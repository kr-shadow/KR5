#+TITLE: 太平經-六朝-
#+DATE: 2016-06-11 12:27:16
#+SOURCE: github.com/kanripo/KR5e0002 master 6437f5ba                
太平經卷之三十五(原缺十一卷/至三十四卷)受一
　　　分别貧富法第四十一
真人前子連時來學道實已畢足未邪今天
師不復爲其說也以爲已足復見天師言廼
知其有不足也今意極訖不知所當復問唯
天師更開示其所不及也行眞人來天下何
者稱富足何者稱貧也然多所有者爲富少
所有者爲貧然子言是也又實非也何謂也
今若多邪僞佞盜賊豈可以爲富邪今若凡
人多也君王少豈可稱貧邪愚暗生見天師
有教不敢不言不及有過子尚自言不及俗
人安知貧富之處哉今唯天師令弟子之無
知比若嬰兒之無知也須父母教授之乃後
有知也善哉子之言也太謙亦不失之也諾
眞人自精爲子具言之冨之爲言者廼畢備
足也天以凡物悉生出爲富足故上皇氣出
萬二千物具生出名爲冨足中皇物小減不
能備足萬二千物故爲小貧下皇物復小於
中皇爲大貧無瑞應善物不生爲極下貧子
欲知其大效實比若田家無有竒物珍寳爲
貧家也萬物不能備足爲下極貧家此天地
之貧也萬二千物俱出地養之不中傷爲地
富不而善養令小傷爲地小貧大傷爲地大
貧善物畏見傷於地形而不生至爲下極貧
無珍寳物萬物半傷爲大因貧也悉傷爲虚
空貧家此以天爲父以地爲母此父母貧極
則子愁貧矣與王治相應是故古者聖王治
能致萬二千物爲上富君也善物不足三分
之二爲中富之君也不足三分之一爲下富
之君也無有珍竒善物爲下貧君也萬物半
傷爲衰家也悉傷爲下貧人古者聖賢廼深
居幽室而自思道德所及貧富何須問之坐
自知之矣善哉善哉今唯天師幸哀帝王久
愁苦不得行意以何能致此貧富乎善哉善
哉子之難問也已入微言要矣然所行得失
致之也力行眞道者廼天生神助其化故天
神善物備足也行德者地之陽養神出輔助
其治故半富也行仁者中和仁神出助其治
故小富也行文者隱欺之階也故欺神出助
之故其治小亂也行武者得盜賊神出助之
故其治逆於天心而傷害善人也道者乃天
所案行也天者最神故真神出助其化也地
者養故德神出助其化也人者仁故仁神出
助其化也文者主相文欺失其本根故欺神
出助之也上下相文其事亂也武者以刑殺
傷服人盜賊亦以刑殺傷服人夫以怒喜猛
威服人者盜賊也故盜賊多出其治凶也盜
賊多以財物爲害故其治失於財貨也故古
者上君以道服人大得天心其治若神而不
愁者以眞道服人也中君以德服人下君以
仁服人亂君以文服人凶敗之君將以刑殺
傷服人是以古者上君以道德仁治服人也
不以文刑殺傷服人也所以然者乃鄙用之
也上君子乃與天地相似故天廼好生不傷
也故稱君稱父也地以好養凡物故稱良臣
稱母也人者當用心仁而愛育似於天地故
稱仁也此三者善也故得共治萬物爲其師
長也夫欺刑者不可以治日致凶矣不能爲
帝王致太平也故當斷之也今眞人以吾書
付有道德之君力行之令效立與天相應而
致太平可名爲富家不疑也可無使帝王愁
苦反名爲貧家也今民間時相謂爲富家何
等也是者但俗人妄語耳富之爲言者廼悉
備足也一事不具輒爲不具足也故古者聖
賢不責備於一人者言其不能備之也故不
具責之也今八十一域國物各少不備足也
不能常足也故從他國取之也今一家有何
等富哉眞人其好隨俗人妄言邪不敢不敢
子既學愼言無妄談也夫妄談乃亂天地之
正文不可爲人法愼之唯唯今天師既加恩
愛乃憐帝王在位用心愁苦不得天意爲其
每具開說可以致上皇太平之路愚生受書
衆多大眩童蒙不知當復問何等哉唯天明
師悉具陳列其誡善哉善哉然天法陽數一
隂數二故陽者竒隂者偶是故君少而臣多
陽者尊隂者卑故二隂當共事一陽故天數
一而地數二也故當二女共事一男也何必
二人共養一人乎尊者之傍不可空爲一人
行一人當立坐其傍給侍其不足故一者廼
象天也二者廼象地也人者乃是天地之子
故當象其父母今天下失道以來多賤女子
而反賊殺之令使女子少於男故使隂氣絶
不與天地法相應天道法孤陽無雙致枯令
天不時雨女者應地獨見賤天下共賤其眞
母共賊害殺地氣令使地氣絶也不生地大
怒不悅灾害益多使王治不得平何也夫男
者乃天之精神也女者乃地之精神也物以
類相感動王治不平本非獨王者之過也廼
凡人失道輕事共爲非其得過非一也乃萬
端故使治難平乖錯也天地之性萬二千物
人命最重此賊殺女深亂王者之治大咎在
此也今天師爲王者開闢太平之階路太平
之眞經出爲王者但當游而無事今是傷女
爲其致大灾當奈何之乎善哉子之問也得
天心矣然天下所以賤惡女者本惡過在其
行何謂也願聞之試得記於竹帛萬萬世不
敢去也善哉子今能記之天下無復殺女者
也唯唯願記之以除帝王之灾吾所樂也以
救冤女之命善哉子已得益天筭矣何謂也
然活人名爲自活殺人名爲自殺天愛子可
爲已得增筭於天司命易子籍矣不敢也不
敢也無可復讓此廼天自然之法也然天下
所以殺女者凡人少小之時父母自愁苦絶
其衣食共養之非獨人也跂行亦皆然至於
老長巨細各當隨其力而求衣食故萬物尚
皆去其父母而自衣食也賢者得樂不肖得
苦又子者年少力日强有餘父母者日衰老
力日少不足也夫子何男何女智賢力有餘
者尚乃當還報復其父母功恩而供養之也
故父母不當隨衣食之也是者名爲弱養强
不足筋力養有餘也名爲逆政少者還愁苦
老者無益其父母父母故多殺之也今但爲
乏衣食而殺傷之孰若養活之者而使各自
衣食乎眞人是誠冤絶地統民之愚甚劇也
今小生聞是心大悲而恐㤥知寃者誠多當
奈何哉然夫好學而不得衣食之者其學必
懈而道止也而得衣食焉則賢者學而不止
也當使各有所利不當使其還反相愁窮也
何謂也夫女者無官女之就夫比若男子之
就官也當得衣食焉女之就夫家廼當相與
併力同心治生乃共傳天地統到死尚復骨
肉同處當相與併力而因得衣食之令使賢
且樂令使不肖者且苦比若土地良土其物
善天亦付歸之薄土其物惡天亦付歸之不
奪其材力所生長也天地尚不奪汝功何况
人乎哉如是則凡人無復殺其女者也善哉
善哉一大深害除矣帝王太平已至矣眞人
何以知之乎然夫父母與子極天下之厚也
不得困愁焉不宜殺之也母乃殺其子是應
㓂賊之氣大逆甚無道也故其亂帝王治最
深夫女今得生不見賊殺傷故大樂到矣然
子說是也可謂知之矣今天下一家殺一女
天下幾億家哉或有一家乃殺十數女者或
有妊之未生出反就傷之者其氣寃結上動
天奈何無道理乎故吾誠口口重知之也夫
人各自衣食其力則令婦人無兩心則其意
專作事不復狐疑也苦而無功則令使人意
常不和調此者乃天性自然之術也眞人愼
之無去此書以付仁賢之君可以除一大寃
結灾害也愼吾書言以示凡人無肯復去女
者也是則且應天地之法也一男者得二女
也故天制法陽數者竒隂數者偶大中古以
來人失天道意多賊殺之廼反使男多而女
少不足也大反天道令使更相承負以爲常
俗後世者劇天下惡過甚痛無道也夫男者
廼承天統女者承地統今廼斷絶地統令使
不得復相傳生其後多出絶滅無後世其罪
何重也此皆當相生傳類今乃絶地統滅人
類故天久久絶其世類也又人生皆含懷天
氣具廼出頭圓天也足方地也四支四時也
五藏五行也耳目口鼻七政三光也此不可
勝紀獨聖人知之耳人生皆具隂陽日月滿
乃開胞而出户視天地當復長共傳其先人
統助天生物也助地養形也今天地神信此
家故天地神統來寄生於此人人反害之天
大咎之而人不相禁止故天使吾出此書以
示後世也事已發覺而復故爲者名爲故犯
天法其罪增倍滅世不疑眞人愼之自勵自
勵唯唯子今既已發覺此事而逃亡其書子
代人得罪坐之矣不敢不敢行去各爲身計
唯唯
　右分别說貧冨君王行之立吉禁人斷絶
　地統以興男女平復王政
　　　一男二女法第四十二
真人前今天太和平氣方至王治且太平人
當貞邪不當貞何以當貞夫貞者少情欲不
妄爲也噫眞人之說純大中古以來俗人之
失也其師内妒反教民妄爲也真人曰何謂
也夫貞男乃不施貞女乃不化也隂陽不交
乃出絶滅無世類也二人共斷天地之統貪
小虚僞之名反無後世失其實核此天下之
大害也汝嚮不得父母傳生汝於何得有汝
乎而反斷絶之此乃天地共惡之名爲絶理
大逆之人也其應乃使天地隔絶天不肯雨
地不肯化生何也乎夫天不雨即其貞不施
也夫地不生萬物即其貞不化也夫天乃不
雨地乃無所生物天下之大凶咎也何以爲
善哉觀眞人之說也不順天地之教令逆天
道不樂助天地生化反欲斷絶之子之吐口
出辭曾無負於皇天后土乎無壯不及有過
見天師說自知罪重不也爲子言事無當反
天道而以俗人之言不順天意隂陽所以多
隔絶者本由男女不和男女者乃隂陽之本
也夫治事乃失其本安得吉哉今唯天師當
云何乎然太皇天上平氣將到當純法天故
令一男者當得二女以象隂陽陽數竒隂數
偶也廼太和之氣到也如大多女則隂氣興
如大多男則陽氣無雙無法亦致凶何也人
之數當與天地相應不相應力而不及故得
凶害也夫帝王后宫廼應土地意云何哉今
眞人所言即助吾語也夫女即土地之精神
也王者天之精神也主恐土地不得陽之精
神王氣不合也令使土地有不化生者故州
取其一女以通其氣也樂其化生者恐其施
恩不及王施不洽故應土地而取之也徧施
焉乃天氣通得時雨也地得化生萬物令太
平氣至不可貴貞人也内獨爲過甚深使王
治不和良凡人亦不可過節度也故使一男
二女也善哉善哉
　右順天地法合隂陽使男女無寃者致時
　雨令地化生王治和平
　　　興善止惡法第四十三
真人前今太平氣臨到欲使謹善者日益興
惡者日衰却也爲其有傷殺人盜賊發爲作
政當云何乎何謂也謂臨發所知也如人君
坐有所疑而欲使善者大興惡者立衰也盜
賊起使即時得也其爲政當奈何乎今真人
冝善記之今天師使之敢不言每言不中天
師法何謙爲言之自古大聖人不責備於一
人也今子言不中何謙乎唯唯但當賞善罰
惡令使其分明口口即善者日興惡者日衰
矣子言是也其賞罰獨無名字邪不及勤能
壹言不敢復重今唯天師大開示之然子主
記之爲子具言之長吏到其發所悉召其部
里人民故大臣故吏使其東向坐明經及道
德人使北向坐孝悌人使西向坐佃家謹子
使居東南角中西北向坐惡子少年使居西
南角中東北向坐君自南向坐何必正如此
坐乎各從其類廼天道順人立善也盜賊易
得何謂也大臣故吏投義處此人去不仕欲
樂使以義相助也明經道德投明處欲使明
其經道相助察惡也孝悌投本郷至孝者用
心故使歸木郷也孝悌者欲使常謹敬如朝
時也物生於東樂其日進也謹力之子投東
南角者東南長養之郷欲樂其修治萬物而
不懈怠也惡子少年投西南西南者陽衰隂
起之郷惡欲相巧弄刑罰罪起焉故猴猿便
巧處向衰之地置焉東向西向北向悉居前
不謹子與惡子居其後有酒者賜其各一器
無酒者賜其善言者使相助爲聦明已畢也
君坐間處居户内自閉也一一而呼此衆人
以尊卑始教其各言一各記主名也所言所
記後當相應後不相應者坐之言而不相應
者大佞僞人也後即知佞僞人處矣言而相
應者久久乃賜之進其人毋即時也何乎將
致怨爲人君父而使其臣子致怨非慈父賢
君也故已畢悉遣諸善人去惡子少年與吏
俱逐捕不得賊者不得止也眞人用此書以
付上德之君以示凡人各知有此教善者日
興惡者日衰矣盜賊邪姦得矣善哉善哉何
故先示之乎夫天將興雨必先有風雲使人
知之所以然者欲樂其收藏也所以先示者
樂其爲善者日興爲惡者日止也今太平氣
當至恐人爲惡亂其治故先覺之也爲政當
象天夫天不掩人之短太古聖人不爲也名
爲暗昧政反復致凶不得天地心意故先示
之也善哉善哉君何故必居户内自閉而使
言者居户外乎哉然夫人將聞宻言者必心
不自知前也頭面相近傍人知之令爲言者
得害矣夫爲人君長受人聦明後使其人得
害名爲中傷忠信賢良股肱後無肯復言者
也聦明閉絶其政亂危者矣又君者陽也居
隂中臣者隂也處陽中也隂陽相得者使人
悅所言進必盡信也此天自然之法也眞人
寧知之邪唯唯行去勿妄言此致太平之書
也唯唯
　右興善止惡聦明達立得盜賊忠信者得
　訣法

太平經卷之三十五
太平經卷之三十六(三十七/同卷)受二
　　　守三實法第四十四
眞人前唯唯天下凡人行有幾何者大急有
幾何者小急有幾何者日益禍凶而不急乎
眞人宜自精具言之唯唯誠言心所及不敢
有可匿行言之凡天下之事用者爲急不用
者爲不急子言是也雖然非也欲得其常急
而不可廢者廢之天下絶滅無人天文並合
無名字者故爲大急今子所言但當前小合
於人意反長候致諸禍凶所從起也眞人前
吾今所問於子廼問其常急而不可廢置者
誰也今唯天師爲其陳列分别解示之愚生
自强過壹言不中不敢復言然子言是也知
之廼可說不知而强說之會自窮矣凡人所
不及也事無大小不可强知也及之無難不
及無易也是故唯天師既開示淺闇不達之
生願爲開闢其端首諾聽之天下大急有二
小急有一其餘悉不急反厭人耳目當前善
而長爲人召禍凡人皆得窮敗焉何謂也愚
哉然天下人本生受命之時與天地分身抱
元氣於自然不飲不食嘘吸隂陽氣而活不
知飢渴久久離神道遠小小失其指意後生
者不得復知眞道空虚日流就僞更生飢渴
不飢不食便死是一大急也天地憐哀之共
爲生可飲食既飲既食天統隂陽當見傳不
得中斷天地之統也傳之當象天地一隂一
陽故天使其有一男一女色相好然後能生
也何廼正使一隂一陽夫陽極者能生隂隂
極者能生陽此兩者相傳比若寒盡反熱熱
盡反寒自然之術也故能長相生也世世不
絶天神統也如男女不相得便絶無後世天
下無人何有夫婦父子君臣師弟子乎以何
相生而相治哉天地之間無牝牡以何相傳
寂然便空二大急也故隂陽者傳天地統使
無窮極也君臣者治其亂聖人師弟子主通
天教助帝王化天下故此飲食與男女相須
二者大急天道有寒熱不自障隱半傷殺人
故天爲生萬物可以衣之不衣但宂處隱同
活耳愁半傷不盡滅死也此名爲半急也所
謂天道大急者廼謂絶滅死亡也急無過此
也夫人不衣固不能飲食合隂陽不爲其善
衣則生賢無衣則生不肖也故衣者有以禦
害而已故古者聖賢不效玄黄也飲食隂陽
不可絶絶之天下無人不可治也守此三者
足以竟其天年傳其天統終者復始無有窮
已故古者聖人以此爲治也其餘不急召凶
禍物者悉已去矣何謂也此三者應天行男
者天也女者地也衣者依也天地父母所以
依養人形身也過此三者其餘竒僞之物不
必須之而活傳類相生也反多以致僞姦使
治不平皇氣不得至天道乖錯爲君子重憂
六情所好人人嬉之而不自禁止意轉樂之
因以致禍君子失其政令小人盜劫刺皆由
此不急之物爲召之也天下貧困愁苦灾變
連起下極欺其上皆以此爲大害所從來者
久亦非獨今下古後世之人過也傳相承負
失其本眞實悉就浮華因還自愁自害不得
竟其天年也後生多事紛紛但以其爲不急
之事以致凶事故常趨走不得止也上古所
以無爲而治得道意得天心意者以其守本
不失三急中古小多事者以其小多端也下
古大多憂者以其大多端而生邪僞更以相
高上而相愁也因生邪姦出其中也内失其
眞實離其本根轉而相害使人眩亂君子雖
愁心欲樂正之所爲億萬端不可勝理以亂
其治眞人深思此意善哉善哉
　右守三實平氣來邪僞去奸猾絶
　　　三急吉凶法第四十五
眞人前蚑行之屬有幾何大急幾何小急幾
何不急乎然各有所急千條萬端皆名爲何
等急跂行各有所志也不可名字也眞人已
愁矣昏矣子其故爲愚何壹劇也實不及子
尚自言不及何言俗夫之人失計哉其不及
乎是也唯天師願爲其愚暗解之然蚑行俱
受天地隂陽統而生亦同有二大急一小急
耳何謂乎哉蚑行始受隂陽統之時同髣髴
嘘吸含自然之氣未知食飲也久久亦離其
本遠大道消竭天氣不能常隨護視之因而
饑渴天爲生飲食亦當傳隂陽統故有雄雌
世世相生不絶絶其食飲與隂陽不相傳天
下無蚑行之屬此二大急者也其一小急者
有毛羽鱗亦活但倮蟲亦生活但有毛羽者
恒善可愛禦寒暑有鱗者恒禦害非必須而
生也故爲小急也其餘凡行悉禍處也不守
此三本無故妄行悉得死焉此自然懸於天
地法也眞人宜思其意守此三行者與天地
中和相得失此三而多端者悉被凶害也善
哉善哉天師既開示願乞問一事平行今布
根垂枝之屬不食不飲不衣當奈何乎噫子
學不日進反日無知何哉亦有二大急一小
急何謂也明聽唯唯萬物須雨而生是其飲
食也須得晝夜壹暴壹隂晝則陽氣爲暖夜
則隂氣爲潤廼得生長居其處是其合隂陽
也垂枝布葉是其衣服也其物多葉亦生少
葉亦生是其質文也故無時雨則天下萬物
不生也天下無一物則大凶也是一大急也
不得晝夜合隂陽氣物無以得成也天下無
成實物則太凶是二大急也物疏葉亦實數
葉亦實俱實不必當數葉也是其小急也實
者是其核也是故古者聖人守三實治致太
平得天心而長吉竟天年質而已非必當多
端玄黄也故迷於末者當還反中迷於中者
當還反本迷於文者當還反質迷於質者當
還反根根者廼與天地同其元也故治眩亂
於下古者思反中古中古亂者思反上古上
古亂者思反天地格法天地格法疑者思反
自然之形自然而惑者思反上元靈氣故古
者聖賢飲食氣而治者深居幽室思道念得
失之象不敢離天法誅分之間也居清靜處
已得其意其治立平與天地相似哉眞人深
惟思吾道言豈知之邪善哉善哉行子已覺
矣而象吾書以治亂者立可試不移時也無
匿此文使凡人當自知質文所失處深念其
意宜還反三眞無自愁苦以邪僞也眞人愼
之唯唯
　右解萬物守本得三急而吉失三急而有
　害
　　　事死不得過生法第四十六
眞人前唯唯孝子事親親終然後復事之當
與生時等邪不也事之當過其生時也何也
哉人由親而生得長巨焉見親死去廼無復
還期其心不能須臾忘生時日相見受教勑
出入有可反報到死不復得相覩訾念其悒
悒故事之當過其生時也眞人言是也固大
已失天道眞實遠復遠矣今眞人說尚如此
俗人㝠㝠是也失天法明矣何謂也唯天師
然人生象天屬天也人死象地屬地也天父
也地母也事母不得過父生人陽也死人隂
也事隂不得過陽陽君也隂臣也事臣不得
過君事隂反過陽則致逆氣事小過則致小
逆大過則致大逆名爲逆氣名爲逆政其害
使隂氣勝陽下欺其上鬼神邪物大興共乘
人道多晝行不避人也今使疾病不得絶列
鬼行不止也其大咎在此子知之邪子知之
耶愚生大不及有過不也今見天師已言廼
惻然大覺師幸原其勉勉愼事開示其不達
今是過小微何故廼致此乎哉事隂過陽事
下過上此過之大者也極於此何等廼言微
乎眞人復重不及矣又生人乃陽也鬼神廼
隂也生人屬晝死人屬夜子欲知其大深放
此若書大興長則致夜短夜興長則致晝短
陽興則勝其隂隂伏不敢妄見則鬼神藏矣
隂興則勝其陽陽伏故鬼神得晝見也夫生
人與日俱也姧鬼物與星俱也日者陽也星
者隂也是故日見則星逃星見則日入故隂
勝則鬼物共爲害甚深不可名字也廼名爲
興隂反衰陽也使治失政反傷生人此其爲
過甚重子深計之唯唯故天道制法也隂職
常當弱於陽比若臣當弱於其君也廼後臣
事君順之子弱於其父母廼子事父母致孝
也如强不可動移者爲害甚深劇故孝子雖
恩愛不能忘其親者事之不得過生時也眞
人亦寧曉不耶唯唯愼之愼之凡事不可但
恣意而妄爲也唯唯子欲事死過於生廼得
過於天是何乎廼爲不敬其陽反敬其隂名
爲背上向下故有過於天也愚生大負唯天
師原之耳不也但自詳計之言事皆當應法
唯唯天師開示之願悉聞其不得過其生時
意其葬送其衣物所齎持治喪不當過生時
皆爲逆政尚爲死者得謫也送死不應本地
下薄考問之失實反爲詐僞行故得謫又深
敬其興凶事大過反生凶殃尸鬼大興行病
害人爲怪變紛紛以何明之耶善哉子難也
以上古聖人治喪心至而已不敢大興之也
夫死喪者天下大凶惡之事也興凶事者爲
害故但心至而已其飲食象生時不負焉故
其時人多吉而無病也皆得竟其天年中古
送死治喪小失法度不能專其心至而已失
其意反小敬之流就浮華以厭生人心財半
至其死者耳死人鬼半來食治喪微違實興
其祭祀即時致邪不知何鬼神物來共食其
祭因留止祟人故人小小多病也下古復承
負中古小失增劇大失之不心至其親而已
反欲大厭生人爲觀古者作榮行失法反合
爲僞不能感動天致其死者鬼不得常來食
也反多張興其祭祀以過法度隂興反傷衰
其陽不知何鬼神物悉來集食因反放縱行
爲害賊殺人不止共殺一人者見興事不見
罪責何故不力爲之乎是故邪氣日多還攻
害其主也習得食隨生人行不置也隂强陽
弱厭生人臣下欺上子欺父王治爲其不平
而民不覺悟故邪日甚劇不復拘制也是故
古者聖賢事死不敢過生廼覩禁明也眞人
亦豈已解耶可㤥哉可㤥哉嚮天師不示愚
生心無由得知此也眞人前子與吾合心必
天使子主問事不可自易也是以吾悉告子
也所以然者今良平氣且臨至凡事當順一
氣逆轉不至何謂也夫天道當興陽也而衰
隂則致順令反興隂而厭衰陽故爲逆也反
爲敬凶事致凶氣令使治亂失其政位此非
小過也眞人無匿此書出之使凡人自知得
失之處夫治不調非獨天地人君之過也咎
在百姓人人自有過更相承負相益爲多皆
悉坐不守實所致也以離去其實遠本反就
僞行而不自知何謂乎生者其本也死者其
僞也何故名爲僞乎實不見覩其人可欲而
生人爲作知妄圖畫形容過其生時也守虚
不實核事夫人死魂神以歸天骨肉以付地
腐塗精神者可不思而致尚可得而食之骨
肉者無復存也付歸於地地者人之眞母人
生於天地之間其本與生時異事不知其所
職者何等也故孝子事之宜以本乃後得其
實也生時所不樂皆不可見於死者故不得
過生必爲怪變甚深眞人曉不愼之愼之唯
唯善哉善哉實已出矣子可謂知之矣行去
唯唯
　右事生到終本末當相應訣


太平經卷之三十六










太平經卷之三十七
　　　試文書大信法第四十七
大頑頓日益暗昧之生再拜今更有疑乞問
天師上皇神人所問何等事也請問此書文
其凡大要都爲何等事生爲何職出哉善哉
善哉子之問事可謂已得皇天之心矣此其
大要之爲解天地開闢已來帝王人民承負
生爲此事出也今廼爲此事出何反皆先道
養性乎哉然眞人自若眞眞愚昧蒙蔽不解
嚮者見子陳辭以爲引謙反眞眞㝠㝠昧昧
何哉諾眞人更明開耳聽然凡人所以有過
責者皆由不能善自養悉失其綱紀故有承
負之責也比若父母失至道德有過於鄰里
後生其子孫反爲鄰里所害是即明承負之
責也今先王爲治不得天地心意非一人共
亂天也天大怒不悅喜故病灾萬端後在位
者復承負之是不究乎哉故此書直爲是出
也是故古者大賢人本皆知自養之道故得
治意少承負之失也其後世學人之師皆多
絶匿其眞要道之文以浮華傳學違失天道
之要意令後世日浮淺不能善自養自愛爲
此積久因離道遠謂天下無自安全之術更
生忽事反鬥禄故生承負之災子解意豈知
之耶善哉善哉見天師言昭若開雲見日無
異也行子可謂已得道意矣愚生蒙恩已大
解今問無足時唯天師丁寧重戒之然夫人
能深自養廼能養人夫人能深自愛廼能愛
人有身且自忽不能自養安能厚養人乎哉
有身且不能自愛重而全形謹守先人之祖
統安能愛人全人愚哉子寧深解不耶唯唯
善哉善哉行子以爲吾書不可信也試取上
古人所案行得天心而長吉者書文復取中
古人所案行得天心者書策文復取下古人
所思務行得天意而長自全者文書宜皆上
下流視考之必與重規合矩無殊也廼子蒙
且大解廼後且大信吾書言也今天疾人後
生者日益輕易鬥命試才下愚廼言天無知
道天不效也夫地尚不欺人種禾得禾種麥
得麥其用功力多者其稼善何況天哉今故
天積怨下愚無知者更相教輕事爲愚後生
者日益劇故生灾異變怪非一也是天與人
君獨深厚比若父子之恩則相教愚者見是
不以時報其君反復蔽匿斷絶天路天復益
忿忿後復承負之增劇不可移帝王雖有萬
人之善猶復無故被其害也故使爲善者不
明若無益也令使下愚言天無知固有以乎
哉今見天師言心解與更生無異也善哉善
哉弟子雖多愁天師冒死問事始若有過已
問得解意大喜不悔之也夫無知而不問無
由得通達子言是其意也行書多悉備頭足
腹背表裏悉具自與衆賢共案之勿復問唯
唯
　右問天師文書衆多從上到下所爲出斷
　訣
　　　五事解承負法第四十八
蔽暗弟子再拜言夫大賢見師說一面知四
面之說小賢見師說一負知四負之說故易
爲說也其愚暗蔽頓之人不事見爲說之猶
復心懷疑故敢具問天師師既爲皇天解承
負之仇爲后土解承負之殃爲帝王解承負
之戹爲百姓解承負之過爲萬二千物解承
負之責又言下愚弟子迺爲天問事不敢不
冒過悉道之願具聞其意何等也平言今帝
王人民有承負凡事亦皆自有承負耶善哉
子爲天問事誠詳且謹今每與天師對會常
言弟子迺爲天問疑事故敢不詳也善哉子
有謹良之意且可屬事行今子樂欲令吾悉
具說之耶不惜難之也但恐太文難爲才用
具說天下承負廼千萬字尚少也難勝既爲
子舉其凡綱令使衆賢可共意而盡得其意
與券書無異也唯天師語明開兩耳安坐定
心聽唯唯然天地生凡物無德而傷之天下
雲亂家貧不足老弱饑寒縣官無收倉庫更
空此過廼本在地傷物而人反承負之一大
凡事解未復更明聽今一師說教十弟子其
師說邪不實十弟子復行各爲十人說已百
人僞說矣百人復行各爲十人說已千人邪
說矣千人各教十人萬人邪說矣萬人四面
俱言天下邪說又言者大衆多傳相徵不可
反也因以爲常說此本由一人失說實廼反
都使此凡人失說實核以亂天正文因而移
風易俗天下以爲大病而不能相禁止其後
者劇此即承負之厄也非後人之過明矣後
世不知其所由來者遠反以責時人故重相
寃也復爲結氣不除日益劇甚故凡二事解
眞人復更明聽令人一爲大欺於都市中四
面行於市中大言地且陷成涵水垂泣且言
一市中人歸道之萬家知之老弱大小四面
行言天下俱得知之迺使天下欺後者增益
之其遠者尤劇是本由一人言是即承負空
虚言之責也後人何過乎反以過時人三事
解然眞人復更明聽夫南山有大木廣縱覆
地數百步其本莖一也上有無訾之枝葉實
其下根不堅持地而爲大風雨所傷其上億
億枝葉實悉傷死亡此即萬物草木之承負
大過也其過在本不在末而反罪末曾不寃
結耶今是末無過無故被流灾得死亡夫承
負之責如此矣寧可罪後生耶四事解然責
人復更明聽南山有毒氣其山不善閉藏春
南風與風氣俱行廼蔽日月天下彼其咎傷
死者積衆多此本獨南山發泄氣何故反使
天下人承負得病死焉時人反言猶惡故天
則殺汝以過其人曾不寃乎哉此人無過反
承負得此災䰟神自寃生人復就過責之其
氣寃結上動天其咎本在山有惡氣風持來
承負之責如此矣五事解然眞人復更危坐
詳聽吾言本道常正不邪僞欺人人但座先
人君王人師父教化小小失正失正言失自
養之正道遂相效學後生者日益劇其故爲
此積久傳相教俱不得其實天下悉邪不能
相禁止故灾變萬種興起不可勝紀此所由
來者積久復久愚人無知反以過時君以責
時人曾不重被寃結耶天下悉耶不能自知
帝王一人雖有萬人之德獨能如是何然今
人行豈有解耶若食盡欲得之而病人獨不
能食廼到於死亡豈有解耶今交隂陽相得
盡樂有子孫祭神求吉而自若不能生子豈
有解耶夫人生盡樂好善而巨壯而固反不
肖且惡豈有解耶此盡承負之大效也反以
責時人故不能平其治也時人傳受耶僞久
安能卒自改正乎哉遂從是常寃因爲是連
久天憐之故上皇道應元氣而下也子勿怪
之也以何爲初以思守一何也一者數之始
也一者生之道也一者元氣所起也一者天
之綱紀也故使守思一從上更下也夫萬物
凡事過於大未不反本者殊迷不解故更反
本也是以古者聖人將有可爲作皆仰占天
文俯視地理明其反本之明效也眞人解未
唯唯今訾子悒悒已舉承負端首天下之事
相承負皆如此豈知之耶唯唯今天師都舉
端首愚生心結已解行語眞人一大要言上
古得道能平其治者但工自養守其本也中
古小失之者但小忽自養失其本下古計不
詳輕其身謂可再得故大失之而亂其治雖
然非下古人過也由承負之厄會也行文已
復重吾不復言百言百同無益也可毋增書
爲文今天辭已通囑於眞人唯唯行歸思其
要以付有德君書要爲解承負出唯唯
　右問凡事承負結氣訣
太平經卷之三十七
太平經卷之三十九之四十(原缺三/十八卷)受三
　　　解師策書訣第五十
眞人稽首再拜唯唯請問一疑事解平言何
等也天師前所與愚昧不達之生策書凡九
十字謹歸思於幽室閒處連日時質性頑頓
晝夜念之不敢懈怠精極心竭周徧不得其
意令唯天師幸哀不達之生願爲其具解說
之使可萬萬世貫結而不忘善哉子之難問
乎可謂天人也諾眞人詳聆聽爲子悉解其
要意師曰吾字十一明爲止師者正謂皇天
神人師也曰者辭也吾廼上辭於天親見遣
而下爲帝王萬民具陳解億萬世諸承負之
謫也吾者我也我者即天所急使神人也令
天以是承負之灾四流始有本根後治者悉
皆隨之失其政無從得中斷止之更相賊傷
爲害甚深今天以爲重憂字者言吾今陳列
天書累積之字也十者書與天眞誠信洞相
應十十不誤無一欺者也得而衆賢各自深
計其先人皆有承負也誦之不止承負之厄
小大悉且已除矣一者其道要正當以守一
始起也守一不置其人日明乎大迷解矣明
爲止止者足也夫足者爲行生行此道者但
有日益昭昭不復愚暗㝠㝠也十一者士也
明爲止者赤也言赤氣得此當復更盛王大
明也止者萬物之足也萬物始萌直布根以
本足生也行此道其法廼更本元氣得天地
心第一最善故稱上皇之道也丙午丁已爲
祖始丙午丁巳火也赤也丙午者純陽也丁
巳者純隂也隂陽主和凡事言隂陽氣當復
和合天下而興之也爲者爲利帝王除凶害
出也祖者先也象三皇德也始者反本初也
故行是道當得反上皇也四口治事萬物理
四而得口者言也能日習言吾書者即得天
正經字也令得其至意廼上與天心合使萬
物各得其所而不復亂故言萬物理也子巾
用角治其右者誦字也言誦讀此書而不止
凡事悉且一旦而正上得天意歡然而常喜
無復留倍也潜龍勿用欿爲紀潜龍者天氣
還復初九甲子歲也冬至之日也天地正始
起於是也龍者迺東方少陽木之精神也故
天道因木而出以興火行夫物將盛者必當
開通其門户也眞人到期月滿出此書宜投
之開明之地開者闢也通也達也開其南更
調暢陽氣消去其承負之戹會也潜者藏也
道已往到反隱藏也勿者敢也未也先見文
者未知行也用者治也事也今天當用此書
除灾害也玄甲歲出之其時君未能深原書
意得能用之也故言勿用者見天文未敢專
信而即效案用之也信用之者事立效見響
應是其明證也廼與天合故響應也欿爲紀
者子稱燄甲天也綱也陽也欿者子也水也
隂也紀也故天與地常合其綱紀於玄甲子
初出此可爲有德上君治綱紀也故言欿爲
紀也廼謂上皇天書下爲德君出眞經書以
繩斷邪以玄甲爲微初也凡物生者皆以甲
爲首子爲本故以上甲子序出之也人得見
之壽長久人者正謂帝王一人也上德易覺
知行道書之人也據瑞應文不疑天道也深
得其意則壽矣壽者竟其天年也長者得無
窮也久者久存也居天地間活而已居者處
也處天地間活而已者當學眞道也浮華之
文不能久活人也諸承負之厄會咎皆在無
實核之道故也今天斷去之也治百萬人仙
可待治者正也天以此書正衆賢之心各自
治病守眞去邪仙可待者言天下聞之眞道
翕然悉出往輔佐有德之君治眞道者活人
法也故言仙可待也善治病者勿欺殆凡人
悉愚不爲身計皆以邪僞之文無故自欺治
寃哉反得天重謫而生承負之大責故天使
其棄浮華文各守眞實保其一旦夕力行之
令人人各有益其身無肯復自欺殆者也樂
乎長安市樂者莫樂於天上皇太平氣至也
乎者嗟歎其德大優無雙也長者行此道者
其德善長無窮已也安者不復危亡也得行
此道者承負天地之謫悉去廼長安曠曠恢
恢無復憂也市者天下所以共致聚人處也
行此書者言國民大興云云比若都市中人
也使人壽若西王母使人者使帝王有天德
好行正文之人也若者順也能大順行吾書
即天道也得之者大吉無有咎也西者人人
棲存眞道於胷心也王者謂帝王得案行天
道者大興而王也其治善廼無上也母者老
壽之證也神之長也比若四時周反始比者
比也比若四時傳相生傳相成不復相賊傷
也其治無有刑也九十字策傳方士九者究
也竟也得行此者德廼究洽天地隂陽萬物
之心也十者十十相應無爲文也字者言天
文上下字周流徧道足也傳者信也故爲作
委字符信以傳之也方者大方正也持此道
急往付歸有道德之君可以消去承負之凶
其治即方且大正也士者有可剋志一介之
人也一介之人者端心可教化屬事使往通
此道也吾策之說將可覩矣眞人豈曉解未
乎唯唯善哉善哉見天師言大樂已至矣子
可謂已知之矣愚生每有所問自知積愁天
師嚮不問何從得知之然子言是也賢聖有
疑皆問之故賢聖悉有師也不可苟空强說
也夫强說適可一言不能再轉也唯唯是以
愚生不敢强說也子言是也大儒謙亦不失
之也今天師事事假其路爲剥解凡疑遂得
前問所不及今欲有可乞問甚不謙不知當
言邪不邪疑者平言勿諱唯唯古今賢聖皆
有師今天師道滿溢復當師誰乎善哉善哉
子之問也可謂覩微意矣然吾始學之時同
問於師非一人也久久道成德就廼得上與
天合意廼後知天所欲言天使太陽之精神
來告吾使吾語故吾者廼以天爲師雖喻眞
人嚮天不欲言吾不敢妄出此說天必誅吾
眞人亦知此誠重耶子誡愼之唯唯愚生問
疑於天師無不解者心喜常不能自禁言願
復乞問一事行道之唯唯今天師比爲暗蒙
淺生具說承負說不知承與負同邪異邪然
承者爲前負者爲後承者廼謂先人本承天
心而行小小失之不自知用日積久相聚爲
多令後生人反無辜蒙其過謫連傳被其灾
故前爲承後爲負也負者流灾亦不由一人
之治比連不平前後更相負故名之爲負負
者廼先人負於後生者也病更相承負也言
灾害未當能善絶也絶者復起吾敬受此書
於天此道能都絶之也故爲誠重貴而無平
也眞人知之邪唯唯可㤥哉可㤥哉行去勿
復問唯唯
　右解師策書九十字訣
　　　真券诀第五十一
眞人前凡天下事何者是也何者非也試而
即應事有成功其有結疾病者解除悉是也
試其事而不應行之無成功其有結疾者不
解除悉非非一人也善哉子之言眞是也言
雖少斯可解億萬事吾無以加子之言也夫
欲效是非悉皆案此爲法可勿懷狐疑此即
召信之符也何謂也夫凡事信不信何須必
當考問之也古者聖賢但觀人所行證驗也
知之矣明於日月子說積善不可變易也欲
知吾書悉取信效於是眞人知邪唯唯行去
名此爲眞券愼勿遺無投於下方以爲訣策
書章
　右召信符效書證眞劵


太平經卷之三十九
太平經卷之四十
　　　努力爲善法第五十二
眞人前天下之人凡有幾窮乎何謂也謂平
平無變人有幾迫窮乎所窮衆多其所窮獨
無有名字邪不可名字也子未知也天下之
人有四窮何謂也謂子本得生於父母也既
生年少之時思其父母不能去是一窮也適
長巨大自勝女欲嫁男欲娶不能勝其情欲
因相愛不能相離是二窮也既相愛即生子
夫婦老長顔色適不可愛其子少可愛又當
見養是三窮也其子適巨可毋養身便自老
長不能行是四窮也四窮之後能得明師思
慮守道尚可高才有天命者或得度其次或
得壽其次可得須臾樂其身魂魄居地卜爲
其復見樂何謂也地下得新死之人悉問其
生時所作爲所更以是生時可爲定名籍因
其事而責之故事不可不豫防安危皆其身
自得之也眞人愼之見此誡耶唯唯天師廼
勅以不見之言然所以勑教子者見子常有
善意恐眞人懈倦故明示勅之耳唯唯眞人
今學以何自期乎以年窮盡爲期善哉子志
可謂得道意矣然凡人行皆以壽盡爲期顧
有善惡盡耳何謂也願聞之然守善學遊樂
而盡者爲樂遊鬼法復不見愁苦其自愁苦
而盡者爲愁苦鬼惡而盡者爲惡鬼也此皆
露見之事凡人可知也而人不肯爲善樂其
魂神其過誠重何謂也人生廼受天地正氣
四時五行來合爲人此先人之統體也此身
體或居天地四時五行先人之身常樂善無
憂反復傳生後世不肖反久苦天地四時五
行之身令使更自寃死尚愁其魂魄是故愚
士不深計不足久居也故令欲使其疾死亡
於其死不復恨之也精神但自寃憐無故得
愁恚於此下士是故古者大賢聖深計遠慮
知如此故學而不止也其爲人君者樂思太
平得天之心其功倍也魂神得常遊樂與天
善氣合其不能平其治者治不合天心不得
天意爲無功於天上已到終其魂神獨見責
於地下與惡氣合處是故太古上聖之君廼
知此故努力也愚人不深計故生亦有謫於
天死亦有謫於地可駭哉弟子愚暗不欲聞
也善哉子既來學不欲聞此即且努力爲善
矣唯唯天師處地使得知天命受教勅深厚
以何得免於此哉善乎子但急傳吾書道使
天下人得行之俱思其身定精念合於大道
且自知過失所從來也即承負之責除矣天
地大喜年復得反上古而倍矣善哉善哉行
辭小竟眞人努力勉之異日復來唯唯得書
詳思上下學而不精名爲惚恍求事不得無
形象思念不致精神無從得往善哉善哉
　右天師誡人生時不努力卒死尚爲魂神
　得承負之謫
　　　分解本末法第五十三
眞人前子既來學當廣知道意少者可案行
耶多者可案行耶然備足衆多者可案行也
噫子内未廣知道要意也今天一也反行地
二其意何也今地二也反行人三何也愚生
願聞其相行意然夫地爲天使人爲地使故
天悅喜則使今年地上萬物大善天不喜悅
地雖欲養也使其物惡地善則居地上者人
民好善此其相使明效也故治亂者由太多
端不得天之心當還反其本根夫人言太多
而不見是者當還反其本要也廼其言事可
立也故一言而成者其本文也再轉言而止
者廼成章句也故三言而止反成解難也將
遠眞故有解難也四言而止反成文辭也五
言而止反成僞也六言而止反成欺也七言
而止反成破也八言而止反成離散遠道遠
復遠也九言而止反成大亂也十言而止反
成滅毁也故經至十而改更相傳而敗毁也
夫凡事毁者當反本故反守一以爲元初是
故天數起於一十而終也是天道自然之性
也是故古者聖人問事初一卜占者其吉凶
是也守其本也廼天神下告之也再卜占者
地神出告之也三卜占者人神出告之也過
此而下者皆欺人不可占故卦數則不中也
人辭文多則不珍善哉善哉今縁天師常哀
憐其不及願復更乞一言平行數何故止卜
而終善哉子深執知問此事法然天數廼起
於天初一也下與地相得爲二隂陽具而共
生萬物始萌於北元氣起於子轉而東北布
根於角轉在東方生出達轉在東南而悉生
枝葉轉在南方而茂盛轉在西南而向盛轉
在西方而成熟轉在西北而終物終當更反
始故爲亥二人共抱一爲三皇初是故亥者
核也廼始凝核也故水始凝於十月也壬者
任也已任必滋日益巨故子者滋也三而得
隂陽中和氣都具成而更反初起故反本名
爲甲子夫天道生物當周流俱具覩天地四
明五行之氣廼而成也一氣不足即輒有不
足也故本之於天地周流八方也凡數適十
也眞人寧解知之不乎唯唯善哉善哉誠受
厚恩子勿謝也何乎夫師弟子功大重比若
父母生子不可謝而解也何謂也父母未生
子之時愚者或但投其施於野便著土而生
草木亦不自知當爲人也洞洞之施亦安能
言哉遂成草木及廼得隂陽相合生得成人
何於成草木乎哉夫人既得生自易不事善
師反事惡下愚之師廼教人以惡學入邪中
或使人死滅身尚有餘罪過並盡其家也人
或生而不知學問遂成愚人夫無知之人但
獨愁苦而死尚有過於地下魂魄見事不得
遊樂身死尚不得成善鬼今善師學人也廼
使下愚賤之人成善人善善而不止更賢賢
而不止廼得次聖聖而不止廼得深知眞道
守道而不止廼得仙不死仙而不止廼得成
眞眞而不止廼得成神神而不止廼得與天
比其德神神而不止廼得與元氣比其德元
氣廼包裹天地八方莫不受其氣而生德廼
復覆蓋天地八方精神廼從天地飲食天下
莫不共祭食之尚常恐懈不能致之也是主
善師生善弟子之功也寧可謝不乎可駭哉
愚生觸忌諱過言耳何謙不置眞人也行覺
子使知可謝不耳唯唯
　右分解本末終始數父子師弟子功要文
　　　樂生得天心法第五十四
眞人前凡人之行君王之治何者最善哉廣
哀不傷如天之行最善子言可謂得道意矣
然治莫大於象天也雖然當有次第也何謂
也愚生勤能一言不復再言也唯天師陳之
耳然凡人之行君王之治也人最善者莫若
常欲樂生汲汲若渴廼後可也其次莫若善
於樂成常悒悒欲成之比若自憂身廼可也
其次莫若善於仁施與見人貧乏爲其愁心
比若自憂饑寒廼可也其次莫若善於設法
不欲樂害但懼而置之廼可也其次人有過
莫善於治而不陷於罪廼可也其次人既陷
罪也心不欲深害之廼可也其次人有過觸
死事不可奈何能不使及其家與比伍廼可
也其次罪過及家比伍也願指有罪者愼毋
盡滅煞人種類廼可也夫人者廼天地之神
統也滅者名爲斷絶天地神統有可傷敗於
天地之體其爲害甚深後亦天滅煞人世類
也爲人先生祖父母不容易也當爲後生者
計可毋使子孫有承負之厄是以聖人治常
思太平令刑格而不用也所以然者廼爲後
生計也今眞人見此微言耶唯唯
眞人前唯唯眞人眞人不及說乎但引謙耶
一言之然吾統廼繋於地命屬崑崙今天師
命廼在天北極紫宫今地當虚空謹受天之
施爲弟子當順承象地虚心敬受天師之教
然後至道要言可得無有
師弟子之義但名爲交其才
是名爲亂學不純也勑
教使道不明一是一非其說不可傳於爲帝
王法故不敢有言不也何謙吾願與眞人共
集議之爲善亦無傷於說也也何
乎生有先後知有多少行有尊卑居有高下
今吾可說不若天師所云也小人之言不若
耆老之覩道端首之明也天師既過覺愚不
及之生使得開通知善惡難之何一卒致也
願毋中棄但爲皇天后土然今既爲天語不
與子讓也但此子悒悒常不言故問之耳不
敢悒悒也令見天師說積喜且駭何也喜者
喜得逢見師也駭者恐頑頓學不徧而師去
也今欲問汲汲常若大渴欲得飲何乎願得
天師道傳弟子付歸有德之君能用者今隂
陽各得其所天下諸承負之大病莫不悉愈
者也善哉子之言也詳案吾文道將畢矣次
其上下明於日月自轉相使今日思行之凡
病且自都除愈莫不解甚皆稱歎喜唯唯
　右治所先後復天心訣師弟子讓說


太平經卷之四十















太平經卷之四十一受四
　　　件古文名書訣第五十五
日益愚闇曚不闓生謹再拜請問一事平言
眞人迺曰自新力學不懈爲天問事吾職當
主授眞人義無敢有所惜也疾言之唯唯今
小之道書以爲天經也拘校上古中古下古
聖人之辭以爲聖經也拘校上古中古下古
大德之辭以爲德經也拘校上古中古下古
賢明之辭以爲賢經也今念天師言不能深
知其拘校之意願天師闓示其門户所當先
後令使德君得之以爲嚴教也勅衆賢令使
各得生校善意於其中也然精哉眞人問事
常當若此矣善哉善哉諾吾將具言之眞人
自隨而記之愼毋失吾辭也吾廼爲天地談
爲上德君制作可以除天地開闢以來承負
之厄會義不敢妄語必得怨於皇天后土又
且負於上賢明道德之君其爲罪責深大也
眞人知之耶唯唯然所言拘校上古中古下
古道書者假令衆賢共讀視古今諸道文也
如卷得一善字如得一善訣事便記書出之
一卷得一善十卷得十善百卷得百善千卷
得千善萬卷得萬善億卷得億善善字善訣
事卷得十善也此十億善字如卷得百善也
此百億善字矣書而記之聚於一間處衆賢
共視古今文章竟都録出之以類聚之各從
其家去中復重因次其要文字而編之即已
究竟深知古今天地人萬物之精竟矣因以
爲文成天經矣子知之乎善哉善哉子已知
之矣拘校上古中古下古聖經中善字訣事
卷得一善也十卷得十百卷得百千卷得千
萬卷得萬億卷得億如卷得十善字也已得
十億矣卷得百善字也已百億矣賢明共記
書聚一間善處已都合校之以類相從使賢
明共安而次之去其復重即成聖經矣眞人
知之乎唯唯子已知之矣拘校上古中古下
古之賢明辭其中大善者卷記一十卷得十
百卷得百千卷得千萬卷得萬億卷得億卷
得十十億矣卷得百百億矣已畢竟復以類
次之使相從賢明共安之去其復重編而置
之即成賢經矣眞人知之耶唯唯子已知之
矣如都拘校道文經書及衆賢書文及衆人
口中善辭訣事盡記善者都合聚之致一間
處都畢竟廼與衆賢明大德共訣之以類更
相微明去其復重次其辭文而記置之是名
爲得天地書文及人情辭究竟畢定其善訣
事無有遺失若絲髮之間此道道者名爲洞
極天地隂陽之經萬萬世不可復易也善哉
善哉行諸眞人可謂已覺矣愚生不及今願
復問一疑行言今天地開闢以來久遠河雒
出文出圖或有神文書出或有神鳥狩持來
吐文積衆多本非一也聖賢所作亦復積多
畢竟各自有事天師何疑何覩何見而一時
示教下古衆賢明共拘校古今之文人辭哉
然有所覩見不敢空妄愁下古賢德也今吾
廼見遣於天下爲大道德之君解其承負天
地開闢以來流灾委毒之謫古今天文聖書
賢人辭已備足但愁其集居各長於一事耳
今案用一家法也不能悉除天地之灾變故
使流灾不絶更相承負後生者曰得灾病增
劇故天怜德君復承負之天和爲後生者不
能獨生此積灾諸咎也實過在先生賢聖各
長於一而俱有不達俱有所失天知其不具
足故時出河雒文圖及他神書亦復不同辭
也夫大賢聖異世而出各作一事亦復不同
辭是故各有不及各有短長也是也明其俱
不能盡悉知究洞極之意故使天地之間常
有餘灾前後訖不絶但有劇與不耳是故天
上筭計之今爲文書上下極畢備足廼復生
聖人無可復作無可復益無可復容言無可
復益於天地大德之君若天復生聖人其言
會復長於一業猶且復有餘流灾毒常不盡
與先聖賢無異也是故天使吾深告勅眞人
付文道德之君以示諸賢明都並拘校合天
下之文人口訣辭以上下相足去其復重置
其要言要文訣事記之以爲經書如是廼后
天地眞文正字善辭悉得出也邪僞畢去天
地大病悉除流灾都滅亡人民萬物廼各得
居其所矣無復殃苦也故天教吾拘校之也
吾之爲書不效言也廼效徵驗也案吾文而
爲之天地灾變怪疾病姦猾詙臣不詳邪僞
悉且都除去此與隂日而除雲無異也以此
效吾言與吾文口口萬不失一也如不力用
吾文也吾雖敬受天辭下語見文不用天安
能空除灾哉自若文書内亂人亦内亂灾猶
無從得去也眞人知之耶唯唯行子已知之
矣願請問一疑事平言之今天地開闢以來
神聖賢人皆爲天所生前後主爲天地語悉
爲王者制法可以除灾害而安天下者今帝
王案用之不失天心隂陽規矩其所作文書
各有名號今當名天師所作道德書字爲等
哉善哉眞人之問事也然名爲大洞極天之
政事何故正名爲大洞極天之政事乎然大
者大也行此者其治最優大無上洞者其道
德善惡洞洽天地隂陽表裏六方莫不響應
也皆爲愼善凡物莫不各得其所者其爲道
廼拘校天地開闢以來天文地文人文神文
皆撰簡得其善者以爲洞極之經帝王案用
之使衆賢共廼力行之四海四境之内灾害
都掃地除去其治洞清明狀與天地神靈相
似故名爲大洞極天之政事也眞人知之耶
唯唯可駭哉可駭哉行子已覺知之矣
　右拘校上古中古下古文書人辭訣


太平經卷之四十一















太平經卷之四十二
　　　九天消先王災法第五十六
凡天理九人而隂陽得何乎哉夫人者廼理
萬物之長也其無形委氣之神人職在理元
氣大神人職在理天眞人職在理地仙人職
在理四時大道人職在理五行聖人職在理
隂陽賢人職在理文書皆授語凡民職在理
草木五穀奴婢職在理財貨何乎凡事各以
類相理無形委氣之神人與元氣相似故理
元氣大神人有形而大神與天相似故理天
眞人專又信與地相似故理地仙人變化與
四時相似故理四時也大道人長於占知吉
凶與五行相似故理五行聖人主和氣與隂
陽相似故理隂陽賢人治文便言與文相似
故理文書凡民亂憒無知與萬物相似故理
萬物奴婢致財與財貨相似富則有貧則無
可通往來故理財貨也夫皇天署職不奪其
心各從其類不誤也反之爲大害也故署置
天之凡民皆當順此古者聖人深承知此故
不失天意得天心也眞人今寧曉此不善哉
善哉吾是所言以戒眞人不失之也唯唯行
努力愚生今心結不解言是九人各異事何
益於王治乎不也治得天心意使此九氣合
和九人共心故能致上皇太平也如此九事
不合乖忤不能致太平也此九事迺更迭相
生成也但人不得深知之耳先聖賢未及陳
之也故久閉絶乎然今一事不得治不可平
何也太上皇氣太至此九人皆來助王者治
也一氣不和輒有不是者故不能悉和隂陽
而平其治也其來云何哉無形神人來告王
者其心日明大神人時見教其治意眞人仙
人大道人悉來爲師助其教化聖人賢者出
其隱士來爲臣凡民奴婢皆順善不爲邪惡
是廼天地大喜之徵也其一氣不和即輒有
不至者云何乎元氣不和無形神人不來至
天氣不和大神人不來至地氣不和眞人不
來至四時不和仙人不來至五行不和大道
人不來至隂陽不和聖人不來至文字言不
眞大賢人不來至萬物不和得凡民亂財貨
少奴婢逃亡凡事失其職此正其害也今眞
人既欲救天亂氣宜努力平之勿倦懈愼之
唯唯氣得則此九人俱守道承負萬世先王
之災悉消去矣此人俱失其所承負之害日
增此九人上極無形下極奴婢各調一氣而
九氣隂陽調夫人天且使其和調氣必先食
氣故上士將入道先不食有形而食氣是且
與元氣合故當養置茅室中使其齋戒不覩
邪惡日練其形毋奪其欲能出無間去上助
仙眞元氣天治也是爲神士天之吏也毋禁
毋止誠能就之名爲天士簡閱善人天大喜
之還爲人利也何謂乎哉然此得道去者雖
不爲人目下之用皆共調和隂陽氣也古者
帝王祭天上神下食此之謂也曾但天精神
自下食耶善哉子言是也然此人上爲天吏
天精神爲其君長君與吏相爲使吏者職在
主行凡事吏道人善有功故君與其下既下
則說喜故除人承負吏不說則道人有過於
天君吏俱不肯下臨人食故過責日增倍身
尚自得重過何能除先王之流灾哉眞人亦
曉知此不耶可駭哉吾大怖惶恍若失氣今
且過問天師不意廼見是說也行子努力所
說竟當去矣唯唯
　右簡閱九人竟其志無寃者平王治天因
　喜解其先王承負
　　　驗道眞僞訣第五十七
行事亦且畢不久眞人前詳受教勅唯唯自
行此道之後承負久故彌遠積厄結氣並灾
委毒誠多不可須臾而盡也知力行是之後
承負之厄日少月消歲除愈何以知之乎善
哉子之難也可謂得道意矣然明聽行此之
後天下文書且悉盡正人亦且盡正皆入眞
道無復邪僞文絶去人人自謹其後生者尤
甚更相倣學皆知道内有覩其身各自重愛
其後生者孝且壽悉工自養老顔色不與無
道時等後生者日知其至意以爲家也學復
過其先日益就相厚相親愛重有道人兵革
姦猾悉無復爲者也故承負之厄會日消去
此自然之術也口口萬不失一是吾之文大
效也不可但苟空設善言也親以徵驗起廼
與天地響相應何可妄語乎故文書前後出
非一人稸積難知情是故吾道以誠也子連
時口口問必樂欲知其大效其效相反猶寒
與暑暑多則寒少寒多則暑少夫天地開闢
以來先師學人者皆多絶匿其眞道反以浮
華學之小小益耶且薄後生者日增益復劇
其故使成僞學相傳雖天道積遠先爲文者
所以相欺殆之大階也壹欺不知後遂利用
之也令上無復所取信下無所付歸命因兩
相意疑便爲亂治後生者後連相承負先人
之厄會聚並故曰劇也天今寃是故吾語子
口口也眞人努力自愛勉之子廼爲天除病
爲帝王除厄天上知子有重功不敢不敢
　右效行徵驗道知眞僞訣
　　　四行本末訣第五十八
眞人前唯唯人行有幾何乎有百行萬端不
然也眞人語幾與俗人語相類似哉人有四
行其一者或何謂也然人行不善則惡不善
亦不惡爲浮平行壹善壹惡爲不純無常之
行兩不可據吉凶無處也善哉行吉凶有幾
何乎有千條億端眞人之言幾與俗人同吉
凶之行有四一者惑何謂也然凡事爲行不
大吉當大凶不吉亦不凶爲浮平命一吉一
凶爲雜不純無常之吉凶不占善哉行天地
之性歲月日善惡有幾何乎不可勝紀子已
熟醉其言眩霧矣天地歲月日有四行一者
不純主爲變怪何謂也然眞人明聽今天地
歲不大樂當大惡不樂亦不惡爲浮平歲壹
善壹惡爲天變惑歲令今日不大善當大惡
不善亦不惡爲浮平日月壹善壹惡爲惑行
主行爲怪異災吾是但舉綱見始天下之事
皆然矣何謂也然天下之萬物人民不入於
善必陷於惡不善亦不惡爲平平之行壹善
壹惡爲詐僞行無可立也平平之行無可勸
大善與大惡有成名何故正有此四行乎善
哉子之難問可謂得道意矣然大善者太陽
純行也大惡者得太隂煞行也善惡並合者
中和之行也無常之行者天地中和君臣人
民萬物失其道路也故行欲正從陽者多得
善從隂者多得惡從和者這浮平也其吉凶
無常者行無復法度是故古聖賢深觀天地
歲月日人民萬物視所興衰浮平進退以自
知行得與不得與用洞明之鏡自照形容可
異善哉善哉今當奈何乎然行守本法天者
是其始也法地者其多賊也法和者其次也
無常者其行末也今人何故廼得至無常之
行乎哉然先人小小佚失之其次即小耶其
次大耶其次大失道路根本更迷亂無可倚
著其意因反爲無常之行便易其辭爲無常
之年也是明道弊未極也當反本夫古者聖
人覩此知爲末流極即還反故不失政也而
保其天命故大賢聖見事明是以常獨吉也
眞人樂重知其信效耶唯天師開示之耳行
歲本興而末惡者隂陽之極也人後生者惡
且薄世之極也萬物本興末無收者物之極
也後生語多空欺無核實者言之極也文書
多稸委積而無眞者文之極也是皆失本就
末失實就華故使天地生萬物皆多本無未
實其咎在失本流就末失眞就僞失厚就薄
因以爲常故習俗不知復相惡獨與天法相
違積久後生者日輕事更作欺僞積習成神
不能復相禁反言曉事故致更相承負成天
咎地殃四面横行不可禁防君王雖仁賢安
能中絶此萬萬世之流過始失小小各失若
粟天道失之若毫釐其失千里粟粟相從從
聚廼到滿太倉數萬億斛夫雨一一相隨而
下流不止爲百川積成四海水多不可本去
故當繩之以眞道反其末極還就本反其華
還就實反其僞還就眞夫末窮者宜反本行
極者當還歸天之道也夫失正道者非小病
也迺到命盡後復相承負其過後生復迷復
失正道日闇㝠復失道天氣乖忤治安得平
哉人人被其毒害人安得壽萬物傷多夭死
故比比勅眞人傳吾書使人人自思失道意
身爲病各自憂勞則天地帝王人民萬物悉
安矣眞人樂合天心宜勿懈忽也唯唯願復
問一疑天師今是吉凶曾但其時運然耶善
哉眞人之難得道意矣極上者當反下極外
者當反内故陽極當反隂極於下者當反上
故隂極反陽極於末者當反本今天地開闢
以來小小連失道意更相承負便成邪僞極
矣何以知之乎以萬物人民皆多前善後惡
少成事言前口口哉前有實後空虚古者聖
人常觀視萬民之動靜以知之故常不失也
善哉善哉願復乞問一事行言今若天師言
物有下極上極今若九人上極爲委氣神人
下極奴婢下學得上行上極亦得復下行不
耶善哉子之問也今眞人自若愚罔未洞於
太極之道也今是委氣神人廼與元氣合形
並力與四時五行共生凡事人神者皆受之
於天氣天氣者受之於元氣神者乘氣而行
故人有氣則有神有神則有氣神去則氣絶
氣亡則神去故無神亦死無氣亦死委氣神
人寧入人腹中不邪唯唯又五行廼得興生
於元氣神廼與元氣並同身並行今五行廼
入爲人藏是寧九人上極復下反人身不善
哉善哉初學雖久一覩此說耳然子學當精
之不精無益也唯唯見天師言夫天道固如
循環耶然子可謂已知之矣行去有疑勿難
問唯唯
　右簡天四行實本末太極以反政

太平經卷之四十二


















太平經卷之四十三(四十四/同卷)受五
　　　大小諌正法第五十九
眞人稽首言愚生暗味實不曉道今既爲天
視安危吉凶乃敢具問道之訣今世神祇法
豈亦有諫正邪唯天師教勅示以至道意子
之所問何其妙要深遠也吾伏見人有相諫
正故問天亦有相諫正不善哉子之所問已
得天道實核矣天精已出神祇悅喜矣今且
爲子具說其大要意今使可萬萬世不可忘
也唯唯然天者小諫變色大諫天動裂其身
諫而不從因而消亡矣三光小諫小事星變
色大諫三光失度無明諫而不從因而消亡
矣地也小諫動摇大諫山土崩地裂諫而不
從因而消亡矣五行小諫灾生大諫生東行
蟲殺人南行毒殺人西行虎狼殺人北行水
蟲殺人中央行吏民尅毒相賊殺人諫而不
從因而消亡矣四時小諫寒暑小不調大諫
寒暑易位時氣無復節度諫而不從因而消
亡矣六方精氣共小諫亂覆數起中有生蟲
灾或飛或步多雲風而不雨空虚無實大諫
水旱無常節賊殺傷萬物人民諫而不從因
而消亡矣飛步鳥獸小諫灾人大諫禽獸食
人蝗蟲大興起諫而不從因而消亡矣鬼神
精小諫微數賊病吏民大諫裂死滅門諫而
不從因而消亡矣六方小諫風雨亂發狂與
惡毒俱行傷人大諫横加絶理瓦石飛起地
土上柱皇天破室屋動山阜諌而不從因而
消亡矣天地音聲之小諫雷電小急聲大諫
人多相與汙惡使霹靂數作諫而不從因而
消亡矣吏民小諫更變色大諫多相賊傷諫
而不從因而消亡矣天地六方八極大諫俱
欲正河雒文出天明證大下瑞應書見以諫
正君王天下莫不響應諫而不從消亡矣天
道經會當用復以次行是故古者聖賢見事
輒惟論思其意不敢懈忽失毛髮之間以見
微知著故不失皇天心故能存其身安其居
無憂患無危亡凶不得來者計事校笇實廼
天心意同也善哉善哉愚生已解今唯明天
師既陳法願聞其因而消亡意黨開之善哉
善哉子之心也然天道廼祐易教祐至誠祐
謹順祐易曉祐易勑將要人君厚故教之不
要其厚者不肯教之也其象效猶若人相與
親厚則相教示以事不相與至厚不肯教示
之也教而不聽忽其不以時用其言故廢而
置之不復重教示之也於是灾變怪便心不
復示勅人也如是則雖賢聖聾闇無知也聦
明閉塞天地神祇不肯復諫正者也灾異日
增不除人日衰亡失其職矣故古者聖賢旦
夕垂拱能深思慮未嘗敢失天心也故能父
事皇天母事皇地兄事日姊事月正天父保
五行順四時觀其進退以自照正行以深知
天得失也唯天地自守要道以天保應圖書
爲大命故所行者悉得應若神是廼獨深得
天意也比若重現合矩相對而語也故神靈
爲其動摇也如逆不肯用其諫正也廼要天
反與地錯五行四時爲其亂逆不得其理故
所爲者不中因而大凶矣此之謂也子寧曉
未唯唯故天地之性下亦革諫其上上亦革
諫其下各有所長短因以相補然后天道凡
萬事各得其所是故皇天雖神聖有所短不
若地之所長故萬物受命於天反養體於地
三光所短不若火所長三光雖神且明不能
照幽寢之内火反照其中大聖所短不若賢
者所長人之所短不若萬物之所長故相諫
及下極小微則不失道得天心故天生凡事
使其時有變革悉皆以諫正人君以明至德
之符不可不大愼也夫天地萬物變革是其
語也唯唯皇天師既示曉願效於人諾子詳
聆吾言而深思念之臣有忠善誠信而諌正
其上也君不聽用反欲害之臣駭因結舌爲
瘖六方閉不通賢儒又畏事因而蔽藏忠信
伏匿眞道不得見君雖聖賢無所得聞因而
聾盲無可見竒異也日以暗昧君聾臣瘖其
禍不禁臣昧君盲姦邪横行臣瘖君聾天下
不通善與惡不分别天灾合同六極戰亂天
下並凶可不愼乎哉唯唯故古者聖賢重灾
變怪因自以繩正故萬不失一者實乃與要
文大道同舉事悉盡忠無復凶子重誡之謹
愼吾言唯唯然夫天高且明本非一精之功
德也帝王治得天心非一賢臣之功今吾之
言但舉其綱見始凡事不可盡書說也子自
深計其意唯唯行去矣說何極乎勿復有可
問也唯唯
　右天諌正書訣
太平經卷之四十三















太平經卷之四十四
　　　案書明刑德法第六十
眞人純謹敬拜純今所問必且爲過責甚深
吾歸思師書言悉是也無以易之也但小子
愚且蒙悃悒不知明師皇天神人於何取是
法象今怪師言積大口口願師既哀憐示其
天證隂陽之訣神祇之卜要效今且不思心
中大煩亂所言必觸師之忌諱又欲言不能
自禁絶唯天師雖非之願以天之明證法示
教使可萬萬世傳昭然無疑比若日中之明
也終始不可易而去也然子固固不信吾言
邪子自若未善開通知天心意也子自若愚
乎愈於俗人無幾耳以爲吾言可犯也犯者
亂矣逆者敗矣吾且與子語皆已案考於天
文合於隂陽之大訣乃後言也子來者爲天
問事吾者爲天傳言制法非敢苟空僞言佞
語也子生積歲月日幸不少獨不見擾擾萬
物之屬悉盡隨德而居而反避刑氣邪此者
純皇天之明要證也所以嚴勅人君之治得
失之效也唯唯今若且覺而未覺願重問其
教戒然夫刑德者天地隂陽神治之明效也
爲萬物人民之法度故十一月大德在初九
居地下德時在室中故内有氣萬物歸之也
時刑在上六在四遠野故外無氣而清也外
空萬物士衆皆歸王德隨之入黄泉之下十
二月德在九二之時在丑居土之中而未出
達時德在明堂萬物隨德而上未敢出見上
有刑也正月寅德在九三萬物莫不隨盛德
樂闚於天地而生時德居庭二月德在九四
在卯已去地未及天謫在界上德在門故萬
物悉樂出闚於門也三月盛德在九五辰上
及天之中盛德時在外道巷故萬物皆出居
外也四月巳德在上九到於六遠八境盛德
八方善氣陽氣莫不響應相生擾擾之屬去
内室之野處時刑在萬物之根居内室故下
空無物而上茂盛也莫不樂從德而爲治也
是治以德之大明效也今謹已聞用德願聞
用刑然五月刑在初六在午地下下内清無
氣地下空時刑在室中内無物皆居外六月
刑居六二在未居土之中未出達也時刑在
堂時刑氣在内德氣在外擾擾之屬莫不樂
露其身歸盛德者也七月刑在六三申之時
刑在庭萬物未敢入固固樂居外八月刑在
六四酉時上未及天界時德在門萬物俱樂
闚於門樂入隨德而還反也九月刑在六五
在戌上及天中時刑在道巷萬物莫不且死
困隨德入藏故内日興外者空亡十月刑在
上六亥時刑及六遠八境四野萬物擾擾之
屬莫不入藏逃隨德行到于明堂跂行自懷
居内野外空無士衆是非好用刑罰者見從
去邪哉但心意欲内懷以刑治其士衆輒日
爲其衰少也故五月内懷一刑一羣衆叛六
月内懷二刑二羣衆叛七月内懷三刑三羣
衆叛八月内懷四刑四羣衆叛九月内懷五
刑五羣衆叛十月内懷六刑六羣衆叛故外
悉無物皆逃於内是明證效也故以刑治者
外恭謹而内叛故士衆日少也是故十一月
内懷一德一羣衆入從十二月内懷二德二
群衆入從正月内懷三德三羣衆入從二月
内懷四德四方羣衆入從三月内懷五陽盛
德五羣衆賢者入從四月内懷六德萬物並
出見莫不擾擾中外歸之此天明法效也二
月八月德與刑相半故二月物半傷於寒八
月物亦半傷於寒二月之時德欲出其士衆
於門刑欲内其士衆於門俱在界上故二月
八月萬物刑德適相逢生死相半故半傷也
子今樂知天地之常法隂陽之明證此即是
也夫刑乃日傷殺厭畏之而不得衆力反曰
無人德乃舒緩日生無刑罰而不畏萬物反
曰降服悉歸王之助其爲治即是天之明證
昭然不疑也今人不威畏不可治奈何乎哉
然古者聖人君子威人以道與德不以筋力
刑罰也不樂爲善德劣者反欲以刑罰威驚
以助治猶見去也夫刑但可以遺窮解卸不
足以生萬物明擾擾之屬爲其長也今使人
不内附反欺詐其大咎在此今子比連時來
學問事雖衆多畜積文則未能純信吾書言
也得此寧解未哉純稽首敬拜有過甚大負
於明師神人之言内慙流汗但愚小德薄至
賤學日雖多心頓不能究達明師之言故敢
不反復問之甚大不謙久爲師憂不也但爲
子學未精耳可愼之天乃爲人垂象作法爲
帝王立教令可儀以治萬不失一也子欲知
其意正此也治不惟此法常使天悒悒忿忿
不解故多凶灾子戒之天將興之者取象於
德將衰敗者取法於刑此之謂也吾之言謹
與天地隂陽合其規矩順天地之理爲天明
言紀用教令以示子也吾之言正若鋒矢無
異也順之則日興反之則令自窮也天法神
哉神哉是故夫古者神人眞人大聖所以能
深制法度爲帝王作規矩者皆見天文之要
乃獨内明於隂陽之意乃後隨天地可爲以
治與神明合其心觀視其可爲也故其治萬
不失一也今愚吏人民以爲天法可妄犯也
自恣不以法度故多亂其君治也大咎在此
也今子得書何不詳結心意丁寧思之幽室
閑處念天之行乃可以傳天之教以示勑愚
人以助帝王爲法度也將舉刑用之當深念
刑罰之所居皆見從去寂然無士衆獨處故
冬刑在四野無人萬物悉叛之内藏避之甚
夏刑在内萬物悉出歸德地下室内中空刑
寂然獨居皆隨德到野處德在外則萬物歸
外德在幽空則物歸内天刑其威極盛幸能
厭服人民萬物何故反不能拘制其士衆獨
不怪斯耶明刑不可輕妄用傷一正氣天氣
亂傷一順氣地氣逆傷一儒衆儒亡傷一賢
衆賢藏凡事皆有所動摇故古者聖人聖王
帝主乃深見是天戒書故畏之不敢妄爲也
恐不得天心不能安其身也上皇天德之人
乃獨深見道德之明效也不厭固不畏駭而
士衆歸之附之故守道以自全守德不敢失
之也子德吾書誦讀之而心有疑者常以此
書一卷自近旦夕常案視之以爲明戒證效
乃且得天心意也違此者已與天反矣是猶
易之乾坤不可反也猶六甲之運不可易也
猶五行固法不可失也猶日月之明不可掩
蓋也猶若君居上臣在下故不可亂也此所
以明天地隂陽之治有好行德者或有愚人
反好刑宜常觀視此書以解迷惑務教人爲
善儒守道與德思退刑罰吾書口口正天法
度也夫爲道德易乎爲刑罰難乎愛之則日
多威之反日無也子疾去矣爲天傳吾書毋
疑也吾書言不負於天地六合之擾擾也唯
唯誠歸思過惟論上下不敢失一也行戒之
愼之子不能分别詳思吾書意但觀天地隂
陽之大部也從春分到秋分德居外萬物莫
不出歸王外蟄蟲出宂人民出室從秋分至
春分德在内萬物莫不歸王内蟄藏之物悉
入宂人民入室是以德治之明效也從春分
至秋分刑在内治萬物皆從出至外内空寂
然獨居從秋分至春分刑居外治外無物無
氣空無士衆悉入從德是者明刑不可以治
之證也故德者與天並心同力故陽出亦出
陽入亦入刑與地並力同心故隂出亦出隂
入亦入德者與生氣同力故生氣出亦出入
亦入刑與殺氣同力故殺氣出亦出入亦入
德與天上行同列刑與地下行同列德常與
實者同處刑與空無物同處德常與興同處
故外興則出内興則入故冬入夏出刑與衰
死氣同處故冬出而夏入死氣者清故所居
而清也故德與帝王同氣故外王則出隂内
王則入刑刑與小人同位故所居而無士衆
也物所歸者積帝王德常見歸故稱帝王也
刑未嘗與物同處無士衆故不得稱君子是
故古者聖人獨深思慮觀天地隂陽所爲以
爲師法知其大口口萬不失一故不敢犯之
也是正天地之明證也可不詳計乎可不愼
哉自然法也不以故人也是天地之常行也
今悉以告子矣子宜反復深思其意動作毋
自易唯唯不敢負行吾已悉傳付眞法語於
子吾憂解矣爲天除咎以勅至德以興王者
子毋敢絶且蒙其害唯唯
　右案天法以明古今前後治者所好得失
　訣
太平經卷之四十四





太平經卷之四十五(四十六/同卷)受六
　　　起土岀書訣第六十一
下愚賤生不勝心所欲問犯天師忌諱爲過
甚劇意所欲言不能自止小人不忍情願五
内發煩懣悃悒請問一大疑唯天師既待以
赤子之分必衰原其飢渴汲汲乎行道之何
謙哉唯唯今天師乃興皇天后土常合精念
其心與天地意深相得比若重規合矩不失
毛髮之間也知天地常所憂口口是故下愚
不及生冒慚乃敢前具問願得知天地神靈
其常所大忌諱者何等也善乎生精益進哉
子今且可問正入天地之心意人得知之著
賢人之心萬世不復去也吾常樂欲言無可
與語今得眞人問之心中訣喜且爲子具分
别道之不敢有可隱匿也所以然者乃恐天
地神靈深惡吾則爲身大灾也眞人但安坐
明聽天地所大疾苦惡人不順與不孝何謂
也願聞之善乎子之難也夫天地中和凡三
氣内相與共爲一家反共治生共養萬物天
者主生稱父地者主養稱母人者主治理之
稱子父當主教化以時節母主隨父所爲養
之子者生受命於父見養食於母爲子乃當
敬事其父而愛其母何謂也然父教有度數
時節故天因四時而教生養成終始自有時
也夫惡人逆之是爲子不順其父天氣失其
政令不得其心天因大惡人生灾異以病害
其子比若家人父怒治其子也其變即生父
子不和恨子不順從嚴父之教令則生隂勝
其陽下欺其上多出逆子也臣失其職鬼物
大興共病人姦猾居道傍諸隂伏不順之屬
咎在逆天地也眞人是又可不順乎此乃自
然之術比若影之應形與之隨馬不脫也誡
之唯唯今謹已敬受師說天之教𢽟願聞犯
地之禁諾眞人明聽唯唯天者乃父也地者
乃母也父與母俱人也何異乎天亦天也地
亦天也父與母但以隂陽男女别耳其好惡
者同等也天者養人命地者養人形人則大
愚蔽且暗不知重尊其父母常使天地生凡
人有悔悒悒不解也何謂也善哉子之言也
深得天地意大灾害將斷人必吉善矣何謂
也唯天師分别之然今天下之人皆共賊害
寃其父母何謂也四時天氣天所案行也而
逆之則賊害其父何謂也今人以地爲母得
衣食焉不共愛利之反共賊害之何謂也然
眞人明聽人乃甚無狀共穿鑿地大興起土
功不用道理其深者下著黄泉淺者數丈母
内獨愁恚諸子大不謹孝常苦忿忿悃悒而
無從得通其言古者聖人時運未得及其道
之遂使人民妄爲謂地不疾痛也地内獨疾
痛無訾乃上感天而人不得知之愁困其子
不能制上愬人於父愬之積久復久積數故
父怒不止灾變怪萬端並起母復不說常怒
不肯力養人民萬物父母俱不善萬物人民
死不用道理咎在此後生所爲日劇不得天
地意反惡天地言不調又共疾其帝王言不
能平其治内反人人自得過於天地而不自
知反推其過以責其上故天地不復愛人也
視其死亡忽然人雖有疾臨死啼呼罪名明
白天地父母不復救之也乃其罪大深過委
頓咎責反在此也其後生動之尤劇乃過前
更相倣效以爲常法不復拘制不知復相禁
止故灾日多誠共寃天地天地人之父母也
子反共害其父母而賊傷病之非小罪也故
天地最以不孝不順爲怨不復赦之也人雖
命短死無數者無可寃也眞人豈曉知之邪
唯唯今天使子來具問是知吾能言眞人不
可自易不可不愼也唯唯今人共害其父母
逆其政令於眞人意寧可久養不邪故天不
大矜之也今天師哀愚生爲其具說以何知
天地常忿忿悒悒而怨惡人數起土乎善哉
天使子屈折問之足知爲天地使子問此也
諾吾甚畏天不敢有可隱恐身得灾今且使
子昭然知之終古著之胷心不可復忘也今
有一家有興功起土數家被其疾或得死亡
或致盜賊縣官或致兵革鬭訟或致蛇蜂虎
狼惡禽害人大起土有大凶惡小起土有小
凶惡是即地忿忿使神靈生此灾也故天地
多病人此明證也子知之邪唯唯今或有起
土反吉無害者何也善哉子之問也皆有害
但得良善土者不即病害人耳反多四方得
其凶久久會且害人耳得惡地者不忍人可
爲即害之也復並害遠方何也是比若良善
腸之人也雖見寃能强忍須臾心不忘也後
會害之惡人不能忍須臾交行善哉善哉今
地身體積巨人比於地積小小所爲復小不
足道何乃能疾地乎哉善哉子之難也天使
子分别不明此以何知以其言大惓惓子今
欲云何心中悃悒欲言乃快天地神精居子
腹中敬子趣言子固不自知也凡人所欲爲
皆天使之諾不敢有可匿也子明德唯唯今
子言人小小所動爲不能疾地今大人軀長
一丈大十圍其齒有齬蟲小小不足道合人
齒大疾當作之時其人啼呼交且齒久久爲
墮落悉盡夫人比於天地大小如此蟲害人
也齒尚善金石骨之堅者也夫蟲但肉耳何
故反能疾是子人之疾地如此矣子知之邪
行眞人復更明開耳唯唯夫人或有長出丈
身大出十圍疽蟲長不過一寸其身小小積
小不足道也居此人皮中旦夕鑿之其人病
之乃到死亡夫人與地大小比若此矣此蟲
積小何故反賊殺此人乎眞人其爲愚暗何
故大劇也將與俗人相似哉實不及子尚不
及何言凡人乎有過有愚唯天師願聞不及
業幸爲愚生竟說其意諾不匿也吾知天地
病之劇故口口語子也行復爲子說一事使
子察察重明知之唯唯今大丈夫力士無不
能拘制疥蟲小小不足見也有一斗所共食
此人病之疾痛不得卧劇者著床今疥蟲蚤
蝨小小積衆多共食人蟲蟲者殺人疥蟲蚤
同使人煩懣不得安坐皆生瘡瘍夫人大小
比於地如此矣寧曉解不唯唯行今子或見
吾所說如不足以爲法也今爲子言之人雖
小其冤愁地形狀使人昭然自知深有過責
立可見也今一大里有百户有百井一鄉有
千户有千井一縣有萬户有萬井一郡有十
萬户有十萬井一州有億户有億井大井一
丈中井數尺小井三尺今穿地下著黄泉天
下有幾何哉或一家有數井也今但以小井
計之十井長三丈百井長三十丈千井三百
丈萬井三千丈十萬井三萬丈天下有如此
者凡幾井乎穿地皆下得水水乃地之血脉
也今穿子身得其血脉寧疾不邪今是一億
井者廣從凡幾何里子自詳計之天下有幾
何億井乎哉故人爲冤天地已明矣子賊病
其母爲疾甚劇地氣漏泄其病人大深而人
不愛不憐之反自言常寃天地何不純調也
此不反邪是尚但記道諸井耳令天下大屋
丘陵冢及穿鑿山阜采取金石陶瓦竪柱妄
掘鑿溝瀆或閉塞壅閼當通而不得通有幾
何乎今是水泉或當流或當通又言閉塞穿
鑿之幾何也今水泉當通利之乃宣因天地
之利瀆以高就下今或有不然妄鑿地形皆
爲瘡瘍或有塞絶當通不通王治不和地大
病之無肯言其爲病疾痛者地之精神上天
告愬不通日無止也天地因而俱不說喜是
以太和純氣難致也眞人寧解不邪唯唯今
人生天地之間會當得室廬以自蓋得井飲
之云何乎善哉子之言也今天不惡人有室
廬也乃其穿鑿地大深皆爲瘡瘍或得地骨
或得地血何謂也泉者地之血石者地之骨
也良十地之肉也洞泉爲得血破石爲破骨
良土深鑿之投瓦石堅木於中爲地壯地内
獨病之非一人甚劇今當云何乎地者萬物
之母也樂愛養之不知其重也比若人有胞
中之子守道不妄穿鑿其母母無病也妄穿
鑿其母而往求生其母病之矣人不妄深鑿
地但居其上足以自彰隱而已而地不病之
也大愛人使人吉利今願聞自彰隱多少而
可凡動土入地不過三尺提其上何止以三
尺爲法然一尺者陽所照氣屬天二尺者物
所生氣屬中和三尺者屬及地身氣爲隂過
此而下者傷地形皆爲凶古者宂居云何乎
同賊地形耳多就依山谷作其巖宂因地中
又少木梁柱於地中地中少柱又多倚流水
其病地少微故其人少病也後世不知其過
多深賊地故多不壽何也此劇病也今時時
有近流水而居不鑿井固多病不壽者何也
此天地既怒及其比伍更相承負比若一家
有過及其兄弟也今人或有不動土有所立
但便時就故舍自若有凶何也是者行不利
犯神何神也神非一不可豫名也眞人曉邪
唯唯是故人居地上不力相教爲善故動作
過反相及也是者寃今人或大遠流水會當
得井水飲之乃活當云何乎善哉子之言也
然有故井者宜使因故相與共飲之愼無數
易之既易宜填其故塞地氣無使發泄飲地
形令地衰不能養物也填塞故去中壯何謂
也謂井中瓦石材木也此本無今有比若人
身中有竒壯以爲病也可㤥哉可㤥哉卿不
及天師詳問之不但知是眞人來前唯唯子
問事恒常何一究詳也所以詳者比與天師
會見言人命在天地天地常悅喜乃理致太
平壽爲後是以吾居天地之間常駭忿天地
故勉勉也天地不和不得竟吾年善哉子之
言也吾所以常恐駭者見天地毒氣積衆多
賊殺不絶帝王愁苦其治不平常助其憂之
子何豫助王者憂是乎吾聞積功於人來報
於天是以吾常樂稱天心也善哉子意今天
師既開通愚生示以天忌願復乞問一疑事
今河海下田作室廬或無柱梁入地法三尺
輒得水當云何哉善乎子之問也此同爲害
耳宜復淺之此者地之薄皮也近地經脉子
欲知其效比若人有厚皮難得血血出亦爲
傷矣薄皮者易得血血出亦爲傷俱害也故
夫血者天地之重信效也夫傷人者不復道
其皮厚與薄也見血爲罪名明白夫人象天
地不欲見傷傷之則怒地何獨欲樂見傷哉
夫天地乃人之眞本隂陽之父母也子何從
當得傷其父母乎眞人宜深念是於赤心愚
人或輕易忽然不知是爲大過也今子當得
飲食於母故人穿井而飲之有何劇過哉子
言已失天心明矣今人飲其母乃就其出泉
之處故人乳人之泉坼也所以飲子處比若
地有水泉可飲人也今豈可無故穿鑿其皮
膚而飲其血汁邪眞人難問甚無意愚生有
過觸天師忌諱不謙也然難問不極亦不得
道至訣也不惡子言也此必皇天大疾乃使
子來口口問是此故子言屈折不止也今唯
天師原之除其過愚生欲言不能自禁止平
行何所謙子既勞爲天地遠來問愼無閉絶
吾書文也唯唯凡人不見覩此書不自知罪
過重反獨常共過罪天地何不和也治何一
惡不平也不知人人有過於天地前後相承
負後生者得並灾到無復天命死生無期度
也眞人努力無滅去此文天地且非怒人唯
唯眞人被其謫罰則凶矣唯唯書以付歸有
德之君宜以示凡人人乃天地之子萬物之
長也今爲子道當奈何乎俱各自深思從今
以往欲樂富壽而無有病者思此書言著之
胷心各爲身計眞人無匿也傳以相告語今
天地之神乃隨其書而行察視人言何也眞
人知之邪今以何知其隨人而行以吾言不
信也子誡絶匿此書即有病有敢絶者即不
吉是即天地神隨視人之明證也可畏哉唯
唯行去自勵自勵夫人命乃在天地欲安者
乃當先安其天地然後可得長安也今乃反
愁天地共賊害其父母以何爲而得安吉乎
哉前後爲是積久故灾變不絶也吾語不誤
也吾常見地神上自訟未嘗絶也是故誠知
其口口見眞人比如丁寧問之即知爲天使
眞人來問是天欲一發覺此事令使人自知
百姓適知責天不知深自責也今天何故一
時使吾問是乎所以使子問是者天上皇太
平氣且至治當太平恐愚民人犯天地忌諱
不止共亂正氣使爲凶害如是則太平氣不
得時和故使子問之也欲樂民不復犯之則
天地無病而愛人使五穀萬物善以養之也
如忽之忿不愛人不肯養之也故將凶歲者
無善物將興歲其物善此之謂也眞人知之
邪善哉善哉古者同當太平何不禁人民動
土地哉善乎子之問事也天地初起未嘗有
今也以何明之今者天都舉故乃録委氣之
人神人眞人仙人道人聖人賢人皆當出輔
德君治故爲未嘗有也初隂陽開闢以來録
天民仕之未嘗有此也故爲最大也可駭哉
可駭哉是故都出第一之道教天下人爲善
之法也人善即其治安君王樂遊無憂善哉
善哉樂乎樂乎是故教眞人急出此書愼無
藏匿以示凡民百姓見禁且自息如不止禍
及後世不復救得罪於天地無可禱也眞人
寧知之邪唯唯行去書中有所疑乎來問之
唯唯
　右解天地寃結

太平經卷之四十五















太平經卷之四十六
　　　道無價却夷狄法第六十二
天師將去無有還期願復乞問一兩結疑行
今疾言之吾發已有日矣所問何等事也願
乞問明師前所賜弟子道書欲言甚不謙大
不事今不問入猶終古不知之乎行勿諱今
唯明師開示下愚弟子諾今師前後所與弟
子道書其價直多少噫子愚亦大甚哉廼謂
吾道有平耶諾爲子具說之使子覺悟深知
天道輕重價直多少然今且賜子千斤之金
使子以與國家亦寧能得天地之歡心以調
隂陽使灾異盡除人君帝王考壽治致上平
耶今齎萬雙之璧玉以歸國家寳而藏之此
天下之珍物也亦寧能使六方太和之氣盡
見瑞應悉出夷狄却去萬里不爲害耶今吾
所與子道畢具廼能使帝王深得天地之歡
心天下之羣臣徧說跂行動摇之屬莫不忻
喜夷狄却降瑞應悉出灾害畢除國家延命
人民老壽審能好善案行吾書唯思得其要
意莫不響應比若重規合矩無有脫者也成
事大口口吾爲天談不欺子也今以此天法
奉助有德帝王使其無憂但日遊其價直多
少哉子之愚心解未乎哉諾復爲子陳一事
也天下之人好善而悅人者莫善於好女也
得之廼與其共生子合爲一心誠好善可愛
無復雙也今以萬人賜國家莫不悅且喜見
之者使人身不知其老也亦寧能安天地得
萬國之歡心令使八遠響應天下太平耶哉
吾道乃能上安無極之天下能順理無極之
地八方莫不悅樂來降服擾擾之屬者莫不
被其德化得其所者也是價直多少子自深
計其意子欲樂報天重功得天心者疾以吾
書報之如以竒僞珍物累積之上柱天天不
爲其說喜也不得天之至心也欲得天心乃
宜旦夕思吾書言已得其意即亦得天心矣
其價直多少乎故賜國家千金不若與其一
要言可以治者也與國家萬雙璧玉不若進
二大賢也夫要言大賢珍道乃能使帝王安
枕而治大樂而致太平除去灾變安天下此
致大賢要言竒道價直多少乎哉故古者聖
賢帝王未嘗貧於財貨也乃常苦貧於士愁
大賢大至人民不聚皆欲外附日以疏少以
是不稱皇天心而常愁苦若但欲樂富於竒
僞之物好善之不能得天地之心而安四海
也積金玉璧竒僞物横縱千里上至天不能
致大賢聖人仙士使來輔治也子詳思吾書
大賢自來共輔助帝王之治一旦而同計比
若都市人一旦而會萬物積聚各資所有往
可求者得行吾書天地更明日月列星皆重
光光照紘遠八方四夷見之莫不樂來服降
賢儒悉出不復蔽藏其兵革皆絶去天下垂
拱而行不復相傷同心爲善俱樂帝王吾書
乃能致此其價直多少子亦知之耶故古者
聖賢獨深知道重氣平也故不以和土但付
歸有德有德知天地心意故尊道重德愚人
實竒僞之物故天書不下賢聖不授此之謂
也子其愼之矣吾言不誤也子愼吾道矣夫
人持珍物璧玉金錢行㝠尚坐守之不能寐
也是尚但珍物耳何言當傳天寳祕圖書乃
可以安天地六極八遠乎出子復重愼之唯
唯吾書乃天神吏常坐其傍守之也子復戒
之唯唯吾書乃三光之神吏常隨而照視之
也唯唯吾書即天心也意也子復深精念之
唯唯子能聽吾言者復爲子陳數不見之事
唯唯出口入耳不可衆傳也帝王得之天下
服神靈助其行治人自爲善不日令而自均
也唯唯弟子六人悉愚暗無可能言必觸忌
諱今俱唯師自爲皇天陳列道德爲帝王制
作萬萬歲寳器必師且悉出内事無隱匿誠
得伏受嚴教宻勅不敢漏泄諾今且爲子考
思於皇天如當悉出不敢有可藏如不可出
亦不敢妄行天地之運各自有歷今且案其
時運而出之使可常行而家國大吉不危亡
所以不付小人而付帝王者帝王其歷常與
天地同心乃能行此小人不能行故屬君子
令付其人也
　右平道德價數貴賤解通愚人心


太平經卷之四十六
太平經卷之四十七受七
　　　上善臣子弟子爲君父師得仙方訣
　　　第六十三
真人前凡爲人臣子民之屬何者應爲上善
之人也眞人雖苦宜加精爲吾善說之唯唯
但恐反爲過耳何謙諾誠言今爲國君臣子
及民之屬能常謹信未嘗敢犯王法從生到
死訖未嘗有重過生無罪名也此應爲最上
善之人也噫子說似類之哉若是而非也子
之所說可謂中善之人耳不屬上善之人也
行眞人復爲吾說最上善孝子之行當云何
乎宜加精具言之今所言已不中天師意不
敢復言也何謙眞人取所知而言之不及者
吾且爲子達之唯唯然上善孝子之爲行也
常守道不敢爲父母致憂居常善養旦夕存
其親從已生之後有可知以來未嘗有重過
罪名也此爲上孝子也噫眞人所說類似之
又非也此所說謂爲中善之人也不中上孝
也不及爲過非過也今乃以眞人爲師弟子
行作法眞人視其且言何耳今子言財如是
俗人愚闇無知難教是也積愚日久見上善
孝之人或反怪之子不及爲子說之唯唯行
雖苦復爲吾具說上善之弟子今已有二過
於天師不敢復言也行子宜自力加意言之
爲人弟子見教而不信反爲過甚深也但不
及者是天下從古到今所共有也平說之唯
唯然爲人弟子旦夕常順謹隨師之教勅所
言不失銖分不敢妄說亂師之文出入不敢
爲師致憂從見教於師之後不敢犯非歷邪
愉愉日向爲善無有惡意不逆師心是爲上
善弟子也噫眞人言幾類似之是非上善之
弟子也財應中善之弟子耳實不及愚生見
師嚴勑自力强說三事三事不中明天師意
爲過責甚重恐復有罪不除也凡人行有不
及耳子無惡意無罪也今天下人俱大愚㝠
㝠無一知是也極於眞人說事常如此今何
望於俗夫愚人哉其常不達信其愚心固是
也天師幸事事哀之既闓示之願復見爲達
其所不及恩惟明師師行吾將爲眞人具陳
說之子宜自力隨而記之唯唯諾然夫上善
之臣子民之屬也其爲行也常旦夕憂念其
君王也念欲安之心正爲其疾痛常樂帝王
垂拱而自治也其民臣莫不象之而孝慈也
其爲政治但樂使王者安坐而長游其治乃
上得天心下得地意中央則使萬民莫不懽
喜無有寃結失職者也跂行之屬莫不嚮風
而化爲之無有疫死者萬物莫不盡得其所
天地和合三氣俱悅人君爲之增壽益筭百
姓尚當復爲帝王求竒方殊術閉藏隱之文
莫不爲其出天下嚮應皆言咄咄善哉未嘗
有也上老到于嬰兒不知復爲惡皆持其竒
殊之方奉爲帝王帝王得之可以延年皆惜
其君且老治乃得天心天地或使神持負藥
而告子之得而服之終世不知窮時也是所
謂爲上善之臣子民臣之行所致也眞人寧
曉知之不邪唯唯子可謂已覺矣是故太古
上皇帝第一之善臣民其行如此矣以何能
求之致此治正也以此道吾道正上古之第
一之文也眞人深思其意即得天心矣吾敬
受是於天心矣而下爲德君解灾除諸害吾
畏天威敢不悉其言天旦怒吾屬書於眞人
疾往付歸之上德君得之以治與天相似與
天何異哉善乎善乎見天師言承知天太平
之平氣眞眞已到矣其所以致之者文已出
矣樂哉復何憂今民非子事何故見善即喜
見惡則憂之乎所以然者善氣至即邪惡氣
藏吾且常安可無疾傷夫惡氣至則善氣藏
使吾畏灾不敢行天下皆然故吾見善則喜
也善哉子之言也天師幸哀已爲說上善臣
子民之法願復聞上孝之術善哉子難問也
然上善第一孝子者念其父母且老去也獨
居閒處念思之常疾下也於何得不死之術
嚮可與親往居之賤財貴道活而已思弦歌
哀曲以樂其親風化其意使入道也樂得終
古與其居而不知老也常爲求索殊方周流
遠所也至誠乃感天力盡乃已也其衣食財
自足不復爲後世置珍寳也反悉愁苦父母
使其守之家中先死者魂神尚不樂愁苦也
食而不求吉福但言努力自愛於地下可毋
自苦念主者也是名爲太古上皇最善孝子
之行四方聞其善莫不遥爲其悅喜皆樂思
象之也因相倣效爲帝王生出慈孝之臣也
夫孝子之憂父母也善臣之憂君也乃當如
此矣真人今旦所說但財應乎之行各欲保
全其身耳上何益於君父師而反言爲上善
之人乎此財名爲自祐利之人耳眞人尚乃
以此爲善何況俗人哉自見行謹信不犯王
法而無罪名者啼呼自言不負天不負君父
師也汝行適財自保全其身耳反深自言有
功於上而啼呼天地此悉屬下愚之人也不
能爲上善之人也今所以爲眞人分别具說
此者欲使眞人以文付上德之君以深示勅
衆賢使一覺悟自知行是與非亦當上有益
於君父師不邪太上中古以來人益愚日多
財爲其邪行反自言有功於天地君父師此
即大逆不達理之人也眞人亦豈知之耶唯
唯子可謂已覺矣今爲行善實大難也子愼
之子不力通吾文以解天地之大病使帝王
游而無憂無事天下莫不懽喜下及草木子
未能應上善之人也財名爲保全子身之人
耳又何以置天地乎夫人欲樂全其身者小
人尤劇子亦知之乎唯唯子可謂爲已覺矣
愼之唯唯今天師幸哀愚賤不達道之生願
復聞上善之弟子行也然上善之弟子也受
師道德之後念縁師恩遂得成人乃得長與
賢者相隨不失行伍或得官位以報父母或
得深入道知自養之術也夫人乃得生爲父
母得成道德於師得榮尊於君每獨居一處
念君父師將老無有可以復之者常思行爲
師得殊方異文可以報功者惟念之正心痛
也不得竒異也念之故行更學事賢者屬託
其師爲其言語或使師上得國家之良輔今
復上長有益帝王之治若此乃應太古上善
之弟子也及後生者明君賢者名爲上善之
人若眞人今且可言易教謹信從今不達師
心此者財應順弟子耳但務成其身也又何
益於上而言爲善弟子乎哉眞人說尚言而
民俗夫愚人常自言有功於師固是也夫爲
人臣子及弟子爲人子而不從君父師教令
皆應大逆罪不可復名也眞人所說善子民
臣善弟子其行財不合於罪名耳愚哉子也
何謂爲善乎是故俗夫之人愚獨己洞達久
矣今以眞人說繩之已知其實失正路入邪
僞迷惑久哉是故天獨深知之故怒不悅灾
委積更相承負是也皆若眞人言行財保其
身不犯非者自言有功於天地旁人也是其
大愚之劇者也子復愼之子言未盡合於天
心也吾所以使眞人言者不以故子也但欲
觀俗人之得失以何爲大過乎故使子言之
視其枉直非耳子赤知之耶唯唯行子已覺
矣本覺眞人之時不欲與眞人語言也見子
惓惓日致善也故與子深語道天地之意解
帝王之所愁苦百姓之冤結萬物之失理耳
今既爲子陳法言義無所復惜也子但努力
記之唯唯吾向覩幾何弟子但不可與語故
不與研究竟語也故吾之道未嘗傳出也子
知之耶唯唯行去子曉矣然天師既哀弟子
得眞言不諱君賢則臣多忠師明則弟子多
得不諱而言善哉子之言也得覺意行言之
今天地實當有仙不死之法不老之方亦豈
可得耶善哉眞人問事也然可得也天上積
仙不死之藥多少比若太倉之積粟也仙衣
多少比若太官之積布白也衆仙人之第舍
多少比若縣官之室宅也常當大道而居故
得入天大道者得居神靈之傳舍室宅也若
人有道德居縣官傳舍室宅也天上不惜仙
衣不死之方難予人也人無大功於天地不
能治理天地之大病通隂陽之氣無益於三
光四時五行天地神靈故天不予其不死之
方仙衣也此者乃以殊異有功之人也子欲
知其大效乎比若帝王有太倉之穀太官之
布帛也夫太倉之穀幾何斗斛而無功無道
德之人不能得其一升也而人有過者反入
其獄中而正尚見治上其罪之狀此明效也
今人實惡不合天心故天不具出其良藥方
也反日使鬼神精物行考笞擊其無狀之人
故病者不絶死者衆多也比若縣官治亂則
獄多罪人多暴死者此之謂如有大功於帝
王宫宇積多官穀有布帛可得常衣食也夫
人命帝王但常思與善人爲治何惜愛哉人
君職會當與衆賢柔共平治天下也夫君無
賢臣父無孝子師無順善弟子其爲愁不可
勝言也是故上古三皇垂拱無事無憂也其
臣謹良憂其君正常心痛乃敢助君平天下
也尚復爲其索得天上仙方以予其君也故
其君得壽也或有大功功大尚得俱仙去共
治天上之事天復衣食之此明效也不虚言
也夫中古以來多妬眞道閉絶之更相欺以
僞道使人愚令少賢者故多君臣俱愁苦反
不能平天下也又多不壽非獨今下古人過
也所由來久矣或大咎在此子亦豈知之耶
唯唯故今天上積竒方仙衣乃無億數也但
人無大功不可而得之耳比若人有縣官室
宅錢穀布帛常當大道而居爲家不逃匿也
而無功德者不能得穀一斗錢一枚布帛一
寸此明效也故太古中古以來眞道日衰少
故眞壽仙方不可得也而人過得獨壽者極
是其天下之大壽人也何也眞道德多則正
氣多故人少病而多壽也邪僞文多則邪惡
炁多故人多病而不得壽也此天自然之法
也故古者三皇之臣多眞道也故其君多壽
五帝之臣少眞道故其君不若三皇之壽也
三王之臣復少眞道不能若五帝也五霸之
臣最上功僞文禍無有一眞道故多夭死是
明效也其中時時得壽者極天下之壽人也
子重知之耶唯唯是故占者聖賢但觀所得
瑞應善惡即自知安危吉凶矣其得上善文
應者其治已最無上矣其得中文應者已象
中人矣其得下文應者已象下人矣何謂也
謂得文如得三皇之文者即其上也若得五
帝之文者即其中也若得三王之文者即其
大中下也如得五霸之文者即其最下也何
以明如斯文乎善哉子之言也教其無刑而
自治者即其上也其出教令其懼之小畏之
者即其中也教其小刑治之者即其大中下
也多教功僞以虚爲實失其法浮華投書治
事暴用刑罰多邪文無眞道可守者即是其
下霸道之效也古有聖賢但觀可得天教勅
即自知優劣矣願聞教者使誰持往乎然或
爲其生賢輔助其治此若人家將興必生賢
子也或河洛爲其出應文圖以爲券書即是
也子知之耶唯唯復爲眞人更明之家人且
衰生子凶惡人君且衰天不爲生賢良輔也
人家且衰子孫不好爲眞正道德反好佞僞
浮華功邪淫法即成凶亂家矣且人家興盛
必求眞道德竒文殊方可以自救者君子且
興天必子其眞文眞道眞德善人與其俱共
爲治也河洛尚復時或勅之灾害日少瑞應
日來善應日多此即其效也善哉善哉行去
眞人勉之力之當有功於天當助德君爲聦
明何謂也欲有大功於天者子今又去世之
人也不得譽於治以何得有功於天乎今當
奈何哉但以文書付歸德君德君天之子也
應天心當以此治報天重功而以安天下興
其身即子亦得吉保子壽矣善哉唯唯行去
三行之說已竟矣以是示衆賢凡人後世爲
善當若此也勿敢但財利其身者自言爲善
上以置天君父師也眞人所說人行也尚可
折中以上及其大下愚爲惡性惡行者積多
訖不可勝名以書付下古之人各深自實校
爲行以何上有益於天君父師其爲行增但
各自祐利而已邪天深知人心口口哉故病
者衆多也善乎愚生得覩天心師言已大覺
矣子可謂易覺之人也今世多下愚之人自
信愚心不復信人言也過在此毁敗天道使
帝王愁苦者正起此下愚之士反多妬眞道
善德言其不肖而信其不仁之心天病苦之
故使吾爲上德之君出此文可以自致能安
其身而平其治得天心者太古上皇之君深
與天厚者正以此也眞人寧曉不邪唯唯行
子已知之去矣行思之唯唯願復請問一事
行言天師陳此法教文何一衆多也善哉子
之難也可謂得道意矣然天下所好善惡義
等而用意各異故道者大同而小異一事分
爲萬一千五百二十字然后天道小耳而王
道小備若令都道天地上下八方六合表裏
所有謂此書未能記其力也眞人寧知之耶
唯唯行子已知之矣以此書付道德之君令
出之使凡人自思行得失以解天地之疾以
安帝王其治立平眞人曉邪唯唯行去自厲
勿忽也唯唯
　右分别君臣父子師弟子知其善惡行得
　失占
　　　服人以道不以威訣第六十四
眞人前凡人當以嚴畏智詐常威勝服人邪
不宜邪子自精言之然人致當以嚴威智詐
勝服人何也夫人以此乃能治正人噫眞人
内但俗夫之人知耳未得稱上眞人也其投
辭皆類俗人不入天心也夫上眞人投說乃
當與天心同也今以嚴畏智詐勝服人乃鬼
神非惡之也非獨鬼神非惡之也乃隂陽神
非惡之也非獨隂陽神非惡之也是故從天
地開闢以來天下所共病苦而所共治者皆
以此勝服人者不治其服者故其中服而冤
者乃鬼神助之天地助之天地助之故人者
亦治其勝人者而助服其服者也是故古者
三皇上聖人勝人乃以至道與德治人勝人
者不以嚴畏智詐也夫以嚴畏智詐刑罰勝
人者是正乃寇盜賊也夫寇盜賊亦專以此
勝服人君子以何自分别自明殊異乎而眞
人言當以此曾不愚哉是正從中古以來亂
天地者也子知之耶是故上古有道德之君
不用嚴畏智詐治民也中古設象而不敢用
也下古小用嚴畏智詐刑罰治民而小亂也
夫下愚之將霸道大興以威嚴與刑罰畏其
士衆故吏民數反也是故以道治者清白而
生也以德治者進退兩度也故下古之人進
退難治多智詐也天以道治故其形清三光
白地以德治故忍辱人以和治故進退多便
其辭變易無常故也天正爲其初地正爲其
中人正最居下下極故反上也以何知其下
極也以其言進退無常出入異辭也此三氣
下極也下極當反上就道乃后得太平也與
天相似就德乃中平也與地相似就和乃得
小亂也與人相似就嚴畏智詐刑罰乃日亂
故與霸君相似刑罰大起也今眞人反言當
以嚴畏智詐此乃亂天義者也今天師言不
當以嚴畏刑罰也天何故時遣雷電辟歷取
人乎善哉子之難也得其意然所以取之者
人主由所敬重事欲施惡以易冤人人乃至
尊重反使與人六畜同食故天治之也而助
其服人食此人惡之也是故天下無大無小
輕易冤人者也悉共見治也而憐助服者也
故君子勝服人者但當以道與德不可以寇
害勝人冤人也夫嚴畏智詐但可以伏無狀
之人不可以道德降服而欲爲無道者當下
此也比若雷公以取無狀之人不可常行也
與天心逆治欲得天地心者乃行道與德也
故古者聖賢乃貴用道與德仁愛利勝人也
不貴以嚴畏刑罰驚駭而勝服人也以此邪
枉安威駭服人者上皇太平氣不得來助人
治也所以然者其治理人不知或有大冤結
而畏之不敢言者比若寇盜賊奪人衣物也
人明知其非而不敢言反善名字爲將軍上
君此之謂也或有力弱而不能自理亦不敢
言皆名爲閉絶不通使隂陽天氣不和天之
命人君也本以治强助劣弱爲職而寇吏反
以此嚴畏之威之也乃以智詐驚駭之使平
氣到德君治恐以是亂其正氣故以此示眞
人也以付上德君以示諸賢及凡人使吏民
自思治當有益於上愼毋亂之也眞人覺曉
知之邪唯唯行子已覺矣去常愼言毋妄語
也天非人唯唯凡人不及不若好問也唯唯
　右分别勝服天地人鬼神所非惡所助法
太平經卷之四十七















太平經卷之四十八受八
　　　三合相通訣第六十五
純謹再拜請問一事眞人所疑者何等也哉
朝學暮歸常居靜處思其要意不敢有懈也
今天師書辭常有上皇太平氣且至今是何
謂爲上何謂爲皇何謂爲太何謂爲平何謂
爲氣真人今且何覩何疑一時欲難問微言
意哉所以及天師徧具問書文意者書上多
道上皇氣且至而不得其大要意今不及天
明師訣問之恐後遂無從得知之故敢不具
問之也善哉子之言萬世不可易也夫天至
道大德盛仁時已到皇靈樂人急行之故天
氣諷子之心使子旦夕問天法察察吾甚怪
之諾眞人安坐爲子具分解其字意使可傳
而無極時然上爲字者一畫也中央復畫一
直上行復抱一一而上得三一上行而不止
不復下行也故名爲上者廼其字無復上也
反上爲下下者一畫也亦中央復畫直下行
復抱一其行遂下不得復上故名爲下也夫
志常欲下行者久久最下無復下也比若濁
者樂下爲地故地最下無復下也上爲字者
常上行不得復下比若清者樂上行爲天天
乃無上也是故天之爲法名各各自字各自
定凡天下事皆如此矣故聖人制法皆象天
之心意也守一而樂上卜卜者問也常樂上
行而卜問不止者大吉最上之路也故上字
一畫直上而卜下爲字者一下而卜卜問也
常思念問下行者極無下故樂下益者不復
得上也故上常無上字者廼言其治當日上
行合天心復無上也善哉善哉明師幸哀爲
其解上字願復聞皇爲字者一日而王日上
一者天也天者數一天得日昭然大明則王
故爲字一與日王並合成皇字也一爲天天
亦君長也日亦君長也王亦君長也三君長
相得成字名爲皇皇者乃言其神盛煌煌故
名爲皇也皇天下第一無復能上者也善哉
善哉師幸哀開以皇字願聞其太平氣之字
太者大也廼言其積大行如天凡事大也無
復大於天者也平者乃言其治太平均凡事
悉理無復姦私也平者比若地居下主執平
也地之執平也比若人種善得善種惡得惡
人與之善用力多其物子好善人與之鮮鮮
其物惡也氣者乃言天氣悅喜下生地氣順
喜上養氣之法行於天下地上隂陽相得交
而爲和與中和氣三合共養凡物三氣相愛
相通無復有害者太者大也平者正也氣者
主養以通和也得此以治太平而和且大正
也故言太平氣至也善哉善哉此者乃獨言
天地中和氣當合相通共治耶凡事皆當三
合共事耶善哉善哉子之言也已得天法帝
王象之以治比若神矣然爲眞人具說之自
隨而記之唯唯元氣與自然太和之氣相通
並力同心時怳怳未有形也三氣凝共生天
地天地與中和相通並力同心共生凡物凡
物與三光相通並力同心共照明天地凡物
五行剛柔與中和相通並力同心共成共萬
物四時氣隂陽與天地中和相通並力同心
共興生天地之物利孟仲季相通並力同心
各共成一面地高下平相通並力同心共出
養天地之物蠕動之屬雄雌合廼共生和相
通并力同心以傳其類男女相通并力同心
共生子三人相通並力同心共治一家君臣
民相通並力同心共成一國此皆本之元氣
自然天地授命凡事悉皆三相通廼道可成
也共生和三事常相通並力同心共治一職
共成一事如不足一事便凶故有陽無隂不
能獨生治亦絶滅有隂無陽亦不能獨生治
亦絶滅有隂有陽而無和不能傳其類亦絶
滅故有天而無地凡物無於止有地而無天
凡物無於生有天地相連而無和物無於相
容自養也故男不能獨生女不能獨養男女
無可生子以何而成一家而名爲父與母乎
故天法皆使三合廼成故古者聖人深知天
情象之以相治故君爲父象天臣爲母象地
民爲子象和天之命法凡擾擾之屬悉當三
合相通並力同心廼共治成一事共成一家
共成一體也廼天使相須而行不可無一也
一事有冤結不得其處便三毁三凶矣故君
者須臣臣須民民須臣臣須君廼後成一事
不足一使三不成也故君而無民臣無以名
爲君有臣民而無君亦不成臣民臣民無君
亦亂不能自治理亦不能成善臣民也此三
相須而立相得廼成故君臣民當應天法三
合相通並力同心共爲一家也比若夫婦子
共爲一家也不可以相無是天要道也此猶
若人有頭足腹廼成一身無可去者也去之
即不足不成人也是天地自然之數也故古
者聖人取法於天故男子須得順善女與爲
治然且有善子男者君也女者臣也子者民
也故天命治國之道以賢明臣爲友善女然
後能和其子也善臣然後能和其民也善女
然後能生善子善臣然後能生善民民臣俱
好善然後能長安其上也眞人欲樂知其效
天者君也地者臣也天雨周流雨之善地生
物善雨之惡地生物惡此之謂也今父母君
臣尚但共持其大綱紀耳大要實仰衣食於
子人無子絶無後世君少民廼衣食不足令
常用心愁苦故治國之道廼以民爲本也無
民君與臣無可治無可理也是故古者大聖
賢共治事但旦夕專以民爲大急憂其民也
若家人父母憂無子無子以何自名爲父母
無民以何自名爲君也故天之法常使君臣
民都同命同吉凶同一職一事失正即爲大
凶矣中古以來多失治之綱紀遂相承負後
生者遂得其流灾尤劇實由君臣民失計不
知深思念善相愛相通並力同心反更相愁
苦夫君乃一人耳又可處深隱四遠冤結實
閉不通治不得天心灾變怪異委積而不除
天地所欲言人君不得知之大咎在此不三
并力聦明絶邪氣結不理上爲皇天大仇下
爲地大咎爲帝王大憂灾紛紛不解爲民大
害爲凡物大疾病爲是獨積久矣非獨今下
古人過所致也眞人亦知之乎知如此久矣
實不知其所由致故問之誠冤令當奈何之
乎然天太平氣方到治當得天心乃此惡悉
自除去故天使吾具言之欲使吾救其失爲
出正文故使眞人來悉問之也此所由生凶
也不象天地元氣自然法不三相通並力同
心故致此也若三相通並力同心今立平大
樂立無灾願聞治之當云何乎哉急象天法
如此上爲也天法凡事三並力同心故天以
三光爲文三光常相通共照無復絶時也天
券出以來人以書爲文以治象天三光故天
時時使河洛書出重勅之文書人文也欲樂
象天洞極神治之法度使善日興惡日絶滅
書者但通文書三道行書也君宜善開導其
下爲作明令示勅教使民各居其處而上書
悉道其所聞善惡因却行亦可但寄便足亦
可寄商車載來亦可善自明姓字到爲法如
此則天下善惡畢見矣君導天氣而下通臣
導地氣而上通民導中和氣而上通眞人傳
書付有德之君審而聆吾文言立平立樂灾
異除不失銖分也吾書敬受於天法不但空
陳僞言也天誅殺吾子亦知是讁重耶唯唯
欲得吾書信得即效司之與天地立響相應
是吾文信也以此大明效證可毋懷狐疑夫
治國之道樂得天心自安者但行此效與大
響相應即天與人談之明劵也吾但見眞人
常樂助有德之君欲報天重功故一二言之
耳吾知其失在此閉不通口口得書君爲制
作明教善令言從今以往吏民宜各居其處
力上書悉道善惡以明帝王治以通天氣勿
得相止止者坐其事三年獨上書盡信無欺
文者言且召而仕之其仕之云何各問其才
能所長以筋力所及署其職何必署其筋力
所能及乎天之事人各因其能不因其才能
名爲故冤人則復爲結氣增灾所以然者人
所不及雖生之死猶不能爲也今人所樂極
樂得善物金玉也今使明君有教言人有能
撫手盡得天下縣官金銀竒僞之物不以過
汝盡以與汝其人極樂得之也力而不及物
繫其兩手弊盡之猶不能致也今爲人父母
君將署臣子之職不以其所長正交殺之猶
不能理其職事但空亂其官職愁苦其民耳
官職亂民臣愁則復仰呼天自言冤上動天
復增灾怪故古聖賢欲得天心重愼署置皆
得人心故能稱天心也其稱天心云何行之
得應其民吏日善且信忠是其效也則遷之
以時是助國得天心之人也或但有樂一旦
貪名得官其行無效不稱天心無應者夫帝
王廼承天心而治一當稱天心不稱天心爲
過故其治無善放應當退使思過如此則天
已喜而天下莫不盡忠信盡其能力者也幽
隱遠方聞之無藏其能者也其上書急者人
命至重不可須臾人且復啼呼冤今復結增
怪變疾解報之其事可忍者須秋冬何必須
秋冬乎然秋者物畢成冬者物畢藏天氣定
也物以仲秋八月成熟其實核可分别故當
順天地之法始以八月分别視之九月者天
氣之究竟也物到九月盡欲死故當九月究
竟讀視之觀其善惡多少十者數之終也故
物至十月而反初天正以八月爲十月故物
畢成地正以九月爲十月故物畢老人正以
亥爲十月故物畢死三正竟也物當復生故
乾在西北凡物始核於亥天法以八月而分
别之九月而究竟之十月實核之故天地人
三統俱終實核於亥故十月而實核下付歸
之所以然者此八月九月十月三月也天地
人正俱畢竟當復反始不實不核不得其意
天地且不悅喜其灾不除復害來年故八月
而分别視之九月而究竟之十月而實核下
付歸之令使吏民悉得更思過失不敢復爲
也來年吏民更謹凡物悉善矣不歸使思過
固固民臣居下失政令不自知有過其心不
易天道固固惡不易矣故當付歸之也眞人
欲知其效今年所付歸因書一通自置之亦
教吏民自記一通置之視善惡多少名爲天
券來年付歸復置一通視善惡多少來年復
付歸置一通視善惡多少下疏與上所記置
當繇相應名爲天徵合符令吏民更易心爲
善得天意所上當多善若令大易當大善若
令固固無變不易所上固固如今爲惡不止
所上當益惡吏民大欺忿天所上當大惡增
劇故是天洞明照心之鏡也不失銖分以明
吏民治行夫天地比若影響隨人可爲不脫
也眞人幸有善意努力卒之愼之子雖來問
此若無事無益天内默視子口可言以何明
之以言也夫人言事辭詳善人即報之以善
響亦應之以善其言凶惡不祥人亦報之以
惡響亦應之以惡也凡事相應和者悉天使
之也子寧解耶唯唯夫天廼高且遠尊嚴安
可事事自下與人言語乎故其法皆以自然
應和之也子心今開不唯唯已解願及天師
復假一言行道之中古皇無文不三相通以
何能安之乎善哉子之言也天運使其時人
直質樸其人皆懷道而信又專一但流言相
通人人各欲至誠信思稱天心廼無一相欺
者也故君臣民三並力同心相通故能相洽
也如使不同心爲一家即亂矣今者承負而
文書衆多更文相欺尚爲浮華賢儒俱迷共
失天心天既生文不可復流言也但當實核
得其實三相通即天氣平矣天法者或億或
萬時時不同治各自異術各不同也今者太
平氣且至當實文本元正字廼且得天心意
也子不能分别天地立事以來其治億端行
其事悉得天應者是也不得天應者非也是
即其大明天劵徵驗效也寧解耶唯唯行去
勿得復問令非不能爲子悉記天地事立以
來事事分别解天下文字也但益文難勝記
不可爲才用無益於王治故但悉指授要道
而言夫治不理本由天文耳是天地大病所
疾也古時賢聖所共憎惡也故道爲有德君
出不敢作文皆使還守實求其根保其元廼
天道可理國自安眞人雖好問勿復令益文
也去思之唯唯
　右包裹元氣自然天地凡事三合相通並
　力同心天明劵和皇平治法


太平經卷之四十八










太平經卷之四十九受九
　　　急學真法第六十六
真人前今良和氣且俱至人但當游而無職
事當以何明其心而正其意常使其忽然忘
爲邪惡而日好爲善不知置令帝王垂拱而
無可治上善之人滿其朝忠信孝子皆畢備
當以何致之乎真人有天性好善之心常汲
汲憂天道宜自精具陳說之然但當急學之
以真道真德真仁耳何以當學以真道哉然
道乃能導化無前好生無輩量夫有眞道乃
上善之名字夫無道者乃最惡衰凋凶犯死
喪之名稱也眞人此今但說眞善哉吾無以
加之何以當學之以眞德夫人有眞德乃能
包養無極之名字夫無德者乃最劣弱困窮
小人之名字也善哉眞人之言吾復無以加
之也眞眞是也何以當學之以仁道也仁者
乃能恩愛無不包及但樂施與無窮極之名
字夫不仁之人乃好德反惡典與是乃大貪
鄙之名稱與禽獸同志無可以自别異也善
哉眞人之言吾復無以加此也今眞人說三
事吾無以加此也今人當學爲善邪不當邪
當力學爲善夫爲善亦豈有名稱字不邪小
子不及唯師開示之然夫爲善者乃事合天
心不逆人意名爲善善者乃絶洞無上與道
同稱天之所愛地之所養帝王所當急仕人
君所當與同心並力也夫惡者事逆天心常
傷人意好反天道不順四時令神祇所憎人
所不欲見父母之大害君子所得愁苦也最
天下絶凋凶敗之名字也故人之行失吉輒
入凶離凶則入吉一吉一凶一善一惡爲不
純謹之徒子寧知之唯唯令於眞人意凡人
之行當云何哉然人今不力學道輒爲無可
知道輒名無道之人夫無道之人人最爲惡
凶人也今不力學德輒爲無可知德夫無德
而好害傷之人乃凶敗之符也今人不力學
仁已不仁矣夫不仁之人乃與禽獸同路人
與禽獸同心愈於死少耳今人不旦夕力學
善失善即入惡夫惡乃死凶之處故凡人不
力學吉輒乃入凶夫凶廼天下惡名稱善哉
子已長入眞道不復還反惡矣今眞人久懷
智而作愚何哉不敢行子幸有能極陳子所
言吾甚喜之今能極於此子曾但見吾言說
反中棄而止耶不敢也見師比勅使說適意
有所不及不敢悉言之善哉子之言常大謙
今能極意眞門唯天師録示所不及然子向
所言悉是也是故古者大聖三皇常自旦夕
力學眞道見不好學眞道者名爲無道之人
夫無道之人其行無數天之大重怨夫無道
之人本天不欲覆蓋地不欲載也神靈精鬼
所不欲祐天下所共苦也聖人賢者君子乃
大疾無道之人故古者上皇之時人皆學清
靜深知天地之至情故悉學眞道乃後得天
心地意人不力學德名爲無德之人夫無德
之人天不愛地不喜人不欲親近之其行常
行事不爲德乃爲王者致害爲君子致灾鬼
神承天教不久與爲治是故古者賢聖大儒
見無德之人不與其通言語也不力旦夕學
仁即且忽事爲不仁夫不仁之人言即逆於
凡事傷人心不合天意反與禽獸相似故古
者聖賢不與其同路也今人不事師力學善
即且愚闇不知爲善也反且恣其無知之心
輕爲惡夫惡人下愚蔽闇之人其行乃不順
天地之道尚爲君子得事戮其父母愁其宗
親爲行無法鬼神承天心爲使不喜之爲害
其處三法所當誅古者聖賢以爲大怨故古
者悉自實核其學問也合於天心事入道德
仁善而已行要當合天地之心不以浮華言
事所以然者且失天法失之即入凶絶短命
矣或害後世天道不誤有格法夫不力學大
吉之道反事者輕忽自易必且入凶夫凶者
乃天地人萬物所疾惡不可久存是大患之
本禍之門户過而陷其中便死不得還悔過
反故也天下莫不共知之而下士大愚常共
笑道不知守道早避凶害傳傳爲愚更相承
負後生愚闇復劇於前故眞道閉而不通令
人各自輕忽不能窮竟其天年其大咎過乃
由此也眞人見吾書宜深計之愼無閉藏以
付賢柔明使其覺悟是故古道乃承天之心
順地之意有上古大眞道法故常教其學道
學德學壽學善學謹學吉學古學平學長生
所以盡陳善者天之爲法乃常開道門地之
爲法常開德户古之聖賢爲法常開仁路故
古者聖賢與天同心與地合意共長生養萬
二千物常以道德仁意傳之萬物可興也如
以凶惡意傳之凡物日衰少故有道德仁之
處其人日多而好善無道德仁之處其人日
衰少其治日貧苦此天地之格懸法夫有至
道明德仁善之心乃上與天星曆相應神靈
以明其行故古者聖賢常思爲善無極力盡
乃以不敢有惡念凶路也夫下愚之人其心
常閉塞實無知不可復妄假之以凶衰之惡
路也不自知大失天道相隨爲惡以爲常習
俗不能自退還也是以吾上敬受天書教勅
承順天心開闢之大開上古太平之路令使
人樂爲善者不復知爲惡之術天下之人其
志也常高而其所成者反常下不能應其本
所志念也故夫上士忿然惡死樂生往學仙
勤能得壽耳此上士是尚第一有志者也中
士有志疾其先人夭死忿然往求道學壽勤
而竟其天年耳是其第一堅志士也其次疾
病多而不得常平平忿然往學可以止之者
勤能得復其故已小困於病病乃學想能禁
止之已大病矣其次大病劇乃求索道術可
以自救者已死矣是故吾書教學人乃以天
長壽之法旦夕自力爲之纔得且平平耳如
以平平之法學凡人已入凶矣愚者不知天
下凡人其本志所爲常念善高己者不能應
其所志故爲其高舉之上極於仙即纔得保
其天年耳夫大賢者志十得十必與吾道書
相應中賢者志十或中止更懈纔得五小人
朝志之暮忘其所言故大高舉者樂使其上
中下各得其心所志念今下古人大愚去眞
道遠力學以天正文法纔不陷於僞欺耳學
以平平之文已大欺矣學以習文好言大僞
姦猾已起矣天以帝王爲子惡下欺上夫人
行下多邪僞即上道德仁君無所信下民人
無所附歸其命夫力旦夕教學以眞道耳力
學以善道纔得平平之道也力學以平平之
道已入浮華矣入浮華凡人大迷惑窮困矣
便成大凶惡之路帝王爲愁苦人不可治眞
人欲知是信比若人家慈父母日教其子爲
善自苦絶衣食養之老尚固固爲惡何况凡
人乃相示教以浮華之文哉以吾書不信也
使凡人見吾書者各自思所失中古以來有
善道者皆相教閉藏不肯傳與其弟子反以
浮華僞文教之爲是積久故天道今獨以大
亂矣天地灾怪萬類不空也賢儒宜各深思
口口然吾今雖不旦夕與俗人同處昭然已
知之矣天下大疾苦之故使吾出此文以告
屬之吾不空也眞人實宜重愼之且有天讁
唯唯不敢也每見天師言常駭慄子之言是
也即天且大悅大喜不害子也唯唯凡人雖
力旦夕學勅教以眞德尚纔得平平之德耳
學以平平之德已入邪僞德矣學以邪僞德
愚人已無復數矣無有眞德恣心而行此純
君子之賊力學以上仁纔得成中仁耳力學
以中仁其行纔平平無有仁也學以不仁愚
人已成盜賊矣不自知殺傷無復數恣意而
行不用道理是正天怨地咎人之大賊力旦
夕學以大吉之道纔得中吉耳學以中吉纔
得小吉耳學以小吉此已入凶道矣學以凶
道已不復救矣俱大闇昧無一知見天道言
其不眞但欺罔純信其愚心妄言上干天文
下亂地理爲百姓害灾是故吾道書學凡人
也乃大學之使其上列眞仙如不能及眞仙
可得平安不爲有德之君憂眞人宜深思惟
吾言勿復反怪之唯唯今吾乃爲天談當悉
解天地開闢以來承負之責不能大張之以
上大道大德之法上壽之術上善之路人失
諸闇昧誠久信其愚蔽之心人會爲惡不可
禁止猶復不能解其承負天地之讁過眞人
寧曉吾言耶唯唯夫聖賢高士見文書而學
必與吾書本相應不失絲髮之間中士意半
達必得其半下士自力勤能不失法所以大
舉天民凡人者樂其上下中無失法者皆得
正道各自愛不敢輕事爲大憂上士得吾道
學之不止可爲國之良臣久久得其要意可
以度世不復爭訟事視權也中士學吾道可
以爲良善小臣可以竟其天年小人學吾道
可以長謹父慈母愛子孝兄良弟順夫婦同
計不相賊傷至死無怨魂神居地下尚復長
不復見作事不見名爲惡子無夭年戮死者
也夫古者本元氣天生之時人盡樂學欲仙
尚不能壽纔使人各畏死不犯刑法耳夫下
古人大愚反誦浮華相教共學不壽之業生
時忽然自言若且無死反相教無可愛惜共
興凶事治死喪過生生乃屬天也死乃屬地
事地反過其天是大害也吾以是行占之知
其俱愚積久無一知也凶事興即鬼大盛共
疾殺人人不得竟其天命夫力學眞道纔得
僞道力學眞德尚纔得僞德耳何况下古之
人反相學以浮華之文其去道遠哉困窮不
得復相拘制反相教爲章奏法律辯慧相持
長短夫教其爲仁尚愁其不仁及教其學爲
不仁之路天乃爲人垂法天自名爲大道地
自名爲德所以然者夫天地乃萬物之父母
凡事君長故常導之以善不敢開昌導教之
以凶惡之路而況人乎人者天之子也當象
天爲行今乃失法故人難治教導之以道與
德乃當使有知自重自惜自愛自治今反開
之以刑法使其視死忽然尚勇力自輕令使
傳相治因而相困反更相尅賊迭相愁苦故
天下人無相愛者大咎在此眞人知之耶愼
之唯唯夫力勅教其仁尚苦不仁下古之人
反相教數書已大簿矣其相憎怨不得絶力
教其爲吉尚苦不吉下古之人反相勅力學
死喪之具豫與凶事以待之日死不以其壽
幾滅門矣而不自知過誤臨時呼天號地自
言冤王治不平使我失年内行自得之愚人
不防其本罪定乃悔不爲謹以無益也雖號
死其口猶不復救矣故吾今力勅教以大仙
經道纔開其壽階耳學人以德纔使其仁學
人以仁纔使其平平保其故不敢相欺奪人
財物也學人以平平已失法矣學人以法已
失相尅賊矣學人相尅賊已入大武矣入大
武即民已無罪而欺矣困窮也成盜賊故吾
承天道法開大吉之門閉其凶惡之路開天
太平之階人人誦之且各自謹無可復治也
致令天時運轉樂王者乃長游而無事是故
吾書悉考凡事之本元纔得其中也考其中
已得其下矣學愚人以下已大亂矣今下古
所以帝王雖有萬萬人之道德仁思稱天心
而凶不絶者乃承負流災亂以來獨積久雖
愁自苦念之欲樂其一理變怪盜賊萬類夷
狄猾夏乃先王之失非一人所獨致當深知
其本是以天使吾出書爲帝王解承負之過
眞人以吾道不與天相應今但案吾文行之
不失銖分立相應矣是吾文大信不力行以
解寃結天道安能默空相應乎夫愚不學安
能賢乎夫貧而不耕安能收耶學輒日賢耕
輒有收行吾書其口口如是矣吾保之不學
無求賢不耕無求收子知之乎唯唯眞道以
正也大德興盛仁各得其所矣治平而言莫
不失一眞人解未幸欲報天地之功而得壽
者努力信道勿懈唯唯今愚生欲復有所問
不敢卒言平行今天師以何知人大無道德
仁也善哉子之言觀其人行言云何願聞之
然覩道人而忿然反非之以知其洞無道之
人覩德而非惡之以知爲大無德之人覩仁
而非之以知爲大惡不仁之人覩善謹而非
之以知爲不謹不善之人天性凡同志者相
愛異志者相憎善人亦疾苦惡人惡人亦疾
苦善人真人寧解不唯唯夫古者聖賢見人
不即與其語但精觀占視其所好惡以知之
矣正以此鏡其行萬不失一善哉故夫道者
乃與皇天同骨法血脉故天道疾惡好殺故
與天爲重怨地者與德同骨法血脉故惡人
傷害與地爲大咎夫仁與聖賢同骨法血脉
故聖賢好施仁而惡奪故與聖人仁爲大仇
是故昔者聖賢深知此爲三統所案行故其
制法不敢違離眞道與德仁也故天行者與
四時並力天行氣四時亦行氣相與同心故
逆四時者與天爲怨地者與五行同心並力
共養凡物未當終死而見傷害與地爲大咎
聖賢與仁同心並力故游居常尊道而貴德
倚附仁而處如人好奪而不仁與聖賢爲怨
仇故火爲心心爲聖故火常倚木而居木者
仁而有心火者有光能察是非心者聖而明
故古者大聖賢常倚仁明而處歸有道德仁
之君故吾重戒眞人以吾書付歸有道德仁
明之君必且樂好吾道深知其意案而效之
與神無異吾不自譽於眞人也行之得應必
如重規合矩乃後下古之人且念吾言唯唯
行去力之勉之力學道德與仁餘者無可爲
者出此書無令藏唯唯
　右重明賢人心以解愚闇書疑者宜取訣
　於此


太平經卷之四十九










太平經卷之五十受十
　　　去邪文飛明古訣第六十七
六端眞人純稽首再拜謹具敢問上皇神人
求真吾欲使天地平安隂陽不亂常順行灾
害不得妄生王者但日游治爲大樂之經雖
所問上下衆多豈可重聞乎善哉深乎子之
所問也何其宻達也正問此要會子其欲進
至道而退去邪文邪諾今且悉說之子積善
於天吾何敢匿之今爲子眷眷其善究於神
明之心吾不言不行恐逆天意若天故使子
求問之也爲子具分别言自隨而記之愼無
遺也帝王能力用吾書灾害悉已一旦除矣
天下咸樂皆欲爲道德之士後生遂象先世
老稚相隨而起盡更知求眞文校事浮華去
矣心究洽於神靈君無一憂何故不日游乎
哉如是天地凡事各得其所百神因而歡樂
王者深得天意至道往祐之但有日吉無有
一凶事也吾言誠誠口口萬不失一也但恐
得之不行衆邪結也灾異浮華天地隂陽之
大病也大病而不治以何得解愈哉子既來
問事爲天語言子詳思吾書上下之辭幸有
至意愼無亂之唯唯誠得歸便處日夜惟思
得傳而記之反覆重䟽冀其萬世無有去時
也天地開闢言語書文前後相因事同氣者
以類相明求其類而聚之其道日以彰明無
有衰時也故自古到今衆聖共爲天談衆賢
者同其辭共爲聖謀帝王者天之貴子也子
承父教當順行之以除天地之憂因得其祐
故言思之力之吾道口口哉見事當覺不覺
天地神明當更求億億萬萬千千百百十十
一一事皆當相應然後乃審可用也爲不相
應急復求索其兄弟比類且有相應不失一
者是也凡事皆當如斯以何審知其相應乎
哉相應者乃當内究於心外應於神祇遠近
相動以占事覆下則應者是也不相應者說
皆非也愼之無妄言令使人無後世也所以
然者其說妄語無後不可久用故使人無後
也治道日衰乖逆皆異言此實非也皆應亂
天文地理不應聖人心者神不可使也故言
者當内究於人情心乃後且外洽究於神祇
也是者即拱得失天文之戒也積文以類相
從使衆賢聚之撰其中十十相應應於人心
神衹者以爲文共安其意試之以覆下如此
乃萬世不可易也覆者乃謂占事則應行之
則應至是也然後可以困成天經法是正所
謂以調定隂陽安王者之大術也此乃可以
轉凶禍以爲福使人民更壽何故乎天文地
理正則隂陽各得其所隂陽各得其所則神
靈俱大喜神靈喜則祐人民故帝王長安而
民壽也可不力勉乎哉矣
飛明者三光之小者也皆連於地下乃上懸
繫於天其動與地人民萬物相應和是要文
之證也其書文占事百百十十相應者是也
不相應和者非也以是升量平之其邪文邪
書悉盡絶去矣取過事以效今事隨天可爲
視天可興無亂天文與天同力可謂長吉夫
天但可順不可逆也因其可利而利之令人
興矣逆之者令人衰失天心意亡矣
　　　移行試驗類相應占訣第六十八
凡移徙轉行之文天行書也隂陽交合天文
成帝王人民萬物皆以其理中行得其意者
吉失其意者悉凶事有逆順不可不謹善詳
也欲知其審以五五二十五事試之取故事
二十五行事二十五家詳記其歲日月時所
從來其五音屬誰手以占吉凶驗百百十十
相應者是也此審得天地之分理安王者不
疑也民臣不失其職萬物各得其所不若此
書言亂邪之文不可用也以升量之誤人之
文有敢用者後世無子所以然者賊傷人民
失天地之分部天地主生人反亂其隂陽故
令使人無後也古者無文天反原之已出天
行書之後皆已知天道意而故爲之犯者死
多不壽而凶正此也
施有兄弟以類相應和五嶽萬里相應以精
詳念思其中事善善事應賤賤相和其多少
高卑萬不失一也常效以五五二十五氣應
爲二十五家二十五丘陵書十百相應地讖
也比其氣相加兄弟地也其人民好惡同又
諸色禽獸草木相類此即同氣地也以此分
明地審相應不水氣兄弟者其魚鼈相類以
是爲占分别其所出萬物凡事其可知矣其
象同者其形同也其象異者其形異是非正
此也
　　　丹明耀禦邪訣第六十九
丹明耀者天刻之文字也可以救非禦邪十
十相應愈者天上文書與眞神吏相應故事
效也十九愈者地文書與隂神相和十八相
應愈者中和人文也以此效之其餘皆邪文
也不可用也所以拱邪之文也乃當與神相
應不愈者皆誤人不能救死也或有鬼神所
使書文不可知而治愈者是人自命禄爲邪
之長也他人不能用其書文也以此效聚衆
刻書文也邪乃可刻而盡使之無人之野處
也是文宜一一而求之不可卒得也
　　　草木方訣第七十
草木有德有道而有官位者乃能驅使也名
之爲草木方此謂神草木也治事立愈者天
上神草木也下居地而生也立延年者天上
仙草木也下居地而生也治事立訣愈者名
爲立愈之方一日而愈名爲一日而愈方百
百十十相應愈者是也此草木有精神能相
驅使有官位之草木也十十相應愈者帝王
草也十九相應者大臣草也十八相應者人
民草也過此而下者不可用也誤人之草也
是乃救死生之術不可不審詳方和合而立
愈者記其草木名爲立愈方一日而愈者名
爲一日愈方二日而治愈者名爲二日方三
日而治愈者名爲三日方一日而治愈者方
使天神治之二日而治愈者方使地神治之
三日而治愈者方使人鬼治之不若此者非
天神方但自草滋治之或愈或不愈名爲待
死方愼之愼之此救死命之術不可易事不
可不詳審也
　　　生物方訣第七十一
生物行精謂飛步禽獸跂行之屬能立治病
禽者天上神藥在其身中天使其圓方而行
十十治愈者天神方在其身中十九治愈者
地精方在其身中十八治愈者人精中和神
藥在其身中此三者爲天地中和隂陽行方
名爲治疾使者比若人有道而稱使者神人
神師也是者天地人精鬼使之得而十十百
百而治愈者帝王上皇神方也十九治愈者
王侯之神方也十八治愈者大臣白衣至德
處士之神方也各有所爲出以此候之萬不
失一也此三子皆爲天地人行神藥以治病
天使其各受先祖之命著自然之術其中不
得去也比若鳳凰麒麟著德其身比若蜂蠆
著毒其身此之謂也當深知天道至要意乃
能明天道性有益於帝王治使人不惑也如
不知要文但言天下文書悉可用也故十七
中以下皆爲邪不與三瑞相應爲害其深故
治十傷一者不得天心意十傷二者不得地
意十傷三者不得人意十傷六七以下皆爲
亂治隂陽爲其乖逆神靈爲其戰鬥是故古
者聖王帝主雖居幽室深惟思天心意令以
自全自得長壽命吾書辭上下相集厠以爲
文賢明讀之以相足此乃救迷惑使人長吉
而遠凶害各當旦夕思其至要意以全其身
夫古今百姓行兒歌詩者天變動使其有言
神書時出者天傳其談以付至德救世失也
夫天道惡殺而好生蠕動之屬皆有知無輕
殺傷用之也有可賊傷方化須以成事不得
已乃後用之也故萬物芸芸命繫天根在地
用而安之者在人得天意者壽失天意者亡
凡物與天地爲常人爲其王爲人王長者不
可不審且詳也
　　　去浮華訣第七十二
欲得知凡道文書經意正取一字如一竟比
若甲子者何等也投於前使一人主言其本
衆賢共違而說之且有專長於天文意者說
而上行究竟於天道或有長於地理者說而
下行洽究於地道或復有長於外傍行究竟
四方或有坐說究於中央或有原事長於萬
物之精究於萬物或有究於内或有究於外
本末根基華葉皆已見悉以類象名之書凡
事之至意天地隂陽之文略可見矣其頭足
皆具上繫下連物類有自然因共安其意各
書其辭善者集成一說是以聖人欲得天道
之心意以調定隂陽而安王者使天下平群
神遍悅喜故取衆賢榮貫中而制以爲常法
萬世不可易也今所以失天道意者夫賢者
一人之言知適達一面明不盡覩不能用流
六方洽究達内外七處未能源萬物之精故
各異說令使天書失本文亂迷惑者正此也
凡事欲正之者各自有本可窮隂陽不復易
皆當如此矣不者名爲孤說獨言不得經意
遂從一人之言名爲偏言天地之性非聖人
不能獨談通天意也故使說内則不能究於
天心出則不能解天文明地理以占覆則不
中神靈不爲其使失其正路遂從惑道故曰
就浮華不得共根基至意過在此令使樸者
失其本也令天道失正隂陽内獨爲其病乖
亂害氣數起帝王愁苦其心不能禁止變氣
連作人民不壽以此爲大咎賢明共失天心
又去聖人流久遂不能得其分理此名爲亂
道所以然者經道凡書記前後叅錯爲天地
談凡事之頭首神靈之本也故得其本意者
神靈不復戰怒而行害人也則惡氣閉藏盜
則斷絶盜賊止則夷狄却降風雨爲其時節
則天悅喜之明效也喜則愛其子是故帝王
延命也澤流其人民則及基六畜禽獸究達
草木和氣俱見則邪惡氣消亡則正氣更明
是隂陽自然之術法猶比若晝日用事則夜
藏小人逃亡則君子行詐思此言此言所以
益命分明隂陽而說神也以爲吾書不然也
道以試成欲知其得失今試書一本字投於
前使衆賢共違而說之及其投意不同事解
各異足以知一人之說其非明矣安能理隂
陽使王者游而無事樂乎哉是故執本者少
而說者衆則無不窮矣執本者衆而說者少
日使道浮且淺淺而不止因而亂矣亂而不
止隂陽不喜邪氣便起故聖王乃宜重本君
子正始也則無不理矣不重尊其本不正其
始則凡事失紀萬物雲亂不可復理精之明
之惑道邪書去矣
　　　天文記訣第七十三
天地有常法不失銖分也遠近悉以同象氣
類相應萬不失一名爲天文記名曰天書億
億萬萬千千百百十十若十二日一周子亦
是也十二歲一周子亦是也六十歲一周子
亦是也百二十歲一周子亦是也或億子而
同或萬子而同或千子而同或百子而同或
十子而同俱如甲子也其氣異其事異其辭
異其歌詩異雖俱甲子氣實未周故異也以
類象而呼之善惡同氣同辭同事爲一周也
精考合此所以明古復知今也所以知今反
復更明古也是所以知天常行也分明洞達
隂陽之理也書辭誤與不前後宜當以相足
歌音聲事事同所謂大周中周小周法也得
其意理其事以調和隂陽以安王者是可以
效天常法書也比猶若春秋冬夏不復誤也
今後生皆用命少未覩一周何知大小中有
三周哉古常神道乎故遂失正路覩須臾之
間又未通洞古今神文遂從偏辭自言是也
正猶春兒生而死不覩秋事夏生而終不覩
冬事說者常時各見其目前可覩者口口故
雖十辯之猶不知也内不然此也使天文不
效者正是也故事不空見時有理亂之文道
不空出時運然也故古詩人之作皆天流氣
使其言不空也是故古者聖賢帝王見微知
著因任行其事順其氣遂得天心意故長吉
也逆之則水旱氣乖行流灾積成變怪不可
止名爲灾異衆賢迷惑不知但逆氣不順時
務所爲也不可不重愼哉天所以使後世有
書記者先生之人知且壽知自然入虚靜之
道故知天道周終意若春秋冬夏有常也後
生氣流久其學淺與要道文相遠忘前令之
道非神聖之人不能豫知周竟故天更生文
書使記之相傳前後可相因樂欲使其知之
以自安也逢其太平則可安枕而治逢其中
平則可力而行之逢其不平則可以道自輔
而備之猶若夏至則爲其備暑冬至則爲其
備寒此之謂也天道有常運不以故人也故
順之則吉昌逆之則危亡天道戰鬥其命傷
日月失度則列星亂行知順時氣日月得度
列星順行是天之明證也能用者自力無敢
閉藏愼無賊傷天之祕書以歸仁賢原明上
下令以自安
　　　炎刺訣第七十四
灸刺者所以調安三百六十脉通隂陽之氣
而除害者也三百六十脉者應一歲三百六
十日日一脉持事應四時五行而動出外周
旋身上緫於頭頂内繫於藏衰盛應四時而
動移有疾則不應度數往來失常或結或傷
或順或逆故當治之炎者太陽之精公正之
明也所以察姦除害惡也針者少隂之精也
太白之光所以用義斬伐也治百中百治十
中十此得天經脉讖書也實與脉相應則神
爲其驅使治十中九失一與隂脉相應精爲
其驅使治十中八人道書也人意爲其使過
此而下不可以治疾也反或傷神甲脉有病
反治乙名爲恍惚不知脉獨傷絶故欲樂知
天道神不神相應與不也直置一病人前名
爲脉本文比若書經道本文也令衆賢圍而
議其病或有長於上或有長於下三百六十
脉各有可覩取其行事常所長而治訣者以
記之十十中者是也不中者皆非也集衆行
事愈者以爲經書則所治無不解訣者矣天
道制脉或外或内不可盡得而知之也所治
處十十治訣即是其脉會處也人有小有大
尺寸不同度數同等常以窞宂分理乃應也
道書古今積衆所言各異名爲亂脉也陽脉
不調反治隂脉使人被咎賊傷良民使人不
壽脉乃與天地萬物相應隨氣而起周者反
始故得其數者因以養性以知時氣至與不
也本有不調者安之古者聖賢坐居清靜處
自相持脉視其往來度數至不便以知四時
五行得失因反知其身衰盛此所以安國養
身全形者也可不愼乎哉人惑隨其無數炎
刺傷正脉皆傷正氣逆四時五行使有灾異
大人傷大小人傷小盡有可動遥不居其處
者此自然之事也是故古聖賢重之聖帝王
居其處候脉行度以占知六方吉凶此所謂
以近知遠以内知外也故爲神要道也
　　　神祝文訣第七十五
天上有常神聖要語時下授人以言用使神
吏應氣而往來也人民得之謂爲神祝也祝
也祝百中百祝十中十祝是天上神本文傳
經辭也其祝有可使神伭爲除疾皆聚十十
中者用之所向無不愈者也但以言愈病此
天上神讖語也良師帝王所宜用也集以爲
卷因名爲祝讖書也是乃所以召羣神使之
故十愈也十九中者眞神不到中神到大臣
有也十八中者人神至治民有也此者天上
神語也本以召呼神也相名字時時下漏地
道人得知之傳以相語故能以治病如使行
人之言不能治愈病也夫變事者不假人須
臾天重人命恐竒方難卒成大醫失經脉不
通死生重事故使要道在人口中此救急之
術也欲得此要言直置一病人於前以爲祝
本文又各以其口中宻秘辭前言能即愈者
是眞事也不者盡非也應邪妄言也不可以
爲法也或有用祝獨愈而他傍人用之不决
效者是言不可記也是者鬼神之長人自然
使也名爲孤言非召神眞道也人雖天遥遠
欲知其道眞不是與非相應和若合符者是
也不者非也
　　　葬宅訣第七十六
葬者本先人之丘陵居處也名爲初置根種
宅地也魂神復當得還養其子孫善地則魂
神還養也惡地則魂神還爲害也五祖氣終
復反爲人天道法氣周復反其始也欲知地
效投小微賤種於地而後生日興大善者大
生地也置大善種於地而後生日惡者是逆
地也日衰少者是消地也以五五二十五家
冢丘陵效之十十百百相應者地隂寳書文
也十九相應者地隂寳記也十八相應者地
亂書也不可常用也過此而下者邪文也百
姓害書也欲知其審記過定事以效來事乃
後眞僞分别可知吾書猶天之有甲地之有
乙萬世不可易也本根重事效生人處也不
可苟易而已成事口口邪文爲害也令使灾
變數起衆賢人民苦之甚甚故大人小人欲
知子子孫孫相傳者審知其丘陵當正明其
故以占來事置五五二十五丘陵以爲本文
案成事而考之録過以效今去事之證以爲
來事眞師宜詳惟念書上下以解醉迷名爲
占隂覆文以知祖先利後子孫萬世相傳愼
無閉焉
　　　諸樂古文是非訣第七十七
諸樂者所以通聲音化動六方八極之氣其
面和則來應順善不和則其來應戰逆夫音
聲各有所屬東西南北甲乙丙丁二十五氣
各有家或時有集聲相得成文辭故知聲聆
聲音以知微言占吉凶舉音與吹毛律相應
乃知音絃聲宫商角徵羽分别六方遠近以
名字善惡云何哉精者乃能見其精神來對
事也故古者聖賢調樂所以感物類和隂陽
定四時五行隂陽調則其聲易聽隂陽不和
乖逆錯亂則音聲難聽絃又當調宜以九九
次其絲絃大小聲相得思之不傷人藏精神
也不調則舞亂無正聲音不可聽傷人藏精
神也故神祇瑞應竒物不來也故得其人能
任長於聲音者然後能和合隂陽化也以何
知之也爲之神明來應瑞應物來會此其人
也不者皆亂音不能感動故不來也故凡事
者當得其人若神不得其人若妄言得其人
事無難易皆可行矣不得其人事無大小皆
不可爲也是故古聖賢重舉措求賢無幽隱
得爲古得其人則理不得其人則亂矣古文
衆多不可勝書以一事況十十況百百況千
千況萬萬況億億況無極事各自有家類屬
皆置其事本文於前使曉知者執其本使長
能用者就說之視其相應和中者皆是也不
應又不中者悉非也欲知古聖人文書道審
不也此比若呼人得其姓字者皆應鬼神亦
然不得姓字不應雖欲相應和無縁得達故
不應也故古者名學爲往精精者乃精念其
事象可宜復思其言也極思惟此書策凡事
畢矣書卷上下衆多各有事宜詳讀之更以
相足都得其意已畢備不深得其要意言道
無效事故見變不能解隂陽戰鬥吾書乃爲
仁賢生往付有德有德得之以爲重寳得而
不能善讀言其非道故不能樂其身除患咎
也夫大道將見其如無味乎用之不可既乎
衆賢原之可以和剛柔窮隂陽位乎諸文書
畢定各得其所不復憒憒乎惡悉去矣上帝
大樂民無祟乎澤及小微萬物擾擾不失氣
乎復反於太初天地位乎邪文已消守元炁
乎一者道之綱二者道之横行三者已亂不
可明也吾道即甲子乙丑六甲相承受五行
轉相從四時周反始書卷雖衆多各各有可
紀比若人一身頭足轉相使一字適遺一字
起賢者次之以相補合其隂陽以言語表裏
相應如規矩始誦無味有久久念之不解驗
至矣災害去身神還聚人自謹良無惡子名
之爲無刑罰道化美極也明案吾文以却咎
姦禍自止民自壽原未得本無終始十十相
應太陽文也十九相應太隂文也十八相應
中和文也十七相應破亂文也十六相應者
遇中書也十五相應無知書也可言半吉半
凶文也十四中者邪文也十三中者大亂文
也十二中者棄文也十一中者迭中文也十
十中者以下不可用誤人文也隨傷多少還
爲人傷久久用之不止法絶後滅門此十十
文也
　右却邪而致正文法


太平經卷之五十
太平經卷五十一之五十三(原缺五/十二卷)傳一
　　　校文邪正法第七十八
純稽首戰慄再拜子復欲問何等哉純今見
明師正衆文諸書廼爲天談也吾恐㤥驚不
知可先後當以何能正得此書實哉子欲樂
得其實者但觀視上古之聖辭中古之聖辭
下古之聖辭合其語言視其所爲可知矣復
視上古道書中古道書下古道書三合以同
類相召呼復令可知矣今凡書文盡爲天談
何故其治時亂時不平願聞之然能正其言
明其書者理矣不正不明亂矣正言詳辭必
致善邪言凶辭必致惡今子難問不止會樂
欲知之欲致善者但正其本本正則應天文
與聖辭相得再轉應地理三轉爲人文四轉
爲萬物萬物則生浮華浮華則亂敗矣天文
聖書時出以考元正始除其過者置其實明
理凡書即天之道也得其正言者與天心意
相應邪也致邪惡氣使天地不調萬物多失
其所帝王用心愁苦得復亂焉故當急爲其
考正之今念從古到今文書悉已備具矣俱
愁其集居而不純集厠相亂故使賢明共疑
迷惑不知何從何信遂失天至心因而各從
其忤是也使與天道指意微言大相遠皆爲
邪言邪文書此邪致不能正隂陽灾氣比連
起内咎在此也吾見子問之積眷眷不忍故
反覆爲子具道其意疾䟽吾辭自深思念之
夫凡事者得而不能專行亦無益也若能行
之除大謫也夫天文亂欲樂見理若人有劇
病欲樂見治也何以乎哉然子自若愚耳誠
無知乎劇病不以時治也到于死亡天文不
治正至於大亂四時爲其失氣五行逆戰三
光無正明皆失其正路因而毁敗人民雲亂
皆失其居處老弱負荷夭死者半國家昏亂
迷惑至道善德隔絶賢者蔽藏不能相救是
不大劇病邪故當力正之今愚人日學遊浮
文更迭爲忤以相高上不深知其爲大害以
爲小事也安知内獨爲隂陽天地之大病乎
哉天下不能相治正者正此也夫神祇有所
疾苦故使子來反復問之也見晝宜旦夕宿
夜深惟思其要意不可但自易不爲皇天重
計也今帝王無所歸心其咎甚大吾今雖與
子相對二人而談以爲小事内廼爲皇天是
正語議不敢苟空妄言其咎在吾身罪重不
可除也神祇之謫人不可若人得遠避而逃
也子敢隨吾輕辭便言若俗人陳忤相高上
也唯唯不敢也見天師言且㤥且喜誠得盡
力冀得神祇之心以解天下憂以安帝王令
使萬物各得其所是吾願也子願何一獨善
不可復及也然吾所以常獨有善意者吾學
本以思善得之故人悉老終吾獨得在而吾
先人子孫盡已亡而吾獨得不死誠受厚命
慙於倉皇無以自效報之復之也常思自竭
盡力不知以何效哉見天地不調風雨不節
知爲天下大病常憐之今得神人言大覺悟
思盡死以自效於明天以解大病而安地理
固以興帝王令使萬物各得其所想以是報
塞天重功今不知其能與不哉願復乞問不
及於明師善哉子之言也今見子言吾尚喜
何言天哉吾書口口萬不失一也子但努力
勿懈而理之是可以復天功不復疑也帝王
行之尚且立得其力何況於子哉吾連見子
之言吾不敢餘力也吾雖先生志不及子也
今俱與子共是天地願與子共安之吾欲不
言恐得重過於子反得重謫於天子更詳聆
之復爲子反復悉分别道之正文者廼本天
地心守理元氣古者聖書時出考元正字道
轉相因微言解皆元氣要也再轉者宻辭也
三轉成章句也四轉成浮華五轉者分别異
意各司其忤六轉者成相欺文章句者尚小
儀其本也過此下者大病也乃使天道失路
帝王久愁苦不能深得其理正此也子幸欲
報天恩復天重功天者不樂人與其錢財竒
僞之物也但樂人共理其文不亂之耳今吾
見覩子初來學之時以爲子但且問一兩事
而去何意乃欲畢天道乎吾言而不正天道
略可見覩矣子樂欲正天地但取微言還以
逆考合於其元即得天心意可以安天下矣
拘校上古中古下古之文以類召之合相從
執本者一人自各有本事凡書文各自有家
屬令使凡人各出其材圍而共說之其本事
字情實且悉自出收聚其中要言以爲其解
謂之爲章句得眞道心矣可謂爲解天之憂
大病去矣可謂除地之所苦矣可謂使帝王
遊而得天心矣可謂使萬物各得其所矣是
者萬不失一也吾見子之言口口知爲天使
吾不敢欺子也今欺子正名爲欺天令使天
不悅喜反且減吾年名爲負於吾身又上慙
於皇天復無益於萬民其咎甚大子努力記
之但記吾不敢有遺力也唯唯見師言也心
中恐駭既爲天問事不敢道留止也猶當竟
之耳師幸原其不及示告其難易故敢具問
其所以今文書積多願知其眞僞然故固若
子前日所問耳十百相應者是也不者皆非
也治而得應者是也不者皆僞行也欲得應
者須其民臣皆善忠信也何以言之然子賢
善則使父母常安而得其所置妻善則使夫
無過得其力臣善則使國家長安帝王民臣
俱善則使天無灾變正此也子寧解耶不解
耶行吾令欲與子共議一事今若子可刺取
吾書寧究洽達未哉小子童蒙未得其意子
試言之吾且觀子具解不今若愚生意欲悉
都合用之上下以相足儀其事百以校千千
以校萬更相考以爲且可足也不者恐不能
盡周古文也然子今言眞是也子前所記吾
書不云乎以一況十十況百百況千千況萬
萬況億正此也唯唯願聞其校此者皆當使
誰乎各就其人而作事之明於本者恃其本
也長於知能用者共圍而說之流其語從帝
王到于庶人俱易其故行而相從合議小知
自相與小聚之歸於中知中知聚之歸於上
知上知聚之歸於帝王然後衆賢共圍而平
其說更安之是爲謀及下者無遺筭無休言
無廢文也小賢共校聚之付於中賢中賢校
聚之於大賢大賢校聚之付於帝王於其口
口成理文是之無誤眞得天心得隂陽分理
帝王衆臣共知其眞是廼後下於民間令天
下俱得誦讀正文如此天氣得矣太平到矣
上平氣來矣頌聲作矣萬物長安矣百姓無
言矣邪文悉自去矣天病除矣地病亡矣帝
王遊矣隂陽悅矣邪氣藏矣盜賊斷絶矣中
國盛興矣稱上三皇矣夷狄却矣萬物茂盛
矣天下幸甚矣皆稱萬歲矣子無閉塞吾文
唯唯不敢蔽匿也既受師辭誠報歸之匿之
恐爲重罪成事也善哉子之言也已得天心
子名爲已報天重功唯唯誠得退歸閑處思
其至意不解懈也行去矣勿復疑也
　右考文訣


太平經卷之五十一










太平經卷之五十三
　　　分别四治法第七十九
眞人純稽首戰慄吾今欲有所復問非道事
也見明師言事無不解訣者故乃敢冒慙復
前有可問疑一事何等平行吾即爲子說矣
夫帝王之仕大臣皆當老少子本非治世人
也何爲問此哉吾見天氣間者比連不調或
過在仕臣失實令使時氣不調人君不明灾
害並行道人亦傷今天地三光尚爲其病故
無正明道士於何自逃獨得不傷故吾雖得
獨蒙天私久存常不敢自保初少以來事師
問事無能悉解之者今不冒慙重問於天師
解訣其要意恐遂無復以得知之也恩唯明
師既加不得已爲弟子說其所不及善哉子
之言也今旦見子之言吾知太平之治已到
矣然吾且悉言之子隨而詳記之夫治者有
四法有天治有地治有人治三氣極然後跂
行萬物治也願聞其意天治者其臣老君乃
父事其臣師事其臣也夫臣廼卑何故師父
事之乎哉但其位者卑下道德者尊重師父
事之者乃事其道德當與其合策而平天下
也地治者友事其臣若與其同志同心也地
者隂順母子同列同苞同憂臣雖位卑其德
而和和平其君之治人治者卑其用臣少小
小象父生其子子少未能爲父作策也故其
治小亂矣跂行萬物並治者視其臣子若狗
若草木不知復詳擇臣而仕之但遇官壹仕
名爲象人無知也何故乎哉象人者財象人
形苟中而已不爲君計也故善爭之也象天
治者天下之臣盡國君之師父也故父事之
人愛其子何有危時夫師父皆能爲其子解
八方之患難何有失時也象地治者天下之
臣皆國君之友也夫同志合策爲交同憂患
欲共安其位地者順而承上悉承天志意皆
得天心何有不安時乎象人治者得中和之
氣和者可進可退難知象子少未能爲父計
也欺其父也臣少未能爲君深計故欺其君
也少者生用日月少人學又淺未有可畏故
欺也故其治小亂矣象跂行萬物治者跂行
者無禮義萬物者少知無有道德夫跂行萬
物之性無有上下取勝而已故使亂敗矣象
天治者仁好生不傷象地治者順善而成小
傷象人治者相利多欲數相賊傷相欺怠象
跂行萬物而治者終無成功無有大小取勝
而已觀此之治足以知天氣上下中極未失
治欲樂第一者宜象天欲樂第二者宜象地
欲樂第三者宜象人欲樂第四者宜象萬物
象天者獨老壽得天心象地者小不壽得地
意象人者壽減少象萬物者死無時無數也
象天者三道通文天有三文明爲三明謂日
月列星也日以察陽月以察隂星以察中央
故當三道行書而務取其聦明書到爲往者
有主名而已勿問通者爲誰象地者二道行
書象人者一道行書尚見苟留象跂行萬物
者纔設言復無文書也今是者天使如是邪
人自爲之邪時運也雖然帝王治將太平且
與天使其好善而樂象天治將中平者象地
治將小亂者法人治將大亂而不理者法跂
行萬物治此何故乎哉今當以何救之然天
將興之瑞應文琦書出付與之令使其大覺
悟而授之將衰者天匿其文不見又使其不
好求之賢臣者但得老而已邪不也老者乃
謂耆舊老於道德也象天獨常守道而行不
失銖分也故能安其帝王老而無一知亦不
可仕也其師父事之云何友之云何子之云
何其萬物之云何哉父事之者乃若子取教
於嚴父也乃若弟子受教於明師也當得其
心中宻策祕言聖文以平天下以謝先祖宗
廟以享食之其德以報天重功故能得天下
之心隂陽調和灾害斷絶也其友事者以忠
信相與合策深計善惡難易其子事者必若
父有伏匿之事不敢以報其子子有匿過不
敢以報其父母皆應相欺以此爲階也其萬
物者大亂無數夫物者春夏則爭生秋冬則
爭死不復相假須臾也純再拜所問多過誠
重甚不宜誠有過於師吾又且不敢匿此文
也見而不行之恐得過於皇天吾今當於何
置此書哉子既問之子爲力特行逢能通者
與之使其往付歸有德之君帝王象之以是
爲治法必且如神矣得而不能深思用之天
亦不復過子也唯唯不敢逆師言然吾言亦
不可大逆也此乃天地欲平而出至道使子
遠來具問此法天使吾談傳辭於子吾亦不
空言也天不欲言而吾言無故泄天之要道
吾當坐之子得吾言而往付歸亦無傷無疑
吾告子至誠天乃更與帝王厚重故戒之也
天之運也吉凶自有時得而行之者吉不疑
也謹問行者人姓字爲何誰乎然天之授萬
物無有可私也問而先好行之者即其人也
大道至重不可以私任行之者吉不行者疑
矣謹更問天地何覩何見時者欲一語言哉
實有可覩見不空言也天以安平爲懽無疾
病以上平爲喜故使人民皆靜而無惡聲不
戰鬥也各居其所則無病而說喜則天言而
不妄語也若今使隂陽逆鬥錯亂相干更相
賊傷萬物不得處其所日月無善明列星亂
行則天有疾病悒悒不解不傳其言則病不
愈故亂則談小亂小談大亂大談是故古今
神眞聖人爲天使受天心主當爲天地談語
天地立事以來前後以是爲常法故聖人文
前後爲天談語爲天言事也言談皆何等事
也在其所疾苦文失之者爲道質若質而不
通達者爲道文疾其邪惡者爲道正善也使
其覺悟今天地至尊自神神能明位無上何
故不自除疾病反傳言於人乎天地者爲萬
物父母父母雖爲善其子作邪居其中央主
爲其惡逆其政治上下逆之亂之父母雖善
猶爲惡家也比若子惡亂其父臣惡亂其君
弟子惡亂其師妻惡亂其夫如此則更相賊
傷大亂無以見其善也天地人民萬物本共
治一事善則俱樂凶則俱苦故同憂也嚮使
不共事不肯更迭相憂也是故天地欲善而
平者必使神眞聖人爲其傳言出其神文以
相告語比若帝王治欲樂善則有善教今此
之謂也子欲樂知天心以報天功以救灾氣
吾書即是也得之善思念之夫天心可知矣
唯唯不敢忽願師復重敕一兩言然夫善惡
各爲其身善者自利其身惡者自害其軀子
既有暢善意乃憂天地疾病王者不安其功
極已大矣但詳思之子行善極無雙勿復止
傷之也使念善順常若此唯唯不敢懈怠也
不敢懈怠
　右忿别治所象安危法

太平經卷之五十三















太平經卷之五十四(五十五/同卷)傳二
　　　使能無爭訟法第八十一
吾所問積多見天師言事快而無已其問無
足時復謹乞一兩言平行今吾願欲得天地
隂陽人民跂行萬物凡事之心意常使其喜
善無已日遊而無職無事其身各自正不復
轉相愁苦更相過責豈可得聞乎哉子今且
言何一絶快殊異可問者何一好善無雙也
然若子所問猶當順事各得其心而因其材
能所及無敢反强其所不能爲也如是即各
得其所欲各得其欲則無有相愁苦者也即
各得其心意矣可謂遊而無職事矣天地之
間常悉使非其能强作其所不及而難其所
不能時覩於其不能爲不能言不憐而教之
反就責之使其冤結多忿爭訟民愁苦困窮
即仰而呼皇天誠冤誠冤氣感動六方故致
灾變紛紛畜積非一不可卒除爲害甚甚是
即失天下之人心意矣終反無成功變怪不
絶太平之氣何從得來哉故不能致太平也
咎正在此雖欲名之爲常平而内亂何從而
得清其治哉子今問之欲深知其審乎天地
之性萬物各自有宜當任其所長所能爲所
不能爲者而不可强也萬物雖俱受隂陽之
氣比若魚不能無水游於高山之上及其有
水無有高下皆能游往大木不能無土生於
江海之中是以古者聖人明王之授事也五
土各取其所宜廼其物得好且善而各暢茂
國家爲其得富令宗廟重味而食天下安平
無所疾苦惡氣休止不行爲害如人不卜相
其土地而種之則萬物不得成竟其天年皆
懷寃結不解因而夭終獨上感動皇天萬物
無可收得則國家爲其貧極食不重味宗廟
飢渴得天下愁苦人民更相殘賊君臣更相
欺詒外内殊辭咎正始起於此是者尚但萬
物不得其所何况人哉天下不能相治正正
由此也此者大害之根而危亡之路也可不
愼哉可不深思慮之胷心乎故古者大聖大
賢將任人必先試其所長何所短而後署其
職事因而任之其人有過因而責之責問其
所長不過所短是者不感天也反爲習進此
家學因而愼之故能得天下之心也今後世
忽事不深思惟古聖人言反署非其職責所
不能及問所不能覩盲者不覩日瘖者不能
言反各趣得其短以爲重過因而罪之不爲
欲樂相利祐反爲巧弄上下迭相賊害此是
天下之大敗也自古者諸侯太平之君無有
竒神道也皆因任心能所及故能致其太平
之氣而無寃結民也禍亂之將起皆坐任非
其能作非其事職而重責之其刑罰雖坐之
而死猶不能理其職務也灾變連起不可禁
止因以爲亂敗吉凶安危正起於此是以古
者將爲帝王選士皆先間視試其能當與天
地隂陽瑞應相應和不不能相應和者皆爲
僞行其相應和奈何大人得大應小人得小
應風雨爲其時節萬物爲其好茂百姓爲其
無言爲獸跂行爲其安靜是其效也故治樂
欲安國者審其署置夫天生萬物各有材能
又實各有所宜猶龍昇於天魚遊於淵此之
謂也夫治者從天地立以來廼萬端天變易
亦其時異要當承天地得其意得其所欲爲
也天者以三光爲書文記則一興一衰以風
爲人君地者以山川阡陌爲文理山者吐氣
水通經脉衰盛動移崩合以風異爲人臣人
者以音言語相傳書記文相推移萬物者以
衰盛而談語使人想而知之人者在隂陽之
中央爲萬物之師長所能作最衆多象神而
有形變化前却主當疏記此變異爲其主言
故一言不通則有冤結二言不通輒有杜塞
三言不通轉有隔絶四言不通和時不應其
生物無常五言不通行氣道戰六言不通六
方惡生七言不通而破敗八言不通而難處
爲數家九言不通更相賊傷十言不通更相
變革故當力通其言也古者無文以何通之
文廼當起但中止天地者幾何起幾何止但
後世不覩之耳中古三皇當無文而設言下
古復有天地之氣一絶一起獨神人不知老
所從來經歷多故知其分理内當有文後世
實不覩言眞無有何故時有文時無乎哉天
氣且弊人且愚薄不壽不能有可刻記故勅
之以書文令可傳往來以知古事無文且相
辯訟不能相正各自言是故使有文書此但
時人愚故爲作書天爲出券文耳見師言已
知之矣願聞今通氣當云何但三道通行八
方之書民吏白衣之言勿苟留急者以時解
之不急者隨天地萬物須七月物終八月而
簡視九月而更次十月而不歸三年上書而
盡信誠者求其人而任之此人廼國家之良
臣聦明善耳目因以視聆不失四方候也帝
王得之曰安而明故當任之其任之云何乎
必各問其能所及使各自疏記所能爲所能
分解所能長因其天性而任之所治無失者
也故得天下之歡心其治日興太平無有刑
無窮物無冤民天地中和盡得相通也故能
致壽上皇所以壽多者無刑不傷多傷者廼
還傷人身故上古者聖賢不肯好爲刑也中
古半用刑故壽半下古多用刑故壽獨少也
刑者其惡廼干天逆隂陽畜積爲惡氣還傷
人故上古聖賢不重用之者廼惜其身也中
古人半愚輕小用刑故半賊其半下古大愚
則自忽用刑以爲常法故多不得壽咎在此
讀此書者宜反復之重之愼之死生重事不
可妄也夫子賢明者爲父計臣賢明者爲君
深計子不賢不肯爲父深計臣不賢明不肯
爲君計是少年者即是其人身邪其人邂逅
吉凶者流後生此格法也是故上古聖帝王
將任臣者謹選其有道有德不好殺害傷者
非爲民計也廼自爲身深計也故得天地心
意舉措如與神俱此之謂審舉得其人而得
人力之君也如此廼感神祇廼後天上眞神
愛之因而獨壽也好用刑廼與隂氣並隂者
殺故不得大壽天之命略可覩可知矣天地
人所疾惡同耳
　右得天地人民萬物歡心國興家安天下
　無爭訟者



太平經卷之五十四


太平經卷之五十五
　　　力行慱學訣第八十二
今大命可知與未乎雖然可知矣見明師比
言大迷惑已解唯加不得已願復丁寧之然
吾道可覩意矣得書讀之常苦其不熟熟者
自悉知之不善思其至意不精讀之雖得吾
書亦無益也得而不力行與不得何異也見
食不食與無五穀何異見漿不飲渴猶不可
救此者非能愁他人也還自害可不詳哉故
聖人力思君子力學晝夜不息也猶樂欲象
天轉運而不止百川流聚廼成江海子愼吾
言記吾已重誡子其卷眷心可覩矣爲善與
衆賢共之愼無專其市夫市少人所求不得
故人不博學所覩不明故令使見其眞道不
得其要意不信道則疑不篤乎各在此人之
所以自窮者也故當深惟思其意以令自救
輔也
　右對壽命指
　　　知盛衰還年壽法第八十三
天之授事各有法律命有可屬道有可爲出
或先或後其漸豫見比若萬物始萌於子生
於卯垂枝於午成於酉終於亥雖事豫見未
可得保也事各有可爲至光景先見其事未
對豫開其路天之垂象也常居前未常隨其
後也得其人而開通得見祐助者是也不開
不通行之無成功即非其人也以是爲明證
道審而言萬不失一也但是其人明爲其開
非其人則閉審得其人則可以除疾灾異自
消夷狄自降不須兵革皆自消亡萬物之生
各有可爲設張得其人自行非其人自藏凡
事不得其人不可强行非其有不可强取非
其土地不可强種種之不生言種不良内不
得其處安能久長六極八方各有所宜其物
皆見事事不同若金行在西木行在東各得
其處則昌失其處則消亡故萬物著於土地
廼生不能著於天日月星曆反著於天廼能
生光明夫道如此矣故有其人星在天時有
明墮地反無光即非其處也故亂常道有可
爲出不妄行是其人則明非其人則不可行
夫道廼深遠不可測商矣失之者敗得之者
昌欲自知盛衰觀道可著神靈可興也内有
壽證候之以此萬不失一也此廼神書也還
年之期其道至重何可不思故傳之仁賢明
試使行之以自命是其人應當並出賢知並
來神書並至竒方自出皆令歡喜即其人也
以此爲效不如此言或但先見非可得行也
當遺後來道不妄出也實有可之但問其人
令使自思道之可歸亦不可禁亦不可使聽
其可之觀其成功道不可空雖然夫才不如
力力不如爲而不息也夫天下之事皆以試
敗天地神靈皆試人故人亦象天道而相試
也得見善者其命已善矣其見惡者命已疑
矣自古到今不至誠動天名爲强求或亦遂
得之强求不得眞非其有也安可强取其事
以不和良乖忤錯亂人命有三品歸道於野
付能用者不能用者付於京師投於都市愼
無閉絶後世無子傳書聖賢及與道士無主
無名付能用者道自有可之不可各人可附
言語猶若大木歸山水流歸海不可禁止也
天性使然順之者昌逆之者敗亡神書欲出
亦不可閉藏得其人必自揚不得其人暗聾
盲身則不悅目中無光精讀此策文樂也夫
央天昌延命之期數皆在此中也太平之氣
皆已見焉民慈愛謹良皆以出焉賢聖明者
皆已悅焉殊方竒文皆已付焉勉行無懈以
自輔焉明王聖主皆以昌焉夷狄却降皆以
去焉萬民幸甚皆以無言天壽已行不復自
冤老以命去少者遂今書傳萬世無絶子孫
相傳日以相教名爲眞文萬世無易令人吉
焉道以畢就便成自然有禄自到無敢辭焉
大人得之以平國中士得之爲良臣小人得
之以脫身
　右通道意是非之策文

太平經卷之五十五





太平經卷之六十五(六十六/同卷)傳三
　　　斷金兵法第九十九
六方眞人純等謹再拜白欲有所問天法不
敢卒道唯皇天師假其門户使得容言乎道
之勿有所疑也唯唯今惟天師廼爲帝王解
先人流災承負下制作可以興人君而悉除
天下之災怪變不祥之屬今愚生欲助天太
陽之氣使遂明帝王日盛姦猾滅絶惡人不
得行盜賊斷亡祅孽自藏不復發揚豈可聞
乎善哉六子之問也天使諸眞人言諾君子
已遂無憂小人祅臣不敢作矣其勝已出灾
自滅息矣今爲諸弟子具陳天格法使不失
銖分自隨而記之唯唯然天法垂象上古聖
人常象之不敢違離也故常厭不祥斷狡猾
使祅臣不得作者皆由案天法而爲之欲使
陽氣日興火大明不知衰時者便急絶由金
氣勿使其王也金氣斷則木氣得王火氣大
明無衰時也何謂也然人君當急絶兵兵者
金類也故當急絶之故也今反時時王者賜
人臣以刀兵兵金類也廼帝王賜之王者王
之名爲金王金王則厭木而衰火金王則令
甲乙木行無氣木斷乙氣則火不明木王則
土不得生火不明則土氣日興地氣數動有
祅祥故當急絶滅云兵類勿賜金物兵類以
厭絶不祥此也天厭固與神無異願聞金興
厭木何故反使火衰也善哉子之難問可謂
入道矣眞人欲樂知其大效是故春從興金
兵則賊傷甲乙木行令天青帝不悅天赤帝
大怒丙丁已午不順欲報父母之怨令使火
行多灾怪變生不祥祅害姦猾其法反使火
治憒憒雲亂不可乎大咎在此也善哉善哉
願聞何故必多祅民臣狡猾盜賊乎爲眞人
重說使子察察知之天之格法父母見賊者
子當報怨夫報怨之家必聚不祥僞佞狡猾
少年能爲無道者廼能報怨爲反逆也是故
從賜金兵厭傷木也火治不可平也此者天
常格法也不可以故人也六眞人以吾言不
信但急斷金兵敢有持者悉有重罪即時火
灾滅除其治立平天下莫不言善哉所以然
者火迺稱人君故其變怪最劇也其四行不
能也子欲重知其明效五星熒惑爲變最劇
也此明效也其四星不能子愼吾書吾文天
法不失銖分唯唯行爲六子重明陳天之法
故金氣都滅絶斷廼木氣得大王下厭上位
黄氣不得起故春木王土死也故惟春則天
激絶金氣於戊故木得遂興火氣則明日盛
則金氣囚猾人斷絶金囚則水氣休隂不敢
害陽則生下愼無灾變木氣王無金則得興
用事則土氣死生民臣忠謹且信不敢爲非
也是天之格法券書也天地之常性常行子
知之耶唯唯行子已知矣今復爲六子重明
天法使口口今天下從兵金氣也又王者或
以歲始賜刀兵或四面巡狩止居反賜金兵
王者王也以金兵賜人名爲王金金王則水
相金王則害木水相則害火西北隂也東南
陽也少隂得王太隂得相也名爲二氣俱得
勝其陽其灾生下狡猾爲非隂氣動則多妄
言而生盜賊是天格法也六子知之耶唯唯
然六眞人已知之矣愼天法唯唯今願請問
東南陽也何故爲地户今西北隂也反爲天
門然門户者廼天地氣所以初生凡物所出
入也是故東南極陽也極陽而生隂故東南
爲地户也西北者爲極隂隂極生陽故爲天
門眞人欲知其效若初九起甲子初六起於
甲午此之謂也故天道比若循環周者復反
始何有解已其王者得用事其微氣復隨而
起矣善哉善哉復爲六眞人具陳一事王者
大興兵則使木行大驚駭無氣則土得王起
土得王則金大相金大相則使兵革數動乾
兊之氣作西北夷狄猾盜賊數起是者自然
法也天地神靈不能禁止也故當務由厭斷
金物無令得興行也善哉善哉見師說天法
知其可畏矣子知畏之則吉矣今皇天明師
幸哀其愚蔽不達於道廼具爲明陳天法今
是獨爲一君生耶天下之爲法悉如此耶哉
然天以是爲常格法雖然木行火行無妄從
興金嶽使錢得數王盜行以爲大害使治難
平也反使金氣得大王爲害甚甚能應吾天
法斷之者立吉矣治興祅臣絶天法不欺人
也願聞天以此爲格法意訣然詳哉六子問
事也然天地以東方爲少陽君之始生也故
日出東方以南方爲太陽太陽君也故離爲
日日爲君南方火也火爲君南方爲夏夏最
四時養長懷妊盛興處也其爲德最大故爲
君也以此爲格法雖然音爲角者並於東方
位爲火者並於南方今太平氣盛至天當興
陽氣故吾見六眞人問事知爲天使之故吾
爲六眞人具說所以興太陽君之行法眞人
愼之唯唯
　　　王者賜下法第一百
今天師幸哀爲愚生陳天法悉具願復問一
事今帝王見群臣下及民人天法爲人父母
見其臣是王者賢子也故助王者治理天地
也民者是王者居家不肖子也爲王者主脩
田野治生見之會當有可以賜之者不賜則
恩愛不下加民臣令赤子無所誦道當奈何
哉善哉眞人之言也然見賢者賜以文見飢
者賜以食見寒者賜以衣見賢者何故賜之
以文乎所以賜以文者文者生於東明於南
故天文生東北故書出東北而天見其象虎
有文家在寅龍有文家在辰負而上天離爲
文章在南行故三光爲文日最大明故文者
生於東盛於南故日出於東盛於南方天命
帝王當象天爲法故當賜文以興太陽火之
行也日興火能分别覩文是與非文亦所以
記天下是非也善哉善哉行六眞人已知天
道大覺矣今皇天明師爲天具道法既無可
愔願聞賜之當以何文哉詳乎六子爲天問
事也然當如此凡事常苦不口口然樂象天
法而疾得太平者但拘上古中古下古之眞
道文文書取其中大善者集之以爲天經以
賜與衆賢使分别各去誦讀之今思其古今
要意爲化民臣之大義當奈何因以各養其
性安其身如此者大賢儒莫不悅喜也而無
惡意各得惟念天地之法知之則令使人上
尊愛其君還惜其軀深知明君重難得其中
大賢仁者常恐其君老分别爲索殊方異方
還付其帝王故當賜以道書文善哉善哉子
已知之矣今或自易賜之以兵革金物歸反
各思利事而上導武氣化流小愚民則使利
事生而兵興金王狡猾作盜賊起金用事賊
傷木行而亂火氣是天自然格法子知之耶
唯唯願問何不賜之以他文經書然他書非
正道文使賢儒迷迷無益政事非養其性經
書則浮淺賢儒日誦之故不可與之也然同
可拘上古聖經善者中古聖經善者下古聖
經善者以爲文以賜之但恐非養性之道使
人不自重而反爲文也然凡文善者皆可以
賜之使其誦習象之化爲善也善哉善哉六
子已覺之矣
　　　興衰由人訣第一百一
今天師幸都爲愚生言願問賜飢者以食寒
者以衣意然夫飢者思食寒者思衣得此心
結念其帝王矣至老不忘也思自效盡力不
敢有二心也恩愛洽著民間如有所得竒異
殊方善道文不敢匿也悉思付歸其君使其
老壽是故當以此賜之也此名爲周窮救急
夫賢者好文飢者好食寒者好衣爲人君賜
其臣子務當各得其所欲則天下厭服矣善
哉善哉是以天性上道德而下刑罰故東方
爲道南方爲德道者主生故物悉生於東方
德者主養故物悉養於南方天之格法凡物
悉歸道德故萬物都出生東南而上行也天
地四方六陽氣俱與生物於辰巳也子知之
耶唯唯天之法下刑故西北少隂太隂爲刑
禍刑禍者主傷主殺故物傷老衰於西而死
於北天氣戰鬥六隂無陽物皆伏藏於内宂
中畏刑興禍不敢出見天道惡之下之故其
畜生悉食惡棄也是故古者聖人覩天法明
故尚眞道善德竒文而下武也是明效也今
刑禍武生於西北而尚之名爲以隂乘陽以
賤乘貴多出戰鬥令民臣不忠無益王治其
政難乎眞人寧知之耶唯唯子可謂以覺矣
是故古者聖賢常尚道德文常投於上善處
而兵革戰備投於下處一人獨居則投文於
床上而兵居床下如是則夷狄自降盜賊日
消滅矣善哉善哉行子可謂已知之矣六子
詳思吾書意以付上道德之君以示衆賢吾
之言不負天地賢明也行去辭小竟也事他
所疑廼復來問之唯唯今六眞人受天師嚴
教謹歸各居閑處思念天師言俱有不解唯
天師示訣之行言何等也今天廼自有四時
之氣地自有五行之位其王相休囚廢自有
時今但人興用之也安能廼使其生氣而王
相更相尅賊乎咄咄噫六子雖日學無益也
反更大愚略類無知之人何哉夫天地之爲
法萬物興衰反隨人故凡人所共與事所貴
用其物悉王生氣人所休廢悉衰而囚故人
所興事者即成人君長師也人所爭用物悉
貴而無平也人所休廢物悉賤而無賈直也
是故天下人所興用者王自生氣不必當須
四時五行氣也故天法凡人興衰廼萬物興
衰貴賤一由人是故古者聖人知天格法不
可妄犯也故上古時人深知天尊道用道興
行道時道王中古廢不行即道休囚不見貴
也中古興用德則德王下古廢至德即德復
休囚也故人興用文則文王興用武則武王
興用金錢則金錢王興用財貨財貨王天下
人所興用悉王自生氣其所共廢而不用者
悉由凡物何必廼當須天四時五行王廼王
哉子學何不日昭昭而反日益㝠㝠無知乎
眞人用意尚如此夫俗人共犯天禁言其不
然故是也今以子況之人愚獨久矣若眞人
言中類吾爲天陳法爲德君解承負先王流
災將有誤人不可用者耶如誤何可案用乎
六子若有疑欲知吾道大效知其眞眞與不
令疾上付賢明道德之君使其按用之立與
天地廼響相應是其人明效證驗也今眞人
尚廼不能深知是人能使物興衰進退俗人
比於子㝠㝠與盲何異哉今見天師分别爲
愚生說之已解矣有過不也夫人既學也當
務思惟其要意勿但習言也而知其意訣是
天地與道所怨也又學者精之愼之唯唯行
去記此天政事可以厭猾祅勿使德君失政
事文也唯唯


太平經卷之六十五


太平經卷之六十六
　　　三五優劣訣第一百二
大暗愚日有不解㝠㝠之生稽首再拜問一
大疑何等也書中比比道天上皇氣且下今
訖不知其爲上皇氣云何哉子廼知深疑此
可謂已得道意矣行明聽爲眞人具陳之天
有三皇地有三皇人有三皇天有五帝地有
五帝人有五帝天有三王地有三王人有三
王天有五霸地有五霸人有五霸何謂也天
有三皇若三光地有三皇若高下平人有三
皇若君臣民也天有五帝若五星地有五帝
若五嶽人有五帝若五行五藏也天有三王
若三光地有三王若高下平人有三王若君
臣民天有五霸若五星地有五霸若五嶽人
有五霸若五行五藏也天師𡴘哀憐愚生加
不得已示以天法願聞其優劣云何哉善哉
子之難問可謂得天意迺人天心可萬萬世
貫結著不復去也然天之三皇其優者若日
其中者若月其下者若星也其優劣相懸如
此矣地之三皇其優者若五嶽其中者若平
土其下劣者若下田也其優劣相懸如此矣
人之三皇其優者若君其中者若臣其下者
若民其優劣相懸如此矣天之五帝其優者
比若四分日有其三也其中者比若四分月
有其三也其下者比若四分星有其三也地
之五帝其優者比若四分五嶽有其三也其
中者比若四分平土有其三也其劣下者比
若四分下田有其三也人之五帝其優者比
若四分大國有其三也其中者比若四分大
臣有其三也其劣下者比若四分民有其三
也天之三王其優者比若四分日有其二也
其中者比若四分月有其二也其劣下者比
若四分大星有其二也地之三王其優者比
若四分五嶽有其二也其中者比若四分平
土有其二也其劣下者比若四分下田有其
二也人之三王其優者比若四分大國有其
二也其中者比若四分大臣有其二也其劣
下者比若四分民有其二也天之五霸其優
者比若四分日有其一也其中者比若四分
月有其一也其下者比若四分大星有其一
也地之五霸其優者比若四分五嶽有其一
也其中者比若四分平土有其一也其下者
比若四分下田有其一也人之五霸其優者
比若四分大國有其一也其中者比若四分
大臣有其一也其下者比若四分民有其一
也此廼天道不遠三五各自反也故天有三
皇五帝三王五霸地亦自有三皇五帝三王
五霸人亦自有三皇五帝三王五霸也其何
一多也願天師分解其訣意然夫天地人本
同一元氣分爲三體各有自祖始故三皇者
其祖頭也五帝者其中興之君也三王者其
平平之君也五霸者是其末窮劣衰興刑危
亂之氣也故到五霸廼四分有其一者天道
其統幾絶也過此下者微末不能復相拘制
比若大弱不能制强柔不能制剛少不能制
衆道且大亂不能復相理故更以上復起何
謂也然九皇者皆始萌於北五帝者始生於
東三王者茂盛於南五霸者殺成於西也天
生凡物者陽氣因元氣從太隂合萌生生當
出達故茂生於東既生當茂盛故盛於南既
茂盛當成實故殺成於西天地隂陽道都周
夫物不可成實死而已根種實當復更生故
令隂陽俱並入天門合氣於乾更以上始此
天地自然之性也善哉善哉夫天地人何不
共三皇五帝三王五霸乎善哉子之難得其
意夫天地人分部爲三家各異處夫皇道者
比若家人有父也帝道比若家人有母也王
道比若家人有子也霸道者比若家人有婦
也今三家各異處豈可共父母子婦耶是若
人分爲三家寧得共父母子婦乎眞人寧曉
不唯唯愼之亦無妄枉難也天道自有格常
法不可但以强抵觸之也不敢不行弩力唯
唯雖每問事犯天師諱不問又無縁得知之
欲復乞一言平行今是有四十八部四十八
部其行云何哉善乎詳哉子之問事也此行
得天心意者灾變不得起也失天要道者灾
變不絶故使前後萬萬世更相承負夫善爲
君者廼能使灾咎自伏消其所失至要自養
之道者反使邪氣流行周遍天下故生是餘
灾反爲承負之厄會何謂也然精聽吾言唯
唯天之上君若日中者若月下者若星也地
之上君若五嶽中者若平土下者若下田也
人之上君若君中者若臣下者若民也有其
全者其人民萬物悉無病平安無爲盜賊欺
僞佞者也天地無灾變所謂上優有其全者
也其四分有其三者其三分人平善忠信其
一分傷死或爲盜賊共爲邪惡變怪多少隨
此四分一其四分有其二者其半人民萬物
有病爲不信半人有欺僞之心其天怪變半
其四分有其一者其三分者悉病無實欺爲
佞皆爲盜賊無有相利之心一分者爲善耳
天怪前後不絶不處甲處乙會不去其部界
中也何故乎善哉子之言也是令盡有者其
道德悉及之德所及者能制之故盡善萬物
都蒙其道德故平平也其四分有其三者其
道德不及一分故一分凶也其四分有其二
者其半道德不及覆蓋故半凶也其四分有
其一者德微財及一分不及其三分故三凶
也是故古者聖人帝王欲自知優劣以此占
之萬不失一也所不及何故病乎道德不能
及無爲無君長萬物無長故亂而多病姦猾
盜賊不絶也古者以此占治以知德厚薄視
其氣與何者相應以此深知治之得失衰盛
明於日月也善哉善哉以何救其失乎善哉
今眞人以既知大經當止此流災承負萬物
也夫災以何止之唯天師教衆賢使得及上
皇氣然宜各論眞道於究各思初一以自治
勞病即其復優盡令有之矣善哉善哉行眞
人戒事唯唯謹己敬受四十八部戒矣其行
道長短云何哉詳乎子問也不敢不詳天道
致重師敕致嚴故敢不一二問之也善哉知
爲弟子數可以通天道意然天道有三道應
太陽太隂中和優者行外其次行中其次行
内霸者無道但假路三王之内道最短天皇
大優者最行外九皇共一道相次劣者在内
其優者步行而不移其次微移其次微知十
五帝共一中道也其優者行外其次行而知
其劣者行而疾也三王九人共一内道騎行
其次小疾其劣者馳也十五霸最假内極路
其優者若飛行外其中者若飛而疾其劣者
若矢也眞人知之乎善哉善哉眞人前子問
此事何一詳也哉然吾初生以來怪歲一長
一短日一厚日一薄一前一却不及天師問
恐遂不知之願聞其意善哉子之言也然厚
者天之日也其次厚者地之日也其次厚者
人之日也其最薄者萬物之日也眞人知之
耶唯唯行去勿復竟問是者子之私也非難
爲子窮說之也天下會無以爲亦無益於帝
王承負厄會百姓之愁苦故不爲子分别道
耳不惜之也唯唯多犯天師諱有大過不謙
也樂欲知天上之事者有私乃來爲子悉說
之唯唯行去
　右分别九皇十五帝九王十五霸行度優
　劣法
大平經卷之六十六





太平經卷之六十七傳四
　　　六罪十治訣第一百三
眞人前凡平平人有幾罪乎平平人不犯事
何罪過哉噫眞人何其瞑㝠也愚生不開達
初生未常聞人不犯非法而有罪也子言是
也與俗同記不覩凡人廼有大罪六不可除
也或身即坐或流後生眞人學廼不見此明
白罪學獨不病憒憒耶愚生忽然不病之也
子尚忽然夫俗人懷冤結而死是也誠窮乎
遂無知然而死訖覺悟天地開闢以來凡人
先矇後開何訾理乎願聞之然人積道無極
不肯教人開矇求生罪不除也或身即坐或
流後生所以然者斷天生道與天爲怨人積
德無極不肯力教人守德養性爲謹其罪不
除也或身即坐或流後生所以然者廼斷地
養德與地爲怨大咎人也或積財億萬不肯
救窮周急使人飢寒而死罪不除也或身即
坐或流後生所以然者乃此中和之財物也
天地所以行仁也以相推通周足令人不窮
今反聚而斷絶之使不得徧也與天地和氣
爲仇或身即坐或流後生會不得久聚也當
相推移天生人使人有所知好善而惡惡也
幸有知知天有道而反賤道而不肯力學之
以自救或得長生在其天統先人之體而反
自輕不學視死忽然臨死廼自冤罪不除也
或身即坐或流後生令使生遂無知與天爲
怨所以然者廼天自力行道故常吉失道則
凶死雖愛人欲樂善著道於人身人不肯力
爲道名爲無道之人天無縁使得有道而壽
也廼使天道斷絶故與天爲怨也人生知爲
德善而不肯力學爲德反賤德惡養自輕爲
非罪不除也或身即坐或流後生所以然者
與地相反地者好德而養此人忽事不樂好
德自愛先人體與地爲咎也天生人幸使其
人人自有筋力可以自衣食者而不肯力爲
之反致飢寒負其先人之體而輕休其力不
爲力可得衣食反常自言愁苦飢寒但常仰
多財家須而後生罪不除也或身即坐或流
後生所以然者天地乃生凡財物可以養人
者各當隨力聚之取足而不窮反休力而不
作之自輕或所求索不和皆爲强取人物與
中和爲仇其罪當死明矣此有六大罪而天
憎惡之其罪不可除也眞人知之耶唯唯願
聞天師其爲罪何一重也噫子曰益愚何哉
是乃滅門之罪也何故言其重乎愚生甚怪
之不知其要意今唯天師更開示之令使大
覺悟深知其意不敢復犯也然眞人言善哉
吾辭將見矣眞人宜自隨而力記之唯唯行
今皇天有道以行生凡物擾擾之屬悉仰命
焉今大渘道人或默深知之著其腹中不肯
力以教人也夫教人以道比若以火予人矣
少人來取之亦不傷其本也無極人來取之
亦不傷其本今幸可共之以教天下之人助
天生物助地養形助帝王脩正又使各懷道
求生惡死令使治助治人不復犯法爲邪凶
惡其心善則助天地帝王養萬二千物各樂
長生人懷仁心不復輕賊傷萬物則天爲其
大悅地爲其大喜帝王爲其大樂而無憂也
其功增不積大哉夫一人教導如化百愚人
百人俱歸各教萬人萬人俱教已化億人億
人俱教教無極矣此之善上洽天心下洞無
極人民莫不樂生爲善帝王遊無職又何傷
於人而不力相示勑今人幸蒙先師勑戒得
深懷至道而閉絶不以相教示使人無所歸
命皆令强死冤結名爲斷天道人多失道而
妄爲天也不得久生地也不得久養夫人不
得不知道小人無道多自輕共作反逆犯天
文地理起爲盜賊相賊傷犯王法爲君子重
憂紛紛不可勝理君王旦夕念之悒悒自愁
苦使天地失其正灾變怪不絶爲帝王留負
吾尚末能悉言夫斷天道大逆罪過不可勝
記故財舉其綱紀示眞人是非重罪當死明
耶死中尚得有餘過故流後生也可㤥哉眞
人其愼之矣唯眞人迺知一㤥可謂已得長
吉遠凶害矣唯唯不敢離勑然子已賢明知
天命矣必生去死不復疑也今謹以聞天道
之命願得知地德之勑然夫地之有大德專
以順天之道以好養萬物擾擾之屬莫不被
恩德養成其中者是故大渘大德之人當象
此爲行幸蒙先師功力得懷藏善道無極之
德夫德以教人比若臨大水而飲之也少人
往學德亦不傷其本無極之人往學德亦不
傷其本也如力教教之皆使凡人知守渘抱
德各自愛養其身其善者上可助天養且生
長之物下可助地畜養向成之物悉並力同
心無有惡意其中大賢明心易開示者廼可
化而上使爲君之輔其中賢者可爲長吏師
其下無知者尚可爲民間之師長凡人莫不
俱好德化而爲善者也爲教如是廼上有益
於天下有益於地即大化之本根助帝王養
人民令不犯惡爲耶君子垂拱而無憂其功
著大天地愛之可移於官也今則或懷有德
廣大而反詳愚閉絶道德之路不助天養其
且生不助地養其且成不助帝王和諸民人
今使愚人後生遂暗無知白黑不分明互死
不移遂爲小人不可東西忽身自輕相隨爲
非奸軌畜積上下不能復相教㝠㝠憒憒無
有忌諱上犯天文下犯地形其行逆四時亂
五行爲君子大憂爲小人起害爲賊盜或還
以自敗僇其父母因而無世今尚但爲眞人
舉其綱紀見其始使衆人一覺自策之耳不
肯教乆德名爲斷絶地之養道其罪過如此
矣是之爲無狀乃死尚有餘罪故流後生也
眞人知之耶可㤥哉可㤥哉眞人知蚤㤥可
謂且得活矣唯愼之唯唯謹已受道德之禁
願聞仁者之行然夫天地生凡財物已屬於
人使其無根亦不上著於天亦不下著於地
物者中和之有使可推行浮而往來職當主
周窮救急也夫人畜金銀珍物多財之家或
億萬種以上畜積腐塗如賢知以行施予貧
家樂名仁而已助地養形助帝王存良謹之
民夫億萬之家可周萬户予陳收新毋疾利
之心德洽天地聞於遠方尚可常得新物而
腐塗者除去也其中大賢者廼日奏上其功
於帝王其中小賢日舉之於鄉里其中大愚
人不償報恩者極十有兩三耳安能使人大
貧哉爲善不止大賢渘明舉之名聞國中四
海人道之者塞道明王聖主聞之見助養民
大喜因而詔取位至鼎輔因是得尊貴世世
無有解已尚爲大仁天下少有上不負先祖
下不負於子孫天地愛之百神利之帝王待
之若明友比鄰示之若父母功著天地不復
去也禄著官位不復賤也名著萬民不復滅
也夫仁可不爲乎哉或有遇得善富地並得
天地中和之財積之迺億億萬種珍物金銀
億萬反封藏逃匿於幽室令皆腐塗見人窮
困往求駡詈不予既予不即許必求取增倍
也而或但一增或四五廼止賜予富人絶去
貧子令使其飢寒而死不以道理反就笑之
與天爲怨與地爲咎與人爲大仇百神憎之
所以然者此財物廼天地中和所有以共養
人也此家但遇得其聚處比若倉中之鼠常
獨足食此大倉之粟本非獨鼠有也少内之
錢財本非獨以給一人也其有不足者悉當
從其取也愚人無知以爲終古獨當有之不
知廼萬尸之委輸皆當得衣食於是也愛之
反常怒喜不肯力以周窮救急令使萬家之
絶春無以種秋無以收其冤結悉仰呼天天
爲之感地爲之動不助君子周窮救急爲天
地之間大不仁人人可求以祭祀尚不給與
百神惡之欲使無世鄉里祝固欲使其死盜
賊聞之舉兵往趨攻擊其門户家困且死而
盡固固不肯施予反深埋地中使人不覩無
故絶天下財物乏地上之用反爲大壯於地
下天大惡之地大病之以爲大咎中和之物
隔絶日少因而坐之不足飢寒而死者衆多
與人爲重仇夫天但好道地但好德中和好
仁凡物職當居天下地上而通行周給凡人
之不足反廼見埋病悒悒不得出見夫天與
地本不樂欲得財也天廼樂人生地樂人養
也無知小人反壅塞天地中和之財使其不
得周足殺天之所生賊地之所養無故埋逃
此財物使國家貧少財用不能救全其民命
使有德之君其治虚空夫金銀珍物財貨作
之用人功積多誠若且勞當爲國家之用無
故棄捐去之上下地又不樂得之以爲大病
以爲大壯今愚人甚不仁罪若此寧當死不
耶中尚有忽然不知足者爭訟自冤反奪少
弱小家財物殊不知止吾尚但見眞人倲倲
財舉其綱見其始夫大不仁之人過積多不
可勝紀難爲財用眞人宜熟思之故天地中
和三氣憎之死尚有餘罪當流後生眞人寧
覺知之耶唯唯可㤥哉吾不欲聞也眞人遺
此語天必奪子命令知覺悟惡之且活矣自
勑愼事唯唯謹已敬受道德仁戒願聞有知
不好學眞道意善哉子之言也夫天生人幸
得有賢知可以學問而長生天之有道樂與
人共之地有德樂與人同之中和有財樂以
養人故人生樂求眞道眞人自來爲之不止
比若與神謀曰歌爲善善自歸之力事衆賢
衆賢共示教之不復遠也可以全其身不負
先人之統佗人盡夭終獨得竟其天年人皆
名惡獨得爲善人爲衆人師聞於遠方内懷
眞道德仁而有之助天生物助地養形助帝
王化民上師廼可化無極人盡使愚人守道
不爲非中師可化萬人小師可化千數百人
致有益於君王使小人知禁不犯非匿邪上
感得官不負祖先不辱後生維學若此寧可
不爲乎故古者聖賢悉以勑學人爲大憂助
天地生成助帝王理亂此天地之間善人之
稱也或有愚人生而懷願有知而不肯力學
眞道反好爲浮華行以欺人爲子則欺其父
母爲臣則欺其君爲下則欺其上名爲欺天
罪過不除也或有反好俗事爭鬥相隨爲非
覩眞人之人反大笑之笑之言無以學爲遂
令㝠㝠愚無可知又好勝而不可苛言天地
無數賢渘無知恣情而行上犯天文下犯地
理出入無復節度歸則不事父母羣愚相與
會聚遂爲惡子爲長吏致事還戮其父母不
能自惟思因逃亡爲盜賊行害傷殺人殊不
止此正天所忌地所咎帝王所愁苦百神所
憎父母所窮也此害人之大灾絶其先人之
統子也今不力學眞道爲行如此於眞人意
寧當死不死有餘罪流其子孫尚名爲惡人
之世盜賊之後惡寧流後生不耶今尚但爲
眞人舉其端首其惡不可勝記難爲財用眞
人寧覺知之耶眞人自愼唯唯吾甚㤥哉子
知㤥已去惡矣謹已具聞四事願後聞其次
然夫天生人使其具足乃出之常樂其爲道
與德仁人幸有知可以學德天地以德養萬
物樂人象之故太古之德人忍辱象地之養
物也人學爲之則其心意常悅不復好傷害
也見事而愼之日而爲者善不復欲爲惡也
以類相聚日益高遠爲之積久因成盛德之
人莫不響應衆人歸向之聚謹順善不止因
成大渘師其德廼之助天養欲生之物助地
養欲長之物又好助明王化民使爲謹不復
知其凶惡小爲德或化千數百人大爲德或
化萬人以上因使萬人轉成德師所化無極
爲德不止凡人莫不悅喜天地愛之增其筭
鬼神好之因而共利祐之其有功者廼人君
官仕之德不樂傷害衆人樂之好之所求者
得居常獨樂無欲害之者此本由學順善爲
德廼到于斯名聞遠方功著天地不負祖先
不辱後生今人或幸有知心知善惡而反自
輕易不力學爲善德反隨俗愚暗之人爲惡
好用氣尚武辭語常凶言出而逆欲以伏人
自言便復有便於人者人自言勇力復有勇
力於人者故凡天下之事各有所伏窮故可
制也夫大火當起之時若將不可拘得水便
死人爲不善當怒之時若將不可制也得獄
便窮用口若將不拘得病使降故夫天地治
人悉自有法尺寸人乃有知不肯好學反自
輕爲非所居爲凶無愛之者天地憎之百神
惡之帝王得愁苦之此不成善人自成盜賊
死尚成惡鬼用力强梁其死皆不得用道理
人莫不共知之而自易不爲善汙先人之統
負於後生之子遂見字爲凶賊人之類也人
莫肯與其交語行人不欲與同道此子何過
承負父母之惡尚或見謂爲盜賊之子或遂
得死亡焉眞人來人自易不好學於明師爲
德反隨小人過乃如此寧當死有餘罪不乎
可畏哉天師勿須道吾念之已苦心痛矣見
人不學以爲小事安知廼致此乎人甚愚與
俗人相似人不深計死有餘罪眞人既有功
於天地愼之唯唯不可自易也吾尚但舉其
綱見其始不學之惡不但盡於是也子得吾
書覺悟自深計之唯唯誠得歸便閒處精之
詳之然是也學而不精與夢何異唯唯謹已
受吾事之勑願聞人生有力不爲之教然天
地共生蚑行皆使有力取氣於四時而象五
行夫力本以自動舉當隨而衣食是故常力
之人日夜爲之不懈聚之不止無大無小物
得者愛之凡物自有精神亦好人愛之人愛
之便來歸人比若東海愛水最居其下天下
之水悉往聚因得爲海君子力而不息因爲
委積財物之長家遂富而無不有先祖則得
善食子孫得肥澤舉家共利爲力而不止四
方貧虚莫不來受其功因本已大成施予不
止衆人大譽之名聞遠方功著天地當力周
窮救急助天地愛物助人君養民救窮乏不
止凡天地增其筭百神皆得來食此家莫不
悅喜因爲德行或得大官不辱先人不負後
生人人或有力反自易不以爲事可以致富
反以行鬥訟妄輕爲不祥之事自見力伏人
遂爲而不止反成大惡之子家之空極起爲
盜賊則飢寒並至不能自禁爲姦其中頓不
肖子即飢寒而死勇力則行害人求非其有
奪非其物又數害傷人與天爲怨與地爲咎
與君子爲仇帝王得愁焉遂爲之不止百神
憎之不復利祐也天不欲蓋地不欲載凶害
日起死于道旁或窮於牢獄中戮其父母禍
及妻子六屬鄉里皆欲使其死尚有餘罪復
流後生或成乞者之後或爲盜賊之子爲後
世大瑕眞人前其過責如此寧當死有餘罪
不吾見天師說事吾甚驚㤥心痛恐不能自
愈眞人知心痛將且生活矣若忽然不大覺
悟子死不久也愼之吾言不可犯犯者身滅
矣非吾殺之也其行自得之子亦知之乎唯
唯吾爲子陳此六事未能道其萬分之一也
賢渘得吾道宜深思遠慮勿反苟自易不恕
爲善也爲力學想得善爲惡則反廼降人也
各自爲身計此中有六死罪又有六大善俱
象之爲身爲其善必得善也自易爲惡者日
得凶惡子矣自策自計莫樂於自恣愼之思
之惟之念之賢明之心必當易開也道德仁
善付有道德之士凶惡付不深計之子此格
法能皆象吾書文以自正則天下無復惡人
也此乃天上太古洞極之道可以化人人一
知之俱爲善亦不復還反其惡也上士樂生
可學其眞道大渘大賢可學其德好施之人
可學其仁有知之人可學其知有能之人可
學其能有力之人可學其力如能並盡用之
思之熟之身已遠凶惡矣天地愛之六方養
之帝王無復事也廼長游而治眞人亦知之
乎大樂至矣吾甚大喜子可謂樂善知之矣
是故古者賢聖廼教而不止者廼覩天禁明
各爲身計也故賢聖之教辭語滿天下也子
獨不覺乎善哉善哉是故古者聖賢上士皆
悉學晝夜力學而不止者亦覩見天地教令
明也故不敢自易爲非也不敢自輕易而不
力學也故得長吉而無害此諸賢者異士本
皆無知但由力學而致也此中諸凶惡人悉
由不力學自輕自易所致也吾之爲道吉凶
之門户也子亦豈知之耶唯唯故都舉廼以
上及其下也何謂也哉噫子意何不覺也見
天師連說今更眩不自知以何爲覺以何爲
不覺也今使子知行之眞人前夫天治法化
人爲善從上到下有幾何法哉其法萬端各
異意然眞人尚正若此俗人難覺迷日久是
也有過唯天師然助帝王治大凡有十法一
爲元氣治二爲自然治三爲道治四爲德治
五爲仁治六爲義治七爲禮治八爲文治九
爲法治十爲武治十而終也何也夫物始於
元氣終於武武者斬伐故武爲下也故物起
於太玄中於太陽終死於白虎故元氣於北
而白虎居西此之謂也故天使元氣治使風
氣養物地以自然治故順善得善順惡得惡
也人者順承天地中和以道治主動道凡事
通而往來此三事應天地人讖過此三事而
下者德仁爲章句過仁而下多傷難爲意故
吾之爲道常樂上本天之性戒中棄未天之
性也生凡物本者常理到中而成至終而亂
失亂者不可復理故當以上始也故天常守
本地守其中一轉人者守其下三轉故數亂
道也眞人豈已曉知之耶唯唯子今有疑夫
隨師可言不敢有疑也眞人前天將祐帝王
以何爲明證哉將利民臣以何爲效乎唯天
師今不及何也數言而不中多得過故不敢
復言也嗛乎行唯唯然天將祐帝王予其琦
文今可以治用之絶踰與隂陽相應將利小
臣也予其良吏將利民也使其生善子眞人
言是豈復有竒說耶而已極唯天將欲興有
德人君也爲其生神聖使其傳天地談通天
地意故眞人來爲其學也宜以付謹良之民
覺其心使其惟思付上有大德之君也以示
衆賢共曉其意已解以歸百姓百姓得之十
五相從議之治之連不平非獨天地人君也
過乃本一在人長長自得重過責於皇天后
土皆由一人時有先學得眞道者不力相化
教大渘幸先知德力不相化畜積有財之家
不肯力施爲仁人生有知足以學而不肯力
學求眞道以致壽有能足以學德以化其身
而不肯力學德以自化有力不肯力作自易
反致困窮此有大過六天人爲是獨積久天
地開闢以來更相承負其後生者尤劇積衆
多相聚爲大害令使天地共失其正帝王用
心意久愁苦而不治前後不平天大疾之故
吾急傳天語自太古到今天地有所疾苦悒
悒而不通凡人不得知之皆使神聖人傳其
辭非獨我也眞人勿怪之也今吾已去世不
可妄得還見於民間故傳書付眞人眞人反
得已去世俗不可復得爲民間之師故使眞
人求索良民而通者付之今趨使往付歸有
德之君也敢不往付留難者坐之也何其重
也今天當以解病而安帝王令道德君明示
衆賢以化民間各自思過以解先人承負之
讁使凡人各自爲身計勿令懈忽廼後天且
大喜治立平矣子或懷狐疑以吾言不大誠
信者吾文但以試爲眞所以然者古文億億
卷其治常不能太平也令賢明渘長獨懷狐
疑謂書不然也夫勇士不試安知其多力見
文而不試用安知其神哉吾受天言以試眞
人自是之後得凡文書皆立試之不得空復
設僞言也天大疾之地大苦之以爲大病誠
寃忿恚因使萬物不興昌多灾夭死不得竟
其天年帝王悁悒吏民雲亂不復相理大咎
在此六罪也有道妬道不肯力教愚人有德
妬德不肯力化愚人有財畜積而妬財不肯
施予天生凡人使施之天有知不肯力學正
道以自窮見教反笑之有能不肯力學施見
教反駡詈之有力不肯力作可以致富爲仁
反自易懈惰見父母學教之反非之故勑眞
人疾見此文使衆賢各自深惟念百姓自思
大過眞人寧曉知教勑耶唯唯今神人既爲
天陳法何不但得人而已布於民間必當以
上下乎善哉善哉令天上極太平氣立至凡
事當順故以上下也不以上下則爲逆氣令
治不平但多由逆氣不順故也眞人欲復增
之耶不敢也故當以上下勿復重問唯唯行
去愼事各爲身計此有大過六天道至嚴不
可妄爲天居上視人唯唯願復更請問一言
凡人已得要道要德當於何置之當上以付
其君何必當以付之也夫要道廼所以安君
也以治則得天心夫要德所以養君以治則
得地意實知之而不肯奏上皆爲不敬其罪
不除何其重也觀子之事植辭如無一知者
夫爲子乃不孝爲民臣廼不忠信其罪過不
可名字也眞人乃言何一重者等也眞人之
學何不日深反日向淺哉甚愚生實不覩子
尚言不覩夫俗人蔽隱藏其要道德反使其
君愁而苦愚暗咎在眞道德蔽而不通也又
要道廼所以稱天也要德廼所以稱地也愚
人廼斷絶之天憎之地惡之其過不除也眞
人幸獨爲天所私得壽而學反未盡廼及天
禁宜事者愼之唯唯
　右天教合和使人常吉遠凶之經


太平經卷之六十七










太平經卷之六十八(六十九/同卷)傳五
　　　戒六子訣第一百四
吾將去有期戒六子一言夫道廼洞無上無
下無表無裏守其和氣名爲神子近求則大
得遠求則失矣故古君王善爲政者以腹中
始起眞能用道治自得矣動不失其法度數
萬物自理近在胷心散滿四海古者聖人名
爲要道治樂欲無事愼無失此此以繩正賢
者今重丁寧以曉子子六人連日問吾書道
雖分别異趣當共一事然舌能六極周王道
備解說萬物各有異意天地得以大安君王
得以無事吾書乃知神心洞六極八方自降
而來伏皆懷善心無惡意其要結近居内比
若萬物心在裏枝居外夫内興盛則其外興
内衰則其外衰故古者皇道帝王聖人欲正
洞極六遠八方反先正内以内正外萬萬相
應億億不脫也以外正内者萬失之也故古
者大聖教人深思遠慮閉其九户休其四使
使其渾沌比若環無端如胞中之子而無職
事也廼能得其理吾之道悉以是爲大要故
還使務各守其根也夫天將生人悉以眞道
付之物具故在師開之導之學之則可使無
不知也不闓其門户雖受天眞道無一知也
比若嬰兒生投一室中不導學以事無可知
也所以人異者但八方異俗故其知學不同
也若能一人學周流表裏盡知之矣吾將遠
去有所之當復有可授不可得常安坐守諸
弟子也六人自詳讀吾書從上到下爲有結
不解子意者考源古文以明之上行者玄眞
知之下行者順眞知之東者初眞知之南者
太眞知之西者少眞知之北者幽眞知之夫
道廼大同小異故能分别隂陽而無極化爲
萬一千五百二十字中和萬物小備未能究
天地隂陽絶洞無表裏也故但考其無舉其
綱見其始使可儀而記記古記今其要亂自
同神聖所記猶重規合矩雖相去億億萬年
比若相對而語也故可爲爲天地常經爲隂
陽作神道勿怪吾書前後甚復重也所以復
重者恐有失之也又天道至嚴既言不敢不
具通不通名爲戔道爲過劇吾誠哀之此雖
復重比若上古聖人中古聖人下古聖人皆
異世而生其辭相因復重而說更以相考明
廼天道悉可知此之謂也行矣吾有急行重
愼持天寳傳付其人
　右戒六弟子


太平經卷之六十八












太平經卷之六十九
　　　天讖支干相配法第一百五
眞人再拜曰愚賤生縁天師常待之以赤子
之分恩愛洽著倉皇得旦夕進見天功至大
不可謝今欲復有質問宻要天之祕道又不
敢卒言平道之子既爲天問事當窮竟不得
中弃而止也唯唯愚生見天師所說無有窮
極時也廼後弟子俱天覺承知天師深洞知
天地表裏隂陽之精諸弟子恐一旦與師相
去無可復於質問疑事故觸冒不嗛問可以
長久安國家之讖令人君常垂拱而治無復
有憂但常當響琴瑟作樂而遊安若天地也
無復有危時豈可聞乎哉然諸眞人思精進
乎深眇哉所問廼求索洞通天地之圖讖文
一言廼萬世不可易也天公疾多灾愁苦之
廼使諸眞人來問疑乎諾且爲眞人具說天
之規矩大要秘文訣令使其口口眞人自隨
而記之唯唯然夫皇天廼以四時爲枝厚地
以五行爲體枝主衰盛體主規矩部此九神
周流天下上下洞極變化難覩爲天地重寳
爲衆神門户自有固常不可妄犯順之者長
吉亂之者長與天地乖忤唯唯願聞其意豈
可覩耶善哉諸眞人言也方爲子具道之但
俱自精安坐思吾言唯唯
天常讖格法以南方固爲君也故曰在南方
爲君也火在南方爲君太陽在南方爲君四
時盛夏在南方爲君五祀竈在南方爲君五
藏心在南方爲君君者法當衣赤火之行也
是故君有變怪常與陽相應非得與他行相
應也陽者日最明爲衆爲長故天讖常以日
占君盛衰也眞人知之耶唯唯行知之矣人
君之法常當求與仁者同家有心者爲治其
可與共爲治者常當行道而好生小小幼弱
於其長臣賢成器者君當養之不宜傷也故
東方者好生南方者好養夫不仁用心不可
與長共事不明不可以爲君長故東方者木
仁有心南方者火明也夫天法帝王治者常
當以道與德故東方爲道道者主生南方爲
德德者主養故南方主養也治者當象天以
文化故東方爲文龍見負之也南方爲章故
正爲文章也章者大明也故文生於東明於
南故天文者赤也赤者火也仁與君者動上
行日當高明爲人作法式故木與火動者輒
上行也君之象也故居東依仁而上其治者
故當處南故東方爲少陽君之始生也故日
出於東方也南方爲太陽君之盛明也少陽
爲君之家及父母太陽爲君之身君之位也
少陽爲君之家木爲火之父母君以少陽爲
家火稱木之子眞人知之耶唯唯子已知之
矣少隂爲臣臣者以義屈折伏於太陽故金
隨火屈折在人可欲爲臣者常以義屈折佐
君可欲爲也故少隂稱臣也眞人知之耶唯
唯
太隂爲民民流行而不止故水流行而不知
息也民者職當主爲國家王侯治生故水者
當隨生養木也東方者君之家也眞人知之
耶唯唯行子已知之矣
天之格讖少陽者畏少隂故臣者反主録國
家王侯官屬也太陽畏太隂是故國有道與
德而賢明則民從也國無道德則民叛也是
故治國之大要以多民爲富少民爲大貧困
諸眞人曉知之耶唯唯行已覺矣
天之格法分爲六部東南上屬於天故萬物
生皆上行蚑行人民皆出處外也屬於天故
天爲之色外蒼象木内赤象火眞人知之耶
唯唯行已曉矣
天地之格讖西方北方下屬於地故萬物至
秋冬悉落下歸土也人民蚑行至秋冬悉入
宂而居故地之爲色也外黄白象土金内含
水而異象北行也眞人知之耶唯唯
天之格讖東方南方位尊上屬天主治爲君
長師父西方北方位卑屬地爲臣爲後宫爲
民故己者甲之後宫也甲天也王者之本位
也故甲爲心星心星火也爲王者故東方亦
爲王者之先也心星火也行屬南方比若日
出東方而位在南方也眞人知之耶唯唯行
子已知之矣
天之格讖丙爲火之長最眞大明者也君之
位也辛者屬丙辛者丙之後宫也眞人知之
耶唯唯行子已知之矣今己亦爲皇后辛亦
爲皇后何謂也善哉子之難也得天讖訣意
然己配甲申者丙之父也故己廼太皇后之
宫也辛者配丙丙者甲之子也故辛者小皇
后之宫也丙者廼甲之適子受命皇之君也
眞人知之耶唯唯行眞人已知之矣庚者屬
乙是國家諸侯王之𡎎也壬者屬丁是帝王
女弟之𡎎也癸者屬戊是國家太皇后之婦
家也善哉眞人已知之矣
今十干已解各有所屬願聞地之十二支當
云何哉善耶然天之爲法隂陽雖行相過事
者各自有家天之爲法同不舉家悉相隨而
止耳甲者以寅爲家乙者以卯爲家丙者以
午爲家丁者以已爲家戊者以辰戌爲家己
者以丑未爲家庚者以申爲家辛者以酉爲
家壬者以子爲家癸者以亥爲家故天道者
反行治也地道者止也故有分上反無分民
蓋有國土而無國故天地者不移天反一日
一夜周流一竟行之以此爲常故十二支各
居其處不隨十干而行也子知之耶唯唯行
天地之道四時五行其道以相足轉而異辭
周流幽㝠無有極時獨古者大神聖人時時
知之耳欲盡爲子說之難爲財用又復太文
反令益憒憒使土德之君見眩亂不知所從
故止也不惜爲諸子說也而說無窮極眞人
知之耶唯唯行子少覺矣德君據吾天讖以
治萬不失一也是故天道廼有固界也以東
與南爲君王象屬天故名爲天子也以西與
北爲後官民臣象也屬地故地爲后宫也眞
人知之耶唯唯
天之格讖東方者畏西方是故天地開闢以
來王者從兵法興金氣武部則致君之象無
氣火者大衰其治凶亂眞人欲樂知天讖之
審實也從上古中古到于下古人君棄道德
興用金氣兵法其治悉凶多盜賊不祥也是
故上古聖人深知天固法象故不敢從兵革
武部以治也帝王欲樂長安而吉者宜按此
天讖急囚斷金兵武備而急興用道與至德
以象天法以稱皇天之心以長厭絶諸姦猾
不祥之屬也立應不疑也眞人知之耶唯唯
天之讖格法太陽雖爲君者反大畏太隂水
之行也水之甘良者酒也酒者水之王也長
也漿飲之最善者也氣屬坎位在夜主偷盜
賊故從酒名爲好縱水之王長也水王則衰
太陽眞人欲樂知天讖之審實也從太古以
降中古以來人君好縱酒者皆不能太平其
治反亂其官職多戰鬥而致盜賊是明效也
是故太平德君方治火精當明不宜從太隂
令使水德王以厭害其治也故當斷酒也願
聞覩斷之耶斷何所酒哉但斷市酒耳今天
師何覩何見而獨斷絶市酒耶然夫市者廼
應水之行也故四方人民凡物悉流而往聚
處是故江海亦水之王長也故凡百川財物
亦流往聚處也夫水者北方玄武之行也故
貪數劫奪人財物夫市亦五方流聚而相賈
利致盜賊狡猾之屬皆起於市以水主坎天
之法以類遥相應故市廼爲水行縱其酒大
與之復名爲水王市人亦得酒而喜王名爲
二水重王其咎六厭衰太陽之火氣使君治
衰反致訞臣眞人知之耶今見天師訣之眩
亂不曉願聞其大訣善哉子之言也然諸眞
人乃遠爲天來問事爲德君帝王解承負之
害吾無所惜也俱安坐爲諸眞人分别悉說
道其大要意唯唯
天之讖訣金玉興用事人大興武部者木絶
元氣土得王大起土者是太皇后之宫也氣
屬西北方太隂得大王則生訞臣作後宫失
路騰而起土王則金相復相隨騰而起己與
辛之氣俱得興王騰而大起天之格法則生
後宫多訞此非後宫之過也此廼名爲治失
天讖失其大部界反使灾還反相覆也是廼
天地開闢以來先師天時運未及得分别具
說天之大部界也令帝王便失天之法治令
生此灾變眞人深知之耶唯唯天之讖也縱
酒者水之類也市者水行大聚人王處也而
縱酒於市名爲水酒大王水王則火少氣火
少氣則化成灰化成灰則變成土便名爲火
付氣於土也土得王起地與金水屬西北太
隂屬於民臣反得王後生訞臣己氣復得作
後宫犯事復動而起其灾致偷盜賊無解時
各在縱水令傷陽德今所以爲眞人分别說
之者見子來問事大口口惓惓承知爲皇天
欲祐德君故吾爲眞人分明天地大分治所
當象之勿復犯也犯者復憒憒致亂矣子知
之耶唯唯願問一疑行言今京師同聚人衆
財貨中類京師反應水行耶噫諸眞人學何
一時昭昭時時闇昧哉不及然安可盡及耶
然夫京師者廼應土之中火之可安止處也
非若市但可聚財處也夫京師廼當並聚道
與德仁與賢渘共治理天下何故廼言京師
人君但當聚財貨乎子其大愚哉子以吾言
不信爲子道之古者京師到今諸聚道德賢
渘者天下悉安其理但聚珍寳財貨而無賢
明者悉亂於眞人意京師寧可若市但可聚
財處非乎寧解耶唯唯
爲諸眞人重明天讖格法日者生於少陽盛
於太陽月者生於少隂盛於太隂日者天之
精也陽之明也故日爲君位在南方月者地
之精也隂之明也故月爲臣位在北方南方
爲晝北方爲夜是故日得王用事則月與夜
衰短月得王用事則日與晝衰短故北方氣
王則南方氣衰南方氣王則北方氣衰也故
當急止酒王以斷衰水金也眞人重明知之
耶唯唯
天之格分也陽者爲天爲男爲君爲父爲長
爲師隂者爲地爲女爲臣爲子爲民爲母故
東南者爲陽西北者爲隂眞人欲知天讖審
實從天地開闢以來諸縱令兵武備使王縱
酒使王從女政大從其言使其王少隂太隂
與地屬西北從是令者後皆亂而有凶害仁
渘道德賢明聖人悉屬東南屬於陽屬於天
從是言者後悉理願聞夫賢聖何以屬東南
方也火之精爲心心爲聖木之精爲仁故象
在東也東南者養長諸物賢聖柔明亦養諸
物不傷之也故夫聖賢柔明爲性悉仁而明
仁者象木明者象火故悉在東南也善哉善
哉見天師之言已大解矣
又天讖格法東南爲天斗綱斗所指向推四
時皆王受命西北屬地爲斗魁所繫者死絶
氣故少隂太隂土使得王勝其陽者名爲反
天地故多致亂也眞人知之耶唯唯愚生數
人縁天師哀之爲其說天讖訣願問事一言
之今南方爲陽易反得巽離坤北方爲隂易
反得乾坎艮善乎子之難也覩天微意然易
者廼本天地隂陽微氣以元氣爲初故南方
極陽生隂故記其隂北方極隂生陽故記其
陽微氣者未能王持事也故易初九子爲潜
龍勿用未可以王持事也故勿用也此者但
以元氣之端首耳善哉善哉行眞人已解矣
今吾所記天讖乃記天大部能王持天政氣
爲天下綱紀者也眞人知之耶唯唯今吾所
言正天下人君所當按之以爲治法也子之
所問正氣之端首也今眞人見吾言或疑也
爲諸眞人具說天地八界唯唯日之界者以
日出於卯入於酉以南爲陽北爲隂天門地
户界者以巽初生東南角乾初生西北角以
東北爲陽以西南爲隂子初九午初六以東
爲陽西爲隂立春於東北角立秋於西北角
以東南爲陽西北爲隂此名爲天地八界分
别隂陽位眞人寧解耶唯唯行已解矣是故
大部以東南爲天西北爲地地得順從令王
得伏其天者爲天地反故凶天得行其事王
者得伏其地爲順各得其所故吉眞人得書
思之思之以付歸上德之君思吾文行之與
神無異天即祐助之不宜時也行爲子說天
讖證爲小竟欲爲眞人大說天上地下絶洞
八極及星宿羅列悉一二說周流天道微妙
或人反眩不知所之後令眞道絶不用無以
解古流灾復令上愁焉故但爲子說大部易
知者使其覺而已故不言微妙難知者也不
惜之也唯唯願請問一訣事言之今且天師
爲愚生說天之十干皆有配合地道十二支
同有隂陽竒偶何故獨得天配合乎善哉子
之難也可謂爲得道要乎然地者但比於天
爲純隂獨居同自有隂陽耳天與地法上下
相應天有子地亦有子天有午地亦有午天
有坎地亦有坎天有離地亦有離其相應若
此矣是故丑未者寅之後宫也申者屬卯侯
王之壻也亥者配辰卯者配戌辰戌者太皇
后之家婦也酉者屬午小皇后也子屬已已
帝王女弟之壻也眞人知耶唯唯是故干爲
帝王支亦爲帝王是故寅者甲之支也故丑
未稱后宫午者丙之支也故酉稱后宫卯者
乙之支也故申稱侯王之壻也辰者戊之支
也故稱太皇后之家也亥者癸之支也故稱
太皇后之家婦也子者壬之支也故稱帝王
女弟之壻也巳者丁之支也故稱帝王女弟
也此天地相應和之法也善哉善哉願聞此
辰戌君未獨男則共聚女則共嫁何也微妙
哉子之難也然天者極陽地者極隂也地衆
凡隂之長也隂者常偶數故并也今戊己同
地也何故不并善乎夫戊己者五干也地之
陽也位屬天故不并也眞人知之耶唯唯行
子知之矣今眞人難是也今五行字廼轉而
相足以具天下凡事子得吾書自以類惟思
其惡意上下六方絶洞皆已備是故聖人見
一以知萬大賢見一以知千愚者力示會獨
亂不得道眞也故道德者付眞人眞人知之
耶唯唯行知之矣願復請問一事令此上天
之四時地之五行悉道帝皇侯王后宫之家
天道盡往配之中亦豈有百姓萬物相配乎
善哉子之問也可謂覩大道要矣然此相配
者同耳夫五行者上頭皆帝王其次相其次
微氣王者帝王之位也相者大臣之位微氣
者小吏之位也王者之後老氣者王侯之位
也老氣之後衰氣者宗室之位也衰氣之後
病氣者宗室犯事失後之象也病氣之後囚
氣者百姓萬民之象也囚氣之後死氣者奴
婢之象也死氣之後亡氣者死者丘冢也故
夫天垂象四時五行周流各一興一衰人民
萬物皆隨象天之法亦一興一衰也是故萬
民百姓皆百王之後也興則爲人君衰則爲
民也眞人知之耶唯唯子已知之矣
　右以天讖長安國家以治訞臣絶姦僞猾
　滅
太平經卷之六十九





太平經卷之七十(七十一/同卷)傳六
　　　學者得失訣第一百六
眞人謹問吾復欲都合正所寫師前後諸文
使學者不得妄言豈可聞乎善哉子何一日
益閑習也然吾之道法廼出以規陽入以規
隂出以規行入以規神出以規衆書入以規
衆圖出以消灾入以正身岀以規朝廷之學
其内以規入室凡事皆使有限努力好學者
各以其材能反失其常法外學則遂入浮華
不能自禁内學則不應正路返入大邪也夫
諸學者廼常有大病不能自知也其好外學
才太過者多入浮華令道大邪而無正文反
名爲眞道更以相欺詒也内學才太過者多
入大邪中自以得之也不與傍人語反失法
度而傳妄言也今子乃疑故復來問之今爲
子意善惓惓倲倲無慮爲其規矩令各有限
度可議以爲分界而守之也今古文衆多不
可勝限也凡學樂得其眞事者勿違其本也
學於師口訣者勿違其師言是其大要一也
夫學之大害也合於外章句者日浮淺而致
文而妄語也入内文合於圖讖者實不能深
得其結要意反誤言也學長生而出合於浮
華者反以相欺也合於内不得要意反陷於
大邪也今子來反復問之故爲子陳其文見
其限也合其法度者是也不合者非也明矣
可以是知之也凡書爲天談十十相應者是
也十九相應者小邪矣十八相應者小亂矣
過此而下非眞不可用也名爲亂天文地理
隂陽不喜萬物戰鬥人民被其大咎也思養
性法内見形容昭然者是也外見萬物衆精
神者非也學凡事者常守本文而求衆賢說
以安之者是也守衆文章句而忘本事者非
也失天道意矣使人身自化爲神者是也身
無道而不成神自言使神者非也但可因文
書相驅使之術耳說凡事本末中央相似者
是也不相類似者非也入室始少食久久食
氣便解去不見者是也求道自言得之不還
反有問者非也凡去者悉還有教問者是也
而無教問者而容死也守清靜於幽室成者
是也自言得道行以怒語言者非也失精之
人也入學而日善過其故者得道之是也入
學而反爲日惡不忠信者非也陷於大邪中
也讀書見其意而守師求見訣示解者是也
讀書不師訣反自言深獨知之者非也内失
大道指意也學已得道固事衆師衆賢不懈
者是也此日進之數也故古聖師已知道自
若事師不敢止也去師則讀文不懈也學而
獨自言得其要意不復力讀古文聖辭自言
是不事衆聖明者非也下愚之人也凡人學
而窮竟其可求學者是也萬物皆然萬物既
生皆能竟其壽而實者是也但能生不而竟
其壽無有信實者非也爲善得其實宜者是
也不得其實宜者但外是内非也案讀吾書
盡不離繩墨而得其實者是也讀書出其竒
多才而不得其要實者非也天有風兩而萬
物時生者是也風雨而萬物反傷者非也有
毒也爲經道而日興盛者是也不日向興反
日向衰者行内失其意者非也是故夫天地
之性爲善不即見其身則流後生以明其行
也爲惡亦不即止其身必流後生亦以謬見
明其行也故夫爲善惡者會當見耳但爲善
者比若向日出猶旦彰明也爲惡者比若向
日入猶且㝠㝠此天地隂陽自然性也天生
萬物廼各隨其行而彰之不隱匿也故善者
上行命屬天猶生人屬天也惡者下行命屬
地猶死者惡故下歸黄泉此之謂也得吾書
者以付上德君也吾有此書敢障絶而傳讀
之也天道治天不可盡知也不可聽信一人
之言今故爲子定古聖文今復要其合策明
書前後相因以相證也天地開闢以來賢聖
雖異世而生相去積遠所疾惡者同也共爲
天談救世得失也其言相似猶若重規合矩
轉以相彰明不得不也夫物類相聚興也其
法皆以比類象相召也是明效也爲其失之
於前得之於後考合異同以成文也拘古以
明今共議其事以内文者明其外文以外文
者還考繫其内文也使可萬世傳無重過於
天一人之言不可獨從也衆人之言深策取
古賢聖之辭内與天同也共定而置之帝王
日明解訣諸憒亂灾惡除天無重憂共爲者
興拒逆者災不除也
　右是學者得失訣




太平經卷之七十













太平經卷之七十一
　　　真道九首得失文訣第一百七
真人再拜請問一事然言之今天師爲太平
之氣出授道德以興無上之皇上有好道德
之君乃下及愚賤小民其爲恩廼洞於六合
洽於八極無不包裹今賢渘得師文學之及
其思慮爲道上以何爲竟下以何爲極乎善
哉真人之問一何微要也其欲聞洞極知神
靈進退邪實愚蔽暗事者不及唯天明師録
示之諾道有九度分别異字也今將爲真人
具陳其意自隨而記之勿使有所失也唯唯
然一事名爲元氣無爲二爲凝靖虚無三爲
數度分别可見四爲神游出去而還反五爲
大道神與四時五行相類六爲刺喜七爲社
謀八爲洋神九爲家先一事者各分爲九九
九八十一首殊端異文宻用之則共爲一大
根以神爲使以人爲户門今爲子條訣之亦
不可勝豫具記自思其意其上三九二十七
者可以度世其中央三九二十七者可使真
神吏其下三九二十七者其道多耶其神精
不可常使也令人惚惚怳怳其中時有不精
之人多失妄語若失氣者也今愚生見師言
眩㝠不知東西願分别爲下愚生說之然其
上第一元氣無爲者念其身也無一爲也但
思其身洞白若委氣而無形常以是爲法已
成則無不爲無不知也故人無道之時但人
耳得道則變易成神仙而神上天隨天變化
即是其無不爲也其二爲虚無自然者守形
洞虚自然無有竒也身中照白上下若玉無
有瑕也爲之積久久亦度世之術也此次元
氣無爲象也三爲數度者積精還自視也數
頭髮下至足五指分别形容身外内莫不畢
數知其意當常以是爲念不失銖分此亦小
度世之術也次虚無也四爲神游出去者思
念五藏之神盡出入見其行游可與語言也
念隨神往來亦洞見身耳此者知其吉凶次
數度也五爲大道神者人神出廼與五行四
時相類青赤白黄黑俱同藏神出入往來四
時五行神吏爲人使名爲具道可降諸邪也
六爲刺喜者以刺繫地道神各亦自有典以
其家法祠神來游半以類真半似邪頗使人
好巧不可常使也乆乆愁人七爲社謀者天
地四時社稷山川祭祀神下人也使人恍惚
欲妄言其神暴仇狂邪不可妄爲也八爲洋
神者言其神洋洋其道無可繫屬天下精氣
下人也使人妄言半類真半類邪九爲家先
家先者純見鬼無有真道也其有召呼者純
死人之鬼來也此最道之下極也名爲下士
也得其上道者能并使下得其下道者不能
使其上也今願聞何故有是上下乎哉然此
者人行之所致也守本者得上好身神出入
游者得中也愚人廼損其本守末他游神者
得下守本者能盡見之守中者半見之守末
者不能還自鏡見之道也故凡學者廼須得
明師不得明師失路矣故師師相傳廼堅於
金石不以師傳之名爲妄作則致凶邪矣真
人愼之愼之唯唯故古者上學聖賢得明師
名爲更生不得明師者名爲亂經故賢聖皆
事師廼能成無有師道不而獨自生也善哉
善哉真人欲知其效比若夫人居大賢之里
則使人大賢居中賢之里則使人中賢居不
肖之里則使人不肖常不及此之謂也學此
道者審之詳之此天之要道也愼之愼之唯
唯行去道歸其人以付賢明唯唯是神訣要
道也
　右真道九首得失文訣
　　　致善除邪令人受道戒文第一百八
真人問神人曰受道以何爲戒乎神人言道
乃有大戒不可不愼之也夫且得道臨且成
之時乃與諸神交結也與精神爲鄰里出入
相見覩與人相愛若父子也夫道乃重事也
或悔與人且欲奪人道故先試人視人堅不
共來欺人使人妄語得其辭語堅閉之愼無
傳之也即可得壽也久可得真道矣傳之日
消亡矣又使人好生而惡害真人口願聞其
日消亡意精神消亡身即死矣夫虚無絶洞
之道常欲使人好生而惡殺閉口無泄廼可
萬萬歲也真人問神人願聞無泄之禁忌神
人言然大人泄之亡其位中人泄之即斷其
氣小人泄之滅其世類也所以然者夫天地
乃以此自殊異自私故能神尤重之也夫天
地不深知絶洞之道以何爲神乎以何爲壽
乎記之吾告子其精之重之愼之真人唯唯
不敢妄言也真人稽首願更聞其將欲敗人
柰何乎哉神人言然於人心中有惡意使大
邪來欺人能堅閉耳不聽其辭語則吉矣聽
其辭則凶害矣夫人君聽之惡其臣言其臣
不忠信而欲反也臣子聽之惡其君就來欺
之言子今當爲聖人今當爲人君小人聽之
使人自言且大尊也父聽之惡其子子聽之
惡其父辯變其辭語熒惑人心意言其且善
且惡亂人政治一喜一怒大佞之邪也方欲
害人也從古到今諸學長壽者皆不得度於
此辭也真人問曰當奈何哉神人言閉耳無
聽閉口無語此但佞邪無可聽者也聽之即
真道去去即死矣子欲長存愼之此辭也吾
已爲子先更之幾何中於此大邪矣吾常自
正吾心不復用之也此大邪常積欲觀人堅
不大猾邪常或乃來入人之腹中動人之心
使人心妄爲故也時時怒喜不能自禁止皆
爲邪所誤也爲邪所推衆渘得滅亡於此者
積衆多審得其重戒心亦不可移也非獨學
道者也百姓喜怒無常同是子可爲也子愼
之自精真人唯唯真人曰吾身嘗中於大邪
使吾欲走言吾欲當爲人主後當飛仙上天
吾受其言信之大喜後反三月病癲疾見神
人天師言心中大悅喜吾親嘗中如此矣幾
爲劇病後癲疾自止得愈遂得數千歲今自
幸復與神人相覩重復道戒覩見門户冀得
長度爲天上之吏神人言子持心志堅如此
何憂不得上九天周歷二十五天乎哉今是
諸得上天之士皆得持心堅宻不可誤者也
諸可熒惑誤者皆反蚤死不得度也欲得長
壽讀此文以爲重戒此乃死生之戒不可不
愼也是故古者聖賢先得度世者不聆此之
力也學道而反不得不長度者皆坐聆此得
其賊也夫天上大神非賊人可爲便使人還
此害尅故無大福也當生反死轉爲天賊也
今吾所教示真人書悉皆可得大壽矣或得
度世但謹自持無以此爲害審能專心可得
萬萬歲真人唯唯吾不敢爲非請受明戒神
人言子好道如此成事得上天之階矣真人
問戒獨有此邪復有深者邪復有上天之戒
固固戒人耳專戒以言共欺人言人且尊貴
以是戒人故使人觸防禁得誅死焉復數試
人以玉女使人與其共遊已者共笑人賤還
反害人之軀但人常默萬歲無可聆但獨自
守終命何有害哉死生之間專此也真人唯
唯真人問何故專使邪神來試人乎神人言
道重難與人也其執必堅死而已者亦不奪
人之願也天上度世之士皆不貪尊貴也但
樂活而已者亦無有竒道也記吾戒子口口
矣吾言萬世不可忘也正使上行窮周無訾
之天其戒皆如此矣無復有竒哉也真人唯
唯不敢離繩墨之間也神人言審如子言已
得道矣吉者日進邪者上休矣持心若此成
神戒矣成事乘雲駕龍周流八極矣大道坦
坦已得矣命已長壽無極矣真人曰唯唯神
人言道實大無内外但常恐爲大邪所害而
不聽一邪邪於何敗乎故古者帝王好道而
學不聽邪者盡得萬萬歲其聽用邪言者悉
自敗矣吾道廼萬端悉當知其利害真人唯
唯今得神人之辭皆得須臾長生乎神人言
不深戒成事口口凶矣道不得成也真人言
吾生有禄命邪僥倖也廼得與神人相遭逢
神人言然六人生各自有命一爲神人二爲
真人三爲仙人四爲道人五爲聖人六爲賢
人此皆助天治也神人主天真人主地仙人
主風雨道人主教化吉凶聖人主治百姓賢
人輔助聖人理萬民録也給助六合之不足
也故人生各有命也命貴不能爲賤命賤不
能爲貴也子欲知其審實若魚雖乘水而不
因水氣而蜚龍亦乘水因水氣廼上青雲爲
天使乎貴賤實有命愚者而妄語古者聖人
帝王其大優者不復録間僞言也知其口口
會無可能爲也此比若教無道之人令卒蜚
安而蜚乎哉能飛者獨得道仙人耳夫百姓
相與游戲言我能蜚實不能蜚此妄言者若
此矣真人言善哉吾一覺於此神人言子自
若愚爲天命可强得也哉真人言然此道亦
可學耶神人言然有天命者可學之必得大
度中賢學之亦可得大壽下愚爲之可得小
壽子欲知其效同若凡人學耳大賢學可得
大官中賢學者可得中官愚人學者可得小
吏夫小吏使於白衣之民乎以是言之猶當
勉學耳真人唯唯吾爲之未嘗敢懈也神人
言然努力信道天地之間各取可宜亦無妄
也真人唯唯請得尊天重地敬上愛下順用
四時五行可爲不敢爲非也神人言善哉善
哉子得道意矣吾不復重教示子矣
　右致善除邪令人受道戒文



太平經卷之七十一





太平經卷之七十二(原缺七十三/至八十五)傳七
　　　齋戒思神救死訣第一百九
六方真文悉再拜問前得天師言太平氣垂
到調和隂陽者一在和神靈歸俱分處深惟
天師之語使能反明洞照者一一而見之其
人積衆多何以能致此諸道士能洞反光者
能聚之乎噫大善哉天上皇氣且至帝王當
垂拱而無憂故天置諸真人來具問至道要
可以爲大道德明君悉除先王之流灾承負
天地之間邪惡氣鬼物凶姦尸咎殃爲害者
耶故真人來一一口口問此至道要也諸弟
子亦寧自知不乎忽然不自知也今忽不自
知何故問之歸思天師教勑有不解者今不
自知當皆以何能聚此諸絶洞虚靖反光能
見邪者怪之今故相與俱來共問之也善哉
真人精益進乃知疑此天使子來悉爲德君
具問可解邪者諾方今爲真人具說分别道
其要意安坐共記唯唯天地自有神寳悉自
有神精光隨五行爲色隨四時之氣興衰爲
天地使以成人民萬物也夫天地隂陽之間
莫不被其德化而生焉得其意者立可覩不
得其大要意無門户知能大開通用者大吉
可除天地之間人所病苦邪惡之屬不知其
大法者神亦不可得妄空致妄得空使也願
聞其意使可萬萬世傳而不妄善哉子之問
也然欲候得其術自有大法四時五行之氣
來入人腹中爲人五藏精神其色與天地四
時色相應也畫之爲人使其三合其王氣色
者蓋其外相氣色次之微氣最居其内使其
領袖見之先齋戒居閒善靖處思之念之作
其人畫像長短自在五人者共居五尺素上
爲之使其好善男思男女思女其畫像如此
矣此者書已衆多非一通也自上下議其文
意而爲之以文書傳相微明也吾書雖多自
有大分書以類相聚從字以相明則畢得其
要意唯唯此四時五行精神入爲人五藏神
出爲四時五行神精其近人者名爲五德之
神與人藏神相似其遠人者名爲陽歷字爲
四時兵馬可以拱邪亦隨四時氣衰盛而行
其法爲其具畫像人亦三重衣王氣居外相
氣次之微氣最居内皆戴冠幘乘馬馬亦隨
其五行色具爲其先畫像於一面者長二丈
五素上踈畫五五二十五騎善爲之東方之
騎神持矛南方之騎神持戟西方之騎神持
弓弩斧北方之騎神持鑲楯刀中央之騎神
持劎鼓思之當先覩是内神已當覩是外神
也或先見陽神而後見内神覩之爲右此者
無形象之法也亦須得師口訣示教之上頭
壹有關知之者遂相易曰爲其易致易成宜
遠於人便間處爲之易集近人必難成也於
其道成曰明大絶反洞者聚之病形不多多
則吉少則凶或有不及所治不决解愈當得
多少而可哉高得萬中得四五千下得十數
百如百數十其何多也噫真人其復故愚邪
安坐方爲子道其大要意也今承負之後天
地大多灾害鬼物老精凶殃尸咎非一尚復
有風濕疽疥今下古得流灾衆多不可勝名
也或一人有百病或有數十病假令人人各
有可長或有可短或各能去一病如一卜卦
工師中知之除一禍祟之病大醫長於藥方
者復除一病刺工長刺經脉者復除一病或
有復長於炎者復除一病或復有長於劾者
復除一病或有長於祀者復除一病或有長
於使神自導視鬼復除一病此有七人各除
一病這除去七病下古人多病或有一人十
數病乃有自言身有百病者悉無不具疾苦
也盡諸巧工師各去一病這去七病其餘病
自若在不盡除去七工師力已極此餘病不
去猶共困人久久得窮焉故多得死不能自
度於戹中也人生比竟天年幾何覩病幾何
遭戹會衰盛進退天之格法比如四時五行
有興衰也八卦乾坤天地之體也尚有休囚
廢絶少氣之時何況人乎人者乃象天地四
時五行六合八方相隨而壹興壹衰無有解
已也故當豫備之救吉凶之源安不忘危存
不忘亡理不亡亂則可長久矣是故治邪法
道人病不大多假令一人能除一病十人而
除十病百人除百病千人除千病萬人除萬
病一人之身安得有萬病乎故能悉治决愈
之也子知之邪唯唯故教其豫作戒成其道
者聚之者唯唯行子知之矣行爲真人明陳
列之此所治病者鬼物大邪共爲盜賊夫帝
王安平常備軍師兵者以備人反爲無義成
姦賊也故一人敢死十人不敢當十人敢死
百人不敢當百人敢死千人不敢當千人敢
死萬人不敢當萬人敢死四面横行備其有
疾病折傷故軍師乃備萬二千人者以備非
常其二千人者但備以補其休逋耳乃能服
之也真人知之耶唯唯行子已知之矣
　　　不用大言無效訣第一百一十
請問一事天師今太平氣垂到邪氣當思息
除去也然子言是也又非也然太平氣至邪
固當自消去惟天地開闢以來積久邪氣大
衆多更相承負太平之治氣雖至也亦安能
一旦悉卒除此乎故當豫備之爲其作法困
窮然后求索良工已大後之矣夫上古之人
人人各自知真道又其時少邪氣太上中古
以來人多愚好爲浮華不爲真道又多邪氣
狂精殃咎故人多卒窮天年而死亡也悉由
用心愚闇蔽不知豫防其本也今當上德君
治天愛之不欲使其若此愚人多窮也當使
卒其大德與天同心故天使諸真人來問疑
使吾爲其陳法可以厭禦邪不祥妖惡者故
吾爲真人具言之今真人反言當自除不備
此言非也名爲大誤君子之辭也子言不可
用也何謂乎然有大急乃后求索之不可卒
得也令人窮困矣故真人言大誤不可用也
今積穀乃滿倉可以備飢餓也今爲真人察
察道之使可萬萬世不忘也唯唯今飢乃教
人種穀言耘治之待其米成乃可得火炊食
亦豈及事邪於此已餓死困矣或不及春時
種之至冬飢念食乃欲種穀種之不生此豈
能及事活人邪非獨身窮舉家已滅亡矣是
真人之一大愚無知㝠㝠之大效也行復爲
子說一事今人掘井所以備渴飲也居當近
水泉所以備渴也臨渴且死乃掘井索水何
及得也已窮矣是真人復問二愚闇復爲真
人說一事古者有宂居今者作廬宅所以備
風兩也及不風雨之時居野極樂矣浮雲已
起雨風已至廼作廬宅已雨寒而困窮矣是
真人三愚也復爲真人說一事夫太中古以
來聖人作縣官城郭深池所以備不然其時
默平平無他也及有不然小人欲汙亂君子
乃後使民作城郭深池亦豈及急邪是真人
劇愚暗效也行復爲真人說一事今軍師兵
不祥之器也君子本不當有也下之惡之故
當置於鞘中堅治藏之必不貴有之也不貴
用之也但備不然有急乃後使工師擊治石
求其中銕燒治之使成水乃後使良工萬鍛
之乃成莫耶可以戰鬥禦急者亦豈及事邪
已窮服矣死命屬矣是非六真人之大愚不
及邪唯唯有過非過也思事當詳卜之胷心
乃出之也後勿輕妄語也唯唯爲真人道小
决事反以明大夫古者聖賢之設作梳與枇
以備頭髮亂而有蝨也夫人生而不櫛頭亂
不可復理蟣蝨不可復得困乃後求索南山
善木及象骨竒物可中櫛者使良工治之髮
已亂不可復理頭中之蝨不可勝數共食人
頭皆生瘡矣然后得梳與枇已窮矣然後爲
真人陳小决事以小況大夫河海五湖近水
之傍多蚊虻不豫備作可以隱禦之者夫蚊
虻俱生而起飛共來食人及牛馬牛馬摇頭
踶䠱不能復食人者大愁且死無於止息然
后求可以厭禦之者已大窮矣真人寧明知
之邪唯唯行子已覺矣夫良方所以能厭禦
疥蟲善衣善處所以厭禦蚤蝨不豫備之病
之乃求索可以去之者已得大窮愁病之矣
子知之邪唯唯是尚最天下小小財備數之
物也何言其大巨者乎夫天地之間時時有
是暴鬼邪物凶殃尸咎殺客當其來著人時
比如刀兵弓弩之矢毒著人身矣所著疾痛
不可忍其大暴劇者嘘不及噏倚不及立身
爲暴狂比若閒亭遠帝王之縣吏壅閼斷人
辭語不得言變事於此之時乃求索良工長
者以自救已窮矣辭已不通無可復得言之
矣子知之邪唯唯行子已覺矣故吾尤急此
死亡天下大凶事也故吾文口口倲倲教有
德人君豫備之也上賢明見吾書言之必大
覺矣中賢見吾文言必小覺下愚不覺反笑
吾書不備其本已自窮矣天地帝王無過於
是也今行太平氣至陽德君治當得長久凡
天下人死亡非小事也壹死終古不得復見
天地日月也脉骨成塗土死命重事也人居
天地之間人人得壹生不得重生也重生者
獨得道人死而復生尸解者耳是者天地所
私萬萬未有一人也故凡人壹死不復得生
也故當大備之雖太平氣樂歲猶有邪氣比
若一家雖善中猶有惡人但相忍耳是故益
聚道術士者爲有不然輒當除之不疾除之
則生之矣故教其豫多其人也夫大學所以
益積道德之人者備求可得也如不豫蓄聚
求不可卒得也如有變事欲問古今比列不
豫有大渘道德之人無能卒對解者令人君
闇蔽卒有疑事問之不以時决解愁乃後往
求索遠方賢明渘術何及於倲倲當前乎哉
真人知之邪唯唯行子已大覺矣雖每發言
有過責不問又會不知之願决一事言之今
是或高則萬人中則數千下則數百何可卒
得卒成乎善哉子之問事也但教十數人以
善成之且自轉相易有急效之有成功者令
使上德道君重之愛之於其有功者賜之衆
人且願之於其願之而大從使其爲之於其
得者共尊敬愛之此四時五行天地之神精
見尊重愛莫不說喜使人吉利德君長蒙其
吉福衆賢渘下及愚人莫不爭欲爲之也即
爲者日益多以久久大小盡化能人人爲之
乃選取其中第一大功者悉聚之大有功者
署其位小有功者賞賜之天下人莫不欲爲
之但恐大多不可勝記何患憂少哉真人何
其大愚暗且蒙也一事大决毋取用但好大
言者也是人無益於人也但效式之常有成
功者即其人得道意大信人也知但數言而
無大效者即是其不得道意而妄語大佞人
也不可用也亂道者也真人知之耶唯唯行
去愼之戒之誦讀吾書惟思其上下意以類
相從更以相證明以相足也廼且大解知吾
道所指趣也唯唯
　　　五神所持訣第一百一十一
願請問一大决東方之神何故持矛乎然可
毋問也真人必自知之所以問者天師幸哀
後生爲作法不問則令後世不得知天道之
意决然此者天之象也物者各從其類東方
者物始牙出頭盡生利刺土而出其精象矛
故爲矛其神吏來以此爲節南方萬物垂枝
布葉若戟故其精神而持戟其神吏來以此
爲節西方爲弓弩斧西方者天弩殺象夫弓
弩斧亦最傷害之長也故其神來以此爲節
北方爲鑲楯刀北方者物伏藏逃鑲楯所以
逃身者也刀者小人所服亦常以避逃以害
人非上君子之有也故其神來亦以此爲節
中央者爲雷爲鼓爲劎中央者土也五行之
主也鼓亦五兵之長也劎亦君子道德人所
服也亦五兵之長也故中央神來以此爲節
是天地自然實信之符節也比若人生當有
頭應此持其節實信符傳來對不若此即非
其行神也應他神妄來對悉爲亂政久久其
治亂難平安故皆求信符節也真人知之耶
唯唯是說乃淺而深雖不足道者反乃當與
天地四時五行氣相應和善哉善哉行真人
知之矣
　右厭邪人盡變成道以救死命訣



太平經卷之七十二















太平經卷之八十六(原缺八/十七)傳八
　　來善集三道文書訣一百二十七
六方真人俱謹再拜前得天師教人集共上
書嚴勑歸各分處結胷心思其意七日七夜
六真人三集議俱有不解三集露議者三覩
天流星變光一者見流星出天門入地户再
者見流星出太陽入太隂三者見列宿流入
天獄中因三並而共策之恐天師三道行書
爲下所斷絶使不得上通復令天怒重忿忿
上皇氣不得來也令帝王道德之君固固承
負先王餘灾不絶而得愁苦焉咄咄六真人
爲皇靈共來問事益精進天焉哉吾見諸弟
子言無可復以加諸真人也今試自說其流
星意六弟子愚蔽敢不言初始一流星出天
門入地户天門者陽也君也地户者隂也民
臣也今民臣其行不流而上附返上施恩於
下夫門户乃主通事今下户不上行返上門
通門而下知爲下辭會見斷絶不得上行也
善哉真人言吾無以加之也行雖苦復說二
事唯唯二事見太陽星乃流入太隂中太陽
君也太隂民臣也太陽明也太隂闇昧也令
闇昧當上流入太明中此比若民臣暗昧無
知困窮當上自附歸明王聖主求見理寃結
今反太明下入闇昧中是象詔書施恩下行
者見斷絶闇昧而不明下治内獨亂而闇蔽
其上也又象比近下民所屬長吏共蔽匿天
地灾變使不得上通㝠㝠與民臣共欺其上
共爲姦之證也善哉善哉吾無以加六子言
也行雖苦復說其三事唯唯三事見列宿星
流入天獄中夫列宿者善正星也乃流入天
之獄獄者天之治罪名處也恐列士善人欲
爲帝王盡力上書以通天地之談返爲閒野
遠京師之長吏所共疾惡後返以他事害之
故列宿乃流入獄中也善哉精哉吾無以加
六子言今六子問事乃何一怒也獨不懈惓
耶不敢也常見天師言真人爲天來問事今
欲止恐天辭不通今凡人命屬天地天地不
喜返且害病人則不得竟吾天年壽矣善哉
真人之言是也不失之也今吾爲諸真人說
亦不敢遺懈止也吾與諸真人等耳俱命屬
天地若閉不說說而中止也天地同且害我
故我說亦不敢妄道止也行且爲六真人具
說之今六真人新出宂爲天思可以除天病
者爲有德君思可以除解災安身者六真人
極共說其意盡心所欲言者令使不得閉絶
唯唯天師所勑不敢不盡雀鼠之智悉言之
不也大慊唯唯今天下所畏口閉爲其不敢
妄誕今日月星應親天之列宿神也尚相畏
是故日出星輒逃匿不敢見畏其威夫四境
之内有嚴帝王天下驚駭雖去京師大遠者
里詔書不敢語也一州界有彊長吏一州不
敢語也一郡有彊長吏一郡不敢語也一縣
有剛强長吏一縣不敢語也一閒亭有剛彊
亭長尚乃一亭部爲不敢語此亭長尚但吏
之最小者也何況其臣者哉皆恐見害焉各
取其解免而已雖有善心意不敢自達於上
也使道斷絶於此今但一里有剛彊之人常
持一里之正者一里尚爲其不敢語後恐恨
之得害焉但一家有剛彊武氣之人常持政
尚一家爲其不敢語也一家尚親自共血脉
同種類而生尚乃相厭畏如此何況異世乎
今太上中古以來多失道德反多以威武相
治威相迫恊有不聽者後會大得其害爲傷
甚深流子孫故人民雖見天灾怪咎駭畏其
比近所屬而不敢妄言爲是獨積久更相承
負到下古尤益劇小有欲上書言事自達於
帝王者比近持其命者輒殺之不即時害傷
後會更相屬託而傷害之故民臣悉結舌杜
口爲喑雖見愁寃覩惡不敢上通故今帝王
聦明絶也而天變日多是明證效也今民親
得生受命於天地以天地爲父母見其有灾
變善惡是天地之談語欲有此言也人尚皆
駭畏且見害於比近所繫屬者不敢語言泄
事廼相勑教共背天地與共斷絶不通皇天
后土所欲言也共蔽寃天地乃使其辭語不
通天地長懷恨悒而不達今帝王雖神聖一
人之源乃處百重人之内萬里之外百重之
内雖欲往通言迫脇於比近不得往達也夫
帝王雖有萬萬人之仁聖人各迫劫畏事天
地極最神聖人乃仰視俯覩尚倚之當前自
解而已帝王安能神聖於天與地乎愚生六
人常逢猛虎於遠方閒野六人俱止足不敢
移口不敢語頭不敢動目不敢瞑夫人之所
迫脇所畏如此矣善哉善哉今見六真人言
承知天獨久病苦冤辭語不得通雖爲帝王
作萬萬怪變以爲談下會閉絶不得上達獨
悒悒積久今故風諸真人教其丁寧勑此行
書之事故諸真人悚悚倦倦是天使也諾諾
吾其畏天威方爲子思惟其要意而具說今
之六真人問此事常何一最劇也愚生六人
七日七夜共念此行書事三集議三覩流星
以爲天告人教勑使人問也又六人俱食氣
俱咽不下通氣逆而更上當此之時耳目爲
之眩瞑無覩俱怪而相從議之不知其爲何
等大駭驚怖唯天師爲愚生說之善哉諸真
人古變得具意見諸真人言乃知三道書真
人會且復見閉絶何乎願聞其意决然夫九
竅乃象九州之分也今諸真人自言俱食氣
廼㘉不通眩瞑無光明是九州大小相迫脇
下不得上通其言急事也夫氣者所以通天
地萬物之命也天地者乃以氣風化萬物之
命也而氣㘉不通者是天道閉不得通達之
明效也天欲使真人丁寧此事故以此氣動
感真人也子知之耶唯唯行子已知之矣諾
天告六真人教吾極言耶六子安坐爲諸弟
子悉說之道之爲畏其州郡長吏不敢言者
一州中諸善士賢明相索共集議於他州上
之畏其郡集議於他郡上之畏其縣集議於
他縣上之畏其鄉亭集議於他鄉亭上之畏
其里集議於他里上之皆悉在方其禁畏人
者以其所上罪變怪輕重罪之復加故罪一
等何其重也不應重也尚恐其輕今天地愛
有德帝王欲爲其具談人生於天地乃背天
地斷絶天談使天有病乃畜積不除悃悒不
得通言報其子是一大逆重罪也夫民臣乃
是帝王之使也手足也當主爲君王達聦明
使上得安而無憂共稱天心天喜說則使君
延年今返居下不忠背反天地閉絶帝王聦
明使其愁苦常自責治失正灾變紛紛危而
不安皆應不孝不忠不信大逆法不當得與
於赦今何重之有乎天談不得通天地大怒
賊殺凡物乃爲毁天地乃爲太凶之歲國斷
無聦明乃爲大危之國此罪不可復名故爲
當死過也真人知之耶唯唯行子已知之矣
吾所以敢不口口者見六子來問事致承知
爲天使諸真人故敢不口口也子知之耶唯
唯今不口口之名爲誤上也德君見文皆令
勑上書者使其大口口有功者德賜之也如
此則天下莫不歡喜樂盡其力共上書言事
也勿得獨有孤一人言也皆令集議一人言
或妄僞佞欺名爲使上失實不可聽大過也
比連年上書比比有信有大功者上士之人
衆集者常病不多兩三人集固固有有奸僞
多者無奸僞何也願聞之然多者則其上書
者便自傳相畏恐事漏泄見得長短反爲欺
上爲傍人所上故盡實核口口乃敢言之也
不口口不敢言又不敢有可隱皆畏恐有後
事是故悉信也比若一里百户共欺也男女
小兒巨人會有泄之者旁里會有知之者其
里賢明畏事者會不敢匿恐坐其事何况乃
一州一郡一縣一鄉一亭郡有非常事陽陽
何可隱猶爲旁人所得長短故善惡都畢出
天乃大喜災除去與流水無異也子知之耶
唯唯又大集議無敢欺者一兩人欲欺餘人
會不從之也有欲欺不信者即時衆共記之
上之其法應爲背天地欺帝王詐僞大逆不
道之人也天怨之人惡之其罪不得與赦也
真人知之耶唯唯行子已覺矣已行上書還
反其家有怨其行上書欲害者即左方之名
爲怨章罪過不除如是則三道行書已通無
敢閉絶者也如是則天地已悅矣帝王承負
之灾厄已大除去天下太平矣上皇氣悉來
到助德君治矣口口不負六真人也唯唯行
六真人精已大進爲天除病矣爲帝王除厄
會矣功已著於天矣王者已日彊明矣六真
人爲善已得其數矣宜勉力愼之愼之唯唯
願問一大訣惟天師示之欲知行書乃出入
究洽於神靈未豈可聞乎然自有大驗天道
不欺人也各以其類相求索令德君數遣信
吏問民間有疽癘疥者無有者多少有疽癘
疥者行書未究洽於神靈自苦有餘蟲食人
蟲乃食人即蟲治人也固固下有餘無道德
臣民比若蟲矣反食於人是使蟲治人之效
也無有疽癘疥者即皆應善人在位無復蟲
也此者萬不失一善哉善哉獨以此明之耶
復有餘耶凡天下灾異皆隨治而起各有可
爲但精思其事且自知之也何獨以疽癘疥
言之乎其餘灾尚但見於萬物蟲反食人最
劇故以效之也善哉善哉嚮不力問於天師
無從得知之也觀諸真人今且說已自知之
矣但引謙耳不敢不敢愚生六人重得天師
嚴教各歸居便間處惟思其要意今天師書
文悉使小大下及奴婢皆集議共上書道灾
異善惡曾不太繁耶哉異生願聞其意善哉
子六人爲天問事詳愼乎天使諸真人言也
然所以使下及庶人奴婢者今天之法界萬
里異天地五千里復小異千里異風氣五百
里復小異百里異隂雨五十里復小異一縣
異變灾怪善惡也夫皇天有灾怪變非必常
當處帝王之宅縣官之庭長吏之前也灾變
異之見常於曠野民間庶賤反先知之也各
爲其部吏諱不敢言吏復各爲其君諱而不
敢言反共斷絶天地談人人欲譽其長吏使
其名善而高功疾遷共作無道互天地之灾
異變怪令閉塞不得通達帝王之前使帝王
無故斷絶無聦明不得天地心意其治危亂
難安得愁苦焉夫帝王天所父命生以天爲
以地爲母帝王爲天子民臣共爲無道乃斷
人父母談語不得通於其子其罪莫大焉爲
共斷絶天地之談共欺其上爲人民臣不忠
信遇乃如斯罪當輕重寧可名字耶子覺未
唯唯又凡民臣奴婢皆得生於天長於地得
見養理於帝王以此三事爲命無此三事則
無縁得生長自養理也而反下皆共欺其上
共無知天與地使帝王無聦明閉塞罪皆應
萬死尚復有餘罪何其重也真人其愚闇不
解何哉人得生於天長於地天地愁苦有病
故作怪變以報其子欲樂見理愚民反共斷
絶天辭天地大怒之帝王民臣之父母也民
臣反共欺其父母使其常用心意愁困而不
能平其治咎莫大焉天地開闢已來承負之
厄會大積悉起於是故使民間上書也今陽
明德君治天難愁苦之故使吾言也善哉善
哉行今爲真人道之今天下日蝕極天下之
大怪也尚或有覩或有不覩天下之灾異怪
變萬類皆天地隂陽之變革談語也或國不
覩而州覩或州不覩而郡覩或郡不覩而縣
覩或縣不覩而鄉亭覩或鄉亭不覩而民間
人覩或甲里不覩而乙里覩故古者賢聖之
治下及庶賤者樂得異聞以稱天心地意以
安其身也故其治獨常安平與天合同也今
太平盛氣至有一事不得輒有不和即天正
氣爲不至比若愚民竭水而漁蛟龍爲不見
此之謂也今故悉使民間言事乃不失天心
絲髮之問乃治可安也民間自力集上書部
諸長吏亦且恐後民言事且力遣吏問民間
所覩疾復上之則變灾無有失也如是皇天
后土爲其大喜愛其帝王以何明之乎然有
證乃日月爲其大明列星守度不亂錯行是
天喜之證也地喜則百川順流不妄動出萬
物見養長好善也即是地之悅喜之證也真
人知之耶唯唯天師幸哀愚生得其事者進
問縁見待厚乃得悉問所疑今使民間記灾
變怪云何哉然善乎子問事也然當見之時
支日晏蚤户記之月盡者共集議之可上而
上之未足上者復待後月灾異如此縣邑長
吏且取晏蚤之時於民間也則可謂爲不失
天之灾絲髮之間也克亦畏民民亦畏吏兩
相畏恐所上皆得實不失銖分之間則令帝
王安坐幽室無憂矣民臣百姓大小盡忠信
得達其情實矣天下莫不歡喜如有止者即
共記之皆應奸臣不忠孝之民無知天地共
欺其上使上聦明斷絶是大過也故當共急
記之真人知之耶唯唯行去有疑來問之今
六真人俱歸慕思惟天師使長吏民間共記
灾異變怪皆當共記何等者哉善乎六子問
事詳善不失天心不負德君是爲有功於天
地萬物莫不被蒙之也所以然者乃其爲天
問事口口悉究竟詳善故不失銖分天地隂
陽三光五行四時神祇萬物所欲言悉得見
故爲大有功也子知之耶唯唯行今爲六真
人陳之詳自隨而記之唯唯然夫大灾異變
怪者是天地之大談也中災異變怪者是天
地之中談也小災異變怪者是天地之小談
也子欲樂知其大意要比若人大事大談中
事中談小事小談此大小皆有可言也不空
見也天地不妄欺人也見大善瑞應是其大
悅喜也見中善瑞應是其中悅喜也見小善
瑞應是其小悅喜也見大惡凶不祥是天地
之大怒也見中惡凶不祥是天地之中怒也
見小惡凶不祥是天地之小怒也平平無善
變亦無惡變是其平平亦不喜亦不怒子知
之耶唯唯灾異變怪大小記之勿失銖分也
何其悉詳乎真人何其愚也過大小盡當見
知善惡大小亦悉當見知也善者當謝其功
以善踰異之過者數讓之以稱天地之心意
子欲知其效者天比若人君長也一小言不
見從則小恨更中言中言不見從則更大恨
更大言則爲害矣故當大小記之不當使天
地恨怒也善哉善哉願聞所記意記變怪灾
異疾病大小多少風雨非常人民萬物所病
苦大小皆集議而記之所以使其共記之者
吏自相知長短民民自相知長短迫近山阜
而居者知山阜變近市城郭而居者知市城
郭變近平土而居者知平土變近水下田而
居者知水下田變高下外内悉得知之故無
失也是立致太平之術也而帝王所宜用不
失大心之法也真人知之耶唯唯行子已知
之矣天地開闢以來所以多承負之災者由
其記事不及民間大小共集記之故也有變
怪反乃他所長吏來行之比近各爲其部界
長吏諱不言共匿之因使天地辭語斷絶不
得上通達其帝王爲害甚深令天悒悒灾爲
之復增益咎在此也他所長吏來考事安知
民間素所苦者乎或相與厚善反復相與共
隱匿之或得素有所不比之家反復增加灾
妄增益其事故之也共匿之則使天地談斷
絶加故共冤無罪之人復今下比貨財相隨
此三事皆爲大害寃結氣復更增其灾害也
故其治殊不可平也令夫太陽興平氣盛出
德君當治天下太平莫不各得其所者是故
六真人來爲其具問事吾爲其悉語也子知
之耶唯唯是故天將興祐帝王皆令自有意
從古到今將興祐之輒爲竒文異筴令可案
以治故所爲者悉大吉也將不祐利之悉斷
之竒文異筴使不得之也如得之又使其心
愚不知策而用之也將興利之使其心曠然
開通而好嬉用之也此者天之格法也不欺
人也故凡人將興者多好善將衰者多好惡
也將吉者易開導也將凶者好抵冒人也不
可開導也真人知之耶唯唯是故天者常祐
善人道者思歸有德故天者不肯祐惡人道
者不肯附於愚蔽人也故常勑真人以付歸
有德之君也所以悉記其灾異變怪大小善
惡外内遠近者欲令上有德之君與衆賢原
其灾異所起夫天下變怪灾異皆象其事法
其行縁類而生衆賢共集議思之曠然如其
意以其事類考問之則得之矣則天地日爲
其大喜帝王日爲其大安如此則德究洽於
神祇莫不響應欲知其大效天下所疾苦灾
異悉盡民臣悉善應詔書而行不失銖分下
不欺其上之明效也有餘多害自若多欺者
少害少欺者無一餘害無一欺者常安觀下
所上以占民臣大小忠信與不以其事對之
比若窺明鏡相對而面語神哉爲道如斯此
乃天祐上德之君子其治天下之明鏡也真
人知之耶唯唯行去付上德之君急急一人
獨上書名爲投書治事付一信名爲大欺與
皇天爲重怨天道爲其常亂也二人共上書
名爲太隂合奸共欺二猾人固固相勑戒或
共有可怨惡共上之共爲虚僞也與地爲咎
地道爲其大亂也三人共上書固固尚不實
三人固固可相勑教共有所疾共上事以公
報私固固爲共欺其上也與中和爲仇令和
氣大亂也四人共上書中輒有畏事不真者
爲傍人所得長短爲罪名固固耶將似類真
也其不信者亂四時也五人共上書似真未
信口口也其不信者輒亂五行也六人共上
書將真未信也其不信者輒亂六合也七人
共上書似信八人近真九人近實十人而小
口口今天師何其疑之多也願聞其要意然
所以疑之多者或五方好猾人俱自有私怨
咎以公報私固固可共相與爲大欺猾姦人
亂天地道而誤上故未疾純敢信之也但爲
小口口是故使衆人老小賢不肖男女下及
奴婢者大小集議不可得以僞其以公報私
也中會有不安而言之者或有不肖或有輕
口不能匿或有老人壽在旦暮不復忌諱或
有婦女小兒行言不能隱匿共爲姦也故其
事會泄故無姦悉得真也得真則天地心調
真人知之耶唯唯本帝王所以連連相承負
之過責治常失天心流灾不絶絶者復起皇
天不安多害氣疾病不得久大樂須臾樂者
復惡其大咎正在此猾奸人共背天地而欺
帝王人乃以天地爲命以帝王爲父母愚人
及背其命而共欺其父母故天地共憎之帝
王惡之其法惡死有餘罪當流後生也是故
灾不絶害日多人壽日少萬物常亂也正咎
在是也豈真人已大覺重知之耶唯唯子可
謂已知之矣是故吾知皇天深疾惡是故吾
使是文復重口口爲其平遺失其一事一事
可起失之于前得之于後此事尤重天大惡
之也吾知其口口以示勑真人以付歸上道
德之君得而行之與神無異也乃且太平上
皇正氣立自來也吾之文不敢負天地不負
上德君不負後生下古之人不負萬物行之
立效善哉善哉願聞一人上書何故亂天二
人何故亂地然此者各從其家並策相應者
相感動此自然法子知之耶唯唯行子已知
之矣天下之事各從其類也願問天師今應
此文言爲之寧能盡實核天下悉信耶然天
下悉信矣願聞其意然且語真人大要說今
是主者長吏亦畏民泄其事而生之六考問
長得其信也民亦畏縣官得其短亦復信也
縣官長吏居民亦畏行於他方上書者得其
短亦信也行上書者亦畏縣長吏居民得其
短也亦信也更相畏非敢有妄語者也亦非
有可隱也是故使三處上書縣官與居民與
行者悉旦三相應不失銖分也神哉爲道如
此願聞到也所集議人當於何期乎善哉子
之言悉記於太平來善之宅下何必於此然
其有竒方殊文可使投於太平來善宅中因
集議善惡於其下而四方共上事也爲一人
議中悔而止或爲旁人所止上書便在方道
中止意以其所匿事罪之如此書者天下已
得矣帝王已長游矣善哉善哉今天師文積
備多當盡何投之其文獨爲上出者止於上
悉爲天下事出者悉出之子知之耶唯唯行
去夫上德之君天自使有聖心且縁是自有
善意自有善令儀此爲天法不失絲髮也事
亦不可勝記常苦文行去唯唯
　右天告六真人使重知三道行文書訣


太平經卷之八十六





太平經卷之八十八(八十九/同卷)傳九
　　　作來善宅法第一百二十九
六方真人再拜願有所問一疑行言之今天
師前所勑愚生拘校上古中古下古之要文
及究竟賢明之善辭口中訣事也今四境之
界外内或去帝王萬萬里或有善書其文少
不足乃遠持往到京師或有竒文殊方妙術
大儒宂處之士義不遠萬里往詣帝王衒賣
道德或有黎庶幼弱老小田家嬰兒婦女胷
心各有所懷善字訣事各有一兩十數少少
又不足使人遠齎持往詣京師或有四境夷
狄隱人胡貊之屬其善人深知秘道者雖知
中國有大明道德之君不能遠故齎其竒文
善策殊方往也今天師言乃都合古今河洛
神書善文之屬及賢明口中訣事以爲洞極
之經乃後天地開闢以來灾悉可除也帝王
長遊樂垂拱無憂也言一事不足備輒有餘
灾故當都合之今不知當以何來致此竒方
殊策善字廼悉得之善哉善哉諸真人思念
劇也天神已下告諸真人矣上皇之氣來祐
助道德之君口口矣行真人今乃爲皇靈天
具問事吾職當爲天下具談何敢有懈焉諾
諸真人安坐方爲真人悉說之唯唯以此書
付歸上皇道德之帝王見天文必思其要意
勑州郡下及四境遠方縣邑鄉部宜各作一
善好宅於都市四達大道之上也高三丈其
中廣縱亦三丈爲四方作善踈使與人面等
其踈間使可容手往來善庇其户也勿令人
得妄開入也懸書於其外而大明其文使其
口口書其宅四面亦可也其文言帝王來索
善人竒文殊異之方及善策辭口中訣事人
胷心常所懷所能言各悉書記之投於此宅
中自記姓字已且徵索之各以其道德能大
小署其職也所言多少其能不可徵者且悉
勑所屬縣邑長吏以職仕之也其老弱婦女
有善言者且勑主者賜之其有大功而不可
仕者且復之也四境之外其有所貢進善竒
異策用之有大效者且重賞賜之也如此四
境外内一旦而同計大興俱喜思爲帝王盡
力從上到下從内到外遠方無有餘遺策善
字竒殊方也人皆一旦轉樂爲善也隱士穴
處人中出遊於都市觀帝王太平來善之宅
無有自藏匿者也風雨爲其時節三光爲其
大明是天大喜之效也四夷八十一域中善
人賢聖聞中國有大德之君治如此莫不樂
來降服皆齎其珍竒物來前後成行吾之書
萬不失一也豈不大樂哉大德之治如此諸
真人寧解曉之耶唯唯然子已覺矣於其宅
中文太多者主者更開其宅户收其中書文
持入與長吏衆賢共次其中善者以類相從
除其惡者去其復重因事前後齎而上付帝
王帝王復使衆賢共次去其中復重及惡不
正者以類相從而置一閑處復令須四方書
來前後次之復以類相從復令須後書至也
其四方來善宅已出中竒文殊方善策者復
善閉之於其畜積多者復出次之復齎上之
於四方辭旦日少畢竟也所上略同使衆賢
明共集次之編以爲洞極之經因以大覺賢
者乃以下付歸民間百姓萬民一旦俱化爲
善不復知爲惡之數也此所謂畢得天地人
及四夷之心大樂日至並合爲一家共成一
治者也六真人豈知之耶唯唯行六真人已
知之矣夷狄聞之日自却去中國日以廣不
戰鬥伐而日彊也天地助其除惡是爲天地
開闢以來未常有也是故天下大喜也天地
神靈共除帝王承負也灾變已消去其治與
神無異也天下人且大得道德竒方皆思善
文正字不復爲邪惡也所上且歲益善於其
後三歲一小録五歲一大録次之此以下附
歸於民間也使其各好爲善不能自禁止也
取其中大善之事有益於帝王正治者留之
勿下之也真人知之耶唯唯然今真人天使
諸弟子問是今既爲天問事乃爲德君作大
樂之經努力勿懈也天且報子功子乃爲皇
天后土除病爲帝王除灾毒承負之厄會子
明自當增筭吾言不敢欺真人也愼之唯唯
行去歸努力精行有疑者來唯唯真人前子
前問事之時吾欲去久矣故中與子斷訣之
文見子惓惓知爲皇天祐陽精所以然者見
真人精中國當大興平八十一域善人當降
來歸中國故吾爲子更止留悉究竟說之也
所以然者見真人爲天問事不止反恐得大
過於子得謫於天地故不敢弃道而中去也
真人知之耶唯唯行努力精卒之勿棄天道
問一訣也唯唯願請訣事言之天師何覩正
於都市四達道上爲太平作來善文竒策宻
方之室乎善哉真人之難問也得其大要意
天積悒悒帝王使子難問耶其投辭何一工
也然吾居天上觀之有可覩見不空妄作此
皇平之宅於四達道上也天公問天下何故
難平安哉五行神吏上對言今帝王乃居百
重之内去其四境萬萬餘里大遠者多冤結
善惡不得上通達也竒方殊文異策斷絶不
得到其帝王前也民臣冤結不得自訟通也
爲此積久四方蔽塞賢儒因而伏藏久懷道
德悒悒而到死亡帝王不得其竒策異辭以
安天下大咎在四面八方遠界閉不通今故
承天心意爲太平道德之君作來善致上皇
良平之氣宅於四達道上也欲樂四方悉知
德君有此教令翕然俱喜各持其善物殊方
來付歸之於上無遠近悉出也無復斷絶者
也善哉善哉響不及天師力問不得知之也
然真若真人言也夫人天性自知之其上也
不能自知之力問亦其次也子知之邪唯唯
願請問一事言之何故必使其廣縱三丈高
三丈乎哉善乎子之言也一者數之始也天
數亦終於十地數亦終於十人數亦終於十
故使三丈也欲樂合天地人使其俱悅喜也
故象天地人爲之也今請問三數何故俱十
乎哉然天有五行亦自有隂陽地有五行亦
自有隂陽人有五行亦自有隂陽也故皆十
善哉善哉今獨天地人如此邪哉然萬物悉
如此邪哉然萬物悉象天地人也故天地人
皆隨四時五行爲盛衰也真人知之邪善乎
善乎然子可謂已知之矣願請問一事言之
今何故必爲其四方作疏與面齊者然疏者
欲使賢儒策之也疏者樂四方疏達不復閉
絶也欲使賢者各疏記其辭投此太平來善
之室中也與面齊者面者最人之善者也太
陽之分象天道也樂人各順天心思爲善與
德君並力共平天下也故使與面齊面者有
七正耳目口鼻可以通氣神祇往來樂大賢
策之使四方八極遠境聦明悉來至也今帝
王雖居百重之内與民相去萬萬里光明教
令悉暢達也不失天地之心以安其身善哉
善哉願請問當使何吏守此宅哉長吏直署
唱名爲太平之宅樂善之吏也善乎愚生知
天已大喜矣地已大悅愼行也人已太平理
矣萬物已得其所矣今真人何以知之乎愚
生見天師爲太平德君制作大樂之宅以通
天地人之談語今使下民臣各得奏上其辭
於其君令帝王得竒策異文殊方可以長自
安今者又天地得通其談語百姓下賤得達
其善辭以解天地悒悒以助其君爲聦明天
地與人爲凡物之長也乃得悉通逹故大樂
也真人說是也善哉吾無以加之也子之言
事大入真道矣願請問一疑言之今天乃悒
悒欲言何故返使人談哉善乎子之難問得
其意然夫天道乃轉而相因更相使也故兊
爲天地之口人亦然故以類相求故人爲天
地談也真人知之耶唯唯行子易開哉勉力
勉力唯唯然辭小竟勿復問令道文難知反
益憒憒也唯唯行戒真人一事爲已校書文
殊方也卷投一善方始善養性之術於書卷
下使衆賢誦讀此當爲洞極之經竟者因各
集此方以自養誦此術以自全令各樂得久
存上賢可以爲國輔中賢可爲國小吏下小
人不能仕者可長養其親而久守其子孫善
哉善哉天下大樂悅也爲善無雙無復惡人
也子已知之矣行去思之念之既爲天問事
勿懈唯唯
　右求善以致太平令天下一旦合心上皇
　大樂之宅文



太平經卷之八十八



太平經卷之八十九
　　　八卦還精念文第一百三十
玄明内光大幽多氣與賢同位千癸之居亥
子共身周流相抱極隂生陽名爲初九一合
生物隂止陽起受施於亥懷妊於壬藩滋於
子子子孫孫陽入隂中其生無已思外洞内
壽命增倍不可卒致宜以長久少陽有氣與
肝共位甲乙寅卯青色相類萬物之精前後
雜出仁恩心著勇士將發念之覩此字光若
日之始出百病除愈增年三倍太陽盛氣與
心相類丙丁之家已午養位覩之百邪除去
身日以正宜意柔明大不可彊求見字而壽
光若日中之明中和之氣與脾相連四出季
鄉乃返還戊己中居辰戌丑未爲根舉順之
而思其意還以治其病精若黄龍而見此字
其病消亡增年五倍令人順孝臣愛其君子
愛其父少隂之旬與師精並靈扇出氣位屬
庚辛申酉義誅猾邪盜賊不起邪不得害人
腎盛之氣增年百倍極隂生陽其國大昌常
而思之不知死亡隂上陽起故玄武爲初始
龍德生北位在東方故隨其後朱雀治病黄
氣正中君而行之壽命無窮升執其平百邪
滅亡八卦在内神成列行白虎在後誅禍滅
殃正道日到邪氣消亡思精而不止延年之
紀身而服之何憂之有下承其上名爲順道
無有謫過萬病自愈念字覩形容愛若父子
令人常喜洞照無已審而用者其效立可待
長與書俱日與神遊道以自然爲洞虚無一
旦自來其道仁良子爲之孝臣爲其忠信知
則令人愛其身不敢妄言守而不止命無窮
焉書不空出與道連思深知其意神自來焉
初端形念字反得道元精得神明因無自然
天道萬端在人可爲道成其事口口不爲非
患人不力爲正氣何從得來行而不上日吉
遠危大人爲之其國太平小人爲之去禍招
福形思之幽處趣具成子而守道亂何從得
生思念而不止自太平心中不亂無邪傾守
之不止日自生道不妄出付有德歸其人
右升平八卦六甲追道還精念文
太平經卷之八十九
太平經卷之九十傳十
　　　冤流災求竒方訣第一百三十一
真人前子學是凡事積之當知天下大訣分
理後乃言事口口無復有疑也今見凡人死
當大冤之叩胷心而呼天自投擗而告地邪
不當邪宜自精道之令使可萬世誦讀以爲
常法而不可復忘也今天師有嚴教愚生敢
不彊一言也平行勿疑也然人死者大劇事
當大冤之叩胷心自投擗也力盡長悲哀而
已此亦無傷生也當冤何等人哉皆當冤之
何也夫人死者乃盡滅盡成灰土將不復見
今人居天地之間從天地開闢以來人人各
一生不得再生也自有名字爲人人者乃中
和凡物之長也而尊且貴與天地相似今一
死乃終古窮天畢地不得復見自名爲人也
不復起行也故悲之大冤之也噫子說與俗
人同又實非也愚生甚不覩其意人死當奈
何哉願聞之唯天師然夫物生者皆有終盡
人生亦有死天地之格法也天爲其中時時
且有自冤死者或自少年不壽者天地乃爲
萬物父母恐其中有自冤哭淚仰呼天俯叩
地而自悲冤得年少故天爲其生真道竒方
可以自防而得小壽者物生皆自有老終而
愚人不肯力學真道善方何以小增其年不
死遲老者反各自輕忽不求竒方而共笑賤
真道反曰共作邪僞以亂天道共欺其上爭
置死地名爲塜修之治之以待死預作死約
及凶復求死得死有何可冤哉年竟筭盡此
比若日出自有入也真人何故反冤之乎真
人投辭多與俗人同正似無一知人何也當
冤其何等者願聞之當冤其年少未有所知
而死者也未知學問求可自防禦者故當冤
之也又復當冤其常謹良畏不壽年少常自
苦行求真道善德竒方爲行常善不爲隂賊
或逢流灾而中死或到老力盡而訖不得遭
逢明師可得須臾竟其天年者是者大冤可
悲傷也若無故冤悲不求竒方真道而死者
反搥胷哭泣呼天叩地汝身自得之反過天
地是爲反民天甚怨惡之真人怨是不若早
自悲傷學不得真道不知天地隂陽大分部
訣也久苦無明師而長懷悒悒而天年將竟
也是誠可悲傷子知之乎唯唯愚生甚恐駭
命在天師吾同乞真道與子欲使子努力不
懈天下何不有但求之不力至誠淚出感動
天故天不與之耳若不道懈止亦將得之不
乆也子知之耶唯唯夫愚人不自重愛力求
竒殊方可得須臾反預置死器死處求得死
天之爲法若慈父母賢明君不奪人可求也
是自然常求之名爲得其所求之名爲得其
所求亦可毋大冤之也是以古者聖人帝王
時時有大自重愛而畏死者旦夕思行求異
聞殊竒敬事道人力盡財空而已至誠涕出
感動皇天天乃爲出瑞應道術之士悉往佑
之故多得老壽或得度世其中時時有求而
不得者但未至誠固固好俗事輕忽其身言
可再得也今天地乃以人爲子帝王乃最天
之所貴子也不惜真道竒方焉子知之耶唯
唯是故古者聖人深計遠慮知天下之財物
會非久是其有也身在財物固固屬人身身
亡財物他人有也故無可愛惜極以財物自
輔求索真道異聞也故其身反得長存財則
在常屬於人也是故當極力財空盡而已財
者但過求須臾得之耳失財乃天下人之有
也會不久吾有也此名爲賢聖明智養身以
道知用財法故多得老壽也子知之乎唯唯
行爲人師者多難訾真人悒悒爲子更復分
别悉道其意夫天道乃有格法不以故人也
子欲樂知其審此若冬至之後天當大寒殺
人乃以五月初始見隂氣於井中爲其清日
日益劇到冬至後乃大寒傷殺人不可無衣
也賢者預防也則獨得大樂不傷於寒而無
憂其懈惰不力不預備之則獨饑寒而窮矣
此之謂也天無過也人自得之子寧重曉不
哉唯唯行子已覺矣夫天之爲法不以卒故
人也愚人自故觸冒之耳願請問不及復當
冤何等者哉復當冤大賢少而學善順良有
真道德當爲帝王輔助其理隂陽帝王得之
抱腹因心垂拱而無憂或反蔽塞不通懷真
道德到老死亡是可冤悲傷而帝王治不得
大賢明反與愚者共治隂陽亂萬變起常旦
夕自苦得大愁焉是復大寃可悲傷之甚是
故古者聖人聦明大達衆賢悉出上集爲輔
故兩無冤者也天地亦爲其理無病而不冤
何況於人乎哉真人知之耶唯唯善哉天師
之言也以何爲善乎然此乃天得之以解病
苦帝王得之以垂拱無憂賢者亦得盡其忠
信之心上輔其君爲冶亦得盡其能力勉勉
使共解天地大憂百姓萬物亦復得之而興
也故言善哉也善乎真人之言吾無以加之
也是故凡人可求作者皆不爲冤結也自行
得之也所求不得反爲大冤今人求死得死
求惡得惡求善得善天順其心是爲大吉可
求者得若人預爭置死地作死約得死是也
日求凶得凶惡而死復是也名僞凡事所求
者得天與地無可大負於此人也真人寧亦
大覺未唯唯行子已覺矣行今欲爲子悉說
之益文今已爲子舉其大綱自思其意以付
上道德之君以示衆賢各加努力在所求求
而不得未一至誠也夫天地比若影響不欺
人乃愁愚人各自欺自輕自忽大咎在此夫
群愚乃共亂天與地不獨自愁也其過乃如
此也天乃得大愁於是也愚人自身求而得
之窮則反啼呼天與地爲是積久天地大疾
之悒悒故遺吾下具語分解天下人意使衆
賢明共策吾辭吾辭則天談地語也吾不空
乙二與真人道事也乃天示教勑吾下言之
也使一各自知過所由來勿復更相罪責也
故吾悉言之吾不敢妄語吾所以究竟盡言
者獨知天地心意故見遺下與真人共議天
下分别其曲直使德君與賢者俱思惟之使
可萬萬世傳後生者歌誦以爲常法而不復
忘也故吾每見真人問事常喜爲天訣訣得
一解其憂故覩天言者輒承天心地意分别
道說之也不敢有懈也子有疑者爲復來共
議之旣見信而見遺下語實畏天威無可惜
也子重明知之邪唯唯行子已得天地之意
應曉事生哉夫人積愚不知早學真道善德
殊方以爲小事不知其過積大乃亂天地而
共愁其帝王身尚得天死不得竟其天年而
亡也真人熟思吾書言天下過寧復有大於
是死者邪善哉善哉愚生已大覺矣子知早
覺可謂爲曉事之生遠凶而近吉乎覺而不
止也真道畢乎一旦得王侯不若得仙人乎
今行逢千斤之金萬雙之璧不若得明師乎
帝王有愚臣億萬不若得一大賢明乎父母
生百子而不肖不若生一子而賢乎一里百
户不好學不若近一大德乎萬目慺慺不若
一大綱乎天下擾擾無不有不若天獨神且
聖乘氣而飛行乎凡物雖衆多不若一氣獨
活人乎故今勑真人學者疾棄浮華能務核
事求真道乎欲太吉者真若稱天乎天地無
病而長悅喜真道竒殊方出祐人乎是以古
者聖人常稱天不敢懈也故常獨吉也賢儒
集策天道畢也各言一善而隂陽理神靈悅
也灾害悉伏不復發也所謂治得天心而祅
臣絶也神哉爲道自然術也善哉善哉愚生
向不力問復無縁得知是也然子言是也學
而不力問何從得日進乎行而不數移其足
道何從得達乎學而不得明師知何從得發
乎治國欲樂安之不得大賢事之何從得一
旦而理乎善哉天師之言也然子已覩其微
意矣故金城九重不如事一大賢也是故古
者聖賢皆事明師以解憂患也故聖賢悉有
師法也真人宜戒凡事自愛吉凶門户可覩
乎唯唯戒真人一言唯唯人所求而得者天
以順其所求不負焉也勿復臨死而哭天泣
地也是名爲自求而得之反以罪天地是名
爲大逆之人也天不好也地不嬉也鬼神會
不祐也所冤者獨當冤求而不得者耳夫萬
物各得其所求何故自冤哉真人熟思吾言
是實非也吾之文不誤也大口口萬不失一
也今天乃惡之疾之故吾反覆道之雖上已
言復戒真人於下也吾乃故使其復重樂下
古之人深思之美之念之傳之寫之以相示
勿匿之也天之戒書樂見發揚不欲見藏也
唯唯行去
　右集難人死當見冤與不所求得與不合
　國安危學逢明師與不肖師

太平經卷之九十
太平經卷之九十一訓一
　　　拘校三古文法第百三十二
請問天師之書乃拘校天地開闢以來前後
賢聖之文河雒圖書神文之屬下及凡民之
辭語下及奴婢遠及夷狄皆受其竒辭殊策
合以爲一語以明天道曾不煩乎哉不也爲
其遠煩而不通故各就其爲作求善太平之
宅於其所屬邑鄉主備其遠不能自致故爲
其立宅道上使其投異辭善竒策殊方於其
中也因取中事傅持往付於上有德之君令
其群臣臣共定案之以類相求上第一善者
去其邪辭以爲洞極之經名爲天洞極政事
廼後天地之病且悉除去也帝王之治且壹
大安也承負萬萬世之灾厄會且壹都去也
然後萬物群神且無一可言而不復上白人
惡於上天也故勑使其拘校之者廼天使吾
下言也雖煩安得不力爲之乎天下久書及
人各言一或言十數而天下之疑事悉自解
亦無大煩也但各居其處而言之傅持付上
耳是名爲天下集久集言而語以通達天地
之意以通達天地之炁以除帝王灾害以利
凡民及萬物莫不各得處其所者廼後天地
壹且大悅喜病壹除喜則祐帝王也今使無
事而長游也願問天地何故一時使天下人
共集辭策及古今神聖之文以爲洞極經乎
善哉子之問然天地有劇病亂未嘗得善理
也故教示人使集議而共集出正語竒策以
除其病也故使其大共集言事也願請問天
地亂而有劇病何不更生善聖人乎力復生
後聖人廼無益何也噫真人愚哉吾聞前已
有言矣下賤闇之生積愚固固不能察察知
之真人尚廼言如此俗人何以可曉乎必且
互置吾文而更大忿天灾害反且更大起而
不可救故天使子反覆問是也欲使吾更口
口具言耶諾諾吾親見遣爲是事下吾不敢
有所匿而忿天也行真人明聽爲子條訣解
之更以上下悉說道之但安坐唯唯行古今
聖人有優劣各長於一事俱爲天談地語而
所作殊異是故衆聖前後出者所爲各異也
俱樂得天心地意去惡而致善而辭不盡同
壹合壹不大類相似故衆聖不能悉知天地
意故天地常有劇病而不悉除復欲生聖人
會復如斯天久悒悒於是故遺吾下具爲其
語以告真人所以告真人者天上諸神言天
下有樂善欲稱天心者獨有真人耳故吾以
辭情告於真人也吾不同空語耳真人自知
之耶唯唯行子已自知矣行所以拘校上古
神文中古神文下古神文者或上古神文未
及言之下古神文言之也因以類相從相補
共成一善辭故使集之也廼後神書天地意
可覩矣真人知之耶唯唯行子已解矣行上
古聖人失之中古聖人得之中古聖人失之
下古聖人得之下古聖人失之上古聖人得
之以類相從因以相補共成一善聖辭矣真
人知之邪唯唯行子可謂大解已行大聖或
有短失之中聖得之中聖失之小聖得之因
復以類相從因而相補共成一善聖辭矣真
人知之耶唯唯行子已解矣行大賢以短失
之中賢得之中賢失之小賢得之以類相從
因以相補共成一善賢辭矣真人知耶唯唯
行子已大解矣行帝王失之臣子得之臣子
失之庶民得之以類相從因以相補共成一
善辭矣真人知之耶唯唯行子已大解矣行
上老失之丁壯得之丁壯失之少者得之以
類相從因以相補共成一善辭矣真人知之
耶唯唯行子已解矣行男子失之女子得之
女子失之奴婢夷狄得之以類相從因以相
補共成一善辭矣真人知之耶唯唯行子已
知之矣行或上古文失之中古文得之或中
古文失之下古文得之以類相從因以相補
共成一善辭矣真人知之耶唯唯行子以大
解矣行或上古人失之中古人得之中古人
失之下古人得之以類相從因以相補共成
一善辭矣真人知之乎唯唯行子已解矣行
或上失之而下得之或下失之而上得之或
上下失之而中得之或中失之而上下得之
或天神文失之反聖文得之或聖文失之反
賢者文得之或賢者文失之而百姓文得之
或百姓文失之而夷狄得之或内失之反外
得之或外失之反内得之會有失之者會有
得之也故上下外内尊卑遠近俱收其文與
要語而集其長短以類相補則俱矣然後文
書及辭言壹都通具也真人知之耶唯唯行
之子已知之矣天地出生凡事人民聖賢跂
行萬物之屬各有短長各有所不及各有所
失故所爲所作各異不同其大率要俱欲樂
得天地之心而自安也當時各自言所爲是
也孔孔以爲真真也而俱反失天地之心故
常有餘灾毒或大或小相流而不絶是其明
效也故生承負之責後生者病之日劇真人
知之耶唯唯行子已解矣故今天遣吾下爲
上德道君更考文教吾都合之從神文聖賢
辭下及庶人奴婢夷狄以類相從合其辭語
善者以爲洞極之經名爲皇天洞極政事之
文也廼後天地病壹悉除去也真人知之耶
唯唯可㤥哉可㤥哉行真人已應曉事生已
知之矣天已使子壽矣及上真人矣不敢不
敢子自行得之非吾力也子爲善天下無雙
故天愛之也不敢不敢今愚生但無忿天而
已無敢可望也不嗛也唯唯請問合是衆類
以相從願聞其訣意然善哉子難問天使之
口口乎哉諾安坐爲子分别道之也唯唯行
假令正共說一甲字也是一事也正投衆賢
明前是宜天下文書衆人之辭各有言說此
一且無訾之文無訾之言取中善者合衆人
心第一解者集之以相徵明而起合於人心
者即合於天地心矣以何明之願聞其訣然
凡人之行也考之於心及衆賢聖心而合而
俱言善是也其應即合於天心矣考之於心
自疑者考之於衆賢聖心下及小人心而言
非者即凶天竟應之以凶也是即其明徵也
故集此說以爲經都合人心者是不合人心
者非也子知之耶唯唯行凡書文凡事各自
有本按本共以衆文人辭葉共因而說之如
此矣俱合人心意者即合神祇不合人心意
者不合神祇善哉善哉聞命矣今真人何故
言聞命乎然行善正則得天心而生行惡失
天心則凶死此死生即命所屬也故言聞命
也善哉真人言是也吾無以加之也是故天
正其言與文則吉不正其言與文則凶是以
吾教真人拘校之也唯唯然後太平上皇之
氣立出延年立來天文聖人之辭尚廼有短
長故上皇之氣見圄於邪辭誤言未嘗得來
也故天地後開闢以來未嘗有上皇之氣來
助帝王治也今天欲都開出之故拘校文書
也有餘一邪言輒餘一病餘一邪說誤文輒
有餘一病餘十十病餘白百病餘千千病餘
萬萬病隨此餘邪言邪文誤辭爲病天地病
之故使人亦病之人無病即天無病也人半
病之即天半病之人悉大小有病即天悉病
之矣故使人病者廼樂覺之也而不覺故死
無數也願聞以何以天病邪言邪辭邪文而
有病乎噫子反更㝠㝠闇愚何哉行安坐爲
真人說之夫邪言邪文以說經道也則亂道
經書道經亂則天文地理亂矣天文地理亂
則天地病矣故使三光風雨四時五行戰鬥
無常歲爲其凶年帝王爲其愁苦縣官亂治
民愁恚饑寒此非邪文邪言所病邪如大用
之廼到于大亂不治也子知耶唯唯夫邪文
邪言誤辭以治國也日日得亂於是邪言邪
辭誤文爲耳所共欺則國爲之亂危臣爲之
枉法而妄爲民爲之困窮共汙天地之治亂
天官大怒日教不絶也人哭泣呼冤亦不絶
也子知之耶唯唯邪言邪文誤辭以冶家也
則父子夫婦亂更相憎惡而常鬥辯不絶遂
爲凶家子知之耶唯唯可㤥哉見天師言誠
怖惶愚生不深計不知是惡致此也真人獨
愚日久矣夫俗人以爲小事而不去之廼不
和此邪言邪辭邪文乃與天地爲大怨也是
廼國家之大賊也百姓之烈鬼也寧可不一
都投而力去之耶是故天愛上德之君恐其
不覺悟復彼是大灾故遺吾下具言之真人
疾以文付之使其疾思天意可以自安不者
天怒會不絶也故天不復使聖人語會不能
悉都除其病故使天下人共壹言俱壹集古
文考之也今天忿忿積恚於是邪言邪文單
言孤佞辭也今考是真人欲知之比若帝王
愁恚夷狄數來害人也故發兵士萬萬往擊
之病不怒也怒者功賜多不怒者帝王復考
之今考邪文如此矣真人知之邪唯唯可畏
乎天下已正矣真人可謂已知之矣今急是
孤辭一人邪言邪文邪辭天地今以是爲大
怨是帝王大賊也本治不安悉亂於是也故
今斷之皆使集言集說集上書定安事廼天
氣旦壹悉得其所邪言邪辭廼旦壹悉絶也
滅亡也天從今以往旦使人亦考之神亦且
行考之但有日急非有懈時也真人知之耶
唯唯愚生甚㤥子知㤥可無並見考唯唯愚
生事事不及有重讁過於天地爲天師憂念
謹已見此邪文邪辭一人之言戒今願更見
勑戒丁寧是正文之所到至戒善哉書文已
比言矣子自若問之何也闇昧之人固固心
結聦明猶不達不重反覆見曉勑者猶矇矇
㝠㝠復亂天師道故敢不反復問之也善哉
子言也諾安坐爲諸群真人具說之夫正言
正文正辭廼是正天地之根而安國家之寳
器父母也而天下凡人萬物所受命也故當
力正之也唯唯願聞正言正文正辭爲天地
根國家寳器凡民萬物所受命决意噫真人
已比比受此語吾文書中悉病疾浮華邪言
子廼復重問之何也愚生而隨俗爲愚積久
不知邪止所在故不重見丁寧解之殊不解
也然子欲知其審實也俗人俱言善善而共
力行之而灾殊不除去者即不善之文不善
之言之亂也俗人言此可耳不能善也而按
行之反與天相應灾日除去者即正文正言
正辭也内獨與天相應得天地心意之明徵
也是故正言正文廼見是正天地之心也故
言悉正文悉正辭悉正而帝王按而行之下
及小民莫不俱好行正天地廼爲大正四時
五行萬物一旦皆各得其正日月三光守度
各得正也國家大安無憂廼到于神負不老
之方賜之竒物善應悉出姦猾妖惡悉滅絶
凡民各得保其家而竟其天年萬物悉得長
老終各以時也是即正言正文正辭之爲天
地根而國家寳器父母民萬物之命大明效
也真人知之耶唯唯可㤥哉可㤥哉天地之
根國家寳器命反在此行子可謂曉事之生
知之矣是故天遣吾下悉考正之也天地開
闢以來行正言正文者天地常爲其大喜說
故常善行邪言邪文者天地常爲其大怒不
悅喜故常凶不安而多危亡也俗人不知是
爲天地大病而亂帝王治也而下愚之士反
共巧工下作篇記習邪言邪文以相高下以
欺其上而汙天正法亂天正儀是乃天之大
怨地之大咎也而國家之大賊也今乃得天
怨地咎國家賊而日共行之其治安得平哉
今天師責此邪言邪文罪之何一重也噫真
人其愚耶今人而共以邪言邪文共亂天地
天地廼爲其常有病是非天之怨咎耶比若
人常行病人害人人亦怨咎之不耶唯唯是
故爲天怨地咎明白矣今邪言邪文邪辭廼
已共欺其上危國家其治常失天心其年命
不增爲之絶者前後非一人坐之是非國家
之大賤耶諸真人知之不唯唯下古人多愚
或有見天文反言不若此言是純復國賊之
長也天地之大怨咎也民之大害萬物之烈
鬼物也德君愼毋用其言也用其言者天怨
不正當爲身深計遠慮思其患害以長自安
天廼與德君獨厚故爲其製作可以自安而
保國者也真人知之耶唯唯行子已大覺矣
自愼自愼天威不可犯也唯唯戒真人一言
自是之後德君詳察思天教天文爲得下吏
民三道所共集上書文到八月拘校之分處
爲三部始校書者於君之東已一通傳校於
君之南已再通傳校於君之西已三通傳校
者棄去於君之北校者各異處不得相時也
何乎願聞之然相覩復有奸有可弊不實復
爲欺如是復忿天地爲怨咎爲國之大賊天
地惡人使帝王治亂故異其處使三校之當
共實核之也以解天心以安王者治也何必
始校於君之東東者天氣有心而仁也校源
事者當用心詳務力仁以稱天地而念欲安
帝王也故於東也仁者以行當明察之故傳
於君之陽也已明察當以義斷除之有功者
因記有功無功者使記無功以爲行狀已者
藏於君之北幽室而置之以是知天下人行
知善惡勿去也故德君按行是名爲大神人
悉坐知天下之心凡變異之動靜也真人知
耶可㤥哉可㤥哉子知㤥畏天談子長活矣
唯唯是故自是之後長吏不復言行狀行狀
見於是因以此爲行狀故德君廼安枕而卧
無憂也予知之耶唯唯天戒校書脫一事者
笞三十十事者笞三百百事者笞三千德君
使退之勿復仕也此人乃輕忽事是天怨地
咎國之大賊夫怨咎與賊不可與久共事必
且忿天地故當疾去之善哉善哉戒真人一
大要吾書文道所以從上到下無窮也悉愛
正言正辭正文者吾廼深受天勑而下也誠
知天愛是正言正文正辭所以大疾是邪言
邪辭邪文者正知天地大怨咎之以是勑吾
使吾下校去是怨咎與賊以安有道德之國
以長解天地開闢已來承負之讁使害一悉
去得休使正氣悉得前治也然後六方極八
遠皇天平氣悉一旦自來子知之耶唯唯是
故吾文者純天語不失殊分也天疾是邪文
故吾疾之也天愛是正文故吾愛之也故吾
之爲道悉守本而戒中而棄末天守本故吾
守本也天戒中故吾戒中也天棄末故吾棄
末也吾之爲文也廼與天地同身同心同意
同分同理同好同惡同道同路故令德君按
用之無一誤也萬萬歲不可去但有日章明
無有㝠㝠時也但有日理無有亂時也但有
日善無有惡時也但有日吉無有凶時也故
號爲天之洞極正道廼與天地心相抱故得
其上訣者可老壽得其中訣者爲國輔得其
下訣者可以常自安行吾語辭小竟疑者廼
復來問之唯唯請問無故脫誤事一正笞三
十乎善哉子問也天使子言耶然夫數者起
於一十而終是誤脫一事即其問一之本也
脫誤不實復爲欺則復爲天怨地咎國家之
大賊也笞十者以謝於地笞十者以謝於帝
王天地人各十合這爲三十也笞此以謝過
以解天怨地咎帝王之賊也廼天地喜悅神
祇戰怒也本天地所以常亂而戰怒者本由
考實文書人言不詳多誤故生此流灾承負
之厄也今復不詳旦復如此故當笞之也不
以故人也廼以正事也今已集議實核口口
廼右上之尚復集實核口口廼右下之則名
爲上下已俱實矣如獨下口口上不實固固
無益也如獨上口口下不實亦無益也上下
俱爲實廼天氣平也下實上不實爲上冤下
下復自冤力爲善無益天怒復發矣如上實
下不實爲下冤上地怒復發矣上下盡已實
帝王不以意平理之則四時五行六親之神
吏六宗之氣中和戰怒凶氣復發矣雖力使
三道行文書正天下之言及文而自不力平
之無益也故吾廼承天心爲上皇德君作化
不敢失天心也故悉拘天法以天地象爲經
隨陽爲正順四時五行爲令萬世不易也子
知之耶唯唯愚生謹以覺矣甚畏天法子知
畏之已長吉矣戒真人一大要言也夫拘校
文書法毋但言其神文如其書文言如此以
爲真也是名爲聾文也言事獨無本柄耶何
以言如此哉不禁其有也但問其言之意當
得其意廼事可明也如不說其意以何能得
知之乎哉故當問其解决意不者不可用也
名爲聾治子欲樂知其意比若人語必有本
當有可由而起不可但言東公言以立事也
夫人證立事者悉有本安得但空設僞空言
乎故赤凡事者皆當以其實有據廼可立事
也子欲得知其大效明徵比若吾爲德君化
法皆以試立應爲效言也行之而不應即僞
言也行之而不應即爲天也夫實說文與言
矣比若此矣安得空立徵而言其文言而無
說乎愚人或反有拘何各神文言如是也但
可以解難拒窮之辭耳夫神文何雄或獨有
意但傳言其文不居一卷也獨自傳遥相說
人不深得其訣意反但以拒難救窮言東久
言以是自明實非也皆爲失說意令至道德
辭不得通達者悉坐是子知之乎唯唯愚生
謹已覺矣然子如此而不覺則遂迷矣是故
按吾書考文及人辭者皆竟問其意何以得
其說者以類聚之廼後天下之文及辭言且
一窮竟天道法可覩矣善惡之辭得通矣善
哉善哉行吾之道見於此真人自上下思之
思之悉更相徵明則無不解矣天下之事無
不畢矣大道得矣天地悅矣德君長安矣天
下俱同口皆曰善哉無復言天治廼復得天
地心意故曰安舉事得凡人之心故天下無
復言真人知之耶唯唯行辭小異有疑復來
問唯唯
　右天怨地咎國之害徵立洞極經文

太平經卷之九十一















太平經卷之九十二訓二
　　　三光蝕訣第一百三十三
請問天之三光何故時蝕邪善哉子之所問
是天地之大怨天地戰鬥不知其驗見效於
日月星辰然亦可蝕亦可不蝕咎在隂陽氣
戰鬥何故戰鬥乎隂陽相奸遞諍勝負夫隂
與陽本當更相利祐共爲和氣而反戰鬥悉
過在此不和調如使和調不蝕亦當不蝕邪
然大洞上古最善之時常不蝕後生彌彌共
失天地意遂使隂陽稍稍不相愛故至於戰
鬥子以吾言不然也子使德君案行吾文盡
得其意戰鬥且止小得其意小止半得其意
半止如不力行固困耳請問夫日月蝕以何
時運相逢邪噫子其愚哉真人正復更發天
怒今真人以何知爲時運邪愚生見其同處
也㝠㝠哉子之心也其暗㝠何劇也審若子
言運相逢也何故於一年之間日月蝕無解
矣或連歲不蝕運何以然帝王多行道德日
月爲之不蝕星辰不亂其運何以然哉又天
性隂陽同處本當相愛何反相害耶又隂陽
本當轉相生轉相成功何反相賊害哉是子
之愚也子欲知其實比若人矣人常相厚久
不相覩一相得逢遇大喜則更相祐利相譽
相明及其素相與不比也卒相逢便戰鬥大
不比鬥死而已小不比小鬥可駭哉可駭哉
愚生已解矣請問今日乃太陽火之精神也
月乃太隂水之精神也今水火不同處自相
遭逢則相滅何謂也不比邪善哉子言得其
意然水火各以其道守其行皆相得乃立功
成事比若五行不可無一也皆轉相生成子
欲知其實也比若五藏居人腹中同一處心
乃火也腎乃水也豈可爲同處而日相與戰
鬥相蝕邪子寧解知不乎唯唯愚生已覺矣
是故和平氣至三光不復戰鬥蝕也三光不
相蝕乃後始可言得天地之心矣以是爲證
故欲自知優劣行道德未俱觀此天證而聚
衆文言同處相蝕是者但記同愛之文未深
得之意也正使有神文言天乃未深見其情
實也子知之耶唯唯行子已覺矣吾文出之
後帝王德君思此天意勿忘此言此言所以
致得天心之文也如得天意命乃長全也不
得天意亂命門也行而不稱天心亦大患也
初上古以來衆聖帝王以此爲戒深記吾言
結於胷心乃微言可見道可得也以付上德
之君以救三光之鬥蝕也唯唯行去辭小竟
疑復來問之唯唯
　　　萬二千國始火始氣訣第一百三十
　　　四
請問天下共日月共斗極一大部乃萬二千
國中部八十一域分爲小部各一國德優者
張地萬二千里其次張地廣從萬里其次九
千里其次八千里其次七千里其次六千里
其次五千里其次四千里其次三千里其次
二千里其次千里其次五百里其次百里此
乃平平之土德優劣之所張保也德劣者乃
或無一平之土悉有病變令一國日月戰蝕
萬二千國中寧盡蝕不斗極不明萬二千國
寧盡不明不乎善哉深邪遠邪眇邪子所問
也何故正問此變今怪一國有變萬二千國
何譽當復有變者邪怪之不及天師問恐終
古無以知之故問之也善哉子之所疑可謂
入道矣一國有變獨一國日不明名爲蝕比
近之國亦遥覩之其四遠之國固不蝕也斗
極凡星不明獨失其天意者不明其四遠固
不蝕今請問於何障隱而獨不明邪噫子固
童蒙未開也類俗人哉今是天與地相去積
遠是其失道無德之國下邪氣共上蔽隱天
三光各以其類上行使其不明比若霧中之
處其三光獨不明無霧之處固大明也子欲
重知之隂處獨不見月蝕陽處獨見日蝕子
欲重知其審實比若今年太歲在子有德之
國獨樂歲無德之國獨凶年今是俱共一國
一歲共一年而其吉凶異比若人俱共一天
一地其安危處異俗不同子知之邪唯唯善
哉善哉今是日月運照萬二千國俱共之而
其明與不明者處異也有道德之國其治清
白靜而無邪故其三光獨大明也乃下邪隂
氣不得上蔽之也不明者咎在下共欺上邪
氣俱上蔽其上也無道之國其治汙濁多奸
邪自蔽隱故其三光不明矣子欲重知其審
比若翕目視日與張目視日比若善張目視
日與蒙薄帛視日正此也寧解不邪唯唯可
駭哉可駭哉子知駭是則得長生矣唯唯其
且凶衰之國三光盡不明比若盲人而獨不
覩三光明三光自若以其人盲獨不見之矣
比若年盛者獨覩三光明年老者獨不覩三
光明是其盛衰之效也悉寧解邪唯唯行去
矣請問一絶訣說何等也今不審知一者何
等也噫真人守文極多何故爲疑此邪今眩
㝠也子知守一萬事畢子何問眇哉宜思其
言唯唯一者心也意也志也念此一身中之
神也凡天下之事盡是所成也自古到今賢
聖之化盡以是成器名以其早知學其心意
志念善也守善業也愚者盡凶是也以其守
學之以惡業也天地之性蚑行萬物悉然故
在師學之壽可得也在學何道天地可按也
聚衆人億萬不若事一賢也衆愚億萬但可
疾凶敗耳審能守一賢身何害有身者不能
還自鏡照見念反還鏡身志念遠即身疾衰
枯落務志念近則身有澤凡志念所成衆多
不豫記之天下之事悉是也子知之邪唯唯
請問旱凍盡死民困饑寒而烈而死何殺也
此者皇天太陽之殺也六陽俱恨因能爲害
也何謂邪願聞之然六萬洞極其中大剛俱
恨人久爲亂惡之故殺其其害於人何哉無
有名字也但逢其承負之極天怒發不道人
善與惡也遭逢者即大凶矣子欲知其實比
若人矣人大忿忿怒乃忿甲善人不避之反
賊害乙丙丁今乙丙丁何過邪而逢人怒發
天之怒發亦如此矣故承負之責最劇故使
人死善惡不復分别也大咎在此故吾書應
天教今欲一斷絶承負責也天其爲過深重
多害無罪人天甚憂之故教吾勑真人以書
付上德之君令惡邪佞僞人斷絶而天道理
子知之邪唯唯願請問天地開闢以來人或
烈病而死盡或水而死盡或兵而死盡願聞
其意何所犯坐哉將悉天地之際會邪承負
之厄耶然古今之文多說爲天地隂陽之會
非也是皆承負厄也天氣中和氣怒神靈戰
鬥烈病而死者天伐除之水而死者地伐除
之兵而死者人伐除也願聞烈病而死者何
故爲天殺天者爲神主神靈之長也故使精
神鬼殺人地者隂之卑水者隂之劇者也屬
地隂者主懷妊凡物懷妊而傷者必爲血血
者水之類也懷妊而傷者必怒不悅更以其
血行汙傷人水者乃地之血脉也地之隂也
隂者卑怒必以其身行戰鬥殺人比若臣往
捕賊必以其身行捕取之也不得若君但居
其處而言也中和者人主之四時五行共治
焉人當調和而行之人失道不能順忿之故
四時逆氣五行戰鬥故使人自相攻擊也此
者皆天地中和忿忿不悅積久有病悒悒故
致此善哉嚮不力問無從知之也願聞此悉
承負之厄乃忿三氣其不承負之時人死云
何哉然人生有終上下中各竟其天年或有
得真道因能得度世去者是人乃無承負之
過自然之術也子知之耶唯唯行子曉哉乃
一旦而相隨死者皆非命也是乃天地中和
四時五行戰怒伏殺效也善哉善哉嚮不及
天師問無縁知是也故天地開闢以來常有
此厄也人皆不得知之今甚病之憂之人多
無罪而死上感天天故遣吾下爲其具言已
行吾天文之後人民萬物且各以其壽命死
無復並死之會也善哉善哉後生各得其命
矣真人知之邪唯唯請間即非天道時運周
而死何故常以天地際會而亂哉五行際會
而戰邪五帝之神歷竟而窮困邪噫善哉
真人之難也今天且使子問邪其投辭乃入
天讖識其何一要訣哉吾甚嬉之今是真若
子言今爲子具條解之今諸真人遠來爲天
地具問事乃爲天地開闢以來帝王問疑宜
安坐聽吾辭唯唯然夫天之爲法人民萬物
之爲數也比若四時之氣但當更相生成相
傳而去比若人生少者後當老長更迭相傳
而去不當乃道鬥戰因絶滅世類也所以道
戰水旱癘病死盡者人主由先王先人獨積
稍失道心意積久至是際會即自不而自度
因而滅盡矣旣滅盡無餘種類夫天地人三
統相須而立相形而成比若人有頭足腹身
一統凶滅三統反俱毁敗若人無頭足腹有
一亡者便三凶矣故人大道大毁敗天地三
統滅亡更㝠㝠憒憒萬物因而亡矣夫物盡
又不能卒生也由是失幾何滅絶幾何更起
或即復或大久大敗久乃能復也故小毁則
疾復也子欲重知其審實令後世德君察察
知天地冤不之大效比若家人治生有畜積
多者雖邂逅逢承負凶年不收也固固而自
存大多畜積之家雖連年遭惡歲猶常活小
有畜積之家遭連年不收餓而死盡常貧之
家遭一年凶便盡死不而自度出也困而無
世天道有格法運非際會也比若夏秋當力
收冬春當坐食成事夏秋不善力收冬春當
餓死滅盡古者聖人天書因此共記爲際會
也真人欲知之如此矣今太平氣至當常平
不當復道際會死亡者也夫天命帝王治故
覺德君凡民爲其道事要使一覩覺知如此
矣嚮使先生凡民人常守要道與要德雖遭
際會不死亡也夫天命帝王治國之法以有
道德爲大富無道德爲大貧困名爲無道無
德者恐不能安天地而失之也先生稍稍共
廢絶道德積久復久乃至於更相承負後生
者被其冤毒灾劇悉應無道而治至於運會
滅絶不能自出大咎在此子知之邪唯唯可
駭哉可駭哉行復更曉真人一語夫道德與
人正天之心也比若人有心矣人心善守道
則常與吉人心惡不守道則常衰凶矣心神
去則死亡矣是故要道與德絶人死亡天地
亦亂毁矣故道使天地人本同憂同事故能
迭相生成也如不得同憂同事不肯迭相生
成也相憂相利也故道德連之使同命是故
天地覩人有道德爲善則大喜見人爲惡則
大怒忿忿真人豈解邪唯唯可駭哉愚生甚
畏之子知畏之則可長生無凶矣不知畏之
則天已易去子矣宜重愼之唯唯行復重曉
真人一解今是吉凶之行比若道德禮義與
刑罰矣人而守其道德禮義則刑罰不起矣
失其道德禮義則刑罰興起矣故守善道者
凶路自絶不教其去而自去守凶道者言路
自絶此猶若日出而星逃星出而日入不失
銖分善哉善哉今曉真人一大訣言也今世
人積愚暗甚劇傳相告語言時運周有吉凶
如此言爲善復何益邪爲惡何傷乎哉乃時
運自然力行善復何功邪而吉者聖人常承
天心教人爲善正是也言時運而反共亂天
道者是辭也使天地常不悅喜實人行致之
反言天時運自惡不肯自言惡反意天地爲
惡比若人家不孝惡子不肯自言惡反言父
母惡此之謂也故天常苦忿忿悒悒因是運
會者殺之鬥之樂易其世類也嚮不但當相
隨老者去少者長各以其年命窮變化比若
天地開闢以來人形變化不同是也善哉愚
生以一大解於是古今人形雖異而氣同子
欲重知其審比若四時氣五行位雖不同受
内同氣轉相生成猶若人頭足不相似内反
合成一人也善哉善哉今復重曉真人一言
天積疾人爲惡反常言時運凶上皇氣至當
助德君冶恐時人行不改易爲惡行以亂正
氣毁天寳故遣吾下爲德君出文以曉衆人
使共常按吾文爲行不復共愁天地而不犯
天禁自是之後行吾天文使神助德君治犯
者誅之人不誅之神且誅之子知邪唯唯不
敢犯也行辭小小竟凡書自思其要唯唯請
問天師萬二千國之策符各異意皆當於何
置之各隨其國俗宜以何爲始以斗極東南
火氣起願聞其意訣何也火者陽也其符今
主天心和者主施開者主通明者主理凡事
火者爲心心者主神和者可爲化首萬事將
興從心起心者主正事倚仁而明復有神光
萬二千國殊策一通以爲文書上章天氣且
自隨而流行真人自勵興之子勿逆之子喪
乃天樂出書故使吾言子乃不信吾言也求
信於子之身也子行之而灾日除是天樂行
之喜也故灾除也子不行而多疾灾是天忿
忿悒悒子留難其道也火凶勿問於人取效
於此明於日月天意所欲爲子不可不愼也
不行不順令使人心亂也真人愼之唯唯行
復誡真人一言天不欲行子獨行之且病之
吾文以此爲信自是之後亦皆然文已復重
不復多言益文使道難知唯唯行重復誡子
一言此灾病非一世人過也其所從來久遠
勿反卒害之但當行天道以消亡之耳如是
者所謂得天心意矣不如吾文言復枉急其
刑罰灾日多天不悅喜真人知之邪唯唯
　　　火氣正神道訣第一百三十五
請問古者火行同嘗太平而不正神道今天
師獨使令火行正神道何也善哉子之問也
是故百人百意千人千意萬人萬意用策不
同各殊異故多不得天心意真人言是也今
乃火氣最盛上皇氣至乃凡陪古者火行太
平之氣後天地開闢以來未嘗有也夫火氣
盛者必正神道何也願聞其意然夫火者乃
是天之心也心主神心正則神當明故天使
吾下理神道也夫神道已自神何必當理之
邪善哉子之言夫神乃天之正吏也今邪神
多則正神不得其處天神道内獨大亂俱失
其居今天氣不調帝王爲之愁苦而人又不
得知其要意子欲樂知其口口也此比若人
矣今邪人多居位共亂帝王之治今使正人
不得其處天地爲其邪氣失正夫邪多則共
害正正多則共禁止邪此二者天地自然之
術也子知之邪故令太陽最盛未嘗有也陽
者稱神故天爲神隂者稱邪故奸氣常以隂
中往來不敢正晝行奸而正書行爲名隂乘
陽路病而書作名爲隂盛興爲陽失其道君
衰間爲是久矣故天道吾正神道也令使不
敢復爲也子知之耶唯唯善哉善哉
　　　洞極上平氣無蟲重複字訣第一百
　　　三十六
請問洞極上平氣至無不治故天師乃考疽
疥蟲食人也今獨以此驗之邪其餘蟲云何
哉善哉真人今旦問事也天疾是教子問此
邪天甚疾人爲惡猾吏民背天逆地共欺其
上獨隂伏爲奸積久如蟲食人也天毒惡之
故使子反覆問之然蟲食人所謂蟲而治人
也其爲灾最甚劇逆氣亂正者也今皇平氣
至不宜有此應真人付德君欲知道洞洽未
令民間悉移蟲主名大小爲害之屬何也謂
疽癘傷疥盡從腹中三蟲之屬皆移主名其
移大多者固固下多蟲治人此蟲無者下無
蟲治人此少者少蟲治人善哉小生愚暗覩
此以爲天性也故反應治邪子其愚何一劇
痛也夫天地之性人爲貴蟲爲至賤反乃俱
食人是爲反正象賤人無道以蟲食人故天
深見其象故使賢聖策之改其正也凡灾異
各以類見故古者聖賢得知之若不以類目
不可思策也所以逃匿於内者象下共爲奸
而不敢見於外外者陽也陽者天也君也天
正帝王也故蟲逃於内而竊食人象無功之
臣逃於内而竊蠶食人也可駭哉愚生甚畏
之子知畏天固是也若不畏天早已死矣真
人愼之唯唯是故古者爲治神者致真神爲
冶鬼者致鬼爲治物者致物爲治蟲者治蟲
爲治何畏也願聞之然神者動作與天合心
與神同意故神者天之使也天愛之鬼者動
作避逃人所鬼倚隂中竊隱語似鬼故致鬼
物者動作共欺其上猾若物故致物蟲者動
作價利人共價利其上其用意雜若故致蟲
天天變相應悉如此矣太平德君得天下上
書文悉源其灾異意以報之其正如神哉善
哉善哉灾氣已究洽矣子何以知之見天師
之正以知無復逃蟲食人故洽矣子可謂知
道意邪請問重複之字何所主主導正導正
開神爲思之也端及入室以爲保劵其爲之
云何豈可聞邪然易知而微宻此辭輕而重
不可妄傳也精者吞之謂之神也不精者吞
之謂之不神也不精吞之謂之妄言也故道
者傳其人乃行凡事者得其人乃明非其人
謂之爲妄行過還反入其人身真人知之邪
唯唯不敢妄行誠歸付其人如是者爲子言
之以丹爲字以上第一次下行將告人必使
沐浴端精北面西面南面東面告之使其嚴
以善酒如清水已飲隨思其字終古以爲事
身且曰向正平善氣至病爲其除去面目益
潤澤或見其字隨病所居而思之名爲還精
養形或無病人爲之日益安靜或身有彊邪
鬼物反且變爭雖忿爭自若力思勿惑也久
久且服去矣自是之後天樂人爲正直以他
文爲之天神亦助下之隨人意往來上士見
人吞字歸思亦然當一吞字皆能教故曰天
道一旦而行吾之爲道不效辭語效立與天
道響相應和以是爲神真人愼之既開天神
道歸于德君付于賢良人立自正有益於上
政明矣德君明師告之以威爲嚴所告悉愈
爲有所覩見神靈愼勿道之上士因是乃至
度世中士至於無爲下士至於平平人所得
各有厚薄天神隨符書而命之故言勿傳其
所思不可得不同也不同故不可相語也信
哉易哉其爲道也要哉約哉其爲志壽也因
而學之其人將自順也將自善有神明轉其
心意使其悅也或今日吞吾字後皆能以他
文教教十十百百而相應其爲道須臾之間
乃周流八方六合之間精神隨而行治病故
自是之後天下人畢早正易其行皆樂真文
不復爲邪僞也真人欲樂安天地道使疾正
最以三道行書爲前願聞爲前言善哉子之
問事愚者難正自若亂人治令德君愁故投
行書於前令使上下大小自相拾正其俗人
無孤言辨士之害善哉善哉願聞三道行書
文何但使一通集行書而上必使有前後文
書衆多善哉善哉子之言中天心意所以使
有前後難問者欲使俗人深自知過也獨言
之大病也不見孤辭單文之惡則無以見集
行書之善不傳其誤分别其大失皆解人心
乃後且可救也心不解不如其所行久大誤
也人心覺則易正凡吾爲文皆如此矣非獨
是也子知之邪唯唯行子已曉矣真人愼事
書文已足無輕數句問欲不爲子說之恐恨
子意欲復爲子道之今道大文又天道不可
句極得其意天大喜不得其意逆天道反與
天爲咎不敢復數言也行去
　右大集難問天地毁起日月星蝕人烈死
　萬二千國策符字開神訣


太平經卷之九十二





太平經卷之九十三訓三
　　　方藥厭固相治訣第一百三十七
今愚生得天師文書拘校諸文及方書歸居
閑處分别惟思其要意有疑不能解願請問
一事言之今天師拘校諸方言十十治愈者
方使天神治之也十九治愈者方使地神治
之十八治愈者方使人精神治之過此以下
者不可用也愚生以爲但得其厭固可畏者
能相治也不得其厭固者不能相治也善哉
真人言也得其難意然夫凡洞無極之表裏
目所見耳所聞蝡動之屬悉天所生也天不
生之無此也因而各自有神長命各屬焉比
若六畜命屬人也死生但在人耳人即是六
畜之司命神也是萬二千物悉皆受天地統
而行一物不具即天統有不足者因使其更
相治服也因復各使有尊卑君長故天道悉
能相治制也得其所畏而十十者治愈者即
是其命所屬天也真人知之邪唯唯行子已
知之矣請問一疑甚不謙順豈不言哉平行
勿諱今若盜賊劫人者同服人耳豈可以爲
天命君長邪善哉子之難也夫盜賊劫人者
但以無義妄於枉服人耳不得常服久也一
過服人即有重罪長吏遂之不止也子何以
言是爲天命乎今若王者治服人豈當見逐
索邪凡人生以王者爲君長爲命也真人亦
寧解不今已大解善哉善哉行學者精之亦
無妄難問也天且非人也唯唯有過有過不
也敬愼之勿但若俗夫之人欲言便語也唯
唯今愚生每語有劇過不言又無縁得知之
今欲復有可問不敢卒言平行今獨萬物各
有君長天地亦有君長邪噫子難問何一深
妙遠劇也今自知所問不謙不及天師問之
會遂不得知之也然天者以中極最高者爲
君長地以崑崙墟爲君長日以王日爲君長
月以大月爲君長星以中極一星爲君長衆
山以五嶽爲君長五嶽以中極下泰山爲君
長百川以江海爲君長有甲者以神龜爲君
長有鱗之屬以龍爲君長飛有冀之屬以鳳
凰爲君長獸有毛者以麒麟爲君長裸蟲者
以人爲君長人以帝王爲君長天下若此者
積衆多不可勝記纔爲真人舉其綱見其始
子豈解邪唯唯宜自深思其意亦不可盡記
也難爲財用唯唯今故言蚑行有知之屬方
在其身者不待而成事者無妄殺傷何乎主
恐忿其君長也今天太平氣至當與有德君
并力治無妄傷害則亂太平之氣令治憒憒
今小物安能感動天使其治亂憒憒乎噫子
自若愚蒙未大解也今是各自有君長若遠
方四境之下賤小人極最帝王之下極螻蟻
惡人也無可比數人無故共賊傷此百數十
人其家自冤枉上書帝王帝王聞之即大怒
下令以章考問之紛紛州郡縣以爲大事因
而坐之危亡者非一人也子知之邪可駭哉
可駭哉行子知大駭乃且長生矣唯唯是故
古者聖王知天法象格明故不敢妄用刑也
乃深思遠慮之極也故其治常平不用筋力
而得天心者以其重愼之也今先王小小失
之承負之後各有得失故治難平也子知之
邪唯唯今太平氣至天愛有德之君故具爲
陳戒也難其犯之也以吾文歸上德之君自
使思其惡意唯唯
　右集難方藥命所屬物各自有君長
　　　陽尊隂卑訣第一百三十八
願問陽何從獨得尊而貴隂獨名卑而賤哉
善乎子之難也幾覩道德意陽所以獨名尊
而貴者守本常盈滿而有實也隂所以獨名
卑且賤者以其虚空而無實也故見惡見賤
也愚生受天命劣少無知蔽暗難開願天師
具爲分解其意子學何不具覩天道意何哉
真人尚乃不解俗人㝠㝠固是也然夫天名
隂陽男女者本元氣之所始起隂陽之門户
也人所受命生處是其本也故男所以受命
者盈滿而有餘其下左右尚各有一實上者
盈滿而有餘尚常施與下隂有餘積聚而常
有實上施者應太陽天行也無不能生無不
能成下有積聚應太隂應地而有文理應阡
陌左實者應人右實者應萬物實者核實也
則仁好施又有核實也故陽得稱尊而貴也
子知之耶唯唯隂爲女所以卑而賤者其所
受命處户空而虚無盈餘又無實故見卑且
賤也本名爲隂陽男女者此二事也其一身
上下既盡無名者也本名隂陽以此二事分
别之也念女之頭目面耳支體俱與男等耳
其好善尚乃或好於男子而反卑賤者此也
男子其頭面肢體其好善不及女也而名尊
且貴者正以此也善哉善哉然子可謂已覺
知之矣是故天道重本守始是以聖人覩天
法象明故當反本守元正字考文以解迷惑
也故能使天地長安國家樂也故守本而有
實好施與者爲善人本空虚無實核常不足
而反好求者爲惡人爲賤人此之謂也今願
訣間一疑行言之令女見懷妊實如天師言
無實何也噫子内空虚略類似無道之人但
天見子勉勉一心故使子來問事耳今女之
妊子隂本空虚但陽往施化實於隂中而隂
卑賤畏陽順而養之不敢去也陽乃天也君
也隂乃地也臣也故重尊敬陽之施因而養
之而不敢去也子欲知其實比若君王有客
託於小家小家養之不敢去也客亦遂得肥
巨成人口口正此也今俗者言陽生隂成但
隂隨而養成陽實也吾書中同多以養說之
如此矣吾見真人欲樂得知真道之核天之
至要意故爲子要言之耳子知之邪唯唯行
子已覺矣今願問獨人有男女可以分别隂
陽實邪天地萬物盡然邪噫子自若癡迷不
解善哉真人之難問也然天地之性萬物盡
然吾爲子說一事已上洞下達子自若言不
口口行更開兩耳聽勿失銖分也唯唯行然
陽在外之時凡物盡上懷妊於上枝葉之間
時天陽氣在外未還反下根也故皆實於表
也蚑行衆生人民積聚亦於外及陽氣還反
内在地中也萬物之屬上悉空無實盡下懷
妊實於下地中養根葉蚑行人民亦入實積
聚於内此即皇天證明陽實核之大明效也
是故執陽道者有實核守隂道者天實核故
古者聖人治常象天不敢象地也願聞之何
謂爲象天乎象天者聚仁賢明儒道術聖智
此者名爲象天也聚財貨小人不肖無知文
章名爲象地也善哉善哉願聞此仁賢明儒
道術聖智何以象天天者仁賢明儒道術聖
智也又天者能乘氣而飛此六人其上才而
志真道不懈者亦乃至於能乘氣而飛故屬
天象天也是以古者聖人獨深知皇天意故
不敢失之也願聞此聚財貨小人不肖何以
象地乎然夫財者會下財成塗塗化成糞糞
化成士夫小人愚不肖者會聾暗不知道術
入凶門户會當早居地下若令不葬久則爲
天地之害甚深與之爲治則共亂天文地理
五行日戰乎四時失紀三光少明天地惡之
百神不愛之矣無益於分理當早終死如此
財矣真人知之邪唯唯可駭哉可駭哉子知
駭者可謂將長存矣不知早駭與天地爲重
咎愚生甚畏之子知畏此天法天且活子如
不敬畏之與生同理夫吉凶本非天也過也
人自求得之耳子知之邪唯唯行去去戒之
唯唯
　右集難男女本所以得尊卑隂陽實核君
　子小人訣
　　　國不可勝數訣第一百三十九
請問一事平道之願聞天下凡有幾國深哉
妙哉子所問也然中部有八十一域次其外
復一周天下有萬國乃遠出到洞虚無表合
三部爲萬二千國何故乃有萬二千國乎天
數始起於一終於十十而相乘天道到於五
而反故適萬國也其二千國者應隂陽更數
比若數十而終也歲月數獨十二也尚五歲
再閏在其中也此應天地之更起在天天洞
虚之表裏應爲天地並數故十二月反並爲
一歲尚從閏其中此十二月者乃元氣幽㝠
隂陽更建始之數也比若萬物終死於亥乾
因建初立位於天門始凝核於亥懷妊於壬
成形初九於子日始還九二於丑而隂陽運
九三於寅天地人萬物俱欲背隂向陽闚於
寅故萬物始布根於東北見頭於寅物之大
者以木爲長也故寅爲始生木甲最爲木之
初也故萬物見於甲寅終死於癸亥故木也
乃受命生於元氣太隂水中故以甲子爲初
始天道變數因五相乘而周故五千加十二
支字適六十癸亥爲數終也真人知之邪唯
唯未得其意也今眩㝠行子思之久久自得
其意行子思之今真人恒何故問天下有幾
國哉愚生受天師書言可以報天地重功療
天地病而爲有德帝王除天地立事以來流
災厄會今以天師文書道一付一有德之國
今一國之原雖其君有德萬萬人者安能乃
並解隂陽無極天地之災乎乃周流遍治天
地之表裏絶洞虚洞遠無極之天地病乎噫
善哉天乃使子問是邪咄咄可駭哉咄咄可
駭哉吾欲不言也今恐得大適死過不除於
子也真人何以乃知問是乎愚生得天師教
勑者歸别處思惟其意各有不解者故問之
也今子解一國有德之君而已何故爲問之
乎今以天師文但解一有德之君國之灾名
爲但療治一國耳安能乃療治天地病而報
皇天重功乎哉善哉子之言也吾無以加子
言也真人試說其意然今天師乃言天地洞
虚有萬二千國今一有德之國受道安能乃
解是萬二千國之灾而都安天地者乎善哉
子之言子果見使主問是邪詰今爲真人具
分别說之使其昭然可以畢除天下病灾吾
畏天威義不敢有可匿也子力隨記吾言唯
唯行天數本起於一十而終一乘十十也各
乘十而至百百乘十至於千千乘十至於萬
一者其數之始也十者其數之終也百者其
有德之國鄉子但持吾書往授教其一有大
德之國傅記吾書者持本去無盡以與也周
流以授百有德之鄉一國得吾書者國善人
并歸向之其德乃並洽四方百國皆被其化
而爲善天地乃俱爲其安災害爲其除以授
百有德之國而萬國無害天地病悉除去矣
善哉善哉願聞何故不教愚生比以教授之
然所以不可比以教者無道德之國天所衰
會不能行真道故但歸有德之國也今無德
之國並歸有道德之國亦自理矣善哉善哉
願聞何故正以是百國有德爲法乎善哉子
之難也得其意然天地人之數也天數起於
一終於十天下布施於地而生數成乃後出
適合爲百天地人備天地人三合同心乃成
德也一事有不和輒不成道德也願聞天數
何故正一乎一者其元氣純純之時也元氣
合無理若風無理也故都合名爲一也一凝
成天天有上下八方故爲十也又有五方各
自有隂陽故數十也下因地也一下因地者
數俱於十乃生故人象天數至十月乃生也
一者正是其施和洞洞之時也已愛施者反
當象天數十月乃出故數終於十故一者乘
十地道者母也當禺故與和并連人天地人
三相得乃成道德故適百國有德也故天主
生地主養人主成一事失正俱三邪是故天
爲惡亦凶地爲惡亦凶人爲惡亦凶三共爲
惡天地人滅盡更數也三共爲善德洞虚合
同故至於三合而成德適百國善哉善哉是
者天下萬國之綱天地人合德之鄉也子知
之邪唯唯故真人今既爲天地除病爲德君
除承負雖苦持吾文往授百有德國而隂陽
病悉消亡帝王之灾皆已除矣善哉善哉愚
生嚮不力問無縁得知是也子言是也學而
不力問與不學者等耳是故古聖賢之學旦
夕問於師不敢懈也故遂得知天之道也唯
唯誠得力問不敢有懈也如是者子已知道
矣願問今天下乃習俗不同以一道往教勑
之曾不疑乎噫子於是言者更愚略㝠㝠無
知何哉今是習俗禮義者但僞行耳非其真
也天下人乃俱受天地之性五行爲藏四時
爲氣亦合隂陽以傳其類俱樂生而惡死悉
皆飲食以養其體好善而惡惡無有異也於
其有不曉真人文而不達者當授教之時真
人宜以其俗語習教其言隨其俗使人自力
記之如是者天下悉知用之無有疑也吾之
道比若日月周流運行照天下各自言昭昭
大明而足子欲重知其審實比若萬物蚑行
之屬共一天地六甲五行四時以是爲大足
故皆以天地隂陽格法教示之也子知之邪
唯唯行去難不止則說無窮今道大文反但
難得意唯唯願復問一事而止行言之今其
萬二千國當云何哉然此者並於數中與閏
同子欲知其審比若數十而終一歲反十二
月乃終尚閏並其中時有十三月此之謂也
但百國行道德乃萬國無灾天地病已盡也
此亦並除善哉善哉子能自力以吾文周流
百有德之國使其各隨俗說吾書者即萬二
千國悉安天地病大除子已增年亦無極矣
子安之少也則得少年安之半則得半年盡
安之則得無極之年真人既有善意天使子
具問是宜具安之子亦無大自苦勞也夫天
極自神且明而無上也尚常行道自苦日一
周行凡物而安之故獨得常吉而長生也地
亦順隨天所爲而養之也如天一日不行日
月星不移即有不周之氣天則毁矣天尚乃
行道不敢止故長生也而況子乎努力各自
爲身屈不能爲他人也吾所以說而不止者
吾亦爲吾身屈非而爲子也凡六極之表裏
擾擾之屬俱各爲其身計不能爲他人也子
知之邪唯唯吾得天師言行之使有德之國
記之不敢懈也行子已知之矣俱努力努力
事畢而相從唯唯行去願間一事何等也令
六人謹歸居閑處共思天師言時時若且大
解時時有迷亂不懈者願及天師决其意今
念數愁天師欲忍不言也恐與天師相離終
古竟天年無以復得知之故冒慙復前假一
言平行天使吾與六子相覩共語勿辭謝也
唯唯今願聞天下之國獨有萬二千國邪復
有餘邪噫宻哉子之問也天地開闢以來未
嘗有也然此萬二千國者記一大部耳其餘
者何有窮極乎哉何一多也噫子今旦問疑
極知也今反覆閉㝠㝠愚哉實不及然觀弟
子問事未大究洽知天道也適應校綝綝若
且及而内獨不及夫俗人㝠㝠憒憒固是也
以真人况之吾不非也然更開耳爲六真人
說之天者乃上下無極傍行無極往往一合
爲一部界復分何極乎願聞之然天上當於
何極上復有何等而中得止極乎地下當於
何極下復有何等於何得中止而言極乎天
地傍行於何極何故得中上而反極窮乎此
六表者當於何窮極乎是故天道乃無有窮
已也大用之亦適足小用之亦適足大用亦
有餘小用亦有餘真人寧知其意乎唯唯可
駭哉可駭哉嚮不力問復無從得知之也然
子可謂小覺矣行去勿復竟問也恐六真人
驚而敗也非力所及而彊問之是亦大害也
然爲人師者多難今訾子悒悒爲子更明之
行更明開耳安坐聽唯唯子欲樂知其大效
也比若一家有父有母有子亦天道具成一
家父象天母象地子象中和其聚財物家中
所有象萬物亦成一家父爲君母爲臣子爲
民財貨以相通養共之象萬物此一家亦共
一大憂一縣萬户亦合成一家共一大憂十
縣合成爲一郡亦合成一家共一大憂十郡
合成一大州亦合成一家共一大憂十州合
共成一大國亦合成一大家亦共一大憂而
爲一大界其帝王有德憂及十二州大憂及
十三州亦共爲一大家亦共一大憂也其外
界遠方不屬於人國者於人國有道德其中
善人來於人國無道德則不來於人德劣則
來害人也此一部者一界也天地之分畫也
樂使天下擾擾之屬各有處不相剋賊也故
爲太極中極小極何謂也太極者主無復外
表也中極者主中部也小極者各應其部界
而止也但可以道德相求不得大相剋賊也
天怨之此名爲共一家故各共一大憂也子
欲知其審實比若一家父子夫婦但獨憂其
家不富不肯憂他家也一縣但共憂其君善
則當遷之使高功各爭進其長吏惡則欲共
去之一縣一郡一州一國皆義說等此其共
一大憂也今故記萬二千國乃共一大部以
與真人共一大憂也共一界其餘若此萬二
千國者不可勝數是故古者聖人之作皆共
記一小部也何不記大部界乎天使不言也
大化未出所作者異不得同法故不記之也
今者爲大化出萬二千國歷運周故天使真
人來問無極之經洞竟之政故以文付百有
德之國一有德之國兼化九十九國其萬二
千國並數若一歲十二月爲一部時十三月
閏亦並其中此之謂也子知之邪唯唯行去
唯唯愼天道神靈守之勿妄亂毁唯唯今已
受天明師嚴勑文慺慺小覺知一大部願聞
一小界見示說此無極之國諾爲真人悒悒
且小言子詳記之今欲使真人積財用上柱
天日月下柱地廣從萬里恐財用固固常病
苦少也不能記是其國多少之名字也子知
之邪唯唯愚生不敢極問天道也見天師言
今恍若失氣惚若亡魂不敢重問之也然子
可謂曉事之生子欲報天地重功而命無極
者但周流是一大部萬二千國則壽已無極
矣其上下六方洞極者天亦不獨使六子憂
之也憂之者自有人與子異界亦不以過責
反罪子也其安危善惡亦自有主之者也一
部說絶勿復問唯唯行六子努力請真人學
爲小通但未大覩天道意耳加精勿懈唯唯
學而不精與狂同精而不得名瘖聾示之以
西反問東故天下師共辨難何恟恟雖恟恟
無益也猶不知比若嬰兒蒙蒙未出胞中隨
其母身而行安知天道廣遠而無方是故小
師彊怒喜狂說反令使天地道傷故失道意
不能安其君王天下恟恟皆被其過言之殊
異令灾害横行不可禁防書雖億億萬卷天
下流灾害猶不絶前後合同皆由彊說之生
不知道要之過也真人知之邪唯唯行欲復
爲子具說無窮竟難爲財用又且復重故一
小止疑復來問之唯唯
　右集難間授書訣諸國部界
　　　敬事神十五年太平訣第一百四十
願請問一事平言之今天將太平寧亦可預
知邪哉然可知占天五帝神氣太平而其歲
將樂平矣何謂也願聞之然春也青帝神氣
太平夏也赤帝神氣太平六月也黄帝神氣
太平秋也白帝神氣太平冬也黑帝神氣太
平今以何明之然太平者乃無一傷物爲太
平氣之爲言也凡事無一傷病者悉得其處
故爲平也若有一物傷輒爲不平也二物傷
輒爲被刑也三物傷輒爲群物傷也四物傷
輒爲四方傷也五物傷輒爲五方傷天下有
大害也六物傷輒爲惡究於六方也七物傷
輒爲其害氣乃横行也八物傷輒使人賢不
肖異計不並力也九物傷輒爲惡究竟隂陽
令物雲亂席轉也十物傷乃爲大綱傷天數
終盡更數也是故古者上聖人但明觀天五
帝神氣平未輒自知治得失且平與未哉願
聞其平訣意然春物悉生無一傷者爲青帝
太平也夏物悉長無一傷者爲赤帝太平也
六月物悉見養無一傷者爲黄帝太平也秋
物悉成實收無一傷者爲白帝太平也冬物
悉藏無一傷者爲黑帝太平也五帝太平一
歲人爲其喜樂順善二歲地上爲其太樂三
歲恩澤究竟於天四歲風氣順行五歲九神
不戰祅惡伏滅六歲而究著六綱七歲乃三
光更明八歲而恩究達八方九歲隂陽俱悅
十歲萬物悉各得其所爲數小終物因而三
合之乃天地人備故三十歲而太平也今上
皇氣出真道至以治故十五年而太平也如
不力行真道安得空致太平乎此十五歲而
太平者乃謂帝王以下及臣大小案行真道
共却邪僞故十五年而平也真人知之邪是
故欲知將平與未平但觀五帝神平與未足
以自明足以自知也是故凡象乃先見於天
神也天神不平人安得獨稱平乎哉是故五
帝更迭治可皆致太平其失天神意者皆不
能平其冶也是故謹順四時愼五行無使九
神戰也故當敬其行而事其神今天第一上
平氣且至故教真人敬四時五行而令人大
小共興用事其神事古者但敬事四時五行
故致太平遲三十年致平今乃並敬事其神
故疾十五年而平也真人知之耶唯唯可駭
哉可駭哉然子已覺矣願請問人行忠直有
實寧可知邪善哉子之所問也與其交也言
行日若惡忿人長念之反月善月若惡忿人
反歲善少時觀其所爲作若最惡老反最善
也人皆歸其言而樂其行而好愛其道是即
忠信上善有實核之人善哉善哉願復請問
不忠信佞行亦可知邪然可知也與之交也
觀其所言行也日月合於人心若順善長念
用之反月使人益惡邪月若善反歲惡少時
觀其人可爲若善也言若忠信至老念用其
所爲反最惡邪是純爲僞佞不忠信之人行
也至老長則窮其言與行最賤矣灾及妻子
禍流後生善哉善哉
　　　效言不效行致災訣第一百四十一
太上中古以來人多效言乃不效行故致灾
害疾病畜積而不可除去以是自窮也是故
吾敬受此道於天乃效信實不效虚言也執
一行吾書道者下古人且日言吾道惡無益
也反月善月言無益反且歲善歲言無益反
至老常善久久不而去也後生者以爲世學
矣不知疾行者但空獨一世之間久苦耳故
吾教勑真人常眷眷勉勉也道爲有德人出
先生與後俱與吾無有獨竒親也吾受之等
耳故但得而力行之者即其人也無有甲與
乙也子知之邪唯唯行天道無親歸于人地
德無私付于謹民人交無有先後但愛于有
實信是故古者帝王有宫宅以仕有德不仕
無功之臣有德之人天地所愛可助帝王安
萬物無德之人天地所怨隂陽之賊何其重
也子自若愚哉然無德之人其行無數乃逆
天地故與天地爲怨也乃亂隂陽故與隂陽
爲賊也子知之邪唯唯行去勿復問善惡可
覩矣唯唯行爲子悒悒且爲予分别解下古
人之行人人日自言惠且善曉事而反其行
徵也反月德惡月月各自言有善行不負於
天而反歲得灾多且凶惡夭死少時人人自
言善且大賢賢過其父與母而行到老長反
無一善賢者皆爲不肖之人貧賤且共壽則
日少無一知真道夫下古之人善惡賢與不
肖見於是矣何須自言賢且曉事乎但觀其
徵可自知矣可長明可行真與僞矣何須復
辨陳之成事已口口真人以吾書文示之令
使一覺悟可天久迷與無地爲重怨行吾辭
小竟後復有疑乃來共議之唯唯
　右集難問太平訣人行有實與邪文

太平經卷之九十三










太平經卷之九十六(原缺九十四/至九十五)訓四
　　　六極六竟孝順忠訣第一百五十一
真人前子共記吾辭受天道文比久豈得其
大部界分盡邪吾道有幾部以何爲極以何
爲大究竟哉文中有道六極六竟愚生今說
不知以何爲六極六竟咄子其愚不開又學
實自若未大精也故不知道之所到至也有
過負於天師其責必不可復除不嫌也真人
自責何一重也愚生聞子不孝則不能盡力
養其親弟子不順則不能盡力修明其師道
臣不忠則不能盡力共敬事其君爲此三行
而不善罪名不可除也天地憎之鬼神害之
人共惡之死尚有餘責於地下名爲三行不
順善之子也常以月盡朔旦見對於天主正
理隂陽是尊卑之神吏魂魄爲之愁至滅乃
已故自知不精有過於師不除也善哉善哉
子於何受此辭語乎受之於先師也又愚生
瞥覩天師說受天師之法見天象天地乃是
四時五行之父母也四時五行不盡力供養
天地所欲生爲不孝之子其歲少善物爲凶
年人亦天地之子也子不愼力養天地所爲
名爲不孝之子也故好用刑罰者其國常亂
危而毁也萬物者隨四時五行而衰興而生
長自養是其弟子也不能盡力隨其時氣而
生長實老終爲不順之弟子其年物傷人反
共罪過其時氣不和爲時氣得重過民者聖
人賢者之弟子也今下愚弟子妄盜彊說反
使聖人賢者有過名爲共亂逆天道其罪至
重不可赦除故愚生過不除也風雨者乃是
天地之忠臣也受天命而共行氣與澤不調
均使天下不平比若人之受命爲帝王之臣
背上向下用心意不調均衆臣共爲不忠信
而共欺其上使天下恟恟多變諍國治爲之
危亂此三事者子不孝弟子不順臣不忠罪
皆不與於赦令天甚疾之地甚惡之以爲大
事以爲大咎也鬼神甚非之故爲最惡下行
也噫真人久懷智而反詐愚使吾妄說說得
過於天地也吾之所說不若子今且所言深
遠也愚生意適達於是今不能復有所言也
大謙然亦不失之也下而不謙其過亦重唯
唯不敢不敢也是故愚生爲弟子不能明理
師道之部界自知過重故說天象以是自責
也善哉子之言也吾亦無以復加之也今以
子說況之子已自知也書之部界矣實不及
之也然子真不及之爲子具分别解之使相
次各有部界萬世不可復忘也今真人言人
三行不順修善言魂魄見對極巧也於何受
是口口說哉比若天師會事先師自言爲上
古真人戒愚生以此言又見天師書文中言
故口口重知之也愚生問上古真人時不知
屈折有所疑然上古真人言是也吾無以加
之也今願及天師問其是意行明聽然所以
月盡歲盡見對非獨生時不孝不順不忠大
逆惡人魂神也天地神皆然天以十五日爲
一小界故月到十五日而折小還也以一月
爲中部以一歲爲大部天地之間諸神精當
共助天共生養長是萬二千物故諸神精悉
皆得禄食也比若群臣賢者共助帝王養長
凡民萬物皆得禄食也故隨天爲法常以月
十五日而小上到一月而中上對一歲而大
對故有大功者賜遷舉之其無功者退去之
成擊治此亂治者專邪惡之神也邪惡之神
行與是故生時不善之人魂魄俱行對善人
魂魄不肯爲其使也是故逆不孝不順不忠
之人爲其使共亂天儀汙天治故其惡神見
收治故並收治其客比若反逆惡臣爲無狀
乃罪及其客也此之謂之也善哉善哉愚生
已解矣故人生之時爲子當孝爲臣當忠爲
弟子當順孝忠順不離其身然後死魂魄神
精不見對也子知之耶唯唯可駭哉可駭哉
今唯天師幸哀開示其天法象多少願無中
棄唯見示勑書文部界所到至也然子問之
大致數吾猶當言也如吾不言名爲妒道業
學而止而反得天適諾六真人安坐爲子分
别其部署凡有六屬一大集夫守一者以類
相從古今守一其文大同大賢見吾文守行
之不解策之得其要意如學可爲孝子中學
可爲忠臣終老學之不中止不懈皆可得度
世尚有餘策也行之不止尚或乃洞於六方
八極也萬事已畢何不有也上乃可助有德
帝君共安天地其恩乃下可及草木也萬物
擾擾之屬莫不盡理也天地爲之懽喜帝王
爲之長游但響琴瑟唱樂而無復憂子知之
耶唯唯中賢守行之力之旦夕惟思其意亦
可少爲孝子長爲良臣助國致太平天下悉
伏莫不言善哉外謹内信還各自責自正不
敢負於天地不敢欺其上也衆賢共案力行
之令使君治乃與天相似象天爲行恩愛下
及草木蚊蚋之屬皆得其所子知之耶唯唯
凡民守讀之共彊行之且相易共好嬉之不
能自禁令人父慈母愛子孝妻順兄良弟恭
鄰里悉思樂爲善無復隂賊好竊相灾害有
人盡思樂忠順孝欲思上及中賢大賢故民
不知復爲凶惡家家人人自勑自治故可無
刑罰而治也上人中人下人共行之天下立
平不移時子知之耶唯唯
守一人室知神戒第一百五十二
是故夫守一之道得古今守一者復以類聚
之上賢明力爲之可得度世中賢力爲之可
爲帝王良輔善吏小人力爲之不知喜怒天
下無怨咎也此者是吾書上首一部大界也
恐俗人積愚迷惑日久不信吾文故教示使
與古今守一之文合之以類相從乃以相證
明也善哉善哉愚生謹以覺矣夫守一者大
人守之亦有餘中人守之亦有餘小人守之
亦有餘三人俱守行之其善乃洞洽於六方
八遠其恩愛與天地同計也如最下愚有不
樂守行者名爲天下最惡凶人也天地疾惡
之鬼神不復祐之也凡人久久共不好利之
也此即天書所以簡人善惡之法也其好欲
讀視者天知爲善人示之不欲視者天知之
爲凶惡人也以此占人萬不失一也吾爲上
德君作文上不負天下不負地中不負德君
不欺真人也守此得其意者道已畢矣竟矣
六真人自深思其意吾不能悉記此之善夫
一乃至道之喉襟也上士所樂德中士所響
知下士之所疾惡也子知之耶唯唯是故上
士得之大喜不而自禁爲也中士得之不而
自止常悅欲言也下士見之是其大忌也以
吾文觀此三人而天下善惡分别明矣子知
之乎唯唯是文乃天所以券正凡人之心以
除下古承負先人之餘流灾以解天病以除
上德之君承負之謫也子知之邪唯唯善哉
善哉行子已覺矣其二部界者其讀吾書道
文合於古今以類相從都得其要意上賢明
翕然喜之不能自禁止爲善也乃上到於敢
入茆室堅守之不失必得度世而去也志與
神靈大合洞不得復譽於俗事也其善乃洞
究洽於天地其神乃助天地復還助帝王化
惡恩下及草木小微莫不被蒙其德化者是
故古者賢明德師乃能助帝王致太平者皆
得此人也故其言事悉順善而忠信也乃其
所受道師善也真人知之耶唯唯其中中賢
力讀而吾文書合於古今道文書以類相從
力共讀而不止其賢才者乃可上爲帝王良
輔善吏助德君化惡恩下及小微草木隂陽
和合無復有戰鬥者帝王長遊而無憂事群
臣下俱相示教力爲之莫不順善而忠信無
刑罰而治其善不可勝書真人知之耶唯唯
其百姓俱共讀吾書道文上下通都合計同
策爲一無復知爲凶惡者也拘校古今道文
以類相從相明因以爲世學父子相傳無窮
已也如三人大賢中賢下賢及百姓俱爲之
占天地之惡氣畢去矣無復承負之厄會也
善乃合隂陽天地和氣瑞應畢出遊於帝王
之都是皇天后土洽悅喜之證也故讀吾文
者宜精詳之以上到下思惟其要意得其訣
與神明無異也真人知之耶唯唯其三部界
者夫人得道者必多見神能使之其上賢明
者治十中十可以爲帝王使辟邪去惡之臣
也或久久乃復能入茆室而度去不復譽於
俗事也故守一然後且具知善惡過失處然
後能守道入茆室精修然後能守神故第三
也賢者得拘校古今神書以相證明也真人
知之耶唯唯中賢守一入道亦且自覩神治
十中九可爲王侯大臣共辟除邪惡或久久
亦冀及入茆室矣真人知之邪唯唯其小賢
守一入道讀書亦或覩神可治十中八可爲
百姓共辟邪除惡也亦皆當拘校古今道文
以自相證明乃愚者一明悉解信道也如使
讀一卷書必且不信之也反且言其非而自
解則邪惡日興得害人也如大賢中賢下及
百姓俱守神道而爲之則天地四時之神悉
興邪自消亡矣真人知之耶唯唯如此則天
下地上四方六屬六親之神悉悅喜大興助
人爲吉以解邪害上爲帝王除灾病中爲賢
者除疾下爲白姓除惡氣令奸鬼物不得行
也善哉善哉須有大訣戒見神以占事言十
中十者法與天神相應言十中九與地神相
應也言十中八者與人神相應也過此而下
者言不可用也或有初覩神反十十相應久
久反日不中者見試於神道故使不中也見
是能復更自新力自正思過更爲精善無惡
意者且復日上行或中神意乃射十中十或
出十或射十乃中一十日以大中而上行者
是其日思爲善得道意之人也故曰進以是
自占萬不失一也或有初見神占事不中已
反日已上行大中是者精得道神意日上進
之人也或有平平如故不進不退是其用精
不過故之人也日衰者曰懈之人也以是占
之不得道意矣見試而不覺悟固固自若爲
惡者諸神且共欺之牽人入邪中則致吉凶
無常或入祅言或坐病止故大賢中賢小賢
百姓男女爲道悉以是自占不失之也非猶
神道試人也凡天下之事皆以試敗天地有
試人故人亦象天地有相試也真人知之耶
唯唯子欲重知其大信效天道神靈及人民
相得意相合與心而至誠信不相得意則相
欺是故上古之人誠信相得意故上下不相
欺中古人半不相得意故半相欺下古之人
純不相信故上下純以相欺爲事故上古舉
事悉中中古半中下古純不中故危亡是故
古者賢聖常以是自占可爲得與不得則無
失也以此戒真人吾見子常苦勞故深戒子
子乃爲天地長使也解天地流灾爲王者除
害其功甚大少雙恐子爲道中懈故以是神
事以戒子子乃爲天地使而日吉者是其得
天地心意也日凶衰惡是其失天地心意也
與道神交日吉善者是其得道心意也而日
凶衰者是其失道心意也與人交日益厚善
者是其相得心意也而反日凶惡薄者是其
相失心意也比若耕田得穀獨成實多善者
是用心宻用力多也而耕得穀少不成善實
者是其用心小懈用力少也此但草木尚乃
隨人心意用力多少功苦爲善惡何况天地
神靈與人哉可不戒耶真人也此之爲戒若
薄少不足言而深思念之反大重此正所爲
謂安危吉凶門户也子知之耶唯唯愚生已
覺矣受命受命夫賢明爲上德君拘校上古
中古下古文書之屬以類相從更相證明道
一旦而正與日月無異復大集聚大賢中賢
下賢乃及人民男女口辭訣事以類相從還
以相證明書文且大合比若與重規合矩無
殊異也天地人策俱並合比若一也如此則
天地人惰悉在萬二千物亦然故德君當努
力用之則灾害一旦而去天下自治無有餘
邪文邪辭洞白悉正則無餘邪氣夫邪文邪
辭繫灾之根也子欲重知其明審信效比若
人以邪文相記於君比若人以邪言相惡則
怨咎日興衆多人亦自相怨咎相惡君亦聽
之反失正聦明不達爲天地所非治危辭不
吉又下反以邪文邪言共欺熒惑其上久久
上知之亦復君臣相咎故是邪文邪言日至
凶惡之門户也故當力拘校去之也真人知
之耶唯唯故德君盡以正辭而天地開闢以
來承負之灾危悉除無復灾害真人欲重知
其大信也夫正文正辭乃爲天地人萬物之
正本根也是故上古大聖賢案正文正辭而
行者天地爲其正三光爲其正四時五行乃
爲其正人民凡物爲其正是則正文正辭乃
爲天地人民萬物之正根大效也子欲重明
知其信比若人以正文正辭相譽於君前君
得以爲大聦明大達也舉事悉得無失正者
下上乃得天地之心意三光爲其不失行度
四時五行爲其不錯人民莫不歡喜皆言善
哉萬物各得其所矣恩洽神祇則名聞遠方
群神瑞應竒物爲喜而出天下賢儒盡悉樂
往輔其君爲不閉藏仙人神靈乃負不老之
方與之祅𦍙爲其滅絶人民爲其行政言正
文正辭乃無復相憎惡者則怨咎爲其絶天
下凡善悉出凡邪惡悉藏德君但當垂拱而
自治何有危亡之憂此即吾正文正辭爲善
根之明證效也可不力正哉真人寧解不唯
唯可駭哉見天師言謹已大覺矣愚生知天
下已太平矣德君聽用之已延命矣善哉子
可謂爲曉事之生也已洞知之矣樂乎樂乎
天憂已解矣地病已除矣真人以何知之然
此邪惡盡應當見去天地人民萬物之大病
已除也今已拘校正文正辭故知天地之大
病已除也善哉善哉子已口口知之矣帝王
力行吾文與天地厚無復厄會也善哉善哉
語真人一大要言也上德之君得吾文天法
象以仕臣上至神人下至小微賤凡此九人
神真仙道聖賢凡民奴婢此九人有真信忠
誠有善真道樂來爲德君輔者悉問其能而
仕之愼無署非其職也亦無逆去之也名爲
逆人勉勉眷眷之心天非人但因據而任之
而各問其所能長則無所不治矣德君宜試
之日有善效者進之愼無失也無效者疾退
之此名爲汙亂天官使正氣不得來咎在此
邪人也夫正善人心常欲隂祐凡事爲憂故
曰致正善人也邪人有邪心不欲隂祐利凡
事則致邪此乃皇天自然之格法也故當即
退之不退之且忿天使地殺氣出故當疾去
之是大事也真人知之耶唯唯愚生甚畏之
子知畏之可謂曉事生矣天且祐子不敢不
敢此無可讓也非吾而使子見祐於天也子
爲善自然行得之也故古者聖人之爲行也
不敢失繩墨者乃覩天戒明知其善惡各爲
其身也故常求與賢者爲治乃恐忿天也得
罪於天無所禱也是故古者帝王其心明達
不敢妄與愚者共事也故獨得長吉也真人
知之耶唯唯夫中古以來人半愚以爲選舉
爲小事也不詳察之半得非其人半亂天官
政半凶也下古復承負中古輕事復令自易
不詳察之選舉多不俱得其人汙亂天官三
光爲其不正證上見於天天不喜之也故多
凶年不絶絶者復起不知天甚怨惡之人不
深自責反言天時運也古者爲有如此者天
道非人反以其太過上歸天下愚不自思過
失反復上共責歸過於帝王天乃名此爲大
反逆之民過在下傳欺其上以惡爲善以善
爲惡共致此災反以上歸天以歸天者復上
責其君天下絶洞凶民臣無狀之人也今天
地神靈共疾惡之故天乃親自謁遣吾下爲
德君更制作法也選舉署人官職不可不審
且詳也真人欲知是惡民臣之審也比若家
人父母共生數子子共欺其父母行爲惡父
母默坐家一室中安而知之已行爲凶惡盜
劫人反還共罪其父母父母惡故生我惡也
縣官吏得之不直殺其惡子反復還罪其父
母夫父母生子皆樂其賢且善何時樂汝行
爲惡哉反還罪其父母是爲大逆不孝子也
夫君之謂臣皆樂其爲善何時教其爲惡而
民臣自下共爲凶惡之行得天地灾者反以
還罪責其君百姓愁苦於是猾吏亦復共上
責於天名是爲民臣共作反逆罪不除也共
責其君極已應大劇矣尚復乃上罪責天下
罪責地人之反逆乃如此可不短其命而疾
殺之哉故下古皆應霸命死生無時也比若
民家欲殺畜生忽欲殺之便殺之也善畜尚
惜其死惡畜樂其病死真人知之耶唯唯愚
生甚畏天威行子已覺矣出此文令德君以
示諸賢儒愼無匿天樂出之急急唯唯告真
人一大要大德上君已仕臣各得其人合於
天心則當知冶民除害之術夫四遠伏匿甚
難知也夫下愚之人各取自利反共欺其上
德君當與賢明共正之悉正乃天地之心意
且大悅喜使帝王長吉也天明知下古人且
愚難治正故故爲其出券文名爲天書也書
之爲法著也明也天下共以記事當共所行
也可以記天下人之文章也故文書者天下
人所當共讀也不爲一人單孤生也故天下
共以記凡事也聖人共以記天地文理賢者
用記聖人之文辭凡人所當學而共讀之乃
後得其意也書之爲類乃當共原共策共記
共誦讀之乃以無奸也故自古到今賢聖之
文也幾何校幾何傳幾何實核幾何共安之
尚故故有餘邪文誤辭不可純行故大賢諸
道士乃周流遍天下考辭習語視異同以歸
喻愚蒙尚故故誤人赤子使妄說其學則不
可妄仕不足以爲帝王之臣也故一本文者
章句衆多故異言令使天地之道乃大亂不
理故生承負之灾也真人知之耶唯唯行子
已覺矣子明更聽且語子一大戒下古之人
所以久失天心使天地常悒悒者君乃用單
言孤亂核事其不實甚失其意明矣真人但
以此上乃使天下衆賢共考辭文而不知皆
爲誤學故生灾異不絶天甚疾之得亂生病
焉隂陽戰鬥而不止也故天教吾下拘校正
之今大中古以來信孤辭單言每視覆下之
文爲不敬共以是相法罪遂用孤辭單言反
應投書治事故與天爲怨亂天官文書本使
人共議其是與非反使一人隂爲辭夫聖人
尚不而獨畢知天地之道故聖賢前后生所
作各異天上言其各長於一分不能具除灾
故教吾都合集校之今反信一人之言寧可
用不故教其三道行書大小賢不肖男女共
爲之參錯共議是與非皆令得其實核口口
乃可上也中一人欲欺輒記之如是則天地
病已除帝王無承負之責矣天地得以無病
而喜帝王得以自安而喜賢者得以自達而
喜百姓得以自解不見冤家富人足而喜奴
婢得其主不爲非而喜四時五行得順行民
謹不犯之而喜萬二十物各得其處所不見
害而喜鬼神見德君可爲積善亦復悅喜惡
氣不復上蔽日月三光亦喜太上平氣得來
冶王者用事亦喜惡氣得一伏藏不伏見使
行誅伐亦喜夷狄得安其處不復數來爲天
戰鬥亦喜軍師使兵器得休止不用士卒不
戰死亦喜凡天地之間若此喜者衆多不可
勝記行爲真人舉其大綱見其始子自思其
意凡事以類推之盡以得矣德君案行之天
下咸服矣故天尤急此三道行書愼無復廢
故灾不去也欲斷天文反復爲聾盲之治也
夫聾盲之治亂危之本也滅身之灾害也可
不愼乎夫文乃天下之人所當共案行也不
可信一人之言也故天地開闢以來文書及
人辭更相傳以相考明也不考明則不可獨
行獨信一人言而行之則危亡矣是天下之
大失大傷也故吾書不敢容單言孤辭也故
教真人拘校上古中古下古文以相明拘校
天下凡人之辭以相證盟然後天地之間可
正隂陽之間無病也以吾書往考古今之天
文地神書與人辭必且與響相應與神無異
也乃吾道且可信也故吾爲道不試言也乃
求試行不行之安知吾道與天相應而信哉
今日行之比若與天語十十五五無有脫者
神哉爲道如斯誠可謂大樂矣真人知之耶
唯唯行去曉事生矣告真人一大訣此本守
一專善得其意故得入道故次之以道文也
爲道乃到于入室入真道而入室必知神故
次之以神戒也得守一得道得神必上能爲
帝王德君良臣臣者必當助帝王德君共安
天地六方八洞得其意乃國可長安也欲安
之必當正文正辭正言故以拘校文辭得以
大正必當群賢上士出共輔帝王爲其聦明
股肱故次之以仕臣九人九人各得其所當
共安天地天下並力同心爲一也必常相與
常通語言相報善惡故次之以三道行書也
人已都知守一已入道已入神已入正文以
尊卑仕臣各得其處也已行文書並力六事
已究竟都天下共一心無敢復相憎惡者皆
且相愛利若同父母而生故德君深得天心
樂乎無事也以爲道恐有遺失使天地文不
畢備故復次之以大集之難以解其疑深者
居其下畢書出之以書付有德君天下一旦
轉計響善自冶其爲易比若火沿高燥水從
下不教其爲自然往也不可禁止也故爲太
皇天道教化立可待也德君行之乃名爲天
之神子也號曰上皇與天地元氣相似故天
下之神盡可使也從天地開闢以來未嘗有
天書神文使真人傳之爲真道記也以往付
德君名爲道母也太陽之氣火行有也得而
行之得其信也不知行之則不真也真人知
之耶唯唯誠寄謹民往付歸德君不敢久留
也行子已曉之矣天書不可久留也天神考
人使人不吉子愼之行去唯唯六究洽洞極
七竟以類次書文使相得灾悉滅亡致洞極
之吉文
　　　忍辱象天地至誠與神相應大戒第
　　　一百五十三
真人前唯唯今且戒真人一大戒吾道乃爲
理天地安帝王生天地所愛者乃當愛真道
與真德也故天者乃道之真道之綱道之信
道之所因縁而行也地者乃德之長德之紀
德之所因縁而止也故能長爲萬物之母也
常忍辱居其下也不自言勞且苦也吾之爲
德君教化下愚正以此天地二事爲祖也故
常案天地之法度不失其門户也吾之書即
天談地語與神衹深獨相應若表裏也步即
相隨若規矩也故順行者得天地意失之者
凶衰矣今以戒真人子宜思吾言而常愼之
矣唯唯行見子好真道德好爲善少雙且示
子一言今上士多樂真道善德中士半好之
下士無狀純無道無德皆應大逆無道之人
也大凶無德之人與天地内獨不比不而相
知非天常所宥也愛子也故無道德者命不
在天地也與禽獸同禄同命今不解願聞其
要意然六真人明聽唯唯然天者純爲道地
者純爲德此無道德之人與天地純屬無所
象象於天行當有真道而好生象地當有善
德而好養長今人無道與無德故天地不宥
子也欲知其明信效也比若道人知道人德
人知德人各自相收録故命迭相在故道人
者好興道人德人者好興德人有道德之人
與無道德之人不比故不肯相收録命不繫
天也善哉善哉願聞其與禽獸同命意善乎
子難深得其數然禽獸者命繫於四方其爲
性者好相抵觸無有道德勝者爲右無道德
下愚之人亦好相觸冒勝者爲右其氣與禽
獸同故同命也天道爲法以是分别人優劣
故知之也凡天下之名命所屬皆以類相從
故知其命所屬故含五性多者象陽而仁含
六情多者象隂而貪受陽施多者爲男受隂
施多者爲女受王相氣多者爲尊貴則壽受
休廢囚氣多者數病而早死又貧極也故凡
人生者在其所象何行之氣其命者繫於六
甲何曆以類占之萬不失一也故古者聖人
深原凡事知人情者以此也真人知之耶唯
唯善哉善哉今故下古之人承負先人失計
稍稍共絶道德日獨積乆與天地斷絶精氣
不通不相知命反與四足同命故天地憎惡
之鬼神精氣因而不祐之病之無數殺之無
期其大咎在此口口今上德之君命繋天地
當更象天地以道德治故吾更理出天道出
以上付之天樂其爲善不欲復使其有餘是
四足之人行也故吾書復重丁寧欲使其大
覺悟也故叙六極一大集難以付歸之真人
知之耶唯唯可駭乎樂哉樂哉真人以何知
其可駭而樂哉然愚生見天師言真道德出
民一旦而轉皆守爲道德象天地不復爲四
足之人行人人道人人德故知其大樂至意
矣善哉真人之言無以加之也今願及天師
請問一事言之今人求道德及凡人行當以
何爲急務哉以何而得知之以何而與天地
響相應也善乎子之問也當以至誠五内情
實爲之乃可得也如不以五内情實爲之是
道德之所怨也求善不可得也神靈不應也
今願聞至誠以何而感動天地神靈乎噫真
人於是殊爲愚學吾書文多固固未解邪愚
生其爲暗昧矇乃久重難一旦而開然子亦
大謙行更明聽爲子道至誠感動天地之意
唯唯聞命然夫至誠者名爲至誠乃言其上
視天而行象天道可爲俯視地而行象地德
而移念天地使父母生長我不欲樂我爲惡
也還孝之於心乃行心者最藏之神尊者也
心者神聖純陽火之行也火者動而上行與
天同光故日者乃火之王爲天之正無不照
明故人爲至誠心中正疾痛應心神至聖乃
上白於日日乃上白於天故至誠於五内者
動神靈也是故可不愼乎真人曰可畏哉可
畏哉愚生過問是甚大怖子知怖活之根也
子不知怖死之門也安危在子之身無於他
所焉今雖每問天師而怖駭者又問乃訣乃
大解不問又無縁得知之然子言是也暗而
不好問何時復得昭昭哉行言欲問何等今
謹已聞至誠動天願聞動地意善哉子言日
益大深不惜之也行安坐爲子道之不言恐
得過於子若天獨疾後世人不至誠而使真
人來主問之也諾今爲子說之明聽唯唯行
人之至誠有所可念心中爲其疾痛故乃發
心腹不而食也念之者心也意也心意不忘
肝最仁故目爲其主出涕泣是其精思之至
誠也精明人者心也念而不置者意也脾也
心者純陽位屬天脾者純隂位屬地至誠可
專念乃心痛涕出心使意念主行告示遠方
意隂也隂有憂者當報陽故上報皇天神靈
脾者隂家在地故下入地報地故天地乃爲
其移凡神爲其動也子欲知其大效吾不欺
真人也真人但安坐深幽室閑處念心思神
神悉自來到此不明效證邪是吾告子至誠
之信也吾未嘗空無法而說也故求道德凡
人行皆由至誠乃天地應之神靈來告之也
如不至誠不而感動天地移神靈也故承負
之後下古之人實無信不至誠不而感動天
地共欺天與地故神靈害之不止也願聞以
何明之乎然有大明證於日月今願聞之然
下古之人生於父與母而共忽其父母背叛
其父母萬未一人而孝也得解蒙暗於師已
覺去者忽其師不師爲其師自屈折執勞苦
也以貧賤得富貴於君而反相教下皆共日
欺其上萬未有一人有誠信也群愚共欺其
三綱名爲反逆而無信也其罪過彰彰下可
覆蓋皆上見於日月三光也故天地甚疾之
惡之使其短命而早死也不自深十問過罪
重反復哭而行也言天酷何一冤也汝乃自
冤何時天冤汝哉可駭乎善哉善哉愚生已
聞命矣然子而守此以爲重戒則可萬萬世
無患矣然辭小竟疑者復來問之唯唯
　右大集難道德至誠天戒以示賢



太平經卷之九十六





太平經卷之九十七訓五
　　　妒道不傳處士助化訣第一百五十
　　　四
真真愚暗日益劇不曉大不達之生謹再拜
問一從事言之必爲過不問又愚心不能獨
自解行言之愚生竊聞祕道要德是乃天地
之珍寳天下之珍竒物也故名之爲至道不
傳其非凡人所宜聞所宜言所宜用也而令
天師都開太平學之路悉勑使人爲道德要
文不得蔽匿皆言其有天謫到死罪尚不除
復流後世皆授以真道祕德曾不大哉令小
人與君子不别愚生以爲真道祕德不宜使
小人聞小人言小人用之也咄噫子今且言
有萬死之責於皇天后土不復除也自天地
開闢以來後生日益薄妒道小人斷絶天地
之珍寳以是爲失積久故生承負令天災不
絶常使天地内獨歲不平安灾變盜賊衆多
國家爲其愁苦正起於是子今且所言是正
是也亂天反地使治昏憒民難治正是也子
今且語正與天爲重怨錯哉錯哉亡子功矣
何謂也今要道善德出之以教化小人得之
守道德更相倣學不敢爲非其中小賢得善
道德可爲良順之吏其中大賢可上爲國家
輔其中最下極無知者猶爲善人夫天以要
真道生物乃下及六畜禽獸夫四時五行乃
天地之真要道也天地之神寳也天地之藏
氣也六畜禽獸皆懷之以爲性草木得之然
後生長若天不施具要道焉安能相生長哉
而真人言小人不宜聞要道不宜言不宜用
也天地之神保終類人乃不若六畜草木善
邪哉真人自知今且言有萬死之罪不復除
也愚生事師日少淺不深知天道見天師言
乃自知罪重上負皇天下負后土中負於大
德之君然子退自責是也凡舉事可不愼乎
哉皇天常獨視人口言何故使響隨人音爲
吉凶故響應不失銖分也子獨不常觀此天
地之音證邪宜自愼不及勿彊妄語其爲害
重子今且言至道不傳人何以傳知之乎終
類至道不可傳天道無私但當獨爲誰生乎
弟子自愼戒事甚無狀子欲若俗夫小人復
相教妒天道耶不敢不敢真人自精戒事天
怒一發罪過著不復除也天道正由此言廢
毁子復共增之耶帝王所以不能理其治而
嘗多災者但由盡若子今旦可言因使真道
道絶也邪道起故不可理也寧曉心解不乎
唯唯已覺矣慙負天師不也常常愼事唯唯
今念每言有過欲不言也又不知平言今人
所不宜聞所不宜言所不宜用者何等也然
凡人乃不宜聞非真要道非真要德是故夫
下愚之師教化小人也忽事不以要祕道真
德勑教之反以浮華僞文巧述示教凡人其
中大賢得邪僞巧文習知便上共欺其君其
中中賢得習僞文便成猾吏上共佞欺其上
下共巧其謹良民下愚小人得之以作無義
理欺其父母巧其鄰里或成盜賊不可止賢
不肖吏民共爲姦僞俱不能相禁絶覩邪不
正乃上亂天文下亂地理賊五行所成逆四
時所養共欺其上國家昏亂其爲害甚甚不
可勝記真人反言小人不宜聞要道要德反
當以邪巧僞之事教化使天下人眩瞑共習
僞非而不自知遂俱爲無道耶是以真人有
萬死之罪不復除也天下所不宜聞所不宜
言所不宜用正不宜聞此僞文邪巧大猾所
生正由此故吾爲天陳法爲德君作教不敢
及之所以專開道德之門而閉絶狡猾階路
也故吾書本道德之根棄除邪文巧僞之法
悉不與焉子獨不怪之耶是乃天地以爲病
帝王以爲害行復爲真人具說之其以要道
德以教化小人也上賢得以守儒良中賢德
以上爲國家至德之輔臣其中小賢化爲順
善之吏其中下愚猶爲謹民不知相害傷故
自天地四時五行日月星宿共以真道要德
養萬二千物下及六畜糞土草皆被服其祕
道要德而以得生長今若以真人今且言終
類此人不若六畜及糞土草耶子今且言寧
自知有萬死之過不除邪有死過有死過勿
謝同不解耳今過言當柰何哉今欲解此過
常以除日於曠野四達道上四面謝叩頭各
五行先上視天迴下叩頭於地唯唯今且天
師教愚生何一急也然所以急者不以故真
人也乃真人言得天地之忌太上中古以來
人教化多妒真道善德反相教逃匿之閉藏
絶之反以邪巧道相教導化愚人使俱爲非
其中大賢遠去避世獨其中小賢爲吏無有
真道亂其民其中下愚因爲無道起爲盜賊
民臣俱爲邪聚蚊成雷動共逆天文毁天道
逆地意反四時氣逆五行使災怪億億三光
失其正明帝王大愁苦之得昏亂焉治不得
平安正由此也故真人寧知此罪重不天不
除之也吾不教子當謝也故所以當於曠野
者當於鮮明地所以四達道上者道者主通
事所以四達者當付於四時天之使氣也且
爲子上通於天也四時者仁而生成且解子
過於天地也後有過者皆象子也天從今以
往大疾人爲惡故夫君子乃當常過於大善
不宜過於大惡愼之愼之子尚若此何况於
俗人愚哉相教嫉妒道藏匿之是也子所言
常善是今旦一言名爲大逆天地從古到今
人君所得愁也然真人前人安得生爲君子
哉皆由學之耳學之以道其人道學之以德
其人得學之以善其人善學之以至道善德
其人到老長乃復大益善良故懷要道善德
之人乃名爲帝王之處士人之第一上善者
也能助君子化者也其不仕者爲上謹之人
學之人學之以惡其人惡學之以文其人文
學之以僞其人僞學之以巧其人巧學之其
中大賢者則巧言其習書者則巧文小人得
之爲猾民於子心寧可以教不哉故夫要道
祕德乃所以承天心而順地意可以長安國
家使帝王樂者也而反禁絶不以力化人有
謫於天罪不除也天以至道爲行地以至德
爲家共以生萬物無所匿無可私也故古者
聖人象天地爲行以至道要德力教化愚人
使爲謹良今易治今世反多閑絶之故愚人
共爲猾失天道不自知爲非咎在真道善德
不施行故人多被天謫當死不除也愚人無
道不避忌諱遂共犯天地由不知道德要也
吾之爲書所以反覆勉勉眷眷者恐人積愚
一言不信吾文故復重之也人俱習爲邪久
或反謂吾可言非也復令使真道祕德門絶
斷不行天怒不絶帝長愁苦吏民無所投頭
足相隨雲亂不能相救試誠冤吾辭於天正
爲解除此制作道也人人被邪文愚蒙積久
故常勑真人使出吾道以付上道德之君以
示衆賢疾試吾道乃知吾書之信與天地相
似不用不試安知其口口哉今保吾道不誤
故求試非一卷之文真人愼之唯唯行去常
愼吾言勿自易妄語也唯唯出之無匿藏使
凡人言語學問當知得失處不復妄爲唯唯
　右解人常所不宜聞所不宜言所不宜用
　斷邪出真文
　　　事師如事父言當成法訣第一百五
　　　十五
今愚生舉言不中天師心常爲重謫過不冒
過問又到年竟猶無從得知之願復請問一
言平道之何所謙哉不知而問之是其數也
今以第一上道要德以教凡人曾不大知乎
善哉子言也何有大知之有乎子何故疑此
哉吾聞子智過其父弟子智過其師臣智過
其君則名爲下賢智過於其上以爲不宜今
子言是也又非也今下智過於上者乃謂不
當使下智爲巧僞之法其智過其上則還欺
其上子欲樂知其效比若教學巧家弟子智
過其師則還害其師矣夫爲人下習知猾僞
姦道則下共還熒惑欺其上矣是故古者大
聖賢不敢妄授教猾巧僞文道也常深念其
本而斷其末不使愚人知之故以猾智知國
國之大賊也故古者聖人常務授其真道不
授浮華僞相巧弄之法也知其爲害大深故
常閉其凶學而務開其吉路使民常自謹不
知爲非子欲重知其信是故上三皇乃師事
臣如父也時臣各懷真道要德無巧僞文猾
人故其時臣智悉過其君能爲帝王師其教
若父故師父事之是則道德過其君之則也
故能使其君安坐垂拱而無憂故言十中十
可輔帝王言十中九可佐大臣言十中八可
爲小吏過此而下不足取策所言不中名爲
妄語亂誤上者也子知之耶唯唯行子欲重
知其大效到于五帝道小衰故君臣道德不
能復相問同門爲朋同志爲友所知君臣同
不能復大相高上要道祕德小塞不通故無
可師父事便朋友事之也到于三王師授者
多妒學閉絶真道竒德其弟子日益愚蔽無
知反多入浮文使君洽眩亂其道德淺薄不
足父事不足友事故子事之其智少故不而
爲帝王圖難易故使天地大怒灾變連起不
可禁絶大咎在此子知之耶唯唯行子已覺
矣復爲子重明之今五霸其臣悉無真道德
皆能作巧僞猾所以相欺詐者其臣多知邪
猾佞僞巧所以相驚動惑之道或乃過其君
因而反逆子殺其父臣殺其君下殺其上悉
懷無義夷狄之心人人有巧僞之術各有姦
心無有真道故數反逆故事斧鑽視臣若死
籍乃其臣皆懷佞文多巧猾道不足重故視
之若畜也是明效也故古者聖賢應天心娉
真道德士仁人而放佞僞猾以稱皇天之心
是故吾道悉開吉門而閉凶户不敢及猾知
可以過其君者也子寧曉知之耶唯唯愼之
矣
太上古之臣多仙壽故能使其君壽中古臣
多知懷道德故能使其君常無憂下古臣多
無真道而愚故多使其君愚甚君愚其洽常
亂憒不得天心霸君之臣盡佞僞多猾巧詐
共熒惑其君使其失天正路反入凶户故與
天爲大怨子知之乎故其冶悉凶不得大久
真人爲天問事宜日謹不可但恣意妄言言
當成法言不成經不若默也舉言不中罪深
不除唯唯行去子已知矣
　右智賢過其君難解訣
太平經卷之九十七










太平經卷之九十八訓六
　　　神司人守本隂祐訣第一百五十六
請問一大疑事行言之今天師廣開天道之
路悉拘校古者道書之文以爲真要祕道真
道者多善其文乃入神故能覩神與神爲治
所治若神入神則真其道也乃多成於幽室
成有使度於室中而去者或有一出一入未
能去者或有但見神而終古不去者夫度去
者萬未有一人大壽者千未有一人也小壽
者百未有一人也竟其天年者比是也凡天
下之人學問也萬未一人得上官也千未一
人得中官也百未一人得小官也其於佃家
活生萬未一人得億萬也千未一人得千萬
也百未一人得百萬也凡事者皆如此矣故
其本者衆多其度世及富貴者少也愚生甚
憂之今爲道當以何爲大戒而得長成乎學
問當以何爲大戒而得到大官乎治生聚財
當以何爲大戒而得致當乎今不及天師力
問諸疑恐終古蒙味不復開通無以得知之
也善哉善哉諸真人問疑事也天使子來問
之諾安坐善問身聽今爲真人悉道之使口
口可知自隨而力記之唯唯行後世得吾文
爲其廣開真道之路必且俱學真道夫真道
而多與神交際神道專以司人爲事親人且
喜善與不視人且驚駭與不俱爭語言於人
旁狀若群鳥相與往來無有窮極或言人且
度去或言人且富而貴或言人且貧而賤或
譽旁人或毁旁人或使人大悅喜或使人常
苦大忿夫神乃無形象變化無窮極之物也
人爲之能專心自守能不聽其言考心乃行
閉口不傳其言又不隨爲其愁怒喜固固堅
守本不移務隂利祐人及凡物不欲爲害以
年一知道之後常爲上善務利而不害傷求
道爲善到年窮乃止爲是不敢懈怠萬萬度
世一不耳萬得大吉一凶耳如此則群神轉
共祐助人也使人日樂善不知復爲邪惡也
真人知之邪唯唯行子已知矣行爲真人道
其且亂敗者人用心意不專純又易喜易怒
易驚易惑又易事輕口清辯慧常欲語善惡
無可能隱匿遭者欲言不能自禁止於其如
是則群神共來欺之或之小人則且上入祅
言而死也或數爭辯口而妄言也或爲鬼神
所驚因而病狂也大用心意不專一人怒喜
無常舉事失正惚恍無方或以是失其賢友
善輔也因以危亡是者大咎在不愛利爲上
則不欲利其下聽邪神反欲害之故賢者使
去反失其賢輔用其於小人也不欲尊重其
上反聽邪神詐僞祅言妄語是即爲道不成
所以得凶之門户也吾不能豫勝記之也凡
人用心不能專堅宻者易營或皆舉事不吉
所爲多害得凶其過失積衆多不可盡言但
爲真人舉道其大綱見其端首使賢明深見
吾文自精詳隨而察之必已知矣真人寧曉
不耶唯唯行子已大覺矣守吾文以爲深戒
以爲行者萬世可無凶害誠口口故後世讀
吾文書從上到下盡覩其要意義而行者萬
不失一也守之不置自然畢也專心善意乃
與神交結也邪心惡意道必失也大人不精
聽耶或失其正位小人不精聽耶與祅結也
此悉成身之害不可不大戒愼也凡人舉事
有過皆自身得之也夫禍變近從胷心中出
不以他所來也真人知耶唯唯可駭哉可駭
哉子知懼駭於是可謂已得入真道矣愚生
已大覺矣賢儀此以爲行成事得長入吉門
辟凶户矣死生之路可長覩矣案此爲行凶
耶日遠去吉者來矣然子已知之矣口口不
復重戒子也唯唯行爲子道學而得大官者
決意凡人學問也今日入學門用心專一常
欲祐利愛而不妄語年少而學至老窮無復
知乃止不樂得官也但身好學務欲得知經
道積爲善而不止行名立經道成深知古今
灾變所從起其行與學有益於上有利於下
爲善積聞不可闔閉名聞四遠明王好之因
而徵索召取百姓俱言善哉俱言大吉是其
人也旁人爲其說喜是者即其善人學而度
世者也真人知之耶唯唯
　　　爲道敗成戒第一百五十七
行復爲子說道其不度者意今日入學門不
樂思得真道善說但欲博聞多覩可以行窮
極聖人者又不樂推行作善反好浮華之天
可以相欺僞者或既得入經道又用心不專
一常欲妄語辯於口辭以害人爲職不尊重
上不利愛下其行與經道實空虚未足以爲
帝王之良臣反行守長者旁人以財貨自助
欲得大官以起名譽因而盜採財利以公起
私背上利下是即亂敗正治天地之害國家
之賊也民之虎狼父母之惡子也天地憎之
鬼神惡之故其罪泄見者時時見誅於帝王
以稱天心以解民之大害也是其工欺而得
官者也或有用心不專實空虚無真守反積
常思欲得官官者乃天之列宿之官也以封
有德賞有功也不以妄予無功之人也無功
之人天地所忽神靈所不好愛也下愚不能
深自知惡反妄思得天官而不止耶鬼物因
而共下其心使其妄語因而妖言不而自禁
止也故時有邪言而死者此之謂也非獨爲
道不得其意則凶也凡人爲行不欲樂善爲
悉凶也真人努力子幸有善意常欲愛利爲
事已度矣雖然真人凡人且度不度不在於
前也其失皆在於後皆由不自愛自易自言
且度反中有過而不度也故吾今說而不得
中止者乃真人使吾說不得止也今欲中閉
說而自易不言恐恨真人真人恨則上視天
反且使天害吾故吾言不敢道自易閉學而
中止也子知之耶唯唯行凡人之得害如此
矣常得於未解不與本相應故失之也子旣
有大功於天努力努力唯唯不敢自易業學
而道上也行子已知自度之術矣吾無以加
之也行復爲真人具說其人樂治家畜財得
富貴者年少力能布作而長思爲事力盡因
乃止能揚善隱惡常用心樂爲善慄慄思尊
上凡疑悉愼戒之不敢妄爲又愛下不欲害
人不枉王法不樂隨邪禮相隨飲食也凡不
急之事不敢與焉有知而爲此行到老無知
乃已雖實若虚口不輕語故能致珍物畜積
因以成人也夫人賢不肖用意各異或有不
善之人輕上害下好從邪禮不急之行數到
市道用口妄語不能忍非即凶亂危亡之人
也非爲道也子知之耶唯唯是故夫爲道者
專汝心閉汝口毋妄言也是故古者聖賢覩
天法明故能行道守德也天乃專一晝夜行
道而不言故能獨吉也地乃晝夜行道而不
言愛養萬物故能長獨安也四時乃獨行道
晝夜不止故能常獨興王而不止也三光乃
獨行真道而不言故能常明隨天運行也五
行乃獨行真道而不言故能與天地爲常也
凡天下之爲道行者象此不可勝盡也故能
愛利口不妄言則道可得也欲輕忽事反吾
文言者成口口爲道所賊萬不失一也真人
旣遠來問疑故以戒子也得書思之惟之吾
不負子也吾乃爲天談以戒上德君之民德
君天與之必且好道百姓且象其君而爲之
皆以此文爲大戒則可得吉而遠凶也出此
之書以戒下愚愼毋藏之唯唯行去此說戒
乃若小而反大若薄而反厚何謂也然念其
辭言也若小耳其戒反大也念其言若類似
俗辯士所爲也則似薄不足傳也念其戒人
成人則厚矣故念吾爲真人作道其大也則
洞至無表其小也則洞達無裏尊則極其上
卑則極其下故上及神人下及奴婢所以然
者欲使大人爲之亦言足小人爲之亦言足
賢聖爲之亦言足百姓爲之亦言足何也願
聞其意善哉子之難也得其意然吾乃爲太
平之君作經夫太平之君治乃當象天爲法
不可若小國但長於一界也是故天之爲象
法也乃尊無上反卑無下大無外反小無内
包養萬二千物善惡大小皆利祐之授以元
氣而生之終之不害傷也故能爲天最稱神
也最名無上之君也今上皇氣至德君治當
象此爲法故吾道一高一下一沈一浮欲使
衆賢共察之也是故東南地户乃有柱天之
水不逆小流之力也善惡大小皆歸之真人
知之耶唯唯行欲復說辭無極爲其大文且
小止息各歸思之於胷臆作道不得其意示
之以南反問北用心如此則終古所學不得
也不敢不行子已曉矣
　右集難道戒學治生成與不成吉凶何所
　起訣
　　　核文壽長訣第一百五十八
願請問一疑事言之今願及天師問文之訣
人之實長可與共事而終古無復厭之時豈
可得聞乎然子欲核衆文知賢者處耶諾安
坐爲真人道之積文億卷不能得壽何益於
命乎文書滿室而不能理平其治又何益於
政乎臣子滿朝而不能爲君致太平樂其上
又何益於帝王乎一人生百子使父母饑寒
又何益於親乎積方重車不能益壽又何益
於人命乎說事無窮於不能爲君除灾患又
何益於朝廷乎凡事類若此者衆多不可勝
記也但爲真人舉綱見始令諸賢柔自深察
之耳願得其效子欲知之耶唯天師諾安坐
自精方爲子言之文書億卷中有能增人壽
益人命安人身者真文也其餘非也文書滿
室中有能得天心平理治者真文也其餘非
也臣子滿朝廷中有能樂其君助其君致太
平者是帝王之真臣良吏也其餘者佐職之
臣子也人生一子而父母常得其樂而不饑
寒者是賢孝之子其餘悉備數也積方重車
中有能益年者是真方也其餘悉非也天下
若此比類衆多不可勝記豫說也真人自深
思其意吾文以一推萬足以明天下之道矣
故令使真人付道於土德之君拘校凡文人
辭聖書者明以示衆賢使一俱覺解迷與惑
也已拘校凡文之後災日去矣夫邪文邪言
乃是姦災之主人也夫正文正言乃逐除邪
姦惡之吏也文已正言已正姦僞無主人則
無於止宿也夫邪文邪言爲姦主人比若盜
賊有主舍止宿者主人已死亡盜賊無縁復
得來止息也真人亦曉知之耶唯唯行天道
之爲法以一况萬亦不可盡書也真人得之
自深惟思其要意賢明心有九孔易達見文
自大覺矣勿復問也曾文唯唯文多使人眩
㝠不若舉其一綱使萬目自列而張也故萬
民擾擾不若一帝王也衆星億億不若一日
之明也柱天群蚑行之言不若國一賢良也
天道廣從無復窮極不若一元氣與天持其
命綱也賢者上德之君深思吾言壽自長也
後世共思吾言自父慈子孝日廣且明也母
愛婦順俱一國旦而賢良也大小爭爲善後
者無彊也不知復有邪文佞人因以藏也灾
變盡除二光明也自然之術天神所共純行
也爲道如此乎大樂何有傷遂以爲法乃天
行也誰書記之是乃天地神明也以徵之文
與天地響相應也是天合信符也上君賢者
宜共察此辭行之者日興與時宜爲期得天
地之欲故吉哉隂陽順行風雨時萬變除去
以徵書吾不自譽也誠知之不但飾言也宜
疾效之真人知之耶唯唯行去矣行去矣精
之詳之道自來唯唯
　　　男女反形訣第一百五十九
願復請問一疑事言之天師前所賜子愚生
書本文有男女反形願聞其意噫子書略已
說可覩何故復問之乎心愚閉難闓示唯及
天師訣問之諾安坐方爲子言之天地之性
陽好隂隂好陽故陽當變於隂隂當變於陽
凡隂陽之道皆如此矣更相好故其開練日
疾但宜口口以品訣之耳不可逕以示教人
也且入邪中然子明聽陽者以其形反爲隂
形隂者以其形反爲陽形正自以其身爲其
人形容也不可逕及也且中於耶唯唯若且
曉而疑也噫子何一難示也但便以自身爲
其形陽者若隂人身也隂者若陽人身也唯
唯子已知矣行去事可知唯唯
　右集難解凡文方訣簡賢得失實隂陽反
　形以致道
　　　包天裹地守氣不絕訣第一百六十
願及天師請問一事乃止行言何疑哉凡道
包天裹地誰持其氣候者深哉遠哉妙哉子
之所問也何覩而問此有覩有見見天地之
道獨不知窮極故怪而問之也善哉子之言
入微意然天地之道所以能長且久者以其
守氣而不絶也故天專以氣爲吉凶也萬物
象之無氣則終死也子欲不終窮宜與氣爲
玄牝象天爲之安得死也亦不可卒得乃成
幽室也入室思道自不食與氣結也因爲天
地神明畢也不復與於俗治也乃上從天太
一也朝於中極受符而行周流洞逹六方八
遠無窮時也子思書言自得之也爲神之階
可見矣去世上天而治不復見矣子欲重知
其明效也世不可得久有而獨治也故得道
者則當飛上天亦是其去世也不肯力爲道
者死當下入地會不得久居是中部也故天
地開闢以來更去避世聖文常格在而不見
其人是明效也不死得道則當上天死則當
下入地不得久當害中和之路也子得吾文
自深思其意欲樂上行常生在與天並力隨
四時天下祭祀而飲食者努力爲真道是其
汙法也若不樂常在而樂死者棄道隨俗亦
將歸地下不得久覩天日月星曆也吾文口
口萬萬不失一也故古者聖賢人盡去今無
見者是其大效也子自思之樂上則上樂下
則下無奪子志者也故吾爲太平德君制作
法不恨一人也夫太平氣來有一人自冤不
得其欲者則上皇平氣不得俱來至也故天
教吾廣開闢其路使得自恣自擇可爲也賢
明欲樂活者可學吾文思其意入室成道可
得活賢柔欲樂輔帝王治象吾文爲之可以
致太平欲樂居家治生畜財者思吾文可億
其天年而終死故各爲得其所願無大自冤
者也故太平之氣得來前也平之爲言者乃
平平無寃者故爲平也是故德君以治太平
之氣立來也以然者乃天下無自冤者各自
得其所樂所以勑真人以付上德之君者上
德之君其用心必仁賢而明明者不奪人所
欲必得天下之心欲承天意以道歸之也真
人知之耶唯唯
　　　署置官得失訣第一百六十一
行且重戒真人一言使其有似天行也天之
爲行不奪人所欲爲也地之爲行亦不奪人
所欲爲也明君之爲行亦樂象天地不奪人
所爲也與天地相似故能獨長稱天地得其
心也子知之耶唯唯夫天且爲惡其歲且大
凶者常害人所爲故民無可收也其歲凶饑
寒也是故地將爲惡也傷人所養其根不固
而有病也其歲不成多傷民困窮也衰惡之
君將凶署置不以其人所任職名爲故亂天
官犯天禁失天儀反復就責而罪之不原其
力所不及人之所不及比若一旦使君王步
行百里恐其不能到而道止也人所不及正
是此也故不擇選人而妄事署其職則名爲
愁人而危其國也則名爲亂治政敗也夫天
地極神且明尚不敢奪人所欲爲奪之則爲
大凶歲也何况人哉真人寧解迷曉耶唯唯
誠得隨其國以師書授之因就其俗示之曉
之解之行子可謂曉事之生天不奪人願也
子行正自得天命年日益增何有窮已子學
不求居世尊榮何復求索得天意而增年今
已告子子今寧能說不耶然其受恩大喜無
復有所恨但恐力極行以師文授教恐不能
一旦而遍也何必一旦而遍但爲之不止自
舟流不久唯唯受嚴勑不敢雖繩墨子已知
其意吾無復以戒子也行辭小竟事畢異日
有疑乃復來唯唯
　右大集難問天地氣候爲道與不吉凶君
　署置官得失文


太平經卷之九十八
太平經卷之九十九(一百/同卷)訓七
　　　乘雲駕龍圖第一百六十二
























　









太平經卷之一百
　　　東壁圖第一百六十三
(仙女九人如仙童/玉女取宜裝飾)










　



















著東壁
上古神人戒弟子後學者爲善圖象隂祐利
人常吉其功增倍陽善者人即相冗答而解
隂善者乃天地諸神知之故增倍也積德者
富人愛好之其善自日來也人之所譽鬼神
亦然因而祐助之好道者長壽乃與隂陽同
其憂順皇靈之行天地之性得其道理故天
祐之也失者亂故天不祐之也夫求善以善
無可怪者學以仁得之道之始也以德得之
道之中和也以道得之道之上也咄咄愼之
愼之行無妄也極思此書傳之後世可無傷
也隨四時轉道之上也善者自興惡者自病
吉凶之事皆出於身以類相呼不失其身天
道無私但行之所致故前有弟子後有善氣
趣學不止令命得陽遂也或得長壽身不敗
故爲善乃於内外神反爲其除害弟子居前
主爲其對物有自然天下之事各從其類也


太平經卷之一百
太平經卷之一百一訓八
　　　西壁圖第一百六十四








　









　









　









　









　














上古神人真人誡後學者爲惡圖象無爲隂
賊不好順事反好爲害嫉妬令人死凶天道
不可彊劫劫必致兵喪威之死滅世亡道神
書必敗欲以爲利反以爲害此即響應天地
之性也乃致自然之際會審樂以長存愼之
愼之無好無害善者自興惡者自敗觀此二
象思其利害凡天下之事各從其類毛髮之
間無有過差但人不自精自以不知罪名一
著不可奈何不守其本身死有餘過乃爲惡
於内邪炁相召於外故前有害獄後有惡鬼
皆來趨鬥欲止不得也因以亡身故畫象以
示後來賢明得之以爲大誡愚者不信道自
若忽事書審如言不失銖分故守柔者長壽
好鬥者令人不存物事各從其類不復得還
雖悔之無益鬼已著焉見誡當覺以時自還
今尚未傷固可得爲善人善者乃上行惡者
下降天道無私乃有自然故不失法也其事
　若神右著西壁
太平經卷之一百一
















太平經卷之一百二(一百三/同卷)訓九
　　　神人自序出書圖服色訣第一百六
　　　十五
吾本少學而不止精神念之涕常欲下爲此
積久蒙皇天大恩今日幸得逢天師人於曠
野始學若虧司問小事外浮華也本求守一
養性之法凡三百首乃見天師說而無極故
敢問身寧可得長存與不見天師說而無極
故敢問小政事見師說無極乃敢具問天地
開闢以來帝王更相承負愁苦天災變怪訖
不絶何以除之又羣神無故共害人人不得
竟其年命以何止之今受天師嚴教深戒之
後宜何時出此止姦僞興天地道之書乎乙
已而出以付郵客而往通之者也後世歲歲
在玄甲乃出之是天諸甲之首最上旬也與
元氣爲初乃以書前後付國家可以解天地
初起以來更相承負之厄會也比付當以何
字其文教積累其字獨自深知之勿令泄皇
天上和與第一之道也將傳與能往付者共
分别解之比到玄甲使其憤憤如有求吾書
者以守一浮華爲前以付之已付郵客方士
往付上有至德之君何謂也得而防行之即
其人也不知行之即非其人也真人勿先出
之也且天威怒反殺人也吾戒悉盡於是矣
所以口口誠畏天有言也今天師教勑下愚
弟子胷中慺慺若且可知不敢負也誠問著
圖者畫神衣云何哉皆象天法無隨俗事也
今不曉天法其人圖大小自以意爲衣衣者
隨五行色也今使母含子居其内以色相次
也大重之衣五也中重之衣四也小重之衣
三也微重之衣象隂陽二也大集之衣亂彩
六重也願聞大重何象象五行氣相合也四
重何象象四時轉相生也三重何象象父母
子隂陽合和也二重何象象王相炁相及也
六重何象象六方之彩雜也故天下有雜色
也此之謂善哉善哉行去愼圖宻文唯唯今
弟子至愚且賤蒙恩得與天師文用日久凡
事響且畢願更問一疑平言何等也今見天
地開闢以來文書前後出非一乃積多復多
河洛出之今此書何不須河洛出之乎善哉
善哉子今難也天使子言可謂得其意矣今
天悉使吾爲帝王人民具出陳承負之責會
也文書積衆多不可以河洛出之也夫河洛
文書文多當見其策文多難以策悉知之故
天因人出之也天乃深知吾而爲其言知而
具難問故反使子與吾共傳其要言也子亦
自知學而不得道心真人爲何來哉今愚蔽
暗不自知也
　右問閉藏出其圖畫衣服文
　　　位次傳文閉絕即病訣第一百六十
　　　六
子爲天來學問疑吾爲天授子也願聞其訣
意以何明之也其以又明之云何哉今有德
之君得吾書心解行之與衆賢共議以化凡
民必與天立響相應是其明證也吾道以誡
成不設僞言行已訣矣唯唯弟子無狀數愁
天師不也子不好問亦無從知之也吾含此
學乆矣無可與語者故不得以時傳之今使
人不知白黑其過在吾也今得傳真人問誠
喜甚喜比若春得登臺而出見天無異何乎
哉天怨結有劇病變不絶此其悒悒不通得
與子言喜也天師何不自往與之位次不得
也吾位職在天真人位職在地地者出萬物
故天生者於地養之故吾傳道於真人地生
君王凡民萬二千物悉得陽施從隂中出故
子得傳於人善哉善哉愚生大自怪當得此
響不力問天師無由知之也但猜疑故也敢
冒過問之耳善乎是名爲曉事之生是亦非
獨子力也實天授子心使其言也今蔽塞不
自知行今使子大自知照若日月之光子以
吾言不誠信也夫天雖欲有所出不與人語
難知情吾書承天教令明丹青也子爲不然
今私匿閉絶吾文而不以時出之天即且病
子災子子或遏之猶不出子已凶矣是其天
使子來學問明證也使真人出之明信也善
哉善哉真人重戒愼之唯唯今天師職在天
覆加不得已欲復請問一疑不敢言乎行今
凡天事皆爲天使有所傳耶獨天師與愚生
邪噫子益愚何知天下凡物皆爲天使故各
有所職共成天道也一物不具足即天道有
不具者子何故乃不知是乎其㝠㝠何劇也
愚蒙未悉開得天師解之昭然行子亦易示
矣行弩力勉之凡民各有所職乃復爲天使
物敢獨自勞自然也不敢不敢行去矣
　　　經文部數所應訣第一百六十七
天數之始也是故天地未分之時積氣都合
爲一分爲二成夫婦天下施於地懷妊於玄
冥字爲甲子布根東北丑與寅始見於卯畢
生東南辰與巳垂枝於南養於午尚老西南
未與申成西方日入酉畢藏西北戌與亥故
起數於一十而止十者十干之始五行之本
也數以一乘十百而備是也故天生内百日
故畢終是故斗建於辰破於戌建者立也故
萬物欲畢生破者敗也萬物畢死於戌數從
天地八方十而備隂陽建破以此往來復其
故隨天斗所指以明事吾書乃爲除害氣故
象天爲法
　右問天師書文徵信明訣

太平經卷之一百二
太平經卷之一百三
　　　虚无無爲自然圖道畢成誡第一百
　　　六十八




虚无者乃内實外虚也有若無也反其胞胎
與道居也獨存其心縣龍慮也遂爲神室聚
道虚也但與氣游故虚无也在氣與神其餘
悉除也以心爲主故得無邪也詳論其意毋
忘真書也得之則度可久游也何不趣精反
與愚俱也凶禍一至被大灾也棄其真朴反
成土灰也賢者見書誡之誡之
　右虚无之室



無爲者無不爲也乃與道連出嬰兒前入無
間也到於太初及反還也天地初起隂陽源
也入無爲之術身可完也去本來末道之患
也離其太初難得完也去生已遠就死門也
好爲俗事傷魂神也守二忘一失其相也可
不誡哉道之元也子專守一仁賢源也天道
行一故完全也地道行二與鬼神鄰也審知
無爲與其道最神也詳思其事真人先也閉
子之金闕毋令出門也寂無聲長精神也神
氣已畢仙道之門也易哉大道不復煩也天
道無有親歸仁賢也
　右無爲




自然之法乃與道連守之則吉失之有患比
若萬物生自完一根萬枝無有神詳思其意
道自陳俱祖混沌出妙門無增無減守自然
凡萬物生自有神千八百息人爲尊故可不
死而長仙所以蚤終失自然禽獸尚度況人
焉愚者賤道志下與地連仁賢貴道忽上天
門神道不死鬼道終焉子欲爲之如環無端
愼母有竒自益身患亦毋妄去令人死焉天
地之性獨貴自然各順其事毋敢逆焉道興
無爲虚无自然高士樂之下士恚焉詳學於
師亦毋妄言有師道明無師難傳學不師訣
君子不言妄作則亂文身自凶焉道已畢備
便成自然
　右道畢成誡

太平經卷之一百三










太平經卷之一百四訓十
　　　興上除害複文第一百六十九








　









　









　













































































































　右興上除害複文訣



太平經卷之一百四















太平經卷之一百五訓十一
令尊者無憂複文第一百七十








　



















　









　





















































































　右令尊者無憂邪自除
太平經卷之一百五
太平經卷之一百六訓十二
　　　德行吉昌複文第一百七十一








　



















































































































　右徳行者吉昌每留每荷法

太平經卷之一百六











太平經卷之一百七訓十三
　　　神祐椱文第一百七十二








　




















































































































　右藏之幽處神祐之

太平經卷之一百七










太平經卷之一百八(一百九/同卷)入一
　　　要訣十九條第一百七十三
其爲道者取訣於入室外内批之滿日數開
户入視之於其内自批者勿入視也其内不
自批者即樂人入視之也開户入視欲出者
便出之
其三道行書者悉取訣於集議以爲天信即
其之人上建也
其正神靈者取訣於洞明萬萬人也以爲天
信矣
其凡文欲正之者取訣於拘校以爲天信
其欲樂知吾道書信者取訣於瞀疾行之且
與天響相應善者日與惡者日消以爲天信
其欲署置得善人者取訣於九人
其問入室成與未者取訣於洞明白也形無
彰蔽以爲天信
其欲知身成道而不死者取訣於身已成神
也即度世矣以爲天信
其欲洽洞知吾書文意者從上到下盡讀之
且自昭然心大解無復疑也一得其意不能
復去也
其欲效吾書視其真與僞者以治日向太平
以爲天信
其欲知壽可得與不者取訣於太平之後也
如未太平先人流灾爲害難以效命以爲天
信矣
太陽欲知太平者取訣於由斷金也
水與火欲厭絶姦臣訣不得作者取訣於由
斷金衰市酒也
欲得天道大興法者取訣於拘校衆文與凡
人訣辭也
欲得良藥者取訣於拘校凡方文而效之也
欲得疾太平者取訣於悉出真文而絶去邪
僞文也
欲樂思人不復殺傷女者取訣於各居其處
隨其力衣食勿使還愁苦父母而反逆也
欲除疾病而大開道者取訣於丹書吞字也
欲知集行書訣也如其文而重丁寧善約束
之行之一日消百害猾人心一旦轉而都正
也以爲天信
　　　瑞議訓訣第一百七十四
請問瑞者何等之名字也子何故因爲愚邪
不敢故愚也實不及願天師不棄示以一言
行安坐瑞者清也靜也端也正也專也一也
心與天地同不犯時令也願聞以何知其清
靜端正專一邪善哉子之問也夫天地之性
自古到今善者致善惡者致惡正者致正邪
者致邪此自然之術無可怪也故人心端正
清靜至誠感天無有惡意瑞應善物爲其出
子欲重知其大信古者大聖賢皆用心清靜
專一故能致瑞應也諸邪用心佞僞皆無善
應此天地之大明徵也子知之邪唯唯亦有
應邪然邪者致邪亦是其應也不調者致不
調和者致和此天之應明效也善哉善哉愚
生解矣
　　　忠孝上異聞訣第一百七十五
請問人之爲善也上孝子上忠臣上順弟子
當思上何等於其君父師哉當上其異聞珍
寳希見之文而得上者是也忠臣孝子順弟
子常可樂爲也何不上同聞而上異聞邪同
聞上自有之何須復上邪愚生不曉其意行
且使子知其審實天下所來所珍悉未嘗見
而善珍者也以上其君是上忠臣也未嘗見
善食以上其親是上孝子也未嘗見之說以
上其師是上善順弟子也子知之邪唯唯願
聞上同事上之所有而重上之何也然皆應
故其上罪不除何其重也子應不曉之生人
之所常有重皆厭之何須復上之邪上人所
厭名爲故其上也下而故其上於子意寧當
坐不邪愚生已覺矣故得瑞應善物希見之
珍當上於君父師也上之所自有愼無上也
是故自古及今大聖之定凡事也去同取異
乃得天地之心意此之謂也子曉邪善哉善
哉
　　　災病證書欲藏訣第一百七十六
請問天師書以何知其欲見行以何知其欲
見逃也子欲明之邪以灾病爲證也出而病
人即天欲藏也逃而病人即天欲出行也以
何重明之以天行四時氣生養萬物隨天意
也凡物樂出而反逃藏之大凶矣凡物欲逃
藏而反出之亦大凶也悉爲逆天命後皆有
大災矣子欲樂知吾天天樂行不以是爲占
也真人知之邪唯唯是故自古到今舉事不
詳悉失天道意故生承負也是故使民至於
無道而治共亂天正道人異政治故人民萬
物多被冤也願請問夫無道乃重死罪之法
也天師何不爲制作重刑死法而各以其罪
罪之今天下之事各以其罪罪之爲平也今
天師不以其無道罪之何也不可也何故夫
先人但爲小小誤失道行有之耳不足以罪
也後生人者承負之畜積爲過也雖其觸死
其行邪僞空虚者後生人皆學於先生人雖
失天道爲無道而治者皆師師相傳更以相
教示非一人造此過也故不可予其重刑也
念下古人罪過皆足以死又神聖爲法不可
一旦予人重刑滅人世類也故天遺吾下者
革其行除其責而不章更天地人且共治之
使神病灾之也後世人見是吾受天教之明
效也子知之邪唯唯行語竟天辭絶傳之德
君唯唯行去勿復問唯唯
　右凡訣瑞應說在下竟


太平經卷之一百八
















太平經卷之一百九
　　　兩手策字要記第一百七十七
天有兩手乃常共成凡事其一手有病邪惡
則無有成事天大怨之地以爲忌天下亂而
無成功一由此一手邪惡而不並力凡事盡
不理六方不太平亦由此兩手有病邪惡而
不並力所致吉凶安危一由此兩手真人亦
豈深知之邪不及唯天師開示其要意使得
知之則知之不者終古㝠㝠昏亂無從得知
之也天師者乃天地凡事教化之本也雖難
安得不言哉善哉真人之求問事之辭也天
使子主問乎其言要而口口諾安坐爲諸真
人具說其意天下象而行之無復凶亂事天
上諸神名爲兩手策字爲要記國家行之則
長存凡人行之則久富要道將出近在凡人
之身今爲諸真人分别言之唯唯天地者主
造出生凡事之兩手也四時者主傳養凡物
之兩手也五行者主傳成凡物相付與之兩
手也男女夫婦者主傳統天地隂陽之兩手
也師弟子者主傳相教通達凡事文書道德
之兩手也君與臣者主傳治理凡事人民諸
物之兩手也此有六事纔舉其綱見其治耳
不可勝書也凡事相須而成事者皆兩手也
天上名爲重規沓矩皆當相應者也一手邪
惡不等無成事天上名爲大亂之治六方八
遠名爲鰥寡斷嗣日以響衰無成事即由此
兩手不並力也善哉善哉請問天上何故正
名此爲兩手哉善乎子之問也得其意兩手
者言其齊同並力無前無却乃後事可成也
兩手不並力者事不可成也故凡事者象此
兩手皆當各得其人並力同心象此兩手乃
吉安太平之氣立至也不象此兩手者億億
萬年不能出上皇太平氣也太平氣常欲出
若天常欲由此兩手久不調御之故使閉不
得通出治悒悒何訾咎在此兩手不調若兩
手平調者此上皇太平氣出前後至不相須
善哉善哉是故天地不並力萬物凡事無從
得出四時不並力凡物無從得長五行不並
力凡物無從得成君臣不並力凡事無從得
理夫婦不並力子孫無從得長家道無從得
立師弟子不並力凡結事無縁得解道德無
從得興矇霧無從得通六方八遠大化無從
得行是故皆當並力比若兩手乃可通也不
若兩手故日致凶也雖治療之無益也猶無
從得成功也但空久愁苦而日日凶凶故凡
象此兩手者選舉當得其人不得其人者天
上諸神名爲半死不持一手獨作安有能成
功成事哉真人爲天來遠問凡疑事宜深思
此意以赤心心生於火還以付火爲治象民
則延年益壽萬不失一吾不欺子也以示德
君以示凡人賢者各思其意無敢犯者也用
之名爲自厚自養不用之名爲自愁自苦神
哉吾之爲道純天意也但可前不可却但可
順不可逆順之純得天心也逆之事亂亂禍
恟恟人意西天意東名爲與天意不同善哉
善哉行子可謂已覺知之矣
　　　四吉四凶訣第一百七十八
真人前今凡人舉士以貢帝王付國家得其
人是二大凶也其人惡則其學棄汙辱先師
聖賢業禍及其師是三大凶也又舉之者不
信共欺其上貢非其人亂天儀汙列宿天疾
之地怨之國君惡之聖賢非之是爲世大佞
妄語之子當坐是事不得天地鬼神誅則人
當害之辱其先人禍及妻子後生是四大凶
也犯四大凶貢非其人也乃使帝王愁苦治
雲亂凡害氣動起不可禁止前後不理更相
承負天地大怒群神戰鬥六方不喜八遠乖
錯終古不理天上名是爲曰減年短命之符
何故名是爲短命之符哉然治當長反爲其
短年當多反爲其少舉事逢凶無益於身天
地不悅除筭減年故天上名爲短命之符也
善哉善哉愚生聞命矣然子可謂口口知之
矣愼此天上文以示德君以示凡賢下及民
賢爲人上求士不可不詳爲人下貢士不可
不忠後世傳詳誦此書文結於胷心中急舉
士不若此天地不復喜也知而故爲其過重
哉真人愼之唯唯誠受教敕不敢犯禁忌餘
力行子可謂愼事得天命矣
　右天地手策貢士四吉四凶短命符續命
　符安國得天地心群神喜讖



太平經卷之一百九
















太平經卷之一百一十入二
　　　大功益年書出歲月戒第一百七十
　　　九
惟上古之道修身正己不敢犯神靈之所記
廼敢求生索活於天君不敢自恣恐不全日
念生意與神爲臣表其類也欲得盡忠直之
言與諸所部主者之神各各分明是非廼敢
信理曲直耳何日有忘須臾之間上有占人
具知是非何所隱匿何所有不信者也故得
自理求念本根未曾有小不善之界也但自
惜得爲人依仰元氣使得蠕動之物所不覩
見灾異之屬但人負信於誓言兩不相信故
有所不安天地中和上下各自有信人不得
知其要而言何獨有善有惡耶灾異悉所從
生人食五常之氣無所不禀無所不依無所
不行獨何不奉知古有知人相及逮乎此爲
失善從惡令命不全何獨而是耶故天君言
有善有惡善可令同所以然者當令有分别
不可自從善當上行惡當見刑何得與善相
及耶以人意言之亦爲可知自有當直之者
故設惡以分明天地四時五行之意使知成
生爲重增其命年人得生成之道承用其禁
不敢觸忌以是言之天知愚人甚薄而無報
復之意逆天所施爲證天所施爲加人所施
行邪中類反當活惡疾善也故聖人知隂陽
之會賢人理其曲直解其未知使各自知分
畫不相怨善自命長惡自命短何可所疑所
怨乎人人爲不如六畜飛鳥走獸水中物耶
以爲人無狀邪天使然也天同欲使爲善耳
不欲令爲惡也如善惡同其苦樂耳富貴壽
老天在上爲不能分别好醜使無知人得氣
揚聲言我與汝曹等耳行善何至用是故進
益善令久生其人薄者念之等耳比惡亡命
廼欲正悔過見善與從事見惡退止日夜剋
躬思省所負既復小生得與人等雖不仙度
可竟所受不中亡年是爲可矣俗人之所長
須臾耳不念久生可上及知士有心念索生
故不作惡耳天見其善使可安爲更求富有
子孫雖不盡得尚有所望何爲作惡久滅亡
自以當可竟年不知天遣神往記之過無大
小天皆知之薄疏善惡之籍歲日月拘校前
後除筭減年其惡不止便見鬼門地神召問
其所爲辭語同不同復苦鬼治之治後乃服
上名命曹上對筭盡當入土愆流後生是非
惡所致邪人何爲不欲生乎人無所照見乃
如是何所怨咎乎同十月之子獨何爲不善
施惡不息安得久乎愚士之計壹何不與小
善合乎行復道小不急之事凡人所爲各不
同計自以爲可所觸所犯皆欲得人利人亦
不欲利之善利得生須臾惡利不久以善不
久居地上也故使有天地知不乎天使人爲
善故生之而反爲惡故使主惡之鬼久隨之
不解有解不止餘鬼上之輒生其事故使隨
人不詈也知不乎此書先進善退惡古今文
也自不從其長命就惡無可奈何鬼使得不
白也故有過者没形於土耳精神不安未知
所止是誰過乎人行且自詳思念取便安勿
非所言辭語前後復重其所道非一事故重
耳人命近在汝身何爲叩心仰呼天乎有身
不自清當清誰乎有身不自愛當愛誰乎有
身不自成當成誰乎有身不自念當念誰乎
有身不自責當責誰乎復思此言無怨鬼神
見善白善見惡白惡皆不同也復知之乎辭
小止有惡不息文書不絶人没廼止此戒可
知爲惡自負其身耳不負他人也復知之乎
行順所言可思無離於心離之爲敗不可復
理與鬼同伍何得活乎念生得生是爲知惡
會當盡不得久在知之不乎行復小說人居
天地之間皆得爲人奈何忘天地恩乎此爲
何等哉其愚乃如是不能改何所復望乎欲
望天報當自責懇惻垂淚而行言我蒙恩得
爲人與萬物絶殊天使有異能言能語見好
醜知善惡可不之事當自詳愼所言反天辭
令不奉順是爲大逆不道之人天安從得久
與從事乎故置凶神古觀之還辭如所言其
人自不好善天君言前已有文書不絶部主
者下收其魂骨肉付地主不須時惡人不可
數聞故自損威怒還就儒雅改易其惡采取
衆善著之於内以心置心神言我受天心教
勑使主隨人心其不得有小脫善惡輒有傍
神復得心神言益復悲楚未知吉凶故自恐
在惡伍之部日夜自惟不知當所自置故不
敢有不善之意唯諸神相假借使得自責不
用神誠被誅不恨天君遺大神下言此人有
自責悔過不犯所禁假之假之後有不善取
之未晚見神言日夜長息恐身過未悉除久
不與太陽氣通而在死伍之部益復篤不知
而何也受勑未能通達靜於閑處自省責過
所負以謝天地四時五行諸所部神天君聆
聽令自思惟上古之人皆有知慮不敢犯禁
自修自正恐見有失動輒爲不承命失其年
用是之故不敢小解過輒有罰首以是自省
自愛敬重禁忌不敢有違失意復見責問心
常恐悸悵然失氣負天心言有小不稱是爲
文煩輒考問實核所言所信可可以得名譽
及其身無信久亡人年故復思念不失我心
切怛恐怖不敢自安舍氣而行常自戀慕貪
與天地四時五行共承統而行不敢有小過
差心自忿當前後深知至意不失其常念恩
不違精實貪生望活何有小惡聞上乎結軀
行相承事何敢有解意恐不能得上至意不
知如何也心益復悸切自安無益天壽難得
一失不可復還遠俗日久而反中折當顧望
下是令悵然故自敕惶慄而已常恐一旦大
小不稱見退愁懣在心自責自過旣蒙天恩
得展舒前命饑渴之情不敢忘得活而已諸
大神哀省録示元元禀氣於天厨駕乘天氣
而行薄所主防禁衆多不可有失亡身雖鄙
賤不足榮寵亦不以不肖故能見嫌疑也真
以心求進索生唯大神原省語言使見四時
五行生成復見日月難報想不見中棄正營
之人不敢自遠傾倒枕席大神言此人自師
化廼如是何憂無蒙保者邪往昔有是人天
右哀之近在左右今見在視事久遠多知慮
所言所語無不得天君腹心者且爲之爲生
伏地泣出而言被勑覺寤廼以先古有心忠
誠進在所知無不包懷聞之何敢比望先之
人乎大神言持是有信之人相語者欲令相
生爲行比望耳人有不及時生言大神乃開
導大分明生等比衆多獨見異使有開思是
恩極重何時教大神乎大神言思從中出發
憤念之爲報生言自分不知所奉上雖自天
有珍竒可好者思復上之見勑發憤想念是
爲可誠受是言非口辭相報有文也誠日夜
惟思不敢有解大神言所誡衆多所諫亦非
一人所問持是久遠相語者誠重生耳言特
見厚哀尤深天君聞之呼大神曰比生何從
發起自致大神異語乎大神言見此學人尤
信故爲道難易天君言見善進之使及是是
其宜也大神言天君召問是信生生言不敢
希望及天左側也願在無職之處自力盡忠
而已大神言皆當有所部主乃見信理如是
誠僥倖甚得大分不敢有小不稱者也大神
言是生見化乃如是宜且復進可及先古生
言不敢進長壽也其人所貪也大神言是天
願生言是本因大神所保不敢失大神之戒
也天君知此二人相諫勑尤深善之使自相
教也
惟上古聖人之爲道也乃出自然心知天上
之冶所施行皆豫知者音聲徹通還知形容
自視心昭然意解知當救之事吉凶之會了
然可知心内欣然乃知得天之福也使見前
行之事皆戒篤達自惟蒙恩見寵遇得與諸
六神相持日久輒見教戒使不危闚望四表
上下通洞益復哀哀心中歡然復得近期並
及所不聞是皆天大神恩力所施化大神言
是諸神共知進者有命録籍有真未生豫著
其人歲月日時在長壽之曹年數且升乃施
名各通在北極真人主之變易骨體身輕潤
澤生光時暮得藥以成精華所在化爲無不
成出窈入㝠絲髮之間何所不通聖人言實
有是從俗成食從地隂神出安得不重乎易
之爲輕乃上是易大神恩不能報功大施想
大恩忍不及使得蘇息之間深厚非辭所報
大神言是天禀人命禄相當直非大神意所
施爲見善薦之是神福也何所報謝乎恐其
後有疑爲施禁固者使聖知教戒後人照知
之耳聖人自有知無所勑也聖人言已得被
報雖生録籍會當有教導不及大神言是生
之語儻然謙者是其宜也生重見辭前後悉
備唯大神以成就恩意生見人分人也而不
敢自解而有驕慢也請復於閑靜之處伸力
大神所教施願念不逮之生大神言盡辭前
後可知餘無所戒也辭别各宜照所言生言
受戒之日不敢解止須臾也但恐未能卒竟
之耳唯蒙扶將使得視息復生望傾側在心
唯大神時時相存教勑是恩不小大神言是
生之所言宜稱之生言唯唯不敢以身自防
大神言成名之人精進有益兼並部主非一
天君聞之大神戒聖人相對辭語爲有知之
人宜勿忽解命可至無訾之壽各還就所部
見善當進之大神聖人言俱受天君教盡力
有效有效不敢倦時也天君言成人者爲自
成唯唯
惟上古得道之人亦自法度未生有録籍録
籍在長壽之文須年日月當斗之時傳在中
極中極一名崑崙輒部主者往録其人姓名
不得有脫數使往動揺支節屈申轉傾反覆
教戒勑隨神屈折以藥飲之骨節開鍊雖不
時相見者知其可堅與不也示之志不傾也
貪生惡色思行天上之神數使往實核有歲
數乃令拜受不足之文心言出辭使知所行
防禁傳示學者不用神文言自已齎書且竟
神乃知相對語言亦連歲月積千三百二十
日乃將與俱見大神通元氣行自然天君簿
見宻勑所案行不得有私相信感心易意行
無失誤大神言已筭計諸神所假禀常以八
月晦日録諸山海陵池通水河梁淮濟江湖
所受出入之簿各分明天君有所勞賜有簿
署天君前自復數通藏金室署有心之人令
主天君所問輒當承所教宜日夜不解屬主
室之人勿失所索部别令可知應得有心之
人須以定録簿當有使神主爲計名諸當上
下先時百日皆文上勿有失脫如有文書不
相應計曹不舉者並坐先勑令勿犯神書言
此書出後三歲八月乃示俗人如有道信文
者大可示之天君有教言此人先時有承負
勑神爲解除收藏未藏者爲藏之大神言此
人貧戹空虚日久恐不自全得天君腹心乃
令神收藏不藏者其主未藏者時恐不如所
言也前乞勑拜謝受恩雖日月未至諸先時
一月令知之天君言下所部神將士衆田地
中勿失時以藏爲作姓名令地主敬愼使有
神靈往來有欲從願所求聽之有信之後宜
愼之大神言如是必海内聞知好道之人將
相扶承事之敬之天君言有功之人亦自當
見敬大神言此人年未滿期未至請至期教
其所報謝當時未昇其舍空虚無以自衣有
道者給食至時止天君言是小事耳以天官
給家有家有心者大神言請如所道勑天官
給所當得此人空虚日久與食令足大神言
令勑天官神給姓名勿令空乏天君言善
惟上古之人皆得天報應有信可成乃令受
命爲神所護視恐有毁缺日夜占之見爲善
助其歡悅不欲聞其惡常置長壽之曹心使
爲善無有惡時使有進善有孝忠順之意所
承所行不敢以意承教而行人謂無知我亦
見知之人有善大恩有哀以思力自喜加人
久見狐疑尤惡先没用是自損度自約恐犯
惡人日夜惶懼不知如何也天生人知善惡
行善有信天不欲令有惡聞也用是欲貪生
惡死亦不敢犯禁如所妨害於身也故因縁
天氣得與通人之辭語言自往來知人情意
見其不善而退自責恐有文書汙名存其中
也如人當時意加施於人誠不敢對首理委
曲得自責所施行不得人意過多難除故人
來悔易勢當時鋒通以爲命可再得也不意
天遣大神占之尤惡先入土用是自慰隱忍
不敢當惡格辭有小異意旣得天恩假其須
臾使得蘇息長有活之望是天之部分也以
故得有分意命不久存用是之故復益悵然
有慚㤥之心欲見天神求哀教戒照未知之
事防備未來當與天心合可得小如意貪上
有計慮之人並思善惡得不見之勑廼見大
神苦甘自道生求俗之人貪及上以故自修
自正唯大神勑厲其不足使覺寤望戒左側
唯大神哀省索生之人大神言何惜禁戒乎
想自深知之辭令各自吐寫情實但恐不如
所言且復諦之計從心出宜復熟念生言皆
感恐旣身及之何敢不從心出乎大神言如
是爲發且復還靜處惟思之有不足乃求生
言稟知希疏少未得大通著之戒也匍匐須
教乃敢進見大神言如欲盡精誠有功可得
及之努力自念從生以來功效所進解先人
承負承負除解過盡亦當上何所疑也且復
愼所言宜勿外意也生言受勑見戒不敢餘
力而不進善也已善復惡自與命戲耳大神
言善人也宜復屈意雖心勞命之日當時微
苦用心不解復後得福生受勑誠歸閑靜處
思失自責大神言思從中出天神知之勿倦
也生以年窮盡乃止大神言有行乃如是何
憂不前乎天君聞之重勑大神使欲進者觀
其所爲積歲月日各令有部有功當上名須
缺補上古之人心言口語皆知人情無文而
治表裏外内具見其信各不相負天有要令
犯者尤醜輒見治問責其過咎用是之故益
復悸動惻然念天恩所施行使得全完爲人
知好惡之義人以此等念恩深厚不知以何
報之但心思欲進而有忠誠之信所爲所作
承奉不敢失小差恐爲衆神所白見過於上
有不竟年命之壽以是益復感傷憂心不敢
自解而望報施之意實貪生與諸天神共承
天心有善者財小過除竟其年耳如有大功
增命益年承事元氣合精華照見所知復受
大恩非辭所報但獨心不知如何也唯諸大
神共省哀録不及教戒使見知慮知天上所
施禁忌衆多當輒相承不得有失也唯大神
惟其不足見戒不敢忘大分受施不忘生恩
意也大神言生自有知之人何所教勑但當
順天所爲勿逆其心見勑戒應時奉行勿失
脫而已是爲得天心意矣賞罰有輕重宜各
實之勿有失誤得爲可餘少所戒宜詳愼所
言出辭當諦思之令可行有小妄者輒以心
自況之從善是爲小戒餘者當平生之言見
深戒不有失神意也自惜童蒙未見大分故
固大神重戒所照衆多知慮廣博無所不包
唯大神重戒欲蒙其德不逆所言唯復顧意
伏須重戒大神言是語可知天上之施與中
知地下傍行等耳法律相應無有差也自有
相教者且隨其主勿逆而已生言自分當戒
也法律雖同而用心少得其意也天心難知
其訣大神言是皆實無欺而已乃豫知天君
意所施爲者爲上第一之人可在天君左側
有功勞賜賞謙遜不敢盡受益復竭盡筋力
用心乙宻爲大故天君重復自面勑教人是
生之福也所主衆多平心爲行是自可矣生
言不敢乃望在天君左側也見活而已但思
忠孝順理盡節不敢受重賜但恐無功耳如
小功效之日令生身日明長見生日久矣但
思無極不敢有不思過須臾也得見温言心
志飽滿大神與生同居對治無思也誠復受
恩出入上下時小相戒是大神之恩不可中
謝但心意戀慕常在心中不敢解止天君聞
之知之士所行莫不得願也常能自責過負
想不中惡勑大神教戒之使及上勿倦也上
善之人皆生於自然皆有曆紀著善籍之文
名之爲善人之籍常有善人之行未嘗有惡
稱行止出入輒聞善意未嘗有惡故名善人
動輒進之於人衆竒爲不見之物得上於尊
尊者見之或善其言或貪其善行或貪其誠
或貪其見愛或貪其孝忠或貪其久所言或
亦貪其見信是善之善也故名之爲善時見
寵榮復貪得長遊復貪得神仙復貪得不死
位復貪使衆神是善人之貪也行仰善與天
地四時五行合信諸神相愛有知相教有竒
文異策相與見空缺相薦相保有小有異言
相諫正有珍竒相遺共進於天神欲見敬求
戒思過恐有不稱天之大神也常日夜進心
念篤見善從心思聞善言忠直之志完軀之
人愛其命年常恐一朝有異小不善之意聞
人有過助其自悔主其有知善所諫用其人
言並見其榮善教戒人求生索活之道是善
人之極但當有功不敢違神之願思慕長在
復得行見人之願所當逮及唯天大神通達
辭令檢勑所行防禁得小失相假忍使思其
意天恩廣大多所愛傷使得自思悔過命長
是大分之施也但恐不而卒竟恩貸唯諸大
神原其不及願蒙不見之戒使得思樂其志
廣見唯思重勑大神言上天地各有文理知
用前不知自却此自然耳不惜愛戒而不相
教也見衆善之人無有疑何所復戒但且詳
念所言相副而已是善人之願也宜復明之
生言自不肖行不純質以故自親大神所禁
戒者數蒙厚遇輒見思念顯見以故復詣不
知厭足天使其然大神言是生受自然之姿
天使來問者知其同不耳何所嫌疑乎宻欲
來承勑者皆言自情實少雙辭語出於華耳
會以心自正者少故使有空缺轉補是生短
也宜復愼之勿解也生言稟性遲鈍設意不
失但以文自防也唯哀之不耳大神言是亦
出於知知善行善知信行信知忠行忠知順
行順知孝行孝惡無從得復前也想生自知
是故重之耳生誠悵然曰是生所聞是大善
是有重戒出其中大神所道乃如是何敢有
懈慢之意乎是爲活生之意蒙寵如是不知
何所用報大神恩也大神言是曹事視之而
不足爲戒念可行宜復成名可及上無疑行
自得之何所報謝乎辭令自善不得相聞語
耳生言是戒使生長得有活之望請於無知
之處思惟所言大神言當知生辭勿離於内
也前後所戒來學問之人如此矣生言誰當
肯相勑如此乎生禄命大神喜之時約勑前
後備足但無以副恩誠慚無以自詈天君聞
之是善之善善中尤善可兼行諸部勿使有
失大神還語生天君所勑恩榮如是宜勿犯
之唯唯上德之人乃與天地之間當化成之
事使各如願善者著善之文不失其常不失
其宜是爲上德無所不成無所不就不失其
明不失其實不失隂陽所生成不失四時主
生之氣所出入不失五行之成不失日月星
宿不失其度數不失吉凶之期不失有灾異
之變不失水旱之紀人命短長不失所稟繫
星宿厚薄之意是上德所當行也故言有德
之人無所不照無所不見上下中和各從其
宜就其德各不失其名是爲順常長生之文
莫不被榮萬物巖牙部甲而生垂枝布葉以
當衣裳霧露霜雪時雨以當飲食生長自成
覆葉實令給人地之長名爲水母民名爲瓜
盛夏熱時以當水漿天下所仰人無大小皆
食之是德人承天統成天形於地以給民食
行恩布施無不被德以自飽滿是天恩非也
天所施生甚大不順命反言自然是爲逆耳
故使德人上知天意教民作法無失天心有
養長大使得爲人復知文理行成德就可上
及天士天上之事功勞有差德人主知地之
事令民依仰重見恩施不能以時報之德人
爲天行氣上下中央不得其所者人反輕天
所施爲是正令天怒不止神靈不愛人侵奪
年命反自怨非天是愚甚劇故下神書使住
勑爲施禁固旣民不犯有豫知來事遠惡趣
善不犯所禁復得見天道所師化無不從之
化者故使人主爲作羽翼開導頭尾成其所
爲城郭倬然可知知上及大化並理元氣復
知人事是亦有禄有命之人皆先知之隨人
化可得延之期天亦愛之善神隨護使不中
惡心使見善惡者不得以爲比等故天重善
使得從願不侵不剋如其平殊能過善天復
增其命年不危陷是非大恩也當報何疑前
有大善所行合天心意近之左側惡氣不來
不敢視之延命無窮是恩難報報之不以珍
竒但寫心歸誠自實有信不負所言是爲有
報爲報爲知不乎知善爲善見信行信是人
所長也且宜照之勿自疑前有信人已壽無
極化爲神靈所兼備足功勞所致復知之乎
故德人有知之士所得上進天甚愛之不其
文章知命不怨天行各自愼勿非有邪教人
爲善復得天心意者命自長事皆天君出不
得留止俗人難化化之以漸無有卒暴詳愼
所言勿爲神所記各愼所部文書簿領自有
期度勿相踰越見善進之見惡當改勿有所
疑貪生之人自不忘天所施爲故重之者誠
愛人之命耳念善得善壽不疑也天君愛信
知不乎詳愼神文勿以自試天下之事孝忠
誠信爲大故勿得自成恣復奪人筭不得久
長愼之愼之勿懈也懈爲自疑耳疑之自令
不令知不乎知不乎
　右天上文解六極大集天上八月校書象
　天地法以除灾害

太平經卷之一百一十
太平經卷之一百一十一入三
　　　大聖上章訣第一百八十
惟始大聖德之人乃承元氣自然精光相感
動乃爲大聖悉知當所施輒如天意不失其
元氣之志常行上爲大神輔相如國有公卿
心知大神之指歷文書相通上章各有薦舉
宜得其人使可保有言事輒用天君以事更
明堂得書輒下無失期輒得朝上之恩貸自
天君曰不訞朝廷㫖請寄之人文書所上皆
自平均無有怨訟者各自身受恩分賞罰有
差何有分爭者乎大聖先知天君所當施行
之事安得有失乎俗人不知以爲如民長吏
安能知詔書所當道下文乎天上之事音聲
遥相聞安得有隱也此在自然之中相檢何
有脫時乎天君日夜預知天上地下中和之
間大小乙宻事悉自知之諸神何得自在乎
故記首尾善惡使神疏記天君親隨月建斗
綱傳治不失常意皆修正不敢犯之故言天
遣心神在人腹中與天遥相見音聲相聞安
得不知人民善惡乎天君言善信舉之惡無
信下之不但天上欲得善信人也中和地下
亦然人不深知當來之事故使有心志之久
久與大神同路是天之所近比如國有忠臣
良吏不離左側但人自不信天天何時當信
有二心之人乎中不爲天不如民人邪蟲蟻
之人亦何因縁得天心意所壽貪惜此人不
時相親者過起於民收攝十三於後亦有歲
數見有心之人不念俗事貪進求生故神告
其心出之耳有心志之人可與從事對談誠
信之無有心志念衆口當食求利衣温飯飽
禮費相隨驅使貧弱自以高明非天腹心也
行不純質復欲求道索久生是正爲索所不
得罪大重少有貰時此爲知不乎當白日昇
上之人求生有籍著文北極天君内薄有數
通無有心志之人何因縁得著録有姓名乎
彊學之人學之得天腹心者可竟天年殊能
思盡力有功效者轉死籍之文復得小生何
時當得駕乘精氣爲天行事乎是爲可知得
書感心泣出自責言我同十月之子施行獨
不得上心意而在死伍之中是行何一不得
上意是我之過也天地上中和皆當從天恩
生而反多不信是罪之重也何可望乎天上
諸神聞知言此人自責自悔不避書夜積有
歲數其人可原白之天君天君言人能自責
悔過者令有生録籍之神移在壽曹百二十
使有續世者相貧者令有子孫得富貴少命
子孫單所以然者富貴之人有子孫家强自
畜不畏天地輕以傷人以滅世以財自壅殺
傷無數故天不與其子孫爲惡不息安得與
善而壽乎此爲知不乎大神遣小神下令各
受其命長短之事從出無所疑也思之復思
書辭可知小大念後有失脫之文當疏記
有德人祿命訣第一百八十一
惟太上有德之人各自有理深知未然之事
照達上下莫不得開心之所念常不離於内
思盡所知而奉行大化布置正天下所當奉
述皆不失其宜篤達四方意常通問正其綱
紀星宿而置列在四維羅列各有文章所行
目有其常繫命上下各有短長生命之日司
候在房記著録籍不可有忘命在子午其命
自長丑未之年不失土郷壽小薄不宜有惡
使付土郷壽未盡籍記在旁雖見王相月建
氣以不長所以然者在土之郷故令坤艮之
郷其壽自減生日及時三土相望其日以生
不進價作己錢從歲至歲少有利時辰戌之
歲天門地户天土地土自當所生天地土生
上草木天地土生下草木天土出聖智土地
土有賢雖有衡衡伍不相干人不知之反言
年在辰戌月建相破以爲大惡天門地户相
對隂陽相望生日直之天戊日復直歲生是
爲大德之人無所妨固宜勿惶懼地土出賢
爲之府土乃所居何有惡者人自不知以土
爲人皆屬土府壽命有期直聖得聖直賢得
賢是天常法禄命自當或出神仙寅申之歲
其人似虎日月相直殊不得相比所以然者
寅爲文章在木之郷山林猛獸自不可當但
宜清潔天遣令狩不宜數見多畏之者名之
爲虎年在寅中命亦復長三寅合生乃可久
長申爲其衝了不相亡多惡畏夜但能縁木
上下所畏衆多其命在金行害傷人故令小
壽是爲可知事神忽荒精邪厭畏無常少有
利時卯酉之命各直其月其月復同卯主於
東繫命東星多所生活人民飲食卯故言東
方正卯爲東之中春生榮華夏長其實無所
不施莫不被德故名東星爲仁不忍中傷天
惜人年復得久長西正酉復在金郷喜行戰
鬥不得久長行惡自然何從久生雖得王相
月建裁自如耳其六七惡日亡其過半是爲
可知已亥之期年以生各置其月復以其名
爲之重隂無陽命自不長三隂會時會復當
故言已亥拘主開藏亥主西北已主東南所
向所爲少得其宜治生難以進壽難以長故
言十文轉相通十干名功復宜天筭計其短
長相推爲命天之行何得自從故今大德之
人并領其文籍繫星宿命在天曹外内有簿
上下八方皆有文理何得自從人不得其數
反言何負於天行善可盡年命行惡失長就
短惡惡不止禍及未生何可希望行自得之
其命亦薄不盡其筭閣在天上以遺善人可
戒子孫愼之反正悔過可復竟年各自分明
計其所爲勿怨天神努力爲善子孫延年不
者自在可無怨天復小正復念其後復疑者
當平之矣
　　　善仁人自貴年在壽曹訣第一百八
　　　十二
惟太上善人之爲行也乃預知天地表裏出
入隂陽道其綱紀發中念之不忘其理順天
而行不敢有疑用是得成奉天大施思念在
身行無愆負微禀自然數見戒前後可知人
自犯之亦無所怨從古以來小有信人信欲
相欺不念其後故令天地瞑怒殊不止賢聖
有知自悔耳天知之教之不用人言反惡意
相視諫之不用但欲自可此人無知甚於畜
産用是之故故自責過負安從起日夜思人
不解行所負何所怨咎但自無狀不計其咎
妄爲不當行不承大教而反自在自令命短
何所怨咎時念上古得仙度世之人何從起
念之見書皆言忠孝敬事父母兄弟和睦無
有表裏上下合同知天禁神主爲理白其過
失無有休止修身自省旣得生耳受命有期
安得自在念之心痛淚下沾衣無有解已日
惜年命恐不得壽見長命之人問之言有忠
孝不失天地之心意助四時生助五行成不
敢毁當生之物爲善不行侵人無所欺抵誠
信不敢有所負行成於人衆不敢失於親而
虧閭里出輒相報其以時還未曾大醉卧於
市里賢知相隨不顧愚子念恩於天地不敢
望報自責而已復有過失承負所起自責有
歲數乃感動耳生俗多過負了無有解已愁
毒而行不知所止每見人有過復還責己不
知安錯思見善文及其善戒禄命僥倖逢天
大神戒書文反覆思計念之過多無有解已
叩頭自搏而啼鳴有身不能自正而反多怨
禁書致重而自觸之致命不壽晨夜自悔冀
復小久不敢施惡更念當行恩德布施蒙得
其理無有惡言但見淚耳感傷於心天神聞
知來下言此人爲誰何一悲楚窺見大德之
人延命久長在問之言此但行應天心合地
意是故得壽耳還歸靖舍念之如太上德人
之言以故自省也使神見自責悔人還上天
更相檢持所以然者人命有短長春秋冬夏
更有生死無常故使相主移轉相問壽筭增
減轉相付授故言四時五行日月星宿皆持
命善者增加惡者自退去計過大小自有法
常案法如行有何脫者天上地下相承如表
裏復置諸神並相使故言天君勑命曹各各
相移更爲直符不得小私從上占下何得有
失有性之人自無惡意雖有小惡還悔其事
過則除解有文書常入之籍惡者付下曹善
者白善惡者白惡吉凶之神各各自隨所入
惡能自悔轉名在善曹中善爲惡復移在惡
曹何有解息地上之生人中有胎未生名姓
在不死之録年滿行成生者攝録令有保者
乃上之所以然者其壽難待重之故令保者
過並責以是故自不忠孝順無功者皆無保
任者但爲生先祖績使有祀耳殊爲惡不止
何有得後生食者乎食糞之人亦安從得與
天大神久共事乎糞中之有應天書度者天
遣神教之歲月旦滿勑天大倉守神斷有形
之物禀天大倉氣食消化令輕化神靈出窈
入㝠乃上姓名不在簿中何有求生人安從
知之人自善無失天心大神動其心使樂爲
生道俗人自貪之所以然者自行惡無一善
時但貪好衣車乘相隨自得不滿之命天地
亦不奪其願也惡人亦不得久視天日月星
宿也當歸長夜何得久在此人不得自師爲
善者天知爲惡可久前故使食有形之食故
藏土下主爲地神使不得復生故以書相示
令知之耳或有尸解分形骨體以分尸在一
身精神爲人尸使人見之皆言已死後有知
者見其在也此尸解人也久久有歲數次上
爲白日昇天者使有歲數功多成更生光照
助天神周徧復還止雲中所部界皆有尸解
仙人主知人鬼者有道之家其去者得封爲
鬼之尊者名爲地靈祇亦得帶紫艾青黄所
主有上下轉有所至爲惡聞得片退與鬼爲
伍知不乎故言死生異路安得相比行辭小
復息念其後遺脫不足者當說之
惟太上善人之爲行也乃表知天地當行之
事各有所主各有其辭各修其事各成其神
各名其功各行其忠各理其文各布施於人
各道其進各得天地腹心各不失四時五行
之生成乃應太上善之人是天之信地所保
皆得中和之心腹知人情出入内外承令而
行不敢失大聖之人意下不敢犯諸神所禁
常念成人使樂爲善人令得天心地意從表
定裏成功於身使得長生在不死之籍得與
大神從事對職却知是非忠誠於天照見日
月星宿不失法度不失志意常生貪活思奉
承天化復知地理心乃歡喜復知吉凶之籍
存亡之事欲與自然同其路行少惡貪見大
神之戒閔傷未知照其不逮使及長生之録
見天君蒙其生活久在不死之籍行天上之
事下通地理所照見所聞目明耳聦遠知無
極去來之事文書通辭復知要妙是太上善
人之願也唯天上大神照知指願貪慕自然
表紀合生氣而行無有窮已常言天不奪人
願地不奪人所安是自然不敢有毛髮之系
而煩苦諸神深記文墨也日夜思念過負恐
有不稱太上君之意何惜何愛而不盡忠誠
孝順乎當自言被受恩施得榮華不望報天
心重愛但自過責少所貰也唯大神原之戒
之不及戀慕之不敢自遠常獨念恩不報罪
還著身恐不辭解但惻怛而已雖見原省使
得自思念所負大神言太上善之人思過自
責文辭逢出上聞是其文辭延及也但恐不
知所言耳天信尤善尊之可至無極之壽宜
當復遥心勿忘天所生大施之分太上之君
善之言生自命好生不顧財色見活之人常
思與同久何時當妄行不道無心之意不報
重恩乎但自惜年生以來不見大分耳唯蒙
恩教戒使知分理當言知命不怨天不敢自
怨而妨活也心相加當有貪時邪但自恐年
命窮盡不見天之大施分部耶唯復勑戒愚
矇之生使有知慮爲大恩非辭所報也但剋
心念常在於内不忘其饑渴求戒見活唯蒙
原省大神言我本從諸神自進於天君無有
小失助天地有功之諭上籍在天君何時當
相忘乎請白生辭令自責有歲數貪慕天化
其人在録籍與不天君言自責之人皆於自
然亦神所資善也使主案天文籍之人視之
有自責乃白生籍神使勑視文文案籍有此
人天君言人有生自行善不犯所禁是人行
之所致也大神且復詳須施行有缺上名大
神言從太初以來諸神有功得天心意者見
進頗有空闕有其人所行當備上姓名天君
言所部職多煩計功除過使其更勿違所言
大神言此太上人自隨正過負尤少天君言
復念之有未稱舉者責保信上之補闕天君
言是曹之事不可不諦也大神言請如辭所
言未能百日天上諸神爭保上之大神白意
天君言如是各使可使使往視事遂復見重
信者補真大神言請遣使神取召上之先化
形容神使往化成精光耀多大神言取白天
君言人已化成神上在於門外未入天君言
使詣主者曹謁之大神言大神所白唯唯請
屬所白如言宜遂觀望其行天君言當如大
神所白
　　　有知人思慕與大神相見訣第一百
　　　八十三
惟太上有知之人乃預知天上之事當所施
爲當所奉行事出自然元氣相加得成熟了
然可知變化其心使成自然在其所爲故有
知乃知表裏出入所行莫不得成就莫不成
其所莫不變化有時欽仰威神以成其功以
名其德常不離忠信未嘗有解晝夜悲惶不
離於内傾側思慕貪成得與大神相見談言
通辭行其所道進其所知常思成功有恩於
神益壽增年故令有知從内視外何所不知
何所不見見心了了念但貪長生活之道思
得駕乘爲大神奉使在其所至不敢還言應
時如到思得心開受神之言如神所爲知神
所行務以自信乃敢前言欲求蒙得見活而
已不敢求大職見哀而已雖見存亡之事内
心惶恐被受大教輒當行通施恩布惠有益
於上有益於人著名録籍常在不死之位心
乃欣然嬉思盡功於天君所積之有歲乃前
語言唯蒙大神通其不足知所辭辭大故以
貪進受其乙宻征營門閣不敢自息欲得教
戒稟其不及願得省察不逆所言使須戒勑
大神之言太上有知之人自多所照見但爲
未能悉知天之部界耳悉何所戒天上之神
皆照之太上有知之人言也但爲欲知所語
所道所行與耳何所嫌疑乎天君言常勑諸
神有欲忠孝誠信有功之人進上姓名是太
上有知之人禄相所貪故以心自明是也但
恐文辭筆墨自言耳亦何惜愛天上之教戒
乎常言苦無應書者恐外内不相副也如欲
進其知慮廣問深達是亦當所知也行其聽
大神所言天有重戒不可不愼不可不敬不
可不畏乃可誠所戒衆多當知其要且復開
耳目用心唯唯然從中出天上大戒諸欲見
進求生久活者宜當進其所知有知不言如
聽是爲無自進之心也心有知思思當進見
其中有志當進見其志有誠當進見其誠有
孝當進見其孝乃爲得天之腹心不可不悉
進也天君預知人情不可有不進而不進道
說之也隱知藏能天惡此人使不見壽籍爲
知不乎不但不見壽籍也亡先失精去離身
中亡其年可不愼乎太上有知之人所以然
者天君知有知無知其自知之何有疑也但
詳念神言勿負於言而已太上有知之人言
自下愚彊問不及欲蒙得所不知何敢隱知
藏能使天君諸神聞知更爲亡命失年壽不
久長是過禍之根滅身未足報謝何敢有進
而乎唯諸大神照原其不及逮者大神言求
生惡死之人亦自有心志意不可也恐有迷
時生言自分不知戒文也而被大神恩貸教
之乃如是何敢自息而不進所知所言乎唯
大神録前不耳大神言相前不易輒有保者
有信可天君心意乃可望生耳當諦之生誠
貪生故盡其忠誠不敢解息思過自責何敢
失日夜乎天君聞知言此太上有知之人言
也乃知是案薄文有此人姓名有闕備勑生
籍之神案薄籍有此人雖有姓名自善多知
須年滿勿失其年月神唯唯
　　　有心之人積行補真訣第一百八十
　　　四
惟太上有心之人各知分部各自有所道自
有所行自有所奉自有所進自有所白自有
所言自有所至自有所動心不繫於内常思
盡忠信孝誠有功於天積行累歲未曾有解
而忘恩分常念貪生得於上衆神所佑不敢
施有小分常懷怖心未曾自安思得太上之
戒以全其命何敢有忘大分之施唯諸大神
宜小顧照不及心常戀念太上之事當所奉
行規矩繩墨見信自然闚望四境通達四隅
承天所知表通未然心念大神之疏相通文
所進所白不敢自以心意評之常與諸神集
議可承用與不常恐不得神心腹自惟本素
無舛之人也如自發中思慕常在不害之命
全身前貪其光耀上及無精無形之音聲洞
達太上奉使進不敢忘有解而妨大化唯諸
神省其貪生不敢去離大神左側見戒心開
目明欲在久長之文增年壽思進有功以身
躬親不敢自信而擅道曲直爭其不足也望
上之人常汲汲唯哀照戒之恩愛念何有解
時心想日夜相見貪知防禁之失以動其心
使還見其不逮及者是非文辭口言所報唯
蒙見省念貫於心鬲大神言是太上有心之
人亦當所宜行也求蒙天重戒防禁自有知
之人本素自了曉分别其理何所道戒乎持
心射心亦無間私從上占下悉自知所主今
太上有心之人天之親近天神所信但當持
心意常恐惶不失耳餘者自有心所知努力
傳達廣問勿失所言有知之人多所分明但
恐當時有不如言耳何嫌不相白說其人有
心自思愆負也平但念其前後壽自從中出
與天君心相應也餘少戒有心之人言生本
末草野之人見有久生老化復丁光景滋液
出入無有失未見其失學者衆多得者少無
其人所以然者持心不致宻而輕所言禄筴
不宜故令希少今生見是前行之事益復改
正易節開心相留耳欲開音聲善聞貪壽惜
年以是不敢解息唯大神省其不及大神言
有心之人當賜録籍請案曹簿有姓名者白
天君大神不得自從也生言唯大神照議之
耳不敢自遠傾側在外必身自效大神言請
持有心之人白之有報名籍者何嫌相應也
生言唯大神相白成就之日以死命自效何
須望還報大神以事白天君言太上有心之
人皆持心堅宻志常貪上有信勑主者之神
察之有其人者進白大神勑主察之言有此
人姓名牒文者此人未生時預有姓名大神
還白曰此人未生有籍唯太上之恩耳天君
言有録籍之人當見升自責承負大神遣大
神除承負之數教化其心變化成神年滿上
進大神言此人年滿筭計過期旦百日前未
有定故且止天君言勑大神且上令在間職
有真闕使補之殊能竭精盡志知除兼行大
神言請上如天君所言復精實壽計筭明者
當在白日昇天中天君言是有心之人所宜
也欲令有所主大神唯唯請勑正者故事承
本文大神言以升曹白謁見者白大神言請
勑主者曹主者旣白使署間職有真闕使補
天君言如曹所白
　右天上見善事當藏匿與不吉凶所致


太平經卷之一百一十一
太平經卷之一百一十二入四
　　　貪財色災及胞中誡第一百八十五
古者無形之神人也學求生道也乃上與委
氣同願念思常慕得長活之壽思念不敢失
委氣之意昏定晨省戀牢貪生常在不忘時
自視顧望盡忠貞之至奉承隨委氣之願使
得上行明徹昭然聞四方不見之物希聲之
音出入上下皆有法度群神精氣莫不自來
侍奉承顔色恐失其意繫所屬皆有懼心衣
履轉成合懷施惠布恩上下流聞四方六極
八表之外延及先生各加善惡厚薄之失大
恩所覆敬承奉命乃感動星曜無極之貲無
極之德選取貞良以自障隱其願得達心自
祐暢蒙得生無貲之壽恬惔少文軀自念全
何有懈息人不得知我我亦不聞無禄無功
何因得上與委氣同陳用是自惜自愛自養
及尤稚布施周徧何有不蒙者乎但自惟出
入無地中和之間照達日月星辰取明於前
二十八宿更直察民用有支干吉凶有文但
人少知自以爲賢動作行止旣無益於天禍
罰觸禁上至滅門絶世無續先祖無祠豈秪
命不久全奈此人何奉行不承古文自以不
犯鬼神是乃三氣不和亦有命厚薄不能悉
深念禍殃故遣三氣神往勑誡之用諫者善
不善者自期至地之下殃流子孫天命之爲
不順施惡廢善何可久存皇上所不欲見急
斷其年人不自知反怨蒼天天何時相寃人
自求之殊無知慮大羊之命何可久遇與禽
同羅觸犯其綱貪食害軀群輩相隨不惜其
年其中有知乃出於四境不害之鄉是獨何
得亦中命自然雖處無人之間是命所全世
少報者時世命然痛哉奈何自言何負於天
先古之人萬無一人相得其貪財色不顧有
患災及胞中不見日月星何惜痛乎自遺不
完命與土連窮哉此人亦有比等草木禽獸
亦然不思自正端正意無妄有惡言上有神
記下無靈上無隱匿其主坐焉各當努力求
得戒勑神靈之㫖吉凶之會何有不報者乎
故勑神人爲民施防禁使得見生死之忌生
者陽氣所加録籍有真神仙録有過退焉隂
氣所加輒在死部熟念惟思無失天綱下及
地理當知人情出入表裏可進可退無遣人
咎各得增年延及子孫得戒之後重愼其言
爲惡在下上所不顧俗世之人少孝少忠貪
慕所好劫奪取非其有殺心不離口吻何望
活哉會有殃咎早與晚耳奉承天文神靈所
記致當遠之不可自試試生得生試死得死
會死不疑故復丁寧反覆語之勿與無知有
小異言長生之道近在三神三氣合成乃爲
人不成離散爲土在瓦石同底破碎在不見
之處不得與全完爲比三命之神近在心間
何惜何愛反貪形殘都市示衆何時生還父
母憐念妻子被患踈親快之比鄰恨其晚死
流後生能自正爲善歷得復長至誠所加物
有自然致愼内外隂陽之間四時生成無得
毁焉天上地下中和之間皆自有主爲有知
之人作相之法所抵思生者與天道同願惡
者自亡年可不愼哉神人之言皆受天應不
得自怨延命之期上及爲善竟其天年惡下
入黄泉思之思之勿妄傳惡者之人傳得惡
被其患死生異處無敢有言行不善自勿怨
他人輒有注録之者無所復怨讀書知意戒
愼神書精物鬼使皆有所因有命家得見此
文愼無自傷抵欺善人天減人命得疾有病
不須求助煩醫苦巫録籍當斷何所復疑諦
之念之思之惟之可無被患患禍一及不復
救焉真人持此書以示愚蒙自改爲善勿惡
書言前後所說皆復重焉所以然者死生易
命不語其禁令無從得存口口自然唯當知
真心意好文當知所言故使守一身軀竟其
天年守一思過復得延期天道億萬少得其
真河圖洛書廢者衆多所以然者不信其文
少得仙度便爲俗人今故因三神人之師復
感動其心者神靈附人不欲令地氣召之致
詳念思惟其意勿疑此文重復神人之師被
受天教故因有録籍之人通達書意
　　　七十二色死尸诫第一百八十六
天有四維地有四維故有日月相傳推星有
度數照察是非人有貴賤壽命有長短各禀
命六甲生有早晚禄相當直善惡異處不失
銖分俗人不知反謂無真和合神靈乃得稱
人得神靈腹心乃可爲人君日時有應分在
所部得天應者天神舉之得地應者地神養
之得中和應者人鬼佑之得善應善善自相
稱舉得惡應惡惡自從皆有根本上下周徧
山海諸通之水各有部界各各欲得性善不
逆之人以爲户民陸地之神亦欲得善人各
施禁忌上通於天爲惡犯之自致不存大惡
之家無大小鬼神所憎但可自正勿非謗神
天道地道人道禁不空善神精氣尚能假人
惡者不失其文輒舉上白積過衆多太隂主
狀當直法輕重皆簿領過人不自知以爲無
他太陽明堂録籍數通復得部主神亦數通
天神部上死亡減年滅人世不可詳念重其
善致善惡自歸其身及治生天知少智故爲
施善惡救命之文以戒前後勿輕惡言以爲
談首動作進退輒有殃咎故下此文以示子
使思其意使無自怨朝廷尉設法人自犯之
勿恨主者恨之命簿不得久生會欲殺人簿
領爲證驗乃令入土輒見考治文書相關何
有脫者努力遠惡無以爲伍可小活竟年之
壽不忠疾苦雖爲狂邪所擊會有活者天上
禁神法令亦如中和地下四流傍行皆同法
象何有疑者生人有功於天子孫爲凶輒除
筭當時不死筭盡之後亦無望其生君國子
民當爲教道導其善惡務得情實無天人命
絶人世類刑從其刑數見賢智以爲首尾威
神著君神勿加暴前書已有言復宜重之君
父得以遷延及後永生滋震愼無貪殺當時
自可後被其患吏無大小正卒因縁宜明其
事勿爲民之所患殊能敬好道德仁恩與天
合德與地同意與中和有益思與善神靈相
覩各有其信勿欺愚者長生求活可無自苦
愁毒思行天上之事神靈所舉可得仙度久
生長與日月星辰相覩是天之大恩宜勿有
小不善亦復遺下作惡不止久滅人户故復
申勑既無犯者犯者各爲薄命少年人欲爲
非當爲說解其愚迷使不逢凶常時不用人
言後復自悔談者之福也星宿視人不可爲
非當各有所白善者命長不復疑教戒後生
可給先祖享不者自亡其名無犯天禁無犯
地刑四時奉順無有殺名五行所成宜各自
守無有惡名勿輕上下皆更相主令無卒無
暴乃有顯名思念在心愼離其形精神離散
邪鬼驚人念以自全無忘其名各自有喜務
道求善增年益壽亦可長生愼之愼之勿枉
行刑初雖勞意後被其榮師有善惡念本成
末弟子不順亦亡其名不得仙度犯土刑神
所以增惡不得受生愼之復愼一身之内神
光自生内外爲一動作言順無失誠信五神
在内知之短長不可輕犯輒有文章小有過
失上白明堂形神拘繋考問所爲重者不失
輕者減年神不白舉後坐其人亦有法刑非
但生人所爲精神鬼物亦如是古者知不敢
犯之人神數下歷之於天地人無功亦無望
其報賢聖之心當照其書卷卷有戒讖惡人
爲逆貪生者天之所佑貪養者地之所助貪
仁者人共愛之過此而爲惡必得賊天知其
惡故使凶神精鬼物待之入人身中外流四
肢頭面腹背胷脇七政上白明堂七十二色
爲見是死之尸也五藏有病其去有期愼飲
食無爲風寒所犯隨德出入是竟年之壽天
貪人生地貪人壽人貪人施爲惡其禍不救
故以天書告令勑民無犯所禁天氣因人出
辭宜各洗去不純之行愼之勿忘後將有喜
不者不須復存口口如言
　　　寫書不用徒自苦誡第一百八十七
古者神聖之言不失綱紀自有法度無知之
人各戒此戒尤深徹生過罰輕重皆從人起
非但空虚輒有所受天性自然不可欺矣熟
念無置行成天神矣變化有時不失綱紀四
時之氣不可犯矣輒有精神無復疏矣以爲
不白天以占之神爲之使不妄白上乃得活
耳不者罰謫賣菜都市不得受取面目爲醜
人所輕賤衆人所鄙過重謫深四十年矣乃
得復上爲諸神使中者三十下者其十奪其
所主各有分理能復易心自責可復長久勿
易天言自遺其咎可不熟念爲後仙士計慮
深淺咎自在己無怨神言出入表裏愼無誤
失詳諦所受被天奉使不可自在當輒承命
不得留久輒有責問不頃時矣過重使退地
記所受姓名如牒不得留止處有空缺下人
補矣所以然者中心盡神仙尚退何况愚士
自是之後可無犯矣天責人過鬼神爲使不
如天教輒見殃咎不須鞭笞行自得之耳以
爲不然見爲所疑不得久在故復有言所戒
愼矣不效俗人以酒肉相和復止仙道至重
故語人矣有命當存神神相使乘雲駕龍周
徧乃止天有教令當復行矣無失法則枉疏
記爲置證左不宜自服天亦止息各受其罰
可無怨矣爲神所白無妄犯天下地上中和
之子各不自敬無怨天咎地上下相留亦如
民法令辭不情實爲下得怨亦不留久天上
諸神爭道之何况凡人民宜自奉承天法隨
順天和無貲之粮無貲之衣有功復進可主
諸同有所白歲有定承文而行不得有疑各
有所白不兩平相怨同舉者有罰更爲賤矣
雖不時下爲大神所使不可神意便付土主
不得復上故有空缺身不處之是上中下相
參如一矣行愼此言亡身之壽與土相連土
者非地之土自亦有凶神業守之爲天土神
使使不如所言輒見苦矣神仙尚有過失民
何得自在故令司命近在胷心不離人遠人
爲精神舍宅吉凶自在何須遠避自令擾禍
急不得活命未盡筭盡之後遠之無益天下
會神主知存亡神自有失脫反受其殃故令
民命不得復久長故遣神人示其文章得戒
止惡神不上白尚可須臾飲食諸榖愼無燒
山破石延及草木折華傷枝實於市里金刃
加之莖根俱盡其母則怒上白於父不惜人
年人亦須草自給但取枯落不滋者是爲順
常天地生長如人欲活何爲自恣延及後生
有知之人可無犯禁自有爲人害者但仰成
事無取幼稚給人食者命可小長終竟録籍
無興兵刃賊害威劫人命天命此人不可久
活惡惡相及煩苦神靈精氣鬼物各各不得
懈息是非人過所爲邪先時爲惡殃咎下及
故令生子必不良之日或當懷妊之時雷電
霹靂弦望朔晦血忌反支以合隂陽生子不
遂必有禍殃地氣所召反怨倉狼爲惡報惡
何復所望不知變易自職當絶滅無户死不
與衆等部吏正卒此伍特至曠野不潔之處
纔得被士狐大所食形骸不收棄捐道側魂
神俱苦適作不息或著草木六畜所食何時
復生罰惡賞善人所知何不自改天報有功
不與無德思之思之賞罰可知自可死獨苦
極善惡之壽當消息詳之愼之可無見咎故
以重誡令自悔耳吉凶之會相去萬里故下
此文相勑相誡勿怨天咎地善惡當分其文
相禄知惡爲善魂神勞極愚者不知故文辭
丁寧反覆展轉相告無爲後生作咎以此自
證復何怨咎無所復恨各得其理此文當傳
不得休止知者減年愚者自已寫書不用其
言但自苦耳
　　　有過死謫作河梁誡第一百八十八
上古之時神聖先知來事與天共治分布四
方上下中央各有部署秩除高下上下相望
不肅而成皆爲善恐有不稱皆同一心天有
教使奔走而行以雲氣爲車駕乘飛龍神仙
從者自有列行皆持簿書不動自齊恐有所
間動有規矩得其所行春行生氣夏成長秋
收使民得以供祭冬藏餘糧復使相續旣無
解時神靈之施莫不被榮恩及蚑行草木亦
然是非上之恩邪各得自所食輒令有餘新
陳相因奈何忘之既得民助使神不恨善人
輒報自以當更相給足天使之然不可藏匿
令人飢寒故令有財之家假貸周貧與陳歸
新使得生成傳乎子孫神靈佑助是非大恩
布行邪愚人無知不肯報謝自以職當然反
心意不平彊取人物以自榮無報復之心不
顧患難自以可竟天年故復共文神人真人
求善人能傳書文知用則其人可得延命增
壽益與天地合共化爲神靈復得駕來周徧
上下中央流及六方豈不善哉何不熟思無
忘於内神宅所居動觀人所爲不自是知有
及當相承事去禍就福不宜有小不稱天心
也天地四時五行衆神吏直人命録可不敬
重念報其恩不欲爲善事反天神天神使風
雨不調行氣轉易當寒反温當温反寒耕種
不時田夫恨怨不肯爲人理之輕賤諸穀用
食犬猪田夫便去在有德之國其處種者少
收樹木枯落民無餘糧更相殘賊爭勝而已
不念真後更爲貧人收無所得相隨流客未
及賤穀之鄉饑餓道傍頭眩目㝠步行猖狂
不食有日餓死不見葬家無大無小皆被灾
殃反呵罪於天其國空虚倉無儲穀少肉無
儲錢歲歲益劇無以給朝廷復除者多倉庫
無入司農被空文無以廪食奪禄除中國少
所用人民仰國家而不各施有難生之期是
皆天之所惡也地不得久養惡人知不真人
急以此文付有德之國各令自責有知可復
竟其天年無知與禽獸同壽不可彊得行自
得之無怨於天詳念書文常思孝忠信仁施
有過自責復有子孫書不空言無德之國天
不救護機衡急疾日月催促少明有德之國
機衡爲遲日月有光是天之所行機衡日月
星皆當爲善明反便少者是行之所致何所
怨咎乎同共天地日月星辰耳得見天地報
信者見其明五星失度兵革横行夷狄内侵
自虜反叛國遣軍師有命得還失命不歸是
大人之罪也爲子不孝國少忠臣行不純故
令相剋卒歲乃止故施洞極之經名曰太平
能行者得其福不者自令極思聚身無離常
報應不枉人所不者施惡施人常言人無貴
無賤皆天所生但録籍相命不存耳愛之愼
之念之愼勿加所不當爲而枉人侵剋非有
是天所不報地所不養凶神隨之不得久生
樂生念自令自忽者勿望生殊無長生之籍
彊入神仙齋家所有祠祭神靈求蒙仙度仙
神案簿籍子無生名禱祭神不享食也走行
乞丐復諸神靈其神怒之猛獸所食骨肉了
已狐狸所齧不歸故鄉同縣比廬反言得仙
殊無信報何用自明以是言之難可分明當
有報信衆人見之乃爲已升不者苦其刑爲
言得略少其人狂邪可下反以爲真俱入死
部下歸黄泉不得自從有德度者生時有簿
年滿當上輒有迎者童蒙無知何從得往但
費資用棄家捐身曠野道自然人相禄不可
彊求倘自苦不治生養親妻子相見爲賢士
但恐不孝不忠少信可得竟年耳地下無罰
樂而已有餘財産子傳孫亦當給用無自苦
子孫賢不肖各自活無相遺患是爲善行故
記此文示智者愚人忽之妄怒喜遠罰避患
爲賢者三諫不中且可止天佑善人不與惡
子各自加愼勿相怨咎各爲身計行宜人人
有知無有過負於天録籍所宜愼勿彊索索
之無益所以然者惡逆之人天不佑也無離
舍宅及城郭骨節相連爲阡陌筋主欲生堅
城郭脉主往來爲骨絡肉在皮内爲脉衣神
在中守司人善惡何須遠慮七政司候神門
户求道得生無離舍宅變化與神合德道欲
復何索故置善文於天籍神仙籍與俗異録
當昇之時主籍之神及保人者來乃知所部
主奉承教化各有前後輒當進有所去不得
自可衆神共治務取合天心者先生之人皆
心明視無有界意所行所生人未知之皆先
天地變化上下皆不失其道神不悉具乃置
綱紀歲月偏傍各置左右星辰分别各有所
主務進其忠令使分部見善當進見惡當退
何有所疑行各自力無爲神所誤故得成得
稱天君主天之人輒簿領亦不失度部主諸
神故四方方有盂仲季更直上下名爲太歲
太隂在後主知地理復置四時生成所有分
居於野有晚早穀草近人不壽遠人民然亦
復長久叢社之樹小得自矣易世被誅延及
孫子所以然者所居不安去故就新神復得
還人有命樹生天土各過其春生三月命樹
桑夏生三月命樹棗李秋生三月命梓梗冬
生三月命槐栢此俗人所屬也皆有主樹之
吏命且欲盡其樹半生命盡枯落主吏伐樹
其人安從得活欲長不死易改心志傳其樹
近天門名曰長生神吏主之皆潔靜光澤自
生天之所護神尊榮但可常無毁名天有常
命世世被榮雖不下護久自知精所以然者
去俗久遠當行天上之事不得失脫諸神相
檢如繩以墨何復自從故不下耳宜勿怪之
功勞當見不與俗等人以爲無益於家内被
其榮豈不善邪故示後生令心覺悟出書無
藏藏之有罰無與佞欺不孝順爲心宜皆爲
不副書言復見責問可不愼焉傳當傳其人
令可保舉勿犯神書勿試神言愼神之辭皆
天報焉勿輕犯之後有患小犯纔謫大過不
救故使諸神更相司便宜上之有不實者當
復見治事當相關不得私故使諸神轉相檢
持今悔其後何須疑中復爲止亦見考之不
首情實考後首便見下故進止亦見考之不
者如故此之謂也不可輕犯無所狐疑神法
大重故當愼之詳之念之思之長生久活之
道可不重之故下此文以示當施補空者爲
設善事輒相承無有逋亡爲善有功年益長
無所復疑自然之道何極時但覺寤轉相治
失如銖分輒見疑天有倡樂樂諸神神亦聽
之善者有賞音曲不通亦見治各自有師不
可無本末不成皆食天倉衣司農寒温易服
亦陽尊隂卑粗細靡物金銀綵帛珠玉之寳
各令平均無有横賜但爲有功者耳不得無
功受天衣食前文已有言今爲復道令無怨
恨無所嫌疑是天重神靈之命也歲盡拘校
簿上山海陸地諸祀叢社各上所得不用不
得失脫舍宅諸守察民所犯歲上月簿司農
祠官當輒轉相付文辭大隂法曹計所承負
除筭減年筭盡之後召地隂神並召士府收
取形骸考其魂神當具上簿書相應不應主
者爲有姦私罰謫隨考者輕重各簿文非天
所使鬼神精物不得病人輒有因自相檢飭
自相發舉有過高至死上下謫作河梁山海
各隨法輕重各如其事勿有失脫各有府縣
郵亭主者長吏察之如法勿枉夭剋鬼神精
物如是上下合通行書各如舊令
　　　衣履欲好誡第一百八十九
自古及今各有分部上下傍行有所受取輒
如繩墨不失何有不覩死生之訣各且自愼
勿犯神靈各如其職愼勿忽忘命可疏記善
者當上惡者當退吉凶之會各其所願但可
順從不得逆意心意不端反怨神使行自得
之何所怨仇人有難化知有不足皆被其殃
枉行所不及反自譽滿口出人事殊無知慮
而見當前不顧其後合禍離愛謗訕善人以
天亡上地不在下不知鬼神有疏記之者解
人怨仇多施酒脯甘美自恣當時爲可後爲
人所語輕口駡詈呪詛不道詐僞誹謗盜人
婦女日夜司候邀取便者賣以自食衣履欲
好競行鬥辯不從道理欲得生活何從得久
愚人可爲名惡子長吏聞知屬吏捕取急刑
其身禍及親疏並得其咎貧當自力無爲揺
手此人命簿生所禀受惡鬼隨之安得留久
此輩衆多有前後會當相得不中止所以言
者惡鬼所取愼之小差不愼自已惡不可施
人所怨咎當時自可不念其後見戒當止可
復小生竟其餘筭有故記善惡壽所起增年
之期要當善矣不見賢聖知慮有餘念生惡
死上及仙士壽可長年何爲棄世殃流從生
胞中之子反言我同從父母生耳是皆怨天
咎地言惡當别不可雜厠清濁分離如君與
奴使故得行大道者生不行爲土古今相似
亦有善亦有惡世世相傳未嘗止多與少耳
天知多逆故出此文重之耳知戒之後可無
有疑十百相應何有脫時
　　　不忘誡長得福訣第一百九十
惟天地亦因始初乃成精神奉承自然生成
所化莫不得榮因有部署日月星辰機衡司
候並使五星各執其方各行其事雲雨布施
民憂司農事元氣歸留諸穀草木蚑行喘息
蠕動皆含元氣飛鳥步獸水中生亦然使民
得用奉祠及自食但取作害者以自給牛馬
騾驢不任用者以給天下至地祇有餘集共
享食勿殺任用者少齒者是天所行神靈所
仰也萬民愚戇恣意殺傷或懷妊胞中當生
反死此爲絶命以給人口當死之時皆恐懼
近知不見活故天誠矜之憐愍爲施防禁犯
者坐之六畜尚去明愛不忍中傷人反不自
惜更爲賊虜所取非一妄行金刃殺人不坐
也雖不即誅者天積其過殺敗不止滅尸下
流未生是者亦不得逢吉鬼神憎之司候在
前何有脫時故記善惡重之即不犯耳神人
真人以此文示衆民義不隱藏使知不自怨
故隨俗作字分明可知聖賢不犯恐愚不息
師有前後無忘其本念本就新戀慕如初是
生之道也功有小大所受不同當爲發覺未
知之訣未知之意不知其念未知之言未知
之志兩分明是天意也生成之道從此出矣
取信於天取信於地取信於中取信於四時
取信於五行是皆天所得報信也不失銖分
知之不乎是委氣無形自然之所服化也故
三台七星輔正天威日月照察是非使有自
然然後無有中悔之者故復申敕諸所部主
名令分明受罰不怨此之謂也無得是非他
人還自直也戒無小大可法則也不忘此言
長得福宜愼用行之不失節也以故言自殺
試也書當未用帝王未信也佞者在側書不
見理也灾害並生民何所止太平之書三甲
子乃復見理不如十諫令知耳且念活求知
賢聖有知可及矣聖人當升賢隨後求生不
惡復次之神仙之録在北極相連崑崙崑崙
之墟有真人上下有常真人主有録籍之人
姓名相次高明得高中得中下得下殊無摶
頰乞丐者先生爲師尊之爲君稱之爲父故
師君父不可不明臣不可不忠弟子不可不
順敬從其上轉上及故天不忘先生之恩地
不忘先生之養人不忘先生之施故有忠孝
信思生不惡以自近以自明天明下照黄泉
之下士明照上天間中和之明上下合同故
三明相得乃合和天以三明名日月星下照
中和及地下無有懈息無德之國隂氣蔽日
令使無光人民恐懼穀少滋息水旱無常民
復流客有穀之鄉天實憐之令至活鄉處有
明君國得昌流客還耕農休廢之地諸穀得
下生之成熟民復得粮更奉先祖鬼神得安
中有聖智求索神仙簿書録籍姓名有焉當
復上爲天之吏案行民間調和風雨使得安
政以此書示後生焉故當作善有益於天自
是之後可戒子孫延年之期可不及焉書雖
復重天大愛人欲使得竟其年丁寧反覆屬
於神善輒疏上惡亡其名無違此書思善心
鬲念常不廢意當索生志常念成所以然者
以人志所當及也努力精之各隨其願天亦
不彊不欲也地下傍行四方亦然無極之天
無極之地無極之境亦然無極之明無極之
光亦然然小竟是天之大分也欲理念天上
之事天上理念中和中和安之欲念求貴貴
神榮之欲念求富富神富之苦樂之間常思
之詳愼所言天道億萬在人所爲不奪人願
也生養之道審可觀死亡之道鬼所患也凶
神不安輒受之難爲文也天上有文求生根
也人所願故挺此文使可思也有過自悔案
此文也不者亦已無妄言也神靈在汝前後
無解時也
　右天上昌興國降逆明先師賢聖道天地
　喜神出助人治令人壽四夷却
太平經卷之一百一十二










太平經卷之一百一十三入五
　　　樂怒吉凶訣第一百九十一
請問太平氣俱至人民但當日相向而遊具
樂器以爲常因以和調相化上有益國家使
天氣和調常喜國家壽天下亦被其德教而
無咎其樂得與不得以何爲明哉和與不和
以何爲效乎欲不及天師具問其事恐固固
有不口口者故前後重問不敢懈怠恐天怒
也善哉子爲天間事日益閑習得天意真人
必益年壽無窮天所祐也詰安坐復爲諸弟
子具更道其意使其察察令可知也樂小具
小得其意者以樂人中具中得其意者以樂
治上具上得其意者以樂天地得樂人法者
人爲其悅喜得樂治法者治爲其平安得樂
天地法者天地爲其和天地和則凡物爲之
無病群神爲之常喜無有怒時也是正太平
氣至具樂之悅喜也是故樂而得大角上角
之音者青帝大喜則仁道德出凡物樂生青
帝出遊肝氣爲其無病肝神精出見東方之
類其惡者悉除去善者悉前助化青衣玉女
持竒方來賜人是其明效也真人詳思此意
唯唯故上角音得則以化上也中角音得則
以化中也下角音得則以化下也而得之以
化南方徵之音大小中悉和則物悉樂長也
南方道德莫不悅喜惡者除去善者悉前赤
氣悉喜赤神來遊心爲其無病心神出見候
迎赤衣玉女來賜人竒方是其大效也故得
黄氣宫音之和亦宫音之善者亦悉來也惡
者悉消去得商音之和亦商音善者悉來也
惡者悉消去得羽音之和羽音善者悉來也
惡者悉去真人自詳思其要意所致述效本
行也所以不悉究竟說五方者謂其大深上
士見之自得其意以一承萬中士得之恐其
大喜也小人得之或妄語也故不悉露見使
凡人各自思惟其意上士且自以一承萬通
知其意亦不須爲其悉說也中士亦且自綝
綝幾知之亦不須爲其悉說也下士或得而
反妄語亦不須爲其悉說也是故財成慮小
舉其綱見其事以示凡人使各自思其意則
可上下通達而無過真人知之邪唯唯故上
士冶樂以作無爲以度世中士治樂乃以和
樂俗人以調冶下士治樂裁以樂人以召食
此三人者各諭意太平氣至聽其所爲從其
具樂琴瑟愼無禁之則樂氣不出治難平難
平則氣鬥訟而多刑夫樂者致樂刑者致刑
猶影響之驗不失銖分也凡樂者所以止怒
也凡怒者所以止樂者也此兩者相伐是故
樂則怒止怒則樂止是故怒者乃生刑罰鬥
之根也喜樂者乃道德之門也故當從之使
生道德之根勿止之也止之反且生刑禍之
門也此者吉凶之所出安危之所發也故樂
者陽也刑罰者隂也隂之與陽乃更相反陽
興則隂衰隂興則陽衰陽者君也隂者臣也
君盛則臣服民易治臣盛則君冶侮亂此天
自然之法也故當從其君樂也以厭其民臣
止其數怒也下古之人愚不深知其意反多
斷絶之故使隂氣盛陽氣衰也隂氣盛則多
盜賊罪人不絶凡萬物不生也多被隂害大
咎在此樂氣興則陽氣盛以斷此害君氣盛
則致延年益壽則上老壽夫緩與樂者上屬
天也急與怒刑者下屬地興行其上者萬事
理興行其下者萬事亂真人戒之此言可不
深思乎唯唯子可謂深知之矣傳之以示下
古之人使各思其意愼無閉絶也樂則五方
道德悉出怒則五方惡悉出也樂則天地道
德悉出也怒則天地惡悉出也故天地樂者
善應出也天地不樂者惡應出也故五方樂
而和者五方善應出也故五方不樂而怒者
五方惡應出也是非小事也故言毋斷絶也
令凡人共惟思其意俱一覺悉出之然後悅
樂氣至急怒氣去也善哉善哉行子已知之
矣
　右天上分别樂與怒所生吉凶訣

太平經卷之一百一十三





太平經卷之一百一十四入六
　　　某訣第一百九十二
前文原缺
行有疾苦心中惻然叩頭醫前補寫孝言承
事恭敬以家所有貢進上之敬稱其人醫工
見是心敬其人盡意爲求真藥新好分部谷
令可知迎醫解除常垂涕而言謝過於天自
搏求哀叩頭於地不避瓦石泥塗之中輒得
令父母平安教兒婦常在親前作肥甘脆恣
口所食父母商家所有不致苦其子孫令盡
家所有殊私心孝於前親屬比鄰見其孝善
知無所有更往紿餉爲其呼迎醫工蒙薦席
相與日夜數勞知其安危問養視其復聞小
善言心爲之喜歡是孝之所致也天見其孝
心令得愈更如平素心中迺喜欣復身得能
食穀者齋戒市賣進所有上於天還謝先人
諸所得祟輒卒香潔不敢負言是孝子所宜
行也俗聞知是善而不能行之能行之者性
出自然天稟其命令使孝善子孫相傳治生
有進不行侵人有益於親賔婚比鄰孝者還
報不忘其恩是之善者也父母之年不可豫
知爲作儲待減省小費歲歲有餘藏不見之
處勿使長吏及小吏聞知因縁徵發盡人財
産爲孝心未盡更無所有父母年盡無以餉
送復爲不竟孝之意行孝之人思成其功功
著名太上聞帝廷州郡所舉一朝被榮是非
孝所致耶子孫承之可竟無極之世此念恩
不忘爲天所善天遺善神常隨護是孝所致
也其家一人當得長生度世後生敬之可無
禍患各以壽終無中夭者是不善邪善之中
所致何所不成何所不就何所不得何所不
通乎努力行之勿以爲懈倦也是善人之福
也孝善之人人亦不侵之也侵孝善人天爲
治之劇於目前是爲可知欲知善之爲善也
知孝之爲孝也苦不能相效也是出自然天
與善籍善孝自相得傳相勝舉亦何有極心
善孝之人人自從崇之亦不犯剋人流聞八
遠州郡縣長吏有空缺相補豫知善孝之家
縣中薦舉長吏以人情欲聞其孝善遺吏勞
來又有用心者以身往來候之知聞行意薦
之歲歲被榮高德佩帶子孫相承名爲傳孝
之家無惡人也不但自孝於家並及内外爲
吏皆孝於君益其忠誠常在高職孝於朝廷
郡縣出竒僞之物自以家財市之取善不煩
於民無所役郡縣皆慈孝五穀爲豐熟無中
夭之民天爲其調和風雨使時節是天上孝
善之人使不逢灾害人民師化皆食養有順
之心天不逆意也是善尤善孝忠尤孝遂成
之使天下不孝之人相效爲設孝意有大命
赦天下諸所不當犯者盡除並與孝悌力田
之子賜其綵帛酒肉長吏致敬明其孝行使
人見之傍人見之是有心者可進愛有善意
相愛此皆天下恩分使民順從此本善致善
本孝致孝本不孝其末不孝本惡其末惡善
者其願皆令其壽白首乃終上至百二十下
百餘歲善孝所致非但空言而語也不但天
愛之也四時五行日月星辰皆善之更照之
使不逢邪也其善乃如是可不重邪天生人
民少能善孝者身爲之獨壽考復得尊官皆
行孝所致不但祐言故出此書以示生民其
欲法則者天復令壽可傳子孫相保書出必
當行孝度世孝者其次復望官爵天下之事
孝爲上第一人所不及積功累行前後相承
無所有失名復生之人得承父母之恩復見
孝順之文天定其録籍使在不死之中是孝
之家也亦復得增度上天行天上之事復書
忠孝諸所敬爲天領職榮寵日見天上名之
爲孝善神人皆爲神所敬有求美之食先上
遺其孝行如是無有雙人其壽無極精光日
增上見無極之天下見無極之地傍行見無
極之境復知未然之事諸神皆隨其教令不
逆其意共薦舉白太上之君見其孝行無輩
著其親近内外神益敬重之故言天所愛者
諸神敬之天所憎者諸神危之是爲可知餘
者各自用意自擇其便從其所宜書辭小息
且念其後得善復出不令遺脫
　　　九君太上親訣第一百九十三
惟太上之君有法度開明洞照可知無所不
通豫知未然之事神靈未言豫知所指神見
豫知不敢欺枉了然何所復道太上之言何
有不動乎人同敬畏心不悉行是且得知不
照其意所以然者太上皆神所生所化當生
當活皆可知神録相次道其尊卑何有不從
者乎九皇之上則九君九君者則太上之親
也各有所行恩貸布施諸神從者諸神敬其
所爲靡有不就者也小神食不能知九皇之
意何言俗間之人乎心聖耳聦財可觀其文
章禄策當直録籍文辭自生精光皆以金爲
簡銀成其文章此簿在天君内中極有副其
餘曹文書辭皆以奏簡自生文章精神隨字
名之光明每有語言輒照有所知不逆所言
神人真人得天君辭便具言神人上下皆知
民間天君知神所言不失文墨規矩之中自
然之道何所不知何所不化動錯自無所私
飲食天厨衣服精華欲復何求是太上之君
所行也大神小神自有所行皆相畏敬不敢
有私恣意見所從求動揺有心之心知其所
爲可成以不惑迷其意使其人各隨至意言
汝皆受於仙籙壽得無極金銀紫文之綬封
侯食邑復腸綵帛金銀珠玉心想所得是非
神仙道知人堅與不或賜與美人玉女之象
爲其作色便利之志意不傾復令大小之象
見其形變意相隨念其後生此爲不成之道
或作深山大谷中多禽獸虎狼之處深水使
化人心或有蟲毒之物使其人殺之或恐不
敢上高山入大谷深水之中亦道不成是象
戒人是在不上之中殊能堅心專意見迷惑
不轉志堅隨其入出上下深山大谷之中水
深大心不恐懼見其好色志不貪慕家人大
小之象更相拘留不隨其人言但得生道進
見太上盡忠孝之心無所顧於下是爲可成
戒大衆多取其要文天亦信善人使神仙度
之也其人自善天何從欺之所以有欺者其
人狐疑彊索神仙無益之用無功而求安何
從不見欺邪是天重生愛其情尤志堅念生
要三明三明者心也主正明堂通日月之光
名三明成道心志自不顧亦有録策不可彊
求白日昇天之人自有其真性自善心自有
明動揺戒意不傾邪財利之屬不視顧衣服
麤粗衣纔蔽形是昇天之人行也天善其善
也乃令善神隨護使不中邪天神愛之遂成
其功是身行所致其人自不貪世俗大營財
物天知其至意按次簿名真自有善星其生
日時自不爲惡天復善之貪化以助天君治
理天上文辭使通徹行無私隱見行有歲數
上竟榮簿有生名可太上之意能說其功行
助其不及是亦神當所擁護也天信孝有善
誠行無玷缺故使白日輒有承迎前後昭昭
衆民所見是成其功使人見善白日之人百
萬之人未有一人得者也能得之者天大神
所保信也餘者不得比尸解之人百萬之人
乃出一人耳功有大小更相薦舉其人當使
天愛重之内爲得太上腹心薦舉其爲有信
效各成其功名是不善邪天君出教之日神
不枉其言是天君得善信效深知未然不可
有毛髮之欺皆令壽命盡少盡小解於後復
念語未卒意者復念道之
　　　不孝不可久生誡第一百九十四
惟古今世間皆多不副人意苟欲自可不忠
任事所言所道樂無竒異見人爲善含笑而
言何益於事輕言易口父子相欺當目無聲
背去隨後而言或善或惡不可法則無益世
間世間但爲塵垢言談自動無應善書者心
言我善行不相副無有循穀語言浮沈不可
信驗名爲不愼之人何可久前不可與善心
有志之人等乎求生難死之人不欲見是惡
人而不自知以爲我健少能相勝者反晨夜
候取無義之財而不攻苦得之以爲可久在
中和之中與人語言也傍人見之非尤其言
神靈聞知亦占其所爲動作其心知其惡不
能久善還語天神言中和有輕口易語之人
不能久善須臾之間惡言復見無有信效但
佞僞相責何益於人令食諸穀衣繒布隨冬
夏易衣服食欲快口衣欲快身市有利入不
肯求之而可養老親明旦下牀未知所之衒
賣所有更爲主賔酒家箕踞調戲談笑歌舞
作聲自以爲健交頭耳語講說是非財物各
盡更無以自給相結爲非遂爲惡人不可拘
絆自棄惡中何有善半日之間邪無益家用
愁毒父母兄弟婦兒輒當憂之無有解已攻
取劫盜既無休止自以長年復見白首不知
天遣候神居其左右入其身内促其所爲令
使凶當斷其年不可令久其揚聲爲惡不欲
止上至縣官捕得正法不得久生與死爲比
安得復生或爲鬼神所害父母念之常見其
獨淚孤相守無有輔佐之者老更棄捐飲食
大惡希得肥美衣履空穿無有補者是惡之
極歲月年長空虚日久面目醜惡不象人色
如是爲子乃使父母老無所依親屬不肯有
之此惡人之行滅乃上親屬患之名爲蔽子
死不見葬無有衣木便見埋矣狐狸所食骨
棄曠野何時當復見汝衣食時乎是爲可知
善惡之行人自致之何所怨咎乎天下之人
何其甚愚不計其死生之間殊絶矣生爲有
生氣見天地日月星宿之明亡死者當復知
有天明時乎窈㝠之中何有明時愚人不深
計使子孫得咎禍不可救殃流後生是誰之
過乎人不化自致亡失年不當善仙士之行
邪動作言談輒有綱紀有益父母使得十肥
衣或復好面目生光是子孝行力非惡人亦
獨不當報父母哺乳之恩邪爲子不孝汝生
子當孝邪汝善得善惡得惡如鏡之照人爲
不知汝之惰邪故有善惡之文同其文墨壽
與不壽相去何若生人久視有歲數命盡乃
終後爲鬼尚不見治問惡人早死地下掠治
責其所不當爲苦其苦處不見樂時是爲鬼
何以獨不有赦時是惡之極爲鬼復惡何所
依止家無食者乞丐爲事逐逋亡之氣自不
可久地下亦欲得善鬼不用惡也如是宜各
念善不失其度纔可矣不者亦欲何望乎人
當同其計策與生同願天不善之邪而反爲
惡乎惡行之人不可久視天地日月星辰故
藏之地下不得善鬼同其樂得分别也文書
前後復重者誠憎是惡人不可久生耳性善
之人天所祐也子孫生輒以善日下無禁忌
復直月建日月星光明之時用是生者何憂
不壽乎是爲善行所致也善惡分别念中可
行者自從便安天不逆人所爲也念之復念
之思之復思之可前可却自不貪生者無可
奈何也書辭可知分明疑之自令苦極念生
勿懈致愼所言辭復小止使念其後有不滿
意乃復議之
　　　見誡不觸惡訣第一百九十五
惟夫聖德之人各有所言各有所語各分别
其能各自第其功各成其宜使有可信而重
天言使天愛人而有盛功得天之腹心是聖
德之願也夫人皆欲承天欲得其意無有怨
言故令各從其志勿有非言而自可是爲富
得人情使報信同其知慮而從所宜人居世
間大不容易動輒當承所言皆不失其規中
而不自責反怨言人言是爲不平行之各有
怨辭使天忿怒而不愛人言壽命無常故天
下有聖心大和之人使語其意令知過之所
由從來各令自改乃爲人壽從中出不在他
人故言司命近在胷心不離人遠司人是非
有過輒退何有失時輒減人年命爲知不相
善之人欲聞其戒使得安靜過失之間使思
其意令其受罰亡年不令有恨天大寬柔忍
人不一朝而得刑罰也積過累之甚多乃下
主者之曹收取其人魂神考問所爲不與天
文相應復爲欺欺後首過罪不可貸是故復
勑下曉喻爲說行惡灾變所致使自改耳不
用其言亦安可久久在民間爲人乎故分别
善惡各使不怨耳天爲設禁使不犯耳而故
犯之戒命於天神可以久與人等也作行如
此爲使人不死之道乎中爲天無所知邪俗
人之行不可採取乃如是安可久置中和之
中使食可食之乎而反善神所護年盡乃止
無中天人時是善之證也爲善日久何憂不
盡年壽乎是爲可知人自不能力爲善而自
害之是惡之人何獨劇自以爲可久與同命
不意天神促之使下入土入土之後何時復
生出乎地下復相引浸益亡尸是復不得天
福之人可復計邪行且各爲身計勿益後生
之患是爲中善之人不者欲爲惡人也天所
不祐地不欲載致當愼之勿有愆負財得稱
人耳可爲父母子孫得續行恩有施可復得
增年精華潤澤氣力康彊是行善所致惡自
衰落亦何所疑從今以來當詳消息善惡分
别念中何行者自從便安天不逆人所爲也
念之復念不順作逆而求久生是行當可久
見於天神日月星辰安肯久照爲天神所祐
而爭欲危之是誰過乎不當是善行孝順之
人邪輒有禄位食於司農久復子民使上下
相事是民之尊者也是善所致惡自不全身
相去幾何乎視其試書不用其言自快可意
而行是爲人非乎有惡不能自化有孝善有
忠誠信之心而望天報有病求愈作惡過多
無解時爲可久貸與不故作此文欲使俗夫
之人各不怨其得罰耳念生求活之人自不
爲惡行而亡其年也得書見誡使知避禁不
觸惡耳如是能自改爲善可得久見天地日
月星辰與人比等是不善邪而反不惜其命
以爲死可得復生如人知不自知爲惡自以
爲可也談語欲與人比等衣食與部人同是
爲可久不乎畏死之人不敢犯此誡文是亦
禄策所致其人相薄少可宜直命當直之何
所顧乎行各自愼努力念所行安危之事書
誡亦自可知也天書文欲使人爲善不欲聞
其惡也故自命薄不全耳無可大怪也詳復
思之勿懈也天有生籍亦可貪也地有死籍
亦甚可惡也生死之間不可比也爲知不乎
知惡當愼自責不可須臾有亡其年壽甚可
惜也與人語言發聲爲善行得人心意是天
善之無出惡言而自遺咎同出口氣正等擇
言出之無一小不善之辭可得延命殊能思
行天上之事得天神要言用其誡動作使可
思可易命籍轉在長壽之曹宜復各修身正
行無忘天之所施宜置心念報施大恩乃爲
易行改志天復追念使不逢惡可信天書言
可得生治不用書言自不全擇其可行乃行
之不彊所爲各且念身善惡天稟其性勿有
所嫌疑也宜不欺善而惡人得福也是言者
明白何有所疑乎神仙之人皆不爲惡者各
惜其命是善之證也書所言約勑前後道人
之所願爲道善惡使思之耳不用而自已勿
自怨自怨者但當知怨身少知而窮老乃極
自咎之耳餘者自從其意如欲貪生不當有
惡故使自思知其苦樂樂獨何人苦亦何人
亦宜自念勿有怨辭勿妄輕言出氣令可思
思生爲善故丁寧相語者令語言可知不失
天規矩行成自然之道何所不成何所不化
人皆迎之是天自然之恩非邪念下愚之人
不念受天大分得爲人自以當常得久也亦
不意有巫靈之神者當止勿犯非也書辭非
一念之復出文辭有副故置重誡顧其不及
用書念生爲善爲有活望復有惡言不順者
被疏記不息也愼之且止止復有所思思後
不足不滿意者復申理
　　　不可不祠訣第一百九十六
惟世俗之人各不順孝反叛爲逆競行爲不
忠無信之行而反無報施之義自以成人久
在地上也所說所道未曾有小善有惡之辭
而反常懷無恩貸之施自盜可意而行不念
語後有患苦哉此子不是在世間無宜少信
彊愚自以得人心意其念出言不可探取難
以爲師法無所畏忌而功犯非歷邪自以可
意不計其命不見久全動作出入不報其親
不復朝夕夷狄相遇此獨何人從所出生略
少其輩飲食不用道理未曾了雪當亦無知
之人比六畜生死無期口亦欲得美衣欲得
好天當久活汝不汝行不可承用亡亦其行
當可用不使天忿怒無有喜時當愛汝命令
汝不死乎所爲皆觸犯不當如故爲之是爲
自索不欲見天地日月星宿人民生口之屬
耳
天有誡書具道善惡之事不信其言何從乎
欲得見久視息乎中爲不如六畜飛鳥走獸
有知邪是愚之劇何可依玄但作輕薄衒賣
盡財狂行首罰無復道理從歲至歲不憂家
事遊放行戲殊不知止思不出中自不可久
此人亦因父母得生其行反少義不見盡忠
孝有順無逆之意是天當置汝使眼息不死
也死中有餘過並及未生之子念其作禍之
人雖以身行惡而亡其年使未生不見有筭
活望作鬼復死不足塞責是惡所致非乎何
得自在而見活乎昨使當出生者怨是非過
邪何爲妄言而久朗乎天下之人何不自責
而使過少積過何益於人身乎但有不全人
命耳不當思之邪何爲自益禍乎是爲可知
也人居世間作孝善而得壽子孫相續復見
尊官重禄是不作善爲孝所致邪自無善而
不顧後有患此爲大逆惡人更爲無等比不
休息乎父母生汝時欲聞其善寧欲聞惡聲
聞老親耳邪兄弟相憎未曾有樂時各自責
過負而反自用不爲善是爲不可久行無益
於天無益於地無益於人無益於四時五行
日月星之明其人甚惡欲何希望不當仰視
邪以爲天不遣凶神司汝爲非乎不當自怪
所求所爲旣無可恃但日有衰病死不絶邪
天亦何樂殺汝乎衆曰汝無有逋須臾之間
故殺之或使遭縣官財産單盡復續怨禍汝
行之所致不乎何怨於天而呼怨乎俗人乃
如是欲復犯天自理何益乎久逋不祠祀神
官所負不肯中謝所解所負解之常以春三
月得除日解之三解可使文書省減神官亦
不樂重責人也迫有文書上下相推何從民
人之言貧困便止不竟所爲乎生時皆食有
形之物死當食其氣而反不食先人自言生
子但爲死亡之後旣得食氣與比等而反不
相食生子如此安得汝久有子孫相視乎亦
當亡其命與先去等饑餓當何得自在天官
重孝順當祠明白何可所疑死後三年未葬
之日當奉禱賽不可言地上有未葬者而不
祠也不食益過咎子孫無傷時也是爲可知
當祠常苦富時奢侈死牛羊猪豕六畜祠官
浸疏後當見責不顧有貧窮也財産不可卒
得行復無狀財不肯歸便久不祠爲責安可
卒解乎宜當數謝逋負之過後可有善子孫
必復長命是天喜首過其家貧者能食穀知
味悉相呼叩頭自搏仰謝天天原其貧苦祠
官假之令小有可用祠乃責是爲天所假頗
有自足之財當奉不疑也不奉復見先人對
會祠官責之不祠意使鬼將護歸家病生人
不止先人復拘閉祠卜問不得得當用日爲
之天聽假期至不爲不中謝天下地取召形
骸入土魂神於天獄考更相推排死亡相次
是過太重故下其文使知受天誅罰不怨可
轉相告語可令不犯先古已有書犯者不絶
以棺未藏者不可不祠也今故延出文因有
心之人書解其意勿疑書言尚可得生籍疑
不行死日有期自消息勿復怨天咎地也行
書小息念其後思惟文言知當復所行復道
之
　　　天報信成神訣第一百九十七
惟有進善求生之人思樂報稱天意令壽自
前目見天上可行之事曰亦奉行天之所化
成使見久生之文變化形容成其精神光景
日增無有解時是有心志善不忘天恩報施
之士何時有怨解息須臾之間心自剋責幸
得爲人依迎天得成就復知天禁使其遠害
趨善不逆神靈見善從之未曾不自責時悔
過從正思念其意常不敢自安自疑念之爲
善曉天知意具足可知亦無所疑自責悔過
積有日數旣蒙福祐承奉天化使不見危自
知受天報施何可有忘須臾之間息恐神靈
非尤所言故懷悵然未曾自息貪進所言欲
承天意恐有失脫故復洗心易行感動於上
欲見昇進貪慕其生實畏短命之期恐久不
見於天地竭力盡忠思其誠心數聞神言不
見其人心内不自安常齋惶懼日夜愁怖不
敢自安用是之故不敢廢善而就惡施人皆
得飲食仰天元氣使得喘息復知人情自知
受天施恩輒當報謝何有疑時天生人精地
養人形使得長大使得成就見天書戒視其
文辭不戰自慄何有負言心常怖悸何有安
時唯天大神時哀省原數見假貸心知不以
時報大恩唯大神使見覆哀久見常在生氣
之中久活前年之壽不敢忘大施之分恩貸
畢足不敢解忘須臾之間而背恩也唯大神
成之使見天神與其語言思聞復戒重天所
言唯蒙有報乃敢自信大神報有善心人言
天君常愛是有心善之人於天有用輒進自
今有心善之人自陳前以達白天君承用所
舉聽勿疑必當如前所言是自天君所敢前
也歲月垂至努力信天所言天亦信有心善
之人自不在俗間也簿文内記在白日昇天
之中義不相欺天君欲得進善有心不違言
是其人也諸大神自遥見其行雖家無之日
前以有言宜勿憂之常念與天上諸神相對
是善所致也宜勿懈倦也有心善之人言生
本無昇進人期心報大神求進貪生欲竭所
知何敢望白日昇乎舉選當得其人生不敢
當之恐見爲大神所非蒙恩自僥倖得寵爲
得恩分畢足但惜未及重報施唯大恩假忍
蘇息之聞大神言前比白生意進之天君輒
言有心善意是其人也天君自欲親近之不
使有疑也恩施不在大神也何須道報乎宜
復明所知必爲有報信心謝懇惻而已必使
諸神相護不令邪神干之也致重愼所言以
善爲談首書意有信相與要不負有心善進
之人言也天自日夜使神將護之餘無所疑
相命沮觸之書必先人承負自辭勿用爲憂
有心志善之人言本性單微久在俗中恐不
能自出俗世之間慕大神之恩寵遇使見温
誠自知唯大神白天君纔使在不死之伍中
爲何敢望白日乎大神言天君信有心進善
之人教無有二諾無所狐疑是自天君意也
雖念家不足饑寒並至自有天厨但仰成事
神自師化其子無以爲念也生主受分之後
何時忘大神所言乎憂不成耳不敢失大神
枕席常在心鬲不敢解也大神言辭乃如是
天君知者善自得善有心自得天君心意前
白事見天君天君勑大神言前日已白此人
當升之日勿令失期竟有符在心前徹視神
自語爲信變化以有日期但日夜念之勿懈
也生言受勑之後何敢懈邪唯蒙成不大神
言須書有符自相見也不憂不得天壽也不
但大神邪諸神皆言善是有心之人諸神憂
之但仰成辯而已生言是大重如使如願必
親心恭而已大神言是亦其人願所當承心
而言天君重其家使無入大過承負輒解之
勿信神象卜工之言是卜不能有所增減欲
度活人者要在正神雖有小神之疏上自解
之亦勿狂爲不當所行也是自有心有道之
人所知也且各爲身計信天言天自不欺有
心進善之人也雖知惠常念無有忘時聞邪
神自下無有心志之人持身不謹復念非常
故邪下之使不安或惡會無成功此書亦不
信惡人惡人亦不信此書會有效用有報得
報信之後乃爲可知也今當有信知進善之
人書神自欲見報信得用不信無有心進善
之人欲所得也行書辭已可知見信有驗亦
自不久何以明之其人自樂生者天使樂之
是天報信其人必化成神必以白日不疑日
自輕食日少爲信精光日益親近其人是信
也明之明也且勿有疑生言見誡受勑請如
所言思惟念之不敢懈有忘也雖生素不知
會見之後益親無異大神言善善亦當惠成
名宜卒竟其功是神常誡也書語雖多重生
道故多耳勿怖之也語旦有止各還有言有
心志念之人言唯唯不敢有忘也
　　　有功天君勑進訣第一百九十八
惟思古今有大誠信之人各有效用積功於
天乃敢自前動作止進未曾有小差之惡常
懷慈仁之施布恩有惠利於人衆不有失小
信而不奉承天地隨四時五行之指歷助其
生成不敢有不成之意而自危身令不安故
自剋念過負恐不解除復爲衆神所疏記而
有薄文聞太上也以是故敢有安時也令古
相承善惡相流何有絶時乎故自沈靜未嘗
有懈面忘天之所施爲也但自念求德之人
以心自况見人有善心爲之欣然見人有惡
心爲之惶懼想天神知之各有所進復自惟
念本素生於俗間心常思樂大化貪慕生道
去離死部戀牢精光貪使在身使自相愛心
乃可安不者恐見不在常見之中唯諸天神
時原不及教其進退當承天意不可有失而
小不善聞於太上之君耳故因諸神求知曠
問唯蒙不逆使不見疑爲受一子之分勢不
敢有忘絲髮之間唯原省念所言思見天誡
以成其身不使陷危是諸神寵恩之日不敢
有休息而不自念報重之大恩也諸神未白
天君聞知被遺當直之神承教見之其人言
所動揺云何具問其意使諸神問之還白日
言中和之民自道善行積功日久貪慕久生
自薄說常自垂念恐有愆負未嘗有懈息之
意爲諸神道其功效諸神使白各且相謂曰
此有功效德人自於中和中念當報天大恩
積行爲善日久欲因諸神自道功德各懷狐
疑不敢進白天君常屬諸神見信有功於天
有者進之而諸神占觀其行日久何故不白
諸神皆懷懼而言本素不知此人來恐不大
精實且各消息其意不知天君聞之是諸神
各無所主正見善有功之人而不時白道之
使者遺使神考積其行大有功是諸神各爲
無狀各無有功善而齊外心以爲天君不知
諸神各解辭令自何用者有益而已各自安
乎謝諸神各以識事免冠謝言小神奉職各
平盡忠誠之心而得問是罪無狀待死於門
天君出教日旦待於外須勑諸神伏地自以
當直危立也教日勑諸神言天君欲不惜諸
神且未忍相中傷教謫於中和地上在京洛
十年賣藥治病不得多受病者錢謫竟上者
著聞曹一歲有功乃復故諸神見天君貰不
死之罪纔得薄謫誠自知過失自以摧折不
望其生不忍有中傷之意復以事謝天君言
告謝曹吏便下勿稽留時使神行卓視之曹
白使遣下如天君教天君勑曹復告大神視
其文辭令諸神見之曹以文傳視大神下所
部各順其職見有功善貪進之人當進之前
有事具白可知天君勑大神曰輒早觀此人
與使神語言相應與不也大神曰被使往視
其人積其日數視功效還白日被勑教視中
和有功人還白如使神言天君亦如是有功
之人而諸神所部不時白天君覺知乃道其
意是不勉邪哉得薄謫於中和自今以後可
以爲誡有功不白天君聞之受罰自身之謫
各愼職遣神導化其人使成神增其精光爲
視簿籍使上無者著其姓名上之大神受教
還於曹視簿案其姓名有此白言曹文書有
此人請案天君内薄知相應與不天君出文
視之與外書同勑便上大神言不審年滿未
請還諦案之天君謂大神安置耳目而不盡
視之而言還案乎大神以職事謝天君言趣
案疾還大神則案其人年已滿失脫不白無
狀當坐伏須辜誅天君言且冠視職復勿懈
因召其人上之勿失其效小職知所致奉功
唯唯請如天君出教諾之大神旦上其人署
小職觀望其行日月尚淺請復情實有大效
信真有缺者署之補缺處天君言當知大神
所白勿有懈意大神言唯唯請使使神往卓
視之天君言善
　　　不用書言命不全訣第一百九十九
惟天上有聖明之人皆有部職各盡忠行不
負於上各盡筋力所爲作亦不失意皆豫知
天君所施爲常傾耳聽欲知其意常視儲曹
文部别令可知顧君呼召無時不敢私岀公
事乃行輒關意相白乃敢出所周所徧被敕
當所案行不敢留止須臾之間奉功私乃敢
有所言誠相歸自不敢施私所不當全其命
不惜晨夜而自責常恐有無牢之用各自該
理其身欲副太上之意何時敢懈恐失其宜
效日自進不須神言乃而欲自成欲得久視
與天上諸神從事無有大小皆相關知可承
行不義不自專恐有嫌疑動輒相聞何有息
時所以然者人各有志各自有所念各有所
成其計不同各有所見各有所出生各自欲
有所得各知其所心乃了然是曹之事要當
重生生爲第一餘者自計所爲生氣著人身
皆不相去相守相成神亦貴得其名變化出
入無孔之中小大自在俗夫之人不見神形
容神神自相知形容皆氣所成何有不就者
乎大神小神精光增減輒自有差其壽增九
輒有其年大化行善壽亦無極上則無上下
則無下出入無間無表無裏象如循環欲止
自止欲行則行呼吸成神光景榮華上下有
期得當行便以時還亦不可自在迫有尊卑
各相爲使各有薄領各有其職宜有其心持
志不違明其所爲各見其功各進所知無有
所私動輒承教不失教言而精進趣志常有
不息得勑乃止是生神之願輒有符傳以爲
信行諸所案行當所禀食勿過文書隨其多
少天上傳舍自有薄領不當得止者勿止是
天君常教勿妄恐守傳之吏以威勢也官有
尊卑不可彊詐稱大位而稱久止傳舍吏輒
受天君勑有過傳舍上其姓名官位所屬不
得有隱欺天君亦自知之何得爲相私明各
如其平乃得上不用令勑簿書數上是復亡
失精光其壽損減是爲可知宜當愼時無敢
自從而不承上之教也天上之神更相案舉
亦無息時後進上下人當知是禁聖明之人
自不犯之恐後進上之人不見其戒故天下
文使知防禁是天君大恩恐有犯者是天君
欲成就善心之故視其文並語俗人俗人雖
少知中和之間各有禁忌文書天下中和民
間道上佃夫阡陌聚社廬宅官舍門户井竈
刑德各主其事不可有惡復見疏記簿其姓
名積衆多聖明理之事更明堂天君得知復
減人年上至死亡可不愼乎數下此文者後
生之人不信前言故復因有知慮之人不犯
禁者出之令俗間知之而不用書言命不可
得全也惡籍累積日多少有減時故先命勑
書誡勿使相犯犯之命薄不疑也當順書言
小過尚可救解大過安從得貰乎誡文非一
卷宜當重愼重愼天文不可自在也有知之
人少有犯者時有失脫天亦原之不著惡伍
爲惡不止與死籍相連傳付土府藏其形骸
何時復出乎精魂拘閉問生時所爲辭語不
同復見掠治魂神苦極是誰之過乎同從人
生何爲作惡行各宜善自守天禀人壽不可
再得作惡年減何有相益時乎此時當所主
天君取信不敢脫人惡行令得久生也爲不
知乎書前後相戒者旣民不改令人欲盡年
耳不欲爲善自令不全亦奈此人爲惡不止
可書辭小解且念其後如有不備乃復念之
　　　大壽誡第二百
惟有志之人心不迷亂奉天之化當所師導
各使從其願乃爲隨心衆萬二千物皆生中
和地中滋生長大皆還自覆蓋蔭其下本根
其花實以給身口助其穀糧使有酸鹹醋淡
自在化水爲鹽使調諸味以豆爲豉助鹽爲
味薄厚自恣菜茹衆物當入口者皆令民食
之用其温飽長大形容子孫相承復以六畜
不任用者使得食之肥美甘脆之屬皆使食
是天使奉職之神調和平均使各從其願不
奪其所安是布恩施惠民非乎奈何天所施
而不求報乎天何時當求報施乎但平民受
大恩而不歸相謝故求之耳天食精華氣自
然不必須民報謝辦也貴其意耳而反不念
天氣所生成令得食之是民中有知不報乃
如是自以職當天使奉職之人案行民間使
飛蟲施令促佃者趣稼布穀日日鳴之使民
用其言家無大小能食穀者晨夜盡日相勸
及澤布種天爲長大時雨風揺枝葉使動成
其身日滿當熟以給人食恩不重邪從歲至
歲何有極時而反齊不作孝順有逆之心何
益於天久養惡人使見可食之物平中爲天
無所知邪何爲當久養不孝惡逆之人乎故
置凶神隨之不孝惡逆之人移令人重禁罪
至禍重不見貰時想民當如是何爲犯之自
致不壽亡其年命乎不當視孝善之人獨得
壽有子孫乎善惡當相比不壽與不壽爲有
比不生之與死當相懸不行作善有孝慈使
各竟其年或得增命子孫相次無中夭時天
用是爲善孝之行所致不當比之邪何爲作
非邪施於人乎天甚僧惡之輒使絶命子孫
得咎是惡所致欲何所望天喜善人不用惡
子宜思書言其文具足可以自護必得天福
可無久苦自愁令憂滿腹復有憂氣結不解
日夜愁毒大息念在錢財散亡恐不得久保
疾病連年不離枕席醫所不愈結氣不解計
念之日夜羸劣飯食復少不能消盡穀五藏
不安脾爲不磨是正在不全之部短氣飯食
不下家室視之名爲難活有錢財家頗有儲
侍無錢財産殫盡内外盡貧不能相發死命
以至不見棺木畢埋土中須治生有錢財乃
當出之相貧之家財去人走何時可合家室
分離不能復相救遂不見棺木爲無棺槨之
鬼浮遊無家亦無復食之者死爲鬼餓乞求
食無有止時是惡行所致而不自知亡失宗
族嗚呼痛哉死無所依是過積禍之人自致
無門户後世天甚復傷之故使復有遺腹子
未知男女兒生未大母去行嫁至年長大問
其疏親我父母何在親言汝父少小父母不
能拘止輕薄相隨不顧於家劫人彊盜殊不
而自休止縣官誅殺遊於他所財産殫盡不
而來還故鄉久在異郡不審所至死生不可
得知也諸家患毒親屬中外皆遠去矣汝母
懷妊時見汝生有續心中復喜家長大人無
所依止貧無自給使行事人隨夫行客未有
還期遺腹子言人皆父母依仰之生我獨生
不見父母至年頗大問父所在人言汝父行
惡遠棄父母遊蕩他方死生不知所在無有
往來者聞言已死不知所在父母憂之發病
不起遂不成爲人財産殫盡外内盡衰咎在
餘親希疏素無恩分不直仰天悲哭淚下沾
衣父有惡行自致不還於處身自過責無有
解已時以行客賃作富家爲其奴使一歲數
千衣出其中餘少可視積十餘歲可得自用
還故鄉招藏我父晨夜啼吟更無依止甚哉
痛乎父時爲惡使子無所依止淚下如行自
無乾時天大哀傷常使彊健治生有利使取
妻婦復有子孫心乃小安耳復爲其子說之
我父行惡遠在他鄉不還時往人去者卜工
問之殊死生不知所安所在招藏之有歲數
去行治生天哀窮人使有利入頗有少錢因
求婦相助治生因有汝耳我疾我父少小時
爲惡故誡汝耳從今以後但當善耳勿效我
父遠之他所故復思我過天哀我耳汝努力
心爲善勿行遊蕩治生有次勿取人財才可
足活耳各且相事無妄飲酒講議是非復見
失詳思父母言可無所咎天上聞知更爲善
子可得久生竟年之壽爲汝作大以是爲誡
諸神聞知上白於天天令善神隨之治生有
進財復將增生子遂健更爲有足是天恩也
春秋節臘輒奉天報恩旣不解努力爲善自
得其福行愼所言復自消息天神常在人邊
不可狂言愼之小差不愼亡身見誡當責身
勿尤他人也此戒可知也欲得大壽者勿失
此戒言
　　　病歸天有費訣第二百一
惟人居世之間各有所宜各有所成各不奪
其願隨其所便安自在所喜商賈佃作或欲
爲吏及所醫巫工師各令得成道皆有成以
給民可用是天師化何有不就使自給口當
念奉天所行恩分之施四時之報皆使不絶
香潔而已是爲報天之恩行善日久神靈所
愛是善行所致何有不從者乎故天常爲其
上司人是非使神往來知人所爲善惡輒白
何有失者知知少以爲不然故天爲視其影
響使聞音以是爲效風雨遲疾皆使可知何
有疑者動作輒異文墨相承亦不失其法人
亦當知可不安得自恣而不順天乎天親受
元氣自然從其教令不敢小有違之意恐其
有失而民所爲功犯天法不避羅網是爲故
天命以自誡爲當久生可與善人等也中爲
人得自在邪故使神隨惡行人之後司其不
當所爲輒以事白過無大小上聞於天是自
人過何所怨天書書有戒而不用其行得病
乃惶豈可免焉誠民之愚何益於天使神勞
心煩苦醫巫解除欲得求生不忘爲過時當
爲惡時乃如是何不即自悔責已病乃求生
已後之多亡所有禱祭神靈輕者得解重者
不貰而反多微召呼作詐病之神爲叩頭自
摶欲求其生文辭數通定其死名安得復脫
醫巫神家但欲得人錢爲言可愈多徵肥美
及以酒脯呼召大神從其寄精神致當脫汝
死名籍不自致錢財殫盡乃亡其命神家求
請滿三不下病不得愈何爲復請事禍必更
有禍責在其後邪神稱正神狂行斬殺不得
其人而殺之咎怨訟上至天天君爲理之殺
事神之家子孫坐爲病者求福欲令爲求生
呼召不順反受其殃事邪神之家自言我神
正神者教其語邪神精物何時敢至天君之
前而求請人乎但費人酒脯棗饊之屬得病
反妄邪神之家得愈者謂在不死之伍中事
未上過可得蒙愈此天自愈之邪神之家何
得名之而言多愈人病乎而責人肥美見邪
神所爲則召令上之考問藏罪藏多罪大便
見不活事神者神不往來人復不中精神日
竭是邪神自其殃神家得邪神餘物以給家
口肥美好衣自以可久神嘗坐之何望得活
而壽乎受神藏多不可復貰並亡其子孫反
言其過殺我子孫或身亦望久久亡户人日
當自正可勿咎天今世之人行甚愚淺得病
且死不自歸於天首過自摶叩頭家無大小
相助求哀積有日數天復原之假其日月使
得蘇息後復犯之叩頭無益是爲可知努力
爲善無入禁中可得生活竟年之壽不欲爲
善自索不壽自欲爲鬼不貪其生無可奈何
也行愼所言辭樂知餘者自計勿枉所爲有
病自歸於天可省資費無爲大煩反舉家怔
忪避舍遠處當死之人遠何益凶神隨之當
可得脫不乎愚人爲行乃如是寧能使命在
不死之中可勿避也舍不殺人家自衰耳天
神在上占之欲何所至乎中爲不知汝處邪
且愼所言天致愛人欲使人生何時欲害殺
人故施禁法使人不犯之耳而自犯之壽命
從何得前當思之思之復念書言可無自疑
書復小止止後念之當所道說者復道之
不承天書言病當解謫誡第二百二
惟念俗間之人甚獨愚處不念作孝順事而
爲反逆不承大書言而苟自薄與人旣無善
而惡數聞處者致灾中者衰落下者見病無
有休息是爲惡施於人令咎不容無有施恩
之意日夜行侵剋善人令使自怨無有善意
相待面反自策陷人入罪名使得有刑罰高
至死亡面訣其主有財之家能自解酒無錢
觸法教吏呼召亡費解之齎家所有皆有價
數乃爲解之分半自得以給家口美酒善腅
恣其所得於意乃可不知人當從傍平之所
爲惡也自以可久而與人等縣君嚴者使人
司候效功之吏當有報應晨夜司之欲得其
爲惡主默疏等輩爲誰逕至門閤内刺合牋
道其姓名爲吏受邪簿主爲間人道其短長
酒肉甘肥常不離目下君得牋書默召其主
爲置證左使不得詆罪定送獄掠治首藏人
復言之並加其罪聞亦然錢財小故不自努
力周進治生有利面反賣舌於人相陷罪名
是正惡何復久生長吏所疾令不得生是誰
之過乎皆從惡弊人出父母愁毒宗家患毒
爲行如此亦何所望而欲得久視息哉主作
禍罰而望求生此爲何人天從上視之言不
可久忍下文於主凶惡之曹遣吏從惡鬼佐
助縣官治無狀之人使入死法不得有生之
望是皆貪非一家之財以自增益而坐之得
罪定死乃休無續世之人乃使先去者不見
享食是汝過非從今以往後生之人見誡當
止乃小活耳不者定在死伍之中不疑也愼
之小差可無相怨人命不可再得人皆如是
何爲不從禁乎無狀之人結客合伍劫取人
財其主不全縣官未得殺汝天代誅罰上自
滅户下流子孫用是財故而反不生是計何
一不純故數出此書文者貴此不犯耳今續
犯之尤處故令死亡者多天甚患之故見其
人有心知者自不犯之今世俗人了不可曉
視其壽書而不用其言以爲書不可信用也
不當見神仙之人皆以孝善乃得仙耳其壽
何極且詳所言同出辭言可令好所爲出惡
自令得各書前後之戒者但欲使人爲善不
犯法耳何時相枉乎宜往念思著於五内令
可奉行勿非尤於天也非之無益更相令過
重愼勿有所恨行自得之何怨咎努力從善
乃可爲人耳行當自惜無爲鬼所咎爲知不
乎宜各自明其計勿自逐非没命不足塞責
殃禍所歸者多怨僧何有止時持心不宻但
空言無益世間之用愁毒於人復何用相明
使有和順乎自以爲賢以化他人爲不肖不
當自况俱生爲人無所照見問之無有相明
之意是曹之人皆如六畜但口知臭香衣好
禮跪起不可法則常有不録之心見比鄰老
人犯倨不起閉人婦女議相刑別其醜好此
爲惡人無所事作端仰成事口駡呪詛以地
無神更相案舉自可而行不念後患將至不
及相救救之已晚何益於事但爲煩苛終可
見理何以自明解其所負衆多人所非作禍
不止久至亡家後無子孫不見其壽寃哉此
行亦何可久太平之書令下可順其上可得
長久不者失命復見難治令世俗人亦自薄
恩復少義理當前可意各不惜其壽縱横自
在以爲無神隨疏之者衆多事事相關及更
明堂拘校前後上其姓名主者任録如過負
輒白司官司官白於太隂太隂之吏取召家
先去人考掠治之令歸家言呪詛逋負被過
行作無有休止故遣病人病人之家當爲解
隂解謫使得不作謫解得除之不解其謫病
者不止復責作之旣不解已以爲不然觀其
所行皆有其人多與少耳是爲可知復愼其
後勿益其咎乃爲有知可使無咎無知自已
患福之間未曾休止各愼書言不須相負難
爲記疏神不休止想人知人而故爲耳是不
善故之也固善得善惡自不壽何爲有恨自
得之耳下順其上可無惡子爲知不乎戒之
戒之可令小息書難爲文辭法令開張宜不
犯耳書復小解復有小不定文者詳念其後
但令可知愼之愼之小事致大文復重故小
息耳息後有言復陳說之
　　　爲父母不易訣第二百三
惟有善行之人自不犯天地四時五行日月
星辰諸神之禁畏其所施恐犯之輒有上姓
名以故自欲爲善行孝順之義天地禁書故
不欲令民犯之者欲令民充盛何時欲令藏
乎設施當生之物使得食之何時欲使相危
乎人自犯耳故善人無惡言者各有其文所
誡所成分明可知善自得生惡自早死與民
何爭故置善人文以示生民各知壽命吉凶
所起爲道其誡使不犯耳行善之人無惡文
辭天見善使神隨之移其命籍著長壽之曹
神遂成其功使後生之人常以善日直天王
相下無忌諱先人餘筭並之大壽百二十其
子孫而承後得善意無有小惡亦復得壽白
髮相次子子孫孫家足人備亦無侵者佃作
商賈皆有利入爲吏數遷無刑罰之意善所
叔也人不能倣效反倨笑之是善人之心行
自善有益於人見人窮厄假貸與之不責費
息人得其恩必不負之小有先償酒肉相謝
兩相得恩天見其行復善之使其出入無干
犯之者行善之人天自佐之不令逢惡是行
所致其餘爲不善之人欲望坐得壽復有子
孫是爲不分别故天别其壽殊能行天上之
事與天同心志合可得仙度録上賢聖精神
增加其壽何極故言善不可不爲亦人所不
及故天重有善人愛之不欲使有惡也善惡
之人各有分部何得二千乎故天書辭具自
可知也善者善之惡者戒之欲使不陷於危
亡之失其年耳是天報善增其命惡者使下
不成人是亦可知也何爲有疑乎人從生至
老自致有子孫各令長大成就在所喜隨使
安之無逆其意各得其宜乃爲各從其願爲
人父母亦不容易子亦當孝承父母之教乃
善人骨肉肢節各保令完全父母所生當令
完勿有刑傷父母所生非敢還言有美輒進
家少財物賕恭温柔而已數問消息知其安
危是善之善也鄰里近親盡愛象之成善之
行見有凶惡之人不敢與語言恐相反也相
反之後更失善人惡天復僧之故皆自重惜
損其子孫愼無犯禁使家不安不但不安也
並及家親内外肅動更逢縣官亡減財産故
令自愼不違書言能親安和邕邕無有二言
各自有業各成其功是大善之人行天必令
壽神鬼祐之不敢失四時所奉進各有差序
市價取好不爭價直所以然者夫有所奉進
皆有精神隨上下進退小異不潔輒有文墨
不有失故順所賈所道乃爲恭敬神靈必喜
上白司命祠官各部吏安行或自行見其潔
香乃享食食後大曾五祖乃於處食食必歡
喜家遂富有子孫皆善無有惡子郡縣聞之
取召使爲有職之吏輒轉入府府有署顯職
州復聞知辟召親近舉廉茂才是善所致也
行自得之其位必至是亦相禄稟命所得明
其爲善之徵惡不過其門天上諸神皆言是
行尤善但未知天意耳故使善文善人記其
竹帛使後生令得貪進遂善家世世有榮子
孫不離朝堂帝王愛之常在善職是功自然
皆其福所致也故有善者當法此書言取信
驗不空言也
　右天上說孝以止逆亂却夷狄令下順從
　易治
太平經卷之一百一十四










太平經卷之一百一十六(原缺一百/一十五)入七
　　　某訣第二百四
前文原缺
合其氣與帝王用事同喜同心同指同方同
運同樞同根同意故古者聖人陳法使帝王
春東方夏南方秋西方冬北方者主與此天
氣共事也氣同故相迎也是主所謂謹順天
之道與天同氣故相承順而相樂主所言和
同者相樂也相樂者則天地長喜悅不戰怒
不戰怒則灾害姦邪凶惡之屬悉絶去矣惡
人絶去乃致平氣天上平氣得下治地下平
氣得上升助之也如不順樂用皇天后土所
順用氣而休廢氣也皆應錯逆逆天地之道
逆帝王之氣與天地用意異天地戰怒萬變
並起姦邪日興則致不安平凶年氣來故當
深知之也善哉善哉愚生聞命矣易曉乎天
喜之真人愼之唯唯謹詳記不敢忘善哉善
哉天明師旣加不得已願聞其春夏秋冬云
何哉皆順其氣如其數獨六月者以夏至之
日並動宫音盡五月六月者純宫音也又樂
者乃舉聲歌舞夫王氣者宜動揺動搖見樂
相奉順見奉助也休囚死氣皆欲安靜不欲
見動搖即不悅喜則戰怒戰怒則生凶惡姦
邪灾害矣是乃自然天地之格性萬不失一
也當動揺何氣乎願聞之以爲法不敢逆一
氣是常先動其帝氣其次動王氣其次動相
氣其次動候氣其次動微氣此氣皆在天斗
前日進欲見助興故動之其餘氣者皆在天
斗後天氣所背去氣日衰故不宜興動與天
反地逆不合天地之心故凶故天之所向者
興之天之所背者廢之是爲知時氣吉凶安
危可知矣請問今純動王音五音不足不成
歌舞之曲如何乎善哉子之言也然但先動
故爲隂陽者動則有音聲故樂動輒與音聲
俱陽者有音故一宫三微五羽七商九角而
二四六八不名音也刑者太隂者無音而作
故少以隂害人無音而作此之謂也今軍師
何故有音哉善乎子言也然君子有軍師有
音但倡樂却之耳不必欲害之也及怒發旦
害之時非有音聲起中而已不復相告語也
子知之邪唯唯真如是小愚生已覺矣故古
者聖人將從樂者左載將從刑者右載吉事
尚左凶事尚右左者陽右者隂言各從其類
也善哉善哉故吾事爲文也隨天爲意隨地
爲理順之者吉旦昌逆之者凶也與天不同
其意復何所望故夫天乃有三氣上氣稱樂
中氣稱和下氣稱刑故樂屬於陽刑屬於隂
利屬於中央故東南陽樂好生西北隂怒好
殺和氣隨而往來一藏一見主避害也故樂
但當以樂吉事樂生事不可以樂凶事樂死
事自天格法如此不可反也真人惻愼吾文
言唯唯今說音獨說一甲殊不盡說之其餘
當云何而悉得知其所盡引哉然宜拘校凡
聖賢文各以家類引之出入上下大小莫不
相應以一况十十况百百况千千况萬萬況
無極衆賢共計莫不盡得故但爲子舉其端
首不復盡悉言之也上賢見吾文自悉得其
意中人見吾文冀可上及之小人見吾文可
儀而爲之不犯天地之禁各使自生善意盡
說之積文多反且眩瞀於文則失其綱紀令
其文亂難理故當財示其端首使其自思之
耳善哉善哉行吾辭小竟疑乃復來唯唯請
問音聲和得其意與不得豈可知邪然可知
也帝王之氣以其天數耳帝王之氣得勝教
令聲響音得先發是乃比若夫帝王得先發
號施令於天下則凡人萬物悉隨之而從天
下和平矣有敢不從爲反逆則死矣故先發
其帝王之氣其餘從矣善哉善哉然不先發
帝王之氣反先動發休囚之氣而反當使帝
王之氣隨從之爲大反逆也此者天地格法
也不可彊也子知之邪唯唯又五音乃各有
所引動或引天或引地或引日月星辰或引
四時五行或引山川或引人民萬物音動者
皆有所動揺各有所致是故和合得其意者
致善不得其意者致惡動音凡萬物精神悉
先來朝乃後動占其形體故動樂音常當務
知其事審得其意太平可致凶氣可去真人
詳之唯唯請問樂音者動引之云何哉善乎
子之間事也得其要意然比若春者先動大
角弦動甲甲日上則引動歲星心星下則引
動東嶽氣則搖少陽音則搖木行神則揺鉤
芒禽則動蒼龍位則引青帝神則致青衣玉
女上洞下達莫不以類來朝樂其樂聲也說
一以求其類無窮極也自精詳索其要意悉
自得也與凡書文合之爲法式也故舉樂得
其上意者可以度世得其中意者可以致平
除凶害也得其下意者可以樂人也上得其
意者可以樂神靈也中得其意者可以樂精
下得其意者可以樂身俱得其意上帝王可
遊而無事樂起而刑斷絶精神相厭也願聞
樂起刑斷絶意訣善哉子之言也然樂者太
陽之精也刑者太隂之精也陽盛則隂服隂
盛則陽服故樂盛則刑絶也樂何故爲陽刑
何音和者其方和善得也音不和者其方凶
惡當爲之時精聽其音知音者悉知其事吉
凶不知音者亦不可知也音聲者即是樂之
語談也占遠占近皆當合之日時姓字分畫
境界王相休廢更相取合以爲談語精者聽
之無失也善哉善哉請問以樂除灾害姦猾
凶惡象天地法爲數帝當晏早而動揺其樂
器而始唱其聲以解除愁苦之氣而致太平
哉善哉子之問法何其常巧也皇天久疾灾
害憐帝王愁苦令使具人主問凡疑事邪諾
諾安坐吾不敢有可匿也匿之恐得天責使
吾久被重謫無益於吾天年子安坐詳聽之
爲子一二分别道其至意夫天道比若循環
周而復始起樂也常以時加其王氣建響斗
所加方響其面動其音聲人唱之亦可各以
其音爲之數以六甲五行五六甲五行即天
地之數也時氣者即天地之所響所興爲也
假令立春之日斗加寅名爲上帝之時先動
大角月半加甲二月斗加卯月半加乙三月
加辰也他行效此各次其時氣晏早爲其度
數先動帝音帝弦次動王音王弦次動相音
相弦次動候音候弦次動微音微弦各如其
數此名爲承天之教順地之氣天地乃自樂
用之而况於人乎人者最物之尊者天之所
子也天乃樂人嚴敬用其數地乃樂人謹順
用其數此猶比若孝子之順用父母之教父
母安得不愛而好之乎今天故使子來問事
吾主爲天談爲上太平制數不敢有可遣力
畏天地之謫不敢欺諸真人不敢有可隱匿
也唯不見問問輒言之吾覩真人問事口口
承知天欲語故爲子具言真人得吾道深思
其意以付下古之人使其象而爲之以除群
災害之屬上以安天地之氣下以助帝王爲
治令凡人心安不爲邪萬二千物各得其所
豈不樂哉大哉大哉諸具人可謂知之矣請
問六洞八方之事最何等者爲吉善最何等
者爲凶惡善乎子之問事然詳聽之爲子說
其意最相順相樂爲善爲吉相逆相愁苦爲
凶爲惡相順相樂爲善聲相逆相愁苦爲凶
聲故樂者乃獨樂相順樂爲善樂吉事乃得
作樂凶惡事不得有樂有樂名爲樂凶凶日
多是故時加帝王之氣相氣微氣皆在天斗
前吉事也天地所樂欲興起也天地所共方
興用也故當樂之順之昌之也休廢之氣天
地所共廢共衰故當廢之不宜興樂之樂之
爲逆天地心名爲大逆不順時氣時氣者正
天之時氣也天地爲法王相之氣主太平也
内廢絶氣立凶年王相之氣多所生多善事
故太平之歲凡物具生多善物是明證也天
地之大效也天地之喜善效乃及見於人民
萬物以是爲大效證驗也故古者聖賢以是
深自占相自知行之得失也明以同類同事
同氣占相之也得同氣類之象則改性易行
不敢爲非也天地之語言以此爲效不與人
交頭言也視象類所得可自知矣夫囚廢死
絶氣少所生無成善事是故凶年之歲少可
生無善應無善物是其同事同氣也是故將
太平者得具作樂樂者乃順樂王氣平氣至
也先以道之凶年者不得作樂不得無故興
樂囚廢之氣與天地反逆故凶年凶事不得
作樂也故王相之氣德所居也囚廢之氣刑
所居也故有德好生之君天使其得作樂無
德之君不得作樂也是天之明證也真人知
之邪唯唯可㤥哉今日具問天明師乃具知
天樂意不問之時謂作樂但小事凡人凡事
皆得爲之也今日問乃後不敢妄動搖也善
哉曉事生可謂知文書理長得天之意矣太
平至災氣悉去矣謹復重請問心所疑行平
言勿諱也唯唯今天地之氣乃半王半休比
若書夜無有解已樂寧可竟日作之邪獨加
王鄉有王氣時可作邪但始作之時以其帝
王始耳無以休氣始也歲亦然月亦然日亦
然時亦然今愚生未及其意然欲樂歲歲在
東方卯以春二月乃樂之欲樂月各加其月
日者以王日時者以王時如是則可謂得天
之道灾氣去矣如不若此皆爲亂天之紀生
凶灾矣是故古者聖王深知天地心意不敢
樂凶事凶事見樂則凶事日興多興多不可
救故不當樂之也天之授性各自有精神樂
善善精神至樂惡惡精神至此自然之性也
無有怪也但愚人不深計之耳善哉善哉真
人欲知其大效此比若天道也諸清淨者樂
歸天諸沈重者樂歸地各從其家無可非也
故樂善得善樂凶得凶比若水從下火從高
不失銖分真人以此書付有德之君以示凡
人今太平氣至天興善皆使樂善也不得復
有無故樂凶事者也樂凶事者乃與天爲仇
與地爲咎其過不除今天上名此樂凶事者
爲大反逆之人也天凶氣地中諸咎悉且來
下歸之也請問卒有急當以樂樂吉事時不
暇待加王鄉斗前當奈何哉善乎子之問事
也得其要意然使樂人居王鄉不得居王鄉
者令樂人衆人亦向王請之亦以其音亦以
其數如但其人姓字舉持律曆音氣相應亦
可順其王相時氣而依其人使作樂亦可如
此如此者皆爲順用天地之教令無灾害也
如不若此有與凶囚氣合者悉生凶事又舉
音倡樂亦當以吉吉音善事夫王相氣比若
人之有君王亦不欲聽聞凶事凶言凶音也
所以然者王相之氣乃爲皇天主生主成善
事乃而助天生成也惡音凶事不而助天生
成凡物是故王氣不欲樂聞之也斗前之氣
皆不欲樂聞之也是故古者聖賢帝王悉積
聚善言善事不内凶惡之事名爲祅言罪即
誅死其罪未足以誅死但惡其祅言不祥耳
故殺之也真人豈知此禁重邪唯唯可㤥哉
可㤥哉子知早㤥可長存不知㤥死之根也
一曰先順樂動天地四時帝氣一事加三倍
以樂天令天大悅喜帝王老壽祅惡滅天灾
害悉除去太陽氣不戰怒國界安而知常先
動順樂之者天道爲之興真神爲之出幽隱
穴居之人皆樂來助正也哉
二曰先順樂動天地四時王氣再倍以樂地
地氣大悅不戰怒令王者壽姦猾盜賊兵革
消國界興善下悉樂承順其上中賢悉出助
國治地神順養哉
三曰先順樂動相氣微氣令中和之氣大悅
喜君臣人民順謹各保其處則佞僞盜賊不
作境界保故利氣日興王氣生凡物好善
四曰愼無動樂死破之氣至劇盜賊又多卒
死者國界常危難安致邪氣鬼物甚多爲害
甚劇劇則名爲亂擾極隂之氣致返逆愼之
愼之
五曰無動樂囚廢之氣多致盜賊囚徒獄事
刑罪紛紛甚難安民相殘傷致多痼病之人
六曰無動樂衰休之氣令致多衰病人又生
偷猾人相欺多邪口舌國界少財民多貧困
樂上帝上王相微氣三部今天地人悅致時
澤灾害之屬除去名爲順天地人善氣也致
善事樂下三部死破囚休衰之氣致逆灾天
時雨邪害甚衆多不可禁防也此諸廢氣動
揺樂之則致惡氣大發泄賢儒藏匿縣官失
政民臣難治多事紛紛不可不戒之愼之也
天地凡事有固常法有氣之鄉而向尊者欲
見樂無氣之鄉衰死者不宜見樂故樂善者
天上名爲順政樂惡者天上名爲逆令順政
者得天力逆令者得天賊得天力者致壽得
天賊者致凶咎所以然者天之爲政猶影響
不奪人所安樂善得善樂惡得惡是復何言
夫善惡安危各從其類亦不失也但愚人不
計之耳是故樂道者道來聚樂德者德來聚
樂武者武來聚樂正者正來聚樂邪者邪來
聚何嘗不若此乎故吾深計天之法以戒真
人也口口哉天法不可犯也故重丁寧子唯
唯所以三倍帝氣樂賢者帝氣最尊無上象
天尊故倍樂之天者而制御地與人故三倍
之象天地人也夫天地人見樂興理而萬物
各得其所瑞應善物萬二千爲其具出矣故
先樂之也樂之當詳聽一意端坐長思心中
悅喜愉愉然也忠信至誠無有惡意比若對
帝王而坐不敢邪僻天應其行祅惡灾害之
屬莫不悉去因天爲尊因帝氣爲權自然天
述法故致太平不難也善哉善哉所以再倍
王氣樂弦者王氣象地地者與人並居故再
倍其樂樂地也地與人見樂悅喜而萬物並
理得矣又地者卑故其樂少於天也善哉善
哉又王氣弱於帝氣卑於帝氣爲一等故少
之也尊卑相次之法其分自然也善哉善哉
所以樂相氣微氣一行者相氣微氣象中和
人夫中和人卑於天地故其樂少人者主爲
天地理萬物人樂則悅喜爲善爲善則萬物
理矣人不樂則爲惡爲惡則萬物凶矣善哉
善哉又人者是中和萬物之長也其長悅喜
理則其萬物事理其長亂則其物亂故先樂
其長以順樂天地人之道也善哉善哉是故
上善之氣最尊善故樂得三重也以樂善也
是故古者帝王治得善得天心意者得重樂
也是其明證也今太平氣至故教其興樂也
衰亂之氣應凶年故不得興樂如興樂名爲
興樂凶衰天上名之爲大逆也灾害之本禍
之所從起可不愼乎善哉善哉是故其次樂
再重王氣不若帝氣故樂少是故治少善者
樂爲之衰少所以衰少者氣衰不而大善故
不敢重多樂也中有凶氣故不敢具其樂也
比若人家有七善三惡則心中爲之不而樂
此之謂也善哉善哉夫七善三惡善多惡少
安而止樂乎人心中雖樂時念三惡則不而
純樂此天性也乃且盡善無復一憂乃而大
樂也故樂以樂善不以樂凶也善哉善哉吾
言乃天明券書不失一也是故其次樂一行
相氣微氣少所而安人德最少不面若天地
氣也故乃微少不而若天地故少其樂相氣
微氣少所而化乃其中國固多惡少善故不
敢多具其樂也反名爲樂凶惡其善少故其
樂少也所以少者但樂其中善者不敢樂其
中凶惡也樂其中凶惡比若小人有七凶三
善三善謫得三從樂有七凶惡反七愁苦悒
浥安而從樂乎所以然者十十爲法者十乃
三折之也帝氣十十皆善王氣者二善一惡
相氣者二惡一善也故帝氣者象天天者常
樂生無害心欲施與三皇象之常純善良無
惡無害心天如三皇三皇如天也故上善之
人無一惡但常欲爲善其象天也其象真神
乎善哉善哉王氣者象地地者常養而好德
五帝象之也地雖養者名爲殺故五帝時有
刑也善哉善哉相氣微氣者象人人者無常
法數變易三王象之無常法也夫和氣變易
或前或退故下上無常和者覩剛亦隨之覩
柔亦隨之故無常也衰死囚亡之氣象萬物
數變亂無正相出入五霸象之其氣亂凶故
不得有樂也夫天地之性樂以樂善不以樂
惡也夫天地之武以誅惡不以誅善天地格
法不可反也善哉善哉請問樂以樂善意願
聞大訣使愚生心悉解而不敢復問豈可聞
乎子自若不解邪謹已小解恐下古之人積
愚迷日久雖與其文猶復不解復令犯天禁
故不敢不問其大訣易知者矣善哉子之言
得其意諾安座方解之然夫上善大樂歲凡
萬物盡生善人人歡喜心中常樂欲歌舞人
默自相愛不變爭自生樂上下不相尅賊皆
相樂故樂生於善以樂善天使自然如此也
善哉善哉夫大凶年凡物無一善者人人皆
饑寒啼呼哭泣更相尅賊默自生愁苦忿恚
心中不樂何而歌舞樂默自廢絶故凶年惡
歲無樂天使具自然無也是則明天不樂凶
惡之證也是故樂爲樂善生武爲興凶作是
故古者帝王將興者得應樂善也將衰者得
應惡也此者自然之法也是故樂生善善生
樂凶凶生樂武武生凶無爲生樂樂生無爲
武生亂亂生武樂生歌舞歌舞生樂凶惡生
愁苦愁苦生凶惡以吾文見下古之人使其
思之樂之訣說小竟於此善哉善哉
　右五音樂當所動發前後得天地人以意
　以致太平除灾姦致和氣出大訣


太平經卷之一百一十六
太平經卷之一百一十七入八
　　　天樂得善人文付火君訣第二百七
今真人積善又賢事事通今天上皇洞平氣
具至今天上欲有可急得子亦豈知之乎哉
小生性愚且蒙不及唯天師行諸具人安坐
爲子悉陳之今天上樂得善人可以調風雨
而具生凡物者初天地開闢以來人爲善者
少少而中天意者天常以是爲憂患而今地
上人無中天上可求者今天上何不自生人
而反乃取於地上人乎夫天地之生凡物也
兩爲一合今是上天與是下地爲合凡陽之
生必於隂中故乃取於此地上人也又人含
隂陽氣之施必生於土泉故皆象其土而生
也故五方異俗天下小小而不同故萬二千
國一部中人不相似也子知之乎唯唯人生
面常善者付於父故善人上付於天也萬物
之精善者上合爲天爲三光也其中者付於
人使其仕順隂陽面理萬物也其下者付於
土使步行面作事也真人知之乎唯唯善哉
善哉是故今天上欲調風雨具生萬物樂得
善人故吾見遣下簡索之也以文付真人以
與謹民令付上火精道德之君使以示天下
人共思吾書言故以付真人愼毋斷絶子且
病之加戒愼事唯唯今愚生以爲天上乃無
極而正獨與此下地爲合乎善哉子之難也
天雖上行無極亦自有隂陽兩兩爲合今地
下亦自有合乎然地亦自下行何極亦自有
隂陽兩兩爲合如是一隂一陽上下無窮傍
行無竟大道以是爲性天法以是爲常皆以
一隂一陽爲喉衿今此乃太靈自然之術也
無極之政周者反始無有窮已也欲爲真人
分别一二而陳道之真人會不而知之耳故
略爲子舉其端見其始著其大綱自思出其
紀令天下地上賢聖自美之耳子知之耶唯
唯願聞其教諾自詳記吾言於吾教子上而
息唯唯
　　　天咎四人辱道誡第二百八
今天上有何大僧惡名爲天咎真人學用日
久豈亦深知之邪哉今愚生不及何等也願
聞之然古今諸爲道者乃皇天之所取法也
最善之稱冠無上包無表内無裏出無間入
無孔天下凡事之師也生之端首萬事之長
古今聖賢所得之長今帝王之所以得天心
以自安民之父母凡化之所從起也真人知
之邪唯唯夫道乃天也清且明不欲見汙辱
也面今學爲道者皆爲四毁之行共汙辱皇
天之神道並亂地之紀訖不可以爲化首不
可以爲師法不可以爲父母俱共毁敗天之
寳器天之皆名之名爲大反逆之子汝居地
上不中師法上天安而反中師法哉子欲知
其審實此若小人居民間不中師法也至於
帝王之前寧而中師法不哉如使處下不中
師法而上天反畜之以爲師法中類天上與
帝王之前反當主畜積邪惡之人邪哉故天
上深知其失道意非故疾咎之也今洞上皇
氣至不而復容此四人此四人也乃使天上
天下共賤爲道者反名爲惡子是故令使人
道日衰消休廢不復起今天下之人共爲惡
正此四人所毁敗也今天上大僧咎之故欲
更選七也真人知之邪愚生今受性頑鈍訖
能不解何謂也願聞之子尚不即解何望於
俗人哉諾開耳精聽爲子詳陳道大瑕病所
起使天下後學者令昭然知其失道也其第
一曰不孝第二曰不而性真生無後世類第
三曰食糞飲其小便第四曰行爲乞者故此
四人者皆共汙辱天正道甚非所以興化而
終古爲天上天下師法者也假令得道上天
天上簡問之盡爲惡人今不可以調風雨而
興生萬二千物爲其師長也可㤥哉可㤥哉
小生聾暗訖不知有過於天今唯皇天明師
願見爲復重察察分别解之冀蒙心得更開
行詳聆聽爲真人具道其意使可終古以爲
萬世之法後生謹良爲道者不復犯天禁令
使得道面上天天上更喜之比若地上帝王
得善人與共爲治亦喜之也故天上所進地
上亦然豈不善哉唯唯聞命矣道者乃皇天
之師天之重寳珍物也爲者其行當若天成
道者當上行天乃好愛之仕也今或有過誤
得道而上天者天上受如問之反皆有不謹
孝之行道爲化首天爲人師法何可反主畜
舍匿養天下不謹孝子哉子親有此惡行而
天何宜使此人長生與其共事乎若此天反
當主舍此惡人反逆之子邪地上尚不仕天
安肯仕之乎故不孝而爲道者乃無一人得
上天者也雖去但悉見欺於邪神佞鬼耳會
皆住死於不毛之地無人之野以戮其形天
之應人如影響安得行惡而得善者乎古今
希有之也地王雖爲道前後衆多者其度者
少今天上乃少善人無可與共事者也其行
悉兇惡也如是天何不即殺之乃使到不毛
之地無人絶氣之野乎所以不即滅殺之者
天地之間其氣集多所而畜容故名爲中和
比若人和無不而包容也故得須臾天者主
執清明比若居帝主之前不可得容姦惡人
也故天上本不與等子爲治也地上亦然也
天不與不謹孝子爲治比若聖王不與不謹
孝人爲治也聖王尚不肯與爲治天何肯獨
與爲治乎哉古者聖賢所以不與爲治者乃
深覩天法象天爲行也與愚者爲治天即大
恨矣何以明之人君與之爲治天爲甚多灾
變怪夷狄數來是明天恨惡之證也與重規
合矩劵書何異哉今天乃見人與之爲治尚
僧惡疾之何肯乃自與其共事乎人所惡天
亦惡之也人所愛天亦重愛之也是故古者
賢聖覩天意深故常象天而爲行不敢失銖
分也故而常獨與天厚得天心也如不與天
心合不得天心則大凶矣人行尚如此何况
今乃當爲天上簡士哉天上簡士乃當與天
共事治無窮極之術也長相與並力同心調
氣真人寧解不邪宜自愼吾言純天心意也
不可犯也犯者死矣口口哉善哉善哉愚生
心意一善解於是子尚裁一善解俗人不解
㝠㝠憒憒是也天疾之故使吾下大言具出
天法自是之後學者戒之愼之今天乃貴重
傳相生故四時受天道教傳相生成無有窮
已也以興長凡物類故天者名生稱父地者
名養稱母因六甲十二子八卦之氣以爲紀
更相生轉相使故天道得常在不毁敗是常
行施化之功也今學道者純當象天爲法反
多純無後共滅消天統其貞者尚天性也氣
有不及其不貞者彊爲之壅塞隂陽無道種
其施於四野或反棄殺窮其妻子而去者是
皆大毁失道之人也無可法是大凶一分之
人也不可以爲人師法安而中天師法乎夫
皇天乃是凡事之長人之父母也天下聖賢
所取象也何用等失道妄爲無世類之子爲
與共事乎如天但與此子共爲治天名爲主
舍匿惡人興凶術何可以爲聖治人上師乎
故不舍止之也古者聖人大賢尚知諱不肯
與無後世類之人共事與之爲治悉不得天
心故聖賢天使其皆貴重有後世而共僧惡
人無後世也聖人乃深知天意故獨常法象
之不失銖分也而況天乎哉今天上久純無
善人故使吾下大語以示勑後來使愚者悉
自知若天上仕此人天上反當主聚無後世
人邪行如此反得上天天上反愛無後世而
不好生邪故皆死於不毛地不生之土無人
之野令使各歸其類也汝不好生與天反故
投汝不生之處汝好無人故投汝無人之野
俗人㝠㝠不覩則言其已度世矣實不也吾
不敢欺真人也吾親以天上行而下覩與不
覩比若示盲者以日言人欺之反掩其口而
笑愚者比若此矣真人愼之天上所惡也上
亦然也善哉善哉愚生未嘗見是天上事真
真一覺於是子努力爲善行吾之文療天地
之病解帝王之愁苦子功滿得上天自往覩
見之吾言乃大效矣唯唯不敢道留不敢懈
忽也子愼之無懈忽審沮懈忽大命絶矣愚
生甚畏天威誠受行之善哉善哉得天意矣
今天乃清且明道乃清且白天與道乃最居
上爲人法清明者好清明故三光上著天各
從其類合如爲形天之爲形比若明鏡比若
人之有兩日洞照不欲見汙辱也若比聖王
之前常欲清明不欲見汙辱汙辱之則得滅
死之過也真人知之耶唯唯可㤥哉可㤥哉
是故人頭口象天不欲樂見汙辱也常欲得
鮮明得善物故天下人以淹汙辱惡與人良
之天乃遺雷電下自捕取之真人知是逆惡
邪唯唯愚生甚畏之今大中上古以來人自
言爲善絶殊於俗人也學爲道者反多相示
教食糞飲小便相名爲質直善人天與道大
僧之天上名此爲大反逆之子天上不欲見
其人形也此大邪所著犬猪之精所下也夫
道之生天天之有道也乃以爲凡事之師長
正道者所以興善主除惡也是故古聖賢帝
王將興皆得師道入受其策智以化其民人
師之貴之乃言其能知天心意象天爲行也
天上亦尊貴善道人言其可與和風氣順四
時承五行調風雨助日月星宿爲光明也而
使萬物興也今如此食糞飲小便何可以爲
師今地上師尚不中名爲逆子何能反中天
上師乎哉小人甚愚也甚淹汙辱天道真人
得極文思其意地上所惡天上亦惡之天上
所惡地上亦然是地上人惡食糞飲小便天
上亦惡之故乃遣雷電霹靂下殺之也此辭
者但可以曉地上人耳天上惡之劇於是地
上尚僧惡之天上何用爲哉天乃清明而鮮
何以反當主舍聚此食糞飲小便人乎錐過
誤須臾得道會不得上昇天也悉往死於五
廢絶氣敗凶之地以順其行以彰其過各歸
其所求不欺之也具人年有善竟戒之愼之
以示後來令洞上皇平氣至不得容此惡行
犯之死明矣可㤥哉可㤥哉真人知㤥是子
覺也子不㤥與之同罪知而故爲之罪不除
唯唯不敢不敢今上皇天之爲性也常欲施
與故主施主與主生主長主出不主納主勝
不主服服則爲逆故天道不可威劫也劫迫
之則令人滅亡矣天主善主清明不樂欲見
淹汙辱今天與道乃無上之稱也故帝王象
天爲行也稱無上之君不敢失天行之銖分
則吉失之則大凶今學道爲長生純當象天
也天者好生故學長生者純守天第一生之
氣其爲行當隨天道意也故地者主辱殺主
藏不當隨地意也夫道者乃大化之根大化
之師長也故天下莫不象而生者也今下愚
小人欲爲道反無益於民人而共淹汙辱天
道甚逆無狀天上名之爲逆子大凶之人也
天上不欲見之也何謂也愚生心結閉未及
之也善哉子之問乎天使子言詳開耳目而
聽夫天與道不好施好生好稱邪爲之何不
卜卦賦藥有益於民人而使神治人病固止
也此三人也皆得稱師不利天道不敢淹汙
辱天道夫天道不欺人也常當務至誠天道
不欺以欺即其後久久日凶衰矣天之爲道
也不樂淹汙辱不欲利人天乃無上道復尚
之道乃天皇之師法也乃高尚天是故天與
道者主修正凡事爲其長故能和隂陽調風
雨正晝夜列行伍天地之間莫不被恩受命
各得其所者今下愚爲道反爲欺慢癡狂乃
共惑亂天之道毁敗天之化首反行乞丐求
人之物無益於民間淹汙辱天道内利百姓
不可以爲師法反使後生者相教每爲道道
令人癡狂慢欺又行被淹汙辱而乞丐因以
此行而名之謂爲癡狂乞丐者之道反使凡
人共駡天共賤正道斷絶大化天甚惡之道
甚疾之天上不欲見其形也今天上皇洞正
氣大至日月星羅列皆重光道與天當調風
雨和隂陽使萬物各得其所而前人邂逅得
道而昇上天無可仕者也天上問之悉有過
不可與共事汝等乃居地上尚見謂爲癡狂
乞丐者不中帝王之師安而中天上之師哉
天其惡之大道衰廢咎在下古人相學失法
度天病之大悒悒天道不通故遣吾下與真
人共談分别道得失樂天下人一覺俱知天
上意改其行易其心不復犯天禁則學者成
矣如修其故行天不上之也會當復往死於
五辱之地付命於五汙之土絶洞無人癡狂
之野上無三光下無良土何也願聞之其過
何重也不謫之也天道爲法各從其類下奪
之也如是何以不即殺之乃到此乎欲即滅
殺之又其人自言欲長生而至信欲中殺之
又反旦哭天啼地自言甚冤又不自知其過
所由出故天考之徒之其後投於五辱癡狂
之土使自知也子欲知其實審比若明王考
人過責非肯即殺之也猶當隨其罪大小詣
獄大罪大獄小罪小獄治之使其人服自知
乃死不恨而無言也如不窮其辭語會自言
冤懷恨而死故五霸之君其民臣多懷恨而
死者也子欲知天上之治刑如此矣真人解
邪可㤥哉可㤥哉子知驚㤥生之門也不知
驚㤥死之根也子愼吾言吾言正天之兵不
可詆冒詆冒令人傷小詆小傷大詆滅亡也
戒真人一言下古之人積愚信其無知之心
且言不然自窮矣吾親以天上行而下知其
口口萬不失一也吾不敢欺子也欺子不畏
真人乃畏天威故吾言乃信復信所以言復
重者乃恐其固固有失之者故復重使其言
多文口口天上之事實遠難知故文時時下
合於地也地上善即天上善也地上惡即天
上惡也故人爲善於地上天上亦應之爲善
人爲惡於地上天上亦應之爲惡乃其氣上
通也五氣相連上下同六甲相屬上下同十
二子爲合上下著無有遠近皆相通其下善
其上明其下惡其上凶故五行興於下五星
明於上此者天所以曉於天下人也凡三光
皆然天上復與地下三光相通三光明於下
天上亦然天上明於上地上亦然兩兩相應
和以爲經於天上大善地上亦然猶天有六
甲十二子地上亦然地上有六甲十二子天
上亦然故常上下相應不失銖分也真人其
愼之吾言雖遠愼無閉藏以示學者傳之必
齋戒其愼之案文爲法勿得暗誦也唯唯願
請問太上中古以來諸相教爲道者反多有
去家棄親捐妻子反多有乞丐癡狂詳欺食
糞飲小便後學者多以相教示皆有師法亦
不苟空也善哉子之難問得其惡意天疾之
教子問之邪其言何一巧也子何故問此乎
怪其久矣無於質問常若悒悒善哉天果使
子主問事邪諾開兩耳且爲子分别言之夫
上天初出真道之時不如此也悉作孝養親
續嗣有妻子正形容不癡狂食糞飲小便也
皆以其道動作中法上士爲帝王之師輔傳
類相養無有傷者於此之時比若三皇五帝
動以正道務相利不相害傷也故得以正道
行不自匿藏三王紊亂五霸將起君臣民更
相欺慢故僞作癡狂尚恐見知乞丐食糞飲
小便是困窮之行也困窮之辭也夫道亦有
衰盛比若此三皇五帝三王五霸矣下古多
見覇道乞丐棄其親捐妻子食糞飲小便是
道之衰霸道起也故三皇五帝多得道上天
或有尸解或有形去三王以壽五霸無得正
道者皆戰鬥死於野今下古守此霸道亦皆
死於野此之謂也吾不欺真人是亦道之霸
與霸王同耳安得上升天哉善哉善哉愚生
之心真真已解矣不意道亦有霸也天師解
之乃後知之誠誠哉口口子可謂開矣請問
今學者當奈何乎哉然今者天道大周備自
今以往與古異欲修中古霸道法真道不得
來具人宜戒之愼之欲樂長存修吾文失銖
分之間命不全可不守乎道之元皇道已起
火光行之霸道絶矣天雖浩大自有分理以
示文凡人令共議之宜屬上者屬上宜屬中
者屬中宜屬下者屬下宜上下中共之何不
覩其誠信口口比若與天語善哉善哉時氣
平矣真人何以知之乎見天親遣天師下言
知天氣平矣善哉善哉子得其意願復請問
一兩事不敢多言行道之自今以往求道皆
當於何哉皆求之於閑室無遠父母而去妻
子以漸爲之僻漏乃止或内不善而僻漏無
可益也反且先死各自考實行不負天人乃
可欺天不可欺也忽憂人爲非也使各以是
自治不敢爲道者即惡人也欲欺僞者也以
是占之萬不失一也學人若此姦猾絶矣善
人與惡人可見矣此名爲皇天簡士書上可
得度世中可爲帝王輔下愚無知固固可爲
民間謹子真人重知之唯唯願聞僻漏得道
去云何然道成去而已如道未成爲日守父
母保妻子日日以漸清靜爲之旦自知其意
矣賢者共策此言唯唯
　右天上簡士文興道斷爲棄霸續命人自
　易心姦猾消守親保妻子


太平經卷之一百一十七






太平經卷之一百一十八入九
　　　禁燒山林訣第二百九
請問皇天上洞極之師師幸哀愚生不肖乃
告語以天上之事誠非小生所敢望也旣加
得已開其道路使得知天上事願聞天上皆
何所喜何所禁唯得其戒誠日夜思惟其意
不敢犯之以示後生善哉子之問也得其要
意真人安坐爲子道之可傳萬世無有去時
也唯唯受命厚厚勿謝子爲天地問疑吾主
爲天談非子之私也俱共公事何須謝哉欲
不謝若爲輕道易事愁師謝又觸忌諱不謙
也但恐書益文多辭令難知故止真人言耳
夫辭者道之柄文之所從起也勿悒悒方爲
子分别之唯唯今天上乃上皇洞平氣俱至
興盛陽日光明邪氣止休正氣遂行衰者消
去道德陽天上急禁絶火燒山林叢木之鄉
何也願聞之然山者太陽也上地之網是其
君也布根之類木是其長也亦是君也是其
陽也火亦五行之君長也亦是其陽也三君
三陽相逢反相衰是故天上令急禁燒山林
叢木木不燒則隂中隂者稱母故倚下也天
所以使子丑寅最先發去興多興多則火王
火王則日更明丙丁興已午悅何也願聞之
此天格也性也其母盛多而王則其子相其
子相則受氣久長得延年故天上止之也陽
盛即隂姦日消陽衰則隂姦日起故姦猾者
常起暮夜是陽衰而姦起之大證也故天上
乃欲除姦故禁之也此自然之術法也天上
亦然地上亦然善哉善哉請問三陽相得何
故凶衰乎善哉子之問也得其意然三陽者
應天陽地陽人陽三盡陽也無一隂三盡君
也無一臣三盡男也無一女名爲滅亡之路
無後之道也不敢復傳類不而復相生成故
凶也是所謂有天而無地有日而無月有上
而無下有表而無裏天上名此爲立敗之紀
故惡之禁之也善哉愚生過問此甚畏之矣
子知畏之生之根也不知畏之凶之門也唯
唯
　　　燒下田草訣第二百一十
請問下田草寧可燒不天上不禁燒也當燒
之獨可故當燒之乎願聞之然草者木之隂
也與乙相應木者與甲相應甲者陽也與木
同類故相應也乙者隂也與草同類故與乙
相應也乙者畏金金者傷木木傷則衰陽陽
衰則僞姦起故當燒之也又天上言乙亦隂
也草亦隂也下田亦土之隂也三隂相得反
共生姦故玄武居北極隂中隂極反生陽火
者陽也隂得陽而順吉生善事故天上相教
燒下田草以悅隂以興陽故燒之也天上亦
然也甲者天上木也乙者天上之草寅與卯
何等也然寅者亦陽地上木也卯者隂也地
上之草也此四事俱東行也但陽者稱木隂
者稱草此自然之法天上之經也吾不敢欺
真人也子爲天問事决疑吾爲天說事二人
共職共理隂陽除天地之病令帝王不愁苦
萬二千物各得其所莫不悅喜而出見無有
冤結者也善哉善哉然真人可謂知道矣不
敢不敢然學而問道有何謝乎唯唯繫之胷
心無有去時善哉善哉學問得其數矣
　　　天神考過拘校三合訣第二百一十
　　　一
今天上良善平氣至常恐人民有故犯時令
而傷之者今天上諸神共記好殺傷之人畋
射漁獵之子不順天道而不爲善常好殺傷
者天甚咎之地甚惡之群神甚非之今恐小
人積愚不可復禁共淹汙亂洞皇平氣故今
天之大急部諸神共記之日隨其行小小共
記而考之三年與閏并一中考五年一大考
過重者則坐小過者減年奪筭三世一大治
五世一滅之故今天上集三道行文書群神
共記過斷好殺傷刑罰也而興樂地上亦然
具人幸爲善常欲有德於皇天而憐帝王愁
苦時氣不和實咎在人好殺傷畋射漁獵共
興刑罰常有共逆天地之心意故使久乖亂
不調帝王前後得愁苦焉是重過也真人幸
欲常有功於天有恩於帝王今天上積疾毒
之群神教吾言故今以文付真人歸有德君
以示天下人得文各自深省思過失念書言
天今良平氣俱至不喜人爲嫉賊吾知天上
有此言今敢不下道之不言恐爲嫉賊害在
吾身吾不敢犯也故以事報諸具人愼之真
人不言害在子身以示凡人愚人欲犯之害
在其身天亦不復過責真人也自今以往天
乃興用群神使行考治人天上亦三道集行
文書以記過神亦三道行文書以記過故人
亦三道行文書以記過故人取象於天天取
象於人天地人有其事象神靈亦象其事法
而爲之故鬼神精氣於人諫亦諫常興天地
人同時是故神應天氣而作精物應地氣而
起鬼應人治而鬥此三者天地中和之疾使
隨神氣而動作應時而往來絶洞而無間往
來難知處故今天道傳治與往古殊異以今
占古多不中以古占今不復應故古文衰竭
難復用用之不比中又有集處真真文故天
上言拘校前後三合取中善者以明事以合
意然後天上道正王道備邪惡悉去帝王大
樂乃無事人自爲謹得天意真人知此事重
乎唯唯善哉子知其意矣
　右天上禁火以興生斷刑傷殺止畋射獵
　不順天時氣爲天所惡記見在知赤初受
　符更始文


太平經卷之一百一十八
















太平經卷之一百一十九入十
　　　三者爲一家陽火數五訣第二百一
　　　十二
下愚之生願一請問今天道當具無不有無
不包容也天上何覩何故一時悉欲生而急
刑罰乎善哉子之難問得其意吾常甚好子
之言子之言常發起吾意使吾道興子向不
能難問誰復而難問者乎故天道久斷絶閉
而不通天甚疾苦之吾久悒悒欲言無可與
言者故天道失其分理久矣歲歲至歲至於
今天運生聖人使其語無而盡解除其病者
故乃使真人自來與吾相覩乃一得爲天具
語子難常獨深得天意安坐爲子悉陳道之
吾欲不言畏天威也故得子問者輒欲言無
可匿也真人亦知之邪唯唯然子解解矣今
天上所以盡悉欲生長而急害傷者天道常
有格三氣其初一者好生名爲陽二者好成
名爲和三者好殺名爲隂故天主名生之也
人者主養成之成者名爲殺殺面藏之天地
人三共同功其事更相因縁也無陽不生無
和不成無隂不殺此三者相須爲一家共成
萬二千物然天道本末中也今者天道初起
以來大周復反來屬人屬陽陽好生而惡殺
生者須樂乃而合心爲一相生而中有殺氣
輒傷不能相生成子欲知其信實比若胞中
之子不可有小害輒傷死死不復生輒棄一
人爲是連傷而不止便絶滅無後世矣一家
無統絶去矣故尤大急刑罰殺傷也天道同
不常如此耳今者大急復更爲真人察察分
别之使下古人大覺知天道今不欲殺傷訣
意所以更爲真人察察言者俗人隨吾但無
事習文辭面作巧語也故更爲其陳刑天證
今甲子天正也日以冬至初還反本乙丑地
正也物以布根丙寅人正也平旦人以初起
開門就職此三者俱天地人初生之始物之
根本也初生屬陽陽者本天地人元氣故乾
坎艮震在東北之面其中和在坎艮之間隂
陽合生於中央故凡懷妊者在頭下足上中
腹而居微在中和之下陽合者生於最先發
去出其形氣投於他方者此主天地人三氣
初生之處物之更始以上下不可有刑殺氣
居其中也置其德氣陽氣乃萬物得遂生如
中有凶氣輒傷故出其刑去之也今者天道
大周更始以上下純陽治天治故急斷刑罰
也天者稱神陽亦稱神故今天使神治人真
人欲知吾書文與天相應不自今以往犯吾
書文欲好刑殺者天上亦且考之人亦且更
急之神亦日考之天上地上異處同謀鬼神
不與人同家亦且同謀是天平氣且至也天
初氣更始於天上地初氣更始於地下人初
氣更始於中央此三氣方俱始生不欲見刑
惡凶氣俱欲得見樂氣故自今以往天與地
樂斷刑也具人知之乎唯唯愚生暗昧以爲
天上行疾人爲惡面禁刑殺傷也不意乃天
地人在懷妊之氣更始之本元也見天師說
之甚惶甚㤥子知惶且㤥可謂覺悟知天道
意矣善哉曉事生戒此文愼無斷絶爲身害
唯唯不敢不敢行去重之凡人學問各爲身
計務順天道唯唯出此天上禁忌勿藏唯唯
請問天道何故正以今爲大周爲元初乃更
大數考正文哉善乎子之難問也大得天心
意然今者五陽之上長也五火之始也火之
最上者上爲天爲日月之色者火赤與天同
色天之色赤火亦赤赤者迺稱神天與神者
常昌得凡事之元是故十一月爲天正天上
亦然故其物氣赤赤者日始還反其初九氣
屬甲子爲六甲長上首也甲者爲精爲凡事
之心故甲最先出於子故上出爲心星故火
之精神爲人心也人心之爲神聖神聖人心
最尊真善故神聖人心乃能造作凡事爲其
初元首故神聖之法乃一從心起無不解說
故赤之盛者爲天爲日爲心天與日與心常
明無不而照察故自今以往行此道者姦邪
之屬悉絶去矣夫陽之生者於幽㝠之中是
故陽氣起於北而出於東盛於南而衰消於
西天之爲法如此矣善哉願聞今陽之生者
何故正於幽㝠中乎夫生者皆反其本隂陽
相與合乃能生故且生者悉復其初始也天
地未分初起之時乃無有上下日月三光上
下洞㝠洞㝠無有分理雖無分理其中内自
有上下左右表裏隂陽具俱相持而不分别
若隂陽相持始共生其施洞洞亦不分别已
生出然後頭足具何知隂陽之初生之始如
是矣故人今將變化而施生者悉往就幽㝠
閑處天使不忘其本也人初受天地之法是
其先也故天使其不忘也善哉善哉見皇天
師言乃知分理也子可謂易示曉矣請問陽
與火何獨伍乎行氣者各自有伍非獨火也
金火最爲伍赤帝之長故天策書非云邪丙
午丁巳爲祖始始者先也首也故書言祖始
也萬事之始從赤心起心者洞照知事陽始
於隂中亦洞照故水者外暗内明而洞照也
中有陽精也故陽始起於北而隂始起於南
十一月地下温五月地下寒今隂陽始起何
不於天上而正於地中乎善哉子之難問也
然地爲母父施於母故於隂中也其施陽精
同始發於天耳陽者其化始氣也微難覩入
隂中成形乃著可見故記其隂中不記其陽
也今天雨雪同是其施化之道見可覩而言
陽施精微不可覩乎善哉子之言也難得其
意欲爲真人分别說之恐天道大形見故不
爲子說也然恐真人心恨夫爲人師爲人上
者難請安坐爲子微說之天雨雪造將爲之
時呼吸但氣耳隂陽交相得乃施可覩於此
之時天氣下地氣上合其施故雨雪有形而
可見也請問今或有山潰雲上皆可覩而言
不可覩何也欲不問苦悒悒今故具問之爲
弟子不謙不也不問無以得知之致當問之
無所疑也諾爲子微說之不可窮極然雲雨
潰山此者隂之盛怒而不自忍傷陽化凶事
也非善變也有傷於化之道隂之失也隂之
傷也真人勿復窮問天道亦不可察察盡言
也子自思其意唯唯行去
　　　道祜三人訣第二百一十三
真人再拜謹問天師道太平氣至誰者當宜
道哉誰者不宜道乎善哉子問事也夫道與
人比若風雨爲者則善不爲則已好爲者則
其人也不好爲者即非其人也爲者不用力
易開通者即是其人也不開不通終日無成
功即非其人也爲之即吉不爲則凶是其人
也不爲之其人自吉善無所疾苦已爲之後
反有所疾苦即非具人也又凡人自養不可
不詳察也夫道者乃正人之符也疾病鬼物
者廼邪惡之階路也賊殺良民之盜賊也或
見人且入正道因反怒人與人爭鬥於人爲
正道反凶不爲善反安隱於等之間不可不
謹詳自精者得道則吉失道則凶也死生之
命不可自易而不謹詳也善哉善哉愚生已
解矣然真人旣問疑事且告真人天要語吾
道之所以而長久養者人而樂道樂德樂仁
忽於凡事獨貪生耳道正長於養守此二人
也過此而下者吾道不而長久養也何哉夫
人道乃無不覆蓋何故獨宥此三人不宥餘
哉然善哉子之難問也得其意夫大道之出
也人皆蒙之恩乃及草木莫不化爲善皆得
其所俱而各竟其天年夫無道德不仁不可
久養也何哉然但以其不好道德仁也夫好
道德仁何故獨可久養哉願聞其意然子曉
事生哉其問事絶訣也詳聽爲子分别言其
意唯唯然是好道德仁此三人皆有三統之
命樂好道者命屬天樂好德畜養者命屬地
樂好仁者命屬人此三人者應隂陽中和之
統皆有録籍故天上諸神言吾文能養之也
行不若此亦無録籍故吾文不能久養之也
今太平氣至無姦私故不而久養姦惡之人
也不如往者内亂之時能包養惡人也願聞
其竟說然姦邪惡氣出活者反能久養姦惡
之人也而不能久養善人者是其衆害多善
者少也比猶若大寒至而熱氣衰也今正氣
至乃不能久養姦惡之人比若陽氣至而隂
氣消亡也夫太陽上赤氣至乃火之王精也
火之王者乃光上爲日日者乃照察姦惡人
故言不得爲非故不容惡人也又道者主生
德者主養仁者主用心故愛春即生夏者即
養人則用心治理養長萬物故太陽所生養
長用心最勞苦此之謂也善哉善哉愚生重
聞命乎然安坐爲子更有所脩解唯唯一事
學道而大度者在天中度者在神靈小度者
在人也二事學德而大度者在天中度者在
神靈小度者在人也三事學仁而大度者在
天中度者在神靈小度者在人也四事學官
而大度者在天中度者在神靈小度者在人
也五者好畜聚財業大多者在天中多者在
神靈小多者在人也然此五事大度中度小
度一由力之歸命於天歸德於地歸仁於人
守此三事學身以賢心善意思之惟之身廼
可成積之聚之神且自生守之養之道且自
成樂之好之身且自興天道無親無疏付歸
善人是故天自力行道日一周所以一周者
凡物之生悉法六甲五行四時而生一氣不
至物有不具則其生不足不調矣爲人君上
父母而不調大過也故天日一周自臨行之
也所以自臨行之者假令子水也但有水氣
未周五行氣不足四時氣不周故爲行而臨
之甲加其上有木行有春氣丙加其上有火
行有夏氣戊加其上有土行有四季中央之
氣庚加其上有金行有秋氣壬加其上有水
行有冬氣五身已周四氣已著乃凡物得生
也天地施化得均尊卑大小皆如一乃無爭
訟者故可爲人君父母也夫人爲道德仁者
當法此乃得天意不可自輕易而妄行也天
道爲法如此而況人乎故上士法天其道乎
中士法地其德乎下士法人其仁乎過此而
下者不屬於人故與禽獸草木同乎無常命
真人得吾文書自深思其要意縁而無善與
天相得同事也與吾文反者乃天地之怨也
吾亦不耐也吾文書所惡正是也真人愼之
以付上士歸縣官示凡人自今以往天與古
異善哉善哉
　右分别太平文出所宜所不宜訣


太平經卷之一百一十九







