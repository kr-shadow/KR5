#+TITLE: 沖虛至德真經四解--高守元
#+DATE: 2018-05-12 10:21:53
#+SOURCE: github.com/kanripo/KR5c0123 master 032b3487                
列子聖一
　列子姓列名禦寇鄭人也居鄭圃四十年
　人無識者初事壺丘子後師老商氏友伯
　高子進二子之道九年而後能御風而行
　弟子嚴恢問曰所爲問道者爲富乎列子
　曰桀紂唯輕道而重利是以亡其書凡八
　篇列子蓋有道之士而莊子亟稱之今汴
　梁鄭州圃田列子觀即其故隱唐封冲虚
　至德眞人書爲冲虚至德眞經
　太史公叙黄老而先六經蓋知崇道術矣
　何偶遺列子劉向廼校勘成書其言明内
　外證死生齊物我大抵與蒙莊合至於謂
　不知我之乗風風之乗我周之爲蝶蝶之
　爲周若出一口矣然後世注說傳者俱少
　列子在晋有張湛唐有盧重玄方之南華
　湛則郭象盧則成玄英也逮宋政和有解
　而左轄范致虚謙叔亦有說當是時天下
　立道學與三舍進士同教養法儒臣王禮
　上言莊列二書羽翼老氏猶孔門之有顔
　孟微言妙理啓迪後人使黄帝之道粲然
　復見功不在顔孟之下冝詔有司講究所
　以崇事之禮從之故其書大行平陽逸民
　高守元善長收得二解並張盧二家合爲
　一書誠增益於學者因之得以叩玄關探
　聖閾致廣大而盡精微顧不韙歟竊嘗謂
　訓詁之義自昔爲難盧序曰千載一賢猶
　如比肩萬代有知不殊朝暮可爲喟然歎
　息也大定己酉春季月承務郞前同知沁
　州軍州事雲騎尉賜緋魚袋致仕毛麾序
　右新書定著八章謢左都水使者光禄大
　夫臣向言所校中書列子五篇臣向謹與
　長社尉臣參校讎太常書三篇太史書四
　篇臣向書六篇臣參書二篇内外書凡二
　十篇以校除復重十二篇定著八篇中書
　多外書少章亂布在諸篇中或字誤以盡
　爲進以賢爲形如此者衆及在新書有棧
　校讎從中書已定皆以殺青書可繕寫列
　子者鄭人也與鄭穆公同時蓋有道者也
　其學本於黃帝老子號曰道家道家者秉
　要執本清虚無爲及其治身接物務崇不
　競合於六經而穆王湯問二篇迂誕恢詭
　非君子之言也至於力命篇一推分命楊
　子之篇唯貴放逸二義乖背不似一家之
　書然各有所明亦有可觀者孝景皇帝時
　黄老術此書頗行於世及後遺落散在民
　間未有傳者且多寓言與莊周相類故太
　史公司馬遷不爲列傳謹第録臣向昧死
　上謢左都水使者光録大夫臣向所校列
　子書録永始三年八月壬寅上
　晉張湛注解并序
　湛聞之先父曰吾先君與劉正輿傅穎根
　皆王氏之甥也並少遊外家舅始周始周
　從兄正宗輔嗣皆好集文籍先並得仲宣
　家書幾將萬卷傅氏亦世爲學門三君總
　角競録奇書及長遭永嘉之亂與穎根同
　避難南行車重各稱力並有所載而寇虜
　彌盛前途尚遠張謂傅曰今將不能盡全
　所載且共料簡世所希有者各各保録令
　無遺棄穎根於是唯齎其祖玄父咸子集
　先君所録書中有列子八篇及至江南僅
　有存者列子唯餘楊朱說符目録三卷比
　亂正輿爲楊州刺史先來過江復在其家
　得四卷尋從輔嗣女婿趙季子家得六卷
　參校有無始得全備其書大略明群有以
　至虚爲宗萬品以終滅爲驗神慧以凝寂
　常全想念以著物自喪生覺與化夢等情
　巨細不限一域窮達無假智力治身貴於
　肆任順性則所之皆適水火可蹈忘懷則
　無幽不照此其㫖也然所明往往與佛經
　相參大歸同於老莊屬辭引類特與莊子
　相似莊子愼到韓非尸子淮南子互示指
　歸多稱其言遂注之云爾
　唐通事舍人盧重玄敍論
　劉向云列子者鄭人也與鄭穆公同時蓋
　有道者也其學本於黄帝老子號曰道家
　道家者秉要執本清虚無爲及其理身接
　物務崇不競合於六經而穆王湯問二篇
　迂誕恢詭非君子之言也至於力命篇一
　推分命楊子篇唯貴放逸二義乖背不似
　一家之書然各有所明亦頗有可觀者且
　多寓言與莊周相類故太史公司馬遷不
　爲列傳張湛序云其書大略明群有以至
　虚爲宗萬品以終滅爲驗神慧以凝寂常
　全想念以著物自喪生覺與化夢等情巨
　細不限一域窮達無假智力理身貴於肆
　任順性則所之皆適水火可蹈忘懷則無
　幽不照此其㫖也然所明往往與佛經相
　參大歸同於老莊重玄以爲黄老論道乆
　矣代無曉之者咸以情智辯其眞宗則所
　諭雖多同歸於不了所詮雖衆但詳其糟
　粕莫不以大道玄遠遥指於太虚之中道
　體精微妙絶於言詮之表遂使眞宗幽翳
　空傳於文字至理虚無但存其言說曾不
　知道之自我假言以爲詮得意忘言離言
　以求證徒以是非生滅之思慮因情動用
　之俗心矜彼道華求名喪實我開元聖文
　神武皇帝知道爲生本至德非言廣招四
　方傍詢萬宇冀有達其玄理將欲濟於含
　生小臣無知偶慕斯道再承聖㫖重考微
　言謹尋列子之書輒詮註其宗要竊懷智
　此非欲指南儻默契於希夷猶玄珠於象
　罔是所願也非敢望焉論曰夫生者何耶
　神與形會也死者何耶神與形離也形有
　生死神無死生故老子曰谷神不死死而
　不亡者壽也然此之死生但約形而說耳
　若於神用都無死生神本虚玄契眞者爲
　性形本質礙受染者爲情至人忘情歸性
　則近道凡迷矜性殉情則喪眞是故隳支
　黜聰道者之恒性貪生惡死在物之常情
　不矜愛以損生不祈名而棄寳故莊子曰
　爲善無近名爲惡無近刑縁督以爲經可
　以養生可以盡年也代人以不求於名則
　縱心爲惡此又失之遠矣何則人笑亦笑
　人號亦號人之所畏不可不畏復安得爲
　不善耶是知神爲生主形報神功神有濟
　物之功形有尊崇之報神有害物之用報
　有賤陋之形故神運無窮形有修短報盡
　則爲死功著則别生亦由清白者遷榮貪
　殘者降黜約位而說也形不變則位殊約
　神而辯也神不易而形改至人了知其道
　故有而寳眞眞神無形心智爲用用有染
　淨凡聖所以分在染溺者則爲凡居清淨
　者則爲道道無形質但離其情豈求之於
　冥漠之中辯之於恍惚之外耳故老子曰
　吾道甚易知甚易行而不能知不能行其
　故何也代人但約形以爲生不知神者爲
　生主約氣以爲死不知神者爲氣根繫形
　則有情迷神則失道封有惑本溺喪忘歸
　聖人嗟其滯執之如此也乃歎夫知道者
　不易逢矣故曰千里一賢猶如比肩萬代
　有知不殊朝暮者借之深矣豈不然耶儻
　因此論以用心去情智以歸本損之又損
　爲於無爲然後觀列子之書斯亦思過之
　半矣
　政和解序
　道行于萬物物囿於一曲世之人見物而
　不見道聖人則見物之無非道者眞僞立
　而夢覺分有無辯而古今異得者不以智
　失者不以愚而窮達之差生于力命之不
　對爲我者廢仁爲人者廢義而楊朱墨翟
　之言見笑於大方之家子列子方且冥眞
　僞而兩忘會有無於一致得喪窮達付之
　自爾爲我兼愛通於大同而深憫斯民之
　迷見利而忘其眞如彼爲盜如彼攫金迷
　而不反馳而不顧故著書八篇以明妙物
　之神獨往獨來于範圍之外而常勝之道
　持後守柔於不爭之地其說汪洋大肆籍
　外之論託言於黄帝孔子要其歸皆原於
　道德之指然考其言賾其意究其所造至
　其見神巫而心醉觀伯昏無人之射而伏
　地卒其所以進乎道者止於乗風而歸則
　其去莊周也遠矣莊子曰列子御風而行
　猶有所待也嗚呼不疾而速不行而至惟
　天下之至神老氏之實體朕萬機之餘既
　閲五千言爲之訓解又嘗注莊子内篇而
　子列子之書不可以無述也聊釋以所聞
　以俟後聖之知我者政和戊戌閏九月朔
　日序
　范左丞解吴師中撰序
　世之所貴者書也書不過語語之所貴者
　意也意有所隨得其意者雖忘言可也不
　明其意非唯貴非所貴且又族坐錯立而
　共排之烏足與言大方之家列子蓋鄭國
　有道之士觀其立教坐議闡揚性命之理
　而救世發藥之言超越諸子言意之表大
　抵以混元爲宗而屬辭設喻駸駸乎與莊
　子並駕而馳矣俗學世師窘束於名物不
　能越拘攣之見而尋其閫閾遂相與拒之
　於聖智之外若司馬遷尤尊道家之學而
　獨不與爲列傳劉向博物洽聞校讎群書
　乃指穆王湯問之篇爲迂誕恢詭非君子
　之言其排而斥之若此豈非不明其意之
　所隨而失其所貴哉伏見政和訓解知其
　解於萬世之後恢崇道教將欲引天下之
　人反其性命之情而還太古賜至渥也迺
　命廱泮之儒兼習道經而老莊之書一經
　大手焕若曰星觀而化者得所法象不復
　可置議論矣至列子書張湛嘗爲之注而
　舛駮尤甚非特不得立言之法抑亦失經
　之㫖故士每患之則得是書之意者雖欲
　忘言其可得耶左丞范公太初先生比於
　爕理之餘親爲訓釋推其意若出於列子
　之心究其說足以解學者之蔽微言妙道
　歷數千百年間一旦廓然若披雲霧而睹
　青天俾讀其書者不待降席而得於目擊
　之際則所以上禆吾君道化之方其利博
　哉爰因摹刻以廣其傳謹題編之首云宣
　和元年孟秋望日序













沖虚至德眞經四解卷之一
　　　　晋張湛唐通事舍人盧重玄解
　　　　宋政和訓宋左丞范致虚解
　　　　和光散人高守元集
　　　天瑞(張曰夫巨細舛錯修短殊性雖/天地之大群品之衆涉於有生)
　　　(之分關於動用之域者存亡變化自/然之符夫唯寂然至虚凝一而不變)
　　　(者非陰陽之所終始四時之所遷革/虚曰夫群動之物無不以生爲主徒)
　　　(愛其生不知生生之理生化者有形/也生生者無象也有形爲之物無象)
　　　(謂之神迹可用也類乎陰陽論其眞/也陰陽所不測故易曰陰陽不測之)
　　　(謂神豈非天地之中大靈瑞也故曰/天瑞○政和釋云物有生化道無古)
　　　(今惟體道者爲能不化而常今所以/應物無容心焉故天瑞始言生化而)
　　　(終於國氏之爲盜○范曰天地雖大/萬物雖多一流於生死之境一墮於)
　　　(出入之機終始相循變化相禪死生/壽夭損益成虧無非自然之符也體)
　　　(道之人超出物表即萬形流轉之域/冥一性不遷之宗書夜不能役使陰)
　　　(陽不能陶鑄故能/物物而不物於物)
子列子
　載子於姓上者首章或是弟子之所記故
　也
居鄭圃鄭有圃田四十年人無識者
　非形不與物接言不與物交不知其德之
　至則同於不識者矣
國君卿大夫眎之猶衆庶也
　非自隔於物直言無是非行無軌迹則物
　莫能知也
　政和古之善爲士者微妙玄通深不可識
　范曰古之善爲士者微妙玄通深不可識
　故體性抱神以遊世俗之間與物委蛇而
　同其波曷常飾智驚愚務爲離世異俗之
　行哉
國不足年饑將嫁於衛
　自家而出謂之嫁
　虚曰不足年饑也嫁者往也
弟子曰先生往無反期弟子敢有所謁
　盧曰謁請也
先生將何以教先生不聞壺丘子林之言乎
　壺丘子林列子之師
子列子笑曰壺子何言哉
　四時行百物生豈假於言哉
　范曰壺則空虚而不毁丘則安固而不動
　子林則出道之母以君天下者道無問問
　無應體道者默而識之無所事言多言數
　窮離道遠矣
雖然夫子嘗語伯昏瞀人吾側聞之試以告
　汝
　伯昏列子之友同學於壺子不言自受教
　於壺子者列子之謙者也
　政和道不可言言而非也則壺子何言哉
　不得已而有言故聞而告之
　范曰道不可言言而非也卒不免於言者
　蓋其不言之言未之嘗言於此言之特爲
　汝言其大略而已伯昏瞀人則體道而爲
　物長葆光襲明無所用見或謂之無人自
其畤人而侔天者言之此壺丘予林所以
　語之歟道不可聞亦不可告也故聞則曰
　吾側聞之告則曰試以告汝
　其言曰有生不生有化不化
　今塊然之形也生物而不自生者也今存
　亡變改化物而不自化也
　盧曰不因物生不爲物化故能生於衆生
　化於群化者矣
不生者能生生
　不生者固生物之宗
不化者能化化
　不化者固化物之主
生者不能不生化者不能不化
　生者非能生而生化者非能化而化也直
　自不得不生不得不化者也
　盧曰凡有生則有死爲物化者常遷安能
　無生無死不化不遷哉
故常生常化
　涉於有動之分者不得暫無也
常生常化者無時不生無時不化
　生化相因存亡復往理無聞也
　范曰神機氣母出入升降端蝧肖翹無非
　生化之宇惟不物而物物者乃能生生而
　不生於生化化而不化於化彼生之所生
　者待是而生不得不生故能常生亦無時
　不生也彼化之所化者待是而化不得不
　化故能常化亦無時不化也烏能踐形而
　上脱生化之域哉不生不化與道玄同是
　謂眞人
陰陽爾四時爾
　陰陽四時變化之物而復屬於有生之域
　者皆隨此陶運四時改而不停萬物化而
　不息者也
　盧曰爲陰陽所遷順時轉者皆有形之物
　也念念遷化生死無窮故常生常化矣
不生者疑獨
　不生之生豈可實而驗哉疑其冥一而無
　始終也
　盧曰神無方比故稱獨也老子曰獨立而
　不改也疑者不敢决言以明深妙者也
不化者往復其際不可終
　代謝無間形氣轉續其道不終
疑獨其道不可窮
　亦何以知其窮與不窮哉直自疑其獨立
　而不改周行而不殆也
　盧曰四時變易不可終也神用變化亦不
　可窮也
　政和生自無而適有化自有以之無有生
　有化者物也不生不化者道也物麗於數
　故生者不能不生化者不能不化道行乎
　物故常生常化而無時不生無時不化獨
　立萬物之上故不生者疑獨汎應而不窮
　故不化者往復往復其際不可終蓋莫知
　其端倪也疑獨其道不可窮蓋不可測究
　也物無得而耦之者豈眞知其所以然哉
　疑焉而已
　范曰陰陽相照相蓋相治四時相代相生
　相殺孰主張是孰維綱是意者其有機緘
　而不已耶其運轉而不能自止耶陰陽不
　離乎氣四時不逃乎數故未能脱乎生化
　之域也道之眞體獨立而不改以其不自
　生也故能長生道之妙用周行而不殆日
　與物化者一不化者也夫化物而不化者
　雖命物之化而獨守其宗故不際之際始
　終反乎無端敦知其所終耶生物而不生
　者雖先天地生而不爲乆故無物之象彼
　是莫得其耦孰知其所窮耶
黄帝書曰谷神不死
　古有此書今已不存夫谷虚而宅有亦如
　莊子之稱環中至虚無物故謂谷神本自
　無生故曰不死
是謂玄牝
　老子有此一章王弼注曰無形無影無逆
　無違處卑不動守靜不衰谷以成之而不
　見其形此至物也處卑而不可得名故謂
　之玄牝
玄牝之門是謂天地之根綿綿若存用之不
勤
　王弼曰門者玄牝之所由也本其所由與
　太極同體故謂天地之根也欲言存耶不
　見其形欲言亡耶萬物以生故曰綿綿若
　存無物不成而不勞也故曰不勤
　盧曰谷虚而氣居其中形虚而神處其内
　玄者妙而無體牝者應用無方出生入死
　無不因之故曰門也有形之本故曰根也
　視之不見用之無窮故曰若存者也
　范曰黃帝老氏皆體神而明乎道者也道
　一而已言豈有異哉故谷神玄牝之說見
　於老氏而列子以爲黄帝書也谷之用無
　相神之體無方萬物所受命也玄者天之
　色牝者地之類萬物所賦形也命名不同
　其實一物夫天地者萬物之上下也而玄
　牝之門又爲天地之所從出入也自本自
　根自古以固存如火之傳而不知其盡以
　生生則不生化化則不化動而愈出何勤
　之有
故生物者不生化物者不化
　莊子亦有此言向秀注曰吾之生也非吾
　之所生則生自生耳生生者豈有物哉故
　不生也吾之化也非物之所化則化自化
　耳化化者豈有物哉無物也故不化焉若
　使生物者亦生化物者亦化則與物俱化
　亦奚異於物明夫不生不化者然後能爲
　生化之本也
　盧曰此神爲生之主能生物化物無物能
　生化之者
自生自化自形自色自智自力自消自息
　皆自爾耳豈有尸而爲之者哉
謂之生化形色智力消息者非也
　若有心於生化形色則豈能官天地而府
　萬物瞻群生而不遺乎
　盧曰神之獨運非物能使若因情滯有同
　物生化皆非道也
　政和陰陽之運四時之行萬物之理俄生
　而有忽化而無形實色彰智謀力作消息
　盈虚終則有始無動而不變無時而不移
　雖皆道之所寓而運轉不止咸其自爾
　范曰天下之物生於有有生於無則物未
　有不生者隱化而顯顯化而隱則物未有
　不化者惟不生不化然後爲能生生化化
　故盈於天地之間生者自滋化者自禪形
　分於太始色兆於太素智有大小力有强
　弱或消而消或息而息咸其自爾使之者
　其誰耶一將有心是謂非道
子列子曰昔者聖人因陰陽以統天地
　天地者舉形而言陰陽者明其度數統理
　盧曰夫有形之物皆有所生以運行之舉
　其所大者天地也運天地者陰陽也陰陽
　氣之所變無質無形天地因之以見生殺
　也陰陽易辯神識難明借此以喻彼以爲
　其例然後知神以制形無以有其生也
　范曰統物者謂系屬之爲所統者充入之
　天運乎上地處乎下聖人位乎兩間果何
　足以統之耶於此有道焉上際于天下蟠
　于地裁成輔相彌綸圍範無不可者故因
　陰陽統之則天地雖大將不出乎吾之度
　内矣楊子曰崇天普地分群偶物使不失
　其統者莫若乎辟
夫有形者生於無形
　謂之生者則不無無者則不生故有無之
　不相生理既然矣則有何由生忽爾而自
　生忽爾而自生而不知其所以生不知所
　以生生則本同於無本同於無而非無也
　此明有形之自形無形以相形者也
則天地安從生
　天地無所從生而自然生
　盧曰天地形之大者也陰陽者非神識也
　有形若生於無形者天地豈有神識心性
　乎若其無者從何而生耶假設此問者將
　明萬物者有生也
　范曰天地者空中之細物有中之最巨者
　故與萬物同囿於形原其所始必有先天
　地生者焉易所謂太極是已莊子曰昭昭
　生於冥冥有倫生於無形
故曰有太易有太初有太始有太素
　此明物之自微至著變化之相因襲也
　范曰無體也無數也冥於氣形質未相離
　之先故曰太易若太初則已兆於氣矣若
　太始則已分於形矣若太素則已著於質
　矣豈無始之可原耶刀所以製其衣方其
　用刀未有衣也是衣之初而已故於氣之
　始則以太初命之有初然後有始女受始
　而生之台倡始而成之生之者左也成之
　者右也故於形之始則以太始命之素未
　受采無所與雜即染而淨不與物爭故於
　質之始則以太素命之是四者自微至著
　既已離於無矣故以有言之也
太易者未見氣也
　易者不窮滯之稱凝寂於太虚之域將何
　所見即如易繫之太極老氏之渾成也
　范曰有陽氣焉有陰氣焉有冲氣焉是皆
　無動而生之也太易之先氣且未見況形
　質乎
太初者氣之始也
　陰陽未判即下句所謂渾淪也
　范曰太初有無無有無名雜乎芒忽之間
　變而有氣故太初爲氣之始
太始者形之始也
　陰陽既判則品物流形也
　范曰易曰乾知太始夫有始也者有未始
　有始也者謂之太始則未始有始故形之
　所形莫不資始於此
太素者質之始也
　質者性也既爲物矣則方員剛柔靜躁沈
　浮各有性
　范曰有氣有形質幹斯具色之所色將自
　此而彰焉
氣形質具而未相離
　此直論氣形質不復說太易太易爲三者
　宗本於後句别自明之也
　范曰太極元氣函三爲一故氣形質具而
　未相離則命之曰渾淪老子所謂混成者
　是已貌象聲色有萬不同莫不含蓄於此
故曰渾淪渾淪者言萬物相渾淪而未相離
也
　雖渾然一氣不相離散而三才之道實潜
　兆乎其中淪語之助也
視之不見聽之不聞循之不得故曰易也易
無形埒
　不知此下一字老子曰視之不見名曰希
　而此曰易易亦希簡之别稱也太易之義
　如此而已故能爲萬化宗主冥一而不變
　者也
　范曰渾淪之中三者不可致詰色之所色
　者彰矣而色色者未嘗顯故視之不見聲
　之所聲者聞矣而聲聲者未嘗發故聽之
　不聞形之所形者實矣而形形者未嘗有
　故循之不得若是者吾不知其名字之曰
　易
易變而爲一
　所謂易者窈冥惚恍不可變也一氣恃之
　而化故寄名變耳
一變而爲七七變而爲九九變者究也
　究者窮也一變而爲七九不以次數者全
　舉陽數領其都會也
乃復變而爲一一者形變之始也
　既涉於有形之域理數相推自一之九九
　數既終乃復反而爲一反而爲一歸於形
　變之始此蓋明變化往復而無窮極
　范曰大象無形孰分高下降而墮數變自
　此生故易變而爲一所謂道生一也一之
　所起有一未形雖涉於數去道未遠然既
　已爲一矣且得有變乎既已謂之一矣且
　得無變乎故七也九也又自一而分變之
　所以無窮者也七少陽之數九老陽之數
　數終必窮故九變者究也窮則變變則通
　故九復而爲一一者形變之始也終始反
　復如環無端自此以往巧曆不能計
清輕者上爲天濁重者下爲地
　天地何邪直虚實清濁之自分判者耳此
　一章全是周易乾鑿度也
　范曰渾淪既判三才肇分天穹窿而周乎
　上地磅礴而向乎下人𦳜𦳜而處乎中天
　積氣耳清輕而屬乎陽地積塊耳濁重而
　屬乎陰人受天地之中以生故負陰抱陽
　冲氣以爲和
冲和氣者爲人故天地含精萬物化生
　推此言之則陰陽氣遍交會而氣和氣和
　而爲人生人生則有所倚而立也
　盧曰一三五七九陽之數也極則反一運
　行無窮易曰本乎天者親上本乎地者親
　下親下者草木之類是也親上者含識之
　類是也故動物有神植物無識無識者爲
　氣所變有神者爲識所遷故云太易大初
　以至渾淪言氣之漸也其中精粹者謂之
　爲神神氣精微者爲賢爲聖神氣雜濁者
　爲凡爲愚乃至含生差别則多品矣
　政和陰陽者氣之大天地者形之大氣變
　而有形則有陰陽然後有天地而道者爲
　之公聖人者道之管此聖人所以因陰陽
　以統天地也易有太極是生兩儀莊子所
　謂道在太極之先者是也故太易者未見
　氣也雜乎芒忽之間變而有氣故太初者
　氣之始也氣變而有形故太始者形之始
　也形辯而有質故太素者質之始也氣形
　質具而未相離則道之全體於是乎在故
　曰渾淪老子所謂有物混成者是也無所
　用其明故視之不見無所施其聽故聽之
　不聞無所致其力故循之不得此三者不
　可致詰故混而爲一然既已謂之一矣且
　得無其言乎此所以强名之曰易也易無
　形埒者無體也易況之陽則一之所起故
　變而爲一數起於一故變而爲七則屈而
　未申也七變而爲九則交而有變也數窮
　於九故復變而爲一一爲形變之始則天
　地人皆得此以生故曰清輕者上爲天濁
　重者下爲地冲和者爲人精者一也一生
　二二生三三生萬物故天地含精而萬物
　化生矣
　范曰陰陽專精爲天地散精爲萬物天地
　者萬物之上下也物與天地本無先後明
　大道之序則有天地而後萬物生焉故易
　曰天地感而萬物化生
子列子曰天地無全功聖人無全能萬物無
全用
　全猶傋也
　范曰道之大全裂於上下天地之所以設
　位也成天地之能者爲聖人盈天地之間
　者爲萬物彼其覆載之功輔相之能散殊
　之用未嘗不相待也烏能備其大全
故天職生覆地職形載聖職教化物職所宜
　職者主也生各有性性各有所宜者也
　范曰有職者當聽上故三才奠位萬物散
　殊皆有常職若乃造形而上觀天地俯萬
　物而不與聖人同憂音之所不能該聽無
　與焉果且奚所受職耶
然則天有所短地有所長聖有所否物有所
通
　夫體適於一方者造餘塗則閔矣王弼曰
　形必有所分聲必有所屬若温也則不能
　凉若宫也則不能商
　范曰三才具而萬物分其用未嘗不相侍
　也故有所短者有所長有所通者有所否
何則生覆者不能形載形載者不能教化教
化者不能違所宜(順之則/通也)宜定者不出所位
　皆有素分不可逆也
　范曰天穹然而剛健無不覆燾未必能形
　載也地隤然而止靜無不持載未必能教
　化也聖人位乎其中仰觀俯察與天地參
　教自我設化自我行斯能贊天地之化育
　矣然教化之用亦豈能違物之所宜哉物
　無常宜宜在隨時吾則順其自然而無汨
　其陳焉俾萬物之生各得其宜而已故教
　出於不言化成於不宰其不違物之所宜
　是乃所以輔相天地之宜者耶
故天地之道非陰則陽聖人之教非仁則義
萬物之宜非柔則剛此皆隨所宜而不能出
所位者也
　方員靜躁理不得兼然尋形即事則名分
　不可相干在理之通方員未必相乖故二
　儀之德聖人之道燾育群生澤周萬物盡
　其清寧眞粹而已則殊塗融通動靜澄一
　蓋由聖人不逆萬物之性萬物不犯聖人
　之化凡滯於一方者形分之所閡耳道之
　所運常冥通而無待
　盧曰氣運者能覆載神運者能教化然則
　天地生萬物聖人隨狀而用之
　政和天位乎上地位乎下聖人位乎天地
　之中凡以成變化而已變化代興萬物異
　宜天地之與聖人豈能違其所宜哉蓋聖
　人之於天地相辯則爲三極相通則爲三
　才生覆者不能形載形載者不能教化教
　化者不能所宜所宜定者不出所位此言
　職之有分也故以其所辯者言之若夫聖
　人之道上際於天下蟠於地化育萬物不
　可爲象則上下同流而無間安有長短之
　相形通否之相異者哉
　范曰天有陰陽地有陰陽故天地之道陰
　陽必貴其相交也不仁則不生不義則不
　成故聖人之教仁義必貴其相濟也動靜
　有常剛柔斷矣故萬物之宜剛柔必貴其
　相雜也然天地體道故擅覆載之功萬物
　待之以生而未嘗留道聖人體道尸教化
　之任故物待之以成而未嘗容心是皆隨
　物之宜亦不出所位而已鵬鷽之小大何
　足以相笑夔蚿之多寡何足以相憐不浴
　鵠而黔烏不績鳧而斷鶴因其常然付之
　自然爾
故有生者有生生者有形者有形形者有聲
者有聲聲者有色者有色色者有味者有味
味者
　形聲色味皆忽爾而生不能自生者也夫
　不能自生則無爲之本無爲之本則無當
　於一象無係於一味故能爲形氣之主動
　必由之者也
　盧曰有形之始謂之生能生此生者謂之
　形神能形其形能聲其聲能色其色能味
　其味者皆神之功以無制有
生之所生者死矣而生生者未嘗終形之所
形者實矣而形形者未嘗有聲之所聲者聞
矣而聲聲者未嘗發色之所色者彰矣而色
色者未嘗顯味之所味者嘗矣而味味者未
嘗呈
　夫盡於一形者皆隨代謝而遷革是故生
　者必終而生生物者無變化也
皆無爲之職也
　至無者故能爲萬變之宗主也
　盧曰神所運用有始必終形聲色味皆非
　自辯者也所以潜運者乃神之功高焉無
　爲而無不爲也
　政和生形聲色味皆物之化故隱斯顯往
　斯返生生者形形者聲聲者色色者味味
　者皆道之妙敦原其所始敦要其所終道
　常無爲而無不爲謂是故也
　范曰疑獨者不生不生者能生生故形聲
　色味皆有待而生也然太虚之中物成生
　理而形者自呈太山秋毫彼奚自而形耶
　惟大象無形乃能形形吹萬不同而聲者
　自應雷震蚋飛彼奚自而生耶惟大音希
　聲乃能聲聲留動而後生色彼固不能自
　色也賁而無色蓋有爲之色色者物成而
　後有味彼固不能自味也淡乎無味蓋有
　爲之味味者形形而我無形也故如鑑之
　寂妍醜畢現而鑑實無形豈與形者俱有
　聲聲而我無聲也故如谷之虚美惡皆赴
　而谷實無聲豈與聲者俱發色之所色者
　彰矣故探其本要其末推其色逆其數期
　其極色雖不同而色色者未嘗顯味之所
　味者嘗矣故感於醎作於酸化於苦窮於
　甘變於辛味雖不同而味味者未嘗呈然
　則生生之妙豈固與生之所生者偕終耶
　自非無爲而無而爲者疇克尸此故曰皆
　無爲之職也
能陰能陽能柔能剛能短能長能圓能方能
生能死能暑能凉能浮能沉能宫能商能出
能没能玄能黄能甘能苦能羶能香無知也
無能也而無不知也而無不能也
　知盡則無知能極則無能故無所不知無
　所不能何晏道論曰有之爲有恃無以生
　事而無事由無以成夫道之而無語名之
　而無名視之而無形聽之而無聲則道之
　全焉故能昭音響而出氣物包形神而章
　光影玄以之黑素以之白矩以之方規以
　之貟貟方得形而此無形白黑得名而此
　無名也
　盧曰老子曰吾不知誰之子象帝之先言
　此神也先天先地神鬼神帝無能知者無
　能證者若能體證兹道則天地之内無不
　知無不能矣
　范曰幽無形深不測之謂陰瑩天工明萬
　物之謂陽能陰能陽則陰陽所不能測也
　曲直以立本致曲以趨時是之謂柔敦實
　以爲體斷制以爲用是之謂剛能柔能剛
　則柔剛所不能定也長短之相形尺寸是
　已道則能短能長圓方之相研規矩是已
　道則能方能圓能生能死則不涉於數能
　暑能凉則不囿於時物之在水也沉者不
　能以浮浮者不能以沉能沉能浮者殆猶
　日光之在水歟物之有聲也鼔宫而宫動
　叩商而商應能宫能商者殆猶天籟之自
　嗚歟出於機者俄入於機出於冥者俄入
　於冥惟不轉於機冥者乃所以能出能没
　玄於天爲小而妙之道黃於地爲中而光
　之色惟不域於天地者乃所以能玄能黃
　能甘能苦則以淡乎其無味故也能羶能
　香則以漠乎其無臭故也是乃道之無爲
　而無不爲者如此故無知也周萬物而無
　所遺乃無不知無不能也彫衆形而不爲
　巧乃無不能也
　政和有所知有所能在道一偏非全之盡
　之者也而無知而無不知無能而無不能
　則無不該也無不遍也何所不能哉陰陽
　氣也柔剛材也短長形也圓方器也生死
　數也暑凉時也浮沉勢也宫商聲也出没
　迹也玄黃色也甘苦味也羶香臭也變化
　所爲皆在是矣古之人其備乎六通四闢
　小大精粗其運無乎不在烏往而不暇
沖虚至德眞經四解卷之一
沖虚至德眞經四解卷之二聖二
　　　天瑞
子列子適衛食於道從者見百歲髑髏攓蓬
而指(攓扳/也)顧謂弟子百豐曰唯予與彼知而
未嘗生未嘗死也
　俱涉變化之塗則予生而彼死推之至極
　之域則理既無生亦又無死也
　盧曰形則有生有死神也無死無生我如
　神在彼如神去髑髏與我生死不同若悟
　其神未嘗生死
此過養乎此過歡乎
　遭形則不能不養遇生則不能不歡此過
　誤之徒非理之實當也
　盧曰既受其形則歡養失理以至於死耳
種有幾
　先問變化種數凡有幾條然後明之於下
若鼃爲鶉(事見/墨子)得水爲㡭得水土之際則爲
鼃蠙之衣(衣猶/覆蓋)生於陵屯
　陵屯高潔處也
則爲陵舄
　此隨所生之處而變者也
陵舄得鬱栖則爲烏足
　此合而相生者也
烏足之根爲蠐螬其葉爲胡蝶
　根本也葉散也言烏足爲蠐螬之本其末
　散化爲胡蝶也
胡蝶胥也
　胥皆也言物皆化也
化而爲蟲生竈下其狀若脱其名曰𪀊掇
　此一形之内變異者也
𪀊掇千日(千日/而死)化而爲鳥其名曰乾餘骨乾
餘骨之沫爲斯彌(沫猶精/華生起)斯彌爲食醯頤輅
食醯頤輅生乎食醯黄軦食醯黄軦生乎九
猷九猷生乎瞀芮瞀芮生乎腐蠸
　此皆死而更生之一形者也
羊肝化爲地臯馬血之爲轉鄰也人血之爲
野火也
　此皆一形之内自變化也
鷂之爲鸇鸇之爲布穀布穀乆復爲鷂也鷰
之爲蛤也田鼠之爲鶉也朽瓜之爲魚也老
韭之爲莧也老羭之爲猨也(羭牡/羊也)魚卵之爲
蟲
　此皆無所因感自然而變者也
亶爰之獸自孕而生曰類
　亶音釋山海經云亶爰之山有獸其狀如
　狸而有髮其名曰類自爲牝牡相生也
河澤之鳥視而生曰鶂
　此相視而生者也莊子曰白鶂相視眸子
　不運而風化之也
純雌其名大腰純雄其名穉蜂
　大腰龜鼈之類也穉小也此無雌雄而自
　化上言蟲獸之理既然下明人道亦有如
　此者也
思士不妻而感思女不夫而孕
　大荒經曰有思幽之國思士不妻思女不
　夫精氣潜感不假交接而生子也此亦白
　鶂之類也
后稷生乎巨跡
　傳記云高辛氏之妃名姜原見大人跡好
　而履之如有人理感己者遂孕因生后稷
　長而賢乃爲堯佐即周祖也
伊尹生乎空桑
　傳記曰伊尹母居伊水之上既孕夢有神
　告之曰臼水出而東走無顧明日視臼水
　出告其鄰東走十里而顧其邑盡爲水身
　因化爲空桑有莘氏女子採桑得嬰兒于
　空桑之中故命之曰伊尹而獻其君令庖
　人養之長而賢爲殷湯相
厥昭生乎濕(此因蒸/潤而生)醯雞生乎酒(此因酸/氣而生)羊
奚比乎不荀(此異類而/相親比也)乆竹生青寧(因於林/藪而生)
青寧生程
　自從㡭至於程皆生生之物蛇鳥蟲獸之
　屬言其變化無常或以形而變或死而更
　生終始相因無窮已也
程生馬馬生人人乆入於機萬物皆出於機
皆入於機
　夫生死變化胡可測哉生於此者或死於
　彼死於彼者或生於此而形生之主未嘗
　暫無是以聖人知生不常存死不永滅而
　一氣之變所適萬形萬形萬化而不化者
　存歸於不化故謂之機機者群有之始動
　之所宗故出無入有散有反無靡不由之
　盧曰種之類也言種有類乎亦互相生乎
　設此問者欲明神之所適則爲生神之所
　去則爲死形無常主神無常形耳神本無
　期形則有凝一受有形之質猶機關繫束
　焉生則爲出死則爲入
　政和易曰原始反終故知死生之說蓋有
　生者必有死而死於是者未必不生於彼
　通乎此則唯子與彼知而未嘗生未嘗死
　也方生方死方死方生則養形而悅生今
　之所存乃昔之所過者爾故曰此過養乎
　此過歡乎萬物以不同形相代則死生之
　變不可勝計也故曰種有幾如下文所云
　乃耳目之所及者耳若鼃爲鶉者蓋言萬
　物之化無川陸之間也㡭也蛙蠙之衣陵
　舄也一種也或得水土而生於下或得陵
　屯而生於上蓋言萬物之化隨形氣之所
　遇也陵舄得鬱栖則爲烏足則假異物以
　爲體烏足之根爲蠐螬其葉爲胡蝶則散
　同體以爲物胡蝶胥也化而爲蟲生於竈
　下其狀若脱其名爲𪀊掇則睘飛者有化
　而爲蝡動者矣𪀊掇千日化而爲鳥其名
　曰乾餘骨則穴處者則有化而爲林棲者
　矣或因形而移易則斯彌而爲頤輅原黄
　軦之生乎腐蠸與天地臯轉鄰野火之類
　是也或因性而反復則鷂之爲鸇鸇之爲
　布穀布穀之復爲鷂是也鷰之爲蛤田鼠
　之爲鶉朽爪之爲魚老韭之爲莧老羭之
　爲猿魚卵之爲蟲則或以類而相因或以
　不類而相與爲類亶爰之獸自孕而生日
　類則無所感而化者河澤之鳥視而生曰
　鶂則無所交而化者也純雌其名大腰純
　雄其名穉蜂則其在物也有一陰陽而自
　生化者矣思士不妻而感思女不夫而孕
　則其在人也有非陰陽而能潜通者矣以
　至后稷生乎巨跡伊尹生乎空桑雖不可
　致詰而不足怪也厥昭生乎濕則化於氣
　醯雞生乎酒則化於味羊奚比乎不筍則
　化於習乆竹生青寧則以無情而生有情
　也青寧生程則以無知而生有知也尸子
　以程爲豹之類程生馬則以同類而相生
　也馬生人則以非類而相生也然則昆蟲
　之出入草木之生死變化無常未始有極
　又烏知死生先後之所在哉惟萬物生有
　所乎萌死有所乎歸聖人於此知其有機
　緘而不能自已耳
　范曰道無終始物有死生陶於大化之冶
　適然而變則氣聚形成强名曰生轉於造
　化之機適然有遺則氣散形壊强名曰死
　氣有聚散特浮雲之去來耳形有存亡特
　一漚之起滅耳死生之名有對而立方死
　方生夢已俄覺方生方死覺已俄夢敦知
　其所以然耶惟原始反終者知其未嘗死
　未嘗生敵來而無從去而無往殆將入於
　不死不生矣百歲髑髏特已腐之餘骨果
　何知也然莊子載其言有曰吾安能棄南
　面王樂復爲人間之勞乎則不悅生而惡
　死可知世之昧者攬一身而願膠萬化而
　執生化而死戚然而惡故此過養乎以其
　畏於死也死變而生欣然而喜故此過懽
　乎以其悅於生也死固奚足畏生固奚足
　悅乎是特萬化而未始有極者耳又況萬
　物相禪種名不同故鶉也㡭也蛙蠙之衣
　也陵舄也此一種也或得水或得水土之
　際或得陵屯而其生各不同也烏足也蠐
　螬也胡蝶也其與陵舄亦一種也或以鬱
　栖或以葉或以根而其變各不同也𪀊掇
　也乾餘骨也斯彌也食醯頤輅也其與胥
　亦一種也或以竈下或以千日或以其沫
　而其生各不同也食醯頤輅生乎食醯黃
　軦食醯黃軦生乎九猷九猷生乎瞀芮瞀
　芮生乎腐蠸則不知其種自然而生者羊
　肝化爲地臯馬血之爲轉鄰人血之爲野
　火鷂之爲鸇鸇之爲布穀鷰之爲蛤田鼠
　之爲鶉朽爪之爲魚老韭之爲莧老羭之
　爲猨魚卵之爲蟲則不知其種自然而變
　者自孕而生者有若亶爰之獸相視而生
　者有若河澤之鳥大腰之類純雌而無雄
　穉蜂之類純雄而無雌以思士則不妻而
　感以思女則不夫而孕以至厥昭醯雞則
　有所因而生羊奚不筍則無所因而比乆
　竹也青寧也程也是又馬與人有自之而
　生也用是以觀則物或以有情而相生或
　無情而相生或以有情而生無情或以無
　情而生有情或生於無所因或生於無所
　感萬形萬化無有紀極意者其有機緘而
　不得已邪利用以出注然勃然莫不出焉
　者皆出於機也利用以入油然漻然莫不
　入焉者皆入於機也有萬不同出生入死
　不知其所由然彼其神機之張氣機之運
　固有爲之斡旋宰制者列子方論無爲之
　職繼之以此良有以也
黄帝書曰形動不生形而生影聲動不生聲
而生響
　夫有形必有影有聲必有響此自然而並
　生俱出而俱没豈有相資前後之差哉郭
　象注莊子論之詳矣而世之談者以形動
　而影隨聲出而響應聖人則之以爲喻明
　物動則失本靖則歸根不復曲通影響之
　義也
無動不生無而生有
　有之爲有恃無以生言生必由無而無不
　生有此運通之功必賴於無故生動之稱
　因事而立耳
　盧曰形有所生不能生無影響是也神而
　無形動則生有萬類是也
　范曰影之爲影若有待於形也而實無所
　待形動而影自從耳影非有求於形也響
　之爲響若有待於聲也而實無所待聲動
　而響自應耳響非有求於聲也有生於無
　其理若此
形必終者也天地終乎與我偕終
　料巨細計修短則與我殊矣會歸於終理
　固無差也
　盧曰大小雖殊同歸於盡耳
　范曰系物數之終冬時數之終無物也無
　時也孰知其所終天地者形之大也既已
　囿於形矣雖欲不終得乎
終進乎不知也
　進當爲盡此書盡字例多作進也聚則成
　形散則爲終此世之所謂終始也然則聚
　者以形實爲始以離散爲終散者以虚漠
　爲始以形實爲終故迭相與爲終始而理
　實無終無始者也
　盧曰進當爲盡假設問者言天地有終盡
　乎爲復不知乎其下自答也
道終乎本無始進乎不乆
　乆當爲有無始故不終無有故不盡
　范曰無物無時孰爲終始除日無歲孰爲
　乆暫謂道爲可終邪特未可知也彼其本
　無始莊子所謂未始有始是已謂道爲可
　進邪特未可知也彼其本不乆莊子所謂
　先天地生而不爲乆是已
有生則復於不生有形則復於無形
　生者反終形者反虚自然之數也
　盧曰凡有始有終皆本乎無始歸於不有
　今從太初渾淪而言之是有始也安得不
　終乎安得不盡乎
不生者
　此不生者先有其生然後之於死滅
非本不生者也
　本不生者初自無生無滅
無形者
　此無形者亦先有其形然後之於離散
非本無形者也
　本無形者初自無聚無散者也夫生生物
　者不生形形物者無形故能生形萬物於
　我體無變今謂既生既形而復反於無生
　無形者此故存亡之往復爾非始終之不
　變者也
　盧曰所言神之不生者非本不曾生也萬
　物所以生群品所以形皆神之所運也以
　其能生生而即體無生滅耳是非都無形
　生同夫太虚之氣
　范曰生之所生者死矣則復於不生形之
　所形者實矣則復於無形不生者非本不
　生自有生而復於此耳是豈生生而不生
　者耶無形者非本無形自有形而復於此
　耳是豈形形而無形者耶
生者理之必終者也終者不得不終亦如生
者之不得不生
　生者不生而自生故雖生而不知所以生
　不知所以生則生不可絶不知所以死則
　死不可禦也
而欲恒其生盡其終惑於數也盡亡也
　盧曰有生之物必有終極亦如和氣萌達
　草木不得不生而欲令長生者迷於至數
　者也
　范曰生有所乎萌死有所乎歸始終相反
　乎無端而莫知其所窮殆有數存焉於其
　間而欲怕其盡者直將執而勿失流轉於
　生死之域而莫覺莫悟豈不惑哉
精神者天之分骨骸者地之分屬天清而散
屬地濁而聚精神離形各歸其眞
　天分歸天地分歸地各反其本
故謂之鬼鬼歸也歸其眞宅眞宅太虚之域
　盧曰神明離於形謂之死也歸眞宅反乎
　太清也以太清爲眞宅者明此形骸而爲
　虚假耳
　范曰精者水也神者火也水與火合而生
　土故人之生也因精集神而百骸九竅六
　藏該而存焉精神者天之分以其運而無
　窮故清而散骨骸者地之分以其常而不
　變故濁而聚精神離散各歸其眞此其所
　以謂之鬼也切常申之人之初生精神䰟
　魄具而後形成焉魂云也從於神而無不
　之魄白也營於物而有所止聖人則以魂
　制魄故神不至於殉形衆人則以䰟從魄
　則不足於使形神不至於殉形則雖死也
　無以異於生神不足以使形則雖生也無
　以異於死賢人之死爲鬼盡人道而死雖
　曰其鬼不神與夫淪於幽陰化爲異物者
　固有間矣列子之言若非其至姑自其歸
　眞宅者言之故曰鬼而已爾雅曰鬼之爲
　言歸也
黄帝曰精神入其門骨骸反其根我尚何存
　何生之無形何形之無炁何炁之無靈然
　則心智形骸陰陽之一體偏積之一炁及
　其離形歸根則反其眞宅我無物焉
　盧曰凡人以形爲我縁我則有情情多者
　愛溺深而情少者嗜欲薄唯至人無我了
　識其神凡人不知封執彌厚令神歸乎眞
　形歸乎地向時之我竟何在耶
　政和靜則復性動則去本理之然也形動
　而不生形而生影聲動不生聲而生響無
　動不生無而生有則去本遠矣無則生有
　有必歸無故曰形必終者也天地與我並
　生及其終也與我皆終孰知其極則謂終
　者進乎不知矣有終有始有乆有暫者唯
　其時物也故有始以無始爲至道終乎本
　無始則又至矣有乆者以不乆爲至道進
　乎本不乆則又至矣夫何故以有生則復
　於不生有形則復於無形也不生者非卒
　不生無形者非本無形蓋自有生有形者
　見之也生者理之必終終者不得不終生
　者不得不生而欲其生之長存以終爲界
　辯又烏知環中之無窮者哉此惑於數者
　也生者天地之委和精神者天之分故清
　而散骨骸者地之分故濁而聚精神離散
　各歸其眞尚何有於我哉然此自衆人言
　之也故曰精神入其門骨骸反其根我尚
　何存若夫聖人上與造物者遊下與無終
　始者反則形未嘗衰而我獨存矣
　范曰萬物有乎出而莫見其門有乎生而
　莫見其根精神入其門者還其所自出也
　骨骸反其根者復其所自生也若然則歸
　其眞宅我尚何存之有聖人以精集神以
　神御形以形存神精全而不虧神用而不
　竭形生而不敝閉其門物無目而入深其
　根物無得而摇不壞之相自古固存是謂
　長生乆視之道古之人修身千二百歲而
　形未嘗衰蓋進乎此
人自生至終大化有四
　其間遷易無時暫停四者蓋舉大較而言
　者也
　盧曰夫嬰兒者是非未生乎心也故德厚
　而志專矣及欲慮充起攻之者必多衰老
　炁柔更近於道命之終極乃休息焉
嬰孩也少壯也老耄也死亡也
　范曰自物之無而觀之則眞常湛寂亘古
　不去故江河競注實未嘗流自物之有而
　觀之則大化密移交臂已失故舟山雖藏
　不能無遯一將入陰陽之機遊造化之塗
　則形之所形者實矣無動不變無時不移
　借明於鑑今吾非故吾停燈於缸前焰非
　後焰操有時之具託無窮之間貌色智態
　止日不異自謂變化可逃得乎哉故自嬰
　孩而少壯自老耄而死亡大化日徂間不
　可省夫惟日夜無隙爲能通晝夜而知古
　今不代爲能參萬歲而一反復終始揭天
　地以趨靜是謂化化而不化於化者矣
其在嬰孩氣專志一和之至也物不傷焉德
莫加焉
　老子曰含德之厚比於赤子
　范曰兒子居不知所爲行不知所之故其
　氣專則不雜其志一則不二沖和内固莫
　能傷憂患不能入邪氣不能襲故其德全
　而形不虧老子所謂含德之厚是也
其在少壯則血氣飄溢欲慮充起物所攻焉
德故衰焉
　處力競之地物所不與也
　范曰孔子所謂血氣方剛是也
其在老耄則欲慮柔焉體將休焉物莫先焉
　休息也已無競心則物不與爭
雖未及嬰孩之全方於少壯間矣
　范曰莊子所謂佚我以老是也
其在死亡也則之於息焉反其極矣
　盧曰近於性則體道惑於情則喪眞故含
　德之厚比於赤子倦而不作猶爲次焉方
　之馳競大可知也
　政和其在嬰孩氣專志一和之至也老子
　所謂含德之厚也其在少壯血氣飄溢欲
　慮充起莊子所謂與接爲構及其老也血
　氣既衰故欲慮柔而體將休焉至於歸其
　眞宅則之於息焉而反其極矣莊子大塊
　載我以形勞我以生佚我以老息我以死
　此之謂也自嬰孩至於死亡皆以是日徂
　故謂之化
　范曰子貢所謂君子息焉是也四者之化
　形生之所同也衆人則形化而心亦然聖
　人則外化而内不化
孔子遊於太山見榮啓期行乎郕之野鹿裘
帶索鼓琴而歌孔子問曰先生所以樂何也
對曰吾樂甚多天生萬物唯人爲貴而吾得
爲人是一樂也
　推此而言明人之神氣與衆生不殊所適
　者異故其形貌不一是以榮啓期深測倚
　伏之縁洞識幽顯之驗故忻遇人形兼得
　男貴豈孟浪而言
男女之别男尊女卑故以男爲貴吾既得爲
男矣是二樂也
　人之將生男女亦無定分故復喜得男身
人生有不見日月不免襁褓者吾既已行年
九十矣是三樂也貧者士之常也死者人之
終也處常得終當何憂哉孔子曰善乎能自
寬者也
　不能都忘憂樂善其能推理自寬慰者耳
　盧曰夫大冶鑄金依範成質故神爲其範
　群形以成男女修短陰陽已定矣何者神
　運其功形爲功報耳形既不能自了神者
　未形已知啓期暮年方始爲樂是知道之
　晩情滯於形夫子但善其自寬未許期深
　達至道
林類年且百歲
　書傳無聞蓋古之隱者也
底春被裘底當也拾遺穗於故畦
　收刈後田中棄穀捃之也
並歌並進孔子適衛望之於野顧謂弟子曰
彼叟可與言者試往訊之子貢請行逆之壠
端面之而歎曰先生曾不悔乎而行歌拾穗
林類行不留歌不輟子貢叩之不已乃仰而
應曰吾何悔邪子貢曰先生少不勤行長不
競時老無妻子死期將至亦有何樂而拾穗
行歌乎林類笑曰吾之所以爲樂人皆有之
而反以爲憂
　我所以爲樂者人人皆同但未能觸事而
　夷故無暫歡
　盧曰仁者不憂智者不懼不受形也生分
　已隨之是以君子不戚戚於貧賤不遑遑
　於富貴人不達此反以爲憂汝亦何怪於
　我也
少不勤行長不競時故能壽若此
　不勤行則遺名譽不競時則無利欲二者
　不存於胸中則百年之壽不祈而自獲也
　盧曰非於非分之行競於命外之時求之
　不跋傷生夭壽矣吾所以樂天知命而得
　此壽
老無妻子死期將至故能樂若此
　所謂樂天知命故無憂也
　盧曰妻子適足以勞生苦心豈能延人壽
　命居常待終心無憂戚是以能樂若此也
子貢曰壽者人之情死者人之惡子以死爲
樂何也林類曰死之與生一往一反故死於
是者安知不生於彼故吾知其不相若矣吾
又安知營營而求生非惑乎亦又安知吾今
之死不愈昔之生乎
　尋此㫖則存亡往復無窮已也
　盧曰知形有代謝神無死生一往一來猶
　朝與暮耳何故營營貪此而懼彼哉
子貢聞之不喻其意還以告夫子夫子曰吾
知其可與言果然然彼得之而不盡者也
　卒然聞林類之言盛以爲已造極矣而夫
　子方謂未盡夫盡者無所不盡亦無所盡
　然後盡理都全耳今方對無於有去彼取
　此則不得不覺内外之異然所不盡者亦
　少許處耳若夫萬變玄一彼我兩忘即理
　自夷而實無所遣夫冥内遊外同於人群
　者豈有盡與不盡者乎
　盧曰死此生彼必然之理也林類所言安
　知者是疑似之言耳故云未盡
　政和易曰樂天知命故不憂處常得終死
　生無變於己所以自樂也蓋修一身任窮
　達知去來之非我亡變亂於心慮則何憂
　之有雖然知樂知憂非眞樂也孔子以無
　樂爲眞樂榮啓期者眞能自寬而林類蓋
　得之而不盡者爾
　范曰生者死之徒死者生之始萬化而未
　始有極惟原始反終者故知死生之說自
　不悅生不惡死言之則營營求生者可謂
　惑矣然亦安知其爲惑乎自生之勞死之
　息言之則今之死者固愈於昔之生矣然
　亦安知其愈於昔之生乎觀林類之言若
　是眞可與言者然以彼之所以爲樂者觀
　之尚不免對無於有取此去彼故夫子以
　爲得之而未盡者也
子貢倦於學告仲尼曰願有所息
　學者所以求復其初乃至於厭倦則自然
　之理虧矣
仲尼曰生無所息
　勞知慮役支體此生者之事莊子曰生爲
　徭役
子貢曰然則賜息無所乎仲尼曰有焉耳望
其壙睪如也宰如也墳如也鬲如也則知所
息矣
　見其墳壤鬲異則知息之有所莊子曰死
　爲休息也
子貢曰大哉死乎君子息焉小人伏焉
　樂天知命泰然以待終君子之所以息去
　離憂苦昧然而死小人之所以伏也
仲尼曰賜汝知之矣人胥知生之樂未知生
之苦知老之憊未知老之佚知死之惡未知
死之息也
　莊子曰大塊載我以形勞我以生佚我以
　老息我以死耳
　盧曰夫生者動用之質也唯死乃能休息
　耳亦猶太陽流光群物皆動君子徇名小
　人徇利未嘗休止也
　政和學道而不至於死之說則何以學爲
　哉子貢倦學而願息是未知死之說也故
　夫子告之以生無所息望其壙睪如其明
　宰如其高墳如其大鬲如而與世殊絶此
　息之所也然衆人之死曰物而君子則雖
　死而不亡故曰君子息焉小人伏焉生之
　苦所謂勞我以生也老之佚所謂佚我以
　老也死之息所謂息我以死也
　范曰老子曰爲學日益又曰絶學無憂子
　貢倦於學而願息焉由未進乎日益又烏
　能損之又損無爲而無不爲而得夫謂所
　絶學者哉孔子告之以生無所息欲其日
　有孳孳死而後已故也莊子曰大塊載我
　以形勞我以生佚我以老息我死體道者
　無佚老息死之事特爲載形勞生者言之
　乎故孔子以是對子貢
晏子曰善哉古之有死也
　生死古今所同而獨善古之死者明古人
　不樂生而惡死也
仁者息焉不仁者伏焉
　修身愼行恒懷兢懼此仁者之所憂貪欲
　縱肆常無厭足此不仁者之所苦唯死而
　後休息寢伏之
死也者德之徼也
　德者得也徼者歸也言各得其所歸
古者謂死人爲歸人言死人爲歸人則生人
爲行人矣行而不知歸失家者也一人失家
一世非之天下失家莫知非焉
　此衆寡相傾者也晏子儒墨爲家重形生
　者不辯有此言假託所稱耳
　盧曰老子曰歸根曰靜靜曰復命復命曰
　常知常曰明不知常妄作凶神之有形一
　期之報迷本執有勞神苦心疲亦極矣唯
　死也乃歸乎眞猶脱桎梏而捨負擔也貪
　生惡死者苟戀乎有曾不知歸於本焉而
　天下不以爲非迷者多矣
有人去鄉土離六親廢家業遊於四方而不
歸者何人哉世必謂之爲狂蕩之人矣又有
人鍾賢世(鍾賢世宜/言重形生)矜巧能修名譽誇張於
世而不知己者亦何人哉世必以爲智謀之
士此二者胥失者也
　此二者雖行事小異而並不免於溺喪也
而世與一不與一唯聖人知所與知所去
　以生死爲寤寐者與之溺喪忘歸者去之
　盧曰夫棄本逐末勞神苦心順情之與求
　名逐欲之與徇利二者俱失也何厚何薄
　哉而群所謂則舉世爲是也凡執所滯則
　舉世爲非矣唯有道者知去與焉故莊子
　云臧與穀二人俱牧羊俱亡羊一則博塞
　問一則讀書善惡雖殊亡羊一也苟失道
　則游方之與修學夫何遠哉
　政和死生亦大矣善吾生者乃所以善吾
　死故曰善哉古之有死也死而不亡曰壽
　仁者壽不仁之人則與物偕盡而已故曰
　仁者息焉不仁者伏焉徼者有所歸宿之
　地生陽也生者德之光而光則本乎陽死
　陰也死者德之徼而徼則本乎陰故以生
　爲行而死爲歸亦陰陽動靜之義狂蕩之
　人其失之也外智謀之士其失之也内去
　彼取此世俗之蔽耳唯聖人知所與知所
　去
　范曰人死曰鬼鬼者歸也歸其眞宅之謂
　一旦攬有涯之生託無遯之地與物相刃
　相靡其行盡如馳而莫之能止不亦悲乎
　終身役役而不見其成功薾然疲役而不
　知所歸可不哀耶是乃迷而不知復者人
　謂之不死奚益今有人焉去鄉國離六親
　廢家業遊於四方而不知歸者果何人哉
　是特造化之流人陰陽之逆旅薾然疲役
　而不知歸者爾又有人焉鍾賢世矜行能
　修名譽自務誇張於世而不知已者亦何
　人哉是直飾智以驚愚修身以明污獨賣
　名聲於天下者爾二者不同其於溺喪而
　不知歸一也而世與一不與一或自以爲
　狂蕩之人或自以爲智謀之士要之知所
　與知所去唯聖人能之
沖虚至德眞經四解卷之二


















沖虚至德眞經四解卷之三聖三
　　　天瑞
或謂子列子曰子奚貴虚列子曰虚者無貴
也
　凡貴名之所以生必謂去彼而取此是我
　而非物今有無兩忘萬異冥一故謂之虚
　虚既虚矣貴賤之名將何所生
　范曰谷以虚故應鑑以虚故照管籥以虚
　故受聲耳以虚故能聽目以虚故能視鼻
　以虚故能齅有實有中則有礙於此虚固
　足貴矣然所貴在此所賤在彼貴賤之名
　未能兩忘而化於道又奚貴虚
子列子曰非其名也
　事有實著非假名而後得也
莫如靜莫如虚靜也虚也得其居矣取也與
也失其所矣
　夫虚靜之理非心慮之表形骸之外求而
　得之即我之性内安諸己則自然眞全矣
　故物所以全者皆由虚靜故得其所安所
　以敗者皆由動求故失其所處
　盧曰或問貴虚答曰無貴吾所以好虚者
　非爲名也夫虚室生白吉祥止耳唯靜唯
　虚得其居矣若貪求取與神失其安然後
　名利是非紛競交凑將何以堪之故虚非
　我貴耳
　范曰一而不變靜之至也無所於忤虚之
　至也守靜而篤致虚而極者豈在夫名聲
　之末哉一性之中咸有眞宅有尸則有則
　矣有㞐则有所矣靜固足以應群動虚固
　足以受群實靜也虚也不爲物攖眞宅在
　我居之安矣若夫有所取則有所求有所
　與則有所應馳其形性潜之萬物望舊都
　而暢然指先廬而流涕欲反汝情而無由
　入殆不啻若去國之流人也雖欲不失其
　所得乎哉此天下失家至人之所悲也易
　以井爲居其所艮爲止其所井者性之原
　艮者性之止惟此則爲不失其所故也
事之破而後有舞仁義者弗能復也
　當爲之於未有治之於未亂乃至虧喪凋
　殘方欲鼓仁義以求反性命之極者未之
　得也(䃣音/毁字)
　盧曰吾所言虚是修於未亂耳若使眞性
　破毁心神汩昏更弄仁義之辭教易情之
　波簜故不能克復矣
　政和有貴斯有賤有名斯有實虚則無是
　也老子曰致虚極守靜篤虚固足以受群
　實靜固足以應群動故曰莫如靜莫如虚
　以虚靜爲得其居者蓋言群動群實莫能
　閔之也以取與爲失其所者蓋言去彼取
　此有所著也大道廢有仁義因事之破䃣
　而後有舞仁義者豈能復歸於道哉
　范曰莊子曰道德不廢安取仁義蓋失道
　而後德失德而後仁失仁而後義仁以立
　人義以立我而去道也遠矣事既破䃣乃
　始蹩躠爲仁踶跋爲義蘄以慰天下之心
　天下莫不奔命於仁義無以反其性情而
　復其初此古之至人所以槌提而絶棄之
　者良有以也
粥熊曰運轉亡已天地密移疇覺之哉
　此則莊子舟壑之義孔子曰日夜無隙丘
　以是徂夫萬物與化爲體體隨化而遷化
　不暫停物豈守故故向之形生非今形生
　俯仰之間已涉萬變炁散形朽非一旦頓
　至而昧者操必化之器託不停之運自謂
　變化可逃不亦悲乎
　范曰陰陽相照相蓋相治四時相代相生
　相殺芸芸萬類日徂於一息不留之間俄
　成俄壞代廢代興迭盛迭衰倏超倏滅壑
　澤之藏在今非故交臂之間已爲陳迹大
　化密移而昧者不知也非通乎晝夜之道
　疇能覺之哉
故物損於彼者盈於此成於此者虧於彼
　所謂川竭谷虚丘夷淵實也
損盈成虧隨世隨死(此世亦/宜言生)往來相接間不
可省疇覺之哉
　成者方自謂成而已虧矣生者方自謂生
　潜已死矣
　范曰丘夷而淵實則損於彼者未必不盈
　於此栽成而木毁則成於此者未有不虧
　於彼損己而益成己而壞生死相循於無
　涯之變往來相轉於不停之機日夜無隙
　間不容櫛非大明終始者疇覺所以然哉
凡一氣不頓進一形不頓虧亦不覺其成亦
不覺其虧
　皆在冥中而潜化固非耳目之所瞻察
　范曰消者俄且息氣固不頓進也盈者俄
　且虚形固不頓虧也其進也日造所無而
　好所新其虧也日减所有而損所成雖欲
　執之而留皆自冥冥中去矣莊子壑澤之
　喻必日夜半有力者負之而去蓋明乎此
亦如人自世(音/生)至老貌色智態亡日不異皮
膚爪髮隨世隨落非嬰孩時有停而不易也
　形色髮膚有之麤者新故相换猶不可識
　況妙於此者乎
間不可覺俟至後知
　盧曰夫心識潜運陰陽鼓作故形體改换
　天地密移損益盈虚誰能覺悟所以貴夫
　道者知本而不憂亡也
　政和神也者妙萬物而爲言者也妙不可
　識則凡麗於形拘於數囿於天地之間者
　二氣之運轉無已萬物之往來不窮求其
　主張推行是者而不可得又烏足以知之
　哉唯聖人通乎物之所造覺此而冥焉彼
　俟至後知蓋亦後覺之莫覺者矣
　范曰人生天地間一受其成形不亡以待
　盡其形化其心與之然若驟若馳莫覺莫
　悟詎能不失赤子之心乎古之體道者以
　神御形化化而不化於化四肢百體將爲
　塵垢死生亦大矣而不得與之變雖萬化
　而未始有極何足以患心已故含德之厚
　復於嬰兒上與造物者遊下與外生死齊
　終始者爲友
杞國有人憂天地崩墜身亡所寄廢寢食者
又有憂彼之所憂者因往曉之
　彼之所憂者惑矣而復以不惑憂彼之所
　惑不憂彼之所憂喻積惑彌深何能相喻
　也哉
曰天積氣耳亡處亡氣若屈伸呼吸終日在
天中行止奈何憂崩墜乎
　夫天之蒼蒼非鏗然之質則所謂天者豈
　但遠而無所極邪自地而上則皆天矣故
　俯仰喘息未始離天也
其人曰天果積氣日月星宿不當墜邪曉之
者曰日月星宿亦積氣中之有光耀者
　氣亦何所不勝雖天地之大猶自安於太
　虚之域況乃氣相舉者也
只使墜亦不能有所中傷其人曰奈地壞何
曉者曰地積塊耳充塞四虚亡處亡塊若躇
步跐蹈終日在地上行止奈何憂其壞其人
舍然大喜(舍宜作釋此)曉之者亦舍然大喜
　此二人一以必敗爲憂一以必全爲喜此
　未知所以爲憂喜也而互相慰喻使自解
　釋固未免於大惑也
　盧曰天爲積氣何處無氣也地爲積塊何
　處無塊也塊無所隱氣無所崩日月是氣
　中有光者汝何憂於崩墜乎
　范曰確然而上者天其運乎是直積氣耳
　無爲而清者耶不然將恐裂隤然而下者
　地其處乎是直積塊耳無爲而寧者耶不
　然將恐發崑崙磅礴立礙於太虚之間憂
　其壞者亦已惑矣憂彼之所憂者其惑滋
　甚以不惑是尚大不惑
長廬子聞而笑之曰虹蜺也雲霧也風雨也
四時也此積氣之成乎天者也山嶽也河海
也金石也火木也此積形之成乎地者也知
積氣也知積塊也奚謂不壊
　夫混然未判則天地一氣萬物一形分而
　爲天地散而爲萬物此蓋離合之殊異形
　氣之虚實
夫天地空中之一細物有中之最巨者難終
難窮此固然矣難測難識此固然矣憂其壞
者誠爲大遠言其不壞者亦爲未是天地不
得不壞則會歸於壞遇其壞時奚爲不憂哉
　此知有始之必終有形之必壊而不識休
　戚與陰陽升降器質與天地顯没也
　盧曰積氣積塊以成天地有積有成安得
　無壞耶但體大難終不可則見若遇其壊
　時何得不憂
　范曰經曰焉知天地之喪不有大於天地
　者乎則即空中以觀是爲細物又曰天地
　者形之大也則即有中以觀是爲最巨以
　其難終故難窮以其難測故難識憂其壞
　者既爲大遠言其不壊者亦爲未是然復
　謂天地不得不壊遇其壞時奚爲不憂則
　長廬子之言由在可笑之域
子列子聞而笑曰言天地壊者亦謬言天地
不壞者亦謬壞與不壞吾所不能知也雖然
彼一也此一也
　彼一謂不壞者也此一謂壞者也若其不
　壞則與人偕全若其壊也則與人偕亡何
　爲欣戚於其間哉
故生不知死死不知生來不知去去不知來
壞與不壞吾何容心哉
　生之不知死猶死之不知生故當其成也
　莫知其毁及其毁也亦何知其成此去來
　之見驗成敗之明徵而我皆即之情無彼
　此何處容其心乎
　盧曰夫天地者物之大者也形體者物之
　細者也大者亦一物也細者亦一物也有
　物必壊何用辯之哉且人生不知死死不
　知生來去不自知成壊不能了近取諸已
　且未能知亦何須用心於天地而憂辯於
　物外耶
　政和自器言之有成必有壞自道言之無
　成無壞囿於器者謂其有形有氣不得不
　壞通於道者知其不陷不墜莫得而壊惟
　達者知通乎此此列子所以無容心於其
　間也
　范曰天地之在空中譬猶一漚之在水也
　水自爲漚漚亦成水其壊亦水成已俄壊
　壞已俄成杞人之憂其壊是猶悲人之喪
　者也有憂彼之所憂者故能曉之是猶悲
　人之悲者也長廬子聞而笑之是猶悲夫
　悲人之悲者也進而上之壊與不壞無所
　容心是爲至極之論然則生死之變去來
　之機皆不足以相知也壊與不壊曾何欣
　戚於其間哉
舜問乎烝曰道可得而有乎
　舜欲明群有皆同於無故舉道以爲發問
　之端也
曰汝身非汝有也汝何得有夫道
　郭象曰夫身者非汝所能有也塊然而自
　有耳有非所有況於無哉
　盧曰夫汝我者自他形稱耳非謂神明也
　俗以己身爲我前人爲汝欲有其道安可
　得乎故曰汝身非汝有安得有夫道
舜曰吾身非吾有孰有之哉(據有此身/故重發問)曰是
天地之委形也(是一氣之/偏後者也)生非汝有是天地
之委和也(積和故/成生耳)性命非汝有是天地之委
順也
　積順故有存亡耳郭象曰若身是汝有則
　美惡死生當制之由汝今氣聚而生汝不
　能禁也氣散而死汝不能止也明其委結
　而自成非汝之有也
孫子非汝有是天地之委蜕也
　氣自委結而蟬蜕耳若是汝有則男女多
　少亦當由汝也
故行不知所往處不知所持食不知所以
　皆在自爾中來非知而爲之也
天地强陽氣也又胡可得而有邪
　天地即復委結中之最大者也今行處食
　息皆强陽之所運動豈識其所以然强陽
　猶剛實也而非剛實理之至反之虚和之
　極則無形無生不死不終則性命何所委
　順子孫何所委蜕行處何所止泊飲食何
　所因假者也
　盧曰既不知神明之爲道也故假天地以
　言之天主神用地主形物涉有者委形也
　體和者生性也應用者委順也情育者委
　蜕也汝今行止食息但知强陽之所運而
　不知神明之眞宰也亦可得有夫道者耶
　或曰虞舜聖人也安得不知道乎答曰夫
　假賔主辯惑豈可玄默而已耶然莊子曰
　上梁倚有聖人之才而無聖人之道我有
　聖人之道而無聖人之才是知有濟物之
　才君居極之位者未必能知道處山林之
　下有獨善之名者未必能理人是故黄帝
　即位三十年然後夢華胥之國放勛見乎
　四子然後窅然汾水之陽舜之未寤亦何
　足怪之
　政和虚則亡實則有凡得而有者皆可執
　而取之道妙無形深不可識既莫得而有
　而人之一身形體性命方該而存倏化而
　亡亦安能有形者體也故以身爲天地之
　委形和者氣也故以生爲天地之委和物
　之生也順性命之理而已故以性命爲天
　地之委順身也者父母之遺體也故以孫
　子爲天地之委蜕若然者亦非我有也故
　行不知所往處不知所持食不知所味既
　有制之者矣亦有使之者矣直天地强陽
　氣之所運動而已又安能有夫道雖然道
　者人之所共由也故曰道將爲汝居是豈
　終不可得而有耶蓋認而有之則莫能有
　唯聖人有之以不有耳
　范曰道本無物汝身亦虚虚而非有道將
　孰寄故觀天下之物汝之所得擅者莫若
　乎身身之所存者莫若乎生其生之本者
　莫若乎性命也其身之所親者莫若乎孫
　子也汝皆不得而有之故觀汝之身知本
　無知則行安知所往處安知所持食安知
　所味是皆天地强陽氣之所爲耳所謂道
　者汝安得而有耶
齊之國氏大富宋之向氏大貧自宋之齊請
其術國氏告之曰吾善爲盜始吾爲盜也一
年而給二年而足三年大壤自此以往施及
州閭向氏大喜喻其爲盜之言而不喻其爲
盜之道遂踰垣鑿室手目所及亡不探也未
及時以贜獲罪没其先居之財向氏以國氏
之謬己也往而怨之國氏曰若爲盜若何向
氏言其狀國氏曰嘻若失爲盜之道至此乎
今將告若矣吾聞天有時地有利
　謂春秋冬夏方土出所有也
吾盜天地之時利雲雨之滂潤山澤之産育
以生吾禾殖吾稼築吾垣建吾舍陸盜禽獸
水盜魚鼈亡非盜也夫禾稼土木禽獸魚鼈
皆天之所生豈吾之所有
　天尚不能自生豈能生物人尚不能自有
　豈能有物此乃明其自生自有者也
然吾盜天而亡殃
　天亡其施我公其心何往而有怨哉
夫金玉珍寳穀帛財貨人之所聚豈天之所
與
　天尚不能與豈人所能聚此亦明其自能
　自聚
若盜之而獲罪孰怨哉
　人有其財我犯其私所以致咎
　盧曰夫天地不仁以萬物爲芻狗既無情
　於生育豈有心於取與哉小大相吞智愚
　相役因時以興利力制以徇私動用取與
　皆爲盜也人財則不爾主守以自供取之
　獲罪此復怨誰也
　范曰盜有羡志取非其有然有所謂公盜
　者有所謂私盜者禾稼土木禽獸魚鼈天
　之所生國氏盜之而亡殃金玉珍寳穀帛
　貨財人之所聚向氏盜之而獲罪二者不
　同非其有而取之則一也
向氏大惑以爲國氏之重罔己也遇東郭先
生問焉東郭先生曰若一身庸非盜乎盜陰
陽之和以成若生載若形況外物而非盜哉
　若其有盜耶則我身即天地之一物不得
　不私有之若其無盜耶則外内不得異也
誠然天地萬物不相離也仞而有之皆惑也
　夫天地萬物之都稱萬物天地之别名雖
　復各私其身理不相離仞而有之心之惑
　也因此而言夫天地委形非我有也飾愛
　色貌矜伐智能己爲惑矣至於甚者横仞
　外物以爲己有乃標名氏以自異倚親族
　以自固整章服以耀物藉名位以動衆封
　殖財貨樹立權黨終身欣玩莫由自悟故
　老子曰吾所以有大患者爲吾有身莊子
　曰百骸六藏吾誰與爲親領斯㫖也則方
　寸與本虚齊空形骸與萬物俱有也
　范曰竊有小大皆迷者也向氏喻其爲盜
　之言而不喻其爲盜之道故失之於殉貨
　國氏喻其爲盜之道而不喻其所以爲盜
　之道故失之於累物茍得乎道則内之一
　身不可横私也況於外物之紛紛乎何則
　且人之生也百骸九竅六藏該而存焉吾
　誰與爲親認而有之是爲大惑惟能不以
　利累形不以形累心則視萬物與我將擇
　焉而不可得及吾無身吾有何患
國氏之盜公道也故亡殃若之盜私心也故
得罪
　公者對私之名無私則公名滅矣今以犯
　天者爲公犯人者爲私於理未至
　盧曰天地無私取之無對故無殃也人心
　有私取之有情故爲盜也以有私之心取
　有私之物私則有對得罪何疑故法者禁
　人之私無對無禁也
有公私者亦盜也
　直所犯之異耳未爲非盜
亡公私者亦盜也
　一身不得不有財物不得不聚復欲遣之
　非能即而無心者也
　盧曰聖人設法教化不害人不侵衆者皆
　非盜也不違法者則爲公道違於法者則
　爲私道焉雖不違於公而封於己者亦爲
　盜也況違法封己乎
公公私私天地之德
　生即天地之一理身即天地之一物今所
　愛吝復是愛吝天地之間生身耳事無公
　私理無愛吝者也
知天地之德者孰爲盜耶孰爲不盜耶
　天地之德何耶自然而已何所歷其公私
　之名公私之名既廢盜與不盜理無差也
　盧曰知公知私而無私焉與物同例而不
　怪者是天地之德也若知天地之德取而
　無私心者是不欺乎天取之不殊於衆人
　得之無私不爲盜若然者誰爲盜耶誰爲
　不盜耶唯了神悟道者知之矣
　政和取非其有無非盜也或以公道而無
　殃或以私心而得罪時在夫不累於有與
　認而有之之間耳然有公私者未能無羡
　故曰有公私者亦盜也而無公私者亦未
　能勿忘故曰亡公私者亦盜也公公私私
　任其自然而無容心焉則兼懷萬物是謂
　天地之德知夫此者泯然大同雖參差不
　齊而與天地爲合吾烏能知其辯哉故天
　瑞之篇終焉
　范曰自營爲私背私爲公公本無名因私
　而得天任理則大而公故國氏盜天之所
　生則爲公道人任情則小而私故向氏盜
　人之有則爲私心自道觀之皆在一曲有
　公私者亦盜無公私者亦盜公公私私天
　地之德聖人兩不廢焉覺此而冥則盜與
　不盜鳥能知其辯



沖虚至德眞經四解卷之三










沖虚至德眞經四解卷之四聖四
　　　　和光散人高守元集
　　　黃帝(禀生之質謂之性得性之極謂/之和故應理處順則所適常通)
　　　(任情背道則遇物斯滯○盧曰此明/忘形養神從玄默以發眞智始其養)
　　　(也則遺萬有而内澄心發其智則化/含生以外接物故其初也則齋心服)
　　　(形不親政事其末篇也則贊孔墨以/濟人焉此其大㫖○政和古之明大)
　　　(道者先明天而道德次之列子以天/瑞首篇而繼之以黄帝豈謂是歟○)
　　　(范曰即無物之自虚者隨處皆通執/有物之爲實者觸途生礙然則有而)
　　　(爲之其易耶必將泯是非利害之心/去智巧果敢之烈猜慮不萌俾物無)
　　　(得而傷吾宗不出俾人無得而先崇/自賢之行持常勝之道子以襲諸人)
　　　(間則人道之患庶幾其息矣華胥之/國姑射之山夫豈遠哉此一篇之㫖)
　　　(也)
黄帝即位十有五年喜天下戴己(隨世而/喜耳)養
正命(正當/爲性)娱耳目供鼻口焦然肌色皯黥昏
然五情爽惑
　役心智未足以養性命秪足以焦形也
　盧曰舉代之人咸以聲色飲食養其身唯
　豐厚者則爲富貴矣而聖人知此道足以
　傷生故焦然不樂也第一篇知神爲生主
　第二篇欲明道以養身故先示衆人之所
　溺然後漸次而進之
又十有五年憂天下之不治(隨世而/憂耳)竭聰明
進智力營百姓焦然肌色皯黮昏然五情爽
惑
　用聰明未足以致治秪足以亂神也
　盧曰代謂之君子理人之士也皆勞心苦
　己以身徇物以求其名以嚮其利耳而不
　知役神以喪實去道斯遠矣
黄帝乃喟然讚曰(讚當/作嘆)朕之過淫矣(淫當/作深)養
一己其患如此治萬物其患如此
　惟任而不養縱而不治則性命自全天下
　自安也
　盧曰淫者失於其道也含生之物咸知養
　己自私以爲生不知所生生而之死也操
　仁義者咸知徇名以取利自私以爲能亦
　不知所以喪神傷生而知死也徇己自私
　以爲小人濟物無私代以爲君子善之以
　惡約外則有殊求名喪實約内則俱失方
　明大道故雙非之也
　范曰鼔舞萬物而不與聖人同憂者道也
　吉凶與民同患者事也體道則無憂渉事
　則有患聖人不得已而臨蒞天下亦烏至
　而恝然耶内而養一己則養正命娛耳目
　供口鼻其患既如此外而治萬物竭聰明
　進智力營百姓其患又如此是豈胥易技
　係勞形怵心固若是其多憂耶方以百姓
　心爲心則人之所畏不得不畏故爾
於是放萬機舍宫寢去直侍徹鐘懸减厨膳
退而閒居大庭之館齋心服形(心無欲則/形自服)三
月不親政事
　盧曰放萬機者非謂都無所行也事至而
　應如四時焉故曰天何言哉四時行焉百
　物生焉不勞焦思以邀虚名不想能於千
　載欲垂芳於竹帛耳但冥冥然應用不得
　已而運之不封崇其身名不增加其嗜慾
　不豐厚其滋味不放肆於淫聲齋肅其心
　退伏其體三月者一時也孔子曰顔回三
　月不違仁是也擇賢才而責成賞罰無私
　焉是不親政事也
晝寢而夢
　將明至理不可以情求故寄之於夢聖人
　無夢也
遊於華胥氏之國
　政和至人不以物累形不以形累心上與
　造物者遊下與外生死無終始者爲友憂
　喜無變於己亦有何患黃帝以此去萬有
　之累而將復乎一故齋心服形夢遊華胥
　氏之國也
　范曰聖人之治一日二日萬幾今曰放萬
　幾則不勞心於土苴之末矣舍宫寢非累
　於居處之安也去直侍非樂於使令之衆
　也徹鐘懸則耳不綦聲减厨膳則口不綦
　味退而間居大庭之館齋心服形三月不
　親政事則又潔齋至矣故華胥之國於此
　得而夢遊焉經曰形接爲事神遇爲夢盡
　之所爲必形於夢則魂交之寐未必虚也
　夜之所夢必合於晝則形開之覺未必實
　也惟通乎晝夜之道而知者乃能融夢覺
　於一致等視世間得失是非貴賤生死無
　非夢幻故居化人之宫者以夢而遊執尹
　氏之役者以夢而樂獲鄭人之鹿者以夢
　而訟隨有所遇而安之者知所幻而非眞
　也何獨於此而疑之然古之眞人其寢無
　夢列子言此將明至道之不可以情求姑
　寄於夢而已
華胥氏之國在弇州之西台州之北
　不必便有此國也明至理之必如此耳淮
　南云正西曰弇州西北曰台州
不知斯齊國幾千萬里(斯離也/齊中也)蓋非舟車足
力之所及神遊而已
　舟車足力形之所資者耳神道恍惚不行
　而至者也
　范曰華則敷而離根胥則出而相見理有
　至妙不必求之於窈冥昏默之中雖離道
　之根而與物相見所謂歸根復命者常自
　若也正西日弇州正北曰台州弇州之西
　台州之北則又歸根復命之地也夫道降
　中庸則有足者皆可至於丘不知斯齊國
　幾千萬里則去人爲遠矣蓋非舟車足力
　之所及神遊而已唯神也不疾而速不行
而至故出入六合遊乎無有烏往而不暇哉
其國無師長自然而已其民無嗜慾自然而
已(自然者不/資於外也)不知樂生不知惡死故無夭殤
不知親己不知疏物故無愛憎不知背逆不
知向順故無利害
　理無生死故無所樂惡理無愛憎故無所
　親疏理無逆順故無所利害也
都無所愛惜都無所畏忌入水不溺入火不
熱斫撻無傷痛指擿無痟癢
　至和者無物能傷熱溺痛癢實由矜懼義
　例詳於下章痟癢酸痟也義見周官
乗空如履實寢虚若處牀雲霞不硋其視雷
霆不亂其聽美惡不滑其心山谷不躓其步
神行而已
　至順者無物能逆也
　盧曰寄言也齋心服形神與道合則至其
　大國矣夫神者生之主也既爲生主則役
　神以養生養之失理却成於損也俗以益
　嗜慾者爲養生適爲喪年之本矣故君子
　養於性小人養於情養性者無嗜慾保自
　然不樂生不惡死無向背憎愛無畏忌自
　然神行者神合於道也非是别有一國别
　類之人耳故曰仁道不遠行之則至一言
　契者交臂相得焉
　政和在弇州之西台州之北去齊國幾千
　萬里則其道幽遠而無窮故惟神遊者所
　能至也無師長而自治無嗜慾而自足死
　生無變於己親疏不累其身不就利而利
　亦不至不違害而害亦不來都無所愛惜
　都無所畏忌而心有所忘入水不溺入火
　不熱斫撻無傷痛指擿無痟癢而形有所
　遺乗空寢虚不硋不躓惡往而不暇以是
　出入往來陰陽之所不能測也而況於人
　乎故曰神行而已
　范曰其國無師長自然而已則無出治之
　勞而國者自治其民無嗜慾自然而已則
　無貪求之念而民者自樸生不知死死不
　知生也故其出不訢其入不距敦爲而有
　夭惡視人如我視我如人也故無所甚親
　無所甚疏也孰爲而有愛憎逆之而怒順
　之而喜也故不背所異不向所同敦爲而
　有利害都無所愛憎故其心無所知都無
　所畏忌故其形無惕若然者大浸稽天而
　不溺大旱金石流土山焦而不熱雖有勇
　刺之不入雖有力擊之弗中觸實不硋乗
　虚不墜視不用目而見曉聽不用耳而聞
　和刳心無物美惡不能汩也潜行不窒山
　谷不能躓也利用出入往來不窮是其神
　之所爲乎
黃帝既寤
　亦寄之眠寤耳聖人無眠覺也
怡然自得召天老力牧太山稽(三人黄/帝相也)告之
曰朕聞居三月齋心服形思有以養身治物
之道弗獲其術
　身不可養物不可治而精思求之未可得
疲而睡所夢若此今知至道不可以情求矣
朕知之矣朕得之矣而不能以告若矣
　不可以情求則不能以情告矣
又二十有八年天下大治幾若華胥氏之國
　政和勞形怵心知而辯焉故其術弗獲齋
　心服形覺而冥焉故其道乃得雖有情有
　信而無爲無形故至道不可以情求而知
　之得之者亦莫能以告也
而帝登假(假當/爲遐)百姓號之二百年餘不輟
　盧曰既寤於道也自不因外物以得之疲
　而睡者冥於理去嗜慾也識神歸性不可
　以情求也不能以告若者心澄忘言也凡
　以數理天下者但成其空名數極則跡見
　虚而不能實也上以虚名責於下下以虚
　名應於上上下相蒙積虚以爲理欲求純
　素其可得乎夫道者神契理合應物以眞
　非偏善於小能不暴怒於小過如春之布
　萬物皆生俗易風移自然而化不知所以
　化不覺所以成故百姓思之不知其極也
　范曰有身則累物而喪我入而内觀身本
　無身也必期於養之則未離於身見出而
　外觀物本無物也必期於治之則未離於
　物見物我靡認其去道也遠矣何者至道
　之精窈窈冥冥至道之極昏昏默默求之
　以情道終弗獲其所以知之者無知而已
　其所以得之者無得而已知本無知得本
　無得又烏能以是告人耶審造乎是則游
　心於淡合氣於漠順物自然無容私焉而
　天下治矣千歲厭世去而上仙彼且釋弓
　而登假人則從是也孰肯以物爲事嘗原
　莊周之書言黃帝始以仁義攖人心而繼
　以問道廣成蓋以謂絶聖棄智而天下治
　則黃帝其人所謂攖人心者是宜寓言耳
　是篇之意正與此合
列姑射山在海河洲中(見山/海經)山上有神人焉
　凝寂故稱神人
吸風飲露不食五穀
　既不食穀矣豈復須吸風飲露哉蓋吐納
　之貌不異於物耳
心如淵泉形如處女
　盡柔虚之極者其天姿自粹非養而不衰
　也
不偎不愛
　偎者亦愛也芻狗萬物恩無所偏偎音隱
　偎
仙聖爲之臣
　仙者壽考之跡聖者治世之名
不畏不怒愿慤爲之使
　畏威也若此豈有君臣役使之哉尊卑長
　短各當其分因此而寄稱耳
不施不惠而物自足不聚不歛而已無愆(愆/蹇)
(乏/也)陰陽常調日月常明四時常若(若順/也)風雨
常均字育常時年穀常豐而土無札傷人無
夭惡物無疵癘鬼無靈響焉
　天人合德陰陽順序昏明有度災害不生
　故道合二儀契均四時老子曰以道蒞天
　下者其鬼不神
　盧曰此言神之合道也故假以方外之中
　託以神人之目不因五穀以爲養吐納眞
　氣以爲全心如澄水無波浪之能鼓形如
　處女無思慮之所營喜怒不入其襟是非
　不干其用無求無欲同天地之不仁不惠
　不施正陰陽之生育萬物所不能撓鬼神
　所不能靈證之眞其功若此也
　政和神也者妙萬物而爲言者也體神之
　妙而出乎形數之外故能勝物而無累吸
　風飲露不食五穀則不志於養心如淵泉
　形如處女則靜一而不二不偎不愛仙聖
　爲之臣不畏不怒愿慤爲之使則與道相
　輔而行若然者從容無爲而陰陽和靜群
　生不傷故不施不惠不聚不歛陰陽調四
　時若字育時年穀豐人無夭惡物無疵癘
　鬼無靈響焉此聖人所以曲成萬物而不
　遺者也
　范曰神也者妙萬物而爲言者也萬物在
　道之末體神者寓乎萬物之上視萬物莫
　足以攖其心者故能勝物而無累然則列
　姑射之山非神人孰能居之吸風飲露不
　食五穀則不志於養也心如淵泉則靜尊
　而不流形如處女則柔順而無忤不偎不
　愛則非作好以親也而仙聖實爲之制不
　畏不怒則非作惡以疏也而愿慤實爲之
　役於物無所與也不施惠而物咸自裕於
　己無所取也不聚歛而己無不足道足以
　役陰陽則陰陽常調而無謬戾之災道足
　以旁日月則日月常明而無昏蝕之變以
　道運數則有以若四時以道運氣則有以
　均風雨夫然故未嘗合六氣之靖以育群
　生也而字育常時未嘗取天地之精以佐
　五穀也而年穀常豐土無札傷得以樂其
　生人無夭惡得以終其命以物則遂性也
　無疵癘之苦以鬼則不神也無靈響之出
　是道也非天下之至神孰能與於此
列子師老商氏友伯高子進二子之道乗風
而歸
　莊子云列子御風而行泠然善旬五日而
　後反蓋神人禦寇稱之也
　盧曰夫神之滯於有則百骸俱硋神之契
　乎眞則五根俱通也有通則無遠不鑒無
　硋則乗風而行被羽服以往來託鱗毛以
　騰躍者故爲常理也非謂其尚奇也而此
　寓言者也
　政和經曰善行無轍迹御風而行雖無轍
　迹之可見然猶有所待也惟神也不行而
　至
尹生聞之從列子居數月不省舍因間請靳
其術者十反而十不告尹生懟而請辭列子
又不命尹生退數月意不已又往從之列子
曰汝何去來之頻尹生曰曩章戴有請於子
(章義尹/生之名)子不我告固有憾於子今復脱然是
以又來列子曰曩吾以汝爲達(曩者/昔也)今汝之
鄙至此乎姬將告汝(姬居/也)所學於夫子者矣
　政和三問而不答十反而不告道固不可
　言也卒於告之者亦告其所學於夫子者
　而已
　范曰道無問問無應故古之人有三問而
　三不知四問而四不答者尹生之於列子
　十反不告豈不欲其因心會道而默識之
　故耶彼且有憾至於懟而請辭何其鄙之
　若是也故列子不得已而告之以所學之
　道如不云所云
　盧曰昔汝去也吾將謂汝達吾道今汝之
　息憾而來知汝之鄙陋矣
自吾之事夫子友若人也
　夫子謂老商若人謂伯高
三年之後心不敢念是非口不敢言利害始
得夫子一眄而已
　實懷利害而不敢言此匿怨藏情者也故
　眄之而已
　盧曰專一而不離恭敬以至求顧吾之形
　觀吾之行者也
五年之後心庚念是非口庚言利害(庚當/作更)夫
子始一解顔而笑
　是非利害世間之常理任心之所念任口
　之所言而無矜吝於胸懷内外如一不猶
　踰於匿而不顯哉欣其一致聊寄笑焉
　盧曰三年之後專於定也顧眄而已五年
　之後越於專其哂明矣
七年之後從心之所念庚無是非從口之所
言庚無利害夫子始一引吾並席而坐
　夫心者何寂然而无意想也口者何默然
　而自吐納也若順心之極則无是非任口
　之理則无利害道契師友同位比肩故其
　宜耳
　盧曰審之而後言欲是非利害无所誤也
九年之後横心之所念横口之所言亦不知
我之是非利害歟亦不知彼之是非利害歟
亦不知夫子之爲我師若人之爲我友内外
進矣
　心既元念口既無違故能恣其所念縱其
　所言體道窮宗爲世津梁終日念而非我
　念終日言而非我言若以無念爲念無言
　爲言未造於極也所謂無爲而無不爲者
　如斯則彼此之異於何而求師資之義將
　何所施故曰内外盡矣
　盧曰都無心故是非利害不擇之而後言
　縱横者也縱心而言皆合斯道
　范曰是非之彰道之所以虧矣利害之生
　情偽之所以感也列子之學三年之後心
　不敢念是非則心有所擇而念口不言利
　害則口有所擇而言故始得夫子一眄而
　已則道存於目擊之間也五年之後心庚
　念是非則心無所擇矣由未能泯是非也
　口庚言利害則口無擇矣由未能忘利害
　也故夫子始一解顔而笑則心冥於莫逆
　之際也七年之後縱心之所念庚無是非
　則是非泯矣由未能至於無念縱口之所
　言庚無利害則利害忘矣由未能至於忘
　言故夫子始引吾並席而坐則意會於交
　臂之間也横心之所念則出念不念而念
　出於不念矣横口之所言則出言不言而
　言出於不言矣孰是敦非孰利孰害彼我
　兩忘而俱化於道又烏知夫子之爲我師
　若人之爲我友數始於一參中於五屈於
　七究於九古之學道者或九日而後能外
　生或九傳而後得於疑始或九年而大妙
　蓋以入道之序至是而終進於無數故也
而後眼如耳耳如鼻鼻如口無不同也
　盧曰眼耳口鼻不用其所能各任之而無
　心故云無不同耳
心凝形釋骨肉都融不覺形之所倚足之所
履隨風東西猶木葉榦殻竟不知風乗我邪
我乗風乎
　夫眼耳鼻口各有攸司令神凝形廢無待
　於外則視聽不資眼目臰味不賴鼻口故
　六藏七孔四肢百節塊然尸居同爲一物
　則形奚所倚足奚所履我之乗風風之乗
　我孰能辯也
　盧曰神凝者不動也形釋者無礙也骨肉
　都融者忘形骸也形骸忘於所之神念離
　於所著則與風氣同之上下也
　政和三年而不惑故始夫子一眄五年而
　不蔽故至於解顔而笑七年而不累故引
　之並席而坐九年而是非利害簡之而不
　得則物我兩忘五官相徹風之乗我我之
　乗風何容心焉
令女居先生之門曾未浹時而懟憾者再三
汝之片體將氣所不受汝之一節將地所不
載
　用其情有其身則肌骨不能相容一體將
　無所寄豈二儀之所能覆載
履虚乗風其可幾乎尹生甚怍屏息良乆不
敢復言
　盧曰列子所以乗風者爲能忘其身也老
　子曰吾所以有大患者爲吾有身及吾無
　身吾有何患也若其形骸之不忘則一節
　之重則地所不能載何暇乗風而凌虚哉
　政和致道者忘心況於懟憾者乎片體氣
　所不受一節地所不載則汝身將非汝有
　也何得有夫道
　范曰六徹相因則物物皆通六鑿相攘則
　物物皆礙進於道者眼如耳耳如鼻鼻如
　口不知其所以觀聽不知其所納嘗脗然
　如一曾無所開心之疑也有若死灰形之
　釋也有若槁木骨肉都融又將於大通矣
　故在形應倚而倚不知形在足應履而履
　不知足隨風東西由木葉榦殻然則動而
　天機行無轍迹風之乗我我之乗風烏能
　知其辯列子之道進此可謂至矣莊周以
　謂由有所待豈非本其所由入而言之歟
列子問關尹曰至人潜行不空
　不空者實有也至人動止不以實有爲閡
　者也郭象曰其心虚故能御群實也
蹈火不熱行乎萬物之上而不慄
　向秀曰天下樂推而不厭非吾之自高故
　不慄者也
請問何以至於此關尹曰是純氣之守也非
智巧果敢之列
　至純至眞即我之性分非求之於外愼而
　不失則物所不能害豈智計勇敢而得冒
　涉難危哉
　盧曰言至人潜行積德非本空虚者也何
　如能蹈火不熱登高不慄乎以明純氣出
　乎性守神以合道則能至於此故曰至人
　也豈智巧果敢所能得耶
姬魚語汝(魚當/作吾)凡有貌像聲色者皆物也
　上至聖人下及昆蟲皆形聲之物以形聲
　相觀則无殊絶者也
物與物何以相遠也
　向秀曰唯无心者獨遠耳
夫奚足以至乎先是色而已
　向秀曰同是形色之物耳未足以相先也
　以相先者唯自然也
　盧曰凡有形者皆物也物皆是色亦何後
　何先耶而自貴賤物者情惑之甚也會忘
　形守神習靜以生慧者然後能通神明者
則物之造乎不形而止乎無所化
　有既無始則所造者無形矣形既無終則
　所止者無化矣造音作
夫得是而窮之者焉得爲正焉
　尋形聲欲窮其終始者焉得至極之所乎
　盧曰忘形守神造乎不形也寳眞合道者
　止乎無所化也若得此道而窮理盡性者
　何得不爲正乎
彼將處乎不深之度
　即形色而不求其終始者不失自然之正
　矣深當作淫
而藏乎無端之紀
　至理豈有隱藏哉任而不執故冥然無迹
　端崖不見
游乎萬物之所終始
　乗理而无心者則常與萬物並游豈得无
　終始之迹者乎
　盧曰至人者言无失德也故不淫其度矣
　行无失迹也故藏乎无端矣常歸其本也
　故游萬物之終始矣
壹其性養其氣含其德以通乎物之所造
　氣壹德純者豈但自通而已哉物之所至
　皆使無閡然後通濟群生焉造音操字
　盧曰性不雜亂唯眞與天地合其德而通
　於萬物之性命
夫若是者其天守全其神無郤物奚自入焉
　自然之分不虧則形神全一憂患奚由而
　入者也
　盧曰寳道則性全去情則無郤無趺無迹
　也外物何從而入焉
　范曰冲氣之和人所同受交物忘反或爲
　之餒唯純氣之守專而無所於雜和而無
　所於暴致虚極矣豈智巧果敢之列所能
　與耶何則貌像聲色無物不同則物與物
　固無以相遠夫奚足以造乎先以其鈞是
　色而已則物之造乎不形而非形於形止
　乎無所化而不化於化得是而窮之物安
　得而止焉彼將處乎不淫之度無有過也
　藏乎無端之紀無有窮也遊乎萬物之所
　終始則與造物之所造而不爲若然者塗
　郤守神退藏於密物無自入焉兹所以潜
　行不窒而實之所不能礙蹈火不熱而火
　之所不能焚行乎萬物之上而不慄而高
　之所不能危也
夫醉者之墜於車也雖疾不死骨節與人同
而犯害與人異其神全也乗亦弗知也墜亦
弗知也
　此借麤以明至理之必然也
死生驚懼不入乎其胸是故忤物而不慴
　向秀曰遇而不恐也
彼得全於酒而猶若是
　向秀曰醉故失其所知耳非自然無心也
而況得於天乎
　向秀曰得全於天者自然無心委順至理
　者也
聖人藏於天故物莫之能傷也
　郭象曰不窺性分之外故曰藏也
　盧曰夫醉人者神非合於道也但爲酒所
　全者憂懼不入於天府死生不傷其形神
　若得全於神者故物不能傷也
　政和至人神矣純也者謂其不虧其神也
　純素之道惟神是守守而勿失與神爲一
　故曰至人潜行不窒蹈火不熱行乎萬物
　之上而不慄是純氣之守非智巧果敢之
　列也貌像聲色有名有實名實既有麗於
　留動一受其成形不亡以待盡則何以相
　遠而獨造乎其先道之爲物造乎不形而
　不與物爲偶止乎無所化則獨立而不爲
　物所運形色名聲果不足以索彼之情則
　得是而窮之者焉得爲正焉至人於此處
　乎不淫之度則當而不過藏乎無端之紀
　則運而不窮遊乎萬物之所終始則又與
　造物者遊也一其性而不二養其氣而不
　耗含其德而不散以通乎物之所謂造乎
　不形止乎無所化者其天守全其神無卻
　物無自入焉此所以潜行不窒蹈火不熱
　行乎萬物之上而不慄也醉者之乗車以
　其全於酒故能逆物而不慴至人行乎萬
　物之上以其藏於天故能勝物而莫之能
　傷是皆純氣之守不虧其神故也
　范曰探形之始天地與我並生原數之先
　萬物與我爲一奚物而謂之車奚物而謂
　之人奚物而謂之墜奚物而謂之傷一旦
　開天而人與接爲構則執物以爲有所見
　者誠車矣認我以爲實所知者誠墜矣知
　見立而乗墜分詎能無傷乎彼醉者之全
　於酒知以之泯見以之冥乗不知有車墜
　不知有地死生驚懼不入乎其胸是故忤
　物而不慴而暫寄其全於酒者猶且然爾
　況性之全未始離者乎天下一車爾託而
　乗其上者内開智見之營營外逐幻化之
　擾擾一將傾覆於諸妄之地匪直骨節之
　傷也聖人藏於天故莫之能傷則向之所
　謂守全而無郤者是也雖然謂之天者以
　其對人一性無性況有天乎謂其藏者以
　其對開一天無天況有藏乎審造於是固
　有言之所不能論者
列禦寇爲伯昏無人射引之盈貫(盡弦/窮鎸)措杯
水其肘上
　手停審固杯水不傾
發之鏑矢復沓
　郭象曰矢去也箭鏑去復往沓
方矢復寓
　郭象曰箭方去未至的以復寄杯於肘言
　敏捷之妙也
當是時也猶象人也
　盧曰引滿而置水於其肘上發一箭復沓
　一箭猶如泥木象人也志審神定形不動
　以致於此也
伯昏無人曰是射之射
　雖盡射之理而不能不以矜物也
非不射之射也
　忘其能否雖不射而同乎射也
當與汝登高山履危石臨百仞之淵若能射
乎
　内有所畏懼則失其射矣
　盧曰恃其能而安其形審其當耳非謂忘
　形遺物而以神運者也
於是無人遂登高山履危石臨百仞之淵背
逡巡足二分垂在外揖禦寇而進之禦寇伏
地汗流至踵
　盧曰登高履危而懼若此者憂其身惜其
　生也曾不知有其形者適足以傷其生忘
　其形者適所以成其生禦寇但善於射者
　非合於道者若忘形全神無累於天下者
　乃不射之射也
伯昏無人曰夫至人者上闚青天下潜黄泉
揮斥八極神氣不變
　郭象曰揮斥猶縱放也夫德充於内則神
　滿於外無遠近幽深所在皆明故審安危
　之機而泊然自得也
今汝沭然有恂目之志爾於中也殆矣夫
　郭象曰不能明至分故有懼而所喪者多
　矣豈唯射乎
　盧曰夫至道之人自得於天地之間神氣
　獨主憂樂不能入也今汝尚恐懼之若此
　豈近乎道者耶汝於是終始初習耳未能
　得其妙也
　政和引之盈貫言其力措杯水其肘上言
　其審發之鏑矢復沓方矢發復寓言其犍
　猶象人也則又言其用志之專然是技未
　至通乎道者也故曰是射之射非不射之
　射也至人者上闚青天豈特登山之高也
　下潜黃泉豈特臨淵之深也揮斥八極神
　氣不變豈特背逡巡足二分垂在外也列
　子於此伏地汗流而不能射是於守純而
　不虧其神猶有未至也故曰爾於中也殆
　矣夫
　范曰引之盈貫則持滿之至也措杯水其
　肘上則平直之至也發之鏑矢復沓則前
　矢方發而復沓也方矢復寓則後矢復寓
　而在弦也當是時猶象人也則其用志不
　分由所謂望之似木雞者也射之射如此
　而已若夫不射之射非特止是登高山履
　危石臨百仞之淵其危亦已至矣乃能不
　動其心而發無不中斯其所以爲不射之
　射歟推是以往則夫至人者上窺青天則
　有以窮其高下潜黃泉則有以極其深揮
　斥八極神氣不變是則至大至剛塞乎天
　地之間有如此者又孰怵然而有恂目之
　志耶




沖虚至德眞經四解卷之四













沖虚至德眞經四解卷之五聖五
　　　黃帝和光散人高守元集
范氏有子曰子華善養私名(遊俠之/徒也)舉國服
之有寵於晋君不仕而居三卿之右目所偏
視晋國爵之口所偏肥(音/鄙)晋國黜之(肥薄/也)游
其庭者侔於朝子華使其俠客以智鄙相攻
彊弱相凌雖傷破於前不用介意終日夜以
此爲戲樂國殆成俗
　盧曰偏視者顧眄之深也偏肥者毁謗之
　厚也士因其談以爲榮辱故遊其門者比
　於晋朝而子華使令門客恣其言辯無所
　迴避人相毁辱殆成風俗
禾生子伯范氏之上客出行經坰外(坰郊野/之外也)
宿於田更商丘開之舍(更當/作臾)中夜禾生子伯
二人相與言子華之名勢能使存者亡亡者
存富者貧貧者富
　盧曰存者亡毁之也亡者存譽之也富者
　貧奪之也貧者富施之也而商丘開下里
　不達將謂聖力所成之也
商丘開先窘於飢寒潜於牖北聽之因假糧
荷畚之子華之門子華之門徒皆世族也縞
衣乗軒緩步闊視顧見商丘開年老力弱面
目黎黑衣冠不檢莫不眲之(眲音/奴隔)既而狎侮
欺詒攩㧙挨抌(攩音晃㧙音抶閉挨/音烏待抌音排感切)亡所不
爲商丘開常無愠容而諸客之技單憊於戲
笑
　盧曰撫弄輕忽之極者也狎侮者輕近之
　也欺詒者狂妄之也攩者觸撥之也㧙者
　拗捩之也挨者耻辱之也抌者違拒之也
遂與商丘開俱乗高臺於衆中漫言曰有能
自投下者賞百金衆皆競應
　盧曰以愚侮之衆故僞爭應命耳
商丘開以爲信然遂先投下形若飛鳥揚於
地𩨒骨無䃣范氏之黨以爲偶然未詎怪也
因復指河曲之淫隅曰彼中有寳珠泳可得
也商丘開復從而泳之(水底潜/行曰泳)既出果得珠
焉衆昉同疑(昉始/也)子華昉令豫肉食衣帛之
次俄而范氏之藏大火子華曰若能入火取
錦者從所得多少賞若商丘開往無難色入
火往還埃不漫身不焦范氏之黨以爲有道
乃共謝之曰吾不知子之有道而誕子(誕欺/也)
吾不知子之神人而辱子子其愚我也子其
聾我也子其盲我也敢問其道
　盧曰從臺而下若飛焉入水取珠若陸焉
　入火往來無所傷焉子華門人咸以爲神
　而有道此見欺怒而不愠者必以我等聾
　盲之輩敢問其道
商丘開曰吾亡道雖吾之心亦不知所以雖
然有一於此試與子言之曩子二客之宿吾
舍也聞譽范氏之勢能使存者亡亡者存富
者貧貧者富吾誠之無二心故不遠而來及
來以子黨之言皆實也唯恐誠之不至行之
之不及不知形體之所措利害之所存也心
一而已物亡迕者如斯而己今昉知子黨之
誕我我内藏猜慮外矜觀聽追幸昔日之不
焦溺也怛然内熱惕然震悸矣水火豈復可
近哉
　盧曰老子曰大智若愚者似之而非也但
　一志無他慮能頓忘其形骸者則死生憂
　懼不能入況泯然與道合寳神以會眞智
　周於宇宙功備群有者復何得一二論之
　耶及是非生於心則水火不可近之也
自此之後范氏門徒路遇乞兒馬醫弗敢辱
也必下車而揖之宰我聞之以告仲尼仲尼
曰汝弗知乎夫至信之人可以感物也動天
地感鬼神横六合而無逆者豈但履危險入
水火而已哉商丘開信僞物猶不逆況彼我
皆誠哉小子識之
　盧曰乞兒馬醫皆下人也愚之亦敢輕夫
　子言其至信之感理盡矣
　政和誠信生神而神全者聖人之道抱神
　以遊世俗之間茫乎淳備功利機巧必忘
　夫人之心死生驚懼不入乎其胸中是故
　忤物而不慴行乎萬物之上而不慄彼以
　僞投之此以誠應之烏往而不可故商丘
　開乗高臺自投其下𩨒骨無□泳河曲之
　隅而果得珠以出入火往還而埃不漫身
　不焦者誠故也蓋至誠之道入而與神俱
　不知形體之所措利害之所存故能勝物
　而不傷焉是以醉者墜車而無犯害黄帝
　遺玄珠而象罔得之而蹈火不熱者關尹
　固以爲純氣之守也若夫機心存於胸中
　則純白不備純白不備則神生不定而道
　之所不載故商丘開知其誕妄追幸昔日
　之不焦溺則惕然震悸水火不可復近者
　以機心生而有疑故也夫誠而信僞物與
　不誠而猜慮其相去也如此若廼至信之
　人則又進乎此矣可以動天地感鬼神横
　六合而無逆豈但履危險入水火而已哉
　范曰挾名勢以矜人者無往而能服體誠
　信以接物者無入而不自得商丘開可謂
　能體誠信矣故聞范氏之譽則信以爲實
　受衆人之侮則不以爲愠墜高臺之上而
　無泳河曲之珠而不溺取火中之錦而弗
　焦原其所以然則誠存乎心與物無迕而
　已夫以我之誠信彼之僞物由不能害又
　況至信之人乎動天地感鬼神横六合而
　無逆無足怪者
周宣王之牧正有役人梁鴦者能養野禽獸
委食於園庭之内雖虎狼鵰鶚之類無不柔
馴者雄雌在前孳尾成群異類雜居不相搏
噬也王慮其術終於其身令毛丘園傳之梁
鴦曰鴦賤役也何術以告爾懼主之謂隱於
爾也且一言我養虎之法凡順之則喜逆之
則怒此有血氣者之性也然喜怒豈妄發哉
皆逆之所犯也夫食虎者不敢以生物與之
爲其殺之之怒也(恐因殺/以致怒)不敢以全物與之
爲其碎之之怒也(恐因其用/力致怒)時其饑飽達其
怒心
　向秀曰違其心之所以怒而順之也
虎之與人異類而媚養己者順也
　殊性而愛媚我順之故也
故其殺之逆也
　所以害物而逆其心故也
然則吾豈敢逆之使怒哉亦不順之使喜也
夫喜之復也必怒怒之復也常喜皆不中也
　不處中和勢極則反必然之數
今吾心無逆順者也則爲獸之視吾猶其儕
也故游吾園者不思高林曠澤寢吾庭者不
願深山幽谷理使然也
　聖人所以陶運群生使各得其性亦猶役
　人之能將養禽獸使不相殘害也
　盧曰夫形質各有殊神氣則不異也故莊
　子云視其異也則肝瞻楚越視其同也則
　萬物一體矣至人以神會之也入鳥不亂
　行入獸不亂群者逆順同志而不迕故猛
　獸可養海鷗可狎也夫禽獸之入深山幽
　谷者欲全其身遠人害也茍無其虞則園
　庭之與山林夫何異哉
　政和天下之至柔馳聘天下之至堅此聖
　人所以爲大勝之道也虎狠獸之猛者鵰
　鶚禽之攫者異類雜居不相搏噬而自得
　於園庭之内則所以調而馴之者有其道
　故也性命之情順之則安喜怒或過陰陽
　並毗逆之使怒豈順其性命之情故養虎
　者時其饑飽達其怒心凡以順其性命之
　情而已吾豈敢逆之使怒謂不違其性也
　亦不順之使喜謂不淫其性也夫喜之復
　也必怒怒之復也常喜皆道之過也今吾
　心無逆順則既不違其性使之怒又不淫
　其性使之喜彼之安處而自適也宜矣聖
　人之養生不使好惡内傷其身達之至於
　育萬物和天下豈有他哉以此而已
　范曰有血氣者不能無喜怒故禽獸異類
　而喜怒之情常因於人之逆順善養虎者
　不敢逆之使怒亦不順之使喜故禽獸異
　類視之猶儕也然則襲諸人間人道之患
　固有甚於養虎者惟聖人處物不傷物故
　物亦莫之能傷莊子寓言於人間世亦有
　養虎之說蓋明乎此
顔回問乎仲尼曰吾嘗濟乎觴深之淵矣津
人操舟若神吾問焉曰操舟可學邪曰可能
游者可教也善游者數能
　向秀曰其數自能也言其道數必能不懼
　舟也
乃若夫没人則未嘗見舟而謖操之也(謖所/六切)
　謖起也向秀曰能鶩没之人也(騖音/木)
吾問焉而不告敢問何謂也
　盧曰善操舟者能學之也善游浮者串習
　之也至乎没人未嘗見舟而得者斯乃神
　會彼不能違
　政和操舟若神者道濟天下不可窺測故
　也能游者可教謂其不溺於物善游者數
　能謂其乆於其道乃若夫没人則未嘗見
　舟而謖操之則妙而不可知矣問焉而不
　告則道至於此不可以告人故也
仲尼曰𧮒吾與若玩其文也乆矣而未達其
實而固且道與(𧮒音/衣)
　見操舟之可學則是玩其文未悟没者之
　自能則是未至其實今且爲汝說之也
能游者可教也輕水也善游者之數能也忘
水也
　忘水者則無矜畏之心也
乃若夫没人之未嘗見舟也而謖操之也彼
視淵若陵視舟之覆猶其車却也覆却萬物
方陳乎前而不得入其舍
　神明所居者故謂之含也
惡往而不暇(所遇皆/間暇也)以瓦摳者巧以鉤摳者
憚以黄金摳者惛
　互有所投曰摳郭象曰所要愈重則其心
　愈矜也
　盧曰見操舟可學者玩其文也若會其眞
　者彼則視水如陵覆溺不入其靈府矣何
　往而不閑暇哉以瓦投物者但見其巧中
　而不憚於失瓦也若以鉤投物則不專於
　巧中更恐失鉤之拙也若以黃金爲投者
　不敢祈中惟懼失金之損矣是知向時之
　妙忘於外物今時之懼惜於外物也代人
　知矜外之兩失而貪物以喪其生
巧一也而有所矜則重外也凡重外者拱内
　唯忘内外遺輕重則無巧拙矣
　政和𧮒與噫同蓋醫者意也謂之𧮒則或
　有救其失之義能游者可教也輕水也則
　入水之溺不累其形善游者數能忘水也
　則蹈水之道無變於己若夫没人之未嘗
　見舟也而謖操之也則物我如一不疑其
　所行矣死生驚懼不入乎胸中而況利害
　之端乎此所以視淵若陵視舟之覆猶其
　車却覆却萬物方陳乎前而不得入其舍
　無往而不暇也彼内資於道不深則外變
　於物亦易矣故以瓦摳者巧以鉤摳者憚
　以黃金摳者惛也先儒謂互有所投曰摳
　蓋探籌投鉤之謂也惟所要愈重則用心
　愈矜故以瓦則巧以鉤則憚以金則惛憚
　則恐失而已至於惛則若亡矣故曰重外
　者拱内拱内者心有所系而不能休休焉
　之類也
　范曰古之乗道德以浮游者虚己而無累
　刳心而無物塗却守神物無自入焉烏往
　而不暇耶一有所矜詎能無内拙之患
孔子觀於吕梁懸水三十仞流沫三十里黿
鼉魚鼈之所不能游也見一丈夫游之以爲
有苦而欲死者也使弟子並流而承之數百
步而出被髮行歌而游於塘下孔子從而問
之曰吕梁懸水三十仞流沫三十里黿鼉魚
鼈所不能游向吾見子蹈之以爲有苦而欲
死者使弟子並流將承子子岀而被髮行歌
吾以子爲鬼也察子則人也請問蹈水有道
乎曰亡吾無道吾始乎故長乎性成乎命與
齎俱入與汩偕出(齎汩者水迴/入涌出之貌)從水之道而
不爲私焉此吾所以道之也孔子曰何謂始
乎故長乎性成乎命也曰吾生於陵而安於
陵故也
　故猶素也任其眞素則所遇而安也
長於水而安於水性也
　順性之理則物莫之逆也
不知吾所以然而然命也
　自然之理不可以智知知其不可知謂之
　命也
　盧曰夫生於陵而安於陵生於水而安於
　水習則爲常故曰始乎故也長乎性也習
　其故安其性忽然神會以成其命得之不
　自知也故易曰窮理盡性以至於命命者
　契乎神道也
　政和黿鼉魚鼈之所不能游也而游之則
　忘涉難之險者也以子爲鬼察子則人也
　則亦疑於神矣然求其爲道則從水之道
　不爲私焉而已與齎俱入者沈以窮乎下
　與汩俱出者浮以𢲉乎上任其自然而已
　此所謂從水之道而不爲私焉者也生於
　陵而安於陵不失其所因而已長於水而
　安於水不逆其所性而已自然者不累於
　外不變於己其所以然莫知爲之者故曰
　不知所以然而然命也
　范曰有所因而使然故也無所因而自然
　性也不知所以然而然命也吕梁大夫與
　齎俱入與汩偕出從水之道而不爲私焉
　乃能蹈乎黿鼉魚鼈之所不能游者豈有
　所偏能而然耶然則體道之人固無往而
　不適矣
仲尼適楚出於林中見痀僂者承蜩猶掇之
也仲尼曰子巧乎有道耶曰我有道也五六
月纍垸二而不墜則失道錙銖
　向秀曰纍二丸而不墜是用手之停審也
　故承蜩所失者不過錙銖之間耳
纍三而不墜則失者十一纍五而不墜猶掇
之也
　用手轉審則無所失者也
吾處也若橛株駒
　崔譔曰橛株駒斷樹也
吾執臂若槁木之枝天地之大萬物之多而
唯蜩翼之知吾不反側不以萬物易蜩之翼
何爲而不得
　郭象曰遺彼故得此也
　盧曰言初學累丸也未嘗得之習經半載
　而能累二不墜矣習之不已乃至累五而
　不墜者何耶我身如橛株臂如枯木心一
　志定都無異思雖萬物之多而知在蜩異
　何爲而有不得耶
孔子顧謂弟子曰用志不分乃凝於神
　分猶散意專則與神相似者也
其痀僂丈人之謂乎
　盧曰專心不雜乃凝於神會也夫子以其
　未忘於蜩翼故凝於神非謂神會者也
丈人曰汝逢衣徒也亦何知問是乎修汝所
以而後載言其上
　修治也言治汝所用仁義之術反於自然
　之道然後可載此言於其身上也
　盧曰言夫子之徒皆縫掖之士用仁義以
　教化於天下使天下紛然尚名利役智慮
　而蕩失其眞勞其神明者何知問此道耶
　汝垂文字於後代者復欲以言智之辯將
　吾此道載之於文字然
　政和志者致一之謂精精於道者無自而
　不可其處身若橛株駒其執臂若槁木之
　枝則寂然不動而忘吾有形雖天地之大
　萬物之多而唯蜩翼之知不反不側不以
　萬物易蜩之翼則誠心不貳而外滑舉消
　其專彌乆其失彌少故其始也失者錙銖
　及其乆也失者十一又其乆也猶掇之也
　此無他志致一而已志致一之謂精惟天
　下之至精爲能通天下之至神故曰用志
　不分乃凝於神
　范曰承蜩末技也用志不分乃造於凝神
　之妙然則向之所謂純氣之守者其用志
　不分從可知矣
海上之人有好漚鳥者每旦之海上從漚鳥
游漚鳥之至者百住而不止
　心和而形順者物所不惡住當作數
其父曰吾聞漚鳥皆從汝游汝取來吾玩之
明日之海上漚鳥舞而不下也
　心動於内形變於外禽鳥猶覺人理豈可
　詐哉
故曰至言去言至爲無爲齊智之所知則淺
矣
　言爲都忘然後物無疑心限於智之所知
　則失之遠矣或有疑丈人假僞形以獲蟬
　海童任和心而鷗游二情相背而童不忤
　物夫立言之本各有攸趣似若乖互會歸
　不異者蓋丈人明夫心慮專一猶能外不
　駭物況自然冥至形同於木石者乎至於
　海童誠心充於内坦蕩形外雖未能利害
　兩忘猜忌兼消然輕群異類亦無所多怪
　此二喻者蓋假近以徵遠借末以明本耳
　盧曰夫神會可以理通非以情知知生則
　骨肉所猜理生則萬類無間然後知審精
　微也同萬物者在於神會同群有者在於
　情滅欲獨矜其心智則去道遠矣
　政和古之有道者去智忘機純白内備故
　入獸不亂群入鳥不亂行鳥獸不惡而況
　人乎蓋内本無心物自不疑故也純白不
　全則機變之智多於是有高飛以避罾弋
　之害然則漚鳥之舞而不下蓋以向也去
　智而今任智故也聖人不以智治國其有
　言也無言之之累其有爲也無爲之之迹
　齊智之所知則淺矣
　范曰漚海鳥也出没若漚夫機心存於胸
　中則海上之漚徒舞而不下況於人乎涉
　世之聖人至言去言雖言而未嘗言至爲
　無爲雖爲而未嘗爲猜慮不萌純白大備
　入鳥不亂行敦有舞而不下者一將齊其
　智之所知則言有當愆爲有成虧曾未免
　夫累烏能深造乎道
趙襄子率徒十萬狩於中山(大畋/曰狩)藉芿燔林
扇赫百里有一人從石壁中出隨煙燼上下
衆謂鬼物火過徐行而出若無所經涉者襄
子怪而留之徐而察之形色七竅人也氣息
音聲人也問奚道而處石奚道而人火其人
曰奚物而謂石奚物而謂火
　此則都不覺有石火何物而能閔之
襄子曰而嚮之所出者石也而嚮之所涉者
火也其人曰不知也
　不知之極故得如此
魏文侯聞之問子夏曰彼何人哉子夏曰以
商所聞夫子之言和者大同於物物無得傷
閡者游金石蹈水火皆可也文侯曰吾子奚
不爲之子夏曰刳心去智商未之能雖然試
語之有暇矣
　夫因心以刳心借智以去智心智之累誠
　盡然所遣心智之跡猶存明夫至理非用
　心之所體忘言之則有餘暇矣
　盧曰前章言游水之不礙此章明火石之
　不傷言人之習水者多蹈火者少恐物情
　之偏執也故復言火以辯之其内忘己形
　外忘於物不知石之所以礙火之所以傷
　文侯不曉而興問子夏素知而善答故文
　侯重質子既能知者何不爲之耶子夏曰
　我但知而說之則有餘也若行而證之者
　商則未知之能
文侯曰夫子奚不爲之予夏曰夫子能之而
能不爲者也文侯大說
　天下有能之而能不爲者有能之而不能
　不爲者有不能而彊欲爲之者有不爲而
　自能者至於聖人亦何所爲亦何所不爲
　亦何所能亦何所不能俛仰同俗升降隨
　物奇功異迹未嘗暫顯體中之絶妙處萬
　不視一焉此卷自始篇至此章明順性命
　之道而不係著五情專志致柔誠心無二
　者則處水火而不焦溺涉木石而不挂硋
　觸鋒刃而無傷殘履危險而無顚墜萬物
　靡逆其心入獸不亂群神能獨游身能輕
　舉耳可洞聽目可徹照斯言不經實駭常
　心故試論之夫陰陽遞化五才遍育金土
　以母子相生水火以燥濕相乗人性以靜
　躁殊途升降以所能異情故有雲飛之翰
　淵潜之鱗火游之鼠木藏之蟲何者剛柔
　炎凉各有攸宜安於一域則困於餘方至
　於至人心與元氣玄合體與陰陽冥諧方
　圓不當於一象温凉不值於一器神定氣
　和所乗皆順則五物不能逆寒暑不能傷
　謂含德之厚和之至也故常無死地豈用
　心去就而復全哉蹈水火乗雲霧履高危
　入甲兵未足怪也
　盧曰言夫子能而不爲者方以仁義禮節
　君臣之道以救衰俗耳不獨善其身以群
　鳥獸焉
　政和心與道冥則一體未始有分形與物
　遷則萬化末始不異物我相對觸類爲二
　和之以天倪烏用而求有以異物我同根
　彼是一致無虚實之相形則出入石壁奚
　物而能閡無利害相摩則上下煙燼奚物
　而能傷故曰和者大同於物物無得傷閡
　者游金石蹈水火皆可也子夏知之而未
　能夫子能之而不爲蓋道非有心者所能
　得遠亦非無心者所能得近故子夏於此
　則曰刳心去智商未之能聖人藏於天而
　不自衒鬻則夫子能之而不爲者眞是也
　彼弊弊然游金石蹈水火以爲有道是以
　其道與世抗使人得而相之者爾故列子
　歷叙諸子之道至此則尊夫子爲大全焉
　范曰石則實而能硋火則烈而善焚觸實
　不硋者雖從石壁中出不知其爲石蹈火
　不熱者雖隨煙燼上下不知其爲火坐進
　此道唯和而同物然後能之蓋大同離人
　萬物一視以游金石以蹈水火無往不可
　將以刳心未能虚而無物將以去智未能
　同於大通故雖語之有暇而未之能爲焉
　夫子能之而能不爲是殆得之以心者然
　耶
有神巫自齊來處於鄭命曰季咸知人死生
存亡禍福壽夭期以歲月旬日如神鄭人見
之皆避而走
　向秀曰不喜自聞死日也
列子見之而心醉
　向秀曰迷惑其道也
而歸以告壺丘子曰始吾以夫子之道爲至
矣則又有至焉者矣
　郭象曰謂季咸之至又過於夫子也
壺子曰吾與汝既其文未既其實而固得道
與衆雌而無雄而又奚卵焉
　向秀曰夫實由文顯道以事彰有道而無
　事猶有雌無雄耳今吾與汝雖深淺不同
　然俱在實位則無文相發矣故未盡我道
　之實也此言至人之唱必有感而後和者
　也
而以道與世抗必信矣夫故使人得而相汝
　向秀曰無其一方以必信於世故可得而
　相也
　盧曰列子見鄭巫而心醉以其能知生死
　禍福將以道盡於此壺丘子曰吾與汝且
　亡其文跡都未盡其實理也汝豈得吾道
　歟夫澄神寂慮如衆雌也動用成功若雄
　也汝方息事以靜心安得無雄而求卵耶
　乃欲以至道與俗巫相敵則汝之深信故
　鬼物知汝也
　政和解見莊子書
　范曰神也者妙萬物而爲言巫則誣神之
　言以告人者故死生存亡禍福壽夭雖可
　期於歲月旬日之間似妙而非妙如神而
　已既已謂之神巫而又曰季咸以寓物之
　妙而有感者也咸則有感感則有心方且
　以我之有心而感人之心以我之有見而
　見人之見故死生存亡禍福壽夭八者妄
　名起名既已妄又妄見之見既愈妄又妄
　言之世之滯於相而不能冥妄者又妄受
　之直以是爲眞故棄而走也雖列子由見
　之而心醉未能刳心也以其道之至於壺
　丘子未能絶學也是直既其文未既其實
　而已夫道未始有物而物無非道故空虚
　無而莫之與匹猶之衆雌而無雄也茍居
　然獨而藏於胸中是由無雄而卵也而以
　道與世抗而必信焉未能立乎不測而遊
　乎無有故使人得而相汝
嘗試與來以予示之明日列子與之見壺子
出而謂列子曰譆子之先生死矣弗活矣不
可以旬數矣吾見怪焉見濕灰焉列子入涕
泣霑衾以告壺子壺子曰向吾示之以地文
　向秀曰塊然若土也
罪乎不誫不止罪字或作萌
　向秀曰萌然不動亦不自止與枯木同其
　不華死灰均其寂魄此至人無感之時也
　夫至人其動也天其靜也地其行也水流
　其湛也淵嘿淵嘿之與水流天行之與地
　止其於不爲而自然一也今季咸見其尸
　居而坐忘即謂之將死見其神動而天隨
　便爲之有生茍無心而應感則與變升降
　以世爲量然後足爲物主而順時無極耳
　豈相者之所覺哉
是殆見吾杜德幾也
　向秀曰德幾不發故曰杜也
　盧曰夫鬼神之靈能知人之動用之心耳
　有所繫鬼便知也壺子色存乎濕灰心著
　乎土壤萌然無慮故曰天文振動則爲生
　止靜則冥寂故曰不動不止也
　政和見怪則非常濕灰則不復然古之至
　人運道樞於無窮則彼是莫得其偶杜德
　幾而不發則嗒焉似喪其耦故示之以地
　文而見吾杜德幾則謂弗活也地與陰同
　德而其事文則一以爲靜一以爲顯故曰
　不誫不止不誫言不震動也不止言不止
　著也
　范曰凡形皆土也有形矣乃有可怪有心
　矣乃以爲怪土合於空心合於無道通爲
　一孰可爲怪古之至人心若死灰其藏深
　矣不可測究彼將以妄見而見焉故直以
　爲見怪也不震以言其未嘗動不止以言
　其未嘗止萌乎不震不止者示之以地文
　固如此也是殆見其杜德幾而不發者歟
嘗又與來明日又與之見壺子出而謂列子
曰幸矣子之先生遇我也有瘳矣灰然(灰或/作全)
有生矣吾見杜權矣
　有用而無利故謂之杜權
列子入告壺子壺子曰向吾示之以天壤
　向秀曰天壤之中覆載之功見矣此地之
　文不猶外乎
名實不入
　向秀曰任自然而覆載則名利之飾皆爲
　棄物
而機發於踵(郭象曰常/在極上起)此爲杜權是殆見吾
善者幾也
　向秀曰有善於彼彼乃見之明季咸之所
　見者淺矣
　盧曰有權而不用爲杜也若天之覆而未
　見其功自下而升爲名實未入故云有生
　矣
　政和灰然有生者或說以爲不復然之中
　有生之意向見其濕灰則生之意已滅滅
　則已矣故以爲弗活今見其杜權則動之
　用猶藏然既以動矣故以爲有生示之以
　天壞壤者土有息者也所命於天者於此
　有息焉故曰天壞名實不入則眞妄已冥
　機發於踵則息之所起此所以爲杜權也
　蓋其道不可見而繼道者如此而已故曰
　是殆見吾善者幾也
　范曰有名有實是物之居無名無實是物
　之虚名實不入而機發於踵則未嘗有未
　嘗無也雖靜而無爲氣自是而起焉所謂
　眞人之息以踵是也示之以天壤固當如
　此季咸初見其濕灰不知其爲杜也遂以
　爲死及見其全然有生然後知向之死灰
　爲杜權而非正也是殆見吾善者幾歟
嘗又與來明日又與之見壺子出而謂列子
曰子之先生坐不齋或無坐字
　向秀曰無往不平混然一之以筦窺天者
　莫見其崖故以不齋也
吾無得而相焉試齋將且復相之列子入告
壺子壺子曰向吾示之以太沖莫眹
　向秀曰居太沖之極浩然泊心玄同萬方
　莫見其迹
是殆見吾衡氣幾也(衡平/也)鯢旋之潘(音/藩)爲淵
止水之潘爲淵流水之潘爲淵濫水之潘爲
淵沃水之潘爲淵汍水之潘爲淵雍水之潘
爲淵汧水之潘爲淵肥水之潘爲淵是爲九
淵矣
　此九水名義見爾雅夫水一也而隨高下
　夷險有洄激流止之異似至人之心因外
　物難易有動寂進退之容向秀曰夫水流
　之與止鯢旋之與龍躍常淵然自若未始
　失其靜默也郭象曰夫至人用之則行舍
　之則止雖波流九變治亂紛紜若居其極
　者常澹然自得泊乎無爲也
　盧曰心運於太沖之氣漠然無跡蕩然有
　形而轉運不常若水之變動殊名未嘗離
　乎淵澄也故不得其狀而辯之矣
　政和地文則陰勝陽天壤則陽勝陰至於
　太沖則有陰有陽而非陰非陽故曰太沖
　莫眹眹者神之兆於物陰陽不測故莫得
　其眹也且沖者陰陽之交太沖莫趺則見
　其適平而已故謂之衡氣幾一陰一陽沖
　而莫眹證諸九淵亦可知矣潘者反流之
　謂也惟反流然後能全一此潘者所以皆
　淵也鯢旋之潘爲淵以言全一於至動止
　水之潘爲淵以言全一於或止流水以喻
　夫出與物交濫則出之過也沃水以喻夫
　入爲物澤汎則入之窮也雍則河水既出
　還復入又異夫入之窮矣汧則既出而不
　流又異夫還復入矣肥則出異而歸同蓋
　反流全一者其義盡於此也然莊子獨舉
　其三者蓋别而爲九合而爲三其致一爾
　范曰地文則陰也天壞則陽也至其太沖
　則一陰一陽如衡適平是以謂之衡氣幾
　也萬法平等無有高下彼見自不齊耳故
　無得而相焉老子曰心善淵淵虚而靜不
　與物雜波流之變雖或不同而淵湛之性
　常自若也所謂太沖者蓋亦若此
嘗又與來明日又與之見壺子立未定自失
而走壺子曰追之列子追之而不及反以報
壺子曰已滅矣已失矣吾不及也壺子曰向
吾示之以未始出吾宗
　向秀曰雖進退同群而常深根寧極也
吾與之虚而猗移(向秀曰無心/以隨變也)不知其誰何
　向秀曰汎然無所係者也
因以爲茅靡因以爲波流故逃也(茅靡當/爲頽靡)
　向秀曰變化頽靡世事波流無往不因則
　爲之非我我雖不爲而與群俯仰夫至人
　一也然應世變而時動故相者無所用其
　心自失而走者也
　盧曰絶思離念入於無爲至虚而無形不
　見其相貎如草之靡如波之流淼然汎然
　非神巫之所識也
　范曰季咸則有心而感者故每入而皆曰
　見壺子則無心而應者故每至而皆曰示
　以有心而相無心則累於形數而未離見
　見之處直以爲死生在是而莫之逃也故
　示之地文則嘆之以其死示之以天壤則
　幸之以其生示之以太沖莫眹則又名之
　以不齋無得而相焉曾不知至人之心靜
　而與陰同德動而與陽同波與陰同德彼
　亦不得而見焉必示之以地文文者物之
　所自雜也與陽同波彼亦不得而見焉必
　示之以天壤壤者物之所自生也至於示
　之以太沖莫趺則又陰陽適中無所偏勝
　有所謂天地之中者三者皆謂之幾意而
　動之微而見之是故得而見之也若夫未
　始出吾宗則雖示而秘彼將莫得而窺矣
　此所以自失而走追之弗及歟然壺子之
　告列子且曰殆見吾杜德幾又曰殆見吾
　善者幾又曰殆見吾衡氣幾皆曰吾者由
　是立我矣至於吾與之虚而委蛇不知其
　誰何雖吾亦喪之示之者其誰邪相之者
　其誰邪其止也如茅之靡而不知其所以
　靡其動也如波之流而不知其所以流求
　我於動止之間皆不可得所以故逃也
然後列子自以爲未始學而歸三年不出
　向秀曰棄人事之近務也
爲其妻爨(向秀曰/遺耻辱)食狶如食人(向秀曰忘/貴賤也)於
事無親
　向秀曰無適也無莫也
雕琢復朴塊然獨以其形立
　向秀曰雕琢之文復其眞朴則外事去矣
㤋然而封戎(向秀曰眞不散/也戎或作哉字)
壹以是終(向秀曰遂/得道也)
　盧曰忘是非等貴賤齊物我息外縁不封
　於我守一而終然後契眞
　政和未始出吾宗者蓋聖人以天爲宗藏
　於天故未始出吾宗也餘見莊子解
　范曰學者學其所不能學也列子之於道
　既其文未既其實故自以爲未始學而歸
　將以學其所不能學也三年不出爲其妻
　爨食豕如食人則忘我之至也於事無爲
　親則致虚之極也雕琢復朴則既雕既琢
　復歸於朴也塊然獨以其形立則似遺物
　離人而立於獨也紛然而封哉一以是終
　則萬緒擾擾雖攖而寧而終莫之變也
沖虚至德眞經四解卷之五



















沖虚至德眞經四解卷之六聖六
　　　黃帝
子列子之齊中道而反
　驚人之推敬於已故不敢遂進
遇伯昏瞀人伯昏瞀人曰奚方而反曰吾驚
焉惡乎驚吾食於十漿(客舍賣/漿之家)而五漿先饋
　人皆敬下之也
伯昏瞀人曰若是則汝何爲驚己曰夫内誠
不解
　郭象曰外自矜飾内不釋然也
形諜成光
　郭象曰舉動便辟成光儀
以外鎮人心
　外以矜嚴服物内實不足
使人輕乎貴老
　使人輕而尊長之者由其形諜成光故也
而𩐎其所惡
　郭象曰以美形動物則所患亂至也
夫漿人特爲食羹之貨多餘之贏
　所貨者羹食所利者盈餘而已
其爲利也薄其爲權也輕而猶若是
　郭象曰權輕利薄可無求於人而皆敬己
　是高下大小無所失者
而況萬乗之主身勞於國而智盡於事
　所以不敢之齊
彼將任我以事而效我以功吾是以驚
　推此類也則貨輕者望利薄任重者責功
　多
　政和古之至人明白入素無爲復朴天機
　不張默與道契惛然若亡而存油然不形
　而神則知我希而我貴矣内誠不解則未
　能忘心形諜成光則未能遺形以外鎮人
　心使人輕乎貴老而重己身勞於國智盡
　於士則慘怛之疾恬愉之安時集於體怵
　迫之恐欣懽之喜交溺於心𩐎其所患有
　如此者又烏能無驚乎哉
　范曰聖人披褐懷玉而全其形生之人藏
　其身也不厭深渺而已内誠不解則非致
　道而忘心也形諜成光則非葆光而不耀
　也食於十漿而五漿先饋則是有以外鎮
　人心使人輕乎貴老而重己也至人尸居
　環堵之室而百姓猖狂不知所如往今有
　以使人輕乎貴老而重己則𩐎其所患而
　自貽也其豈披褐懷玉而藏其身之道哉
伯昏瞀人曰善哉觀乎
　汝知驚此者是善觀察者也
汝處己人將保汝矣
　汝若默然不自顯耀適齊之與處此皆無
　所懼茍違此義所在見保矣
　盧曰見威儀以示人故人輕死以尊敬將
　恐人主之勞於事也必委以責功食禄增
　憂所以驚懼耳伯昏曰汝能退身以全眞
　含光以滅跡人將保汝矣何則進善之心
　人皆有之多利之地人皆競之中人之性
　可上可下知名利之不可强也則進善以
　自修詩書禮樂事不易習若退跡守閑灰
　心滅智也無招招之利得善人之名故學
　道之門善惡同趣者君子以澄心小人以
　誨身雖不體悟亦從善之益之也故曰人
　將保汝矣
無幾何而往則户外之屨滿矣(歸之/果衆)伯昏瞀
人北面而立敦杖蹙之乎頤(敦堅/也)立有間不
言而出賔者以告列子列子提履徒跣而走
暨乎門問曰先生既來曾不廢藥乎
　廢罝也曾無善言以當藥石也
　盧曰廢當爲發先生既來何不發藥石之
　言少垂訓耳
曰己矣吾固告汝曰人將保汝果保汝矣非
汝能使人保
　順乎理以接物則物不保之今背理而感
　物求物不保不可得
而汝不能使人無汝保也
　郭象曰任平而化則無感無求無感無求
　乃不相保
　盧曰汝之退身全行絶學棄智人所以保
　汝者非汝能召之也若能滅跡混眞愚智
　不顯者人亦不知保汝矣由是言之汝之
　行適足爲人所保而不能使人不保也
而焉用之感也
　汝用何術乃感物如此乎
應豫出異
　郭象曰先物施惠惠不因彼豫出而異也
且必有感也摇而本身又無謂也
　必恒使物感己則彼我之性動易之
與汝遊者莫汝告也
　皆是摇本之徒不能相啓悟者也
彼所小言盡人毒也
　小言細巧易以感人故爲人毒害也
莫覺莫悟何相孰也(不能相/成濟也)
　盧曰汝用何道感之耶必讚勝豫之詞而
　出奇異之教摇鼔汝舌見能於衆物雖靡
　然順汝有何益耶與汝同居者不攻汝之
　短但稱汝之長如此適足毒汝之行驕汝
　之心有何相成耶
　政和善哉觀乎者善其能内省汝處己者
　告之使退藏至人抱神以遊世俗之間使
　人無得而窺之故必處己而不處己則人
　將保汝矣人之保汝非所謂無得而窺者
　也故感而後應不求有異是乃所以使人
　無保汝之道也感豫則感而後應出異則
　求有以異若是者非特人果保汝而見有
　於人且必有感摇而本身不能不累於物
　夫與汝遊者莫汝告也則無自而覺彼以
　小言盡人毒也則適以爲患莫覺莫悟安
　能反於其道乎故曰何相孰也相孰者謂
　相與薰蒸至於成也
　范曰感而後應體性抱神以遊世俗之間
　者乃所以使人無保汝之道感豫則非感
　而後應也岀異則非遊乎世之間也用是
　則與人爲徒則鄧墟之家從汝者萬齊國
　之衆賀汝者三尸而祝之社而稷之若畏
　壘之細民又將竊竊然欲俎豆予于賢人
　之間而脱屨户外者殆將滿矣必且有感
　摇而本身烏能和豫通而不失於見耶故
　莫告而小言者盡爲人毒以害性而莫覺
　莫悟者又不能相與薰蒸以至於成也然
　則食於十漿而五漿先饋者汝將固驚耶
楊朱南之沛老聃西遊於秦邀於郊至梁而
遇老子
　莊子云楊子居子居或楊朱之字又不與
　老子同時此皆寓言也
老子中道仰天而歎曰始以汝爲可教今不
可教也
　與至人遊而未能去其矜夸故曰不可教
　者也
楊子不答至舍進涫潄巾櫛脱履户外膝行
而前曰向者夫子仰天而歎曰始以汝爲可
教今不可教弟子欲請夫子辭行不間是以
不敢今夫子間矣請問其過老子日而睢睢
而旴盱而誰與居
　汝云何自居處而夸張若此使物故歎之
　乎
大白若辱盛德若不足
　不與物競則常處卑而守約也
楊朱蹵然變容曰敬聞命矣其往也舍迎將
家(客舍/家也)公執席妻執巾櫛舍者避席煬者避
竈(厚自箴異則/物憚之也)其反也舍者與之爭席矣
　自同於物物所不惡也
　盧曰夫眞隱之者無矜夸之聲無可貴之
　容故楊子之往也人迎送之及聞善而改
　居者與之爭席矣前章言列子之使人保
　汝而此章言楊朱能使人無汝保也
　政和良賈深藏若虚君子盛德容貌若愚
　知我者希則我貴矣彼飾智以驚愚矯激
　以爲異自衒自鬻何足以語夫道夫列子
　無意於駭人猶或非之則楊朱更貌改容
　有意於異衆其曰不可教也宜矣大白若
　辱者滌除玄覽而不睹一疵雖受天下之
　垢然不修身以明汙也盛德若不足者德
　無以加而不自以爲有餘所謂上德不德
　也楊朱聞命而往舍者爭席幾是已蓋其
　往也將迎執避衆異之如彼也及其反也
　舍者爭席言衆輕之如此也是以聖人披
　褐懷玉故去彼取此
　范曰賊莫大乎德有心而心有眼又況於
　睢睢盱盱者乎睢則逆而不順盱則干而
　不直蓋内視已敗而外若有營之意大白
　若辱雖滌玄覽而常處衆人之所惡盛德
　若不足者雖日新無敝而不自以爲有餘
　審造乎是則舍者與之爭席矣
楊朱過宋東之於逆旅逆旅人有妾二人其
一人美其一人惡惡者貴而美者賤楊子問
其故逆旅小子對曰其美者自美吾不知其
美也其惡者自惡吾不知其惡也楊子曰弟
子記之行賢而去自賢之行安往而不愛哉
　夫驕盈矜伐鬼神人道之所不與虚己以
　修理天下之所樂推以此而往敦能距之
　盧曰此重結前兩科之義也夫能使人保
　於我者其不保者心嫉之哉不敢令物之
　保己也則天下皆忘其惡矣況逆旅之妾
　乎
　政和自道觀之物無美惡知美之爲美則
　惡爲之對世之所美者爲神奇所惡者爲
　臭腐神奇復化爲臭腐臭腐復化爲神奇
　則美與惡奚辯聖人不藏是非美惡虚己
　以遊世而已不矜不伐所謂行賢而去自
　賢之行天下莫與之爭能亦莫與之爭功
　所謂安往而不愛也
　范曰道無異相敦美孰惡天下皆知美之
　爲美斯惡已道無殊品何貴何賤以物觀
　之自貴而相賤也然則逆旅之妾孰知其
　所以然哉惟行賢而去自賢之行則天下
　樂推而不厭矣
天下有常勝之道有不常勝之道常勝之道
曰柔常不勝之道曰彊二者亦知(亦當/作易)而人
未之知故上古之言彊先不己若者
　所勝在己下者耳
柔先出於己者
　不與物競則物不能加也
先不己若者至於若己則殆矣
　遇敵必危之也
先出於己者亡所殆矣(理常/安也)以此勝一身若
徒以此任天下若徒謂不勝而自勝不任而
自任也
　夫體柔虚之道處不競之地雖一身之貴
　天下之大無心而御之同於徒矣徒空黜
　之謂也郭象曰聽耳之所聞視目之所見
　知止其所不知能止其所不能用其自用
　爲其自爲順性而不競於物者此至柔之
　道也故舉其自舉持其自持既無分銖之
　重而我無力焉
　盧曰强之與柔二者易知也人所以未知
　者何即求勝之心多也即遇不如己者未
　足爲强若遇敵於己者則常危矣以此心
　求勝一身一任天下也常如徒役無時自
　安若柔者在己下者亦不欲勝之況出乎
　己者耶人謂不勝而我乃自勝也自任故
　未嘗有失也老子曰柔弱勝剛强
　范曰濟物而勝之上也以力而勝之下也
　故常勝之道曰柔常不勝之道曰强老子
　曰天下莫柔弱於水而攻堅强者莫之能
　先莊子於外篇論夔蛇之相憐而曰指我
　則勝我䠓我亦勝我折大木蜚大屋惟我
　能也蓋明乎此然柔之勝剛弱之勝强天
　下莫不知而莫之能行故積衆小不勝爲
　大勝者惟聖人能之
粥子曰欲剛必以柔守之欲彊必以弱保之
　守柔不以求剛而自剛保弱不以求彊而
　自彊故剛彊者非欲之所能致也
積於柔必剛積於弱必彊觀其所積以知禍
福之鄉(禍福生於/所積也)彊勝不若己至於若己者
剛(必有/折也)柔勝出於己者其力不可量
　范曰柔者道之本弱者道之用故積於柔
　必剛積於弱必强觀其所積而禍福無不
　自己求之者以强爲用而不知保之以弱
　則所勝止於不己若者而已以柔爲用則
　其終有以勝剛故所勝有出於己者焉古
　之人所以貴夫處不爭之地者以其不爭
　天下莫能與之爭
老聃曰兵彊則滅
　王弼曰物之所惡故必不得終焉
木彊則折(强極/則毁)柔弱者生之徒堅彊者死之
徒
　盧曰君子曰强梁者不得其死好勝者必
　遇其敵積德累仁柔之道也
　政和積衆小不勝爲大勝者唯聖人能之
　老子曰天下莫柔弱於水而攻堅强者莫
　之能先以其無以易之也蓋有以易之則
　徇人而失己烏能勝物唯無以易之故萬
　變而常一物無得而勝之者此之謂常勝
　之道常勝之道曰柔常不勝之道曰强二
　者易知而人未之知者此老子所謂柔之
　勝剛弱之勝强天下莫不知而莫之能行
　者是也强先不己若者柔先出於己者先
　不己若者至於若己則殆矣先出於己者
　亡所殆矣者蓋道與世抗者必遇其敵懦
　弱謙下者馳騁天下之至堅正謂是也以
　此勝一身若徒以此任天下若徒者謂由
　一身以達之天下必若柔弱者之徒乃能
　勝任也爲其不求勝物而自勝不假任人
　而自任故也抗兵相加哀者勝矣故曰兵
　强則滅拱把之桐梓人皆知養之强則伐
　而拱之矣故曰木彊則折萬物負陰而抱
　陽冲氣以爲和陽以發生爲德陰以肅殺
　爲事方其肅殺則冲和喪矣故曰柔弱者
　生之徒堅强者死之徒
　范曰傳曰剛强居下柔弱處上蓋柔而勝
　剛弱而胜强老氏之道術有在於是者故
　莊子曰以懦弱謙下爲表
狀不必童(童當/作同)而智童智不必童而狀童聖
人取童智而遺童狀衆人近童狀而疏童智
狀與我童者近而愛之狀與我異者疏而畏
之有七尺之骸手足之異戴髮含齒倚而趣
者謂之人而人未必無獸心雖有獸心以狀
而見親矣傅翼戴角分牙布爪仰飛伏走謂
之禽獸而禽獸未必無人心雖有人心以狀
而見疏矣庖犧氏女媧氏神農氏夏后氏蛇
身人面牛首虎鼻此有非人之狀而有大聖
之德
　人形貌自有偶有與禽獸相似者古諸聖
　人多有奇表所謂蛇身人面非被鱗臆行
　無有四肢牛首虎鼻非戴角垂胡曼頞解
　頒亦如相書龜背鵠步鳶肩鷹喙耳
夏桀殷紂魯桓楚穆狀貌七竅皆同於人而
有禽獸之心而衆人守一狀以求至智未可
幾也
　盧曰夫異物之所親者神也神去則父子
　之親亦隔矣故居恐怖之夜與生物同宇
　則不懼者神有同也處平常之宅與死屍
　同室則恐矣神有異也則彼死我生猶是
　向時之形一安一懼者同類去而形非親
　也而人不知含生之物神同形殊以爲憂
　畏乃以狀貌同異以爲親疏者惑矣故莊
　子曰物所齊有者爲神故神爲養生之主
　也
　范曰孟子曰人之所異於禽獸者幾而希
　庶民去之君子存之夫索於形骸之外則
　狀有同者智不必同也索於形骸之内則
　智有同者狀不必同也是以古之人或有
　非人之狀而有大聖之德或狀同於人而
　有禽獸之心在夫存之去之之間而已
黄帝與炎帝戰于阪泉之野帥熊羆狼豹貙
虎爲前驅鵰鶡鷹鳶爲旗幟此以力使禽獸
者也堯使夔典樂擊石拊石百獸率舞簫韶
九成鳳凰來儀此以聲致禽獸者也然則禽
獸之心奚爲異人形音與人異而不知接之
之道焉聖人無所不知無所不通故得引而
使之焉禽獸之智有自然與人童者其齊欲
攝生亦不假智於人也牝牡相偶母子相親
避平依險違寒就温居則有群行則有列小
者居内壯者居外飲則相携食則鳴群太古
之時則與人同處與人並行
　德純者禽獸不忌也
帝王之時始驚駭散亂矣逮於末世隱伏逃
竄以避患害
　人有害物之心物亦知避之也
　范曰可以力使可以聲致則禽獸之心有
　自然與人同者齊欲攝生不假於人則禽
　獸之智有自然與人同者至德之世純樸
　不殘故禽獸可係羈而遊烏鵲之巢可攀
　援而窺也迨夫後世好智以亂天下弓弩
　畢弋機變之智多則鳥亂於上矣削格羅
　落罝罘之智多則獸亂於澤矣故𧍒蝡之
　蟲肖翹之物莫不失其性
今東方介氏之國其國人數數解六畜之語
者蓋偏知之所得
　夫龜龍甲鱗之宗麟鳳毛羽之長爰逮蜎
　飛蠕動皆嗚呼相聞各有意趣其相制御
　豈異於人但人不能解因謂禽獸之聲無
　有音章是以窮理備智則所通萬途因事
　偏達偶識一條春秋左氏傳曰介葛盧聞
　牛鳴曰是生四子盡爲犧矣
太古神聖之人備知萬物情態悉解異類音
聲會而聚之訓而受之同於人民故先會鬼
神魑魅
　禹朝群神於會稽是也
次達八方人民末聚禽獸蟲蛾(百獸率/舞是也)
言血氣之類心智不殊遠也神聖知其如此
故其所教訓者無所遺逸焉
　盧曰春秋介葛盧聞牛嗚知生四牲犧禹
　朝群神舜百獸則其事也
　政和先儒以童爲同當以爲正也至德之
　世同乎無知其德不離同乎無欲是謂素
　朴故同與禽獸居族與萬物並禽獸可係
　羈而遊烏鵲之巢可攀援而窺也黃帝阪
　泉之役帝堯聲樂之致蓋以此乎介葛盧
　聞牛嗚成周之時設官使養鳥獸而教擾
　之且掌與之言則悉解異類音聲會聚而
　訓受之猶有見於後世者列子嘆淳朴之
　散原道德之意寓之於書方且易機變之
　衰俗而躋之淳厚之域故其言有及於此
　范曰周官鶂隸掌與獸言則解六畜之語
　固有遍知之所得者然此喙嗚者非工發
　隱亦不能與是以伯翳綜聲於語鳥葛盧
　辯音於嗚牛
宋有狙公者
　好養猿猴者因謂之狙公也
愛狙養之成群能解狙之意狙亦得公之心
損其家口充狙之欲俄而匱焉將限其食恐
衆狙之不馴於己也(馴音/脣)先誑之曰與若芋
(芋栗/也)朝三而暮四足乎衆狙皆起而怒俄而
曰與若芋朝四暮三足乎衆狙皆伏而喜物
之以能鄙相籠皆猶此也聖人以智籠群愚
亦猶狙公之以智籠衆狙也名實不虧使其
喜怒哉
　盧曰含識之物雖同有其神而圓首方足
　人最爲靈智耳智之尤者爲聖爲賢才之
　大者爲君王聖人隨才而任各得其宜無
　小無大各當其分既無棄人亦無棄物籠
　之以智豈獨衆狙也
　政和古之善爲道者非以明民將以愚之
　蓋民可使由之不可使知之故善爲道者
　使由之而已反其常然道可載而與之俱
　無所施其智巧焉
　范曰古之人言詐者必曰狙詐以狙之爲
　物善伺而好詐也故伐其巧恃其便貌非
　其情可且而忌智詐智只爲智籠故名實
　未虧而喜怒爲用然則群狙見畜於狙公
　反覆乎三四之間曾不自悟者豈非因其
　所好而籠之故歟
紀消子爲周宣王養鬬雞十日而問雞可鬭
已乎曰未也方虚驕而恃氣(無實而/自矜者)十日又
問曰未也猶應影嚮(接悟/之速)十日又問曰未也
猶疾視而盛氣
　常求敵而必己之勝
十日又問曰幾矣雞雖有鳴者己無變矣
　彼命敵而我不應忘勝負矣
望之似木雞矣其德全矣
　至全者更不似血氣之類
異雞無敢應者反走耳
　德全者非但己無心乃使外物不生心郭
　象曰養之以至於全者猶無敵於外況自
　全乎
　盧曰恃氣以自矜非必勝之道也應物疾
　遠如影響者爲物所轉未必自得也疾視
　盛氣者機心未忘也唯忘形神全死生不
　知變者斯乃無敵於外物也
　政和善勝敵者不爭夫惟不爭故天下莫
　能與之爭蓋欲靜則平氣欲神則順心是
　謂不爭之德也若是者其天守全其神無
　郤物奚自入焉雖忤物而不慴物亦莫之
　能傷純氣之守非智巧果敢之列也是謂
　全德之人哉
　范曰雞人所畜而繇於大者則所養不能
　無待矣故虚憍而恃氣於已未能無所矜
　也猶應響影於物未能無所應也疾視而
　盛氣則猶不能無欲勝之心焉若夫雞雖
　有嗚者己無變矣望之似木雞矣則所養
　之全有物無敢敵者夫形全猶足以爲爾
　而況全德之人乎
惠盎(惠盎惠/施之孫)見宋康王康王蹀足謦欬疾言
曰寡人之所說者勇有力也不說爲仁義者
也客將何以教寡人惠盎對曰臣有道於此
使人雖勇刺之不入雖有力擊之弗中大王
獨無意邪宋王曰善此寡人之所欲聞也惠
盎曰夫刺之不入擊之不中此猶辱也臣有
道於此使人雖有勇弗敢刺雖有力弗敢擊
夫弗敢非無其志也臣有道於此使人本無
其志也夫無其志也未有愛利之心者臣有
道於此使天下丈夫女子莫不驩然皆欲愛
利之此其賢於勇有力也四累之上也大王
獨無意耶
　處卿大夫士民之上故言四累也
宋王曰此寡人之所欲得也
　盧曰刺不入擊不中一也不敢刺不敢擊
　二也本無擊之心三也使男女驩然愛利
　之四也如此四重取其二者何如耶故宋
　王傾意欲聞之
惠盎對曰孔墨是已
　盧曰此明智以齊物崇教以化人皆道之
　餘事陟乎德者
孔丘墨翟無地而爲君無官而爲長天下丈
夫女子莫不延頸舉踵而願安利之今大王
萬乗之主也誡有其志則四境之内皆得其
利矣其賢於孔墨也遠矣宋王無以應惠盎
趍而出宋王謂左右曰辯矣客之以說服寡
人也
　盧曰此崇道以明德垂跡以利人衆徒見
　孔墨之教傳豈知隱道以彰德所以問津
　不群於鳥獸此其大㫖也
　政和聖人之於天下神武不殺而以慈爲
　寳故仁眇天下而無不懷義眇天下而無
　不服是謂常勝之道賢於勇有力者遠矣
　此天下所以愛利之也言孔子而遂與墨
　翟俱者莊子論古之道術百家衆技各有
　所長墨子於道雖不該不遍亦才士之有
　所長者也
　范曰夫有愛利之心者由未能使人忘我
　而惠盎之言止此特以對宋康而已是篇
　必終於此言者豈非常勝之道亦在是故
歟





沖虚至德眞經四解卷之六





　　　　　　　　　　　　　　　












沖虚至德眞經四解卷之七聖七
　　　　和光散人高守元集
　　　周穆王(夫禀生受有謂之形俛仰變/異謂之化神之所交謂之夢)
　　　(形之所接謂之覺原其極也同歸虚/僞何者生質根滯百年乃終化情枝)
　　　(淺視瞬而滅神道恍惚若存若亡形/理顯著若誠若實故洞監知生滅之)
　　　(理均覺夢之塗一雖萬變交陳未關/神慮愚惑者以顯昧爲成驗遲速而)
　　　(致疑故竊然而自私以形骸爲眞宅/孰識生化之本歸之於無物哉○盧)
　　　(曰天地成器無所不包人生其中但/保其有曾不知神爲形主無制於有)
　　　(聖人所以養其本愚者但知養其形/約以爲生貪生而不識生之主形謝)
　　　(以爲死不知神識之長存迷者爲凡/人悟者通聖智惑者多矣故先說悟)
　　　(者以辯之○政和道無眞妄物有彼/是猶之夢覺自生紛錯唯大聖知之)
　　　(通爲一○范曰滯於有者一毫成隔/悟於無者萬法同宗體道之人浮游)
　　　(乎萬物之祖造形而上與化人同游/悟理之微與造物默契一死生之理)
　　　(齊夢覺之途雖存亡得失哀樂好惡/一無所知雖天地四方水火寒暑一)
　　　(無所别太虚無物還性宅之/自然又孰弊弊以物爲事)
周穆王時西極之國有化人來(化幻/人也)入水火
貫金石反山川移城邑乗虚不墜觸實不硋
千變萬化不可窮極既已變物之形又旦易
人之慮
　能使人暫忘其宿所知識
　政和知變化之道者其知神之所爲乎水
　火之所不能害金石之所不能礩高下一
　體虚實兩忘千變萬化不可窮極則亦神
　矣然神者妙萬物而不可測也變物之形
　易人之慮是特窮數達變因形移易者爾
　謂之化人以此
穆王敬之若神事之若君
　盧曰凡人之慮不過嗜慾憂憎名利仁義
　矣化人今反其眞故云易也化人者應物
　之身也窮聖極智應用無方千變萬化未
　始有極者也
推露寢以居之引三牲以進之選女樂以娛
之化人以爲王之宫室卑陋而不可處王之
厨饌腥螻而不可饗(螻蛄/臭也)王之嬪御檀惡而
不可親
　盧曰陋王之宫室腥王之厨膳膻王嬪御
　者明化人不貴聲色滋味及居處也
穆王乃爲之改築土木之功赭堊之色無遺
巧焉五府爲虚而臺始成其高千仞臨終南
之上號曰中天之臺簡鄭衛之處子娥媌靡
曼者
　娥媌妖好也靡曼柔弱也
施芳澤正蛾眉設笄珥(笄首飾/珥瑱也)衣阿錫(阿細/穀錫)
(細/布)曳齊紈(齊名紈/所出也)粉白黛黑珮玉環雜芷若
(芷若/香草)以滿之(充滿/臺館)奏承雲六瑩九韶晨露以
樂之
　承雲黃帝樂六瑩帝嚳樂九韶舜樂晨露
　湯樂
月月獻玉衣旦旦薦玉食(言其/珍異)化人猶不舍
然不得已而臨之
　盧曰王不達其意更崇飾之化人猶不釋
　然明心不在此之也
　政和世之所美者爲神奇所惡者爲臭腐
　神奇臭腐迭相爲化則美惡奚辯化人以
　王之宫室厨饌嬪御爲不可而必改築簡
　擇然後臨之是未能忘美惡之情者也故
　穆王欽之特若神而已
　范曰孔子曰不與化爲人安能化人所謂
　化人者殆亦化爲人者耶故水火金石可
　入而貫山川城邑可反而移以無有入無
　間不墜於虚以無厚入有間不硋於實千
　變萬化不可窮極無體也有以變物之形
　無思也有以易人之慮謂之化人固宜如
　此穆王乃盡欽事之道推露寢以居之曾
　不知其卑陋而不可處也引三牲以進之
　曾不知腥螻而不可饗也選女樂以娱之
　曾不知膻惡而不可親也於是築中天之
　臺簡鄭衛之態奏雲韶之樂獻以玉衣薦
　以玉食曾不知其猶不舍然也不得已而
　臨是直隨其遇而安一宅而寓於不得已
　焉耳
居亡幾何謁王同游王執化人之祛(袪衣/袖也)騰
而上者中天乃止暨及化人之宫化人之宫
構以金銀絡以珠玉出雲雨之上而不知下
之據望之若屯雲焉耳目所觀聽鼻口所納
嘗皆非人間之有王實以爲清都紫微鈞天
廣樂帝之所居
　清都紫微天帝之所居也傳紀云秦穆公
　疾不知人既寤曰我之帝所甚樂與百神
　游鈞天廣樂九奏萬舞不類三代之樂其
　聲動心一說云趙簡子亦然也
王俯而視之其宫榭若累塊積蘇焉王自以
居數十年不思其國也
　所謂易人之慮也
　盧曰中天至靈之心也以穆王未能頓忘
　其嗜慾故化以宫室之盛奪其所重之心
　焉
化人復謁王同游所及之處仰不見日月俯
不見河海光影所照王目眩不能得視音響
所來王耳亂不能得聽百骸六藏悸而不凝
意迷精喪請化人求還
　太虚恍惚之域固非俗人之所涉心目亂
　惑自然之數也
　政和言王實以爲清都紫微鈞天廣樂帝
　之所居則明其非也構以金銀絡以珠玉
　觀聽嘗納皆非人間之所有而王至於不
　思其國其可樂如此其所及之處仰不見
　日月俯不見河海目不能視耳不能聽而
　王意迷精喪請化人求還其不樂如此此
　之謂變物之形而易人之慮
化人移之(移猶/推也)王若隕虚焉(隕墜/也)
　盧曰至極之理即化人所及之處也萬象
　都盡也何日月江海之可存衆昏皆除也
　何光景之能有此俗形所不能止常心所
　未曾知常戀未忘故請歸也
既寤所坐猶嚮者之處侍御猶嚮者之人視
其前則酒未清肴未昲(扶貴/反)王問所從來左
右曰王默存耳由此穆王自失者三月而復
更問化人
　問其形不移之意
　盧曰亡攀縁之慮入寂照之方一念之間
　萬代所不及至人之域豈更别有方聖故
　酒未清肴未昲左右見王之默坐而都無
　所往來王因坐忘三月不敢問矣
化人曰吾與王神游也形奚動哉
　所謂神者不疾而速不行而至以近事喻
　之假寐一昔所夢或百年之事所見或絶
　域之物其在覺也俛仰之須臾再撫六合
　之外邪想淫念猶得如此況神心獨運不
　假形器圓通玄照寂然凝虚者乎
且曩之所居奚異王之宫曩之所游奚異王
之圃王間恒疑暫亡
　彼乏與此俱非眞物習其常存疑其暫亡
　者心之惑也
變化之極徐疾之間可盡模哉
　變化不可窮極徐疾理亦無間欲以智尋
　象模未可測
　盧曰夫神之異形此益明矣王但閑習常
　見故有疑於暫亡若夫至道之人常亡其
　形者復何疑哉神之變化徐疾不可盡言
　政和神心恍惚經緯萬方則神游者其疾
　俛仰之間再撫四海之外形不必動而心
　與之俱矣世之人以常有者爲眞以常無
　者爲妄故閑習於常存而置疑於暫亡著
　有棄空蔽於一曲不知彼之與此俱非眞
　也明乎此則曩之所居奚異王之宫曩之
　所游奚異王之圃
　范曰化人之宫構以金銀絡以珠玉出雲
　雨之上而不知下之據望之若屯雲焉其
　視夫中天之臺爲如何哉耳目所視聽鼻
　口所納嘗皆非人間之有其視夫鄭衛之
　態雲韶之樂獻玉衣而薦玉食者爲何如
　哉王實以爲清都紫微鈞天廣樂帝之所
　居曾不知變物之形易人之慮有若是也
　故俯而視之其宫榭若累塊積蘇焉則變
　物之形可知王自以居十數年不思其國
　也則易人之慮可知雖然止是耳矣由非
　其至故化人復謁王同游所及之處仰不
　見日月則非所謂上見光者俯不見河海
　則非所謂下爲土者光影所照王目眩不
　能得視以其未能見曉故耳者音響所來
　王耳亂不能得聽以其未能聞和故耳百
　骸六藏悸而不凝意迷精喪請化人求還
　怖其徑庭惕然震悸殆將自涯而反矣已
　而既寤則所坐猶嚮者之處侍御猶嚮者
　之人視其前則酒未清肴未昲王問其所
　從來曾不知其默存於此而形未嘗動也
　故以是爲神游焉惟神也不疾而速不行
　而至立乎不測游乎無有俛仰而再撫四
　海恍惚而經緯萬方又豈形之所能累耶
　審造乎是則變化之極徐疾之間在我而
　已化人之宫夫何遠之有
王大悅不恤國事不樂臣妾
　感至言故遺世事之治亂忘君臣之尊卑
　也
肆意遠游
　盧曰莊子之論夫貴道之人遺天下而不
　顧是猶塵垢糠粃將猶陶鑄堯舜也孰肯
　以物爲事乎且聲色嗜慾之溺也豈有道
　之所躭翫乎故王大悅其道不恤國事不
　樂臣妾也遠游者忘於近習者也
命駕八駿之乗右服𦽊(古華/字)騮而左緑耳右
驂赤驥而左白𣚘(古義/字)主車則造父爲御𧮼
𠜦(上齊下合此/古字未審)爲右次車之乗右服渠黃而
左踰輪左驂盜驪而右山子柏天主車參百
爲御奔戎爲右馳驅千里至于巨蒐氏之國
巨蒐氏乃獻白鵠之血以飲王具牛馬之湩
以洗王之足
　湩乳也以己所珍貴獻之至尊
及二乗之人已飲而行遂宿於崑崙之阿赤
水之陽
　山海經云崑崙山有五色水也
别日升于崑崙之丘又觀黄帝之宫而封之
以貽後世遂賔于西王母觴于瑶池之上
　西王母人類也虎齒蓬髮戴勝善嘯也出
　山海經
西王母爲王謡(徒歌日謡/詩名白雲)王和之(和荅也詩/名東歸)
其辭哀焉乃觀日之所入(穆天子傳云/西登弇山)一日
行萬里王乃歎曰於乎予一人不盈于德而
諧於樂諧辯後世其追數吾過乎
　自此已上至命駕八駿之乗事見穆天子
　傳
穆王幾神人哉(言非/神也)
　政和神不疾而遠不行而至穆王不知所
　以出入六合在此而命駕驂乗日行萬里
　故雖至巨蒐之國升崑崙之丘觀黃帝之
　宫賔王母于瑶池之上非乗雲氣御飛龍
　游乎四海之外者也故曰幾神人哉言近
　於神而非神也
能窮當身之樂猶百年乃徂
　知世事無常故肆其心也
世以爲登假焉
　假字當作遐世以爲登假明其實死也
　盧曰擇翹駿揀賢才應用隨方不限華夷
　之國唯道所趣不遠軒轅之宫窮天地之
　所有極神知之所說不崇德以矜用方樂
　道以通神千載𩨝化而上升世俗之人以
　爲登遐焉矣
　范曰穆王悟化人之言乃不恤國事臣妾
　駕八駿之乗至巨蒐之國宿崑崙之阿封
　黃帝之宫觴瑶池之上肆意遠游一日萬
　里亦可謂神矣然語之以乗雲氣御飛龍
　而游乎四海之外則未也故以爲幾神而
　已
老成子學幻於尹文先生三年不告老成子
請其過而求退尹文先生揖而進之於室屏
左右而與之言曰昔老聃之徂西也顧而告
予曰有生之氣有形之狀盡幻也造化之所
始陰陽之所變者謂之生謂之死窮數達變
因形移易者謂之化謂之幻
　窮二儀之數握陰陽之紀者陶運萬形不
　覺其難也
造物者其巧妙其功深固難窮難終
　造物者豈有心者自然似妙耳夫氣質憒
　薄結而成形隨化而往故未即消滅也
因形者其巧顯其功淺故隨起隨滅
　假物而爲變革者與成形而推移故暫生
　暫没功顯事著故物皆駭
知幻化之不異生死也始可與學幻矣
　注見篇目已詳其義
吾與汝亦幻也奚須學哉
　身則是幻而復欲學幻則是幻幻相學也
　盧曰夫形氣之所變化新新不住何殊於
　幻哉故神氣所變者長遠而難知法術之
　所造從近而易見乃不知乎難知者爲大
　幻易見者爲小幻耳若知幻化之不異生
　死更何須學耳
老成子歸用尹文先生之言深思三月遂能
存亡自在憣校四時冬起雷夏造冰飛者走
走者飛
　深思一時猶得其道況不思而自得者乎
　夫生必由理形必由生未有有生而無理
　有形而無生生之與形形之與理雖精麤
　不同而迭爲賔主往復流遷未始暫停是
　以變動不居或聚或散撫之有倫則功潜
　而事著修之失度則跡顯而變彰今四時
　之令不乖則三辰錯序雷冰反用器物蒸
　爍則飛鍊雲沙以成水澒得之於常衆所
　不疑推此類也盡陰陽之妙數極萬物之
　情者則陶鑄群有與造化同功矣若夫偏
　達數術以氣質相引俛仰則一出一没顧
　眄則飛走易形蓋術之末者也
終身不著其術固世莫傳焉
　日用而百姓不知聖人之道也顯奇以駭
　一世常人之事耳
　盧曰精乎神氣之本審乎生死之源則能
　變化無方此必然之理也會須心悟體證
　故不可以言語文字傳者也
　政和可與往者與之至於妙道揖而進之
　於室者以此不可與往者愼勿與之屏左
　右而與之言者以此陰陽之運四時之行
　萬物之理俄造而有倏化而無故曰有生
　之氣有形之狀盡幻也物以生爲始以死
　爲終以生爲常以死爲變而皆冥於造化
　陰陽之所運者也故曰造化之所始陰陽
　之所變者謂之生謂之死既窮造化陰陽
　之數又達有氣有形之變則謂之化付之
　係於數變者復因其形而移易之則謂之
　幻造物者天也天則神矣故巧妙而不可
　測功深而不可究此所以難終難窮因形
　者人也人則明矣故巧顯而遽成巧淺而
　俄壊此所以隨起隨滅夫生死固然也幻
　化或使也自道觀之皆非眞常則知幻化
　之不異於生死也奚往而非幻哉今且吾
　與汝皆幻也而學幻焉是猶所謂夢之中
　又占其夢者與自在存亡者言物或存或
　亡而吾固自存也憣校四時則役陰陽而
　不役於陰陽冬起雷夏造冰則制四時而
　不制於四時飛者走走者飛則馳萬物而
　不馳於萬物巧妙功深且與造物者游矣
　終身不著其術世莫傳焉則爲其難終難
　窮難測難識故也故善學幻者建之以常
　無有然後足以盡此
　范曰以我幻物倒而本正非所以通物也
　然自道觀之所以通物猶是也故氣兆芒
　忽形分混沌無物不然範於鑪錘者爲造
　化之所始設於機緘者爲陰陽之所變生
　死得以命之故謂之生謂之死窮數達變
　者未能超出於無數之先因形移易者未
　能頓革於無形之表幻化得以命之故謂
　之化謂之幻是二者或本於造物而得之
　自然故巧妙功深而難終難窮或本於因
　形而未能無待故巧顯功淺則隨起隨滅
　若夫槩之以道則幻化之與死生亦未嘗
　異兹偃師之倡者所以能與造物同功歟
　茍明是理則汝身非汝有也孰有之哉是
　亦幻而已矣以幻學幻與夫夢之中又占
　其夢者奚異老成子歸用尹文先生之言
　深思三月則由未能不思而得也然遂能
　存亡自在而不累於物憣校四時而不拘
　數雷冰反用飛走異形終身不著其術又
　况夫體道者乎操至權以獨運斡萬化於
　不測固有所謂密用而獨化者世豈能識
　之者哉
子列子曰善爲化者其道密庸其功同人
　取濟世安物而已故其功潜著而人莫知
　焉
五帝之德三王之功未必盡智勇之力或由
化而成孰測之哉
　帝王之功德世爲之名非所以爲帝王也
　揖讓干戈果是所假之塗亦奚爲而不假
　幻化哉但駭世之迹聖人密用而不顯焉
　政和五帝之德三王之功其道密庸者言
　其道之藏諸用其功同人者言其功之顯
　諸仁五帝曰德三王曰功其迹之所履者
　爾其心未嘗不一也然既已爲智勇之力
　而未敢必又以爲由化而成而或者疑之
　其善爲化莫測如此是謂與天地同流者
　歟
　范曰其道密庸藏諸用也其功同人顯諸
　仁也是道也非體神爲化未易致此然道
　者其本也功者特其餘事耳故藏諸用者
　雖曰退藏於密而可用可見者本焉顯諸
　仁者雖曰爲徒於人亦未嘗不侔於無也
　爲化若是則塵垢粃糠猶足以陶鑄帝王
　彼智勇之任是時應世之蹤迹耳豈其所
　以迹哉古之人所以藏其利器不以示人
　酬酢萬變淡然無事者誠以此道也然則
　雖鬼神之幽將不能窺而況於世俗之昏
　亦何以測其妙乎
覺有八徵夢有六候
　徵驗也候占也六夢之占義見周官
奚謂八徵一曰故(故/事)二曰爲(作/爲)三曰得四曰
喪五曰哀六曰樂七曰生八曰死此者八徵
形所接也奚謂六候一曰正夢(平居/自夢)二曰蘁
夢
　周官注云蘁當爲驚愕之愕謂驚愕而夢
三曰思夢(因思念/而夢)四曰寤夢(覺時道/之而夢)五曰喜
夢(因喜悅/而夢)六曰懼夢(因恐怖/而夢)此六者神所交
也
　此一章大㫖亦明覺夢不異者也
　范曰周穆王之神遊似至非至老成子之
　學幻似眞非眞審造其極則等視世間萬
　殊有同覺夢故於此復繼以覺夢之說也
　莊周齊物之篇其言覺夢與此同意故與
　爲則涉於事得與喪則異乎物哀樂則萌
　於心生死則係於數此八者形所接也其
　事爲可驗故謂之八徵平安而夢是爲正
　夢驚愕而夢是爲蘁夢思夢則思而有所
　感若孔子之夢周公是也寤夢則寤而有
　所見若狐突之夢太子是也喜夢則有所
　喜而夢懼夢則有所懼而夢此六者神所
　交也其兆爲可占故謂之六候
不識感變之所起者事至則惑其所由然識
感變之所起者事至則知其所由然知其所
由然則無所怛
　夫變化云爲皆有因而然事以未來而不
　尋其本者莫不致惑誠識所由雖譎怪萬
　端而心無所駭也
　盧曰夫虚心寂慮反照存神則能通感無
　礙化被含靈矣人徒見其用化之跡不識
　夫通化之本也何者以其道密用而難知
　其功成不異於人事故五帝三王人但知
　其智勇之力不能識其感化而成之者也
　然覺有八徵夢有六候者生人之跡不過
　此矣故爲得喪哀樂生死形所接也正愕
　思寤喜懼神所交也形所接者咸以爲覺
　神所交者感以爲夢而覺夢出殊其於化
　也未始有别知八徵六候之常化也是則
　識其所由矣夫知守神不亂而化之有由
　則所遇徵候何所驚怛也
　政和其覺也涉事故驗之以八證其夢也
　藏理故占之以六候所遭謂之故所作謂
　之爲得言所益喪言所失哀樂累其心死
　生變於己之八者形開而可驗者也故曰
　此八證者形所接也正愕思寤喜懼之六
　者魂交而可占者也故曰此六候者神所
　交也其夢也魂交其覺也形開晝夜之變
　也不識感變之所起者事至則惑其所由
　然蓋不知其夢而自以爲覺也識感變之
　所起者事至則知其所由然所謂大覺而
　知此其大夢者也通乎晝夜之道而知者
　萬物一齊敦覺敦夢何怛化之有
　范曰覺有八徵雖形所接因其八徵而驗
　之未嘗不形於夢夢有六候雖神所交因
　其六候而占之未嘗不始於覺然則感變
　之所起殆亦有因而然者耶不識其所起
　則事之至也惑其所由然識其所起則事
　之至也知其所由然知其所由然則死生
　亦大矣不得與之變而況利害之端夫孰
　足以患心已怛如怛化之怛心有所愛則
　忘所憂而曖心有所怛則慮所患而明識
　感變之所起則無患矣何怛之有
一體之盈虚消息皆通於天地應於物類
　人與陰陽通氣身與天地並形吉凶往復
　不得不相關通也
故陰氣壯則夢涉大水而恐懼
　失其中和則濡溺恐懼也
陽氣壯則夢涉大火而燔焫(火性猛烈遇/則燔焫也)陰
陽俱壯則夢生殺
　陰陽以和爲用者也抗則自相利害或生
　或殺也
甚飽則夢與甚饑則夢取
　有餘故欲施不足故欲取此亦與覺相類
　也
是以以浮虚爲疾者則夢揚以沈實爲疾者
則夢溺藉帶而寢則夢蛇飛鳥銜髮則夢飛
　此以物類而致感也
將陰夢火將疾夢食飲酒者憂歌儛者哭
　此皆明夢或因事致感或造極相反即周
　禮六夢六義理無妄然
　盧曰神氣執有則化隨陰陽所感則夢變
　或曾極而爲應或像似而見跡或從因而
　表實或反理而未表情若凝理會眞冥神
　應道者明寂然通變憂樂不能入矣
　范曰形有盈虚氣有消息雖天地之大此
　實與之通雖物類之夥此實與之應夢覺
　相符豈苟然哉故夢之所見或以陰陽爲
　之寇或以物變爲之感或與覺相反或與
　事相類殆有所因而然也古之人以日月
　星辰占六夢之吉凶其以此歟
子列子曰神遇爲夢形接爲事
　莊子曰其寐也神交其覺也形開
故晝想夜夢神形所遇
　此想爲覺時有情慮之事非如此間常語
　晝日想有此事而後隨而夢也
故神凝者想夢自消
　晝無情念夜無夢寐
信覺不語信夢不達物化之往來者也
　夢爲鳥而戾於天夢爲魚而潜於淵此情
　化往復也
古之眞人其覺自忘其寢不夢幾虚語哉
　眞人無往不忘乃當不眠何夢之有此亦
　寓言以明理也
　盧曰夫六情俱用人以爲實意識獨行人
　以爲虚者同呼爲幻夢行人以爲夢爲實
　者同呼爲眞是曾不知覺亦神之運夢亦
　神之行信一不信一是不達者也若自忘
　則不夢豈有别理者乎
　政和通天下一氣耳此所以盈虚消息皆
　通於天地應於物類陰氣壯則夢大水而
　恐懼陽氣壯則夢大火而燔焫陰陽俱壯
　而和則或夢生陰陽俱壯而乖則或夢殺
　以浮虚爲疾者則夢揚以沈實爲疾者則
　夢溺盈虚之理也甚飽夢與甚飢夢取將
　陰夢火將疾夢食消息之理也藉帶而寢
　則夢蛇飛鳥銜髮則夢飛因其類也飲酒
　者憂歌儛者哭反其類也蓋形之所接存
　於晝故神之所遇生於夜是則神形所遭
　皆盈虚消息之自爾若夫冥以一眞每與
　道俱則覺夢一致實妄兩忘是之謂眞人
　范曰其寐也魂交故遇而爲夢其覺也形
　開故接而爲事晝想夜夢是直形神之所
　遇耳必有神凝者焉通晝夜而知融夢覺
　而一成然寐遽然覺物之化往來未嘗容
　心於其間故夢爲鳥而戾於天夢爲魚而
　没於淵不知周之夢爲蝴蝶歟不知蝴蝶
　之夢爲周歟萬形自化化無欣戚非大覺
　者孰能爲此雖然夢若反一猶有妄見道
　至於眞人者靜而與陰同德動而與陽同
　波以眞冥妄眞妄一眞覺之與夢一無所
　别兹所以其覺自妄其寢不夢也然黃帝
　之華胥不爲未至者是特寓是以明理而
　已矣
沖虚至德眞經四解卷之七















沖虚至德眞經四解卷之八聖八
　　　周穆王
西極之南隅有國焉不知境界之所接名古
莽之國陰陽之氣所不交故寒暑亡辯日月
之光所不照故晝夜亡辯其民不食不衣而
多眠五旬一覺以夢中所爲者實覺之所見
者妄四海之齊謂中央之國(即今四/海之内)跨河南
北越岱東西萬有餘里其陰陽之審度故一
寒一暑昏明之分察故一晝一夜其民有智
有愚萬物滋殖才藝多方有君臣相臨禮法
相持其所云爲不可稱計一覺一寐以爲覺
之所爲者實夢之所見者妄東極之北隅有
國曰阜落之國其土氣常燠日月餘光之照
其土不生嘉苗其民食草根木實不知火食
性剛悍彊弱相藉貴勝而不尚義多馳步少
休息常覺而不眠
　方俗之異猶學夢反用動寢殊性各適一
　方未足相非者也
　盧曰故舉此二國之異而神之可會者未
　嘗殊也故知神理之契運不明夢覺衣食
　茍嗜慾之不忘則情繫于俗矣
　政和陽爲動爲明陰爲靜爲晦西極之南
　偏於陰故其民一於向晦靜而多眠東極
　之北偏於陽故其民一於向明動而多覺
　中央之國乎天地之所合也四時之所交
　也風雨之所會也陰陽之所和也何明而
　動何晦而息動靜不失其時一覺一夢實
　妄以解非體眞常而善爲化者孰能與於
　此乎
　范曰雞晝明而夜昏梟晝昏而夜明彼物
　然耳惟人亦如之故西極之南隅東極之
　北隅與夫中央之國方俗異宜夢覺殊致
　惡識其所以然
周之尹氏大治産其下趍役者侵晨昏而弗
息有老役夫筋力竭矣而使之彌勤晝則呻
呼而即事夜則昏憊而熟寐精神荒散昔昔
夢爲國君居人民之上總一國之事遊宴宫
觀恣意所欲其樂無比覺則復役人有慰喻
其勤者役夫曰人生百年書夜各分(分半/也)吾
晝爲僕虜苦則苦矣夜爲人君其樂無比何
所怨哉尹氏心營世事慮鍾家業心形俱疲
夜亦昏憊而寐昔昔夢爲人僕趨走作役無
不爲也數駡杖撻無不至也眠中啽囈呻呼
(啽吾南反/囈音藝)徹旦息焉尹氏病之以訪其友友
曰若位足榮身資財有餘勝人遠矣夜夢爲
僕苦逸之復數之常也
　夫盛衰相襲樂極哀生故覺之所美夢或
　惡焉
若欲覺夢兼之豈可得耶尹氏聞其友言寬
其役夫之程减己思慮之事疾並少間
　此章亦明覺夢不異苦樂各適一方則役
　夫勤於晝而逸於夜尹氏榮於晝而辱於
　夜理茍不兼未足相跨也
　盧曰夫勞形而逸其神者則覺疲而夢安
　勞神而役形者則覺樂而夢苦神者生之
　主也而人不知養神以安形形者神之器
　也而人不知資形以逸神也故形神俱勞
　兩過其分若勞佚適中者疾並少間矣
　政和一陰一陽冲和適平此天與之形也
　形失其平於是偏而爲疾或晝苦而夜樂
　或晝逸而夜勞終始反復必至之理也寬
　其役夫之程减己思慮之事則各適其平
　是以疾病少間雖然萬物一齊孰覺敦夢
　方其夢也不知其夢也覺而後知其夢亦
　愚者自以爲覺耳必有大覺而後知此其
　大夢也君乎牧乎固哉
　范曰尹氏則尹人者也可謂逸矣乃昔昔
　夢爲人僕役夫則趨役者也可謂苦矣乃
　昔昔夢爲國君然則苦役逸之復殆有數
　存焉於其間者耶世之所貴未必貴也世
　之所賤未必賤也自道觀之物無貴賤是
　直以隸相尊而已其臣妾不足以相治乎
　其遞相爲君臣乎而愚者從役於晝夜乃
　或自以爲覺切切然知之君乎牧乎固哉
鄭人有薪於野者遇駭鹿御而擊之(御/迎)斃之
恐人見之也遽而藏諸隍中覆之以蕉不勝
其喜俄而遺其所藏之處遂以爲夢焉順塗
而詠其事傍人有聞者用其言而取之既歸
告其室人曰向薪者夢得鹿而不知其處吾
今得之彼直眞夢矣室人曰若將是夢見薪
者之得鹿邪詎有薪者邪今眞得鹿是若之
夢眞邪夫曰吾據得鹿何用知彼夢我夢耶
薪者之歸不厭失鹿其夜眞夢藏之之處又
夢得之之主爽旦案所夢而尋得之遂訟而
爭之歸之士師士師曰若初眞得鹿妄謂之
夢眞夢得鹿妄謂之實彼眞取若鹿而與若
爭鹿室人又謂夢仞人鹿無人得鹿今據有
此鹿請二分之以聞鄭君鄭君曰嘻士師將
復夢分人鹿乎訪之國相國相曰夢與不夢
臣所不能辯也欲辯覺夢唯黄帝孔丘
　聖人之辯覺夢何耶直知其不異耳
今亡黄帝孔丘孰辯之哉且恂士師之言可
也
　恂者信也音荀因喜怒而迷惑猶不復辯
　覺夢之虚實況本無覺夢也
　盧曰夫以爲夢者但妄識耳神識之不審
　則爲妄夢焉傍聞而取鹿者亦不審也此
　復爲夢矣得鹿者又夢而求鹿以經獄官
　焉其皆不審也妄情同焉故二分之能了
　其妄者其唯聖人乎若時無聖人事無的
　當故士師之以不了斷不了更爲妄焉
　政和自道觀之孰覺敦夢是非一氣果且
　有辯乎刑名而降眞偽起矣故眞得鹿也
　妄謂之夢眞夢鹿也妄謂之實是非之塗
　繁然殽亂惡能知其辯黄帝孔子以眞冥
　妄果且無彼是乎哉士師之言以眞辯妄
　果且無彼是乎哉故求證於黃帝孔子而
　莫得則且恂士師之言可也
　范曰體道之人見獨趨寂得失無足以累
　其心者鹿之爲物好群則非見獨矣善走
　則非趨寂矣故薪於野而得之者已而俄
　失遂以爲夢聞其言而取之者已而俄得
　亦以彼爲眞夢也迨歸而告其室人又復
　以爲夢仞人鹿焉然則鹿之得失夢之虚
　實敦知其所以然哉彼是相攻妄生分别
　爭競之端起矣彼夢之中又占其夢者乃
　復夢分人鹿焉庸詎而能知此其大夢也
　耶必有眞人而後有眞知故辯覺夢者唯
　黃帝孔子而已士師則有爲而治事者國
　相則無爲而論道者
宋陽里華子中年病忘朝取而夕忘夕與而
朝忘在塗則忘行在室則忘坐今不識先後
不識今闔室毒之謁史而卜之弗占謁巫而
禱之弗禁謁醫而攻之弗己魯有儒生自媒
能治之華子之妻子以居産之半請其方儒
生曰此固非卦兆之所占
　夫機理萌於彼蓍龜感於此故吉凶可因
　卦兆而推情匿可假象數而尋今忘者之
　心泊爾釣於死灰廓焉同乎府宅聖人將
　舞所容其鑒豈卦兆之所占
非祈請之所禱
　夫信順之可以祈福慶正誠之可以消邪
　僞自然之勢也故負愧於神明致怨於人
　理者莫不因兹以自極至於情無專惑行
　無狂蹲則非祈請之所禱也
非藥石之所攻
　疾病結於府藏疾病散於肌體者必攻脉
　診以察其盈虚投藥石以攻其所苦若心
　非嗜慾所亂病非寒暑所傷則醫師之用
　宜其廢也
吾試化其心變其慮庶幾其瘳乎
　夫忘都無心慮將何所化此義自云易令
　有心反令有慮蓋辭有左右耳
於是試露之而求衣飢之而求食幽之而求
明
　先奪其攻己之物以試之
儒生欣然告其子曰疾可已也然吾之方密
傳世不以告人試屏左右獨與居室七日從
之莫知其所施爲也
　儒者之多方固非一塗所驗也
而積年之疾一朝都除
　上句云使巫醫術之所絶思而儒生獨能
　以其所病者先引華子之忘同於自然以
　明無心之極非數術而得復推儒生之功
　有過乎史巫者明理不冥足則可以多方
　相誘又欲令忘者之悟知曩之忘懷實幾
　乎至理也
　盧曰老子曰爲學日益爲道日損損之又
　損之以至於無爲華子學道而忘其有儒
　生學有以益其知益其知者是非必辯於
　目前忘其有者得喪不入於天府豈占卜
　醫藥所能痊之哉於是儒生以多方誘其
　心是非惑其慮華子於是失道而後德失
　德而後是非交馳於胸中故坐忘之道失
　矣
華子既悟廼大怒黜妻罰子操戈逐儒生宋
人執而問其以華子曰曩吾忘也蕩蕩然不
覺天地之有無今頓識既往數十年來存亡
得失哀樂好惡擾擾萬緒起矣吾恐將來之
存亡得失哀樂好惡之亂吾心如此也須臾
之忘可復得乎
　疾病與至理相似者猶能若是況體極乎
　盧曰華子思反眞而無從也故怒其妻子
　以逐儒生也
子貢聞而怪之以告孔子孔子曰此非汝所
及乎顧謂顔回記之
　此理亦當是賜之所逮所以折之者欲寄
　妙賞於大賢耳
　盧曰子貢辯學之士進取强學者也故曰
　此非汝所及也顔回好學亞聖不違於仁
　者也故令顔回記之者用明道於大賢耳
　政和知忘是非心之適也墮肢體而離形
　黜聰明而去智天機不張默與道契惛然
　若亡而存世豈得而窺之俗人昭昭我獨
　若昏素逝而恥通於事立之本原而知通
　於神此聖人之所以不病也而世俗以不
　知爲病故謂華子爲病忘方且化其心變
　其慮使存亡得失哀樂好惡擾擾萬緒隨
　之而起以累其形因其亂心則儒生所謂
　除其疾者其開人而賊生者與孔子不以
　語子貢者以其多而而雜顧顔回記之則
　爲其能坐忘故也
　范曰宋者火所次而明陽者性常浮而動
　里則處而非奥華則敷而離根子則又其
　嬰孩之時也中年則涉人偽之已深病忘
　則遺性天之暫復而謂之病見世欲之病
　非迷而不復者也古之語致道者必貴乎
　忘心宋子之病其幾乎忘心而得道之眞
　者耶眞則致一矣朝取而夕忘忘於朝也
　夕與而朝忘忘於夕也在途則忘行忘於
　途也在室則忘坐忘於室也今不識先忘
　於今也後不識今忘於後也始則忘取與
　是忘物也中則忘行坐是忘所也終則忘
　後先是忘時也且獨柰何而以此爲病耶
　既已謂之病必有受之者其曰忘則受之
　者又其誰也不知其未嘗病乃闔室毒之
　毒之不已乃謁史而卜之卜之弗已又謁
　巫而禱之禱之弗已又謁醫而攻之三者
　無所用其術魯之儒又躡其後而自媒能
　治焉魯者文物之地儒者仁義之術大全
　自此析矣然彼自無疑則非吉凶之所能
　知卦兆奚占彼自無愆則非鬼神之所能
　測祈請奚禱彼自無疾則非陰陽之所能
　寇藥石奚攻欲愈其忘試化其心試變其
　慮庶幾其有瘳乎於是露之使知寒飢之
　使知飢幽之使知明心非一而爲物偶矣
　其寒而知求衣飢而知求食幽而知求明
　見非獨而心有對矣鑿之七日混沌之七
　竅遂開除之一朝世間之萬態俱起大怒
　而黜其妻子以其有親於我而責之深也
　操戈而逐儒生以其有求於我而憾之切
　也存亡得失哀樂好惡向也各各不知今
　也營營不已須臾之忘安可得哉子貢問
　於孔子而怪之以其溺於博學之辯而已
　孔子顧謂顔回而記之以其造於坐忘之
　妙而已然則華子之忘猶非誠忘者耶其
　病則冥然而忘及其悟則咈然而怒未能
　兩忘而化於道故耳
秦人逢氏有子少而惠及壯有迷罔之疾
　惠非迷也用惠之弊必之於迷焉
聞歌以爲哭視白以爲黑饗香以爲朽(月令/曰其)
(臭/朽)嘗甘以爲苦行非以爲是意之所之天地
四方水火寒暑無不倒錯者焉
　盧曰夫矜於小智者人以爲慧體道保和
　者人以爲愚夫齊聲色妄水火者非俗人
　之所辯故以道爲迷罔焉
楊氏告其父曰魯之君子多術藝將能已乎
汝奚不訪焉其父之魯過陳遇老聃因告其
子之證老聃曰汝庸知汝子之迷乎今天下
之人皆惑於是非昏於利害同疾者多固莫
有覺者且一身之迷不足傾一家一家之迷
不足傾一鄉一鄉之迷不足傾一國一國之
迷不足以傾天下天下盡迷孰傾之哉向使
天下之人其心盡如汝子汝則反迷矣哀樂
聲色臭味是非孰能正之旦吾之此言未必
非迷而況魯之君子迷之郵者
　魯之君子盛稱仁義明言是非故曰迷之
　郵者也
焉能解人之迷哉榮汝之糧不若遄歸也
　榮者棄也此章明是非之理未可全定皆
　衆寡相傾以成辯爭也
　盧曰榮棄也天下俗士甚多悟道者少衆
　迷以嗤獨智翻以爲迷故老子云下士聞
　道大笑之不笑不足以爲道也今欲使趙
　競之士正其是非者失道彌遠矣魯之儒
　生於忘形保神之道乃迷之甚者也何能
　曉人之迷爾不如棄汝路糧速歸矣
　政和是非之彰也道之所以虧也彼亦一
　是非此亦一是非則歌哭之聲黑白之色
　香朽之臭甘苦之味以至於四方之内人
　各是其所是而非其所非將誰使正之民
　之迷其日乆矣竊竊然知之謂彼爲迷吾
　烏能知其辯此老子所以謂其父曰汝庸
　知子之迷乎又曰哀樂聲色臭味是非敦
　能正之也玄珠之遺象罔得之則迷罔之
　疾亦豈世之所識哉
　范曰仁人心也由心而行是所謂惠少而
　惠則開天而已及壯而有迷罔之疾則無
　所用知將造乎道之無矣方之北時之冬
　謂之罔罔者有之舍也迷而至於罔其幾
　於至無而爲群有之所宗者耶其謂之疾
　則世俗以是爲疾故也聞歌以爲哭則未
　能無聲特於聲有所不分視白以爲黑則
　未無色特於色有所不辯饗香以爲朽則
　將至於無臭矣嘗甘以爲苦則將至於無
　味矣行非以爲是則又造乎道之有封而
　未始有是非者矣其本也意之所之天地
　四方水火寒暑無不倒錯是又其物物混
　融了無分别者耶楊氏告其父以魯之君
　子多藝術爲能己者蓋其躬服仁義明言
　是非而析道之渾全故也其父之魯過陳
　遇老聃因告其子之□者蓋其以深爲根
　以約爲紀而體道之博大故也是時天下
　之人惑於是非昏於利害同疾者多莫有
　覺者敦爲迷耶敦爲不迷耶且自身而達
　之家自家而達之鄉自鄉而達之國自國
　而達之天下莫不盡迷孰傾之哉向使天
　下之人其心盡如汝子汝則反迷矣又況
　哀樂也聲色也臭味也是非也衆寡相傾
　特未可定吾誰使正之使同乎我與若者
　正之既同乎我與若矣烏能正之使異乎
　我與若者正之既異乎我與若矣烏能正
　之一將以迷之郵者蘄欲解人之迷其惑
　以滋甚將反汝情性而無由入矣故棄汝
　之糧不若遄歸也老子於此必曰吾之言
　未必非迷者蓋欲遣其爲言之累故耳
燕人生於燕長於楚及老而還本國過晋國
同行者誑之指城曰此燕國之城其人愀然
變容指社曰此若里之社乃喟然而歎指舍
曰此若先人之廬乃涓然而泣指壠曰此若
先人之冢其人哭不自禁同行者啞然大笑
曰予昔紿若此晋國耳其人大慚及至燕眞
見燕國之城社眞見先人之廬冢悲心更微
　此章因情有一至哀樂既過則向之所感
　皆無欣慼者也
　盧曰夫人性相近習相遠者各隨其情習
　所安也生於燕者未離其本也長於楚者
　安於所習也所歸於本而不之識故僞薄
　者是人得之焉將所似而誘之信者於是
　生惑也反知不實忘情以生慚縱得見眞
　仍以爲薄者是非皆不相了因人以惑其
　情焉況今之君子咸妄執晋國之城社也
　寧知養神反本之至道哉
　范曰一性之所亘古不遷逐物忘返則摇
　蕩恣睢於轉徙之途者多矣厥有繕性俗
　學以求復其初者又且大惑易性認物爲
　己殆亦不知眞宅之所歸而然耶燕人生
　於燕長於楚則逐物而失其性之所況也
　及老而還本國則繕性而求復其初之所
　況也過晋國同行者誑之指城曰燕國之
　城則愀然而形於色指社曰燕國之社則
　喟然而發於聲指舍曰此若先人之廬則
　涓然而泣矣指壠曰此若先人之冢則哭
　不自禁矣既而告之曰此晋國耳乃復大
　慚則大惑易性不知歸其眞宅之況也及
　至燕眞見燕國之城社眞見先人之廬冢
　悲心更微其得失所謂入而後悅之者歟
　之人也雖曰迷而後復固與夫薾然疲役
　而不知所歸者異矣徐無鬼有越人之說
　莊周有舊都之喻義與此合



沖虚至德眞經四解卷之八






沖虚至德眞經四解卷之九聖九
　　　　和光散人高守元集
　　　仲尼(智者不知而自知者也忘智故/無所知用智則無所能知體神)
　　　(而獨運忘情而任理則寂然玄照者/也○盧曰此篇言證無爲之道者方)
　　　(可無所不爲世人但見聖人之跡而/不知所證之本也學者徒知絶情之)
　　　(始而不知皆濟之用皆失其中也○/政和或使則實莫爲則虚徼妙並觀)
　　　(有無不蔽無不忘也無不有也澹然/無極是謂契理○范曰惟忘乎智乃)
　　　(能不用其智惟造乎神乃能不名其/聖若然者入而内觀是非利害不入)
　　　(於胸次故眼如耳耳如鼻鼻如口口/無不同在我者蓋如此也出而外觀)
　　　(則毁譽憂喜不汩於心術故視生如/死視富如貧視人如豕視吾如人在)
　　　(物者蓋如此也力雖服海内而不自/用辯雖彫萬物而不自悅眞知眞能)
　　　(得之在我所謂無爲而/無不爲者其在是乎)
仲尼閒居子貢入侍而有憂名
　政和聖人退藏於密故心不愛樂吉凶與
　民同患故有憂
子貢不敢問
　子貢雖不及性與天道至於夫子文章究
　聞之矣聖人之無憂常流所不及況於賜
　哉所以不敢問者將發明至理惟起余於
　大賢然後微言乃宣耳
出告顔回顔回援琴而歌孔子聞之果召回
入問曰若奚獨樂回曰夫子奚獨憂
　回不言欲㫖問故弦歌以激發夫子之言
　也
孔子曰先言爾志曰吾昔聞之夫子曰樂天
知命故不憂回所以樂也
　天者自然之分命者窮達之數也
　政和樂天則不尤人知命則不尚力任其
　自然不累乎心何憂之有
孔子愀然有問曰有是言哉
　將明此言之不至故示有疑問之色
汝之意失矣此吾昔日之言爾請以今言爲
正也
　昔日之言因事而興今之所明盡其極也
　政和道惡乎往而不存言惡乎存而不可
　隨時之宜之謂是體道之常之謂正故昔
　日之言可以爲是而自今觀之不可以爲
　正也然以昔日之言爲是以今日之言爲
　正其所言者特未定也知時無止證曏今
　故則束於教者豈足以語此
汝徒知樂天知命之無憂未知樂天知命有
憂之大也
　無所不知無所不樂無所不憂故曰大也
　政和眞樂無樂亦無所不樂眞知無知亦
　無所不知修之身故無憂修之天下故有
　憂之大
　范曰退朝曰燕居燕曰間故有所謂燕居
　有所謂間居子貢之學得其言未得其所
　以言夫子之文章可得而聞矣夫子之言
　性與天道不可得而聞也故於聖人之憂
　則有所不敢問顔回之學具體而微造形
　而悟非眞愚也終日不違非助我也無所
　不說故聞聖人之憂則援琴而歌蓋將有
　所激焉此孔子聞之所以果召回入而有
　獨樂之問也體道者常樂涉事者常憂天
　者莫之爲而爲也吾則樂之而不辭命者
　性之所自出也故則知之而無蔽樂天知
　命則鼔萬物而不與聖人同憂俯視世間
　萬事舉無足以累吾心者此回之所以樂
　也雖然止是耳矣猶非其至故孔子以是
　爲昔日之言夫言無常是應時爲正昔之
　所是今或非之昔之所可今或否之汝徒
　知樂天知命之無憂未知其有憂之大是
　未能以今言爲正者也即此以觀列子可
　謂深於易矣王通曰天下皆憂吾獨得不
　憂豈知聖人之意哉
今告若其實修一身任窮達知去來之非我
亡變亂於心慮爾之所謂樂天知命之無憂
也
　此直能定内外之分辯榮辱之境如斯而
　已豈能無可無不可哉
　盧曰夫樂乎天知乎命而不憂感者是時
　濟之道非應用救物之事焉仲尼曰吾昔
　有此言今則異於昔
　政和古之知道者以行止非人所能而在
　天以廢興非力所致而在命不榮通不醜
　窮適來時也適去順也安時而處順哀樂
　不能入也何憂之有然是特修一身者爾
曩吾修詩書正禮樂將以治天下遺來世
　詩書禮樂治世之具聖人因而用之以救
　一時之弊用失其道則無益於理也
非但修一身治魯國而已
　夫聖人知周萬物道濟天下若安一身救
　一國非所以爲聖也
而魯之君臣日失其序仁義益衰情性益薄
此道不行一國與當年其如天下與來世矣
　治世之術實須仁義世既治矣則所用之
　術宜廢若會盡事終執而不舍則情之者
　寡而利之者衆衰薄之始誠由於此以一
　國而觀天下當今而觀來世致弊豈異唯
　圓通無閡者能唯變所適不滯一方
吾始知詩書禮樂無救於治亂而未知所以
革之之方此樂天知命者之所憂
　唯棄禮樂之失不棄禮樂之用禮樂故不
　可棄故曰未知所以革之之方而引此以
　爲憂者將爲下義張本故先有此言耳
　盧曰非詩書禮樂不足以爲治天下之法
　而世之理論不由詩書禮樂所能救焉若
　去其法又無以爲禮之本也此唯有道者
　之所深憂
　政和詩書者載治之言禮樂者載治之具
　孔子體道之眞以治身超然自得乎形色
　名聲之表矣而憫天下之弊故言仁義明
　禮樂吁俞曲折以慰天下之心然世之人
　滅質溺心無以返其性情而復其初則仁
　義益衰而性情益薄其道不行於當年矣
　爲天下後世慮所以憂也
雖然吾得之矣未樂而知者非古人之謂所
樂知也
　莊子曰樂窮通物非聖人故古人不以無
　樂爲樂亦不以無知爲知任其所樂則理
　自無樂任其所知則理自無知
無樂無知是眞樂眞知
　都無所樂都無所知則能樂天下之樂知
　天下之知而我無心者也
故無所不樂無所不知無所不憂無所不爲
　居宗體備故能無爲而無不爲也
詩書禮樂何棄之有革之何爲
　若欲損詩書易治術者豈救弊之道即而
　不去爲而不恃物自全矣
　盧曰知天命之所無可奈何而安其分以
　不憂者君子之常心也古之開物成務濟
　人利俗則不然也不安其樂不任其知先
　天而不違後天而奉天時是眞樂眞知也
　若然者故無不樂無不知故能所不爲矣
　豈復委任之哉是以詩書禮樂誠可以助
　化之本也革之者何爲乎
顔回北面拜手曰回亦得之矣
　所謂不違如愚者也
出告子貢子貢茫然自失
　未能盡符至言故遂至自失也
歸家淫思七日不寢不食以至骨立
　發憤思道忘眠食也
顔回重往喻之乃反丘門弦歌誦書終身不
輟
　既悟至理則忘餘事
　盧曰顔生亞聖之道不違聞而得之矣子
　貢因詩書以爲智故爲言而失其所宗回
　重喻之乃悟爲學之益不知日損之道也
　政和道德不廢安取仁義性情不離安用
　禮樂樂天者有所樂非古人之所謂樂也
　知命者有所知非古人之所謂知也樂天
　者必期於無所樂是謂眞樂知命者必期
　於無所知是謂眞知若是則無所不樂無
　所不知無所不憂無所不爲與化爲人焉
　往而不能化人治詩書禮樂可也退仁義
　擯禮樂亦可也故其始也以詩書禮樂無
　救於治亂及其得也則曰詩書禮樂何棄
　之有革之何爲子貢向也不敢問至其聞
　之茫然自失思無所得則誦書不輟而已
　所謂得其言而未得其所以言者歟
　范曰道之眞以治身所以修一身也不榮
　通不醜窮所以任窮達也適來則安之適
　去則順之則知去來之非我矣不爲軒冕
　肆志不爲窮約趨俗則亡變亂於心慮矣
　所謂樂天知命之無憂者固有在是一將
　不得而駴世則緒餘以爲國家土苴以治
　天下以百姓心爲心者詎能恝然無憂耶
　故詩書禮樂先王之陳迹也此爲治之具
　而非治之道修詩書將以爲治乎而仁義
　日益衰正禮樂將以爲治乎而情性日益
　薄道不行於一國其如天下何道不行於
　當年其如來世何吾知詩書禮樂無救於
　治亂而未知所以革之之方此樂天知命
　者所以若是其多憂也雖然吾得之矣樂
　天者非古人之所謂樂也眞樂無樂任其
　所樂故無所不樂知命者非古人之所謂
　知也眞知無知任其所知故無所不知若
　然者雖曰有憂是豈蒿自以憂世之患者
　哉故能無爲而無所不爲也向之所謂詩
　書禮樂者用之而不必棄因之而不必革
　順物自然無容私焉孰能弊弊然以天下
　來世爲事顔回造於坐忘之妙者也故聞
　聖人之言而有得焉子貢溺於博學之辯
　者也故茫然自失而已
陳大夫聘魯私見叔孫氏叔孫氏曰吾國有
聖人曰非孔丘耶曰是也何以知其聖乎
　至哉此問夫聖人之道絶於群智之表萬
　物所不窺擬見其會通之迹因謂之聖耳
　豈識所以聖也
叔孫氏曰吾常聞之顔回
　至哉此答自非體二備形者何能言其髣
　髴瞻其先後乎以顔子之量猶不能爲其
　稱謂況下斯者乎
曰孔丘能廢心而用形
　此顔回之辭夫聖人既無所廢亦無所用
　廢用之稱亦因事而生耳故俯仰萬機對
　接世務皆形迹之事耳冥絶而灰寂者固
　泊然而不動矣
　盧曰聖人應物而生濟時用導群有以示
　跡不顯眞以化凡焉
陳大夫曰吾國亦有聖人子弗知乎曰聖人
孰謂曰老聃之弟子有亢(古郞反/又音庚)倉子者得
聃之道
　老聃猶不言自得其道亢倉於何得之蓋
　寄得名以明至理之不絶於物理者爾
能以耳視而目聽
　夫形質者心智之室宇耳目者視聽之户
　牖神茍徹焉則視聽不因户牖照察不閡
　墻壁耳
　政和仲尼應物而忘心故見其聖者以爲
　能廢心而用形亢倉子適己而忘形故見
　其聖者以爲能耳視而目聽廢心用形猶
　桔槔俯仰人之所引亦引人也耳視目聽
　與列子心凝形釋骨肉都融同義然何廢
　何用無視無聽聖人之道鳥可致詰此特
　人者見之耳
　范曰心者形之所主形者心之所舍必有
　以刳心乃能廢心故不爲心所累必有以
　使形乃能用形故不爲形所役聖人之所
　以聖既無所廢亦無所用叔孫氏之聞者
　如此故以是稱仲尼也耳主聽目主視精
　全而不虧則其耳徹矣乃或能視神用而
　不竭則其目徹矣乃或能聽聖人之所以
　聖視不以目聽不以耳陳大夫之所見者
　如此故以是而稱亢倉子也
魯侯聞之大驚
　不怪仲尼之用形而怪耳目之易任迹同
　於物故物無駭心
使上卿厚禮而致之亢倉子應聘而至
　汎然無心者無東西之非己
魯侯卑辭請問之亢倉子曰傳之者妄我能
視聽不用耳目不能易耳目之用
　夫易耳目之用者未是都無所用都無所
　用者則所假之器廢也
　盧曰夫耳目者視聽之器也唯神能用之
　若神不在焉則死人之耳目不能視聽矣
　亢倉子知人之所能故不用耳目爲視聽
　之主矣是命耳見而目聞耶此乃傳者不
　曉因妄爲說耳也
魯侯曰此增異矣其道奈何寡人終願聞之
　盧曰魯侯仍未了此意更以爲增加奇異
　焉固請其道矣
亢倉子曰我體合於心
　此形智不相違者也
心合於氣
　此又遠其形智之用任其泊然之氣也
氣合於神
　此寂然不動都忘其智智而都忘則神理
　獨運感無不通矣
神合於無
　同無則神矣同神則無矣二者豈有形乎
　直有其智者不得不親無以自通忘其心
　者則與無而爲一
　盧曰夫體既有質而成礙心則有繫而成
　執體合於心者不在於形礙而在封執也
　故氣之於心雖動而無所執故心合於氣
　者不在封執而在於動用也故氣合於神
　者不在於動而在於了識也神之於無則
　妙絶有形故不在於了識而在於冥眞矣
其有介然之有唯然之音雖遠在八荒之外
近在眉睫之内來干我者我必知之
　唯豁然之無不干聖慮耳涉於有分神明
　所照不以遠近爲差也
乃不知是我七孔四支之所覺心腹六藏之
所知其自知而已矣
　所適都忘豈復覺知之至邪
　盧曰是故有形有音無遠無近來干我者
　皆能知之都不用四支七竅如明鏡高懸
　朗然自照豈運其耳哉也
魯侯大悅他日以告仲尼仲尼笑而不答
　亢倉言之盡矣仲尼將何所云今以不答
　爲答故寄之一笑也
　盧曰寄之一笑者得忘言之㫖也
　政和耳視目聽猶不能外乎形視聽不用
　耳目則離形矣蓋耳目視聽未離乎形猶
　有所不及至於不用耳目則形充空虚視
　乎冥冥聽乎無聲與神爲一世豈足以識
　之體合於心則以外而進内心合於氣則
　以實而致虚氣合於神則立乎不測神合
　於無則動於無方無聽之以耳而聽之以
　氣吾以神遇而不以目視此所謂以無有
　入無間者與介然之有有形之小唯然之
　音有聲之微遠在八荒之外華九方也近
　在眉睫之間非無所也囿於有形感於有
　聲吾雖黜聰明而同乎大通來干我者我
　必知之亦惡知其所以然哉故曰其自知
　而已矣仲尼笑而不答者解顔一笑不知
　答也
　范曰耳目形也視聽用也精神洞徹了無
　所閡者能以耳視而目聽然特能易耳目
　之用而已未至於都無所用若乃無形之
　上獨以神視無聲之表獨以炁聽則耳目
　不用而聰明長存矣故魯侯以是爲增異
　也原其所以致此亦必有道體合於心則
　其體隳矣乃無謬心之韄心合於氣則其
　心凝矣乃無使氣之强氣無不運也其化
　常本於神氣合於神則融而無間矣神無
　不在也其用常託於無神合於無則混而
　爲一矣彼辯物而小則爲介然之有感物
　而應則爲唯然之音其在八荒之外可以
　爲遠乎道亦在是無間於遠其在眉睫之
　内可在爲近乎道亦在是無間於近大智
　並觀物莫能間無有遠近遂知來物外觀
　於身身本無身故七孔四支之所覺吾不
　知也内觀於心心本無心故心腹六藏之
　所知吾不知也眞知無知無所不知是其
　神之所爲乎道之至此則至矣盡矣不可
　以有加矣故魯侯以告仲尼仲尼所以笑
　而不答也
商太宰見孔子曰丘聖者歟孔子曰聖則丘
何敢
　世之所謂聖者據其跡耳豈知所以聖所
　以不聖者哉
然則丘博學多識者也
　示現博學多識耳實無所學實無所識也
　政和夫子既聖矣而曰聖則何敢蓋不居
　其聖也雖博學而無所成名雖多識而一
　以貫之此孔子所以爲集大成
　范曰達巷黨人知足以知聖人者也故曰
　博學而無所成名漢陰丈人知不足以知
　聖人者也故曰博學以擬聖然則聖人無
　名孰得而稱之博學多識特以對商太宰
　而已然其告子貢則曰汝以予爲多學而
　識之者歟予一以貫之何也博學多識者
　道中庸所以同乎人一以貫之者極高明
　所以同乎天
商太宰曰三王聖者歟孔子曰三王善任智
勇者聖則丘不知曰五帝聖者歟孔子曰五
帝善任仁義者聖則丘弗知曰三皇聖者歟
孔子曰三皇善任因時者聖則丘弗知
　孔子之博學湯武之干戈堯舜之揖讓義
　黃之簡朴此皆聖人因世應務之麤跡非
　所以爲聖者所以爲聖者固非言迹之所
　逮者也
　盧曰將明大道之非跡也代人所詮者徒
　知其跡耳故夫子因衆人之所常見欲明
　至眞之聖人也
　政和皇言道帝言德王言業善任因時所
　以行道善任仁義所以成德善任智勇所
　以修業然有爲之累非無爲之事故曰聖
　則丘弗知也雖然皇也帝也王也應時而
　造所任者跡也其所以跡非其所以聖
　范曰王言業故善任智勇帝言德故善任
　仁義皇言道故善任因時是皆應世之麤
　跡耳豈其所以聖哉故夫子皆曰弗知又
　因以見其不居聖也
商太宰大駭
　世之所謂聖者孔子皆云非聖商太宰所
　以大駭也
曰然則孰者爲聖孔子動容有間曰西方之
人
　聖豈有定所哉趣舉絶遠而言之也
有聖者焉不治而不亂
　不以治治之故不可亂
不言而自信(言者/不信)不化而自行
　爲者則不能化此能盡無爲之極也
蕩蕩乎民無能名焉
　何晏無名論曰爲民所譽則有名者也無
　譽無名者也若夫聖人名無名譽無譽謂
　無名爲道無譽爲大則夫無名者可以言
　有名矣無譽者可以言有譽矣然與夫可
　譽可名者豈同用哉此比於無所有故皆
　有所有矣而於有所有之中當與無所有
　相從而與夫有所有者不同同類無遠而
　相應異類無近而不相違譬如陰中之陽
　陽中之陰各以物類自相求從夏日爲陽
　而夕夜遠與冬日共爲陰冬日爲陰而朝
　晝遠與夏日同爲陽皆異於近而同於遠
　也詳此異同而後無名之論可知矣凡所
　以至於此者何哉夫道者惟無所有者也
　自天地以來皆有所有矣然猶謂之道者
　以其能復用無所有也故雖處有名之域
　而没其無名之象由以在陽之遠體而忘
　其自有陰之遠類也夏侯玄曰天地以自
　然運聖人以自然用自然者道也道本無
　名故老氏曰强爲之名仲尼稱堯蕩蕩無
　能名焉下云巍巍成功則强爲之名取世
　所知而稱耳豈有名而更當云無能名焉
　者耶夫唯無名故可得遍以天下之名名
　之然豈其名也哉推此足喻而終莫悟是
　觀泰山崇崛而謂元氣不浩芒者也
丘疑其爲聖弗知眞爲聖歟眞不聖歟
　聖理冥絶故不可擬言唯疑之者也
商太宰嘿然心計曰孔丘欺我哉
　此非常識所及故以爲欺罔也
　盧曰夫立跡以崇教明行以興化者皆救
　俗之賢聖耳若夫體大道者覆載如天地
　化行若四時不見有可治而不可亂者不
　假立言而爲信者沛然而澤利萬物裒然
　而含識皆生蕩蕩難明此爲聖者寄之於
　方所立言以辯之猶恐未爲至也故以疑
　似而遣言斯乃太宰所不知以爲夫子誑
　之耳
　政和莊子論燧人伏羲神農黃帝唐虞以
　來其爲天下皆以爲德之下衰孔子以三
　皇五帝三王之治爲不知其聖乃日西方
　之人有聖者焉蓋道歲也聖人時也五帝
　三王之治閲衆甫於亨嘉之會猶時之有
　春夏也見其外王之業而已故曰不知其
　聖西方之人去華而復質猶時之有秋冬
　也靜而聖而已故曰有聖者焉夫有不治
　也然後治之無事於治何亂之有故不治
　而不亂待言而信者信不足也默然而喻
　故不言而自信道化之行猶有行之之迹
　化而無迹敦推行是故不化而自行此之
　謂莫之爲而常自然也道不可名無所畛
　域故曰蕩蕩乎民無能名焉雖然聖不可
　知謂是爲聖豈眞是哉故疑其爲聖而已
　商太宰以其言不近人情故始也驚怖而
　大駭且求之度數而弗得故其終默然心
　計而以孔子爲欺我也
　范曰夫有土者有大物也有大物者不可
　以物物而不物故能物物是古之人門在
　宥天下不聞治天下也自三代以下者釋
　示恬淡無爲而悅夫啍啍之意屈折禮樂
　以正天下之形吁俞仁義慰天下之心名
　曰治之亂敦甚焉然則聖人之治也治外
　乎正而後行確乎能其事者而已故從容
　無爲而萬物煩累吾又何暇治天下哉于
　以設教則無言之之累爾其自信于以運
　化則無化之之迹爾其自行道常無名自
　人觀之雖見夫蕩蕩其大而無名之朴終
　無得而稱之也百姓謂我自然帝力於我
　何有莊子所謂聖人無名者其是歟然聖
　與不聖方其致疑而未之或知也殆將進
　乎聖而不可知之神矣商太宰不足以語
　此故以孔子之言爲欺我哉
子夏問孔子曰顔回之爲人奚若子曰回之
仁賢於丘也曰子貢之爲人奚若子曰賜之
辯賢於丘也曰子路之爲人奚若子曰由之
勇賢於丘也曰子張之爲人奚若子曰師之
莊賢於丘也(猶矜/莊也)子夏避席而問曰然則四
子者何爲事夫子曰居吾語汝夫回能仁而
不能反
　反變也夫守一而不變無權智以應物則
　所適必閡矣
　盧曰可與適道未可與權
賜能辯而不能訥
　盧曰有進取之能未階乎道也
由能勇而不能怯
　盧曰但知其雄不能守其雌也
師能莊而不能同
　辯而不能訥必虧忠信之實勇而不能怯
　必傷仁恕之道莊而不能同有違和光之
　義此皆滯於一方也
　盧曰自守矜嚴不能同物失於和也
兼四子之有以易吾吾弗許也
　四子各是一行之極設使兼而有之求變
　易吾之道非所許
此其所以事吾而不貳也
　會同要當寄之於聖人故欲罷而不能也
　盧曰兼有仁辯嚴勇吾且不與之易況不
　能兼之夫子能兼四子之不能也故事我
　而不貳心矣此論道之大者更在其行藏
　之卷耳
　政和聖人之道極高明而道中庸或過或
　不及皆非道也賢者過之聖人無取焉回
　能仁而不能反非大仁也賜能辯而不能
　訥非大辯也由能勇而不能怯非大勇也
　師能莊而不能同非和光也雖不該不遍
　在道一曲然各有所長時有所用乃若夫
　子之大全則備道而兼有之彼數子者仰
　聖人而自知其小則孔子雖各以其所能
　爲賢於己而彼其所事我者亦安能貳己
　哉
　范曰顔淵得其行而未得其所以行故雖
　或不違於三月之乆未能克己於一日之
　間豈非能仁而不能反者耶于貢得其言
　而未得其所以言故孔子列之言語之科
　孟子稱其說辭之善豈非能辯而不能訥
　者耶乗桴之游或譏其好勇過我三軍之
　問或譏其臨事而懼則由能勇而不能怯
　可知飾堂堂之容難與爲仁持嘐嘐之志
　不掩其行則師能莊而不能同可知之四
　子者皆非全才故兼其有以易吾聖人弗
　許也然則夫子之道其猶海乎或小或大
　或多或寡各隨所取而有得焉耳

沖虚至德眞經四解卷之九










沖虚至德眞經四解卷之十聖十
　　　仲尼
子列子既師壺丘子林(日損/之師)友伯昏瞀人乃
居南郭從之處者日數而不及
　來者相尋雖復日日料簡猶不及盡也
雖然子列子亦微焉
　列子亦自不知其數也
朝朝相與辯無不聞
　師徒相與講肄聞於遠近
　盧曰來者既多列子亦不知其數日日談
　講聖人之跡無不聞也
而與南郭子連墻二十年不相謁請
　其道玄合故至老不相往來者也
相遇於道目若不相見者(道存則/視廢也)門之徒役
以爲子列子與南郭子有敵不疑(敵/讎)
　盧曰衆疑有讎怨見不相往來也
有自楚來者問子列子曰先生與南郭子奚
敵子列子曰南郭子貌充心虚耳無聞目無
見口無言心無知形無惕往將奚爲
　充猶全也心虚則形全矣故耳不惑聲目
　不滯色口不擇言心不用知内外冥一則
　形無震動也
　盧曰貌全而心至終不耳目心口之爲辯
　也故心無所用知形無所憂惕
雖然試與汝偕往閲弟子四十人同行
　此行也豈復簡優劣計長短數有四十故
　宜而記之也
見南郭子果若欺魄焉而不可與接
　欺魄士人也一說云欺頭神凝形喪外物
　不能得闚之矣
顧視子列子形神不相偶而不可與群
　神役形者也心無思慮則貌無動用故似
　不相攝御豈物所得群也
　盧曰閲簡弟子往見之果若欺魄爲像人
　若令之欺頭者形神不可與接也
南郭子俄而指子列子之弟子末行與言
　偶在末行非有貴賤之位遇感而應非有
　心於物也
衎衎然若專直而在雄者
　夫理至者無言及其有言則彼我之辯生
　矣聖人對接俯仰自同於物故觀其形者
　似求是而尚勝也
　盧曰末行者情未忘於是非耳衎衎然求
　勝之氣耳
子列子之徒駭之
　見其尸居則自同於土木見其接物則若
　有是非所以驚
反舍咸有疑色
　盧曰疑其未忘勝負之心
　范曰南明也居南郭則自幽而即明之意
　從之處者日數而不及以言保汝之衆也
　朝朝相辯無不聞以言肆業之勤也而與
　南郭子連墻二十年不相謁請則又其道
　之兼忘而不相往來者相遇於道目若不
　相見則又其道之默契而無所用見者門
　之徒役遂以爲有敵不疑曾不知夫體道
　之人彼我混冥未嘗立敵也有自楚來而
　問者子列子告之以南郭子其貌充矣則
　全而不虧其心虚矣則刳而無物耳之聞
　也反聽而已目之見也内視而已默而識
　之以口則無言覺而冥之以知則無知若
　然則踐形而上又孰有惕然震悸者彼且
　離人而常寂焉往而爲妄行而僞故曰往
　將奚爲雖然道無往而不存亦無往而不
　可閲弟子四十人同行者言其與有足者
　偕至於丘也見南郭子果若欺魄焉而不
　可與接則熱然似非人矣顧視子列子形
　神不相偶而不可與群則答然似喪禍矣
　南郭子俄而指子列子之弟子末行者與
　言則又採而出感而應而不得已而有言
　焉是其言也猶時女也曷嘗有心於爲言
　哉故自外觀矣殆見其衎衎然以道自樂
　其靜也專其動也直雖若有尚物求勝之
　心而所謂不雄成者常自若也彼偕來之
　衆方且疑其以道與世亢又烏能無驚乎
　哉
子列子曰得無意者無言進知者亦無言
　窮理體極故言意兼忘
用無言爲言亦言無知爲知亦知
　方欲以無言廢言無知遣知希言傍宗之
　徒固未免於言知也
無言與不言無知與不知亦言亦知
　比方亦復欲全自然處無言無知之域此
　即復是遣無所遣知無所知遣無所遣者
　未能離遣知無所知者曷嘗忘知固非自
　然而忘言知也
亦無所不言亦無所不知亦無所言亦無所
知
　夫無言者有言之宗也無知者有知之主
　也至人之心豁然洞虚應物而言而非我
　言即物而知而非我知故終日不言而無
　玄默之稱終日用知而無役慮之名故得
　無所不言無所不知也
如斯而已汝奚妄駭哉
　不悟至妙之所會者更麤至高之所適者
　反下而便怪其應寂之異容動止之殊貌
　非妄驚如何
　盧曰至知之與意兩俱忘言也若優劣不
　等則須用言以導之用無言之言無知之
　知亦何異乎言之與知雖然有道自當辯
　之則未嘗言未嘗不言未嘗知未嘗不知
　理正合如此而已汝何妄怪哉
　政和日數而不及者言偕來者衆而夫子
　之不可及也列子亦微焉者言列子之道
　亦不可得而見也朝朝相與辯而不聞者
　道不可聞聞而非也不得已而有辯則其
　所聞也亦淺矣連墻二十年不相請謁則
　與老子所謂不相往來同意相遇於道目
　若不相見則不必目擊而道固存矣百骸
　九竅賅而存焉所謂貌充也窅然空然視
　之不見所謂心虚也有人之形故耳目口
　形貌無不充無人之情故無聞無見無言
　無知無惕其室虚矣欺魄若存形而非眞
　猶所謂象人也形神不相偶謂神不守形
　衎衎然若專直而在雄者謂不能知雄而
　守雌以列子之道南郭且視之如此此其
　徒所以駭之而咸有疑色也言者所以傳
　道也言所以在意得意而忘言故曰得意
　者無言可以言論者物之祖也而不知内
　矣故曰進知者亦無言用無言爲言亦言
　者至言也無知爲知亦知者至知也以我
　之無言合道之不言以我之無知合道之
　不知由得意與進知者觀之亦所以爲言
　亦所以爲知也其道不外乎此何妄駭之
　有
　范曰意之所隨者不可以言傳也故得意
　者無言知之所不能知者辯不能舉也故
　進知者亦無言無言者道也用無言爲言
　者亦未能忘言無知者道也用無知爲知
　者亦未能忘知雖未嘗忘言有所謂未之
　嘗言者亦在可言之域雖或未忘知有所
　謂未之或知者亦在可知之域曰言曰知
　本無所遣亦無所累應物而言亦無所不
　言也而實無所言即物而知亦無所不知
　也而實無所知嚮之所謂道者如斯而已
　汝將何驚耶
子列子學也(上章云列子/學乗風之道)三年之後心不敢
念是非口不敢言利害始得老商一眄而已
五年之後心更念是非口更言利害老商始
一解顔而笑七年之後從心之所念更無是
非從口之所言更無利害夫子始一引吾並
席而坐
　眄笑並坐似若有褒貶升降之情夫聖人
　之心應事而感以外物少多爲度豈定於
　一方哉
九年之後横心之所念横口之所言亦不知
我之是非利害歟亦不知彼之是非利害歟
外内進矣而後眼如耳耳如鼻鼻如口口無
不同心凝形釋骨肉都融不覺形之所倚足
之所履心之所念言之所藏如斯而已則理
　無所隱矣
　黃帝篇已有此章釋之詳矣所以重出者
　先明得性之極則乗變化而無窮後明順
　心之理明無幽而不照二章雙出各有攸
　趣可不察哉
　盧曰老子曰大智若愚大辯若訥人徒知
　言之爲異不知夫不言不知之爲同故
　黃帝篇中明用無言之言以濟人此篇復
　重論言明用言之不殊於無矣
　政和始得一眄言道存於曰擊之間解顔
　而笑言心得於形釋之外引之並席而坐
　則進而與之俱内外進矣則妙而不可測
　也形充空虚故心凝形釋骨肉都融造形
　上極故理無所隱也
　范曰御風而行猶有所待故上篇論乗風
　之道此不復言以明列子之學匪直止是
　而已
初子列子好游壺丘子曰禦寇好游游何所
好列子曰游之樂所玩無故
　言所適常新也
人之游也觀其所見我之游也觀其所變
　人謂凡人小人也惟睹榮悴殊觀以爲休
　戚未覺與化俱往勢不暫停
游乎游乎未有能辯其游者
　人與列子游則同所以游則異故曰游乎
　游乎明二觀之不同也未有辯之者言知
　之者鮮矣
　盧曰翫物之變遷謝無恒人但樂其見吾
　觀其化此所以異於人
壺丘子曰禦寇之游固與人同歟而曰固與
　人異歟凡所見亦恒見其變
　苟無暫停之處則今之所見常非向之所
　見則觀所以見觀所以變無以爲異者也
玩彼物之無故不知我亦無故
　彼之與我與化俱往
務外游不知務内觀外游者求備於物内觀
者取足於身取足於身游之至也求備於物
游之不至也
　人雖七尺之形而天地之理備矣故首圓
　足方取象於二儀鼻隆口窊比象山谷肌
　肉達於土壤血脉屬於川瀆温蒸同乎炎
　火氣息不異風雲内觀諸色靡有一物不
　備豈須仰觀俯察履涉朝野然後備所見
　盧曰汝自以異於人人之所視未嘗異汝
　也何者汝知物知物之變遷不知汝之無
　故但外游而不内觀雖感物而亡身斯爲
　至矣亦何必求備於外游乎
於是列子終身不岀自以爲不知游
　既聞至言則廢其游觀不出者非自匿於
　門庭者也
　政和所玩無故則常新也人之游也觀其
　所見於貌像聲色而已我之游也觀其所
　變則在消息盈虚未有能辯其游者言兩
　者之異未之或知也然以性見者於其所
　見亦常見其變也故曰凡所見亦常見其
　變以我徇彼則徒見彼之無故反外照内
　則在我者未嘗不常新也故曰玩彼物之
　無故不知我亦無故務外游者與物俱徂
　見物不見性内觀者反身而誠見性不見
　物窮響以聲此求備於物之類也處陰休
　影此取足於身之類也故游之至與不至
　唯内外之爲辯列子終身不出則反求諸
　己之謂也
壺丘子曰游其至乎
　向者難列子之言游也未論游之以至故
　重叙也
至游者不知所適至觀者不知所眂
　内足於己故不知所適反觀於身故不知
　所眡
物物皆游矣物物皆觀矣
　忘游故能遇物而游忘觀故能遇物而觀
是我之所謂游是我之所謂觀也
　我之所是蓋是無所是耳所適常通而無
　所凝滯則我之所謂游觀
故曰游其至矣乎游其所矣乎
　盧曰夫形無所適目無注視則物無不視
　而物無不游矣若此游觀者眞至游矣乎
　政和至游者因性而動者也至觀者即性
　而見者也有所適則有盡性豈有盡者哉
　故至游者不知所適有所眡則有硋性豈
　有硋者哉故至觀者不知所眡無所不游
　而實無所游無所不觀而實無所觀上與
　造物者游如斯而已故曰游其至矣乎
　范曰物化無窮在彼爲故在此爲新有陰
　有陽而新故相除者天也有處有辯而新
　故相除者人也游之樂所玩无故則所適
　常新矣然人之游也觀其所見則以物之
　榮觀爲可樂而已我之游也觀其所變則
　又與造物者游而觀復於芸芸之間也游
　乎游乎孰知其所然哉子列子之好游蓋
　明夫此雖然物我異觀猶非其至故以人
　之游爲觀其所見不知亦恒見其變也以
　游之樂爲所玩無故不知我亦無故也是
　直務外游而不務内觀者耳又烏能逍遥
　無爲而游於物之所不得遯而皆存者耶
　莊子曰人有能游且得不游乎人而不能
　游且得游乎唯體道者乃能游於世而不
　僻故務内觀者則由勝之内行乎無名者
　也務外游者求備於物則由勝之外志乎
　期費者也取足於身所觀在道游之至也
　求備於物所游在物游之不至也游之爲
　樂若是其異故列子自以爲不知游而壺
　丘子復告之以游觀之說焉夫鞅掌以觀
　無妄者是謂至游不知所適則自適而已
　大觀而物無不可者是謂至觀不知所眡
　則内眡而已夫若然者道不違物物無非
　道則物物皆游物物皆觀是我之所謂游
　是我之所謂觀也萬物皆備於我反身而
　誠樂莫大焉又何必以外游爲務哉道其
　至此則至矣盡矣不可以有加矣古之人
　人知之亦囂囂人不知亦囂囂者庶幾乎
　此也
龍叔謂文摯曰子之術微矣吾有疾子能已
乎文摯曰唯命所聽然先言子所病之證
　盧曰文摯所醫止於藏府骨肉之疾耳龍
　叔所說忘形出俗之心耳不與俗類自以
　爲疾焉
龍叔曰吾鄉譽不以爲榮國毁不以爲辱得
而不喜失而弗憂視生如死視富如貧視人
如豕
　無往不齊則視萬物皆無好惡貴賤
視吾如人(忘彼/我也)處吾之家如逆旅之舍(不有/其家)
觀吾之鄉如戎蠻之國(天下/爲一)凡此衆疾爵賞
不能勸刑罰不能威盛衰利害不能易哀樂
不能移固不可事國君交親友御妻子制僕
隸
　夫人所以受制於物者以心有美惡體有
　利害苟能以萬殊爲一貫其視萬物豈覺
　有无之異故天子所不能得臣諸候所不能
　得友妻子所不能得親僕隸所不能得狎也
此奚疾哉奚方能已之乎
　盧曰莊子曰譽之不加勸毀之不加沮定
　乎内外之分辯乎榮辱之境也夫契其神
　而忘其形者則貧富死生人畜彼此皆過
　客耳夫何異哉今用心之若此也則君臣
　朋友之道廢愛憎喜怒之心絶矣何方能
　愈之耶
文摯乃命龍叔背明而立文摯自後向明而
望之既而曰嘻吾見子之心矣方寸之地虚
矣幾聖人也子心六孔流通一孔不達
　舊說聖人心有七孔也
今以聖智爲疾者或由此乎非吾淺術所能
已也
　盧曰背明而立者反歸於凡俗之慮也向
　明而望者仰側至道之心也方寸虚者縁
　執書也一孔不達者未盡善也夫七竅俱
　通者寧復以聖智之道爲病耶此病非文
　摯所能止
　政和子之術微矣言其微妙之謂也龍叔
　所告以爲疾文摯所命謂之病則欲知其
　受疾之始而己毁譽不能榮辱得失不能
　憂喜死生不能變其心貧富不能累其形
　視人如豕則忘人之貴於物視我如人則
　忘我之異於人處吾之家如逆旅之舍則
　無留居也觀吾之鄉如戎蠻之國則不擇
　地也凡此衆疾爵賞不能勸刑罰不能威
　則既不受制於人盛衰利害不能易哀樂
　不能移則又不見役於物仰固不可以事
　國君交親友俯固不可以御妻子制僕隸
　也昔之以天下辭者皆曰適有幽憂之病
　則命龍叔背明而立向明而望之疑其有
　幽憂之疾故也聖人之道莫貴乎虚今日
　吾見子之心方寸之地虚矣則幾聖人者
　也耳目鼻口皆關於心六孔流通則眼如
　耳耳如鼻鼻如口之謂也一孔不達則心
　凝矣視彼外物何足以爲之累然且謂之
　疾者豈病忘之類歟
　范曰古之體道者萬物一視而無彼此之
　擇衆態一齊而垑親疏之間雖以天下譽
　之得其所謂謦然不顧雖以天下非之失
　其所謂儻然不受得自是也吾無所喜失
　自是也吾無所憂不以生爲可樂死爲可
　哀自生自死而已不以富爲可欲貧爲可
　惡自貧自富而已視人如豕忘貴賤也視
　吾如人忘彼我也處吾之家如逆旅之舍
　則以家觀家而無不同矣觀吾之鄉如戎
　蠻之國則以鄉觀鄉而無不同矣夫若然
　者雖有軒冕之賞弗能勸雖有斧鉞之威
　弗能禁盛衰利害不能易也哀樂之變不
　能移也天子所不得臣諸侯不得友近而
　妻子不得而親賤而僕隸不得而狎其道
　之大同若此彼且以之爲疾而冀其發藥
　焉殊不知此非藥石之所攻也文摯乃命
　龍叔背明而立則以體道爲心者欲其趨
　至幽之域故爾文摯自後向明而望之則
　以治人爲事者欲其離至幽之方故爾既
　而曰嘻吾見子之心矣方寸之地虚矣則
　圓明之府瑩無纖埃而造乎刳心之妙矣
　聖人之道其殆庶幾乎故曰子心六孔流
　通一孔不達蓋所謂未達一間者夫如是
　又豈淺術所能已也
無所由而常生者道也
　忘懷任遇通亦通窮亦通其无死地此聖
　人之道者也
　盧曰至道常存不由外物
由生而生故雖終而不亡常也
　老子曰死而不亡者壽通攝生之理不失
　元吉之會雖至於死所以爲生之道常存
　此賢人之分非能忘懷闇得自然而全者
　也
　盧曰眞常順理隨形死生而自不亡者道
　之常也
由生而亡不幸也
　役智求全貴身賤物違害就利務内役外
　雖之於死蓋由於不幸也
　盧曰貪有生而亡道者不幸也
有所由而常死者亦道也
　行必死之理而之必死之地此事實相應
　亦自然之道也
　盧曰俗聞禮教之道必分而至死者
由死而死故雖未終而自亡者亦常
　常之於死雖未至於終而生理亦盡亦是
　理之常也
　盧曰愛生死之身行生死之教而不存道
　俗以爲常
由死而生幸也
　犯理違順應死而未及於死此誤生者也
　盧曰居遷謝之業而節於嗜慾者亦爲知
　生之幸也
　故無用而生謂之道用道得終謂之常
　用聖人之道存亡而得理也
有所用而死者亦謂之道用道而得死者亦
謂之常
　乗凶危之理以害其身亦道之常也
　盧曰不役智以全者道也用此道而終者
　常也俗士役其智以至死以爲濟物之道
　也用此道而至死亦謂之常衆所樂者衆
　爲道衆所安者衆爲常然則出離之道與
　世間之道名同而實異也
　政和所貴乎道者謂其可以死生也道獨
　存而常今亦無往而不存獨存而常今故
　曰無所由而常生無往而不存故曰有所
　由而常死由其道而生則雖死而不亡是
　理之常也故曰由生而生故雖終而不亡
　常也乃若由生而亡非正命也故曰不幸
　也由其道而死則未終而亡不以爲變故
　曰雖未終而自亡者亦常乃若由死而生
　則罔之生也幸而免爾故曰由死而生幸
　也造化之所始陰陽之所變既化而生又
　化而化由於道聽於命方生方死乃常然
　耳
　范曰道二死與生而已生者造化之所始
　死者陰陽之所變體道之人通乎物之所
　造故死生亦大矣不得與之變也一將入
　於晝夜之道墮乎出入之機則出生入死
　莫覺莫悟或悅生而累形或忘生而徇利
　烏知其所以然哉故列子於此推而明之
　無所由而常生者可以生而生也可以生
　而生而雖考終厥命而有不亡之理此其
　所以爲常也若夫由生而亡是直不幸而
　已顔子之夭是也有所由而常死者可以
　死而死也可以死而死則雖未終其天年
　而有自亡之道此其所以爲常也若夫由
　死而生是直幸而免而已盜跖之壽是也
　夫無所用而生者任自然之道乃能用道
　而得終有所用而死者行必死之道乃能
　用道而得死皆謂之常可也若幸不幸則
　言其變而已
季梁之死楊朱望其門而歌
　盡生順之道以至於亡故無所哀也
隨梧之死楊朱撫其尸而哭
　生不幸而死故可哀也
隸人之生隸人之死衆人且歌衆人且哭
　隸者猶群輩也亦不知所以生亦不知所
　以死故哀樂失其中或歌或哭也
　盧曰得全生之理而歸盡者聖賢所以不
　哀也失眞以喪理與至於死者賢智所以
　傷也凡衆人之生死歌哭皆物之常何知
　其所至哉
　政和死而不亡則其死可樂所以望其門
　而歌不幸而死則其死可哀所以撫其尸
　而哭乃若隸人之生死則或相和而歌或
　相環而哭又烏知死生之所在
　范曰傳曰子於是日哭則不歌夫歌哭異
　道禮之吉凶所以不相干也唯體道之人
　則不然故季梁以道爲任其死也楊朱望
　其門而歌豈非以順受其正則於死爲不
　足哀故歟古之人有臨尸而歌者如此而
　已隨梧不能忘我其死也楊朱撫其尸而
　哭豈非以不幸而死則於其死爲不敢樂
　故歟古之人有人哭亦哭者如此而已雖
　然悲樂者德之耶至人豈有心於爲是哉
　雖望門而歌曾不知今之歌者其誰乎雖
　撫尸而哭殆非噭噭然隨而哭之也與夫
　隸人之生死而衆人且歌衆人且哭者異
　矣
目將眇者先睹秋豪
　盧曰老人之視也遠則見近則昏是失明
　之漸也
耳將聾者先聞蚋飛
　盧曰秦呼蚊爲蚋患耳者聞耳中蟲飛之
　聲是失聰之漸也
口將爽者先辯淄澠
　爽者差也淄澠水異味既合則難辯别也
　盧曰余陵反二水名在齊地
鼻將窒者先覺焦朽
　焦朽者有節之氣亦微而難别也
體將僵者先亟犇佚
　僵者仆也如顔淵知東野之御馬將奔也
　與人之理亦然
心將迷者先識是非
　目耳口鼻身心此六者常得中和之道則
　不可渝變居亢極之勢莫不頓盡故物之
　弊必先始於盈滿然後之於虧損矣窮上
　反下極盛必衰自然之數是以聖人居中
　履和視目之所見聽耳之所聞任體之所
　能順心之所識故智周萬物終身全具者
　也
　盧曰口失正味則别有所辯鼻失所聞則
　别有所覺體將僵仆必先奔馳心迷至道
　在於是非是非所以彰道之所以亡
故物不至者則不反
　要造極而後還故聰明强識皆爲闇昧衰
　迷之所資
　盧曰反其常執則階於至道矣故曰視秋
　豪之末者不見太山聽蚊蚋之音者不聞
　雷霆故莊子曰膠離朱之目故天下皆明
　矣戾工輸之指故天下皆巧矣合儒墨之
　學矜是非之名以爲富記糟粕之跡以爲
　能欲反於眞何方可致也故易曰無思也
　無爲也寂然不動感而遂通此聖人所以
　殷勤於至道也
　政和物極心反是事之變一受其成形不
　亡以待盡故未免乎累聖人不位乎其形
　冥冥之中獨見曉焉無聲之中獨聞和焉
　豈以形累神哉
　范曰睹秋豪者將以爲明曾不知五色令
　人目盲也聞蚋飛者將以爲聰曾不知五
　音令人耳聾口之於味固有能辯淄澠者
　矣而五味濁口或至於使口厲爽鼻之於
　臭固有能覺焦朽者矣而五臭薰鼻或至
　於困惾中顙體將僵者先亟奔佚此東野
　之馬所以至於必敗也心將迷者先識是
　非此是非之彰道之所以虧也物極則反
　自然之理聖人覺此而冥焉消息盈虚與
　時俱行進退存亡不失其正耳目之視聽
　一無所役鼻口之納嘗一未嘗縱體合於
　心心合於氣死生亦大矣而無變于己況
　得喪禍福之所介乎
沖虚至德眞經四解卷之十










沖虚至德眞經四解卷之十一聖十一
　　　仲尼
鄭之圃澤多賢
　有道德而隱默者也
東里多才
　有治能而參國政者
　盧曰脩崇道德者賢習文審刑者才
圃澤之役有伯豐子者(役猶/弟子)行過東里遇鄧
析
　鄧析鄭國辯智之士執兩可之說而時無
　抗者作竹書子産用之也
鄧析顧其徒而笑曰爲若舞彼來者奚若
　世或謂相嘲調爲舞弄也
其徒曰所願知也(知猶/聞也)
　盧曰鄧析自矜於其同侣爲而欲欺弄於
　伯豐析之門人咸願如此也
鄧析謂伯豐子曰汝知養養(上去聲/下上聲)之義乎
　盧曰張湛云上音颺字下音癢字
愛人養而不能自養者犬豕之類也養物而
物爲我用者人之力也使汝之徒食而飽衣
而息執政之功也
　喻彼爲犬豕自以爲執政者也
長幼群聚而爲牢藉庖厨之物奚異犬豕之
類乎伯豐子不應
　非不能應譏而不應
　盧曰嫌其不知本不足與言也
伯豐子之從者越次而進曰大夫不聞齊魯
之多機乎
　機者巧也多巧能之人
有善治土木者有善治金革者有善治聲樂
者有善治書數者有善治軍旅者有善治宗
廟者群才備也而無相位者無能相使者
　事立則有所不周藝成則有所不兼巧偏
　而智敵者則不能相君御者也
而位之者無知使之者無能而知之與能爲
之使焉
　不能知衆人之所知不能爲衆人之所能
　群才並爲之用者不居知能之地而無惡
　無好無彼無此則以無爲心者也故明者
　爲視聽者爲聰智者爲謀勇者爲戰而我
　無事焉荀粲謂傅嘏夏侯玄曰子等在世
　榮問功名勝我識减我耳嘏玄曰夫能成
　功名者識也天下孰有本不足而有餘於
　末者耶答曰成功名者志也局之所弊也
　然則志局自一物也固非識之獨濟我以
　能使子等爲貴而未必能濟子之所爲也
執政者廼吾之所使子奚矜焉鄧析無以應
目其徒而退
　夫任群才以爲理因衆物以爲用使雞犬
　牛馬咸得其宜士農工商各安其位者唯
　有道者能之耳豈汝曹自致耶汝徒見其
　末而不識其本欲以螳蜋之臂而拒車轍
　者是不知量也鄧析理析而恥見其徒故
　目之而去也
　政和百家衆技不能相通譬如耳目鼻口
　也各有所長時有所用然有眞君存焉其
　使形者也治土木金革以爲器治聲樂書
　數以爲用治軍旅以禦外治宗廟以善内
　群才可謂備矣然皆有之以爲利者必無
　之以爲用廼能總而一之蓋有爲則有所
　不能爲無爲則無所不爲故曰位之者無
　知使之者無能而知之與能爲之使焉鄧
　析不通乎此以執政自矜宜其見笑於大
　方之家伯豐子不應則不言之辯也
　范曰賢以德言才以能言伯豐子即上篇
　所謂弟子伯豐是也鄧析操兩可之說設
　無窮之辭蓋辯者之囿故以養養之義難
　伯豐子也傳曰巧者勞而智者憂無能者
　無所求飽食而遨遊夫體道之人去其智
　巧而復於無能則食而飽衣而息固未嘗
　有爲也彼且以是爲犬豕之類宜乎伯豐
　子之能以不應歟若夫齊魯之多機有土
　木金革之工有聲樂書數之藝有治軍旅
　以即戎者有治宗廟以奉祀者群才必備
　莫能相兼故無相位無相使者殆亦巧者
　勞而智者憂之類歟然則天下之治能者
　多矣百家衆技皆有所長時有所用譬如
　耳目鼻口不能相通見天地之純全明古
　人之大體者唯聖人而已故不務知衆人
　之所知而有知者爲之用不强能衆人之
　所能而有能者爲之役又孰弊弊然以胥
　易技係勞形休心爲事耶老氏所謂用人
　之力者如此而已
公儀伯以力聞諸候堂谿公言之於周宣王
王備禮以聘之公儀伯至觀形懦夫也
　懦者弱也
宣王心惑而疑曰女之力何如公儀伯曰臣
之力能折春螽之股堪秋蟬之翼(堪猶/勝也)王作
色曰吾之力能裂犀兕之革曳九牛之尾猶
憾其弱(憾/恨)女折春螽之股堪秋蟬之翼而力
聞天下何也公儀伯長息退席曰善哉王之
問也臣敢以實對臣之師有商丘子者力無
敵於天下而六親不知以未嘗用其力故也
　以至柔之道御物物無與對故其功不顯
臣以死事之乃告臣曰人欲見其所不見視
人所不窺欲得其所不得修人所不爲
　人每攻其所難我獨爲其所易
　盧曰衆人之所爲衆人之所視者皆利名
　之道動用之跡耳衆人所窺不爲者斯乃
　有道者之所遊故能無敵天下者力無對
　也
故學昧者先見輿薪學聽者先聞撞鐘夫有
易於内者無難於外
　古人有言曰善力舉秋毫善聽聞雷霆亦
　此之謂也
於外無難故名不出其一道
　道至功玄故其名不彰也
　盧曰輿薪近物也撞鐘巨聲也夫易聞易
　見自近而及遠也夫善爲生者先養其神
　神全則無爲之功著則外物無不通故曰
　有易於内者無難於外也是以得之於一
　心成之於一家故外人不知也
今臣之名聞於諸侯是臣違師之教顯臣之
能者也
　未能令名迹不顯者也
然則臣之名不以負其力者也
　愈免於矜故能致此也
以能用其力者也
　善用其力者不用其力也
　不猶愈於負其力者乎(矜能/顯用)
　盧曰我雖不及師之隱晦其迹也豈不猶
　負其能而自顯乎夫合大道而化萬物者
　爲有力也故莊子曰藏山於澤藏舟於壑
　有力者夜半負之而趨昧者猶不知也而
　宣王誤爲筋力耳
　政和積衆小不勝爲大勝者唯聖人能之
　豈尚力之謂哉此不用力所以爲眞有力
　者歟學者學其所不能學也故曰人欲見
　其所不見視人所不窺欲得其所不得修
　人所不爲自有所見棄而忘之以至於無
　見則視乎冥冥無以異於見奥薪也自有
　所聞棄而忘之以至於無聞則聽乎無聲
　無以異於聞撞鐘也德之不形名安所出
　哉然則顯其名者是違其教矣唯猶愈於
　尚力以求名此所以見取於時也
　范曰折春螽之股堪秋蟬之翼可謂弱矣
　而弱者道之用也裂犀兕之革曳九牛之
　尾可謂剛矣而剛者死之徒也故天下有
　常勝之道曰柔常不勝之道曰剛公儀伯
　之師力無敵於天下而六親不知者殆亦
　操常勝之道而未嘗用其力者歟夫天下
　之理能視人所不窺者乃能見人之所不
　見能修人所不爲者乃能得人之所不得
　見輿薪者不爲明目而學眎者必先見輿
　薪聞撞鐘者不爲聰耳學聽者必先聞撞
　鐘何則先其易者後其難者則終無難矣
　唯其無難故名無得而稱之也公儀伯之
　以力聞諸侯疑若違師之教而顯臣之能
　者然以能用其力此於力無所以負也若
　夫以力較力者合衆力而攻之彼有時而
　屈又烏能馳騁天之下至堅哉莊子曰用
　之者假不用者也以長得其用而況乎無
　不用者乎此公儀伯之能用其力所以不
　若商丘子之未嘗聞也
中山公子牟者魏國之賢公子也
　公子牟者文侯之子作書四篇號曰道家
　魏伐得中山以邑子牟因曰中山公子牟
　也
　盧曰公子牟文侯之子也封於中山故曰
　中山公子
好與賢人游不恤國事而悅趙人公孫龍
　公子牟公孫龍似在列子後而今稱之恐
　後人所增益以廣書義苟於統例無所乖
　錯而足有所明亦奚傷乎諸如此皆存而
　不除
樂正子輿之徒笑之公子牟曰子何笑牟之
悅公孫龍也子輿曰公孫龍之爲人也行無
師學無友
　不祖宗聖賢也
佞給而不中
　雖才辯而不合理也
漫衍而無家
　儒墨刑名亂行而无一定之家
好怪而妄言
　愛奇異而虚誕其辭
欲惑人之心屈人之口與韓檀等肄之
　韓檀人姓名共習其業莊子云桓國公孫
　龍能勝人之口不能服人之心辯者之固
　盧曰行不因師獨學無友辯而不中於理
　漫衍而無所宗其道能屈人之口不能服
　人之心也韓檀莊子云桓團俱爲人名聲
　相近者也
公子牟變容曰何子狀公孫龍之過歟請聞
其實
　不平其言故形於色罪狀龍太過故責其
　實驗也
子輿曰吾笑龍之詒孔穿
　孔穿孔子之孫也世記云爲龍弟子詒欺
　也
言善射者能令後鏃中前括發發相及矢矢
相屬前矢造準而無絶落後矢之括猶銜弦
視之若一焉
　箭相連屬無絶落處前箭著堋後箭復中
　前箭而後所凌者猶銜弦視之如一物之
　相連也
孔穿駭之龍曰此未其妙者逄蒙之弟子曰
鴻超怒其妻而怖之引爲號之弓綦衛之箭
　烏號者黃帝弓也綦者地名也出美箭衛
　者羽也
射其目矢來注眸子而眶不睫矢墜地而塵
不揚
　箭行勢極雖著而不覺所謂强弩之末不
　能穿魯縞也
是豈智者之言歟公子牟曰智者之言固非
愚者之所曉(以此言/戲子輿)後鏃中前括鈞後於前
　同後發於前發則無不中也近世有人擲
　五木百擲百盧者人以爲有道以告王夷
　甫夷甫曰此無奇直後擲如前擲耳庚子
　嵩聞之曰王公之言闇得理皆此類也
矢注眸子而眶不睫盡矢之勢也
　夫能量弓矢之勢遠近之分則入物之與
　不入在心手之所詮不患者蹉跌今設令
　至拙者闇射箭之所至要當其極當其極
　也則豪分不復進闇其極則隨遠近而制
　其深淺矣劉道眞語張叔奇云嘗與樂彦
　輔論此云不必是中賢之所能孔顔射者
　則必知此湛以爲形用之事理之麤者偏
　得其道則能盡之若庖丁之投刃匠石之
　運斤是偏達於一事不待聖賢而後能爲
　之者也
子何疑焉
　盧曰均後於前者百發如一焉故視之若
　一耳眶不睫者矢勢至睫而盡矣故塵不
　揚於地非是中睫而落也子輿之聞視之
　若一也則謂自弦及堋箭相連接不絶如
　一焉聞注眸而墜則謂射目不入是解之
　不了於至理非公孫龍之詭妄焉
樂正子輿曰子龍之徒焉得不飾其闕吾又
言其尤者尤甚龍誑魏王曰有意不心
　夫心寂然無想者也若横生意慮則失心
之本矣
　盧曰心之動者爲意世人皆識其意而不
　識其心
有指不至
　夫以指求至者則必因我以正物因我以
　正物則未造其極唯忘其所因則彼此互
　得矣惠子曰指不至也
　盧曰凡有所指皆未至也至則無指矣
有物不盡
　在於麤有之域則常有有在於物盡之際
　則其一常在其一常在而不可分雖欲損
　之理不可盡唯因而不損即而不違則泰
　山之崇崛元氣之浩茫泯然爲一矣惠子
　曰一尺之棰日取其半萬世不竭也
　盧曰若盡則非有也一尺之棰日取其半
　萬世不竭者折之雖多但微細而理不應
　盡也
有影不移
　夫影因光而生光茍不移則影更生也夫
　萬物潜變莫不如此而惑者未悟故借喻
　於影惠子曰飛鳥之影未嘗動也
　盧曰移則影變矣新新相及故不見其移
　焉
髮引千鈞
　夫物之所以斷絶者必有不均之處處處
　皆均則不可斷故髮雖細而得秤重物者
　勢至均故也
　盧曰細而衆鈞可以舉重亦猶毛之折軸
　積而不輕也
白馬非馬
　此論見存多有辯之者辯之者皆不弘通
　故闕而不論也
　盧曰白以命色馬以命形白馬非馬辯形
　色也
孤犢未嘗有母(不訐/此義)
　盧曰謂之孤犢安得有母也
其負類反倫不可勝言也
　負者猶背也類者同也言如此之比皆不
　可構載也
公子牟曰子不諭至言而以爲尤也尤其在
子矣(尤失反/在子輿)夫無意則心同(同於/无也)無指則皆
至(志指故无/所不至也)盡物者常有
　常有盡物之心物既不盡而心更帶有也
影不移者說在改也
　影改而更生非向之影墨子曰影不移說
　在改爲也
髮引千鈞勢至等也
　以其至等之故故不絶絶則由於不等故
　墨子亦有此說也
白馬非馬形名離也
　離者猶分也白馬論曰馬者所以命形也
　白者所以命色也命色者非命形也尋此
　等語如何可解而猶不歷然
孤犢未嘗有母非孤犢也
　此語近於鄙不可解也
樂正子輿曰子以公孫龍於鳴皆條也
　謂龍之言無異於馬而皆謂有條貫也
設令發於餘竅子亦將承之
　既疾龍之辯又忿牟之辭故遂吐鄙之慢
　言也
公子牟默然良乆告退曰請待餘日更謁子
論
　既忿氣方盛而不可理諭故遜辭告退也
　盧曰失理而忿者不可與言故告退也
　政和行毁乎隨故欲其有師學陋於獨故
　欲其有友多言數窮不如守中故佞給者
　爲不中百家衆技時有所用故漫衍者爲
　無家有射之射有不射之射後鏃中前括
　不過鈞後於前矢注眸子而目不睫故不
　過盡矢之勢而已是射之射又何疑焉意
　生於心有意而心異矣故有意不心而無
　意則心同指以指物所不指則不至故莫
　若無指則皆至物不可窮也必有其物而
　欲盡則常滯於有故有物不盡而盡物者
　常有影不移者謂或枉或直其影則一故
　其說在改也髮引千鈞謂積小不勝爲大
　勝故曰勢至等也雖然公孫龍能勝人之
　口不能服人之心辯者之囿也列子載此
　蓋所以祛邪說之蔽
　范曰傳稱桓團公孫龍辯者之徒飾人之
　心易人之慮能勝人之口不服人之心而
　龍之自稱亦以合同異離堅白然不然可
　不可困百家之知窮衆口之辯爲至達則
　詭辭數萬固無足法者中山公子牟莊子
　以爲有意於道而未至故以公孫龍爲至
　言而悅之荀卿並與十二子而非之者蓋
　以此也夫龍之爲人行無師學無友佞給
　而不中漫衍而無家好怪而妄言徒欲惑
　人之心屈人之口而已兹樂正子輿所以
　非之歟觀其詒孔穿有曰善射者能令後
　鏃中前括斯謂之鈞後於前可矣鴻超之
　射其妻矢注眸子而眶不睫斯謂之盡矢
　之勢可矣若夫有意不心有指不至有物
　不盡有影不移髮引千鈞白馬非馬孤犢
　未嘗有母是又負類反倫有不可勝言者
　樂正子輿曰子以公孫龍嗚皆條也豈非
　其言之無謂猶風之嗚衆竅故歟雖然公
　子牟常悅龍之爲人矣而莊子復有公孫
　龍問魏牟之說卒況之以坎井之蛙者蓋
　始悅而終非之故也
堯治天下
　天下欲治故堯治之
五十年不知天下治歟不治歟不知億兆之
願戴己歟不願戴己歟
　夫道治於物者則治名滅矣治名既滅則
　堯不覺在物上物不覺在堯下
顧問左右左右不知問外朝外朝不知問在
野在野不知
　若有知者則治道未至也
堯乃微服游於康衢聞兒童謡曰立我蒸民
莫匪爾極不識不知順帝之則
　蒸者衆也夫能使萬物咸得其極者不犯
　其自然之性也若以識知制物之性豈順
　天之道哉
堯喜問曰誰教爾爲此言童兒曰我聞之大
夫大夫曰古詩也
　當今而言古詩者則今同於古也
堯還宫召舜因禪以天下(功成/身退)舜不辭而受
之(會至/而應)
　盧曰夫貴其身以居衆人之上也則常懼
　不尊於人愛其身以居衆人之上也則常
　恐不益於物若兼亡於天下者則順之而
　不宰理之於未萌取之不以爲尊去之不
　以爲失如天之運四時成焉如地之載萬
　物生焉功成事遂而身退者也故無私焉
　夫能無私也禪大位而不恡受大位而不
　辭也
　政和堯非有人非見有於人非有人故天
　下治與不治所不知也非見有於人故億
　兆之願戴己與不戴己所不知也問之左
　右問之在朝問之在野皆所不知則蕩蕩
　乎民無能名焉故也立我蒸民莫匪爾極
　則衣食足而咸受命之中不識不知則衣
　食足而循天之理百姓謂我自然此之謂
　太上之治
　范曰有心於爲治者天下未必治惟無以
　天下爲者乃能治之不能爲異者人未必
　戴必有異焉人乃戴之然聞在宥天下不
　聞治天下則治與不治吾無容心也君子
　不得已而臨莅則治之者必本於無爲神
　人惡衆至衆至則不比則戴與不戴吾無
　容心也天下樂推而不厭則戴之者有所
　不能釋故堯在位五十年而天下之治與
　不治億兆之願戴己與不願戴己皆所不
　知也百姓謂我自然帝力於我何有問之
　左右問之外朝問之在野殆有不知其所
　以然而然者若夫游於康衢聞兒童之謡
　然後知其立我蒸民者莫匪爾極順帝則
　者不識不知豈非治極於無象而然耶夫
　立我蒸民莫匪爾極思文嘗以是而稱后
　稷矣不識不知順帝之則皇矣嘗以是而
　稱文王矣故列子舉此以譽堯直曰古詩
　而已堯遺宫召舜因禪以天下者功成而
　不居故也舜不辭而受之者會至而能應
　故也且以堯之爲帝也以黃屋爲非心舜
　之爲帝也有天下而不與則其相授受固
　自有道矣而史之所記謂堯之受舜則有
　歷試之事謂舜之受堯則有升聞之德嗚
　呼豈其所以爲堯舜哉
關尹喜曰在已無居
　況然無係豈有執守之所
形物其著
　形物者猶事理也事理自明非我之功也
其動若水
　順物而動者故若水也
其靜若鏡
　應而不藏者故若鏡也
其應若響
　應而不唱者故若響也
　盧曰天至極者神也微妙玄通深不可極
　視之不見聽之不聞常在於己而莫知其
　居形萬物而不可著見其動若水潤下而
　濟上其靜若鏡照用而不疲其應若響不
　遺於物此養神之至理也
故其道若物者也物自違道道不違物
　同於道者道亦得之
　盧曰此至道者非有形之物而善應而不
　遺故物自違道不違於物也
善若道者亦不用耳亦不用目亦不用力亦
不用心
　唯忘所用乃合道耳
欲若道而用視聽形智以求之弗當矣
　盧曰欲得善爲此道者隳支體黜聰明虚
　其心而養其神則自然而自證也
瞻之在前忽然在後用之彌滿六虚廢之莫
知其所
　道豈有前後多少哉隨所求而應之
　盧曰唯此養神之道難知難見非有非無
　瞻之者居萬物之先輕忽之者不與物競
　用之則六虚皆備廢之則莫知所存獨立
　而不改周行而不殆其至矣哉
亦非有心者所能得遠亦非無心者所能得
近
　以有心無心而求道則遠近其於非當若
　兩忘有無先後其於天二心矣
　盧曰有心而求之者自遠於道非道遠之
　也無心而合道自近之於道其道近之也
　有心無心人自異耳道無遠也
唯默而得之而性成之者得之
　自然無假者則無所失矣
知而亡情能而不爲眞知眞能也
　知極則同於無情能盡則歸於不爲
　盧曰唯默然而内昭因性而成者乃得之
　矣知因性者必亡其情能亡其情而無爲
　者此乃眞知眞能也
發無知何能情發不能何能爲
　盧曰夫發者起人所不能知更何能爲情
　哉發起人所不能爲復何能自爲情哉惑
　者變性以爲情智者變情以爲性故易曰
　不性其情何能乆行其正也
聚塊也積塵也此則府宅雖無爲而非理也
　盧曰夫無爲者而無不爲也若兀然如聚
　塊積塵者雖則去情無爲非至理者也
　政和道行於萬物之上聖人體道運而無
　積而物不能離焉故曰在己無居形物其
　著所謂其動若水者言與物委蛇而同其
　波順理而動也其靜若鏡者不將不迎應
　而不藏靜而不變也其應若響者未嘗唱
　也常和人而已道也者應物而不造故也
　道若物也物兹遠於道所謂物自違道道
　大同於物所謂道不違物無始曰道不可
　聞聞而非也道不可見見而非也所以善
　若道者亦不用耳亦不用目黄帝曰無處
　無服始安道無思無慮始知道所以善若
　道者亦不用力亦不用心形色名聲果不
　足以得彼之情故曰欲若道而用視聽形
　智以求之弗當矣瞻之在前忽焉在後者
　言不可度也用之彌滿六虚廢之莫知其
　所者言不可執也致道者忘心心無所知
　是謂得之有心者無心者皆未能忘心也
　故不足以有得默而得之性而成之無所
　用其心者也故有以得之知而忘情則無
　知之累是謂眞知能而不爲則無能之巧
　是謂眞能若發乎無知又何以能情若發
　乎不能又何能爲也道常無爲而不無爲
　聚塊也積塵也雖曰無爲豈道也哉故曰
　雖無爲而非理也
　范曰有積也故不足無藏也故有餘至人
　無積亦虚而已故體道在己未嘗居而有
　之也然善貸且成豈常有心於泛應哉形
　物之著咸其自受爾故順而不逆其動若
　水應而不藏其靜若鑑和而不唱其應若
　響順物自然無容私焉是其道之所以若
　物者歟夫道不遠人人自遠道故曰物自
　違道同於道者道亦得之故曰道不違物
　善若道者耳目有所不用即耳目以求道
　則視聽雖詳只爲聾盲心力有所不用即
　心力以求道則形智雖勞只爲桎梏又烏
　能當於道哉惟道之運無乎不在瞻之在
　前隨之不可忽焉在後迎之不可用之彌
　滿六虚則塞乎天地之間而不睹其端倪
　也廢之莫知其所則入於窈冥之間而莫
　窺其眹兆也遠玄者玄亦遠之亦非有心
　者所能得遠近玄者玄亦近之亦非無心
　者所能得近惟即默而識者乃能得之惟
　率性而行者乃能成之道之在我其無所
　失矣故古之人知而忘言是爲眞知乃無
　所不知能而不爲是爲眞能乃無所不能
　若夫聚塊也積塵也蔽於莫爲豈所謂道
　者哉

沖虚至德眞經四解卷之十一








沖虚至德眞經四解卷之十二德一
　　　　晋張湛唐通事舍人盧重玄解
　　　　宋政和訓宋左丞范致虚解
　　　　和光散人高守元集
　　　湯間(張曰夫智之所限知莫若其所/不知而世齊所見以限物是以)
　　　(大聖發問窮理者對也○盧曰夫萬/物之情各貴其生不知養其所注生)
　　　(而愛身以喪其生故此篇去形全以/生通其情情通性達以契其道也○)
　　　(政和形而上者神不可測形而下者/物不可窮世之人以耳目之所及而)
　　　(期視聽之所不至則淺矣○范曰六/合之外聖人存而不論六合之内聖)
　　　(人論而不議則湯之所問革之所答/固未易爲淺見寡聞者道也一曲之)
　　　(士怖其逕庭乃以是篇所議爲迂誕/恢詭昧君子之言豈俗學之弊歟與)
　　　(拘虚坎井/者奚異哉)
殷湯問於夏革(革字莊/子音棘)曰古初有物乎(疑宜/混茫)
(而/已)夏革曰古初無物今惡得物
　今之所以有物由古之有物故也
後之人將謂今之無物可乎
　後世必復以今世爲古世則古今如循環
　矣設令後人謂今亦無物則不可矣
　政和易有太極是生兩儀天地之間古猶
　今也
殷湯曰然則物無光後乎夏革曰物之終始
初無極已始或爲終終或爲始惡知其紀
　今之所謂終者或爲物始所謂始者或是
　物終終始相循竟不可分也
然自物之外自事之先朕所不知也
　謂物外事先廓然都無故無所措言也
　盧曰後世必以今日爲古何殊今日問古
　耶安得無物也由湯以上古爲先然則物
　始事先更相前後此不可知也
　政和無端之紀莫知其極始終之不可故
　又烏知先後之所在然在物之内雖時無
　止始終先後猶有數焉故曰烏知其紀而
　已自物之外自事之先以智之所知而窮
　其智之所不知則亦惑矣故曰朕所不知
　也
　范曰冉求問於仲尼曰未有天地可知乎
　仲尼告之曰古猶今也蓋時徙不留物逝
　無舍昔日以爲今者今日視之則爲古矣
　今日以爲今者後日視之則爲古矣然則
　後何以異於今而今何以異於昔耶爰自
　氣母一判參差萬類充牣兩間有始者必
　有終有終者必有始始終相反如環無端
　自非大明終始者焉知其所始焉知其所
　終雖然終始無故惟其時物猶可得而致
　知也若夫自物之外有不物者存自事之
　先有無事者存無古無今無始無終雖聖
　人於此殆亦未之或知也
殷湯曰然則上下八方有極盡乎
　湯革雖相答然於視聽猶未歷然故重發
　此問今盡然都了
革曰不知也
　非不知也不可以智知也
湯固問革曰無則無極有則有盡朕何以知
之
　欲窮無而限有不知而推類也
然無極之外復無無極無盡之中復無無盡
　既謂之無何得有外既謂之盡何得有中
　所謂無無極無無盡乃眞極眞盡矣
無極復無無極無盡復無無盡
　或者將謂無極之外更有無極無盡之中
　復有無盡故重明無極復無無極無盡復
　無無盡也
朕以是知其無極無盡也而不知其有極有
盡也
　知其無則無所不知不知其有則乃是眞
　知也
　政和若域之内則上下八方爲有若方之
　外則上下八方爲無自有觀徼則有極盡
　自無觀妙則無極盡故湯之問革而革多
　以不知爲言也
　范曰夫物量無窮烏至而倪小大以其至
　小求窮其至大之域則迷亂而不能自得
　矣上下八方豈易得而致知耶故無則無
　極上下八方則非超於無者也有則有盡
　上下八方則已墮於有者也自人觀之但
　見其無極而已而無極之外豈更有無極
　者哉但見其無盡而已無盡之中豈更有
　無盡者哉朕以是知其無極無盡也而
　不知其有極有盡也是乃窮理之言也
湯又問曰四海之外奚有革曰猶齊州也(齊/中)
也
　盧曰言無安得有極盡耶是以道無不遍
　無之謂也體用俱大非虚實無有也
湯曰汝奚以實之革曰朕東行至營人民猶
是也(如是/問也)問營之東復猶營也西行至豳人
民猶是也問豳之西復猶豳也脱以是知四
海四荒四極之不異是也
　四海四荒四極義見爾雅知其不異是間
　則是是矣
　盧曰四方窮之不可盡皆有生死愛惡父
　母妻子故知四荒四極之外不異營豳之
　内則是是也
　政和天地覆載道爲之公四方無窮無所
　畛域觀於遠近何殊之有
　范曰中天地者爲中國外於中國者爲四
　夷五方之性雖曰不同五土之宜雖曰各
　異姑即其所有者而言之則四海之外亦
　奚異於齊州乎故距齊以東其行至營人
　民猶是問營之東復猶營也則東至日所
　出從可知矣距齊以西其行至豳人民猶
　是問豳之西復猶豳也則西至日所入從
　可知矣用是以觀故知四海八荒四極之
　不異是也傳曰東至於泰遠四至於豳國
　南至於濮鉛北至於祝栗謂之四極觚竹
　北户西王母目下謂之八荒九夷八狄七
　戎六蠻謂之四海
故大小相含無窮極也含萬物者亦如含天
地
　夫含萬物者天地容天地者太虚也
含萬物也故不窮
　乾坤含化陰陽受氣庶物流形代謝相因
　不止於一生不盡於一形故不窮也
含天地也故無極
　天地籠罩三光包羅四海大則大矣然形
　器之物會有限極窮其限極非虚如何計
　天地在太虚之中則如有如無耳故凡在
　有方之域皆巨細相形多少相懸推之至
　無之極豈窮於一天極於一地則天地之
　與萬物互相包裹迭爲國邑豈能知其盈
　虚測其頭數者哉
朕亦焉知天地之表不有大天地者乎
　夫太虚也無窮天地也有限以無窮而容
　有限則天未必形之大者然則鄒子之所
　言蓋其掌握耳
亦吾所不知也
　夫萬事可以理推不可以器徵故信其心
　智所知反而不知所知之有極者膚識也
　誠其耳目所聞見而不知視聽之有限者
　俗士也至於達人融心智之所滯玄悟智
　外之妙理豁視聽之所閡遠得物外之形
　若夫封情慮於有方之境循局步於六合
　之間者將謂寫載盡於三墳五典歸藏窮
　於四海九州焉知太虚之寥廓巨細之無
　限天地爲一宅萬物爲游塵皆拘短見於
　當年昩然而俱終故列子闡無内之至言
　以坦心智之所滯恢無外之宏唱以開視
　聽之所閡使希風者不覺矜伐之自釋束
　教者不知桎梏之自解故刳斫儒墨指斥
　大方豈直好奇尚異而徒爲夸大哉悲夫
　聃周旣獲譏於世論吾子亦獨以何免之
　乎
　盧曰夫神道之含萬物也故不窮陰陽之
　含天地也故無極天地萬物之外我所不
　知以辯之非謂都不知也
　政和無名天地之始有名萬物之母爲萬
　物之母者天地故含萬物而不窮爲天地
　之始者道故含天地無極天地空中之一
　細物而道包之則天地之表固有大於天
　地者矣
　范曰小者不同而别大者覆入而同之惟
　天地爲能覆載萬形惟太虚爲能包裹六
　極大小相含孰知其所以然哉以其含萬
　物也故莫知所窮此所以盈天地之間者
　惟萬物以其含天地也故未始有極此所
　以天地雖大未雖其内然則天地者是直
　空中之細物有形之最巨者耳安知無形
　之表而有大於天地者哉此可以意了雖
　以言論故每執之以不知也
然則天地亦物也物有不足故昔者女媧氏
練五色石以補其闕
　陰陽失度三辰盈縮是使天地之闕不必
　形體虧殘也女媧神人故能練五常之精
　以調和陰陽使晷度順序不必以器質相
　補也
　盧曰張湛此注當矣
斷鼇之足(鼈巨/龜也)以立四極其後共工氏與顓
頊爭爲帝怒而觸不周之山
　共工氏興霸於伏羲神農之間其後苗裔
　恃其彊與顓頊爭爲帝顓頊是黄帝之孫
　不周山在西北之極
折天柱絶地維故天傾西北日月星辰就焉
地不滿東南故百川水潦歸焉
　盧曰亂常敗德則爲折天柱絶地維也是
　以聖人知天道損有餘補不足故三光百
　川得其大要也
　政和練石補闕斷鼈立極蓋聖人財成輔
　相之道日月星辰就于天之西北百川水
　潦歸于地之東南則其勢然也
　范曰易以乾爲陽物坤爲陰物則天地猶
　未離乎物也故古之人或練石補闕斷鼇
　立極或折天之柱絶地之維天地雖大猶
　不能全則彌綸範圍豈無所待耶日月星
　辰其行也左旋則以天不足西北故也百
　川水潦其流也東注則以地不滿東南故
　也黃帝書曰天不足西北故北陰也而人
　右耳目不如左明也地不滿東南故東南
　陽也而人左手足不如右强也近取諸身
　而天地之大可見矣
湯又問物有巨細乎有修短乎有同異乎革
曰渤海之東不知幾億萬里有大壑焉實惟
無底之谷
　事見大荒經詩含神霧曰東注無底之谷
其下無底
　稱其無底者蓋舉深之極耳上句云無無
　極限有不可盡實使無底亦無所駭
名曰歸墟(莊子云/尾閭)八紘九野之水天漢之流
莫不注之而無增無減焉
　八紘八極也九野天之八方中央也世傳
　天河與海通
　盧曰大壑無底者言大道之無能窮盡者
　也至微至細入於無間者不過水也注之
　無增减者萬有無不含容者也
其中有五山焉一曰岱輿二曰貟嶠三曰方
壺四曰瀛洲五曰蓬萊其山高下周旋三萬
里其頂平處九千里山之中間相去七萬里
以爲鄰居焉其上臺觀皆金玉其上禽獸皆
純縞珠玕之樹皆叢生華實皆有滋味食之
皆不老不死所居之人皆仙聖之種一日一
夕飛相往來者不可數焉
　兩山間相去七萬里五山之間凡二十八
　萬里而日夜往來往來者不可得數風雲
　之揮霍不足逾其速
　盧曰有形之物生於大道之中而增飾翫
　好而不知老不知死動用不住倏往忽來
　無限數也
而五山之根無所連著
　若此之山猶浮海上以此推之則凡有形
　之域皆寄於太虚之中故無所根蒂
常隨潮波上下往還不得暫峙焉
　盧曰眼耳鼻舌身爲五根隨波流不得暫
　止也此舉世皆隨聲色香味染著而不得
　休息乃至忘生輕死以殉名利不知止慮
　還源養神歸道者也
仙聖毒之訴之於帝帝恐流於四極失群仙
聖之居乃命禺彊
　大荒經曰北極之神名禺彊靈龜爲之使
　也
使巨鼇十五舉首而戴之
　離騷曰巨鼇戴山其何以安也
迭爲三番六萬歲一交焉五山始峙而不動
　盧曰夫形質者神明居也若五根流浪而
　失所守則仙聖無所居矣莊子云一受其
　成形不亡以待盡若五根漂蕩則隨妄而
　至死矣一生虚過豈不哀哉故大聖作法
　設教以止之五根於是有安矣五塵以對
　之五識以因之故云十五也因心以辯之
　故云三番六萬歳一交耳自此知制五根
　之道也
而龍伯之國有大人舉足不盈數步而暨五
山之所一釣而連六鼇合負而趣歸其國灼
其骨以數焉
　以高下周圍一萬里山而一鼇頭之所戴
　而此六鼈復爲一釣之所引龍伯之人能
　並而負之又鑽其骨以卜計此人之形當
　百餘萬里鯤鵬方之猶蚊蚋蚤風耳則太
　虚之所受亦奚所不容哉
　盧曰伯者長也龍有力之大者也以喻俗
　中之嗜慾矜夸愛貪縱情求以染溺而爲
　鈎負六情以自適豈徒失其所守乃更毁
　而用之也
於是岱輿貟嶠二山流於北極沈於大海仙
聖之播遷者巨億計
　盧曰俗心所溺唯聲色爲重君子小人困
　於名利也故曰二山流焉愛溺深重喻之
　大海神識流浪不可勝言
帝憑怒(憑大/也)侵減龍伯之國使阨侵小龍伯
之民使短至伏羲神農時其國人猶數十丈
　山海經云東海之外大荒之中有大人之
　國河圖玉板云從崑崙以北九萬里得龍
　伯之國人長四十丈生萬八千歲始死
　盧曰大聖惡夫嗜慾之爲害也乃立法以
　制之因聖智之教行故其國漸小然神農
　雖治猶數十丈焉者蓋人不能滅之但减
　削而已
　范曰傳稱東海之外有大壑即此所謂大
　壑也其下無㡳則傳所謂東注無底之谷
　是已名曰歸墟則所謂尾閭泄之是已八
　紘九野之水天漢之流莫不注之而無增
　無减則又注焉而不滿酌焉而不竭不以
　頃乆推移不以多少進退有如此者嘗考
　太史公言三神山在渤海中諸仙人及不
　死之藥皆在焉未至望之如雲及到即引
　而去豈此所謂五山者耶故非仙聖之種
　莫能居此然五山之根無所連著帝恐流
　於西極乃命禺疆之神戴以巨鼈之首而
　五山始峙不動龍伯之國有大人焉數歩
　而暨五山之所一釣而負六鼈以歸員嶠
　之山遂沈於大海仙聖之種乃爲之播遷
　帝大怒於是侵减其國侵小其民至伏羲
　神農時其國人猶數十丈然則傳所謂東
　海之外大荒之中有大人之國得非此所
　謂大人者歟
從中州以東四十萬里得僬僥國人長一尺
五寸(事見詩/含神霧)
東北極有人名曰諍人長九寸
　見山海經詩含神霧云東北極有此人旣
　言其大因明其小耳
　范曰五山戴於巨鼈一釣連於龍伯以明
　物之巨者如此僬僥國之短人一尺五寸
　東北極之諍人九寸而已以明物之細者
　如此大智觀於遠近故小而不寡大而不
　多又何以知毫末足以定至細之倪又何
　以知天地足以窮至大之域
荆之南有㝠靈者以五百歲爲春五百歲爲
秋上古有大椿者以八千歲爲春八千歲爲
秋朽壤之上有菌芝者生於朝死於晦春夏
之月有蠓蚋者因雨而生見陽而死
　盧曰苟有嗜慾失其眞焉則形巨者與形
　小長壽者與促齡亦何異也故知上極神
　仙下及螻蟻迷眞失道情慾奔馳其喪一
　也
　范曰㝠靈大椿莊子所謂大年也菌芝蠓
　蚋莊子所謂小年也時有乆近數有多寡
　覺此而㝠焉者遥而不悶掇而不跂則衆
　人安用知彭祖之爲乆而匹之乎
終髪北之北(莊子云/窮髮)有溟海者天池也有魚
焉其廣數千里其長稱焉其名爲鯤有鳥焉
其名爲鵬翼若垂天之雲其體稱焉
　莊子云鯤化爲鵬
世豈知有此物哉
　翫其所常見習其所常聞雖語之猶將不
　信焉
大禹行而見之伯益知而名之夷聖聞而志
之
　夫奇見異聞衆所疑禹益堅豈直空言譎
　怪以駭一世蓋明必有此物以遣執守者
　之固陋除視聽者之盲聾耳夷堅未聞亦
　古博物者也
　范曰鱗炎舛乎下能潜而不能飛鯤者潜
　也麗乎陰者也羽炎亢乎上能飛而不能
　潜鵬者飛也麗乎陽者也鯤鵬雖大尚未
　免乎陰陽之類世之俗儒拘耳目之近遂
　以爲無是物也又烏知所謂無極無盡者
　哉故列子必託言於大禹伯益夷堅之徒
　者以其說古固有之非直肆空言以駭一
　世故也
江浦之間生麽蟲(麽細/也)其名曰焦螟群飛而
集於蚊睫弗相觸也栖宿去來蚊弗覺也離
朱子羽方晝拭眥揚眉而望之弗見其形
　離朱黃帝時明目人能百歩望秋毫之末
　子羽未聞
䚦俞師曠方夜擿耳俛首而聽之弗聞其聲
　䚦俞未聞也師曠晋平公時人夏革無縁
　得而稱之此後著書記事者潤益其辭耳
　夫用心智賴耳目以視聽者未能見至微
　之物也
唯黃帝與容成子居空桐之上同齋三月心
死形廢
　所謂心同死灰形若枯木
徐以神視
　神者寂然玄照而已不假於目
塊然見之若嵩山之阿
　以有形涉於神明之境嵩山未足喻其巨
徐以氣聽
　氣者任其自然而不資外用也
砰然聞之若雷霆之聲
　以有聲涉於空寂之域雷霆之音未足以
　喻其大也
　盧曰苟有形聲之礙也則積壤成山聚蚊
　成雷塊然見之砰然聞之不足多怪
　范曰離朱子羽古之明目者然視止於有
　形而無形之上有所弗見䚦俞師曠古之
　聰耳者然聽止於有聲而無聲之表有所
　弗聞唯黄帝容成居空桐齋三月心若死
　灰其神凝矣形若槁木其容寂矣視以神
　而不以目聽以氣而不以耳故江浦之間
　焦螟群集向也離朱子羽方晝拭眥楊眉
　而望之弗見其形今則塊然見之若嵩山
　向也䚦俞師曠方夜擿耳俛首而聽之弗
　聞其聲今則砰然聞之若雷霆細大之倪
　孰知其所以然哉且由衆人觀之則鯤鵬
　也麽蟲也其相去之遠豈可勝言哉由無
　極盡之際觀之則二者均爲物耳何足以
　相過與
吴楚之國有大木焉其名爲櫾(音/柚)碧樹而冬
生實丹而味酸食其皮汁己憤厥之疾齊州
珍之渡淮而北而化爲枳焉鸜鵒不踰濟貉
踰汶則死矣地氣使然也(此事義/見周官)雖然形氣
異也性鈞己無相易已生皆全已分皆足已
吾何以識其巨細何以識其脩短何以識其
同異哉
　萬品萬形萬性萬情各安所識任而不執
　則鈞於全足不願相易也豈智所能辯哉
　盧曰陰陽所生土地所宜神氣所接習染
　所變皆若是也復何足以辯之哉
　政和巨細形也脩短數也有形與數同異
　之名立矣四方之外六合之裏有萬不同
　孰知其極大禹伯益見而名之則猶接於
　耳目心知之間黃帝容成神視氣聽則已
　造乎微妙玄通之表睹道之人不隨其所
　廢不原其所超有性皆鈞有生皆全有分
　皆足知此而已又何必識其巨細脩短同
　異之所止哉
　范曰考工記曰橘踰淮而北爲枳鸜鵒不
　踰濟貉踰汶則死地氣然也其言蓋本乎
　此夫物生天地間盈虚異形消息異氣而
　性之所禀有自然而不可易者生皆全已
　一無或虧分皆足已一無或歉巨細也脩
　短也同異也覺而㝠之曾無夸跂奚必致
　知於其間耶莊子之逍遥遊義與此合
大形王屋二山
　形當作行太行在河内野王縣王屋在河
　東東垣縣
方七百里高萬仞本在冀州之南河陽之北
北山愚公者
　俗謂之愚者未必非智也
年且九十面山而居懲
　盧曰形(尸剛反)懲戒也創也草政也
山北之塞出入之迂也聚室而謀曰吾與汝
畢力平險指通豫南達于漢陰可乎雜然相
許(雜猶/僉也)其妻獻疑
　獻疑猶致難也
曰以君之力曾不能損魁父之丘如大形王
屋何
　魁父小山也在陳留界
且焉置土石雜曰投諸渤海之尾隱土之北
　淮南云東北得州曰隱土
遂率子孫荷擔者三夫叩石懇壤箕畚運於
渤海之尾鄰人京城氏之孀妻(孀寡/也)有遺男
始齔跳往助之寒暑易節始一反焉河曲智
叟笑而止之
　俗謂之智者未必非愚也
曰甚矣汝之不惠以殘年餘力曾不能毁山
之一毛其如土石何北山愚公長息曰汝心
之固固不可徹曾不若孀妻弱子雖我之死
有子存焉子又生孫孫又生子子又有子子
又有孫子子孫孫無窮匱也而山不加增何
苦而不平河曲智叟亡以應
　屈其理而服其志也
操蛇之神聞之
　大荒經云山海神皆執蛇
懼其不己也
　必其不已則山會平矣世咸知積小可以
　高大而不悟損多可以至少夫九層起於
　累土高岸遂爲幽谷苟功無廢舍不期朝
　夕則無微而不積無大而不虧矣今砥礪
　之與刀劍相磨不已則知其將盡二物如
　此則丘壑消盈無所致疑若以小大遲速
　爲惑者未能推類也
告之於帝帝感其誠
　感愚公之至心也
命夸蛾氏二子
　夸蛾氏傳記所未聞蓋有神力者也
負二山一厝朔東一厝雍南自此冀之南漢
之陰無隴斷焉
　夫期功於旦夕者聞歲暮而致歎取美於
　當年者在身後而長悲此故俗士之近心
　一世之常情也至於大人以天地爲一朝
　億代爲瞬息忘懷以造事無心而爲功在
　我之與在彼在身之與在人弗覺其殊别
　莫知其先後故北山之愚與嫠妻乏孤足
　以哂河曲之智嗤一世之惑悠悠之徒可
　不察與
　盧曰此一章興也俗安所習而隨於衆衆
　所共者則爲是焉雖嗜慾所纏從生至死
　生旣流蕩無已死又不知所之愚者營營
　於衣食以至終君子營營於名色以至死
　咸以爲樂天知命自古而然若夫至學之
　人必至於求道忘生以契眞聞斯行諸不
　計老少窮生不聞神或感而自通故易曰
　寂然不動感而遂通然後形礙之可忘至
　平之理暢矣
　政和平險而達之者去其有形之弊帝感
　其誠者造乎不形之妙河曲之叟累乎形
　之有盡而不知夫道之無窮以智笑愚曾
　不知純純之愚爲大智也
　范曰懸岩之溜穿石單極之綆斷榦水非
　石之鑽繩非木之鋸靡使然也體道之人
　審燭厥理以古今爲一息以生死爲一條
　篤强行之志無期效於俄頃之間持不息
　之誠無要功於歳時之近等視世間萬事
　豈嘗所謂難者耶故太行王屋二山峙冀
　州之南跨河陽之北方七百里其崇萬仞
　可謂高且大矣然未離形數可得而平焉
　北山愚公者年且九十面山而居懲山北
　之塞出入之迂也於是聚族合謀畢力平
　險荷箕畚運土石投諸隱土之北置諸渤
　海之尾所以去之可謂遠矣許之者有雜
　然之衆助之者有始齔之男獻其疑者有
　所弗聽笑止者有所弗顧以無窮匱之子
　孫平不加增之土石所以持之可謂乆
　矣彼其不已若是其卒也懼操蛇之神感
　夸蛾之子力負二山之險俾無隴斷之登
　嗚呼愚而復智之極也是其所以爲愚公
　者與




沖虚至德眞經四解卷之十二
沖虛至德眞經四解卷之十三德二
　　　湯間
夸父不量力欲追日影逐之於隅谷之際
　隅谷者虞淵也日所入
渴欲得飲赴飲河渭河渭不足將走北飲大
澤未至道渴而死棄其杖尸膏肉所浸生鄧
林鄧林彌廣數千里焉
　山海經云夸父死棄其杖而爲鄧林
　盧曰夫人一至以祈道則去有以契眞若
　將恃能以求勝則歩影而不及及其契眞
　也則形盡平焉及其追末也則喪生以見
　跡跡之著也鄧林所以生眞之契也丘隴
　所以平也
　政和變化推遷莫知其極鄭人之爲秋栢
　夸父之生鄧林其有機緘而不得已者耶
　范曰傳稱夸父死棄其杖而爲鄧林此所
　謂夸父是也逐日於隅谷之際赴飲於河
　渭之間卒焉北走大澤未至而死豈非以
　太自累而不量其力者耶
大禹曰六合之間四海之内照之以日月經
之以星辰紀之以四時要之大歲神靈所生
其物異形或夭或壽唯聖人能通其道
　聖人順天地之道因萬物之性任其所適
　通其逆順使羣異各得其方壽夭咸得盡
　其分也
　政和日月有明故曰照星辰成列故曰經
　四時有序故曰紀太歲總焉故曰要神靈
　所生言天地之所生蓋天神而地靈也其
　物異形或夭或壽聖人遊乎萬物之所終
　始而通物之所造故曰唯聖人能通其道
夏革曰然則亦有不待神靈而生不待陰陽
而形不待日月而明
　夫生者自生形者自形明者自明忽然自
　爾固無所因假也
不待殺戮而夭不待將迎而壽
　自夭者不由禍害自壽者不由接養
不待五穀而食不待繒纊而衣不待舟車
而行其道自然
　自然者都無所假也
非聖人之所通也
　聖人不違自然而萬物自運豈樂通物哉
　自此章以上皆夏革所告殷湯也
　盧曰夫形動之物各有所宜聖人能順其
　生以通其道也然則神識至靈更無所待
　非羣有之所資育蓋獨運之自然豈聖人
　所能通哉
　政和六合之外聖人存而不論豈物物而
　通之哉其無待而然者耶烏識所以然任
　其自然付之自爾蓋樂通物非聖人也
　范曰大禹所言則止於有極盡之間夏革
　所言則造乎無極盡之外故或曰唯聖人
　能通其道或曰非聖人所通槩而論之若
　物之外若物之内鳥睹其所以異哉
禹之治水土也迷而失塗謬之一國
　游絶垠之外者非用心之所遠故寄言迷
　謬耳
濱北海之北不知距齊州幾千萬里(距至/也)其
國名曰終北
　盧曰終北者言其極幽極微玄默之地
不知際畔之所齊限無風雨霜露不生鳥獸
蟲魚草木之類四方悉平周以喬陟(山之重/壟也)
　盧曰玄默之境無有際畔風雨鳥獸羣動
　所不至也其中坦然至平而已矣喬陟者
　形器之礙
當國之中有山山名壺領狀若甔(音/擔)甀(音/槌)頂
有口狀若貪環名曰滋穴有水湧出名曰神
瀵山頂之泉曰瀵臭過蘭椒味過醪醴
　盧曰山中喻心水爲慧用蓋神所瀵出者
一源分爲四埒注於山下(山上水/流曰埒)經營一國
無不悉徧
　盧曰通乎四支遍乎百體以周形器
土氣和亡札厲人性婉而從物不競不爭柔
心而弱骨不驕不忌長幼儕居不君不臣男
女雜游不媒不聘縁水而居不耕不稼土氣
温適不織不衣百年而死不夭不病其民孳
阜亡數有喜樂亡衰老哀苦
　盧曰百骸九竅應事而用不爭不競不相
　矜誇含陰含陽隨運而用其道至柔不衣
　不食衰老所不逐夭壽所不拘上士勤之
　則至其國矣
其俗好聲相携而迭謡終日不輟音饑惓則
飮神瀵力志和平過則醉經旬乃醒沐浴神
瀵膚色脂澤香氣經旬乃歇
　盧曰人以氣爲生故曰好聲也出入之息
　故云不輟飲食眞慧無雜思故云醉也覺
　慮起又沐其中故云澤香
　政和謬之一國以明非聖人之所通也不
　知際畔之所齊限則六合之内有不可窮
　者也易曰陰陽不測之謂神在天之時無
　風雨霜露在地之氣無鳥獸草木其民飲
　神瀵而沐浴焉則能巳饑惓而澤膚色可
　以養生可以盡年謂之神瀵是其所以爲
　不可測也
周穆王北游過其國三年忘歸旣反周室慕
其國𢠵然自失不進酒肉不召嬪御者數月
乃復
　盧曰周穆王亦曾至其國矣不能常止其
　地故云乃復焉
　范曰姒氏治水土其跡之所及者遠而殊
　陬異域有非足跡之所可至者故寄言迷
　謬也濱北海之北不知距齊州幾千萬里
　其去人也遠矣其國名曰終北則造乎歸
　根復命之地不知際畔之所齊限則游乎
　廣漠無極之野無風雨霜露則陰陽之氣
　有所不交不生鳥獸蟲魚草木則散殊之
　類有所不育四方悉平則夷而未嘗陂也
　周以喬陟則高而不可踰也國之中有山
　山之頂有口有水湧出名曰神瀵則傳所
　謂大出尾下者是已一源分爲四埒注於
　山下則傳所謂山下有水者是已經營一
　國無不悉遍則言其周流汎應而善利萬
　物也夫然故土無札傷物無疵癘婉而從
　者無競爭之心柔而靜者無驕忌之行不
　君不臣無長幼之序不媒不娉無男女之
　别縁水而居不待五穀而食土氣温適不
　待繒纊而衣躋仁壽之域無夭傷之苦飲
　神瀵而力志和平則䟽瀹心智蓋若飲之
　以和浴神瀵而膚色脂澤則滌除塵垢蓋
　若洗之以善周穆王北游過其國三年忘
　歸旣反周室慕其國𢠵然自失數月乃復
　是又造道未至者如此
管仲勉齊桓公因游遼口俱之其國幾剋舉
　盧曰管仲能說其處也故云游遼口欲往
　而不能得至故曰幾剋舉也
隰朋諫曰君舍齊國之廣人民之衆山川之
觀殖物之阜禮義之盛章服之美妖靡盈庭
忠良滿朝肆咤則徒卒百萬(肆疑/作叱)視撝則諸
侯從命(視疑/作指)亦奚羨於彼而棄齊國之社稷
從戎夷之國乎此仲父之耄奈何從之
　盧曰夫俗之君子心所言者正在於人民
　禮義章服聲色是尊貴稱情也
桓公乃止以隰朋之言告管仲仲曰此固非
朋之所及也
　朋之知極於齊國豈知彼國之巨偉故管
　仲孩之也
臣恐彼國之不可知之也齊國之富奚戀隰
朋之言奚顧
　此國自不可得生耳豈以朋之言故止也
　盧曰隰朋之所及者不達於此耳夷吾云
　以我之所聞但恐不得如所傳耳故云恐
　不可知之也所審如所傳說往而能到者
　則世俗聲色富貴何足戀禮義忠良何足
　顧哉
　政和道惡乎往而不存故在無者亦道也
　在有者亦道也解心釋形則蔽無廢有勞
　形休心則徇有棄無聖人之於道一有一
　無徼妙並觀乃無不可然則戀國之富者
　固不足以知道而舍夫種種之民慕夫不
　可測之國者亦豈足以得道哉穆王之意
　管仲隰朋之言皆未爲得也
　范曰隰朋之爲人也上忘而下不畔愧不
　若黃帝而哀不已若者其於國有不聞其
　於家有不見仲父固嘗以是爲可以屬國
　哉然其智適可以治齊而已故終北之游
　遂以爲非而諌之是篇所論若大禹則深
　造乎道者若穆王則涯而反者若桓公是
　直望道而未之見者耳
南國之人被髮而裸(力/果)北國之人鞨巾而裘
中國之人冠冕而裳九土所資或農或商或
田或漁如冬裘夏葛水舟陸車默而得之性
而成之
　夫方土所資自然而能故吴越之用舟燕
　朔之乗馬得之於水陸之宜不假學於賢
　智愼到曰治水者茨防决塞雖在夷貊相
　似如一學之於水不學之於禹也
　政和南方之氣熱故被髪而祼與書島夷
　卉服之義同也北方之氣寒故鞨巾而裘
　與書島夷皮服之事同也中國謂之夏則
　文明盛大故冠冕而裳治辯而禮具九土
　所資農商田漁冬裘夏葛一人之身百工
　之所爲備然皆默而得之性而成之特異
　宜而已
　范曰南國之被髮北國之鞨巾中國之冠
　冕習俗之不同也九土所資或農或商或
　田或漁智能之不同也冬裘夏葛服各異
　宜水舟陸車器各異用蓋有自然而不可
　易者孰知其所以然哉默而得之性而成
　之而已
越之東有輒休(又/休)之國其長子生則鮮而食
之謂之宜弟其大父死負其大母而棄之曰
鬼妻不可與同居處楚之南有炎人之國其
親戚死㱙其肉而棄之然後埋其骨乃成爲
孝子秦之西有儀渠(又/康)之國者其親戚死聚
柴積而焚之燻則煙上謂之登遐然後成爲
孝子此上以爲政下以爲俗而未足爲異也
　此事亦見墨子
　盧曰夫衆是則爲當衆習則爲常故至當
　至常人所不辯彼習俗者衆矣寧知其至
　理哉
　政和越之東楚之南秦之西上無禮下無
　學然且行以爲政習以爲俗此亂倫者也
　不足爲教
　范曰越之東楚之南秦之西皆遐陬異域
　不能相通故上之爲政下之爲俗有不可
　比而同者
孔子東游見兩小兒辯鬥問其故一兒曰我
以日始出時去人近而日中時遠也一兒以
日初出遠而日中時近也一兒曰日初出大
如車蓋及日中則如盤盂此不爲遠者小而
近者大乎一兒曰日初出滄滄凉凉及其日
中如探湯此不爲近者熱而遠者凉乎孔子
不能决也兩小兒笑曰孰謂汝多知乎
　所謂六合之外聖人存而不論二童子致
　笑未必不逹此㫖或互相起予也
　盧曰聖人之生所貴眀道達則兼濟天下
　窮則獨善其身獨善者養道以全眞兼濟
　者設教以利物若進非全道退非利生一
　曲之辯聖人所以未嘗說也夫不决者非
　不知也世人但以問無不知爲多聖人以
　辯之無益而不辯若有理無理一皆辯之
　則聖人無益之勞實亦多矣然則二童之
　爭也事亦可明何者日之初升光未遠人
　居光外見其大焉日之旣中光備萬物人
　居光内見其質焉亦如遠望燭光更見其
　大近窺則焰乃更以小焉物理則然辯之
　何益
　范曰日出於東方而入於西極以體圓則
　未離乎形以圍一則未離乎數一墮於形
　數之域則或遠或近固得而測度然則孔
　子不能决者豈眞弗能决哉是直存而不
　論耳
均天下之至理也
　物物事事皆平皆均則理無不至也
連於形物亦然
　連屬也屬於器物者亦須平焉
均髪均縣輕重而髪絶髮不均也
　髪甚微脆而至不絶者至均故也今所以
　絶者猶輕重相傾有不均處也
均也其絶也
　若其均也寧有絶理
莫絶(言不/絶也)人以爲不然(凡人不/達理也)自有知其然
者也
　會自有知此理爲然者墨子亦有此說
　盧曰夫理之至者天下無不均不待均之
　然後均也有形之物亦然當理則自均矣
　猶如以髪懸重雖微不絶絶者不均均則
　不絶世人以爲不是不知理之必然也
　政和一陰一陽之謂道仁者見之謂之仁
　智者見之謂之智赫赫乎日月之光羣目
　所見各有不同故以形見之則以爲遠者
　小而近者大以氣見之則以爲近者熱而
　遠者凉而所以爲日固不可以遠近期也
　范曰髪引千鈞勢至等也義與此合
詹何
　詹何楚人以善釣聞於國
以獨繭絲爲綸芒鍼爲鉤荆篠爲竿剖粒爲
餌引盈車之魚
　家語曰鯤魚其大盈車
於百仞之淵汩流之中綸不絶鉤不伸竿不
橈
　夫飾芳餌挂微鉤下沈青泥上乗驚波因
　水勢而施舍頡頏委縱與之沈浮及其施
　絶故生而獲也
楚王聞而異之召問其故詹何曰臣聞先大
夫之言蒲且子之弋也
　蒲且子古善弋射者
弱弓纖繳乗風振之連雙鵲於青雲之際用
心專動乎均也臣因其事放而學釣五年始
盡其道當臣之臨河持竿心無雜慮唯魚之
念投綸沈鉤乎無輕重物莫能亂魚見臣之
鉤餌猶沈埃聚沫吞之不疑所以能以弱制
彊以輕致重也大王治國誠能若此則天下
可運於一握將亦奚事哉楚王曰善
　善其此諭者以諷其用治國矣
　盧曰夫聖人之理俗也必審萬物之情而
　設教化以運之則百姓日用而不知靡然
　無不應亦猶弱弓纖繳乗風而振之輕鉤
　微餌因波而運之則不得不爲我所制也
　道者之養生全眞含生靡然以向化則理
　天下者亦由兹道焉
　政和刑名而降大則制小彊則制弱道以
　懦弱爲表以小而妙之爲玄此物所以不
　得遯而皆存也百仞之淵其深可測青雲
　之際其高可及而道則覆載之者也與道
　同體則守小樸而萬物自賔以細綸而引
　盈車之魚以弱弓而連雙鶬於青雲之際
　其喻在此聖人之治天下如斯而已
　范曰楚王聞詹何之釣而知所以治國黃
　帝問童子之牧而知所以爲天下其理一
　也
魯公扈趙齊嬰二人有疾同請扃鵲求治扁
鵲治之旣同愈謂公扈齊嬰曰汝曩之所疾
自外而干府藏者固藥石之所己今有偕生
之疾與體偕長今爲汝攻之何如二人曰願
先聞其驗扁鵲謂公扈曰汝志彊而氣弱故
足於謀而寡於斷
　志謂心智氣謂質性智多故多慮性弱故
　少决也
齊嬰志弱而氣彊故少於慮而傷於專
　智少而任性則果敢而自用
若换汝之心則均於善矣扁鵲遂飲二人毒
酒迷死三日剖胸探心易而置之投以神藥
旣悟如初二人辭歸於是公扈反齊嬰之室
而有其妻子妻子弗識齊嬰亦反公扈之室
而有其妻子妻子亦弗識
　二子易心乗其本識故各反其家各非故
　形故妻子不識也
二室因相與訟求辯於扁鵲扃鵲辯其所由
訟乃已
　此言恢誕乃書記少有然魏世華佗能刳
　腸易胸湔洗五藏天下理自有不可思議
　者信亦不可以臆斷故宜存而不論也
　盧曰夫形體者無知之物也神識者有知
　之主也守乎本則眞全而合道滯乎質則
　失性而徇情俗人徒見形之有憎愛不知
　神之爲主宰也今言易其心而各有妻子
　者明心爲情主形實無知耳所以道者貴
　乎養神也
　政和形失其平爲疾性失其平亦爲疾治
　形之疾藥石攻之治性之疾則有道術存
　焉志氣之帥也氣體之充也志主謀慮氣
　主果斷一失其平强弱相反故志强而氣
　弱者足於謀而寡於斷志弱而氣强者少
　於慮而傷於專心者五官之主也易其心
　使强弱適乎是以無疾妙物之謂神投以
　藥妙物深矣聖人以神道妙天下舉平與
　陂通而爲一何以異於是
　范曰孟子曰志至焉氣次焉又曰持其志
　無暴其氣志者心之所之也氣者志之所
　役也一有或偏則性失其平而爲疾矣故
　志譬則帥也氣譬則衆也志强而氣弱雖
　有帥而莫爲之用其失也疑而不决志弱
　而氣强則雖有衆而莫爲之至其失也果
　而自用儻不爲之發藥又烏足以化其心
　易其慮而庶幾其有瘳乎嘗觀魏世華佗
　有刳腸易胄濯洗五藏之術則是篇所言
　亦無足怪
瓠巴鼓琴而鳥舞魚躍
　瓠巴古之善鼓琴人也
鄭師文聞之
　師文鄭國樂師
棄家從師襄游
　師襄亦古之善琴人也從其游學
柱指鈞弦三年不成章
　安指調弦三年不能成曲
師襄曰子可以歸矣(嫌其/難教)師文舍其琴歎曰
文非弦之不能鈞非章之不能成文所存者
不在弦所志者不在聲
　遺弦聲然後能盡弦聲之用也
内不得於心外不應於器故不敢發手而動
弦
　心手器三者互應不相違失而後和音發
　矣
　盧曰人知以形習聲不知辯聲運形者神
　也若心不應器雖成而不精若極聲之能
　盡形之妙理須神契而心自得也
且小假之以觀其後無幾何復見師襄師襄
曰子之琴何如師文曰得之矣請嘗試之
　盧曰得於心應乎器然後習其聲以通乎
　神矣
於是當春而叩商弦以召南吕
　商金音屬秋南吕八月律
凉風忽至草木成實
　得秋氣故成熟
及秋而叩角弦以激夾鐘
　角木音屬春夾鐘二月律
温風徐迴草木發榮
　得春氣故榮華
當夏而叩羽弦以召黄鐘
　水音屬冬黄鐘十一月律
霜雪交下川池暴沍
　得冬氣故凝陰水凍
及冬而叩徵弦以激蕤賔
　徵火音屬夏蕤賔五月律
陽光熾烈堅冰立散
　得夏氣故消釋此一時彈琴無縁頓變四
　節蓋舉一時之驗則三時可知且欲並言
　其所感之妙耳
將終命官而總四弦則景風翔慶雲浮甘露
降醴泉湧(至和/所致)師襄乃撫心高蹈曰微矣子
之彈也雖師曠之清角
　師曠爲晋平公奏清角一奏之時有白雲
　從西北起再奏之大風至而雨隨之三奏
　之裂帷幕破狙豆飛廊瓦左右皆奔走平
　公恐伏晋國大旱赤地三年平公得聲者
　或吉或凶也
鄒衍之吹律
　北方有地美而寒不生五穀鄒子吹律煖
　之意而禾黍滋也
　亡以加之彼將挾琴執管而從子之後耳
　盧曰成性所行動然而應陰陽之數四時
　之序水火且不能焚溺況風雨寒燠之氣
　哉故易曰先天而天弗違況於人乎況於
　鬼神乎此之謂也謂之聲律而變者不因
　四時也
　政和夫至樂者調理四時大和萬物而四
　時迭起萬物循生至其妙也二類相合兩
　者交通或謂之死或謂之生或謂之實或
　謂之榮行留散徙不主常聲故以聲感氣
　隨感而應亦理之必至者耳春叩商弦以
　召南吕而秋氣應之秋叩角弦以激夾鐘
　而春氣應之夏叩羽弦以召黄鐘而冬氣
　應之冬叩徵弦以激蕤賔而夏氣應之則
　樂之感有至於易四時之序而奪造化之
　機者其妙若此至於總而調之則交通而
　成和是以景風翔慶雲浮甘露降醴泉湧
　蓋通天下一氣耳聲合於氣其應也自然
　而已鳥舞魚躍乃其餘事
　范曰琴者君子常御之樂其制詳而義深
　其聲妙而功大始乎防心以自禁終乃出
　器以入覺故聲作於跬步之間而感應乎
　大清之上昔者黃帝鼓清角之琴以大合
　鬼神而鳳凰蔽日堯鼓琴而天神格舜歌
　南風而天下化又豈直瓠巴之鳥舞魚躍
　而已哉然琴之制絲託於木其音乃發蓋
　火得木而有聲神因形而應世殆有不測
　之妙存乎其間苟拘拘然溺於形器之近
　蔽於聲音之末烏能樂得其道哉師文之
　學始也柱指而鈞弦終也舍琴而興歎所
　存者不在弦所志者不在聲可謂得乎此
　矣夫然故叩弦召律四氣變移及命宫而
　總四弦景風翔慶雲浮甘露降醴泉湧其
　聲和而致祥若是彼師曠之清角奏之而
　風雨應鄒衍之律煖之而禾黍滋詎能進
　此哉是宜師襄子爲之撫心而高蹈也
薛譚學謳於秦青(二人薛秦國/之善歌者)未窮青之技
自謂盡之遂辭歸秦青弗止餞於郊衢撫節
悲歌聲振林木響遏行雲薛譚乃謝求反終
身不敢言歸秦青顧謂其友曰昔韓娥(韓國/善謳)
(者/也)東之齊匱糧過雍門鬻歌假食旣去而餘
音繞梁欐三日不絶左右以其人弗去過逆
旅逆旅人辱之韓娥因曼聲哀哭(曼聲猶/長引也)一
里老幼悲愁垂涕相對三日不食遽而追之
娥還復爲曼聲長歌一里長幼喜躍抃舞弗
能自禁忘向之悲也乃厚賂發之(發猶/遣也)故雍
門之人至今善歌哭效娥之遺聲
　六國時有雍門子名周善琴又善哭以哭
　于孟常君
　盧曰夫六根所用皆能獲通通則妙應無
　方非獨心識而已故魯公扈章直言心用
　瓠巴以下乃從聲通焉
　政和聲振林木響遏行雲則其岀音之勁
　餘韻之遠而已曼聲歌哭一里老幼或喜
　或悲則動蕩人之精神變易人之思慮此
　其謳歌之造乎妙者也
　范曰秦青之撫節振林木而遏行雲韓娥
　之曼聲變一里之老幼誠動於中而感應
　於外不得不然又況夫誠己而發有耶
伯牙善鼓琴鐘子期善聽伯牙鼓琴志在登
高山鐘子期曰善哉峨峨兮若泰山志在流
水鐘子期曰善哉洋洋兮若江河伯牙所念
鐘子期必得之伯牙游於泰山之陰卒逢暴
雨止於巖下心悲乃援琴而鼓之初爲霖雨
之操更造崩山之音曲每奏鐘子期輒窮其
趣伯牙乃舍琴而歎曰善哉善哉子之聽夫
志想象猶吾心也
　言心闇合與己無異
吾於可逃聲哉
　發音鐘子期已得其心則無處藏其聲也
　盧曰夫聲之所成因而感之心之所起聲
　則隨之所以五根皆通盡爲識心所傳善
　於聽者謦咳猶知之況復聲成於文安可
　不辯耶
　政和在心爲志凡音之起由人心生也感
　於物而後動則心之所之可得而審矣然
　聽止於耳則知聲而不知音聽合於心則
　審音以知其意此子期聽所以造乎微也
　范曰道不可聞聞而非也則無聲之表固
　有聽之弗及者伯牙之所鼓子期之所聽
　未離乎形聲之間高山流水每奏而輒窮
　其趣復何聲之可逃哉



沖虚至德眞經四解卷之十三






　　　　　　　　　　　　　　　











沖虛至德眞經四解卷之十四德三
　　　湯間
周穆王西巡狩越崑崙不至弇山反
還未及中國道有獻工人名偃師
　中道有國獻此工巧之人也
穆王薦之(薦當/作進)問曰若有何能偃師曰臣唯
命所試然臣己有所造願王先觀之穆王曰
日以俱來(日謂/別日)吾與若俱觀之
　盧曰神用之妙豈唯聲哉色香滋味咸及
　其理矣故此章言刻象之盡微
越日偃師謁見王王薦之曰若與偕來者何
人邪對曰臣之所造能倡者(倡俳/優也)穆王驚視
之趣步俯仰信人也巧夫頷其頤則歌合律
捧其手則舞應節千變萬化惟意所適王以
爲實人也與盛姬内御並觀之
　穆天子傳云盛姬穆王之美人
技將終倡者瞬其目而招王之左右侍妾王
大怒立欲誅偃師偃師大懾立剖散倡者以
示王皆傅會革木膠漆白黑丹青之所爲王
諦料之内則肝膽心肺脾腎腸胃外則筋骨
支節皮毛齒髪皆假物也而無不畢具者合
會復如初見
　如向者之始見王也
王試廢其心則口不能言廢其肝則目不能
視廢其腎則足不能步
　此皆以機關相使去其機關之主則不能
　相制御亦如人之五藏有病皆外應七孔
　與四支也
　盧曰夫内肝瞻心肺所以能外爲視聽行
　步神識運之乃爲生物耳苟無神則不能
　用其五根矣今造化之生物亦何異於偃
　師之所造耶若使無神自同於草木神苟
　在也動用何足奇耶木人用偃師之神故
　冝類彼生物也神工造極化何遠哉
穆王始悦而歎曰人之巧乃可與造化者同
　功乎詔貳車載之以歸
　近世人有言人靈因機關而生者何者造
　化之功至妙故萬品咸育運動無方人藝
　麤拙但寫載成形塊然而已至於巧極則
　幾乎造化似或依此言而生此說而此書
　貺自不爾所以明此義者宜以巧極思之
　無方不可以常理限故每舉物極以祛近
　惑豈謂物無神主耶斯失之遠矣
夫班輸之雲梯墨翟之飛鳶自謂能之極也
　班輸作雲梯可以凌虚仰攻墨作木鳶
　飛三日不集
弟子東門賈禽滑釐聞偃師之巧以告二子
二子終身不敢語藝而時執規矩
　時執規矩言其不敢數之也
　盧曰夫偃師之精微神合造物班輸之輩
　但巧盡機關以明至妙之功不可獨循規
　矩也
　政和假於異物託於同體寓百骸象耳目
　視聽言貌趣歩俯仰若性之自爲而不知
　爲之者則其巧妙其功深獨成其天有人
　之形豈特幾乎以其眞哉偃師之造信乎
　與造化同功者矣雖然生者假借也道與
　之貌天與之形亦奚以異於此
　范曰崑崙者安靜之丘弇山者日入之所
　越崑崙而不至弇山則雖欲戾動而之靜
　未能去明而即幽故反遣而已偃師之倡
　功同造化頷其頤則歌合律若天籟之自
　嗚棒其乎則舞應節若天機之自動千變
　萬化惟意所適穆王驚而視之信以爲實
　人也曾不知其傅會革木膠漆白黑丹青
　之所爲而已彼進乎技者然耳又況體道
　之人通乎物之所造者宜如何哉
甘蠅古之善射者彀弓而獸伏鳥下
　箭無虛發而鳥獸不敢逸戰國策云更羸
　虚發而鳥下也
弟子名飛衛學射於甘蠅而巧過其師紀昌
者又學射於飛衛飛衛曰爾先學不瞬而後
可言射矣紀昌歸偃卧妻之機下以目承牽
挺(牽挺/機躡)二年之後雖錐末倒眥而不瞬也以
告飛衛飛衛曰未也
　盧曰夫虚弓下鳥者藝之妙也巧過其師
　者通於神也妙在所習神在精微也先學
　不瞬精之至也以目承躡而不動者神定
　之矣定而未能用故曰猶未也
必學視而後可
　盧曰此用不瞬以爲視也
視小如大視微如著而後告我
　盧曰視審也則見小如大矣
昌以氂懸虱於牖南面而望之旬日之間浸
大也三年之後如車輪焉以睹餘物皆丘山
也
　視虱如輪則餘物稱此而大焉
乃以燕角之弧朔蓬之簳射之貫虱之心而
懸不絶
　以彊弓勁矢貫虱之心言其用手之妙也
以告飛衛飛衛高蹈拊膺曰汝得之矣
　盧曰視小如大貫之不足爲難
紀昌旣盡衛之術計天下之敵己者一人而
已乃謀殺飛衛
　盧曰欲摧其能擬過其師法耳欲滅飛衛
　之名非謂斷其命也矣
相遇於野二人交射中路矢鋒相觸而墜於
地而塵不揚飛衛之矢先窮(窮盡/者也)紀昌遺一
矢旣發飛衛以棘刺之端扞之而無差焉
　盧曰二矢同道相及而勢盡故墜地而塵
　不飛者微之甚也以棘刺扞之不差審之
　至也
於是二子泣而投弓相拜於塗請爲父子剋
臂以誓不得告術於人
　祕其道也此一章義例已詳於仲尼篇也
　盧曰此所謂神交而意得也非矢之藝故
　投弓而誓焉神契方傳矣故不得以術告
　之也
　政和内有所定然後在外者能有所應微
　有所審然後於其著者能無所遺伯昏瞀
　人謂列子曰汝怵然有恂目之志於中也
　殆矣夫蓋謂其内不能有所定也紀昌先
　學不瞬而以目承牽挺者以此莊子曰自
　大視細者不明蓋謂其微不能有所審也
　昌以氂毛垂虱而望之浸大者以此蓋不
　通乎此而善射者寡矣
　范曰夫射於百歩之外其至爾之力也其
　中非爾力也故教人射者必志於彀而學
　之者亦必志於彀豈非力分之内可學而
　能力分之外不可勉而至故耶飛衛學射
　於甘蠅而術過其師固有得於自然之天
　性者夫人之身居於内則心爲之主接於
　物則目爲之先故神舍於心而其機常寓
　於目紀昌學射於飛衛必告之先學不瞬
　者蓋欲其神全於内然後忤物而不慴故
　也然不瞬而已猶非其至古之養勇亦有
　所謂不目逃者若夫視小如大視微如著
　棲睫之蟲見若嵩山則又庶夫徐以神視
　者矣故能彀燕孤貫懸虱而不射之射得
　之在我焉迨其乆旣盡穿楊之巧乃彎射
　羿之弓抑何虚矯恃氣而以爭術尚勝爲
　心耶故始而相遇於野則交射而矢鋒相
　觸已而相拜於塗則投弓而剋臂以誓夫
　學射之賤猶且不得告術於人又況夫體
　道在己而進於不傳之妙者耶
造父之師曰泰豆氏
　泰豆氏見諸雜書記
造父之始從習御也執禮甚卑泰豆三年不
告造父執禮愈謹乃告之曰古詩言良弓之
子必先爲箕良冶之子必先爲裘
　箕裘者皆須柔屈補接而後成器爲弓冶
　者調筋角和金鐵亦然故學者必先攻其
　所易然後能成其所難所以爲諭也
　慮曰箕者所以造弓之具也裘者所以扇
　冶之具也老子以爲橐籥今之鞴袋也彼
　以約弓之牀此以扇火之鞴非弓冶而弓
　冶必資之也
汝先觀吾趣(趣行/也)趣如吾然後六轡可持六
馬可御造父曰唯命所從泰豆乃立木爲塗
僅可容足旣得安脚計步而置
　䟽槩如其步數
履之而行趣走往還無跌失也造父學之三
日盡其巧泰豆歎曰子何其敏也得之捷乎
　敏疾也捷速也
凡所御者亦如此也
　盧曰立木如足布之如步莊子云側足之
　外皆去其土則不能履之者必不定也若
　御馬者亦如使其足則妙矣
曩汝之行得之於足應之於心推於御也齊
輯乎轡銜之際而急緩乎脣吻之和正度乎
胸臆之中而執節乎掌握之間内得於中心
而外合於馬志是故能進退履繩而旋曲中
規矩取道致遠而氣力有餘誠得其術也得
之於銜應之於轡得之於轡應之於手得之
於手應之於心則不以目視不以策驅心閑
體正六轡不亂而二十四蹄所投無差廻旋
進退莫不中節
　與和鸞之聲相應也
然後輿輪之外可使無餘轍馬蹄之外可使
無餘地未嘗覺山谷之險原隰之夷視之一
也吾術窮矣汝其識之
　夫行己之所踐容足而已足外無餘而人
　不敢踐者此心不夷體不閑故也心夷體
　閑即進止有常數遲疾有常度苟盡其妙
　非但施之於身乃可行之於物雖六轡之
　煩馬足之衆調之有道不患其亂故輪外
　不恃無用之轍蹄外不賴無用之地可不
　謂然也
　盧曰莊生解牛云其骨也有間其刀刃也
　無厚無厚入有間恢恢然有餘地也言其
　理則多暇也不視足外之地則其志專志
　專利運足如其心矣若移之於轡銜易之
　於駔駿當轍應足何所傾危世人皆求其
　末而不知其本識眞之士必求其本然後
　用之故射御之末藝猶須合道焉
　政和中無主而不止外無正而不行此性
　習相成之道也故致道者必始之以習及
　其得道也乃能成之於性良弓之子必學
　爲箕良冶之子必先爲裘所以喻習也立
　木爲塗僅可容足計歩而置履之而行所
　以使之習也蓋立木爲塗僅可容足推之
　於御故輿輪之外可使無餘轍馬蹄之外
　可使無餘地計歩而置履之而行推之於
　御故山谷之險原隰之夷可使視之如一
　齊輯乎轡銜之際而急緩乎脣吻之和所
　謂外合於馬志者也正度乎胸臆之中而
　執節乎掌握之間所謂内得於中心者也
　進退履繩而旋曲中規矩言其服御如此
　取道致遠而氣力有餘言其順適如此轡
　係銜者也故得之於手應之於轡手執轡
　者也故得之於轡應之於手心運手者也
　故得之於手應之於心至於不以目視不
　以策驅而迴旋進退莫不中節則若性之
　自然而不知爲之者此之謂善御
　范曰紀昌學射於飛衛飛衛不教之以射
　而教之以先學不瞬造父學御於泰豆氏
　泰豆氏不教之以御而教之以先觀吾趣
　蓋引而不發開而弗達使之深造乎自得
　之妙而已射御末技猶且然爾矧夫道可
　傳而不可受則示於此者正容而悟觀於
　彼者目撃而存所謂自得其得宜如何哉
　觀泰豆之御方其始也齊輯乎轡銜之際
　急緩乎脣吻之和正度乎胸臆之中而執
　節乎掌握之間内得於中心外合於馬志
　故能進退履繩而旋曲中規矩取道致遠
　而氣力有餘則由於法度之中未嘗敢越
　有如此者迨其乆也得之於銜應之於轡
　得之於轡應之於手得之於手應之於心
　不以目視不以策驅心閑體正六轡不亂
　二十四蹄所投無差迴旋進退莫不中節
　則超乎法度之外不勉而中有如此耆若
　夫要其終而言之則輿輪之外無餘徹馬
　蹄之外無餘地未嘗覺山谷之嶮原隰之
　夷視之一也則又無適而非行無行而非
　道舉平與陂道通爲一奚往而不暇哉道
　乎進其至此進乎技矣
魏黑卵以暱嫌殺丘邴章(暱嫌/私恨)
　盧曰夫以私嫌而殺傷嗜慾而夭物者皆
　世俗之常情非有道之士也
丘邴章之子來丹謀報父之讎丹氣甚猛形
甚露計粒而食順風而趨雖怒不能稱兵以
報之
　有膽氣體羸虚不能舉兵器也
恥假力於人誓手劍以屠黑卵黑卵悍志絶
衆力抗百夫筋骨皮肉非人類也延頸承刃
披胸受矢鋩鍔摧屈而體無痕撻負其材力
視來丹猶雛鷇也來丹之友申他曰子怨黑
卵至矣黑卵之易子過矣將奚謀焉來丹垂
涕曰願子爲我謀申他曰吾聞衛孔周其祖
得殷帝之寳劍一童子服之却三軍之衆奚
不請焉
　盧曰天地至精之物但以威制於三軍若
　以斷割爲功非至精者也
來丹遂適衛見孔周執僕御之禮請先納妻
子後言所欲孔周曰吾有三劍唯子所擇皆
不能殺人且先言其狀一曰含光視之不可
見運之不知有其所觸也泯然無際經物而
物不覺二曰承影將旦昧爽之交日夕昏明
之際此面而察之淡淡焉若有物存莫識其
狀其所觸也竊竊然有聲經物而物不疾也
三曰宵練方晝則見影而不見光
　與日月同色也
方夜見光而不見形(言其/照夜)其觸物也騞然而
過(騞伏/墮切)隨過隨合覺疾而不血刃焉此三寳
者傳之十三世矣而無施於事(不能/害物)匣而藏
之未嘗啓封來丹曰雖然吾必請其下者孔
周乃歸其妻子與齋七日晏陰之間(晏晩/暮也)跪
而授其下劍來丹再拜受之以歸
　以其可執可見故授其下者
　盧曰器珍者則害物深至道至精無所傷
　物
來丹遂執劍從黑卵時黑卵之醉偃於牖下
自頸腰三斬之黑卵不覺來丹以黑卵之
死趣而退遇黑卵之子於門繫之三下如投
虚黑卵之子方笑曰汝何蚩而三招予來丹
知劍之不能殺人也歎而歸黑卵旣醒怒其
妻曰醉而露我使我嗌疾而腰急其子曰疇
昔來丹之來遇我於門三招我使我體疾而
支彊彼其厭我哉
　盧曰夫道至之人無傷於萬物萬物之害
　亦所不能傷焉故毒蟲不螫猛獸不攫故
　物之至精者亦無傷老子曰其神不傷人
　是以聖人貴夫知者何以其不傷於萬物
　者也
　政和含光者襲明而不燿承影者處陰而
　不移宵練晦之時練有形之質含光則無
　有也故視之不見運之不有經物而不覺
　承影則若有若無故雖莫識其狀而且或
　聞其聲宵練則旣有矣爲其有形之質也
　故晝見影焉爲其處晦之時也故夜見光
　焉道以無爲上若有若無次之而囿於有
　者爲下故三劍含光爲上承影次之宵練
　爲下來丹之所受者其宵練與然是三者
　不以斬决爲勝亦皆劍之神者矣天下有
　常勝之道直之無前運之無旁而天下服
　豈在於擊鬥爲哉故莊子以斬領决肺爲
　庶人之劍也惜乎來丹不通乎此知劍之
　不能殺人而後歎何以爲常胜之道乎
　范曰黑卵則道之復乎至幽者邴章則道
　之顯於至明者來丹則又至陽之色也故
　以父之讎而謀報黑卵請劍於衛孔周焉
　夫有千越之劍者匣而藏之不敢用也寳
　之至也道之利用若是故直之無前舉之
　無上按之無下運之無旁决浮雲絶地紀
　恢恢然其於游刃有餘地矣來丹受劍於
　孔周徒用之以復讎而已故因黑卵之醉
　自頸至腰三斬之則與夫上斬頸領下决
　肝肺者無以異矣豈知所以用之道哉
周穆王大征西戎西戎獻錕鋙之劍火浣之
布其劍長尺有咫練綱亦刃用之切玉如切
泥焉火浣之布浣之必投於火布則火色垢
則布色出火而振之皓然疑乎雪(此周書/所云)皇
子以爲無此物傳之者妄蕭叔曰皇子果於
自信果於誣理哉
　此一章斷後而說切玉劍火浣布者明上
　之所載皆事實之言因此二物無虚妄者
　盧曰夫金之不能切玉者非器之利也布
　之不能澣於火火不燒者物之異也天地
　之内萬物之多有可以理求者亦有非理
　所及者然則玉雖堅有可刻之理劍雖鐵
　有必斷之鋒也以必斷之鋒當可刻之物
　不入者自非至利耳非無可切之理焉況
　已有之何所疑也又動植之類其性不同
　有因水火而生者有因水火而殺者故火
　山之鼠得火而生風生之獸得風而活人
　約空立魚約水存然則火浣之纑非紵非
　麻布名與中國等火與鼠毛同此復何足
　爲怪也果於自信不達矣夫
　政和世之人以耳目所接者爲有而以其
　所不及者爲無然八荒之外不可窮詰安
　可以耳目所不及者遂以爲無哉
　范曰切玉之刀火浣之布理固有之而拘
　耳目之用者必以爲無是物焉又烏能知
　極盡之際哉是篇必終之以此以明前之
　所載皆即當至理非徒侈空言以駭世故
　也




沖虚至德眞經四解卷之十四












沖虚至德眞經四解卷之十五德四
　　　　和光散人高守元集
　　　力命(張曰命者必然之期素定之分/也雖此事未驗而此理己然若)
　　　(以壽夭存於御養窮達係於知力此/感於天理也○盧曰命者必定之分)
　　　(非力不成力者進取之力非命不就/有其命者必資其力有其力者或副)
　　　(其命亦有力之不能致者无命也恃/命而不力求者候時也信命不信力)
　　　(者失之遠矣信力不信命者亦非當/也○政和力有智愚命有窮達得喪)
　　　(之差莫相爲對不貳其心所以立命/○范曰古人有常言曰莫知致而至)
　　　(者命也又曰不知吾所以然而然者/命也夫命之在天未形有分且然无)
　　　(間固豈力之所能制哉唯知其无可/奈何而安之非有德者不能與此)
力謂命曰若之功奚若我哉命曰汝奚功於
物而欲比朕力曰壽夭窮達貴賤貧富我力
之所能也命曰彭祖之智不出堯舜之上而
壽八百顔淵之才不出衆人之下而壽四八
仲尼之德不出諸侯之下而困於陳蔡殷紂
之行不出三仁之上而居君位季札無爵於
吴田恒專有齊國夷齊餓於首陽季氏富於
展禽若是汝力之所能奈何壽彼而夭此窮
聖而達逆賤賢而貴愚貧善而富惡邪力曰
若如若言我固無功於物而物若此邪此則
若之所制邪命曰旣謂之命奈何有制之者
邪朕直而推之曲而任之自壽自夭自窮自
達自貴自賤自富自貧
　不知所以然而然者命也豈可以制也
朕豈能識之哉朕豈能識之哉
　此篇明萬物皆有命則智力無施楊朱篇
　言人皆肆情則制不由命義例不一似相
　違反然治亂推移愛惡相攻情偽萬端故
　要時競其獘孰知所以是以聖人兩存而
　不辯將以大扶名教而致弊之由不可都
　塞或有恃詐力以干時命者則楚子問鼎
　於周無知亂適於齊或有矯天眞以殉名
　者則夷齊守餓西山仲由被醢於衛故列
　子叩其二端使萬物自求其中苟得其中
　則智動者不以權力亂其素分矜名者不
　以矯抑虧其形生發言之㫖其在於斯嗚
　呼覽者可不察哉
　盧曰命者天也力者人也命能成之力能
　運之故曰運命也莊子曰知不可奈何安
　之若命是力不能運也孔子曰五十而知
　天命不知命無以爲君子也然歷國應聘
　而思執鞭之士是不忘力也
　政和命在天力在人力若可致也然在天
　者有非人所能勝則君子不謂力命在所
　聽也然在人者有非天所能違則君子不
　謂命壽夭窮達貴賤貧富萬物之所受蓋
　有制之者矣爲其不敢迕也故直而推之
　爲其不可遏也故曲而任之旣非力之所
　能使亦非命之所能違自然而已孰弊弊
　然以多識爲事故曰朕豈能識之哉
　范曰時無止也故年有大小彭祖顔淵壽
　夭之所不同也分無常也故勢有得失仲
　尼殷紂窮達之所以不同也季札無爵於
　吴田恒專有齊國其貴賤固異矣自道觀
　之有所謂等貴賤者夷齊餓於首陽季氏
　富於展禽其貧富固異矣自道觀之有所
　謂同貧富者自然之分殆不可得而致知
　故直而推之俾其各正而無私曲而任之
　俾其委順而無迕壽夭窮達貴賤貧富咸
　其自取使之者其誰耶惟達命之情者不
　務知之所無奈何故死生亦大矣不得與
　之變而況得喪禍福之所介夫孰足以患
　心已
北宫子謂西門子曰朕與子並世也而人子
達並族也而人子敬並貌也而人子愛並言
也而人子庸並行也而人子誠並仕也而人
子貴並農也而人子富並商也而人子利朕
衣則裋褐食則粢糲居則蓬室出則徒行子
衣則文錦食則粱肉居則連欐出則結駟在
家熙然有棄朕之心在朝諤然有傲朕之色
請謁不相及遨游不同行固有年矣子自以
德過朕邪西門子曰予無以知其實汝造事
而窮予造事而達此厚薄之驗歟
　謂德有厚薄也
　盧曰吾所造皆達汝所造皆窮德之厚薄
　可見矣
而皆謂與予並汝之顔厚矣北宫子無以應
自失而歸中塗遇東郭先生先生曰汝奚往
而反偊偊而步有深愧之色邪北宫子言其
狀東郭先生曰吾將舍汝之愧與汝更之西
門氏而問之曰汝奚辱北宫子之深乎固且
言之西門子曰北宫子言世族年貌言行與
予並而賤貴貧富與予異子語之曰予無以
知其實汝造事而窮予造事而達此將厚薄
之驗歟而皆謂與予並汝之顔厚矣東郭先
生曰汝之言厚薄不過言才德之差吾之言
厚薄異於是矣夫北宫子厚於德薄於命汝
厚於命薄於德汝之達非智得也北宫子之
窮非愚失也皆天也非人也
　此自然而然非由人事巧拙也
而汝以命厚自矜北宫子以德厚自愧皆不
識夫固然之理西門子曰先生止矣予不敢
復言(聞理/而服)
　盧曰西門子求之而遂命也北宫子求之
　不遂亦命也不知命則有自矜之色自知
　命則無憂愧之心得與不得非智愚非才
　德也西門子不敢復言者知命之遂不敢
　恃德也
北宫子旣歸衣其裋褐有狐貉之温進其茙
菽有稻粱之味庇其蓬室若廣厦之蔭乗其
蓽輅若文軒之飾終身逌然不知榮辱之在
彼也在我也
　一達於理則外物多少不足以槩意也
　盧曰知命則不憂不愧亦不知德之厚薄
　也
東郭先生聞之曰北宫子之寐乆矣一言而
能寤易怛也哉
　盧曰寐者言未覺也及其寤也乃怛之常
　耳
　政和世族言行年貌相若而貴賤貧富窮
　達相異北官子非愚失也西門子非智得
　也失者以德厚自愧得者以命厚自矜皆
　在物一曲不通乎道非東郭其孰覺之予
　不敢復言特知其非是而已悟則其意也
　消於道也其庶幾乎
　范曰命在天德在己古之君子修其在己
　者俟其在天者雖造事而達吾不以命厚
　而有所矜雖造事而窮吾不以德厚而有
　所愧安時處順衰樂不能入也北宫子衣
　則裋褐食則粢糲居則蓬室出則徒行可
　謂窮矣彼不知其厚於德也乃以是而自
　愧西門子衣則文錦食則粱肉居則運欐
　出則結駟可謂達矣彼不知其薄於德也
　乃以是而自矜詎識夫固然之理哉東郭
　先生辭而闢之然後聞言而悟者無深愧
　之色聞理而服者去躬矜之行施於身者
　不願人之文繡也衣其裋褐有狐貉之温
　豈固以惡衣爲恥哉飽於内者不願人之
　膏粱也進其茙菽有稻粱之味豈固以惡
　食爲恥哉堂高數仞我得志弗爲也雖庇
　其蓬室若廣厦之蔭矣從車千乗我得志
　弗爲也雖乗其蓽輅若文軒之飾矣終身
　逌然不知榮辱之在彼也在我也則又遊
　劵之内行乎無名其視物之儻來適去猶
　觀雀蚊蚋虻之相過乎前耳詎足以易吾
　之素履邪非知命不能進此
管夷吾鮑叔牙二人相友甚戚同處於齊管
夷吾事公子糾鮑叔牙事公子小白齊公族
多寵嫡庶並行
　齊僖公母弟夷仲年生公孫無知僖公愛
　令禮秩同於太子也
國人懼亂管仲與召忽奉公子糾奔魯
　糾襄公之次弟子
鮑叔奉公子小白奔莒
　小白糾之次弟
旣而公孫無知作亂
　襄公立絀無知秩服遂殺襄公而自立國
　人尋殺之
齊無君二公子爭入管夷吾與小白戰於莒
道射中小白帶鉤小白旣立
　小白即桓公也
脅魯殺子糾召忽死之管夷吾被囚
　齊告魯曰子糾兄弟弗忍加誅請殺之召
　忽管仲讎也請得而醢之不然將滅魯魯
　患之遂殺子糾召忽自殺管仲請囚也
鮑叔牙謂桓公曰管夷吾能可以治國桓公
曰我讎也願殺之鮑叔牙曰吾聞賢君無私
怨且人能爲其主亦必能爲人君如欲霸王
非夷吾其弗可君必舍之遂召管仲魯歸之
齊鮑叔牙郊迎釋其囚桓公禮之
　鮑叔親迎管仲於堂阜而脱其桎梏於齊
　郊而見桓公也
而位於高國之上鮑叔牙以身下之
　高國齊之世族
任以國政號曰仲父桓公遂霸管仲嘗歎曰
吾少窮困時嘗與鮑叔賈分財多自與鮑叔
不以我爲貪知我貧也吾嘗爲鮑叔謀事而
大窮困鮑叔不以我爲愚知時有利不利也
吾嘗三仕三見逐於君鮑叔不以我爲不肖
知我不遭時也吾嘗三戰三北鮑叔不以我
爲怯知我有老母也公子糾敗召忽死之吾
幽囚受辱鮑叔不以我爲無恥知我不羞小
節而恥名不顯於天下也生我者父母知我
者鮑叔也此世稱管鮑善交者小白善用能
者然實無善交實無用能也實無善交實無
用能者非更有善交更有善用能也
　此明理無善交用能非但管飽桓公而已
　盧曰言其命之所應用則因交而獲申非
　是更别有善交用能也然則恃才獲用者
　命也因交而達者力也非唯天時抑有人
　謀人力而遂者皆歸於命命之來也鮑叔
　不得不盡力桓公不得不用之皆命矣夫
召忽非能死不得不死鮑叔非能舉賢不得
不舉小白非能用讎不得不用
　此皆㝠中自相驅使非人力所制也
　盧曰皆命成於力力成於命非有私焉
　范曰管仲之於齊其視鮑叔則友也其視
　桓公則君也分財自與而不以爲貪謀事
　窮困而不以爲愚仩而三遂不以之爲不
　肖戰而三北不以之爲怯幽囚受辱不以
　爲無恥則鮑叔之於夷吾固得夫善交之
　道矣始有莒道之戰而射中帶鉤終有堂
　阜之迎而釋其桎梏位居高國之上號稱
　仲父之尊九合諸侯一匡天下則桓公之
　於夷吾固得夫用能之道矣管鮑善交而
　實無善交者桓公善用能而實無善用能
　者舍是而求豈更有善交更有善用能者
　哉是則莫之爲而常自然殆有不可得而
　致知者
及管夷吾有病小白問之曰仲父之病病矣
可不諱云
　言病之甚不可復諱而不言也
　盧曰將死不可諱言
至於大病則寡人惡乎屬國而可夷吾曰公
誰欲歟小白曰鮑叔牙可曰不可其爲人也
潔廉善士也(清己/而已)其於不己若者不比之人
　欲以己善齊物也
一聞人之過終身不忘(不能棄/瑕録善)使之理國上
且鉤乎君下且逆子民
　必引君令其道不弘道苟不弘則逆民而
　不能納矣
其得罪於君也將弗乆矣小白曰然則孰可
對曰勿已則隰朋可(非君然/而可也)其爲人也上忘
而下不叛
　居高而自忘則不憂下之離散
愧其不若黄帝而哀不己若者
　慚其道之不及聖矜其民之不遠己故能
　無棄人也
　盧曰自忘其高自愧無德則進善之志深
　矣不如己者哀而憐之則下人不離叛矣
以德分人謂之聖人
　化之使合道而不宰割也
以財分人謂之賢人
　旣以與人己愈有也
以賢臨人未有得人者也
　求備於人則物所不與也
以賢下人者未有不得人者也
　與物升降者物必歸
其於國有不聞也其於家有不見也
　道行則不煩聞見故曰不瞽不聾不能成
　功
勿己則隰朋可
　郭象曰若有聞見則事鍾於己而羣下無
　所措其手足故遺之可也未能盡其道故
　僅之可也
　盧曰不責物之常情是不聞於國也不求
　人之小過是不見於家也
然則管夷吾非薄鮑叔也不得不薄非厚隰
朋也不得不厚厚之於始或薄之於終薄之
於終或厚之於始厚薄之去來弗由我也
皆天理也
　盧曰夷吾之情非有厚薄此公薦也薦之
　則爲厚不薦則爲薄此皆力也桓公旣不
　用鮑叔鮑叔之命也用隰朋隰朋之命也
　使鮑叔無命而夷吾不施力焉而隰朋無
　命夷吾雖施力亦無益也
　政和謂之有者以别於所無而謂之無者
　蓋以名其莫之有也世稱管鮑善交而曰
　實無善交蓋言其善與人交不可跂及其
　爲交也莫之或有矣故曰實無善交者而
　又繼之曰非更有善交也稱小白善用能
　者而曰實無善用能蓋言其善用能不可
　跂及其善用能也莫之或有矣故曰實無
　善用能而又繼之曰非更有善用能也天
　下之事時勢適然者不得不然召忽之死
　子糾之勢不得不死也小白之用夷吾時
　不得不用也鮑叔舉夷吾於小白至夷吾
　屬齊國之事則違鮑叔而薦隰朋是皆視
　時與勢非私我與彼者當其時順其勢厚
　薄終始吾何容心焉耳鮑叔之與人則和
　而同故於交友之際則能全之鮑叔之行
　己則清而失之隘故於理國之事則不足
　以有任管仲厚之於始而薄之於終亦何
　有於我哉曰賢君無私怨者明人君以天
　下爲公曰不羞小節而恥不顯於天下者
　明人臣當自重以天下之任以德分人者
　善貸且成故謂之聖人然聖人之實不盡
　於此以財分人者利下之事故謂之賢人
　然賢人之實不盡於此
　范曰老氏曰容乃公公乃王公也王也名
　生於實惟公則可以爲公惟王則可以爲
　王若鮑叔之爲人不己若者有所不比一
　聞人之過終身不忘豈所謂能容者哉若
　隰朋之爲人上忘而下不叛愧不若黄帝
　而哀不己若者其於國有不聞其於家有
　不見則得夫容乃公之道矣管仲之對桓
　公以鮑叔爲不可以屬國非固薄之也不
　得不薄以隰朋爲可以屬國非固厚之也
　不得不厚薄厚之去來詎可容心於其間
　哉一本乎自然而已
鄧析操兩可之說設無窮之辭當子産執政
作竹刑竹刑簡法鄭國用之數難子産之治
子産屈之子産執而戮之俄而誅之
　此傳云子産誅鄧析左傳云駟喘殺鄧析
　而用其竹刑子産卒後二十年而鄧析死
　也
然則子産非能用竹刑不得不用鄧析非能
屈子産不得不屈子産非能誅鄧析不得不
誅也
　此章義例與上章同也
　盧曰作法者力也受戮者命也用其法者
　亦力也誅其身者亦命也力其事者才也
　才不遇者亦命也
　政和不得不用竹刑者時也不得不誅鄧
　析者勢也
　范曰謹按左氏春秋昭公二十年子産卒
　定公九年駟喘殺鄧析而用其竹刑此則
　言子産殺鄧析者是直寓言以明理而已
可以生而生
　或積德履仁或遇時而通得當年之歡騁
　於一己之志似由報應若出智力也
天福也
　自然生耳自然泰耳未必由仁德與智力
　然交復信順之行得騁一己之志終年而
　無憂虞非天福如之何也
可以死而死
　或積惡行暴或饑寒窮困故不顧刑戮不
　賴生存而威之以死似由身招若應事而
　至者也
天福也
　自然死耳自然窮耳未必由凶虐與愚弱
　然肆凶虐之心居不賴生之地而威之以
　死是之死得死者故亦曰天福者也
　盧曰居可生之時而得其生者爲天福也
　居可死之時而得其死者亦天福也如夷
　吾求生於齊桓之時而得遂其生者信爲
　天福也如鋤麑之觸槐以取喪不辱君命
　不傷賢才得遂其死垂名不朽亦天福也
可以生而不生
　居榮泰之地願獲長年而早終
天罰也
　願生而不得生者故曰天罰
可以死而不死
　居困辱之地而不願乆生而更不死也
天罰也
　輕死而不死復是天罰
　盧曰居榮泰之地處崇高之位是可以生
　而不得生如董賢之類是也居困辱之地
　處屯苦之中是可以死而不得死如人彘
　之類是也求之不遂皆爲天罰也
可以生可以死得生得死有矣
　此之生而得生此之死而得死
不可以生不可以死或死或生有矣
　此義之生而更死之死而更生者也此二
　者可上義已該之而重出疑書誤
然而生生死死非物非我皆命也智之所無
奈何
　生死之理旣不可測則死不由物生不在
　我豈智之所如
　盧曰不由於物亦不由我知不能運力不
　能成然後可以任命矣
　政和以順而至者謂之福以逆而降者謂
　之罰可以生而生可以死而死皆順其常
　然故謂之天福言天之所福應順而至也
　可以生而不生可以死而不死皆逆其固
　然故謂之天罰言天之所罰縁類而降也
　然或可以生而死或可以死而生若是者
　命之行也孰知其故哉故雖智者大迷而
　唯達者知通焉
　范曰生也死之徒死也生之始孰知其紀
　惟原始反終而知死生之說者達命之情
　不務智之所無奈何
故曰窈然無際天道自會漠然無分天道自
運
　無際無分者是自然之極自會自運者豈
　有役之哉
天地不能犯
　天地雖大不能違自然也
聖智不能干
　聖神雖妙不能逆時運也
鬼魅不能欺
　鬼魅雖妖不能詐眞正也
自然者默之成之
　默無也
平之寧之
　平寧無所施爲
將之迎之
　功無遺喪似若將迎
　盧曰若合道成命天地不能違聖智不能
　干運用合理應變如神鬼魅所不能欺何
　況於人事乎
　政和窈者言深而難見漠者言蕩而難名
　妙體無體故窈然無際而其道以自然而
　會妙用無用故漠然無分而其道以自然
　而運若是則生死之變孰知其故哉天地
　不能犯者言天地雖大而自然之理所不
　能違也聖智不能干者言聖智雖妙而自
　然之理所不能逆也鬼魅不能欺者言鬼
　魅雖幽而自然之理所不能罔也蓋自然
　者默而成之有乎不言其無爲也寂然不
　動故平之寧之則處靜息迹而不累於有
　其有爲也感而遂通天下之故故將之迎
　之則應物不藏而不蔽於無
　范曰窈者幽之極漠者定之至言天道窈
　然至幽而物莫能窺故曰自會而已無有
　際限天道漠然至定而物莫能撓故曰自
　運而已無有分别天地雖大有所不能犯
　聖智雖妙有所不能干鬼魅雖妖有所不
　能欺生生死死咸有自然默之者不假乎
　辯說也成之者無事於贅虧也平之而已
　則無欠無餘寧之而已則勿攖勿擾有以
　將之斯能處適去之順有以迎之斯能安
　適來之時知其不可奈何而安之若是非
　至命者疇克爾
沖虚至德眞經四解卷之十五





沖虛至德眞經四解卷之十六德五
　　　　和光散人高守元集
　　　力命
楊朱之友曰季梁季梁得疾七日大漸(漸劇/也)
其子環而泣之請醫季梁謂楊朱曰吾子不
肖如此之甚汝奚不爲我歌以曉之楊朱歌
曰天其弗識人胡能覺匪祐自天弗孽由人
我乎汝乎其弗知乎醫乎巫乎其知之乎
　言唯我與汝識死生有命耳非醫巫所知
　也
其子弗曉終謁三醫
　不解楊朱歌㫖謂與己同也
　盧曰其子謁醫夫天命不能識乎人亦何
　能覺之耶天不别加福人亦不爲過而遇
　病者此其命也夫我與汝尚不能知醫與
　巫何能知乎又將歌意我與爾能此疾我
　不能疾巫能之也
一曰矯氏二曰俞氏三曰盧氏診其所疾矯
氏謂季梁曰汝寒温不接虚實失度病由饑
飽色欲精慮煩散非天非鬼雖漸可攻也季
梁曰衆醫也亟屏之俞氏曰汝始則胎氣不
足乳湩有餘病非一朝一夕之故其所由來
漸矣弗可已也季梁曰良醫也且食之
　盧曰矯氏所說之病皆人事之失關乎力
　者也俞氏所說之病與形俱生受氣不足
　不可差也
盧氏曰汝疾不由天亦不由人亦不由鬼禀
生受形旣有制之者矣亦有知之者矣
　夫死生之分脩短之期咸定於無爲天理
　之所制矣但愚昩者之所惑玄達者之所
　悟也
藥石其如汝何季梁曰神醫也重貺遣之俄
而季梁之疾自瘳
　盧曰盧氏所說之病乃由乎神神之所造
　有功有過神者報神之器也神以制之矣
　未受於形神以知之矣神旣不足形乃隨
　之長短美醜質形已定矣藥石豈能愈之
　季梁以爲神醫修神養德而病自愈
　范曰動與過疾所生也醫能已此有疾而
　待治者不如吾聞而藥之可也然無妄之
　疾勿藥有喜雖病者能言其病庶幾其有
　瘳然則非藥石之所能攻者季梁得疾七
　日大漸其子環而泣之則常人之所昏迷
　而顧惜之也季梁謂楊朱曰吾子不肖如
　此之甚汝奚不爲我歌以曉之則欲其推
　死生之理以警悟之也奈何樸鄙之心終
　焉而弗去故於是爲之謁三醫焉矯氏則
　逆性命之理而有所攻故曰衆醫俞氏則
　順性命之情而無所治故曰良醫若夫盧
　氏則原始反終知其默有制之者而湯劑
　砭石無所復加非進乎技而與乎神孰能
　至此故季梁以是爲神醫也古之人有疾
　入靈府病在膏盲者而神醫皆以爲不可
　治而信之殆亦盧氏之類歟
生非貴之所能存身非愛之所能厚生亦非
賤之所能夭身亦非輕之所能薄故貴之或
不生賤之或不死愛之或不厚輕之或不薄
此似反也非反也此自生自死自厚自薄或
貴之而生或賤之而死或愛之而厚或輕之
而薄比似順也非順也此亦自生自死自厚
自薄
　范曰生非汝有是天地之委和也身非汝
　有是天地之委形也或生或死或厚或薄
　豈人之所能違哉咸其自然耳
鬻熊語文王曰
　鬻熊文王師也
自長非所增自短非所損算之所亡若何
　算猶智也
　盧曰若知形報爲則無以其私情私情者
　有貴有愛有賤有薄者也形骸不由情之
　所厚薄則得之以順違之似反其實非反
　非順也亦猶長短好醜豈由情愛所遷耶
　智算所無可奈何也
　范曰鶴脛雖長斷之則憂非固增之也鳧
　脛雖短續之則悲非固損之也長短相形
　有數存焉於其間雖巧歷不能計而況其
　凡乎是以大椿朝菌乆近不齊彭祖殤子
　壽夭不等㝠㝠之中咸有定分詎可以差
　數睹哉
老聃語關尹曰天之所惡孰知其故
　王弼曰孰誰也言誰能知天之意耶其唯
　聖人也
言迎天意揣利害不如其已
　夫順天理而無心者則鬼神不能犯人事
　不能干若迎天意料倚伏處順以去逆就
　利而違害此方與逆害爲巨對用智之精
　巧者耳未能使吉凶不生禍福兼盡也
　盧曰夫不知道者寧知天之所愛惡乎若
　預迎天意揣度利害以徇私情不知順理
　而任命也此章言力不能違命命不可預
　知任之則後時力之則違命所以愧夫知
　道之修神養眞造業之始創力轉命以我
　乎夭者也
　政和命有所制則天且不能知也而也於
　人乎匪祐自天弗孽由人則禍福唯所召
　而災祥以類應非天之所私而亦非人之
　所能爲也巫醫技之賤者爾命之所制雖
　智所不能知病而求醫謂彼乃能知此耶
　三醫曰矯氏曰俞氏曰盧氏矯言拂而治
　之俞言順而理之盧言總一其理而㝠之
　也蓋曰寒温不節虚實失度則知其疾之
　在人而巳不通乎命是拂而治之者也曰
　胎氣不足乳湩有餘則知疾之所受於天
　而已安之若命是順而理之者也若夫疾
　不由天則非俞氏之所治疾不在人則非
　矯氏之所攻莫知所以然而然是命之行
　也雖有藥石將焉用之此之謂總一其理
　而㝠之者謂之神醫不亦宜乎貴生者養
　形以存生愛身者不以養傷身然非所以
　完身養生也蓋徇物旣不免於危身生而
　憂戚不得者又不免於愁身傷生惟無以
　生爲者是賢於貴生也蓋生非貴之所能
　存而亦非賤之所能夭故也唯忘身者乃
　能無患蓋身非愛之所能厚而亦非輕之
　所能薄故也故貴之或不生賤之或不死
　愛之或不厚輕之或不薄由理之常觀之
　此似反也而安之命則非反也或貴之而
　生或賤之而死或愛之而厚或輕之而薄
　由理之變觀之此似順也而制於命則非
　順也凡此皆其自然故皆曰自生自死自
　厚自薄鬻熊之言曰自長非所增自短非
　所損言自然者不可得而增損經曰天之
　所惡孰知其故言自然者不可得而窺測
　此古之眞人所以不以故滅命
　范曰疇於人者侔於天人之所利天之所
　惡人孰從而知之耶迎天意揣利害則智
　有時而困矣乃前識者所以爲道之華愚
　之始也上天之載無聲無臭豈可俄而度
　哉故曰不如其已
楊布(楊朱/弟也)問曰有人於此年兄弟也言兄弟
也才兄弟也貌兄弟也而壽夭父子也貴賤
父子也名譽父子也憎愛父子也吾惑之
　盧曰年言才貌相似也故云兄弟也壽夭
　貴賤隔懸也故云父子也此命之難知也
　故疑惑也
楊子曰古之人有言吾嘗識之將以告若不
知所以然而然命也
　自然之理故不可以智知
今昏昏昧昧紛紛若若隨所爲隨所不爲日
去日來孰知其故皆命也夫
　盧曰衆人所不知以爲自然昏昏昩昩日
　去日來運行無窮者人以是爲命也乎
信命者亡壽夭
　有壽夭則非命
信理者亡是非
　有是非則非理
信心者亡逆順
　有逆順則非心
信性者亡安危
　有安危則非注
則謂之都亡所信亡所不信
　理亦無信與不信也
眞矣慤矣奚去奚就奚哀奚樂奚爲奚不爲
　理苟無心則無所不爲亦無所爲也
　盧曰壽夭者命也是非者理也逆順者心
　也安危者性也使夫信命者亡壽夭信理
　者亡是非信心者亡逆順信性者亡安危
　則謂之都亡所信亡所不信然後至於眞
　道也亦何去何就何哀何樂何所爲何所
　不爲哉此之謂至道也
　范曰兄弟天倫也所以言其同父子天屬
　也所以言其異有人於此年均也而壽夭
　則異言均也而貴賤則異才均也而名譽
　則異貌均也而憎愛則異孰使之然哉自
　然而已矣自然之理不可致知故昏昏昩
　昩則㝠而已無所用見紛紛若若則順而
　已無所於逆隨所爲隨所不爲吾無容心
　也知去來之非我無變亂於心慮又孰知
　其故哉莫知致而至者宜在於此故歸之
　於命也夫信命者亡壽夭則彭殤定分等
　之爲一條信理者亡是非則堯桀自然同
　之爲一貫信心者亡逆順未嘗背逆而嚮
　順也信性者亡安危未嘗去危而即安也
　道其至此信與不信亦將泯矣故眞則止
　一而不妄慤則完實而不毁去就哀樂無
　所復分何爲乎何不爲乎固將自化
黄帝之書云至人居若死動若械
　此舉無心之極
亦不知所以居亦不知所以不居亦不知所
以動亦不知所以不動亦不以衆人之觀易
其情貌亦不謂衆人之不觀不易其情貌
　不爲外物視聽改其度也
獨往獨來獨出獨入孰能礙之
　物往亦往物來亦來任物岀入故莫有礙
　盧曰居若死無心也動若械用機關也如
　木人之運動有何知哉不在乎情不在乎
　貌也神遊而已矣誰能礙之耶
　政和兄弟以言先後之倫父子以言上下
　之等才貌言年在己者也壽夭貴賤名譽
　愛憎在外者也年同而壽夭異言同而名
　譽異才同而貴賤異貌同而愛憎異凡以
　在己者出於固然而在外者蓋有不可得
　而必者也理有自然有使然所謂莫知所
　以然而然命也者旣莫知其爲自然又莫
　知其爲使然也昏昏昩昩言不可明紛紛
　若若言莫之能定隨所爲隨所不爲言其
　應而不藏日去日來言其運而無積夫如
　是孰能知之故曰孰知其故皆命也夭壽
　不貳修身以俟之所以立命故信命者亡
　壽夭是是非非之謂智而智所以窮理故
　信理者亡是非人心順之則喜逆之則怒
　故信心者亡逆順人之性得之則安失之
　則危故信性者亡安危信者任其自然之
　謂也雖然一於信猶有所係也惟亡所信
　亡所不信然後爲至眞矣則無妄慤矣則
　著誠若是者無入而不自得也故曰奚去
　奚就奚哀奚樂奚爲奚不爲至人居若死
　者寂然不動之謂動若械者若機械之運
　亦不知所以居亦不知所以不居謂其雖
　靜而居亦未嘗滯於靜而所以爲靜者有
　不知也亦不知所以動亦不知所以不動
　謂其雖動而出亦未嘗流於動而所以爲
　動者有不知也亦不以衆人之觀易其情
　貌亦不以衆人之不觀不易其情貌則萬
　態不能變於己獨往獨來獨出獨入其運
　無乎不在者也夫孰能礙之
　范曰古之得道者㝠然而止若立槁木成
　然而行若曳槁枝居而無所係動而無所
　逐固未嘗以外物之變遷而芥蒂於胸中
　也出入六合遊乎九州獨往獨來獨出獨
　入無得而偶之者是遺物而立獨也是朝
　徹而見獨也又孰有與道大蹇而觸途生
　患者哉
墨(音/眉)杘(勑/夷)盧曰默詐佯愚之狀
單(音/戰)至(音/咥)盧曰輕動之狀也
嘽(齒/然)咺(許/爰)盧曰迂緩之狀也
憋(妨/滅)懯(音/敷)此皆默詐輕發迂緩急速之貌
四人相與游於世胥如志也窮年不相知情
自以智之深也
　盧曰同游於終年不相知名自以爲善也
巧佞盧曰辯謟之狀也
愚直盧曰質朴之狀也
婩(魚/略)斫(齒/略)婩斫不解悟之貌
　盧曰憨騃之狀也便辟
盧曰折旋之狀
四人相與游於世胥如志也窮年而不相語
術自以巧之微也
　盧曰同游於世終年不相訪各自以爲巧
　妙也
㺒(苦/交)㤉(苦/牙)盧曰頑戾强愊之狀也
情露盧曰不隱之狀也
𧮈(音/蹇)極盧曰訥澀之狀也
凌誶(音/碎)此皆多誶訥澀辯治之貌
　盧曰尋間語責之狀也
四人相與游於世胥如志也窮年而不相曉
悟自以爲才之得也
　盧曰各自以爲才能
眠(莫/典)娗(徒/繭)盧曰無精采之狀也
諈(止/累)諉(如/僞)盧曰並煩重之貌
勇敢盧曰雄健之狀也
怯疑眠娗不開通之貌諈諉煩重之貌
　盧曰懦弱不决之狀
四人相與游於世胥如志也窮年不相謫發
自以行無戾也
　盧曰各自以爲適宜得中之道也
多偶盧曰和同之狀也
自專盧曰獨任之狀也
乗權盧曰用勢之狀也
隻立盧曰孤介之狀也
四人相與游於世胥如志也窮年不相顧眄
自以時之適也此衆態也貌不一而咸之於
道命所歸也
　盧曰變詐巧辯愚拙佞直衆態不同而皆
　以爲命者理不然矣今說者言受氣有厚
　薄故如此不同一皆委之於天更無可奈
　何者此不知者也故知道之士養其神舍
　其眞易其慮變其身彼形骸自我而造也
　力其行移其命此皆生生者之功美矣然
　則因形以辯命則力不如命因力以徵形
　則命不如力也
　政和墨杘言其質無所通單至言其行有
　所達嘽咺以言性之緩憋懯以言其心之
　急自以爲智之深者蓋各以其所知者如
　此也巧佞者詐愚直者誠婩斫者剛立之
　稱便辟者柔從之貌自以爲巧之微者蓋
　各以其所能者如此也㺒㤉者心有所藏
　情露者事無所隱𧮈極者吃訥之至凌誶
　者辯說之給自以爲才之得者蓋各以其
　所得者如此也眠娗者若不力於行諈諉
　者若不敏於言勇敢則爭先怯疑則就後
　自以爲行無戾蓋各以其所行者如此也
　多偶者同乎衆自專者異於衆乗權者則
　依勢而行隻立則獨居而處自以爲時之
　適蓋以其所遇者如此也是衆能態者各
　生於心之所能故心旣不同則貌亦不一
　此所以自徇殊面而名聲異號也雖然有
　所行者必由於道由於道者必聽於命是
　衆態者或有所止或有所差而均由於道
　聽於命故曰咸之於道命所歸也

　范曰衆志異慮有所止者有所差羣趣殊
　方有所拂者有所宜然自以智之深者窮
　年不相知情自以巧之微者窮年不相語
　術自以才之得者窮年不相曉悟自以行
　舞戾者窮年不相讁發自以時之適者窮
　年不相顧眄紛紛之衆態貌各不同然皆
　相與游於世胥如志也殆亦任其眞性而
　然耳
佹佹姑危成者俏成也(俏音肖/俏似也)
　盧曰魏魏者幾欲之狀也俏者似也
初非成也佹佹敗者消敗者也初非敗也
　世有幾得幾失之言而理實無幾也
　盧曰已欲成而不成者似於成而非成也
　垂欲敗而不敗者似於敗而非敗也
故迷生於俏
　惑其以成敗而不能辯迷之所由也
俏之際昧然於俏而不昧然
　際猶會也言㝠昩而難分耳
　盧曰人之所迷生於似者也不了也不了
　則昩然矣若相似而不昩然斯謂明也
則不駭外禍不喜内福
　禍福豈有内外皆理之玄定者也見其卒
　起因謂外至見其漸著因謂内成也
隨時動隨時止智不能知也
　動止非我則非謂所識也
　盧曰所謂明者了於性通於神力之所以
　生命之所以成故無外禍可駭懼無内福
　可忻喜動止隨時不須智度也
　政和佹者幾欲之貌俏者肖似之稱佹佹
　成者幾欲成而非成也故曰俏成也初非
　成也言似成而非也佹佹敗者幾欲敗而
　非敗也故曰俏敗也初非敗也言似敗而
　非也自迹觀之成敗之幾間不容髪自理
　觀之毫釐之差速以千里此昩者所以生
　迷於疑似之際而終莫能悟也故曰迷生
　於俏俏之際昩然若夫達人之觀則朝徹
　見獨所以於俏而不昩然成敗之端無變
　於己所以不駭外禍不喜内福動止不違
　其時而未嘗留情焉所以隨時動隨時止
　若是則非智所能識也故曰智不能知也
信命者於彼我無二心
　無喜懼情也
於彼我而有二心者不若揜目塞耳背坂面
隍亦不墜仆也
　此明用智計之不若任自然也
　盧曰若能彼我無二心則言凶悔吝不生
　矣苟不能知命任理則全身速害且免傾
　墜顛仆也是以世人不忘於力求而不能
　委於命也
　范曰天下萬物迭廢迭興倏起倏滅成敗
　之機相尋於無窮故幾於成者初非成也
　俏成而已幾於敗者初非敗也俏敗而已
　俏似之際疑而弗决迷之所由生也聖人
　睹變化之無窮識盈虚之有數超然自得
　不累於物禍亦不至福亦不來動止隨時
　一無所迕豈容私智於其間哉信於命而
　彼我無二心莫之爲而常自然而已
故曰死生自命也
　若其非命則仁智者必壽凶愚者必夭而
　未必然也
貧窮自時也
　若其非時則勤儉者必富而奢情者必貧
　亦未必然也
　盧曰子夏曰死生有命富貴在天天者時
　也陽和布氣羣物皆生聖人利見含靈俱
　暢自我而定謂之命因化所及謂之時也
怨夭折者不知命者也怨貧窮者不知時者
也
　此皆不識自然之理
當死不懼在窮不戚知命安時也
　盧曰知命安時德之大也時來不可俱命
　至不可却故曰安時而處順憂樂不能入
　戚生於肖似迷生於不知時焉
　政和直然無間之謂命故信命者於彼我
　無二心於彼我而有二心則爲有間矣有
　心者不能致夫道而致道者忘心故有二
　心者不若揜目塞耳背坂面隍而不墜仆
　蓋揜目塞耳者黜其聰明背坂面隍者無
　所顧望若是者驚懼不入於胸次所以亦
　不墜仆也此雖未通乎命然猶愈於彼死
　生自命者言制之於彼貧窮自時者言所
　遇不在我命在彼而夭壽不貳君子俟命
　而已則怨夭折者豈知命者哉時在彼而
　貧達不同君子待時而已則怨貧窮者豈
　知時者哉惟當死不懼則以死生爲晝夜
　此知命者也在窮不戚則以窮通爲寒暑
　之序此安時者也
其使多智之人量利害料虚實度人情得亦
中亡亦中(中半/也)其少智之人不量利害不料
虛實不度人情得亦中亡亦中量與不量料
與不料度與不度奚以異
　盧曰凡料天下之事十得五中者必爲善
　料也而少智不料亦得半矣有何異也
唯亡所量
　不役智也
亡所不量
　任智之所知也
則全而亡喪亦非知全亦非知喪自全也自
亡也自喪也
　自全者非用心之所能自敗者非行失之
　所致也
　盧曰假使勤心苦志料得其半則不如無
　料而全其生勞思慮者不知命無所料者
　不知力不知力者乃近於道矣故去彼取
　此而己
　政和事有利害理有虚實人之情有誠偽
　非多智所能度非少智所不能度兹所以
　失得各半也必以多智爲必得是無夭也
　必以少智爲必亡是無人也故曰量與不
　量料與不料度與不度奚以異唯㝠而一
　之付之自爾則幾乎以其眞
　范曰命可聽而不可逆時可因而不可違
　怨夭折者非知命也怨貧窮者非知時也
　唯君子爲能知命安時故視死生爲晝夜
　之常當死不懼未嘗惡死視窮通爲寒暑
　之序在窮不戚未嘗醜窮豈嘗弊精神妄
　億度以鑿爲智哉
齊景公游於牛山北臨其國城而流涕曰美
哉國乎鬱鬱芊芊若何滴滴去此國而死乎
使古無死者寡人將去斯而之何史孔梁丘
據皆從而泣曰臣賴君之賜跪食惡肉可得
而食駑馬稜車可得而乗也且猶不欲死而
況吾君乎晏子獨笑於旁公雪涕而顧晏子
曰寡人今日之游悲孔與據皆從寡人而泣
子之獨笑何也晏子對曰使賢者常守之大
公桓公將常守之矣使有勇者而常守之則
莊公靈公將常守之矣數君者將守之吾君
方將被蓑笠而立乎畎畝之中唯事之恤行
假念死乎(行假當/作何暇)
　盧曰死而復生者人咸歸於釋論道書與
　儒教髣髴而不明言之今比云吾君方將
　被簑笠而立乎畎畝之中者則死生之理
　灼然可詳矣是知力以成命成命而後生
　則生生之功可見矣
則吾君又安得此位而立焉以其迭處之迭
去之至於君也而獨爲之流涕是不仁也見
不仁之君見謟諛之臣臣見此二者臣之所
爲獨竊笑也景公慚焉舉觴自罰罰二臣者
各二觴焉
　政和晏子曰善哉古之有死也仁者息焉
　故以流涕爲不仁
　范曰天與地無窮人死者有時操有時之
　具託無窮之間忽然無異騏驥之馳隙也
　然則有國之君雖欲長守得乎哉景公泣
　於牛山蓋不知此宜乎晏子之竊笑也
魏人有東門吴者其子死而不憂其相室曰
公之愛子天下無有今子死不憂何也東門
吴曰吾常無子無子之時不憂今子死乃與
嚮無子同臣奚憂焉
　政和子孫非汝有是天地之委蜕也其來
　不能却其去不能止則有子非所喜而亡
　子非所患非達性命之情何以與此
農赴時商趣利工追術仕逐勢勢使然也然
農有水旱商有得失工有成敗仕有遇否命
使然也
　自然㝠運也
　盧曰夫士農工商各趣利而逐勢者力所
　爲也水旱成敗否泰者力所不能成則委
　命以自安之是收其操榆是不損護也世
　人皆以無可奈何乃推之於命耳不能力
　求者迷於似得者也東門吴善安於命者
　也非謂善於知命者也若生者有生生者
　是得夫所以造吾命者復安肯委命於生
　者是得夫所以迭處迭去也若知命者當
　委命而任力焉
　政和勢在人命在天在人者可以力爲在
　天者不可以力致士農工商舉天下之民
　不過此四者赴時趣利追術逐勢我所能
　也水旱得失成敗遇否我所不可能也所
　可能者在人所不可能者在天人之不勝
　天也乆矣故列子論力命之說以此終篇
　范曰赴者趣之緩也追者逐之緩也闢土
　殖穀曰農故所赴者時通財鬻貨曰商故
　所趣者利工相與議技巧於官府則追術
　而已士相與言仁義於宴間則逐時而已
　朝夕從事不見異物而遷焉勢使之然也
　若夫農有水旱商有得失工有成敗士有
　遇否則非勢之有也蓋亦有命存焉



沖虚至德眞絰四解卷之十六












沖虚至德眞經四解卷之十七德六
　　和光散人高守元集
　　　楊朱(張曰夫生者一炁之蹔聚一物/之蹔靈蹔聚者終散蹔靈者歸)
　　　(虛而好逸惡勞物之常性故當生之/所樂者厚味美服好色音聲而己耳)
　　　(而復不能肆性情之所安耳目之所/娛以仁義爲關鍵用禮樂爲衿帶自)
　　　(枯槁於當年求餘名於後世者是不/達乎生生之趣也○盧曰夫君子殉)
　　　(名小人殉利唯名與利皆情之所溺/俗人所爭焉故體道之人也爲善不)
　　　(近名不趨俗人之所競爲惡不近刑/不行俗人之所非違道以求名溺情)
　　　(以從欲俱失其中也故有道者不居/焉此言似反學者多疑然則楊朱之)
　　　(篇亦何殊於盜跖也○政和聖王不/作處士橫議察焉以自好列禦寇知)
　　　(邪說之蔽于一曲而世之學者不幸/不見天地之大全道術爲天下裂故)
　　　(辭而闢之○范曰恃智詐以干時者/或以權力亂其素分拂天眞以殉僞)
　　　(者或以矯抑虧其形生惟兹二者皆/非中道故力命之篇一推命分楊朱)
　　　(之篇惟貴放逸或以爲二義乖背不/似一家之書豈知至人立言之㫖兩)
　　　(存而不/廢也)
楊朱游於魯舍於孟氏孟氏問曰人而己矣
奚以名爲曰以名者爲富旣富矣奚不己焉
曰爲貴旣貴矣奚不己焉曰爲死旣死矣奚
爲焉曰爲子孫
　夫事爲無已者故情無厭足
名奚益於子孫曰名乃苦其身燋其心
　夫名者因偽以求眞假虚以招實矯性而
　行之有爲而爲之者豈得無勤憂之獘邪
乗其名者澤及宗族利兼鄉黨況子孫乎
　范曰名公器也不可多取故殘生損性以
　身爲殉者至人之所以深悲也然有名則
　尊榮亡名則卑辱没世不稱君子疾之故
　求生前之富貴貽身後之子孫則名有不
　可巳者
凡爲名者必廉廉斯貧爲名者必讓讓斯賤
　此難家之辭也今有廉讓之名而不免貧
　賤者此爲善而不求利也
　盧曰夫人之生世也唯名與利聖人以名
　利鈞之則小人死於利君子死於名無有
　不至者也善惡雖殊俱有求也然而求名
　而遂者豈唯取富貴乃榮及子孫利兼鄉
　黨矣雖苦身燋心勤於廉讓者志有所望
　而情有所忘俱失中也
曰管仲之相齊也君淫亦淫君奢亦奢
　言不專美惡於已
志合言從道行國霸死之後管氏而己
　盧曰實名之利薄也
田氏之相齊也君盈則己降君歛則己施
　此推惡於君也
民皆歸之因有齊國子孫享之至今不絶
　盧曰偽名之利深也
若實名貧僞名富
　爲善不以爲名而自生者實名也爲名以
　招利而世莫知者偽名偽名則得利者也
曰實無名名無實名者僞而已矣
　不偽不足以招利
　盧曰行實者無其名求名者無其實故不
　偽則利不彰也
昔者堯舜僞以天下讓許由善卷而不失天
下享祚百年
　偽實之迹因事而生致偽者由堯舜之迹
　而聖人無偽也
伯夷叔齊實以孤竹君讓而終亡其國餓死
於首陽之山實僞之辯如此其省也(省猶/察也)
　盧曰偽者取名而無實眞者實行而忘名
　堯舜之與夷齊炳然如此眞偽之迹耳不
　易察哉世人若不殉名利而失眞則溺情
　慾而忘道矣天下善人少不善人多則殉
　名者稀從慾者衆雖有智者亦無可奈何
　蓋俱失中也
　政和聖人無名而人與之名故所謂名者
　皆賔其實賢士殉名而名或過於實故所
　謂名者多取以偽雖然古之聖人無爲名
　尸惟恐名之累己也名亦旣有則實偽奚
　辯故有以實而得名者有以偽而得名者
　有以實而爲偽者有以偽而爲實者而管
　仲田氏方且與堯舜夷齊爭名實偽之間
　此莊子之論養生所以欲爲善無近名也
　范曰廉而無求則不免於貧遜而無爭則
　不免於賤若是則名何益哉然名一也有
　實偽之不同實名貧管仲是也偽名富田
　成是也推而上之若堯舜之遜天下若夷
　齊之遜國或不失天下而享禄百年或終
　亡其國而至於飢死殆亦實與偽之間歟
楊朱曰百年壽之大齊得百年者千無一焉
設有一者孩抱以逮昏老幾居其半矣夜眠
之所弭晝覺之所遺又幾居其半矣痛疾哀
苦亡失憂懼又幾居其半矣量十數年之中
逌然而自得亡介焉之慮者亦亡一時之中
爾則人之生也奚爲哉奚樂哉爲美厚爾爲
聲色爾而美厚復不可常厭足聲色不可常
翫聞乃復爲刑賞之所禁勸名法之所進退
遑遑爾競一時之虚譽規死後之餘榮偊偊
爾順耳目之觀聽惜身意之是非徒失當年
之至樂不能自肆於一時重囚纍梏何以异
哉
　异異也古字
　盧曰舉俗之人咸以百年爲一生之期而
　復晝夜哀苦之所减矣泰然稱情者無多
　時焉稱情之事不過稱聲色美味而復以
　刑賞名教之所束縛不得肆其情亦何以
　異乎囚繫桎梏者此皆滯情之言也
　政和莊子曰至樂治身唯無爲幾存人之
　生也與憂俱生所樂身安厚味美服好色
　音聲也身不得安逸口不得厚味形不得
　美服目不得好色耳不得音聲則大憂以
　懼終身役役以求至樂其爲樂也亦䟽矣
　故唯無以樂爲者是爲至樂今且勸禁於
　刑賞進退於名法順耳目之觀聽惜身意
　之是非以求吾樂乃與重囚纍梏者無以
　異惡足活身哉
太古之人知生之暫來知死之暫往
　生實暫來死實長往則世俗常談而云死
　復暫往卒然覽之有似字誤然此書大㫖
　自以存亡往復形氣轉續生死變化未始
　絶滅也注天瑞篇中已具詳其義矣
故從心而動不違自然所好當身之娛非所
去也故不爲名所觀
　爲善者不近名者
從性而游不逆萬物所好死後之名非所取
也故不爲刑所及
　爲惡者不近刑者
名譽先後年命多少非所量也
　盧曰舉太古之人者適其中也夫有生有
　死者形也出生入死者神也知死生之暫
　來暫往也則不急急以求名知神明之不
　死不生也則不遑遑以爲道故從心而動
　不違自然所好也娱身而已矣何用於名
　焉故從性而游不逆萬物所嗜也適意而
　已矣何懼於刑焉是以名譽年命非所料
　量也娛身適意者動與道合非溺於情也
　政和死於此未必不生於彼則死生特往
　來之暫耳心有起滅性無加損故從心而
　動者不去當身之娯從性而游者不取死
　後之名從心而動不違自然所好言在己
　者因其固然從性而動不違萬物所好言
　在外者順其自爾不爲名所觀此莊子所
　謂無近名也不爲刑所及此莊子所謂無
　近刑也若是者身後之名固非所觀而當
　身之娛亦曾不足累則名譽先後年命多
　少豈遑䘏之哉
　范曰人生天地間譬猶一漚之在水也生
　化而死成已俄壞死化而生壞已俄成惟
　原始反終故知死生之說從心而動從性
　而游當身之娯非所去也爲善無近名而
　已故不爲名所勸死後之名非所取也爲
　惡無近刑而已故不爲刑所及名譽先後
　年命多少未嘗容心於其間又曷嘗拘迫
　遑遽措一身於重囚纍梏之間爲哉
楊朱曰萬物所異者生也所同者死也生則
有賢愚貴賤是所異也死則有臭腐消滅是
所同也雖然賢愚貴賤非所能也臭腐消滅
亦非所能也故生非所生死非所死賢非所
賢愚非所愚貴非所貴賤非所賤
　皆自然爾非能之所爲也
然而萬物齊生齊死齊賢齊愚齊貴齊賤
　皆同歸於自然
十年亦死百年亦死仁聖亦死凶愚亦死生
則堯舜死則腐骨生則桀紂死則腐骨腐骨
一矣孰知其異且趣當生奚遑死後
　此譏計後者之惑也夫不謀其前不慮其
　後無戀當今者德之至也
　盧曰生者一身之報也死者一報之盡也
　賢愚貴賤生物之殊也故爲異焉臭腐消
　滅死物之常也故爲同焉世人皆指形以
　爲死生不知形外之有神神之去也一無
　知耳故賢愚貴賤臭腐消滅皆形所不自
　能也不自能則含生之質未嘗不齊人皆
　知其所齊不知其所以異且競當生不暇
　養所生故有道者不同於兹矣
　政和達生之情者知生暫來況於爲死而
　不已者乎知有生必有死有始必有終齊
　死生同賢愚等貴賤則百慮一致爾爲死
　後之計是惑也
　范曰役於陰陽之機緘範於造化之鑪冶
　以身爲大患以生爲有涯不能悦其志意
　養其壽命皆非通道者也何者貴賤賢愚
　以生則異臭腐消滅以死則同十年亦死
　百年亦死彭祖殤子無乆近之分也仁聖
　亦死凶愚亦死仲尼盜跖無善惡之間也
　又孰以身爲殉而規死後之餘榮哉
楊朱曰伯夷非亡欲矜清之缷(音/尤)以放餓死
(守餓/至死)展季非亡情矜貞之缷以放寡宗清貞
之誤善之若此
　此誣賢負實之言然欲有所抑揚不得不
　寄責於高勝者耳
　盧曰殉名之過實以至於此非所以體眞
　全道忘名證實者也
　政和人不能無欲旣謂之人惡得無情則
　欲與人情之有也伯夷矜清非無欲展季
　矜貞非無情以放於餓死以放於寡宗非
　所謂不以好惡内傷其身常因自然而不
　益生者也
　范曰伯夷之餓死展季之寡宗皆未免於
　有所矜者是直論其制行之跡以矯好名
　之弊而已讀是書者必得意忘言然後可
楊朱曰原憲窶於魯子貢殖於衛
　窶貧也殖貨殖
原憲之窶損生子貢之殖累身然則窶亦不
可殖亦不可其可焉在曰可在樂生可在逸
身故善樂生者不窶
　足己之所資不至乏匱也
善逸身者不殖
　不勞心以營貨財也
　盧曰固窮而不力求損於生者也貨殖而
　爲命累於身者也唯有道者不貨殖以逸
　其身不守窮以苦其生樂道全眞應物無
　滯也
　政和能尊生者雖富貴不以養傷身雖貧
　賤不以利累形原憲之窶損生爲其以利
　累形也子貢之殖累身爲其以養傷身也
　愁身傷生以憂戚不得非所謂樂生者故
　善樂生者不窶苦身疾作多積財而不盡
　用非所謂逸身故善逸身者不殖
　范曰原思塊坐於環堵之室其窶可知子
　貢鬻財於齊魯之間其殖可知斯二者一
　則損生一則累身吾未知其可也
楊朱曰古語有之生相憐死相捐此語至矣
相憐之道非唯情也勤能使逸飢能使飽寒
能使温窮能使達也相捐之道非不相哀也
不含珠玉不服文錦不陳犧牲不設明器也
　盧曰知相憐相捐之道爲至矣皆人不能
　至焉何則相憐在於瞻濟乎生相捐在於
　無累乎形此爲至當矣若生不能贍之令
　安死則徒埋珠寳以眩名招寇盜以重傷
　是失其宜矣
　政和天下之事唯實與誠勤能使逸飢能
　使飽寒能使温窮能使達此相憐之實也
　不含珠玉不服文彩不陳犧牲不設眀器
　此相捐之誠也
　范曰生相憐者疑若悦生死相捐者疑若
　惡死死生異道固未能以是爲一體也楊
　子於此殆亦有爲而言耶
晏平仲問養生於管夷吾管夷吾曰肆之而
己勿壅勿閼晏平仲曰其目奈何夷吾曰恣
耳之所欲聽恣目之所欲視恣鼻之所欲向
恣口之所欲言恣體之所欲安恣意之所欲
行
　管仲功名人耳相齊致霸動因威謀任運
　之道旣非所宜且於事勢不容此言又上
　篇復能勸桓公適終北之國恐此皆寓言
　也
夫耳之所欲聞者音聲而不得聽謂之閼聰
(閼/塞)目之所欲見者美色而不得視謂之閼明
鼻之所欲向者椒蘭而不得嗅謂之閼顫
　鼻通曰顫顫音舒延切
口之所欲道者是非而不得言謂之閼智體
之所欲安者美厚而不得從謂之閼適意之
所欲爲者放逸而不得行謂之閼性凡此諸
閼廢虐之主(廢大/也)去廢虐之主熙熙然以俟
死一日一月一年十年吾所謂養
　任情極性窮歡盡娛雖近期促年且得盡
　當生之樂也
拘此廢虐之主録而不舍戚戚然以至乆生
百年千年萬年非吾所謂養
　惜名拘禮内懷於矜懼憂苦以至死者長
　年遐期非所謂貴也
　盧曰夷吾之才足以相霸主振頽綱而布
　奢淫之情足以忤將來敗風俗故夫子賞
　其才也則曰微管仲吾其被髪左衽矣忽
　其失理也則曰管仲之器小哉管氏而知
　禮孰不知禮列子因才高之人以極其嗜
　慾之志令有道者知其失焉然縱耳目之
　情窮聲色之欲者俗人之常心也故極而
　肆之以彰其惡耳非所以垂訓來世法則
　後人者也
管夷吾曰吾旣告子養生矣送死奈何晏平
仲曰送死略矣將何以告焉管夷吾日吾固
欲聞之平仲曰旣死豈在我哉焚之亦可沈
之亦可瘞之亦可露之亦可衣薪而棄諸溝
壑亦可衮文繡裳而納諸石椁亦可唯所遇
焉
　晏嬰墨者也自以儉省治身動遵法度非
　達死生之分所以舉此二賢以眀治身者
　唯取其奢儉之異乎
　盧曰俗人殉欲之志深送死之情薄薄則
　易爲節深則難爲情故厚其生則衆心之
　所喜薄其死則羣情所易從列子乃因侈
　者以肆情因儉者以節禮故王孫之輩良
　吏譴之失其中道也
管夷吾顧謂鮑叔黄子曰生死之道吾二人
進之矣
　當其有知則制不由物及其無知則非我
　所聞也
　盧曰旣不由我矣則任物以處之此世人
　謂死爲無知者也若由我者肆情以樂之
　此世人謂順情爲貴者也若然者堯舜周
　孔不足爲俗人重桀紂盜跖可爲後代師
　矣豈有道者所處也至人忘情聖人制禮
　情忘也則嗜慾不存矣何聲色之可耽耶
　禮制也則生死跡著矣何焚露之可薄耶
　縱情之言皆失道也
　政和貴生者不足以養生唯樂生者乃能
　養生哀死者不足以送死唯捐死者乃能
　送死肆之而無所拘而視聽言行勿違吾
　
　之心此養生而肆之之道也任之而無所
　係而沈瘞焚露勿異吾之情此送死而捐
　之之道也達死生之分如此是之謂盡其
　道
　范曰管仲以其君伯晏子以其君顯是直
　尊主强國之人其於生死之道未必能達
　列子記此蓋寓言救弊故耳
子産相鄭專國之政三年善者服其化惡者
畏其禁鄭國以治諸侯憚之而有兄曰公孫
朝有弟曰公孫穆朝好酒穆好色朝之室也
聚酒千鍾積麴成封望門百步糟漿之氣逆
於人鼻方其荒於酒也不知世道之安危人
理之悔吝室内之有亡九族之親䟽存亡之
哀樂也雖水火兵刃交於前弗知也穆之後
庭比房數十皆擇稚齒矮媠者(矮烏果切/媠奴坐切)以
盈之方其耽於色也屛親昵絶交游逃於後
庭以晝足夜三月一出意猶未愜鄉有處子
之娥姣者必賄而招之媒而挑之弗獲而後
已子産曰夜以爲戚密造鄧析而謀之曰喬
聞治身以及家治家以及國此言自於近至
於遠也喬爲國則治矣而家則亂矣其道逆
邪將奚方以救二子子其詔之鄧析曰吾怪
之乆矣未敢先言子奚不時其治也喻以性
命之重誘以禮義之尊乎
　盧曰喻以性命誘以禮義者欲止其貪逸
　之情啗其軒冕之位此皆世俗名利之要
　歸也
子産用鄧析之言因間以謁其兄弟而告之
曰人之所以貴於禽獸者智慮智慮之所將
者禮義禮義成則名位至矣若觸情而動耽
於嗜慾則性命危矣子納喬之言則朝自悔
而夕食禄矣朝穆曰吾知之乆矣擇之亦乆
矣
　覺事行多端選所好而爲之耳
豈待若言而後識之哉凡生之難遇而死之
易及以難遇之生俟易及之死可孰念哉而
欲尊禮義以夸人矯情性以招名吾以此爲
弗若死矣
　達哉此言若夫刻意從俗違性順物失當
　身之暫樂懷長愁於一世雖支體具存而
　實鄰於死者
爲欲盡一生之歡窮當年之樂唯患腹溢而
不得恣口之飲力憊而不得肆情於色不遑
憂名聲之醜性命之危也且若以治國之能
夸物欲以說辭亂我之心榮禄喜我之意不
亦鄙而可憐哉我又欲與若别之(别之猶/辯也)夫
善治外者物未必治而身交苦善治内者物
未必亂而性交逸以若之治外其法可暫行
於一國未合於人心以我之治内可推之於
天下君臣之道息矣吾常欲以此術而喻之
若反以彼術而教我哉子産忙然無以應之
　盧曰殉情耽慾之人詭辭邪辯足以塞聖
　賢之口亂天下法故桀紂之智足以飾非
　少卯之辭足以惑衆雖不屈於一時亦鼔
　倡於當代故夫子屈盜跖之說子産困於
　朝穆之言不足多悔也而惑者以爲列子
　叙之以暢其情張湛注之以爲達其理斯
　乃鄙俗之常好豈道流之雅術乎
他日以告鄧析鄧析曰子與眞人居而不知
也孰謂子智者乎鄭國之治偶耳非子之功
也
　不知眞人則不能治國治國者偶耳此一
　篇辭義太逕挺抑抗不似君子之音氣然
　其㫖欲去自拘束者之累故有過逸之言
　者耳
　盧曰夫當才而賞之擇德而任之則賢者
　日進而不肖者退矣任必以才善人之道
　亨通矣退必不肖小人之道不怨矣使賢
　不肖各安其分適其志則鄭國之治當矣
　彼二子酣酒而愛色禮義所不修不因父
　兄之勢以干時縱心嗜慾而不悔此誠眞
　人也而乃欲矯其跡爲其心取禄位以私
　之是國偶然有以理非子之至公也豈得
　爲智乎此言眞人者非眞聖之人乃眞不
　才之人
　政和勞形怵心者役於或使解心釋形者
　近於自然或使者疑於妄自然者全其眞
　朝穆荒湛于酒色而動不顧名聲之醜性
　命之危蓋解心釋形而無所累者也子産
　矜禮義法度之治矯情性榮禄之美唯恐
　其身之不治蓋勞形怵心而有所拘者也
　無所累者足以善其死有所拘者不足以
　樂其生則苦身勞生者爲妄而任情縱心
　者爲眞矣故朝穆自以爲所治者内而以
　子産之治爲外曰善治外者物未必治而
　身交苦善治内者物未必亂而性交逸非
　眞人孰能達此哉
　范曰以智治國國之賊不以智治國國之
　福子産猶衆人之母也能食而不能教乗
　輿之濟聖人非之則於治國猶有未至故
　與眞人居而不知也古之眞人不知悦生
　不知惡死脩然而往脩然而來慘怛之疾
　恬愉之安不監於體怵惕之恐欣歡之喜
　不監於心又曷嘗苦心勞形而以危其眞
　爲事



沖虚至德眞經四解卷之十七














沖虚至德眞經四解卷之十八德七
　　　　和光散人高守元集
　　　楊朱
衛端木叔者子貢之世也藉其先貲家累萬
金不治世故放意所好其生民之所欲爲人
意之所欲玩者無不爲也無不玩也墻屋臺
榭園囿池沼飮食車服聲樂嬪御擬齊楚之
君焉至其情所欲好耳所欲聽目所欲視口
所欲嘗雖殊方偏國(偏/邊)非齊土之所産育者
無不必致之猶藩墻之物也及其游也雖山
川阻險塗逕脩遠無不必之猶人之行咫步
也賔客在庭者日百往庖厨之下不絶煙火
堂廡之上不絶聲樂奉養之餘先散之宗族
宗族之餘次散之邑里邑里之餘乃散之一
國行年六十氣幹將衰棄其家事都散其庫
藏珍寳車服妾媵一年之中盡焉不爲子孫
留財及其病也無藥石之儲及其死也無瘞
埋之資
　達於理者知萬物之無常財貨之暫聚聚
　之非我之功也具盡奉養之宜散之非我
　之施也且明物不常聚若斯人者豈名譽
　所勸禮法所拘哉
一國之人受其施者相與賦而藏之反其子
孫之財焉禽骨(又/屈)釐聞之曰端木叔狂人也
辱其祖矣段干生聞之曰木叔達人也德過
其祖矣其所行也其所爲也衆意所驚而誠
理所取衛之君子多以禮教自持固未足以
得此人之心也
　政和達生之情者縱而勿閼知分之定者
　積而能散人之所欲爲無不爲也意之所
　欲玩者無不玩也縱心之所欲而勿閼焉
　非遠生之情者何以與此散之邑里棄其
　藏積積而能散非知分之定者何以與此
　窮當年之樂不顧身後之憂唯達者能通
　之故無瘞埋之資可也國人相與賦而藏
　之亦可也禽骨釐以常德責其行故以爲
　辱祖段干木以達德得其心故以爲過祖
　索之於外此衆意所以驚索之於内此誠
　理所以取衛之君予以禮教自持則拘於
　形骸之内是惡知此意故未足以得此人
　之心也
　范曰體道之人睹物寄之儻來知貨財之
　蹔聚認而有之皆惑也故不拘一世之利
　以爲己私分若端木叔可謂知此矣
孟孫陽問楊子曰有人於此貴生愛身以蘄
不死可乎曰理無不死以蘄乆生可乎曰理
無乆生生非貴之所能存身非愛之所能厚
且乆生奚爲
　設令乆生亦非所願
五情好惡古猶今也四體安危古猶今也世
事苦樂古猶今也變易治亂古猶今也旣聞
之矣旣見之矣旣更之矣百年猶厭其多況
乆生之苦也乎
　夫一生之經曆如此而已或好或惡或安
　或危如循環之無窮若以爲樂耶則重來
　之物無所復欣若以爲苦耶則切己之患
　不可再經故生彌乆而憂彌積也
孟孫陽曰若然速亡愈於乆生則踐鋒刃入
湯火得所志矣楊子曰不然旣生則廢而任
之究其所欲以俟於死
　但當肆其情以待終耳
將死則廢而任之究其所之以放於盡
　制不在我則無所顧戀也
無不廢無不任何遽遲速於其間乎
　政和有生者必有死有始者必有終自然
　之理也貴身愛生以蘄不死是豈達於理
　者哉夫有生則復於不生故生非貴之所
　能存有形則復於無形故身非愛之所能
　厚若是而蘄乆生是益惑也夫情之好惡
　有以怵於内體之安危有以迫於外世事
　苦樂有以累吾心變易治亂有以動吾行
　自古及今聞見而更之者可以前料而逆
　知則百年之生有終身之憂而無一朝之
　樂也故方且厭其多而苦其乆尚可蘄乆
　生之爲乎此孟孫陽所以聞楊子之言而
　遂欲速亡也然蘄乆生者固非達於理而
　欲速亡者亦未爲通於道是二者胥失也
　唯旣生則廢而任之究其所欲以俟於死
　則無傷生之患將死則廢而任之究其所
　之以放於盡則無惡死之患可以生而生
　可以死而死生死無變於己此之謂達
　范曰貴其生者不自賊以役於物疑若能
　存矣而生非貴之所能存愛其身者不自
　賊以困於物疑若能厚矣而身非愛之所
　能厚雖欲乆生而不死得乎哉又況五情
　之好惡四體之安危世事苦樂變易治亂
　又復終始如環無端所歷旣乆矣所閲旣
　衆矣百年猶厭其多壽者惛惛乆憂不死
　何之是苦也其爲形也亦遠矣所謂不羡
　乆生蓋有在是昩乎此者乃以速亡爲愈
　於乆生則踐鋒刃入湯火得所志矣殊不
　知旣生則廢而任之肆其情而無所攖拂
　非以生爲悦也將死則廢而任之順其適
　而無所覬覦非以死爲惡也無不廢無不
　任安時處順盡其所受於天者豈遽遲速
　於其間哉
楊朱曰伯成子高不以一毫利物舍國而隱
耕大禹不以一身自利一體偏枯古之人損
一毫利天下不與也悉天下奉一身不取也
人人不損一毫人人不利天下天下治矣
　政和不以一毫利物爲己者也不以一身
　自利爲人者也爲人者不可以失己爲己
　者不可以失人若夫損一毫而利天下有
　所不與悉天下以奉一身有所不爲人我
　之分各足而止則其爲人太少其自爲太
　多固不足以治天下而楊朱之道術獨有
　在於是此一曲之士也
　范曰伯成舍國而隱耕爲己者也大禹過
　門而不入爲人者也雖制行之迹不同而
　救世之心則一古之人非其義也非其道
　也一介不以與人況損一毫乎哉非其義
　也非其道也一介不以取諸人況悉天下
　乎哉楊朱之行失之爲我不拔一毛而利
　天下孟子固嘗禽獸之矣子列子有取焉
　者當是時天下之俗譎詐大作質朴並
　散雖世之學士大夫未有知貴己賤物之
　道者於是棄絶乎禮義之緒奪攘乎利
　害之際趨利不以爲辱殞身不以爲怨漸
　清陷溺以至於不可救已故是篇所載
　有取於楊朱者殆亦有意矯天下之弊
　而然耶
禽子問楊朱曰去子體之一毛以濟一世汝
爲之乎
　疑楊子貴身太過故發此問也
楊子曰世固非一毛之所濟
　嫌其不達己意故亦相答對也
禽子曰假濟爲之乎楊子弗應禽子出語孟
孫陽孟孫陽曰子不逹夫子之心吾請言之
有侵若肌膚獲萬金者若爲之乎曰爲之孟
孫陽曰有斷若一節得一國子爲之乎禽子
默然有間孟孫陽曰一毛微於肌膚肌膚微
於一節省矣(省/察)然則積一毛以成肌膚積肌
膚以成一節一毛固一體萬分中之一物奈
何輕之乎禽子曰吾不能所以答子然則以
子之言問老聃關尹則子言當矣
　聃尹之教貴身而賤物也
以吾言問大禹墨翟則吾言當矣
　禹翟之教忘己而濟物也
孟孫陽因顧與其徒說他事
　政和老子關尹之道術貴身而賤物大禹
　墨翟之道術忘己而濟物然爲己者固不
　失人而爲人者固不失己楊朱學老子關
　尹之道而不能至者也故拔一毛而利天
　下不爲墨翟學大禹之道而不能至也故
　摩頂放踵利天下而爲之然皆非道之全
　也孟孫陽有見於楊朱之道禽骨釐有見
　於墨翟之道故各是其所是而有所不該
　范曰子華子語昭僖侯曰今使天下書銘
　於君之前以謂左手攫之則右手廢右手
　攫之則左手廢然而攫之者必有天下子
　能攫之乎昭僖侯曰寡人不攫也蓋以兩
　臂重於天下故耳然則侵肌膚而獲萬金
　斷一節而得一國豈遽爲之耶楊朱之行
　過於爲己載是說者將以救弊於一時而
　已若槩之以聖人之道未免爲有蔽故禽
　子對孟孫陽曰以子之言問老聃關尹則
　子言當矣以聃尹之教賤物而貴己故也
　以吾之言問大禹墨翟則吾言當矣以禹
　翟之教忘己而濟物故也
楊朱曰天下之美歸之舜禹周孔天下之惡
歸之桀紂然而舜耕於河陽陶於雷澤四體
不得暫安口腹不得美厚父母之所不愛弟
妺之所不親行年三十不告而娶及受堯之
禪年已長智己衰商鈞不才禪位於禹戚戚
然以至於死此天人之窮毒者也鯀治水土
績用不就殛諸羽山禹纂業事讎惟荒土功
子産不字過門不入身體偏枯手足胼胝及
受舜禪卑宫室美紱冕戚威然以至於死此
天人之憂苦者也武王旣終成王幼弱周公
攝天子之政邵公不悦四國流言居東三年
誅兄放弟僅免其身戚戚然以至於死此天
人之危懼者也孔子明帝王之道應時君之
聘伐樹於宋削迹於衛窮於商周圍於陳蔡
受屈於季氏見辱於陽虎戚戚然以至於死
此天民之遑遽者也凡彼四聖者生無一日
之歡死有萬世之名名者固非實之所取也
雖稱之弗知雖賞之不知與株塊無以異矣
　觀形旣事憂危之迹著矣求諸方寸未有
　不攫拂其心者將明至理之言必舉美惡
　之極以相對偶者也
桀藉累世之資居南面之尊智足以距羣下
威足以震海内恣耳目之所娛窮意慮之所
爲熙熙然以至於死此天民之逸蕩者也紂
亦藉累世之資居南面之尊威無不行志無
不從肆情於傾宫縱欲於長夜不以禮義自
苦熙熙然以至於誅此天民之放縱者也彼
二凶也生有從欲之歡死被愚暴之名實者
固非名之所與也雖毁之不知雖稱之弗知
此與株塊奚以異矣
　盡驕奢之極恣無厭之性雖養以四海未
　始愜其心此乃憂苦窮年也
彼四聖雖美之所歸苦以至終同歸於死矣
彼二凶雖惡之所歸樂以至終亦同歸於死
矣
　政和萬物所異者生所同者死唯人亦然
　故聖智凶愚所禀固異及歸於盡未始不
　同然則名實奚辯憂樂奚擇此遊方之外
　者所以齊死生而兩忘其道
　范曰萬物所異者生也所同者死也舜之
　窮毒禹之憂苦周公之危懼孔子之遑遽
　彼四聖也天下之美歸之而戚戚然以至
　於死其死則同矣夏桀之逸蕩商紂之放
　縱彼二凶也天下之惡歸之而熙熙然以
　至於死其死則同矣故仁聖亦死凶愚亦
　死烏睹其所以異
楊朱見梁王言治天下如運諸掌梁王曰先
生有一妻一妾而不能治三畝之園而不能
芸而言治天下如運諸掌何也對曰君見其
牧羊者乎百羊而羣使五尺童子荷箠而隨
之欲東而東欲西而西使堯牽一羊舜荷箠
而隨之則不能前矣且臣聞之吞舟之魚不
游枝流鴻鵲高飛不集汙池何則其極遠也
黄鐘大吕不可從煩奏之舞何則其音䟽也
將治大者不治細成大功者不成小此之謂
矣
　政和治家以及國此言先後之漸施於國
　者不可施於家此言小大之宜故牧羊者
　童子之任而牧天下唯堯舜之道將治大
　者不治細成大功者不成小此治之要所
　以在知道
　范曰千鈞之弩不爲鼹鼠發機萬石之鐘
　不爲莛撞起音鯤非溟海無以運其軀鳳
　非脩梧無以晞其翼將治大者不治細成
　大功者不成小自然之理也
楊朱曰太古之事滅矣孰誌之哉三皇之事
若存若亡五帝之事若覺若夢三王之事或
隱或顯億不識一當身之事或聞或見萬不
識一目前之事或存或廢千不識一太古至
于今日年數固不可勝紀但伏羲以來三十
餘萬歲賢愚好醜成敗是非無不消滅但遲
速之間耳
　以遲速而致惑奔競而不已豈不鄙哉
矜一時之毁譽以焦苦其神形要死後數百
年中餘名豈足潤枯骨何生之樂哉
　政和時運不留迹隨以泯後之視今猶今
　之視昔則務一時之毁譽而以生爲可樂
　者是不足以達於理也太古遠矣其事無
　傳故若滅若没莫能誌之三皇以降比太
　古爲近故其事疑於存亡五帝以降比三
　皇爲又近故其事疑於有而若覺若夢然
　曰若存若亡則疑於在而實無在也曰若
　覺若夢則疑於有而實無有也至三王以
　遺則爲尤近故曰或隱或顯蓋其所過者
　方嚮於無而其所存者可證其有故其隱
　顯特未定也若夫當身之事雖旣往而未
　遠然所過者聞所存者見旣已趣寂目前
　之事方適今而尚在然目所注者存目所
　過者廢亦旣不停是以論其時則乆近之
　殊言其事則多寡之異年運而往其於不
　可識則一也若是則賢愚之異性好醜之
　異形成敗是非異理遲速之間同於泯絶
　而已方且終身役役與物相刃相靡競一
　時之虚譽規身後之餘榮尊生者也
　范曰事之在天下俄成俄壊迭盛迭衰代
　廢代興倐起倐滅是亦一無窮非亦一無
　窮爰自古初以來至于今不知其幾千餘
　萬歲矣賢愚好醜是非成敗有萬不同同
　歸于盡而昩者不知乃始胥易技係勞形
　怵心内盈柴栅外重纏繳終身役役曾不
　得須臾寧神者不自許也尚何生之可樂
　哉
楊朱曰人肖天地之類懷五常之性
　肖似也類同陰陽性禀五行也
有生之最靈者也人者爪牙不足以供守衛
肌膚不足以自捍禦趨走不足以逃利害無
毛羽以禦寒暑必將資物以爲養性任智而
不恃力故智之所貴存我爲貴力之所賤侵
物爲賤然身非我有也旣生不得不全之物
非我有也旣有不得不去之身固生之主物
亦養之主雖全生身不可有其身雖不去物
不可有其物有其物有其身是橫私天下之
身横私天下之物其唯聖人乎
　知身不可私物不可有者唯聖人可也
公天下之身公天下之物其唯至人矣此之
謂至至者也
　天下之身同之我身天下之物同之我物
　非至人如何旣覺私之爲非又知公之爲
　是故曰至至也
　政和肖天地之類謂方圓動靜之形懷五
　常之性謂仁義禮智信之德萬物所同者
　生而惟人萬物之靈故曰有生之最靈者
　也以其最靈故於智爲有餘以其爪牙不
　利無毛羽之蔽故於力爲不足智有餘而
　力不足故必資物以爲養蓋以我之智可
　以制彼之力使爲我用故也雖然任智矣
　而又恃其力則莫知物我之貴賤故智之
　所貴存我爲貴以我貴於物也力之所賤
　侵物爲賤以物能役我也夫身非我有聖
　人豈以物殉身哉爲其爲神明所託也故
　旣生不得不全之物非我有聖人豈以身
　逐物哉知其爲耳目之役也故旣有不得
　不去之有生所貴者故曰身固生之主養
　形必先之以物故曰物亦養之主雖然有
　生之所患者身則雖全生身不可有其身
　也志之所以喪者物則雖不去物不可有
　其物也外有其物内有其身蔽於一偏暗
　於大理竊竊然横私天下之身與其物豈
　知道之所以爲公哉聖人知身者天下之
　委形故能公天下之身知物與物何以相
　遠故能公天下之物唯天下之至聖爲能
　與於此故曰此之謂至至者也
　范曰汝身非汝有也以不可有而有之是
　横私天下之身外物不可必也以不可必
　而必之是横私天下之物老子曰知當容
　容乃公惟公則能兼容莊子曰大人合并
　以爲公惟公則能合并公天下之身者内
　若於身而身本無身也公天下之物者外
　若於物而物本無物也進是道者詎有介
　然之知存乎胸中而以自營爲事哉惟至
　人無己然後能之若聖人則未離乎人道
　彼其於此猶有未至也此之謂至至者豈
　非莊周所謂未始有物者不可以加者耶
楊朱曰生民之不得休息爲四事故一爲壽
　不敢恣其嗜慾
二爲名
　不敢恣其所行
三爲位
　曲意求通
四爲貨
　專利惜費
有此四者畏鬼畏人畏威畏刑此謂之遁人
也
　違其自然者也
可殺可活制命在外
　全則不係於己
不逆命何羨壽不矜貴何羨名不要勢何羨
位不貪富何羨貨此之謂順民也(得其/生理)天下
無對制命在内
　外物所不能制
　政和務生者爲壽干譽者爲名尊爵者爲
　位逐利者爲貨内有遑遽之心則外有怵
　惕之恐此所以幽則畏鬼責明則畏人非
　威之所加刑之所及且罔不惟畏也終身
　役役不須臾寧是其所以不得休息者歟
　知其分定無然歆羡則處靜以休息鳥往
　而不暇謂之遁人言違其常理謂之順民
　言因其固然違其常理者聽於命而不知
　故可殺可活而制命在外因其固然者命
　萬物而無所聽故天下無對而制命在内
　范曰壽者惛惛乆憂不死何之苦也其爲
　形也亦遠矣故以生爲累有至於畏鬼責
　者夜以繼日思慮善否其爲形也亦䟽矣
　故以顯爲是有至於畏人權勢不大而夸
　者以之悲則爲位而已詎能無畏威乎錢
　財不積而貪者以之憂則爲貨而已詎能
　無畏刑乎若然遁天倍情忘其所受生殺
　之稱制之非我烏能自適其適哉惟體道
　人安自然之定分循不易之眞理適來則
　安之適去則順之曾未嘗外慕動而有歆
　羡之心故畸人而侔於天遺物而立於獨
　斡旋萬化惟我所爲古之人所謂命萬物
　而無所聽者蓋在乎此
故語有之曰人不婚宦情欲失半人不衣食
君臣道息周諺曰田父可坐殺晨出夜入自
以性之恒啜菽菇藿自以味之極肌肉麤厚
筋節𦝘(音區/位切)急一朝處以柔毛綈募薦以梁
肉蘭橘心㾓體煩内熱生病矣商魯之君與
田父侔地則亦不盈一時而憊矣
　言有所安習者皆不可卒改易况目然乎
故野人之所安野人之所美謂天下無過者
昔者宋國有田夫常衣緼黂(亂/麻)僅以過冬暨
春東作自曝於日不知天下之有廣夏隩室
緜纊狐狢顧謂其妻曰負日之暄人莫知者
以獻吾君將有重賞里之富室告之曰昔人
有美戎菽甘枲莖芹萍子者對鄉豪稱之
　鄉豪里中之貴者
鄉豪取而嘗之蜇於口慘於腹衆哂而怨之
其人大慙子此類也
　政和天下各安其性命之情則之四者存
　可也亡可也天下不安其性命之情則於
　是愚智相譏而歆羡超矣夫義之於君臣
　也禮之於夫婦也命也有性焉君子不謂
　命口之於味也四肢之於安佚也性也有
　命焉君子不謂性楊子舉婚宦君臣之言
　引田父鄉豪之說凡以明使天下不安其
　性命之情者以此而已
楊朱曰豊屋美服厚味蛟色有此四者何求
於外有此而求外者無厭之性無厭之性陰
陽之蠹也
　非但累其身乃侵損正氣
　政和動與過刑之所取宵人之離内刑者
　陰陽食之然則無厭之性爲陰陽之蠹者
　豈其内刑之過歟
　范曰南溟之鵬不能展翼於蓬蒿而鷃之
　逍遥則有餘地東海之鼈不能容足於坎
　井而蛙之跳梁則有餘水自然定分有不
　可易故無夸跂之心儻或遊劵之外而至
　乎期費則盈嗜慾長好惡而性命之情病
　矣陰陽之寇奚自而可逃耶是篇所言大
　抵過於放逸蓋以救弊故也苟不眀夫救
　獘之㫖而以是爲常則世俗之君子危身
　棄生以殉物者多矣又鳥能安於定分哉
　故復繼之以田父之說
忠不足以安君適足以危身義不足以利物
適足以害生安上不由於忠而忠名滅焉利
物不由於義而義名絶焉君臣皆安物我兼
利古之道也
　政和忠所以安君也忠而輕用吾身則不
　足以安君而適所以危身義所以利物也
　義而反愁我己則不足以利物而適足以
　害生故忠以安君者欲君臣皆安義以利
　物者欲物我兼利此古之道也
鬻子曰去名者無憂老子曰名者實之賔而
悠悠者趨名不己名固不可去名固不可賔
邪今有名則尊榮亡名則卑辱尊榮則逸樂
卑辱則憂苦憂苦犯性者也逸樂順性者也
斯實之所係矣名胡可去名胡可賔但惡夫
守名而累實守名而累實將恤危亡之不殺
豈徒逸樂憂苦之間哉
　政和自内言之去名無憂自外言之有名
　尊榮雖然聖人任其自爾何容心焉去功
　與名遣與衆人非所以蘄無憂也苟有其
　實人與之名不受非所以圖尊榮也兩無
　所係此之謂順性命之道也
　范曰名不可比周爭也不可夸誕有也不
　可勢重脅也故古人謂是爲公器而不可
　多取彼烈士之殉名廉士之重名奸人之
　盜名又烏知至人以是爲己桎梏而有所
　謂無爲名尸者哉是篇始有爲名之說必
　終以此所以遣其言之累耳





沖虚至德眞經四解卷之十八








　　　　　　　　　　　　　　　













沖虚至德眞經四解卷之十九德八
　　　　和光散人高守元集
　　　說符(張曰夫事故無方倚伏相推言/而驗之者攝乎變通之會○盧)
　　　(曰此篇去末明本約形辯神立事以/顯眞因名以求實然後知徇情之失)
　　　(道從欲以喪眞故知道者不失其自/時任能者不必遠害○政和善言天)
　　　(者必有驗於人天瑞自然之驗說符/言人事以合之此書名篇始終之義)
　　　(○范曰事物之變有萬不同成敗之/相因倚伏之相禪言而驗之豈苟然)
　　　(哉契乎自然之符而己孔子曰予欲/無言則無言者聖人之本心卒不得)
　　　(已而有言者期於明道故也使天下/之人皆造乎道尚何事於有言哉故)
　　　(老子之書終於信言不美所以總叙/其作經之意列子之書終於說符所)
　　　(以自祛其/著書之迹)
子列子學於壺丘子林壺丘子林曰子知持
後則可言持身矣
　老子曰後其身而身先
列子曰願聞持後曰顧若影則知之列子顧
而觀影形枉則影曲形直則影正然則枉直
隨形而不在影屈伸任物而不在我此之謂
持後而處先
　物莫能與爭故常處先此語似壺子答而
　不條顯列子一得持後之義因而自釋之
　壺子即以爲解故不復答列子也
　盧曰夫影由形立曲直在於形生形由神
　存眞偽在於神用若見影而形辯知形而
　神彰不責影以正身不執身以明道觀其
　末而知其本因其著而識其微然後能常
　處先矣
　政和道以柔弱謙下爲表故隨感而應未
　嘗先人也如彼桔槔俯仰隨人不與物爭
　而天下莫能與之爭則後其身而身先有
　在於此故曰屈伸任物而不在我此之謂
　持後而處先
　范曰影之爲物火與日吾屯也陰與夜吾
　代也疑若有待矣而實無所待彼往則我
　與之往彼來則我與之來彼强陽則我與
　之强陽或枉或直隨形而已故列子觀之
　而得持後之說也人皆取先己獨取後日
　受天下之垢是之謂持後則不與物爭而
　天下莫能與之爭故常處先老子曰聖人
　後其身而身先又曰欲先人以其身後之
　義與此協
關尹謂子列子曰言美則響美言惡則響惡
身長則影長身短則影短名也者響也身也
者影也
　夫美惡報應譬之影響理無差焉
故曰愼爾言將有知之愼爾行將有隨之
　所謂出其言善千里應之行乎邇見乎遠
是故聖人見出以知入觀往以知來此其所
以先知之理也
　見言出則響入形往則影來明報應之理
　不異於此也而物所未悟故曰先知之耳
　盧曰響之因聲聲善則響美名之因實實
　善則名眞故名者聲之響身者神之影也
　聲出而響和行習而神隨故聖人聞響以
　知聲見行而知道也
　政和言發而響應形動而影從美惡長短
　在此而不在彼故君子將有言也將有行
　也必愼其獨易曰先知其幾於神乎見出
　以知入觀往以知來爲之於未有非幾於
　神者與
　范曰言行之接物若聲之於響形之於影
　聲有美惡響則應之形有長短影則從之
　故言出乎身加乎民行發乎邇見乎遠言
　行君子之所以動天地也可不愼乎惟研
　幾之聖人朝徹於見獨之先作炳於眇綿
　之上見出知入觀往知來言行之大始於
　擬議而終有成變化故言無瑕謫之可累
　行無轍迹之可尋
度在身稽在人人愛我我必愛之人惡我我
必惡之
　禮度在身考驗由人愛惡從之物不負己
湯武愛天下故王桀紂惡天下故亡(此則/成驗)此
所稽也
　盧曰禮度在於身稽考在於人若影之應
　乎形響之應乎聲湯武桀紂其迹可稽也
　其度可明也愛惡之心不可不愼也
稽度皆明而不道也譬之出不由門行不從
徑也
　稽度之理旣明而復道不行者則出可不
　由户行不從徑也
以是求利不亦難乎
　違理而得利未之有
　盧曰稽度之事可明而不爲道者譬行不
　由門户與街衢耳欲以求利身於天下者
　不亦難乎
嘗觀之神農有炎之德稽之虞夏商周之書
度諸法士賢人之言所以存亡廢興而非由
此道者未之有也
　自古迄今無不符驗
　盧曰考其行稽其迹自古帝王賢聖之言
　猶人存亡廢興粲然可明若不由此道而
　爲理者未之有也
　政和度言其可度稽言其所考欲知己之
　可度當念彼之所稽斯得矣是故人之愛
　惡於我自我之愛惡爾帝之所興王之所
　起縉紳先生多能明之驗其廢興之道未
　有不由此者
　范曰以身爲度者其本在此以稽爲决者
　其效在彼有以愛人人斯愛我矣有以惡
　人人斯惡我矣愛惡之情未嘗不本諸已
　湯武積德有海内愛之可知故其興也勃
　然桀紂不仁失天下惡之可知故其亡也
　忽焉豈非稽在人之驗與是道也自古及
　今未有不由此者
嚴恢曰所爲問道者爲富(問猶/學也)今得珠亦富
矣安用道
　道富之本也珠富之末也有本故末存存
　末則失本也
子列子曰桀紂唯重利而輕道是以亡
　非不富失本則亡身
幸哉余未汝語也人而無義唯食而己
　義者宜也得理之宜者物不能奪也
是雞狗也彊食靡角勝者爲制是禽獸也
　以力求勝非人道也
爲雞狗禽獸矣而欲人之尊己不可得也
　豈欲人之尊己道在則自尊耳
人不尊己則危辱及之矣
　樂推而不厭尊己之謂苟違斯義亡將至
　盧曰無乏少者謂之富非謂求利之富也
　若重利輕道桀紂所以亡也雞犬禽獸不
　知仁義爭食恃力不知其他行此則危辱
　及身欲人之尊己豈可得矣此謂因名求
　實
　政和經曰雖有拱璧以先駟馬不如坐進
　此道苟輕道而徇物則人不尊己而危辱
　及之
　范曰平爲福有餘爲禍物莫不然而財其
　甚者也夫富者苦身疾作多積財而不得
　盡用其爲形也亦外矣又烏知體道之人
　有所謂知足者哉遊劵之内行乎無名有
　萬不同隨取皆備又國財在所并焉故莫
　之爵而常自然天下樂推而不厭固未嘗
　重利輕道而以富爲是也
列子學射中矣
　率爾自中非能期中者也
請於關尹子尹子曰子知子之所以中者乎
對曰弗知也關尹子曰未可
　雖中而未知所以中故曰未可也
退而習之三年又以報關尹子尹子曰子知
子之所以中乎列子曰知之矣關尹子曰可
矣守而勿失也
　心平體正内求諸己得所以中之道則前
　期命矣發無遣矣
非獨射也爲國與身亦皆如之故聖人不察
存亡而察其所以然
　射雖中而不知所以中則非中之道身雖
　存不知所以存則非存之理故夫射者能
　拙俱中而知所以中者異賢愚俱存而知
　所以存者殊也
　盧曰不知所以中者非善之善者也得之
　於手應之於心命中而中者斯得矣得而
　守之是謂之道也能知其道非獨射焉爲
　國爲身亦皆如是也善知射者不貴其中
　貴其所以必中也善知理國理身者亦不
　貴其存貴其所以必存故賢愚理亂可知
　者有道也
　政和射者非前期而中謂之善射可乎蓋
　前期而中則所制在此使無二適唯我所
　爲推此以修身推此以治國是或一道也
　聖人不察其存而察其所以存不察其亡
　而察其所以亡存亡末也所以存亡者其
　本也察其所以存則知免於亡察其所以
　亡則知保其存
　范曰古之射者内志正外體直奠而後發
　不失正鵠蓋有所謂前期而中者苟反求
　諸已而不知所以中之之道詎能矢矢相
　屬而發發相及哉雖然非獨射也爲國與
　身亦皆如之惟聖人深達神機明乎無眹
　不察存亡而察其所以然者故養生則裕
　於屈伸處已則適乎消長范事則知成敗
　之策御敵則達擒縱之權酬酢萬變無往
　不暇與所謂前期而中者伺異矣
列子曰色盛者驕力盛者奮未可以語道也
　色力是常人所務也
故不斑白語道失而况行之乎
　色力旣衰方欲言道悟之已晩言之猶未
　能得而況行之乎
故自奮則人莫之告人莫之告則孤而無輔
矣
　驕奮者雖告而不受則有忌物之心耳目
　自塞誰其相之
賢者任人故年老而不衰智盡而不亂
　不專己智則物願爲己用矣
故治國之難在於知賢而不在自賢
　自賢者即上所謂孤而無輔知賢則智者
　爲之謀能者爲之使物無棄才則國易治
　也
　盧曰俗之所恃者色與力也恃色則驕怠
　之心厚恃力則奮擊之志多不可以語其
　道也色力衰者爲班白白首聞道猶不能
　行況能行之乎故守單弱者道必親之自
　强奮者人不肯告人不肯告寧有輔佐者
　乎賢者任於人故窮年而神不衰盡智而
　心不亂以此理國者知賢而任之則賢才
　爲之用自賢而無輔則失人矣
　政和道以素朴爲質以懦弱謙下爲表故
　以色驕人而不鋤其色以力尚人而不能
　不負其力皆未足以語大道之方也傳曰
　行賢而去自賢之行烏往而不愛哉故不
　自奮則人樂告以善道矣於是聞道則有
　年雖長而色若孺子者此之謂年老而不
　衰於是知道則有達理而不以物害己者
　此之謂智盡而不亂此治國之道所以在
　於其身下人而惟驕矜之是去
　范曰汝惟不伐乃能無以色驕人汝惟不
　矜乃能無以力勝人以體道者不能進此
　又況天下之理自用則小好問則裕善爲
　國者以賢下人未嘗以賢臨人故聰明者
　竭其視聽智力者盡其謀能行賢而去自
　賢之行豈容有不治者哉
宋人有爲其君以玉爲楮葉者三年而成鋒
殺莖柯毫芒繁澤亂之楮葉中而不可别也
此人遂以巧食宋國子列子聞之曰使天地
之生物三年而成一葉則物之有葉者寡矣
故聖人恃道化而不恃智巧
　此明用功能不足以贍物因道而化則無
　不周
　盧曰夫斲雕爲朴遺淳之道也故曰善約
　者不用膠漆善閉者不用關鑰是以大辯
　若訥大巧若拙耳若三年成一葉與眞葉
　不殊豈理國全道之巧乎是以聖人恃其
　道化如和氣布而萬物生不恃智巧也若
　違天理而偽巧出此之爲未明本末也
　政和道雕刻衆形而不爲巧竊竊然恃智
　力而爲之安得物物而給諸故匪雕匪琢
　運量萬物而不匱此聖人所以任道化而
　不任智巧
　范曰大制不割刻雕衆形彼盈於天地之
　間者幹而實條而蔓匪規匪矩而有形者
　剸裁自我匪丹匪青而有色者藻飾自我
　有萬不同一無不備豈固以人助天而有
　刻楮之勞哉聖人者天地而已矣故以道
　爲化無爲而天下助孰弊弊然以智巧爲
　事乎
子列子窮容貌有飢色客有言之鄭子陽者
曰列禦寇蓋有道之士也居君之國而窮君
無乃爲不好士乎鄭子陽即令官遺之粟子
列子出見使者再拜而辭使者去子列子入
其妻望之而拊心曰妾聞爲有道者之妻子
皆得佚樂今有飢色君遇而遺先生食先生
不受豈不命也哉子列子笑謂之曰君非自
知我也以人之言而遺我粟至其罪我也又
且以人之言此吾所以不受也其卒民果作
難而殺子陽
　盧曰夫食人之禄憂人之事君不知我因
　人之言而賜之若罪我也亦因人之言而
　責我也吾所貴夫知我者眞悟道之士也
　及子陽難作而不見害此眞所謂不爲外
　物之所傷累者也
　政和尊生者不以養傷身列子於是蓋有
　先知之理焉
　范曰古之善爲士者三族之位不足易其
　介萬鐘之禄不足遷其守苟可以無與而
　與焉固未嘗受而喜之也其曰民果作難
　而殺子陽又以明聖人之知幾如此
魯施氏有二子其一好學其一好兵好學者
以術干齊侯齊侯納之以爲諸公子之傅好
兵者之楚以法干楚王王悦之以爲軍正禄
富其家爵榮其親施氏之鄰人孟氏同有二
子所業亦同而窘於貧羨施氏之有(有猶/富也)因
從謂進趣之方二子以實告孟氏孟氏之一
子之泰以術干秦王秦王曰當今諸侯力爭
所務兵食而已若用仁義治吾國是滅亡之
道遂宫而放之其一子之衛以法干衛侯衛
侯曰吾弱國也而攝乎大國之間大國吾事
之小國吾撫之是求安之道若賴兵權滅亡
可待矣若全而歸之適於他國爲吾之患不
輕矣遂刖之而還諸魯旣反孟氏之父子叩
胸而讓施氏施氏曰凡得時者昌失時者亡
子道與吾同而功與吾異失時者也非行之
謬也且天下理無常是事無常非
　應機則是失會則非
先日所用今或棄之今之所棄後或用之此
用與不用無定是非也投隙抵時應事無方
屬乎智
　雖有仁義禮法之術而智不適時則動而
　失會者矣
智苟不足使若博如孔丘術如吕尚焉往而
不窮哉
　二子之所以窮不以其博與術以其不得
　隨時之宜
孟氏父子舍然無愠容曰吾知之矣子勿重
言
　盧曰學仁義之道善韜略之能文武雖殊
　同歸於才行之用必因智之適時智者道
　之用任智則非道矣夫投必中隙抵必適
　時應變無方皆爲智也故適時者無窘才
　明道者無乏智智若不足也雖文若孔丘
　武若吕尚不免乎窮困也孟氏旣悟故曰
　勿重言耳
　政和理無常是當時者爲是事無常非不
　適時者爲非當時命而大通乎天下則所
　棄者或用不當時命而大窮乎天下則所
　用者或棄君子知窮之有命知通之有時
　則安時順命而已豈以其遇不遇而恃區
　區之智以投隙抵事爲哉
　范曰物無常宜宜在隨時一是一非特未
　定也孟氏之二子其道與施氏同而功與
　施氏異豈行之謬哉此所謂非遭時也
晋文公出會欲伐衛公子鋤仰天而笑公問
何笑曰臣笑鄰之人有送其妻適私家者道
見桑婦悦而與言然顧視其妻亦有招之者
矣臣竊笑此也公寤其言乃止引師而還未
至而有伐其北鄙者矣
　夫我之所行人亦行之而欲騁己之志謂
　物不生心惑於彼此之情也
　盧曰夫貪於得而不知得有所守者俗人
　之常情也故嗜慾無窮而眞道日喪矣所
　以貴夫知道者内守其道而不失外用於
　物而不遺世人則不然矣外貪慾色他婦
　是悦也内失於道者而已妻見招矣
　政和察乎盈虚知分之無常則於去就安
　能獨以其身尚人哉此聖人所以睹蟬鵲
　之相累而不以物害己
　范曰侔物者物亦侔之害人者人亦復之
　物固相累二類相召也此栗林虞人以吾
　爲戮古之眞人所以三月不庭與傳稱吴
　王欲伐荆孺子諌之義與此協
晋國苦盜有郄雍者能視盜之眼察其眉睫
之間而得其情晋侯使視盜千百無遺一焉
晋侯大喜告趙文子曰吾得一人而一國盜
爲盡矣奚用多爲文子曰吾君恃伺察而得
盜盜不盡矣且郄雍必不得其死焉俄而羣
盜謀曰吾所窮者郄雍也遂共盜而殘之
　殘賊殺之
晋侯聞而大駭立召文子而告之曰果如子
言郄雍死矣然取何方文子曰周諺有言察
見淵魚者不祥智料隱匿者有殃
　此答所以致死
且君欲無盜莫若舉賢而任之使教明於上
化行於下民有恥心則何盜之爲
　此答所以止盜之方
於是用隨會知政而羣盜奔秦焉
　用聰明以察是非者羣詐之所逃用先識
　以擿奸伏者衆惡之所疾智之爲患豈虚
　言哉
　盧曰教者跡也衆人所以履而行焉化者
　道也衆人所以日用而心伏心伏則有耴
　跡明則教成舉賢任才盜斯奔矣或問曰
　莊子云聖人生而大盜起此云舉賢任才
　而羣盜去何謂耶答曰求虚名而喪其實
　者大盜斯起矣得其實而去爲名者羣盜
　斯去矣故舉賢而任才者求名也用隨會
　者得實也理不相違何疑之有耶
　政和道之以德有恥且格聖人所以教民
　而化之以道雖賞之不竊也以苛爲明抑
　末矣剋核太至必有不肖之心應之郄雍
　視盜所以見殺舉賢而不仁者遠矣隨會
　知政所以羣盜去而他適
　范曰鑑水之與形接也不設智故而物之
　方圓曲直不能逃也善爲國者藏其利器
　不以示人無爲而民自化無欲而民自樸
　又曷嘗務機巧滋法令飾智驚愚恃明察
　物而期以得盜爲哉若郄雍者不足以知
　此
孔子自衛反魯息駕乎河梁而觀焉有懸水
三十仞圜流九十里魚鼈弗能游黿鼉弗能
居有一丈夫方將厲之孔子使人並涯止之
曰此懸水三十仞圜流九十里魚鼈弗能游
黿鼉弗能居也意者難可以濟乎丈夫不以
錯意遂度而出孔子問之曰巧乎有道術乎
所以能入而出者何也丈夫對曰始吾之入
也先以忠信及吾之出也又從以忠信忠信
錯吾軀於波流而吾不敢用私所以能入而
復出者以此也孔子謂弟子曰二三子識之
水且猶可以忠信誠身親之而況人乎
　黄帝篇中已有此章而小不同所明亦無
　以異故不復釋其義也
　盧曰夫忠者同於物信者無所疑同而不
　疑不私其己故能入而復出也然則同而
　不疑不私其己知道矣夫黃帝篇中已有
　此章
　政和至誠之道無所不通忠而不欺信而
　不疑誠心行之可以感物則動天地感鬼
　神横六合而無逆者故游金石蹈水火皆
　可也
　范曰游於吕梁者必順性命之理濟於河
　梁者必體忠信之道其㫖一也
白公問孔子曰人可與微言乎孔子不應
　白公楚平王之孫太子建之子也其父建
　因費無極所譖出奔鄭鄭人殺之勝欲令
　尹子西司馬子期伐鄭許而未行晋伐鄭
　子西子期將救鄭勝怒曰鄭人在此讎不
　遠矣欲殺子西子期故問孔子孔子知之
　故不應微言猶密謀也
　盧曰微言者密言也令人不能知也白公
　楚平王之孫太子建之子建出奔鄭白公
　欲亂故孔子不應耳
白公問曰若以石投水何如孔子曰吴之善
没者能取之
　石之投水則没喻其微言人不能覺故孔
　子答以善没者能得之明物不可隱者也
曰若以水投水何如孔子曰淄澠之合易牙
嘗而知之
　復爲善味者所别也
　盧曰以石投水喻跡不可見以水投水喻
　合不可隱也味者分淄澠不可合也唯神
　契理會然後得也
白公曰人故不可與微言乎孔子曰何爲不
可唯知言不謂者乎
　謂者所以發言之㫖趣發言之㫖趣則是
　言之微者形之於事則無所隱
夫知言之謂者不以言言也
　言言則無微隱
　盧曰夫情生而事彰味殊而可嘗唯神之
　無方知言之謂者神會也
爭魚者濡逐獸者趨非樂之也
　自然之勢自應濡走
故至言去言
　理自明化自行
至爲無爲
　理自成物自從
夫淺知之所爭者末矣
　失本存末事著而後爭解鮮不及也
　盧曰魚在於水爭之者濡獸走於野逐之
　者趨非樂之也其勢使然也故至言者不
　在言至爲者無所爲也淺智逐末常失其
　理道之所行物無不當者矣
白公不得己遂死於浴室
　不知言之所謂遂使作亂故及於難
　盧曰忿而非理死以快意下愚之所以亂
　常也
　政和以石投水旣有形矣若形形者未嘗
　形則非善没者所能取也淄澠之合旣有
　味矣若味味者未嘗呈則非易牙所能嘗
　而知之也微言固隱而未彰然言亦旣有
　唯目擊道存殆弗容聲則知言之謂而不
　以言言者也爭魚逐獸所爭末矣故至言
　必去言然後爲言之至至爲必去爲然後
　爲爲之至白公何足以與此
　范曰以石投水而善没者能取之以水投
　水而善喊者能嘗之一涉於物固有不得
　而逃者矣然不知言之人烏可與言知言
　之人默焉而意已傳將欲微言非知言之
　謂者不可也又況天下之理爭魚者濡逐
　獸者趨豈固樂之哉意之所至有不知所
　以然而然者何則物有感觸皆從意生意
　所偏係隨念而易發於言者一或不愼則
　幾事不密而至於害成者有矣故至言去
　言則雖言而未嘗言至爲去爲則無爲而
　無不爲夫淺智之所爭者末矣白公爭而
　滅殆謂是與
趙襄子使新穉穆子攻翟
　穆子襄子家臣新穉狗也翟解虞也
勝之取左人中人
　左人中人解虞二邑名
使遽人來謁之
　遽傳也謁告也
　盧曰急來告捷也
襄子方食而有憂色左右曰一朝而兩城下
此人之所喜也今君有憂色何也襄子曰夫
江河之大也不過三日
　謂潮水有大小
飄風暴雨不終朝日中不須臾
　勢盛者必退也
今趙氏之德行無所施於積
　無積德而有重功不可不戒懼也
一朝而兩城下亡其及我哉
　不忘亡則不亡之也
　盧曰不能積德累行而以强力下二城夫
　物盛必衰不亡何待耶故貪不以忻賢者
　所以懼知苟得之所以懼也然後能積其
　德矣
孔子聞之曰趙氏其昌乎夫憂者所以爲昌
也(戒之/深也)喜者所以爲亡也(將致/矜伐)勝非其難者
也持之其難者也賢主以此持勝故其福及
後世齊楚吴越皆嘗勝矣然卒取亡焉不達
乎持勝也唯有道之主爲能持勝
　勝敵者皆比國而有以不能持勝故危亡
　及之
　盧曰矜功伐能所以亡也憂得誡强所以
　昌也賢者以此福及後代道者以此澤被
　含生此之謂持勝持勝者持此誡愼勝彼
　强梁唯有道者所能行也
孔子之勁能拓國門之關而不肯以力聞
　勁者力也拓者舉也孔力能舉門關而力
　名不聞者不用其力也
墨子爲守攻公輸般服而不肯以兵知
　公輸般善爲攻器墨子設守能却之爲般
　所服而不稱知兵者不有其能也
故善持勝者以彊爲弱
　得爲攻之母也
　盧曰夫子之力能舉關墨子之善能制敵
　不以力謀顯而以道德聞者善此持勝以
　彊爲弱也夫藝成者必爲人所役好勝者
　必遇於彊敵唯道德仁義者可以役物而
　興化者也
　政和盈而處之以冲成而處之以缺持勝
　之道也剛而守之以柔彊而守之以弱常
　勝之道也江河之大也有損焉風雨之聚
　也有息焉日之中也有昃焉觀諸天地尚
　不能乆而況於人乎惟始於憂勤者終於
　逸樂此憂者所以爲昌般樂怠敖者是自
　求禍此喜者所以爲亡知此則福及後世
　此之謂持勝之道力足以制衆而無勇功
　兵足以勝敵而無威名柔弱處下而攻堅
　强者莫之能先此之謂常勝之道然常勝
　之道是乃所以持勝也
　范曰戰勝易守勝難故非有道之主不能
　持勝
沖虚至德眞經四解卷之十九
沖虚至德眞經四解卷之二十德九
　　　　和光散人高守元集
　　　說符
宋人有好行仁義者三世不懈家無故黑牛
生白犢以問孔子孔子曰此吉祥也以薦上
帝居一年其父無故而盲其牛又復生白犢
其父又復令其子問孔子其子曰前問之而
失明又何問乎父曰聖人之言先迕後合其
事未究姑復問之其子又復問孔子孔子曰
吉祥也復教以祭其子歸致命其父曰行孔
子之言也居一年其子又無故而盲其後楚
攻宋圍其城民易子而食之析骸而炊之丁
壯者皆乗城而戰死者太半此人以父子有
疾皆免及圍解而疾俱復
　此所謂禍福相倚也
　盧曰夫仁者愛人義者濟物三世不息其
　於積善深矣若有其才則招禄無其才則
　致福此餘慶之所鍾也吉祥之應爲善之
　徵克全其生而獲其利積行之報豈虚言
　也哉
　政和昭昭生於㝠㝠有倫生於無形禍兮
　福所倚福兮禍所伏孰知其極則倚伏之
　理何常之有唯德厚者福衍故福生有基
　而禍亦不來此宋人之行仁義所以能因
　禍致福
　范曰福之兆乎物謂之祥禍之兆乎物亦
　謂之祥所謂吉祥者豈非吉之先見者與
　然梱之祥也其父以爲不祥巫祝所以爲
　不祥者神人以爲大祥蓋憂喜聚門吉凶
　同域而禍福之相爲倚伏特未可知也唯
　聖人爲能知其所以然
宋有蘭子者
　凡人物不知生出主謂之蘭也
以技干宋元宋元召而使見其技以雙枝長
倍其身屬其踁並趨並馳弄七劍迭而躍之
五劍常在空中元君大驚立賜金帛又有蘭
子又能燕戲者
　如今之絶倒投狹者
聞之復以干元君元君大怒曰昔有異技干
寡人者(謂先/僑人)技無庸適值寡人有歡心故賜
金帛彼必聞此而進復望吾賞拘而擬戮之
經月乃故
　此技同而時異則功賞不可預要也
　盧曰夫積仁義以守道者福可全也恃力
　技以僥倖不常禄也列子兩舉其事以彰
　德行之爲益耳
　政和理無常是事無常非顧所遇之時如
　何耳乃若執技而不通乎道尤非所謂可
　常之道也君子知分之無常所以謹於去
　就
　范曰得時者昌失時者亡苟騁徼利之心
　而昩適時之道鮮不及矣
奏穆公謂伯樂曰子之年長矣
　伯樂善相馬者
子姓有可使求馬者乎
　問伯樂之種姓有能相馬繼樂者不
伯樂對曰良馬可形容筋骨相也
　馬之良者可以形骨取也
天下之馬者若滅若没若亡若失
　天下之絶倫者不於形骨毛色中求故髣
　髴恍惚若存若亡難得知也
若此者絶塵弭𨅊
　言迅速之極
臣之子皆下才也可告以良馬不可告以天
下之馬也臣有所與共擔纏薪菜者
　負索薪菜蓋賤役者
有九方單比其於馬非臣之下也請見之
　非臣之下言有過於己
　盧曰擔纏薪菜者賤役者也子姓者子弟
　之同姓者也
穆公見之使行求馬三月而反報曰己得之
矣在沙丘(地/名)穆公曰何馬也對曰牝而黄使
人往取之牡而驪穆公不說召伯樂而謂之
曰敗矣子所使求馬者(謂九/方臯)色物牝牡尚弗
能知又何馬之能知也伯樂喟然太息曰一
至於此乎是乃其所以千萬臣而無數者也
　言其相馬之妙乃如此也是以勝臣千萬
　而不可量
　盧曰臯之相馬相其神不相其形也形者
　常人之所辯也伯樂歎其忘形而得神用
　心一至於此自以爲不及臯之無數倍也
　故穆公以爲敗伯樂以爲能也
若臯之所觀天機也
　天機形骨之表所以使蹄足者得之於心
　不顯其見
得其精忘其麤在其内而忘其外
　精内謂天機麤外謂牝牡毛色
見其所見
　所見者惟天機也
不見其所不見
　所不見毛色牝牡也
視其所視
　視其所宜視者不忘其所視
而遺其所不視
　所不應視者不以經意也
若臯之相馬乃有貴乎馬者也
　言臯之此術豈止於相馬而已神明所得
　必有貴於相馬者言其妙也
馬至果天下之馬也
　盧曰夫形質者萬物之著也神氣者無象
　之微也運有形者無象也用無象者形物
　也終日用之而不知其功終年運之而不
　以爲勞知而養之者道之主也臯之見乎
　所見者以神也契其神者而貴於馬也代
　人皆不知所貴矣
　政和道在體無體若滅若没視之不可見
　若亡若失搏之不可得絶塵弭𨅊逐之不
　能及中人以下才士也豈足以識此可以
　言論者物之麤可以意致者物之精得其
　精忘其麤者言之所不能論也知之外矣
　不知内矣在其内忘其外者知之所不能
　知也見其所見不見其所不見此其見之
　所以獨視其所視不視其所不視此其視
　之所以神惟其所索者不在於形骸之内
　故其所得者非見於形骸名聲之末是乃
　進乎聖人之道良馬以喻才天下馬以喻
　聖人之道
　范曰牝而黃牡而驪相去遠矣九方之相
　馬也得其精而忘其麤在其内則忘其外
　造天機之妙而色物牝牡無所致知此伯
　樂所以喟然而歎以爲千萬臣而無數也
楚莊王問詹何曰治國奈何
　詹何蓋隱者也
詹何對曰臣明於治身而不明於治國也楚
莊王曰寡人得奉宗廟社稷願學所以守之
詹何對曰臣未嘗聞身治而國亂者也又未
嘗聞身亂而國治者也故本在身不敢對以
末楚王曰善
　盧曰損物以厚生小人之常情也損生以
　利物好名之詭行也安社稷者後其身也
　善理身者國自理之矣君者國之主神者
　形之主理國在乎安君理身在乎安神神
　安則道崇道崇則國理神者身之本道者
　神之功故不敢以末對
　政和國之本在身是以明明德於天下者
　欲治其國先脩其身所謂治其本面末從
　之也古之人以道之眞治身其緒餘以爲
　國家豈有身治而國亂
　范曰國之本在家家之本在身善爲國者
　豈有他哉蓋亦反其本矣詹何之釣魚也
　以弱制强也以輕致重而曰治國誠能若
　此則天下可運於一握由是觀之舉斯心
　以加諸彼固其所慢爲也
狐丘丈人謂孫叔敖(楚大/夫也)曰人有三怨子知
之乎
　狐丘邑名丈人長老者
孫叔敖曰何謂也對曰爵高者人妬之官大
者主惡之禄厚者怨逮之孫叔敖曰吾爵益
高吾志益下吾官益大吾心益小吾禄益厚
吾施益博以是免於三怨可乎
　盧曰夫心益下君道之用也施益博者德
　之用也用道以下身者無怨惡也用德以
　周施者主恩惠也向之三怨復從何而生
　哉
　政和君子不欲多尚人爵益高心益下此
　所以免於人之妬而無失其爲高官益大
　心益小此所以免於上之忌而無失其爲
　大禄益厚施益博此所以免於怨之遠而
　無失其爲厚是謂持後而處先
　范曰孫叔敖三爲令尹而不榮華三去之
　而無憂色以是而期免於怨固無往而不
　可矣
孫叔敖疾將死戒其子曰王亟封我矣吾不
受也爲我死王則封汝汝必無受利地楚越
之間有寢丘者此地不利而名甚惡楚人鬼
而越人禨
　信鬼神與禨祥
　盧曰禨字(巨衣切又/居希切)淮南傳曰吴人鬼越
　人畿畿祥也
可長有者唯此也孫叔敖死王果以美地封
其子子辭而不受請寢丘與之至今不失
　漢蕭何亦云子孫無令勢家所奪即此類
　也
　盧曰人所爭者有力必取之利之薄者人
　所不用焉不爭之物則乆有其利必爭之
　物則不能常保人知利厚而共爭不知長
　有而利深故嗜慾者必爭之地也全道者
　長乆之方也善於道者觸類而長之何適
　而非道
　政和天下皆知美之爲美斯惡矣唯處衆
　人之惡而不爭者爲幾於道而可以長乆
　范曰古之得道者處衆人之所惡不以自
　好累乎其心以寢丘之封孫叔敖所以戒
　其子也
牛缺者上地之大儒也下之邯鄲遇盜於耦
沙之中盡取其衣裝車牛步而去視之歡然
無憂吝之色盜追而問其故曰君子不以所
養害其所養盜曰嘻賢矣夫旣而相謂曰以
彼之賢往見趙君便以我爲必困我不如殺
之乃相與追而殺之燕人聞之聚族相戒曰
遇盜莫如上地之牛缺也皆受教俄而其弟
適秦至闕下果遇盜憶其兄之戒因與盜力
爭旣而不如又追而以卑辭請物盜怒曰吾
活汝弘矣而追吾不已迹將著焉旣爲盜矣
仁將焉在遂殺之傍害其黨四五人焉
　牛缺以無吝招患燕人假有惜受禍安危
　之不可預圖皆此類
　盧曰夫知時應理者事至而不惑時來而
　不失動契其眞運合於變矣若見名示跡
　不適其時則無往不敗也牛缺不知時其
　弟亦過分亦猶孟氏之二子出於文武哉
　矯名過當者未嘗不如此也
　政和生非貴之所能存身非愛之所能厚
　牛缺之見殺是巳富貴者以養傷身貧賤
　者以利累形燕人之見殺是已然則輕生
　固所不免而重生者亦未離於有累聖人
　所以有身爲大患
　范曰牛缺以無吝招辜燕人以力爭遇害
　禍福之理不可預圖有如此者
虞氏者梁之富人也家充殷盛錢帛無量財
貨無訾登高樓臨大路設樂陳酒擊博樓上
俠客相隨而行樓上博者射明瓊張中反兩
㯓吐合切魚而笑
　明瓊齒五白也射五白得之反兩魚獲勝
　故大笑
飛鳶適墜其腐鼠而中之俠客相與言曰虞
氏富樂之日乆矣而常有輕易人之志吾不
侵犯之而乃辱我以腐鼠而此不報無以立
懂於天下(懂/勇)請與若等勠力一志率徒屬必
滅其家爲等倫皆許諾至期日之夜聚衆積
兵以攻虞氏大滅其家
　驕奢之致禍敗不以一塗虞氏無心於凌
　物而家破者亦由謙退之行不素著故也
　盧曰前章言學仁義三代以致祥此章言
　積驕奢一朝以招禍行之不著飛災所鍾
　禍福無門惟人所召此之雙舉誡之深焉
　政和禍福之來惟人所召而天之所惡孰
　知其故
　范曰道者去奢去泰奢則淫於德泰則侈
　於性豈道也哉虞氏富樂日之乆矣肆輕
　易之心亡謙恭之行故其亡也立而待也
東方有人焉曰爰旌目將有適也而餓於道
狐父之盜曰丘見而下壺餐以餔之爰旌目
三餔而後能視曰子何爲者也曰我狐父之
人丘也爰旌目曰譆汝非盜邪胡爲而餐我
吾義不食子之食也兩手據地而歐之不出
喀喀然遂伏而死狐父之人則盜矣而食非
盜也以人之盜因謂食爲盜而不敢食是失
名實者也
　盧曰求名失實違道喪生其爰旌目之謂
　乎有道者不然矣使盜者變其心成乎仁
　也身行其道人沐其化君子濟危食之兩
　全也歐則雙失又喀喀而吐偽愚也哉
　政和賢者過之道之所以難行也此伯夷
　之隘君子所以不由
　范曰嘑爾之與乞人弗屑嗟來之食餓者
　弗受矧夫所謂盜者哉然有禦人於國門
　之外者其交也以道其饋也以禮雖孔子
　受之詎曰以其人之盜而不食其食乎
柱厲叔事莒敖公自爲不知己者居海上夏
日則食菱芰冬日則食橡栗莒敖公有難柱
厲叔辭其友而往死之其友曰子自以爲不
知己故去今往死之是知與不知無辯也柱
厲叔曰不然自以爲不知故去今死是果不
知我也吾將死之以醜後世之人主不知其
臣者也凡知則死之不知則弗死此直道而
行者也柱厲叔可謂懟以忘其身者也
　盧曰彼終不知己也乃死其身以明彼之
　不知己豈有道者所處乎名之累愚多若
　是矣與夫全生寳道者遠矣
　政和君子有殺身以成仁者仁不可去也
　有捨生而取義者義不可辭也忿誠無由
　適足以殺其軀而已不能懲忿窒慾而刻
　意異俗以喪其生此未聞君子之大道也
　范曰死或重於泰山或輕於鴻毛顧所以
　處之如何耳死者非難處死者難公子糾
　之難召忽死而管仲不死古之人未嘗不
　非子糾而多管仲矧夫所謂不知己者哉
　以懟忘身君子不貴也
楊朱曰利出者實及怨往者害來
　利不獨往怨不遍行自然之勢
發於此而應於外者唯請
　請當作情情所感無遠近幽深
是故賢者愼所出
　善著則吉應惡積則禍臻
　盧曰唯請者若自召之也禍福之來若影
　與響耳故賢者愼其所出也今之慕道者
　皆脱略名教輕棄禮法放情任己以爲達
　生以任義爲桎梏以屋宅爲褌袴忽彼報
　應人事不修故嵇康之徒死亡而不暇嗣
　宗之輩世疾如仇讎而不知眞理乎
　政和言出乎身加乎人行發乎邇見乎遠
　言有招禍行有招辱君子不可不愼也曰
　發於此而應於外者唯請蓋言禍福榮辱
　之來唯人所召
　范曰禍福無門惟人所召榮辱之來各象
　其德出乎爾者反乎爾者也可不愼乎
楊子之鄰人亡羊旣率其黨又請楊子之竪
追之楊子曰嘻亡一羊何追者之衆鄰人曰
多岐路旣反問獲羊乎曰亡之矣曰奚亡之
曰岐路之中又有岐焉吾不知所之所以反
也楊子戚然變容不言者移時不笑者竟日
門人怪之請曰羊賤畜又非夫子之有而損
言笑者何哉楊子不答門人不獲所命弟子
孟孫陽出以告心都子心都子他日與孟孫
陽偕入而問曰昔有昆弟三人游齊魯之間
同師而學進仁義之道而歸其父曰仁義之
道若何伯曰仁義使我愛身而後名
　身體髪膚不敢毁傷也
仲曰仁義使我殺身以成名
　無求生以害仁有殺身以成仁
叔曰仁義使我身名並全
　旣明且哲以保其身
彼三術相反而同出於儒孰是孰非邪楊子
曰人有濱河而居者習於水勇於泅操舟鬻
渡利供百口裹糧就學者成徒而溺死者幾
半本學泅不學溺而利害如此若以爲孰是
孰非心都子嘿然出孟孫陽讓之曰何吾子
問之迂夫子答之僻吾惑愈甚心都子曰大
道以多岐亡羊學者以多方喪生學非本不
同非本不一而末異若是唯歸同反一爲亡
得喪子長先生之門習先生之道而不達先
生之況也哀哉
　盧曰羊以踰神守神不失爲道也一失其
　羊而奔波歧路不可得矣但守其神爲無
　喪無得而爲無待也多方於仁義者亦若
　是矣
　政和自道術爲天下裂百家往而不反故
　天下之人各自爲方判離涣散而不見古
　人之大全此多歧所以亡羊多方所以喪
　生也仁義使我愛身而後名蓋若微子之
　去使我殺身以成名蓋若比干之死使我
　身名俱全蓋若箕子之智然是三仁者同
　歸于道使天下之人雖殊塗而同歸則無
　得喪矣
　范曰道不欲雜雜則多多則擾體道者一
　以貫之豈以多爲貴哉會殊塗而同歸該
　百慮而一致則於道幾矣
楊朱之弟曰布衣素衣而出天雨解素衣衣
緇衣而反其狗不知迎而吠之楊布怒將扑
之楊朱曰子無扑矣子亦猶是也嚮者使汝
狗白而往黑而來豈能無怪哉
　此篇明己身變異則外物所不達故有是
　非之義不内求諸己而專責於人亦猶楊
　布服異而怪狗之吠也
　盧曰夫守眞歸一則海鷗可馴若失道變
　常則家犬生怖矣
　政和君子之行内守之而外不變或知白
　守黑或以黑尚白衆人固不識也若喪其
　質之眞而外變於白黑又豈能使物之不
　怪乎
　范曰物變無常是非各異知其然不知其
　所以然者妄也眞偽强生分別名實震乎
　朝暮毁譽迷於再三豈不惑哉
楊朱曰行善不以爲名而名從之名不與利
期而利歸之利不與爭期而爭及之故君子
必愼爲善
　在智則人與之訟在力則人與之爭此自
　然之勢也未有處利名之中而患難不至
　者也語有之曰爲善無近名豈不信哉
　盧曰求名之善人所必爭故曰爲善無近
　名者不與人爭利也行人之所不能行而
　不伐者愼爲善也
　政和善不與名期而名自至名不與利期
　而利自至貨財聚而睹所爭則其流生禍
　也聖人見出以知入觀往以知來故言行
　之發必愼其獨也莊子曰爲善無近名
　范曰善者人之所欲也一有所欲則或殉
　名而不息或逐利而無厭决性命之情以
　爭之而攘奪誕謾無所不至矣故伯夷餓
　于首陽之下盜跖暴于東陵之上豈不惑
　哉
昔人言有知不死之道者燕君使人受之不
捷而言者死燕君甚怒其使者將加誅焉幸
臣諫曰人所憂者莫急乎死己所重者莫過
乎生彼自喪其生安能令君不死也乃不誅
有齊子亦欲學其道聞言者之死乃撫膺而
恨富子聞而笑之曰夫所欲學不死其人已
死而猶恨之是不知所以爲學胡子曰富予
之言非也凡人有術不能行者有矣能行而
無其術者亦有矣衛人有善數者臨死以决
喻其子志其言而不能行也他人問之以其
父所言告之問者用其言而行其術與其父
無差焉若然死者奚爲不能言生術哉
　物有能言而不能行能行而不能言才性
　之殊也
　盧曰或人有非術者云徒能說虚詞以辯
　理未有自能行而證之者故疑其所言以
　爲不實耳故此章言有知之者有能知而
　未能行者有能行而不知者然則知而不
　行行而不知不行不知雖俱能悟非無差
　别矣況聞斯行諸因知而獲悟者豈不賢
　於不知言者乎
　政和小梁倚有聖人之才而無聖人之道
　女偊有聖人之道而無聖人之才或有其
　才或有其道所以未能俱至於聖也有術
　而不能行者有道之謂能行而無術者有
　才之謂以聖人之道告聖人之才庶幾則
　其果爲聖人矣孰謂死者不能言生術哉
　范曰言人之才性不同有如此者
邯鄲之民以正月之旦獻鳩於簡子簡子大
悦厚賞之客問其故簡子曰正旦放生示有
恩也客曰民知君之欲放之競而捕之死者
衆矣君如欲生之不若禁民勿捕捕而放之
恩過不相補矣簡子曰然
　盧曰夫人知所以善者皆事之末也若理
　其本則衆所不能知而功倍於理末者皆
　若此也故小慈是大慈之賊耳名教之跡
　理其末也大道之功理其本也衆人皆睹
　其小而不識其大者焉故略舉放鳩以明
　此大㫖也
　政和天地之於萬物形色智力使其自遂
　而已聖人好生之德蓋亦以匝
齊田氏祖於庭食客千人中坐有獻魚鴈者
田氏視之乃歎曰天之於民厚矣殖五穀生
魚鳥以爲之用衆客和之如響鮑氏之子年
十二預於次進曰不如君言天地萬物與我
並生類也類無貴賤
　同是生類但自貴而相賤
徒以小大智力而相制迭相食非相爲而生
之人取可食者而食之豈天本爲人生之且
蚊蚋噆膚虎狼食肉非天本爲蚊蚋生人虎
狼生肉者哉
　盧曰夫食肉之類更相吞噉滅天理也豈
　天意乎鮑子之言得理之當也嘗有俗士
　言伏羲爲網罟燧人熟肉而食彼二皇者
　皆聖人也聖人與虎食肉何遠耶釋氏之
　經非中國聖人約人爲教利人而已矣釋
　氏是六通聖人約識爲教通利有情焉今
　列子之書乃復宣明此指則大道之教未
　嘗不同也
　政和天地與我並生萬物與我爲一則類
　與不類相與爲類然形名而降大則制小
　遠近之相取高下之相傾智力消息皆其
　自爾故聖人之道任萬物之自然而不爲
　范曰人之於物無所不愛也所謂放生以
　示有恩者豈其然哉天之於物無所不生
　也所謂生物以爲民用者豈其然哉
齊有貧者常乞於城市城市患其亟也衆莫
之與遂適田氏之廐從馬醫作役而假食郭
中人戲之曰從馬醫而食不以辱乎乞兒曰
天下之辱莫過於乞乞猶不辱豈辱馬醫哉
　不以從馬醫爲恥辱也此章言物一處極
　地分旣以定則無復廉恥況自然能夷得
　失者乎
　盧曰士有折支舐痔而取進用者亦求衣
　食也役於賤醫之門者亦求衣食也獲多
　利則以爲榮獲少利則以爲恥代人亦孰
　知榮恥之實者乎
　政和以道觀之物無貴賤以俗觀之貴賤
　不在已明乎此則天下之辱不足以辱其
　身此有道者之所貴也
宋人有游於道得人遺契者(遺/棄)歸而藏之密
數其齒(刻處/似齒)告鄰人曰吾富可待矣
　假空名以求實者亦如執遣契以求富也
　盧曰舉俗之人迷於空名失於眞理皆如
　拾遺失之水契計刻齒之數以待富焉亦
　猶不恥乞丐於市而恥受役於人矣亦何
　異乎人間逃奴棄其主而别事於人執勞
　不異也而自以爲不繫屬於人隨妄情而
　失實義其類皆如是矣
　政和世之所貴道者書也道雖書之所傳
　而亦非書之所能得其眞彼載之空言而
　因以求道則去道遠矣執遺契以待富凡
　以明此
　范曰以内觀爲務者安至足之分故從馬
　醫而不以爲辱以外慕爲心者肆無窮之
　欲故執遣契而期以獲富
人有枯梧樹者其鄰父言枯梧之樹不祥其
鄰人遽而伐之
　言之雖公而失厝言之所也
鄰人父因請以爲薪
　又踐可疑之塗
其人乃不悦曰鄰人之父徒爲薪而教吾
伐之也
　在可疑之地物所不信也
與我鄰若此其險豈可哉
　盧曰勸之伐樹公言也請以爲薪理當也
　勸伐而請疑過生焉故曰人之所畏不可
　不畏勿謂無傷其禍將長此之謂也
　政和處嫌疑之域則觸類而生疑道之所
　以不行也
　范曰宋有富人天雨墻壞其子曰不築且
　有盜其鄰人之父亦云暮而果大亡其財
　其家甚知其子而疑鄰人之父然則踐可
　疑之地失措言之所詎能使人之不疑哉
人有亡鈇者意其鄰之子視其步竊鈇也顔
色竊鈇也言語竊鈇也動作態度無爲而不
竊鈇也俄而相其谷而得鈇(相音/掘字)他日復見
其鄰人之子動作態度無似竊鈇者意
　意所偏惑則隨想念而轉易及其甚者則
　白黑等色方圓共形豈外物之所能變乎
　故語有之也萬事紛錯皆從意生
　盧曰事有疑似而招禍者多矣自飛鳶墜
　鼠皆疑似成患唯積德守道無情不私者
　乃能無患焉故失鈇疑鄰其事一也
　政和藏猜慮之心則隨在而有蔽故道之
　所以不眀也
　范曰萬物紛錯皆從意生意所偏係隨念
　而易又況虚明之中有物採之沈淪性眞
　迷著外好則事之物變蓋有甚於竊鈇者
白公勝慮亂
　慮者猶度也謀度作亂者
罷朝而立倒杖策錣上貫頤
　錣杖末鋒
血流至地而弗知也鄭人聞之曰頤之忘將
何不忘哉意之所屬著其行足躓株埳頭抵
植木而不自知也
　政和意有所至形有所忘
昔齊人有欲金者清旦衣冠而之市適鬻金
者之所因攫其金而去吏捕得之問曰人皆
在焉子攫人之金何對曰取金之時不見人
徒見金
　嗜慾之亂人心如此之甚也故古人有言
　察秋毫之末者不見泰山之形調五音之
　和者不聞雷霆之聲夫意萬物所係速著
　外物者雖形聲之大而有遺矣況心乗於
　理檢情攝念泊然凝定者豈因萬物動之
　所能亂者乎
　盧曰張湛云嗜慾之亂人心如此之甚也
　故曰察秋毫之未者不見泰山之形聽五
　音之和者不聞雷霆之聲心有所存形有
　所忘皆若此者也此章言嗜慾不可縱喪
　身滅性之大也今以喪其身之物意欲厚
　其身也若能無其身復何用金爲所言無
　身非誰滅身也蓋不厚而已矣
　政和見得而忘形見利而忘眞此世俗之
　人所以喪己於物也是篇終之以攫金蓋
　亦符天瑞爲盜之說
　范曰白公慮亂而杖策貫頤齊人攫金而
　衣冠之市意有所至而形有所忘可不愼
　歟




沖虚至德眞經四解卷之二十


















