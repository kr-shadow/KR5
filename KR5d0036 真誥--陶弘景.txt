#+TITLE: 真誥--陶弘景
#+DATE: 2018-05-12 10:22:01
#+SOURCE: github.com/kanripo/KR5d0036 master 44048775                
眞誥敘安一
誥者千也書有湯誥洛誥諸篇孔安國去誥
以大義千乎天十者是也經有緯緯者想經
緯也其事皆足以輔翼乎經故主緯也眞誥
之作其緯於經者乎其目自運象至于翼眞
檢者凡七蓋有象乎緯能通乎緯必知誥矣
陶者凡七蓋有象乎緯能通乎緯必智誥矣
千言玄之道也其餘𧷤玄之奥鉤玄之微能
與易老實者各形乎言各見乎事雖然事與
言非玄矣其書所載徃徃出乎緯之所以輔
　
經者予少耽黃老說搜索道家者流歲千家
殫精日月無能深鑿其鍵嘗接江西道士吳
靜拯言玄事靜曰誤矣余驚拜曰願學道靜
曰讀易乎讀易足矣後乃以易悟所得者易
也陶君固甚知道凡有啓於後學者其或自
此始歟太乙宮高士玉京外臣易如剛告予
以茅山栞眞誥欲敘其略昔者沈約遗陶君
書深言先生糠粃流俗超然獨覽名書絳簡
至理精微唯欲下風問道未知厥路若有屬
於誥者矣然陶君銘茅山曲林館過云祈生
翊命各謂知道參差經術跌宕辭澡是數語
者全爲誥設此翁一銘猶足爲山中無窮清
風況書乎嘉定十六年十一月冬至日朝散
大夫行秘書郎高似孫敘
















眞誥卷之一
　　　　(金闕右卿司命蓬萊都水監梁國/師貞白眞人華陽隱居陶弘景造)
運象篇第一
　　　愕緑華詩
神嶽排霄起飛峯鬱千尋寥籠靈谷虚瓊林
蔚蕭森(此一字被墨濃黵不復可識正中/抽一脚出下似是羊字其人名權)
生標美秀弱冠流清音棲情莊慧津超形象
魏林揚彩朱門中内有邁俗心我與夫子族
源冑同淵池宏宗分上業於今各異枝蘭金
因好著三益方覺彌靜尋欣斯會雅綜彌齡
祀誰云幽鑒難得之方寸裏翹想籠樊外俱
爲山巖士無令騰虚翰中隨驚風起遷化雖
由人蕃羊未易擬所期豈朝華歲暮於吾子
愕緑華者自云是南山人不知是何山也女
子年可二十上下青衣顔色絶整以升平三
年十一月十日夜降(剪缺此兩字即/應是羊權字)自
此徃來一月之中輒六過來耳云本姓(又/剪)
(除此一字/應是愕字)贈(此一字本是權字/後人黵作此字)詩一篇并
致火澣布手巾一枚金玉條脫各一枚條脫
乃太而異精好神女語(此本是草作權字/後人黵作見字而)
(乙上/之)君愼勿泄我泄我則彼此獲罪訪問此
人云是九嶷山中得道女羅郁也宿命時曾
爲師母毒殺乳婦玄州以先罪未滅故今謫
降於臭濁以償其過與(此權亦草作故似/前體而不被黵耳)
尸解藥今在湘東山(本懸此/中一寸)此女已九百歲
矣(尋此應是降羊權權字道輿忱之少子後/爲晋簡文黄門郎即羊欣祖故欣亦修道)
(服食也此乃爲楊君所書者當以其同姓亦/可楊權相問因答其事而疏說之耳按升平)
(三年是己未歲在乙丑/前六年衆眞並未降事)
　右三條楊君草書於紙上
南嶽夫人與弟子言書識如左(弟子即楊君/自稱也此衆)
(眞似是集洞宫時所以司命最在端當爲主/人故也夫人向楊說次第位號如此非降楊)
(時/也)
東嶽上眞卿司命君
東宫九微眞人金闕上相青童大君
蓬萊右仙公賈寳安(鄭人自此後皆是稱諸/眞人之字非其人名也)
(氏族亦見世/道書傳中也)
清虚小有天王王子登(案青童高尊乃可不/敢稱諱字此青虚是)
(南嶽之師尚稱字獨不顯/茅司命字亦爲難詳也)
桐柏眞人右弼王領五嶽司侍帝晨王子喬
青蓋眞人侍帝晨郭世幹(衛/人)
戎山眞人太極右仙公范伯華(幽/人)
少室眞人北臺郎劉千壽(沛/人)
嶓冢眞人左禁郎王道寧(常山/人)
大梁眞人魏顯仁(長樂/人)
岷山眞人隂友宗
陸渾眞人太極監西郭幼度
九嶷山侯張上貴(楚/人)
岱宗神侯領羅酆右禁司鮑元節(東海/人)
華山仙伯秦叔隱(馮翊/人)
葛衍眞人周季通
陽洛眞人領西歸傅淳于太玄(西域/人)
潜山眞伯趙祖陽(涿郡/人)
勾曲眞人定録右禁郎茅季偉
鬱絶眞人裴玄人
白水仙都朱交甫
三官保命司茅思和
太和眞人山世遠
　右二十三眞人坐西起南向東行(此於禮/乃是南)
　(向以西方爲上而後女眞東向則應起/南今反北者當是以側近高眞故也)
太和靈嬪上眞左夫人
北海六微玄清夫人
北漢七靈右夫人
太極中華右夫人
紫微左宫王夫人
滄浪雲林右英夫人(案右英是紫微姊今反/在後當位業有升降耳)
上眞司命南岳夫人(此即魏夫人也/自說故不稱姓)
八靈道母西嶽蔣夫人(案有數號者並以多/爲高西王母稱九靈)
(則八靈宜在七靈前而今返在後者亦所未/詳又受讀黄庭事云北嶽蔣夫人與今不同)
上眞東宫衛夫人
方丈臺昭靈李夫人
紫清上宫九華安妃
朱陵北絶臺上嬪管妃
北嶽上眞山夫人
西漢夫人
長陵杜夫人
　右十五女眞東向坐北起南行(說此事時/雖不記月)
　(日不知在何年既是衆眞名位故出以居/前後衆眞位號前云以爲高者猶今世之)
　(徽號/也)
六月二十一日夜定録問云許長史欲云何
尋道登答懃修眞誠之意定録又言昔有趙
叔臺王世卿亦言篤學而竟不如人意遂爲
北明公府所引(此是乙丑年六月也自此前/唯有六月十五日定録授是)
(答長史書論茅山中事此前又已有一授不/記何月日並在第四卷中自餘無有先此者)
(北明公府酆都/宫中官屬也)昔扉廓天津採華赤丘是時
聲穎靈袂蒙塵華(此即應是說初降/華僑事字少倚人)發焕
秀山高說延霄自謂玄響所振無徃不豁既
濯以靈波實望與物榮菴既未能暢業駢羅
遊岫逐逸然後知悟言之際應玄至少於是
佛(音/弗)駕而旋偃靜葛臺夫玄刃無親流鑒遁
眞若以雲壁一徃想齊獨邁俯自啓灑動應
潜逸始乃吾等並有欣慨耳徃見況意相知
篤末書云伏覽聖記事跡淵妙金策素著青
録玄定遂跨塵俗逍遥紫陽何蕭蕭之清遠
眇眇之眞貴哉若能者矣請借來喻又云得
道之階錯厲精神靖躬信宿洗誠求矜如斯
而言道已邇也然夤夜之間宜篤經營乃後
得手結天維足浮靈綱心遊太空目擊洞房
不待久日也若五情愆波三魂越𠫤於是三
眞舞劒黄闕捷關耳可不力之可不力之
六月二十二日夜鷄鳴喻書此紫陽㫖也
　右二條有長史寫
清靈眞人說寳神經云云(抄此修行事出在/第三卷中不復兩)
(載)
紫微夫人喻書如左云云(事亦在/第三卷)
興寧三年歲在乙丑六月二十三日夜喻書
此其夕先共道諸人多有耳目不聦明者欲
啓乞此法即夜有降者即乃見喻也(此楊君/自記也)
(長史年出六十耳目欲衰故有/咨請楊不欲指斥託云諸人)
又告云道士有耳重者云云(事亦在/第三卷)
　右一條清靈眞人言
眞人告云櫛頭理髮欲得過多(事亦在/第三卷)
　右一條紫微夫人言
其夜初降者適入户未坐自言今夕波聲如
雷弟子請問其故答云向見東海中大波耳
(弟子者楊/君自稱也)
　右南嶽夫人言
又告云汝憎血否答曰實憎之云血在路上
若汝憎之當那得行又答曰當避之耳又云
避之佳故不如目不見乃佳
　右南嶽夫人言
自此後諸眞共語耳
又云寳神經是裴清靈錦囊中書侍者常所
帶者也裴昔從紫微夫人授此書也吾亦有
俱如此寫西宫中定本
問西宫所在答云是玄圃北壇西瑶之上臺
也天眞珍文盡藏於此中
　右南嶽夫人言
裴眞人又言此書與隱書同輩事要而即可
得用也一名七玄隱書(右二十三/日授訖此)
南嶽夫人見告云紫微左夫人王諱清娥字
愈意阿母第二十女也鎮羽野玄壟山主教
當得成眞人者
　右一條先此一夕所授(此一條即是二十/二日夜與紫陽所)
　(喻同夕當復大應有事後云聲氣下亦是/此夕楊後又追億此一事更黵在二十二)
　(日例中故云/先此一夕也)
　右從清靈來凡十二條有長史寫
六月二十四日夜紫微王夫人來降因下地
請問眞靈既身降於塵濁之人而手足猶未
嘗自有所書故當是卑高迹邈未可見乎敢
諮於此願誨蒙昧夫人因令復坐即見授今
書此以答曰(此楊君自述事/也例多如此)夫沈景虚玄無
塗可尋言發空中無物可縱流浪乘忽化遁
不滯者也此二行皆浮沈㝠淪儵遷灼寂是
故放蕩無津遂任鼓風柂存乎虚舟而行耳
故實中之空空中之有有中之無象矣至於
書迹之示則揮形紙札文理昺注麤好外著
玄翰挺焕而範質用顯默藻斯坦形傳塵濁
苟騫露有骸之物而得與世進退上玷逸眞
之詠下虧有隔之禁亦我等所不行靈法所
不許也今請陳爲書之本始也造文之既肇
矣乃是五色初萌文章畫定之時秀人民之
交别隂陽之分則有三元八會羣方飛天之
書又有八龍雲篆眀光之章也其後逮二皇
之世演八會之文爲龍鳳之章拘省雲篆之
迹以爲順形梵書分破二道壤眞從易配别
本支乃爲六十四種之書也遂播之于三十
六天十方上下也各各取其篇類異而用之
音典雖均蔚跡隔異矣校而論之八會之書
是書之至眞建文章之祖也雲篆明光是其
根宗所起有書而始也今三元八會之書皇
上太極高眞清仙之所用也雲篆明光之章
今所見神靈符書之字是也爾乃見華季之
世生造亂眞共作巧末趣徑下書皆流尸濁
文淫僻之字舍本效假是囂穢死迹耳夫眞
仙之人曷爲棄本領之文迹手畫淫亂之下
字耶夫得爲眞人者事事皆盡得眞也奚獨
於凡末之麤術淫浮之弊作而當守之而不
改玩之而不遷乎夫人在世先有能書善爲
事者得眞仙之日外書之變亦忽然隨身而
自反矣眞事皆邇者不復廢今已得之濁書
方又受學於上文而後重知眞書者也鬼道
亦然但書字有小乖違耳且以靈筆眞手初
不敢下交於肉人雖時當有得道之人而身
未超世者亦故不敢下手陳書墨以顯示於
字迹也至乃符文神藻所求所佩者自復始
來而作耳所以爾者世人固不能了其端緒
又使吾等不有隱諱耳㝠中自相參解矣内
外自相關矣又四極眀科高上禁重亦自不
聽我等復爲世間常書也我既下手子固不
解亦將何趣兩爲煩濫耶此亦當闇其可否
殆不足嫌想少暢豁於胷懷盡不自書之流
分矣
上眞司命南嶽夫人授今書如左
若夫仰擲雲輪緫轡太空手維霄綱足陟玉
庭身升帝闕披寳歙青上論九玄之逸度下
紀萬椿之大生遂竦景電肅千霞焕明眞言
玄浪高談玉清激朱脣之流微運日氣之零
零爰乃吐烽却煙彈金奏瓊鸞音蒨粲鳳唱
嘉聲耳若但應景下旋迴靈塵埃參輦弊宇
敖彿朝巿來成眞才訓我弟子則玉振落響
琳鐘内抑周目五濁契闊愆室神勞臭腥填
鼻歛氣遂閉蘭音於中華之元退案金聲之
劣劣而發耳夫神者言微於邇萬里必接竒
韻雖觸□鑒無滯故眞理之既分聞遐則道
高邈璞不肆瑩而致有卑微之聦也今子乃
有心覺之至將致嫌似之思外觀流俗之對
内有遲疑之悟乎不運事宜亦已邁也望所
營者道研咏者妙耳道妙既得高下之音必
坦然矣此非所謀吾子加之至慮散蕩斯念
宜愼之耳
　右三條有楊書
六月二十四日夜南嶽夫人見授令書此先
是二十二日夕有在别室共論講道紫微南
嶽二夫人聲氣語音殊下不解其趣今故授
書此以答所共講者之疑心也初來見授時
色氣猶不平授畢可爾弟子唯覺色有不平
都無他可道(此一條亦是/楊君自記論)
南嶽夫人其夕語弟子言我明日當詣王屋
山清虚宫令汝知之所至也
其夕又言海東桐柏山西頭適崩二百許丈
　
紫微王夫人云世人之思慮何得事事眞審
耶可不事有答其心也南嶽夫人言戲之耳
欲建堅之也瑩實之也
興寧三年歲在乙丑六月二十五日夜(此是/安妃)
(降事之端記録别爲一/卷故更起年歲號首也)
紫微王夫人見降又與一神女俱來神女着
雲錦䙱上丹下青文彩光鮮腰中有緑繡帶
帶繫十餘小鈴鈴青色黄色更相參差左帶
玉佩佩亦如世間佩但幾小耳衣服儵儵有
光照朗室内如日中映視雲母形也雲髮鬃
(此應是鬒字/鬒黑髮貌也)鬢整頓絶倫作髻乃在頂中又
垂餘髮至腰許指着金環白珠約臂視之年
可十三四許左右又有兩侍女其一侍女着
朱衣帶青章囊手中又持一錦囊囊長尺一
二寸許以盛書書當有十許卷也以白玉檢
檢囊口見刻檢上字云玉清神虎内眞紫元
丹章其一侍女着青衣捧白箱以絳帶束絡
之白箱似象牙箱形也二侍女年可堪十七
八許整飾非常神女及侍者顔容瑩朗鮮徹
如玉五香馥芬如燒香嬰氣者也(香嬰者嬰/香也出外)
　
(國)初來入户在紫微夫人後行夫人既入户
之始仍見告曰今日有貴客來相諧論好也
於是某即起立夫人曰可不須起但當共坐
自相向作禮耳夫人坐南向某其夕先坐承
床下西向神女因見就同床坐東向各以左
手作禮作禮畢紫微夫人曰此是太虚上眞
元君金臺李夫人之少女也太虚元君昔遣
詣龜山學上清道道成受太上書署爲紫清
上宫九華眞妃者也於是賜姓安名鬱嬪字
靈簫紫微夫人又問某世上曾見有此人不
某答曰靈尊高秀無以爲喻夫人因大笑於
爾如何某不復答紫清眞妃坐良乆都不言
妃手中先握三枚棗色如乾棗而形長大内
無核亦不作棗味有似於梨味耳妃先以一
枚見與次以一枚與紫微夫人自留一枚語
令各食之食之畢少久許時眞妃問某年幾
是何月生某登答言三十六庚寅歲九月生
也眞妃又曰君師南眞夫人司命秉權道高
妙備實良德之宗也聞君德音甚久不圖今
日得叙因縁歡願於㝠運之會依然有松蘿
之纏矣某乃稱名答曰沈湎下俗塵染其質
高卑雲邈無縁禀敬猥虧靈降欣踴罔極唯
蒙啓訓以袪其闇濟某元元宿夜所願也眞
妃曰君今語不得有謙飾謙飾之辭殊非事
宜又良久眞妃見告曰欲作一紙文相贈便
因君以筆運我鄙意當可爾乎某答奉命即
襞紙染筆登口見授作詩如左詩曰
雲闕堅空上瓊臺聳鬱羅紫宫乘緑景靈觀
藹嵳峩琅軒朱房内上德焕絳霞俯漱雲瓶
津仰掇碧柰花濯足玉天池鼓枻牽牛河遂
策景雲駕落龍轡玄阿振衣塵滓際褰裳步
濁波願爲山澤結剛柔順以和相携雙清内
上眞道不邪紫微會良謀唱納享福多某書
訖取視之乃曰今以相贈以宣丹心勿云云
也若意中有不相解者自有微訪耳
紫微夫人曰我復因爾作一紙文以相曉者
以示善事耳某又襞紙染筆夫人見授詩云
二象内外泮玄氣果中分㝠會不待駕所其
貴得眞南嶽鑄明金眇觀傾笈𢁥良德飛霞
照遂感靈霄人乘飈儔衾寢齊牢携絳雲悟
歎天人際數中自有縁上道誠不邪塵泮非
所聞同目咸恒象高唱爲爾因書訖紫微夫
人取視視畢曰以此贈爾今曰於我爲因縁
之主唱意之謀客矣紫微夫人又曰明日南
岳夫人當還我當與妃共迎之於雲陶間明
日不還者乃復數日事又良久紫微夫人曰
我去矣明日當復與眞妃俱來詣爾也覺下
牀而失所在也眞妃少留在後而言曰㝠情
未攄意氣未忘想君俱咏之耳明目當復來
乃取某手而執之而自下牀未出户之間忽
然不見
六月二十六日夕衆眞來䟽如左
紫微王夫人
紫清上宫九華眞妃
上眞司命南嶽夫人某師(凡此前後云某者/皆楊君自隱名也)
紫陽眞人
茅中君
清靈眞人
茅小君
又有一人年甚少整頓非常建芙蓉冠著朱
衣以白珠綴衣縫帶劒都未曾見此人來多
論金庭山中事與衆眞共言又有不可得解
者揖敬紫微紫清南眞三女眞餘人共言平
耳云是桐柏山眞人王子喬也都不與某語
又前後初有眞人來見降者時皆自不即與
某共語耳
各坐良久紫清眞妃曰欲復煩明君之手筆
書一事以散意忘言可乎某又襞紙待授眞
妃乃徐徐微言而授曰我是元君之少女太
虚李夫人愛子也昔初學眞於龜臺受玉章
於高上荷虎録於紫皇秉瓊鉞於天帝受書
於上眞之妃以遊行玉清也常數自手扉九
羅足躡玄房霄形靈虚仰歠日根入宴七闕
出轡雲輪攝三辰而俱升散景霞以飛軒也
非不能採擇上室訪搜紫童求王宫之良儔
偶高靈而爲雙接玄引竒友于帝郎矣直是
我推機任會應度歷數俯景塵沫參龍下邁
招冥求之雄追得匹之黨耳自因宿命相與
乃有墨會定名素契玉郷齊理二慶携鴈而
行匏爵分味醮衾結裳顧儔中饋内藏眞方
也推此而徃已定分冥簡青書上元是故善
鄙之心亦已齊矣對景之好亦已域矣得願
而遊歡兼昔㫖豈不冥乎自然此復是二象
大宗内外之配職耳實非所以變無反淡凝
情虚刃靈刀七累遺任太素保眞啓玉單景
八空之謂也秀寂高清鬱輿流霄使鳳歌雲
路龍吟虎嘷天皇雙景遠升辰樓飛星擲光
日月映軀口吐㝠煙眼激電光上寢瓊房流
行玉清手掣景雲足陟金庭若自此之時在
得道之頃爲當固盡内外理同金石情纏雙
好齊心幃幙耳爲必抱衾均牢有輕中之接
塵穢七神悲魂任魄乎蓋是妾求氏族於明
君耳非有邪也今可謂得志懷眞情已如一
方當相與結駟玉虚偶行此玄同掇絳實於
玉圃併採丹華於閬園分飲於紫川之水齊
濯於碧河之濱紫華毛帔日冕蓉冠逍遥上
清俱朝三元八景出落鳳扉雲關仰漱金髓
咏歌玉玄浮空寢晏高會太晨四鈞朗唱香
母奏煙齊首偶觀携帶交裙不亦樂乎不亦
得志乎明君其順運隨會妾必無辭且亦自
不得背實反冥苟任胷懷矣授畢復自取視
而言曰今以此書相詣庶豁其滯疑耳言畢
乃笑良久紫微夫人曰眞妃之辭盡矣論好
之縁著矣爾亦不得復有所容也玄運冥分
使之然耳南岳夫人見授書曰㝠期數感玄
運相適應分來聘新搆因縁此携眞之善事
也蓋示有偶對之名定内外之職而已不必
苟循世中之弊穢而行淫濁之下迹矣偶靈
妃以接景聘貴眞之少女於爾親交亦大有
進業之益得而無傷絶之慮耳千神於是可
使試觀不得復陳矣眞旌必可尅徃雲軿必
可俱駕也吾徃曾因紫微夫人爲汝構及此
意今遂如願益使我欣欣愼復疑矧於心胷
矣我昨見金臺李夫人於清虚中言爾尚有
疑正之心色氣小有(謂應作/悢悢字)汝違此舉
誤人不小眞妃有神虎内眞丹青玉文非爾
所有者輩良才求寫故當不爲隱耳今日相
携何但文章而已將必乘景王霄乎若有未
悟者宜微訪可否眞妃見夫人書言乃笑而
言携手雙臺娱歎良會景軿同機於此齊乎



眞誥卷之一
眞誥卷之二安二
　　　　(金闕右卿司命蓬萊都水監梁國/師貞白眞人華陽隱居陶弘景造)
運象篇第二
清虚眞人授書曰黄赤之道混氣之法是張
陵受教施化爲種子之一術耳非眞人之事
也吾數見行此而絶種未見種此而得生矣
百萬之中莫不盡被考罰者矣千萬之中誤
有一人得之得之遠至於不死耳張陵承此
以教世人耳陵之變舉亦不行此矣爾愼言
濁生之下道壤眞霄之正氣也思懷淫慾存
心色觀而以兼行上道者適足明三官考罰
耳所謂抱玉赴火以金棺葬狗也色觀謂之
黄赤上道謂之隱書人之難曉乃至於此
紫微夫人授書曰夫黄書赤界雖長生之祕
要實得生之下術也非上宫天眞流軿晏景
之夫所得言也此道在長養分生而已非上
道也有懷於淫氣兼以行乎隱書者適足握
水官之筆鳴三官之鼓耳玄挺亦不可得恃
解謝亦不可得賴也要而言之貞則靈降專
則神使矣
夫眞人之偶景者所貴存乎匹偶相愛在於
二景雖名之爲夫婦不行夫婦之迹也是用
虚名以示視聽耳苟有黄赤存於胷中眞人
亦不可得見靈人亦不可得接徒劬勞於執
事亦有勞於三官矣鷄鳴時南岳夫人授晝
曰雞既鳴矣論好之縁篤也
紫陽眞人授書曰太虚遠逸高卑同接體賢
之義著之於㝠運耳愼心係於黄赤之疑也
茅中君授書曰玄摽觸景俯和塵藹玉振愆
房清風逸邁可不勗之也
言畢諸眞人去眞妃少留在後曰又煩明君
爲一辭也而授書曰
忘懷蘭素暉心齊契方當數親虔清宇德與
流景合宜歡會理髮領秀伏度明君高尚靈
映縱滯忘鄙耳言畢持手而下牀未至户之
間忽失所在
六月二十六日夜降八眞人
紫微左夫人一
紫清上宫九華眞妃二
上眞司命南岳夫人三
紫陽眞人四
清靈眞人五
茅中君六
茅小君七
又有一人甚少整頓建芙蓉冠朱衣帶劒未
曾見也意疑是桐柏山眞人王子喬多論金
庭山中事言多有不可解者恭敬紫微上眞
九華妃也
皆禮揖稱下官(此條重出而小異者前所書/是楊君自記九華降事隱之)
(不出從此後是更疏說長史事/以示長史故此一片兩本也)
上眞云昨與叔申詣清虚宫校爲仙眞得失
之事耳近頓除落四十七人都復上三人耳
并復視爾輩之名簡如今佳耳許某乃得在
伯札中(許某即長史名也楊/君䟽呈故不載名耳)
吾初不悟其如此益好也其洗心懃邁宗注
理盡心丹意竭如履水火若久如此者眞人
亦不得迯矣仙道亦不得隱矣但當杜絶其
淫色之念吾等亦即可得見可䟽示之此南
嶽夫人言(此即是前二十四日所道/明日當詣王屋山事也)
中君曰伯舉在於下官耳大老子將復可念
江東未見有如此而懃道者然勿恃伯而忘
道也虚妄者德之病華衒者身之災滯者失
之首恥者體之籥遣此四難然後始可以問
道耳於是靈軫鳴轅日有彷彿也有淫愆之
心勿以行上眞之道也昨見清虚宫正落除
此輩人名而方又被考罰以度付三官推之
可不愼乎
　右南嶽夫人言
許長史愼臨尸弔喪年内耳示許仙侯如此
(小君言言/畢大笑)𠫤心既忘得亦不同鄙恥不除生
籍不書許長史雖已蹔除當復曾除而復除
之(此清/靈言)東卿司命甚知許長史之慈肅小有
天王昨問此人今何在修何道東卿答曰是
我郷里士也(郷里者謂句容與茅山同/境耳非言本咸陽人也)
内明眞正外混世業乃良才也今修上眞道
也此語乃稱人意略有伯形也(此南岳/夫人言)
　右從六月二十四日來(凡二十四條/並有楊書)
蕭邈眞才内鏡外和曾參出田丹心同丹素
糸三遷來庇方頭(此四句是離合作思/玄字即長史之字也)
録名太極金書東州蹇裳七度躭凝洞樓内
累既消魂魄亦柔守之不倦積之勿休五難
既遣封伯作侯(七度飛步事也/洞樓洞房事也)
　右紫微王夫人所喻令示許長史
　右一條有長史寫
紫微夫人喻曰披華蓋之側云云(此事出在/第三卷中)
　六月二十七日夜喻書此
　右一條有楊書
積精所感萬物盡應妙誠未匝則形華不盡
形華不盡則洞房之中難即分明也吾昔受
此法常向西北存之耳西北存如小爲易見
可明示如此(西北爲天地之爽/内照之玄門也)
　六月二十七日紫陽所喻(此二十七日衆/眞復降其事亦)
　(應甚多/並不出)
　右一條有長史寫
二君各有六僮裴君從者持青髦之節一僮
帶繡囊周君從者持黄髦之節(無/囊)
　右二條是甲手書
六月二十九日九華眞妃授書曰
景應雙粲雲會玄落龍秀五空採瓊閬臺長
歌靈幙焕啓玉扉眇矣遺事與世長辭霞軫
絳波電赴紫栖共携清響之外同遊雲岫廣
崖豈不善乎豈不樂哉日者霞之實霞者日
之精君唯聞服日實之法未見知餐霞之精
也夫餐霞之經甚祕致霞之道甚易此謂體
生玉光霞映上清之法也
眼者身之鏡耳者體之牖視多則鏡昏聽衆
則牖閉妾有磨鏡之石决牖之術即能徹洞
萬靈眇察絶響可乎面者神之庭髮者腦之
華心悲則面燋腦減則髮素所以精元内喪
丹津損竭也妾有童面之經還白之法可乎
精者體之神明者身之寳勞多則精散營竟
則明消所以老隨氣落耄已及之妾有益精
之道延明之經可乎此四道乃上清内書立
驗之眞章也方欲獻示以補助君之明照耳
授畢取以見與某口答唯唯乞請之也
六月二十九日夜桐柏眞人同來降復諭授
令某書曰
夫八朗四極靈峰遼遐竒言吐穎瓊音餐振
晨飛陵清玄氣赴霄體邁玉虚心遺艱鋒沈
滯於眇羅之外凝和于寂波之表若此人者
必能旋騰玄漢周灑眞庭矣三元可得而見
絳名可得而立耳如其心併愆浪目擊色袂
動與罔罟共啓靜興爭競之分者此乃適仙
路邈求生日闊也子其愼之某書畢取視乃
以見與(此前是桐柏辭也既同一夕安妃授/竟桐柏次㖟故云復授耳卒看如似)
(猶是安妃/故顯注之)
六月三十日夜九華眞妃與紫微王夫人南
嶽夫人同降眞妃坐良久乃命侍女發檢囊
之中出二卷書以見付今寫之題如左
上清玉霞紫映内觀隱書
上清還晨歸童日暉中玄經
　右二卷名目(此題本應是三元八會之書/楊君既究識眞字令作隸字)
　(顯出/之耳)
七月一日夜紫微王夫人
南嶽夫人
九華眞妃
紫陽
桐柏
清虚三眞人
茅二君同降良久某乃自陳於衆靈求安身
之術欲知貴賤之分年命之會多少定限於
是眞妃乃笑良久見授書此曰
明君夷質虚閑祕搆玉朗蘭淵高流清響金
宫可謂能珍寳藏竒幽眞内焕摽拂靈篇乘
數順生素德神園丹録玉清興煙拔景冥鼓
遐聲也必三事大夫侍晨帝躬高佐四輔承
制聖君理生斷死賞罰鬼神攝命千靈封山
召雲主察隂陽之和氣而加爲吴越鬼神之
君也妾將挺命凝觀憑華而生靈飛九天虚
音飈房因運四覺玄梯同象紫名太上清文
八景神映西暉德明内隸乃受書乘氣得爲
眞妃之任矣又當助君緫括三霍綜御萬神
對命北帝制敕酆山又應相與携袂靈房乘
煙七元嘉會希林内攄因縁也是故君姓於
楊我得爲安妾自發玄下造君自受書於西
宫從北策景乘軿東轅握髦秉鉞專制東蕃
三官奉曶河山啓源天丁獻武四甲衛輪當
此之時實明君之至貴眞仙之盛觀也三官
中常有諺謡云楊安大君董眞命神正我等
之謂耳蓋聖皇之方駕於今有二十八年也
復二十二年明君將乘龍駕雲白日昇天先
詣上清西宫北朝玉皇三元然後乃得東軫
執事矣此自是君玉朗紫微金音虚領爲太
極所旌乃玄德上挺不復用懃學劬勞陟足
山川矣若爲精勗之者當小神清瑩鮮耳亦
不甚今日不勞之舉也世俗縈網貴賤之間
涉塵塗之役在得失之津信非眞人所得經
營乃自坦乎艱泰之用任乎遇否之頃耳見
明君之逸誠欣然也覩明君之否誠慼顔也
此二感發於顔色之上也復未足以致遠悲
抱長慼矣至於内冥偶景併首玄好輕輪塵
藹參形世室妾豈以愆累浮卑少時之滯而
虧辱於當眞之定質耶夫隂陽有對否泰反
用二象既羅得失錯綜此皆徃來之徑陌耳
今人居風塵之休盛者乃多罪之下鬼趣死
之考質也夫處無用於囂塗乃得眞之挺樸
任凡庸以内觀乃靈仙之根始也蓋富貴淫
麗是破骨之斧鋸有似載罪之舟車耳榮華
矜世爭競徼時適足以誨愆要辱爲伐命之
兵非佳事也是故古之高人覽罪咎之難豫
知富貴之不可享矣遂肥遯長林栖景名山
咀嚼和氣漱濯清川欲遠此惡迹自求多福
超豁絙聘保全至素者也君亦奚足汲汲於
人間之貴賤投身於榮辱之肆哉且方交兵
日會三災向臻神風駈除臭氣參天明金生
穢於泥瀆寳玉投糞以招塵褰衣振血濁精
虧眞玄通遠逸是其時也君若其不耐風火
之煙欲抱眞形於幽林者可且尋解劒之道
作告終之術乎自盡出嘿之會隱顯之迹臨
時分處有任於明君矣㝠數上感有命而交
靈書玉臺眞契合景是以言單於辭心訖於
筆妾豈獨歎於一人乎蓋示名分之判例也
書訖取以與某復曰君省此當少愈不
　右從六月二十九日來凡十四條並楊君
　自記書
東卿大君昨四更初來見降侍從七人入户
一人執紫旄節一人執華幡一名十絶靈幡
一人帶緑章囊三人捧牙箱一人握流金鈴
乃年少於二弟二弟昨並倚立東卿命坐乃
坐耳良久言語委曲先昨神女來降意本疑
是王母女昨又來定是也南眞說云是阿母
第十三女王媚蘭字申林治滄浪山受書爲
雲林夫人(此兩事並是七月五日夜略記後/更復委曲重數在後如此則右英)
(夫人始以七月三/日四日頻夕降也)
　右二條有楊自記
乙丑歲𣈆興寧三年七月四日夜司命東卿
君來降侍從七人入户其一人執紫旄之節
其一人執華旛一名十絶靈幡一人帶緑章
囊其三人捧白牙箱箱中似書也其一人握
流金鈴侍人並朱衣司命君形甚少於二弟
著青錦繡裙紫毛帔巾芙蓉冠二弟並同來
倚立命坐乃坐耳言語良久七月六日夜司
命君又降良久喻書曰
若必範玄秉象清淨罕時遂拔羣幽藻戢翼
高栖感味上契淵渟岳峙蕭寥玉篇翫寳神
生遺放俗戀調彈清靈澄景虚中五道發明
色絶化浪慾與淡并空同冥衢無視無聽爾
乃遠齊妙眞重起玄覺眀德内圓靈摽外足
矣終能策雲軿以赴霄書司命之丹録耳若
精散萬念爲生不固炁隨塵波心不眞合適
足勞身神於林(謂應作/岨字)實有誤於來學也
其道微而易尋其道艱而難得乎亦令示許
長史此二條又有長史寫
許長史欲山居
宗道者貴無邪栖眞者安恬愉
至寂非弘順之主惔然非教授之匠故當因
煩以領旡耳意云爾不代謝奚必四時氣如
呼吸千齡如寄趙子可憂不信而末疑其心
亦已醯矣
　司命君與南岳夫人言
爲道者常淵淡以獨處每栖神以遊閑安飲
啄以自足無(謂應作/祈字)眄於籠樊哀樂所以
長去夭閼何由而臻者乎
禀志各有所宅資性咸有其韻豈可履逐物
之邪蹤矯我之正業乎
何不肆天摽之極縱適求眞之内娱從幽淨
以熙心綏所託以栖意處東山以晦跡握玄
筌於妙領保隨珠以含照遣五難於胷次耶
(此三條亦似/是東卿言)
七月十五日夜紫微王夫人授書曰
懃精者味玄之靈摽也凝安者拘眞之寢衾
矣子懃澡丹心競赴高嶺可謂務道之柄懃
甚至也然道柔眞虚守淡交物安靜任栖神
乃啓焕耳要而言之躁疾非盡理矣違之者
亦取勞乎
　與許玉斧
七月十五日夜清靈眞人授詩
企望人飛若感若成威不内接驕女遠屏三
四縱横以入帝庭歷紀建號得爲太齡亦必
秀映四司元卿翻然縱羽遂登上清(此離合/掾大名)
(名翽/字也)
　與許玉斧(此夕又有中君授書與許卿答/欲知洞天中之事今載在第四)
　(卷/中)
鳳巢高木素衣衫然(此八字是作長/史小名穆字也)履順思
眞凝心虚玄(仍取此思字玄字/即成長史字也)五公石腴彼
體所便急宜服之可以少顔三八令明次行
玄眞解駕偃息可誦洞篇瓊刃應數(此瓊刃/字即是)
(掾小名玉斧也與外傳/青録義同故云應數)精心高栖隱嘿沉閑
正氣不虧术散除疾是爾所宜次服䭀飯兼
穀勿違益髓除患肌膚充肥然後登山詠洞
講微
寅獸白齒(此四字即是/云虎牙也)亦能見機遂得不死
過度壬辰偃息盛木玩執周書(此八字即是/作楊字也)
太極植簡金名西華學服可否自應靈符理
異契同神洞相求
　定録中候告(道藥事是/定録言也)
　(此並離合譬喻四人姓名各詮所宜修行/服御事尋辭意皆相貫次不知云何得兩)
　(人共/說)
寓言必可用不用是無情焉得駕欻迹尋此
空中靈微音良有㫖當用愼勿輕事事應神
機保爾見太平
　右右英吟此
茅定録言良箴也可記之仙才不用心煩曲
故能得也(保命/言)
八月中彼人必東秀蹔看燒香必也(保命臨/去言)
　右從乙丑歲來凡十五條並有楊書
欽想風流託心靡景愧以愆昧鄙𠫤素彰思
自策勵沐浴陶冶濟否之階幸垂眷逮耳許
玄惶恐再拜(長史大名謐字思玄今/此直云玄其意未允)諧賈先
生(此是長史聞楊宣周紫陽說賈玄道等主/知試校事故有此書賈即以呈司命司命)
(後所答云賈生近以此書來者/也周君說事在第四卷中也)
　右一條是長史自書本也
太元眞人以此書見與因授令書如左
若夫能眇邈於當世則所重唯身也罕營外
難者則無死地矣是以古之學者握玄筌以
藏領匿穎鏡於紛務凝神乎山巖之庭頤眞
於逸谷之津於是散髮高岫經緯我生暉暉
景曜採吸五靈遊躡九道登元濯形投思絶
空人事無營閉存三氣研諸妙精故能迴日
薄之年反爲童嬰耳苟事累沙會交軒塞路
但所守之不能勗也何試校之能停耶物物
相要觸類興患天人之眄豈時漏哉所司賞
於修業所試在於不日新矣賈生近以此書
來託向亹亹可謂有情然無逝我梁有似逆
詐耳
七月十六日(此一條又/有掾書)省所諮有心哉子望
對山嶺增懷遠想欣然禀向常見此意夫爲
道者精則可矣有情不懃則無所能爲也懃
而不專亦不能有成也要當令𠫤心消豁
(此後人黵作穢/字不可復識)疾開散(此亦似東/卿告長史)爾何以不
數看東山鬱望三秀徘徊蓽宇目擊林水平
彼人徃殆無所復益耳(凡云三秀者皆謂三/茅山之峯山頂爲秀)
(故呼三/秀也)
　右南嶽夫人與弟子言
夫言者性命之全敗也信者得失之關楗也
張良三期可謂篤道而明心矣
　右南嶽夫八與弟子言
性甚寬仁而所聞急而應物速者更違㫖耳
火棗事未宜問也(論火棗/事在後)
　右九華眞妃言
　右從太元來凡五條並楊書
轡景落滄浪騰躍清海津絳煙亂太陽羽蓋
傾九天雲輿浮空洞儵忽風波間來尋冥中
友相携侍帝晨王子恊明德齊首招玉賢下
眄八阿宫上寢希林顛漱此紫瓊腴方知穢
塗辛佳人將安在懃之乃得親
七月十八日夕雲林右英王夫人授詩(此詩/與長)
(史兼及/掾事)
高興希林虚遐遊無員方蕭條象數外有無
自冥同亹亹德韻和飄飄步太空盤桓任波
浪振鈴散風中内映七道觀可以得兼忘何
必反覆酬待此世文通玄心自宜悟嘿耳必
高蹤
七月二十六日夕紫微夫人喻作令與許長
史絳闕扉廣霄披丹登景房紫旗振雲霞羽
晨撫八風停蓋濯碧谿採秀月支峰咀嚼三
靈華吐吸九神芒椿數無絶紀恊日積童蒙
携袂明眞館仰期旡上皇北鈞唱羽人玉玄
粲賢衆云河波浪宇得失爲我鍾引領囂庭
内開心擬穢衝習適榮辱域罕躡希林宫一
靜安足苦試去視滄浪
　右右英夫人所喻
　右從轡景來三篇並有長史寫
弱喪洞瀁篤靈未盡倚伏異因雲梯未抗雖
有懷於進趣猶未淵於至理矣君才實天工
以清瀾凝浪於高韻志栖神乎太玄期紫庭
而步空矣有心洞於飛滯柔翰蔚乎冥契也
動合規矩等圓殊方靜和眞味吐納興音可
謂縱誕德挺良爲欽然矣然穢思不豁鄙𠫤
内固淫念不漸靈池未澄將未得相與論内
外之期汎二景之交耳夫失機者貴在能改
相釋有情今無妨矣雖蹔弭羣聽故克和也
前塗(謂應作/攸字)邈此比非一漏緒多端當恒
戰宻苟情有愆散得隨事失悟言微矣將何
以遏之將何以遣之
　右七月二十六日夜雲林右英王夫人喻
　書見與勿答
　右一條有長史寫
世珍芬馥交道宗玄霄會振衣尋冥疇迴軒
風塵際良德映靈暉穎根粲華蔚宻言多儻
福沖淨尚眞貴咸恒當象順携手同衾帶何
爲人事間日焉生患害
　七月二十八日夕右英王夫人授書此詩
　以與許長史(後十二月長史答書云咸恒/之喻即是酬此詩也咸恒義)
　(出周/易)
　右一篇有長史寫
清響散空神風灑林身超冥衢志詠靈音仁
侯其人也欲以裴眞人本末示郄者可矣其
必克諧不善誘之心亦内彰也裴亦何人哉
(郄即愔也小名方回裴眞人本末即是清/靈傳也有謝過及七經之士故令示之)
　八月七日夕右英王夫人授書令與許長
　史
　右一條楊書又有長史寫
守眞一篤者一年使頭不白秃髮更生夫内
接兒孫以家業自羈外綜王事朋友之交耳
目廣用聲氣雜役此亦道不專也行事亦無
益矣夫眞才例多隱逸栖身林嶺之中遠人
間而抱淡則必孾顔而玄鬢也
玉醴金漿交梨火棗此則騰飛之藥不比於
金丹也仁侯體未眞正穢念盈懷恐此物輩
不肯來也苟眞誠未一道亦無私也亦不當
試問
火棗交梨之樹已生君心中也心中猶有荆
棘相雜是以二樹不見不審可剪荆棘出此
樹單生其實幾好也
雖云問也其欲希之近也當爲君問主領者
三年更相問以即日始
　丑年(此二字長/史後益上)八月七日夜雲林右英王
　夫人口授答許長史
凝心虚形内觀洞房抱玄念神專守眞一者
則頭髮不白秃者更(軫字亦/應是琴)未有以百思
纏胷寒熱破神營此官務當此風塵口言吉
凶之會身(凡作扉字者皆是排/音非扉扇之扉也)得失之門
衆憂若是萬慮若此雖有眞心固爲不篤抱
道不行握寳不用而自然望頭不白者亦希
聞也玉醴金漿交生神梨方丈火棗玄光靈
芝我當與山中許道士不以與人間許長史也
　八月七日夜紫微王夫人授答許長史
　右六條有掾寫
擬駕東岑人停景招隱靜仁德乘波來俱會
三秀嶺靈芝信可食使爾無終永噏眞獻金
漿不待百丈井
　八月十六日夕清靈眞人授
　右一篇有長史寫
虚和可守雄蕭蕭可守雌夫蕭蕭者單景獨
徃也君絳宫中(謂應作/詎字)能仰飛空同上上
雲玄之涯不道易聞而患不眞書易得而患
不行若專如此大天之中盡眞仙比肩也我
亦無咎於不能爲者
心不定而欲書將欲沽之哉意不徃而求眞
似欲衒之也願告
　八月十七日夜右英王夫人授書此與許
　長史(似答心求守/雌之眞一也)
肇祖植德華條翁(即謂七世祖許肇/也隊字應作墜)頓足
懸車無早晩也但心堅注眞微宻靈機則可
矣至於高逸長嶺寢㝠林澤縱時事之難鄙
遣九親而味神實美舉也心苟不專愆念填
胷雖躡閬山以遊步造圓壟以朝冥然亦必
敗也若必空空我自當相告有可動之時也
今且未可議耶
　八月十七日夜保命仙君小茅口授與許
　長史
含仁守慈發拔幽憂單心慈誘栖神靈鏡者
許長史其人也所恨在於應物速招眞急耳
夫浩挺虚映乃可守雌已求故當能守之守
之蓋易恐亦宜無不可耶
　八月十八日夜紫微王夫人授示許長史
　右四條有楊書
穆奉被音告頻煩備至仰銜恩潤光華彌焕
披覽欣慶感荷罔極穆沉滯流俗豈忘拔迹
輒已誓之中心思爲階漸考室東山栖景林
壑此志必也此舉决也方當憑庇靈宗諮禀
神規若此之心揆亦鑒之眞一之雌其道玄
遠妙出祕領穆愆穢未蕩俗累未拔胷心滓
濁精誠膚淺未敢預聞南眞哀矜去春使經
師授以方諸洞房步綱之道八素九眞以漸
修行不敢(謂應作/怠字)懈九眞至須幽靜人事
雜錯患在未專耳昔人學道尋師索友彌積
年載經歷山岳無所不至契闊險試備嘗勞
苦然後授以要訣穆德薄罪厚端坐愆室横
爲衆眞所見採録鑒戒繼至啓悟非一古人
有言非知之難其行之難夫人垂恩所賜自
可徐徐(此須字長/史自儳)移東山然後親授道之
來也不計遲速恩之隆也何限早晚命使願
告敢不上答謹白(此長史答前右英論雌一/事者掾爲書之既被儳更)
(寫故此本/得存焉)
眞誥卷之二
眞誥卷之三安三
　　　(金闕右卿司命蓬萊都水監梁國/師貞白眞人華陽隱居陶弘景造)
運象篇第三
北元中玄道君李慶賔之女太保玉郎李靈
飛之小妺受書爲東宫靈照夫人治方丈臺
第十三朱館中夫人著紫錦衣帶神虎符握
流金鈴有兩侍女侍女年可二十許夫人年
可十三四許
聞呼一侍女名隱暉侍女皆青綾衣捧赤玉
箱二枚青帶束絡之題白玉檢曰太上章一
檢曰太上文(此記織檢上文/亦同前九華也)
夫人帶青玉色綬如世人帶章囊狀隱章當
長五丈許大三四尺許
臨去授作一紙詩畢乃吟歌
雲墉帶天搆七氣焕神馮瓊扇啓晨鳴九音
絳樞中紫霞興朱門香煙生緑䆫四駕舞虎
旂青軿擲玄空華蓋隨雲倒落鳳控六龍策
景五嶽阿三素眄君房適聞臊穢氣萬濁蕩
我胷臭物薰精神囂塵互相衝明王皆摧爛
何獨盛德躬高揖苦不早坐地自生蟲
八月二十二日夜靈照夫人授作此詩(此/長)
(史書作靈照夫人而/楊君書多其照靈)
臨去吟曰心勿欲亂神勿淫役道易不順災
重不逆永喪其眞遂棄我適
復生許家不
我方當復來爾勤之而已
　右從北元來八條有長史寫
王子晋父周靈王有子三十八人子𣈆太子
也是爲王子喬靈王第三女名觀香自衆愛
是宋姬子於子喬爲别生妹受子喬飛解脫
網之道得去入(外書作/維字)氏山中後俱與子
喬入陸渾積三十九年觀香道成受書爲紫
清宫内傳妃領東宫中候眞夫人(此即中候/王夫人也)
子喬弟兄七人得道(五男/二女)其眉壽是觀香之
同生兄亦得道(此似别有眉壽事今不存而/掾書中有夢見人云我是王)
(眉壽之小妹疑此/或當是相答也)
　右二條有楊書
駕欻敖八虚徊宴東華房阿母延軒觀朗嘯
躡靈風我爲有待來故乃越滄浪
　右英王夫人歌
乘飈遡九天息駕三秀嶺有待徘徊眄無待
故當淨滄浪奚足勞孰若越玄井
　右紫微夫人答英歌
寫我金庭館解駕三秀畿夜芝披華(謂應/作峰)
(字)咀嚼充長飢高唱無逍遥冬興有待歌空
同酬靈音無待將如何
　右桐柏山眞人歌
朝遊鬱絶山夕偃高暉堂振轡步靈(謂應/作峰)
(字)無近於滄浪玄井三仞際我馬無津梁儵
欻九萬間八維已相望有待非至無靈音有
所喪
　右清靈眞人歌
龍旂舞太虚飛輪五岳阿所在皆逍遥有感
興㝠歌無待愈有待相遇故得和滄浪奚足
遼玄井不爲多鬱絶尋步間俱會四海羅豈
若絶明外三劫方一過
　右中候夫人歌
縱酒觀羣惠儵忽四落周不覺所以然實非
有待遊相遇皆歡樂不遇亦不憂縱影玄空
中兩會自然疇
　右昭靈李夫人歌
駕欻發西華無待有待間或眄五嶽峰或濯
天河津釋輪尋虚舟所在皆纏綿芥子忽萬
項中有須彌山小大固無殊遠近同一縁彼
作有待來我作無待親
　右九華安妃歌
無待太无中有待太有際大小同一波遠近
齊一會鳴絃玄霄顛吟嘯運八氣奚不酣靈
液眄目娱九裔有無得玄運二待亦相蓋
　右太虚南嶽眞人歌
偃息東華靜揚軿運八方俯眄丘垤間莫覺
五嶽崇靈阜齊淵泉大小互相從長短無少
多大椿須臾終奚不委天順縱神任空同
　右方諸青童君歌
控飈扇太虚八景飛高清仰浮紫晨外俯看
絶落冥玄心空同間上下弗流停無待兩際
中有待無所營體無則能死體有則攝生東
賔會高唱二待奚足爭
命駕玉錦輪儛轡仰徘徊朝遊朱火宫夕宴
夜光池浮景清霞杪八龍正參差我作無待
遊有待輒見隨高會佳人寢二待互是非有
無非有定待待各自歸
　右南極紫元夫人歌(按此諸歌詩並似初/降語而嫌衆眞多高)
　(唱上清童紫元太虚未嘗有雜降處恐或/遺失耳有待之說並是指右英事非安妃)
　(也)
騰躍雲景轅浮觀霞上空霄軿縱横儛紫蓋
託靈方朱煙纏旌旄羽帔扇香風電嘷猛獸
攫雷吟奮玄龍鈞籟昆庭響金笙唱神鍾採
芝滄浪阿掇華八渟峯朱顔日愈新劫徃方
嬰童養形靜東岑七神自相通風塵有憂哀
隕我白鬢翁長㝠遺遐歎恨不早逸縱
　九月三日夕雲林王夫人喻作令示許長
　史
停駕望舒移迴輪反滄浪未覩若人遊偶想
安得康良因俟青春以叙中懷忘
　右右英吟此再三
龜闕鬱巍巍墉臺絡月珠列坐九靈房叩璈
吟太无玉簫和我神金醴釋我憂宴酣東華
内陳鈞千百聲青君呼我起折腰希林庭羽
帔扇翠暉玉珮何鏗零俱指高晨寢相期象
中㝠
　右紫微歌此二篇
超舉步絳霄飛飈北壟庭神華映仙臺圓曜
隨風傾啓暉挹丹元扉景飡月精交袂雲林
字(謂應作/皓鬒)還童嬰蕭蕭寄旡宅是非豈
能營陣上自擾競安可語養生
　右玄壟紫微作
控晨浮紫煙八景觀派流羽童捧瓊漿玉華
餞琳腴相期白水涯揚我萎蕤珠滄房焕東
霞紫造浮絳辰雙德秉道宗作鎮眞伯蕃八
臺可眄目北看乃飛元清淨雲中視眇眇躡
景遷吐納洞領秀藏暉隱東山久安人事上
日也無虚閑豈若易翁質反此孩中顔
　九月六日夕雲林喻作與許侯
解輪太霞上歛轡造紫丘手把八空炁縱身
雲中浮一眄造化剛再視索高疇道要既已
足可以解千憂求眞得眞友不去復何求
　九月六日夕紫微夫人喻作示許長史并
　與同學(同學謂/郗回也)
晨闕太霞構玉室起霄清領略三竒觀浮景
翔絶㝠丹空中有眞金映育挺精八風鼓錦
被碧樹曜四靈華蓋廕蘭暉紫轡策緑軿結
信通神交觸類率天誠何事外象感須覩瑶
玉瓊
　九月九日雲林右英夫人喻作
紫空朗明景玄宫帶絳河濟濟上清房雲臺
焕嵳峩八輿造朱池羽蓋傾霄柯震風迴三
辰金鈴散玉華七轡絡九垓晏眄不必家借
問求道子何事坐塵波豈能栖東秀養眞收
太和
　九月九日紫微夫人喻作因許示都(郗猶/是方)
　(回/也)
二景秀鬱玄霄映朗八方丹雲浮高晨逍遥
任靈風鼓翮乘素飈竦眄瓊臺中緑蓋入恊
晨青軿擲空同右揖東林帝上朝太虚皇玉
賔剖鳳腦嗷酣飛蘂漿雲鈞迴曲寢千音何
琅琅錦旌召猛獸華幡正低昂香母折腰唱
紫煙排棟梁緫轡高清闕解駕佳人房昔運
挺未兆靈化順氣翔心眇玄涯感年隨積椿
崇形甘垢臭味動靜失滄浪我友實不爾榮
辱昨已忘
　九月十八日夜雲林右英夫人作喻曰吾
　辭訖此
絳景浮玄晨紫軒乘煙征仰超緑闕内俯眄
朱火城東霞啓廣暉神光焕七靈翳映氾三
燭流任自齊㝠風纏空洞宇香音觸節生手
携(謂應作/織字)女儛併衿匏瓜庭左徊青羽旗
華蓋隨雲傾晏寢九度表是非不我營抱眞
栖太寂金恣愈日嬰豈似愆穢中慘慘無聊
生
　九月二十五日夜雲林右英夫人授作
三轡抗紫軒傾雲東林阿
　右英吟此道
　右從騰躍來凡十三篇并有楊書又雜有
　掾寫
遣滯恡賴窮行德不亦甚佳乎不患德之不
報所患種福之不多耳此一行則似乎福田
也萬事云云盡可觸類矣
　十二月三日雲林右英夫人告
　右一條有楊書又有一本小異
穆惶恐言仁愛之至猥惠新詩雲藻綺絡金
聲玉粲誠翰林之竒秀華錦之盛肆也義類
淵微仰覽無射佩之丹心奉以周旋功德淺
陋冥報已重福田之喻敢不自勵憑託微猷
情若山海動靜啓悟望垂矜録許穆惶恐言
諧雲林右英夫人机前(此即答遣滯恡書/也有自起草存)
青童大君常吟詠曰欲殖滅度根當拔生死
栽沉吟墮九泉但坐惜形骸
太虚眞人常吟詠曰觀神載形時亦如車從
馬車敗馬奔亡牽連一時假哀世莫識此但
是惜風火種罪天網上受毒地獄下
西城眞人王君常吟詠曰神爲度形舟薄岸
當别去形非神常宅神非形常載徘徊生死
輪但苦心猶豫
小有眞人王君常吟詠曰失道從死津三魂
迷生道生生日已遠死死日已早悲哉苦痛
容根華已顛倒起就零落生焉知反枯老
以去月秋分日於瑶臺大會四君各吟此言
以和玄鈞廣韶之絃聲也(十月告云去月如/似是九月南秋分)
(必在八月則去/月自爲通乎耳)
　十月十五日右英夫人說此令疏
　右五條有掾書
四旍曜明空朱軒飛靈丘玉蓋蔭七景鼓翮
霄上浮九音朗紫空玉璈洞太無宴詠三辰
宫唱嘯呼我儔不覺椿已來豈知二景流佳
人雖兼忘而未放百憂長林眞可靜巖中多
自娱
　十月十七日雲林夫人作與許侯
左把玉華蓋飛景躡七元三辰焕紫暉竦眄
撫明眞變踊期須臾四面皆已神靈發無涯
際懃思上清文何事生横涂令爾感不專
(烏禁/反)(烏賀反此應作/喑啞言其速也)夫去機不覺年歲分
　十月十八日紫微夫人作
　右二篇有楊書
北登玄眞闕携手結高羅香煙散八景玄風
鼓絳波仰超琅園津俯眄霄陵阿玉簫雲上
唱鳳鳴洞九遐乘氣浮太空曷爲躡山河金
節命羽靈徵兵折萬魔齊挹二晨暉千椿方
嬰牙喪眞投兢室不解可奈何
仰眄太霞宫金閣曜紫清華房映太素四軒
皆朱瓊擲輪空同津緫轡儛緑軿玉華飛雲
蓋西妃運錦旌翻然濁塵涯儵忽佳人庭宿
感應期降所招已在冥乘風奏霄晨共酣丹
琳罌公侯徒眇眇安知眞人靈
　右二篇十月二十日授(亦應是右英/喻長史也)
　右二篇有楊書
車馬雖重爲路人所略推分任運有以招之
不必𠫤也柸子誠小還爲童史所偷故疾而
惜之今冥鑒即擒蓋所以懼惡而善者别矣
今雖嘿然不言小人足知靈驗有訓在其中
非直區區若此小小而不能坦也謹白
呈雲林右英夫人
　十一月九日(此所答右英授/事事今不存)
穆惶恐言沉染鄙俗流浪塵昧罪與年長愆
隨日積幸遭玄運靈啓其會披散氛霧朗然
達觀眞靈清秀並垂戒悟猥辱文翰華藻成
林金聲玉振規矩有章父子凡微無以堪荷
夙興策勵不敢怠惰顒顒傾注言不自暢穆
惶恐言(此亦是答右英詩不審/的是何詩亦似不存)
　右二條長史自書本
靈谷秀瀾榮藏身栖巖京被褐均衮龍帶索
齊玉鳴形磐幽遼裏擲神太霞庭霄上有陛
賢空中有眞聲抑我曲晨飛案此緑軒軿下
觀八度内俯歎風塵縈解脫遺波浪登此眇
眇清擾兢三津竭奔馳割爾齡
　十二月一日夜南岳夫人作與許長史
飛輪高晨臺控轡玄壟隅手携紫皇袂儵欻
八風驅玉華翼緑幃青裙扇翠裾冠軒焕崔
嵬珮玲帶月珠薄入風塵中塞鼻逃當塗臭
腥彫我氣百痾今心殂何不飈然起蕭蕭步
太虚
　十二月一日夜方丈左臺昭靈李夫人作
　與許玉斧
清晨揖絳霞緫氣霄上遊徊軿躡曲波遂覩
世人憂辭㫖蔚然起不散三秀嵎何若巡玄
郷撫璈爲爾娱君安有有際我願有中無
　右英作此
駕景遊賢良促轡東圃下
　右英吟此道
咀嚼玄句柔音蔚暢曲夾適宣辭喻摽朗欽
欽之詠有由然也玄宗以安我其會矣
　十二月十四日雲林夫人作與長史(此所/答長)
　(史之詩詩/今不存)
　右五篇有楊書
該清道難通幽妙達許侯其人也方將曜靈
方丘騰躍暉霞身飛九天作則羣眞師傳金
闕撫極種人其德仁以融其教整以和可謂
天秀摽韻爲後民之圓匠也斧子乃潜晨宻
焕秀霄空上託心玄宅神栖入領心摽寂刃
歸形太初志割姻親於内外寄幽會於隱觀
　
矣雖自思入庇重岫穎翳雲暉故叛父也若
父愚可也交當同編雲札列名靈簡運會相
遇何以陳之耶昔薛旅字季和徃學眞道於
鍾山北阿經七試而不過即長里薛公之弟
也不過者由淫妷失位𠫤鄙内滯石性不迴
致敗其試耳然其人好慈和篤又心愛嘯音
鳳響及玄絃之彈是故虚唱凝神徽聲感魂
神不遂落由好嘯唱願鳳鳴之故矣長里先
生燕代人周武王時人也先生比乞之於太
上太上故使生(謂應作/繼字)肇阿之隂運致欲
其該微釋滯於染練新暉速升虚之超長里
君之願也若(謂應作/猶字)愆波不激淫𠫤(謂/應)
(作愈/字)出雖百過試之故亦昔之薛旅耶師宗
相期拂飾盡性苟能其事我亦罕勞賢者之
舉此復宜詳宻告由來宿命之始想有(應/作)
(以/字)悟也燕氣内果外柔沉德樂景故其人聞
北風則心悲睹啓曜則懷泰思駿騄以慕聘
嘉柔順以變蔚彼人之心曷曾不爾乎此則
本郷之風氣首丘之内感也苟能信之君其
諧矣如其(謂應作/壅字)𠫤秉欲丹絳不暢靈人
携手而空反高友歛袂而迴晏神氣不眄其
宅寂通不鼓其目命矣夫固可悲耶(長里之/弟本燕)
(代人故此稱其谷氣/以喻長皮之心也)
　十二月十六日夜右英告
　右二篇有楊書
太元眞人
雲林右英王夫人
南岳紫虚元君
九華眞妃
清靈眞人
紫陽眞人
桐柏眞人
昭靈李夫人
　右八人
　十二月十七日夜
方諸宫東華上房靈妃歌曲
紫桂植瑶園朱華聲悽悽月宫生蘂淵日中
有瓊池左拔員靈曜右掣丹霞暉流金焕絳
庭八景絶煙迴緑蓋浮明朗控節命太微鳳
精童華顔琳腴充長肌控晨揖太素乘欻翔
玉階吐納六靈氣玉嬪把巾隨彈璈南雲扇
香風鼓錦披叩商百獸舞六天攝神威儵欻
億萬椿齡紀鬱巍巍小鮮未烹鼎言我巖下
(悲按楊君記云東方赤氣中有言曰小鮮未/烹鼎言我巖下悲當以此事諮啓司命)
(故譽稱此詩/仍及後篇也)
太微玄清左夫人北渟宫中歌曲
鬱藹非眞虚太旡爲我館玄公豈有懷縈蒙
孤所難落鳳控紫霞矯轡登晨岸寂寂無濠
涯暉暉空中觀隱芝秀鳳丘逡巡瑶林畔龍
胎嬰爾形八瓊迴素旦琅華繁玉宫綺葩凌
巖粲鵬扇絶億領撫翮扶霄翰西庭命長歌
雲璈乘虚彈八風纏緑宇藂煙豁然散靈童
擲流金太微啓壁案三元起折腰紫皇揮袂
讚朗朗扇景曜曄曄長庚焕超軿竦明刃下
盻使我惋顧哀地仙輩何爲栖林澗
　十二月十七日夜太元眞人司命君書出
　此詩云是青童宫中内房曲恒吟讚此和
　神(其夜衆眞降集唯有此書存餘悉不顯/後丁卯年論挺分事亦是十二月十七)
　(日恐偶同耳此前一/事不應是卯年也)右三條有楊書
玄玄即排起注之曰
故玄玄以八風爲關籥天地爲隄防四海爲
饔盎九州爲粃糠積之以萬殊蒸之以隂陽
其陶鑄也充隆炊累剛柔清濁象類不同呼
吸吐合恭伯榮注之曰
九絶獸神禽也在乎羣猛之中猾狡乎激竒
之際千年不足極其變萬殊不足適其内日
月不足照其眉八澤不足遊其足清雲爲卑
九垓爲淺八宏爲小四極爲近變動無常恒
入之芥子之内玉晨之玉寳太微之威神矣
(此二條是釋神虎隱文中語不知何/眞所告又無日月是兩手同書)
君惶恐言仁德流映高廕彌綸每貽翰音恩
逮繾綣㫖諭有咸恒之順宗期則玄霄之會
雖欽願榮崇欣想靈誥竊懼熠燿之近暉不
可參二景之遠麗嘒彼之小宿難以厠七元
之靈觀尊卑殊方高下異位俯仰自失罔知
所據凡善誘者勤其切磋忠愛者憂其怠惰
大易所以乾乾仲尼所以發歎於不倦者也
自奉教以來洗心自勵沐浴思新其勸奬也
摽明得道之妙致其檢戒也陳宿命之本迹
淫𠫤所以喪基鄙滯所以伐德雖廬醫之貢
針艾扁鵲之獻藥石無以喻也子張存聖教
於紳帶西董佩韋絃以自矯蓋以外戒内以
義規心仰銜清訓謹書之丹懷藏之六腑奉
以周旋弗敢失墜庶五難解凍於爐門七試
飈靜於淵谷方將逍遥東山考室龍林靈搆
蕭蕭丘園沖深庭延雲駕之竒友堂列羽服
之上眞句金錫五芝之寳滄浪施長年之珍
期實夙夜之乃願信誓不敢誣於神明者也
唯少鑒之君惶恐言(此長史答右英前七月/二十八日喻詩世珍芬)
(馥交者并酬前書論薛/旅事猶恐是十二月中)
　　右此一篇長史令乙寫

　眞誥卷之三







　
眞誥卷之四安四
　　　(金闕右卿司命蓬萊都水監梁國/師貞白眞人華陽隱居陶弘景造)
運象篇(第四)
仙道寂寂尋之亦使人不勸也況復求之於
無涯耶假令東山忽有石髓磐結紫芝映林
夜光焕燭燕胎曜峰靈津肆顯衆眞羅吟人
人徃者皆得掇玄華而揖玉腴對天仙以散
想也將必相與把臂太虚駕絡慶雲矣未審
子當刀赴此二日暫遊山澤不將故以官私
自切不獲一果耶今之所以爲懈難者蓋闇
推於有無之間耳以無期我我亦無也空中
有眞子不睹之不可謂罕彷彿矣所望在於
不褰裳耳二日可不果何時能屈駕看金陵
乎
　十一月二十九日夜定録君告許侯
豈能割目前之近滯慕難成之遠功耶若故
栖情丘林憑託京畿者觀金陵以偶想將任
意於吾子勿謂我無方從無以鑒矣心革則
試不眄神苦則教不生賢者之舉可不察耶
　保命君告
　右二條楊書斯告實至言矣
奉十一月二十九日告得道者以其能排却
衆累直面而進於是百度自淨衆務雲散該
其優者不足爲勞披于艱者可以表心正月
中必有龜山客來東山至時(此應作/詎字)可不
一力乎奉覽高命欣然無量始入此月公私
艱掇未獲從心(此本是令蹔字/後人改作命使)到京徃
反計日還便沐浴躬諧朝拜不失此月若吉
日未過願垂告敕又告賢者之舉復宜詳之
昔未受上道之前有欲索側人意有稱說堪陶
奬者受隱書之後此計都㝠也(此下有兩字/被黵又齊行)
(剪去後似復更有語此論賢者之舉似仍是/前書上紙而復酬十一月二十九日告此告)
(今不存前十一月二十九日告語不同又云/正月龜山客來事如此復酬後定録告亦可)
(是右英書中兼有此語/耳記不具存難用顯證)
　　右二篇長史自書本
令懃者懃其事躭其玄微耳愼者亦觸類而
作也學道之難不可書矣有恥鄙之心者於
道亦遼乎灌秉然後可貴耳賢者之舉自更
始爾今且當内忘
　右紫微夫人道此言(此是紫微見長史答/右英道賢者之舉事)
　(故復酬此語也長史婦亡後更欲納妾/而修七元家事最是所禁故屢有及之)
手筆何其落落盧醫之喻復有韋絃之功解
凍爐門其㫖乃佳當實心在此濟矣
　定録告(此是中君見長史答/右英書後賞讚之也)
心已至也不復須詣山也每空懷以向眞單
誠以汎道者雖欲不教其可得乎瞻赴山澤
乃更餘事耳要都無懷者實使人悒然今可
停也
　十二月一日夜定録告許侯(尋此語復似/酬到京不得)
　(來事事相關/涉不可領)
正月二十七日將不能蹔詣欲營宅處耶龜
山眞人似當其日來未眞至齋者自可無彷
彿且欲令彼見我乎
　正月十四日保命告(案此告極似前所疑/事所以翻覆難解也)
　(從此正月起至後並/是入丙寅年中事)
　右五條有楊書
轡景登霄晨遊宴滄浪宫綵雲繞丹霞靈藹
散八空上眞吟瓊室高仙歌琳房九鳳唱朱
籟虚節錯羽鐘交頸金庭内結我㝠中朋俱
挹玉醴津儵欻已嬰童云何當路蹲愆痾隨
日崇
　二月九日夜雲林作
晨遊太素宫控軿觀玉河夕㝠鬱絶宇朝採
圓景華彈璈北寒臺七靈暉紫霞濟濟高仙
舉紛紛塵中羅盤桓囂藹内愆累不當多
　二月十六日右英作
玄清眇眇觀落景出東渟願得絶塵友蕭蕭
罕世營　吟此再三
　右三篇有楊書
靈人隱玄峰眞神韜雲采玄唱非無期妙應
自有待豈謂虚空寂至韻故常在携襟登羽
宫同宴廣寒裏借問朋人誰所存唯玉子卓
雲虚之駿抗翮於空同之上斯人矣豈不長
揖南面永謝千乘乎
　紫微詩及詠此
駕風騁雲軿晨登太渟丘絳津連岑振清波
鼓浚流步空觀九緯八剛皆已遊蹔宴三金
秀來觀建志儔懃懈不相淹是以積百憂
　二月三十日夜右英作
褰裳濟緑河遂見扶桑公高會太林墟寢宴
玄華宫信道苟淳篤何不栖東峯
　紫微夫人歌此
陵波越滄浪忽然造金山四顧終日遊罕我
雲中人
　右英吟此
控景始暉津飛飈登上清雲臺鬱峨峨閶闔
秀玉城晨風鼓丹霞朱煙灑金庭緑蘂粲玄
峯紫華巖下生慶雲纏丹爐練玉飛八瓊晏
眄廣寒宫萬椿愈童嬰龍旂啓靈電虎旗徵
朱兵高眞迴九曜洞觀均潜明誰能步幽道
尋我無窮齡
　紫微夫人作
紫闕構虚上玄館衝絶飈琳琅敷靈囿華生
結瓊瑶騁軿滄浪津八風激雲韶披羽扇北
翳握節鳴金簫鳳籟和千鍾西童歌晨朝心
豁虚無外神襟何朗寥迴儛太空嶺六氣運
重幽我塗豈能尋使爾不終彫
　右英夫人作
翳藹紫微館鬱臺散景飈鸞唱華蓋間鳳鈞
導龍軺八狼携絳旌素虎吹角簫雲勃寫靈
宫來適塵中囂解轡佳人寢同炁自相招尋
宗須臾頃萬齡乃一朝椿期會足衰劫徃豈
足遼眞眞乃相目莫令心徂□(側交/反)虚刀揮
至空鄙滯五神愁
　右紫微作
朝啓東晨暉飛軿越滄淵山波振青涯八風
扇玄煙迴眄易遷房有懷眞感人三金可遊
盤東岑宜永甄紛紛當塗中孰能步生津飄
颻八霞嶺徘徊飛晨蓋紫軿騰太空麗眄九
虚外玉簫激景雲靈煙絶幽藹高仙宴太眞
清唱無涯際去來山岳庭何事有待邁
　四月十四日紫微夫人作
玄波振滄濤洪津鼓萬流駕景眄六虚思與
佳人遊妙唱不我對清音與誰投雲中騁瓊
輪何爲塵中趍
　右同夕右英夫人吟歌此曲
松柏生玄嶺鬱爲寒林桀蘩葩盛嚴冰未肯
懼白雪亂世幽重岫巡生道常潔飛此逸轡
輪投彼遐人轍公侯可去來何爲不能絶
　右右英作
神玉曜靈津七元焕神扉靈遷方寸裏一躍
登太微妙音乘和唱高會亦有機齊此天人
眄恊彼晨景飛緫轡六合外寧有傾與危
　四月二十三日夜紫微夫人作
玄感妙象外和聲自相招靈雲鬱紫晨蘭風
扇緑軺上眞宴瓊臺邈爲地仙摽所期貴遠
邁故能秀穎翹翫彼八素翰道成初不遼人
事胡可豫使爾形氣銷
　四月二十七日夜南嶽夫人作
　右十二篇有楊書又雜掾寫
清淨願東山蔭景栖靈穴愔愔閑庭虚翳薈
青林宻圓曜映南軒朱鳳扇幽室拱袂閑房
内相期啓妙術寥朗遠想玄蕭條神心逸
　閏月三日夜右英作示許長史(案晋曆丙/寅年閏四)
　(月/也)
　右有楊書又掾寫
縱心空同津緫轡策朱軿佳人來何遲道德
何時成(吟此/道)
有心許斧子言當採五芝芝草不必得汝亦
不能來汝來當可得芝草與汝食(此兩得及/來並戲作)
(吴/音)
　右英吟此
　右二篇有楊書
八塗會無宗乘運觀囂羅化浮塵中際解衿
有道家騁煙忽未傾携眞造靈阿虚景盤瓊
軒玄鈞作鳳歌適路無軌滯神音儛雲波齊
德秀玉京何用世間多
　授書畢又吟良久而復授今書此詩似不
　與書上相連也
坦夷觀天眞去累縱衆情體寂廢機駟崇有
則攝生焉得齋物子委運任所經
　右中候夫人作
薄宴塵飈領代謝縁還歸奚識靈劫期顧眄
令人悲
　紫微夫人作
　右三篇有掾書
林振須類感雲蔚待龍吟玄數自相求觸節
皆有音飛軿出西華緫轡忽來尋八遐非無
娱同詠理自欽悼此四羅内百憂常在心俱
遊北寒臺神風開爾襟
　六月二十三日夜南極夫人作
登軿發東華扇欻儛太玄飛轡騰九萬八落
亦已均蹔眄山水際窈窕靈岳間同風自齊
氣道合理亦親龍芝永遐齡内觀攝天眞東
岑謂應作岑字可長淨何爲物所纏
　六月二十三日夜中候夫人作
　右二篇有楊書又掾寫
五月十二日中君喻書(此九字題卷外從此/後並似是丁卯年中)
(授書此事皆論/三許挺分也)
阿映遂能絶志山林懃心道味淨神注精研
澄虚鏡玄渟獨宴孑栖偶眞乃翁道遠之疇
匹姜伯眞之徒也服炁挹夜卒獲其益亦至
事也昔又入在臨海赤山中赤山一名燒山
遇良友王世龍趙道玄傅太初者此數子始
以晋建興元年渡江入東山中學道耳并與
相見數人之業皆勝於映矣映遂師世龍授
解束之道修反行之法服玉液朝腦精二三
年中面有光華還顔反少極爲成道但恨其
所禀不饒不得高品之通耳於是司命敕吾
舉之使奏聞上宫移名東方諸署爲地仙時
三官都禁左郎遣典柄侯周魴主非使者嚴
白虎來於赤山中即欲執之以去且詰其罪
狀吾時禁(謂應作/訝字)又乃馳啓司命司命即
遣中侯李遵握火鈴而來呵攝之於是魴及
白虎乃走去耳李遵未來之時映懼怖失膽
亦喪氣矣亦賴龔幼節李開林助映爲答對
亦幾至敗也自無此二人及其師王世龍亦
早惡矣魴(謂應作/詰字)之亦有實映答對亦可
可三官出丹簡罪簿各執一通而問映云夫
欲學道慕生上隸眞人玄心栖邈恭誠高靈
者當得世功相及禍惡不遘隂德流根仁心
上逮乃可步眞索仙度名青府耳云何父手
殺謝弓且亂逆三光又許朝斬李玘之頭以
代蔡扶之級又走斬射潘綦等支解鈴下曹
表等水沉湯雲之尸火燒徐昂之骸絞殺桓
整刳割振噲酷害虐暴刑(謂應作/濫字)四十有
三張皇訟冤事在天帝禍戾山積善功無一
又汝本屬事帛家之道血食生民逋愆宿責
列在三官而越幸網脫奉隸眞氣父子一家
各事師主同生乖戾不共祭酒罪咎之太隂
考方加有如此積罪亦無仙者當可得欺太
上之曹使汝得名刊不死之紫録耶汝其無
對者有司必執也映自强長嘯振褐撫髮爾
乃整氣扉口叱咤而答曰大道不親唯善是
與天地無心隨德乃矜是以坂泉流血無違
龍髯之舉三苗丹野(謂應作/涿字)鹿絳草豈妨
大聖靈化高通上達耶吾七世父許子阿者
積仁著德隂和鳥獸遇凶荒之年人民飢饉
加之疫癘百遺一口阿乃施散家財拯其衆
庶親營方藥懃勞外舍臨人之喪如失其親
救人之患如己之疾已死之命懸於阿手窮
垂之身撫之如子度脫凶年賴阿而全者四
百八人仁德不(謂應作/墜字)後當鍾我等是以
功書上帝德刊靈閣使我祖根流宗澤廕光
後緒故使垂條結華生而好仙應得度世者
五人登升者三人録名太上策簡青宫豈是
爾輩所可豫乎言畢魴等豁然而笑遵至而
去矣此意雖復是世龍之助吾亦壯其辭也
於是即得度名東宫當爲仙之中者然其身
中自宿有隂罪未了處已日就補復解謝太
上行當受書署者也蓋爾不復受考於三官
已定名於不死之録矣今已移在竹葉山中
或名此山爲蓋竹山山之東面兩隴西上其
中有石井橋橋之北小道直入其間有六叢
杉樹樹之左右三百步有小石深室室前有
流泉水映與三人共止其中此辰年當自蹔
出還人食詭亦欲蹔還郷里山之近處令其
家兄弟見之者也臨時自當令其弟知之所
在乃又寄謝令弟子懃之若欲至竹葉山索
映亦即得相見竹葉山東上石橋橋之北小
道甚徑易勿從南山上山南道絶險竹葉山
中仙人陳仲林許道居尹林子趙叔道此四
人並以漢末來入此山叔道已得爲下眞人
仲林大試適過行復去此是竹葉山中舊仙
人也其王世龍趙道玄傳太初許映或名遠
遊適來四年耳
　右從五月十二日至此並楊書受㫖本
納納長者蔚蔚内明撥于昔累非復故形變
扇澡鍊得道之情和挹神心仰秀雲靈傾觀
晨景德音蘭馨方及十載季(謂應作/偉字)舉名
每事勗焉勿復不精
　太和二年歲在丁卯十二月十七日夜太
　元眞人司命君告穆到丙子年爲十年矣
　時當七十二也到亥子年神化變鍊子年
　始餘十年
蕭條斧子和心凝靜道炁雖妙乘之亦整澄
形丹空擢摽霄領其神以暉其光將穎實侍
　(謂應作/晨字)之高舉谷子之羅(此古/鼎字)可謂秀
落衆望縈渟之仙才又當懃進德修業淡然
虚眄
　十二月十七日夜太元眞人司命君告玉
　斧(祖司徒府辟掾不赴隱在本縣茅山五/年此十六字榮弟後所注其公府辟似)
　(妄/也)
淵竒體道解幽達精虚中受物柔德順貞慈
寬博採聞道必行逍遥飛步啓誠坦平策龍
上造浮煙三清實眞仙之領帥友長里之先
生必當封牧種邑守伯仙京傅佐上德列書
絳名
　右說道許長史所得限分(爾時護軍長史/此六字亦榮弟)
　(所/注)
瑋灼清暉潜光翳眞二景落鋒飛霞流纏於
焉玉子採此雙辰遂開上道允得妙門儀璘
洞焕玉標玄金登名五宫懸書七元寔迭域
之併羅爲上清之卿君是子内和感虚託眞
情專之所致亦南人雲軫之必駕三元景輦
之携遊也(此云迭域即谷希子也與前/司命所答谷子之羅鼎事同)
　右說道許玉斧所得之分(此前後二右字/下說字出長史)
　(書云右清靈眞人說云云而楊君書無此/四字當是于時楊向長史口道是裴君也)
此是道成懃至受書之時初所舉定目之名
也亦得道齎詣之分限矣□而替者得來必
無從矣當共寘此
　右五條有楊書長史寫兩本
保命告云許子遂能委形冥化從張鎮南之
夜解也所以養魂太隂藏魄于地四靈守精
五老保藏復十六年殆睹我於東華矣既適
潜暢莫覺不眞(許子即是掾也按張係師爲/鎮南將軍建安二十一年亡)
(葬鄴東後四十四年至魏甘露四年遇水棺/開見尸如生出著牀上因舉麈尾覆面大笑)
(咤又亡仍更殯葬其外書事迹略如此未/審夜解當用何法依如許掾似非劒杖也)
右英告曰自古及今死生有津顯默異會藏
徃滅智與世同之者皆得道之行也若夫瓊
丹一御九華三飛雲液晨酣流黄徘徊仰咽
金漿咀嚼玉蕤者立便控景登空玄升太微
也自世事乖玄斯業未就便當蹔履太隂潜
生冥郷外身棄質養胎虚宅陶氣絶籥受精
玄漠故改容於三隂之館童顔於九鍊之户
然後知神仙爲竒死而不亡去來之事理之
深也
南人告云得道去世或顯或隱託體遺迹道
之隱也或有再酣瓊精而叩棺一服刀圭而
尸爛鹿皮公吞玉華而流虫出户仇季子咽
金液而臭聞百里黄帝火九鼎於荆山尚有
橋領之墓季主服雲散以潜升猶頭足異處
墨秋咽虹丹以投水甯生服石腦而赴火務
光剪韮以入清冷之淵栢成納氣而腸胃三
腐諸如此比不可勝記微乎得道趣舍之迹
無常矣(南人即南眞人夫也此諸仙人出/諸傳記而事迹有參差不同者)保
命又云既適潜暢莫覺不眞如此之指非眞
尸也
　右四條有長史書
人死必視其形如生人皆尸解也視足不青
皮不皺者亦尸解也要目光不毁無異生人
亦尸解也頭髮盡脫而失形骨者皆尸解也
白日尸解自是仙非尸解之例也
　右一條甲手書寫
若其人蹔死適太隂權過三官者肉既灰爛
血沉脉散者而猶五藏自生白骨如玉七魄
營侍三魂守宅三元權息太神内閉或三十
年二十年或十年三年隨意而出當生之時
即更收血育肉生津成液復質成形乃勝於
昔未死之容也眞人鍊形於太隂易貌於三
官者此之謂也天帝曰太隂鍊身形勝服九
轉丹形容端且嚴面色似靈雲上登太極闕
受書爲眞人趙成子死後五六年後人晚山
行見此死尸在石室中肉朽骨在又見腹中
五藏自生如故液血纏裹於内紫包結絡於
外
夫得道之士暫遊於太隂者太乙守尸三魂
營骨七魄衛肉胎靈掾氣
　右三條是長史抄寫九眞經後服五石腴
　事
其用他藥得尸解非是用靈丸之化者皆不
得反故郷三官執之也有死而更生者有頭
斷已死乃從一旁出者有未歛而失尸骸者
有人形猶在而無復骨者有衣在形去者有
髮脫而失形者白日去謂之上尸解夜半去
謂之下尸解向曉向暮之際而謂之地下主
者也
　右一條是掾抄寫劒經後論尸解事

眞誥卷之四
眞誥卷之五安五
　　　(金闕右卿司命蓬萊都水監梁國/師貞白眞人華陽隱居陶弘景造)
甄命授第一
道授(此有長史掾各寫一本題目如此不知/當是道家舊書爲降楊時說其事㫖悉)
(與眞經相符疑應是裴君所授所以爾者按/說寳神經云道日此後云我之所師南岳赤)
(松子又房中之事惟裴君少時受行耳眞誥/中有吾昔常恨此賴解之早耳此語亦似是)
(清靈言/故也)君曰道者混然是生元炁元炁成然
後有太極太極則天地之父母道之奥也故
道有大歸是爲素眞故非道無以成眞非眞
無以成道道不成其素安可見乎是以爲大
歸也見而謂之妙成而謂之道用而謂之性
性與道之體體好至道道使之然也(此說人/體自然)
(與道炁合所以天命謂性率性謂道修道/謂教今以道教使性成眞則同於道矣)
君曰太上者道之子孫審道之本洞道之根
是以爲上清眞人爲老君之師(此即謂太上/高聖玉晨大)
(道君也爲太極左眞/人中央黄老君之師)
君曰老君者太上之弟子也年七歲而知長
生之要是以爲太極眞人
君曰太極有四眞人老君處其左佩神虎之
符帶流金之鈴執紫毛之節巾金精之巾行
則扶華晨蓋乘三素之雲(此二條事出九眞/中經即是論中央)
(黄老君也黄老爲太虚眞人南岳赤君之師/裴既師赤君所以崇其本始而陳其德位也)
君曰道有八素眞經太上之隱書也在世
君曰道有九眞中經老君之祕言也在世
君曰道有太清上經變化七十四方
君曰道有除六天之文三天正法在世
君曰道有黄氣陽精藏天隱月
君曰道有三元布經道眞之圖
君曰道有黄素神方四十四訣
君曰道有黄書赤長生之要(長史書本杜家/剪除此一行)
君曰道有赤丹金精石景水母
君曰道有青要紫書金根衆文
君曰道有玉清眞訣三九素語
君曰道有石精金光藏景録形在世
君曰道有丹景道精隱地八術
君曰道有白簡素籙得道之名
君曰道有紫度炎光夜照神燭
君曰此皆道之經也(杜家黵易此/字爲經方)世多
有者然亦是祕道之事矣(天師取其名而布/其化事㫖大略猶)
(同但每增廣其法耳此所云黄書赤界三一/經涓子所說黄赤内眞者非今世中天師所)
(演/也)
君曰仙道有飛步七元天綱之經在世
君曰仙道有七變神法七轉之經
君曰仙道有大洞眞經三十九篇在世
君曰仙道有大丹隱書八禀十决
君曰仙道有天關三圖七星移度
君曰仙道有九丹變化胎精中記
君曰仙道有九赤班符封山墜海
君曰仙道有金液神丹太極隱芝
君曰仙道有五行祕符呼魂召魄
君曰仙道有曲素决辭以招六天之鬼在世
君曰仙道有黄水月華服之化而爲月
君曰仙道有徊水玉精服之化而爲日
君曰仙道有鐶剛樹子服之化而爲雲
君曰仙道有水陽青映服之化而爲石
君曰仙道有赤樹白子服之化而爲玉
君曰仙道有絳樹青實服之化爲黄金
君曰仙道有琅玕華丹服之化爲飛龍
　右此十七條在靈書紫文中並琅玕丹之
　所變化也
君曰仙道有九轉神丹服之化爲白鵠(右在/茅司)
(命傳/中)
君曰仙道有天皇象符以合元炁亦在紫文
中
君曰仙道有白羽紫蓋以遊五岳
君曰仙道有三皇内文以召天地神靈(右世/中雖)
(有而非/眞本)
君曰仙道有玉珮金鐺以登太極
君曰仙道有神虎之符以威六天
君曰仙道有流金之鈴以攝鬼神
君曰仙道有素奏丹符以召六甲
君曰仙道有金眞玉光以映天下
君曰仙道有八景之輿以遊行上清
君曰仙道有飛行之羽以超虚躡空
君曰仙道有紫繡毛帔丹青飛裙
君曰仙道有白羽黑翮以翔八方
君曰仙道有翠羽華衣金鈴青帶
君曰仙道有曲晨飛蓋御之體自飛(在劒/經中)
君曰仙道有三十七種色之節以給仙人
君曰仙道之妙皆有方也能盡此道便爲九
宫眞人不但登仙而已然道之多方各備則
可知矣(此蓋能爲盡一條之道便得九宫眞/人若各各備具則爲太極眞人矣)
君曰今子既至心學道當以道授子耳然學
者皆有師我之所師南岳松子松子爲太虚
眞人左仙公谷希子爲右仙公昔太上以德
教老子以得道松子以道授於我以得仙我
之得道於松子今子欲學道彼必試子試而
不過是我之恥也今既語子以得道之方又
悟汝以試觀之法於此試而不過者亦子之
愚也夫欲試之人皆意之所不悟情之所不
及者而爲之子愼之哉
君曰仙道十二試皆過而授此經此十二事
大試也皆太極眞人臨見之可不愼哉
君曰昔中山劉偉道學仙在嶓冢山積十二
年仙人試之以石重十萬斤一白髮懸之使
偉道卧其下偉道顔無變色心安體悦卧在
其下積十二年仙人數試之無所不至已皆
悟之遂賜其神丹而白日昇天(此應是/漢時人)
君曰昔青烏公者身受明師之教審仙妙之
理至於入華隂山中學道積四百七十一歲
十二試之有三不過後服金汋而升太極太
極道君以爲試三不過但仙人而已不得爲
眞人況俗意哉(青烏公似是/彭祖弟子也)
君曰大洞之道至精至妙是無英守素眞人
之經其讀之者無不乘雲駕龍昔中央黄老
君隱祕此經世不知之也子若知之祕而勿
傳又昔周君兄弟三人并少而好道在於常
山中積九十七年精思無所不感忽然見老
公頭首皓白三人知是大神乃叩頭流血涕
淚交連悲喜自摶就之請道公乃出素書七
卷以與誦之兄弟三人俱精讀之奄有一白
鹿在山邊二弟放書觀之周君讀之不廢二
弟還周君多其弟七過其二弟内意或云仙
人化作白鹿呼周視之周君不應周君誦之
萬過二弟誦得九千七百三十三過周君翻
然飛仙二弟取書誦之石室忽有石爆成火
燒去書二人遂不得仙今猶在常山中陸行
五嶽也子愼之哉
君曰昔在庄伯微漢時人也少時好長生道
常以日入時正西北向閉目握固想見崑崙
積二十一年後服食入中山學道猶存此法
當復十許年後閉目乃奄見崑崙存之不止
遂見仙人授以金汋之方遂以得道猶是精
感道應使之然也非此術之妙也
君曰眞人隱其道妙而露其醜形或衣敗身
悴狀如癡人人欲學道作此試人卒不可識
也不識則爲試不過汝恒當愼此也
昔漢初有四五小兒路上畫地戲一兒歌曰
著青裙入天門揖金母拜木公到復是隱言
也時人莫知之唯張子房知之乃徃拜之此
乃東王公之玉童也所謂金母者西王母也
木公者東王公也仙人拜王公揖王母
君曰昔有傳先生者其少好道入焦山石室
中積七年而太極老君詣之與之木鑽使穿
一石盤厚五尺許云穿此盤便當得道其人
乃晝夜穿之積四十七年鑽盡石穿遂得神
丹乃升太清爲南嶽眞人此有志之士也子
其識之若有此試愼勿言不能也
君曰昔有黄觀子者亦少好道家奉佛道朝
朝朝拜叩頭求乞長生如此積四十九年後
遂服食入焦山太極眞人百四十事試之皆
過遂服金丹而詠大洞眞經今補仙官爲太
極左仙卿有至志者也非佛所能致是其中
寸定矣(此說與傅含眞/奉佛事亦同)
君曰昔毛伯道劉道恭謝稚堅張兆期皆後
漢時人也學道在王屋山中積四十餘年共
合神丹毛伯道先服之而死道恭服之又死
謝稚堅張兆期見之如此不敢服之并捐山
而歸去後見伯道道恭在山上二人悲愕遂
就請道與之茯苓持行方服之皆數百歲今
猶在山中遊行五嶽此人知神丹之得道而
不悟試在其中故但陸仙耳無復登天冀也
(謝稚堅有三處出一云與葛玄相隨一云在/鹿迹洞中一即是此未詳爲是一人當同姓)
(名/耳)
君曰晋初有眞人郭聲子在洛巿中作卜師
時劉石張臧四姓並欲學道常自歎云不遇
明師明師出而已不覺皆爲試不過皆無所
得也常當愼此有異不覺便爲試不過也人
有學道之心天網踈而不失皆並試人汝深
思此意愼之也
君曰昔閭成子少好長生好學道四十餘年
後入荆山中積七十餘歲爲荆山山神所試
成子謂是眞人拜而求道而爲大蛇所噬殆
至於死賴悟之速而存太上想七星以却之
因而得免後復爲邪鬼所惑失其左目遂不
得道而絶山中子當愼此之試恒存於師也
猶是成子用志不專頗有邪心故也
君曰黄子陽者魏人也少知長生之妙學道
在博落山中九十餘年但食桃皮飲石中黄
水後逢司馬季主季主以導仙八方與之遂
以度世(此六國時魏非/漢後魏世也)
君曰有劉奉林者是周時人學道在嵩高山
積四百年三合神丹爲邪物所敗乃行徙入
委羽之山能閉炁三日不息於今千餘年矣
猶未升仙猶是試多不過道數未足故也此
人但服黄蓮以得不死耳不能有所役使也
君曰昔高丘子殷人也亦好道入六景山積
五百二十餘歲但讀黄素道經服餌术後合
鴻丹以得陸仙遊行五嶽二百餘年後得金
液以升太清也今爲中嶽眞人(此說與劒經/序亦略同)
君曰爲道當令三關恒調是根精固骨之道
也三關者口爲心關足爲地關手爲人關謂
之三關三關調則五藏安五藏安則舉身無
病昔趙叔期學道在王屋山中時時出民間
聞有能卜者在巿閭中叔期徃見之因語叔
期曰欲入天門調三關存朱衣正崑崙叔期
知是神人因拜叩頭就請要訣因以一卷書
與之是胎精中記拜受此書入山誦之後合
神丹而升天此皆前事之徵者汝當識此言
(三關事與黄庭同/並有說而無法)
君曰當存五神於體五神者謂兩手兩足頭
是也頭想恒青兩手恒赤兩足恒白者則去
仙近矣昔徐季道學道在鵠鳴山中亦時時
出民間忽見一人着皮袴練褶拄桃枝杖逢
季道季道不覺之數數非一季道乃悟而拜
謝之因語季道曰欲學道者當巾天青咏大
曆𨀅雙白徊二赤此五神之事也其語隱也
大曆三皇文是也(此即太素五神/事也别有經法)
君曰欲使心正常以日出三丈錯手着兩肩
上以日當心心中間暖則心正矣常能行之
佳昔有姜伯眞者學在猛山中行道採藥奄
值仙人仙人使平倚日中其影偏仙人曰子
知仙道之貴而篤志學之而不知心不正之
爲失因教之如此後遂得道(定録目許先生/云姜伯眞之徒)
(不知即/此姜不)
君曰常以夜半時去枕平卧握固放體氣調
而微者身神具矣如有不具便速起燒香平
坐閉目握固兩膝上心存體神使兩目中有
白炁如鷄子大在目前則復故也五日一行
之(此即二十四/神中事也)
君曰食草木之藥不知房中之法及行炁導
引服藥無益也終不得道若至志感靈所存
必至者亦不須草藥之益也若但知行房中
導引行炁不知神丹之法亦不得仙也若得
金汋神丹不須其他術也立便仙矣若得大
洞眞經者復不須金丹之道也讀之萬過畢
便仙也房中之術導引行氣世自有經不復
一二說之(此謂徒服藥存修而交接之事不/絶亦不得長生非言都不爲者若)
(都不爲止服/藥皆能得仙)經曰得道者皆隱穀虫之法而
見三尸之術夫穀虫死則三尸枯三尸枯自
然落矣殺穀虫自有别方得者祕之(此即蘇/傳中初)
(神丸方也其餘雜/法皆不及此也)
君曰人生有骨録必有篤志道使之然若如
青光先生谷希子南岳松子長里先生墨羽
之徒皆爲太極眞人所友或爲太上天帝所
念者興雲駕龍以迎之故不學道而仙自來
也過此以下皆須篤志也(案此諸人學道皆/有事迹並經辛懃)
(而云不學自得其義未了墨/羽應是墨翟亦或是木羽也)
君曰然則學道者有九患皆人之大病若審
患病則仙不遠也患人有志無時有時無友
有友無志有志不遇其師遇師不覺覺師不
懃懃不守道或志不固固不能久皆人之九
患也人少而好道守固一心水火不能懼其
心榮華不能惑其志修眞抱素久則遇師不
患無也如此則不須友而成亦不須感而動
也此學仙之廣要言也汝當思此
君曰夫喜怒損志哀慼損性榮華惑德隂陽
竭精皆學道之大忌仙法之所疾也雖還精
胎息僅而補之内虚已徹猶非本眞莫若知
而不爲爲而不散此仙之要道生之本業也
君曰欲得延年當洗面精心日出二丈正面
向之口吐死炁鼻噏日精須鼻得嚏便止是
爲炁通亦以補精復胎長生之方也
君曰食愼勿使多多則生病飽愼使卧卧則
心蕩心蕩多失性食多生病生病則藥不行
欲學道者愼此未服食時也
君曰式䂓之法使人目明久而徹視常以甲
子之旬取東流清水合眞丹以洗目日向清
明平旦二七過常行之佳(此事一出二十四/神中彼謂之拂童)
(而用庚午/日中時也)
君曰欲爲道者目想日月耳響師聲口恒吐
死氣取生炁體象五星行恒如跚空心存思
長生愼笑節語常思其形要道也
君曰七五之法常當存之五者在身七者在
經君曰世有下土惡强之鬼多作婦女以惑
試人若有此者便閉炁思天關之中衡輔之
星具身神正顔色定志意熟視其規中珠子
濁不明者則鬼試也知鬼試則思七星在面
前亦可在頭上以却之若規中方明者仙道
人也悟者便拜之不悟爲試不過若遇邪而
謂眞人亦是不過之例也子愼之焉(邪正相/亂此最)
(試之/難者)
君曰飲食不可卒斷但當漸減之耳十日令
減一升則半年便斷矣斷穀自有方世多有
者不復重說之世人之食桃檔以補身不知
桃皮之勝也桃皮別自有方
君曰斷穀入山當煑食白石昔白石子者以
石爲糧故世號曰白石生此至人也今爲東
府左仙卿煑白石自有方也白石之方白石
生所造也又善太素傳所謂白石有精是爲
白石生也(此方/在世)
君曰太素傳者道書也學此應奉太上老君
上清皇人此皓然虚映景中之道非仙之尊
也老子所謂谷神是也
君曰王屋山仙之别天所謂陽臺是也諸始
得道者皆諧陽臺陽臺是清虚之宫也欲入
山者此山難尚也下生鮑濟之水水中有石
精得而服之可長生(此山在河内泌水縣/即濟水所出之源也)
君曰大洞者神州是也神州别有三山三山
有七宫七宫有七變朝化爲金日中化爲銀
暮化爲銅夜化爲光或化爲山或化爲水或
化爲石謂之七變七變有七經七經有二十
一玉童隨此書故曰大洞眞經讀之萬過便
仙此仙道之至經也
君曰閬野者閬風之府是也崑崙上有九府
是爲九宫太極爲太宫也諸仙人俱是九宫
之官(謂應作/僚字)耳至於眞人乃九宫之公卿
大夫仙官有上下各有次秩仙有左右府而
有左右公左右卿左右大夫左右御史也明
大洞爲仙卿服金丹爲大夫服衆芝爲御史
若得太極隱芝服之便爲左右仙公及眞人
矣
君曰有尸解乃過者乃有數種并是仙之數
也尸解之仙不得御華蓋乘飛龍登太極遊
九宫也(此謂自然得尸解爲地下主者/之類耳非云託化遯變之例也)
君曰陽丹九轉世人皆有此術不復說之(此/謂)
(房中之事耳陽/丹或應作隂丹)
君曰在人間學生唯當服藥子不斷穀則大
洞未可得聞斷穀之法世自有方
君曰吾欲說仙之妙論道之變化子必祕之
愼識吾言也(當謂後/二條事)
君曰昔有郭崇子者殷時人也彭眞人之弟
子嘗兄弟四人俱行爲惡人所擊傷其左臂
三弟大怒欲取治之崇子曰無用笑而各去
此人後仕宦而崇子譽致之數數非一此人
乃徃謝之而猶譽不止其人曰我惡人也不
可以受君子之施乃自殺後崇子得道太極
眞人以爲有殺人之過不得爲眞人(此蓋爲/善之過)
(尚招其弊況爲惡乎今時事/亦多有類此者故以爲戒)范零子少好仙
道如此積年後遇司馬季主季主將入常山
中積七年入石室東北解有石(此作之葉/反音即是)
(大瓮也或/可是石牖)季主出行則語之曰愼勿開此如
此數數非一零子忽發視下見其家父母大
小近而不遠乃悲思季主來還乃遣之歸後
復取之復使守一銅櫃又使勿發零子復發
之如前見其家季主遣之遂不得道(此事乃/入不可)
(思議之境然每當/依此觸類愼之)
積功滿千雖有過故得仙功滿三百而過不
足相補者子仙功滿二百者孫仙子無過又
無功德藉先人功德便得仙所謂先人餘慶
其無志多過者可得富貴仙不可冀也(此一/條功)
(過之標格也/可不勉乎)
　右道授卷訖此
　右一卷有長史書又掾書
眞誥卷之五







　
眞誥卷之六安六
　　　(金闕右卿司命蓬萊都水監梁國/師貞白眞人華陽隱居陶弘景造)
甄命授第二
　　　服术叙
紫微夫人(此有掾書兩本雖曰术叙其實多/原大略極論似乎不自書意也紫)
(微才豐情綺動言富逸牽引始末恒/超理外其後所譬深明黄赤之致矣)
夫晨齊浩元洞㝠幽始八炁靡渾靈關未理
者則獨坦觀於空漠任天適以虚峙於是淳
音微唱和風合起二明鑒暉霄翳無待也擁
萌肇於未剖塞萬源於機上含生反眞觸類
藏初爰可矧萬歲以爲天願嬰札而長和耳
何事體造靈神之㝠郷心研殊方之假外哉
自形無得眞之具器無任眞之用者誠宜步
天元之妙攝推萬精以極妙尋九緯以挺生
覩晨景之逈照仰觀煙氣則靈雲纏虚俯眄
六律則八風扇威太無發洞㝠之嘯圓曜有
映空之暉於是紫霞靄秀波激岳頽浮煙籠
象清景遁飛五行殺害四節交擲金土相親
水火結隙林卉停偃百川開塞洪電縱横而
呴沸雷震東西而折裂天屯見矣化爲陽九
之災地否閡矣乃爲百六之會亢悔載窮於
乾極睹羣龍玃示流血乎坤野爾乃吉凶互
衝衆示灾咎履坦道者將幽人貞吉居肥遯
者亦無徃不利冒嶮巇也行必輿尸涉於東
北則喪朋而悔至苟大川之不利眀坎井之
沉零矣此皆人失其眞物乖我和遊竟萬端
神鬼用謀容使天地無常以百姓爲心於是
太上眞人愍萬流之鼓動開冥津以悟賢遂
爾導達百變攝生理具居福德者常全處危
害者彫折御六氣者定壽服靈芝者神逸竒
方上術演於清虚之奥金簡玉札撰於委羽
之臺窈窕神唱眞暉合離歌其章則控晨太
微用其道則揚輪九陔軒蓋於流霞之陣眷
眄於文昌之台或爐轉丹砂之幽精粉鍊金
碧之紫漿琅玕鬱勃以流華八瓊雲焕而飛
揚絳液迴波龍胎隱鳴虎沫鳳腦雲琅玉霜
太極月醴三環靈剛若以刀圭奏矣神羽翼
張乃披空同之上文煒燁元始之室瓊音琅
書發乎三玄之宫寳紱紆三元之贈蘂珮發
丹林之房上帝獻紫軿之重躍太眞錫流金
之火鈴神童啓轅九鳳齊鳴天籟駭虚晨鍾
零鏗竦身抑旄八景浮空龍輿虎旂遊扇八
方上造常陽之絶杪下寢倒景之蘭堂月妃
參駟日華照容靈姬抱衾香煙溢窗顧眄而
圓羅邁矣何九萬之足稱哉然後知高仙之
道蓋上尋靈之涂微妙服御之致合神吉凶
之用頓顯也自非無英公子黄老玉書大洞
眞經三十九章豁落七元太上隱玄者莫有
羣偶於此術矣復有體神精思寳鍊明堂朝
適六靈使五藏生華守閉元關内存九眞三
氣運液而灌溉丹田亦其次也夫丹誠而蔬
禴者亦奚用東鄰之太牢哉乃可加以五雲
水桂术根黄精南燭陽草東石空青松柏脂
實巨勝茯苓並養生之具將可以長年矣吾
又俱察草木之勝負有速益於己者並未及
术勢之多驗乎旦頃以來殺氣蔽天惡煙弭
景邪魔横起百疾雜臻或風寒關結或流腫
種痾不期而禍凑意外而病生者比日而來
集也夫术氣則式遏鬼津吐煙則鎮折邪節
强内攝魂益血生腦逐惡致眞守精衛命餐
其餌則靈柔四敷榮輸輕盈服其丸散則百
病瘳除五藏含液所以長遠視久而更明也
古人名之爲山精之赤山薑之精太上導仙
銘曰子欲長生當服山精子欲輕翔當服山
薑此之謂也我非謂諸物皆當減术爲益也
且术氣之用是今時所要末世多疾宜當服
御耳夫道雖内足猶畏外事之禍形有外充
者亦或中崩之弊張單偏致殆可鑒乎术亦
可以長生永壽二可以却萬魔之枉疾我見
山林隱逸得服此道千年八百比肩於五岳
矣人多書煩不能服一二記示之耳今撰服
术數方以悟宻尚若必信用庶無横暴之灾
既及太平則四炁含融天緯荐生灾煙消滅
五毒匿形二辰恒察萬物自成於是時任子
所運而御亦無復夭傾也今所言术欲令有
心取服遏此灾痾耳又頃者末學互相擾競
多用混成及黄書赤界之法此誠有生和合
二象匹對之眞要也若以道交接解脫網羅
推會六合行諸節氣却灾消患結精寳胎上
使腦神不虧下令三田充溢進退得度而禍
除經緯相應而常康敵人執轡而不失六軍
長驅而全反者乃有其益亦非仙家之盛事
也鳴呼危哉此雖相生之術俱度之法然有
似騁冰車而涉乎炎州泛火舟以浪於溺津
矣自非眞正亦失者萬萬或遠戾天文譖害
嫉妬靈根鬱塞否泰用隔犯誓愆明得罪三
官或搆怨連禍王師傷敗或坑降殺服流血
膏野或馬力以竭而求之不已若遂深入北
塞而不御者亦必絶命於匈奴之刀劒乎將
身死於外而家誅於内也可不愼哉可不愼
哉我見諸如此等少有獲益徒有求生之妄
作常歎息於生生矣豈若守丹眞於絳宫朝
元神於泥丸保津液而不虧閉幽術於命門
餌靈术以頤生漱華泉於清川研玄妙之祕
訣誦太上之隱篇於是高栖于峰岫並金石
而論年耶諸侯安得而友帝王不得而臣也
遠風塵之五濁常清淨以期眞優哉悠哉聊
樂我云(案此後應有术方相連而二本並無/乃別有掾書二方似即是此法今撰)
(取在第/三卷中)
　右一條有掾書兩本一黄牋一碧牋
方諸青童見告曰人爲道亦苦不爲道亦苦
惟人自生至老自老至病護身至死其苦無
量心惱積罪生死不絶其苦難說況多不終
其天年之老哉爲道亦苦者清淨存其眞守
玄思其靈尋師轗軻履試數百勤心不墮用
志堅審亦苦之至也視諸侯之位如過客視
金玉之寳如磚石視紈綺如弊帛者始可謂
能問道耳
方諸青童君曰人之爲道能拔愛欲之根者
譬如掇懸珠一一掇之會有盡時稍去外惡
會有盡時盡則得道矣又近喻牛負重行泥
中疲極不敢左右顧趣欲離泥以蘇息道士
視情慾甚於彼泥中直心念道可免衆苦亦
得道矣(謹案上相都無降㖟事唯有此二告/及歌詩一首恐未必是楊君親所瞻)
(奉受/記也)
西城王君告曰夫人離三惡道得爲人難也
既得爲人去女爲男難也既得爲男六情四
體完具難也六情既具得生中國難也既處
中國值有道父母國君難也既得值有道之
君生學道之家有慈仁善心難也善心既發
信道德長生者難也既信道德長生值太平
壬辰之運爲難也可不勗哉(三惡道者生不/得作人得作鳥)
(獸虫畜之/三惡也)
太上問道人曰人命在幾日間或對曰在數
日之間太上曰子未能爲道或對曰人命在
飯食之間太上曰子去矣未謂爲道或對曰
在呼吸之間太上曰善哉可謂爲道者矣吾
昔聞此言今以告子子善學道庶可免此呼
吸弟子雖去吾(謂應作校字/皆猶差懸也)千萬里心存
吾戒必得道矣研玉經寳書必得仙也處吾
左側者意在邪行終不得道也人之爲道讀
道經行道事者譬若食蜜遍口皆甜六腑皆
美而有餘味能行如此者得道矣(上宰亦無/降楊事有)
(此及服日/月芒事耳)
太虚眞人南岳赤君告曰人有衆惡而不自
悔頓止其心罪來歸己如川歸海日成深廣
耳有惡知非悔過從善罪滅善積亦得道也
夫人遇我以禍者當以福徃是故福德之氣
恒生於此害氣重殃還在於彼此學道之行
也
又告曰惡人害賢猶仰天而唾唾不洿天還
洿己(凡刑字皆/應作形)逆風揚塵塵不洿彼還灌
其身道不可毁禍必滅己
太虚眞人曰飯凡人百不如飯一善人飯善
人千不如飯一學道者寒栖山林者益當以
爲意(赤君亦無/復别授事)
紫元夫人告曰天下有五難貧窮惠施難也
豪富學道難也制命不死難也得見洞經難
也生值壬辰後聖世難也
我昔問太上何縁得識宿命太上答曰道德
無形知之無益要當守志行道譬如磨鏡垢
去明存即自見形斷六情守空淨亦見道之
眞亦知宿命矣又曰念道行道信道遂得信
根其福無量也
紫微夫人告曰爲道者譬彼持火入冥室中
其㝠即滅而明獨存學道存正愚癡即滅而
正常存也財色之於己也譬彼小兒貪刀刃
之蜜其甜不足以美口亦即有截舌之患
玄清夫人告曰夫人係於妻子寳宅之患甚
於牢獄桎梏牢獄桎梏會有原赦而妻子情
慾雖有虎口之禍(有此一異手寫本無/此十九字恐是脫漏)己猶
甘心投焉其罪無赦情累於人也猶執炬火
逆風行也愚者不釋炬火必燒手貪慾恚怒
愚癡之毒(又闕此十五字於辭有不/應爾貪嗔癡所謂三毒)處人身
中不早以道除斯禍者必有危殆愚癡者火
燒手之謂也爲道者猶木在水尋流而行亦
不左觸岸亦不右觸岸不爲人所取不爲鬼
神所遮又不腐敗吾保其入海矣人爲道不
爲穢慾所惑不爲衆邪所誑精進不疑吾保
其得道矣
南極夫人曰人從愛生憂憂生則有畏無愛
即無憂無憂則無畏昔有一人夜誦經甚悲
悲至意感忽有懷歸之哀太上眞人忽作凡
人徑徃問之子嘗彈琴耶答曰在家時嘗彈
之眞人曰絃緩何如答曰不鳴不悲又問絃
急何如答曰聲絶而傷悲又問緩急得中如
何答曰衆音和合八音妙奏矣眞人曰學道
亦然執心調適亦如彈琴道可得矣愛慾之
大者莫大於色其罪無外其事無赦賴其有
一若復有二普天之民莫能爲道者也夫學
道者行隂德莫大於施惠解救志莫大於守
身奉道其福甚大其生甚固矣
有人惡我者我不納惡惡自歸已將禍而歸
身中猶(謂應作/影字)響之隨形聲矣
　右衆靈教戒所言
按此三男眞二女眞並高眞之尊貴者降集
甚希恐此是諸降者叙說其事猶如秋分日
瑶臺四君吟耳非必親受楊君也
三見易遷再云可待要乃起東山屋舍且可
離護之耳問其故未見答問衆靈云我或爾
耶未詳此意欲識之(此一條楊君自/記是論長史事)
數遊心山澤託景仙眞者靈氣將愍子之遠
樂山神將欣子之向化是故百疾不能干百
邪不得犯屢燒香左右者令人魂魄正而恒
聞芳風之氣久久乃覺之耳覺之則入道入
道則得仙得仙則成眞(從前卷有待歌詩十/篇接戒來至此凡八)
(紙並更手界紙書後截半行書字即是楊書/淨覩天地行此前當並有楊續書後人更寫)
(别續之耳所以前脫三十/四字楊所書今未知何事)
靜覩天地念飛仙靜覩山川念飛仙靜覩萬
物念覆載慈心常執心如此得道也人生者
如幻化耳寄寓天地間少許時耳若攝氣營
神苦辛注眞將得道久道成則同與天地共
寓在太無中矣若洞虚體無則與太無共寄
寓在寂寂中矣能洞寂者則視之不見聽之
不聞死生之根易解久長之年易尋尋之可
得解之可久
夫可久於其道者養生也常可與久遊者納
氣也氣全則生存然後能養至養至則合眞
然後能久登生氣之二域望養全之寂寂視
萬物玄黄盡假寄耳豈可不懃之哉氣全則
辟鬼邪養全則辟百害入軍不逢甲兵山行
不觸虎兕此之謂矣
學道之心常如憶朝食未有不得之者也惜
氣常如惜面目未有不全者也然面目亦有
毁壞者猶氣亦有喪失要人之所惜常在於
面目慮有犯穢次及四肢耳若使惜氣常爲
一身之先急吾少見其枯悴矣(案此所云氣/蓋是房中精)
(氣之氣非/呼吸之氣)
人隨俗要求華名譬若燒香衆人皆聞其芳
然不知薰以自燔燔盡則氣滅名立則身絶
是故高人哂而遠之遂爲清淨生之爲物譬
日月天地此四象正與生生爲對失生則四
象亦滅非四象之滅生滅之也若使常生則
四象常存非四象之常存我能常生故也常
生亦能生於無景何四象之足計哉灾遘禍
生形壞氣亡起何等事耶似由多言而不守
一多端而期苟免耳是以玄巢頽枝以墜落
百勝喪於一敗矣惜乎通仙之才安可爲堅
子致弊也(竪子致弊蓋爲膏肓之患不除借/取晋景公之夢不爾則是别有小)
(兒事/也)
　南嶽夫人所言
鴻鷺對南旅以遐扇揚翮在於十百之野彼
鳥自謂足矣然鷃鳩歎其眇邈大鵬哂鴻舉
之(謂應作/咫字)尺耳苟安其安而是非自足故
三鳥不相與議焉何譏之乎
　紫微言
　右八條並楊書
古之至人獨秉靈一之符玄覽委順之化明
坦途而合變捫㝠樞以齊物故自然之表則
存之而不論域領之内則論之而不議矣昔
玄風泯絶埃氣彌氛弘猶淪喪澆僞滋起馳
驟之徒替眞於崖分之外躁兢之羣饕利於
形名之肆擅智生流蕩之患希求致矜伐之
累乖常適於所適離至當於非當矣名身孰
親道家良(謂應作/箴字)履淹者守一之至戒良
可歎息
　六月八日夜保命告許長史
知以無涯傷性心以欲惡蕩眞豈若守根淨
沖栖研三神所以彌貫萬物而玄同鏡寂泯
然與泥丸爲一而内外均福也可示虎牙
　南嶽夫人言
促催進散不可令河上有事(散似是术散/河上水官也)
　保命言
不修道德及學道無成則肇功之徒不相逮
也自頃未見有日進之人矣學志故自少也
(七世之德本鍾於學者若不/學則非復所賴故以爲戒)徒攝上道而不
懃者故下鬼耳(下鬼謂下解主者鬼師耳不/必是酆宫之鬼也經中亦云)
(如/此)在官無事夷眞内鍊紛錯不穢其聦明爭
兢不交於胷心者此道士之在官也
秀玄栖標者雖山河崩潰而不眄志道存眞
者雖寒熱飢渴猶不護此一徃之至也精散
八虚魂遊萬涂或因風以投間或挾魍以結
痾將一切撥之而勿耳矣昔之道非今道也
靈覺苟殊百隟其如予何章聞之亦足以檢
撲矣
　右九條並楊書
夫眞者都無情慾之感男女之想也若丹白
存於胷中則眞感不應靈女上尊不降矣縱
有得者不過在於主者耳隂氣之接永不可
以修至道也吾昔常恨此賴改之速耳所以
眞道不可對求要言不可偶聽也有匹則不
眞外併則眞假眞假之迹斷可見也
　此一條應是裴君言某書
哭者亦趣死之音哀者乃朽骨之大患恐吾
子未悟之相爲憂耳極哀者則淫氣相及來
子雖善於耳爾曹當柰張者何
　定録君所戒
　右一條楊書後被割不盡
穆惶恐言逢遇玄運得聞宗告每事將順啓
悟胷心仁廕纏綿仰感罔極至於始終之分
天然定理樂生惡亡人情常感哭泣之哀奔
臨之制内以叙情外以順禮賢庶所守莫之
虧也穆内雖修道外故俗徒未能披褐山栖
帶索獨徃不得不叙順情禮允帖内外一旦
違之既恩情未忍亦懼傷之者至矣
夫人之言宛而附情弘道長教可謂遠矣輒
當奉遵告敕使哀不至傷哭不過慟栖道任
適不敢有違謹白(此是答右英書本今闕所/授事非謂前中君所告趣)
(死之音者而亦/應相關涉也)
　右一條掾爲書



眞誥卷之六
眞誥卷之七安七
　　　　(金闕右卿司命蓬萊都水監梁國/師貞白眞人華陽隱居陶弘景造)
甄命授第三
體(此一字後/人儳益)標高運味玄咀眞呼引景曜
凝靜六神焕領八明委順靈根寳鍊三度養
液和魂假使衝風繁激將不能伐我之正性
也絶飈勃藹焉能迴己之清淳耶爾乃空沖
自吟虚心待神營攝百絶栖澄至眞當使憂
累靡干於玄宅哀念莫擾於絳津也淡泊眇
觀顧景共歡於是至樂自鎗零聞於兩耳雲
璈虚彈乎空軒也口挹香風眼接三雲俯仰
四運日得成眞視盻所涯皆已合神矣夫眞
人之得眞每從是而獲耳不眞而强眞亦於
此而顛蹙也復使愆痾填籍憂哀塞抱經營
常累憑惜外道和適羣聽求心俗老忽發哀
音之(此作奚胡音猶今小兒/啼不止謂爲咳呼也)長悼死没
以悲逝必精滅神離三魂隕炁邪運空間魄
告魍魎乘我虚陣造遘百崇何可握生道以
奔於死房陶靈風而踐於尸室擲己吉象投
之凶穢乎已聞高勝而故由豫屢睹明科而
釋疑遂羅洿上章使臭染隱書四極擊鼓三
官尋𨥨誓信云何而忘太初於焉而遊神虎
奮爪毒龍效牙八方誠曠(謂應作/曷字)處而逃
身謝之後方悟清僚之可羡言者之不虚矣
且哀聲亂眞干忤正炁明君胡不常處福郷
於此振衣而歸室乎正月十一日夜安妃告
(此一條是寅年正月九華告楊君相譏/誚之事故南眞後復有所論也楊書)
眞人歸心於一正道炁摽任於永信心歸則
正神和信順則利貞兆此自然之感對初無
假於兩際也夫惑生是非嫌遘疑似潜滯於
中抱間心裏外握察觀之炁内有緼結之哂
遺初覺於建始乖玄梯而宻清者有如此徒
我見其敗未見其立矣蓋有懷而懼者豈獨
一人哉二月三十日夜南嶽夫人告許長史
可以示同炁而墮惑者(此是授長史令說喻/楊君勿疑九華之事)
(也楊/書)故望洪濤之暨天則知其不起乎洿池
之中矣睹玄翰之汪濊則知其不出乎章句
之徒也(紫微/言)衆藻集而龍章成羣聲會而雲
韶諧辛酸備則嘉味和耳(中候夫人答此二/辭乃出抱朴子外)
(篇博喻中後復有此例當是衆眞借取以/譬而用之猶如所稱周易毛詩中語耳)彼
人何如梁伯鸞乎(中候言彼人當/是指長史也)梁氏德狹
也此子蕭條氣遠甚矣夫垂蔭萬畒者必出
峻極之嶺滔天振岑者必發板桐之源洪哉
積隂德之賢有似邠人也(紫微答邠即幽國/以比周太王也自)
(蔭以下至板桐之源亦是博/喻中語唯改襄陵作振岑)彼愈北而聦明
愈閉(右英/言)聦者貴於理道音於千載之外而
得興亡之迹矣逸驎逍遥於太荒之衣故無
羈絡之憂靈羽振翅於玄圃之峰以遺羅絙
之患何其識吉凶哉(保命仙人答此復是博/喻兩篇合爲今語而改)
(機穽作羈落靈鶻作/靈羽罩羅作羅絙耳)尋飛絶影之足而不能
騁逸於吕梁淩波泳淵之屬而不得陟峻攀
危彼子誠可才異也安能内攝哉輔機者欲
仁人也德欲茂矣繁林蘙薈則羽族雲萃玄
淵浩汗則鱗羣競赴若其宅心者衆將何事
於近(紫微/言)
　右八條楊書又有掾寫
有道者皆當深研靈奥栖心事外但思味勤
篤糟粕餘物亦足自了耳(桐柏眞/人言)夫清淨未
若東山養眞未若幽林栖形景而虚上遠風
塵之網纏於是榮辱之羅何足以羈至士耶
(右二條/楊書)
夫金玉山積猶非我也胠篋之擔徃矣猶非
己也榮冕之盛陳矣猶非貴也采艶之芬華
矣猶非眞也能消而蕩之則淫𠫤之心亡也
鄙滯之門閉矣尚眞之覺漸也(謂應作/阡字)陌
之情見矣如其不爾四者皆成内賊之害外
爲驩兜之患不去𠫤之不散無所復營措於
其間矣亦無事趣當爾也(戒長史也此三字/本朱書亦應是右)
(英夫人/言也)爲道者實有勤苦斯人也可謂必得
之矣(右二條長/史掾書)夫學道者當得專道注眞情
無散念撥奢侈保沖白寂然如宻有所睹熙
然如潜有所得專專似臨深谷戰戰如履於
冰炭始得道之門耳猶未得道之室也所謂
爲難者學道也所謂爲易者學道也寂玄沉
味保和天眞注神栖靈躭研六府惜精閉牝
無視無聽此道之易也即是不能行此者所
以爲難許侯研之哉斧子瑩之哉(右右英所/道令疏彼)
(君勤其事者有/獲福者多也)(謂應作/隋字)之者禍敗積矣范
帥言不知道誰(應是鬼帥/范疆矣)
　右二條有掾書
昔因華氏累白書敬靈道高邈音饗㝠絶仰
瞻九霄注心罔墜矜逮不遺特蒙酬告雲華
斐暢玉音粲發誘導恂恂啓悟丹至披覽欣
欣五情悦懌某志好有年未獲(缺失二/字别本)
(作剋/遂)恭黨幽晦始覩天日靈眞(此缺失一/字别本作)
(微字/疑非)請訓誨交凑剋己補過思釋鄙滯夙興
勤惕悟寐自厲庶幾積誠卒獲微感玄運既
會奉覲有期(疑長此/一字)良爲(缺失二字/别本作延)
(仰)生染迷俗沉溺塵昧不達上眞謂道盡此
决欲習性以靜之損(缺失一字/四字朱書)以寳之非
爲色欲(缺失/一字)多而患在難(缺失/一字)至於水
火之戒冰炭之喻朗然照豁敬承清規務損
之又損之(謂應是/以字)至於死灰也歎覺悟之
不早恨知機之將晚用火之言其㫖頗微思
之觸類良追愧悚
昔憑賴華氏每輒奬勸願其有成得見陶冶
而躭味華競蹈道不篤恒欲與共清閑使意
盡言苦而已趣向不同宻言難遇然喁喁之
懷要欲獻其丹款矣不審故可復有冀不(此/二)
(書長史答先因通華僑意似酬前/書而又言用火之言此授今闕)
　右二條厶書
茅小君去五月中失日有言云華僑漏泄天
文妄說虚無乃今華家父子被考於水官
華僑之失道由華騎之佞亂破壞其志念華
團華西姑者三官因之以試觀試遂不過僑
於是得有死罪故名簡早削奪尋輸頭皮於
水官也可宻尋彼家有此人名不是誰者(此/前)
(並是酬問華氏事不/知是子年丑年耳)
許朝者暴殺新野郡功曹張焕之又枉煞求
龍馬此人皆看尋際會比告訴水官水官逼
許斗使還其丘墳伺察家門當衰之子欲以
塞對解逼示彼訟者耳是斗亡月亡日其應
至矣君自受命當能治滅萬鬼羅制千神且
欲視君之用手耳欲令無他者宜以此日諧
斗墓叱攝焕等制敕左官使更求考代震滅
爭源也可勿宣此當言我假威於君矣不知
君宜徃試攝滅之耳滅鬼之迹事中蹔應爾
六月十六日夜小君授書此(此令楊君爲長/史家攝遏冢訟)
(也許朝先爲南陽郡故得殺新野人而此三/人事不出周魴誥先生中當是四十三條限)
(也斗爲仙品而猶被水官之逼者/是喪服中殃氣尚相關涉故也)紙三百(酬/鬼)
(帥王延近報録書/以杵宗會有功)油三斗(酬鬼帥傅晃近與/功曹使者令勢盛)
(照鬼形使/不得暴)青絹三十尺(酬鬼帥范疆近執裁/百惡滅訟散禍有功)
銀叉三枚(酬鬼帥梁衛近防護疾者招/魂安神使冢訟不行有殊功)
　右四條詭以六月十三日小茅君假作玉
　斧之形
以夢告於虎牙使令夫婦明輸此四種詭以
酬四帥之禽鬼者何以不復憶此可餘問(餘/問)
(謂令與同勿忩忩耳非使此四鬼帥本亦道/家之祭酒也得下解法受書爲鬼帥耳)
既有酬詭後長爲己用心也所以夢假於玉
斧之形者虎牙魂魄未得通接仙眞故也玉
斧清淨藻潔久齋濯魄心近於仙故假象以
通夢也通夢而猶不悟可謂信之不篤或悟
而忘其詭可謂篤而不思
夫詭誓者悉皆受命宻交愼不可令人知外
書云我聞有命不可以示人乎(毛詩楊之水/篇云我聞有)
(命不可以告/人當謂此也)
　六月三十日夜小君授書宻宻示之
眞司科云有用力於百鬼騁帥御於天威者
宜須此詭地下主者解下道之文官地下鬼
帥解下道之武官文解一百四十年一進武
解二百八十年一進武解一解之下者也夫
心動於事慾兼味於清正華目以隨世而畏
死以希仙者皆多作武解也(此武解之目世/中諸人多有相)
類宜服五飲丸去水注之氣可急合不但治
疾而已亦以住白而有氣色也
　六月二十三日夜南嶽夫人告(長史素患/談飲比來)
　(疾動故有此告五飲/丸即是世中者耳)
精合五飲丸當大得力且可自靜息乎(范安/遠所)
(言)語許長史無所憂不煩此詭可還之(右保/命君)
(語許侯勿憂嗣/伯之詭且還之)
　右右英夫人語
小君曰我二人吏兵恐宜詭謝獻以體上之
宻寳不爾小子後不肯復爲爾用力也許厚
之徒也許𤜤子所賴在其弟許牙所賴在其
父佳事不可忘也惡事不可忘也又爲寳宻
關達機宻銀亦爲次寳也其今多情彌精耳
後勿復數爾勞損其神
　右小茅君㖟所言
許賤者戴石子之女也爲讎家薛世等所殺
又世殺賤抱小兒阿寧賤今在水官與兒相
隨骸骨流漂亦訟在三官求對考今生人也
寧見殺時頭先患瘡瘡流面目(檢譜不見載/賤當是婦人)
(不顯/名也)
　七月二日夜小君授書
其夕長史亦得(此夢字也眞/書多如此)
死生之機得失之會蓋更切耳何不遠存玄
味躭虚摽流乎求之近應應愈賒也此亦入
失之路耳想體尚高韻不細求之於毫末矣
　七月二十六日夜紫微夫人授作令與許
　長史(右從小茅君來/凡十八條楊書)
　七月二十七日禺中許主簿華侯當入靜
　中爾時無復所有爲防未然耳
近不得以疾篤告者我愼法之故且世人知
未病之困必泄三官之禁則累加漏身增瘵
絶疾今何乃用憂之甚耶名身誰親蓋宜思
之
縱令以小代大如父何如大小俱來於母何
如衰自己身訟自家人耳三宫自有成事憂
惋亦無所解自非齊達於内外者將不得不
懼悸
今月六日是赤孫絶日先處事耳今雖停放
無所復畏然四帥逆已關之於都禁至日爲
能遣尸殺使者看望之雖弗復慮矣至日父
母將入靜中靜中疾發亦無苦也我其日亦
當視汝
　右三事小茅君說(右三條/厶書)
八月六日父母將赤子入靜燒香北向陳乞
於二君爾時自當有所見所見萬無所苦也
其日中時當有前日碧衣介華袴人來在靜
前立徘徊者小君也可就請乞也
八月六日中當有一人著平上幘多髭鬚長
長爾著紫皮袴褶將黄娥來此人是鬼帥王
延也延自爲人作益爲將娥見人耳娥其日
或當被縛華書吏其日當内井上助主人耳
日中當來須臾去也故宜力上風注冢訟章
於却氣毒之來徃也三過如此考者匿矣夫
散翳布考皆因人之不陳疾者懼焉則精胎
内戰是故疚痾流發非唯一身而已今所以
令上章者亦以遏虎牙之盈縮耳
　范中侯所道如此(范中侯名邈即/是撰南眞傳者)
許厚當謝詭南眞夫人吏兵告大章如此
　右小君
以小代大復請何爲當啓太上停之何如
　右小君
牙亦爾耶勿忩忩演小子耳許牙何豫乎焉
敢復相追爾娥與厚有水火之書吾近承南
眞命推縛盡執也小鬼頭不制服豈足憂亦
許長史用心之所剋也
　右小君
許厚自是其丈人所責責亦至也責不以家
事徃來之賔經意意亦當得之也云何每爾
此自家長之教忌不豫我也重謝斗當必釋
耳范帥頃者以其不詭乃欲不復豫事我不
聽之今無爲也詭當一須疾愈送斗恒渴而
飲不可飲食多困故而不可食子婦不經心
亦不可不令知死丈人之責耶故宜以家事
爲勤爲爾不已或能致之於丈人宇下受教
耶
　八月二日夜小君授書此使示斧(右十條/楊書)
許長史所使人盜他家狗六頭於長史竈下
蒸煑共食之長史何以不檢校使臭腥之氣
薰染肴飯既食而步上道亦已犯眞人之星
也
有一白犬俗家以許禱土地鬼神云何令人
盜烹之土地神言許長史教之使爾不言小
人盜自爾也宻尋之爾在宇下而不覺恐方
有此此亦足以爲一病宜愼
　八月六日夜茅小君授以與許長史
亦宜有辭詣南嶽夫人乞疾病得愈之意又
宜辭詣保命定録二君辭㫖當令如南嶽夫
人疾者自當告乞於玄師不爾不差
易遷昨來道此(此二字/題紙背)
　右四條楊書
男生許玉斧辭玉斧以尸濁肉人受聖愍濟
拔每賜敕誡實恩隆子孫常仰銜靈澤永賴
天廕玉斧以駑鈍頑下質性難訓雖夙夜自
厲患於愆失此夕夢悟尋思此意皆玉斧罪
責慙懼屏營無地自厝靈道高虚肉人未達
眞法唯執心守敬脩行寳祕而已或恐靈㫖
高遠誡喻幾微玉斧頑闇不能該悟如此之
罪日月臻積違法犯誡亦當千萬神母仁宥
輒復原赦故今日憂惶深重肝膽破碎唯
(謂應作/折字)骨思愆無補徃過連陳啓煩多希請
非所兼以愧怖玉斧歸誠乞誓以今日更始
當洗濯心誠盟於天地靜守形骸軌承訓誨
乞原父穆兄虎牙小大罪考玉斧不修乞身
自受責原赦大小若神母遂見哀愍許玉斧
思愆補過舉家端等受恩是永睹三光受命
更生謹辭(此與是虎牙病時掾與/南眞辭也掾自書本)虎牙愼不
可復履淹及見人之新淹者三元驚喪多喜
殺人
　八月二十四日南眞告
學道者常不能愼事尚自致百痾歸咎於神
靈當風卧濕反責他於失覆皆癡人也安可
以告玄妙哉
　保命告牙(右二條/有掾書)
須臾自吟曰朝華焕晨井九蓋傾青雲前此
珪璋庸不識萬流椿解落儵欻頃寅客何必
人(或云是誡/誡則能改)
右英晩而言曰見形之子守分業於儒墨栖
沈之客步玄辭而詠虚彼人自可晩曉耳
許伯兄弟復有心乎恐皮耳試復一悟忌其
微路耳
　九月十八日茅保命告
可成與不極此舉
　定録君說此
違内負心三魂失眞眞既錯散魄乘其間夫
爲道者當使内外鏡徹宫商相應靈感於中
神降於外信不虚也映昔亦如此諸人陶其
心今已消也夫須人陶而改者故下通耳所
以懃懃期不令在此近亦粗具(右小/君言)世事非
所期時運何足聞有道自當見中路莫不煩
吾欲因楊問便自知乃作此(右清/靈)有間於邪
而邪炁爲之踴也非病也右安九華語念不
宜多多則正散正散而求不病猶開門以捍
猛敵(右紫/微語)治自當差無苦保命君言
何以至喪家保命君言
欲服符飲水使即愈不欲者當與
　定録君語
尋自差保命君語
多有所道甚云云覲當乙二第七無慮也(此/一)
(行楊君與長/史書語耳)戲言獪耳許長史勿笑此落廓
不束高下失常定之勿疑若不加意勿單用
此愼示人愼示人
　一句保命告長史(又十四/條厶書)
衰年體羸多爲風寒所乘當深頤養晏此無
事上味玄元栖守絳津體寂至達心研内觀
屏彼萬累蕩濯他念乃始近其門户耳若憂
累多端人事未省雖復憩靈空洞存心淡泊
纏綿亦弗能達也漁陽田豫曰人以老馳車
輪者譬猶鐘鳴漏盡而夜行不休是罪人也
以此喻老嗜好行來屑屑與年少爲黨耳若
今能誓不復行者則立愈矣如其不爾則疹
與年階可與心共議耶(田豫字國讓漁陽雍/奴人有幹略爲并州)
(刺史遷衛尉年老求遜位與司馬宣王書曰/年過七十而以居位譬猶鐘鳴漏盡而夜行)
(不休是罪人也年八十二亡/引此語以動長史令去官也)
藥四丸日服一
行來宜詳前後已累言之矣
　右三條楊書
夢惡者明旦當啓太上一以正魂魄二以所
除不祥
奉道之家當精治靜舍
　右二條厶
禮年七十懸車懸車者以年薄虞淵如日之
仄體氣就損神候方落不可復勞形軀於風
塵役方寸於外物矣許長史既至此時始可
隱逸耶還親華陽之館修乎黄老之業北河
之命方旌遷擢之華亦顯豈不快哉今此疾
方愈也不足憂也雖爾愼接於紛紛之務經
緯人事之寒熱矣於今乃未可動脚動脚人
當言爾畏鬼(北河之命即易遷所聞竇/氏之言似有所疑者也)此年
六月憂長史不佳非重疾也今年許家鬼注
小起雖爾無可苦保命及范中候已爲申陳
之右帥晨許肇亦深以爲意無所憂也去留
之會死生之事三官祕禁不宜外示今所以
道此者蓋以(謂應作/彼字)人已聞至道於胷心
也且可官身未宜去位可去可罷方更相示
也
　右夜荀中侯言此故書以示
人家有疾病死喪衰厄光怪夢悟錢財滅耗
可以禳厭唯應分解冢訟墓注爲急不能解
釋禍方未已
　右保命答許長史

眞誥卷之七





　
眞誥卷之八安八
　　　　(金闕右卿司命蓬萊都水監梁國/師貞白眞人華陽隱居陶弘景造)
甄命授第四
遊精罔象誠不可信然多勞多事多念多端
所以損神喪眞擾競三關遂當以此害明德
也故令許君之徒含景内魄若抑四者研虚
注靈則仙可冀
　定録告
除治爾床席左右令潔靜理護衣被者使有
常人常燒香使泠然不雜也南嶽上眞當數
看出内便料理起居可使草及木瓜耳手自
先有風患是以今風氣之本至耳多云針灸
佳益使人無憂(此易遷令告長史也草及/木瓜當是理衣下人名也)可
迎黄民來出民奴既欲來又云其月末左右
當小小疾患迎來在此則疾患除也當部分
護靜屋以爲急并欲得一室可栖息處今年
欲取草當爲民奴留之草今年自有本命厄
非欲取也令其乞符自保而帶之
卧床後孤有懸風可安北面下一(謂應作/障字)
亦可以床著近北壁下勿使虚懸晨夕當心
存拜靜心存行道也(身既有疾不能拜/起故令心存不替)斧有
霍亂疾勿使冷食此兒常不大宜住此今自
無他耳
　右易遷一夕再來四更中
獨來道此先初來又與保命俱(此似在縣下/所授令掾還)
(山使黄民歸家也易遷即掾母亡後得/入易遷宫因呼爲號前所呼亦皆是也)
斧學道如穿井井愈深而去土愈難運出自
當披其心正其行乃得見泉源耳有人說中
候言如此可令知之(李中候名遵即/撰茅三君傳者)人學道
譬如萬里行比造所在寒暑善惡草木水土
無不經見也亦試在其中也頃數聞人道此
始乃悟之耳彼君念想殊多(謂應作/詎字)能成
遠志不平昔時常多所恨始悟人難作而善
不可失云學道者除禍責此審爾當懃
　右易遷夫人所道
山嶽氣擾則强禽號於林川瀆結滯則龍虬
慘於澤此自然象也故豪盛微覺將類獸告
其駭浪玄數纖兆而號咷徵乎治亂矣斯蓋
山川之盈縮非人事之吉凶若墳附丘山誠
與汧岫等波苟趣舍理乖則吹萬之用不同
也非靜順無以要謙非虚栖無以㝠會是故
死生之幾吉人不復豫苟思之無邪不爲禍
害
　五月十四日右英夫人答(後人黵作/謝安字孔)
　(氏孔默也云似是孔嚴兄弟長史父先爲/嚴從兄坦前鋒都督是討沈充時既有因)
　(縁故得/此也)
　虎頃大號墓下事
自未得和神靜形俯頤幽精者疾源或與年
而積耶若未能用交賒之途者將奚促促於
藥
　定録仙人答孔求乞藥方
想早葬兄今注煙速消雖不辦妨於生者要
欲得柩物時寧三泉使凶氣泯靜也
小兒疾方行當示
　五月十七日夜保命仙君所言答(一字/被剪)
　(除疑猶/是孔字)所問疾患者(右從禮年來凡十/九條並有掾書)
遵懃心香火有情向藥故有言消磨之愈疾
謂其將聞斯而請命耶(仙眞並呼藥爲消摩/故稱消摩經也誦之)
(亦能消/疾也)
應南趍而北騁既心口違矣夫捐薺以茹荼
哂九成而悦北鄙者(捐薺至此亦是/抱朴博喻中語)我知其
無識和音之聽鑒也當永爲吉人爰及母奴
然所起是學而不思浚井不渫蓋肉人之小
疪耳無乃此也今事結水禁猶有可申若許
長史能於靜中苦救之者則一門全矣亦是
師主祭酒之宜請而爲德惠乎
五月二十日夜右英作與長史(劉遵祖善譚/說殷浩向庾)
(亮稱之後一會談論殊不合遂/名之爲羊叔子鶴於是失名)劉遵心故爲
修耳何不令其母服大遠志丸
　七月七日夜紫微夫人告
即啓可得䟽方不良久答言世間自有可尋
索宻用保命君問紫微曰此方用牛黄銀屑
者非若是者小爲難合(此即今大鎮心丸也/先以水銀摩銀屑使)
(消故爲/難合)
紫微答但頷頭(右三條/楊書)陸納兄弟清眞淳一
有姜伯子之風知欲有遠志欣然其祖父有
隂德當慶流七世知陸苟子自誓乞苦齋一
年欲受經(此二字後人/儳益非眞)更量之劉遵乃
有好心早自知
　保命答許長史(陸納兄名始並有德行祖/名英仕吴丹陽郡太守苟)
　(子當是人小名不詳是誰納/爲尚書令太元二十年亡)
虞昭爲其(此二字後人黵易作/先人字本猶可識)事文書
牽連身被攝繫方未已殆欲無理賴其在世
粗有功德且其家福德强章聞累疊皆被上
御事已散尋蒙追遣之其病雖篤無所憂許
侯爲之甚至宻相示
　保命答許長史
庾道季身處陽官貴勢不能順天用法憒憒
慢信心形不同自少及長善功無一積惡不
改其罪目已定今臨命方欲修德以自濟免
徒費千金之用不亦晩乎
　保命答許長史(庾龢字道季亮第二子也/幼有才辭文義升平中爲)
　(丹陽尹表除諸侯六十餘事太和初爲領/軍如此行迹不似爲惡恐是聞戒修善故)
　(得申/遂)
郗回父無辜戮人數百口取其財寳殃考深
重(謂應作/怨字)主恒訟訴天曹早已申對回法
應滅門但其修德既重一身免脫子孫豈得
全耶回當保其天年但仙道之事去之遠矣
太元眞人答許長史(郗回父鑒清儉有志行/不應殺掠如此或是初)
(過江時擺併所致不爾則在京時殺賊有濫/也鑒年七十餘乃終即得爲酆宫職右從陸)
(納來四條/有甲手寫)平凝夷質淵通妙靈神造重絶栖
眞攝生太玄植簡太素刊名金庭内曜玉華
外瑩朱軒四駕嘯命衆精騁龍玄州飛雲浮
㝠必能上友逸臺之公下監御于太清矣
　八月十七日夜紫微王夫人授令因許長
　史示郗
希遐遠曜㝠響凝玄蕭浪上韻躭夢遯眞仰
飛霄霧俯散靈根飛步四覺内觀七縁者則
必有丹書秀簡帝房之録玄聲八振栖身五
嶽於是灌胎朝元吐納六液從容三道誨此
景福上可以策軒空洞下可以反華變黑矣
若形羈榮羅鼓輪華園乘波適物鳴簪風塵
外有謀道之名内有百憂來臻者適足勞天
年以騁思終歸骸於三官耳齋之不專徒悟
而無益可謂意不盡言乎
蓋行眞炁當吐三納四乘七吞九今吸之不
足躡之失序神漏泝源精亡胎擾雖休糧日
挹而莫知道與年喪矣欲階此渡也其未接
乎夫索長生者多津尋靈塗者千百何必用
氷爐以盛火趣償責於三官耶
　右中君言因許長史示郗
紫微夫人云郗若得道乃當爲太清監也若
能聞要道而勤者當至此格若不專篤而守
迷行外舍道法者則都失也(紫微前語與太/元殊乖而如此)
(所云當是迷不能勤乎要/道司命顯其終迹故也)情不餘念者道乃
來耳郗回猶未足以論至道耶(小/君)郗綜婦丁
淑英者有救窮之隂德又遇趙阜之厄而不
言内慈自中玄感皇人故令福逮於回使好
仙也綜墓在東平淑英今爲朱陵嬪數遊三
上司命亦令聽政焉(此二人當是回之/曾祖也外書不顯)郗瞿
與薛春華至垂心於門宗初不以生人爲事
然訟者多但不能咸制之耳每見諫考訴者
甚懃至也時節宜祠之耶此二人郗家之福
鬼(外書亦無此二/人不知是何親)郗雄與閻屈女不相當負
石之役于今未了喜擊犯門宗心常殺絶此
二人是郗家之禍鬼郗(黵除此名/不可識)與殷武
姬被考以燒殺朱奢李賤以致灾也其無後
亦求代逮又與高豐相扇甚助馬頭之訟石
公未便可得佳恐不止耳亦何趣欺其婦耶
省來懃懃試爲掩正之亦無此諸人
　右保命答許長史
小君說言郗鑒今在三官爲劉季姜所訟爭
三德事周馬頭在水官訟其壻引理甚苦郗
朗伊香之二人今爲牙女子竒求此
　范帥昨受江羅辭
郗相今爲大曹吏所逮其婦形嬰桃受事未
了方索代人於此家此自是旁聽小君之
言語耳不令書之爲自疏識以示耳(此二十/二字是)
(楊君自記/與長史)高齡反化晚而祭酒弱道氣不交
靈助無主是以羣邪纏玄急行其禍奚不宗
生生乎於我助之有縁其婦言亦急家事當
須了之非他得豫
今六天之横縱而太平之微薄靈不足以助
順適足以招羣奸所以神光披越而邪乘正
任矣高齡之無德久矣鬼訟之紛錯積矣許
長史(黄氏黵/作掾字)
將欲理之耶若翻然奉張諱道者我當與其
一符使服之如此必愈而(此豁/字也)矣不然徃
詣水官所謂嗚呼哀哉(張諱即天師名也/楊不欲顯䟽也)邪
氣入體鬼填胷次其將迴惑於邪正必不能
奉正一於平氣耶如此吾治疾之方殆不可
得(正一平氣即天/師祭酒之化也)
彼徃其子亦去何一身之永逝乎
　八月十九日夜保命君宻語許長史
冢訟尤甚恐亦未已齡曾鑿敗古人碑銘之
文以自顯焉隂賊於鬼神(謂應作/蔽字)善以自
摽訴者誠多事以此爲首先
八月二十四日夜保命告欲取謝奉補期門
郎而今已有兼人北帝故權停之耳近差王
允之兼行得代奉若服术酒可未便恭命也
高耆亦可服术其家冢訟亦爲紛紛术遏鬼
炁故必無他耳范中候言此(謝奉字弘道會/稽人仕至吴郡)
(丹陽尹吏部尚書王允之敦同堂弟王舒子/有智幹爲河南中郎將江州遷衛將軍會稽)
(封番禺侯年四十亡謚中侯高耆即謂齡也/期門郎酆都中官而記中不見此職惟有脩)
(門/耳)從平凝來凡十四條有掾寫
夫觀物適任内順明靈託性命於高眞委形
氣於神攝者亦剋疆以永遐迴秋齡以保眞
今德匠既凝神杖信澄心宻靜圓順廣敬固
天祐焉然胤嗣不多或時彫落將猶靈關失
緯潜機未鎮耳當今五氣滋曜常朗文昌之
房三星結華每焕璇衡之内是以玄潤胎萌
遂其流根矣
我案九合内志文曰竹者爲北機上精受氣
於玄軒之宿也所以圓虚内鮮重隂含素亦
皆植根敷實結繁衆多矣公試可種竹於内
北宇之外使美者游其下焉爾乃天感機神
大致繼嗣孕既保全誕亦壽考微著之興常
守利貞此玄人之祕規行之者甚驗
六月二十三日中侯夫人告公(孝武壬戌生/此應是辛酉)
(年而後又云上相座動後以臨/登極乃是後午未年此爲大懸)靈草廕玄方
仰感旋曜精(似草竹言邊應詵詵字即/毛詩螽斯羽詵詵兮宜爾)
(子孫之/義也)
繁茂萌重德必克昌
　紫微夫人作
福和者當有二子盛德命世(福和似是李夫/人賤時小名也)
(今晋書名俊容二子/即孝武并弟道子也)
　同夜中侯告(右三條楊/書又掾寫)
德匠既凝玄範自天安危之事未宜問也公
傾注甚至所以未相酬者豫事難論耳頃天
氣激逸隂景屢變太白解體於二辰之中愆
勃於紫房之下王者惡焉天子有憂上相座
動今聊作讖宻以相示(有此及讖有掾寫在/掾自記修事後共紙)
(尋眞綜迴文令難解耳今拘連相取又别䟽/出之其授之時維當道其辭楊君後自更錯)
(義皆是說晋代之/事並有明徵也)
　　　相欺豈妙道要吾知之天祕能
　　　有術金之萬尋師疾逆除惡子
　　　自之制夷遂平世天命乘驅寳
　　　竒龍者□可悲眞間世復思宜
　　　神熙逆歷有數在兹基無不無
　　　兵隆誰定帝紜室來之皇愼地
　　　先卒兒必虧金紛異五亂德天
　　　火數失期座當變見遠凶匠制
　　　規三由匠足不慮憂危撥保封
　　　寸莫其測源劉知向有明施者
　　　三五瑞天之代隆换迭相運推
　　　精氣神妙二參儀愼凡傳人賢
精氣神妙參二儀愼傳凡人賢者施封天制
地無不宜子能寳祕天知之吾道要妙豈相
期自有竒神先兵規火寸三五天瑞之隆代
迭换運相推明匠保德愼無思驅惡除逆疾
尋思萬金之術龍之熙隆數卒三失由兒莫
測其源劉向知有凶撥亂皇復基乘天命世
遂平夷制逆者誰必定期匠不足慮憂遠危
五世之間眞可悲□歷有數帝座虧當見變
異紛紛來金室在兹枕麝香一具於頸間辟
水注之來絶惡夢矣常存三關佳也
　右英告公(凡云公者皆簡/文帝爲相主時也)
　右一條楊書(五字/朱書)
太元眞人告許長史此後非眞說
我嘗見南陽樂子長淳朴之人不師不受順
天任命亦不知修生之方行不犯惡德合自
然雖不得延年度世死登福堂練神受氣名
賔帝録遂得補修門郎位亞仙次縁天資有
分亦由先世積德流慶所陶若使其粗知有
攝生之理兼得太上一言之訣如此求道無
住不舉矣夫人所以不盡年壽中多夭遏涉
世者或遭刀兵之難致榮禄不終祚胤不長
志道之人雖有一生之心鑽求匪懈徒復遭
遇眞文躭玄精微慕尚者衆得升騰者稀經
非不妙靈豈無感愚愚相隨安知修眞之本
營神養性鎮守之法世人積小以來形中傷
犯者多帝一不治百神驚散考試萬端所謂
荒城之内荆棘生焉無妙術以自導修道以
求仙貪榮慕貴多垂成而敗皆由喪眞犯氣
愚瞽罔昧豈識此機耶致奪年滅筭萬事不
成以此求生去生遠矣虚自苦耳太上有玄
機之道焕落七神枕中之要此道微乎妙哉
初不傳於下挺愚俗之人有此道者帝一治
於玄宫萬神守備與天同心案訣謹而修之
登山越海萬試不干修仙升度所欲從心斯
豈虚言耶卿父子玄機邈世理妙接眞故可
榮神之仙才而爲衆眞所稱非吾獨所稱舉
故當與卿同編仙録無復理外之嫌亦已諮
啓卿故令知乃心
受用金龍玉魚此不可闕所以爾者諧太上
前昭靈亦當粗具近所寫神虎符意嫌不精
可更書爲善卿前所道相王事頃面郗回亦
知有好心但所得少耳自當保其天年也
見謝所作傳未易功乃能序述聖迹賞解作
竒此是天發其心昨亦已見司命君大以爲
佳㝠中自當報之有縁其子孫若知醮靈岳
祈天眞降應必也豈虚言哉謝家一門唐承
之世繁林蔚然甚可欣也安石先對所鍾如
何具如近面不足宣
　眞人西城王君答許侯
右四條别一手書陸修靜後於東陽所得不
與諸迹同辭事僞陋不類眞㫖疑是後人所
作樂子長非受五符者唐承即列紀所云四
十六丁亥之期
眞誥卷之八
　
眞誥卷之九安九
　　　　(金闕右卿司命蓬萊都水監梁國/師貞白眞人華陽隱居陶弘景造)
恊昌期第一
經曰行事時北向執隱書而爲之者謂始學
眞妙未涉微遠不解星位之首向不識玄斗
之指建故當北向執書以漸求之耳若既解
書意識星轉之隨時自宜隨斗所指按而存
步如此則無有常向不爲皆向北也夫一切
北向自爲始學者耳恐此將可以意通觸類
不足復問邪(此答長史諮飛步經/中北向執書意也)
太上眞人步五星之道以致五星降室閉氣
上綱當先呼五星星夫人名字畢乃越綱蹈
星謂始上綱便頓住呼名字呼名字畢乃越
綱蹈星耳若每致星上得復重心呼所至星
處之名字益其佳也若其煩重難常但可案
舊而行耳昔鬱沙公北里子長陵老人皆案
此法而得升天不以煩難爲辭也所謂治生
者矣商販之汲汲豈憚險難哉所期唯錢貨
而已耳若使求道者常如賈販之用心亦有
何不得仙耶但惜初學者皆言專心盡懃至
而後漸懈縱有亦似車之將故而百節緩落
又似負重之牛造遠足蹇夫學者之所患而
爲得者之所笑皆如此輩事耳苟能心研内
鏡者是爲感發乎神將有靈人發子之蒙㩦
辰景之輿矣(此答諮步五星法也經圖唯言/隨綱徃還又有一法云越綱蹈)
(星今即是訣此事也/奬戒之言實爲切至)五星圖布常向南也以
太白位在西歲星位在東案而施之所以爾
者五星隱伏縱横無常不如北斗列象恒在
故一以定位於五方不得隨星之所在也(此/答)
(諮施安五星圖也經/中無㫖訣所以宜問)三八景二十四神以次
念之亦可一時頓存三八亦可平旦存上景
日中存中景夜半存下景在人意爲之也若
外身幽巖屏絶人事内念神關攝眞納氣將
可平旦頓存三八景二時又各重存一景益
當佳也但人間多事此煩難常行耳事不得
常爲益自薄西城王君桐栢上眞皆案此道
也案苞玄玉籙白簡青經云不存二十四神
不知三八景名字者不得爲太平民亦不得
爲後聖之臣(此答諮二十四神經中修存之/意亦是祕訣右此四訣事今有)
(長史所寫本不知此因楊諮何/眞若非東卿則紫微南眞也)
太上眞人撰所施行祕要(長史寫本有題如/此此猶是衆眞授)
(說經中所可修用還童反白諸要事/令長史施行之耳非成事一卷經也)
太素丹景經曰一面之上常欲得兩手摩拭
之使熱高下隨形皆使極匝令人面有光澤
皺班不生行之五年色如少女所謂山川通
氣常盈不没
先當摩切兩掌令熱然後以拭兩目畢又順
手摩髮(謂應作/如字)理櫛之狀兩臂亦更互以
手摩之使髮不白脉不浮外
　右一條出丹景經中卷(此經未出世/是下眞品目)
大洞眞經精景案摩篇曰卧起當平炁正坐
先叉兩手乃度以掩項後因仰面視上舉項
使項與兩手爭爲之三四止使人精和血通
風氣不入能久行之不死不病畢又屈動身
體申手四極反張側掣宣摇百關爲之各三
此當口訣(此運動應有次第法用故須/口訣益亦熊經鳥伸之術也)卧起
先以手巾若厚帛拭項中四面及耳後使圓
匝熱温温然也順髮摩項若理櫛之無數也
良久摩兩手以治面目乆行之使人目明而
邪氣不干形體不垢(此應作/膩字)生穢也都畢
乃咽液二十過以導内液
　右一條出大洞精景經上卷(亦未出世/非三品目)
消魔上靈經曰若體中不寧當反舌塞喉漱
漏咽液亦無數須臾不寧之痾自即除也當
時亦當覺體中寬軟也
　右一條出消魔上靈叙中(亦未出世非三/品目應是智惠)
　(七卷/中事)
　右前三條不顯誰之所授
消魔經上篇曰耳欲得數按抑其左右亦令
無數令人聦徹所謂營治城郭名書皇籍又
曰鼻亦欲得按其左右唯令數令人炁平所
謂灌溉中嶽名書帝籙
　右此二條法方丈臺昭靈李夫人出用(此/云)
　(消魔上篇亦/應同是前限)
太上籙渟發華經上案摩法常以生氣時咽
液二七過畢按體所痛處向王而祝曰左玄
右玄三神合眞左黄右黄六華相當風氣惡
疫伏匿四方玉液流澤上下宣通内遣水火
外辟不祥長生飛仙身常體强畢又咽液二
七過常如此則無疾又當急按所痛處二十
一過
　右一條滄浪雲林宫右英王夫人所出(録/渟)
　(經亦未岀世/非三品目)
丹字紫書三五順行經曰坐常欲閉目内視
存見五藏腸胃久行之自得分明了了也(此/經)
(中眞/品目)石景赤字經曰常能以手掩口鼻臨目
微炁久許時手中生液追以摩面目常行之
使人體香(此經非/三品目)
紫度炎光内視中方曰常欲閉目而卧安身
微氣使如卧狀今傍人不覺也乃内視遠聽
四方令我耳目注萬里之外久行之亦自見
萬里之外事精心爲之乃見百萬里之外事
也又耳中亦恒聞金玉之音絲竹之聲此妙
法也四方者緫其言耳當先起一方而内注
視聽初爲之實無彷彿久久誠自入妙(此經/下眞)
(品/目)
太上天關三經曰常欲以手按目近鼻之兩
眥閉炁爲之炁通輒止吐而復始恒行之眼
能洞觀(此經下眞品目云天/關三圖疑闕圖字)
　右四條玄師所敕用(玄師即南眞夫人/此四經并未出世)
清靈眞人說寳神經(長史寫本亦題如此此/指是前一事之目耳其)
(後并衆眞雜說標題有前後之異猶是眞誥/之例今人皆别呼寳神經寳神經豈得下教)
(耶此唯是/一片鈔耳)
夫注心道眞玄想靈人㝠㝠者亦具監其意
也若外難未披假詠兼存實復未能迴西榆
之年還發玄童矣苟躭玄篤也志之懃也縱
令牙彫面皺頂生素華者我道能變之爲嬰
在須臾之間耳但問志之何如爾老少之學
無所在也吾徃即其人也(說此諸事皆是/令告長史也)
求道要先令目清耳聦爲事主也且耳目是
尋眞之梯級綜靈之門户得失繫之而立存
亡須之而辦也今鈔徑相示可施用也(此謂/寳神)
(經中要徑之/事故云鈔徑)
道曰常以手按兩眉後小穴中三九過又以
手心及指摩兩目權上以手旋耳行三十過
摩唯令數無時節也畢輒以手逆乘額上三
九過從眉中始上行入髮際中口傍咽液多
少無數也如此常行目自清明一年可夜書
亦可於人中宻爲之勿語其狀
眉後小穴中爲上元六合之府主化生眼暉
和瑩精光長珠徹童保鍊目神是眞人坐起
之上道一名曰眞人常居内經眞諺曰子欲
夜書當修常居矣眞人所以能旁觀四達使
八霞照朗者寔常居之數明也
目下權上是决明保室歸嬰至道以手旋耳
行者採明映之術也旋於是理開血散皺兆
不生目華玄照和精神盈矣夫人之將老鮮
不先始於耳目也又老形之兆亦發始於目
際之左右也以手乘額上内存赤子日月雙
明上元歡喜三九始眉數畢乃止此謂手朝
三無固腦堅髮之道也頭四面以兩手乘之
順髮就結唯令多也於是頭血流散風濕不
凝
都畢以手按目四眥二九過覺令見光分明
是檢眼神之道久爲之得見百靈(凡修行此/道及卷中)
(諸雜事並甚有節度悉以别撰在/登眞隱訣中今不可備皆注釋)
懃而行之使手不離面乃佳以成眞人猶不
廢也欲行此道皆盟金爲誓金之多少在人
盡誠而設耳不徒爾苟行而已眞官曰欲聞
起居金爲盟書謂非其人而不傳授也此道
岀太上寳神經中此經初不下傳於世也當
來爲眞人者時有得者反白之要事盡於此
(盟信既定無科謂受/此宜用金鐶二雙)
紫微夫人喻書如左(紫微是承裴君說寳神/經畢仍復更接論寳神)
(事如此則裴所/說亦同此夕)
夜卧覺常更叩齒九通咽液九過畢以手按
鼻之邊左右上下數十過微呪曰太上四明
九門發精耳目玄徹通眞達靈天中玄臺流
炁調平驕女雲儀眼童英明華聦晃朗百度
眇清保和上元徘徊九城五藏植根耳目自
生天臺鬱素柱梁不傾七魄澡鍊三魂安寧
赤子携景輒與我并有敢掩我耳目太上當
摧以流鈴萬凶消滅所願必成日月守門心
藏五星眞皇所祝羣響敬聽
卧覺輒按祝如此勿失一卧也眞道雖成如
我輩故常行之也但不復卧自坐爲之耳此
太上寳神經中祝辭上道也令人耳目聦明
强識豁朗鼻中調平不垂津洟四響八徹面
有童顔制魂録魄却辟千魔七孔分流色如
素華眞人起居之妙道也所以名起居者常
行之故也畢又咽液九過摩拭面目令少熱
以爲常每欲數也興寧三年歲在乙丑六月
二十三日夜喻書此其夕先共道諸人多有
耳目不聦明者欲啓乞此法即夜有降者即
仍見喻也(此楊君自記也長史年出六十耳/目欲損故故諮請楊不欲指斥託)
(云諸/人耳)
又告云道士耳重者行黄赤炁失節度也不
可不愼(此蓋指戒/長史也)
　右一條清靈言
櫛頭理髮欲得多過通流血氣散風濕也數
易櫛更番用之也亦可不須解髮也
　右一條紫微夫人言
太極緑經曰理髮欲向王地既櫛髮之始而
微祝曰
泥丸玄華保精長存左爲隱月右爲日根六
合清鍊百神受恩祝畢咽液三過能常行之
髮不落而日生
常數易櫛櫛之取多而不使痛亦可令侍者
櫛取多也於是血液不滯髮根常堅
　右一條安九華所告令施用(此二條皆駐/白止落之事)
　(亦是令答/示長史也)
紫微夫人喻曰披華蓋之側延和天眞入山
澗之谷填天山之源則虚靈可見萬鬼滅身
所謂仰和天眞俯按山源也(華蓋一名/華庭也)
天眞是兩眉之間眉之角也山源是鼻下人
中之本側在鼻下小入谷中也華庭在兩眉
之下是徹視之津梁天眞是引靈之上房旦
中暮恒咽液三九過急以手三九隂按之以
爲常令致靈徹視杜遏萬邪之道也一日三
過行耳(紫微夫人言人有卒病垂死者世中/凡醫唯知針人中不知針山源谷中)
(此太謬也本注從此注/起是楊接長史書也)按而祝曰開通天庭
使我長生徹視萬里魂魄返嬰滅鬼却魔來
致千靈上升太上與日合并得補眞人列象
玄名楚莊公時(此即春秋時/楚莊王也)市長宋來子恒
洒掃一巿久時有一乞食公入巿經日乞恒
歌曰天庭發雙華山源彰隂邪清晨按天馬
來詣太眞家眞人無那隱又以滅百魔恒歌
此乞食
一巿人無解歌者獨來子忽悟疑是仙人然
故未解其歌耳乃遂師此乞食公棄官追逐
積十三年此公遂授以中仙之道來子今在
中嶽
乞食公者西嶽眞人馮延壽也周宣王時史
官也手爲天馬鼻下爲山源
　六月二十七夜喻書此(楊接書/訖此)
雲林王夫人曰仙眞之道以耳目爲主淫色
則目闇廣憂則耳閉此二病從中來而外奔
也非復有他矣今令人聦明益易耳但不爲
之者行之難欲得上通徹映旁觀鬼神當洗
心絶念放棄流淫所謂嚴其始矣夜卧先急
閉目東向以手大指後掌各左右按拭目就
耳門使兩掌俱交會於項中三九過存目中
當有紫青絳三色氣出目前此是内按三素
雲以灌合童子也隂祝曰眼童三雲兩目眞
君英明注精開通清神太玄雲儀靈驕翩翩
保利雙闕啓徹九門百節應響朝液泥丸身
升玉宫列爲上眞凡四十八字祝畢咽液五
十過畢乃開目以爲常坐起可行之不必夜
也要以生炁時一年許耳目便精明久爲之
徹視千里羅映神靈聽於絶響者也此亦眞
仙之高道不但明目開耳而已
夫欲學道者皆當不欲令人知見所聞每事
盡爾太上宫中歌曰手把八雲氣英明守二
童太眞握明鏡鑒合日月鋒雲儀佛高闕開
括泥丸宫萬響入百關驕女坐玄房愈行愈
鮮盛英靈自爾通
此歌正言耳目之經也我滄浪方丈仙人常
寳而爲也此道出太上四明玉經中傳行以
青金爲誓然後乃施行耳(右此並是右英夫/人受令告長史也)
(又用盟信兼有青帛令亦宜依准立格乃得/受傳耳謂青可二十尺金鐶二雙此四明玉)
(經三品/元目也)閉炁拜靜百鬼畏憚功曹可見與語
謂久行之耳
　七月二日南嶽夫人喻
燒香時勿反顧忤眞炁致邪應也
入靜户先前使人通達上聞
臨食上勿道死事洗澡時常存六丁令人所
向如願理髮欲向王地既櫛髮之初而微呪
曰泥丸玄華保精長存右爲隱月左爲日根
六合清鍊百神受恩祝畢咽液三過(此一條/猶是安)
(妃所說無異但不知何者前後/耳按以日月推此則是後也)
　右四條南嶽夫人喻
正一平經曰閉氣拜靜使百鬼畏憚功曹使
者龍虎君可見與語謂能精心久行之耳(泰/清)
(家有正一平炁今此悉載拜靜衆/事必應是泰清經恐脫炁字也)
又曰燒香時勿反顧反顧則忤眞炁使致邪
應也
又曰入靜户先前右足著前後進左足令與
右足齊畢乃趍行如故使人陳啓通達上聞
又曰臨食上勿道死事勿露食物來衆邪炁
又曰數澡洗每至甲子當沐不爾當以幾月
旦使人通靈浴不患數患人不能耳蕩鍊尸
臭而眞炁來入
　右玄師所敕使施用(右六條與前所說大/同小異者是受㫖是)
　(略記今更詳記寫此並/益後二條以示長史也)
　右十條並長史寫
服仙藥常向本命服畢勿道死喪凶事犯胎
傷神徒服無益
　東卿司命君(此一條本在受/明堂玄眞法後)
　右一條楊書
太上九變十化易新經曰若履淹穢及諸不
靜處當洗澡浴與解形以除之
其法用竹葉十兩桃皮削取白四兩以清水
一斛二斗於釜中煑之令一沸出適寒温以
浴形即萬淹消除也既以除淹又辟濕痺瘡
癢之疾且竹虚素而内白桃即却邪而折穢
故用此二物以消形中之滓濁也天人下遊
既反未曾不用此水以自蕩也至於世間符
水祝漱外舍之近術皆莫比於此方也若浴
者益佳但不用此水以沐耳鍊尸之素漿正
宜以浴耳眞竒祕也(下眞品目有九化十/變疑此目是例言也)
　紫微王夫人所敕用
　右一條長史寫
受洞訣施行太丹隱書存三元洞房者常月
月朝太素三元君以正月九日二月八日三
月七日四月六日五月五日六月四日七月
三日八月二日九月一日十月十日十一月
十一日十二月十二日夜於寢靜之室北向
六再拜訖稽首跪曰謹啓太上大道高虚玉
晨太素紫宫八靈三元君中央黄老無英白
元太帝五老高眞上仙太極皇精三皇君大
洞三景弟子某謹以吉日之夜天關九開之
間上聞太上玉皇眞君乞得長生世上壽無
億年時乘黄晨縁蓋龍轅上詣紫庭役使萬
神侍衛四明畢勿令人知也(此一條/掾寫)
　右四朝太素三元君法以吉日夜半時
太上大道玉晨君常以正月四日二月八日
三月十五日四月八日五月九日六月六日
七月七日八月八日九月九日十月五日十
一月三日十二月十二日登玉霄琳房四眄
天下有志節遠遊之心者子至其日平旦日
出時北向再拜亦可於靜中也自陳本懷所
願畢因咽液三十六過(長史/寫)
東海青童君常以丁卯日登方諸東華臺四
望子以此日常可向日再拜日出行之可因
此以服日精(又掾/寫)
　右紫虚元君所出(右此三事并上學隱朝/之法其經並不顯世故)
　(南眞出之亦是/令長史遵用也)
　右三條有長史掾共書同在一紙上
常以二月二日三月三日八月八日九月九
日十月十日夜於寢室存思洞中訣事而獨
處不眠者吉也其夕衛經玉童玉女將太極
典禁眞人來於空中而察子也是其夜常燒
香精苦有如所待者也坐卧存思或讀書念
眞在意爲之唯不可以其夕施他事非求道
之方耳若兼愼於其日益善匪唯守夜矣受
洞訣之始常當修此好以爲意也
數遇惡夢者一曰魄妖二曰心試三曰尸賊
厭消之方也若夢覺以左手躡人中二七過
琢齒二七遍徵祝曰大洞眞玄張鍊三魂第
一魂速守七魄第二魂速守泥丸第三魂受
心節度速啓太上三元君向遇不祥之夢是
七魄遊尸來恊萬邪之源急召桃康護命上
告帝君五老九眞皆守體門黄閣神師紫户
將軍把鉞摇鈴消滅惡津反凶成吉生死無
縁畢若又卧必獲吉應而造爲惡夢之氣則
受閉於三關之下也三年之後唯神感㫖應
乃有夢也夢皆如見將來之明審也略無復
惡占不祥之想矣(長史作惡字皆酉下心其/義與西下心亦同但謂西)
(方金炁之/心剛惡也)
若夜遇善夢吉應好夢而心中自以爲佳則
吉感也卧覺當摩目二七叩齒二七遍而微
呪曰太上高精三帝丹靈絳宫明徹吉感告
情三元柔魄天皇授經所向諧合飛仙上清
常與玉眞俱會紫庭畢此太洞祕訣以傳於
始涉津流者矣(右此三事亦是洞房太丹家/事眞經亦未顯世令世中經)
(乃粗有其事/皆增損不同)
　　右三條有長史寫


　　　　　　　　　　　此符摹長史畫
　


　　　　　　　　　　　　此符摹掾畫
　　　　已上符本朱畫
明堂内經開心辟符王君撰用開日旦向
王朱書再拜服之祝曰
五神開心徹聽絶音三魂攝精盡守丹心使
我勿五藏遠尋拜畢祝祝畢乃服服畢咽
液五過叩齒五通勿令人見(兩妄字謂/皆應作忘)若不
用開日以月旦月十五日二十七日一月三
服一年便驗祕術也(右符及此三條有長/史掾寫兩本掾朱書)
東卿司命曰先師王君昔見授太上明堂玄
眞上經清齋休糧存日月在口中晝存日夜
存月令大如環日赤色有紫光九芒月黄色
有白光十芒存咽服光芒之液常宻行之無
數若不修存之時令日月還住面明堂中日
居左月居右令二景與目童合炁相通也此
道以攝運生精理和魂神六丁奉侍天兵衛
護此上眞道也太上玄眞經先盟而後行行
之然後可聞玉佩金璫之道耳季偉昔長齋
三年始誠竭單思乃能得之於是神光映身
然後受書耳此玄眞之道要而不煩吾常寳
祕藏之囊肘故以相示有愼宻者也明堂玄
眞自有經經亦少耳大都口訣正如此而行
之偉昔亦不得經但按此而行始乃得經耳
爾欲得可就偉取玉佩隱書非偉所見耳
夜行及㝠卧心中恐者存日月還入明堂中
須臾百邪自滅山居恒爾此爲佳(右此是說/玄眞經存)
(之法其大經/在茅傳中)
　右三條楊書
太虚眞人南嶽赤君内法曰以月五目夜半
時存日象在心中日從口入也使照一心之
内與日共光相合會畢當覺心暖霞暉映驗
良久乃祝曰
大明育精内鍊丹心光暉合映神眞來尋畢
咽液九過到十五日二十五日二十九日復
作如上使人開眀聦察百關鮮徹面有玉光
體有金澤行之十五年太一遣寳車來迎上
登太霄行之務欲數不必此數日作也
　右一條出太上消魔經中(此經亦未出世/右一條長史寫)
東華眞人服日月之象上法
男服日象女服月象日一不廢使人聦明朗
徹五藏生華魂魄制鍊六府安和長生不死
之道(此兩字是摹/眞本朱書)
　右書日月象法亦可圓書日也(右一條/楊書)
　右此二法不審是何眞所受
漢孝明皇帝夢見神人身長丈六項生圓光
飛在殿前欣然悦之遍問朝𨑳通人傳毅對
曰臣聞天竺國有得道者號曰佛傳聞能飛
行身有白光殆其神乎帝乃悟即遣使者張
騫羽林郎秦景博士王遵等十四人之大月
氏國採寫佛經四十二章祕蘭臺石室第十
四即時起洛陽城西門外道北立佛寺又於
南宫清凉臺作佛形像及鬼子母圖帝感非
常先造壽陵亦於殿上作佛象是時國豐民
安遠夷慕化願爲臣妾佛像來中國始自明
帝時耳(此說粗與外書同而長安中似久已/有佛裴君即是其事且佛法乃與天)
(竺罽賔而月氏無有與此爲異今既欲說小/方諸奉佛故先宜叙此也按張騫非前漢者)
(或姓名同耳傅毅字仲武見漢書秦景王遵/等不顯此寺名白馬寺明帝乃葬顯節陵此)
(云壽陵者漢諸帝在位時皆預造壽陵猶今/世人作壽冢非陵名也外書記亦云遣侍中)
(張堪或云郎中張愔並徃天竺寫致經象并/沙門來至又恐今此說未必是眞受猶可楊)
(君䟽舊語耳但眞經誥/中自亟有論及佛事也)方諸正四方故謂之
方諸一面長一千三百里四面合五千二百
里上高九千丈有長明太山夜月高丘各周
迴四百里小小山川如此間耳但草木多茂
蔚而華實多蒨粲饒不死草甘泉水所在有
之飲食者不死青君宫在東華山上方二百
里中盡天仙上眞宫室也金玉瓊瑶雜爲楝
宇又有玄寒山山上别爲外宫宫室周二百
里中方諸東西面又各有小方諸去大方諸
三千里小方諸亦方面各三百里周迴一千
二百里亦各别有青君宫室又特多中仙人
及靈鳥靈獸輩大方諸對會稽之東南小看
去會稽岸七萬里東北看則有湯谷建木郷
又去方諸六萬里(方諸是乙地湯谷是甲地/則自寅至辰十萬里方五)
(隅七言之邪角十四萬/里故去會稽七萬里也)大方諸之西小方諸
上多有奉佛道者有浮圖以金玉鏤之或有
高百丈者數十(謂應作/層字)樓也其上人盡孝
順而不死是食不死草所致也皆服五星精
讀夏歸藏經用之以飛行(按夏曰連山殷曰/歸藏與此不同依)
(如三弟子雖奉佛道不作比丘/形服世人謂在眞菩薩家耳)大方諸之東
小方諸上多竒靈寳物有白玉酒金漿汧青
君畜積天寳之器物盡在於此亦多有仙人
食不死草飲此酒漿身作金玉色澤常多吹
九靈簫以自娱樂能吹簫者聞四十里簫有
三十孔竹長二三尺九簫同唱百獸抃儛鳳
凰數十來至和簫聲
大方諸宫青君常治處也其上人皆天眞高
仙太極公卿諸司命所在也有服日月芒法
雖已得道爲眞猶故服之(霍山赤城亦爲司/命之府唯太元眞)
(人南岳夫人在焉李仲甫在西方韓衆在南/方餘三十一司命皆在東華青童爲太司命)
(緫統故也楊君亦云東軫/執事不知當在第幾住耳)直存心中有象大
如錢在心中赤色又存日有九芒從心中上
出喉至齒間而(此字儳/非眞)徊還胃中如此良
久臨目(此字儳/非眞)見心胃中分明乃吐氣嗽
液三十九過止一日三爲之行之一年疾病
除五年身有光彩十八年必得道行日中無
影辟百鬼千惡災氣恒存日在心月在泥丸
中夜服月華如服目法存月十芒白色從腦
中下入喉芒亦不出齒間而迴入胃
　右此方諸眞人法出大智慧經上中篇常
　能用之保見太平(此即應是消魔智/慧七篇之限也)
　右南極夫人所告
行此日在心月在泥丸之道謂省易可得㫖
行無中廢絶者也除身三尸百疾千惡鍊魂
制魄之道也日月常照形中則鬼無藏形青
君今故行之吾則其人也今以告子子脫可
宻示有心者耳行此道亦不妨行寳書所服
日月法也兼行益善善也仙人一日一夕行
千事初不覺勞明懃道之至生不可失矣(寳/書)
(日月即謂紫/文所用者)
　右西城王君告(此並告楊君令/以示諸許也)
爲道當如射箭箭直徃不顧乃能得造堋的
操志入山唯徃勿疑乃獲至眞
玄清告(按南極西城玄清二高眞未當有餘/降受唯戒及詩各一條耳不審此當)
(是何時/所喻)
　右八條並楊書
行此四道按玉玄上法一年便驚視聽自可
懃之舉之無疑(中君此事失前紙/不知是何法也)
太極眞人云讀道德經五千文萬遍則雲駕
來迎萬遍畢未去者一月二讀之耳須雲駕
至而去
　右二條某書
山世遠受孟先生法暮卧先讀黄庭内景經
一過乃眠使人魂魄自制鍊恒行此二十一
年亦仙矣是爲合萬過夕得三四過乃佳北
嶽蔣夫人云讀此經亦使人無病是不死之
道也(此二十一年夕一過不得萬遍一恐應/爲七或爲八字不爾夕則二三過耳)
存五星當謹按八素以王星爲始存以生氣
時若不王星先岀者故宜不先存王也至於
視星入室任意耳唯以懃感爲上耳亦不必
須都見星然後速通也視之亦審耳清靈君
告存思要法當覺目睹五星於方面並乘芒
而下行我然後依王星下而存王星但吞咽
一芒畢又當鎮星下又存鎮星良久緫五星
各一芒使俱入口而咽之如鎮星星過數也
(此一事異法/經中無此說)
若頓存五星自當依常法不心存對星下也
(依此言則後/是單修法也)
　六月一日夜青靈眞人言(右四條楊書/青當爲清也)
日中五帝字曰日魂珠景昭韜緑映迴霞赤
童玄炎飈象凡十六字此是金闕聖君採服
飛根之道昔受之於太微天帝君一名赤丹
金精石景水母玉胞之經
　右英云珠圓會暉韜緑凝日霞焕明赤童
　秉靈玄炎散光飈象鬱清此日之勢也神
　之威也(此說按紫文日日魂/事義㫖不正可領)
　右二條厶書
扶晨始暉生紫雲映玄阿焕洞圓光蔚晃朗
濯耀羅眇眇靈景元森灑空清華九天館玉
賔金房煙霄歌
　右大洞眞經中篇今鈔數行(今洞經亦/有此四句)
外國呼日爲濯耀羅方諸眞人呼日爲圓羅
曜夢見此濯耀羅者日之應也紫雲中人者
胎宫神也玄眞之道矣日德廕澤長生之象
紫雲罔晨魂魄安也身康神寧從此始矣
　辭四通已呈意氣安和(此楊君自與/長史書語耳)
　右英疏大洞眞經言以釋夢濯耀羅之義
　也如别(此亦自語也長/史夢事不顯)
　右四條楊書


眞誥卷之九
眞誥卷之十安十
　　　　(金闕右卿司命蓬萊都水監梁國/師貞白眞人華陽隱居陶弘景造)
恊昌期第二
微誠因理感積精洞幽眞斐斐乘雲綵靈像
憑紫煙眇眇濯圓羅彷彿駕飛輪玄翰啓曚
昧顧景恩自新(長史既開啓告賦詩一篇本/注之此即酬釋夢之㫖也長)
(史自書凡眞書及古書作髣髴字皆作彷彿/字此則是髣髴也此字已下至也字並朱書)
范幼沖遼西人也受胎化易形今來在此恒
服三氣三氣之法存青炁白氣赤氣各如綎
從東方日下來直入口中挹之九十過自飽
便止爲之十年身中自有三色氣遂得神仙
此高元君太素内景法旦旦爲之臨目施行
視日益佳其法鮮而其事甚驗許侯可爲之
矣(范即是華陽中監/也事在第四卷)
　右一條楊書
東海東華玉妃渟文期授含眞臺女眞張微
子服霧之法常以平旦於寢靜之中坐卧任
己先閉目内視仿佛使如見五藏畢因口呼
出氣二十四過臨目爲之使目見五色之氣
相纏繞在面上鬱然因入口内此五色氣五
十過畢咽液六十過畢乃微呪曰太霞發暉
靈霧四遷結氣琬屈五色洞天神煙含啓金
石華眞藹鬱紫空鍊形保全出景藏幽五靈
化分合明扇虚時乘六雲和攝我身上升九
天畢又叩齒七通咽液七過乃開目事訖此
道神妙又神州玄都多有得此術者久行之
常乘雲霧而遊也
　右一條楊書又掾寫
守玄白之道常旦旦坐卧任意存泥丸中有
黑氣存心中有白氣存臍中有黄氣三氣俱
生如雲氣覆身因變成火火又繞身身通洞
徹内外如一旦行至向中乃止於是服氣一
百二十都畢道正如此使人長生不死辟却
萬害尤禁六畜肉五辛之味當别寢處靜思
尤忌房室房室即死
初存出氣如小豆漸大衝天三炁纏煙繞身
共同成一混忽生火在三煙之内又合景以
煉一身一身之裏五藏照徹此亦要道也
　右二條有掾寫并右三事在論華陽第四
　卷中今又重鈔可修事出此耳其本文猶
　在彼卷
太極眞人敕酆臺北帝(此三字被後/人黵不可復)
(識)官制神滅鬼靈符盛以重紫之囊
　　　　　　(此九字又被青黵刀不/可都識而非今所書字)衛符
有三天直使者二人凶鬼萬邪有干佩符者
即死(此下復有十字亦/被黵不可復識)男女各佩一已别題
之
小君今書此符相與佩之在玉馬經上一名
北帝書(七元符中有一符無題相傳言是此/符而玉馬經世未嘗見不敢爲定)
　　一雄黄　二雌黄　三鉛黄
右三黄華先投朱砂一熟研之於器中次投
雄黄熟研之次投雌黄熟研之次投鉛黄合
研之良久成也(以膠清/合研之)言一者以意爲之一
分之品量多少也(此是諭作三黄色以/畫符法眞符多用此)
　右三條楊書
合藥當令精不精者不自咎反責方之不驗
若是人可謂咎乎可使鈔方合耳
可用昌蒲五兩所以用十兩末知道門户之
人耳可用茱萸根皮二兩紫雲芝英三兩
　此用君口訣(此是論合初神丸事其方在/蘇傳中即周紫陽所撰故受)
　(此訣是告/長史也)
　右一條厶書
成治术一斛清水潔洗令盛訖乃細搗爲屑
以清水二斛合煑令爛以絹囊盛絞取汁置
銅器中湯上蒸之内白蜜一㪷大乾棗去核
熟細搗令皮肉和會取一㪷又内术蜜之中
絞令相得如餔狀日食如彈丸三四枚一時
百病除二時萬害不傷三時面有光澤四時
耳目聦眀三年顔如女子神仙不死
又法成术一斛水盛洗洗乃乾乾乃細搗爲
屑大棗四㪷去核乃搗令和合清酒五㪷會
於銅器中煎攪使成餌狀日服如李子三丸
百病不能傷而面如童子而耐寒凍
又法木散五斤伏苓煑三沸搗取散五斤右
二物合和更搗三千杵盛以宻器旦服五合
百灾百毒百疫不能犯面童而壯健久服能
飛越峰谷耳聦目明矣(此三方有掾寫似是/紫微夫人所授繼术)
(叙後/者)
鍊麻腴法清水三斛麻腴一斛薤白二斤合
三物會煎之以木蓋蓋上勿令腴煙散出取
一斛止内酒中服之亦可單服(此一方有長/史寫乃別出)
(四蘂丹方中而世之/方本又加葱白二斤)
太極眞人遺帶散白粉服一刀圭當暴心痛
如刺三日欲飲飲既足一斛氣乃絶絶即是
死也既斂失尸所在但餘衣在耳是爲白日
解帶之仙若知藥名者不復心痛但飲足一
斛仍絶也既絶已自覺所遺尸者在地也臨
時自有玉女玉童以青軿輿共來載之也欲
停者當心痛三日節與飲耳其方亦可舉家
用雲霞衣九兩是其首(此一條不知出何處/事即應是白翳散也)
(世未/見方)
　右一條厶書
齋者不宜雜不齋者而相混并未體正道後
宜改之
上道之高神虎經是也自非傳授者皆不得
令其見所寫之紙也此又一未體矣
南眞云寫神虎文不精則萬物不爲己用心
將徒勞耳得紙更留心謹寫燒香先者寫上
書當恒燒香文之左右亦初不能令專使煙
清恒也精誠務在匪懈求道唯取於不倦耳
此又近於替乎
夫得道者常恨於不早聞受失道者常恨於
不精懃何謂精耶專篤其事也何謂懃耶恭
繕其業也既加之以檢愼守之以取感者則
去眞近矣爾其營之勿忘也(此前五條並/似止告楊君)
受書則師乃耻之耶眞心既有不盡獲考者
非一人子徃師蘇林守一當先齋受戒能得
此度世幾未可量也
九華眞妃言守五㪷内一是眞一之上也皆
地眞人法也
上黨王眞京兆孟君司馬季主皆先按於此
道而始矣
魯女生邯鄲張君今皆在中嶽及華山正守
此一亦可得漸階上道而進復爲不難也五
斗内一涓子内法昔所授於峨嵋臺中本其
外守一玄一之屬莫有逮其蹤者也
小君言(五㪷眞一即今蘇傳中/分至日所存用者是也)
中君曰良懃不休吾當與其流珠眞此亦中
眞之上道也(流珠亦九官家事其經未出/世此前五條並似令告牙也)
又云性躁暴者一身之賊病求道之堅梯也
遂之者眞去改之者道來每事觸類皆當柔
遲而盡精潔之理如此幾乎道者也(此語似/令告掾)
小茅君云丹砂雄黄雌黄家家皆有之至於
無一人合藥者也皆如傳國璽印父傳子子
傳孫耳好道而不專疲志而不固華名鍾於
胷心榮味交於外視萬萬皆是也適足疲我
三官之司矣(此語似/命告牙)
可令許斧數沐浴濯其水疾之氣也消其積
考之瘕也亦致眞之階
　右紫陽眞人言
沐浴不數魄之性也違魄返眞是練其濁穢
自亡矣
　右紫微夫人言
上道法衣巾不假人不同器皿者車服床寢
不共之也所以遏穢垢之津路防其邪風之
徃來耳此甚易行而更以爲難所爲信道不
篤欲飛反沉者也心遘何必言哉其自當知
所爲此三條以令告長史
　右南岳夫人語(右十六條並楊/書又雜掾寫)
人卧床當令高高則地氣不及鬼吹不干鬼
炁之侵人常依地而逆上耳(高謂三尺/已上也)
人卧室宇當令潔盛盛則受靈氣不盛則受
故氣故氣之亂人室宇者所爲不成所作不
立一身亦爾當數洗沐澡潔不爾無冀(盛字/是淨)
(義中國本無淨字故作/盛也諸經中通如此)
勿道學道道學道鬼犯人亦不立使人病是
體未眞故(青童亦云一言一事泄減一筭如/此可不愼之此三條本在酆宫記)
(中楊書/又掾書)
大洞眞經高上内章遏邪大祝上法
曰每當經危險之路鬼廟之間意中諸有疑
難之處心將有微忌敕所經履者乃當先反
舌内向咽液三過畢以左手第二第三指躡
兩鼻孔下人中之本鼻中隔孔之内際也三
十六過即手急按勿舉指計數也鼻中隔之
際名曰山源山源者一名鬼井一名神池一
名邪根一名魂臺也躡畢因叩齒七通畢又
進手心以掩鼻於是臨目乃微祝曰朱鳥淩
天神威内張山源四鎮鬼井逃亡神池吐氣
邪根伏藏魂臺四明瓊房零琅玉眞巍峨坐
鎮明堂手暉紫霞頭建神光執詠洞經三十
九章中有辟邪龍虎截岳斬堽猛獸奔牛銜
刀吞鑲揭山攫天神雀毒龍六領吐火啖鬼
之王電猪雷父掣星流横梟磕駮灼逆風横
行天禽羅陳皆在我傍吐火萬丈以除不祥
羣精啓道封落山郷千神百靈併手叩顙澤
尉捧燈爲我燒香所在所經萬神奉迎畢又
叩齒三通乃開目除去左手
手按山源則鬼神閉門手薄神池則邪根散
分手臨魂臺則玉眞守關於是感激靈根天
獸來衛千精震伏莫干我炁此自然之理使
忽爾而然也
鼻下山源是一身之武津眞邪之通府不眞
者所以生邪氣爲眞者所以遏萬邪在我運
攝之耳故吉凶兆焉
眀堂中亦一身之文池死生之形宅存其神
可以眇乎内觀廢其道所以致乎朽爛故由
我御順其術而死生悔𠫤定焉
　右一條出大洞眞經高上首章(此一條不/審誰㖟有)
　(長史寫此經/亦未出世也)
夜行常當琢齒亦無正限數也煞鬼邪鬼常
畏琢齒聲是故不得犯人也若兼以漱液祝
說益善
世人有知酆都六天宫門名則百鬼不敢爲
害欲卧時常先向北祝之三過微其音也祝
曰吾是太上弟子下統六天六天之宫是吾
所部不但所部乃太上之所主吾知六天門
名是故長生敢有犯者太上斬汝形第一宫
名紂絶隂天宫以次東行第二宫名泰煞諒
事宗天宫第三宫名明晨耐犯武城天宫第
四宫名恬照罪炁天官第五宫名宗靈七非
天宫第六宫名敢司連宛屢天宫止乃琢齒
六下乃卧辟諸鬼邪之氣(如此凡三過也此/二法出酆都記今)
(鈔相/隨)
北帝煞鬼之法先叩齒三十六下乃祝曰天
蓬天蓬九元煞童五丁都司高刁北公七政
八靈太上浩凶長顱巨獸手把帝鐘素梟三
晨嚴駕夔龍威劒神王斬邪滅蹤紫氣乘天
丹霞赫衝吞魔食鬼横身飲風蒼舌緑齒四
目老翁天丁力士威南禦凶天騶激戾威北
銜鋒三十萬兵衛我九重辟尸千里去却不
祥敢有小鬼欲來見狀攫天大斧斬鬼五形
炎帝裂血北斗燃骨四明破骸天猷滅類神
刀一下萬鬼自潰
畢四言輒一琢齒以爲節也若㝠夜白日得
祝爲恒祝也鬼有三被此祝者眼精目爛而
身即死矣此上神祝皆斬鬼之司名北帝祕
其道若世人得此法恒能行之便不死之道
也男女大小皆可行之
此所謂北帝之神祝煞鬼之良法鬼三被此
法皆自死矣常亦畏聞此言矣因病行此立
愈叩齒當臨目存見五藏(此中一字楊本/穿壞不可識掾)
(亦仍/闕無)
具五神自然存也酆都中祕此祝法今宻及
之耳不可泄非有道者共祕之乎
　右五條楊書又掾寫楊書北帝祝是口㖟
　時書極多儳黵改易
風病之所生生於丘墳隂濕三泉壅滯是故
地官以水氣相激多作風痹風痹之重者舉
體不授輕者半身成失手足也若常夢在東
北及西北經接故居或見靈牀處所者正欲
與冢相接耳墓之東北爲徵絶命西北爲九
戹此皆冢訟之凶地若見亡者於其間益其
驗也
若每遇此夢者卧覺當正向上三琢齒而祝
之曰太元上玄九都紫天理魂護命高素眞
人我佩上法受教太玄長生久視神飛體仙
冢墓永安鬼訟塞姦魂魄和悦惡氣不煙遊
魅罔象敢干我神北帝呵制收氣入淵得籙
上皇謹奏玉晨如此者再祝祝又三叩齒則
不復夢冢墓及家死鬼也此北帝祕祝也有
心好事者皆可行之若經常得惡夢不祥者
皆可按此法於是鬼氣滅也邪鬼散形也(此/應)
(令以受長史也但許姓羽音今去東北徵/絶命是爲不同又九戹之名墓書無法)
手臂不授者沉風毒氣在脉中結附痺骨使
之然耳宜針灸針灸則愈又宜按北帝曲折
之祝若行之百過疾亦消除也先以一手徐
徐按摩臂良久畢乃臨目内視咽液三過叩
齒三通正心微祝曰太上四玄五華六庭三
魂七魄天關地精神符榮衛天胎上明四肢
百神九節萬靈受録玉晨刊書玉城玉女侍
身玉童護命永齊二景飛仙上清長與日月
年俱後傾超騰昇仙得整太平流風結痾注
鬼五飛魍魎冢氣隂氣相徊陵我四肢干我
盛衰太上天丁龍虎曜威斬鬼不祥風邪即
摧考注匿訟百毒隱非使我復常日月同暉
考注見犯北辰收摧如有干試干明上威畢
(此亦以告長史也長史極多惡夢恒有冢注/炁又患飲癖及兩手不理故每授諸法并針)
(灸在/後)若弟子有心者按摩疾處皆用此法但
不復令臨目内視咽液啄齒耳
昔唐覽者居林慮山中爲鬼所擊舉身不授
似如綿囊有道人教按摩此法皆即除也此
北帝曲折之法諸疾有曲折者用此法皆佳
不但風痺不授而已也(唐覽無别所出/不知何世人也)
酆都北帝有此數法亦參於高仙家用也又
有曲折經藏著西明公處(周文王爲酆/都西明公也)
鄭子眞則康成之孫也今在陽濯山昔初學
時正患兩脚不授積年其晚用針灸兼行曲
折祝法百日都除(鄭玄唯有一兒爲賊所害/有遺腹子名卜同耳既不)
(入山又復不病脚此子眞又非/谷口者進退乖異莫辯質據)唐覽今在華
山得虹丹法合服得不死(前來至此並/應是保命告)十三
過針三過灸無不愈左手勝右手也少陽左
肘手脉内纏故宜十三過針乃得理内脉入
少陽也灸氣得温浮上臂血得風痺故宜三
過灸乃得補定流津使筋屬不滯也灸手幽
關及風絃并五津凡三處急要也當待佳日
我自别相示也保不使爾失此手也
　右中候夫人言(手幽關風絃五津凡三處/偃側圖及諸灸經並無此)
　(穴/名)
夫風考之行也皆因衰氣之間隙耳體有虧
縮故病來侵之也若今差愈誠能省周旋之
役者必風痾除也今當爲攝制冢注之氣爾
既小佳亦可上冢訟章我當爲關奏之也於
是注氣絶矣
昔鄧雲山停當得道頓兩手不授吾使人語
之令灸風徊曲津兩處耳六七日間便得作
五禽按摩也若針力訖當語所灸處又心存
行道亦與身行之無異也昔趙公成兩脚曳
不能起旦夕常心存拜太上如此三十年太
上眞人賜公成流明檀桓散一劑即能起行
後遂得道今在鵠鳴山下夫存拜及心行道
之時皆燒香左右如欲行事狀也此謂内研
太玄心行靈業栖息三宫偃逸神府者矣
　右保命言(風徊曲津兩處灸經亦無此穴/冢訟章不見有眞本鄧雲山趙)
　(公成並無/别顯出也)
夜卧覺存日象在疾手中握之使日光赤芒
從臂中逆至肘腋間良久日芒忽變成火燒
臂使臂内外通匝洞徹良久畢乃隂祝曰
四明上元日月氣分流光焕曜灌液凝魂神
光散景蕩穢鍊煙洞徹風氣百邪燔然使得
長生四肢完全注害考鬼收付北辰畢存思
良久放身自忘
　右保命說此云案消魔上祕祝法(此經未/出世若)
　(猶是智慧七卷限者未/審小君亦安得見之)
　右八條並掾書寫
昨具以墓事請問荀侯荀侯云極隂積沍久
經墳瑩遂使地官激注冢靈沉滯風邪之興
恒繼此而作然衝氣欲散作考漸歇鎮塞之
宜未爲急也不如通婦墓之井以潤乎易遷
之塗救渴惠乎路人隂惠流於四衢植棠棣
於龍川散松楊以固標此其所利耶(荀侯即/應是荀)
　(中侯也此即長/史婦亡後所告)范幼沖漢時尚書郎(缺失/一字)
　解地理乃以冢宅爲意魏末得來在此童初
　中其言云我今墓有青龍秉氣上玄辟非玄
　武延軀虎嘯八垂殆神仙之丘窟鍊形之所
　歸乃上吉冢也其言如此(此猶是前所服三/氣之范監也四靈)
　(雖同墓法而形相莫辯又以/朱鳥爲上玄亦所未詳也)積善憩德慈心
　在物兼修長存之方洞守形中之寳者雖有
　此墓爲以示始終之觀耳至於神全得會熙
　鏡玄開亦何時永爲朽物不復生出耶此墓
　之人斯可謂應運矣(此並論長史/婦所葬墓事)
　
　　辛玄子所言(辛玄子事在/第五卷中)
　　右三條楊書
　　　　夫欲建吉冢之法去塊後正取九步
　　　　九尺名曰上玄辟非華蓋宫王氣神
青龍乘氣趙子都冢墓百忌害氣之神盡來屬
　　　　之能制五土之精轉禍爲福侯王之
　　　　冢招摇欲隱起九尺以石方圓三尺
上玄辟非題其文埋之土三尺也世間愚人徒
　　　　復千條萬章誰能明吉凶四相哉辟
　　　　非之下冢墓由此而成亦由此而敗
　　　　非神非聖難可明也必能審此術子
玄武延軀孫無復冢墓之患能知墳墓之法十
　　　　禁萬忌一皆厭之必反凶爲吉能得
　　　　此法永爲吉冢不足宣也(此一紙異/手書青紙)
　　　　(依如此法亦爲可解其九步九尺而/不云十步三尺者是九尺入冢裏正)
虎嘯八垂(取中心爲數也但辟非應是朱鳥而/云冢後若徵家甲向朱鳥在西南羽)
　　　　(家庚向朱鳥在/東北所不論耳)
　　　　員三尺題其文曰天帝告土下冢中
　　　　王氣五方諸神趙公明等某國公侯
　　　　甲乙年如干歲生值清眞之氣死歸
　
　　　　神宫翳身㝠郷潜寧沖虚辟斥諸禁
　　　　忌不得妄爲害氣當令子孫昌熾文
　　　　詠九功武備七德世世貴王與天地
　　　　無窮一如土下九天律令(員三尺猶/是方員方)
　　　　(員之法六邊皆等如印形也趙公明/今千二百官儀乃以爲温鬼之名九)
　　　　(功十德事/出左傳)
　　　　夫施用此法愼不可令人知若云冢
　　　　墓王相刑害諸不足者一以填文厭
　　　　之無不厭伏反凶爲吉(行下被割/餘一字如)
　　　　(此當是此字後行又被剪語則未盡/也從員三尺來别一紙復是異人迹)
　　　(不與前同而俱書青紙色理亦小殊/疑此並寫非眞前范監既有此言恐)
　　　(後人因以/造法耳)
上清眞人馮延壽口訣(前云是楚巿乞人西/岳眞人馮延壽西嶽)
(之號自不妨上清之目也此後凡十四事雖/未見眞書類其事㫖不乖眞法故别撰録附)
(於卷/末)
夫學生之道當先治病不使體有虚邪及血
少腦減津液穢滯也不先治病雖服食行炁
無益於身昔有道士王仲甫者少乃有意好
事神仙恒吸引二景餐霞之法四十餘年都
不覺益其子亦服之足一十八年白日升天
　
後南嶽眞人忽降仲甫而教之云子所以不
得升度者以子身有大病腦宫虧減筋液不
注靈津未溢雖復接景餐霞故未爲身益仲
甫遂因服藥治病兼修其事又一十八年亦
白日升天今在玄州受書爲中嶽眞人領九
玄之司于今在也(此說殊功事要仲甫/父子無餘别顯也)
夫學生之夫必夷心養神服食治病使腦宫
填滿玄精不傾然後可以存神服霞呼吸二
景耳若數行交接漏泄施寫者則氣穢神亡
精靈枯竭雖復玄挺玉籙金書太極者將亦
不可解於非生乎在昔先師常誡於斯事云
學生之人一接則傾一年之藥勢二接則傾
二年之藥勢過三以徃則所傾之藥都亡於
身矣是以眞仙之士常愼於此以爲生生之
大忌(此事彌會/衆經之㫖)
夫學道唯欲嘿然養神閉氣使極吐氣使微
又不得言語大呼唤令人神氣勞損如此以
學皆非養生也
凡存神光行眞仙之事者又不得以衣服借
人亦不服非己之物諸是巾褐履屐之具皆
使鮮盛三魂七魄或栖其中亦爲五神之炁
忌洿沾故也
又八節之日皆當齋盛謀諸善事以營於道
之方也愼不可以其日忿爭喜怒及行威刑
皆天人大忌爲重罪也
　右三條亦與經事相符
凡研味至道及讀誦神經者十言二十言中
輒當一二過䑛脣咽液百言五十言中輒兩
三過叩齒以會神靈充和血氣使靈液凝滿
帝一欣宅所謂沖氣不勞啓血不泄也(此别/一法)
(經中未見/其事也)
學生之法不可泣淚及多唾泄此皆爲損液
漏津使喉腦大竭是以眞人道士常吐納咽
味以和六液
凡甲寅庚申之日是尸鬼競亂精神躁穢之
日也不可與夫妻同席及言語面會當清齋
不寢警備其日遣諸可欲
凡五卯之日常當齋入室東向心拜存神念
炁期感神明亦適意所陳恒如此者玉女降
侍(此三條與經語/亦互相同者也)
常以本命之日向其方面叩齒三通心存再
拜而微呪曰
太一鎮生三炁合眞室胎上景母玄父元生
我五藏攝我精神下灌玉液上朝泥丸夕鍊
七魄朝和三魂右命玉華左嘯金晨命我神
仙役靈使神常保利津飛行十天祝畢又心
拜四方叩齒三通咽液三過此名爲太上祝
生隱朝胎元之道常能行之令魂魄保守長
生神仙(未見此/經法)
凡入室燒香皆當對席心拜叩齒隂祝隨意
所陳唯使精專必獲靈感(此亦朝靜/之例也)
凡人常存思識己之形極使髣髴對在我前
使面上恒有日月之光洞照一形使日在左
月在右去面前令九寸存畢乃琢齒三通微
祝曰
元胎上眞雙景二玄右抱七魄左拘三魂令
我神明與形常存祝畢又叩齒三七過咽液
七過此名爲帝君鍊形拘魂制魄之道使人
精明神仙長生不死若不得祝者亦可單存
之耳(道授乃有識形/而未見此祝法)
又學道之士當先檢制魂魄消滅尸鬼常以
月晦朔之日庚申甲寅之日當清齋入室沐
浴塵埃正席而坐得不眠者益善以眞朱筆
點左目眥下以雄黄筆點右鼻下令小半入
谷裏也點畢先叩齒三通微祝曰
上景飛纏朱黄散煙炁攝虚邪尸穢沉泯和
魂鍊魄合體大神令我不死萬壽永全聦明
徹視長享利津祝畢又琢齒三通咽液三過
并右手第二指躡右鼻孔下左手第二指躡
左目下各七過當盡隂案之勿舉手也於是
都畢按此二處是七魄遊尸之門户鉞精賊
邪之津梁矣故受朱黄之精塞尸鬼之路引
二景之薰遏淫亂之炁也此太極上法常能
行之則魂魄和柔尸穢散絶長生神仙通炁
徹視行之三年色念都泯矣(此頗似太靈眞/人法可兼修用)
(之)
凡上清叩齒咽液法皆各有方先後有次不
得亂雜使眞靈混錯也
夫叩齒以命神咽炁以和眞納和因六液以
運入制神須鳴鼓而行列矣
凡存修上法禮祝之時皆先叩齒上下相叩
勿左右也一呼一吸令得三叩爲善須禮祝
畢更又叩齒乃得咽諸炁液耳此名爲呼神
和眞以求升仙者也吾屢見僞俗之人或誤
定經文先後雜亂無有次緒用以爲益良可
悲也(此亦同五神/經中意㫖)
　右本卷訖此
養性禁忌口訣(復有此諸條亦未見眞書而/似是二許抄事皆仙人條用)
(小訣有助於施/行故並撰録)
黄仙君口訣服食藥物不欲食蒜及石榴子
猪肝犬頭肉至忌都絶爲上道士自不可食
猪犬肉而交房中令藥力不行又計食一斤
損筭百日子其愼之(此彭祖弟/子撰傳者)
青牛道士口訣暮卧存日在額上月在臍上
辟千鬼萬邪致玉女來降萬禍伏走祕驗(即/封)
(君達也出神/仙傳五岳序)
沈羲口訣服神藥勿向北方大忌亥子日不
可唾亡精失氣減損年命藥勢如土(沈出神/仙傳)
吕恭口訣入山之日未至山百步先却行百
步反足乃登山山精不犯人衆邪伏走百毒
藏匿(吕出神/仙傳)
欒巴口訣行經山及諸靈廟祠間存口中有
眞人字赤靈丈人侍以玉女二人一女名華
正一女名攝精丈人著赤羅袍玉女二人上
下黄衣所存畢乃叱咤曰廟中鬼神速來使
百邪詣赤靈丈人受斬死衆精却千里此是
三天前軀使者捕鬼之法(即欒豫章也出劒/經神仙傳虎豹符)
(及後/漢書)
東海上童口訣道士求仙勿與女子交一交
而傾一年之藥力若無所服而行房内減筭
三十年(此上相青童/君之别號也)
東陵聖母口訣學道愼勿言有多爲山神百
精所試夜卧閉目存眼童子在泥丸中令内
視身神長生升天劉京亦用此術(出神仙傳/今爲海神)
(之宗劉京後漢末/人出飛步經後)
女仙程偉妻口訣服食勿食血物食血物使
不得去三尸乾肉可耳(程偉爲漢期門郎其/婦知房事見葛洪内)
(篇/也)
鳳綱口訣道士有疾閉目内視心使生火以
燒身身盡存之使精如彷彿疾病即愈是痛
處存其火祕驗(出神仙傳能釀百/草花以起死者)
陳安世口訣道士結頭理髮及飲食施履屐
枕褥勿令非道士者見其理髮干其飲食動
其履屐用其枕褥彼俗尸魄形中之鬼來侵
我神也所以道士棲山林而幽身者皆欲遠
兹囂穢絶放人間之業是恐外物凡百犯其
性命也祕之(陳出神/仙傳)
李少君口訣道士求仙不欲見死人尸損神
壞氣之極人君師父親愛不得已而臨之耳
所以道士去世不事王侯是無君也塊然獨
存是無友也唯父母師主不得不臨喪致感
極之哀不𠫤性命之傷耳苟以此故而傷是
以無傷之也吾其祕之故口傳焉(漢武臣出/神仙傳)
女仙人劉綱妻口訣求仙者勿與女子三月
九日六月二日九月六日十二月三日
是其日當入室不可見女子六尸亂則藏血
擾潰飛越三魂失守神彫氣逝積以致死所
以忌此日者非但塞遏淫泆而已將以安女
宫女宫在申男宫在寅寅申相刑刑殺相加
是日男女三尸出於目珠瞳之中女尸招男
男尸招女禍害徃來喪神虧正雖人不自覺
而形露已損由三尸戰于眼中流血於泥丸
也子至其日雖至寵之女子親愛之令婦固
不可相對我先師但脩此道而仙矣復不及
至親無心者矣子其愼之矣(綱妻出神仙傳/又虎豹符中凡)
(此雜事皆與眞經相/符並可按而施用也)

眞誥卷之十
眞誥卷之十一定一
　　　　(金闕右卿司命蓬萊都水監梁國/師貞白眞人華陽隱居陶弘景造)
稽神樞第一
金陵者洞虚之膏腴句曲之地肺也履之者
萬萬知之者無一(保命君㖟作此言按㖟此/應在乙丑年六月已前甲)
(子歲中事始論此山受福之端也其地肥良/故曰膏腴水至則浮故曰地肺曆世遊踐莫)
(有知其/處者)句曲山源曲而有所容故號爲句容
里過江一百五十里訪索即得(凡此後紫書/大字者并茅)
(三君傳所記也傳既以寳祕見之者稀今謹/抄取說山事共相證顯按山形宛曲東西邅)
(迴故曰句曲從山嶺分界西及北屬句容東/及南屬延陵句容既立爲縣故其里不復存)
(昔時應在述墟左右耳今山去/石頭江水步道一百五十六里)江水之東金
陵之左右間小澤澤東有句曲之山是也(此/蓋)
(呼秣陵之金陵非地肺之金陵矣小澤即謂/今赤山湖也從江水直對望山東西左右正)
(自如/此也)此山洞虚内觀内有靈府洞庭四開穴
岫長連古人謂爲金壇之虚臺天后之便闕
清虚之東窗林屋之隔沓衆洞相通隂路所
適七塗九源四方交達眞洞仙館也(此論洞/天中諸)
(所通達天后者林屋洞中之眞君位在太湖/苞山下龍威丈人所入得靈寳五符處也清)
(虚是王屋洞天名言華/陽與此並相貫通也)山形似巳故以句曲
爲名焉(今登中茅玄嶺前後望諸峰壟盤紆/曲轉以大茅爲首東行北轉又折西)
(行北轉又折東北行至大横反/覆南北狀如左書巳字之形)金陵者兵水
不能加灾癘所不犯河圖中要元篇第四十
四卷云句金之壇其間有陵兵病不徃洪波
不登正此之福地也爾心悟焉是汝之幸復
識此悟從誰所感發耶(此河圖者舜禹所受/及洛書之屬今猶有)
(四十餘卷存此語亦是示長史言相/感悟乃從楊君宣說吾之所啓發矣)句曲山
其間有金陵之地地方三十七八頃是金陵
之地胏也上良而井水甜美居其地必得度
世見太平河圖内元經曰乃地肺土良水清
句曲之山金壇之陵可以度世上昇曲城又
河書中篇曰句金之山其間有陵兵病不徃
洪波不登此之謂也(後所稱河圖即是前要/元篇語雖山壇字異其)
(理猶同此蓋指論金陵地肺一片地/能如此耳其餘處未必有所免辟耳)金陵古
名之爲伏龍之地河圖逆察故書記運會之
時方來之定名耳至於金陵之號已二百餘
年矣(尋金陵之號起自楚時至秦皇遇江厭/氣乃改爲秣陵漢來縣舊治小丹陽今)
(猶呼爲故治也晋太康三年割淮水之南屬/之義熙九年移治闕場元熙元年徙還今處)
(此是江東之金陵耳傳所言二百餘年者是/吴孫權使人採金屯居伏龍山因名金陵自)
(然響會所以歎/河圖之逆兆也)句曲山秦時名爲句金之壇
以洞天内有金壇百丈因以致名也外又有
積金山亦因積金爲壇號矣周時名其源澤
爲曲水之穴按山形曲折後人合爲句曲之山
漢有三茅君來治其上時父老又轉名茅君之
山三君徃曾各乘一白鵠各集山之三處時
人互有見者是以發於歌謡乃復因鵠集之處
分句曲之山爲大茅君中茅君小茅君三山
焉緫而言之盡是句曲之一山耳無異名也三
茅山隱□相屬皆句曲山一名耳時人因事
而諭今故有枝條數十作别名舊不爾也(今/以)
(在南最高者爲大茅山中央有三峰連吟鼎/立以近後最高者爲中茅山近北一岭孤峰)
(上有聚石者爲小茅山大茅中茅間名長阿/東出通延陵句曲阿西出通句容湖就以爲)
(連石積金山馬嶺相帶狀如埭形其中茅小/茅間名小阿東西出亦如此有一小馬嶺相)
(連自小茅山後去便有雷平燕口方嵎大横/良常諸山靡迆相屬垂至破罡瀆自大茅南)
(復有韮山竹吴山方山從此疊障達/于吴興諸山至于羅浮窮於南海也)山生黄
金漢靈帝時詔勑郡縣採句曲之金以充武
庫逮孫權時又遣宿衛人採金常輸官兵帥
百家遂屯居伏龍之地因改爲金陵之墟名
也河圖已得之於昔可謂絶妙(今大茅山南/猶有數深坑)
(大坎相傳呼之爲金井當是孫權時所鑿掘/也今此山近東諸處碎石徃徃皆有金砂云)
(兵帥仍屯居伏龍今則無復有唯小近西有/述墟昔乃名术墟今是良民述墟前十數里)
(大茅有吴墟村以號而言乃欲相似而復不/關金陵長史宅西北近長隱小岡下乃時有)
(故破瓦器焦赤土甚多疑是人居處既經耕/墾基域不復存而了無井亦恐如長史井堙)
(没耳又小茅大横不見採金處大茅金/井若是復不應頓如此遠居三三疑昧)金陵
之土似北邙及北谷關土堅實而宜禾穀掘
其間作井正似長安鳳門外井水味是清源
幽瀾洞泉遠沽耳水色白都不學道居其土
飲其水亦令人壽考也是金津潤液之所溉
耶子其祕之吾有傳紀具載其事行當相示
(定録君受作宻令示許侯北邙山在洛陽北/數里北谷關即孟津關也土色黄黑而肥腴)
(鳳門即長安北門也今所擬金陵地並無土/種植及住止鑿井者乃是無知察亦爲眞靈)
(愛護不使輕得居焉吾有傳紀者即是三茅/傳也按長史甲子年書云未見傳記則㖟此)
(書時或在癸亥年中也傳中亦稱良/土甘美居之度世故因此而顯言也)地處少
少耳隱略十餘頃許高而平者六七頃也既
知其要覩其形勢便朗朗也故不曲示耳(保/命)
(君告按傳中云金陵之地方三十七八頃恐/是其大垠所至至於實録正當十餘頃耳高)
(平者是可住處也會登其地依說觀望自可/領略粗知其處若爲仙眞度世及種民者無)
(患不自然得至苟其非分徒携手築室必當/諸方不立趣使移去耳悠悠凡猥勿承此强)
(欲居/之)金陵之左右汧谷溪源陵之左有山也
右有源汧名柳谷陵之西有源汧名陽谷名
山内經福地誌曰伏龍之地在柳谷之西金
壇之右可以高棲正金陵之福地也(按今呼/爲柳谷)
(汧者其源出小茅後田公泉而西南流至述/墟首入大汧陽谷汧者今無復其名而長隱)
(山岡後有小汧西流南折亦會述墟首又父/老云陽谷汧源乃出中茅前大茅後藪川注)
(合爲一汧出山直西行北轉亦會大汧論兩/汧相交之内即是此地大略東西不得極正)
(故兼以左右爲言但今之所云二谷不知即/是昔號不雖有耆相承傳譯漸失兼汧源迥)
(異不必可指/的爲㨿也)上古名此山爲崗山孔子福地
記云崗山之間有伏龍之郷可以避水辟病
長生本所以名爲崗者亦金壇之質也是以
百代百易非復本名良可歎也(按今小茅東/北一長大山)
(名大横山云本名鬱崗山山即在今所謂伏/龍之東世又呼伏龍地爲死蛇崗亦粗有彷)
(彿又見其長而高益呼爲長隱隱音於覲切/其言可隱障也此崗山雖多細石亦可居耳)
(近東南取長史宅至雷平間甚有可住處義/興蔣員蒭等今并立田舍於崗下近去長史)
(宅四/五里)越桐栢之金庭吴句曲之金陵養眞之
福境成神之靈墟也五倍堯水東海傾人盡
病死武安兵其如予何由我帶近洞臺之幽
門恃此而彷佯耳(右弼王王眞人㖟令宻示/許侯此即桐栢帝晨所說)
(言吴越之境唯此兩金最爲福地者也武安/者秦將白起擊趙於長平一日坑殺四十萬)
(人古來兵傷莫復酷此故别引之爲喻斯蓋/所謂兵病不徃洪波不登矣既帶近洞天神)
(眞限衛故能令三灾不干/右前來至此五條楊書)大天之内有地中
之洞天三十六所其第八是句曲山之洞週
迴一百五十里名曰金壇華陽之天(傳中所/載至第)
(十天并及酆都五岳八海神仙遠方/夷狄之洞既非此限並不獲䟽出)洞墟四
郭上下皆石也上平處在土下正當十三四
里而出上地耳(此當是至太/山頂爲言也)東西四十五里
南北三十五里正方平其内虚空之處一百
七十丈下處一百丈下墌猶有原阜壠偃上
蓋正平也(向云高處一百七十丈下處一百/丈則是中央高四邊漸下今云上)
(蓋正平是言其質平無凹凸處耳非直去如/板也亦可是登隴阜之上則於天爲下耳)
其内有隂暉夜光日精之根照此空内明並
日月矣隂暉主夜日精主晝形如日月之圓
飛在玄空之中(按諸洞天日月皆各有此名/亦小小不同蓋猶是大天日)
(月分精照之既云晝夜便有出没亦當與今/日月同其明晦今大天崖畔了不得窮此小)
(天邊際殆可捫覩日月出入則應有限當是/忽然起滅不由孔穴但未知其形若大小耳)
句曲之洞宫有五門南兩便門東西便門北
大便門凡合五便門也(今山南大洞即是南/面之西便門東門似)
(在栢枝隴中北良常洞即是北大便門而東/西並不顯中君告云東便門在中茅東小茅)
(阿口從此入至洞天最近而外口甚小又以/石塞之事具在後則西便門亦當如此正應)
(在今所呼作石墳處也栢枝乃有兩三洞口/恐眞門外亦不開此三門精齋尋之自可見)
(爾今南便門外雖大開而内已被塞當縁穢/炁多故也北大洞猶有鬼神去來而眞仙人)
(出入都不由五門皆欻爾無間設此門/者爲示是山洞體製或外人應入故耳)虚空
之内皆有石階曲出以承門口令得徃來上
下也人卒行出入者都不覺是洞天之中故
自謂是外之道路也日月之光既自不異草
木水澤又與外無别飛鳥交横風雲蓊鬱亦
不知所以疑之矣所謂洞天神宫靈妙無方
不可得而議不可得而罔也(世人採藥徃徃/誤入諸洞中皆)
(如此不使疑異之而未聞得入華陽中如左/元放之徒是所不論然得入者雖出亦恐不)
(肯復說/之耳)句曲洞天東通林屋北通岱宗西通
峨嵋南通羅浮皆大道也其間有小徑雜路
阡陌抄會非一處也漢建安之中左元放聞
傳者云江東有此神山故度江尋之遂齋戒
三月乃登山乃得其門入洞虚造隂宫三君
亦授以神芝三種元放周旋洞宫之内經年
宫室結構方圓整肅甚惋懼也不圖天下復
有如此之異乎神靈徃來相推校生死如地
上之官家矣(今按地域方面則林屋在東南/羅浮在西南惟岱宗峨嵋得正)
(耳直道亦當五六千里此路至穎川間便應/徑通王屋清虚天也元放當是爲魏武所逼)
(後仍來後眞㖟乃云清齋五年然後乃得/深進内外宫耳三種芝恐是下品者也)良
常北垂洞宫口直山領南行二百步有秦始
皇埋藏白璧兩雙入地七尺上有小磐石在
嶺上以覆塪處李斯刻書璧其文曰始皇聖
德章平山河巡狩蒼川勒銘素璧若掘即可
得始皇所履山川皆祀以玉璧不但句曲而
已(從此後墨書皆定録眞君㖟以告長史掾/寫本前紙所失恐非起端語尋埋璧時在)
(三茅得道之前而後乃具見如此明眞人無/所隔蔽矣按傳所稱即是登山時但云一雙)
(爲異或應二字雙璧之書亦如禹山所刻作/篆跡也今尋檢其處亦可見石蓋亦殊自不)
(小/也)茅山北垂洞口一山名良常山本亦句曲
相連都一名耳始皇三十七年十月癸丑始
皇出遊十一月行至雲夢祠虞舜於九疑浮
江下觀藉柯度梅渚過丹陽至錢塘臨浙江
水波惡乃至西百二十里從峽中度上會稽
祭夏禹望于南海而立石刻頌秦德於會稽
山李斯請書而還過諸山川遂登句曲此垂
山埋白璧一雙於是會群官饗從駕始皇歎
曰巡狩之樂莫過於山海自今已徃良爲常
也爾乃群臣并稱壽唤曰良爲常矣又鳴大
鼓擊大鍾萬聲齊唱洞駭山澤讚樂吉兆大
小咸善乃改句曲北垂曰良常之山也良常
之意從此而名(檢外書始皇三十七年正月/出遊雲夢丹陽浙江上會稽)
(祭夏禹望南海刻石紀功還過吴渡江來並/北海至瑯琊至平原得病七月丙寅崩於沙)
(丘九月葬驪山如此之時皆未有瀆即是從/延陵步道上取句容江來路仍過停饗設耳)
(非必故詣句曲所以止住山北邊下處遂不/進前嶺且於時亦未驗此山之靈竒祀璧之)
(意者爲通是望山設所以中君云所履山川/皆祀以玉璧也夫號從主人名由地表小君)
(以漢成帝時㖟紫書云治于良常北洞蓋内/因此成稱也又檢始皇崩不發喪令車載鮑)
(魚以亂炁此應夏月中如外書所說相似今/依傳言乃是三十六年十月建亥之月爲秦)
(正月爲出遊是至雲夢耳不爾則是三十八/年秋崩也未作秦曆不能得定癸丑是何月)
(中比别更/詳正之)王莽地皇三年七月戊申(此七月/二十四)
(日/也)遣使者章邕賫黄金百鎰銅鍾五枚贈之
於句曲三仙君(王莽制金爲貨名鎰形如錢/無孔重一兩直錢一千百鎰)
(則百/兩也)光武建武七年三月丁巳(此三月二/十四日也)遣
使者吴倫賫金五十斤獻之於三君今并埋
在小茅山上獨高處塪上有聚石入地三四
尺也(此則今小茅山積石上最高/處是也此二事不顯眞㖟中)漢明帝永
平二年詔勑郡縣修守丹陽句曲眞人之廟
(按三君初得道乘白鵠在山頭時諸村邑人/互見兼祈禱靈驗因共立廟於山東號曰白)
(鵠廟每饗祀之時或聞言語或見白鵠在帳/中或聞伎樂聲於是競各供侍此廟今猶在)
(山東平阿村中有女子姓尹爲祝逮山西諸/村各各造廟大茅西爲吴墟廟中茅後山上)
(爲述墟廟并歲事鼓舞同乎血祀蓋/已爲西明所司非復眞仙僚屬矣)中茅山
玄嶺獨高處司命君埋西胡玉門丹砂六千
斤於此山深二丈許埳上四面有小盤石鎮
其上其山左右當泉水下流水皆小赤色飲
之益人此山下左右亦有小平處可堪靜舍
左元放時就司命乞丹砂得十二斤耳(今此/嶺前)
(後甚多大石而山上左右無正流水東南近/下有一長澗西南近下亦有小水度嶺南隱)
(居住處近山上有湧泉冬夏無窮而水色不/甚覺赤耳平處可住東西唯當近澗左右爲)
(好左氏乞丹砂當是入洞時所/請以合爐火九華丹右楊書)大茅山中茅
山相連長阿中有連石古時名爲積金山此
山中甚多金物其處宜人住可索有水處爲
屋室靜舍乃佳此數處亦任意耳快可合丹
以修上道中茅之前大茅之後下麓長潤東
西亦出山外對館(此即隱居今所住東面一/横壟也此壟純絶石石形)
(甚瓌竒多穿穴側傍盤紆下深乃有無底處/屢投脆物在中間玲玲之響久之此云多金)
(物亦當是久來眞仙所投也西南有大石璧/聳而坼開内有洞入數丈漸峽小不復容人)
(乃飈飈有風外數步便有一湧泉冬夏清流/即下解所資近外澗口又有一湧泉水勢乃)
(駛上者冬温而夏冷今正對遲前小近下復/有一穴湧泉特竒大水大旱未嘗增減色小)
(白而甘美柔弱灌注無窮但恨在山西自不/得東流耳亦别開决作東流用之又渡此嶺)
(東南有一石穴水東流極好其處隱障甚可/合丹即後所云菌山之前也正患去徑路近)
(車聲人響殆欲相聞今若斷此路不復聽車/聲人行便是第一處方當思爲其宜茅山住)
(止惟有隱居今所住及南洞口長史宅處乃/極好所恨迥曠且此一山通無虺蝮毒螫時)
(有青蛇都不犯物虎亦甚少自古來未聞害/人山居不問道俗皆少温病山德寬容不到)
(險阻但恨無青林冬夏常鬱如東間諸山耳/自隱居住來熂養成秀於形望大好山出好)
(术并雜藥絶宜松栢而本無人植/不容自生今亦分布歲種之耳)茅山天市
壇四面皆有寳金白玉各八九千斤去壇左
右二丈許入地九尺耳昔東海青童君曾乘
獨飈飛輪之車通按行有洞天之山曾來於
此山上矣其山左右有泉水皆金玉之津氣
可索其有小安處爲靜舍乃佳若飲此水甚
便益人精可合丹天市之壇石正當洞天之
中央玄窗之上也此石是安息國天市山石
也所以名之爲天市盤石也玄帝時召四海
神使運此盤石於洞天之上耳非但句曲而
已仙人巿壇之下洞宫之中央窗上也句曲
山腹内虚空謂之洞臺仙府也玄帝時召四
海神使運安息國天市山寳玉璞石以填洞
天之中央玄窗之上也東海青童君曾乘獨
飈飛輪之車通按行有洞臺之山皆埋寳金
白玉各八九千斤於市石左右四面以鎮隂
宫之嶺諸有洞天皆爾不但句曲而已邑人
呼天巿盤石爲仙人市壇是其欲少有彷彿
而不了了也青童飈輪之迹今故分明(句曲/之山)
(諸記說今悉分明唯夭市壇石未知的何所/在以論迹而言隱量正應大茅左右而踐行)
(不見其異處或恐爲士木蕪没所不論耳按/保命趙承每登壇長嘯風雲立至此則不應)
(在小處長見雲氣出入恒先起大茅北隂此/或當高而隂故也夫眞人常御九龍左驂名)
(飈右服名欻既履山頂故指乘其右驂今大/茅嶺上向東行有路傍山平治狀如人功足)
(通軌轍相傳皆呼此爲飈輪迹乃無埋没石/壇既未顯金寳亦難測所埋又疑洞天中央)
(玄窗之上不應乃近南門復恐在中茅間邑/人耆老亦不復知仙人巿壇處自隱居來此)
(山七八年尚未得窮歷踐行而况悠悠之徒/令其究竟之耶所以來得遍履者患於無良)
(侣可同登陟之艱獨行又覺踽踽是以遂爾/淹稽常所耻恨比日方負杖孤遊庶當委曲)
(所聞所/見耳)中茅山東有小穴穴口纔如狗竇劣
容人入耳愈入愈闊外以盤石掩塞穴口餘
小穿如盃大使山靈守衛之此盤石亦時開
發耳謂之隂宫之阿門子勤齋戒尋之得從
此入易於良常洞口其中多沙路曲僻經水
處不大便易又道路遠不如小阿穴口直下
三四里便徑至隂宫東玄掖門入此穴口二
百步便朗然如晝日(此即洞天東門也隱量/乃可知處自未敢輕索)
(入耳前傳云洞宫出土上計十三四里許今/此云三四里便至掖門者是近山下已薄而)
(門勢又未平計入門復應向下數里乃得至/宫耳入口便明者此爲内光出照不必關外)
(日者/也)大茅山亦有小穴在南面相似如一謂
之南便門亦以石填穴口但精齋向心於司
命又常以二日登山延迎請祝自然得見吾
也誠之至矣隂宫何足不觀乎左慈復何人
耶(此即南面之東便門應在栢枝礲石穴中/此礲小穴甚多難卒分别必須精感得開)
(乃可議入云二日者謂十二月二日依傳說/年有兩日恐三月十八日諠譁雜鬧非專請)
(之宜故也左慈以成仙人質見易於俗所以/三月清齋便得入洞長史雖挺分高邈而形)
(識猶昧豈可相比此語是欲相奬勵/耳長史後答亦作此意仰酬之也)三月十
八日十二月二日東卿司命君是其日上要
緫眞王君太虚眞人東海青童合會於句曲
之山游看洞室好道者欲求神仙宜預齋戒
待此日登山請乞篤志心誠者三君自即見
之抽引令前授以要道以入洞門辟兵水之
灾見太平聖君(按中君書云常以二日登山/延迎請祝即請十二月二日)
(不見道三月十八日者屢有正月中耳今臘/月二日多寒雪遠近略無來者唯三月十八)
(日輒公私雲集車有數百乘人將四五千道/俗男女狀如都巿之衆看人唯共登山作靈)
(寳唱讚事訖便散豈復有深誠宻契願覩神/眞者乎縱時有至誠一兩人復患此諠穢終)
(不能得專心自達如此抽引乞恩無因得果/矣唯隱居所住中巖禁斷清年得無遊雜既)
(去洞隔嶺人自/不知至於此也)良常山西南垂有可住處是
司命徃時别宅處也亦可合丹(司命初過江/立宅於此以)
(自蕩滌質對神鬼今按垂之爲言如是邊際/此正應在長史宅後大横之西今父老相傳)
(言如是邊際此正應在長史宅後大横之西/今父老相傳乃言大茅之西北平地棠梨樹)
(間名下薄處言是司命君故宅耕墾至肥良/多見磚瓦故物似經住止處亦驗烈不可穢)
(犯君此審是則宜言中茅之西不應遠舉良/常大都眞人語自不正的遇所引處便言耳)
(昔時山下遠近諸處長林榛艻遮天蔽日無/處不可隱宻即今斫伐耕稼四通九達山中)
(亦皆顯露時移事異不復可准乃言/未久如此正復五六十年來漸劇耳)良常東
南又有可住處其間當有累石如竈形竈間
或有寄生樹樹如曲蓋形此處至好但恨淺
耳雖爾自足(此處今亦存但無復有寄生曲/樹耳亦帶北洞流水其左右並)
(近大路所以言淺即/今凋迥無復可徃也)洞口西北有一地地小
危不安要自足立外靜舍也(今此中以去多/荒蕪漸近村埭)
(並不足復居昔時言去縣小近徃來爲易又/近洞口所以屢及之耳外靜舍當以俟游賔)
(從憩止非自徃修行之所益知是欲相近之/意也顧居士所撰本此中向近所摽精舍地)
(一篇今視掾書者不以相次乃别出在長史/所營宅前耳此後長史答書道西北地危仍)
(次菌山不酬金郷至室/語明知本别㖟之也)句曲之山有名菌山
此山至佳亦有金乃可徃採入土不過一二
尺耳吾昔臨去時曾埋金於此欲服金者可
徃取但當不中以營私累耳(今人不復識呼/菌山者尋此山)
(形當如菌孤立亦或是囷蒼之囷形如囷也/按大茅後長阿積金東凹地有一山子獨秀)
(如博山爐且又近積金山恐此或當是即今/多石及樹木但金之所在指一兩處亦難可)
(尋索唯啓乞垂賜所不論耳意欲營轉鍊之/事亦指此山前臨長澗東流水至幽隱有形)
(勢若基搆有期/當更宣述耳)大茅山有玄帝時銅□(古鼎/字)
鼎可容四五斛許偃刻甚精好在山獨高處
入土八尺許上有盤石掩鼎上玄帝時命東
海神使埋藏於此(此亦當是移安息石時所/埋也今㝡高處乃多石每)
(吉日遠近道士咸登上燒香禮拜無復草木/累石爲小壇昔經有小瓦屋爲風所倒尋古)
(來帝王並重鼎器者以其兩鉉法日月三足/法三才能烹飪熟成萬物兼自能輕重神變)
(隱顯故也中君後答云鑄羽山之/銅以作之諸有洞天之山皆爾)大茅山下
亦有泉水其下可立靜舍近水口處乃佳當
小危不安耳(今近南大洞口有好流水而多/石小出下便平比世有來居之)
(者唯宋初有女道士徐漂女爲廣州刺史陸/徽所供養在洞口前住積年亡女弟子姓宋)
(爲人高潔物莫能干年老而亡仍葬山南宋/女弟子姓潘又襲住于今尚在元徽中有數)
(男人復來其前而居至齊初乃勅句容人王/文清仍此立館號爲崇元開置堂字厢廊殊)
(爲方副常有七八道士皆資俸力自二十許/年遠近男女互來依約周流數里廨舍十餘)
(坊而學上道者甚寡不過修靈寳齋及章符/而已近有一女人來洞口住勤於灑掃自稱)
(洞吏頗作巫師占卜多雜浮假此例亦處處/有之大茅東西亦有澗水有晋末得道者任)
(敦住處合藥竈墌猶存今有薛彪數人居/之又有朱法永近小山上快矚眺而乏水)良
常山對穴口東視小山之嶺其上有埋銅數
千斤以盤石填其上漢時其山下有屈氏家
大富財有巨億埋銅器於此于今在也亦有
錢錢在西北小山上向也(今此山具存無知/其錢銅處縱有彷)
(彿亦不識尋視此山明地高下墽澗不似/經墟村住處恐歲代久遠勢迹乖異故也)曾
得徃年三月一日八月八日二書(此乙丑所/受則長史)
(徃年書是甲子年中按答云直置書於述/墟朱家靜中則非因華僑楊君送之也)三
月一日書云今當墾赤石田日爲徃來之階
亦竟不就事也復云豈可遐弃坐觀存没哉
此道自决求眞之精誠也心不在我不可責
人使必成之也(赤石田今中茅西十許里有/大塘食澗水久廢不修隱居)
(今更築治爲田十餘頃長史昔意欲避形迹/因作田之階得數處望靈山而遇旱塘壞竟)
(不果所以此/書譏之耳)都不齋而有書云齋戒也(此亦/有答)
(明辭奏不可輕妄/動靜必皆聞徹矣)八月八日書云謹操身詣
大茅之端乞特見採録使目接温顔耳聆玉
音此語爲求道之甚急也得近書具至心可
勤道奬志也司命君自在東宫又書不應緫
合德有輕重之故也(司命常住大霍之赤城/此間唯有府曹耳具位)
(有高卑故不宜共作辭啓二君雖同居華陽/而宫府各異不得同紙凡書奏不如口啓於)
(此可具鑒/其儀格耳)吾等已自相知之厚薄書疏亦甚
爲班班欲停之如何(此是長史輕脫置書於/他家靜中而去恐方將)
(人到又致漏泄眞靈愼宻故有此語欲戒/試其心事耳長史後答此言亦殆爲巧便)此
書疏愼示俗人脫有見者掘壞靈山爾之罪
大也(恐俗人貪狡之徒知此金寳處堪能鑿/掘則事由宣泄此罪眞爲不輕非但爾)
(時教戒亦傳貽無窮/將來諸子咸共祕之)
　右定録中君答長史前書說句曲山事訖
　此長史前書無本出今唯有後答亦隨條
　奉酬次第如左
　右從前良常來凡二十一條並有掾寫
昔年十餘歲時述虚(此乃應是墟字而由來/皆作墟字即今之山西)
(村名/也)閑耆宿有見語茅山上故昔有仙人乃
有巿處早已徙去後見包公問動靜此君見
答今故在此山非爲徙去此山洞庭之西門
通太湖苞山中所以仙人在中住也唯說中
仙君一人字不言有兄弟三人不分别長少
不道司命君尊遠别治東宫未見傳記乃知
高卑有差降班次有等級耳輒敬承誨命於
此而改(此長史又更答書云今有所起草存/故得撰録而前紙斷失亦非起端語)
(也包公是鮑靚句容人悉呼作包也答/書時已是蒙示傳記是乙丑年初矣)告小
阿口直下三四里便徑至隂宫東玄掖門入
此穴口二百步便朗然如晝日不審此洞天
之别光爲引太陽之光以映穴中耶此洞天
中官府曠大云宫室數百間屋官屬正二仙
君兄弟復有他仙官男女凡有幾許人爲直
是石室亦有金堂玉房耶宫室與洞庭苞山
相連不包公及妹朱氏昔在世曾得入此宫
不二人爲未得登舉作地下主者耶治在何
處愚昧冒啓懼有干忤(包公及妹事前中君/書無有當復是別㖟)
(今更重問并洞中事/定録又答有後也)巿山之盤石市名之存
由於此也今之孜孜志慕於道無心金玉尊
靈所置唯助令彌宻耳豈有掘犯理耶此故
爲未之照察也山左右泉水金玉津液其地
亦可立靜舍合丹輒當以爲意(此上答天市/泉水可住事)
(而竟無/所立也)不審玄帝是何世耶後生蒙蒙多所
不及願告(顓臾水王故號玄帝外書亦爾長/史脫致疑問耳此條復有答在後)
告中茅山東有小穴隂宫之阿門入道差易
後當以漸齋修而尋求之靈宗垂念便以爲
造金門而登玉房也但存遲速之間不敢悒
遲(有如此教示而不速求游闢一/何可恨所以衆靈每勤勤引勸)告大茅山
亦有小穴在南面相似如一謂之南便門欣
見啓悟喜禀德音精誠注向沐浴自新既聞
吉日至時宻造區區之誠靈寔鑒照(此道南/面之東)
(門與小阿東/門相似者)告左慈復何人也此見奬勖之
言恩念下逮益令欣慕(傳上亦/載此事)告良常西南
垂有可住處是司命君徃時别宅亦可合丹
穆自見傳記鄙心竊志欲尋司命君徃昔之
舊宇高棲之所托患未能審知耳今輒當隱
量求處臨時告悟(傳上亦載此事基陛湮没/難可必審故更乞告示也)
告良常東南又有可住處累石如竈寄生樹
如曲蓋爲誌徃當尋其所告洞口西北有一
地地小危不安可立外靜舍愚意本自欲立
内外靜舍輒當疇量在宜(亦不聞立此外靜/事而今有一累石)
(壇歷然相傳乃言掾於此壇化/遯也每徃拜視輒感嘆纏心)告菌山至佳
司命臨去埋金於此欲服金者可取且竊有
合金液意今未敢議此若山居積年修學日
進後而事可得宻者臨時啓質(中君書云吾/昔臨去埋金)
(不道司命長/史此答誤耳)告大茅山有玄帝時銅鼎在山
獨高處入土八尺許此帝王之所
　器䟽示後生益增禀厲承下亦可以立靜
舍感備告悟告昔屈氏埋銅及錢此通非所
擬向也聞此遠事世代變易能不悲歎昔初
拜八月八日書已操身至述虚(此猶是/前村)徐汎
家尋家信見報云得應言未可登山便承此
而歸直致此書於朱家靜中耳愚心鄙近亦
以肉人穢濁精誠不懇無能上達不悟已暢
高聽得蒙省察辭與事違悚息而已(長史玄/挺動靜)
(聞徹屑辭所向便已關奏蒙報或是得楊君/所傳者徐汎家今猶存後所云徐偶即應是)
(汎後所以知井宅處亦云/其祖曾爲長史門生也)昔占赤石田利近
山下爲徃來之階此乃丹誠尋遇天旱佃不
收塘壞穆尋見用出此事力未展非爲息懷
今方居山下故當修懇以此去洞口遠故不
欲安耳(此田既在大茅中茅之西去大山近/瞻仰禮拜乃佳而言去洞口遠當是)
(道去北洞口遠耳此田雖食澗水旱時微少/塘又難立不知後當遂墾之不今塘尚决補)
(築當用數百夫則可溉田十許頃隱居館中/門人亦於此隨水播植常願修復此塘以追)
(遠跡兼爲百/姓之惠也)告書疏班班欲停之如何凡書
疏之興所以運達意㫖既蒙眷逮親奉覲對
司命君二仙靈顔則天啓其願沐浴聖恩豈
復煩書疏耶所謂得魚而忘筌也(此蓋不欲/停之辭故)
(引以回見/於理極好)不審左公今何在又有葛孝先亦
言得道今在何處肉人喁喁爲欲知之(葛既/郷人)
(所以及問此條/亦右答在後)
　右長史答書訖此并是自起本多黵治用
　白牋次第如此(歲乙丑此一/行本題紙背)

眞誥卷之十一
眞誥卷之十二定二
　　　　(金闕右卿司命蓬萊都水監梁國/師貞白眞人華陽隱居陶弘景造)
稽神樞第二
昔累得書見意深照㫖趣先書以年行西吴
衰頽待老中夜慨歎莫與酬諮夫誠感有在
亦得之無晩也次書告有年之志疇昔之好
恒願眞人禀受要訣仰接容景親奉徽音夫
勤未上徹精未廣釐眞要之騁未可豫及也
後漢書云吾發自玄授金闕素名跨邁世迹
超登清虚何玄標之渺邈竒洞之淵遠哉欲
克己洗心沐浴芳流若能斯者今其時矣末
書云厠聞要㫖當修五靈自謂西造閬圃東
遊玄洲不爲邈絶求矜而誘之引而致之是
爲言貫于心良可啓矣恭佼(音/效)五靈亦復至
耳然道浮外迹未關内眞是以雲車靈轅相
適猶遐昔曾軫華僑(依此而言則知華/僑先亦蒙眞降矣)蓋應
會敖世事有出嘿涂不必靜苟有分無志申
公所病遇至不爲覆水始惋是以古唁有云
逢時不邁山客抃粲者矣夫學道者固不宜
恃其質分必當保任於清全矣於焉騁逸松
期回輪紫清靈觀四響玄音合唱玉振雲奏
不謀而和可謂祕道藏珍眞暉之上挺也子
建志有年今因以反子昔㫖耳(此一書似是/裴君言且楊)
(書此亦不與後玄帝相連恐非中君/答也又長史此四書本今並不存矣)
玄帝者昔軒轅子昌意娶蜀山之女生高陽
德號顓頊顓頊父居弱水之郷頊身陶七河
之津是爲玄帝也仗萬靈以信順監衆神以
導物役御百氣名致雷電於是乘結元之輦
北巡幽陵南至交趾西濟流沙東至蟠木動
靜之類小大之神日月所照莫不屬焉四行
天下周旋八外諸有洞臺之山隂宫之丘皆
移安息之石封而填之鑄羽山之銅爲寳鼎
各獻以一於洞山神峯不獨句曲一山而已
此所謂玄帝也(此後并中君答前所諮問四/條事復以闕上紙也說顓頊)
(與五符語正同五符/唯無理鼎一事耳)鮑靚靚及妹并是其七
世祖李湛張慮本杜陵北郷人也在渭橋爲
客舍積行隂德好道希生故令福逮於靚等
使易世變練改氏更生合爲兄弟耳根冑雖
異德蔭者同故當同生氏族也今並作地下
主者在洞宫中靚所受學本自薄淺質又撓
滯故不得多也欲知之其事如此亦如子七
世祖父許肇字子阿者有賑死之仁拯飢之
德故今雲蔭流後隂功垂澤是以今得有好
尚仙眞之心者亦有由而然也物皆有因會
非徒爾而得之者矣(此書時先生誡事未授/所以論及子阿功蔭也)
(鮑亦通神而敦尚房中之事故云撓滯後用/隂君太玄隂生符爲太清尸解之法當是主)
(者之最高品矣縁運事乃如此/相關今人之善惡豈曰徒然)問葛玄玄善
於變幻而拙於用身今正得不死而已非僊
人也初在長山近入蓋竹亦能乘虎使鬼無
所不至但幾於未得受職耳亦恒與謝稚堅
黄子陽郭聲子相隨(葛玄字孝先是抱朴從/祖即鄭思遠之師也少)
(入山得仙時人咸莫測所在傳言東海中仙/人寄書呼爲仙公故抱朴亦同然之長史所)
(以有問今答如此便是地仙耳靈/寳所云太極左仙公於斯妄乎)左慈今在
小括山常行來數在此下尋更受職也慈顔
色甚少正得鑪火九華之益(左慈字元放李/仲甫弟子即葛)
(玄之師也魏武父子招集諸方士慈亦同在/中建安末渡江尋山仍得入洞又乞丹砂合)
(九華丹九華丹是太清中經法小括即小括/蒼山在永嘉橋谿之北凡此諸人術解甚多)
(而仙弟猶下者并是不聞三品/高業故也許先生所以興歎)句曲有五門
有心立志清齋三月登尋此門皆可即得得
可入但人自不能齋尋之耳來問欲知宫室
所作闊狹多少男女主領人數當更相示來
疏亦復泰盡邪勤自當見亦何事爾亦何事
爾又當先呈啓司命司命令答道宫室之委
曲者吾乃敢言之耳此自是司命之别宫吾
人亦不得爲洞臺之正主也(按後所論諸官/僚人物當是已)
(爲啓司命乃具得受說之耳右定録後書答/長史所問訖此從玄帝來凡五條並楊書)
東卿司命監太山之衆眞緫括吴越之萬神
可謂道淵德高折衝羣靈者也賈玄道李叔
升言城生傅道流徃並受東卿君之要也玄
道河東人周威王之末年生叔升涿郡人漢
元帝時生道流北地人漢靈帝殿中將軍也
城生吴人後漢劉聖公時爲武當郡尉也受
學至勤并得眞道今在太山支子小陽山中
此所謂地眞者也諸來作試者非一津而徃
矣或亦因人犯者此最難了也於斯之際可
不愼乎(此四人隸司命主察試學道者所以/長史有書與賈賈即呈司命司命亦)
(答之並以在上卷此諸人名位小不顯外書/周威王即應是六國時威烈王也于時雖未)
(立河東郡而即地已有其名矣漢/官無正殿中將軍或應中郎將也)此紫陽眞
人六月二十日受
　右一條有掾寫
七月十五日夜茅中君受書與許卿(即長史/也後當)
(爲上清/左卿)玄感凝會精期遠範標神映挺雙理
自分必能鵬飛辰阿雲扇靈元高振玉宇携
轡秀眞可謂邈乎其竒落絶之視也於是洞
隂之宫内臺下觀風無羽琅之鼓草無瓊金
之流嚮雖渟光正明動回五象固乞屈之夾
觀小天之浮景耳何足絓卿司之至念紆蘭
眞以盼汜邪然鑒無不應圓想必通所以興
詠事外迹亦並帀苟誠之所企吾無隱也想
善建重離之明以期於必詣之會皓清明朗
賢亦俱學而得耳不令我等有蹙頞下風矣
弘之而已(此是受前書後一月日復受此猶/論答欲見洞宫事所以有後說也)
(善建重離之明如似指魏傳青録文而長史/名字不相應既已稱俯玄仰白在瓊刃前則)
(此别當有/義況也)
　右一條楊書
定録官寮有左右理中監準今長史司馬職
又有北河司命主水官考此職常領九宫禁
保侯禁保侯職主領應爲種民者(今洞宫自/二君以下)
(便次此三/職爲大矣)左理中監準大府長史昔用韓崇
以居之崇字長季吴郡毗陵人也少好道林
屋仙人王瑋玄會授之以流珠丹一法崇奉
而修之大有驗瑋玄語之子行此道亦可以
岀身仕宦無妨仙舉也崇遂仕稍至宛陵令
行仁以爲政用道以撫民虎狼深避蝗不集
界遷汝南太守拔書佐袁安安後位至司徒
時人通以崇有識物之鑒也隂皇后葬京師
近郡二千石妻當會園陵而崇獨居清素妻
忿崇哭泣詔問其故太常馮奚答曰汝南太
守韓崇清苦遠尚味道忘形身享重官而妻
自紡績政化仁簡視民如傷深達竒博有君
子之鑒斯則昏夕之夜光陛下之子産也妻
不通寒儉之節哭怨無衣將足以顯崇明德
耳上竒之加崇俸禄秩中二千石後孝明皇
帝巡狩汝南上治崇府崇使妻出住孤獨老
嫗家上聞歎曰韓崇所謂百鍊不銷也賜縑
五十匹崇在郡積十四年政化洽著舉天下
最年七十四瑋玄乃授以隱解法得去入大
霍山受瑋玄遁化泥丸紫户術以度世今在
洞中爲左理中監(漢書所載事迹亦略同而/置辭小異耳袁安字邵平)
(初爲縣功曹被舉歷仕遂至三公和帝時卒/即袁紹高祖也晋世又有馮奚亦爲大常名)
(位同耳韓既隱解必是託尸今晋陵上有韓/冢崔巍高大從來相呼爲韓冢疑如桃君或)
(即是此虚壙而世呼/爲孫策將韓當冢也)云王瑋玄是楚莊王時
侍郎受術於玉君(若是春秋時楚莊王者疑/侍郎之官不似古職而漢)
(楚王又/無莊謚)右理中監準職如司馬今有劉翊字
子翔者居之翊本潁川人少好道德而家世
大富常周窮困爲事好行隂德宻惠陳留張
季札當弔師喪車敗牛困翊於汝南界逢之
與語不示名字即推車牛與乘之恤死救窮
非一人矣後都長安翊舉計掾到都帝嘉其
心拜郎中遷陳留太守出長安五百里中斂
死恤窮損己分人行達陽平遂遇馬皇先生
告翊曰子仁感天地隂德神鬼太上將嘉子
之用情矣使我來携汝以長生之道吾仙官
也爾乃能隨我去不翊於是叩頭自搏少好
長生幸遇神仙乞願侍給馬皇先生因將翊
入桐柏山中授以隱地八術服五星之華法
今度名東華來在洞中爲定録右理中監(漢/書)
(云翊字子相潁隂人家世豐富常能周施而/不以爲惠曾行於汝南界中有陳留張季札)
(遠赴師喪遇寒冰車敗頓滯道路翊見而謂/曰君愼終赴義行宜速達即下車與之不告)
(姓名策馬而去季札意其子相也後故到潁/隂還所假乘翊閉門辭行不與相見常守志)
(卧疾不屈聘命河南種䄶臨郡引爲功曹後/黄巾賊起翊救給乏絶資其食者數百人郷)
(族死亡則爲殯斂鰥寡則助其妻娶獻帝遷/都西京舉上計掾爾時道路寇阻翊夜行晝)
(伏乃到長安上嘉其忠勤拜議郎遷陳留太/守翊又散珍寳唯餘車馬自載東歸出關數)
(百里見士大夫病亡道次仍又以馬易棺脫/衣斂之又逢故知饑困於路不忍委去因殺)
(所駕牛以救其乏衆人止之翊曰視没不救/非志士也遂俱餓死此說大同小異故備載)
(之論翊字子翔於字例相得而翊義亦是相/相作息亮切音二者未詳孰正馬皇出列仙)
(傳黄帝時/馬師也)定録府有典柄執法郎是淳于斟
字叔顯主試有道者斟會稽上虞人漢桓帝
時作徐州縣令靈帝時大將軍辟掾少好道
明術數服食胡麻黄精餌後入吴烏目山中
隱居遇仙人慧車子授以虹景丹經修行得
道今在洞中爲典柄執法郎(易參同契云桓/帝時上虞淳于)
(叔通受術於青州徐從事仰觀乾象以處灾/異數有效驗以知術故郡舉方士遷洛陽巿)
(長如此亦爲小異吴無烏目山婁及吴興/並有天目山或即是也慧車子無别顯出)十
二月一日夜定録君所道(此即同是/丑年所受)云北河
司命頃闕無人昔以桃俊兼之耳俊似錢唐
人少爲郡幹佐未負笈到太學受業明經術
灾異晩爲交阯太守漢末棄世入增城山中
學道遇東郭幼平幼平秦時人久隱增城得
道者也幼平教俊服九精鍊氣輔星在心之
術俊修之道成今在洞中兼北河司命主水
官之考罰此位雖隸定録其實受事於東華
宫中節度桃俊字翁仲者也(漢書無此事今/冢在錢唐臨平)
(墳壇歷然苗裔猶存郷近時聞鼙角之響故/人不敢侵毁之皆知呼爲桃司命冢錢唐杜)
(徵士事京産先與隱居共有詩詠以贊/述斯德别在集中幼平亦無所顯出)張激
子當爲太極仙侯激子者河内張奉者也字
公先少時名激子耳此人亦少發名字太傳
袁隗歎其高操妻以女女服飾奢麗奉不顧
眥無異路人婦改服乃後成室家也後棄世
入剡山遇山圖公子山圖公子周哀王時大
夫仙人者也授激子九雲水强梁鍊桂法激
子修此得道今在東華宫行爲太極所署也
或領九宫尚書與北河侯對職治水考北河
司命或爲禁保侯亦併共業故也北河司命
亦治在洞天之中與張激子對局(魏書云張/範字公儀)
(河内修武人祖歆漢司徒父延太尉袁隗欲/以女妻範範辭不受性恬靜樂道徵命不就)
(後爲議郎參丞相魏武軍事甚見敬重好賑/救窮乏家無餘財以建安十七年卒弟承字)
(公先亦知名以方正拜議郎諫議大夫趙郡/太守後隨魏武西征至長安病亡此說名字)
(翻覆大異承與奉乃相類而非袁壻若是範/又其字不同詳按事迹恐多是兄也魏書王)
(修傳又云修徃來南陽多止張奉舍奉舉家/病修營拯之按張範兄弟乃嘗避地徃揚州)
(投袁術又非劉表不應在南陽二/三爲疑也山圖公子出列仙傳)中候夫人
所道(尋洞中事皆二君所說如此兩條獨是/中候夫人者當本是東華中職寮故也)
我聞易遷中人竇民言云北河司命禁保侯
似有所擬想當審爾(竇氏即瓊英也似有所/擬者當是長史故中君)
(受云北河司命方驗也恐受業高後定/不復爲此職然主領種民事亦相符)保命
府多女官司三官官屬有七人四女三男明
晨侍郎七人如今世上御史中丞之職並隸
東華方諸宫保命君緫關之耳明晨侍郎周
爰支者漢河南尹周暢伯持之女也暢汝南
安成人好行隂德功在不覺曾作河南尹遭
大旱收葬洛陽城旁客死骸骨萬餘人爲立
義冢祭祀之應時大雨豐收所行多是此輩
太上處以暢有隂行令爰支從南宫受化得
仙今在洞中爰支亦少好道服伏苓三十年
從遇石長生教之以化遁化遁上尸解也(暢/即)
(周嘉從弟也性仁慈和篤某帝時爲河南尹/永初二年夏旱久禱無應因收葬萬餘人應)
(時大雨位/至光禄勳)明晨侍郎張桃枝者漢司隸校尉
朱㝢季陵母也沛人㝢徃與陳蕃俱誅㝢母
行隂德久聞在易遷始得爲侍郎耳(朱㝢沛/人桓靈)
(時八俊後同黨人之例李膺/杜宻俱下獄死非陳蕃同時)明晨侍郎夏馥
字子治陳留人也少好道服术餌和雲母後
入吴山從赤須先生受鍊魂法又遇桐柏眞
人授之以黄水雲漿法得道今在洞中馥少
時被公府辟召懸辟書著桑樹乃去其用懷
高邁如此(後漢及高士傳並云陳留圉人少/爲書生桓帝時舉直言不就性質)
(直不同時黨爲閹人所疾陷於黨錮之限避/難乃翦鬚髮變形逃林慮山中爲人治作後)
(還家杜門不出不與人相見黨禁未解/而亡赤須子出列僊傳桐柏即右弼王)餘數
人不能一二道之例皆取平貞正直體隱神
清即侍郎之才不限男女也(前云有七人今/唯說二女一男)
右保命君所道(此當是接中候/告後乃言之)童初府上帥
用劉文饒文饒者弘農劉寬也少好道曾舉
漢方正稍遷南陽太守視民如子怒不形顔
口無疾言行隂德拯寒困萬民悦而附之如
父母焉後爲司徒太尉上賜酒伏地睡詔問
故乃答曰臣任重責大恒憂心如醉旦使奴
至巿買菜奴盜用錢飲酒晏乃還卧於閣内
又不得菜既醒乃罵之爲死狗罵畢即束帶
來人恐奴從後自殺所以慮之不覺忽然睡
耳願見哀恕寬用心仁愛觸類如此矣年七
十三一旦遇青谷先生降之於寢室授其杖
解法將去入太華山行九息服氣及授以鑪
火丹方修之道成今在洞中作童初府帥上
侯主始學道者(後漢書云劉寬字文饒弘農/華隂人父名崎順帝時爲司)
(徒寬爲人謹厚常行有人失牛乃就寬車中/認之寬無言解駕牛與之步歸頃有誌者得)
(牛而送還慚懼寬乃謝遣之桓帝延熹八年/爲南陽太守恒用蒲鞭靈帝嘉平五年爲太)
(尉嘗於御坐被酒睡伏帝問太尉醉邪寬仰/答臣不敢醉但任重責大憂心如醉耳嘗有)
(客來詣寬寬遣奴市酒迂久大醉而還客罵/爲畜産寬須臾遣人視奴疑恐自殺語左右)
(曰此是人而罵爲畜産爲辱孰甚故吾懼其/死耳後封逮郷侯六百户中平二年亡年六)
(十六贈車騎將軍時進謚曰昭討侯子松嗣/按此說復爲同異故詳載之青谷先生無别)
(顯出凡此諸引教仙人恐皆是/下教限不爾則不應得輒然)華陽中事當
更示爾正月二十三日東宫上人來看洞中
時或有龜山賔共集高會眞仙之日寧可暫
登伏龍之郷以禮拜於靈岫邪可示許侯令
知之(此亦應是中君仍前十二月一日言也/東宫上人即青童君龜山賔即西王母)
(上卷亦有此告今登伏龍以望山禮拜便/異乎陟嶺非必以近易爲言恐當宜然也)昔
有一人好道而不知求道之方唯朝夕拜跪
向一枯樹輒云乞長生如此二十八年不倦
枯木一旦忽然生華華又有汁甜如蜜有人
教令食之遂取此華及汁並食之食訖即仙
矣如是用心精誠之至也枯木尚能生紫華
濯甘津況三秀之靈阿五芝所播植而不能
數恭山岫洗拔滓穢者良可悲也世人所以
(儳此一/字非眞)每不得如意者亦如子所不得如意
耳豈異邪昔有劉少翁曾數入太華山中拜
禮向山如此二十年遂忽一旦得見西嶽丈
人授其仙道(禁山符有西嶽君西嶽/公不知是此丈人邪)昔有一
人數旦旦詣河邊拜河水如此十年河侯河
伯遂與相見與其白璧十雙教授水行不溺
法此人見在中嶽得道(河侯河伯故/當是兩神邪)左慈初
來亦勤心數拜禮靈山五年許乃得深進内
外東西宫耳(前云三月便得進與此/大殊恐以深進爲異也)學道當
如山世遠去人事如清虚眞人步深幽當如
周紫陽何有不得道邪(世遠傳未出其捨家/尋學事在讖書即尹)
(公度弟子已得爲太和山眞人/清虚王君紫陽周君各自有傳)建志當令勤
研神令虚所爲所作當令宻(青童戒南眞亦/云學道唯須勤)
(宻勤即晝夜而勿怠宻則非我而不知今中/君復說此實爲至諭可謂一言以蔽之右)
定録君所道使䟽(此一條又/有楊書)夫望林者豈不
想易遷之若人羡彼子之濯景邪可謂瞻之
在前忽焉在後(長史妻既已在易遷爲長史/今眺望林嶺豈無羡想之懷)
(昔自謂勝之今翻在後/蓋以勸激長史之辭也)
　右南嶽夫人言
張姜子西州人張濟妹也(濟後漢末西凉州/人爲董卓將後攻)
(穰城被射死即張繡從叔也/其妹不顯外書不知出適末)李惠姑齊人夏
侯玄婦也(玄魏末人與李豐俱爲晋文王所/誅不知婦亡在玄之前後李豐乃)
(是馮翊人非齊人不/知此是李誰之女)施淑女山陽人施績女
也(施績吴興人孫皓時爲驃騎將軍守西陵/令云山陽恐女或出適取夫家郡不爾則)
乖鄭天生鄧芝母也(鄧芝字伯苗南陽新野/人在蜀爲劉禪車騎將)
(軍後行見蝯抱子行引弓射殺/因感念而亡母不知鄭誰之女)此數女子昔
世有仁行令問並得在洞中洞中有易遷館
含眞臺皆宫名也計今在易遷館東厢中此
館中都有八十三人又有恊辰夫人者九宫
之女也太上徃遣來教此等法皆以保命授
書恊辰夫人主教領之也夫人漢司空黄瓊
女黄景華也韓終授其岷山丹服得仙(黄瓊/江夏)
(人字世英漢順帝時司空司徒太尉年七十/九亡父名香章和帝時爲尚書令救活千餘)
(人瓊子琬司徒太尉爲李權所殺夫人亦不/知出適末今此諸人或稱女或稱婦或稱母)
(蓋各取名達者而言之非/必因附其功福所及也)含眞臺是女人已
得道者隸太元東宫中近有二百人(前云八/十三人)
(止是易遷耳含眞既爲貴/勝當須遷轉乃得進入也)此二宫盡女子之
宫也又有童初蕭閑堂二宫以處男子之學
也(其男女名氏又出後/並是略稱標勝者也)計與數人共止最於
鄧伯苗母相親愛餘亦厚耳(伯苗母即/鄭夫人也)設牀
待靈誠孝子之長想也計亦已爲其兒作惠
益也計前與爾杯布殆相與爲贈當徃洞室
之際耳仙官有禁不得道實故假以他惠也
此亦意之至也其亦欲設牀寢令精氣之徃
有所棲者也可宻諸其兒道如此(此令告掾/也其事皆)
(有指趣不容顯注之從定録官寮來凡/三十一條並有掾寫注之一卷相隨)

眞誥卷之十二
眞誥卷之十三定三
　　　　(金闕右卿司命蓬萊都水監梁國/師貞白眞人華陽隱居陶弘景造)
稽神樞第三
地下主者復有三等鬼帥之號復有三等並
是世有功德積行所鍾或身求長生步道所
及或子弟善行庸播祖禰或諷眀洞玄化流
昆祖(洞玄即大洞玄經讀之萬徧七祖已下/並得鍊質南宫受化胎仙非今世所稱)
(洞玄靈/寳經也)夫求之者非一而獲之者多途矣要
由世積隂行然後皆此廣生矣鬼帥武解主
者文解俱仙之始也度名東華簡刊上帝不
隸酆宫不受制三官之府也(又别云心勤於/事欲兼味於清)
(正華目以隨世畏死而希/仙者亦多作文武解主者)其一等地下主者
散在外舍閑停無業不受九宫教制不聞練
化之業雖俱在洞天而是主者之下者此自
按四明法一百四十年依格得一進耳一進
始得步仙階給仙人之使令也(依劒經主者/大有品秩遷)
(轉年限賒促懸殊此等數之目異/於品名反以多爲貴如此階秩矣)其二等地
下主者便徑得行仙階級仙人百四十年進
補管禁位管禁之位如世間散吏者也此格
即地下主者之中條也李東等今在第一等
中(李東曲阿人乃領户爲祭酒今猶有其章/本亦承用鮑南海法東才乃凡劣而心行)
(清直故得爲最下主者使是許家常所使永/昌元年先生年二十三就其受六甲隂陽行)
(厨符既相關悉/聊復及之耳)其第三等地下主者之高者
便得出入仙人之堂寢遊行神州之郷出館
易遷童初二府入晏東華上臺受學化形濯
景易氣十二年氣攝神魂十五年神束藏魄
三十年棺中骨還附神氣四十年平復如生
人還遊人間五十年位補仙官六十年得遊
廣寒百年得入昆盈之宫此即主者之上者
仙人之從容矣
張姜子等先在第二等中亦始得入易遷耳
鬼帥之位次亦如此矣(主者之位亦不限男/女按此年限得棺中)
(之骨便得出生世中亦徃徃有此改變/隱適難已意量殆入不可思議之境耳)易遷
童初二宫是男女之堂館也其中間靜東海
青童君一年再遊校此諸宫觀見羣輩也(一/年)
(再遊似依傳中曰而前書云正月二十三/日東宫上人來便是不必復有定期也)趙
素臺在易遷宫中已四百年不肯徙自謂天
下無復樂於此處也趙素臺是趙熙女漢時
爲幽州刺史有濟窮人於河中救王惠等於
族誅行隂德數十事故其身得詣朱陵兒子
今並得在洞天中也熙恒出入在定録府素
臺數微服遊行道巷盼山澤以自足矣(趙熙/漢書)
(不顯微服遊行蓋謂在洞/天中耳不應乃出世中也)易遷中有高業而
蕭條者有竇瓊英韓太華劉春龍王進賢李
奚子郭叔香此數人並天姿鬱秀澄上眇邈
才及擬勝儀觀駭衆此則主者之高者仙官
之可才其次及得張善子輩鄧伯苗母有善
行故後來人多宗芘之竇瓊英者竇武妹也
其七世祖有名峙者以藏枯骨爲業以活死
爲事故祚及於英身矣(竇武字游平竇融玄/孫峙則應是融祖也)
(武亦恒以財物散施天下貧乏靈帝時爲大/將軍與陳蕃俱被誅其母産武時并産一蛇)
(蛇岀即走上南山至母死無何而來哀泣良/久又去亦所以爲異但未解俱承七世之變)
(兄戮而/妹仙當)非道家之北斗也鬼官别有北斗君
以司生殺爾(按孫皓敗將張悌軍人柳榮病/死已三日旦忽起大呼云至北)
(斗門下見人縛悌來因是驚誤爾日晩悌戰/死如此即應是第四宫也今第五第六宫不)
(顯所主者恐是/考責之府也)
鬼官之太帝者北帝君也治第一天宫中緫
主諸六天宫餘四天宫其四明公各在其中
治(雖云各治一宫又不顯各在何宫宫既並/列復不得依位作四方言之尋其公次第)
(高下則第二宫名爲西明公治第三宫東/明公治第四宫北斗君治及次南次北也)
二天宫立一官六天凡立爲三官三官如今
刑名之職主諸考謫常以眞仙司命兼以緫
御之也並統仙府共司生死之任也大斷制
皆由仙官(道家常呼三官者是此也而消魔/經云岱宗又有左火官右水官及)
(女官亦名三官並主考罰今三茅君通掌之/大君爲都統保命爲司察矣所以隸仙官者)
(以爲天下人不盡皆死其中應得眞仙則非/北帝所詮或有雖死而神化反質者如此皆)
(在眞仙家簡録故司/命之職應而統之也)鬼官北斗君乃是道家
七辰北斗之考官此鬼一官又隸九星之精
上屬北晨玉君(天上北斗有所司察故鬼官/亦置此職以精象相應統領)
(既關琁璣是以仰/隸太上之曹也)
府耳未必盡徑來也别更一二宻可示爾同
氣令知斗處幽間之泰也道業可不勗哉(此/三)
(人外書並不顯後漢有李雲亦爲白馬令以/直言忤㫖死令示同氣者謂以告長史掾也)
七月二十四日夜保命君告(按前受長史司/馬諸人雖定録)
(所告而應是初說洞中事是丑年十一月今/此說雜人乃宜繼後反爲七月復不應是寅)
(年進退極難詳從地下主者來/凡十四條并有掾寫共一卷也)含眞臺洞天
中皆有非獨此也此一臺偏屬太元府隸司
命耳其中有女眞二人緫之其一女眞是張
微子漢昭帝時將作大匠張慶女也微子好
道因得尸解法而來入此亦先在易遷中微
子常服霧氣自云霧氣是山澤水火之華精
金石之盈氣也久服之則能散形入空與雲
氣合體微子自言受此法於東海東華玉妃
淳文期文期青童之妹也微子曾精思於寢
靜誠心感靈故文期降之授以服霧之道也
服霧之道授微子微子亦時以教諸學在含
眞易遷中者我昔嘗得此方乃佳可施用者
也
服霧法常以平旦於寢靜之中坐卧任己先
閉目内視髣髴如見五臟畢因口呼出氣二
十四過臨目爲之使目見五色之氣相繞纏
在面上鬱然因又口内此五色氣五十過畢
咽唾六十過畢乃微呪曰太霞發暉靈霧四
遷結氣宛屈五色洞天神煙合啓金石華眞
藹鬱紫空鍊形保全出景藏幽五靈化分合
明扇虚時乘六雲和攝我身上昇九天畢又
叩齒七通咽液七過乃開目事訖此道神妙
又神州玄都多有得此術者爾可行此法邪
久行之常乘雲霧而遊(此服霧法已别抄用/事在第三篇中今猶)
(疑存此與本/文相隨也)其一女眞是傳禮和禮和是漢
桓帝外甥侍中傅建女也北地人其家奉佛
精進女常旦夕灑掃佛前勤勤祝誓心願仙
化神靈監其此心亦得來此久處易遷今始
得爲含眞臺主也常服五星氣以得道禮和
善歌歌則鳥獸飛聚而聽聲焉
　右定録君言(張傅二人外書不顯/或應各在家譜中)
　又一條有楊書又掾寫
王衍爲晋武帝尚書令其女字進賢爲愍懷
太子妃洛陽亂劉曜石勒略進賢渡孟津河
於河中欲妻之進賢罵曰我皇太子婦司徒
公之女而胡羌小子敢欲干我乎言畢即投
河中其侍婢名六出復言曰大既有之小亦
宜然復投河中時遇嵩高女眞韓西華出遊
而愍之撫接二人遂獲内救外示死形體實
宻濟便將入嵩高山今在華陽宫洞内易遷
之中六出時年二十二三許體貌亦整善有
心節本姓田漁陽人魏故浚儀令田諷之孫
諷曾有隂德之行以及於六出耳(晋書云王/衍長女名)
(景風貌美賈后爲弟謐娶之少女名惠風以/配愍懷太子恨之如此則不甚美也永嘉五)
(年六月王彌劉曜石勒破洛賊欲逼妃妃拔/刀曰我太尉公之女皇太子之妃有死而已)
(終不爲逆虜所辱遂見害家人收葬於城西/南洛水之北追謚曰貞定妃與此說小異)
范幼沖遼西人也受胎化易形今來在此恒
服三氣三氣之法存青氣白氣赤氣各如綖
從東方日下來直入口中挹之九十過自飽
便止爲之十年身中自有三色之氣遂得神
仙此高元君太素内景法旦旦爲之臨目施
行視日亦佳其法雖鮮其事甚驗許侯可爲
之(此法亦以重抄書在/第三篇修有事中)范監者即其人也昔
得爲童初監今在華陽中(又別云曾爲漢尚/書郎善解地理以)
(冢宅爲意此亦在第/三篇右三條並楊書)河内李整昔受守一法
并洞房得道初在洛陽山近來入華陽中又
主諸考崇民間之事整徃爲常道郷公傅受
道入山時已年六十(不知李作何位亦應是/監職常道郷公魏元帝)
(本封/也)罡山東北有穴通大句曲南之方山之
南穴姜伯眞數在此山上取石腦石腦在方
山北穴下繁陽子昔亦取服(此罡山猶是大/横山故後云掾)
(恒與方山五人徃來但不知有路通洞/天中不爾繁陽子即鹿迹洞中何苗也)此北
竚山中亦有此物(未詳竚山在何處今句曲/北鹿迹山西有名竚角山)
(似當是/其處也)石腦故如石但小斑色而輭耳所在
有之服此時時使人發熱又使人不渴李整
昔未入山時得風痺疾久久乃愈耳此人先
多房内事殆不同今者疾之輕薄也(石腦今/大茅東)
(亦有形狀圓小如曾青而質色似鍾乳牀下/乃皎白時有黑斑而虚輭服之乃熱爲治亦)
(似鍾/乳也)羅江大霍有洞臺中有五色隱芝(此則/南眞)
(及司命所/任之處也)華陽洞亦有五種夜光芝(此則司/命所請)
(以植句曲/内外者也)良常山有熒火芝此物在地如熒
火狀其實似草而非也大如豆形紫華夜視
有光得食一枚心中一孔明食七枚七孔明
可夜書計得食四十七枚壽萬年(從來未聞/有見之者)
(當是無至/心尋求耳)包山中有白芝又有隱泉之水正
紫色(此即林屋山也/在吴大湖中耳)華陽雷平山有田公泉
水飲之除腹中三蟲與隱泉水同味云是玉
砂之流津也用以浣衣不用灰以此爲異矣
(此水今從地涌出狀如沸水味異美取浣垢/衣便自得淨即所呼爲柳谷汧者在長史宅)
(東南一/里許也)昔高辛時有仙人展上公者於伏龍
地植李彌滿其地展先生今爲九宫内右司
保其常向人說昔在華陽下食白李味異美
憶之未久而忽已三千年矣(諸曆檢課謂堯/元年戊戌至齊)
(之己卯歲二千八百三年高辛即堯父說此/語時又應在晋世而已云三千年即是堯至)
(今不啻二千八百年外曆容或不定如此丁/亥之數不將已過乎汲冢紀年正二千六百)
(四十三年彌/復大懸也)後有郭四朝又於其處種五果
又此地可種柰所謂福郷之柰以除灾厲秦
時有道士周太賔及巴陵侯姜叔茂者來住
句曲山下又種五果并五辛菜叔茂以秦孝
王時封侯今名此地爲姜巴者是矣以其因
叔茂而名地焉(地號今亦存有大路從小茅/後通延陵即呼爲姜巴路也)
(但秦孝公時未併楚置郡巴陵縣始晋初/不知那有巴陵之封恐是巴蜀之巴故也)此
二人並已得仙今在蓬萊爲左卿今南鄭諸
姜則叔茂之後茂曾作書與太極官僚云昔
學道於鬼谷道成於少室養翮於華陽待舉
於逸域時乘飈輪宴我句曲悟言永歎代謝
之速物存人亡我勞如何太賔亦有才藝善
鼓琴昔教糜長生孫廣田廣田即孫登也獨
絃能彈而成八音眞竒事也(孫登即嵇康所/謂長嘯者亦云)
(見彈一絃之琴/斯言非虚矣)叔茂種五辛菜常賣以巿丹
砂而用之今山間猶有韭薤即其遺種邪(今/呼)
(爲韭山在大茅西甚多大韭又餘/處亦有蒜薤耳非止姜巴一處也)今舍前有
塘乃郭四朝所造也高其墻岸蓋水得深但
歷代久遠塘墻頽下耳(今舍語似是論長史/宅宅前今乃有塘近)
(西爲堤墻即是遏柳汧水而去郭千甚遠郭/千在北洞西北今有大陂塘四朝先應住此)
(未解舍前之意恐長史於/彼復立田業又有說在後)四朝常乘小船遊
戲其中每叩船而歌曰清池帶靈岫長林鬱
青葱玄鳥藏幽野悟言出從容鼓檝乘神波
稽首希晨風未獲解脫期逍遥丘林中(晨風/謂上)
(清玉晨之風非毛詩所/謂鵷披晨風之鳥也)浪神九垓外研道遂
金眞戢此靈鳳羽藏我華龍鱗高舉方寸物
萬吹皆垢塵顧哀朝生惠孰盡汝車輪(女寵/不弊)
(席男愛不盡輪朝生蜉蝣也/以喻人之在世易致消歇耳)遊空落飛飈靈
步無形方圓景焕明霞九鳳唱朝陽暉翮扇
天津菴藹慶雲翔遂造大微宇挹此金黎漿
逍遥玄垓表不存亦不亡(玄垓九垓皆八極/之外九霞之頂名)
(也飛登木星亦名玄朗東陽之垓故若士/語盧敖云吾與汗漫期於九垓之上矣)駕
欻舞神霄披霞帶九日高皇齊龍輪遂造北
華室神虎洞瓊林風雲合成一開闔幽㝠户
靈變玄迹滅(四朝爲玉臺執蓋郎/故云高皇齊龍輪)定録言(右/十)
(二條掾寫/共一篇)
四朝燕國人也兄弟四人並得道四朝是長
兄也眞法其司三官者六百年無違坐超遷
之四朝職滿上補九宫左仙公領玉臺執蓋
郎中間久闕無人後以思和代四朝也山下
居民今猶呼一平澤地爲郭千者是四朝之
姓尚存於民口也四朝徃曾使人種植於此
地也年年四朝每行皆過諧此山以造思和
遊看原阜(此是茅傳中言也按如此說郭千/止是種植處非居止也住處則長)
(史宅果應是矣今塘墻既頽决水不復甚停/人皆以爲田耳然其地汗闊小壅猶自成池)
(可得汎舟而歌但無人能追蹤遠世可歎如/何後云此四朝年年行過遊看是上補去後)
(猶復憶羡舊居所以/數宴良常眷盼朋好)張玄賔者定襄人也魏
武帝時曾舉茂才歸郷里事師西河薊公服
术餌兼行洞房白元之事後遇眞人樊子明
於少室授以遯變隱景之道昔在天柱山中
今來華陽内爲理禁伯理禁伯主諸水雨官
也此人善能論空無乃談士常執本無理云
無者大有之宅小有所以生焉積小有以養
小無見大有以本大無有有亦無無焉無無
亦有有焉所以我目都不見物物亦不見無
寄有以成無寄無以得無於是無則無宅也
太空亦宅無矣我未生時天下皆無無也其
所論端據如此桐柏諸靈亦不能折也自云
昔曾諧蓬萊宋晨生晨生者蓬萊左公也與
其論無粗得人意過此已去尚未能本有安
能本無邪與餘人論空無天下中皆無人焉
其高氣秉理如此東卿君紫微玄清亦莫得
而干也理禁伯官亦保命之監國也(此論空/無之理)
(乃殊得無宗而玄玄固難可曲覈矣眞人之/才義亦是甚有優劣東卿桐柏紫微玄清蓋)
(相推並言談之英辯者故舉此爲標也按左/傳稱君之世子從曰撫軍守曰監國監國之)
(任則是副貳疑此監/國或因作監司也)趙威伯者東郡人也少
學邯鄲張先生先生得道之人耳晩在中嶽
授玉佩金鐺經於范丘林丘林乃是漢樓船
將軍衛行道婦也學道得仙遂授行挹日月
之道又服九靈明鏡華遂得昔亦來在華陽
内爲保命丞河圖云吴楚多有得見太平者
其常語人云此語不虚此驗不久(如此諸學/者何可不)
(彌加勤/勵也)其存明鏡非世間常法也受范丘林
口訣云善嘯嘯如百鳥雜鳴或如風激衆林
或如伐鼓之音時在天巿壇上奮然北向長
嘯呼風須臾雲翔其上衝氣動林或㝠霧飈
合或零雨其濛矣保命有四丞此一人主爲
暴雨水及領五芝金玉草若欲致洪雨者將
可辭諧之也(又理禁伯亦主雨水/若請雨宜併爲辭也)其一丞是
咸陽樂長治東卿司命君郷里人也爲小君
所舉用漢桓帝中書郎晩從中嶽李先生受
道行七元法得仙(相去二百餘年猶/蒙卿邽之澤也)一人是
孟君入室弟子鄭雉正者孟君所屬用(孟君/京兆)
(人或呼爲孟先/生不知何名位)其一人是西山唐房(此則神/仙傳所)
(載是蜀人奉事/李八百者也)樂長治主灾害鄭雉正主考
注唐公房主生死趙威伯主仙籍并記學道
者并暴雨水靈芝草(洞宫官寮司察吴越非/民在任不過此四丞也)
(其下則有四師/事在第三篇中)
　定録道此(右此有掾寫依紙墨亦言前篇/而中間有此失缺此行後又割)
　(恐别復有事并遺/落深可恨惜耳)
杜契者字廣平京兆杜陵人建安之初來渡
江東依孫策入會稽嘗從之後爲孫權作立
信校尉黄武二年漸學道遇介琰先生授之
以玄白術隱居大茅山之東面也守玄白者
能隱形亦數見身出此巿里契與徐宗度晏
賢生合三人俱在茅山之中時得入洞耳或
自採伐貨易衣糧於虚曲而人自不知之耳
猶琰者即白羊公弟子也今在建安方山中
也(琰即禁山符云爲孫權所殺化形而去徃/建安方山尋白羊公杜必當於此時受道)
(也契音薛即與舜同契字/四畫契三畫分毫有異也)徐宗度晋陵人作
孫皓左典軍吕悌司馬受風谷先生氣禁道
故得契俱晏賢生是步陟外甥即宗度之弟
子也
契弟子二人一人孫賁孫女寒華也少時宻
與契通情後學道受介琰法又以法受寒華
寒華初去時先叛入建安依邵武長張毅毅
即契通親故得免脫事平乃歸茅山耳寒華
行玄白法而有少容今嘗俱處也玄白道忌
房室自契受道不得行此(吴豫章太守孫賁/之子也山隂王孫)
(奚之子寒華也尋此二人乃因奔淫無應入/道而用志能自抑斷如此此宜其階也賁是)
(權同堂兄有子四人各名鄰安熙䟽而/無奚或是小名又無奚或爲王者也)其弟
一子是陳世京世京孫休時侍郎少好道數
入佛寺中與契郷里故晚又授法契初將寒
華入建安之時時亦同舉實賴世京濟其宻
計焉此數子今處茅山之外非常在洞中之
客也亦時得入耳亦數至長史舍屋間遊戲
然多在大茅之間(建安初至孫休即位六十/二年杜初從孫策不減年)
(二十左右則逃時已年/八十許矣不容此爾)世京今服术澤瀉寒
華無所服(茅山通無石室則必應起廬舍既/有服餌便須藥具兼猶資衣糧不)
(容都爲隱默但于時林/芿幽阻無人尋迹耳)守玄白之道常旦旦
坐卧任意存泥丸中有黑氣存心中有白氣
臍中有黄氣三氣俱仙如雲以覆身上因變
成火火又繞身身通洞徹内外如此旦行之
至日向中乃止於是服氣百二十過都畢道
止如此使人長生不死辟却萬害所謂知白
守黑求死不得知黑守白萬邪消却尤食六
畜肉及五辛之菜當别寢靜思尤忌房室房
室即死
此道與守一相似但如爲徑要以減之耳忌
房室甚於守一守一之忌在於節之耳初存
氣出如小豆漸大衝天三氣纏煙繞身共同
成一混沌忽生火在三煙之内又合景以鍊
一身一身之裏五臟照徹此亦要道也此數
人並已三百餘年正玄白之力也並是不死
之學者未及於仙道(玄白事已重抄岀在第/三篇修用中計杜於建)
(安初可年二十許至晋興寧三年始一百九/十歲諸人又晩學而此云並三百餘年恐長)
(三字亦强/可是二耳)若欲守玄白者當與其經經亦少
許耳自可兼行以除萬邪却千害行之三十
年匿身隱形日行五百里(一名此道爲胎精/中景玄白法也)
八月十四日夜保命仙君告(此告必應是告/牙亦可是試以)
(戲長/史爾)牙守一竟未起别寢邪(此一誥是論玄/白守一事忽然)
(憶寅獸寅獸當是未/免房中因而及此也)渟景翳廣林曖曖東霞
升晨風舞六煙教鬱八道騰五嶽何必秀名
山亦足凌矯手攝洞阜棲心潜中興吐納胎
精炁玄白誰能勝右杜廣平恒喜歌吟此今
䟽相示
　右定録君道此(此亦應同十四夜告從杜/來九條并有掾寫共一篇)
峨峨岑山幽巖嶺芳卓卓先生乘和來翔散
髮頽穎躬耕陵堽三餐自足不期裹糧玉迹
東映鳳響西彰公侯招之凌風振裳處不矜
嘿出不希揚被褐容與杖策頡頏(此一篇有/異手書乃)
(接前詩後而後又仍接以蕭寂蓽門事既眞/書止說前一篇已自右畢則此詩非復是杜)
(所作而不知/其義是誰)近所摽靜舍地此金郷之至室
若非許長史父子豈得居之後世當有赤子賢
者乃得居此郷爾子孫事祕之不可輕泄(按/此)
(所摽即應是後云長史所營屋宅處也金陵/之地乃廣則此爲最勝之地非眞仙不得居)
(故唯長史掾可居耳赤子賢者莫測爲誰或/是姓赤或是大人或將來英賢應運者乃當)
(復得居之既方是後世子孫時事則非今所/宜預言兼以此地福重不欲宣廣使人濫住)
(致有犯/穢故也)許長史今所營屋宅對東面有小山
名雷平山周時有雷氏養龍來在此山後有
姜叔茂田翁亦居焉其山北有柳汧水或名
曰田公泉以其人曾居此山取此水故也(雷/平)
(山在小茅北基址相連田公泉今具存左右/甚多水柳樹故名柳汧此泉即前所云浣衣)
(不用灰者長史宅自湮毁之後無人的知處/至宋初長沙景王擅太妃供養道士姓陳爲)
(立道士廨於雷平西北即是今北廨也後又/有句容山其王文清後爲此廨主見傳記知)
(許昔於此立宅因博訪耆宿至大明七年有/術虚老公徐偶云其先視伏事許長史相傳)
(識此宅只在今廨前烏柏樹處應是似猶有/齋堂前井存于時草萊蕪没王即芟除尋覓)
(果得磚井上已欲滿仍掘治更加甓累今有/好水水色小白或是所云似鳳門外水味也)
(於是審知是故宅從來空廢無敢居者既云/金郷至室便爲伏龍之膏腴矣其西北即有)
(長岡連亘呼/爲長隱者也)雷平山之東北有山俗人呼爲
大横山其實名鬱岡山也名山記云所謂岡
山者也下有泉水昔李明於此下合神丹而
升玄洲水邊今猶有處所此山正東面有古
時越翳王冢(本墓字後人黵作冢此山今連/延甚長後云古人合丹猶應是)
(此李明但言在方隅則疑其小近南水邊不/復見有基迹或漸蕪没故也越翳王是句踐)
(四世孫初不肯立逃入菁山穴越人薰出之/後於吴徙還會稽以周宣王十一年爲孫諸)
(咎所殺越人又殺諸咎不知那得遠來葬此/或當有神異處故也今尋視未見指的墳冢)
(而如有兆/域處者)
　右定録君言(右三條/有掾寫)
華陽中玉碣文在童初府西向一云四面其
文曰解帶被褐尋生理活養存三亦洞我玉
文領理八老二十四眞不眠内視微氣綿綿
把録太素玄之又玄神道在今子來乃臻
易遷云鄧夫人語之解此則得仙此仙之要
言易遷不解此許侯可解注之(易遷則長史/妻也鄧夫人)
(即鄧芝母也此碣文乃粗可領解皆上道中/事但下挺者無由究知之故令長史解釋亦)
(或試以/戲之耳)
　右一條有某書
隱居今所安經昭靈臺前欲立小石碣子刻
書華陽頌十五篇皆讚述此山洞内外事庶
以標誠靈府永垂遠世而未辦作石今且載
其文於此曰
河篇徵徃册孔記昭昔名三宿麗天序兩金
標地英　右樞域
宅無乃生有在有則還空靈構不待匠虚形
自成功　右質象
緫神列三府分途交五便隂暉迎夜晳晨精
望曉懸　右形位
南峰秀玄鼎北嶺横秦璧表裏玉沙津周回
隱輪迹　右標貫
左帶柳汧水右浚陽谷川土懷北邙色井洌
鳳門泉　右區别
郭千峙流岸姜巴亘遠蹤廟貌或時饗别宅
乃恒恭　右迹號
吴居非知地越家詎隱遷樹蓋徒低蔭石竈
未嘗煙　右類附
果林鬱餘㮏蔬圃蔓遺辛熒芝可燭夜田泉
常澣塵　右物軌
降轡龜山客解駕青華童寢宴含眞館高會
蕭閑宫　右遊集
清歌翔羽集長嘯歸雲翻孑絃有逸調空談
無與論　右才英
標舍雷平下立靜連石隂上道已沖念飛華
當軫心　右學禀
方嵎遊瓊刃華陽棲隱居重離儻或似七元
乃扶胥　右挺契
號期行當滿亥數未終丁迨乃承唐世將賔
來聖庭　右機萌
濟神既有在去留從所宜靈迹何顯晦㝠途
自相知　右業運
刊石玄窗上顯誠曲階門動靜顧矜録不負
保舉恩　右誠期
　右此十五首下各兩字是其一篇中意篇
　中字字皆有義㫖後之人自以篇中事求
　之

眞誥卷之十三



眞誥卷之十四定四
　　　　(金闕右卿司命蓬萊都水監梁國/師貞白眞人華陽隱居陶弘景造)
稽神樞第四
大茅山之西南有四平山俗中所謂方山者
也其下有洞室名曰方臺洞有兩口見於山
外也與華陽通號爲别宇幽館矣得道者處
焉(此山去大茅山可二十許里西南六七里/有一洞口見外近時有人入見一青蛇在)
(洞中因與呼爲青龍洞山近上及北面西面/亦並有洞穴同不知何者是此兩口耳山上)
(又有泉水冬夏不竭山平所/以號爲四平及方山也甚多南燭今積金山)
(東此樹皆能高/大館中諸道士所資爲藥也)其中先止者
有張祖常劉平阿吕子華蔡天生龍伯高並
處于方臺矣
張祖常者彭城人也吴時從北來得入此室
祖常託形墮車而死故隱身幽館而修守一
之業師事上黨鮑察者漢司徒鮑宣五世孫
也察受道於王君(鮑宣漢司隸校尉爲王莽/所害宣子永永子昱昱子)
(某)
劉平阿者無名姓名姓不示人也漢末爲九
江平阿長故以爲號行醫術有功德救人疾
病如己之病行遇仙人周正時授以隱存之
道託形履帽而來居此室常服日月晨炁顔
色如玉似年三十許人(二君何容不知其本/名既示不欲復說之)
(耳戴孟之本族乃/亦已陳之在後矣)
吕子華者山陽人也隂君弟子已服虹丹之
液而未讀内經來從東卿受太霄隱書而誦
之常以幽隱方臺爲樂不願造于仙位也
蔡天生者上谷人也小爲嘯父賣雜香於野
外以自業贍情性仁篤口不言惡道逢河伯
少女從天生市香天生知是異人再拜上一
檐香少女感之乃教其朝天帝玉皇之法遂
以獲仙託形舄杖隱存方臺少女今猶徃來
之也天生師之
龍伯高者後漢時人漢伏波將軍馬援戒其
兄子稱此人之佳可法即其人也伯高後從
仙人刁道林受服胎炁之法又常服青□方
託形醉亡隱處方臺師定録君也(伯高名述/京兆人漢)
(建武中爲山都長擢至零陵太守馬援征南/日遺兄子嚴書曰龍伯高敦厚周愼口無擇)
(言謙約節儉廉公有威吾愛之重之願汝曹/效之效伯高不得猶爲謹勑之士謂刻鵠不)
(成尚類/騖者也)雷平山之東北良常山之東南其間
有燕口山三小山相隅故也一名曰方隅山
下古人曾合九鼎丹於此間也幽人在此時
心樂居焉今常遊此方隅山下亦有洞室名
曰方源館亦有二口常見外也常有此五人
爲旅(其山即是大横西南别有二墩壠相聚/今人不復有乎其名者前云李明合丹)
(即是此矣幽人者掾去世後不欲顯名故號/爲幽人此是未受事且停洞館修業也山今)
(亦有兩小口五人爲旅即向之四平山者既/去來相通故時共遊處也所以楊君夢掾云)
(向從四平山來也右六條是/手新寫應是保命君所告也)鹿迹山中有絶
洞絶洞者纔有一二畝空地無所通達故爲
絶洞洞室四面皆有青白石亦以自然光明
如□(舊作繖/字如此)張形下正平自有石牀石塌曲
夾長短障隔分别有如刻成亦整盛也東北
有小口纔劣容人入入二三百步乃得洞室
初入口甚急愈入愈寬大也口外南面有三
積石積石下有汧索即可得也亦或以一小
石掩穴口穴口大小俱如華陽三便門便門
亦用小石塞其口自非清齋久潔索不可得
鹿跡洞子亦爾不受穢氣故也(此山今屬南/徐州界正對)
(茅山北望見之亦有道士住鹿跡在石上故/仍以爲名洞口處乃可知而甚嚴潔亦無人)
(敢觸冒者此云如華陽三便門則南洞/北洞本大開餘東西乃東南皆是塞矣)鹿跡
華山中及洞主有謝稚堅王伯遼繁陽子號
名耳是漢越騎校尉何苗叔達也進之同母
弟少好道曾居河東繁山之南服食故自號
爲繁陽子(中君答長史問葛玄云在蓋竹山/恒與謝稚堅相隨今稚堅乃在此)
(不知爲去來徃還爲當兩人同姓名也後漢/書云何苗是何進異母弟爲車騎將軍黨附)
(閹勢進被害時苗於朱雀闕下與進將吴匡/戰死被斬董卓又破棺出尸支解之既非故)
(爲兵解去不知那遂得來居此其母亦被刑/苗既非進同生官位復異具苗而字達於義)
(不類恐别是一弟不/必是名苗戰死者耳)又有馮良馮良南陽冠
軍軍人少作縣吏年三十爲尉從佐迎督郵
自耻無志因毁車煞牛裂敗衣幘遂去從師
受詩傳禮易復學道術占候家中謂已死十
五年乃還整修志節抗操嚴恪州郡禮辟不
就詔特徵賢良高弟半道委之還家時三公
爭讓位於良遂不降就年六十七乃棄世東
渡入山今在鹿跡洞中(後漢安帝時人也漢/書所載事亦略同)
又有郎宗者字仲綏北海安丘人少仕宧爲
吴縣令學精道術占候風炁後一旦有暴風
經窗間占知京師大火燒大夏門遣人徃叅
果爾諸公聞之以博士徵宗宗耻以占事就
夜解印綬負笈遯去居華山下服胡麻丸得
道今在洞中(後漢書載郎宗事云理京房易/善星筭風角六日七分能望氣)
(占候吉凶常賣卜自奉安帝徵對策爲諸儒/表後拜吴令時卒有暴風宗占知京師當有)
(大火記識日月遣人參候果如其言諸公聞/而表上以博士徵之宗耻以占驗見知徵書)
(到夜懸印綬於縣庭而遯去遂終身不仕子/顗字稚元傳父業研精學徒常數佰人順帝)
(陽嘉二年徵詣闕上書十一事拜/郎中還家後爲同縣孫禮所害)其餘其王
叔明鮑元治尹蓋婦之徒復二十餘人並在
北山不能復一二記之也此數人是絶洞諸
山之主耳此絶洞仙人亦思得學道者欲與
之共處於洞室困時無其人耳(此洞既無所/通達正是地)
(仙棲處必非三/十六天之限也)道喪由簪良可哀矣寓家辱
人哉(簪者謂人貪仕宦衣冠坐此不得務道/家室本寄寓耳此洞中乃是永宅爲戀)
(戀不去實足辱敗人矣/此亦諷誘於長史耳)
　右保命君告右三條楊書
范帥云三官有獄官不名廷尉名大理李豐
今爲大理都餘一守缺以擬王附子不以與
許虎也守職如今獄之三官也(李豐字安國/改字宣國馮)
(翊人李義子本寒微有才志遂事魏爲尚書/僕射尉與夏侯玄謀廢晋景王事泄召來令)
(人以刀鐶撞腰煞之大理當爲大理即古之/獄官前漢洎魏時廷尉亦名大理此職是仙)
(官也王附子是王厶之/小名許虎即虎牙也)鮑靚因吾屬長史鼠
子輩既爾可語郡守令得反映亦屬吾其家
比衰欲非可奈何可寫存之耶(鼠子恐是鮑/靚小名鮑爲)
(南海郡仍解化兒輩未得歸都/所以屬之鮑即許先生之師也)
　右二條有楊書
武當山道士戴孟者乃姓燕名濟字仲微漢
明帝末時人也夫爲養生者皆隱其名字藏
其所生之時故易姓爲戴託官於武帝耳而
此人少好道德不仕於世矣少孤養母母喪
行服葬服闋遂入華陽山服术食大黄及黄
精種雲母雄黄丹砂芝草受法於清靈眞人
即裴冀州之弟子也得不死之道裴眞人授
其玉珮金鐺經并石精金光符遂能輕身健
行周旋名山日行七百里多所經涉猶未得
成仙人也(戴乃授行玉珮金鐺而止不死而/已未得神仙於理爲小難詳後又)
(云玄眞亦其鈔要行之者神仙不死又與本/經不同及石精金光符既不爲劒用則止是)
(解化一符單服者此符主隱遯不/云健行也種五品芝世亦有法)仙人郭子
華張季連趙叔達晩又有山世遠者此諸人
徃來與之遊焉昔居武當今來大霍欲從司
命君受書故未許焉(山已得爲太和眞人則/應居在南陽太和山矣)
(餘三人不見/别顯岀也)戴公拍腹有十數卷書是太微
黄書耳此人即謝允之師也(按金相傳太微/黄書第八篇有)
(目録云凡有八卷唯此一卷出世今戴公乃/有十許篇亦爲不同拍腹之義謂恒以繫腰)
(也其外傳事亦同此謝允字道通歷陽人小/時爲人所略賣徃東陽後告官被誣在爲傷)
(獄事將欲入死夜有老公授其符又有黄衣/童子去來於是得免咸康中至襄陽入武當)
(山見戴孟孟即先來獄中者因是受道又岀/仕作歷陽新豐西道三縣所在多神驗年七)
(十餘猶不老/後乃告終也)黄衣童子者即玉珮金鐺之官
耳云坐上常有一人共坐胇者(應是胇胇/不明狀也)即
太極眞人時徃來也(按說如此似答問黄衣/童意亦可是午時既及)
(謝因此面/訪其事)
受行玉珮金鐺經自然致太極眞人諺云服
九靈日月華得降我太極之家此之謂也玄
眞之法亦其鈔要也行之者神仙不死裴眞
人有弟子三十四人其十八人學佛道餘者
學仙道□(應作牖字弟子劉顯/林辛仲甫趙子常)
周眞人有十五人弟子四人解佛法(入室弟/子王瑋)
(達李建道/泉法堅)
桐栢有二十五人弟子八人學佛(入室弟子/于弘智竺)
(法靈鄭文成陳元子此當略舉標勝者耳辛/泉于竺皆似胡姓也當是學佛弟子也)
　右八條有掾寫共一篇相連
霍山中有學道者鄧伯元王玄甫受服青精
石飯吞日丹景之法用思洞房已來積三十
四年乃内見五藏㝠中夜書以今年正月五
日太帝遣羽車見迎伯元玄甫以其日遂乘
雲駕龍白日登天今在北玄圃臺受書位爲
中嶽眞人(伯元吴人/玄甫沛人)華隂山中有學道者尹
虔子張石生李方回並晋武帝時人授仙人
管成子蒸丹餌术法俱服得延年健行又受
蘇門周壽陵服丹霞之道行已五十年精心
内視不復飲食體骨輕健色如童子以今年
二月十二日太一遣迎以其日乘雲升天今
在玄州受書爲高仙眞人張石生爲東源伯
衡山中有學道者張禮正冶明期二人禮正
以漢末在山中服黄精顔色丁壯常如年四
十時明期以魏末入山服澤瀉栢實丸乃共
同止巖中後俱授西城王君虹景丹方從來
服此丹已四十三年中患丹砂之難得俱出
廣州爲沙門是縢含爲刺史時也遂得内外
洞徹眼明身輕一日行五百里又兼守一守
一亦已三十年以三月一日東華遣迎以其
日乘雲升天今在方諸飈室俱爲上仙(縢含/以永)
(和十年甲寅年爲廣州刺史此得仙乙丑歲/十二年是爲前服丹已三十二年猶更出查)
(也)
廬江潜山中有學道者鄭景世張重華並以
晋初受仙人孟德然口訣以入山行守五藏
含日法兼服胡麻又服玄丹久久不復飲食
而身體輕强反易故形以今年四月十九日
北玄老太一迎以雲軿白日升天今在玄州
括蒼山有學道者平仲節河中人以大胡亂
中國時來渡江入括蒼山受師宋君存心鏡
之道具百神行洞房事如此積四十五年中
精思身形更少體有眞炁今年五月一日中
央黄老遣迎即日乘雲駕龍白日升天今在
滄浪雲臺(大胡亂者是劉淵劉/聦時也石勒爲小胡)剡小白山中
有學道者趙廣信陽城人魏末來度江入此
山受李法成服炁法又受師左君守玄中之
道内見五藏徹視法如此七八十年周旋郡
國或賣藥岀入人間人莫知也多來都下巿
丹砂作九華丹丹成一服太一道君以今年
六月十七日遣迎停三日與山中同志别去
遂乘雲駕龍白日登天今在東華海中有狼
五山中有學道者虞翁生會稽人也昔受仙
人介君食日精法以吴時來隱此山兼行雲
炁迴形之道精思積久形體更少如童子今
年七月二十三日東太帝遣迎即日乘雲升
天今在陽谷山中(狼五山在海中對白/章岸今直呼爲狼山)赤水
山中學道者朱孺子吴末入山服菊花及术
餌後遇西歸子從乞度世西歸子授以要言
入室存泥丸法三十年遂能致雲雨於洞房
中今年八月五日西王母遣迎即日乘五色
雲車登天今在積石臺(赤水山云在鄞縣南/十里從楠谿口入三)
(百里山正赤週迴五十里高千餘丈如此則/應是臨海永嘉東北名赤巖者也許先生所)
(住赤山一名/燒山即此)名山五嶽中學道者數百萬人
今年有得道而升天者人名如別年年月月
皆有去者如此不可悉紀今爲疏一年之得
道人耳有不樂上升仙而長在五嶽名山者
乃亦不可稱數或爲仙官使掌名山者亦復
有數千
　九月二十日夜清靈䟽出(右八條有掾寫/共一卷相隨清)
　(靈猶是裴清靈也此九月即應/是乙丑歲即疏其年中得道者)
吴睦者長安人也少爲縣吏掌局枉尅民人
民人訟之法應入死睦登委叛遠遁山林餓
經日行至石室遇見孫先生在室中隱學左
右種黍及胡麻室中恒盈食睦至乞食經月
不去孫先生知是叛人初不問之與食料理
及誦經講道說及禍福睦聞之於是心開意
悟因叩頭自搏列其事源立身所行自首事
實求得改徃遂留石室爲先生掃除驅使經
四十年後先生受其道俱採藥服食胡麻精
修經教得三百二十年服丹白日升天朱㹠
者陳留人也爲人無道專作劫盜後人發覺
收掩㹠得逸出遠他境至汝南少室山中見
馮先生隱學云後三年乃受其眞仙留山服
食修道三十八年後入東阬山中壽百四十
七歲仙人降將入大有山洞中成眞人郭靜
者潁川人也少孤無父母兄弟窮苦依棲無
所年十六縣召爲吏後得罪仍逃伏經二月
日不出遇見鄭先生救度一切以法勸化之
靜遂隨鄭負擔駈使經七年不敢懈怠遂受
其導引之要餌服山术茯苓得壽三百歲復
於天維山赤松子降受其二人眞道今在大
有洞中爲眞人
范伯慈者桂陽人也家本事俗而忽得狂邪
因成邪勞病頓卧床蓆經年迎師解事費用
家資漸盡病故不愈聞大道清約無所用於
是意變聞沈敬作道士精進理病多驗乃棄
俗事之得五十日病疾都愈云云後詣陸玩
之受眞内道玩之不能入山伯慈不樂於世
遂辭去入天目山服食胡麻精思十七年大
洞眞仙司命君下降受三十六篇經後服還
丹白日昇天今爲玄一眞人(所注云云云處/是抄事人不能)
(併取非本闕也右四條有人於東間鈔得云/是眞書而不知誰跡亦無所受者而辭㫖有)
(用故紀續之又此四人各有所明一則酷吏/二則凶劫三則孤煢四是事俗并世間薄運)
(遂能得道足知心之/所造非關善惡者也)
司馬季主後入委羽山石室大有宫中受石
精金光藏景化形法於西靈子都西靈子都
者太玄仙女也其同時今在大有室中者廣
甯鮑叔陽太原王養伯潁川劉瑋惠岱郡段
季正俱受師西靈子都之道也季主臨去之
際託形枕席爲代己之像墓在蜀郡成都升
盤山之南諸葛武侯昔建碑銘德於季主墓
前碑讚末曰玄漠太寂混合隂陽天地交泮
萬品滋彰先生理著分别柔剛鬼神以觀六
度顯明(眞誥云季主咽虹液而頭足異處劒/經註云吞刀圭而虫流今東卿說云)
(託形枕席爲代己之像似當是作録形靈丸/兵解去也漢史既不顯其終無以别測其事)
(也)
廣甯鮑叔陽者漢高帝時趙王張耳張敖之
大夫也少好養生服桂屑而卒死於厠溷間
今墓在遼東薊城之北山(漢高置燕郡以薊/屬燕當是未分時)
也太原王養伯者漢高吕后攝政時中常侍
中瑯琊王探也少服澤瀉與留侯張良俱採
藥於終南山而養伯不及遂師事季主(前漢/中常)
(侍不用閹人中郎非侍郎/之官或是後别爲此位耳)潁川劉瑋惠漢景
帝時公車司馬劉諷也後事季主晩服日月
炁爲入室弟子道成晩歸郷里託形杖履身
死桑樹之下今墓在汝南安城縣西山岱郡
段季正本隱士也不聞有所服御晩乃從季
主學道行度秦州溺水拘得尸而葬川邊今
南鄭秦川是也此人亦季主入室弟子(尋此/四人)
(並是用靈丸/雜解之道)季主一男一女俱得道男名法
育也女名濟華今皆在委羽山中濟華今日
正讀三十九章猶未過竟(此理亦/欲難詳)季主讀玉
經服明丹之華挹扶晨之暉今顔色如二十
女子鬚長三尺黑如墨也昨日東卿君道此
如所疏眞竒事也不知果云何耳(此一行楊/君自記與)
(長史不知之辭/或云别有以)季主託形隱景潜跡委羽紫
陽傳具載其事也昨夜東卿至聊試請問季
主本末東卿見答令疏如別爲以上呈願不
怪之省訖付火(此楊君與長史書今有華撰/周君傳記季主事殊略未見)
(别眞手書傳依此語則爲非也/此前似有按語今闕失一行)是後聖李君
紀也大都與前者略同然東卿復兼有注解
注解近萬餘言大竒作也昨來多論神化之
事聊及季主耳去月又見授神虎經注解注
解非世間所聞亦自不掌其㫖也若更聞如
季主比者自當宻白(此亦楊君與長史書也/既是論季主事故仍以)
(相次不復岀置下卷長史撰眞仙傳欲以季/主㝡在前所以楊君爲請問本末也司命所)
(注二經並/未出世也)
　右十條有楊書
范安遠適云湛子不事齊齊師伐之春秋傳
曰湛無禮也(此則左傳上事諶字作譚字竒/譚國名也莊王十三年爲齊桓)
(所滅不知何故述/此似有所指也)莊子師長桑公子授其微
言謂之莊子也隱於抱犢山服北育火丹白
日升天上補太極闈編郎(長桑即是扁鵲師/事見魏傳及史記)
(世人苟知莊生如此/者其書彌足可重矣)施存者齊人也自號婉
盆子得遁變化景之道今在中岳或少室徃
有壺公正此人也然未受太上書猶未成眞
焉其行玉斧軍火符是其所受之枝條也施
存是孔子弟子三千之數(三千之限有此人/而不預七十二者)
(明夫子不以仙爲教矣壺公即費長房之/師軍軍火符世猶有文存右三條有楊書)九
疑眞人韓偉遠昔受於中嶽宋德玄德玄者
周宣時人服此靈飛六甲得道能一日行三
千里數變形爲鳥獸得玄靈之道今在嵩高
偉遠久隨之乃得受法行之道成今處九疑
山
其女子有郭芍藥趙愛兒王魯連等並受此
方法而得道者復數十人或遊玄州或處東
華方諸臺今見居也
南嶽夫人言此云郭芍藥漢度遼將軍東平
郭蹇女也少好道篤誠眞人因授其六甲趙
愛兒者幽州刺史劉虞别駕漁陽趙該姊也
好道得尸解後又受此符王魯連者魏眀帝
城門校尉范陽王伯綱女也亦學道一旦忽
委聓李子期入陸渾山中眞人授此法子期
者同州魏人清河王傅也其常言此婦狂走
云一旦失所在(此事乃出靈飛六甲/經中長史抄出之)漢大將
軍霍光有典衣奴子名還車伺見二星得年
六百歲今猶在焉(此事岀方諸洞房經後長/史抄出按魏書云青龍元)
(年并州刺史畢軌送漢度遼將軍范明友解/婢奴年三百五十歲言諸飲食如常人奴云)
(霍顯者光禄小妻胡友妻是光/禄前妻如依此妻便非虚矣)吞琅玕之華
而方營丘墓者衍門子高丘子洪涯先生是
也衍門子墓在漁陽潞縣(幽州漁陽有潞縣/今黨亦有潞縣衍)
(門即羡/門也)高丘子墓在中山聞喜縣(中山有安/喜縣聞喜)
(乃屬/河東)洪涯先生墓在武威姑臧縣(凉州記作/姑臧縣)
此三郡縣人並云上古死人之空塚矣而不
知高丘子時以尸解入六景山後服金液之
末又受服琅玕華於中山方復託死乃入玄
州受書爲中嶽眞人于今在也
衍門子今在蒙山大洞黄金之庭受書爲中
元仙卿洪涯先生今爲青城眞人
漱龍胎而死訣飲瓊精而叩棺者先師王西
城及趙伯玄劉子先是也(王君昔用劒解非/龍胎諸丹恐瓊精)
(即是曲/晨耳)服金丹而告終者臧延甫張子房墨
狄子是也
挹九轉而尸臰吞刀圭而虫流司馬季主甯
仲君燕昭王王子晋是也(桐栢亦用劒解當/是此吞刀圭者非)
(九轉也司馬季主亦以靈丸作兵解故右英/云頭足異處燕昭學仙而不見别跡景純云)
(无靈炁則爲/先究其事矣)周穆王北造崑崙之阿親飲絳
山石髓食玉樹之實而方墓乎汲郡(此則穆/天子傳)
(所載見西/王母時也)夏禹詣鍾山啖紫柰醉金酒服靈
寳行九眞而猶葬於會稽(此事亦出五符中/茅傳又云受行玄)
(眞之/法)北戎長胡大王獻帝舜以白琅之霜十
轉紫華服之使人長生飛仙與天地相傾舜
即服之而方死葬蒼梧之野此諸君並已龍
奏靈阿鳳鼓雲池矣而猶尸解託死者欲斷
以生死之情示民有終始之限耳豈同腐骸
太隂以肉餉螻蟻者哉直欲遏違世之夫塞
俗人之願望也(古來英聖之王唯未見顯堯/及湯得道及鬼官之迹耳)
至於青精先生彭鏗鳳綱南山四皓淮南八
公並以服上藥不至一劑自欲出處嘿語肥
遁山林以遊仙爲樂以升虚爲戚非不能登
天也弗爲之耳此諸君自展轉五嶽改名易
貌不復作尸解之絶也(鏗則彭祖名也青精/亦出彭傳及王君傳)
(□飯方中鳳綱并/諸仙人各有别顯)軒轅自採首山之銅以鑄
鼎虎豹百禽爲之視火叅鑪鼎成而軒轅疾
崩葬喬山五百年後山崩空室無尸唯寳劒
赤舄在耳一旦又失所在也(列仙傳云御龍/攀髯及子晋馭)
(鵠並爲不同亦可是/化後更岀而爲之也)玉子者帝俈也曾詣鍾
山獲九化十變經以隱遁日月遊行星辰後
一旦疾崩營塚在渤海山夏中衰時有發玉
子墓者室中無所有唯見一劒在北寢上自
作龍鳴虎嗥之聲人遂無敢近者後亦失所
在也(帝俈則堯父/外書作嚳字)王子喬墓在京陵戰國時
復有發其墓者唯見一劒在室人適欲取視
忽飛入天中也欒巴昔作兵解去入林慮山
中積十三年而後還家今在鵠鳴赤石山中
(漢書云巴爲桂陽豫章太守後下獄死/當仍是用靈丸解云也亦出仙傳中)
　右此三條皆出掾寫劒經中經非可輕見
　既是說諸仙人事迹隱居謹抄出以相輔
　類耳
至人焉在朗曜南辰含靈萬世乘景上旋化
成三道日月爲鄰實玄實師號曰元人變成
三老友帝之先安知至人不有來遊觀化兆
間混俗爲儔釋羽沉鈴安此南堣豈將好兆
染俗久留七(聖玄紀中云赤君下教變迹作/沙門與六弟子俱皆顯姓名也)
爲世染俗不適生期赤怪潜駭三柱爲灾賢
者南遊三嶽是之玄君來行人其誰知(赤怪/則熒)
(惑星也三柱者五車/星中三柱也步屢反)在元炁爲元君在玄宫
爲玄師在南辰爲南極老人在太虚爲太虚
眞人在南嶽爲赤松子此乃天帝四眞人之
師太一之友(此四條是長史抄出不審本是/何經書中事并是說南嶽赤君)
(下教之㫖師友/之目小異諸經)桐栢山高萬八千丈其山八
重周迴八百餘里四面視之如一在會稽東
海際一頭亞在海中金庭有不死之郷在桐
栢之中方圓四十里上有黄雲覆之樹則蘇
玡琳碧泉則石髓金精其山盡五色金也經
丹水而南行有洞交會從中過行三十餘里
則得(此山今在剡及臨海數縣之境亞海中/者今呼括蒼在寧海北鄞縣南金庭則)
(前右弼所稱者此地在山外猶如金靈而靈/竒遇之今人無正知此處聞採藤人時有遇)
(入之者隖隩甚多自可尋求然既得已居吴/安能復覓越所以息心桐栢眞人之官自是)
(洞天/内耳)
　紫微夫人言
　右一條某書
八渟山高五千里周匝七千里與滄浪方山
相連比其下有碧水之海山上有乘林眞人
鬱池玄宫東王公所鎮處也此山是琳瑯衆
玉青華絳實飛間之金所生出矣在滄浪山
之東北蓬萊山之東南(此即扶桑太帝所居/也方山即方丈山也)
(海中山名多載/在五嶽序中耳)方丈之西北有隂成大山滄
浪西南有陽長大山山周迴各一千四百里
高七百里其山多眞仙之人所居處焉此二
山是陽九百六曆數之摽揭也百六之運將
至則陽長水竭隂成水架矣陽九之運將至
則隂成水竭陽長水架矣頃者是隂成山水
際已高九千丈矣百六之來無復久時(隂成/水際)
(出山高則是高乃應云陽九而言百六似是/誤言亦可是水起際如此高非先水退際爾)
(但水性平又非湍瀨二山相去/不遠未解那得頓孤懸如此)
　右二條有長史寫
未至廟第一高山西頭龍尾北汧洪水一所
發地長六丈餘廣五丈入土六尺水流勢撻
地二百餘步去路三里對廟後第二高山西
頭汧洪水一所發地長四丈餘廣三尺餘入
土四尺水勢撻地三百餘步去路二里近廟
後汧脇一所洪水發地長五丈餘廣四丈餘
入地二尺餘水勢流入汧中去廟一百五十
步
　右蔣山北凡三處發洪水流勢西北行
此三條是異迹既不見眞手未審是非又不
知此發洪當是何時事山南乃經有發處以
積石塞之世呼爲蔣侯飲馬汧而山後不見
有此或當是將來期運之時乎

眞誥卷之十四

眞誥卷之十五定五
　　　　(金闕右卿司命蓬萊都水監梁國/師貞白眞人華陽隱居陶弘景造)
闡幽微第一
羅酆山在北方癸地(此癸地未必以六合爲/言當是於中國指向也)
(則當正對幽州遼東之北北/海之中不知去岸幾萬里耳)山高二千六百
里周迴三萬里其山下有洞天在山之周迴
一萬五千里其上其下並有鬼神宫室山上
有六宫洞中有六宫輒周迴千里是爲六天
鬼神之宫也(周迴一萬五千五百爲宫周迴/一千里者三百二十五所今此)
(六宫止得六所爾其餘空尚三百一十九/所計不容頓耳恐所言或有舛漏處也)山
上爲外宫洞中爲内宫制度等耳(此山既非/人跡所及)
(故山上可以得立容不/知山復有幾洞門也)
第一宫名爲紂絶隂天宫以次東行(以周迴/論之洞)
(中直東西有三千七百五十里今一宫周迴/千里是徑二百五十里六宫若併列合居千)
(五百里耳其兩邊各餘二十餘里南北有殊/遠悉悉當爲藩屏故也不爾莫測所以也)
第二宫名爲泰煞諒事宗天宫
第三宫名爲眀晨耐犯武城天宫
第四宫名爲恬昭罪氣天宫
第五宫名爲宗靈七非天宫
第六宫名爲敢司連宛屢天宫(凡此六天宫/亦皆應有義)
(㫖乃粗可領解/自不容輕說)
凡六天宫是爲鬼神六天之治也洞中六天
宫亦同名相像如一也(此即應是北酆鬼王/决斷罪人住處其神)
(即應是經呼爲閻羅王所住處也其王即今/北大帝也但不知五道大神當是何者爾凡)
(生生之類其死莫不隸之至於地獄所在盡/有不盡一處泰山河海亦各有焉此山外宫)
(當是曹局職司主領文簿洞中内宫是住止/及考謫之處也今書家說有人死而復生者)
(並云初北向行詣宫府考署或如城關檢課/文書恐此皆是至山上外宫中爾如胡母班)
(徃泰山府君處亦不覺入洞中/恐鬼神恍惚不使知見實事耳)世人有知酆
都六天宫門名則百鬼不敢爲害欲卧時常
北向祝之三遍微其音也(前云宫名今云門/名是爲門亦因宫)
(爲名宫直是虚號門則有榜題百鬼/皆見而人今亦知之故所以畏伏也)祝曰吾
是太上弟子下統六天六天之宫是吾所部
不但所部乃太上之所主吾知六天之宫名
故得長生敢有犯者太上當斬汝形(此云下/統六天)
(者不爲六天所統也不但吾自所部領乃太/上令吾主之故復以爲威猶如郡縣官爵有)
(臺除非白/版之例也)第一宫名紂絶隂天宫以次東行
第二宫名(此二字楊君書際紙下如此掾寫/不熟詳乃作七字今世中諸本皆)
(作第七此誤爾宫唯有六豈容是有七耶此/呪復說以次東行四字者是欲令鬼輩訝吾)
(知其次第/位例也)從此以次訖六宫止乃啄齒六下
乃卧辟諸鬼邪之氣(此一遍呪訖六啄齒畢/又呪如此三過乃卧耳)
(此法已重抄在第/三篇修事中耳)人初死皆先詣紂絶隂天
宫中受事或有先詣名山及泰山江河者不
必便徑先詣第一天要受事之日罪考吉凶
之日當來諧此第一天宫耳(此宫是北帝所/治故後悉應關)
(由猶如今州縣之獄初雖各/有執隸終應送臺定其刑書)泰煞諒事宗天
宫諸煞鬼是第二天也卒死暴亡又經於此
(此宫當得專主收煞也其卒死暴亡恐文書/未正或姓名相同者所以先來檢問之也)
賢人聖人去世先經明晨第三天宫受事(後/云)
(四明公各治一宫不知此泰煞明晨兩宫當/是何公所居暴亡及賢聖雖先暫經亦猶應)
(詣紂絶/爲正也)禍福吉凶續命罪害由恬昭第四天
宫鬼官地斗君治此中鬼官之北斗(是復籍/先身之)
(功罪乎然武以至忠/而亡必復入仙品矣)韓太華者韓安國之妹
也漢二師將軍李廣利之婦也利宿世有功
德利今亦在南宫受化(廣利爲漢武名將伐/大宛時所殺戮殊不)
(少以先世功德遂能消之韓氏字安國家福/逮不應關李相扶夫妻既同條恐人脫致疑)
(是以復標别言之亦/或由因結致此也)劉春龍者漢宗正劉奉
先之女(奉先漢某帝/時爲宗正)李奚子者李忠之祖母
也忠晋初東平太守忠祖父田舍人耳而多
行隂德常大雪寒凍而不覆積稻常露穀於
園庭恒恐鳥雀饑死其用心如此(李忠不顯/晋書如此)
(說則妻復似是縁夫之功而夫/身反不見有所果亦難可詳言)王進賢王衍
女也(事詳/在後)郭叔香者王脩母(王脩字叔治北/海人爲魏武郎)
(中令年七歲喪母母以杜/日亡不知是郭誰女也)其童初府有王少
道范叔勝李伯山皆童初府之標者少好道
漢時人王遯兒也漢時山陽太守范叔勝北
地人也魏文帝黄門郎李伯山李沖父也沖
漢時爲白馬令行隂德或積世有道中行所
鍾此二府仙人皆一進再進得入此項梁城
作酆宫誦曰
紂絶標帝晨諒事遘重阿炎如霄中煙勃若
景曜華武陽帶神鋒恬昭吞青河閶闔臨丹
井雲門鬱嵯峨七非通竒蓋連宛亦敷魔六
天横北道此是鬼神家
誦有二萬言今略道六天之宫名抄出之耳
夜中亦可微讀之亦云辟鬼邪(前第三宫名/武城今云武)
(陽或當是有兩白也蘇韶傳云是之聖者有/項梁義賢者有吴季子但不知項是何世人)
(也或恐是項羽之叔項/梁而不應聖於季子也)
酆都稻名重思其米如石榴子粒異大色味
如菱亦以上獻仙官(後又有叙重思事既是/異日所說兩出自非嫌)
(石榴子即世/之安石榴也)
炎慶甲者古之炎帝也今爲北太帝君天下
鬼神之主也(炎帝神農氏造耕稼嘗百藥其/聖功不減軒轅顓頊無應爲鬼)
(帝又黄帝所伐大庭氏稱炎帝恐當是此非/神農也又外書云神農牛首今佛家作地獄)
(中主煞者亦牛首復致疑焉四明公升擢既/有年限太帝位秩亦應加崇極此雖已三千)
(餘年或恐如世中帝王/不轉而公輔屢遷也)
武王發今爲鬼官北斗君(文王之子周武王/也姓姬名發伐殷)
(紂而爲天子即位二年崩禮云年九十三竹/書云年四十五按後云四明公並得昇仙階)
(而不道北斗君既仰隸/玉晨亦應預同遷品耳)
夏啓爲東明公領斗君師(禹之子也姓姒竹/書云在位三十九)
(年亡年七十八自崩滅後至今己卯歲允二/千四百二十五年案司命說啓在位二千四)
(百年得上補九宫如此/則宋元徽四年去矣)
文王爲西明公領北帝師(文王名昌禮云年/九十七亡此父子)
(並得稱聖德而不免官鬼雖爲煞/戮之過亦當是不學仙道故也)
邵公奭爲南眀公(邵公名奭文王庶子食采/於邵卦於燕國按周公邵)
(公太公俱佐命尅紂公在不殊而周公有聖/德仙鬼之中並無顯出太公執匏秉鉞威罰)
(最深乃載出列仙邵公恩流甘棠翻爲魁職/亦復難了皆當各縁其根本業分故也酆都)
(唯有六宫而周文王父子頓/處其三明周德之崇深矣)
吴季札爲北眀公(吴王壽夢之少子闔閭之/叔父太伯之後也亦姬姓)
(讓國居乎延陵今季子廟是也雖有仁賢之/德乃亞乎先聖亦有殊例尋此諸公前後參)
(差當是道時代謝用人也自夏啓已來二千/餘年方得遷改乃十倍於地下生者之數明)
(仙家品例/故爲貴妙)
四明公復有賔友四人然此四公後並當升
仙階也四明主領四方鬼(賔友四人其事在/後又按後定録告)
(云邵奭爲東明公行上補九宫右保此乃仙/階之證而與前不同且啓尚未去邵理不得)
(仙恐脫耳誤云邵耳既云東明公/則應猶是啓也其疑事别在後也)
西明郎十六人主天下房廟鬼之血食(此郎/亦應)
(是隸西明公房廟血食是受/命居職者非謂精邪假附也)
周顗爲鬼官司命帥今以鄧岳程遐二人代
以其多事故也(周顗字伯仁汝南安城人仕/晋過江位至尚書僕射元帝)
(永昌元年王敦南下遣收於石頭南門被害/年五十四追贈光禄開府謚康侯鄧岳字伯)
(山陳郡人討郭默有功咸寧初爲平南將軍/廣州刺史於州病亡辛玄子後云鄧岳爲謝)
(幼輿司馬此當是己遷也程遐代郡人爲石/勒謀臣妹爲勒妻官至右僕射開府代郡公)
(勒死爲石/虎所煞也)
西明都禁郎賈誼昔爲治馬融事不當被黜
守泰山泰山君近請爲司馬已被可(賈誼前/漢文帝)
(時爲梁孝王傅憂憤嘔血而死後云荀顗爲/泰山君用曹洪爲司馬今當代曹也馬融字)
(季長扶風人也博學有才理鄭玄之師也仕/後漢爲南郡太守未嘗按劒殺人忤梁冀被)
(徙朔方於路自刺不死後赦還拜議郎延壽/九年病亡年八十九融別傳復小異此耳)
南門亭長今用周撫代郗鑒一門有二亭長
輒有四修門郎一天門凡八修門郎也門郎
爲天門亭長下官此是北帝門也(後漢云主/南北門籥)
(則一宫有二天門也蘇韶傳云修門郎有八/人乃言顔淵卜商今見居職恐此不然周撫)
(字道和潯陽柴桑人周訪子也先爲王敦將/東下伐都事敗與鄧岳俱走西陽蠻中敦被)
(殺赦出又爲將討蘇峻後伐蜀平李勢封建/成公爲鎮西將軍益州刺史乃三十許年興)
(寧三年病亡贈征西將軍謚襄公郄鑒字道/微高平人即愔父也永昌元年率諸流民來)
(渡江東後討平王敦封高平公又爲車騎大/將軍兖州刺史鎮廣陵復鎮徐州蘇峻平拜)
(司空改封南昌公猶鎮京兆城咸康五年/病亡年七十一也贈太宰謚文成公也)
北斗君天門亭長今是臧洪臧洪代隗囂又
一人是王波新補(此亦正是南門爾其餘四/明公四宫門亦應大有並)
(不顯出臧洪字子源廣陵射陽人慷慨有節/義漢末洪舉義兵誅董卓後爲清州及東郡)
(太守背袁紹紹攻圍食盡被擒乃害之隗囂/字季孟天水人有才德爲物所附前漢末㨿)
(隴西自稱王建武元年光武伐之憤逼得病/兼餓遂亡王波渤海人也晋尚書僉史有才)
(能投石虎爲/中書監彼也)
紀瞻本爲撫河將軍司馬今爲北天修門郎
代田録瞻與虞潭更直一日守天門(北天猶/應是北)
(帝門也紀瞻字思遠丹陽句容人初仕吴爲/中郎將吴平還洛舉秀才稍遷爲會稽太守)
(遷侍中尚書僕射驃騎將軍泰寧三年病亡/年七十二贈開府謚穆侯田録魏武帝時爲)
(程昱叅軍後爲河間太守反叛爲閻柔所破/爾虞潭字思奥會稽餘姚人即虞杳孫也位)
(至衛將軍右光録開府武昌侯咸陽八/年病亡年七十贈光禄謚孝列侯也)
魏釗領廬山侯(釗字君思會稽人仕晋成穆/公世司徒左長史丹陽尹至)
(左民尚書平壽侯/永和七年病亡矣)
顧和從遼東戍還有事已散北帝當用爲執
蓋郎蓋郎范明遷補典柄侯(顧和字君孝吴/郡人少孤有志)
(操仕晋爲吏部侍郎御史中丞吏部尚書領/軍尚書僕射尚書令永和七年病亡年六十)
(四贈侍中司徒謚穆公月書不顯范明唯前/漢有范明友恐非是此人又誥試許先生者)
(稱典柄侯周魴主非吏者嚴白虎尋典柄侯/猶應是典柄呼之脫到爾周魴字子魚吴郡)
(陽羡人周處父也仕吴爲鄱陽太守甚有威/惠嚴白虎者吴郡人也以孫策時入山聚衆)
(策討之乃散奔餘杭死弟名輿亦/勇健策僞與會乃戟刺殺之爾)
殷浩侍帝晨與何晏對(此有八人事在後殷/浩字淵原陳留長平)
(人康帝建元初爲揚州刺史永和六年進中/軍將軍都督五州北伐姚襄敗還爲桓温所)
(廢徙東陽永和十二年以憂亡善能譚論後/與何晏對也晏字平叔何進孫善言玄理位)
(至侍中尚書黨曹爽/爲司馬宣王所誅)
温太眞爲監海開國伯治東海近取杜預爲
長史位比大將軍長史(温嶠字太眞太原祁/人仕晋爲江左平南)
(將軍江州刺史下平蘇峻位至驃騎將軍開/府封始五公咸和四年病亡年四十二贈太)
(將軍謚中武公杜預字元凱京兆杜陵人博/識多智注春秋仕晋起家尚書郎位至都督)
(荆州鎮襄陽伐吴有功封當陽侯太康五年/還洛於鄧縣病亡年六十三葬洛陽贈征南)
(大州軍/謚成侯)
何次道始從北帝内禁御史得還朱火宫受
化以其多施惠之功故也(後辛玄子亦云如/此次道名充廬江)
(潜人位至尚書令驃騎將軍除揚州刺史録/尚書輔正世業奉佛多施惠立功德每爲善)
(事以永和二年正月戊寅病亡年五十五贈/司空謚文穆公按如此㫖鬼職雜位非四明)
(公而猶得受化朱宫升居仙品/者此當是深功厚德之所致也)
魏武帝爲北君太傅(北君則北斗君周武王/也四明各有賔友恐北)
(斗君不置此職當以太傅准之魏武帝曹操/沛國譙人英雄撥亂匡定天下封魏王加九)
(錫獻帝建安二十五年正月病亡年六十六/此年十月魏文仍受禪追贈太祖武皇帝也)
其餘多不能復一二蓋鬼神之事不足示於
世也荀公言也(荀公即是荀中侯既隸司命/統諸鬼官故究知之但論事)
(叅差前後遞互如似隨問隨答非自然叙述/者也世人多不信幽㝠鬼神故戒勿宣示若)
(致疑謗益漏失爾右此前一段所說不記何/年月以後王逸少事檢之則猶應是乙丑年)
(也)
人卧床當令高高則地氣不及鬼吹不干鬼
氣之侵人常依地而逆上(鬼者隂物多因藉/以宣其氣或附人)
(畜或依器物或託飲食然後得肆其凶毒耳/昔有人病在地卧於病中乃見鬼於壁穿下)
(以手爲管而吹之此/即是鬼吹之事也)
人卧室宇當令潔盛潔盛則受靈炁不盛則
受故炁故炁之亂人室宇者所爲不成所作
不立一身亦耳當洗沐澡潔不爾無冀矣(故/炁)
(皆謂鬼神塵濁不正之炁此等皆承/人爲惡既靈助無主道豈可議也)
勿道學道道學道鬼犯人事亦不立使人病
是體未眞故也(眞誥亟多此戒云一言一事/泄乃滅筭豈但疾病而已所)
(謂仙者必實學何趣說之/耶群魔伺察有如影響也)
山世遠受孟先生法暮卧先讀黄庭内景經
一過乃瞑使人魂魄自制練但行此道二十
一年亦仙矣是爲合萬過也得三四過乃佳
北嶽蔣夫人云讀此經亦使人無病是不死
之道也(此四條並是可承用事已别抄在第/三篇中孟先生即應是京兆孟君及)
(屬用鄭承者前篇有西嶽蔣夫人今/火天下岳未審有兩人爲是誤也)
夜行常琢齒琢齒亦無正限數也煞鬼邪鬼
常畏琢齒聲是故不得犯人也若兼之以漱
液祝說亦善(叩齒即神存故鬼邪不得干今/修上道者日夜既恒有此事所)
(以並得/長生爾)昔鮑助者濟北人也(助既少微/外書不顯)都不
學道亦不知法術年四十餘忽得面風氣口
目不正炁入口而兩齒上下恒相切拍甚有
聲響如此晝夜不止得壽年百二十七歲後
乃遇寒過大冰墮長壽河中死耳
北帝中間亦比遣煞鬼及日遊地殃使取之
而此數煞鬼終不敢近助鬼官問其故天煞
答云此人乃多方術以制於我常行叩齒鳴
打天皷以警身中諸神神不敢散鬼氣不得
入是以無有縁趣得煞之耳以此論之若助
不行冰渡河亦可出千歲壽不啻也當是遇
大寒凍步行冰上口噤不能復叩齒是故鬼
因溺着河中耳患風病而齒自叩動者猶尚
辟死却煞鬼矣何患道士眞叩齒鳴天皷具
身神耶(仙方云常吞液叩齒使人反少以此/而言人命便無定限一切皆是夭遏)
(耳若修道精勤如鮑助啄齒何容不得永年/正患有時懈替則爲鬼所襲同於溺河之斃)
(也凡諸鬼亦是不能靈智乃/以風病爲多術豈勝謬邪)
酆都山上樹木水澤如世間但稻米粒幾大
味如菱其餘四穀不爾但名稻爲重思耳杜
瓊作重思賦曰霏霏春茂翠矣重思靈炁交
被嘉穀應時四節既享祝人以祀神禾鬱乎
浩京巨穗横我玄臺爰有明祥帝者以熙此
之謂矣(此更說酆都中事仍復及重思耳說/祝人有祠者不容有蒸嘗之義當即)
(是前所云獻奉仙官故也又鬼年限足應受/餘生亦復死便有祠事矣杜瓊字伯瑜蜀人)
(也博學有才思注韓詩兼明數術逆記魏當/代漢仕劉禪時爲鴻臚太常延熙十三年亡)
(年八十/餘耳)
侍帝晨有八人徐庶龐德爰愉李廣王嘉何
晏解結殷浩並如世之侍中(李廣漢武驍騎/將軍征匈奴時)
(被吏譴憤慨自刎而死王嘉蜀郡人平帝時/爲郎中至王莽乃棄官還郷不肯臣公述伏)
(劒而死徐庶字元直潁川人薦諸葛亮於劉/備後魏武虜其母乃歸魏仕至中丞眀帝大)
(和中病亡龐德字令明南安人隨張鎮南降/魏武拜立義將軍屯樊城爲關羽所害謚杜)
(侯迎喪葬鄴身首如生爰愉字世都濮陽人/有才辨多術藝事晋武辟司徒魏舒府位至)
(侍中中書令監解結字稚連濟南人係弟也/一仕晋黄門侍郎中丞荆豫州刺史尚書趙)
(王倫時爲孫秀所害也何殷二人以注在前/前所說唯道二人今當是更請問乃悉具顯)
(之)
四明公及北斗君並有侍帝晨五人其向者
八人是北大帝官隸耳選用亦同(侍帝晨之/號仙官亦)
(有俱是侍中位也此言選用并同不知止取/名位當品才識兼論功德耶此諸人才位永)
(不相類恐幽途所/詮别當有以耳)
又有中郎直事四人如世之尚書也戴淵公
孫度劉封郭嘉今見在職封者是玄德之養
子(此職應是太帝領僚如今散曹尚書耳戴/淵字若愚廣陵人也仕晋歷位至護軍尚)
(書僕射驃騎將軍與周顗俱爲王敦所害贈/光禄謚簡侯公孫度字叔濟遼東人淵之祖)
(也初爲遼東太守建安中遂僭號稱王建太/子羽儀傳國子康至孫淵被司馬宣王所煞)
(開封本羅侯寇氏子劉備未有兒養爲息性/剛猛有氣力武藝後建節度賜死此異族爲)
(嗣亦是仍得襲姓也郭嘉者字奉孝潁川陽/翟人魏武謀臣爲軍謀祭酒病亡年三十八)
(謚眞/侯也)
玄德今爲北河侯與韓遂對統今屬仙官(仙/官)
(又有北河司命禁保侯亦司三宫中事乃隸/東華宫保命君領之此則是北河侯必是相)
(統屬矣劉備字玄德涿郡人初起義兵後遂/㨿蜀稱尊號三年病亡年六十三謚昭烈皇)
(帝尋干時同爲三國之王魏武孫策今位任/皆高劉此職雖小而隸仙官其優劣或可得)
(相匹也韓遂字文紂某某人漢末阻兵構亂/西士建安二十五年魏武伐之奔金城之内)
(爲其將麴演等所害遂乃驍雄而未免寇難/乃得與劉備對仕殊爲不類兼隸仙官益復)
(超顯/也)
又有大禁晨二人如今尚書令漢光武及孫
文臺二人居之(光武劉秀字文叔高祖八代/孫起兵討王莽赤眉平定天)
(下即位三十三年病亡年六十三孫堅字文/臺吴郡人策父也袁術表爲破魯將軍豫州)
(刺史討董卓後伐劉表初平二年爲表將軍/黄祖部下人所射亡年三十七堅雖忠烈而)
(位微今與天子同職亦/似韓遂之匹玄德也)
又有中禁晨如今之中書令監有二人顔懷
楊彪二人居之懷字思季彪字文先者(顔懷/字思)
(季未聽此人楊彪字文先弘農人漢司空楊/修父也值董卓慱亂扶濟獻帝東西危苦備)
(經三司至魏文黄初/六年乃亡年八十四)
許長史父今爲彈方侯彈方侯有二人各司
南北許長史爲南彈方侯劉贊爲司馬鮑勛
爲北彈方侯韋遵爲司馬亦各主南北門籥
許領威南兵千人鮑勛領威北兵千人大都
備門主收執而已如今世有羽林監威南威
北兵如道家天丁力士甲卒之例也(二禁晨/及南北)
(彈方侯亦應並是北帝官屬也受此語時未/必不呼許名恐是楊自不疏之耳北帝呪所)
(謂威南威北即謂此兵當是驍勇者也許氏/事具在别篇劉贊字正明會稽長山人少爲)
(部吏好讀兵書慷慨有大志擊黄巾賊傷足/一脚屈遂自割筋得伸後爲左護軍與孫峻)
(征淮南未至病困爲魏將蔣班所逼被害年/七十王鮑勛字叔業鮑宣九世孫即鮑信子)
(也清白有高節漢建安中爲中庶子黄門郎/魏文帝御史中丞數諫諍忤㫖左遷治書執)
(法後被誅韋遵字公藝吴人即韋昭之孫也/博學有文才善書仕晋成穆之世爲尚書佐)
(民郎中書黄門侍郎代王逸少爲/臨川郡守以母憂亡年六十四也)
孫策爲東明公賔友(孫堅長子字伯符漢末/嗣父領衆先制江東乃)
(欲定中國拜討逆將軍封吴侯臨過江輕獵/爲仇客所射瘡發而亡年二十六弟權代任)
(後追謚長沙桓王策初從東出煞道士干吉/後照鏡見之驚忿叫故瘡潰而死尋項羽之)
(英傑逾於孫遠矣俱是不得王而獨不顯出/乃歷世相傳云爲吴興十山王常居郡廳上)
(故太守不敢上上者輒死/亦别爲立廟呼爲霸王也)

眞誥卷之十五
眞誥卷之十六定六
　　　　(金闕右卿司命蓬萊都水監梁國/師貞白眞人華陽隱居陶弘景造)
闡幽微第二
漢高祖爲南眀公賔友(劉邦字季沛郡豐人/起自布衣伐秦平項)
(創漢之基即位十二/年病亡年六十二)
晋宣帝爲西明公賔友(司馬懿字仲達河内/人也魏世爲大將軍)
(太傅嘉平三年病亡年七十二贈相國/謚宣文侯晋武受禪追謚高祖宣皇帝)
荀彧爲北眀公賔友(荀彧字文若潁川人漢/武末爲尚書令有風儀)
(識鑒初爲魏武謀臣欲以安漢杜稷被疑懼/服藥自盡年五十謚敬侯追贈太尉荀之列)
(在賔友亦如延陵之匹四/明位雖非亞而德望賢矣)
其中宿運先世有隂德惠救者乃時有徑補
仙官或入南宫受化不拘職位也在世之罪
福多少乃爲稱量處分耳大都行隂德多恤
窮厄例皆速詣南宫爲仙(在世行隂功宻德/好道信仙者既有)
(淺深輕重故其受報亦不得皆同有即身地/仙不死者有託形尸解去者有既終得入洞)
(宫受學者有先詣朱火宫煉形者有先爲地/下主者乃進品者有先經鬼官乃遷化者有)
(身不得去功及子孫令學道乃拔度者諸/如此例高下數十品不可以一槩求之)
庾元規爲北太帝中衛大將軍取郭長翔爲
長史以華歆爲司馬此所謂軍公者也領鬼
兵數千人(辛玄子所說與此大異恐是受有/前後或能幾被迴换故耳庾亮字)
(元規潁川人咸和中爲征西將軍江荆豫三/州刺史鎮武昌咸康六年於鎮病亡年五十)
(二贈太尉謚文康公未病時乃獨見陶侃乘/輿來讓之於此得病而亡郭翻字長翔武昌)
(人少有高志庾欲引爲上佐不肯就亡後與/其兒靈語云庾公作撫東大將軍治在東海)
(之東統十萬兵取吾爲司馬間者本欲取謝/仁祖選官以爲資望未足蔣大侯先取爲都)
(尉是以拘逼王長豫爲長史委以軍事甚有/高稱又云王丞相爲尚書令大用事决萬機)
(按如此語即玄子所說如復似應在前今以/郭爲長史當是後更轉任但謝仁祖在世爲)
(僕射鎮西將軍乃言資望未足殊爲難辨王/丞相即王導長豫是導之元子早亡華歆字)
(子魚平原人爲豫章太守同孫策策亡從魏/武帝歷顯位爲司徒太尉封博平侯太和五)
(年亡年七十/三謚敬侯)
孔文舉爲後中衛大將軍以張繡爲司馬唐
固爲長史(孔融字文舉魯人孔子二十代孫/漢末名士爲北海太守後爲曹公)
(所害張繡武威人濟從子也漢末因亂起兵/後降魏武爲破羌將軍從征烏丸未至柳城)
(亡謚定侯唐固字子正丹陽句容人修身謹/行博學儒術注國語公羊穀梁傳孫權漢武)
(四年爲尚書僕射/年七十餘病亡耳)
陶侃爲西河侯亦領兵數千近求滕含自代
猶未許侃以徐寧爲長史寧坐收北闕叛將
不擒免官當以蔡謨代寧(陶侃字士衡先自/丹陽人遷居鄱陽)
(後徙廬江而屬潯陽柴桑晋世累經征討大/有功位至侍中太尉都督八州荆江二州刺)
(史長沙公咸和四年還長沙亡於樊谿年七/十六贈大司馬謚桓公庾亮代之而郭長翔)
(靈語云陶公正有罪謫未得叙用又别記云/陶公亡後少時遣先奮死傳教與其兒相傳)
(云公謝郎連與庾公相言語天上事始判故/令郎知于時庾猶存後三四年而亡滕含子)
(並南陽西鄂人永和中爲平南將軍廣州刺/史于州病亡謚戴侯陶以其自代資位復是)
(竒懸徐寧字安期東海剡人羡之祖也初桓/累舉與庾亮爲護軍功曹稱爲添岱清士後)
(仕至正員吏部郎冠軍江州順陽簡侯羡之/年少時嘗來形見自稱我是汝祖戒其禍福)
(後並如言蔡謨字道明陳留考城人克子也/位至揚州刺史又授司徒不受永和十二年)
(病亡年七十六贈司空謚文穆公尋此不擒/叛將亦是鬼鬼不能相制由如人也人皆非)
(自然威攝仙眞猶尚握節持/鈴以勒比輩而况其問類乎)
四鎮皆領鬼兵萬人中官領兵不過數千四
鎮有泰山君盧龍公東越大將軍南巴侯四
官各領萬人(四鎮非正是四方今此處並在/中國迴還不過數千里耳他方)
(復應大有所以/後言數百處也)
何曾爲南巴侯(何曾字穎考陳郡陽夏人何/夔子也性豪侈而博學孝悌)
(初仕魏世稍遷尚書征北將軍司徒封朗陵/侯晋太尉太保太宰朗陵公太始四年亡年)
(八十餘謚/曰元公)
曹仁爲盧龍公(曹仁字子孝魏武從弟雄勇/冠世善弓馬數從征伐有功)
(位至車騎將軍都督荆陽益州諸軍事大將/軍封陳侯黄初四年病亡年五十六謚曰忠)
(侯/也)
劉陶爲東越大將軍(漢魏晋凡有三劉陶後/漢者字子竒潁川人也)
(靈帝侍中尚書令後繫獄閉炁而死魏世者/字季冶淮南人劉曄之子也才辨而無行曹)
(爽用爲選部郎後出平源太守景王誅之晋/初者字正輿沛國人永嘉中爲揚州刺史此)
(三人不知何者是東越大將/軍以意言之多是正輿耳)
荀顗爲太山君(荀顗字景倩彧第四子也博/學有詞理佐命晋世起家爲)
(黄門郎遷尚書僕射司空太尉太傅太始十/年亡年七十謚曰康公蘇韶傳云劉孔才爲)
(太山公欲反北帝已誅滅之孔才即劉邵也/又梅頤爲豫章太守夢被召作太山府君克)
(日便亡不知此二位與君復各/是異職否耳又云有太山令)
領一萬兵鎮處亦有數百處也領數千兵鎮
處亦有數百處更相統隸耳皆有長史司馬
(王文度鎮廣陵忽見卒來召作平北將軍徐/兖二州刺史王云我今已作此官卒云此是)
(天上職耳須臾去尋迎至而亡失天地間事/理乃不可限以胷臆而尋之此幽顯中都是)
(有三部皆相關類也上則仙中則人下則鬼/人善者得爲仙仙之謫者更爲人人惡者更)
(爲鬼鬼福者復爲人鬼法人人法仙循還徃/來觸類相同正是隱顯小小之隔耳達者監)
(之便无/復所關)
荀顗取顧衆爲太山將軍用曹洪爲司馬桓
範爲長史(顧衆字長始吴郡人顧愷孫顧祕/子也仕晋丹陽尹領軍尚書僕射)
(永和二年亡年七十三追贈特進謚靖伯曹/洪字子廉魏武從弟家大富而儉吝數征伐)
(爲驃騎將軍封樂成侯太和六年病亡桓範/字元則沛國人有才學籌策仕魏世位至太)
(司農黨曹/爽被誅也)
王逸少有事繫禁中已五年云事已散(即王/右軍)
(也受時不欲呼楊君名所以道其字耳逸少/即王廙兄曠之子有風炁善書後爲會稽太)
(守永和十一年去郡告靈不復仕先與許先/生周旋頗亦慕道至昇平五年辛酉歲亡年)
(五十九今乙丑年說云五年則亡後被繫被/繫之事檢迹未見其咎恐以懟憾告靈爲謫)
(耳)
蔣濟爲南山伯領二千兵(蔣濟字子通楚國/平阿人仕漢魏歷)
(位至太尉從宣王誅曹爽其年亡謚景侯爲/領軍時有其婦夢亡兒爲太山五伯來迎太)
(廟西孫阿爲太山令求囑阿乞轉在好處濟/即爲仍之阿亦即亡後又夢云已蒙轉録事)
(凡如此例鬼官職位雖略因生時貴賤而大/有舛駁皆由德業之優劣功過之輕重更品)
(其階叙不復得/全依其本基耳)
王廙爲部鬼將軍(廙字世將瑯瑘人修齡父/也多才藝政書善屬文解)
(音聲位至平南將軍荆州刺史年/四十七病亡贈驃騎謚康侯也)
此有識位者粗相識耳其無位者不可一二
盡知之如此散者無限數也(此皆後段所說/似猶是荀中侯)
(所以止道或不稱姓而顗復云姓恐以分别/周顗也所說人多是近世當由代謝參差兼)
(易憶識者矣三代乃遠而兩漢魏晋實有一/段才名人如劉向董仲舒揚雄張衡蔡邕鄭)
(玄王弼阮嵇之儔並不應空散數術有如管/郭亦無標迹故當多不隸三官頗得預於仙)
(家驅任矣前論帝王中亦不均魏文晋武受/命之主而不顯反言魏武晋宣孫權應與劉)
(備同亦不載道策此並當啓國之基功高/樂推故也其繼體守文之君都無所岀矣)
　右以前後兩過受事皆是楊君受㫖書多
　儳治又掾更寫兩本悉無異並各成一卷
　相隨始末訖此耳
許肇今爲東明公右帥晨帥晨之任如世間
中書監(許肇字子阿即長史七代祖司徒敬/也雖有賑救之功而非隂德故未蒙)
(受化既福流後葉方使上拔然後爲九宫/之仙耳此帥晨之官四明亦並應有之)
邵奭爲東明公云行上補九宫右保公(前云/邵爲)
(南明公今乃是東若非名號之誤則東南之/差既尋當遷擢則必應是啓中君脫爾云邵)
(耳亦可是有甘棠之/德故不限其年月耳)
　右七月十六日夜定録君所告
　此二條别受不關酆記部
辛玄子自叙并詩(此下剪除半行去/不知當是何字也)玄子字
延期隴西定谷人漢明帝時諫議大夫上洛
雲中趙國三郡太守辛隱之子(辛隱字某某/檢外書未得)
(此位業按諸辛舊關隴豪族前漢有辛慶忌/後漢有辛繕並高直之士辛毗是其七世孫)
(則隱是毗之八世祖但一百四五/十年中而已八世嫌其太促耳)玄子少好
道遵奉法戒至心苦行日中菜食鍊形守精
不遘外物州府辟聘一無降就遊山林棄世
風塵志願憑子晋於緱岑侣陵陽於步玄故
改名爲玄子而自字延期矣不圖先世之多
愆殃流子孫結眚刊於帝簡運沉逮於後昆
享年不水遂没命於長梁之津西王母見我
苦行酆都北帝愍我道心告勑司命傳檄三
官攝取形骸還魂復眞使我頤胎位爲靈神
於今二百餘年矣(溺水致命事同王衍之女/恐即此形骸皆不復得生)
(並是反質胎神耳雖有道心而/無道業故不得便居仙品也)近得度名南
宫定策朱陵藏精待時方列爲仙而大帝今
且見差領東海侯代庾生又見選補禁元中
郎將爲吴越鬼神之司王事靡盬斯亦勞矣
若夫冠晨佩青蕭條羽袂鳴鈴仙階轉軿瓊
室者雖實素心而卒日也恨未便得與玄眞
併羅同晏琨墉察鈞韶之遺音掇靈芝乎幽
峯振翠衣於九霄儛玄翮於十方耳方當攝
御群鬼領理是非處衆穢之中間聲交於邪
魔之紛紜事與道德爲闊眼與盱眞爲踈熟
比熙寂於玄境逍遥於太初哉夫同聲偕合
物亦類分相聞邈矣係景委積是以名書上
清丹録玄殖有道之氣與靈合德託體高輝
故來相從今贈詩三篇以叙推情之至也其
辭曰(楊君既爲吴越司命董統鬼神玄子職/隸方應相關故先造以陳情也尋鬼書)
(既異不應是自運筆/亦當口受䟽之耳)
疇昔入㝠郷順駕應靈招神隨空無散炁與
慶雲消形非明玉質玄匠安能彫蹀足吟幽
唱仰首翫鳴條林室有逸歡絶此軒外交遺
景附圓曜嘉音何寥寥(此篇叙事迹/之本志也)
寂通寄興感玄炁攝動音高輪雖參差萬仞
故來尋蕭蕭研道子合神契靈衿委順浪世
化心摽窈窕林同期理外遊相與靜東衣(此/篇)
(申情寄之/來縁也)
命駕廣酆阿逸跡超㝠郷空中自有物有中
亦無常悟言有無際相與會濠梁目擊玄解
了鬼神理自忘(此篇論人鬼/之幽致也)
玄子云魏時辛毗字佐治是七世之孫也漢
建武一年從隴西徙居潁川陽翟縣毗仕魏
世使持節大將軍司馬宣王軍帥衛尉封侯
毗子名敞爲河内太守太常卿(所說並與/魏書同也)
玄子云庾生者晋庾太尉也北帝徃用爲撫
東將軍後又轉爲東海侯今又用爲酆臺侍
帝晨右禁監近取馮懷爲司馬恃帝晨如今
世侍中右禁監如世右衛將軍而甚重(如說/與前)
(大異當是後遷侍中領衛便是勝中懷將軍/也帝晨無司馬此是右禁之職耳馮衛字祖)
(思長樂人晋成帝時爲太常散/騎常侍卒追贈金紫光禄階也)
左禁監是謝幼輿以鄧岳爲司馬(此則准左/衛將軍也)
(幼輿名鯤即謝安伯謝尚之父也爲王敦長/史豫章郡太守年五十三病亡贈太常謚康)
(侯鄧岳已在前而云/代周顗爲司馬帥耳)
郄南昌公先爲北帝南朱陽大門靈關侯後
天轉爲高明司直昔坐與劉慶孫爭免官今
始當復職也高明司直如世尚書僕射(前云/郄爲)
(南門亭長亭長恐即靈關之職既以周撫代/故得轉司直而郭長翔靈語亦云郄公甚屈)
(爲天門亭長舊選常用州征二千石未有三/公作也如此所以得速遷劉慶孫名輿中山)
(人劉越石之兄也才識辯贍爲東海王越長/史永嘉中病指疽而亡年四十七贈驃騎將)
(軍謚眞/侯也)
何次道今在南宫承華臺中已得受書行至
南嶽中此人在世施惠之功甚多故早得返
形(前荀公說何始得還朱火今言已/受書則玄子所受後成在後耳)
周伯仁近見用爲西明公中都護中都護如
世太傅之官也坐選鄧攸不平左降爲中護
中護准少傅(周本司命帥當得程遐代而遷/此官也鄧攸字伯道平陽襄陵)
(人仕晋爲太子洗馬吏部郎河東太守爲石/勒所没後得還江東爲吴郡太守吏部尚書)
(自咸和元年病亡贈光禄攸從胡叛還時乃/棄其己兒自携亡弟之子來渡江遂自無兒)
(絶後嗣謝安歎曰天道/無知令鄧伯道無兒)
　右辛玄子所言說㝠中事亦多矣今粗書
　其麤者耳不復一二具說(此記雖玄子所/受而雜有楊君)
　(之辭也楊書不存今有掾寫本耳/此紙後又被剪缺恐事亦未必盡)
夫至忠至孝之人既終皆受書爲地下主者
一百四十年乃得受下仙之教授以大道從
此漸進得補仙官一百四十年聽一試進也
(此地下主者亦即是洞中所記李更等者非/别鬼官復爲主者也一百四十年一進便入)
(第二等給仙人使/乃得稍受道教耳)至孝者能感激鬼神使百
鳥山獸巡其墳埏也至忠者能公犯直心精
貫白日或剖藏煞身以激其君者也比干今
在戎山李善今在少室有得此變鍊者甚多
舉此二人爲摽耳(比干剖心可爲至忠至於/孝子感靈者亦復不少而)
(今止舉李善如似不類當李善之地乃可涉/忠而非孝迹也恐以其能存李元後胤使獲)
(繼嗣因此以成其孝功所不論耳若程嬰齊/孫杵臼亦應在孝品矣李善字次遜本南陽)
(育陽李元家奴漢建武中元家人之死盡而/巨富唯盡一孤兒名續祖尚在孩抱諸奴復)
(共欲煞之而分其才善乃宻負續祖逃瑕丘/山中哺養乳乃爲生計至十歲餘出告縣令)
(鍾離意意於是表薦悉收其群奴煞之而立/續祖爲家光武拜善爲太子舍人後遷日南)
(九江太守其事迹正是如此/而鍾離傳所說少復有異耳)
夫有上聖之德既終皆受三官書爲地下主
者一千年乃轉補三官之五帝或爲東西南
北明公以治鬼神復一千四百年乃得遊行
太清爲九宫之中仙也(以年限言之是聖德/更不及忠孝也計此)
(終後凡二千四百年乃得入仙階益知前應/是夏啓非召公明矣季子亡後至晋興寧始)
(八百八十許未滿千歲不知那已爲明公耶/酆都中所記都無頓說五帝者恐此如北帝)
(之例復有五耶所以後言英雄者爲五帝上/相而北帝有秦皇矣又蘇韶傳云揚雄張衡)
(等爲五帝揚張既非上聖爵位亦卑不應得/與炎帝爲儔復當或有小五帝不論耳揚張)
(之事亦或/不然也)
夫有蕭邈之才有絶衆之望養其浩然不營
榮貴者既終受三官書爲善爽之鬼四百年
乃得爲地下主者從此以進以三百年爲一
階(此事是高士逸民之品也從主者/以去是入仙階不復爲鬼官耳)
夫有至貞至廉之才者既終受書爲三官清
鬼二百八十年乃得爲地下主者從此以漸
得進補仙官以二百八十年爲一階耳(此格/復是)
(小勝高士而年數倍於忠孝/故知忠孝貞廉爲行之㝡耳)
夫至廉者不食非己之食不衣非己之布帛
王陽有似也(此目應以夷齊爲摽高士中亦/多此例而今乃舉王陽當年淳)
(德自然非故爲皎潔/者也王陽先漢人也)
夫至貞者紛華不能散其正炁萬乘不能激
其名操也男言之務光之行有似矣女言之
未金漂女是也(貞者非止不淫於色亦是惔/乎榮利也務光辭湯讓而負)
(石投河宋女恐是子胥所逢浣紗於漂水之/陽者後既投金以報之故謂之金漂漂字或)
(應作漂/字耳)
先世有功在三官流逮後嗣或易世鍊化改
氏更生者此七世隂德根葉相及也既終當
遺脚一骨以歸三官餘骨隨身而遷也男留
左女留右皆受書爲地下主者二百八十年
乃得進受地仙之道矣臨終之日視其形如
生人之肉脫死之時尸不强直足指不青手
足不皺者謂之先有德行自然得尸解者也
(此是先世有隂功宻德不拘於迹者既非己/身所辦故以一骨酬副三官也此骨恐是質)
(形之骨非神形之骨既被遺落當復重生之/耳火都論仙鬼中諸人在世有刳腹刎頸支)
(體分裂死者永自不關後形其神先以離出/故今形可得而斃傷殘初不斷神矣而世或)
(有見鬼身不全者蓋是尸魄託骸者耳非其/大神本經之主也尸解之說復有多條已抄)
(記在第三/篇中耳)
　右此五條皆積行獲仙不學而得但爲階
　級之難造道用年歲耳要自得度名方諸
　不復承受三官之號令矣(此雖五條而有/七事事中復有)
　(輕重非至志者亦不辦得此例也今預在/學道之品微微小業便可與之比肩呪乃)
　(眞妙者乎由是言/之可不自督耳)
諸有英雄之才彌羅四海誅暴整亂拓平九
州建號帝王臣妾四海者既終受書於三官
四輔或爲五帝上相或爲四明公賔友以助
治百鬼綜理死生者此等自奉屬於三官永
無進仙之冀坐煞伐積酷害生死多故也(酆/宫)
(中諸人職皆是矣疑荀彧一人清秀整潔非/跋扈虐害唯以謀謨智策佐魏武耳乃得爲)
(賔友與漢高等比位恐當别有㫖趣凡在世/有才識藝解爲一時所稱者既没並即隨才)
(受其職位不必執其在生之小罪先充諸考/謫也若過爲非理是所不論若悠悠冗散不)
(辯異人者罪無/大小悉當安之)
秦始皇今爲北帝上相劉季今爲南明公賔
友有其人甚多略示其摽的耳(此是舉建號/帝王者之宗)
(耳北帝之有上相亦當/如四明之有賔友也)
齊桓公今爲三官都禁郎主生死之簡録晋
文公今爲水官司命其楚嚴公趙簡子之徒
數百人今猶散息於三官府未見任也此等
名位自是三官之寮耳無豫眞仙家事矣(五/霸)
(亦一時之雄齊桓晋文處職並要楚嚴公即/莊王也簡子雖非霸限亦擅命專制所夢天)
(帝使射熊之事必是北帝之府矣劒經序稱/燕昭亦得仙燕昭六國時英主遂不墮於三)
(官乃知鍊丹獨徃亦爲殊拔也從論忠孝已/來至此並出掾寫劒經中東卿司命所說即)
(是鬼神事謹抄出繼此以相證發自三代已/來賢聖及英雄者爲仙鬼中不見殷湯周公)
(孔子闔閭勾踐春秋時諸卿相大夫及伍子/胥孫武白起王翦下至韓信項羽輩或入仙)
(品而仙家不顯之如桀紂王莽董卓等凶虐/過甚恐不得補職僚也而異域有冒頓蹹頓)
(石塊石勒諸驍傑亦/都不預及言之耳)


眞誥卷之十六







眞誥卷之十七定七
　　　　(金闕右卿司命蓬萊都水監梁國/師貞白眞人華陽隱居陶弘景造)
握眞輔第一
蕭寂蓽門研神保形和魂夷炁守養神關者
豈可以與夫坐華屋擊鍾鼓饗五鼎艷綺紈
者同日而論之哉大羅之與籠樊俱一物耳
是以古之高人皆去彼而取此矣老氏寧悶
悶不察察而況我之鄙夫(未知此一篇是何/書中語既有道之)
(辭故聊以抄出/是兩手書耳)
玄玄即排起注之曰故玄玄以八風爲橐籥
天地爲隄防四海爲罋罌九州爲稗糠積之
以萬殊蒸之以隂陽其陶鑄也充隆吹累剛
柔清濁象類不同呼吸含吐恭柏榮注之曰
九絶獸神禽也罔起此在乎群麗擥搰乎激
竒之際終年不足以極其變萬殊不足以適
其内日月不足以曜其目八澤不足以遊其
足青雲爲卑九垓爲淺八紘爲小四極爲近
以此變動無常𢘆入芥子之内玉晨之玉寳
太微之威神矣(玄玄即排起調彈恭柏榮並/是神虎隱文揮神詩中句如)
(今再注之乃取揚雄玄爲論中語更小增/損易奪之故當是理符義會可得然也)
夫心與治遊乎太和唯唐虞能充其任矣神
與化蕩乎無境唯伏羲能承其統故二十五
絃之具非牙曠不能以爲神弓矢質的之具
非羿逢蒙不能以爲妙耶(此一篇亦是玄爲/論中語不知此復)
(以何所明喻耳猶如引抱朴外篇博喻中/語也凡有異處皆以朱書爲别如此也)
若夫竒神儵詭恢譎無方隂陽之所焕育川
澤之所函藏則羲和浴日於甘淵烏飛司景
於扶桑江婔登湄而解珮二女禦風於瀟湘
潜蛟龍戰於玄泉蕃丘喪馬於淮陽靈洲海
運於南極東山遥集於帝郷驊騮抗轡於巨
龜江使感夢於宋王是以洞庭雖廣濟之不
容刃廬龍雖峻越之不崇朝岷山懸嶺絶闊
千仞束馬綿竹則安樂歸晋遼海泱瀁横帶
天渠公孫不競則其亡忽諸若夫飛壼白馬
即墨天山三江之浸九河之源尚曷足語哉
吾子飛軒結駟駕眄林薄徒聞山河之寳魏
國所以未究夫吴起一言而武侯心怍也(此/二)
(條是庾闡楊都賦中語也凡四條並異手書/之小度青紙乃古而拙此既與眞書相連故)
(並存録相隨/載之也楊君)
秦始皇作長安渭水横橋廣六丈南北三百
八十步六十八間漢時橋北置都水令丞領
徒千五百人署屬京兆董卓壞之魏武帝更
作廣三丈今橋是也(夫鍾瑞物也當金氏之/世有六鍾將必見乎晋)
(朝五霸諸侯厥德過之故六鍾嘉瑞耳非復/耳事誤子孫也預告寧無唈唈乎此注下四)
(十八字黄民手所妄益是載義羲十二年霍/山崩出六鍾故欲附會宋祖輒立此辭而不)
(知事類大乖/□可忿笑)
秦爲阿房殿在長安西南二十里殿東西千
步南北三百步上坐萬人庭中可受十萬人
二世爲趙高所殺於宜春宫宫在城南三里
二世葬其傍司馬相如所云墓蕪穢而不修
者是也
秦歛天下兵器鑄以爲銅人十二置(此十四/字共一)
(行行前魚爛餘十在/今足令成字如此)之諸宫漢時皆在長安
董卓壞以爲錢餘二人徙在青門裏東宫前
魏明帝欲徙詣洛載至霸城重不能致今在
霸城大道南胷前有銘曰皇帝二十六年初
兼天下諸侯以爲郡縣正法律均度量大人
來見臨洮身長五丈足迹六尺秦丞相蒙恬
李斯所書也丨(缺失/秦字)廟中鍾虡四枚皆在漢
高祖廟中魏明帝徙二枚詣洛故尚方南銅
駝巷中是也
漢昭帝平陵宣帝杜陵二銅鍾在長安夏侯
征西欲徙詣洛重不能致之在青門裏道南
其西者是平陵鍾東者杜陵鍾也(此後少始/皇陵一事)
鴻門在始皇陵北十餘里漢書云張良解厄
於鴻門者也
秦王(應是楚王作/秦王誤耳)項籍以沛公爲漢王都漢
中而分關中爲三秦章邯爲雍王都大丘今
槐里是也司馬欣爲塞王都櫟陽今萬年縣
是也董翳爲翟王都高奴高奴縣在咸陽西
北今雀
高祖自漢中北出襲三面皆平之漢書云乘
釁而運席卷三秦者也此三縣今皆有都邑
故處也(此後少十五六條/事當是零失也)
杜陵宣帝陵也宣帝少依許氏在杜縣葬於
南原立廟於曲池之北號曰樂遊廟因菀爲
名也徙關東名族四十五姓以陪杜陵司馬
相如吊二世云臨曲江之隑洲謂曲池也(此/一)
(條增損語小異/不解那得始此)
　右此前十條並楊君所寫録潘安仁關中
　記語也用白牋紙行書極好當是聊爾抄
　其中事
東方有赤氣之内有詠言曰小鮮未烹鼎言
我巖下悲(此是東華宫/中歌詩之辭)
整控啓素郷河靈已前驅(此兩句是揮/神詩中之辭)
風伯不摇條神虎所挾扶十一月二十四日
儵忽之間聞洞房中云在丹幞帳中有如人
聲讀書如此(此是存洞房三眞事并前條/並楊所自記所感聞之事也)
得書知洗心謝過甚叙虚心相行復來張生
頓首
　　　覺題云許君
近知來有北行事恨不面今致黄長命縷一
枚後復果不張生頓首
　　　覺題云楊君
夢見一人似女子着鳥毛衣賫此二短折封
書來發讀覺見憶昔有此語而猶多有所忘
又夢後燒香當進前室(此并記夢見張天師/書信云張生者即應)
(是諱今䟽示長史故不欲顯之又見系師注/老子内解皆稱臣生稽首恐此亦可是系師)
(書/耳)
興寧三年四月二十七日楊君夢見一人著
朱衣籠冠手持二版懷中又有二版召許玉
斧出版皆青爲字云召作侍中須臾玉斧出
楊仍指此是許郎玉斧自說我應十三年今
便見召未解儀體向人答若爾可作刺玉斧
作屬道未解儀典方習厲之言須十三年向
玉斧揖而去(此掾書半紙是口受寫楊君所/夢故猶内楊事中侍中之位所)
(謂侍帝晨者也版青/爲字即青籙白間也)
四月二十九日夜半時夢與許玉斧俱座不
知是何處也良乆見南嶽夫人與紫陽真人
周君俱來坐一床因見玉斧與眞人周君語
曰昔聞先生有守一法願乞以見授周君曰
寡人先師蘇君徃曾見向言曰以眞問仙不
亦迂乎僕請舉此言以相與矣玉斧曰情淺
區區貪慕道德故欲乞守一法爾言未絶周
君又言曰昔所不以道相受者直以吴傖之
交而有限隔耳(周是汝隂人漢太尉勃/七世孫故云傖人也)君乃
眞人也且已大有所禀將用守一何爲耶言
訖豁然而覺竟不知在何處此夢甚分明故
記之
四月九日戊寅夜鼓四夢北行登高山迷淪
不寤至明日日出四五丈乃覺覺憶登山半
日許至頂上大有宫室數千間鬱鬱不可名
山四面皆有大水而不知是何處某因仰天
天中見一白龍身長數十丈東向飛行空中
光彩耀天因又見東面有白衣好女子亦於
空中行西向就白龍徑入龍口中須臾復出
三入三出乃止又還某右邊向某而又覺某
左邊有一老翁著繡衣裳芙蓉冠柱赤九節
杖而立俱視其白龍某問公何等女子徑入
龍口耶公對曰此太素玉女蕭子夫取龍炁
以鍊形也此人似方相隸爲官也某又問翁
何人來登此宇公答曰我蓬萊仙公洛廣休
此蓬萊山吾治此上府君故來乃得相見我
耳某又問公曰此龍可乘否公答曰此龍當
以待眞人張誘世石慶安許玉斧丁瑋寧也
某又問一龍而四人共乘耶公曰此侍晨帝
官龍也譬如世軺車朱鳥更一日乘以上直
也須臾間公呼此四賢未來之間某與公及
此女以敷席共坐山上俱北向望海水及白
龍并有設酒食酒中如石榴子合食之柈亦
如世間柈柈中鮭也覺久久許四人並東來
共乘一新犢車青牛青油重車上來到並揖
此公及某並共語語畢公見語曰向所道四
人此則是也覺張誘世年可五十石慶安甚
童蒙年可十三四許玉斧年如今日所見丁
瑋寧年可三十四五許並著好單衣垂幘履
版惟慶安著空頂幘公又曰玉斧府君師友
也某曰不然公又曰張誘世常山人公弟子
也石慶安汲郡人鉤翼夫人弟子也才均德
敵並人士也公因語四人言君并可各作一
篇詩以見府君老子亦願聞文筆之美言也
於是公各付一青紙及筆各一以與四人四
人即取曰
但恐倉卒耳於是石慶安先作詩其文曰靈
山造太霞堅巖絶霄峰紫煙散神州乘飈駕
白龍相携四賔人東朝桑林公廣休年雖前
所炁何蒙蒙寔未下路讓惟年以相崇次張
誘世作詩其文曰
北遊太漠外來登蓬萊闕紫雲遘靈宫香煙
何鬱鬱美哉樂廣休久在論道位羅併眞人
坐齊觀白龍邁離式四人用何時共解帶有
懷披襟友欣欣高晨會
次許玉斧作詩其文曰
遊觀竒山峙漱濯滄流清遥觀蓬萊間巘巘
衝霄㝠紫芝被絳巖四階植琳璚紛紛靈華
散晃晃焕神庭從容七覺外任我攝天生自
足方寸裏何用白龍榮
丁瑋寧作詩其文曰
玄山構滄浪金房映靈軒洛公挺竒尚從容
有無間形沉北寒宇三神棲九天同寮相率
徃推我高勝年弱冠石慶安未肯崇尊賢嘲
笑蓬萊公呼此廣休前明公將何以却此少
年翰
四人作詩畢並以呈公公讀畢而笑曰此詩
各表其才性也石生有逸才而輕邁張生體
和而難解許生廣愼而多疑丁生率隱而發
遲夫輕邁則眞炁薄難解則道不悟多疑則
思無神發遲則得靈稽所謂殊途者也若能
各返其迷悟其所悟不當速也府君弟子所
謂管輅請論有疑疑則無神者矣
言詩畢各起兵共下山下山之頃又見此女
子乘白龍而北去某與諸人步行南下至山
下而各各别去公曰復二十年當共會於七
業宫遊此地也於是豁然乃悟汗流終日不
能飲食初下半山見許主簿來上相逢於夾
石之間公語主簿曰汝何來遲吾爲汝置四
升酒在山上坐處可徃飲之而還逐我主薄
即去上山須臾見還行甚疾未至山下相及
公曰美酒不答云猶恨酸公曰此太平家酒
治人腸也彦曰欲得長生飲太平何酸之有
耶故是野家兒也守一愼勿失後當用汝輔
翼君於是共至山下各别某末將主簿及玉
斧東去公還上山其三人西去五十步公又
遣一信見告云許牙累府君某答云在意
到十日夜某先具䟽此夢上白諸真道得此
異夢分明如不眠不審是何等願告之意唯
紫微夫人見答云尓真炁内感靈求萬方神
來八玄形與魂翔此實著至之象事顯幽㝠
非虚構也如洛公語也可宻示斧子等勿廣
宣露靈中㫖也非小事哉深愼衆眞並笑清
靈曰以㝠通㝠也心感洞照南嶽君之力也
(又此一夢事後東間寫得既不自見本不知/誰書所稱某處是楊君又當書此以呈長史)
(故云某耳又此四月或即/是乙丑年亦可是寅年耳)
十月二十三日夜夢在一大山上有人見告
此是蒙山大洞室中也室四面坐相向皆柏
床龍鬚席四壁多文字而不可了許長史着
葛帴單衣白祫坐東面西向復有三人皆錦
衣平上幘其一人自稱曰我趙叔臺父昔見
汝於吴下矣(定録告云昔趙叔臺王世卿亦/言篤學竟不知人意爲北明公)
(府所引則是似此人之/子而不知是何時人耳)吾坐北面南向許長
史伏坐上因引筆作書乃沉吟思惟良久書
畢即見示曰此書可通否耶書曰日月之道
虔晟再拜今奉佳畫酒盃盤一具於南方來
年六月可以入郭遣送之事好而又好水火
之期求我於大木之日矣(晟猶是成音漢/時亦有人名此)
有學之而不得者未有不學而得之者也信
哉斯言右長史寫青紙上因以見示(意中云/作此書)
(欲以刻/名也)
登難之曰郭是何義長史答曰是洞中似郭
非冢墓之郭也又難曰何以爲虔又答曰虔
者敬之始下有文字敬之文耳又難曰何以
爲晟答曰晟者日下成侍日成而月得耳三
錦衣人同讚曰幸哉幸哉學不可欺徃來至
道之時(此一條楊自記所夢事不知是何年/云六月入郭未測斯斯徵也此上半)
(行被剪除正應/是稱姓名耳)
許先生前潜景逸世隱光九霄㝠神洞觀頤
光靈府幸甚幸甚平昔周旋纏綿盟誓超羣
先覺獨造方外(先生年乃大楊君三十歲先/生初入東山時楊始年十六)
(絶迹時年十九如此/明楊小便好道也)
自隔暉塵行已今日東眄雲漢涕先言隕伏
想玄宫融和所莅休宜時乘八風平蕩滓翳
六天攝威消滅魔氣願使眞正之信流行三
元玄無之感變無窮矣君前臨發頻煩想夢
所見贈惠手跡爲信既感冥通銘得之後儵
忽未頃如覺千載適能得之竒而難解所謂
微乎妙哉微乎妙哉近即疏記所夢宻呈(此/先)
(生被試後楊君因書與之也一書/麻紙極好此是寫本所以得存耳)
羲頓首頓首隂寒奉告承尊體安和以慰未
得覲傾企謹白不具楊羲頓首頓首
羲白公第三女昨來委瘵旦來小可猶未出
外解群情反側動靜馳白
頃疫癘可畏而猶未歇益以深憂
給事許府君侯(此六字折/紙背題)
羲白二吏事近即因謝主簿屬鄭西曹鄭西
曹亦以即處聽但事未盡過耳事過便列上
也自己以爲意此段陳冑王戎之徒實破的
也謹曰(此書失/上紙)
羲頓首頓首奉告承尊體安和以慰劉家昨
夜去使人惻惻似中後定也羲明日早與主
簿至墓上省之也晚或復覲楊羲頓首頓首
先昨亦得車問想當不審且以惋怛之自非
研玄寳精有凌霜之幹者亦自然之常也長
史許府君侯(此六字題折/紙背上也)
羲白奉賜絹使以充老母夏衣誠感西伯養
老之惠然羲受遇過泰榮流分外徒銜戢恩
眷無以仰酬至於絹帛之錫非復所當小小
供養猶足以自供耳謹付還願深見亮羲白
羲白此間故爲清淨既無塵埃且小掾住處
亦佳但羲尋還不得久共同耳尋更白羲白
(此二條共紙書/又似失上紙)
羲頓首頓首宿昔更冷奉告承尊體安和以
慰此覲返命不具楊羲頓首頓首
羲白得主簿書云野中異事郄書别答奉覲
乙二謹白(此背無題/恐失下紙)
羲頓首頓首旦白反不散風燥奉告承安和
行奉勤白書不具楊羲頓首頓首
羲白雲芝法不得付此信徃羲别當自齎謹
白長史許府君侯(侍者白此九字題折紙背/尋楊與長史書上紙重頓)
(首下紙及單䟽並名白又自稱名云尊體於/儀式不正可解既非接隸意又乖師資法正)
(當是作貴賤推敬長少謙揖意爾侍者之號/即其事也都不見長史與楊書既是經師亦)
(不應致輕此並應時/制宜不可必以爲唯)
羲頓首頓首吉日攸慶未覲延情奉告承尊
體安和以慰羲燒香始訖正爾當暫還家靜
中晩乃親展謹白不具楊羲頓首頓首
羲白野中未復近問然華新婦己當佳也惟
猶懸心奉覲乙二羲白承今日穫稻昨已遣
陳伋經紀食飲守視之謹白
長史許府君侯(此六字題折紙背應在山/廨中答書十月五日也)
羲白符書訖有答教事脫忘送適欲遣承會
得告今封付别當抄寫正本以呈也不審竟
得服制虫丸未若脫未就事者當以入年爲
始耶羲前所得分者即服日日爲常不正聞
有他異唯覺初時作六七日聞頭腦中熱腹
中校沸耳其餘無他想或漸有理謹白
羲白主簿孝廉在此奉集惟小慰釋小掾獨
處彼方甚當悒悒羲比日追懷眷想不可言
上下頃粗可承行垂念謹白
羲白昨及今比有答教事甚忽忽始小闕爾
頃在東山所得手筆及所聞本末徃當以呈
比展乃宣羲白
羲白奉告具諸一二動靜每垂誨示勞損反
側羲白
羲白五色紙故在小郎處不令失也謹白
羲白明日當東山主簿云當同行復有解厨
事小郎又無馬羲即日答公教明日當先思
共相併載致理耳不審尊馬可得送以來否
此間草易於都下彼幸不用方欲周旋三秀
數日事也謹白(右此前五書並是在縣答長/史書或是單䟽或失上紙也)
羲白許東興昨中後見顧主人猶小設亦不
覺久垂當去張泓續至其時日猶可也奉告
云扶關入門甚爲異事由羲不能節適酒食
量宜遣賔伏用悚息顧復察恕謹白(此事在/都答書)
(長史當在護/軍府中時)
羲白承撰集得五十許人又作叙眞當可視
乃益味玄之徒有以奬勸伏以慨然羲聞似
當多此比類暮當倒笈尋料得者遣送謹白
已具紙筆須成當自手寫一通也願以寫白
石耳願勿以見人(此當是煑石方或是五公/腴法楊書自此後並是掾)
(去世後事不知誰領録得存/當是黄民就其伯間得也)
羲白漢書載季主事不乃委曲嵇公撰高士
傳如爲清約輒寫嵇所撰季主事狀讚如别
謹呈洞房先進經已寫當奉可令王曠來取
一作己白恐忘之謹又白(今所有紅牋紙/書者即是此也)
羲白承昨雨不得詣公想明必得委曲耳明
晴暫覲乃宣羲白(此三書似失上紙/並是在都時答)
羲頓首頓首晴猶冷奉告承尊體安和以慰
比復親展反命不備楊羲頓首頓首長史許
府君侯(侍者白此九/字題折紙背)
羲白季主學業幽玄且道跡至勝乃當在卷
之上首耶東卿君大歎季主之爲人又羡委
羽之高沖矣承撰集粗畢極當可視未睹華
翰預已欣歎奉覲一二謹白(所書東卿論季/主事本别書青)
(紙與此不相隨/今在第四篇中)所撰要當令得七十二人不
審已得幾人若人少者亦當思啓㝠中求其
類例也然造一段作且當徐徐未可便出也
亦欲自繕寫一通呈明公明公常所存棲乃
希心於此者也羲白羲白孔安國撰孔子弟
子亦七十二人劉向撰列仙亦七十二人皇
甫十安撰高士宗亦七十二人陳長文撰耆
舊亦七十二人(此陳留耆舊也此一書首尾/具而不見題當是函封也)
羲白别紙事覺憶有此乃至佳可上著傳中
也輒待保降當咨呈求姓字亦又當見東卿
此月内都當令成畢也動靜以白(此又失上/紙書語是)
(初送神仙傳答也保降者須保命君來也/又注此并書並似在縣下時非京都也)
仙傳猶未得治益要當代東卿至乃委曲耳
昨日更委曲再三讀之故爲名作益以慨然
符待晴當畫之别白
羲白傳未得書上王生所以爾者欲以見東
卿東卿近來倉卒不得啓此須後至乃呈尊
處已别有一本不審可留此處本否羲又欲
更有所上所上者畢乃頓以奉還也謹白(長/史)
(此仙傳遂不顯世不解那得如此恐楊/以呈司命不許眞事宣行因隱絶之也)
不審方隅山中幽人爲已設坐於易遷户中
未聊白(方隅幽人即謂掾也令/設虚坐於其母户中耳)
信還須牛明日食竟遣送(右此書失上紙亦/應是函封在縣下)
時
羲頓首奉反告承服散三旦宣通心中此是
得力深慰馳情願善將和無復感動羲頃公
私勿勿是故替覲小闋奉展楊羲頓首頓首
承二紀有患懸情近得師子書都不道病此
必輕微耳小晴遣信參之謹白
承石生徃可念羲乃識之頃者甚多暴卒(亦/無)
(題此似/都下書)
羲頓首頓首奉告見所疏夢并上章本末尋
省反覆夢既是注章亦苦到甚以慨然想此
魍魎尋散滅耳比行奉覲楊羲頓首頓首
别䟽願不以示人諸所屈曲奉覲一二
尊所䟽夢當可解爾然大要是注氣之作也
義白
羲近連亦夢小掾有所道小云云大都無他
耳亦欲不復信夢悟故不上白耳尊疹患未
和多當是注炁小動所以爾耳上章根具亦
當足滅之謹白
羲白昔得小掾細白布青紙香珠之屬然此
逼左道虚妄之說是故不復稍說耳自當以
此物期之甲申也諸所曲屈筆不能盡謹白
(自掾去後楊多有諸感通事長史既恒念憶/故楊每及之也世中多不愜信幽顯所以不)
(欲備說爾來已經太元九年元嘉二十一年/兩甲申矣不知此所期謂在何時謂丁亥數)
(周之甲/申乎)
羲頓首頓首奉告承尊體不和餘疹連動懸
情灼灼想當偶爾行損承欲章書自陳亦足
以斷注鬼之害也夢悟亦不可專信惟當以
心鎮之耳尋復平承楊羲頓首頓首
承紀謁者還欣之尊已相見問其委曲邪謹
白自小掾去世後咯無月不作十數夢見之
又於睡卧之際亦形見委曲也所言所行如
平存爾然不信既著遠近所嗤不敢復言之
也
見告今具道夢聊復以白願不怪忤若尊意
爲此爲罔罔者願見還當即以付火(此書無/題亦是)
(函封掾恒面來共記託以睡夢耳于時諸遊/貴或聞楊降神信者多所請問不信者則興)
(誚毁故有此/言以厲之)


眞誥卷之十七





眞誥卷之十八定八
　　　　(金闕右卿司命蓬萊都水監梁國/師貞白眞人華陽隱居陶弘景造)
握眞輔第二
三月十九日夜夢小掾來在此靜中坐良久
自說小茅山三會水處極可看戲向從四平
山中來路上見叔父持火炬滿手欲以作變
先生可向阿郎道如此鬼火使人口噤不得
語此物乃化爲風先生知之不小掾又曰方
山大有侯叔草異佳葉乃大昨乃大取近乃
失去布複栻欲就先生乞此衣(掾兩庶生叔/並早亡不知)
(此當是誰者方山即四平山所謂遊處方源/常與龍伯高等爲旅也既採南燭又乞複栻)
(則在洞中者猶須衣食故云杜廣平亦伐薪/貿糧而況今洞上之士乎斯眞豈復不知斷)
(穀特是不/應爲之耳)
小掾又曰今葬處不吉斷墓脉多所云云(右/十)
(九日夕所夢此則前書所六以白者如此/則掾亦還葬舊墓雖曰虚塚猶須吉地)右
與長史書今所見眞手者訖此
　　(前少一行又/闕失上兩字)情兼無以喻懷尋省來告
粗承同之僕尋徃相見近矣比者翹注良不
可言給事安和(即長/史也)以十九日南州二十二
日當還功曹已入昨相見慰懷(功曹掾庶長/兄小名揆者)
(也)方爾悠悠未卒歸也將琴絃之隂德乎聊
當一笑(琴絃事出彭素/經房中之術也)此即日無他公明日
當復南州與大司馬别大司馬剋二十六發
也第七似不從征(公是簡文爲司徒也大司/馬是恒温也鎮在姑熟應)
(北伐慕容第七似是掾叔小名嗣伯者爲尚/書郎于時是太和四年己巳歲三月中書也)
乃遠送米將供洞齋之備耶若君遠研玄鏡
澄聲上音在深林之中遐人事之跡使此物
之來卒無縁也於今逢耳誠理盡備矣(洞齋/即大)
(洞齋法今有眞書小訣如此/則掾是備行上品七卷耳)
想所寫已了校當令熟秋冬之間其經當復
示也(不知是何經明/年掾便遁化也)
故服□不春草生此物易尋想數詣玄水之
處逍遥也僕此月必徃叙其不久(南燭冬乃/不彫春時)
(色味彌好既呼爲□則是掾合服石和者所/以定録云次服□飯兼穀無違但一劑干𣏌)
(其事不同耳即不/知玄水在何處也)
亦不煩屬李李疾病未攝事承田己爲勞意
敕語陳暉如此必有秋望也此誠小小不暫
勞君意者則事去矣
給事云南州還當并急四月半間欲至東山
想無差錯矣比更告茶一簿(直注行下云茶/一簿未正可解)
(當爲寄與掾也茶則是茗掾/患淡飲所須兼亦以少寐也)
一日不見君常恐鄙恡之心已生矣君未復
能屑屑中出於風塵之間耶(右八條楊書並/是在都送還山)
(與掾失上紙此書師與弟/子灼然作君僕用古體也)
承給事體氣如故且甚延悚念侍省遑懼辭
正爾燒香入靜具啓夜當根陳情事使盡丹
苦之理動靜别白尋更承問(此少上紙似在/縣下答虎牙道)
(長史/病事)
糊連給事前後書上啓神母因書小掾并呈
前後答神母云小掾截留給事書唯餘此見
還(此亦是虎牙是掾去後事也神母應是南/眞夫人右楊君在此所寫外書及自記夢)
(事并與答長史兩掾諸書疏及有存録者記/此又别有紀事酬答眞人書己在前篇中)
長史書暮卧先存斗星在所卧席上
暮卧存星之時皆先隂呪星名然後存耳祝
畢乃存星安卧其中也然後宻叩齒祝九星
之精(右二條長史/抄修洞房事)
見斧云酉年學戌年當歸戌年道炁當行天
下云從戌年當受法(此一條是掾去後所記/掾記是庚午年去此戌)
(年即應癸酉甲戌年受法者是就其眞人受/經二奔之道十一年成眞故定録云復十六)
(年乃覩我於/東華者也)
經云主諸關鏡聦明始(此黄庭/經中語)九月十七日
已一百九十過
　　　
　　　

　　　
　　　
　　　
　　　
　　　
　　　
　　　已上並是朱畫朱書

九月二十六日夜始(此前後間中細字注者/皆眞手也自别復一紙)
(既有兩九月便是一年中事/其間亦恐多有零落不存)
　
　


　　　已上並是朱畫朱書
右此是長史自讀黄庭遍數也朱墨雜畫者
是因修用時遇得筆便題記之耳云長谷出
日等亦是經中語當是讀至此句忽有事應
起故䟽誌處也
大洞眞玄張鍊三魂(出惡/夢祝)
太上高精三帝丹靈(出善夢祝此二條事本/經並應出大丹中今以)
(抄出别已在/第五篇中)
太都天録顯於玄宫(出紫文/仙相)
左目童子(出五/神經)
仙者心學(出二十四/神經也)
先閉炁二十四息(出紫文玄/闕事)
行之十八年(亦是玄/闕事)
大帝玄書(玄闕/符事)
徒行事而不知神名還精而不知服此符(亦/玄)
(闕/事)
魄唯得飲佪水月精(出紫文拘/魂祝云)
吾是天目(出飛步/經祝)三啄齒太元上玄(夢冢墓/祝今在)
(第三/篇)
魄唯聽飲月黄日丹(紫文制/魄祝)
沐浴祝太上高眞(出九眞/經傳祝)制虫丸(出蘇/君傳)
季道思和(似是記憶二茅君字/疑作道字是誤耳)
玉簡青録高閣刻石(出空常/祝語)石精玉馬照知
鬼形(亦是空/常祝語)
苞山下有石室銀户方圓百里
崑崙山下有黄水名曰日月水飲者得仙(此/二)
(條未知何出/未見其事)
告王君使傳知眞者告青童使傳成眞者夫
知眞者謂知眞而得眞成眞者謂勤求而獲
眞者耳(出消魔經序凡此者當皆/是略記其㫖自以備忘耳)
正月四日二月八日三月十一日四月十六
日五月二十日六月二十四日七月二十八
日八月十九日九月十六日十月十三日十
一月十日十二月七日
右老子拔白日(此是太清外術事/似長史自抄用)
正月庚申二月辛酉三月庚戌四月癸亥五
月壬子六月癸丑七月甲寅八月乙卯九月
甲辰十月丁巳十一月丙午十二月丁未
　右上帝煞害日不可請乞百事無宜(此諸/日皆)
　(是隨月支干衝破凶日也可以類求之亦/恐非眞受雖百事無宜而常所脩行或值)
　(諸吉恐不/可闕也)
所謂靜室者一曰茅屋二曰方溜室三曰環
堵制屋之法用四柱三桁二梁取同種材屋
東西首長一丈九尺成中一丈二尺二頭各
餘三尺後溜餘三尺五寸前南溜餘三尺棟
去地九尺六寸二邊桁去地七尺二寸東南
開户高六尺五寸廣二尺四寸用材爲户扇
務令茂宻無使有隙南面開牖名曰通光長
一尺七寸高一尺五寸在室中坐令平眉中
有板床高一尺二寸長九尺六寸廣六尺五
寸薦席隨時寒暑又隨月建周旋轉首壁墻
泥令一尺厚好摩治之此法在名山大澤無
人之野不宜人間入室春秋四時皆有法然
此蓋本道相承道家之一事耳不足爲異也
粗要知是以及(道機作靜室法與此異恐是/别有告受者而不知審的今)
(存想入室亦可依/之或云應有經也)
以正月十五日尚書省中直乞夢非常皆靈
仙眞像多所道其子孫慶以閏月二日夕又
夢仙靈共會吾請乞佳應又見有(缺失/一字)非
常好以月半中忽見九老先生乘軺引從詣
吾相見欣然云連在宣城四十日始還問吾
消息云今至蕪湖二十三日當還還當省吾
得見之欣然(此是作餘姚還/爲尚書郎時也)以閏月四日夕
夢綵物如旛形皆舒著席上或如畫或如錦
繡文字焕炳如言可解而不可解愈舒愈更
竒異云是楊舍人物時亦不見楊君也意言
當寫取云須能畫人整頓所未常見當有十
許旛(太和八年閏十月而楊君年二十三簡/文始爲司徒恐未爲舍人亦恐是後年)
(諸閏/耳)
十一月十二日夢棺器露有水
十二月十八日左右夢以鐵釵刺玄武(此玄/武恐)
(是所言墓之玄武也/非所存龜蛇者也)
二十一日夢見天子天子當年十六七許在
殿上(此應康帝時/不知是何年)重復夢見在一處懸嶮自
放落下岐危遥見劉升遠與語從此當迴還
迴還道難得一細以手巾穿之見吾城扶助
吾遂得迴旋(右六條並長/史自記夢事)
十月九日詭上厨五人㫖南山治(此長史自/記事㫖應)
(作㫖謂指誓雷/平宅淨金也)牙詣夫人詭當用雙金環汝
無吾當具交以謝恩也
厚若有金貫便以奉夫人云以謝吏兵華功
曹至意宻語新(脫婦/字)令知宻之宻之若無
便可以二雙金環奉跪勿𠫤勿𠫤若欲得體
上所寳玩者爲好(華功曹似是華僑而後又/云楊意㫖恐是非也厚似)
(是虎牙/婦也)
吾近日䟽與汝說二君應有詭其夕即有誥
云吾二人吏兵若無功詭後小子不復爲人
使楊意㫖中謂可用釵小君即言釵所以導
違開通自可用也新婦有金釵即可用可停
貫也先詣夫人次詣二靈汝疇量之汝索鐶
如一日䟽新婦銀釵亦可用良無便當用鐶
吾停汝辭須詭當詭辭繼其下也不復别作
(此書即涉/前事也)
得佳清閑云敕汝修内經是保命汝不答漠
漠不當爾然此非常意皆發自㝠妙當作本
末答當奉行此意口又無言爲不可也(内經/或應)
(是黄庭不爾即應/是洞房中法爾)
陶休以二百紙與汝吾留百枚(檢陶譜長史/婦親屬不見)
(名休/者)
斧白米已當向盡汝餉之(此是供染/爲青飰者)
遷告去汝當小不佳防之(遷是易遷夫人也/右此七條並長史)
(與虎/牙書)
　右許長史在世抄記紀中事目及夢并與
　兒書有存録者訖此其與眞靈書已别在
　前卷中
先生自寄神炁投景東林沐浴閑丘乖我同
心每東瞻滄海歎逝之迅西眄雲涯哀興内
發髣髴故郷鬱何壘壘將欲身返歸塗但矯
足自抑耳於是靜心一思逸憑靈虚登巖崎
嶇引領仰玄㝠志扉上遊雲竦眞始覺形非
我質遂亡軀遂神矣浪心飈外世路永絶足
樂幽林外難一塞建志不倦精誠無廢遂遇
明師見受竒術清講新妙玉音洞審吐納平
顔鍊魂保骨沖氣夷泯無復内外也(此則王/世龍等)
(所受服玉/液諸法也)
但恨吾遭良師之太晚也反滯性之不早矣
吾得道之狀艱辛情事定録眞君已當說之
矣崇賴成覆救濟之功天地不能渝也(謂應/作踰)
(字此則是定録/所說被試事也)
聞弟遠造上法(上清諸/道也)偶眞重幽(雲林/降也)心觀
靈元(謝過/法也)炁陶太素(五神/事也)登七闕之巍峩(飛/天)
(堽/也)味三辰以積遷(日月/五星)虚落霄表精郎九玄
此道高邈非是吾徒所得聞也亦由下挺禀
淺未由望也然高行者常戒在危殆得趣者
常險乎將失禍福之明於斯而用矣道親於
勤神歸精感丹心待眞招之須臾若念慮百
端狹以營道雖騁百年亦無冀也三官急難
吾昔聞之在前(重論排遣諸試難/事得爲爾前通也)七考之福
既以播之於後(子何功業當復延/及長史父子也)因運乘易
不亦速耶幾成而敗自己而作試校千端因
邪而生耳想善加苦心勞形勤諸功德萬物
云云亦何益哉斧子蕭蕭其可羡也各不自
悟當造此事斧獨何人享其高乎(歎獨絶/超邈也)師
友之結得失所宗託景希眞在於此舉也吾
方棲神岫室蔭形深林采汧谷之幽芝掇丹
草以成眞矣(成眞之辭/小爲夸激)昔約道成當還詭信
雖未都通徹粗有髣髴亦欲暫偃洞野看望
墳塋不期而徃冀暫見弟因縁簡略臨書增
懷映謝(從曾祖本名映改名遠遊此十字榮/弟注右一條先生被試後因事長史)
(于時應已在蓋竹山定録云辰年當暫出/還人食詭則此應是丙寅丁卯年中書也)
掾泰和元年八月服六甲符(此靈飛六甲/法别有經)
泰和二年太歲在丁卯正月行迴元道(此是/謝過)
(法别/有經)
泰和二年二月中行空常(此飛步/别法)
泰和二年四月服青牙(此青牙始生/法世未見經)
泰和二年七月行日月在心泥丸之道(右五/條共)
(一片/紙記)
存日月在泥丸法泰和二年六月行(前云七/月而此)
(云六月字當有舛誤/者此即服日月芒法)
泰和三年五月行奔二景道(此則儀璘之法/雖已有抄事未)
(見大經又二條又别一片/紙朱書不與前事相連也)
二月三日夜(脫失兩字/應似是名)夢鄭白夫人道
之交有内宻而外疏者鄭之區區今即是也
當與嶒姑俱來(鄭者鄧芝母也與易遷夫人/周旋故夢於掾以結芝㝠津)
(嶒姑未測是誰交夢亦/應是二三年二月中也)
四月二十七日夜半夢見一女子著上下青
綾衣與吾相見自稱云我是王眉壽之小妹
也相見時似如在山林之間云明日可暫出
西門外有犢車白牛皮巾裹僕御頭者是我
車也後别相詣於貴解因口喻作詩如别
乘炁涉渌津採藥中山巔披心焕靈想蕭蕩
無悟言願與盛德遊驂駟騁因縁榮塵何足
尋疾激君清玄苟能攝妙觀吐納可長年(王/眉)
(壽之小妹即中侯夫人也掾既未接眞故/假夢以通㫖而有榮塵之句又恐非掾矣)
泰和元年六月五日夕夢忽聞天上有金石
鍾鼓之音仍仰看見彩雲如虹氣狀爽爽彌
漫天上從東直西趣意中謂是女靈行或呼
爲元君忽復如從路上行欻然已過玉斧又
將主簿追望唯見輦輿後從朱衣人皆迴還
見禮路邊有一人白衣似卜師因見語云君
體羸不堪事可專修所行勿雜他事若不專
君當得病君不見信者自當得夢此人自稱
姓縢(主簿即兄/虎牙也)
七月向末玉斧夢身體飛揚豁然入一屋下
累床南向坐自謂是合日揚光顛迴五辰之
道(此語出消魔經/太上之辭焉)見一人在東面立手舒卷
書看見如畫圖像山岳狀下輒有書說亦與
執書人語良久
八月三日夕夢忽有一人弊衣長形容從一
小兒來如徇簫簫(作嘯㫖謂如今/徇嘯賣物人也)坐與玉斧
語乃說上道事斧仍驚愕更危坐須臾將進
内户大論上道顧小兒莫令人見我外鼓斧
問樂耶(謂鈞天廣樂/上清之曲也)云不來欲得可取之爾
君自當得鈞樂因問鈞樂幾人答曰十人一
鈞大法乃至於萬不知道至十萬仍覺復眠
又夢見卷書見玉斧書先舒惟見後是王君
事似四輔傳盡共在上多論王君學道時見
語學道歷年事自可須二三年間邪意甚敬
此人未得拜便覺末見主簿亦在坐
泰和元年八月三十日夕夢得一帙有四小
卷書云是神母書或云是傳皆以青細布爲
秩秩兩頭紅色書皆是素時先生亦在間又
爲玉斧書此傳上篇於户外壁辟方素上其
字似符或如獸像帙布亦不正似布謹記(先/生)
(即楊/君也)
泰和三年三月二十五日夕玉斧夢行見天
上白雲彌滿纏合甚下而不高仰望雲間時
有空處狀如山穴東行數步覺東北有大道
便順道行得一深室或如石室白炁從室中
出又似水鬱勃來冠玉斧身時急坐亦不恐
向炁忽散見室裏有牀席器物殊整潔意中
自謂是靈人所住止處仍向室拜叩頭訖請
乞室内有一穴玉斧復從此前進穴内甚急
小不得前意復更欲進忽見一人在室外語
玉斧未可進尋當得前乃向此人再拜揖而
退又見送至道上說玉斧應受書之言極殷
勤委曲當勤存南眞夫人使三人送玉斧令
通板橋初出又見犢車中有二露頭年少與
向人言笑未至所住便覺欣願靈悟如夢之
告謹以記之(右七條並掾自䟽記夢事于時/區區之心亦與隱居今日何異)
三月八日拜䟽玉斧言鄭恨還奉敕尊猶患
飲痛不除違遠竦息隂臑願今餐食無恙即
日此蒙恩牙近至此便西願早至謹及啓䟽
玉斧再拜
玉斧言尊欲得六甲符似在句容牙處斧都
不以書來山中願就牙器中料謹啓(此六甲/符非靈)
(飛也當是在/右玄録也)
玉斧言承近三日會流盃尊亦作詩後信願
寄還謹啓
塩茗即至願賜檳榔斧常須食謹啓(恒須茗/及檳榔)
(亦是多痰飲意故云可數沐浴濯水疾之瘕/也此書體重小異今世呼父爲尊於理乃好)
(昔時儀多/如此也)
四月十七日拜䟽玉斧言漸熱不審尊體動
靜何如願飲漸覺除違遠燋竦急假願行出
即日此蒙恩謹及啓䟽玉斧再拜
玉斧言有檳榔願賜今暫倩徐沈出至便反
謹啓
四月十八日拜䟽玉斧言昨徐沈啓願即至
漸熱不審尊體康和飲漸覺除違遠戀竦牙
如常揆時得出斧粗蒙恩謹及馮令史啓䟽
玉斧再拜(揆是庶/長兄也)
四月二十一日拜䟽玉斧言隂熱不審尊體
動靜何如飲覺蒙恩陳輝來尊今日當至斧
近齋唯尊來餘人難相見願道路安穩小史
在户内使不欲經遠或淹謹及陳輝啓䟽玉
斧再拜(此亦明眞齋惟在斷外人避淹而已/小史當是其名而猶進小兒於室内)
(使者貴勝人自不/能躬親猥碎也)
玉斧言揆牙亦得暫還此安穩謹啓
四月二十三日拜䟽玉斧言奉敕昨夜至慰
馳竦熱願尊體餐食無恙未得侍見戀慕旦
陳滕啓疏願已至謹及啓䟽玉斧再拜
玉斧言楊舍人弟病委頓爲懸耿想行當佳
謹啓(前楊書云老母今此云弟唯兩/事顯耳其餘親族皆莫之聞)
四月二十八日拜䟽玉斧言昨奉敕慰竦息
隂炁願尊體無恙飲覺除違燋竦謹及啓䟽
玉斧再拜
玉斧言錢即與田主此間都無復宻付二升
餘華新婦欲得少許願分之亦長在中謹啓
(山家貧儉亦殊爲契/闊華新婦即牙妻也)
五月四日拜疏玉斧言節至增感思濕熱不
審尊體動靜何如飲猶未除違遠竦灼服散
微得飲水猶是得益願彼大小無恙尊五日
當下願必果謹遣扶南啓䟽玉斧再拜
玉斧言陳鹿至尊賜脯及蒸葱即至帝都已
還束甚得(失四/字)謹啓(從二十三日/來凡三書長)
(史並似在縣/下家中時也)
玉斧言承舍人下恐過句容未進此湛家穀
猶未熟今遣朱生出參願尊即令生反得穀
願爲都作米此無可舂者若至便當就合恐
藥草燥得米下船乃可採草謹啓
玉斧言此間釜小可正一斛不與甑相宜又
上稻應得釜用都有大釜容二斛已上者願
與諸藥俱致無見可否足借斧當於懸下(少/一)
(行十/許字)謹啓(此求米及大釜皆是作□飯所須/也云穀未熟當在九月中此一書)
(長史在/都下)
　右八條掾在山與答父書于時長史在都
　及縣下也
　右此並掾在世間所記事及書有存録者
　訖此(又有與眞靈/辭具在前篇)
眞誥卷之十八





眞誥卷之十九定九
　　　　(金闕右卿司命蓬萊都水監梁國/師貞白眞人華陽隱居陶弘景造)
翼眞檢第一
　　　眞誥叙録
眞誥運題象第一(此卷並立辭表意發詠暢/㫖論㝠數感對自相儔會)
(分爲/四卷)眞誥甄命授第二(此卷並詮導行學誡/厲愆怠兼曉諭分挺)
(炳發禍福/分爲四卷)眞誥恊昌期第三(此卷並修行條/領服御節度以)
(會用爲宜/隨事顯法)眞誥稽神樞第四(此卷並區貫山/水宣叙洞宅測)
(眞仙位業領理/所闕分爲四卷)眞誥闡幽微第五(此卷並鬼/神宫府官)
(司氏族明形識不滅/善惡無遺分爲二卷)眞語握眞輔第六(此卷/是三)
(君在世自所記録及書䟽徃/來非眞誥之例分爲二卷)眞誥翼眞檢第
七(此卷是摽明眞緒證質玄原悉隱/居所述非眞誥之例分爲二卷)
　　　右眞誥一藴(其十六卷是眞人所/誥四卷是在世記述)
　仰尋道經上清上品事極高眞之業佛經
　妙法蓮華理會一乘之致仙書莊子内篇
　義窮玄任之境此三道足以包括萬象體
　具幽明而並各二十卷者當是璇璣七政
　以齊八方故也隱居所製登眞隱訣亦爲
　七貫今述此眞誥復成七日五七之數物
　理備矣
　夫眞人之㫖不同世目謹仰範緯候取其
　義類以三言爲題所以莊篇亦如此者蓋
　長桑公子之微言故也俗儒觀之未解所
　以
眞誥者眞人口㖟之誥也猶如佛經皆言佛
說而顧玄平謂爲眞迹當言眞人之手書迹
也亦可言眞人之所行事迹也若以手書爲
言眞人不得爲隸字若以事迹爲目則此迹
不在眞人爾且書此之時未得稱眞既於義
無㫖故不宜爲號
南嶽夫人傳載青籙文云歲在甲子朔日辛
亥先農饗旦甲寅羽水起安啓年經乃始傳
得道之子當修玉文
謹推按晋曆哀帝興寧二年太歲甲子正月
一日辛亥朔(曆忌可/祀先農)四日甲寅羽水(正月中/炁羽即)
(雨/也)起者興也安者寧也故迂隱其稱耳如此
則興寧二年正月南眞已降授楊君諸經也
今檢眞授中有年月最先者唯三年乙丑歲
六月二十一日定録所問從此月日相次稍
有降事
又按中侯夫人告云令種竹北宇以致繼嗣
又云福和者當有二子盛德命世尋此是簡
文爲相王時以無兒所請於是李夫人生孝
武及會稽王(福和應是李夫人私/名也于時猶在卑賤)孝武崩時
年三十五則是壬戌年生又在甲子前二歲
如此衆眞降楊已久矣
又定録以乙丑年六月喻書與長史云曾得
徃年三月八日書此亦應是癸亥甲子年中
也
又按愕緑華以升平三年降即是己未歲又
在甲子前五年此降雖非楊君楊君已知見
而記之也又按乙丑歲安妃謂楊君曰復二
十二年明君將乘雲駕龍北朝上清則應以
太元十一年丙戌去世如此二十許載辭事
不少今之所存略有數年尋檢首尾百不遺
一又按衆眞未降楊之前已令華僑通傳音
意於長史華既漏妄被黜故復使楊令授而
華時文迹都不出世又按二許雖玄挺高秀
而質撓世迹故未得接眞今所授之事多是
爲許立辭悉楊授㫖䟽以未許爾唯安妃數
條是楊自所記録今人見題目云某日某月
某君㖟許長史及掾某皆謂是二許親承音
㫖殊不然也今有二許書者並是别寫楊所
示者耳
又按掾自記云泰和三年行某道二録是二
年受自三年後無復有䟽長史正書既不工
所繕寫蓋少今一事乃有兩三本皆是二許
重寫悉無異同然楊諸書記都無重本眀知
唯在掾間者于今頗存而楊間自有杳然莫
測自楊去後六七年中長史間迹亦悉不顯
又按今所詮綜年月唯乙丑歲事最多其丙
寅丁卯各數條而已且第一卷猶可領略次
第其餘卷日月前後參差不盡得序
又按凡所注日月某受多不書年今正率其
先後以爲次第事有斷絶亦不必皆得又本
無年月及不注某受者並不可知依先闕之
又按眞授說餘人好惡者皆是長史因楊請
問故各有所答並宻在許間于時其人未必
悉知又按併衿接景陽安亦灼然顯說凡所
興有待無待諸詩及辭喻諷㫖皆是雲林應
降殯僊侯事義並亦表著而南眞自是訓授
之師紫微則下教之匠並不關儔結之例但
中候昭靈亦似别有所在既事未一時故不
正的的耳其餘男眞或陪從所引或職司所
任至如二君最爲領據之主今人讀此辭事
若不悟斯理者永不領其㫖故略摽大意宜
共宻之
又按二許應修經業既未得接眞無由見經
故南眞先以授楊然後使傳傳則成師所以
長史與右英書云南眞哀矜去春使經師見
授洞房云云而二許以世典爲隔未崇禮敬
楊亦不敢自處既違眞科故告云受經則師
乃耻之耶然則南眞是玄中之師故楊及長
史皆謂爲玄師又云疾者當啓告於玄師不
爾不差而長史與右英及衆眞書亦稱惶恐
言者此同於師儀爾實非師也
又按楊書中有草行多儳黵者皆是受㫖時
書既忽遽貴略後更追憶前語隨復增損之
也有謹正好書者是更復重起以示長史耳
又按三君手書今既不摹則混寫無由分别
故各注條下若有未見眞手不知是何君書
者注云某書又有四五異手書未辨爲同時
使寫爲後人更寫既無姓名不證眞僞今並
撰録注其條下以甲乙丙丁各甄别之
又按書字中有異手增損儳改多是許丞及
丞子所爲或招引名稱或取會當時並多浮
妄而顧皆不能辨從而取之今既非摹書恐
漸致亂或並隨字注銘若是眞手自治不復
顯别
又按三君手迹楊君書最工不今不古能大
能細大較雖祖效郄法筆力規矩並於二王
而名不顯者當以地微兼爲二王所抑故也
掾書乃是學楊而字體勁利偏善寫經畫符
與楊相似鬱勃鋒勢迨非人功所逮長史章
草乃能而正書古拙符又不巧故不寫經也
隱居昔見張道恩善别法書歎其神識今睹
三君跡一字一畫便望影懸了自思非智藝
所及特天假此監令有以顯悟爾
又按三君手書作字有異今世者有龜龍虚
華顯服寫辭闕關之例三君同爾其楊飛(掾/飛)
楊我(掾/我)楊靈(長史靈/掾靈)楊眞(長史/眞)楊師(掾/師)楊惡
(長史/惡)此其自相爲異者又鬼魔字皆作摩淨
潔皆作盛潔盛貯皆作請貯凡大略如此亦
不可備記恐後人以世手傳寫必隨世改動
故摽示其例令相承謹按爾此諸同異悉已
具載在登眞隱訣中
又按三君書字有不得體者於理乃應治易
要宜全其本跡不可從實闇改則澆流散亂
不復固眞今並各朱郭疑字而注其下
又按三君多書荆州白牋歲月積久或首尾
零落或魚爛缺失前人糊㩉不能悉相連補
並先抄取書字因毁除碎敗所缺之處非復
眞手雖他人充題事由先言今并從實綴録
不復分析又按三君書有全卷者唯道授二
許寫酆都宫記是楊及掾書并有首尾完具
事亦相類其餘或五紙三紙一紙一片悉後
人糊連相隨非本家次比今并挑扷取其年
月事類相貫不復依如先卷
又按衆眞辭㫖皆有義趣或詩或戒互相酬
配而顧所撰眞迹枝分類别各爲部卷致語
用乖越不復可領今並還依本事并日月紙
墨相承貫者以爲詮次
又按起居寳神及明堂夢祝述叙諸法十有
餘條乃多是抄經而無正首尾猶如日芒日
象玄白服霧之屬而顧獨不撰用致令遺逸
今并詮録各從其例
又按有未見眞本復不測有無流傳所記舛
駁不類者未敢便頓省除皆且注所疑之意
各於條下
又按所載洞宫及諸山仙人氏族并欲以外
書詳注出其根宗恐大致顯泄仰忤㝠軌唯
有異同疑昧者略摽言之其酆宫鬼官乃可
隨宜顯說
又按此書所起以眞降爲先然後衆事繼述
眞降之顯在乎九華而顧撰最致末卷
又先生事迹未近眞階尚不宜預在此部而
顧遂載王右軍父子書傳並於事爲非今以
安記第一省除許傳别充外書神仙之例唯
先生成仙之後與弟書一篇留在下卷
又長史書即是問華陽事華陽事仍是答長
史書强分爲兩部於事相失今依㫖還爲貫
次又顧所記二許年月殊自違僻今謹依眞
嗳檢求又以許家譜參校注名異同在此卷
後
又按三君書迹有非疏眞㖟或寫世間典籍
兼自記夢事及相聞尺牘皆不宜雜在眞誥
品中既寳重筆墨今並撰録共爲第六一卷
顧所遺者復有數條亦依例載上
又眞誥中凡有紫書大字者皆隱居别抄取
三君手書經中雜事各相配類共爲證明諸
經既非聊爾可見便於例致隔今同出在此
則易得尋究又此六篇中有朱書細字者悉
隱居所注以爲誌别其墨書細字猶是本文
眞經始末
伏尋上清眞經出世之源始於晋哀帝興寧
二年太歲甲子紫虚元君上眞司命南嶽魏
夫人下降授弟子瑯瑘王司徒公府舍人楊
某使作隸字寫出以傳護軍長史句容許某
并弟三息上計掾某某二許又更起寫修行
得道凡三君手書今見在世者經傳大小十
餘篇多掾寫眞㖟四十餘卷多楊書(瑯瑘王/即簡文)
(帝在東府爲/相王時也)長史掾立宅在小茅後雷平山
西北掾於宅治寫修用以泰和五年隱化長
史以泰元元年又去掾子黄民時年十七乃
收集所寫經符秘籙歷歲于時亦有數卷散
出在諸親通間今句容所得者是也元興三
年京畿紛亂黄民乃奉經入剡(長史父昔爲/剡縣令甚有)
(德惠長史大兄亦又/在剡居是故投憩焉)爲東闡馬朗家所供養
(朗一名/温公)朗同堂弟名罕共相周給時人咸知
許先生得道又祖父亦有名稱多加宗敬錢
塘杜道鞠(即居士京/産之父)道業富盛數相招致于
時諸人並未知尋閲經法止禀奉而已至義
熙中魯國孔默崇信道教爲晋安太守罷職
還至錢塘聞有許郎先人得道經書具存乃
徃詣許許不與相見孔膝行稽顙積有旬月
兼獻奉殷勤用情甚至許不獲已始乃傳之
孔仍令晋安郡吏王興繕寫(興善有心尚又/能書畫故以委)
之孔還都唯寳録而已竟未修用元嘉中復
爲廣州刺史及亡後其子熙先休先才學敏
贍竊取看覽見大洞眞經說云誦之萬遍則
能得仙大致譏誚殊謂不然以爲仙道必須
丹藥鍊形乃可超舉豈有空積聲詠以致羽
服兼有諸道人助毁其法或謂不宜蓄此因
一時焚蕩無復孑遺(此當是㝠意不欲使流/傳於外世故也後熙先)
(等復與范曄/同謀被誅也)王興先爲孔寫輒復私繕一通
後將還東修學始濟浙江便遇風淪漂唯有
黄庭一篇得存興乃自加切責仍住剡山稍
就讀誦山靈即火燒其屋又於露壇研詠俄
頃驟雨紙墨霑壞遍數遂不得畢興深知罪
譴杜絶人倫唯書曆日貿糧以續炁命其子
道泰爲晋安船官督資産豐富數來拜獻兼
以二奴奉給興一無留納而終乎剡山於是
孔王所寫眞經二本前後皆滅遂不行世(此/當)
(是興先不師受妄竊/寫用所致如此也)
復有王靈期者才思綺拔志規敷道見葛巢
甫造構靈寳風教大行深所忿嫉於是詣許
丞求受上經丞不相允王凍露霜雪幾至性
命許感其誠到遂復授之王得經欣躍退還
尋究知至法不可宣行要言難以顯泄乃竊
加損益盛其藻麗依王魏諸傳題目張開造
制以備其録并增重詭信崇貴其道凡五十
餘篇趍競之徒聞其豐博互來宗禀傳寫既
廣枝葉蘩雜新舊渾淆未易甄别自非已見
眞經實難證辨(其點綴手本頗有漏岀即今/猶存又朱先生僧摽學增褚)
(公伯玉語云天下才情人故自絶羣吾與王/靈期同船發都至頓破崗䇐竟便已作得兩)
(卷上經實自可訝自靈期已前上經已徃徃/舛雜弘農楊洗隆安和四年庚子歲於海陵)
(再遇隱盟上經二十餘篇有數卷非眞其云/尋經已來一十二年此則楊君去後便以動)
(作故靈寳經中得取以相糅非都/是靈期造製但所造製者自多耳)今世中相
傳流布京師及江東數郡略無人不有但江
外尚未多爾(此當是道法應宣而眞妙不/可廣布故令王造行此意也)王
既獨擅新竒舉世崇奉遂託云眞授非復先
本許見卷袠華廣詭信豐厚門徒殷盛金帛
充積亦復莫測其然乃鄙閉自有之書而更
就王求寫於是合迹俱宣同聲相讚故致許
王齊轡眞僞比蹤承流向風千里而至後又
有菜買者亦從許受得此十數卷頗兼眞本
分張傳受其迹不復具存(菜買善行下道之/教於上經不甚流)
(傅/也)馬朗既見許所傳王經卷目增多復欲更
受營理詭信克日當度忽夢見有一玉椀從
天來下墜地破碎覺而發疑云此經當在天
爲寳下地不復堪用於是便停(論馬朗雖不/修學而寳奉)
(精至夢既不凡解之/又善亦應是得道人)元嘉六年許丞欲移歸
錢塘乃封其先眞經一厨子且付馬朗淨室
之中語朗云此經並是先靈之迹唯須我自
來取縱有書信愼勿與之乃分持經傳及雜
書十數卷自隨來至杜家停數月疾患慮恐
不差遣人取經朗既惜書兼執先㫖近親受
教敕豈敢輕付遂不與信我而許便過世所
賫者因留杜間即今世上諸經書悉是也許
丞長子榮弟迎喪還郷服闋後上剡就馬求
經馬善料理不與其經許既慙戢不復苦索
仍停剡住因又以靈期之經教授唱言並寫
眞本又皆注經後云某年某月某眞人授許
遠遊(于時世人多知先生服食入山得/道而不究長史父子事迹故也)人亦
初無疑悟者經涉數年中唯就馬得兩三卷
眞經頗亦宣泄(今王惠朗諸人/所得者是也)元嘉十二年
仍於剡亡因葬白山(榮弟在剡大縱淫侈都/不以經學爲意所以何)
(公在馬家/快得尋寫)馬朗馬罕敬事經寳有過君父𢘆
使有心奴子二人(一名白首/一名平頭)常侍直香火洒
掃拂拭每有神光靈炁見於室宇朗妻頗能
通見云數有青衣玉女空中去來狀如飛爲
馬家遂致富盛盜産巨萬年老命終朗子洪
洪弟眞罕子智等猶共遵向末年事佛乃弛
廢之爾(此當是經運/應出所致也)
山隂何道敬志向專素頗工書畫少遊剡山
爲馬家所供侍經書法事皆以委之見此符
跡炳焕異於世文以元嘉十一年稍就摹寫
馬罕既在别宅兼令何爲起數篇所以二録
合本仍留罕間何後多换取眞書出還剡東
墅青壇山住乃記說眞經之事可有兩三紙
但何性鄙滯不能精修高業後多致散失猶
餘數卷今在其女弟子始豐後堂山張玉景
間(何常以彭素爲事質又野朴顧居士聞其/得經故徃詣尋請正遇見荷鋤外還顧謂)
(是奴僕因問何公在否何答不知於是還裏/永不相見顧留停累日謂苦備至遂不接之)
(時人咸以何鄙耻不/除而失知人之會也)何既分將經去又泄說
其意馬朗忿恨乃洋銅灌厨籥約敕家人不
得復開大明七年三吴飢饉剡縣得熟樓居
士惠明者先以在剡乃復携女師塩官鍾義
山眷屬數人就食此境樓既善於章符五行
宿命亦皆開解馬洪又復宗事出入堂靜備
覩經厨先已見何所記意甚貪樂而有鐍嚴
固觀覽無方景和元年乃出都令嘉興殳季
眞啓敕封取景和既猖狂樓謂上經不可出
世乃料簡取眞經眞傳及雜㖟十餘篇乃留
置鍾間唯以豁落符及眞㖟二十許小篇并
何公所摹二録等將至都殳即以呈景和於
華林暫開仍以付後堂道士泰始初殳乃啓
將出私解
陸修靜南下立崇虚館又取在館陸亡隨還
廬山徐叔摽後將下都及徐亡仍在陸兄子
瓌文間(此中有三君所書眞受後人糊連裝/㩉分爲二十四篇建元三年敕董仲)
(民徃廬山營功德董欲求神異徐因分楊書/一篇爲兩篇與董還上高帝高帝以付五經)
(典書戴慶戴慶出外仍將自隨徐因亡後弟/子李果之又取一篇及豁以去所餘惟二十)
(一篇悉以還/封昭臺也)
樓從都還仍住剡就鍾求先所留眞經鍾不
以還之乃就起寫久久方得數篇既與馬洪
爲恨移歸東陽長山馬後遂來潜取而誤得
他經樓中時似復有所零落今猶應一兩篇
在(其二卷已/還封昭臺)
眞誥卷之十九
眞誥卷之二十定十
　　　　(金闕右卿司命蓬萊都水盬梁國/師貞白眞人華陽隱居陶弘景造)
翼眞檢第二
孔璪賤時杜居士京産將諸經書徃剡南墅
大墟住始與顧歡戚景玄朱僧摽等數人共
相料視顧先已寫在樓間經粗識眞書於是
分别選出凡有經傳四五卷眞㖟七八篇今
猶在杜家(其經三眞並眞㖟已還封昭臺宋/大明末有戴法興兄延興作剡縣)
(亦好道及吴興天目山諸玄秀並頗得寫杜/經樓從弟道濟及法眞鍾興女傅光並得寫)
(樓鍾間經亦互相通涉雖各摹符而殊多麤/略唯加意潤色滑澤取好了無復規矩鋒勢)
(寫經又多浮謬至庚午歲隱居入東陽道諸/晩學者漸效爲精山隂潘文盛錢塘杜高士)
(義興蔣弘素句容許靈眞並是能者時人今/知摹二王法書而永不悟摹眞經經正起隱)
(居手爾亦不必皆須郭填但一筆就畫勢力/殆不異眞至於符無大小故宜皆應郭填也)
泰始四年終於剡移還始寧岹山馬智晚爲
衆僧所說改事佛法悉以道經數十卷送與
鍾皆是何公先爲其父寫者亦有王靈期雜
經唯四五篇并眞㖟六七篇是眞手不關樓
所得者(其經二卷此眞㖟等悉已還封昭臺/鍾亡後所餘亡應在兄女及戚景玄)
(處)
昔有陳雷者東陽人是許長史門附謹敬有
心長史常使典看經書頗加訓授其亦换有
所寫兼得長史自步七元星圖長史去後因
還東陽義熙十三年與東陽太守任城魏欣
之兄子二人共合丹丹成三人前後服服皆
有神異託迹暫死化遁而去雷有孫名某號
爲長樂今居永康横江橋北菁山道士樊仙
亦頗就得所寫經書但步圖猶在其處今所
服用即是其本自此前凡諸經書在處者其
篇數並别有目録若止零牒一兩篇者今復
顯題卷目如後
楊書靈寳五符一卷本在句容葛粲間泰始
某年葛以示陸先生陸既敷述眞文赤書人
鳥五符等教授施行已廣不欲復顯出竒迹
因以絹物與葛請取甚加隱閉顧公聞而苦
求一看遂不令見唯以傳東陽孫遊嶽及女
弟子梅令文陸亡亦隨還廬山徐叔摽後將
出徐亡乃在陸瓌文間(已還封/昭臺)
楊書王君傳一卷本在句容葛永眞間中又
在王文清家後屬茅山道士葛景仙(已還封/昭臺)
掾書飛步經一卷本在句容嚴虬家大明七
年饑荒少糧其里王文清以錢食與嚴求得
之因在王家(已還封/昭臺)
掾書西嶽公禁山符楊書中黄制虎豹符凡
二短卷本上虞吴曇拔所得許丞一瓠𤬛雜
道書吴以此二卷與褚先生伯玉伯玉居南
霍遊行諸山恒帶自隨褚亡留在弟子朱僧
摽間後褚弟五弟之孫名仲儼又就朱取之
(已還封昭臺吴曇拔者上虞且靡人頗有才/致初爲道士許丞以一瓠𤬛書皆三君小小)
(要用雜訣以與之其後事佛出家悉分散乞/人都盡後又罷佛還俗遂留宕而終諸書訣)
(並未測/所在)
掾書太素五神二十四神并迴元隱道經一
卷及八素隂陽歌一卷並東陽章靈民先出
都遇得之章于時未識眞書唯言是道家常
經而已歸東陽以示顧顧不即向道仍留之
分迴元爲二卷章後既知方就求得今在章
間其二景歌一卷章已與孫公(已還封昭臺/章云于時又)
(有曲素金眞金華等數卷魚爛穿壞既未悟/其眞手不知㩉録惟寫取文字而已經本悉)
(埋藏/之也)
掾書所佩列紀黄素書一短卷本許丞以與
弟子蘇道會道會以授上虞何法仁法仁以
傳朱僧摽僧摽以奉鍾法師樓居士見而求
取今猶應在樓間
掾抄魏傳中黄庭經并復眞授數紙先在剡
山王惠朗間王亡後今應是其女弟子及同
學章靈民處
永興有一姓解家者昔亦經供養許郎又得
小小雜書後菁山女道士樊妙羅因縁得其
楊書酆宫事一卷樊亡在其女弟子沈偶間
沈又以與四明山孔緫(已還封/昭臺)解家所餘今
絶蹤迹又聞山隂及錢塘數家皆有古經恐
脫雜眞書從來遂未獲尋撿想好學挺分之
子可殷勤求之脫有所得見使一覩則瓊礫
辨矣(又魏夫人小息還爲會稽時携夫人中/箱法衣并有經書自隨供養後仍留山)
(隂于今尚在/未獲尋求之)
　　　眞冑世譜(此是今日伸述/故可稱眞胄)
謹按許長史六世祖名光字少張即司徒許
敬之第五子也靈帝時兄訓及訓子相並儻
附閹人貴盛光懼患及以中平二年乙丑歲
來渡江居丹陽之句容縣都郷吉楊里後值
吴初事爲光禄勳今許光禄墓是也則肇時
猶居汝南平輿(顧云句容/子阿謬矣)
眞誥云長史七世祖肇字子阿有振惠之功
今檢譜七世祖名敬字鴻卿後漢安帝時爲
光禄順帝永建元年拜司徒名字與眞誥不
同未詳所以舛異安帝永初二年三年大饑
斗米二千文人相食若所救活四百八人必
應在此時也應邵漢官儀載崔瑗表云許敬
年且百歲猶居相位如此非唯隂德遠流後
胤交目陽功著世所以年永身安位至台鼎
子訓孫相並爲三公光來過江奕世丕承遂
至神仙(蜀司徒許靖字文休是長史六世族/祖漢徵士許劭字子將是五世族祖)
(吴丞相許晏字孝然四世族祖并同承十一/世祖光武時許交州後交相子名聖卿許姓)
(本出炎帝時姜氏至周武王封許叔於許今/豫州許昌也至周敬王十五年爲鄭所滅徙)
(居山陽昌邑因國爲姓至/交州乃移於汝南平與也)
敬父名旉公府掾
敬第五子名光字少張尚書郎鉅鹿太守少
府卿過江值吴初爲光禄勳(妻戴氏同葬今/句容安成里墓)
(爲剏造之始縣人傳呼云許/光禄墓今墳碑顯然並甲向)
光第二子名闕字季優有才學吴尚書郎長
水校尉(妻戴氏同/葬墓次)
闕第三子名休字文烈優遊道素高尚其氣
州辟别駕不就(前妻晋陵華氏後妻同縣葛/氏侍中葛相女同葬墓次)
休長子名尚字元甫有才學令聞吴鳳凰三
年爲中書郎年五十亡(妻同郡陶氏即荆州/刺史陶濬女同葬墓)
(次)
尚第二子名副字仲先庶生即長史之父也
淳和美懿州郡所稱爲晋元帝安東叅軍又
征北叅軍帶下邳太守後爲寧朔將軍與孔
坦討沈充封西城縣侯出爲剡令有風化與
謝弈兄弟周旋值蘇峻亂又携親族徃剡事
平還拜奉車都尉年七十七亡(前妻晋陵華/氏名轉御吏)
(中丞華琦妹也後妻應氏名來子竟/陵太守應彦徽女同葬縣北大墓也)
副有八男第一奮一名守字孝方庶生有文
武才望出繼叔父朝爲何次道叅軍後爲所
後弟夷吾所譛康帝誅之年三十六(妻王氏/墓葬縣)
(北大墓有曾孫/薈之位至三府)
第二炤字行明正生承嫡襲封通濟有當世
局度亦爲何次道叅軍南臺侍御史淮陵太
守年七十一亡(妻游氏别葬/縣東合留村)
第三群字太和正生明爽有才幹爲虞譚叅
軍年四十四亡(妻歷陽邵氏同/葬縣北大墓)
第四邁即先生也
第五某即長史也并同正生别記在後
第六茂玄庶生早亡(母姓/陳也)
第七礭字義玄小名嗣伯庶生(母姓/朱也)出後伯
父捷梗槩有大度好學出爲桓温揚州從事
謝安衛軍叅軍隨謝玄討符堅有功封都郷
侯尚書蒼部駕部郎正員郎通直常侍後患
風不能言隆安二年亡年七十(妻宣城紀氏/同葬縣北大)
墓
第八靈寳庶生早亡(母亦/姓陳)副有四女(長女名/姜正生)
(早亡第二女名娥皇正生出適同郡建康令/黄演第三女名修容庶生母姓張出適安固)
(令晋陵弘升第四女名暉容/與礭同生出適同郡紀詮也)
副弟名朝字楊先勇猛以氣俠聞歷爲襄陽
新野南陽潯陽太守後與甘卓謀討王敦事
覺卓死朝自裁年五十三(還葬縣北大墓妻/葛悌女抱扑姊也)
(初養奮後自生夷吾/高子并又亡無後)
先生名邁字叔玄小名映清虚懷道遐棲世
外故自改名遠遊與王右軍父子周旋子猷
乃修在三之敬按手書授六甲隂陽符云永
昌元年年二十三歲則是永康元年庚申歲
生也而譜云永和四年秋絶迹於臨安西山
年四十八此則永寧元年辛酉生爲少一年
今以自記爲正絶迹時年四十九矣娶吴郡
孫宏字彦達女即驃騎秀之孫既離好無子
歸宗先生得道事迹在第二卷中定録所喻
被試事已具載焉
長史名謐字思玄一名穆正生少知名儒雅
清素博學有才章簡文皇帝久垂俗表之顧
與時賢多所儔結少仕郡主簿功曹史王導
蔡謨臨川辟從事不赴選補太學博士出爲
餘姚令入爲尚書郎郡中正護軍長史給事
中散騎常侍雖外混俗務而内修眞學宻授
教記遵行上道挺分所得乃爲上清眞人爵
登侯伯位編卿司治仙佐治助聖牧民按泰
和二年丁卯歲司命所告云丙子年當去時
年七十二此則永興二年乙丑生太元元年
去也而譜云孝武寧康元年去世年七十一
此爲泰安二年癸亥生爲多二年今以眞爲
正(顧云寧康元年/七十二又非也)
妻同郡陶威女名科斗興寧中亡即入易遷
宫受學(同葬縣西北/二里舊墓)長史三男一女長男名
甽小名揆庶生郡公曹妻劉氏少子名鳳遊
郡主簿鳳遊子道伏字明之明之少子靜泰
字元寳爲海平縣令久居會稽禹井山頗遵
承家法傳受經書皆摹寫而已靜泰妻同郡
葛氏唯有一子名靈眞戊午生今猶在會稽
亦敦尚道業善能符書自長史後唯有此六
世孫一人而已
中男名聯字元暉少名虎牙正生敦厚信向
郡主簿功曹謝安爲護軍又引爲功曹除永
康令衛尉丞晋康太守不之官又爲輔國司
馬安帝元興三年於家去世年六十八則成
帝咸康三年丁酉歲生也(顧云咸和三/年生亦大謬)妻晋
陵華琦孫名子容(同葬江乘界/新安里中)子赤孫字玄
眞篤實和隱郡主簿功曹年七十四亡有四
子及孫並早亡今無後也小男名翽字道翔
小名玉斧正生幼有珪璋摽挺長史器異之
郡舉上計掾主簿並不赴清秀瑩潔糠粃塵
務居雷平山下修業勤精恒願早遊洞室不
欲火停人世遂詣北洞告終即居方隅山洞
方原館中常去來四平方臺故眞誥云幽人
在世時心常樂居焉又楊君與長史書亦云
不審方隅山中幽人爲己設坐於易遷户中
未亡後十六年當度徃東華受書爲上清仙
公上相帝晨譜云年三十而不記去歲按二
録泰和二年丁卯時年二十七則是咸寧七
年辛卯生也(顧云咸和六年生又云/司徒辟掾皆爲非實)自泰和
三年已後無復蹤迹依譜年三十即是庚午
年去世(又眞誥云從張鎮南之夜解而未審/張解之法耆老傳云掾乃在北洞北)
(石壇上燒香禮拜因伏而不起明旦視形如/生此壇今猶存歷然則是故求隱化早絶世)
(塵也事别在/第二卷中)妻建康令黄演女即姑娥皇之
子名敬儀生黄民乃遣還家後離絶又出適
宛陵令戴耆之長史一女名素薰庶生出適
越騎校尉晋陵華瑛子名廣
掾子黄民字玄文升平五年辛酉生時掾年
二十一仕郡主薄察孝廉司農丞南蠻叅軍
臨沮令宋元嘉六年亡年六十九妻西陽令
葛萬安女(葛安是抱朴子/第二兄孫也)
黄民長子榮第一名預之宋元嘉十二年亡
不知年幾有女名道育隆安元年丁酉生宋
孝建元元年甲午歲於剡任埭山亡(世謂之/許大娘)
(卧尸石壙不殯/常有若香之氣)
黄民小子名慶宋泰始五年己酉歲亦於剡
任埭山亡不知年幾有女名神兒一名瓊輝
元嘉六年己巳生齊永明四年丙寅歲亡(世/謂)
(許小娘東關道/士多有識者)
　右所承長史後如此今唯有揆玄孫靈眞
　而已
楊君名羲成帝咸和五年庚寅歲九月生本
似是吴人來居句容眞降時猶有母及弟君
爲人潔白美姿容善言笑工書畫少好學讀
書該涉經史性淵懿沉厚幼有通靈之鑒與
先生長史年並懸殊而早結神明之交長史
薦之相王用爲公府舍人自隨簡文登極後
不復見有迹出(顧云是簡文師或云博士楊/乃小簡文十歲皆恐非實也)
按眞誥云應以太元十一年丙戌去又云苦
不奈風火可修劒解之道作告終之術如此
恐以早逝不必丙戌也得眞職任略如九華
所言當輔佐東華爲司命之任董司吴越神
靈人鬼一皆關攝之楊先以永和五年己酉
歲受中黄制虎豹符六年庚戌又就魏夫人
長子劉璞受靈寳五符時年二十一興寧三
年乙丑歲衆眞降㖟年三十六眞降之所無
正定處或在京都或在家舍或在山館山舘
猶是雷平山許長史廨楊恒數來就掾非自
山居也
　右楊君事大略如此須傳出更記
按眞誥中有云鳳巢高木素衣衫然者配況
長史名也曾參出田云云者離合長史字也
許仙侯許卿者得眞位也給事常侍者在世
官也
有云許朝者即長史叔南陽也
有云寅獸白齒者是虎牙也亦直云寅獸者
亦云寅客亦云許虎許牙也許主簿者牙位
也華新婦者牙妻也似云名厚即所謂許厚
華侯華書吏者牙婦弟也
有云瓊刃者譬訓掾小名也即青録所載若
鋒者矣企望人飛云云者即離合掾官名也
有云許㹠子似是揆小名也
有云易遷夫人及斗者即掾母陶科也
有云勿憂嗣伯之詭者即長史弟小名也
有云來子雖善於爾者即長史後母也
有云當奈張者何者即長史父妾也
有云黄娥者即長史娥掾婦母也出適黄家
故曰黄娥本名娥皇
有云演小子耳者即娥皇婿黄演也
有云赤孫者即虎牙兒也
登升者三人(先生長/史掾也)
度世者五人(虎牙黄民榮弟大娘小娘尋虎/牙云遂得不死過度壬辰必是)
(度世之限其餘無迹顯出黄民傳奉經業道/育亡有異微恐或預例其二人亦可更在後)
(世子孫若必以七世爲限/則靈眞之子寔鍾斯慶)
長史婦陶威女雖入易遷恐此自承陶家福
耳不必關許氏五人之數也
有云李東者許家常所使祭酒先生亦師之
家在曲阿東受天師吉陽治左領神祭酒
華僑者晋陵冠族世事俗禱僑初頗通神鬼
常夢共同饗醊每爾輒靜寐不覺醒則醉吐
狼藉俗神恒使其舉才用人前後十數若有
稽違便坐之爲譴僑忿患遂入道於鬼事得
息漸漸眞仙來游始亦止是夢積年乃夜半
形見裴清靈周紫陽至皆使通傳㫖意於長
史而僑性輕躁多漏說㝠㫖被責仍以楊君
代之僑後爲江城縣令家因居焉今江乘諸
華皆其苗裔也(華與許氏有婚親故長史書/與裴君殷勤相請也若如前)
(篇中有保命所告則僑被罪也今世中周/紫陽傳即是僑所造故與眞誥爲相連也)


眞誥卷之二十





