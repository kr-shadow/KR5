#+TITLE: 皇明恩命世錄--
#+DATE: 2018-05-12 10:22:17
#+SOURCE: github.com/kanripo/KR5h0031 master ae45d762                
皇明恩命世録總目
　　　卷之一
太祖高皇帝
　御製賛詞
　　　卷之二
　招聘榜文
　回勉澄心定性以凝道功書
　賜褒天師㫖
　命普施符水㫖
　命選精道法師赴闕書
　授四十二代天師大真人誥
　改贈三十九代天師大真人號
　改封仙姑胡氏玄君號
　加授永掌道教事誥
　遣代祀嵩山勑
　御製諭祭文
　　　卷之三
　授四十三代大真人誥
　特召入朝勑
　賜勉修節以格神明勑
　封包氏玄君誥
　禁私出符籙㫖
成祖文皇帝　永樂紀年
　命編進道書勑
　命齋事有應奬勑
　命專出符籙㫖
　命邀請真仙張三丰勑
　再命尋訪張三丰勑
　遣行人諭祭文
　皇太子遣祭文
　　　卷之四
　授四十四代大真人誥
　命擇好道之士遣用勑
　頒賜太和圓光圖并榔梅勑
　命選武當山住持勑
　命禱于福建靈濟宫瑞應奬勑
　召勑
　封孫氏玄君誥
　命祈謝大齋瑞應奬勑
　命建薦揚大齋瑞應奬勑
宣宗章皇帝　宣德紀年
　推恩申錫嘉號勑
　加封誥
　遣太監諭賜祭塟文
　　　卷之五
　授四十五代大真人誥
　贈孫氏玄君誥
英宗睿皇帝　正統　天順紀年
　封董氏玄君誥
　遣禮部郎中工部主事諭賜祭塟文
　　　卷之六
　授四十六代大真人誥
　贈父真人誥
　封母高氏玄君誥
　禁約族屬人等欺害勑
　頒賜藏經㫖
　禁諸人私出符籙勑
　加封高氏太玄君誥
　再加封高氏太玄君誥
景皇帝　景泰紀年
　加封四十六代大真人誥
憲宗純皇帝　成化紀年
　申禁假造符籙勑
　再加封四十六代大真人誥
　　　卷之七
　授四十七代大真人誥
　封母吴氏玄君誥
　申禁僞造符籙勑
孝宗敬皇帝　弘治紀年
　賜准致仕勑
　賜褒問書
　諭禁止僞造符籙敕
　賜畫軸銀幣敕
　命賫香儀敇
　　　卷之八
　授四十八代大真人誥
武宗毅皇帝　正德紀年
　修建大上清宫勑
世宗肅皇帝　嘉靖紀年
　加封大真人誥
　加封大真人勑
　命祈禱于太和山勑
　重建大真人府第勑
　欽頒神像并賜印記諭
　重修大上清宫勑
　准照舊蠲免通户差徭㫖
　提問沿途違慢官吏㫖
　命沿途衙門應付勑
　命徃齊雲山修醮勑
　聖母升遐示哀手書
　賀生子手書
　暫免入朝勑
　贈朱氏宋氏玄君誥
　贈李氏吴氏柳氏玄君誥
　再暫免入朝敕
　御札賜嗣子名
　特賜侯爵例祭塟卹典諭
　遣行人諭祭文
　　　卷之九
　授四十九代大真人誥
　賜伯爵服㫖
　賜增應付㫖
　暫免入朝勑
　申勑所司照舊優免給與新例勘合應付
　㫖
　諭有司官員人等不許欺慢勑
　封徐氏元君誥
　禁族屬人等侵害勑
　遣行人諭祭文







皇明恩命世録總目





皇明恩命世録卷之一書一
太祖高皇帝賜龍虎山二十代天師賛
　　　第一代張道陵
　驅風疾霆機斡萬靈亶惟神智使濁而清
　道常無隱滿腹仙經鹿奔虎乘儵然上升
　　　第二代張𢖍
　步武飛虛至妙而樞握符而决神駕羊車
　周旋玉京萬里須臾坎離是會深淵躍魚
　　　第三代張魯
　載承載闡松底爐煙夭桃洞蕊實實三千
　白鶴趐空巖下鹿眠九霄環珮火棗年年
　　　第四代張盛
　繼符繼經上徹天庭永張斯教轉斗移星
　朝遊北海蒼松暮迎一祖師志鹿車是乘
　　　第五代張昭成
　袖劍而趨光射斗墟萬靈咸聽神步天衢
　斬妖縛邪與師無殊禦災捍患氣吐而舒
　　　第六代張椒
　鉛汞成砂煙結紫霞洞裏乾坤春意桃花
　不善人師不己而誇壺中日月更何以加
　　　第七代張回
　撫鹿蒼松羽扇登峯道合無爲繼師而封
　不善而善宻有神功知常守默樂道從容
　　　第八代張迥
　如不尚俗愛居茅屋白鶴一雙猶騎□鹿
　月下星奔使黄而緑道氣常存歲歲辟穀
　　　第九代張符
　醉眠松底白雲籠衣似酩酊醒役使幽㣲
　至神有設鶴趐劍飛群妖歛迹巨怪悉夷
　　　第十代張子祥
　洞花纔綻春松翠㣲高卧白雲仙茅爲衣
　呼泉叱咤役劍神飛無上至真可以爲竒
　　　第十一代張通玄
　演黄梁幻運鍾離機驅雲以從致雷電飛
　萬壑松聲丹光夜宜鶴氅飄然煙霞是冝
　　　第十二代張恒
　道德齊名鞭雷策霆按劍瞑目妖氣不生
　神逰八極上至天京宜哉宿縁物外常明
　　　第十三代張光
　九轉靈鉛砂汞當先茅飛去處妖鬽倒懸
　神樞怒目下察黄泉仰觀三界浩氣如煙
　　　第十四代張慈正
　朝降崇巔酤入市廛過飲弗醉暮歸紫煙
　山雲松掃洞鎖千年和光同塵玄之又玄
　　　第十五代張高
　漆園善紀槐國昭然同此幻化千古尚傳
　師能善己乃達於仙虛靈不昧道氣常全
　　　第十六代張應韶
　繼傳十六人皆辟穀日食黄精貌態異俗
　歲月以來亦復如復牛背西風蒼山一曲
　　　第十七代張頥
　至危而全難去而天乃知爾仙乃知爾賢
　流派十七道氣陵煙孰謂其顛孰謂有縁
　　　第十八代張士元
　飛符有驗始祖有傳至於斯世名播八埏
　丹光上升斗氣愈鮮精神徘徊常在三天
　　　第十九代張修
　嵐光蔽山丹氣雜然飛符檄鬼無敢不前
　孰謂爾靈孰謂爾玄掛冠解衣樂道便便
　　　第二十代張諶
　冠山衣雲道氣常淳芬子有機鐺内猶渾
　盤中數著黑白星奔無上至妙丹田厚坤



皇明恩命世録卷之一















皇眀恩命世録卷之二
　　　四十二代天師大真人張正常
　招聘榜文
吴王令㫖江西等處行中書省盖聞玄教無
　爲默賛國家之治
皇猷大啓丕崇道德之風乃眷至人素居福
　地旣已歸於版籍必特表其儀形信州龍
　虎山正一教主天師大真人衍華胄扵留
　侯紹真傳扵老子身受祖師之託役彼百
　靈心與造物者逰超乎萬類凡有知覺罔
　不皈依但因兵革以來遂使公庭多故近
　聞冠珮遠寄江湖爰伸物色之勤庶冀□
　居之速省府除已差官齎香前詣龍虎山
　宗壇敬奉
　真仙祝延
聖壽外合行出榜曉諭仰總兵官及有司官
　員訪求天師多有招聘禮請入山依前住
　持道教但係龍虎山宫觀殿宇及供器什
　物諸人毋得作踐損壞褻瀆神明舊管山
　園田地房屋悉聽爲主諸色軍民人等不
　許奪占違者治罪須至榜者
　龍鳳六年　月　日給
　本年四月
　回勉澄心定性以凝道功書
吴王書致
　玄壇教主四十二代天師張真人五月六
　日俞真人來捧至箋文並有奇香素羅之
　獻誠意甚厚足見名山文物之盛吾聞漢
　祖天師道德在躬動得鬼神之助一噓一
　吸間天道爲之晦冥雷霆諸神莫不受命
　以此輔
　國濟民除其妖孽援其水旱故靈名歷四
　十餘代而愈著也今吾師旣臨乃祖之位
　序當繼乃祖之成烈有非他術之可同者
　願師澄心定性以凝道功使前靈之跡盖
　顯則龍虎之山益崇而人益仰望也夏月
　道體平安否尚冀千萬加愛
　　　乙巳年
上召見
命坐賜宴
　賜褒天師㫖
吴王令㫖夫天地之間品類不等生而無窮
　惟人最靈然而神聖之生賢人所降非常
　也皆得天地至靈之氣故然亦世間聖賢
　之常也有天假其能因天授人之歟或爲
帝王或爲將相如釋道焉或爲佛或爲仙雖
　或天地正氣所生是由天假其能故成數
　等予聞漢祖天師生而異常眉崢鬚横兩
　目星馳電轉神威萬倍始西蜀詣龍虎役
　使鬼神肇造玄壇非獨自己爲能止了身
　心實與國民有補焉至是捍□大患禦大
　災明乎三界鬼神相繼留傳歷代代代無
　有不崇者何也盖由天師靈而有益者是
　也予自草萊因天下變爲衆所尊不敢不
　竭心之誠以安民庶每聞天師今爲我見
　快哉一覩覿面天師瞳樞電轉法貌昂然
　雖不職事於朝廷同我一時豈不干載一
　遇也可不奇哉然而釋道之玄深有意焉
　愚者未知知者勿迷敬常則吉非常則禍
　福增滅矣悅天師法貌其容同祖故有賜
　上再召入對乃
　賜宴及金幣還山
　　　丙午年
　命普施符水㫖
吴王令㫖予聞漢天師妙用玄機通天透地
　濟物利人爲國家捍患禦災歷代聖賢所
　禱無不感應今天師息於朝天宫士民濟
　濟求符師當斟酌放符驗其有無患難與
　可與之人而無患難之家與訖一符他日
　患堆暴生愚民無所知將謂符法所驗或
　有相輕互相轉說爲師之慮莫若從有患
　者給無患者郤此說未知當否宜與諸法
　師會議普施符水深潛妙用以秀山靈可
　也
上聞病疫者飲井中符水獲差
聖意嘉之命作亭于井上號曰太乙泉
命進太上延禧籙
准辭還山
特詔中書給驛劵畀之以便朝覲
　　　吴元年丁未二月初八日
　命選精道法師赴闕書
吴王書致
　玄壇教主龍虎山張天師
　予近自正月爲國家之事心所欠者欲奏
　聞
上帝奈無人捧詞至于
天庭故差人詣天師門下望天師以彼祖宗
　之靈必當誠心差精通道妙之師捧詞達
天以申祈禱之情即師之虔意也書至幸望
　令能者之師前來再不多叙
　　　本年五月
　　　洪武元年
上登大寳位
錫宴于便殿
上顧諭曰兹授卿以大真人稱號誥命將議
　給食禄旣而
面可辭俸之奏俾專出符籙如故事
恩免通户及大上清宫各色徭役永爲定例
命給銀印視正二品設賛教掌書佐理等官
　授四十二代天師大真人誥
　奉
天承運
皇帝制曰朕惟玄教真風闡五千餘言之典
　祖庭積慶衍四十二代之傳地靈毓龍虎
　之英仙骨竦鶴鸞之表掌兹正一品佑我
大明天師張正常簡素性成端凝天賦琳書
　寳札探秘妙扵珠黍之中緑輿瓊輪超㝠
　漠於璇霄之上仗劍則鬼神聽令登壇則
　雷雨應時卓爾天人之師允矣神明之胄
　然道德不拘於名爵性情貴守於中和夫
　何近代以來特授官資之顯揆以至理未
　足爲榮用制真人之美稱俾冠道流扵當
　世聲揚寰宇法主宗壇予欲通誠扵九天
　汝則以精神而運用予欲敷治扵四海汝
　則以清靜而輔毗茂膺籠元永綏福履可
　授正一教主嗣漢四十二代天師護國闡
　祖通誠崇道弘德大真人領道教事宜令
　張正常准此
　　制　誥
　洪武元年三月初一日
　　　之　寳
准辭還山
上御謹身殿從容謂曰卿乃祖天師有功扵
　國所以家世與孔子並傳以迄于今卿宜
　體之以清靜無爲輔予至治則予汝嘉諭
　畢出白金十五鎰
賜之俾葺府弟
　　　二年二月
特召入朝
上御奉天殿
賜見預命設安待之是月
垂顧問者四二月十三日
上將通誠扵
天帝致齋三日御衮冕親署
御名于重勑太常設樂
手授俾祝而焚之禮成
賜金幣宴于文樓群弟子饗於别館賞賚有
　差
　　　三年六月
上録功貤寵
特勑吏部改贈正常父三十九代天師太玄
　輔化體仁應道大真人嗣成爲正一教主
　大玄弘化明誠崇道大真人改封正常母
　明慧慈順仙姑胡氏爲恭順慈惠淑靜玄
　君
上一日召見問以鬼神清狀
命更給掌天下道教銀印
　　　五年
　加授永掌道教事誥
　奉
天承運
皇帝制曰朕惟道家者流本於清靜無爲其
　來尚矣龍虎山張氏自漢以下宗派相繼
　其四十二代孫正常存心冲澹葆德純和
　遠紹宗傳以守正一朕用嘉之是宜錫以
　真人之號爾其益振玄風永掌其教焉可
　授正一嗣教護國闡祖通誠崇道弘德大
　真人掌天下道教事宜令張正常准此
　　　制　誥
洪武五年十二月　日
　　　之　寳
　　　九年
上遣使召忽先期入
見
上喜曰卿來何與朕意相符明年秋朕將遣
　使祠海嶽諸神卿當妙柬清修之士與其
　偕來
賜宴及金紋法衣玉圭珮法器之屬
　　　十年
命率弟子至京
上召見
錫宴午門之城樓
上舉爵謂曰卿宜罄此一觴
勑内侍官出
御製歷代天師賛示曰他日當書以賜卿明
　日
詔偕太師韓國公李善長代祠嵩山分遣大
　臣
　與弟子代祠群望仍
賜衣二襲及褚幣有差旣還復
命錫宴賞如初
　遣祠嵩山勑
勅正一嗣教大真人張正常
　朕聞天生民而立君君爲民而立命所以
　謹百神之祀乃國之先務也朕與卿等當
　群雄角遂之時戰勝攻取非
上天
后土之眷命嶽鎮海瀆之效靈安能如是今
　者新秋在邇嶽鎮海瀆之祀禮當報謝古
　者君狩方隅詣祠而祭朕爲新造邦基民
　生方始未獲親徃特命卿等代朕以行奉
　犧牲祝帛扵神所故兹勑諭汝徃欽哉
　　　勑　命
　洪武十年六月日
　　　之　寳
　　　十一年
上聞禮部尚書張籌代奏訃音
天衷嗟悼良久且曰朕欲命其徧祠五嶽今
　方一至嵩山何期大數止扵此遂親製祭
　文一通
詔遣前浙江行省叅知政事安慶詣山
諭祭
　維
　洪武十一年歲在戊午正月甲戌朔越二
　十日癸巳
皇帝遣浙江叅政安慶致祭于大眞人張正
　常之靈曰繼出世法統仙度人禦災捍患
　機斡萬靈飛符仗劍轉斗移星雷神聽令
　妖鬽潜形道光斯著貌正精英何乘鸞之
　去急控法印扵上清今遣人祀以牲醴爾
　其有知尚饗




皇明恩命世録卷之二





皇明恩命世録卷之三
　　　　四十三代大真人張宇初
　洪武十三年
　授大眞人誥
　奉
天承運
皇帝制曰朕聞上古之君天下老民從者四
　曰士農工商而始漢至今率民以六加釋
　道焉所以道明者由爾宇初之祖通神善
　幻化能恍惚升入太虛冒廓落之罡風吞
　宇宙之浩氣以是利濟群生功著歷代所
　以法傳之久香燈之永盖爲行深願重德
　敷上下精神愈靈前盖人旣徃爾當世嗣
　特遣使詣府命爾爲正一嗣教道合無爲
　闡祖光範大眞人領道教事爾其慎哉欽
　哉
　　　制　誥
　洪武十三年二月二十八日
　　　之　寳
　特召入朝勑
皇帝勑諭前真人張正常嗣子宇初昔之能
　名扵海内始漢至今所以不泯者盖爲禦
　災捍患之妙功達扵君利及於民故有不
　泯者爲此也邇聞服制且終當正教中之
　首率徒以修符至一來朕當諭爾爾其不
　貳其心則上下格矣故兹勑諭
　　　勑　命
　洪武十三年二月二十八日
　　　之　寳
　賜勉修節以格神明敕
諭正一嗣教大真人張宇初書秘訣奥在繼
　傳不息也其運玄元之真而驅萬靈如影
　響則用己之際神以契符訣之妙則繼傳
　不息之道豈不倏哉而感應也歟否若是
　雖善秘書精指訣雖萬千之熟亦何應哉
　且爾祖至今繼世名世者以其禦災捍患
　也爾正幼年當節修節潔精魂思與神通
　有時則當用之際神必爾赴故兹勑諭
　　　十四年
　封包氏玄君誥
　奉
天承運
皇帝制曰人臣有名位者婦以夫榮母因子
　貴此古今令典也爾正一嗣教真人張宇
　初母包氏篤生賢子克紹玄宗特封清虛
　冲素妙善玄君爾惟敬哉以承恩命
　　　制　誥
　洪武十四年正月二十日
　　　之　寳
　　　十六年
勑召赴京
命建玉籙大齋於紫金山
　　　十八年
命醮禱雨於神樂觀
　　　二十三年
特勅重建太上清宫
　　　二十四年六月初一日
　禁私岀符籙㫖
　該禮部欽奉
聖㫖江西浙江福建等處多有假借張真人
　名色私出符籙惑民取財令出之後犯則
　斬首示衆家遷化外欽此八月
須給龍虎山正一玄壇之印俾鎮護名山関
　防符籙
　　　三十五年
賜緡錢葺大上清宫
　永樂元年
命陪祀天壇
　　　四年
命編進道書敕
勑真人張宇初前者命爾編修道教書可早
　完進來通類刊版故勅
　　　廣　運
　永樂四年十一月十九日
　　　之　寳
　　　五年
　命建齋有應奬敕
勅正一嗣教眞人張宇初
　朕惟玄元之教統大道之宗闔闢陰陽斡
　運神化混融三界總攝萬靈行其道者非
　精誠之至曷能感通比者
仁孝皇后崩逝特命爾率諸道衆爰舉薦揚
　啓玉籙之齋科宣琅函之秘典百日之内
　瑞應駢臻燁五色之慶雲爛九天之瑞靄
　青鸞繚繞於琳館白鶴飛舞扵瑶壇五色
　祥光通明徹夜斯皆由爾法承先祖道契
　至真探玄□之㣲賛虛無之化克遵朕命
　以展純誠暨諸道衆修持善行葆練精和
　執恪秉虔輔勤昭事其中亦有至人道化
　高妙出顯入微靈變不測感朕誠心來臨
　法會證盟善功朕德薄所未能知者藉兹
　衆善是以上玄響答茂集嘉禎覩兹感應
　之彰明允想神靈之獲慶超登大梵永遂
　逍遥式副朕懷特申嘉奬爾其益懋神功
　愈致精一洞明妙化渾合無爲弘闡宗風
　冀我皇度欽哉故勅
　　　廣　運
　永樂五年十月十五日
　　　之　寳
　　　六年三月奉
聖㫖符籙一節止許張真人門下出給欽此
　四月
命進太上延禧籙建齋五壇禮成
特命更給驛券還山
　命邀請真仙張三丰敕
勅真人張宇初今彂去請張真仙書一通香
　一炷真仙到山中爾即投此敬邀一來以
　慰朕企佇之誠故勑
　　　廣　運
　永樂六年十月初七日
　　　之　寳
　　　七年
　再命尋訪張三丰伴
說與張真人爾可用心尋訪張三丰老師傳
　此數日我心神有將與相遇之意如得見
　爾可與之同來須厚加禮遇切勿輕忽故
　勑
　　　廣　運
　永樂七年八月十三日
　　　之　寳
　　　八年
大駕駐蹕北京
皇太子監國遣行人陳逵
　賜祭曰卿夙究玄範紹乃祖風守素抱冲
　光闡教事祝釐迎嘏用效勤勞膺受恩榮
　厥有年歲何其一旦遽然長逝聞之悼傷
　爰特賜祭惟靈不昧庶其饗之
　　　九年
天衷追悼遣行人蕭榮特加
諭祭曰爾懷清靜頥真葆和究洞玄太㣲之
　秘明無極自然之體游神太素秉握道樞
　呼吸風霆斡運靈化光揚祖範綱領玄宗
　上以陰翊皇度下以濟㧞群生方期永賛
　於鴻禧何以翛然而羽化爰特遣人賜祭
　用示朕懷爾其饗之




皇明恩命世録卷之三
皇明恩命世録卷之四
　　　四十四代大真人張宇清
　永樂八年十月
大駕南還
召見
命醮朝天宫
　授大眞人誥
　奉
天承運
皇帝制曰朕惟道教崇清虛之本極功化之
　妙上以陰翊皇度下以福被民庶爲世所
　重有自來矣爾張宇清肇自初祖精于玄
　理闡鴻濛之道秘賛造化之神功斯以利
　濟群生法傳後裔迨爾父兄皆欽承我
太祖高皇帝大恩寵命俾領道教今爾兄旣
　逝爾當嗣之特命爾爲正一嗣教清虛冲
　素光祖演道大真人領道教事爾其精白
　一心益臻至道闡揚祖範永賛皇禧欽哉
　　　制　誥
　永樂八年十一月二十一日
　　　之　寳
　　　十一年
　命擇好道之士遣用敕
勑正一嗣教真人張宇清爾遣道士王友來
　進表朕以靈應圓光圖示之彼乃不好道
　者觀之默無一語未終一二紙即欲起身
　其心誠有所不信今後差使必擇好道崇
　重本教者遣之庶光輔扵玄門有裨益扵
　道宗也故勅
　　　廣　運
　永樂十一年七月初四日
　　　之　寳
　須賜太和圓光圖井榔梅敕
勅正一嗣教真人張宇清武當天下名山
　真武成道靈應感化之地元末宫觀悉燬
　于兵遂使羽人逸士修煉學道者無所依
　仰朕積誠于中命創建宫觀上以資薦
皇考
皇妣在天之靈下爲天下生靈祈福
天真感格靈應屢臻圓光燭霄榔梅垂實臣
　下繪圖并以榔梅來進恭以薦
先須賜廷臣用昭
　神貺兹特遣人齋圖及榔梅百顆賜爾爾
　其欽受之故勅
　　　廣　運
　永樂十一年七月初四日
　　　之　寳
　命選武當山住持敕
勅正一嗣教真人張宇清武當天下名山
　真武成道靈應顯化之地元末宫觀悉燬
　于兵遂使羽人逸士修煉學道者無所依
　仰朕積誠于中命創建宫觀上以資薦
皇考
皇妣在天之靈下爲天下生靈祈福俾雨暘
　時若災沴不生年穀豊登家給人足今宫
　觀告成而
　神明屢顯休應圓光煜燁五色燦爛
　神像昭彰見于光内觀者數十萬人咸加
　歎異已賜名曰
　玄天玉虛宫
　紫霄太玄宫
　五龍興聖宫
　南巖太聖宫然此名山勝境必得高人羽
　士以住持看守南巖大聖宫已嘗令右正
　一孫碧雲爲住持外其三處爾即選有道
　行者各二人爲住持别選至誠敬謹道士
　每處各五十人看守如一時揀選不如數
　隨爾所選得若干人就分派四處看守精
　進修行興隆道教故勅
　　　廣　運
　永樂十一年八月一一十五日
　　　之　寳
　　　本年九月
詔遣使詣山就大上清宫建金籙大齋七日
　并齎給緡錢俾市魚置放溪中
賜名曰放生池禁人網釣
　　　十三年
詔修大上清宫並
勑建真懿觀築堤防造浮橋
　　　十五年
命分獻西鎮壇
　命禱于福建靈濟宫瑞應奬敕
勅正一嗣教真人張宇清比者
　洪恩真君扵福建靈濟宫修建金籙大齋
　醮謝上眞爲朕祈貺特舉爾代行科事啓
　壇之初陰雨開霽天日融明旣至敷宣秘
　典藏揚大範
　天人和同百靈翕集而七日之内嘉祥叠
　薦景貺駢臻慶雲燦五色之文寳帶騰九
　霄之彩神靈表見變化不測青鸞白鶴翔
　舞交集斯皆
　洪恩真君敷錫顯靈實亦由爾光揚祖範
　道契至真對越有嚴之所致也而
　洪恩真君亦稱爾敷奏勤誠
　上玄鑒悅非爾敬謹篤至曷克臻兹今特
　賜勅褒奬用伸朕懷爾尚茂隆道行益振
　玄風弘演清虛之教統承大道之宗翊我
　國家永臻至治欽哉
　　　勑　命
永樂十六年正月　日
　　　之　寳
　　　十六年
　召敕
勅正一嗣教真人張宇清勅至爾即帶領高
　道來朝故勅
　　　廣　運
　永樂十六年二月初十日
　　　之　寳
　　　本年三月
命祠玄帝金像于太和山五月
命治平浙江潮患
　　　十七年
　封孫氏玄君誥
　奉
　天承運
皇帝制曰婦以夫榮國有常典道以教崇爾
　惟克相正一嗣教清虛冲素光範演道大
　真人張宇清妻孫氏懿恭生自名門來配
　仙裔柔嘉温靖恭肅和平婦道式全宜膺
　寵錫今特封爾爲端靜貞淑妙惠玄君尚
　克敬承永光恩命
　　　制　誥
　永樂十七年正月初四日
　　　之　寳
　　十八年
召見
命率羽士千八百人修玉籙大齋本年十月
　又
命建普度大齋于靈濟
　　　十九年正朔
命分獻星辰壇
命建保安醮七
日上北伐還京
　命祈謝大齋瑞應奬勅
勅正一嗣教真人張宇清
　朕比者躬率六師徃征胡寇仰荷
穹祗錫佑
　玄天上帝洪恩真君翊賛維持初庇護佑
　俾士馬咸臻康泰徃復平寧永懷恩德銘
　刻弗忘是用命爾等修建祈恩大齋特伸
　昭報用表中忱爾等克承朕命齋潔至誠
　精嚴對越弘宣妙典揚闡宗風感孚天地
　神明昭錫景貺叠薦靈祥卿雲彩矞充滿
　太虛輪菌佈護或黄或青流丹曳紫五色
　炳焕郁郁紛紛輝霍流動升降卷舒變化
　不測復有祥光五色綿亘天表璘霦璀璨
　熠燿冲融或圓若日輪或直若垂虹或覆
　護于壇宇或映帶于宫苑山川出色草木
　增華天人懽慶福被幽明朕心慰悅莫罄
　名言兹特賜勅褒奬用彰感應之妙爾等
　尚益功行弘藏宗教永賛鴻圖陰翊皇度
　福國利民以副朕拳切之懷故勑
　　　勅　命
　永樂十九年月日
　　　之　寳
　　　二十二年
命醮于太和山
　命建薦揚太齋瑞應奬敕
敕正一嗣教真人張宇清
　朕惟上帝以好生爲德故玄元以惠濟爲
　教真體清靜無爲其用神妙無方得其妙
　者斯能見諸功用盖上則有以陰翊皇度
　下則有以福被幽明歷代所紀具有明徵
　朕祗承天序恭事
上帝惓惓夙夜仰惟
皇考皇妣聖靈在上哀慕無極劬勞大德欲
　報無由敬遵道教召天下道士奉建薦揚
　大聲爾能恪承朕命躬率道衆致其精處
　闡揚寳範用達朕之誠悃靈貺昭答自初
　至于訖事天宇澄明凝寒之月雲飈不作
　和氣冲融瑞景式昭福應斯集固本于
上帝與朕
皇考皇妣之悅鑒亦爾等敬用朕命以克臻
　兹朕旣嘉賚之仍賜勑奬諭尚其益精爾
　道益篤爾行宣揚玄教上以祈福宗社下
　以普利生靈汝其懋哉故勅
　　　勅　命
　永樂二十二年月日
　　　之　寳
　宣德元年
召見
錫宴内殿
　推恩申錫嘉號勅
勅正一嗣教大真人張宇清
　朕惟玄元之道先天地不見其始後天地
　不見其終根柢群品神妙萬化然其本體
　至清靜無爲故歷代崇奬用弘清靜之治
　焉我國家重道德之教爾父爾兄咸克祗
　事旣爾嗣厥職
皇祖太宗皇帝錫之以美號寵之以厚恩至
　矣爾克篤誠敬用不忝榮命十有餘年繼
　事
皇考仁宗昭皇帝亦克恭慎朕惟
祖宗之所重也達孝推恩用申錫爾嘉號曰
　正一嗣教清虛冲素光祖演道崇謙守靜
　洞玄大真人掌天下道教事夫靜者道之
　本謙者德之柄澹以處靜恭以履謙靜斯
　安安斯一謙斯虛虛斯明簡約而息外騖
　篤實而有光輝務玄之道孰切于尚其衹
　服丕衍宗風懋之哉故勅
諭祭曰惟爾崇修玄素志慕清虛徹法籙之
　科探清㣲之㫖闡道範光振宗風祗事
先朝累效勤懇朕𦅦承大統申錫嘉稱方期
　瀝乃精誠導迎景貺告歸幾日奄忽長終
　訃音來聞良用悼歎兹特遣人賜爾祭塟

　靈爽不昧庶其饗之



皇明恩命世録卷之四










皇明恩命世録卷之五
　　　四十五代大真人張懋丞
　洪武三十二年初父張宇珵蒙
太祖高皇帝聞其賢與無爲真人宇初同被
召對稱㫖
特命御史中丞護軍誠意伯劉基以其弟之
　女妻之
　宣德二年
召見
賜宴便殿
　　　四年
召問命進太上延禧籙仍
命建延禧醮于大内四月
命陪祀
太廟
　授大真人誥
　奉
天承運
皇帝制曰朕惟玄元之道清靜無爲根抵群
　倫神妙萬化上陰翊扵治理下利澤扵生
　靈歷代以來咸加奬勵爾張懋丞自其先
　世崇修至道爾祖爾伯皆克祗承今爾當
　嗣特命爾爲正一嗣教崇修至道葆素演
　法大真人領道教事爾其虔奉玄範茂振
　宗風導迎鴻禧翼賛皇祚欽哉
　　　制　誥
　宣德四年四月日
　　　之　寳
　　　五年
命分獻東鎮壇
命醮于仁智殿三月
上御西宫
召對
詔授上清宫高道操克弘龔繼宗穎福淵黄
　嘉佑等道録官仍遣中官黎都至山起之
　贈孫氏玄君誥
　奉
天承運
皇帝制曰國家崇奬道教於正一真人之嗣
　旣有褒封而其嗣之内助盖亦與榮焉正
　一嗣教崇至道葆素演法大真人領道教
　事張懋丞妻孫氏方當内助而遽殞逝今
　追贈爲柔惠貞靜玄君靈爽不昧尚克膺
　承
　　　制　誥
　宣德五年閏十二月二十日
　　　之　寳
　　　六年
命分獻星辰壇
命醮于内
皇壇四月
命陪祀
太廟禮畢特遣中官護送還山
　　　九年
命醮于靈濟宫
命分獻風雲雷雨壇三月
命建保安醮于大德觀
勅給部牒五百俾度羽士五月
御製招隱歌賜之
准辭還山抵甲馬營傳舍
上復遣使追授
宻勅勉進修煉之學以衍宗風
　　正統元年
勅建天師府扵朝天宫内東北隅
特詔禮官迎入府居之
命修昇真大齋于朝天宫
　　　二年正旦
賜宴于
奉天殿十一日
命分獻風雲雷雨壇明日
召見繼召衍聖公同宴便殿仍各
賜蟒衣朱履之屬本月
命進太上延禧籙
　　　四年
命分獻東鎮壇二月
皇太后聖壽建祈祝醮于朝天宫
　　　五年
　封董氏爲玄君誥
　奉
天承運
皇帝制曰國家以道教有陰翊皇度之功原
　其所始用顯其子孫而復摧恩於室家亦
　恒典也正一嗣教崇修至道葆素演法大
　真人領道教事張懋丞繼室董氏宜從夫
　貴特錫之誥封爲温靜柔順玄君爾其欽
　承榮命永肅乃家欽哉
　　　制　誥
　正統五年二月日
　　　之　寳
　　　本年三月
命建安玄帝金像醮于
太内玄天祠
　　　六年
命分獻東鎮壇
勅給部牒五百俾度羽士
　　　七年
上御文華殿召
見賜宴殿中
　　　八年
命分獻星辰壇
皇明恩命世録卷之六
　　　四十六代大真人張元吉
　正統十年
召見于内庭
命坐賜茶
錫誥授正一嗣教冲虛守素紹祖崇法大真
　人
　　　十一年
召見
賜宴仁智殿
　贈父張留綱真人誥
　奉
天承運
皇帝制曰朕惟國家之扵臣下必推恩及其
　親者所以重所本也爾張留綱乃正一嗣
　教冲虛守素紹祖崇法真人元吉之父宜
　承道蔭而不永年今因爾子推恩贈爾爲
　正一嗣教崇玄養素寂靜真人咨爾冥靈
　欽承榮命
　　制　誥
　正統十一年六月二十二日
　　　之寳
　封母高氏爲玄君誥
　奉
天承運
皇帝制曰妻隨夫榮朝廷之大恩母隨子貴
　國家之常典爾贈正一嗣教崇玄養素寂
　靜真人張留綱之配乃正一嗣教冲虛守
　素紹祖崇法大真人元吉之母守志玄門
　以成厥子兹特封爲慈惠靜淑玄君服此
　榮恩益隆母道欽哉
　　　制　誥
　正統十一年六月二十二日
　　　之　寳
　　　十二年
　禁約族屬人等欺害敕
皇帝勅諭温靜柔順玄君董氏
　朝廷維持道教重在保善懲惡用圖長久
　囊者前真人張懋丞没已命嫡孫張元吉
　龔承眞人之職以領教事其族屬人等數
　加欺害已犯者悉治以法仍命該衙門移
　文巡按三司等官敢有仍前玩法欺害者
　悉治以罪今賜勅張元吉勉勵進修用承
　教事及令道士高縉雲周應瑜爲賛教官
　彦矩席克中爲掌書專一輔助張元吉行
　爾玄君係其祖母夙受封命凡一應在家
　之事宜早晩訓誨爾孫令勉學修行加意
　保佑用臻成立庶爲爾宗嗣之福但在外
　合行之事令與高縉雲等商確而行務在
　至當庶圖長遠果有族屬人等仍前分外
　生事謀害爾家者令高縉雲等具實告達
　御史三司等官依法拿問奏來治罪不宥
　或高縉雲等恃此欺凌爾孫元吉爾亦指
　實赴御史三司等官陳告一體拿問爾尤
　宜嚴以治家恩以睦族戒飭家人毋侵害
　彼衆庶稱朝廷眷待之意亦克永保爾家
　欽哉故諭
　　　　勅　命
　正統十二年五月二十五日
　　　　之　寳
　頒賜藏經㫖
皇帝聖㫖朕體
天地保民之心恭成
皇曾祖考之志刊印道藏經典頒賜天下用
　廣流傳兹以一藏安奉龍虎山大上清宫
　永充供養聽所在道官道士看誦讚揚上
　爲國家祝釐下與生民祈福務須祗奉守
　護不許縱容閑雜之人私借觀玩輕慢褻
　瀆致有損壞遺失違者必究治之諭
　　　勅　命
　正統十二年八月初十日
　　　之　寶
　　　十四年
命分獻星辰壇七月
皇后命建保安醮于内庭
　景泰元年
命建保安醮于大德觀
　　　二年
勅給部牒一千俾度羽士
　　　三年
命醮于内庭禮畢
賜宴仁智殿
　　　四年
命分獻風雲雷雨壇
命醮于朝天宫
　　　六年
命醮于靈濟宫
錫誥加封正一嗣教冲虛守素紹祖崇法安
　恬樂靜玄同大眞人掌天下道教事
賜法劎一口特遣中官護送還山
　天順元年二月
召見命建祈謝醮于庭
　　　本年
　禁諸人私岀符籙勑
勑正一嗣教冲虛守素紹祖崇法安恬樂靜
　玄同大真人掌天下道教事張元吉
　朕惟國家崇奬道教所以㣲顯闡幽祝釐
　庇民而助雍熙太和之盛治也然必本其
　源斯能神其法盖自
祖宗以來清理道教未嘗廢也近聞各處有
　假借張真人名色私出符籙惑民取財甚
　非道教本源神法之意爾張元吉乃故真
　人張懋丞之長孫昔朕在御已命襲祖職
　事念爾幼孤恐罹䧟害嘗以勑禁約今復
　賜勑俾爾親族人等并本山宫觀道士務
　要各循禮法崇重敬信不許欺侮侵凌生
　事迨有仍前假爾名色私出符籙一體治
　以重罪爾宜清心勉學祗承玄範茂闡宗
　風毋墜先業尚欽承之毋忽故勅
　　　廣　運
　天順元年七月初一日
　　　之　寳
　　　三年
召見
賜宴内庭再
命進太上延禧籙
　　　四年
上御齋宫
召對
　加封高氏爲太玄君誥
　奉
天承運
皇帝制曰朕惟神明之胄國家所崇嗣其教
　者旣有真人之封爲之室者復有玄君之
　命所以嘉奬玄元之道扵無窮也爾慈惠
　靜淑玄君高氏乃追贈正一嗣教崇玄養
　素寂靜真人留綱之妻封正一嗣教冲虛
　守素紹祖崇法安恬樂靜玄同大真人掌
　天下道教事元吉之母早失所天守節孀
　居撫育孤幼克底成立時惟丕振宗風皆
　爾之力也兹特加爾爲太玄君封號如舊
　錫之誥命以示褒旌爾尚益勵貞潔以迓
　景福用昭恩寵欽哉
　　　制　誥
　天順四年二月初六日
　　　之　寳
　　　五年四月
上遣使至山
召赴闕俾醮于
大内玄天祠七月
命就朝天宫修祈謝禳熒醮禮畢
召對
准奏大赦天下
　　　六年三月
准辭還山抵潞河
上特遣錦衣衛百户劉昇令以原給符驗外
　加撥馬快舡追送
　　　八年
命建禬謝醮于内庭
錫誥加封正一嗣教體玄悟法淵默靜虛闡
　道弘化妙應大真人
　再加封高氏太玄君誥
　奉
天承運
皇帝制曰朕惟神明之胄克闡玄元之道者
　國家旣褒顯之而又加恩於其親所以重
　原本而廣孝道於無窮也爾慈惠靜淑太
　玄君高氏乃正一嗣教體玄悟法淵默靜
　虛闡道弘化妙應大真人掌天下道教事
　張元吉之母早失所天孀居守節撫育孤
　幼克振宗風婦道母儀昭于閨閫眷兹玄
　行宜用褒旌兹特父封爾爲慈和端惠貞
　淑太玄君錫之誥命以昭異數爾尚益勵
　善德迓景福於悠久欽哉
　　　制　誥
　天順八年七月十二日
　　　之　寳
　成化元年
上御文華殿召見
賜宴殿中
　　　二年正月
上遺中官以天廐良馬及文錦朱履酒果之
　屬齎
賜爲壽翌日仍
賜宴内庭十一日
命分獻風雲雷雨壇二月
命建昇真醮于大德觀
　申禁假造符籙勅
勅正一嗣教體玄悟法淵默靜虛闡道弘化
　妙應大真人張元吉
　朕惟道教有護國庇民之功國法有佑善
　懲惡之典此理勢相資不可缺者也爾先
　世乃神明之裔代以嫡長相承掌領道教
　其來久矣迨爾幼孤族屬人欲相侵奪賴
　我
先帝聖明特命爾襲授爾祖張懋丞真人之
　職乃賜勅禁約維持用底安全尚慮事久
　人頑或生妬害復賜爾勅俾爾親族人等
　各遵禮法崇重玄教不許越分侵犯及不
　許一應無藉之徒假爾名色私出符籙取
　財有乖道法違者俱治以重罪不饒仍命
　道士鄧玉玄王紹通爲賛教林智茂朱文
　吉爲掌書助爾行事尚體朕至懷恪精玄
　教茂振宗風爲國祝禧爲民祈福以副朝
　廷崇奬之意欽哉故諭
　　　廣　運
　成化二年三月日
　　　之　寳
　　　三年
上御大善殿
召對
聖語勉以護國保民
特恩更給金鏤正一嗣教大眞人府印并玉
　印
御書大真人府四字賜縣於府第閥額
錫誥加封正一嗣教體玄崇默悟法通真闡
　道弘化輔德佑聖妙應大真人掌天下道
　教事仍遣中官秦勤齎
賜蟒衣玉帶之屬
　　　五年
命醮于朝天宫



皇眀恩命世録卷之六







皇明恩命世録卷之七
　　　四十七代大真人張玄慶
　成化十三年
召見
命中使梁芳傳
㫖聘成國公朱儀之女爲配明年
命親赴南京畢姻仍
賜蟒衣玉帶加撥馬快舡送回山
　授大真人誥
　奉
天承運
皇帝制曰朕惟玄教聿興惟陰翊於化理宗
　風丕闡在精練在勤誠繼嗣續之有人宜
　褒顯之無吝爾張玄慶乃神明遥胃福地
　高門警敏可嘉靜虛是尚兹當襲爾祖陰
　特命爲正一嗣教保和養素繼祖守道大
　真人領道教事爾其益懋進修率修道範
　毋隳立守永祝國釐則惟爾能欽哉
　　　制　誥
　成化十三年十二月二十一日
　　　之　寳
　封母吳氏玄君誥
　奉
天承運
皇帝制曰朕惟至道無名而修其道者教斯
　尊嗣世有源而厚其有源者恩必及玄門
　愆慶孫紹祖封國恩榮須母因子貴爾吴
　氏乃正一嗣教保和養素繼祖守道大真
　人張玄慶之母柔慈夙秉和惠可稱訓子
　克成宜膺寵命慈特封爲志順淑靜玄君
　服此茂恩永光閨範欽哉
　　　制　誥
　成化十三年十二月二十一日
　　　之　寳
　　　二十年
　申禁僞造符□敕
皇帝勅諭軍民諸色人等
　朕惟廣信府貴溪縣龍虎山乃張真人世
　居掌教之所自其祖流傳符籙以授于人
　洪武年間曾有令禁約不許僞造惑民取
　財永樂年間有令買魚於本山河内放養
　長生不許諸人網釣邇來豪勢刁潑之徒
　徃徃僞造符籙偷盜魚鮮違朝廷禁令今
　嗣教真人張玄慶以爲言特降勅禁約今
　後一應軍民諸色人等敢有恃頑刁潑僞
　造偷盜者聽所在官司挐問如官司不能
　鈴束者一體治罪不饒故諭
　　　勅　命
　成化二十年二月二十三日
　　　之　寳
　　　二十一年
特勅江西守臣重建大真人府第
命降香大華盖山及鐵柱宫
　　　二十二年
召見
命醮于欽安殿
　弘治三年
命建祈聖嗣醮于内庭明年
皇太子誕生
賜玉帶金冠蟒衣之屬
　　　九年
欽遣太監李瑾李珍捧
勅命建保民大醮于上清宫以撫臣并兩司
　掌印官陪祀
　　　十一年
命建祈雪醮于朝天宫
　　　十二年
須賜牙圖書二顆
命進太上延禧籙
　　　十四年
詔入朝
上御欽安殿召見
命坐賜宴
　　　十五年
命陪祀　長陵
　賜准致仕勅
勅正一嗣教大真人張玄慶惟爾祖宗世領
　道教嗣有封秩以至于爾繼承不替盖亦
　有年近因爾朝賀至京奏稱有疾自乞退
　閒令男張彦頨替襲真人職事兹特乆所
　奏爾旣優閒宜深居習靜保養形神而彦
　頨亦要精通法業善守名秩以紹宗風以
　無忝扵前人斯不負朝廷寵遇之意爾其
　慎之慎之故勅
　　　廣　運
　弘治十五年三月十九日
　　　之　寳
　　　本年
命齎香達天日葛仙華盖武當鶴鳴等山
詔遣通州衛指揮領官兵護送還山
　　　十八年
　錫褒問書
皇帝書致
　正一嗣教致仕大真人張玄慶
　朕惟玄風丕振三極建于春臺化雨均霑
　八荒躋于壽域派延仙譜慶衍皇圖業惟
　精于淨修功斯顯于賛翊惟爾丰標散逸
　氣質純誠傳祖宗百世之休揚天地萬年
　之譽方其分符受命也旣嘗盡職于委身
　及其解組還山也輒乃歸眞于遁跡一塵
　不染瑩三尺之氷壺萬慮咸消澄九霄之
　霽月超凡入聖伏虎降龍泉石養高琴罇
　□興顧冲虛之妙道實利濟之真光矧兹
　繞膝斒斕嘉袍笏之有託滿前蒼木幸榮
　辱之無干佇想清容益懷遠况致言重復
　注意勤虔惟其亮之
　　　廣　運
　弘治十八年二月二十二日
　　　之　寳
　諭禁止僞造符□勅
皇帝勅諭正一嗣教致仕大真人張玄慶邇
　年以來各處符籙恣意妄傳近已命禮部
　行文一體禁約務要遵照洪武永樂年間
　事例悉從嗣教大真人門下請給爾惟鑒
　察朕意亦要拘禁家下人等謹守法㫖毋
　得僞造褻慢庶幾清規不紊妙道益崇故
　諭
　　　廣　運
　弘治十八年三月二十二日
　　　之　寳
　賜書軸銀幣勅
勅正一嗣教致仕大真人張玄慶爾子大真
　人張彦頨來朝附至聖像靈符古劍等儀
　珍修之餘備諗誠悃知爾動止清嘉天和
　安養深慰朕懷兹具畫軸蒼銀幣帛用將
　遠恍爾其鑒納故勅
　　　廣　運
　弘治十八年三月二十二日
　　　之　寳
　命齎香燭勅
勅正一嗣教致仕大真人張玄慶得䟽知爾
　欲徃武當山鶴鳴山葛仙山三處一遊顧
　兹天時和煦民物康阜乘興登覽不妨清
　暇兹特俞乆任從擇吉前去鶴鳴山途路
　修阻恐有䟦涉之勞欲徃任意如或不徃
　遣人齎香達誠亦可其所履尚冀勉加珍
　重早還仙旆以副朕望兹具香燭九分同
　緘馳附煩爲轉獻以表朕敬奉之誠故勅
　　　廣　運
　弘治十八年三月二十二日
　　　之寶



皇明恩命世録卷之七















皇明恩命世録卷之八
　　　四十八代大真人張彦頨
　弘治十四年
詔隨父入朝
上御欽安殿召見
命坐賜宴及玉帶綵衣之屬
錫誥授正一嗣教致虛冲靜承先弘化大真
　人掌天下道教事
　正德三年
命給度牒五百度羽士
　修建大上清宫勅
勅内官監太監李文龍虎山清宫毁壞
先帝常有㫖修盖後因地方多事未曾舉行
　近該正一嗣教真人張彦頨奏乞盖造今
　特命爾前去彼處會同江西鎮巡等官督
　同都布按三司委官人等提督修盖其合
　用物料人力相工派辦務要照依舊式使
　規模停當財物堅固毋得遲延歲月虛費
　錢糧且江西地方人民艱窘盜賊未寧爾
　尤宜持廉秉公安靜行事戒飭下人不許
　因而侵尅科害致生嗟怨斯爲爾能如違
　責有所歸爾其慎之愼之故勅
　　　廣　運
　正德三年六月十二日
　　　之　寳
　　　七年
命陪祀泰壇
　　　十五年
上南狩或言牛首山後湖各有妖
召見于行在所
命徃除之扈
駕還京
　　　嘉靖元年
召問對以清心寡欲稱
㫖特准還山請太上延禧諸階法籙以
　進
　　　三年
詔聘安遠侯柳文之女爲繼室
命留都内外守備官陪徃親迎
　　　五年
　加封大真人誥
　奉
天承運
皇帝制曰朕紹膺休命祗率舊章惟治化之
　誕敷亦玄宗之不廢爾正一嗣教致虛冲
　靜承先弘化大真人張彦頨裔出炎漢道
　本周聃符籙得於真傳鍊養契乎樞要念
　蔭承之旣乆奔走惟勤嘉感格之通靈禱
　禳多驗兹特封爲懷玄抱真養素守默葆
　光履和致虛冲靜承先弘化大真人掌天
　下道教事錫之誥命爾尚清虛之教以益
　振乎玄風弘利濟之心以增光于王化永
　保景福敷錫群倫欽哉
　　　制　誥
　嘉靖五年二月初三日
　　　之　寳
　加封敕
勅正一嗣教大眞人張彦頨今特加封爾爲
　懷玄抱真養素守默葆光履和致虛冲靜
　承先弘化大真人掌天下道教事給與誥
　命以爲爾榮其上清宫道士傳德岩邵啓
　南著做大眞人府賛教余永壽詹望奎著
　做掌書各令到任管事爾宜仰遵朕命恪
　守清規以祈福佑於悠久仍鈐束各官令
　其公勤趨事不致怠忽廢馳庶副崇重之
　意欽哉故諭
　　　廣　運
　嘉靖五年二月十五日
　　　之　寳
　命祈禱于太和山勅
特諭正一嗣教大真人張彦頨今朕命爾前
　詣
玄天福地修建清醮一以爲國大本一以爲
　民祈福爾務精一乃心恭虔致恪尤須鈐
　束下人及差去盖府官員爾亦斟酌調理
　被所占地址就量復原舊惟在謹慎用心
　勿怠乃事庶副朕至意亦扵教門有光欽
　哉
　　　廣　運
　嘉靖五年二月十六日
　　　之　寳
　重建大真人府第勅
勅内官監左少監吴猷近因正一嗣教大真
　人張彦頨奏稱光年府第已壞乞要差官
　起造今特命爾前去彼處依式樣督工上
　緊盖造合用錢粮令彼䖏巡撫巡按三司
　等官措置應用人夫於鄰近州縣派撥到
　彼做工爾須計算工料如法整理務要堅
　實尤宜秉公持廉安靜撫卹匠作軍夫人
　等俾各食息以時勞逸適均而皆樂於趨
　事斯爲爾能毋得因而科擾致人嗟怨如
　違責有所歸爾其如勅奉行故勅
　　　廣　運
　嘉靖五年三月日
　　　之　寳
　　　本年五月
　欽須神像井賜印記諭
　司禮監太監鮑忠傳奉
聖諭以所奉三清四帝列曜神像著吴猷齎
　去龍虎山大真人府萬法宗壇安祀併賜
　銀鏤掌法仙卿之印一顆牙刻宗傳之印
　一顆欽此
詔户部查復上清宫田糧侵匿于豪民者降
勅禁護
　　　本年
元陽帝君親筆書復
　師真幕前兹自二月師回建醮于武當山
　一向未聞信回今八月十八日得致一真
　人轉到師書一封知其遠涉暑天勞辛路
　次予復觀之又知師以犯人陳某欲予宥
　他伹罪甚矣予已知之師可攝養時序以
　迎和氣惟大闡玄妙之功弘彰利國之奥
　誠以格天佑予皇圖永綿萬世也予亦奉
　天以敬體道以德勉作政教耳又倘武當
　山宫觀䖏或至理丹册法書神物勞師訪
　與遂予慕道之誠心也今因使還持此以
　復惟師知之
　嘉靖五年中秋復四日
　　　六年
元陽帝君書奉兹者去歲命師躬詣
　萬法祖師福地安神修醮并靜樂宫建祈
　嗣齋深勞真體予正思間而左至靈吴尚
　禮七月終至京得聞師建醮事畢回幕繼
　而舍人張顯等於九月方到京承以福地
　珍産靈物等項予謹收已今因使回特令
　持以意誠徃答又蓋造法壇府第有司慢
　毁不遵予命欺侮法度今已令上緊盖造
　即日回話惟師暫屈仙仗以待工完日回
　居舊府惟師知詧
　嘉靖六年九月吉日
　　　七年
命陪祀星辰壇
　　　十一年
　重修大上清宫勅
勅内官監左監丞曹玉江西龍虎山上清宫
　殿宇年乆損壞即上緊修理完備其勑建
　仙源宫照依降去圖樣如式盖造務各基
　址堅固棟宇壯實以圖永乆用稱朕事
　神之至今特命爾前去會同彼䖏撫按官
　督同該司府等官查照先年事例一併修
　造合用物料夫匠錢粮悉照該部題准事
　理處置應用務要綜理周宻區畫得宜爾
　爲内臣受兹委任尤須待廉秉公安靜行
　事撫卹匠役人等俾食息以時勞逸適均
　樂於趨事斯爾之能毋得因而縱容科擾
　役占刁蹬需索致生嗟怨自取罪愆事完
　將修盖過殿宇支用過錢粮數目造册奏
　繳爾其慎之故勅
　　　廣　運
　嘉靖十一年三月初七日
　　　之　寳
　　　十四年
　准照舊蠲免通戶差徭㫖
　該户部欽奉
聖㫖正一大真人不是今日的我
皇祖已有恩㫖所奏都准他有司不許欺慢
　你每但知賣公爾且不查究
特命悉蠲之
　　　十六年
　提問沿途違漫官吏㫖
聖㫖張彦頨總領道教赴京朝賀先朝屢有
　明㫖著沿途有司應付各該地方官吏如
　何不行支給著巡按御史查提了問巡撫
　官且不查究今後務要嚴加戒飭軍衛有
　司一體應付不許遲違悮事該衙門知道
　　　本年
命祈雪于内庭
賜金冠玉帶法器銀弊之屬
　　　十七年正月
命建金籙大齋于
　内皇壇賞賚有加
　命沿途衙門照例應付勅
勅正一嗣教懷玄抱真養素守默葆光履和
　致虛冲靜承先弘化大真人掌天下道教
　事張彦頨得爾奏稱每三載依例朝覲沿
　途經過有司衙門不肯照例應付以致道
　路多阻赴朝失期先年奏有明㫖又復違
　背等因兹降勅㫖以護爾凡爾朝賀等項
　來京徃迴經過處所軍衛有司驛遞等衙
　門即便照例一體應付不許留難敢有仍
　前怠慢悮事聽爾指實奏聞䖏治其欽承
　之故勅
　　　廣　運
　嘉靖十七年二月初四日
　　　之　寳
　　　本年
　命徃齊雲巖修醮敕
勅正一大真人張彦頨徃歲嘗命真人李得
　晟恭詣齊雲巖北極真武神祀建醮禱嗣
　果獲靈應今特命卿詣彼虔修齋醮一以
　謝神一以上祈母壽事畢卿還山着隨去
　高士聶一然回奏卿經過去䖏軍衛有司
　驛逓等衙門即便照例應付不許欺慢留
　難如有不遵勅㫖故違悮事者聽卿奏聞
　處治故勅
　　　廣　運
　嘉靖十七年二月十九日
　　　之　寳
　　　十八年
准奏齊雲山如太和山例除官道住持管理
賜神宫名曰玄天太素宫仍免本山香錢解
　京降
勅禁護
　聖母升遐示哀手書
象一帝君書奉
　正一嗣教張真人幕下予真積深愆不自
　罹上喪
慈親於戊戌之十二月四日徒裂五内之已
　矣復於南華親視
陵園人處是時可不重傷耶况
母壽未臻于中淹患連歲以朝繼夕以夕繼
　朝指望安復何期
二聖同棄我哀哉聊書予苦衷以告哀餘不
　備師其亮我云
　　　元　陽
　嘉靖十八載孟秋吉日象一拜
　　　寳　記
　賀生子書
象一帝君書奉
　正一師昨月得聞
天垂眷于
　宗領
　道嗣開源予喜不已須旦夕保視兹使囬
　順令持物爲賀至可收納不備
　　　元陽涵極
　己亥歲季冬吉日象一書奉
　　　象一帝君寳
　　　十九年
　暫免入朝勅
皇帝勅諭正一嗣教大真人張彦頨
　朕惟我
皇祖之制天下大小衛門官員凡三歲一朝
　覲卿亦在與焉重爾教也今年又當其期
　朕念卿中年方得一子矧在襁褓或難遠
　離特遣行人黄如桂徃諭今次特暫免卿
　　來俾卿得專守視見朕保慎爾嗣之意
　卿其欽承之哉故諭
　　　勅　命
　嘉靖十九年五月初五日
　　　之　寳
　　　二十一年
　贈朱氏宋　氏玄君誥
　奉
天承運
皇帝制曰母之於子旣均教育之勞君之扵
　臣必體顯揚之願事有關扵風化恩豈限
　扵常科爾朱氏乃已故太師兼太子太傅
　成國公儀之女今正一嗣教大真人掌天
　下道教事張彦頨之嫡母勳門毓秀宦族
　揚芬行儉且勤性柔而正相夫契清㣲之
　妙教子敦玄素之誠邦國藉以祝釐羽風
　因之丕闡爰推懿訓用錫綸章兹特贈爲
　端柔順德玄君錫之誥命賁光寵於九原
　衍休聲於百世
制曰子以母賢信慶源之有自母因子貴宜
　恩典之是加顧兹玄教之臣可恡褒嘉之
　命爾宋氏乃錦衣衛指揮使清之女今正
　一嗣教大眞人掌天下道教事張彦頨之
　生母簪纓茂族閥名家賦性温柔克著儉
　勤之德持身端謹式資清靜之風揆厥所
　由宜申褒錫兹特贈爲柔慈崇善玄君錫
　之誥命服此隆恩永光泉壤
　　　制　誥
　嘉靖二十一年三月初九日
　　　之　寳
　贈李氏吳氏柳氏爲玄君誥
　奉
天承運
皇帝制曰褒崇之錫以報賢勞恩命之須實
　旌賢淑此朝廷之著典也正一嗣教大真
　人掌天下道教事張彦頨妻李氏乃襄城
　伯鄌之女系出勳門早歸玄族克修婦道
　懋著賢聲爰推寵異之章實體爾夫之請
　兹特贈爲冲虛柔惠玄君錫之誥命敬服
　殊恩光爾幽室
制曰臣有事君之誠褒榮宜厚婦有從夫之
　義寵命惟均風化所關存亡奚間正一嗣
　教大真人掌天下道教事張顔頨繼妻吴
　氏乃錦衣衛指揮珍之女蚤承姆訓作配
　名門淑愼有儀柔嘉維則陰翊玄教俾益
　良多兹特贈爲安妙善常玄君錫之誥命
　冥漠有知承此優眷
制曰朝廷推恩臣下必褒榮其妻所以厚人
　倫之本勵相成之道也正一嗣教大真人
　掌天下道教事張彦頨繼妻柳氏乃安遠
　侯文之女出自勳門于歸宦族性資淑慎
　容止柔嘉默相玄風式彰令聞兹特贈爲
　莊惠志道玄君錫之誥命靈爽如存歆承
　渥命

　　　制　誥
　嘉靖二十一年三月初九日
　　　之　寳
　　　本年
命給部牒五百度羽士
勅江西巡撫禁約撫州民私造僞籙
　　　二十二年
　再免入朝勅
皇帝勅諭正一嗣教大眞人張彦頨
　朕惟我
皇祖之制天下大小衙門官員凡三歲一朝
　覲卿亦在與焉盖以卿教宗之後故重之
　也前歲朕念卿子幼免來今年又當其期
　卿子尚難遠離特遣錦衣衛百户喬鑑齎
　勑徃諭再暫免卿來朝俾得專守視見朕
　保慎爾嗣之意卿其欽承之哉故諭
　　　勅　命
　嘉靖二十二年五月十五日
　　　之　寳
　　　二十八年
詔携嗣子入朝比至都門
上遣太監高忠傳
諭慰勞齎賜嗣子衣帶明日
召見
錫宴便殿
命録歷代眞人名諱進
覽
上親灑宸翰賜曰卿子名可曰永緒
准奏致仕
紹永緒嗣教襲爵
　　　三十九年
　特賜侯爵例祭塟卿典諭
聖諭朕正思於二月差官免正一大真人來
　朝俾其侍親弗期昨仲冬伊父故矣著照
　侯爵例給與葬資齋粮麻布一百石疋祭
　十三壇便行文所司遵行仍差千户一員
　行人一員去諭免嗣眞人來朝并督視掌
　行喪禮該部知道
詔遣行人司行人李琦
諭祭同錦衣衛千户王正億督視掌行喪禮
　旗校二十名偵察違慢員役
勅下該部如儀以弋陽縣城東叠山書院遷
　改爲塟地復
詔遣錦衣衛千户温堯民督催原差官役作
　速如侯爵例禮數造完塟
　諭祭十三壇文
　嘉靖四十年　月　日
皇帝遣行人司行人李
諭祭正一嗣教大真人張彦頨卿受國恩嗣
　領道教存神淵默養性冲虛祝釐爲民宣
　勞著續以時入覲簡在朕心式重高風屢
　須寵渥宜延遐祉以疾告終訃音來聞良
　用悼惜特加卹典賜祭遣官仍令有司爲
　營兆域卿靈不昧涣命祗承
諭祭首七并七七文曰
　卿凝玄守靜綽有祖風闡教匡時厥功乆
　茂胡爲奄逝某七倏臨遣祭有儀歆承(無/斁)
諭祭百日窀穸週基再期禪除文曰
　卿神逰仙境跡化玄都緬憶真風涣施卹
　典日月云邁某期倏臨諭祭載須尚其歆
　服







皇明恩命世録卷之九書二
　　　四十九代大真人張永緒
　嘉靖二十八年
詔隨父入朝及抵都門
上遣太監高忠傳
諭慰勞齎賜莽衣玉帶俾服之明日
召見于内庭
錫宴便殿
准嗣教襲爵
　暫免入朝勅
皇帝勅諭正一嗣教大真人張永緒嘉靖二
　十九年例該朝覲之期朕念爾年幼專差
　千户王勳齎勑傳諭暫免來朝爾宜體朕
　至意如諭奉行故諭
　　　勅　命
　嘉靖二十八年七月二十四日
　　　之　寳
　授大真人誥
　奉
天承運
皇帝制曰聖化顯禆夙藉玄元之教治功默
　相式資清靜之風惟嗣人能紹乎真傳肆
　朝廷宜申乎錫命爾張永緒之先炎漢之
　世揚闡玄機歷代相承尊仰師範逮我
皇祖御極念其祝釐有衛國之功因錫以世
　傳真人之命惟爾禀資英發賦性通眀克
　振宗風嗣承祖蔭兹特封正一嗣教守玄
　養素遵範崇道大真人掌天下道教事錫
　之誥命爾宜愈加持守益慎焚修務期熈
　治運扵昌亨奠民生扵康泰式昭玄祐永
　保皇圖欽哉
　　　制　誥
嘉靖二十九年四月十六日
　　　之　寳
　　　本年
詔聘定國公徐延德女爲配
命成國公朱希忠遂安伯陳鏸議行婚禮
　　　三十一年
召見
錫宴内庭
　賜伯爵服㫖
　該司禮監黄錦傳奉
聖㫖正一嗣教大真人張永緒著給與伯爵
　朝祭常服仍賜常用欽此
　該禮部欽遵題覆移咨工部製造紅羅公
　服一領玉革帶全紅羅朝服一副帶事全
　青羅祭服一領大紅紵絲衣一領青紵絲
　一領金冠一頂玉帶一圍牙笏一執咨送
　領用
　　　三十二年正月
恩命成婚月餘差官伴送回府
　賜應付㫖
聖㫖正一張真人雖有舊例徃迴應付今次
　有㫖差官伴送回府縁何一切都欺視减
　大半著照舊例增與四分之一不許遲違
　該部知道
　　　本年
上發内帑銀若干錠特遣錦衣衛千户趙虎
　齎
勅建正一靜應祥符三觀
　　　三十七年
欽降香山神像一座命成祀于萬法宗壇
准加授道士金元清道録司左正一銓補齊
　雲山
　玄天太素宫提點
准授法師張拱極丘育才任大上清宫提點
　提舉
　　　三十八年正月十三日
　命早還家諭
　該中官趙憲傳奉
聖諭過了二十日早回家去他父親在家盻
　望著他欽此
　申敇所司照舊優免給與新例勘合㫖
聖㫖這所奏雜差料價著巡撫官查明優免
　應付勘合兵部查照新例給與舡隻照舊
　例起撥還寫護勅與他有司不許欺視欽
　此
　諭有司官員人等不許欺漫勅
皇帝勅諭有司官員人等朕惟玄元之教其
　來尚矣正一嗣教大真人張永緒盖自先
　世弘演道教爲國祝釐濟利生民陰翊皇
　度閱歲滋久玄績益彰用是加以崇秩待
　以殊禮所以示優眷之意是真人入覲回
　特兹降勅曉諭除雜差料價等項查明如
　舊優免應付勘合該部便查照新例給與
　舡隻著照舊例起撥外其有司官人等俱
　要遵奉勅㫖不許故欺慢視如有抗違恣
　行欺慢者必治以重罪不宥故諭
　　　勅　命
　嘉靖三十八年正月二十九日
　　　之　寳
　　　四十三年
上御西苑召見
命祈雪于朝天宫又
命醮于内殿明年正月元旦
詔先諸大臣入
見便殿與大學士徐階等七臣同
賜宴殿中
　　　四十四年
　封徐氏元君誥
　奉
天承運
皇帝制曰國家扵士大夫之配咸有恩命以
　寵榮其身至扵顯紹眞宗默襄玄教則其
　賢尤足稱焉爾故大真人張永緒妻徐氏
　出自元勳之門相我
高真之胤夙諳圖史能律己於端莊繼習經
　詮恒處心扵平等實生嗣子用續箕裘兹
　特賜封曰靜和元君錫之誥命夫閑家之
　道莫先於靜睦族之方莫美於和爾旣婦
　道之有聞尚期母道之無忝式延世澤以
　答國恩
　　　制　誥
　嘉靖四十四年九月初九日
　　　之　寳
　禁約族屬人篤侵害勅
皇帝勅諭靜和元君徐氏
　朝廷崇重
太上教㫖旣闡揚其正化以祈祐於邦家則
　必保護其後人以冀衍扵派裔兹大真人
　身故子幼朕甚憫焉特賜封爾徐氏爲靜
　和元君管理内事仍選清謹道士四名爲
　賛教掌書佐理外事爾於幼子務須加意
　愛養及時訓教俾無參厥世以克承國恩
　一應族屬人等但有𠋣恃行高人衆凌侮
　侵害者輕則聽爾差人呈告撫按司府等
　官戒治發落重則聽爾指實奏聞以憑拿
　問其賛教掌書若有所爲不法亦聽爾如
　前禁治爾欲正人先須正己欲族之不侵
　侮亦先須有以睦族爾其欽哉故諭
　　　勅　命
　嘉靖四十四年九月十五日
　　　之　寳
　勅賜祭葬卹典㫖
聖㫖所奏并一應保卹事宜禮部便查例來
　看欽此
　諭祭七壇文
　維
　嘉靖四十四年　月　日
皇帝遣行人司行人姚光□
諭祭大真人張永緒曰卿嗣領道教爲國祝
　釐未及壯年遽爾没爰加恩卹仍撫爾孤
　諭祭特頒併營兆域靈如不昧涣命祗承
諭祭首七文曰
　卿嗣教祝釐遽爾早世兹當首七諭祭再
　頒爾如有知歆承無斁
諭祭百日塟期週期再期禫除文曰
　卿之云没倏爾許時爰以某期載用遣祭
　惟靈不泯服此渥恩
　奉
皇帝制曰道統于宗教隆元始人本乎祖典
　重追崇爾張彦𦏵乃正一嗣教凝誠志道
　闡玄弘教大真人國祥之祖父出自玄門
　逰于方外含真靈府啓乃聞孫丕闡宗風
　默襄化理玆以爾孫之請特贈爾爲正一
　嗣教秉誠崇範真人歆茂渥于皇綸播休
　光于仙籙
制曰道教之原始于玄牝孫謀之裕啓自重
　闈爾楊氏乃正一嗣教凝誠志道闡玄弘
　教大真人張國祥之祖母毓秀名閨作𡣕
　仙裔𤼵祥再世丕紹真宗兹特贈爾爲安
　淑玄君祗服恩綸永昌靈緒
　　　制　誥
　萬曆三十年三月十四日
　　　之　寳
奉
天承運
皇帝制曰朕惟道莫先於忠孝恩莫大扵追
　崇此重本著典也爾張永紹乃正一嗣教
　凝誠志道闡玄弘教大真人掌天下道掌
　事國祥之父技連仙裔蛻蚤塵囂今因爾
　子推恩贈爾爲正一嗣教崇謙養素真人
　錫之誥命昭兹異數賁爾冥靈
制曰至道之宗有名爲母若弗獲偕榮扵前
　而得延澤於後則尤宜旌節而廣孝焉爾
　夏氏乃追贈正一嗣教崇謙養素真人張
　永紹之配封正一嗣教凝誠志道闡玄弘
　教大真人掌天下道教事張國祥之母守
　志茹蘖訓子承玄兹特錫之誥封爲靜恪
　玄君爾其益茂修姱永昌祚胤欽哉
　　　制　誥
　萬曆二十三年五月初一日
　　　之　寳
　奉
天承運
皇帝制曰朕惟皇王御宇凡祝釐陳秘錫福
　導民所以陰翊化理者率道教是崇爾張
　國祥襲蔭有年禱祈多驗心每懷乎冲退
　例宜示夫寵嘉兹特封正一嗣教凝誠志
　道闡玄弘教大眞人掌天下道教事錫之
　誥命爾其懋培悃愫堅勵修持播真風以
　成家彰玄化扵奕世庶禆祚運無負優崇
　欽哉
制曰翊教軌扵人倫偕榮比於恒典若乃儲
　徽華胄媲美玄門則其賢尤足嘉焉正一
　嗣教凝誠志道闡玄弘教大真人掌天下
　道教事張國祥妻謝氏乃前宗人府事太
　子太保駙馬都尉詔之女系出帝乙之妹
　初賔僊室之支能脫穠華自甘澹泊事姑
　以孝修饋惟清今持錫之誥封爲靜淑玄
　君爾尚效代終於靜專作好逑於貞淑式
　增道範永副綸褒欽哉
　　　制　誥
　萬曆三十三年五月初一日
　　　之　寳














