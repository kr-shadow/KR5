#+TITLE: 仙苑編珠--王松年
#+DATE: 2018-05-12 10:21:48
#+SOURCE: github.com/kanripo/KR5b0301 master 9b68b7f4                
仙苑編珠序惟四
　　　　天台山道士王(松年)撰
松年竊詳三古之前百王之後修眞學道證
果成仙者何代無人抱朴子云秦大夫阮倉
所記有數百人劉向撰列仙傳止於七十一
人葛洪復撰神仙傳有一百一十七人松年
伏按登眞隠訣及元始上眞記道學傳自開
闢以來皆是聖帝明王作神仙宗爲造化祖
何者如盤古爲元始天王天皇氏爲扶桑大
帝伏羲氏爲青帝祝融氏爲赤帝軒轅氏爲
黃帝少昊氏爲白帝顓頊氏爲黒帝至於髙
辛唐虞夏禹周穆漢文並在仙籍松年又㝷
眞誥棲觀傳靈驗傳八眞傳十二眞君傳近
自唐梁已降接於聞見者得一百三十二人
伏以誥傳文繁卒難㝷究松年輙斆䝉求四
字比韻撮其樞要箋註於下目爲仙苑編珠
謹序



仙苑編珠卷上
大道自然混沌之先
　道經云有物混成先天地生寂兮寥兮獨
　立不改周行不殆可以爲天下母吾不知
　其名字之曰道莊子云夫道有情有信無
　爲無形神鬼神帝生天生地在太極之先
　而不爲髙在六極之下而不爲深先天地
　生而不爲久長於上古而不爲老
一氣凝化盤古生焉
　元始上眞記云昔二儀未分溟涬濛澒日
　月未具狀如雞子混沌玄黃乃有盤古眞
　人天地之精自號元始天王遊乎其中天
　形如巨蓋上無所係下無所根玄玄太虚
　無響無聲元炁浩浩如水之形若無此炁
　天地不生天地旣分相去三萬六千里元
　始天王在天脊膂中住名曰玉京山山中
　有宫殿竝金玉常呼吸天炁俯飲地泉忽
　生太玄玉女在石間出能言人形具足天
　姿絶妙號曰太元聖母元始君下遊見之
　乃招還上宫
天皇東立王母西旋
　自元始天王太元聖母還上宫之後經一
　劫乃生天皇氏治世三萬六千年受書爲
　扶桑大帝居東極扶桑宫爲東王公今世
　間皇太子居東宫象此也又生九光玄女
　號曰太眞西王母居西極崑崙山故曰木
　公金母天地之尊神也
伏羲八卦軒后五篇
　莊子云伏羲得道以襲氣母書云伏羲治
　世感神龜負圖而出乃畫八卦造書契得
　道爲東方青帝莊子云黃帝得道以登雲
　天經云軒轅黃帝登峨嵋山遇天眞皇人
　授以靈寳五符治世三百年乃鑄鼎荆山
　鍊丹丹成有黃龍下迎羣臣同昇者七十
　二人以符藏於苑委山
顓頊元輦帝嚳龍軿
　道學傳云顓頊髙陽氏乗結元之輦北廵
　幽陵南廵交阯西廵游沙東廵蟠木山水
　之神動植之類日月所照莫不屬焉周旋
　八卦諸有洞臺之山隂宫之丘帝召四海
　神使運安息國天市山寳玉封而鎮之鑄
　羽山銅爲寳鼎各獻一所於有洞之山莊
　子云顓頊得道以處玄宫帝嚳髙卒氏感
　九天眞王三天眞皇乗九龍雲輿降牧德
　之臺授以靈寳五符帝用之得道後封此
　符於鍾山
虞舜得藥夏禹道川
　眞誥云虞舜感北戎長胡大王獻白銀之
　霜十轉紫華服之而成仙吳越春秋云禹
　平洪水其功不就乃按黃帝中經聖人所
　記在乎九山東南號曰苑委承以文玉覆
　以盤石其書金簡青玉爲字編以白銀禹
　乃南廵登衡山血白馬以祭不幸所求乃
　仰天而歎因夢赤繡衣男子云欲得我治
　水之方御龍之術可齋乎黃帝之嶽峻巖
　之下金簡之書在矣禹乃退齋季庚之日
　登苑委之山發石果得金簡玉書用以治
　水鑿龍門通百川天下有賴其功大矣今
　道門靈寳五符即此書也其探符處在會
　稽山禹穴是也
老君無極籛祖長年
　孔子曰竊比於我老彭葛仙公云老子體
　自然而然生乎太無之先起乎無因經歷
　天地终始不可稱載終乎無終窮乎無窮
　極乎無極也又云世人謂老子當始於周
　代老子之號始於無數之劫其杳杳冥冥
　渺邈久逺矣莊子䟽云彭祖姓篯諱鏗顓
　頊玄孫善養性能調鼎進雉羮於尭封於
　彭城其道可祖故謂之彭祖神仙傳列仙
　傳並云歷夏經殷七百六十歳而不衰老
　後西之游沙莫知其終也故羅隱碑文云
　水運降靈始分輝於玄帝仙源啓祚乃襲
　慶淤彭墟星辰浮濮渚之陽雲鸐度游沙
　之境也
廣成髙卧君喜精研
　莊子云黃帝詣崆峒山謁廣成子問以理
　身奈何廣成子曰善哉問乎吾語汝至道
　之精杳杳冥冥至道之極昬昬黙黙無視
　無聽神將自正無勞汝形無揺汝精乃可
　長生故我修之千二百歳矣而形未嘗衰
　本起傳并西昇經並云關令尹喜受老子
　道德五千言精研萬遍於蜀郡青羊肆隨
　老子白日昇天遊四海登三清下化八十
　一國焉
盧敖遊海若士沖天
　神仙傳云盧敖者燕人也秦時遊北海至
　于蒙谷之山見若士焉方迎風而舞顧見
　敖曰吾與汗漫期於九陔之上不可久乃
　竦身入雲中
赤松行雨寗封随煙
　列仙傳云赤松子者神農雨師也服水玉
　以教神農能入火隨風雨上下髙辛時復
　爲雨師今之雨師復是焉寗封子者爲黃
　帝陶正有人能出五色煙以教封封乃積
　火自焼隨煙上下焉
黃山數百白石三千
　神仙傳云黄山君者修彭祖之術年數百
　歳猶有少容也白石先生者中黃大夫弟
　子也至彭祖時年已三千歳矣嘗於白石
　山煑白石爲粮故號白石先生
瑶水周穆槐山偓佺
　列子云周穆王乗八駿日行萬里至于崑
　崙之山與王母宴於瑶池王母唱白雲之
　謡王和之也列仙傳云偓佺者槐山采藥
　人也好食松實形體生毛長數寸兩目正
　方能飛行逐走馬
醫龍師皇釣魚㓂先
　列仙傳云馬師皇者黃帝馬醫也有龍下
　向之張口皇曰此龍有疾乃針其脣下以
　甘草湯飲之而愈後數數有龍出陂告而
　治之一旦乗龍而去㓂先者宋人也以釣
　魚爲業得魚或賣或放或自食好種薜荔
　食其葩實宋景公問其術不告遂殺之數
　年後踞宋城門鼓琴而去
弄玉鳴鳯蕭史同仙
　列仙傳云䔥史者秦穆公時善吹簫能致
　孔雀白鸐穆公有女曰弄玉好之公遂妻
　焉教弄玉作鳯鳴鳯止其臺上一旦乗鳯
　同去
李文黃白沈太紅泉
　神仙傳云沈文太者九嶷人也得紅泉神
　丹去土符還年返命之道欲之崑崙駐安
　心二千餘年以傳於李文淵以竹根汁煑
　黃丹并黃白術去三尸法出此二人矣
宋倫遊空葛洪兀然
　樓觀傳云宋倫字德玄年二十二日誦五
　千文服黃精白术感老君降授中景之道
　通眞之經倫行之望巖申歩日行三千里
　凌波陟險不由津路也道學傳云葛洪字
　稚川讀書萬卷求勾漏令意在丹砂著内
　外篇凡一百一十六篇碑誄詩賊百卷檄
　章牋表三十卷神仙傳十卷良吏傳十卷
　隠逸傳十卷集異傳十卷抄五經史百家
　之吉方伎雜事三百一十卷金匱藥方百
　卷肘後要方四卷年八十一兀然若睡而
　蛻
鄭逺飬虎涓子剖鮮
　鄭思逺葛洪之師嘗甞於山巖間收得虎
　子兩頭其母已死君餧飼之長大俄有一
　雄虎來菴前乃二虎之父也三虎出入相
　隨駝藥嚢經書隱於括蒼山仙去列仙傳
　云涓子齊人餌术三百年釣於荷澤得鯉
　魚剖之腹内得符能致雲雨
少翁拜山宋萊掃市
　眞誥云昔婁少翕入華山中拜山二十年
　遂一旦見西嶽仙人授以仙道也楚莊公
　時市長宋萊子恒洒掃一市忽遇一乞食
　公唱歌萊子知是仙人乃随之積十三年
　遂得仙道爲中嶽仙人
永伯七星王遥篋子
　神仙傳云陳永伯得七星散方服之二十
　八日忽不知所在有兒年十一服之二十
　八日亦不知所在本方云服之三十日自
　得仙去王遥字伯遼與人治病無不愈者
　並不用針藥但令坐一布帕上須臾自愈
　有一竹篋子長數寸有一弟子姓錢忽一
　夜大雨命弟子以九節竹杖擔此篋子雨
　中行衣不濕登山入一石室中中有二人
　同坐遥發篋子取玉舌簧三枚三人對鼓
　之良久收簧内篋中却擔迴二人謂遥曰
　早來莫久戀人間後百餘日遥復自擔篋
　子一去不復還後三十年弟子見在馬蹄
　山也
介君竹杖左慈木履
　神仙傳介象字元則會稽人甚有道術吳
　太帝禮重之使作變化種瓜果皆立生可
　食帝思鯔魚鱠象於殿庭作一方坎著水
　象垂釣於坎中得魚帝曰蜀薑不可得象
　曰請差人買與五百錢象書符置竹杖中
　令使人騎之閉目唯聞風聲到蜀買薑迴
　廚人切鱠未了左慈字元放有道術孫策
　欲殺之驅於前慈著木履竹杖徐徐而行
　孫公奔馬追之常相去百歩後曹公殺之
　唯見一束草也
老父光白剡都氣紫
　神仙傳漢武帝東廵見泰山下老父頭上
　有白光髙數尺帝問之老父曰臣年八十
　五時衰老有道士教絶榖服术飲水并作
　神枕用藥三十二味臣今年一百八十矣
　日行三百里剡子都漢武帝出遊見其頭
　上有紫氣髙丈餘問之對曰臣今已年一
　百三十八所行者彭祖之道也帝傳之不
　能行子都年二百餘歲服术白日昇天
河上傳經漢文得旨
　葛仙公云河上公者莫知其姓名也漢孝
　文皇帝時結草爲菴于河之濵常讀老子
　道德經文帝好老子之言有所不解數句
　遣使問不告帝親詣問之普天之下莫非
　王土率土之賔莫非王臣子雖有道由朕
　民不能自屈何乃髙乎朕足使人富貴貧
　賤須臾河上公乃拊掌坐躍冉冉在虚空
　之中去地数十丈而答帝曰余上不至天
　中不累人下不居地何民之有陛下焉能
　令余富貴貧賤帝乃稽首禮謝河上公遂
　授注解道德經二卷與文帝
婁政變化墨子朱英
　神仙傳婁政治墨子五行記服朱英丸年
　八百餘歳色如童子能化一人爲百人百
　人爲千千人作萬能立起風雲歩行水上
　令水中魚鼈盡上岸能口吐五色氣方十
　里上連天能騰身虚空無所不至墨子名
　翟宋大夫也著書曰墨子善戰守之且巧
　與公輸班較機變以雲梯不足攻宋面止
　後入狄山中學道有神仙授以翟朱英丸
　方通靈五行變化凡二十五卷因遊吾獄
　不知其終也
孫博同道班孟異名
　神仙傳孫博治墨子五行術能令草木金
　石人物盡成猛火他人以水沃之終不滅
　須博自止之乃滅物皆如故不焦又能引
　數百衆歩行水上不沾不沒或布席坐於
　木上飲宴作樂又能從石中來去後入林
　慮山合丹仙去班孟者是女子能飛行坐
　空入地飛屋瓦指地成井能含墨噴紙成
　篇章飮酒餌丹四百餘歳後入天台山去
　也
王綱二氣章震五行
　神仙傳天門子姓王名綱善補養之法行
　玄素之道年一百八十歳有童女之色乃
　服珠醴仙去入玄洲章震者王子也師桑
　子精於五行之意以養性治病消災立起
　風雲雷兩化草芥瓦石爲六畜龍虎能分
　形爲數百千人歩行江海能噴水成珠玉
　不變能丸泥爲馬日行千里能吐五色氣
　能投符召魚鼈能使人見千里外物能呪
　水治病立愈入崆峒山合丹白日昇天
九靈却禍北極貴精
　神仙傳九靈子姓皇名化得還年却老胎
　息之道又得五行之要能辟五兵虎狼伏
　千殃消萬禍専行此道大得其効在人間
　五百歲服丹仙去北極子姓隂名恒得保
　神飬性貴精之道其要曰以金治金謂之
　眞以人治人謂之神後服神丹仙去
太陽華髮絶洞長生
　神仙傳太陽子者姓離名明得玉子之道
　好酒恒醉玉子責之對曰晩學性剛俗態
　未除故以酒消其驕慢耳善修五行之道
　在人間五百年肌膚光潤面目輝華而鬢
　髮皓白也著七寳之術深得其要服丹而
　仙絶洞子者姓李名脩其術曰弱能制强
　隂能弊陽常若臨深履薄長生之道也年
　四百歳顔色不衰著書三十篇服還丹而
　仙
陽女得妙隂女亦成
　神仙傳太陽女姓朱名翼増益五行之道
　其験得妙年二百八十歳色如桃花如十
　七八人也得神丹仙去太隂女者姓盧名
　金好玉子之道未得其妙乃當罏沽酒遇
　太陽子過之遂教以補養之術蒸丹之方
　服而仙去
玄女行廚南極通靈
　神仙傳太玄女者姓頊名和少喪夫乃學
　道治玉子之術坐置行廚變化無所不至
　南極子者姓栁名融能含粉成雞子如眞
　能呪杯成𪚾鼈殼呪水成美酒服雲霜丹
　仙去也
奉林閉氣周君誦經
　眞誥云婁奉林者學道於嵩山積四百年
　能閉氣三日不息服黃連以致不死也周
　君兄弟三人學道於常山中九十七年遇
　老人授以眞經七卷三人共讀之忽有白
　鹿見二弟放經看之周君獨不看數滿萬
　遍翻然沖天二弟爲看鹿經忽火起焚之
　不得沖天爲心不定也
伯眞心正季道天青
　眞誥云姜伯眞行道采藥遇仙人使平立
　於日中其影偏仙人曰子心不正因教以
　日出三丈時披心向日覺心中暖即正也
　伯眞旦旦行之得道也徐季道學仙遇神
　仙教云子欲學道當中天青詠天曆躡雙
　白徊二赤也行之得道
劉安接士八仙降庭
　神仙傳淮南王劉安好道聞有術之士不
　逺千里卑辭厚禮以迎之時感八仙降焉
　一人能坐致風雨立起雲霧一人能束縛
　虎豹召致蛟龍一人能分形易貌坐在立
　亡一人能乗虚歩空越海淩波一人能入
　火不灼入水不濡一人能千變萬化恣意
　所爲一人能防災度厄長生久視一人能
　煎泥成金凝汞爲銀也
丁鶴人語蘇鹿牛形
　飛天仙人經云丁令威七歳入山求道千
　年化鶴歸鄉下華表柱頭歌曰我是昔日
　丁令威學道千年今始歸也蘇君傳蘇躭
　者彬州人也小時牧牛牛化爲白鹿得道
　後歸鄕駐牛脾山上州縣官吏同往禮謁
　日暮君展黃庭經化爲大橋直跨城門官
　吏登橋而還也
大足地黃唐鳯石蜜
　神仙傳大足服地黃得道唐鳯服中嶽石
　蜜得道
墨容黃連羡門青實
　神仙傳墨容公服黃連得道羡門子服甘
　菊青實散得道
三老錬氣四皓餌漆
　神仙傳長陵三老服隂鍊氣乃得成道又
　云商山四皓服九加散餌漆得道
妙眞入洞曁琰飛棺
　道學傳女眞錢妙眞幼而學道居句曲洞
　山年八十三誦黃庭經數滿乃與親友告
　别服黃白色藥了乃入燕洞經宿明晨女
　冠道士競往候之忽聞洞有雷霆之聲見
　龍鳯之車自西北而來載以昇天也暨慧
　琰居於潜天目山學道蟬蜕之後依俗禮
　葬之數年中忽有聞山蓋山訇無如雷霆
　之聲郷人往看見棺版飛空上片落南村
　今爲上片村底版落北村今爲下版村兩
　邊版同在一處今爲版同村因此昇天也
遇藥朱璜盜術女丸
　列仙傳朱璜廣陽人病毒癡道士阮丘與
　七物藥日服九丸百病愈教以誦黄庭經
　隨丘入浮陽山八十年髭髮俱黑仙去女
　丸者陳市上沽酒婦人也仙人過之寄素
　書五卷丸乃盜寫其文得養性之道不衰
　不老棄家而去不知所之
常生止雨方回印關
　列仙傳平常生者數死復生在穀城郷忽
　大水出所害非一生乃登缺門山大呼言
　常生在此雨水五日必止如其言後數十
　年復爲華隂門卒方回者堯時隱人也鍊
　食雲母夏啓末爲宫士爲盜所劫閉之室
　中回化身而出更以方回印封其戸時人
　曰得回一丸泥關可開也
仇生木正子先竹竿
　列仙傳仇生者湯時爲木正食松脂自作
　石室仙去周武王幸其室而祀之呼子先
　者卜師也壽百餘歳夜有仙人持竹竿至
　呼子先乃與酒家嫗各騎一竹乃龍也上
　華隂山仙去
朱仲販珠任光賣丹
　列仙傳朱仲會稽人常於市上販珠髙后
　時求三寸珠仲獻之賜五百金魯元公主
　私以七百金仲獻四寸珠景帝時復獻三
　寸珠數十枚而去不知所在任光者上蔡
　人善餌丹賣於都里間趙簡子聘之於柏
　梯山三世不知所在
牧豕商丘鑄冶陶安
　商丘子胥者髙邑人好牧豕吹竽服术菖
　蒲飲水不飢不老人世世見之三百年不
　知所之陶安公者六安鑄冶師也一旦火
　散上紫色衝天須臾朱雀止冶上曰安公
　與天通七月七日迎汝以赤龍至期赤龍
　到大雨安騎之而昇天
　黃眞武陵劉阮桃源
　傳云漁人黃道眞武陵人棹漁舟忽入桃
　源洞遇仙劉晨阮肇剡縣人也採藥於天
　姥岑迷入桃源洞遇諸仙經半年却歸已
　見七代孫子
初平松脂鳯綱花卉
　神仙傳皇初平丹谿人也年十五家遣牧
　羊遇道士將入金華山四十年其兄初起
　㝷之相遇問羊云在東山往看盡是白石
　初平叱之悉化爲羊兄弟二人共服松脂
　茯苓至萬日坐在立亡同昇天初平改姓
　赤氏號松子初起號赤須子今婺州赤松
　觀是其地也鳳綱者元陽人也常採百草
　花水漬泥封埋之百日丸之死者以一丸
　内口中立活綱服藥不老仙去
吕恭遇仙沈建寄婢
　吕恭字文敬少好服食於太行山採藥忽
　見三仙人曰子好長生乎吾一人姓吕字
　文起公與吾同姓合得長生乃隨仙人去
　經二日遂授袐方一首曰汝隨吾二日已
　二百年也乃還鄕已見十餘代孫吕習者
　作道士涕泣拜迎遂傳其方其家世世無
　有老死者皆得仙去沈建者丹陽人得導
　引服食之術凡有病者見之即愈嘗遠行
　寄二婢三奴一驢十羊各與藥一丸經三
　年並不飮食建旣還乃各與一丸藥喫飲
　食如故建乃舉身飛行或去或還三百年
　後不知所在
華生易皮樂長童子
　神仙傳華子期者師甪里先生得靈寳隱
　方合而服之日行五百里力舉千斤毎一
　歲十度易皮後乃仙去樂子長者齊人也
　遇霍林仙人授巨勝赤松散方曰蛇服成
　龍人服成童子長服之年百八十歳色如
　少女妻子九人皆服之老者少壯少者不
　老登勞盛山仙去
叔卿不臣伯陽示死
　神仙傳中山衞叔卿服雲母得仙漢武帝
　閑居殿上忽見一人乗雲駕白鹿集於殿
　前帝驚問爲誰答曰我中山衞叔卿也帝
　曰子非我臣乎叔郷不對忽失所在也帝
　甚悔恨魏伯陽吳人也入山作神丹將三
　弟子一白犬丹成飼犬犬死乃自服又死
　一弟子姓虞服之亦死二弟子棄之而出
　伯陽乃起將服丹弟子并白犬而去逢樵
　人乃作書寄郷里并二弟子伯陽作參同
　契五相類凡二卷盡神丹之旨也
方朔歳星傅説箕尾
　登眞隱訣云東方朔字曼倩仕漢武服初
　神丸至宣帝時棄官於會稽賣藥後昇為
　歳星又莊子云傅說得道以相武丁奄有
　天下乗東維騎箕尾而比於列星
沈羲三車安世二士
　神仙傳吳郡沈義學道於蜀但能消災除
　病救濟百姓功德感天因與妻共載路逢
　白鹿車青龍車白虎車騎從皆朱衣執矛
　仗劔告羲曰君有功於民黃老今遣仙官
　下迎有三仙人以白玉版青玉界丹玉字
　授羲遂載昇天陳安世爲灌叔本客毎行
　見鳥獸皆下道避之未嘗殺物年十三叔
　本好道忽有二仙人化爲書生詣叔本叔
　本不悟待之不至乃謂安世曰汝好道可
　教乃與藥二丸服之不復飲食叔本乃反
　師之安世臨昇天乃傳其道叔本亦仙而
　去
八百歷代李阿丐市
　神仙傳李八百蜀人莫知其名時人計其
　數已八百歳故呼之遊行不定知唐公房
　可教乃託瘡痍試之百藥不可云須人䑛
　之房乃令二婢䑛之不可房乃自爲䑛之
　不可又令妻䑛之云須得美酒三斛浴之
　浴訖體如凝脂遂令公房并妻三婢並入
　酒中浴之並顔如童子乃以丹經授公房
　房合服仙去李阿者蜀人世世見之不老
　常乞食於市有古强者常随之强時年十
　八見阿如五十許人至强年八十餘阿亦
　如故忽告人曰崑崙召吾當去遂不復還
　也



仙苑編珠卷上















仙苑編珠卷中惟五
　　　　天台山道士王松年撰
犢子易貌桂父變容
　列仙傳犢子者鄴人服松子茯苓百年時
　壯時老時好時醜忽帝一黃犢來過沽酒
　陽都家女恱之隨犢子岀取桃李味皆甘
　美邑人伺而逐之共牽黃犢耳而走不能
　追也數十年見在潘山下冬賣桃李也桂
　父者象林人色黒時白時黃時赤常服桂
　并葉以𪚾腦和之千丸至今荆州南有桂
　丸也一旦飄然入雲而去
務光蒲韮阮丘薤葱
　務光夏時人耳長七寸好琴服蒲韮根湯
　讓天下不受負石身投蓼水以自溺後四
　百年至武丁時復見也阮丘者蛆山上道
　士被髮耳長七寸口中無齒日行四百里
　常種葱薤百餘年人不知之
赤斧餌丹毛女餐松
　赤斧者巴戎人也爲碧鷄祠主簿餌丹與
　消石服之三十年反如童子毛髮生皆赤
　掌中有赤斧文焉華山中毛女字玉姜自
　言秦宫人避難入山道士教食松葉遂不
　飢寒身生緑毛也
王喬控鶴陵陽釣龍
　王喬字子晉好吹笙作鳯嗚道人浮丘公
　接上嵩山三十年後以七月七日於緱氏
　山控鶴沖天仙經云仙位爲侍帝晨領五
　嶽司桐栢眞人治天台金庭洞陵陽子明
　者好釣魚釣得白魚腹中有書教服食法
　遂上黄山採五脂服之三年龍來迎上陵
　陽山也
谿父瓜子騎鳴守宫
　谿父者南郡人居山間仙人來買瓜教以
　練瓜子與桂附芷實共藏至春分食之二
　十餘年能飛行也騎龍鳴者渾亭人年二
　十於池中求得龍子狀如守宫者千餘頭
　養飼草廬以守之龍長大稍稍而去後五
　十年水壤其舍而去一旦騎龍來至渾亭
季主長安辛玄吳越
　道學傳司馬季主賣卜於長安市時宋忠
　賈誼爲中大夫見之謂曰先生業何卑乎
　對曰夫内無飢寒之累外無劫奪之憂處
　上無殺居下無害斯君子之道也鳯凰不
　與燕雀爲羣公等何知後宋忠抵罪賈誼
　感結也竟不知季主所在登眞隱訣云受
　西靈劔解之法在委羽山大有宫服明丹
　之華挹扶晨之暉貌如女子鬚長三尺也
　辛玄子好遊山志願憑子晉以昇虚侣陵
　陽以歩玄故名玄子字延期自序云西王
　母見苦行北鄷帝愍道心於今二百年矣
　而大帝且令領東海侯爲吳越神靈之司
　未得振翠衣於九霄舞雲翔於十方也
許邁山林龍威洞穴
　眞誥云許邁小名阿映道學傳云志往徃
　而不返故自改名逺遊弱冠詣郭璞筮告
　曰君元吉自天宜學昇遐之道乃師鮑靚
　後與同志東遊名山餌术斷穀能閉氣千
　息初止桐盧新城臨安所在作樓閣開後
　門上山采藥经月不返毎言映好山林猶
　魚得水也眞誥云師王世龍服玉液朝腦
　精也龍威丈人者包山得道人也莫知其
　姓號曰隠居呉王闔閭登包山令隱居極
　洞穴之源乃入洞經百七十四日而返云
　約行七千餘里忽見千逕百路處處如一
　有金城王屋闐爾無人城門牌曰五后别
　宫玉房之中有一卷赤書拜而取之以爲
　信旣出以示吳王乃夏禹所藏靈寳五符
　也
賢安甘草伯玉松屑
　魏夫人傳夫人字賢安少多疾清虚王眞
　人告曰夫學道先去病除疾五藏充盈肌
　澤髓滿耳目聦明乃可修習因授甘草丸
　方按而服之百痾悉愈後得道爲南嶽上
　眞司命紫虚元君也禇伯玉錢塘人也年
　十六家爲娶婦婦乗車而入先生踰垣而
　出隱於天台中峯二十年樵人見之在重
　巖之下顔色怡怡左右惟有松屑二褁由
　是逺近知之齊髙帝徴之不起乃移居大
　霍山仙去
神丹馬明方術葛越
　神仙傳馬明生臨淄人也本姓和字君賢
　少爲賊所傷在路遇神人與藥救之再生
　乃師安期先生因遊天下勤苦備經遂授
　與太清金液丹經入山修鍊藥成未樂昇
　天乃服半劑爲地仙展轉九州五百餘年
　乃白日昇天葛越者號黃盧子有病者千
　里寄名與之皆愈禁虎狼百蟲飛鳥皆不
　得動使水逆上一二里天下大旱能召龍
　致雨力舉千斤行逐奔馬頭上有五色氣
　高丈餘年二百八十歳一旦乗龍而去
嘯父乗火師門發煙
　列仙傳嘯父者少北曲周市上補履人不
　知年幾唯見不老有人求其術不告也唯
　梁母得其作火法因上三亮山與梁母别
　乗數十炬火而昇天也師門者嘯父弟子
　也得火術好食桃李花爲夏孔甲龍師孔
　甲殺而埋之一旦風雨迎去而山林間煙
　火自發也
偉道心定黃觀試全
　眞誥云金偉道者學仙在嶓𡺪山十二年
　仙人試之以石重十萬斤以白髮懸於空
　中使偉道卧於下偉道心定無疑卧其下
　十二年遂賜神丹白日冲天黃觀子者少
　好道朝朝禮拜求長生積四十九年後入
　唯山中仙人以百四十事試之皆全遂得
　金丹而誦大洞眞經白日昇天
子主傭顧瑕丘棄捐
　列仙傳子主者楚語而細音詣江都王言
　寗先生顧我客作三百年間寗先生所在
　云在龍眉山上遣使徃見先生毛身廣耳
　被髮鼓琴謂曰子主是吾比舍九世孫也
　瑕丘仲者寗人也賣藥於寗百餘年忽地
　動舍壤數十家屋臨水皆敗仲死人取其
　尸棄於水中收其藥賣之仲乃被裘詣之
　取藥棄仲尸者叩頭求哀仲曰吾恨汝使
　人知我耳吾去矣後却爲胡王驛使來至
　寗北方謂之謫仙人也
隂生丐乞酒客萬錢
　隂生者渭橋下乞人也常於市中乞市人
　厭之以糞灑之衣且不汙長吏試收繫之
　以桎梏而復在市中乞俄而灑糞家屋自
　壌故人歌曰見乞兒與美酒以免破屋之
　咎酒客者梁市上酒家釀酒人也酒美日
　收萬錢酒客佯作過失酒家逐之而酒酸
　敗賈人多以女迎之或去或來百餘歳却
　來爲梁丞教民種菜云三年當大飢果如
　其言忽解印綬而去焉
王質柯爛徐公醉眠
　傳云王質者西安郷里人也性頗好棊因
　入山採樵見二仙人於石橋下棊質乃以
　斧柯磹坐觀棊局終乃起斧柯已爛歸家
　數百載矣今衢州爛柯山是也徐公者金
　華郷里人也入山見數人道士飲酒乃與
　公一杯飲訖醉卧覺來見其地成一湖水
　歸家已數代孫子至今金華山中有徐公
　湖也
商仙游火太一浮蓮
　仙傳云商丘開者晉人也幼好道居姑射
　山能蹈水火而身不焦溺或救覆舟或噀
　水而滅大火善丹青然身常貧客隱范氏
　家諸客見商丘開莫不狎侮欺詒范氏一
　朝家大火諸客莫能救商丘開獨入火取
　錦徃還埃不漫身不焦火大熾而復對諸
　客噀水即滅衆方疑其神人慙謝於商丘
　開後入嵩山不出又太一者漢遺史云武
　帝元狩中有日者奏太一星不見時帝召
　東方朔問其由朔奏曰是星不見則遊於
　世爲君民福壽帝又問何以驗焉朔奏曰
　陛下使人於巽方江海之濵設禮祭而迎
　之或乗舟或控鶴特異於世人者則爲驗
　見則斫竹建壇醮謝上帝帝如朔奏而迎
　之是月果有會稽郡守奏海中有一人丫
　角面如玉色美髭髯裸身而腰蔽槲葉乗
　一葉紅蓮約長丈餘偃卧其中手執一黃
　書自東北浮來臣等焚香迎拜俯及百歩
　俄爲雲霧所遮後霧散而不知所之遺其
　黃書飄至岸側獲之略不濡濕其字光明
　皆天篆也莫有識者遂進於帝帝令朔驗
　之曰此上界火珠經也或曰連珠
李生服玉桂子癩痊
　李生者名仲甫豐邑中陽人也學道於弘
　農王君得服玉法行遁甲隱形歩斗術年
　百餘歳毎與客對語但聞聲而不見其形
　後入西嶽不復出又桂子者不知名任徐
　州刺史病癩十餘年衆醫不愈冥心念道
　後遇道人于君使休官爲于君役者養馬
　三年心不退君與其丹及書一百五十卷
　桂服之癩愈年百九十歳色若童子自貸
　藥於成都復歸西嶽不出
方平道蔡子玄師涓
　神仙傳王遠字方平得道在太尉陳躭家
　三十餘年一旦託形蟬蛻後東入括蒼過
　胥門蔡經家知經有仙分遂告以要言而
　去經亦蟬蛻後十年却還家以七月七日
　王君後來神仙音樂儀仗羽蓋雲車排空
　而至王君旣坐遣人召麻姑姑旣至各進
　行廚金盤玉盃餚饍多是諸花香氣聞於
　内外擘脯而行之云是麟脯也麻姑自敘
　接侍已來見東海三爲桑田適來蓬萊水
　乃淺一半也當復爲陸地乎酒盡乃命使
　者徃餘杭阿母求酒使迴得一壷五斗許
　麻姑鳥爪經心中云好爬背聞空中行鞭
　鞭經背也蘇君傳云君字子玄初師琴髙
　又師仇先生授以松脂方云吾服已二千
　七百歳也後師涓子授以制尸蟲方行三
　一之道守泥丸九宫之要以漢元帝神爵
　二年三月六日乗雲駕龍望西北而昇天
　爲玄洲上卿矣涓子即剖魚獲字者
三茅弟兄二許子父
　登眞隠訣云大茅君字叔申年十八入恒
　山學道師西城王君詣龜山得九轉還丹
　至漢元帝時仙官下降授玉皇九錫爲太
　元眞人東嶽上眞卿吳越司命君治天台
　赤城洞弟字季偉服太極九轉丹爲吳越
　定錄君弟字思和所學與中茅同爲三官
　保命君封掌川源監植芝英也晉護軍長
　史許穆字玄一南嶽元君使楊君授上清
　諸法得道爲左卿仙侯上清眞人子名翽
　字道翔亦楊君授經得道爲侍帝晨上清
　眞人
茅濛駕龍䔥貞驅虎
　道學傳茅濛字初成即三茅君之髙祖也
　師鬼谷先生以秦始皇三十一年於華山
　乗雲駕龍白日昇天也䔥廉貞入遺山學
　道年四十唯餌栢葉採諸花爲丸又取桑
　葉雜黃精术煎等服年八十白髮黑落齒
　生常誦黃庭經毎有虎伏在牀前欲起先
　以枤子驅虎如犬前行
馮長遇彭彭宗師杜
　樓觀傳馮長字延壽周宣王辟爲柱下史
　年四十一退官入道誦五千文服天門冬
　居終南山遇彭眞人駕白虎降於道室授
　以太上隱書以平王時昇天爲西嶽眞人
　彭宗字法先年二十師於杜君授丹經五
　千言雌一之道修之有應常有神燈數枝
　浮空照室能三日三夜通爲一息能一氣
　誦五千言兩遍年一百五十歳厲王時昇
　天爲太清眞人杜君諱沖字玄逸聞尹眞
　人得道後乃居其宅舍二十五於此修行
　二十餘載感展眞人降於寢室授以仙方
　合而服之身生玉光周穆王時年一百二
　十歳昇天爲太極眞人者也
王探雲昇周亮禽舞
　王探字飬伯漢文帝稱爲逸人時年三十
　六恒誦五千文毎散金帛拯濟飢寒投財
　要路預是舍生皆沾惠潤感趙眞人化作
　狂人累歳求乞心無厭怠眞人哀之授以
　神方又於終南遇太玄仙女授以藏景化
　形之術遂能與日月同光雲霞合變有故
　人謂曰聞法師善於變化試爲一戲乎乃
　化身爲一樹其人乃持斧斫又化爲一石
　復以火燒之又化爲波水復以土壅之又
　化爲火復以水沃之又化爲一鳥復以網
　罩之又化爲猛虎復以刄擊之又化爲死
　人故人懼而走至數里間復見探如舊乃
　禮謝之復化爲浮雲高昇莫測其道也周
　亮字太冝母孕經十五月而生年十九身
　長八尺師姚坦得道術王子晉召與鼓琴
　吹笙同遊伊洛響金振玉百禽率舞年一
　百九十周烈王時昇天
東海麻姑餘杭阿姥
　事具王逺蔡經篇中
葛仙靈寳王君上清
　靈寳經云葛仙公名玄年十八於天台山
　精思念道感三眞人降授靈寳諸經金籙
　黃籙齋法今修齋所請三師即是此降經
　三眞人也上清經云王君名襃字子登父
　楷爲漢殿三老君年三十一入華山學道
　感西梁眞人降授青精飢飯方後入西城
　山師總眞王君授上清諸法得道爲清虚
　眞人
天師正一于吉太平
　正一經云張天師諱道陵學道於蜀鶴鳴
　山時蜀中人鬼不分災疾競起感太上老
　君降授正一盟威法以分人鬼置二十四
　治至今民受其福有戒鬼壇見在神仙傳
　于吉北海人也患癩瘡數年百藥不愈見
　市中有賣藥公姓帛名和因徃告之乃授
　以素書二卷謂曰此書不但愈疾當得長
　生吉受之乃太平經也行之疾愈乃於上
　虞釣臺郷高峯之上演此經成一百七十
　卷至今有太平山干谿在焉
九鼎王長七試趙昇
　神仙傳王長張天師入室弟子也天師告
　諸弟子爾等俗態未除其九鼎之要唯付
　王長也又有趙昇求爲弟子天師乃以七
　事試之皆過遂得入室後與王長俱昇太
　清天中也
少君委化伯道丹成
　神仙傳李少君聞漢武好道故徃見之乃
　宻作神丹丹成謂武帝曰陛下不能絶奢
　侈速聲色殺伐不止喜怒不除萬里有不
　歸之魂市朝有漂血之刑神丹大藥未可
　得成乃託疾而化帝恨求少君不勤也眞
　誥云毛伯道婁道恭謝稚堅張兆期共合
　神丹丹成毛先服而死婁次服又死謝張
　見之棄丹而出迴顧見毛婁二人行在山
　上謝張悲愕告之得茯苓方服之皆數百
　歳無復昇天也
桂君養馬尹軌辟兵
　神仙傳桂君者徐州刺吏也忽病癩醫不
　愈聞干吉得道乃導從數百人詣之吉曰
　子欲病愈乃可盡去將從駐養馬乃可桂
　君乃去官駐養馬三年並不見醫治不知
　病之愈也乃授以道術年一百九十仙去
　尹軌字公度常服黃精花日三合世人累
　代見之計已千歲晉永康中過洛陽投宿
　明旦謂主人曰明年當有大兵死者過半
　與卿一丸藥帶之可免明年果有趙王之
　亂死者數萬此人獨免也
郭文探虎婁馮盜驚
　東晉郭文字文舉隱餘杭大辟山嘗有一
　虎來文前大張其口文知其骾以手入喉
　中探去其骨也神仙傳婁馮學於稷丘子
　服石桂英中嶽石黃年三百歳尤精禁術
　於路逢諸賈客被劫賊數百圍合馮謂賊
　曰汝徒急散不爾當殺汝輩賊不聽大放
　弓箭射諸買客馮乃喝箭皆反中賊身須
　臾大風拔樹飛砂走石天地陡暗賊衆一
　時頓地反手背上賊乃求哀乞命馮即勑
　天兵放之而去
孔安有志范蠡易名
　神仙傳孔安常行氣服鉛丹年三百歳色
　如童子嘗謂弟子曰吾昔事海濱漁父乃
　越相范蠡也蠡數易姓名哀我有志授我
　祕方五篇以得度世也
李根眼方子皇齒生
　神仙傳李根字子元人世世見之不老壽
　春吳太文師之得作金銀法又能變化入
　水火致行廚太文常説根兩眼瞳子正方
　仙經云八百歳也陳子皇者年七十餘髮
　白齒落乃依方餌术斷榖三年髮盡黒齒
　更生年二百三十仙去
御妾婁景焼炭嚴青
　婁景者漢文帝侍郞也從張君學道得雲
　母朱英丸方服之百三十歳如年三十人
　傳其丸與王公子年七十服之御八十妾
　生二十兒日行三百里飲一斗酒年二百
　歳嚴青者會稽人家貧常在山中燒炭忽
　遇仙人云汝骨相合仙乃以一卷素書與
　之令以淨器盛之置高處兼教青眼石腦
　法青遂以淨器盛書置高處便聞左左常
　有十數人侍之毎載炭出此神便爲引船
　他人但見船自行後斷榖入小霍山去
常在娶婦仲甫變形
　李常在者蜀人也少學道人世世見之計
　已四百歳而不老毎娶婦有兒乃去去後
　三十餘年人見在地肺山更娶婦有兒後
　七十餘年又忽去人見在虎壽山下依前
　娶婦有兒也李仲甫豐邑人也師王君服
　水玉行遁甲能隱形年三百歳轉少壯其
　隱形或百日或一年與人相對飲食但聞
　其聲不見其形有相識人相去五百里以
　張羅爲業一旦羅得大鳥視之乃仲甫也
　在人間三百年入西嶽仙去
帛和視壁趙瞿降靈
　帛和字仲理師董先生行氣斷穀服水又
　詣西城山師王君君謂曰大道之訣非可
　卒得吾暫徃瀛洲汝於此石室中可熟視
　石壁久久當見文字見則讀之得道矣和
　乃視之一年了無所見二年似有文字三
　年了然見太清中經神丹方三皇文五圖
　和誦之上口王君迴曰子得之矣乃作神
　丹服半劑延年無極以半劑作黃金五千
　斤救惠貧病也趙瞿字子榮得癩病將死
　其家恐相傅染乃以粮食送於深山石室
　中棄之瞿晝夜涕泣百餘日忽見三人入
　石室中瞿號泣求救神人乃以松子松脂
　各五斗賜之告曰服此不但疾愈當得長
　生瞿乃服之疾愈服至二年夜間滿室有
　光如晝夜卧見面上美女二人長三寸至
　三年長大如人常在左右又聞琴瑟之音
　三百年入霍山仙去
甘始門冬黃敬赤星
　甘始者善行氣不食服天門冬在世一百
　八十六年入王屋山仙去黃敬字伯巖學
　道於霍山思赤星在腦中如火以周一身
　二百餘年仙去
陳長祭水宫嵩著經
　陳長者在苧嶼山六百年毎四時設祭亦
　不飲食亦無所修人有病者與祭水飲之
　皆愈也宫嵩者大有文才著道書二百餘
　卷服雲母得地仙道後入苧嶼山中仙去
太賔鼓琴傳生鑚石
　眞誥云周太賔有才藝善鼓琴昔教麋長
　生孫廣田獨弦孑彈而成八音眞竒事也
　得仙今在蓬萊爲左卿昔有傳先生少好
　道入焦山石室中七年遇木極老君與之
　木鑚使穿一盤石厚五尺許云此石穿便
　得道生乃晝夜鑚之積四十七年鑚盡石
　穿得金丹昇天爲南嶽眞人
伯微崑崙廣信小白
　眞誥云莊伯微者少好道常以日入時正
　西北坐閉目存見崑崙山積二十一年服
　食學道存之不已又十年閉目乃見崑崙
　仙人授金液方得道也趙廣信魏時居剡
　小白山毎日徃長安市賣藥救人暮歸小
　白時人云朝離小白暮返長安也登眞隱
　訣云受服氣法守玄中之道七十八年後
　合九華丹一服太一遣雲駕下迎在東華
　宫
餌木玄賔善嘯成伯
　眞誥云張玄賔者師西河蒯公受餌术方
　後遇眞人樊子明授以遯變隱景之道昔
　在天柱山今來華陽洞爲理禁伯主雨水
　也趙成伯者善嘯嘯如百鳥鳴或如風激
　衆林或雲翔其上或冥霧飈合或零雨其
　濛矣今在洞中主五芝金玉草
仕文降棗王喬飛舄
　樓觀傳田法師名仕文年十九入道師韋
　君受三洞經法挹氣吞霞兼餌白术毎遇
　節值庚申帝捧香登山朝謁嘗設醮天降
　棗數枚長二寸甘美異帝年七十五有旙
　花自空來迎去入南宫福堂也漢王喬者
　仙人也混跡爲鄴令夜㑹仙府朝返莅事
　人不知之忽一旦㕔吏見雙鳧飛入㕔吏
　以箒擊之墮地乃喬雙舄也
子陽桃皮高丘金液
　眞誥云蕡子陽者學道在傳落山九十餘
　年但食桃皮飲石中黃水遇司馬季主授
　以仙方得道高丘子學道入陸景山五百
　二十年但讀黃素道經服术合鴻丹以得
　地仙二百年後得金液一服而昇太清爲
　中嶽眞人也
來子紅泉洛下夜芝
　神仙傳云肯來子服紅泉而仙洛下公服
　赤鳥夜光芝而仙
張常門冬飛盂四時
　張常服天門冬仙去飛盂子服四時散俱
　得仙
邢子好犬木羽因兒
　列仙傳云邢子者蜀人也好犬犬走入山
　穴邢隨犬入十餘宿行數百里上出山頂
　有臺殿宫府青松森然仙吏侍衛與邢符
　一函令送與城都令喬君喬發函皆魚子
　也池中養之一年皆成龍邢復隨犬徃來
　百餘年乃上山不還也木羽者母常爲人
　看産有人産子見母而大笑遂夜夜夢大
　冠素幘者守此兒云是司命君也當令汝
　子木羽得仙母果生兒遂名木羽忽一夜
　有車馬來呼木羽遂俱仙去也
馬約神降侯楷奉師
　樓觀傳馬法師名儉字元約師孫君受五
　符眞文三皇大字能命召萬靈制御群邪
　凡所施用立皆有驗忽降天神告曰法師
　宿有功德名在仙録何煩祈禱役使神靈
　法師乃袐諸法術抱一凝玄年九十八忽
　有白雲從西北來直赴寢室弟子徃看已
　見白雲南舉漸逺不知所詣侯法師名楷
　字法先年十四師陳寳熾傳受眞訣謂曰
　爾身佩經法正宜入山勿失時也對曰入
　山雖得妙之本背師乃犯科之深願終侍
　奉年五十二方遂所修感靈泉吐液竒樹
　含煙年八十六仙去
母先禽聚陳熾虎随
　母法師名始先年十一師牛先生受道朝
　野英賢咸慕其德所得信施皆訪貧老宻
　放其家不告姓名又冬月常淨地一畒布
　撒榖米以救禽烏鳥皆群聚於庭陳先生
　字寳熾年二十一能琴善棊初事王法師
　後於華隂師陸景眞先生以授玄祕毎清
　晨朝禮恒有白虎馴其左右隨逐徃來後
　有群虎來擊樹以警惡人有暴虎來亦擊
　樹時人號爲考虎樹也
梁諶入雲孫徹拂衣
　梁諶字考誠年十七師鄭法師受道視地
　而行恐傷舍氣有鳥獸當路常下路避之
　年七十七忽見雲氣彌林乃竦身入雲而
　去孫徹字仲宣年十八師王先生或宿空
　樹或坐幽房編葛爲席時有問者但觀其
　顔色即知吉凶不必更陳言語年七十忽
　告弟子曰吾須暫行乃拂衣而出莫知所
　之同道思之乃取其葛席置靜室中毎聞
　席邊有人語聲友人聞之又分其席也
王義天卹尹通人歸
　王法師字道義凝神白雲之外注心丹柱
　之下重興觀宇再啓玄門精誠所致遂多
　洞感曾降天卹倉庫自滿随取隨盈終無
　耗竭常以施人兼營功德遠近貧病皆沾
　惠潤年六十三忽一旦白鹿入其庭院或
　隱或見由是而蜕尹通字靈鑒年二十六
　師馬先生受道服黃精天門冬餌雄黃丸
　由是賢愚慕其至德車馬駢闐道俗揖其
　清風冠蓋相望荷恩之輩皆厚禮之通悉
　用修諸功德廣濟飢寒一無所積年一百
　一歳仙化常有神燈照室也
蓬萊尼公太白歧暉
　道學傳陳尼公者蓬萊仙人也服磁母石
　銀蜚通千秋耳有弟子十二人皆得其方
　而仙度也樓觀傳歧法師名暉字平定唐
　高祖初取天下法師與道士八十人有濟
　國之功授金紫光禄大夫已下皆授銀青
　後爲國設醮感黃雲覆壇與香煙交合又
　有兩隻白鹿鳴呌而去乃謂弟子曰仙經
　云欲爲仙客入太白遂與弟子登太白山
　頗有雲霞之志焉



仙苑編珠卷中
仙苑編珠卷下惟六
　　　　天台山道士王松年撰
竒哉伯山哀矣甥女
　神仙傳伯山甫者入華山精思服食不老
　比歸鄕里見外甥女年老多病乃與藥女
　服之年七十返少色如桃花漢使見一女
　子笞一老翕翁跪受杖使怪而問之曰此
　是妾子昔舅氏伯山甫與藥不肯服今年
　老行不如妾故笞之問年幾云妾年一百
　四十兒年八十七矣
劉綱火焚樊妻雨止
　劉綱者上虞縣令也與妻樊夫人俱得道
　術二人俱坐牀上網作大焼屋從東邊起
　夫人作雨從西邊上火滅
聖母踰獄孔元近水
　東陵聖母者杜氏妻也學劉綱術坐在立
　亡杜氏不信誣以姦淫告官付獄聖母入
　獄即從牎中飛出入雲中而去孔元者常
　服松脂茯苓松實年更少壯已一百七十
　餘歳人或飲酒請元作酒令元乃以杖柱
　地倒立頭向下持酒倒飮人不能爲之也
　乃於水邊鑿岸作一穴方丈餘止其間斷
　榖或一月兩月而出後入西嶽得道也
涉正眼光王烈石髓
　涉正字玄眞巴東人說秦皇時事如目前
　常閉目行亦不開弟子數十年莫見其開
　目者有一弟子固請開之正乃爲開目有
　聲如霹靂光如電弟干皆匐地李八百呼
　爲四百歳小兒也王烈字長休邯鄲人常
　服黃精并鍊鉛年二百三十八歳有少容
　登山如飛少爲書生嵇叔夜與之游烈嘗
　入太行山聞山裂聲往視之山斷數百丈
　有青泥出如髓取摶之須臾成石如熱臘
　之狀食之味如粳米仙經云神山五百歳
　輙一開其中有髓得服與天地齊畢
焦先施薪孫登穴處
　焦先字孝然河東人常服白石以分人熟
　如煑芋也日日伐薪以施與人冬常單衣
　有火焚其菴坐不動火過菴盡衣不焦大
　雪屋多壞人往看之不見菴乃共抄起菴
　乃卧在雪下氣如甑中或老或少如此二
　百年與人别不知所往孫登者止山間穴
　地而處好彈琴讀易冬夏單衣天大寒但
　以髪自覆髮長丈餘或市中乞錢隨以與
　貧人謂嵇叔夜才優於逸倫識少於保身
　也或彈一弦琴以成音曲亦不知其終也
葛由綏山王眞女几
　列仙傳葛由者羌人也周成王時好刻木
　爲羊賣之一旦騎羊入蜀上綏山王侯貴
　人隨之不復還皆仙去神仙傳上黨王眞
　年七十九學道三十年貌少而色美徐行
　追奔馬魏武與相見似三十許人以蒸丹
　法授郄元節郷里計眞已四百餘歳乃將
　三少妾登女几山去
噀酒欒巴施金隂氏
　神仙傳欒巴蜀人也太守請爲功曹以師
　事之請試術乃平坐入壁中去壁外人呌
　虎虎還乃巴也遷豫章太守有廟神能與
　人言語巴到推社稷問其蹤由乃走往齊
　爲書生太守以女妻之生一男巴往齊勑
　一道符乃化爲貍後徵巴爲尚書正旦會
　群臣飲酒巴乃含酒起望西南噀之奏云
　臣本郷成都市失火故爲雨救之帝馳驛
　往問之云正旦失火食時有雨自東北來
　滅火雨皆作酒氣也隂長生者新野人聞
　馬明生有道乃事之執奴僕之禮十餘年
　乃將入青天山中示以太清丹藥成服半
　劑與天相畢乃以半劑煑黃土成黃金數
　千斤以施天下貧病者在人間一百七十
　年色如少女著丹經九篇乃白日昇天也
子訓青騾琴高赤鯉
　蒯子訓齊人也人莫知其道常以信譲於
　人二百餘年不老郷里有書生到京諸朝
　貴欲一見子訓子訓皆許去京千里同時
　到門計二十三家家家皆到言語如一諸
　朝貴欲駐子訓子訓乗青騾而出郊外奔
　馬追之常相去半里列仙傳琴高者趙人
　也善鼓琴爲宋康王舍人行涓彭之道二
　百餘年後涿郡水中與弟子期乗赤鯉而
　仙去
壷公賣藥長房掾市
　神仙傳壷公者不知其姓名也汝南費長
　房爲市掾時見此公來賣藥藥無二價百
　病皆愈得錢數十萬随以乞貧凍者常懸
　一空壷於座前日人之後乃跳入壷中人
　莫之見唯長房於樓上見之知其非常人
　也乃朝朝掃灑再拜進食公受之而不謝
　如此積久長房不怠忽一日謂長房曰待
　日暮更來長房如其言而往謂長房曰見
　我跳入壷汝便随我入長房得入壺但見
　樓觀五色重門日月明朗侍者甚衆謂長
　房曰我仙人也卿可教故見我長房隨事
　三試不過謂曰干不得仙道也今以子爲
　主者耳乃以一竹杖與之遣歸如飛空到
　家即投於葛陂中自此爲人除邪魅救水
　旱無所不應也
董奉活爕劉根見鬼
　董奉字君異候官縣人時士爕爲交州刺
　史死經三日奉到南中乃以三丸藥内爕
　口中食頃却活半日能坐云死時如夢中
　見數十黑衣人收入大珠門付獄入一戸
　中以土從外封之不見光明也忽聞人語
　云太一使者召士爕乃聞掘土聲引出登
　車而覺奉住一年稱疾示死後往廬山種
　杏數萬株在人間百年乃白日昇天劉根
　字君安京兆人也少學道入嵩山石室中
　冬凍無衣身生緑毛長一二尺後頴川高
　太守到宫人民大疫死者太半遣使乞除
　疫之術根令於太歳洩地上埋朱硃當時
　疫氣消後張使君到以根爲妖遣人召來
　欲大辱之謂根曰君有道令人見鬼乎根
　曰能乃請筆硯并奏版一枚書符扣案前
　鏘然作聲忽聞四五百人傳呼避道擁一
　科車至廳前乃使君父母也父母責使君
　不合犯神仙致吾困辱使君叩頭謝罪忽
　失所在根後居洞庭山毛公壇身生緑毛
　耳
宋倫六甲杜沖九華
　樓觀傳宋倫字德玄年二十二以周厲王
　時學道誦五千文服黃精白术積二十年
　感老君降授靈飛六甲素奏丹符倫行之
　通感如神言無不驗望巖申歩日行三千
　里淩波涉嶮不由津路年九十餘以景王
　時昇仙下司嵩山杜沖字玄𨓜年二十五
　學道祈眞靜神守一二十餘載感展眞人
　降授九華丹方告曰老君與尹眞人於東
　海八渟山召太帝集群眞有地司舉子之
　勤故勑我付爾仙方沖服之身生玉光以
　周穆王時年一百二十歳授書爲太極眞
　人
道憐貝葉姚坦銀花
　道學傳女眞王道憐七歳知道市香油供
　養甘蔬素不衣繒綵受三洞經晝夜習誦
　初入龍山造宫宇號曰玄耀有若神三壇
　東南忽生一樹狀如籠蓋周廕一壇五葉
　相對時人莫識呼爲貝葉又有玉函降於
　壇上有光誦經滿萬有雲輿來迎迅雷烈
　風香氣滿空也樓觀傳姚坦字元泰平陽
　人年十九以平王元年學道誦五千文有
　驚風崩山大張口終無怖懼服鍊松脂有
　神人授玄白回形之道天關三圖飛行之
　經坦行之目有神光開如飛電年二百一
　十歲以簡王時五月風雨晦冥雷電激揚
　天雨銀花繽紛滿地受書爲玄洲眞人
吕尚地髓王柱神砂
　列仙傳吕尚避紂之亂隠於遼東適周釣
　於磻谿帝服澤芝地髓年二百告亡葬而
　無尸唯有玉鈐六篇王柱者與道士共上
　宕山云此有丹砂可得数萬斤長吏知而
　封之砂飛岀如火乃聽取之與邑令章君
　明餌砂三年得神砂飛雪服之五年飛行
　乃倶仙去
負局磨鏡服間檐瓜
　列仙傳負局先生者常負磨鏡局於吳市
　中磨鏡毎一錢與磨之又問主人有疾否
　輙出紫丸藥與之莫不皆愈數年後得藥
　活者計萬不取一錢矣人乃知仙人也後
　上吳山絶崖頭懸藥下與人乃語人曰吾
　還蓬山爲汝下神水一旦崖頭有水自懸
　下人服多愈也服閭者常止莒往來海邊
　遇三仙人博𤓰令擔黃白𤓰數十箇教閉
　目良久乃在蓬萊山南方丈山上後還莒
　常往取方丈山珍寳珠玉下賣不知其往
　也
祝鷄聚禽玄俗下蛇
　祝鷄公者浴人也居尸郷比山下養鷄百
　餘年鷄皆有名字千餘暮棲晝放毎呼即
　至賣鷄并子得錢千萬皆置之而去後昇
　呉山白鶴孔雀數百常止其傍也玄俗者
　自言河間人也常餌石英賣藥都市七丸
　一錢治百病河間王病瘕服之下蛇十餘
　條而愈或云俗無影王乃命於日中果無
　影王以女妻之中夜而去不知所之
陸通𣙁實文賔菊花
　陸通者楚狂接輿也好養性食桃𣙁實遊
　諸名山蜀峨嵋山上世世見之歷數百年
　不知其終文賔者太丘郷人也賣履爲業
　常娶婦十餘年輙棄之後逢故嫗年九十
　餘告賔賔乃教服菊花地膚子桑寄生枳
　子嫗乃服之復少壯也
紫陽登山清靈遇道
　紫陽眞人周君傳云君字季通周勃七世
　孫年十六師蘇君受道遊行天下但是名
　山無不登涉得道受書爲紫陽眞人位列
　上清清靈眞人裴君傳云君字玄仁年十
　二遇道人支子元授以眞訣五首按而行
　之五年得見日月之精五星降房受書爲
　清靈眞人位列上清
道輿得詩楊君獲棗
　眞誥云羊權字道輿降女仙蕚緑華授詩
　數篇兼遺火浣布手巾金玉條脱云此女
　是九嶷山中羅郁也宿世有過謪在人間
　也九百歳矣楊君諱羲爲晉簡文相府舍
　人棄官學道於茅山降紫微夫人九華安
　妃贈詩兼贈棗一枚至太元十二年乗雲
　駕龍白日昇天受書爲侍帝晨東華上佐
　司命君主司呉越神民也
焦曠青禽于章白鳥
　樓觀傳茅山道士焦曠字大度周武欽仰
　拜爲帝師於華隂造宫巖間湧土用足乃
　盡以石甕貯油油盡而自滿毎有外人來
　謁常有青鳥二頭來報山靈守護猛獸衞
　門也于法師名章字長文年七歳時讀道
　德經年十一師侯法師出家受三洞經法
　手寫天文祕符一百三十六首逆知吉凶
　年八十二而蛻臨窆之際有白鳥一隻騰
　空而翥也
靈壽少壯東郭光明
　神仙傳靈壽光者扶風人也年七十得朱
　英丸方合服之轉更少壯如年二十時至
　建安元年已二百二十歳矣東郭延年者
　山陽人也服靈飛散能夜書在暗室中身
　生光明照耀左右又能見數十里内小物
　知其形在郷里四百餘歳不老一旦有數
　十人乗虎豹來迎昇崑崙也
李意萬里王興徤行
　李意期者蜀人也人有逺行欲速到者以
　符與之并書其人兩腋下則千里萬里不
　盡日而還王興者陽城人也並不知書亦
　不知學道漢武帝登嵩高山見一人長二
　丈許耳垂至肩帝問之曰吾九嶷人也聞
　中嶽有菖蒲一寸九節可以長生故採之
　忽失所在帝與群臣皆服之不能勤久唯
　王興聞而服之不怠至魏武帝時猶在常
　如五十許人甚徤行日三百里不知他道
順興眞降法樂雲生
　樓觀傳李先生字順興京兆人年九歳知
　道師陳先生備受道要旣得眞訣遂奉經
　入南山太平谷修行忽有雲車羽蓋翳天
　而下見三大仙授金眞玉光經七變儛天
　經行之年十七道成年三十八昇仙張先
　生字法樂南陽人丱歳師尹法師眞文寳
　訣咸得付受傳受之夕乃感神燈慶雲之
　瑞自此精思凡經三十餘載以其雲生樑
　棟故時人號爲雪居觀焉
佯死董仲還郷倩平
　董仲君者臨淮人也服氣鍊形二百餘歲
　不老曽被誣繫獄乃佯死須臾蟲出獄吏
　乃舁出之忽失所在倩平者沛人也漢髙
　衞卒也得道至光武時不老後託形尸假
　百餘年却還郷里也
仲都耐熱程妻致繒
　王仲都者漢中人也漢元帝常以盛暑時
　暴之繞以十餘爐火而不熱亦無汗凝冬
　之月令仲都單衣無寒色身上氣蒸如炊
　後不知所在程偉妻者能通神變化偉當
　從駕無時衣甚憂妻乃置繒兩匹從空而
　至偉前偉好作黃白經年不成妻乃出囊
　中藥少許投之食頃汞乃成銀
飛散元綱玄素容成
　婁元綱服靈飛散得道容成公行玄素之
　道延壽無極
張桑雄黃巢許桂英
　桑子林張虚並服雄黃巢父許由並服石
　桂英得道
郝容鹿角秀眉茯苓
　神仙傳郝容公服鹿角秀眉公餌茯苓得
　仙
商丘桃膠青烏九精
　商丘公服桃膠青鳥公服九精散成仙
女生鹿白君達牛青
　魯女生長樂人服胡麻餌术八十年日行
　三百里走過麋鹿故人與女生相别五十
　年於華山廟遇見女生乗白鹿從玉女數
　十人也封君達者隴西人也服黃精兼服
　鍊銀百年還郷如年三十許人常騎青牛
　人不知姓氏故號爲青牛道士也在世二
　百年乃入玄丘山得道也
離婁竹汁白兔黄精
　離婁公服竹汁白兔公服黃菁而俱得道
嚴建聽琴國珍振屋
　樓觀傳嚴法師名達字道通扶風人也師
　侯法師年十二日誦萬言年二十備叅經
　法以隋開皇初重修宫宇度道士滿一百
　二十員至大業五年三月七日坐聽彈琴
　乃曰音韻入神乃有神降可更奏一曲曲
　未終奄然而蛻時年九十五也巨法師名
　國珍武功人年三十捨家入道師游法師
　備受道要自爾一味蔬餐幽居帶索飢無
　貪味寒不思衣口常誦經心恒守一年六
　十弟子侍側忽聞車馬之聲不見人物屋
　宇大振奄然而蛻也
張皓雲鶴尹澄猿鹿
　張皓字文明汝南人年二十以漢安永初
　二年入道乃遇封衡眞人三試皆過遂授
　青腰紫書并神丹半兩入赤城山勤修眞
　道道成或變爲白鶴摶空而上或化爲飛
　雲浮遊八外年一百三十八以魏明帝太
　和元年九月仙官下迎受書爲太清高仙
　矣又尹澄字初黙汾隂人年二十八恒市
　香燈列於壇靜一旦香盡靈熏自生油盡
　玄光自照曽入山遇鹿傷足乃爲合藥與
　卦後入山遭滯兩絶食忽有群鹿相依飢
　則吮其乳寒則卧其身累日得返又入山
　遇野火飛飊滿谷欲避無路有群猿連臂
　而下擕至山頂又入山遇石芝有光服方
　寸已乃日行六七百里又入山遇仙人宋
　君授三皇文九丹訣年三百四十歳以漢
　昭帝時仙官下迎受書爲太清仙人
稷丘進諫武帝還宫
　列仙傳稷丘君者泰山道士也漢武帝時
　以道術受賞能令髮白返黑齒落更生還
　郷後遇武帝東廵泰山稷君乃冠章甫擁
　琴出迎武帝諫曰勿上山上必傷足帝不
　聽果傷足指而還
鹿皮閣險鈎翼棺空
　鹿皮公者少爲府小吏木工能舉手成器
　岑山上有神泉不能至遂白府君請木工
　斤斧三十人作轉輸懸閣梯道四聞遂止
　其巓餌芝飲神泉後菑水泛漲人得以免
　钩翼夫人者齊人姓趙右手常拳不展漢
　武收之其手乃展得一玉鈎遂生昭帝後
　武帝害之昭帝更葬棺空唯履在焉
谷春却活山圖絶蹤
　谷春櫟陽人也成帝時爲郞託病而亡其
　尸不寒家人不敢下釘三年却更冠幘坐
　縣門樓上邑人大驚開棺有衣無尸也駐
　門上三日而去山圖者隴西人也因乗馬
　蹋折脚遇道士教服地黃當歸羗活獨活
　苦参散一年而愈乃隨道士採藥云十年
　一歸家復去莫知所之
壷丘變水禦㓂馭風
　列子云壷丘子林者列子之師也鄭有神
　巫知人吉凶存亡壽夭如神列子引見壷
　子壷子示以波水三變不能測而走列子
　者鄭人也名禦冠得風仙之道乗風而行
　旬有五日而一返受號沖虚眞人
馮夷河伯文子漁翁
　馮夷者華隂人也服水玉得水仙之道爲
　河伯也文子者周平王時人老君弟子也
　著書十二篇泛三江五湖號漁父受號通
　玄眞人
莊周鯤化桑楚年豐
　莊周字子休宋人著書三十三篇其首云
　北溟鯤魚不知幾千里化而爲鵬翼若垂
　天之雲擊水三千里一舉九萬里至于南
　溟也受號南華眞人也庚桑子名楚老君
　弟子居羽山三年俗無疪癘而仍穀熟也
　受號洞靈眞人
昌容紫草安期赤舄
　列仙傳昌容者常山道人也往來上下人
　見者二百餘年而顔色如二十許人能致
　紫草賣與染家得錢以遺孤老也安期先
　生者瑯琊人也賣藥于東海邊人皆言千
　歳翁秦始皇東廵見之與語三日三夜賜
　金璧千萬出皆置之而去註書并赤玉舄
　一量爲報曰後年求我于蓬萊山也
馬丹迴風脩羊化石
　馬丹者晉耿人也父侯時爲大夫獻公滅
　耿丹入趙至宣子時乗安車入晉靈公欲
　仕之逼不以禮有迅風發屋丹入迴風中
　去也脩羊公者魏人也止華隂石室中卧
　石塌上石穿䧟而不食時餌黃精以道干
　景帝帝禮之數歳道不可得有詔問何日
　發語未訖牀上化爲白石羊題其脅曰脩
　羊公乃置于通陵臺復失所在
　赤須知災崔文除疫
赤須子者豐人也人世世見之數言豐界
　内災害水旱十不失一好食松實天門冬
　石脂齒落更生髮落更岀後往吳山下不
　知所之崔子文者太山人也好道賣藥都
　市自三百年後有疫氣民死者萬計長吏
　有所請文乃擁朱旛繫黃散藥以救民飲
　者即愈所愈萬計後去蜀賣黃藥如初
神魚子英巨繭園客
　子英者舒郷人善入水捕魚得一赤鯉愛
　其異乃將歸池中以食餧之年長丈餘
　生角有翅翼子英遂拜之魚言我來迎汝
　遂大雨子英上魚背昇騰而去園客者濟
　隂人也常種五色香草積十數年食其實
　一旦有五色蛾止其草上客以布薦之生
　桑蠶焉至蠶時有女夜至自稱客妻與客
　養蠶得一百二十箇繭如瓮大毎繅一繭
　六十日始盡訖則俱去莫知所之故濟隂
　人蠶時世世祠之
赤將花紅卯䟽乳白
　赤將子輿者黃帝時人不食五穀而噉百
　草花至尭時爲木工能随風雨上下卯䟽
　者周封史也能行氣練形煑石髓而服之
　謂之石鍾乳數百年入少室山中矣
親葛鮑靚祐蘇幼伯
　道學傳鮑靚乃葛洪妻父於羅浮山俱得
　道列仙傳幼伯子者蘇氏客也冬常單衣
　夏常綿袴年多益壯時人莫知世世來祐
　蘇氏子孫得其福力也
展公白李姜茂五辛
　眞誥曰高辛時有仙人展上公者於伏龍
　地植李彌滿林谷今爲九宫右保司常言
　云昔在華陽食白李果美憶之未久忽已
　三千年已巴陵侯姜叔茂者又於山下種
　五果并五辛菜叔茂以秦孝王時封侯今
　名此地爲姜巴者因此也此人今在蓬萊
　爲左卿
許遜拔宅時荷登晨
　十二眞君傳許君名遜字敬之爲蜀旌陽
　縣令師諶母受孝道明王法與呉君於鍾
　陵洞斬蛟蜃以晉永康二年八月十五日
　四十二人拔宅昇天時君名荷字道揚四
　明山道士也許君昇天時持龍節前驅于
　雲路
吳猛白鹿甘戰彩麟
　吳君名猛字世雲晉永嘉三年九月十五
　日乗白鹿與弟子四人一時昇天甘君名
　戰字伯武許君弟子長持齋戒尤尚符術
　偏得許君之道以陳天建元年正月七日
　乗綵麟之車白日昇天
　持幢周廣執羽陳勲
　周君名廣字惠常事許君執僮僕之禮元
　康中執麾幢前引許君歸舊宅即遊帷觀
　也陳君名勲字孝舉慕許君之道託爲旌
　陽縣吏因得師于許君爲入室弟子許君
　拔宅日執羽旌導于前
曾亨骨秀盱烈藥神
　曾君名亨字國興孫登常指云此人骨秀
　可學昇天遂事許君至許君昇天日從車
　駕與昇舊宅爲眞陽觀也盱君名烈字道
　微早孤從母依於許君許君上昇時盱君
　母子悲泣乞得隨駕許君乃與神藥因得
　隨駕部署合宅四十二人焉
施峯委付彭抗親姻
　施君名峯字大玉小字道乙常從許君除
　滅妖魅許君凡有經典悉皆委付許君昇
　天後忽一日見東方日中童子執素書飛
　下云眞人召汝乃随童子聳身入空彭君
　名抗永康中棄官事許君君以長女妻之
　永和二年八月十五日全家二十六人白
　　日上昇舊宅爲宗華觀
黄輔龍騎鍾嘉碧輪
　黃君名輔字邕晉陵人許君知輔之異遂
　以次女妻之傳付妙道後爲青州從事毎
　夜常乗龍歸眷屬伺之乃一竹杖耳後乃
　沖天宅爲祈仙觀鍾君名嘉字超本許君
　仲妹之子少孤得仙舅之要許君上昇後
　以十月十五日日中乗碧霞之輦而昇宅
　爲丹陵觀十二眞君事盡于此
婁慶雲舉韋儁龍躍
　靈驗傳云婁善慶帝賣赤白二藥不言其
　價有疾皆愈得金帛以施孤貧武德中於
　西蜀市中足下雲生白日輕舉韋善儁亦
　賣藥愈疾於人間常將以黑犬相隨以則
　天如意年中過嵩嶽少林寺請齋飯餧犬
　僧怒善儁乃含水一噀犬化爲黑龍乗以
　沖天
洞玄騰身道合蛻殼
　女眞邊洞玄年八十忽一旦髪白返黑齒
　落更生以開元二十七年於冀州紫雲宫
　乗彩雲白日沖天婁道合尸解于并州太
　一宫腦後有坼身如蟬蛻也
法善月宫果老北嶽
　葉天師名法善字太素引唐玄宗遊月宫
　賈嵩有賦張果老開元二十二年春自恒
　州徵到賜號通玄先生授銀青光禄大夫
　秋請入恒州錫賜衣服雜彩放還北嶽其
　神通變化不可備陳云九度見黃河清飲
　酒數斛而不知醉也
沖寂焚香道華偷藥
　謝沖寂者華嶽道士也志好焚香増至三
　百鑪旦夕不闕無香多以松栢子代之以
　梁開平三年二月清晨有二青童乗紫雲
　下迎云上帝召謝沖寂乃乗雲而去侯道
　華者中條山道靜院道士也師事鄧天師
　天師藥成而疑不敢服道華竊而服之以
　大中五年五月上昇具在唐記
可交登舟歸眞畫鵲
　王可交者華亭縣人也眼有神光夜行如
　晝乃灸眉後小空中而光斷以咸通十年
　十一月一日與隣人同出顧會草市河次
　見一艘舫子有童子喚云王五叔要見乃
　下船中見二三道士對棊云可惜一具仙
　骨灸破却也乃與栗子一箇喫一半味如
　棗云且上岸去更十年後與子相見足纔
　踏岸乃在天台山下瀑布寺前問時日已
　是十一月二十七日厲歸眞者天台縣人
　也性嗜酒冬夏常衣單衣妙于水墨見屋
　壁即畫鵲時人不知其得道也以天祐三
　年十一月于河中府中條山白日沖天告
　時人曰吾本台州唐興縣人也有弟在彼
　乃脱下破布衫服星簮羽袂而輕舉雲中
　寥寥有簫管之聲也
馬眞昇天馮妻降鶴
　馬眞人名自然鹽官人也有篇什在世唯
　縱酒于鄽市間或眠積雪或卧深水無所
　不爲咸通末于蜀梓州酒樓上白日沖天
　河中少尹馮徽妻薛氏於道門修行二十
　餘年以中和三年三月尸解有鶴三十六
　隻降所居宅院内紫氣滿空玄髪重生也



仙苑編珠卷下










