#+TITLE: 洞淵集--長筌子
#+DATE: 2018-05-12 10:22:04
#+SOURCE: github.com/kanripo/KR5d0087 master 480d2e9d                
洞淵集卷之一和五
　　　　龜山長筌子著
　至一書上
　　　重玄篇第一
重玄照曠謂之混冥至妙乘光是以無上流
衍於太極之前固存於終滅之後包裹天地
彌塞四夷循未始職未形冥有樞兆有彼雜
然芒乎芴乎肅肅赫赫化生物品應感羣情
巍巍乎不可名象故得之者未敢以辯飾知
之者輒敢爲輕微廉愼而保恬愉而處當時
而大行周盡一體靈變無窮神之莫測而能
精之至矣
　　　純素篇第二
純素寂然貴精全神養氣於澹漠蔵志於虛
曠悠悠乎天地之間物不能雜𠋣伏俛仰不
失其實處尊顯而不悅貧賤而不惡水火四
時難盜其眞是謂有德而知天之所謂也然
後知大玄知大倫知大清知大德知大持知
大行知大朴知大智知大寧知大達至矣大
玄蹈之大倫稽之大清居之大德牧之大持
廣之大行逝之大朴成之大智深之大寧守
之大達貴之十事精通粹之極也故曰無不
可也無不妙也泯然無思澹然無爲是其畛
畔
　　　致道篇第三
致道天成而無極无際汪洋汗漫充滿六虛
遨遊乎四海之外或觀或𠋣兮無影豫章之
樹以盤以遊兮三秀長生之苑箕踞於希及
至一之門篤實偃然冥伯洞庭之巨室浮定
出入逍遥乎大方壙埌之野其處無端斯人
也斯倫也物莫之傷何徃而不至又不知其
所終故曰雖螻蟻稊稗瓦礫屎溺禽獸草木
無不在也物物者無物然而天下黎庶日用
猖狂而莫知
　　　太冲篇第四
太冲至妙淼兮汛兮其道深深若水之變也
動其无狀之狀著龜筮卜莫眹其祥浩然泊
心玄洞萬方蕩然有形運轉無常流行於善
時滉漾自得無爲也无迹也合乎天倫詐巧
僞情狂狂伋伋莫可測量其用也
　　　宏達篇第五
宏達大順無忤萬物之性其靜若空谷其動
若春風化被群有故志匪勇縻言無涯異不
工乎天不拙乎人始得其環中以應無窮其
可左右而已矣
　　　水鏡篇第六
水鏡明清其道皎然若天之垂象焉其應若
谷也其鑑若神也無私無遺含融於萬有𨵙
然無存故湛澄瑩飾矣分别美惡修短動靜
有黨乎耳且夫手之於摶也殆足之於驟也
殆目之於明也殆耳之於聰也殆身之於美
也殆凡能其於府也殆衆殆之成也不給改
也禍之突也日溢矣而人以爲己寳不亦危
乎故曰其返也縁功其果也待久是以聖人
御物治世其道有若於斯汎然無係豈有執
守之所形物自著濟上潤下照用不疲而物
自違也道未嘗有封
　　　適常篇第七
適常無妄出處有宜而盡道執左契而從事
清而容物世累不干乎心縁慮而葆眞雖混
囂塵疑獨不化入乎寥天
　　　虛者篇第八
虛者道之淵靜者神之舍無始首創於鴻濛
鴻濛肇判於天地天地布列于四時四時玄
斡於五行五行滋長於萬化萬化復歸於太
初太初妙會於无有无有者謂之天門天門
者无乎出无乎入无乎生无乎死衆不見其
形物物復情同乎混冥聖人蔵於是古之人
其知有所至矣
　　　冥眞篇第九
冥眞神遊渺邈大明之墟以道觀之則無遠
近洪纖清濁貴賤之差也恒於是則无出而
陽无入而蔵果而勿敢而无自伐以實致虛
立乎不測純粹洞徹物无所閡入乎无間然
矣而无求其故
　　　道者篇第十
道者天地之父母萬物之靈樞陰陽之綱紀
五行八卦之璇璣賢聖之彌綸神明之正宅
山海之淵源社稷之大柄動植性命之根蒂
至尊至貴今古無窮而常自然巍巍乎大矣
哉以此莅天下其鬼不神聖人亦不傷民是
故物得者生人得者久居有所成事有所承
行有所之樂有所適敬順而不喜侮狎而不
怒其音不惉懘同乎天和爲然照不照之照
辯无辯之辯若海之東流明受不辭大之至
也故靜嘿而體之湛兮而司存
　　　天樂篇第十一
天樂妙音出乎無始發乎太虛非金石絲竹
匏土塤箎非大武鄭武折楊皇荂桑林經首
難以操宫商律吕不可知由是鼓之以泰和
調之以太清振之以洞玄動之以无爲擊之
以无絃聲徽自然无首无尾无常无形鳴鳴
兮八極之表琅琅兮象帝之先故道可載而
與之俱也清響寥空聖功生矣日月星辰散
行其紀萬物循生五德應備蕩蕩然乃不自
得及蕤賔之月河漢沍凝降爲白雪當其黄
鍾之夜草木怒榮始造陽春是以聖人奏之
則慶雲覆醴泉湧停之則景風調玉燭明視
之則不足見也扣之則不足聞也慮之則不
能知也逐之則不能及也布揮誕敷而不曳
行流散徙動於无方無怠之聲弘蔽四虛充
滿天地鬼神潛幽廣大光明无方之傳叢生
胥産逶迤而無窮者也
　　　機械篇第十二
機械妙用動應若神器俯仰淺深度其可否
也進退輕重不失其宜舉激有滋利於物澤
配時雨啓發理合於神明民詎知之也夫何
故善通乎道者若此
　　　解袠篇第十三
解袠釋贅廓然而自虚泯是非蠲利害却其
智巧怯其果敢焉是故夜眠无愕懾晝覺無
怨憝亡失憂苦不盪乎中痛疾哀樂不謬乎
心美厚爵賞而不喜刑威禁耻而不畏捐其
末究其本若夫古之眞人達其綢也墮肢體
黜聰明病其不病知其不知暢然混一體乎
天鈞遊於形骸寵辱之外萬物之始奚爲樂
哉奚爲不樂哉
　　　韞珠篇第十四
韞珠於善淵齋心服形也養神於玄默發乎
眞智有大美而无爲不言若日月之自明洞
曠而不遺至道不修德配天地自高自厚而
萬物不能離焉各成其理也敦龐含弘冲虛
條達六極鎣徹无幽不燭始乎炳靈適得而
幾存
　　　妙契篇第十五
妙契寥廓冥冥兮虛凝神會積之不足無蔵
有餘非耳目之所得心智之可求賾之愈遠
探之彌深親之非近也觸之無慄也瞻之不
在其前忽然不處其後和而不唱應物無形
萬物不能礙好惡安危無所缺不將不迎匪
言匪默愚惑者一絲有隔聖慧者萬善同源
用之則塞乎天地不見其端倪廢之則不知
其所入莫窺其眹兆寂兮寥兮百姓日用而
未嘗知也悲夫積塊聚塵也遑遑盡世疇覺
之哉運轉亡已否泰宻移徃來相接間事之
破䃣有醉於蠻觸之家者烏能徃復
　　　墮弢篇第十六
墮弢無好已而不知其然觸物无硋是謂大
成若夫視不以朱紫紺繡而眩目聽不以鏗
鏘笙篁而閼耳臭不以椒蘭橘柚而窒鼻味
不以芻豢醴醪而中顙身不以柔毛綈幕而
厚適思不以分别情慮而悖志外不以功名
富貴而役形内不以術學智巧而亂眞祛掃
衆穢入乎無倫如是則然後遂得含乎明哲
納乎聦睿味其无味之味言發乎忠梗金石
佩乎麑素絺綌揮斥八紘六氣之外奮冀扶
摇盤礴洞靈妙貫虛無其知有所至矣深矣
高矣不可以加矣
　　　天隱篇第十七
天隱深蔵高虛幽邃故世莫辨焉其道密庸
德被含生不著其迹韜乎其事起伏無妄也
昏昏昧昧若弊若缺如谷空曠與物反矣无
毁也无譽也人莫知之是謂大全
　　　哀樂篇第十八
哀樂不入德之至也無取無與性之定也屏
其思慮忘其形智養其素致其虛其德不孤
審乎眞假而不與物遷守其宗也而幾存
　　　寄託篇第十九
寄託眞宅深息於壙埌之鄉超卓無隅其高
也無覆蓋其大也無方位形無形之户牖用
無用之材梁欲不欲之純粹執不執之宏綱
玩不死之書謳無生之曲或從容輝光之野
倜儻擁腫之居酌靈壺之㫖酒奏太古之徽
音縱横肆任與道周宻不爲至矣哉且民之
情鹵莽滅裂相糅相摩相治相繼覆墜而不
返火馳而不顧六鑿相攘心无天遊悲乎是
故室無空虛則婦姑勃蹊義有所極
　　　頓泯篇第二十
頓泯世態開天去人虛室生白吉祥止止也
明道之大賢墨史辯聰知巧技藝烏可得窺
此機乎若滅若没默而素逝不應乎揆務立
乎本源而通乎自然存亡好惡寵辱是非謷
乎悅乎其未可制也九竅百骸物物混融而
不知我有忘時忘所忘古忘今杳然空然故
深入太玄
　　　天下篇第二十一
天下無敵暢道而知本通天地之統盡萬物
之性發乎天光高蹈乎大方神器獨化於玄
冥之境蕩德海之長波清徹九淵扇象外之
眞風摶翥八表語識遼夐指顧幽微智德明
敏照機若鏡是以眞聖知人知天與造化同
功或動或止妙用無窮然後達死生之變放
適太虛與物有冝利澤施乎萬世而不衰
　　　神遇篇第二十二
神遇而遊无處不通也不疾而速不行而至
不爲而成妙萬物之上自然而已以近及遠
因己知人无形无迹數之所不能分精粗所
不能𧭉不可以言論不可以意察乘虛而不
墜觸實而不咳吸風飲露迂闊无方无忌畏
無愛矜越山谷而不悸貫金石而若无視无
所障雲霞不閡其明聽之不亂雷霆莫駭其
聦叡无阿黨无犯忤紛紛塵壤不能撓滑有
无生化深之又深逆之而不怒順之而不忻
雖有勇刺而不見創傷雖有力擊而莫聞摘
痛歷於形數之外故能勝物而不累出入徃
來千變萬化无窮極矣與天人合德无哀思
之音陰陽順度殄繆盭之災日月合明无昏
蝕之變控御六氣以利群生字育常時事絶
魑魅魍魎巫覡不敢靈響地無氛沴居无毒
螫是以聖人雖處廟堂之上以百姓心爲心
爲天下渾其心順其性而同其化翕然應彼
物感孰弊獘焉嗟其執滯之如此也乃歎夫
知其道者不易逢矣今也若目擊而存一言
交臂怡然自得不爲玄遠夙契眞風大夢覺
矣豈不然耶
　　　獨卓篇第二十三
獨卓儼然其道隻立潜行乎萬物之上其志
不慄不以博溺心不以文滅質莫之爲而常
自然彷徨乎塵垢之外而无所係不知其所
終不知其所始不雕不琢復歸於朴无卷无
舒冥冥四隅侗乎其无識曠然爲至矣
　　　去忤篇第二十四
去其忤靈臺無所持德應萬變而无所觸違
是謂和同不以人助天若然者莫知其極故
得混茫於太常
　　　平易篇第二十五
平易恬泰邪氣不能襲志謐神凝全其生保
其質其䰟不疲不悲悔不惴慄浩然固守翛
然自怡委蛇應物无時不適何徃而不通至
德内充其朴自成可以爲天下寳故益之不
加多損之不加少淵淵乎若海運量乎無之
紀也
　　　貞慤篇第二十六
貞慤有感德至於神眀古之善爲士者聞斯
行諸孜孜可矣俗安所習嘗試論之縣嵒之
溜以穿堅石單締之綆能斷楨幹水非石之
鑚繩非木之鋸夫何故其績綿綿可使然也
入海求珠不畏於波瀾投山射弋不懼於猛
獸蓋忘心至此也嗚呼振振君子終身不免
死於⬤經獵史淺薄頑嚚綢繆嗜慾相儻輕
肥妄生堙滅也至於神人以天地爲一域將
億代爲曠息无知先後不覺古今大小混然
殊别同際况至學契眞求道之者持不怠之
誠篤强行之志然後形礙之可忘至平之道
暢矣
　　　淵默篇第二十七
淵默深靜入乎无隙中而无所伏出而无所
陽以虛爲閾以无爲家无宗无祖无子无孫
寂然獨立一无所係不知其誰何由是精至
於无倫大至於不可圍
　　　兼忘篇第二十八
兼忘物我至和不遷去其與故靜一而不變
言意不立吹嘘自然感而通也而无所係息
之深也而无所忘觀化死生爲一莫之能滑
而況堅白同異之介乎由是亦无所遣亦无
所存豁然洞虛故謂之道樞
　　　去窒篇第二十九
去窒忘偶純純如也閑閑如也七孔流通方
寸虛也若木殻橛株沉埃聚沫雖威賞无禁
勸親踈无間然天下毁譽謷然不顧儻然不
受如入至幽之谷遊於萬物之不遯而皆存
焉
　　　無得篇第三十
无得可得是謂玄式眞樂純熙寥寥致虛内
不覺有太初外不知有形影無軱無窾不素
不緇非有非无遇陽眀不動當幽陰不凝含
容萬變一物不爲聽之無聲響坏混希夷用
之不可既无始无卒自本自根深不可識亘
古以固存
　　　鑑道篇第三十一
鑑道精微超然無際彫琢群品而不見其匠
巧垂見參羅而罔測其樞機燾載二儀也故
非清非濁更𨔄四時而不華不實巢穴禽獸
此未嘗飛走流注河漢其難探淵源先出渾
淪也寥寥无首跨古騰今也不見端倪大則
包羅元亨利貞无涘无隅小則鍼芒秋毫纖
塵不立千聖難窺萬法莫載離聲離色勿問
勿傳故曰寂寞恬惔廣大深微虛妙靈通无
爲无礙
　　　混同篇第三十二
混同不殆冥契於參寥也觀萬物而罔有貴
賤小大焉視泰山秋毫殊无高下達有无一
門知臭腐化神竒故曰通天下一氣耳若然
者以富貴爲土梗以蓬户勝連襹以藜藿勝
三牲衣裘褐也有黼黻狐貉之樂由是忘我
忘彼孰是孰非知生化與夢覺等清巨細无
限一域自然而幾存焉庶民之有瘳矣盡之
也彼直以循斯須也
　　　盈虧篇第三十三
盈虧代謝陰陽相推因形移易其中有達於
上玄者萬无一全察乎耳目之間智態貌色
謬矣夫見於此者不見於彼知其有者不識
其无且一形者大塊載也衆穢聚也五行相
假偶爾和合四時相生相殺迭來迭去嬰孩
少壯耋耄老弱豈有暫停而無變易耶噫芸
芸黔首忽起忽滅代興代廢執此操持晝夜
訢訢認爲其實屈伸俯仰吐納吹嘘以此爲
妙道見彈而求鴞炙何不大惑之甚俄爾皮
膚弊惡毛髮凋敗不成於一事寧不悲乎是
以至人外通萬善内刳一心觀百體四肢將
爲塵垢超乎群趣之表放任於天倪而无容
私物我全之矣
　　　蒙昧篇第三十四
蒙昧縁慮蟊賊内訌精神之失也且世之人
其年雖壯其行甚孤輕用其事蹙頞於時有
弊不濟憂患相接喪而不知也此胥靡之所
古之善爲士者不然忘懷順物任眞而不囿
澡雪其垢塗隙如愚完其德就其閑是謂知
明理罄矣
　　　死生篇第三十五
死生至理民之大事莫過於斯惟貪生喪德
倒置薄俗之流嬉遊四方情欲關扃窮年惵
惵忘乎本矣夫體道之人則不然通乎物之
所造達陰陽之變化了心智之玄同塞乎七
竅衆態一齊考命雖終有不亡之理忘彼忘
此无悅无惡以天地爲一谷以太虛爲友鄰
豈有形骸之累乎
　　　任運篇第三十六
任運達數知足而不辱全生保形之道也以
形爲體以德爲基不趍向於俗不親放於利
不預謀於事不蘄惠於人知時不知止也道
不可壅也遥而不悶掇而不覬覦知古猶今
也生者勞也隨變應化始末非吾明乎坦塗
則亢節操而無怍物不能屈至貧不戚樂天
知命而無傖囊之忽遽内樹伸舒尸居室窬
終身不殆可以長久



洞淵集卷之一
洞淵集卷之二和六
　　　　龜山長筌子著
　至一書下
　　　至德篇第三十七
至德蕩蕩渺邈无窮極薰然仁慈配乎天地
運載發生推移四時綏柔遐邇澤及荇葦不
積不累動之以天行所以統御群有出入无
旁妙若神明是以聖人調之而應偶然而勃
出以百姓心爲心不得已而用之漸之渥之
廣之覆之顒顒卬卬沛然其爲萬物莫不逝
矣不謀而事遂不化而政成清淨无爲故垂
衣而天下治幾向方矣
　　　應構篇第三十八
應構不諱而與物爲春親愛而不恃有功是
接而生時乎心者也其出无端平易而簡朴
蕩蕩兮若江海濟乎百川儼然猶泰山滋産
於萬物垂鑑若陽德無其昵故曰率仁義爲
拱壁以禮樂爲衿帶駕智信爲結駟居恬惔
爲眞宅立乎宇宙之中制控黎元其惟聖人
乎
　　　遠物篇第三十九
遠物无累害尚志貴眞故君子養其廉也安
其分也不濫屈於小人甘於知足樂天道而
无憂是謂全其節正飽於德也不令邪侈盪
蔽於中和若有能知其此者謂之天府完合
盛美而不知其所由來
　　　恡鄙篇第四十
恡鄙叨濫欲得而不足是胥易技係勞形怵
心者也禍患自作而怨尤於人肆情而身獘
營之繞之失之敗之徇物天化憮然其中鬼
覡來其舍
　　　俱係篇第四十一
俱係慮易大惑之本歟喜怒相攻朝夕營營
萬情瘞埋於靈府增益徼倖湮沉嗜慾區區
世路未嘗返顧庸詎知物無不隳也事无必
固也蠛蠓朝菌須臾變滅稽日月尚有虧蝕
何況於人乎是以眞人挾蔵宇宙无爲而入
素心合氣氣合神神合虛虛合無綽約於壺
嶺之山逍遥於自然之境其壺奥也難窮難
終惛然若亡而存由然不形而神亭毒群氓
畜乎萬物忘功潜被此謂之眞力至道之根
本苟以觀於天矣
　　　夢覺篇第四十二
夢覺等情形遇而神交也孰知感變之由嗚
呼撓撓群趣而居藴利之樊馳騖荒淫不知
休息方且旦以萬慮易其志夕以想念迷其
性與物相刃相靡經營四方終不思其歸乃
天地之蠢蠢蠢也哉曾豈知造乎道者緘縢
機括也窖也宻也寧極也深根也以古今爲
一制觀死生如一條肯溺寤寐事故術數惑
喪於眞源故翶翔於蓬艾之間者而彼且奚
適也
　　　關鍵篇第四十三
關鍵扃鐍宄詐智力爲務矯抑心君盜賊遏
蔽於天和上下相紿失乎正道其民瘁瘁亂
更易常不得其所養草木鳥獸亂鳴枯槁於
山澤鬼神大侵其祭祀夫何故蓋不用善道
而取名法權勢顯嚴智勇是以聖人法不必
之必故无尤事天以實不以其華見出而知
入觀徃而知來聞響以知聲顧影而知形故
曰枉直儀則隨應不忒道當時則兼濟興行
於天下與萬物同昌大窮則默默寧極守眞
素以返朴鄙
　　　眞僞篇第四十四
眞僞間出不同處事乎位分嘗聞爲天使難
以僞爲人使易以僞失其正一便僻邪侈攻
塞於靈府而物亂眞君矜巧徇情以喪道古
語有之曰大丈夫出言譡律爲政而有恒居
實若虛藴知若愚得之若無有遷善如不及
以外戕内從事敗身見利忘道是謂三不祥
持此不祥故无其咎理未聞也
　　　勢命篇第四十五
勢命權謀苟暫榮美安可固陵舄蛁蟧離披
於此豈知造化迭處迭去耳夸誕威愶黨比
於時俗且天之道不言而善應垂報如影響
孰知其故誰能悚畏其未央是以至人知夭
折壽考命也貧窮逸樂時也儻來不可恃既
徃不可追否泰得失難易成敗吾何庸心其
間哉受命於地者惟松柏冬夏青青
　　　時偶篇第四十六
時偶名實懷道者愼之不爲主或茂或衰隨
動隨止尊顯逸豫卑辱憂苦會之爲一狀遇
禍福吉凶不駭不喜也傾墜顛仆奚慮奚悲
是以聖人觀變化之无窮知盈虛之有數當
死不懼至高不危超然自得而元一所迕故
四達皇皇明白六合與時偕化遭而不達過
而不悔以和爲量似之而无累莫不大焉
　　　清淨篇第四十七
清淨无爲而天下自正故得海内一心上下
風化叶氣陶薰樵採頌聲洋洋而滿路遠方
入貢百姓襁褓挈榼負荷而來之故暖姝豕
蝨者學一雌雉鷦鵂之言斗筲之量商距之
才處利不知而私自悅也自以爲足矣而未
知未始有獨化於象帝之先混沌之鄉也哉
　　　存亡篇第四十八
存亡不悸善獲養生之度惡乎知之守篤信
明代謝量虛實識進退其來也不却其去也
不禦故善人者棄世全神物境不累乎天其
行無豈謂涉於艱危
　　　浮沉篇第四十九
浮沉大倫惟精惟微不可不察也觀乎天地
之綱紀明乎萬化之終始况生民之情去就
取舍不秉其彝所以知榮而不知辱徇物而
不徇乎道所矜乎外而拙塞乎内夫何故其
不鞭乎後是以眞人爵禄不申肆卑辱不僻
陋美色不能濫也頡滑不能罔也不易乎性
不夭乎命其志一而不憊淡然无爲則災害
何及
　　　醉飫篇第五十
醉飫恪愼悔吝□尤患在乎衽席之間不可
不知矣夫恣其淫蕩動之爲死地愚哉滋甚
嗚呼今也舉世熈熈皆然萬无一免熒然而
也何足以知之唯至人不滯於此保天和於
寡欲清虛善牧乎内德而一成純
　　　饕餮篇第五十一
饕餮可欲狂蕩貪濫天民之殘寇也揣度奇
物以悅私情内有遑遽之心外有怵惕之恐
駈馳羈縻不守命分終身疲役利貨相推幽
則畏鬼責眀則畏人非須臾曾不寧救未止
休息以至於刑憲不終其天年中道而夭則
遁天倍情之俗愚忘乎所受將鑿垣墉種殖
蓬蒿也不亦力殫戔戔也哉且民之飢以其
上食稅之多是以聖人博施不積恩推四海
治天下而不恃乎蓄夫惟天道利而不害地
道生而不辭而不爲主帝王之道廣濟而不
歛愛養運載无欲无爲故得萬物成熟而自
足
　　　驚畏篇第五十二
驚畏防患是謂保身全眞盡年之道也遠乎
利害之端立乎善貸之圃其出不衒其居不
捐語事有則无罔无誻夫如是則寵賜不驕
匱乏不淫不淫不驕厥德懋昭若夫庸詎知
之鷾鴯目之所不宜處不給於視雖落其實
棄之而走其畏人也能避禍患也遠其害也
且豐狐文豹不棲於山林嵓穴驟於原隰川
澤而有網罟之殃不亦甚乎故曰大丈夫知
其明守其晦隱乎無名鶉居而𪅏食高乎志
節抗於浮雲故天子不得臣諸侯不得友遊
乎萬物之祖寢卧道德之鄉何累之有耶
　　　是非篇第五十三
是非之理蓋以深爲基以審爲智以約爲紀
衆寡相傾未可全定略垂其要此體道之博
大也天下俗士濟濟忘形保神者幾希民之
迷其日久矣何謂焉天地水火陰陽寒暑无
不錯綜疇能正之奈何紛紛擾擾惑亂於惡
欲尊卑巧拙生死香臭悲歡相滑也不知爲
知也以妄爲實也有無聲色沉滯循環物我
分别以成辯爭至於罔象獲玄珠未爲極也
雖得此亦失此又况迷之郵者羈縻利害貴
賤親踈萬慮攻激比比皆然鮮有瘳者以此
觀之孰能迷耶孰能不迷耶
　　　逕庭篇第五十四
逕庭狹居蔽于偏見管隙之明勇辯智嚴非
天下之至道也蒿目窺天井蛙蹈海亡羊憂
惱竄句游心光耀五色難覩其大象閼塞五
音奚解於無絃甘舐梁肉橙橘爲美者不知
无味之味方且螢燭輝空穴鼷遇晝鬱栖烏
足焉知冥靈大椿之物以天爲父以地爲母
止我以德綽然其卓乎得之固矣昧者不知
也駑駘燕雀寧識鷫鷞鵷雛緑耳驊騮白𣚘
之志也舉則千里翔則九霄跬跨愚夫莫能
同進一曲之士安可知天乎背乎遠趨乎近
酷醉名聲夭折性命駢枝於利禄之藩馳騁
湛樂荒淫之野失乎道德无自而可悲夫哉
　　　桎梏篇第五十五
桎梏聲色縲紲青紫是謂倒置之士俗播塵
眯目蟲書篆刻狢以踰汶不爲難乎日中穴
阫清旦竊金不爲戮乎進躁貪殘之輩囹圄
萬機蹈舞於人爵譏誚於玄網未嘗自理若
螗蜋拒轍麽蟲負山揜耳面隍不亦悲乎於
是暴慢鄙倍以柴其内貂裘縉紳皮弁組綬
以約其外自以爲得荼苦勞生不計乎後而
虎兕在於柙終身不救异哉狼藉孰能省者
耶
　　　虛妄篇第五十六
虛妄亂誣物入胷次是謂賊慁於眞君夢鹿
爲己殽辯參差彼是相攻執馘萬有且夫親
愛縈紆和鳴比翼壘酥爲實扶踈離合連綴
於塗樊於是哀樂相干紜紜勃起色風揚蕩
也欲海横波情雪飄颻也迷雲蔽日馳騁田
獵悠悠不已世俗之民憒憒也彼又烏能知
之故有道者不處
　　　感化篇第五十七
感化相竢譎恠萬端其不尋乎本者致惑所
由矣若乃觀天地陶鑄之大冶四時星紀之
宻移孰覺也孰曉也衆惡相駭形物憚殘涉
於事迹晝夜遑遑沉阿於蔓衍之中或悲喜
而死或毆擊而亡甘酒嗜音欲心慮縈使於
凶短夭折非禍禁罰及犯上誤謬而作亂者
水火凍餒自刑於溝壑不得其天年刑以致
於滅身奚不殆哉而已矣夫道無終始形有
生死且生而是也寧不死而是死而非也亦
生於非若造乎是者臭腐化神竒逐乎非者
神竒化臭腐清婦化爲堅石怨重化爲楸栢
其間情變不可具載也嘗聞神有濟物之心
形有尊崇之報神有害物之心報有陋賤之
形影響相隨應無差濫故曰清白者遷榮貪
殘者降黜唯天道無親常與善人昧者偊偊
覺者于于鯨鯢相忘於江湖豺虎據勢於山
林蓋荐委影附之使然故致乎道者等千聖
同源失乎性者與萬塵一域不亦疑乎
　　　名善篇第五十八
名善凶器非所以盡行也智詐頡滑翦翦交
雜何以知其然耶且人之從道倉猝幾成而
敗之名蕩乎德善出乎妖此二者聖人之所
不能勝也何況於凡乎於是受染於執閡沉
湎於常情自枉者視正不盡自暱者視公不
明由此觀之迷亂大惑不自得也故曰大丈
夫居其實不居其華肯以其賔將害其主乎
必也无就无與无處无服其心𢡿𢡿其氣愉
愉柔弱清儉被道含德則與天地同
　　　好惡篇第五十九
好惡滑心内有所蔵也與己同者雖便佞㺒
犽而悅也與己異者雖忠恕賢良而惡之馳
其形性潜之於萬物皆囿乎外終身不返使
靈識飛揚喪乎天德也大人之操則殊於此
焉无掄擇无嫌疑物來則應盡其所誠分德
與人不以賢臨人爲天下之至公然後乃至
於大順
　　　香臭篇第六十
香臭既分妄情互相生矣支離其德使百姓
不知至理也逮糞滋稼穡布於園圃畦壠之
間均天下而食之正味存焉今也有用罝罘
畢弋網罟增餌制捕飛走鼃鶉魚鴈麋鹿鵝
鴨雞服狗彘之畜損他益己恣悅心情以爽
其口咎莫大焉豈知眞殠穢哉夫何故且禽
獸二種咸有牝牡子母親愛血氣之類與人
心智何殊遠矣嘆此浮薄之世好殺啖生之
人破巢毁卵䧟穽羅絡令𧍒蠕之蟲肖翹之
物驚駭散亂隱伏逃竄以避其患害莫不失
其性命以道觀之天地與我並生萬物與我
一體孰爲彼耶孰爲此耶
　　　情技篇第六十一
情技相勝淳和不生道德踈遠鑠亂天下民
多奸詐矣仍此世與道交相喪遁其天也開
其人也滅其命也草木蕃殖故群生不能返
眞然則我且外曲而内直事弊而德新平而
若類和而不同以天爲徒勉而一无其疵癘
焉
　　　蠲累篇第六十二
蠲累釋疑去習止妄也憂患不能入故其德
全世多迷執强梁恃怙偷㧞自欲之情焉且
夫寇莫大於有心心起則萬慮皆至賊入亂
其天也无主於中自遺其咎而致身殃莫可
稱揚也摇蕩遷徒僞薄憂苦之塗譣詖相遠
硜硜跋扈認附贅縣疣金玉閥閱結繩累瓦
爲己眞物不爲慚乎又何足以爲載韙哉今
天下囂囂皆如斯矣故至人其出不迷方其
入无自得不擢不脫遺其視聽寂寞恬惔廓
然无有是謂復初
　　　孝慈篇第六十三
孝慈人倫之至德五常之大本百行之宏綱
元氣混沌之中含忍生靈遠則大賚於萬物
近則愛敬於六親不悖於禮不亂於俗若夫
天將救之以慈衛之以戰則勝以守則固故
曰至仁无親至孝不忮蓋天子賴之慶雲廣
覆龍負皇圖庶人由之德星臨耀於門閭林
藪茂榮於陸澤是以聖人率此要道以御天
下化被草木德配乾坤遂致陰陽恊賛稼穡
稑稔及朝有蒭蕘之僚寀下无接槢之桁揚
若然者故得萬國交歸焉四海以來祥車書
一混而黎蒸欣戴則何患之有耶
　　　柔儉篇第六十四
柔儉德之基道之用則天下莫能行夫何故
不奢侈也絶狼戾也終日應而不爭無忤於
物則樂推而不厭廉潔於己撙節守約歷世
從事不以物易己无求无失其知不憊也故
能全身而遠害是以聖人實而不聚名而不
立並包天地澤及萬方而不知其誰氏
　　　廉恥篇第六十五
廉恥國之維事之紀仁行之本歟君子兢兢
而愼之方乃不苟且也不諂諛也識其羞惡
守其忠信持剛毅而不敢犯上純實而返乎
情樂也拳拳服膺日遷其善不𣝨醇不散朴
終身而不危吾何以知不危之然哉以此
　　　委積篇第六十六
委積无患消息盈虛先見之明是謂持後之
道荒兮其未央哉孰能思之畏之枉直眞僞
吉凶壽夭而皆在乎神明不可輕忽不可不
知也故善者責影以正身執儀而明道見其
徃而知其來因其著而識其微天地宻應遄
如影響未嘗有差也如彼桔槔俯仰隨人德
溥則行廣實善則名眞君子可不愼乎朝徹
於見獨之先作炳於眇綿之上昭昭生乎冥
冥有形出乎无倫履霜堅冰非一夕之沍爲
山九仞非一簣之土其所由來漸矣禍福𠋣
伏執知其極古語有之曰見善如不及見不
善如探湯故天網恢恢踈而不失義有極矣
　　　交涉篇第六十七
交涉歷世應接人間不以物害而累心向背
低昂審察其安危權道之微矣得乎妙者鮮
矣夫陶運群生各底其性逆順同志賢愚不
忤神會之也調而馴之和而應之因任物品
不失其分言法方圓動作平易日新之變合
乎自然也使大小長短廣狹多少俱得其所
宜然後海鷗可狎猛獸可養也安時處順可
同乎玄德浹洽混成周行不殆至於育萬物
治天下豈有他哉以此而已是謂常勝之理
也聖人之道其殆庶幾乎
　　　肆任篇第六十八
肆任荒蕪恣逸外遊酩酊於聲色邪曲之中
不省不覺乃下民之溟濛有失其所也馳騁
田獵宴樂驕佚矜夸富貴干纓黻冕尊顯市
朝焦心廢形終宵無寐日昃忘飡困辱於萬
端以名喪志以利害身區區盡世不知其大
猷痛可悲之六徹相攖其德喪焉逐於幻境
物物相硋由是恣目之所觀躭乎巧笑美色
恣耳欲聞迷於鄭衛邪音恣鼻欲向嗅其腥
臊朽腐恣口所道語發無稽之言恣體所適
悅服美厚羅縠縑紈恣目之逸遊乎荒態之
場是以水救水火救火名之益多無一日之
優游有萬種之疲倦戚戚然以俟其死者不
亦大哀者耶殘賊眞性凋弊靈根背道忘本
不能觀其復我獨怕兮其未兆不以有所養
害其所養嘗試論之夫人七尺之形與天地
之理備矣故首圓足方取象二儀鼻隆口窊
取象於山谷肢肉連於土壤血脉屬於川瀆
温蒸同於炎火氣息不異風雲内觀諸色靡
有一物不備焉是以眞人除荏苒之俗慮玩
道德之无何遡㳂神瀵茅猗移翛然而來翛
然而去
　　　内外篇第六十九
内外幾微惑敗於不能抑度慮嘆舞忭輕躁
嚴苛妖冶之衆爲日夜相代乎前莫知其所
萌唯大達者填填樂全軒冕貨財不役其身
憂苦窮通不損其生翦其慮欲靖其語言不
累於俗不疲於心故無憯怛愎慹之疵乎是
以至人制命在乎内不思攖乎外忘其肝膽
遺其耳目則神慧湛然頠䪻冲虛遊乎造化
之始則混𦜩於玄冥
　　　辯惑篇第七十
辯惑麃麃薾爾忘歸謂之蔽蒙之民盪舟於
陸熄火於水不爲妄矣夫何故雖積賄賂不
能得其盡用之計憂富貴不能盡世而享之
榮辱交參趑趄躊躇以慮不死具太牢以爲
膳以獲其有養亦不能存生其爲形者䟽矣
愚矣鄙陋遠之甚矣世之人奚足以爲也不
亦甚乎使神識游乎外終身不見成其功可
不傷哉方且認金璧爲確實以性命爲空虛
親他人之冢社棄自己之田園繫囚五藴展
轉七情暗葆光之慧炬墜濁辱之深淵踣損
靈根未嘗自適是以聖人以天下爲寄託以
寵愛爲仇讎知形形者不形生生者不化故
曰棄世而无累視姣色如刃蜜愼而不敢爲
觀富貴若一蝱鸛雀果而勿矜文錦玉室若
蓽户敝緼椒蘭肴膾侣戎菽粢糲仍此養智
於恬冥息於玄關滌除嗜音持用慈儉濬哲
文明光宅於天下德教仁風清芬於四海然
後浮遊虛極微妙篤靜之門則廓落希夷逍
遥永固
　　　緫要篇第七十一
總要元綱括囊衆妙洞照萬世之後光而不
瑕無其昏墊使天下百姓返歸於常道品彙
皆獲其自然瑩然不情慮警悟眞源矣故曰
變化無窮通乎至也純粹不雜精之妙也博
達无礙道之極也廓徹幽微眞之深也周視
萬物聖之叡也德霑動植慈之上也化及群
小賢之能也忠恕不失善之良也心智常明
慧之備也虛寂淡漠神之靈也冲一舒暢氣
之養也文辭廣辯才之敏也克誠不妄志之
定也謙退處事福之大也古之修眞之士稽
此衆善率循於世與天人相際大道畢矣若
夫原一曠蕩清虛无爲混成不恃流通博大
運行無轍微妙雌靜鎮之以朴俶載萬靈豐
茸蓊鬱徐而不費曼衍於區宇其辭暐曄不
污不貲其用曲全无事无欲以爲天下式古
之道術有在於是者今長筌子聞其風而悅
之學不學之學處衆人之所惡塊然封戎已
然退天蹇㥛木訥不以紅紫亂其朱篤願優
裕芒漠無形或出或没汎兮若波流變化无
常不先於人而後隨於物不割不彰其功同
人削䂮踳駮庭實淳和以敝爲新以弱爲强
以拙爲巧以憺爲眞獨與四時爲馬以空虛
爲牀以不積爲足以一爲多以本爲精以故
爲麤其語雖淡薄□峭珞珞不玉躋攀而不
險鼓摇而不傷至大無外至小無内用廣發
揮同乎大同始出吾宗冥一生死混然古今
以福員爲沉濁不可以接構則頌論歌呼躇
步跐蹈樹乎衆甫之上不知然而所以然也
惚兮怳兮陰陽難以數鬼神莫眹其涯滸其
理也酌而不竭注而不滿渺渺若江海之源
其未有盡且如百家之辯衆技之藝設於中
國拔擢于時雖然有用不免交征其利侵奪
民情隳殘道德讒慝殊塗不能返其眞常哀
哉故冗亂穅秕之民矻矻萬物經緯蹁躚撣
援未已其間苟談於方壺員嶠企望登而陟
之者危然□極
　　　至言篇第七十二
至言無言至知不知至樂无樂至爲无爲至
樂者未嘗不樂也无爲者而无不爲也純氣
冲於内坦然形於外猜忌兼消物无所忤由
是魚鱉以同漚麋鹿而同野禽獸尚由不惡
何况於人乎蓋徵遠以明近舉末而知本是
以忘言人言哉其口雖言其心未嘗言方且
與世違而心不屑也與之俱是陸沉者也故
非爝火之明名分之徒之所知何謂也逐萬
物之末而不返妙原有過理之嫌祛斯之敝
以宣其氣以係其思役心術而求道繼河瀉
而索眞飄風驟雨日時而作草木鬯茂塞乎
靈府蓬乎其中不能芟耨亦何異輕用隋珠
彈千仞之雀悲夫惟明乎天者至矣跛鱉之
志塗說之學齊知之所知者淺淺而已矣



洞淵集卷之二














洞淵集卷之三和七
　　　　龜山長筌子著
　　　和朗然子詩並序
伏聞修眞玄路者理非一揆術建多門或因
凡而入道或從道以化凡事迹不同將何以
辯庠曰蓋悟有頓漸學明淺深何謂也况語
發精微文垂詼詭燦然昭彰殊無疑矣故昔
有莊列文亢之書陶鑄天地乘履風雲御六
氣之辯遊八極之表摘騎日月旁通宇宙雕
琢群品澤及昆虫敷揚道德羽翼玄元揮斥
古今率循造化鉗百家之辯口創萬法之樞
機開登眞之捷徑演大聖之徽音蕩蕩乎此
四眞人豈不從道而化凡者哉若論因凡而
入道者歷劫已來數實夥繁難可具載昨因
閑玩唐朗然子先生唱道詩三十一篇乃文
辭簡略㫖趣幽深外明恍惚杳㝠之理内達
泝沿胎息之源覩此眞功安可忘矣嗟僕性
非土木寧不見賢而思齊焉是以不愧狂斐
恪續貂尾豈敢望補於後人且放任蕭閑自
適者也
　　　其一
夢斷黄糧正少年便歸林下枕雲眠不因跳
出塵勞窟又更深通微妙權慧劔剔開千聖
路靈光射透九重天從兹放蕩遊寰海誰識
逍遥陸地仙
　　　其二
有時壺内玩長春照見元初面目眞物外已
知無上道寰中未遇有縁人閑栽玄圃瓊瑶
樹渴飲華池瀲灧津一任桑田隨海變仙家
景色四時新
　　　其三
道委吾身太素中萍蹤殊不論西東靈臺靜
與天人和雅操豈憐俗士同玉洞吹簫千聖
喜紅爐烹雪百關通些兒妙用親言破不是
塵縁斷色空
　　　其四
修行須要解其紛吹散靈臺萬劫雲一點閑
閑忘嗜欲六門寂寂絶聲聞胷中妙有神明
志手内深蔵橐籥紋鍊就金身超達去不爲
陰鬼泣孤墳
　　　其五
不貪塵世是非財大悟天眞絶徃來善發靈
芽生槁木能教紅焰起寒灰既通妙道虛無
理豈怕韶光晝夜催堪笑浮生空老却暗中
兩鬢雪皚皚
　　　其六
凡籠打破便休休任運清閑不記秋酒色氣
財非活計沖和恬惔好根由人間設施長生
藥海上搜尋出世儔鉤得金鰲歸去後坦然
高卧白雲頭
　　　其七
落𩲸寰瀛數十春天生不愛屈侯門綿綿氣
母如龜養湛湛心淵似谷存火熾丹田金菊
秀烏飛鉛鼎玉漿温天機奪得憑誰話深謝
三光賢聖恩
　　　其八
玄珠收得遂平生應用隨機處處明兩手擘
開生死網一身跳出利名坑若將兌户深能
塞自覺谷神永不薨高枕洞天塵垢外悲嗟
飯蟻競浮榮
　　　其九
不羡金章極品官有縁悟道得非難氣神和
暢命能固情慾不占身自安貝闕擊開三要
鎖玉爐鍊就九天丹這些滋味元無價不共
尋常藥一般
　　　其十
莫說山林與市廛野雲何處不安閑崑崙霧
歛龍蟠穴洞府風生虎嘯山有志能餐金鳳
髓無功難養玉童顔玄元至道人知悟大樸
仙鄉穩步還
　　　其十一
欲傳祕宻與誰論盡是凡夫俗態存只解恩
妻並愛子孰能固蒂更深根内虧五臟精神
本外負三才道德恩覩此人人好愚昧不修
仙界自沉坤
　　　其十二
仙路瑶宫非遠深學人不悟本來心玄霜丹
桂何曾識劣馬顛猿不自禁足躡青鳧遊
帝闕身騎白鹿玩瓊林天然法界須明了莫
逐迷徒向外尋
　　　其十三
處順安閑臃腫居不侵人事結交踈匣中閑
放七星劔架上深蔵三聖書冰雪肝腸輕富
貴水雲節操傲虛無蓬䆫一枕清風足豈羡
紅塵寵辱夫
　　　其十四
洗除愛欲速歸淳認取從來自己眞莫戀宅
中紅粉態好隨方外赤城人玄爐鍊就長生
藥寳蔵修成不壞身月殿星樓常自在金容
萬劫愈清新
　　　其十五
不居僧俗不爲儒一味閑閑樂有餘性命已
知方外了榮華何慮分中無心如朗月輝高
下身若孤雲自卷舒放適乾坤眞快樂免教
塵事把心驅
　　　其十六
服却冲虛妙藥丸自然神彩顯童顔輝輝靈
慧如晴晝怗怗身心似泰山芝草四時常馥
郁天光萬劫永清閑世人日用還能此快活
騰騰宇宙間
　　　其十七
不著邪門外法迷學人幾箇悟無爲剪除情
慾常清淨休苦肌膚忍凍飢默默修成無漏
果綿綿産出化生兒功成事遂辭凡世鶴馭
朝元赴聖期
　　　其十八
學道切休尋外丹精陽耗散不能還五千言
内明天理十二時中保玉顔志樂簞瓢親淡
泊性同雲鶴愛虛閑市朝名利誰知我坦蕩
優游天地間
　　　其十九
隨縁過得不剛求日日殷勤向内修洞府簫
韶非律吕壺天光景不春秋蟠桃金液香瓊
宴霞帔霓裳賜羽流大道豈擇貧與富塵寰
誰肯萬縁休
　　　其二十
勘破年華春復秋縱人妒我不爲讎鑿開大
道長安路尋箇知音出世流純素樓臺閑賞
玩杳冥宫闕慶歸休醍醐飲罷醺醺𦖋酩酊
不知人世愁
　　　其二十一
冰哂蠅頭蝸角名丈夫有志悟圓成滿襟風
月酬三樂萬頃煙霞遂一生青眼錦心天上
客紅塵芳草路傍情撒然歸去玄都日高邁
鵬飛九萬程
　　　其二十二
神光晃朗射蓬瀛三島誰知别有程深宻雲
房無污染靈明覺海自澄清寳花爛熳通身
秀眞火薰蒸遍體行此段功夫如到得相邀
五老看元精
　　　其二十三
任他軒冕石崇財難免羈縻役本來薄利浮
生從妄想天機祕訣莫胡猜神通至理超今
古氣結純陽蔑禍災行滿决疣何處去穩乘
彩鳳看瑶臺
　　　其二十四
晦迹田蘆結白茅大羅天界姓名抄欲遊海
上施玄寳爭奈人間無故交火棗瓊漿難出
示金鈎香餌謾垂抛塵寰不是安人處收拾
煙霞歸鳳巢
　　　其二十五
操持田産望榮家不念蒼顔兩鬢華㧞苦濟
貧無粟米懣心造惡過河沙不修智慧遊仙
島故縱貪嗔騁夜叉一失人身再難遇空中
賢聖暗悲嗟
　　　其二十六
莫迷花酒戀浮榮點檢身心物外行見在生
涯常潔靜縱前機巧盡除更時時煆煉丁壬
甲日日調和神氣精休說修眞無應驗九天
仙部暗添名
　　　其二十七
悟却黄庭兩卷書返觀身命妙資於空中卓
立擊天柱壺内眀安偃月爐醉飲流霞眠絳
闕閑持慧炬玩靈虛上天捷徑人皆有不信
因他識見愚
　　　其二十八
推延歲月懶修持萬慮攻心業所爲陽界不
能行至德冥司受苦更何疑棲遲混沌絶災
禍出入圓明無老衰回首家山雲路坦華胥
國裏赴佳期
　　　其二十九
切勸學人休亂尋頭頭認取妙眞心自家宫
殿非爲小大地山河未是深滿腹風雲成瑞
象一壺星斗化精金峥嶸四海無知友獨聽
寥陽不鼓音
　　　其三十
閉其地户敞天門鐵樹花開别有根白雪黄
芽三際會金烏玉兔兩飛奔任從愚濁人空
滅依舊清虛道固存慈忍廣施方便法歸來
紫府報師恩
　　　又
朗然昔日達重玄功滿飛昇入洞天祕語數
篇誰悟得佳名千古謾相傳乘風白晝非爲
道玩月青霄未是仙了徹希夷無相理混成
一段好因緑
　　　次淵明歸去來詞韻
歸去來兮無何有鄉翛然歸悟希夷而道要
免尤怨而心悲愼片言而不出惟駟馬而難
追掃蝸蠅之軌轍滌今古之是非樂鶉居而
𪅏食任葛屨而麻衣防未兆而居實眀先見
而知微天地爲輪四時運奔步乎寥廓潜乎
妙門敦兮若樸湛兮或存既飽以德既醉以
樽動之以禮應機悅之以道解顔捨慈儉而
焉保非澹漠而何安深息能固其踵善閉不
用其關每自寬以三樂常無欲以獨觀挾宇
宙而出入笑蓬蒿而徃還禀姑山之風雅向
蓼水之盤桓歸去來兮莫隨臧穀交遊從任
眞而養素故知足而勿求歎幻漚而妄起得
眞樂而忘憂勘破莊周蝴蝶夢高抗志節田
疇採芝翠麓釣月扁舟獲玄珠兮象罔遇知
音兮壺丘斷疑網於慧劔濯塵纓於清流達
其生而若浮了其死而若休已矣乎處其順
兮安其時寸陰過隙難以留誰能清淨以成
之廉矣而不劌信矣而不期一點靈光自然
萬頃雲田何耔隳支體而坐忘感鬼神而爲
詩齊萬物於一府遊乎大方更奚疑
　　　拄杖
這拄杖非塵俗不是尋常藤翠竹沖虛端正
好新奇應用分明無損曲撥煙霞敲嵓谷穿
雲點破春光緑横拖順□顯靈威打破虛空
神鬼伏遊山海引鸞鵠剔出靈芝香霧簇斡
開玉洞鳳凰柸冷蘸醍醐醒醉目甚枝苗無
相木天地星辰權養育七寳林中覺樹生五
明宫内瓊波浴收採得没皮肉般若形容難
近觸自然秀氣本圓成放下淳風三界足一
條清瘦玉龍寒物外神仙眞眷屬
　　　悟眞
覺中覺了悟中悟一點靈通没遮護放開烈
焰照娑婆法界縱横獨顯露這些消息至幽
微木人遥指白雲歸此箇玄關口難說目前
薦得便忘機不是葛藤老婆舌端的慈悲眞
妙訣一輪明月杖頭挑一爐紅焰盛春雪我
本元修大覺仙有縁悟得祖師禪歸來雪曲
無人應翠竹黄花體自然畫堂一炷沉煙細
空嘆文殊問疾意曹溪月朗風自清金蓮開
遍衹園地横擔虎錫便歸來雪閉寒山路不
開瀟洒此時誰會得知音唯有數枝梅自從
認得長安道不愛閑華并野草夜深枝上子
規啼壺内樓臺春正好到家自在樂無爲觸
處頭頭顯聖儀不是大悲千手眼玉人拈出
古摩尼將何法寳明此物杳杳冥冥及恍惚
衆生不識這如來三世諸佛獅子窟眞閑眞
樂向誰誇盡是鷦鷯與井蛙一曲空琴彈罷
處青山依舊鎖煙霞
　　　眞空妙色
眞空妙色非粧飾亘古亘今人不識一團素
艶顯祥輝萬道清光神莫測明三界照諸天
玲瓏精粹體新鮮應物隨機無所住祖師會
得號金仙常瑩靜常皎潔不增不减無生滅
衆生不解這些兒空恁外邊胡扭捏遊山川
覔賢哲盡是愚頑怎分說歸來獨自舞春風
安閑一枕梅梢月
　　　酒
我愛酒愛眞酒不用世間花共柳做時須要
好眞材靈明都料神通手玉壺中和卯酉加
添水火按時候造成美味號瓊漿飲之萬古
無衰朽注童顔增福壽酩酊不知天地有醒
來獨坐太虛中撥散迷雲看星斗恁時作箇
醉中仙身與海山同堅久
　　　色
我好色好眞色時時身腹添精液常教赤鳳
抱烏龜五明宫内同歡悅無絃樂八音和風
流喜殺老黄婆夫婦團圓成九轉功全産下
玉嬰哥好容儀黄金相偏愛絳綃紅錦帳刹
那長大便朝元變化神通難可量華胥國内
享無爲逍遥自在玄歌唱
　　　財
我貪財戀眞財得之有益絶輪迴石崇金谷
園非貴吾家珍寳少人猜銀霞洞碧雲堆無
量玉帛此中培綉褥錦裀珠翠間那堪鸞鳳
遶亭臺建一宅號天台百般花木滿庭栽蟠
桃丹桂靈芝草長春日月四時開驅龍虎引
風雷五湖四海賞瓊梅置成家計尋知友物
外神仙作徃來
　　　氣
我爭氣號眞氣不是尋常補脾胃昏昏默默
守沖和保養綿綿爐鼎沸通造化發陰陽滋
榮萬物秀芬芳浩然一點通天地壺内氤氲
顯瑞祥至清虛至剛大薰蒸法體常安泰空
中五色聚玲瓏鍊就純陽超物外收蔵歸去
赴何方混元堂上龍華會
　　　牧童
荷笠春風野堆蓑向晩晴團沙閑取戲擊瓦
笑相迎鬥草尋幽勝騎牛倦步行鬅鬆頭卓
縮飽飫肚膨脝歌舉五七里笛横三兩聲招
呼來小徑聚集撲飛蝱只解逡巡樂焉知寵
辱驚指途同牧馬起石效初平睡枕嵐光翠
歸吟久照明穿林收兎罟掬水濯塵纓草莽
喧終日樵歌遂一生宣王曾曆卜帝業復興
榮
　　　木香
春光將欲老繁卉乍離披羽客能幽植木香
正及時瑞雲凝蓓蕾緑葉秀纍垂似雪還多
萼如酥却有姿粉囊開小檻玉蘂映踈籬旖
旎風前異鮮明月下宜芬芳招勝覽點綴更
無私偏稱賢良賞不須蜂蝶知精神因淑景
標格壓繁枝香氣沾人袂清陰勝繡帷何人
憐寸晷獨我赴佳期竒竒竒莫比尋常紅紫
闚
　　　嘆世
君不見年華促晝夜相催如轉轂百歲忩忩
彈指間俄爾桑田變陵谷又不見葉辭柯過
隙人生能幾何石火電光風裏燭水上浮漚
爭甚麽競蠻觸披紅緑浮名浮利濃如粥疲
役身心早晩休直待雲陽遭耻戮殢花酒弄
精神如蚕作繭自囚身家計置成誰受用眼
光落地一堆塵嘆蟪蛄這朝菌忽然生兮忽
然泯却被春秋暗折磨不成一事空凋殞蚍
蜉夢傀儡棚百般伎倆杖頭呈片時線斷無
消息嬴得高人笑一聲歷周書考唐傳致身
喪命難窮筭古代英雄竟若何北邙山下狐
狸伴爭似我傲煙霞鏌鋣三尺斬妖邪籬落
幽栽陶令菊圃園閑種邵平瓜冰雪心松筠
操勘破黄粮眞可笑蓬䆫一枕囉哩㖫瓦鼎
沉水常知道此風味豈虛言萬疊遥山鎖翠
煙莫恠洞庭歸去晚野雲何處不家天
　　　樂睡
蕭閑逸志聊樂寢時或曲肱而爲枕謝他天
賜一身閑豈羡錦堂官至品泠然飯了自從
容萬事皆忘衲被蒙放曠松亭在茅室此間
偃仰甜如蜜簾前秋梢弄梧桐塌下任教鳴
蟋蟀優遊清邁邊孝先當時晝寢競思賢知
命樂道忘貧諂樂匳書笈消流年大哉昔日
周公夢湮沉思慮神無用形朽木兮混杳冥
性死灰兮忘雅頌籐床好寐頓無愁不聞耳
畔溪清流須臾再又昏昏默䰟遊華胥放春
色人間無限冗如麻𪖙𪖙旦暮同迷惑柳映
亭臺冰簟凉嫩荷泛緑點池塘風光空變年
華换功名未遂黄粮散長嘆希夷老逸者三
峯隱迹誰知也古洞雲埋傲市朝至今美譽
光天下不如聞早卧雲溪榮枯利禄奚足爲
歸去來兮三徑在相呼童稚居東籬宰予何
寵今何辱杜户雲房穩安宿虛䆫瑩徹月光
寒助我平生眠意足
　　　固窮
野叟固窮吟何人敢授傳甑中蛛結網釜内
蟻生蝝睡噲能安分胼胝奚怨天整冠簪朽
木沽酒借榆錢爆背聚螢火涉津横芥船采
薇登遠岫拾穗趁荒田窐窬難冥迹蘧蘆適
自然塵埃盈空壁茙菽度殘年席地眠芳草
齋心絶爨煙老藤爲虎錫折條裊吟鞭唯有
貧三樂殊無土一廛外身居陋巷洗耳近清
淵坐泣仍知此行歌尤可憐季倫非益友原
憲是同肩履缺莎針補衣零木索穿寒泉澄
古鏡落葉寫佳篇不得監河力深蒙裹飯縁
錦堂忘緬想蓽輅任陶甄自得如斯病經今
猶未痊箇人來問我只此是終焉
　　　逍遥
處順適逍遥全生遠俗囂狎鷗泳滄渚鼓瑟
會漁樵轗軻心無恥尊榮志不驕收綸忘晩
釣信步興春翹完矣豐絺綌沛然澤蓼蕭黄
庭消百慮紫芋待終朝放逸開三徑扶摇玩
九霄暢情横短笛握固返垂髫寵賜非憑據
清閑足富饒儘他便副墨惟獨貫參寥遂智
浴沂水嫌喧棄許瓢虛壞蠲匠斫挫銳混芻
蕘時否潜知止歲寒節不凋九思從接揖五
柳任蕭條伉儷或耘篠歸休懶折腰灌畦甘
抱瓮忘味喜聞韶除害輕金玉聿修光祖祧
高奔邁騏驥奮翼笑鷦鷯絶學遊玄壺頌聲
歌聖朝觀鵝臨曲沼覆鹿用枯蕉塞兌徒居
實深根匪揠苗解紛須侃侃養素樂夭夭塗
隙藏深宻如愚匿懋昭絫蟬稽痀僂摳瓦巧
靈潮齊物眞何礙封戎世可超悲嗟蝸競角
坐看鳥遷喬但且同耕叟焉能屈下僚鳳笙
雲外聽春色杖頭挑刻木鳶誰放無絃琴自
調摶空歸去日不必借鸞鑣



洞淵集卷之三










洞淵集卷之四和八
　　　　龜山長筌子撰
　　　幽居
正大辛卯歲孟春望日時有龜山長筌子逃
干戈於古唐之境避地於泌陽畎畒之中柴
籬蓬户楮冠緼袍簞食藜羹顔色腫噲如愚
若缺韜乎其事乘乘兮似無所歸悶悶兮獨
若有遺頽然封戎凝然塊坐昧昧晦晦若橛
樗之木駒良久昂霄詠歌而嘆曰快哉幽居
乎快哉幽居乎須臾座側有颕昌鯢桓野人
廓然子許若晦避席作禮乃詢其故何謂也
筌曰詎不聞鶴鳴于陰其子和之及同聲相
應同氣相求故道不同不相爲謀爾非箇中
人焉知方外語廓然子憤然變容而答曰我
聞君子上達小人下達且先生幽居其有道
乎其理至微乎惟紿誣之甚邪還豈知有江
村之樂村居之雅山居之幽勝乎僕𢠳然應
之曰噫有此乎汝何不申而陳之莫匿其旨
焉俄爾大開言曰蓋江居遠塵迹消俗慮清
吟蓼浦寄傲蘋洲以蠒絲爲綸芒鍼爲鈎荆
篠爲竿剖粒爲餌釣巨魚於百仞之淵水風
爲活計鷗鷺是朋儕或懸碕而揮綸或中瀨
而横旋蓴羹稻膾月笛煙蓑採菱曲罷鼓蘭
棹於楓江濯足歸來收罟帆於滄渚泛波順
性任悠揚避世窮年楊柳岸豈不是漁家之
樂也次之村居之雅者生謀活計田畒桑麻
或春耕於緑埜或秋穫於東郊竹溪信步花
塢招呼引兒童於草舍牧雞犬於柴門松陰
蘚徑唱樵歌瘦地陽坡閑種斸一軒風竹四
面雲山雨霽踈林喧鳥雀照殘翠麓下牛羊
歸去來兮春正好社前時聽鷓鴣啼豈不爲
田盧之清况村居之雅乎是以投老山居大
有佳處穿雲轉水石徑林亭屏絶世塵泯忘
物累無心於鐘鼎之謀自樂於林泉之興層
嵁養拙淺瀨濯纓野情優逸卧聽烏猿叫月
松溪賞玩笑觀麋鹿銜花棲心朴略適意虛
閑啓户有煙霞之伴横橋有藤檜之梁或尋
梅於絶頂或煑茗於清流林巒聳眀秀之峯
洞府蔵長春之景嵓樹撑空兮枝柯蟠蒼虬
夭矯石華繡壁兮苔蘚砌紋錦爛班此間嘯
傲與忘形寧不勝幽居之寂寞默坐之湮沉
長筌子聞之推几𢩁𢩁然哂之云且愚不伏
智小不狎大不祥也不登崑崙安知天之高
不涉江海焉知水之大嗚呼糠粃之民囂囂
之俗只聞老彭而爲壽奚解殤子而爲考只
見輿薪重如一羽不見秋毫甚於泰山且天
地一指也萬物一馬也大小多少長短闊狹
而皆在於我貴賤成敗奚在於物乎廓然子
愕然而驚之曰愈增益矣嗟鞅掌小子雖無
盥櫛之儀洒掃之禮終願授之朝聞夕死可
矣仍此踧踖鞠躬稽首再拜而請告之筌曰
復坐吾誨汝方乃勃然動感應形而言蕩然
出咳然流芳若解木之屑洋洋涬涬若滄溟
之波瀾向清淨源中自然湧出幽居之旨趣
也若夫不汲汲於富貴不戚戚於貧賤不樂
壽考不哀夭䘮衣絺綌有狐貉縑繪之温服
茙菽有稻梁蘭橘之味庇蓬室有連欐大厦
之蔭乘蓽輅有駟馬文軒之飾不拘一世之
利以爲己私分不以王天下之任以爲己處
顯進不市朝笑張毅膏肓於嗜欲退不丘壑
悲單豹命殂於餓虎若然者然後可以探幽
居之壺奥遊恬靜之門閭超踰世網棄絶人
間出入無方行蔵自在或松軒而宴息或郊
甸之優游或徽音而淺酌或杖藜以登臺掃
莓苔於院落種桃李於蹊藩坦蕩平臯消遣
閑中日月燕申小浦侵尋靜裏乾坤暨乎解
利名之絆鏁臨風月之逍遥地僻無來徃之
賔門冷絶送迎之禮衣冠放適睡來時幽夢
一䆫書劔凋零回首望白雲千里春遊秋賞
夏清冬温築蝸舍於林叢創環堵於原藪筆
硯塵埃頓消萬慮風騷牢落掩靄三山正當
恁麽時翛然素逝而恥通乎事立之本原而
智明乎天由是蔵山於澤蔵舟於壑蔵天下
於天下而無所遯遊乎萬化之表无何有之
鄉廣莫之野使鴟夷不敢言扣舷漁父之樂
使子眞不敢言谷口耕耘之趣使洪景證盟
不敢言終南句曲之隱故親我者北宫子友
我者黄大圜會我者裴度知我者淵明厚我
者韋瓊邀我者徐勉對良辰美景從容陋館
蕭然無累負杖躡履臨池觀魚披林聽鳥取
數刻之暫樂怡然自足滌除玄覽開闔天門
不乘風於鄭圃不夢蝶於漆園高枕南軒委
虵自得身閑閑兮無所疲心虛虛兮無所馳
意空空兮無所思神冥冥兮無所知氣愉愉
兮無所爲攖寧澹漠脗合無倫高蹈九淵忘
答四問猗移茅靡放曠希夷大妙大成至精
至極此爲幽居閑趣之理也廓然子聞之拳
拳服膺願慤扣首禮謝悚息而退矣
　　　栩栩然
蓋栩栩然遊者神遇玄冥道觀齊物别虛幻
之端倪警陰陽之大冶窮造化之藩籬達優
劣之蓊鬱方且可以進則進可以退則退可
以翔則翔可以集則集上際於天下蟠於地
精神四達唏吁萬有遨無崖異飛越方隅擔
風握月徘徊姑射之春卧草吞花繚繞洞庭
之野頥眞蓂莢舞抃芙蓉飲神瀵於甔甀餐
朝霞於員嶠糧舂沆瀣羊角扶摇度桃源水
而來踰赤城墻而去高騰三界之垠奮翼九
霄之表雨晴日暖出没輕便風定烟微參差
自在不爲蠹朽懶伴烏栖東西上下順性飄
颺履空寥寥翛然自適嗚呼今之淺世凡葩
爛熳蛺蝶翩翻搜紅訪緑物態芳情於是輕
飛於柳陌弄影於花衢梅魂蘭𩲸兮著莫沉
迷粉翅香鬚兮追尋眷戀徧遊景色歷覽風
光愁春破曉伴粧於金線花房傅粉偷香並
宿於玉羅書幌狂心散亂俗艶姘婷推移葉
底風流殢逐枝頭富貴夢魂濁濫終不獲免
於蔽蒙根性蠐螬到了難超於臭腐况乃至
人則不然蘧蘧頓覺耿耿潜通乘光乎疑始
之前適志乎渺緜之首控揮衆妙除掃八疪
動不隨乎物化靜不知乎司存慓實宇宙坱
北洪纖提掇靈明依俙純素要䉂韞櫝今古
彌綸咀嚼恬惔血脉虛無若然者知无爲而
所以爲也知不然而所以然耶空寂境内聞
麽蟲震於雷霆之音冥漠鄉中見秋毫聳於
泰山之象深之又深神之又神自此已徃巧
歷不能喻何況凡之乎稽夫天瑞者列氏夢
爲者南華號野蛾兒者崔公有撲圖卷者周
昉話詩者王著最嘉者張君橘蛻知化者陸
龜蒙傚顰狂斐者長筌子抑末如斯罄之也
已
　　　隱逸
歸歟歸歟屈拙如愚不開三徑免泛五湖曲
窪而宅塗隙而居吾生有涯也逝弗面揆務
而無窮薾而難已亦不采薇奚須洗耳無心
出岫以題橋倦役摶霄而進履或在南山或
曳濮水嘉遯蓬蒿薦機螻螘或晦迹於蘇門
或潔身於酒泉形不可覩芳猶可傳不入廊
廟兮輕捐黻冕高抗志節兮嘯傲雲煙披褐
懷玉枕石臨淵仍此鴻毛六印蝸角千鐘彷
徨乎塵垢之外逍遥乎天地之中嵓阿壑固
門柳庭松七甌佳茗一塌清風申舒兮煙溪
月壠吹嘘兮雲將鴻濛葛巾羽扇鹿塵斑笻
林巒老計道德深衷放適兮綿邈閑曠兮心
胷棲遲物表俛仰虛寂忘憂兮漁唱樵歌步
屧兮山村澤國鶴童猿友兮清清凝獨徃復
兮默默遠市朝兮怡然自足杜柴荆兮蕭然
自得但能屏四而省三不敢進寸而退尺故
曰造䟽者庾峻知音者馬岌深息匪覿兮梁
纖長嘯益喜兮阮籍已矣夫隱逸隱逸蔵身
於宻若蔽若愚毋意毋必噫從渠黔首競浮
雲爭似我歸來處厚而蓬蓽
　　　廣莫
誰識大受曲全客磅礴東西與南北方寸鑿
開道五千一言蔽盡詩三百摶風馭奮鵬翮
八荒四極權阡陌騰驤廣莫興無涯星斗滿
壺仍自適鏌鋣吼飛泉吸一揮妖滅鬼神泣
昨霄酒醒鳳鸞臺豁落襟懷太虛窄驀崑丘
横長笛湖光月浸溪毛白石髮青青鶴未來
野猿空呌蓮峯碧玉芝芳瓊葩坼香浮露重
珠璣滴千古英雄一窖塵五雲樓閣群仙宅
歸去赤城春正濃煙波休把絲綸擲
　　　入道
夫入玄門須知其軌排斥浮華黜降妻子蕩
滌情愛蠲除邪委柔弱清貧忘絶驕侈討論
陰陽括囊綱紀配合東西調和離癸一縷一
飯返生廉恥身若孤雲心如秋水晦迹林泉
同塵閭里志樂簞瓢慎終如始富貴不趨仇
讎莫起内抱虛無外絶非是人世頓捐飽諳
玄㫖寂兮寥兮素朴清泚鍊質澄神超凡可
擬歷考眞仙确然殊此萬物昭彰唯獨頑鄙
道未弘人和光同彼言梗金石德馨滋美采
摭群經削刮瑕玼精研萬法靈根玉蘂丹闕
瑶宫不勞而止嗚呼嗚呼今時多士鬅□髽
戴道裝而已經籍何曾焉知所以一日出家
便爲達理一世蹉跎性不寧敉操持饕餮損
他利己似此修眞將何所倚泛泛之流孰能
詳矣謹垂斯言免乎迤邐從而愼之清名不
毁
　　　　昇堂示衆
夫至德渺漠妙道希夷先地先天不拘文字
光明虛徹遍滿十方清淨靈通周流三界千
化萬變統攝陰陽體用眞常無窮極矣爭奈
凡流障重難以承當賤古尊今妄生知見殢
法參禪傍開户牖從此太極樸散教列三門
情識場中不能歸祖觀彼諸人深冝哀愍是
以大開方便廣運慈航普濟苦海群生脫免
沉痾六趣引歸眞路復玩鴻濛鑿開恬惔門
庭遊賞清都絳闕五雲臺上明傳黍米玄珠
九曜樓邊高舉含光寶劔縱横廣莫坦蕩無
拘動止無爲混成純素遂可掃除不死不生
無餘無欠聖凡俱遣空色包羅假使泥牛吼
月木馬嘶風漏逗機張作家笑具炎炎言下
寂寂光中擊碎金毛獅子花收五葉機拂三
玄放行元始鉗鎚發揮象罔閑居鄭圃已有
南華禦寇奈何學者棄主怜賔不扣沖虛空
費草鞋尋箇甚麽石獅子剜了心肝野狐涎
灌徹骨髓在欲行此般君子怎生接引今也
聊將法藥擲向人間出此醍醐利滋上士舉
揚本分生涯點檢見前面目露些消息分付
知音這段家風是何曲調樂非律吕刼外陽
春琴操無絃孔吹天籟不消玉線金針繡出
霓裳綵鳳箇人會得即便歸來不夜樓臺同
登雅會没底籃兒汲水無根鐵樹開花此箇
規模如何印授渾淪那畔不許商量靈寳峯
前孰能著脚直須洒洒落落休更紛紛紜紜
頓悟玄風逍遥宇宙久竚仙賔伏惟珍重
　　　茶
伏聞一聲雷震吐極品之芬芳鳳餅龍團表
至眞之異物陰陽滋秀天地氤氲禀四時之
正氣奪五行之清味先春園内生成片玉之
珍瑞雪嵓前造化靈芽之蘂玉人採得妙用
依時金槽碾處香塵馥鼻石鼎烹開瓊花浪
翻盧同七椀洗除六慾之昏迷諗老三柸滌
盡衆生之濁夢愛之者精神爽異悟之者心
地清涼莫言仙子家風眞是道人售用聊將
一味普施諸人得意歸來伏惟珍重
　　　唐州長春觀金蓮會
蓋聞積善之家必有餘慶害物之者决致深
殃既處乾坤之内須明禍福之因故曰皇天
無親惟德是輔遄如影響應無差濫勿輕片
善無功莫誷絲□無報始即一二歲積丘山
桎梏臨身悔之何及是以至人君子見出而
知入觀徃而知來恪勤孜孜謙慈度日守約
博施繼成善道嗚呼黎庶罪業彌天背覺合
塵不思銷滌喪己於物失性於俗戚戚一眞
散亂膠膠萬慮溟濛宛轉迷津不能返本覩
此群情寧不悲矣夫惟我
重陽教祖普化眞人大開方便之門廣演玄
元之理接引凡流復遊瓊路兹乃
聖因金蓮慶會何謂也金乃性之基蓮迺命
之蒂散之爲萬器聚之爲一金陶鑄大冶百
鍊愈新大常而小變應用群生各隨如意花
開五葉吐露香風秀出群英芬芳異品錦幢
紅飾能奪造化之工緑蓋黄心深得陰陽之
妙波光水面雅韻長簪月下日中滄洲彩繪
悟之者
聖賢可伴奉之者道德相扶宴息玄關終身
無咎矣
　　　清閑賦
汎愛曰濁孰能好清從他縈其萬慮惟我閑
其一生猛離桎梏之囚常居安靜免被蝸蠅
之縳大悟靈明原曰絶世羈縻統玄綱紀玩
杳冥太清則能深根固蒂處恬淡眞閑則樂
長生久視既達此理心如秋水之澄凡動於
時妙若春風之起若乃卓爾與立湛兮或存
廉而不劌也喻鏡分妍醜光而無私也如月
射乾坤端正一性安閑六根孤高潔靜於靈
源松筠雅操坦蕩縱横於法界純素玄門於
是身邁孤雲情超野鶴體微妙則藏山於澤
絶思慮則藏舟於壑清徹靈虛逍遥廣漠絲
毫不掛神飛姑射之遊物我俱忘雲步寥天
之廓大抵非聖所私由人所爲苟未捐其名
利安得悟其希夷述夫大智閑閑文見南華
之語小人戚戚理聞宣父之辭且如在欲行
禪擔家說妙雖得下愚之敬慕未免賢良之
譏誚直須清裏興功回向閑中返照不見致
虛極而守靜篤老氏家風隳肢體而黜聦明
顔淵樞要夫然心法雙泯死生兩捐憑清淨
修成道果悟虛閑鑿透玄天從此頓抛有漏
之因蕭條宇宙深息無爲之穴嘯傲雲煙异
哉飯蟻勞生燈蛾殞命空恁漂沉其苦趣誰
肯修完其德性已矣乎不如聞早樂清閑歸
去玄都朝上聖
　　　玄賦
大矣疑始偉哉洞玄聊啓清虛之志暫宣微
妙之詮鑿開純素之門神機莫測迸出靈明
之物妙用昭然夫惟正則忘邪通則無說不
在乎唇槍舌劔亦非乎手指口訣
三清玄教難憑於辯解聦明一味醍醐豈出
於英豪俊傑當其悟者本有得乎夙明不在
行功打坐先當遣欲忘情這些消息少可峥
嶸壼中不夜之天至尊至貴物外長春之景
眞雅眞清蓋聞蠢動包蔵愚迷散失萬論千
經而執法五行二儀而抱一化生知見端實
昧於靈虛分别聖凡終未到於眞謐今也盡
著邊徼反棄希夷猶若夢財爲喜還同畫餅
充饑矧此匠者暗哂迷人豈知捉杳冥恬惔
之風妙中得妙應寂照色空之理爲裏無爲
是以眞仙識其達士身披麻衣紙襖心藏天
機玄理素乎朴乎清矣淨矣乾坤道德括囊
都在其中賢聖神仙了達不離於彼如是則
出俗梯橙超凡紀綱卷之不盈一握舒之深
彌八荒非昏非默越陰越陽從此絶學忘言
月朗青霄之上致虛養浩雲閑碧岫之傍噫
𢷕擉迷徒驅馳塵務不肯歸其純粹寧知昧
其恍惚衰哉哀哉孰知大道之玄機舉動盡
著於外物
　　　金丹賦
大道祕訣學人罕知一粒金丹最貴兩般銀
樹難頥絶是非名利之交外明損益棄酒色
氣財之境内補根基豈不以恬惔爲原陰陽
爲祖採萬法聖賢之骨髓撮八方宇宙之風
雨聽甲乙震雷初發火養龜蛇待癸壬坎水
齊潮鼎煎龍虎當時玉女乘鳳金翁駕牛種
黄芽咆哮於地户布彩霞盤遶於宸樓由是
四隅煙滿五嶽雲收見青童頂戴於春蘭池
栽菡萏喜赤子身披於素練櫃鎖獼猴必也
烏兎交宫星河迴轉朱雀靜居於香閣玄武
醉眠於雲殿瑶臺霧起海中鯤化正昇騰絳
闕春深柳内鶯嬌初啘囀端的祕訣難傳玄
之又玄冰輪皎潔兮姮娥搗藥錦帆綽約兮
仙子行船决要丹霞洞中捉馬太白山上飛
泉雲中紫桂開花變成瓊蘂爐内青松結子
化作金錢幽微鸚鵡歸巢鴛鴦定枕瑞靄飄
兮文物秀甘露降兮芝田稔清音嘹唳鶴鳴
九耀之琴翠色斑爛雞鬥七星之錦從此劔
戟林巒日飛廣寒收鈆汞鍊成靈寳用木金
結就眞壇會千神於三秀之堂同歸聖母聚
萬象於六丁之殿都入泥丸丕休哉得此金
丹頓超塵世跨青鸞便辭於中國隨紫詔速
朝於
上帝衣賜乎玉珮霓裳食啄乎蟠桃丹桂樂
逍遥永住於玄都享長生活計
　　　八義禪賦
教有頓漸禪無後先迷之者遠隔劫外悟之
者薦在目前無去無來運六通而自在不生
不滅超三界以孤圓(二曰/拂迹)不畏諠譁不居瀟
洒門分五派者强生知見宗舉一乘者亦爲
虛假只要常常顯露般般放下清風萬道松
間石女謳歌明月三竿嶺上牧童顛葰(三曰/法用)
智慧夙禀靈明頓開應機時須宜性現對境
處决要心灰圓融四象通達三才緑水長流
從使漚生漚滅青山不動任他雲去雲來(四/曰)
(眞/空)亘古亘今不衰不朽昧之者滯於聲色達
之者超於無有驅掃風雲摩挲星斗空琴韻
美堂前木馬咆哮雪曲應希海底玉龍飛走
(五曰/普照)莫問東南菩薩休尋西北彌陀觸目盡
皆法界何方不是禪那會得如此方堪恁麽
居塵出塵豈落萬縁之幻在慾無慾不沉六
賊之魔(六曰/接物)左右逢原寂照返朴葛藤老婆
者千劫販骨靈源直指者一句絶學縱奪自
由殺活獨卓白雲青嶂頭頭盡是眞如翠竹
黄華物物無非正覺(七日/圓成)泯絶無寄包含大
千拈花示衆者眞爲過計叱佛罵祖者亦是
違愆誰會進步蓮生鹿苑歸來月滿江船拈
出自己家風頓超十地踏碎頑空夢幻獨玩
諸天(八曰/泯詐)一等虛脾敢胡鬥觜比較糟粕者
寧知眞味穿鑿公案者豈通妙理差之一毫
失之千里木人言若要識這箇西來須吸盡
涅槃金仙髓
　　　全眞賦
神聖垂御仁慈普均既弘開於玄教特謹奉
於全眞孰知十極之高仙來遊此世大闡三
皇之古道順化於人切原德貫諸門心歸一
正捨俗者辭親割愛固窮者樂天知命是以
全眞學而修性功名財色觀如水上之浮漚
智慧靈通明若教中之先聖誠以學不所執
法求大通廣積德行則外施於方便深做修
鍊則内運於神功善處無爲不二能尋有道
參同物物分明瑩若潭中之皎月頭頭應現
動如草上之清風必也選甚高低盡皆提挈
學之者有因有果達之者無生無滅至靜至
和至廉至潔統萬德而接物不捨慈悲宣三
教以開迷猶尊賢哲大抵丐食不耻至貧不
憂輟己惠人則施恩於孤老高志抗節則寄
傲於王侯是謂全眞英士達道仙流頓悟天
機高播玄風遊聖域廣施香餌普尋知友赴
瀛洲是以見物明心知空悟道行全眞正法
則謹依於鍾吕取大道玄理則嚴奉於黄老
清虛恬惔收紅爐鍊就銀絲純粹精微向丹
鼎烹成大寶足表捐彼假合達其自然證實
相妙之更妙得眞功全之又全五道銀霞貫
斗一輪紅日輝天鶴駕金書朝赴九陽之殿
蟠桃玉液位登萬聖之筵噫有等愚迷鬥爭
人我宣揚譎恠者豈通玄妙誑惑中下者不
知因果雖離火院恩山却入名韁利鎖丕休
哉若要知端的全眞頓了虛無堪可
　　　官不及仙
人有遠見心無近憂然爲官而貴顯不及仙
以優游從他位列於朝廷金章紫綬難比身
登於閬苑月殿星樓嘗聞達士休官愚人干
禄子房歸山也絶有患害范蠡乘舟也免遭
刑戮既知此道奚求官之浮名凡益於身不
及仙之清福當其權至一品名威四方封妻
廕子者惟貪厚禄欺公虐下者豈畏深殃只
迷火宅不悟仙鄉黼黻尊榮造孽而終歸地
府縷褐貧賤了眞而决赴蓬莊未若金液蟠
桃花光雲錦降龍伏虎也五老之殿抱月眠
雲也七星之枕偏躭物外無爲不愛朝中極
品世上玉簪朱履一夢浮華壺中紫桂芝田
萬年豐稔夫秦宫漢苑者白楊芳草嗟成都
舊城者桃花杜鵑過斗錢財何濟同巢妻子
何堅縱爲賢相難及列仙豈不見棄相蟾公
悟至眞而忘世捨王悉達證大覺以歸天且
如不義而富貴者何異於浮雲不忠而利禄
者猶若於弊履假饒將相雙顯不若神仙獨
美是以李斯濁辱遭白刃於雲陽黄帝靈通
獲玄珠於赤水足表脫俗羅網證仙裔苗掃
煙霞於斗口懸日月於星橋從此棄人間有
限之驕奢丹墀宴樂得天上無窮之福利紫
府逍遥奈何迷昧仙都貪婪官爵戀之者盡
遭縲紲脫之者免沉溝壑直饒金谷繁華莫
比桃源快樂勸世人聞早學天仙歸去朝三
清赴約
　　　苦海
蕩蕩苦海滔滔愛河選甚賢愚沉溺不論貴
賤消磨亘古及今誰頓抛於慾浪至尊與貴
盡皆喪於恩波憶上古純粹軒轅清虛老氏
垂五常夫子之至德演三乘釋迦之妙理高
棹法船普撈善士慈悲四聖留出苦海之玄
方濁濫群情甘溺迷津之臭水若乃人物悠
悠竛𥩵不休或縱心而飄蕩或隨世以淪流
情波沉滯業窟憂愁徃來綽綽如魚百年汨
没動轉𪖙𪖙似鱉萬古淹留但見深闊昏昏
灣澴瀰瀰愛之者有災有難離之者無生無
死智慧仁人君子下手忘焉昏沉愚輩迷徒
終身戀矣且夫䧟溺衆生無窮漩坑迷之則
號爲苦海悟之則亦是蓬瀛漫漫萬頃之洪
波專沉昏昧渺渺千尋之巨浪難污靈明既
曰似此嬉遊何時出渡若不入清灘之涯際
决難免黄泉之冥路不見賢哉范蠡乘扁舟
以登眞達矣張騫泛靈楂而得遇奉勸凡流
迴頭莫遊學取瀛洲之羽客休爲苦海之枯
髏如是則袖統煙霞高卧於青山碧洞杖挑
日月好登於彼岸神洲噫率爾欣浮莫之能
出琭琭乎波瀾倒轉洋洋乎清濁混一歸去
來兮何不苦海抛離玩瑶池金堂玉室
　　　歎世擔家
火院得出愚人不離晝夜塵勞汨没朝昏情
欲羈縻憂他妻子艱難飢寒逼迫使得身心
撩亂煩惱驅馳愚哉坐設三心行思百計損
人物毒似蛇蝎傷骨肉巧如蚊蜹貧窮下賤
皆憑宿世之因縁富貴榮華不是今生之福
慧今也無限豪傑空安姓名使姧狡誇呈俏
倬縱驕奢賣弄峥嶸豈思後世不顧前程奪
利爭名甘作三塗種子瞞天昧地喜爲六道
衆生議曰一任昏迷不求康徤做經營有萬
種之毒學善道無半絲之願全無覺悟果然
蠢物之徒甚可哀怜盡是地獄之種大抵嫉
妒剛强誰能肯忘糶風賣雨兮剜尋錢物拏
雲搦霧兮置買田庄欺謾鄰里損害孤孀常
懷邪僻之心侮狎賢聖不信吉凶之報輕慢
爺娘既而只喜求財不言避罪念佛看經兮
佯且口善挑楂捾剌兮幾曾心改囂浮見識
不除諂詐機關常在還似網羅之獸撲入迷
坑渾如濁濫之魚漂沉苦海足表業罐纔滿
閻王速追鐵棒銅鎚打拷刀山劔樹陵遲常
爲冥府之囚朝朝叫苦永作陰山之鬼夜夜
聲悲噫既怕如斯須當早悟擘開恩愛之枷
鎖跳入煙霞之雲路歸去來兮壺内春深好
向桃源相遇
　　　世人說道
世已久弊人多說玄每論金丹大藥時明火
候周天對修藏羽客之前胡談教法向隱逸
仁人之側亂講眞詮愚哉衒己識情騁乎辯
解尋名尋利者幾曾清淨貪酒貪色者實無
齋戒口劔善揚辭鋒能賣說宗說祖觀之者
還似心狂在道在玄問之則佯推耳聵若夫
侮狎上下傲輕智愚論顯目則扭斡平仄講
詞話則添染之乎本不學道惟圖口糊分三
乘玄妙之微疑惑鄙士表九伯風魔之漢實
是狂夫爾曰太易太初至剛至大不在虛無
之裏先出杳冥之外難以言通表乎天籟講
天地陰陽之妙事已難當分璇璣造化之機
理實無奈大抵不識好弱奚通正邪作一小
詞則人前賣弄撰兩絶句則物外談誇豈知
對面說好過耳悲嗟迷人解萬卷之書難超
生死達士悟一眞之趣高卧煙霞是知專任
見聞不歸眞實棄顔子簞瓢之樂習楊朱紅
紫之術憑言動衆在道匪一無廉無耻行如
跛鱉之前有喜有嗔辯若飛龍之出足知只
可暫聽不宜久聞與之爲友則終是無益近
之學理則徹底空文說有千萬道無半分從
此方方談是談非動乖物理處處爭頭爭角
不悟心君奈何全没慈悲不生恐畏講之則
便論我長你短說之則管甚訛言國諱彼哉
彼哉殊不知說道之人謀箇甚麽只圖養氣
　　　道人閑遊
人有大志心當慕眞既在道而爲本且遊世
以閑身偉哉玄妙之機必資高士驗爾逍遥
之客若晦同塵夫惟脫彼凡籠翛然樂道或
洗耳棄瓢則笑昔日之許氏或跨驢玩世則
邁當時之果老本不務於雲遊其實採於芝
草捐名棄利豈徒樂於身貧割愛離親寔謹
修於天寳若乃可以避世冝乎鍊形或飽經
術也心蔵若賈或藴德行也内明若星志既
如此遊何損靈可怜君子之清標常容玄教
還似逸民之曠野高步郊垌且曰落𩲸青山
優游緑水觀富貴如浮雲棄榮華若弊履何
賢士之如斯蓋道人而能此無榮無辱常固
窮以恬然或止或行邁孤鶴而翔矣夫秋冬
野望則觀群生之否泰或春夏嬉遊則賞百
卉之讕斑貴饒極品寧如樂閑是以冲虛至
德眞仙乘風方外了達純陽上士貨墨人間
或曰衣敝緼袍披蓑頂笠或在林泉而隱志
或遊市井而忘習人所難辨道閑足及養就
眞人之志有以安居定超
玉帝之鄉决然聚集足表功行已滿身心不
遊獲玄爐之丹樂傳蓬島之仙儔喜捐蛻殻
而昇遷速離塵世幸馭鳳翎而歸去永玩瀛
洲奈何人物高低世情冷暖展手上街者猶
言於懶墯化餘乞餐者復講於長短大抵塵
俗兩忘一任是非不管彼哉彼哉孰不知道
人之遊本釣錦鱗豈徒勞於閑散



洞淵集卷之四











洞淵集卷之五和九
　　　　龜山長筌子撰
　詞
　　　抛毬樂
道人心印悟來自然惺洒這妙用玄關造化
神功巧筆今古難畫見壺中不夜春光有錦
繡江山相亞處處花萼樓臺秀吐香風高聳
蟠桃架玩紫微絳闕瑶池閬苑豈羡世間園
林郊野閑步鳳凰臺聽一𣲖簫韶音韻清雅任
縱横出入靈空不用玉鞭金馬　翛然卓立
乾坤看萬象森羅青霄下五明宫玄珠會妙
體嬋娟婭姹醍醐芝草誰肯著千金酬價有
縁得遇眞師點透靈通常應無虛詐賞聖賢
至理謙慈度日更六根清淨無爲風化性月
桂枝芳放萬道光明無毁謝把天機秘訣勿
令輕捨
細開根基妙道幾人深知自大樸初分剖散
洪濛畫八卦帝尊伏犧辨百草功顯神農播
稼穡德布華夷次後運啓軒轅聖明宣教諸
方吐瑞芝感遐荒奠枕清寧萬國更迤邐求
道七十餘師從此闡淳風降後代神仙出世
機既到今日不悟群迷總被利名駈馳　獨
余擺脫羈縻任落𩲸南北與東西壺中景眞
消息三火烹煎坎離杳冥恍惚誰信有純陽
龍飛斡開玉户金關祥煙瑞氣紅雲罩紫微
聽無絃雪曲仙音韻正美見日月配合結就
刀圭功滿大丹成便拂袖長生路上歸住天
宫快樂武陵瑶池
　　　天香慢(梅)
萬木歸根三冬㧞萃曉來梅萼輕坼妒雪精
神清人氣焰不許等閑攀摘百花未發獨占
得東君春色庾嶺斜横秀孤芳更妙機難測
　西湖灑然至極勝蠟黄愈增靈識漏泄前
村驛使喜傳消息解引詩人雅詠對一枝金
蕾興自適月浸寒梢天香可借
　　　燭影摇紅
菊綻黄花月生碧漢清光皎霜前雨後正芬
芳四海圓明照朵朵爭開爛熳吐香風騰輝
天表檻邊幽雅空外嬋娟依時呈妙　閬苑
仙葩蔣公三徑知音少瑶臺寳鑑照娑婆悟
者頭頭了好對東籬賞玩射江山虛堂靈沼
數枝金蘂萬道銀霞浮生難曉
　　　解愁
歲月匆匆忙如奔騎來徃暗催浮世愛河誰
省悟戲欲浪苦爭名利火院憂他妻共子更
不念自身顦顇你直待大限臨頭恁時悔恨
又成何濟　活鬼販骨千迴空勞壤紛紛鬧
如螻蟻丈夫心猛烈秉慧萬縁齊棄劈碎凡
籠無罣礙任自在翫山遊水向林下醉飲眞
風坦然高卧占清閑貴
返照人間忙忙劫劫晝夜苦辛無歇大都能
幾許這百年有如春雪可惜天眞逐愛欲似
傀儡被他牽拽暗悲嗟苦海浮生改頭换殻
看何時徹　聽說古徃今來名利客空有兔
蹤狐穴六朝並五霸盡輸他水雲英傑一味
眞純爲伴侣養浩然歲寒清節這些兒冷淡
生涯與誰共賞有松䆫月
　　　滿庭芳
大覺光明不須外覔人人各有如來浮生迷
昧販骨走千迴鑿透靈源法海禪河漲風浪
崔嵬泥牛吼威音嘹喨鐵壁起雲雷　菩提
无縫塔林巒掩映山色分開任曹溪雪滿漏
泄紅梅處處香嚴法界休分别祇樹蒿萊眞
消息孤峯頂上石女繡莓苔
微妙家風非空非色卓然无去无來超今越
古悟者免輪迴拈出長春聖境瓊花綻鐵樹
崔嵬誰知覺丁翁夜半震動九天雷　玄門
眞洒落星樓月殿愚昧難開寥陽芝草端的
勝寒梅方寸神機莫測何消得飛過蓬萊紅
塵外玉霄閑客未肯躡蒼苔
决烈修眞慇懃辨道萬縁識破皆空太虛鼎
内默默養和冲一顆靈珠燦爛光輝似月射
千峯長春景五雲臺上芝草吐香風　這些
微妙理有縁端的千里相逢纖塵不染清淨
是眞功日用頭頭不昧超生滅法界難籠還
能此逍遥自在處處是仙宫
老氏眞機如來祖印明明象帝之先不生不
滅端的至幽玄一派清風匝地迷雲散皓月
當天君知否寥寥劫外法鼓震三千本　來
眞箇妙無名無相非道非禪學人外覔教我
怎生傳不肯迴光返照區區地走遍山川歸
來也人牛不見芳草鎖江煙
本分家風尋常日用何方不是林泉飢飡渴
飲任運度流年行止非人所及休思筭好弱
由天君知麽一身尚假萬事豈牢堅　些兒
窮活計寂寥消洒有口難言簞瓢不置那得
買山錢且恁騰騰兀兀任從他螘戰蜂喧眞
清樂松間步月石上枕書眠
　　　緑頭鴨
雨初晴江山景色新鮮乍艶陽春光美麗見
郊原芳草芊芊覩梨花輕籠淡月聞松聲冷
和清泉風細池塘簾垂院落曉鶯啼唤柳含
煙更疊翠山幈如削時物筆難傳誰能悟韶
華不久人世非堅　走紅塵何曾返照損氣
神虛度流年競錐刀如蠅見血戀妻男似蟻
爭羶火宅憂煎情波出没四生六道不知還
任千劫輪迴販骨迷了本靈源聦明客諸縁
放下閑裏修仙
　　　江神子慢
掃除六塵迹點檢現前眞箇消息慧光赫親
拈出妙用靈根端的越聲色一曲威音非律
吕超今古琅琅誰聽得湛然萬里雲收晴天
闊月華白　縱横金田覺海笑巴歌謅謅葛
藤千尺泯情識空劫外門掩蒼苔閑寂致虛
極枕上江山春色好松花老香風飄廣陌此
時作箇逍遥一煙霞客
　　　雨霖鈴
清晨凝竚見風雲濟及作時雨陰陽恊順空
中爲甘露山澤敷布點點如膏利益洗滅妖
氛四海澄素造化天地神功擾擾浮生幾人
悟　乾坤美澤恩霑溥勝娑婆此價應難買
滋生萬物榮甦增瑞慶兆民歌舞五穀豐登
庶事康寧遐邇安固感上下和睦無爲敬禮
玄元祖
　　　絳都春
天生懶惰愛靜處坦然開懷澄坐面垢頭鬅
養踈慵消災禍無縈無繫隨縁過也不會焚
燒香火囉噔哩噔鸞歌舌誕恣情吟和　南
柯夢中識破把蝸角蠅頭身心摧挫手握靈
芝泛無何誰知我清風皓月時相賀杳冥中
修成仙果了然歸去綿綿九天高卧
侵尋妙景看赤城秀稔芝田千頃物外閑閑
樂眞情搜佳興扁舟載月煙蓑冷酒醒時臨
流清詠一聲羌管三幅曉風洒然幽勝　徽
音慢彈誰聽似野鶴騰空生涯萍梗放曠乾
坤與江湖絲綸整錦鱗釣得成餘慶便歸來
玄都馳騁杖挑春色逍遥太虛仙境
心如江海納百川萬派澄清無礙渺渺淵源
幾人知包沙界光明燦爛超三昧諕小乘邪
魔潜退混元風範虛无秘宻下愚難解　宣
揚亘初眞載統衆妙之門高下無賽應物頭
頭顯慈悲消災害不生不滅非中外這一曲
玄歌誰買玉京仙子吹動太虛天籟
　　　瑞鶴仙
歲華如轉輂嘆世路忙忙何日知足錐刀競
蠻觸這浮名浮利少榮多辱誰能寡欲醉恬
惔天之美禄把塵縁一旦紛飛回首退藏嵓
谷　清福松間步月石上眠雲性如麋鹿高
歌一曲閑吟罷布棊局聽猿啼鶴唳水緑山
青籬外風敲瘦玉這眞懽誇古騰今幾人繼
續
武陵溪上看覩閬苑瑶臺應是花綻風流世
間罕噴清香鮮異紫芝相間東君不管更别
有長春手段向無爲樹上芬芳光彩日常呈
現　堪獻玄元根本錦綉枝梢是誰親見何
方貴顯金蓮會任舒展這天生雅艶一種瓊
英只許神仙作伴若諸人採得歸來玉京賞
玩(花開/䦘苑)
玉峯時暫歇覺風入瓊林倍增眞悅煩蒸頓
消滅掃塵埃四海廓然施設八方靜潔布一
味清涼妙絶這些兒冷淡生涯等閑未曾輕
泄　竒别蕭蕭晝夜颯颯乾坤幾人能瞥隨
機應轍尋知友伴明月遶群芳結秀響報聲
聞動用陰陽正訣待浮生吹散迷雲恁時細
說(風入/瓊林)
素秋天似水更夜色呈鮮物華殊麗山堂興
無際見團圓月照洞庭深邃清風匝地但處
處昭彰德被遍恒沙朗射晴空千古秀凝青
桂　高貴隨形應現鑑物無私碧霄呈瑞孤
然爽異輝法界顯靈慧放清光萬道入户穿
䆫皎皎昏蒙普濟願凡夫早悟圓明盡知此
理(月照/洞庭)
幸逢玄運到正律吕推移北辰宣號須臾瑞
祥報見同雲凝雪曉迷蓬島天公德茂但處
處瓊花映罩向長空片片輕飄顯揚聖功微
妙　深奥虛无造化秘宻神機對誰分表三
山路杳眞蕭洒洗塵擾看瓊宫寳殿素淨樓
臺出入仙姿窈窕這冰清玉潔家風幾人頓
了(雪迷/莲岛)
　　　玩瑶臺(本名耍/三臺)
直指玄元路嘆苦海迷人不悟在目前平平
穩穩又無些險難相阻把萬縁一齊放下他
自然有聖賢提舉似斷雲野鶴飛騰向物外
青霄信步　慶會神仙語渴時飲蟠桃醁醑
出入在星樓月殿笑人間死生今古跨彩鳳
祥鸞翫太虛歸來卧碧霞深處這逍遥活計
誰傳分付與蓬萊伴侣
　　　花心動
江路閑遊見梅芳姿水邊將發蓓蕾半開踈
影斜横幽艶傲欺霜雪清癯獨秀風臺畔笑
百卉凍凝摧折散芳烈竹籬茅舍最堪栽接
　破臘傳春放徹吐玉蘂瓊枝等閑誰瞥欲
寄故人驛使稀逢空對暗香凄切壽陽公主
今何在這姑射玉仙清絶向誰說黄昏小䆫
淡月
百歲光陰似飄風浮漚電雷轟掣返照速修
急景難留不覺鬢華如雪萬縁羈絆何時了
謾昏曉寸心愁結勸英傑莫教釜破斷繩難
接　一失人身萬劫歎伶俐惺惺不遭縲紲
欲浪恩山玉杻金枷誰肯猛然抛撆一朝大
限臨門唤見閻老怎生推說恁時節追思聖
賢妙訣
　　　洞玄歌
野堂花老檻外幽香度緑影沉沉映䆫户任
從他日轉西郊且閑看雲生南浦見隱隱遥
岑接天青又石齒分泉迸珠飛雨　丹丘咫
尺幾箇人回顧鼷鼠穿窬豈足數假直饒綺
陌長遊爭似向煙嵐深處枕萬壑雲霞樂平
生便不勝紅塵點染緇素
倦遊退尺栗里潜踈拙浩氣凌空向誰說醉
酬春醖釀三杯遣幽興滄茫一葉更野服蕭
然越林叢拉信友相須竹風花月　生涯淡
淨至妙人間絶不尚文軒錦幈列樂田蘆嘯
傲華顛種松菊棲遲清節這一味眞懽幾人
知有靜几蒲團獸爐沉屑
　　　水龍吟
故鄉何處棲遲海山霧歛春風細花穠石潤
雲嬌煙淡天容如水芝桂香分橘橙酒灧錦
茵摛翠佩霓裳縹緲飛瓊羽蓋瑶池宴賞佳
麗俯笑人間富貴到頭來一場虛僞桑田
暗改人生空老誰能適意虎戰龍爭漢興秦
滅今成何濟看蓬萊紫府長春勝景妙無加
矣
　　　雨中花
急急蛩音似箭暗催人物煙草茫茫塞鴻悲
秋晩敗葉飄黄萬里關山牢落一天風雨凄
涼這蕭閑活計向誰分訴表我衷腸　霜寒
露冷菊瘦梧凋又近重陽信道壺中光景雲
水家鄉金殿玉樓庭院錦溪花塢池塘世間
虛幻薄名浮利都寄黄粮
　　　百寳粧
榴蘂濃芳簾幕半捲清閑白晝偏長院宇無
塵微雨過池塘幽軒細細風披竹欹石枕藤
床分外涼看雲峯偃仰高眠晃然已到羲皇
　休休塵世俱忘眞常妙用安排黄卷爐香
莫羡俗情如蟻慕羶腸清虛淡素甘貧樂縱
酷暑難侵道哲堂好棲心見素家風洞中别
是仙鄉
一點靈光輪迴萬刼胎卵濕化無歇苦海無
涯生滅甚時徹无根四大非堅固戀此箇形
骸何大拙把浮沉世夢磨開慧劔割斷根孽
　逍遥物外生涯隨分樂天知命閑伴風月
抱守元陽神氣自交結乾坤倒顛翻離坎這
既濟天然非扭捏有春生夏長秋成萬彙一
氣無别
　　　鶯穿柳
乘桴默契便休休倦役結茅歸里一任貔貅
威鎭虎韜熊略旌麾爭起赳赳成何濟只嬴
得玉顔先弊覆手一場空過眼繁華虛矣
爭似樂然從己賞花穠上苑魚游春水滿泛
紅潮美且鬱陶襟懷青門歌吹醉卧東風裏
看隨堤柳摇金蘂放適簪纓亂鋪蒼翠
　　　天香
過隙年光如毛塵事幾人識破休矣歸去來
兮雲耕水釣林下澹然寧耳翠微影裏别有
些逍遥眞味一曲玄歌寄天香嘆物華榮顇
　白茅半間而已暢情懷四時吟醉返照人
生畢竟到頭何濟坐看空華起滅這混成消
息越衆美大朴淳風清虛妙理
若論修眞玄關直指外縁心上都撆靜處跏
趺存神握固莫辯是非優劣任縁度日除飽
暖其餘忘絶一味清閑價無窮對下愚難說
　端的至誠妙訣歎學人幾曾休歇默默昏
昏壺内玉花開徹恍惚中間顯象見寳珠光
耀似皎月悟得之時同遊聖闕
　　　二郞神
歎平生謾日夜勞勞攘攘想一世浮華能幾
許若雲間電光翻掌夢幻吞侵何日省戀火
院纏綿業網這人身一失萬劫難逢誰能迴
向　清爽猛跳出迷津欲浪彼岸風光眞快
樂伴孤雲野鶴飄蕩悟徹靈臺無障礙似月
掛寥天朗朗滿十方三界瑩徹圓明逍遥吟
唱
平生興有萬頃雲山野景竹疃梅村蓬户悄
這幽閑世間難勝一曲無絃喧宇宙對沉水
石爐絶聽向林下棲遲養就懶散煙霞情性
　復命披短褐玄通古聖看鷺立鷗飛沙觜
岸笑醯鷄瓮中流梗一枕華胥春夢覺豈羡封
侯列鼎早回首歸來月照松溪雲嵓苔徑
離塵俗便點檢林泉雅趣竹杖芒鞋青篛笠
泛煙波緑蓑柔櫓月夜江天無盡樂品短笛
瀟湘蓼渚此消息千金不賣好對漁樵分付
　歸去對晚翠風生小浦勘破南華龜曳尾
儘教他衣冠豺虎野水添盃誰似我醉卧白
雲深處任秋月春花暗换桑田明催今古
訴衷情爲大地衆生淚洒曉夜憂煎貪活路
盡都被妻男相掛使萬種機關圖富貴全不
怕犁耨高駕勸愚迷早悟後世因縁直言眞
寫　幽雅買玄妙不用錢價只用他心燈常
不昧要萬法靈通緫壓待行滿丹成歸去日
把四假凡軀脫下向桃源仙會玉殿金樓長
春不夜
　　　上丹霄
嘆人生如掣電似浮漚更何消苦苦貪求榮
枯得失宿縁分定豈須憂我今悟此養天倪
晦迹林丘　簞瓢樂琴書味閑中過靜中休
有恬惔眞趣相酬花朝月夜大開口笑展眉
頭玄珠收得默然歸方外優游
　　　月上海棠
應時宇宙行慈善向苦海横舟運方便法界
顯威光諕群魔隱潜逃竄眞仙現别有神通
手段　上蒼委我開仙院把大道玄風任弘
闡香餌滿娑婆釣金鰲玉京遊玩瓊瑶宴俯
嘯人間蟻戰
　　　一枝春
堪嗟肉傀儡塵世爭竒怪晝夜火院煎苦沉
埋花酒叢中孽重終難改販骨何時徹頭面
翻騰昧了靈源眞宰　獨我而今樂自在放
逸遊寰海逍遥天地間笑開懷一味清閑萬
兩金難買九轉功夫足步月携雲穩赴金蓮
仙會
　　　醉中歸
過隙時光促人身以風燭誰信神明暗裏報
人災福觀二耀如轉轂晝夜翻騰榮辱群情
苦攢攢簇簇貪迷嗜慾　獨我迴頭歸來隱
山谷水釣雲耕雅種數枝松菊閑來後歌一
曲不羡權門紅緑養愚魯清貧自在平生願
足
　　　傾盃
物外迴觀愛河滚滚空勞攘爲何因故戀惜
妻男競爭名利念念隨他蒙昧眞如掀天富
貴傾城嬌艶□歸何處嘆浮生下梢終久盡
成虛　傷嗟是非今古百年歡宴大都幾許
夢想南柯命遭北府尚自貪婪不尋歸路輪
回販骨身伴狐狸幾番荒蕪謾嬴得徃來慾
浪苦流注
休休我省也棄世俗洞庭深處好行步大藥
燒成寳珠收得曲按無絃音勝宫羽洪揚道
德風範鍾吕許由巢父向逍遥彼岸尋箇水
雲侣　誰能繼聖徒智若愚六情斷滅九玄
通悟妙粹沖虛炳焕靈明物物般般無疑無
慮一眞瑩徹功行滿足頓超塵所便歸來洒
落方外了然去
　　　鳳棲梧
逃暑繩床聊慰興翠籜森森幾處花陰襯萱
草池塘人不問緑荷暗竊薰風信　懶把霜
紈嫌力困沉李爵冰煑茗清泉近祼袒襟懷
无鬱悶筭來便有神仙分
　　　神仙會
堪嗟世上人箇箇蚕成蠒不肯回頭抵死火
坑貪戀千辛萬苦甘受無辭嘆置家計慮妻
男恐不辦　一朝業滿看你如何免眼光落
地别改一般頭面披毛戴角恁時難分辯早
下手出迷津應仙選
韶華似激箭暗把朱顔换我今識破渾若夢
中驚散囚伽脫下信任胡歌誕儘人言一乖
慵害風漢　大開口笑世俗无拘管落落𩲸
𩲸信脚水山遊玩天涯海角自有清閑伴細
筭來這些兒最長便
　　　一剪梅
身若白雲任卷舒天涯海岸自在无拘太虛
廓落是吾廬不羡王侯拱璧軒輿　一味閑
閑樂有餘從他活計冷淡消踈歸來畢竟理
何如心月輝輝光射蓬壺
　　　楊柳枝
頓悟眞空棄外縁樂清閑四時進火運周天
種芝田　埏埴玄爐分造化飲靈泉寥陽丹
闕永綿綿證金天
二曜忙忙若轉丸走天邊催人販骨似丘山
不停閑　戀火猫兒拽不出忒痴頑遍觀塵
世總如然好心酸
　　　踏雲行
無相形容靈明心手清虛岸上栽金柳剪除
魍魎跨鷦螟希夷俯嘯空山陡劫外飛騰
妙中行走杳冥鄉裏尋知友飲餘恬惔醉眞
風乾坤曠朗絶纖有
　　　粉蝶兒
欲說天機奈塵寰世人不信只因他夙縁無
分戀浮華貪火院氣神虧損販屍骸迷了本
來心印　悟後迴頭樂清閑莫勞方寸好參
求妙靈玄牝煉純陽驚宇宙一聲雷震恁時
節向蓬萊會中相等
　　　江神子令
世情誰不愛浮榮利和名兩關扃識破歸來
林下傲餘生萬頃煙霞眞伴侣猿鶴老水風
清　任教馹騎走塵纓掩柴荆坐忘形一味
閑閑斜日照䆫欞試問知音何處也雲漢闊
遠山青
莊周蝶夢幾人醒理圓明了余生老計田園
谷口傲其耕落日西風吹敗葉雲返岫雨初
晴　數聲高柳暮蟬鳴淡煙横野泉傾千里
關河秋色滿山城晦迹人間青眼少誰念我
養遐齡
　　　青玉案
瞥然悟得長生路平坦無來去萬法圓融超
六度威音那畔幾人曾到别有逍遥處　靈
明國内絶朝暮誰薦當頭這一句木馬嘶風
泥牛許慈雲廣布法雷高震宻洒禪天雨
　　　賀聖朝
春光明媚黄鶯出谷紫燕來巢見仙桃初放
兩三枝間翠竹香茅　琴書高枕柴門緊閉
莫放人敲任松軒紅日照三竿更蝶夢花梢
　　　其二
道人幽趣蕭閑風味林下雲煙夜横琴高隱
翠微間看月印寒泉逍遥吟唱還鄉宫調
雪曲無絃這玄珠收得未朝元作住世神仙
　　　長思仙
醉中醒夢中醒月浸松䆫枕簟清誰家搗練
聲　訴眞清樂眞情竹外流泉漱石鳴雲山
疊翠屏
　　　西江月
莫羡金閨黼黻好攀仙桂枝柯悟來心鏡不
須磨頓泯浮華物我　返照壺天日月休言
塵世風波長拖瘦玉泛無何歸去煙蘿深卧
　形物雖居宇内夢魂長玩台州山堂眞趣
與誰酬䆫外梅踈竹瘦　千里煙霞冉冉半
簾風月颼颼天公賜我這清幽料想浮生難
勾
　　　訴衷情
夜深人悄漏聲殘秋色滿江干寒煙野塘横
渡誰寫畫圖間　風瀝瀝月彎彎坐更䦨寳
鼎香燼銀漢星稀蝶夢飛還
楮冠竹杖友南華耕釣老生涯焉能繫而不
食吾志豈匏瓜　忘扣角憶歸槎傲漁家煙
波萬頃紅蓼灘頭醉卧蒹葭
　　　小重山
自古高人遠市鄽超然離俗表隱林泉曾聞
宣聖有遺言仁智者山水窟中安　無事惱
心間猿鶴爲朋友養成丹白雲深處樂幽閑
明月下一曲小重山
　　　大官樂
踏青放適遊人悅江山明湄陽和節出谷新
鶯聲軟怯柳綿零落如飛雪(春)
石榴色蘸香囊血緑荷如蓋蓮開葉避暑登
樓心爽潔霜紈揮落寥天月(夏)
登高雅會時當九黄花乍坼東籬後煙淡波
寒誰信受風敲紅葉霜林瘦(秋)
斜横踈影天香軟冷齋夜話詩魂遠好把紅
潮頻滿勸任教六出風撩亂(冬)
　　　鷓鴣天
小隱村居樂至閑興來吟首鷓鴣天桃花笑
日開紅錦門柳垂絲裊翠煙　扃蓽户掃苔
錢困時禪塌枕書眠有人問我修何事夢載
華胥月一船(春)
弄舌閑禽向鬱林滌蒸散髮趁松陰清風習
習來冰簟陶寫眞情取次吟天似水柳如
金火雲曡翠出遥岑危樓安枕王孫趣靜室
忘機逸士心(夏)
乍覺西風吹葛衣蕭蕭秋色滿華夷催排蕎
麥花開日點勘梧桐葉落時　鴉噪晚客思
歸一川禾黍正離離蟬聲莫向高枝叫切恐
賔鴻苦皺眉(秋)
一夜嚴凝作苦寒頭明六出落人間彤雲摻
粉蛾飛舞柳絮隨風蝶徃還　梅影瘦竹枝
彎一丘湖玉倚欄干何人助我丹青力寫入
幈山子細看(冬)
　　　華溪仄
春風也是人間客人間客飄零南北幾時休
息　不如學箇商山伯石樓雲殿銷塵迹丹
丘閑看老松千尺
　　　花心動
劫外威音嘆勞生荒蒼幾曾知覺勘破轉輪
擘碎虛空遊戲六門無著塊然蕙帳胡床穩
看鐵樹應時花灼慧光爍大明寶殿玉龍盤
礴　一顆玄珠踴躍迸霞彩輝輝萬神懽樂
放去收來逆順縱横雪曲頓超橐籥眞情欲
訴憑誰說見胎卵夢䰟交錯曉天廓聽吹鳳
樓畫角
　　　月中仙
歷劫清凝鑑無私瑩澄誰是宜表冲虛浩渺
統萬靈機變恢恢臨照湛然包大道體難測
窮通暗報素碧誰能到寂寥九陽閑靜至玄
奥　乾元浩立青霄覆三千大千神用樞要
高明杳杳應四時生化清虛顛倒慧風空外
掃更廓朗群迷怎曉我今深通了歸來賞玩
逍遥好
　　　成功了
瞥然曉便識破浮生一場虛矯利路駈馳光
陰迅速空惹物情衰老自歌自笑念好景幾
人曾到故園春色海棠半開緑楊輕裊　休
休萬事了聽亂山深處杜鵑啼呌歸去來兮
長安古道隱隱斷霞殘照洞庭寂悄歎門外
落花風掃故人别後青霄鳳吟杳杳
悟浮世把萬事紛紛盡皆忘棄藜杖雲巾麻
絛紙襖便是隨身行李玩山遊水要到處樂
然從己兀兀騰騰逍遥自在快活誰比　同
流看子細是這些消息恁般活計一味眞歡
君還會得人靜月明千里暢哉而已對小齋
幾枝寒蘂有誰知我西山半軒曉翠
洞淵集卷之五










