#+TITLE: 道德真經傳(二)--呂惠卿
#+DATE: 2018-05-12 10:21:50
#+SOURCE: github.com/kanripo/KR5c0069 master e59f3123                
道德眞經傳表必五
臣惠卿言臣聞庖丁奏刀得養生於文惠輪
扁釋鑿議讀書於齊桓志之不分道或有在
臣誠惶誠懼頓首頓首臣竊以大制散於智
慧之僞含生失其性情之初爰有眞人起明
至教獨推原於道德蓋祖述於典墳是以雞
犬相聞莊周指謂神農而上谷神不死列子
稱爲黄帝之書究其微言中有妙物唯恍唯
惚視聽莫得以見聞不古不今迎隨孰知其
首尾失之其出彌遠至寳祕於荆山而莫知
悟之不召自來玄珠索之象罔而可得軒轅
華胥之國唐堯姑射之山皆極至遊遂臻泰
定此書之指其詣不殊曹參師於蓋公而相
齊國孝文傳之河上而爲漢宗僅得淺膚猶
幾康阜夫唯俗學不識道眞徒見其文有異
詩書之迹莫知其指乃是皇王之宗故聞不
尚賢則謂遺之野而不收不貴貨則謂棄諸
地而不用謂絶學則無憂等於禽犢謂絶聖
則無法同於鴻荒不知靈府之間有若清眸
之上雖留金屑亦翳神光故令善惡之兩遺
而極沖虚之一致兹難情度宜使智迷遂以
允聖之信言列於百家之珍說發兹微學宜
屬至神伏惟皇帝陛下以高眞之質而出應
君師以妙本之餘而形爲事業蠱飭而庶政
交舉革當而四方已孚方將齊心服形而捐
治物養已之累深根固蔕以趣長生乆視之
門同天下於華胥見神人於姑射深造其極
適丁斯時臣性維顓蒙生足憂患每思朝徹
以解天弢汎觀以考其散殊又損而期於脗
合維日不足歷年於兹晚於斯文忽若有得
即動而靜物芸芸而歸根由濁以清中㝠㝠
而見曉遂以其意達之於辭雖云自安未知
其可竊謂至人之靜鑑實爲學者之元龜敢
用冒聞以占中否龍隨章散固難知其上天
馬以智專因可取於辯道儻有一言之補敢
辭萬死之誅所著老子道德經傳凡四册謹
奉表投進以聞臣惠卿誠惶誠懼頓首頓首
謹言
　　元豐元年正月日資政殿學士通議大
　　　　　夫定州路安撫使馬步軍都總
　　　　　管兼知定州軍州事及管内勸
　　　　　農使上輕車都尉東平縣開國
　　　　　伯食邑八百户臣吕惠卿上表
















道德眞經傳卷之一
　　　　資政殿學士吕惠卿傳
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　傳曰凡天下之道其可道者莫非道也而
　有時乎而殆則非常道也凡天下之名其
　可名者莫非名也而有時乎而去則非常
　名也萬物芸芸各復歸其根而不知曰靜
　靜曰復命復命曰常爲道而至乎常則心
　凝形釋物我皆忘夫孰知道之可道而名
　之可名哉則常道者固不可道也故曰道
　乃乆殁身不殆常名者固不可名也故曰
　自古及今其名不去不殆不去是之謂常
　道常無名則無名者道也而天地之所自
　而始也故曰無名天地之始大初有無無
　有無名有無無則一亦不可得有無名則
　一之所起有一而未有形也旣謂之一則
　雖未有形且已有名矣名爲一而名之者
　爲二二與一爲三萬物紛紛自此生矣故
　曰有名萬物之母知常曰明明則無所不
　見也故唯常爲可以觀方其無欲也則滌
　除玄覽而無疵於此觀其妙故曰常無欲
　可名於小矣方其有欲也則萬物並作而
　芸芸於此觀其徼故曰萬物皆往歸焉而
　不知主可名於大矣唯小所以見其妙唯
　大所以見其徼也此兩者其出則同顧其
　名異而已其名異也其實未嘗異其實未
　嘗異則有欲之與無欲求其所出皆不同
　得不可得則其所出也故同謂之玄玄之
　爲黑色與赤同乎一也天之色玄陰與陽
　同乎一也名之出玄有欲與無欲同乎一
　也同乎一固妙矣然妙乎一矣未妙乎多
　也妙乎我矣未妙乎物也玄之又玄則同
　者亦不可得同者不可得則一之與多我
　之與物莫不皆妙也萬物之所以妙出於
　此而已故曰玄之又玄衆妙之門
　　　天下皆知章第二
天下皆知美之爲美斯惡已皆知善之爲善
斯不善已故有無之相生難易之相成長短
之相形高下之相傾聲音之相和前後之相
隨是以聖人處無爲之事行不言之教萬物
作而不辭生而不有爲而不恃功成不居夫
唯不居是以不去
　傳曰天下皆知美之爲美善之爲善而欲
　之知惡與不善而惡之然自離道言之則
　雖美與善皆離乎道矣自出於道言之則雖
　惡與不善皆非道之外也由是觀之則美
　斯惡善斯不善豈虚言哉是故天下之物
　生於有有生於無是之謂有無之相生難
　事作於易而易亦由難之故無難是之謂
　難易之相成有鶴脛之長而後知有鳧脛
　之短有鳧脛之短而後有鶴脛之長是之
　謂長短之相形以高爲是則百谷爲川瀆
　之源則高有以傾乎下以下爲是則川瀆
　爲百谷之歸則下有以傾乎高是之謂高
　下之相傾黄鍾爲君則餘律和之餘律爲
　君則黄鍾和之是之謂音聲之相和自秋
　冬而望春夏則春夏前而秋冬後自春夏
　而望秋冬則秋冬前而春夏後是之謂前
　後之相隨凡此六者當其時適其情天下
　謂之美謂之善不當其時不適其情天下
　謂之惡謂之不善夫豈知所謂至美至善
　哉則美與惡善與不善亦迭相爲往來興
　廢而已豈常也哉是故聖人知其如此也
　以常道處事而事出於無爲以常名行教
　而教出於不言事出於無爲則終日爲而
　未嘗爲教出於不言則終日言而未嘗言
　則美與惡善與不善吾何容心哉若然者
　無往不妙無往不妙則萬物之作吾不見
　其作與作之者不見其生與生之者不見
　其爲與爲之者則雖作不作雖生不生雖
　爲不爲吾何辭何有何恃哉此所以功成
　而不居也夫有居則有去在已無居夫將
　安去哉
　　　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治也虛
其心實其腹弱其志强其骨常使民无知无
欲使夫知者不敢爲也爲无爲則无不治矣
　傳曰聖人知夫美斯惡善斯不善而我无
　容心焉故雖靡天下之爵因任而已而賢
　非所尚也聚天下之財養仁而已而難得
　之貨非所貴也民之爭常出於相賢知賢
　非上之所尚則不爭矣故曰舉賢則民相
　軋民之盜常出於欲利知貨非上之所貴
　則不爲盜矣故曰茍子之不欲雖賞之不
　竊君子之所欲者賢也小人之所欲者貨
　也我皆不見其可欲則心不亂矣然則不
　尚賢者非遺於野而不用也不貴難得之
　貨者非委之地而不收也内不以存諸心
　而外不以遺其迹而已矣是以聖人之治
　也虚其心實其腹弱其志强其骨心藏神
　而腹者心之宅虚其心則神不虧而腹實
　矣腎藏志而骨者腎之餘弱其志則精不
　摇而骨强矣虚其心而腹實則常使民无
　知也弱其志而骨强則常使民无欲也智
　者知賢非上之所尚而貨非上之所貴則
　爲之非所利故不敢爲也夫唯如此則爲
　无爲而无不治也
　　　道沖章第四
道沖而用之或不盈淵兮似萬物之宗挫其
銳解其紛和其光同其塵湛兮似或存吾不
知誰之子象帝之先
　傳曰萬物負陰而抱陽沖炁以爲和則沖
　者陰陽和也陰爲虚陽爲盈道之體則沖
　而其用之則或不盈其體沖也故有欲无
　欲同謂之玄其用之不盈也故虚心弱志
　而常使民无知无欲而已唯其如此故淵
　兮似萬物之宗而求其爲宗者固不可得
　也似之而已然則何以得此道哉挫其銳
　解其紛和其光同其塵而已心出而入物
　爲銳挫其銳而勿行物至而交心爲紛解
　其紛而勿擾銳挫而紛解則知常之明發
　乎天光光者塵之外在光不皦故和之而
　不别塵者光之内在塵不昧故同之而不
　異夫唯如此則所謂宗者湛兮似或存矣
　淵兮者言乎其深也湛兮者言乎其清也
　或不盈者非可以爲定虚也似或存者非
　可以爲定存也虚盈存亡吾無所容心則
　吾安能知其所自生哉見其生天神帝而
　已故曰吾不知誰之子象帝之先蓋有吾
　有知有誰而道隱矣吾不知誰則亦不知
　吾矣此眞道之所自而出也生天以先象
　神帝以始帝則其爲形器之先可知矣
　　　天地不仁章第五
天地不仁以萬物爲芻狗聖人不仁以百姓
爲芻狗天地之間其猶橐籥乎虚而不屈動
而愈出多言數窮不如守中
　傳曰夫道㝠於象帝之先而不知誰之所
　自出則體此道者仁惡足以名之哉夫仁
　人心而已矣天地體此道者也無所事仁
　以萬物爲芻狗聖人體此道者也無所事
　仁以百姓爲芻狗芻狗之爲物無所事仁
　而畜之者也萬物者與天地同體者也百
　姓者與聖人同體者也天地聖人自視猶
　芻狗則其視萬物百姓亦若是而已則生
　之畜之長之育之何所事仁哉夫唯不仁
　是之謂大仁然則天地之間其猶橐籥固
　可見矣蓋橐籥之爲物唯其虚而不屈所
　以動而愈出者也則人也而體此道者言
　出於不言而已言無言則爲無爲可知也
　發於聲而爲言見於事而爲爲或云或爲
　其實一也何則言爲之體如是而已不知
　此則言不岀於不言言不出於不言則異
　乎橐籥之虚動矣其多而數窮不亦宜乎
　孔子曰夫今之歌者其誰乎知此則知言
　出於不言矣言出於不言人莫不然也然
　而不能者以其心不麗乎有則麗乎無不
　麗乎取則麗乎捨不能適與道相當故也
　不有不無不取不捨而適與道相當者是
　之謂守中守中而不已則知言之所以言
　矣則多言數窮不若守中之爲務也故曰
　人心惟危道心惟微惟精惟一允執厥中
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　傳曰谷有形者也以得一故虚而能盈神
　无形者也以得一故寂而能靈人也能守
　中而得一則有形之身可使虚而如谷无
　形之心可使寂而如神則有形與无形合
　而不死矣古之人以體合於心心合於炁
　炁合於神神合於无其說是也合則不死
　不死則不生不生者能生生是謂之玄牝
　玄者有无之合牝者能生者也故曰谷神
　不死是謂玄牝道之生天地由此而已故
　曰玄牝之門是謂天地根以爲亡耶則綿
　綿而未嘗絶以爲存耶則惡覩其存哉若
　存而已若亡而非絶若存而非存則吾之
　用之存之無所容心脗合之而已何勤之
　有哉
　　　天長地乆章第七
天長地乆天地所以能長且乆者以其不自
生故能長生是以聖人後其身而身先外其
身而身存非以其無私耶故能成其私
　傳曰長短形也乆近時也天以時行者也
　嫌不足於形故以長言之地以形運者也
　嫌不足於時故以乆言之天地之根出於
　玄牝玄牝之體立於谷神之不死不死則
　不生不生者能生生天地之所以能長且
　乆者以其不自生不自生故能長生猶谷
　神而已矣然則聖人豈以有其身爲累哉
　縁於不得已而物莫之能止故曰後其身
　而身先立於无何有而物莫之能害故曰
　外其身而身存身者吾之私也後其身外
　其身則公而无私矣无私也乃能成其私
　　　上善若水章第八
上善若水水善利萬物而不爭處衆人之所
惡故幾於道居善地心善淵與善仁言善信
政善治事善能動善時夫惟不爭故无尤
　傳曰一陰一陽之謂道繼之者善也謂之
　繼則已離道而非道之體矣上善者道之
　所謂善者也非天下皆知善之爲善者也
　故若水焉蓋水善利萬物而不爭處衆人
　之所惡而上善亦然則雖未足以爲幾於
　道矣江海所以能爲百谷王者以其下之
　也故以居則善地蜺桓之審爲淵止水之
　審爲淵流水之審爲淵故以心則善淵注
　焉而不滿酌焉而不竭故以與則善仁行
　險而不失其信故以言則善信其派爲川
　谷其委爲瀆海故以政則善治天下莫柔
　弱於水而攻堅强者莫之能先故以事則
　善能源泉混混不舍晝夜盈科而後進故
　以動則善時要之出於不爭而以居善地
　爲本故曰夫唯不爭則天下莫能與之爭
　故无尤
　　　持而盈之章第九
持而盈之不如其已揣而銳之不可長保金
玉滿堂莫之能守富貴而驕自遺其咎功成
名遂身退天之道
　傳曰持所以防溢而盈之則重溢也如欲
　勿溢則如勿盈故曰持而盈之不如其已
　揣所以慮失而銳之則重失也如欲勿失
　則如勿銳故曰揣而銳之不可長保滿而
　不溢所以長守富也持而盈之則金玉滿
　堂莫之能守矣高而不危所以長守貴也
　揣而銳之則富貴而驕自遺其咎矣然則
　何以免此患哉法天之道而已矣蓋功成
　名遂身退天之道此所以无私而成其私
　也封人之告堯曰退已其法天之道之謂
　乎
　　　載營魄章第十
載營魄抱一能无離乎專炁致柔能如嬰兒
乎滌除玄覽能无疵乎愛民治國能无爲乎
天門開闔能爲雌乎明白四達能无知乎生
之畜之生而不有爲而不恃長而不宰是謂
玄德
　傳曰夫人之有其身乆矣而欲退之以體
　天之道而不爲功名之所累者豈不難哉
　然亦有道矣人生始化曰魄魄與精爲一
　則寂然而已旣生魄陽曰魂魂與神往來
　而魄旁精出入則魄隙而不營一離而不
　抱矣載者終而復始之謂也營者環而无
　隙之謂也雖已爲人矣而載營魄抱一湛
　然無爲如其生之始化則能无離矣能无
　離則專炁而不分致柔而无忤而能如嬰
　兒矣能如嬰兒則滌除悔吝玄覽觀妙凡
　動之微我必知之而能无疵矣所以養中
　者如此則雖愛民治國不以事累其心而
　能无爲矣内之滌除玄覽而無疵外之愛
　民治國而无爲則天門開闔常在於我而
　能爲雌矣不將不迎應而不藏則明白四
　達而能无知矣道至於无知則眞知也是
　其所以人貌而天也夫何功名之累哉生
　之畜之生而不有爲而不恃長而不宰者
　乃其所以爲天也玄德无他天德之謂也
　　　三十輻共一轂章第十一
三十輻共一轂當其无有車之用埏埴以爲
器當其无有器之用鑿户牖以爲室當其无
有室之用故有之以爲利无之以爲用
　傳曰三十輻共一轂當其无有車之用車
　吾所乗也埏埴以爲器當其无有器之用
　器吾所用也鑿户牖以爲室當其无有室
　之用室吾所居也乗則觀乎車用則觀乎
　器居則觀乎室其用未嘗不在於无其則
　不遠矣至於身則不知吾之所以用者何
　耶故有之以爲利无之以爲用有有之爲
　利而无无之爲用則所謂利者亦廢而不
　用矣有无之爲用而无有之爲利則所謂
　用者亦害而不利矣是故聖人入而未嘗
　有物也所以爲无之之用出而未嘗无物
　也所以爲有之之利故曰精義入神以致
　用也利用安身以崇德也
　　　五色章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　傳曰目之所以爲目者色色而非色也屬
　乎五色則失其所以爲目而無異乎盲矣
　耳之所以爲耳者聲聲而非聲也屬乎五
　音則失其所以爲耳而无異乎聾矣口之
　所以爲口者味味而非味也屬乎五味則
　失其所以爲口而无異乎爽矣萬物無足
　以撓之者心之所以靜而聖也逐乎外則
　罔念而發狂矣事莫不然而馳騁田獵爲
　尤甚知足不辱知止不殆行所以全也求
　乎外則辱殆而行妨矣物莫不然而難得
　之貨爲尤甚腹无知者也目有見者也是
　以聖人爲腹不爲目故去彼有見有欲之
　追求而取此无知无欲之虚靜也
　　　寵辱章第十三
寵辱若驚貴大患若身何爲寵辱寵爲下得
之若驚失之若驚是謂寵辱若驚何謂貴大
患若身吾所以有大患者爲吾有身及吾無
身吾有何患故貴以身爲天下若可寄天下
愛以身爲天下若可託天下
　傳曰寵者畜於人者也下道也寵而有其
　寵則辱矣吾之所以有辱者以吾有驚未得
　之則驚得之旣得則驚失之若吾無驚吾
　有何辱則寵之有辱者亦若是而已貴者
　畜人者也上道也貴而有其貴則有患矣
　吾之所以有大患者爲吾有身故吉亦我
　所患凶亦我所患若吾無身吾有何患則
　貴之有大患者亦若是而已言身則知驚
　之爲心言驚則知身之爲累也無心則無
　驚無驚則無辱無身則無累無累則無患
　矣昔者舜以匹夫而友天子則可謂寵矣
　而若固有之則何辱之有哉巍巍乎有天
　下可謂貴矣而不與有焉則何大患之有
　哉故貴以身爲天下若可寄天下寵而招
　辱則賤其身矣非可以寄天下者也愛以
　身爲天下若可託天下貴而罹患則危其
　身矣非可以託天下者也若夫寵而不有
　其寵貴而不有其貴如舜者乃眞可以寄
　託天下者也
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩兮不可名復歸於無
物是謂無狀之狀無物之象是謂惚恍迎之
不見其首隨之不見其後執古之道以御今
之有能知古始是謂道紀
　傳曰視者无有也故視之不見雖不見也
　然能玄能黄不可名之以无色也曰夷而
　已聽者无有也故聽之不聞雖不聞也然
　能宫能商不可名之以无聲也曰希而已
　摶者无有也故摶之不得雖不得也然能
　陰能陽能柔能剛能短能長能圓能方能
　生能死能暑能凉能浮能沉能出能没能
　甘能苦能羶能香不可名之以無形也曰
　微而已凡物求之而不得者或可以致詰而
　得之此三者終不可致詰者也不可以致
　詰則隳聰明離形去智而吾得之矣則視
　也聽也搏也混而爲一矣視以目聽以耳
　摶以心混而爲一則耳如目目如耳心如
　耳目矣夫失道者上見光而下爲土吾得
　之也其上非光也故不皦其下非土也故
　不昧繩繩兮調直而有信雖有信也而不
　可名故復歸於无物而已雖无物也是謂
　无狀之狀无物之象而未嘗无物也是謂
　惚恍則不皦不皦則疑於无物也而非无
　物也恍則不昧不昧則疑於有物也而非
　有物也其始无前故迎之而不見其首其
　卒无尾故隨之而不見其後无前无後則
　不古不今矣雖不古不今而未嘗无古今
　也則長於上古而不爲老者吾得之以日
　用矣故曰執古之道以御今之有所謂古
　者非異於今也以知古之所自始也所謂
　今者非異於古也以知今之所從來也誠
　知古之所自始則知今之所從來矣始无
　所自來无所從所謂无端之紀也无端之
　紀者道紀也道不可執也得此則可以執
　之以爲德矣執德之謂紀
　　　古之善爲士章第十五
古之善爲士者微妙玄通深不可識夫唯不
可識故强爲之容豫若冬涉川猶若畏四鄰
儼若客涣若冰將釋敦兮其若樸曠兮其若
谷渾兮其若濁孰能濁以靜之徐清孰能安
以動之徐生保此道者不欲盈夫惟不盈故
能敝不新成
　傳曰古之善爲士者將以成聖而盡神也
　則其爲士也雖未至乎聖神所以成聖而
　盡神者其聞之固已全盡矣微妙玄通深
　不可識乃所以成聖而盡神也微而後妙
　妙而後玄玄而後通則深不可識矣夫惟
　不可識則其形容安得以擬議哉强爲之
　容而已豫若冬涉川迫而後動不得已而
　後起也猶若畏四鄰閑邪存其誠非物捋
　之則其心不出也儼若客不爲主也涣若
　冰將釋方且終之以心凝形釋骨肉俱融
　也敦兮其若樸復其初也曠兮其若谷應
　而不藏也渾兮其若濁无是非彼我之辯
　也人皆昭昭也孰能濁以靜之徐清者乎
　徐清則无所不照矣人皆取先也孰能安
　以動之徐生者乎徐生則无所不出矣蓋
　欲靜則平炁欲神則順心有爲也而欲當
　則縁於不得已平炁也順心也乃所以徐
　清也縁於不得已乃所以徐生也此士之
　所以能成聖而盡神也道之體沖沖也者
　陰陽之和而盈虚之守而保此道者不欲
　盈則虚而已然不曰虚而每曰不盈者恐
　人之累於虚也累於虚則不虚矣故曰或
　不盈不欲盈而已天下之物有新則有敝
　有敝則有壞則能不敝者鮮矣夫唯不盈
　則新敝成壞無所容心是以雖敝不敝則
　不壞不敝不壞則不新不成矣
　　　致虚極章第十六
致虚極守靜篤萬物並作吾以觀其復夫物
芸芸各復歸其根歸根曰靜靜曰復命復命
曰常知常曰明不知常妄作凶知常容容乃
公公乃王王乃天天乃道道乃乆没身不殆
　傳曰保此道者不欲盈致虚而不極守靜
　而不篤則非不盈之至也衆人之於萬物
　也息而後見其復衰而後見其歸根而我
　以虚靜之至故見萬物之所以作與其所
　以芸芸在我而不在彼其所以作者乃其
　所以復也方其所以芸芸者乃其所以歸
　根也故以其並作而觀其復則方其芸芸
　而各復歸其根也然則所謂虚者非虚之
　而虚也直莫之盈故虚也所謂靜者非靜
　之而靜也夫物芸芸各歸其根而不知而
　莫足以撓心故靜也故歸根曰靜命者吾
　之所受以生者也夫惟靜則復其所以生
　而能命物矣故靜曰復命道至於能命物
　則常而不去矣故復命曰常自常觀之則
　吉凶悔吝常見乎動之微明孰加焉故知
　常曰明不知常者反此則所作不免妄而
　已能知常而體之則萬物與我爲一矣故
　知常容萬物與我爲一則不内其身而私
　矣故容乃公萬物與我爲一而无私焉大
　也大則聖内聖外王故公乃王聖然後至
　於神故王乃天天則神矣道者所以成聖
　而盡神也故天乃道爲道而至於常則盡
　矣故道乃乆殁身不殆乆而至於殁身不
　殆者常之謂已
　　　太上章第十七
太上下知有之其次親之譽之其次畏之侮
之信不足有不信猶其貴言功成事遂百姓
謂我自然
　傳曰執大象天下往由天下方且釋我而
　忘之其迹孰得而見哉故下知有之而已
　下知有之者无以尚之故謂之太上則親
　之譽之者其次畏之侮之又其次可知已
　何以論之今夫父子愛欽不言而喻至賔
　主之際朋友之交欲致其欽之之意必有
　以文之而後喻何則信之足與不足而已
　則親之譽之已出於信之不足而有不信
　况於畏之侮之乎然則欲使信至不足而
　有不信者宜如何哉猶其貴言以復乎道
　而已貴言者行不言之教而已行不言之
　教則處无爲之事可知也至夫功成事遂
　百姓謂我自然而莫知爲之者則孰得而
　親譽之哉
　　　大道廢章第十八
大道廢有仁義智慧出有大僞六親不和有
孝慈國家昏亂有忠臣
　傳曰道不可名名之爲道已非道也則又
　分而爲仁義豈道之全哉則有仁義者固
　大道之廢也賊莫大乎德有心而心有眼
　及有眼而内視内視則敗矣則智慧出固
　所以有大僞也僞者德之返也有仁義則
　其弊至於六親不和而有孝慈矣有大僞
　則其弊至於國家昏亂而有忠臣矣是故
　有瞽瞍之頑嚚弟象之傲而後有舜有桀
　紂之暴而後有龍逄比干此無他去本愈
　遠而已矣


道德眞經傳卷之一
道德眞經傳卷之二必六
　　　　資政殿學士吕惠卿傳
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊无有此三者以爲文不足故令
有所屬見素抱樸少私寡欲
　傳曰聖人知天下之亂始於迷本而失性
　唯无名之樸爲可以鎭之絶聖棄智絶仁
　棄義絶巧棄利乃所以復吾無名之樸而
　鎭之也絶聖棄智絶仁棄義則不以美與
　善累其心矣絶巧棄利則不以惡與不善
　累其心矣内不以累其心而外不以遺其
　跡則民利百倍民復孝慈盜賊无有固其
　理也蓋絶聖棄智絶仁棄義不尚賢之盡
　也絶而棄之則非特不尚而已絶巧棄利
　不貴難得之貨之盡也絶而棄之則非特
　不貴而已人之生也萬物皆備於我矣則
　有至足之富能絶聖棄智而復其初則其
　利百倍矣民復孝慈則六親皆和而不知
　有孝慈矣盜賊無有則國家明治而不知
　有忠臣矣不尚賢使民不爭民利百倍民
　復孝慈則非特不爭而已不貴難得之貨
　使民不爲盜盜賊無有則非特不爲盜而
　已聖智也仁義也巧利也此三者以爲文
　而非質不足而非全故絶而棄之令有所
　屬見素抱樸少私寡欲乃其所屬也見素
　則知其无所與雜而非文抱樸則知其不
　散而非不足素而不雜樸而不散則復乎
　性而外物不能惑而少私寡欲矣少私寡
　欲而後可以語絶學之至道也
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如登春臺我獨怕兮其
未兆如嬰兒之未孩乗乗兮若无所歸衆人
皆有餘而我獨若遺我愚人之心也哉純純
兮俗人昭昭我獨若昏俗人察察我獨悶悶
忽若晦寂兮似無所止衆人皆有以我獨頑
似鄙我獨異於人而貴食母
　傳曰上絶棄乎聖智仁義之善下絶棄乎
　巧利之惡不以累其心則絶學矣絶學則
　无爲无爲則神神也者鼓萬物而不與聖
　人同憂者也故曰絶學无憂唯之與阿出
　於聲一也其相去幾何善之與惡離乎道
　一也其相去何若此所以雖聖智猶絶而
　棄之不以累其心也憂悔吝者存乎介震
　无咎者存乎悔則人之所畏不可不畏也
　荒兮其未央哉未央者以言其大而無極
　而不獨畏人之所畏也君子小心則畏義
　而法大則天而道人之所畏不可不畏所
　以同乎人也荒兮其未央哉所以同乎天
　也衆人熙熙則不知塞其兊閉其門也如
　享太牢則不知夫淡乎其无味也如春登
　臺則不知夫視之不足見也我獨怕兮其
　未兆若嬰兒之未孩則塞其兊閉其門而
　无味之足嗜无見之足悦也乗乗兮若无
　所歸以言唯萬物之乗而在已無居也衆
　人如享太牢如春登臺故皆有餘我獨怕
　兮其未兆如嬰兒之未孩故獨若遺凡此
　者以言其遺物而離形也我愚人之心也
　哉以言其无知也純純兮以言其不雜也
　俗人昭昭我獨若昏則異乎俗人之昭昭
　俗人察察我獨悶悶則異乎俗人之察察
　矣忽若晦晦則都无所見也都无所見則
　非特若昏悶悶而已其動也乗乗兮若无
　所歸其靜也寂兮似无所止俗人昭昭俗
　人察察故皆有以我獨若昏我獨若悶故
　頑似鄙凡此者言其去智而忘心也夫視
　聽思慮道之所自而生者也故於道爲子
　而道則爲之母而衆人逐物役智以資其
　視聽思慮則養其子而已而我則遺而去
　之凡貴養母故也故曰我獨異於人而貴
　食母夫老君神矣何所事養而與衆人俗
　人爲異而已欲使爲道者知如此而後可
　以至於道故也然則絶學之大指可知矣
　而先儒以謂人而不學雖無憂如禽何其
　未知所以絶學无憂之意矣
　　　孔德之容章第二十一
孔德之容唯道是從道之爲物唯恍唯惚惚
兮恍其中有象恍兮惚其中有物窈兮㝠兮
其中有精其精甚眞其中有信自古及今其
名不去以閲衆甫吾何以知衆甫之然哉以
此
　傳曰其遺物離形至於若遺其去智忘心
　至於若鄙則其容之甚德者也夫將何從
　哉唯道之從而已道之爲物唯恍唯惚方
　惚而恍恍則不昧不昧則明明則疑於有
　物也然其中有象象者疑於有物而非物
　也故曰無物之象又曰大象无形方恍而
　惚惚則不皦不皦則晦晦則疑於无物也
　然其中有物物者疑於无物而有物者也
　故曰无狀之狀又曰有物混成恍惚則不
　測不測則神矣窈㝠者神之又神者也神
　之又神而能精焉故曰窈兮㝠兮其中有
　精精者得道之一而不雜者也天下之物
　眞而不僞信而不忒常而不變未有加於
　此而天下之始吾於是乎閲之故曰其精
　甚眞其中有信自古及今其名不去以閲
　衆甫故爲道者不皦不昧存其恍惚无視
　无聽致其窈㝠有象此有物有物此有精
　有精此有信爲道至於有信則與吾心符
　而至物得矣欲知天地萬物之所以爲天
　地萬物者莫不始於此而已故曰吾何以
　知衆甫之然哉以此
　　　曲則全章第二十二
曲則全枉則直窪則盈敝則新少則得多則
惑是以聖人抱一爲天下式不自見故明不
自是故彰不自伐故有功不自欽故長夫唯
不爭故天下莫能與之爭古之所謂曲則全
者豈虚言哉誠全而歸之
　傳曰能知衆甫之然則能抱一致柔能抱
　一致柔則能曲能枉能窪能敝矣曲者曲
　之自然者也枉者曲之使然者也天下之
　物唯水爲幾於道一西一東而物莫之能
　傷是曲則全也避礙萬折而必東是枉則
　直也善下而百谷歸之是窪則盈也受天
　下之垢而莫清焉是敝則新也唯得一者
　爲足以與此故曰少則得衆人所以不能
　然者以其不一故也故曰多則惑制財用
　必有式傳土木必有式所持者約而所應
　者博也聖人抱一以爲天下式亦如是而
　已故可以曲可以枉可以窪可以敝无往
　而非一也故因天下之所見而見之而我
　不自見也則所見无不察故曰不自見故
　明因天下之所是而是之而我不自是也
　則所是莫之能蓋故曰不自是故彰歸天
　下以功而我不自有也故有功任萬物以
　能而我不自矜也故長如是者无他得一
　則无我无我則不爭夫唯不爭天下莫能
　與之爭矣古之所謂曲則全其要如是而
　已知所以曲則全則知所以枉則直窪則
　盈敝則新矣而不自見故明不自是故彰
　不自伐故有功不自矜故長皆由是也豈
　非所謂全而歸之哉
　　　希言自然章第二十三
希言自然飄風不終朝驟雨不終日孰爲此
者天地天地尚不能乆而況於人乎故從事
於道者道者同於道德者同於德失者同於
失同於道者道亦得之同於德者德亦得之
同於失者失亦得之信不足有不信
　傳曰聽之不聞名曰希言而知其所以言
　則言出於不言而聽之不聞矣故曰希言
　希言者以道言也故曰自然飄風驟雨成
　之暴戾非出於常然也故雖天地爲之尚
　不能自終朝終日之乆人之言而不出於
　自然則多而數窮宜矣故唯從事於道者
　爲能无我无我則道也德也失也吾不見
　其所以異故道者我則同於道德者同於
　德失者同於失而恢詭譎怪通爲一也夫
　唯不見其所以異而與之同則彼雖有以
　異我而未嘗去我也故曰同於道者道亦
　得之同於德者德亦得之同於失者失亦
　得之唯其信不足則於是乎有道有德有
　失而不同矣故曰信不足有不信
　　　跂者不立章第二十四
跂者不立跨者不行自見者不明自是者不
彰自伐者无功自矜者不長其於道也曰餘
食贅行物或惡之故有道者不處
　傳曰跂之爲立非立之常也跨之爲行非
　行之常也則不可乆故雖立不立雖行不
　行也道固无我无我則不爭則夫自見自
　是自矜者亦非其常也故其於道也爲餘
　食贅行而已夫俗人皆嗜之矣而吾復取
　焉是餘食也性本無是而特侈之是贅行
　也餘食贅行物或惡之則有道宜其不處
　也夫道處衆人之所惡而曰物或惡之故
　有道者不處何也蓋卑虚柔弱者衆人之
　所惡而去之者也故有道者處之見是矜
　伐者衆人之所惡而爭之者也是以不處
　則或處或不處其爲不爭一也
　　　有物混成章第二十五
有物混成先天地生寂兮寥兮獨立而不改
周行而不殆可以爲天下母吾不知其名字
之曰道强爲之名曰大大曰逝逝曰遠遠曰
反故道大天大地大王亦大域中有四大而
王居一焉人法地地法天天法道道法自然
　傳曰有炁也有形也有質也而天地人之
　位分可聞也可見也可摶也而耳目心之
　官辯是物也未見炁與形質者也炁形質
　渾淪而未相離者也而視之不可見聽之
　不可聞摶之不可得則其形不可得而見
　也故吾不知其名而命之其義可言也故
　字之曰道不知其名以心契之也字之曰
　道以義言之也道之爲物用之則彌滿六
　虚而廢之莫知其所則大豈足以名之哉
　强爲之名而已大則周行而无不在不止
　於吾身而已故大曰逝逝則遠而不禦故
　逝曰遠遠而不禦則吾求其際而不可得
　也復歸其根而未始離乎吾身也故遠曰
　反道大天大地大王亦大在六合之外則
　大不足以言之所謂四大者域中而已王
　者人之復命知常容容乃公公乃王者也
　故域中有四大而王處一焉王者人道之
　盡者也人以有形而合於无形於地亦然
　則地之所至人亦至焉故曰人法地天之
　所至地亦至焉故曰地法天道之所至天
　亦至焉故曰天法道道則自本自根未有
　天地自古以固存而以无法爲法者也无
　法也者自然而已故曰道法自然
　　　重爲輕根章第二十六
重爲輕根靜爲躁君是以君子終日行不離
輜重雖有榮觀燕處超然奈何萬乗之主而
以身輕天下輕則失臣躁則失君
　傳曰輕者先感重者後應應者感之所自
　生則重爲輕之根矣靜者役物躁者役於
　物躁常爲靜之所役則靜爲躁之君矣是
　以君子終日之間其行爲可以約齎矣然
　猶不離輜重則輕之不可以无重也雖有
　榮觀爲足以適矣而必有超然之燕處則
　躁之不可以无靜也終日之行與其榮觀
　猶且如此況乎萬乗之主任重道遠以觀
　天下其可不靜且重乎蓋迫而後動感而
　後應不得已而後起則重矣無爲焉則靜
　矣茍其動常在於得已之際而不能无爲
　則是以身輕天下而不重不重則躁而不
　靜矣故曰上无爲也下亦無爲也是下與
　上同德下與上同德則不臣下有爲也上
　亦有爲也是上與下同道上與下同道則
　不主蓋輕則任臣之勞而代之而臣則無
　爲而與上同道則不臣不臣則是失臣也
　躁則忘君之逸而爲天下用則君亦有爲
　而與下同道則不主不主則是失君也故
　曰輕則失臣躁則失君
　　　善行章第二十七
善行無轍迹善言無瑕謫善計不用籌算善
閉無關楗而不可開善結无繩約而不可解
是以聖人常善救人故无棄人常善救物故
无棄物是謂襲明故善人不善人之師不善
人善人之資不貴其師不愛其資雖知大迷
是謂要妙
　傳曰車行則有轍徒行則有迹則行固不
　能无轍迹者也知行之所以行則行出於
　不行故曰善行無轍迹知者不言言者不
　知則言固不能无瑕謫者也知言之所以
　言則言出於不言故曰善言無瑕謫一與
　言爲二二與一爲三自此以往巧曆不能
　算唯得一而忘言者爲能致數致數則其
　計不可窮矣故曰善計不用籌算天門无
　有闢闔在我我則不闢誰能開之故曰善
　閉无關楗而不可開天下有常然者約束
　不以纏索因其常然而結之故曰善結无
　繩約而不可解故行而不以此則行不能
　无轍迹言而不以此則言不能無瑕謫計
　也閉也結也而不以此則雖用籌算而亂
　雖有關楗而開雖有繩約而解所以存於
　已者不能无敝其何暇人物之救哉聖人爲
　能體道以善此五者是以常善救人而无
　棄人常善救物而无棄物矣何則此五者
　性命之理所同然者也唯聖人以知常之
　明而救之於所同然之際雖行之言之計
　之閉之結之而莫知其所以然則其明襲
　而不可得見故曰是謂襲明唯其善救也
　故善人不善人之師不善人善人之資明
　人之不善何棄之有哉雖然致道者忘心
　善人者雖不善人之師而吾不知其師之
　爲可貴也不善人雖善人之資而吾不知
　其資之爲可愛也不貴其師不愛其資則
　雖智有所不知而遠迷矣夫唯以智求之
　而不得此道之所以爲要妙也故曰雖智
　大迷是謂要妙
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於无極知其榮守其
辱爲天下谷爲天下谷常德乃足復歸於樸
樸散則爲器聖人用之則爲官長故大制不
割
　傳曰雄動而雌靜雄剛而雌柔雄倡而雌
　和知其雄守其雌則篤靜致柔和而不倡
　者也故爲天下谿谿之爲物受於谷而輸
　於江海受而不拒輸而不積物之能通而
　无迕者也能通則常德不離矣人之生也
　常德内全與物无迕及爲物之所遷則日
　益以離唯能篤靜致柔和而不倡則常德
　不離而復歸於嬰兒矣白於色爲受采於
　物爲明於行爲金於數爲四黑於色爲不
　受染於物爲晦於行爲水於數爲一知其
　白守其黑不受萬物之染若晦若水終之
　於抱一抱一則能曲能枉能窪能敝故可
　以爲天下式爲天下式无枉而非一則常
　德不忒矣不離者不離其故處而已而未
　必能不忒也不忒則不差矣嬰兒之爲物
　專炁致柔不失其一體之和而已復歸於
　无極則嬰兒不足以言之也草木之蕃也
　爲榮其謝也爲辱人之所以爲榮辱亦若
　是而已知其榮守其辱去華歸根雖被以
　天下之所甚惡而不能累焉故爲天下谷
　谷之爲物虚而能盈應而不藏而江海之
　源所自岀者也能爲天下谷則反乎其源
　矣故常德乃足則又非特不忒而已復歸
　其樸樸者眞之全而物之混成者也唯其
　混成而未爲器故能大能小能曲能直能
　短能長能圓能方无施而不可則无極不
　足以言之也然則守其雌守其黑守其辱
　足矣安用知其雄與白與榮哉蓋守之以
　爲母知之以爲子守之以爲經知之以爲
　變也樸散則爲器器之爲物能大而不能
　小能曲而不能直能短而不能長能圓而
　不能方故聖人用之爲官長而已非容乃
　公公乃王之道也若夫抱樸以制天下其
　視天下之理猶庖丁之視牛未嘗見全牛
　也行之於所無事而已恢恢乎其於游刃
　固有餘地矣何事於割哉故曰大制不割
　　　將欲章第二十九
將欲取天下而爲之吾見其不得已天下神
器不可爲也爲者敗之執者失之故物或行
或隨或歔或吹或强或羸或載或隳是以聖
人去甚去奢去泰
　傳曰聖人抱樸以治天下故大制不割則
　其取天下常以无事而已取之也者得天
　下之心使之不去者也則將欲取天下而
　爲之者非所以取天下也非所取而取之
　吾是以見其不得也形而上者謂之道形
　而下者謂之器天下之爲器神器也唯神
　道爲可以御神器神无思也无爲也而爲
　之則御之非其道矣故不可爲也爲者所
　以求成而適足以敗之執者所以求得而
　適足以失之也堯非有人而非見有於人
　巍巍乎舜禹之有天下而不與焉凡此者
　眞知所以取天下者也非爲而執之者也
　是以凡物有行則有隨有呴則有吹有强
　則有羸有載則有隳事勢之相生不得不
　然也則安可以執而爲之哉是以聖人去
　甚去奢去泰凡以輔萬物之自然而已其
　敢爲也哉
　　　以道佐人主章第三十
以道佐人主者不以兵强天下其事好還師
之所處荆棘生焉大軍之後必有凶年故善
者果而已不敢以取强果而勿矜果而勿伐
果而勿驕果而不得已果而勿强物壯則老
是謂不道不道早已
　傳曰人主者无爲者也佐人主者有爲者
　也取天下不能无事而爲之不已其弊至
　於以兵强之雖佐人主者任在於有爲猶
　爲不以道也況於主道之无爲乎所以然
　者以其事好還而已以道服天下則天下
　莫敢不服而以兵强天下亦將阻是而抗
　我矣出乎爾者反乎爾者也師之所處荆
　棘生焉大軍之後必有凶年師之毒天下
　如此故善用兵者果而已果者剋敵者也
　敵而剋之造攻自嗚條朕哉自亳剋敵之
　謂也出於不得已非所恃以取强也果而
　勿矜其能果而勿伐其功果而勿驕其勢
　其果常出於不得已是乃果而勿强之道
　也如果而矜其能果而伐其功果而驕其
　勢則是果於强非果於不得已者也凡少
　則壯壯則老物之情也道也者貴於守柔
　以爲强乃所以乆而不殆者也若以兵强
　天下則是棄柔而用壯壯而必老則物而
　已豈道之所以物物哉故曰物壯則老是
　謂不道不道早已
　　　夫佳兵章第三十一
夫佳兵者不祥之器物惑惡之故有道者不
處君子居則貴左用兵則貴右兵者不祥之
器非君子之器不得已而用之恬淡爲上勝
而不美而美之者是樂殺人夫樂殺人者不
可得志於天下吉事尚左凶事尚右偏將軍
處左上將軍處右言以喪禮處之殺人衆多
以悲哀泣之戰勝則以喪禮處之
　傳曰文覿而武匿者天地之道陰陽之理
　也兵而佳之是乃器之不祥而物之或惡
　也是以有道者不處故君子居則貴左用
　兵則貴右其所貴異乎平居之時則是固
　以不祥之器處之而非君子之器也非所
　以佳之也必不得已而用之恬淡爲上故
　勝而不美也非所以佳之也天將救之以
　慈衛之慈者天之所以樂推而不厭也則
　殺人者豈非樂哉而美之則是樂殺人也
　樂殺人者不可得志於天下也故吉事尚
　左凶事尚右偏將軍處左上將軍處右言
　以喪禮處之殺人衆多以悲哀泣之戰勝
　以喪禮處之夫以喪禮處之則是不祥之
　器而不美之可知已以悲哀泣之則是不
　樂殺人也可知已老君之察於禮學如此
　而謂老君絶滅禮學者豈知其所以絶滅
　之意乎
　　　道常无名章第三十二
道常无名樸雖小天下不敢臣侯王若能守
萬物將自賔天地相合以降甘露人莫之令
而自均始制有名名亦旣有夫亦將知止知
止所以不殆譬道之在天下猶川谷之與江
海
　傳曰道常無名名之爲道則與道乖矣方
　其无名固未始有物也其樸可謂小矣而
　天下不敢臣夫何故天地資之以始萬物
　恃之以生則天下孰有敢臣其所自始與
　其所自生哉夫是乏謂眞君萬物莫不有
　眞君焉是之謂也侯王若能守則是以眞
　君君萬物萬物孰有得其眞君而不賔者
　乎故曰聖人作而萬物覩至陰肅肅至陽
　赫赫肅肅出乎天赫赫發乎地兩者交通
　成和而物生焉或爲之紀而莫見其形天
　地相合以降甘露則交通成和之至也侯
　王執道紀而萬物賔之也亦若是而已孰
　得見其形哉故人莫之令而自均也无名
　之樸无思也无爲也工宰一動則始制有
　名而名亦旣有矣於是之時亦將知止則
　其安易持其未兆易謀其脆易破其微易
　散爲之於未有治之於未亂則何始之有
　哉此侯王所以守之之道也譬道之在天
　下猶川谷之與江海則其有不歸之者耶
　　　知人者智章第三十三
知人者智自知者明勝人者有力自勝者强
知足者富强行者有志不失其所者乆死而
不亡者壽
　傳曰知人者智自知者明自知然後能知
　人則明者固智之所自出也勝人者有力
　自勝者强自勝然後能勝人則强者固力
　之所自出也復命曰常而知常曰明不能
　自知非所以知常也則知常者乃所以自
　知也明至於自知則其於知人也何有守
　柔曰强與接爲構曰以心鬥非所以守柔
　也則守柔者乃所以自勝也强至於自勝
　則其於聖人也何有有自知之明則知萬
　物莫不備於我而无待於外慕也故曰知
　足者富有自勝之强則於道也勤行而已
　矣无事於他求也故曰强行者有志知其
　足於已而强行之則能存其所存而不爲
　物之所遷矣故曰不失其所者乆能存其
　所存則雖死而未嘗亡也故曰死而不亡
　者壽
　　　大道汎兮章第三十四
大道汎兮其可左右萬物恃之以生而不辭
功成不居衣被萬物而不爲主常无欲可名
於小萬物歸焉而不知主可名於大是以聖
人終不爲大故能成其大
　傳曰可以左而不可以右可以右而不可
　以左在物一曲者非大道也大道則無乎
　不在故汎兮其可左右也凡物之大者則
　不可名於小小則不可名於大是道也以
　其可以左右也故萬物恃之以生而不辭
　功成不居衣被萬物而不爲主夫唯不居
　不爲主故常無欲常無欲則妙之至者也
　故可名於小萬物歸焉而不知主則容之
　至者也故可名於大雖然旣大矣而可名
　於小則非大也旣小矣而可名於大則非
　小也非大非小此道之所以隱於无名也
　然則道之所以爲大也果不在大也聖人
　體道者也則其所以能成其大者豈自大
　也哉
　　　執大象章第三十五
執大象天下往往而不害安平泰樂於餌過
客止道之出口淡乎其无味視之不足見聽
之不足聞用之不可旣
　傳曰道之在天下猶川谷之與江海萬物
　歸焉而不知主是无形也无形也者大象
　也則孰將保我而不往哉故曰執大象天
　下往失道而天下往則去之而已則其往
　也不能无害執道而天下往則雖相忘於
　道術而未嘗相離也故往而不害安平泰
　平者安之至而泰者平之至有樂之可樂
　有餌之可嗜則止者過客而已矣道之出
　言淡乎其无味則非餌之可嗜視之不足
　見聽之不足聞則非樂之可樂若然者用
　之豈可旣乎過客止則爲之蘧廬而已非
　可乆者也用之不可旣則百姓日用而不
　知而安平泰之所自岀也豈特過客止而
　已哉
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明柔弱勝剛彊魚不可脱於淵國之利器
不可以示人
　傳曰將欲歙之必固張之將欲弱之必固
　强之將欲廢之必固興之將欲奪之必固
　與之天之道物之理人之事其勢未嘗不
　如此者也於張知歙於强知弱於興知廢
　於與知奪非知幾者孰能與於此哉故曰
　是謂微明然則能歙之張之弱之强之廢
　之興之奪之與之者无形而柔弱者也爲
　其所歙所張所弱所强所廢所興所奪所
　與者有形而剛强者也則柔弱之勝剛强
　也明矣人之不可以離柔弱猶魚之不可
　以脱於淵魚脱於淵則獲人離於柔弱則
　死之徒而已矣天下之至柔馳騁天下之
　至堅无有入於无間馳騁天下之至堅而
　入於无間則器之利者也操利器以馭天
　下國家則其所以圖回運動者常在於无
　形之際安可使知其所自來哉故曰國之
　利器不可以示人
　　　道常无爲章第三十七
道常无爲而无不爲侯王若能守萬物將自
化化而欲作吾將鎭之以无名之樸无名之
樸亦將不欲不欲以靜天下將自正
　傳曰萬物皆有名也而道常無名則有名
　者莫不爲之賔故言萬物將自賔則以無
　名言之雖然此知无爲而已无爲而无不
　爲則未嘗有夫无爲也故萬物將自化自
　化則我與萬物莫非道也孰知萬物之賔
　與其所以賔哉故方其自賔也始制有名
　名亦旣有夫亦將知止知止者復於无名
　之樸而已方其自化也化而欲作吾將鎭
　之以无名之樸而无名之樸亦將不欲也
　无名之樸亦將不欲則豈特无爲而已而
　亦未始有夫无爲者也天下之動正夫一
　者也侯王守道以至於此則可謂不欲以
　靜矣天下其有不自正者乎夫老君眞人
　也宜不弊弊然以天下萬物爲事而於侯
　王之間如此其諄諄何也道以修之身爲
　眞而以修之天下爲普使王侯者知而守
　之則修之天下不亦普乎夫不嗇其道而
　欲與天下同之仁也欲同之天下而先之
　侯王義也而學者顧見其言有絶棄仁義
　則曰老君槌提吾仁義而小之也吾所不
　取嗚呼彼不見其所以絶棄之意宜其不
　取焉耳



道德眞經傳卷之二










道德眞經傳卷之三必七
　　　　資政殿學士吕惠卿傳
　　　上德不德章第三十八
上德不德是以有德下德不失德是以无德
上德无爲而无以爲下德爲之而有以爲上
仁爲之而无以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首前識者道之華而
愚之始是以大丈夫處其厚不處其薄居其
實不居其華故去彼取此
　傳曰道之可道非常道則庸有得而有之
　者乎上德者以无得爲得唯其无得乃所
　以得也故曰上德不德是以有德下德者
　以不失之爲得者也唯其不失故雖得而
　非德故曰下德不失德是以无德上德无
　爲非故無爲也率德之自然而實无以爲也
　下德不知出此而爲之故不能不有以爲
　也夫德无以爲足矣而且有仁焉則是爲
　之也然上仁者之於仁无所事仁而仁者
　也是爲之而无以爲也仁則不可獨者也
　必有義焉雖上義不得不爲者也是爲之
　而有以爲也仁者施之而已義則擇所施
　之宜者也未責所報也禮則施報矣來而
　不往非禮往而不來亦非禮施報之義也
　上禮爲之而莫之應則攘臂而仍之以其
　往而不來雖不以禮繼之猶不爲非禮以
　禮之理固如是也上仁上義上禮猶如此
　則其下者不論而見矣由是觀之失道而
　後德失德而後仁失仁而後義失義而後
　禮豈虚言哉禮之相責望者如彼則忠信
　自此薄亂爭自此起而智謀之所以用也
　是禮雖所以治亂適所以首亂也前識雖
　所以用智乃所以始愚也夫何故人之治
　常生於厚厚則其性薄則其僞去性而作
　僞未有不亂者也人之自知常在於明明
　則其實智則其華離實而務華則未有不
　愚者也是以大丈夫處其厚不處其薄居
　其實不居其華故忘仁義絶禮學遺智慧
　而志於道德之大全是之謂去彼取此
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之天无以清將恐裂地
无以寧將恐發神无以靈將恐歇谷无以盈
將恐竭萬物无以生將恐滅侯王无以爲貞
而貴高將恐蹶故貴以賤爲本高以下爲基
是以侯王自謂孤寡不穀此其以賤爲本邪
非乎故致數譽无譽不欲琭琭如玉珞珞如
石
　傳曰道一而已而得之則得之者與道爲
　二非一也唯其得之而无得故謂之得一
　也昔之得一者莫不然也仰之而天也得
　一以清故覆焉而不傾俯之而地也得一
　以寧故載焉而不陷神无形而至寂者也
　以得一故妙乎有生而靈谷有形而至虚
　者也以得一故應乎所感而盈其衆爲之
　物以得一故生而无極其尊爲王侯以得
　一故能制天下之動而貞夫一則一之不
　可不致也如此故一者天之所以清地之
　所以寧寂之所以靈虚之所以盈萬物之
　所以生而侯王之所以爲天下貞者也使
　天无以清則裂地无以寧則發神无以靈
　則歇谷无以盈則竭萬物无以生則滅而
　侯王也无以爲貞而唯貴高之知其得不
　蹶邪故貴以賤爲本則未有貴者乃貴之
　所自而立也高以下爲基則未有高者乃
　高之所自而起也然則貴而无其貴高而
　无其高乃侯王之所以爲天下貞而不蹶
　者邪是以孤寡不穀人之所惡而賤也而
　貴高以爲稱者以其所本爲在此也故致
　數而極之以至於一則貴不異乎賤而卑
　不離乎高而譽出於无譽矣譽无譽則毁
　无毁矣譽无譽則不可得而貴毁无毁則
　不可得而賤玉可貴故琭之石可賤故落
　之不欲琭琭如玉落落如石不可得而貴
　賤之謂也
　　　反者道之動章第四十
反者道之動弱者道之用天下之物生於有
有生於无
　傳曰道之周行萬物非不逝也而其動常
　在於反所謂樞始得其環中以應无窮者
　是也運動乎天地非不强也而其用常在
　於弱所謂天下之至柔馳騁天下之至堅
　无有入於无間者是也故天下之物生於
　有有生於无唯有爲能生天下之物而无
　又能生天下之有則道之動在於反而其
　用在於弱可知已然則欲反而弱者无他
　致一以極乎无而已矣
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道建言有之
明道若昧進道若退夷道若類上德若谷大
白若辱廣德若不足建德若偷質眞若渝大
方无隅大器晚成大音希聲大象无形道隱
无名夫唯道善貸且成
　傳曰孔子曰朝聞道夕死可矣則聞道者
　死生固不足以累其心豈苟知之而已哉
　上士聞道眞聞之者也眞聞之則无所復
　疑特勤而行之而已矣夫道亦何以勤行
　爲哉曰觀諸心以契其所聞則勤行之謂
　也中士聞道聞之而未審焉者也故若存
　若亡若存若亡則不能勤行之一出焉一
　入焉而已矣下士聞道聞之而不信者也
　故大笑之所以大笑者以情求之而不得
　故也使道而可以情求則彼不笑之矣故
　曰不笑不足以爲道若古之建言者有之
　凡皆不可以情求之謂也㝠㝠之中獨見
　曉焉无聲之中獨聞和焉是之謂明道若
　昧和之以是非而休乎天均則无物不然
　无物不可是之謂夷道若類爲道者日損
　損之又損之以至於无爲是之謂進道若
　退上德者无爲而无以爲者也然其應如
　響斯不亦若谷乎大白者滌除玄覽而无
　疵者也然受天下之垢斯不亦若辱乎廣
　德者廓乎其无不容也而未嘗自見自是
　自矜自伐也斯不亦若不足乎善建者不
　拔而建之以常无有非確然有見者也故
　曰建德若偷體性抱神以遊世俗之間而
　非所驚也故曰質眞若渝大方體之无南
　无北奭然四解淪於不測无東无西始於
　玄㝠反於大通此大方之无隅也大成若
　缺然日計之而不足歳計之而有餘此大
　器之晚成也大音者聽之不可聞故希聲
　大象者視之不可見故无形凡此者皆道
　也然謂之明而若昧謂之夷而若類謂之
　進而若退以至音而希聲象而无形名與
　實常若相反故以道隱於无名而以名名
　之則常若相反者也唯道爲能如此故旣
　以爲人已愈有旣以與人已愈多而生之
　畜之長之育之成之熟之養之覆之莫非
　道也故曰夫唯道善貸且成
　　　道生一章第四十二
道生一一生二二生三三生萬物萬物負陰
而抱陽沖炁以爲和人之所惡唯孤寡不穀
而王公以爲稱故物或損之而益益之而損
人之所教亦我義教之强梁者不得其死吾
將以爲教父
　傳曰道之在天下莫與之偶者莫與之偶
　則一而已矣故曰道生一旣謂之一則謂
　之者與所謂爲二故曰一生二有一有二
　則有三矣故曰二生三故唯无名則已苟
　謂之一則其適遂至於三三立而萬物生
　矣故曰三生萬物凡幽而不測者陰也明
　而可見者陽也有生者莫不背於幽而不
　測之陰而向於明而可見之陽故曰萬物
　負陰而抱陽負則背之抱則向之也雖然
　必有沖炁以爲之和蓋陰與陽二也沖炁
　一也萬物不得一无以生故也故人之所
　欲者軒冕富貴也而其所惡者孤寡不穀
　也軒冕在身非性命也物之儻來寄也而
　遂有之以爲固則向陽而不知反之甚者
　也古之制名者以其所惡而爲王公之稱
　者欲其貴而不忘賤高而不忘下抱而知
　所負向而知所反以不失乎沖一之和而
　已故物或損之而益益之而損滿招損謙
　受增時乃天道也人之所教亦我義教之
　我之所教道也教而不以我義者則亦非
　道而已蓋唯通於道者爲得一得一則无
　我无我不爭夫唯不爭故天下莫能與之
　爭反是死之徒而已君子之教人雖或不
　同然至於反一而无我教之所自而生也
　故曰强梁者不得其死吾將以爲教父
　　　天下之至柔章第四十三
天下之至柔馳騁天下之至堅无有入於无
間吾是以知无爲之有益不言之教无爲之
益天下希及之
　傳曰天下之至柔馳騁天下之至堅觀於
　物則水是也无有入於无間觀於物則炁
　是也水以其柔弱故幾於道然而不能无
　形者也而猶攻堅强者莫之能先炁以其
　无質故合於神然而不能无炁者也猶能
　入於无間而況以无形之至柔太易之未
　見炁於以馳騁天下之至堅而入於无間
　則孰不爲之動而亦何入而不自得哉故
　曰吾是以知无爲之有益也而不言之教
　无爲之益天下希及之是亦不知反其宗
　而已矣
　　　名與身章第四十四
名與身孰親身與貨孰多得與亡孰病是故
甚愛必大費多藏必厚亡知足不辱知止不
殆可以長乆
　傳曰列士之所徇者名也而至於殘生傷
　性則不知身之親於名也故曰名與身孰
　親貪夫之所徇者貨也而至於殘生傷性
　則不知身之多於貨也故曰身與貨孰多
　所徇者名則世謂之君子所徇者貨則世
　謂之小人君子小人之所徇雖或不同而
　亡其所存則一也然則得名與貨而亡其
　存則不知亡之病於得也故曰得與亡孰
　病是故愛名欲以貴其身也以甚愛之故
　並其良貴而失之是大費也蓄貨欲以富
　其身也以多藏之故并其至富而害之是
　厚亡也夫唯有德者知至貴之在已而无
　待於名也故知足而不辱知至富之在已
　而无待於貨也故知止而不殆不辱不殆
　則可以長乆矣
　　　大成若缺章第四十五
大成若缺其用不敝大盈若沖其用不窮大
直若屈大巧若拙大辯若訥躁勝寒靜勝熱
清靜爲天下正
　傳曰萬物始乎是終乎是是大成也然始
　无所始終无所止故若缺唯其若缺故其
　用日新而不敝萬物酌焉而不竭是盈也
　然益之而不加益故若沖唯其若沖故其
　用日給而不窮大直者曲之而全枉之而
　直者也故若屈大巧者刻彫衆形而不爲
　巧者也故若拙大辯者不言而辯者也故
　若訥如是无它凡以有本故也本者何也
　今夫寒熱者天地之所爲有形之所不免
　也而一躁焉則可以勝寒一靜焉則可以
　勝熱以一時之躁靜猶可以勝天地之所
　行况夫體无爲之清靜以爲天下正則安
　往而不勝者乎故以言其成則若缺而不
　敝以言其盈則若沖而不窮其直若屈而
　伸其巧若拙而工其辯若訥而諭此之謂
　有本
　　　天下有道章第四十六
天下有道却走馬以糞天下无道戎馬生於
郊罪莫大於可欲禍莫大於不知足咎莫大
於欲得故知足之足常足矣
　傳曰天下有道民之智能已於耕食之間
　而盜爭銷於无欲之際而其死已脱矣故
　曰却走馬以糞天下无道見可欲以爲造
　兵之本雖有封疆之界不能定也故曰戎
　馬生於郊然則罪之所由生者何耶可欲
　而已矣故曰罪莫大於可欲由可欲故不
　知足則雖有餘而不止也平爲福有餘爲
　禍故曰禍莫大於不知足由不知足故欲
　得欲而得之則怨咎之招而兵之所以不
　已也故曰咎莫大於欲得故不知足者雖
　足而不足則知足之足常足也可知矣
　　　不岀户章第四十七
不出户知天下不窺牖見天道其出彌遠其
知彌少是以聖人不行而知不見而名不爲
而成
　傳曰天下之所以爲天下者果何邪知天
　下之所以爲天下則不出户而知之矣天
　道之所以爲天道者果何邪見天道之所
　以爲天道則不窺牖而見之矣今夫天下
　之大固无窮也必待出而後知之則足力
　之所及者寡矣所知者幾何哉天道之遠
　固不測也必待窺而後見之則目力之所
　及者寡矣所見者幾何哉故曰其出彌遠
　其知彌少是以聖人知天下之所以爲天
　下故不行而知見天道之所以爲天道故
　不見而名夫何故以其備於我故也知之
　於所不行名之於所不見則不爲而成矣
　　　爲學日益章第四十八
爲學曰益爲道日損損之又損之以至於无
爲无爲而无不爲故取天下常以无事及其
有事不足以取天下
　傳曰爲學者未聞道者也未聞道而求之
　則不得不摶故曰益爲道者已聞道者也
　已聞道者而爲之則期至於无爲而已故
　曰損而損之者未免乎有爲也并其損之
　者而損焉而後至於无爲无爲者无有而
　已无不爲者乃所以无无也此之謂絶學
　无憂无憂之謂神神也者物物而非物者
　也則取於天下也何有由此觀之取天下
　常以无事及其有事不足以取天下觀莊
　周之所以應帝王者而深求之則可知已
　　　聖人无常心章第四十九
聖人无常心以百姓心爲心善者吾善之不
善者吾亦善之德善信者吾信之不信者吾
亦信之德信聖人在天下惵惵爲天下渾其
心百姓皆注其耳目聖人皆孩之
　傳曰人心其神矣乎操則存捨則亡出入
　无時莫知其鄉操存捨亡則无常體之可
　測出入无時則非今昔之可求莫知其鄉
　則非方所之可得神則若是人心亦然聖
　人先得我心之盡者也故无常心而以百
　姓心爲心猶之鑒也无常形以所應之形
　爲形而已聖人之視已心也如此則其視
　百姓心亦若是而已則善不善信不信亦
　何常之有哉故善者吾善之不善者吾亦
　善之知其心之善不善无常而以德善之
　故也信者吾信之不信者吾亦信之知其
　心之信不信亦无常而以德信之故也物
　得以生之謂德形體保神各有儀則之謂
　性性修反德德至同於初則德者性之所
　自出則无不善不信明矣聖人之在天下
　惵惵然不已爲百姓渾其心渾其心也者
　使信善者不以自異而不善不信者不自
　棄故也百姓皆注其耳目唯聖人之爲視
　聽而聖人皆孩之孩之也者遇之以慈待
　之以厚雖有不善不信猶善而信之知其
　心之无常猶已而已矣
　　　岀生入死章第五十
出生入死生之徒十有三死之徒十有三人
之生動之死地十有三夫何故以其生生之
厚蓋聞善攝生者陸行不遇兕虎入軍不被
甲兵兕无所投其角虎无所措其爪兵无所
容其刃夫何故以其无死地
　傳曰生者死之徒死者生之始則生死相
　爲出入而已矣生之徒十有三則由生而
　得生非幸生者也死之徒十有三則由死
　而得死非不幸而死者也民之生動之死
　地十有三則豹養其内而虎食其外毅養
　其外而病攻其内非不以生爲事顧不得
　其道而動之死地者也夫何故以其生生
　之厚蓋由生得生由死得死者固不必論
　而以生爲事而反之死地其失爲在此也
　蓋聞善攝生者陸行不遇兕虎入軍不被
　甲兵兕无所投其角虎无所措其爪兵无
　所容其刃夫何故以其无死地焉老子之
　於此言固已體之而言蓋以疑之言聞以
　質之何也此莊周所謂重言耶嘗試論之
　人之所以遇虎兕被甲兵而虎兕甲兵之
　所以能傷人者以吾有身故也今我視吾
　心莫知其鄉則吾心不可得吾心不可得
　則吾身與物亦不可得内不見有身外不
　見有物則孰爲死地孰爲虎兕甲兵而投
　其角措其爪容其刃哉然則善攝生者夫
　何以加此
　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之爵而
常自然故道生之畜之長之育之成之熟之
養之覆之生而不有爲而不恃長而不宰是
謂玄德
　傳曰萬物之生常本於无名之物而其畜
　常在於一而未形而物得以生之際无名
　者道也一而未形物得以生者德也及其
　爲物則特形之而已非其所以生且畜也
　已有形矣則裸者不得不裸鱗介羽毛者
　不得不鱗介羽毛以至於幼壯老死不得
　不幼壯老死皆其勢之必然也故曰道生
　之德畜之物形之勢成之然則勢出於形
　形出於德德出於道道德本也形勢末也
　本尊而末卑本貴而末賤是以萬物莫不
　尊道而貴德道之尊德之貴夫莫之爵而
　常自然此其所以能以无爲之柔弱而勝
　形勢之剛强則王侯之所以賔化萬物者
　在此而不在彼也然則雖曰道生之德畜
　之物形之勢成之至本而言之則生之畜
　之長之育之成之熟之養之覆之莫非道
　也而道終无名焉故曰生而不有爲而不
　恃長而不宰是謂玄德
　　　天下有始章第五十二
天下有始以爲天下母旣得其母以知其子
旣知其子復守其母殁身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明无遺身殃
是謂襲常
　傳曰天下有始以爲天下母則經所謂吾
　不知其名字之曰道者是也无名天地之
　始有名萬物之母道常无名而爲天下母
　何也蓋有名徒爲萬物母而未足爲天下
　母无名天地之始則自天而下皆生於无
　名故曰天下有始以爲天下母也聞道易
　得道難得道易守道難今我旣得其母以
　與心契矣非特聞之而已也則知天下之
　物皆我之所出也知天下之物皆我之所
　出而我常守之而不失則天下孰能以其
　所出而害其所自出哉此其所以殁身不
　殆也塞其兊閉其門終身不勤此則守其
　母之謂也心動於内而吾縱焉是之謂有
　兊有兊則心出而交物我則塞其兊而不
　通不通則心不出矣物引於外而吾納焉
　是之謂有門有門則物入而擾心我則閉
　其門而不納不納則物不入矣内不出外
　不入雖萬物之變芸芸於前各歸其根而
　不知矣夫何勤之有哉古之人有能廢心
　而用形者以此道也若開其兊而不塞濟
　其事而不損則我之心直爲物之逆旅莫
　適守者何恃而不亡哉此所以終身不救
　也夫惟守其母者每見其心於動之微則
　寂然不動矣寂然不動感而遂通天下之
　故故曰見小曰明守无形之至柔而物莫
　之能勝也故曰守柔曰强旣用其光以照
　其動之微復歸其明以反於寂然也則未
　嘗開兊濟事以至於不救何殃之有哉如
　是則襲於知和而深不可見矣故曰用其
　光復歸其明无遺身殃是謂襲常
　　　使我介然章第五十三
使我介然有知行於大道唯施是畏大道甚
夷民甚好徑朝甚除田甚蕪倉甚虚服文采
帶利劍厭飲食資財有餘是謂盜誇非道也
哉
　傳曰君子之於道不可以不刳心心刳而
　无餘雖萬變陳於前而不足以撓吾之靜
　夫何施而畏哉使我不能刳心而有介然
　之知行於大道則唯施是畏求其周行不
　殆不可得也況夫開其兊濟其事者耶大
　道之爲體不知而知則夷之甚者也而民
　乃欲以有知求之是好徑而不知所由也
　人之生以食爲本而食必出於田田治而
　倉實倉實而食足食足而財豐財豐而廷
　治以知其本之所自出故也今以介然有
　知之心而行於大道則已不得其母不得
　其母則其子非吾有也非吾有而取之猶
　之洒掃其庭内蕪其田虚其倉而服文采
　帶利劍厭飲食資財有餘亦非其有而取
　之矣非盜誇无以爲也豈道也哉
　　　善建不拔章第五十四
善建者不拔善抱者不脱子孫以祭祀不輟
修之身其德乃眞修之家其德乃餘修之鄉
其德乃長修之國其德乃豐修之天下其德
乃普故以身觀身以家觀家以鄉觀鄉以國
觀國以天下觀天下吾何以知天下之然哉
以此
　傳曰凡物以建而立者未有不拔者也唯
　爲道者建之以常无有則善建而不拔矣
　凡物以抱而固者未有不脱者也唯爲道
　者抱神以靜則善抱而不脱矣夫唯所建
　所抱者如此則其傳豈有窮哉此子孫所
　以以祭祀不輟也世之所謂修德者或修
　之於天下國家而不知其本眞乃在吾身
　也故曰修之身其德乃眞或修諸其身而
　不能推之於天下國家者故曰修之家其
　德乃餘修之鄉其德乃長修之國其德乃
　豐修之天下其德乃普也莊周以爲道之
　眞以治身其緒餘以爲國家其土苴以治
　天下其說出於此也然則何觀而修之身
　哉以身觀身而已矣何謂以身觀身今吾
　觀吾身之所有何自也則知吾身之所自
　而有矣又觀吾身之所以觀者何自也則
　知吾觀之所自而觀矣旣知吾身之所自
　而有又知吾觀之所自而觀則所以修之
　身者已足而无待於外也以家觀家以國
　觀國以天下觀天下亦若是而已矣古之
　所以藏天下於天下者用是道也
　　　含德之厚章第五十五
含德之厚比於赤子毒蟲不螫猛獸不據攫
爲不搏骨弱筋柔而握固未知牝牡之合而
䘒作精之至終日號而嗌不嗄和之至知和
曰常知常曰明益生曰祥心使炁曰强物壯
則老是謂不道不道早已
　傳曰人之初生其德性至厚也比其長也
　耳目交於外心識受於内而益生日益多
　則其厚者薄矣爲道者損其所益生性修
　反德德至同於初故曰含德之厚比於赤
　子夫赤子之爲物特以其受沖炁之和積
　而未散而猶毒蟲不螫猛獸不據攫鳥不
　搏況夫充純炁之守通乎物之所造而其
　和大同於物者夫孰能害之魏文侯之問
　卜啇是也蓋唯精爲能致和何以言之今
　夫赤子不知所取而握固不知所與而䘒
　作則精也使赤子也介然有取與之知則
　不一而粗矣其能知是乎故曰骨弱筋柔
　而握固未知牝牡之合而䘒作精之至无
　所憂愠故雖終日號而嗌不嗄則和也使
　赤子也有所憂愠則炁戾而不和其能若
　是乎故曰終日號而嗌不嗄和之至夫形
　全精復與天爲一精而又精反以相天精
　而至於相天則其充沖炁之和以至大同
　於物不足異也故致道之極則至於復命
　復命曰常含德之厚則至於知和知和亦
　曰常則道德雖有間及其會於常則同也
　知常則常因其自然而不益生動不知所
　爲行不知所之身若槁木之枝而心若死
　灰奚以心使炁爲哉故益生則曰祥禍福
　无有則无人災祥者禍福兆於此而人災
　隨之矣心使炁則曰强强梁者死之徒夫
　致虚而守柔者道也道乃乆没身不殆致
　實而强則物而已物壯則老其道也哉故
　曰物壯則老是謂不道不道早已
　　　知者不言章第五十六
知者不言言者不知塞其兊閉其門挫其銳
解其紛和其光同其塵是謂玄同不可得而
親不可得而䟽不可得而利不可得而害不
可得而貴不可得而賤故爲天下貴
　傳曰知至於知常則知之至也知之至則
　默而成之而无不理也何所容心哉茍爲
　不能无言則不能无我雖知之非眞知者
　也故曰知者不言言者不知塞其兊閉其
　門挫其鋭解其紛和其光同其塵是謂玄
　同則默而成之之道也若然者萬物一府
　死生同狀无所甚親无所甚䟽故不可得
　而親不可得而䟽不就利不違害故不可
　得而利不可得而害不榮通不醜窮故不
　可得而貴不可得而賤夫可得而親䟽利
　害貴賤者則貴在於物而物能賤之不可
　得而親䟽利害貴賤者貴在於我而物不
　能賤也其爲天下貴不亦宜乎然則知道
　者固終不言故曰今以言言道則言非道
　也而知者乃以言爲知則是知知矣斯言
　所以不得不出也以其言岀於无言雖言
　猶不言也夫道豈默然也哉
　　　以正洽國章第五十七
以正治國以奇用兵以无事取天下吾何以
知其然哉以此天下多忌諱而民彌貧人多
利器國家滋昏人多技巧奇物滋起法令滋
彰盜賊多有故聖人云我无爲而民自化我
无事而民自富我好靜而民自正我无欲而
民自樸
　傳曰國容不入軍軍容不入國其來乆矣
　則其所以治國用兵者固不同也治國者
　不可以不常且乆者也故以正而不以奇
　正者所以常且乆也兵者不祥之器非君
　子之器故有道者不處兵而常且乆則是
　處之也故以奇而不以正奇者應一時之
　變者也以其故不能不有以爲以正故不
　以智治國國之福也治國而无所事智則
　有事之不可以取天下也明矣故曰以正
　治國以奇用兵以无事取天下何以知无
　事之足以取天下哉以有事不足以取天
　下而知之也夫唯爲不出於无爲而至於
　有事則天下多忌諱以避其所惡則失業
　者衆而民彌貧人多利器以趨其所好則
　下難知而國家滋昏民彌貧而多利巧國
　家滋昏而奇物滋起此法令所以滋彰而
　盜賊多有也法禁於法之所加而不能禁
　於法之所不加令行於令之所聽而不能
　行於令之所不聽民貧而多利巧則令有
　所不聽矣國家昏而奇物滋起則法有所
　不加矣此所以滋彰而盜賊多有也若然
　者凡以有事取天下之過也故聖人云我
　无爲而民自化我好靜而民自正我无事
　而民自富我无欲而民自樸此則取天下
　常以无事之證也蓋我无爲而民自化我
　好靜而民自正則民多利巧奇物滋起法
　令滋彰盜賊多有未之有也我无事而民
　自富我无欲而民自樸則天下多忌諱而
　民彌貧人多利器國家滋昏亦未之有也
　蓋其失之也由有事故天下多忌諱而民
　彌貧人多利器而國家滋昏唯其如此故
　民多利巧奇物滋起法令滋彰盜賊多有
　也其復之也由无爲故好靜无爲故民自
　化而絶巧棄利奇物不起好靜故民自正
　而盜賊无有由无爲好靜故无事而无欲
　以无事故民自富而无忌諱之貧以无欲
　故民自樸而无利器之昏其序然也
　　　其政悶悶章第五十八
其政悶悶其民淳淳其政察察其民缺缺禍
兮福所倚福兮禍所伏孰知其極其无正邪
正復爲奇善復爲妖民之迷其曰固乆是以
聖人方而不割廉而不劌直而不肆光而不
耀
　傳曰以正治國以无事取天下則其政悶
　悶悶悶者言其不以察爲快也故其民淳
　淳淳淳者言其不澆於薄也以智治國以
　有事爲天下則其政察察察察者反悶悶
　者也故其民缺缺缺缺者言其不全於樸
　也淳淳故安於德性而不爲禍福奇正善
　妖之所遷是不澆於薄也缺缺故避禍而
　未必免求福而未必得以爲正也而有時
　乎爲奇以爲善也而有時乎爲妖而禍福
　奇正善妖未知孰在也徒令智多而難治
　是不全於樸也何則時有終始世有變化
　禍福淳淳至有所拂者有所宜有所拂者
　世所謂禍而有所宜則福所倚也有所宜
　者世所謂福而有所拂則禍所伏也則孰
　知其極而避就之耶自殉殊面有所正者
　有所差則所謂正者果未可知也今爲正
　者後或爲奇此爲奇者彼或爲正善與妖
　亦然則天下之禍福正奇善妖果未可定
　也民自有知以來迷而執之其日乆矣奈
　何重之以察察之政而使之不得反樸而
　全乎是以聖人方而不割故不以一人斷
　制利天下廉而不劌故勝物而不傷直而
　不肆故能曲全而枉直光而不耀故用其
　光復歸其明此无它取此悶悶而去彼察
　察故也
　　　治人事天章第五十九
治人事天莫如嗇夫唯嗇是謂早復早復謂
之重積德重積德則无不克无不克則莫知
其極莫知其極可以有國有國之母可以長
乆是謂深根固蔕長生乆視之道
　傳曰治人而不以人之所以爲人者而治
　之則人不可得而治矣事天而不以天之
　所以爲天者而事之則天不可得而事矣
　精神四達並流而无所不極化育萬物其
　名爲同帝則人之所以爲人而天之所以
　爲天者也純素之道唯神是守守而勿失
　與神爲一則人其有不可得而治天其有
　不可得而事者乎故曰治人事天莫如嗇
　也夫唯嗇其精神而不用則早復者也苟
　爲不嗇而費之至於神弊精勞雖欲反其
　精神亦无由入矣其於復也不亦晚乎故
　曰夫唯嗇是謂早復人之生也固足於德
　夫誠能嗇而早復之則德日益以充故曰
　早復謂之重積德重積德則德之至者也
　至德者火不能熱水不能溺寒暑不能害
　而禽獸不能賊則安往而不克哉故曰重
　積德則无不克夫有所不克則其道有時
　而極也无所不克則孰知其極哉故曰无
　不克則莫知其極夫有土者有大物也有
　大物者不可以物物而不物故能物物莫
　知其極則不物而能物物者也雖有土而
　无其累矣故曰莫知其極可以有國旣得
　其母以知其子旣知其子復守其母殁身
　不殆故曰有國之母可以長乆然則嗇之
　爲道是謂深根固蔕長生乆視之道也精
　神者生之根嗇而藏之則根深而生長矣
　長生者視之蒂衛而保之則蒂固而視乆
　矣

道德眞經傳卷之三










道德眞經傳卷之四必八
　　　　資政殿學士吕惠卿傳
　　　洽大國章第六十
治大國若烹小鮮以道蒞天下其鬼不神非
其鬼不神其神不傷民非其神不傷民聖人
亦不傷民夫兩不相傷故德交歸焉
　傳曰得有國之母以治國雖大无難也烹
　魚者不可以煩而烹小鮮者尤當全之而
　不割者也治大國者亦若是而已烹而割
　之則傷矣以道蒞天下者謂之大制亦不
　割以傷之而已及其至也則其鬼不神凡
　以不傷之所致也何以言之鬼之爲道非
　不神也厥與人雜擾而見其神則不能不
　傷人而所以不神者以聖人爲能以道蒞
　天下使人不淫其性不遷其德无大喜大
　怒以干陰陽之和所謂處混芒之中與一
　世而得澹漠焉者也則是聖人亦不傷人
　也唯聖人爲能不傷人故陰陽和靜鬼神
　不擾萬物不傷群生不夭則其神不傷人
　也神不傷人則无以見其靈響而神焉由
　此觀之其鬼不神非其鬼不神也由其神
　不傷人故不神也非神不傷人由聖人亦
　不傷人故其神不傷人也使聖人之於人
　不能全其樸而傷之而人失其性至於四
　時不至寒暑之和不成人之所以傷神者
　爲多則神其能不傷人乎夫唯神不傷人
　則神歸德於人神不傷人而人亦歸德於
　神矣故曰夫兩不相傷故德交歸焉
　　　大國者下流章第六十一
大國者下流天下之交天下之交牝牝常以
靜勝牡以靜爲下故大國以下小國則取小
國小國以下大國則取大國故或下以取或
下而取大國不過欲兼畜人小國不過欲入
事人兩者各得其所欲故大者宜爲下
　傳曰知以道治其國固不傷其人矣而不
　知所以交天下者則已雖不傷人而有傷
　其人者矣大國者下流天下之交天下之
　交牝牝常以靜勝牡以靜爲下是乃所以
　交天下而保其人之道也蓋天下之交牝
　而牝常以靜勝牡而所以勝者由以靜爲
　下故也大國誠能居下流以致天下之交
　則牝以靜爲下而勝牡之道也故大國以
　下小國則取小國則所謂或下以取之也
　下以取之者言大之於小宜若可以無下
　而下之者以取之故也小國以下大國則
　取大國則所謂或下而取之者也下而取
　之者言小之於大不得不下而取之故也
　蓋大國不過欲兼畜人而小國不過欲入
　事人今大者下小小復下大兩者各得其
　所欲則其有不取之者乎取之者言得其
　心而不失之謂也然則大者小者莫不宜
　爲下而獨曰大者宜爲下何也小而不能
　下大非徒不能取大國而亦禍災及之矣
　則不嫌於不宜故曰大者宜爲下而已
　　　道者萬物之奥章第六十二
道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何不曰求
以得有罪以免邪故爲天下貴
　傳曰萬物負陰而抱陽沖炁以爲和則未
　有一物而不足於道者也室之有奥深邃
　燕間而尊者之所處也萬物莫不有深邃
　燕間尊高之處則道是也故曰道者萬物
　之奥唯其如此故善人之寳而不善人之
　所保也何則善人知其善之所自出則得
　之而有无窮不貲之富非其寳耶不善人
　知其不善至於此而玄同則雖有萬惡涣
　然而釋矣非其所保耶夫言之美者可以
　市行之尊者可以加人則人无善不善固
　知美所美而尊所尊也有道者之於人猶
　天地也天无不覆地无不載非特美言尊
　行之比也則人之不善何棄之有故立天
　子置三公雖有拱璧以先駟馬所以享於
　上者禮之恭幣之重者也然不如坐進此
　道以道之爲天下貴雖坐而進之過於恭
　禮重幣也天子三公所以坐而論者不過
　此而已矣古之所以貴此道者何也不日
　求以得有罪以免耶爲天下貴求以得則
　所謂善人之寳有罪以免則所謂不善人
　之所保也唯其如此此所以爲天下貴而
　古之所以不得不貴也
　　　爲无爲章第六十三
爲无爲事无事味无味大小多少報怨以德
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人由難之故終无難
　傳曰有道者其爲常出於不爲故爲无爲
　爲无爲故事无事事无事故味无味何則
　方吾之爲也求其爲者不可得則爲出於
　不爲矣有爲則有事爲而无爲則事亦无
　事也非徒无事也雖味之而无味矣味之
　者反覆尋繹之之謂也道之爲物視之不
　見聽之不聞摶之不得雖反覆尋繹之復
　歸於无物而已矣唯其如此故可以大可
　以小可以多可以少多少舉在於我而所
　謂怨者固无常心則不善者吾亦善之德
　善不信者吾亦信之德信而皆報之以德
　矣人之所難忘者怨也而以德報之則它
　不足累其心矣非徒然也而圖難於其易
　爲大於其細以天下之難事必作於易天
　下之大事必作於細而我常无作也苟有
　所作必於易與細而見之則所謂知幾其
　神者是也能得之於吾心則其推之於天
　下國家无難矣是以聖人終不爲大故能
　成其大以爲大於其細而不爲大於其大
　故也出諾易也復言難也不愼重於出諾
　之際則言難復矣易而圖之則易也難而
　圖之則難矣不圖之於易圖之始而圖之
　於難則難矣此俗人之所以寡信而多難
　也是以聖人由難之故終无難以難之於
　其易而不難之於難也
　　　其安易持章第六十四
其安易持其未兆易謀其脆易破其微易散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之是以聖人无爲故无敗
无執故无失民之從事常於幾成而敗之愼
終如始則无敗事是以聖人欲不欲不貴難
得之貨學不學復衆人之所過以輔萬物之
自然而不敢爲
　傳曰其安易持危而持之則難矣其未兆
　易謀已動而謀之則難矣其脆易破則不
　可使至於堅其微易散則不可使至於著
　物皆然心爲甚通諸其心則於天下國家
　无難矣安也未兆也則是爲之於未有也
　脆也微也則是治之於未亂也合抱之木
　生於毫末生於小也九層之臺起於累土
　高起於下也千里之行始於足下遠起於
　近也則爲之於未有治之於未亂其本末
　常如此也爲之於未有則是以不爲爲之
　也治之於未亂則是以不治治之也已有
　而爲之則爲之欲成而反敗之已亂而治
　之則執之欲固而反失之也是以聖人爲
　之於未有則我固无爲也故无敗治之於
　未亂則我固无執也故无失民之從事常
　在旣有之後故至於幾成而敗之以不知
　其本故也使知大生於小高起於下遠始
　於近愼終如始則无敗事也是以聖人欲
　不欲不貴難得之貨則滑欲於俗而思以
　求致其明非知此者也學不學以復衆人
　之所過以輔萬物之自然而不敢爲則繕
　性於俗俗學以求復其初者非知此者也
　　　古之善爲道章第六十五
古之善爲道者非以明民將以愚之民之難
治以其智多故以智治國國之賊不以智洽
國國之福知此兩者亦楷式常知楷式是謂
玄德玄德深矣遠矣與物反矣然後乃至大
順
　傳曰衆人昭昭我獨若昏俗人察察我獨
　悶悶我愚人之心也哉古之善爲道者在
　已若此則推之於民也固非明之將以愚
　之也察察昭昭則所謂明之也若昏悶悶
　則所謂愚之也民之失性居華而去實故
　智多而難治誠欲治之則去智與故鎭之
　以无名之樸則彼將自化而以智治之適
　所以亂之也蓋不識不知順帝之則而毁
　則爲賊治國而以智則毁其則矣故曰以
　智治國國之賊治國而不以智則无介然
　之知其道甚夷而无益生之祥則有國之
　母可以長乆故不以智治國國之福知此
　兩者非特施之於治國而已而於身亦楷
　式而未嘗違也蓋知其子守其母殁身不
　殆則不以智治之而福者也開其兊濟其
　事終身不救則以智治之而賊者也則不
　以智之與以智非亦我之楷式乎誠知楷
　式而不違其德可謂玄矣德而至於玄則
　深而不可測遠而不可量以情觀之不能
　莫逆於心及其至也與物反本无所於逆
　矣故曰常知楷式是謂玄德玄德深矣遠
　矣與物反矣然後乃至大順
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以處上而人不重處前
而人不害是以天下樂推而不厭以其不爭
故天下莫能與之爭
　傳曰江海之所以能爲百谷王者以其善
　下之故能爲百谷王則能爲天下王者亦
　善下之而已則玄德者乃所以下下之道
　也莊周以爲以此處下則玄聖素王之道
　而舜之在下則曰玄德升聞則玄德者固
　聖人所以處下之道也以處下之道而居
　人上乃所以下之也聖人之有天下也以
　言其位則固欲上人也然以孤寡不穀爲
　稱而受國之垢與不祥則以其言下之也
　以言其序則固欲先人也然迫而後動感
　而後應不得已而後起則以其身後之也
　夫惟以其言下之則處上而人不重不重
　則以戴之爲輕矣以其身後之則處前而
　人不害不害則以從之爲利矣不重不害
　此天下所以樂推而不厭也夫以其言下
　之以其身後之則不爭者也樂推而不厭
　則天下莫能與之爭者也非體玄德者其
　能若是乎故曰夫惟不爭故天下莫能與
　之爭
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫我有三寳保而持之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨其慈且勇捨其儉且廣捨其後且先死矣
夫慈以戰則勝以守則固天將救之以慈衛
之
　傳曰天下徒見我道之大而謂其似不肖
　而不知其所以大固似不肖也何以言之
　大道汎兮其可左右无乎不在者也彼見
　其无乎不在无可擬者謂之似不肖而不
　知其无不在而似不肖乃道之所以爲大
　也蓋萬物莫非道也則道外无物矣道外
　无物則无所肖者此其所以爲大也若有
　所肖則道外有物矣道外有物則道有所
　不在其尚得爲大乎故曰天下皆謂我道
　大似不肖夫惟大故似不肖若肖乆矣其
　細也夫蓋我道所以如此之大者以吾无
　我而不爭故也夫唯无我而不爭故能持
　人之所難持我有三寳保而持之一曰慈
　二曰儉三曰不敢爲天下先此皆持人之
　所難持者也何則人不能无我而不爭故
　勇而不能慈廣而不能儉先而不能後則
　无我不爭乃其所以能保此三寳而持之
　也天下有始以爲天下母而我守之常寬
　容於物不削於人非慈乎其行身也徐而
　不費以約爲紀非儉乎未嘗先人而常隨
　人人皆取先已獨取後非不敢爲天下先
　乎夫慈爲柔弱矣而能勝剛强是能勇也
　儉爲不費矣而用之不可旣是能廣也不
　敢爲天下先爲後人矣而聖人用之以爲
　官長者皆從我者也是能成器長也今捨
　其慈且勇捨其儉且廣捨其後且先則剛
　强之徒而已死不亦宜乎夫自事觀之則
　軍旅之事愛克厥威允罔功則慈宜若有
　所不行也然自本觀之則所以能立其威
　者以慈而已矣故曰夫慈以戰則勝以守
　則固夫惟慈故儉儉故不敢爲天下先則
　慈者三寳之所自而始也捨其慈則死保
　其慈則生則慈乃所以衛吾生者也故曰
　天將救之以慈衛之慈立而三寳舉矣
　　　善爲士章第六十八
善爲士者不武善戰者不怒善勝敵者不爭
善用人者爲之下是謂不爭之德是謂用人
之力是謂配天古之極
　傳曰士之爲言事道而以將人爲任者也
　事道則以不爭而勝將人則用人之力若
　然者何所事武哉故曰善爲士者不武爲
　士而无所事武則善戰者不怒善勝敵者
　不爭善用人者爲之下固其宜也何則體
　道者不爭不爭則天下莫能與之爭則善
　爲士者不武善戰者不怒善勝敵者不爭
　是謂不爭之德也體道者能下人能下人
　者樂爲之用而不自用則善用人者爲之
　下是謂用人之力也德則不爭力則用人
　雖用兵之危我猶无爲況其它乎无爲爲
　之之謂天德至於无爲則與天同而无以
　加矣故曰是謂配天古之極
　　　　用兵有言章第六十九
用兵有言吾不敢爲主而爲客不敢進寸而
退尺是謂行无行攘无臂仍无敵執无兵禍
莫大於輕敵輕敵則幾喪吾寳故抗兵相加
哀者勝矣
　傳曰道之動常在於迫而能以不爭勝其
　施之於用兵之際宜若有所不行者也而
　用兵者有言吾不敢爲主而爲客不敢進
　寸而退尺則雖兵猶迫而後動而勝之以
　不爭也而况其它乎何則主逆而客順主
　勞而客逸進驕而退卑進躁而退靜以順
　待逆以逸待勞以卑待驕以靜待躁皆非
　所敵也所以爾者道之爲常出於无爲故
　其動常出於迫而其勝常以不爭雖兵亦
　猶是故也誠知爲常出於无爲則吾之行
　常无行其攘常无臂其仍常无敵其執常
　无兵安往而不勝哉苟爲不能出於无爲
　知主而不知客知進而不知退是之謂輕
　敵輕敵則吾之所謂三寳保而持之者幾
　於喪矣故曰禍莫大於輕敵輕敵則幾喪
　吾寳夫唯以不爭爲勝者則未有能勝之
　者也故曰抗兵相加哀者勝矣
　　　吾言甚易知章第七十
吾言甚易知甚易行天下莫能知莫能行言
有宗事有君夫唯无知是以不我知知我者
希則我貴矣是以聖人被褐懷玉
　傳曰道法自然其言亦希而自然自然則
　无爲則知之行之也不乃甚易乎而天下
　不能知不能行何耶以言有宗事有君而
　天下不知其宗與君是以不吾知也何謂
　宗无爲而自然者言之宗也自其宗推之
　則言雖不同皆苗裔而已矣其有不知者
　乎何謂君无爲而自然者事之君也得其
　君而治之則事雖不同皆臣妾而已矣其
　有不行者乎惟其不知宗之與君此所以
　不吾知也夫道之所以爲天下貴以其不
　可以知知不可以識識故爲天下貴使道
　而可以知知識識則何貴於道哉故曰知
　我者希則我貴矣是以聖人以若辱若愚
　之容而大白盛德天下鮮儷者是之謂被
　褐懷玉
　　　知不知上章第七十一
知不知上不知知病夫唯病病是以不病聖
人不病以其病病是以不病
　傳曰道之爲體不知而能知者也知其不
　知而以不知知之知之至者也故曰知不
　知上雖知其不知而以知知之則其心庸
　詎而寧乎故曰不知知病夫唯知知之爲
　病而病之則反乎无知而知不足以病之
　矣故曰夫唯病病是以不病聖人不病以
　此而已故曰以其病病是以不病南伯子
　綦曰我悲人之自喪者吾又悲夫悲人者
　吾又悲夫悲人之悲者其後而日遠矣若
　子綦者可謂病病者乎
　　　民不畏威章第七十二
民不畏威則大威至无狹其所居无厭其所
生夫唯不厭是以不厭是以聖人自知不自
見自愛不自貴故去彼取此
　傳曰民不㝠於道而唯識知之尚故生生
　厚生生厚故輕死輕死故不畏威民至於
　不畏威則无所不爲此天之所自以明威
　而大降其威虐也故曰民不畏威則大威
　至矣夫唯以道治天下者知夫充滿天地
　包裹六極凡命於天者其居之所同然也
　勿狹之而已矣精神四達並流无所不極
　凡命於天者其生之所同然也勿厭之而
　已矣夫民无常在我而已夫唯我不厭是
　以民亦不厭也則奚不畏威之有哉是故
　聖人自知以常而不自見以外其身知常
　而外其身乃所以不狹其所居也自愛以
　嗇而不自貴以遺其生愛嗇而遺其生乃
　所以不厭其所生也故去彼知識之病而
　取此不識不知之不病也
　　　勇於敢章第七十三
勇於敢則殺勇於不敢則活知此兩者或利
或害天之所惡執知其故是以聖人猶難之
天之道不爭而善勝不言而善應不召而自
來坦然而善謀天網恢恢䟽而不失
　傳曰用其剛强而必於外物者勇於敢者
　也則死之徒是已故曰勇於敢則殺致其
　柔弱而无所必者勇於不敢者也則生之
　徒是已故曰勇於不敢則活勇於敢者人
　以爲利而害或在其中矣勇於不敢者人
　以爲害而利或在其中矣然則天之所惡
　殆非可以知知而識識也故曰此兩者或
　利或害天之所惡孰知其故是以聖人之
　動也豫若冬涉川猶若畏四鄰猶難之若
　此者以天之所惡爲不可知故也夫唯不
　可知則不識不知乃所以順帝之則也蓋
　天之生物因其材而篤焉栽者培之傾者
　覆之則未嘗與物爭者也而物莫能違之
　者故曰不爭而善勝天何言哉四時行焉
　百物生焉其行其生未嘗差也故曰不言
　而善應莫之爲而爲者天也莫之致而至
　者命也故曰不召而自來易則易知而其
　道盈虚與時消息而未嘗違故曰坦然而
　善謀天聰明自我民聰明天明威自我民
　明威其聰明明威未嘗自用而惠吉逆凶
　猶影響也故曰天網恢恢䟽而不失夫唯
　天之道不可知爲如此聖人所以勇於不
　敢而不識不知乃知所以順之也
　　　民常不畏死章第七十四
民常不畏死奈何以死懼之若使人常畏死
而爲奇者吾得執而殺之孰敢常有司殺者
殺而代司殺者殺是代大匠斲夫代大匠斲
希有不傷其手矣
　傳曰民之爲道固常不畏死者也唯无狹
　其所居无厭其所生則可以使之畏威而
　重死矣奈何以死而懼之而欲其畏死乎
　何以知其然也若使民常畏死而爲奇者
　吾得執而殺之則孰敢不畏死而爲奇乎
　然而執之而不勝殺之而不止者則民之
　不畏死而不可以死懼之明矣然則以道
　治天下者宜如何哉常有司殺者殺勿代
　之而已矣何謂常有司殺者殺天網恢恢
　䟽而不失天討有罪五刑五用則司殺者
　天之謂也刑戮有出於好惡而不用於天
　討則是代司殺者殺也代司殺者殺是代
　大匠斲代大匠斲希有不傷其手者矣則
　代司殺者殺其傷可知也
　　　民之飢章第七十五
民之飢以其上食稅之多是以飢民之難治
以其上之有爲是以難治人之輕死以其生
生之厚是以輕死惟无以生爲者是賢於貴
生
　傳曰一夫之耕足以食數口則奚至於飢
　哉而至於飢者非以其上食稅之多故飢
　耶織而衣耕而食是謂同德奚難治哉而
　至於難治者非以其上之有爲故難治耶
　甘其食美其服安其俗樂其居則奚至於
　輕死哉而至於輕死者非以其生生之厚
　故輕死耶是以聖人无事而民自富无欲
　而民自樸則至於食稅之多而飢无有也
　无爲而民自化好靜而民自正則至於有
　爲而難治无有也自富自樸自化自正而
　不飢以難治則至於生生之厚而輕死无
　有也蓋所以生生之厚而至於輕死者以
　其踶跂好知爭歸於利而不可止故也夫
　唯生生之厚遂至於輕死則无以生爲者
　賢於貴生可知矣是故聖人不自見以外
　其身不自貴以遺其生知其无以生爲而
　已矣
　　　人之生章第七十六
人之生也柔弱其死也堅强草木之生也柔
脆其死也枯槁故堅强者死之徒柔弱者生
之徒是以兵强則不勝木强則共堅强居下
柔弱處上
　傳曰道之爲物无形而不爭則天下之至
　柔弱而人莫之喻也故以有形喻之人之
　生也柔弱其死也堅强草木之生也柔脆
　其死也枯槁則雖有形者亦以堅强而死
　柔弱而生而況體无形之道而不致其柔
　弱其可得乎是以兵强則恃之而驕而敵
　國之所謀也我驕而敵謀則所以不勝也
　木强則伐伐之所以共而舉之也非徒然
　也而以位言之則天以炁在上地以形在
　下炁則柔弱形則堅强臣以有爲事上君
　以无爲畜下有爲則堅强无爲則柔弱堅
　强居下柔弱處上物之理也然則柔弱之
　能勝剛强可知矣
　　　天之道章第七十七
天之道其猶張弓乎高者抑之下者舉之有
餘者損之不足者與之天之道損有餘補不
足人之道則不然損不足以奉有餘孰能以
有餘奉天下唯有道者是以聖人爲而不恃
功成不處其不欲見賢耶
　傳曰天之道无爲而已矣无爲則无私无
　私則均猶之張弓也高者抑之下者舉之
　有餘者損之不足者補之適於均而已矣
　夫天之道非故以抑高而舉下也无爲任
　物之自然則高者爲有餘不得不抑而損
　下者爲不足不得不舉而益滿招損謙受
　增時乃天道是也人之道不能无爲不能
　无爲則不能无私不能无私則至於損不
　足以奉有餘不足異也夫唯有道者知未
　始有物而有爲之與功名皆我所餘而天
　下之所不足而爭之故損之以奉天下而
　不有此故曰孰能損有餘以奉天下唯有
　道者聖人則有道者也是以爲而不恃功
　成不居其不欲見者无它凡以法天之道
　而已矣
　　　天下柔弱章第七十八
天下柔弱莫過於水而攻堅强者莫之能先
其无以易之故柔勝剛弱勝强天下莫不知
莫能行是以聖人言受國之垢是謂社稷主
受國不祥是謂天下王正言若反
　傳曰天下之物唯水爲能因物之曲直方
　圓而從之則是柔弱莫過於水者也而流
　大物轉大石穿突陵谷浮載天地唯水爲
　能則是攻堅强者无以先之也所以然者
　以其雖曲折萬變而終不失其所以爲水
　是其无以易之也夫水之爲柔弱而柔弱
　之勝剛强天下莫不知而老子數數稱之
　何也以天下雖莫不知而莫能行也夫聰
　明睿知足以有臨矣則其患者豈在於材
　力之不足也顧未能損有餘以奉天下持
　之以柔弱而常爲名尸智主事任謀府之
　所累耶故老子論道德之將終而數數及
　此言又引聖人言以信之曰受國之垢是
　謂社稷主受國之不祥是謂天下王明所
　以服天下者在此而不在彼也夫三代之
　王必先其令聞而曰受國之垢與不祥而
　爲社稷主爲天下王何也蓋必先其令聞
　者非過名之言也不及名之言也受國之
　垢與不祥則過名之言也名不足以言之
　也不及名之言應事應事言之變也過名
　之言體道體道言之正也正言而曰受國
　之垢與不祥故曰正言若反湯武之言曰
　萬方有罪在子一人此知以國之垢與不
　祥而受之者也
　　　和大怨章第七十九
和大怨必有餘怨安可以爲善是以聖人執
左契而不責人故有德司契无德司徹天道
无親常與善人
　傳曰復讎者不折鏌干雖有忮心不怨飄
　瓦是以天下平均不由此道則怨之所生
　也而人欲和之不可勝解矣故曰和大怨
　者必有餘怨不善者吾亦善之乃所以爲
　德善和大怨而不免於有餘怨安可以爲
　善哉是以聖人執左契而不責於人是乃
　使復讎者不折鏌干雖有忮心不怨飄瓦
　而天下平均之道也蓋古之獻車馬執右
　契右契所以取左契所以與則左契者常
　以與人而不爲物主者也聖人爲而不恃
　功成不居每以有餘奉天下至於殺人則
　有司殺者殺而未嘗尸之則是執左契以
　與人而不爲物主此其所以无怨而不責
　於人之道也夫豈以和之爲悦乎故有德
　司契則不責於人而已无德司徹以通物
　爲事者也天道无親常與善人无親而唯
　善人之與是亦執左契而不責於人之道
　也
　　　小國寡民章第八十
小國寡民使有什伯之器而不用使民重死
而不遠徙雖有舟輿无所乗之雖有甲兵无
所陳之使民復結繩而用之甘其食美其服
安其居樂其俗鄰國相望鷄犬之音相聞民
至老死不相往來
　傳曰三代以來至於周衰其文弊甚矣民
　失其性命之情故老子之言救之質以反
　太古之治小國寡民使有什伯之器而不
　用使民重死而不遠徙雖有舟輿无所乗
　之雖有甲兵无所陳之此救之以質而反
　乎太古之道也莊周稱至德之世曰昔者
　容成氏大庭氏伯皇氏中央氏栗陸氏驪
　畜氏軒轅氏赫胥氏尊盧氏祝融氏伏犧
　氏神農氏當是時也民結繩而用之甘其
　食美其服樂其俗安其居鄰國相望鷄犬
　之音相聞民至老死而不相往來則若此
　者非特老子之言而已古固有是道也然
　詩書之所言則止於堯舜三代而老子欲
　反太古之治何哉曰夫道與世之交相喪
　乆矣非大道不足使人反性命之情言道
　而不及其世不足以知大道之已試此其
　所以必反太古之治也然則世去太古也
　乆矣遂可以盡復乎曰未可也然則其言
　之何也曰禮至於兼三王樂至於備六代
　其文極矣然而禮不以玄水大羹而措之
　醴酒和羹之下樂不以嘒管清聲而加之
　朱絃䟽越之上者使人知禮樂之意所不
　得已者如彼而所欲反本復始如此也方
　斯時也孔子方求文武周公之墜緒而賡
　之老子論其道與世如此其意猶是而已
　矣譬之月建已而火始王而金炁已生於
　其間矣此五材所以相繼而不絶也故聞
　古之治雖有什伯之器而不用有舟輿而
　不乗有甲兵而不陳則舉大事用大衆非
　得已也聞其民結繩而用之鄰國相望鷄
　犬相聞至老死而不相往來則煩文倦令
　督稽趣留而足迹接乎諸侯之境車軌結
　乎千里之外非得已也則不得已者常在
　於此而所欲復者常在於彼也則其肯煩
　事爲以深治人之過乎然則欲天下不安
　平泰不可得也即殁而不言猶屏玄水徹
　䟽越其孰知禮之寧儉而樂之節樂爲反
　本復始之意乎夫聖人之言豈小補哉
　　　信言不美章第八十一
信言不美美言不信善者不辯辯者不善
知者不博博者不知聖人无積旣以爲人已
愈有旣以與人已愈多天之道利而不害聖
人之道爲而不爭
　傳曰道之爲物視之不見聽之不聞搏之
　不得可以默契不可以情求者也則信言
　者信此而已安事善美言者善此而已安
　事辯知言者知此而已安事博由是觀之
　則美者不信辯者不善博者不知可知已
　何則雖美與辯與博而不當於道故也道
　之爲物未始有物者也聖人者與道合體
　夫何積之有哉唯其无積故萬物與我爲
　一萬物與我爲一則至富者也故旣以爲
　人已愈有旣以與人已愈多使其有積也
　則用之有時而旣矣安能愈有而愈多乎
　老子之言也内觀諸心外觀諸物仰觀諸
　天俯觀諸地无有不契是信也然而下士
　聞而笑之天下以爲似不肖是不美也言
　之至近而指至遠是善也然而非以言爲
　悦是不辯也其知至於无知是知也而其
　約不離乎吾心是不博也而學者以美與
　辯與博求之則䟽矣老子之道也以有積
　爲不足雖聖智猶絶而棄之是无積也故
　至无而供萬物之求則是愈有而愈多也
　而學者於是不能刳心焉則不可得而至
　也凡物有所利則有所不利有所不利則
　不能不害矣唯天之道无所利則无所不
　利无所不利則利而不害矣凡物之有爲
　者莫不有我有我故有爭唯聖人之道雖
　爲而无爲无爲故无我无我故不爭是天
　之道而已矣
道德眞經傳卷之四















