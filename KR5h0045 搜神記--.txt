#+TITLE: 搜神記--
#+DATE: 2016-06-11 12:27:28
#+SOURCE: github.com/kanripo/KR5h0045 master d272e861                
引捜神記首高一
　神何昉乎百物之精乎法施民勞定國□
　勤事禦菑捍患及山林川谷丘陵出雲爲
　風雨見怪物皆曰神其氣發揚于上爲照
　明焄蒿悽愴祭法有天下者祭百神重之
　也昔新蔡于常侍著搜神記三十卷劉惔
　見謂曰鬼之董狐夫于晋人也迄今日千
　百年于斯善本已就圮雖間刻間有之而
　存什一于千伯不免貽漏萬之譏登不肖
　走衣食嘗遡燕闋探鄒魯遊齊梁下吴楚
　歐越之區中間靈疆神界磅礴谽谺靡不
　領略而悉數之歲萬曆紀元之癸巳來止
　陪京爲披閱書記得搜神記于三山冨春
　堂讀之見其刻吕卷别以類且繪吕像質
　之不肖前日所周覽者而一墨蓋不龔于
　舊能得于意發于未明增于所未備卓哉
　祌也要在造民福而同拱翼我
皇圖于億萬斯水者不肖媿非劉君能無董
　狐之賞于心耶嗟又幽明　也神唯靈而
　後傳紀記傳而神之靈益傳世有峩大冠
　拖長紳呼可擁衛既自赫然稱神矣廼復
　身世與草木同朽腐而令史册閴無聞述
　可乎

















搜神記卷之一
　目錄
儒氏源流　釋氏源流　道教源流(聖母/附)
玉皇上帝(聖祖尊號附/聖母尊號附)　后土皇地祇
東華帝君(即東/王公)西王母　上元一品大帝
中元二品大帝　下元三品大帝　東嶽
南嶽　西嶽　北嶽　中嶽　四凟之神
五方之神　太乙之精　肩吾　燭隂
雷神電神(風伯雨師附)
　　儒氏源流(九月十五日聖誕)
至聖文宣王魯曲阜昌平郷闕里其先宋人

也先聖曾大父曰孔防叔避宋華督之難徙
居於魯生伯夏伯夏生叔梁紇長子曰孟皮
字伯尼有疾不任繼嗣次子則先聖是也魯
襄公二十一年冬十月庚子日先聖生是夕
有二龍繞室五老降庭五老者五星之精也
母顔氏房聞奏鈞天之樂空中有聲云天感
生聖子故降以和樂笙鏞之音主而首上項
頂故因名丘字仲尼幼而䘮父葬於防山先
聖身長九尺二寸腰大十圍凡四十九衣反
首注面月角日準坐如龍蹲立如鳳峙望之
如朴就之如昇耳垂珠庭龜脊龍形虎掌胼
脇參膺河目海口山臍林背翼臂㪷唇注頭
龜鼻阜脥堤眉地足谷竅雷聲澤腹昌顔的
頤輔以驥齒眉有一十二彩目有六十四理
其頭似堯其顙似舜其頁須皋淘其肩類子
産自腰以下不及禹三寸有大聖之德學極
天人道窮秘奥龜龍御負之書七政五緯之
事包犧黄帝之能堯舜周公之羡魯定公以
先聖爲中都宰一年四方諸侯皆則焉九年
始爲邑宰十年爲司空十一年爲大司寇攝
行相事十四年誅魯大夫亂政者少正卯與
聞國政三月粥豚羔者弗節賈男女行者别
於塗塗不拾遺四方之客至乎邑者不求有
司皆于之以歸去魯十四年魯哀公十一年
先聖自衛反魯删詩書定禮樂成六藝晩而
喜易讀之窮天地之奥爲彖象文言繫辭以
發其秘告弟子於洙南泗北門徒三千愽徒
六萬達者七十二人昔先聖未生時有麟吐
玉書於闕里其文曰水精之子係周衰而素
王顔氏異之以繡紱繫麟角經宿而麟去至
哀公十四年西狩太野叔孫氏車子鋤商獲
獸以爲不祥先聖視之曰麟也胡爲來哉反
袂拭面泣涕沽衿叔孫聞之然後取之而繫
角之紱尚存先聖曰吾道窮矣乃因魯史而
作春秋又加褒貶而修中興之吿麟見而天
吿先聖之亡徴也先聖病夢在兩楹之間子
貢請見曰子方負杖逍遥於門曰賜汝何來
晩也先聖因嘆曰太山頽乎梁木壞乎哲人
萎乎因以涕下子貢曰天下無道乆矣莫能
宗予後七日没年七十三至魯哀公十六年
夏四月己丑葬於魯城壯哀公十一年立廟
於舊宅守陵廟百户弟子皆服心喪三年畢
相訣而去則哭各盡哀或復留唯子貢廬於
冢側六年然后去弟子於廟藏先聖衣冠琴
瑟車書弟子及魯人徃從冢而冢百有餘室
因命曰孔氏魯世世相傳歲時奉祀於冢子
孫世襲不絶
聖朝崇奉追封尊號
大成至聖文宣王　　聖室鄆國夫人
聖父封齊國公　　　聖母封魯國太夫人
　釋氏源流(四月初八日聖誕)
釋迦牟尼佛姓刹利父淨飯天母清净妙位
登補處生兜率天上名曰勝善天人亦名護
明大士度諸天衆說補處行亦於十方界中
現身說法普耀經云佛初生刹利王家放大
智光明照十方世界地湧金蓮華自然捧雙
足東西及南北各行於七步分千指天地作
獅子吼聲上下及四維無能尊我者即周昭
王二十四年甲寅歲四月八日也至四十二
年三月八日年十九歲欲求出家而自念言
當復可遇即於四門遊觀見四等事心有悲
喜而作思惟此老病死終可厭離於是夜子
時有一天人名曰净居於窗牖中叉手白太
子言出家時至可去矣太子聞之心歡喜即
逾城而去於檀特山中修道始於阿藍迦藍
處三年學不用處定知其非便捨去復至欝
頭藍佛處學三年不用處定知其非亦捨去
又至象頭山同諸外道日食麻麥經於六年
故經云以無心意無授行而悉摧伏諸外道
先歷試邪法示諸方便發諸異見令至菩提
故普集經云菩薩於二月八日明星出時成
佛號天人師時年三十矣即穆王三年癸未
歲也既而於鹿野苑中爲憍陳如等五人轉
四諦法輪而論道果說法住世四十九年後
吿弟子摩訶迦葉吾以清净法眼涅槃妙心
實相無相微妙正法將付於汝汝當護持并
勅阿難副貳傳化無令断絶而說　偈言
　　法本法無法　　無法法亦法
　　今付無法時　　法法何曾法
爾時世尊說此偈已復吿摩阿迦葉吾將金
縷僧伽黎衣傳付於汝轉授補處至慈世佛
出世勿令朽壞摩訶迦葉聞偈頭面禮足曰
善哉善哉我當依勅恭順佛故爾時世尊至
拘尸那城告諸大衆吾今背痛欲入涅槃即
徃熙連河側娑羅雙樹下右脇累足泊然宴
寂復從棺起爲母說法特示雙足化婆耆并
說無常　偈曰
　　諸行無常　　是生滅法
　　生滅滅已　　寂滅爲樂
時諸弟子即以香薪兢茶毗之燼後金棺如
故爾時大衆即於佛前以偈讚曰
　　凡俗諸猛熾　　何能致火爇
　　諸尊三昧火　　闍羅金色身
爾時金棺從坐而舉高七多羅樹徃反空中
化火三昧須臾灰生得舍利八斛四斗即穆
王五十二年壬辰歲二月十五日也自世尊
滅後一千一十七年教至中夏即後漢明帝
夜夢金人身長大項有曰月光以問群臣或
曰西方有神其名曰佛陛下所夢得無是乎
於是遣使到天竺問其道得其書及沙門以
來沙門云佛長一丈六尺黄金色項中佩日
月光變化無大無所不通故能通萬物而大
濟群生云
　　道教源流(二月十五日聖生)
金闕玄元太上老君聖紀按洞玄靈寳元始
上帝貞教九符經道君造皇帝曰昔天地未
分隂陽未判濛洪杳㝠㝠涬大梵廖廓無光
結聖自然中有百千萬重正氣而化生妙無
聖君歷尊號曰妙無上帝自然元始天尊一
號天寳丈人經九億九萬九千九百九十億
萬劫次結百千萬重眞氣而化生妙有聖君
自稱妙有大帝虛無玉晨大道君一號靈寳
丈人經八億八千八百八十億劫次結百千
萬道氣化生混沌聖君紀號至真大帝萬變
混沌玄元老君一號神寳丈人又按老君聖
紀經太上老君居太清境乃元氣之祖宗天
地之根本於至寐至虛之内太初太始之先
惟數御運布氣融精開化天地所歷成壤三
儀不可量計其化身周遍塵沙世界亦非筭
數紀極開闢之後觀世代之澆流隨時立教
代爲帝師達立法度或流九天或傳四海自
三皇而上歷代帝王咸宗奉焉是知天上天
下道氣之内皆老君之化也垂億萬之法無
不濟度蓋百姓日用而不知也老子曰吾乃
生乎無形之先起於太初之前行乎太素之
元立於太渺之端浮游幽虛之中出入杳冥
之門故葛玄序道德經云老子體自然而然
生乎太無之先起乎無因經歷天地始終不
可稱載又云世人謂老子降於殷代老子之
號始於無數劫甚杳杳冥冥渺邈乆遠矣開
闢已前復下爲帝師代代不絶人莫能知之
按老子傳記自開闢之前下至殷湯代代爲
王者師皆化身降世當殷湯四十七年庚申
始示誕生之跡自太清常道境乘太陽日精
化五色玄黄大如彈丸時玉女晝寂流入口
中吞之有孕懷八十一歲至武丁九年庚辰
剖玉女左腋而生生而色白號曰老子生於
李樹之下指樹曰此吾姓也名耳字伯陽自
殷武丁九年庚辰下至秦昭王九年西昇崑
崙計九百九十六年矣
按李石續愽物志云唐高祖武德三年晋州
人吉善行於羊角山見白衣父老呼善行曰
爲吾語唐天子吾爲老君即汝祖也高祖因
立廟高宗追尊玄元皇帝明皇註道德真經
今學者約之両京及諸州各置玄元皇帝廟
京師號玄元宫諸州號紫極宫尋改西京爲
太清宫東京爲太微宫皆置學生尊號曰
大聖祖高上大道金闕玄元天皇大帝
宋國朝會要曰宋真宗太平祥符六年八月
十一日制謹奉上
尊號曰
太上老君混元上德皇帝
　　聖母尊號
唐武后光宅三年九月甲寅追尊
聖母曰先天太后
祖殿在亳州太清宫是也
　　玉皇上帝(正月初九日聖生)
按聖紀所載云徃昔去世有國名號光嚴妙
藥其國王者名曰淨德時王有后名寳月光
王乃無嗣常因一日作是思惟我今將老而
無太子身或崩滅社稷九廟委付何人作是
念已即便勅下詔諸道衆於諸宫殿依諸科
教懸諸旛蓋清净嚴潔廣陳供養六時行道
偏禱真聖已經半載不退初心忽夜寳月光
皇后夢太上道君與諸至真金姿玉質清凈
之儔駕五色龍輿擁不景旌蔭明霞蓋是時
太上道君安坐龍輿抱一嬰兒身諸毛孔放
百億光照諸宫殿作百寳色幢節前道浮空
而來是時皇后心生歡喜恭敬接禮長跪道
前白道君言令王無嗣願乞此子爲社稷主
伏願慈悲哀愍聽許爾時道君答皇后言願
特賜汝是時皇后禮謝道君而乃收之皇后
收已便從夢歸覺而有孕懷一年於丙午歲
正月九日午時誕於王宫當生之時身寳光
穆充滿王國色相妙好觀者無厭幼而敏慧
長而願善於其國中所有庫藏一切則寳盡
皆散施窮之困苦鰥寡孤獨無所依怙飢饉
癃殘一切衆生亡愛和遜歌謡有□化及遐
方天下仰從歸仁太子父王加慶當爾之後
王忽告崩太子治政俯金浮生吿敕大臣嗣
位有道逐捨其國於普明秀岩山中修道功
成超度過是劫已歷八百劫身常捨其國爲
郡生故割愛學道於此後經八百劫行藥治
病拯救衆生令其安樂此劫盡已又歷八百
劫廣行方便啓諸道藏演說靈章恢宣正化
敷揚神功助國救人自幽及顯過此已後再
歷八百劫亡身殞命行忍辱故捨己血肉如
是修行三千二百劫始證金仙號曰清淨自
然覺王如來
宋真宗實録曰大中祥符七年九月上對侍
臣曰自元符之降朕欲與天下臣庶同上王
皇聖號至天僖元年正月辛丑朔帝詣大初
殿恭上玉皇大天帝聖號曰
太上開天執符御曆含真體道玉皇大天帝
　　聖祖尊號
御製靈遇記曰景德初王中正遇司命真君
傳藥金法上之四年十一月降劉承規之真
舍五年始奉上徽號曰
九天司命天尊宋真宗實録曰大中祥符五
年十月十七日上景德四年先降神人傳
玉皇命云今汝祖趙有名此月二十四日降
如庚真元事至日天尊降延恩殿閏十月己
巳加號
號聖祖上靈高道九天赦命保生天尊
　　聖母尊號
國朝會要曰天禧元年三月六日册上聖母
尊號曰
元天大聖后
先是大中祥符五年制加上聖祖母號候充
州太極觀成擇日奉上至是詔王旦等行册
禮
　　后土皇地祇(三月十八日聖生)
天地未分混而爲一二儀憂判隂陽定位故
清氣騰而爲陽天濁氣降而爲隂地爲陽天
者五太相傳五夫定位上施日月參著玄象
爲隂地者五行相乘五氣凝結負載江海山
林屋宇故曰天陽地隂天公地母也世界曰
后土者乃天地初判黄土也故謂土母正廟
在分隂宋眞宗朝大中祥符其年七月二十
三日詔封后土皇地祇其年駕幸華隂親祀
之今楊州蕃釐觀后土祠也殿前瓊花一株
香色柯葉絶異非世之常品
　　東華帝君
東華帝君絶習在道氣疑寂湛體無爲將欲
殷迪玄功生化萬物先以東華至真之氣化
而生木公於碧海之上蒼靈之墟以主陽和
之氣理於東方亦號王公焉與金母皆挺質
太元毓神玄奥於東方溟涬之中分大道醇
精之氣而成形與王母共理二氣而育養天
地陶鈞萬物凡天上天下三界十方男子之
登仙得道者悉所掌焉居方諸之上按塵外
記方諸山在東海之内其諸司命三十五所
以隸天上人間罪福帝君爲大司命緫統之
山有東華臺帝君常以丁卯日登臺四望學
道之人凡仙有九品一曰九天真王二曰三
天真皇三曰太上眞人四曰飛天真人五曰
靈仙六曰真人七曰靈人八曰飛仙九曰仙
人凡此品次昇天之時先拜木公後謁金母
受事既訖方得昇九天入三清拜太上而觀
元始故漢初有四五小兒戲於路中一兒詩
曰着青裙上天門揖金母拜木公時人皆莫
之知唯子房徃拜焉曰此東王公之玉童也
昔元始告十方天人曰吾自造言混沌化生
二儀役御隂陽始封皇上元君與東華扶桑
大帝等校量水火定平劫數中皇元年太上
於玉清瓊房金闕上官授帝寳經花圖玉訣
使傳後學玉名合真之人故玄綱云東華不
秘於真訣是也紫府者帝君校功行之所夫
海内有三島而十洲列其中上島三洲謂蓬
萊方丈瀛洲也中島三洲謂芙蓉閬苑瑤池
也下島三洲謂赤城玄關桃源也三島九州
鼎峙混一之中又有洲曰紫府踞三島之間
乃帝君之别理遷轉靈官職位較量群仙功
行自地仙而至神仙神仙而至天仙天仙而
轉真聖入虛無洞天凡三遷也皆帝君主之
釋之名也東華者以帝君東華至真之氣化
而生也分治東極居東華之上也紫府者職
居紫府統三十五司命遷轉虛官較品真仙
也陽者主東方少陽九氣生化万彙也帝君
者位東方諸天之尊君牧衆聖爲生物之王
易曰帝出乎震是也故曰東華紫府少陽帝
君又真教元符經云昔二儀未分溟涬濛洪
如鷄子玄黄之中也自然有盤古真人移古
就今是曰盤古乃是天地之精自號元始天
王游行虛空之中又有太元聖母化生天脊
脉中經一劫天王行施聖母遂生天皇號上
皇元年始世主萬六千歲受元始上帝符命
爲東宫大帝扶桑大君東皇公號曰元陽父
考之仙經或號東王公或號青童君或號方
諸君或號青提君名號雖殊即一東華也
聖朝至元六年正月日上尊號曰
東華紫府少陽帝君
　　西王母(七月十八日生)
西王母者乃九靈大妙龜山金母也號太虛
九光龜臺金母焉吾乃西華之至妙洞隂之
極尊在昔道氣凝寂湛體無爲將欲賛助玄
功生化萬物先以東華至真之氣化而生木
公焉木公生於碧海之上蒼靈之墟以主陽
和之氣理於東方亦號曰東王公焉又以西
華至妙之氣化而生金母焉金母生神於伊
川厥姓縱氏生而飛翔以主元毓玄奥於眇
莽之中分大道醇精之氣結而成形與東王
公共理二氣而養育天地陶鈞萬物矣柔順
之本爲極隂之元位配西方母養群品天上
天下三界十方女子之登仙得道咸所隸焉
所居崑崙之圃閬風之苑玉揚玄臺九層左
帶瑶池右環翠水女五華林娟蘭青娥瑶姬
玉巵周穆王三十五年命八駿使西巡狩至
崑崙賔謁祠見之持白璧重錦以爲王母壽
焉時王母以瑶池珍饗紫府瓊漿九天仙藥
於穆王燕於瑶池七月七日降漢武帝殿母
進蟠桃七校於帝自食其二帝欲留校母曰
此桃非世間所有三千年一實忽東方朔於
牖間窺之母指之曰此兒已三偷吾桃矣是
日𠇮侍女董雙成吹雲和之笛王子登彈入
琅之璈許飛瓊鼓靈虛之簧安法興歌玄
　　以爲武帝壽焉
　　東王公
相傳東王公與玉女投壺裊而脫誤不接者
天爲之笑開口流光今電是也
　　上元一品帝
上元一品九氣天宫紫薇大帝即延生之符
始陽之氣結成至真處玄都元陽七寳紫薇
上宫總主上宫諸天帝王上聖高真參羅萬
象星君每至正月十五日上元月日天官考
籍大千世界之内十方國土之中上至諸大
神仙升臨之籍星宿照臨國土分野之薄中
至人品考限之期下至魚龍變化飛走潜動
生化之期並俟天官集聖之日録奏分别隨
業改形隨福受報隨劫轉輪隨業生𣦸善惡
隨縁無復差别
　　中元二品大帝(七月十五日聖生)
中元二品七氣地官清虛大帝九土無極世
界洞空清虛之宫總主五岳帝君並二十四
治山九地土皇四維八極神每至十月十五
日中元月日地官考籍大千世界之内十方
國土之中上至諸大神仙升臨之籍星宿照
臨國土分野之薄中至人品考限之期下至
魚龍變化飛走潜動生化之期並俟地官集
聖之日録奏分别隨業改形隨福受報隨劫
轉輪隨業生死善惡隨緣無復差别
下元三品大帝
下元三品五氣水官洞隂大帝洞元風澤之
炁晨洁之精金靈長樂之宫總主九江水帝
四瀆神君十二溪真三河四海神君每至十
月十五日下元月日水官考籍大千世界之
内十方國土之中上至諸大神仙升臨之籍
星宿照臨國土分野之薄中至人品孝限之
期下至魚龍變化飛走潜動生化之期並俟
水官集聖之日録奏分别隨生改形隨福受
報隨劫轉輪隨業生死善惡隨縁無復差别
宜悉知之
　　東嶽(三月二十八日生)
泰山者乃群山之祖五嶽之宗天地之神神
靈之府也在兖州奉符縣今太安州是也以
梁父山爲儲副東方朔神異經曰昔盤古氏
五世之苗裔曰赫天氏赫天氏曰胥勃氏胥
勃氏曰玄英氏玄英氏子曰金輪王金輪王
弟曰少海氏少海氏妻曰彌輪仙女也彌輪
仙女夜夣吞二日覺而有娠生二子長曰金
蟬氏次曰金虹氏金虹氏者即東岳帝君也
金蟬氏即東華帝君也金虹氏有功在長白
山中至伏羲氏封爲古歲爲太華真人掌天
仙六籍遂以歲爲姓諱崇其古歲者乃五岳
之前無上天尊所都之地今之奉高是也其
后乃水一天尊之女也至神農朝賜天符都
官號名府君至漢明帝封太山元帥掌人世
居民貴賤高下之分禄枓長短之事十八地
獄六案簿籍七十五司生死之期聖帝自堯
舜禹湯周秦漢魏之世只有天都府君之較
按唐會要曰武后垂拱二年七月初一日封
東岳爲神岳天中王武后萬歲通天元年四
月初一日尊爲天齊君玄宗開元十三年加
封天齊王宋真宗大中祥符元年十月十五
日詔封
東岳天齊仁聖王至祥符四年五月日尊爲
帝號
東岳天齊仁聖帝
淑明皇后
聖朝加封大生二字餘封如故
帝五子
　宣靈侯
　惠靈侯　　和惠夫人
　至聖炳靈王　　永泰夫人
　居仁盡鑒尊師
　佑靈侯　　淑惠夫人
帝一女
　玉女大仙(即岱岳太平頂玉女娘娘是也)
　　南嶽
南嶽衡山衡州衡山縣是也以霍山爲儲副
東方朔神異經云
姓崇諱覃南嶽主於世界星辰分野之地兼
麟甲水族龍魚之事大中祥符四年五月二
十五日追尊帝號
司天昭聖帝　　　景明皇后
聖朝加封大化二字餘封如故
　　西嶽
西嶽華山在華州華隂縣是也以太白山爲
儲副東方朔神異經云神姓善諱□西岳者
主管世界金銀銅鐵五金之屬陶鑄坑冶兼
羽毛飛鳥之事大中祥符四年五月日追尊
帝號
金天順聖帝
肅明皇后
聖朝加封大利二字餘封如故
　　北嶽
北嶽恒山在定州曲陽縣是也以嵱峒山爲
儲副東方朔神異經云神姓晨諱㟧北嶽者
主於世界江河淮濟兼虎豹走獸之類蛇虺
昆蟲等屬大中祥符四年五月日追尊帝號
安天玄聖帝
靜明皇后
聖朝加封大貞二字餘封如故
　　中嶽
中嶽嵩山在西京河南府登封縣是也以少
室山爲儲副東方朔神異經云神姓惲諱善
中岳者主於世界地澤川谷溝渠山林樹木
之屬大中祥符四年五月日追尊帝號
中天崇聖帝
正明皇后
聖朝加封大寧二字餘封如故
　　四瀆神
江瀆神即楚屈原大夫也唐始封二字公宋
加四字公
本朝加封四字王號　　廣源順濟王
河瀆神即漢陳平也唐始封二字公宋加四
字公
本朝加封四字王號　　靈源弘濟王
淮瀆神即唐裴度也唐始封二字公宋加四
字公
本朝加封四字王號長源候濟王
濟瀆神即楚作大夫也唐始封一字公宋加
四字公
本朝加封四字王號清源漢濟王
　五方之神
武王伐紂都洛邑天大雨雪甲子朔五神車
騎止王門之外欲謁武王王曰諸神各有名
乎師尚父曰南海神名祝融北海神名玄冥
東海神名勾芒西海神名蓐收河泊名馮修
使謁者以名召之神皆警而見武王王曰何
以教之神曰天伐殷立周謹來受命各奉其
使武王曰子歲時無廢禮焉按傳共工氏子
曰龍主社爲后土神少昊子曰重主木爲勾
芒神顓頊子黎喜火爲祝融神少昊第二子
該主金爲蓐收神少昊第三子熙王水爲玄
冥神
　　太乙
天神也按漢書劉向校書天禄閣有老人着
黄衣植青藜而進見向在暗中遂出杖端火
照向讀書向問其姓名答曰我太乙之精
　　肩吾
按山海經崑崙之丘是實惟帝之下都神陸
吾司之其神人面虎身虎爪九尾司天之九
部及帝之囿時莊子所謂肩吾得之以處太
山是也
　　燭隂
海外鍾山之神名曰燭隂即燭龍也其神視
爲書瞑爲夜吹爲冬呼爲夏不飲不食不息
氣息爲風身長千里人面蛇身一足赤色在
無䏿之國
　　雷神(六月二十四日生)
廟在雷州之西南八里昔郷人嘗造雷鼓雷
車置廟中有以魚彘肉同食者立爲霆震舊
記云陳天建初州民陳氏者因獵獲一卵圍
及尺餘携歸家忽一日霹靂而開生一子有
文在手曰雷州後養成名文玉郷俗呼爲雷
種後爲本州刺史殁而有靈鄉人廟祀之隂
雨則有電光吼声自廟而出宋元累封王爵
廟號顯震德祐中更名威化國史補雷州春
夏多雷秋日則伏地中其狀如彘人取而食
之又雅州瓦屋山有雷洞投以瓦石應手電
震
　　電神
相傳東王公與玉女投壺□而脫誤不接者
天爲之笑開口流光今之閃電是也
　　風伯
飛廉是也應劭曰飛廉神禽能致風氣身似
鹿頭似爵有角尾似蛇大如豹
　　雨師
商羊是也商羊神鳥一足能大能小吸則溟
渤可枯


捜神記卷之一(終)






搜神記卷之二高二
　　目錄
玄天上帝　　北極驅邪院左判官
梓潼帝君　　吴客三真君　　許真君
張天師　　三茅真君
祠山張大帝　五聖　至聖炳靈王
佑聖真君　　王侍宸　　袁千里
張果老　西嶽真人　太素眞人
薩真人　壽春真人　負局先生
律吕神　　劉師
玄天上帝三月初三日生
按混洞赤文所載玄帝乃元始化身太極别
　躰上三皇時下降爲太始真人中三皇時
　下降爲太朴直人下三皇時下降爲太素
　真人至黄帝時下降爲當上天開皇初劫
　下世紫雲元年建甲午三月甲寅庚午時
　符太陽之精托胎化生淨樂國王善勝夫
　人之腹孕秀一十四月則太上八十二化
　也淨樂國者乃奎婁之下海外國上應龍
　變梵度天玄帝産母左脇當生之時瑞雲
　覆國異香芬然地上變金玉瑞應之祥生
　而神靈舉措隱顯年及十歲經典一覽悉
　皆默会仰觀俯察靡所不通潜心念道志
　氣太虛願輔上帝普福兆民父王不能抑
　志年十五父母𣣔尋幽谷内煉元真遂
　感玉清聖祖紫虛元君傳授無極上道元
　君吿玄帝曰子可越海東遊歷於翼軫之
　下有山自乾兊𧺫跡盤旋五萬里水出震
　宫自有太極便生是山應顯定極風天太
　安皇崖二天子可入是山擇衆峰之中沖
　高紫霄者居之當契太和昇舉之後五百
　歲當龍漢二劫中披髮跣足攝離坎真精
　歸根復位上爲三境輔臣下作十方大聖
　方得顯名億劫與天地日月齊並是其果
　滿也告畢元君昇雲而去玄帝乃如師語
　越東海遊步至翼軫之下果見師吿之山
　山水藏没皆符師言乃入觀覽果有七十
　二峰中有一峰聳翠上凌紫霄下有一嵓
　當陽虛寂於是玄帝採師之誠目山曰太
　和山峰曰紫霄峰嵒曰紫霄嵒因卜居焉
　潜虛玄一默會萬眞四十九年大得上道
　於黄帝紫雲五十七年歲次甲子九月初
　九日丙寅清晨忽有祥雲天花自空而下
　迷漫山谷去山四方各三百里林巒震響
　自作步虛仙樂之音是時玄帝身長九尺
　面如滿月龍眉鳳目紺髮美髯顔如氷清
　頂九氣玉冠身披松羅之服跣足拱手立
　於紫霄峰上須臾雲散有五真群仙降於
　玄帝之前導從甚盛非凡見聞玄帝稽首
　祗奉迎拜五真曰予奉三清王帝詔以子
　功滿道備昇舉今聞子之聖父聖母已在
　九霄矣玄帝跪伏恭詔五眞乃宣詔畢可
　特拜太玄元帥領元和遷校府公事賜九
　德偃月金晨玉冠瓊華玉簪碧瑤寳圭素
　銷飛雲金霞之帔紫銷龍兖丹裳羽屬絳
　綵之裙七寳銖衣元光朱履飛紅雲舄佩
　太玄元帥玉册乾元寳印南北二斗三合
　龍劒飛雲玉輅丹舉緑輦羽益瓊輪九色
　之節十絶靈旛前踞九鳳後次八鸞天下
　玉女億乘萬騎上赴九清詔至奉行玄帝
　再拜授詔易服訖飛昇金闕按元洞玉曆
　記云殷紂日造罪愆惡毒自横遂感六大
　魔王引諸鬼衆傷害衆生元始乃命玉皇
　上帝降詔紫薇陽則以周武伐紂隂以玄
　帝收魔斯時上賜玄帝披髮跣足金甲玄
　袍皂纛玄旗統領丁甲下降凡世與六天
　魔王戰於洞隂之野魔王以坎離二氣化
　蒼龜巨蛇變現方成玄帝神力攝於足下
　鎖鬼衆於酆都大洞宇宙肅清玄帝凱還
　特賜尊號拜玉虛師相玄天上帝領九天
　採訪使聖父曰淨樂天君明眞大帝聖母
　曰善勝太后瓊真上仙下蔭天關曰太玄
　火精命隂將軍赤靈尊神地軸曰太玄水
　精育陽將軍魚靈尊神並居天一
　　　北極驅邪院左判官
左判官者唐顏眞卿德宗命眞卿問罪李希
　烈親族餞於長樂坡公醉跳躑前楹曰吾
　早遇道士云陶八八授以刀圭碧霞丹至
　今不衰又曰七十有厄即吉他日待我於
　羅浮山得非今日之厄乎公至大梁希烈
　命縊殺之葬於城南希烈敗家人殷柩見
　貌狀如生遍身金色爪甲出手背鬚髮長
　數尺歸葬偃師北山后有商人至羅荅山
　有二道士奕棋樹下一曰何人至此答曰
　小客洛陽人道士笑曰願寄一書達吾家
　遣童子取紙筆作書客還至北山顔家子
　孫得書驚曰先太師親筆發塚開棺已空
　矣后白王蟾云顔真卿爲北極驅邪左判
　官
　　　梓橦帝君(二月初三日生)
按清河内傳余本吴會間人生於周初後七
　十三化爲士大夫未嘗酷民虐吏性烈而
　行察同秋霜白日之不可犯後西晋末降
　生於越之西隽之南兩郡之間是時丁未
　年二月三日誕生祥光罩户黄雲迷野居
　處地俯近海里人請清河叟曰君令六十
　而獲貴嗣童稚時不喜嬉戲每慕山澤徃
　徃語言若有隱顯盡誦群書喪避衆子自
　笑自樂身體光射居民祈禱則余嗤訕長
　嘯曰土木而能衣人之衣食人之食享之
　而有應謗之而有禍我爲人而焉無靈乎
　自後夜夣或爲龍或爲王者天符或爲水
　符漕自怪而不甚信爲吉兆三農愆旱嘉
　禾無甦舞雱祝神括然無驗余思曰寐中
　夣治水府今夕當驗夜徃水際以夣中官
　函牒河伯而驚䰟尤恐忸怩不能忽爾之
　間隂雲四合風飛雷震一吏稽首余前曰
　運判徒居余曰非我也我乃張户老之子
　名亞縁水府得達故字需羙吏曰奉命從
　子余曰家人如何吏曰先到治所余惶懼
　未决吏揖上一白驢而去俛首里閈風雨
　聲中頓失郷地到一山連劍嶺而撑參宫
　星也若鳳凰之偃下有舌湫引余入一巨
　穴門有一石荀吏曰民之禱雨祝此石而
　有應名曰雷柱吾方褰衣入穴吏又曰君
　記周室爲人七十三化隂德傳家而迄今
　否余方大悟若夣覺也吏曰君在天譜得
　神之品於人世界有知之者晋不日有中
　興之兆君可尋方而顯化余曰謝天使響
　報也入穴則若墮千仞之壑近地而足不
　沾若騰身虛空有王者之宫中有禁衛余
　入遂見家人悉都其間改日作儒士徃咸
　陽講姚萇之故事廟在劒州梓潼縣九曲
　之北其殿有降筆亭中以金索懸一五色
　飛鵉鵉口𠾑筆用金花牋數百番常留筆
　下筆墨皆具亭門本府差官封鎖甚嚴以
　防欺僞之弊降等訖其亭内有銅鍾自鳴
　廟吏聞於本府本府差官啓鑰取書以觀
　報應其降筆多勸人以忠孝爲本昨逆曦
　僣爲蜀王具犠牲設姐豆潔粢盛親詣
帝君廟設祭南𣣔行禮黑風驟𧺫滅燭撒香
　逆曦震懼俯伏殿下湏臾開明視祝板已
　碎作兩片矣
帝君奉
唐玄宗追封　　左丞相
僖宗加封　　順濟王
宋太祖加封聖號
忠烈仁武孝德聖烈王
聖后恊應德惠妃
聖父顯慶慈祐仁裕王
聖母昭德積慶慈淑妃
聖子嗣德王　聖子婦善助顯懿夫人
聖子昌德王　　聖子婦順助惠懿夫人
聖孫紹應昭靈侯　聖孫婦淑應夫人
聖孫承應宣靈侯　聖孫婦惠應夫人
佐神英惠忠烈翼濟福安王卿報喜太尉也
左右桂禄二籍仙官
延祐三月七日加封聖號
輔元開化文昌司禄宏仁帝君
　　　吳客三真君
昔周厲王有三諫官唐葛周也王好畋獵失
　政三官諫曰先王以仁義守國以道德化
　民而天下咸服未聞禽荒也疊諫弗聴三
　官棄職南遊於吴吴王大悅會楚兵侵吴
　王甚憂之三官進曰臣等致身以死事大
　王自有安邦之謀大王無慮三官迎敵各
　用神策楚降吴王遷賞三官拜辭奏曰臣
　等客臣也不敢受賜后知厲王薨宣王立
　復歸周國宣王錫賫甚厚仍其爵位后救
　太子靖王降五方使者及非灾橫禍宣王
　遷三官於東衮撫治安慰民受其賜商請
　其資所至無乏其國大治三官既昇加封
　侯號
　唐宏字文明孚靈侯　七月二十一日誕
　葛雍字文度威靈侯　二月十三日誕
　周武字文剛浹靈侯　十月初二日誕
　宋祥符元年真宗東封岱岳至天門忽見
　三仙自空而下帝敬問之三仙曰臣奉天
　命護衛聖駕帝封三仙曰
上元道化真君　中元護正眞君
下元定志真君同判
岱岳冥司
　讚曰應變之聖道德之君辭周寄吴濟世
　救民周而烈極吴封客臣宋遇真宗天門
　顯身帝親問之方得其因唐葛周氏天地
　水神上奉王詔保駕聖明御製妙讚敕載
　姓名祠封太頂號建三靈
　　許真君(八月初一日)
許真君名遜字敬之汝南人也祖父世慕至
　道真君弱冠師大洞眞君吴猛傳三清法
　舉孝廉拜蜀旌陽令以晋亂棄官與吴君
　問遊江左會王敦作亂二君乃假符咒謁
　敦欲止敦而存晋也一日同郭璞候敦敦
　蓄怒而見曰孤昨夢將一木上破其天禪
　帝位果十全乎請先生圓之許曰此夢非
　吉矣曰木上破天是宋字明公未可妄動
　又令璞筮之曰事無成問壽曰若起事禍
　將不乆若住武昌壽不可測敦怒曰卿壽
　幾何曰予壽盡今日敦令武士執璞赴刑
　二君同敦飲席間乃隱形去至盧江口召
　舟過鍾陵舟師以無人力駕舡二君曰但
　載我我自行舡仍戒舟師曰汝宜堅閉户
　隱若聞舟行聲愼勿潜窺於是入舟頃刻
　間舟師聞舟揺撼木葉聲遂潜窺見二龍
　駕舟在紫霄峰頂龍知其窺委舟而去二
　君曰汝不信吾教今至此奈何遂令舟師
　舟隱此峰頂教服靈草授以神仙術舟之
　遺跡今尚存真君後在豫章遇一少年客
　儀修整自稱愼郞真君與之話知非人類
　既去謂門人曰適少年即蛟蜃精吾念江
　西累遭洪水爲害若不剪除恐致逃遁遂
　舉道眼一覷見蜃精化一黄牛於洲壯真
　君謂弟子施太玉曰彼黄牛我今化黑牛
　仍以白巾與鬥汝訊之當以劒截彼俄頃
　二牛奔逐大玉以劒中黄牛之左股因投
　入城西井中黑牛亦入井蜃精徑走蜃精
　先在潭州化一聦明少年人多珍寳娶刺
　史賈玉女常旅遊江湖必多獲寳貨而歸
　至是空歸且云被盜所傷須臾典客報云
　有道流許敬之見使君賈出接坐真君曰
　聞君得佳婿畧請見之愼即托疾不出真
　君厲聲曰蚊精老魅焉敢遁形蚊乃化本
　形至堂下命空中神殺之又令將二兒來
　真君以水嚶之即成小蜃妻賈氏幾變父
　母力懇乃止令穿屋下丈餘地皆無水際
　又令急移俄頃官舍沉没爲渾踪跡皆宛
　然㫖蜃後於東晋太康二年八月一日於
　洪洲西山舉家白日上昇真君自飛昇之
　后里人與真君族人就其地立祠以所遺
　詩一百二十首寫竹簡之上載之竹筩令
　人探取以决休咎名曰聖籤宋徽宗政和
　二年五月十七日上尊號曰
神功妙濟真君改觀爲宫賜額曰玉隆萬壽
　帝因看書於崇政恍然似夢見東華門北
　有一道士戴九華冠披絳童服導從者甚
　衆至丹墀起簡揖帝帝因問曰卿是何人
　不詔而至對曰吾爲許旌陽權掌九天司
　職上帝詔徃按察西瞿耶國經由故國復
　問曰朕患安息瘡諸藥不能愈真君有藥
　否即取小瓢子傾藥一粒如緑豆大呵咒
　抹於瘡上覺如流酥灌體入骨清凉遂揖
　而去行數步隨迴顧曰吾弊舍已乆寥落
　願聖皇舉眼一看爲幸帝豁然而覺詔畫
　像如夢中所見祥賜上清儲祥宫崇奉詔
　真君遺迹去處未有宫觀即取本屬官職
　建造如宫觀只因損壞如法修换無常住
　即撥近便官田供辨
聖朝崇奉加至道玄應四字餘封如故
　　　张天师
天師者漢張道陵也子房八世孫光武建武
　間生於吴天目山學長生之術隱北邙山
　章帝和帝累召不起久之徧遊名山東抵
　興安雲錦溪升高而望曰是有異境遂沂
　流而之雲錦洞有岩焉煉丹其中三年青
　龍白虎旋遶於上丹成餌之時年六十容
　貌益少又得秘書通神變化驅除妖鬼後
　於蜀之雲臺峰升天所遺經籙符章并印
　劒以授子孫其四代曰盛復居此山歷代
　重之今其子孫世襲真人居於江西廣信
　府貴溪縣之龍虎山
　　　三茅真君三月十八日生
茅盈字叔申濛玄孫弟固字季偉次弟衷字
　思和生於漢景帝中元五年少秉異操獨
　味清虛年十八遂棄家入恒山修道餌术
　後師王君因西至龜山得見王母授以太
　極玄真之經歸入恒山北谷時年四十九
　也盈父母尚存父惡其久出遠遊欲杖之
　盈長跪曰盈已受聖師符籙常有天兵侍
　衛杖盈恐天兵相阻盈罪愈加重也父欲
　驗其語故杖之杖輒折成數十段如弓矢
　之發中壁則壁穿中柱則柱陷父母始知
　其道成乃止盈曰向所啓正慮如此後二
　弟俱貴衷爲西河太守固爲執金吾當並
　之官鄉里送者數百人時盈亦在座笑謂
　賔曰吾雖不作二千石來年四月三日送
　僕登仙當亦不減於今日也衆皆不之許
　時宣帝初元四年也至期門前數頃地忽
　自平治無寸草皆施青縑幄屋下盡鋪白
　氈可容數百人衆賔並集大作宴會杳無
　使從但見金盤玉杯自至筵前美酒竒殽
　異果不可名狀復有妓樂絲竹金石之音
　滿耳蘭麝之香達數里外少頃迎官來至
　朱衣玉帶者數百人旌旗甲仗光采耀日
　盈乃與家人親友辭别登車乘雲冉冉而
　去時二弟在官聞盈飛昇皆棄還家求兄
　於東山盈乃與相見謂二弟曰悟何晚矣
　今年已俱老難可補復縱得真訣但可成
　地仙耳於是初教二弟延年不死之法令
　長齋三年授以上道使存明堂玄真之氣
　又各贈九轉還丹一劑并神方一首各佩
　服之遂亦成仙後人謂之三茅眞君令祠
　廟鼎列於句容之茅山三峰靈應竒驗禮
　拜者傾江以南云
　　　祠山張大帝
大帝姓張諱渤字伯竒武陵龍陽人也父龍
　陽君母曰張媪龍陽君與媪遊於太湖之
　陂忽風雨晦冥雷電並起失媪處俄頃開
　霽媪言見天神賜以金丹已而有娠西漢
　神雀三年二月十一日夜半生長而竒偉
　隆準修髯有神吿以地荒僻不足建家命
　行有獸前導遂與李夫人東遊吴會渡浙
　江至苕雲山白鶴山山有四水會流其下
　公止而居焉於白鶴得柳氏於烏程桑坵
　得趙氏爲侍人王九弟五子一女八孫始
　於吴與郡長興縣順靈鄉役隂兵自長興
　荆溪䟽鑿聖瀆長三十里志欲通津於廣
　德也王□皷壇爲鳥所誤王見夫人變形
　未及遂不與夫人相見化於廣德縣西五
　里橫山之頂居民思之立廟祀焉夫人亦
　至縣東二里而化時人亦爲立廟聖瀆之
　河湮爲民田即浴兵池爲湖灌溉瀕湖之
　田僅萬頃掛鼓之壇禽不敢栖蟻不敢聚
　云唐大寳中禱雨感應初贈
水部員外郞橫山改爲祠山昭宗贈
司農少卿賜金紫景宗封
廣德侯南唐封爲司徒封廣德公後晋封爲
廣德王宋仁宗封爲
靈濟王至寧宗朝累加至八字王至理宗淳
　祐五年改封
正祐聖烈眞君至感淳二年加封
正祐聖烈昭德昌福真君(二月十一日誕生)
封正寧昭助靈惠順聖妃(李氏二月初二日誕生)
封恊應濟惠慈昭廣懿夫人(趙氏)
封恊順承濟慈佑廣助夫人
王祖顯慶垂休昭遠靈惠侯
祖母顯應起家昭靈夫人
王父慈應潜光儲祉衍靈侯
王母慈惠嗣徽聖善夫人
　　　九弟
靈貺普濟昭助侯　靈德昭惠嘉懿夫人
善利通貺靈助侯　善德助惠正懿夫人
順成孚應顯助侯　順德衍惠昭懿夫人
康衛昭應廣助侯　康德順惠顯懿夫人
靖鎮豐利宏助侯　靖德淑惠靈懿夫人
休應曹澤孚助侯　休德敷惠靖懿夫人
明濟福謙善助侯　濟德緩惠昌懿夫人
昭祐通濟信助侯　昭德靖惠明懿夫人
嘉惠予直順助侯　嘉德柔惠光懿夫人
　　　王子
承烈顯濟啓佑王(五月十五日生)
承祀贊福元穆恊應夫人
嗣應昭佑公(正月初四日誕生　)嗣嬪翊福昭穆夫人
濟美崇佑公(三月十五日誕生　)濟順保福恭穆夫人
紹休廣佑公(十二月十二日誕生)　紹姒崇福交穆夫人
善繼孚佑公(正月十一日誕生　)善行敷福瑞穆夫人
　　　王女
淑顯柔嘉令儀夫人
王婿李夫人本廣無像位醮筵及祠祭呼云
　　王孫
第一位永福侯　第二位衍社侯
第三位衍佑侯　　第四位衍澤侯
第五位衍瑞侯　　第六位衍渥侯
第七位衍慶侯　　第八位衍惠侯
　佐神丁壬三聖者
　打供方使者封恊靈住
　　　五聖始末(九月二十八生)
按祖殿靈應集云五顯公之神在天地間相
　與爲本始至唐光啓中乃降於兹邑圖籍
　莫有登載故後來者無所考據惟邑耆耄
　曰以相傳言邑民王瑜有園在城北偏一
　夕園中紅光燭天邑人麋王觀之見神五
　人自天而下道從威儀如王侯狀黄衣皂
　縧坐胡床呼瑜而言曰吾授天命當食此
　方福佑斯人什勝尋幽而來至止我廟食
　此則佑汝亦無穷瑜拜首曰惟命言訖祥
　雲四合神昇天矣明日邑人來相宅方山
　在其東佩山在其西左環杏墩右繞蛇城
　南壯両潭而前坐後大溪北來縈紆西下
　兩峰特秀𡼂然水口良然佳處也乃相與
　子來斬竹䕌草作爲華屋立像肖貌揭虔
　安靈四遠聞之鱗集輻輳自是神降格有
　功於國福佑斯民無時不顯先是廟號止
　名五通大中中始賜廟額曰靈順宣和年
　間封兩字侯紹興中加四字侯乾道中加
　八字侯淳熙初封兩字公甲辰間封四字
　公十一年加六字公慶元六年加八字王
　喜泰二年封兩字王喜定元年封四字王
　累有隂助于江左封六字王六年十一月
　誥下封八字王
理宗改封八字王號
打供胡百二檢察
都打供胡靖一總管
打供黄太保　　打供王太保
金吾二大使　　掌善罰𢙣判官

　　周禮小宗伯祀五帝於四郊漢儀祠五
　　祀宋朝眀堂圖五方帝位於昊天之側
　　從之以五人帝五官神皆五行直氣也
　　蓋五行爲天地間至大化必有爲之主
　　宰者故曰玄㝠曰祝融曰勾芒曰神蓐
　曰后土皆指水火金木土而言之則今
　五神之降於此豈非默助五行之造化
　以福生民乎或以五聖爲五通謂其非
　正神名實不辨甚矣每歲四月八日本
　縣啓建大齋士民輻凑
本朝有褒封勅誥
第一位顯聦昭應靈格廣濟王
　顯慶恊惠昭助夫人
第二位顯明昭列靈護廣祐王
　顯惠恊慶善助夫人
第三位顯正昭順靈衛廣惠王
　顯齊恊佑正助夫人
第四位顯直昭佑靈貺廣澤王
　顯佑恊齊喜助夫人
第五位顯德昭利靈助廣成王
　顯福恊愛靜助夫人
王祖父啓佑喜應敷澤侯
　祖母衍慶助順慈貺夫人
王父廣惠慈濟方義侯
　母崇福慈齊慶善夫人
長妹喜應贊惠淑顯夫人
次妹懿順福淑靖顯夫人
　　至有吏下二神者蓋五公既貴不欲以
　　禍福驚動人之耳目而委是二神司之
　　歟
黄衣道士　　紫衣員覺大帥
輔靈翊善史侯　　輔順翊惠下侯
翊應助順周侯　　令狐寺丞
王念二元師　　打供高太保
　　　至聖炳靈王(五月十二日生)
至聖炳靈王者即東嶽天齊仁聖帝第三子
　也唐太宗加威雄將軍至宋太宗封上
吴炳靈公大中祥符元年二月十五日封
至聖炳靈王
　　　佑聖真君
佑聖真君者真君姓茅諱盈本長安咸陽人
　也自幼出家參訪名山洞府遇王君賜長
　生之術得道稱爲天仙至漢明帝朝儀朔
　三年天書忽降皆玉篆龍文云大帝保命
　真君與東岳天齊仁聖帝同鑒死生共管
　隂府之事宋太宗封佑聖真君至真宗加
　封
九天司命上卿賜福佑聖真君
　　　王侍宸
侍宸姓王名文卿宋時臨川人侍宸其官也
　主有骨相有道者器之長而遊四方履歷
　幾遍宇宙嘗遇異人授以道法能召風雷
　宋徽宗號爲金門羽客凝神殿侍宸寵冠
　當時賜賫一無所受時揚州大旱詔求雨
　侍宸爲父劒嚶水曰借黄河水三尺後數
　日揚州奏得雨水皆黄濁屢見顯異元時
　始建祠今祠在建昌之府城内是也靈應
　益者執牲帛而乞靈者絡繹於道
　　　袁千里
袁勝字千里南豐人王侍宸甥生氏子也有
　斬勘雷法髣髴舅氏端平間寓戴顛家一
　日謂戴顛曰吾逝矣可焚我言畢而卒戴
　焚之及及屍煙焰中有旗現金字曰雷雲
　第二判官袁千里也
　　　張果老
姓張名果隱於恒州中條山徃來汾晋聞得
　長生秘術耆老云爲兒童時見之已言數
　百歳嘗騎一白驢日行數萬里休息時乃
　折疊之其厚如紙置於巾箱中乘則以水
　異之復成一驢唐太宗高宗徴之不出則
　天皇后召之出山佯死於妬女廟前後有
　人於恒州山中復見之明皇齎璽書迎里
　隨至安置於集賢院問以神仙不答累試
　仙術不可窮紀
　　　西嶽眞人
西岳真人姓馮名長驪山人周宣王時爲柱
　下史覩天文之變乃退隱攝生遇鄧真人
　授以靈書功行垂成復遇彭真人授以太
　上隱書遂得仙用術活人平王二十年春
　昇化而去
　　　太素真人(九月二十三日生)
太素真人姓周名亮字太真太原人母宵寢
　見五色流霞覆其宅因感有孕經十五月
　而生長而師事姚坦授五千文及八素真
　經能治鬼怪各復真形周靈王太子晋聞
　之召與相見賜以九光七眀芝亮修服之
　遂能變化或如七十髮白齒落經宿不出
　復爲少年姿容如花或被兇人侮之其人
　不覺自縛困於拷擊叫號口中流血求哀
　乃釋之年一百九十餘歲威烈王十四年
　上帝遣天官下迎授爲秦隴真人出入太
　清
　　　薩真人
薩真人名守堅蜀西河人也嘗學醫誤用藥
　殺人遂棄醫聞虛靖張天師及建昌王侍
　宸福州林靈素三人道法高遂來學法至
　蜀中其行囊已盡坐於石大憂忽見三道
　人來真人問此去信州遠近道人問所欲
　真人曰欲訪虛靖天師學法道人曰天師
　死矣復問王侍宸曰亦死矣復問林靈素
　曰亦死矣真人方悵恨一道人曰今天師
　道法亦高吾與之有舊當爲作字可徃訪
　之吾有一法相授日間可以自給遂授以
　呪棗之術曰呪一棗可取七文一日但呪
　十枣得七十文則有一日之資矣一道人
　曰吾亦有一法相授與之棕扇一柄曰有
　病者則扇之即愈一道人曰吾亦有一法
　相授乃雷法也真人受之辭去用之皆驗
　一日凡呪百餘棗止授七十文爲日用餘
　者復以濟貧及至信州見天師投書舉家
　皆哭乃虛靖天師親筆也書中言吾與王
　侍宸林天師遇薩君各以一法授之矣可
　爲參録奏名真人後法愈大顯嘗經潭州
　人聞神語曰真人提刑來日至次日人同
　之只見真人携甕笠至有提點刑獄之牌
　人異之繼至湘隂縣浮梁見人用童男童
　女生祀本處廟神真人曰此等淫神好焚
　其廟言訖雷火飛空廟立焚矣真人至龍
　興府江邊濯足見水有神影方面黄巾金
　甲左手拽袖右手執鞭真人曰爾何神也
　答曰吾乃湘隂廟神王善被真人焚吾廟
　後今相隨一十二載只候有過則復前讎
　今真人功行已高職隸天樞望保奏以爲
　部將真人曰汝凶惡之神坐吾法中必損
　吾法廟神即立誓不敢背盟真人遂奏帝
　授職至漳州忽一日諸將現形環侍天詔
　召真人君天樞領位真人方起身而即立
　化
　　　壽春真人
真人姓梅名福字子真壽春人仕漢爲南昌
　尉見王莽專政乃棄家求仙遍遊鴈蕩南
　閩諸山後入仙霞山遇空同仙君授以内
　外丹法入鷄籠山修煉不成乃至劒江西
　嶺再遇空同仙君謂福曰汝之縁在飛鴻
　山也福遂徃飛鴻山結菴修煉丹成趣裝
　復還壽春一曰紫雲浮空仙樂紛紛金童
　玉女捧詔控鸞從空而下福拜詔辭家乘
　青鸞飛昇而去宋元豐間封壽春真人今
　廟在金陵聚寳門外靈應神異俗呼曰梅
　將軍廟
　　　負局先生
負局先生語似燕代間人因磨鏡輒問主人
　得無有疾苦者否若有輒出紫丸赤藥與
　之莫不愈時大疫每列户與藥愈者萬計
　不取一錢後止吴山絶崖世世懸藥與人
　曰吾欲還蓬萊山爲汝曹下神水崖頭一
　旦有水白色從石崖流下服者多所愈鄉
　人乃立祠祀之
　　　律呂神
祠在大同府渾源州之北五里神谿狐石上
　建於元魏元重修相傳泰初元年六月弘
　州人有張珪者晩憩於狐石之上忽一神
　人丰姿飄灑清瑩絶塵自空而下顧珪謂
　曰律吕律吕上天勅汝此月二十日行硬
　雨語畢即騰空而去珪會其意歸家遍以
　語鄰村人使速收麥未及收者至日爲雨
　所傷盡空事聞朝廷遣使祭焉
　　　劉師
寰宇記師姓劉字摩訶洞曉經律深入禪要
　占記吉凶無有不驗沮渠蒙遜時曰求仙
　學道經肅州衛止治南小草菴上合掌皈
　依而入涅槃其徒茶毘之骨化爲珠血化
　爲丹更爲立祠於示寂之所相傳祈禱者
　徃徃獲珠丹焉自是禳火火滅祈雨雨霔
　禱病病瘥遠近爭崇奉之

搜神記卷之二(終)


















搜神記卷之三高三
　　目錄
　觀世音　天王　地藏王　金剛
　十大明王　十地閻君　十八羅漢
　寳誌公　盧六祖　達磨　普庵
　泗州大聖　傅大士　二郞神　蕭公
　晏公　　宗三舍人　楊四將軍
　水府　　沿江遊奕　神洞庭君
　湘君　　巢湖太姥　宫亭湖神
　海神(潮神水神/波神泉神)俱附　廬山神
　蘇嶺山神　新羅山神
　射木山神


目錄畢
　南無觀世音菩薩(二月十九日生)
昔有一國王號曰妙莊王三女長妙音次妙
　縁又次妙善善即菩薩也王令其贅不從
　逐之後花園居之白雀寺尼僧苦以搬茶
　運水鬼使代之王怒命焚寺寺僧俱毁於
　燄而菩薩無恙如初命斬之刀三折命縊
　以白練帶忽黑霧遮天一白虎背之而去
　屍多林青衣童子侍立遂歷地府過柰河
　橋救諸苦難還魂再至屍多林太白星君
　化一老人指與香山脩行後莊王病惡剜
　目斷臂救王王徃禮之爾時道成空中現
　千手千眼靈感觀世音菩薩竒妙之相永
　爲香山顯跡云
　　　天王
按釋氏源流有毘留勒義天王有毘留愽義
　天王有提頭賴吒天王有毘沙門天王昔
　唐太宗從高祖起義兵有神降於前自稱
　毘沙門天王願同力定亂其手將有猪首
　象鼻者故所向成功及即位詔天下公府
　皆祀之天聖初詔諸郡置祠仍建佛寺俱
　以天王爲額此天王之所由普建也
　　地藏王菩薩(七月三十日生)
職掌幽冥教主十地閻君率朝賀成禮相傳
　王舍城傳羅卜法名目犍連嘗師事如來
　救母於餓鬼群叢作盂蘭勝會殁而爲地
　藏王以七月三十日爲所生之辰士人禮
　拜或曰今青陽之九華山地藏是也按傳
　新羅國僧唐時渡海居九華山年九十九
　忽召徒衆吿别但聞山鳴石隕俄分跌坐
　於亟中泊三稔開將入塔顏貌如生舁之
　動骨節若金鎖焉故曰金地藏以是知傳
　者之誤
　　金剛
金剛宻跡是也按三昧經如來到那乾訶羅
　國降五羅魔時金剛神手把大杵杵頭出
　火燒諸惡龍龍王驚怖走入佛影又嘗揮
　大利劒擬鬼王額鬼王驚怖抱持小兒長
　跪上佛又嘗白佛垂意小食化鬼神衆及
　世尊滅度金剛悲哀懊惱作如是言如來
　捨我入於寂滅我從今日無歸無依無覆
　無護哀惱災患一旦頓集憂愁毒箭深入
　我心此金剛杵當用護誰即便棄擲自今
　以徃當奉侍誰說種種言戀慕如來此金
　剛之所自顯化也
　　十大明王
一焰鬘得迦忿怒大明王
二無能勝大忿怒明王
三鉢訥鬘得迦大忿怒明王
四尾覲難得迦大忿怒明王
五不動尊大忿怒明王六吒枳大忿怒明王
七你羅難拏忿怒眀王八大力大忿怒明王
九送婆大忿怒明王
十囀日羅播多羅大忿怒明王
　此十大忿怒眀王各有三面面各三目皆
　頭上頂佛以虎皮爲衣髑髏爲冠髮髻竪
　立
　　十地閻君
一殿閻君秦廣王蕭二殿閻君楚江王曹
三殿閻君宋帝王廉四殿閻君五官王黄
五殿閻君閻羅王韓六殿閻君變成王石
七殿閻君泰山王畢八殿閻君平等王子
九殿閻君都巿王薛十殿閻君轉輪王薛
　　十八尊阿羅漢
第一賔度羅跋羅墮闍尊者
第二迦諾迦跋蹉尊者
第三迦諾跋釐墮闍
尊者第四蘇頻陀尊者　第五諾距羅尊者
第六跋陀羅尊者　　　第七迦哩迦尊者
第八伐闍弗多羅尊者　第九戍愽迦尊者
第十半託迦尊者　　第十一羅怙羅尊者
第十二那伽牟那羅尊者
第十三因竭陀尊者第十四代那跛斯尊者
第十五阿氏多尊者第十六注茶半託尊者
第十七慶友尊者　第十八賔頭盧尊者
寳誌禪師
寳誌禪師朱元嘉中見形於東陽鎮古木鷹
　巢中朱氏聞巢中兒啼遂收育之因以朱
　爲姓施宅爲寺焉公自少出家依於鍾山
　道林寺常持一錫杖懸刀尺及鏡拂之類
　或掛一兩尺帛數日不食無饑容時或歌
　吟詞多讖記士庶皆共事之齊建元中武
　帝謂師惑衆收付建康獄既旦人見其入
　巿及檢獄如故建康尹以事聞帝延於宫
　中之後堂師在華林園忽一日重著三布
　帽亦不知於何所得之俄豫章王文惠太
　子相繼薨齊亦以此貴矣由是禁師出入
梁高祖即位下詔曰誌公迹拘塵垢神遊冥
　寂水火不能燋濡蛇虎不能侵懼語其佛
　理則聲聞以上談其隱淪則遯仙高著豈
　以俗士常情空相拘枳何其愚陋至於此
　自今勿得復禁師或一日對帝食鱠帝曰
　一人知味二十餘年師何爲爾師乃吐出
　小魚麟尾依然今建康尚有鱠殘魚是也
　皇后郗氏崩數月帝常追悼之晝則忽忽
　不樂宵則耿耿不寐居寢殿聞外騷窣聲
　視之乃見一蟒盤躄上殿啖晴呀口以向
　於帝帝大驚駭無所逃遁不得已噉然而
　起謂蛇曰朕宫殿嚴警非爾蛇類所生之
　䖏必其妖孽欲崇朕耶蛇爲人語啓帝曰
　蟒則昔之郗氏也妾以生存嫉妬六宫其
　性慘毒恕一叢則火熾矢射損物害人死
　以是罪陷爲蟒耳無飲食可實口無窟穴
　可庇身飢窘困迫力不自勝又麟申有蟲
　唼嚙肌肉痛若其劇若加錐刀焉蟒非常
　蛇亦復变化而至不以皇居深重爲阻耳
　感帝平昔眷戀之厚故托醜形骸陳露於
　帝祈一功德以見拯救也帝聞之嗚呼感
　激既而求蟒不復見帝明日大集妙門於
　殿庭宣其由問善之最以贖其言師對曰
　非禮佛懺滌悃款不可帝乃然其言搜索
　佛經録其名號兼親杼睿思洒聖翰撰悔
　文共成十卷皆捄摭佛語削法閑詞爲其
　懺禮又一日聞宫室内異香馥郁良乆轉
　美初不知所來帝因仰視乃見一天人容
　儀端麗謂帝曰此則蟒后身也蒙帝功德
　已得生忉利天今呈本身以爲明驗也慇
　懃致謝言訖而去此見梁武懺序師於梁
　天監十三年冬將卒忽吿衆僧令移寺金
　剛神像出置於外乃宻謂人曰菩薩將去
　矣未及旬日無疾而終舉躰香而化在世
　九十七年帝以錢二十萬易定林寺前岡
　獨龍阜以葬師永定公主以湯沐之資造
　浮圖七級於其上帝命陸倕製銘賜玻瓈
　珠以飾塔表南唐保太七年加號妙覺塔
　名應世宋太宗太平興國七年舒民柯萼
　遇老僧徃萬歲山指古松下掘之得石篆
　乃寳公記聖祚綿遠之文於是遣使致謝
　謚曰寳公妙覺治平初更謚道林眞覺大
　師按建康寳録開善寺有誌公履唐神龍
　初鄭克俊取之以歸長安今洗鉢池尚在
　塔西二里法雲寺基方池是也
　　盧六祖
盧六祖名能廣東新州人唐宣宗朝學佛見
　曹溪水香遂於其地擇一道場求之地主
　但云只得一袈裟地足矣地主從之遂以
　袈裟鋪設方圓八十里今南華山六祖道
　場是也肉身俱存香烟薰其面如漆至元
　丙子年漢軍以利刃鑽其腹見心肝如生
　人於是不敢犯衣鉢盡載之有宣宗御賜
　袈裟織成淡山水有西天鉢非銅鐵非木
　石有西天履非革非木有其華經十六七
　葉有佛齒以利銀合載之元有一孽龍據
　深潭爲民害六祖曰只怕爾變小其龍果
　小遂以鉢盂載之在寺中乾枯歸附
　　達磨(十月初五日生)
二十八祖達磨自天竺國泛海見梁帝不契
　潜上嵩山少林寺面壁九年端居而逝葬
　熊耳山魏宋雲奉使西域迴過師子葱嶺
　見手携隻履翩翩而逝雲問師曰西天去
　又謂雲曰汝王已厭世雲聞之茫然别師
　東還暨復命則明帝已登遐矣迨孝莊即
　位雲具奏其事帝令起壙惟空棺一隻革
　履存焉
　　普庵禪師(十一月二十七日生)
普庵禪師名印肅袁州宜春縣余氏子也當
　宋徽宗政和五年十一月二十七日辰時
　生年六歲夢一僧點其心曰汝他日當自
　省既覺以意白母視之當心有一點紅瑩
　大侣世之櫻珠父母因此許從壽隆院賢
　和尚出家年二十七歲落髮越明年受戒
　師容貌魁竒智性巧慧賢師器之勉令誦
　經師曰嘗聞佛祖元㫖必貴了悟於心數
　墨巡行無益於事遂辭師遊湖湘謁牧庵
　忠公因問萬法歸一一歸何處忠公竪起
　佛子師遂有悟后歸受業院癸酉歲有鄰
　寺慈化者衆請住持寺無常住師衣衾紙
　衣晨粥暮食禪定外唯閱華嚴經論一日
　大悟遍體汗流喜曰我今親契華嚴境遂
　述頌曰
　□不成團撥不開　何須南岳又天合
　六根門首無人到惹得胡僧特地來
　一日忽有僧名道存冒雪至師目擊而喜
　曰此乃吾不請友矣遂相與寂坐交相問
　答師乃庵隱南嶺號曰普庵後營募重爲
　慈化修建佛殿慕道向風者衆師乃隨宜
　爲說或書頌與之有病患者折草爲藥與
　之或有疫毒人跡不相徃來者師與之頌
　咸得十全至於祈晴伐怪木毁淫祠靈應
　非一由是工投大興富者施財貧者施力
　巧者施藝寺宇鼎新延以數千里之間闢
　路建橋樂爲善事皆師之化忽一日索筆
　書頌於方丈西壁云
　乍雨乍晴寳象明　東西南北亂雲深
　失珠無限人遭劫　幻應權機爲汝清
　頌畢示衆曰諸佛不出世亦無有涅槃入
　吾室者必能元契矣善自護持無令退失
　索浴更衣跏跌而寂時則乾道五年七月
　二十一日
庵寂感妙濟眞覺昭貺禪師
　　泗州大聖
泗州僧伽大師者唐高宗時至長安洛陽行
　化歷吴楚間手執楊枝混於緇流或問師
　何姓答曰我姓何又問師是何國人曰我
　何國人尋於泗上欲搆伽藍因宿州民賀
　跋氏捨所居師曰此本爲佛宇令掘地果
　得古牌云香積寺即齊禁龍建所創又獲
　金像衆謂燃燈如來師曰普光王佛也因
　以爲寺額景龍二年中宗遣使迎大師至
　輦轂深加禮異命住大薦福寺三月三日
　大師示滅敕令就薦福寺漆身起塔忽臭
　氣滿城帝祝送師歸臨淮言訖異香騰沸
　帝問方迴曰僧伽大師是何人邪曰觀音
　化身耳乾符中謚證聖大師
　　傅大士
傅大士名翕婺州義烏人也自幼聦慧通三
　教之書自號善慧八士梁普通元年遇天
　竺僧嵩頭佗語曰爾彌勒化身遂令自鑒
　於水乃見圓光寳蓋即悟前因因問修道
　之地頭佗指松山下雙擣木曰此可矣
　大士於此創庵大通三年置寺雙擣間即
　今雙林寺有法華經梁武帝所賜鐵犂缾
　鉢水晶數珠七佛銅冠至今尚存初
　大士學道難不家者流而不髠世以爲先
　知先覺可免釋子冠服云時有餘虎岩在
　義烏之南二十五里又雲黄山頂多猛獸
　搏害居民大士齋竟每持餘飯飼之自兹
　虎獸伏匿又化石成青紫色瑩然可愛堪
　琢以爲數珠有陶姓者居嘗資給大士大
　士因指石祝之曰此石青紫可琢數珠且
　戒之曰不汝商相傳到今惟此一家能之
　他家倣效石輒碎裂後忠獻王徃婺州發
　大士之塔取骨殖丕龍山舉之不動即其
　地建龍華寺以骨殖塑大士像於塔一統
　志稱傅大士墓在雲黄山石晋開運初吴
　越錢元佐遣使取其遺骨歸葬錢唐啓瘞
　之日有兩虎據墻而吼是夕大雨雷電震
　動山谷及行虎隨至蝦䗫江阻水而返
　　灌口二郎神(六月二十六日生)
二郞神者姓趙名昱從道士李珏隱青城山
　隋場帝知其賢起爲嘉州太守郡左有冷
　源二河内有老蛟爲害春夏水漲漂渰傷
　民昱大怒特設舟船率壯士及居民夾江
　皷譟昱持刃入水有頃其水赤石崖奔吼
　如雷昱右手持刃左手持蚊首奮波而出
　時有佐昱入水者七人即七聖是也隋末
　世亂棄官隱去不知所終後江水漲溢蜀
　人見昱於青霧中感其德立廟於灌江口
　奉祀焉
唐太宗封爲
神舅大將軍明皇加封赤城王
宋真宗封清源妙道真君
　蕭公
公姓蕭諱伯軒龐眉蚊髮美髭髯面如童少
　年爲人剛正自持言笑不苟善善惡惡里
　閈咸爲之質平殁於宋咸淳間遂爲神附
　童子先事言禍福中若發機鄉民相率爲
　立廟于新淦縣之太洋洲福澤一方元時
　以其子祥叔死而有靈合祀於廟
本朝洪武初嘗遣官諭祭永樂十七年其孫
　天任卒屢著靈異亦祀于此
詔封爲水府靈通廣濟顯應英佑俠大著威
　靈于九江入河之上
　　晏公
公姓晏名戍仔臨江府之清江鎮人也濃眉
　虬髯面如黑漆平生疾惡如探湯人少有
　不善必曰晏公得無知乎其爲人敬憚如
　此元初以人材應選入官爲文錦局堂長
　因病歸登舟即奄然而逝從人歛具一如
　禮未抵家里人先見其暢騶導於曠野之
　間衣冠如故咸重稱之月余以死至且駭
　且愕語見之日則即其死之日也啓棺視
　之一無所有蓋尸解云父老知其爲神立
　廟祀之有靈顯于江湖
本朝詔封平浪侯
　　洋子江三水府
五代史楊氏據江封馬當爲
上水府廟在山之陽
　采石爲
中水府廟在采石山下封王宋加顯靈順聖
　忠佐平江王
　金山爲
下水府廟在金山寺内三廟
本朝俱稱水府之神水面江心一呼即應舟
　人過者必具牲帛以禱今有司歲時致祭
　　沿江遊奕神
陳堯咨泊舟三山磯有老叟曰來日午時有
　大風舟行必覆宜避之來日天晴萬里無
　片雲舟人請解繂公曰更待之同行舟一
　時離岸忽然黑雲起於西北大風暴至折
　木飛沙怒濤若山同行舟多沉溺公驚嘆
　又見前叟曰某乃江之遊奕神也以公他
　日當位宰相故奉吿公曰何以報德叟曰
　吾不求報貴人所至龍神禮當護衛願得
　金光明經一部乘其力稍可遷職公許之
　至京以金光明經三部遣人詣三山磯投
　之叟曰本祈一公賜三連陞數秩拜去
　　洞庭君
君洞庭湖神也有廟在龍堆按傳有柳生者
　名毅唐中宗時下第歸至涇陽見一婦人
　牧羊謂生曰妾洞庭君小女嫁涇川次子
　爲婢所惑毁黜至此敢煩寄尺牘歸生謝
　不知所向婦曰洞庭之隂有大橘樹擊樹
　三當有應者生如其言有武大揭水引入
　至靈虛殿取書以進洞君泣曰老夫之罪
　使孺弱罹害須之有赤龍飛去俄紅粧擁
　一人回即寄書女也宴生碧雲宫君第號
　錢塘君謂生曰涇陽婺婦欲託高義爲親
　生不敢當辭而去後再娶盧氏即龍女也
　恊同歸洞庭
　　湘君
按山海經洞庭之山帝之二女居之蓋舜南
　巡崩葬於蒼梧之野二妃從之不及溺死
　沅湘之間人爲立廟世稱湘君湖口及君
　山俱有廟昔秦始皇南遊浮江遇大風因
　問湘君何神愽士對曰堯女舜妃始皇怒
　命赭其山即此唐韓愈有碑李白詩
　帝子瀟湘去不還空餘秋草洞庭間
　淡掃明湖開玉鏡丹青畫出是君山
　　劉禹錫詩
　湖光秋水兩相和潭面無風鏡乍磨
　遥望洞庭山擁翠白銀堆裏一青螺
　　巢湖太姥
按青瑣高𧫛云古巢一日江水暴漲尋復故
　道溝有巨魚萬斤三日乃死合郡皆食之
　獨一姥好善不食忽有老叟告之曰此吾
　子也不幸罹此禍汝不食其肉吾將厚報
　之東門石龜目赤城當陷姥日徃視有稚
　子欺之以朱傳龜曰姥見急走登山而城
　陷爲湖是爲巢湖後人立廟於湖之姑山
　上以祀太姥舟行者罔不祭焉羅隱詩有
　借問當年沉水事已經秦漢幾千年之句
　　宫亭湖神
神無姓名顯應於南康府東之宫亭湖上神
　來則隂霾蔽日其聲澎湃若潮汳奔騰能
　分風令一南一北上下各不順帆能擘浪
　如持靈犀而入海守郡者重其神且防其
　爲舟行之硬也立祠宫亭湖上歲時享祀
　有呼必應遠近行者賴之宋秦觀宿湖邊
　惜竹軒夢湖神贈詩曰
　不知水宿分風浦何似秋眠惜竹軒
　聞道文章妙天下廬山封面可無言
　　九鯉湖仙
何氏莫詳其世代兄弟九人修道扵仙遊縣
　東北山中故山名九仙又居湖側煉丹丹
　成各乘赤鯉而去故湖名九鯉廟在湖上
　最靈驗每大比歲郡中士子祈夢於此信
　若蓍蔡
朝黄孟良感其事賦詩一律以紀之云
　人已登仙鯉化龍　伊誰湖上搆仙宫
　石遺丹竈潺湲裏　雲鎖瓊樓縹緲中
　青鳥去來猶夜月　碧桃開落自春風
　此行不爲邯鄲夢　擬向邳橋遇石公
　　海神
即海若是也相傳秦始皇造石橋欲渡海觀
　日海神爲驅石始皇求神相見神曰莫圖
　我形始皇從之及見左右巧者描盡神形
　神怒曰帝負約可速去今廟在文登縣
　　潮神(即子胥人見其素車白馬乘潮而出)
　　水神(謂禺强河伯)
　　波神(謂川后)
　　廬山匡阜先生
先生者姓匡名續字君平南楚人號匡阜先
　生生而神靈兒時便有物外志周武王時
　師老聃得長生之道結茅南障山虎溪之
　上隱焉室中無所有惟置一榻簡書數篇
　而已武王屢徴不起遇少年傳以仙訣得
　道漢武帝南巡狩登祀天柱嘗望秩焉繼
　而射蛟潯陽江中復封先生爲南極大明
　公更命立祠於虎溪舊隱郡守恒伊遷先
　生祠於山口凡水旱癘疫禱之皆應焉
　　蘇嶺山神
廟在襄陽府之東南鹿門山按漢光武幸犁
　丘夢一神人縞衣羽裳素巾皂帶來謁帝
　問曰汝何神斯神曰臣蘇嶺山神也更條
　數事語竟而去時習郁以侍中從行明日
　帝以語郁郁夢亦如之毫髮不爽后光武
　封郁襄陽侯使立蘇山神祠刻二石鹿夾
　祠前神道百姓謂之鹿門廟靈異顯著唐
　孟浩然詩漸至鹿門山山明翠微淺昔聞
　龐德公采藥遂不返隱跡今尚存高風邈
　以遠
　　新羅山神
廟在福之汀州蓋汀本晋之新羅縣唐始有
　汀名按寰字記開元末新羅縣令孫奉先
　晝坐所事見神曰吾新羅山神也今從府
　主求一牛爲食奉先請以羊豕代牛神怒
　於是疫癘大起奉先亦病亡后人有詩云
　卓絶新羅百尺崖　神魔相倚洞天開
　窪樽相伴先羊豕　不惜浮雲入夢來
　　射木山神
肇慶府之陽春縣有射木山山有雲靈雲罩
　其上必雨開則霽山南有祠曰射木山祠
　漢封其神曰儲休侯靈顯最著廟食一方
　水旱疾疫有禱必應舊傳江南有李氏者
　無子一夕夢神託生爲嗣因名符後登第
　歷官知春州啓行辭其母曰兒徃必不歸
　矣逮抵官來射木山謁祠下顧瞻門廡若
　舊所覩未几卒自符之生而廟食廢及其
　卒而廟復靈以是知符之生祠神之現世
　也按唐之春州即今之陽春縣是已




搜神記(終)










搜神記卷之四高四
　　目錄
蔣莊武帝　常州武烈帝　揚州五司徒
西楚霸王　義勇武安王關公　零陵王
惠應王威惠顯聖王(伍子胥)　金山大王
萬迴虢國公　　趙元帥　　彭元帥
潤澤侯　　　　威濟侯　　靈派侯
崔府君　　　　伏波將軍　宻都統
宋刺史　　　　甘大夫　　陸大夫
杭州蔣相公　　蒿里相公　祖將軍
花卿　　　　　華山之神　聶家香火
　　蔣莊武帝
建康府將莊武帝諱子文楊州人也漢末時
　爲秣陵尉逐賊至鍾山下擊傷額而死焉
　及吴先生之初其故吏見子文於道乘白
　馬執白羽扇侍從如平生故吏見而驚走
　子文追謂之曰我當爲土地神以福爾下
　民爲吾立廟不爾使虫入人耳爲灾吴主
　以爲妖言後果有虫入人耳死者甚衆毉
　巫不能治又云不祀我當有大火是歲數
　有火灾又云不祀我當有大疫吴主患之
　封中都侯加印綬立廟於鍾山下更名山
　曰蔣山表其靈異晋蘇峻之難帝夢蔣侯
　曰蘇峻爲逆當助共誅之後果斬峻加封
　相國大元中符堅入寇望見王師部陣齊
　整又見八公山上草木皆類人形憮然有
　懼色初會稽王道聞堅入寇以威儀皷吹
　求助於蔣山神及堅望之若有助焉宋高
　帝永初二年詔禁淫祠自蔣子文以下皆
　絶之加至相國大都督中外諸軍事封蔣
　王齊永明中崔彗景之難迎神還臺以求
　福助事平乃進帝號復新□宇以廟門爲
　靈光門中門爲興善門外殿曰帝山内殿
　曰神居梁武帝常祠而不應遣使以焚其
　廟未及中途忽風雨大作振動宫殿帝懼
　祠之乃止南唐謚曰莊武帝更修廟宇徐
　鉉奉勅撰碑備成其事因朱朝會妻曰開
　寳八年廟火雍熙四年重建景祐二年陳
　公執中增修請於朝賜廟額曰惠烈
本朝洪武二十年改建於鷄鳴山之陽劉三
　吾奉
勅撰記土人曰十廟此其一也
　　常州武烈帝
忠祐武烈大帝姓陳諱果仁字芷威常州晋
　陵人也聖祖嵩仕陳爲羽林郞父季明拜
　給事中帝於梁太清二年己巳三月望日
　午時誕生英姿照人有鼎角匿犀之異衆
　皆竒之八歲能屬文十三徧讀諸史陳太
　帝天康元年舉進士第對策玉階年甫十
　有八授監察御史遷江西道巡察大使帝
　智勇絶人精深韜略仕陳二十有五載以
　孝以忠德惠萬民威名滿天下入隋不仕
　煬帝南遊江都群盜並起帝聞其名詔令
　討盜俾除民害義不可辭奉命而起大業
　五年授秉義尉平長白叛寇進朝請大夫
　平江寧樂伯通叛徒十萬授銀青光禄大
　夫平東陽婁世幹賊衆二十萬召入拜大
　司徒大業末沈法興起兵吴興謀據常郡
　包藏禍心陽爲依附時賊帥李子通集衆
　數萬屯江北與法興隂爲應援懼帝威勇
　不敢渡至唐高祖武德二年庚辰五月十
　八日法興詐稱疾亟走吿於帝不得已徃
　問疾飲酒中毒馳歸時有高僧凛禪師以
　醫名亟召之治療其法當於閴寂無人處
　水滌腸去毒帝室沈氏至池上潜窺而觸
　之帝知不可爲遂囑附凛禪師及軫張二
　妃俾施所居第並南帑爲精舍東第爲崇
　釋觀言訖而薨享年七十有二法興聞之
　自謂得志豈知帝英爽如在忠節愈勵一
　日黑雲蔽空風雨晦冥忽見形威發一神
　矢射薨法興寇衆四清其護國威靈有如
　此者唐天子封忠烈公碑封福順武烈王
　后周加以帝號宋宣和四年賜廟額曰福
　順
武烈顯靈昭德大帝　武烈沈后
軫后贊幽張夫人　　神父啓靈侯
神母懿德段夫人　　神繼母嘉德伊夫人
神子贊惠濟美侯　　次子恊應濟順侯
神孫處士
　佐神紫大尉名克宏封翊靈將軍
　　揚州五司徒
揚州英顯司徒茅許祝蔣吴五神居揚州日
　結爲兄弟好畋獵其地舊多虎狼人罹其
　害山溪畔遇一老婦五神詢問孑然無親
　饑食溪泉五神請於所居之廬拜呼爲母
　侍養未久或出獵而歸不見其母五神曰
　多被虎噉俱奮身逐捕山間有虎迎前伏
　地就降由此虎患始息後人思其德義立
　廟祀之凡所祈禱隨求隨應廟今在江都
　縣東興郷金匱山之東至隋煬帝時曾護
　駕有功封號司徒唐加侯號宋至紹定辛
　卯逆賊李全數來寇境禱於神不吉以神
　像割破之不三日全被戮於新塘肢體散
　落猶全之施於神者賊平帥守趙公范親
　率僚屬致享祠下以答神貺撤其廟而增
　廣之録其隂助之功奏請於朝賜廟額曰
　英顯加封至八字侯後平章賈公似道來
　守是邦有禱於神者遇旱暵則飛雨憂霖
　潦則返照救焚則焰滅欲雪則瑞應其獲
　國祐民無時不顯復爲奏請加封王號
第一位靈威忠惠翊順王
第二位靈應忠利輔順王
第三位靈助忠衛佐順王
第四位靈佑忠濟助順王
第五位靈勇忠烈楚項王
　　西楚霸王
西楚霸王項王羽也廟在和州東北四十里
　即其所不渡之烏江也山不高而草木蓊
　欝冷然殺氣奪人雖守者結茅山之麓不
　敢近焉舊傳廟面江覆舟爲梗有過客以
　漢家今已屬他人之句慰之廟爲易向宋
　紹興金主亮欲渡江乞杯珓不從亮怒令
　焚廟俄有大蛇遶出屋梁殿後林木鼓噪
　發聲若數千兵亮大驚左右駭散去許表
　詩
　千載興亡莫浪愁漢家功業亦荒坵
　空餘原上虞姬草舞盡春風未肯休
　　義勇武安王(五月十三日生)
義勇武安王姓關名羽字雲長蒲州解良人
　也當漢末與琢郡張飛佐劉先主起義兵
　後於南陽卧龍岡三謁茅廬聘諸葛孔明
　宰割山河三分天下國號爲蜀先主命關
　公爲荆州牧不幸吕蒙設計公乃不屈節
　而亡追贈大將軍葬於玉泉山土人感其
　德歲時奉祀焉護國祚民廟額曰
義勇武安王宋徽宗加封尊號曰
崇寧至道眞君
　　零陵王
王姓唐諱世旻字昌圖本零陵人也世居永
　州府西南之龍洞唐昭宗時盜起世旻結
　鄉兵保里閭劉建鋒舉爲永州刺史光化
　初馬復攻之不屈而死後或聞鉦鼓聲且
　數晝見嘗有一木自洞流出止於石荆峰
　人送之中流誥旦復還如是者數四適天
　旱禱而雨遂取其木像而祀之今府城南
　及石荆岸俱有廟甚靈應湖南馬氏享以
　王爵後宋亦累封焉
　　惠應王
王姓歐陽名祐温陵太守也舟次邵武之大
　乾河溺死後人立廟大乾祀之極爲神異
　水旱祈禱其應如響按謁夢録宋李綱嘗
　謁廟夢神延接讓以主位綱固辭神曰他
　日更仗主盟及爲相值神加封果與署名
　葉祖洽赴省試夢神將犬肉一片置几土
　命食之又指殿下竹一束示之莫曉其義
　明年作大魁方悟一片犬肉置几上乃狀
　元二字前者廷對皆出賦題至是始問策
　竹一束者策字也如此類者不可勝紀今
　廟曰惠應
　　　威惠顯聖王
神姓伍名員字子胥楚大夫奢之子也平王
　听讒殺員父奢兄尚子胥奔吴言伐楚之
　利吴與楚戰果勝焉吴遂入郢員掘平王
　屍鞭之三百吴伐越勾踐棲于會稽求爲
　臣妾吴王許之子胥諫不听太宰嚭讚員
　王使賜之屬鏤以死將死曰吴其亡乎吴
　王聞之怒乃取員屍盛以鴟夷革浮之江
　中吴人憐之爲立祠江上廟號曰
威惠顯聖王
　金山大王
大王姓霍諱光即漢之大將軍也耆舊傳云
　吴主皓染病甚煩燥不自禁勅百官遍禮
　靈祠顯廟罔應忽一日五更夜色將闌晨
　光欲燦有神咐小黄門云病愈病愈司巫
　者曰汝何神執何事而報是吉凶也神曰
　臣漢之霍光也金山鹹海風潮爲害當統
　部屬鎮之來爲陛下報吉翌日皓疾果愈
　遂爲立廟於嘉興之海鹹縣治東賜廟額
　曰顯忠俗呼曰金山大王
　　萬迴虢國公
萬迴公者虢州閿郷人也姓張氏唐貞觀六
　年五月五日生生而癡愚至八九歲方能
　語嘯傲如狂郷黨莫測一日令家人洒掃
　云有勝客至是日三藏玄奘自西國還訪
　之公問印度風境了如所見壯作禮稱是
　菩薩有兄萬年父征遼左母程氏思其音
　信公曰此甚易爾乃吿母而徃至暮而還
　及持書鄰里驚異左右神兵侍衛崇儼咸
　亨四年高宗召不應武后賜錦袍玉帶景
　雲二年十二月八日師卒扵長安壽年八
　十時異香氤氲宋贈司徒虢國公
　　趙元帥(三月十五日生)
姓趙諱公明中南山人也自秦時避世山中
　精修至道功成奉
玉帝㫖召爲神霄副帥按元帥乃皓廷霄度
　天慧覺昏梵炁化生其位在乾金水合炁
　之象也其服色頭戴鐵冠手執鐵鞭者金
　遘水炁也面色黑而鬍鬚者北炁也跨虎
　者金象也故此水中金之羡體則爲道用
　則爲法法則非雷霆無以彰其威泰華西
　臺其府乃元帥之主掌而帥以金輪稱亦
　西方金象也元帥士奉天門之令束役三
　界巡察五方提點九州爲直殿大將軍爲
　北極將御史一漢祖天師修煉大丹龍神
　奏帝請元猛神吏爲之守護由是元帥士
　奉
玉㫖授正　玄壇
趙元帥正則萬邪不干一則純一不二是職
　至重天師飛昇之後永鎮龍虎名山厥今
　三元開壇傳度其趍善建功謝過之人及
　頑冥不化者皆元帥掌之故有龍虎玄壇
　實賞罰之一司部下有八王猛將者以應
　八卦也有六毒大神者以應天煞地煞年
　煞月煞日煞時煞也五方雷神五方猖兵
　以應五行二十八將以應二十八宿天和
　地合二將所以象天門地户之闔關水火
　二營將所以象春生秋殺之徃來驅雷役
　雷致雨呼風除瘟剪崇保病攘灾元帥之
　功莫大焉至如公訟寛抑神能使之解釋
　公平買賣求財公能使之宜利和合但有
　公平之事可以對神禱無不如意一士天
　聖號一高上神霄玉府大都督五方之巡
　察使九州社令都大提點直殿大將軍主
　領雷霆副元帥北極侍御史三界大都督
　應元昭烈侯掌士定命帳設使二十八宿
　都緫管上清正一玄壇飛虎金輪勅法趙
　元帥
　　彭元帥
元帥姓彭氏諱廷堅嘗尹崇安縣平詣寇盜
　如摧枯拉杇有功元至正中累官福建宣
　慰司副都元帥時群寇竊發彭一一削平
　後以馬蹶遇害群盜創之屍僵立不仆雙
　目上指鬚髮偃動如風颺颺盜不敢近逼
　者移時事息故吏奉其柩還崇安民哀慕
　如䘮父母立祠肖像以永其祀歳時祭享
　凡水旱疾疫趨走祈禱神爲降靈如響俗
　呼之曰彭元帥延及傍邑祠像靈應兩如
　之
　　潤濟侯
侯神後魏賀虜將軍也諱原嘗師行屯汾州
　之白彪山苦燥渴不得水軍心恟恟侯爲
　皈處下馬禮天龥神以死自誓忽馬跑地
　出泉自是靈源融液灌溉者資之功利及
　物久而不磨邑人爲立廟於白彪山之前
　靈應特異宋賜廟額曰水澤封神爲潤濟
　侯
本朝洪武十一年號曰白彪山馬跑泉之神
　有司春秋致祭
　　威濟侯
侯姓李諱禄安吉州長興縣童莊人也於宋
　徽宗崇寧三年正月十八日甲申生長而
　異禀性質顓重語不妄發鄉社之人遇有
　休咎禍福之將至輒能前知而吿戒之年
　十八當宣和三年三月忽預告鄰里郷社
　云吾將徃山東膠西爲國家幹事恐須數
　年方歸遂端坐而逝其後數有靈跡見於
　本郷如年穀之豐凶蚕麥之得失皆以傳
　之巫覡殆若印卷契鑰不差毫厘於是父
　老相率爲立香火之地而祠祭之寧宗賜
　廟額曰顯應理宗封威濟侯
　　靈派侯
李琚本衛州三用人也周世宗朝爲將善騎
　射於國有功後因病至重有問疾者甚衆
　公無别語告衆曰我授山東漆河將軍也
　言訖公卒焉後人立祠於此至唐玄宗開
　元年封爲
靈𣲖將軍至宋真宗大中祥符八年封爲
靈𣲖侯
　　崔府君
崔府君者乃祁州鼓城人也父讓與妻虔誠
　禱於徃岳祈嗣是夜夫妻夢一仙童手擎
　一合崔讓問之童曰帝賜合中之物令君
　夫妻吞之言訖舉合蓋視之見美玉二枚
　夫妻各吞其一覺后有娠十月滿足於隋
　大業二年六月六日降生一子神彩秀異
　於常人幼而從學日誦千言不窺群子之
　戲因名子玉時
唐太宗貞觀七年詔舉天下賢良赴都朝廷
　任用府君亦在内焉各賜縣令出身府君
　除潞州長子縣令正直無私察同秋毫郡
　人皆言知縣晝理陽間夜斷隂府時五月
　初間知縣示諭邑人此月望日及望後一
　日無得殺生及獵射如犯者官中决折隂
　府理問時有潜出廓外射得兔一隻入城
　門吏搜住執於庭下問之曰爾等故犯欲
　以縣庭受罰隂府受罰其人云乞於隂府
　受罰以爲隂理將遠言訖各放還家是夜
　方就枕俄有一黄衣吏唤二人至於公庭
　一所廳上却見崔知縣王者冠服檢諸人
　罪狀或促其壽或墮其子孫或減其食禄
　汝輩善惡自當裁之令還本家遂驚而覺
　其人乃異之忽一日門吏報曰鵰黄嶺有
　猛虎攔路傷人公遣首吏孟完賫符牒至
　山廟勾虎其虎出自啣符牒隨吏而至公
　所崔公責之曰汝乃異類食啖人命罪當
　如何其虎聞之觸階而死邑人立生祠祀
　之貞觀十七年遷磁州淦陽縣令整太宗
　隂府君在之事决楊叟二子負債之冤後
　遷衛州衛縣令與奕碁人楊叟同赴任所
　西南五里有河時夏月水汎漂渰民田公
　於河上設壇以詞奏於上帝少頃間有一
　巨蛇浮於水面而卒水漸散去郡人亦立
　生祠祀焉一日公與楊叟奕碁忽有黄衣
　數輩執符而言曰吾奉
上帝命云云次有玉珪玉帶紫服冠簪秀衣
　五岳衛旗又有百餘人皆拜畢而立奏簫
　韶絲竹之音樂復有一神取白馬至府君
　曰汝輩少待遂呼二子曰吾將去世無得
　大慟取紙筆寫百字銘以訓其子二子泣
　拜而授命言訖而卒在世六十四年后玄
　有功拜豫章太守察民所欲惡而聚之去
　之政通民和大著治績後領兵萍郷東死
　於王敦之難廟食於萍郷縣之東五十里
　蓋即其死所也靈應顯著赫耀一方宋時
　嘗苦旱魃屢月不雨有司遍禱無驗父老
　有以甘大夫爲言者時郡守祖無擇從之
　沐浴齋戒徃謁祠下大雨如霔賴以有秋
　代加封
號本朝重建祠宇有司春秋祭祀
　　　陸大夫
廟在德慶州之綿石山下有靈應爲郷民福
　區按夷堅志漢陸賈使南越尉陀與之泛
　舟至此賈嘿禱曰我若說越王肯稱臣當
　以錦裹石爲山靈報使還遂暮人植花卉
　以代錦後人因立廟祀之宋故道間梁竑
　入都艤舟石下夜夢一客自稱陸大夫云
　我抑欝於此千餘歲矣君幸見臨願留一
　詩竑覺異之遂禮其廟題詩於壁上而去
　父老相傳錦石山因陸賈使南越時設錦
　繡帳扵此而得名姑記此以附
　　　杭州蔣相公
神姓蔣世爲杭州人生宋建炎間樂振施每
　秋成耀穀預儲貴則賤糶如元價歲歉或
　損以予饑者死時祝其二弟曰須存仁心
　力行好事里人相與塑其像以報仁心所
　趍靈應如響祈卜者肩相摩咸淳初賜廟
　額曰廣福六年安撫潛說友請於朝封神
　及二弟皆列侯曰
第一位孚順侯　　第二位孚應侯
第三位孚祐侯
　　　蒿里相公
蒿里趙相公者乃長安蒿里村人也世本農
　乘耕鋤爲公業習科舉登第爲人鯁直無
　私累陳諫事不聽公乃觸階而死郡人立
　其祠今在長安西二十里有墳亦在左道
　睿宗延和年封公爲
直列侯俗呼爲相公也
　　　祖將軍
將軍不知何許人亦未詳其姓字廟獨立於
　九江之景星湖塑像儼然代著靈驗居民
　及舟行者禮拜必愼按唐歐陽詹集云魯
　國顔公頃爲湖州牧州産碑材公載石還
　次江州蛟奔螭引直至湖心則茂林峭石
　勢環氣勝有神祠曰祖將軍廟公捐舍𨑳
　亭名曰祖亭製文勒碑以紀其事昔人過
　其廟有詩云
　青山出没無還有　緑水浮沉去亦來
　爲問將軍當月事　却憐埋骨洞庭隈
　　　花卿
卿姓花名敬定本長安人也廟在眉州之東
　錧鎮按傳花敬定唐至德間從崔光遠入
　蜀討段子璋有功封嘉祥縣公後又與巨
　寇相特力戰疾呼從辰入酉部伍已潰落
　殆盡單騎鏖戰已喪其元猶騎馬荷戈至
　鎮下馬沃盥適浣紗女語曰無頭何以盥
　爲遂僵仆居民葬之溪上歷代廟祀之靈
　跡顯赫杜甫歌
　成都猛將有花卿學語小兒知姓名
　用如鷹鶻風火生見賊惟多身始輕
　　華山之神
神有三一晋浮丘翁一其徒王褒一其徒郭
　姒時稱華蓋三仙道場在撫州之崇仁仙
　華山傑搆爲祠高聳雲表大著靈迹士庶
　之災異疾疫咸趨禱祠下禱者先期齋戒
　至期執香帛行如胃珠來則馳道去者但
　拱立道左無敢僣越阿彌之聲連聞四野
　頗類泰岳太和山之禱謁者然昔人有詩
　云
　蹋翻碧澗泉中石水透丹霞洞裏天
　更問浮丘何所事好來東去看蒼田
　　　聶家香火
香火姓聶族于南昌之王家渡相傳聶上甘
　一老媪甚賢時有精風鑑者徃來止宿其
　家媪禮之始終不倦怠其人嘗謂媪曰當
　厚報汝家後果指點一穴授之葬且祝曰
　願代代隂官自是聶家每代出一靈神顯
　化感應郷人爭祀之有聶大官冠服如生
　聶二官聶三官聶四官聶五官聶六官俱
　戎裝擐甲又有聶九舍人最幼小爲神時
　人槩呼曰聶家香火

搜神記卷之四終


















捜神記卷之五高五
　　目錄
廣平吕神　翁黄陵神　黄仙師
江東靈籤　恊濟公　靈義侯　張昭烈
張七相公　耿七公　孫將軍　張將軍
順濟王　橫浦龍君　道州五龍
昭靈侯(龍神)　仰山龍神　黄石公
石神楚雄神石　石龜　鍾神
馬神　青蛇神　金馬碧雞　金精
火精　陳寳(雞神)　黑水將軍　木居士
磨嵯神　黄魔神　向王　竹王　槃瓠



目録畢
　　廣平呂神翁
唐開元中有道士吕翁嘗息于邯鄲縣北之
　農家遇少年盧生自嘆貧困時主人方炊
　黃梁翁以枕授生曰枕吾枕當令榮適如
　意生枕之夢自枕竅中入至其家娶崔氏
　女甚麗明年舉進士歷官中書令年八十
　卒及寤顧翁在傍主人炊黄梁猶未熟生
　起而謝曰此先生所以窒吾欲也後人爲
　立廟祀之水旱疾疫有禱必應
　　黃陵神
廟在荆州府夷陵州之西黃牛峽相傳神嘗
　佐禹治水有功屢有靈驗至蜀漢諸葛亮
　治蜀老父以其事請亮重其功且異其有
　神應福庇之及斯民也爲建祠于此一名
　黄牛廟宋蘇軾詩
　江邊石壁高無路　上有黃牛不服箱
　廟前行客拜且舞　搫皷吹簫屠白羊
　山下耕牛苦磽确　兩角磨崖四蹄脫
　青芻半束長苦飢　仰看黃牛邈難及
　　黃仙師
仙師姓黄行七上杭人也業巫術能鞭撻鬼
　魔驅逐妖怪師廟在上杭縣治之西南舊
　在鍾寮場石峽中後遷於此相傳昔有山
　精石妖爲害巫者黄七公以符法治之因
　隱身入於其石不出石壁隱映有人影望
　之儼若仙師像昔人有詩云
　非是神刓非鬼劃　解生烟霧解生雲
　仙師一入山頭石　草木蒙葺度幾春
　　江東靈籤(正月初八生)
籤神姓石名固秦時贛縣人也殁而爲神或
　隂雨霾霧或夜深淡月微明鄉人徃徃見
　其出入騶從如達官長者蓋受職隂司而
　有事於綜理云人爲立廟設以㺽珓徃問
　吉㐫受命如嚮人益驗其靈應爲著韻語
　百首第以爲籤神乘之以應人卜愈益無
　不切中廟在贛州府城外貢水東五里因
　名曰江東靈籤世傳以爲美名云
本朝宋濂爲文以記其事
　　恊濟公
恊濟者二神也神姓曾氏兄弟二人平生重
　氣節輕財樂施至於友愛尤篤當三國時
　兵戈擾攘相與隱迹於青陽之九子山即
　今之九華山是也既殁顯靈發聖爲民灾
　灾捍患大著功績邑人異而德之爲立二
　廟分祀二神一在九華山之東一在九華
　山之西宋大觀間賜額曰恊濟祠至今祀
　之益虔祈禱累應
　　靈義侯
侯姓苟氏未詳其名鳳翔府之隴州人也有
　祠在隴州治左其碑刻云唐大曆二年故
　郡壘艱於淂水苟氏獻地爲城因遷其城
　於此軍吏稱便故立祠祀之神益著靈顯
　凡有禱輒應驗如嚮宋封靈義侯賜廟額
　曰安佑
本朝益新其制而充拓之執祀者愈至
　　張昭烈
昭烈姓張氏五代時滑臺人也殁而爲神有
　顯應廟在浪州府之黔陽縣宋時有賊潘
　宗岩領衆來攻城未及至濠望見岀城諸
　軍或青臉獠牙或紅鬚絳績或牛頸馬面
　四手双乂長者丈餘矮者不滿二三尺跳
　叫蜂湧噴火騰烟千態萬狀鬼魅妖魔賊
　驚急走自相踐踏遂解散遠去後黄安俊
　曹成俱來攻城竟不失守皆神之力也韶
　封爲王廟號照烈
本朝益崇祀之
　　　張七相公
相公姓張行七宋時麻城縣人也嘗就異人
　學道術得其要領能呼役鬼神知幽冥事
　故以毁沿江諸廟繫獄適城東南隅有火
　灾蔓延什百家一城騷動相公岀自獄中
　騎白馬執短棍指東東滅指西西滅南北
　各然火患立息遂長行至城西北五腦山
　人馬俱化聞於官檢獄吏視之則獄户宻
　扃如故咸驚異之乃即其化所爲建廟相
　傳禮拜士人衣物隨委於道無敢拾之者
　間有奸頑則迷道不知所出顯應一方爲
　最云
　　耿七公
公廟在楊州府高郵州之西北一十五里耆
　相傳公爲東平梁山泊之里人生負俠氣
　撫劒一呼髮直上指有古賁育風泊里最
　號英雄藪澤而公衝擲其間渠魁且下風
　而北靣之矣按戎馬南下病殁於州境大
　著靈異凡有禱輒應宋賜號曰康澤俠迄
　今居民暨舟行者皆致祭
　　孫將軍
將軍姓孫氏名山五代時人也廟在寧化之
　縣治西凡遇疾旱禱之即應相傳昔有盜
　民首飾若干者慮無以自揜乃匿其物於
　神之座下尋徃視之首飾忽不見徃復者
　再四杳無所覓疑其爲他人之所淂也浹
　旬失主之家互相維併乃質誓於神甫稽
　顙見磚縫有黄白色開視之則故物也多
　著靈蹟宋李綱詩
　不愁芒履長南謫　滿願靈旗助北征
　酎徹一杯揩淚眼　烟雲何處是二京
　　張將軍
將軍姓張名孝忠淮士也廟在饒州府安仁
　縣之玉眞山按元兵至安仁提刑謝枋淂
　調忠孝禦之陣於團湖坪相持數日大戰
　者屢矢盡忠孝揮雙刀擊殺百余人尋中
　流矢死賊入安仁忽夜半城東南角鼓角
　齊喧喊哮騰湧若千軍萬馬狀賊將急起
　視之時微月淡星見將軍騎白馬舞雙刀
　雲霧中徃來衝突賊將拜而謝焉事定土
　人時見其持刀走馬長恨不平乃爲立祠
　扵死所祀之數著靈異元歐陽言有記
　　順濟王
廟在新建縣之吴城山世號小龍云相傳即
　吴許二眞人所誅大蛇子宋封順濟王有
　真宗御製戒蛟石刻熙寧中遣太常林希
　逸致祭即有異蛇墜祝上翌旦行禮蛇引
　首望禮畢出循几案俄循入帳中及希逸
　還蛇復尾軸轤送至彭蠡而没後蘇軾自
　儋耳北歸艤舟祠下忽得古石砮矢於岸
　側傳觀左右失手墜江中乃禱於神許留
　廟中使人没水求之一探而獲因爲之記
　　　橫浦龍君
龍君姓字未祥廟在江西之南安府治稱橫
　浦者古郡名也按言行録橫浦炎方雖窮
　冬無雪故疫癘爲多有龍君廟所祈必應
　張九成曰吾無職隸而歲耗廩禄盍思所
　以惠之因禱焉朝暾杲然而隂雲倏起晡
　時雪已寸積邦人咸駭異之時九成爲禮
　部侍郞秦檜惡其言事謫守郡州又諷言
　者論其謗訕朝廷再謫南安軍故其致祝
　於龍君者如此云
本朝重建其廟祀事益崇
　　　道州五龍神
廟在道州五龍井側按晏殊類要云唐陽城
　出守道州至襄陽有五老人來迓自云舂
　陵人城與之帛問其所居曰居城西北五
　里至則訪焉惟有五龍井帛猶存因爲立
　廟屢顯靈異廟額曰崇應昔人嘗題其壁
　云
　山寒蟄龍眠忽醒黄衣老人岩下行
　手持屈曲千歲藤慮驚世人藏姓名
　　昭靈侯
昭靈侯南陽張公諱路斯隋初家於頻上縣
　百社村年十六中明經第唐景龍中爲宣
　城令以才能稱夫人石氏生九子自宣城
　罷歸常釣於焦氏臺之隂一日顧見釣處
　有宫室樓殿遂入居之自是夜出旦歸一
　朝體寒温夫人問之公曰我龍也蓼人鄭
　祥遠者亦龍也與我爭此居明日當占使
　九子助我領有絳綃者我也青絳者鄭也
　明日九子以弓矢射青綃者中之怒而去
　公亦逐之所過爲谿谷以達扵淮而青綃
　者投於合淝之西山以死曰龍穴山九子
　皆化爲龍而石氏葬關洲公之兄爲馬步
　使者子孫散居頻山其墓皆存焉事見於
　唐布衣趙耕之文而傳扵淮頻間父老之
　口載扵歐陽文忠公之集古録云自景龍
　以來頻人世祀之扵焦氏臺乾寧中刺史
　王敬堯始大其廟有宋乾德中蔡州大旱
　其刺史司超聞公之靈築祠扵蔡既雨翰
　林學士承昔陶穀爲記其事蓋自淮南至
　扵陳蔡許汝皆奔走奉祀景德中諫議大
　夫張秉奉詔益新頻上祠宇而熙寧中司
　封郞中張徽奏乞爵號詔封公昭靈侯石
　氏柔應夫人廟有穴五徃徃見靈異出雲
　雨或投器穴中則見於地而近歲有得蛻
　骨扵池者金聲王質輕重不常今藏廟中
　元祐六年秋旱甚郡守龍圖閣學士左朝
　奉郞蘇軾迎致其骨於西湖之行祠與吏
　民禱焉其應如嚮乃益治其廟
　　仰山龍神
神二龍也廟在袁州府之仰山相傳昔有邑
　人徐璠舟行過大孤山有二蕭生云居宜
　春仰山遂同載而歸至浦東吿别期至石
　橋相訪後徐至其處見二龍乃知爲仰山
　神唐會昌中一夕雷雨移廟於郡南文明
　卿宋賜祠額曰孚惠元重修表人事二神
　至謹禱無不應
本朝封大仰山之神春秋祀之又分宣之鈴
　岡亦有行祠相傳即神維舟處
　　黃石公
神祠在東阿縣穀城山之陽昔漢張良於下
　邳圯橋遇老父箕踞令良進履良强事之
　老父喜曰孺子可教授良書一編且謂曰
　後十三年齊北穀城山下黄石即我也後
　良讀其書用其略佐漢高帝誅秦滅項天
　下大定封留侯果於穀城山而得之良寳
　而立祠以禮焉
本朝益充拓其廟令有司歲以三月十八日
　致祭
　　石神
神廟在廉州之府城東相傳昔人有漁于海
　者見一磐石浮潮而至心知其爲神因祝
　曰若得魚副所祈當立祠以報果如所祝
　遂舁石而歸議立廟所至楊梅山繩忽斷
　石亦不可復移即其繩斷處誅茅立柱壯
　以祠焉丸水旱札瘥禱之輒應昔人過其
　廟題詩於壁間云
　巨鼇手擘混沌開　靈石屹向蒼溟立
　太隂六月飛雪寒　蚊螭夜舞波濤泣
　楚雄神石
在楚雄者有二一在南安州西五里巨石高
　十余丈蒙氏號爲南嶽社靈安邊之神土
　人每歲以金貽其頂有禱輒應一在楚雄
　縣西南三十里碌摩山頂屹立似人高八
　尺許頂突出如鈄戴笠之狀土人以金貼
　其面事之甚謹昔人有詩云
　安知金馬碧雞外　别有欝欝盤荒陬
　隂崖猶遺太古雪神石一立千萬秋
　　石龜
在興國縣之儒林郷石圓如龜項背俱備彷
　彿八卦形象逐月隨斗杓旋轉土人疑其
　怪移置他所翌日復歸其處累驗皆然因
　時祀之
　　鐘神
廉州之城南七里有水飛激成深廣接江通
　海歲旱鄉人多祈雨於此相傳宋政和間
　靈覺寺鍾一夕飛去寺僧舉知雷雨聲震
　不知鍾之所之詰旦鍾忽懸空而下視之
　鍾猶淄濕自是灣傍居民言灣中每夜有
　鍾聲知其必與龍戰寺僧爲鑿去頂上龍
　角乃止後人遂名其灣曰鍾灣至今灣中
　颶風迅疾則有一物大如車輪藍黑色湧
　出波心亭亭自在識者謂其爲鍾神云
　　馬神
神名步主爲災害馬人爲立廟祀之按周禮
　校人冬祭馬步即此故其註云馬步神之
　爲灾害馬者有廟在武昌縣南之梁子湖
　上舊俗以仲月祭於大澤用剛日今縣人
　率以五月五日競渡時祭享於廟蓋亦吴
　之故俗云昔人有詩
　吴王宫殿作飛塵　野鳥幽花各自春
　梁子湖邊餘戰馬　也曾咆哮武昌人
　　青蛇神
有祠在慶陽府之環縣初廟志云唐節度使
　楊朝晟下次方渠築城合道木波以遏吐
　蕃路苦乏水有青蛇降險下走視其蹟水
　從而流朝晟因命築防環之遂爲停淵士
　飲仰足吐蕃果悉衆引去朝晟大異之上
　其事於朝詔立祠以祀之仍命泉曰應聖
　神著顯應士民争奉牲帛遠近水旱疾疫
　多賴之
　　金馬碧雞
二神也金馬神廟在金馬山西碧雞神廟在
　碧雞山東按漢宣帝時方士言益州有金
　馬碧雞可祭祀而致遣王裒徃祀之至蜀
　而卒顔師古謂金形如馬碧形如雞蓋金
　馬碧雞二山對峙中隔滇池蒼崖萬丈緑
　水千尋月印波澄雲横絶頂雲南一佳景
　也故二神依之以靈化顯應元張雄飛詩
　　北闕辭丹鳳　　南雲看碧雞
　　紫台移玉座　　瑶草濕金泥
　　雨霽龍歸洞　　風生虎渡溪
　　尋梅穿竹逕　　採藥躡松梯
　　金精
金精金星之精也相傳漢時寧都縣張姓者
　名金華生女曰麗英生禀瑞相能先事言
　民間休咎去縣之西北十五里有山崒嵂
　嵬然一方年十五入山修煉遂得道長沙
　王吴芮聞而聘焉麗英弗許乃昇山之高
　䖏始曰山有石室中通洞天若能鑿之當
　相見也芮大發兵攻鑿既通見女乘紫雲
　在半空語曰吾爲金星之精特降治此山
　耳言訖而去後人因名其山曰金精山道
　家以是山爲第三十五福地
　　火精(六月二十三日生)
神姓宋名無忌漢時人也生有神異□而爲
　火精唐牛僧孺立廟祀之以禳火災廟在
　武昌府之城東七里本曰宋大夫楊吴避
　諱改稱大憲按唐韋建除武昌軍節度使
　將行夢一朱衣達者導從數十輩卭卭然
　諸韋曰公將鎮鄂渚僕所居頑毁非公不
　能葺治及至訪無忌廟其像即夢中所見
　遂撤而新之宋紹興中知州王信復充拓
　其制
本朝重建俗云火星堂今江東各所之火星
　廟皆其神也
　　陳寳
有祠在鳳翔府寳雞縣之東二十里史記秦
　文公獲若石於陳倉北阪城祠之其神來
　常以夜光輝若流星從東南來集於祠城
　則若雄雞其聲殷殷云野雞夜雊祀以一
　山牛命曰陳寳唐人有詩云
　一水悠悠去似□兩山如畫翠眉橫
　扶風野渡歸吴嶽陳寳斜陽入渭城
　　黑水將軍
鳳陽府城之北門外逼近淮河數崩决爲民
　患宋嘉定間郡守柴將軍者鑄鐵將軍像
　刻云濠州之北淮河之邊干汝鎮守億千
　萬年自是河患寧息於是立廟覆其上居
　民爭先祀之有禱必應
　　木居士
神無姓名不記其朝伐刻木爲像廟在來陽
　縣之東二十里相傳昔有火穿木類人形
　坼水而來寺僧遂祠以奉之唐韓愈詩
　火透波穿不計春根如頭面幹如身
　偶然題作木居士便有無窮求福人
　宋時縣令因祈雨無應議欲折而薪之不
　移時大雨霑足賴之有年令爲重其祀而
　新其廟神益感應如嚮
本朝重建
　　磨嵯神
廟在施州衛之西按衛城西南與洛浦蠻接
　壤洛浦蠻猶桀驁數爲邊患有將孟蜀者
　率兵討之累戰弗捷蜀抱煩悶從中軍枕
　戈而寢忽夢一神人自陳我磨嵯大王是
　也知公戰未利願效一臂之勞蜀亦朦朧
　禮謝既覺急視之猶聞有刀馬聲明日臨
　陣洛浦蠻東披西靡如前後受敵狀遂解
　散稽首降附神自是靈跡顯著施民所在
　祀之無不感應
　　黃魔神
神亦未詳朝代姓字廟在荆州府之歸州峽
　靈通顯應一方瞻依攸係按寰宇記唐咸
　通中簫遘自右史竄黔南沂三峽秭歸夢
　神人曰我黃魔神也居紫極宫西北隅將
　佑助公出此境又廟記載李吉甫自忠州
　除替峽漲汹怒忽有神人湧出水上爲之
　扶舟李問是何神答曰我黄魔神也又宋
　寇準經從叱灘亦有神扶船而下準問之
　神自號黃魔蓋其神通顯化屢有著繢不
　能具舉姑記其大者如此云云
　　向王
王姓向名輔歸州之東陽人也王母依氏夜
　夣一巨星入手燁燁有光口而吞之覺後
　有孕懷二十六月而生王初生不能言七
　八週見一道士書符即搴其衣疾呼之曰
　我我我自是語言如成人長益有道術咒
　水符法不襲人舊而自無不驗殁而爲神
　於所生之地穿山鑿石或没入于山之東
　即出于山之西無問其高與厚之若何或
　時而擘石隱身其内顯著靈異不可枚舉
　鄉人立祠祀之有禱即應
　　竹王
王即夜郞侯也廟在施州衛城東南之東間
　山下按華陽國志初有女子浣于遯水有
　三節竹流入足間中有嬰兒聲剖竹得男
　收養之及長材武自立爲夜郞王以竹爲
　姓漢武平西南夷王被夷獠請立後天子
　乃封其三子爲侯死後配食於父之廟宋
　崇寧中賜廟額曰靈惠後其子孫蔓延崇
　祀益謹
本朝正祀典止稱曰夜郞王之神
　　槃瓠
槃瓠狗神今長沙武陵蠻之祖廟在盧溪縣
　之武山按高辛氏有犬戎患募能得犬戎
　吴將軍頭者妻以少女時帝有畜狗名曰
　槃瓠遂入山銜人首赴闕下果吴將軍頭
也帝大喜然槃瓠畜類不可妻敬他報之
女聞以爲信不可失請行帝不得已從之
槃瓠得女負入南山石室中逾三年生六
男六女槃瓠死男女自相婚配母歸以狀
白帝使迎置諸子衣裳爛斑言語侏𠌯付
後滋蔓今武陵蠻是也至今土俗不食犬
肉廟有威靈













搜神記卷之六高六
　　目録
　天妃　蚕女　青衣神　神女
　白水素女　馬大仙　聖母
　温孝通　孝烈將軍
　靈澤夫人(俗呼爲蟂磯娘娘)　順懿夫人
　寨將夫人　誠敬夫人　姚娘
　曹蛾　二孝女　五瘟使者
　五盜將軍　掠刷使　增福相公
　福禄財門　門神　神荼鬱壘
　鍾馗　司命竈神　厠神
　開路神(律令附)　翁仲二神


目録畢
　　天妃　(三月二十三日生)
妃莆人宋都巡檢林愿之女生而神靈能言
　人禍福殁後鄉人立廟于湄州之嶼嶼有
　興化之東南海中與琉球國相望宋宣和
　中路允迪浮海使高麗中流風大作諸船
　皆溺獨充迪所乘舟神降於檣遂獲安濟
　歷代累封至天妃
本朝洪武永樂中几兩加封號今府城中有
　行祠有司春秋祭焉昔人詩
　　星斗斜連北蓬瀛直指東
　　秋高洲嶼白日出海波紅
　　蚕女
高辛時蜀有蚕女不知姓氏父爲人所掠惟
　所乘焉在女念父不食其母因誓於衆曰
　有得父還者以女嫁之馬聞其言驚躍絶
　缰而去數日父乃乘馬而歸自此馬嘶不
　止母以誓衆之言告父父曰誓於人不誓
　於馬脫我之難固大功所誓之言不可行
　也馬跑父怒欲殺之馬愈跑父射殺之曝
　其皮於庭皮蹶然而起卷女飛去旬日皮
　棲扵桑上女化爲蚕食桑葉吐絲成茧以
　衣被於人一日蚕女乘雲駕此馬謂父母
　曰上帝以我心不忘義授以天仙嬪
　　青衣神
青衣神即蠶叢氏也按傳蠶叢氏初爲蜀侯
　後稱蜀王嘗服青衣巡行郊野教氏蠶事
　郷人感其德因爲立祠祀之祠廟遍於西
　土罔不靈驗俗槩呼之曰青衣神青神縣
　亦以此得名云宋謝枋得蠶詩
　養口資身賴以桑　終成王道澤流長
　吐絲不羡蜘蛛巧　飼葉頻催織女忙
　三起三眠時化運　一生一死命天常
　待看獻繭盆繅后　先與君王作衮裳
　　白水素女
素女天神也昔閩人謝端有淑行居室寒素
　一日出江邊見一大螺偃仰狀如斗異而
　愛之因載之以歸畜且珍焉每外扃鑰嚴
　蜜返則盤飧羅具如賔筵端甚疑懼偵諸
　長老或告之曰此必若而有異畜也端乃
　悟其爲螺爲宻伺見一姝麗甚端前禮問
　其故神亦不隱遂應之曰我天漢中白水
　素女也天帝遺我爲君具食今限滿當去
　故爲君所窺我去留殻與君端用以居糧
　其米常溢今福州西北三十里有螺江其
　得名由此云
　　馬大仙
大仙姓馬氏衢州府景陵縣人也家貪養姑
　孝傭身以資薪米恒苦不給艱險備嘗咯
　無倦息一日遇異人授以仙術祝之曰感
　汝孝養持此代菽水之懽母輕語大仙如
　其術日紿膳養不勞餘力自是姑得所養
　善所終未幾而大仙亦隨之以示寂矣郷
　人重之爲立祠以永其祀凡禱多應水旱
　疾疫如轉圜然有李陽冰所撰碑記及
本朝誠意伯劉基重脩馬大仙廟記
　　聖母
聖母海陵人長適杜氏子性好善師劉綱學
　仙術道成杜氏子不之信告官拘以囹圄
　頃之聖母已從窸隙中出去高入雲中人
　爲立廟奉祭每表靈驗當有一青鳥在祭
　所人有所祭鳥爲飛遶鳴鳴若鑒受狀有
　所失問其所在鳥即集盜物之處以此道
　不拾遺元大德初更立廟於揚州江都縣
　之東六十里應嚮愈著
本朝加勅封焉
　　溫孝通
孝通姓温氏秦女也廟在臨江府之新淦縣
　南八十里峽江鎭相傳秦時有温媪經程
　溪得巨犯藏於家生七龍放之江媪或時
　至江口龍輒獻嘉魚若祭養然後媪死葬
　於程溪之側將圮一夕雷電風雨交作走
　石飛沙詰旦人見墓遷於岸北之高岡郷
　人異之爲立祠堂唐賜廟額孝通元揭斯
　有記又云温媪閱城人唐太和間盧崿嘗
　夢媪謂曰君將爲江西縣令後果宰分宜
　更爲立廟盧肇記
　　孝烈將軍
將軍名木蘭楚朱氏女也代父西征頗著勞
　勩既殁人爲立廟
唐封孝烈將軍今黄陂縣之木蘭山及保定
　完縣俱有廟在靈應如嚮蓋黄本桑梓而
　完即其西征所云按古樂府詞
　唧唧復唧唧木蘭當户織不聞機杵聲唯
　聞女嘆息昨夜見軍帖可汗大點兵軍書
　二十卷卷卷有爺名阿爺無大兒木蘭無
　長兄願爲市鞍馬從此替爺征
　　靈澤夫人
夫人姓孫氏昊王權之妹蜀漢昭烈帝之后
　也相傳權用周瑜詐計迎后於荆州舟次
　荻港后乃識其詐遂自沉江又云聞昭烈
　帝崩哀毁投江自盡後人立廟扵□磯山
　之上蓋其藏所即今蕪湖縣西是也歷著
　靈異我
太祖高皇帝龍飛渡江隂兵冥助既
登極勅封靈澤夫人益新廟貌有
御製律詩刻於廟額騷人墨客遞有唫咏至
　今爲大江中一竒跡而神逾應嚮云
　　順懿夫人
按楓涇雜録云唐大曆中閩古田縣有陳氏
　女者生而穎異能先事言有無輒驗嬉戲
　每剪鳶蝶之類噀之以水即飛舞上下嚙
　木爲尺許牛馬呼呵以令其行止一如其
　令飲食遇喜升斗輒盡或辟穀數日自若
　也人咸異之父母亦不能禁未字而殁附
　童子言事𡖥人以水旱禍福叩之言無不
　驗遂立廟祀焉宋封順懿夫人代多靈跡
　今八閩人多祀之者
　　寨將夫人
夫人姓虞有廟在英德縣之麻寨岡奮傳唐
　末黄巢破西衡州虞氏躬披甲胄率兄弟
　及郷兵戰禦巢賊遂北虞氏亦死鄉人即
　其死所立廟祀之大有靈應宋嘉泰間有
　賊將統衆道經麻寨岡忽有風雷雨雹自
　廟而出賊大懼棄甲曳兵而去郷里賴以
　無恐事聞賜廟額曰冥助嘉定間乂小有
　警郷兵禱于廟而與戰一日三捷賊爲解
　散加封正順顯佑夫人林子升作記及宋
　末之乱元兵殘破惟英德遠近安堵說者
　謂皆神之功
　　誠敬夫人
夫人洗氏高凉人陳高州太守馮寳妻隋初
　平陳嶺南共推洗氏爲主保境拒守既而
　降隋厥后高州刺史李遷仕及番禺夷王
　仲宣等反夫人又皆討平之累封至譙國
　夫人卒謚誠敬廟在今電白之縣治東旁
　邑俱有行祠無不嚮應宋蘇軾詩
　　馮洗古烈婦　翁媪國于兹
　　策勳梁武后　開府隋文時
　　三世更險夷　一心無磷緇
　　錦繖平積亂　𡱝渠破余疑
本朝洪武初封爲高凉郡夫人歳以仲冬月
　祭之
　　姚娘
姚氏名貞淑漢河平間居民女也廟在愽羅
　縣東莫村殁而有神故祠於此宋陳堯佐
　權守惠州携潮士許申偕行艤舟於岸俄
　有介胄百輩指呼甚嚴云今夕丞相漕使
　會宿於此少有踈虞不肩堯佐異之明日
　訪其地有姚娘神廟在焉后堯佐拜相申
　任本路轉運使一如其言又愽羅之西梁
　時陳氏女父應志年八十卒獨一女女哀
　毁過甚亦卒郷人像而祠之漢封昌福夫
　人其神頗靈禱雨有應
　　曹娥
蛾上虞人父名盱能弦歌爲巫祝漢安初五
　月五日於縣江浙潮迎神溺死不得屍蛾
　年十四乃沿江號哭晝夜不絶聲旬有七
　日遂投江而死元嘉中立廟於紹興之府
　城東邯鄲子作碑文蔡邕題云黄絹幼婦
　外孫虀臼即此廟著靈應郷人崇祀之不
　置
　又邑有朱娥者育於祖媪里人有欲殺媪
　者娥年十歲突前持救被刀十餘以死肖
　像配享曹娥云
　　二孝女
孝女唐時人金谿葛祐女也邑有銀場典其
　事者即祐銀耗竭産不能償二女不忍其
　父荼毒赴冶而死父得釋場亦爲罷後有
　一少年讀書於邑之翠雲寺時漏下三更
　月明雲淡聞有笙鏞聲來自西北推户視
　之見祥雲瑞靄掩映迴環道從旌蓋一一
　如昭儀然有二女仙端坐其上少年急避
　之二女呼謂之曰毋恐我葛氏女也上帝
　嘉我孝行授以玉清宫正乙之職今將歷
　十洲謁王母善爲我語家人少年異之人
　爲立廟最靈應云
　　五瘟使者(九月初三日生)
隋文帝見五力士凌空三五丈長身披五方
　袍一人執杓子𤮴子一人執皮袋并劒一
　人執扇一人執鎚一人執火壺帝問太史
　居仁曰此何神注何災福張居仁奏曰此
　五方力士乃天之五鬼名曰五瘟使者現
　之則民有瘟疫帝曰可治而免乎居仁曰
　無法可治於是國人病死者衆帝乃立祠
　詔青袍力士封顯聖將軍紅袍力士封顯
　應將軍白袍力士封感應將軍黑袍力士
　封感成將軍黄袍力士封感威將軍隋唐
　皆用五月五日祭之
　　五盜將軍
五盜將軍者即宋廢帝永光年間五盜寇也
　於本地方作亂爲盜後景和三年帝遣大
　將張洪破而殺之於新封縣之北後五人
　又作怪降崇於死之郷祭之者皆呼爲五
　盜將軍即今時之所謂賊神是也
　一杜平　二李思　三任安　四孫立
　五耿彦正
　　掠刷使
掠刷使者姓裴名璞杜陵韋元方外兄也璞
　任邠州新平縣尉元和五年璞卒於官長
　慶初元方下第將客於隴右出開遠門數
　十里抵偏店將甜見前武吏躍馬而來騎
　從數十而貌似璞見元方若識而急下馬
　避之入茶邸垂簾於小室中其徒御散坐
　簾外元方疑之亦入其邸及褰簾入見真
　裴璞也元方驚喜拜之曰兄去人間復效
　武職何也隂吏之𡱝𡱝如此乎璞曰吾爲
　隂官職掌武士故武飾耳元方曰何官曰
　隴右西川掠刷使耳曰何所典耶曰吾職
　司人剩財而掠之元方曰何謂剩財璞曰
　人之轉貨求丐也命當得此忽遇物之稍
　稀或主人深顧所得乃踰數外數外之財
　即謂之剩故掠之焉元方曰安知其剩而
　掠之璞曰主人一飮一酌無非前定况財
　寳乎隂司所籍其獲有限獲而踰數隂吏
　乃刷而掠之也元方曰所謂掠者奪之於
　囊耶竊之於懷耶璞曰非也當數而得一
　一有成數外之財爲吾所運或令虛耗或
　索横事或買賣不及常价殊不關身爾始
　吾之生也嘗謂商勤得財農勤得穀士勤
　得禄只歎其不勤而不得也然則覆舟之
　商旱歲之農屢空之士豈不勤乎而今乃
　知勤者德之基學者善之本德與善乃理
　身之道耳亦未足以邀財而求禄也子之
　逢吾亦是前定合得白金二斤遇此遺子
　又當復掠故不敢厚子之是行也故甚厚
　而分甚薄於涇殊無所得諸鎭平平爾人
　生有命時不參差以道靜觀無復躁撓勉
　之哉璞以公事須入城中隂冥幽宻不及
　多言乃冉冉而别
　　增福相公(九月十七日生)
李相公諱詭祖在魏文帝朝治相府事白日
　管陽間决斷邦國冤滯不平之事夜判隂
　府是非狂錯文案兼管隨朝三品以上官
　人衣飲禄料及在世居民每歲分定合有
　衣食之禄至後唐明宗朝天成元年贈爲
　油號
增福相公
　　福禄財門
福禄者本道州刺史楊公諱成字昔漢武帝
　愛道州矮民以爲宫奴玩戲其道州民生
　男選揀侏儒好者每歲不下數百人使公
　孫父母與子生别自刺史楊公守郡以表
　奏聞天子云臣按部典本土只有矮民無
　矮奴也武帝感悟省之自後更不復選郡
　人德之立祠繪像供養以爲本州福神後
　天下士庶皆繪像敬之以爲福禄財門之
　神
　　門神
神即唐之秦叔保胡敬德二將軍也按傳唐
　太宗不豫寢門外抛磚弄瓦鬼魁號呼六
　院三宫夜無寧刻太宗懼以告群臣叔保
　奏曰臣平生殺人如摧枯積屍如聚蟻何
　懼小鬼乎願同敬德戎裝以伺
　太宗可其奏夜果無警太宗嘉之謂二人
　守夜無眠因命畫工圖二人之像全裝怒
　髮一如平時懸于宫掖之左右門邪崇以
　息後世沿襲遂永爲門神云西遊記小詞
　有本是英雄豪傑舊勳臣只落得千年稱
　户尉萬古作門神之句
　　神荼　鬱壘
東海度朔山有大桃樹蟠屈三千里其卑枝
　向東北曰鬼門萬鬼出入也有二神一曰
　神荼一曰鬱壘主閱領衆鬼之出入者執
　以飼虎於是黃帝法而象之因立桃板之
　制也盖其起自黄帝故後世盡神像於枝
　上猶於其下書左神荼右鬱壘以元日置
　之門户
　　鐘馗
唐明皇開元中講武驪山還宫疾作晝夢一
　小鬼絳衣犢鼻跣一足履一足盜大直繡
　香囊及上玉笛繞殿奔戲上叱問之小鬼
　曰臣乃虛耗也上曰何謂虛耗小鬼曰望
　空虛中盜人物耗人家喜事上怒欲呼武
　士忽一大鬼破帽藍袍角帶朝靴先刳小
　鬼目後擘而啖之上問何人奏曰臣終南
　山進士鍾馗應舉不捷羞歸故里觸殿階
　而死奉㫖賜緑袍葬我感恩祭祀與王除
　天下虛耗妖孽言記夢覺疾廖詔昊道子
　圖其像
　　司命竈神八月初三日生
神姓張名單字子郭狀如美女夫人字卿忌
　有六女皆名察即六癸女也白人罪狀大
　者奪紀二三百日小者奪筭一二百日故
　爲天地督使凡治竈於屋中央口向西竈
　四邊令去釜九寸以傳及細土搆之勿令
　穿折竈神以壬子日死不可用此日治竈
　五月辰日猪頭祭竈令人治生萬倍利益
　雞毛入竈有非禍大骨入竈岀狂子正月
　己巳日白雞祭竈宜蚕五月己丑祭竈吉
　四月丁巳日祭竈吉神衣黃披髮從竈中
　出知其名呼之可除凶惡云
　　厠神
厠神者萊陽縣何氏女名婿字麗卿自幼讀
　書辨利唐垂拱三年壽陽刺史李景納爲
　妾其妻妬之遂隂殺之置其屍於厠中魂
　遶不散如厠每聞啼哭聲時隱隱出現且
　有兵力呵喝狀自是大著靈異人爲屍祝
　之懸箕而降能知禍福神死扵正月十五
　故獨顯靈於正月也
　　開路神
神即周禮之方相氏是也相傳軒轅皇帝周
　遊九垓元妃螺祖死於道令次妃好如監
　護因買相以防夜蓋其始也俗名險道神
　一名阡陌將軍一名開路神
　　律令(令平/聲)
雷部徤兒善走與雷相疾速故符咒云急急
　如律令謂此
　　翁仲二神
魏明帝鑄銅爲二神人號翁仲置司馬門外
　按古長人見爲國亡長秋見臨洮爲秦亡

　之禍始皇反以爲祥鑄銅象之


搜神記(終)
大明萬曆三十五年歲次丁未上元吉日
　正一嗣教凝誠至道闡玄弘教大真人
　掌天下道教事張國祥　奉
㫖校梓
搜神記卷之六















