#+TITLE: 雲光集--王處一
#+DATE: 2018-05-12 10:22:06
#+SOURCE: github.com/kanripo/KR5e0054 master f958f45e                
雲光集卷之一連四
　　　聖　水　玉　陽　王　處　一撰
　　詩
　　　承安丁巳受第三宣於六月二十五
　　　日到都下天長觀七月初三日宣見
　　　賜坐帝問清淨經師解之次問北征
　　　事師答云戊午年即止後果應次問
　　　全眞門户師一一對答帝深嘉歎留
　　　連抵暮方出翌日賜紫衣號體玄大
　　　師仍差近侍傳旨賜崇福修眞二觀
　　　任便住坐每月給齋厨錢二百鏹時
　　　在修眞觀作此一篇寄呈老母洎聖
　　　水道衆
修眞觀下信遥通往復祥光透碧空昔遇明
師開正教今蒙聖帝助玄風玉陽自此權行
化法衆從兹好用功稽首慈親毋少慮皇恩
未許返鄉中
　　　按察使夫人患病求痊
天生天長順天修不論塵寰俗骨骰四假豈
能朝鳳闕三尸那得赴瀛洲悟眞内照忘新
觸達本灰心滅舊憂無色眞空超彼岸穩乗
自在大神舟
　　　贈祖菴吕知觀
大悟威光朗太空先天眞瑞信匆匆虚無清
淨全今古至道流傳正祖宗三界十方通一
致千經萬論子無窮忘情自現天元主透出
陰陽造化中
　　　贈濰州觀主太夫人
有誰遭遇活神仙的養靈明透碧天玉藏抽
添眞水火瑶宫凝結瑞雲煙形神俱妙人難
會空色都除理怎傳四海迴光齊奉教自然
功德滿三千
　　　贈助縁道衆(二首)
深謝吾門廣助縁始終如一苦精研存神默
默塵無染養氣綿綿道自然開闡本元清淨
主化生玄象舞胎仙璇璣斡運眞三寳不動
慈光滿大千
固窮守道道無名全在人心運志誠一氣循
環清宇宙三光會合聚神明玉壇瑞象埋仙
跡寳鼎祥輝隱化生說破内丹眞口訣妙功
舞住自圓成
　　　師之舊隱𡼢嵒朱北玉清觀號曰小
　　　聖水實爲勝地故有是詩
此嵒勝地古今稀緩步煙霞晝景遲三界聖
賢垂顧盼一方道德盡精持雙雙童子擎花
節對對祥鸞舞玉墀鍊就大丹歸不久有縁
相伴到瑶池
　　　福山王押司因病求教
綿綿細細養沖和寂寂修心出愛河增長谷
神常不漏流傳血脉永無痾全眞發道忘生
滅見性通靈絶障魔劫劫蓋因功德正萬神
齊捧出娑婆
　　　留五舍人過夏
好同我處覓清凉聚結靈砂天外香四大回
還清氣候雙泉灌濯玉容光調神不動灾爲
福遇物無私陰復陽别有生涯閑度日寳經
披論兩三行
　　　脱世網(二首)
順天功德化生來法體光明徧九垓慧目澄
澄無稍著神珠朗朗絶纖埃五方靈耀衝天
出一朵心花拂日開浩劫眞容重顯現始知
處處是蓬萊
脱離世網没縈纏已得丹成道自然紫府飄
飄飛玉雪瑶臺漸漸吐金蓮神宫段段圓明
結法性虚虚照耀全内外鍊成金玉體蓋因
一遇大羅仙
　　　術懷(二首)
濁酒狂歌數十年空身放蕩夢游仙存心救
拔通三界全體光明徹九天世外生涯唯我
曉壺中珍寳有誰憐東方雲海玉陽子度脱
愚迷不妄傳
我當開化混三陽屯疊煙霞滿十方鍊出寳
珠含法界化生靈耀接穹蒼虎龍蟠繞攢金
鼎日月飛騰照玉堂比及乗鸞歸紫府太平
國裏且利光
　　　門人張志明問日用事(二首)
咄假搜眞若琢磨體天法道養沖和三光影
裏搏心印萬法門中悟蜜多兩道清風穿紫
府六天如意出娑婆無無有有成圓相指日
升騰上大羅
輝輝玉性晃晴霄本是無爲福慧招玄理通
融眞自在妙光澄徹恣逍遥一聲仙樂朝金
闕兩道靈泉灌瑞苗認正本來眞面目依師
且作度人橋
　　　道理因縁
遇師决破好因縁與物無私合上天五道光
明攢慧性萬般霞彩簇丹田清音空外傳眞
趣苦海波中運法船無證無修眞了了本來
功行自周全
　　　居塵不染
虚無凝秀結靈胎雖在塵寰道眼開酒色氣
財佗活計精神血脉自根荄都教元海同居
住任使崑崙恣往迴此箇因縁眞得得無爲
清淨到蓬萊
　　　自詠(二首)
東方雲海小風風終日無爲話苦空一點圓
明眞了了兩迴遭遇性融融三田鍛出留年
藥九載修成越世功每向朝元仙路看全眞
光徹大羅宫
鉛汞相投結大丹服之立可變童顔色身混
徹陰陽數眞性超離生死關八脉通流元氣
海萬神攢聚玉京山周而復始重羅列無極
天眞自往還
　　　示門人(二首)
特爲同流指勝縁始終如一志常堅清閑暗
使眞眞濟飽暖須教事事蠲更向人間爲實
行還同火裏長青蓮雲霞引步朝元去功滿
三千及大千
一切高明共結縁沈沈苦海種金蓮出塵香
艷離諸穢照體光明射九天開闡從初眞道
眼修成無上大羅仙騰今跨古眞靈性了了
都無一法傳
　　　仙境
仙境巍巍世莫猜滿空異馥雜瓊埃霓旌絳
節朝金闕羽蓋雲旗暎寳臺三界聖眞同際
會五方童子久徘徊古今不改誰能見除是
通靈道眼開
　　　全眞
我師弘道立全眞始遇純陽得祕文性滿虚
空凝皓彩丹成表裏結祥雲頓超法界留玄
教傳化人天贊聖君救拔羣生諸苦難自然
寰海普知聞
　　　遇師傳授
我嘗遭遇活神仙的養靈明透碧天心入絳
宫冥照耀氣嘘丹鼎自迴旋形神俱妙煙霞
鎖動靜都忘性命全普願塵寰通此理一時
同泛度人船
　　　贈衆道友二首
清貧柔弱喜顔紅本性翛然慕正宗更願全
神投内補便當棄假悟眞空靈源固濟無諸
漏神劍揮騰殺九蟲鍊熟丹砂明火候坐看
烏兔任西東
天和地理與人安三教三才共一般性燭光
明常不昧靈童踴躍自追歡浮雲消散禪天
淨外事含容覺海寬放蕩逍遥觀自在本來
模樣永相看
　　　答人問安樂法
虚無大道全眞訣富國安民没可越解脱靈
宫萬化生沖和氣海千痾滅定超無漏大神
舟輥出長空秋夜月一性圓明道自成周而
復始重羅列
　　　贈新岀家
迴頭欲覓長安道内外全空心上掃絶盡機
關達杳冥抽添水火明顚倒鍊烹四象與三
才咄出七情并六耗一性輝輝晃太虚玉京
自有金書報
　　　示門人校勘功行二首
勸化行縁志在堅盡心皆與我同然金關啓
鎖玄風透鐵樹開花大道傳威攝萬靈齊慶
賀報通三世没灾愆十方衆友宜搜獲一悟
眞空總了仙
天然一境實恢洪應合希夷理自同生育無
名清淨體變通不壞杳冥宗旌幢閃閃排雲
漢環珮珊珊下太空接引圓明眞了了法輪
常轉運玄風
　　　造化(二首)
妙行眞功滿十年普同法道鍊眞仙温温鉛
鼎神光綻赫赫靈砂火候全兩凑玄風通嶽
頂一溪寒玉降芝田擘開混沌觀無極豁達
靈根養浩然
保身清雅虎龍吟寂寂眞慈轉古今太極本
宗開造化始清玄象走浮沈神收五臟邪難
入性滅三彭道自尋一粒大丹成熟後寳華
圓滿出瑶岑
　　　法眷
玉京仙眷我心交福注興隆禍不招地獄變
成傳道會火坑化作度仙橋閑聽法鼓喧靈
嶽便整雲輿泛紫霄元始垂光弘救濟混元
三界恣逍遥
　　　興題
前驅紫鳳舞雲光後引青鸞入帝鄉七寳洞
天常不夜九清科法普傳方五行四象明交
泰萬劫千生滅禍殃二物混成無漏體一靈
眞性達穹蒼
　　　岀塵
跳出輪迴入道來玄機默默滿胸懷頓超内
外諸塵網不落周圍衆苦崖一點靈光無缺
漏四般假物任沈埋佗時跨鶴朝元去復返
天宫步玉堦
　　　贈益都統軍
本是虚無一點眞降臨中國作賢臣威加遠
塞無邊事忠佐清朝用至仁不外玉陽同慶
會每於福地結良因百年定作神仙客善德
從今日日新
　　　泰和辛酉詔赴毫州作普天大醮贈
　　　衆
聖帝傳符出洞天金門演教慶無邊大興妙
供因縁普永保洪基海嶽堅欣樂太平齊慶
賀尊崇道德悉周全太清宫下同參事應是
皇恩第四宣
　　　勸衆化縁(二首)
聞說諸公廣化縁莫辭寵辱苦精研頤神和
暢同修鍊養志安恬合自然開闡清虚觀性
月斡旋造化舞胎仙了眞默默俱無漏不動
慈光滿大千
立志寧心普化縁各酬洪願𤑔香煙宜搜道
理重開悟好把塵情一併蠲五臟輝輝生玉
蘂三田湧湧吐金蓮十方靈寳騰空起一性
通朝不夜天
　　　勸人棄假歸眞
藉形託化仗前縁宿孽推臨事逼煎寳鑑神
珠遭汨没風燈石火不牢堅諸公好把輪迴
咄一志宜將性命全收拾光明投内補悟眞
達本復周圓
　　　寄呈母親
子母修眞同出家體天法道作生涯化縁處
處神明助勸善重重福壽加俗眷恩情都不
論玄門道德永無差内靈昇化投眞赿異日
功成蓬島誇
　　　勸衆内外勤修
内趓輪迴外救忙外持内照兩無妨助縁助
教功勳著扶困扶危壽命長一朵金蓮離垢
穢兩般玉貌出崑岡隨時慶賀昇平主密布
慈雲滿十方
　　　贈濰州千户信道子
往昔重重結勝縁心香裊裊透諸天塵中養
就眞如體火裏長開不謝蓮普願搜眞登彼
岸各須弘誓滅前愆丹圓果滿神光聚總達
無爲契自然
　　　贈内侍局司丞(二首)
好生濟物道心濃不必浮華錯用功自己琢
磨心垢淨佗時留駐内顔紅常行忠孝無私
曲應有神明指正宗不覺脱離生死海十方
三界顯家風
洪恩不斷古今稀悟徹塵情總不爲積德歸
依無上道累功去了自心欺萬神湧湧超生
滅一性如如弗動移佗日乗鸞遊紫府六銖
衣挂受天禧
　　　贈遠來道衆(二首)
同道知音任往還經遊聖水涉千山洗心妙
論通玄趣絶慮迴光究内閑金玉堂前烹鳳
髓煙霞洞裏鍊陽關清風皓月眞空體悟理
明宗頃刻間
咄盡塵根一物無清清冷冷下功夫素光渺
渺開心月紅艷輝輝覆性珠既得元初眞了
幹任他四大散無拘將來功滿承天詔穩駕
祥雲赴玉都
　　　别道衆
修眞道衆囑丁寧休逐輪迴死復生一切物
清皆可絶萬般塵事不堪爭身心和暢千痾
散神氣沖融四序平了了了時無可了玄玄
玄處證圓成
　　　　天壽節作醮
精修黄籙啓眞詮無限官民祝萬年普運丹
誠須薦福同行眞孝必通天香煙裊裊超三
界功德巍巍貫大千一切有情登道岸太平
忻樂遇良縁
　　　仗李壽卿化木植
壽卿貴族莫辭難仁義通開生死關大藏因
縁非小可玄門消息好追攀增添福禄憑眞
行保養形神使内閑一志無私天地順善根
光結古容顔
　　　安丘陳縣君岀家求教
來住清朝法海中去遊蓬島不空空飢餐内
寳眞元秀渴飲丹霞玉性紅一氣周流清淨
體萬神齊會絳霄宫迴顔换質無衰老開化
人天正祖宗
　　　請惠先生修殿
惠仙能辯古今文師曠深聞性不昏學我逍
遥觀寳月願君猛烈斷根塵兩朝聖帝開仙
路一舉玄科享道恩四大隨縁遊陸地闡揚
清淨好家風
　　　贈日照縣水車溝會衆
水車灌出道芽新漸吐靈光透紫宸二氣根
元成造化滿天枝葉拂星辰玲瓏霞彩通三
界踴躍圓明出六塵結就本來眞面目因師
開發悟全眞
　　　贈安丘縣令
安丘山水最清明特感忠良治此城和睦人
民天地喜豐收田斛廪倉盈因公正直無私
曲是處歌歡樂太平助國愛民功就日好窮
道德了前程
　　　公姑問修行
公姑皆說道心濃不可奢華謾落空且悟眞
修忘彼我勿令外覓走西東氣神欲得朝元
海猿馬須教鎖絳宫統攝羣魔無障礙逍遥
自在了仙功
　　　贈文山劉彦充王仁美興丹霞觀
彦充仁美各高明起建丹霞志轉新東海文
山眞古跡西秦師祖舊良因周全外行含空
界混合玄功出世塵更把浮華都一擊迴頭
便作箇中人
　　　贈關西吕清元充寧海威儀
清居寧海列冠裳絶頂蓬壼是故鄉密考丹
經窮造化安存靈物免悲傷焚香祝壽功無
失報德酬恩道自昌動靜應和天地理他時
雲步禮虚皇
　　　寄萊陽宋二先生
書寄萊陽宋二仙舊人用事必精專邇因幾
處修齋醮速可同來結勝縁莫把勤勞如世
務須知清淨種金蓮全眞内外功圓聚萬里
迴光透碧天
　　　買查山上清觀
東方雲海訪諸公各願丹成立祖宗三界十
方通一化普天衆聖演眞空皇天后土垂洪
福吉事遐齡表善功拯救人倫弘大道遞相
開度好家風
　　　示衆
修眞法會信深洪布祝先天大道通無内化
生閑活計有中變鍊好家風清音歷歷衝雲
漢玉性靈靈話正宗傳報世間明子細東方
雲海證圓融
　　　贈李節判明威(二首)
既叩吾門訪道流勿令愚昧度春秋日魂月
魄依時取汞髓鉛精用力收都集神明朝玉
帝重開慧目賞瓊樓丹成内外齊升降有箇
無爲笑點頭
清心内鍊一輪光演道開眞滿十方積德任
教神鬼敬頤眞休被物情傷陰陽顚倒人難
見性命圓成世莫量法界靈明俱透徹亘容
天外自飛揚
　　　贈文山修觀道衆
體天法道做修行天地人倫一化平若運肯
心常不退决明玄理悟無生葛洪萬卷終歸
道惠子千箱謾數程爭似一超眞實地本來
功德自圓成
　　　隨哥問修行
清淨身心養氣神烹金鍊玉出迷津三田暗
種留年藥一旦欣逢不死人五道天光明閃
爍六陽地氣發逡巡熏蒸關節透肌骨定是
朝元謁紫宸
　　　長欄于二郎退道贈之
初入吾門衆盡欽誰知無分作知音青霄路
遠年光近黑簿名高地獄深范蠡張良非易
學鑊湯劍樹不難尋將來受著無情苦悔縱
顚狂一片心
　　　盧宣武問道
一氣昇沈合大丹始知靈物自迴還收藏寳
壁歸中位剔撥天機注内顔光綻九宫觀世
界道成永劫列仙班青鸞穩跨騰空去從此
清標鎮海山
　　　贈卜者
推窮天理甚分明特與時人决困程解察陰
陽時否泰能通日月數虧盈順行九曜灾難
及復變三陽禍不侵莫待無常天限至和賢
盡總落深坑
　　　商河縣會衆求教
商河眞遇自迴光步步玄風貫故鄉雲路交
參天浩渺陰魔消散性昭彰清音歷歷驚山
鬼靈耀團團滿玉堂一旦出離塵世外蓬萊
永永得清凉
　　　都下張鎮國問修眞
靈明納在性懷中固蔕深根謹用功有寳莫
令他物盜無心且與世塵同包藏微密眞如
顯補惜精華法海空瑞跡仙蹤無斷絶了然
直赴大羅宫
　　　北青州船户張長者有問
一棹空舟越世間飄飄雲路列仙班運持靈
秀攢金鼎把握陰陽轉玉環永出洪波離愛
海就揮利劍劈恩山蓬壺閬苑仙遊處一念
心灰盡可攀
　　　贈門人南吕哥
曠劫根源子細搜須知此箇好因由千祥丹
谷收眞彩萬派銀霞注逆流金木河車搬鳳
髓癸丁鑪竈鍊霜毬周天數足神丹結五色
威光簇十洲
　　　泗州任哥問性命事大
圓融性命不爲難孽盡光生道往還定息綿
綿通正理安神默默鎖玄關收藏眞秀丹須
結打破虚空性自閑一顆靈光超造化雲車
搬載玉京山
　　　贈蒲臺縣徐上押
念身四大足虚浮藉假修眞别有由至道希
微無斷滅元神脱灑不淹留温温鉛鼎金光
綻寂寂靈宫玉焰收有箇主人當面立相逢
拍手笑無休
　　　示門人
虚无清淨立金壇撥剔輪迴生死關情性調
和如止水氣神交結若回環靈珠燦燦騰雲
外鶴駕飄飄出世間直到大羅天界上恁時
歸正好容顔
　　　寄萊陽長澗孫四翁
書寄賢有孫四翁微微鍛鍊我家風澄澄察
察身心淨冷冷清清事物空細細綿綿還大
孝惺惺了了返雲宫願公齊力弘眞教普化
人人悟正宗
　　　登州會衆遊聖水贈之
法眷知音任往還雲游聖水涉羣山暫離百
結塵埃網時叩重玄祕密關性上發生眞智
慧壺中認得古容顔全身放下無諸念便是
逍遥自在閑
　　　贈寧海州王一翁化爲醮首
請公目下細斟量既遇良縁便可當家道興
隆因建德福星臨注必除殃願人有幸扶玄
教學我無爲達上蒼四海存亡都一化立教
地獄變天堂
　　　寧海太守屢嘗書召以詩奉答
信香不斷累相招自肯存心養瑞苗禁制姦
邪因德政恤憐老幼顯謌謡常蒙帝闕恩光
降足表忠心福行昭伏望功成名遂日也來
林下論逍遥
　　　贈明水公殿試
心靈神喜悟眞常日日無私達上蒼休殢儒
門求外顯好搜道理惜元陽萬塵根斷超三
界一舉功成貫十方試把前程相比校爲官
何似到仙鄉
　　　答沂州趙知法問修行
雲蹤不斷瑞陽開悟徹塵縁心自灰但覺身
中清一氣漸看鼎内聚三才青龍白虎鳴哮
吼赤鳳烏龜戰往來羅列周天同際會道成
自有紫書催
　　　贈揚都目化縁都下幹當教門
助縁諸物順時來都下光明轉轉開不憚辛
勤成好事須逢吉慶遠非灾舊菴坼了重修
葺善氣將殘復接栽深謝聖恩功德力願祈
洪祚等天台
　　　别遠來道衆
清晨目下别相知普化人天處處齊若解壺
中交日月便超空外步雲霓未歸蓬島朝眞
聖聊向塵寰度執迷好惡是非都不挂任他
烏兔走東西
　　　贈修眞觀厨張
厨下清河志的端莫令抛撒謹修完精嚴每
感諸仙喜節儉能招百行攢既向福田常潤
益自然心地永舒寬他時功滿離塵土一顆
神珠始得看
　　　示門人(藏頭拆字二首)
開法眼内無憂肯精持百行周吉遇遭金口
訣言叮囑道宜修田上下通來往氣循環任
自由載仙班雲外列圭服了恣遨遊
昇火降内觀修是人非物物休性却臨金地
旺魂還向月宫囚傳丹訣眞師見顯靈光玉
液周慶無涯眞得得絲不昧任優游
　　　張五郎問修行(藏頭拆字)
友纔聞眞道德田不覺悟清凉山玉璞離塵
土性芬芳天外香裏金雞常顯瑞頭丹鳳每
呈祥年成就無爲理篆金書度五郎
　　　贈楊解元(攢三字)
來問古眞宗相知盡始終子居塵世裏我離
有無中信受明眞理三光話苦空竝超眞造
化出現赴蓬宫
　　　徐福店小宫姑毁容截鼻虔志慕道
　　　贈之
毁容截鼻志彌堅爲脱塵縁結道縁一著根
源超等輩兩通盟誓透青天三光密照開靈
慧四大沖和道漸傳光綻五明常不夜六波
羅密吐金蓮七情除滅圓明聚八洞神仙同
受宣九曲明珠穿頂過十方世界任周旋
　　　海市詩(並序)
暫别東牟西遊登郡漸叩古黄西皋遇海市
垂光顯異乃與道合眞也故曰皇天發泄大
道舒張披三光而下降禀一氣而上昇萬化
人間莫知其道也是乃長養諸天大地沖和
四序炎凉洞煥大空化生玄象混同萬法之
根源符合大羅之眼目因借東坡韻述懷
水晶宫殿鎖晴空萬象澄澄碧海中月裏姮
娥觀寳鑑日中仙子翫珠宫乾坤斡運明眞
理混沌重開越勝工萬道毫光攢坎虎千條
赤氣罩離龍滿空聖衆扶圓蓋玉女金童策
主翁紫霧紅霞纔綻處玲瓏七寳現威雄神
風靜默驚山鬼萬化參差世莫窮光壓水天
無勢力吾眞三界得沖融放心天下無違礙
四大神洲飲幾鍾雖說東坡眞上士足知大
定勝元豐古今諸勝釣鼇手不論泥沙碎鐵
銅以道治身功行滿大羅天上一家風
　　　復用前韻
混元三界俯觀空隱隱仙山巨海中和氣流
傳生瑞象清風明月透靈宫天男天女從空
有絳闕瓊樓匪世工滚滚波心生玉虎炎炎
火裏走朱龍泥丸公子鳴天鼓紫府眞人舞
醉翁聚集萬靈同慶會飛騰八極示清雄掣
開今古神方秀劈碎虚空理不窮永永長生
超造化明明無相自圓融上令百代登霄漢
遂享洪恩過萬鍾助闡玄門扶内教方今清
世樂眞豐仙胎道骨居塵境恰似良金混錫
銅直待紫書親詔喚恁時顯出我家風
　　　守道
金精玉髓結神胎夾脊光明兩道開灌頂醍
醐生萬象二輸日月射瑶臺
　　　綿綿若存
認得虚无動靜功流精寳璧賞無窮周而復
始重羅列仙韻琅琅聒太空
　　　返樸守拙
本源無漏定長生千葉金蓮耀日明心性了
然同一體希夷大道自圓成
　　　温温鉛鼎
一氣清虚攝萬靈萬靈都會見圓明明明内
外天光結决證蓬萊没死生
　　　光透簷幃
純陽開化上衝天放出神光養瑞蓮道氣周
流通子午桂花吐焰照無邊
　　　造化爭馳
兩腎堂間風雨吼龍虎爭馳烏兔走刀圭入
腹鬼神驚大地羣魔齊拱手
　　　虎龍交媾
五色天光聚本容虚無運度杳冥中玉陽到
處仙歌聒隨步金蓮晃太空
　　　清濁兩分
順氣流行觀自在迎風歌曲醉沖融清凉境
裏神光燦漸轉虚无大道通
　　　王公問如何學道决了生死
虚无元氣結神丹開闢輪迴生死關拔度十
方三界苦一靈眞性自歸還
　　　又問如何體天法道
大道不離開化數迅雷無失自然功推窮此
理皆同體應變人天弗落空
　　　贈門人王哥
修行拍碎我人山脱俗超凡絶往還平等常
持心正直他時昇入碧霄間
　　　張公問頓悟
達道空無一物形隨機應感度羣生重逢浩
劫天元主了了輪迴十萬程
　　　遊行
閑觀山水遊蓬島滿地白雲風自掃暗想浮
生極苦辛誰能修此無衰老
　　　得物
烏飛兔走入中央恍惚靈源得妙方一粒刀
圭通九轉昇騰變化滿穹蒼
　　　悟眞
悟來切切認眞歡灌頂醍醐一氣寬大道沖
和通子午内靈光輥出泥丸
　　　辦道
清濁浮沈復往來昏昏默默口難開雙眸不
欲觀乾象耳鼻通靈吸秀胎
　　　順化
顚倒循環似醉人不憂不喜内全眞精神動
處靈波滚三界清虚絶點塵
　　　歸眞
悟徹根源一點深靈臺頤養紫芝金金光湧
湧超生滅玉性輝輝了古今
　　　救生
會救空身一大灾輪迴生死不能該靈源神
水透玄谷四序仙花火裏開
　　　養道
昔年東海會初眞多謝明公管顧恩欲返仙
都聽紫詔斡開玉户入金門
　　　傳善
功圓行足自朝元莫越清時結衆縁普願愚
迷歸至道助修眞福滿無邊
　　　通光
衆立丹陽顯異碑端文仙跡妙雄威包藏微
密超今古補惜先天造化機
　　　達本
虚心實腹志精專捉馬擒猿覓了仙清淨無
爲行大道不須苦苦問青天
　　　識諱忌
十二時中善惡童録抄名件覆天公校量功
行無虧失决補仙階不落空
　　　黄縣女冠劉志妙問日用
搜詳日用苦精研觸目迴光百行全損己鍊
眞弘大道前程自可滅諸愆
　　　四會開化
七寳金蓮瑞氣濃玉華平等我家風三清上
帝通眞德一派光明處處同
　　　答文登七寳會下見召
深蒙寵召布橋梁講論無生不死方七寳金
蓮同結秀諸天慶會滿空香
　　　劉公求三寳眞訣
全身光結紫金丹須得靈明認内閑會合玉
田眞口訣聚神一撞過三關
　　　金蓮會衆求教
法會因由道自然沈沈苦海種金蓮温温鉛
鼎神光綻輥出丹砂射碧天
　　　復和
復本還元達自然虚無清淨變金蓮通融四
大心丹結萬道霞光出洞天
　　　了眞
黄金藏裏翻身出玉秀瑶池一點開風月飄
飄天外境住行坐卧是蓬萊
　　　　贈福山仁壽保柳枯
今古眞慈設大功三天始遇信忽忽欣榮漸
漸通玄妙得一方知道合同寄呈丹陽公
　　　大定十五年有門人初志常欲往關
　　　西參丹陽公師曰何必遠去他日此
　　　處相見然不可慢汝之志作是一絶
　　　寄呈丹陽公到彼展視言泄天機後
　　　果東還
山東東路有眞修木德爲鄰自免愁一二二
三連一二九陽光滿向東流
　　　觀遊歷道衆
道行仙功心上求莫隨波浪逐輪流愛河苦
海翻身出一點靈光達岸舟
　　　登舟李會首乞孝道頌
天地虚無生育恩出家須認道之根龍吟虎
嘯明眞秀女奼嬰嬌惜至尊
　　　贈門人于了一
宿無靈骨謾修仙達本方知道自然緘口忘
機絶視聽亘初面目可周全
　　　楊先生索守道詩
始初守護日精華暗種芝田養瑞芽漸透玄
關衝頂過滿空光結紫金砂
　　　敬三教
三教同興仗衆縁眞空無語笑聲連放開法
眼全玄理蓮葉重重作渡船
　　　捨俗投玄
絶盡塵情一點無自然無相下功夫明收四
序先天景混沌三光結六銖
　　　詠查山石芝
日月精華結瑞苗玄光眞氣内含包能滋五
臟生金液暗補全身肌骨牢
　　　讚黄籙精嚴
星壇月殿溢香風走鳳飛鸞間玉龍讚動三
天諸聖降度魂皆得步仙蹤
　　　贈樂安藥鋪王二翁
神農本草非爲貴天上芝蘭味莫窮好把神
丹超世藥山頭醫取主人翁
　　　門人初小仙乞守一法
一點靈明認的端一輪皓月永相看一身神
氣呈祥瑞一性騰騰萬化安
　　　贈北青州道衆
出家道衆謹叅詳皆可蓬壺認故鄉攢聚精
神離苦海放開心月養和光




雲光集卷之一























雲光集卷之二連五
　　　　聖　水　玉　陽　王　處一撰
　　詩
　　　大定丁未十一月十三日初奉宣詔
上騰和氣徹三台下布祥雲徧九垓化出空
中清雨降道横四海一聲雷
　　　到滄州無棣縣新豐村皇親四官人
　　　道菴盤桓續奉聖旨委天長觀大德
　　　宣至十七日復委棣州七駙馬支起
　　　發錢二百貫臨行贈衆
諸天仙眷滿空浮帶我容光西北流統攝萬
靈澄浩渺翠光撥弄紫雲頭
　　　入天長觀
入得天長正位宫交參殿宇映重重金壇玉
壁朝元像七寳玲瓏顯聖容
　　　朝眞
香散雲霞接太空祝延震動絳霄宫羣仙共
集煙深鎖大德清朝講正宗
　　　入靜位
法門玄教鎖雲空四大和光靜位中門化諸
天眞妙道收神明月與清風
　　　宣詔
恭惟悚息定神光閉目祈聞聖語詳伏願天
皇萬萬歲迴心三寳結嘉祥
　　　賜小童侍伴
天恩不斷尺宣差特賜靈童運聖懷仰謝吾
皇功德力敕修道院謹修齋
　　　賜紫登壇作醮
飛龍走虎下天來光滿金壇紫宴開入洞瑶
池空裏降昇沉天地一齊迴贈皇親
　　　戊申八月告暇還山復經滄州皇親
　　　四官人請爲黄録濟度
恰如殘雪遇春光一切諸靈罪已亡萬物欣
榮逢道化瑞雲洋溢滿穹蒼夢中得句
　　　在聖水本觀夢中得此一絶後經七
　　　日重宣
紫府眞人玉路催諸仙雲集走輕雷滿空光
顯瓊瑶象策命金書自往迴
　　　世宗寢疾因憶特差近侍内族詣聖
　　　水玉虚觀傳宣令乗駟馬車速來
八月中秋得暇迴洞天遊賞恣徘徊戊申臘
月重宣至駟馬輕車晝夜催
　　　至己酉正月初三日到都世宗已於
　　　初二日崩少主即位宣使不敢奏見
　　　遂乃還故
先帝昇霞泣萬方洪恩厚德豈能忘公卿不
敢當今奏却返雲蹤入故鄉
　　　衆官員索
清廉正直應仙方福注興隆壽自長一一雲
收心月現寳光攢聚紫芝香
　　　黄籙滿散贈衆醮首(二首)
性靈空界别行香上祝皇恩徹萬方欣樂太
平齊設教寳華圓滿自清凉
亡者生天更不疑見存姻眷受洪禧既知眞
聖垂加護莫作欺謾度歲時
　　　隨朝衆官員索
清時一氣靜乾坤萬壽無疆祝至尊四海盡
修無上道普天俱報聖明恩
　　　贈劉先生
萬般方術都歸假千種機關總是空唯有靈
明常不壞百年隨手一團風
　　　贈崑崙山東華契遇二菴道衆
東華悟得謹修持契遇方能種紫芝目下不
離清淨境將來一會赴瑶池
　　　内照
一點靈明自得知莫從外假恣驅馳住行坐
卧心無病有箇眞人緊厮隨
　　　三人同志住菴學道
三人同志叩玄關認徹無爲鍊大還功滿脱
離生死海各携雲朵赴仙山
　　　了道後經半月空中忽現眞異
仙語靈靈報下方想知决是馬丹陽飛神救
拔諸州難滿國欣榮坐道場
　　　仙期
龍轉洪波去便休虎奔巖下是程頭凡人證
果神仙位行滿功成没戀留
　　　黄籙醮抄亡靈
遞相隨處廣抄靈正直無私絶愛憎孝子順
孫同薦福拔亡解苦盡超昇
　　　贈膠水孫哥
咄假捜眞自琢磨精持無漏養沖和萬愆滅
盡靈珠現穩躡祥雲上大羅
　　　乳山巡檢丁憂告别贈之
哀書一到痛悲傷千里區區返故鄉我即昌
陽當濟度不能攀送亦回惶
　　　寧海于公處乞錢買酒得四十六
買酒乞錢四十六通流五藏潤玄谷三田滋
養妙精華般運周天萬顆玉
　　　福山張會首告出家
脱塵仙路好追尋背境觀心絶外音業盡道
生通祕密周天閑採紫芝金
　　　示遊走道人
無限機籌總是空先天眞瑞不相同本源覺
性成抛廢謾打輪迴一夢中
　　　范用之索
輪迴苦海何時徹即可迴頭持猛烈愛子憐
妻度歲華百年冤苦空凄切
　　　王六翁問學道
父母元陽謹謹留休教潑水再難收深根固
蔕無生滅暗解黄泉萬古愁
　　　釋門張善友索(二首)
一點眞陽混始初仙家還有世人無神光萬
象皆羅列日月飛騰大藥鑪
晨參夜禮轉金經雪白蓮花心土生更願悟
眞投内補進修百行證圓成
　　　偶題
修眞暫請别雲軿無質心香噴九天光發内
靈除染滯玄功妙行滿三千
　　　焚燒船網
救生戒殺契眞修百禍消亡福注留心上化
成玄妙理自然神氣得通流
　　　贈鄧庫官
支收諸物細區分處正無私没一文養浩又
能通祕密始知内外總超羣
　　　文登李公問眞日用(二首)
聚集靈煙入玉壺鍛迴鉛錫出神鑪剔開玄
道金關節火候仙丹過尾閭
悟眞暗把内丹燒寂寂玄風養瑞苗漸透靈
臺穿頂過了知平地上青霄
　　　詠桃園
紅芳映日賞桃花此是人間景没加奉勸諸
公歸物外洞天深處更堪誇
　　　黄籙大醮破用無私
支收買覓事紛紜各體無私抱正眞内外都
教忘懈怠存亡方得出沈淪
　　　登州染韓一翁索
會染青紅皂與黄其餘雜綵壓同行不如内
鍊眞顔色赫赫天光晃十方
　　　大定癸卯季冬二十二日丹陽蛻質
　　　昇霞故題
走電飛雷擊太空先天大器恣威雄妖精魔
怪隨風散獨顯圓成道德功
　　　登州京王三翁出家贈之
不露玄機不出家出家心冗像塵沙本源覺
海空抛廢怎得沖和發道芽
　　　棣州崔殿試索
玄元大道不難通横志清剛萬法空一氣包
含天地髓了眞直赴大羅宫
　　　牛殿試施簡板求教
物物洪纖總合眞都縁方寸得良因從教混
跡浮華境透體金光不染塵
　　　田殿試索
虚閑境裏種芝田撮集精華結瑞蓮萬化内
投清淨主洞觀無礙了眞仙
　　　濱州高官人索
欲脱輪迴生死關始初一點絶迴還忘情内
鍊眞三寳贏取逍遥出世閑
　　　樂安藥鋪王二翁索
仙藥蓬壺不遠深時時内鍊水中金寳光發
散衝三界便是靈明了古今
　　　濱州七官人病愈贈之(二首)
虚无元氣結成胎清淨光明轉往來會合三
田無漏泄遇眞一點可迴骸
米麥精華發道芽玉堂烹煮紫金砂三才四
象空輪轉九載携雲蓬島誇
　　　贈萊州李孔目
事物洪纖總必知官司堆裏縱旋爲前程若
到身危險悔不學他張令資(令資乃唐時吏/人遇純陽出家)
(了道/是也)
　　　嘆世
貪愛欺謾不歇心心無眞用禍須臨本來神
氣都消散虚打輪迴戰古今
　　　鄒郎哭妻求教
深藏内秀朝仙闕敗散靈根落土丘兩路教
君知損益了身方術細尋搜
　　　贈于宅結怨無勸和
結成大怨如山嶽萬禍臨頭猶不覺累子害
孫坑祖先輪迴苦海爭頭角
　　　贈福山由官人
倏忽經年二紀餘外容减乏内精枯無常催
逼頭如雪悔不修完大藥鑪
　　　萊州劉大官人索
悄悄心停萬事休凄凄無相把根收澄澄觀
察無中有穩穩孤乗般若舟
　　　關西董先生索(二首)
搬精載髓過關來夾脊光明萬道開灌頂醍
醐生瑞象二輪日月射瑶臺
這箇靈明不外求玉堂絶學萬神留烏光兔
靜重羅列赤鳳青鸞笑點頭
　　　夢游仙
醉卧高空翫大羅誰人會我養冲利瑶宫紫
府親曾到玉印常持勦萬魔
　　　贈萊陽二將軍
將軍遭遇活神仙返禍成恩福慧遷更願收
神投内補本源清淨得延年
　　　丹陽致鍊無上道
丹陽致鍊無上道東海西秦通受教復返雲
宫度歲華這迴了了全眞效
　　　化俗
頓抛俗海慕仙風掃蕩塵縁萬法空道遇先
天清淨主如如不動自威雄
　　　化六親
物物般般盡打迴勿思寵辱自心灰情忘愛
絶瓊花綻靈寳光明一點開
　　　化薊州玉田縣田先生
玉田靈寳結神胎天地光明内往來四大無
生眞了了方知處處是蓬萊
　　　贈在都修眞觀大衆
固窮守道苦叮寧觸目無私絶愛憎一切女
男如父母自然心地得澄澄
　　　岀身
三界空虚一主人脱離天地俏難倫常垂萬
化欽玄德普釣鯨鼇出苦津
　　　福山姜姑問修鍊
學道猶如火鍊金眞金鍊出紫光深玄宫運
用身三寳一顆圓明了古今
　　　贈李趙白三人作道伴
各悟浮華到底空三人同志積眞功通誠内
論希夷趣以道相傳正祖宗
　　　嘆人未悟
人人不悟道根基日用張羅没盡期耗散圓
明無倚託死生灾厄緊相隨
　　　贈于公在家修行
萬般塵境任鋪張千種浮華莫論量正己存
心行大道性靈何處没三光
　　　贈聖水山脚
聖水周圍奉道流好於法會細搜求修成内
寳仙無老洗滌身乗般若舟
　　　贈李講師手鑪
禀邀眞聖祝三光發散祥煙滿十方攝化本
源無有性虚无浩浩自馨香
　　　會眞
始青縣象在其間聚散三神一粒丹元是大
羅天上得有時相會各欣歡
　　　詠冶
二氣沈沈在混冥五光浩浩運無停剛風揺
動紅鑪熾鑄就人間萬物形
　　　充本州黄籙濟度贈李講師
九朝法事謹宣揚供獻諸天禮十方士庶官
僚同薦福立身行道心香
　　　濟南府張哥索
濟南西北藥山間陽氣昇騰合大丹何不故
鄉餐玉秀却來我處覓芝蘭
　　　中都張監副問趓生死
本無衰老與來生只爲塵寰染俗情惹絆精
神留苦海性靈無路得圓成
　　　贈本觀高道人
玉洞收藏眞玉髓金鑪鍛鍊紫金丹三田既
濟誰能悟五臟通明自得看
　　　謝人寄物
公書香果已親收迴奉俱無闕拜酬有相因
縁當絶盡無形富貴好搜求
　　　戲題鄉人多不信事
金蓮七寳我封栽光貫清朝處處開非是玉
陽無道德靈山尚不重如來
　　　因丹陽一聯續成
清淨斡開壺内境無爲踏碎洞中天靈明混
合諸天地大道空無一法傳
　　　謝于公惠炭
二氣炎凉萬物昌三秋鍛鍊去皮傍玲瓏五
色騰空起滅盡塵縁性骨剛
　　　因别樂安空中忽有靈異響報
三界雲輿聒洞天經於耳目不凡然慧人把
握玄鈎線釣出輪迴决了仙
　　　隨姑問心王
心是諸塵大法王莫教顚倒逐飄颺自然内
外眞空結却反蓬萊認故鄉
　　　贈濱州大妙堅
清淨仙功决不難損心物物事休干神宫運
度眞三寳七返圓融換骨丹
　　　贈無棣縣林孔目
黜辯藏輝道自生内停眞遇性靈靈氣神交
結還元海寂寂無形出有形
　　　贈蒲臺徐上押
保持精秀骨中砂引虎調龍養瑞芽無相寳
瓶晶火聚沖和四大步煙霞
　　　登州小謝在病以此寄之
汝可頻頻進飲湯滿懷貧樂絶悲傷苦縁受
盡天開眼有分徐聞仙路香
　　　勸衆道士
寬著肚皮弘大教放開心月轉虚空任從一
點空昇降不打輪迴無有中
　　　贈劉從眞
修眞劫劫劫重修累積玄功得岸舟大志衝
天無罣得漸通仙路任悠悠
　　　贈沙河道友
妙道眞空塞世間俗流不認是還丹生身立
性因元氣養浩都離萬苦端
　　　贈蒲臺劉四官人
吾官福德已清高更接雲根固濟牢海底火
行天上水虎龍交媾列仙曹
　　　贈鹿□山會衆
鹿𡽉會衆莫沈埋内照三光性燭栽眞化自
生無苦厄寳華圓滿上天來
　　　小心
幼慕清虚學軟柔無心世路問蹤由只憂生
死無門趓獨倚空山覓徹頭
　　　遇師
驀聞高道抵山州三教通連一路捜萬法塵
情俱絶盡草衣木食契眞修
　　　投師
宿契心交見便休了眞師弟勿言留玉堂同
會無生忍不露玄機笑點頭
　　　述懷(二首)
大道元無一法傳悟來拍手指青天性靈密
與虚空合始覺光明滿大千
化生天道恣逍遥玄谷嘉祥舞六么日用循
環清宇宙了知平地上青霄
　　　臘月二十二日齋憶丹陽
奔迸玄光宇宙空大丹一粒醉雲峰仙兄今
日朝元去圖畫昌陽顯異蹤
　　　赴滄州朝元公請二首
黄河泛溢接諸方隨處生靈盡被傷即赴朝
元同會話急修黄籙禱穹蒼
孤心一點結知交方外清名轉轉高通闡内
丹光滿後道成宗祖出天曹
　　　功成
大丹光滿自通天守假盈軀待聖宣(三界之/上玉帝)
(宣/也)外濟十方三界苦内朝無上大羅仙
　　　寄雲中録并此一絶獻金紫夫人
清音妙行無私曲滴水之恩難忘足密向仙
宫遷紫陌姓名預備雲中録
　　　王妙眞索
透骨綿綿道進程靜中時遇性靈靈兼修百
行無迴轉獨舞胎仙宴玉庭
　　　太原張哥問收心
心生心滅在心休心上光明謹謹收心性了
然同一體虚无大道自圓周
　　　贈道衆
了心心外顯眞修敢把紅塵一拂休搜正本
源清淨主同乗法海大神舟
　　　徐公告救治
昨霄來日與今朝催促輪迴福禍招不若澄
心常默默依時養種玉芝苗
　　　贈蒲臺胡四翁二首
先天之道細精搜全體光明上下流鍊就圓
成遭濟度便乗丹鳳入瀛洲
孝無不順上天和更心香透骨肌救拔陰
囚離苦厄志誠自得道扶持
　　　莒州王哥索(二首)
一氣潜通萬化榮滿空吹散紫霞輕摸開天
地眞心藥拍碎虚无道自成
仙韻琅琅出洞庭桂花香散滿空馨迴顔換
質無他事服了刀圭自有靈
　　　勉劉三立身
人天之道立身難莫與兇邪共往還百行不
離眞孝道未明如隔萬重關
　　　贈萊州路會首(二首)
蓬島蓮宫没託生亘初一物怎通靈三田九
鼎光難聚七寳金容豈見形
透骨流光心月香心香流注結眞祥三灾五
苦隨風散百鍊沖和晝夜凉
　　　馬大翁索
扶持内教性靈靈五色金蓮葉葉榮日用脱
離諸苦厄道芽仙福自然生
　　　朝元公索
黑水紅雲化度眞沖盈血脉益精神龍蛇蟠
繞光明聚白馬嘶鳴身外身
　　　贈招遠三寳菴道衆(二首)
三寳騰輝出土來暗中換却舊形骸仙風道
骨端嚴秀有分朝元步玉階
勿違國法莫欺心三寳光明自照臨認正本
來無相物一輪圓耀出瑶岑
　　　徐公求口訣
日落西山性命枯速修速鍊下功夫灰心漸
得無衰老陰盡陽純藥一鑪
　　　夏悟眞
本來面目向心開黑白金精盡點迴顚倒循
環眞火候無中自覺産嬰孩
　　　龐哥說道贈之
一團頑礦未曾磨雪刃冰鋒講蜜多臭爛皮
囊呼不二腥膻臟腑作天利
　　　濟南張悟道索
不在頻頻問玉陽大家性命自搜詳玄宫仙
藥朝元訣法海心珠了道方
　　　外人相噱
登萊濰密謾稱揚悟達賢明在裏廂日用進
修眞大道普宣教法滿諸方
　　　贈牟平胡村劉大翁
時時用意細看詳心友無過擇善良參透玄
關眞實事立身行道免灾殃
　　　嘆趙守一業重
業通三世罪冤深急急修眞小著心禍滅九
陰除外假福生十地善縁臨
　　　周抱一問生時候
保生鍊出水中金迸擲神光妙行深抱一無
離澄正覺九陽都會盡除陰
　　　自詠(二首)
超世清閑自得知了心同達上天梯虚无靈
寳圓光現照破昏衢永不迷
教門喜事一重重法會因由漸漸通信士往
來常不斷遞相傳授演眞空
　　　宫哥索
玉鼎金鑪鍊道芽翻騰今古小仙家萬神集
向無生路異日功成蓬島誇
　　　萊陽望石神廟户孫大翁
市民不住送名香薦福祈恩降言祥昔日眞
仙留古跡引人登此望仙鄉贈道友
　　　每年季春三月三日聖水聚會是日
　　　道友請說教遂作
聖水三三聚貴豪志誠祈福不辭勞爲憂生
死同參論演大因縁化一遭
　　　李大翁年老言日前錯了修行
欲把枯根復接栽世間萬事便心灰從前邪
氣離身去無限神光入腹來
　　　謝王六翁惠香茶(二首)
深蒙頒惠好香茶同願迴光養瑞芽雷震一
聲分造化瓊漿玉液溉丹砂
三紀迴還訪故人十無八九可傷神光光水
渌重明秀道化依前日日新
　　　寄長春丘公
身心内外結眞祥杳杳玄科透骨凉凡聖同
源眞喜慶人天寬布降仙方
　　　贈内族縣丞
功臣内族格清高無限天恩同遇遭孝道雙
全人罕及他時林下訪仙曹
　　　贈陳内奉
古今立法莫虧公念念無私演正宗澄察本
來眞面目不違天理道相同
　　　福山請主醮(二首)
長春高薦請書來便可奔馳免復催官吏市
民同會話莫知心印有誰開
吾鄉信士遞相傳糺率名公結勝縁孝子順
孫同薦福新亡遠化盡生天
　　　贈宋解元
擲鈎曾釣大鯨鼇揺蕩滄溟滚怒濤但願有
縁相濟會從之無不列仙曹
　　　勸岀家小童
第一須親德行人慇懃進道勿辭辛爭功奪
行存終始方可通靈悟本眞
　　　福山高萬户被差北征索
存忠竭力發威雄一撞麾關顯大功收得江
山歸聖主嘉名稱讚滿寰中
　　　贈文牟新出家衆
傳報清音滿故鄉文牟法會愈恢張遞相弘
闡眞空理七寳金蓮處處香
　　　贈關西王遇眞戒乃丹陽公小仙
戒付關西王遇眞好憑妙理養靈根有縁靠
著眞師範代代流傳道德恩
　　　文登小崔欲出家二親雖許不放
出家彼此福星臨爭柰頑愚不盡心一點俗
情無斷制故違天道罪根深
　　　本觀三清暖帳化縁
興修須假衆因縁故向人間立福田更願迴
光搜密妙方知内外普周全
　　　贈楊都目
都目精持道念深教門有分做知音添神補
壽光明聚退志違余禍必臨
　　　禪門求教(二首)
眞禪眞道發眞功眞善眞慈眞苦空眞樂眞
閑眞自在眞修眞鍊顯眞風
眞心眞覺得眞歡直行眞功做一攢眞悟眞
玄眞了了眞空眞化永眞安
　　　本觀書催還鄉
他方縁厚迴程晚到處因深起發遲大抵不
離弘教化此身行止任推移
　　　中秋(二首)
八月中秋晝夜凉周而復始本眞常明開天
地無瑕寳一氣清寧顯玉陽
秋雲消散碧天晴一顆寒光海内生照透玉
壺神彩結三田流注自圓成
　　　了眞
了眞决作大羅仙却向人間普化縁搜覓鯤
鼇朝上帝蕩揺浮世降重宣
　　　贈張先生饋醬
陰陽精秀發神光得法調和一味長普勸人
間依此做若還食了永清凉
　　　贈鄭先生
塵縁物物莫推窮用度千般總是空搜正本
源清淨主翛然猶見自家風
　　　丘王焦三小童頑劣以此示之
忽起狂心覓出家愚頑乖劣度年華因何恣
縱難調伏都爲根源福不加
　　　贈古縣陳公三首
萬法皆空莫亂猜元初一點絶塵埃還同出
水青蓮朵時吐幽香遠遠來
道化三才天地人誰能達本復全眞休迷陋
舍空衰老下手修完身外身
出世登眞本不難萬縁無礙肚皮寬三宫運
度留年藥七寳圓成換骨丹
　　　贈嶗山鄭先生
志堅心穩住嶸山華蓋(古時/眞人)曾兹鍊大丹無
限峰巒深掩映自然塵事不相干
　　　按察使夫人因疾求教
古今生育道之常爭柰人皆背此方不惜本
來清淨主色身那復得安康
　　　述懷(十三首)
大道無形生育我運行玄理出崑岡三光潑
潑流眞彩一氣炎炎化玉陽
無無有有道眞常寸步香花貫十方大悟靈
明滿天地住行坐卧睹三光
一點靈光空裏開空來空去没輪迴懷包日
月通今古混沌無名任去來
浩劫容光不動移體天法道道無爲自然變
鍊眞三寳生育乾坤萬化垂
頓覺沖和發道芽漸凝眞氣結丹砂三才四
象通顚倒方信蓬萊是我家
載般靈物體眞閑把握圓明認内顔躍出元
神超造化飄然一撞過三關
無相容光内照眞先天先地作良因清心裏
面神明會一顆金丹出六塵
跳出輪迴造化間滿空眞聖列雲端十方三
界堪遊賞隨步天光輥玉壇
認得元初一點靈無修無作了無生混同大
道眞空體步步逍遥赴玉京
本源覺海聚神靈萬物同歸一化生要復本
源歸覺海無爲功滿自圓成
光明攢簇一神靈千葉金蓮襯足生出離十
方三界苦不勞修習自圓成
悟眞達本慧根通應化丹誠演苦空般若波
羅無罣礙希夷大道悉圓融
寳光圓滿欲清枯一切浮華過眼空鍊就金
丹無打筭神仙何處不如如
　　　題濰州石橋
七竅玲瓏凑玉泉法橋大度我同然搬今載
古誰能悟爲向人間接有縁
　　　對月
眞空境内現青霄寳鑑何曾有動揺若解憑
斯爲體用方知神性本昭昭
　　　題雲光洞(二首)
昔日雲光鍊大丹丹成頃刻變童顔上祈浩
劫天元主下拔輪迴生死關
日月交飛射紫霞清虚朗朗徹天涯明開道
眼人難識頓覺蓬萊是我家
　　　門人韓道温往鄉中紿公據求教
金花玉蘂結神胎横志清剛别有階金骨鍊
開眞玉性化生無相不沈埋
　　　贈福山牟城柳二翁
一點眞空没處清箇人心上把芝栽周圍種
下金蓮子自有良時道眼開
　　　贈門人王守正
輕骨迴顔立本初清音妙行達無餘還元一
點開眞性躍出神靈晃太虚
　　　贈李志詮住白龍洞
白龍入腹化生來萬派天光浩劫開日月昇
沈當目下坐觀依約見蓬萊别玉田縣官民
　　　庚午年師在薊州玉田縣因醮罷謂
　　　衆曰北方道氣將迴空中有神明往
　　　來刀劍擊觸之象莫非生靈將受苦
　　　邪作詩與官民爲别繼乃北邊有事
大道光明一併迴十方雲陣走星靐皇天后
土垂眞象世務浮華一點灰
　　　憫世
世凡不悟道根基生化乾坤應物機會得此
般玄妙趣自然神氣達幽微
　　　贈莒州千户(二首)
一炷心香達上清無爲妙道漸圓成高縣寳
鑑塵難昧照透前程萬劫明
虚無一氣化生來天地陰陽結秀胎浩劫眞
容超造化碧空縣象絶纖埃
　　　聖水洞南澗下澡浴請衆去垢作
大衆皆當赴浴池脱離塵垢絶昏疑各持精
爽成修鍊千古如如不動移
脫垢明清出浴時人人方表没瑕玼滌除内
外身心淨一點眞空步步隨
　　　赴山前醮
苦海奔波出離難了眞隨處布香壇登山涉
水無辭訴拔度存亡此願寬
　　　謝宰公惠鄆州薄荷煎丸
濯頂醍醐一粒丹滋開千古好容顔芳華鬱
暢靈明顯撞透輪迴生死關
　　　無爭
古往今來幾變更難逃生滅契無爭無爭自
是人稀悟若悟無爭道即成
　　　靈童(三首)
出家一片始終心徧體光明照古今漸透靈
臺衝過頂迴還妙道罕知音
玲瓏玉焰一丸丹都出心田萬化關補足仙
功通道行太平端坐赤城山
喘息沖和萬化通眞空迥出有無中冥符道
德眞常理都在巍巍一性宗
　　　别登州
雲收霧卷好閑遊已人圓成又復周明有大
羅眞指示便承此理别登州
　　　贈萊州李節判有意岀家(二首)
脱俗搜玄自得知亘初一點合天機吾門自
有修仙訣顯武先生依不依
證明三寳作生涯天地沖和養日華蓋世功
名都絶念玄霜結就紫金砂
　　　本州同知覓蒼术贈之
日月流光秀結成補添肌骨漸輕清能收四
季神光聚奪得仙丹變化生
　　　和張殿試詩
萬塵漸斷志剛刀眞行眞功造物饒鍊就寳
珠超世網大羅天上恣逍遥
　　　贈修眞堂女衆
無論老幼作眞修各闡清閑到岸舟光滿十
方離苦厄永居天外最風流
　　　勸門人校量心地
心目澄澄内校量物情堆裏别眞祥收神養
氣爲功行塵事般般任短長
　　　文山郭解元求藥贈之
欲覓長生换骨丹旋除塵事放心閑閑中認
得眞消息脱了輪迴生死關
　　　查山宋少翁施經作醮
修齋設教復抄靈拔罪消愆自有憑普濟亡
魂資道力盡離冤苦得超昇
　　　空有
縹渺雲霞空復空内師天道本源宗依空又
被空漫昧從有還遭有蔽蒙
　　　嘆迷惑
東來西去覓眞詮自己靈明總未全萬法萬
縁如萬象須知同是一般天
　　　贈大策楊先生
一點無生混杳茫託胎順化養和光縁深悟
得全眞理法道開宗處處香
　　　因門人不語
百行樞機總五常不言之教滿空香潜心觀
察眞玄妙默默昏昏理最長
　　　憶萊陽宋二先生
鶴馭雲軿信不通幾時迴步玉虚中松窗雨
過琴書靜終日無人話本宗
　　　勸行孝道
一心孝道順三光苦志精研滅舊殃今古昏
魔都絶盡鍊眞去假變清凉
　　　本州醮罷贈衆道友
雅命相邀入本州醮筵預備廣圓周志誠修
累眞功德同往蓬壺看十洲
　　　密州千户請爲黄籙濟度師醮罷贈
　　　之
清廉孝道鬼神驚上祝諸天攝萬靈聖水甘
膏同普濟沈魂滯魄出幽冥
　　　密州官員市户舉請修完佑德觀
佑德興隆總不難預觀和氣已回環始終如
一功圓就有分仙階列上班
　　　勸化大衆興修
併力齊心勿訴難興修福地會仙壇爭功奪
行遷雲職觸目無私暗結丹
　　　贈密州李都目
都目先生厭世塵丹誠佑德結良因其間供
養蒙周備福慶從來賜吉人
　　　嘆人未悟
十類羣生苦海中痛嗟誰肯立仙功指迷幸
有全眞理隨處修完道合同
　　　諸王醮罷示衆
無相無爲一點眞普同供養大羅尊萬靈慶
悅承超度出離陰囚五苦門
　　　示門人
透體光輝照室明一輪圓相没虧盈方知便
是眞元祖永脱沈淪應化生
　　　密州崔道常猛烈岀家贈之
捨俗投玄悟道常迴心保護内容光鍊開萬
古眞靈性不謝仙花處處香
　　　答人問三寳
古之三寳氣精神都會元田别有因光滿十
方丹就也大羅天上列仙眞
　　　大衆求教(四首)
道本無名絶外求靈臺丹谷細精搜五情六
欲都消散萬道光明顚倒流
大悟賢明事事除脱離塵網達元初三田靈
寳光圓聚一派清歌聒太虚
物情堆裏絶沈埋正覺心珠漸漸開照見本
源清淨體悟眞達本應仙材
全體光明合大丹沖和返老變童顔逍遥自
在眞歡樂便覺昇騰碧落間
　　　趙德靜索
德靜心清樂出家頓更凡骨養丹砂玉堂結
聚眞三寳産箇靈童天外誇
　　　贈楊殿試二首
千古雲收朗太空先天眞瑞信忽忽内靈光
散丹無漏一指清虚大道通
生生世世善根芽悟理明眞度歲華功行無
虧通道德他時歸去步雲霞
宋州海陽縣張二郎出己錢物買觀
額度牒告立知觀遂令門人魏志明
　　　充當
戒付灤州魏志明體天布德順縁行清心建
立諸方所救物哀人道自成
　　　登州郭下小王仙在病求教(二首)
心香芬馥接青霄法海通光養瑞苗若悟眞
空清默默千灾萬禍一齊消
玉鼎金鑪鍊日華飛騰眞秀走河車萬神集
向泥丸裏撞透天門未足誇
　　　贈萊州西海鄭村李道義
慧燈明射古容光悟理通眞達上蒼今日重
重叮囑爾别聞天外紫芝香
　　　指迷
心地光明變化深盡隨縁業極升沈人人不
悟無生理謾打輪迴戰古今
　　　病者索
人間若要識仙方休縱塵心向外狂愛念憂
愁都絶盡全身永永得安康
　　　大安己巳七月師在北京華陽觀時
　　　久旱在城官民懇禱於師曰苗將槁
　　　矣安得重蘇師乃閉目良久復謂衆
　　　曰虚空許雨一尺降於來日衆未純
　　　信翌日果驗官民致謝作此絶以示
　　　之
騰騰瑞氣接穹蒼化育羣生大道昌光變十
方常不夜一時普濟滿空香
　　　泰和癸亥詔赴毫州作普天大醮
無作無爲出洞天普天法道薦良縁東方雲
海玉陽子特授皇恩第五宣
　　　外國使謁辭不相見
只倦心拘身不安百骸上下聚成團這迴不
話人間事全體光明都内觀
　　　贈通眞散人
通眞萬事喜顔紅養氣全神不落空海納百
川諸罪滅自然地獄變天宫
　　　贈鄧先生
保惜雲霄火一團一身全德四肢安温温鉛
鼎神光綻萬古靈明悉併攢
　　　贈萊陽浦裏于先生
悄悄心停福注留冥冥無相把根收澄澄悟
徹無中有穩穩孤乗般若舟
　　　贈萊陽高姑
心是菩提大法王莫成顚倒逐波忙自然一
點靈空結却返蓬萊入故鄉
　　　贈李都監
倦隨塵俗恣矜驕一志清剛别立標内藴靈
光含慶悦功成天外水逍遥
　　　謝人惠李果
大道元和莫損傷萬靈眞秀競芬芳自然滋
益精神别百味玲瓏透骨香
　　　贈贛榆縣徐福店酒監
不捨塵清去又來拔亡救苦免凶灾化縁濟
度開心月四序金蓮火裏栽
　　　贈陳守元
青鸞赤鳳火雲飛集向玄宫飲玉池奪得陰
陽眞造化方知脱了死生危
　　　棣州張姑求教(藏頭拆字四首)
生大道自然香有眞師細校量路上通仙信
息灰方得性舒長
　　　喚高菴主(二首)
傳要訣道懷包覺心田眞遇遭日化公休隱
跡登雲步轉清高
人空裏禀眞搜把靈煙玉露收喜神丹俱内
結系不斷道圓周
　　　贈關西老馬先生
公切切認予交母恩深萬古牢絆馬牽難苦
海恬浪淨運風騷
　　　登州姜權問心地(藏頭疊字三首)
地光明變化深深窮内鍊水中金金鉛玉汞眞三
寳寳滿朝元因了心
　　　鞠四翁問傳授口訣
然妙理不能傳傳化人間外結縁縁福合和眞大
道道生光滿大羅天
　　　又問初會修眞若何
友初知大道源源流神彩結芝田田圜盡是三光
秀秀氣燒丹决了仙

雲光集卷之二









雲光集卷之三連六
　　　聖　水　玉　陽　王　處　一撰
　　詩
　　　贈李局令
立德崇三寳修眞括萬方化生眞水火攢聚
内容光混沌明交泰塵凡任短長他時功行
足歸去赴仙鄉
　　　搜玄立功
四海搜眞趣三山擇妙玄禀持心解悟和合
道因縁浩浩升仙職明明出洞天玉虚通一
化隨步結金蓮
　　　玄通
人事都除盡修眞賞一陽運行常道德變現
奮嘉祥性月輝三界神珠耀八方妙玄通正
覺浩劫噴天香
　　　太上出現像回奉陽信縣道士李伸
　　　達兼請往中都
功德迴將去李公早早來道恩無斷絶仙位
穩栽培法性通天悟玄光拂日開闡弘眞大
教處處是蓬萊
　　　悟理
金容超造化白首跨青羊大道因縁普玄門
況味長三才歸鼎器一點出崑岡浩劫仙花
綻隨風處處香
　　　贈畢道判(二首)
道判行慈孝吾心恰一般若能明運度全勝
外相看悟理精神爽通眞道德安光輝無不
徧歸去跨青鸞
熟境重重滅靈光漸漸生清神除罪苦靜性
補圓明玉液時時潤心花葉葉榮了眞超造
化風月滿蓬瀛
　　　贛榆縣諸王村下元黄籙醮贈衆
謹設三元醮同興祝聖筵香煙騰碧落法事
禮諸天薦福遵黄籙修眞步白蓮存亡皆快
樂功德普周全
　　　述懷(五首)
一點眞空性虚無自往還根源深洞達動靜
悉安閑處世頭頭悟迴光事事删飄然歸物
外端坐上方山
累世無邊業今生入道場魔軍皆潰散心地
現嘉祥四海騰金液三山發紫光鍊成眞玉
體雲步泛穹蒼
法法盡歸空心眞萬化通棲神虚曠裏付性
杳冥中升入圓明藏完全無漏功度生超萬
類了道體皆同
四大任天然眞空妙東傳二儀分造化一氣
自周旋赤鳳窺金鼎青鸞飲玉泉前程明了
了撞透九重天
一顆清心鏡光明塞兩間度生縁且立悟理
事都剛消盡多生業唯存浩劫顔時時堪内
賞龍虎正交關
　　　宫先生問修行事
大道無移變生成自有時三花空裏結一點
世難知寳鼎存眞性瓊漿滿玉池指迷還悟
解只此更何疑
　　　徐法師索
認取此良因空飛日月輪玄關通造化寳藏
積珠珍混沌潜眞火崑崙出至神一時超世
外萬劫景長春
　　　王遇仙索
玉樹瓊花綻青童笑語傳結成眞慶會占得
好因縁一鼎光明聚三身智慧全碧天風月
下證果大羅仙
　　　登州高左衙索神靈詩
靈靈無相物悄悄獨歌歡默默重玄悟停停
萬化安盈盈離九地了了入三壇浩浩朝元
去騰騰跨彩鸞
　　　贈田小二好事
先祖皆修德兒孫必定賢善根隨氣長家道
逐時遷吉慶常招集神明暗報傳昨朝眞聖
過今日復迎仙
　　　郝官人索
物物了然休般般絶外求虚名皆是妄實行
最堪修鍊氣超雲外頤神到岸頭靈芽穿紫
府心月輥空流
　　　灤州劉悟眞問疑心
隨物捉心鬼觀空入妙玄調神投内補見性
滅前愆默默流瓊液冥冥綻碧蓮全眞功德
備光耀滿無邊
　　　答人惠笋菜
宿賦玲瓏性清虚絶點埃純陽明運度天道
化生來玉洞傳眞秀金壇發迅雷片時分造
化萬劫不輪迴
　　　勸辛先生再岀家
辛公曾出家日望跨雲霞爭柰俗縁重翻成
道理差速回前過犯再接善根芽達者無先
後功圓蓬島誇
　　　勸善
正直神仙會皆逢化誘權惡縁宜省减善事
好周圓秉住三光秀修成一點鮮遇師親决
破迤邐道相傳
　　　銅嶺姜二翁施法鼓贈之
法鼓會羣仙人天喜化縁身心同捨施福德
自升遷響拔阿毗獄聲開大洞天顯揚眞孝
道功滿步雲軿
　　　全道
養道千痾散修眞萬法空氣神交結處性命
杳冥同光發玄元體精持罔極功撮收眞造
化明月與精風
　　　謝齋
十方諸道契清信布香齋正念時時接眞功
密密排百靈含慶悅千載起枯骸了了超生
滅朝元步玉階
　　　中都蔡校尉索
達道超生死輪迴自執迷瑶花開紫府仙藥
滿曹溪龍沼存金虎蟾宫看日鷄些兒還悟
得只此上天梯
　　　勸堂下道衆
堂下諸局次精持日用功内眞須灑落外行
亦圓融老幼相提挈朝昏各敬崇盡能弘孝
道揭諦悟眞空
　　　請諸處道衆
蓋造玉虚觀須當各用功同流心至懇施主
力深洪段段如鋪錦層層遠接空共揚眞正
道方外顯家風
　　　復示衆(二首)
一點古容光人人不忖量生身因造化迴首
是無常悟道心神秀開眞壽命長運期天地
淨物外紫芝香
頓曉希夷趣無爲守内顔飛騰浮世外混合
大羅間日月攢金鼎精神聳玉山道同師弟
訓一撞萬重關
　　　早秋勉衆(二首)
出伏漸秋凉清神轉骨剛一靈寬自在二氣
順舒張四大俱調攝三關結瑞祥五明重運
度六臟自安康
有箇妙玄方諸般罪業亡神丹俱同結出世
更和光表裏無形跡虚空顯道常本來眞面
目法界自清凉
　　　詮道
玄元傳大道靈寳結芝田水火符升降乾坤
合倒顚澄神觀性月隨步舞胎仙千日眞功
就光明射九天
　　　寄長春丘公
趙州團正覺商水讚希夷玉陽不能去長春
自得知
　　　門人劉悟眞問疑心
萬事都休想千魔總是空布修眞德行仙佛
體皆同
　　　棣州三清觀上元醮作
一就上元節消灾拔苦亡照臨天地靜福禄
自然昌
　　　勉衆
既作出家兒功行莫延遲盡心眞復實勤苦
道相隨
　　　勸衆助縁(二首)
側近諸堂下相煩共救忙建興眞古跡磨鍊
内容光
世世善根芽生生福力加神天同救助功滿
步雲霞
　　　回李講師
書信忽忽急眞心不轉移雅懷無彼我雲外
作交知
　　　贈濱州店户趙會首
來迎三島客去送五湖賓教遇重陽會嬉遊
四序春
　　　張廣威施宅修菴贈之
公宅改仙菴清心絶外談内靈含慶悅知命
不貪婪
　　　都下柴庫官索
正覺悟心王清枯萬慮忘神光穿紫府丹熟
滿空香
　　　修内司馬校尉索
心善性舒寬包容内化安靈空清默默忘假
得眞歡
　　　重陽節齋後會衆求教
法界同眞會齋餘歇晚凉千門簪瑞菊萬户
慶重陽
　　　文登縣張村邢四翁久别再會
舊友重重喜眞容漸漸開昏魔宜遣去靜性
可收來
　　　贈朱解元
好繼丹陽業了眞四大安九玄登上會一點
跨祥鸞
　　　三州五會
七寳金蓮子三光從玉華常持平等行步步
是仙家
　　　文登王會首問道術
精持眞大道達理性飛騰一點通今古金光
自降升
　　　贈密州孫悟明
一壺藏萬化二物鍊神丹悟得超生滅携雲
步玉壇
　　　萊陽縣東長直菴結冬
印經買紙墨結冬在長直補接日精華搜藏
玄妙理
　　　贈設貧會衆
老幼一般看扶縁道德寬始終無變異所履
自平安
　　　睡中有感
五色祥雲裏三天聖衆詮神明側耳聽勸化
謹修仙
　　　張小仙求教
撦破塵勞網跳出是非坑寳鼎存眞秀心花
吐月明
　　　房志明索
補惜眞空體炎精鍊玉堂倒顚萬坎位續續
紫芝香
　　　李大達索
認正本元道般般心上掃靈明透肌骨寳鼎
祥光罩
　　　敕修新道院與衆嘗李果
此果美甘香靈空眞味長虚心非冷淡惟願
衆仙嘗
　　　董官人問如何通悟
大道不難通心灰丹自紅抽添木上火補塞
蘂珠宫
　　　萊州張志眞問收神定命之理
收神定命基方可應玄微進火添丹鼎朝元
指日歸
　　　霍會首問三教歸一
無生眞妙道達本體同然吾教冥歸一通融
理自全
　　　孫一翁見子出家大哭故贈之
販骨如山嶽時來暫託生保朝不保暮出離
是前程
　　　題丹陽百不歌
百不如意處茅盧土穴潜靜清消舊業一味
道中恬
　　　試睡語
一氣號玄精全眞自降靈迴還無漏泄步步
到天庭
　　　贈劉眞一
巧使千端計陰公暗折磨不施平等行迴首
夢南柯
　　　贈中都趙知觀
頓忘天下欲漸赴大羅鄉日月交光綻靈明
滿十方
　　　于周問吉凶
逐處有凶吉心乖趓避難百年隨手過覺則
道中看
　　　自在
處世如虚空浮生似夢間悟眞超造化步步
出塵寰
　　　楊公岀藥求教
壺中一粒丹心腎兩相關水火眞加减服之
見本顔
　　　于志常問清閑
平等元神定逍遥玉性閑心空觀自在一脱
萬重關
　　　孟知常合藥索
性若金剛利心如大藏寬結攢元氣髓和合
紫金丹
　　　買文登七寳堂觀額
七寳丹霞觀通光結勝縁萬靈同慶會百福
自周圓
　　　買寧海州金蓮堂觀額
寧海龍祥觀金蓮順化生福星都結聚道德
自然成
　　　禪師問道
悟達眞空體無生自往還物情俱喪滅唯現
亘初顔
　　　贈濱州高官人
天堂非路遠俗眷豈能長悟道歸眞理全神
納伯祥
　　　勸棣州崔殿試入道二首
存心養道芽尤勝度仙槎聚合眞三寳丹成
步彩霞
催行眞大道遇理起生涯一片清虚境逍遥
度歲華
　　　贈福山劉一翁
善惡兩還報賢愚不並酬百年隨手過都在
眼前頭
　　　贈道士張守道
歸依無上道守得水銀紅性命還元主清音
聒太空
　　　謝人施物
善性崇三寳眞恩徹九霄全家重志慶似我
樂逍遥
　　　中夼于少翁命禄盡禱余接壽
大海無根樹令余苦接栽捨身難用力石火
豈迴來
　　　讚火德星君
混元一氣主化生天地人明眞超法界濟物
妙通神
　　　明天道
恢恢天道大不與物情同悟達眞如理歸源
却返空
　　　行化
東海西秦去南京北闕來客塵都不染端坐
是蓬萊
　　　嶸山採藥
放蕩眞如性逍遥養内丹寸靈無彼我百草
變芝蘭
　　　大古郝公昇霞門人送道袍不受以
　　　此贈之
彼物迴將去分文没往還一靈眞性在脱盡
死生關
　　　述懷
亘初無相物默默獨歌歡動靜還元主玄風
幸得觀
　　　文登擇福地作丹霞觀(二首)
三寳興縁地諸公可察詳不唯身富貴更得
性清凉
萬事信天然隨方結善縁一壺藏造化四序
景新鮮
　　　順天者昌
好事如山嶽精持每用功立身弘大道法性
自圓融
　　　逆天者亡
姦懶心機巧頑情不順天教門眞患害地獄
苦因縁
　　　出塵
一點眞如性居塵不染塵虚無元體段脱灑
度天人
　　　頌
　　　昔在牟平縣沽水莊遲二翁宅說教
　　　大露天機全家跪聽皆如聾者及見
　　　遲公壽數不長故以言警之
休把黄泉戲弄全體内懷珍重違天百禍臨
身達道萬靈感動
　　　宣在都下衆官贈衣物并鞍馬不受
欲趓生老病苦叮囑宜修仙舉忘情絶了塵
縁萬化還歸本主
　　　朝元子劉公精誠奉道施惠過多欲
　　　因此頌激勵出塵之心
欲求長生之因(休/心)欲了自然之道(拂/袖)欲修眞
實福田(濟/人)欲作扶縁演教(和/光)
　　　泰安州王禀告全家入道
異哉王禀全家各修清靜根芽分别爭逃死
路鍊烹日月精華
　　　述懷
昔日區區守道今時眞聖應報大羅玉簿名
句後學修仙早早
　　　盧宣武索
大道開闢以來無相化生萬類人還物我同
觀返照深根固蔕
　　　行化至薄臺縣失馬寄呈朝元公詳
　　　察
失馬虚空一化的望朝元清雅懽心體用仙
機别有祥鸞穩跨
　　　贈棣州防禦七駙馬
爲官王事所拘學道虚空掌管四民各藝爭
忙達者不論長短
　　　贈馬悟眞
悟眞全然去假縛住心猿意馬寳宫虎鬥龍
蟠赤鳳青鸞穩跨
　　　馬智眞索
内鍊本容變化一氣沖和上下脱塵認得圓
明皓月清風會話
　　　寄東鄉道衆
稽首東方法會道要眞心不退各懷一志精
專照破萬縁無昧
　　　因小輩訕謗作
小兒尖唇利舌不欲人前分别皆因泯絶是
非故得出離生滅縁兹加遇三宣獨步清風
明月莫待拂袖雲歸的有含悲哽噎
　　　贈諸處道衆
既作同流莫學奇怪四序炎凉三光否泰清
淨教風勿令懈怠道弟道兄洗心寧耐竭力
奉公事縁洪大外謝神天内持眞戒全體光
明併除陰債絶盡舊業洞觀無礙入衆妙門
鍊眞無壞箇箇投眞人人悟解昇入無形徧
含法界一點靈光古今常在
　　　贈老王先生(二首)
龍虎坎離鉛汞嬰姹異像無窮一氣自在
龍行雨施拂座香隨人懷道德萬化扶持
　　　得道(二首)
大道本宗天地否泰出離我身混元三界
靈寳金丹顚倒循環壺中日月輕骨迴顔
　　　勸縁
伏望諸公好事推窮一心齊力大教興洪
　　　楊先生問本來模樣
無形無相化生心上趁有著空本來模様
　　　初守道住菴求教
學道同初抱守神珠證明三寳不動如如
　　　于了一問心地
心是汝師莫放東西其中一點蓮出青泥
　　　姜哥問住菴(三首)
獨坐茅盧般若靈虚手摶日月安在鼎鑪
世事一撥推窮本末物外全眞心死命活
修眞體道洪護正宗三教萬法普濟無窮
　　　贈濱州李四郎(七首)
心是道道是心心合道古今通
心辦道性然香眞一點出崑岡
心了悟性靈明眞自在達圓成
心無影性無形神光綻輥金精
心守道性持齋行與侳是蓬萊
心了了性休休眞無漏住悠悠
人我死物情休眞大道了無憂
　　金丹訣
酒色財氣絶世事般般徹三尸陰魄消六賊
十惡滅魔山竭底摧都休亂扭捏乞食紙布
衣頓把心猿歇一意不眞常慧刀分兩截動
靜兩俱忘不得誇清潔性命穩栽排深藏精
氣血萬神自歡諧靈風透骨節上凑朱靈宫
下通龍虎穴保養氣精神愼勿輕心泄四海
發雲光三山落白雪際會玄元宫綿綿無斷
絶水火自抽添周天自擺列神氣自然靈眞
師自提挈百骸自豁暢容貌自然别日月自
循環金丹自然結嬰兒自然欣姹女自歡悅
五氣自朝元四大俱調攝玄理自然通萬神
自超越大道自然成陸地自然别定正箇中
眞暗把心香𤑔光散化成神神光如電掣鍛
鍊大丹成現出家家月一撞過三關仙班雲
外别開廓天地清陰靈飄蕩徹日月交光轉
參羅碧凛冽圓光滿世間說中非有說九轉
大丹成永永超生滅清歌聒太空浩浩朝金
闕混元三界中囑付叮嚀切東牟王一書傳
此金丹訣
　　歌
　　　朝元歌
靈寳堂金剛纂不假浮沉空漫漫默運天心
不動移投神一點空無絆輥金精自澆灌凑
聚煙霞天外伴開闢純陽運化生玄宫法界
都穿貫喜顔紅眞無亂萬古精魂都著岸混
沌重開顯正宗玄元寳壁時堪翫感皇恩明
詔喚兩帝三宣功德案紫衣師號朝聖明萬
靈慶會都來竄透三光昭洞煥一體通融無
間斷杳杳虚空道自然五明攢罩清凉館走
雲光金雷散諸地諸天呈手段赫赫神光晃
太虚亘容浩浩超雲漢皓月堂圓明觀玉象
金獅遊内院下振黄泉竭底清太平湧湧神
交換歸去來無打筭三界十方光漸滿四大
空無一點塵留傳大道誰當管
　　　會眞歌
會眞歌會眞歌宿骨靈光事若何不論物情
眞富貴無窮無漏道根科眞一點没言多空
色色空莫問他心滅情忘離幻境撮挐性命
上高坡眞妙用養沖和抱一無離謹琢磨混
洞赤文超造化無形水火出娑婆眞内寳絶
沈痾暗度清琳九曲河二十四鎚金鎖骨尾
閭關節枕鼇哦頻烹鍊莫蹉跎日月流光出
黑波顚倒循環清宇宙須知迴首看南柯重
清爽滌昏魔一顆圓明世莫過守殻盈軀隨
分飽不親世上假僂儸金雷吼玉人呵脱體
全空一刹那無極諸天洪正教十方三界普
周羅
　　　普救歌和丹陽韻(攢三拆字)
三人遭大遇性命安閑處清裏得眞歡相投
眞實語眞實語鉛散漢鍾吕結就紫金丹汞
中得眞趣重陽道論量仁馬居環堵神氣永
綿綿明中自歌舞自歌舞出現眞龍虎回光
三界中下方來濟度我度出幽冥從此離塵
土鍾聲更莫言問之歸紫府歸紫府信受没
爲拒聞說我宗風天人無譬譽
　　吟
　　　得道吟
自從一得長生訣萬里天光如電掣日月精
華補漏源眞空水火凝交結運行眞氣結靈
砂道骨仙風碧凛冽七寳金蓮晃太虚三宫
朗照秋天月頓開萬法没言詮浩劫之家莫
可越蓋古騰今一點眞諸天濟會同參謁
　　　養浩吟
虚無一氣浩然新四假包羅無價珍仙命莫
令塵惹絆苦空不得話艱辛頤眞養性存精
秀聚汞烹鉛守谷神一氣昇騰超造化二儀
變鍊會初眞周天加减留年藥全道滋榮妙
色身斡運内丹憑火候載般烏兔走蟾輪三
田應化靈宫雪五臟沖和甘露津内寳完全
無漏果純陽混合古今因清音歷歷動山鬼
雲宴喧喧聒海濱會遇諸天弘大教時逢聖
帝御嚴宸惟祈忠佐千秋歲仰祝皇基萬萬
春大德大功成大道大羅重會舊交親
　　　妙化吟
普化清心公清心道合同般般心上掃物物
莫推窮定性存今古頤神續祖宗遇師親說
破默默步雲蹤妙物騰空起玄珠落絳宫綿
綿調玉虎細細運朱龍赤鳳舒金翅青鸞舞
太空神鑪烹玉貌金鼎鑄朱容表裏光明結
丹臺雪暖紅了眞超造化明月與清風
　　　開化吟
無爲清淨内修完始遇天元道不難自得無
生相混合玄都靈物鎖幽關炎炎大氣空昇
降赫赫天光輥玉壇寂寂萬神空裏墜亭亭
元寳接崑山攢攢玉姹投玄谷聚聚金嬰列
瑞班處處青蓮開滿日空空玄象始歸還騰
騰五色圓光颭燦燦流霞萬化攢細細神風
輕縹緲靈靈金相自粧鑾清清寳璧盤桓住
淨淨靈砂透骨歡默默了眞非有說明明全
道事都删玄玄守護眞三寳妙妙功成一顆
丹浩浩銀霞常覆罩輝輝玉性自追攀飄飄
舞袖超三界混混朝元顯内顔朗朗閑如秋
夜月煒煒常在玉霄間惺惺了了仙家樂湛
湛澄澄道性閑曠劫眞容離苦海古今圓象
出波瀾大羅一會同歸去悟理明眞子細看
　　　顯道吟
芸芸懸象滿空飛應報人天萬化機絶妙神
仙留祕訣須知父母未生時陰陽造化全眞
理一點靈光總不知混沌變通超物外内靈
隨步躡雲梯先天圓覺眞空體性命含光天
地齊百骨通靈心悅樂無情童子笑微微洗
心法雨明澆灌開道光明出污泥般運珠珍
通上下抽添水火併東西玄元四大開心印
祕典靈文越世奇句句只敲心髓病言言直
指達無爲逍遥叮囑長生理暗合天眞不動
移傳道洪縁玉陽子濟危拔苦度愚迷
　　　眞一吟
眞孝眞慈眞校量眞心眞遇聚眞凉眞師眞
訣通眞鍊眞行眞功眞道場眞靜眞清眞大
道眞玄眞妙結眞祥眞明眞悟眞無漏眞語
眞言合上蒼眞虎眞龍眞造化眞山眞水養
和光眞閑眞樂眞無染眞聖眞賢滿十方眞
性眞容眞灑落眞禪眞道顯眞常眞天眞地
布眞德眞聖眞仙處處香
　　　青童吟
寂寂寥寥一醉中蕭蕭灑灑喜顔紅清清靜
靜全眞理默默虚虚守内容細細綿綿吞紫
瑞澄澄察察飲霞風盈盈聚聚天光結杳杳
冥冥立祖宗遇遇遭遭超彼岸端端的的話
眞空靈靈俏俏仙家樂喜喜歡歡度歲豐
　　　回光吟
告暇得回歸修眞不動移化縁離苦厄賢友
作交知隨處同參論人天度衆迷六塵通舊
塞三寳妙精持空外玄光聚神明不敢欺清
風貫四大皓月整容儀白首全今古金身括
四維儒童皆拱手眞相等頭齊法本空無住
眞功自不虧運朝天地靜烏兔任東西變化
眞靈性朝元自有期諸天來稽首三界悉歸
依悟者投眞趣修仙絶妙機無生出混沌道
俗顯尊卑
　　　玄眞吟敕修新道院住持作
宣住眞仙院情乾絶外非恩童(賜一小童/侍奉作伴)供
兩飯靈物飲刀圭四大俱調攝三光不暫離
六塵無染著八脉自通微一句金丹訣都超
萬化機七明通一聚九轉不難知十地圓明
結眞空話祖基大通觀自在一點鎮無爲放
曠天衣禄逍遥絶世羈化生眞水火日月兩
交飛悟徹先天理昇騰自有期沖融明了了
道德實希夷
　　　授教吟
師遊東海道方行從此玄門日日興至教人
天扶聖化法言空外契黄庭壺中密鍊全今
古斡運璇璣宇宙清氣化本源無漏體神眞
一點碧霞精衝開玉藏通三寳放出圓光射
五明洞達虚空方自在迴還養拙漸神靈慧
風飄蕩千痾散眞一沖和萬化生寳璧流輝
投玉海眞祥變鍊結朱嬰純陽加减天光綻
水火浮沉道進程灌頂醍醐人怎曉出塵手
段世皆驚山鳴谷吼連天喜揭地轟雷發笑
聲得道無爲眞了了周而復始自圓成
　　　搜眞吟
浩然無極眞空體落在迷囚不辨眞酒色氣
財摧本柄憂愁思慮喪元眞悟來掣碎眉間
鎖省後修完性内眞玉洞雲封堪養浩丹臺
雪暖漸全眞千重寳焰攢神室萬道天光罩
本眞皓月清風同一體無爲無漏自朝眞
　　　脱塵吟
大道留傳小小眞下方雲海遇良因仲尼藴
行同成侣白首金容可作鄰三界十方歸一
化千門萬法妙通神蓋因緘口清心地運轉
精光日日新萬萬靈明常守護千千鸞鶴自
相親諸天諸地皆通徹未肯輕傳與世人
　　　元命吟
眞一善人唯德是輔廣演慈悲拔亡濟苦養
浩通靈眞祥反哺積慶無涯福星臨注俗契
恩深投胎父母化成身體補修根祖苦行實
心包懷今古接衆指迷百靈加護内鍊眞空
普施甘露混世光陰瑩然而住萬變定基俱
無作做地獄天堂從人所募解脱羈韁誓無
回顧日月流光每遭眞遇養火投玄祥光敷
布透入晴空展開雲路法界周旋萬神攢聚
跳出輪迴滿空歌舞洞煥太空我之門户玉
簿書名一聞千悟上達諸天下開冥府法道
通眞皇天后土金液還丹洗心堅固擬學神
仙莫存能所自遇眞師專憑養素皓月知音
清風伴侣朗照無邊欣逢正主四大五常迴
光返補了了無爲盡朝元去

雲光集卷之三
雲光集卷之四連七
　　　　聖　水　玉　陽　王　處一撰
　　沁園春
　　　予自七歲遇東華帝君於空中警喚
　　　不令昏昧至大定戊子復遇重陽師
　　　父因作此詞用紀其實云
元禀仙胎隱七歲玄光混太陽感東華眞跡
飄空垂顧悟人間世夢復遇重陽密叩玄關
潜施高論皓月清風煉一陽神丹結繼璇璣
斡運羽化清陽欣欣舞拜純陽又虚妙天師
同正陽命海蟾引進旌陽元妙古任安尹喜
關令丹陽大道横施驅雲天下絶蕩冤魔顯
玉陽諸仙會講無生天理空外眞陽
　　滿庭芳
　　　住鐵查山雲光洞作
俯視滄溟屏山掩映萬重松檜森然金波滚
滚雲鎖翠峰巓晝對清光浩渺更闌顯月印
新鮮圓明聚紅霞影裏捧出洞中仙元初眞
面目如今了了高卧雲軒爲丹鑪無漏頤養
三千聖祖垂光下降諸天舉嬰子朝元功成
也金書紫詔常在玉皇前
　　　中夼于大郎索
一點靈光無中顯現太平高步煙霞清風皓
月流注玉京砂五氣三元結秀升騰處雲輅
交加蓬瀛會瑞光縹渺盈座散香花堪誇眞
妙用仙丹一粒洞煥東華滿太虚寥廓清境
無涯認得元初至性因修鍊清淨根芽圓成
也玉蟾影裏穩赴大羅家
　　　上京劉朝眞索
四大容儀三田靈秀鍊成九轉丹砂虚無自
在以道作生涯淨土祥光瑞彩玲瓏貫天外
煙霞沖和處爲飛兔走同運紫河車眞仙開
妙趣菩提佛果一理無差指玉清境界此際
何賒竚聽金書紫詔人間事元没交加當歸
去慶霄高會風景向誰誇
　　　贈盧宣武(二首)
日裏金雞月中玉兔變通玄象盈虧無形斡
運三界現慈悲長養諸天大地資三教天下
歸依眞明了觀天之道清淨更無爲十方諸
道衆迴頭猛悟拂袖雲歸養神胎靈骨鍛滅
陰尸定是回顔易質通玄奥物外精持丹圓
滿根源了了皆作度人師又
心眞香神排妙供滿空遥送丹方收藏靈
寳嘉瑞自呈祥一點穿聯浩劫兩儀内反復
陰陽全眞樂團團性月光散滿空香搜詳玄
妙理根源無漏道德芬芳聚神砂玉液無致
傾亡結果眞仙妙道超三界無極清凉全家
悟頤神養浩皆得到蓬莊
　　　贈萊陽縣宰劉顯武
今古相傳昌陽勝地好修六度三壇休心絶
慮頤養紫金丹玉洞收歸萬化崑岡上風月
珊珊雲光聚三田結秀返老變童顔玄關牢
鎖閉金嬰玉奼仙詔追攀挂六天如意復採
芝蘭杳杳長天高舉飄飄聚羅列仙班君知
否縁深行廣達道本非難
　　　因福山縣王遠村北丹竈山道友聚
　　　話論及此山乃方平修煉之處話間
　　　空中忽有報應遂作
丹竈爲岡清洋蟠繞昔居王遠家莊八山聳
翠四水聚賢良五彩祥雲覆罩三天上仙韻
琅琅金童報九霄傳送無外我容光空生初
請問眞如善應大法空王演苦空般若左右
圓方立教分乗引度通十地諸聖行藏虚空
裏希夷大道浩劫永無疆
　　　贈出家衆
米麥精華沖和恬惔自然造化成神無生妙
道迆邐變良因既得長生久視明顚倒月伴
風鄰先師教頤眞了性富國更安民清新騰
朗耀天威掃蕩馘滅祅氛布大慈甘露廣被
人倫却返生前混沌重加遇枯朽逢春方知
道三田寳滿一性免沉淪
　　　三宣到都住持天長觀復敕修新道
　　　院乃作
詔赴天長敕修堂宇道弘一布歸眞我師玄
化譚馬並加恩七朵金蓮顯異清朝喜優渥
惟新重宣至車乗駟馬祝謝聖明君皆成諸
法會親王宰職裏外忠臣遇太平眞樂道德
洪因更望參玄衆友遵三教千古同欣齊回
向吾皇萬壽永永御楓宸
　　　讃丹陽公
久宦東牟清門高廣自然别有行藏吕眞遺
訓一指遇重陽拂袖西秦順化眞功就復返
吾鄉朝元去迴顔換質處處顯嘉祥昌陽留
異跡普天設教勸心香得靈源開悟獨處
清凉寳鼎丹成九轉明顚倒返照迴光同成
道稱揚盛德呈上滿庭芳祈雨
　　　黄縣久旱請作黄籙醮得飽雨作(二/首)
暫别東牟西遊登郡萬靈遥列金鄉無窮仙
眷空外總呈祥休道蓬萊路遠諸眞聖都會
芝陽星壇下凉天靜夜雲宴禮虚皇十方同
法會丹誠對聖出罪行香度九幽離苦悉覩
三光見在俱蒙福祐霑甘露同免灾殃逍遥
樂圓壇罷散齊唱滿庭芳
龍轉西江金光揺曳踴身飛上穹蒼興雲吐
霧威力大施張槁稼俄逢飽雨人心盡欣喜
洋洋將何喻如收瑞寳恰似到仙鄉眞陽勝
朗耀虚无象外剔現容光住混元三界永劫
無央深荷三清降福爲東南雲海行香休言
破太平隨喜以道證眞常
　　　贈范明叔
寸步西流衝開牛斗清風皓月容光滿空聖
衆把我好相將俯賜鸞驂鳳駕獻金鼎丹藥
馨香天河轉星壇月殿端的景非常老來雲
漢去皮囊脱下一别吾鄉返玉京金闕仙路
悠揚穩挂天衣可體靈風散環珮玎璫朝元
會十方三界齊唱滿庭芳
　　　示門人令往文登設貧
彭李劉哥三人一志能和滿縣知交寧心效
力相助各堅牢今日文山去也設貧會無論
卑高嚴冬苦迎風冒雪認取莫辭勞搬柴并
運水依時救濟粒米休抛禀合堂高意寵辱
含包滅火須憑法忍除陰鬼全仗禪刀眞陽
動烹金鍊玉永永列仙曹
　　　贛榆縣諸王廟黄籙醮罷贈衆
海郡行縁贛榆闡化良因復顯諸王謹修黄
籙特地召嘉祥萬里雲收霧卷微風息燈燭
熒煌星壇上步虚聲舉月下正悠揚頻頻施
拜跪虔誠仰徹列聖聞香降無邊恩惠普救
存亡從此皆成快樂離陰府升上天堂開雲
宴保生接壽齊唱滿庭芳
　　　抄化孤魂經紙
杳杳窮魂冥冥長夜沉沉莫辨年齡全無知
識何處問親情一自飄零浩散空愁苦寧得
超升同垂救巡門拜覆乞紙復抄經明公宜
省察慈悲願廣福利咸增感三天諸聖悉副
微誠火翳翻爲蓮沼恩光射枯骨迴靈皆遭
遇永除愆過悉得悟圓明
　　　述懷
苦海奔波荆山勞役欲求寳璧嘉祥周而復
始瞥地悟眞常兩凑玄關運度升靈曜飛出
扶桑迴光看璇璣萬象一一現明堂人還窮
此理塵縁悉屏世夢都忘覺身心和暢無限
清凉萬化收歸鼎内紅光迸丹熟馨香吞服
了還童返老出自滿庭芳
　　　丹陽昇霞作黄籙醮罷憶師遂作
的祖純陽隨時顯異密傳師父仙宗重陽憫
化遺教馬扶風斡運玄機順應眞功就三界
圓融垂光降亡靈濟度都在碧霄中諸公還
悟解頓抛俗海體道皆同聚玄珠丹寳返老
還童定是超凡入聖騰雲外光滿山東眞無
妄汞成九轉直赴大羅宫
　　　贈岀家
厭貴辭榮甘貧慕道謙和柔弱行藏通眞内
鍊隨步變清凉一點靈空頓曉明顯現千古
嘉祥因縁濟玉陽自此同保見重陽心香通
内外氤氲遍徹三界十方感大羅仙衆俯降
恩光總救九玄七祖離幽夜高赴仙鄉天元
會萬神慶悅齊唱滿庭芳
　　　贈廣陵鎮散人
聖訣仙方玄機妙理無文口口相傳幸蒙師
誨說破未生前默把周天斡運見參羅萬象
推遷成造化眞龍眞虎眞汞與眞鉛黄庭交
會處五行顚倒八卦穿連仗玉鑪金鼎巨火
烹煎九轉功夫數足丹成也陰盡陽全長生
道非遥非近非缺亦非圓
　　　攢三字
三光從道神守清凉悟正遥唱滿庭芳上朝
歸去性光泛純陽覷聞者同我證眞常我開
化信順福壽延長仁丹結四大圓方明中叫
笑出通闡嘉祥語道德隨步飄颺
　　　神光燦
石中隱玉蚌内藏珠須憑匠手功夫裏面眞
光顯現恰似元初欲要明心識性把般般打
破空虚清淨處見天如玉案秋夜蟾孤自是
十方明徹握陰陽樞要塵垢難拘古往達人
因此妙入無餘諭甚千枝萬葉與儒門釋道
同居常歸一證圓成了了得赴仙都
　　　滿路花
普天諸道衆的可認眞修九關無漏果萬神
留金鉛玉汞水火自添抽三田雲浪滚般載
金丹玉人穩駕神舟乾坤淨日月交流功行
悉圓周一靈眞性在任遨遊滿空仙眷接引
按雲頭浩然超法界應化人間大羅玉簿名
收
　　　贈三州五會善衆
文山崇七寳寧海涌金蓮三光同照耀玉華
天能持平等結果好因縁五方清雅致和氣
盈盈化成瑞靄祥煙吐仙花四季新鮮光焰
射雲軒收藏天地髓上朝元金嬰玉姹不語
内傳言萬神皆伫聽都會龍祥大金東土神
仙
　　　寄朝元公
深蒙頻見召驚悚可奔馳三州縁未盡不能
離諸方主醮叨忝度羣迷忽承佳翰至不久
親來再同一話玄微善稱揚大道根基開發
衆心疑前程關要處謹精持玄珠收得時復
飲刀圭寳華圓滿後透過晴空玉京别有嘉
期
　　　贈文山周先生
仙花常爛熳不减四時榮因憑眞水火鍛金
精功圓丹結步步彩雲輕滿頭風月爽一粒
刀圭太虚仙路親行任消除萬劫塵清别有
好前程這迴無老死得長生仙風道骨自覺
太孤清萬派銀河轉撥弄天關大羅眞性圓
明
　　木蘭花幔
　　　贛榆縣諸王村三殿廟黄籙醮罷作
恣逍遥豁暢乃容膝小金山用妙力加持興
洪大醮眞聖臨壇恩光徧施下界救存亡離
苦列仙班明貫從容法體宴居一味蕭閑迴
還誘演幽深將内外事都删聚五蘊清凉天
寧地靜撞透三關皇天助弘大道度羣生萬
類不爲難指日金書詔下永辭俗海塵寰
　　一枝花
　　　藥方
普勸門中友妙藥時人有先師親說下與君
修一味眞心繋縛休教走柔弱爲引子低下
服之論甚食前食後大忌氣財並色酒鬧處
稀開口忘情恩愛斷罷憂愁依方修合更不
傷懷袖謹服三五載返老還黄管得長生不
朽
　　軟翻鞋
　　　謝人助縁
清信出寬懷都莫亂參猜累蒙施惠宴重開
又百無回奉相酬賽春深去夏歸來齋會好
編排增福更消灾始終如一不生乖守無爲
清淨眞功滿離塵世赴蓬萊
　　青玉案
　　　初宣作
奉宣請住天長觀聖語何曾斷特賜恩童爲
管伴隨機賞宴百端嚴備舉上雲霞喚玉樓
金殿空中滿萬象相交貫一顆明珠光燦爛
瑶池仙會萬神都聚永永居霄漢
　　　第三宣作
自從得遇眞空伴獨把頑心鍛現出天如青
玉案神宫起火内丹光滿了性眞無亂三宣
賜紫天長觀一闡清風岸掃蕩妖靈無打筭
十方三界化生清淨天外無拘管
　　　詔赴太清宫普天醮作
上天容許清貧漢隨處香風散萬禍千灾眞
不亂寧心行教普開心月了悟迴光看太清
宫下重遊翫萬事俱無絆仰答皇恩酬本願
逍遥迴步密州安化復隱元居觀
　　　謝師恩
謝師提挈沉淪外生死難交代不墮輪迴超
法界諸天運度化生無相一點圓明在蕩揺
浮世常安泰閑把瓊芝採護法神君威力大
流鈴擲火掃塵千里摒盡諸魔害
　　　贈皇親四官人
出塵同結逍遥伴更不爭長短自有元初眞
容面增延福壽妙通玄奥品位重遷換靜調
龍虎常交戰靈寳攢心轉四大光明同一煉
昇煙降霧電馳雷震瞥地神童現
　　　贈衆道友(二首)
玉陽一遇疑雲斷不落昇沉絆試問青州雲
侣伴俱懷妙用每持齋施步步心香爨福星
空外明昭煥應化眞無亂寳璧瑶花通内觀
金丹結就紫書來詔指日登雲漢
隨縁順化行方便豈敢微生倦唯望英豪皆
向善遵崇内教外施洪行各把頑心鍊兩肩
童子相攀戀報應頭頭顯家道興隆多喜宴
同躋福壽永除灾障勿昧修眞願
　　　請觀額度牒
須知塵世光陰短當種福興仙觀浩劫長存
功德案添名注壽補還愆過出了陰司管慶
雲繚繞恩無斷霞友雲朋喚共賞仙花香爛
熳流霞泛飲醉歸何處宴息蓬萊館
　　　贈福山縣仁壽保善衆
福山仁壽堪予羡各各施方便感得天公垂
照管遷恩布德滅愆消過福禄隨年轉搜眞
去假心無變漸漸通修鍊俱得拏雲親手段
先亡往逝盡令超度滿却平生願
　　　李悟眞索
大都七寳眞如體不可空抛棄玉藏常收無
根水純陽鍛鍊滴成珠露變化眞祥瑞三般
妙物騰空戲雪暖金花麗無色神容方顯異
鸞驂鳳駕一昇霄漢占斷清凉位
　　　答皇親見召
三冬凛冽彤雲布六出飄飛絮地凍天寒難
進步滿途冰雪喚回童稚且向茅菴住貴州
大醮無推訴必要功圓聚遠逝新亡皆濟度
加持妙道展舒雲宴一會朝元去
　　　警俗迴心
好兒好女心頭氣生死難相替不測無常先
到你皮囊臭爛骨骸分散空惹冤家淚悟來
不使心猿戲慧劍磨教利六賊三尸都趁離
炎炎紫焰載般丹寳上獻三清帝
　　　文登丹霞觀(二首)
市民官吏同興觀立志皆無倦起建丹霞功
不淺修眞養浩絶除貪愛一點重明顯混元
三界光輝滿了了登雲漢下拔存亡都著岸
施弘正道永超無礙有箇靈童喚又
保身功德須圓滿認取元初面早把前程同
了幹三田運度二儀交泰上下光明貫知音
推舉相邀喚此理誠幽遠皆作天元眞法眷
神超雲外更留名姓記在丹霞觀
　　　贈贛榆善衆
神光欲列眞仙位道德休輕棄默養玄珠無
玷類五般光彩一輪圓相見了生慚愧兩條
玉路分天地箇内呈嘉瑞躍入雲霄朝玉帝
永無生滅到兹方契般若經中偈
　　　前後帶贈馬一聲
就中偏許通音耗一例誰能曉有箇人人靈
復俏攢星步斗暗符顚倒金書報升降朝元
道碧虚仙眷重遷號方喜圓明了皓月堂前
天風掃晴空來往我從玄教仙無老超越蓬
萊島
　　江神子
　　　述懷
青天爲被地爲氈覆靈源照心田玉汞金鉛
兩脉吐流泉自是道芽横碧漢頻澆灌再新
鮮雲朋霞友暗相傳意綿綿運胎仙密銷玄
關光透九重天丹就萬神齊慶賀眞靈性復
朝元
　　　進道
神光涌涌透穹蒼凑靈陽悟眞常般運三車
都會聚明堂撞過天門歸紫府無衰老免危
亡寄身浮世效風狂性芬芳骨堅剛了了圓
成不假暗遮藏八表飛騰無罣礙隨萬物顯
圓方
　　　投眞
本源眞性靜寥寥任飄飄恣逍遥便是虚空
天外顯靈苗獨樂閑閑無彼我呼皓彩吸清
飆青蓮池上瑞光揺赴層霄玉名標慧劍揮
空除怪斬羣妖開闡古今清淨道洪普濟法
輪橋
　　驀山溪
　　　示門人
出離苦海須要明修鍊漸漸滅塵情默默神
功斡旋虚无造化丹鼎紫芝香金花結玉泉
流全體神光滿千灾不染萬病都消散七竅
總沖和通八脉飛升内院九宫十地六賊杳
無形三光顯二童傳一性無移變
　　　贈都下門人
都城吾輩辦道休生退百行勿相違常體三
光不昧天玄地妙眞慧撮靈明親益友論長
生此理應無賽太平逸樂亘古眞無壞一粒
化生珠兩道光明作對人天法界隨處𤑔心
香超造化越娑婆穩赴瑶池會
　　　于二翁染疾求教
青山渌水獨我爲生計百病總消除一性圓
明不諱丹成果滿都會玉虚壇觀自在樂逍
遥别有神仙位公還猛悟萬事俱抛棄細細
數前程速速超離濁世結成仙眷積累大功
深通妙理脱凡籠永永無傾逝
　　　贈劉七翁
清心靜坐自是天加護處處鬼神欽復感仙
賢救助善星羅罩黑部絶尸各常快樂永安
閑千載成遭遇心香不斷丹懇重敷露目下
顯嘉祥貴子賢孫雲聚若還迴首别有好生
涯清養浩靜頤神决得眞師度
　　　贈卑一翁
欲通微妙聽取些兒活性定乃神留一顆圓
明運化靈宫起火深鼎玉泉流噴紫焰輥金
丹表裏光明射銀河灌頂滿面天風灑空外
走蟾輪擺弄周天八卦雙關撞過眞性達穹
蒼忘世夢出陰陽自在逍遥也
　　歸朝歡
　　　繼古韻(五首)
業盡神生光一簇頤養長生眞面目心明還
似月當天神清有若風揺竹醉唱仙部曲更
令般載瑶臺玉透崑宫星壇月殿日射噴紅
緑不向人間貪福禄時得諸天常整覆五方
霞彩結成雯洪波裏面金丹漉燦爛明勝燭
七寳九宫光透熟轉玲瓏刀圭入腹不論驚
榮辱
四大圓光攢一簇明月清風開慧目法身養
就道根芽仙童手執天花竹會彈弦外曲本
性瑩若荆山玉樂眞歡閑吟碧洞閃出祥煙
緑苦盡甘來天賜禄日月交宫眞反覆無中
别有好家風免投胎舍重撈漉性燈常照燭
應化太虚通純熟箇靈明包羅萬象出離生
死辱
玉姹金嬰圍繞簇玉蘂金蓮清骨目金光籠
罩玉鱗龍玉泉澆灌金稜竹玉鋒鳴勝曲玉
樓金殿金間玉玉金交玉鑪金鼎焰迸青黄
緑玉飯金漿非世禄玉兔金烏常往覆玉山
玉海玉乾坤玉人玉性無淋漉玉蟾明匪燭
玉樹蟠桃仙果熟玉京丹玉陽服了不被諸
仙辱
無限神光常圍簇瑞靄祥雲盈滿目青鸞赤
鳳舞仙宫不投塵世棲凡竹性珠明九曲靜
中鍊金并鍊玉做生涯坐觀浮世幾度黄河
緑天女天男天衣禄仙語仙言仙禀覆謝天
謝地謝神祇免教玉性拖泥漉聖眞常照燭
不虧功行丹漸熟透晴空太玄之外無寵還
無辱
羽蓋霓旌滿空簇暗合朝元眞數目逍遥自
在樂眞歡何須一派喧絲竹洞仙歌雅曲珮
環時響清韻玉做奢華瓊漿玉醴不讓金盃
緑宴罷高眞重陽禄從此靈明無蓋覆迴嗟
塵世謾貪饕皆將根本成波漉不知昏性燭
蓋因那邊光景熟怎超昇復投幽暗剗地遭
凌辱
　　　踏雲行
一得沖和重觀幽勝烏飛兔走交相應化成
天理任縱横丹鑪萬道金光迸開度諸天祝
邀眞聖升騰發顯如如性福生無量見元初
這迴了了無修證
　　　贈劉妙眞化縁
普化行縁心清步穩通玄路上同參論丹誠
修鍊滅兇頑建成大福相資潤拔度昏迷點
開心印十方父母皆巡問今生既得遇全眞
歸期自有神仙引
　　　贈文登王志明
箇箇修眞人人辦道玄機妙理須尋討時時
常寳瓶香朝朝每把心田掃步步清凉神
光覆罩十方賢聖加恩報紫霞堆裏玉容光
長春境界無衰老
　　　登州閻一翁索
神氣沖和光明集聚三日上下流瓊素閑中
時復飲刀圭金鉛玉汞攢然住女姹嬰嬌雲
朋霞侣無生無滅乗空步教傳四海奉全眞
功成有箇師來度
　　　贈登州韓一翁
咫尺蓬萊三山相叩金波玉浪鳴哮吼翠光
揺曳接穹蒼清風皓月籠星斗萬派銀蟾圓
光並凑玲瓏七寳眞祥鬥人還似此作修持
玄元大道皆成就
　　　詠鐵查山石芝
四海雲膏三山靈秀採芝須要忘形友充飢
濟渴養瓊苗添神益筭光明透鸞鳳翱翔虎
龍戰鬥金獅玉象鳴哮吼已曾携去獻高眞
人還服了無衰朽
　　　贈道人
塼瓦高行冶鑪妙性琴棋書畫粧鑾並鏨鎚
繩墨與熏縫接栽出藥俱邀請速踏雲行驀
山溪嶺長思仙路重相等西江月下望蓬萊
逍遥樂處全眞省
　　　行香子
　　　遇師
定八年間得遇重陽感眞慈訣破心王清中
誘化靜裏斟量見紫霞生祥風至聚雲光(洞/也)
抱一無離應物圓方喚東牟得道嬰郎丹成
果滿披挂霓裳便見三清朝玉帝普行香
　　　贈濱州小胡
有箇眞方誰肯承當聚煙霞馥郁清凉沖盈
法體補益神光定本根源無生忍返嘉祥元
氣充飡渴飲霞漿混玄精與道爲常碧蓮自
綻瓊萼芬芳結紫金丹清眞果滿穹蒼
　　　謝聖水會衆
獨倚蓬門作箇行香讚虚無道德清凉穿金
透石空外呈祥便飲刀圭添丹鼎鍊眞陽廓
散長空得遇仙方謝諸公頒賜衣糧重開道
宴補惜靈光自享霞齡增福慧遠悲傷
　　　贈萊州劉小童
無相容光莫放飄颺散玄珠寳顆眞祥隨清
流轉定落空亡更道難成功難就業難當處
志精誠把握陰陽遍靈宫寳殿行香金童作
對玉女成行得五門開雙關透出崑岡
　　　勸人改惡遷善
欲趓灾凶心喜顔紅把般般萬事休窮當持
淨念欽慕玄風每樂眞歡搜眞趣悟眞空朗
月當胸照破邪蹤有雲朋霞侣相逢同超法
界共返仙宫禮大羅尊諸天聖玉虚宗
　　　謝公主惠香(二首)
悚息回惶廣啓心香謝清頒檀髓沉香金鑪
篆起法界飄香獻玉虚尊諸天帝普聞香仰
祝吾皇稽首焚香讚金枝玉葉馨香一人布
德萬國傳香顯本來眞元初性自然香
一點圓光妙洞眞香恣逍遥三界行香沖和
道體浩瀚天香得大良因長生果性靈香清
淨仙香無價名香遇清朝遠近欽香太平逸
樂花卉偏香願大功成朝元去滿空香
　　　觀徐老奉善
苦海茫茫深可悲傷箇風風稍悟眞常衣冠
不整俗業消亡乃了眞功忘彼我没參詳身
入圓光寳現嘉祥瑞煙籠七朵蓮芳重開玉
蘂復結銀霜透太虚中無衰老永清凉
　　　贈不語王哥
眞樂閑閑口過删删養沖和屏蕩愚頑圓融
法性復變童顔便出三乗超十地不爲難五
彩回環烹鍊金丹看仙鑪虚繞龍蟠陰陽數
足撞透天關就躡祥雲朝元去列仙班
　　蘇幕遮
　　　誡道人相爭
出家兒須决斷自己搜尋不論他人短性命
休令塵惹絆謹謹修持獨把頑心鍊養沖和
神不亂點滴靈砂般載登雲漢玉姹金嬰呈
手段無作無爲物外眞空伴
　　　寧海趙信武索
五明宫三光照八脉嬰兒九轉通玄妙七寳
林中常舞跳十地玲瓏一箇眞歡笑杳冥冥
冥杳杳今古諸仙永永同相召外道天魔都
未曉方喜圓成了了還重了
　　　述懷
我風狂眞九百豁蕩乾坤爽氣猶嫌窄大道
通融非有隔地靜天清寸步輕輕驀晚雲收
秋月白萬象參羅燦燦流清色休道東牟無
羽客妙用玄機得得眞常得
　　　丹陽祠堂
彦明姜鍾子政文舉先生三友於中省各發
丹誠用得正助闡玄門轉化昌陽境玉陽王
爲袖領外誘諸公結果全眞行工匠同流須
至敬感動扶風專向蓬萊等
　　　姜鍾二公法名
鍾守中姜守靜接引丹陽濟度諸靈性志懇
心堅人盡敬遠近聞風一布欽眞聖到如今
誰復聽工匠艱難倒把鋒芒騁多少良材皆
棄屏先要交錢不敢違他命
　　　徐公問困果
守靈芽般瑞果七寳金蓮應結長生果無作
無爲成道果出離凡籠决證眞仙果老來修
難成果透漏眞元敗壞祇園果拍手空迴没
因果譬似無常速鍊全眞果
　　　請丹陽法體往西關
嘆乖夫違正道巧使機謀讒佞姦邪狡敗壞
宗風無處告破鏡鴟鳶和我難分曉到如今
誰敢保密裹藏砒反辱全眞教東海西秦皆
被惱曹賈萊爲須有天神報
　　　示李梁張三人
李張梁聽少告休恁躊躇縱得心顚倒每恨
玉陽無答報似此修行何日歸蓬島大唐僧
九度老萬種艱辛一志終須到東進佛經弘
釋教相契如來證果眞常道
　　　勸休網罟
我生來元怕死固蔕深根方證長生位一切
含靈無稍異普願安全此是天公意運慈悲
呈雅瑞赫赫雲霞萬道祥光起三界高眞興
法喜祐護人人各各無灾沴
　　　勸迷徒
嘆迷人如大醉敢使機謀爭眼謾天地殺盜
邪淫呪神理一向無知不顧臨時罪氣歸空
形委廢性識區區走入幽牢裏無限冤魂誰
放你鞭棒摧身蛇狗爭吞噬
　　　勸船户
勸諸公當發誓網罟休施善處尋生計自有
神明照察你福壽重增别享甘甜味得眞歡
除濁穢一性圓明萬法都捐棄靜看靈源生
雅致返老還童占斷清凉地
　　　勸修鍊(三首)
識三田通八脉九轉光明一點無塵隔放蕩
眞慈通杳默丹寳靈芽般載青黄白透崑宫
仙桂宅迸出神珠空外呈紅赫奉勸塵寰寄
宿客早早收心了取眞功德又
做修行須體究把握靈源莫遣丹砂漏此箇
功夫世罕有内得神全外得身長壽辨沖和
明交媾玉液瓊漿吞嚥三光秀上下循環通
九九撞過天門永作煙霞友
白蓮池金液沼龍戲明珠紫霧常圍繞虎撞
羣羊山下閙驚起白牛九曲江邊跳赤鸞飛
朱鳳嘯海底嬰兒抱定龜蛇笑長就黄芽通
節要陰裏生陽幾箇人知道
　　　贈蓬萊李一翁
說修行蒙見許端的迴心戀甚妻兒女好漢
不教人數賦苦海奔波覓箇前程路脱塵寰
出幽府七祖先亡救拔升雲步既没輪迴眞
漸悟行滿功成决應三清舉
　　　行化
遇行縁逢知友法水澆心滴滴靈明透收在
鑪中無外走二氣升騰顚倒祥輝凑貫泥丸
通肘後晝夜慇懃不許纖毫漏奪得玄珠呈
好手雲步青霄大道方成就
　　望蓬萊
　　　寄朝元公
朝元子偏共道相親宿契良因今日現未來
妙果再鋪陳日日轉清新通造化空外走蟾
輪認正本來清淨主瑶臺閬苑四時春方稱
箇中人
　　　示門人
修眞子物外細搜求既得出家須惜福各增
功行度春秋諸事一齊休持内照心月按雲
頭二物沖融成大藥三關流轉旋添抽元海
把根收
　　　贈小童
諸童稚謹意學文章萬事不令心散亂忘情
緘口養和光開悟内丹方添清爽一性轉温
良大抵儒風并道理若能運用兩無妨了了
赴仙鄉
　　　述懷
天之道妙用不虚傳一點生成眞法性二儀
鍊就出塵仙隨步結金蓮明了了顚倒顯根
源四大扶持眞水火五光照徹九重天七祖
盡朝元
雲光集卷之四















