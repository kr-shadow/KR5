#+TITLE: 上清天樞院回車畢道正法-宋後期-
#+DATE: 2016-06-11 12:26:59
#+SOURCE: github.com/kanripo/KR5b0253 master 3e1276d1                
上清天樞院回車畢道正法卷上此四
　　　上清九老仙都之印



夫上清九老仙都印者佩之入山狼虎精怪
自伏遇過江河風雨順濟可管天下洞府仙
官若佩其印兵不能害虎不能傷水不能溺
臨大危難必有善生常人佩之夀命延長伏
諸邪鬼百惡不侵及治小兒夜啼驚風及大
人諸般疾患並燒灰用乳香湯調下立効催
生下死胎此印佩之安胎婦人無子佩之有
孕及解呪咀𡨚枉令人聦明用之皆應印濶
二寸二分方正厚八分印文分八字作二行
疊篆
　　　治都緫攝之印



夫治都緫攝之印者爲之兵印有此印者能
管天下三界鬼神仙官分野城隍社廟吏兵
皆得差使不論髙下此印佩之如
上天帝命凶惡鬼神皆伏若行法職官不得
此印者難用鬼兵印行兵將行印住兵將住
動印如動兵若用此印兵將不行不論髙下
並皆處斬自有鬼神直之云斬了便可具狀
奏聞
上帝故兵隨印轉將逐令行違命之罪皆須
重焉印闊二寸二分方正厚八分印文分六
字作二疊篆
　　　都天大雷火印



夫都天大雷火印者治天下山川林木廟宇
神壇龍蜃並皆起之印動雷動此印不可與
他印相雜使用只是求甘雨於有龍處用鐵
版一面用紙封上押字用此印印之令人送
於水中龍神立起如水有怪林木爲妖古廟
興災皆行文於内押字用此印印之其水內
有怪自死廟宇自壞林木自枯或被天火雷
電所燒印闊二寸二分方正厚八分印文分
六字作二行疊天文篆
　　　提舉城隍司印



夫提舉城隍司印者受提舉城隍之職代天
行化凡受此職者須得此印無此印不行天
下城隍神所行去處隂官自報皆有鬼神迎
接佐送亦差助法兵吏所直經過山林廟宇

或渡江河海次日夜常有本屬兵吏侍右凡
牒城隍只用此印即時報應或城隍兵不至
爲之不從便可具狀間奏
上帝依法移居并位印闊二寸二分方正厚
八分印文分六字作二行疊天文篆
　　　上清天樞院印



夫上清天樞院印者爲上清三天門下進奏
之司凡於人世爲民行法申奏
天曹關牒中界下界鬼神之事皆須此印除
天界
上帝可具狀奏聞中界五嶽名山大川下至
酆都之神不論髙下並用關牒及佩之除邪
服之治病有此印隨行天下鬼神皆伏所行
之處鬼神侍右印闊一寸八分長一寸九分
印文分六字作二行疊篆
　　　都天大法主印



夫都天大法主印者管天下邪精六洞魔王
凡有精邪作孽龍蜃與祅與民爲患所行符
籙皆須此印及人有𡨚枉呪咀宿世𡨚靈負
命欠財一切疾苦佩此印𡨚靈不能近惡業
不能侵及除夜夢和合萬事常服除宿疾令
人延夀不患蠱毒不生九蟲及下死胎催生
並皆焼灰吞服印闊一寸八分長一寸九分
印文分六字作二行疊篆
　　　上清朱明神符
　　　　散形




　　　　聚形


夫上清朱明神符者是
北斗七元聖君之眞炁自然而成形也係上
清天樞院使行可以破廟除邪入瘟辟疫常
佩護身萬惡不侵鬼神見之如大火山常服
令人聦明不生惡疾毐藥不害不懼刀刄及
治諸般惡疾能止疼痛及治顚邪小兒夜啼
驚風婦人安胎催生下死胎及鬼氣鬼胎去
三尸剪鬼交皆換湯液服之無不應驗右篆
此符用左手搯午上爲訣念呪書之
　　　呪曰
北斗七眞天中大神上朝金闕下覆崑崙
調理綱紀統制乾坤貪狼巨門禄存文曲
廉貞武曲破軍輔星大周天界細入微塵
何災不滅何福不臻元皇正炁來合我身
天罡所指畫夜常輪隔居小人好道求眞
常見尊儀願賜長生髙上玉皇紫微帝君
三台生我來三台養我來三台護我來
魁𩲃䰢魓魒
　　　　又呪曰
乾元亨利貞日月是吾兵神符入五臟
永保得安寜急急如
上清律令勑
　　　　上清九獄神符




夫上清九獄神符者治人間精邪爲害惡毐
典祅開門閉户井泉湧沸屋宅鍋釡虛響蟲
鼠作怪諸般變現形影使人顚狂令人久病
困痾牀枕服藥無効宅舍之下腥羶之鬼穢
觸之精無由斷絶即今具狀經本院投押用
鐡版生砂依法書篆鎭所居之地埋之凡置
鄷都獄用黄絹一尺二寸闊七寸書之黏於
獄内如水怪作孽投於水中鐵版大者長二
尺四寸闊一尺二寸小者長一尺二寸闊七
寸書之凡書此符須六戊日可篆餘日不可
篆及篆符時脚分丁字無令人見用左手大
指搯中指中節爲訣誦呪書之
　　　呪曰
九獄靈君　酆都大神　張馬四毐　擒伏鬼神
金羅鐵網　収單邪精　三天帝勑　法令嚴行
九州土地　社伯行兵　風火雷電　有鬼粉形
百千萬卒　黑風火鈴　獄名大火　無劫更生
鐵師銅狗　傷食汝形　一筆天地　二筆滅精
三筆風伯　四筆獄成　神符下鎭　萬鬼摧傾
急急如
上清律令勑
　右誦呪七遍書成
　　　　又呪曰
酆都九獄神　上帝勑奉行　敢有不伏者
罪在五嶽兵　六丁六甲捉　歩罡斗無情
勑付魁罡下　萬鬼不存形　急急如
上清律令勑
　右誦呪七遍噀水七口於符上了放訣
　　　上清雷公符




夫上清雷公神符者治瘟邪疫炁山嵐瘴炁
五般蠱炁傳屍勞瘵山精鬼魅猖狂客死伏
屍古怪投河自縊兵亡藥死產亡林木遊神
作犯宅土及他人承事之神被遣不去墳墓
興災者並仰具狀經本院投押付所居之神
後方可用鐵版上書此符五道於五方埋之
其鬼神只見雷火焼宅皆無入處或是他人
家自夢被火所焼瘟疫之家得此符患人皆
見大火心如發狂時即涼汗立安若是古廟
興祅林木成器爲民患者亦書此符一道埋
於廟中林木之下其廟自壤其林自枯不然
有天火燒之如水中有怪書此符一道投於
水中其怪自滅其鬼自驅有龍自起鐵版須
得水日打火日書鐵版長一尺四寸闊八寸
入淨室內書時丁罡三歩左乎搯火日宫辰
爲訣誦呪書之
　　　　呪曰
都天雷公　呼雲震風　青雷赤炁　洞按九宫
赤雷白炁　上遊上穹　白雷黑炁　北遊元酆
黑雷黃炁　太極元衝　黃雷青炁　遍滿虚空
周天火界　炎炎赤風　何神不伏　何鬼不從
逆我者死　從我者封　北雲黑歷　九醜紫童
風伯兩師　驅電飲風　神符至處　邪鬼無蹤
急急如
上清律令勑
　右誦呪一十四遍書成鎭所居之地
　　　　又呪曰
都天大雷公　霹靈變虚空　刀兵三十萬
炎散紫洞中　如有不伏者　嚴令輙不容
攝付魁罡下　未爲清淨風　急急如
上清律令勑
　右誦八十一遍噀水九口於符上了放訣
　　　上清火鈴神符




夫上清火鈴神符者治婦人無子懷孕不安
有孕不過三五月間自然落下或養子不成
不過一二歳而死多方作福而無應驗能治
如此之事非尋常也或因門户風水或是墳
塚所招或是宅有伏屍或是井竈不利或因
作犯或是星神或夫妻二命相刑或祖宗有
過或前世不欽子孫或自髙曽辜負父母或
室户不明大凡若要子息夀命堅牢切須戒
忌朔望弦晦四時八節甲子庚申大風大雨
大寒大暑大飽大饑大醉星月之下井竃神
祗之前雷電震響天有祥雲日月交蝕切愼
行房如能依此方子息受胎安穩相貌十全
福夀延遠若不依此假使長子長夀必須醜
惡貧薄及令短夀凡有此事並仰具狀經本
院投押依式書此神符夫妻佩帯不過月日
之問便有吉夢受胎必生貴子長下亦須令
佩此符永無疾患具福長夀百鬼不侵萬邪
不害若用鐵版或木板不拘大小書篆焚香
供飬大辟瘟疫治火炎並用未書左手大指
搯寅上爲訣誦呪書之若人佩帯供養天使
靈官祐之
　　　呪曰
大火鈴空　監生上穹　執籙掌籍　好生韓公
五帝破魂　三台禄封　七元助魄　神元負宗
屍鬼辟合　不欲鬼窮　但受人命　殺邪却蹤
上天勑賜　永受仙宫　虚無大神　斷惡除凶
九天司命　令元祖公　注命生根　度人靈通
絕却逆鬼　斬除邪蹤　神符覆護　紫雲其容
急急如
上清律令勑
　右誦呪二十一遍書成
　　　又呪曰
周天大火鈴保命受延齡三屍俱辟合
靈寳守長生不欲人道窮但欲仙道成
遏人三黄章五嶽碧靈空急急如
上清律令勑
　右誦呪三十六遍噀水一口於符上了放
　訣
　　　上清丁甲神符




夫上清丁甲神符者治人間作犯太歳土符
神殺又他人家造作飛土臨宅及𦵏犯山神
風水不順多生災咎婦人隂小生瘡頻被湯
火傷害久病牀枕服藥不効或命屬凶星運
限相併令人矇昩作事遅延夜多亂夢人口
不安及雌雄殺䘮車句連及命屬他人呪咀
常多疾病心神不寧家中常令人顚狂宅有
伏屍怪物自傷刑害之鬼夜出現形打燈放
火驚嚇婦女小兒財物虛耗並仰具狀經本
院投押書此靈符或供養或佩帯可立應驗
若有造作亦書此符二十四道於宅上周帀
貼之不須歇宅自有吉神衞護凶星惡殺不
敢爲害書此神符並用生砂用左手大指搯
午上爲訣誦呪書之用無不驗也
　　　　呪曰
丁甲将軍　天蓬尊神　三台仰助　六甲六丁
前驅九醜　後滅山精　泉靈通濟　上帝勑行
九州土地　山澤河源　二十八宿　六神平安
童子行令　八卦尊乾　朱雀祐助　玄武當千
青龍正主　白虎㐲連　上通金闕　下合乾元
緫管鬼兵　衮同上天　符主魁罡　萬祅摧遷
急急如
上清律令勑
　右誦呪二十一遍書成
　　　又呪曰
丁甲大将軍　六十上陽神　太上髙上道
勑賜魁罡君　収擒山澤鬼　下捉土黄神
若有不正者　乾元亨利貞　急急如
上清律令勑
　右誦呪八十一遍噀水一口於符上了放
　訣
　　　上清北斗七元符




夫上清北斗七元聖君符者治人間宿造惡
業祖宗之祟傳成瘵疾𨔛互相感無藥可治
遂乾枯四肢形狀如命未終先傳宗裔如此
之狀求無盡歇於是
上帝哀愍降此靈符今各書篆焼灰用柳木
剋人子七箇用無灰酒煎調下日服三道不
經十日其蟲自死其形漸生有此狀者並仰
具狀經本院投押録本人情狀聞奏
上帝及牒嶽瀆謝過解釋然後可篆此符給
付患人依式吞服及篆此符二十一道於屋
下四周安貼并篆佩帯立有吉夢亦感
上眞降眞炁獲身此符常帯保命護身不招
横禍鎮宅大吉此符並用生砂書篆用左手
大指搯子上爲訣誦呪書之
　　　呪曰
北牛七星　玉眞仙靈　貪狼巨門　保命長榮
禄存文曲　使臣聦明　廉貞武曲　衞臣安寜
破軍輔星　護臣身形　常居吉慶　永處福齡
注上生籍　勾落死名　神清氣爽　洞達幽㝠
禦邪攝鬼　群祅摧傾　學道修真　伏願遂成
七元覆護　飛昇紫庭　五臟神君　各保安寧
急急如
上清律令勑
　右誦呪一十四遍書成
　　　　又呪曰
大聖七元君　天中至尊神　願保未長生
三尸辟合群　擎羊大神將　絶却死命門
陀羅爲散花　常得延夀年　急急如
上清律今勑
　右誦七遍噀水一口於符上了放訣
　　　上清三台神符



夫上清三台符者大寧吉慶之宿歴藎萬事
凡人命值星宿運限不通惡曜纏照頻招官
事宅發瘟黄長子多生疾患及婦人難産有
三世𡨚家債主負命欠財無由解脫並仰具
狀經本院投押用黄綾書此眞符戴於頭上
即時凶星不照𡨚鬼不侵此符爲天中㔶蓋
至眞之寳用左手大指搯辰上爲訣誦呪書
之
　　　呪曰
三台星君　護我身形　用天覆護　紫炁順成
六元辟合　斬攝威靈　太乙伏我　河圖六經
髙上神王　飛天自扄　無惒元始　照冑元精
猛馬四張　幢鼔金鈴　巨天甲卒　六甲六丁
遊行天下　㔶蓋身形　何災敢現　何鬼怒晴
災視者滅　怒晴者傾　神符一單　天不視形
急急如
上清律令勑
　右誦呪一十四遍書成
　　　　又呪曰
三台生我來　本命得長生　三台養我來
上帝保護持　三台護我來　永夀得安寧
勑付魁罡下　元亨大利貞　急急如
上清律令勑
　右誦呪四十九遍噀水一口於符上了放
　訣
　　　上清黒殺神符




夫上清黒殺神符者治水怪江河龍蜃作孽
興風作浪䧟没舟航曲求祭祀損害人命之
事並仰具狀經本院投押用鐡版一片長一
尺二寸闊七寸朱書此符下鎮興祅之地其
龍蜃即時移居苦
黒殺眞君聞龍蜃觸符即親下伏之若渡江
海用紙書佩之不受水厄大辟水怪亦能鎮
宅除災驅怪用左手大指搯亥上訣誦呪書
之並用生砂
　　　呪曰
黑殺莫君　光化日月　威鎭乾坤　行符攝籙
斷絶鬼門　遊行天下　収捉鬼神　行神布炁
掃除五瘟　左右吏兵　三五将軍　雷公霹靂
電掣雲奔　刀劔如雨　隊仗如雲　吐牙努力
破碎其形　九州社令　血食之兵　神符降令
法到奉行　果不從命　殺不容情　蘷龍赫奕
紅霞紫庭　急急如
上清律令勑
　右誦呪十八遍書成
　　　又呪曰
黑殺大力神　無邊濟法界　擒魔東邪精
遍遊周天界　驅龍入江海　達逹苦幽濟
金劎斬祅兇　鬼邪當自弭　急急如
上清律令勑
　右誦呪二十一遍噀水一口於符上了放
　訣
　　　　上清五嶽眞形符



夫上清五嶽眞形符者入山能伏狼虎入水
能伏龍蜃佩之吉祥不遭患難及蟲蟻損害
屋宇飛鳥入屋作怪蟲蛇岀現並仰具狀經
本院投押用梓木板長二尺四寸阔一尺二
寸朱曹此符釘於宅上其怪自壞蟲蟻自去
永不爲害也若佩之保身護命辟諸危難修
行之士切須佩之免有魔障此符用左手大
指搯己上爲訣誦呪書之
　　　呪曰
五嶽眞形　受天禹經　大洞魔三　九醜元靈
戰魔捉鬼　降伏祅精　天丁力士　吐馬雲增
速送𡨚靈　甲乙戊巳　壬癸庚辛　丙丁攝炎
六羅大千　元罡九網　合元歸神　總廣上曜
太虛太清　上帝蓋護　土地安寜　太微六甲
混合乾元　八九神符　下鎭山川　勑至奉行
急急如
上清律令勑
　右誦呪一十四遍書成
　　　又呪曰
五嶽大靈符　収擒滅惡趣　若有犯我者
天車衮地車　風雷行火電　猛將㐲魔誅
勑付魁罡下　騎鬼奉天驅　急急如
上清律令勑
　右誦呪一十八遍噀水一口於符上了放
　訣
　　　上清天罡神符




夫上清天罡神符者治人間精邪惡毒蠱氣
鬼胎鬼炁傳行人道損害人命及諸爲祅一
切邪神在人宅舍非理執占不去及牛瘟六
畜瘟災並仰具狀經本院投押皆用朱書此
符安鎮立獲吉祥及書佩帯延夀辟惡除三
尸去九蟲不受瘟禍剪鬼交井治小兒夜啼
驚呌顚邪山嵐瘴氣五般痁疾諸般疾苦皆
能辟伏用左手大指搯子上爲訣誦呪書之
　　　呪曰
天罡大神　九九七眞　元命太乙　殺鬼氛氳
九州分野　太白尊星　周行六合　炎災火鈴
八威吐毒　伏鬼不刑　三十五萬　食鬼吞精
幽㝠大赫　降魔㐲靈　大千世界　緫氣上兵
何神不祐　何鬼敢停　泰山丈人　揚揚虛霐
訐惡之鬼　盡使刀兵　神符永鎮　萬鬼不寜
急急如
上清律令勑
　右誦呪八遍書成
　　　又呪曰
三十六天罡　天中大神王　炎帝烈我血
賜我爲上黄　七緫太元君　爲吾驅禍殃
眞炁受雷火　老公㐲火光　急急如
上清律令勑
　右誦呪二十一遍噀水一口於符上了放
　訣



上清天樞院回車畢道正法卷上

上清天樞院回車畢道正法卷中此五
　　　布氣法
至誠到處向日焚香仰祝曰具職位某仰告
太陽帝君臣某行天樞院天心正法救治萬
民疾苦布氣安神今乞特賜慈悲願降眞氣
入臣身中泥丸百節五臟六腑浩然充滿凡
治生靈願無不効畢志心唯一鳴天鼓七下
開目向日兩手各搯中指第三節便向日取
氣一口吞之念呪七遍然後吞此第二口也
再搯右手念呪七遍又取一口氣吞之便將
兩手交對口上呪七遍又取眞氣一口吹兩
訣上周而復始如此爲之者三呪曰
風疼風裏去　氣痛隨氣滅
凡有患人令在東南方西北向師在西北東
南向對面坐令患人按定痛處不得放先嗽
一聲便取氣一口未得吞下便安兩手如前
訣呪七遍令再嗽聲取氣吞下再呪如前輕
者三五次重五七次必効
　　　呪水法
淨心淨意兩手中指按掌心文請五方二十
八宿
謹請東方角亢之星精眞形仗劔持符護吾
身形
謹請南方井鬼之星精眞形仗劔持符護吾
身形
謹請西方奎婁之星精眞形仗劔持符護吾
身形
謹請北方斗牛之星精眞形仗劔持符護吾
身形
謹請中央七星之精黄之眞形仗劔持符護
吾身形

五方眞氣入吾此水此水非常之水上清無
極大道自然之水能除疾病能救苦厄吾此
水一點落處皆成清浄若是正神著此水者
廣大神通若是祅怪著此水者身如大火所
燒此水皆是
上天眞人降眞氣所成何邪不伏何鬼敢形
當吾者死背吾者亡神水到處萬鬼伏藏呪
曰
魁元乾元　利貞璇貞　太虛請勑　崐崘天户
急急如
上清律令(三七遍)
　右用灑淨則蕩諸邪穢吞符則莫不立應
　時行瘟疫可灑宅舍内外及有病煎煑湯
　散其効乃信無所不用也
　　　　取勞蟲法
凡人患傳屍疾未及一百二十日者則先虔
請正一道士作醮三日書符三道依後法與
患人服之至第四日預備鐺一隻煎油五斤
以上用白絹一疋縛患人於柱上用生絲左
線三條各長四尺四寸毎條桃木上縛符一
道令患人以人參湯吞下一道令人把定候
符収線入腹中繋用尺斡開口急拔出符蟲
在上如此三度取蟲三條皆作聲入油煎了
乃安一條兩條斷必死
　　　第一符



用絹半寸方以朱書左手午上爲訣念呪書
以蠟丸之於第一日丑時服之乳香湯下念
呪三遍書成
　　　呪曰
天靈三光神令我受賜命令受勑斬汝
勑至法奉行
　　　第二符



用絹半寸方以朱書左手申上爲訣念呪書
之以蠟爲丸於第二日午時服之乳香湯下
念呪三遍乃書成
　　　呪曰
本爲汝我損我今辟合汝如是諸飛天
流浪飲屍鬼
　　　第三符



用絹半寸方以朱書左手亥上爲訣念呪書
以蠟爲丸至第三日亥時服乳香湯下念呪
三遍書成
　　　呪曰
太上大道君　受我保身形　吉慶降天符
太一合元眞
　　　治痁法
發至七日了可治發時兩手中指搯掌中心
看患人持呪七遍令嗽一聲取氣一口在壁
三度呪之令患人忌五辛毒物各七日
　　　呪曰
殺殺縛　勑斬滅
　　　　安蠶神符貼蠶室内



　　　　鎮宅神符





　　　移腫毒
腫毒雖七八分者亦可治訣在左手午上按
定痛處呪曰
　汝是毒何損人肉吾今送汝上刀岡
　急急如律令勑
　呪七遍移訣令嗽一聲取氣一口吹在地
　上乃以脚滅之
　　　治瘟說
治瘟自有法中常儀初入門仍先用兩手中
指搯掌心呪曰
閉天目一切鬼神不見此是爲患人布氣之
法到患人牀前曰
行疫年王行病使者此子行不善道天令汝
等巡歴此子今改過歸奉
大道吾已奏聞
上帝牒城隍訖如不係天符勾取可急収藥
毒氣毒前去不得少停恐天赦將至如違的
不容情急急奉行
　　　治鬼邪法
患人身須得實年月日時右手仗劎先搯訣
搯年上呪四十九遍噀水一口於患人身上
若輕便住如未住則搯生月上呪四十九遍
噀水一口於患人身或尚未全退則生日生
時並同前法爲之周而復始待報應乃巳呪
曰
天勑上赦　急令絶惡　急煞急縛
　右恐不得月日時只如子生便用子上此
　乃天中四剌縛邪法也更以乳香湯下北
　斗七元符三台符也
　　　治心邪血邪草靈丹方
神桃七箇　乳香半兩　辰砂半兩　酸棗仁半兩

當歸半兩　地黄半兩　雄黃半兩
　右七味爲末以蠟爲丸如梧桐子大毎服二十
　一丸并符七道臨時看甚符亦作丸子丈夫燈
　心湯下婦人紅花湯下
　　　治顚邪行持及斷鬼神祕法
下元生人行諸不善發驕慢心恣縱婬殺常
生輕謗行不孝道慳貪不足而生妄心既有
妄心即驚其神煩惱妄想憂苦身心是以邪
魅乘虚而來以投其隙精邪下鬼百怪千妖
侵剋形魂叫笑不常喜怒不定精神恍惚或
歌或舞或悲或啼飲食太過不識尊卑千條
萬紀或因塜墓不安祭祀不謹居處凶地伐
樹成災不可不知也試論其狀即辯其源矣
心病屬火乃面赤叫笑聲髙多嗔少喜
肝病屬木乃面青飲酒太過悲憂不止
肺病屬金乃面白持刄行兇常言闘殺
脾病屬土色黃飲食太過而常稱不絶
腎病屬水憂悲不常多拆衣服低頭咬齒狀
若怕羞是也
此乃五臟受邪之證先須行持以符服之然
後隨其本臟用藥攻之無不効矣
　　　識鬼邪
睜目咬牙凶橫自刑之鬼也
歌舞呌笑山魈之鬼也
呼神喚鬼咬器物者客亡之鬼也
或嗔或喜社廟之鬼也
咬牙叫喚聲如忍痛落水之鬼也
恐懼生人精物之鬼也
怕日羞明血死産難之鬼也
多好遊走樹木之鬼也
自刑覓死𡨚債之鬼也
多好眠睡獄死之鬼也
至於持誦看經而輕慢經典嘆氣呻吟心氣
有憂多言虛詐失志歌舞嗔喜不定亦邪鬼
之候矣
凡驗鬼祟即依此式無有不實若欲知其有
病無病即驗其眼目上視或青或白鮮淨者
無患如常者並虚詐也
凡欲治顚邪即先令投狀次間住處靈祗牒
本屬城隍差借吏兵去防護然後入斗存身
行持具威儀前去看驗依科行法不得任性
見患人須和柔訓化勿傷神氣乃使不生狂
惡故全其理也
　　　入斗存身行持祕法
凡治顚邪凶惡之鬼切須齋心沐浴先行持
而徃至彼亦不可散心恐頑愚下鬼無所知
識敢有不從致失威儀黷
上帝之命雖乆而終就擒捉亦忤行持若是
毎行持面東焚香正身端立用兩手大指各
搯上清訣從腦後轉至眉心分直從𦙄前下
叉腰黙呪曰
吾身中功曹使者當召岀吾身中十二時辰
陽平二十四氣七十二候左三魂右七魄一
萬二千精光神二萬二千形影神三萬三千
毛竅神心神脾神肺神肝神腎神各具威儀
與吾吉慶賜吾大道令吾身形化爲上清玄
都三十六洞大伏魔法師頂逺遊冠身披絳
綃服執圭朱履身坐玉局汝等靈神衞吾左
右上使紅光蓋吾下使祥雲園遶前至某處
某人家考察邪鬼治病除祅使令邪魔萬鬼
自誅凶惡不見疾病削除南靈覆護變形玉
虚急急如
上清律令勑
　呪畢面東噀水一口乘於身上次再焚香
　面南叩齒具位姓名稽首
南極天府星君南極天相星君
南極天梁星君南極天同星君
南極天樞星君南極天機星君
南極萬夀星君南極三明夫人
南極火鈴将軍
臣某今日吉慶長齋修行無量度人濟世除
祅破邪立正伏望
南府星君特賜
神光衛護身形使者三千人火鈴将軍下護
臣身令得長生急急如
上清律令
　呪畢叩齒依儀式歩罡一歩念一星君丁罡
天府星君　天相星君　天機星君
天同星君　天樞星君　天梁星君
　歩畢執劒呪曰
某日功曹使者吾遣汝上天速至天門遣汝
入地速至地户遣汝入水速至水府吾今不
遣汝上天不遣汝入地不遣汝入水遣汝速
至某處某家告示某人住處司命土地干係
等神秖并本屬城隍差來兵將仰防禦本所
前來看驗某人疾患須管精嚴無令穢觸有
失威儀次念天靈地靈天地交并功曹神將
不得留停速去速來吾在壇前卓劒相待急
急如
上清律令
　呪畢便将劒卓在地二手十指相叉喝一
　聲去凡入患人家纔入門見人便収却頭
　巾直上廳上正坐纔坐時便用二手中指
　搯掌心爲訣布氣一口於四方便呪曰
吾是元皇之孫太上之子北斗與我爲所使
周行禹歩天吏所使左侍青龍右侍白虎
三清上帝宻布眞炁敢有祅氣惡逆之鬼當
不伏者金羅鐵網酆都處死急急如律令勑
　呪七遍了便於周回収氣一口吹在二手
　内便重搯訣令痛呪曰
天爲我父地爲我母日月爲我兄弟七星爲
我朋友六甲將軍手執鉞斧地甲將軍嚴持
鍾鼓三台前行禽宿後使吾與天爲臣受天
所使斬邪吞魔縛祅攝鬼指呼爲命調理剛
氣上天符命土地皆至急急奉行
　　　東方
東方青帝青童君執鍾擊鼓速縛興祅之鬼
入金羅之獄重罪無情急成公案併令如前
受天符命目視東方喝云去
　　　南方
南方赤帝赤童君手執雷電速縛興祅之鬼
入無了之獄重罪無情急成公案併令如前
受天符命目視南方喝云去
　　　西方
西方白帝白童君手執鉞斧速縛興祅之鬼
入䧟海之獄受罪無情急成公案併令如前
受天符命目視西方喝云去
　　　北方
北方黑帝黑童君手執帝鐘速縛興祅之鬼
入無牽之獄受罪無情急成公案併令如前
受天符命目視北方喝云去
　　　中央
中央黄帝黃童君手執金槌速縛興祅之鬼
入長停之獄受罪無情急成公案併令如前
受天符命目視天喝云去
其顚邪人必自呌喚便云左右統兵助法神
將爲吾擒出便令其家人引患人至廳下其
患人即㐲便呪曰(患人纔出/用王清訣)
天靈地靈　天地交幷　受差將吏　無輒容情
擒捉鬼賊　速至堦前　急急如律令
　呪七遍患人至堦下便云直日獄卒爲吾
　擒捉鬼賊便呪曰
上天勑令　速縛魔精　隨行獄卒　無輒容情
急依天命　勘㐲招情　當吾歩下　元亨利貞
急急如律令
　呪三遍患人自坐纔坐便問令說因依如
　不伏便喝云爲枷却便呪七遍(上清/訣)
　　　呪曰
上天奉命　玉帝魁榮　枷下邪鬼　有逆上清
九天玄籍　無輒容情　急急如律令
患人自如檐枷矣再問不伏兩手並作玉皇訣
喝云爲吾綳却(用紫/微印)呪七遍呪曰
天靈天榮　吾奉上清勑綳却鬼賊　扺拒有刑
魁罡㔶斗　無輒容情　急急如律令
患人只自立如綳再問令說不伏便云爲
　吾打脚兩脚一同便呪曰(勘鬼/訣)
上天勑命　枷禁邪精　行刑獄卒　不得容情
併天符命　依勑奉行　急急如律令
　患人只自呌問因依不伏便使黄蜂之呪
　三遍(勘鬼/訣)
太魔太靈　魁光七星　九氣眞元　永了上嚀
奉命如命　火急奉行　急急如律令
　患人如又不伏便云爲吾縛上銅柱銅汁鐵丸
　灌之呪七遍(勘鬼/訣)
太微太微卜赤鍊銅汁　九天永辜　受罪無劫
再生再死
上帝勑攝　併令獄卒　食鬼飲血急急如律令
　患人呌苦便問因依
　　　斬鬼法(用滅妖鬼訣/兩手並作)
如斬鬼便将律驗法云汝今得此罪罪當斬
便云當院劊子爲吾斬鬼呪曰
天帝嚴勑　受命創官　領天符命　無輒容情
神鋒兩刃　馘惡去除　領赴壇下　一劒去誅
急急如律令
　呪七遍了便云推出凌遲鬼呪曰(七遍)
天帝勑行　天甲天丁　鬼犯重罪　粉骨碎形
奉天勑命　法到奉行　急急如律令
　　　斷鬼呪(用勘/鬼訣)
天帝勑行　立法無情　三天符下　受罪當刑
奉天勑命　法到奉行　急急如律令
　　　配鬼呪(用配/鬼訣)
鬼犯惡罪　心受無情　當行律令　配赴海營
上天勑命　依法奉行　輒有不伏　粉骨碎形
急急如律令(七遍)
　自擒坐鬼賊呪至此呪每念了即噀水一
　口云滅也
　　　遙治顚邪心法
凡是室女婦人不欲見者呪水了令取一盞
洗手面了與患人洗乎面自洗手時用兩手
搯玉皇訣呪七遍七吹入水内也呪曰
神天龍手　千魔自去　設位大羅　嘯詠洞歌
急急如
上清律令
　呪畢剔訣於水中
　　　訣目
太清訣(二指上)勘鬼訣(二指中)
玉清訣(中指上)玉皇訣(中指中)
卓劎訣(中指下)上清訣(四指中)
紫微訣(四指中)配鬼訣(小指中)
滅鬼訣(小指下)
欲徃治邪先燒關引及帖牓與本家土地司
命門前五道干係等神祇候仍牒城隍借兵
収擒看守用了即再用牒交還収管訖通明
報應
　　　布氣呪
乾元天靈　甲乙丙丁　戊巳太一　壬癸守形
朱雀覆護　夀命長生　身中功曹　三五將軍
左右神人　今日吉慶　得道至妙　使我通靈
蕩除穢氣　凶惡不寧　神清氣爽　得道修貞
急急如
上清律令


上清天樞院回車畢道正法卷中





上清天樞院回車畢道正法卷下此六
　　　勘竃經驗狀式
若有人投狀先焚香用二手指各搯亥上爲
訣叉定二腰叩齒三通望地吹氣一口再叩
齒三通望中取氣一口吞之便呪曰天靈地
靈天地差兵吾奉
玉皇糾察邪精王民投狀事有懇情當院功
曹輒敢久停速追司命勾禍鬼名速去速來
吾在壇前卓劔相待急急如律令喝一聲去
呪了便将投狀看於甚字上便認有無鬼祟
爲禍度事理依
天律勑條施行如些小事只送所屬或付本
家承事之神凡若應差鬼神兵將即冩某廟
差來兵將於後押字上使都天法主印印之
令用香酒茶果供養候病安用香紙送於本
廟燒化投狀用金錢六貼馬十二疋香燭等
本院神將如見凶者切莫與給雖安樂夀不
永也切須子細愼勿容易損人功行此乃龍
漢元年
上清眞境太上道君召天宫追攝人間竈君
司命勘鞫令通說災禍邪鬼之由判屬天樞
院救治施行也
　　　投狀式
具州縣郷里保社坊巷居住弟子姓某
　右(某)伏爲(某)人見年若千歳月日時生自
　從某年月已來某疾不安累經醫治並未
　痊安切慮有(禍祟事/入于此)多被阻隔致令藥餌
　無靈今則無可投告謹具狀申
　上清天樞院伏乞
　指揮依法救治施行謹狀
　　　　年月日同前姓某狀
　　驗狀法
　　　州字與軍字同(如無州字則天/樞院二字同用)
點汙是三代家先有願門前五道不安東南
方古墓神家収圓明之物及三七日内曾将
血物歸倡鬼爲災
　　　　犯重
是中房内户下有女伏屍骨深七尺及七年
内至親血死傷亡宅土不安及此房飛屍女
殃鬼
　　　挑起
南方樹木五通之鬼因陪於食物而來兼西
方飛土神
　　　注失
五通香火山魈三代家先客亡自刑女鬼河
道殁亡城隍社伯之神
　　　縣字
點汙是宅神不安城隍有願星辰臨命此方
山神隂土不安外人驚動之也
　　　犯重
是南方游土十年内作犯太歳家先有願及
緋紫之神爲禍因在外飲食而病
　　　挑起
門前客死男傷亡及隂陽搆不明竃君不安
觀寺淨願動及客中落胎鬼
　　　注失
緋紫之神傳屍勞鬼父母呪咀北方親友之
鬼門神宅土不安竈神有願
　　　郷字
點汙五廟有願東北方親知藥毒之鬼血蠱
血屍飛勞之鬼
　　　犯重
門下東方十歩伏屍石精及家神有宗祖傳
病之鬼
　　　挑起
至親人呪咀於南方廟堂命犯星殺作犯宅
土
　　　注失
伏死古塚之鬼古畫功德異物爲精家収勞
死疰瘵之鬼衣物等
　　　保字

點汙舊廟之神功德願動及血屍女鬼二七
日東方食物承鬼傷入宅
　　　犯重
竃第三口下有男枯骨及自刑女鬼北方河
道傷亡古墓之神
　　　注失
西方舊廟神作犯宅土井竃驚動門前自刑
鬼女傷亡
　　　里字
點汙河道男傷亡之鬼北方樹木五通之神
北方銅象之精竃神有願
　　　犯重
遊神五通西方浮土喪車之神鬼家物銅鐵
之物命犯必死(不在治)
　　　挑起
是山魈木客之鬼宅有願土府不安客死女
傷亡之鬼
　　　注失
南方療疰疾之鬼外入僧寺呪咀星辰臨命
五道不安父母之鬼
　　　投狀(如姓與名忘記不書者西方古/暮五通客亡鬼并犯土藥毒鬼)
點汙父母之鬼家行暗昧不存父母上天所
賜之禍
　　　犯重
宗祖有願星殺爲災叔伯父祖之鬼堂下伏
屍古物石精
　　　挑起
宗祖呪咀廟神口有谀謾謗易之過主必死
不治
　　　注失
土黄土箭土瘟山魈社伯河道女亡東北方
蠱氣之鬼
　　　名(婦人氏/弟同)
點汙父母兄弟傳屍之鬼山魈爲禍客堂伏
屍家不積善有過父母至親呪咀北方樹木
神古銅鐵之精必死不治
　　　犯重
外祖之鬼觀寺親友呪咀死氣入宅北方債
主之鬼客亡家収兵器山魈甆瓦之祟鼓響
之聲魚鼈之精南方自傷之鬼井泉女鬼
　　　患人名字(婦女氏/弟同)
㸃汙南方飲食受患西北方舊廟神堂後西
方伏屍女𦍙之鬼
　　　犯重
先祖有願朋友鬼客死傷亡星辰正照宿世
𡨚家債主取命死不在治必死三人
　　　注失
星辰有臨有願命犯短命北方䘮車鬼五道
勾起西南蠱鬼死不治也
　　　患年月日時
黙汙星宿照命宅有伏屍山精古怪丘陵古
墓井泉之鬼
　　　犯重
山神爲崇坈穢之神𢊍下𡨚死鬼藥毒傷亡
竃土不安
　　　挑起
五通伏屍鬼西南方傳屍親友僧尼呪詛家
収銅鐵之物成精
　　　注失
東一房下有古兵器水精之怪竹木青黄之
兆爲笑及自刑鬼女人
　　　神字
神字在上者(一行中在上/第一字是)客亡女𦍙鬼自傷
山魈古廟神五道有願土府不安
　　　在下(一行中在下/第一字是)
暗死女鬼神寺呪咀之鬼西方祖墓神二年
内打煞物命
　　　點汙
五通宗祖承事之鬼他人祖父母之鬼在宅
執占地業(爲炎)
　　　犯重
夜魘之鬼東方飲食受患家収古器之物爲
妖産死之鬼
　　　挑起
傳屍之鬼衣物飛蟲入宅南方花果之神死
不在治
　　　注失
水陸神願動父母呪咀山精青黄之精也丘
陵古墓墳之神
　　　鬼字
在上東南廟神正㕔中下有男伏屍三七日
内主見怪物(爲災)
　　在下
百里廟神呪咀有願西北方河道傷亡宗祖
之鬼
　　　點汙
星辰有願兄弟之鬼南方屍鬼木神客死傷
亡自刑枉死之祟
　　　犯重
五通香火之神西南方作犯土府太歳爲災
驚動司命
　　　挑起
是魘死鬼兵死囚禁傷亡家収古物下逆於
上
　　　注失
西方親人送物有女殃蠱毒鬼水怪河潭龍
蜃之妖
　　　禍字
在上南方自傷女鬼花木之精井竃不明家
先有願
　　　在下
兄弟祖父母鬼自生呪咀用心之過天神収
攝必死不治
　　　點汙
南北方呪咀神祇之願親人發動邪道爲災
及暗死女鬼
　　　犯重
祖先親人傳屍鬼宿世𡨚家債主負命執占
之鬼五通𢔒亡傷神
　　　挑起
因將血物引東方𢔒鬼入宅爲禍司命家先
不安
　　　注失
犯山神隂土不安惡星臨命五通古廟有願
　　　祟字
在上有他人香火混雜房中内有自刑女鬼
井泉之神
　　　在下
有外人承事香火古墓伏屍傳勞之鬼先亡
有願宅土不安
　　　點汙
叔伯外祖神山鬼樹木精門前五道
　　　犯重
客死女鬼籬下西四尺有暗昧之精刀劎之
鬼死不治
　　　挑起
西方花果遊戲之神宅土不安衆神有願百
日内曾見怪物
　　　注失
是作犯宅土傷死之鬼淨神有願觸犯大神
　　　邪字
在上五方古墓神先亡爲禍嶽神有願司命
不安
　　　在下
水陸有願三界浄神不安心口無憑乃天爲
患死不治
　　　點汙
天神有願北方呪咀山魈及父母爲災
　　　犯重
兵死鬼南方路死傷亡惡死女鬼及東方遊
戲五通鬼
　　　挑起
門神五通樹木緋紫神城隍有願爲禍
　　　注失
獄死鬼女屍血亡山精猛烈之神五神不安
　　　妖字
在上者傳屍病祖父鬼宅見惡怪星辰有願
牀下伏屍女鬼
　　　在下
河道傷亡出猖鬼北方毒疊女屍之鬼樂物
之精
　　　點汙
堂前伏屍父母親墓宅不利古物書畫之怪
死不可治
　　　犯重
因買患人衣物得病女殃暴敗死之鬼西南
蠱毒精
　　　挑起
石精銅鐵獸象之怪墓神山神河神客猖鬼
古塜祟
　　　注失
嶽神有願兄弟呪咀邪道鬼吏五猖山石之
神
　　　怪字
在上者三代家先客亡女鬼土地不安河道
猖殤鬼血蠱神
　　　在下
山魈火殃死鬼血死傷亡伏屍緋紫之神東
北方飲食得患
　　　點汙
幽暗鬼西方水精北方槐樹皂木之神死不
治
　　　犯重
兵死陣亡鬼五道相句宅土有願北方呪咀
飛屍鬼
　　　挑起
廚廁自刑女鬼東西方古廟神溝井不明之
鬼
　　　注失
二年内打死物命七世𡨚債星辰暗煞臨命
也
　　　魍字勞字同
在上者先世不孝父母之罪東南毒山精之
鬼客死傷亡
　　　在下
五方蠱毒氣樹木遊神山魈石精水魅河道
惡死之鬼
　　　點汙
十年作犯太嵗隂宅不安父母宗祖之鬼門
神不安
　　　犯重
血屍五通山魈爲禍狐狸之精井竃不明
　　　挑起
魘死鬼傳屍勞鬼南方飲食北方祖母古墓
之神
　　　注失
父母祖先祟山魈古塜之神新死之鬼北方
古墓土鬼
　　　魎字
在上山魈猴精之鬼同司命猖傷客亡自縊
之鬼傳屍勞瘵
　　　在下
舊宅下承事之神東西遊戲花果之鬼釘鐵
之精
　　　點汙
一年内買道僧衣物浄神有願星辰照命掃
箒之精
　　　犯重
橫死鬼伏屍祖先傳病鬼五道山神爲禍
　　　挑起
外祖父母入宅同先祖父母司命爲災受患


上清天樞院回車畢道正法卷下(終)















