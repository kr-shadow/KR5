#+TITLE: 南華真經註疏--郭象
#+DATE: 2018-05-12 10:21:54
#+SOURCE: github.com/kanripo/KR5c0139 master 71c96df9                
南華眞經序
　　　河南郭象子玄撰
夫莊子者可謂知本矣故未始藏其狂言言
雖无會而獨應者也夫應而非會則雖當无
用言非物事則雖高不行與夫寂然不動不
得已而後起者固有間矣斯可謂知无心者
也夫心无爲則隨感而應應隨其時言唯謹
爾故與化爲體流萬代而冥物豈曾設對獨
遘而游談乎方外哉此其所以不經而爲百
家之冠也然莊生雖未體之言則至矣通天
地之統序萬物之性達死生之變而明内聖
外王之道上知造物无物下知有物之自造
也其言宏綽其㫖玄妙至至之道融微㫖雅
泰然遺放放而不敖故曰不知義之所適猖
狂妄行而蹈其大方含哺而熙乎澹泊鼓腹
而游乎混茫至仁極乎无親孝慈終於兼忘
禮樂復乎已能忠信發乎天光用其光則其
朴自成是以神器獨化於玄冥之境而源深
流長也故其長波之所蕩高風之所扇暢乎
物宜適乎民願弘其鄙解其懸灑落之功未
加而矜夸所以散故觀其書超然自以爲已
當經崑崙涉太虚而游惚怳之庭矣雖復貪
婪之人進躁之士暫而攬其餘芳味其溢流
仿佛其音影猶足曠然有忘形自得之懷況
探其遠情而玩永年者乎遂綿邈清遐去離
塵埃而返冥極者也
南華眞經䟽序
　　　唐西華法師成玄英撰
夫莊子者所以申道德之深根述重玄之妙
㫖暢无爲之恬淡明獨化之窅冥鉗揵九流
括囊百氏諒區中之至教實象外之微言者
也其人姓莊名周字子休生宋國睢陽蒙縣
師長桑公子受號南華仙人當戰國之初降
衰周之末歎蒼生之業薄傷道德之陵夷乃
慷慨發憤爰著斯論其言大而博其㫖深而
遠非下士之所聞豈淺識之能究所言子者
是有德之嘉號古人稱師曰子亦言子是書
名非但三篇之總名亦是百家之通題所言
内篇者内以待外立名篇以編簡爲義古有
殺青爲簡以韋爲編編簡成篇猶今連紙成
卷也故元愷云大事書之於策小事簡牘而
已内則談於理本外則語其事迹事雖彰著
非理不通理既幽微非事莫顯欲先明妙理
故前摽内篇内篇理深故每於文外别立篇
目郭象仍於題下即注解之逍遥齊物之類
是也自外篇以去則取篇首二字爲其題目
駢拇馬蹄之類是也所言逍遥遊者古今解
釋不同今汎舉紘綱略爲三釋所言三者第
一顧桐柏云逍者銷也遥者遠也銷盡有爲
累遠見無爲理以斯而遊故曰逍遥第二支
道林云物物而不物於物故逍然不我待玄
感不疾而速故遥然靡所不爲以斯而遊天
下故曰逍遥遊第三穆夜云逍遥者蓋是放
狂自得之名也至德内充无時不適忘懷應
物何往不通以斯而遊天下故曰逍遥遊内
篇明於理本外篇語其事迹雜篇雜明於理
事内篇雖明理本不无事迹外篇雖明事迹
甚有妙理但立教分篇據多論耳所以逍遥
建初者言達道之士智德明敏所造皆適遇
物逍遥故以逍遥命物夫無待聖人照機若
鏡既明權實之二智故能大齊於萬境故以
齊物次之既指馬蹄天地混同庶物心靈凝
澹可以攝衛養生故以養生主次之既善惡
兩忘境智俱妙隨變任化可以處涉人間故
以人間世次之内德圓滿故能支離其德外
以接物既而隨物升降内外冥契故以德充
符次之止水流鑑接物无心忘德忘形契外
會内之極可以匠成庶品故以大宗師次之
古之眞聖知天知人與造化同功即寂即應
既而驅馭群品故以應帝王次之駢拇以下
皆以篇名二字爲題既无别義今不復次篇
也而自古高士晋漢逸人皆莫不耽翫爲之
義訓雖注述無可間然並有美辭咸能索隱
玄英不揆庸昧少而習焉研精覃思三十年
矣依子玄所注三十三篇輒爲䟽解總三十
卷雖復詞情䟽拙亦頗有心跡指歸不敢貽
厥後人聊自記其遺忘耳



南華眞經注䟽卷之一
　　　　河南郭象注
　　　　唐西華法師成玄英䟽
　　　内篇逍遥遊第一(注夫小大雖殊而/放於自得之場則)
　　　(物任其性事稱其能各當其分/逍遥一也豈容勝負於其間哉)
北冥有魚其名爲鯤鯤之大不知其幾千里
也
　䟽溟猶海也取其溟漠無涯故爲之溟東
　方朔十洲記云溟海無風而洪波百丈巨
　海之内有此大魚欲明物性自然故標爲
　章首玄中記云東方有大魚焉行者一日
　過魚頭七日過魚尾産三日碧海爲之變
　紅故知大物生於大處豈獨北溟而已
化而爲鳥其名爲鵬
　注鵬鯤之實吾所未詳也夫莊子之大意
　在乎逍遥遊放無爲而自得故極小大之
　致以明性分之適達觀之士宜要其會歸
　而遺其所寄不足事事曲與生說自不害
　其弘㫖皆可略之
　䟽夫四序風馳三光電卷是以負山嶽而
　捨故揭舟壑以趨新故化魚爲鳥欲明變
　化之大理也
鵬之背不知其幾千里也怒而飛其翼若垂
天之雲
　䟽魚論其大以表頭尾難知鳥言其背亦
　示脩短叵測故下文云未有知其脩者也
　鼓怒翅翼奮迅毛衣既欲摶風方將擊水
　遂乃斷絶雲氣背負青天騫翥翶翔凌摩
　雷漢乗陰布影若天涯之降行雲也
是鳥也海運則將徙於南冥南冥者天池也
　注非溟海不足以運其身非九萬里不足
　以負其翼此豈好竒哉直以大物必自生
　於大處大處亦必自生此大物理固自然
　不患其失又何措心於其間哉
　䟽運轉也是指斥也即此鵬鳥其形重大
　若不海中運轉無以自致高昇皆不得不
　然非樂然也且形既遷革情亦隨變昔日
　爲魚涵泳北海今時作鳥騰翥南溟雖復
　昇沉性殊逍遥一也亦猶死生聚散所遇
　斯適千變萬化未始非吾所以化魚爲鳥
　自北徂南者鳥是凌虚之物南即啓明之
　方魚乃滯溺之蟲北有幽冥之地欲表向
　明背闇捨滯求進故舉南北鳥魚以示爲
　道之逕耳而大海洪川原夫造化非人所
　作故曰天池也
齊諧者志怪者也諧之言曰鵬之徙於南冥
也水擊三千里摶扶揺而上者九萬里
　注夫翼大則難舉故摶扶摇而後能上九
　萬里乃足自勝耳既有斯翼豈得决然而
　起數仞而下哉此皆不得不然非樂然也
去以六月息者也
　注夫大鳥一去半歲至天池而息小鳥一
　飛半朝槍榆枋而止此比所能則有間矣
　其於適性一也
　䟽姓齊名諧人姓名也亦言書名也齊國
　有此悱諧之書也誌記也擊打也摶鬥也
　扶摇旋風也齊諧所著之書多記怪異之
　事莊生引以爲證明己所說不虚大鵬既
　將適南溟不可决然而起所以舉擊兩翅
　動蕩三千踉蹌而行方能離水然後繚戾
　宛轉鼔怒徘徊風氣相扶摇動而上塗經
　九萬時隔半年從容志滿方言憩止適足
　而已豈惜情乎哉
野馬也塵埃也生物之以息相吹也
　注此皆鵬之所憑以飛者耳野馬者遊氣
　也
　䟽爾雅云邑外曰郊郊外曰牧牧外曰野
　此言青春之時陽氣發動遥望藪澤之中
　猶如奔馬故謂之野馬也揚土曰塵塵之
　細者曰埃天地之間生物氣息更相吹動
　以舉於鵬者也夫四生雜沓萬類參差形
　性不同資待宜異故鵬鼓乖天之翼託風
　氣以逍遥蜩張决起之翅槍榆枋而自得
　斯皆率性而動禀之造化非有情於遐邇
　豈措意於驕矜體斯趣者於何而語夸企
　乎
天之蒼蒼其正色邪其遠而无所至極邪其
視下也亦若是則已矣
　注今觀天之蒼蒼竟未知便是天之正色
　邪天之爲遠而無極邪鵬之自上以視地
　亦若人之自此視天則止而圖南矣言鵩
　不知道里之遠近趣足以自勝而逝
　䟽仰視圓穹甚爲迢遞碧空高遠筭數無
　窮蒼蒼茫昧豈天正色然鵬處中天人居
　下地而鵩之俯視不異人之仰觀人既不
　辨天之正色鵬亦詎知地之遠近自勝取
　足適至南溟鵬之圖度止在於是矣
且夫水之積也不厚則其負大舟也无力覆
杯水於坳堂之上則芥爲之舟置杯焉則膠
水淺而舟大也
　注此皆明鵬之所以高飛者翼大故耳夫
　質小者所資不待大則質大者所用不得
　小矣故理有至分物有定極各足稱事其
　濟一也若乃失乎忘生之主而營生於至
　當之外事不在力動不稱倩則雖乗天之
　翼不能無窮决起之飛不能無困矣
　䟽且者假借是聊略之辭夫者開發在語
　之端緒積聚也厚深也杯小器也坳污陷
　也謂堂庭坳陷之地也芥草也膠黏也此
　起譬也夫翻覆一杯之水於坳污堂地之
　間將草葉爲舟則浮汎靡滯若還用杯爲
　舟理必不可何者水淺舟大則黏地不行
　故也是以大舟必須深水小芥不待洪流
　苟其大小得宜則物皆逍遥
風之積也不厚則其負大翼也无力故九萬
里則風斯在下矣
　䟽此合喻也夫水不深厚則大舟不可載
　浮風不崇高大翼無由凌漢是以小鳥半
　朝决起槍榆之上大鵬九萬飄風鼔扇其
　下也
而後乃今培風背負青天而莫之天閼者而
後乃今將圖南
　注夫所以乃今將圖南者非其好高而慕
　遠也風不積則夭閼不通故耳此大鵬之
　逍遥也
　䟽培重也夭折也閼塞也初賴扶摇故能
　昇翥重積風吹然後飛行既而上負青天
　下乗風脊一凌霄漢至六月方止網羅不
　逮畢弋無侵折塞之禍於何而至良由資
　待合宜自致得所逍遥南海不亦宜乎
蜩與鷽鳩笑之曰我决起而飛槍榆枋時則
不至而控於地而已矣奚以之九萬里而南
爲
　注茍足於其性則雖大鵬無以自貴於小
　鳥小鳥無羡於天池而榮願有餘矣故小
　大雖殊逍遥一也
　䟽蜩蟬也生七八月紫青色一名昭蟟鷽
　鳩鶻鳩也即今之斑鳩是也决卒疾之貌
　槍集也亦突也枋檀木也控投也引也窮
　也奚何也之適也蜩鳩聞鵬鳥之宏大資
　風水以高飛故嗤彼形大而劬勞欣我質
　小而逸豫且騰躍不過數仞突榆檀而栖
　集時困不到前林投地息而更起逍遥適
　性樂在其中何須地經六月途遥九萬跋
　涉辛苦南適胡爲以小笑大夸企自息而
　不逍遥者未之有也
適莽蒼者三餐而反腹猶果然適百里者宿
春糧適千里者三月聚糧
　注所適彌遠則聚糧彌多故其翼彌大則
　積氣彌厚也
　䟽適往也莽蒼郊野之色遥望之不甚分
　明也果然飽貌也往於郊野來去三食路
　既非遥腹猶充飽百里之行路程稍遠春
　擣糧食爲一宿之備適於千里之塗路既
　迢遥聚積三月之糧方充往來之食故郭
　注云所適彌遠則聚糧彌多故其翼彌大
　則積氣彌厚者也
之二蟲又何知
　注二蟲謂鵬蜩也對大於小所以均異趣
　也夫趣之所以異豈知異而異哉皆不知
　所以然而自然耳自然耳不爲也此逍遥
　之大意
　䟽郭注云二蟲鵬蜩也對大於小所以均
　異趣也且大鵬摶風九萬小鳥决起榆枋
　雖復遠近不同適性均也咸不知道里之
　遠近各取足而自勝天機自張不知所以
　既無意於高卑豈有情於優劣逍遥之致
　其在兹乎而呼鵬爲蟲者大戴禮云東方
　鱗蟲三百六十應龍爲其長南方羽蟲三
　百六十鳳皇爲其長西方毛蟲三百六十
　麒麟爲其長北方甲蟲三百六十靈龜爲
　其長中央躶蟲三百六十聖人爲其長通
　而爲語故名鵬爲蟲也
小知不及大知小年不及大年
　注物各有性性各有極皆如年知豈跂尚
　之所及哉自此已下至于列子歷舉年知
　之大小各信其一方未有足以相傾者也
　然後統以無待之人遺彼忘我冥此群異
　異方同得而我無功名是故統小大者無
　小無大者也苟有乎小大則雖大鵬之與
　斥鴳宰官之與御風同爲累物耳齊死生
　者無死無生者也苟有乎死生則雖大椿
　之與蟪蛄彭祖之與朝菌均於短折耳故
　遊於無小無大者無窮者也冥乎不死不
　生者無極者也若夫逍遥而繫於有方則
　雖放之使遊而有所窮矣未能無待也
　䟽夫物受氣不同禀分各異智則有明有
　暗年則或短或長故舉朝菌冥靈宰官榮
　子皆如年智豈企尚之所及哉故知物性
　不同不可强相希效也
奚以知其然也
　䟽奚何也然如此也此何以知年智不相
　及若此之縣解耶假設其問以生後答
朝菌不知晦朔蟪蛄春不知秋此小年也
　䟽此答前問也朝菌者謂天時滯雨於糞
　壤之上熱蒸而生陰濕則生見日便死亦
　謂之犬芝生於朝而死於暮故曰朝菌月
　終謂之晦月旦謂之朔假令逢䕃數日便
　萎終不涉三旬故不知晦朔也蟪蛄夏蟬
　也生於麥梗亦謂之麥節夏生秋死故不
　知春秋也菌則朝生暮死蟬則夏長秋殂
　斯言齡命短促故謂之小年也
楚之南有冥靈者以五百歲爲春五百歲爲
秋上古有大椿者以八千歲爲春八千歲爲
秋
　䟽冥靈大椿並木名也以葉生爲春以葉
　落爲秋冥靈生於楚之南以二千歲爲一
　年也而言上古者伏犧時也大椿之木長
　於上古以三萬二千歲爲一年也冥靈五
　百歲而花生大椿八千歲而葉落並以春
　秋賒永故謂之大年也
而彭祖乃今以乆特聞衆人匹之不亦悲乎
　注夫年知不相及若此之懸也比於衆人
　之所悲亦可悲矣而衆人未嘗悲此者以
　其性各有極也苟知其極則豪分不可相
　跂天下又何所悲乎哉夫物未嘗以大欲
　小而必以小羡大故舉小大之殊各有定
　分非羡欲所及則羡欲之累可以絶矣夫
　悲生於累累絶則悲去悲去而性命不安
　者未之有也
　䟽彭祖者姓籛名鏗帝顓頊之玄孫也善
　養性能調鼎進雉羹於堯堯封於彭城其
　道可祖故謂之彭祖歷夏經殷至周年八
　百歲矣特獨也以其年長壽所以聲獨聞
　於世而世人比匹彭祖深可悲傷而不悲
　者爲彭祖禀性遐壽非我氣類置之言外
　不敢嗟傷故知生也有涯豈唯彭祖去己
　一毫不可企及於是均椿菌混彭殤各止
　其分而性命安矣
湯之問棘也是己
　注湯之問棘亦云物各有極任之則條暢
　故莊子以所問爲是也
　䟽湯是帝嚳之後契之苗裔姓子名履字
　天乙母氏扶都見白氣貫月感而生湯豐
　下兊上身長九尺仕夏爲諸侯有聖德諸
　侯歸之遭桀無道囚於夏臺後得免乃與
　諸侯同盟於景亳之地會桀於昆吾之墟
　大戰於鳴條之野桀奔於南巢湯既克桀
　讓天下於務光務光不受湯即位乃都於
　亳後改爲商殷開基之主也棘者湯時賢
　人亦云湯之博士列子謂之夏革革棘聲
　類蓋字之誤也而棘既是賢人湯師事之
　故湯問於棘詢其至道云物性不同各有
　素分循而直往固而任之殷湯請益深有
　玄趣莊子許其所問故云是已
窮髮之北有冥海者天池也有魚焉其廣數
千里未有知其脩者其名爲鯤
　䟽脩長也地以草爲毛髮北方寒沍之地
　草木不生故名窮髮所謂不毛之地鯤魚
　廣闊數千未有知其長者明其大也然溟
　海鯤鵬前文已出如今重顯者正言前引
　齊諧足爲典實今牽列子再證非虚鄭重
　殷勤以成其義者也
有鳥焉其名爲鵬背若太山翼若垂天之雲
摶扶揺羊角而上者九萬里絶雲氣負青天
然後圖南
　䟽鵬背宏巨狀若嵩華旋風曲戾猶如羊
　角既而凌摩蒼昊遏絶雲霄鼓怒放暢圖
　度南海故禦寇湯問篇云世豈知有此物
　哉大禹行而見之伯益知而名之夷堅聞
　而誌之是也
且適南溟也斥鴳笑之曰彼且奚適也我騰
躍而上不過數仞而下翶翔蓬蒿之間此亦
飛之至也而彼且奚適也此小大之辯也
　注各以得性爲至自盡爲極也向言二蟲
　殊翼故所至不同或翶翔天池或畢志榆
　枋直各稱體而足不知所以然也今言小
　大之辯各有自然之素既非跂慕之所及
　亦各安其天性不悲所以異故再出之
　䟽且將也亦語助也斥小澤也鴳雀也八
　尺曰仞翶翔猶嬉戲也而鴳雀小鳥縱任
　斥澤之中騰舉踴躍自得蓬篙之内故能
　嗤九萬之遠適欣數仞之近飛斯蓋辯小
　大之性殊論各足之不二也
故夫知效一官行比一鄉德合一君而徵一
國者其自視也亦若此矣
　注亦猶鳥之自得於一方也
　䟽故是仍前之語夫是生後之詞國是五
　等之邦鄉是萬二千五百家也自有智數
　功效堪蒞一官自有名譽著聞比周鄉黨
　自有道德弘博可使南面徵成邦國安有
　黎元此三者禀分不同優劣斯異其於各
　足未始不齊視己所能亦猶鳥之自得於
　一方
而宋榮子猶然笑之
　注未能齊故有笑
　䟽子者有德之稱姓榮氏宋人也然如是
　榮子雖能忘有未能遣無故笑宰官之徒
　滯於爵禄虚淡之人猶懷嗤笑見如是所
　以不齊前既以小笑大示大者不夸今則
　以大笑小小者不企而性命不安者理未
　之聞也
且舉世而譽之而不加勸舉世而非之而不
加沮
　注審自得也
　䟽舉皆也勸勵勉也沮怨喪也榮子率性
　懷道謷然超俗假令世皆譽讚亦不增其
　勸奬率土非毁亦不加其沮喪審自得也
定乎内外之分
　注内我而外物
　䟽榮子知内既非我外亦非物内外雙遣
　物我兩忘故於内外之分定而不忒也
辯乎榮辱之境
　注榮己而辱人
　䟽忘勸沮於非譽混窮通於榮辱故能反
　照明乎心智玄鑒辯於物境不復内我而
　外物榮己而辱人也
斯已矣
　注亦不能復過此
　䟽斯此也已止也宋榮智德止盡於斯也
彼其於世未數數然也
　注足於身故間於世也
　䟽數數猶汲汲也宋榮率性虚淡任理直
　前未嘗運智推求役心爲道栖身物外故
　不汲汲然者也
雖然猶有未樹也
　注唯能自是耳未能無所不可也
　䟽樹立也榮子捨有證無溺在偏滯故於
　無待之心未立逍遥之趣智尚虧也
夫列子御風而行泠然善也
　注泠然輕妙之貌
　䟽姓列名禦寇鄭人也與鄭繻公同時師
　於壺丘子林著書八卷得風仙之道乗風
　遊泠然輕舉所以稱善也
旬有五日而後反
　注苟有待焉則雖御風而行不能以一時
　而周也
　䟽旬十日也既得風仙遊行天下每經一
　十五日回反歸家未能無所不乗故不可
　一時用也
彼於致福者未數數然也
　注自然御風行耳非數數然求之也
　䟽致得也彼列禦寇得於風仙之福者蓋
　由炎凉無心虚懷任運非關役情取捨汲
　汲求之欲明爲道之要要在忘心若運役
　智慮去之遠矣
此雖免乎行猶有所待者也
　注非風則不得行斯必有待也唯無所不
　乗者無待耳
　䟽乗風輕舉雖免步行非風不進猶有須
　待自宰官已下及宋榮禦寇歷舉智德優
　劣不同既未洞忘咸歸有待唯當順萬物
　之性遊變化之塗而能無所不成者方盡
　逍遥之妙致者也
若夫乗天地之正而御六氣之辯以遊无窮
者彼且惡乎待哉
　注天地者萬物之總名也天地以萬物爲
　體而萬物必以自然爲正自然者不爲而
　自然者也故大鵬之能高斥鴳之能下椿
　木之能長朝菌之能短凡此皆自然之所
　能非爲之所能也不爲而自能所以爲正
　也故乗天地之正者即是順萬物之性也
　御六氣之辯者即是遊變化之塗也如斯
　以往則何往而有窮哉所遇斯乗又將惡
　乎待哉此乃至德之人玄同彼我者之逍
　遥也苟有待焉則雖列子之輕妙猶不能
　以無風而行故必得其所待然後逍遥耳
　而况大鵬乎夫唯與物冥而循大變者爲
　能無待而常通豈自通而已哉又順有待
　者使不失其所待所待不失則同於大通
　矣故有待無待吾所不能齊也至於各安
　其性天機自張受而不知則吾所不能殊
　也夫无待猶不足以殊有待況有待者之
　巨細乎
　䟽天地者萬物之總名萬物者自然之别
　稱六氣者季頤云平旦朝霞日午正陽日
　入飛泉夜半沆瀣也天地二氣爲六氣也
　又杜預云六氣者陰陽風雨晦明也又支
　道林云六氣天地四時也辯者變也惡乎
　待於何也言無待聖人虚懷體道故能乗
　兩儀之正理順萬物之自然御六氣以逍
　遥混群靈以變化苟无物而不順亦何往
　而不通哉明朝徹於无窮將於何而有待
　者也
故曰至人無己
　注無己故順物順物而至矣
神人无功
　注夫物未嘗有謝生於自然者而必欣賴
　於針石故理至則迹滅矣今順而不助與
　至理爲一故无功
聖人无名
　注聖人者物得性之名耳未足以名其所
　以得也
　䟽至言其體神言其用聖言其名故就體
　語至就用語神就名語聖其實一也詣於
　靈極故謂之至陰陽不測故謂之神正名
　百物故謂之聖也一人之上其有此三欲
　顯功用名殊故有三人之别此三人者則
　是前文乗天地之正御六氣之辯人也欲
　結此人无待之德彰其體用反言故曰耳
堯讓天下於許由
　䟽堯者帝嚳之子姓伊祁字放勛母慶都
　嚳感赤龍而生身長一丈兊上而豐下眉
　有八彩足履翼星有聖德年十五對唐侯
　二十一代兄登帝位都平陽號曰陶唐在
　位七十二年乃授舜年百二十八歲崩葬
　於陽城謚曰堯依謚法翼善傳聖曰堯言
　其有傳舜之功也許由隱者也姓許名由
　字仲武潁川陽城人也隱於箕山師於齧
　缺依山而食就河而飲堯知其賢讓以帝
　位許由聞之乃臨河洗耳巢父飲犢牽而
　避之曰惡吾水也死後堯封其墓謚曰箕
　公即堯之師也
曰日月出矣而爝火不息其於光也不亦難
乎時而降矣而猶浸灌其於澤也不亦勞乎
　䟽爝火猶炬火也亦小火也神農時十五
　日一雨謂之時雨也且以日月照燭詎假
　炬火之光時雨滂沲无勞浸灌之澤堯既
　撝謙克讓退己進人所以致此之辭盛推
　仲武也
夫子立而天下治而我猶尸之吾自視缺然
請致天下
　䟽治正也尸主也致與也堯既師於許由
　故謂之爲夫子若仲武立爲天子宇内必
　致太平而我猶爲物主自視缺然不足請
　將帝位讓與賢人
許由曰子治天下天下既已治也
　注夫能令天下治不治天下者也故堯以
　不治治之非治之而治者也今許由方明
　既治則無所代之而治實由堯故有子治
　之言宜忘言以尋其所況而或者遂云治
　之而治者堯也不治而堯得以治者許由
　也斯失之遠矣夫治之由乎不治爲之出
　乎无爲也取於堯而足豈借之許由哉若
　謂拱默乎山林之中而後得稱無爲者此
　莊老之談所以見棄於當塗者自必於有
　爲之域而不反者斯之由也
　䟽治謂理也既盡也言堯治天下乆以昇
　平四海八荒盡皆清謐何勞讓我過辭費
　然覩莊文則貶堯而推許尋郭注乃劣許
　而優堯者何耶欲明放勛大聖仲武大賢
　賢聖二塗相去遠矣故堯負扆汾陽而喪
　天下許由不夷其俗乎獨立高山圓照偏
　溺斷可知矣是以莊子援襌讓之迹故有
　爝火之談郭生察无待之心更致不治之
　說可謂探微索隱了文合義宜尋其㫖况
　无所稍嫌也
而我猶代子吾將爲名乎名者實之賔也吾
將爲賔乎
　注夫自任者對物而順物者與物无對故
　堯无對於天下而許由與稷契爲匹矣何
　以言其然邪夫與物冥者故群物之所不
　能離也是以无心玄應唯感之從汎乎若
　不繫之舟東西之非己也故无行而不與
　百姓共者亦无往而不爲天下之君矣以
　此爲君若天之自高實君之德也若獨亢
　然立乎高山之頂非夫人有情於自守守
　一家之偏尚何得專此此故俗中之一物
　而爲堯之外臣耳若以外臣待乎内主斯
　有爲君之名而无任君之實也
　䟽許由偃蹇箕山逍遥潁水膻臊榮利厭
　穢聲名而堯殷勤致請猶希代己許由若
　高九五將爲萬乗之名然實以生名名從
　實起實則是内是主名便是外是賔捨主
　取賔喪内求外既非隱者所尚故云吾將
　爲賔也
鷦鷯巢於深林不過一枝偃鼠飲河不過滿
腹
　注性各有極苟足其極則餘天下之財也
　䟽鷦鷯巧婦鳥也一名工雀一名女匠亦
　名桃蟲好深處而巧爲巢也偃鼠形大小
　如牛亦黑色獐脚脚有三甲耳似象耳尾
　端白好入河飲水而鳥巢一枝之外不假
　茂林獸飲滿腹之餘無勞浩汗況許由安
　兹蓬蓽不顧金闈樂彼蔬食詎勞玉食也
歸休乎君予无所用天下爲
　注均之無用而堯獨有之明夫懷豁者無
　方故天下樂推而不厭
　䟽予我也許由寡欲清廉不受堯讓故謂
　堯云君宜速還黄屋歸反紫微襌讓之辭
　宜其休息四海之尊於我无用九五之貴
　予何用爲
庖人雖不治庖尸祝不越樽俎而代之矣
　注庖人尸祝各安其所司鳥獸萬物各足
　於所受帝堯許由各靜其所遇此乃天下
　之至實也各得其實又何所爲乎哉自得
　而已矣故堯許之行雖異其於逍遥一也
　䟽庖人謂掌庖厨之人則今之太官供膳
　是也尸者太廟中神主也祝者則今太常
　太祝是也執祭版對尸而祝之故謂之尸
　祝也樽酒器也俎肉器也而庖人尸祝者
　各有司存假令膳夫懈怠不肯治庖尸祝
　之人終不越局濫職棄於樽俎而代之宰
　烹亦猶帝堯襌讓不治天下許由亦不去
　彼山林就兹帝位故注云帝堯許由各靜
　於所遇也已
肩吾問於連叔曰吾聞言於接輿
　䟽肩吾連叔並古之懷道人也接輿者姓
　陸名通字接輿楚之賢人隱者也與孔子
　同時而佯狂不仕常以躬耕爲務楚王知
　其賢聘以黃金百鎰車駟二乗並不受於
　是夫負妻戴以遊山海莫知所終肩吾聞
　接輿之言過無準的故問連叔詢其義㫖
　而言吾聞言於接輿者聞接輿之言也莊
　生寄三賢以明堯之一聖所聞之狀具列
　於下文也
大而无當往而不反吾驚怖其言猶河漢而
无極也
　䟽所聞接輿之言怖弘而无的當一往而
　陳梗槩曾無反覆可尋吾竊聞之驚疑怖
　恐猶如上天河漢迢遞清高尋其源流略
　无窮極也
大有逕庭不近人情焉
　䟽逕庭猶過差亦是直往不顧之貌也謂
　接輿之言不偶於俗多有過差不附世情
　故大言不合於理耳也
連叔曰其言謂何哉
　䟽陸通之說其若何此則反質肩吾所聞
　意謂
曰藐姑射之山有神人居焉肌膚若冰雪綽
約若處子
　注此皆寄言耳夫神人即今所謂聖人也
　夫聖人雖在廟堂之上然其心无異於山
　林之中世豈識之哉徒見其戴黄屋佩玉
　璽便謂足以纓紼其心矣見其歷山川同
　民事便謂足以憔悴其神矣豈知至至者
　之不虧哉今言王德之人而寄之此山將
　明世所无由識故乃託之於絶垠之外而
　推之於視聽之表耳處子者不以外傷内
　䟽藐遠也山海經云姑射山在寰海之外
　有神聖之人戢機應物時須揖讓即爲堯
　舜時須干戈即爲湯武綽約柔弱也處子
　未嫁女也言聖人動寂相應則空有並照
　雖居廊廟无異山林和光同塵在染不染
　冰雪取其潔净綽約譬以柔和處子不爲
　物傷姑射語其絶遠此明堯之盛德窈冥
　玄妙故託之絶垠之外推之視聽之表斯
　蓋寓言耳亦何必有姑射之實乎宜忘言
　以尋其所況此即肩吾述己昔聞以答連
　叔之辭者也
不食五穀吸風飲露
　注俱食五穀而獨爲神人明神人者非五
　穀所爲而特禀自然之妙氣
　䟽五穀者黍稷麻菽麥也言神聖之人降
　生應物挺淳粹之精靈禀陰陽之秀氣雖
　順物以資待非五穀之所爲託風露以清
　虚豈四時之能變也
乗雲氣御飛龍而遊乎四海之外
　䟽智照靈通无心順物故曰乗雲氣不疾
　而速變現无常故曰御飛龍寄生萬物之
　上而神超六合之表故曰遊乎四海之外
　也
其神凝使物不疵癘而年穀熟吾以是狂而
不信也
　注夫體神居靈而窮理極妙者雖靜默閒
　堂之裏而玄同四海之表故乗兩儀而御
　六氣同人群而驅萬物茍无物而不順則
　浮雲斯乗矣无形而不載則飛龍斯御矣
　遺身而自得雖淡然而不待坐忘行忘忘
　而爲之故行若曳枯木止若聚死灰是以
　云其神凝也其神凝則不凝者自得矣世
　皆齊其所見而斷之豈嘗信此哉
　䟽凝靜也疵癘疾病也五穀熟謂有年也
　聖人形同枯木心若死灰本迹一時動寂
　俱妙凝照潜通虚懷利物遂使四時順序
　五穀豐登人无灾害物无夭枉聖人之處
　世有此功能肩吾未悟至言謂爲狂而不
　信
連叔曰然瞽者无以與乎文章之觀聾者无
以與乎鐘鼓之聲豈唯形骸有聾盲哉夫知
亦有之
　注不知至言之極妙而以爲狂而不信此
　知之聾盲哉
　䟽瞽者謂眼無眹縫冥冥如鼓皮也聾者
　耳病也盲者眼根敗也夫目視耳聽蓋有
　物之常情也既瞽既聾不可示之以聲色
　也亦猶至言妙道唯懸解者能知愚惑之
　徒終身未悟良由智障盲闇不能照察豈
　唯形質獨有之耶是以聞接輿之言謂爲
　狂而不信自此已下是連叔答肩吾之辭
　也
是其言也猶時女也
　注謂此接輿之所言者自然爲物所求但
　知之聾盲者謂無此理
　䟽是者指斥之言也時女少年處室之女
　也指此接輿之言猶如窈窕之女綽約凝
　潔爲君子所求但智之聾盲言謂無此理
　也
之人也之德也將旁礴萬物以爲一世蘄乎
亂孰弊弊焉以天下爲事
　注夫聖人之心極兩儀之至會窮萬物之
　妙數故能體化合變无往不可旁礴萬物
　无物不然世以亂故求我我無心也我苟
　无心亦何爲不應世哉然則體玄而極妙
　者其所以會通萬物之性而陶鑄天下之
　化以成堯舜之名者常以不爲爲之耳熟
　弊弊焉勞神苦思以事爲事然後能乎
　䟽之是語助亦歎美也旁礴猶混同也蘄
　求也孰誰也之人者歎堯是聖人之德者
　歎堯之盛德也言聖人德合二儀道齊群
　品混同萬物制馭百靈世道荒淫蒼生離
　亂故求大聖君臨安撫而虚舟懸鏡應感
　无心誰肯勞形弊智經營區宇以事爲事
　然後能事故老子云爲无爲事无事又云
　取天下常以无事及其有事不足以取天
　下也
之人也物莫之傷
　注夫安於所傷則傷不能傷傷不能傷而
　物亦不傷之也
大浸稽天而不溺大旱金石流土山焦而不
熱
　注无往而不安則所在皆適死生无變於
　己況溺熱之間哉故至人之不嬰乎禍難
　非避之也推理直前而自然與吉會
　䟽稽至也夫達於生死則无死无生宜於
　水火則不溺不熱假令陽九流金之灾百
　六滔天之禍紛紜自彼於我何爲故郭注
　云死生无變於己何況溺熱之間也哉
是其塵垢粃糠將猶陶鑄堯舜者也孰肯以
物爲事
　注堯舜者世事之名耳爲名者非名也故
　夫堯舜者豈直堯舜而已哉必有神人之
　實焉今所稱堯舜者徒名其塵垢粃糠耳
　䟽散爲塵膩爲垢穀不熟爲粃穀皮曰糠
　皆猥物也鎔金曰鑄範土曰陶謚法翼善
　傳聖曰堯仁聖盛明曰舜夫堯至本妙絶
　形名混迹同塵物甘其德故立名謚以彰
　聖體然名者粗法不異粃糠謚者世事何
　殊塵垢既而矯諂佞妄將彼塵垢鍛鑄爲
　堯用此粃糠埏埴作舜豈知妙體胡可言
　耶是以誰肯以物爲事者也
宋人資章甫而適諸越越人斷髮文身無所
用之
　䟽此起譬也資貨也越國逼近江湖斷髮
　文身以避蛟龍之難也章甫冠名也故孔
　子生於魯衣縫掖長於宋冠章甫而宋實
　微子之裔越乃太伯之苗二國貿遷往來
　乃以章甫爲貨且章甫本充首飾必須雲
　鬟承冠越人斷髮文身資貨便成无用亦
　如榮華本猶滯著富貴起自驕矜堯既體
　道洞忘故能无用天下故郭注云夫堯之
　无所用天下爲亦猶越人无所用章甫耳
堯治天下之民平海内之政往見四子藐姑
射之山汾水之陽窅然喪其天下焉
　注夫堯之无用天下爲亦猶越人之无所
　用章甫耳然遺天下者固天下之所宗天
　下雖宗堯而堯未嘗有天下也故窅然喪
　之而嘗遊心於絶冥之境雖寄坐萬物之
　上而未始不逍遥也四子者蓋寄言以明
　堯之不一於堯耳夫堯實冥矣其迹則堯
　也自迹觀冥内外異域未足怪也世徒見
　堯之爲堯豈識其冥哉故將求四子於海
　外而據堯於所見因謂與物同波者失其
　所以逍遥也然未知至遠之迹順者更近
　而至高之所會者反下也若乃厲然以獨
　高爲至而不夷乎俗累斯山谷之士非无
　待者也奚足以語至極而遊无窮哉
　䟽治言緝理政言風教此合喻也汾水出
　自太原西入于河水北曰陽則今之晋州
　平陽縣在汾水北昔堯都也窅然者寂寥
　是深遠之名喪之言忘是遣蕩之義而四
　子者四德也一本二迹三非本非迹四非
　非本迹也言堯反照心源洞見道境超兹
　四句故言往見四子也夫聖人無心有感
　斯應故能緝理萬邦和平九土雖復凝神
　四子端拱而坐汾陽統御萬機窅然而喪
　天下斯蓋即本即迹即體即用空有雙照
　動寂一時是以姑射不異汾陽山林豈殊
　黃屋世人齊其所見曷嘗信此耶而馬彪
　將四子爲齧缺便未達於遠理劉璋推汾
　水於射山更迷惑於近事今所解釋稍異
　於斯故郭注云四子者蓋寄言明堯之不
　一於堯耳世徒見堯之迹豈識其眞哉
惠子謂莊子曰魏王貽我大瓠之種
　䟽姓惠名施宋人也爲梁國相謂語也貽
　遺也瓠匏之類也魏王即梁惠王也昔居
　安邑國號爲魏後爲强秦所逼徙於大梁
　復改爲梁僭號稱王也惠子所以起此大
　匏之譬以譏莊子之書雖復詞㫖恢弘而
　不切機務故致此詞而更相激發者也
我樹之成而實五石以盛水漿其堅不能自
舉也
　䟽樹者藝植之謂也實者子也惠施既得
　瓠種藝之成就生子甚大容受五石仍持
　此瓠以盛水漿虚脆不堅故不能自勝舉
　也
剖之以爲瓢則瓠落無所容非不呺然大也
吾爲其無用而掊之
　䟽剖分割之也瓢勺也瓠落平淺也呺然
　虚大也掊打破也用而盛水虚脆不能自
　勝分剖爲瓢平淺不容多物衆謂无用打
　破棄之刺莊子之言不救時要有同此言
　應須屛削也
莊子曰夫子固拙於用大矣宋人有善爲不
龜手之藥者世世以洴澼絖爲事
　注其藥能令手不拘坼故常漂絮於水中
　也
　䟽洴浮澼漂也絖絮也世世年也宋人隆
　冬涉水漂絮以作牽離手指生瘡拘坼有
　同龜背故世世相承家傳此藥令其手不
　拘坼常得漂絮水中保斯事業永无虧替
　又云澼擗也絖䌤也謂之䌤於水之中擗
　也
客聞之請買其方百金
　䟽金方一寸重一斤爲一金也他國遊客
　偶爾聞之請買手瘡一術遂費百金之價
　者也
聚族而謀曰我世世爲洴澼絖不過數金今
一朝而鬻技百金請與之
　䟽鬻賣也估價既高聚族謀議世世洴澼
　爲利蓋寡一朝賣術資貨極多異口同音
　僉曰請與
客得之以說吴王越有難吴王使之將冬與
越人水戰大敗越人裂地而封之
　䟽吴越北鄰地帶江海丘戈相接必用艫
　船戰士隆冬手多拘坼而客素禀雄才天
　生睿智既得方術遂說吴王越國兵難侵
　吴吴王使爲將帥賴此名藥而兵手不拘
　坼旌旗才舉越人亂轍獲此大捷獻凱而
　旋勳庸克著胙之茆土
能不龜手一也或以封或不免於洴澼絖則
所用之異也
　䟽或不定也方藥无工而用者有殊故行
　客得之以封侯宋人用之以洴澼此則所
　用工拙之異
今子有五石之瓠何不攄以爲大樽而浮乎
江湖而憂其瓠落无所容則夫子猶有蓬之
心也夫
　注蓬非直達者也此章言物各有宜茍得
　其宜安往而不逍遥也
　䟽攄者繩絡之也樽者漆之如酒樽以繩
　結縛用渡江湖南人所謂腰舟者也蓬草
　名拳曲不直也夫歎也言大瓠浮汎江湖
　可以舟船淪溺至教興行世境可以濟渡
　群迷而惠生既有蓬心未能直達玄理故
　妄起掊擊之譬譏刺莊子之書爲用失宜
　深可歎之
惠子謂莊子曰吾有大樹人謂之樗
　䟽樗栲漆之類嗅之甚臭惡木者也世間
　名字例皆虚假相與嗅之未知的當故言
　人謂之樗也
其大本擁腫而不中繩墨其小枝卷曲而不
中規矩立之塗匠者不顧
　䟽擁腫槃癭也卷曲不端直也規圓而矩
　方塗道也樗栲之樹不材之木根本擁腫
　枝幹攣卷繩墨不加方圓无取立之行路
　之旁匠人曾不顧盻也
今子之言大而无用衆所同去也
　䟽樹既擁腫不材匠人不顧言迹迂誕无
　用衆所不歸此合喻者也
莊子曰子獨不見狸狙乎卑身而伏以候敖
者東西跳梁不避高下中於機辟死於罔罟
　䟽狌野猫也跳梁猶走躑也辟法也謂機
　關之類也罔罟罝罘也子獨不見狸狙捕
　鼠之狀乎卑伏其身伺候慠慢之鼠東西
　跳躑不避高下之地而中於機關之法身
　死罔罟之中皆以利惑其小不謀大故也
　亦猶擎跪曲奉執持聖迹僞情矯性以要
　時利前雖遂意後必危亡而商鞅蘇張即
　是其事此何異乎捕鼠狸狌死於罔罟也
今夫斄牛其大若垂天之雲此能爲大矣而
不能執鼠
　䟽斄牛猶旄牛也出西南夷其形甚大山
　中遠望如天際之雲藪澤之中逍遥養性
　跳梁投鼠不及野狸亦猶莊子之言不狎
　流俗可以理國治身且長且乆者也
今子有大樹患其无用何不樹之於无何有
之鄉廣莫之野
　䟽无何有猶无有也莫无也謂寬曠无人
　之處不問何物悉皆无有故曰无何有之
　鄉也
彷徨乎无爲其側逍遥乎寢卧其下
　䟽彷徨縱任之名逍遥自得之稱亦是異
　言一致互有文耳不材之木枝葉茂盛婆
　娑蔭映蔽日來風故行李經過徘徊憩息
　徙倚顧歩寢卧其下亦猶莊子之言无爲
　虚淡可以逍遥適性䕃庇蒼生也
不夭斤斧物无害者无所可用安所困苦哉
　注夫小大之物苟失其極則利害之理均
　用得其所則物皆逍遥也
　䟽擁腫不材拳曲无取匠人不顧斤斧无
　加夭折之灾何從而至故得終其天年盡
　其生理无用之用何所困苦哉亦猶莊子
　之言乖俗會道可以攝衛可以全眞既不
　夭枉於世塗詎肯困苦於生分也


南華眞經注䟽卷之一












南華眞經注䟽卷之二福二
　　　　河南郭象注
　　　　唐西華法師成玄英䟽
　　　內篇齊物論第二(夫自是而非彼美/己而惡人物莫不)
　　　(皆然然故是非雖/異而彼我均也)
南郭子綦隱几而坐仰天而噓嗒焉似喪其
耦
　注同天人均彼我故外無與爲歡而嗒焉
　解體若失其配匹
　䟽楚昭王之庶弟楚莊王之司馬字子綦
　古人淳質多以居處爲號居於南郭故號
　南郭亦猶市南宜僚東郭順子之類其人
　懷道抱德虚心忘淡故莊子羡其清高而
　託爲論首隱憑也嘘歎也嗒焉解釋貌耦
　匹也爲身與神爲匹物與我耦也子綦憑
　几坐忘凝神遐想仰天而歎妙悟自然離
　形去智嗒焉隳體身心俱遣物我兼忘故
　若喪其匹耦也
顔成子游立侍乎前曰何居乎形固可使如
稿木而心固可使如死灰乎
　注死灰槁木取其寂寞无情耳夫任自然
　而忘是非者其體中獨任天眞而已又何
　所有哉故止若立枯木動若運枯枝坐若
　死灰行若游塵動止之容吾所不能一也
　其於无心而自得吾所不能二也
　䟽姓顔名偃字子游居安處也方欲請益
　故起而立侍如何安處神識凝寂頓異從
　來遂使形將槁木而不殊心與死灰而无
　别必有妙術請示所由
今之隱几者非昔之隱几者也
　注子游常見隱几者而未有若子綦也
　䟽子游昔見坐忘未盡玄妙今逢隱几實
　異曩時怪其寂泊无情故發驚疑之㫖
子綦曰偃不亦善乎而問之也今者吾喪我
汝知之乎
　注吾喪我我自忘矣我自忘矣天下有何
　物足識哉故都忘外内然後超然俱得
　䟽而由汝也喪由忘也許其所問故言不
　亦善乎而子綦境智兩忘物我雙絶子游
　不悟而以驚疑故示隱几之能汝頗知不
汝聞人籟而未聞地籟汝聞地籟而未聞天
籟夫
　注籟簫也夫簫管參差宫商異律故有短
　長高下萬殊之聲聲雖萬殊而所禀之度
　一也然則優劣无所錯其間矣況之風物
　異音同是而咸自取焉則天地之籟見矣
　䟽人籟簫也長一尺二寸十六管象鳳翅
　舜作也夫簫管參差所受各足況之風物
　咸禀自然故寄此二賢以明三籟之義釋
　在下文
子游曰敢問其方
　䟽方道術也雖聞其名未解其義故請三
　籟其術如何
子綦曰夫大塊噫氣其名爲風
　注大塊者无物也夫噫氣者豈有物哉氣
　塊然而自噫耳物之生也莫不塊然而自
　生則塊然之體大矣故遂以大塊爲名
　䟽大塊者造物之名亦自然之稱也言自
　然之理通生萬物不知所以然而然大塊
　之中噫而出氣仍名此氣而爲風也
是唯无作作則萬竅怒呺
　注言風唯无作作則萬竅皆怒動而爲聲
　也
　䟽是者指此風也作起也言此大風唯當
　不起若其動作則萬殊之穴皆鼓怒呺叫
　也
而獨不聞之翏翏乎
　注長風之聲
山林之畏佳
　注大風之所扇動也
　䟽翏翏長風之聲畏佳扇動之貌而翏翏
　清吹撃蕩山林遂使樹木枝條畏佳扇動
　世皆共覩汝獨不聞之耶下文云
大木百圍之竅穴似鼻似口似耳似枅似圈
似臼似洼者似污者
　注此略舉衆竅之所似
　䟽竅穴樹孔也枅柱頭木也今之斗㭼是
　也圈畜獸闌也木既百圍穴亦竒衆故或
　似人之口鼻或似獸之闌圈或似人之耳
　孔或似舍之枅㭼或洼曲而擁腫或污下
　而不平形勢无窮略陳此八事亦由世間
　萬物種類不同或醜或妍蓋禀之造化
激者謞者叱者吸者叫者譹者宎者咬者
　注此略舉衆竅之聲殊
　䟽激者如水湍激聲也謞者如箭鏃頭孔
　聲叱者咄聲也吸者如呼吸聲也叫者如
　叫呼聲也譹者哭聲也宎者深也若深谷
　然咬者哀切聲也略舉樹穴即有八種風
　吹木竅還作八聲亦由人禀分不同種種
　差異率性而動莫不均齊假令小大夭壽
　未足以相傾
前者唱于而隨者唱喁泠風則小和飄風則
大和
　注夫聲之宫商雖千變萬化唱和大小莫
　不稱其所受而各當其分
　䟽泠小風也飄大風也于喁皆是風吹樹
　動前後相隨之聲也故泠清風和聲即小
　暴疾飄風和聲即大各稱所受曾無勝劣
　以况萬物禀氣自然
厲風濟則衆竅爲虚
　注濟止也烈風作則衆竅實及其止則衆
　竅虚虚實雖異其於各得則同
　䟽厲大也列也濟止也言大風止則衆竅
　虚及其動則衆竅實虚實雖異各得則同
　耳况四序盈虚二儀生殺既无心於亭毒
　豈有意於虔劉
而獨不見之調調之刁刁乎
　注調調刁刁動揺貌也言物聲既異而形
　之動揺亦又不同也動雖不同其得齊一
　耳豈調調獨是而刁刁獨非乎
　䟽而汝也調調刁刁動摇之貌也言物形
　既異動亦不同雖有調刁之殊而終无是
　非之異況盈虚聚散生死窮通物理自然
　不得不爾豈有是非臧否於其間哉
子游曰地籟則衆竅是已人籟則比竹是己
敢問天籟
　䟽地籟則竅穴之徒人籟則簫管之類並
　皆眼見此則可知唯天籟深玄卒難頓悟
　敢陳庸昧請决所疑
子綦曰夫吹萬不同而使其自己也
　注此天籟也夫天籟者豈復别有一物哉
　即衆竅比竹之屬接乎有生之類會而共
　成一天耳無既無矣則不能生有有之未
　生又不能爲生然則生生者誰哉塊然而
　自生耳自生耳非我生也我既不能生物
　物亦不能生我則我自然矣自己而然則
　謂之天然天然耳非爲也故以天言之以
　天言之所以明其自然也豈蒼蒼之謂哉
　而或者謂天籟役物使從己也夫天且不
　能自有況能有物哉故天也者萬物之總
　名也莫適爲天誰主役物乎故物各自生
　而无所出焉此天道也
　䟽夫天者萬物之總名自然之别稱豈蒼
　蒼之謂哉故夫天籟者豈别有一物邪即
　此竹衆竅接乎有生之類是爾尋夫生生
　者誰乎蓋无物也故外不待乎物内不資
　乎我塊然而生獨化者也是以郭注云自
　己而然則謂之天然故以天然言之者所
　以明其自然也而言吹萬不同且風唯一
　體竅乃萬殊雖復大小不同而各稱所受
　咸率自知豈藉他哉此天籟也故知春生
　夏長目視耳聽近取諸身遠託諸物皆不
　知其所以悉莫辨其所然使其自己當分
　各足率性而動不由心智所謂亭之毒之
　此天籟之大意者也
咸其自取怒者其誰邪
　注物皆自得之耳誰主怒之使然哉此重
　明天籟也
　䟽自取由自得也言風竅不同形聲乃異
　至於各自取足未始不齊而怒動爲聲誰
　使之然也欲明群生糾紛萬象參差分内
　自取未嘗不足或飛或走誰取其然故知
　鼓之怒之莫知其宰此則重明天籟之義
　者也
大知閑閑小知間間
　注此蓋知之不同
　䟽閑閑寬裕也間間分别也夫智惠寬大
　之人率性虚淡无是无非小智狹劣之人
　性靈褊促有取有捨故間隔而分别无是
　无非故閑暇而寬裕也
大言炎炎小言詹詹
　注此蓋言語之異
　䟽炎炎猛烈也詹詹詞費也夫詮理大言
　由如猛火炎燎原野清蕩无遺儒墨小言
　滯於競辯徒有詞費无益教方
其寐也魂交其覺也形開
　注此蓋寤寐之異
　䟽凡鄙之人心靈馳躁耽滯前境無得暫
　停故其夢寐也魂神妄縁而交接其覺悟
　也則形質開朗而取染也
與接爲構日以心鬥縵者窖者密者
　注此蓋交接之異
　䟽構合也窖深也今穴地藏穀是也密隱
　也交接世事構合根塵妄心既重渴日不
　足故惜彼寸陰心與日鬥也其運心逐境
　情性萬殊略而言之有些三别也
小恐惴惴大恐縵縵
　注此蓋恐悸之異
　䟽惴惴怵惕也縵縵沮喪也夫境有違從
　而心恒憂度慮其不遂恐懼交懷是以小
　恐惴慓而怵惕大恐寬暇而沮喪也
其發若機栝其司是非之謂也
　䟽機弩牙也栝箭括也司主也言發心逐
　境速如箭栝役情拒害猛若弩牙唯主意
　是非更无他謂也
其留如詛盟其守勝之謂也
　注此蓋動止之異
　䟽詛祝也盟誓也言役意是非由如祝詛
　留心取境不異誓盟堅守確乎情在勝物
其殺如秋冬以言其日消也
　注其衰殺日消有如此者
　䟽夫素秋揺落玄冬肅殺物景貿遷驟如
　交臂愚惑之類豈能覺邪唯爭虚妄是非
　詎知日新消毁人之衰老其狀例然
其溺之所爲之不可使復之也
　注其溺而遂往有如此者
　䟽滯溺於境其來已乆所爲之事背道乖
　眞欲使復命遺原无由可致
其厭也如緘以言其老洫也
　注其厭没於欲老而愈洫有如此者
　䟽厭没溺也顚倒之流厭没於欲惑情堅
　固有類緘繩豈唯壯年縱恣抑乃老而愈
　洫
近死之心莫使復陽也
　注其利患輕禍陰結遂志有如此者
　䟽莫无也陽生也耽滯之心鄰乎死地欲
　使反於生道无由得之
喜怒哀樂慮歎變慹姚佚啓態
　注此蓋性情之異者
　䟽凡品愚迷則執違順順則喜樂違則哀
　怒然哀樂則重喜怒則輕故喜則心生懽
　悦樂則形於舞抃怒則當時瞋恨哀則舉
　體悲號慮則所度未來歎則咨嗟已往變
　則改易舊事慹則屈伏不伸姚則輕浮躁
　動佚則奢華縱放啓則開張情欲態則嬌
　淫妖冶衆生心識變轉无窮略而言之有
　此十二審而察之物情斯見矣
樂出虚蒸成菌
　注此蓋事變之異也自此以上略舉天籟
　之无方自此以下明無方之自然也物各
　自然不知所以然而然則形雖彌異其然
　彌同也
　䟽夫簫管内虚故能出於雅樂濕暑氣蒸
　故能生成朝菌亦猶二儀萬物虚假不眞
　從无生有例如菌樂浮幻若是喜怒何施
日夜相代乎前而莫知其所萌
　注日夜相代代故以新也夫天地萬物變
　化日新與時俱往何物萌之哉自然而然
　耳
　䟽日晝月夜輪轉循環更相遞代互爲前
　後推求根緒莫知其狀者也
已乎己乎曰一暮得此其所由以生乎
　注言其自生
　䟽已止也推求日夜前後難知起心虞度
　不如止息又重推旦暮覆察昏明亦莫測
　其所由固不知其端緒欲明世間萬法虚
　妄不眞推求生死即體皆寂故老經云迎
　之不見其首隨之而不見其後理由若此
非彼无我非我无所取是亦近矣
　注彼自然也自然生我我自然生故自然
　者即我之自然豈遠之哉
　䟽彼自然也取禀受也若非自然誰能生
　我若无有我誰禀自然乎然我則自然自
　然則我其理非遠故曰是亦近矣
而不知其所爲使
　注凡物云云皆自爾耳非相爲使也故任
　之而理自至矣
　䟽言我禀受自然其理已具足行手捉耳
　聽目視功能御用各有司存亭之毒之非
　相爲使无勞措意直置任之
若有眞宰而特不得其眹
　注萬物萬情趣舍不同若有眞宰使之然
　也起索眞宰之眹迹而亦終不得則明物
　皆自然无使物然也
　䟽夫肢體不同而御用各異似有眞性竟
　无宰主眹迹攸肇從何而有
可行己信
　注今夫行者信己可得行也
　䟽信己而用可意而行天機自張率性而
　動自濟自足豈假物哉
而不見其形
　注不見所以得行之形
　䟽物皆信己而行不見信可行之貌者也
有情而无形
　注情當其物故形不别見也
　䟽有可行之情智无信己之形質
百骸九竅六藏賅而存焉
　注付之自然而莫不皆存也
　䟽百骸百骨節也九竅謂眼耳鼻舌口及
　下二漏也六藏六腑也謂大腸小腸膀胱
　三焦也藏謂五臟肝心脾肺腎也賅備也
　言體骨在外藏腑在内竅通内外備此三
　事以成一身故言存
吾誰與爲親
　注直自存耳
汝皆悦之乎其有私焉
　注皆悦之則是所私也有私則不能賅而
　存矣故不悦而自存不爲而自生也
　䟽言夫六根九竅俱是一身豈有親䟽私
　存愛悦若有心愛悦便是有私身而私之
　理在不可莫不任置自有司存於身既然
　在物亦爾
如是皆有爲臣妾乎
　注若皆私之則志過其分上下相冒而莫
　爲臣妾矣臣妾之才而不安臣妾之任則
　失矣故知君臣上下手足外内乃天理自
　然豈直人之所爲哉
　䟽臣妾者士女之賤職也且人之一身亦
　有君臣之别至如見色則目爲君而耳爲
　臣行步則足爲君手爲臣也斯乃出自天
　理豈人之所爲乎非關係意親䟽故爲君
　臣也郭注云時之所賢者爲君才不應世
　者爲臣治國治身内外无異
其臣妾不足以相治乎
　注夫臣妾但各當其分耳未爲不足以相
　治也相治者若手足耳目四肢百體各有
　所司而更相御用也
　䟽夫臣妾御用各有職司知手執脚行當
　分自足豈爲手之不足而脚爲行乎蓋天
　幾自張無心相爲而治理之也舉比手足
　諸事可知也
其遞相爲君臣乎
　注夫時之所賢者爲君才不應世者爲臣
　若天之自高地之自卑首自在上足自居
　下豈有遞哉雖無錯於當而必自當也
　䟽夫首自在上足自居下目能視色耳能
　聽聲而用捨有時故有貴賤豈措情於上
　下而遞代爲君臣乎但任置无心而必自
　當也
其有眞君存焉
　注任之而自爾則非僞也
　䟽直置忘懷无勞措意此即眞君妙道存
　乎其中矣又解眞君即前之眞宰也言取
　捨之心青黄等色本无自性縁合而成不
　自不他非无非有故假設疑問以明无有
　眞君也
如求得其情與不得無益損乎其眞
　注凡得眞性用其自爲者雖復皂隸猶不
　顧毁譽而自安其業故知與不知皆自若
　也若乃開希幸之路以下冒上物喪其眞
　人忘其本則毁譽之間俯仰失錯也
　䟽夫心境相感欲染斯興是以求得稱情
　即謂之爲益如其不得即謂之爲損斯言
　凡情迷執有得喪以攖心道智觀之无損
　益於其眞性者也
一受其成形不亡以待盡
　注言性各有分故知者守知以待終而愚
　者抱愚以至死豈有能中易其性者也
　䟽夫禀受形性各有涯量不可改愚以爲
　智安得易醜以爲妍是故形性一成終不
　中途亡失適可守其分内待盡天年矣
與物相刃相靡其行盡如馳而莫之能止不
亦悲乎
　注群品云云逆順相交各信其偏見而恣
　其所行莫能自反此比衆人之所悲者亦
　可悲矣而衆人未嘗以此爲悲者性然故
　也物各性然又何物足悲哉
　䟽刃逆也靡順也群品云云鋭情逐境境
　既有逆有順心便執是執非行有終年遠
　如馳驟唯知貪境曾无止息格量物理深
　可悲傷
終身役役而不見其成功
　注夫物情无極知足者鮮故得此不止復
　逐於彼皆疲役終身未厭其志死而後已
　故其成功者无時可見也
　䟽夫物浮競知足者稀故得此不休復逐
　於彼所以終身疲役没命貪殘持影繫風
　功成何日
薾然疲役而不知其所歸可不哀邪
　注凡物各以所好役其形骸至于疲困薾
　然不知所以好此之歸趣云何也
　䟽薾然疲頓貌也而所好情篤勞役心靈
　形魂歸弊薾然困苦直以信心好此貪競
　責其意謂亦不知所歸愚癡之甚深可哀
　歎
人謂之不死奚益
　注言其實與死同
　䟽奚何也耽滯如斯困而不已有損行業
　无益神氣可謂雖生之日猶死之年也
其形化其心與之然可不謂大哀乎
　注言其心形並馳困而不反比於凡人所
　哀則此眞哀之大也然凡人未嘗以此爲
　哀則凡所哀者不足哀也
　䟽然由知此也念念遷移新新流謝其化
　而爲老心識隨而昏昧形神俱變故謂與
　之然世之悲哀莫此甚也
人之生也固若是芒乎其我獨芒而人亦有
不芒者乎
　注凡此上事皆不知其所以然而然故曰
　芒也今夫知者皆不知所以知而自知矣
　生者不知所以生而自生矣萬物雖異至
　於生不由知則未有不同者也故天下莫
　不芒也
　䟽芒昧闇也言凡人在生芒昧如是舉世
　皆惑豈有一人不昧者而莊子體道眞人
　智用明達俯同塵俗故云而我獨芒郭注
　稍乖今不依用
夫隨其成心而師之誰獨且无師乎
　注夫心之足以制一身之用者謂之成心
　人自師其成心則人各自有師矣人各自
　有師故付之而自當
　䟽夫域情滯著執一家之偏見者謂之成
　心夫隨順封執之心師之以爲準的世皆
　如此故誰獨无師乎
奚必知代而心自取者有之愚者與有焉
　注夫以成代不成非知也心自得耳故愚
　者亦師其成心未肯用其所謂短而舍其
　所謂長者也
　䟽愚惑之類堅執是非何必知他理長代
　己之短唯欲斥他爲短自取爲長如此之
　人處處皆有愚癡之輩先豫其中
未成乎心而有是非是今日適越而昔至也
　注今日適越昨日何由至哉未成乎心是
　非何由生哉明夫是非者群品之所不能
　无故至人兩順之
　䟽吴越路遥必須積旬方達今朝發途昨
　日何由至哉欲明是非彼我生自妄心言
　心必也未生是非從何而有故先分别而
　後是非先造途而後至越
是以无有爲有無有爲有雖有神禹且不能
知吾獨且奈何哉
　注理无是非而或者以爲有此以无有爲
　有也惑心已成雖聖人不能解故付之自
　若而不强知也
　䟽夏禹字文命鯀子啓父也謚法泉源流
　通曰禹又云受襌成功曰禹理无是非而
　惑者爲有此用无有爲有也迷執日乆惑
　心已成雖有大禹神人亦不令其解悟莊
　生深懷慈救獨奈之何故付之之自若不
　强知之者也
夫言非吹也言者有言
　注各有所說故異於吹
　䟽夫名言之與風吹皆是聲法而言者必
　有詮辨故曰有言
其所言者特未定也
　注我以爲是而彼以爲非彼之所是我又
　非之故未定也未定也者由彼我之情偏
　䟽雖有此言異於風吹而咸言我是僉曰
　彼非既彼我情偏故獨未定者也
果有言邪
　注以爲有言邪然未足以有所定
其未嘗有言邪
　注以爲无言邪則據已已有言
　䟽果决定也此以爲是彼以爲非此以爲
　非而彼以爲是既而是非不定言何所詮
　故不足稱定有言也然彼此偏見各執是
　非據己所言故不可以爲无言也
其以爲異於鷇音亦有辯乎其无辯乎
　注夫言與鷇音其致一也有辯无辯誠未
　可定也天下之情不必同而所言不能異
　故是非紛紜莫知所定
　䟽辯别也鳥子欲出卵中而嗚謂之鷇音
　也言亦帶殻曰殻夫彼此偏執不定是非
　亦何異鷇鳥之音有聲無辯故將言說異
　於鷇音者恐未足以爲别者也
道惡乎隱而有眞僞
　䟽惡乎謂於何也虚通至道非眞非偽於
　何逃匿而眞偽生焉
言惡乎隱而有是非
　注道焉不在言何隱蔽而有眞僞是非之
　名紛然而起
　䟽至教至言非非非是於何隱蔽有是有
　非者哉
道惡乎往而不存
　注皆存
　䟽存在也陶鑄生靈周行不殆道无不偏
　于何不在乎所以在僞在眞而非眞非僞
　也
言惡乎存而不可
　注皆可
　䟽玄道眞言隋物生殺何往不可而言隱
　邪故可是可非而非非非是者也
道隱於小成
　䟽小成者謂仁義五德小道而有所成得
　者謂之小成也世薄時澆唯行仁義不能
　行於大道故言道隱於小成而道不可隱
　也故老君云大道廢有仁義
言隱於榮華
　注夫小成榮華自隱於道而道不可隱則
　眞僞是非者行於榮華而止於實當見於
　小成而滅於大全也
　䟽榮華者謂浮辯辭華美之言也只爲滯
　於華辯所以蔽隱至言所以老君經云信
　言不美美言不信
故有儒墨之是非
　䟽昔有鄭人名緩學於求氏之地三年藝
　成而化爲儒儒者祖述堯舜憲章文武行
　仁義之道辯尊卑之位故謂之儒也緩弟
　名翟緩化其弟遂成於墨墨者禹道也尚
　賢崇禮儉以兼愛摩頂至踵以救蒼生此
　謂之墨也而緩翟二人親則兄弟各執一
　教更相是非緩恨其弟感激而死然彼我
　是非其來乆矣爭競之甚起自二賢故指
　此二賢爲亂群之帥是知道喪言隱方督
　是非
以是其所非而非其所是
　注儒墨更相是非而天下皆儒墨也故百
　家並起各私所見而未始出其方也
　䟽天下莫不自以爲是以彼爲非彼亦與
　汝爲非自以爲是故各用己是是彼非各
　用己非非彼是
欲是其所非而非其所是則莫若以明
　注夫有是有非者儒墨之所是也无是无
　非者儒墨之所非也今欲是儒墨之所非
　而非儒墨之所是者乃欲明无是无非也
　欲明无是无非則莫若還以儒墨反覆相
　明反覆相明則所是者非是而所非者非
　非矣非非則无非非是則无是
　䟽世皆以他爲非用己爲是今欲翻非作
　是翻是作非者无過還用彼我反覆相明
　反覆相明則所非者非非則无非所是者
　非是則无是无是則无非故知是非皆虚
　妄耳
物无非彼物无非是
　注物皆自是故无非是物皆相彼故无非
　彼无非彼則天下无是矣无非是則天下
　无彼矣无彼无是所以玄同也
　䟽注曰物皆自是故无非是物皆相彼故
　无非彼无非彼也則天下无是矣无非是
　也則天下无彼矣无彼无是所以玄同此
　注理盡无勞别釋
自彼則不見自知則知之
　䟽自爲彼所彼此則不自見自知己爲是
　便則知之物之有偏也例皆如是若審能
　見他見自故无是无非也
故曰彼出於是是亦因彼
　注夫物之偏也皆不見彼之所見而獨自
　知其所知自知其所知則自以爲是自以
　爲是則以彼爲非矣故曰彼出於是是亦
　因彼彼是相因而生者也
　䟽夫彼對於此是待於非文豕之大體也
　今言彼出於是者言約理微舉彼角勢也
　欲示舉彼明此舉是明非也而彼此是非
　相因而有推求分析即體皆空也
彼是方生之說也雖然方生方死方死方生
方可方不可方不可方可因是因非因非因
是
　注夫死生之變猶春秋冬夏四時行耳故
　死生之狀雖異其於各安所遇一也今生
　者方自謂生爲生而死者方自謂生爲死
　則无生矣生者方自謂死爲死而死者方
　自謂死爲生則无死矣无生无死无可無
　不可故儒墨之辯吾所不能同也至於各
　冥其分吾所不能異也
　䟽方方將也言彼此是非無異生死之說
　也夫生死交謝由寒暑之遞遷而生者以
　生爲生死者將生爲死亦如是者以是爲
　是而非者以是爲非故知因是而非因非
　而是因非而是則无是矣因是而非則无
　非矣是以无是无非无生无死无可无不
　可何彼此之論乎
是以聖人不由而照之于天亦因是也
　注夫懷豁者因天下之是非而自無是非
　也故不由是非之途而是非無患不當者
　直明其天然而无所奪故也
　䟽天自然也聖人達悟不由是得非直置
　虚凝照以自然之智只因此是非而得无
　非无是終不奪有而别證無
是亦彼也
　注我亦爲彼所彼
彼亦是也
　注彼亦自以爲是
　䟽我自以爲是亦爲彼之所非我以彼爲
　非而彼亦以自爲是也
彼亦一是非此亦一是非
　注此亦自是而非彼彼亦自是而非此此
　與彼各有一是一非於體中也
　䟽此既自是彼亦自是此既非彼彼亦非
　此故各有一是各有一非也
果且有彼是乎哉果且無彼是乎哉
　注今欲謂彼爲彼而彼復自是欲謂是爲
　是而是復爲彼所彼故復是有無未果定
　也
　䟽夫彼此是非相待而立反覆推討舉體
　浮虚自以爲是此則不無爲彼所彼此則
　不有有無彼此未可决定
彼是莫得其偶謂之道樞
　注偶對也彼是相對而聖人兩順之故無
　心者與物冥而未嘗有對於天下也此居
　其樞要而會其玄極以應夫無方也
　䟽偶對也樞要也體夫彼此俱空是非兩
　幻凝神獨見而無對於天下者可謂會其
　玄極得道樞要也前則假問有無待奪不
　定此則重明彼此當體自空前淺後深所
　以爲次也
樞始得其環中以應無窮
　注夫是非反覆相尋無窮故謂之環環中
　空矣今以是非爲環而得其中者無是無
　非也無是無非故能應夫是非是非無窮
　故應亦無窮
　䟽夫絶待獨化道之本始爲學之要故謂
　之樞環者假有二竅中者眞空一道環中
　空矣以明無是無非是非無窮故應亦無
　窮也
是亦一無窮非亦一無窮也
　注天下莫不自是而莫不相非故一是一
　非兩行無窮唯涉空得中者曠然無懷乗
　之以遊也
　䟽夫物莫不自是故是亦一無窮莫不相
　非故非亦一無窮唯彼我兩忘是非雙遣
　而得環中之道者故能大順蒼生乗之遊
　也
故曰莫若以明以指喻指之非指不若以非
指喻指之非指也以馬喻馬之非馬不若以
非馬喻馬之非馬也
　䟽指手指也馬戲籌也喻比也言人是非
　各執彼我異情故用己指比他指即用他
　指爲非指復將他指比汝指汝指於他指
　覆爲非指矣指義既爾馬亦如之所以諸
　法之中獨舉指者欲明近取諸身切要無
　過於指遠託諸物勝負莫先於馬故舉二
　事以況是非
天地一指也萬物一馬也
　注夫自是而非彼彼我之常情也故以我
　指喻彼指則彼指於我指獨爲非指矣此
　以指喻指之非指也若復以彼指還喻我
　指則我指於彼指復爲非指矣此以非指
　喻指之非指也將明無是無非莫若反覆
　相喻反覆相喻則彼之與我既同於自是
　又均於相非均於相非則天下無是同於
　自是則天下無非何以明其然邪是若果
　是則天下不得復有非之者也非若果非
　亦不得復有是之者也今是非無主紛然
　殽亂明此區區者各信其偏見而同於一
　致耳仰觀俯察莫不皆然是以至人知天
　地一指也萬物一馬也故浩然大寧而天
　地萬物各當其分同於自得而無是無非
　也
　䟽天地雖大一指可以蔽之萬物雖多一
　馬可以理盡何以知其然邪今以彼我是
　非反覆相喻則所是者非是所非者非非
　故知二儀萬物無是無非者也
可乎可
　注可於己者即謂之可
不可乎不可
　注不可於已者即謂之不可
　䟽夫理無是非而物有違順故順其意者
　則謂之可乖其情者則謂之不可違順既
　空故知可不可皆妄也
道行之而成
　注無不成也
　䟽大道曠蕩亭毒含靈周行萬物無不成
　就故在可成於可而不當於可在不可成
　不可亦不當於不可也
物謂之而然
　注無不然也
　䟽物情顚倒不達違從虚計是非妄爲然不
惡乎然然於然惡乎不然不然於不然
　䟽心境兩空物我雙幻於何而有然法遂
　執爲然於何不然爲不然也
物固有所然物固有所可
　注各然其所然各可其所可
　䟽物情執滯觸境皆迷必固爲有然必固
　謂有可豈知可則不可然則不然耶
無物不然無物不可
　䟽群品云云各私所見皆然其所然可其
　所可
故爲是舉莛與楹厲與西施恢脆憰怪道通
爲一
　注夫莛横而楹縱厲醜而西施好所謂齊
　者豈必齊形狀同規矩哉故舉縱横好醜
　恢恑憰怪各然其所然各可其所可則理
　雖萬殊而性同得故曰道通爲一也
　䟽爲是義故略舉八事以破之莛屋梁也
　楹舍柱也厲病醜人也西施吴王美姬也
　恢者寬大之名恑者竒變之稱憰者矯詐
　之心怪者妖異之物夫縱横美惡物見所
　以萬殊恢憰竒異世情用之爲傾側故有
　是非不可迷執其分今以玄道觀之本來
　無二是以妍醜之狀萬殊自得之情惟一
　故曰道通爲一也
其分也成也
　注夫物或此以爲散而彼以爲成
　䟽夫物或於此爲散於彼爲成欲明聚散
　無恒不可定執此則於不二之理更舉論
　端者也
其成也毁也
　注我之所謂成而彼或謂之毁
　䟽或於此爲成於彼爲毁物之涉用有此
　不同則散毛成氈伐木爲舍等也
凡物無成與毁復通爲一
　注夫成毁者生於自見而不見彼也故無
　成與毁猶無是與非也
　䟽夫成毁是非生於偏滯者也既成毁不
　定是非無主故無成毁通而一之
唯達者知通爲一爲是不用而寓諸庸
　䟽寓寄也庸用也唯當達道之夫凝神玄
　鑒故能去彼二偏通而爲一爲是義故成
　功不處用而忘用寄用群才也
庸也者用也用也者通也通也者得也
　注夫達者無滯於一方故忽然自忘而寄
　當於自用自用者莫不條暢而自得也
　䟽夫有夫至功而推功於物馳馭億兆而
　寄用群才者其惟聖人乎是以應感無心
　靈通不滯可謂冥眞體道得玄珠於赤水
　者也
適得而幾矣
　注幾盡也至理盡於自得也
　䟽幾盡也夫得者内不資於我外不資於
　物無思無爲絶學絶待適爾而得蓋無所
　由與理相應故能盡妙也
因是已
　注達者因而不作
　䟽夫達道之士無作無心故能因是非而
　無是非循彼我而無彼我我因循而已豈
　措情哉
己而不知其然謂之道
　注夫達者之因是豈知因爲善而因之哉
　不知所以因而自因耳故謂之道也
　䟽已而者仍前生後之辭也夫至人無心
　有感斯應譬彼明鏡方兹虚谷因循萬物
　影響蒼生不知所以然不知所以應豈有
　情於臧否而係於利害者乎以法因人可
　謂自然之道也
勞神明爲一而不知其同也
　䟽夫玄道妙一常湛以然非由心智謀度
　而後不二而愚者勞役神明邂逅言辯而
　求一者與彼不一無一異矣不足類也不
　知至理理自混同豈俟措心方稱不二耶
謂之朝三
　䟽此起譬也
何謂朝三狙公賦芧曰朝三而暮四衆狙皆
怒曰然則朝四而暮三衆狙皆悦名實未虧
而喜怒爲用亦因是也
　注夫達者之於一豈勞神哉若勞神明於
　爲一不足賴也與彼不一者無以異矣亦
　同衆狙之惑因所好而自是也
　䟽此解譬也狙獼猴也賦付與也芧橡子
　也似栗而小也列子曰宋有養狙老翁善
　解其意戲狙曰吾與汝芧朝三而暮四足
　乎衆狙皆起而怒又曰我與汝朝四而暮
　三足乎衆狙皆伏而喜焉朝三暮四朝四
　暮三其於七數並皆是一名既不虧實亦
　無損而一喜一怒爲用愚迷此亦同其所
　好自以爲是亦猶勞役心慮辯飾言詞混
　同萬物以爲其一因以爲一者亦何異衆
　狙之惑耶
是以聖人和之以是非而休乎天均
　注莫之偏任故付之自均而止也
　䟽天均者自然均平之理也夫達道聖人
　虚懷不執故能和是於無是同非於無非
　所以息智乎均平之鄉休心乎自然之境
　也
是之謂兩行
　注任天下之是非
　䟽不離是非而得無是非故謂之兩行



南華眞經注䟽卷之二











南華眞經注䟽卷之三福三
　　　　河南郭象注
　　　　唐西華法師成玄英䟽
古之人其知有所至矣
　䟽至造極之名也淳古聖人運智虚妙雖
　復和光混俗而智則無知動不乖寂常眞
　妙本所至之義列在下文也
惡乎至
　䟽假設疑問於何而造極耶
有以爲未始有物者至矣盡矣不可以加矣
　注此忘天地遺萬物外不察乎宇宙内不
　覺其一身故能曠然無累與物俱往而無
　所不應也
　䟽未始猶未曾世所有法悉皆非有唯物
　與我内外咸空四句皆非蕩然虚靜理盡
　於此不復可加答於前問意以明至極者
　也
其次以爲有物矣而未始有封也
　注雖未都忘猶能忘其彼此
　䟽初學大賢鄰乎聖境雖復見空有之異
　而未曾封執
其次以爲有封焉而未始有是非也
　注雖未能忘彼此猶能忘彼此之是非也
　䟽通欲難除滯物之情已有别惑易遣是
　非之見猶忘也
是非之彰也道之所以虧也
　注無是非乃全也
　䟽夫有非有是流俗之鄙情無是無非達
　人之通鑒故知彼我彰而至道隱是非息
　而妙理全矣
道之所以虧愛之所以成
　注道虧則情有所偏而愛有所成未能忘
　愛釋私玄同彼我也
　䟽虚玄之道既以虧損愛染之情於是乎
　成著矣
果且有成與虧乎哉果且無成與虧乎哉
　注有之與無斯不能知乃至
　䟽果决定也夫道無增减物有虧成是以
　物愛既成謂道爲損而道實無虧也故假
　設論端以明其義有無既不决定虧成理
　非實録
有成與虧故昭氏之鼓琴也無成與虧故昭
氏之不鼓琴也
　注夫聲不可勝舉也故吹管操弦雖有繁
　手遺聲多矣而執籥嗚弦者欲以彰聲也
　彰聲而聲遺不彰聲而聲全故欲成而虧
　之者昭文之鼓琴也不成而無虧者昭文
　之不鼓琴也
　䟽姓昭名文古之善鼓琴者也夫昭氏鼓
　琴雖云巧妙而鼓商則喪角揮宫則失徵
　未若置而不鼓則五音自全亦由有成有
　虧存情所以乖道無成無虧忘智所以合
　眞者也
昭文之鼓琴也師曠之枝策也惠子之據梧
也三子之知幾乎
　注幾盡也夫三子者皆欲辯非己所明以
　明之故知盡慮窮形勞神倦或枝策假寐
　或據梧而瞑
　䟽師曠字子野晋平公樂師甚知音律支
　柱也策打鼓枝也亦言擊節枝也梧琴也
　今謂不爾昭文己能鼓琴何容二人共同
　一伎況檢典籍無惠子善琴之文而言據
　梧者只是以梧几而據之談說猶隱几者
　也幾盡也昭文善能鼓琴師曠妙知音律
　惠施好談名理而三子之性禀自天然各
　以己能明示於世世既不悟己又疲怠遂
　使柱策假寐以復凭几而瞑三好之能咸
　盡於此
皆其盛者也故載之末年
　注賴其盛故能乆不爾早困也
　䟽惠施之徒皆少年盛壯故能運載形智
　至于衰末之年是非少盛乆當困苦也
唯其好之也以異於彼
　注言此三子唯不好其所明自以殊於衆
　人
　䟽三子各以已之所好耽而翫之方欲矜
　其所能獨異於物
其好之也欲以明之
　注明示衆人欲使同乎我之所好
　䟽所以疲倦形神好之不已者欲將己之
　道術明示衆人也
彼非所明而明之故以堅白之昧終
　注是猶對牛鼔簧耳彼竟不明故己之道
　術終於昧然也
　䟽彼衆人也所明道術也白即公孫龍守
　白馬論也姓公孫名龍趙人當六國時弟
　子孔穿之徒堅執此論横行天下服衆人
　之口不服衆人之心言物禀性不同所好
　各異故知三子道異非衆人所明非明而
　强示之彼此終成暗昧亦何異乎堅執守
　白之論眩惑世間雖宏辯如流終有言而
　無理也
而其子又以文之綸終終身無成
　注昭文之子又乃終文之緒亦卒不成
　䟽綸緒也言昭又之子亦乃荷其父業終
　其綸緒卒其年命竟無所成況在他人如
　何放哉
若是而可謂成乎雖我亦成也
　注此三子雖求明於彼彼竟不明所以終
　身無成若三子而可謂成則雖我之不成
　亦可謂成也
　䟽我衆人也若三子異於衆人遂自以爲
　成而衆人異於三子亦可謂之成也
若是而不可謂成乎物與我無成也
　注物皆自明而不明彼若彼不明即謂不
　成則萬物皆相與無成矣故聖人不顯此
　以耀彼不捨己而逐物從而任之各宜其
　所能故曲成而不遺也今三子欲以己之
　所好明示於彼不亦妄乎
　䟽若三子之與衆物相與而不謂之成乎
　故知衆人之與三子彼此共無成矣
是故滑疑之耀聖人之所圖也爲是不用而
寓諸庸此之謂以明
　注夫聖人無我者也故滑疑之耀則圖而
　域之恢恑憰怪則通而一之使群異各安
　其所安衆人不失其所是則己不用於物
　而萬物之用用矣物皆自用則孰是孰非
　哉故雖認蕩之變屈竒之異曲而從之寄
　之自用則用雖萬殊歷然自明
　䟽夫聖人者與天地合其德與日月齊其
　明故能晦迹同地韜光接物終不眩耀群
　品亂惑蒼生亦不矜己以率人而各域限
　於分内忘懷大順於萬物爲是寄於於群
　才而此運心可聖明眞知也
今且有言於此不知其與是類乎其與是不
類乎類與不類相與爲類則與彼無以異矣
　注今以言無是非則不知其與言有者類
　乎不類乎欲謂之類則我以無爲是而彼
　以無爲非斯不類矣然此雖是非不同亦
　固未免於有是非也則與彼類矣故曰類
　與不類又相與爲類則與彼無以異也然
　則將大不類莫若無心既遣是非又遣其
　遣遣之又遣之以至於無遣然後無遣無
　不遣而是非自去矣
　䟽類者輩徒相似之類也但群生愚迷滯
　是滯非今論乃欲反彼世情破兹迷執故
　假且說無是無非則用爲眞道是故復言
　相與爲類此則遣於無是無非也既而遣
　之又遣方至重玄也
雖然請嘗言之
　注至理無言言則與類故試寄言之
　䟽嘗試也夫至理難復無言而非言無以
　詮理故試寄言彷象其義
有始也者
　注有始則有終
　䟽此假設疑問以明至道無始無終此遣
　於始終也
有未始有始也者
　注謂無終始而一死生
　䟽未始猶未曾也此又假問有未曾有始
　終不此遣於無始終也
有未始有夫未始有始也者
　注夫一之者未若不一而自齊斯又忘其
　一也
　䟽此又假問有未曾有始也者斯則遣於
　無始無終也
有有也者
　注有有則美惡是非具也
　䟽夫萬象森羅悉皆虚幻故標此有明即
　以有體空此句遣有也
有無也者
　注有無而未知無無則是非好惡猶未離
　懷
　䟽假問有此無不今明非但有即不有亦
　乃無即不無此句遣於無也
有未始有無也者
　注知無無矣而猶未能無知
　䟽假問有未曾有無不此句遣非
　有未始有夫未始有無也者
　䟽假問有未曾未曾有無不此句遣非非
　無也而自淺之深從麤入妙始乎有有終
　乎非無是知離百非超四句明矣前言始
　終此則明時今言有無此則辯法唯時與
　法皆虚靜者也
俄而有無矣而未知有無之果孰有孰無也
　注此都忘其知也爾乃俄然始了無耳了
　無則天地萬物彼我是非豁然確斯也
　䟽前後有無之迹入非非有無之本今後
　非非有無之體出有無之用而言俄者明
　即體即用俄爾之間蓋非賒遠也夫玄道
　窈冥眞宗微妙故俄而用則非有無而有
　無用而體則有無非有無也是以有無不
　定體用無恒誰能决定無耶誰能决定有
　耶此又就有無之用明非有非無之體者
　也
今我則已有謂矣
　注謂無是非即復有謂
而未知吾所謂之其果有謂乎其果無謂乎
　注又不知謂之有無爾乃蕩然無纖芥於
　胸中也
　䟽謂言也莊生復無言也理出有言之教
　即前請嘗言之類是也既寄此言以詮於
　理未知斯言定有言耶定無言耶欲明理
　家非默非言教亦非無非有恐學者滯於
　又字故致此辭
天下莫大於秋豪之末而太山爲小莫壽乎
殤子而彭祖爲夭天地與我並生而萬物與
我爲一
　注夫以形相對則太山大於秋豪也若各
　據其性分物冥其極則形大未爲有餘形
　小不爲不足於其性則秋豪不獨小其小
　而太山不獨大其大矣若以性足爲大則
　天下之足未有過於秋豪也若性足者非
　大則雖太山亦可稱小矣故曰天下莫大
　於秋豪之末而太山爲小太山爲小則天
　下無大矣秋豪爲大則天下無小也無小
　無大無壽無夭是以蟪蛄不羡大椿而欣
　然自得斥鴳不貴天池而榮願以足茍足
　於天然而安其性命故雖天地未足爲壽
　而與我並生萬物未足爲異而與我同得
　則天地之生又何不並萬物之得又何不
　一哉
　䟽秋時獸生豪毛其末至微故謂秋豪之
　末也人生在於襁褓而亡謂之殤子太大
　也夫物之生也形氣不同有小有大有夭
　有壽若以性分言之無不自足是故以性
　之爲大天下莫大於豪末無餘爲小天下
　莫小於太山太山爲小則天下無大豪末
　爲大則天下無小小大既爾夭壽亦然是
　以兩儀雖大各足之性乃均萬物雖多自
　得之義唯一前明不終不始非有非無此
　明非小非大無夭無壽耳
既已爲一矣且得有言乎
　注萬物萬形同於自得其得一也已自一
　矣理無所言
既己謂之一矣且得無言乎
　注夫名謂生於不明者也物或不能自明
　其一而以此逐彼故謂一以正之既謂之
　一即是有言矣
　䟽夫玄道冥寂理絶形聲誘引迷途稱謂
　斯起故一雖玄統而猶是名教既謂之一
　豈曰無言乎
一與言爲二二與一爲三自此以往巧歷不
能得而況其凡乎
　注夫以言言一而一非言也則一言爲二
　矣一既一矣言又二之有一有二得不謂
　之三乎夫以一言言之猶乃成三況尋其
　支流凡物殊稱雖有善數莫之能紀也故
　一之者與彼未殊而忘一者無言而自一
　䟽夫妙一之理理非所言是知以言言一
　而一非言也且一既一矣言又言焉有一
　有言二名斯起覆將後時之二名對前時
　之妙一有一有二得不謂之三乎從三以
　往假有善巧筭歷之人亦不能紀得其數
　而況凡夫之類乎
故自無適有以至於三而況自有適有乎
　注夫一無言也而有言則至三況尋其末
　數其可窮乎
　䟽自從也適往也夫至理無言言則名起
　故從無言以往有言纔言則至乎三況從
　有言往有言枝流分派其可窮乎此明一
　切方法本無名字從無生有遂至於斯矣
無適焉因是已
　注各止於其所能乃最是也
　䟽夫諸法空幻何獨名言是知無即非無
　有即非有有無名數當體皆寂既不從無
　以適有豈復自有以適有耶故無所措意
　於往來因循物性而已矣
夫道未始有封
　注冥然無不在也
　䟽夫道無不在所在皆無蕩然無際有何
　封域也
言未始有常
　注彼此言之故是非無定
　䟽道理虚通既無限域故言教隨物亦無
　常定也
爲是而有畛也
　注道無封故萬物得恣其分域
　䟽畛界畔也理無崖域教隨物變是爲義
　故畛分不同
請言其畛
　䟽畛假設問㫖發起後文也
有左有右
　注各異便也
　䟽左陽也右陰也理雖凝寂教必隨機畛
　域不同昇沉各異故有東西左右春秋生
　殺
有倫有義
　注物物有理事事有宜
　䟽倫理也義宜也群物糾紛有理存焉萬
　事參差各隨宜便者也
有分有辯
　注群分而類别也
　䟽辯别也飛走雖衆各有群分物性萬殊
　自隨類别矣
有競有爭
　注並逐曰競對辯曰爭
　䟽夫物性昏愚彼我封執既而並逐勝負
　對辯是非也
此之謂八德
　注略而判之有此八德
　䟽德者功用之名也群至功用轉變無窮
　略而陳之有此八種斯則釋前有畛之義
　也
六合之外聖人存而不論
　注夫六合之外謂萬物性分之表耳夫物
　之性表雖有理存焉而非性分之内則未
　嘗以感聖人也故聖人未嘗論之則是引
　萬物使學其所不能也故不論其外而八
　畛同於自得也
　䟽六合者謂天地四方也六合之外謂衆
　生性分之表重玄至道之鄉也夫玄宗罔
　象出四句之瑞妙理希夷超六合之外既
　非神口所辯所以存而不論也
六合之内聖人論而不議
　注陳其性而安之
　䟽六合之内謂蒼生所禀之性分夫云云
　取捨皆起妄情尋責根源並同虚有聖人
　隨其機感陳而應之既曰馮虚亦無可詳
　議故下文云我亦妄說之
春秋經世先王之志聖人議而不辯
　注順其成迹而凝乎至當之極不執其所
　是以非衆人也
　䟽春秋者時代也經者典誥也先王者三
　皇五帝也誌記也夫祖述軒頊憲章堯舜
　記録時代以爲與謨軌轍蒼生流傳人世
　而聖人議論利益當時終不執是辯非滯
　於陳迹
故分也者有不分也辯也者有不辯也
　注夫物物自分事事自别而欲由己以分
　别之者不見彼之自别也
　䟽夫理無分别而物有是非故於無封無
　域之中而起有分有辯之見者此乃一曲
　之士偏滯之人亦何能剖析於精微分辯
　於事物者也
曰何也
　䟽假問質疑發生義㫖
聖人懷之
　注以不辯爲懷耳聖人無懷
　䟽夫達理聖人冥心會道故能懷藏物我
　包括是非枯木死灰曾無分别矣
衆人辯之以相示也故曰辯也者有不見也
　注不見彼之自辯故辯己所知以示之
　䟽衆多之人即衆生之别稱也凡庸迷執
　彼之自别亦乃不鑒己之妙道故云有不
　見也
夫大道不稱
　注付之自稱無所稱謂
　䟽大道虚廓妙絶形名既非色聲故不可
　稱謂體道之人消聲亦爾也
大辯不言
　注已自别也
　䟽妙悟眞宗無可稱說故辯彫萬物而言
　無所言
大仁不仁
　注無愛而自存也
　䟽亭毒群品汎愛無心譬彼青春非爲仁
　也
大廉不嗛
　注夫至足者物之去來非我也故無所容
　其嗛盈
　䟽夫玄悟之人鑒達空有知萬境虚幻無
　一可貪物我俱空何所遜讓
大勇不忮
　注無往而不順故能無險而不往
　䟽忮逆也内藴慈悲外弘接物故能俯順
　塵俗惠救蒼生虚己逗機終無迕逆
道昭而不道
　注以此明彼彼此俱失矣
　䟽明已功名炫耀於物此乃淫僞不是眞
　道
言辯而不及
　注不能及其自分
　䟽不能玄默唯滯名言華詞浮辯不達深
　理
仁常而不成
　注物無常愛而常愛必不周
　䟽不能忘愛釋知玄同彼我而恒懷恩惠
　每挾親情欲效成功無時可見
廉清而不信
　注皦然廉清貪名者耳非眞廉也
　䟽皎然異俗卓爾不群意在聲名非實廉
　也
勇忮而不成
　注忮逆之勇天下共疾之無敢舉足之地
　也
　䟽捨慈而勇忮逆物情衆共疾之必無成
　遂也
五者園而幾向方矣
　注此五者皆以有爲傷當者也不能止乎
　本性而求外無已夫外不可求而求之譬
　猶以圓學方以魚慕鳥耳雖希翼鸞鳳擬
　規日月此愈近彼愈遠實學彌得而性彌
　失故齊物而偏尚之累去矣
　䟽園圓也幾近也五者即已前道昭等也
　夫學道之人直須韜晦而乃矜炫己之能
　顯燿於物其於道也不亦遠乎猶如慕方
　而學園圓愛飛而好游泳雖希翼鸞鳳終
　無騫翥之能擬規日月詎有幾方之效故
　也
故知止其所不知至矣
　注所不知者皆性分之外也故止於所知
　之内而至也
　䟽夫境有大小智有明闇智不逮者不須
　强知故知止其分學之造極也
孰知不言之辯不道之道若有能知此之謂
天府
　注浩然都任之也
　䟽孰誰也天自然也誰知言不言之言道
　不道之道以此積辯用兹通物者可謂合
　於自然之府藏也
注焉而不滿酌焉而不竭
　注至人之心若鏡應而不藏故曠然無盈
　虚之變也
而不知其所由來
　注至理之來自然無迹
　䟽夫巨海深宏莫測涯際百川注之而不
　滿尾閭泄之而不竭體道大聖其義亦然
　萬機頓起而不撓其神千難殊對而不忤
　其慮故能囊括群有府藏含靈又譬懸鏡
　高堂物來斯照能照之智不知其所由來
　可謂即照而忘忘而能照者也
此之謂葆光
　注任其自明故其光不弊也
　䟽葆蔽也至忘而照即照而忘故能韜蔽
　其光其光彌朗此結以前天府之義
故昔者堯問於舜曰我欲伐宗膾胥敖南面
而不釋然其故何也
　注於安任之道未弘故聽朝而不怡也將
　寄明齊一之理於大聖故發自怪之問以
　起對也
　䟽釋然怡悦貌也宗膾胥敖是堯時小蕃
　三國號也南面君位也舜者顓頊六世孫
　也父曰瞽瞍母曰握登感大虹而生舜生
　於姚墟因即姓姚住於嬀水亦曰嬀氏目
　有重瞳子因字重華以仁孝著於鄉黨堯
　聞其賢妻以二女封邑於虞年三十總百
　揆三十三受堯襌即位之後都於蒲坂在
　位四十年讓禹後崩葬於蒼梧之野而三
　國貢賦既愆所以應須問罪謀事未定故
　聽朝不怡欲明齊物之一理故寄問答於
　二聖
舜曰夫三子者猶存乎蓬艾之間
　注大物之所安無陋也則蓬艾乃三子之
　妙處也
若不釋然何哉
　䟽三子即三國之君也言蓬艾賤草斥鷃
　足以逍遥况蕃國雖卑三子足以存養乃
　不釋然有何意謂也
昔者十日並出萬物皆照
　注夫重明登天六合具照無有蓬艾而不
　光被也
而況德之進乎日者乎
　注夫日月雖無私於照猶有所不及德則
　無不得也而今欲奪蓬艾之願而伐使從
　己於至道豈弘哉故不釋然神解耳若乃
　物暢其性各安其所安無遠邇幽深付之
　自若皆得其極則彼無不當而我無不怡
　也
　䟽進過也淮南子云昔堯時十日並出焦
　禾稼殺草木封豨長蛇皆爲民害於是堯
　使羿上射十日遂落其九下殺長蛇以除
　民害夫十日登天六合俱照覆盆隱處猶
　有不明而聖德所臨無幽不燭連兹二智
　過彼三光乃欲興動干戈伐令從己於安
　任之道豈曰弘通者耶
齧缺問乎王倪曰子知物之所同是乎
　䟽齧缺許由之師王倪弟子並堯時賢人
　也託此二人明其齊一言物情顚倒執見
　不同悉皆自是非他頗知此情是否
曰吾惡乎知之
　注所同未必是所異不獨非故彼我莫能
　相正故無所用其知
　䟽王倪答齧缺云彼此各有是非遂成無
　主我若用知知彼我知還是是非故我於
　何知之言無所用其知也
子知子之所不知邪
　䟽子既不知物之同是頗自知己之不知
　乎此從麤入妙次第窮質假託師資以顯
　深趣
曰吾惡乎知之
　注若自知其所不知即爲有知有知則不
　能任群才之自當
　䟽若以知知不知不知還是知故重言於
　何知之還以不知答也
然則物無知邪
　䟽重責云汝既自無知物豈無知者邪
曰吾惡乎知之
　注都不知乃曠然無不任矣
　䟽豈獨不知我亦乃不知物唯物與我内
　外都忘故無所措其知也
雖然嘗試言之
　注以其不知故未敢正言試言之耳
　䟽然乎猶雖然也既其無知理無所說不
　可的當故嘗試之也
庸詎知吾所謂知之非不知邪
　注魚游於水水物所同咸謂之知然自鳥
　觀之則向所謂知者復爲不知矣夫蛣蜣
　之知在於轉丸而笑蛣蜣者乃以蘇合爲
　貴故所同之知未可正據
　䟽夫物或此知而彼不知彼知而此不知
　魚鳥水陸即其義也故知即不知不知即
　知凡庸之人詎知此理耶
庸詎知吾所謂不知之非不知邪
　注所謂不知者直是不同耳亦自一家之
　知
　䟽所謂不知者彼此不相通耳非謂不知
　耳
且吾嘗試問乎汝
　注己不知其正故試問汝
　䟽理既無言不敢正據聊復反質試問乎
　汝
民溼寢則腰疾偏死鰌然乎哉木處則惴慄
恂懼猨猴然乎哉三者孰知正處
　注此略舉三者以明萬物之異便
　䟽惴慄恂懼是恐迫之别名然乎哉謂不
　如此也言人濕地卧寢則病腰跨偏枯而
　死泥鰌豈如此乎人於樹上居處則迫怖
　不安猨猴跳躑曾無所畏物性不同便宜
　各異故舉此三者以明萬物誰知正定處
　乎所是知蓬户金閨榮辱安在
民食芻豢麋鹿食薦蝍蛆甘帶䲭鴉嗜鼠四
者孰知正味
　注此略舉四者以明美惡之無主
　䟽芻草也是牛羊之類豢養也是犬豕之
　徒皆以所食爲名也麋與鹿而食長薦茂
　草鴟鳶鴉鳥便嗜腐鼠蜈蚣食蛇略舉四
　者定與誰爲滋味乎故知盛饌蔬食其致
　一者也
猨猵狙以爲雌麋與鹿交猶與魚游毛嬙麗
姬人之所美也魚見之深入鳥見之高飛麋
鹿見之决驟四者孰知天下之正色哉
　注此略舉四者以明天下所好之不同也
　不同者而非之則無以知所同之必是
　䟽猨猴狙以爲雌雄麋鹿更相撓泥鰌與
　魚游戲毛嬙越王嬖妾麗姬晋國之寵嬪
　此二人者姝妍冠世人謂之美也然魚見
　怖而深入鳥見驚而高飛麋鹿走而不顧
　舉此四者誰知宇内定是美色耶故知凡
　夫愚迷妄生憎愛以理觀察孰是非哉决
　卒疾貌也
自我觀之仁義之端是非之塗樊然殽亂吾
惡能知其辯
　注夫利於彼者或害於此而天下之彼我
　無窮則是非之境無常故唯莫之辯而任
　其自是然後蕩然俱得
　䟽夫物乃衆而未嘗非我故行仁履義損
　益不同或於我爲利於彼爲害或於彼爲
　是則於我爲非是以從彼我而互觀之是
　非之路仁義之緒樊亂糾紛若殽饌之雜
　亂既無定法吾何能知其分别耶
齧缺曰子不知利害則至人固不知利害乎
　注未能妙其不知故猶嫌至人當知之斯
　懸之未解也
　䟽齧缺曰未悟彼此之不知更起利害之
　疑請云子是至人應知利害必其不辯迷
　闇若夜游重爲此難冀州後答之矣
王倪曰至人神矣
　注無心而無不順
　䟽至者妙極之體神者不測之用夫聖人
　虚已應物無方知而不知辯而不辯豈得
　以名言心慮億度至人耶
大澤焚而不能熱河漢沍而不能寒疾雷破
山風振海而不能驚
　注夫神全形具而體與物冥者雖涉至變
　而未始非我故蕩然無蠆介於胷中也
　䟽沍凍也原澤焚燎河漢水凝雷霆奮發
　而破山飄風濤蕩而振海而至人神凝未
　兆體與物冥水火既不爲灾風雷詎能驚
　駭猶如此也虚淡無心方之雲氣蔭芘群
　品順物而行
若然者乗雲氣
　注寄物而行非我動也
騎日月
　注有晝夜而無死生也
　䟽昏明代序有晝夜之可分處順安時無
　死生之能異而控馭群物運載含靈故有
　乗騎之名也耳
而遊乎四海之外
　注夫唯無其知而任天下之自爲故馳萬
　物而不窮也
　䟽動寂相即眞應一時瑞坐寰宇之中而
　心遊四海之外矣
死生無變於己
　注與變爲體故死生若一
而況利害之端乎
　注况利害於死生愈不足以介意
　䟽夫利害者生涯之損益耳既死生爲晝
　夜乗變化以遨遊況利害於死生曾何足
　以介意矣
瞿鵲子問乎長悟子曰吾聞諸夫子聖人不
從事於務
　注務自來而理自應耳非從而事之也
　䟽務猶事也諸於也瞿鵲是長梧弟子故
　謂師爲夫子夫體道聖人忘懷冥物雖涉
　事有而不以爲務混跡塵俗泊爾無心豈
　措意存情從於事物瞿鵲既欲請益是以
　述昔之所聞者也
不就利不違害
　注任而直前無所避就
　䟽違避也體窮通之關命達利害之有時
　故推理直前而無所避就也
不喜求
　注求之不喜直取不怒
　䟽妙悟從遠也故物求之而不忻喜矣
不縁道
　注獨至者也
　䟽夫聖智凝湛照物無情不將不迎無生
　無滅固不以攀縁之心行乎虚通至道者
　也
無謂有謂有謂無謂
　注凡有稱謂者皆非吾所謂也彼各自謂
　耳故無彼有謂而有此無謂也
　䟽謂言教也夫體道至人虚夷寂絶從本
　降迹感而遂通故能理而教無謂而有謂
　殺而理有謂而
　無謂者也
而遊乎塵垢之外
　注凡非眞性皆塵垢也
　䟽和光同塵處染不染故雖在囂俗之中

　而心自遊於塵垢之外者矣
夫子以爲孟浪之言而我以爲妙道之行也
吾子以爲奚若
　䟽孟浪猶率略也奚何也若如也如何所
　謂不縁道等乃窮理盡性瞿鵲將爲妙道
　之行長梧用作率略之談未知其理如何
　以何爲是
長梧子曰是黃帝之所聽瑩也而丘也何足
以知之
　䟽聽瑩疑惑不明之貌也夫至道深玄非
　名言而可究雖復三皇五帝乃是聖人而
　詮辯至理不盡其妙聽瑩至竟疑惑不明
　我是何人猶能曉了本亦有作黃字者則
　是軒轅
且汝亦大早計見卵而求時夜見彈而求鴞
炙
　注夫物有自然理有至極循而直往則冥
　然自合非所言也故言之者孟浪而聞之
　者聽瑩雖復黄帝猶不能使萬物無懷而
　聽瑩至竟故聖人付當於塵垢之外而玄
　合乎視聽之表照之以天而不逆計放之
　自爾而不推明也今瞿鵲子方聞孟浪之
　言而便以爲妙道之行斯亦無異見卵而
　責司晨之功見彈而生鴞炙之實也夫不
　能安時處順而探變求化當生而慮死執
　是以辯非皆逆計之徒也
　䟽鴞即鵩鳥賈誼之所賦者也大小如雌
　雞而似斑鳩青緑色其肉甚美堪作羹炙
　出江南然卵有生雞之用而卵時未能司
　晨彈有得鴞之功而彈時未堪爲炙亦猶
　教能詮於妙理而教時非理今瞿鵲纔聞
　言說將爲妙道此計用之太早
予嘗爲汝妄言之
　注言之則孟浪也故試妄言之
汝以妄聽之奚
　注若正聽妄言復爲太早計也故亦妄聽
　之何
　䟽予我也奚何也夫至理無言言則孟浪
　我試爲汝妄說汝亦妄聽何如亦言奚者
　即何之聲也
旁日月挾宇宙
　注以死生爲晝夜旁日月之喻也以萬物
　爲一體挾宇宙之譬也
　䟽旁依附也挾懷藏也天地四方曰宇往
　來古今曰宙契理聖人忘物忘我既而囊
　括萬有冥一死生故郭注云以死生爲晝
　夜旁日月之喻也以萬物爲一體挾宇宙
　之喻也
爲其脗合置其滑涽以隸相尊
　注以有所賤故尊卑生焉而滑涽紛亂莫
　之能正各自是於一方矣故爲脗然自合
　之道莫若置之勿言委之自爾也脗然無
　波際之謂也
　䟽脗無分别之貌也置任也滑亂也涽闇
　也隸皂僕之類也蓋賤稱也夫物情顚倒
　妄執尊卑今聖人欲祛此惑爲脗然合同
　之道者莫若滑亂昏雜隨而任之以隸相
　尊一於貴賤也
衆人役役
　注馳鶩於是非之境也
聖人愚毛
　注芚然無知而直往之貌
　䟽役役馳動之容也愚芚無知之貌凡俗
　之人馳逐前境勞役而不息體道之士忘
　知廢照芚然而若愚也
參萬歲而一成純
　注純者不雜者也夫舉萬歲而參其變而
　衆人謂之雜矣故役役然勞形怵心而去
　彼就此唯大聖無執故芚然直往而與變
　化爲一一變化而常遊於獨者也故雖參
　揉億載千殊萬異道行之而成則古今一
　成也物謂之而然則萬物一然也無物不
　然無時不成斯可謂純也
　䟽夫聖人者與二儀合其德萬物同其體
　故能隨變任化與世相宜雖復代歷古今
　時經夷險參雜塵俗千殊萬異而淡然自
　若不以介懷抱一精純而常居妙極也
萬物盡然
　注無物不然
而以是相藴
　注藴積也積是於萬歲則萬歲一是也積
　然於萬物則萬物盡然也故不知死生先
　後之所在彼我勝負之所如也
　䟽藴積也夫物情封執爲日已乆是以横
　論萬物莫不我然彼不然堅說古今悉皆
　自是他不是雖復萬物之多古今之遠是
　非藴積未有休時聖人順世污隆動而常
　寂參揉億載而純一凝然也
予惡乎知悦生之非惑邪
　注死生一也而獨悦生欲與變化相背故
　未知其非惑也
　䟽夫鑪錘萬物未始不均變化死生其理
　唯一而獨悦生惡死非惑如何
予惡乎知惡死之非弱喪而不知歸者邪
　注少而失其故居名爲弱喪夫弱喪者遂
　安於所在而不知歸於故鄉也焉知生之
　非夫弱喪焉知死之非夫還歸而惡之哉
　䟽弱者弱齡喪之言失謂少年遭亂喪失
　桑梓遂安他土而不知歸謂之弱失從無
　出有謂之爲生自有還無謂之爲死遂其
　戀生惡死豈非弱喪不知歸邪
麗之姬艾封人之子也晋國之始得之也涕
泣沾襟及其至於王所與王同匡牀食芻豢
而後悔其泣也
　注一生之内情變若此當此之日則不知
　彼況夫死生之變惡能相知哉
　䟽昔秦穆公與晋獻公共伐麗戎之國得
　美女一玉環二秦取環而晋取女即麗戎
　國艾地守封疆人之女也匡正也初去麗
　戎離别親戚懷土之戀故涕泣沾襟後至
　晋邦寵愛隆重與獻公同方牀而燕處進
　牢饌以盈厨情好既移所以悔其先泣一
　生之内情變若此況死生之異何能知哉
　莊子寓言故稱獻公爲王耳
予惡乎知夫死者不悔其始之蘄生乎
　注蘄求也
　䟽蘄求也麗姬至晋悔其先泣焉知死者
　之不却悔初始在生之日求生之意也
夢飲酒者旦而哭泣夢哭泣者旦而田獵
　注此寤寐之事變也事茍變情亦異則死
　生之願不得同矣故生時樂生則死時樂
　死矣死生雖異其於各得所願一也則何
　係哉
　䟽夫死生之變猶覺夢之異耳夫覺夢之
　事既殊故死生之情亦别而世有覺凶而
　夢吉亦何妨死樂而生憂耶是知寤寐之
　間未足可係也
方其夢也不知其夢也
　注由此觀之當死之時亦不知其死而自
　適其志也
　䟽方將爲夢之時不知夢之是夢亦猶方
　將處死之日不知死之爲死各適其志何
　所戀哉
夢之中又占其夢焉
　注夫夢者乃復夢中占其夢則無以異於
　寤者也
覺而後知其夢也
　注當所遇無不足也何爲方生而憂死哉
　䟽夫人在睡夢之中謂是眞實亦復占候
　夢想思度吉凶既覺以後方知是夢是故
　生時樂生死時樂死何爲當生而憂死哉
且有大覺而後知此其大夢也
　注夫人覺者聖人也大覺者乃知夫患慮
　在懷者未寤也
　䟽夫擾擾生民芸芸群品馳鶩有爲之境
　昏迷大夢之中唯有體道聖人朗然獨覺
　知夫患慮在懷者皆未寤也
而愚者自以爲覺竊竊然知之君乎牧乎固
哉
　注夫愚者大夢而自以爲寤故竊竊然以
　所好爲君上而所惡爲牧圉欣然信一家
　之偏見可謂固陋矣
　䟽夫物情愚惑闇若夜遊昏在夢中自以
　爲覺竊竊然議專所知情之好者爲君上
　情之惡者同牧圉以此爲情懷可謂固陋
　牛曰牧馬曰圉也
丘也與汝皆夢也
　注未能忘言而神解故非大覺也
　䟽丘是長梧名也夫照達眞言猶以爲夢
　况愚徒竊竊豈有覺哉
予謂汝夢亦夢也
　注即復夢中之占夢也夫自以爲夢猶未
　寤也況竊竊然自以爲覺哉
　䟽夫迷情無覺論夢還在夢中聲說非眞
　妙辯猶居言内是故夢中占夢夢所以皆
　空言内試言言所以虚假此託夢中之占
　夢亦結孟浪之譚耳
是其言也其名爲弔詭
　注夫非常之談故非常人之所知故謂之
　弔當卓詭而不識其懸解
　䟽夫舉世皆夢此乃玄談非常之言不顧
　於俗予當卓詭駮異物情自非清通豈識
　深遠哉
萬世之後而一遇大聖知其解者是旦暮遇
之也
　注言能蜕然無係而玄同死生者至希也
　䟽且世萬年而一逢大聖知三界悉空四
　生非有彼我言說皆在夢中如此解人甚
　爲希遇論其賒促是旦暮逢之三十年爲
　一世也
既使我與若辯矣若勝我我不若勝若果是
也我果非也邪
　䟽若而皆汝也若不勝汝也耶假問之詞
　也夫是非彼我舉體不眞倒置之徒妄爲
　臧否假使我與汝對爭汝勝我不勝汝勝
　定是我不勝定非耶固不可也
我勝若若不吾勝我果是也而果非也邪
　注若而皆汝也
　䟽假令我勝於汝汝不及我我决是也汝
　定非也各據偏執未足可依也
其或是也其或非也邪
　䟽或不定也我之與汝或是或非彼此言
　之勝負不定故或是則非是或非則非非
　也
其俱是也其俱非也邪
　䟽俱是則無非俱非則無是故是非彼我
　出自妄情也
我與若不能相知也則人固受其黮闇吾誰
使正之
　注不知而後推不見而後辯辯之而不足
　以自信以其與物對也辯對終日黮闇至
　竟莫能正之故當付之自正耳
　䟽彼我二人各執偏見咸謂自是故不能
　相知必也相知己之所非者他家之是也
　假令别有一人遣定臧否此人遺有彼此
　亦不離是非各據妄情總成闇惑心必懷
　愛此見所以黮闇不明三人各執使誰正
　之黮闇不明之謂也
使同乎若者正之既與若同矣惡能正之
　䟽既將汝同見則與汝不殊與汝不殊何
　能正定此覆釋第一句
使同乎我者正之既同乎我矣惡能正之
　注同故是之未足信也
　䟽注云同故是之耳未足信也此覆釋第
　二句也
使異乎我與若者正之既異乎我與若矣惡
能正之
　注異故指非耳亦不足據
　䟽既異我汝故别起是非别起是非亦何
　足可據此覆解第三句
使同乎我與若者正之既同乎我與若矣惡
能正之
　注是若果是則天下不得復有非之者也
　非若信非則亦無縁復有是之者也今是
　其所同而非其所異異同既具而是非無
　主故夫是非者生於好辯而休乎天均付
　之兩行而息乎自正也
　䟽彼此曲從是非兩順不異我汝亦何能
　正之此解第四句
然則我與若與人俱不能相知也而待彼也
邪
　注各自正耳待彼不足以正此則天下莫
　能相正也故付之自正而至矣
　䟽我與汝及人固受黮闇之人總有三人
　各執一見咸言我是故俱不相知三人既
　不能定豈復更須一人若别待一人亦與
　前何異彼也耶言其不待之也
何謂和之以天倪
　注天倪者自然之分也
　䟽天自然也倪分也夫彼我妄執是非無
　主所以三人四句不能正之故假設論端
　託爲問答和以自然之分令歸無是無非
　天倪之義次列於下文
曰是不是然不然是若果是也則是之異乎
不是也亦無辯然若果然也則然之異乎不
然也亦無辯
　注是非然否彼我更對故無辯無辯故和
　之以天倪安其自然之分而已不待彼以
　正之
　䟽辯别也夫是非然否出自妄情以理推
　求舉體虚幻所是則不是然則不然何以
　知其然耶是若定是是則異非然若定然
　然則異否而今此謂之是彼謂之非彼之
　所然此以爲否故知是非然否理在不殊
　彼我更對妄爲分别故無之也矣
化聲之相待若其不相待
　注是非之辯爲化聲夫化聲之相待俱不
　足以相正故若不相待也
　䟽夫是非彼我相待而成以理推尋待亦
　非實故變化聲說有此待名名既不眞待
　便虚待待即非待故知不相待者也
和之以天倪因之以曼衍所以窮年也
　注和之以自然之分任其無極之化尋斯
　以往則是非之境自泯而性命之致自窮
　也
　䟽曼衍猶變化也因任也窮盡也和以自
　然之分所以無是無非任其無極之化故
　能不滯不著既而處順安時盡天年之性
　命也
忘年忘義振於無竟故寓諸無竟
　注夫忘年故玄同死生忘義故彌貫是非
　是非死生蕩而爲一斯至理也至理暢於
　無極故寄之者不得有窮也
　䟽振暢也竟窮也寓寄也夫年者生之所
　禀也既同於生死所以忘年也義者裁於
　是非也既一於是非所以忘義也此則遣
　前知是非無窮之義也既而生死是非蕩
　而爲一故能通暢妙理洞照無窮寄言無
　窮亦無無窮之可暢斯又遣於無極者也
罔兩問景曰曩子行今子止曩子坐今子起
何其無特操與
　注罔兩景外之微陰也
　䟽罔兩景外之微陰也曩昔也向也特獨
　也莊子寓言以暢玄理故寄景與罔兩明
　於獨化之義而罔兩問景云汝向行今止
　昔坐今起然則子行止坐起制在於形唯
　欲隨逐於他都無獨立志操者何耶
景曰吾有待而然者邪
　注言天機自爾坐起無待無待而獨得者
　孰知其故而責其所以哉
　䟽夫物之形質咸禀自然事似有因理在
　無待而形影非遠尚有天機故曰萬類參
　差無非獨化者也
吾所待又有待而然者邪
　注若責其所待而尋其所由則尋責無極
　卒至於無待而獨化之理明矣
　䟽影之所待即是形也若使影待於形形
　待造物請問造物復何待乎斯則待待無
　窮卒乎無待也
吾待蛇蚹蜩翼邪
　注若待蛇蚹蜩翼則無特操之所由未爲
　難識也今所以不識正由不待斯類而獨
　化故耳
　䟽昔諸講人及郭生注意皆云蛇蚹是蝮
　下齟齬蜩翼者是蜩翅也言蛇待蚹而行
　蜩待翼而飛影待形而有也蓋不然乎若
　使待翼而飛待足而走飛禽走獸其類無
　窮何勞獨舉蛇蚹頻引爲譬即今解蚹者
　蛇蜕皮也蜩翼者蜩甲也言蛇蜕舊皮蜩
　新出甲不知所以莫辯其然獨化而生蓋
　無待也而蛇蜩二蟲猶蜕皮甲稱異諸物
　所以引之故外篇云吾待蛇蚹蜩甲耶是
　知形影之義與蚹甲無異者也
惡識所以然惡識所以不然
　注世或謂罔兩待景景待形形待造物者
　請問夫造物者有邪無邪無也則胡能造
　物哉有也則不足以物衆形故明衆形之
　自物而後始可與言造物耳是以涉有物
　之域雖復罔兩未有不獨化於玄冥者也
　故造物者無主而物各自造物各自造而
　無所待焉此天地之正也故彼我相因形
　景俱生雖復玄合而非待也明斯理也將
　使萬物各反所宗於體中而不待乎外外
　無所謝而内無所矜是以誘然皆生而不
　知所以生同焉皆得而不知所以得也今
　罔兩之因景猶云俱生而非待也則萬物
　雖衆而共成乎天而皆歷然莫不獨見矣
　故罔兩非景之所制而景非形之所使形
　非無之所化也則化與不化然與不然從
　人之與由己莫不自爾吾安識其所以哉
　故任而不助則本末内外暢然俱得泯然
　無迹若乃責此近因而忘其自爾宗物於
　外喪主於内而愛尚生矣雖欲推而齊之
　然其所尚己存乎胸中何夷之得有哉
　䟽夫待與不待然與不然天機自張莫知
　其宰豈措情於尋責而思慮於心識者乎
昔者莊周夢爲胡蝶栩栩然胡蝶也自喻適
志與
　注自快得意悦豫而行
　䟽栩栩忻暢貌也喻曉也夫生滅交謝寒
　暑遞遷蓋天地之常萬物之理也而莊生
　暉明鏡以照燭汎上善以遨遊故能託夢
　覺於死生寄自他於物化是以夢爲胡蝶
　栩栩而適其心覺乃莊周蘧薳而暢其志
　也
不知周也
　注方其夢爲胡蝶而不知周則與殊死不
　異也然所在無不適志則當生而係生者
　必當死而戀死矣由此觀之知夫在生而
　哀死者誤也
　䟽方爲胡蝶曉了分明快意適情悦豫之
　甚只言是蝶不識莊周死不知生其義亦
　爾
俄然覺則蘧蘧然周也
　注自周而言故稱覺耳未必非夢也
　䟽蘧蘧驚動之貌也俄頃之間夢罷而覺
　驚怪思省方是莊周故注云自周而言故
　稱覺耳未必非夢也
不知周之夢爲胡蝶與胡蝶之夢爲周與
　注今之不知胡蝶無異於夢之不知周也
　而各適一時之志則無以明胡蝶之不夢
　爲周矣世有假寐而夢經百年者則無以
　明今之百年非假寐之夢者也
　䟽昔夢爲蝶甚有暢情今作莊周亦言適
　志是以覺夢既無的當莊蝶豈辯眞虚者
　哉
周與胡蝶則必有分矣
　注夫覺夢之分無異於死生之辯也今所
　以自喻適志由其分定非由無分也
　䟽既覺既夢有蝶有莊乃曰浮虚亦不無
　崖分也
此之謂物化
　注夫時不暫停而今不遂存故昨日之夢
　於今化矣死生之變豈異於此而勞心於
　其間哉方爲此則不知彼夢爲胡蝶是也
　取之於人則一生之中今不知後麗姬是
　也而愚者竊竊然自以爲知生之可樂死
　之可苦未聞物化之謂也
　䟽夫新新變化物物遷流譬彼窮指方兹
　交臂是以周蝶覺夢俄頃之間後不知前
　此不知彼而何爲當生慮死妄起憂悲故
　知生死往來物理之變化也


南華眞經注䟽卷之三





南華眞經注䟽卷之四福四
　　　　河南郭象注
　　　　唐西華法師成玄英䟽
　　　內篇養生主第三(夫生以養存則養/生者理之極也若)
　　　(乃養過其極以養傷/生非養生之主也)
吾生也有涯
　注所禀之分各有極也
　䟽涯分也夫生也受形之載禀之自然愚
　智脩短各有涯分而知止守分不蕩於外
　者養生之妙也然黔首之類莫不稱吾則
　凡稱吾者皆有極者也
而知也無涯
　注夫舉重携輕而神氣自若此力之所限
　也而尚名好勝者雖復絶膂猶未足以慊
　其願此知之無涯也故知之爲名生於失
　當而滅於冥極冥極者任其至分而無豪
　銖之加是故雖負萬鈞茍當其所能則忽
　然不知重之在身雖應萬機泯然不覺事
　之在己此養生之主也
　䟽所禀形性各有限極而分别之智徇物
　無涯遂使心因形勞未慊其願不能止分
　非養生之主也
以有涯隨無涯殆己
　注以有限之性尋無極之知安得而不困
　哉
　䟽夫生也有限智也無涯是以用有限之
　生逐無涯之智故形勞神弊而危殆者也
己而爲知者殆而已矣
　注已困於知而不知止又爲知以救之斯
　養而傷之者眞大殆也
　䟽無涯之智已用於前有爲之學救之於
　後欲不危殆其可得乎
爲善無近名爲惡無近刑
　注忘善惡而居中任萬物之自爲悶然與
　至當爲一故刑名遠己而全理在身也
　䟽夫有爲俗學抑乃多徒要功而言莫先
　善惡故爲善也無不近乎名譽爲惡也無
　不鄰乎刑戮是知俗智俗學未足以救前
　知適有疲役心靈更增危殆
縁督以爲經
　注順中以爲常也
　䟽縁順也督中也經常也夫善惡兩忘刑
　名雙遣故能順一中之道處眞常之德虚
　夷任物與世推遷養生之妙在乎兹矣
可以保身可以全生可以養親
　注養親以適
可以盡年
　注苟得中而冥度則事事無不可也夫養
　生非求過分蓋全理盡年而已矣
　䟽夫惟妙捨二偏而處於中一者故能保
　守身形全其生道外可以孝養父母大順
　人倫内可以攝衛生靈盡其天命
庖丁爲文惠君解牛手之所觸肩之所倚足
之所履膝之所踦砉然嚮然奏刀騞然
　䟽庖丁謂掌厨丁役之人今之供膳是也
　亦言丁名也文惠君即梁惠王也解宰割
　之也踦下角刺也言庖丁善能宰牛見其
　間理故以其手摶觸以肩倚著用脚踏履
　用膝刺築遂使皮肉離析砉然嚮應進奏
　鸞刀騁然大解此蓋寄庖丁以明養生之
　術者也
莫不中音合於桑林之舞乃中經首之會
　注言其因便施巧無不閑解盡理之甚既
　適牛理又合音節
　䟽桑林殷湯樂名也經首咸池樂章名則
　堯樂也庖丁神彩從容妙盡牛理既而改
　割聲嚮雅合宫商所以音中桑林韻符經
　首也
文惠君曰譆善或技蓋至此乎
　䟽譆歎聲也惠君既見庖丁因便施巧奏
　音節遠合樂章故美其技術一至於此者
　也
庖丁釋刀對曰臣之所好者道也進乎技矣
　注直寄道理於技耳所好者非技也
　䟽捨釋鸞刀對答養生之道故倚技術進
　獻於君又解進過也所好者養生之道過
　於解牛之技耳
始臣之解牛之時所見無非牛者
　注未能見其理間
　䟽始學屠宰未見間理所覩唯牛亦猶初
　學養生未照眞境是以觸途皆礙
三年之後未嘗見全牛也
　注但見其理間也
　䟽操刀既乆頻見理間所以纔覩有牛已
　知空卻亦猶服道日乆智照漸明所見塵
　境無非虚幻
方今之時臣以神遇而不以目視
　注闇與理會
　䟽遇會也經乎一十九年合陰陽之妙數
　率精神以會理豈假目以看之亦猶學道
　之人妙契至極推心靈以虚扇豈用眼以
　取塵也
官知止而神欲行
　注司察之官廢縱心而順理
　䟽官者主司之謂也謂目主於色耳司於
　聲之類是也既而神遇不用目視故眼等
　主司悉皆停廢從心所欲順理而行善養
　生者其義亦然
依乎天理
　注不横絶也
　䟽依天然之腠理終不横截以傷牛亦猶
　養生之妙道依自然之涯分必不貪生以
　夭折也
批大卻
　注有際之處因而批之令離
　䟽間郤交際之處用力而批戾之令其筋
　骨各相離異亦猶學道之人生死窮通之
　際用心觀照令其解脱
導大竅
　注節解竅空就導令殊
　䟽竅空也骨節空處蹴導令殊亦猶學人
　以有資空將空導有
因其固然
　注刀不妄加
　䟽因其空郤之處然後運刀亦因其眼見
　耳聞必不妄加刀然也
技經肯綮之未嘗
　注技之妙也常遊刃於空未嘗經槩於微
　礙也
而況大軱乎
　注軱戾大骨衄刀刃也
　䟽肯綮肉著骨處也軱大骨也夫技術之
　妙遊刃於空微礙尚未曾經大骨理當不
　犯況養生運智妙體眞空細惑尚不染心
　麤塵豈能累德
良庖歲更刀割也
　注不中其理間也
　䟽良善之庖猶未中理經乎一歲更易其
　刀況小學之人未體眞道證空捨有易奪
　之心者矣
族庖月更刀折也
　注中骨而折刀也
　䟽況凡鄙之夫心靈闇塞觸境皆礙必損
　智傷神
今臣之刀十九年矣所解數千牛矣而刀刃
若新發於硎
　注硎砥石也
　䟽硎砥礪石也十陰數也九陽數也故十
　九年極陰陽之妙也是以年經十九牛解
　數千遊空涉虚不損鋒刃故其刀鋭利猶
　若新磨者也況善養生人智窮空有和光
　處世妙盡陰陽雖復千變萬化而自新其
　德參涉萬境而常湛凝然矣
彼節者有間而刀刃者無厚以無厚入有間
恢恢乎其於遊刃必有餘地矣
　䟽彼牛骨節素有間郤而刀刃鋒鋭薄而
　不厚用無厚之刃入有間之牛故遊刃恢
　恢必寬大有餘矣況養生之士體道之人
　運至忘之妙智遊虚空之物境是以安排
　造適閑暇有餘境智相冥不一不異
是以十九年而刀刃若新發於硎
　䟽重疊前文結成其義
雖然每至於族吾見其難爲
　注交錯聚結爲族
怵然爲戒視爲止
　注不復屬目於他物也
行爲遲
　注徐其手也
　䟽節骨交聚磐結之處名爲族也雖復遊
　刃於空善見其卻每至交錯之處未嘗不
　留意艱難爲其怵惕戒愼專視徐手況體
　道之人雖復達彼虚幻至於境智交涉必
　須戒愼艱難不得輕染根塵動傷於寂者
　也
動力甚微謋然已解
　注得其宜則用力少
如土委地
　注理解而無刀迹若聚土也
　䟽謋化百反謋然骨肉離之聲也運動鸞
　刀甚自微妙依於天理所以不難如土委
　地有何蹤跡況運用神智明照精微涉於
　塵境曾無罣礙境智冥合能所泯然
提刀而立爲之四顧爲之躊躇滿志
　注逸足容豫自得之謂
　䟽解牛事訖閑放從容提挈鸞刀彷徨徙
　倚既而風韻清遠所以高視四方志氣盈
　滿爲之躊躇自得養生會理其義亦然
善刀而藏之
　注拭刀而弢之也
　䟽善能保愛故拭而弢之況美攝生人光
　而不耀
文惠君曰善哉吾聞庖丁之言得養生焉
　注以刀可養故知生亦可養
　䟽魏侯聞庖丁之言遂悟養生之道也美
　其神妙故歎以善哉
公文軒見右師而驚曰是何人也惡乎介也
　注介偏刖之名
　䟽姓公文名軒宋人也右師官名也介刖
　也公文見右師刖足故驚問所由於何犯
　忤而致此殘刖於足者也
天與其人與
　注知之所無奈何天也犯其所知人也
　䟽爲禀自天然少兹一足爲犯於人事故
　被虧殘此是公文致問之辭故也
曰天也非人也天之生是使獨也
　注偏刖曰獨夫師一家之知而不能兩存
　其足則是知之無所奈何若以右師之知
　而必求兩全則心神内困而形骸外弊矣
　豈直偏刖而已哉
　䟽夫智之明闇形之虧全並禀自天然非
　關人事假使犯於王憲致此形殘亦是天
　生頑愚謀身不足直知由人以虧其形不
　知由天以闇其智是知有與獨無非命也
人之貌有與也
　注兩足共行曰有與有與之貌未有疑其
　非命也
以是知其天也非人也
　注以有與者命也故知獨者亦非我也是
　以達生之情者不務生之所無以爲達命
　之情者不務命之所無奈何也全其自然
　而已
　䟽與共也凡人之貌皆有兩足共行禀之
　造物故知我之一脚遭此形殘亦無非命
　也欲明窮通否泰愚智虧全定乎冥兆非
　由巧拙達斯理趣者方可全生
澤雉十步一啄百步一飲不蘄畜乎樊中
　注蘄求也樊所以籠雉也夫俯仰乎天地
　之間逍遥乎自得之場固養生之妙處也
　又何求於入籠而服養哉
　䟽蘄求也樊中雉籠也夫澤中之雉任於
　野性飲啄自在放曠逍遥豈欲入樊籠而
　求服養譬養生之人蕭然嘉遁唯適情於
　林籟豈企羡於榮華又解澤似雉而非澤
　尾長而雉尾短澤雉之類是也
神雖王不善也
　注夫始乎適而未嘗不適者忘適也雉心
　神長王志氣盈豫而自放於清曠之地忽
　然不覺善爲之善也
　䟽雉居山澤飲啄自在心神長王志氣盈
　豫當此時也忽然不覺善之爲善既遭樊
　籠性情不適方思昔日甚爲清暢鳥既如
　此人亦宜然欲明至適忘適至善忘善
老聃死秦失弔之三號而出
　注人弔亦弔人號亦號
　䟽老君即老子也姓李名耳字伯陽外字
　老聃大聖人也降生陳國苦縣當周平王
　時去周西度流沙適之罽賔而内外經書
　竟無其迹而此獨云死者欲明死生之理
　泯一凡聖之道均齊此蓋莊生寓言耳而
　老君爲大道之祖爲天地萬物之宗豈有
　生死哉故託此言聖人亦有死生以明死
　生之理也故老君降生行數昇天備載者
　經不具言也秦失者姓秦名失懷道之士
　不知何許人也既死且弔爰洎三號而俯
　跡同凡事終而出也
弟子曰非夫子之友邪
　注怪其不倚户觀化乃至三號也
　䟽秦失老君俱遊方外既號且弔豈曰清
　高故門人驚疑起非友之問
曰然
　䟽然由是也秦失答弟子云是我方外之
　友
然則弔焉若此可乎
　䟽方外之人行方内之禮號弔如此於理
　可乎未解和光更致斯問者也
曰然
　注至人無情與衆號耳故若斯可也
　䟽然猶可也重寂相即内外冥符故若其
　可也
始也吾以爲其人也而今非也
　䟽秦失初始入弔謂哭者是方外門人及
　見哀慟過知非老君弟子也
向吾入而弔焉有老者哭之如哭其子少者
哭之如哭其母彼其所以會之必有不蘄言
而言不蘄哭而哭者
　注嫌其先物施惠不在理上住故致此甚
　愛也
　䟽蘄求也彼衆人也夫聖人虚懷物感斯
　應哀憐兆庶愍念蒼生不待勤求爲其演
　說故其死也衆來聚會號哭悲慟如於母
　子斯乃凡情執滯妄見死生感於聖恩致
　此哀悼以此而測故知非老君門人也
是遁天倍倩忘其所受
　注天性所受各有本分不可逃亦不可加
　䟽是指斥哭人也倍加也言逃遁天然之
　性加添流俗之情妄見死之可哀故忘失
　所受之分也
古者謂之遁天之刑
　注感物大深不止於當遁天者也將馳鶩
　於憂樂之境雖楚戮未加而性情已困庸
　非刑哉
　䟽夫逃遁天理倍加俗情哀樂經懷心靈
　困苦有同捶楚寧非刑戮古之達人有如
　此議
適來夫子時也
　注時自生也
適去夫子順也
　注理當死也
　䟽夫子者是老君也秦失歎老君大聖妙
　達本源故適爾生來皆應時而降誕簫然
　死去亦順理而反眞耳
安時而處順哀樂不能入也
　注夫哀樂生於失得者也今玄通合變之
　士無時而不安無順而不處冥然與造化
　爲一則無往而非我矣將何得何失孰死
　孰生哉故任其所受而哀樂無所措其間
　矣
　䟽安於生時則不厭於生處於死順則不
　惡於死千變萬化未始非吾所適斯適故
　憂樂無措其懷矣
古者謂是帝之縣解
　注以有係者爲縣則無係者縣解也縣解
　而性命之情得矣此養生之要也
　䟽帝者天也爲生死所係者爲縣解則無
　死無生者縣解也夫死生不能係憂樂不
　能入者而遠古聖人謂是天然之解脱也
　且老君大聖冥一死生豈復逃遁天刑馳
　鶩憂樂子玄此注失之遠矣若然者何謂
　安時處順帝之縣解乎文勢前後自相鋒
　楯是知遁天之刑屬在哀慟之徒非關老
　君也
指窮於爲薪火傳也
　注窮盡也爲薪猶前薪也前薪以指指盡
　前薪之理故火傳而不滅心得納養之中
　故命續而不絶明夫養生乃生之所以生
　也
　䟽窮盡也薪柴樵也爲前也言人然火用
　乎前之能盡然火之理者前薪雖盡後薪
　以續前後相繼故火不滅也亦猶善養生
　者隨變任化與物俱遷故吾新吾曾無係
　戀未始非我故續而不絶者也
不知其盡也
　注夫時不再來今不一停故人之生也一
　息一得耳向息非今息故納養而命續前
　火非後火故爲薪而火傳火傳而命續由
　夫養得其極也世豈知其盡而更生哉
　䟽夫迷忘之徒役情執固豈知新新不住
　念念遷流昨日之我於今已盡今日之我
　更生於後耶舊來分此一篇爲七章明義
　觀其文勢過爲繁冗今將爲善合於第一
　指窮合於老君總成五章無所猜嫌也


南華眞經注䟽卷之四






南華眞經注䟽卷之五福五
　　　　河南郭象注
　　　唐西華法師成玄英䟽
　　　內篇人間世第四(與人群者不得離/人然人間之變故)
　　　(世世異宜唯無心而不自用者/爲能隨變所適而不荷其累也)
顔回見仲尼請行
　䟽姓顔名回字子淵魯人也孔子三千門
　人之中總四科入室弟子也仲尼者姓孔
　名丘字仲尼亦魯人殷湯之後生衰周之
　世有聖德即顔回之師也其根由事迹徧
　在儒史今既解釋莊子意在玄虚故不復
　委碎載之耳然人間事緒糺紛寔難接物
　利他理在不易故寄顔孔以顯化導之方
　託此聖賢以明心齋之術也孔聖顔賢耳
曰奚之
　䟽奚何也之適也質問顔回欲往何處耳
曰將之衛
　䟽衛即殷紂之都又是康叔之封今汲郡
　衛州是也此則顔答孔問欲行之所也
曰奚爲焉
　䟽欲往衛國何所云爲重責顔生行李意
　謂矣
曰回聞衛君其年壯其行獨
　注不與民同欲也
　䟽衛君即靈公之子蒯聵也荒淫昏亂縱
　情無道其年少壯而威猛可畏獨行凶暴
　而不順物心顔子述已所聞以答尼父
輕用其國
　注夫君人者動必乗人一怒則伏尸流血
　一喜則軒冕塞路故君人者之用國不可
　輕也
　䟽夫民爲邦本本固則邦寧不能愛重黎
　元方欲輕蔑其用欲不顚覆其可得乎
而不見其過
　注莫敢諫也
　䟽强足以拒諫辯足以飾非故百固五懼
　而吞聲有過而無敢諫者也
輕用民死
　注輕用之於死地
　䟽不凝動靜泰然自安乃輕用國民投諸
　死地矣
死者以國量乎澤若蕉
　注舉國而輸之死地不可稱數視之若草
　芥也
　䟽蕉草芥也或征戰屢興或賦税煩重而
　死者其數極多語其多少以國爲量若舉
　爲數造次難悉縱恣一身不恤百姓視於
　國民如藪澤之中草芥者也
民其無如矣
　注無所依歸
　䟽君上無道臣子飢荒非但無可奈何亦
　乃無所歸往也
回嘗聞之夫子曰治國去之亂國就之醫門
多疾願以所聞思其則庶幾其國有瘳乎
　䟽庶冀也幾近也瘳愈也治邦寧謐不假
　匡扶亂國孤危應須相諫顔生今將化衛
　是以述昔所聞思其禀受法言冀其近於
　善道譬彼醫門多能救疾方兹賢士必能
　拯難荒淫之病無其瘳愈者也
　仲尼曰譆若殆往而刑耳
　注其道不足以救彼患
　䟽譆怪笑聲也若汝也殆近也孔子哂其
　術淺禾足化他汝若往於衛必遭刑戮者
　也
夫道不欲雜
　注宜正得其人
雜則多多則擾擾則憂憂而不救
　注若夫不得其人則雖百醫守病適足致
　疑而不能一愈也
　䟽夫靈通之道唯在純粹必其宣雜則事
　緒繁多事多則心中擾亂心中擾亂則憂
　患斯起藥病既乖彼此俱困己尚不立焉
　能救物哉
古之至人先存諸己而後存諸人
　注有其具然後可以接物也
　䟽諸於也存立也古昔至德之人虚懷而
　遊世間必先安立己道然後拯救他人未
　有己身不存而能接物者也援引古人以
　爲鑒誡
所存於己者未定何暇至於暴人之所行
　注不虚心以應物而役思以犯難故知其
　所存於己者未定也夫唯外其知以養眞
　寄妙當於群才功名歸物而患慮遠身然
　後可以至於暴人之所行也
　䟽夫唯虚心以應務忘智以養眞寄當於
　群才歸功於萬物者方可處涉人間逗機
　行化也今顔回存立己身猶未安定是非
　喜怒勃戰胸中有何庸暇輒至於衛欲諫
　暴君此行未可也
且若亦知夫德之所蕩而知之所爲出乎哉
德蕩乎名知出乎爭
　注德之所以流蕩者矜名故也知之所以
　横出者爭善故也雖復桀跖其所矜惜無
　非善名也
　䟽汝頗知德蕩智出所由乎哉夫德之所
　以流蕩喪眞爲矜名故也智之所以横出
　逾分者爭善故也夫惟善惡兩忘名實雙
遣者故能萬德不蕩至智不出者也
名也者相軋也知也者爭之器也二者凶器
非所以盡行也
　注夫名智者世之所用也而名起則相軋
　知用則爭興故遣名知而後行可盡也
　䟽軋傷也夫矜名則更相毁損顯智則爭
　競路興故二者並凶禍之器盡不可行於
　世
且德厚信矼未達人氣名聞不爭未達人心
　䟽矼確實也假且道德純厚信行確實芳
　名令聞不與物爭而衛君素性頑愚凶悖
　少鑒既未達顔回之意氣豈識匡扶之心
　乎
而彊以仁義繩墨之言術暴人之前者是以
人惡有其美也
　注夫投人夜光鮮不按劍者未達故也今
　回之德信與其不爭之名彼所未達也而
　彊以仁義準繩於彼彼將謂回欲毁人以
　自成也是故至人不役志以經世而虚心
　以應物誠信著於天地不爭暢於萬物然
　後萬物歸懷天地不逆故德音發而天下
　響會景行彰而六合俱應而後始以經寒
　暑涉治亂而不與逆鱗迕也
　䟽繩墨之言即五德聖智也内之德性衛
　君未達而强用仁義之術行於暴人之前
　所述先王美言必遭衛君憎惡故不可也
命之曰菑人菑人者人必反菑之
　注適不信受則謂與己爭名而反害之
　䟽命名也衛侯不達汝心謂汝菑害於已
　既遭疑貳必被反菑故也
若殆爲人菑夫且苟爲悦賢而惡不肖惡用
而求有以異
　注茍能悦賢惡愚聞義而服便爲明君也
　苟爲明君則不若無賢臣汝往亦不足復
　竒如其不爾往必受害故以有心而往無
　往而可無心而應其慶自來則無往而不
　可也
　䟽殆近也夫歎也汝若往衛必近危亡爲
　暴人所灾害深可歎也且衛侯苟能悦愛
　賢人憎惡不肖故當朝多君子屏黜小人
　己有忠臣何求於汝至於彼亦何異彼人
　既與無異去便無益
若唯無詔王公必將乗人而鬭其捷
　注汝唯有寂然不言耳言則王公必乗人
　以君人之勢而角其捷辯以距諫飾非也
　䟽詔言也王公衛侯也汝若至衛唯當默
　爾不言若有箴規必遭戮辱且衛侯恃千
　乗之勢用五等之威飾非距諫鬭其捷辯
　汝既恐怖何暇匡扶也
而目將熒之
　注其言辯捷使人眼眩也
　䟽熒眩也衛侯雖荒淫暴虐而甚俊辯聰
　明加恃人君之威陵藉忠諫之士故顔回
　心生惶怖眼目眩惑者也
而色將平之
　注不能復自異於彼也
　䟽縱有諫心不敢顯異顔色摩順與彼和
　平
口將營之
　注自救解不暇
　䟽衛侯位望既高威嚴可畏顔生恐禍及
　己憂懼百端所以口舌自營略無容暇
容將形之
　䟽形見也既懼灾害故委順面從擎跽曲
　拳形迹斯見也
心且成之
　注乃且釋己以從彼也
　䟽豈直外形從順亦乃内心和同不能進
　善而更成彼惡故也
是以火救火以水救水名之曰益多
　注適不能救乃更足以成彼之盛
　䟽以用也夫用火救火猛燎更增用水救
　水波浪彌甚故顔子之行適足衛侯之暴
　不能匡勸可謂益多也
順始無窮
　注尋常守故未肯變也
若殆以不信厚言必死於暴人之前矣
　注未信而諫雖厚爲害
　䟽汝之忠厚之言近不信用則雖誠心獻
　替而必遭刑戮於暴虐君人之前矣
且昔者桀殺關龍逄紂殺王子比干是皆修
其身以下傴拊人之民以下拂其上者也
　注居下而任上之憂比干非其事也
　䟽謚法賊民多殺曰桀殘義損善曰紂姓
　關字龍逄夏桀之賢臣盡誠而遭斬首比
　干殷紂之庶叔忠諫而被剖心傴拊猶愛
　養也拂違戾也此二子者並古昔良佐修
　飾其身伏行忠節以臣下之位憂君上之
　民臣有德而君無道拂戾其君咸遭戮辱
　援古證今足爲龜鏡是知顔回化衛理未
　可行也
故其君因其修以擠之是好名者也
　注不欲今臣有勝君之名也
　䟽擠墜也陷也毒也夏桀殷紂無道之君
　不自揣量猶貪令譽故因賢臣之修飾肆
　其鴆毒而啗之意在爭名逐利遂至於此
　故也
昔者堯攻叢枝胥敖禹攻有扈國爲虚厲身
爲刑戮其用兵不止其求實無已是皆求名
實者也而獨不聞之乎
　注夫暴君非徒求恣其欲乃復求名但所
　求者非其道耳
　䟽堯禹二君已具前解叢枝胥敖有扈並
　是國名有扈者今雍州鄠縣是也宅無人
　曰墟鬼無後曰厲言此三國之君悉皆無
　道好起兵戈征伐他國豈唯貪求實利亦
　乃規覓虚名遂使境域丘墟人民絶滅身
　遭刑戮宗廟顚殞貪名求實一至如斯今
　古共知汝獨不聞也
名實者聖人之所不能勝也而況若乎
　注惜名貪欲之君雖復堯禹不能勝化也
　故與衆攻之而汝乃欲空手而往化之以
　道哉
　䟽夫庸人暴王貪利求名雖復堯禹聖君
　不能懷之以德猶興兵衆問罪夷凶況顔
　子匹夫空手行化不然之理亦在無疑故
　也
雖然若必有以也嘗以語我來
　䟽嘗試也汝之化導雖復未弘既欲請行
　必有所以試陳汝意告語我來
顔回曰端而虚
　注正其形而虚其心也
　䟽端正其形盡人臣之敬虚豁心慮竭匡
　諫之誠既承高命敢述所以耳
勉而一
　注言遜而不二也
　䟽勉勵身心盡誠奉國言行忠謹終無差
　二
則可乎
　䟽如前二術可行以不
曰惡惡可
　注言未可也
　䟽惡惡猶於何也於何而可言未可也
夫以陽爲充孔揚
　注言衛君亢陽之性充張於内而甚揚於
　外彊禦之至也
　䟽陽剛猛也充滿也孔甚也言衛君剛猛
　之性滿寔内心彊暴之甚彰揚外迹
采色不定
　注喜怒無常
　䟽順心則喜違意則嗔神采氣色曾無定
　準
常人之所不違
　注莫之敢逆
　䟽爲性暴虐威猛尋常諫士賢人詎能逆
因案人之所感以求容與其心
　注夫頑彊之甚人以快事感己己陵籍而
　乃抑挫之以求從容自放而遂其侈心也
　䟽案抑也容與猶放縱也人以快善之事
　箴規感動君因其忠諫而抑剉之以求快
　樂縱容遂其淫荒之意也
名之曰日漸之德不成而況大德乎
　注言乃少多無回降之勝也
　䟽衛侯無道其來已乆日將漸漬之德尚
　不能成況乎鴻範聖明如何可望也
將執而不化
　注故守其本意也
　䟽飾非闇主不能從人如流固執本心誰
　肯變惡爲善者也
外合而内不訾其庸詎可乎
　注外合而内不訾即向之端虚而勉一耳
　言此未足以化之
　䟽外形擎跽以盡足恭内心順從不敢訾
　毁以此請行有何利益化衛之道庸詎可
　言乎斯則斥前端虚之術未宜行用之也
然則我内直而外曲成而上比
　注顔回更說此三條也
　䟽前陳二事己被抵訶今設三條庶其允
　合此標題目下釋其義顔生述己以問宣
　尼是也
内直者與天爲徒與天爲徒者知天子之與
己皆天之所子而獨以己言蘄乎而人善之
蘄乎而人不善之邪
　注物無貴賤得生一也故善與不善付之
　公當耳一無所求於人也
　䟽此下釋義祈求也言我内心質素誠直
　共自然之理而爲徒類是知帝王與我皆
　禀天然故能忘貴賤於君臣遣善惡於榮
　辱復矜名以避惡求善於他人乎此虚懷
　庶其合理
若然者人謂之童子是之謂與天爲徒
　注依乎天理推已性命若嬰兒之直往也
　䟽然如此也童子嬰兒也若如面說推理
　直前行比嬰兒故謂之童子結成前義故
　是之謂與天爲徒也
外曲者與人之爲徒也擎跽曲拳人臣之禮
也人皆爲之吾敢不爲邪爲人之所爲者人
亦無疵焉
　䟽夫外形委曲隨順世間者將人倫爲徒
　類也擎手跽足罄折曲躬俯仰拜伏者人
　臣之禮也而和同塵垢污隆任物人皆行
　此我獨不爲耶是以爲人所爲故人無怨
疾也　　　　　　　　　　　　　　　
是之謂與人爲徒
　注外形委曲隨人事之所當爲也
　䟽此結成也
成而上比者與古爲徒
　注成於今而比於古也
　䟽忠諫之事乃成於今君臣之義上比於
　古故與古之忠臣比干等類是其義也
其言雖教謫之實也
　注雖是常教實有諷責之㫖
　䟽謫責也所陳之言雖是教迹論其意㫖
　實有諷責之心也
古之有也非吾有也
　䟽夐古以來有此忠諫非我今日獨起箴
　規者也
若然者雖直而不病
　注寄直於古故無以病我也
　䟽若忠諫之道自古有之我今誠直亦幸
　無憂累
是之謂與古爲徒
　䟽此結前也
若是則可乎
　䟽呈此三條未知可不
仲尼曰惡惡可大多政法而不諜
　注當理無二而張三條以政之與事不冥
　也
　䟽諜條理也當也法苟當理不俟多端政
　設三條大傷繁冗於理不當亦不安恬故
　於何而可也
雖固亦無罪
　注雖未弘大亦且不見咎責
　䟽設此三條雖復固陋既未行李亦幸無
　咎責者也
雖然止是耳矣夫胡可以及化
　注罪則無矣化則未也
　䟽胡何也顔回化衛止有是法纔可獨善
　未及濟時故何可以及化也又解若止而
　勿行於理便是如其適衛必自遭殆也
猶師心者也
　注挾三術以適彼非無心而付之天下也
　䟽夫聖人虚己應時無心譬彼明鏡方兹
　虚谷今顔回預作言教方思慮可不既非
　忘淡薄故知師其有心也
顔回曰吾無以進矣敢問其方
　䟽顔生三行一朝頓盡化衛之道進趣無
　方更請聖師庶聞妙法
仲尼曰齋吾將語若有而爲之其易邪
　注夫有其心而爲之者誠未易也
　䟽顔回殷勤致請尼父爲說心齋但能虚
　忘吾當告汝必其有心爲作便乖心齋之
　妙故有心而索玄道誠未易者也
易之者皞天不宜
　注以有爲爲易未見其宜也
　䟽爾雅云夏曰皥天言其氣皥盱也以有
　爲之心而行道爲易者皥天之下不見其
　冝言不冝以有爲心齋也
顔回曰回之家貧唯不飲酒不茹葷者數月
矣若此則可以爲齋乎
　䟽茹食也葷辛菜也齋齊也謂心迹俱不
　染塵人也顔子家貧儒史具悉無酒可飲
　無葷可茹簞瓢蔬素已經數月請若此得
　爲齋不
曰是祭祀之齋非心齋也
　䟽尼父答言此是祭祀神鬼獻宗廟俗中
　致齋之法非所謂心齋者也
回曰敢問心齋
　䟽向說家貧事當祭祀心齋之術請示其
　方
仲尼曰若一志
　注去異端而任獨也
　䟽一汝志心無復異瑞入寂虚忘冥符獨
　化此下答於顔子廣示心齋之術者也
無聽之以耳而聽之以心
　䟽耳根虚寂不凝宫商反聽無聲凝神心
　府
無聽之以心而聽之以氣
　䟽心有知覺猶起人縁氣無情慮虚柔任
　物故去彼知覺取此虚柔遣之又遣漸階
　玄妙也
聽止於耳
　䟽不著聲塵止於心聽此釋無聽之以耳
　也
心止於符
　䟽符合也心起縁慮必與境合庶令凝寂
　不復與境相符此釋無聽之以心者也
氣也者虚而待物者也
　注遺耳目去心意而付氣性之自得此虚
　以待物者也
　䟽如氣柔弱虚空其心寂泊忘懷方能應
　物此解而聽之以氣也
唯道集虚虚者心齋也
　注虚其心則至道集於懷也
　䟽唯此眞道集在虚心故知虚心者心齋
　妙道也
顔回曰回之未始得使實自回也
　注未使心齋故有其身
　䟽未禀心齋之教猶懷封滯之心既不能
　隳體以忘身尚謂顔回之實有也
得使之也未始有回也
　注既得心齋之使則無其身
　䟽既得夫子之教使其人以虚齋遂能物
　我洞忘未嘗之可有也
可謂虚乎夫子曰盡矣
　䟽夫子向說心齋之妙妙盡於斯
吾語若若能入遊其樊而無感其名
　注放心自得之場當於實而止
　䟽夫子謂顔生化衛之要愼莫據其樞要
　且復遊入蕃傍亦宜晦迹消聲不可以名
　智感物樊蕃也
入則鳴不入則止
　注譬之宫商應而無心故曰嗚也夫無心
　而應者任彼耳不彊應也
　䟽若也道狎衛侯則可鳴聲匡救如其諫
　不入耳則宜緘口忘言示勿彊顯忠貞必
　遭於禍害
無門無毒
　注使物自若無門者也付天下之自安無
　毒者也毒治也
　䟽毒治也如水如鏡應感虚懷既不預作
　也
一宅而寓於不得已
　注不得已者理之必然者也體至一之宅
　而會乎必然之符也
　䟽宅居處也處心至一之道不得止而應
　之機感冥會非預謀也
則幾矣
　注理盡於斯
　䟽幾盡也應物理盡於斯也矣
絶迹易無行地難
　注不行則易欲行而不踐地不可能也無
　爲則易欲爲而不傷性不可得也
　䟽夫端居絶迹理在不難行不踐地故當
　不易亦猶無爲虚寂應感則易有爲思慮
　涉物則難其理必然故與斯譬矣
爲人使易以僞爲天使難以僞
　注視聽之所得者粗故易欺也至於自然
　之報細故難爲也則失眞少者不全亦少
　失眞多者不全亦多失得之報未有不當
　其分者也而欲違天爲僞不亦難乎
　䟽夫人情驅使其法麤淺所以易欺天然
　馭用斯理微細是故難矯故知人間涉物
　必須率性任眞也
聞以有翼飛者矣未聞以無翼飛者也聞以
有知知者矣未聞以無知知者也
　注言必有其具乃能其事今無至虚之宅
　無由有化物之實也
　䟽夫鳥無六翮必不可以摶空人無二智
　亦未能以接物也
瞻彼闋者虚室生白
　注夫視有若無虚室者也室虚而純白獨
　生矣
　䟽瞻觀照也彼前境也闋空也夫觀察萬
　有悉皆空寂故能盡其心室反照眞源而
　智惠明白隨用而生白道也
吉祥止止
　注夫吉祥之所集者至虚至靜也
　䟽吉者福善之事祥者嘉慶之徵止者凝
　靜之智言吉祥善福止在凝靜之心凝靜
　之心亦能致吉祥之善應也
夫且不止是之謂坐馳
　注若夫不止於當不會於極此爲以應坐
　之日而馳鶩不息也故外敵未至而内已
　困矣豈能化物哉
　䟽苟不能形同稿木心若死灰則雖容儀
　瑞拱而精神馳鶩可謂形坐而心馳者也
夫徇耳目内通而外於心知鬼神將來舍
而況人乎
　注夫使耳目閉而自然得者心知之用外
　矣故將任性直通無往不冥尚無幽昧之
　責而況人間之累乎
　䟽徇使也夫能令根竅内通不縁於物境
　精神安靜志外於心知者斯則外遣於形
　内忘於智則隳體黜聰虚懷任物鬼神冥
　附而舍止不亦當乎人倫鑽仰而歸依固
　其宜矣故外篇云無鬼責無人非也
是萬物之化也禹舜之所紐也伏羲几蘧之
所行終而況散焉者乎
　注言物無貴賤未有不由心知耳目以自
　通者也故世之所謂知者豈欲知而知哉
　所謂見者豈爲見而見哉若夫知見可以
　欲而爲得者則欲賢可以得賢爲聖可以
　得聖乎固不可矣而世不知知之自知因
　欲爲知以知之不見見之自見因欲爲見
　以見之不知生之自生又將爲生以生之
　故見目而求離朱之明見耳而責師曠之
　聰故心神奔馳於内耳目竭喪於外處身
　不適而與物的不冥矣不冥矣而能合乎
　人間之變應乎世世之節者未之有也
　䟽是指斥之名也此近指以前心齋等法
　能造化萬物孕育蒼生也伏牛乗馬號曰
　伏犧姓風號太昊几蘧者三皇已前無文
　字之君也言此心齋之道夏禹虞舜以爲
　應物綱紐伏犧几蘧行之以終其身而況
　世間凡鄙䟽散之人軌轍此道而欲化物
葉公子高將使於齊問於仲尼曰王使諸梁
也甚重
　注重其使欲有所求也
　䟽楚莊王之玄孫尹成子名諸梁字子高
　食采於葉僣號稱公王者春秋實爲楚子
　而僣稱王齊即姜姓太公之裔其先禹之
　四岳或封於吕故謂太公爲吕望周武王
　封太公於營丘是爲齊國齊楚二國結好
　往來王帛使乎相繼不絶或急難而求救
　或問罪而請兵情事不輕委寄甚重是故
　諸梁憂慮詢道仲尼也
齋之待使者蓋將甚敬而不急
　注恐直空報其敬而不肯急應其求也
　䟽齋侯迹爾往來心無眞實至於迎待楚
　使甚自殷勤所請事情未達依允奉命既
　重預有此憂
匹夫猶未可動也而況諸侯乎吾甚慄之
　䟽匹夫鄙志尚不可動況乎五等如何可
　動以此而量甚爲憂慄之也
子嘗語諸梁也曰凡事若小若大寡不道以
懽成
　注夫事無小大少有不言以成爲懽者耳
　此仲尼之所曾告諸梁也
　䟽子者仲尼寡之言少夫經營事緒抑乃
　多端雖復大小不同而莫不以成遂爲懽
　適也故諸梁引前所禀用發後機
事若不成則必有人道之患
　注夫以成爲懽者不成則怒矣此楚王之
　所不能免也
　䟽情若乖阻事不成遂則有人倫之道刑
　罰之憂
事若成則必有陰陽之患
　注人患雖去然喜懼戰於胸中固已結冰
　炭於五藏矣
　䟽喜則陽舒憂則陰慘事既成遂中情允
　愜變昔日之憂爲今時之喜喜懼交集於
　一心陰陽勃戰於五藏冰炭聚結非患如
　何故下文云
若成若不成而後無患者唯有德者能之
　注成敗若任之於彼而莫足以患心者唯
　有德者乎
　䟽安得喪於靈府任成敗於前塗不以憂
　喜累心者其唯盛德焉
吾食也執粗而不臧爨無欲清之人
　注對火而不思凉明其所饌儉薄也
　䟽臧善也清凉也承命嚴重心懷怖懼執
　用粗餐不暇精膳所饌既其儉薄爨人不
　欲思凉然火不多無熱可避之也
今吾朝受命而夕飲冰我其内熱與
　注所饌儉薄而内熱飲冰者誠憂事之難
　非美食之爲
　䟽諸梁晨朝受詔暮夕飲冰足明怖懼憂
　愁内心熏灼詢道情切達照此懷也
吾未至乎事之情而既有陰陽之患矣事若
不成必有人道之患是兩也
　注事未成則唯恐不成耳若果不成則恐
　懼結於内而刑網羅於外也
　䟽夫情事未决成敗不知而憂喜存懷是
　陰陽之患也事若乖舛必不成遂則有人
　臣之道刑網斯及有此二患何處逃愆
爲人臣者不足以任之子其有以語我來
　䟽忝爲人臣濫充末使位高德薄不足任
　之子既聖人情兼利物必有所以幸來告
　示
仲尼曰天下有大戒二其一命也其一義也
　䟽戒法也寰寓之内教法極多要切而論
　莫過二事二事義㫖具列下文
子之愛親命也不可解於心
　注自然結固不可解也
　䟽夫孝子事親盡於愛敬此之性命出自
　天然中心率由故不可解也
臣之事君義也無適而非君也無所逃於天
地之間
　注千人聚不以一人爲主不亂則散故多
　賢不可以多君無賢不可以無君此天人
　之道必至之宜
　䟽夫君臣上下理固必然故忠臣事君死
　成其節此乃分義相投非關天性然六合
　雖寬未有無君之國若有罪責亦何處逃
　愆是以奉命即行無勞進退
是之謂大戒
　注若君可逃而親可解則不足戒也
　䟽結成以前君親大戒義矣
是以夫事其親者不擇地而安之孝之至也
　䟽夫孝子養親務在順適登仕求禄不擇
　高卑所遇而安方名至孝也
夫事其君者不擇事而安之忠之盛也
　䟽夫亂臣事主事盡忠負無夷險安之若
　命豈得揀擇利害然後奉行能如此者是
　忠臣之盛美也
自事其心者哀樂不易施乎前知其不可奈
何而安之若命德之至也
　注知不可奈何者命也而安之則無哀無
　樂何易施之有哉故冥然以所遇爲命而
　不施心於其間泯然與至當爲一而無休
　戚於其中雖事凡人猶無往而不適而況
　君親乎
　䟽夫爲道之士而自安其心智者體違順
　之不殊達得喪之爲一故能涉哀樂之前
　境不輕易施知窮達之必然豈人情之能
　制是以安心順命不乖天理自非至人玄
　德孰能如前也
爲人臣子者固有所不得已行事之情而忘
其身
　注事有必至理固常通故任之則事齊事
　齊而身不存者未之有也又何用心於有
　身哉
　䟽夫臣子事於君父必須致命盡情有事
　即行無容揀擇忘身整務固是其宜苟不
　得止應須任命也
何暇至於悦生而惡死夫子其行可矣
　注理無不通故當任所遇而直前耳若乃
　信道不篤而悦惡存懷不能與至當俱往
　而謀生慮死未見能成其事者也
　䟽既曰行人無容悦惡奉受君命但當適
　齊有何閑日謀生慮死也
丘請復以所聞凡交近則必相靡以信
　注近者得接故以其信驗親相靡服也
遠則必忠之以言
　注遥以言傳意也
　䟽凡交游鄰近則以性情靡順相去遥遠
　則任言以表忠誠此仲尼引己所聞勸戒
　諸梁也
言必或傳之夫傳兩喜兩怒之言天下之難
者也
　注夫喜怒之言若過其實傳之者宜使兩
　不失中故未易也
　䟽以言表意或遣人傳彼此相投乍相喜
　怒爲此使乎人間未易
夫兩喜必多溢美之言兩怒必多溢惡之言
　注溢過也喜怒之言常過其當也
　䟽溢過也彼此兩人互相善怒若其順情
　則美惡之言必當過者也
凡溢之類妄
　注嫌非彼言似傳者妄作
　䟽類似也夫溢當之言體非眞實聽者既
　疑似使人妄構也
妄則其信之也莫
　注莫然疑之
　䟽莫致疑貌也既似傳者妄作遂生不信
　之心莫然疑之也
莫則傳言者殃
　注就傳過言似於誕妄受者有疑則傳言
　者横以輕重爲罪也
　䟽受者生疑心懷不信傳語使乎殃禍斯
　及
故法言曰傳其常倩無傳其溢言則幾乎全
　注雖聞臨時之過言而勿傳也必稱其常
　情而要其誠致則近於全也
　䟽夫處涉人間爲使實難必須未察常情
　必使賔主折中不得傳一時喜怒致兩言
　有間能如是者近獲全身夫子引先聖之
　格言爲當來之軌轍也
且以巧鬭力者始乎陽
　注本共好戲
常卒乎陰
　注欲勝情至潜興害彼
　䟽陽喜也陰怒也夫較力相戲非無機巧
　初始戲謔則倩在喜懽逮乎終卒則心生
　忿怒好勝之倩潜以相害世間喜怒倩使
　例然此舉鬬力以譬之也
泰至則多竒巧
　注不復循理
　䟽忿怒之至欲勝之甚則情多竒譎巧詐
　百端也
以禮飲酒者始乎治
　注尊卑有别旅酬有次
常卒乎亂
　注湛湎淫泆也
　䟽治理也夫賔主獻酬自有倫理側弁之
　後無後尊卑初正卒亂物皆如此舉飲酒
　之爲譬
泰至則多竒樂
　注淫荒縱横無所不至
　䟽宴賞既酣荒淫斯甚當歌屢舞無復節
　文多方竒異歡樂何極
凡事亦然始乎諒常卒乎鄙其作始也簡其
將畢也必巨
　注夫煩生於簡事起於微此必至之勢也
　䟽凡情常事亦復如然莫不始則誠信終
　則鄙惡初起簡步後必巨大是以煩生於
　簡事起於微此合喻也
言者風波也行者實喪也
　注夫言者風波也故行之則實喪矣
　䟽夫水因風而起波譬心因言而喜怒也
　故因此風波之言而行喜怒者則喪於實
　理者也
夫風波易以動實喪易以危
　注故遺風波而弗行則實不喪矣夫事得
　其實則危可安而蕩可定也
　䟽風鼓水波易爲動蕩譬言喪實理危殆
　不難也
故忿設無由巧言徧辭
　注夫忿怒之作無他由也常由巧言過實
　偏辭失當
　䟽夫施設忿怒更無所由每爲浮僞巧言
　偏辭諂佞之故也
　獸死不擇音氣息茀然於是並生心厲
　注譬之野獸蹴之窮地意急情盡則和聲
　不至而風息不理茀然暴怒俱生𤷅疵以
　相對之
　䟽夫野獸因窘迫之窮地性命將死嗚不
　擇音氣息茀鬰心生疵疾忽然暴怒搏噬
　於人此更起譬也
尅核太至則必有不肖之心應之而不知其
然也
　注夫寬以容物物必歸焉尅核太精則鄙
　吝心生而不自覺也大人蕩然放物於自
　得之場不苦人之能不竭人之歡故四海
　之交可全
　䟽夫尅切責核逼迫太甚則不善之心欻
　然自應情事相感物理自然是知躁則失
　君寬則得衆也
苟爲不知其然也孰知其所終
　注苟不自覺安能知禍福之所齊詣也
　䟽夫急躁忤物必拒之理數自相召不知
　所以且當時以不肖應之則誰知終後之
　禍者邪
故法言曰無遷令
　注傳彼實也
　䟽承君令命以實傳之不得以臨時喜怒
　輒爲遷改者也
無勸成
　注任其自成
　䟽直陳君令任彼事情無勞勸奬强令成
　就也
過度益也
　注益則非任實
　䟽安於天命率性任情無勞添益語言過
　於本度也
遷令勸成殆事
　注此事之危殆
　䟽改於君命强勸彼成其於情事大成危
　殆
美成在乆
　注美成者任其時化譬之種植不可一朝
　成
　䟽心之所美率意以成不由勸奬故能長
　乆
惡成不及改
　注彼之所惡而勸强成之則悔改尋至
　䟽心之所惡强勸而成不及多時尋當改
　悔
可不愼與
　䟽處涉人世銜命使乎先聖法言深宜戒
　愼
且夫乗物以遊心
　注寄物以爲意也
　䟽夫獨化之士混迹人間乗有物以遨遊
　運虚心以順世則何殆之有哉
託不得已以養中至矣
　注任理之必然者中庸之符全矣斯接物
　之至也
　䟽不得已者理之必然也寄必然之事養
　中和之心斯眞理之造極應物之至妙者
　矣
何作爲報也
　注當任齊所報之實何爲爲齊作意於其
　間哉
　䟽率己運命推理而行何須預生億度爲
　齊作報故也
莫若爲致命此其難者
　注直爲致命最易而已喜怒施心故難也
　䟽直致率情任於天命其自簡易豈有難
　耶此其難者言不難也
顔闔將傅衛靈公太子
　䟽姓顔名闔魯之賢人也太子蒯聵也顔
　闔自魯適衛將欲爲太子之師傅也
而問於蘧伯玉曰有人於此其德天殺
　䟽姓薳名瑗字伯玉衛之賢大夫蒯聵禀
　天然之凶德持殺戮以快心既是衛國之
　人故言有人於此將爲儲后之傅故詢道
　於哲人
與之爲無方則危吾國與之爲有方則危吾
身
　注夫小人之性引之軌制則憎己縱其無
　度則亂邦
　䟽方猶法也禀性兇頑不履仁義與之方
　法而軌制憎己所以危身縱之無度而荒
　淫顚蹷所以亡國
其知適足以知人之過而不知其所以過
　注不知民過之由己故罪責於民而不自
　改
　䟽己之無道曾不悛革百姓有罪誅戮極
　深唯見黔首之愆不知過之由己既知如
　風靡草是知責在於君
若然者吾奈之何
　䟽然猶如是將奈之何詢道蘧瑗故陳其
　所以
蘧伯玉曰善哉問乎戒之愼之正汝身哉
　注反覆與會俱所以爲正身
　䟽戒朂也己身不可率耳防愼儲君勿輕
　犯觸身履正道隨順機宜前則歎其能問
　後則示其方法也
形莫若就心莫若和
　注形不乖迕和而不同
　䟽身形從就不乖君臣之禮心智和順迹
　混四事濟之也
雖然之二者有患
　䟽前之二條略標方術既未盡善猶有其
　患累也
就不欲入
　注就者形順入者遂與同
　䟽郭注云就者形順入者遂與同也
和不欲出
　注和者義濟出者自顯伐
　䟽心知和順方便接引推功儲君不顯己
　能斯不出也
形就而入且爲顚爲滅爲崩爲蹶
　注若遂與同則是顚危而不扶持與彼俱
　亡矣故當模格天地但不立小異耳
　䟽顚覆也滅絶也崩壞也蹶敗也形容從
　就同入彼惡則是顚危而不扶持故致顚
　覆滅絶崩蹶敗壞與彼俱亡也矣
心和而出且爲聲爲名爲妖爲孽
　注自顯和之且有含垢之聲濟彼之名彼
　將惡其勝己妄生妖孽故當悶然若晦玄
　同光塵然後不可得而親不可得而䟽不
　可得而利不可得而害
　䟽反物爲妖孽災也雖復和光同塵而自
　顯出己智不能韜光晦迹故有齊彼之名
　蒯聵惡其勝己謂其妄生妖孽故以事而
　害之
彼且爲嬰兒亦與之爲嬰兒彼且爲無町畦
亦與之爲無町畦彼且爲無崖亦與之爲無
崖達之入於無疵
　注不小立圭角以逆其鱗也
　䟽町畔也畦埒也與共也入會也夫處世
　接物其道寔難不可遂與和同亦無容郄
　頓生乖忤或同嬰兒之愚鄙且復無知或
　類田野之無畦略無界畔縱奢侈之貪求
　任凶猛之殺戮然後導之以德齊之以禮
　達斯趣者方會無累之道也
汝不知夫螳蜋乎怒其臂以當車轍不知其
不勝任也是其才之美者也
　注夫螳蜋之怒臂非不美也以當車轍顧
　非敵耳今知之所無奈何而欲彊當其任
　即螳蜋之怒臂也
　䟽螳蜋有斧蟲也夫螳蜋鼔怒其臂以當
　軒車之轍雖復自恃才能之美善而必不
　胜舉其職任喻顔闔欲以己之才能以當
　儲君之勢何異乎螳蜋怒臂之當車轍也
戒之愼之積伐而美者以犯之幾矣
　注積汝之才伐汝之美以犯此人危殆之
　道
　䟽積藴蓍也而汝也幾危也既傅儲君應
　須戒愼今乃藴蓄才能自矜汝美犯觸威
　勢必致危亡
汝不知夫養虎者乎不敢以生物與之爲其
殺之之怒也
　注恐其因有殺心而遂怒也
　䟽汝頗知世有養虎之法乎猪羊之類不
　可生供猛獸恐其因殺而生嗔怒也
不敢以全物與之爲其决之之怒也
　注方使虎自齧分之則因用力而怒矣
　䟽汝頗知假令以死物投獸猶須先爲分
　决若使虎自齧分恐因用力而怒之也
時其飢飽達其怒心
　注知其所以怒而順之
　䟽知飢飽之時達喜怒之節通於物理豈
　復危亡
虎之與人異類而媚養己者順也故其殺者
逆也
　注順理則異類生愛逆節則至親交兵
　䟽夫順則悦媚虎狼可以馴狎逆則殺害
　至親所以交兵養己之道既同涉物之方
　無别也
夫愛馬者以筐盛矢以蜄盛溺
　注矢溺至賤而以寳器盛之愛馬之至也
　䟽蜃大蛤也愛馬之矢意在貴重屎溺至
　賤以大蛤盛之情有所滯遂至於是也
適有蚊蝱僕縁
　注僕僕然群著馬
而拊之不時
　注雖救其患而掩馬之不意
則缺銜毁首碎胸
　注掩其不備故驚而至此
　䟽僕聚也拊拍也銜勒也適有蚊蝱相聚
　縁馬主既愛惜率然拊之意在除害不定
　時節掩馬不意忽然驚駭於是馬缺銜勒
　挽破轡頭人遭蹄踏碎胸毁首者也
意有所至而愛有所亡可不愼邪
　注意至除患率然拊之以致毁碎失其所
　以愛矣故當世接物逆順之際不可不愼
　也
　䟽亡猶失也意之所在在乎愛馬既以毁
　損即失其所愛人間涉物其義亦然機感
　參差即遭禍厄拊馬之喻深宜愼之也
匠石之齊至于曲轅見櫟社樹
　䟽之適也曲轅山名也其道屈曲猶如嵩
　山之西有轘轅之道即斯類也櫟木名也
　社土神也祀封土曰社社吐也言能吐生
　萬物故謂之社而匠是工人之通稱石乃
　巧者之私名其人自魯適齊塗經曲道覩
　兹異木擁腫不才欲明處涉人間必須以
　無用爲用
其大蔽牛絜之百圍
　䟽絜約束也櫟社之大特高常木枝葉覆
　䕃木蔽千牛以繩束之圍麤百尺江南莊
　本多言其大蔽牛無數千字此本應錯且
　商丘之木既結駟千乗曲轅之樹豈蔽一
　牛以此格量數千之本是也
其高臨山千仞而後有枝其可以爲舟者旁
十數
　䟽七尺曰仞此樹直竦岑岑七十餘尺然
　後挺生枝幹蔽日捎雲堪爲船者旁有數
　十木之大也其狀如是也
觀者如市匠伯不顧遂行不輟
　䟽輟止也木大異常看者甚衆唯有匠石
　知其不材行塗直過曾不留視也
弟子厭觀之走及匠石曰自吾執斧斤以隨
夫子未嘗見材如此之美也先生不肯視行
不輟何邪
　䟽門人驚櫟社之盛美乃任立以觀看自
　負笈以從師未見材其若此怪大匠之不
　顧走及遂以諮詢
曰已矣勿言之矣
　䟽已止也匠石知大木之不材非世俗之
　所用嫌弟子之辭費訶令止而勿言也
散木也以爲舟則沉以爲棺槨則速腐
　䟽櫟木體重爲船即沉近土多敗爲棺槨
　遠朽䟽散之樹終於天年亦是不材之木
　故致閑散也
以爲器則速毁
　䟽人間器物貴在牢固櫟既䟽脆早毁何
　疑也
以爲門户則液樠以爲樹則蠹
　䟽慲脂汁出也蠹木内蟲也爲門户則津
　液慲而脂出爲梁柱則蠹而不牢
是不材之木也無所可用故能若是之壽
　注不在可用之數故曰散木
　䟽閑散䟽脆故是不材之木涉用無堪所
　以免於早夭
匠石歸櫟社見夢曰汝將惡乎比予哉若將
比予於文木邪
　注凡可用之木爲文木
　䟽惡乎猶於何也若汝也予我也可用之
　木爲文木也匠石歸寢櫟社感夢問於匠
　石汝將何物比並我故爲當將我不材散
　木邪爲當比予於有用文章之木邪
夫柤梨憰柚果蓏之屬
　䟽夫在樹曰果柤梨之類在地曰蓏瓜瓠
　之徒汝豈比我於此之輩者耶
實孰則剥則辱大枝折小枝泄此以其能苦
其生者也故不終其天年而中道夭自掊擊
於世俗者也物莫不若是
　注物皆以自用傷
　䟽夫果蓏之類其味甚餂子實既熟即遭
　剥落於是大枝折折小枝發泄此豈不爲
　滋味能美所以用苦其生毁辱之言即斯
　之謂且春生秋落乃盡天年中塗打擊名
　爲横夭而其識無情世俗人物皆以有用
　傷夭其生故此結言莫不如是掊打也
且予求無所可用乆矣幾死乃今得之
　注數有䁹睨己者唯今匠石明之耳
爲予大用
　注積無用乃爲濟生之大用
　䟽不材無用必獲全生櫟社求之其來乆
　矣而庸拙之匠疑是文木頻來顧盻欲見
　誅鄰懼夭斧斤翦乎死地今逢匠伯鑒我
　不材方得全生爲予大用幾近也
使予也而有用且得有此大也邪
　注若有用乆見伐
　䟽向使我是文木而有材用乆遭翦截夭
　折斤斧豈有此長大而壽年乎
且也若與予也皆物也奈何哉其相物也
　䟽汝之與我皆造化之一物也與物豈能
　相知奈何哉假問之辭
而幾死之散人又惡知散木
　注以戲匠石
　䟽匠石以不材爲散櫟社以材能爲無用
　故謂石爲散人也汝炫才能於世俗故鄰
　於夭枉我以䟽散而無用故得全生汝是
　近死之散人安知我是散木耶託於夢中
　以戲匠石也
匠石覺而診其夢
　䟽診占也匠石既覺思量睡中占候其夢
　說向弟子也
弟子曰趣取無用則爲社何邪
　注猶嫌其以爲社自榮不趣取於無用而
　已
　䟽櫟木意趣取於無用爲用全其生者則
　何爲爲社以自榮乎門人未解故起斯問
　也
曰密若無言彼亦直寄焉
　注社自來寄耳非此木求之爲社也
　䟽若汝也彼謂社也汝但愼密莫輕出言
　彼社之神自來寄託非關此木櫟爲社也
以爲不知己者詬厲也
　注言此木乃以社爲不知已而見辱病也
　豈榮之哉
　䟽詬辱也用此社神爲不知我以無用爲
　用貴在全生乃横來寄託深見詬病翻爲
　羞恥豈榮之哉
不爲社者且幾有翦乎
　注本自以無用爲用則雖不爲社亦終不
　近於翦伐之害
　䟽木以䟽散不材故得全其生道假令不
　爲社樹豈近於翦伐之害乎
且也彼其所保與衆異
　注彼以無保爲保而衆以有保爲保
　䟽䟽散之樹以無用保生文木之徒以才
　能夭折所以爲其異之者也
而以義譽之不亦遠乎
　注利人長物禁民爲非社之義也夫無用
　者泊然不爲而群才自用用者各得其叙
　而不與焉此無用之所以全也汝以社譽
　之無縁近也
　䟽夫散木不材禀之造物賴其無用所以
　全生而社神寄託以成詬厲更以社義讚
　譽失彌遠
南伯子綦遊乎商之丘見大木焉有異結駟
千乗隱將芘其所籟
　注其枝所陰可以隠芘千乗
　䟽伯長也其道甚尊堪爲物長故爲之伯
　即南郭子綦也商丘地名在梁宋之域駟
　馬曰乗藾蔭也子綦於宋國之中經於商
　丘之地遇見大木異於尋常樹本麤長枝
　葉茂盛垂陰布影隱覆極多連結車乗可
　庇四千匹馬也
子綦曰此何木也哉此必有異材
　䟽子綦既覩此木不識其名疑有異能故
　致斯大
夫仰而視其細枝則拳曲而不可以爲棟梁
俯而視其大根則軸解而不可以爲棺槨
　䟽軸解者如車軸之轉謂轉心木也周身
　爲棺棺完也周棺爲槨也夫梁棟須直卷
　曲所以不堪棺槨藉牢解散所以不固也
咶其葉則口爛而爲傷嗅之則使人狂酲三
日而不己
　䟽以舌咶葉則唇口爛傷用鼻嗅之則醉
　悶不止酲病酒也
子綦曰此果不材之木也以至於此其大也
　䟽通體不材可謂全生之大才衆諸無用
　乃是濟物之妙用故能不夭斤斧而蔭庇
　千乗也
嗟乎神人以此不材
　注天王不才於百官故百官御其事而明
　者爲之視聰者爲之聽知者爲之謀勇者
　爲之扞天何爲哉玄默而已而群材不失
　其當則不材乃材之所至賴也故天下樂
　推而不厭乗萬物而無害也
　䟽夫至人神矣陰陽所以不測混迹人間
　和光所以不耀故深根固蔕長生乆視舟
　船庶物䕃覆黔黎譬彼櫟社方兹異木是
　以嗟歎神人用不材也者大材也
宋有荆氏者宜楸柏桑
　䟽荆氏地名也宋國有荆氏之地宜此楸
　柏桑之三木悉皆端直堪爲材用此略舉
　文木有材所以夭折對前散木無用所以
　全生也
其拱把而上者求狙猴之杙者斬之
　䟽兩手曰拱一手曰把狙猴獼猴也杙橛
　也亦扞也拱把之木其材非大適可斬爲
　扞橛以擊扞獼猴也
三圍四圍求高名之麗者斬之
　䟽麗屋棟也亦言小船也高名榮顯也三
　尺四尺之圍其木稍大求榮華高屋顯好
　名船者輒取之也
七圍八圍貴人富商之家求禪傍者斬之
　䟽襌傍棺材也亦言棺之全一邊而不卑
　合者謂之襌傍七八尺圍其木極大貴富
　之室商賈之家求大板爲棺材者當斬取
　之也
故未終其天年而中道夭於斧斤此材之患
也
　注有材者未能無惜也
　䟽爲有用故不盡造化之年而中塗夭於
　工人之手斯皆以其材能爲之患害也
故解之以牛之白顙者與豚之亢鼻者與人
有痔病者不可以適河
　注巫祝解除棄此三者必妙選辭具然後
　敢用
　䟽顙額也亢高也痔下漏病也巫祝陳芻
　狗以祠祭選牛豕以解除必須精簡純色
　擇其好者展如在之誠敬庶冥感於鬼神
　今乃有高鼻折頞之豚白頞不騂之犢痔
　漏穢病之人三者既不清潔故不可往於
　靈河而設祭奠者也古者將人沉河以祭
　河伯西門豹爲鄴令方斷之即其類是也
此皆巫況以知之矣
　注巫祝於此亦知不材者全
所以爲不祥也此乃神人之所以爲大祥也
　注夫全生者天下之所謂祥也巫祝以不
　材爲不祥而弗用也彼乃以不祥全生乃
　大祥也神人者無心而順物者也故天下
　之所謂大祥神人不逆
　䟽女曰巫男曰覡祝者執板讀祭文者也
　祥善也巫師祝史解除之時知此三者不
　堪享祭故棄而不用以爲不善之物也然
　神聖之人知侔造化知不材無用故得全
　生是知白顙亢鼻之言痔病不祥之說適
　是小巫之鄙情豈曰大人之通智故才不
　全者神人所以爲吉祥大善之事也
支離䟽者頤隱於齊肩高於頂
　䟽四肢離析百體寬䟽遂使頰頤隱在臍
　間肩膊高於頂上形容如此故以支離爲
　名也
會撮指天五管在上兩髀爲脅
　䟽會撮高竪貌五臟腧也五臟之腧並在
　人背古人頭髻皆近頂後今支離殘病傴
　僂低頭遂使臟腧頭髻悉皆向上兩脚髀
　股攣縮而迫於脅肋也
挫鍼治繲足以餬口
　䟽挫鍼縫衣也治繲洗浣也餬飼也庸役
　身力以飼養其口命
鼓莢播精足以食十人
　䟽莢小箕也精米也言其掃市場鼓箕莢
　播揚土簡精粗也又解鼔莢謂布蓍敷卦
　兆也播精謂精判吉凶辯精靈也或掃市
　以供家口或賣卜以活身命所得之物可
　以養十人也
上徵武士則支離攘臂於其間
　注恃其無用故不自竄匿
　䟽邊蕃有事徵求勇夫殘病之人不堪征
　討自得無懼攘臂遨遊恃其無用故不竄
　匿
上有大役則支離以有常疾不受功
　注不任作役故
　䟽國家有重大徭役爲有痼疾故不受其
　功程者也
上與病者粟則受三鍾與十束薪
　注役則不與賜則受之
　䟽六石四斗曰鐘君上憂憐鰥寡矜恤貧
　病形殘既重受物還多故郭注云役則不
　預賜受之者也
夫支離其形者猶足以養其身終其天年又
況支離其德者乎
　注神人無用於物而物各得自用歸功名
　於群材與物冥而無迹故免人間之害處
　常美之實此支離其德也
　䟽夫支離其形猶忘形也支離其德猶忘
　德也而況支離殘病適是忘形既非聖人
　故未能忘德夫忘德者智周萬物而反智
　於愚明並三光而歸明於昧故能成功不
　居爲而不恃推功名於群有與物冥而無
　迹斯忘德者也夫忘形者猶足以養身終
　年免乎人間之害何況忘德者耶其勝劣
　淺深故不可同年而語矣是知支離其德
　者其唯聖人乎
孔子適楚楚狂接輿游其門曰鳳兮鳳兮何
如德之衰也
　注當順時直前盡乎會通之宜耳世之衰
　盛蔑然不足覺故曰何如
　䟽何如猶如何也之適也時孔子自魯之
　楚舍於賔館楚有賢人姓陸名通字接輿
　知孔子歷聘行歌譏刺鳳兮鳳兮故哀歎
　聖人比於來儀應瑞之鳥也有道即見無
　道當隱如何懷此聖德往適衰亂之邦者
　耶
來世不可待往世不可追也
　注趣當盡臨時之宜耳
　䟽當來之世有懷道之君可應聘者時命
　如馳故不可待過往之時堯舜之主變化
　已乆亦不可尋趣合當時之宜無勞瞻前
　顧後也
天下有道聖人成焉天下無道聖人生焉
　注付之自爾而理自生成生成非我也豈
　爲治亂易節哉治自求成故遺成而不敗
　亂自求生故忘生而不死
　䟽有道之君休明之世聖人弘道主教成
　就天下時逢暗主命屬荒年適可全生遠
　害韜光晦迹
方今之時僅免刑焉
　注不瞻前顧後而盡當今之會冥然與時
　世爲一而後妙當可全刑名可免
　䟽方猶當今喪亂之時正屬衰周之世危
　行言遜僅可免於刑戮方欲執迹應聘不
　亦妄乎此接輿之詞譏誚孔子也
福輕乎羽莫之知載
　注足能行而放之手能執而任之聽耳之
　所聞視目之所見知止其所不知能止其
　所不能用其自用爲其自爲恣其性内而
　無纖芥於分外此無爲之至易也無爲而
　性命不全者未之有也性命全而非福者
　理未聞也故夫福者即向之所謂全耳非
　假物也豈有寄鴻毛之重哉率性而動動
　不過分天下之至易也舉其自舉載其自
　載天下之至輕也然知以無崖傷性心以
　欲惡蕩眞故乃釋此無爲之至易行彼有
　爲之至難棄夫自舉之至輕而取夫載彼
　之至重此世之常患也
禍重乎地莫之知避
　注舉其性内則雖負萬鈞而不覺其重也
　外物寄之雖重不盈錙銖有不勝任者矣
　爲内福也故福至輕爲外禍也故禍至重
　禍至重而莫之知避此世之大迷也
　䟽夫視聽知能各有涯分止於分内可以
　全生求其分外必遭夭折全生所以爲福
　夭折所以爲禍而分内之福輕於鴻毛貪
　競之徒不知載之在己分外之禍重於厚
　地執迷之徒不知避之去身此蓋流俗之
　常患者也故寄孔陸以彰其累也
已乎已乎臨人以德殆乎殆乎畫地而趨
　注夫晝地而使人循之其迹不可掩矣有
　其已而臨物與物不冥矣故大人不明我
　以耀彼而任彼之自明不得我以臨人而
　付人之自得故能彌貫萬物而玄同彼我
　泯然與天下爲一而内外同福也
　䟽已止也殆危也仲尼生衰周之末當澆
　季之時執持聖迹歷國應聘頻遭斥逐屢
　被詆訶故重言已乎不如止而勿行也若
　用五德臨於百姓捨己效物必致危亡猶
　如晝地作迹使人走逐徒費功勞無由得
　掩以己率物其義亦然也
迷陽迷陽無傷吾行
　注迷陽猶亡陽也亡陽任獨不蕩於外則
　吾行全矣天下皆全其吾則凡稱吾者莫
　不皆全也
　䟽迷亡也陽明也動也陸通勸其尼父令
　其晦迹韜光宜放獨化之無爲忘遣應物
　之明智既而止於分内無傷吾全生之行
　也
吾行卻曲無傷吾足
　注曲成其行各自足矣
　䟽郤空也曲從順也虚空其心隨順物性
　則凡稱吾者各自足也
山木自寇也膏火自煎也
　䟽寇伐也山中之木杞梓之徒爲有材用
　横遭寇伐膏能明照以充燈炬爲其有用
　故被煎燒豈獨膏木在人亦爾
桂可食故伐之漆可用故割之
　䟽桂心辛香故遭斫伐漆供器用所以割
　之俱爲才能夭於斤斧
人皆知有用之用而莫知無用之用也
　注有用則與彼爲功無用則自全其生夫
　割肌膚以爲天下者天下之所知也使百
　姓不失其自全而彼我俱適者悗然不覺
　妙之在身也
　䟽楸柏橘柚膏火桂漆斯有用也曲轅之
　樹商丘之木白顙之牛亢鼻之　斯無用
　也而世人皆炫己才能爲有用之用而不
　知支離其德爲無用之用也故郭注云有
　用則與彼爲功無用則自全乎其生也


南華眞經注䟽卷之五
南華眞經注䟽卷之六福六
　　　　河南郭象注
　　　　唐西華法師成玄英䟽
　　　內篇德充符第五(德充於内物應於/外外内玄合信若)
　　　(符命而遺/其形骸也)
魯有兀者王駘
　䟽姓王名駘魯人也刖一足曰兀形雖殘
　兀而心實虚忘故冠德充符而爲篇首也
從之遊者與仲尼相若
　注弟子多少敵孔子
　䟽若如也陪從王駘遊行禀學門人多少
　如似於仲尼者也
常季問於仲尼曰王駘兀者也從之遊者與
夫子中分魯
　䟽姓常名季魯之賢人也王駘遊行外忘
　形骸内德充實所以從遊學者數滿三千
　與孔子同徙中分魯國常季未達眞趣是
　以生疑
立不教坐不議虚而往實而歸
　注各自得而足也
　䟽弟子雖多曾無講說立不教授坐無議
　論請益則虚心而往得理則實腹而歸又
　解未學無德亦爲虚往之
固有不言之教無形而心成者邪
　注怪其殘形而心乃充足也夫心之全也
　遺身形忘五藏忽然獨往而天下莫能離
　䟽教授門人曾不言議殘兀如是無復形
　容而玄道至德内心成滿必固有此衆乃
　從之也
是何人也
　䟽常季怪其殘兀而聚衆極多欲顯德充
　之美故發斯問也
仲尼曰夫子聖人也丘也直後而未往耳丘
將以爲師而況不若丘者乎
　䟽宣尼呼王駘爲夫子答常季云王駘是
　體道聖人也汝自不識人所以致疑丘直
　爲參差在後未得往事丘將尊爲師傅諮
　詢問道何況晩學之類不如丘者乎請益
　服膺固其宜矣
奚假魯國丘將引天下而與從之
　注夫神全心具則體與物冥與物冥者天
　下之所不能遠奚但一國而已哉
　䟽奚何也何但假藉魯之一邦耶丘將誘
　引宇内禀承盛德猶恐未盡其道也
常季曰彼兀者也而王先生其與庸亦遠矣
　䟽王盛也庸常也先生孔子也彼王駘者
　是殘兀之人門徒侍從於尼父以斯疑怪
　應異常流與凡常之人固當遠矣
若然者其用心也獨若之何
　䟽然猶如是也王駘盛德如是爲物所歸
　未審運智用心獨若何術常季不委發此
　疑也
仲尼曰死生亦大矣
　注人雖曰變然死生之變變之大也
而不得與之變
　注彼與變俱故死生不變於彼
　䟽夫山舟潛遁薪指遷流雖復萬境皆然
　而死生最大但王駘心冥造物與變化而
　遷移迹混人間將死生而俱往故變所不
　能變者也
雖天地覆墜亦將不與之遺
　注斯須之也
　䟽遺失也雖復圓天顚覆方地墜陷既冥
　於安危故未嘗喪我也
審乎無假
　注明性命之固當
而不與物遷
　注任物之自遷
　䟽靈心安審妙體眞元既與道相應故不
　爲物所遷變者也
命物之化
　注以化爲命而無怪迕
而守其宗也
　注不離至當之極
　䟽達於分命冥於外物唯命唯物與化俱
　行動不乖寂故恒住其宗本者也
常季曰何謂也
　䟽方深難悟更請决疑
仲尼曰自其異者視之肝膽楚越也
　注恬苦之性殊則美惡之情背
　䟽夫物云云悉歸空寂倒置之類妄執是
　非於重玄道中横起分别何異乎膽附肝
　生本同一體也楚越迢遞相去數千而於
　一體之中起數千之異異見之徒例皆如
　是也
自其同者視之萬物皆一也
　注雖所美不同而同有所美各美其所美
　則萬物一美也各是其所是則天下一是
　也夫因其所異而異之則天下莫不異而
　浩然大觀者官天地府萬物知異之不足
　異故因其所同而同之則天下莫不皆同
　又知同之不足有故因其所無而無之則
　是非美惡莫不皆無矣夫是我而非彼美
　己而惡人自中知以下至于昆蟲莫不皆
　然然此明乎我而不明乎彼者爾若夫玄
　通泯合之士因天下以明天下天下無曰
　我非也即明天下之無非無曰彼是也即
　明天下之無是無是無非混而爲一故能
　乗變任化迕物而不慴
　䟽若夫玄通之士浩然大觀二儀萬物一
　指一馬故能忘懷任物大順群生然同者
　見其同異者見其異至論衆妙之境非異
　亦非同
夫若然者且不知耳目之所宜
　注宜生於不宜者也無美無惡則無不宜
　無不宜故忘其宜也
　䟽耳目之宜宜於聲色者也且凡情分别
　耽滯聲色故有宜與不宜可與不可而王
　駘混同萬物冥一死生豈於根塵之間而
　懷美惡之見耶
而遊心乎德之和
　注都忘宜故無不任也都任之而不得者
　未之有也無不得而不和者亦未聞也故
　放心於道德之間蕩然無不當而曠然無
　不適也
　䟽既而混同萬物不知耳目之宜故能遊
　道德之鄉放任乎至道之境者也
物視其所一而不見其所喪視喪其足猶遺
土也
　注體夫極數之妙心故能無物而不同無
　物而不同則死生變化無往而非我矣故
　生爲我時死爲我順時爲我聚順爲我散
　聚散雖異而我皆我之則生故我耳未始
　有得死亦我也未始有喪夫死生之變猶
　以爲一既覩其一則說然無係玄同彼我
　以死生爲寤寐以形骸爲逆旅去生如脱
　屣斷足如遺土吾未見足以纓茀其心也
　䟽物視猶視物也王駘一於死生物與彼
　我生爲我時不見其得死爲我順不見其
　喪觀視萬物混而一之故雖兀足視之如
　遺土者也
常季曰彼爲己以其知
　注嫌王駘未能忘知而自存
　䟽彼王駘也謂王駘修身修己猶用心知
　嫌其未能忘知而任獨之者也
得其心以其心
　注嫌未能遺心而自得
　䟽嫌王駘不能忘懷任致猶用心以得心
　也夫得心者無思無慮忘知忘覺死灰槁
　木泊爾無情措之於方寸之間起之於視
　聽之表同二儀之覆載順三光以照燭混
　塵穢而不撓其神履窮塞而不作其慮不
　得爲得而得在於無得斯得之矣若以心
　知之術而得之者非眞得也
得其常心物何爲最之哉
　注夫得其常心平往者也嫌其不能平往
　而與物過常故使物就之
　䟽最聚也若能虚忘平淡得眞常之心者
　固當和光匿燿不殊於俗豈可獨異於物
　使衆歸之者也
仲尼曰人莫鑒於流水而鑒於止水
　注夫止水之致鑒者非爲止以求鑒也故
　王駘之聚衆衆自歸之豈引物使從己
　䟽鑒照也夫止水所以留鑒者爲其澄清
　故也王駘所以聚衆者爲其凝寂故也止
　水本無情於鑒物物自照之王駘豈有意
　於招携而衆自來歸凑者也
唯止能止衆止
　注動而爲之則不能居衆物之止
　䟽唯獨也唯止是水本凝湛能止是留停
　生人衆止是物來臨照亦猶王駘獨懷虚
　寂故能容止群生由是功能所以爲衆歸
　聚也
受命於地唯松栢獨也在冬夏青青
　注夫松栢特禀自然之鍾氣故能爲衆木
　之傑耳非能爲而得之也
　䟽凡厥草木皆資厚地至於禀質堅勁隆
　冬不凋者在松栢通年四季常保青全受
　氣自爾非關指意王駘聚衆其義亦然也
受命於天唯舜獨也正
　注言特受自然之正氣者至希也下首則
　唯有松栢上首則唯有聖人故凡不正者
　皆來求正耳若物皆有青全則無貴於松
　栢人各自正則無羡於大聖而趣之
　䟽人禀三才命受蒼旻圓首方足其類至
　多至如挺氣正眞獨有虞舜豈由役意直
　置自然王駘合道其義亦爾郭注云上首
　唯有聖人者但人頭在上去上則死木頭
　在下去下則死是以呼人爲上首呼木爲
　下首故上首食傍首傍首食下首下首草
　木也傍首蟲獸也
幸能正生以正衆生
　注幸自能正耳非爲正以正之
　䟽受氣上玄能正生道也非由用意幸悉
　自然既非正己復能正物正己正物自利
　之他内外行圓名爲大聖虞舜既爾王駘
　亦然而舜受讓人故爲標的也
夫保始之徵不懼之實勇士一人雄入於九
軍將求名而能自要者而猶若是
　注非能遺名而無不任
　䟽徵成也信也天子六軍諸侯三軍故九
　軍也或有一人禀氣勇武保守善始之心
　信成令終之節内懷不懼之志外顯雄猛
　之姿既而直入九軍以求名位尚能伏心
　要譽忘死忘生何况王駘體道之狀列在
　下文也
而況官天地府萬物
　注冥然無不體也
　䟽綱維二儀曰官天地包藏宇宙曰府萬
　物夫勇士入軍直要名位猶能不顧身命
　忘於生死而況官府兩儀混同萬物視死
　如生不亦宜乎
直寓六駭
　注所謂逆旅
　䟽寓寄也六骸謂身首四肢也王駘體一
　身非實達萬有皆眞故能混塵穢於俗中
　寄精神於形内直置暫遇而已豈係之耶
象耳目
　注人用耳目亦用耳目非須耳目
　䟽象似也和光同塵似用耳目非須也
一知之所知而心未嘗死者乎
　注知與變化俱則無往而不冥此知之一
　者也心與死生順則無時而非生此心之
　未嘗死也
　䟽一知智也所知境也能知之智照所知
　之境境冥會能無所差故知與不知通而
　爲一雖復迹理物化而心未嘗見死者也
　豈容有全兀於其間哉
彼且擇曰而登假人則從是也
　注以不失會爲擇耳斯人無擇也任其天
　行而時動者也故假借之人由此而最之
　耳
　䟽彼王駘者豈復簡擇良日而登昇玄道
　蓋不然乎直置虚淡忘懷而會之也君人
　無心止水留鑒而世間虚假之人由是而
　從之也
彼且何肯以物爲事乎
　注其恬莫故全也
　䟽唯彼王駘冥眞合道虚假之物自來歸
　之彼且何曾以爲己務
申徒嘉兀者也而與鄭子産同師於伯昏無
人
　䟽姓申徒名嘉鄭之賢人兀者也姓公孫
　名僑字子産鄭之賢大夫也伯昏無人者
　伯長也昏闇也德居物長韜光若闇洞忘
　物我故曰伯昏無人子産申徒俱學玄道
　雖復出處殊隔而同師伯昏故寄此三人
　以彰德充之義也
子産謂申徒嘉曰我先出則子止子先出則
我止
　注羞與刖者並行
　䟽子産執政當塗榮華富貴申徒禀形殘
　兀無復容儀子産雖學伯昏未能忘遣猶
　存寵辱恥見形殘故預相檢約今其必不
　並己也
其明日又與合堂同席而坐子産謂申徒嘉
曰我先岀則子止子先出則我止今我將出
子可以止乎其未邪
　注質而問之欲使必不並己
　䟽子産存榮辱之意申徒忘貴賤之心前
　雖有言都不采領所以居則共堂坐還同
　席公孫見其如此是故質而問之
且子見執政而不違子齊執政乎
　注當以執政自多故直云子齊執政便謂
　足以明其不遜
　䟽違避也夫出處異塗貴賤殊致我秉執
　朝政便爲貴人汝乃卑賤形殘應殊敬我
　不能遜讓翻欲齊己也
申徒嘉曰先生之門固有執政焉如此哉
　注此論德之處非計位也
　䟽先生伯昏也先生道門深明衆妙混同
　榮辱齊一死生定以執政自多必如此耶
子而悦子之執政而後人者也
　注笑其矜悦在位欲處物先
　䟽汝猶悦愛榮華矜誇政事推人於後欲
　處物先意見如斯何名學道
聞之曰鑒明則塵垢不止止則不明也乆與
賢人處則無過乎今子之所取大者先生也
而猶出言若是不亦過乎
　注事明師而鄙吝之心猶未去乃眞過也
　䟽鑒鏡也夫境明則塵垢不止止則非明
　照亦猶乆與賢人居則無過若有過則非
　賢哲今子之所取可重可大者先生之道
　也而先生之道退己虚忘子乃自矜深乖
　妙㫖而出言如是豈非過者乎
子産曰子既若是矣
　注若是形殘
猶與堯爭善計子之德不足以自反邪
　注言不自顧省而欲輕蔑在位與有德者
　並計子之德固不足以補形殘之過
　䟽反猶復也言申徒形殘如是而不自知
　乃欲將我並驅可謂與堯爭善子雖有德
　何足言以德補殘猶未平復也
申徒嘉曰自狀其過以不當亡者衆
　注多自陳其過狀以己爲不當亡者衆也
不狀其過以不當存者寡
　注默然爲過自以爲應死者少也
　䟽夫自顯其狀推罪於他謂己無愆不合
　當犯如此之人世間甚衆不顯過狀將罪
　歸己謂己之過不乆存生如此之人世間
　寡少鄭子産奢侈矜伐於義亦然者也
知不可奈何而安之若命唯有德者能之
　䟽若順也夫素質形殘禀之天命雖有知
　計無如之何唯當安而順之則所造皆適
　自非盛德其孰能然
遊於羿之彀中中央者中地也然而不中者
命也
　注羿古之善射者弓矢所及爲彀中夫利
　害相攻則天下皆羿也自不遺身忘知與
　物同波者皆遊於羿之彀中耳雖張毅之
　出單豹之處猶未免於中地則中與不中
　唯在命耳而區區者各有所遇而不知命
　之自爾故免乎弓矢之害者自以爲巧欣
　然多己及至不免則自恨其謬而志傷神
　辱斯未能達命之情者也夫我之生也非
　我之所生也則一生之内百年之中其坐
　起行止動靜趣舍情性知能凡所有者凡
　所無者凡所爲者凡所遇者皆非我也理
　自爾耳而横生休戚乎其中斯又逆自然
　而失者也
　䟽羿堯時善射者也其矢所及謂之彀中
　言羿善射矢不虚發彀中之地必被殘傷
　無問鳥獸罕獲免者偶然得免乃關天命
　免與不免非由工拙自不遺形忘智皆遊
　於羿之彀中是知申徒兀足忽遭羿之一
　箭子産形全中地偶然獲免既非人事故
　不足自多矣
人以其全足笑吾不全足者衆矣
　注皆不知命而有斯笑
我怫然而怒
　注見其不知命而怒斯又不知命也
　䟽怫然暴戾之心也人不知天命妄計虧
　全況己形好嗤彼之兀如此之人其流甚
　衆忿其無知怫然暴怒愼忿他人斯又未
　知命也
而適先生之所則廢然而反
　注見至人之知命遺形故廢向者之怒而
　復常
　䟽在伯昏之所禀不言之教則廢向者之
　怒而復於常性也
不知先生之洗我以善邪
　注不知先生洗我以善道故邪我爲能自
　反邪斯自忘形而遣累
　䟽既適師門入於虚室廢棄忿怒反復尋
　常不知師以善水洗滌我心爲是我之性
　情自反復進退尋責莫測所由斯又忘於
　學心遣其係累
吾與夫子遊十九年矣而未嘗知吾兀者也
　注忘形故也
　䟽我與伯昏遊於道德故能窮陰陽之妙
　要極至理之精微既其遣智忘形豈覺我
　之殘兀
今子與我遊於形骸之内而子索我於形骸
之外不亦過乎
　注形骸外矣其德内也今子與我德遊耳
　非與我形交也而索我外好豈不過哉
　䟽郭注云形骸外矣其德内也今子與我
　德遊耳非與我形交也而索我外好豈不
　過也此注意更不勞别釋也
子産蹴然改容更貌曰子無乃稱
　注已吾則厭其多言也
　䟽蹴然驚慚貌也子産未能忘懷遣欲多
　在物先既被識嫌方懷驚悚改矜誇之貌
　更醜惡之容悟知己至不用稱說者也
魯有兀者叔山無趾踵見仲尼
　注踵頻也
　䟽叔山字也踵頻也殘兀之人居於魯國
　雖遭刖足猶有學心所以接踵頻來尋師
　訪道既無足趾因以爲其名也
仲尼曰子不謹前既犯患若是矣雖今來何
及矣
　䟽子之修身不能謹愼犯於憲綱前已遭
　官患難艱辛形殘若此今來請益何所逮
　耶
無趾曰吾唯不知務而輕用吾身吾是以亡
足
　注人之生也理自生矣直莫之爲而任其
　自生斯重其身而知務者也若乃忘其自
　生謹而矜之斯輕用其身而不知務也故
　五藏相攻於内而手足殘傷於外也
今吾來也猶有尊足者存
　注刖一足未足以虧其德明夫形骸者逆
　旅也
吾是以務全之也
　注去其矜謹任其自生斯務全也
　䟽無趾交遊恭謹重德輕身唯欲務借聲
　名不知務全生道所以觸犯憲章遭斯殘
　兀形雖虧損其德猶存是故頻煩追討務
　全道德以德比形故言尊足者存存者在
　也
夫天無不覆地無不載
　注天不爲覆故能常覆地不爲載故能常
　載使天地而爲覆載則有時而息矣使舟
　能沉而爲人浮則有時而没矣故物爲焉
　則未足以終其生也
吾以夫子爲天地安知夫子之猶若是也
　注責其不謹不及天地也
　䟽夫天地亭毒覆載無偏而聖人德合二
　儀固當弘普不棄寜知夫子尚不捨形殘
　善救之心豈其如是也
孔子曰丘則陋矣
　䟽仲尼所陳不過聖迹無趾請學務其全
　生答淺問深足成鄙陋也
夫子胡不入乎請講以所聞無趾出
　注聞所聞而出全其無爲也
　䟽夫子無趾也胡何也仲尼自覺鄙陋情
　實多慚故屈無趾今其入室語說所聞方
　内之道既而蘧廬乆處芻狗再陳無趾惡
　聞故默然而出也
孔子曰弟子勉之夫無趾兀者也猶務學以
復補前行之惡而況全德之人乎
　注全德者生便忘生
　䟽勉朂厲也夫無趾殘兀尚全生補其虧
　殘悔其前行況賢人君子形德兩全便忘
　死生德充於内者也門人之類宜朂之焉
無趾語老聃曰孔丘之於至人其未邪彼何
賔賔以學子爲
　注怪其方復學於老聃
　䟽賔賔恭勤貌也夫玄德之人窮理極妙
　忘言絶學率性生知而仲尼執滯文字專
　行聖迹賔賔勤敬問禮老君以汝格量故
　知其未如至人也學子何爲者也
彼且蘄以諔詭幻怪之名聞不知至人之以
是爲己桎梏邪
　注夫無心者人學亦學然古之學者爲己
　今之學者爲人其弊也遂至乎爲人之所
　爲矣夫師人以自得者率其常然者也舍
　己效人而逐物於外者求乎非常之名者
　也夫非常之名乃常之所生也故學者非
　爲幻怪也幻怪之生必由於學禮者非爲
　華藻也而華藻之興必由於禮斯必然之
　理至人之所無奈何故以爲己之桎梏
　䟽蘄求也諔詭猶竒譎也在手曰桎在足
　曰梏即今之杻械也彼之仲尼行於聖迹
　所學竒譎怪異之事唯求虚妄幻化之名
　不知方外體道至人用此聲教爲已枷鎖
　也
老聃曰胡不直使彼以死生爲一條以可不
可爲一貫者解其桎梏可乎
　注欲以直理冥之冀其無迹
　䟽無趾前見仲尼談講之日何不使孔丘
　忘於仁義混同生死齊一是非條貫既融
　則是帝之縣解豈非釋其枷鎖解其杻械
　也
無趾曰天刑之安可解
　注今仲尼非不冥也顧自然之理行則影
　從言則響隨夫順物則名迹斯立而順物
　者非爲名也非爲名則至矣而終不免乎
　名則孰能解之哉故名者影響也影響者
　形聲之桎梏也明斯理也則名迹可遺名
　迹可遺則尚彼可絶尚彼可絶則性命可
　全矣
　䟽仲尼憲章文武祖述堯舜删詩書定禮
　樂窮陳蔡圍商周執於仁義遭斯戮耻亦
　猶行則影從言則響隨自然之勢必至之
　宜也是以陳迹既興疵釁斯起欲不困弊
　其可得乎故天然刑戮不可解也
魯哀公問於仲尼曰衛有惡人焉曰哀駘它
　注惡醜也
　䟽惡醜也言衛國有人形容醜陋内德充
　滿爲俗所歸而哀駘是醜貌因以爲名
丈夫與之處者思而不能去也婦人見之請
於父母曰與爲人妻寧爲夫子妾者十數而
未止也
　䟽妻者齊也言其位齊於夫妾者接也適
　可接事君子哀駘才全德滿爲物歸依大
　順群生物忘其醜遂使丈夫與同處戀仰
　不能捨去婦人美其才德競請爲其媵妾
　十數未止明其慕義者多不爲人妻彰其
　道能感物也
未嘗有聞其唱者也常和人而己矣
　䟽滅迹匿端謙居物後直置應和而已未
　嘗誘引先唱
無君人之位以濟乎人之死
　注明物不由權勢而往
　䟽夫人君者必能赦過宥罪恤死護生駘
　它窮爲匹夫位非南面無權無勢可以濟
　人明其懷人不由威力
無聚禄以望人之腹
　注明非求食而往
　䟽夫儲積倉廪招迎士衆歸凑本希飽腹
　而駘它既無聚禄何以致人明其慕義非
　由食往也
又以惡駭天下
　注明不以形美故往
　䟽駘它容形異常鄙陋論其醜惡驚駭天
　下明其聚衆非由色往
和而不唱
　注非招而致之
　䟽譬幽谷之響直而無心既不以言說招
　携非由先物而唱者也
知不岀乎四域
　注不役思於分外
　䟽域分也忘心遣智率性任眞未曾役思
　運懷縁於四方分外也
且而雌雄合乎前
　注夫才全者與物無害故入獸不亂群入
　鳥不亂行而爲萬物之林藪
　䟽雌雄禽獸之類也夫才全之士與物同
　波人無害物之心物無畏人之慮故鳥與
　獸且群聚於前也
是必有異乎人者也
　䟽一無權勢二無利禄三無色貌四無言
　說五無知慮夫聚集人物必不從然今駘
　它爲衆歸依不由前之五事以此而驗固
　異於常人者也
寡人召而觀之果以惡駭天下與寡人處不
至以月數而寡人有意乎其爲人也
　注未經月已覺其有遠處
　䟽既聞有異故命召看之形容醜陋果驚
　駭於天下共其同處不過二旬觀其爲人
　察其意趣心神凝淡以覺深遠也
不至乎期年而寡人信之國無宰寡人傳國
焉
　注委之以國政
　䟽日月既乆漬鍊彌深是以共處一年情
　相委信而國無良宰治道未弘庶屈賢人
　傳於國政者也
悶然而後應
　注寵辱不足以驚其神
　䟽悶然而後應不覺之容亦是虚淡之貌
　既無情於利禄豈有意於榮華故同彼世
　人悶然而應之也
氾若而辭
　注人辭亦辭
　䟽氾若者是無的當不係之貌也雖無驚
　於寵辱亦乃同塵以遜讓故氾然常人辭
　亦辭也
寡人醜乎卒授之國無幾何也去寡人而行
寡人卹焉若有亡也若無與樂是國也是何
人者也
　䟽愧慙也卒終也幾何俄頃也卹憂也寡
　人是五等之謙稱也既見良人氾然虚淡
　中心愧醜戀慕殷勤終欲與之國政屈爲
　卿輔俄頃之間逃遁而去喪失賢宰實懷
　憂卹情之恍惚若有遺亡雖君魯邦魯無
　歡樂來喜去憂感動如此何人何術一至
　於斯
仲尼曰丘也嘗使於楚矣適見豚子食於其
死母者
　
　注食乳也
少焉胸若皆棄之而走不見己焉爾不得類
焉爾
　注夫生者以才德爲類死而才德去矣故
　生者以失類而走也故含德之厚者比於
　赤子無往而不爲之赤子也則天下莫之
　害斯得類而明己故也情苟類焉則雖形
　不與同而物無害心情類苟亡雖則形同
　母子而不足以固其志矣
　䟽哀公陳己心迹以問孔子孔子以豚子
　爲譬以答哀公丘曾領門徒遊行楚地適
　見豚子飲其死母之乳眴目之頃少時之
　間棄其死母皆散而走不見已類所以爲
　然故郭注云生者以才德爲類死而才德
　去矣故生者以失類而走也以況哀公素
　無才德非是已類棄捨而去駘它才德既
　全於赤子物之親愛固是其宜矣
所愛其母者非愛其形也愛使其形者也
　注使形者才德也
　䟽郭注云使形者才德也而才德者精神
　也豚子愛母愛其精神民之慕君慕其才
　德者也
戰而死者其人之葬也不以翣資
　注翣者武所資也戰而死者無武也翣將
　安施
刖者之屨無爲愛之
　注所愛屨者爲足故耳
皆無其本矣
　注翣屨者以足武爲本
　䟽翣者武飾之具武王爲之或云周公作
　也其形似方扇飾車兩邊軍將行師陷陣
　而死及其葬日不用翣資是知翣者武之
　所資屨者足之所使用形者神之所使無
　足屨無所用無武則翣無所資無神則形
　無所愛然翣屨以足武爲本形貌以才德
　爲原二者無本故並無用也
爲天子之諸御不爪翦不穿耳
　注全其形也
取妻者止於外不得復使
　注恐傷其形
　䟽夫帝王宫闈揀擇御女穿耳翦爪恐傷
　其形匹夫娶妻惇於外務使役驅馳慮虧
　其色比重舉譬以況全才也
形全猶足以爲爾
　注採擇濱御及燕爾新昏本以形好爲意
　者也故形之全也猶以降至尊之情回貞
　女之操也
而況全德之人乎
　注德全而物愛之宜矣
　䟽爾然也夫形之全具尚能降眞人感貞
　女而況德全乎此合譬也故郭注云德全
　而物愛之宜矣哉
今哀駘它未言而信無功而親使人授己國
唯恐其不受也是必才全而德不形者也
　䟽夫親由績彰信藉言顯今駘它未至言
　說而己遭委信本無功績而付託實親遂
　使魯侯虚襟授其朝政卑己遜讓唯恐不
　受如是之人必當才智全具而推功於物
　故德不形見之也
哀公曰何謂才全
　䟽前雖標舉於義未彰故發此疑庶希後
　答
仲尼曰死生存亡窮達貧富賢與不肖毁譽
飢渴寒暑是事之變命之行也
　注其理固當不可逃也故人之生也非誤
　生也生之所有常有言也天地雖大萬物
　雖多然吾之所遇適在於是則雖天地神
　明國家聖賢絶力至知而弗能違也故凡
　所不遇弗能遇也其所遇弗能不遇也所
　不爲弗能爲也其所爲弗能不爲也故付
　之而自當矣
　䟽夫二儀雖大萬物雖多人生所遇適在
　於是故前之八對並是事物之變化天命
　之流行而留之不停推之不去安排任化
　所遇所適自非德充之士其孰能然此則
　仲尼答哀公才全之義
日夜相代乎前
　注夫命行事變不舍晝夜推之不去留之
　不停故才全者隨所遇而任之
而知不能規乎其始者也
　注夫始非知之所規而故非情之所留是
　以知命之必行事之必變者豈於終規始
　在新戀故哉雖有至知而弗能規也逝者
　之往吾奈之何哉
　䟽夫命行事變其速如馳代謝遷流不舍
　晝夜一前一後反覆循環雖有至知不能
　測度豈復在新戀故在終規始哉蓋不然
　也唯當隨變任化則無往而不逍遥也
故不足以滑和
　注苟知性命之固當則雖死生窮達千變
　萬化淡然自若而和理在身矣
　䟽滑亂也雖復事變命遷而隨形任化淡
　然自若不亂於中和之道也
不可入於靈府
　注靈府者精神之宅也夫至足者不以憂
　患經神若皮外而過去
　䟽靈府者精神之宅所謂心也經寒涉暑
　治亂千變萬化與物俱往未當槩意豈復
　關心耶
使之和豫通而不失於兊
　注苟使和性不滑靈府閒豫則雖涉乎至
　變不失其兊然也
　䟽兊徧悦也體窮通達生死遂使所遇和
　樂中心逸豫經涉夷險兊然自得不失其
　適悦也
使日夜無郤
　注泯然常任之
　䟽郤間也駘它流轉日夜不停心心相係
　亦無間斷也
而與物爲春
　注群生之所賴也
　䟽慈照有生恩霑動植與物仁惠事等青
　春
是接而生時乎心者也
　注順四時而俱化
　䟽是者指斥以前事也才全之人接濟群
　品生長萬物應赴順時無心之心逗機而
　照者也
是之謂才全
　䟽總結以前是才全之義也
何謂德不形
　䟽已領才全未悟德不形義更相發問庶
　聞後㫖也
曰平者水停之盛也
　注天下之平莫盛於停水也
　䟽停止也而天下均平莫盛於止水故上
　文云人莫鑒於流水而必鑒於止水此舉
　爲譬以彰德不形義故也
其可以爲法也
　注無情至平故天下取正焉
内保之而外不蕩也
　注内保其明外無情僞玄鑒洞照與物無
　私故能全其平而行其法也
　䟽夫水性澄清鑒照於物大匠雖巧非水
　不平故能保守其明而不波蕩者可以軌
　轍工人洞鑒妍醜也故下文云水平中準
　大匠取則焉況至人冥眞合道和光和物
　模楷蒼生動而常寂故云内保之而外不
　蕩者也
德者成和之修也
　注事得以成物得以和謂之德也
　䟽夫成於庶事和於萬物者非盛德孰能
　之哉必也先須修身立行後始可成事和
　物之德以和而我不喪者方可以謂之德
　也
德不形者物不能離也
　注無事不成無物不和此德之不形也是
　以天下樂推而不厭
　䟽夫明齊日月而歸明於昧功侔造化而
　歸功於物者此德之不形也是以含德之
　厚比於赤子天下樂推而不厭斯而不離
　之者也
哀公異日以告閔子曰始也吾以南面而君
天下執民之紀而憂其死吾自以爲至通矣
今吾聞至人之言恐吾無其實輕用吾身而
亡其國吾與孔丘非君臣也德友而己矣
　注聞德充之風者雖復哀公猶欲遺形骸
　忘貴賤也
　䟽姓閔名損字子騫宣尼門人在四科之
　數甚有孝德魯人也異日猶它日也南面
　君位也初始未悟矜於魯君執持綱紀憂
　於兆庶養育教誨恐其夭死用斯治術爲
　至美至通今聞尼父言談且陳才德之義
　魯侯悟解方覺前非至通憂死之言更成
　虚幻執紀南面之大都無寔録於是隳肢
　體黜聰明遺尊卑忘爵位觀魯邦若蝸角
　視己形如隙影友仲尼以全道德禮司寇
　以異君臣故知莊老之談其風清遠德充
　之美一至於斯
闉跂支離無賑說衛靈公靈公悦之而視全
人其脰肩肩甕㼜太癭說齊桓公桓公悦之
而視全人其脰肩肩
　注偏情一往則醜者更好而好者更醜也
　䟽闉曲也謂攣曲全腫而行脤脣也謂支
　體坼裂傴僂殘病復無脣也㼜盆也脰頸
　也肩肩細小貌也而支離殘病企踵而行
　瘤癭之病大如盆甕此二人者窮天地之
　陋而俱能忘形建德體道談玄遂使齊衛
　兩君欽風愛悦美其盛德不覺病醜顧視
　全人之頸翻小而似肩肩之者
故德有所長而形有所忘
　注其德長於順物則物忘其醜長於逆物
　則物忘其好
　䟽大癭支離道德長遠遂使齊侯衛主忘
　其形惡
人不忘其所忘而忘其所不忘此謂誠忘
　注生則愛之死則棄之故德者世之所不
　忘也形者理之所不存也故夫忘形者非
　忘也不忘形而忘德者乃誠忘也
　䟽誠實也所忘形不忘德也忘形易忘德
　難也故謂形爲所忘德爲不忘也不忘形
　而忘德者此乃眞實忘斯德不形之義也
故聖人有所遊
　注遊於自得之場放之而無不至者才德
　全也
　䟽物我雙遣形德兩忘故放任乎變化之
　場遨遊於至虚之域也
而知爲孽約爲膠德爲接工爲商
　注此四者自然相生其理已具
　䟽夫至人道邁三清而神遊六合故藴智
　以救妖孽約束以檢散心樹德以接蒼生
　工巧以利群品此之四事凡類有之大聖
　慈救同塵順物也
聖人不謀惡用知不斲惡用膠無喪惡用德
不貨惡用商
　注自然已具故聖人無所用其己也
　䟽惡何也至人不妖孽謀謨何用智惠不
　散亂彫斲何用膠固本不喪道用德何爲
　不貴難得之貨無勞商賈秖爲和光和物
　是故有之者也
四者天鬻也天鬻者天食也
　注言自然而禀之
　䟽鬻食也食禀也天自然也以前四事蒼
　生有之禀自天然各率其性聖人順之故
　無所用己也
既受食於天又惡用人
　注䟽禀之自然其理己足則雖沉思以免
　難或明戒以避禍物無妄然皆天地之會
　至理所趣必自思之非我思也必自不思
　非我不思也或思而免之或思而不免或
　不思而免之或不思而不免凡此皆非我
　也又奚爲哉任之而自至也
　䟽禀之自然各有定分何須分外添足人
　情違天任人故至悔者也
有人之形
　注視其形貌若人
無人之情
　注掘若槁木之枝
　䟽聖人同塵在世有生處之形害體道虚
　忘無是非之情慮
有人之形故群於人
　注類聚群分自然之道
　䟽和光混迹群聚世間此解有人之形
無人之情故是非不得於身
　注無情故付之於物也
　䟽譬彼靈眞絶無性識既忘物我何有是
　非此解無人之情故也
眇乎小哉所以屬於人也
　注形貌若人
　䟽屬係也迹閔嚚悋形係人群與物不殊
　故稱眇小也此結有人之形耳
謷乎大哉獨成其天
　注無情故浩然無不任無不任者有情之
　所未能也故無情而獨成天也
　䟽謷高大貌也謷然大教萬境都忘智德
　高深凝照宏遠故歎美大人獨成自然之
　至此結無人之情也
惠子謂莊子曰人故無情乎
　䟽前文云有人之形無人之情惠施引此
　語來質疑莊子所言人者必固無情慮乎
　然莊惠二賢並遊心方外故常禀而爲論
　端
莊子曰然
　䟽然如是也許其所問故答云然
惠子曰人而無情何以謂之人
　䟽若無性智何名爲人此是惠施進責之
　辭問於莊子
莊子曰道與之貌天與之形惡得不謂之人
　注人之生也非情之所生也生之所知豈
　情之所知哉故有情於爲離曠而弗能也
　然離曠以無情而聰明矣有情於爲賢聖
　而弗能也然賢聖以無情而賢聖矣豈直
　賢聖絶遠而離曠難慕哉雖下愚聾瞽及
　雞嗚狗吠豈有情於爲之亦終不能也不
　問遠之與近雖去已一分顔孔之際終莫
　之得也是以關之萬物反取諸身耳目不
　能以易任成功手足不能以代司致業故
　嬰兒之始生也不以目求乳不以耳向明
　不以足操物不以手求行豈百骸無定司
　形貌無素主而專由情以制之哉
　䟽惡何也虚通之道爲之相貌自然之理
　也遺其形質形貌具有何得不謂之人且
　形之將貌蓋亦不殊道與自然互其文耳
　欲顯明斯義故重言之也
惠子曰既謂之人惡得無情
　注未解形貌之非情也
　䟽既名爲人理懷情慮若無情矣何得謂
　之人此是惠施未解形貌之非情
莊子曰是非吾所謂情也
　注以是非爲情則無是無非無好無惡者
　雖有形貌直是人耳情將安寄
　䟽吾所言情者是非彼我好惡憎嫌等也
　若無是無非雖有形貌直是人耳情將安
　寄
吾所謂無情者言人之不以好惡内傷其身
　注任當而直前者非情也
　䟽莊子所謂無情者非木石其懷也止言
　不以好惡縁慮分外遂成性而内理其身
　者也亦何則藴虚照之智無情之情也
常因自然而不益生也
　注止於當也
　䟽因任自然之理以此爲常止於所禀之
　涯不知生分
惠子曰不益生何以有其身
　注未明生之自生理之自足
　䟽若不資益生道何得有此身乎未解生
　之自生理之自足者也
莊子曰道與之貌天與之形
　注生理已自足於形貌之中但任之則身
　存
　䟽道與形貌生理已足但當任之無勞措
　意也
無以好惡内傷其身
　注夫好惡之情非所以益生祗足以傷身
　以其生之有分也
　䟽還將益以酬後問也
今子外乎子之神勞乎子之精倚樹而吟據
槁梧而瞑
　注夫神不休於性分之内則外矣精不止
　於自生之極則勞矣故行則倚樹而吟坐
　則據梧而睡言有情者之自困也
　䟽槁梧夾漆几也惠子未遣筌蹄耽常筌
　理䟽外神識勞苦精靈故行則倚樹而吟
　詠坐則隱几而談說是以形勞心倦疲怠
　而瞑者也
天選子之形子以堅白鳴
　注言凡子所爲外神勞精倚樹據梧且吟
　且睡此世之所謂情也而云天選明夫情
　者非情之所生而況他哉故雖萬物萬形
　云爲趣舍皆在無情中來又何用情於其
　間哉
　䟽選授也鳴言說也自然之道授與汝形
　夭壽妍醜其理已定無勞措意分外益生
　而子禀性聰明辯析明理執持己德炫燿
　衆人亦何異乎公孫龍作白馬論云白馬
　非馬堅守斯論以此自多信有其言而無
　其實能伏衆人之口不能伏衆人之心今
　子分外誇談即是斯之類也

南華眞經注䟽卷之六
南華眞經注䟽卷之七縁一
　　　　河南郭象注
　　　　唐西華法師成玄英䟽
　　　內篇大宗師第六(雖天地之大萬物/之富其所宗而師)
　　　(者無/心也)
知天之所爲知人之所爲者至矣
　註知天人之所爲者皆自然也則内放其
　身而外冥於物與衆玄同任之而無不至
　也
　䟽天者自然之謂至者造極之名天之所
　爲者謂三景晦明四時生殺風雲舒卷雷
　雨寒温也人之所爲者謂手捉脚行目視
　耳聽心知工拙凡所施爲也知天之所爲
　悉皆自爾非關修造豈由知力是以内放
　其身外冥於物浩然大觀與衆玄同窮理
　盡性故稱爲至也
知天之所爲者天而生也
　註天者自然之謂也夫爲爲者不能爲而
　爲自爲耳爲知者不能知而知自知耳自
　知耳不知也不知也則知出於不知矣自
　爲耳不爲也不爲也則爲出於不爲矣爲
　出於不爲故以不爲爲主知出於不知故
　以不知爲宗是故眞人遺知而知不爲而
　爲自然而生坐忘而得故知稱絶而爲名
　去也
　䟽雲行雨施川源岳瀆非關人力此乃天
　生能知所知並自然也此解前知天之所
　爲
知人之所爲者以其知之所知以養其知之
所不知終其天年而不中道夭者是知之盛
也
　註人之生也形雖七尺而五常必具故雖
　區區之身乃舉天地以奉之故天地萬物
　凡所有者不可一日而相無也一物不具
　則生者無由得生一理不至則天年無縁
　得終然身之所有者知或不知也理之所
　存者或不爲也故知之所知者寡而身之
　所有者衆爲之所爲者少而理之所存者
　博在上者莫能器之而求其備焉人之所
　知不必同而所爲不敢異異則僞成矣僞
　成而眞不喪者未之有也或好知而不倦
　以困其百體所好不過一肢而舉根俱弊
　斯以其所知而害所不知也若夫知之盛
　也知人之所爲者有分故任而不彊也知
　人之所知者有極故用而不蕩也故所知
　不以無崖自困則一體之中知與不知闇
　相與會而俱全矣斯以其所知養所不知
　也
　䟽人之所爲謂四肢百體各有御用也知
　之所知者謂自知於色即以色爲所知也
　知之所不知者謂自能知色不能知聲即
　以聲爲所不知也既而目爲手足而視脚
　爲耳鼻而行雖復無心相爲而濟彼之功
　成矣故眼耳鼻舌四肢百體更相役用各
　有司存心之明闇亦有限極用其分内終
　不强知斯以其知之所知以養其知之所
　不知也故得盡於天年不横夭折能如是
　者可謂知之盛美者也
雖然有患
　註雖知盛未若遺知任天之無患也
　䟽知雖盛美猶有患累不若忘知而任獨
　也
夫知有所待而後當
　註夫知者未能無可無不可故必有待也
　若乃任天而生者則遇物而當也
其所待者特未定也
　註有待則無定也
　䟽夫知必對境非境不當境既生滅不定
　物亦待奪無常唯當境智兩忘能所雙遣
　方能無可無不可然後無患已
庸詎知吾所謂天之非人乎所謂人之非天
乎
　註我生有崖天也心欲益之人也然此人
　之所謂耳物無非天也天也者自然也人
　皆自然則治亂成敗遇與不遇非人爲也
　皆自然耳
　䟽近取諸身遠託諸物知能運用無非自
　然是知天之與人理歸無二故謂天則人
　謂人則天凡庸之流詎曉斯㫖所言吾者
　莊生自稱此則泯合人天混同物我也
且有眞人而後有眞知
　註有眞人而後天下之知皆得其眞而不
　可亂也
　䟽夫聖人者誠能冥眞合道忘我遺物懷
　兹聖德然後有此眞知是以混一眞人而
　無患累眞知之狀列在下文耳
何謂眞人
　䟽假設疑問庶顯其㫖
古之眞人不逆寡
　註凡寡皆不逆則所順者衆
　䟽寡少也引古御今崇本抑末虚懷任物
　大順群生假令微少會不逆扞者也
不雄成
　註不恃其成而處物先
　䟽爲而不恃長而不宰豈雄據成績欲處
　物先邪
不謨士
　註縱心直前而群士自合非謀謨以致之
　䟽虚夷忘淡士衆自歸非關運心謀諅招
　致故也
　若然者過而弗悔當而不自得也
　註直自全當而無過耳非以得失經心
　䟽天時已過曾無悔吝之心分命偶當不
　以自得爲美
若然者登高不慄入水不濡入火不熱是知
之能登假於道也若此
　註言夫能之登至於道者若此之遠也理
　固自全非畏死也故眞人陸行而非避濡
　也遠火而非逃熱也無過而非措當也故
　雖不以熱爲熱而未嘗赴火不以濡爲濡
　未嘗蹈水不以死爲死未嘗喪生故夫生
　者豈生之而生哉成者豈成之而成哉故
　任之而無不至者眞人也豈有槩意於所
　遇哉
　䟽慄懼也濡濕也登昇也假至也眞人達
　生死之不二體安危之爲一故能入水入
　火曾不介懷登高履危豈復驚懼眞知之
　士有此功能昇至玄道故得如是者也
古之眞人其寢不夢
　註無意想也
其覺無憂
　註當所遇而安也
　䟽夢者情意妄想也而眞人無情慮絶思
　想故雖寢寐寂泊而不夢以至覺悟常適
　而無憂也
其食不甘
　註理當食耳
　䟽混迹人間同塵而食不耽滋味故不知
　甘美
其息深深眞人之息以踵
　註乃在根本中來

　䟽踵足根也眞人心性和緩智照凝寂至
　於氣息亦復徐遲脚踵中來明其深靜也
衆人之息以喉屈服者其隘言若畦
　註氣不平暢
　䟽嗌喉也哇礙也凡俗之人心靈馳競言
　語喘息唯出咽喉情躁氣促不能深靜屈
　折起伏氣不調和咽喉嗌之中恒如哇礙
　也
其嗜欲深者其天機淺


　註深根寧極然後反一無欲
　䟽夫耽嗜諸塵而情欲深重者其天然機
　神淺鈍故也若使智照深遠豈其然乎
古之眞人不知悦生不知惡死
　註與化爲體
　䟽氣聚爲生生爲我時氣散而死死爲我
　順既冥於變化故不以悦惡存懷
其出不訢其入不距
　註泰然而任之
　䟽時應出生本無情於忻樂時應入死豈
　有意於距諱耶
翛然而往翛然而來而已矣
　註寄之至理故往來而不難
　䟽翛然無係貌也翛然獨化任理遨遊雖
　復死往生來曾無意戀之者也
不忘其所始不求其所終
　註終始變化皆忘之矣豈直逆忘其生而
　猶伏探求死意也
　䟽始生也終死也生死都遣曾無執滯豈
　直獨忘其生而偏求於死耶終始均平所
　遇斯適也
受而喜之
　註不問所受者何物遇之而無不適也
　䟽喜所遇也
忘而復之
　註復之不由於識乃至
　䟽反未生也
是之謂不以心捐道不以人助天是之謂眞
人
　註人生而靜天之性也感物而動性之欲
　也物之感人無窮人之逐欲無節則天理
　滅矣眞人知用心則背道助天則傷生故
　不爲也
　䟽是謂者指斥前文總結其㫖也捐棄也
　言上來智德忘生可謂不用取捨之心捐
　棄虚通之道亦不用人情分别添助自然
　之分能如是者名曰眞人也
若然者其心志
　註所居而安爲志
　䟽若如以前不捐道等心是心懷志操能
　致然也故老經云强行者有志
其容寂
　註雖行而無傷於靜
其顙頯
　註頯大朴之貌
　䟽顙額也頯大朴貌夫眞人降世挺氣異
　凡非直智照虚明志力弘普亦乃威容閑
　雅相貌端嚴日角月玄即斯類也
凄然似秋
　註殺物非爲威也
煖然似春
　註生物非爲仁也
喜怒通四時
　註夫體道合變者與寒暑同其温嚴而未
　嘗有心也然有温嚴之貌生殺之節故寄
　名於喜怒
　䟽聖人無心有感斯應威恩適務寬猛逗
　機同素秋之降霜初無心於肅殺似青春
　之生育寧有意於仁惠是以眞人如雷行
　風動木茂花敷覆載合乎二儀喜怒通乎
　四序
與物有宜而莫知其極
　註無心於物故不奪物宜無物不宜故莫
　知其極
　䟽眞人應世赴感隨時與物交涉必有宜
　便而虚心慈愛常善救人量等太虚故莫
　知其極
故聖人之用兵也亡國而不失人心
　䟽堯攻叢支禹攻有扈成湯滅夏周武伐
　殷並上合天時下符人事所以興動干戈
　弔民問罪雖復滅亡邦國而不失百姓歡
　心故也
利澤施乎萬世不爲愛人
　註因人心之所欲亡而亡之故不失人心
　也夫白日登天六合俱照非愛人而照之
　也故聖人之在天下煖焉若春陽之自和
　故蒙澤者不謝凄乎若秋霜之自降故彫
　落者不怨
　䟽利物滋澤事等陽春豈直一時乃施乎
　萬世若芻狗百姓故無偏愛之情
故樂通物非聖人也
　註夫聖人無樂也直莫之塞而物自通
　䟽夫懸鏡高堂物來斯照不迎不送豈有
　情哉大聖應機其義亦爾和而不唱非謂
　樂通故知惑意於物非聖人者也
有親非仁也
　註至人無親任理而自存
　䟽至人無親親則非至人也
天時非賢也
　註時人者未若忘時而自合之賢也
　䟽占玄象之虧盈侯天時之去就此乃小
　智豈是大賢者也
利害不通非君子也
　註不能一是非之塗而就利違害則傷德
　而累當矣
　䟽未能一窮通均利害而擇情榮辱封執
　是非者身且不能自達焉能君子人物乎
行名失己非士也
　註善爲士者遺名而自得故名當其實而
　福應其身
　䟽矯行求名失其己性此乃流俗之人非
　爲道之士
亡身不眞非役人也
　註自失其性而矯以從物受役多矣安能
　役人
　䟽夫矯行喪眞求名亡己斯乃受人驅役
　焉能役人之哉
若狐不偕務光伯夷叔齊箕子胥餘紀他申
徒狄是役人之役適人之適而不自適其適
者也
　註斯皆舍己效人徇彼傷我也
　䟽姓狐字不偕古之賢人云堯時賢人不
　受堯讓投河而死務光黄帝時人身長七
　尺又云夏時人餌藥養性好鼓琴湯讓天
　下不受自負石沉於廬水伯夷叔齊遼西
　孤竹君之二子神農之裔姓姜氏父死兄
　弟相讓不肯嗣位聞西伯有道試往觀焉
　逢文王崩武王伐紂夷齊扣馬而諫武王
　不從遂隱於河東首陽山不食其粟卒餓
　而死箕子殷紂賢臣諫紂不從遂遭奴戮
　子胥餘紀他者箕子名也又解是楚大夫
　伍奢之子名員字子胥吴王夫差之臣忠
　諫不從抉眼而死屍沉乎江紀他者姓紀
　名他湯時逸人也聞湯讓務光恐及乎已
　遂將弟子陷於窾水而死申徒狄聞之因
　以踣河此數子者皆矯情僞行亢志立名
　分外波蕩遂至於此自餓自沉促齡夭命
　而芳名令譽傳諸史籍斯乃被他驅使何
　能役人悦樂衆人之耳目焉能自適其情
　性耶
古之眞人其狀義而不朋
　註與物同宜而非朋黨
　䟽狀迹也義宜也降迹同世隨物所宜而
　虚己均平曾無偏黨也
若不足而不承
　註沖虚無餘如若不足也下之而無不上
　若不足而不承也
　䟽韜晦沖虚猶如神智不足率性而動汎
　然自得故無所禀承者也
與乎其觚而不堅也
　註常遊於獨而非固守
　䟽觚獨也堅固也彷徨放任容與自得遨
　遊獨化之場而不固執之
張乎其虚而不華也
　註曠然無懷乃至於實
　䟽張廣大貌也靈府寬閑與虚空等量而
　智德眞實故不浮華
邴邴乎其似喜乎
　註至人無喜暢然和適故似喜也
　䟽邴邴喜貌也隨變任化所遇斯適實忘
　喜怒故云似喜者也
崔乎其不得已乎
　註動靜行止常居必然之極
　䟽崔動也已止也眞人凝寂應物無方迫
　而後動非關先唱故不得已而應之者也
滀乎進我色也
　註不以物傷己也
　䟽滀聚也進益也心同止水故能滀聚群
　生是以應而無情惠而不費適我益我神
　色終無减損者也
與乎止我德也
　註無所趨也
　䟽雖復應動隨世接物逗機而恒容與無
　爲作於眞德所謂動而常寂者也
厲乎其似世乎
　註至人無厲與世同行故若厲也
　䟽厲危也眞人一於安危冥於禍福而和
　光同世亦似厲乎如孔子之困匡人文王
　之拘羑里雖遭危厄不廢無爲之事也
謷乎其未可制也
　註高放而自得
　䟽聖德廣大謷然高遠超於世表故不可
　禁制也
連乎其似好閉也
　註綿邈深遠莫見其門
　䟽連長也聖德遐長連綿難測心如路絶
　孰見其門昏默音聲似如閉門不聞見也
悗乎忘其言也
　註不識不知而天機自發故悗然也
　䟽悗無心貌也放任安排無爲虚淡得玄
　珠於赤水所以忘言自此以前歷顯眞人
　自利利他内外德行從此以下明眞人利
　物爲政之方也
以刑爲體
　註刑者治之體非我爲
以禮爲翼
　註禮者世之所以自行耳非我制
　䟽用刑法爲治政之體本以禮物爲馭物
　之羽儀
以知爲時
　註知者自時之動非我唱
以德爲循
　註德者自彼所循非我作
　䟽循順也用智照機不失時候以德接物
　俯順物情以前略標此以下解釋也
以刑爲體者綽乎其殺也
　註任治之自殺故雖殺而寬
　䟽綽寬也所以用刑法爲治體者以殺止
　殺殺一懲萬故雖殺而寬簡是以惠者民
　之讎法者民之父
以禮爲翼者所以行於世也
　註順世之所行故無不行
　䟽禮雖忠信之薄而爲御世之首故不學
　禮無以立非禮勿動非禮勿言人而無禮
　胡不遄死是故禮之於治要哉羽翼人倫
　所以大行於世者也
以知爲時者不得已於事也
　註夫高下相受不可逆之流也小大相居
　不得已之勢也曠然無情群知之府也承
　百流之會居師人之極者奚爲哉任時世
　之知委必然之事付之天下而已
　䟽隨機感以接物運至知以應時理無可
　視聽之色聲事有不得已之形勢故爲宗
　師者曠然無懷付之群智居必然之會乗
　之以游者也
以德爲循者言其與有足者至於丘也
　註丘者所以本也以性言之則性之本也
　夫物各有足足於本也付群德之自循斯
　與有足者至於本也本至而理盡矣
　䟽丘本也以德接物順物之性性各有分
　止分而足順其本性故至於丘也
而人眞以爲勤行者也
　註凡此皆自彼而成成之不在己則雖處
　萬機之極而常間暇自適忽然不覺事之
　經身悗然不識言之在口而人之大迷眞
　謂至人爲勤行者也
　䟽夫至人者動若行雲止若谷神境智洞
　忘虚心玄應豈有懷於爲物情係於拯救
　者乎而凡俗之人觸塗封執見舟航庶品
　亭毒群生實謂聖人勤行不怠詎知汾水
　之上凝淡窅然故文云孰肯以物爲事
故其好之也一其弗好之也一
　註常無心而順彼故好與不好所善所惡
　與彼無二也
　䟽既忘懷於美惡亦遣蕩於愛憎故好與
　弗好出自凡情而聖智虚融未嘗不一
其一也一其不一也一
　註其一也天徒也其不一也人徒也夫眞
　人同天人均彼我不以其一異乎不一
　䟽其一聖智也其不一凡情也既而凡聖
　不二故不一皆一之也
其一與天爲徒
　註無有而不一者天也
其不一與人爲徒
　註彼彼而我我者人也
　䟽同天人齊萬物與玄天而爲類也彼彼
　而我我將凡庶而爲徒也
天與人不相勝也是之謂眞人
　註夫眞人同天人齊萬致萬致不相非天
　人不相勝故曠然無不一冥然無不在而
　玄同彼我也
　䟽雖復天無彼我人有之非確然論之咸
　歸空寂若使天勝人劣豈謂齊乎此又混
　一天人㝠同勝負體斯趣者可謂眞人者
　也
死生命也其有夜旦之常天也
　註其有晝夜之常天之道也故知死生者
　命之極非妄然也若夜旦耳奚所係哉
　䟽夫旦明夜闇天之常道死生來去人之
　分命天不能無晝夜人焉能無死生故任
　變隨流我將於何係哉
人之有所不得與皆物之情也
　註夫眞人在晝得晝在夜得夜以死生爲
　晝夜豈有所不得今人之有所不得而憂
　娱在懷皆物情耳非理也
　䟽夫死生晝夜人天常道未始非我何所
　係哉而流俗之徒逆於造化不能安時處
　順與變俱往而欣生惡死哀樂存懷斯乃
　凡物之滯情豈是眞人之通智也
彼特以天爲父而身猶愛之而況其卓乎
　註卓者獨化之謂也夫相因之功莫若獨
　化之至也故人之所因者天也天之所生
　者獨化也人皆以天爲父故晝夜之變寒
　暑之節猶不敢惡隨天安之況乎卓爾獨
　化至於玄㝠之境又安得而不任之哉既
　任之則死生變化唯命之從也
　䟽卓者獨化之謂也彼之衆人禀氣蒼昊
　而獨以天爲父身猶愛而重之至於晝夜
　寒温不能返逆況乎至道窈冥之鄉獨化
　自然之境生天生地開闢陰陽適可安而
　任之何得拒而不順也
人特以有君爲愈乎己而身猶死之而況其
眞乎
　註夫眞者不假於物而自然也夫自然之
　不可避豈直君命而已哉
　䟽愈猶勝也其眞則向之獨化者也人獨
　以爲君王爲勝己尊貴尚殞身致命不敢
　有避而況玄道至極自然之理欲不從順
　其可得乎安排委化固其宜矣
泉涸魚相與處於陸相呴以濕相濡以沫不
如相忘於江湖
　註與其不足而相愛豈若有餘而相忘
　䟽此起譬也江湖浩瀚游泳自在各足深
　水無復往還彼此相忘恩情斷絶洎乎泉
　源旱涸鱣鮪困苦共處陸地頳尾曝腮於
　是吐沫相濡呴氣相濕恩愛往來更相親
　附比之江湖去之遠矣亦猶大道之世物
　各逍遥雞犬聲聞不相來往淳風既散澆
　浪漸興從理任教聖迹斯起矜蹩躠以爲
　仁踶跂以爲義父子兄弟懷情相欺聖人
　羞之良有以也故知魚失水所以呴濡人
　喪道所以親愛之者也
與其譽堯而非桀也不如兩忘而化其道
　註夫非譽皆生於不足故至足者忘善惡
　遺死生與變化爲一曠然無不適矣又安
　知堯桀之所在邪
　䟽此合喻夫唐堯聖君夏桀庸主故譽堯
　善而非桀惡祖述堯舜以朂將來仁義之
　興自兹爲本也豈若無善無惡善惡兩忘
　不是不非是非雙遣然後出生入死隨變
　化而遨遊莫往莫來履玄道而自得豈與
　夫呴濡聖迹同年而語哉
夫大塊載我以形勞我以生佚我以老息我
以死
　註夫形生老死皆我也故形爲我載生爲
　我勞老爲我佚死爲我息四者雖變未始
　非我我奚惜哉
　䟽大塊者自然也夫形是構造之物生是
　誕育之始老是耆艾之年死是氣散之日
　但運載有形生必勞苦老既無能暫時間
　逸死滅遺無理歸停憩四者雖變而未始
　非我而我坦然何所惜邪
故善吾生者乃所以善吾死也
　註死與生皆命也無善則已有善則生不
　獨善也故若以吾生爲善乎則吾死亦善
　也
　䟽夫形生老死皆我也故以善吾生爲善
　者吾死亦可以爲善矣
夫藏舟於壑藏山於澤謂之固矣
　註方言死生變化之不可逃故舉無逃之
　極然後明之以必變之符將任化而無係
　也
然而夜半有力者負之而走昧者不知也
　註夫無力之力莫大於變化者也故乃揭
　天地以趨新負山嶽以舍故故不暫停忽
　已涉新則天地萬物無時而不移也世皆
　新矣而自以爲故舟日易矣而視之若舊
　山日更矣而視之若前今交一臂而失之
　皆在㝠中去矣故向者之我非復今我也
　我與今俱往豈常守故哉而世莫之覺横
　謂今之所遇可係而在豈不昧哉
　䟽夜半闇冥以譬眞理玄邃也有力者造
　化也夫藏舟船於海壑正合其宜隱山嶽
　於澤中謂之得所然而造化之力擔負而
　趨變故曰新驟如逝水凡惑之徒心靈愚
　昧眞謂山舟牢固不動巋然豈知㝠中貿
　遷無時暫息昨我今我其義亦然也
藏小大有宜猶有所遯
　註不知與化爲體而恩藏之使不化則雖
　至深至固各得其所宜而無以禁其日變
　也故夫藏而有之者不能止其遯也無藏
　而任化者變不能變也
　䟽遁變化也藏舟於壑藏山於澤此藏大
　也藏人於室藏物於器此藏小也然小大
　雖異而藏皆得宜猶念念遷流新新移改
　是知變化之道無處可逃也
若夫藏天下於天下而不得所遯是恒物之
大情也
　註無所藏而都任之則與物無不冥與化
　無不一故無外無内無死無生體天地而
　合變化索所遯而不得矣此乃常存之大
　情非一曲之小意
　䟽恒常也夫藏天下於天下者豈藏之哉
　蓋無所藏也故能一死生㝠變化放縱寰
　宇之中乗造物以遨遊者斯藏天下於天
　下也既變所不能變何所遯之有哉此乃
　體凝寂之人物達大道之眞情豈流俗之
　迷徒運人間之小智耶
特犯人之形而猶喜之若人之形者萬化之
未始有極也
　註人形乃是萬化之一遇耳未足獨喜也
　無極之中所遇者皆若人耳豈特人形可
　喜而餘物無樂邪
其爲樂可勝計邪
　註本非人而化爲人失於故矣失故而喜
　喜所遇也變化無窮何所不遇所遇而樂
　樂豈有極乎
　䟽特獨也犯過也夫大冶洪鑪陶鑄群品
　獨遇人形遂以爲樂如形者其貌類無窮
　所遇即喜喜亦何極是以唯形與喜不可
　勝計
故聖人將遊於物之所不得遯而皆存
　註夫聖人遊於變化之塗放於日新之流
　萬物萬化亦與之萬化化者無極亦與之
　無極誰得遯之哉夫於生爲亡而於死爲
　存則何時而非存哉
　䟽夫物不得遯者自然也孰能逃遯於自
　然之道乎是故聖人遊心變化之塗放任
　日新之境未始非我何往不存耶
善夭善老善始善終人猶效之
　註此自均於百年之内不善少而否老未
　能體變化齊死生也然其平粹猶足以師
　人也
又況萬物之所係而一化之所待乎
　註此玄同萬物而與化爲體故其爲天下
　之所宗也不亦宜乎
　䟽係屬也夫人之識性明暗不同自有百
　年之中一生之内從容平淡群有欣慽至
　於壽夭老少都不介懷雖未能忘生死但
　復無嫌惡猶足以爲物師傅人放效之而
　況混同萬物冥一變化屬在至人必資聖
　知爲物宗匠不亦宜乎
夫道有情有信無爲無形
　註有無情之情故無爲也有常無之信故
　無形也
　䟽明鑒同照有情也赴機若響有信也恬
　淡寂寞無爲也視之不見無形也
可傳而不可受
　註古人傳而宅之莫能受而有之
可得而不可見
　註咸得自容而莫見其狀
　䟽寄言詮理可傳也體非量數不可受也
　方寸獨悟可得也離於形色不可見也
自本自根未有天地自古以固存
　註明無不得有而無也
　䟽自從也存有也虚通至道無始無終從
　本以來未有天地五氣未逃天道存焉故
　老經云有物混成先天地生又云迎之不
　見其首隨之不見其後者也
神鬼神帝生天生地
　註無也豈能生神哉不神鬼帝而鬼帝自
　神斯乃不神之神也不生天地而天地自
　生斯乃不生之生也故夫神之果不足以
　神而不神則神矣功何足有事何足恃哉
　䟽言大道能神於鬼靈神於天帝開明三
　景生立二儀至無之力有兹功用斯乃不
　神而神不生而生非神之而神生之而生
　者也故老經云天得一以清神得一以靈
　也
在太極之先而不爲高在六極之下而不爲
深先天地生而不爲乆長於上古而不爲老
　註言道之無所不在也故在高爲無高在
　深爲無深在乆爲無乆在老爲無老無所
　不在而所在皆無也且上下無不格者不
　得以高卑稱也外内無不至者不得以表
　裏名也與化俱移者不得言乆也終始常
　無者不可謂老也
　䟽太極五氣也六極六合也且道在五氣
　之上不爲高遠在六合之下不爲深邃先
　天地生不爲長乆長於夐古不爲耆艾言
　道非高非深非乆非老故道無不在而所
　在皆無者也
狶韋氏得之以挈天地
　䟽狶韋氏文字已前遠古帝王號也得靈
　通之道故能驅馭群品提挈二儀又作契
　字者契合也言能混同萬物符合二儀者
　也
伏犧氏得之以襲氣母
　䟽伏犧三皇也能伏牛乗馬養伏犧牲故
　謂之伏犧也襲合也氣母者元氣之母應
　道也爲得至道故能畫八卦演六爻調陰
　陽合元氣也
維斗得之終古不忒
　䟽維斗北斗也爲衆星綱維故謂之維斗
　忒差也古始也得於至道故歷於終始維
　持天地心無差忒
日月得之終古不息
　䟽日月光證於一道故得終始照臨竟無
　休息者也
堪坏得之以襲崑崙
　䟽崑崙山名也在北海之北堪坏崑崙山
　神名也襲入也堪坏人面獸身得道入崑
　崙山爲神也
馮夷得之以遊大川
　䟽姓馮名夷弘農華陰潼鄉堤首里人也
　服八石得水仙大川黃河也天帝錫馮夷
　爲河伯故遊處盟津大川之中也
肩吾得之以處太山
　䟽肩吾神名也得道故處東嶽爲太山之
　神
黄帝得之以登雲天
　䟽黄帝軒轅也採首山之銅鑄鼎於荆山
　之下鼎成有龍垂於鼎以迎帝帝遂將群
　臣及後宫七十二人白日乗雲駕龍以登
　上天仙化而去
顓頊得之以處玄宫
　䟽顓頊即黄帝之孫即帝高陽也亦曰玄
　帝年十二而冠十五佐少昊二十即位採
　羽山之銅爲鼎能召四海之神有靈異年
　九十七崩得道爲北方之帝玄者北方之
　色故處於玄宫也
禺强得之立乎北極
　䟽禺强水神名也亦曰禺京人面鳥身乗
　龍而行與顓頊並軒轅之胤也雖復得道
　不居帝位而爲水神水位北方故位號北
　極也
西王母得之坐乎少廣莫知其始莫知其終
　䟽少廣西極山名也王母太陰之精也豹
　尾虎齒善笑舜時王母遣使獻玉環漢武
　帝時獻青桃顔容十六七女子甚端正常
　坐西方少廣之山不復生死故莫知始終
　也
彭祖得之上及有虞下及五伯
　䟽彭祖帝顓頊之玄孫也封於彭城其道
　可祖故稱彭祖善養性得道者也五伯者
　昆吾爲夏伯大彭豕韋爲殷伯齊桓晋文
　爲周伯合爲五伯而彭祖得道所以長年
　上至有虞下及殷周凡八百年也
傅說得之以相武丁奄有天下乗東維騎箕
尾而比於列星
　註道無能也此言得之於道乃所以明其
　自得耳自得耳道不能使之得也我之未
　得又不能爲得也然則凡得之者外不資
　於道内不由於己掘然自得而獨化也夫
　生之難也猶獨化而自得之矣既得其生
　又何患於生之不得而爲之哉故夫爲生
　果不足以全生以其生之不由於己爲也
　而爲之則傷其眞生也
　䟽武丁殷王名也號曰高宗高宗夢得傅
　說使求之天下於陜州河北縣傅巖版築
　之所而得之相於武丁奄我清泰傅說星
　精也而傅說一星在箕尾上然箕尾則是
　二十八宿之數維持東方故言乗東維騎
　箕尾而與角亢等星比並行列故云比於
　列星也


南華眞經註䟽卷之七


南華眞經注䟽卷之八縁二
　　　　河南郭象注
　　　　唐西華法師成玄英䟽
南伯子葵問乎女偊曰子之年長矣而色若
孺子何也
　䟽葵當爲綦字之誤猶是人間世篇中南
　伯子綦也女偊古之懷道人也孺子猶稚
　子也女偊乆聞至道故能攝衛養生年雖
　老猶有童顔之色駐彩之狀既異凡人是
　故子葵問其何以致此
曰吾聞道矣
　註聞道則任其自生故氣色全也
　䟽答云聞道故得全生是以反少還童色
　如稚子
南伯子葵曰道可得學耶
　䟽覩其容色既異常人心懷景慕故詢其
　方術者也
曰惡惡可子非其人也
　䟽惡惡可言不可也女偊心神内靜形色
　外彰子葵見有容貌欣然請學嫌其所問
　故抑謂其非人也
夫卜梁倚有聖人之才而無聖人之道我有
聖人之道而無聖人之才
　䟽卜梁姬姓也倚名也虚心凝淡爲道智
　用明敏爲才言梁有外用之才而無内凝
　之道女偊有虚淡之道而無明敏之才各
　滯一邊未爲通美然以才方道才劣道勝
　也
吾欲以教之庶幾其果爲聖人乎不然以聖
人之道告聖人之才亦易矣吾猶守而告之
　䟽庶慕也幾邇也果决也夫上士聞道猶
　藉勤行若不勤行道無由致是故雖蒙教
　誨必須修學慕近玄道决成聖人若其不
　然告示甚易爲須修守所以成難然女偊
　乆聞至道内心凝寂今欲傳告猶自守之
　況在初學無容懈怠假令口說耳聞蓋亦
　何益是以非知之難行之難者也
參日而後能外天下
　註外猶遺也
　䟽外遺忘也夫爲師不易傳道極難方欲
　教人故凝神寂慮修而守之凡經三日心
　既虚寂觀萬億皆空是以天下地上悉皆
　非有也
已外天下矣吾又守之七日而後能外物
　註物者朝夕所須切己難忘
　䟽天下萬境䟽遠所以易忘資身物親近
　所以難遣守經七日然後遣之故郭注云
　物者朝夕所須切己難忘之者也
已外物矣吾又守之九日而後能外生
　註都遺也
　䟽隳體離形坐忘我喪運心既乆遺遣漸
　深也
已外生矣而後能朝徹
　註遺生則不惡死不惡死故所遇即安豁
　然無滯見機而作斯朝徹也
　䟽朝旦也徹明也死生一觀物我兼忘惠
　照豁然如朝陽初啓故謂之朝徹也
朝徹而後能見獨
　註當所遇而安之忘先後之所接斯見獨
　者也
　䟽夫至道凝然妙絶言象非無非有不古
　不今獨往獨來絶待絶對覩斯勝境謂之
　見獨故經云寂寞而不改
見獨而後能無古今
　註與獨俱往
　䟽任造物之日新隨變化而俱往不爲物
　境所遷故無古今之異
無古今而後能入於不死不生
　註夫係生故有死惡死故有生是以無係
　無惡然後能無死無生
　䟽古今會也夫時有古今之異法有生死
　之殊者此蓋迷徒倒置之見也時既運新
　運新無今無古故法亦不去不來無死無
　生者也會斯理者其唯女偊之子也
殺生者不死生生不生
　䟽殺滅也死亦滅也謂此死者未曾滅謂
　此生者未曾生既生能入於無死無生故
　體於法無生滅也法既不生不滅而情亦
　何欣何惡耶任之而無不適也
其爲物無不將也
　註任其自將故無不將
無不迎也
　註任其自迎故無不迎
　䟽將送也夫道之爲物拯濟無方雖復不
　滅不生亦復而生而滅是以迎無窮之生
　送無量之死也
無不毁也
　註任其自毁故無不毁
無不成也
　註任其自成故無不成
　䟽不送而送無不毁滅不迎而迎無不生
　成之也
其名爲攖寧
　註夫與物冥者物縈亦縈而未始不寧也
　䟽攖擾動也寧寂靜也夫聖人慈救道濟
　蒼生妙本無名隨物立稱動而常寂雖攖
　而寧者也
攖寧也者攖而後成者也
　註物縈而獨不縈則敗矣故縈而任之則
　莫不曲成也
　䟽既能和光同塵動而常寂然後隨物攖
　擾善貸生成也
南伯子葵曰子獨惡乎聞之
　䟽子葵怪女偊之談其道高妙故問子於
　何處獨得聞之自斯已下凡有九重前六
　約教後三據理並是女偊告示子葵之辭
　也
曰聞諸副墨之子
　䟽諸之也副副貳也墨翰墨也翰墨文字
　也理能生教故謂文字爲副貳也夫魚必
　因筌而得理亦因教而明故聞之翰墨以
　明先因文字得解故也
副墨之子聞諸洛誦之孫
　䟽臨本謂之副墨背文謂之洛誦初既依
　文生解所以執持披讀次則漸悟其理是
　故羅洛誦之且教從理生故稱爲子而誦
　因教起名之曰孫也
洛誦之孫聞之瞻明
　䟽瞻視也亦至也讀誦精熟功勞積乆漸
　見至理靈府分明
瞻明聞之聶許
　䟽聶登也亦是附耳私語也既誦之精深
　因教悟理心生懽悦私自許當附耳竊私
　語也既聞於道未敢公行亦是漸登勝妙
　玄情者也
聶許聞之需役
　䟽需須也役用也行也雖復私心自許智
　照漸明必須依教遵脩勤行勿怠解也不
　行道無由致
需役聞之於謳
　䟽謳謌謡也既因教悟理依解而行遂使
　威德顯彰謳謌滿路者也
於謳聞之玄㝠
　註玄㝠者所以名無而非無
　䟽玄者深遠之名也㝠者幽寂之稱既德
　行内融芳聲外顯故漸階虚極以至於玄
　㝠者矣
玄㝠聞之參寥
　註夫階名以至無者必得無於名表故雖
　玄㝠猶未極而又推寄於參寥亦玄之又
　玄也
　䟽參三也寥絶也一者絶有二者絶無三
　者非有非無故謂之三絶也夫玄冥之境
　雖妙未極故至乎三絶方造重玄也
參寥聞之疑始
　註夫自然之理有積習而成者蓋階近以
　至遠研粗以至精故乃七重而後及無之
　名九重而後疑無是始也
　䟽始本也夫道超四句離彼百非名言路
　斷心知處滅雖復三絶未窮其妙而三絶
　之外道之根本而謂重玄之域衆妙之門
　意亦難得而差言之矣是以不本而本本
　無所本疑名爲本亦無的可本故謂之疑
　始也耳
子祀子輿子犁子來四人相與語曰孰能以
無爲首以生爲脊以死爲尻孰知死生存亡
之一體者吾與之友矣
　䟽子祀四人未詳所據觀其心迹並方外
　之士情同淡水共結素交叙莫逆於虚玄
　迷忘言於至道夫人起自虚無無則在先
　故以無爲首從無生有生則居次以生爲
　脊既生而死死最居後故以死爲尻亦故
　然也尻首雖别本是一身而死生乃異源
　乎一體能達斯趣所遇皆適豈有存亡欣
　惡於其間哉誰能知是我與爲友
四人相視而笑莫逆於心遂相與爲友
　䟽目擊道存故相視而笑同順玄理故莫
　逆於心也
俄而子輿有病子祀往問之
　䟽既病須往問之任理而行不乖於方外
　也
曰偉哉夫造物者將以予爲此拘拘也
　䟽偉大也造物猶造化也拘拘攣縮不申
　之貌也夫洪鑪大冶造物無偏豈獨將我
　一身故爲拘攣之疾以此而言無非命也
　子轝達理自歎此辭也
曲僂發背上有五管頤隱於齊肩高於頂句
贅指天陰陽之氣有沴
　註沴陵亂也
　䟽傴僂曲腰背骨發露既其俯而不仰故
　藏俯並在上頭低則頤隱於齊膊聳則肩
　高於項而咽頂句曲大槌如贅陰陽二氣
　陵亂不調遂使一身遭斯疾篤
其心間而無事
　註不以爲患
　䟽死生猶爲一體疾患豈復槩懷故雖曲
　僂拘拘而心神閑逸都不以爲事
跰𨇤而鑒于井曰嗟乎夫造物者又將以予
爲此拘拘也
　註夫任自然之變者無嗟也與物嗟耳
　䟽跰𨇤曳疾貌言曳疾力行照臨于井既
　見己貌遂使發傷嗟尋夫大道首然造物
　均等豈偏於我獨此拘攣欲顯明物理故
　寄兹嗟嘆也
子祀曰汝惡之乎
　䟽淡水素交契心方外見其嗟嘆故有驚
　疑
曰亡予何惡
　䟽亡無也存亡生死本自無心不嗟之嗟
　何嫌惡之也
浸假而化予之左臂以爲雞予因以求時夜
浸假而化予之右臂以爲彈予因以求鴞炙
浸假而化予之尻以爲輪以神爲馬予因而
乗之豈更駕哉
　註浸漸也夫體化合變則無往而不因無
　因而不可也
　䟽假令陰陽二氣漸而化我左右兩臂爲
　雞爲彈則求於鴞鳥雞則夜候天時尻無
　識而爲輪神有知而作馬因漸漬而變化
　乗輪馬以遨遊苟隨任以安排亦於何而
　不適者也
且夫得者時也
　註當所遇之時世謂之得
失者順也
　註時不暫停順往而去世謂之失
安時而處順哀樂不能入也
　䟽得者生也失者死也夫忽然而得時應
　生也倏然而失順理死也是以安於時則
　不欣於生處於順則不惡於死既其無欣
　無惡何憂樂之入乎
此古之所謂縣解也而不能自解者物有結
之
　註一不能自解則衆物共結之矣故能解
　則無所不解不解則無所而解也
　䟽處順忘時蕭然無係古昔聖人謂爲懸
　解若夫當生慮死而以憎惡存懷者既内
　心不能自解故爲外物結縛之也
且夫物不勝天乆矣吾又何惡焉
　註天不能無晝夜我安能無死生而惡之
　哉
　䟽玄天在上猶有晝夜之殊況人居世間
　焉能無死生之變且物不勝天非唯今日
　我復何人獨生憎惡
俄而子來有病喘喘然將死其妻子環而泣
之
　䟽環繞也喘喘氣息急也子轝語訖俄頃
　之間子來又病氣奔欲死既將屬纊故妻
　子繞而哭之也
犁往問之曰叱避無但化
　註夫死生猶寤寐耳於理當寐不願人驚
　之將化而死無爲怛之也
　䟽叱訶聲也夫方外之士冥一死生而朋
　友臨終和光往問故叱彼親族令避傍邊
　正欲變化不欲驚怛也
倚其户與之語曰偉哉造化又將奚以汝爲
將奚以汝適以汝爲鼠肝乎以汝爲蟲臂乎
　䟽又復也奚何也適往也倚户觀化與之
　而語歎彼大造弘普無私偶爾爲人忽然
　還化不知方外適往何道變作何物將汝
　五藏爲鼠之肝或化四支爲蟲之臂任化
　而往所遇皆適也
子來曰父母於子東西南北唯命之從陰陽
於人不翅於父母
　註自古或有能違父母之命者未有能違
　陰陽之變而距晝夜之節者也
　䟽自此而下是子來臨終答子犁之辭也
　夫孝子侍親尚驅馳唯命況陰陽造化何
　啻二親乎故知違親之教世或有焉拒於
　陰陽未之有也
彼近吾死而我不聽我則捍矣彼何罪焉
　註死生猶晝夜耳未足爲遠也時當死亦
　非所禁而横有不聽之心適足捍逆於理
　以速其死其死之速由於我捍非死之罪
　也彼謂死耳在生故以死爲彼
　䟽彼造化也而造化之中令我近死我惡
　其死而不聽從則是我拒陰陽違於變化
　斯乃咎在於我彼何罪焉郭注以死爲彼
　也
夫大塊載我以形勞我以生佚我以老息我
以死故善吾生者乃所以善吾死也
　註理常俱也
　䟽此重引前文證成彼義斯言切當所以
　再出其解釋文意不異前㫖
今之大冶鑄金金踊躍曰我且必爲鏌铘大
冶必以爲不祥之金今一犯人之形而曰人
耳人耳夫造化者必以爲不祥之人
　註人耳人耳唯願爲人也亦猶金之踊躍
　世皆知金之不祥而不能任其自化夫變
　化之道靡所不遇今一遇人形豈故爲哉
　生非故爲時自生耳矜而有之不亦妄乎
　䟽祥善也犯遇也鏌铘古之良劍名也昔
　吴人干將爲吴王造劍妻名鏌铘因名雄
　劍曰干將雌劍曰鏌铘夫洪鑢大冶鎔鑄
　金鐵隨器大小悉皆爲之而鑪中之金忽
　然跳躑殷勤致請願爲良劍匠者驚嗟用
　爲不善亦猶自然大冶彫刻衆形鳥獸魚
　蟲種種皆作偶爾爲人遂即欣愛鄭重啓
　請願更爲人而造化之中用爲妖孽也
今一以天地爲大鑪以造化爲大冶惡乎往
而不可哉
　註人皆知金之有係爲不祥故明己之無
　異於金則所係之情可解可解則無不可
　也
　䟽夫用二儀造化一爲鑪冶陶鑄群物錘
　鍜蒼生磅礴無心亭毒均等所遇斯適何
　惡何欣安排變化無往不可也
成然寐蘧然覺
　註寤寐自若不以死生累心
　䟽成然是閑放之貌蘧然是驚喜之貌寐
　寢也以臂於死也覺是寤也以況於生然
　寤寐雖殊何嘗不從容逸樂死生乃異亦
　未始不任命逍遥此總結子來以死生爲
　寤寐者也
子桑户孟子反子琴張三人相與友曰孰能
相與於無相與相爲於無相爲
　註夫體天地冥變化者雖手足異任五藏
　殊官未嘗相與而百節同和斯相與於無
　相與也未嘗相爲而表裏俱濟斯相爲於
　無相爲也若乃役其心志以恤手足運其
　股肱以營五藏則相營愈篤而外内愈困
　矣故以天下爲一體者無愛爲於其間也
　䟽此之三人並方外之士冥於變化一於
　死生志行既同故相與交友仍各率職試
　述其情致云誰能於虚無自然而相與爲
　朋友乎斯乃無與而與無爲而爲非爲之
　而爲與之而與者也猶如五藏六根四肢
　百體各有司存更相御用豈有心於相與
　情係於親䟽哉雖無意於相爲而相濟之
　功成矣故於無與而相與周旋於無爲而
　爲交友者其義亦然乎耳
孰能登天遊霧撓挑無極
　註無所不任
　䟽撓挑猶宛轉也夫登昇上天示清高輕
　舉遨遊雲霧表不滯有中故能隨變化而
　無窮將造物而宛轉者也
相忘以生無所終窮
　註忘其生則無不忘矣故能隨變任化俱
　無所窮竟
　䟽終窮死也相與忘生復忘死死生混一
　故順化而無窮也
三人相視而笑莫逆於心遂相與友
　註若然者豈友哉蓋寄明至親而無愛念
　之近情也
　䟽得意忘言故相視而笑智冥於境故莫
　逆於心方外道同遂相與爲友也
莫然有間而子桑户死未葬孔子聞之使子
貢往待事焉
　䟽莫無也三人相視寂爾無言俄頃之間
　子桑户死仲尼聞之使子貢往弔仍令供
　給喪事將迎賔客欲顯方外方内故寄尼
　父琴張
就編曲或鼓琴相和而歌
　䟽曲薄也或編薄織簾或鼔琴歌詠相和
　歡樂曾無慽容所謂相忘以生方外之至
　也
曰嗟來桑户乎嗟來桑户乎而已反其眞而
我猶爲人猗
　註人哭亦哭俗内之迹也齊死生忘哀樂
　臨尸能歌方外之至也
　䟽嗟來歌聲也桑户乎以下相和之辭也
　猗相和聲也夫從無出有名之曰生自有
　還無名之曰死汝今既還空寂便是歸本
　反眞而我猶寄人間羇旅未還桑梓欲齊
　一死生故發斯猗歎者也
子貢趨而進曰敢問臨尸而歌禮乎
　䟽方内之禮貴在節文鄰里有喪舂猶不
　相況臨朋友之屍曾無哀哭琴歌自若豈
　是禮乎子貢怪其如此故趨走進問也
二人相視而笑曰是惡知禮意
　註夫知禮意者必遊外以經內守母以存
　子稱情而直往也若乃矜乎名聲牽乎形
　制則孝不任誠慈不任實父子兄弟懷情
　相欺豈禮之大意哉
　䟽夫大禮與天地同節不拘制乎形名直
　致任眞率情而往況冥同生死豈存哀樂
　於胸中而子貢方内儒生性猶偏執唯貴
　麤迹未契妙本如是之人於何知禮之深
　乎爲方外所嗤固其宜矣
子貢反以告孔子曰彼何人者邪脩行無有
而外其形骸臨尸而歌顔色不變無以命之
彼何人者邪
　䟽命名也子貢使遺且告尼父云彼二人
　情事難識修己德行無有禮儀而忘外形
　骸混同生死臨喪歌樂神形不變既莫測
　其道故難以明之
孔子曰彼遊方之外者也而丘遊方之内者
也
　註夫理有至極外内相冥未有極遊外之
　致而不冥於内者也未有能冥於内而不
　遊於外者也故聖人常遊外以弘内無心
　以順有故雖終日揮形而神氣無變俯仰
　萬機而淡然自若夫見形而不及神者天
　下之常累也是故覩其與群物並行則莫
　能謂之遺物而離人矣觀其體化而應務
　則莫能謂之坐忘而自得矣豈直謂聖人
　不然哉乃必謂至理之無此是故莊子將
　明流統之所宗以釋天下之可悟若直就
　稱仲尼之如此或者將據所見以排之故
　超聖人之内迹而寄方外於數子宜忘其
　所寄以尋述作之大意則夫遊外弘内之
　道坦然自明而莊子之書故是涉俗蓋世
　之談矣
　䟽方區域也彼之二人齊一死生不爲教
　迹所拘故遊心寰宇之外而仲尼子貢命
　世大儒行裁非之義服節文之禮鋭意哀
　樂之中遊心區域之内所以爲異之者也
外内不相及而丘使汝往弔之丘則陋矣
　註夫弔者方内之近事也施之於方外則
　陋矣
　䟽玄儒理隔内外道殊勝劣而論不相及
　逮用區中之俗禮弔方外之高人芻狗再
　陳鄙陋之甚也
彼方且與造物者爲人而遊乎天地之一氣
　註皆冥之故無二
　䟽達陰陽之變化與造物之爲人體萬物
　之混同遊二儀之一氣也
彼以生爲附贅縣疣
　註若疣之自縣贅之自附此氣之時聚非
　所樂也
以死爲决疣潰癰
　註若疣之自决癰之自潰此氣之自散非
　所惜也
　䟽彼三子體道之人達於死生冥於變化
　是以氣聚而生譬疣贅附縣非所樂也氣
　散而死若疣癰决潰非所惜之者也
夫若然者又惡知死生先後之所在
　註死生代謝未始有極與之俱往則無往
　不可故不知勝負之所在也
　䟽先胜也後劣也夫附贅疣癰四者皆是
　疾而氣有聚散病無勝負若以此方於生
　死亦安知優劣之所在乎
假於異物託於同體
　註假因也今死生聚散變化無方皆異物
　也無異而不假故所假雖異而共成一體
　也
　䟽水火金木異物相假衆諸寄託共成一
　身是知形體由來虚偽
忘其肝膽遺其耳目
　註任之於理而冥往也
　䟽既知形質虚假無可欣愛故能内則忘
　於藏腑外則忘其根竅故也
反覆終始不知端倪
　註五藏猶忘何物足識哉未始有識故能
　放身於變化之塗玄同於反覆之波而不
　知終始之所極也
　䟽端緒也倪畔也反覆猶往來也終始猶
　生死也既忘其形質隳體黜聰故能去來
　生死與化俱往化又無極故莫知端倪
芒然彷徨乎塵垢之外逍遥乎無爲之業
　註所謂無爲之業非拱默而已所謂塵垢
　之外非伏於山林也
　䟽芒然無知之貌也彷徨逍遥皆自得逸
　豫之名也塵垢色聲等有爲之物也前既
　遺物形骸此又忘於心智是以放任於塵
　累之表逸豫於清曠之鄉以此無爲而爲
　事業也
彼又惡能憒憒然爲世俗之禮以觀衆人之
耳目哉
　註其所以觀示於衆人者皆其塵垢耳非
　方外之冥物也
　䟽憒憒猶煩亂也彼數子者清高虚淡安
　排去化率性任眞何能强事節文拘世俗
　之禮威儀顯示悦衆人之視聽哉
子貢曰然則夫子何方之依
　註子貢不聞性與天道故見其所依而不
　見其所以依也夫所以依者不依也世豈
　覺之哉
　䟽方内方外淺深不同未知夫子依從何
　道師資起發故設此疑
曰丘天之戮民也
　註方内爲桎梏明所貴在方外也夫遊外
　者依内離人者合俗故有天下者無以天
　下爲也是以遺物而後能入群坐忘而後
　能應務愈遺之愈得之苟居斯極則雖欲
　釋之而理固自來斯乃天人之所不赦者
　也
　䟽夫聖迹禮儀乃桎梏形性仲尼既依方
　内則是自然之理刑戮之人也故德充篇
　云天刑之安可解
雖然吾與汝共之
　註雖爲世所桎梏但爲與汝共之耳明己
　恒自在外也
　䟽夫孔子聖人和光接物揚波同世貴斯
　俗禮雖復降迹方内與汝共之而遊心方
　外蕭然無著也
子貢曰敢問其方
　註問所以遊外而共内之意
　䟽方猶道也問迹混域中心遊方外外内
　玄合其道若何
孔子曰魚相造乎水人相造乎道
　註造詣也魚之所詣者適性莫過深水人
　之所至者得意莫過道術雖復情智不一
　而相與皆然此略標義端次下解釋也
相造乎水者穿池而養給相造乎道者無事
而生定
　註所造雖異其於由無事以得事自方外
　以共内然後養給而主定則莫不皆然也
　俱不自知耳故成無爲也
　䟽此解釋前義也夫江湖淮海皆名天池
　魚在大水之中窟穴泥沙以自資養供給
　也亦猶人處大道之中清虚養性無事逍
　遥故得性分靜定而安樂也
故曰魚相忘乎江湖人相忘乎道術
　註各自足而相忘者天下莫不然也至人
　常足故常忘也
　䟽此解釋前義也夫深水遊泳各足相忘
　道術内充偏愛斯絶豈與夫呴濡仁義同
　年而語哉臨尸而歌其義云爾故也
子貢曰敢問畸人
　註問向之所謂方外而不耦於俗者又安
　在也
　䟽畸者不耦之名也修行無有而䟽外形
　體乖異人倫不偶於俗敢問此人其道如
　何
曰畸人者畸於人而侔於天
　註夫與内冥者遊於外也獨能遊外以冥
　内任萬物之自然使天性各足而帝王道
　成斯乃畸於人而侔於天也
　䟽自此已下孔子答子貢也侔者等也同
　也夫不修仁義不偶於物而率其本性者
　與自然之理同也
故曰天之小人人之君子人之君子天之小
人也
　註以自然言之則人無小大以人理言之
　則侔於天者可謂君子矣
　䟽夫懷仁履義爲君子乖道背德爲小人
　也是以行蹩躠之仁用踶跂之義者人倫
　謂之君子而天道謂之小人也故知子反
　琴張不偶於俗乃曰畸人實天之君子重
　言之者復結其義也
顔回問仲尼曰孟孫才其母死哭泣無涕中
心不慽居喪不哀無是三者以善喪
　䟽姓孟孫名才魯之賢人體無爲之一道
　知生死之不二故能迹同方内心遊物表
　居母氏之喪禮數不闕威儀詳雅甚有孝
　容而淚不滂沲心不悲慽聲不哀慟三者
　既無不名孝子而鄉邦之内悉皆善之云
　其處喪深得禮法
蓋魯國固有無其實而得其名者乎回壹怪
之
　註魯國觀其禮而顔回察其心
　䟽蓋者發語之辭也哭泣縗絰同域中之
　俗禮心無哀慽契方外之忘懷魯人覩其
　外迹故有善喪之名顔子察其内心知無
　至孝之實所以一見孫才遂生疑怪
仲尼曰夫孟孫氏盡之矣進於知矣
　註盡死生之理應内外之宜者動而以天
　行非知之匹也
　䟽進過也夫孟孫氏窮哀樂之本所以無
　樂無哀盡生死之源所以忘生忘死既而
　本迹難測故能合内外之宜應物無心豈
　是運知之正者邪
唯簡之而不得
　註簡擇死生而不得其異若春秋冬夏四
　時行耳
　䟽夫生來死去譬彼四時故孟孫簡擇不
　得其異
夫已有所簡矣孟孫氏不知所以生不知所
以死
　註已簡而不得故無不安無不安故不以
　生死槩意而付之自化也
　䟽雖復有所簡擇竟不知死生之異故能
　安於變化而不以哀樂槩懷也
不知就先不知就後
　註所遇而安
若化爲物
　註不違化也
　䟽先生也後死也若順也既一於死生故
　無去無就冥於變化故順化爲物也
以待其所不知之化已乎
　註死生宛轉與化爲一猶乃忘其所知於
　當今豈待所未知而豫憂者哉
　䟽不知之化謂當來未化之事也已止也
　見在之生猶自忘遣況未來之化豈復逆
　憂若用心預待不如止而勿爲也
且方將化惡知不化哉方將不化惡知已化
哉
　註已化而生焉知未生之時哉方化而死
　焉知已死之後哉故無所避就而與化俱
　往也
　䟽方今正化爲人安知過去未化之事乎
　正在生日未化而死又安知死後之事乎
　但當推理直前與化俱往無勞在生憂死
　妄爲欣惡也
吾特與汝其夢未始覺者邪
　註夫死生猶覺夢耳今夢自以爲覺則無
　以明覺之非夢也苟無以明覺之非夢則
　亦無以明生之非死也死生覺夢不知所
　在當其所遇無不自得何爲在此而憂彼
　哉
　䟽夢是昏睡之時覺是了知之日仲尼顔
　子猶拘名教爲昏於覺夢之中不達死生
　未嘗暫覺者也
且彼有駭形而無損心
　註以變化爲形之駭動耳故不以死生損
　累其心
　䟽彼之孟孫冥於變化假見生死爲形之
　驚動終無哀樂損累心神也
有旦宅而無情死
　註以形骸之變爲旦宅之日新耳其情不
　以爲死
　䟽旦日新也宅者神之舍也以形之故變
　爲宅舍之日新利其性靈凝淡終無死生
　之異也
孟孫氏特覺人哭亦哭是自其所以宜也
　註夫常覺者無往而有逆也故人哭亦哭
　正自是其所宜也
　䟽孟孫冥同生死獨居覺悟應於内外不
　乖人理人哭亦哭自是順物之宜者也
且也相與吾之耳矣
　註夫死生變化吾皆吾之既皆是吾吾何
　失哉未始失吾吾何憂哉無逆故人哭亦
　哭無憂故哭而不哀
　䟽吾生吾死相與皆吾未始非吾吾何所
　失若以係吾爲意何適非吾
庸詎知吾所謂吾之乎
　註靡所不吾也故玄同外内彌貫古今與
　化日新豈知吾之所在也
　䟽庸常也凡常之人識見淺狹詎知吾之
　所謂無處非吾假令千變萬化而吾常在
　新吾故吾何欣何惡也
且汝夢爲鳥而厲乎天夢爲魚而没於淵
　註言無往而不自得也
不識今之言者其覺者乎其夢者乎
　註夢之時自以爲覺則焉知今者之非夢
　邪亦焉知其非覺邪覺夢之化無往而不
　可則死生之變無時而足惜也
　䟽厲至也且爲魚爲鳥任性逍遥處死處
　生居然自得而魚鳥既無優劣死生亦何
　勝負而係之哉孟孫妙達斯源所以未嘗
　介意又不知今之所論魚鳥者爲是覺中
　而辯爲是夢中而說乎夫人夢中自以爲
　覺今之覺者何妨夢中是知覺夢生死未
　可定也
造適不及笑獻笑不及排
　註所造皆適則忘適矣故不及笑也排者
　推移之謂也夫禮哭必哀獻笑必樂哀樂
　存懷則不能與適推移矣今孟孫常適故
　哭而不哀與化俱往也
　䟽造至也獻善也排推移也夫所至皆適
　斯亦適也其常適何及歡笑然後樂哉若
　待善事感己而後適者此則不能隨變任
　化與物推移也今孟孫常適故哭而不哀
　也
安排而去化乃入於寥天一
　註安於推移而與化俱去故乃入於寂寥
　而與天爲一也自此以上至于子祀其致
　一也所執之喪異故歌哭不同
　䟽所在皆適故安任推移未始非吾而與
　化俱去如此之人乃能入於寥廓之妙門
　自然之一道
意而子見許由許由曰堯何以資汝
　註資者給濟之謂
　䟽意而古之賢人資給濟之謂意而先謁
　帝堯後見仲武問云帝堯大聖道德甚高
　汝既謁見有何教授資濟之術幸請陳說
　耳
意而予曰堯謂我汝必躬服仁義而明言是
非
　䟽躬身也仁則恩慈育物義則斷割裁非
　是則明賞其善非則明懲其惡此之四者
　人倫所貴汝必須己身報行亦須明言示
　物此言意而述堯教語之辭也
許由曰而奚來爲軹
　䟽而汝也奚何也軹語助也堯將教迹刑
　害於汝瘡痕已大何爲更來矣
夫堯既已黥汝以仁義而劓汝以是非矣汝
將何以遊夫遥蕩恣睢轉徙之塗乎
　註言其將以形教自虧殘而不能復遊夫
　自得之場無係之塗也
　䟽黥鑿額也劓割鼻也恣睢縱任也轉徙
　變化也塗道也夫仁義是非損傷眞性其
　爲殘害譬之刑殘汝既被堯黥劓拘束性
　情如何復能遨遊自得逍遥放蕩從容自
　適於變化之道乎言其不復能如是
意而子曰雖然吾願遊於其藩
　註不敢復來涉中道也且願遊其藩傍而
　已
　䟽我雖遭此虧殘而庶幾之心靡替不復
　敢當心路願涉道之藩傍也
許由曰不然夫盲者無以與乎眉目顔色之
好瞽者無以與乎青黃黼黻之觀
　䟽盲者有眼晴而不見物瞽者眼無眹縫
　如鼓皮也作斧形謂之黼兩己相背謂之
　黻而盲瞽之人眼晴已敗既不能觀文彩
　青黃亦不愛好眉目顔色譬意而遭堯黥
　劓情智已傷豈能愛慕深玄觀覽衆妙耶
意而子曰夫無莊之失其美據梁之失其力
黄帝之亡其知皆在鑪錘之間耳
　註言天下之物未必皆自成也自然之理
　亦有須冶鍜而爲器者耳故此之三人亦
　皆聞道而後亡其所務也此皆寄言以遣
　云爲之累
　䟽無莊古之美人爲聞道故不復莊飾而
　自忘其美色也據梁古之多力人爲聞道
　守雌故不勇其力也黃帝軒轅也有聖知
　亦爲聞道故能忘遣其知也鑪竈也錘鍜
　也以上三人皆因聞道然後忘其所務以
　契其眞猶如世間器物假於鑪冶打鍜以
　成其用者耳今何妨自然之理今夫子教
　示於我以成其道耶故知自然造物在鑪
　冶之間則是有修學冶鍜之義
庸詎知夫造物者之不息我黥而補我劓使
我乗成以隨先生耶
　註夫率然直往者自然也往而傷性性傷
　而能改者亦自然也庸詎知我之自然當
　不息黥補劓而乗可成之道以隨夫子邪
　而欲棄而勿告恐非造物之至
　䟽造物猶造化也我雖遭仁義是非殘傷
　情性焉知造化之内不補劓息黥令我改
　過自新乗可成之道隨夫子以請益邪乃
　欲棄而不教恐乖造物者也
許由曰噫未可知也我爲汝言其大略
　䟽噫嘆聲也至道深玄絶言於象不可以
　心慮測故歎云未可知也既請益慇懃亦
　無容杜默雖復不可言盡爲汝梗槩陳也
吾師乎吾師乎𩐎萬物而不爲義澤及萬世
而不爲仁
　註皆自爾耳亦無愛爲於其間也安所寄
　其仁義
　䟽吾師乎者至道也然至道不可心知爲
　汝略言其要即吾師是也𩐎碎也至如素
　秋霜降碎落萬物豈有情斷割而爲義哉
　青春和氣生育萬物豈有情恩愛而爲仁
　哉蓋不然而然也而許由師於至道至道
　既其如是汝何得躬服仁義耶此略爲意
　而說息黥補劓之方也
長於上古而不爲老
　註日新也
覆載天地刻彫衆形而不爲巧
　註自然故非巧也
　䟽萬象之前先有此道智德具足故義說
　爲長而實無長也長既無矣老豈有邪欲
　明不長而長老而不老故長於上古而不
　爲老也雖復天覆地載而以道爲源衆形
　刻彫咸資造化同禀自然故巧名斯滅既
　其無老無巧無是無非汝何所明言耶
此所遊已
　註遊於不爲而師於無師也
　䟽吾師之所遊心止如此說而已此則總
　結以前吾師之義是也
顔回曰回益矣
　註以損之爲益也
　䟽顔子禀教孔氏服膺問道覺已進益呈
　解於師損有益空故以損
　爲益也
仲尼曰何謂也
　䟽既言益矣有何意謂
曰回忘仁義矣
　䟽忘兼愛之仁遣裁非之義所言益者此
　之謂乎
曰可矣猶未也
　註仁者兼愛之迹義者成物之功愛之非
　仁仁迹行焉成之非義義功見焉存夫仁
　義不足以知愛利之由無心故忘之可也
　但忘功迹故猶未玄達
　䟽仁義已忘於理漸可解心尚淺所以猶
　未
他日復見曰回益矣
　䟽他日猶異日也空解日新時更復見所
　言進益列在下文
曰何謂也
　䟽所言益者是何意謂
曰回忘禮樂矣
　䟽禮者荒亂之首樂者淫蕩之具爲累更
　重次忘之也
曰可矣猶未也
　註禮者形體之用樂者樂生之具忘其具
　未若忘其所以具也
　䟽虚忘漸可猶未至極
他日復見曰回益矣曰何謂也　
　䟽並不異前解也
曰回坐忘矣
　䟽虚心無著故能端坐而忘坐忘之義具
　列下文
仲尼蹴然曰何謂坐忘
　註蹴然驚悚貌也忘遣既深故悚然驚歎
　坐忘之謂厥義云何也
顔回曰隳肢體黜聰明
　䟽隳毁廢也黜退除也雖聽屬於耳明關
　於目而聽明之用本乎心靈既悟一身非
　有萬境皆空故能毁廢四肢百體屏黜聰
　明心智者也
離形去知同於大通此謂坐忘
　註夫坐忘者奚所不忘哉既忘其迹又忘
　其所以迹者内不覺其一身外不識有天
　地然後曠然與變化爲體而無不通也
　䟽大通猶大道也道能通生萬物故謂道
　爲大通也外則離析於形體一一虚假此
　解隳胑體也内則除去心識悗然無知此
　解黜聰明也既而枯木死灰冥同大道如
　此之益謂之坐忘也
仲尼曰同則無好也
　註無物不同則未嘗不適未嘗不適何好
　何惡哉
化則無常也
　註同於化者唯化所適故無常也
　䟽既同於大道則無是非好惡冥於變化
　故不執滯守常也
而果其賢乎丘也請從而後也
　䟽果决也而汝也忘遣如此定是大賢丘
　雖汝師遂落汝後從而學之是丘所願撝
　謙退己以進顔回者也
子輿與子桑友而淋雨十日子輿曰子桑殆
疾矣裏飯而往食之
　註此二人相爲於無相爲者也今裹飯而
　相食者乃任之天理而自爾非相爲而後
　往也
　䟽雨經三日已上爲霖殆近也子桑家貧
　屬斯霖雨近於餓病此事不疑於方外之
　交任理而往雖復裹飯非有相爲之情者
　也
至子桑之門則若歌若哭鼓琴曰父邪母邪
天乎人乎有不任其聲而趨舉其詩焉
　䟽任堪也趨卒疾也子桑既遭飢餒故發
　琴聲問此飢貧從誰而得爲關父母爲是
　人夫此則歌哭之詞也不堪此聲又率爾
　詩詠也
子輿入曰子之歌詩何故若是
　註嫌其有情所以趨出遠理
　䟽一於死生忘於哀樂於無相與方外之
　交今子歌詩似有怨望故入門驚怪問其
　所由矣
曰吾思夫使我至此極者而弗得也父母豈
欲吾貧哉天無私覆地無私載天地豈私貧
我哉求其爲之者而不得也然而至此極者
命也夫
　註言物皆自然無爲之者也
　䟽夫父母慈造不欲飢凍天地無私豈獨
　貧我思量主宰皆是自然尋求來由竟無
　兆朕而使我至此窮極者皆我之賦命也
　亦何惜之有哉

南華眞經注䟽卷之八





　　　　　　　　　　　　　　　　







南華眞經注䟽卷之九縁三
　　　　河南郭象注
　　　　唐西華法師成玄英䟽
　　　內篇應帝王第七(夫無心而任乎自/化者應爲帝王也)
齧缺問於王倪四問而四不知
　䟽四問而四不知則齊物篇中四問也夫
　帝王之道莫若忘知故以此義而爲篇首
　老子云不以智治國國之德者也
齧缺因躍而大喜行以告蒲衣子蒲衣子曰
而乃今知之乎
　䟽蒲衣子堯時賢人年八歲舜師之讓位
　不受即被衣子也齧缺得不知之妙㫖仍
　踊躍而喜歡走以告於蒲衣子迷王倪之
　深義蒲衣是方外之大賢達忘言之至道
　理無知而固乆汝今日乃知也
有虞氏不及泰氏
　註夫有虞氏之與泰氏皆世事之迹耳非
　所以迹也所以迹者無迹也世孰知之哉
　未之嘗名何勝負之有邪然無迹者乗群
　變屬萬世世有夷險故迹有不及也
　䟽有虞氏舜也泰氏即太昊伏羲也三皇
　之世其俗淳和五帝之時其風澆競澆競
　則運知而養物淳和則存眞而馭㝢不及
　之義驗此可知也
有虞氏其猶臧仁以要人亦得人矣而未始
出於非人
　註夫以人所好爲是人所惡爲非人者唯
　以是非爲域者也夫能出於非人之域者
　必入於無非人之境矣故無得無失無可
　無不可豈直臧仁而要人也
　䟽夫舜包臧仁義要求士庶以得百姓之
　心未是忘懷自合天下故出於是非之域
　亦有作臧字者臧善也善於仁義要求人
　心者也
泰氏其卧徐徐其覺于于
　䟽徐徐寬緩之容于于自得之貌伏犧之
　時淳風尚在故卧則安閑而徐緩覺則歡
　娱而自得也
一以己爲馬一以己爲牛
　註夫如是又奚是人非人之有哉斯可謂
　出於非人之域
　䟽忘物我遣是非或馬或牛隨人呼召人
　獸尚且無主何是非之有哉
其知情信
　註任其自知故情信
　䟽率其眞知情無虚矯故實信也
其德甚眞
　註任其自得故無偽
　䟽以不德爲德德無所德故不偽者也
而未始入於非人
　註不入乎是非之域所以絶於有虞之世
　䟽既率其情其德不偽故能超出心知之
　境不入是非之域者也
肩吾見狂接輿狂接輿曰日中始何以語汝
　䟽肩吾接輿已具前解日中始賢人姓名
　即肩吾之師也既是汝師有何告示此是
　接輿發語以問故也
肩吾曰告我君人者以己出經式義度人孰
敢不聽而化諸
　䟽式用也教我爲君之道化物之方必須
　己出智以經綸用仁義以導俗則四方氓
　庶誰不聽從遐遠黎元敢不歸化耶
狂接輿曰是欺德也
　註以已制物則物失其眞
　䟽夫以己制物物喪其眞欺誑之德非實
　道
其於治天下也猶涉海鑿河而使蚉負山也
　註夫寄當於萬物則無事而自成以一身
　制天下則功莫就而任不勝也
　䟽夫溟海宏博深廣難窮而穿之爲河必
　無成理亦猶大道遐曠玄絶難知而鑿之
　爲義其功難克又蚉蟲至小山嶽極高令
　其負荷無由勝任以智經綸用仁理物德
　小謀大其義亦然
夫聖人之治也治外乎
　註全其性分之内而已
　䟽隨其分内而治之必不分外治物治乎
　外者言不治之者也
正而後行
　註各正性命
　䟽順其正性而後行化
確乎能其事者而已矣
　註不爲其所不能
　䟽確實也順其實性於事有能者因而任
　之止於分内不論於外者耳
且鳥高飛以避增弋之害鼷鼠深穴乎神丘
之下以避熏鑿之患
　註禽獸猶各有以自存故帝王任之而不
　爲則自成也
　䟽矰網也弋以繩係箭而射之也鼷鼠小
　鼠也神丘社壇也鳥則高飛而逃網鼠則
　深穴而避薰斯皆率性自然豈待教而遠
　害者也鳥鼠既耳在人亦然故知式義出
　經誣罔之甚矣
而曾二蟲之無知
　註言汝曾不知此二蟲之各存而不待教
　乎
　䟽而汝也汝不曾知此二蟲不待教令而
　解避害全身者乎既深穴高飛豈無知耶
　况在人倫而欲出經式義欺矯活物不亦
　妄哉
天根遊於殷陽至蓼水之上適遭無名人而
問焉曰請問爲天下
　䟽天根無名並爲姓字寓言問答也殷陽
　殷山之陽蓼水在趙國界內遭遇也天根
　遨遊於山水之側適遇無名人而問之請
　問之意在乎天下
無名人曰去汝鄙人也何問之不豫也
　註問爲天下則非起於太初止於玄冥也
　䟽汝是鄙陋之人宜其速去所問之㫖甚
　不悦豫我心
予方將與造物者爲人
　註任人之自爲
　䟽夫造物爲人素分各足何勞作法措意
　治之既同於大通故任而不助也
厭則又乗夫莽眇之鳥以出六極之外而遊
無何有之鄉以處壙埌之野
　註莽眇群碎之謂耳乗群碎馳萬物故能
　出處常通而無狹滯之地
　䟽莽眇深埦之謂壙埌宏博之名鳥則取
　其無迹輕昇六極猶六合也夫聖人馭世
　恬淡無爲大順物情有同造化若其息用
　歸本厭離世間則乗深遠之大道凌虚空
　而滅迹超六合以放任遊無有以逍遥凝
　神智於射山處清虚於曠野如是則何天
　下之可爲哉蓋無爲者也
汝又何帠以治天下感予之心爲
　註言皆放之自得之場則不治而自治也
　䟽夫放而任之則物皆自化有何帠術輒
　欲治之感動我心何爲如此
又復問
　䟽天根未達更請决疑
無名人曰汝遊心於淡
　註其任性而無所飾焉則淡矣
合氣於漠
　註漠然靜於性而止
　䟽可遊汝心神於恬淡之域合汝形氣於
　寂寞之鄉唯形與神二皆虚靜如是則天
　下不待治而自化者耳
順物自然而無容私焉而天下治矣
　註任性自生公也心欲益之私也容私果
　不足以生生而順公乃全也
　䟽隨造化之物情順自然之本性無容私
　作法術措意治之放而任之則物我全之
　矣
陽子居見老聃曰有人於此嚮疾彊梁物徹
䟽明學道不倦如是者可比明王乎
　䟽姓陽名朱字子居問老子明王之道假
　且有人素性聰達神智捷疾猶如嚮應涉
　事理務彊幹果决鑒物洞徹䟽通明敏學
　道精勤曾無懈倦如是之人可得將明王
　聖帝比德不乎
老聃曰是於聖人也胥易技係勞形怵心者
也
　註言此功夫容身不得不足以比聖主
　䟽若將彼人比聖主無易胥徒勞苦改易
　形容技術工巧神慮係累劬勞故形容變
　改係累故心靈怵惕也
且也虎豹之文來田猨狙之便執斄之狗來
藉如是者可比明王乎
　註此皆以其文章技能係累其身非涉虚
　以御乎無方也
　䟽藉繩也猨狙獼猴也虎豹之皮有文章
　故來田獵獼猴以跳躍便捷恒被繩拘狗
　以執捉狐狸每遭係頸若以嚮疾之人類
　於聖帝則此之三物可比明王也耳
陽子居蹴然曰敢問明王之治
　䟽既其失問故驚𢜺變容重請明王爲政
　其義安在
老聃曰明王之功蓋天下而似不自己
　註天下若無明主則莫能自得今之自得
　實明王之功也然功在無爲而還在天下
　皆得自任故似非明王之功
　䟽夫聖人爲政功侔造化覆等玄天載同
　厚地而功成不處故非己爲之也
化貸萬物而民弗恃
　註夫明王皆就足物性故人人皆云我自
　爾而莫知恃賴於明王
　䟽誘化蒼生令其去惡貸借萬物與其福
　善而玄功潜被日用不知百姓謂我自然
　不賴君之德
有莫舉名使物自喜
　註雖有蓋天下之功而不舉以爲己名故
　物皆自以爲得而喜
　䟽莫無也舉顯也推功於物不顯其名使
　物各自得而懽喜適悦者也
立乎不測
　註居變化之塗日新而無方
而遊於無有者也
　註與萬物爲體則所遊者虚也不能冥物
　則迕物不暇何暇遊虚哉
　䟽無有妙本也樹德立功神妙不測而即
　迹即本故常遊心於至極也
鄭有神巫曰季咸
　䟽鄭國有神異之巫甚有靈驗從齊而至
　姓季名咸耳
知人之死生存亡禍福壽夭期以歲月旬日
若神鄭人見之皆棄而走
　註不喜自聞死日也
　䟽占候吉凶必無差失剋定時日驗若鬼
　神不喜預而聞凶禍是以棄而走避也
列子見之而心醉歸以告壺子
　䟽列子事迹具逍遥篇今不重解壺子鄭
　之得道人也號壺子名林即列子之師也
　列子見季咸小術驗若鬼神中心羡仰恍
　然如醉既而歸反具告其師
曰始吾以夫子之道爲至矣則又有至焉者
矣
　註謂季咸之至又過於夫子
　䟽夫子壺子也至極也初始禀學先生之
　道爲至今見季咸其道又極於夫子此是
　禦寇心醉之言也
壺子曰吾與汝既其文未既其實而固得道
與
　䟽與授也既盡也吾比授汝始盡文言於
　其妙理余未造實汝固執文字謂言得道
　豈知筌蹄異於魚兔耶
衆雌而無雄而又奚卵焉
　註言列子之未懷道也
　䟽夫衆雌無雄無由得卵既文無實亦何
　道之有哉
而以道與世亢必信夫故使人得而相汝
　註未懷道則有心有心而亢其一方以必
　信於世故可得而相之
　䟽汝用文言之道而與世間亢對既無大
　智必信彼小巫是故季咸得而相汝者也
嘗試與來以予示之
　䟽夫至人凝遠神妙難知本迹寂動非凡
　能測故召令至以我示之也
明日列子與之見壺子出而謂列子曰嘻子
之先生死矣弗活矣不以旬數矣吾見怪焉
見濕灰焉
　䟽嘻聲也子林示其寂泊之容季咸謂其
　將死先怪已彰不過十日弗活之兆類彼
　濕灰也
列子入泣涕沾襟以告壺子壺子曰曏吾示
之以地文萌乎不震不正
　註萌然不動亦不自正與枯木同其不華
　濕灰均於寂魄此乃至人無感之時也夫
　至人其動也天其靜也地其行也水流其
　止也淵默淵默之與水流天行之與地止
　其於不爲而自爾一也今季咸見其尸居
　而坐忘即謂之將死覩其神動而天隨因
　謂之有生誠應不以心而理自玄符與變
　化升降而以世爲量然後足爲物主而順
　時無極故非相者所測耳此應帝王之大
　意也
　䟽文象也震動也地以無心而寧靜故以
　不動爲地文也萌然寂泊曾不震動無心
　自正文類傾頽此是大聖無感之時小巫
　謂之弗活也而壺丘示見義有四重第一
　示妙本虚凝寂而不動二示垂迹應感動
　而不寂第三本迹相即動寂一時第四本
　迹兩忘動寂雙遣此則第一妙本虚凝寂
　而不動也
是殆見吾杜德機也
　註德機不發曰杜
　䟽殆近也杜塞也機動也至德之機關而
　不發示其凝淡便爲濕灰小巫庸瑣近見
　於此矣
嘗又與來
　䟽前者伊妄言我死今時重命令遣更來
　也
明日又與之見壺子出而謂列子曰幸矣子
之先生遇我也有瘳矣全然有生矣
　䟽此即第二垂迹應感動而不寂示以應
　容神氣微動既殊槁木全似生平而濫以
　聖功用爲己力謬言遇我幸矣有瘳也哉
吾見其杜權矣
　註權機也今乃自覺昨日之所見見其杜
　權故謂之將死
　䟽權機也前時一覩有類濕灰杜塞機權
　全無應動今日遇我方待全生小巫寡識
　有兹叨濫者也
列子入以告壺子壺子曰曏吾示之以天壤
　註天壤之中覆載之功見矣比之地文不
　猶外乎此應感之容也
　䟽壤地也示之以天壤謂示以應動之容
　也譬彼兩儀覆載萬物至人應感其義亦
　然
名實不入
　註任自然而覆載則天機玄應而名利之
　飾皆爲棄物
　䟽雖復降迹同塵和光利物而名譽眞實
　曾不入於靈腑也
而機發於踵注常在極上起
　䟽踵本也雖復物感而動不失時宜而此
　之神機發乎妙本動而常寂
是殆見吾善者機也

　註機發而善於彼彼乃見之
　䟽示其善機應此兩儀季咸見此形容所
　以謂之爲善全然有生則是見善之謂也
嘗又與來明日又與之見壺子出而謂列子
曰子之先生不齊吾無得而相焉試齊且復
相之
　䟽此是第三示本跡相即動寂一時夫至
　人德滿智圓虚心凝照本跡無别動靜不
　殊其道深玄豈小巫能測耶謂齊其心迹
　試相之焉不敢的定吉凶故言且復相者
　耳
列子入以告壺子壺子曰吾曏示之以太沖
莫勝
　註居太沖之極浩然治心而玄同萬方故
　勝負莫得措其間也
　䟽沖虚也莫無也夫聖照玄凝與太虚等
　量本跡相即動寂一時初無優劣有何勝
　負哉
是殆見吾衡氣機也
　註無名不平混然一之以管闚天者莫見
　其涯故似不齊
　䟽衡平也即跡即本無優無劣神氣平等
　以此應機小巫近見不能遠測心中迷亂
　所以請齊耳
鯢桓之審爲淵止水之審爲淵流水之審爲
淵淵有九名此處三焉
　註淵者靜默之謂耳夫水常無心委順外
　物故雖流之與止鯢桓之與龍躍常淵然
　自若未始失其靜默也夫至人用之則行
　捨之則止行止雖異而玄默一焉故略舉
　三異以明之雖波流九變治亂紛如居其
　極者常淡然自得泊乎忘爲也
　䟽此舉譬也鯢大魚也桓盤也審也夫水
　體無心動止隨物或鯨鯢盤桓螭龍騰踴
　或凝湛止住或波流湍激雖復漣漪清淡
　多種不同而玄默無心其致一也故鯢桓
　以方衡氣止水以譬地文流水以喻天壤
　雖復三異而虚照一焉而言淵有九名者
　也鯢桓止水流水汎水濫水沷水雍水文
　水肥水故謂之九也並出列子彼文具載
　此略叙有此三焉
嘗又與來
　䟽欲示極玄應須更召
明日又與之見壺子立未定自失而走
　䟽季咸前後虞度來相未呈玄遠猶有近
　見今者第四其道極深本跡兩忘動寂雙
　遣聖心行處非凡所測遂使立未安定奔
　逸而走
壺子曰追之
　䟽既見奔逃命令捉取
列子追之不及反以報壺子曰己滅矣已失
矣吾弗及已
　䟽驚迫已甚奔馳亦速滅矣失矣莫知所
　之者也
壺子曰曏吾示之以未始出吾宗
　註雖變化無常而常深根寧極也
　䟽夫妙本玄源窈冥恍惚超兹四句離彼
　百非不可以心慮知安得以形名取既絶
　言象無的宗塗不測所由故失而走
吾與之虚而委蛇
　註無心而隨物化
不知其誰何
　註汎然無所係也
　䟽委蛇隨順之貌也至人應物虚已忘懷
　隨順逗機不執宗本既不可名目故不知
　的是何誰也
因以爲弟靡因以爲波流故逃也
　註變化頽靡世事波流無往而不因也夫
　至人一耳然應世變而時動故相者無所
　措其目自失而走此明應帝王者無方也
　䟽頽者放任靡者順從夫上德無心有感
　斯應放任不務順從於物而揚波塵往隨
　流世間因任前機曾無執滯千變萬化非
　相者所知是故季咸宜其逃逸也
然後列子自以爲未始學而歸
　䟽季咸逃逸之後列子方悟己迷始覺壺
　丘道深神巫術淺自知未學請乞其退歸
　習尚無爲伏膺玄業也
三年不出爲其妻爨食豕如食人
　註忘貴賤也
　䟽不出三年屏於俗務爲妻爨火忘於榮
　辱食豕如人净穢均等
於事無與親
　註唯所遇耳
　䟽悟於至理故均彼我涉於世事無親䟽
　也
彫琢復朴
　註去華取實
　䟽彫琢華飾之務悉皆棄除直置任眞復
　於朴素之道者也
塊然獨以其形立
　註外飾去也
　䟽塊然無情之貌也外除彫飾内違心智
　槁木之形塊然無偶也
紛而封哉
　註雖動而眞不散也
　䟽封守也雖復涉世紛擾和光接物而守
　於眞本確爾不移
一以是終
　註使物各自終
　䟽動不乖寂雖分擾而封哉應不離眞常
　抱一以終始
無爲名尸
　註因物則物各自當其名也
　䟽尸主也身尚忘遺名將安寄故無復爲
　名譽之主也
無爲謀府
　註使物各自謀也
　䟽虚淡無心忘懷任物故無復運爲謀慮
　於靈府耳
無爲事任
　註付物使各自任
　䟽各率素分恣物自爲不復於事任用於
　己
無爲知主
　註無心則物各自主其知也
　䟽忘心絶慮天順群生終不運知以主於
　物
體盡無窮
　註因天下之自爲故馳萬物而無窮
　䟽體悟眞源故能以智境冥會故曰皆無
　窮也
而遊無眹
　註任物故無迹
　䟽眹跡也雖遨遊天下接濟蒼生而晦迹
　韜光故無眹也
盡其所受乎天
　註足則止也
　䟽所禀天性物物不同各盡其能未爲不
　足者也
而無見得
　註見得則不知止
　䟽夫目視之所見雖見不見得於分内之
　得雖得不得既不造意於見得故雖見得
　而無見得也
亦虚而己
　註不虚則不能任群實
　䟽所以盡於分内而無見得者自直虚心
　忘淡而已
至人之用心若鏡
　註鑒物而無情
　䟽夫懸鏡高堂物來斯照至人虚應其義
　亦然
不將不迎應而不藏
　註來即應去即止
　䟽將送也夫物有去來而鏡無迎送來者
　即照必不隱藏亦猶聖智虚凝無幽不燭
　物感斯應應不以心既無將迎豈有情於
　隱匿哉
故能勝物而不傷
　註物來乃鑒鑒不以心故雖天下來照而
　無勞神之累
　䟽夫物有生滅而鏡無隱顯故常能照物
　而物不能傷亦由聖人德合二儀明齊三
　景鑒照遐廣覆載無偏用心不勞故無損
　害爲其勝物是以不傷
南海之帝爲儵北海之帝爲忽中央之帝爲
渾沌
　䟽南海是顯明之方故以儵爲有北是幽
　闇之域故以忽爲無中央既非北非南故
　以混沌爲非無非有者也
儵與忽時相與遇於渾沌之地渾沌待之甚
善
　䟽有無二心會於非無非有之境和二偏
　心之執爲一中之志故云待之甚善也
儵與忽謀報渾沌之德曰人皆有七竅以視
聽食息此獨無有嘗試鑿之
　䟽儵忽二人由懷偏滯未能和會尚起學
　心忘嫌混沌之無心而謂穿鑿之有益也
曰鑿一竅七日而渾沌死
　註爲者敗之
　䟽夫運四胑以滯境鑿七竅以染塵乖渾
　沌之至淳順有無之取捨是以不終天年
　中塗夭折勗哉學者幸免之焉故郭注云
　爲者敗之也


南華眞經注䟽卷之九












南華眞經注䟽卷之十縁四
　　　　河南郭象注
　　　　唐西華法師成玄英䟽
　　　外篇騈拇第八
駢拇枝指出乎性哉而侈於德
　䟽駢合也大也謂足大拇指與第二指相
　連合爲一指也枝指者謂手大拇指傍枝
　生一指成六指也出乎性者謂此駢枝二
　指並禀自然性命生分中有之侈多也德
　謂仁義禮智信五德也言曾史禀性有五
　德藴之五藏於性中非剩
附贅縣疣出乎形哉而侈於性
　註夫長者不爲有餘短者不爲不足此則
　駢贅皆出於形性非假物也然駢與不駢
　其於各足而此獨駢枝則於衆以爲多故
　曰侈耳而惑者或云非性因欲割而棄之
　是道有所不存德有所不載而人有棄才
　物有棄用也豈是至治之意哉夫物有小
　大能有少多所大即駢所多即贅駢贅之
　分物皆有之若莫之任是都棄萬物之性
　也
　䟽附生之贅肉縣係之小疣並禀形以後
　方有故出乎形哉而侈性者譬離曠禀性
　聰明列之藏府非關假學故無侈性也
多方乎仁義而用之者列於五藏哉而非道
德之正也
　註夫與物冥者無多也故多方於仁義者
　雖列於五藏然自一家之正耳未能與物
　無方而各正性命故曰非道德之正夫方
　之少多天下未之有限然少多之差各有
　定分豪芒之降即不可以相跂故各守其
　方則少多無不自得而或者聞多之不足
　以正少因欲棄多而任少是舉天下而棄
　之不亦妄乎
　䟽方道術也言曾史之德性多仁義羅列
　藏府而施用之此直一家之知未能大冥
　萬物夫能與物冥者故當非義而應夫仁
　義不多不少而應夫多少千變萬化與物
　無窮無所偏執故是道德之正言
是故駢於足者連無用之肉也枝於手者樹
無用之指也
　註直自性命不得不然非以有用故然也
　䟽夫駢合之拇無益於行步故雖有此連
　終成無用之肉枝生於手指者既不益操
　捉故雖樹立此肉終是無用之指也欲明
　禀自然天性有之非關助用而生也
多方駢枝於五藏之情者淫僻於仁義之行
　註五藏之情直自多方耳而少者横復尚
　之以至淫僻而失至當於體中也
　䟽夫曾史之徒性多仁義以此情性駢於
　藏府性少之類矯性慕之矜此爲行求於
　天理既非率性遂成淫僻淫者耽滯僻者
　不正之貌
而多方於聰明之用也
　註聰明之用各有本分故多方不爲有餘
　少方不爲不足然情欲之所蕩未嘗不賤
　少而貴多也見夫可貴而矯以尚之則自
　多於本用而困其自然之性若乃忘其所
　貴而保其素分則與性無多而異方俱全
　矣
　䟽言離曠素分多於聰明性少之徒矯情
　爲尚以此爲用不亦謬乎
是故駢於明者亂五色淫文章青黄黼黻之
煌煌非乎而離朱是已
　䟽斧形謂之黼兩己相背謂之黻五色青
　黄赤白黑也青與赤爲文赤與白爲章煌
　煌眩目貌也豈非離朱乎是也已助聲也
　離朱一名離婁黄帝時明目人百里察毫
　毛也
多於聰者亂五聲淫六律金石絲竹黄鍾大
吕之聲非乎而師曠是已
　註夫有耳目者未嘗以慕聾盲自困也所
　困常在於希離慕曠則離曠雖性聰明乃
　是亂耳目之主也
　䟽五聲謂宫商角徵羽也六律黄鍾大吕
　姑洗蕤賔無射夾鍾之徒是也六律陽六
　吕陰總十二也金石絲竹匏土革木此八
　音也非乎言滯著此聲音豈非是師曠乎
　師曠字子野晋平公樂師極知音律言離
　曠二子素分聰明庸昧之徒横生希慕既
　失本性寧不困乎然則離曠聰明乃是亂
　耳目之主者也
枝於仁者擢德塞性以收名聲使天下簧鼓
以奉不及之法非乎而曾史是已
　註夫曾史性長於仁耳而性不長者横復
　慕之慕之而仁仁已偽矣天下未嘗慕桀
　跖而必慕曾史則曾史之簧鼔天下使失
　其眞性甚於桀跖也
　䟽枝於仁者謂素分枝多仁義由如生分
　中枝生一指也擢用五德既偏滯邪淫仍
　閉塞正性用斯接物以收聚名聲遂使蒼
　生馳動奔競由如笙簧鼓吹能感動於物
　欣企也然曾史性長於仁義而不長者横
　復慕之捨短效長故言奉不及之法也擢
　拔謂拔擢偽德塞其眞性也曾者姓曾名
　參字子輿仲尼之弟子史者姓史名鰌字
　子魚衛靈公臣此二人並禀性仁孝故舉
　之
駢於辯者纍瓦結繩竄句遊心於堅白同異
之間而敝跬譽無用之言非乎而揚墨是已
　註夫騁其竒辯致其危辭者未曾容思於
　檮杌之口而必競辯於楊墨之間則楊墨
　乃亂群言之主也
　䟽楊者姓楊名朱字子居宋人也墨者名
　翟亦宋人也爲宋大夫以其行墨之道故
　稱爲墨此二人並墨之徒禀性多辯咸能
　致高談危險之辭鼓動物性固執是非由
　如緘結藏匿文句使人難解其游心學處
　惟在堅執守白之論是非同異之間未始
　出非人之域也蹩躠由自恃也亦用力之
　貌譽光贊也楊墨之徒並矜其小學炫燿
　衆人誇無用之言惑於群物然則楊墨豈
　非亂群之師乎言即此楊墨而已也
故此皆多駢旁枝之道非天下之至正也
　註此數子皆師其天性眞自多駢旁枝各
　自是一家之正耳然以一正萬則萬不正
　矣故至正者不以己正天下使天下各得
　其正而已
　䟽言此數子皆自天然聰明仁辯由如合
　駢之拇傍生枝指禀之素分豈由人爲故
　知率性多仁乃是駢傍枝之道也而愚惑
　之徒捨己效物求之分外由而不已然摇
　動物性由此數人以一正萬故非天下至
　道正理也
彼正正者不失其性命之情
　註物各任性乃正正也自此已下觀之至
　正可見矣
　䟽以自然之正理正蒼生之性命故言正
　也物各自得故言不失也言自然者即我
　之自然所言性命者亦我之性命也豈遠
　哉故言正正者以不正而正正而不正之
　而言也自此以上明矯性之失自此以下
　顯率性之得也
故合者不爲駢
　註以枝正合乃謂合爲駢
而枝者不爲跂
　註以合正枝乃謂枝爲跂
　䟽以枝正合乃謂合爲駢而合實非駢以
　合望枝乃謂枝而跂而跂實非跂也
長者不爲有餘
　註以短正長乃謂長有餘
短者不爲不足
　註以長正短乃謂短不足
　䟽長者謂曾史離曠楊墨並禀之天性藴
　蓄仁義聰明俊辯比之群小故謂之長率
　性而動故非有餘短者衆人此曾史等不
　及故謂之短然亦天機自張故非爲不足
是故鳧脛雖短續之則憂鶴脛雖長斷之則
悲
　註各自有正不可以此正彼而損益之
　䟽鳧小鴨也鶴鶬之類也脛脚也自然之
　理亭毒衆形雖復脩短不同而形體各足
　稱事咸得逍遥而或者方欲截鶴之長續
　鳧之短以爲齊深乖造化違失本性所以
　憂悲
故性長非所斷性短非所續無所去憂也
　註知其性分非所斷續而任之則無所去
　憂而憂自去也
　䟽夫禀性受形僉有崖量脩短明闇素分
　不同此如鳧鶴非所斷續如此即各守分
　内雖爲無勞去憂憂自去也
意仁義其非人情乎
　註夫仁義自是人之情性但當任之耳
彼仁人何其多憂也
　註恐仁義非人情而憂之者眞可謂多憂
　也
　䟽噫嗟歎之聲也夫仁義之情出自天理
　率性有之非由放效彼仁人者則是曾史
　之徒不體眞趣横生勸奬謂仁義之道可
　學而成莊生深嗟此迷故發噫歎分外引
　物故謂多憂也非其人情乎者是人之情
　性者也
且夫駢於拇者决之則泣枝於手者齕之則
啼二者或有餘於數或不足於數其於憂一
也
　註謂之不足故泣而决之以爲有餘故啼
　而齕之夫如此雖群品萬殊無釋憂之地
　矣唯各安其天性不决駢而齕枝則曲成
　而無傷又何憂哉
　䟽齕者齧斷也决者離析也有餘於數謂
　枝生六指也不足於數謂駢爲四指夫駢
　枝二物自出天然但當任置未爲多少而
　或者不能忘淡固執是非謂枝爲有餘駢
　爲不足横欲决駢齕枝成於五數既傷造
　化所以泣啼故决齕雖殊其憂一也
今世之仁人蒿目而憂世之患
　註兼愛之迹可尚則天下之目亂矣以可
　尚之迹蒿令有患而遂憂之此爲陷人於
　難而後拯之也然今世正謂此爲仁也
　䟽蒿目亂也仁兼愛之迹也今世猶末代
　言曾史之徒行此兼愛遂令或者捨己效
　人希幸之路既開耳目之用亂矣耳目亂
　則患難生於是憂其紛擾還救以仁義不
　知患難之所興興乎聖迹也
不仁之人决性命之情而饕貴富
　註夫貴富所以可饕由有蒿之者也若乃
　無可尚之迹則人安其分將量力受任豈
　有决己效彼以饕竊非望哉
　䟽饕貪財也素分不懷仁義者謂之不仁
　之人也意在貪求利禄偷竊貴富故絶己
　之天性亡失分命眞情而矯性偽情舍我
　逐物良由聖迹可尚故有斯弊者也是知
　抱樸還淳必須絶仁棄義
故意仁義其非人情乎
　䟽此重結前㫖也
自三代以下者天下何其囂囂也
　註夫仁義自是人情也而三代以下横共
　囂囂棄情逐迹如將不及不亦多憂乎
　䟽自從也三代夏殷周也囂囂猶讙聒也
　夫仁義者出自性情而三代已下棄情徇
　迹囂囂競逐何愚之甚是以夏行仁殷行
　義周行禮即此囂囂之狀也
且夫待鉤繩規矩而正者是削其性也
　䟽鉤曲繩直規圓矩方也夫物賴鉤繩規
　矩而後曲直方圓也此非天性也諭人待
　教迹而後仁義者非眞情也夫眞率性而
　動非假學也故矯性偽情舍己效物而行
　仁義者是滅削毁損於天性也
待繩約膠漆而固者是侵其德也
　䟽約束縛也固牢也侵傷也德眞智也夫
　待繩索約束膠漆堅固者斯假外物非眞
　牢者也喻學曾史而行仁者此矯偽非實
　性也既乖本性所以侵傷其德也
屈折禮樂呴俞仁義以慰天下之心者此失
其常然也
　䟽屈曲也折截也呴俞猶嫗撫也揉直爲
　曲施節文之禮折長就短行漫澶之樂嫗
　撫偏愛之仁呴俞執迹之義以此偽眞以
　慰物心遂使物喪其眞人亡其本既而棄
　本逐末故失其眞常自然之性者也此則
　總結前文之失以生後文之得也
天下有常然常然者曲者不以鉤直者不以
繩圓者不以規方者不以矩附離不以膠漆
約束不以纏索
　䟽夫天下萬物各有常分至如蓬曲麻直
　首圓足方也水則冬凝而夏釋魚則春聚
　而秋散斯出自天然非假諸物豈有鉤繩
　規矩膠漆纏索之可加乎在形既然於性
　亦爾故知禮樂仁義者亂天之經者也又
　解附離離依也故漢書云哀帝時附離董
　氏者皆起家至二千石注云離依之也
故天下誘然皆生而不知其所以生同焉皆
得而不知其所以得
　註夫物有常然任而不助則民泯然自得
　而不自覺也
　䟽誘然生物禀氣受形或方或圓乍曲乍
　直亭之毒之各足於性悉莫辨其然皆不
　知所以豈措意於縁慮情係於得失者乎
　是知屈折呴俞失其常也
故古今不二不可虧也
　註同物故與物無二而常全
　䟽夫見始終以不一者凡情之闇惑也覩
　古今之不二者聖智之明照也是以不生
　而生不知所以生不得而得不知所以得
　雖復時有古今而法無虧損千變萬化無
　常唯一
則仁義又奚連連如膠漆纏索而遊乎道德
之間爲哉
　註任道而得則抱朴獨往連連假物無爲
　其間也
　䟽奚何也連連猶接續也夫道德者非有
　非無不生不滅不可以聖智求安得以形
　名取而曾史之類性多於仁以己率物滯
　於名教束縛既似緘繩執固又如膠漆心
　心相續連連不斷懷挾此行敖游道德之
　鄉者譬猶以圓學方以魚慕鳥徒希企尚
　之名終無功用之實筌蹄不忘魚兔又喪
　已陳芻狗貴此何爲也
使天下惑也
　註仁義連連秪足以惑物使喪其眞
　䟽仁義之教聰明之迹乖自然之道亂天
　下之心
夫小惑易方大惑易性
　註夫東西易方於體未虧矜仁尚義失其
　常然以之死地乃大惑也
　䟽夫指南爲北其迷尚小滯迹喪眞爲惑
　更大
何以知其然邪
　䟽然如是也此即假設疑問以出後文
自虞氏招仁義以撓天下也天下莫不奔命
於仁義
　註夫與物無傷者非爲仁也而仁迹行焉
　令萬理皆當者非爲義也而義功見焉故
　當而無傷者非仁義之招也然而天下奔
　馳棄我殉彼以失其常然故亂心不由於
　醜而恒在美色撓世不出於惡而恒由仁
　義則仁義者撓天下之具也
　䟽虞氏舜也招取也撓亂也自唐堯以前
　猶懷質樸虞舜以後淳風漸散故以仁義
　聖迹招慰蒼生遂使宇宙黎元荒迷奔走
　喪於性命逐於聖迹
是非以仁義易其性與
　註雖虞氏無易之情而天下之性固以易
　矣
　䟽由是觀之豈非用仁義聖迹撓亂天下
　使天下蒼生棄本逐末而改其天性耶
故嘗試論之自三代以下者天下莫不以物
易其性矣
　註自三代以上實有無爲之迹無爲之迹
　亦有爲者之所尚也尚之則失其自然之
　素故雖聖人有不得已或以盤夷之事易
　垂拱之性而況悠悠者哉
　䟽五帝以上猶扇無爲之風三代以下漸
　興有爲之教澆淳異世步驟殊時遂使捨
　己效人易奪眞性徇物不反不亦悲乎注
　云或以盤夷之事易垂拱之性者盤夷猶
　創傷也言夏禹以風櫛雨沐手足骿胝以
　此辛苦之事易於無爲之業居上既爾下
　民亦然也
小人則以身殉利士則以身殉名大夫則以
身殉家聖人則以身殉天下
　註夫鶉居而鷇食鳥行而無章者何惜而
　不殉哉故與世常冥唯變所適其迹則殉
　世之迹也所遇者或時有盤夷秃脛之變
　其迹則傷性之迹也然而雖揮斥八極而
　神氣無變手足盤夷而居形者不擾則奚
　殉哉無殉也故乃不殉其所殉而迹與世
　同殉也
　䟽殉從也營也求也逐也謂身所以從之
　也夫小人貪利廉士重名大夫殉爲一家
　帝王營於四海所殉雖異易性則同然聖
　人與世常冥其迹則殉故有瘢痍秃脛之
　變而未始累其神者也
故此數子者事業不同名聲異號其於傷性
以身爲殉一也
　䟽數子者則前之世以下四人也事業者
　謂利名天下不同也名聲者謂小人大夫
　聖人異號也言此四人事業雖復不同名
　聲異號也言四人雖復不同其於殘生以
　身逐物未始不均也
臧與穀二人相與牧羊而俱亡其羊
　䟽此仍前舉譬以生後文也孟子云臧善
　學人穀孺子也楊雄云男壻婢曰臧穀良
　家子也牧養也亡失也言此二人名耽事
　業俱失其羊也
問藏奚事則挾筴讀書問穀奚事則博塞以
遊二人者事業不同其於亡羊均也
　䟽奚何也册簡古人無紙皆以簡册寫書
　行五通而投瓊曰博不投瓊曰塞問臧問
　穀乃有書塞之殊牧羊亡羊實無復異也
伯夷死名於首陽之下盜跖死利於東陵之
上
　䟽此下合譬也伯夷叔齊並孤竹君之子
　也孤竹神農之後也姜姓伯夷名允字公
　信叔齊名致字公遠夷長而庶齊幼而嫡
　父常愛齊數稱之於夷及其父薨兄弟相
　讓不襲先封聞文王有道乃往於周遇武
　王伐紂扣馬而諫諫不從走入首陽山採
　薇爲糧不食粟遂餓死首陽山山在蒲州
　東縣莆州城南三十里見有夷齊廟墓林
　木森竦盜跖者柳下惠之從弟名跖徒卒
　九千常爲巨盜故以盜爲名東陵者山名
　又云即太山也在齊州界去東平十五里
　跖死其上也
二人者所死不同其於殘生傷性均也
　䟽伯夷徇名死於首陽之下盜跖貪利殞
　於東陵之上乃名利所徇不同其於殘傷
　未能相異也
奚必伯夷之是而盜跖之非乎
　註天下之所惜者生也今殉之太甚俱殘
　其生則所殉是非不足復論
　䟽據俗而言有美有惡以道觀者何是何
　非故盜跖不必非伯夷豈獨是
天下盡殉也彼其所殉仁義也則俗謂之君
子其所殉貨財也則俗謂之小人
　䟽此總結前文以成後義但道喪日乆並
　非適當今俗中盡殉豈獨夷跖從於仁義
　未始離名逐於貨財固當是利唯名與利
　殘生之本即非天理近出俗情君子小人
　未可正據也
其殉一也則有君子焉有小人焉若其殘生
損性則盜跖亦伯夷已又惡取君子小人於
其間哉
　註天下皆以不殘爲善今均於殘生則雖
　所殉不同不足復計也夫生奚爲殘性奚
　爲易哉皆由乎尚無爲之迹也若知迹之
　由乎無爲而成則絶尚去甚而反冥我極
　矣堯桀將均於自得君子小人奚辯哉
　䟽惡何也其所殉名利則有君子小人之
　殊若殘生損性曾無盜跖伯夷之異此蓋
　俗徒到置非關眞極於何而取君子於何
　而辨小人哉言無别也
且夫屬其性乎仁義者雖通如曾史非吾所
謂臧也
　註以此係彼爲屬屬性於仁殉仁者耳故
　不善也
　䟽屬係也臧善也吾莊生自稱也夫捨己
　效人得物喪我者流俗之偽情也故係我
　天性學彼仁義雖通達聖迹如墨翟楊朱
　乖於本性故非論生之所善也
屬其性於五味雖通如俞兒非吾所謂臧也
　註率性通味乃善
　䟽孟子云俞兒齊之識味人也尸子云俞
　兒和薑桂爲人主上食夫自無天素效物
　得知假令通似俞兒非其善故也
屬其性乎五聲雖通如師曠非吾所謂聰也
屬其性乎五色雖通如離朱非吾所謂明也
　註不付之於我而屬之於彼則雖通之如
　彼而我己喪矣故各任其耳目之用而不
　係於離曠乃聰明也
　䟽夫離朱師曠禀分聰明率性而能非關
　學致今乃矯性偽情捨己效物雖然通達
　未足稱善也
吾所謂臧者非仁義之謂也臧於其德而已
矣
　註善於自得忘仁而仁
　䟽德得也夫達於玄道者不易性以徇者
　也豈復執己陳之芻狗治先王之蘧廬者
　哉故當知其自知得其自得以斯爲善不
　亦宜乎
吾所謂臧者非所謂仁義之謂也任其性命
之情而已矣
　註謂仁義爲善則損身以殉之此於性命
　還自不仁也身自不仁其如人何故任其
　性命乃能及人及人而不累於己彼我同
　於自得斯可謂善也
　䟽夫曾參史魚楊朱墨翟此四子行仁義
　者蓋率性任情禀之天命譬彼駢枝非由
　學得而或者覩曾史之仁義言放效之可
　成聞離曠之聰明謂庶幾之必致豈知造
　物而亭毒之乎哉故王弼注易云不性其情
　焉能乆行其跂斯之謂也
吾所謂聰者非謂其聞彼也自聞而已矣吾
所謂明者非謂其見彼也自見而已矣
　註夫絶離棄曠自任聞見則萬方之聰明
　莫不皆全也
　䟽夫希離慕曠見彼聞他心神馳奔耳目
　竭喪此乃愚闇豈曰聰明若聽耳之所聞
　視目之所見保分任眞不蕩於外者即物
　皆聽明也
夫不自見而見彼不得而得彼者是得人之
得而不自得其得者也適人之適而不自適
其適者也
　註此舍己效人者也雖效之若人而己已
　亡矣
　䟽夫不能視見之所見而見目即求離朱
　之明不能知知之所知而役知以慕史魚
　之義者斯乃偽情學人之得非謂率性自
　得己得也既而偽學外顯效彼悦人作偽
　心勞故不自適其適也
夫適人之適而不自適其適雖盜跖與伯夷
是同爲淫僻也
　註苟以失性爲淫僻則雖所失之塗異其
　於失之一也
　䟽淫滯也僻邪也夫保分率性正道也尚
　名好勝邪淫也是以捨已逐物開希幸之
　路者雖伯夷之善盜跖之惡亦同爲邪僻
　也重舉適人之適者此結前生後以起文
　勢故也
余愧乎道德是以上不敢爲仁義之操而下
不敢爲淫僻之行也
　註愧道德之不爲謝冥復之無迹故絶操
　行忘名利從容吹累遺我忘彼若斯而已
　矣
　䟽夫虚通之道至忘之德絶仁絶義無利
　無名而莊生妙體環中游心物表志操絶
　乎仁義心行忘乎是非體自然之無有媿
　道德之不爲而言上下者顯仁義淫僻之
　優劣也而云余愧不敢者示謙也郭注云
　從容吹累者從容猶閑放而吹累動而無
　心也吹風也累塵猶清風之動微塵輕舉
　也


南華眞經注䟽卷之十













南華眞經注䟽卷之十一縁五
　　　　河南郭象注
　　　　唐西華法師成玄英䟽
　　　外篇馬蹄第九
馬蹄可以踐霜雪毛可以禦風寒齕草飲水
翹足而陸此馬之眞性也
　註駑驥各適於身而足
　䟽齕齒也踐履禦捍翹舉也夫蹄踐霜雪
　毛禦風寒飢即齕草渴即飲水逸豫適性
　即舉足而跳躑求禀乎造物故眞性豈願
　羈馽皁棧而馬服養之乎況萬有參差咸
　資素分安排任性各得逍遥不矜不企即
　生涯可保
雖有羲臺路寢無所用之
　註馬之眞性非辟鞍而惡乗但無羡於榮
　華
　䟽羲養也謂是貴人養衛之臺觀也亦言
　羲臺猶靈臺也路大也正也即正寢之大
　殿也言馬之爲性欣於原野雖有高臺大
　殿無所用之況清虚之士淳樸之民樂彼
　茅茨安兹甕牖假使丹楹刻桷於我何爲
及至伯樂曰我善治馬燒之剔之刻之雒之
連之以羈馽編之以皁棧馬之死者十二三
矣
　註有意治之則不治矣治之爲善斯不善
　也
　䟽列子云姓孫名陽字伯樂秦穆公時善
　治馬人燒鐵炙之也剔謂剪其毛刻謂削
　其蹄絡謂著籠頭也羈謂連枝絆也馽謂
　約前兩脚也皁謂槽櫪也棧編木爲椗安
　馬脚下以去其濕所謂馬牀也夫不能任
　馬眞性而横見燒剔既乖天理而死者已
　多況無心徇物性命所以安全有意治之
　天年於焉夭折
飢之渴之馳之驟之整之齊之前有橛飾之
患而後有鞭筴之威而馬之死者己過半矣
　註夫善御者將以盡其能也盡能在於自
　任而乃走作驅步求其過能之用故有不
　堪而多死焉若乃任駑驥之力適遲疾之
　分雖則足迹接乎八荒之表而衆馬之性
　全矣而或者聞任馬之性乃謂放而不乗
　聞無爲之風遂云行不如卧何其往而不
　返哉斯失乎莊生之㫖遠矣
　䟽橛銜也謂以寳物飾於鏕也帶皮曰鞭
　無皮曰筴俱是馬杖也夫馳驟過分飢渴
　失常整之以衡軏齊之以鏕轡威之策筴
　而求其以分外之能故駑駘不堪而死已
　過半聖智治物其損亦然
陶者曰我善治埴圓者中規方者中矩
　䟽範土曰陶陶化也亦室也埴黏也亦土
　也謂陶者善能調和水土而爲瓦器運用
　方圓必中規矩也
匠人曰我善治木曲者中鉤直者應繩
　䟽鉤曲也繩直也謂匠人機巧善能治木
　木之曲直必中鉤繩
夫埴木之性豈欲中規矩鉤繩哉
　䟽土木之性禀之造物不求曲直豈慕方
　圓陶者匠人浪爲臧否
然且世世稱之曰伯樂善治馬而陶匠善治
埴木此亦治天下者之過也
　註世以任自然而不加巧者爲不善於治
　也揉曲爲直厲駑習驥能爲規矩以矯拂
　其性使死而後已乃謂之善治也不亦過
　乎
　䟽此總舉前文以合其譬然世情愚惑以
　治爲善不治之爲偽偽莫大焉
吾意善治天下者不然
　註以不治治之乃善治也
　䟽然猶如此也莊子云我意謂善治天下
　不如向來陶匠等也善治之術列在下文
彼民有常性織而衣耕而食是謂同德
　註夫民之德小異而大同故性之不可去
　者衣食也事之不可廢者耕織也此天下
　之所同而爲本者也守斯道者無爲之至
　也
　䟽彼民黎首也言蒼生皆有眞常之性而
　不假於物也德者得也率其眞常之性物
　各自足故同德郭象云性之不可去者衣
　食事之不可廢者耕織比天下之所同而
　爲本也守斯道也無爲至矣
一而不黨命曰天放
　註放之而自一耳非黨也故謂之天放
　䟽黨偏也命名也天自然也夫虚通一道
　亭毒群生長之育之無偏無黨若有心治
　物則乖彼天然直置放任則物皆自足故
　名曰天放也
故至德之世其行塡塡其視顚顚
　註此自足於内無所求及之貌
　䟽塡塡滿足之心顚顚高直之貌夫太上
　淳和之世遂初至德之時心既遣於是非
　行亦忘乎物我所以守眞内足塡塡而處
　無爲自不外求顚顚而遊於虚淡
當是時也山無蹊隧澤無舟梁
　註不求非望之利故止於一家而足
　䟽蹊徑隧道也舟船也當是時即至德之
　世也人知守分物皆淳樸不伐不奪徑道
　所以可遺莫往莫來船橋於是乎廢
萬物群生連屬其鄉
　註混芒而同得也則與一世而淡漠焉豈
　國異而家殊哉
　䟽夫混芒之世淳和淡漠故無情萬物連
　接而共里閭有識群生係屬而同鄉縣豈
　國異政而家殊俗哉
禽獸成群草木遂長
　註足性而止無吞夷之欲故物全
　䟽飛禽走獸不害所以成群蔬草果木不
　伐遂其盛茂
是故禽獸可係羈而遊鳥鵲之巢可攀援而
闚
　註與物無害故物馴也
　䟽人無害物之心物無畏人之慮故山禽
　野獸可羈係而遨遊鳥鵲巢窠可攀援而
　窺望也
夫至德之世同與禽獸居族與萬物並惡乎
知君子小人哉
　䟽夫徇物邪僻爲小人履道方正爲君子
　既而巢居穴處將鳥獸而不分含哺鼓腹
　混群物而無異於何而知君子於何而辯
　小人哉
同乎無知其德不離
　註知則離道以善也
　䟽既無分别之心故同乎無知之理又不
　以險德以求行故抱一而不離也
同乎無欲是謂素樸
　註欲則離性以飾也
　䟽同遂初之無欲物各清廉異末代之浮
　華人皆淳樸
素樸而民性得矣
　註無煩乎知欲也
　䟽夫蒼生所以失性者皆由滯欲故也既
　而無欲素樸眞性不喪故稱得也此一句
　總結已前至德之美者也
及至聖人
　註聖人者民得性之迹耳非所以迹也此
　云及至聖人猶云及至其迹也
蹩躠爲仁踶跂爲義而天下始疑矣澶漫爲
樂摘僻爲禮而天下始分矣
　註夫聖迹既彰則仁義不眞而禮樂離性
　徒得形表而已矣有聖人即有斯弊吾若
　是何哉
　䟽自此已上明淳素之德自此已下斥聖
　迹之失及至聖人即五帝已下行聖迹之
　人也蹩躠用力之貌踶跂矜恃之容澶漫
　是縱逸之心摘僻是曲拳之行夫淳素道
　消澆偽斯起踶跂恃裁非之義蹩躠夸偏
　愛之仁爲漫澶貴奢淫之樂摘僻尚浮華
　之禮於是宇内分離蒼生疑惑亂天之經
　自斯而始矣
故純樸不殘孰爲犧樽白玉不毁孰爲珪璋
　䟽純樸全木也不殘未彫也孰誰也犧樽
　酒器刻爲牛首以祭宗廟也上鋭下方曰
　珪半珪曰璋此略舉譬喻以明澆競之治
　也
道德不廢安取仁義
　䟽此合譬也夫大道之世不辯是非至德
　之時未論憎愛無愛則人心自息無非則
　本迹斯忘故老經云大道廢有仁義矣
性情不離安用禮樂
　䟽禮以檢迹樂以和心情苟不散安用和
　心性茍不離何勞檢迹是知和心檢迹由
　乎道喪也
五色不亂孰爲文采五聲不亂孰應六律
　註凡此皆變樸爲華棄本崇末於其天素
　有殘廢矣世雖貴之非其貴也
　䟽夫文采本由相間音樂貴在相和若各
　色各聲不相顯發則宫商黼黻無由成用
　此重起譬却證前㫖
夫殘樸以爲器工匠之罪也毁道德以爲仁
義聖人之過也
　註工匠則有規矩之制聖人則有可尚之
　迹
　䟽此總結前義夫工匠以犧樽之器殘淳
　朴之木聖人以仁義之迹毁無爲之道爲
　弊既一獲罪宜均
夫馬陸居則食草飲水喜則交頸相靡怒則
分背相踶馬知已此矣
　註御其眞知乗其自陸則萬里之路可致
　而群馬之性不失
　䟽靡摩也順也踶踏也已止也夫物之喜
　怒禀自天然率性而動非由矯偽故喜則
　交頸而靡順怒則分背而踶踏而馬之知
　解適盡於此食草飲水樂在其中矣
夫加之以衡扼齊之以月題而馬知介倪闉
扼鷙曼詭銜竊轡
　䟽衡轅前横木也扼又馬頸木也月題額
　上當顱形似月者也介獨也倪睥睨也闉
　曲也鷙抵也曼突也詭詐也竊盜也夫馬
　之眞知唯欣放逸不求服飾豈慕榮華既
　而加以月題齊以衡扼乖乎天性不任困
　苦是以譎詐萌出睥睨曲頭綟扼抵突御
　人竊轡即盜脱籠頭詭銜乃吐出其勒良
　由乖損眞性所以矯偽百端者矣
故馬之知而能至盜者伯樂之罪也
　註馬性不同而齊求其用故有力竭而態
　作者
　䟽態姦詐也夫馬之眞知適於原野馳驟
　過分即矯詐心生詭竊之態罪歸伯樂也
夫赫胥氏之時民居不知所爲行不知所之
含哺而熙鼓腹而遊民能已此矣
　註此民之眞能也
　䟽之適也赫胥上古帝王也亦言有赫然
　之德使民胥附故曰赫胥蓋炎帝也夫行
　道之時無爲之世心絶縁慮安居而無所
　爲率性而動遊行而無所往既而含哺而
　熙戲與嬰兒而不殊鼔腹而遨遊將童子
　而無别此至淳之世民能如此也
及至聖人屈折禮樂以匡天下之形縣跂仁
義以慰天下之心而民乃始踶跂好知爭歸
於利不可止也此亦聖人之過也
　註其過皆由乎迹之可尚也
　䟽夫屈曲折旋行禮樂以正形體高懸仁
　義令企慕以慰心靈於是始踶跂自矜好
　知而興矯詐經營利禄爭歸而不知止噫
　聖迹之過者也
南華眞經註䟽卷之十一





南華眞經注䟽卷之十二縁六
　　　　河南郭象注
　　　　唐西華法師成玄英䟽
　　　外篇胠篋第十
將爲胠篋探囊發匱之盜而爲守備則必攝
緘縢固扃鐍此世俗之所謂知也
　䟽胠開篋箱囊袋攝收緘結縢繩也扃關
　鈕也鐍鎖鑰也夫將爲開箱探囊之竊發
　匱取財之盜此蓋小賊非巨盜者也欲與
　守備其法如何必須收攝箱囊緘結繩約
　堅固扃鐍使不慢藏此世俗之淺知也
然而巨盜至則負匱揭篋擔囊而趨唯恐緘
縢扃鐍之不固也然則向之所謂知者不乃
爲大盜積者也
　註知之不足恃也如此
　䟽夫攝緘縢固扃鐍者以備小賊然大盜
　既至負揭而趨更恐繩約關鈕之不牢向
　之守備翻爲盜資是故俗知不足可恃
故嘗試論之世俗之所謂知者有不爲大道
積者乎所謂聖者有不爲大盜守者乎
　䟽夫體道大賢言無的當將欲顯忘言之
　理故曰試論之曰夫世俗之人知謨淺近
　顯迹之聖於理未深既而意在防閑更爲
　賊之聚積雖故官世翻爲盜之守備而信
　有不爲者欲明豈有不爲大盜積守乎言
　其必爲盜積也
何以知其然邪
　䟽假設疑問發明義㫖
昔者齊國鄰邑相望雞犬之音相聞罔罟之
所布耒耨之所刺方二千餘里
　䟽齊即太公之後封於營丘之地逮桓公
　九合諸侯一匡天下百姓殷實無出三齊
　是以雞犬即嗚吠相聞鄰邑即棟宇相望
　罔罟布以事畋漁耒耨刺以脩農業境土
　寬大二千餘里論其盛美實冠諸侯耒犁
　也耨鋤也
闔四境之内所以立宗廟社稷治邑屋州閭
鄉曲者曷嘗不法聖人哉
　䟽夫人非土不立非穀不食故邑封土祠
　曰社封稷祠曰稷稷五穀之長也社吐也
　言能吐生萬物也司馬法六尺爲歩步百
　爲畝畝百爲夫夫三爲屋屋三爲井井四
　爲邑又云五家爲比五比爲閭五閭爲族
　五族爲黨五黨爲州五州爲鄉鄭玄云二
　十五家爲閭二千五百家爲州萬二千五
　百家爲鄉也闔合也曷何也而四境之内
　三齊之中置此宗廟等事者皆放效堯舜
　以辯聖人立邦國之法則也
然而田成子一旦殺齊君而盜其國
　註法聖人者法其迹耳夫迹者已去之物
　非應變之具也奚足尚而執之哉執成迹
　以御乎無方無方至而迹滯矣所以守國
　而爲人守之也
　䟽田成子齊大夫陳恒也是敬仲七世孫
　初敬仲適齊食采於田故改爲田氏魯哀
　公十四年陳恒弑其君君即簡公也割安
　平至于郎邪自爲封邑至恒曾孫太公和
　遷齊康公於海上乃自立於齊侯自敬仲
　至莊公凡九世知齊政自太公威王三世
　爲齊侯通計爲十二世莊子宣王時人今
　不數宣王故言十二世也
所盜者豈獨其國邪并與其聖知之法而盜
之
　註不盜其聖法乃無以取其國也
　䟽田恒所盜豈唯齊國先盜聖智故得諸
　侯是知仁義陳迹適爲盜本也
故田成子有乎盜賊之名而身處堯舜之安
　䟽田恒篡竊齊國故有巨盜之聲名而位
　忝諸侯身處唐虞之安樂
小國不敢非大國不敢誅十二世有齊國
　䟽子男之邦不敢非毁伯侯之國詎能征
　伐遂胤冑相繫宗廟遐延世歷十二俱如
　前解
則是不乃竊齊國并與其聖知之法以守其
盜賊之身乎
　註言聖法唯人所用未足以爲全當之具
　䟽揭仁義以竊國資聖智以保身此則重
　舉前文以結其義也
嘗試論之世俗之所謂至知者有不爲大盜
積者乎所謂至聖者有不爲大盜守者乎
　䟽重結前義以發後文也
何以知其然邪
　䟽假設疑問以暢其㫖也
昔者龍逄斬比干剖萇弘肔子胥靡故四子
之賢而身不免乎戮
　註言暴亂之君亦得據君人之威以戮賢
　人而莫之敢亢者皆聖法之由也向無聖
　法則桀紂焉得守斯位而放其毒使天下
　側目哉
　䟽龍逄姓關夏桀之賢臣爲桀所殺比干
　王子也諫紂紂剖其心而視之萇弘周靈
　王賢臣說苑云晋叔向之殺萇弘也萇弘
　數見於周因群遺書萇弘謂叔向曰子起
　晋國之兵以攻周以廢劉氏以立單氏劉
　氏謂君曰此萇弘也乃殺之肔裂也亦言
　肔刳腸靡爛也碎也言子胥遭戮浮屍於
　江令靡爛也言此四子共有忠賢之行而
　不免于戮刑者爲無道之人恃君人之勢
　賴聖迹之威故得躓頓忠良肆其毒害
故跖之徒問於跖曰盜亦有道乎
　䟽假設跖之徒類以發問之端
跖曰何適而無有道邪
　䟽此即答前問意道無不在何往非道道
　之所在具列下文
夫妄意室中之藏聖也入先勇也出後義也
知可否知也分均仁也五者不備而能成大
盜者天下未之有也
　註五者所以禁盜而反爲盜資也
　䟽室中庫藏以貯財寳賊起妄心斟量商
　度有無必中其驗若神故言聖也戮力同
　心不避人禦並爭先入豈非勇也矢石相
　交不顧性命出競居後豈非義也知可則
　爲不可則止識其安危審其凶吉往必克
　捷是其智也輕財重義取少讓多分物均
　平是其仁也五者則向之聖勇義智仁也
　夫爲一盜必資五德五德不備盜則不成
　是知無聖智而成巨盜者天下未之有也
由是觀之善人不得聖人之道不立跖不得
聖人之道不行
　䟽聖人之道謂五德也以向如是以理觀
　之爲善之徒不履五德則無由立身行道
　盜跖之類不資聖智豈得行其盜竊
天下之善人少而不善人多則聖人之利天
下也少而害天下也多
　註信哉斯言斯言雖信而猶不可亡聖者
　猶天下之知未能都亡故須聖道以鎮之
　也群知不亡而獨亡聖知則天下之害又
　多於有聖矣然則有聖之害雖多猶愈於
　亡聖之無治也雖愈於亡聖故未若都亡
　之無害也甚矣天下莫不求利而不能一
　亡其知何其迷而失致哉
　䟽夫善惡二塗皆由聖智者也伯夷守廉
　潔著名盜跖恣貪殘取利然盜跖之徒甚
　衆伯夷之類蓋寡故知聖迹利益天下也
　少而損害天下也多
故曰脣竭則齒寒魯酒薄而邯鄲圍聖人生
而大盜起
　註夫竭脣非以寒齒而齒寒魯酒薄非以
　圍邯鄲而邯鄲圍聖人生非以起大盜而
　大盜起此自然相生必至之勢也夫聖人
　雖不立尚於物而亦不能使物不尚也故
　人無貴賤事無眞偽苟效聖法則天下吞
　聲而闇服之斯乃桀跖之所至賴而以成
　其大盜者也
　䟽春秋左傳云脣亡齒寒虞虢之謂也邯
　鄲趙城也音楚宣王朝會諸侯魯恭公後
　至而酒薄宣王怒將辱之恭公曰我周公
　之胤行天子禮樂勳在周室今送酒以失
　禮方責其薄無乃太甚乎遂不辭而還宣
　王怒興兵伐魯梁惠王恒欲伐趙畏魯救
　之今楚魯有事梁遂圍邯鄲而邯鄲圍亦
　由聖人生非欲起大盜而大盜起勢使之
　然也
掊擊聖人縱舍盜賊而天下始治矣
　註夫聖人者天下之所尚也若乃絶其所
　尚而守其素朴棄其禁令而代以寡欲此
　所以掊擊聖人而我素朴自全縱舍盜賊
　而彼姦自息也故古人有言曰閑邪存誠
　不在善察息淫去華不在嚴刑此之謂也
　䟽掊打也聖人猶聖迹也夫聖人者智周
　萬物道濟天下今言掊擊者亦貶斥仁義
　絶聖棄智之意也不貴難得之貨故縱舍
　盜賊不假嚴刑而天下太平也
夫川竭而谷虚丘夷而淵實聖人已死則大
盜不起
　註竭川非以虚谷而谷虚夷丘非以實淵
　而淵實絶聖非以止盜而盜止故止盜在
　去欲不在彰聖知
　䟽夫智慧出則姦偽生聖迹亡則大盜息
　猶如川竭谷虚丘夷淵實豈得措意必至
　之宜死息也
天下平而無故矣
　註非唯息盜爭尚之迹故都去矣
　䟽故事也絶聖棄智天下太平人歌繫壤
　故無有爲之事
聖人不死大盜不止雖重聖人而治天下則
是重利盜跖也
　註將重聖人以治天下而桀跖之徒亦資
　其法所資者重故所利不得輕也
　䟽若夫淳樸之世恬惔無爲物各歸根人
　皆復命豈待教迹而後冥乎及至聖智不
　忘大盜斯起雖復貴聖法治天下無異重
　利盜跖何者所以夏桀肆其害毒盜跖肆
　其貪殘者由資乎聖迹故也向無聖迹夏
　桀豈得居其九五毒流黎庶盜跖何能擁
　卒數千横行天下所資既重所利不輕以
　此而推過由聖智也
爲之斗斛以量之則並與斗斛而竊之爲之
權衡以稱之則並與權衡而竊之爲之符璽
以信之則并與符璽而竊之爲之仁義以矯
之則并與仁羲而竊之
　註小盜之所困乃大盜之所資而利也
　䟽斛者今之函所以量物之多少權稱鎚
　也衡稱梁也所以平物之輕重也符者分
　爲兩片合而成一即今之銅魚木契也璽
　者是王者之玉印握之所以攝召天下也
　仁恩也義宜也王者恩被蒼生循宜作則
　所以育養黔黎也此八者天下之利器也
　不可相無也夫聖人立教以正邦家田成
　用之以竊齊國豈非害於小賊而利大盜
　者乎
何以知其然邪彼竊鉤者誅竊國者爲諸侯
諸侯之門而仁義存焉則是非竊仁義聖知
邪
　䟽鉤者腰帶鉤也夫聖迹之興本懲惡勸
　善今私竊鉤帶必遭刑戮公劫齊國翻獲
　諸侯仁義不存無由率衆以此而言豈非
　竊聖迹而盜國邪何以知其者假問也彼
　竊以下假答也
故逐於大盜揭諸侯竊仁義並斗斛權衡符
璽之利者雖有軒冕之賞弗能勸斧鉞之威
弗能禁
　註夫軒冕斧鉞賞罰之重者也重賞罰以
　禁盜然大盜者又逐而竊之則反爲盜用
　矣所用者重乃所以成其大盜也大盜也
　者必行以仁義平以權衡信以符璽勸以
　軒冕威以斧鉞盜此公器然後諸侯可得
　而揭也是故仁義賞罰者適足以誅竊鉤
　者也
　䟽逐隨也勸勉也禁止也軒車也冕冠也
　夫聖迹之設本息姦袤而田恒遂用其道
　而竊齊國權衡符璽悉共有之誓揭諸侯
　安然南面胡可勸之以軒冕威之以斧鉞
　者哉小曰斧大曰鉞又云黃金飾斧
此重利盜跖而使不可禁者是乃聖人之過
也
　註夫跖之不可禁由所盜之利重也利之
　所以重由聖人之不輕也故絶在賤貨
　不在重聖也
　䟽盜跖所以擁卒九千横行天下者亦賴
　於五德故也向無聖智豈得爾乎是知驅
　馬掠人不可禁制者原乎聖人作法之過
　也
故曰魚不可脱於淵國之利器不可以示人
　註魚失淵則爲人禽利器用則爲盜資故
　不可示人
　䟽脱失也利器聖迹也示明也魚失水則
　爲物所傷禽利器示人則爲人所執故不
　可也
彼聖人者天下之利器也
　註夫聖人者誠能絶聖棄知而反冥物極
　物極各冥則其迹利物之迹也器猶迹耳
　可執而用曰器
　䟽聖人則堯舜文武等是也
非所以明天下也
　註示利器於天下所以資其盜賊
　䟽夫聖人馭世應物隨時揖讓干戈行藏
　匪一不可執固明示天下若執而行者必
　致其弊即燕噲白公之類是也
故絶聖棄知大盜乃止
　註去其所資則未施禁而自止也
　䟽棄絶聖者天下之物各守其分則盜自
　息
擿玉毁珠小盜不起
　註賤其所寳則不加刑而自息也
　䟽藏玉於山藏珠於川不貴珍寳豈有盜
　濫
焚符破璽而民朴鄙
　註除矯之所賴者則無以行其姦巧
　䟽符璽者表誠信也矯詐之徒賴而用之
　故焚燒毁破可以反樸還淳而歸鄙野
掊斗折衡而民不爭
　註夫小平乃大不平之所用也
　䟽斗衡者所以量多少稱輕重也既遭斗
　竊翻爲盜資掊擊破壞合於古人之智守
　故無忿爭
殫殘天下之聖法而民始可與論議
　註外無所矯則内全我朴而無自失之言
　也
　䟽殫盡也殘毁也聖法謂五德也既殘三
　王又毁五帝蘧廬咸盡芻狗不陳忘筌忘
　蹄物我冥極然後始可與論重妙之境議
　道德之遐也
擢亂六律鑠絶竽瑟塞瞽曠之耳而天下始
人含其聰矣滅文章散五采膠離朱之目而
天下始人含其明矣
　註夫聲色離曠有耳目者之所貴也受生
　有分而以所貴引之則性命喪矣若乃毁
　其所貴棄彼任我則聰明各全人含其眞
　也
　䟽擢拔也鑠消也竽形與笙相似並布管
　於匏内施簧於管端瑟長八尺一寸闊一
　尺八寸二十七絃优犧造也夫耳淫宫徵
　慕師曠之聰目滯玄黄希離朱之視所以
　心神奔馳耳目竭喪既而拔管絶絃銷金
　絶緯毁黃華之曲棄白雪之歌滅黼黻之
　文散紅紫之采故膠離朱之目除矯效之
　端塞瞽曠之耳去亂群之帥然後人皆自
　得物無喪我極耳之所聽而反聽無聲恣
　目之能視而内視無色天機自張無爲之
　至也豈有明暗優劣於其間哉是以天下
　和平萬物同德率己聞見故人含其聰明
　含懷養之謂
毁絶鉤繩而棄規矩攦工倕之指而天下始
人有其巧矣故曰大巧若拙
　註夫以蜘蛛蛣蜣之陋而布網轉丸不求
　之於工匠則萬物各有能也所能雖不同
　而所習不敢異則若巧而拙矣故善用人
　者使能方者爲方圓者爲圓各任其所能
　人安其性不責萬民以工倕之巧故衆技
　以不相能似拙而天下皆自能則大巧矣
　夫用其自能則規矩可棄而妙匠之指可
　攦也
　䟽鉤曲繩直規圓矩方工倕是堯工人作
　規矩之法亦云舜臣也攦折也割也工倕
　禀性機巧運用鉤繩割刻異端述作規矩
　遂令天下黔黎誘然放效舍己逐物實此
　之由若使棄規絶繩攦割倕指則人師分
　内咸有其巧譬猶蜘網蜣丸豈關矜企人
　事若天機巧也事出老經
削曾史之行鉗楊墨之口攘棄仁義而天下
之德始玄同矣
　註去其亂群之率則天下各復其朴而同
　於玄德也
　䟽削除也鉗閉也攘却也玄原也道也曾
　參至孝史魚忠直楊朱墨翟禀性宏辯彼
　四子者素分天然遂使天下學人捨己效
　物由此亂群失其本性則除忠信之行鉗
　閉浮辯之口攘去蹩躠之仁棄擲踶跂之
　義於是物不喪眞人皆自得率性全理故
　與玄道混同也
彼人含其明則天下不鑠矣人含其聰則天
下不累矣
　䟽鑠銷散也累憂患也只爲自衒聰明故
　憂患斯集使蒼生顚化而銷散也若能含
　抱聰明於内府而不衒於外者則物皆適
　樂而無憂患也
人含其知則天下不惑矣人含其德則天下
不僻矣
　䟽若能知於分内養德而不蕩者固當履
　環中之正道游㝢内而不惑豈有倒置哀
　僻於其間哉
彼曾史楊墨師曠工倕離朱者皆外立其德
而以爚亂其天下者也
　註此數人者所禀多方故使天下躍而效
　之效之則失我我失由彼則彼爲亂主矣
　夫天下之大患者失我也
　䟽以前數子皆禀分過人不能韜光匿燿
　而揚波混俗剽名於表立德於外引物從
　己炫燿群生天下亡德而不反本失我之
　原斯之由也
法之所無用也
　註若夫法之所用者視不過於所見故衆
　目無不明聽不過於所聞故衆耳無不聰
　士不過於所能故衆技無不巧知不過於
　所知故群性無不適德不過於所得故群
　德無不當安用立所不逮於性分之表使
　天下奔馳而不能自反哉
　䟽夫率性而動動必由性此法之妙也而
　曾史之徒以已引物既無益於當世翻有
　損於將來雖設此法終無所用也
子獨不知至德之世乎昔者容成氏大庭氏
伯皇氏中央氏栗陸氏驪畜氏軒轅氏赫胥
氏尊盧氏祝融氏伏犧氏神農氏當是時也
民結繩而用之
　註足以紀要而已
　䟽已上十二氏並上古帝王也當時既未
　有史籍亦不知指次第前後刻木爲契結
　繩表信上下和平人心淳樸故易云上古
　結繩而治後世聖人易之以書契
甘其食美其服
　註適故常甘當故常美若思夫多靡則無
　時慊矣
樂其俗安其居
　䟽止分故甘去華故美混同故樂恬淡故
　安居也
鄰國相望雞犬之音相聞民至老死而不相
往來
　註無求之至
　䟽境邑相比相去不遠雞犬吠聲音聞相
　接而性各自足無求于世卒于天命不相
　往來無爲之至
若此之時則至治己
　䟽無欲無求懷道抱德如此時也豈非至
　哉
今遂至使民延頸舉踵曰某所有賢者贏糧
而趣之則内棄其親而外去其主之事足跡
接乎諸侯之境車軌結乎千里之外
　註至治之迹猶致斯弊
　䟽贏裹也亦是至理之風播而爲教貴此
　文近使物學之尚賢路開尋師訪道引領
　舉足遠適他方軌轍交行足跡所接裹糧
　負販不憚千里内則棄親而不孝外則去
　主而不忠至治之迹遂致斯弊也
則是上好知之過也
　註上謂好知之君知而好之則有斯過矣
　䟽尚至治之迹好治物之智故致斯也
上誠好知而無道則天下大亂矣
　䟽在上君王不能無爲恬憺清虚合道而
　以知能治物物必弊之故大亂也老君云
　以知治國國之賊也
何以知其然邪
　䟽假設疑問出其所由
夫弓弩畢弋機變之知多則鳥亂於上矣鉤
餌罔罟罾笱之知多則魚亂於水矣削格羅
落罝罘之知多則獸亂於澤矣
　註攻之愈密避之愈巧則雖禽獸猶不可
　圖之以知而況人哉故治天下者唯不任
　知任知無妙也
　䟽網小而柄形似畢星故名爲畢以繩繫
　箭射謂弋罟罾皆網也笱曲梁也亦筌也
　削格爲之即今之鹿角馬　以繩末羅落
　而取獸也罝罘免網也即以智治於物寧
　無沸騰之患故治國者必不可用智也
知詐漸毒頡滑堅白解垢同異之變多則俗
惑於辯矣
　註上之所多者下不能安其少也性少而
　以逐多則迷也
　䟽智數詐偽漸漬毒害於物也頡滑骨稽
　也亦姦黠也解垢詐偽也夫滑稽堅白之
　智譎說同異之譚諒有虧於眞理無益於
　世教故遠觀譬於若訥愚俗惑於小辯
故天下每每大亂罪在於好知
　䟽每每昏昏貌也夫忘懷任物則宇内清
　夷執迹用智則天下大亂故知上下昏昏
　由乎好智
故天下皆知求其所不知而莫知求其所已
知者
　註不求所知而求所不知此乃舍己效人
　而不止其分也
　䟽所以知者分内也所不知者分外也舍
　内求外非惑如何也
皆知非其所不善而莫知非其所以善者
　註善其所善爭尚之所由生也
　䟽所不善者桀跖也所以善者聖迹也盜
　跖行不善以據東陵田恒行聖迹以竊齊
　國故臧穀業畢亡羊趣同或桀跖行殊損
　性均也愚俗之徒妄生臧否善與不善誠
　未足定也
是以大亂故上悖日月之明下爍山川之精
中墮四時之施喘耎之蟲肖翹之物莫不失
其性甚矣夫好知之亂天下也
　註夫吉凶悔吝生於動也而知之所動誠
　能摇蕩天地運御群生故君人者胡可以
　不忘其知哉
　䟽是以仍上辭也只爲上來用智執迹故
　天下大亂悖亂也爍銷也墮壞也附地之
　徒曰喘耎飛空之類曰肖翹皆輕小物也
　夫執迹用智爲害必甚故能鼔動陰陽摇
　蕩天地日月爲之薄蝕山川爲之崩竭炎
　凉爲之愆叙風雨所以不時飛走水陸失
　其本性好知毒物一至於此也
自三代以下者是己舍夫種種之民而悦夫
役役之佞釋夫恬惔無爲而悦夫啍啍之意
啍啍已亂天下矣
　註啍啍以已誨人也
　䟽自從也三代謂夏殷周也種種淳樸之
　人役役輕黠之貌釋廢也啍啍以己誨人
　也夫上古至淳之世素樸之時像圜天而
　清虚法方地而安靜而爲族同禽獸之無知
　逮乎散澆去淳離道背德而五常聖迹已
　彰三代用知更甚舍淳樸之素士愛輕黠
　之佞夫廢無欲之自安悦有心之誨物已
　亂天下可不悲夫
南華眞經註䟽卷之十二





南華眞經注䟽卷之十三縁七
　　　　河南郭象注
　　　　唐西華法師成玄英䟽
　　　外篇在宥第十一
聞在宥天下不聞治天下也
　註宥使自在則治治之則亂也人之生也
　直莫之蕩則性命不過欲惡不爽在上者
　不能無爲上之所爲而民皆赴之故有誘
　慕好欲而民性淫矣故所貴聖王者非貴
　其能治也貴其無爲而任物之自爲也
　䟽宥寬也在自在也治統馭也寓言云聞
　諸賢聖任物自在寬宥即天下清謐若立
　教以馭蒼生物失其性如伯樂治馬也
在之也者恐天下之淫其性也宥之也者恐
天下之遷其德也
　䟽性者禀生之理德者功行之名故致在
　宥之言以防遷淫之過若不任性自在恐
　物淫僻喪性也若不宥之復恐效他其德
　遷改也
天下不淫其性不遷其德有治天下者哉
　註無治乃不遷淫
　䟽性正德定何勞布政治之哉有政不及
　無政有爲不及無爲
昔堯之治天下也使天下欣欣焉人樂其性
是不恬也桀之治天下也使天下瘁瘁焉人
苦其性是不愉也
　註夫堯雖在宥天下其迹則治也治亂雖
　殊其於失後世之恬愉使物爭尚畏鄙而
　不自得則同耳故譽堯而非桀不如兩忘
　也
　䟽恬靜也愉樂也瘁憂也堯以德臨人人
　歌擊壤乖靜性也桀以殘害於物物遭憂
　瘁乖其愉樂也堯桀政代斯異使物失性
　均也
夫不恬不愉非德也非德也而可長乆者天
下無之
　註恬愉自得乃可長久
　䟽堯以不恬涖人桀以不愉取物不合淳
　和之性欲得長乆天下未之有也
人大喜邪毗於陽大怒邪毗於陰陰陽并毗
四時不至寒暑之和不成其反傷人之形乎
使人喜怒失位居處無常
　䟽毗助也喜出於魂怒出於魄人禀陰陽
　與二儀同氣堯令百姓喜毗陽暄舒桀使
　人怒助陰慘肅人喜怒過分天則失常盛
　夏不暑隆冬無霜既失和氣加之天灾人
　多疾病豈非反傷形乎不可有爲作法必
　致殘傷也
思慮不自得中道不成章
　註此皆堯桀之流使物喜怒太過以致斯
　患也人在天地之中最能以靈知喜怒擾
　亂群生而振蕩陰陽也故得失之間喜怒
　集乎百姓之懷則寒暑之和敗四時之節
　差百度昏亡萬事夭落也
　䟽爲滯喜怒遂使百姓謀慮失眞既乖憲
　章之法斯敗也已
於是乎天下始喬詰卓鷙而後有盜跖曾史
之行故舉天下以賞其善者不足
　註慕賞乃善故賞不能供
舉天下以罰其惡者不給
　註畏罰乃止故罰不能勝
　䟽喬詐偽也詰責問也卓獨也鷙猛也於
　是喬偽詰責卓爾不群獨懷鷙猛輕陵於
　物自堯爲始次後有盜跖之惡曾史之善
　善惡既著賞罰係焉慕賞行善懼罰止惡
　舉天下斧鉞不足以罰惡傾宇宙之藏不
　足以賞善給猶足也
故天下之大不足以賞罰
　䟽若忘賞罰任眞乃在足也
自三代以下者匈匈焉終以賞罰爲事彼何
暇安其性命之情哉
　註忘賞罰而自善性命乃大足耳夫賞罰
　者聖王之所以當功過非以著勸畏也故
　理至則遺之然後至一可反也而三代以
　下遂尋其事迹故爲匈匈焉與迹競逐終
　以所寄爲事性命之情何暇而安哉
　䟽匈匈讙譁也競逐之謂也人懼斧鉞之
　誅又慕軒冕之賞心懷百慮事出萬端匈
　匈競逐而不知止夏殷已來其風漸扇賞
　罰攖擾終日荒忙有何容暇安其性命
而且悦明邪是淫於色也悦聰邪是淫於聲
也
　䟽悦受染也淫耽滯也希離慕曠爲滯聲
　色也
悦仁邪是亂於德也悦義邪是悖於理也
　䟽德無憎愛偏愛故亂德理無是非裁非
　故逆理悖逆也
悦禮邪是相於技也悦樂邪是相於淫也
　䟽禮者擎跽曲拳節文隆殺樂者咸池大
　夏律吕八音說禮乃助浮華技能愛樂更
　助宫商淫聲
悦聖邪是相於藝也悦知邪是相於疵也
　註當理無悦悦之則致淫悖之患矣相助
　也
　䟽說聖迹助世間之藝術愛智計益是非
　之疵病也
天下將安其性命之情之八者存可也亡可
也
　註存亡無所在任其所受之分則性命安
　矣
　䟽八者聰明仁義禮樂聖智是也言人禀
　分不同性情各異離曠曾史素分有者存
　之可也衆人性分本無企慕乖眞亡之可
　也
天下將不安其性命之情之人者乃始臠卷
傖囊而亂天下也
　註必存此八者則不能縱任自然故爲臠
　卷傖囊也
　䟽臠卷不舒放之容也傖囊忽遽之貌天
　下群生唯知分外不能安任臠卷自拘夸
　華人事傖囊急速爭馳逐物由八者不忘
　致斯弊者也
而天下乃始尊之借之甚矣天下之惑也
　註不能遺之已爲誤矣而乃復尊之以爲
　貴豈不甚惑哉
　䟽前八者亂天之經不能忘遺已是大惑
　方復尊敬用爲楷模痛惜甚也
豈直過也而去之邪乃齋戒以言之跪坐以
進之鼓歌以儛之吾若是何哉
　註非直由寄而過去也乃珍貴之如此
　䟽八條之義事同芻狗過去之後不合更
　收誡禁致齋明言執禮君臣跪坐更相進
　獻鼔九韶之歌舞大章之曲珍重蘧廬一
　至於此莊生自擊無奈之何也
故君子不得已而臨蒞天下莫若無爲無爲
也而後安其性命之情
　註無爲者非拱默之謂也直各任其自爲
　則性命安矣不得已者非迫於威刑也直
　抱道懷朴任乎必然之極而天下自賔也
　䟽君子聖人也不得已臨蒞天下恒自無
　爲雖復無爲非關拱默動寂無心而性命
　之情未始不安也
故貴以身於爲天下則可以託天下愛以身
於爲天下則可以寄天下
　註若夫輕身以赴利棄我而殉物則身且
　不能安其如天下何
　䟽貴身賤利内我外物保愛精神不蕩於
　世者故可寄坐萬物之上託化於天下也
故君子苟能無解其五藏無擢其聰明
　註解擢則傷也
　䟽五藏精靈之宅聰明耳目之用若分辨
　五藏情識顯擢聰明之用則精神奔馳於
　内耳目竭喪於外矣
尸居而龍見淵默而雷聲
　註出處默語常無其心而付之自然
　䟽聖人寂同死尸寂泊動類飛龍在天豈
　有寂動理教之異哉故寂而動尸居而龍
　見淵默而雷聲欲明寂動動寂理教教理
　不一異也
神動而天隨
　註神順物而動天隨理而行
　䟽神者妙萬物而爲言也即動即寂德同
　蒼昊隨順生物也
從容無爲而萬物炊累焉
　註若遊塵之自動
　䟽累塵也從容自在無爲虚淡若風動細
　塵清空中浮物陽氣飄颻任運去留非已
吾又何暇治天下哉
　註任其自然而已
　䟽物我齊混俱合自然何勞功暇更爲治
　法也
崔瞿問於老聃曰不治天下安臧人心老聃
曰汝愼無攖人心
　註攖之則傷其自善也
　䟽姓崔名瞿不知何許人也既問在宥不
　治人心何以履善答曰宥之放之自合其
　理作法理物則攖撓人心引下文云
人心排下而進上
　註排之則下進之則上言其易摇蕩也
　䟽人心排他居下進已在上皆常情也
上下囚殺
　註無所排進乃安全耳
　䟽溺心上下爲境所牽如禁之囚攖煩困
　苦
淖約柔乎剛彊
　註言能淖約則剛彊者柔矣
　䟽淖約柔弱也矯情行於柔弱欲制服於
　剛彊
廉劌彫琢其熱焦火其寒凝冰
　註夫焦火之熱凝冰之寒皆喜怒並積之
　所生若乃不彫不琢各全其朴則何冰炭
　之有哉
　䟽廉務名也劌傷也彫琢名行欲在物前
　若違情起怒寒甚凝冰順心生喜熱喻焦
　火
其疾俛仰之間而再撫四海之外
　註風俗之所動也
　䟽逐境之心一念之頃已遍十方況俛仰
　之間不再臨四海哉
其居也淵而靜其動也縣而天
　註靜之可使如淵動之則係天而踊躍也
　䟽有欲之心去無定凖偶爾而靜如流水
　之遇淵潭觸境而動類高天之縣不息動
　之則係天踊躍
僨驕而不可係者其唯人心乎
　註人心之變靡所不爲順而放之則靜而
　自通治而係之則跂而僨驕僨驕者不可
　禁之勢也
　䟽排下進上美惡喜怒僨發驕矜不可禁
　制者其在人心乎
昔者黄帝始以仁義攖人之心
　註夫黃帝非爲仁義也直與物冥則仁義
　之迹自見迹自見則後世之心必自殉之
　是亦黃帝之迹使物攖也
　䟽黃帝因宜作則慈愛養民實異偏尚之
　仁裁非之義後代之主執之軌轍蒼生名
　之爲聖攖人之心自此始也弊起後王釁
　非黄帝
堯舜於是乎股無肱脛無毛以養天下之形
愁其五藏以爲仁義矜其血氣以規法度然
猶有不勝也
　䟽肱白肉也堯舜行黄帝之迹心形瘦弊
　股瘦無白肉脛秃無細毛養天下形容安
　萬物情性五藏憂愁於内血氣矜莊於外
　行仁義以爲規矩立法度以爲楷模尚不
　免流放凶族則有不勝
堯於是放讙兜於崇山投三苗於三屺流共
工於幽都此不勝天下也
　䟽昔帝鴻氏有不才子天下謂之混沌即
　讙兜也爲黨共工放南裔也縉雲氏有不
　才子天下謂之饕餮即三苗也爲堯諸侯
　封三苗之國國在左洞庭右彭蠡居豫章
　近南嶽三峗山名在西裔即秦州西羌也
　少昊氏有不才子天下謂之窮竒即共工
　也爲堯水官幽都在北方即幽州之地尚
　書有殛鯀此文備也四人皆包藏凶惡不
　遵堯化故投諸四裔是堯不勝天下之事
　故四凶由舜今稱堯者其時舜攝堯位故
　耳
夫施及三王而天下大駭矣
　註夫堯舜帝王之名皆其迹耳我寄斯迹
　而迹非我也故駭者自世世彌駭其迹愈
　粗粗之與妙自塗之夷險耳遊者豈常改
　其足哉故聖人一也而有堯舜湯武之異
　明斯異者時世之名耳未足以名聖人之
　實也故夫堯舜者豈直一堯舜而已哉是
　以雖有矜愁之貌仁義之迹而所以迹者
　故全也
　䟽施延也自黃帝延乎堯舜聖迹滯物擾
　亂延及三王驚駭更甚
下有桀跖
　䟽桀跖行小人之行爲下曾史行君子之
　行爲上
上有曾史而儒墨畢起
　䟽謂儒墨守迹是非因之而起也
於是乎喜怒相疑
　䟽喜是怒非更相疑貳
愚知相欺
　䟽飾智驚愚互爲欺侮
善否相非
　䟽善與不善彼此相非
誕信相譏
　䟽誕虚信實自相譏誚
而天下衰矣
　註莫能齊於自得
　䟽相仍糾紛宇宙衰也
大德不同而性命爛漫矣
　註立小異而不止於分
　䟽喜怒是非熾然大盛于涂故天年夭枉
　性命爛漫爛漫散亂也
天下好知而百姓求竭矣
　註知無涯而好之故無以供其求
　䟽聖人窮無崖之智百姓焉不竭哉
於是乎釿鋸制焉繩墨殺焉椎鑿决焉
　註彫琢性命遂至於此
　䟽繩墨正木之曲直禮儀示人之隆殺椎
　鑿穿木之孔竅刑法决人之身首工匠運
　斤鋸以殘木聖人用禮法以傷道
天下脊脊大亂罪在攖人心故賢者伏處大
山嵁巖之下而萬乗之君憂慄乎廟堂之上
　註若夫任自然而居當則賢愚襲情而貴
　賤履位君臣上下莫匪爾極而天下無患
　矣斯迹也遂攖天下之心使奔馳而不可
　止故中知以下莫不外飾其性以眩惑衆
　人惡直醜正蕃徒相引是以任眞者失其
　據而崇偽者竊其柄於是主憂於上民困
　於下矣
　䟽脊脊相踐籍也一云亂宇宙大亂罪由
　聖智君子道消晦迹林藪人君雖在廟堂
　心恒憂慄既無良輔恐國傾危也
今世殊死者相枕也桁楊者相推也刑戮者
相望也
　䟽殊者决定當死也桁楊者械也夾脚及
　頸皆名桁楊六國之時及衰周之世良由
　聖迹黥劓五刑遂使桁楊者盈衢殊死者
　相枕殘兀滿路相枕相望明其多也
而儒墨乃始離跂攘臂乎桎梏之間意甚矣
哉其無愧而不知恥也甚矣
　註由腐儒守迹故致斯禍不思捐迹反一
　而方復攘臂用迹以治迹可謂無愧而不
　知恥之甚也
　䟽離跂用力貌也聖迹謂害物之具而儒
　墨方復攘臂分外用力於桎梏之間執迹
　封教救當世之弊何荒亂之能極哉故發
　噫歎息傷固陋不已愧而不恥也
吾未知聖知之不爲桁楊椄槢也仁義之不
爲桎梏鑿枘也
　註桁楊以椄槢爲管而桎梏以鑿枘爲用
　聖知仁義者遠於罪之迹也迹遠罪則民
　斯尚之尚之則驕詐生焉驕詐生而禦姦
　之器不具者未之有也故棄所尚則矯詐
　不作矯詐不作則桁楊桎梏廢矣何鑿枘
　椄槢之爲哉
　䟽椄槢械楔也鑿孔也以物内孔中曰枘
　械不楔不牢梏無孔無用亦猶憲章非聖
　迹不立桀跖無仁義不行聖迹是攖擾之
　原仁義是殘害之本
焉知曾史之不爲桀跖嚆矢也
　註嚆矢矢之猛者言曾史爲桀跖之利用
　也
　䟽嚆箭鏃有孔猛聲也聖智是竊國之具
　仁義凶暴之資曾史爲桀跖利用猛箭
　故云然也
故曰絶聖棄知而天下大治
　註法其所以攖也
　䟽絶竊國之具棄凶暴之資即宇内清平
　言大治也
黄帝立爲天子十九年令行天下
　䟽德化詔令宇内大行
聞廣成子在於空同之上故往見之
　䟽空同山凉州北界廣成即老子别號也
曰我聞吾子達於至道敢問至道之精吾欲
取天地之精以佐五穀以養民人
　䟽五穀黍稷菽麻麥也欲取窈冥之理天
　地陰陽精氣助成五穀以養蒼生也
吾又欲官陰陽以遂羣生爲之奈何
　䟽遂順也欲象陰陽設官分職順羣生之
　性問其所以
廣成子曰而所欲問者物之質也
　註問至道之精可謂質也
　䟽而汝也欲播植五穀官府二儀所問粗
　淺不過形質乖深玄之致是抵訶也
而所欲官者物之殘也
　註不任其自爾而欲官之故殘也
　䟽茍欲設官分職引物從己既乖造化必
　致傷殘
自而治天下雲氣不待族而雨草木不待黄
而落日月之光益以荒矣
　䟽族聚也分百官放陰陽有心治萬物必
　致凶灾雨風不調炎凉失節雲未聚而雨
　降木尚青而棄落攙搶薄蝕三光昏晦人
　心遭擾玄象荒怠
而佞人之心翦翦者又奚足以語至道
　䟽翦翦狹劣貌也汝是諂佞之人心其狹
　劣何能語至道也
黄帝退捐天下築特室席白茅間居三月復
往邀之
　䟽黄帝退清齊一心舍九五尊位築特室
　避讙囂藉白茅以潔净閑居經時重往請
　道邀過也
廣成子南首而卧黄帝順下風膝行而進再
拜稽首而問曰聞吾子達於至道敢問治身
奈何而可以長乆廣成子蹶然而起曰善哉
問乎
　註人皆自修而不治天下則天下治矣故
　善之也
　䟽使人治物物必攖煩各各治身天下清
　正故善之蹶然疾起
來吾語汝至道至道之精窈窈冥冥至道之
極昏昏默默
　註窈冥昏默皆了無也夫莊老之所以屢
　稱無者何哉明生物者無物而物自生耳
　自生耳非爲生也又何有爲於已生乎
　䟽至道精微心靈不測故寄窈窅深遠昏
　默玄絶
無視無聽抱神以靜形將自正
　註忘視而自見忘聽而自聞則神不擾而
　形不邪也
　䟽耳目無外視聽抱守精神境不能亂心
　與形合自冥正道
必靜必清無勞汝形無揺汝精乃可以長生
　註任其自動故間靜而不夭也
　䟽清神靜慮體無所勞不縁外境精神常
　寂心閑形逸長生乆視
目無所見耳無所聞心無所知汝神將守形
形乃長生
　註此皆率性而動故長生也
　䟽任視聽而無所見聞根塵既空心亦安
　靜照無知慮應機常寂神淡守形可長生
　乆視也
愼汝内
　註全其眞也
　䟽忘心全眞也
閑汝外
　註守其分也
　䟽絶視聽守分也
多知爲敗
　註知無崖故敗
　䟽不愼智慮心神既困耳目竭於外何不
　敗哉
我爲汝遂於大明之上矣至彼至陽之原也
爲汝入於窈冥之門矣至彼至陰之原也
　註夫極陰陽之原乃遂於大明之上入於
　窈㝠之門也
　䟽陽動也陰寂也遂出也至人應動之時
　智照如日月名大明也至陽之原表從本
　降迹故言出也無感之時深根寂然凝湛
　也至陰之原亦攝迹歸本故曰入窈冥之
　門廣成示黃帝動寂兩義故託陰陽二門
　也
天地有官陰陽有藏
　註但當任之
愼守汝身物將自壯
　䟽天官謂日月星辰能照臨四方綱維萬
　物稱官也地官謂金木水火土能維持動
　植運載群品亦稱官也陰陽二氣春夏秋
　冬各有司存如藏府也咸得隨任無不稱
　適何違造化更立官府也汝但無爲愼守
　汝身一切萬物自然昌盛何勞措心自貽
　伊慼哉
我守其一以處其和故我修身千二百歲矣
吾形未常衰
　註取於盡性命之極極長生之致耳身不
　夭乃能及物也
　䟽保恬淡一心處中和妙道攝衛修身雖
　有壽考之年終無衰老之日
黄帝再拜稽首曰廣成子之謂天矣
　註天無爲也
　䟽歎聖道之清高可與玄天合德也
廣成子曰來余語汝彼其物無窮而人皆以
爲終
　䟽死生變化物理無窮俗人愚惑謂有終
　始
彼其物無測而人皆以爲極
　註徒見其一變也
　䟽萬物不測千變萬化愚人迷執謂有限
　極
得吾道者上爲皇而下爲王
　註皇王之稱隨世之上下耳其於得通變
　之道以應無窮一也
　䟽得自然之道上逢淳樸之世則作犧農
　下遇澆季之時應爲湯武皇王迹自夷險
　道之一也
失吾道者上見光而下爲土
　註失無窮之道則自信於一變而不能均
　同上下故俯仰異心
　䟽喪無爲之道滯有欲之心生則覩於光
　明死則便爲土壞迷執生死不能均同上
　下故有兩名也
今夫百昌皆生於土而反於土故余將去汝
　註土無心者也生於無心故當反守無心
　而獨往也
　䟽夫百物昌盛皆生於地及其彫落還歸
　於土世間萬物從無而生死歸空寂生死
　不二不滯一方今將去汝任適也
入無窮之門以遊無極之野
　註與化俱也
　䟽反歸冥寂之本入無窮之門應變天地
　之間游無極之野
吾與日月參光吾與天地爲常
　註都任之也
　䟽參同也與三景齊明將二儀同乆豈千
　二百歲哉
當我緡乎遠我昬乎
　註物之去來皆不覺也
　䟽聖人無心若鏡機當感發即應感冥符
　若前機不感即昏然晦迹也
人其盡死而我獨存乎
　註以死生爲一體則無往而非存
　䟽一死生明變化未始非我無去無來我
　獨存也人執生死故憂患之
雲將東遊過扶揺之枝而適遭鴻蒙鴻蒙方
將拊髀爵躍而遊
　䟽雲將雲主將也鴻蒙元氣也扶摇木神
　生東海也亦云風遭遇也拊拍也雀躍跳
　躍也寓言也夫氣是生物之元也雲爲雨
　澤之本也木是春陽之鄉東爲仁惠之方
　舉此四事示君王御物以德澤爲先也
雲將見之
　䟽怪其容儀殊俗動止異凡故問行李之
　由庶爲理物之道也
倘然止贄然立曰叟何人邪叟何爲此
　䟽倘驚疑貌贄不動也叟長老名也
鴻蒙拊髀爵躍不輟對雲將曰遊
　䟽乗自然變化遨遊也
雲將曰朕願有問也鴻蒙仰而視雲將曰吁
雲將曰天氣不和地氣鬱結
　䟽二氣不降不升鬰結也
六氣不調
　䟽陰陽風雨晦明此六氣也
四時不節
　䟽春夏秋冬節令愆滯其序
今我願合六氣之精以育群生爲之奈何
　䟽我欲合六氣精華以養萬物故問也
鴻蒙拊髀爵躍掉頭曰吾弗知吾弗知
　䟽萬物咸禀自然若措意治之必乖造化
　故掉頭不答
雲將不得問又三年東遊過有宋之野而適
遭鴻蒙雲將大喜行趨而進曰天忘朕邪天
忘朕邪再拜稽首願聞於鴻蒙
　䟽故如上天再言忘朕幸憶往時也
鴻蒙曰浮遊不知所求
　註而自得所求也
　䟽浮遊處世無貪取也
猖狂不知所往
　註而自得所往也
　䟽無心忘行無的當也
遊者鞅掌以觀无妄
　註夫内足者舉目皆自正也
　䟽鴻蒙游心之處寬大涉見之物衆多能
　觀之智知所觀之境無妄也鞅掌衆多也
朕又何知
　註以斯而已矣
　䟽浮游猖狂虚心任物物各自正我復何
　知
雲將曰朕也自以爲猖狂而民隨予所往朕
也不得已於民今則民之放也
　註夫乗物非爲迹而迹自彰猖狂非招民
　而民自往故爲民所放效而不得已也
　䟽我同鴻蒙無心馭世不得已臨人人則
　隨我迹便爲物放效也
願聞一言
　䟽願聞要㫖庶决深疑
鴻蒙曰亂天之經逆物之情玄天弗成
　註若夫順物性而不治則情不逆而經不
　亂玄默成而自然得也
　䟽亂天然常道逆物眞性即譎詐方起自
　然之化不成也
解獸之羣而鳥皆夜鳴
　註離其所以靜也
　䟽放效迹彰害物災起獸則驚群散起鳥
　則駭飛夜鳴
災及草木禍及昆蟲
　註皆坐而受害也
　䟽草木未霜零落災禍及昆蟲昆明也向
　陽啓蟄
噫治人之過也
　註夫有治之迹亂之所由生也
　䟽天治斯滅治人過也
雲將曰然則吾奈何
　䟽欲請不治之術
鴻蒙曰噫毒哉
　註言治人之過深
　䟽重傷禍敗屢嘆噫嘆聲
僊僊乎歸矣
　註僊僊坐起之貌嫌不能隤然通放故遣
　使歸
　䟽僊僊輕舉之貌嫌雲將治物爲禍故示
　輕舉勸令息迹歸本
雲將曰吾遇天難願聞一言鴻蒙曰噫心養
　註夫心以用傷則養心者其惟不用心乎
　䟽養心之術列在下文
汝徒處無爲而物自化
　䟽徒但也但處心無爲而物自化
墮爾形體吐爾聰明倫與物忘
　註理與物皆不以存懷而闇付自然則無
　爲而自化矣
　䟽倫理也墮形體忘身也吐聰明忘心也
　身心兩忘物我雙遣是養心也
大同乎涬溟
　註與物無際
　䟽溟涬自然之氣也茫蕩身心大同自然
　合體也
解心釋神莫然無魂
　註坐忘任獨
　䟽魂好知爲也解釋遣蕩也莫然無知滌
　蕩心靈同死灰枯木無知魂也
萬物云云各復其根各復其根而不知
　註不知而復乃眞復也
　䟽云云衆多也衆多往來生滅不離自然
　歸根明矣豈得用知然後復命矣哉
渾渾沌沌終身不離
　註渾沌無知而任其自復乃能終身不離
　其本也
　䟽渾沌無知而任獨千變萬化不離自然
若彼知之乃是離之
　註知而復之與復乖矣
　䟽用知慕生本乃離自然性也
無問其名無闚其情物固自生
　註闚問則失其自生也
　䟽道離名言理絶情慮若以名問道以情
　闚理不亦遠哉能遣情忘名任于獨化物
　得生理也
雲將曰天降朕以德示朕以默躬身求之乃
今也得
　註知而不默常自失也
　䟽降道德之言示玄點之行立身以來方
　今始悟
再拜稽首起辭而行世俗之人皆喜人之同
乎己而惡人之異於己也
　䟽染習之人迷執日乆同己喜懼異己嫌
　惡也
同於己而欲之異於己而不欲者以出乎衆
　爲心也
　註心欲出羣爲衆隽也
　䟽夫是我而非彼喜同而惡異者必欲顯
　己功名超出羣衆
夫以出乎衆爲心者曷常出乎衆哉
　註衆皆以出衆爲心故所以爲衆人也若
　我亦欲出乎衆則與衆無異而不能相出
　矣夫衆皆以相出爲心而我獨無往而不
　同乃大殊於衆而爲衆主也
　䟽人以競先出乎衆爲心此是恒物鄙情
　何能獨超羣外同其光塵方大殊於衆而
　爲衆傑
因衆以寧所聞不如衆技衆矣
　註吾一人之所聞不如衆技多故因衆則
　寧也若不因衆則衆之千萬皆我敵也
　䟽用衆人技能因衆人聞見即無忿競所
　謂明者爲之視智者爲之謀也
而欲爲人之國者此攬乎三王之利而不見
其患者也
　註夫欲爲人之國者不因衆之自爲而以
　己爲之者此爲徒求三王主物之利而不
　見己爲之患也然則三王之所以利豈爲
　之哉因天下之自爲而任耳
　䟽用一己偏執爲國者徒求三王主物之
　利不知爲喪身之大患也
此以人之國僥倖也幾何僥倖而不喪人之
國乎
　䟽僥要也以皇王之國利要求非分爲一
　身之幸會者未嘗不身遭殞敗萬不存一
　故云幾何也
其存人之國也無萬分之一而喪人之國也
一不成而萬有餘喪矣
　註己與天下相因而成者也今以一己而
　專制天下則天下塞矣己豈通哉故一身
　既不成而萬方有餘喪矣
　䟽以僥倖之心爲帝王之主論存己矣無
　一成語亡也有餘敗也
悲夫有土者之不知也
　䟽此一句傷嘆君王不知僥倖爲弊矣
夫有土者有大物也
　䟽九五尊高四海宏巨是稱大物也
有大物者不可以物物
　註不能用物而爲物用即是物耳豈能物
　物哉不能物物則不足以有大物矣
　䟽苟求三王之國不能任物自爲翻爲物
　用已自是物焉能物物斷不可也
而不物故能物物
　註夫用物者不爲物用也不爲物用斯不
　物矣不物故物天下之物使各自得也
　䟽不爲物用而用於物者也
明乎物物者之非物也豈獨治天下百姓而
已哉出入六合遊乎九州
　註用天下之自爲故馳萬物而不窮
　䟽聖人通自然達造化運百姓心知用群
　生耳目是知物物者非物也豈獨戴黃屋
　坐汾陽佩玉璽治天下哉固當排六合陵
　太清超九州游姑射矣
獨往獨來是謂獨有
　註人皆自異而己獨羣遊斯乃獨往獨來
　者也獨有斯獨可謂獨有矣
獨有之人是之謂至貴
　註夫與衆玄同非求貴於衆而衆人不能
　不貴斯至貴也若乃信其偏見而以獨異
　爲心則雖同於一致故是俗中之一物耳
　排獨有者也未能獨有而欲饕竊軒冕冒
　取非分衆豈歸之哉故非至貴也
　䟽人皆自異而己獨與羣游斯乃獨往獨
　來者也獨有斯獨可謂獨有矣欲出衆而
　己獨游衆無此能故名獨有獨有之人蒼
　生樂推百姓荷戴以斯爲主可謂至尊至
　貴也
大人之教若形之於影聲之於響
　註百姓之心形聲也大人之教影響也大
　人之於天下何心哉猶影響之隨形聲耳
　䟽大人聖人也無心感應應不以心故百
　姓之心形聲也大人之教影響也
有問而應之盡其所懷
　註使物之所懷各得自盡也
　䟽聖人心隨物感感亦稱機盡物懷抱
爲天下配
　註問者爲主應故爲配
　䟽配匹也先感爲主應者爲匹也
處乎無響
　註寂以待物
　䟽處寂也無感之時心如枯木寂無影響
　也
行乎無方
　註隨物轉化
　䟽行應機也逗機不定方所也
挈汝適復之撓撓
　註撓撓自動也提挈萬物使復歸自動之
　性即無爲之至也
　䟽撓撓自動也逗機無方還欲提挈汝等
　羣品令歸自本性則無爲至也
以遊無端
　註與化俱故無端
　䟽遊心與自然俱遊故無朕迹之端崖
出入無旁
　註玄同無表
　䟽出入塵埃生死之中玄同造物無邊可
　見
與曰無始
　註與日新俱故無始也
　䟽與日俱新故無終始
頌論形軀合乎大同
　註其形容與天地無異
　䟽頌贊論語聖人盛德軀貌與二儀大道
　合同外不闚乎宇宙内不有其己身也
大同而無己
　註有己則不能大同也
　䟽合二儀同大道則物我俱忘也
無己惡乎得有有
　註天下之難無者已也己既無矣則羣有
　不足復有之
　䟽己既無矣物焉有哉
覩有者昔之君予
　註能美其名者耳
　䟽行仁義禮君臣者不離有爲君子也
覩無者天地之友
　註覩無則任其獨生也
　䟽覩無爲之妙理見自然之正性二儀非
　有萬物盡空翻有入無故稱爲友矣
賤而不可不任者物也卑而不可不因者民
也
　註因其性而任之則治反其性而凌之則
　亂夫民物之所以卑而賤者不能因任故
　也是以任賤者貴因卑者尊此必然之符
　也
　䟽民雖居下各有功能物雖輕賤咸負材
　用物無棄材人無棄用庶咸亨也
匿而不可不爲者事也
　註夫事藏於彼故匿也彼各自爲故不可
　不爲但當因任耳
　䟽匿藏也事有隱顯性有工拙或顯於此
　或隱於彼或工於此或拙於彼但當任之
　悉事齊也
麤而不可不陳者法也
　註法者妙事之迹也安可以迹麤而不陳
　妙事哉
　䟽法言教也以教望理理妙法粗取諭筌
　蹄故須陳說故也
遠而不可不居者義也
　註當乃居之所以爲遠
　䟽義雖去道䟽遠苟其合理應須取斷
親而不可不廣者仁也
　註親則若偏故廣乃仁耳
　䟽親雖偏愛狹博周普廣愛乃大仁也
節而不可不積者禮也
　註夫禮節者患於係一故物物體之則積
　而周矣
　䟽積厚也節文也夫禮貴尚往來人情華
　薄故外示折旋内敦積厚此眞禮也
中而不可不高者德也
　註事之下者雖中非德
　䟽中順也修道之人和光處世卑順於物
　而志行清高涅而不緇其德也
一而不可不易者道也
　註事之難者雖一非道況不一哉
　䟽妙本一氣通生萬物甚自簡易其唯道
　乎
神而不可不爲者天也
　註執意不爲雖神非天况不神哉
　䟽神功不測顯晦無方逗機無滯合天然
　也
故聖人觀於天而不助
　註順其自爲而已
　䟽聖人觀自然妙理大順羣物而不助其
　性分此下釋前文
成於德而不累
　註自然與高會也
　䟽能使境智冥會上德既成自無瑕累也
出於道而不謀
　註不謀而一所以爲身
會於仁而不恃
　䟽老經云爲而不恃仁慈博愛貴在合宜
　故無恃頼
薄於義而不積
　註率性居遠非積也
　䟽先王籧廬非可寳重已陳芻狗豈積而
　留
應於禮而不諱
　註自然應禮非由忌諱
　䟽妙本湛然迹應於禮豈拘忌諱
接於事而不讓
　註事以理接能否自任應動而動無所辭
　讓
　䟽混俗揚波因事接物應機不取亦無辭
　讓
齊於法而不亂
　註御粗以妙故不亂也
　䟽因於物性以法齊之故不亂也
恃於民而不輕
　註恃其自爲耳不輕用也
　䟽民惟邦本本固而邦寧故恃籍不敢輕
　用也
因於物而不去
　註因而就任之不去其本也
　䟽順黔黎之心因庶物之性雖施於法教
　不令雜於性本
物者莫足爲也而不可不爲
　註夫爲者豈以足爲故爲哉自體此爲故
　不可得而止也
　䟽物之禀生功用萬殊如蜣蜋轉丸蜘蛛
　結網出自天然非關假學故素無之而不
　可强爲性中有者不可不爲也
不明於天者不純於德
　註不明自然則有爲有爲而德不純也
　䟽闇自然之理則澆薄之德不純也
不通於道者無自而可
　註不能虚己以待物則事事失會
　䟽閉虚玄道性故觸事面墻諒無從而可
　也
不明於道者悲夫
　䟽闇天人之理惑君臣之義所作顚蹷深
　可悲傷
何謂道有天道有人道無爲而尊者天道也
　註在上而任萬物之自爲也
　䟽無事無爲尊高在上者合自然天道也
有爲而累者人道也
　註以有爲爲累者不能率其自得也
　䟽司職有爲事累繁擾者人倫之道
主者天道也
　註同乎天之任物則自然居物上
　䟽君在上任物合天道無爲也
臣者人道也
　註各當所任
天道之與人道也相去遠矣
　註君任無爲而委百官百官有所司而君
　不與焉二者俱以不爲而自得則君道逸
　臣道勞勞逸之際不可同日而論之也
　䟽君位尊高委之宰牧臣道卑下竭誠奉
　上故君道逸臣道勞不可同日而語也
不可不察也
　註不察則君臣之位亂矣
　䟽天道君而無爲人道臣而有事尊卑有
　隔勞逸不同各守其分則君臣咸無爲也
　必不能鑒理即勞逸失宜君臣亂矣夫二
　儀生育變化無窮形質之中最爲廣大而
　新新變化念念推遷實爲等均所謂亭之
　毒之

南華眞經注䟽卷之十三















南華眞經注䟽卷之十四縁八
　　　　河南郭象注
　　　　唐西華法師成玄英䟽
　　　外篇天地第十二
天地雖大其化均也
　註均於不爲而自化也
　䟽夫二儀生育覆載無窮形質之中最爲
　廣大而新新變化其狀不殊念念遷謝實
　唯均等所謂亭之也故云天地生我並生
萬物雖多其治一也
　註以自得爲治
　䟽夫四生萬物其類最繁至於率性自得
　斯理唯一所謂毒之也故又云萬物與我
　爲一
人卒雖衆其主君也
　註天下異心無心者主也
　䟽黔首卒隸其數雖多主而君者一人而
　已無心因任允當斯位
君原於德而成於天
　註以德爲原無物不得得者自得故得而
　不謝所以成天也
　䟽原本也夫君主人物必須以德爲宗物
　各自得故全成自然之性
故曰玄古之君天下無爲也天德而已矣
　註任自然之運動
　䟽玄遠也古之君謂三皇已前帝王也言
　玄古聖君無爲而治天下也蓋何爲哉此
　引古證今成天德之義也
以道觀言而天下之君正
　註無爲者自然爲君非邪也
　䟽以虚通之理觀應物之數而無爲因任
　之君不用邪僻之言者故理當於王道
以道觀分而君臣之義明
　註各當其分則無爲位上有爲位下也
　䟽夫君道無爲而臣道有事尊卑勞逸理
　固不同譬如首自居上足自居下用道觀
　察分義分明
以道觀能而天下之官治
　註官各當其所能治矣
　䟽夫官有高卑能有優劣能受職則物無
　私得是故天下之官治也
以道汎觀而萬物之應備
　註無爲也則天下各以其無爲應之
　䟽夫大道生物性情不同率己所以悉皆
　備足或走或飛咸應其用不知所以豈復
　措心故以理徧觀則庶物之應備
故通於天地者德也
　註萬物莫不皆得則天地通
　䟽通同也同兩儀之覆載與天地而俱生
　者德也
行於萬物者道也
　註道不塞其所由則萬物自得其行矣
　䟽至理無塞恣物往來同行萬物故曰道
　　也
上治人者事也
　註使人人自得其事
　䟽雖則治人因其本性物各率能咸自稱
　適故事事有宜而天下治也
能有所藝者技也
　註技者萬物之不用也
　䟽率其本性自有藝能非假外爲故眞技
　術也
技兼於事事兼於義義兼於德德兼於道道
兼於天
　註夫本末之相兼猶手臂之相包故一身
　和則百節皆適天道順則本末俱暢
　䟽兼帶也濟也歸也夫藝能之技必須帶
　事不帶於事技術何施也事苟失宜技便
　無用雖行於義不可乖德雖有此德理須
　法道虚通故曰虚通終歸自然之術斯乃
　理事相包用不同耳是故示本能攝末自
　淺之深之義
故曰古之畜天下者無欲而天下足無爲而
萬物化
　䟽夫兼天所以無爲兼道所以無欲故古
　之帝王養畜羣庶者何爲哉蓋無欲而蒼
　生各足無爲而萬物自化也
淵靜而百姓定
　䟽一人垂拱而玄默百姓則比屋而可封
　故老經云我好靜而民自正
記曰通於一而萬事畢
　䟽一道也夫事從理生理必包事本能攝
　末故知一萬事畢語在西升經莊子引以
　爲證
無心得而鬼神服
　註一無爲而羣理都舉
　䟽夫迹混人間之事心證自然之理而窮
　原徹際妙極重玄者故在於顯則爲人物
　之所歸處於幽則爲鬼神之所服
夫子曰夫道覆載萬物者也洋洋乎大哉君
子不可以不刳心焉
　註有心則累其自然故當刳而去之
　䟽失子者老子也莊生師老君故曰夫子
　也刳去也灑也虚通之道包羅無外二儀
　待之以覆載萬物得之以化生何莫由斯
　最爲物本歎洋洋之美大以勗當世之君
　王可不法道之無爲洗去有心之累者邪
無爲爲之之謂天
　註不爲此爲而此爲自爲乃天道
　䟽無爲爲之率性而動也天機自張故謂
　之天此不爲爲也
無爲言之之謂德
　註不爲此言而此言自言乃眞德
　䟽寂然無說而應答無方譬縣鏡高堂物
　來斯照語默不殊故謂之德也此不言而
　言者
愛人利物之謂仁
　註此任其性命之情也
　䟽慈若雲行愛如雨施心無偏執德澤弘
　普惜其性命故謂之仁也
不同同之之謂大
　註萬物萬形各正其分不引彼以同我乃
　成大耳
　䟽夫刻雕衆形而性情各異率其素分僉
　合自然任而不割故謂之大也
行不崖異之謂寬
　註玄同彼我則萬物自容故有餘
　䟽夫韜光晦迹而混俗揚波若樹德不異
　於人立行豈殊於物哉而心無崖際若萬
　頃之陂林藪蒼生可謂寬容矣
有萬不同之謂富
　註我無不同故能獨有斯萬
　䟽位居九五威誇萬乗任庶物之不同順
　蒼生之爲異而羣性咸得故能富有天下
　也
故執德之謂紀
　註德者人之綱
　䟽能持己有之德行者可謂羣物之綱紀
　也
德成之謂立
　註非德而成者不可謂立
　䟽德行既成方可立功而濟物也
循於道之謂備
　註夫道非偏物也
　䟽循順也能順於虚通德行方足
不以物挫志之謂完
　註内自得也
　䟽挫屈也一毁譽混榮辱不以世物屈節
　其德完全
君子明於此十者則韜乎其事心之大也
　註心大故事無不容也
　䟽韜包容也君子賢人肆於已前十事則
　能包容物務心性寬大也
沛乎其爲萬物逝也
　註德澤滂沛任萬物之自往也
　䟽逝往也心性寬閑德澤滂沛故爲羣生
　之所歸往也
若然者藏金於山藏珠於淵
　註不貴難得之物
　䟽若如前行便是無爲既不羡於榮華故
　不貴於寳貨是以珠生於水不索故藏之
　於淵金出於山不求故韜之於嶽也
不利貨財
　註乃能忘我況貨財乎
　䟽雖得珠玉尚不貪以資身常用貨財豈
　復將爲利也
不近貴富
　註自來寄耳心常去之遠也
　䟽寄去寄來不哀不樂故外䟽遠乎軒冕
　内不近乎富貴也
不樂壽不哀夭
　註所謂縣解
　䟽假令壽年延永不以爲樂性命夭促不
　以爲哀
不榮通不醜窮
　註忘夭壽於胸中况窮通之間哉
　䟽富貴榮達不以爲榮華貪賤窒塞不以
　爲醜辱壽夭嘗不以措意榮辱之情豈容
　介懷
不拘一世之利以爲己私分
　註皆委之萬物也
　䟽光臨宇宙統御天下四海珍寳總繫一
　人而行不利貨財委之萬國豈容拘束入
　己用爲私分也
不以王天下爲己處顯
　註忽然不覺榮之在身
　䟽覆有黔黎主領天下而推功於物忘其
　富貴故不以已大而榮顯也
顯則明
　註不顯則默而止
　䟽明彰也雖坐汾陽喪其天下必也顯智
　豈曰韜光也
萬物一府死生同狀
　註蜕然無所在也
　䟽忘於物我故萬物可以爲一府冥於變
　化故死生同其形狀死生無變於己況窮
　通夭壽之間乎
夫子曰夫道淵乎其居也漻乎其清也
　䟽至理深玄譬猶淵海漻然清潔明燭鬢
　眉淵則嘆其居寂以深澄漻則嘆其雖動
　而恒潔也本亦作君字者
金石不得無以鳴
　註聲由寂彰
　䟽嗚由寂彰應由眞起也
故金石有聲不考不鳴
　註因以喻體道者物感而後應也
　䟽考擊也夫金石之内素藴官商若不考
　擊終無聲響亦由至人之心實懷聖德物
　若不感無由顯應前託淵水以明至道此
　寄金石以顯聖心
萬物孰能定之
　註應感無方
　䟽喻彼明鏡方兹虚谷物來斯應應而無
　心物既脩短無窮應亦方圓無定
夫王德之人素逝而恥通於事
　註任素而往耳非好通於事也
　䟽素眞也逝往也王盛不驕不矜任眞而
　往既抱朴以清高故羞通於物務
立之本原而知通於神
　註本立而知不逆
　䟽神者不測之用也常在理上往而應物
　也不測之神知通於物此之妙用必資於
　　本欲示本能起用用不乖本義也
故其德廣
　註任素通神而後彌廣
　䟽夫清素無爲任眞而往神知通物而恒
　立本原用不乖體動不傷寂德行如是豈
　不大中之者邪
其心之出有物採之
　註物採之而後出耳非先物而唱也
　䟽採求也夫至聖虚懷而物我斯應自非
　物求聖德無由顯出聖心聖心之出良由
　物採欲和而不唱不爲物先
故形非道不生生非德不明
　䟽形者七尺之身生者百齡之命德者能
　澄之智道者可通之境也道能通生萬物
　故非道不生德能鑒照理原故非德不明
　老經云道生之德畜之也
存形窮生立德明道非王德者邪
　䟽存任也窮盡也任形容之妍醜盡生齡
　之夭壽立盛德以匡時用至道以通物能
　如是者其唯王德乎
蕩蕩乎忽然出勃然動而萬物從之乎此謂
王德之人
　註忽勃皆無心而應之貌動出無心故萬
　物從之斯蕩蕩矣故能存形窮生立德明
　道而成王德也
　䟽蕩蕩寬平之名忽勃無心之貌物感而
　動逗機而出因循任物物則從之猶具衆
　美故爲王德也
視乎冥冥聽乎無聲
　䟽至道深玄聖心凝寂非色不可以目視
　絶聲不可以耳聽
冥冥之中獨見曉焉無聲之中獨聞和焉
　註若夫視聽而不寄之於寂則有闇昧而
　不和也
　䟽雖復冥冥非色而能陶甄萬象乃云寂
　寂無響故能諧韻八音欲明從體起用功
　能如是者也
故深之又深而能物焉
　註窮其原而後能物物
　䟽即有即無即寂即應遣之又遣故深之
　又深既而窮理盡性故能物衆物也
神之又神而能精焉
　註極至順而後能盡妙
　䟽神者不測之名應寂相即有無洞達既
　而非測非不測亦不非測乃是神之精妙
故其與萬物接也至無而供其求
　註我確斯而都任彼則彼求自供
　䟽遣之又遣乃曰至無而接物無方隨機
　稱適千差萬品求者即供若縣鏡高堂物
　來斯照也
時騁而要其宿大小長短脩遠
　註皆恣而任之會其所極而已
　䟽騁縱也宿會也若夫體故至無所以隨
　求稱適故能順時因任應物多方要在會
　歸而不滯一故或大或小乍短乍長乃至
　脩遠其來者隨彼機務悉供其求應病以
　藥理無不當
黃帝遊乎赤水之北登乎崑崙之丘而南望
還歸遺其玄珠
　註此寄明得眞之所由
　䟽赤是南方之色心是南方之藏水性流
　動位在北方譬迷心縁鏡闇無所照故言
　赤水北也崑丘身也南是顯明之方望是
　觀見之義玄則䟽遠之目珠乃珍貴之寳
　欲明世間羣品莫不身心迷妄馳騁耽者
　無所覺知闇似北方動如流水迷眞喪道
　實此之由今欲返本還源祈眞訪道是以
　南望示其照察遺歸表其復命故先明失
　眞之處後用顯得道之方法所顯方法列
　在下文
使知索之而不得
　註言用知不足以得眞
　䟽索求也故絶慮不可以心求也
使離朱索之而不得
　䟽非色不可以目取也
使喫詬索之而不得也
　註聰明喫詬失眞愈遠
　䟽喫詬言辨也離言不可以辨索
乃使象罔象罔得之
　䟽罔象無心之謂離聲色絶思慮故智與
　離朱自涯而反喫詬言辨用力失眞唯罔
　象無心獨得玄珠也
黄帝曰異哉象罔乃可以得之乎
　註明得眞者非用心也象罔然即眞也
　䟽離婁迷性恃明目而喪道軒轅悟理歎
　罔象而得珠勗諸學生故可以不離形去
　智黜聰隳體邪
堯之師曰許由許由之師曰齧缺齧缺之師
曰王倪王倪之師曰被衣
　䟽已上四人並是堯時隱士厭穢風塵懷
　道抱德清廉潔己不同人世堯知其賢欲
　讓天下莊生示有承禀故具列其師資也
堯問於許由曰齧缺可以配天乎
　註謂爲天子
吾藉王倪以要之
　註欲因其師以要而使之
　䟽配合也藉因也堯云齧缺之賢者有合
　天位之德庶因王倪遥能屈致情事不决
　故問許由
許由日殆哉圾于天下
　註圾危也
　䟽殆近也圾危也若要齧缺讓萬乗危亡
　之徵其則不遠也
齧缺之爲人也聰明叡知給數以敏其性過
人
　註聰敏過人則使人跂之屢傷於民也
　䟽叡聖也給捷也敏速也夫聖人治天下
　也冕旒垂目黈纊塞耳所以杜聰明不欲
　多聞見今齧缺乃内懷聖智外眩聰明詞
　鋒捷辯計數宏達德行性機所作過人其
　迹既彰必以爲患危亡之狀列在已下
而又乃以人受天
　註用知以求復其自然
　䟽物之喪眞其日已乆乃以心智之術令
　復其初故自然之性失之遠
彼審乎禁過而不知過之所由生
　註夫過生於聰知而又役知以禁之其過
　彌甚矣故曰無過在去知不在於强禁
　䟽過之所由生者知也言齧缺但知審禁
　蒼生之過患而不知患生之由智也
與之配天乎彼且乗人而無天
　註若與之天下彼且遂使後世任知而失
　眞
　䟽若與天位令御羣生必運乎心智悦乎
　天理則物皆喪己無復自然之性也
方且本身而異形
　註夫以萬物爲本則羣變可一而異形可
　同斯迹也將遂使後世由己以制物則萬
　物乖矣
　䟽方將也夫聖人無心因循任物今齧缺
　以己身爲本引物使歸令天下異形從我
　之化物之失性實此之由後世之患自斯
　而始也
方且尊知而火馳
　註賢者當位於前則知見尊於後奔競而
　火馳也
　䟽夫不能忘智以任物而尊智以御世遂
　將徇迹捨己效人馳驟奔逐其速如火矣
方且爲緒使
　註將興後世事役之端
　䟽緒端也使役也不能無爲而任知御物
　後世勞役自此爲端
方且爲物絯
　註將遂使後世拘牽而制物
　䟽絯礙也不能用道以通人方復任智以
　礙物也
方且四顧而物應
　註將遂使後世指麾以動物令應上務
　䟽方將顧盻四方撫安萬國令彼之氓黎
　應我之化法
方且應衆宜
　註將遂使後世不能忘善而利仁以應宜
　也
　䟽用一己之知應衆物之宜既非無心未
　免危殆矣
方且與物化
　註將遂使後世與物相逐而不能自得於
　内
　䟽將我己知施與物衆令庶物從化物既
　失之我亦未得也
而未始有恒
　註此皆盡當時之宜也然今日受其德而
　明日承其弊矣故曰未始有恒
　䟽以智理物政出多門前荷其德後遭其
　弊既乖淳古所以無恒
夫何足以配天乎雖然有族有祖
　註其事類可得而祖效
　䟽族藪也夫齧缺隱居山藪高尚其志不
　能混迹未足配天而流俗之中罕其輩類
　故志尚清遐良可效耳
可能爲衆父而不可以爲衆父父
　註衆父父者所以迹也
　䟽父君也言齧缺高尚無爲不夷乎俗雖
　其道可述適可爲衆人之父而未可爲父
　父也父父者堯也夫堯寄坐萬物之上而
　心馳乎姑射之山往見四子之時即在汾
　陽之地是以即寂而動即動而寂無爲有
　爲爲無爲有有無一時動寂相即故可爲
　君中之君父中之父所謂窮理盡性玄之
　又玄而爲衆生之父故其宜矣故郭注云
　父父者所以迹也
治亂之率也
　註言非但治主乃爲亂率
　䟽率主也若用智理物當時雖治於後必
　亂二途皆以智爲率
北面之禍也
　註夫桀紂非能殺賢臣乃賴聖知之迹以
　禍之
　䟽桀紂賴聖智以殺賢臣故聖智是北面
　之禍也
南面之賊也
　註田恒非能殺君乃資仁義以賊之
　䟽田恒資仁義以殺主故仁義南面之賊
　註云田恒非能殺君乃資仁義以賊之
堯觀乎華華封人曰嘻聖人請祝聖人
　䟽華地名也今華州也封人者謂華地守
　封疆之人也嘻歎聲也封人見堯有聖人
　之德光臨天下請祝願常富庶享多福
使聖人壽堯曰辭使聖人富堯曰辭使聖人
多男子堯曰辭
　䟽夫富壽多男子實爲繁撓而能體之者
　廢無爲故寄彼二人明兹三患辭讓之㫖
　列在下文
封人曰壽富多男子人之所欲也汝獨不欲
何邪
　䟽前之三事人之大欲存焉汝獨致辭有
　何意謂
堯曰多男子則多懼富則多事壽則多辱是
三者非所以養德也故辭
　䟽夫子胤扶䟽憂懼斯重財貨殷盛則事
　業實繁命壽延長則貽困辱三者未足養
　無爲之德適可以益有爲之累所以並辭
封人曰始也我以汝爲聖人邪今然君子也
　䟽我曰言汝有無雙照便爲體道聖人今
　既捨有趣無適是賢人君子也
天生萬民必授之職多男子而授之職則何
懼之有
　註物皆得所而志定也
　䟽天地造化爲萬物各有才能量才授官
　有何憂懼
富而使人分之則何事之有
　註寄之天下故無事也
　䟽百姓豐饒四海殷實寄之羣有而不以
　私焉斯事無爲也
夫聖人鶉居
　註無意而期安也
而鷇食
　註仰物而足
　䟽鶉䳺鶉也野居而無常處鷇者鳥之子
　食必仰母而足聖人寢處儉薄譬彼䳺鶉
　供膳裁充方兹鷇鳥既無心於侈靡豈有
　情於滋味乎
鳥行而無彰
　註率性而動非常迹也
　䟽彰文迹也夫聖人灰心滅智而與物俱
　冥猶如鳥之飛行無蹤跡而可見也
天下有道則與物皆昌
　註猖狂妄行而自蹈大方也
　䟽運屬清夷則撫臨億兆物來感我則應
　時昌盛郭注云猖狂妄行恐乖文㫖
天下無道則脩德就間
　註雖湯武之事苟順天應人未爲不間也
　故無爲而無不爲者非不間也
　䟽間音閑時逢擾亂則混俗韜光脩德隱
　迹全我生道嘉遁閑居逍遥遁世所謂隱
　顯自在用捨隨時
千歲厭世去而上仙
　註夫至人極壽命之長任窮理之變其生
　也天行其死也物化故云厭世而上仙也
　䟽夫聖人達生死之不二通變化之爲一
　故能盡天年之脩短厭囂俗以消升何必
　鼎湖之舉獨爲上仙安期之壽方偁千歲
乗彼白雲至于帝鄉
　註氣之散無不之
　䟽精靈上升與大一而冥合乗雲御氣届
　于天帝之鄉
三患莫至身常無殃則何辱之有
　䟽三患前富壽多男子也夫駕造物而來
　往乗變化而遨遊三患本自虚無七尺來
　從非有殃辱之事曾何足云
封人去之堯隨之曰請問
　䟽請言既訖封人於是去之堯方悟非所
　以請答也
封人曰退已
　䟽所疑已决宜速退歸
堯治天下伯成子高立爲諸侯堯授舜舜授
禹伯成子高辭爲諸侯而耕
　䟽伯成子高不知何許人也蓋有道之士
　也
禹往見之則耕在野禹趨就下風立而問焉
曰昔堯治天下吾子立爲諸侯堯授舜舜授
予而吾子辭爲諸侯而耕敢問其故何也
　䟽唐虞之世南面偁孤逮乎有夏退耕於
　野出處頓殊有何意謂
子高曰昔堯治天下不賞而民勸不罰而民
畏
　䟽夫賞罰者所以著勸畏也而堯以無爲
　爲治物物從其化故百姓不待其襃賞而
　自勉行善無勞刑罰而畏惡不爲此顯之
　聖明其德如是
今子賞罰而民且不仁德自此衰刑自此立
後世之亂自此始矣
　䟽盛行賞罰百姓猶不仁至德既衰是以
　刑書滋起故知將來之亂從此始焉
夫子闔行邪無落吾事俋俋乎耕而不顧
　註夫禹時三聖相承治成德備功美漸去
　故史籍無所載仲尼不能間是以雖有天
　下而不與焉斯乃有而無之也故考其時
　而禹爲最優計其人則雖三聖故一堯耳
　時無聖人故天下之心俄然歸啓夫至公
　而居當者付天下於百姓取與之非己故
　失之不求得之不辭忽然而往侗然而來
　是以受非毁於廉節之士而名列於三王
　未足怪也莊子因斯以明堯之弊弊起於
　堯而釁成於禹況後世之無聖乎寄遠迹
　於子高使棄而不治將以絶聖而反一遺
　知而寧極耳其實則未聞也夫莊子之言
　不可以一塗詰或以黃帝之迹秃堯舜之
　脛豈獨貴堯而賤禹哉故當遺其所寄而
　録其絶聖棄智之意焉
　䟽闔何也落廢也俋俋耕地之貌伯成謂
　禹爲夫子夫子何不行去邪莫廢我農事
　於是用力而耕不復顧盻也夫三聖相承
　蓋無優劣但澆淳異世故其迹不同郭注
　云弊起於堯而釁成於禹者欲明有聖不
　如無聖有爲不及無爲故高遠迹以明絶
　聖棄智者耳
泰初有無無有無名
　註無有故無所名
　䟽泰太初始也無氣始萌謂之太初言其
　氣廣大能爲萬物之始本故名太初太初
　之時惟有此無未有於有有既未有名將
　安寄故無有無名
一之所起有一而未形
　註一者有之初至妙者也至妙故未有物
　理之形耳夫一之所起起於至一非起於
　無也然莊子之所以屢稱無於初者何哉
　初者未生而得生得生之難而猶上不資
　於無下不待於知突然而自得此生矣又
　何營生於已生以失其自生哉
　䟽一應道也有無一之名而無萬物之狀
物得以生謂之德
　註夫無不能生物而云物得以生乃所以
　明物生之自得任其自得斯可謂德也
　䟽德者得也謂得此也夫物得以生者外
　不資乎物内不由乎我非無非有不自不
　他不知所以而生故謂之德也
未形者有分且然無間謂之命
　䟽雖未有形質而受質以有素分然且此
　分脩短慤乎更無間隙故謂之命
留動而生物物成生理謂之形
　䟽留靜也陽動陰靜氛氲升降分布三才
　化生萬物物得成就生理具足謂之形也
形體保神各有儀則謂之性
　註夫德形性命因變立名其於自爾一也
　䟽體質保守也禀受形質保守精神形則
　有醜有妍神則有愚有智既而宜便軌則
　各自不同素分一定更無改易故謂之性
　也
性脩反德德至同於初
　註恒以不爲而自得之
　䟽率此所禀之性循復生初之德故至其
　德處同於太初
同乃虚虚乃大
　註不同於初而中道有爲則其懷中故爲
　有物也有物而容養之德小矣
　䟽同於太初心乃虚豁心既虚空故能包
　容廣大
合喙鳴
　註無心於言而自言者合於喙嗚
　䟽喙鳥口也心既虚空迹復冥物故其說
　合彼鳥嗚鳥嗚既無心於是非聖言豈有
　情於憎愛
喙鳴合與天地爲合
　註天地亦無心而自動
　䟽言既合於鳥鳴德亦合於天地天地無
　心於覆載聖人無心於言說故與天地合
　也
其合緡緡若愚若昏
　註坐忘而自合耳非照察以合之
　䟽緡合也聖人内符至理外順羣生唯迹
　與本罄無不合故曰緡緡是混俗揚波同
　塵萬物既若愚蠢又如昏暗又解既合喙
　嗚又合天地亦是緡緡
是謂玄德同乎大順
　註德玄而所順者大矣
　䟽總結已前歎其美盛如是之人可謂深
　玄之德故同乎太初大順天下也
夫子問于老聃曰有人治道若相放可不可
然不然
　註若相放效强以不可爲可不然爲然斯
　矯其性情也
　䟽師於老聃所以每事請答汎論無的故
　曰有人布行政化使人倣效以已而制物
　物失其性故己之可者物或不可己之然
　者物或不然物之可然於己亦爾也
辨者有言曰離堅白若縣寓
　註言其高顯易見
　䟽堅白公孫龍守白論也孔穿之徒堅執
　此論當時獨步天下無敵今辨者云我能
　離析堅白之論不以爲辯雄辯分明如懸
　日月於區宇故郭注云言其高顯易見也
若是則可謂聖人乎
　䟽結前問意如是之人得爲聖否
老聃曰是胥易技係勞形怵心者也
　䟽胥相也言以是非更相易奪用此技藝
　係縛其身所以疲勞形體怵惕心慮也此
　答前問意技有本或作枝字者言是非易
　奪枝分葉派也
執狸之狗成思猨狙之便自山林來
　註言此皆失其常然也
　䟽猨狙獼猴也執捉狐狸之狗多遭傑頸
　而獵既不自在故成愁思猨猴本居山林
　逶迤故曠爲挑攫便捷故失其常處狸有
　本作猫者竹鼠也
丘予告若而所不能聞與而所不能言凡有
首有趾無心無耳者衆
　註首趾猶始終也無心無耳言其自化
　䟽若而皆汝也首趾終始也理絶言辯故
　不能聞言也又不可以心慮知耳根聽故
　言無心無耳也凡有機無情皆曰終始故
　言衆也咸不能以言說悉不可以心知汝
　何多設猨狙之能高張懸寓之辨今物效
　己豈非過乎
有形者與無形無狀而皆存者盡無
　註言有形者善變不能與無形無狀者並
　存也故善治道者不以故自持也將順日
　新之化而已
　䟽有形者身也無形者心也汝言心與身
　悉皆有存我以理觀照盡見是空也
其動止也其死生也其廢起也此又非其所
以也
　註此言動止死生盛衰廢興未始有恒皆
　自然而然非其所用而然故放之而自得
　也
　䟽時在動靜物有死生事有興廢此六者
　自然之理不知所以然也豈關人情思慮
　倣效能致哉但任而順之物之自當也
有治在人
　註不在乎主自用
　䟽人各有率性而動天機自張非猶主教
忘乎物忘乎天其名爲忘己
　註天物皆忘非獨忘己復何所有哉
　䟽豈唯物務是空抑亦天理非有惟事與
　理二種皆忘故能造乎非有非無之至也
忘己之人是之謂入於天
　註人之所不能忘者己也己猶忘之又奚
　識哉斯乃不識不知而冥於自然
　䟽入會也且天下難忘者己也而己尚能
　忘則天下有何物足存哉是知物我兼忘
　故能冥會自然之道也
蔣間葂見季徹曰魯君謂葂也曰請受教辭
不獲命既已告矣未知中否請嘗薦之
　䟽薦獻也蔣問及季姓也葂徹名也此二
　賢未知何許人也未詳所據魯君魯侯也
　伯禽之後未知的是何公魯公見葂請受
　治國之術雖復辭不得免君之命遂告魯
　君爲政之道當時率師恐不折中敢陳所
　告試獻吾賢必不合宜幸希鍼艾
吾謂魯君曰必服恭儉拔出公忠之屬而無
阿私民孰敢不輯
　䟽輯音集阿曲也孰誰也輯和也夫爲政
　之道先須躬服恭敬儉素清約然後拔擢
　公平忠節之人銓衡質直無私之士獻可
　替否共治百姓則蕃境無虞域中清謐民
　歌擊壤誰敢不和
季徹局局然笑曰若夫子之言於帝王之德
猶螳蜋之怒臂以當車軼則必不勝任矣
　註必服恭儉非忘儉而儉也拔出公忠非
　忘忠而忠也故雖無阿私而不足以勝矯
　詐之任也
　䟽局局俛身而笑也夫必能恭儉拔出公
　忠此皆偽情非忘淡者也故以此言爲面
　南之德何異乎螳蜋怒臂以敵車轍用小
　擬大故不能任也
且若是則其自爲處危其觀臺
　註此皆自處高顯若臺觀之可覩也
　䟽夫公儉公忠非能忘淡適自顯燿以炫
　衆人既高危必遭隳敗猶如臺觀峻聳處
　置危縣雖復行李觀見而崩毁非乆
多物將往
　註將使物不止於本性之分而矯跂自多
　以附之
　䟽觀臺高迥人競觀之立行自多物爭歸
　凑
投迹者衆
　註亢足投迹不安其本步也
　䟽顯燿動物物不安分故舉足投迹企踵
　者多也
蔣閭葂覤覤然驚曰葂也汒若於夫子之所
言矣
　䟽覤覤驚貌也汒無所見也乍聞高議率
　爾驚悚思量不悟所以汒然矣
雖然願先生之言其風也
　䟽風教也我前所陳深爲乖理所願一言
　庶爲法教也
季徹曰大聖之治天下也揺蕩民心使之成
教易俗舉滅其賊心而皆進其獨志若性之
自爲而民不知其所由然
　註大志各有趣不可相效也故因其自摇
　而摇之則雖摇而非爲也因其自蕩而蕩
　之則雖蕩而非動也故其賊心自滅獨志
　自進教成俗易汎然無迹履性自爲而不
　知所由皆云我自然矣舉皆也
　䟽夫聖治天下大順羣生乗其自摇而作
　法因其自蕩而成教是以教成而迹不顯
　俗易而物不知皆除滅其賊害之心而進
　脩獨化之志不動於物故若性之自爲率
　性而動故不知其所由然也舉皆也
若然者豈兄堯舜之教民溟涬然弟之哉
　註溟涬甚貴之謂也不肯多謝堯舜而推
　之爲兄也
　䟽溟涬甚貴之謂也若前方法以教蒼生
　則治各淳古物皆得性詎須獨貴堯舜而
　推之爲兄邪此意揖讓之風不謝唐虞矣
欲同乎德而心居矣
　註居者不逐於外也心不居則德不同也
　䟽居安定之謂也夫心馳分外則觸物參
　差虚夷靜定則萬境唯一境境之異同在
　心之靜亂耳是以欲將堯舜同德者必須
　是居其心也
子貢南遊於楚反於晋過漢陰見一丈人方
將爲圃畦鑿隧而入井抱甕而出灌搰搰然
用力甚多而見功寡
　䟽水南曰陰種蔬曰圃埒中曰畦隧地道
　也搰搰用力貌也丈人長者之稱也子貢
　南遊荆楚之地途經漢水之陰遂與丈人
　更相伉答其抑揚詞調具在文中莊子因
　記二賢以明稱混沌
子貢曰有械於此一日浸百畦用力甚寡而
見功多夫子不欲乎
　䟽械機器也子貢既見丈人力多而功少
　是以教其械器庶力少功多輒進愚誠未
　知欲否
爲圃者仰而視之曰奈何
　䟽奈何猶如何謂其方法也
曰鑿木爲機後重前輕挈水若抽數如泆湯
其名爲槔
　䟽機關也提挈其水灌其若抽欲論數疾
　似泆湯之騰沸前輕後重即今所用桔
　槔也
爲圃者忿然作色而笑曰吾聞之吾師有機
械者必有機事有機事者必有機心機心存
於胸中則純白不備純白不備則神生不定
神生不定者道之所不載也吾非不知羞而
不爲也
　註夫用時之所用者乃純備也斯人欲脩
　純備而抱一守古失其㫖也
　䟽夫有機關之器者必有機動之務有機
　動之務者必有機變之心而機變存乎胸
　府則純粹素白不圓備矣純粹素白不圓
　備則精神縣境生滅不定不定者至道不
　載也是以羞而不爲此來未體眞脩故抱
　一守白者也
子貢瞞然慙俯而不對
　䟽瞞羞怍之貌也既失所言故不知何答
　也
有間爲圃者曰子奚爲者邪
　註有間俄頃也奚何也問子貢汝是誰門
　徒作何學業
曰孔丘之徒也
　䟽答宣尼之弟子也
爲圃者曰子非夫博學以擬聖於于以蓋衆
獨弦哀歌以賣名聲於天下者乎
　䟽於于佞媚之謂也言汝博學瞻聞擬似
　聖人諂曲佞媚以蓋羣物獨坐弦歌抑揚
　哀歎執斯聖迹賣彼名聲歷聘諸國徧行
　天下
汝方將忘汝神氣墮汝形骸而庶幾乎
　註不忘不墮則無庶幾之道
　䟽幾近也汝忘遺神氣隳壞形體身心既
　忘而後庶近於道
而身之不能治而何暇治天下乎子往矣無
乏吾事
　䟽而汝也乏闕也夫物各自治則天下理
　矣以己理物則大亂矣如子貢之德未足
　以治身何容應聘天下理宜速往無廢吾
　業
子貢卑陬失色頊頊然不自得行三十里而
後愈
　䟽卑陬慙怍之貌頊頊自失之貌既被抵
　訶顔色自失行三十里方得復常
其弟子曰向之人何爲者邪夫子何故見之
變容失色終日不自反邪
　䟽反復也子貢之門人謂賜爲夫子也向
　見之人脩何藝業遂使先生一覩容色失
　常竟日崇朝神氣不復門人怪之所以致
　問
曰始吾以爲天下一人耳
　註謂孔子也
不知復有夫人也
　䟽昔來禀學宇内唯夫子一人今逢丈人
　道德又更深遠所以卑慙不能自得也既
　未體乎眞假實謂賢乎仲尼也
吾聞之夫子事求可功求成用力少見功多
者聖人之道
　註聖人之道即用百姓之心耳
　䟽夫事以適時爲可功以能遂爲成故力
　少而見功多者則是適稱遂之機子貢述
　昔時所聞以爲聖人之道
今徒不然執道者德全德全者形全形全者
神全神全者聖人之道也託生與民並行而
不知其所之汒乎淳備哉功利機巧必忘夫
人之心
　註此乃聖王之道非夫人也子貢聞其假
　脩之說而服之未知純白者之同乎世也
　䟽今丈人問余則不如此言執持道者則
　德行無虧德全者則形不虧損形全者則
　精神專一神全者則寄迹人間託生同世
　雖與羣物並行而不知所往芒昧深遠不
　可測量故其操行淳和道德圓備不可以
　此功利機巧語其心也斯乃聖人之道非
　假修之術子貢未悟妄致所談
若夫人者非其志不之非其心不爲雖以天
下譽之得其所謂謷然不顧以天下非之失
其所謂儻然不受天下之非譽無益損焉是
謂全德之人哉我之謂風波之民
　註此宋榮子之徒未足以爲全德子貢之
　迷没於此人即若列子之心醉於季咸也
　䟽謷誕慢之容儻是無心之貌丈人志氣
　淳素不任機巧心懷寡欲不務有爲縱令
　舉世贊譽稱爲斯德知爲無益曾不顧盻
　舉世非毁聲名喪失達其無損都不領受
　既毁譽不動可謂全德之人夫水性雖澄
　逢風波起我心不定類彼波瀾故謂之風
　波之民也郭注云此宋榮子之徒未足以
　爲全德子貢之迷没於此人即若列子之
　心醉於季咸
反於魯以告孔子孔子曰彼假脩渾沌氏之
術者也
　註以其背今向古羞爲世事故知其非眞
　渾沌也
　䟽子貢自魯適楚反歸於魯以其情事咨
　告孔子夫混沌者無分别之謂也既背今
　向古所以云不眞是者也
識其一不知其二
　註徒識脩古抱灌之朴而不知因時任物
　之易也
　䟽識其一謂古而不移也不知其二謂不
　能順今而適變
治其内而不治其外
　註夫眞渾沌都不治也豈以其内爲異而
　偏有所治哉
　䟽抱道守素治内也不能隨時應變不治
　外也
夫明白入素無爲復朴體性抱神以遊世俗
之間者汝將固驚邪
　註此眞渾沌也故與世同波而不自失則
　雖遊於世俗而泯然無迹豈必使汝驚哉
　䟽夫心智明白會於質素之本無爲虚淡
　復於淳樸之原悟眞性而抱精淳混囂塵
　而遊世俗者固當江海蒼生林藪萬物鳥
　獸不駭人豈驚哉而言汝將固驚者明其
　必不驚也
且渾沌氏之術子與汝何足以識之哉
　註在彼爲彼在此爲此渾沌玄同孰識之
　哉所識者常識其迹耳
　䟽夫渾沌無心妙絶智慮假令聖賢時達
　亦何足識哉明恍惚深玄故推之於情意
　之表者也
諄芒將東之大壑適遇苑風於東海之濱
　䟽諄淳也苑小風也亦言是扶摇大風也
　濱涯大壑海也諄芒苑風皆寓言也莊生
　寄此二人明於大道故假賔主相值海涯
苑風曰子將奚之
　䟽奚何也之往也借問諄芒有何遊往
曰將之大壑
　䟽欲往東海
曰奚爲焉
　䟽又問何所求訪
曰夫大壑之爲物也注焉而不滿酌焉而不
竭吾將遊焉
　䟽夫大海泓宏深遠難測百川注之而不
　溢尾閭泄之而不乾以譬至理而其義亦
　然故雖寄往滄溟實乃游心大道也
苑風曰夫子無意于横目之民乎願聞聖治
　䟽五行之内唯民横目故謂之横目之民
　且諄芒東游臨於大壑觀其深遠而爲治
　方苑風既察此情因發斯問夫子豈無意
　於黔首願聞聖化之法也
諄芒曰聖治乎官施而不失其宜拔舉而不
失其能
　䟽施令設官取得宜便拔擢薦舉不失才
　能知此則天下太平彝倫攸叙聖治之術
　在乎兹也
畢見其情事而行其所爲
　註皆因而任之
　䟽夫所乖舛事業多端是以步驟殊時澆
　淳異世故治之者莫先任物必須覩見其
　情事而察其所爲然後順物而行則無不
　當也
行言自爲而天下化
　註使物爲之則不化也
　䟽所有施行之事教令之言咸任物自爲
　而不使物從己如此則宇内蒼生自然從
　化
手撓顧指四方之民莫不俱至此之謂聖治
　註言指指麾顧盻而民各至其性也任其
　自爲故
　䟽撓動也言動手指揮舉目顧盼則四方
　欵附萬國來朝聖治功能其義如是有本
　作顯字者言用顯指揮四方皆服此中凡
　有三人一聖二德三神以上聖治以下次
　列德神二
願聞德人
　䟽前之聖治以蒙敷釋德人之義深所願
　聞
曰德人者居無思行無慮
　註率自然耳
　䟽妙契道境得無所得故曰德人德人凝
　神端拱寂爾無思假令應物行化曾無謀
　慮
不藏是非美惡
　註無是非於胸中而任之天下
　䟽懷道抱德物我俱忘豈容藴蓄是非包
　藏善惡邪
四海之内共利之之爲悦共給之之爲安
　註無自私之懷也
　䟽夫德人惠澤弘博徧覃羣品故貨利將
　四海共同資給與萬民無别是普天慶悦
　率土安寧
怊乎若嬰兒之失其母也儻乎若行而失其
道也
　䟽夫嬰兒失母心怊悵而無所依行李迷
　途神儻莽而無所據用斯二事以况德人
　也
財用有餘而不知其所自來飲食取足而不
知其所從此謂德人之容
　註德者神人迹也故曰容
　䟽寡欲止分故財用有餘不貪滋味故飲
　食取足性命無求故不知所從來也總結
　前義故云德人之容
願聞神人
　註願聞所以迹也
　䟽德者神人之迹耳願聞所以迹也
曰上神乗光與形滅亡
　註乗光者乃無光
　䟽乗用也光智也上品神人用智照物雖
　復光如日月即照而亡隳體黜聰心形俱
　遣是故與形滅亡者也
此謂照曠
　註無我而任物空虚無所懷者非闇塞也
　䟽智周萬物明逾三景無幽不燭豈非曠
　遠
致命盡情天地樂而萬事銷亡
　註情盡命至天地樂矣事不妨樂斯無事
　矣
　䟽窮性命之致盡生化之情故寄天地之
　間而未嘗不逍遥快樂既達物我虚幻是
　以萬事銷亡
萬物復情此之謂混冥
　註情復而混冥無迹也
　䟽夫忘照而照照與三景高明忘生而生
　生將二儀並樂故能觀萬物之還原覩四
　生之復命是以混沌無分而冥同一道也
門無鬼與赤張滿稽觀於武王之師
　䟽門與赤張姓也無鬼滿稽名也二千五
　百人爲師師衆也武王伐紂兵渡孟津是
　時則二人共觀
赤張滿稽曰不及有虞氏乎故罹此患也
　䟽罹遭也虞舜以揖讓御時武王以干戈
　濟世而揖讓干戈優劣縣隔以斯商度互
　有不及之言而兵者不祥之器故遭殘殺
　之禍也
門無鬼曰天下均治而有虞氏治之邪其亂
而後治之與
　註言二聖俱以亂故治之則揖讓之與用
　師直是時異耳未有勝負於其間也
　䟽均平也若天下太平物皆得理則何勞
　虞舜作法治之良由堯年將减其德日衰
　故讓重華令其緝理也
赤張滿稽曰天下均治之爲願而何計以有
虞氏爲
　註均治則願各足矣復何爲計有虞氏之
　德而推以爲君哉許無鬼之言是也
　䟽宇内清夷志願各足則何須計有虞氏
　之德而推之爲君此領悟無鬼之言許其
　有理也　　　　　　　　　　　　　
有虞氏之藥瘍也
　註天下皆患創亂故求虞氏之藥
　䟽瘍頭瘡也夫身上患創故求醫療亦猶
　世逢紛擾須聖人治之是以不病則無醫
　不亂則無聖
秃而施髢病而求醫
　䟽鬢髮如雲不勞施髢幸無疾恙豈假醫
　人是知天下清平無煩大聖此之二句總
　結前二事也
孝子操藥以脩慈父其色燋然聖人羞之
　註明治天下者非以爲榮
　䟽操執也修理也焦然憔悴貌夫孝子之
　治慈父既不伐其功績聖人之救禍亂豈
　矜以榮顯事不得已是故羞之
至德之世不尚賢
　註賢當其位非尚之也
　䟽夫不肖與賢各當其分非尚之以别賢
不使能
　註能者自爲非使之也
　䟽上拙習性不相夸企非尚而使之
上如標枝
　註出物上而不自高也
　䟽君居民上恬淡虚忘猶如高樹之枝無
　心榮貴也
民如野鹿
　註放而自得也
　䟽上既無爲下亦淳樸譬彼野鹿絶君王
　之禮也
端正而不知以爲義相愛而不知以爲仁
　䟽端直其心不爲邪惡豈識裁非之義率
　乎天理更相親附寧知偏愛之仁者也
實而不知以爲忠當而不知以爲信
　註率性自然非由知也
　䟽率性成實不知此實爲忠任其當理豈
　將此當爲信
蠢動而相使不以爲賜
　註用其自動故動而不謝
　䟽賜蒙願也蠢動之物即是精爽之類更
　相驅使理固自然譬彼股肱方兹耳目既
　無心於爲造豈有情於蒙賴無爲理物其
　義亦然
是故行而無迹
　註主能任其自行故無迹也
　䟽君民淳樸上下和平率性而動故無迹
　之可記
事而無傳
　註各止其分故不傳教於彼也
　䟽方之首足各有職司止其分内不相傳
　習迹既昧矣事亦滅焉
孝子不諛其親忠臣不諂其君臣子之盛也
　䟽善事父母爲孝諛偽也諂欺也不以正
　求人謂之諂爲臣爲子事父事君不諂不
　諛盡忠盡孝此乃臣子之盛德也
親之所言而然所行而善則世俗謂之不肖
子君之所言而然所行而善則世俗謂之不
肖臣而未知此其必然邪
　註此直違俗而從君親故俗謂不肖耳未
　知至當正在何許
　䟽不肖猶不似君父言行不擇善惡直致
　隨時曾無諫爭之心故世俗之中實爲不
　肖未知正理的在可許也
世俗之所謂然而然之所謂善而善之則不
謂之導諛之人也然則俗故嚴於親而尊於
君邪
　註言俗不爲尊嚴於君親而從俗俗不謂
　之諂明尊嚴不足以服物則服物者更在
　於從俗也是以聖人未嘗獨異於世必與
　時消息故在皇爲皇在王爲王豈有背俗
　而用我哉
　䟽嚴教也此明違從不定也世俗然善則
　諫爭是也夫違俗從親爲之導諛而違親
　從俗豈非諂佞邪且有逆有順故見是見
　非而違順既空未知正在何處又違親從
　俗豈謂尊嚴君父
謂己導人則勃然作色謂己諛人則怫然作
色
　註世俗遂以多同爲正故謂之導諛則作
　色不受
而終身導人也終身諛人也
　註亦不問道理期於相善耳
　䟽勃怫皆嗔貌也導達也謂其諂佞以媚
　君親也言世俗之人謂己諂佞即作色而
　怒不受其名而終身導諛舉世皆爾
合譬飾辭聚衆也是終始本末不相坐
　註夫合譬飾辭應受導諛之罪而世復以
　此得人以此聚衆亦爲從俗者恒不見罪
　坐也
　䟽夫能合於譬喻飾於浮詞人皆競趨故
　以聚衆能保其終始合其本末衆既從之
　故不相罪坐也譬本有作璧字者言合珪
　璧也
垂衣裳設采色動容貌以媚一世而不自謂
導諛與夫人之爲徒通是非而不自謂衆人
愚之至也
　註世皆至愚乃更不可不從
　䟽黄帝垂衣裳而天下治上衣下裳以象
　天地紅紫之色間而爲彩用此華飾改動
　容貌以媚一世浮偽之人不謂導諛翻且
　從君諂佞此乃與夫流俗之人而徒黨更
　相彼此通用是非自謂殊於衆人可謂愚
　癡之至
知其愚者非大愚也知其惑者非大惑也大
惑者終身不解大愚者終身不靈
　註夫聖人道同而帝王殊迹者誠世俗之
　惑不可解故隨而任之
　䟽解悟也靈智也知其愚惑者聖人也隨
　而任之故愚非惑也大愚惑者凡俗也心
　識闇鄙觸境生迷所以竟世終身不覺悟
　也
三人行而一人惑所適者猶可致也惑者少
也二人惑則勞而不至惑者勝也而今也以
天下惑予雖有祈嚮不可得也不亦悲乎
　註天下都惑雖我有求嚮至道之情而終
　不可得故堯舜湯武隨時而已
　䟽適往也致至也惑迷也祈求也夫三人
　同行一人迷路所往之方猶自可至惑少
　解多故也二人迷則神勞而不至迷勝悟
　劣故也今宇内皆惑莊生雖求向至道之
　情無由能致故可悲傷也
大聲不入於里耳
　註非委巷之所尚也
折楊皇荂則嗑然而笑
　註俗人得情曲則同聲動笑也
　䟽大聲謂咸池大韶之樂也非下里委巷
　之所聞折楊皇華蓋古之俗中小曲也玩
　狎鄙野故嗑然動容同聲大笑也昔魏文
　侯聽於古樂怳然而睡聞鄭衛新聲欣然
　而喜即其事也
是故高言不止於衆人之心
　註不以存懷
　䟽至妙之談超出俗表故謂之高言適可
　藴羣聖之靈府豈容止於衆人之智乎大
　聲不入於里耳高言固不止於衆心
至言不出俗言勝也
　註此天下所以未嘗用聖而常自用也
　䟽出顯也至道之言淡而無味不入委巷
　之耳豈止衆人之心而流俗之言飾詞浮
　偽猶如折楊之曲喜聽者多俗說既其當
　途至言於乎隱蔽故齊物云言隱於榮華
以二垂踵惑而所適不得矣
　註各自信據故不知所之
　䟽踵足也夫迷方之士指北爲南二惑既
　生垂脚不得一人亦無由獨進欲達前所
　其可得乎此復釋前惑者也
而今也以天下惑予雖有祈嚮其庸可得邪
　䟽夫二人垂踵所適尚難況天下皆迷如
　何得正故雖有求向之心其固不可得此
　釋前不亦悲乎傷歎既深所以鄭重
知其不可得也而强之又一惑也故莫若釋
之而不推
　註即而同之
　䟽釋放也迷惑既深造次難解而强欲正
　者又是一愚莫若放而不推則物我安矣
不推誰其比憂
　註趣令得當時之適不强推之令解也則
　相與無憂於一世矣
　䟽比與也若任物解惑棄而不推則彼此
　逍遥憂患誰與也
厲之人夜半生其子遽取火而視之汲汲然
唯恐其似己也
　註厲惡人也言天下皆不願爲惡或迫於
　苛役或迷而失性耳然迷者自思復而厲
　者自思善故我無爲而天下自化
　䟽厲醜病人遽遠也汲汲匆迫貌言醜人
　半夜生子遠取火而看之情意忽忙恐其
　似己而厲醜惡之甚尚希改醜以從妍欲
　明愚惑之徒豈不厭迷以思悟邪釋之不
　推自無憂患
百年之木破爲犧樽青黄而文之其斷在溝
中比犧樽於溝中之斷則美惡有間矣其於
失性一也
　䟽犧刻作犧牛之形以爲祭器名曰犧尊
　也間别既削刻爲牛又加青黃文飾其一
　斷棄之溝瀆不被收用若將此兩斷相比
　則美惡有殊其於失喪性一也此且起譬
　也
跖與曾史行義有間矣然其失性均也
　䟽此合諭也桀跖之縱兇殘曾史之行仁
　義雖復善惡之迹有别而喪眞之處實同
且夫失性有五
　䟽迷情失性抑乃多端要且而言其數
　有五
一曰五色亂目使目不明
　䟽五色者青黃赤白黑也流俗耽貪以此
　亂目不能見理故曰不明也
二曰五聲亂耳使耳不聰
　䟽五聲謂宫商角徵羽也淫滯俗聲不能
　聞道故曰不聰
三曰五臭薰鼻困惾中顙
　䟽五臭謂羶薰香鯹腐惾塞也謂刻賊不
　通也言鼻耽五臭故壅塞不通而中傷顙
　額也外書呼爲臭也故易云其臭如蘭道
　經謂五香故西升經云香味是寃也
四曰五味濁口使口厲爽
　䟽五味謂酸辛甘苦鹹也厲病爽失也令
　人著五味穢濁口根遂使鹹苦成痾舌失
　其味故言厲爽也
五曰趣舍滑心使性飛揚
　䟽趣取也滑亂也順心則取違情則舍撓
　亂其心使自然之性馳競不息輕浮躁動
　故曰飛揚也
此五者皆生之害也
　䟽總結前之五事皆是伐命之刀害生之
　斧是生民之巨害也
而揚墨乃始離跂自以爲得非吾所謂得也
　䟽離跂用力貌也言楊朱墨翟各擅己能
　失性害生以此爲得既乖自然之理故非
　莊生所得也
夫得者困可以爲得乎則鳩鴞之在於籠也
亦可以爲得矣
　䟽夫仁義禮法約束其心者非眞性者也
　既偽其性則遭困苦若以此困而爲得者
　則何異乎鳩鴞之鳥在樊籠之中偁其自
　得者也
且夫趣舍聲色以柴其内皮弁鷸冠搢笏紳
脩以約其外
　䟽皮弁者以皮爲冠也鷸者鳥名也似鶩
　紺色出鬱林取其翠羽飾冠故謂之鷸冠
　此鳥知天文者爲之冠也搢珪亦插也搢
　插笏猶笏也紳大帶也脩長裙也此皆以
　飾朝服也夫浮偽之徒以取舍爲業故聲
　色諸塵柴塞其内府衣冠插笏約其外形
　背無爲之道乖自然之性以此爲得何異
　鳩鴞也
内支盈於柴栅外重纆繳睆睆然在纆繳之
中而自以爲得則是罪人交臂歷指而虎豹
在於囊檻亦可以爲得矣
　䟽支塞也盈滿栅籬也纆繳繩也睆睆視
　貌也夫以取舍塞滿於内府故方柴栅縉
　紳約束於外形取譬繳繩既因弊如斯而
　自以爲得者則何異有罪之人交臂歷指
　以繩反縛也又類乎虎豹遭陷困於囊檻
　之中憂厄困苦莫斯之甚自以爲得何異
　此乎
南華眞經注䟽卷之十四















南華眞經注䟽卷之十五善一
　　　　河南郭象註
　　　　唐西華法師成玄英䟽
　　　外篇天道第十三
天道運而無所積故萬物成
　䟽運動也轉也積滯也蓄也言天道運轉
　覆育蒼生照之以日月潤之以雨露鼓動
　陶鑄曾無滯積是以四序回轉萬物生成
　也
帝道運而無所積故天下歸
　䟽王者法天象地運御群品散而不積施
　化無方所以六合同歸八方款附
聖道運而無所積故海内服
　註此三者皆恣物之性而無所牽滯也
　䟽聖道者玄聖素王之道也隨應垂迹制
　法立教舟航有識拯濟無窮道合於天德
　同於帝出處不一故有帝聖二道也而運
　智救時亦無滯蓄慈造弘博故海内服也
明於天通於聖六通四辟於帝王之德者其
自爲也昧然無不靜者矣
　註任其自爲故雖六通四辟而無傷於靜
　也
　䟽六通謂四方上下也四辟者謂春秋冬
　夏也夫唯照天道之無爲洞聖情之絶慮
　通六合以生化順四序以施爲以此而總
　萬乗可謂帝王之德也任物自動故曰自
　爲晦迹韜光其猶昧闇動不傷寂故無不
　靜也
聖人之靜也非曰靜也善故靜也
　註善之乃靜則有時而動也
　䟽夫聖人之所以虚靜者直置形同槁木
　心若死灰亦不知靜之故靜也若以靜爲
　善美而有情於爲靜者斯則有時而動矣
萬物無足以鐃心者故靜也
　註斯乃自得也
　䟽妙體二儀非有萬境皆空是以參變同
　塵而無喧撓非由飭勵而得靜也
水靜則明燭鬚眉平中准大匠取法焉
　䟽夫水動則波流止便澄靜懸鑒洞照與
　物無私故能明燭鬚眉清而中正治諸褒
　枉可爲凖的縱使工倕之巧猶須放水取
　平故老經云上善若水此舉喻前之義
水靜猶明而況精神聖人之心靜乎天地之
鑒也萬物之鏡也
　註夫有其具而任其自爲故所照無不洞
　明
　䟽夫聖人德合二儀智周萬物豈與夫無
　情之水同日論邪水靜猶明燭鬢眉況精
　神聖人之心靜乎是以鑒天地之精微鏡
　萬物之玄賾者固其宜矣此合譬也
夫虚靜恬淡寂寞無爲者天地之平而道德
之至
　註凡不平不至者生於有爲
　䟽虚靜恬淡寂寞無爲四者異名同實者
　也歎爲之美故具此四名而天地以此爲
　平道德用兹爲至也
故帝王聖人休焉
　註未嘗動也
　䟽息慮於靜
休則虚虚則實實者倫矣
　註倫理也
　䟽既休慮息則自與虚空合德與虚空合
　德則會於眞實會於眞實之道則自然之
　理也
虚則靜靜則動動則得矣
　註不失其所以動
　䟽理虚靜寂寂而能動斯得之矣
靜則無爲無爲也則任事者責矣
　註夫無爲也則羣才萬品各任其事而自
　當其責矣故曰巍巍乎舜禹之有天下而
　不與焉此之謂也
　䟽任事臣也言臣下各有任職之事也夫
　帝王任智安靜無爲則臣下職任各司憂
　責斯則主上無爲而臣下有事故冕旒垂
　目而不與焉
無爲則俞俞俞俞者憂患不能處年壽長矣
　註俞俞然從容自得之貌
　䟽俞俞從容和樂之貌也夫有爲滯境塵
　累所以嬰其心無爲自得憂患不能處其
　慮俞俞和樂故年壽長矣
夫虚靜恬淡寂寞無爲者萬物之本也
　註尋其本皆在不爲中來
　䟽此四句萬物根原故重舉前言結成其
　美也
明此以南鄉堯之爲君也明此以北面舜之
爲臣也
　䟽夫揖讓之美無出唐虞君臣之盛莫先
　堯舜故舉二君以明四德雖復南北兩面
　而平至一焉
以此處上帝王天子之德也以此處下玄聖
素王之道也
　註此皆無爲之至也有其道爲天下所歸
　而無其爵者所謂素王自貴也
　䟽用此無爲而處物上者天子帝堯之德
　也用此虚淡而居臣下者玄聖素王之道
　也夫有其道而無其爵者所謂玄聖素王
　自貴者即老君尼父是也
以此退居而閒游江海山林之士服
　䟽退居謂晦迹隱處也用此道而退居故
　能游翫山水從容閑樂是以天下隱士無
　不服從即巢許之流是也
以此進爲而撫世則功大名顯而天下一也
　註此又其次也故退則巢許之流進則伊
　望之倫也夫無爲之體大矣天下何所不
　爲哉故主上不爲冢宰之任則伊吕靜而
　司尹矣冢宰不爲百官之所執則百官靜
　而御事矣百官不爲萬民之所務則萬民
　靜而安其業矣萬民不易彼我之所能則
　天下之彼我靜而自得矣故自天子以下
　至于庶人下及昆蟲孰能有爲而成哉是
　故彌無爲而彌尊也
　䟽進爲謂顯迹出任也夫妙體無爲而同
　塵降迹者故能撫蒼生於仁壽弘至德於
　聖朝著莫測之功名顯阿衡之功績是以
　天下大同車書共軌盡善盡美其唯伊望
　之倫乎
靜而聖動而王
　註時行則行時止則止
無爲也而尊
　註自然爲物所尊奉
　䟽其應靜也玄聖素王之尊其應動也九
　五萬乗之貴無爲也而尊出則天子處則
　素王是知道之所在孰敢不貴也
樸素而天下莫能與之爭美
　註夫美配天者唯樸素也
　䟽夫淳樸素質無爲虚靜者實萬物之根
　本也故所尊貴孰能與之爭美也
夫明白於天地之德者此之謂大本大宗與
天和者也
　註天地以無爲爲德故明其宗本則與天
　地無逆也
　䟽夫靈府明靜神照潔白而德合於二儀
　者固可以宗匠蒼生根本萬有冥合自然
　之道與天和也
所以均調天下與人和者也
　註夫順天所以應人也故天和至而人和
　盡也
　䟽均平也調順也且應感無心方之影響
　均平萬有大順物情而混迹同塵故與人
　和也
與人和者謂之人樂與天和者謂之天樂
　註天樂適則人樂足矣
　䟽俯同塵俗且適人世之歡仰合自然方
　欣天道之樂也
莊子曰吾師乎吾師乎𩐎萬物而不爲戾
　註變而相雜故曰𩐎自𩐎耳非吾師之暴
　戾
　䟽𩐎碎也戾暴也莊子以自然至道爲師
　再稱之者歎美其德言我所師大道亭毒
　生靈假令𩐎萬物亦無心暴怒故素秋摇
　落而彫零者不怨此明雖復斷截而非義
　也
澤及萬世而不爲仁
　註仁者兼愛之名耳無愛故無所稱仁
　䟽仁者偏愛之迹也言大道開闔天地造
　化蒼生慈澤無窮而不偏愛故不爲仁
長於上古而不爲壽
　註壽者期之遠耳無期故無所稱壽
　䟽豈但長於上古抑乃象帝之先既其不
　滅不生亦復何夭何壽郭注云壽者期之
　遠耳
覆載天地刻彫衆形而不爲巧
　註巧者爲之妙耳皆自爾故無所稱巧
　䟽乗二儀以覆載取萬物以刻彫而二儀
　以生化爲功萬物以自然爲用生化既不
　假物彫刻豈假他人是以物各任能人皆
　率性則工拙之名於斯滅矣郭注云巧者
　爲之妙
此之謂天樂
　註忘樂而樂足
　䟽所在任適結成天樂
故曰知天樂者其生也天行其死也物化
　䟽既知天樂非哀樂則知生死無生死故
　其生也同天道之運行其死也混萬物之
　變化也
靜而與陰同德動而與陽同波
　䟽妙本虚凝將至陰均其寂泊應迹同世
　與太陽合其波流
故知天樂者無天怨無人非無物累無鬼責
　䟽德合於天故無天怨行順於世故無人
　非我冥於物故物不累我我不負幽顯有
　何鬼責也
故曰其動也天其靜也地
　註動靜雖殊無心一也
　䟽天地也結動靜無心之義也
一心定而王天下其鬼不祟其魂不疲
　註常無心故王天下而不疲病
　䟽境智冥合謂之爲一物不能撓謂之爲
　定秪爲定於一心故能王於萬國既無鬼
　責有何禍祟動而常寂故魂不疲勞
一心定而萬物服
　䟽一心凝寂者類死灰而靜爲躁君故萬
　物歸伏
言以虚靜推於天地通於萬物此之謂天樂
　註我心常靜則萬物之心通矣通則服不
　通則叛
　䟽所以一心定而萬物服者秪言用虚靜
　之智推尋二儀之理通達萬物之情隨物
　變轉而未嘗不適故謂之天樂也
天樂者聖人之心以畜天下也
　　聖人之心所以畜天下者奚爲哉天樂
　　已
　䟽夫聖人之所以降迹同凡合天地之至
　樂者方欲畜養蒼生亭毒羣品也
夫帝王之德以天地爲宗以道德爲主以無
爲爲常
　䟽王者宗本於天地故覆載無心君主於
　道德故生而不有雖復千變萬化而常自
　無爲盛德如此堯之爲君也
無爲也則用天下而有餘
　註有餘者間暇之謂也
有爲也則爲天下用而不足
　註不足者汲汲然欲爲物用也欲爲物用
　故可得而臣也及其爲臣亦有餘也
　䟽不足者汲汲之辭有餘者閒暇之謂言
　君主無爲智照寬曠御用區宇而閒暇有
　餘臣下有爲情慮狹劣各有職司爲君所
　用匪懈在公猶恐不足是知無爲有事勞
　逸殊塗
故古之人貴夫無爲也上無爲也下亦無爲
也是下與上同德下與上同德則不臣下有
爲也上亦有爲也是上與下同道上與下同
道則不主
　註夫工人無爲於刻木而有爲於用斧主
　上無爲於親事而有爲於用臣臣能親事
　主能用臣斧能刻木而工能用斧各當其
　能則天理自然非有爲也若乃主代臣事
　則非主矣臣秉主用則非臣矣故各司其
　任則上下咸得而無爲之理至矣
　䟽無爲者君德也有爲者臣道也若上下
　無爲則臣僣君德上下有爲則君濫臣道
　君濫臣道則非主矣臣僣君德豈曰臣哉
　於是上下相混君臣冒亂既乖天然必招
　危禍故無爲之言不可不察無爲君也古
　之人貴夫無爲郭注此文甚有辭理
上必無爲而用天下下必有爲爲天下用此
不易之道也
　註無爲之言不可不察也夫用天下者亦
　有用之爲耳然自得此爲率性而動故謂
　之無爲也今之爲天下用者亦自得耳但
　居下者親事故雖舜禹爲臣猶稱有爲故
　對上下則君靜而臣動比古今則堯舜無
　爲而湯武有事然各用其性而天機玄發
　則古今上下無爲誰有爲也
　䟽夫處上爲君則必須無爲任物用天下
　之才能居下爲臣亦當親事有爲稱所司
　之職任則天下化矣斯乃百王不易之道
故古之王天下者知雖落天地不自慮也
　䟽謂三王五帝淳古之君也知照明達籠
　落二儀而垂拱無爲委之臣下知者爲謀
　故不自慮也
辯雖彫萬物不自說也
　䟽宏辯如流彫飾萬物而付之司牧終不
　自言也
能雖窮海内不自爲也
　註夫在上者患於不能無爲而代人臣之
　所司使咎繇不得行其明斷后稷不得施
　其播植則羣才失其任而主上困於役矣
　故冕旒垂目而付之天下天下皆得其自
　爲斯乃無爲而無不爲者也故上下皆無
　爲矣但上之無爲則用下下之無爲則自
　用也
　䟽藝術才能冠乎海内任之良佐而不與
　焉夫何爲焉哉玄默而已故老經云是謂
　用人之力
天不産而萬物化地不長而萬物育
　註所謂自爾
　䟽天無情於生産而萬物化生地無心於
　長成而萬物成育故郭注云所謂自然也
帝王無爲而天下功
　註功自彼成
　䟽王者同兩儀之含育順四序以施上任
　萬物之自爲故天下之功成矣
故曰莫神於天莫富於地莫大於帝王
　䟽夫日月明晦雲雷風雨而蔭覆不測故
　莫神於天囊括川原包容嶽瀆運載無窮
　故莫富於地位居九五威跨萬乗日月照
　臨一人總統功德之大莫先王者故老經
　云域中四大王居其一焉
故曰帝王之德配天地
　註同乎天地之無爲也
　䟽配合也言聖人之德合天地之無爲
此乗天地馳萬物而用人羣之道也
　䟽達覆載之無主是以乗馭兩儀循變化
　之往來故能驅馳萬物任黔黎之才用用
　人羣之道也
本在於上末在於下
　䟽本道德也末仁義也言道德淳樸治之
　根本行於上古仁義澆薄治之末藝行於
　下代故云本在於上末在於下也
要在於主詳在於臣
　䟽要簡省也詳繁多也主道逸而簡要臣
　道勞而繁冗繁冗故有爲而奉上簡要故
　無爲而御下也
三軍五兵之運德之末也
　䟽五兵者一弓二殳三矛四戈五㦸也運
　動也夫聖明之世則偃武修文逮德下衰
　則偃文修武偃文修武則五兵動亂偃武
　修文則四民安業德之本末自此可知也
賞罰利害五刑之辟教之末也
　䟽賞者軒冕榮華故利也罰者誅殘戮辱
　故害也辟法也五刑者一劓二黥三刖四
　宫五大辟夫道喪德衰浮偽日甚故設刑
　辟以被黎元既虧理本適爲教末也
禮法度數形名比詳治之末也
　䟽禮法者五禮之法也數者計筭度丈尺
　形者容儀名者字諱比者校當詳者定審
　用此等法以養蒼生治乖淳古故爲治末
　也
鍾鼓之音羽旄之容樂之末也
　䟽樂者和也羽者鳥羽旄者獸毛言采鳥
　獸之羽毛以飾其器也夫帝王之所以作
　樂者欲下調陰陽上和時俗也古人聞樂
　即知國之興亡治世亂世其音各異是知
　大樂與天地同和非羽毛鍾鼓者也自三
　代以下澆浪荐興賞鄭衛之淫聲棄雲韶
　之雅韻遂使羽毛文采盛飾容儀既非咸
　池之本適是濮水之末
哭泣衰絰隆殺之服哀之末也
　䟽絰者實也衰摧也上曰衰下曰裳在首
　在腰二俱有絰隆殺者言禮有斬衰齊衰
　大功小功緦麻五等哭泣衣裳各有差降
　此是教迹外儀非情發於衷故哀之末也
此五末者須精神之運心術之動然後從之
者也
　註夫精神心術者五末之本也任自然而
　運動則五事之末不振而自舉也
　䟽術能也心之所能謂之心術也精神心
　術者五末之本也言此之五末必須精神
　心智率性而動然後從於五事即非矜矯
　者也
末學者古人有之而非所以先也
　註所以先者本也
　䟽古之人謂中古人也先本也五末之學
　中古有之事涉澆偽終非根本也
君先而臣從父先而子從兄先而弟從長先
而少從男先而女從夫先而婦從
　䟽夫尊卑先後天地之行也
夫尊卑先後天地之行也故聖人取象焉
　註言此先後雖是人事然皆在至理中來
　非聖人之所作也
　䟽天地之行者謂春夏先秋冬後四時行
　也夫天地雖大尚有尊卑況在人倫而無
　先後是以聖人象二儀之造化觀四序之
　自然故能篤君臣之大義正父子之要道
　也
天尊地卑神明之位也春夏先秋冬後四時
之序也
　䟽天尊地卑不刊之位春先冬後次序慤
　乎舉此二條足明萬物
萬物化作萌區有狀
　䟽夫萬物變化未始暫停或起或伏乍生
　乍死千族萬種色類不同而萌兆區分各
　有形狀
盛衰之殺變化之流也
　䟽夫春夏盛長秋冬衰殺或變生作死或
　化故成新物理自然非關措意故隨流任
　物而所造皆適
夫天地至神而有尊卑先後之序而況人道
乎
　註明夫尊卑先後之序固有物之所不能
　無也
　䟽二儀生育有不測之功萬物之中最爲
　神化尚有尊卑先後況人倫之道乎
宗廟尚親朝廷尚尊鄉黨尚齒行事尚賢大
道之序也
　註言非但人倫所尚也
　䟽宗廟事重必據昭穆以嫡相承故尚親
　也朝廷以官爵尊卑鄉黨以年齒爲次第
　行事擇賢能用之此理必然故云大道之
　序
語道而非其序者非其道也
　䟽議論道理而不知次第者雖有語言終
　非道語既失其序不堪治物也
語道而非其道者安取道
　註所以取道爲有序也
　䟽既不識次第雖語非道於何取道而行
　理之邪
是故古之明大道者先明天而道德次之
　註天者自然也自然既明則物得其道也
　䟽此重開大道次序之義言古之明閑大
　道之人先明自然之理爲自然是道德之
　本故道德次之
道德已明而仁義次之
　註物得其道而和理自適也
　䟽失德後仁失仁後義故仁義次之
仁義已明而分守次之
　註理適而不失其分也
　䟽既行兼愛之仁又明裁非之義次令各
　守其分不相爭奪也
分守已明而形名次之
　註得分而物物之名各當其形也
　䟽形身也各守其分不相傾奪次勸修身
　致其名譽也
形名已明而因任次之
　註無所復改
　䟽雖復勸令修身以致名譽而皆須因其
　素分任其天然不可矯性偽情以要令問
　也
因任已明而原省次之
　註物各自任則罪責除也
　䟽原者恕免省者除廢雖復因任其本性
　而不無其僭過故宜布之愷澤宥免其辜
　也
原省已明而是非次之
　註各以得性爲是失性爲非
　䟽雖復赦過宥罪而人心漸薄次須示其
　是非以爲鑒誡也
是非已明而賞罰次之
　註賞罰者失得之報也夫至治之道本在
　於天而末極於斯
　䟽是非既明臧否斯見故賞善罰惡以勗
　黎元也
賞罰已明而愚知處宜貴賤履位
　註官各當其才也
　䟽用此賞罰以次前序而爲治方者智之
　明暗安處各得其宜才之高下貴賤咸履
　其位
　仁賢不肖襲情
　註各自行其所能之情
　䟽仁賢智也不肖愚也襲用也主上聖明
　化導得所雖復賢愚各異而咸用本情終
　不舍己效人矜夸炫物也
必分其能
　註無相易業
　䟽夫性性不同物物各異藝能固别才用
　必分使之如器無不調適也
必由其名
　註名當其實故由名而實不濫也
　䟽夫名以召實而由實故名若使實不當
　名則名過其實今明名實相稱故云必由
　其名也
以此事上以此畜下以此治物以此修身
　䟽以用也言用以前九法可以爲臣事上
　爲君畜下外以治物内以修身也
知謀不用必歸其天此之謂太平治之至也
　䟽至默無爲委之羣下塞聰閉智歸之自
　然可謂太平之君至治之美也
故書曰有形有名形名者古人有之而非所
　以先也
　䟽先本也言形名等法蓋聖人之應迹耳
　不得已而用之非所以迹也書者道家之
　書既遭秦世焚燒今檢亦無的據
古之語大道者五變而形名可舉九變而賞
罰可言也
　註自先明天以下至形名而五至賞罰而
　九此自然先後之序也
　䟽夫爲治之體必隨世污隆而世有澆淳
　故治亦有寬急是以五變九變可舉可言
　苟其不失次序則是太平至治也
驟而語形名不知其本也
　䟽驟數也速也季世之人不知倫序數語
　形名以爲治術而未體九變以自然悉宗
　但識其末不知其本也
驟而語賞罰不知其始也
　䟽速論賞罰以此馭時唯見枝條未知根
　本始猶本也互其名耳
倒道而言迕道而說者人之所治也安能治
人
　註治人者必順序
　䟽迕逆也不識治方不知次序顚倒道理
　迕逆物情適可爲物所治豈能治物也
驟而語形名賞罰此有知治之具非知治之
道
　註治道先明天不爲棄賞罰也但當不失
　其先後之序耳
　䟽夫形名賞罰此乃知治之具度非知治
　之要道也
可用於天下不足以用天下此之謂辯士一
曲之人也
　註夫用天下者必大通順序之道
　䟽若以形名賞罰可施用於天下者不足
　以用於天下也斯乃苟飾華辭浮游之士
　一節曲見偏執之人未可以議通方悟於
　大道者也
禮法數度形名比詳古人有之此下之所以
事上非上之所以畜下也
　註寄此事於羣才斯乃畜下也
　䟽重叠前語古人有之但寄羣下而不親
　預故是臣下之術非主上養民之道總結
　一章之意以明本末之㫖歸也
昔者舜問於堯曰天王之用心何如
　䟽天王猶天子也舜問於堯爲帝王之法
　若爲用心以合大道也
堯曰吾不敖無告
　註無告者所謂頑民也
　䟽敖侮慢也無告謂頑愚之甚無堪告示
　也堯答舜云縱有頑愚之民不堪告示我
　亦殷勤教誨不敖慢棄舍也故老經云不
　善者吾亦善之敖亦有作傲字者合不用
　也
不廢窮民
　註恒加恩也
　䟽百姓之中有貧窮之者每加拯恤此心
　不替也
苦死者嘉孺子而哀歸人
　䟽孺子猶稚子也哀憐也民有死者輒悲
　苦而慰之稚子小兒婦人孤寡並皆矜慜
　善嘉養恤也
此吾所以用心已
　䟽已止也總結以前問答舜問我之用心
　止盡於此
舜曰美則美矣而未大也
　䟽用心爲治美則美矣其道狹劣未足稱
　大既領堯答因發此譏
堯曰然則何如
　䟽堯既被譏因兹請益治道之大其術如
　何
舜曰天德而出寧
　註與天合德則雖出而靜
　䟽化育之方與玄天合德迹雖顯著心恒
　寧靜
日月照而四時行若晝夜之有經雲行而雨
施矣
　註此皆不爲而自然也
　䟽經常也夫日月盛明六合俱照春秋凉
　暑四序運行晝夜昏明雲行雨施皆天地
　之大德自然之常道者也既無心於偏愛
　豈有情於養育帝王之道其義亦然
堯曰膠膠擾擾乎
　註自嫌有事
　䟽膠膠擾擾皆亂之貌也領悟此言日嫌
　多事更相發起聊此撝謙
子天之合也我人之合也
　䟽堯自謙光推讓於舜故言子之盛德遠
　合上天我之用心近符人事堯舜二君德
　無優劣故寄此兩聖以顯方治耳
夫天地者古之所大也
　䟽自此已下莊生之辭也夫天覆地載生
　育羣品域中四大此當二焉故引古證今
　歎美其得
而黄帝堯舜之所共美也
　䟽唯天爲大唯堯則之故知軒頊唐虞皆
　以德合天地爲其美也
故古之王天下者奚爲哉天地而已矣
　䟽言古之懷道帝王何爲者哉蓋無心順
　物德合二儀而已矣
孔子西藏書於周室子路謀曰由聞周之徵
藏史有老聃者免而歸居夫子欲藏書則試
往因焉
　䟽姓仲名由字子路宣尼弟子也宣尼覩
　周德已衰不可匡輔故將己所修之書欲
　藏於周之府藏庶當來君王爲治化之術
　故與門人謀議詳其可否老君姓李名聃
　爲周之徵藏史猶今之秘書官職典墳籍
　見周室版蕩所以解免其官歸休靜處故
　子路咨勸孔子何不暫試過往因而問焉
孔子曰善往見老聃而老聃不許
　䟽老子知欲藏之書是先聖之已陳芻狗
　不可乆留恐亂後人故云不許
於是繙十二經以說
　䟽孔子删詩書定禮樂贊易道修春秋此
　六經也又加六緯合爲教十二經也委曲
　敷演故繙覆說之
老聃中其說曰大謾願聞其要
　䟽中其說者許其有理也大謾者嫌其繁
　謾太多請簡要之術也
孔子曰要在仁義
　䟽經有十二乃得繁盈切要而論莫先仁
　義也
老聃曰請問仁義人之性邪
　䟽問此仁率性不乎
孔子曰然君子不仁則不成不義則不生仁
義眞人之性也又將奚爲矣
　䟽然猶如此言仁義是人之大性也賢人
　君子若不仁則名行不成不義則生道不
　立故知仁義是人之眞性又將何爲是疑
　之也邪
老聃曰請問何謂仁義
　䟽前言仁義是人之眞性今之重問請解
　所由也
孔子曰中心物愷兼愛無私此仁義之情也
　註此常人之所謂仁義者也故寄孔老以
　正之
　䟽愷樂也忠誠之心願物安樂慈愛平等
　兼濟無私允合人情可爲世教也
老聃曰噫幾乎後言夫兼愛不亦迂乎
　註夫至仁者無愛而直前也
　䟽意不平之聲也幾近也迂曲也後發之
　言近乎浮偽故興噫歎以長不平夫至人
　推理直前無心思慮而汝存情兼愛不乃
　私曲乎
無私焉乃私也
　註世所謂無私者釋己而愛人夫愛人者
　欲人之愛己此乃甚私非忘公而公也
　䟽夫兼愛於人欲人之愛己也此乃甚私
　何公之有邪
夫子若欲使天下無失其牧乎
　䟽牧養也欲使天下蒼生咸得本性者莫
　若上下各各守分自全恬養則大治矣牧
　有本作放字者言君王但放任羣性則天
　下太平也
則天地固有常矣日月固有明矣星辰固有
列矣
　自然之理也非關人事豈唯三種萬物悉
　然但當任之莫不備足何勞措意妄爲矜
　矯也
禽獸固有羣矣樹木固有立矣
　註皆已自足
　䟽有識禽獸無情草木各得生立各有羣
　分豈資仁義方獲如此
夫子亦放德而行循道而趨已而至矣
註不待於兼愛也
　䟽循順也放任己德而逍遥行世順於天
　道而趨歩人間至極妙行莫過於此也
又何偈偈乎揭仁義若擊鼓而求亡子焉
　註無由得之
　䟽偈偈勵力貌也揭儋負也亡子逃人也
　言孔丘勉勵身心儋負仁義强行於世以
　教蒼生何異乎打擊大鼓而求覓亡子是
　以鼔聲愈大而亡者愈離仁義彌彰而安
　道彌遠故無由得之
意夫子亂人之性也
　註事至而愛當義而止斯忘仁義者也常
　念之則亂眞矣
　䟽亡子不獲罪在嗚鼔眞性不明過由仁
　義故發噫歎總結之也
士成綺見老子而問曰吾聞夫子聖人也吾
國不辭遠道而來願見百舍重趼而不敢息
　䟽姓士字成綺不知何許人舍逆旅也趼
　脚生泡漿創也成綺素聞老子有神聖之
　德故不辭艱苦慕義遠來百經旅舍一不
　敢息途路既遥足生重趼
今吾觀子非聖人也鼠壤有餘蔬
　註言其不惜物也
　䟽昔時籍甚謂是至人今日親觀知無聖
　德見其鼠穴土中有餘殘蔬菜嫌其穢惡
　故發此譏也
而棄妹不仁也
　註無近恩故曰棄
　䟽妹猶昧也闇昧之徒應須誘進棄而不
　教豈曰仁慈也
生熟不盡於前
　註至足故恒有餘
　䟽生謂粟帛熟謂飲食充足之外不復槩
　懷所以飲食資財目前狼藉且大聖寬弘
　而不拘小節士成庸瑣以此爲非細碎之
　間格量眞聖可謂以螺酌海焉測淺深也
而積斂無崖
　註萬物歸懷來者受之不小立界畔也
　䟽既有聖德爲物所歸故供給聚歛略無
　崖岸浩然無心積散任物也
老子漠然不應
　註不以其言槩意
　䟽塵垢之言豈曾入耳漠然虚淡何足介
　懷
士成綺明日復見曰昔者吾有刺於子今吾
心正郤矣何故也
　註自怪刺譏之心所以懷也
　䟽郤空也息也昨日初來妄生譏刺今時
　思省方覺己非所以引過責躬深懷慙竦
　心之空矣不識何邪
老子曰夫巧知神聖之人吾自以爲脱焉
　註脱過去也
　䟽夫巧智神聖之人者蓋是迹非所以迹
　也汝言我欲於聖人乎我於此乆以免脱
　汝何爲乃謂我是聖非聖邪老君欲抑成
　綺之譏心故示以息迹歸本也郭注云脱
　過去也謂我於聖已得過免而去也
昔者子呼我牛也而謂之牛呼我馬也而謂
之馬
　註隨物所名
苟有其實人與之名而弗受
　註有實故不以毁譽經心也
再受其殃
　註一毁一譽若受之於心則名實俱累斯
　所以再受其殃也
　䟽昨日汝喚我作牛我即從汝喚作牛喚
　我作馬我亦從汝喚作馬我終不拒且有
　牛馬之實是一名也人與之名諱而不受
　是再殃也譏刺之言未甚牛馬是尚不諱
　而况非乎
吾服也恒服
　註服者容行之謂也不以毁譽自殃故能
　不變其容
　䟽郭注云服者容行之謂也老君體道大
　聖故能制服身心行行容受呼牛呼馬唯
　物是從此乃恒常非由措意也
吾非以服有服
　註有爲爲之則不能恒服
　䟽言我率性任眞自然容受非關有心用
　意方得而然必也用心便成矯性既其有
　作豈曰無爲
士成綺鴈行避影履行遂進而問修身若何
　䟽成綺自知失言身心慚愧於是鴈行斜
　步側身避影隨逐老子之後不敢履躡其
　迹乃徐進問請修身之道如何
老子曰而容崖然
　註進趨不安之貌
　䟽而汝也言汝莊飾容貌夸駭於人自爲
　崖岸不能舒適
而目衝然
　註衝出之貌
　䟽心既不安目亦馳動故左盼右睇睢盱
　充詘也
而顙頯然
　註高露發美之貌
　䟽顙額高亢顯露華飾持此容儀矜敖於
　物
而口闞然
　註虓豁之貌
　䟽郭注云虓豁之貌也謂志性强梁言語
　雄猛夸張虓豁使人可畏也
而狀義然
　註踶跂自持之貌
　䟽義宣也踶跂驕豪實乖曲禮而修飭容
　狀自然合宜也
似繫馬而止也
　註志在奔馳
　䟽形雖矜莊而心性諠躁猶如逸馬被繫
　意存奔走
動而持
　註不能自舒放也
　䟽馳情逐境觸物而動不能任適每事拘
　持
發也機
　註趣舍速也
　䟽機弩牙也攀縁之心遇境而發其發猛
　速有類弩也
察而審
　註明是非也
　䟽不能盧遣達順兩忘而明察是非域心
　審是
知巧而覩於秦
　註泰者多於本性之謂也巧於見泰則拙
　於抱朴
　䟽泰多也不能忘巧忘知觀無爲之一理
　而詐知詐巧見有爲之多事
凡以爲不信
　註凡此十事以爲不信性命而蕩夫毁譽
　皆非修身之道也
　䟽信實也言此十事皆是虚詐之行非眞
　實之德也
邊境有人焉其名爲竊
　註亦如汝所行非正人也
　䟽竊賊也邊蕃境域忽有一人不憚憲章
　但行竊盜内則損傷風化外則阻隔蕃情
　蠹政害物莫斯之甚成綺之行其猥亦然
　舉動睢盱猶如此賊也
夫子曰夫道於大不終於小不遺故萬物備
　䟽莊周師老君故呼爲夫子也終窮也二
　儀雖大猶在道中不能窮道之量秋毫雖
　小待之成體此則於小不遺既其能小能
　大故知備在萬物
廣廣乎其無不容也淵乎其不可測也
　䟽既大無不包細無不入貫穿萬物囊括
　二儀故廣廣歎其寬博淵乎美其深遠
形德仁義神之末也非至人孰能定之
　䟽夫形德仁義者精神之末迹耳非所以
　迹也救物之弊不得已而用之自非至聖
　神人誰能定其粗妙邪
夫至人有世不亦大乎而不足以爲之累
　註用世故不患其大也
　䟽聖人威跨萬乗王有世界位居九五不
　亦大乎而姑射汾陽忘物忘己即動即寂
　何四海之能累乎
天下奮棅而不與之偕
　註靜而順之
　䟽棅權也偕俱也社稷顚覆宇内崩摧趨
　世之人奮動權棅必靜而自守不與並逐
　也
審乎無假而不與利遷
　註任眞而直往也
　䟽志性安靜委命任眞榮位既不關情財
　利豈能遷動也
極物之眞能守其本
　䟽夫聖人靈鑒洞徹窮理盡性斯極物之
　眞者也而應感無方動不傷寂能守其本
故外天地遺萬物而神未嘗有所困也
　䟽雖復握圖御㝢總統羣方而忘外二儀
　遺棄萬物是以爲既無爲事既無事心閑
　神王何困弊之有
通乎道合乎德
　䟽淡泊之心通乎至道虚忘之智合乎上
　德斯乃境智相會能所冥符也
退仁義
　註進道德也
賔禮樂
　註以情性爲主也
　䟽退仁義之澆薄進道德之淳和賔禮樂
　之浮華主無爲之虚淡
至人之心有所定矣
　註定於無爲也
　䟽恬淡無爲而用不乖寂定矣
世之所貴道者書也
　䟽道者言說書者文字世俗之人說見浮
　淺或託語以通心或因書以表意持許往
　來以爲貴重不知無足可言也
書不過語語有貴也語之所貴者意也
　䟽所以致書貴宣於語所以宣語貴表於
　意也
意有所隨意之所隨者不可以言傳也
　䟽隨從也意之所出從道而來道既非色
　非聲故不可以言傳說
而世因貴言傳書世雖貴之哉猶不足貴也
爲其貴非其貴也
　註其貴恒在意言之表
　䟽夫書以載言言以傳意而末世之人心
　靈暗塞遂貴言重書不能忘言求理故雖
　貴之哉猶不足貴者爲言書糟粕非可貴
　之物也故郭注云其貴恒在意之表
故視而可見者形與色也聽而可聞者名與
聲也悲夫世人以形色名聲爲足以得彼之
情夫形色名聲果不足以得彼之情
　註得彼情唯忘言遺書者耳
　䟽夫目之所見莫過形色耳之所聽唯在
　名聲而世俗之人不達至理謂名言聲色
　盡道情實豈知玄極視聽莫偕愚惑如此
　深可悲歎郭注云得彼之情唯忘言遺書
　者也
則知者不言言者不知而世豈識之哉
　註此絶學去知之意也
　䟽知道者忘言貴德者不知而聾俗愚迷
　豈能識悟唯當達者方體之矣
桓公讀書於堂上輪扁斲輪於堂下釋椎鑿
而上問桓公曰敢問公之所讀者何言邪
　䟽桓公齊桓公也輪車輪也扁匠人名也
　斲雕斫也釋放也齊君翫讀輪扁打車貴
　賤不同事業各異乃釋放其具方事質疑
　欲明至道深玄不可傳集故寄桓公匠者
　略顯忘言之致也
公曰聖人之言也
　䟽所謂憲章文武祖述堯舜是聖人之言
曰聖人在乎
　䟽又問聖人見在以不
公曰己死矣
　䟽答曰聖人雖死厥教尚存焉
曰然則君之所讀者古人之糟魄己矣
　䟽夫酒滓曰糟漬糟曰粕夫醇酎比乎道
　德糟粕方之仁義已陳芻狗曾何足云
桓公曰寡人讀書輪人安得議乎有說則可
無說則死
　䟽貴賤禮隔不可輕言庸委之夫輒敢議
　論說若有理方可免辜其如無辭必獲死
　罪
輪扁曰臣也以臣之事觀之斲輪徐則甘而
不固疾則苦而不入不徐不疾得之於手而
應於心口不能言有數存焉於其間
　䟽甘緩也苦急也數術也夫斲輪失所則
　罕固若使得宜則口不能言也況之理教
　其義亦然
臣不能以喻臣之子臣之子亦不能受之於
臣是以行年七十而老斲輪
　註此言物各有性教學之無益也
　䟽喻曉也輪扁之術不能示其子輪扁之
　子亦不能禀受其教是以行年至老不勉
　斤斧之勞故知物各有性不可倣效
古之人與其不可傳也死矣然則君之所讀
者古人之糟魄已矣
　註當古之事已滅於古矣雖或傳之豈能
　使古在今哉古不在今今事已變故絶學
　任性與時變化而後至焉
　䟽夫聖人制法利物隨時時既不停法亦
　隨變是以古人古法淪殘於前今法今人
　自興於後無容執古聖迹行乎今世故知
　所讀之書定是糟粕也


南華眞經注䟽卷之十五
南華眞經注䟽卷之十六善二
　　　　河南郭象註
　　　　唐西華法師成玄英䟽
　　　外篇天運第十四
天其運乎
　註不運而自行也
　䟽言天禀陽氣清浮在上無心運行而自
　動之也
地其處乎
　註不處而自止也
　䟽地禀陰氣濁沈在下亦無心寧靜而自
　止
日月其爭於所乎
　註不爭所而自代謝也
　䟽晝夜照臨出没往來自然如是既無情
　於代謝豈有心於爭處
孰主張是
　䟽孰誰也是者指斥前文也言四時八節
　雲行雨施覆育蒼生亭毒群品誰爲主宰
　而施張乎此一句解天運
孰維綱是
　註皆自爾
　䟽山嶽産育川源流注包容萬物運載無
　窮春生夏長必無差忒是誰維持綱紀故
　得如斯此一句解地處也
孰居無事推而行是
　註無則無所能推有則各自有事然則無
　事而推行是者誰乎哉各自行耳
　䟽夫日月代謝星辰朗耀各有度數咸由
　自然誰安居無事推筭而行之乎此一句
　解日月爭所已前三者並假設疑問顯發
　幽微故知皆自爾耳無物使之然也
意者其有機緘而不得已邪
　䟽機關也緘閉也玄冬肅殺夜宵暗昧以
　意億度謂有主司關閉事不得已致令如
　此以理推者皆自爾也方地不動其義亦
　然也
意者其運轉而不能自止邪
　註自爾故不可知也
　䟽至如青春氣發萬物皆生晝夜開明六
　合俱照氣序運轉致兹生育尋其理趣無
　物使然圓天運行其義亦爾也
雲者爲雨乎雨者爲雲乎
　註二者俱不能相爲各自爾也
　䟽夫氣騰而上所以爲雲雲散而下流潤
　成雨然推尋始末皆無攸肇故知二者不
　能相爲
孰隆弛是
　䟽隆興也弛廢也言誰興雲雨而洪注滂
　沲誰廢甘澤而致兹亢旱也
孰居無事淫樂而勸是
　䟽誰安居無事自勵勸彼作此淫雨而快
　樂邪司馬本作倦字
風起北方一西一東有上彷徨孰噓吸是孰
居無事而披拂是
　䟽彷徨迴轉之貌也嘘吸猶吐納也披拂
　猶扇動也北方陰氣起風之所故云北方
　夫風吹無心東西任適或彷徨而居空裏
　或嘘吸而在山中披拂升降略無定準孰
　居無事而爲此乎蓋自然也
敢問何故
　註設問所以自爾之故
　䟽此句總問以前有何意故也
巫咸祒曰來吾語汝天有六極五常
　註夫物事之近或知其故然尋其原以至
　乎極則無故而自爾也自爾則無所稍問
　其故也但當順之
　䟽巫咸神巫也爲殷中宗相祒名也六極
　謂六合四方上下也五常謂五行金木水
　火土人倫之常性也言自然之理有此六
　極五常至於日月風雲例皆如此但當任
　之自然具足何爲措意於其間哉
帝王順之則治逆之則凶
　註夫假學可變而天性不可逆也
　䟽夫帝王者上符天道下順蒼生垂拱無
　爲因循任物則天下治矣而逆萬國之歡
　心乖二儀之和氣所作凶悖則禍亂生也
九洛之事治成德備監照下土
　䟽九洛之事者九州聚落之事也言王者
　應天順物馭用無心故致天下太平人歌
　擊壞九州聚落之地治定功成八荒夷狄
　之邦道圓德備既合二儀覆載萬物又齊
　三景照臨下土
天下載之此謂上皇
　註順其自爾故也
　䟽道合自然德均造化故衆生樂推而不
　厭百姓荷戴而不辭可謂返樸還淳上皇
　之治也
商大宰蕩問仁於莊子
　䟽宋承殷後故商即宋國也太宰官號名
　盈字蕩方欲决己所疑故問仁於莊子
莊子曰虎狼仁也
　䟽仁者親愛之迹夫虎狼猛獸猶解相親
　足明萬類皆有仁性也
曰何謂也
　䟽太宰未達深情重間有何意謂
莊子曰父子相親何爲不仁
　䟽父子親愛出自天然此乃眞仁何勞再
　問
曰請問至仁
　䟽虎狼親愛厥義未弘故請至仁庶聞深
　㫖
莊子曰至仁無親
　註無親者非薄惡之謂也夫人之體非有
　親也而首自在上足自處下府藏居内皮
　毛在外外内上下尊卑貴賤於其體中各
　任其極而未有親愛於其間也然至仁足
　矣故五親六族賢愚遠近不失分於天下
　者理自然也又奚取於有親哉
　䟽夫至仁者忘懷絶慮與太虚而同體混
　萬物而爲一何親䟽之可論乎泊然無心
　而順天下之親䟽也
太宰曰蕩聞之無親則不愛不愛則不孝謂
至仁不孝可乎
　䟽夫無愛無親便是不孝謂至仁不孝於
　理可乎商蕩不悟深㫖遂生淺惑莊生爲
　其顯折義列下文
莊子曰不然夫至仁尚矣孝固不足以言之
　註必言之於忘仁忘孝之地然後至耳
　䟽至仁者忘義忘仁可貴可尚豈得將愛
　敬近迹以語其心哉固不足以言也
此非過孝之言也不及孝之言也
　註凡名生於不及者故過仁孝之名而涉
　乎無名之境然後至焉
　䟽商蕩之間近滯域中莊生之答遠超方
　外故知親愛之㫖非過孝之談封執名教
　不及孝之言也
夫南行者至於郢北面而不見冥山是何也
則去之遠也
　註冥山在乎北極而南行以觀之至仁在
　乎無親而仁愛以言之故郢雖見而愈遠
　冥山仁孝雖彰而愈非至理也
　䟽郢地居南冥山北故郭注云冥山在乎
　北極南行以觀之至仁在乎無親而仁愛
　以言之故郢雖見而愈遠冥山仁孝彰而
　愈非至道此注甚明不勞更釋
故曰以敬孝易以愛孝難
　䟽夫敬在形迹愛率本心心由天性故難
　迹關人情故易也
以愛孝易而忘親難
　䟽夫愛孝雖難猶滯域中未若忘親澹然
　無係志既勝愛有復劣無以此格量難易
　明之矣
忘親易使親忘我難
　䟽夫騰猨斷腸老牛䑛犢恩慈下流物之
　恒性故子忘親易親忘子難自非達道孰
　能行此
使親忘我易兼忘天下難兼忘天下易使天
下兼忘我難
　註夫至仁者百節皆適則終日不自識也
　聖人在上非有爲也恣之使各自得而已
　耳自得其爲則衆務自適羣生自足天下
　安得不各自忘我哉各自忘矣主其安在
　乎斯所謂兼忘也
　䟽夫兼忘天下者棄萬乗如脱屣也使天
　下兼忘我者謂百姓日用而不知也夫垂
　拱汾陽而游心姑射揖讓之美貴在虚忘
　比兼忘天下者也方前則難比後便易未
　若忘懷至道息智自然將造化而同功與
　天地而合德者故能恣萬物之性分順百
　姓之所爲大小咸得飛沈不喪利澤潜被
　物皆自然上如標枝民如野鹿當是時也
　主其安在乎此使天下兼忘我者也可謂
　軒頊之前淳古之君耳其德不見故天下
　忘之斯則從劣向優自粗入妙遣之又遣
　玄之又玄也
夫德遺堯舜而不爲也
　註遺堯舜然後堯舜之德全耳若係之在
　心則非自得也
　䟽遺忘棄也言堯舜二君盛德深遠而又
　忘其德任物不爲斯解兼忘天下難
利澤施於萬世天下莫知也
　註泯然常適
　䟽有利益恩澤惠潤羣生萬世之後其德
　不替而至德潜被日用不知斯解使天下
　兼忘我難也
豈直太息而言仁孝乎哉
　註失於江湖乃思濡沫
　䟽太息猶嗟歎也夫盛德同於堯舜尚能
　遺忘不自顯豈復太息言於仁孝嗟歎於
　陳迹乎
夫孝悌仁義忠信貞廉此皆自勉以役其德
者也不足多也
　䟽悌順也德者眞性也以此上八事皆矯
　性偽情勉强勵力己效人勞役其性故不
　足多也
故曰至貴國爵並焉
　註並者除棄之謂也夫貴在身身猶忘之
　况國爵乎斯貴之至
　䟽並者除棄之謂也夫貴爵禄者本爲身
　也身猶忘之况爵禄乎斯至貴者也
至富國財并焉
　註至富者自足而已故除天下之財者也
　䟽至富者知足者也知足之人以不貪爲
　寳縱令傾國資財亦棄而不用故老經云
　知足者富斯之謂也
至願名譽并焉
　註所至願者適也得適而仁孝之名都去
　矣
　䟽夫至願者莫過適性也既一毁譽混榮
　辱忘物我泯是非故令問聲名視之如涕
　唾也
是以道不渝
　註去華取實故也
　䟽渝變也薄也既忘富貴又遺名譽是以
　道德淳厚不隨物變也
北門成問於黄帝曰帝張咸池之樂於洞庭
之野
　䟽姓北門名成黃帝臣也欲明至樂之道
　故寄此二人更相發起也咸池樂名張施
　也咸和也大也洞庭之野天地之間非太
　湖之洞庭也
吾始聞之懼復聞之怠卒聞之而惑
　䟽怠退怠也卒終也復重也惑闇也不悟
　至樂初聞之時懼然驚悚再聞其聲想悟
　音㫖故懼心退息最後聞之知至樂與二
　儀合德視之不見聽之不聞故心無分别
　有同暗惑者也
蕩蕩默默乃不自得
　註不自得坐忘之謂也
　䟽蕩蕩平易之容默默無知之貌第三聞
　之體悟玄理故蕩蕩而無偏默默而無知
　芒然坐忘物我俱喪乃不自得
帝曰汝殆其然哉吾奏之以人徽之以天行
之以禮義建之以太清
　註由此觀之知夫至樂者非音聲之謂也
　必先順乎天應乎人得於心而適於性然
　後發之以聲奏之以曲耳故咸池之樂必
　待黃帝之化而後成焉
　䟽殆近也奏應也徽順也禮義五德也太
　清天道也黃帝既允門成第三聞樂體悟
　玄道忘知息慮是以許其所解故云汝近
　自然也夫至樂者先應之以人事順之以
　天理行之以五德應之以自然然後調理
　四時太和萬物雖復行於禮義之迹而忘
　自然之本者也此是第一奏也
四時迭起萬物循生一盛一衰文武倫經
　䟽循順倫理經常也言春夏秋冬更迭而
　起一初物類順序而生夏盛冬衰春文秋
　武生殺之理天道之常但常任之斯至樂
矣
一清一濁陰陽調和流光其聲
　註自然律吕以滿天地之間但當順不奪
　則至樂全
　䟽清天也濁地也陰升陽降二氣調和故
　施生萬物和氣流布三光照燭此謂至樂
　無聲之聲
蟄蟲始作吾驚之以雷霆
　註因其自作而用其所以動
　䟽仲春之月蟄蟲始啓自然之理驚之雷
　霆所謂動靜順時因物或作至樂具合斯
　道也
其卒無尾其始無首
　註運轉無極
　䟽尋求自然之理無始無終討論至樂之
　聲無首無尾故老經云迎之不見其首隨
　之不見其後
一死一生一僨一起所常無窮
　註以變化爲常則所常者無窮也
　䟽僨仆也夫盛衰生死虚盈起復變化之
　道理之常數若以變化爲常則所謂常者
　無窮也
而一不可待汝故懼也
　註初聞無窮之變不能待之以一故懼然
　悚聽也
　䟽至一之理絶視絶聽不可待之以聲色
　故初聞懼然也
吾又奏之以陰陽之和燭之以日月之明
　註所謂用天之道
　䟽言至樂之聲將陰陽合其序所通生物
　與日月齊其明此第二奏也
其聲能短能長能柔能剛變化齊一不主故
常
　註齊一於變化故不主故常
　䟽順羣生之脩短任萬物之柔剛齊變化
　之一理豈守故而執常
在谷滿谷在阬滿阬
　註至樂之道無不周也
　䟽至樂之道無所不徧乃阬乃谷悉皆盈
　滿所謂道無不在所在皆無也
塗郤守神
　註塞其兊也
　䟽塗塞也郤孔也閑心知之孔郤守凝寂
　之精神郭注云塞其兊也
以物爲量
　註大制不割
　䟽量音亮大小脩短隨物器量終不制割
　而從己也
其聲撣綽
　註所謂闡諧
　䟽揮動也綽寬也同雷霆之震動其聲寬
　也
其名高明
　註名當其實則高明也
　䟽高如上天明如日月聲既廣大名亦高
　明
是故鬼神守其幽
　註不離其所
　䟽人物居其顯明鬼神守其幽昧各得其
　所而不相撓故老經云以道利天下其鬼
　不神也
日月星辰行其紀
　註不失其度
　䟽三光朗燿依分而行綱紀上玄必無差
　忒也
吾止之於有窮
　註常在極上住也
　䟽止住也窮極也雖復千變萬化而常居
　玄極不離妙本動而常寂也
流之於無止
　註隨變而往也
　䟽流動也應感無方隨時適變未嘗執守
　故寂而動也
予欲慮之而不能知也望之而不能見也逐
之而不能及也
　註故闇然恣使化去
　䟽夫至樂者眞道也欲明道非心識故謀
　慮而不能知道非聲色故瞻望而不能見
　道非形質故追逐而不能逮也
儻然立於四虚之道
　註弘敞無偏之謂
　䟽儻然無心貌也四虚謂四方空大道也
　言聖人無心與至樂同體立志弘敞接物
　無偏包容萬有與虚空而合德
倚於槁梧而吟
　註無所復爲也
　䟽弘敞虚容忘知絶慮故形同槁木心若
　死灰逍遥無爲且吟且詠也
目知窮乎所欲見力屈乎所欲逐吾既不及
已矣
　註言物之知力各有所齊限
　䟽夫目知所見蓋有涯限所以稱窮力馳
　逐亦有分齊所以稱屈至樂非心色等法
　不可以根窮故吾知盡其不及故止而不
　逐也心既有限故知愛無名引覆前子欲
　慮之等文也
形充空虚乃至委蛇汝委蛇故怠
　註夫形充空虚無身也無身故能委蛇委
　蛇任性而悚懼之情怠也
　䟽夫形充空則與虚空而等量委蛇任性
　故順萬境而無心所謂隳體出聰離形去
　智者也只爲委蛇任性故悚懼之情怠息
　此解第二聞樂也
吾又奏之以無怠之聲
　註意既怠矣乃復無怠此其至也
　䟽再聞至樂任性逶迤悚懼之心於焉怠
　息雖復賢於初聞猶自不及後聞故奏無
　怠之聲斯則以無遣怠故郭注云怠既怠
　矣乃復無怠此其至者也此是第三奏也
調之以自然之命
　註命之所有者非爲也皆自然耳
　䟽調和也凡百蒼生皆以自然爲其性命
　所以奏此咸池之樂者方欲調造化之心
　靈和自然之性命也已
故若混逐叢生
　註混然無係随後而生
　䟽混同生出同風物之動吹隨叢林之出
　聲也
林樂而無形
　註至樂者適而已適在體中故無别形
　䟽夫叢林地籟之聲無心而成至樂適於
　性命而已豈復有形也
布揮而不曳
　註自布耳
　䟽揮動四時布散萬物各得其所非由牽
　曳
幽昏而無聲
　註所謂至樂
　䟽言至樂寂寥趣於視聽故幽冥昏闇而
　無聲響矣
動於無方
　註夫動者豈有方而後動哉
　䟽夫至樂之本雖復無聲而應動隨時實
　無方所斯寂而動之也
居於窈冥
　註所謂寧極
　䟽雖復應物隨機千變萬化而深根寧極
　恒處窅冥斯動而寂也
或謂之死或謂之生或謂之實或謂之榮行
流散徙不主常聲
　註隨物變化
　䟽夫眷生冬死秋實夏榮雲行雨散水流
　風從自然之理日新其變至樂之道豈常
　主聲也
世疑之稽於聖人
　註明聖人應世非唱也
　䟽稽留也夫聖人者譬幽谷之響明象之
　照對之不知其所以來絶之不知其所以
　往物來斯應應而忘懷豈預前作法而留
　心應世故行留散徙不主常聲而世俗之
　人妄生疑惑也
聖也者達於情而遂於命也
　註故有情有命者莫不資焉
　䟽所言聖者更無他義也通有物之情順
　自然之命故謂之聖
天機不張而五官皆備此之謂天樂
　註忘樂而樂足非張而後備
　䟽天機自然之樞機五官五藏也言五藏
　各有主司故謂之官夫目視耳聽手把脚
　行布網轉丸飛空走地非由倣效禀之造
　物豈措意而後能爲故五藏職司素分備
　足天樂之美其在兹也
無言而心悦
　註心悦在適不在言也
　䟽體此天和非由措意故心靈適悦而妙
　絶名言也
故有焱氏爲之頌曰聽之不聞其聲視之不
見其形充滿天地苞裹六極汝欲聽之而無
接焉而故惑也
　註此乃無樂之樂樂之至也
　䟽焱氏神農也美此至樂爲之章頌大音
　希聲故聽之不聞大象無形視之不見道
　無不在故充滿天地二儀大無不包故囊
　括六極六極六合也假欲留音聽之亦不
　可以耳根承接是故體兹至樂理趣幽微
　心無分别事同愚惑也
樂也者始於懼懼故祟
　註懼然悚聽故是祟耳未大和也
　䟽以下重釋三奏三聽之意結成至樂之
　道初聞至樂未悟太和心生悚懼不能放
　釋是故禍祟之也
吾又次之以怠怠故遁
　註迹稍滅也
　䟽再聞之後情意稍悟欲懼心怠退其迹
　遁滅也
卒之於惑惑故愚愚故道道可載而與之俱
也
　註以無知爲愚愚乃至也
　䟽最後聞樂靈府淳和心無分别有同闇
　惑蕩蕩默默類彼愚迷不怠不懼雅符眞
　道既而運載無心與物俱至也
孔子西遊於衛顔淵問師金曰以夫子之行
爲奚如
　䟽衛本昆吾之邑又是康叔之封自魯適
　衛故曰西遊師金魯太師名金也奚何也
　言夫子行仁義之道以化衛侯未知此術
　行用可不邪
師金曰惜乎而夫子其窮哉
　䟽言仲尼叡哲明敏才智可惜守先王之
　聖迹執堯舜之古道所以頻遭辛苦屢致
　困窮
顔淵曰何也
　䟽問窮之所以也
師金曰夫芻狗之未陳也盛以篋衍巾以文
繡尸祝齋戒以將之
　䟽此下譬喻凡有六條第一芻狗第二舟
　車第三桔橰第四樝梨第五狙猨第六妍
　醜芻狗草也謂結草爲狗以解除也衍笥
　也尸祝巫師也將送也言芻狗未陳盛以
　筐笥之器覆以文繡之巾致齋潔以表誠
　展如在之將送庶其福祉貴之如是
及其己陳也行者踐其首脊蘇者取而爨之
而己將復取而盛以篋衍巾以文繡遊居寢
卧其下彼不得夢必且數眯焉
　註廢棄之物於時無用則更致他妖也
　䟽踐履也首頭也脊背也取莫曰蘇爨炊
　也眯魘也言芻狗未陳致斯肅敬既祭之
　後棄之路中故行人履踐其頭脊蘇者取
　供其炊爨方將復取而貴之盛於筐衍之
　中覆於又繡之下敖游居處寢卧其傍假
　令不致惡夢必當數數遭魘故郭注云廢
　棄之物於時無用則更致他妖也
今而夫子亦取先王已陳芻狗取弟子游居
寢卧其下故伐樹於宋削迹於衛窮於商周
是非其夢邪
　䟽此合芻狗之譬并合孔子窮義也先王
　謂堯舜禹湯先代之帝王也憲章文武祖
　述堯舜而爲教迹故集聚弟子敖游於仁
　義之域卧寢於禮信之鄉古法不可執留
　事同已陳芻狗伐樹於宋者孔子曾遊於
　宋與門人講說於大樹之下司馬桓魋欲
　殺夫子夫子去後桓魋惡其坐處因伐樹
　焉削剗也夫子嘗遊於衛衛人疾之故剗
　削其迹不見用也商是殷地周是東周孔
　子歷聘曾因於此良田執於聖迹故致斯
　弊狼狽如是豈非惡夢邪
圍於陳蔡之間七日不火食死生相與鄰是
非其昧邪
　註此皆絶聖棄知之意耳無所稍嫌也夫
　先王典禮所以適時用也時過而不棄即
　爲民妖所以興矯效之端也
　䟽當時楚昭王聘夫子夫子領徒宿於陳
　蔡之地蔡人見徒衆極多謂之爲賊故興
　兵圍繞經乎七日糧食罄盡無復炊爨從
　者餓病莫之能興憂悲困苦鄰乎死地豈
　非遭於已陳芻狗而魘邪
夫水行莫如用舟而陸行莫如用車以舟之
可行於水也而求推之於陸則没世不行尋
常
　䟽夫舟行於水車行於陸致於千里未足
　爲難若推舟於陸求其運載終没一世不
　可數尺
古今非水陸與周魯非舟車與今蘄行周於
魯是猶推舟於陸也
　䟽此合諭也蘄求也亦今古代殊豈異乎
　水陸周魯地異何異乎舟車
勞而無功身必有殃彼未知夫無方之傳應
物而不窮者也
　註時移世異禮亦宜變故因物而無所係
　焉斯不勞而有功也
　䟽万猶常也傳轉也言夫子執先王之迹
　行衰周之世徒勞心力卒不成功故削迹
　伐樹身遭殃禍也夫聖人之智接濟無方
　千轉萬變隨機應物未知此道故嬰斯禍
　也
且子獨不見夫桔橰者乎引之則俯舍之則
仰彼人之所引非引人也故俯仰而不得罪
於人
　䟽桔橰挈水木也人牽引之則俛下捨放
　之則仰上俛仰上下引捨以人委順無心
　故無罪夫人能虚己其義亦然也
故夫三皇五帝之禮義法度不矜於同而矜
於治
　註期於合時宜應治體而已
　䟽矜美也夫三皇五帝步驟殊時禮義威
　儀不相㳂襲美在逗機不治以定不貴率
　今以同古
故譬三皇五帝之禮義法度其猶柤梨橘柚
邪其味相反而皆可於口
　䟽夫柤梨橘柚甘苦味殊至於噉嚼而皆
　可於口譬三皇五帝澆淳異世至於爲政
　咸適機宜也
故禮義法度者應時而變者也
　註彼以爲美而此或以爲惡故當應時而
　變然後皆適也
　䟽帝王之迹蓋無常凖應時而變不可執
　留豈得膠柱刻船居今行古也
今取猨狙而衣以周公之服彼必齕齧挽裂
盡去而後慊觀古今之異猶猨狙之異乎周
公也
　䟽慊足也周公聖人譬淳古之世狙猨狡
　獸諭澆競之時是以禮服雖華猨狙不以
　爲美聖迹乃貴末代不以爲尊故毁禮服
　猨狙始慊其心棄聖迹蒼生方適其性
故西施病心而矉其里其里之醜人見而美
之歸亦捧心而矉其里其里之富人見之堅
閉門而不出貧人見之挈妻子而去之走
　䟽西施越之美女也貌極妍麗既病心痛
　嚬眉苦之而端正之人體多宜便因其嚬
　蹙更益其美是以閭里見之彌加愛重鄰
　里醜人見而學之不病强嚬倍增其陋故
　富者惡之而不出貧人棄之而遠走捨己
　效物其義例然削迹伐樹皆學嚬之過也
彼知美矉而不知矉之所以美
　註况夫禮義當其時而用之則西施也時
　過而不棄則醜人也
　䟽所以猶所由也嚬之所以美者由乎西
　施之好也彼之醜人但美嚬之麗雅而不
　知由西施之妹好也
惜乎而夫子其窮哉
　䟽總會後文結成其㫖窮之事迹章中具
　載矣
孔子行年五十有一而不聞道乃南之沛見
老聃
　䟽仲尼雖領徒三千號素王而盛行五德
　未聞大道故從魯之沛自北徂南而見老
　君以詢玄極故也
老聃曰子來乎吾聞子北方之賢者也子亦
得道乎孔子曰未得也
　䟽聞仲尼有當世賢能未知頗得至道不
　答言未得自楚望魯故曰北也
老子曰子惡乎求之哉
　䟽問於何處尋求至道
曰吾求之於度數五年而未得也
　䟽數筭術也三年一閏天道小成五年再
　閏天道大成故言五年也道非術數故未
　得之也
老子曰子又惡乎求之哉
　䟽更問求道用何方法
曰吾求之於陰陽十有二年而未得
　註此皆寄孔老以明絶學之義也
　䟽十二年陰陽之一周也而未得者明以
　陰陽取道而道非陰陽故下文云中國有
　人非陰非陽
老子曰然使道而可獻則人莫不獻之於其
君使道而可進則人莫不進之於其親使道
而可以告人則人莫不告其兄弟使道而可
以與人則人莫不與其子孫然而不可者無
他也
　䟽夫至道深玄妙絶言象非無非有不自
　不他是以不進獻於君親豈得告於子弟
　所以然者無他由也故記孔老二君聖以
　明玄中之玄也
中無主而不止
　註心中無受道之質則雖聞道而過去也
　䟽若使中心無受道之主假令聞於聖說
　亦不能止住於胸懷故知無他也
外無正而不行
　註中無主則外物亦無正己者也故未嘗
　通也
　䟽中既受道之心故外亦無能正於己
　者故不可行也
由中出者不受於外聖人不出
　註由中出者聖人之道也外有能受之者
　乃出耳
　䟽由從也從内出者聖人垂迹顯教也良
　由物能感聖故聖人不應若使外物不能
　禀受聖人亦終不出教
由外入者無主於中聖人不隱
　註由外入者假學以成性者也雖性可學
　成然要當内有其質若無主於中則無以
　藏聖道也
　䟽隱藏也由外入者習學而成性也由其
　外禀聖教冥在心中若使素無受入之心
　則無藏於聖道
名公器也
　註夫名者天下之所共用
　䟽名鳴也公平也器用也名有二種一是
　命物二是毁譽今之所言是毁譽名也
不可多取
　註矯飾過實多取者也多取而天下亂也
　䟽夫令譽善名天下共用必其多取則矯
　飾過實而爭競斯起也
仁義先王之蘧廬也
　註猶傳舍也
止可以一宿而不可乆處覯而多責
　註夫仁義者人之性也人性有變古今不
　同也故遊寄而過去則㝠若無滯而係於
　一方則見見則偽生偽生而責多矣
　䟽蘧廬逆於傳舍也覯見也亦乆也夫蘧
　廬舍客不可乆停仁義禮智用訖宜廢客
　停乆疵釁生聖迹留過責起
古之至人假道於仁託宿於義
　註隨時而變無常迹也
以遊逍遥之墟
　䟽古之眞人和光降迹逗機而行博愛應
　物而用人群何異乎假借塗路寄託宿止
　暫時游寓蓋非眞實而動不傷寂應不離
　眞故恒逍遥乎自得之場彷徨乎無爲之
　境
食於苟簡之田立於不貸之圃
　註苟且也簡略也貸施與也知止知足食
　於苟簡之田不損已物立於不貸之圃而
　言田圃者明是聖人養生之地
逍遥無爲也
　註有爲則非仁義
苟簡易養也
　註全從其簡故易養也
　䟽只爲逍遥累盡故能無爲恬淡苟簡苟
　且簡素自足而已故易養也
不貸無出也
　註不貸者不損己以爲物也
　䟽不損我以益彼故無所出此三句覆釋
　前義也
古者謂是采眞之遊
　註遊而任之斯眞采也采眞則色不偽矣
　䟽古者聖人行苟簡等法謂是神采眞實
　而無假偽逍遥任適而隨化遨游也
以富爲是者不能讓禄以顯爲是者不能讓
名親權者不能與人柄
　註天下未有以所非自累者而各没命於
　所是所是而以没其命者非立乎不貸之
　圃也
　䟽夫是富非貪貪於貨賄者豈能讓人財
　禄是顯非隱滯於榮位者何能與人名譽
　親愛權勢矜夸於物者何能與人之柄柄
　權也唯厭穢風塵羶臊榮利者故能棄之
　若遺
操之則慄舍之則悲
　註舍之悲者操之不能不慄也
　䟽操執權柄恐失所以戰慄捨去威力喪
　去所以憂悲
而一無所鑒以闚其所不休者是天之戮民
也
　註言其知進而不知止則性命喪矣所以
　爲戮
　䟽是富好權之人心靈愚暗唯滯名利一
　無鑒識豈能聞見玄理而休心息智者乎
　如是之人雖復楚戮未加而情性以困故
　是自然刑戮之民
怨恩取與諫教生殺八者正之器也
　䟽夫怨敵必殺恩惠須償分内自取分外
　與他臣子諫上君父教下應青春以生長
　順素秋以殺罰此八者治正之器不得不
　用之也
唯循大變無所湮者爲能用之故曰正者正
也其心以爲不然者天門弗關矣
　註守故不變則失正矣
　䟽循順也湮塞也唯當順於大理隨於變
　化達於物情而無滯塞者故能用八事治
　之正事合於正理故曰正者正也其心之
　不能如是者天機之門擁而弗開天門心
　也
孔子見老聃而語仁義老聃曰夫播糠眯目
則天地四方易位矣蚊虻𠾱膚則通夕不寐
矣
　註外物如之雖小而傷性已大也
　䟽仲尼滯於聖迹故發辭則語仁義夫播
　糠眯目目暗故不能辯東西蚊虻𠾱膚膚
　痛則徹宵不睡是以外物雖微爲害必巨
　況乎仁非天理義不率性捨己效他喪其
　本性其爲害也豈眯目𠾱膚而已哉𠾱齧
　也
夫仁義𢡚然乃憤吾心亂莫大焉
　註尚之以加其性故亂
　䟽仁義𢡚毒甚於蚊虻憤憤吾心令人煩
　悶擾亂物性莫大於此一本亦作憤字者
吾子使天下無失其朴
　註質全而仁義著
吾子亦放風而動總德而立矣
　註風自動而依之德自立而秉之斯易持
　易行之道也
　䟽放縱任也欲使蒼生喪其淳樸之性者
　莫若絶仁棄義則反冥我極也仲尼亦宜
　放無爲之風教隨機務而應物總虚妄之
　至德立不測之神功亦有作放方往反放
　依也
又奚傑然若負建鼓而求亡子者邪
　註言夫揭仁義以趨道德之鄉其猶擊鼓
　而求逃者無由得也
　䟽建擊傑然用力貌夫揭仁義以趨道德
　之鄉何異乎打大鼔以求逃亡之子故鼔
　聲大而亡子速仁義彰而道德廢也
夫鵠不日浴而白烏不日黔而黑
　註自然各已足
黑白之朴不足以爲辯
　註俱自然耳無以偏向
　䟽浴洒也染緇曰黔黔黑也辯者别其勝
　負也夫鵠白烏黑禀之自然豈須日日浴
　染方得如是以言物性其義例然然黑白
　素樸各足於分所遇斯適故不足於分所
　以論勝負亦言辯變也黑白分定不可變
　白爲黑也
名譽之觀不足以爲廣
　註夫至足者忘名譽忘名譽乃廣耳
　䟽修名立譽招物觀視此乃狹劣何足自
　多唯恐遣名譽方可稱大耳
泉涸魚相與處於陸相呴以濕相濡以沫
　註言仁義之譽皆生於不足
不若相忘於江湖
　註斯乃忘仁而仁者也
　䟽此總結前文斥仁義之弊夫泉源枯竭
　魚傳沫以相濡樸散淳離行仁義以濟物
　及其江湖浩蕩各足所以相忘道德深玄
　得性所以虚淡既江湖比於道德濡沫方
　於仁義以此格量故不同日而語矣
孔子見老聃歸三日不談
　䟽老子方外大聖變化無常不可測量故
　無所談說也
弟子問曰夫子見老聃亦將何規哉
　䟽不的姓名直云弟子當是升堂之類共
　發此疑既見老子應有規誨何所聞而三
　日而不談也
孔子曰吾乃今於是乎見龍龍合而成體散
而成章
　註謂老聃能變化
　䟽夫龍之德變化不恒以況至人隱顯無
　定故本合而成妙體窈冥迹散而起文章
　焕爛
乗乎雲氣而養乎陰陽
　註言其因御無方自然已足
　䟽言至人乗雲氣而無心順陰陽而養物
　也
予口張而不能嗋予又何規老聃哉
　䟽嗋合也心懼不定口開不合復何容暇
　聞規訓之言乎
子貢曰然則人固有尸居而龍見雷聲而淵
默發動如天地者乎
　䟽言至人其處也若死尸之安居其出也
　似龍神之變見其語也如雷霆之振響其
　默也類玄理之無聲是以奮發機動同二
　儀之生物者也既而或處或出或語或默
　豈有出處語默之異而異之哉然則至人
　必有出處默語不言之能故仲尼見之口
　　而不能合
賜亦可得而觀乎遂以孔子聲見老聃
　䟽賜子貢名也子貢欲至觀至人龍德之
　相遂以孔子聲教而往見之
老聃方將倨堂而應微曰予年運而往矣子
將何以戒我乎
　䟽倨企也運時也老子自得從容故企堂
　敖誕物感斯應發微其言子年衰邁可以
　教何以戒我乎
子貢曰夫三王五帝之治天下不同其係聲
名一也而先生獨以爲非聖人如何哉
　䟽澆淳漸異歩驟有殊用力用兵逆順斯
　異故云不同聲名令聞相係一也先生乃
　排三王爲非聖有何意㫖可得聞乎
老聃曰小子少進子何以謂不同
　䟽汝少進前說不同所由
對曰堯授舜舜受禹禹用力而湯用兵文王
順紂而不敢逆武王逆紂而不肯順故曰不
同
　䟽堯舜二人即是五帝之數自夏禹以降
　便是三王堯讓舜舜讓禹禹治水而用力
　湯伐桀而用兵文王拘羑里而順商辛武
　王渡孟津而逆殷紂不同之狀可略言焉
老聃曰小子少進余語汝三皇五帝之治天
下
　䟽三皇者伏犧神農黄帝也五帝少昊顓
　頊高辛唐虞也治天下之治列在下文
黄帝之治天下使民心一民有其親死不哭
而民不非也
　註若非之則强哭
　䟽三皇行道人心淳一不獨親其親不獨
　子其子故親死不哭而世俗不非必也非
　之則强哭者衆
堯之治天下使民心親民有爲其親殺其殺
而民不非也
　註殺降也言親䟽有降殺
　䟽五帝行德不及三皇使子父兄弟更相
　親愛爲降殺之服以别親䟽既順人心亦
　不非毁
舜之治天下使民心競民孕婦十月生子子
生五月而能言
　註教之速也
　䟽舜是五帝之末其俗漸澆樸散淳離民
　心浮競遂使懷孕之婦十月生子五月能
　言古者懷孕之婦十四月而誕育生子兩
　歲方始能言澆淳既革故與古之乖異也
不至乎孩而始誰
　註誰者别人之意也未孩已擇人言其競
　教速成也
　䟽未解孩笑已識是非分别之心自此而
　始矣
則人始有夭矣
　註不能同彼我則心競於親䟽故不終其
　天年也
　䟽分别既甚不終天年夭逝之始起自虞
　舜
禹之治天下使民心變人有心而兵有順
　註此言兵有順則天下已有不順故也
　䟽去道既遠澆偽日興遂使蠢爾之民好
　爲禍變廢無爲之迹興有爲之心賞善罰
　惡以此爲化而禹懷慈愛猶解泣辜兵刃
　所加必須天道也
殺盜非殺
　註盜自應死殺之順也故非殺
　䟽盜賊有罪理合其誅順乎素秋雖殺非
　殺此則兵有順義也
人自爲種而天下耳
　註不能大齊萬物而人人自别斯人自爲
　種也承百代之流而會乎當今之變其弊
　至於斯者非禹也故曰天下耳言聖知之
　迹非亂天下而天下必有斯亂
　䟽夫澆浪既興分别日甚人人自爲種見
　不能大齊萬物此則解人有心也聖智之
　迹使其如是非禹之過也故曰天下耳矣
是以天下大駭儒墨皆起
　註此乃百代之弊
　䟽此總論三皇五帝之迹驚天下蒼生致
　使儒崇堯舜以飾非墨遵禹道而自是既
　而百家競起九流爭騖後代之弊實此之
　由也
其作始有倫而今乎婦女
　註今之以女爲婦而上下悖逆者非作始
　之無理但至理之弊遂至於此
　䟽倫理也當莊子之世六國競興淫風大
　行以女爲婦乖禮悖德莫甚於兹故知聖
　迹始興故有倫理及其末也例同斯弊也
何言哉
　註弊生於理故無所復言
　䟽從理生教遂至於此世澆俗薄何可稍
　言論正發憤而傷歎也
余語汝三皇五帝之治天下名曰治之而亂
莫甚焉
　註必弊故也
　䟽夫三皇之治實自無爲無爲之迹迹生
　於弊故百代之後亂莫甚焉弊亂之狀列
　在下文
三皇之知上悖日月之明下睽山川之精中
墮四時之施
　䟽悖逆也睽乖離也墮廢壞也施澤也運
　無爲之智以立治方後世執迹遂成其弊
　致星辰悖彗日月爲之不明山川乖離嶽
　瀆爲之崩竭廢壞四時寒暑爲之𠎝叙
其知𢡚於𧓽蠆之尾鮮規之獸莫得安其性
命之情者而猶自以爲聖人不可恥乎其無
恥也
　䟽𢡚毒也𧓽蠆尾端有毒也鮮規小貌言
　三皇之智損害蒼生其爲毒也甚於𧓽蠆
　是故細小蟲獸皆遭擾動況乎黔首如何
　得安以斯爲聖於理未可毒害既多深可
　羞媿也
子貢蹴蹴然立不安
　註子貢本謂老子獨絶三王故欲同三王
　於五帝耳今又見老子通毁五帝上及三
　皇則失其所以爲談矣
　䟽蹴蹴驚驚貌也子貢欲救三王同五帝
　今見老子詞調高貌排擯五帝指斥三皇
　心形驚悚失其所謂故蹴然形容雖立心
　神不安
孔子謂老聃曰丘治詩書禮樂易春秋六經
自以爲乆矣孰知其故矣以奸者七十二君
論先王之道而明周召之迹一君無所鉤用
甚矣夫人之難說也道之難明邪老子曰幸
矣子之不遇治世之君也夫六經先王之陳
迹也豈其所以迹哉
　註所以迹者眞性也夫任物之眞性者其
　迹則六經也
今子之所言猶迹也夫迹履之所出而迹豈
履哉
　註况今之人事則以自然爲履六經爲迹
夫白鶂之相視眸子不運而風化蟲雄鳴於
上風雌應於下風而風化
　註鶂以眸子相視蟲以嗚聲相應俱不待
　合而便生子故曰風化
類自爲雌雄故風化
　註夫同類之雌雄各自有以相感相感之
　異不可勝極苟得其類其化不難故乃有
　遥感而風化也
性不可易命不可變時不可止道不可壅
　註故至人皆順而通之
苟得於道無自而不可
　註雖化者無方而皆可也
失焉者無自而可
　註所在皆不可也
孔子不出三月復見曰丘得之矣鳥鵲𡦗魚
傳沫細要者化
　註言物之自然各有性也
　䟽鵲居巢内交尾而表陰陽魚在水中傳
　沫而爲牝牡蜂取桑蟲祝爲己子是知物
　性不同禀之大道物之自然各有性也
有弟而兄啼
　註言人之性舍長而視幼故啼也
　䟽有弟而兄失愛捨長憐幼故啼是知陳
　迹不可執留但當順之物我無累言人性
　捨長視幼故啼也
久矣夫丘不與化爲人不與化爲人安能化
人
　註夫與化爲人者任其自化者也若繙六
　經以說則䟽也
老子曰可丘得之矣

南華眞經注䟽卷之十六















南華眞經注䟽卷之十七善三
　　　　河南郭象註
　　　　唐西華法師成玄英䟽
　　　外篇刻意第十五
刻意尚行離世異俗高論怨誹爲亢而已矣
此山谷之士非世之人枯槁赴淵者之所好
也
　䟽刻削也意志也亢窮也言偏滯之人未
　能會理刻勵身心高尚其行離異世俗卓
　爾不羣清談五帝之風高論三皇之教怨
　有才而不遇誹無道而荒淫亢志林籟之
　中削迹巖崖之下斯乃隱處山谷之士非
　毁時世之人枯槁則鮑焦介推之流赴淵
　則申狄卞隨之類蓋是一曲之士何足以
　語至道哉已止也其術止於此矣
語仁義忠信恭儉推讓爲修而已矣此平世
之士教誨之人遊居學者之所好也
　䟽發辭吐氣則語及仁義用兹等法爲修
　身之本此乃平時治世之士施教誨物之
　人斯則子夏之在西河宣尼之居洙泗或
　遊行而議論或安居講說蓋是學人之
　所好良非道士之所先
語大功立大名禮君臣正上下爲治而已矣
此朝廷之士尊主强國之人致功并兼者之
所好也
　䟽建海内之功績立古今之鴻名致君臣
　之盛禮王天下之大義寧安社稷緝熙常
　道既而尊君王而服遐荒强本邦而兼并
　敵國豈非朝廷之士廊廟之臣乎即皋陶
　伊尹吕望之徒是也
就藪澤處間曠釣魚間處無爲而已矣此江
海之士避世之人閒暇者之所好也
　䟽棲隠山藪放曠臯澤間居而事綸釣避
　世而處無爲天子不得臣諸侯不得友斯
　乃從容閒暇之人即巢父許由公閲休之
　類
吹呴呼吸吐故納新熊經鳥申爲壽而已矣
此導引之士養形之人彭祖壽考者之所好
也
　註此數子者所好不同恣其所好各之其
　方亦所以爲逍遥也然此亦各自得焉能
　靡所不樹哉若夫使萬物各得其分而不
　自失者故當付之無所執爲也
　䟽吹冷呼而吐故呴暖吸而納新如熊攀
　樹而自經類鳥飛空而伸脚斯皆導引神
　氣以養形魂延年之道駐形之術故彭祖
　八百歲白石三千年壽考之人即此之類
　以前數子志尚不同各滯一方未爲通美
　自不刻意而下方會玄玄之妙致也
若夫不刻意而高無仁義而修無功名而治
無江海而間不導引而壽
　註所謂自然
無不忘也無不有也
　註忘故能有若有之則不能救其忘矣故
　有者非有之而有也忘而有之也
　䟽夫玄通合變之士冥眞契理之人不刻
　意而其道彌高無仁義而恒自修習忘功
　名而天下大治去江海而淡爾清閑不導
　引而壽命無極者故能唯物與我無不盡
　忘而萬物歸之故無不有也斯乃忘而有
　之非有之而有也
澹然無極而衆美從之
　註若厲己以爲之則不能無極而衆惡生
　䟽心不滯於一方迹冥符於五行是以澹
　然虚曠而其道無窮萬德之美皆從於己
　也
此天地之道聖人之德也
　註不爲萬物而萬物自生者天地也不爲
　百行而百行自成者聖人也
　䟽天地無心於亭毒而萬物生聖人無心
　於化育而百行成是以天地以無生生而
　爲道聖人以無爲爲而成德故老經云天
　地不仁聖人不仁
故曰夫恬惔寂寞虚無無爲此天地之平而
道德之質也
　註非夫寂寞無爲也則危其平而喪其質
　也
　䟽恬惔寂寞是凝湛之心虚無無爲是寂
　用之智天地以此法爲平均之源道德以
　此法爲質實之本也
故曰聖人休休焉則平易矣
　註休乎恬惔寂寞息乎虚無無爲則雖歷
　乎阻險之變常平夷而無難
　䟽休心於恬惔之鄉息智於虚無之境則
　履艱難而簡易涉危險而平夷也
平易則恬惔矣
　註患難生於有爲有爲亦生於患難故平
　易恬惔交相成也
　䟽豈唯休心恬惔故平易抑乃平易而恬
　惔矣是知平易恬惔交相成也
平易恬惔則憂患不能入邪氣不能襲
　註泯然與正理俱往
　䟽心既恬惔迹又平易雖心與迹一種無
　爲故慇憂患累不能入其靈臺邪炁祅炁
　不能襲其藏府襲猶入也互其文也
故其德全而神不虧
　註夫不平不惔者豈唯傷其形哉神德並
　喪於内也
　䟽夫恬惔無爲者豈唯外形無毁亦乃内
　德圓全形德既安則精神無損之矣
故曰聖人之生也天行
　註任自然而運動
其死也物化
　註蜕然無所係
　䟽聖人體勞息之不二達去來之爲一故
　其生也如天道之運行其死也類萬物之
　變化任鑪冶之陶鑄無纖介於胸中也
靜而與陰同德動而與陽同波
　註動靜無心而付之陰陽也
　䟽凝神靜慮與太陰同其盛德應感而動
　與陽炁同其波瀾動靜順時無心者也
不爲福先不爲禍始感而後應
　註無所唱也
　䟽夫善爲福先惡爲禍始既善惡雙遣亦
　禍福兩忘感而後應豈爲先始者也
迫而後動
　註會至乃動
　䟽迫至也逼也動應也和而不唱赴機而
　應
不得已而後起
　註任理而起吾不得已也
　䟽已止也機感通至事不得止而後起應
　非預謀
去知與故循天之理
　註天理自然知故無爲乎其間
　䟽循順也内去心知外忘事故如混沌之
　無爲順自然之妙理也
故無天灾
　註灾生於違天
　䟽合天故無灾也
無物累
　註累生於逆物
　䟽順物故無累也
無人非
　註與人同者衆必是焉
　䟽同人故無非也
無鬼責
　註同於自得故無責
其生若浮其死若休
　註汎然無所惜也
　䟽夫聖人動靜無心死生一貫故其生也
　似浮漚之暫起變化俄然其死也若疲勞
　休息曾無係戀也
不思慮
　註付之天理
　䟽心若死灰絶於縁念
不豫謀
　註理至而應
　䟽譬懸鏡高堂物來斯照終不預前謀度
　而待機務者也
光矣而不耀
　註用天下之自光非吾耀也
　䟽智照之光明逾日月而韜光晦迹故不
　炫燿於物也
信矣而不期
　註用天下之自信非吾期也
　䟽逼機赴感如影隨形信若四時必無差
　忒機來方應不預期也
其寢不夢其覺無憂
　䟽契眞故凝寂而不夢累盡故常適而無
　憂也
其神純粹
　註一無所欲
　䟽純粹者不雜也既無夢無憂契眞合道
　故其心神純粹而無間雜也
其魂不罷
　註有欲乃疲
　䟽恬惔無爲心神閑逸故其精魂應用終
　不疲勞
虚無恬淡乃合天德
　註乃與天地合其恬惔之德也
　䟽歎此虚無與天地合其德
故曰悲樂者德之邪
　䟽違心則悲順意則樂不達違從是德之
　邪妄
喜怒者道之過
　䟽稱心則喜乖情則怒喜怒不忘是道之
　罪過
好惡者德之失
　䟽無好爲好無惡爲惡此之妄心是德之
　愆咎也
故心不憂樂德之至也
　註至德常適故情無所槩
　䟽不喜不怒無憂無樂恬恬虚夷至德之
　人也
一而不變靜之至也
　註靜而一者不可變也
　䟽抱眞一之玄道混囂塵而不變自非至
　靜孰能如斯
無所於忤虚之至也
　註其心豁然確盡乃無纖介之違
　䟽忤逆也大順羣生無所乖逆自非虚豁
　之極其孰能然也
不與物交淡之至也
　註物自來耳至淡者無交物之情
　䟽守分清高不交於物無所須待恬惔之
　至也
無所於逆粹之至也
　註若雜乎濁欲則有所不順
　䟽智照精明至純無雜故能混同萬物大
　順蒼生至論忤之與逆厥理不殊顯虚粹
　兩義故再言耳
故曰形勞而不休則弊精用而不已則勞勞
則竭注物皆有當不可失也
　䟽夫形體精神禀之有限而役用無涯必
　之死地故分外勞形不知休息則困弊斯
　生精神逐物而不知止必當勞損損則精
　炁枯竭矣
水之性不雜則清莫動則平鬱閉而不流亦

不能清天德之象也
　註象天德者無心而階會也
　䟽象者法效也言水性清平善鑒於物若
　混而雜之鬱而閉塞之則乖於常性既不
　能□猗流注亦不能鑒照於物也唯當不
　動不閉則清而且平洞照無私爲物準的
　者天德之象也以况聖人心虚皎潔鑒照
　無私法象自然與玄天合德故老經云上
　善若水也
故曰純粹而不雜
　註無非至當之事也
　䟽雖復和光同塵而精神凝湛此覆釋前
　其神純粹也
靜一而不變
　註常在當上住
　䟽縱使千變萬化而心恒靜一此重釋一
　而不變
淡而無爲
　註與會俱而已矣
　䟽假令混俗揚波而無妨虚淡與物交接
　亦不廢無爲此釋前恬淡之至也
動而以天行
　註若夫逐欲而動人行也
　䟽感物而動應而無心同於大道之運行
　無心而生萬物
此養神之道也
　䟽總結以前天行等法是治身之術養神
　之道也
夫有干越之劍者柙而藏之不敢用也寳之
至也
　註况敢輕用其神乎
　䟽干溪名也越山名也干溪越山但出良
　劍也又云干吴也言吴越二國並出名劍
　因以爲名也夫有此干越之寳劍柙中而
　藏舉之自非敵國大事不敢輕用寳而重
　之遂至於此而況寳愛精神者乎
精神四達並流無所不極上際於天下蟠於
地
　註夫體天地之極應萬物之數以爲精神
　者故若是矣若是而有落天地之功者任
　天行耳非輕用也
　䟽流通也夫愛養精神者故能通達四方
　並流無滯即而下蟠薄於厚地上際逮於
　玄天四維上下無所不極動而常寂非輕
　用之者也
化育萬物不可爲象
　註所育無方
　䟽化導蒼生含育萬物隨機俯應不守一
　方故不可以形象而域之也
其名爲同帝
　註同天帝之不爲
　䟽帝審也總結以前名爲審實之道也亦
　言同天帝之不爲也已
純素之道唯神是守守而勿失與神爲一
　註常以純素守乎至寂而不蕩於外則冥
　也
　䟽純精素質之道唯在守神守而不喪則
　精神凝靜既而形同枯木心若死灰物我
　兩忘身神爲一也
一之精通合于天倫
　註精者物之眞也
　䟽倫理也既與神爲一則精智無礙故冥
　乎自然之理
野語有之曰衆人重利廉士重名賢士尚志
聖人貴精
　註與神爲一非守神也不遠其精非貴精
　也然其道則貴守之迹
　䟽莊子欲格量人物志尚不同故泛舉大
　綱略爲四品仍寄野逸之人以明言無的
　當且世俗衆多之人咸重財利則盜跖之
　徒是也貞廉潔素之士皆重聲名則伯夷
　介推是也賢人君子高尚志節不屈於世
　則許由子州支伯是也唯體道聖人無所
　偏滯故能寳貴精神不蕩於物雖復應變
　隨時而不喪其純素也
故素也者謂其無所與雜也純也者謂其不
虧其神也
　註苟以不虧爲純則雖百行同舉萬變參
　備乃至純也苟以不雜爲素則雖龍章鳳
　姿倩乎有非常之觀乃至素也若不能保
　其自然之質而雜乎外飾則雖犬羊之鞹
　庸得謂之純素哉
　䟽夫混迹世物之中而與物無雜者至素
　者也參變囂塵之内而其神不虧者至純
　者也豈復獨立於高山之頂拱手於林籟
　之間而稱純素哉蓋不然乎此結釋前純
　素之道義也
能體純素謂之眞人
　䟽體悟解也妙契純素之理則所在皆眞
　道也故可謂得眞道之人也

南華眞經注䟽卷之十七







　　　　　　　　　　　　　　　








南華眞經注䟽卷之十八善四
　　　　河南郭象註
　　　　唐西華法師成玄英䟽
　　　外篇繕性第十六
繕性於俗俗學以求復其初
　註已治性於俗矣而欲以俗學復性命之
　本所以求者愈非其道也
　䟽繕治也性生也俗習也初本也言人禀
　性自然各守生分率而行之自合於理今
　乃智於偽法治於眞性矜而矯之已困弊
　矣方更行仁義禮智儒俗之學以求歸復
　本初之性故俗彌得而性彌失學逾近而
　道逾遠也
滑欲於俗思以求致其明
　註已亂其心於欲而方復役思以求明思
　之愈精失之逾遠
　䟽滑亂也致得也欲謂名利聲色等可貪
　之物也言人所以心靈昏亂者爲貪欲於
　塵俗故也今遺役用分别之心思量求學
　望得獲其明照之道者必不可也唯當以
　無學學可以歸其本矣以無思思可以得
　其明矣本亦有作滑欲於欲者也
謂之蔽蒙之民
　註若夫發蒙者必離俗去欲而後幾焉
　䟽蔽塞也蒙昏也此則結前以俗學歸本
　以思慮求明如斯之類可謂蔽塞蒙暗之
　人
古之治道者以恬養知
　註恬靜而後知不蕩知不蕩而性不失也
　䟽恬靜也古者聖人以道治身治國者必
　以恬靜之法養眞質之知使不蕩於外也
生而無以知爲也謂之以知養恬
　註夫無以知爲而任其自知則雖知周萬
　物而恬然自得也
　䟽率性而照知生者也無心而知無以知
　爲也任知而往無用造爲斯則無知而知
　知而無知非知之而知者也故終日知而
　未嘗知亦未嘗不知終日爲而未嘗爲亦
　未嘗不爲仍以此眞知養於恬靜若不如
　是何以恬乎
知與恬交相養而和理出其性
　註知而非爲則無害於恬恬而自爲則無
　傷於知斯可謂交相養矣二者交相養則
　和理之分豈出他哉
　䟽夫不能恬靜則何以生彼眞知不有眞
　知何能致兹恬靜是故恬由於知所以能
　靜知資於靜所以獲眞知故知之與恬交
　相養也斯則中和之道存乎寸心自然之
　理出乎天性在我而已豈關他哉
夫德和也道理也
　註和故無不得道故無不理
　䟽德被於人故以中和爲義理通於物故
　以大道爲名也
德無不容仁也
　註無不容者非爲仁也而仁迹行焉
　䟽玄德深遠無不包容慈愛宏博仁迹斯
　見
道無不理義也
　註無不理者非爲義也而義功著焉
　䟽夫道能通物物各當理理既宜矣義功
　著焉
義明而物親忠也
　註若夫義明而不由忠則物愈䟽
　䟽義理明顯情率於中既不矜驕故物來
　親附也
中純實而反乎情樂也
　註仁義發中而遺任本懷則志得矣志得
　矣其迹則樂也
　䟽既仁義由中故志性純實雖復涉於物
　境而恒歸於眞情所造和適故謂之樂
信行容體而順乎文禮也
　註信行容體而順乎自然之節文者其迹
　則禮也
　䟽夫信行顯著容儀軌物而不乖於節文
　者其迹則禮也
禮樂徧行則天下亂矣
　註以一體之所履一志之所樂行之天下
　則一方得而萬方失也
　䟽夫不能虚心以應物而執迹以馭世者
　則必滯於華藻之禮而溺於荒淫之樂也
　是以芻狗再陳而天下亂矣
彼正而蒙己德德則不冒冒則物必失其性
也
　註各正性命而自蒙己德則不以此冒彼
　也若以此冒彼安得不失其性哉
　䟽蒙暗也冒亂也彼謂履正道之聖人也
　言人彼也冒亂則物我失其性矣
古之人在混芒之中與一世而得澹漠焉
　䟽謂三皇之前玄古無名號之君也其時
　淳風未散故處在混沌芒昧之中而與時
　世爲一冥然無迹君臣上下不相往來俱
　得恬澹寂寞無爲之道也
當是時也陰陽和靜鬼神不擾四時得節萬
物不傷群生不夭人雖有知無所用之
　註任其自然而已
　䟽當時混沌之時淳朴之世舉世恬惔體
　合無爲遂使陰昇陽降二炁和而靜泰鬼
　幽人顯各守分而不擾炎凉順序四時得
　節即無灾眚萬物不傷群生各盡天年終
　無夭折人雖有心知之術無爲故無用之
此之謂至一當是時也莫之爲而常自然
　註物皆自然故至一也
　䟽均彼此於無爲混是非於恬惔物我不
　二故謂之至一也莫無也莫之爲而自爲
　無爲也不知所以然而然自然也故當是
　時也人懷無爲之德物合自然之道焉
逮德下衰
　註夫德之所以下衰者由聖人不繼世則
　在上者不能無爲而羡無爲之迹故致斯
　弊也
及燧人伏羲始爲天下是故順而不一
　註世已失一或不可解故釋而不推順之
　而已
　䟽逮及也古者茹毛飲血與麋鹿同羣及
　至燧人始變生爲熟伏犧則服牛乗馬創
　立庖厨畫八卦以製文字放蜘蛛而造密
　網既而智詐萌矣嗜欲漸焉澆淳朴之心
　散無爲之道德衰而始爲天下此之謂乎
　是順黎庶之心而不能混同至一也
德又下衰及神農黄帝始爲天下是故安而
不順
　註安之於其所安而已
　䟽夫德化更衰爲弊增甚故神農有共工
　之伐黃帝致蚩尤之戰祅氣不息兵革屢
　興是以誅暴去殘弔民問罪苟且欲安於
　天下未能大順於羣生是也
德又下衰及唐虞始爲天下興治化之流𣻏
淳散朴
　註聖人無心任世之自成成之淳薄皆非
　聖也聖能任世之自得耳豈能使世得聖
　哉故皇王之迹與世俱遷而聖人之道未
　始不全也
　䟽夫唐堯虞舜居五帝之末而興治行化
　冠三王之始是以設五與而綱紀五行置
　百官而平章百姓百姓因此而澆訛五行
　自斯而荒殆枝流分派迄至于兹豈非毁
　淳素以作澆訛散朴質以爲華偽
離道以善
　註善者過於適之稱故有善而道不全
　䟽夫虚通之道善惡兩忘今乃捨己效人
　矜名企善既乖於理所以稱離也
險德以行
　註行者違性而行之故行立而德不夷
　䟽險危阻也不能率性任眞晦其蹤迹乃
　矯情立行以取聲名寔由外行聲名浮偽
　故令内德危險何清夷之有哉
然後去性而從於心
　註以心自役則性去也
　䟽離虚通之道捨淳和之德然後去自然
　之性從分别之心
心與心識
　註彼我之心競爲先識無復任性也
　䟽彼我之心更相謀慮是非臧否競爲前
　識者也
知而不足以定天下
　註忘知任性斯乃定也
　䟽夫心攀縁於有境知分别於無崖六合
　爲之烟塵八荒爲之騰沸四時所以愆序
　三光所以彗孛斯乃禍亂之源何足以定
　天下也
然後附之以文益之以博文滅質博溺心
　註文博者心質之飾也
　䟽前既使心運知不足以定天下故後依
　附文書以匡時代增博學而濟世不知質
　是文之本文華則隱滅於素質博是心之
　末博學則没溺於心靈唯當絶學而去文
　方會無爲之美也
然後民始惑亂無以反其性情而復其初
　註初謂性命之本
　䟽文華既滅於素質博學又溺於心靈於
　是民始成蠢亂矣欲反其恬澹之情性復
　其自然之初本其可得乎噫心知文博之
　過
由是觀之世喪道矣道喪世矣世與道交相
喪也
　註夫道以不貴故能存世然世存則貴之
　貴之道斯喪矣道不能使世不貴而世亦
　不能不貴於道故交相喪也
　䟽喪廢也由是事迹而觀察之故知時世
　澆浮廢棄無爲之道亦由無爲之道廢變
　淳和之世是知世之與道交相喪之也
道之人何由興乎世世亦何由興乎道哉
　註若不貴乃交相興也
　䟽故懷道聖人高蹈塵俗未肯興弘以馭
　世而澆偽之世亦何能興感於聖道也
道無以興乎世世無以興乎道雖聖人不在
山林之中其德隱矣
　註今所以不隱由其有情以興也何由而
　興由無貴也
　䟽澆季之時不能用道無爲之道不復行
　世假使體道聖人降迹塵俗混同羣小無
　人知者韜藏聖德莫能見用雖居朝市何
　異山林矣
隱故不自隱
　註若夫自隱而用物則道世交相興矣何
　隱之有哉
　䟽時逢昏亂故聖道不行豈是韜光自隱
　其德耶
古之所謂隱士者非伏其身而弗見也非閉
其言而不出也非藏其知而不發也時命大
謬也
　註莫知反一以息迹而逐迹以求一愈得
　迹愈失一斯大謬矣雖復起身以明之開
　言以出之顯知以發之何由而交興哉秪
　所以交喪也
　䟽謬偽妄也非伏匿其身而不見雖見而
　不亂羣非閉其言而不出雖出而不忤物
　非藏其智而不發雖發而不炫燿但時逢
　謬妄命遇迍邅故隨世污隆全身遠害
當時命而大行乎天下
　註此澹漠之時也
則反一無迹
　註反任物性而物性自一故無迹
　䟽時逢有道命屬清夷則播德弘化大行
　天下既而人人反一物物歸根彼我㝠符
　故無朕迹
不當時命而大窮乎天下
　註此不能澹漠之時也
則深根寧極而待
　註雖有事之世而聖人未始不澹漠也故
　深根寧極而待其自爲耳斯道之所以不
　喪也
　䟽時遭無道命值荒淫德化不行則大窮
　天下既而深固自然之本保寧至極之性
　安排而隨變化處常而待終年窮通豈有
　休戚於其間哉
此存身之道也
　註未有身存而世不興者也
　䟽在窮塞而常樂處危險而安寧任時世
　之行藏可謂存身之道也
古之行身者不以辯飾知
　註任其眞知而已
　䟽古人輕辯重訥賤言貴行是以古之行
　其身者必不用浮華之言辯飾分別之小
　智也
不以知窮天下
　註此澹泊之情也
　䟽窮者困累之謂也不縱知毒害以困苦
　蒼生也
不以知窮德
　註守其自得而已
　䟽知止其分不以無涯而累其自得
危然處其所而及其性已又何爲哉
　註危然獨正之貌
　䟽危猶獨也言獨居亂世之中處危而所
　在安樂動不傷寂恒反自然之性率性而
　動復何爲之哉言其無爲也
道固不小行
　註遊於坦塗
　䟽大道廣蕩無不制圍小成隱道固不小
　行矣
德固不小識
　註塊然大通
　䟽上德之人智周萬物豈留意是非而爲
　識鑒也
小識傷德小行傷道
　䟽小識小知虧損深玄之盛德小學小行
　傷毁虚通之大道也
故曰正己而已矣樂全之謂得志
　註自得其志獨夷其心而無哀樂之情斯
　樂之全者也
　䟽夫己身履於正道則所作皆虚通也既
　而無順無逆忘哀忘樂所造皆適斯樂全
　之者也至樂全矣然後志性得焉
古之所謂得志者非軒冕之謂也謂其無以
益其樂而己矣
　註全其内而足
　䟽益加也軒車也冕冠也古人淳朴體道
　無爲得志在乎恬夷取樂非關軒冕樂已
　足矣豈待加之也
今之所謂得志者軒冕之謂也
　䟽今世之人澆浮者衆貪美榮位待此適
　心是以戴冕乗軒用爲得志也
軒冕在身非性命也物之儻來寄也
　䟽儻者意外忽來耳軒冕榮華身外之物
　物之儻來非我性命蹔寄而已豈可乆長
　也
寄之其來不可圉其去不可止
　註在外物耳得失之非我也
　䟽時屬儻來泛然而取軒冕命遭寄去澹
　爾而捨榮華既無心於扞禦豈有情於留
　恡也
故不爲軒冕肆志
　註淡然自若不覺寄之在身
不爲窮約趨俗
　註曠然自得不覺窮之在身
　䟽肆申也趨競也古人體窮通之有命達
　榮枯之非己假使軒冕當塗亦未足申其
　志炁甘儉約以窮窘豈趨競於囂俗
　其樂彼與此同
　註彼此謂軒冕與窮約
　䟽彼軒冕也此窮約也夫軒冕窮約俱是
　儻來既樂彼軒冕亦須喜兹窮約二俱是
　寄所以相同也
故無憂而已矣
　註亦無欣歡之喜也
　䟽軒冕不樂窮約不苦安排去化所以無
　憂者也
今寄去則不樂由是觀之雖樂未嘗不荒也
　註夫寄去則不樂者寄來則荒矣斯以外
　易内也
　䟽今世之人識見浮淺是以物之寄也欣
　然而喜及去也悒然不樂豈知彼此事出
　儻來而寄去寄來常憂常喜故知雖樂而
　心未始不荒亂也
故曰喪己於物失性於俗者謂之倒置之民
　註營外虧内甚倒置也
　䟽夫寄去寄來且憂且喜以己徇物非喪
　如何軒冕窮約事歸塵俗若習俗之常失
　於本性違眞背道寔此之由其所安置足
　爲顚倒也


南華眞經注䟽卷之十八






南華眞經注䟽卷之十九善五
　　　　河南郭象註
　　　　唐西華法師成玄英䟽
　　　外篇秋水第十七
秋水時至百川灌河涇流之大兩涘渚涯之
間不辯牛馬
　註言其廣也
　䟽河孟津也涇通也涘岸也涯際也渚洲
　也水中之可居曰洲也大水生於春而旺
　於秋素秋陰炁猛盛多致霖雨故秋時而
　水至也既而凡百川谷皆灌注黄河通流
　盈滿其水甚大涯崖曠闊洲渚迢遥遂使
　隔水遠看不辯牛之與馬也
於是焉河伯欣然自喜以天下之美爲盡在
己
　䟽河伯河神也姓馮名夷華陰潼堤鄉人
　得水仙之道河既曠大故欣然懽喜謂天
　下榮華盛美盡在己身
順流而東行至於北海東面而視不見水端
於是焉河伯始旋其面目望洋向若而歎曰
野語有之曰聞道百以爲莫己若者我之謂
也
　䟽北海今萊州是望洋不分明也水日相
　映故望洋也若海神也河伯㳂流東行至
　于大海聊復顧眄不見水之端涯方始迴
　旋面目高視海若仍慨然發歎託之野語
　而百是萬之一誠未足以自多遂爲無如
　己者即河伯之謂也此乃鄙里之談未爲
　通論耳
且夫我嘗聞少仲尼之聞而輕伯夷之義者
始吾弗信今我覩子之難窮也吾非至於子
之門則殆矣吾長見笑於大方之家
　註知其小而不能自大則理分有素跂尚
　之情無爲乎其間
　䟽方猶道也世人皆以仲尼删定六經爲
　多聞博識伯夷讓國清廉其義可重復有
　通人達士議論高談以伯夷之義爲輕仲
　尼之聞爲寡即河伯嘗聞竊未之信今見
　大海之宏博浩汗難窮方覺昔之所聞諒
　不虚矣河伯不至海若之門於事大成危
　殆既而所見狹劣則長被嗤笑於大道之
　家
北海若曰井蛙不可以語於海者拘於墟也
夏蟲不可以語於冰者篤於時也曲士不可
以語於道者束於教也
　註夫物之所生而安者趣各有極
　䟽海若知河伯之狹劣舉三物以譬之夫
　坎井之蛙聞大海無風而洪波百尺必不
　肯信者爲拘於墟域也夏生之蟲至秋便
　死聞玄冬之時水結爲冰雨凝成霰必不
　肯信者心厚於夏時也曲見之士偏執之
　人聞說虚通至道絶聖棄智大毫末而小
　太山壽殤子而夭彭祖而必不信者爲束
　縛於名教故也而河伯不至洪川未逢海
　若自矜爲大其義亦然
今爾出於涯涘觀於大海乃知爾醜爾將可
與語大理矣
　註以其知分故可與言理也
　䟽河伯駕水乗流超於涯涘之表適逢海
　若仍於澣海之中詳觀大壑之無窮方鄙
　小河之陋劣既悟所居之有限故可語大
　理之虚通也哉
天下之水莫大於海萬川歸之不知何時止
而不盈尾閭泄之不知何時己而不虚春秋
不變水旱不知此其過江河之流不可爲量
數
　䟽尾閭者泄海水之所也在碧海之東其
　處有石闊四萬里厚四萬里居百川之下
　尾而爲閭族故曰尾閭海水沃著即焦亦
　名沃焦也山海經云羿射九日落爲沃焦
　此言迂誕今不詳載春雨少而秋雨多堯
　遭水而湯遭旱故海之爲物也萬川歸之
　而不盈沃焦瀉之而不虚春秋不變其多
　少水旱不知其增减論其大也遠過江海
　之流優劣懸殊豈可語其量數也
而吾未嘗以此自多者自以比形於天地而
受氣於陰陽吾在天地之間猶小石小木之
在大山也方存乎見少又奚以自多
　註窮百川之量而縣於河河縣於海海縣
　於天地則各有量也此發辭氣者有似乎
　觀大可以明小尋其意則不然夫世之所
　患者不夷也故體大者快然謂小者爲無
　餘質小者塊然謂大者爲至足是以上下
　夸跂俯仰自失此乃生民之所惑也惑者
　求正正之者莫若先極其差而因其所謂
　所謂大者至足也故秋毫無以累乎天地
　矣所謂小者無餘也故天地無以過乎秋
　毫矣然後惑者有由而反各知其極物安
　其分逍遥者用其本歩而遊乎自得之場
　矣此莊子之所以發德音也若如惑者之
　說轉以小大相傾則相傾者無窮矣若夫
　覩大而不安其小視小而自以爲多將奔
　馳於勝負之境而助天民之矜夸豈達乎
　莊生之㫖哉
　䟽存在也奚何也夫覆載萬物莫大於天
　地布炁生化莫大於陰陽也是以海若比
　形於天地則無等級以寄言受炁於陰陽
　則是陰陽象之一物也故託諸物以爲譬
　猶小木石之在太山乎而海若於天理在
　乎寡少物各有量亦何足以自多
計四海之在天地之間也不似罍空之在大
澤乎計中國之在海内不似稊米之在大倉
乎
　䟽罍空蟻穴也稊草似稗而米甚細小也
　中國九州也夫四海在天地之間九州居
　四海之内豈不似蟻孔之居大澤稊米之
　在大倉乎言其大小優劣有如此之懸也
號物之數謂之萬人處一焉人卒九州穀食
之所生舟車之所通人處一焉此其比萬物
也不似毫末之在於馬體乎
　註小大之辯各有階級不可相跂
　䟽號名號也卒衆也夫物之數不止於萬
　而世間語便多稱萬物人是萬數中之一
　物也中國九州人衆聚集百穀所生舟車
　來往在其萬數亦處一焉然以人比之萬
　物九州方之宇宙亦無異乎一毫之在馬
　體曾何足以介懷也
五帝之所連三王之所爭仁人之所憂任士
之所勞盡此矣
　註不出乎一域
　䟽五帝連接而揖讓三王興師而爭奪仁
　人殷憂於社稷任士劬勞於職務四者雖
　事業不同俱理盡於毫末也
伯夷辭之以爲名仲尼語之以爲博此其自
多也不似爾向之自多於水乎
　註物有定域雖至知不能出焉故起大小
　之差將以申明至理之無辯也
　䟽伯夷讓五等以成名仲尼論六經以爲
　博用斯輕物持此自多亦何異乎向之河
　伯自多於水此通合前喻並覆釋前少仲
　尼之聞輕伯夷之義也
河伯曰然則吾大天地而小毫末可乎
　䟽夫形之大者無過天地質之小者莫先
　毫末故舉大極小以明禀分有差河伯呈
　己所知詢於海若又解若以自足爲大吾
　可大於兩儀若以無餘爲小吾可小於毫
　末河伯既其領悟故物我均齊所以述己
　解心詢其可不也已
北海若曰否夫物量無窮
　註物物各有量
　䟽既領所疑答云不可夫物之器量禀分
　不同隨其所受各得稱適而千差萬别品
　類無窮稱適之處無大無小豈得率其所
　知抑以爲定
時無止
　註死與生皆時行
　䟽新新不住
分無常
　註得與失皆分
　䟽所禀分命隨時變易
終始無故
　註日新也
　䟽雖復終而復始而未嘗不新也
是故大知觀於遠近故小而不寡
　註各自足也
　䟽此下釋量無窮也以大聖之知觀於遠
　理察於近事故毫末雖小當體自足無所
　寡少也
大而不多
　註亦無餘也
　䟽天地雖大當體無餘故未足以自多也
　不多則無夸不寡則息企也
知量無窮
　註覽而觀之知遠近大小之物各有量
　䟽以大人之知知於物之器量大小雖異
　各稱其情名不同故無窮也此結前物量
　無窮也
證曏今故
　註曏明也今故猶古今
　䟽此下釋時無止義也曏明也既知小大
　非小大則證明古今無古今也
故遥而不悶
　註遥長也
掇而不跂
　註掇猶短也
　䟽遥長也掇短也既知古今無古今則知
　壽夭無壽夭是故年命延長終不厭生而
　悒悶禀齡夭促亦不欣企於遐壽隨變任
　化未始非吾
知時無止
　註證明古今知變化之不止於死生也故
　不以長而悒悶短故爲跂也
　䟽此結前時無止義也
察乎盈虚故得而不喜失而不憂
　䟽此下釋分無常義也夫天道既有盈虚
　人事寧無得喪是以觀乎盈虚之變達乎
　得喪之理故儻然而得時也不足爲欣偶
　爾而失命也不足爲戚也
知分之無常也
　註察其一盈一虚則知分之不常於得也
　故能忘其憂喜
　䟽此結前分無常義也
明乎坦塗
　註死生者日新之正道
　䟽此下釋終始無故義也坦平也途道也
　不以死爲死不以生爲生死生無隔故明
　乎坦然平等之大道者如此
故生而不悅死而不禍
　䟽夫明乎坦然之道者生也不足以爲欣
　悦其死也不足以爲禍敗達死生之不二
　何憂樂之可論乎
知終始之不可故也
　註明終始之日新也則知故之不可執而
　留矣是以涉日新而不愕舍故而不驚死
　生之化若一
　䟽此結前終始無故義
計人之所知不若其所不知
　註所知各有限也
　䟽强知者乖眞不知者會道以此計當故
　不如也
其生之時不若未生之時
　註生時各有年也
　䟽未生之時無喜所以無憂既生之後有
　愛所以有憎
以其至小求窮其至大之域是故迷亂而不
能自得也
　註莫若安於所受之分而已
　䟽至小智也至大境也夫以有限之小智
　求無窮之大境而無窮之境未周有限之
　知已喪是故終身迷亂返本無由喪己企
　物而不自得也
由此觀之又何以知毫末之足以定至細之
倪又何以知天地之足以窮至大之域
　註以小求大理終不得各安其分則大小
　俱足矣若毫末不求天地之功則周身之
　餘皆爲棄物天地不見大於秋毫則顧其
　形象裁自足耳將何以知細之定細大之
　定大也
　䟽夫物之禀分各自不同大小雖殊而咸
　得稱適若以小企大則迷亂失性各安其
　分則逍遥一也故毫末雖小性之可以稱
　大二儀雖大無餘可以稱小由此觀之至
　小之倪何必定在於毫末至大之域豈猶
　理窮於天地
河伯曰世之議者皆曰至精無形至大不可
圍是信情乎
　䟽信實也世俗議論未辯是非僉言至精
　細者無復形質至曠大者不可圍繞未知
　此理情智虚實河伯未達故有此疑也
北海若曰夫自細視大者不盡自大視細者
不明
　註目之所見有常極不能無窮也故於大
　則有所不盡於細則有所不明直是目之
　所不逮耳精與大皆非無也庸詎知無形
　而不可圍者哉
　䟽夫以細小之形視於曠大之物者必不
　盡其宏遠故謂之不可圍又以曠大之物
　觀於細小之形者必不曉了分明故謂之
　無形質此並未出於有境豈是至無之義
　哉
夫精小之微也垺大之殷也故異便
　註大小異故所便不得同
　䟽精微小也埒殷大也欲明小中之小大
　中之大禀氣雖異並不離有形天機自張
　各有宜便也
此勢之有也
　註若無形而不可圍則無此異便之勢也
　䟽大小既異宜便亦殊故知此勢未超於
　有之已
夫精粗者期於有形者也
　註有精粗矣故不得無形
　䟽夫言及精粗者必期限於形名之域而
　未能超於言象之表也
無形者數之所不能分也不可圍者數之所
不能窮也
　䟽無形不可圍者道也至道深玄絶於心
　色故不可以名數分別亦不可以數量窮
　盡
可以言論者物之粗也可以意致者物之精
也言之所不能論意之所不能察致者不期
精粗焉
　註唯無而已何精粗之有哉夫言意者有
　也而所言所意者無也故求之於言意之
　表而入乎無言無意之域而後至焉
　䟽夫可以言辯論說者有物之粗法也可
　以心意致得者有物之精細也而神口所
　不能言聖心不能察者妙理也必求之於
　言意之表豈期必於精粗之間乎
是故大人之行不出乎害人
　註大人者無意而在天行也舉足而投諸
　吉地豈出害人之塗哉
　䟽夫大人應物譬彼天行運而無心故投
　諸吉地出言利物終不害人也
不多仁恩
　註無害而不自多其恩
　䟽慈澤類乎春陽而不多徧行恩惠也
動不爲利
　䟽應理而動而理自無害
　䟽應機而動不域心以利物
不賤門隸
　註任其所能而位當於斯耳非由賤之故
　措之斯職
　䟽混榮辱一窮通故守門僕隸不以爲賤
　也
貨財弗爭
　註各使分定
　䟽寡欲知足守分不貪故於彼貨財曾無
　爭競也
不多辭讓
　註適中而已
　䟽率性謙和用捨隨物終不矯情飾辭多
　讓
事焉不借人
　註各使自任
　䟽愚智率性工拙襲情終不假借於人分
　外求務
不多食乎力
　註足而已
　䟽食於分内充足而已不多貪求疲勞心
　力
不賤貪污
　註理自無欲
　䟽體達玄道故無情欲非關苟貴清廉賤
　於貪污
行殊乎俗
　註己獨無可無不可所以與俗殊
　䟽和光同塵無可不可而在染不染故行
　殊乎俗也
不多辟異
　註任理而自殊也
　䟽居正體道故不多邪僻而大順群生故
　曾無乖異也
爲在從衆
　註從衆之所爲
　䟽至人無心未曾專己故凡厥施爲務在
　從衆也
不賤佞謟
　註自然正直
　䟽素性忠貞不履左道非鄙賤佞諂而後
　正直也
世之爵禄不足以爲勸戮恥不足以爲辱
　註外事不接於心
　䟽夫高官重禄世以爲榮刑戮黜落世以
　爲恥既而體榮枯之非我遠通塞之有時
　寄來不足以勸勵寄去不足以羞辱也
知是非之不可爲分細大之不可爲倪
　註故玄同也
　䟽各執是非故是非不可爲定分互爲大
　小故細大何得有倪限即天地毫末之謂
　乎
聞曰道人不聞
　註任物而物性自通則功名歸物矣故不
　聞
　䟽夫體道聖人和光韜晦推功於物無功
　名之可聞寓諸他人故稱聞曰
至德不得
　註得者生於失也物各無失則得名去也
　䟽得者不喪之名也而造極之人均於得
　喪既無所喪亦無所得故老經云上德不
　德
大人無己
　註任物而已
　䟽大聖之人有感斯應方圓任物故無己
　也
約分之至也
　註約之以至其分故冥也夫唯極乎無形
　而不可圍者爲然
　䟽約依也分限也夫大人利物抑乃多塗
　要切而言莫先依分若視目所見聽耳所
　聞知止所知而限於分内者斯德之至者
　也
河伯曰若物之外若物之内惡至而倪貴賤
惡至而倪小大
　䟽若物之外若物之内謂物性分之内外
　也惡何也言貴賤之分小大之倪爲在物
　性之中爲在生分之外至何處所而有此
　耶河伯未達其源故致斯請也
北海若曰以道觀之物無貴賤
　註各自足也
　䟽道者虚通之妙理物者質礙之麤事而
　以麤觀妙故有大小以妙觀麤故無貴賤
以物觀之自貴而相賤
　註此區區者乃道之所錯綜而齊之也
　䟽夫物情倒置迷惑是非皆欲貴己而賤
　他他亦自貴而賤彼彼此懷惑故言相也
以俗觀之貴賤不在己
　註斯所謂倒置也
　䟽夫榮華戮恥事出儻來而流俗之徒妄
　生欣惑是以寄來爲貴得之所以爲寵寄
　去爲賤失之所以爲辱斯乃寵辱由乎外
　物豈貴賤在乎已哉
以差觀之因其所大而大之則萬物莫不大
因其所小而小之則萬物莫不小知天地之
爲稊米也知毫末之爲丘山也則差數觀矣
　註所大者足也所小者無餘也故因其性
　足以名大則毫末丘山不得異其名因其
　無餘以稱小則天地稊米無所殊其稱若
　未觀差而不由斯道則差數相加幾微相
　傾不可勝察也
　䟽差别也夫以自足爲大則毫末之與丘
　山均其大矣以無餘爲小則天地之與稊
　米均其小矣是以因毫末爲大則萬物莫
　不大矣因天地以爲小則萬物莫不小矣
　故雖千差萬降數量不同而以此觀之則
　理可見
以功觀之因其所有而有之則萬物莫不有
因其所無而無之則萬物莫不無知東西之
相反而不可以相無則功分定矣
　註天下莫不相與爲彼我而彼我皆欲自
　爲斯東西之相反也然彼我相與爲唇齒
　者未嘗相爲而唇亡則齒寒故彼之自爲
　濟我之功弘矣斯相反而不可以相無者
　也故因其自爲而無其功則天下之功莫
　不皆無矣因其不可相無而有其功則天
　下之功莫不皆有矣若乃忘其自爲之功
　而思夫相爲之惠惠之愈勤而偽薄滋甚
　天下失業而情性瀾漫矣故其功分無時
　可定也
　䟽夫東西異方其義相反也而非東無以
　立西斯不可以相無者也若近取諸身者
　眼見耳聽手捉脚行五臟六腑四肢百體
　各有功能咸禀定分豈眼爲耳視而脚爲
　手行哉相爲之功於斯减矣此是因其所
　無而無之則萬物莫不無也然足不行則
　四肢爲之委頓目不視則百體爲之否塞
　而所司各用無心相爲濟彼之功自然成
　矣斯因其所有而有之則萬物莫不有也
　以此觀之則功用有矣分各定矣若乃忘
　其自爲之功而思夫相爲之惠則彼我失
　性而是非殽亂也豈莊生之意哉
以趣觀之因其所然而然之則萬物莫不然
因其所非而非之則萬物莫不非知堯桀之
自然而相非則趣操覩矣
　註物皆自然故無不然物皆相非故無不
　非無不非則無然矣無不然則無非矣無
　然無非者堯也有然有非者桀也然此二
　君各受天素不能相爲故因堯桀以觀天
　下之趣操其不能相爲也可見也
　䟽然猶是也夫物皆自是故無不是物皆
　相非故無不非無不非則天下無是矣無
　不是則天下無非矣故以物情趣而觀之
　因其自是則萬物莫不是因其相非則萬
　物莫不非矣天下之極相反者堯桀也故
　舉堯桀之二君以明是非之兩義故堯以
　無爲爲是有欲爲非桀以無爲爲非有欲
　爲是故曰知堯桀之自然相非因此而言
　則天下萬物情趣志操可以見之矣
昔者堯舜讓而帝之噲讓而絶
　䟽夫帝王異代爭讓殊時既而堯知天命
　有歸故襌於舜舜知歷祚將改又讓於禹
　唐虞是五帝之數故曰讓而帝也子之燕
　相子之也噲燕王名也子之即蘇秦之女
　婿也秦弟蘇代從齊使燕以堯讓許由故
　事說燕王噲令讓位與子之子之遂受國
　人恨其受讓皆不服子之三年國亂齊宣
　王用蘇代計興兵伐燕於是殺燕王噲於
　郊斬子之於朝以絶燕國豈非效堯舜之
　陳迹而禍至於此乎
湯武爭而王白公爭而滅
　註夫順天應人而受天下者其迹則爭讓
　之迹也尋其迹者失其所以迹矣故絶滅
　也
　䟽殷湯伐桀周武克紂此之二君皆受天
　命故致六合清泰萬國來朝是以時繼三
　王故云爭而王也而時須干戈應以湯武
　時須揖讓應以堯舜故千變萬化接物隨
　時讓爭之迹不可執留也白公名勝楚平
　王之孫太子建之子也平王用費無忌之
　言納秦女而䟽太子太子奔鄭取鄭女而
　生勝太傅伍奢被殺子胥奔吴勝從奔吴
　與胥耕於野楚令尹子西迎勝歸國封於
　白邑僣號稱公勝以鄭人殺父請兵報讎
　頻請不允遂起兵反楚遣葉公子高伐而
　滅之故曰白公爭而滅
由此觀之爭讓之禮堯桀之行貴賤有時未
可以爲常也
　䟽爭讓文武也堯桀是非也若經緯天地
　賤武而貴文若克定禍亂則賤文而貴武
　是以文武之道貴賤有時而是非之行亦
　用捨何定故爭讓之禮於堯舜湯武之時
　則貴於之噲白公時則賤不可常也
梁麗可以衝城而不可以窒穴言殊器也
　䟽梁屋梁也麗屋棟也衝擊也窒塞也言
　梁棟大可用作攻擊城隍不可用塞於鼠
　穴言其器用大小不同之也
騏驥驊騮一日而馳千里捕鼠不如狸狌言
殊技也
　䟽騏驥驊騮並古之良馬也捕捉也狸狌
　野猫也夫良馬駿足日馳千里而捕捉小
　鼠不及狸狌是伎藝不同不可一槩而取
　者也
鴟鵂夜撮蚤察毫末晝出瞋目而不見丘山
言殊性也
　註就其殊而任之則萬物莫不當也
　䟽鴟鵂鶹也亦名隻狐是土梟之類也晝
　則眼闇夜則目明故夜能撮捉蚤虱察視
　秋毫之末晝出瞋張其目不見丘山之形
　是知物性不同豈直鴟鵂而已故隨其性
　而安之則物無不當也
故曰蓋師是而無非師治而無亂乎是未明
天地之理萬物之情者也
　註夫天地之理萬物之情以得我爲是失
　我爲非適性爲治失和爲亂然物無定極
　我無常適殊性異便是非無主若以我之
　所是則彼不得非此知我而不見彼者耳
　故以道觀者於是非無當也付之天地恣
　之兩行則殊方異類同焉皆得也
　䟽蓋不盡之辭也師猶師心也夫物各師
　其域心妄爲偏執將己爲是不知他以爲
　非將我爲治不知物以爲亂故師心爲是
　不見己上有非師心爲治謂言我身無亂
　豈知治亂同原是非無主故治亂同源者
　天地之理也是非無主者萬物之情也闇
　於斯趣故言未明也
是猶師天而無地師陰而無陽其不可行明
矣
　䟽夫天地陰陽相對而有若使有天無地
　則萬物不成有陰無陽則蒼生不立是知
　師是而無非師治而無亂者必不可行明
　矣
然且語而不舍非愚則誣也
　註天地陰陽對生也是非治亂互有也將
　奚去哉
　䟽若夫師是而無非師天而無地語及於
　此而不捨於口者若非至愚之人則是故
　爲誣罔
帝王殊禪三代殊繼差其時逆其俗者謂之
篡夫
　䟽帝五帝也王三王三代夏殷周襌授也
　繼續也或宗族相承或讓與他姓故言殊
　襌也或父子相繼或興兵篡弑故言殊繼
　也或遲速差互不合天時或氓俗未歸逆
　於人事是以之噲纂堯舜以絶嗣白公效
　湯武以滅身如此之流謂之篡奪也
當其時順其俗者謂之義之徒
　䟽夫干戈揖讓事迹不同用捨有時不可
　常執至如湯武興兵唐虞揖讓上符天道
　下合人心如此之徒謂之爲義也
默默乎河伯汝惡知貴賤之門小大之家
　註俗之所貴有時而賤物之所大世或小
　之故順物之迹不得不殊斯五帝三王之
　所以不同也
　䟽河伯未能會理故海若訶使忘言默默
　莫聲幸勿辭費也夫小大無主貴賤無門
　物情顚倒妄爲臧否故汝於何推逐而知
　貴賤小大之家門乎言其不知也
河伯曰然則我何爲乎何不爲乎吾辭受趣
舍吾終奈何
　䟽奈何猶如何也河伯雖領高義而未達
　㫖歸故更請决疑遲聞解釋我欲處涉人
　世攝衛修道於何事而可爲乎於何事而
　不可爲乎及辭讓受納進趣退舍衆諸物
　務其事云何願垂告誨終身奉遵
北海若曰以道觀之何貴何賤是謂反衍
　註貴賤之道反覆相尋
　䟽反衍猶反覆也夫貴賤者生乎妄執也
　今以虚通之理照之則貴者反賤而賤者
　復貴故謂之反衍也
無拘而志與道大蹇
　註自拘執則不夷於道
　䟽而汝也夫修道之人應須放任而汝乃
　拘執心志矜而持之故與虚通之理蹇而
　不夷之也
何少何多是謂謝施
　註隨其分故所施無常
　䟽謝代也施用也夫物或聚少以成多或
　散多以爲少故施張代謝無常定耳
無一而行與道參差
　註不能隨變則不齊於道
　䟽夫代謝施用多少適時隨機變化故能
　齊物若執一爲行則與理不冥者也
嚴乎若國之有君其無私德
　註公當而已
　䟽體道之士望之儼然端拱萬乗楷模於
　物群彼萬國宗仰一君亭毒黎元必無私
　德
繇繇乎若祭之有社其無私福
　註天下之所同求
　䟽繇繇賒長之貌也若衆人之祭社稷而
　社稷無私福於人也
汎汎乎其若四方之無窮其無所畛域
　註汎汎然無所在
　䟽汎汎普徧之貌也夫至人立志周普無
　偏接濟群生汎愛平等譬東西南北曠遠
　無窮量若虚空豈有畛界限域也
兼懷萬物其孰承翼
　註掩御群生反之分内而平往者也豈扶
　䟽而承翼哉
　䟽懷藏也孰誰也言大聖慈悲兼懷庶品
　平往而已終無偏愛誰復有心拯救接承
　扶翼也
是謂無方
　註無方故能以方物爲方
　䟽譬彼明鏡方兹幽谷逗機百變無定一
　方也
萬物一齊孰短孰長
　註莫不皆足
　䟽萬物參差亭毒唯一鳧鶴長短分足性
　齊
道無終始物有死生
　註死生者無窮一變耳非終始也
　䟽虚通之道無終無始執滯之物妄計死
　生故老經云迎不見其首隨不見其後
不恃其成
　註成無常處
　䟽有物無方超然獨化豈假待對而後生
　成也
一虚一滿不位乎位形
　註不以形爲位而守之不變
　䟽譬彼陰陽春生秋殺盈虚變化榮落順
　時豈執守形骸拘持名位耶
年不可舉
　註欲舉之令去而不能
時不可止
　註欲止之使停又不可
　䟽夫年之夭壽時之賒促出乎天理蓋不
　由人故其來也不可舉而令去其去也不
　可止而令住但當任之未始非我也
消息盈虚終則有始
　註變化日新未嘗守故
　䟽夫陰消陽息夏盈冬虚氣序循環終而
　復始混成之道變化日新循理直前無勞
　措意也
是所以語大義之方論萬物之理也
　䟽前來所辯海若之談正是語大道之義
　方論萬物之玄理者也
物之生也若驟若馳
　註但當就用耳
　䟽夫生滅流謝運運不停其爲迅速如馳
　如驟是知百年焂忽何足介懷也
無動而不變無時而不移
　註故不可執而守
　䟽夫流動變化時代遷移迅若交臂驟如
　過隙故未有語動而不變化言時而不遷
　移也
何爲乎何不爲乎夫固將自化
　註若有爲不爲於其間則敗其自化矣
　䟽萬物紛亂同禀天然安而化之必自變
　化何勞措意爲與不爲
河伯曰然則何貴於道邪
　註以其自化
　䟽若使爲與不爲混一則凡聖之理均齊
　既任變化之自然又何貴於至道河伯更
　起斯問遲以所疑
北海若曰知道者必達於理達於理者必明
於權明於權者不以物害己
　註知道者知其無能也無能也則何能生
　我我自然而生耳而四支百體五臟精神
　己不爲而自成矣又何有意乎生成之後
　哉達乎斯理者必能遣過分之知遺益生
　之情而乗變應權故不以外傷内不以物
　害己所以常全也
　䟽夫能知虚通之道者必達殊玄之實理
　達深玄之實理者必明於應物之權智既
　明權實之無方故能安排而去化死生無
　變於己何外物之能害哉以答河伯之所
　疑次明至道之可貴
至德者火弗能熱水弗能溺寒暑弗能害禽
獸弗能賊
　註夫心之所安則危不能危意無不適故
　苦不能苦也
　䟽至德者謂得至道之人也雖復和光混
　世處俗同塵而不爲四序所侵不爲三灾
　所害既得之於内故外不能賊此明解道
　之可貴也
非謂其薄之也
　註雖心所安亦不使犯之
　䟽薄輕也所以水火不侵禽獸不害者惟
　心所安則傷不能傷也既不違避亦不輕
　犯之也
　言察乎安危
　註知其不可逃也
　䟽所以傷所不能傷者正言審察乎安危
　順之而不可逃處之而常適也
寧於禍福
　註安乎命之所遇
　䟽寧安也禍窮塞也福通達也至德之人
　唯變所適體窮通之有命達禍福之無門
　故所樂非窮通而所遇常安也
謹於去就
　註審去就之非己
　䟽謹去就之無定審取捨之有時雖復順
　物遷移而恒居至當者
莫之能害也
　註不以害爲害故莫之能害
　䟽一於安危冥於禍福與化俱往故物莫
　能傷此總結以前無害之義
故曰天在内人在外
　註天然在内而天然之所順者在外故大
　宗師曰知天人之所爲者至矣明内外之
　分皆非爲也
　䟽天然之性韞之内心人事所須涉乎外
　迹皆非爲也任之自然故物莫之害矣
德在乎天
　註恣人任知則流蕩失素也
　䟽至德之美在乎天然若恣人任知則流
　蕩天性
知天人之行本乎天位乎得
　註此天然之知自行而不出乎分也故雖
　行於外而常本乎天而位乎得矣
　䟽此眞知也位居處也運眞知而行於世
　雖涉於物千變萬化而恒以自然爲本居
　於虚極而不喪其性動而寂者也
蹢䠱而屈伸
　註與機會相應者有斯變也
　䟽蹢䠱進退不定之貌也至人應世隨物
　汗隆或屈或伸曾無定執趣人冥會以逗
　機宜
反要而語極
　註知雖落天地事雖核萬物而常不失其
　要極故天人之道全也
　䟽雖復混迹人間而心恒凝靜常居樞要
　而反本還源所有語言皆發乎虚極動不
　乖寂語不乖默也
曰何謂天何謂人
　䟽何伯未達玄妙更起此疑問天人之道
　庶希後答也
北海若曰牛馬四足是謂天落馬首穿牛鼻
是謂人
　註人之生也可不服牛乗馬乎服牛乗馬
　可不穿落之乎牛馬不辭穿落者天命之
　固當也苟當乎天命則雖寄之人事而本
　在乎天也
　䟽夫牛馬禀於天自有四脚非關人事故
　謂天羈勒馬頭貫穿牛鼻出自人意故謂
　之人然牛鼻可穿馬首可絡不知其爾莫
　辯所由事雖寄乎人情理終歸乎造物欲
　顯天人之一道故託牛馬之二獸也
故曰無以人滅天
　註穿落之可也若乃走作過分驅步失節
　則天理滅矣
　䟽夫因自然而加人事則羈絡之可也若
　乃穿馬絡牛乖於造化可謂逐人情之矯
　偽滅天理之自然
無以故滅命
　註不因其自爲而故爲之者命其安在乎
　䟽夫率性乃動動不過分則千里可致而
　天命全矣若乃以駑勵驥而驅馳失節斯
　則以人情事故毁滅天理危亡旦夕命其
　安在乎豈唯馬牛萬物皆爾
無以得殉名
　註所得有常分殉名則過也
　䟽夫名之可殉者無涯性之所得者有限
　若以有限之得殉無涯之名則天理滅而
　性命喪矣
謹守而勿失是謂反其眞
　註眞在性分之内
　䟽夫愚智夭壽窮通榮辱禀之自然各有
　其分唯當謹固守持不逐於物得於分内
　而不喪於道者謂反本還源復於眞性者
　也此一句總結前玄妙之理也
夔憐蚿蚿憐蛇蛇憐風風憐目目憐心
　䟽憐是愛尚之名夔是一足之獸其形如
　鼓足似人脚而迴踵向前也山海經云東
　海之内有流波之山其山有獸狀如牛蒼
　色無角一足而行聲音如雷名之曰夔昔
　黃帝伐蚩尤以夔皮冒鼔聲聞五百里也
　蚿百足蟲也夔則以少企多故憐蚿蚿則
　以有羡無故憐蛇蛇則以小企大故憐風
　風則以闇慕明故憐目目則以外慕内故
　憐心欲明天地萬物皆禀自然明闇有無
　無勞企羡放而任之自合玄道倒置之徒
　妄心希慕故舉夔等之麤事以明天機之
　妙理又解憐哀愍也夔以一足跳躑憐蚿
　衆足之煩勞蚿以有足而安行哀蛇無足
　而辛苦蛇有形而適樂愍風無質而冥昧
　風以飄颻而自在憐目域形而滯著目以
　在外而明顯憐心處内而闇塞欲明物情
　顚倒妄起哀憐故託夔蚿以救其病者也
夔謂蚿曰吾以一足踸踔而行予無如矣今
子之使萬足獨奈何
　䟽踸踔跳躑也我以一足跳躑快樂而行
　天下簡易無如我者今子驅馳萬足豈不
　劬勞如何受生獨異於物發此疑問庶顯
　天機也
蚿曰不然子不見夫唾者乎噴則大者如珠
小者如霧雜而下者不可勝數也今子動吾
天機而不知其所以然
　䟽夫唾而噴者實無心於大小而大小之
　質自分故大者中珠璣小者如濛霧散雜
　而下其數難舉今蚿之衆足乃是天然機
　關運動而行不知所以無心自張有同噴
　唾夔以人情起問蚿以天機直答必然之
　理於此自明
蚿謂蛇曰吾以衆足而行而不及子之無足
何也
　䟽蚿以衆足而遲蛇以無足而速然遲速
　有無禀之造化欲明斯理故設此疑問
蛇曰夫天機之所動何可易邪吾安用足哉
　註物之生也非知生而生也則生之行也
　豈知行而行哉故足不知所以行目不知
　所以見心不知所以知悗然而自得矣遲
　速之節聰明之鑒或能或否皆非我也而
　或者因欲有其身而矜其能所以逆其天
　機而蕩其神器也至人知天機之不可易
　也故損聰明棄知慮縱然忘其爲而任其
　自動故萬物無動而不逍遥也
　䟽天然機關有此動用遲速有無不可改
　易無心任運何用足哉
蛇謂風曰予動吾脊脅而行則有似也今子
蓬蓬然起於北海蓬蓬然入於南海而似無
有何也
　䟽脅肋也蓬蓬風聲也亦塵動貌也蛇既
　無足故行必動於脊脅也似像也蛇雖無
　足而有形像風無形像而鼓動無方自北
　徂南擊揚溟海無形有力竊有所疑故陳
　此問庶聞後答也
風曰然予蓬蓬然起於北海而入於南海也
然而指我則勝我䠓我亦勝我雖然夫折大
木蜚大屋者唯我能也故以衆小不勝爲大
勝也爲大勝者唯聖人能之
　註恣其天機無所與爭斯小不勝者也然
　乗萬物御群才之所爲使群才各自得萬
　物各自爲則天下莫不逍遥矣此乃聖人
　所以爲大勝也
　䟽風雖自北徂南擊揚溟海然人以手指
　撝於風風即不能折指以脚䠓踏於風風
　亦不能折脚此小不勝也然而飄風卒起
　羊角乍騰則大厦爲之飛揚櫟社以之摧
　折此大勝也譬達觀之士穢迹揚波混愚
　智於群小之間泯是非於囂塵之内此衆
　小不勝也而亭毒蒼生造化區字周二儀
　之覆載等三光之照燭此大勝也非下凡
　之所解唯聖人獨能之䠓亦有作鰌字者
　鰌籍蓋也今不用此解也
孔子遊於匡宋人圍之數帀而絃歌不輟
　䟽輟止也宋當爲衛字之誤也匡衛邑也
　孔子自魯適衛路經匡邑而陽虎曾侵暴
　匡人孔子貌似陽虎又孔子弟子顔尅與
　陽虎同暴匡邑尅時復與孔子爲御匡人
　既見孔子貌似陽虎復見顔尅爲御謂孔
　子是陽虎重來所以興兵圍繞孔子達窮
　通之命故絃歌不止也
子路入見曰何夫子之娱也
　䟽娛樂也匡人既圍理須憂懼而絃歌不
　止何故如斯不達聖情故起此問本亦有
　作虞字者虞愛也怪夫子憂虞而絃歌不
　止
孔子曰來吾語汝我諱窮乆矣而不免命也
求通乆矣而不得時也
　註將明時命之固當故寄之求諱
　䟽諱忌也拒也窮否塞也通泰達也夫子
　命仲由來語其至理云我忌於窮困而不
　獲免者豈非天命也求通亦乆而不能得
　者不遇明時也夫時命者其來不可拒其
　去不可留故安而任之無往不適也夫子
　欲顯明斯理故寄之窮諱而實無窮諱之
　也
當堯舜而天下無窮人非知得也當桀紂而
天下無通人非知失也時勢適然
　註無爲勞心於窮通之間
　䟽夫生當堯舜之時而天下太平使人如
　器恣其分内故無窮塞當桀紂之時天下
　暴亂物皆失性故無通人但時屬夷險勢
　使之然非關運知有斯得失
夫水行不避蛟龍者漁父之勇也陸行不避
兕虎者獵夫之勇也白刃交於前視死若生
者烈士之勇也
　註情各有所安
　䟽情有所安而忘其怖懼此起譬也
知窮之有命知通之有時臨大難而不懼者
聖人之勇也
　註聖人則無所不安
　䟽聖人知時命達窮通故勇敢於危險之
　中而未始不安也此合喻也
由處矣吾命有所制矣
　註命非己制故無所用其心也夫安於命
　者無往而非逍遥矣故雖匡陳羑里無異
　於紫極間堂也
　䟽處安息也制分限也告勑子路令其安
　心我禀天命自有涯分豈由人事所能制
　哉
無幾何將甲者進辭曰以爲陽虎也故圍之
今非也請辭而退
　䟽無幾何俄頃之時也既知是宣尼非關
　陽虎故將帥甲士前進拜辭遜謝錯誤解
　圍而退也
公孫龍問於魏牟曰龍少學先王之道長而
明仁義之行合同異離堅白然不然可不可
困百家之知窮衆口之辯吾自以爲至達已
　䟽姓公孫名龍趙人也魏牟魏之公子懷
　道抱德厭穢風塵先王堯舜禹湯之迹也
　仁義五德之行也孫龍禀性聰明率才宏
　辯著守白之論以博辯知名故能合異爲
　同離同爲異以可爲不可然爲不然難百
　氏之書皆困窮衆口之辯咸屈生於衰周
　一時獨歩弟子孔穿之徒祖而師之擅名
　當世莫與爭者故曰矜此學問達於至妙
　忽逢莊子猶若井蛙也
今吾聞莊子之言汒焉異之不知論之不及
與知之弗若與今吾無所開吾喙敢問其方
　䟽喙口也方道也孫龍雖善於言辯而未
　體虚玄是故聞莊子之言汒焉怪其竒異
　方覺己之學淺始悟莊子語深豈直議論
　不如抑亦智力不逮所以自緘其口更請
　益於魏牟
公子牟隱机大息仰天而笑曰子獨不聞夫
埳井之蛙乎謂東海之鼈曰吾樂與吾跳梁
乎井幹之上入休乎缺甃之崖赴水則接腋
持頤蹶泥則没足滅跗還虷蟹與科斗莫吾
能若也
　䟽公子體道清高超然物外識孫龍之淺
　辯鑒莊子之深言故仰天太息歎息而嗤
　笑舉蛙鼈之兩譬明二子之勝負坎井猶
　淺井也蛙蝦蟆也幹井欄也甃井中累塼
　也跗脚趺也還顧視也虷井中赤蟲也亦
　言是到結蟲也蟹小螃蟹也科斗蝦蟆子
　也腋臂下也頤口下也東海之鼈其形宏
　巨隨波游戲蹔居平陸而蝦蟆小蟲處於
　淺井形容既劣居處不寬謂自得於井中
　見世鼈而不懼云我出則跳躑井欄之上
　入則休息乎破塼之涯游泳則接腋持頤
　蹶况則滅趺没足顧瞻蝦蟹之類俯視科
　斗之徒逍遥快樂無如我者也
且夫擅一壑之水而跨跱埳井之樂此亦至
矣夫子奚不時來入觀乎
　註此猶小鳥之自足於蓬蒿
　䟽擅專也跱安也蛙呼鼈爲夫子也言我
　獨專一壑之水而安埳井之樂天下至足
　莫甚於斯處所雖陋可以遊涉夫子何不
　蹔時降歩入觀下邑乎以此自多務夸於
　鼈也
東海之鼈左足未入而右膝已縶矣
　註明大之不遊於小非樂然
　䟽縶拘也坎井狹小海鼈巨大以小懷大
　理不可容故右膝纔下而已遭拘束也
於是逡巡而却告之海曰夫千里之遠不足
以舉其大千仞之高不足以極其深
　䟽逡巡從容也七尺曰仞鼈既左足未入
　右膝以拘於是逡巡却退告蛙大海之狀
　夫世人以千里爲遠者此未足以語海之
　寬大以千仞爲高者亦不足極海之至深
　言海之深大非人所測忽以坎井爲至無
　乃劣乎
禹之時十年九潦而水弗爲加益湯之時八
年七旱而崖不爲加損夫不爲頃乆堆移不
以多少進退者此亦東海之大樂也
　䟽頃少時也乆多時也推移變改也堯遭
　洪水命禹治之有功故稱禹時也而堯十
　年之中九年遭潦殷湯八歲之間七歲遭
　旱旱涯不加損潦亦水不加益足明滄波
　浩汗溟渺深宏不爲頃乆推移豈由多少
　進退東海之樂其在兹乎
於是埳井之蛙聞之適適然驚規規然自失
也
　註以小羡大故自失
　䟽適適驚怖之容規規自失之貌蛙擅坎
　井之美自言天下無過忽聞海鼈之談汒
　然喪其所謂是以適適規規驚而自失也
　而公孫龍學先王之道篤仁義之行困百
　家之知窮衆口之辯忽聞莊子之言亦猶
　井蛙之逢海鼈也
且夫知不知是非之境而猶欲觀於莊子之
言是猶使蚊負山商蚷馳河也必不勝任矣
　註物各有分不可强相希效
　䟽商距馬蚿也亦名商蚷亦名且渠孫龍
　雖復聰明性識但是俗知非眞知也故知
　未能窮於是非之境而欲觀察莊子至理
　之言者亦何異乎使蚊子負於丘山商蚷
　驅於河海而力微負重智小謀大故必不
　勝任也
且夫知不知論極妙之言而自適一時之利
者是非埳井之蛙與
　䟽孫龍所學心知狹淺何能議論莊子窮
　微極妙之言耶祗可辯折是非適一時之
　名利耳以斯爲道豈非埳井之蛙乎此結
　譬也
且彼方跐黄泉而登大皇無南無北奭然四
解淪於不測無東無西始於玄冥反於大通
　註言其無不至也
　䟽跐踰也亦極也大皇天也玄冥妙本也
　大通迹也夫莊子之言窮理性妙能仰登
　旻蒼之上俯極黃泉之下四方八極奭然
　無礙此智隱没不可測量始於玄極而其
　道杳冥反於域中而大通於物也
子乃規規然而求之以察索之以辯
　註夫遊無窮者非察辯所得
是直用管闚天用錐指地也不亦小乎子往
矣
　註非其任者去之可也
　䟽規規經營之貌也夫以觀察求道言辯
　索眞雖復規規用心而去之遠矣譬猶以
　管窺天詎知天之闊狹用錐指地寧測地
　之淺深莊子道合二儀孫龍德同錐管智
　力優劣若此之類既其不知宜其速去矣
且子獨不聞夫壽陵餘子之學行於邯鄲與
未得國能又失其故行矣直錐匐而歸耳
　註以此效彼兩失之
　䟽壽陵燕之邑邯鄲趙之都弱齡未壯謂
　之餘子趙郡之地其俗能行故燕國少年
　遠來學步既乖本性未得趙國之能捨己
　效人更失壽陵之故是以用手踞地匍匐
　而還也
今子不去將忘子之故失子之業
　䟽莊子道冠重玄獨超方外孫龍雖言辯
　宏博而不離域中故以孫學莊談終無得
　理若使心生企尚躊躇不歸必當失子之
　學業忘子之故歩此合喻也矣
公孫龍口呿而不合舌舉而不下乃逸而走
　䟽呿開也逸奔也前聞莊子之談以過視
　聽之表後見魏牟之說更超言象之外内
　殊外隔非孫龍所知故口開而不能合舌
　舉而不能下是以心神恍惚形體奔馳者
　也
莊子釣於濮水楚王使大夫二人往先焉曰
願以境内累矣
　䟽濮水名也屬東郡今濮州濮陽縣是也
　楚王楚威王也莊生心處無爲而寄迹綸
　釣楚王知莊生賢達屈爲卿輔是以齎持
　玉帛爰發使命詣於濮水先述其意願以
　國境之内委託賢人王事殷繁不無憂累
　也
莊予持竿不顧曰吾聞楚有神龜死已三千
歲矣王巾笥而藏之廟堂之上此龜者寧其
死爲留骨而貴乎寧其生而曳尾於塗中乎
　䟽龜有神異故刳之而卜可以決吉凶也
　盛之以笥覆之以巾藏之廟堂用占國事
　珍貴之也問此龜者寧生全遠害曳尾泥
　途之中豈欲刳骨留名取貴廟堂之上耶
　是以莊生深達斯情故敖然而不顧之矣
二大夫曰寧生而曳尾塗中莊子曰往矣吾
將曳尾塗中
　註性各有所安也
　䟽莊子保高尚之遐志貴山海之逸心類
　澤雉之養生同泥龜之曳尾是以令使命
　之速往庶全我之無爲也
惠子相梁莊子往見之
　䟽姓惠名施宋人爲梁惠王之相惠施博
　識贍聞辯名析理既是莊生之友故往訪
　之
或謂惠子曰莊子來欲代子相
　䟽梁國之人或有來者知莊生才高德大
　王必禮之國相之位恐有爭奪故謂惠子
　欲代之言也
於是惠子恐搜於國中三日三夜
　註揚兵整旅
　䟽惠施聞國人之言將爲實録心靈恐怖
　慮有阽危故揚兵整旅三日三夜搜索國
　中尋訪莊子
莊子往見之曰南方有鳥其名鵷鶵子知之
乎夫鵷鶵發於南海而飛於北海非梧桐不
止非練實不食非醴泉不飲於是鴟得腐鼠
鵷鶵過之仰而視之曰嚇
　䟽鵷鶵鸞鳳之屬亦言鳳子也練實竹實
　也醴泉泉甘味如醴也嚇怒而拒物聲也
　惠施恐莊生奪已故整旅揚兵莊子因往
　見之爲其設譬夫鳳是南方之鳥來儀應
　瑞之物非梧桐不止非溟海不停非竹實
　不食非醴泉不飲凡猥之鳶遇得臭鼠自
　美其味仰嚇鳳凰譬惠施滯溺榮華心貪
　國相豈知莊子清高無情爭奪
今子欲以子之梁國而嚇我邪
　註言物嗜好不同願各有極
　䟽鴟以腐鼠爲美仰嚇鵷鶵惠以國相爲
　榮猜疑莊子總合前譬也
莊子與惠子遊於濠梁之上
　䟽濠是水名在淮南鍾離郡今見有莊子
　墓亦有莊惠遨遊之所石絶水爲梁亦言
　是濠水之橋梁莊惠清談在其上也
莊子曰鯈魚出遊從容是魚樂也
　䟽鯈魚白鯈也從容放逸之貌也夫魚遊
　於水鳥棲於陸各率其性物皆逍遥而莊
　子善達物情所以故知魚樂
惠子曰子非魚安知魚之樂
　䟽惠施不體物性妄起質疑莊子非魚焉
　知魚樂
莊子曰子非我安知我不知魚之樂
　註欲以起明相非而不可以相知之義耳
　子非我尚可以知我之非魚則我非魚亦
　可以知魚之樂也
　䟽若以我非魚不得知魚子既非我何得
　知我若子非我尚得知我我雖非魚何妨
　知魚反而質之令其無難也
惠子曰我非子固不知子矣子固非魚也子
之不知魚之樂全矣
　註舍其本言而給辯以難也
　䟽惠非莊子故不知莊子莊必非魚何得
　知魚之樂不樂不知之義於此無虧捨其
　本宗給辯以難
莊子曰請循其本
　䟽循猶尋也惠施給辯有言無理棄初逐
　末失其論宗請尋其源自當無難循本之
　義列在下文
子曰汝安知魚樂云者既已知吾知之而問
我我知之濠上也
　註尋惠子之本言云非魚則無縁相知耳
　今子非我也而云汝安知魚樂者是知我
　之非魚也苟知我之非魚則凡相知者果
　可以此知彼不待是魚然後知魚也故循
　子安知之云已知吾之所知矣而方復問
　我我正知之於濠上耳豈待入水哉夫物
　之所生而安者天地不能易其處陰陽不
　能回其業故以陸生之所安知水生之所
　樂未足稱妙耳
　䟽予曰者莊生却稱惠之辭也惠子云子
　非魚安知魚樂者足明惠子非莊子而知
　莊子之不知魚也且子既非我而知我知
　我而問我亦何妨我非魚而知魚知魚而
　歎魚夫物性不同水陸殊致而達其理者
　體其情是以濠上彷徨知魚之適樂鑒照
　群品豈入水哉故寄莊惠之二賢以標議
　論之大體也


南華眞經註䟽卷之十九





南華眞經注䟽卷之二十善六
　　　　河南郭象註
　　　　西華法師成玄英䟽
　　　外篇至樂第十八
天下有至樂無有哉有可以活身者無有哉
　註忘歡而後樂足樂足而後身存將以爲
　有樂邪而至樂無歡將以爲無樂邪而身
　以存而無憂
　䟽此假問之辭也至極也樂歡也言寰宇
　之中頗有至極歡樂可以養活身命者無
　有哉
今奚爲奚據奚避奚處奚就奚去奚樂奚惡
　註擇此八者莫足以活身唯無擇而任其
　所遇乃全耳
　䟽奚何也今欲行至樂之道以活身者當
　何所爲造何所依據何所避諱何所安處
　何所從就何所捨去何所歡樂何所嫌惡
　而合至樂之道乎此假設疑問下自曠顯
夫天下之所尊者富貴壽善也所樂者身安
厚味美服好色音聲也
　䟽天下所尊重者無過富足財寳貴盛榮
　華壽命遐長善名令譽所歡樂者滋味爽
　口麗服榮身玄黃悦目宫商娛耳若得之
　者則爲據處就樂
所下者貧賤夭惡也
　䟽貧窮卑賤夭折惡名世間以爲下也
所苦者身不得安逸口不得厚味形不得美
服目不得好色耳不得音聲若不得者則大
憂以懼其爲形也亦愚哉
　註凡此失之無傷於形而得之有損於性
　今反以不得爲憂故愚
　䟽凡此上事無益於人而流徙之俗以不
　得爲苦既不適情遂憂愁懼慮如此修爲
　形體豈不甚愚癡
夫富者苦身疾作多積財而不得盡用其爲
形也亦外矣
　註内而形者知足而已
　䟽夫富豪之家勞神苦思馳騁身力多聚
　錢財積而不散用何能盡内其形者豈其
　如斯也
夫貴者夜以繼日思慮善否其爲形也亦䟽
矣
　註故親其形者自得於身中而已
　䟽夫位高慮遠禄重憂深是以晝夜思量
　獻可替不勞形怵心無時蹔息其爲形也
　不亦䟽乎
人之生也與憂俱生壽者惛惛乆憂不死何
之苦也其爲形也亦遠矣
　註夫遺生然後能忘憂忘憂而後生可樂
　生可樂而後形是我有富是我物貴是我
　榮也
　䟽夫禀氣頑癡生而憂戚雖復壽考而精
　神惛闇乆憂不死翻成苦哉如此爲形豈
　非䟽遠其於至樂不亦謬乎
烈士爲天下見善矣未足以活身吾未知善
之誠善邪誠不善邪若以爲善矣不足活身
以爲不善矣足以活人
　註善則過當故不周濟
　䟽誠實也夫忠烈之士忘身徇節名傳今
　古見善世間然未知此善是有虚實善若
　實也不足以活身命善必虚也不應養活
　蒼生賴諫諍而太平此足以活人也爲忠
　烈而被戮此不足以活身也
故曰忠諫不聽蹲循勿爭
　註唯中庸之德爲然
　䟽蹲循猶順從也夫爲臣之法君若無道
　宜以忠誠之心匡諫君若不聽即須蹲循
　休止若逆鱗强諍必遭刑戮也
故夫子胥爭之以殘其形不爭名亦不成誠
有善無有哉
　註故當縁督以爲經也
　䟽吴王夫差荒淫無道子胥忠諫以遭殘
　戮若不諫諍忠名不成故諫與不諫善與
　不善誠未可定矣
今俗之所爲與其所樂吾又未知樂之果樂
邪果不樂邪
　䟽果未定也流俗以貪染爲心以色聲爲
　樂未知此樂决定樂邪而倒置之心未可
　謂信也
吾觀夫俗之所樂舉群趣者誣誙然如將不
得已
　註舉群趣其所樂乃不避死也
　䟽誙誙趣死貌已止也舉世之人群聚趣
　競所歡樂者無□五塵貪求至死未能心
　息之也
而皆曰樂者吾未之樂也亦未之不樂也
　註無懷而恣物耳
　䟽而世俗之人皆用色聲爲上樂而莊生
　體道忘澹故不見其樂亦不見其不樂也
果有樂無有哉吾以無爲誠樂矣
　註夫無爲之樂無憂而已
　䟽以色聲爲樂者未知决定有此樂不若
　以莊生言之用虚澹無爲爲至實之樂
又俗之所大苦也故曰至樂無樂至譽
　無譽注俗以鏗鎗爲樂美善爲譽
　䟽俗以富貴榮華鏗金鎗玉爲上樂用美
　言佞善爲令譽以無爲恬澹寂寞虚夷爲
　憂苦故知至樂以無樂爲樂至譽以無譽
　爲譽也
天下是非果未可定也雖然無爲可以定是
非
　註我無爲而任天下之是非是非者各自
　任則定矣
　䟽夫有爲執滯執是競非而是非無主故
　不可定矣無爲虚澹忘是忘非既無是非
　而是非定者也
至樂活身唯無爲幾存
　註百姓足則吾身近乎存也
　䟽幾近也存在也夫至樂無樂常適無憂
　可以養活身心終其天命唯彼無爲近在
　其中者矣
請嘗試言之天無爲以之清地無爲以之寧
　註皆自清寧耳非爲之所得
故兩無爲相合萬物皆化
　註不爲而自合故皆化若有意乎爲之則
　有時而滯也
　䟽天無心爲清而自然清虚地無心爲寧
　而自然寧靜故天地無爲兩儀相合昇降
　災福泰而萬物化生若有心爲之即不能
　已
芒乎芴乎而無從出乎
　註皆自出耳未有爲而出之也
芴乎芒乎而無有象乎
　註無有爲之象
　䟽夫二儀造化生物無心恍惚芒昧參差
　難測芴其從出莫知所由視其形容竟無
　象貌覆論芒芴互其文耳
萬物職職皆從無爲殖
　註皆自殖耳
　䟽職職繁多貌也夫春生夏長庶物繁多
　孰使其然皆自耳尋其源流從無爲種植
　既無爲種植豈有爲耶
故曰天地無爲也而無不爲也
　註若有爲則有不濟也
人也孰能得無爲哉
　註得無爲則無樂而樂至矣
　䟽孰誰也夫天地清寧無爲虚廓而昇降
　生化而無不爲也凡俗之人心靈闇昧躭
　滯有欲誰能得此無爲哉言能之者乃至
　務也若得之者便是德合二儀冥符至樂
　也
莊子妻死惠子弔之
　䟽莊惠二子爲淡水素交既有死亡理須
　往弔之
莊子則方箕踞鼓盆而歌
　䟽箕者垂兩脚如簸箕形也盆甕瓦𦈢也
　莊子知生死之不二達哀樂之爲一是以
　妻亡不哭鼔甕而歌垂脚箕踞敖然自樂
惠子曰與人居長子老身死不哭亦足矣又
鼓盆而歌不亦甚乎
　䟽共妻居處長養子孫妻老死亡竟不哀
　哭乖於人理足是無情加之鼔歌一何太
　甚也
莊子曰不然是其始死也我獨何能無槩然
　䟽然猶如是也世人皆欣生惡死哀死樂
　生故我初聞死之時何能獨無概然驚歎
　也
察其始而本無生非徒無生也而本無形非
徒無形也而本無氣
　䟽莊子聖人妙達相本故覩察初始本自
　無生未生之前亦無形質形質之前亦復
　無氣從無生有假合而成是知此身不足
　惜也
雜乎芒芴之間變而有氣氣變而有形形變
而有生今又變而之死是相與爲春秋冬夏
四時行也
　䟽大道在恍惚之内造化芒昧之中和雜
　清濁變成陰陽二氣二氣凝結變而有形
　形既成就變而生育且從無出有變而爲
　生自有還無變而爲死而生來死往變化
　循環亦猶春秋冬夏四時代序是以達人
　觀察何哀樂之有哉
人且偃然寢於巨室而我噭噭然隨而哭之
自以爲不通乎命故止也
　註未明而槩已達而止斯所以誨有情者
　將令推至理以遣累也
　䟽偃然安息貌也巨室謂天地之間也且
　夫息我以死卧於天地之間譬彼炎凉何
　得隨而哀慟自覺不通天命故止哭而鼓
　甕也
支離叔與滑介叔觀於冥伯之丘崑崙之虚
黃帝之所休
　䟽支離謂支體離析以明忘形也滑介猶
　骨稽也謂骨稽挻特以忘智也欲顯叔世
　澆訛故號爲叔也冥闇也伯長崑崙人身
　也言神智杳冥堪爲物長崑崙玄遠近在
　人身丘墟不平俯同世俗而黄帝聖君光
　臨區字休心息智寄在凡庸是知至道幽
　玄其則非遠故託二叔以彰其義也
俄而柳生其左肘其意蹶蹶然惡之
　䟽蹶蹶驚動貌柳生者易生之木木者棺
　槨之象此是將死之徵也二叔遊於崑崙
　觀於變化俄頃之間左臂生柳蹙然驚動
　似欲惡之也
支離叔曰子惡之乎
　䟽相與觀化貴在虚忘蹶然驚動似有嫌
　惡也
滑介叔曰亡予何惡
　䟽亡無也觀化之理理在忘懷我本無身
　何惡之有也
生者假借也假之而生生者塵垢也
　䟽夫以二氣五行四支百體假合結聚借
　而成身是知生者塵垢穢累非眞物者也
死生爲書夜
　䟽以生爲晝以死爲夜故天不能無晝夜
　人焉能無死生
且吾與子觀化而化及我我又何惡焉
　註斯皆先示有情然後尋至理以遣之若
　云我本無情故能無憂則夫有情者遂自
　絶於遠曠之域而迷困於憂樂之境矣
　䟽我與子同遊觀於變化化而及我斯乃
　是當待終有何嫌惡既冥死生之變故合
　至樂也
莊子之楚見空闕髏髐然有形撽以馬捶因
而問之
　䟽之過也髐然無潤澤也撽打擊也馬捶
　猶馬杖也莊子適楚遇見髑髏空骨無肉
　朽骸無潤遂以馬杖打擊因而問之欲明
　死生之理均齊故寄髑髏寓言答問也
曰夫子貪生失理而爲此乎
　䟽夫子貪欲資生失於道理致使夭折性
　命而骸骨爲此乎
將子有亡國之事斧鉞之誅而爲此乎
　䟽爲當有亡國征戰之事行陳斧鉞之誅
　而爲此乎
將子有不善之行愧遺父母妻子之醜而爲
此乎
　䟽或行姦盜不善之行世問共惡人倫所
　恥遺愧父母羞見妻孥慚醜而死於此乎
將子有凍餒之患而爲此乎
　䟽餒餓也或遊學他鄉衣糧乏盡患於飢
　凍死於此乎
將子之春秋故及此乎
　䟽春秋猶年紀也將子有黃髮之年耆艾
　之壽終於天命卒於此乎
於是語卒援髑髏枕而卧
　䟽卒終也援引也初逢枯骨援馬杖而擊
　之問語既終引髑髏而高枕也
夜半髑髏見夢曰子之談者似辯士諸子所
言皆生人之累也死則無此矣子欲聞死之
說乎
　䟽覩於此子所言皆是生人之累患欲論
　死道由無此憂虞子是生人頗欲聞死人
　之說乎莊子睡中感於此夢也
莊子曰然
　䟽然許髑髏欲其死說
髑髏曰死無君於上無臣於下亦無四時之
事從然以天地爲春秋雖南面王樂不能過
也
　䟽夫死者魂氣昇於天骨肉歸乎土既無
　四時炎凉之事寧有君臣上下之累乎從
　容不復死生故與二儀同其年壽雖南面
　稱孤王侯之樂亦不能過也
莊子不信曰吾使司命復生子形爲子骨肉
肌膚反子父母妻子閭里知識子欲之乎
　䟽莊子不信髑髏之言更說生人之事欲
　使司命之鬼復骨肉反妻子歸閭里頗欲
　之乎
髑髏深矉蹙頞曰吾安能棄南面王樂而復
爲人間之勞乎
　註舊說云莊子樂死惡生斯說謬矣若然
　何謂齊乎所謂齊者生時安生死時安死
　生死之情既齊則無爲當生而憂死耳此
　莊生之㫖也
　䟽深矉蹙頞憂愁之貌也既聞司命復形
　反於鄉里於是憂愁矉蹙不用此言誰能
　復爲生之勞而棄於南面王之樂耶
顔淵東之齊孔子有憂色子貢下席而問曰
小子敢問回東之齊夫子有憂色何耶
　䟽顔回自西之東從魯往於齊國欲將三
　皇五帝之道以教齊侯尼父恐不逗機故
　有憂色於是子貢避席自稱小子敢問夫
　子憂色所由
孔子曰善哉汝問昔者管子有言丘甚善之
曰褚小者不可以懷大綆短者不可以汲深
　䟽褚容受也懷包藏也綆罐索也夫容小
　之器不可以藏大物短促之繩不可以引
　深井此言出管子之書孔丘善之故引以
　爲譬也已
夫若是者以爲命有所成而形有所適也夫
不可損益
　註故當任之而已
　䟽夫人禀於天命愚智各有所成受形造
　化情好咸著所適方之鳧鶴不可盜損故
　當任之而無不當也
吾恐回與齊侯言堯舜黄帝之道而重以燧
人神農之言彼將内求於己而不得不得則
惑人惑則死
　註内求不得將求於外舍内求外非惑如
　何
　䟽黃帝堯舜五帝也燧人神農三皇也恐
　顔回將三皇五帝之道以說齊侯既而步
　驟殊時澆淳異世執持聖迹不逗機縁齊
　侯聞此大言未能領悟求於己身不能得
　解脱不得解悟則心生疑惑於是忿其勝
　己必殺顔回
且汝獨不聞邪昔者海鳥止於魯郊魯侯御
而觴之于廟奏九韶以爲樂具太牢以爲膳
　䟽郭外曰郊御迎也九韶舜樂名也太牢
　牛羊豕也昔有海鳥名曰爰居形容極大
　頭高八尺避風而至止魯東郊實是凡鳥
　而妄以爲瑞臧文仲禮之故有不智之名
　也於是奏韶樂設太牢迎於太廟之中而
　觴宴之也而臧文仲用爲神鳥非關魯侯
　但飲鳥於魯廟之中故言魯侯觴之也
鳥乃眩視憂悲不敢食一臠不敢飲一杯三
日而死
　䟽夫韶樂太牢乃美乃善而施之爰居非
　所餐聽故目眩心悲數日而死亦猶三皇
　五帝其道高遠施之齊侯非所聞之也
此以己養養鳥也非以鳥養養鳥也
　䟽韶樂牢觴是養人之具非養鳥之物也
　亦猶顔回以己之學術以教於齊侯非所
　樂也
夫以鳥養養鳥者宜棲之深林遊之壇陸浮
之江湖食之鰌䱔隨行列而止委蛇而處
　䟽壇陸湖渚也鰌泥鰌也䱔白魚子也逶
　迤寬舒自得也夫養鳥之法宜棲茂林放
　洲渚食魚子浮江湖逐群飛自閑放此以
　鳥養之法養鳥者也亦猶齊侯率己所行
　逍遥自得無所羡也
彼唯人言之惡聞奚以夫譊譊爲乎咸池九
韶之樂張之洞庭之野鳥聞之而飛獸聞之
而走魚聞之而下入人卒聞之相與還而觀
之
　䟽奚何也譊喧聒也咸池堯樂也洞庭之
　野謂天地之間也還繞也咸池九韶唯人
　愛好魚鳥諸物惡聞其聲愛好則繞而觀
　之惡聞則高飛深入既有欣有惡八音何
　用爲乎
魚處水而生人處水而死彼必相與異其好
惡故異也
　䟽魚好水而惡陸人好陸而惡水彼之人
　魚禀性各别好惡不同故死生斯異豈唯
　二種萬物皆然也
故先聖不一其能不同其事
　註各隨其情
　䟽先古聖人因循物性使人如器不一其
　能各稱其情不同其事也是知將三皇之
　道以說齊侯者深不可也
名止於實義設於適是之謂條達而福持
　註實而適故條達性常得故福持
　䟽夫因實立名而名以召實故名止於實
　不用實外求名而義者宜也隨宜施設適
　性而已不用捨己效人如是之道可謂條
　理通達而福德扶持者矣
列子行食於道從見百歲髑髏攓蓬而指之
曰唯予與汝知而未嘗死未嘗生也
　註各以所遇爲樂
　䟽攓技也從傍也禦寇困於行李食於道
　傍仍見枯朽髑髏形色似乆言百歲者舉
　其大數髑髏隱在蓬草之下遂拔却蓬草
　因而指麾與言然髑髏以生爲死以死爲
　生列子則以生爲生以死爲死生死各執
　一方未足爲定故未嘗死未嘗生也
汝果養乎予果歡乎
　註歡養之實未有定在
　䟽汝欣冥冥冥冥果有怡養乎我悦人倫
　人倫决可歡乎適情所遇未可定之者也
種有幾
　註變化種數不可勝計
　䟽陰陽造物轉變無窮論其種類不可勝
　計之也
得水則爲繼
　䟽潤氣生物從無生有故更相繼續也
得水土之際則爲蛙蠙之衣
　䟽蛙蠙之衣青苔也在水中若張綿俗謂
　之蝦蟆之衣也
生於陵屯則爲陵舄
　䟽屯阜也陵舄車前草也既生於陵阜高
　陸即變爲車前也
陵舄得鬱棲
　䟽鬱棲糞壤也陵舄既老變爲糞土也
則爲烏足
　䟽糞壤復化生烏足之草根也
烏足之根爲蠐螬其葉爲胡蝶胡蝶胥也
　䟽蠐螬䗶蟲也胥胡蝶名也變化無恒故
　根爲蠐螬而葉爲胡蝶也
化而爲蟲生於竈下其狀若脱其名爲鴝掇
　䟽鴝掇蟲名也胥得熱氣故作此蟲狀如
　新脱皮毛形容雅净也
鴝掇千日爲鳥其名爲乾餘骨乾餘骨之沫
爲斯彌
　䟽乾餘骨鳥口中之沫化爲斯彌之蟲
斯彌爲食醯
　䟽酢罋中蠛蠓亦爲之醯雞也
頤輅生乎食醯黄軦生乎九猷
　䟽軦亦蟲
瞀芮生乎腐蠸
　䟽並蟲名也腐蠸螢火蟲也亦言是粉鼠
　蟲
羊奚比乎不箰乆竹
　䟽並草名也
生青寧
　䟽羊奚比合於乆竹而生青寧之蟲也
青寧生程
　䟽亦蟲名也
程生馬馬生人
　䟽未詳所據
人又反入於機萬物皆出於機皆入於機
　註此言一氣而萬形有變化而無死生也
　䟽機者發動所謂造化也造化者無物也
　人既從無生有又反入歸無也豈唯在人
　萬物皆爾或無識變成有識有識變爲無
　識或無識變爲無識或有識變爲有識千
　萬變化未始有極也而出入機變謂之死
　生既知變化無窮寧復欣生惡死體斯趣
　㫖謂之至樂也

南華眞經注䟽卷之二十










南華眞經注䟽卷之二十一善七
　　　　河南郭象註
　　　　唐西華法師成玄英䟽
　　　外篇達生第十九
達生之情者不務生之所無以爲
　註生之所無以爲者分外物也
達命之情者不務知之所無奈何
　註知之所無奈何者命表事也
　䟽夫人之生也各有素分形之妍醜命之
　脩短奚及貧富貴賤愚智窮通一毫已上
　無非命也故達生於性命之士性靈明照
　終不貪於分外爲己事務也一生命之所
　鍾者皆智慮之所無奈之何也
養形必先之以物物有餘而形不養者有之
矣
　註知止其分物稱其生生斯足矣有餘則
　傷
　䟽物者謂資貨衣食旦夕所須夫頤養身
　形先須用物而物有分限不可無涯故凡
　鄙之徒積聚有餘而養衛不足者世有之
　矣
有生必先無離形形不離而生亡者有之矣
　註守形太甚故生亡也
　䟽既有此浮生而不能離形遺智愛形太
　甚亡失全生之道也如此之類世有之矣
生之來不能却其去不能止
　註非我所制則無爲有懷於其間
　䟽生死去來委之造物妙達斯原故無所
　惡
悲夫世之人以爲養形足以存生
　註故彌養之而彌失之
　䟽夫壽夭去來非己所制而世俗之人不
　悟斯理貪多資貨厚養其身妄謂足以存
　生深可悲歎
而養形果不足以存生
　註養之彌厚則死地彌至
　䟽厚養其形彌速其死故决定不足以存
　生
則世奚足爲哉
　註莫若放而任之
　䟽夫馳逐物境本爲資生生既非養所存
　故知世間物務何足爲也
雖不足爲而不可不爲者其爲不免矣
　註性分各自爲者皆在至理中來故不可
　免也是以善養生者從而任之
　䟽分外之事不足爲也分内之事不可不
　爲也夫目見耳聽足行心知者禀之性理
　雖爲無爲故不務免也
夫欲免爲形者莫如棄世棄世則無累無累
則正平正平則與彼更生更生則幾矣
　註更生者日新之謂也付之日新則性命
　盡矣
　䟽幾盡也更生日新也夫欲有爲養形者
　無過棄却世間分外之事棄世則無憂累
　無憂累則合於正眞平等之道平正則冥
　於日新之變故能盡道之玄妙
事奚足棄而生奚足遺棄事則形不勞遺生
則精不虧
　註所以遺棄之
　䟽人世虚無何足損棄生涯空幻何足遺
　忘故棄世事則形逸而不勞遺生涯則神
　凝而不損也
夫形全精復與天爲一
　註俱不爲也
　䟽夫形全不擾故能保完天命精固不虧
　所以復本還原形神全固故與玄天之德
　爲一
天地者萬物之父母也
　註無所偏爲故能子萬物
　䟽夫二儀無心而生化萬物故與天地合
　德者群生之父母
合則成體散則成始
　註所在皆成無常處
　䟽夫陰陽混合則成體質氣息離散則反
　於未生之始
形精不虧是謂能移
　註與化俱也
　䟽移者遷轉之謂也夫不勞於形不虧其
　精者故能隨變任化而與物俱遷也
精而又精反以相天
　註還輔其自然也
　䟽相助也夫遣之又遣乃曰精之又精是
　以反本還元輔於自然之道也
子列子問關尹曰至人潜行不窒
　註其心虚故能御群實
　䟽古人稱師曰子亦是有德之嘉名具斯
　二義故曰子列子即列禦寇也姓尹名喜
　字公度爲函谷關令故曰關令尹眞人是
　老子弟子懷道抱德故禦寇詢之也窒塞
　也夫至極聖人和光匿燿潜伏行世混跡
　同塵不爲物境障礙故等虚室空而無塞
　本亦作空字
蹈火不熱行乎萬物之上而不慄
　註至適故無不可耳非物往可之
　䟽冥於寒暑故不能灾一於高卑故心不
　恐懼
請問何以至於此
　䟽總結前問意也
關尹曰是純氣之守也非知巧果敢之
　䟽夫不爲外物侵傷者乃是保守純和之
　氣養於性澹之心而致之也非關運役心
　智分别巧詐勇决果敢而得之
列居予語汝
　䟽命禦寇令復坐我告汝至言也
凡有貌象聲色者皆物也物與物何以相遠
　註唯無心者獨逮耳
夫奚足以至乎先是色而已
　註同是形色之物耳未足以相先也
　䟽夫形貌聲色可見聞者皆爲物也二彼
　俱物何足以遠亦何足以先至乎俱是聲
　色故也唯當非色非聲絶視絶聽者故能
　超貌象之外在萬物之先也
則物之造乎不形而止乎無所化
　註常遊於極
　䟽夫不色不形故能造形色者也無變無
　化故能變化於萬物者也是以群有從造
　化而受形任變化之妙本
夫得是而窮之者物焉得而止焉
　註夫至極者非物所制
　䟽夫得造化之深根自然之妙本而窮理
　盡性者世間萬物何得止正而控馭焉故
　當獨往獨來出没自在乗正御辯於何待
　焉
彼將處乎不淫之度
　註止於所受之命
　䟽彼之得道聖人方將處心虚澹其度量
　宏博終不滯於世間
而藏乎無端之紀
　註冥然與變化日新
　䟽大道無端無緒不始不終即用比混沌
　而爲紀綱故聖人藏心晦跡於恍惚之鄉
　也
遊乎萬物之所終始
　註終始者物之極
　䟽夫物所始終謂造化也言生死始終皆
　是造化物固以終始爲造化也而聖人於
　任乎自然之境遨遊乎造化之場
壹其性
　註飾則二矣
　䟽率性而動故不二也
養其氣
　註不以心使之
　䟽吐納虚夷故愛養元氣
合其德
　註不以物離性
　䟽抱一不離故常與玄德冥合也
以通乎物之所造
　註萬物皆造放自爾
　䟽物之所造自然也既一性合德與亦相
　應故能達至道之原通自然之本
夫若是者其天守全其神無郤物奚自入焉
　䟽是者指斥以前聖人也自從也若是者
　其保守自然之道全而不虧其心神凝照
　曾無間郤故世俗事物何從而入於靈府
　哉
夫醉者之墜車雖疾不死骨節與人同而犯
害與人異其神全也乗亦不知也墜亦不知
也死生驚懼不入乎其胸中是故遻物而不
慴
　䟽自此已下凡有三譬以况聖人任獨無
　心一者醉人二者利劍三者飄瓦此則是
　初夫醉人乗車忽然顚墜須復困疾必當
　不死其謂心無縁慮神照凝全既而乗墜
　不知死生不入是故遻於外物而情無慴
　懼
彼得全於酒而猶若是
　註醉故失其所知耳非自然無心者也
而况得全於天乎
　䟽彼之醉人因於困酒猶得暫時凝澹不
　爲物傷而況德全聖人冥於自然之道者
　乎物莫之傷故其冥矣
聖人藏於天故莫之能傷也
　註不闚性分之外故曰藏
　䟽夫聖人照等三光智周萬物藏光塞智
　於自然之境故物莫之傷矣
復讎者不折鏌干
　註夫干將鏌鎁雖與讎爲用然報讎者不
　事折之以其無心
　䟽此第二諭也干將鏌鎁並古之良劍雖
　用劍殺害因以結讎而報讎之人終不瞋
　怒此劍而折之也其爲無心故物莫之害
　也
雖有忮心者不怨飄瓦
　註飄落之瓦雖復中人人莫之怨者由其
　無情
　䟽飄落之瓦偶爾傷人雖忮逆褊心之夫
　終不怨恨爲瓦是無心之物此第三諭也
是以天下平均
　註凡不平者由有情
故無攻戰之亂無殺戮之刑者由此道也
　註無情之道大矣
　䟽夫海内清平遐荒靜息野無攻戰之亂
　朝無殺戮之刑者蓋由此無爲之道無心
　聖人故致之也是知無心之義大矣
不聞人之天而開天之天
　註不慮而知開天也知而後感開人也然
　則開天者性之動也開人者知之用也
　䟽郭注云不慮而知開天者也知而後感
　開人者也然則開天者性之動開人者智
　之用郭得之矣無勞更釋
開天者德生
　註性動者遇物而當足則忘餘斯德生也
開人者賊生
　註知用者從感而求勌而不已斯賊生也
　䟽夫率性而動動而常寂故德生也運智
　御世爲害極深故賊生也老經云以智治
　國國之賊不以智治國國之德也
不厭其天不忽於人
　註任其天性而動則人理亦自全矣
　䟽常用自然之性不厭天者也任智自照
　於物斯不忽人者也
民幾乎以其眞
　註民之所患偽之所生常在於知用不在
　於性動也
　䟽幾盡也因天任人性動智用而人天無
　別知用不殊是以率土盡眞蒼生無偽也
仲尼適楚出於林中見痀僂者承蜩猶掇之
也
　䟽病僂老人曲腰之貌承蜩取蟬也掇拾
　也孔子聘楚行出林籟之中遇老公以竿
　承蟬如俛拾地芥一無遺也
仲尼曰子巧乎有道邪曰我有道也
　䟽怪其巧妙一至於斯故問其方答云有
　道也
五六月累丸二而不墜則失者錙銖
　註累二丸於竿頭是用手之停審也故其
　承蜩所失者不過錙銖之間也
　䟽錙銖稱兩之微數也初學承蜩時經半
　歲運手停審故所失不多
累三而不墜則失者十一
　註所失愈多
　䟽時節猶乆累丸微多所承之蜩十失其
　一也
累五而不墜猶掇之也
　註停審之至故乃無所復失
　䟽累五丸於竿頭一無墜落停審之意遂
　到於斯是以承蜩蟬猶如俛拾
吾處身也若橛株拘吾執臂也若槁木之枝
　註不動之至
　䟽拘謂斫殘枯樹枝也執用也我安處身
　心猶如枯樹用臂執竿若槁木之枝凝寂
　停審不動之至斯言有道此之謂也
雖天地之大萬物之多而唯蜩翼之知
　䟽二儀極大萬物甚多而運智用心唯在
　蜩翼蜩翼之外無他縁慮也
吾不反不側不以萬物易蜩之翼何爲而不
得
　註遺彼故得此
　䟽反側猶變動也外息攀縁内心凝靜萬
　物雖衆不奪蜩翼之知是以事同拾芥何
　爲不得也
孔子顧謂弟子曰用志不分乃凝於神其痀
僂文人之謂乎
　䟽夫運心用志凝靜不離故累丸承蜩妙
　疑神鬼而尼父勉勗門人故云病僂丈人
　之謂也
顔淵問仲尼曰吾嘗濟乎觴深之淵津人操
舟若神
　䟽觴深淵名也其狀似桮因以爲名在宋
　國也津人謂津濟之人也操捉也顔回嘗
　經行李濟渡斯淵而津人操舟甚有方便
　其便僻機巧妙若神鬼顔面怪之故問夫
　子
吾問焉曰操舟可學邪曰可善遊者數能
　註言物雖有性亦須數習而後能耳
　䟽顔回問可學答曰好遊涉者數習則能
　夫物雖禀之自然亦有習以成性者
若乃夫没人則未嘗見舟而便操之也
　註没人謂能鶩没於水底
　䟽注云謂鶩没水底鶩鴨子也謂津人便
　水没入水下猶如鴨鳥没水因而捉舟
吾問焉而不吾告敢問何謂也仲尼曰善遊
者數能忘水也
　註習以成性遂若自然
　䟽好遊於水數習故能心無忌憚忘水者
　也
若乃夫没人之未嘗見舟而便操之也彼視
淵若陵視舟之覆猶其車却也
　註視淵若陵故視舟之覆於淵猶車之却
　退於坂也
　䟽好水數遊習以成性遂使顧視淵潭猶
　如陵陸假令舟之顚覆亦如車之却退於
　阪
覆却萬方陳乎前而不得入其舍
　註覆却雖多而猶不以經懷以其性便故
　也
　䟽舍猶心中也隨舟進退方便萬端陳在
　目前不關懷抱既不忘水豈復勞心
惡往而不暇
　註所遇皆閒暇也
　䟽率性操舟任眞遊水心無矜係何往不
　閒豈唯操舟學道亦爾但能忘遣即是達
　生
以瓦注者巧以鈎注者憚以黃金注者殙
　註所要愈重則其心愈矜也
　䟽注射也用瓦器賤物而戲覩射者既心
　無矜惜故巧而中也以鈎帶賭者以其物
　稍貴恐不中垛故心生怖懼而不著也用
　黃金覩者既是極貴之物矜而惜之故心
　智昏亂而不中也是以津人以忘遣故若
　神射者以矜物故昏亂是以矜之則拙忘
　之則巧朂諸學者幸志之焉
其巧一也而有所矜則重外也凡外重者内
拙
　註夫欲養生全内者其唯無所矜重也
　䟽夫射者之心巧拙無二爲重於外物故
　心有所矜只爲貴重黃金故内心昏拙豈
　唯在射萬事亦然
田開之見周威公威公曰吾聞祝腎學生
　註學生者務中適
吾子與祝腎遊亦何聞焉
　䟽姓田名開之學道之人姓祝名腎懷道
　者也周公之胤莫顯其名食采於周謚曰
　威也素聞祝腎學養生之道開之既從遊
　學未知何所聞乎有此咨疑庶禀其術
田開之曰開之操拔篲以侍門庭亦何聞於
夫子
　䟽開之謂祝腎爲夫子拔篲掃帚也言我
　操提掃帚參侍門户灑掃庭前而已亦何
　敢輒問先生之道乎古人事師皆擁篲以
　充役也
威公曰田子無讓寡人願聞之
　䟽讓猶謙也養生之道寡人願聞幸請指
　陳不勞謙遜
開之曰聞之夫子曰善養生者若牧羊然視
其後者而鞭之
　䟽我承祝腎之說養生譬之牧羊鞭其後
　者令其折中
威公曰何謂也
　䟽未悟田開之言故更發疑問
田開之曰魯有單豹者巖居而水飲不與民
共利行年七十而猶有嬰兒之色不幸遇餓
虎餓虎殺而食之
　䟽姓單名豹魯之隠者也巖居飲水不爭
　名利雖復年事長老而形色不衰乆處山
　林忽遭餓虎所食
有張毅者高門縣薄無不走也行年四十而
有内熱之病以死
　䟽姓張名毅亦魯人也高門富貴之家也
　縣薄垂簾也言張毅是流俗之人追奔世
　利高門甲第朱户垂簾莫不馳驟參謁趍
　走慶弔形勞神弱困而不休於是内熱發
　背而死
豹養其内而虎食其外毅養其外而病攻其
内此二子者皆不鞭其後者也
　汪夫守一方之事至於過理者不及於會
　通之適也鞭其後者去其不及也
　䟽單豹寡欲清虚養其内德而虎食其外
　張毅交游世貴養其形骸而病攻其内以
　死此二子各滯一邊未爲折中故並不鞭
　其後也
仲尼曰無入而藏
　註曰藏既内矣而又入之此過於入也
　䟽注云入既入矣而又藏之偏滯於處此
　單豹也
無出而陽
　註陽既外矣而又岀之此過於出也
　䟽陽顯也出既出矣而又顯之偏滯於岀
　此張毅也
柴立其中央
　註若槁木之無心而中適是立也
　䟽柴木也不滯於出不滯於處出處雙遣
　如槁木之無情妙捨二邊而獨立於一中
　之道
三者若得其名必極
　註名極而實萬也
　䟽夫因名詮理從理生名若得已前三句
　語意者則理窮而名極者也亦言得此三
　者名爲證至極之人也
夫畏塗者殺人則父子兄弟相戒也必
盛卒徒而後敢岀焉不亦知乎
　䟽塗道路也夫路有劫賊險難可畏十人
　同行一人被殺則親情相戒不敢輕行彊
　盛卒伍多結徒伴斟量平安然後敢去豈
　不知全身遠害乎
人之所取畏者衽席之上飲食之問而不知
爲之戒者過也
　註十殺耳便大畏之至於色欲之害動
　皆之死地而莫不冒之斯過之甚也
　䟽衽衣服也夫塗路患難十殺其一猶相
　戒愼不敢輕行況飲食之問不能將節衽
　席之上恣其淫蕩動之死地萬無一全舉
　世皆然深爲罪過
祝宗人玄端以臨牢莢說彘
　䟽祝祝史也如今太宰六祝官也玄端衣
　冠筴圈也彘猪也夫饗祭宗廟必有祝史
　具於玄端冠服執版而祭鬼神未祭之問
　臨圈說彘說彘之文在於下也
曰汝奚惡死吾將三月㹖汝十日戒三日齋
藉白茅加汝肩尻乎彫俎之卜則汝爲之乎
　䟽豢養也俎盛肉器也謂彫飾之俎也說
　彘曰汝何須好生而惡死乎我將養汝以
　好食齋戒以潔清藉神坐以白茅置汝身
　於俎上如此相待豈不欲爲之乎
爲彘謀曰不如食以糠糟而錯之牢筴之中
自爲謀則苟生有軒冕之尊死得於腞楯之
上聚僂之中則爲之爲彘謀則去之自爲謀
則取之所異彘者何也
　註欲贍則身亡理常俱耳不問人獸也
　䟽錯置也腞畫飾也楯筴車也謂畫輀車
　也聚僂棺椁也爲彘謀者不如置之圈内
　食之糟糠不用白茅無勞彫俎自爲謀則
　苟且生時有乗軒戴冕之尊死則置於棺
　中載於楯車之上則欲得爲之爲彘謀則
　去白茅彫俎自爲謀則取於軒冕楯車而
　異彘者何也此蓋顚倒愚癡非達生之性
　者也
桓公田於澤管仲御見鬼焉公撫管仲之手
曰仲父何見對曰臣無所見
　䟽公即桓公小白也畋獵於野澤之下而
　使管夷吾御車公因見鬼心有所怖懼執
　管之手問之答曰臣無所見此章明凡百
　病患多因妄係而成
公反誤詒爲病數日不出
　䟽誒詒是懈怠之容亦是數悶之貌既見
　鬼憂惶而歸遂成病患所以不出
齊士有皇子告敖者曰公則自傷鬼惡能傷
公
　䟽姓皇子字告敖齊之賢人也既聞公有
　病來問之云公妄係在心自遭傷病鬼有
　何力而能傷公欲以正理遣其邪病也
夫忿滀之氣散而不反則爲不足
　䟽夫人忿怒則滀聚邪氣於是精魂離散
　不歸於身則心虚弊犯神道不足也
上而不下則使人善怒下而不上則使人善
忘不上不下中身當心則爲病
　䟽夫邪氣上而不下則上攻於頭令人心
　中怖懼鬰而好怒下而不上陽伏陰散精
　神恍惚故好忘也夫心者五藏之主神靈
　之宅故炁當身心則爲病
桓公曰然則有鬼乎曰有
　䟽公問所由答言有鬼
沈有履竈有髻
　䟽沈者水下泥之中有鬼曰履竈神其狀
　如美女著赤女衣名髻也
户内之煩壤雷霆處之
　䟽門户内糞壤之中其間有鬼名曰雷霆
東北方之下者倍阿鮭聾躍之
　䟽人宅中東北墻下有鬼名陪阿鮭聾躍
　狀如小兒長一尺四寸黑衣赤憤帶劍持
　㦸
西北方之下者則泆陽處之
　䟽豹頭馬尾名曰泆陽
水有罔象
　䟽注云狀如小兒黑色赤衣大耳長臂名
　曰罔象
丘有崒
　䟽其狀如狗有角身有文彩
山有夔
　䟽大如牛狀如鼔一足行也
野有徬徨
　䟽其狀如蛇兩頭五彩
澤有委蛇公曰請問委蛇之狀何如
　䟽桓公見鬼本在澤中既聞委蛇故問其
　狀
皇子曰委蛇其大如轂其長如轅紫衣而朱
冠其爲物也惡聞雷車之聲則捧其首而立
見之者殆乎霸桓公辴然而笑曰此寡人之
所見者也
　䟽辴喜笑貌也殆近也若見委蛇近爲霸
　主桓公聞說大笑歡之我所見正是此也
於是正衣冠與之坐不終日而不知病之去
也
　註此章言憂來而累生者不明也患去而
　性得者達理也
　䟽聞說委蛇情中暢適於是整衣冠共語
　論不終日而情抱豁然不知疾病從何而
　去也
紀省子爲王養鬥雞
　䟽姓紀名渻子亦作消字隨字讀之爲齊
　王養雞擬鬥也此章明不必禀生知自然
　之理亦有積習以成性者
十日而問雞已乎曰未也方虚憍而恃氣
　䟽養經十日堪鬥乎答曰始恃驕矜自恃
　意氣故未堪也
十日又問曰未也猶應嚮景
　䟽見聞他雞猶相應和若形聲影響也
十日又問曰未也猶疾視而盛氣
　䟽顧視遠疾意氣强盛心神尚動故未堪
　也
十日又問曰幾矣雞雖有鳴者已無變矣
　䟽幾盡也都不驕矜心神安定雞雖之嗚
　以無變慴養雞之妙理盡於斯
望之似木雞矣其德全矣異雞無敢應者反
走矣
　註此章言養之以至於全者猶無敵於外
　况自全乎
　䟽神識安閑形容審定遥望之者其猶木
　雞不動不驚其德全具他人之雞見之反
　走天下無敵誰敢應乎
孔子觀於吕梁縣水三十仞流沫四十里黿
鼉魚鼈之所不能游也
　䟽吕梁水名解者不同或言是西河離石
　有黃河縣絶之處名吕梁也或言蒲州二
　百里有龍門河水所經瀑布而下亦名梁
　或言宋國彭城縣之吕梁八尺曰仞計高
　二十四丈而縣下也今者此水縣注名高
　蓋是寓言談過其實耳黿者似鼈而形大
　鼉者類魚而有脚此水瀑布既高流波峻
　駃遂使激湍騰沫三十里至於水族尚不
　能游況在陸生如何可渉
見一丈夫游之以爲有苦而欲死也使弟子
並流而拯之
　䟽激湍沸涌非人所能游忽見丈夫謂之
　遭溺而困苦故命弟子隨流而拯接之
數百步而出被髮行歌而游於塘下
　䟽塘岸也既安於水故散髮而行歌自得
　逍遥敖游岸下
孔子從而問焉曰吾以子爲鬼察子則人也
請問蹈水有道乎
　䟽丈夫既不憚流波行歌自若尼父怪其
　如此從而問之我謂汝爲鬼神審觀察乃
　人也汝能履深水頗有道術不乎
曰亡吾無道
　䟽答云我更無道術直是乆游則巧習以
　性成耳
吾始乎故長乎性成乎命
　䟽我初始生於陵陸遂與陵爲故舊也長
　大游於水中習而成性也既習水成性心
　無懼憚恣情放任遂同自然天命也
與齊俱入與汩偕出
　註磨翁而旋入者齊也回伏而涌出者汩
　也
　䟽湍沸旋入如磑心之轉者齊也回復騰
　漫而反出者汩也既與水相宜事符天命
　故出入齊汩曾不介懷郭注云磨翁而入
　者關東人唤磑爲磨磨翁而入是磑釭轉
　也
從水之道而不爲私焉
　註任水而不任己
　䟽隨順於水委質從流不使私情輒懷違
　拒從水尚爾何況唯道是從乎
此吾所以蹈之也
　䟽更無道術理盡於斯
孔子曰何謂始乎故長乎性成乎命
　䟽未開斯㫖請重釋之
曰吾生於陵而安於陵故也長於水而安於
水性也不知吾所以然而然命也
　註此章言人有偏能得其所能而任之則
　天下無難矣用夫無難以涉生生之道何
　往而不通也
　䟽此之三義並釋於前無勞重解也
梓慶削木爲鐻鐻成見者驚猶鬼神
　註不似人所作也
　䟽姓梓名慶魯大匠也亦云梓者官號鐻
　者樂器似夾鍾亦言鐻似虎形刻木爲之
　彫削巧妙不類人工見者驚疑謂神鬼之
　所作也
魯侯見而問焉曰子何術以爲焉
　䟽魯侯見其神妙怪而問之汝何道術爲
　此鐻焉
對曰臣工人何術之有雖然有一焉臣將爲
鐻未嘗敢以耗氣也必齊以靜心
　䟽梓答云臣是工巧材人有何藝術雖復
　如是亦有一法焉臣欲爲鐻之時未嘗輒
　有攀縁損耗神氣必齋戒清潔以靜心靈
　也
齊三日而不敢懷慶賞爵禄
　䟽心跡既齊凡經三日至於慶弔賞罰官
　爵利禄如斯之事並不入於情田
齊五日不敢懷非譽巧拙
　䟽齊日既多心靈漸靜故能非譽雙遣巧
　拙兩忘
齊七日輒然忘吾有四枝形體也當是時也
無公朝
　註視公朝若無則跂慕之心絶矣
　䟽輒然不敢動貌也齊潔既乆情義清虚
　於是百體四肢一時忘遣輒然不動均於
　枯木既無意於公私豈有懷於朝廷哉
其巧專而外滑消
　註性外之事去也
　䟽滑亂也專精内巧之心消除外亂之事
然後入山林觀天性形軀至矣然後成見鐻
然後加手焉不然則己
　註必取材中者也
　䟽外事既除内心虚靜於是入山林觀看
　天性好木形容軀貌至精妙而成事堪爲
　鐻者然後就手加工焉若其不然則止而
　不爲
則以天合天
　註不離其自然也
　䟽機變雖加人工木性常因自然故以合
　天也
器之所以疑神者其是與
　註盡因物之妙故乃疑是鬼神所作也
　䟽所以鐻之微妙疑似鬼神者只是因於
　天性順其自然故得如此此章明順理則
　巧若神鬼性乖則心勞而自拙也
東野稷以御見莊公進退中繩左右旋中規
莊公以爲文弗過也
　䟽姓東野名稷古之善御人也以御事魯
　莊公左右旋轉合規之圓進退抑揚中繩
　之直莊公以爲組繡織文不能過乎此之
　妙也
使之鉤百而反
　䟽任馬旋回如鈎之曲百度反之皆復其
　跡
顔闔遇之入見曰稷之馬將敗公密而不應
　䟽姓顔名闔魯之賢人也入見莊公初不
　信故密不應焉
少焉果敗而反公曰子何以知之
　䟽少時之頃馬困而敗公問顔生何以知
　此
曰其馬力竭矣而猶求焉故曰敗
　註斯明至當之不可過也
　䟽答馬力竭盡而求其過分之能故知必
　敗也非唯車馬萬物皆然
工倕旋而蓋規矩指與物化而不以心稽
　䟽旋規也規圓也稽留也倕是堯時工人
　禀性極巧蓋用規矩手隨物化因物施巧
　不稽留也
故其靈臺而不桎
　註雖工倕之巧猶任規矩此言因物之易
　者也
　䟽任物因循忘懷虚淡故其靈臺凝一而
　不桎梏也
忘足屨之適也忘要帶之適也
　註百體皆適則都忘其身也
知忘是非心之適也
　註是非生於不適耳
　䟽夫有履有帶本爲足爲要今既忘足要
　履帶當閑適亦猶心懷憂戚爲有是非今
　則知忘是非故心常適樂也
不内變不外從事會之適也
　註所遇而安故無所所變從也
　䟽外智凝寂内心不移物境虚空不從事
　乃契會眞道所在常適
始乎適而未嘗不適者忘適之適也
　註識適者猶未適也
　䟽始本也夫體道虚忘本性常適非由感
　物而後歡娛則有時不適本性常適故無
　往不歡也斯乃忘適之適非有心適
有孫休者
　䟽姓孫名休魯人也
踵門而詫子扁慶子曰休居鄉不見謂不修
臨難不見謂不勇然而田原不遇歲事君不
遇世賔於鄉里逐於州部則胡罪乎天哉休
惡遇此命也
　䟽踵頻也詫告也歎也不能述道而怨迍
　邅頻來至門而歎也姓扁名子慶魯之賢
　人孫休之師也孫休俗人不達天命頻詣
　門而言之我居鄉里不見道我不修飾臨
　於厄難不見道我無勇武而營田於平原
　逢歲不熟禾稼不收處朝廷以事君不遇
　聖明不縻好爵遭州部而放逐被鄉閭而
　賔棄有何罪於上天苟遇斯之運命
扁子曰子獨不聞夫至人之自行邪忘其肝
膽遺其耳目
　註闇付自然也
　䟽夫至人立行虚遠清高故能内忘五藏
　之肝膽外遺六根之耳目蕩然空靜無纖
　介於胸臆
芒然彷徨乎塵垢之外
　註凡此眞性皆塵垢也
逍遥乎無事之業
　註凡自爲者皆無事之業也
　䟽芒然無心之貌也彷徨是縱放之名逍
　遥是任適之稱而處染不染縱放於囂塵
　之表涉事無事任適於物務之中也
是謂爲而不恃
　註率性自爲耳非恃而爲之
長而不宰
　註任其自長耳非宰而長之
　䟽接物施化不恃藉於我我勞長養黎元
　豈斷割而從己事出老經
今汝飾知以驚愚修身以明汙昭昭乎若揭
日月而行也
　䟽汝光飾心智驚動愚俗修營身形顯他
　汗穢昭昭明白自炫其能猶如擔揭日月
　而行於世也豈是韜光匿燿以蒙養恬哉
汝得全而形軀具而九竅無中道夭於聾盲
跛蹇而比於人數亦幸矣又何暇乎天之怨
哉子往矣
　䟽而汝也得軀貌完全九竅具足復免中
　塗夭於聾盲跛蹇又得預於人倫偕於人
　數慶幸矣莫甚於斯有何容暇怨於天道
　子宜速往無勞辭費
孫子出扁子入坐有間仰天而歎
　䟽孫休聞道而出扁子言訖而歸俄頃之
　間子慶嗟歎也
弟子問曰先生何爲歎乎
　䟽扁子門人問其嗟歎所以
扁子曰向者休來吾告之以至人之德吾恐
其驚而遂至於惑也
　䟽孫休頻來踵門而詫述己居世坎軻不
　平吾遂告以至人深玄之德而器小言大
　慮有漏機恐其驚迫更增其惑是以吁歎
　也
弟子曰不然孫子之所言是邪先生之所言
非邪非固不能惑是孫子所言非邪先生所
言是邪被固惑而來矣又奚罪焉
　䟽若孫子言是扁子言非非理之言必不
　惑是若扁子言是孫子言非彼必以非故
　來詣斯求是進退尋責何罪有乎先主之
　歎終成虚假
扁子曰不然昔者有鳥止於魯郊魯君悦之
爲具太牢以饗之奏九韶以樂之鳥乃始憂
悲眩視不敢飲食此之謂以己養養鳥也若
夫以鳥養養鳥者宜棲之深林浮之江湖食
之以委蛇則平陸而已矣
　註各有所便也
　䟽此爰居之鳥非應瑞之物魯侯濫賞饗
　以太牢事顯前篇無勞重解
今休款啓寡聞之民也吾告以至人之德譬
之若載鼷以車馬樂鴳以鍾鼓也彼又惡能
無驚乎哉
　註此章言善養生者各任性分之適而至
　矣哉
　䟽鼷小鼠也鴳雀也孫休是寡識少聞之
　人應須款曲啓發其事今乃告以至人之
　德大道玄妙之言何異乎載小鼠以大車
　娛鴳雀以韶樂既御小而用大亦何能無
　驚懼者也

南華眞經註䟽卷二十一





南華眞經註䟽卷之二十二慶一
　　　　河南郭象註
　　　　唐西華法師成玄英䟽
　　　外篇山木第二十
莊子行於山中見大木枝葉盛茂伐木者止
其旁而不取也問其故曰無所可用莊子曰
此木以不材得終其天年
　䟽既同曲轅之樹又類商丘之木不材無
　用故終其天年也
夫子岀於山舍於故人之家
　䟽舍息也
故人喜命竪子殺鴈而烹之
　䟽門人呼莊子爲夫子也竪子童僕也
竪子請曰其一能鳴其一不能鳴請奚殺主
人曰殺不能鳴者明日弟子問於莊子曰昨
日此中之木以不材得終其天年今主人之
鴈以不材死先生將何處莊子笑曰周將處
夫子與不材之間材與不材之間似之而非
也故未免乎累
　註設將處此耳以此未免於累竟不處
　䟽言材者有爲也不材者無爲也之間中
　道也雖復離彼二偏處兹中一既未遣中
　亦猶人不能理於人鴈不能同於鴈故似
　道而非眞道猶有斯於累也
若夫乗道德而浮遊則不然
　䟽夫乗玄道至德而浮遊於世者則不如
　此也既遣二偏又忘中一則能虚通而浮
　遊於代爾
無譽無訾一龍一蛇
　註訾毁也龍出也蛇處也言道無材與不
　材故毁譽之材都失也
與時俱化
　䟽此遣中也既遣二偏又忘中一遣之又
　遣玄之又玄
而無肯專爲
　䟽言既妙遣中一遠超四句豈復謟情毁
　譽惑意龍蛇故當世浮沈與時俱化何肯
　偏滯而專爲一物也
一上一下以和爲量
　䟽言至人能隨時上下以和爲同度量
浮遊乎萬物之祖
　䟽以大和而等重遊造物之祖宗
物物而不物於物則胡可得而累邪
　䟽物不相物則無憂患
此神農黄帝之法則也
　註故莊子亦處焉
　䟽郭注云故莊子亦處焉
若夫萬物之情人倫之傳則不然
　䟽倫理也共俗物傳習則不如前也
合則離成則毁廉則柱尊則榮
　䟽合則離之成者必毁清廉則被挫傷尊
　貴者又遭議疑世情險陂何可必固又廉
　則傷物物不堪化則反挫也自尊財物物
　不堪辱反有議疑也
有爲則虧賢則謀
　䟽虧損也有爲則損也賢以志高爲人之
　所謀也
不肖則欺胡可得而必乎哉
　䟽言己上賢與不肖等事何必爲也必則
　偏執名中所以有成虧也
悲夫弟子志之
　䟽悲夫歎聲也志記也
其唯道德之鄉乎
　註不可必故待之不可以一方也唯與時
　俱化者爲能涉變而常通耳
　䟽言能用中平之理其唯道德之鄉也
市南宜僚見魯侯
　䟽姓熊名宜僚隱於市南也
魯侯有憂色市南子曰君有憂色何也魯侯
曰吾學先王之道脩先君之業吾敬鬼尊賢
　䟽先王謂王季文王先君謂周公伯禽也
親而行之無須臾離居
　䟽離散也居安居也
然不免於患吾是以憂市南子曰君之除患
之術淺矣
　註有其身而矜其國故雖憂懷萬端尊賢
　尚行而患慮愈深矣
　䟽言敬鬼尊賢之法其法未除也
夫豐狐文豹
　䟽豐大也以文章豐美毛衣悦澤故爲人
　利也
棲於山林伏於巖穴靜也夜行晝居戒也雖
飢渴隱約猶且胥䟽於江湖之上而求食焉
　䟽戒愼也隱約猶斟酌也旦明也胥皆也
　言雖飢渴猶斟酌明旦無人之時相命於
　江湖之上扶䟽草中而求食也
定也然且不免於網羅機辟之患是何罪之
有哉其皮爲之灾也
　䟽機辟罝罘也言斟酌定計如此猶不免
　罝罘之患者更無餘罪直是皮色之患也
今魯國獨非君之皮邪吾願君刳形去皮洒
心去欲而遊於無人之野
　註欲令無其身忘其國而任其自化也
　䟽刳形忘身也去皮忘國也洒心忘智也
　去欲息貪也無人之野謂道德之鄉也郭
　註云欲令無其身忘其國任其自化
南越有邑焉名爲建德之國
　註寄之南越取其去魯之遠也
　䟽言去魯既遥名建立無爲之道也
其民愚而朴少私寡欲知作而不知藏
　䟽作謂耕作也藏謂藏貯也君既懷道民
　亦還淳
與而不求其報不知義之所適不知禮之所
將
　䟽義宜也將行也
猖狂妄行
　䟽猖狂無心也妄行混跡也
乃蹈乎大方
　註各恣其本歩而人人自蹈其方則萬方
　得矣不亦大乎
　䟽道方也猖狂恣任混跡妄行乃能蹈大
　方之道
其生可樂其死可葬
　註言可終始處之
　䟽郭注云言可以終始處之也
吾願君去國捐俗與道相輔而行
　註所謂去國捐俗謂蕩餘其胸中也
　䟽捐棄也言棄俗與無爲至道相輔導而
　行也
君曰彼其道遠而險又有江山我無舟車奈
何
　註眞謂欲使之南越
　䟽迷悟性殊故致魯越之隔也
市南子曰君無形倨
　註形倨躓礙之謂
　䟽勿恃高尊形容倨傲
無留居
　註留居滯守之謂
　䟽隨物任運無滯榮觀
以爲君車
　註形與物夷心與物化斯寄物以自戴也
君曰彼其道幽遠而無人君誰與爲鄰吾無
糧我無食安得而至焉
　䟽未體獨化不能忘物也
市南子曰少君之費寡君之欲雖無糧而乃
足
　註所謂知足則無所不足也
　䟽言道不資物成而但恬淡耳
君其涉於江而浮於海
　䟽江謂智也海謂道也涉上善之之江遊
　大道之海
望之而不見其崖愈往而不知其所窮
　註絶情欲之遠也
　䟽寧知窮極哉
送君者皆自崖而反
　註君欲絶則民各反守其分
　䟽送君行邁至于道德之鄉民反其自守
　素分崖分也
君自此遠矣
　註超然獨立於萬物之上也
　䟽自從也君從此清高道德玄遠也
故有人者累
　註有人者有之以爲己私也
　䟽君臨魯邦富贍人物爲我己有深成病
　累也
見有於人者憂
　註見有於人者爲人所役用也
　䟽言未能忘魯見有於人是以敬鬼尊賢
　矜人恤衆爲臨役寜非憂患
故堯非有人非見有於人也
　註雖有天下皆寄之百官委之萬物而不
　與焉斯非有人也因民任物而不役己斯
　非見有於人也
　䟽郭注云雖有天下皆寄之百官委之萬
　物而不與焉斯非有人也因民任物而不
　役己斯非見有於人也
吾願去君之累除君之憂而獨與道遊於大
莫之國
　註欲令蕩然無有國之懷
　䟽大莫猶大無也言天下無能雜之
方舟而濟於河
　䟽相舟兩並曰方舟
有虚船來觸舟雖有褊心之人不怒
　䟽褊狹急也不怒者縁舟虚故也
有一人在其上則呼張歙之一呼而不聞再
呼而不聞於是三呼邪則必以惡聲隨之
　䟽惡聲駡辱也
向也不怒而今也怒向也虚而今也實人能
虚己以遊世其孰能害之
　註世雖變其於虚己以免害一也
　䟽虚己無心也
北宫奢
　䟽姓北宫名奢居北宫因以爲姓衛之大
　夫也
爲衛靈公賦斂以爲鍾爲壇乎郭門之外
　䟽言爲鍾先須設祭所以爲壇也
三月而成上下之縣
　䟽上下調八音備故曰縣
王子慶忌見而問焉曰子何術之設
　䟽周王慶忌之子周之大夫言見鍾壇極
　妙怪而問焉
奢曰一之間無敢設也
　註泊然抱一耳非敢假設以益事也
　䟽郭注云泊然抱一耳非敢假設以益事
　也
奢聞之既彫既琢復歸於朴
　註還用其本性也
　䟽郭注云還用本性
侗乎其無識
　註任其純朴而已
　䟽侗乎無情之貌任其淳朴而己
儻乎其怠疑
　註無所趣也
　䟽儻無慮也怠退也言狐疑思慮之事並
　已去矣
萃乎芒乎其送往而迎來
　註無所忻悦
　䟽萃聚也言物之萃聚芒然不知物之去
　來亦不迎送此下各任物也又芒昧恍惚
　心無的當隨其迎送任物往來
來者勿禁往者勿止
　註任彼也
　䟽百姓懷來者未防禁而去者亦無情而
　留止也
從其彊梁
　註順乎梁也
隨其曲傳
　註無所係也
　䟽(傳張/戀反)剛彊難賦者從而任之人情曲傳
　者隨而順之
因其自窮
　註用其不得不爾
　䟽因任百姓各於其所情也
故朝夕賦斂而毫毛不挫
　註當故無損
　䟽雖設賦斂而未嘗抑度各率其性是故
　略無任損者也
而况有大塗者乎
　註泰然無執用天下之自爲斯大通之塗
　也故曰經之營之不日成之
　䟽塗道也直致任物己任枉損况資大道
　神化無爲三月而成何怪之有
孔子圍於陳蔡之間七日不火食
　䟽楚昭王召孔子孔子自魯聘楚途經陳
　蔡二國之間居之徒衆既多陳蔡之人謂
　孔子是陽虎所以起兵圍之門人飢餒七
　日不起火食窘迫困苦也
太公任往弔之曰子幾死乎曰然子惡死乎
曰然
　註自同於好惡耳聖人無好惡也
　䟽太公老之稱也任名也幾近也然猶如
　是也尼父既遭圍繞太公弔而問之曰子
　近死乎答曰如是曰子嫌惡乎答云如是
　也
任曰子嘗言不死之道東海有鳥焉其名曰
意怠其爲鳥也翂翂翐翐而似無能引援而
飛迫脅而棲
　註既弘大舒緩又心無常係
　䟽試言長生之道舉海鳥而譬之翂翂翐
　翐是舒遲不能高飛之貌也飛必援引徒
　侣不敢先起棲必戢其脅翼迫引於羣
進不敢爲前退不敢爲後
　註常從容處中
食不敢先嘗必取其緒
　註其於隨物而已
　䟽夫進退處中遠害之至飲啄隨行必依
　次叙
是故其行列不斥
　註與羣俱也
而外人卒不得害是以免於患
　註患害生於役知以奔競
　䟽爲其謙柔不與物競故衆鳥行列不獨
　斥棄也而外人造次不得害之是以免於
　人間之禍患
直木先伐甘井先竭
　註才之害也
　䟽直木有材先遭斫伐甘井來飲其流先
　竭人衒才智其義亦然
子其意者飾知以驚愚脩身以明汙昭昭乎
如揭日月而行故不免也
　註夫察焉小異則與衆爲迕矣混然大同
　則無獨於世矣故夫昭昭者乃㝠㝠之
　迹也將寄言以遺迹故因陳蔡以託患
　䟽謂仲尼意在裝飾才智驚異愚俗脩瑩
　身心顯他汗染昭昭明察炫耀己能猶如
　揭日月而行故不免於禍患也
昔吾聞之大成之人曰自伐者無功功成者
隳名成者虧
　註恃功名以爲已成者未之嘗全
　䟽大成之人即老子也言聖德宏博生成
　庶品故謂之大成伐取也隳敗也夫自取
　其能者無功續而功成不退者必隳敗名
　聲彰顯者不韜光必毁辱
孰能去功與名而還與衆人
　註功自衆成故還之
　䟽夫能立大功建鴻名而功成弗居推功
　於物者誰能如是其唯聖人乎
道流而不明
　註昧然而自行耳
　䟽道德流行徧滿天下而韜光匿耀故云
　不明
居得行而不名處
　註彼皆居然自得此行耳非由名而後處
　之
　䟽身有道德盛行於世而藏名晦迹故不
　處其名
純純常常乃比於狂
　註無心而動故也
　䟽純純者材素常常者混物既不矜飾更
　類於狂人也
削迹捐勢不爲功名
　註功自彼成故勢不在我而名迹皆去
　䟽削除聖迹捐棄權勢豈存情於功績以
　留意於名譽
是故無責於人人迹無責焉
　註恣情任彼故彼各自當其責也
　䟽爲是義故無名譽我既不譴於人故人
　亦無責於我
至人不聞子何喜哉
　註寂泊無懷乃至人也
　䟽夫至德之人不顯於世子既聖哲何爲
　喜好名聲者邪
孔子曰善哉辭其交遊去其弟子逃於大澤
衣裘褐食杼栗
　註取於棄人間之好也
　䟽孔子既承教戒善其所言於是辭退交
　遊捨去弟子離析徒衆獨逃山澤之中捐
　縫掖而服絺裘棄甘肥而食杼栗
入獸不亂羣入烏不亂行
　註若草木之無心故爲鳥獸所不畏
鳥獸不惡而况人乎
　註蓋寄言以極推至誠之信任乎物而無
　受害之地也
　䟽同死灰之寂泊類草木之無情羣鳥獸
　而不驚況人倫而有惡邪
孔子問子桑雩曰吾再逐於魯伐樹於宋削
迹於衛窮於商周圍於陳蔡之間吾犯此數
患親交益䟽徒友益散何與
　䟽姓桑名雩隱者也孔子爲魯司寇齊人
　聞之遂選女樂文馬而遺魯君間搆魯君
　因而被逐宋是殷後孔子在宋及周遂不
　被用故偁窮也遇此憂患親戚交情益甚
　䟽遠門徒朋友益甚離散何爲如此耶
子桑雩曰子獨不聞假人之亡與林回棄千
金之璧負赤子而趨或曰爲其布與赤子之
布寡矣
　註布謂財帛也
爲其累與赤子之累多矣棄千金之壁負赤
子而趨何也
　䟽假國名晋下邑也姓林名回假之賢人
　也布財貨也假遭晋滅百姓逃亡林回棄
　擲寳璧負子而走或人問之謂爲財布然
　亦以爲財則少財以爲累重則多累輕負
　多不知何也
林回曰彼以利合此以天屬也夫以利合者
迫窮禍患害相棄也以天屬者迫窮禍患害
相收也夫相收之與相棄亦遠矣
　䟽寳璧利合也赤子然親屬也親屬急迫
　猶相收利合窮禍則相棄棄收之情相去
　遠耳
且君子之交淡若水小人之交甘若醴君予
淡以親
　註無利故淡道合故親
小人甘以絶
　註飾利故甘利不可常故有時而絶也
　䟽無利故淡道合故親有利故甘利盡故
　絶
彼無故以合者由無故以離
　註夫無故而自合者天屬也合不由故則
　故不足以離之也然則有故而合必有故
　而離矣
　䟽不由事故而合者謂父子天屬也故無
　由而離之孔子說先王陳迹親於明友非
　天屬也皆爲求名利而來此則是有故而
　合也見削迹伐樹而去是則有故而離也
　非是天屬無故自親無故自離
孔子曰敬聞命矣徐行翔佯而歸絶學捐書
弟子無挹於前其愛益加進
　註去飾任素故也
　䟽的聞高命徐歩而歸翶翔閑放逍遥自
　得絶有爲之學棄聖迹之書不得華藻之
　教故無揖讓之禮徒有敬愛月加進益焉
異日桑雩又曰舜之將死眞泠禹曰汝戒之
哉形莫若縁情莫若率
　註因形率情不矯之以利也
　䟽縁順也形必順物情必率中昔虞舜將
　終用此眞教命大禹今其戒愼依語遵行
　故桑雩引來以告孔子亦有作泠字者泠
　曉也舜將眞言曉示大禹也
縁則不離率則不勞
　註形不假故常全精不矯故常逸
　䟽形順則常合於物性率則用而無弊
不離不勞則不求文以待形
　註任朴而直前也
　䟽率性而動任朴直前豈復求假文迹而
　待用飾其形性哉
不求文以待形固不待物
　註朴素而足
　䟽既不求文籍以飾形故知當分各足不
　待於外物也
莊子衣大布而補之正緳係履而過魏
王魏王曰何先生之憊邪
　䟽大布猶粗布也莊子家貧以粗布爲服
　而補之緳履帶也亦言腰帶也履穿故以
　繩係之魏王魏惠王也憊病也衣粗布而
　著破履正腰帶見魏王王見其顦顇故問
　言先生何貧病如此耶
莊子曰貧也非憊也士有道德不能行憊也
衣弊履穿貧也非憊也此所謂非遭時也王
獨不見夫騰猿乎其得柟梓豫章也攬蔓其
枝而王長其間雖羿逄蒙不能睥睨也
　註遭時得地則申其長枝故雖古之善射
　莫之能害
　䟽柟梓豫章皆端直好木也攬蔓猶把捉
　也長王猶自得也羿古之善射人逄蒙羿
　之弟子也睥睨猶斜視字亦有作聒字者
　讀之言善士賢人遭時得地猶如猨得直
　木則跳躑自在雖有善射之人不敢舉目
　側視何况灣弓乎
及其得柘棘枳枸之間也危行側視振動悼
慄此筋骨非有加急而不柔也處勢不便未
足以逞其能也
　䟽柘棘枸枳並有刺之惡木也夫猨得有
　刺之木不能逞其捷巧是以心中悲悼而
　戰慄形貌危行而側視非謂筋骨有異於
　前而勢不便也士逢亂世亦須如然
今處昏上亂相之間而欲無憊奚可得邪此
比干之見剖心徵也夫
　註勢不便而强爲之則受戮矣
　䟽此合諭也當時周室微弱六國興盛於
　是主昏於上臣亂於下莊生懷道抱德莫
　能見用晦迹遠害故發此言昔殷紂無道
　比干忠諫剖心而死豈非徵驗引古證今
　異日明鏡
孔子窮於陳蔡之間七日不火食左據槁木
石擊槁枝而歌猋氏之風有其具而無其數
有其聲而無宫角木聲與人聲犁然有當於
人之心
　䟽猋氏神農也孔子聖人安於窮通雖遭
　陳蔡之困不廢無爲故左手擊槁木右手
　凭枯枝恬然自得歌猋氏之淳風木乃八
　音雖擊而無曲無聲惟打木寧有於宫商
　然歌聲木聲犁然清淡而樂正心故有應
　當於人心者也
顔回端拱還目而窺之仲尼恐其廣己而造
大也愛己而造哀也
　䟽顔生既見仲尼擊木而歌於是正身回
　目而視仲尼恐其未悟妄生虞度謂言仲
　父廣己道德而規造大位之心愛惜己身
　遭窮而造哀歎之曲慮其如是故召而誨
　之
曰回無受天損易
　註唯安之故易
無受人益難
　註物之儻來不可禁禦
　䟽夫自然之理有窮塞之損達於時命安
　之則易人倫之道有禄之益儻來而寄推
　之即難此明仲尼雖擊木而歌無心哀怨
無始而非卒也
　註於今爲始者於昨爲卒則所謂始者即
　是卒矣言變化之無窮
　䟽卒終也於今爲始者於昨爲終也欲明
　無始無終無生無死既無死無生何窮塞
　之有哀乎
人與天一也
　註皆自然也
　䟽所謂天損人益者猶是教迹之言也若
　至疑理處皆是自然故不二也
夫今之歌者其誰乎
　註任其自爾則歌者非我也
　䟽夫大聖虚忘物我兼喪我既非我歌是
　誰歌我乃無身歌將安寄也
回曰敢問無受天損易仲尼曰飢渴寒暑窮
桎不行天地之行也運物之泄也
　註不可逃也
　䟽前略標名此下解義桎塞也夫命終窮
　塞道德不行此猶天地虚盈四時轉變運
　動萬物發泄氣候也
言與之偕逝之謂也
　註所謂不識不知而順帝之則也
　䟽偕俱也逝往也既體運物之無常故與
　變化而俱往而無欣惡於其間也
爲人臣者不敢去之執臣之道猶若是而況
乎所以待天乎
　註所在皆安不以損爲損斯待天而不受
　其損已
　䟽夫爲人臣者不敢逃去君命執持臣道
　由自如斯而況爲變化窮通必待自然之
　理豈可違距者哉
何謂無受人益難仲尼曰始用四達
　註感應旁通爲四達
爵禄並至而不窮
　註旁通故可以御高大也
物之所利乃非己也
　註非已求而取之
　䟽始本也乃宜也妙本虚寂迹用赴機傍
　通四方凝照九表既縻好爵財德無窮萬
　物利求是其宜也
吾命其在外者也
　註人之生必外有接物之命非如瓦石止
　於形質而已
　䟽孔子聖人挺於天命運兹外德救彼蒼
　生非瓦石形質也
君子不爲盜賢人不爲竊吾若取之何哉
　註盜竊者私取之謂也今賢人君子之致
　爵禄非私取也受之而已
　䟽夫賢人君子尚不爲盜竊況孔丘大聖
　寧肯違天乖理而私取於爵禄乎儻來而
　寄受之而已矣蓋無心也
故曰鳥莫知於鷾鴯目之所不宜處不給視
雖落其實棄之而走
　註避禍之速
　䟽鵲鴯燕也實食也智能遠害全身鳥中
　無過燕子飛入人舍欲作窠巢目略處所
　不是宜便不待周給看詠即遠飛出假令
　銜食落地急棄而走必不復收避禍之速
　者也
其畏人也而襲諸人間
　註未有自䟽外於人而人存之者也畏人
　而入於人舍此鳥之所以稱知也
　䟽襲入也燕子畏懼於人而依附人住入
　人舍宅寄作窠巢是故人愛而狎之故得
　免害亦由聖人和光在世混迹人間戒愼
　灾危不溺塵境蒼生樂推而不厭故得乆
　視長生
社稷存焉爾
　註況之至人則玄同天下天下樂推而
　不厭相與社而稷之斯無受人益之所
　以爲難也
　䟽聖德遐被羣品樂推社稷之存故其宜
　矣所謂人益此之謂乎
何謂無始而非卒仲尼曰化其萬物而不知
其禪之者
　註莫覺其變
　䟽襌代也夫道通生萬物變化羣方運轉
　不停新新變易日用不知故莫覺其代謝
　者也既無日新而變何始卒之有邪
焉知其所終焉知其所始正而待之而已耳
　注日夜相代未始有極故正而待之無所
　爲懷也
　䟽夫終則是始始則是終故何能定終始
　既其無終與始則無死與生是以隨變任
　化所遇皆適抱守正眞待於造物而已矣
何謂人與天一邪仲尼曰有人天也有天
亦天也
　註凡所謂天皆明不爲而自然
　䟽夫人倫萬物莫不自然愛及自然也是
　以人天不二萬物混同
人之不能有天性也
　註言自然則自然矣人安能故有此自然
　哉自然耳故曰性
　䟽夫自然者不知所以然而然自然耳不
　爲也豈是能有之哉若謂所有則非自然
　也故知自然者性也非人有之矣此解前
　有天之義也
聖人晏然體逝而終矣
　註晏然無矜而體與變俱也
　䟽晏然安也逝往也夫聖人通始終之不
　二達死生之爲一故能安然解體隨化而
　往汎乎無始任變而終
莊周遊乎雕陵之樊覩一異鵲自南方來者
翼廣七尺目大運寸感周之顙而集於栗林
　䟽雕陵栗園名也樊藺也謂遊於栗園藺
　籬之内也運圓也感觸也顙額也異常之
　鵲從南方來翅長七尺眼圓一寸突著莊
　生之額仍棲栗林之中
莊周曰此何鳥哉翼殷不逝目大不覩蹇裳
躩步執彈而留之
　䟽殷大也逝往也躩歩猶疾行也留伺候
　也翅大不能遠飛目大不能遠視莊生怪
　其如此仍即起意規求既而舉步疾行把
　彈弓而伺候
覩一蟬方得美蔭而忘其身螳蜋執翳而搏
之見得而忘其形
　註執木葉以自翳於蟬而忘其形之見乎
　異鵲也
異鵲從而利之見利而忘其眞
　註目能覩翼能逝此鳥之眞性也今見利
　故忘之
　䟽搏捕也眞性命也莊生執彈未放中間
　忽見一蟬隱於樹葉美兹蔭庇不覺有身
　有螳蜋執木葉以自翳意在捕蟬不覺形
　見異鵲異鵲從螳蜋之後利其捕蟬之便
　意在取利不覺性命之危所謂忘其眞矣
莊周怵然曰噫物固相累
　註相爲利者恒相爲累
　䟽既覩蟬鵲徇利忘身於是怵然驚惕仍
　言噫歎之聲故知物相利者必有累憂
二類相召也
　註夫有欲於物者物亦有欲之
　䟽夫有欲於物者物亦欲之也是以蟬鵲
　俱世物之徒利害相召必其然也
捐彈而反走虞人逐誶之
　註誶問之也
　䟽捐棄也虞人掌栗園之虞侯也誶問也
　既覺利害相隨棄彈弓而反走虞人謂其
　盜栗故逐而問之
莊周反入三月不庭藺且從而問之夫子何
爲頃間甚不庭乎
　䟽莊周見鵲忘身被疑盜栗歸家愧恥不
　出門庭姓藺名且莊子弟子怪師頃來閉
　尸所以從而問之
莊周曰吾守形而忘身
　註夫身在人間世有夷險若推夷易之形
　於此世而不度此世之所宜斯守形而忘
　身者也
觀於濁水而迷清淵
　註見彼而不明即因彼以自見幾忘反鑒
　之道也
　䟽我見利徇物愛守其形而利害相召忘
　身者也既覩鵲蟬歸家不出門庭疑亦自
　責所以靜觀濁水所以迷於清泉雖非本
　性合意猶存反照之道
且吾聞子曰入其俗從其俗
　註不違其禁令也
　䟽莊周師老聃故稱老子爲夫子也夫達
　者同塵入俗俗有禁令從而行之今既遊
　彼雕陵被疑盜栗輕犯憲網悔責之辭
今吾遊於雕陵而忘吾身異鵲感吾顙遊於
栗林而忘眞栗林虞人以吾爲戮吾所以不
庭也
　註以見問爲戮夫莊子推平於天下故每
　寄言以出意乃毁仲尼賤老聃上掊擊乎
　三皇下痛病其一身也
　䟽意在異鵲遂忘栗林之禁令斯忘身也
　字亦作眞字者隨字讀之虞人謂我偷栗
　是成身恥之辱如此是故不庭夫莊子大
　人隱身卑位遨遊宋國養性漆園豈迷目
　於清淵留意於利害者邪蓋欲評品羣性
　毁殘其身耳
陽子之宋宿於逆旅逆旅人有妾二人其一
人美其一人惡惡者貴而美者賤陽子問其
故逆旅小子對曰其美者自美吾不知其美
也其惡者自惡吾不知其惡也
　䟽姓陽名朱字子居秦人也逆旅店也往
　於宋國宿於中地逆旅美者恃其美故人
　忘其美而不知也惡者謙下自惡故人忘
　其惡而不知也
陽子曰弟子記之行賢而去自賢之行安往
而不愛哉
　註言目賢之道無時而可
　䟽夫種德立行而去自賢輕物之心者何
　往而不得愛重哉故命門人記之云耳

南華眞經注䟽卷之二十二





南華眞經註䟽卷之二十三慶二
　　　　河南郭象註
　　　　唐西華法師成玄英䟽
　　　外篇田子方第二十一
田子方侍坐於魏文侯數稱谿工
　䟽姓田名無擇字子方魏之賢人也文侯
　師也文侯是畢萬七世孫武侯之父也姓
　谿名工亦魏之賢人
文侯曰谿工子之師邪子方曰非也無擇之
里人也稱道數當故無擇稱之
　䟽谿工是子方鄉里人也稱說言道頻當
　於理故無擇稱之不是師
文侯曰然則子無師邪子方曰有曰子之師
誰邪子方曰東郭順子文侯曰然則夫子何
故未嘗稱之
　䟽居在郭東因以爲氏名順子子方之師
　也既是先生之師何故不稱說之
子方曰其爲人也眞
　註無假也
　䟽所謂眞道人也
人貌而天
　註雖貌與人同而獨任自然
　䟽雖復貌同人理而心契自然也
虚縁而葆眞
　註虚而順物故眞不失
　䟽縁順也虚心順物而恒守眞宗動而常
　寂也
清而容物
　註夫清者患於大潔今清而容物與天同
　也
　䟽郭注云清者患於大潔今清而容物與
　天同也
物無道正容以悟之使人之意也消
　註曠然清虚正己而已而物邪自消
　䟽世間無道之物邪僻之人東郭自正容
　儀令其曉悟使惑亂之意自然消除也
無擇何足以稱之
　䟽師之盛德深玄若是無擇庸鄙何足稱
　揚也
子方出文侯儻然終日不言召前立臣而語
之曰遠矣全德之君子
　䟽儻然自失之貌聞談順子之德儻然靡
　據自然失所謂故終日不言於是召前立
　侍之臣與之語話歎東郭子之道深遠難
　知諒全德之人可以君子萬物也
始吾以聖智之言仁義之行爲至矣吾聞子
方之師吾形解而不欲動口鉗而不欲言
　註自覺其近
吾所學者眞正梗耳
　註非眞物也
　䟽我初昔修學用先王聖智之言周孔仁
　義之行爲窮理至極今聞說子方之師其
　道宏博遂使吾形解散不能動止口舌鉗
　困無可言語自覺所學土人而已逢雨則
　壞並非眞物土梗者土人也
夫魏眞爲我累耳
　註知至貴者以人爵爲累也
　䟽既聞眞道隳體坐忘故知爵位壇土適
　爲憂累耳
温伯雪子適齊舍於魯魯人有請見之者温
伯雪子曰不可吾聞中國之君子明乎禮義
而陋於知人心吾不欲見也
　䟽姓温名伯字雪子楚之懷道人也中國
　魯國也陋拙也自楚往齊途經於魯止於
　主人之舍魯人是孔子門人聞温伯雪子
　賢人請欲相見温伯不許云我聞中國之
　人明於禮義聖迹而拙於知人心是故不
　欲見也
至於齊反舍於魯是人也又請見
　䟽温伯至齊反還舍魯是前之人復欲請
　見
温伯雪子曰往也蘄見我今也又蘄見我是
必有以振我也
　䟽蘄求也振動也昔我往齊求見於我我
　今還魯復來求見必當别有所以故欲感
　動我來
出而見客入而歎明日見客又入而歎其僕
曰每見之客也必入而歎何邪
　䟽前後見客頻自嗟歎温伯僕隸怪而問
　之也
曰吾固告子矣中國之民明乎禮義而陋乎
知人心昔之見我者進退一成規一成矩從
容一若龍一若虎
　註盤辟其步逶迤其迹
　䟽擎跪揖讓前却方圓逶迤若龍盤辟如
　虎
其諫我也似子其道我也似父
　註禮義之弊有斯飾也
是以歎也
　䟽匡諫我也如子之事父訓導我也似父
　之教子夫遠近尊卑自有情義既非天性
　何事殷勤是知聖迹之弊遂有斯矯是以
　歎之也
仲尼見之而不言
　註已知其心矣
子路曰吾子欲見温伯雪子乆矣見之而不
言何邪
　䟽二人得意所以忘言仲由怪之是故起
　問焉
仲尼曰若夫子者目擊而道存矣亦不可以
容聲矣
　註目裁往意已達無所容其德音也
　䟽擊動也夫體悟之人忘言得理目裁運
　動而玄道存焉無勞更事辭費容其聲之
　說也
顔淵問於仲尼曰夫子步亦步夫子趨亦趨
夫子馳亦馳夫子奔逸絶塵而回瞠若乎後
矢夫子曰回何謂邪曰夫子步亦步也夫子
言亦言也夫子趨亦趨也夫子辯亦辯也夫
子馳亦馳也夫子言道回亦言道也及奔逸
絶塵而回瞠若乎後者夫子不言而信不比
而周無器而民蹈乎前而不知所以然而已
矣
　䟽奔逸絶塵急走也瞠直目貌也滅塵迅
　速不可追趁故直視而在後也器爵位也
　夫子不言而爲人所信未曾親比而與物
　周旋實無人君之位而民足蹈乎前而衆
　聚也不知所然而然直置而已矣所謂奔
　逸絶塵也
仲尼曰惡可不察與夫哀莫大於心死而人
死亦次之
　註夫心以死爲死乃更吏其死其死之速
　由哀以自喪也無哀則已有哀則心死者
　乃哀之大也
　䟽夫不比而周不言而信蓋由虚心順物
　豈徒然哉何可不忘懷鑒照荑心審察邪
　夫情之累者莫過心之變易變易生滅深
　可哀傷而以生死哀之次也
日出東方而入於西極萬物莫不比方
　註皆可見也
　䟽夫夜暗晝明東出西入亦由人入幽出
　顯死去生來故知人之死生譬天之晝夜
　以斯寓比亦何惜哉
有目有趾者待是而後成功
　註目成見功足成行功也
　䟽趾足也夫人百體禀自陰陽目見足行
　資乎造化若不待此何以成功故知死生
　非關人也
是出則存是入則亡
　註直以不見爲亡耳竟不亡
　䟽見日出謂之存覩日入謂之亡此蓋凡
　情之浪執非通聖人之達觀
萬物亦然有待也而死有待也而生
　註待隱謂之死待顯謂之生竟無死生也
　䟽夫物之隱顯皆待造化隱謂之死顯謂
　之生日出入既無存亡物隱顯豈有生死
　者邪
吾一受其成形而不化以待盡
　註夫有不得變而爲無故一受成形則化
　盡無期也
　䟽夫我之形性禀之造化明闇妍醜崖錢
　已成一定已後更無變化唯當端然待盡
　以此終年妍醜既不自由生死理當亦任
　也
效物而動
　註自無心也
　䟽夫至聖虚凝感來斯應物動而動自無
　心者也
日夜無隙
　註恒化新也
　䟽變化日新泯然而無間隙
而不知其所終
　註不以死爲死也
　䟽隨之不見其後
薰然其成形
　註薰然自成又奚爲哉
　䟽薰然自動之貌薰然禀氣成形無物使
　之然也
知命不能規乎其前丘以是日徂
　註不係於前與變俱往故日徂
　䟽徂往也達於時變不能預作規模體於
　日新是故與化俱往也
吾終身與汝交一臂而失之可不哀與
　註夫變化不可執而留也故雖執臂相守
　而不能令停若哀死者則此亦可哀也今
　未嘗以此爲哀奚獨哀死邪
　䟽孔丘顔子賢聖二人共修一身各如交
　臂而變化日新遷流迅速罕執固守不能
　暫停把臂之間欻然已謝新既行矣故以
　失焉若以失故而悲此深可哀也
汝殆著乎吾所以著也彼已盡矣而汝求之
以爲有是求馬於唐肆也
　註唐肆非停馬處也言求向者之有不可
　復得也人之生若馬之過肆耳恒無駐須
　臾新故之相續不舍晝夜也著見也言汝
　殆見吾所以見者耳吾所以見者日新也
　故已盡矣汝安得有之
　䟽殆近也著見也唐道肆市也吾所見者
　變故日新者也顔回孔子對面清談向者
　之言其則非遠故言殆者也彼之故事於
　今已滅汝仍求向時之有謂在於今者耳
　謂求馬於唐肆也唐肆非停馬之處也向
　者見馬市道而行今時復尋馬已過去亦
　猶向者之迹已滅於前求之於今物已變
　矣故知新新不往運運遷移耳
吾服汝也甚忘
　註服者思存之謂也甚忘謂過去之速也
　言汝去忽然思之恒欲不及
　䟽服者尋思之謂也向者之汝於今已謝
　吾服思之亦竟忘失
汝服吾也亦甚忘
　註俱爾耳不問賢之與聖未有得停者
　䟽變化日新不簡賢聖豈唯於汝抑亦在
　吾汝之思吾故事亦滅
雖然汝奚患焉雖忘乎故吾吾有不忘者存
　註不忘者存謂繼之以日新也雖忘故吾
　而新吾已至未始非吾吾何患焉故能離
　俗絶塵而與物無不㝠也
　䟽夫變化之道無時暫停雖失故吾而新
　吾尚在斯有不忘者存也故未始非吾汝
　何患也
孔子見老聃老聃新沐方將被髮而乾慹然
似非人
　註寂泊之至
孔子便而待之
　䟽既新沐髮曝之令乾凝神寂泊熱然不
　動摇若槁木故似非人孔子見之不敢往
　觸遂便徙所消息待之
少焉見曰丘也眩與其信然與向者先生形
體掘若槁木似遺物離人而立於獨也
　註無其心身而後外物去也
　䟽俄頃之間入見老子云丘見先生眼眩
　□忘遣形智信是聖人既而離異於人遺
　棄萬物亡於不測而冥於獨化也
老聃曰吾遊心於物之初
　註初未有而欻有故遊於物初然後明有
　物之不爲而自有也
　䟽初本也夫道通生萬物故名道爲物之
　初也遊心物初則是凝神妙本所以形同
　槁木心若死灰也
孔子曰何謂邪
　䟽雖聞聖言未識意謂
曰心困焉而不能知口辟焉而不能言
　註欲令仲尼必求於言意之表也
　䟽辟者口開不合也夫聖心非不能知爲
　其無法可知口非不能辨爲其無法可辨
　辨之則乖其體知之則喪其眞是知至道
　深玄超言意之表故困焉辟焉
嘗爲汝議乎其將
　註試議陰陽以擬向之無形耳未之敢必
　䟽夫至理玄妙非言意能詳試爲汝議論
　陰陽將擬議大道雖即仿象未即是眞矣
至陰肅肅至陽赫赫肅肅出乎天赫赫發乎
地
　註言其交也
　䟽肅肅陰氣寒也赫赫陽氣熱也近陰中
　之陽陽中之陰言其交泰也
兩者交通成和而物生焉或爲之紀而莫見
其形
　註莫見爲紀之形明其自爾
　䟽陽氣下降陰氣上昇二氣交通遂成和
　合因此和氣而物生焉雖復四叙炎凉紀
　綱庶物而各自化故莫見綱紀之形
消息滿虚一晦一明日改月化日有所爲
　註未嘗守故
　䟽陰消陽息夏滿冬虚夜晦晝明日遷月
　徙新新不生故日有所爲也
而莫見其功
　註自爾故無功
　䟽玄功冥濟故莫見爲之者也
生有所乎萌
　註萌於未聚也
　䟽萌於無物
死有所乎歸
　註歸於散也
　䟽歸於未生
始終相反乎無端而莫知乎其所窮
　註所謂迎之不見其首隨之不見其後
　䟽死生終始反覆往來既無端緒誰知窮
　極故至人體達任其變也
非是也且孰爲之宗
　䟽若非是虚通生化之道誰爲萬物之宗
　本乎夫物云云必資於道也
孔子曰請問遊是
　䟽請問遊心是道其術如何必得遊是復
　有何功力也
老聃曰夫得是至美至樂也得至美而遊乎
至樂謂之至人
　註至美無美至樂無樂故也
　䟽夫證於玄道美而歡暢既得無美之美
　而遊心無樂之樂者可謂至極之人也
孔子曰願聞其方
　䟽方猶道也請說至美至樂之道
曰草食之獸不疾易藪水生之蟲不疾易水
行小變而不失其大常也
　註死生亦小變也
　䟽疾患也易移也夫食草之獸不患移易
　藪澤水生之蟲不患改易池沼但有草有
　水則不失大常從東從西蓋小變耳亦猶
　人處於大道之中隨變任化未始非我此
　則不失大常生死之變蓋亦小耳
喜怒哀樂不入於胸次
　註知其小變而不失大常故
　䟽喜順怒逆樂生哀死夫四者生崖之事
　也而死生無變於己喜怒豈入於懷中也
夫天下也者萬物之所一也得其所一而同
焉則四支百體將爲塵垢而死生終始將爲
晝夜而莫之能滑而况得喪禍福之所介乎
　註愈不足患
　䟽夫天地萬物其體不二達斯趣者故能
　混同是以物我皆空百體將爲塵垢死生
　虚幻終始均乎晝夜死生不能滑亂而况
　得喪禍福生崖之事乎愈不足以介懷也
棄隸者若棄泥塗知身貴於隸也
　註知身之貴於隸故棄之若遺土耳苟知
　死生之變所在皆我則貴者常在也
貴在於我而不失於變
　註所貴者我也而我與變俱故無失也
　䟽夫舍棄僕隸事等泥塗故知貴在於我
　不在外物我將變俱故無所喪也
且萬化而未始有極也夫孰足以患心已爲
道者解乎此
　註所謂縣解
　䟽夫世物遷流未嘗有極而隨變任化誰
　復累心唯當脩道達人方能解此
孔子曰夫子德配天地而猶假至言以脩心
古之君子孰能脱焉
　䟽配合也脱免也老子德合二儀明齊三
　景故應忘言歸理聖智自然今乃盛談至
　言以脩心術然則古之君子誰能遣於言
　說而免於脩爲者乎
老聃曰不然夫水之於汋也無爲而才自然
矣至人之於德也不脩而物不能離焉若天
之自高地之自厚日月之自明夫何脩焉
　註不脩不爲而自得也
　䟽汋水也澄湛也言水之澄湛其性自然
　汲取利潤非由脩學至人玄德其義亦然
　端拱巖廊而物不能離澤被羣品日用不
　知若天高地厚日月照明夫何脩爲自然
　而已矣
孔子出以告顔回曰丘之於道也其猶醯雞
與
　註醯雞者罋中之蠛蠓
微夫子之發吾覆也吾不知天地之大全也
　註此吾全於老聃猶罋中之與天地矣
　䟽醯雞醋罋中之蠛蠓每遭物蓋罋頭故
　不見二儀也亦猶仲尼遭聖迹蔽覆不見
　事理若無老子爲發覆蓋則終身不知天
　地之大全虚通之妙道也
莊子見魯哀公哀公曰魯多儒士少爲先生
方者
　䟽方術也莊子是六國時人與魏惠王齊
　威王同時去魯哀公一百二十年如此言
　見魯哀公者蓋寓言耳然魯則是周公之
　後應是衣冠之國又孔子生於魯盛行五
　德之教是以門徒三千服膺儒服長裾廣
　袖魯地必多無爲之學其人鮮矣
莊子曰魯少儒
　䟽夫服以象德不易其人莊子體知故譏
　儒少
哀公曰舉魯國而儒服何謂少乎
　䟽哀公庸暗不察其道直㨿衣冠謬稱多
　儒
莊子曰周聞之儒者冠圜冠者知天時履方
屨者知地形緩佩玦者事至而斷君子有其
道者未必爲其服也爲其服者未必知其道
也
　䟽屨方也緩者五色絛繩穿玉玦以飾佩
　也玦决也本亦有作綬字者夫天圓地方
　服以象德故戴圓冠以象天者則知三象
　之吉凶履方屨以法地者則知九州之水
　陸曳綬佩玦者事到而决斷是以懷道之
　人不必爲服爲服之者不必懷道彼己之
　子今古有之是故莊子寓言辨說也
公固以爲不然何不號於國中曰無此道而
爲此服者其罪死於是哀公號之五日而魯
國無敢儒服者
　䟽有服無道罪合極刑法令既嚴不敢犯
　者號經五日無復一儒也
獨有一丈夫儒服而立乎公門公即召而問
以國事千轉萬變而不窮莊子曰以魯國而
儒者一人耳可謂多乎
　註德充於内者不脩飾於外
　䟽一人謂孔子孔子聖人觀機吐智若鏡
　之照轉變無窮舉國一人未足多也
百里奚爵禄不入於心故飯牛而牛肥使秦
穆公忘其賤與之政也
　䟽百里奚秦之賢人也本是虞人虞被晋
　亡遂入秦國初未遭用貧賤飯牛安於飯
　牛身甚肥悦忘於富貴故爵禄不入於心
　後穆公知其賢委以國事都不猜疑故云
　忘其賤矣
有虞氏死生不入於心故足以動人
　註内自得者外事全也
　䟽有虞舜也姓嬀氏字重華遭後母之難
　頻被躓頓而不以死生經心至孝有聞感
　動天地於是堯妻以二女委以萬乗故足
　以動人也
宋元君將畫圖衆史皆至受揖而立舐筆和
墨在外者半
　䟽宋國之君欲畫國中山川地土圖樣而
　畫師並至受君令命拜揖而立調朱和墨
　爭競功能除其受揖在外者半言其趨競
　者多
有一史後至者儃儃然不趨受揖不立因之
舍公使人視之則解衣槃礴嬴君曰可矣是
眞畫者也
　註内足者神閒而意定
　䟽儃儃寬閒之貌也内既自得故外不矜
　持徐行不趨受命不立直入就舍解衣箕
　坐倮露赤身曾無懼憚元君見其神彩可
　謂眞畫者也
文王觀於臧見一丈夫釣而其釣莫釣
　註聊以卒歲
　䟽臧者近渭水地名也丈夫者寓言於太
　公也吕望未遭文王之前綸釣於臧地無
　心施餌聊自寄此逍遥
非持其釣有釣者也
　註竟無所求
常釣也
　註不以得失經意其於假釣而已
　䟽非執持其釣有意羡魚常游渭濱卒歲
　而已
文王欲舉而授之政而恐大臣父兄之弗安
也欲終而釋之而不忍百姓之無天也
　䟽文王既見賢人欲委之國政復恐皇親
　宰輔猜而忌之既欲捨而釋之不忍蒼生
　失於覆蔭故言無天也
於是旦而屬之大夫曰昔者寡人夢見良人
黑色而𩑺乗駁馬而偏朱蹄號曰寓而政於
臧丈人庶幾乎民有瘳乎
　䟽既欲任賢故託諸夢想乃屬語臣佐云
　我昨夜夢見賢良之人黑色而有鬚𩑺乗
　駁馬而蹄偏赤號令我云寄汝國政於臧
　丈人慕賢進隱則民之荒亂病必瘳差矣
　駁亦有作字者隨字讀之也
諸大夫蹴然曰先君王也
　䟽文王之父季歷生存之日黑色多𩑺好
　乗駁馬駁馬蹄偏赤王之所夢乃是先君
　教令於王是以蹴然驚懼也
文王曰然則卜之諸大夫曰先君之命王其
無他又何卜焉
　䟽此是先君令命决定無疑卜以决疑不
　疑何卜也
遂迎臧丈人而授之政典法無更偏令無出
　䟽君臣契協遂迎丈人拜爲卿輔授其國
　政於是典憲刑法一施無改偏曲敕令無
　復出行也
三年文王觀於國則列士壞植散群長官者
不成德斔斛不敢入於四境
　䟽植行列也亦言境界引舍以受諫書也
　亦言是諫士之館也庾六斗四升也爲政
　三年移風易俗君臣履道無可箴規散却
　列士之爵打破諫書之館上下咸亨長官
　不顯其德遐邇同軌度量不入四境
列士壞植散羣則尚同也
　註所謂和其光同其塵
長官者不成德則同務也
　註潔然自成則與衆務異也
斔斛不敢入於四境則諸侯無二心也
　註天下相信故能同律度量衡也
　䟽天下大同不競忠諫事無隔異則德不
　彰五等守分則四方寧謐也
文王於是焉以爲太師北面而問曰政可以
及天下乎臧丈人昧然而不應汒然而辭朝
令而夜遁終身無聞
　註爲功者非己故功成而身不得不退事
　遂而名不得不去名去身退乃可以及天
　下也
　䟽俄頃之間拜爲師傅北面事之問其政
　術無心榮寵故泛然而辭其意消聲故昧
　然不應由名成身退推功於物不欲及於
　天下故逃遁無聞然吕佐周室受封於齊
　檢於史傳竟無逃迹而云夜遁者蓋莊生
　之寓言也
顔淵問於仲尼曰文王其猶未邪又何以夢
爲乎
　䟽顔子疑於文王未極至人之德眞人不
　夢何以夢乎
仲尼曰默汝無言夫文王盡之也
　註任諸大夫而不自任斯盡之也
而又何論刺焉彼直以循斯須也
　註斯須者百姓之情當悟未悟之頃故文
　王循而發之以合其大情也
　䟽斯須由須臾也循順也夫文王聖人盡
　於妙理汝宜寢默不勞譏刺彼直隨任物
　性順蒼生之望欲悟未悟之頃進退須臾
　之間故託夢以發其性耳未足怪也
列御寇爲伯昏無人射引之盈貫
　註盈貫謂溢鏑也
措杯水其肘上
　註左手如拒石右手如附枝右手放發而
　左手不知故可措之杯水也
　䟽御寇無人内篇具釋盈貫滿鏃也措置
　也御寇風仙魯之善射右手引弦如附枝
　而滿鏑左手如拒石置杯水於肘上言其
　停審敏捷之至也
發之適矢復沓
　註矢去也箭適去復歃沓也
方矢復寓
　註箭方去未至的也復寄杯於肘上言其
　敏捷之妙也
　䟽適往也沓重也寓寄也弦發矢往復重
　沓前箭所謂擘括而入者箭方適垛未至
　于的復寄杯水言其敏捷寓字亦作隅者
　言圓鏑重沓破括方全插孔復於寓角也
當是時猶象人也
　註不動之至
　䟽象人木偶土梗人也言御寇當射之時
　掘然不動猶土木之人也
伯昏無人曰是射之射非不射之射也
　䟽言汝雖巧仍是有心之射非忘懷無心
　不射之射也
嘗與汝登高山履危石臨百仞之淵若能射
乎
　䟽七尺曰仞深七百尺也若汝也此是不
　射之射也
於是無人遂登高山履危石臨百仞之淵背
逡巡足二分垂在外揖御寇而進之御寇伏
地汗流至踵
　䟽前略陳射意此直欲彎弓逡巡猶却行
　也進讓也登峻聳高山履危懸之石臨極
　險之淵仍背淵却行足垂二分在外空裏
　控弦自若揖御寇而讓之御寇怖懼不能
　舉頭於是冥目伏地汗流至脚也
伯昏無人曰夫至人者上闚青天下潜黄泉
揮斥八極神氣不變
　註揮斥猶縱放也夫德充於内則神滿於
　外無遠近幽深所在皆明故審安危之機
　而泊然自得也
今汝怵然有恂目之志爾於中也殆矣夫
　註不能明至分故有懼有懼而所喪多矣
　豈唯射乎
　䟽揮斥猶縱放也恂懼也夫至德之人與
　太空等量故能上闚青天下隱黄泉譬彼
　神龍升沈無定縱放八方精神不改臨彼
　萬仞何足介懷今我觀汝有怵惕之心眼
　目眩惑懷恂懼之志汝於射之危殆矣夫
肩吾問於孫叔敖曰子三爲令尹而不榮華
三去之而無憂色吾始也疑子今視子之鼻
間栩栩然子之用心獨奈何
　䟽肩吾隱者也叔敖楚之賢人也栩栩歡
　暢之貌也夫達者毁譽不動寵辱莫驚故
　孫叔敖三仕而不榮華三黜而無憂色肩
　吾始聞其言猶懷疑惑復察其貌栩栩自
　歡若爲用心獨得如此也
孫叔敖曰吾何以過人哉吾以其來不可却
也其去不可止也吾以爲得失之非我也而
無憂色而已矣我何以過人哉
　䟽夫軒冕榮華物來儻寄耳故其來不可
　遣却其去不可禁止窮通得喪豈由我哉
　達此去來故無憂色何有藝術能過人耶
且不知其在彼乎其在我乎其在彼邪亡乎
我在我邪亡乎彼
　註曠然無係玄同彼我則在彼非獨亡在
　我非獨存也
　䟽亡失也且不知榮華定在彼人定在我
　己若在彼邪則於我爲失若在我邪則於
　彼爲失而彼我既其玄同得喪於乎自泯
　也
方將躊躇方將四顧何暇至乎人貴人賤哉
　註躊躇四顧謂無可無不可
　䟽躊躇是逸豫自得四顧是高視八方方
　將磅礴萬物揮斥宇宙有何容暇至於人
　世留心貴賤之間乎故去之而無憂色也
仲尼聞之曰古之眞人知者不得說美人
不得濫盜人不得劫伏犧黃帝不得友
　註伏犧黃帝者功號耳非所以功者也故
　況功號於所以功相去遠矣故其名不足
　以友其人也
　䟽仲尼聞孫叔敖之言而美其德故引遠
　古以證斯人古之眞人窮微極妙縱有智
　言之人不得辨說美色之姿不得淫濫盜
　賊之徒何能劫剥三皇五帝未足交友也
死生亦大矣而無變乎己況爵禄乎
　䟽人雖日新死生大矣而不變於己況於
　爵禄豈復棲心
若然者其神經乎大山而無介入乎淵泉而
不濡處卑細而不憊充滿天地既以與人己
愈有
　註割肌膚以爲天下者彼我俱失也使人
　人自得而己者與人而不損於己也其神
　明充滿天地故所在皆可所在皆可故不
　損己爲物而放於自得之地也
　䟽介礙也既盡也夫眞人入火不熱入水
　不濡經乎大山而神無障礙屈處卑賤其
　道不虧德合二儀故充滿天地不損己爲
　物故愈有也
楚王與凡君坐少焉楚王左右曰凡亡者三
　註言有三亡徵也
　䟽楚文王共凡僖侯同坐論合從會盟之
　事凡是國名周公之後國在汲郡界今有
　凡賤是也三者謂不敬鬼尊賢養民也而
　楚大凡小楚有吞夷之意故使從者以言
　感也
凡君曰凡之亡也不足以喪吾存
　註遺凡故也
　䟽自得造化怡然不懼可謂周公之後世
　不乏賢也
夫凡之亡不足以喪吾存則楚之存不足以
存存
　註夫遺之者不足以亡爲亡則存亦不足
　以爲存矣曠然無矜乃常存也
由是觀之則凡未始亡而楚未始存也
　註存亡更在於心之所措耳天下竟無存
　亡也
　䟽夫存亡者在心之得喪也既亡於得喪
　故亡者未必亡而亡者更存存者不獨存
　而存者更亡也
南華眞經注䟽卷之二十三
南華眞經註䟽卷之二十四慶三
　　　　河南郭象註
　　　　唐西華法師成玄英䟽
　　　外篇知北遊第二十二
知北遊於玄水之上登隱弅之丘而適遭無
爲謂焉
　䟽此章並假立姓名寓言明理北是幽冥
　之域水又幽昧之方隱則深遠難知弅則
　鬱然可見欲明至道玄絶顯晦無常故寄
　此言以彰其義也
知謂無爲謂曰予欲有問乎若
　䟽若汝也此明運知極心問道假設賔主
　謂之無爲
何思何慮則知道何處何服則安道何從何
道則得道
　䟽此假設言方運知問道若爲尋思何所
　念慮則知至道若爲服勤於何處所則安
　心契道何所依從何所道說則得其道也
三問而無爲謂不答也非不答不知答也
　䟽知分别也設此三問竟無一答非無爲
　謂惜情不答直是理無分别故不知所以
　答也
知不得問反於白水之南登狐闋之上而覩
狂屈焉知以之言也問乎狂屈
　䟽白是潔素之色南是顯明之方狐者疑
　似夷猶闋者空靜無物問不得决反照於
　白水之南捨有反無狐疑未能窮理既而
　猖狂妄行掘若槁木欲表斯義故曰狂屈
　焉耳
狂屈曰唉予知之將語若中欲言而忘其所
欲言
　䟽唉應聲也初欲言語中途忘之斯忘之
　術反照之道
知不得問反於帝官見黄帝而問焉黃帝曰
無思無慮始知道無處無服始安道無從無
道始得道
　䟽軒轅體道妙達玄言故以一無無於三
　問
知問黄帝曰我與若知之彼與彼不知也其
孰是耶黃帝曰彼無爲謂眞是也狂屈似之
我與汝終不近也夫知者不言言者不知故
聖人行不言之教
　註任其自行斯不言之教也
　䟽眞者不知也似者中忘也不近者以其
　知之也行不言之教引老子經爲證也
道不可致
　註道在自然非可言致者也
　䟽致得也夫玄道不可以言得言得非道
　也
德不可至
　註不失德故稱德稱德而不至也
　䟽夫上德不德若爲德者非至德也
仁可爲也
　䟽夫至仁無親而今行偏愛之仁者適可
　有爲而已矣
義可虧也
　䟽夫裁非斷割適可虧殘非大全也大全
　者生之而已矣
禮相僞也
　䟽夫禮尚往來更相浮僞華藻亂德非眞
　實也
故曰失道而後德失德而後仁失仁而後義
失義而後禮禮者道之華而亂之首也
　註禮有常則故矯效之所由生也
　䟽棄本逐末散樸爲澆道喪淳漓逮于行
　禮故引老經證成其義也
故曰爲道者日損
　註損華僞也
損之又損之以至於無爲無爲而無不爲也
　註華去而朴全則雖爲而非爲也
　䟽夫修道之人日損華僞既而前損有後
　損無有無雙遣以至於非有非無之無爲
　也寂而不動無爲故無不爲也此引老經
　重明其㫖
今已爲物也
　註物失其所故有爲物
欲復歸根不亦難乎其易也其爲大人乎
　註其歸根之易者唯大人耳大人體合變
　化故化物不難
　䟽倒置之類浮偽居心徇末忘本以道爲
　物縱欲歸根復命其可得乎今量反本不
　難唯在大聖人耳
生也死之徒
　註知變化之道者不以爲異
死也生之始孰知其紀
　註更相爲始則未知孰死孰生也
　䟽氣聚而生猶是死之徒類氣散而死猶
　是生之本始生死終始誰知紀綱乎聚散
　往來變化無定
人之生氣之聚也聚則爲生散則爲死
　註俱是聚也俱是散也
若死生爲徒吾又何患
　註患生於異
　䟽夫氣聚爲生氣散爲死聚散雖異爲氣
　則同斯則死生聚散可爲徒伴既無其别
　有何憂色
故萬物一也
　䟽生死既其不二萬物理當歸一
是其所美者爲神竒其所惡者爲臭腐臭腐
復化爲神竒神竒復化爲臭腐故曰通天下
一氣耳
　註各以所美爲神竒所惡爲臭腐耳然彼
　之所美我之所惡也我之所美彼或惡之
　故通共神竒通共臭腐耳死生彼我豈殊
　哉
　䟽夫物無美惡而情有向背故情之所美
　者則謂爲神妙竒特情之所惡者則謂爲
　腥臭腐敗而顚倒本末一至於斯然物性
　不同所好各異彼之所美此則惡之此之
　所惡彼又爲美故毛嬙麗姬人之所美魚
　見深入鳥見高飛斯則臭腐神竒神竒臭
　腐而是非美惡何有定焉是知天下萬物
　同一和氣耳
聖人故貴一
　䟽夫體道聖人智同萬物故貴此眞一而
　㝠同萬境
知謂黃帝曰吾問無爲謂無爲謂不應我非
不我應不知應我也吾問狂屈狂屈中欲告
我而不我告非不我告中欲告而忘之也今
予問乎若若知之奚故不近黄帝曰彼其眞
是也以其不知也此其似之也以其忘之也
予與若終不近也以其知之也狂屈聞之以
黄帝爲知言
　註明夫自然者非言知之所得故當昧乎
　無言之地是以先舉不言之標而後寄明
　於黃帝則夫自然之冥物槩乎有得而見
　也
　䟽彼無爲謂妙體無知故眞是道也此狂
　屈反照遣言中忘其告似道非眞也知與
　黃帝二人運智以詮理故不近眞道也狂
　屈逖聽聞此格量謂黃帝雖未近眞適可
　知玄言而已矣
天地有大美而不言四時有明法而不議萬
物有成理而不說
　註此孔子之所以云子欲無言
　䟽夫二儀覆載其功最美四時代叙各有
　明法萬物生成咸資道理竟不言說曾無
　議論也
聖人者原天地之美而達萬物之理是故至
人無爲
　註任其自爲而已
　䟽夫聖人者合兩儀之覆載同萬物之生
　成是故口無所言心無所作
大聖不作
　註唯因任也
觀於天地之謂也
　註觀其形容象其物宜與天地不異
　䟽夫大聖至人無爲無作觀天地之覆載
　法至道之生成無爲無言斯之謂也
今彼神明至精與彼百化
　註百化自化而神明不奪
　䟽彼神聖明靈至精極妙與物和混變化
　隨流或聚或散曾無欣戚今言百千萬者
　並舉其大綱數爾
物已死生方圓莫知其根也
　註夫死者已自死而生者已自生圓者已
　自圓而方者已自方未有爲其根者故莫
　知
　䟽夫物或生或死乍方乍圓變化自然莫
　知根緒
扁然而萬物自古以固存
　註豈待爲之而後存哉
　䟽扁然徧生之貌也言萬物翩然隨時生
　育從古已來必固自有豈由措意而後有
　之
六合爲巨未離其内
　註計六合在無極之中則陋矣
秋豪爲小待之成體
　註秋豪雖小非無亦無以容其質
　䟽六合天地四方也獸逢秋景毛端生豪
　豪極微細謂秋豪也巨大也六合雖大猶
　居至道之中豪毛雖小資道以成體質也
天下莫不沈浮終身不故
　註日新也
　䟽世間庶物莫不浮沈升降生死往來不
　住運之不停新新相續未嘗守故也
陰陽四時運行各得其序
　註不待爲之
　䟽夫二氣氤氲四時運轉春秋寒暑次叙
　天然豈待爲之而後行之
惛然若亡而存
　註昭然若存則亡矣
　䟽惛然如昧似無而有
油然不形而神
　註挈然有形則不神
　䟽神者妙萬物而爲言也油然無係不見
　形象而神用無方
萬物畜而不知此之謂本根
　註畜之而不得其本性之根故不知其所
　以畜也
　䟽亭毒群生畜養萬物而玄功潜被日用
　不知此之眞力是至道一根本也
可以觀於天矣
　註與天同觀
　䟽觀見也天自然也夫能達理通玄識根
　知本者可謂觀自然之至道也
齧缺問道乎被衣被衣曰若正汝形一汝視
天和將至
　䟽齧缺王倪弟子被衣王倪之師也汝之
　容貌端雅忽爲邪僻視聽純一勿多取境
　自然和理歸至汝身
攝汝知一汝度神將來舍
　䟽收攝私心令其平等專一志度令無放
　逸汝之精神自來舍止
德將爲汝美道將爲汝居
　䟽深玄上德盛美於汝無極大道居乎汝
　心中
汝瞳焉如新生之犢而無求其故
　䟽瞳焉無知直視之貌故事也心既虚夷
　視亦平直故如新生之犢於事無求也
言未卒齧缺睡寐被衣大悦行歌而去之
　䟽談玄未終斯人已悟坐忘契道事等睡
　瞑於是被衣喜躍贊其敏速行於大道歌
　而去之
曰形若槁骸心若死灰眞其實知不以故自
持
　註與變俱也
　䟽形同槁木之骸心類死灰之土無情直
　任純實之眞知不自矜持於事故也
媒媒晦晦無心而不可與謀彼何人哉
　註獨化者也
　䟽媒媒晦晦息照遣明忘心忘知不可謀
　議非凡所識故云彼何人哉自形若槁骸
　以下並被衣歌辭也
舜問乎丞曰道可得而有乎
　䟽丞古之得道人舜師也而至道虚通生
　成動植未知己身之内得有此道不乎既
　逢師傅故有咨請
曰汝身非汝有也汝何得有夫道
　註夫身者非汝所能有也塊然而自有耳
　身非汝所有而況道哉
　䟽道者四句所不能得百非所不能詮汝
　身尚不能自有何得有於道邪
舜曰吾身非吾有也孰有之哉
　䟽未悟生因自然形由造物故云身非我
　有孰有之哉
曰是天地之委形也生非汝有是天地之委
和也性命非汝有是天地之委順也
　註若身是汝有者則美惡死生當制之由
　汝今氣聚而生汝不能禁也氣散而死汝
　不能止也明其委結而自成耳非汝有也
　䟽委結聚也夫天地陰陽結聚剛柔和順
　之氣成汝身形性命者也故聚則爲生散
　則爲死死生聚散既不由汝是知汝身豈
　汝有邪
孫子非汝有是天地之委蜕也
　註氣自委結而蟬蜕也
　䟽陰陽結聚故有子孫獨化而成猶如蟬
　蜕也
故行不知所往處不知所持食不知所味
　註皆在自爾中來故不知也
　䟽夫行住食味皆率自然推尋根由莫知
　其所故行者誰行住者誰住食者誰食味
　者誰味乎皆不知所由而悉自爾也
天地之彊陽氣也又胡可得而有邪
　註彊陽猶運動耳明斯道也庶可以遺身
　而忘生也
　䟽彊陽運動也胡何也夫形性子孫者並
　是天地陰陽運動之氣聚結而成者也復
　何得自有此身也
孔子問於老聃曰今日晏間敢問至道
　䟽晏安也孔子師於老子故承安居閑暇
　而詢問玄道也
老聃曰汝齋戒䟽瀹而心澡雪而精神掊擊
而知夫道窅然難言哉將爲汝言其崖略
　䟽䟽瀹猶洒濯也澡雪猶精潔也而汝也
　掊擊打破也崖分也汝欲問道先須齋汝
　心迹戒愼專誠洒濯身心清靜神識打破
　聖智滌蕩虚夷然玄道窅冥難可言辯將
　爲汝舉其崖分粗略言之
夫昭昭生於冥冥有倫生於無形精神生於
道
　註皆所以明其獨生而無所資也
形本生於精
　註皆由精以至粗
　䟽倫理也夫昭明顯著之物生於窅冥之
　中人倫有爲之事生於無形之内精智神
　識之心生於重玄之道有形質氣之類根
　本生於精微
而萬物以形相生故九竅者胎生八竅者卵
生
　註言萬物雖以形相生亦皆自然耳故胎
　卵不能易種而生明神氣之不可爲也
　䟽夫無形之道能生有形之物有形之物
　則以形質氣類而相生也故人獸九竅而
　卵生八竅禀之自然不可相易
其來無迹其往無崖無門無房四達之皇皇
也
　註夫率自然之性遊無迹之途者放形骸
　於天地之間寄精神於八方之表是以無
　門無房四達皇皇逍遥六合與化偕行也
　䟽皇大也夫以不來爲來者雖來而無蹤
　跡不往爲往者雖往亦無崖際是以出入
　無門户來往無邊傍故能宏達四方大通
　萬物也
邀於此者四肢彊思慮恂達耳目聰明其用
心不勞其應物無方
　註人生而遇此道則天性全而精神定
　䟽邀遇也恂通也遇於道而會於眞理者
　則百體安康四肢彊健思慮通達視聽聰
　明無心之心用而不勞不應之應應無方
　所也
天不得不高地不得不廣日月不得不行萬
物不得不昌此其道與
　註言此皆不得不然而自然耳非道能使
　然也
　䟽二儀賴玄道而高廣三光資玄道以運
　行庶物得之以昌盛斯大道之功用也故
　老經云天得一以清地得一以寧萬物得
　一以生是之謂也
且夫博之不必知辯之不必慧聖人以斷之
矣
　註斷棄知慧而付之自然也
　䟽夫博讀經典不必知眞宏辯飾辭不必
　慧照故老經云善者不辯辯者不善知者
　不博博者不知斯則聖人斷棄之矣
若夫益之而不加益損之而不加損者聖人
之所保也
　註使各保其正分而已故無用知慧爲也
　䟽博知辯慧不益其明沈默面墻不加其
　損所謂不增不滅無損無益聖人妙體故
　保而愛之也
淵淵乎其若海
　註容恣無量
　䟽尾閭泄之而不耗百川注之而不增淵
　澄深大故譬玄道
巍巍乎其終則復始也
　註與化俱者乃積無窮之紀可謂巍巍
　䟽巍巍者高大貌也夫道遠超太一近邁
　兩儀囊括無窮故以歎巍巍也終則復始
　此明無終無始變化日新隨迎不得
運量萬物而不匱
　註用物而不役己故不匱也
則君子之道彼其外與
　註各取於身而足
　䟽夫運載萬物器量羣生潜被無窮而不
　匱乏者聖人君子之道此而非遠近在内
　心既不藉禀豈其外也
萬物皆往資焉而不匱此其道與
　註還用物故我不匱此明道之贍物在於
　不贍不贍而物自得故曰此其道與言至
　道之無功無功乃足稱道也
　䟽有識無情皆禀此玄之道而玄功冥被
　終不匱乏然道物不一不異而離道無物
　故曰此其道與
中國有人焉非陰非陽
　註無所偏名
處於天地之間直且爲人
　註敖然自放所遇而安了無功名
　䟽中國九州也言人所禀之道非陰非陽
　非柔非剛非短非長故絶四句離百非也
　處在天地之間直置爲人而無偏執本亦
　作值字者言處乎宇内遇值爲人曾無所
　係也
將反於宗
　註本逐末也
　䟽既無偏執在置爲人故能反本還原歸
　於宗極
自本觀之生者喑醷物也
　註直聚氣也
　䟽本道也喑噫氣聚也從道理而觀之故
　知生者聚氣之物也奚足以惜之哉
雖有壽夭相去幾何須臾之說也奚足以爲
堯桀之是非
　註死生猶未足殊況壽夭之間哉
　䟽一生之内百年之中假令壽夭賒促詎
　幾俄頃之間須臾之說耳何足以是堯非
　桀而分别於其間哉
果蓏有理
　註物無不理但當順之
人倫雖難所以相齒
　註人倫有智慧之變故難也然其智慧自
　相齒耳但當從而任之
　䟽在樹曰果在地曰蓏桃李之屬瓜瓠之
　徒木生藤生皆有其理人之處世險阻艱
　難而貴賤尊卑更相齒次但當任之自合
　天道譬彼果蓏有理存焉
聖人遭之而不違
　註順所遇也
過之而不守
　註宜過而過
　䟽遭遇軒冕徒而不違既以過焉亦不留
　舍也
調而應之德也偶而應之道也
　註調偶和合之謂也
　䟽調和庶物順而應之上德也偶對前境
　逗機應物聖道也
帝之所興王之所起也
　註如斯而已
　䟽夫帝王興起俯應羣生莫遇調偶隨時
　逗機接物
人生天地之間若白駒之過郤忽然而己
　註乃不足惜
　䟽白駒駿馬也亦言日也隙孔也夫人處
　世俄頃之間其爲迫促如馳駿駒之過孔
　隙欻忽而已何曾足云也
註然勃然莫不出焉油然漻然莫不入焉
　註出入者變化之謂耳言天下未有不變
　也
　䟽注勃是生出之容油漻是入死之狀言
　世間萬物相與無恒莫不從變而生順化
　而死
已化而生又化而死
　註俱是化也
生物哀之
　註死物不哀
人類悲之
　註死類不悲
　䟽夫生死往來皆變化耳委之造物何足
　係哉故其死也生物人類共悲哀之務非
　類非生故不悲不哀也
解其天弢墮其天袠
　註獨脱也
　䟽弢囊藏也袠束囊也言人執是競非欣
　生惡死故爲生死束縛也今既一於是非
　忘於生死故隳解天然之弢袠也
紛乎宛乎
　註變化烟煴
魂魄將往乃身從之乃大歸乎
　註無爲用心於其間也
　䟽紛綸宛轉並適散之貌也魂魄往天骨
　肉歸土神氣離散紛宛任從自有還無乃
　大歸也
不形之形形之不形
　註不形形乃成若形之形則敗其形矣
　䟽夫人之未生也本不有其形故從無形
　氣聚而有其形氣散而歸於無形也
是人之所同知也
　註雖知之然不能任其自形而反形之所
　以多敗
非將至之所務也
　註務則不至
　䟽夫從無形生形從有表復無形質是人
　之所同知也斯乃人間近事非詣理至人
　之達務也
此衆人之所同論也
　註雖論之然故不能不務所以不至也
　䟽形質有無生死來往衆人凡類同共乎
　論耳
彼至則不論
　註悗然不覺乃至
論則不至
　䟽彼至聖之人忘言得理故無所論說若
　論說之則不至於道
明見無值
　註闇至乃值
　䟽值命遇也夫能閉智塞聰冥契玄理若
　顯明間見則不會眞也
辯不若默道不可聞聞不若塞此之謂大得
　註默而塞之則無所奔逐故大得
　䟽夫大辯飾詞去眞遠矣忘言靜默玄道
　近焉故道不可以多聞求多聞求不如於
　闇塞若能妙知於此意可謂深得於大理
　已矣
東郭子問於莊子曰所謂道惡乎在
　䟽居在東郭故號東郭子則無擇之師東
　郭順子也問莊子曰所謂虚通至道於何
　處在乎
莊子曰無所不在
　䟽道無不徧在處有之
東郭子曰期而後可
　註欲令莊子指名所在
　䟽郭注云欲令莊子指名所在也
莊子曰在嶁蟻曰何其下邪曰在稊稗曰何
其愈下邪曰在瓦甓曰何其愈甚邪曰在屎
溺東郭子不應
　䟽大道無不在而所在皆無故處處有之
　不簡穢賤東郭未達斯趣謂道卓爾清高
　在瓦甓已嫌卑甚又聞屎溺故瞋而不應
　也
莊子曰夫子之問也固不及質
　註舉其標質言無所不在而方復怪此斯
　不及質也
　䟽質實也言道無不在豈唯稊稗固答子
　之問猶未逮眞也
正獲之問於監市履狶也每下愈况
　註狶大豕也夫監市之履豕以知其肥瘦
　者愈履其難肥之處愈知豕肥之要今問
　道之所在而每况之於下賤則明道之不
　逃於物也必矣
　䟽正官號也則今之市令也獲名也監市
　之魁也則今屠卒也狶猪也凡今問於屠
　人買猪之法云踐豕之股脚之間難肥之
　處愈知豕之肥痩之意況也何者近下難
　肥之處有肉足知易肥之處足脂亦猶屎
　溺卑下之處有道則明清虚之地皆徧也
汝唯莫必無乎逃物
　註若必謂無之逃物則道不周矣道而不
　周則未足以爲道
　䟽無者無爲道也夫大道曠蕩無不制圍
　汝唯莫言至道逃棄於物也必其逃物何
　爲周徧乎
至道若是大言亦然
　註明道不逃物
　䟽至道理也大言教也理既不逃於物教
　亦普徧無偏也
周徧咸三者異名同實其指一也
　䟽周悉普徧咸皆有道此重明至道不逃
　於物雖有三名之異其實理指歸則同於
　一也
嘗相與游乎無何有之宫同合而論無所終
窮乎
　註若游有則不能周徧咸也故同合而論
　之然後知道之無不在知道之無不在然
　後能曠然無懷而游彼無窮也
　䟽無何有之宫謂玄道處所也無一物可
　有故曰無何有也而周徧三者相與敖
　游乎至道之鄉實㫖既一同合而論冥符
　玄理故無終始窮極耳
嘗相與無爲乎澹而靜乎漠而清乎調而間
乎
　註此皆無爲故也
　䟽此總歎周徧咸三功能盛德也既游至
　道之鄉又處無爲之域故能恬淡安靜寂
　寞清虚柔順調和寬閑逸豫
寥已吾志
　註寥然空虚
　䟽得道玄聖契理冥眞性志九夷寂寥而
　已乎
無往焉而不知其所至
　註志苟寥然則無所往矣無往焉故往而
　不知其所至有往焉則理未動而志已至
　矣
去而來而不知其所止
　註斯順之也
　䟽語既寂寥故與無還往假令不往而往
　不來而來竟無至所亦無止住
吾已往來焉而不知其所終
　註但往來不由於知耳不爲不往來也往
　來者自然之常理也其有終乎
　䟽假令往還造物來去死生隨變任化亦
　不知終始也
彷徨乎馮閎大知入焉而不知其所窮
　註馮閎者虚廓之謂也大知由乎寥廓恣
　變化之所知故不知也
　䟽彷徨是放任之名馮閎是虚曠之貌謂
　入契會也言大聖知之人能會於寂寥虚
　曠之理是以逍遥自得放任無窮
物物者與物無際
　註明物物者無物而物自物耳物自物耳
　故冥也
　䟽際崖畔也夫能物於物者聖人也聖人
　冥同萬境故與物無彼我之際畔
而物有際者所謂物際者也
　註物有際故每相與不能冥然眞所謂際
　者也
　䟽物情分别取舍萬端故有物我之交際
　也
不際之際際之不際者也
　註不際者雖有物物之名直明物之自物
　耳物物者竟無物也際其安在乎
　䟽際之不際者聖人之達觀也不際之際
　者凡鄙之滯情也
謂盈虚衰殺彼爲盈虚非盈虚彼爲衰殺非
衰殺彼爲本末非本末彼爲積散非積散也
　註既明物物者無物又明物之不能自物
　則爲之者誰乎哉皆忽然而自爾也
　䟽富貴爲盈貧賤爲虚老病爲衰殺終始
　爲本末生來爲積死去爲散夫物物者非
　物而生物誰乎此明能物所物皆非之也
　物既非物何盈虚衰殺之可語邪是知所
　謂盈虚皆非盈虚故西昇經云若能明之
　所是反非也
妸荷甘與神農同學於老龍吉
　䟽姓妸字荷甘神農者非三皇之神農也
　則後之人物耳二人同學於老龍吉老龍
　吉亦是號也
神農隱几闔户晝瞑妸荷甘日中奓户而入
曰老龍死矣
　䟽隱慿也闔合也奓開也亦排也學道之
　人心神凝靜閉門隱几守默而瞑荷甘既
　聞師亡所以排尸而告
神農隱几擁杖而起嚗然放杖而笑
　註起而悟夫死之不足驚故還放杖而笑
　也
　䟽嚗然放杖聲也神農聞吉死是以擁枤
　而驚覆思死不足哀故還放杖而笑
曰天知予僻陋慢訑故棄予而死已矣夫子
無所發予之狂言而死矣夫
　註自肩吾已下皆以至言爲狂而不信也
　故非老龍連叔之徒莫足與言也
　䟽夫子老龍吉也言其有自然之德故呼
　之曰天也狂言猶至言也非世人之所解
　故名至言爲狂也而師知我偏僻鄙陋慢
　訑不專故棄背吾徒止息而死哲人云亡
　至言斯絶無復談玄垂訓開發我心
弇堈弔聞之曰夫體道者天下之君子所繫
焉
　註言體道者人之宗主也
今於道秋豪之端萬分未得處一焉
　註秋豪之端細矣又未得其萬分之一
　而猶知藏其狂言而死又况夫體道者乎
　註明夫至道非言之所得也唯在手自得
　耳
　䟽姓弇名堈隱者也繫屬也聞龍吉之亡
　傍爲議論云體道之人世間共重賢人君
　子繫屬歸依今老龍之於玄道猶豪端萬
　分之未一尚知藏其狂簡處順而亡況乎
　妙悟之人曾肯露其言說是知體道深玄
　忘言契理者之至稀也
俔之無形聽之無聲於人之論者謂之冥冥
所以論道而非道也
　註㝠㝠而猶復非道明道之無名也
　䟽夫玄道虚漠妙體希夷非色非聲絶視
　絶聽故於學人論者論曰冥冥而謂之冥
　㝠猶非眞道也
於是泰清問乎無窮曰子知道乎無窮曰吾
不知
　䟽泰大也夫至道宏曠恬淡清虚囊括無
　窮故以泰清無窮爲名也既而泰清以知
　問道無窮答以不知欲明道離形聲亦不
　可以言知求也
又問乎無爲無爲曰吾知道曰子之知道亦
有數乎曰有曰其數若何
　䟽子既知道頗有名數不乎其數如何請
　爲略述
無爲曰吾知道之可以貴可以賤可以約可
以散此吾所以知道之數也
　䟽貴爲帝王賤爲僕隸約聚爲生分散爲
　死數乃無極此略言之欲明非名而名非
　數而數也
泰清以之言也問乎無始曰若是則無窮之
弗知與無爲之知孰是而孰非乎
　䟽至道玄通寂寞無爲隨迎不測無終無
　始故寄無窮無始爲其名焉無窮無爲弗
　知與知誰是誰非請定臧否
無始曰不知深矣知之淺矣弗知内矣知之
外矣
　䟽不知合理故深玄而處内知之乖道故
　粗淺而䟽外
於是泰清中而歎曰弗知乃知乎知乃不知
乎孰知不知之知
　註凡得之不由於知乃冥也
　䟽泰清得中道而嗟歎悟不知乃眞知誰
　知不知之知明眞知之至希也
無始曰道不可聞聞而非也道不可見見而
非也道不可言言而非也
　註故默成乎不聞不見之域而後至焉
　䟽道無聲不可以耳聞耳聞非道也道無
　色不可以眼見眼見非道也道無名不可
　以言說言說非道也
知形形之不形乎
　註形自形耳形形者竟無物也
　䟽夫能形色萬物者固非形色也乃曰形
　形不形也
道不當名
　註有道名而竟無物故名之不能當也
　䟽名無得道之功道無當名之實所以名
　道而非
無始曰有問道而應之者不知道也雖問道
者亦未聞道
　註不知故問問之而應則非道也不應則
　非問者所得故雖問之亦終不聞也
　䟽夫道絶名言不可問答故問道應道悉
　皆不知
道無問問無應
　註絶學去教而歸於自然之意也
　䟽體道離言有何問應凡言此者覆釋前
　文
無問問之是問窮也
　註所謂貴空
　䟽窮空也理無可問而强問之是貴空也
無應應之是無内也
　註實無而假有以應者外矣
　䟽理無可應而强應之乃成殊外
以無内待問窮若是者外不觀乎宇宙内不
知乎太初
　䟽天地四方曰宇往古來今曰宙太初道
　本也若以理外之心待空之智者可謂外
　不識乎六合宇宙内不知乎己身之妙本
　者也
是以不過乎崑崙不遊乎太虚
　註若夫婪落天地遊虚涉遠以入乎冥冥
　者不應而已矣
　䟽崑崙是高遠之山太虚是深玄之理苟
　其滯著名言猶存問應者是知未能經過
　高遠遊涉深玄者矣
光耀問乎無有曰夫子有乎其無有乎
　䟽光曜者是能視之智也無有者所觀之
　境也智能照察故假名光曜境體空寂故
　假名無有也而智有明暗境無深淺故以
　智問境有乎無乎
光耀不得問而孰視其狀貌窅然空然終日
視之而不見聽之而不聞搏之而不得也
　䟽夫妙境希夷視聽斷絶故審狀貌唯寂
　唯空也
光曜曰至矣其孰能至此乎予能有無矣而
未能無無也及爲無有矣何從至此哉
　註此皆絶學之意也於道絶之則夫學者
　乃在根本中來矣故學之善者其唯不學
　乎
　䟽光明照曜其智尚淺唯能得無喪有未
　能雙遣有無故歎無有至深誰能如此玄
　妙而言無有者非直無有亦乃無無四句
　百非悉皆無有以無之一字無所不無言
　約理廣故稱無也而言何從至此者但無
　有之境窮理盡性自非玄德上士孰能體
　之是以淺學小智無從而至也
大馬之捶鉤者年八十矣而不失豪芒
　註拈捶鉤之輕重而無豪芒之差也
　䟽大馬官號楚之大司馬也捶打鍛也鉤
　腰帶也大司馬家有工人少而善鍛鉤行
　年八十而捶鉤彌巧專性凝慮故無豪芒
　之差失也鉤稱鉤椎也謂能拈捶鉤推知
　斤兩之輕重無豪芒之差失也
大馬曰子巧與有道與
　䟽司馬怪其年老而捶鍛愈精謂其工巧
　别有道術也
曰臣有守也臣之年二十而好捶鉤於物無
視也非鉤無察也
　䟽更無别術有所守持少年已來專精好
　此捶鉤之外無所觀察習以成性遂至於
　斯也
是用之者假不用者也以長得其用而況乎
無不用者乎物孰不資焉
　註都無懷則物來皆應
　䟽所以至老而長得其捶鉤之用者假賴
　於不用心視察他物故也夫假不用爲用
　尚得終年況乎體道聖人無用無不用故
　能成大用萬物資禀不亦宜乎
冉求問於仲尼曰未有天地可知邪仲尼曰
可古猶今也
　註言天地常存乃無未有之時
　䟽姓冉名求仲尼弟子師資發起詢問兩
　儀未有之時可知已否夫變化日新則無
　今無古古猶今也故答云可知也
冉求失問而退明日復見曰昔者吾問未有
天地可知乎夫子曰可古猶今也
　䟽失其問意遂退而歸既遵應問還用應
　答
昔日吾昭然今日吾昧然敢問何謂也
　䟽昔日初咨心中昭然明察今時後間情
　慮昧然暗晦敢問前明後暗意謂如何
仲尼曰昔之昭然也神者先受之
　註虚心以待命斯神受也
今之昧然也且又爲不神者求邪
　註思求更致不了
　䟽先求未悟銳彼精神用心求受故昭然
　明白也後時領解不復運用精神直置任
　眞無所求請故昧然暗塞也求邪者言不
　求也
無古無今無始無終
　註非唯無不得化而爲有也有亦不得化
　而爲無矣是以無有之爲物雖千變萬化
　而不得一爲無也不得一爲無故自古無
　未有之時而常存也
　䟽日新而變故無始無終無今無古故知
　無未有天地之時者也
未有子孫而有子孫可乎
　註言世世無極
　䟽言子孫相生世世無極天地人物悉皆
　無原無有之時也可乎言不可也
冉求未對仲尼曰已矣未應矣不以生生死
　註夫死者獨化而死耳非夫生者生此死
　也
不以死死生
　註生者亦獨化而生耳
　䟽已止也未無也夫聚散死生皆獨化日
　新未嘗假賴豈相因待故不用生生此死
　不用死死此生冉求未對之間仲尼止令
　無應理盡於此更何所言也
死生有待邪
　註獨化而足
皆有所一體
　註死與生各自成一體
　䟽死獨化也豈更成一物哉死既不待於
　生故知生亦不待於死死生聚散各自成
　一體耳故無所因待也
有先天地生者物邪物物者非物物出不得
先物也猶其有物也猶其有物也無己
　註誰得先物者乎哉吾以陰陽者即所謂
　物耳誰又先陰陽者乎吾以自然爲先之
　而自然即物之自爾耳吾以至道爲先之
　矣而至道者乃至無也既以無矣又奚爲
　先然則先物者誰乎哉而猶有物無已明
　物之自然非有使然也
　䟽夫能物於物者非物也故非物則無先
　後物出則是物復不得有先於此物者何
　以知其然邪謂其猶是物故也以此推量
　竟無先物者也然則先物者誰乎哉明物
　之自然耳自然則無窮已之時也是知天
　地萬物自古以固存無未有之時也
聖人之愛人也終無已者亦乃取於是者也
　註取於自爾者恩流百代而不廢也
　䟽夫得道聖人慈愛覆育恩流百代而無
　窮止者良由德合天地妙體自然故能虚
　己於彼忘懷亭毒萬物芻狗蒼生蓋取斯
　義而然也
顔淵問乎仲尼曰回嘗聞諸夫子曰無有所
將無有所迎回敢問其遊
　䟽請夫子言將送也夫聖人如鏡不送不
　迎顔回問之曰未曉其理故詢諸尼父問
　其所由
仲尼曰古之人外化而内不化
　註以心順形而形自化
　䟽古人純樸合道者多故能外形隨物内
　心凝靜
今之人内化而外不化
　註以心使形
　䟽内以縁通變化無明外形乖誤不能順
　物
與物化者一不化者也
　註常無心故一不化一不化乃能與物化
　者耳
安化安不化
　註化與不化皆任彼耳斯無心也
　䟽安任也夫聖人無心隨物流轉故化與
　不化斯安任之既無分别曾不槩意也
安與之相靡
　註直無心而恣其自化耳非將迎而靡順
　之
　䟽靡順也所謂化與不化悉安任者爲不
　忤蒼生更相靡順
必與之莫多
　註不將不迎則足而止
　䟽雖復與物相順而亦不多仁恩各止於
　分彼我無損
狶韋氏之囿黃帝之圃有虞氏之宫湯武之
室
　註言夫無心而任化乃羣聖之所遊處
　䟽狶韋軒轅虞舜殷湯周武並是聖明王
　也言無心順物之道乃是狶韋彷徨之苑
　囿軒轅敖遊之園圃虞舜養德之宫闈湯
　武怡神之虚室斯乃羣聖之所遊而處之
　也
君子之人若儒墨者師故以是非相𩐎也而
況今之人乎
　註𩐎和也夫儒墨之師天下之難和者而
　無心者猶故和之而況其凡乎
　䟽𩐎和也夫儒墨之師更相是非天下之
　難和者也而聖人君子猶能順而和之況
　乎令世之人非儒墨之師者也隨而化之
　不亦宜乎
聖人處物不傷物
　註至順也
　䟽處俗和光利而不害故不傷之也
不傷物者物亦不能傷也
　註在我而已
　䟽虚舟飄瓦大順羣生羣生樂推故處不
　害也
唯無所傷者爲能與人相將迎
　註無心故至順至順故能無所將迎而義
　冠於將迎也
　䟽夫唯安任羣品彼我無傷者故能與物
　交際而明不迎而迎者
山林與皋壤與使我欣欣然而樂與
　註山林皋壤未善於我而我便樂之此爲
　無故而樂也
樂未畢也哀又繼之
　註夫無故而樂亦無故而哀也則凡所樂
　不足樂凡所哀不足哀也
　䟽凡情滯執忘生欣惡忽覩高山茂林神
　皋奥壤則欣然欽慕以爲快樂而樂情未
　幾哀又繼之情隨事遷哀樂斯變此乃無
　故而樂無故而哀是知世之哀樂不足計
　也
哀樂之來吾不能禦其去弗能止悲夫世人
直爲物逆旅耳
　註不能坐忘自得而爲哀樂所寄也
　䟽逆旅客舍也窮達之來不能禦扞哀樂
　之去不能禁止而凡俗之人不閑斯趣譬
　彼客舍爲物所停以妄爲眞深可悲歎也
夫知遇而不知所不遇
　註知之所遇者即知之知之所不遇者即
　不知也
知能能而不能所不能
　註所不能者不能强能也由此觀之知與
　不知能與不能制不出我也當付之自然
　耳
　䟽夫智有明闇能有工拙各禀素分不可
　强爲故分之所遇知則知之不遇者不能
　知也分之所能能則能之性之不能不可
　能也譬鳥飛魚泳蛛網蜣丸率之自然寧
　非性也
無知無能者固人之所不免也
　註受生各有分也
　䟽既非聖人未能智周萬物故知與不知
　能與不能禀生不同機關各異而流俗之
　人必固其所不免也
夫務免乎人之所不免者豈不亦悲哉
　䟽人之所不免者分外智能之事也而凡
　鄙之流不能安分故銳意感情務在獨免
　愚惑之甚深可悲傷
至言去言至爲去爲
　註皆自得也
　䟽至理之言無言可言故去言也至理之
　爲無爲可爲故去爲也
齊知之所知則淺矣
　註夫由知而後得者假學者耳故淺也
　䟽見賢思齊捨己效物假學求理運知訪
　道此乃淺近豈曰深知矣



南華眞經註䟽卷之二十四





南華眞經註䟽卷之二十五慶四
　　　　河南郭象註
　　　　唐西華法師成玄英䟽
　　　雜篇庚桑楚第二十三
老聃之役有庚桑楚者偏得老聃之道
　䟽姓庚桑名楚老君之弟子蓋隱者也役
　門人之稱古人事師共其驅使不憚艱危
　故稱役也而老君大聖弟子極多門人之
　中庚桑楚最勝故稱偏得也
以北居畏壘之山其臣之畫然知者去之其
妾之絜然仁者遠之
　註畫然飾知絜然矜仁
　䟽畏壘山名在魯國僕隸妾接也言人以
　仁智爲臣妾庚桑子悉棄仁智以接事君
　子也楚既幽人寄居山藪情敦素樸心鄙
　浮華山旁士女競爲臣妾故畫然舒智自
　明炫者斥而去之絜然矜仁苟異於物者
　今其䟽遠
擁腫之與居
　註擁腫朴也
鞅掌之爲使
　註鞅掌自得
　䟽擁腫鞅掌皆淳樸自得之貌也斥棄仁
　智淡然歸實故淳素之士與其同居率性
　之人共其驅使
居三年畏壘大穰畏壘之民相與言曰庚桑
子之始來吾洒然異之
　註異其棄知而任愚
今吾日計之而不足歲計之而有餘
　註夫與四時俱者無近功
　䟽大穰豐也洒微驚貌也居住三年山中
　大熟畏壘百姓僉其私道云庚桑子初來
　我微驚異本我日計利益不足稱歲計至
　功其有餘蓋賢聖之人與四時合度無近
　功故日計不足有遠德故歲計有餘三歲
　一閏天道小成故居三年而畏壘大穰
庶幾其聖人乎子胡不相與尸而祝之社而
稷之乎
　䟽庶慕也幾近也尸主也庚桑大賢之士
　慕近聖人之德何不相共尊而爲君主南
　面之事爲立社稷建其宗廟祝祭依禮豈
　不善邪
庚桑子聞之南面而不釋然弟子異之
　䟽忽聞畏壘之人立爲南面之主既乖無
　爲之道故釋然不悦門人未明斯趣是以
　怪而異之也
庚桑子曰弟子何異於予夫春氣發而百草
生正得秋而萬寳成夫春與秋豈無得而然
哉天道已行矣
　註夫春秋生氣皆得自然之道故不爲也
　䟽夫春生秋實陰陽之恒夏長冬藏物之
　常事故春秋豈有心施於萬寳而天然之
　道已自行焉故忘其生有之德也實亦有
　作寳字者言二儀以萬物爲寳故逢秋而
　成就也
吾聞至人尸居環堵之室而百姓猖狂不知
所如往
　註直自往耳非由知也
　䟽四面環各一堵謂之環堵也所謂方丈
　室也如死尸之寂泊故言尸居
今以畏壘之細民而竊竊焉欲俎豆予于賢
人之間我其杓之人邪
　註不欲爲物標杓
　䟽竊竊平章偶語也俎切肉之几豆盛脯
　之具皆禮器也夫群龍無首先聖格言蒙
　德養恬後賢軌轍今細碎百姓偶語平章
　方欲禮我爲賢尊我爲主便是物標杓豈
　曰棲隱者乎
吾是以不釋於老聃之言
　註聃云功成事遂而百姓皆謂我自爾今
　畏壘反此故不釋然
　䟽老君云成功弗居長而不宰楚既虔禀
　師訓畏壘反此故不釋然
弟子曰不然夫尋常之溝巨魚無所還其體
而鯢鰌爲之制步仞之丘陵巨獸無所隱其
軀而㜸狐爲之祥
　註弟子謂大人必有豐禄也
　䟽八尺曰尋倍尋曰常六尺曰歩七尺曰
　仞鯢小魚而有脚此非鯤大魚也制擅也
　夫尋常小瀆豈鯤鯨之所周旋而鯢鰌小
　魚反以爲美步仞丘陵非大獸之所藏隱
　而妖㜸之狐用之爲吉祥故知巨獸必隱
　深山大人應須厚禄也
且夫尊賢授能先善與利自古堯舜以然而
況畏壘之民乎夫子亦聽矣
　䟽尊貴賢人擢授能者有善先用與其利
　禄堯舜聖人尚且如是況畏壘百姓敢異
　前脩夫子通人幸聽從也
庚桑子曰小子來夫函車之獸介而離山則
不免于網罟之患吞舟之魚碭而失水則蟻
能苦之故鳥獸不厭高魚鼈不厭深
　註去利遠害乃全
　䟽其獸極大口能含車孤介離山則不免
　網羅爲其患害吞舟之魚其質不小波蕩
　失水蟻能害之故鳥獸高山魚鼈深水豈
　好異哉蓋全身遠害魚鳥尚爾而況人乎
夫全其形生之人藏其身也不厭深眇而已
矣
　註若嬰身於利禄則粗而淺
　䟽眇遠也夫棲遁之人全形養生者故當
　遠迹塵俗深就山泉若嬰於利禄則粗而
　淺也
且夫二子者又何足以稱揚哉
　註二子謂堯舜
　䟽二子謂堯舜也唐虞聖迹亂人之本故
　何足稱邪
是其於辯也將妄鑿垣墻而殖蓬蒿也
　註將令後世妄行穿鑿而殖穢亂也
　䟽將令後世妄行穿鑿而殖穢亂辯别也
　物性之外别立堯舜之風以教迹令人倣
　傚者猶如鑿破好垣墻種植蓬蒿之草以
　爲蕃屏者也
簡髮而櫛數米而炊
　註理錐刀之末也
　䟽譬如擇簡毛髮梳以爲髢格量米數炊
　以供餐利益蓋微爲捐更甚
竊竊乎又何足以濟世哉
　註混然一之無所治爲乃濟
　䟽祖述堯舜私議竊竊此蓋小道何足救
　世
舉賢則民相軋
　註將戾拂其性以待其所尚
任知則民相盜
　註眞不足而以知繼之則僞矣僞以求生
　拖盜如何
　䟽相盜軋傷也夫舉賢授能任知先善則
　爭爲欺侮盜詐百端趨競路開故更相害
　也
之數物者不足以厚民民之於利甚勤子有
殺父臣有殺君正晝爲盜目中穴阫
　註無所復顧
　䟽數物者謂舉賢任知等也此教浮薄不
　足令百姓淳厚也而蒼生貪利之心甚自
　殷勤私情怨忿遂生篡弑謀危社稷正晝
　爲盜攻城穿壁日中穴阡也
吾語汝大亂之本必生于堯舜之間其末存
　千世之後千世之後其必有人與人相食
　也
　註堯舜遺其迹飾僞播其後以致斯弊
　䟽唐虞揖讓之風會成簒逆之亂亂之根
　本起自堯舜千載之後其弊不絶黃巾赤
　眉則是相食也
南榮趎蹴然正坐曰若趎之年者已長矣將
惡乎託業以及此言邪
　䟽姓南榮名趎庚桑弟子也蹴然驚悚貌
　南榮既聞斯義心生慕仰於是驚懼正容
　勤誠請益云趎年老精神暗昧憑託何學
　方逮斯言
庚桑子曰全汝形
　註中其分也
抱汝生
　註無攬乎其生之外也
无使汝思慮營營若此三年則可以及此言
也
　䟽不逐物境全形者也守其分内抱生者
　也既正分全生神凝形逸故不復役知思
　慮營營徇生也三年虚靜方可及乎斯言
　此庚桑教南榮之辭也
南榮趎曰目之與形吾不知其異也而盲者
不能自見耳之與形吾不知其異也而聾者
不能自聞心之與形吾不知其異也而狂者
不能自得
　註目與目耳與耳心與心其形相似而所
　能不同苟有不同則不可彊相法效也
　䟽夫盲聾之士與凡常之人耳目無異而
　盲者不見色聾者不聞聲風狂之人與不
　狂之者形貌相似而狂人失性不能自得
　南榮舉此三諭以況一身不解至道之言
　與彼盲聾何别故内篇云非唯形骸有聾
　盲夫智亦有之也
形之與形亦辟矣
　註未有閉之
而物或間之邪欲相求而不能相得
　註兩形雖開而不能相得將有間也
　䟽闢開也間别也夫盲與不盲二形孔竅
　俱開見與不見於物遂有間别而盲聾求
　於間見終不可得也亦猶南榮求於解悟
　無由致之
今謂趎曰全汝形抱汝生勿使汝思慮營營
趎勉聞道達耳矣
　註早聞形隔故難化也
　䟽全形抱生已如前釋重述所間以彰問
　㫖
庚桑子曰辭盡矣曰奔蜂不能化藿蠋越雞
不能伏鵠卵魯雞固能矣
　䟽奔蜂細腰土蜂也藿豆也蠋者豆中大
　青蟲越雞荆雞也魯雞今之蜀雞也奔蜂
　細腰能化桑蟲爲己子而不能化藿蠋越
　雞小不能伏鵠卵蜀雞大必能之也言我
　才劣未能化大所說辭情理盡於此也
雞之與雞其德非不同也有能與不能者其
才固有巨小也今吾才小不足以化子子胡
不南見老子
　䟽夫雞有五德頭戴冠禮也足有距義也
　得食相呼仁也知時智也見敵能距勇也
　而魯越雖異天德則同所以有能與不能
　者才有大小也我類越雞才小不能化子
　子何不南行往師以謁老君
南榮趎贏糧七日七夜至老子之所
　䟽贏裹也儋也慕聖情殷晝夜不息終乎
　七日方見老君也
老子曰子自楚之所來乎南榮趎曰唯
　䟽自從也問云汝從桑楚處來南榮趎曰
　唯直敬應之聲也答云如是
老子曰子何與人偕來之衆也
　註挾三言而來故
　䟽偕俱也老子聖人照機如鏡未忘仁義
　故刺以偕來理挾三言故譏之言衆也
南榮趎懼然顧其後
　䟽懼然驚貌也未達老子之言忽聞衆來
　之說顧盻其後恐有多人也
老子曰子不知吾所謂乎
　䟽謂者言意也我言偕來譏汝挾三言而
　來汝視其後是不知吾謂也
南榮趎俯而慙仰而歎曰今者吾忘吾答因
失吾問
　䟽俯低頭也自知暗昧不達聖言於是俯
　首羞慚仰天歎息神魂恍忽情彩章惶豈
　直喪其形容亦乃失其咨問
老子曰何謂也
　䟽問其所言有何意謂
南榮趎曰不知乎人謂我朱愚知乎反愁我
軀
　䟽朱愚猶專愚無知之貌也若使混沌塵
　俗則有愚癡之名若也運智人間更致危
　身之禍禍敗在己故云愁軀也
不仁則害人仁則反愁我身不義則傷彼義
則反愁我己我安逃此而可此三言者趎之
所患也願因楚而問之
　䟽仁者兼愛之迹義者成物之功並是先
　聖蘧廬非所以全身遠害者也故不仁不
　義則傷物害人行義行仁則乖眞背道未
　知若爲處心免兹患害寄此三言因桑楚
　以爲媒願留聽於下問
老子曰向吾見若眉睫之間吾因以得汝矣
今汝又言而信之
　䟽吾昔觀汝形貌已得汝心今子所陳畢
　挾三術以子之言於是信驗
若規規然若喪父母揭竿而求諸海也汝亡
人哉惘惘乎
　䟽規規細碎之謂也汝用心細碎懷兹三
　術猶如童稚小兒喪失父母也似儋揭竿
　木尋求大海欲測深底其可得乎汝是亡
　眞失道之人亦是溺喪逃亡之子芒昧何
　所歸依也
汝欲及汝情性而無由入可憐哉
　䟽榮趎踐於聖迹溺於仁義縱欲還原及
　本復歸於實生眞情瘡疣已成無由可入
　大聖運慈深可哀愍也
南榮趎請入就舍召其所好去其所惡十日
自愁復見老子
　䟽既失所問情識芒然於是退就家中思
　惟旬日徵求所好之道德除遣所惡之仁
　義末能契道是以悲愁庶其請益仍見老
　子
老子曰汝自洒濯熟哉鬱鬱乎然而其中津
津乎猶有惡也
　䟽歸家一旬遣除五隱滌蕩穢累精熟以
　吾觀汝氣鬱鬱乎乎雖復加功津津尚漏
　以此而驗惡猶未盡也
夫外韄者不可繁而捉將内揵内韄者不可
繆而捉將外揵
　註揵關揵也耳目外也心術内也夫全形
　抱生莫若忘其心術遺其耳目若乃聲色
　韄於外則心術塞於内欲惡韄於内則耳
　目喪於外固必無得無失而後爲通也
　䟽韄者繫縛之名揵者關閉之目繁者急
　也繆者殷勤也言人外用耳目而爲聲色
　所韄者則心神閉塞於内也若内用心智
　而爲欲惡所牽者則耳目閉塞於外也此
　内外相感必然之符假令用心禁制急手
　捉持殷勤綢繆亦無由得也夫唯精神定
　於内耳目靜於外者方合全生之道
外内韄者道德不能持而況放道而行者乎
　註偏韄由不可況外内俱韄乎將耳目眩
　惑於外而心術流蕩於内雖繁手以執之
　綢繆以持之弗能止也
　䟽偏執滯邊已乖生分況内外韄溺爲惑
　更深縱有懷道抱德之士尚不能扶持況
　放散玄道而專行此惑欲希禁止可得乎
南榮趎曰里人有病里人問之病者能言其
病然其病病者猶未病也
　䟽閭里有病鄰里問之病人能自說其病
　狀者此人雖病猶未困重而可療也亦猶
　南榮雖愚能自陳過狀庶可教也
若趎之聞大道譬猶飲藥以加病也
　䟽夫藥以療疾疾瘉而藥消教以機悟機
　悟而教息苟其本不病藥復不消教資不
　忘機又不悟不謂飲藥以加其病
趎願聞衛生之經而已矣
　䟽經常也已止也夫聖教多端學門匪一
　今所謂衛請全生心之所存止在於此如
　蒙指誨輒奉爲常
老子曰衛生之經能抱一乎
　註不離其性
　䟽守眞不二也
能勿失乎
　註還自得也
　䟽自得其性也
能無卜筮而知吉凶乎
　註當則吉過則凶無所卜也
　䟽履道則吉徇物則凶斯理必然豈用卜
　筮
能止乎
　註止於分也
　䟽不逐分外
能已乎
　註無追故迹○
　䟽已過不追
能舍諸人而求諸己乎
　註全我而不效彼
　䟽諸於也捨棄效彼之心追求己身之道
能翛然乎
　註無停迹也
　䟽往來無係止
能侗然乎
　註無節礙也○
　䟽順物無心也
能兒子乎
　䟽同於赤子也
兒子終日嗥而嗌不嗄和之至也
　註任聲之自出不由於喜怒
　䟽嗌喉塞也嗄聲破任氣出聲心無喜怒
　故終日嗁號不破不塞淳和之守遂至於
　斯
終日握而手不掜共其德也
　註任手之自握非獨得也
　䟽掜拘寄勞倦者爲其淳和與玄道至德
　同也
終日視而目不瞚偏不在外也
　註任目之自見非係於色也
　䟽瞚動也任眼見視視不動目不偏滯於
　外塵也
行不知所之
　註任足之自行無所趣
　䟽之往也泛若不繫之舟故雖行而無所
　的詣也
居不知所爲
　註縱體而自任也○
　䟽恬淡無爲寂寞之至
與物委蛇
　註斯順之也
　䟽接物無心委曲隨順○
而同其波
　註物波亦波
　䟽和光混迹同其波也
是衛生之經已○
　䟽總指已前結成義也
南榮趎曰然則是至人之德已乎
　註若能自改而用此言更欲目謂至人之
　德
　䟽如前所說衛生之經依而行之合於玄
　道至人之德止此可乎
曰非也是乃所謂冰解凍釋者
　註能乎明非自爾
　䟽南榮拘束仁義其日固乆余聞聖教方
　解衛生譬彼冬冰逢兹春日執滯之心於
　斯釋散此因學致悟非率自然能乎明非
　眞也此則老子答趎之辭也
夫至人者相與交食乎地而交樂乎天
　註自無其心皆與物共
　䟽夫至人無情隨物興感故能同蒼生之
　食地共羣品而樂天交共也
不以人物利害相攖不相與爲怪不相與爲
謀不相與爲事
　䟽攖擾亂也夫至人虚心順世與物同波
　故能息怪異於羣生絶謀謨於黎首既不
　以事爲事何利害之能擾乎
翛然而往侗然而來是謂衛生之經已
　䟽重舉前文結成其義
曰然則是至乎
　註謂己便可得此言而至邪
　䟽謂聞此言可以適極南榮不敏重問老
　君
曰未也吾固告汝曰能兒子乎
　註非以此言爲不至也但能聞而學者非
　自至耳苟不自至則雖聞至言適可以爲
　經胡可得至哉故學者不至至者不學也
　䟽夫云能者奬勸之辭也此言雖至猶是
　筌蹄既曰告汝則因禀學然學者不至至
　者不學在筌異魚故曰未也此是老子重
　答南榮
兒子動不知所爲行不知所之身若槁木之
枝而心若死灰
　䟽虚冲凝淡寂寞無情同槁木而不榮類
　死灰而忘照身心既其雙遣何行動之可
　知乎衛生之要也
若是者禍亦不至福亦不來禍福無有惡有
人災也
　註禍福生於失得人灾由於愛惡今槁木
　死灰無情之至則愛惡失得無自而來
　䟽夫禍福生乎得喪人灾起乎美惡今既
　形同槁木心若死灰得喪兩忘美惡雙遣
　尚無冥昧之責何入災之有乎
宇泰定者發乎天光
　註夫德宇泰然而定則眞所發者天光耳
　非人耀
　䟽夫身者神之舍故以至人爲道德之器
　宇也且德宇安泰而靜定者其發心照物
　由乎自然之智光
發乎天光者人見其人
　註天光自發由人見其人物見其物物各
　自見而不見彼所以泰然而定也
　䟽凡庸之人不能測聖伹見羣於衆庶不
　知天光遐照也
人有脩者乃今有恒
　註人而脩人則自得矣所以常泰
　䟽恒常也理雖絶學道亦資求故有眞脩
　之人能會凝常之道也
有恒者人舍之天助之
　註常泰故能反居我宅而自然獲助也
　䟽體常之人動以吉會爲蒼生之所舍止
　皇天之所福助不亦宜乎
人之所舍謂之天民天之所助謂之天子
　註出則天子處則天民此二者俱以泰然
　而自得之非爲而得之也
　䟽出則君后處則逸人皆以臨道體常故
　致斯功者也
學者學其所不能學也行者行其所不能行
也辯者辯其所不能辯也
　註凡所能者雖行非爲雖習非學雖言非
　辯
　䟽夫爲於分内者雖爲也不爲故雖學不
　學雖行不行雖辯不辯豈復爲於分外學
　所不能邪
知止乎其所不能知至矣
　註所不能知不可彊知故止斯至
　䟽率其所能止於分内所不能者不彊知
　之此臨學之至妙
若有不即是者天鈞敗之
　註意雖欲爲爲者必敗理終不能
　䟽若有心分外即不以分内爲是者斯敗
　自然之性者也
備物以將形
　註因其自備而順其成形
　䟽將順也夫造化洪鑪物皆備足但順成
　形於理問學
藏不虞以生心
　註心自生耳非虞而出之虞者億度之謂
　䟽夫至人無情物感斯應包藏聖智遇物
　生心終不預謀所爲虞度者也
敬中以達彼
　註理自達彼耳非慢中而敬外
　䟽中内智也彼外境也敬重神智不敢輕
　染智既凝寂境自虚通
若是而萬惡至者皆天也
　註天理自有窮通
而非人也
　註有爲而致惡者乃是人
　䟽若文王之拘羑里孔子之困匡人智非
　不明也人非不聖也而遭斯萬惡窮否者
　蓋由天時運命耳豈人之所爲哉
不足以滑成
　註安之苦命故其成不滑
　䟽滑亂也體道會眞安時達命縱遭萬惡
　不足以亂於大成之心
不可内於靈臺
　註靈臺者心也清暢故憂患不能入
　䟽内入也靈臺心也妙體空靜故世物不
　能入其靈臺也
靈臺者有持
　註有持者謂不動於物耳其實非持
　䟽惟貴能持之心竟不知所以也
而不知其所持
　註若知其所持則持之
而不可持者也
　註持則失也
　䟽若有心執持則失之遠矣故不可也
不見其誠己而發
　註此妄發作
每發而不當
　註發而不由己誠何由而當
　䟽以前顯得道之士智照光明此下明喪
　眞之人妄心乖嘿誠實也未曾反照實智
　而輒妄發迷心心既不眞故每乖實當也
業入而不舍
　註事不居其分内
　䟽業事也世事攖擾每入心中不達違從
　故不能舍止
每更爲失
　註發由已誠乃爲得也
　䟽每妄發心縁逐前境自謂爲得翻更喪
　眞
爲不善乎顯明之中者人得而誅之爲不善
乎幽間之中者鬼得而誅之
　䟽夫人鬼幽顯乃曰殊塗至於推誠履信
　道理無隔若彼乖分失眞必招報應讎怨
　相感所以遭誅則材伯彭生之類是也
明乎人明乎鬼者然後能獨行
　註幽顯無愧於心則獨行而不懼
　䟽幽顯二塗分明無譴不犯於物故獨行
　不懼也
券内者行乎無名
　註劵分也夫遊於分内者行不由於名
　䟽劵分也無名道也履道而爲於分内者
　雖行而無名迹也
券外者志乎期費
　註有益無益期欲損己以爲物也
　䟽期卒也立志矜矯游心分外終無成益
　卒有費損也　
行乎無名者唯庸有光
　註本有斯光因而用之
　䟽庸用也游心無名之道者其所用智日
　有光明也
志乎期費者唯賈人也
　註雖己所無猶借彼而販賣也
　䟽志求之分外要期聲名而貪損神智者
　意唯名利猶高價販賣之人
人見其跂猶之魁然
　註夫期費者人已見其跂矣而猶自以爲
　安
　䟽企危也魁安也鋭情貪取分外企求他
　人見其危乎猶自以爲安隠愚之至也
與物窮者物入焉
　註窮謂終始
　䟽舍止之謂也物我冥符而窮理盡性者
　故爲外物之所歸依之也
與物且者其身之不能容焉能容人
　註且謂劵外而跂者跂者不立焉能自容
　不能自容焉能容人人不獲容則去也
　䟽聊與人涉苟且於浮華貪利求名身尚
　矜企心靈躁競不能自容何能容物邪
不能容人者無親無親者盡人
　註身且不能容則雖己非己況能有親乎
　故盡是他人
　䟽褊狹不容則無親愛既無親愛則盡是
　他人逆忤既多讎敵非少欲求安泰其可
　得乎
兵莫憯于志鏌鎁爲下
　註夫志之所攖焦火凝水故其爲兵甚於
　劍㦸也
　䟽兵戈鋒刃之徒鏌鎁良劍也夫憯毒傷
　害莫甚乎心心志所緑不疾而速故其爲
　損害甚於鏌鎁以比校量劍㦸爲下
寇莫大於陰陽無所逃於天地之間
　䟽寇敵也域心得喪喜怒戰於胸中其寒
　凝水其熱焦火此陰陽之寇也夫勍敵巨
　寇猶可逃之而兵起内心如何避邪
非陰陽賊之心則使之也
　註心使氣則陰陽徵結於五藏而所在皆
　陰陽也故不可逃
　䟽此非陰陽能賊害於人但由心有躁競
　故使之然也
道通其分也其成也毁也
　註成毁無常分而道皆通
　䟽夫物之受氣各有崖限妍醜善惡禀分
　毁成而此謂之成彼謂之毁道以通之無
　不備足
所惡乎分者其分也以備
　註不守其分而求備焉所以惡分也
　䟽夫榮辱壽天禀自天然素分之中反己
　備足分外馳者而求備焉游心是非之境
　惡其所受之分也
所以惡乎備者其有以備
　註本分不備而有以求備所以惡備也若
　其本分素備豈惡之哉
　䟽造物已備而嫌惡之豈知自然先已備
　矣
故出而不反見其鬼
　註不反守其分内則其死不乆
　䟽夫出愚惑妄逐是非之境而不能反本
　還原者動之死地故見爲鬼也
岀而得是謂得死
　註不出而無得乃得生
　䟽其出心逐物遂其欲情而有所獲者此
　可謂得死滅之本
滅而有實鬼之一也
　註已滅其性矣雖有斯生何異於鬼
　䟽迷滅本性謂身實有失死不殊故與鬼
　爲一也
　以有形者象無形者而定矣
　註雖有斯形苟能曠然無懷則生全而形
　定也
　䟽象似也雖有斯形似如無者即形非有
　故也曠然忘我故心靈和光而止定也
出無本
　註欻然自生非有本
入無竅
　註欻然自死非有根
　䟽出生也入死也從無出有有無根原自
　有還無無乃無竅穴也
有實而無乎處有長而無乎本剽
　䟽剽末也亦原也本亦作摽字今隨字讀
　云言從無出有實有此身推索因由意無
　處所自古至今甚爲長遠尋今竟無本末
有所出而無竅者有實
　註言出者自有實耳其所出無根竅以出
　之
　䟽有所出而無竅穴者以凡觀之謂其有
　實其實不有也
有實而無乎處者宇也
　註宇者有四方上下而四方上下未有窮
　處
　䟽宇者四方上下也方物之生謂其有實
　尋責宇中竟無來處宇既非矣處豈有邪
有長而無本剽者宙也
　註宙者有古今之長而古今之長無極
　䟽宙者往古來今也時節賒長謂之今古
　推求代叙竟無本末宙既無矣本豈有邪
有乎生有乎死有乎出有乎入入出而無見
其形
　註死生出入皆欻然自爾無所由故無所
　見其形
　䟽出入由生死也謂其出入生死故有出
　入之名推窮性理竟無出入處所之形而
　可見也
是謂天門
　註天門者萬物之都名也謂之天門猶云
　衆妙之門也
　䟽天者自然之謂也自然者以無所由爲
　義言萬有皆無所從莫測所以自然爲造
　物之門户也
天門者無有也萬物出乎無有
　註死生出入皆欻然目爾未有爲之者也
　然有聚散隱顯故有出入之名徒有名耳
　竟無出入門其安在乎故以無爲門以無
　爲門則無門也
　䟽夫天然之理造化之門徒有其名竟無
　其實而一切萬物從此門生故郭注云以
　無爲門以無爲門則無門矣
有不能以有爲有
　註夫有之未生以何爲生乎故必自有耳
　豈有之所能有乎
　䟽有既有矣焉能有有有之未生誰生其
　有椎求淅有竟無有也
必出乎無有
　註此所以明有之不能爲有而自有耳非
　謂無能爲有也若無能爲有何謂無乎
　䟽夫已生未生二俱無有此有之出乎無
　有非謂此無能生有無若生有何謂無乎
而無有一無有
　註一無有則遂無矣無者遂無則有自欻
　生明矣
　䟽不問百非四句一抄皆無故謂一無有
聖人藏乎是
　註任其自生而不生生
　䟽玄德聖人冥眞契理藏神隱智其在兹
　乎
古之人其知有所至矣
　䟽玄古聖人得道之士知與境合故稱爲
　至
惡乎至
　䟽何至所由有何爲至
有以爲未始有物者至矣盡矣弗可以加矣
　䟽此顯至之體狀也知既造極觀中皆空
　故能用諸有法未曾有一物者也可謂精
　微至極窮理盡性虚妙之甚不復可加矣
其次以爲有物矣
　䟽其次以下未達眞空而諸萬境用爲有
　物也
將以生爲喪也
　註喪其散而之乎聚也
以死爲反也
　註還融液也
　䟽喪失也流俗之人以生爲得以死爲喪
　今欲反於迷情故以生爲喪以其無也以
　死爲反反於空寂雖未盡於至妙猶齊於
　死生
是以分已
　註雖欲均之然已分也
　䟽雖齊死生猶見死生之異故從非有而
　起分别也
其次曰始無有既而有生生俄而死以無有
爲首以生爲體以死爲尻孰知有無死生之
一守者吾與之爲友
　䟽其次以下心知稍闇而始本無有從無
　有生俄頃之間此生彼滅故用無爲其頭
　以生爲其形體以死爲其尻誰能知有無
　生死之不二而以此脩守者莊生狎而友
　朋斯人猶難得也
是三者雖異公族也
　註或有而無之或有而一之或分而齊之
　故謂三也此三者雖有盡與不盡然俱能
　無是非於胸中故謂之公族
　䟽三者謂以無爲首以生爲體以死爲尻
　是也於一體之中而起此三異猶如楚家
　於一姓之上分爲三族
昭景也著戴也甲氏也著封也非一也
　註此四者雖公族然已非一則向之三者
　已復差之
　䟽昭屈景楚之公族三姓昔屈原爲三閭
　大夫掌三族三姓即斯是也此中文略故
　直言昭景王孫公子長大加冠故著衣而
　戴冠也各有品秩咸莅職官因官賜姓故
　甲第氏族也功績既著封之茅土枝派分
　流故非一也猶如一道之中分爲有無生
　死種類不同名實各有異故引其族内譬
　也
有生黬也
　註直聚氣也
　䟽黬疵也無有此形質而謂之生者直是
　聚氣成疵鹹非所貴者也
披然曰移是
　註既披然而有分則各是其所是矣是無
　常在故曰移
　䟽披分散也天道無彼我而物有是非是
　非不定故分散移徙而不常也其移是之
　狀列在下又
嘗言移是非所言也
　註所是之移已著於言前矣
　䟽理形是非故或言耳然是非之移非忠
　言也
雖然不可知者也
　註不言其移則其移不可知故試言也
　䟽雖復是非不由於言而非言無以知是
　非故試言是非一遣於是非名不寄言則
　不知是非之無是非也
臘者之有膍胲可散而不可散也
　註物各有用
　䟽臘者大祭也膍生百葉也胲備也亦言
　是牛蹏也臘祭之時牲牢甚備至於四枝
　五藏並皆陳設祭事既訖方復散之則以
　散爲是若是祭未了則不合散則以散爲
　不是是知是與不是移是無常
觀室者周於寢廟又適期偃焉
　註偃謂屏厠
　䟽偃屏厠也祭事既竟齋宫與飲施設餘
　胙屋室之中觀看周旋於寢廟之内飲食
　既乆應須便僻故往圊圂而便尿也飲食
　則以寢廟爲是便尿則以圊圂爲是是非
　無常竟何定乎臘者明聚散無恒觀室顯
　處所不定俱無是非也
爲是舉移是
　註寢廟則以饗燕屏厠則以偃溲當其偃
　溲則寢廟之是移於屏厠矣故是非之移
　一彼一此誰能常之故至人因而乗之則
　均耳
請常言移是是以生爲本
　註物之變化無時非生生則所在皆本也
　䟽夫悲忘生死者則無是無非者也祇爲
　滯生所以執是也必能遣生是將安寄故
　知移是以生爲本
以知爲師
　註所知雖異而各師其知
因以乗是非
　註乗是非者無是非也
　䟽因其師知之心心乗是非之用豈知師
　知者顚倒是非者無是非乎
果有名實
　註物之名實果各自有
　䟽夫物云云悉皆虚幻芻狗萬像名實何
　於倒置之徒謂决定有此名實也
因以己爲質
　註質主也物各謂己是足以爲是非之主
　䟽質主也妄執名實遂用己爲名實之主
　而競是非也
使人以爲已節
　註人皆謂己是故莫通
　䟽節者至操也既迷名實又滯是非遂使
　無識之人堅執虚名以爲節操也
因以死償節
　註當其所守非眞脱也
　䟽守是非以成志操慤乎不拔期死執之
　也
若然者以用爲知以不用爲愚以徹爲名以
窮爲辱
　註不能隨所遇而安之
　䟽以炫燿爲智晦迹爲愚通徹爲榮名窮
　塞爲恥辱若然者豈能一窮通榮辱乎
移是今之人也
　註玄古之人無是無非何移之有
　䟽夫固執名實移滯是非澆季浮偽今世
　之人也豈上古淳和質樸之士乎
是蜩與鷽鳩同於同也
　註同共是其所同
　䟽蜩鷽二蟲以蓬蒿爲是二蟲同是未爲
　通見移是之人斯以類也蜩同於鳩鳩同
　於蜩故曰同於同也
蹍市人之足則辭以放驁
　註稱己脱誤以謝之
　䟽蹍蹋也履也履蹋市廛之人不相識者
　之節脚即謝云已傲慢放縱錯雜誤而然
　非故爲也者
兄則以嫗
　註言嫗詡之無所辭謝
　䟽蹋著兄弟之足則嫗詡而憐之不以言
　愧
大親則已矣
　註明恕素足
　䟽若父蹋子足則默然而已不復辭費故
　知言辭往來虚偽不實
故曰至禮有不人
　註不人者視人若己視人若己則不相辭
　謝斯乃禮之至也
　䟽自彼兩忘視人若己不允人者己外何
　辭謝之有乎斯至禮也
至義不物
　註各得其宜則物皆我也
　䟽物我雙遣妙得其宜不却我外有物何
　裁非之有斯至義
至知不謀
　註謀而後知非自然知
　䟽率性而照非謀謨而智斯至智也
至仁無親
　註譬之五藏未曾相親而仁已至矣
　䟽方之手足更相御用無心相爲而相濟
　之功成矣豈有親愛於其間哉
至信辟金
　註金玉者小信之質耳至信則除矣
　䟽辟除也金玉者信之質耳至信則棄除
　之矣
徹志之勃解心之謬去德之累達道之塞
　䟽徹毁也勃亂也繆繫縛也此略標名下
　具顯釋也
貴富顯嚴名利六者勃志也
　䟽榮貴富贍高顯尊嚴聲名利禄六者亂
　情志之具也
容動色理氣意六者謬心也
　䟽容貌變動顔色辭理氣調情意六者綢
　繆繫縛心靈者也本亦有作謬字者解心
　之謬妄也
惡欲喜怒哀樂六者累德也
　䟽憎惡愛欲欣喜恚怒悲哀歡樂六者德
　家之患累也
去就取與知能六者塞道也
　䟽去捨從就貪取施與知慮彼能六者蔽
　眞道也
此四六者不盪胸中則正正則靜靜則明明
則虚虚則無爲而無不爲也
　註盪動也
　䟽四六之病不動盪於胸中則心神平正
　正則安靜靜則照明明則虚通虚則恬淡
　無爲應物而無不窮也
道者德之欽也
　䟽道是所脩之法德是臨人之法重人輕
　法故欽仰於道
生者德之光也
　䟽天地之大德曰生故生化萬物者盛德
　之光華也
性者生之質也
　䟽質本也自然之性者是禀生之本也
性之動謂之爲
　註以性自動故稱爲耳此乃眞爲非有爲
　也
　䟽率性而動分内而爲爲而無爲非有爲
　也
爲之僞謂之失
　䟽感物而動性之欲僞情分外有爲謂之
　喪道也
知者接也知者謨也
　䟽夫交接前物謀謨情事故謂之知也
知者之所不知猶睨也
　註夫目之能視非知視而親也不知視而
　視不知知而知耳所以爲自然若知而後
　爲則知僞也
　䟽睨視也夫目之張視也不知所以視而
　視視有明暗心之能知不知所以知而知
　而知有深淺目不能視而不可彊視心不
　能知而不可彊知若有分限故猶如
　睨也
動以不得已之謂德
　註若得已而動則爲彊動者所以失也
　䟽夫迫而後動和而不習不得已而用之
　可謂盛德也
動無非我之謂治
　註動而效彼則亂
　䟽率性而動不捨我效物合於正理故不
　亂
名相反而實相順也
　註有彼我之名故反各得其實則順
　䟽有彼我是非之名故相反無彼我是非
　之實故實相順也
羿工乎中微而拙乎使人無己譽
　註善中則善取譽矣理常俱
　䟽羿古之善射人工巧也羿彎弓放矢工
　中前物盡射家之微妙既有斯伎則擅斯
　名使己無令譽不可得也
聖人工乎天而拙乎人
　註任其自然天也有心爲之人也
　䟽前起譬此合諭也聖人妙契自然功侔
　造化使羣品日用不知不顯其迹此誠難
　也故上文云使天下兼忘我難
夫工乎天而俍乎人者唯全人能之
　註工於天即俍於人矣謂之全人全人則
　聖人也
　䟽俍善也全人神人也夫巧合天然善能
　晦迹澤及萬世而日用不知者其神人之
　謂乎神人無功故能之耳
唯蟲能蟲唯蟲能天
　註能還守蟲即是能天
　䟽鳥飛獸走能蟲也蛛網蜣丸能天也皆
　禀之造物豈倣傚之所致哉
全人惡天惡人之天
　䟽夫全德之人神功不測豈嫌己之素分
　而惡人之所禀哉蓋不然率順其天然而
　已矣
而況吾天乎人乎
　註都不知而任之斯而謂工乎天
　䟽天乎人乎不見人天之異都任之也前
　自遺天人美惡猶有天人此句混一天人
　不見天人之異也吾者論主假自稱也
一雀適羿羿必得之威也
　註威以取物物必逃之
　䟽假有一雀羿善射射必得之此以威猛
　猛非由德慧故所獲者少所逃者多以威
　御世其義亦爾
以天下爲之籠則雀無所逃
　註天下之物各有所好所好各得則逃將
　安在
　䟽大道曠蕩無不制圍故以天地爲籠則
　雀無逃處是知以威取物深乖大造
是故湯以庖人籠伊尹秦穆公以五羊之皮
籠百里奚
　䟽伊尹有莘氏之媵臣能調鼎負玉鼎以
　干湯湯知其賢也又順其性故以庖厨而
　籠之百里奚没狄狄人愛羊皮秦穆公以
　五色羊皮而贖之又云百里奚好著五色
　羊皮裘號曰五羖大夫而湯聖穆賢俱能
　好士故得此二人用爲良佐皆順其本性
　所以籠之
是故非以其所好籠之而可得者無有也
　䟽順其所好則天下無難逆其本性而籠
　得者未之有也
介者拸畫外非譽也
　註畫所以飾容貌也刖者之貌既以虧殘
　則不復以好醜在懷故拸而棄之
　䟽介刖也拸去也畫裝也裝嚴服飾本爲
　容儀殘刖之人形貌殘損至於非譽榮辱
　無復在懷故拸而棄之
胥靡登高而不懼遺死生也
　註無賴於生故不畏死
　䟽胥靡徒役之人也千金之子固貴其身
　僕隸之人不重其命既不矜惜故登危而
　不怖懼也
天復謵不餽而忘人
　註不識人之所惜
　䟽餽本亦有作愧字者隨字讀之夫復於
　本性胥以成之既不捨己效人遂棄忘於
　愧謝斯忘於人倫之道也譬之手足方諸
　服用更相御用豈謝賴於其間哉
忘人因以爲天人矣
　註無人之情則自然爲天人
　䟽率其天道之性忘於人道之情因人於
　自然之理也
故敬之而不喜侮之而不怒者唯同乎天和
者爲然
　註彼形殘胥靡而猶同乎天和況天和之
　自然乎
　䟽同乎天和忘於逆順故恭敬之而不喜
　侮慢之而不怒也
出怒不怒則怒出於不怒矣出爲無爲則爲
出於無爲矣
　註此故是無不能生有有不能爲生之意
　也
　䟽夫能出怒出爲者不爲不怒者也是以
　從不怒不爲出故知爲本無爲怒本不怒
　能體斯趣故侮之而不怒也
欲靜則平氣欲神則順心有爲也欲當則縁
於不得已不得己之類聖人之道
　註平氣則靜理足順心則神功至縁於不
　得已則所爲皆當故聖人以斯爲道豈求
　無爲於恍惚之外哉
　䟽縁順也夫欲靜攀縁必須調乎志氣神
　功變化莫先委順心靈和混有爲之中而
　欲當於理者又須順於不得止不得止者
　感而後應分内之事也如斯之例聖人所
　以用爲正道也


南華眞經注䟽卷之二十五
南華眞經註䟽卷之二十六慶五
　　　　河南郭象註
　　　　唐西華法師成玄英䟽
　　　雜篇徐無鬼第二十四
徐無鬼因女商見魏武侯
　䟽姓徐字無鬼隱者也姓女名商魏之宰
　臣武侯文侯之子畢萬八世孫也無鬼欲
　箴規武侯故假宰臣以見之
武侯勞之曰先生病矣苦於山林之勞故乃
肯見於寡人
　䟽乆處山林勤苦貧病忽能降志混迹俗
　中中心欣悦有慰勞也
徐無鬼曰我則勞於君君有何勞於我君將
盈嗜欲長好惡則性命之情病矣君將黜嗜
欲掔好惡則耳目病矣
　註嗜欲好惡内外無可
　䟽黜廢退也掔引却也君若嗜欲盈滿好
　惡長進則性命精靈困病也君屏點嗜欲
　掔去好惡既不偁適故耳目病矣是故我
　將慰勞於君君有何暇能勞於我也
我將勞君君有何勞於我
　䟽此重結前義
武侯超然不對
　註不悦其言
　䟽超恨也既不稱情故長然不答
少焉徐無鬼曰嘗語君吾相狗也
　䟽既覺武侯悵然不悦試語狗馬庶愜其
　心
下之質執飽而止是狸德也
　䟽執守情志唯貪飽食此之形質德比狐
　狸下品之狗
中之質若視日
　䟽意氣高遠望如視日體質如則中品狗
　也
上之質若亡其一
　䟽一身也神氣定審若喪其身上品之狗
　也
吾相狗又不若吾相馬也
　䟽狗有三品馬有數階而相狗之能不若
　相馬武侯庸鄙故以此逗機冀其歡悦庶
　幾歸正
吾相馬直者中繩
　䟽謂馬前齒
曲者中鉤
　䟽謂馬項也
方者中矩
　䟽謂馬頭也
圓者中規
　䟽謂馬眼也
是國馬也
　䟽合上之相是謂諸侯之國上品馬也
而未若天下馬也天下馬有成材
　䟽材德素成不待於習斯乃字内上馬天
　王所馭也
若卹若失若喪其一
　䟽眼自顧視既似憂虞蹏足緩䟽又如奔
　佚觀其神彩若忘己身如此之材天子馬
　也
若是者超軼絶塵不知其所
　䟽軼過也馳走迅速超過群馬疾若迅風
　塵埃遠隔既非教習故不知所由也
武侯大悦而笑
　註夫眞人之言何遜哉唯物所好之可也
　䟽語當其機故笑而歡悦
徐無鬼出女商曰先生獨何以說吾君乎
　䟽議事已了辭而出女商怪君歡笑是以
　咨問無鬼也
吾所以說吾君者横說之則以詩書禮樂從
說之則以金板六弢
　䟽詩書禮樂六經金板六弢周書篇名也
　或言秘讖也本有作韜字者隨字讀之云
　是太公兵法謂文武虎豹龍犬弢也横遠
　也縱近也武侯好武而惡文故以兵法爲
　縱六經爲横也
奉事而大有功者不可爲數而吾君未嘗啓
齒
　註是直樂鴳以鍾鼔耳故愁
今先生何以說吾君使吾君悦若此乎
　䟽奉事武侯盡於忠節或獻替可否功績
　克彰如此之徒不可稱數而我君未嘗開
　口而微笑今子有何術遂使吾君歡說如
　此邪
徐無鬼曰吾直告之吾相狗馬耳
　䟽夫藥無貴賤瘉疾則良故直告犬馬更
　無他說
女商曰若是乎
　䟽直置如是告狗馬乎怪其術淺故有斯
　問
曰子不聞夫越之流人乎去國數日見其所
知而喜
　註各思其本性之所好
　䟽去國迢遞有流放之人或犯憲綱或遭
　苛政辭鄉甫爾始經數日忽逢知識喜慰
　何疑此起譬也
去國旬月見所嘗見於國中者喜
　䟽日月稍乆思鄉漸深雖非相識而國中
　曾見故人見之而歡也
及期年也見似人者而喜矣不亦去人滋乆
思人滋深乎
　註各得其所好則無思無思則忘其所以
　喜也
　䟽去國周年所適漸遠故見似鄉里人而
　歡喜矣豈非離家漸遠而思戀滋深乎以
　況武侯性好犬馬乆不聞政事等離鄉之
　人忽聞談笑
夫逃虚空者藜藋柱乎鼪鼬之逕踉位其空
聞人足音跫然而喜矣又況乎昆弟親戚之
謦欬其側者乎
　註得所至樂則大悦也
　䟽柱塞也踉食人也跫行聲也夫時遭暴
　亂運屬飢荒逃避波迸於虚園宅唯有藜
　藋野草柱塞門庭狙猨鼪鼬蹊徑斯在若
　於堂宇人位虚廣間然當爾之際思鄉滋
　甚忽聞他人行聲猶自欣悦況乎兄弟親
　眷謦欬言笑者乎此重起譬也
乆矣夫莫以眞人之言謦欬吾君之側乎
　註所以未嘗啓齒也夫眞人之言所以得
　吾君性也始得之而喜乆得之則忘
　䟽武侯思聞犬馬其日固乆譬彼流人方
　滋逃客羈弊既淹實懷鄉眷今乃以眞人
　六經之說大公兵法之談謦欬其側非所
　宜也此合前諭也
徐無鬼見武侯武侯曰先生居山林食芧栗
厭葱韭以賔寡人乆矣夫今老邪其欲千酒
肉之味邪其寡人亦有社稷之福邪
　䟽千求也乆處山林飱食蔬果年事衰老
　勞若厭倦豈不欲求於滋味以養頽齡乎
　庶禀德以謀固宗廟
徐無鬼曰無鬼生於貧賤未嘗敢飲食君之
酒肉將來勞君也
　䟽生涯貧賤安於山藪豈欲貪於飲食以
　自養哉蓋不然乎將勞君也
君曰何哉奚勞寡人
　䟽奚何也問其所以也
曰勞君之神與形
　䟽食欲無厭形勞神倦故慰之耳
武侯曰何謂邪
　䟽問其所言有何意謂
徐無鬼曰天地之養也一
　註不以爲君而恣之無極
　䟽夫天地兩儀亭毒群品物於資養周普
　無偏不以爲君恣其奢侈此並是無鬼勞
　君之辭
登高不可以爲長居下不可以爲短君獨爲
萬乗之主以苦一國之民以養耳目鼻口
　註如此違天地之平也
　䟽登高位爲君子不可樂之以爲長居卑
　下爲百姓不可苦之以爲短而獨誇萬乗
　之威苦此一國黎庶貪色聲香味以恣耳
　目鼻口既違天地之意竊爲公不取焉
夫神者不自許也
　註物與之耳
　䟽許與也夫聖主神人物我平等必不多
　貪滋味而自與焉
夫神者好和而惡姦
　註與物共者和也私自許者姦也
　䟽夫神聖之人好與物和同而惡姦私者
夫姦病也故勞之唯君所病之何也
　䟽夫姦者私通於理爲病君獨有病其困
　如何
武侯曰欲見先生乆矣吾欲愛民而爲義偃
兵其可乎
　䟽欲行愛養之仁而爲裁非之義脩於文
　教偃息兵戈如斯治國未知可不也
徐無鬼曰不可愛民害民之始也
　註愛民之迹爲民所尚尚之爲愛愛已偽
　也
爲義偃兵造兵之本也
　註爲義則名彰名彰則競興競興則喪其
　眞矣父子君臣懷情相欺雖欲偃兵其可
　得乎
　䟽夫偏愛之仁裁非之義偃武之功脩文
　之事迹既彰矣物斯徇焉害民造兵自此
　始也
君自此爲之則殆不成
　註從無爲爲之乃成耳
　䟽自從也殆近也從此以爲必殆隳敗無
　爲之本故近不成也
凡成美惡器也
　註美成於前則偽生於後故成美者乃惡
　器也
　䟽夫善善之事成之於前美迹既彰物則
　趨競故爲惡之器貝也
君雖爲仁義幾且僞哉
　註民將以僞斷之耳未肯爲眞也
　䟽幾近也仁義迹顯物皆喪眞故近偽本
　也
形固造形
　註仁義有形固僞形必作
　䟽仁義二塗並有形迹故前迹既依後形
　必造
成固有伐
　註成則顯也
　䟽夫功名成者必招爭競故有征伐
變固外戰
　註失其常然
　䟽夫造作刑法而變更易常者物必害之
　故致外敵事多爭戰
君亦必無盛鶴列於麗譙之間
　註鶴列陳兵也麗譙高樓也
無徒驥於錙壇之宫
　註步兵曰徒但不當爲義愛民耳亦無爲
　盛兵走馬
　䟽鶴列陳兵也言陳設兵馬如鶴之行列
　也麗譙高樓也言其華麗譙嶢也錙壇宫
　名也君但勿起心偃兵爲義亦無勞盛陳
　兵卒於高樓之下徒驥馬宫苑之間
無藏逆於得
　註得中有逆則失耳
　䟽莫包藏逆心而苟於得
無以巧勝人
　註守其朴而朴各有所能則平
　䟽大巧若拙各敦樸素莫以機心爭勝於
　人
無以謀勝人
　註率其眞知而知各有所長則均
　䟽忘心遣慮率其直知勿以謀謨勝捷於
　物
無以戰勝人
　註以道應物物服而無勝名
　䟽先爲清淡以道服人勿以兵戰取勝於
　物
夫殺人之士民兼人之土地以養吾私與吾
神者其戰不知孰善勝之惡乎在
　註不知以何爲善則雖克非己勝
　䟽夫應天順人而或滅凶殄逆者雖亡國
　戮人而不失百姓之歡心也若使誅殺人
　民兼土并地而意在貪取私養其身及悦
　其心者雖復戰克前敵善勝於人不知此
　勝於何處在善且在誰邊也
君若勿已矣脩胸中之誠以應天地之情而
勿攖
　註若未能已則莫若脩已之誠
　䟽誠實也攖擾也事不得止應須治國若
　脩心中之實應二儀之生殺無勞作法攖
　擾黎民
夫民死已脱矣君將惡乎用夫偃兵哉
　註甲兵無所陳非偃也
　䟽大順天地施化無心民以勝殘免脱傷
　死何勞措意作法偃兵邪
黃帝將見大隗乎具茨之山
　䟽黄帝軒轅也大隗大道廣大而隗然空
　寂也亦言大隗古之至人也具茨山名也
　在滎陽密縣界亦名泰隗山黄帝聖人乆
　㝠至理方欲寄尋玄道故託迹具茨
方明爲御昌㝢驂乗張若謵朋前馬昆閽滑
稽後車
　䟽方明滑稽等皆是人名在右爲驂在左
　爲御前馬馬前爲導也後車車後爲從也
至於襄城之野七聖皆迷無所問塗
　註聖者名也名生而物迷矣雖欲之乎大
　隗其可得乎
　䟽塗道也今汝州有襄城縣在泰隗山南
　即黃帝訪道之所也自黃帝已上至于滑
　稽總有七聖也注云聖者名也名生而物
　迷矣雖欲之乎大隗其可得乎此注得之
　今子重釋也
適遇牧馬童子問塗焉
　䟽牧馬童子得道人也牧馬曰牧適爾而
　值牧童因問道之所在
曰若知具茨之山乎曰然
　䟽若汝也然猶是也問山之處所答云我
　知
若知大隗之所存乎曰然
　䟽存在也又問道之所在答云知處
黄帝曰異哉小童非徒知具茨之山又知大
隗之所存請問爲天下
　䟽帝驚異牧童知道所在因問緝理區宇
　其法如何
小童曰夫爲天下者亦若此而已矣又奚事
焉
　註各自若則無事矣無事乃可以爲天下
　也
　䟽異何也若如也夫欲脩爲天下亦如治
　理身身既無爲物有何事故老經云我無
　爲而民自化
予少而自遊於六合之内予適有瞀病有長
者教予曰若乗日之車而遊於襄城之野
　註日出而遊日入而息
　䟽六合之内謂囂塵之裏也瞀病謂風眩
　冒亂也言我少遊至道之境棲心塵垢之
　外而有眩病未能體眞幸聖人教我脩道
　晝作夜息乗日遨游以此安居而逍遥處
　世本有作車字者謂乗日新以變化
今予病少痊予又且復遊於六合之外夫爲
天下亦若此而已予又奚事焉
　註夫爲天下莫過自放任自放任矣物亦
　奚攖焉故我無爲而民自化
　䟽痊除也虚妄之病乆已痊除任染而游
　心物外治身治國豈有異乎物我混同故
　無事也
黄帝曰夫爲天下者則誠非吾子之事
　註事由民作
雖然請問爲天下
　註令民自得必有道也
　䟽夫牧養蒼生實非聖人務理雖如此猶
　請示以要言
小童辭
　䟽無所說也
黃帝又問
　䟽殷勤請小童也
小童曰夫爲天下者亦奚以異乎牧馬者哉
亦去其害馬者而已矣
　註馬以過分爲害
　䟽害馬者謂分外之事也夫治身莫先守
　分故牧馬之術可以養民問既殷勤聊爲
　此答
黄帝再拜稽首稱天師而退
　註師夫天然而去其過分則大隗至也
　䟽頓悟聖言故身心愛敬退其分外至乎
　大隗合乎天然之道其在吾師乎
知士無思慮之變則不樂
　䟽世屬艱危時逢禍變知謀之士思而慮
　之如其不然則不樂也
辯士無談說之序則不樂
　䟽辯類縣河辭同炙輠無談說端故則不
　歡樂
察士無凌誶之事則不樂
　䟽機警之士明察之人若不容主客問訊
　辭鋒凌轢則不樂也
皆囿於物者也
　註不能自得於内而樂物於外故可囿也
　故各以所樂囿之則萬物不召而自來非
　彊之也
　䟽此數人者各有偏滯未達大方並囿域
　於物也
招世之士興朝
　䟽推薦忠良招致人物之士可以與於朝
　廷也
中民之士榮官
　䟽治理四民甚龍折中斯人精幹局分可
　以榮官
筋力之士矜難
　䟽英髦壯士有力如虎時逢戹難務於濟
　世也
勇敢之士奮患
　䟽武勇之士果决之人奮發雄豪滌除禍
　患
兵革之士樂戰
　䟽情好千戈志存鋒刃如此之士樂於征
　戰
枯槁之士宿名
　䟽食寡衣褐形容顦顇留心寢宿唯在聲
　名也
法律之士廣治
　䟽刑法之士留情格條懲惡勸善其治大
　也
禮教之士敬容
　䟽節文之禮矜敬容貌
仁義之士貴際
　註士之不同若此故當之者不可易其方
　䟽世有迍邅時逢際會則施行仁義以著
　名勳際會也
農夫無草萊之事則不比商賈無市井之事
則不比
　註能同則事同所以比
　䟽比和樂古者因井爲市故謂之市井也
　若乖本務情必不和也
庶人有旦暮之業則勸
　註業得其志故勸
　䟽衆庶之人各有事旦暮稱情故自勉勵
百工有器械之巧則壯
　註事非其巧則惰
　䟽壯盛也百工功巧各有器械能順其情
　事斯盛矣
錢財不積則貪者憂
　註物得所嗜而樂也
權勢不尤則夸者悲
　䟽尤甚也夫貪競之人必聚財以適性矜
　誇之士假權勢以娛心事苟乖情則憂悲
　斯生矣
勢物之徒樂變
　註權勢生於事變
　䟽夫禍起則權勢尤故以勢陵物之徒樂
　禍變也
遭時有所用不能無爲也
　註凡此諸士用各有時時用則不能自已
　也苟不遭時則雖欲自用其可得乎故貴
　賤無常也
　䟽以前諸士遭遇時命情隨事遷故不無
　爲也
此皆順比於歲不物於易者也
　註士之所能各有其極若四時之不可易
　耳故當其時物順其倫次則各有用矣是
　以順歲則時序易性則不物物而不物非
　毁如何
　䟽比次第也夫士之所行能有長短用捨
　隨時成有次第方之歲叙炎凉不易於物
　不物猶不易於物者也
馳其形性潜之萬物終身不反悲夫
　註不守一家之能而之夫萬方以要時利
　故有匐匍而歸者所以悲也
　䟽馳鶩身心潜伏前境至乎没命不知反
　歸頑愚若此深可悲歎也已矣
莊子曰射者非前期而中謂之善射天下皆
羿也可乎
　註不期而中謂誤中者也非善射也若謂
　謬中爲善射是則天下皆可謂之羿可乎
　言不可也
　䟽期謂準的也夫射無期準而誤中一物
　即謂之善射者若以此爲善射可乎
惠子曰可
　䟽謂宇内皆羿也
莊子曰天下非有公是也而各是其所是天
下皆堯也可乎
　註若謂謲中者羿也則私自是者亦可謂
　堯矣莊子以此明妄中者非羿而自是者
　非堯
　䟽各私其是故無公是也而唐堯聖人對
　桀爲是若各是其所是則皆聖人可乎言
　不可
惠子曰可
　䟽言各是其是天下盡堯有斯理而惠施
　滯辨有言無實
莊子曰然則儒墨楊秉四與夫子爲五果孰
是邪
　註若皆堯也則五子何爲復相非乎
　䟽儒姓鄭名緩墨名翟也楊名朱秉者公
　孫龍字也此四子者並聰明過物蓋世雄
　辨添惠施爲五各相是非未知次定用誰
　爲是若天下皆堯何爲五復相非乎
或者若魯遽者邪其弟子曰我得夫子之道
矣吾能冬爨鼎而夏造冰矣
　䟽姓魯名遽周初人云冬取千年燥灰以
　擁火須臾出火可以爨鼎盛夏以瓦瓶盛
　水湯中煮之縣瓶井中須臾成冰也而迷
　惑之俗自是非徒與魯無異也
魯遽曰是直以陽召陽以陰召陰非吾所謂
道也
　䟽千年灰陽也火又陽也此是以陽召陽
　井中陰也水又陰也此是以陰召陰魯遽
　此言非其弟子也
吾示子乎吾道於是爲之調瑟廢一於堂廢
一於室鼓宫宫動鼓角角動音律同矣
　註俱亦以陽召陽而横自以爲是
　䟽廢置也置一瑟於堂中置一瑟於室内
　鼓堂中宫角室内弦應而動斯乃五音六
　律聲同故也猶是以陽召陽也
夫或改調一弦於五音無當也
　註隨調而改
　䟽堂中改調一弦則室内音無復應動當
　爲律不同故也
鼓之二十五弦皆動
　註無聲則無以相動有聲則非同不應今
　改此一絃而二十五弦皆改其以急緩爲
　調也
　䟽應唯宫角而已密二十五弦俱動聲律
　同者悉應動也
未始異於聲而音之君已
　註魯遽以此夸其弟子然亦以同應同耳
　未爲獨能其事也
　䟽聲律之外曾更有異術雖復應動不同
　總以五音爲其君主而已既無他術何足
　以自夸
且若是者邪
　註五子各私所見而是其所是然亦無異
　於魯遽之夸其弟子未能相出也
　䟽惠子之言各私其是務夸陵物不異魯
　遽故云若是
惠子曰今夫儒墨楊秉且方與我以辯相拂
以辭相鎮以聲而未始吾非也則奚若矣
　註未始吾非者各自是也惠子便欲以此
　爲至
莊子曰齊人蹢子於宋者其命閽也不以完
　註投之異國使門者守之出便與手不保
　其全此齊人之不慈也然亦自以爲是故
　爲之
　䟽閽守門人也齊之人棄蹢其子於宋仍
　命以此不亦我是
其求鈃鍾也以束縛
　註乃反以愛鍾器爲是束縛恐其破傷
其求唐子也而未始出域有遺類矣
　註唐失也失亡其子而不能遠索遺其氣
　類而亦未始自非人之自是有斯謬矣
　䟽鈃小鍾也唐亡失也求覓亡子不偶境
　域束縛鈃鍾恐其損壞賤子貴器爲不慈
　遺其氣類亦言我是
夫楚人寄而蹢閽者
　註俱寄止而不能自投於高地也
夜半於無人之時而與舟人鬭未始離於岑
而足以造於怨也
　註岑岸也夜半獨上人船未離岸已共人
　鬬言齊楚二人所行若此而未嘗自以爲
　非今五子自是豈異斯哉
　䟽楚郢之人因子客寄近于江濱之側投
　蹢守門之家夜半無人之時輒入他人舟
　上而船未離岑已共舟人鬬打不懷恩德
　更造怨辭愚猥如斯亦云我是惠子之徒
　此之類也岑岸也
莊子送葬過惠子之墓顧謂從者曰郢人堊
漫其鼻端若蠅翼使匠石斲之匠石運斤成
風聽而斲之
　註瞑目恣手
　䟽郢楚都也漢書揚雄傳作郢乃因郢人
　謂泥畫之人也堊者白善土也漫汙也莊
　生送親知之葬過惠子之墓緬懷疇昔仍
　起斯譬瞑目恣手聽聲而斲運斤之妙遂
　成風聲若蠅翼者言其神妙也
盡堊而鼻不傷郢人立不失容宋元君聞之
召匠石曰嘗試爲寡人爲之
　䟽去堊漫而鼻無傷損郢人立傍容貌不
　失元君聞其神妙嘗試召而爲之
匠石曰臣則嘗能斲之雖然臣之質死乆矣
自夫子之死也吾無以爲質矣吾無與言之
矣
　註非夫不動之質忘言之對則雖至言妙
　斲而無所用之
　䟽質對也匠石雖巧必須不動之質莊子
　雖賢猶藉忘言之對蓋知惠子之亡莊子
　喪偶故匠人輟成風之妙響莊子息濠上
　之微言
管仲有病桓公問之曰仲父之病病矣可不
謂云至於大病則寡人惡乎屬國而可
　䟽管仲姓管名仲字夷吾齊相也是鮑叔
　牙之友人桓公尊之號曰仲父桓公即小
　白也一匡天下九合諸侯而爲霸主者管
　仲之力也病病者言是病極重也大病者
　至死也既將屬纊故臨問之仲父死後屬
　付國政與誰爲可也
管仲曰公誰欲與公曰鮑叔牙
　䟽問國政欲與誰答曰與鮑叔也
曰不可其爲人絜廉善士也其於不已若者
不比之又一聞人之過終身不忘使之治國
上且鉤乎君下且逆乎民其得罪於君也將
弗乆矣
　䟽姓鮑字叔牙貞廉清絜善人也而事猥
　之人不如己者不比數之一聞人之過至
　死不忘率性廉直不堪宰輔上以忠直鉤
　束於君下以清明逆忤百姓不能和混故
　君必罪之管仲賢人通鑒於物恐危社稷
　慮害叔牙故不舉之也
公曰然則孰可對曰勿已則隰朋可其爲人
也上忘而下畔
　註高而不亢
　䟽姓隰名朋齊賢人也叛猶望也混高卑
　一榮辱故己爲卿輔能遺富貴之尊下撫
　黎元須忘皁隸之賤事不得止用之可也
愧不若黄帝而哀不己若者
　註故無棄人
　䟽不及己者但懷哀悲輔弼齊侯期於淳
　樸心之所愧不逮軒轅也
以德分人謂之聖以財分人謂之賢
　䟽聖人以道德拯物賢人以財貨濟人也
以賢臨人未有得人者也以賢下人未有不
得人者也其於國有不聞也其於家有不見
也勿已則隰朋可
　䟽運智明察臨於百姓逆忤物情叔牙治
　國則不問物之小瑕治家則不見人之過
　勿已則隰朋可總結以前義
吴王浮于江登乎狙之山衆狙見之恂然棄
而走逃於深蓁有一狙焉委蛇攫𢮞見巧乎
王王射之敏給
　註敏疾也給續括也
　䟽狙獼猴也山多獼猴故謂之狙山也恂
　怖懼也蓁棘叢也委蛇從容也攫𢮞騰擲
　也敏給猶速也吴王浮江遨遊眺望衆狙
　恂懼走避深棘獨一老狙恃便敖王王既
　怪怒急速射之
搏捷矢
　註捷速也矢往雖速而狙猶搏之
　䟽搏接也捷速也矢箭也箭往雖速狙皆
　接之其敏捷也如此
王命相者趨射之狙執死
　䟽命召也相助也謂王之左右也王既自
　射不中乃召左右亂趨射之於是狙抱樹
　而死
王顧謂其友顔不疑曰之狙也伐其巧恃其
便以敖予以至此殛也戒之哉嗟乎無以汝
色驕人哉
　䟽姓顔字不疑王之友也殛死也予我也
　狙矜伐勁巧恃賴方便傲慢於王遂遭死
　殛嗟此狡獸可以戒人勿淫聲色驕豪於
　世
顔不疑歸而師董梧以鋤其色去樂辭顯三
年而國人稱之
　註稱其忘巧遺色而任夫素朴
　䟽姓董名梧吴之賢人也鋤除去也既奉
　王教於是退歸悔過自新師於有道除其
　美色去其聲樂重素朴辭榮華脩德三年
　國人稱其賢善
南伯子綦隱几而坐仰天而嘘
　䟽猶是齊物中南郭子綦也其隱几等義
　並貝解内篇
顔成子入見曰夫子物之尤也形固可使若
槁骸心固可使若死灰乎
　䟽顔成子綦門人也尤甚也每仰歎先生
　忘物之甚必固形同槁骸心若死灰慕德
　殷勤有此嗟詠也
曰吾嘗居山穴之口矣當是時也田禾一覩
我而齊國之衆三賀之
　註以得見子綦爲榮
　䟽山穴齊南山也田禾齊王姓名子綦隱
　居山穴德音遐搌齊主暫覩以見爲榮所
　以一國之人三度慶賀也
我必先之彼故知之我必賣之彼故鬻之
　䟽我聲名在先故使物知我我便是賣於
　名聲故田禾見而則之
若我而不有之彼惡得而知之若我而不賣
之彼惡得而鬻之
　䟽若我韜光晦迹不有聲名彼之世人何
　得知我我若名價不貴彼何得見而則之
　只爲不能滅迹匿端故爲物之所賣鬻之
嗟乎我悲人之自喪者
　䟽喪猶亡失也子綦悲歎世人捨己慕他
　喪失其道
吾又悲夫悲人者
　䟽夫道無得喪而物有悲樂故悲人之自
　喪者亦可悲也
吾又悲夫悲人之悲者其後而日遠矣
　註子綦知夫爲之不足以救彼而適足以
　傷我故以不悲悲之則其悲稍去而泊然
　無心枯槁其形所以爲日遠矣
　䟽夫玄道沖虚無喪無樂是以悲人自喪
　及悲者雖復前後悲深淺稱異咸未偕道
　故亦可悲悲而又悲遣之又遣教既彰矣
　玄玄之理斯著與衆妙相符故曰而深遠
　矣
仲尼之楚楚王觴之孫叔敖執爵而立市南
宜僚受酒而祭曰古之人乎於此言已
　註古之言者必於會同
　䟽觴酒器之總名謂以酒燕之也爵亦酒
　器受一升古人欲飲必先祭其宜僚瀝酒
　祭故祝聖人願與孔子於此言論也
曰丘也聞不言之言矣未之嘗言
　註聖人無言其所言者百姓之言耳故曰
　不言之言苟以言爲不言則雖言出於口
　故爲未之嘗言
於此乎言之
　註今將於此言於無言
　䟽夫理而教不言矣教而理未之嘗言也
　是以聖人妙體斯趣故終曰言而未嘗言
　也孔子應宜僚之請故於此亦言於無言
　矣
市南宜僚弄丸而兩家之難解孫叔敖甘寢
秉羽而郢人投兵
　註此二子息訟以默澹泊自若而兵難自
　解
　䟽姓熊字宜僚楚之賢人亦是勇士沉默
　者也居於市南因號曰市南子焉楚白公
　勝欲因作亂將殺令尹子西司馬子綦言
　熊宜勇士也若得敵五百人遂遣使屈之
　宜僚正上下弄丸而戲不與使者言使因
　以劍乗之宜僚曾不驚懼既不從命亦不
　言他白公不得宜僚反事不成故曰兩家
　難解姓孫字叔敖楚之令尹甚有賢德者
　也郢楚都也投息也叔敖藴藉實知高枕
　而逍遥會理忘言執羽扇而自得遂使敵
　國不侵折衝千里之外楚人無事修文德
　息其武略彰二子有此功能故可與仲尼
　晤言贊揚玄道也
丘願有喙三尺
　註苟所言非己則雖終身言故爲未嘗言
　耳是以有喙三尺未足稱長凡人閉口未
　是不言
　䟽喙口也苟其言當即此無言假余喙長
　三尺與閉口何異故願有之也
彼之謂不道之道
　註彼謂二子
　䟽彼謂所詮之理不道而道言非道非不
　道也
此之謂不言之辯
　註此謂仲尼
　䟽此謂能詮之教不言而言非言非不言
　也子玄乃云此謂仲尼斯注粗淺失之遠
　矣夫不道不言斯乃探微索隱窮理盡性
　豈二子之所能邪若以甘寢弄丸而稱息
　訟以默者此則默語縣隔丘何得有喙三
　尺乎故不可也又此一章盛談玄極觀其
　文勢不關孫熊明矣
故德總乎道之所一
　註道之所容者雖無方然總其大歸莫過
　於自得故一也
而言休乎知之所不知至矣
　註言出其分非至如何
　䟽天至道之境重玄之域聖心所不能知
　神口所不能辨若以言知索眞失之遠矣
　故德之所總言之所然者在於至妙之一
　道也
道之所一者德不能同也
　註各自得耳非相同也而道一也
　䟽夫一道虚玄曾無涯量而德有上下誰
　不能周備也本有作同字者言德有優劣
　未能同道也此解前道之所一也
知之所不能知者辯不能舉也
　註非其外故不能舉
　䟽夫知者玄道所謂妙絶名言故非辯說
　所能勝舉也此解前知之所不知也
名若儒墨而凶矣
　註夫儒墨欲同所不能同舉所不能舉故
　凶
　䟽夫執是競非而名同儒墨者凶禍斯及
　矣
故海不辭東流大之至也
　註明受之無所辭所以成大
　䟽百川競注東流不息而巨海容納曾不
　辭憚此據東海爲言亦宏博之至也已
聖人并包天地澤及天下而不知其誰氏
　註汎然都任
　䟽前舉海爲諭此下合譬也聖人德合二
　儀故并包天地仁覃無外故澤及天下成
　而不處故不知誰爲推功於人故莫識其
　氏族矣
是故生無爵
　註有而無之
死無謚
　註謚所以名功功不在己故雖謚而非己
　有
　䟽夫人處世生有名位死定謚號所以表
　其實也聖人生既以功推物故死亦無可
　謚也
實不聚
　註令萬物各知足
　䟽縱有財德悉分散於人也
名不立
　註功非已爲故名歸於物
　䟽夫名以名實實既不聚故名將安寄也
此之謂大人
　註若爲而有之則小矣
　䟽總結以前忘於名謚之士可謂大德之
　人
狗不以善吠爲良人不以善言爲賢
　註賢出於性非言所爲
　䟽善喜好也夫犬不必吠賢人豈復多言
而況爲大乎
　註大人愈不可爲而得
　䟽夫好言爲賢猶自不可況惑心取捨於
　大乎
夫爲大不足以爲大而況爲德乎
　註唯自然乃德耳
　䟽愛心宏博謂之大冥符玄道謂之德夫
　有心求大於理尚乖況有情爲德固不可
　也
夫大備矣莫若天地然奚求焉而大備矣
　註天地大備非求之也
　䟽備具足也夫二儀覆載亭毒無心四叙
　周行生成庶品蓋何術焉而萬物必備
知大備者無求無失無棄不以物易己也
　註知其自備者不捨己而求物故無求無
　失無棄也
　䟽夫體弘自然之理而萬物素備者故能
　於物我之際淡然忘懷是以無取無捨無
　失無喪無證無得而不以物境易奪己心
　也
反己而不窮
　註反守我理我理自通
　䟽只爲弘備故契於至理既而反本還原
　會己身之妙極而無窮竟者也
循古而不摩
　註順常性而自至耳非摩拭
　䟽循順也順於物性無心改作豈復摩飾
　而矜之
大人之誠
　註不爲而自得故曰誠
　䟽誠實也夫反本還原因循萬物者斯乃
　大聖之人自實之德也
子綦有八子陳諸前召九方歅曰爲我相吾
子孰爲祥
　䟽子綦楚司馬子綦也陳行列也諸於也
　方姓也歅名也孰誰也祥善也九方歅善
　相者也陳列諸子於庭前命方歅令相之
　八子之中誰爲吉善
九方歅曰梱也爲祥
　䟽梱子名也言八子之中梱最祥善也
子綦瞿然喜曰奚若
　䟽瞿然驚喜貌聞子吉祥故容貌驚喜問
　其祥善貌相如何
曰梱也將與國君同食以終其身子綦索然
出涕曰吾子何爲以至於是極也
　䟽索然涕出貌方歅識見淺近以食肉爲
　祥子綦鑒深玄妙知其非吉故憫其凶極
　悲而出涕
九方歅曰夫與國君同食澤及三族而況父
母乎今夫子聞之而泣是禦福也子則祥矣
父則不祥
　䟽三族謂父母族也妻族也禦拒扞也夫
　共國君食尊榮富貴恩被三族何但二親
　子享吉祥父翻涕泣斯乃禦福德也
子綦曰歅汝何足以識之而梱祥邪盡於酒
肉入於鼻口矣而何足以知其所自來
　䟽自從也方歅小巫識鑒不遠相梱祥者
　不過酒肉味入於鼻口方歅道術理盡於
　斯詎知酒肉由來從何而至
吾未嘗爲牧而牂生於奥未嘗好田而鶉生
於宎若勿怪何邪
　註夫所以怪出於不意故也
　䟽牂羊也奥西南隅未地羊位也牂東南
　隅辰地也辰爲鶉位故言牂生也夫羊須
　牧養鶉因畋獵若禄藉功著然後可致富
　貴今梱而功行未聞而與國君同食何異
　乎無牧而忽有羊不田而獲鶉也非牧非
　田怪如何也
吾所與吾子遊者遊於天地
　註不有所爲
吾與之邀樂於天吾與之邀食於地
　註隨所遇於天地耳邀遇也
　䟽邀遇也天地無心也子綦體道虚忘順
　物自足於性分之内敖遊乎天地之間所
　造皆適不待歡娛所遇斯食豈資厚味邪
吾不與之爲事不與之爲謀不與之爲怪
　註怪異也循常任性脱然自爾
　䟽忘物故不爲事忘智故不爲謀循常故
　不爲怪
吾與之乗天地之誠而不以物與之相攖
　註斯不爲也
　䟽誠實也乗二儀之實道順萬物以逍遥
　故不與物更相攖擾
吾與之一委蛇而不與之爲事所宜
　註斯順耳無擇也
　䟽委蛇猶縱任也心境不二從容任物事
　既非事何宜便之可爲乎
今也然有世俗之償焉
　註夫有功於物物乃報之吾不爲功而償
　之何也
　䟽夫報功賞德者世俗務也苟體道任物
　不立功名何須功之償哉
凡有怪徵者必有怪行殆乎非我與吾子之
罪幾天與之也
　註今無怪行而有怪徵故知其天命也
　䟽殆危也幾近也夫有怪異之行者必怪
　異之徵祥也今吾子未有怪行而有怪徵
　必遭殆者斯乃近是天降之灾非吾子之
　罪
吾是以泣也
　註夫爲而然者勿爲則已矣不爲而自至
　則不可奈何也故泣之
　䟽罪若由人庶其修改既關天命是以泣
　也
無幾何而使梱之於燕盜得之於道全而鬻
之則難不若刖之則易
　註全恐其逃故不如刖之易售也
　䟽無幾何謂俄頃間也楚使捆聘燕途道
　之上爲賊所得略梱爲奴而全形賣之恐
　其逃竄故難防禦則刖足不慮其逃故易
　售
於是乎刖而鬻之於齊適當渠公之街然身
食肉而終
　䟽渠公齊之富人爲街正梱之既遭刖足
　賣與齊國富商之家代主當街終身肉食
　也字又作術者云渠公屠人也賣梱在屠
　家共主行宰殺之術終身食肉也
齧缺遇許由曰子將奚之
　䟽齧缺逢遇許由仍問欲何之適
曰將逃堯
　䟽答曰將欲逃避帝堯
曰奚謂邪
　䟽問其何意
曰夫堯畜畜然仁吾恐其爲天下笑後世其
人與人相食與
　註仁者爭尚之原故也
　䟽畜畜盛行貌也成行偏愛之仁乖於淳
　和之德恐宇内喪道之士猶甚澆季將來
　逐迹百姓飢荒倉廪既虚民必相食是以
　逃也
夫民不難聚也愛之則親利之則至譽之則
勸致其所惡則散
　䟽夫民撫愛則親利益則至來譽贊則相
　勸勉與所惡則衆離散故黔首聚散蓋不
　難也
愛利出乎仁義捐仁義者寡利仁義者衆夫
仁義之行唯且無誠
　註仁義既行將僞以爲之
　䟽夫利益蒼生愛育羣品立功聚衆莫先
　仁義而履仁蹈義捐率於中者少託於聖
　迹以規名利者多是故行仁義者矯性僞
　情無誠實者也
且假夫禽貪者器
　註仁義可見則夫貪者將假斯器以獲其
　志
　䟽器聖迹也且貪於名利險於禽獸者必
　假夫仁義爲其器者也
是以一人之斷制利天下
　註若夫仁義各出其情則其斷制不止乎
　一人
　䟽榮利之徒負於仁義恣其䲴毒斷制天
　下向無聖迹豈得然乎
譬之猶一覕也
　註覕割也萬物萬形而以一劑割之則有
　傷也
　䟽覕割也若以一人制服天下譬猶一刀
　割於萬物其於損傷彼此多矣
夫堯知賢人之利天下也而不知其賊天下
也夫唯外乎賢者知之矢
　註外賢則賢不僞
　䟽夫賢聖之迹爲利一時萬代之後必生
　賊害唯能忘外賢聖者其知之妙也
有暖姝者有濡需者有卷婁者
　䟽此略摽下解釋
所謂暖妹者學一先生之言則暖暖妹妹而
私自悦也自以爲足矣而未知未始有物也
　註意盡形教豈知我之獨化於玄冥之境
　哉
　䟽暖姝自許之貌也小見之人學問寡薄
　自悦足謂窮微極妙豈知所學未有一物
　可稱也是以謂暖姝者此言結前也
是以謂暖姝者也濡需者豕蝨是也擇䟽鬛
自以爲廣宫大囿奎蹄曲隈乳間股脚自以
爲安室利處不知屠者之一旦鼓臂布草操
煙火而己與豕俱焦也
　䟽濡需矜夸之貌也豕猪也言蝨寄猪體
　上擇䟽長之毛鬛將爲廣大宫室苑囿蹄
　脚奎隈之所股脚乳旁之間用爲温暖利
　便豈知屠人忽操湯火攘臂布草而殺之
　乎即己與豕俱焦爛者也諭流俗寡識之
　人耽好情欲與豕蝨濡需喜歎無異也
此以域進此以域退
　䟽域境界也蝨則逐豕而有亡人則隨境
　而榮樂故謂之域進退也
此其所謂濡需者也
　註非夫通變邈世之才而偷安乎一時之
　利者皆豕蝨者也
　䟽此結也
卷婁者舜也羊肉不慕蟻蟻慕羊肉羊肉羶
也舜有羶行百性悦之
　䟽卷婁者謂背項俛曲俯前攣卷而偃僂
　也羊肉羶腥無心慕蟻蟻聞而歸之舜有
　仁行不慕百姓百姓悦之故羊肉比舜蟻
　况百姓
故三徙成都至鄧之墟而十有萬家
　䟽舜避丹朱又不願衆聚故三度逃走移
　徙避之百姓慕德從者十萬所居之處自
　成都邑至鄧墟地名也
堯聞舜之賢舉之童土之地曰冀得其來之
澤
　䟽地無草木曰童土堯聞舜有賢聖之德
　妻以娥皇女英舉以自代讓其天下居不
　毛土歷試艱難望鄰境承儀蒼生蒙澤
舜舉乎童土之地年齒長矣聰明衰矣而不
得休歸所謂卷婁者也
　註聖人之形不異凡人故耳目之用衰也
　至於精神則始終常全耳若少則未成及
　長而衰則聖人之聖曾不崇朝可乎
　䟽既登九五威跨萬乗慜念蒼生憂怜凡
　庶於是年齒長老耳目衰竭無由休息豈
　得歸寜偃僂攣卷形勞神倦所謂卷婁者
　也
是以神人惡衆至
　註衆自至耳非好而致也
　䟽三徙遠之以惡也
衆至則不比不比則不利也
　註明舜之所以有天下蓋於不得已耳豈
　比而利之
　䟽比和也夫衆聚則不和不和則不利於
　我也
故無所甚親無所甚䟽抱德煬和以順天下
此謂眞人
　䟽煬温也夫不測神人親䟽一觀抱守温
　和可謂眞聖
於蟻棄知於魚得計於羊棄意
　註於民則蒙澤於舜則形勞
　䟽不慕羊肉之仁故於蟻棄智也不爲羶
　行教物故於羊棄意也既遺仁義合乎至
　道不濡沫相忘於江湖故魚得計此斥虞
　舜羶行故及斯言也
以目視目以耳聽耳以心復心
　註此三者未能無其耳目心意也
　䟽夫視目之所見聽耳之所聞復心之所
　知不逐物於分外而知止其分内者其眞
　人之道也
若然者其平也繩
　註未能去繩而自平
　䟽繩無心而正物聖忘懷而平等
其變也循
　註未能絶迹而玄會
　䟽循順也處世和光千變萬化大順蒼生
　曾不逆寡
古之眞人以天待之
　註居無事以待事事斯得
　䟽如上所解即是玄古眞人用自然之道
　虚其心以待物
不以人入天
　註以有事求無事事愈荒
　䟽不用人事取捨亂於天然之智
古之眞人得之也生失之也死得之也死失
之也生
　註死生得失各隨其所居耳於生爲得於
　死或復爲失未始有常也
　䟽夫處生而言即以生爲得若據死而語
　便以生爲喪死生既其無定得失的在誰
　邊噫未可知也是以混死生一得喪故謂
　之眞人矣
藥也其實堇也桔梗也雞壅也豕零也是時
爲帝者也何可勝言
　註當其所須則無賤非其時則無貴貴賤
　有時誰能常也
　䟽堇烏頭也治風痺桔梗治心腹血雞壅
　即雞頭草也服延年豕零猪苓根也似猪
　卵治渴病此並賤藥也帝君王也夫藥無
　貴賤瘉病則良藥病相當故便爲君主乃
　至目視耳聽手捉心知用有行藏時有興
　廢故時之所賢者爲君才不應世者爲臣
　此事必然故何可言盡也
勾踐也以甲楯三千棲於會稽
　䟽勾踐越王也會稽山名也越爲吴軍所
　殘窘迫退走棲息於會稽山上也
唯種也能知亡之所以存唯種也不知其身
之所以愁
　䟽種越大夫名其時勾踐大敗兵唯三千
　走上會稽山亡滅非遠而種密謀深智亡
　時可在當時矯與吴和後二十二年而滅
　吴矣夫狡兔死良狗烹敵國滅忠臣亡數
　其然也平吴之後范蠡去越而遊乎江海
　變名易姓韜光晦迹即陶朱公是也大夫
　種不去爲勾踐所誅但知國亡而可以存
　不知愁身之必死也字亦有作種者隨字
　讀之
故曰鴟目有所適鶴脛有所節解之也悲
　註各適一時之用不能靡所不可則有時
　而失有時而失故有時而悲矣解去也
　䟽鴟目晝闇而夜開則適夜不適晝鶴脛
　禀分而長則能長不能短枝節如此故解
　去則悲亦猶種闇於謀身長於存國也
故曰風之過河也有損焉日之過河也有損
焉
　註有形者自然相與爲累唯外乎形者磨
　之而不磷
　註風日是氣河有形質凡有形氣者未能
　無累也而風吹日累必有損傷恃源而往
　所以不覺亦猶吴得越之後謀臣必恃其
　功勳以無後慮遭戮是知物相利相必相
　爲害也
謂只風與日相與守河而河以爲未始其攖
也
　註實已損矣而不自覺
恃源而往者矣
　註所以不覺非不損也恃源往也
　䟽恃賴也攖損也風之與日相與守河於
　河攖損而不知覺恃其源流
故水之守土也審影之守人也審物之守物
也審
　註無意則止於分所以爲審
　䟽審安定也夫水非土則不安影無人則
　不見物無造物則不立故三者相守而自
　以爲固而新故不住存亡不停昨日之物
　於今已化山舟潜遁昧者不知斯之義也
故目之於明也殆耳之於聰也殆心之於殉
也殆
　註有意則無崖故殆
　䟽殉遂也夫視目所見聽耳所聞任心所
　逐若目求離朱之明耳索師曠之聰心逐
　無崖之知欲不危殆其可得乎
凡能其於府也殆殆之成也不給改
　註所以貴其無能而任其天然
　䟽夫運分别之智出於藏府而自伐能者
　必致危亡也故雖有成功不還周給而改
　悔矣
禍之長也兹萃
　註萃聚也苟不能忘知則禍之長也多端
　矣
　䟽滋多也萃聚也役於藏府自顯其能故
　凶災禍患增長而多聚之也
其反也縁功
　註反守其性則其功不作而成
　䟽自伐己能而反招禍敗者縁於功成不
　退故也
其果也待乆
　註欲速則不果
　䟽夫誠意成功决定矜伐有待之心其日
　固久
而人以爲己寳不亦悲乎
　註己寳謂有其知能
　䟽流徙之人心處愚暗寳貴己能成功而
　處執滯如是甚可悲傷
故有亡國戮民無已
　註皆有其身之禍
　䟽貪土地爲己有大寳取之無道國破家
　亡殘害黎元無數無窮已也
不知問是也
　註不知問禍之所由由乎有心而修心以
　救禍也
　䟽世有明人是爲龜鏡不知問禍敗所由
　唯惡貧賤愚之至也
故足之於地也踐雖踐恃其所不蹍而後善
博也
　䟽踐蹍俱履蹈也夫足之能行必履於地
　仍賴不踐之土而後得行若無餘地則無
　由安善而致博遠也此舉譬也
人之於知也少雖少恃其所不知而後知
之所謂也
　註夫忘天地遺萬物然後蜩翼可得而知
　也況欲知天之所謂而可以不無其心哉
　䟽知有明暗能有少多各止其分則物逍
　遥是以地藉不踐而得行心賴不知而能
　照所以處寂養恬天然之理故老經云有
　之以爲利無之以爲用此合諭也
知大一知大陰知大目知大均知大方知大
信知大定至矣
　䟽此略摽能知七大之者可謂造極自此
　以下歷解義
大一通之
　註道也
　䟽一是陽數大一天也能通生萬物故曰
　通
大陰解之
　註用其分内則萬事無滯也
　䟽大陰地也無心運載而無分解物形之
　也
大目視之
　註用萬物之自見亦大目也
　䟽各視其所見謂大目
大均縁之
　註因其本性今各自得則大均也
　䟽縁順也大順也物物各性足均平
大方體之
　註體之使各得其分則萬方俱得所以爲
　大方也
　䟽萬物之形各有方術蜘蛛結網之類斯
　體達之
大信稽之
　註命之所期無令越逸斯大信也
　䟽信實也稽至也循而任之各至其實斯
　大信也
大定持之
　註眞不撓則自定故持之以大定斯不持
　也
　䟽物各信空持而用之其理空矣
盡有天
　註夫物未有無自然者也
　䟽上來七大未有不由其自然者也
循有照
　註循之則明無所作也
　䟽循順也但順其天然智自明照
㝠有樞
　註至理有極但當冥之則得其樞要也
　䟽窈冥之理自有樞機而用之無勞措意
　也
始有彼
　註始有之者彼也故我述而不作
　䟽始有之者彼也故我述而不作也
則其解之也似不解之者
　註夫解任彼則彼自解解之無功故似不
　解
　䟽體從彼學而解也戒小成性故不似解
其知之也似不知之也
　註明彼知也
　䟽能忘其知故似不知也
不知而後知之
　註我不知則彼知自用彼知自用則天下
　莫不皆知也
　䟽不知而知故不知而後知此是眞知
其問之也不可以有崖
　註應物宜而無方
而不可以無崖
　註各以其分
頡滑有實
　註萬物雖頡滑不同而物物各自有實也
　䟽頡滑不同也萬物紛擾頡滑不同統而
　治之成資實道
古今不代
　註各自有故不可相代
　䟽古自在古不從古以來今今自存今亦
　不從今以生古物各有性故不相代换也
而不可以虧
　註宜各盡其分也
　䟽時不往來法無遷貿豈賴古以爲今邪
則可不謂有大揚搉乎
　註搉而揚之有大限也
　䟽如上所問其道廣大豈不謂顯揚妙理
　而搉實論之乎
闔不亦問是己奚惑然爲
　註若問其大搉則物有至分故忘己任物
　之理可得而知也奚爲而惑若此也
　䟽闔何不也奚何無識之類若夜游何不
　詢問聖人及其弱喪而迷惑困苦如是何
　爲也
以不惑解惑復於不惑是尚大不惑
　註夫惑不可解故尚大不惑愚之至也是
　以聖人從而任之所以皇王殊迹隨世爲
　名也
　䟽不惑聖智惑於凡情也以聖智之言辨
　於凡惑忘得反本復乎眞根而不能得意
　忘言而執乎聖迹貴重明言以不惑爲大
　此乃欲尚不惑豈能除惑哉斯又遣於不
　惑也

南華眞經註䟽卷之二十六





南華眞經注䟽卷之二十七尺一
　　　　河南郭象註
　　　　唐西華法師成玄英䟽
　　　雜篇則陽第二十五
則陽游於楚
　䟽姓彭名陽字則陽魯人游事諸侯後入
　楚欲事楚文王
夷節言之於王王未之見
　䟽姓夷名節楚臣也則陽欲事於楚故因
　夷節稱言於王王既貴重故猶未之見也
　夷節所進未遂故罷朝而歸家
夷節歸彭陽見王果曰夫子何不譚我於王
　䟽王果楚之賢大夫也譚猶稱說也本亦
　有作言談字者前因夷節未得見王後說
　王果冀其談薦也
王果曰我不若公閲休
　䟽若如也公閲休隱者之號也王果賢人
　嫌彭陽貪榮情速故盛稱隱者以抑其進
　趨之心也
彭陽曰公閲休奚爲者邪
　䟽奚何也既稱公閲休言己不知故問何
　爲庶聞所以
曰冬則擉鼈于江夏則休乎山樊有過而問
者曰此予宅也
　注言此者以抑彭陽之進趨
　䟽擉刺也樊傍也亦茂林也隆冬刺鼈於
　江渚以逍遥盛夏歸休偃茂林而取適既
　無環庶故指山傍而爲舍此略陳閲休之
　事迹也
夫夷節已不能而況我乎吾又不若夷節夫
夷節之爲人也無德而有知不自許以之神
其交固顚冥乎富貴之地
　注言己不若夷節之好富貴能交結意盡
　形之任知以干上也
　䟽顚冥猶迷沒也言夷節交游堅固意在
　榮華顚倒迷惑情貪富貴實無眞德而有
　俗知不能虚淡以從神而好任知以干上
　數數如此猶自不能況我守愚若爲堪薦
　此是王果謙遜之辭也
非相助以德相助消
　注苟進故德薄而名消
　䟽消毁損也言則陽憑我談己於王者此
　適可敗壞名行必不益於盛德也
夫凍者假衣於春暍者反冬乎冷風
　注言已順四時之施不能赴彭陽之急
　䟽夫遭凍之人得衣則煖被暍之者遇水
　便活乃待陽和以解凍須寒風以救暍雖
　乖人事實順天時履道達人體無近惠不
　進彭陽其義亦爾
夫楚王之爲人也形尊而嚴其於罪也無赦
如虎非夫佞人正德其孰能撓焉
　䟽儀形有南面之尊威嚴據千乗之貴赫
　怒行毒猶如暴虎戮辱蒼生必無赦宥自
　非大佞之人不堪任使若履正懷德之士
　誰能屈撓心志而事之乎
故聖人其窮也使家人忘其貧
　注淡然無欲樂足於所遇不以侈靡爲貴
　而以道德爲榮故其家人不識貧之可苦
　䟽禦寇居鄭老萊在楚妻弩窮窶而樂在
　其内賢士尚然況乎眞聖斯志貧也
其達也使王公忘爵禄而化卑
　注輕爵禄而重道德超然坐忘不覺榮之
　在身故使王公失其所以爲高
　䟽韜光爲窮顯迹爲達哀公德友於尼父
　軒轅膝歩於廣成斯皆道在則尊不拘品
　命故能使萬乗之王五等之君化其高貴
　之心而爲卑下之行也
其於物也與之爲娛矣
　注不以爲物自苦
　䟽同塵涉事與物無私所造皆適故未嘗
　不樂也
其於人也樂物之通而保己焉
　注通彼人不喪我
　䟽混迹人間而無滯塞雖復通物而不喪
　我動不傷寂而常守於其眞
故或不言而飲人以和
　注人各自得斯飲和矣豈待言哉
　䟽蔭庇群生冥同蒼昊中和之道各得其
　心滿腹而歸豈勞言教
與人並立而使人化
　注望其風而靡之
　䟽和光同塵斯並立也各反其眞斯人化
　也
父子之宜彼其乎歸居
　注使彼父父子子各歸其所
　䟽雖復混同貴賤而倫序無虧故父子君
　臣各居其位無相參冒不亦宜乎
而一間其所施
　注其所施同天地之德故間靜而不二
　䟽所有施惠與四時合序未嘗不間暇從
　容動靜不二
其於人心者若是其遠也
　䟽聖人之用心其如上說是以知其清高
　深遠也
故曰待公閲休
　注欲其釋楚王而從閲休將以靜泰之風
　鎮其動心也
　䟽此總結也
聖人達綢繆
　注所謂玄通
　䟽綢繆結縛也夫達道聖人超然縣解體
　知物境空幻豈爲塵網所羈閲休雖未極
　乎道故但託而說之也
同盡一體矣
　注無外内而皆同照
　䟽夫智周萬物窮理盡性物我不二故混
　同一體也
而不知其然性也
　注不知其然而自然者非性如何
　䟽能所相應境智冥合不知所以莫辨其
　所然故與眞性符會
復命摇作而以天爲師
　注摇者自摇作者自作莫不復命而師其
　天然也
　䟽反夫眞根復於本命雖復摇動順物而
　作動靜無心合於天地故師於二儀也
人則從而命之也
　注此非赴名而高其迹師性而動其迹自
　高故人不能下其名也
　䟽命名也合道聖人本無名字爲有清塵
　可慕故人從後而名之
憂乎知而所行恒無幾時其有止也若之何
　注任知其行則憂患相繼
　䟽任知爲物憂患斯生心靈易奪所行無
　幾攀縁念慮寧有住時假令神禹無奈何
生而美者人與之鑑不告則不知其美於人
也
　注鑑鏡也鑑物無私故人美之今夫鑑者
　豈知鑑而鑑邪生而可鑑則人謂之鑑耳
　若人不相告則莫知其美於人譬之聖人
　人與之名
　䟽鑑鏡也告語也夫生明照照物無私人
　愛慕之故名爲鏡若人不相告語明鏡本
　亦無名此起譬也
若知之若不知之若聞之若不聞之其可喜
也終無已
　注夫鑑之可喜由其無情不問知與不知
　聞與不聞來即鑑之故終無已若鑑由聞
　知則有時而廢也
　䟽已止也夫鏡之照物義在無情不問怨
　親照恒平等若不聞而不知鏡亦不照既
　有聞知鏡能照之斯則事涉間奪有時休
　廢矣焉能乆照乎只爲凝照無窮故爲人
　之所喜好也
人之好之亦無已性也
　注若性所不好豈能乆照
　䟽鏡之能照出自天然人之喜好率乎造
　物既非矯性所以無窮
聖人之愛人也人與之名不告則不知其愛
人也
　注聖人無愛若鏡耳然而事濟於物故人
　與之名若人不相告則莫知其愛人也
　䟽聖人澤被蒼生恩流萬代物荷其德人
　與之名更相告語嘉號斯起不若然者豈
　有聖名乎
若知之若不知之若聞之若不聞之其愛人
也終無已
　注蕩然以百姓爲芻狗而道合於愛人故
　能無己若愛之由乎聞知則有時而衰也
　䟽夫聖德遐曠接物無私亭毒群生芻狗
　百姓豈待知聞而後愛之哉只爲慈救無
　偏故德無窮已此合諭也
人之安之亦無已性也
　注性之所安故能乆
　䟽安定也夫靜而與陰同德動而與陽同
　波故無心於動靜也故能疾雷破山而恒
　定大風振海而不驚斯率其眞性者也若
　矯性僞情則有時而動矣故王弼云不性
　其情焉能乆行其企
舊國舊都望之暢然
　注得舊猶暢然況得性乎
　䟽國都諭其眞性也夫少失本邦流離他
　邑皈望桑梓暢然喜歡況喪道日淹逐末
　來乆今既還原反本故曰暢然
雖使丘陵草木之緡
　注緡合也
入之者十九猶之暢然况見見聞聞者也
　注見所嘗見聞所嘗聞而猶暢然況體其
　性也
　䟽緡合也舊國舊都荒廢日乆丘陵險陋
　草木叢生入中相訪十人識九見所曾見
　聞所曾聞懷生之情暢然歡樂况喪道日
　久流没生死忽然反本會彼眞原皈其重
　玄之鄉見其至道之境其爲樂也豈易言
　乎
以十仞之臺縣衆間者也
　注衆之所習雖危猶間況聖人之無危
　䟽七尺曰仞臺高七丈可謂危縣人衆數
　登遂不怖懼習以性成尚自寬閑而况得
　眞何往不安者也
冉相氏得其環中以隨成
　注冉相氏古之聖王也居空以隨物物自
　成
　䟽冉相氏三皇以前無爲皇帝也環中之
　空也言古之聖王得眞空之道體環中之
　妙故道順群生混成庶品
與物無終無始無幾無時
　注忽然與之俱往
　䟽無始無過去無終無未來也無幾無時
　無見在也體化合變與物俱往故無三時
　也
日與物化者一不化者也
　注日與物化故常無我常無我故常不化
　也
　䟽順於日新與物俱化者動而常寂故凝
　寂一道嶷然不化
闔嘗舍之
　注言夫爲者何不試舍其所爲之乎
　䟽闔何也言體空之人冥於造物千變萬
　化而與化俱往曷常暫相捨離也
夫師天而不得師天
　注唯無所師乃得師天
　䟽師者倣傚之名天者自然之謂夫大塊
　造物率性而動若有心師學則乖於自然
　故不得也
與物皆徇其以爲事也若之何
　注雖師天猶未免於殉奚足事哉師天猶
　不足稱事況又不師邪
　䟽徇者逐也求也夫有心倣傚造化而與
　物俱往者此不率其本性也奚足以爲修
　其事業乎尚有所求故是徇也夫師猶有
　稱徇況捨己逐物其如之何
夫聖人未始有天未始有人未始有始未始
有物
　䟽夫得中聖人達於至理故能人天雙遣
　物我兩忘既曰無終何嘗有始率性合道
　不復師天
與世偕行而不替所行之備而不洫其合之
也若之何
　注都無乃冥合
　䟽替廢也堙塞也混同人事與世並行接
　物隨時曾無廢闕然人間否泰備經之矣
　而未嘗堙塞所遇斯通無心師學自然合
　道如何傚傚方欲契眞固不可也
湯得其司御門尹登恒爲之傳之
　注委之百官而不與焉
　䟽姓門名尹且言門尹官號也姓登名恒
　殷湯聖人忘懷順物故得良臣御事既爲
　師傅玄默端拱而不爲也
從師而不囿
　注任其自聚非囿之也縱其自散非解之
　也
　䟽從任也囿聚也虚淡無爲委任師傅終
　不積聚而爲己功
得其隨成爲之司其名
　注司御之屬亦能隨物之自然也而湯得
　之所以名寄於物而功不在己
　䟽良臣受委隨物而成推功司御名不在
　己
之名嬴法得其兩見
　注名法者已過之迹耳非適足也故曰嬴
　然無心者寄治於群司則其名迹並見於
　彼
　䟽嬴然無心也見顯也成物之名聖迹之
　法並是師傅而不與焉故名法二事俱顯
　於彼嬴然閑放功成弗居也
仲尼之盡慮爲之傅之
　注仲尼曰天下何思何慮慮已盡矣若有
　纖芥之慮豈得寂然不動應感無窮以輔
　萬物之自然也
　䟽傅輔也盡絶也孔丘聖人忘懷絶慮故
　能開化群品輔禀自然若藴纖芥有心豈
　能坐忘應感
容成氏曰除日無歲
　注今所以有歲而存日者爲有死生故也
　若無死無生則歲日之計除
　䟽容成古之聖王也歲日者時序之名耳
　爲計於時日故有生死生死無矣故歲日
　除焉
無内無外
　注無彼我則無内外也
　䟽内我也外物也爲計死生故有内外歲
　日既遣物我何施
魏瑩與田侯牟約田侯牟背之魏瑩怒將使
人刺之
　䟽瑩魏惠王名也田侯即齊威王也名牟
　桓公之子田恒之後故曰田侯齊魏二國
　約誓立盟不相征伐盟後未幾威王背之
　故魏侯瞋怒將使人刺而殺之其盟在齊
　威二十六年魏惠八年
犀首聞而耻之曰君爲萬乗之君也而以匹
夫從讎
　䟽犀首官號也如今虎賁之類公家之孫
　名衍爲此官也諸侯之國革車萬乗故謂
　之君也匹夫者謂無官職夫妻相匹偶也
　從讎猶報讎也夫君人者一怒則伏尸流
　血今乃令匹夫行刺單使報讎非萬乗之
　事故可羞
衍請受甲二十萬爲君攻之虜其人民係其
牛馬
　䟽將軍孫衍請專命受鉞率領甲卒二十
　萬人攻其齊城必當獲勝於是虜掠百姓
　羈係牛馬緒勳酬賞分布軍人也
使其君内熱發於背然後拔其國忌也出走
然後抶其背折其脊
　䟽姓田名忌齊將也抶折擊也國破人亡
　而懷恚怒故熱氣藴於心癰疽發於背也
　國既傾拔獲其主將於是擊抶其背打折
　腰脊旋師獻凱不亦快乎
季子聞而耻之曰築十仞之城城者既十仞
矣則又壞之此胥靡之所苦也
　䟽季姓也昔者古之稱魏之賢臣也胥靡
　徒役人也季子懷道不用征伐聞犀首請
　兵羞而進諫夫七丈之城用功非少城就
　成矣無事壞之此乃徒役之人濫遭辛苦
　此起譬也
今兵不起七年矣此王之基也衍亂人不可
聽也
　䟽干戈靜息已經七年偃武修文王者洪
　基犀首方爲禍亂不可聽從
華子聞而醜之曰善言伐齊者亂人也善言
勿伐者亦亂人也謂伐之與不伐亂人也者
又亂人也
　䟽華姓子有德稱亦魏之賢臣也善巧言
　伐齊者謂興動千戈故是禍亂之人此公
　孫衍也善言勿伐者意在王之洪基勝於
　敵國有所解望故是亂人斯季子也謂伐
　與不伐亂人者未能忘言行道猶以是非
　爲心故亦未勉於亂人此華子自道之辭
　也
君曰然則若何
　䟽華子遣蕩既深王不測其所以故問言
　㫖意趣如何
曰君求其道而已矣
　䟽夫道清虚淡漠物我兼忘故勸求之庶
　其寡欲必能履道爭奪自消
惠子聞之而見戴晋人
　䟽戴晋人梁之賢者也姓戴字晋人惠施
　聞華子之清言猶恐魏王之未悟故引戴
　晋庶解所疑
戴晋人曰有所謂蝸者君知之乎曰然
　注蝸至微而有兩角
　䟽蝸者蟲名有類小螺也俗謂之黄犢亦
　謂之蝸牛有四角君知之不曰然魏王答
　云我識之矣
有國於蝸之左角者曰觸氏有國於蝸之右
角者曰蠻氏時相與爭地而戰伏尸數萬逐
北旬有五日而後返
　注誠知所爭者若此之細也則天下無爭
　矣
　䟽蝸之兩角二國存焉蠻氏頻相戰爭殺
　傷既其不少進退亦復淹時此起譬
君曰噫其虚言與
　䟽所言竒譎不近人情故發噫歎疑其不
　實也
曰臣請爲君實之
　䟽必謂虚言請陳實録
君以意在四方上下有窮乎
　䟽君以意則四方上下有極不斯理物又
　質魏侯
君曰無窮
　䟽魏侯答云上下四方竟無窮已
曰知遊心於无窮而反在通達之國
　注人迹所及爲通達謂今四海之内也
若存若亡乎
　䟽人迹所接爲通達也存有也亡無也遊
　心無極之中又比九州之内語其大小可
　謂如有如無也
君曰然
　注今自以四海爲大然計在無窮之中若
　有若無也
　䟽然猶如此也謂所陳之語諫不虚也
曰通達之中有魏
　䟽謂魏國在四海之中
於魏中有梁
　䟽昔在河東國號爲魏魏爲强秦所逼徙
　都於梁梁從魏而有故曰魏中有梁也
於梁中有王王與蠻氏有辯乎
　䟽辯別也王之一國別於六合欲論大小
　如有如無與彼蠻氏有何差異此合譬也
君曰無辯
　注王與蠻氏俱有限之物耳有限則不問
　大小俱不得與無窮者計也雖復天地共
　在無窮之中皆蔑如也況魏中之梁梁中
　之王而足爭哉
　䟽自悟己之所爭與蝸角無别也
客出而君惝然若有亡也
　注自悼所爭者細
　䟽惝然悵恨貌也晋人言畢辭出而行君
　覺己非惝然悵恨心之悼矣恍然如失
客岀惠子見君曰客大人也聖人不足以當
之
　䟽聖人謂堯舜也晋人所談其理宏博堯
　舜之行不足以當
惠子曰夫吹管也猶有嗃也吹劍首者吷而
已矣堯舜人之所譽也道堯舜於戴晋人之
前譬猶一吷也
　注曾不足聞
　䟽嗃大聲吷小聲也夫吹竹管聲猶嗃大
　若吹劍環聲則微小唐堯俗中所譽若於
　晋人之前盛談斯道者亦何異乎吹劍吷
　聲曾無足可聞也
孔子之楚舍於蟻丘之漿
　䟽螘丘丘名也漿賣漿水之家也仲尼適
　楚而爲聘使路傍舍息於賣漿水之家其
　家住在丘下故以丘爲名也
其鄰有夫妻臣妾登極者子路曰是稯稯何
爲者邪
　䟽極高也總總衆聚也孔一應聘門徒甚
　多卑馬威議驚異常故漿家鄰舍男女群
　聚共登賣漿觀視仲尼子路不識是以怪
　問
仲尼曰是聖人僕也
　䟽古者淑人君子均號聖人故孔子名宜
　僚爲聖人也言臣妾登極聚衆多者是帀
　南宜僚之僕隸也
是自埋於民
　注與民同
自藏於畔
　註進不榮華退不枯槁
　䟽混迹泥滓同塵氓俗不顯其德故自埋
　於民也進不榮華退不枯槁隱顯出處之
　際故自藏於畔也
其聲銷
　注損其名也
其志无窮
　注規是生也
　䟽聲名也消滅也一榮辱故毁滅其名冥
　至道故以心無極
其口雖言其心未嘗言
　注所言者皆世言
　䟽口應人間心恒凝寂故不言而言言未
　嘗言
方且與世違而心不屑與之俱
　注心與世異
　䟽道與俗反固違於世虚心无累不與物
　同此心迹俱異也
是陸沈者也
　注人中隱者譬無水而沈也
　䟽寂寥虚淡譬無水而沈謂陸沈也
是其市南宜僚邪
　䟽姓熊字宜僚居於市南故謂之市南宜
　僚也
子路請往召之
　䟽由聞宜僚陸沈賢士請往就舍召之
孔子曰已矣
　䟽已止也彼必不來幸止勿唤
彼知丘之著於己也
　注著明也
知丘之適楚也以丘爲必使楚王之召己也
彼且以丘爲佞人也
　䟽彼宜僚也著明也知丘明識宜僚是陸
　沈賢士又知適楚必向楚王薦召之如是
　則用丘爲謟佞之人也
夫若然者其於佞人也羞聞其言而况親見
其身乎
　䟽陸沈之人率性誠直其於邪佞耻聞其
　言況自視其形良非所願
而何以爲存
　注不如舍之以從其志
　䟽而汝也存在也匿影消聲乆當逃避汝
　何爲召謂其猶在
子路往視之其室虚矣
　注果逃去也
　䟽仲由無鑑不用師言遂往其家庶觀盛
　德而辭聘情切宜僚己逃其屋虚矣
長梧封人問子牢曰君爲政焉勿鹵莽治民
焉勿滅裂
　注鹵莽滅裂輕脱未略不盡其分
　䟽長梧地名其地有長樹之梧因以名焉
　封人也即此地守疆之人子牢孔子弟子
　姓琴宋卿也爲政行化也治民宰割也鹵
　莽不用心也滅裂輕薄也夫民爲邦本本
　固則邦寧唯當用意養人亦不可輕爾搔
　擾封人有道故戒子牢
昔予爲禾耕而鹵莽之則其實亦鹵莽而報
予芸而滅裂之其實亦滅裂而報予
　䟽爲禾猶種禾也芸拔草也耕地不深鉏
　治不熟至秋收時嘉實不多皆由䟽略故
　致斯報也
予來年變齊深其耕而熟耰之
　注功盡其分無爲之至
其禾蘩以滋予終年厭飱
　䟽變改也耕治也耰芸也去歲爲田亟遭
　飢餒今年藝植改法深耕耕墾既深鉏耰
　而熟於是禾苗蘩茂子實滋榮寬歲足飱
　故其宜矣
莊子聞之曰今人之治其形理其心多有似
封人之所謂
　䟽今世之人澆浮輕薄馳情欲境倦而不
　休至於治理心形例如封人所謂莊周聞
　此因而論之
遯其天離其性滅其情亡其神以衆爲
　注夫遯離滅亡以衆爲之所致也若各至
　其極則何患也
　䟽逃自然之理散淳和之性滅眞實之情
　失養神之道者皆以徇逐分外多滯有爲
　故也
故鹵莽其性者欲惡之孽爲性萑葦
　注萑葦害黍稷欲惡傷正性
　䟽萑葦蘆也夫欲惡之心多爲祅孽萑葦
　害黍稷欲惡傷眞性皆由鹵莽浮僞故致
　其然也
蒹葭始萌以扶吾形
　注扶䟽則神氣暢
　䟽蒹葭亦蘆也夫穢草初萌尚易除剪及
　扶䟽盛茂必害黍稷亦猶欲心初萌尚易
　止息及其昏溺戒之在微故老子云其末
　非易謀也
尋擢吾性
　注以欲惡引性不止於當
　䟽尋引也擢拔也以欲惡之事誘引其心
　遂使拔擢眞性不止於當也
並潰漏發不擇所出漂疽疥癰内熱溲膏是
　也
　注此鹵莽之報也故治性者安可以不齊
　其至分
　䟽潰漏人冷瘡也漂疽熱毒腫也癰亦疽
　之類也溲膏溺精也耽滯物境没溺聲色
　故致精神昏亂形氣虚羸衆病發動不擇
　處所也
栢矩學於老聃曰請之天下遊
　䟽栢姓矩名懷道之士老子門人也請遊
　行宇内觀風化察物情也
老聃曰已矣天下猶是也
　䟽老子止之不許其往言天下物情與此
　處無别也
又請之老聃曰汝將何始
　䟽鄭重殷勤所請不已方問行李欲先往
　何邦
曰始於齊
　䟽栢矩魯人與齊相近齊人無道欲先行
　也
至齊見辜人焉推而彊之解朝服而幕之
　䟽游行至齊以觀風化忽見罪人刑戮而
　死於是推而彊之令其正卧解取朝服幕
　而覆之
號天而哭之曰子乎子乎天下有大菑子獨
先離之曰莫爲盜莫爲殺人
　注殺人大灾謂自此以下事大灾既有則
　雖戒以莫爲其可得已乎
　䟽離罹也灾禍也號叫上天哀而大哭慜
　其枉濫故重曰子乎爲盜殺人世間大禍
　子獨何罪先此遭罹大菑之條具列於下
　又解所謂辜人則朝士是也言其彊相推
　讓以被朝服重爲羅網以羅黎元故告天
　哭之明菑由斯起預張之網列在下文
榮辱立然後覩所病
　注各自得則無榮辱得失紛紜故榮辱立
　榮辱立則夸其所謂辱而跂其所謂榮矣
　奔馳乎夸跂之間非病如何
　䟽軒冕爲榮戮耻爲辱奔馳取捨非病如
　何
貨財聚然後覩所爭
　注若以知足爲富將何爭乎
　䟽珍寳彌積馳競斯起
今立人之所病聚人之所爭窮困人之身使
无休時欲无至此得乎
　注上有所好則下不能安其本分
　䟽賞之以軒冕玩之以珠璣遂便群品奔
　馳因而不止欲令各安本分其可得乎
古之君人者以得爲在民以失爲在己
　注君莫之失則民自得矣
　䟽推功於物故以得在民受國不祥故以
　失在己
以正爲在民以枉爲在己
　注君莫之枉則民自正
　䟽無爲任物正在民也引過責躬枉在己
　也
故一形有失其形者退而自責
　注夫物之形性何爲而失哉皆由人君撓
　之以至斯患耳故自責
　䟽夫人受氣不同禀分斯異令各任其能
　則物皆自得若有一物失所虧其形性者
　則引過歸己退而責躬昔殷湯自剪是也
今則不然
　䟽歩驟殊時澆淳異世故今之馳物者則
　不復如此也
匿爲物而愚不識
　注返其性匿也用其性顯也故爲物所顯
　則皆識
　䟽所作憲章皆反物性藏匿罪名愚妄不
　識故罪名者衆也
大爲難而罪不敢
　注爲物所易則皆敢
　䟽法既難定行之不易故决定違者斯罪
　之也
重爲任而罰不勝
　注輕其所任則皆勝
遠其塗而誅不至
　注適其足力則皆至
　䟽力微事重而責其不勝路遠期促而罰
　其後至皆不可也
民知力竭則以僞繼之
　注將以避誅罰也
　䟽智力竭盡不免誅罰懼罰情急故繼之
　以偽
日出多僞士民安取不僞
　注王日興僞士民何以得其眞乎
　䟽譎偽之風日日而出僞衆如草於何得
　眞
夫力不足則僞知不足則欺財不足則盜盜
竊之行於誰責而可乎
　注當責上也
　䟽夫知力窮竭譎偽必生賦斂益急貪盜
　斯起皆由主上無德法令滋彰夫能忘愛
　釋私不貴珍寳當責在上豈罪下民乎
蘧伯玉行年六十而六十化
　注亦能順世而不係於彼我故也
　䟽姓籧名瑗字伯玉衛之賢大夫也盛德
　高明照達空理故能與日俱新隨年變化
未嘗不始於是之而卒詘之以非也
　注順物而暢物情之變然也
　䟽初履之年謂之爲是年既終謝謂之爲
　非一歲之中而是非常出故始時之是終
　詘爲非也
未知今之所謂是之非五十九非也
　注物情之變未始有極
　䟽故變爲新以新爲是故已謝矣以故爲
　非然則去年之非於今成是今年之是來
　歲爲非是知執是執非滯新執故者倒置
　之流也故容成氏曰除日無歲籧瑗達之
　故隨物化也
萬物有乎生而莫見其根有乎出而莫見其
門
　注無根無門忽爾自然故莫見也唯無其
　生亡其出者爲能覩其門而測其根也
　䟽隨變而生生無根原任化而出出無門
　户既曰無根無門故知無生無出生出無
　門理其如此何爲歲之可像乎
人皆尊其知之所知而莫知恃其知之所不
知而後知可不謂大疑乎
　注我所不知物有知之者矣故用物之知
　則無所不知獨任我知知甚寡矣今不恃
　物以知而自尊知則物不告我非大疑如
　何
　䟽所知者俗知也所不知者眞知也流俗
　之人皆尊重分別知之鋭情取捨而莫能
　賴其分别之智以照眞原可謂大疑惑之
　人也
已乎已乎且無所逃
　注不能用彼則寄身無地
　䟽已止也夫鋭情取捨不如休止必遭禍
　患無處逃形
此所謂然與然乎
　注自謂然者天下未之然也
　䟽各然其所然各可其所可彼我相對孰
　是孰非乎
仲尼問於太史大弢伯常騫狶韋
　䟽太史官號也下三人皆史官之姓名也
　所問之事次列下文
曰夫衛靈公飲酒湛樂不聽國家之政田獵
畢弋不應諸侯之際其所以爲靈公者何邪
　䟽畢大網也弋繩繫箭而射也庸猥之君
　淫聲嗜酒捕獵禽獸不聽國政會盟交際
　不赴諸侯汝等史官應須定謚無道如此
　何爲謚靈
大弢曰是因是也
　注靈即是無道之謚也
　䟽依周公謚法亂而不損曰靈靈即無道
　之謚也此是因其無道謚之曰靈故曰是
　因是也
伯常騫曰夫靈公有妻三人同濫而浴
　注男女同浴此無禮也
史鰌奉御而進所搏幣而扶翼
　注以鰌爲賢而奉御之勞故搏幣而扶翼
　之使其不得終禮此其所以爲肅賢也幣
　者奉御之物
　䟽濫浴器也姓史字魚衛之賢大夫也幣
　帛也又謚法德之精明曰靈男女同浴使
　賢人進御公見史魚良臣深懷愧悚遣人
　搏捉幣帛令扶將羽翼慰而送之使不終
　其禮敬賢如此便是明君故謚爲靈靈則
　有道之謚
其慢若彼之甚也見賢人若此其肅也是其
所以爲靈公也
　注欲以肅賢補其私慢靈有二義不可謂
　善故仲尼問焉
　䟽男女同浴嬌慢之甚忽見賢人頓懷肅
　敬用爲有道故謚靈也
狶韋曰夫靈公也死卜葬於故墓不吉卜葬
於沙丘而吉掘之數仞得石槨焉洗而視之
有銘焉曰不馮其子靈公奪而埋之夫靈公
之爲靈也乆矣
　注子謂蒯聵也言不馮其子靈公將奪汝
　處也夫物皆先有其命故來事可知也是
　以凡所爲者不得不爲凡所不爲者不可
　得爲而愚者以爲之在己不亦妄乎
之二人何足以識之
　注徒識已然之見事耳未知已然之出於
　自然也
　䟽沙丘地名也在盟津河北子蒯聵也欲
　明人之名謚皆定於未兆非關物情而有
　升降故沙丘石槨先有其銘豈馮蒯聵方
　能奪葬史與常騫詎能識邪
少知問於太公調
　䟽智照狹劣謂之少知大大也公正也道
　德廣大公正無私復能調順群物故謂之
　太公調假設立人以論道理
曰何謂丘里之言
　䟽古者十家爲丘二十家爲里鄉閭丘里
　風俗不同故假問答以辯之也
太公調曰丘里者合十姓百名而以爲風俗
也
　䟽采其十姓取其百名合而論之以爲風
　俗也
合異以爲同散同以爲異今指馬之百體而
不得馬而馬係於前者立其百體而謂之馬
也
　䟽如采丘里之言以爲風俗斯合異以爲
　同也一人設教隨方順物斯散同以爲異
　也亦猶指馬百體頭尾腰脊無復是馬此
　散同以爲異也而係於前見有馬此合異
　以爲同也
是故丘山積卑而爲高江河合水而爲大大
人合并而爲公
　注無私於天下則天下之風一也
　䟽積土石以成丘山聚細流以成江海亦
　猶聖人無心隨物施教故能并合八方均
　一天下華夷共履遐邇無私
是以自外入者有主而不執
　䟽自從也謂聖人之教從外以入從中而
　出隨順物情故居主竟無所執也
由中出者有正而不距
　注自外入者大人之化也由中出者民物
　之性也性各得正故民無違心化必至公
　故主無所執所以能合丘里而并天下一
　萬物而夷群異也
　䟽由亦從也謂萬物黔黎各有正性率心
　而出禀受皇風既合物情故順而不距
四時殊氣天不賜故歲成
　注殊氣自有故能常有若本無之而由天
　賜則有時而廢
　䟽賜與也夫春暄夏暑秋凉冬寒禀之自
　然故歲叙成立若由天與之則有時而廢
　矣
五官殊職君不私故國治
　注殊職自有其才故任之耳非私而與之
　䟽五官謂古者法五行置官也春官秋官
　各有司職君王玄默委任無私故致宇内
　清夷國家寧泰也
文武大人不賜故德備
　注文者自文武者自武非大人所賜也若
　由賜而能則有時而闕矣豈唯文武凡性
　皆然
　䟽文相武將量才授職各任其能非聖與
　也無私於物故道德圓備
萬物殊理道不私故无名
　䟽夫群物不同率性差異或巢居穴處走
　地飛空而亭之毒之咸能自濟物各得理
　故無功也
無名故無爲無爲而無不爲
　注名止於實故無爲實各自爲故無不爲
　䟽功歸於物故爲無爲不執此爲而無不
　爲
時有終始世有變化
　注故無心者斯順
　䟽時謂四叙遞代循環世謂人事遷貿不
　定
禍福淳淳
　注流行反覆
　䟽淳淳流行貌夫天時寒暑流謝不常人
　情禍福何能乆定故老子經云禍兮福所
　倚福兮禍所伏也
至有所拂者而有所宜
　注於此爲戾於彼或以爲宜
　䟽拂戾也夫物情向背蓋無定準故於此
　乖戾者或於彼爲宜是以達道之人不執
　逆順也
自殉殊面
　注各自信其所是不能離也
　䟽殉逐也面向也夫彼此是非紛然固執
　故各逐己見而所向不同也
有所正者有所差
　注正於此者或差於彼
　䟽於此爲正定者或於彼差邪此明物情
　顚倒殊向而然也
比于大澤百材皆度
　注無棄材也
　䟽比譬也度量也夫廣大臯澤林籟極多
　隨材量用必無棄擲大人取物其義亦然
觀乎大山木石同壇
　注合異以爲同也
　䟽壇基也石有巨小木有粗細共聚大山
　而爲基本此合異以爲同也
此之謂丘里之言
　注言於丘里則天下可知
　䟽總結前義也
少知曰然則謂之道足乎
　䟽以道爲名名道於理謂不足乎欲明至
　道無名故發斯問
太公調曰不然今計物之數不止於萬而期
曰萬物者以數之多者號而讀之也
　注夫有數之物猶不止於萬况無數之數
　謂道而足邪
　䟽期限也號語也夫有形之物物乃無窮
　今世人語之限曰萬物者此舉其大經爲
　言也亦猶虚道妙理本自無名據其功用
　彊名爲道名於理未足也
是故天地者形之大者也陰陽者氣之大者
也道者爲之公
　注物得以通通物無私而彊字之曰道
　䟽天覆地載陰陽生育故形氣之中最大
　者也天道能通萬物亭毒蒼生施化無私
　故謂之公也
因其大以號而讀之則可也
　注所謂道可道也
　䟽大通有物生化群品語其始本實曰無
　名因其功號讀亦可也
已有之矣乃將得比哉
　注名已有矣故乃將無可得而比邪
　䟽因其功用已有道名不得將此有名比
　於無名之理以斯比擬去之迢遞
則若以斯辯譬猶狗馬其不及遠矣
　注今名之辯無不及遠矣故謂道猶未足
　也必在乎無名無言之域而後至焉雖有
　名故莫之比也
　䟽夫獨以狗馬一獸語而相比者非直大
　小有殊亦乃貴賤斯别也今以有名之道
　比無名之理者非直粗妙不同亦深淺斯
　異故不及遠也
少知曰四方之内六合之裏萬物之所生惡
起
　注問此者或謂道能生之
　䟽六合之内天地之間萬物動植從何生
　起少知發問欲辯其原
太公調曰陰陽相照相蓋相治四時相代相
生相殺
　注言此皆其自爾非無所生
　䟽夫三光相照二儀相蓋風雨相治炎凉
　相代春夏相生秋冬相殺豈關情慮物理
　自然也
欲惡去就於是橋起雌雄片合於是庸有
　注凡此事故云爲趨舍近起於陰陽之相
　照四時之相代也
　䟽矯起貌也庸常也順則就而欲逆則惡
　而去言物在陰陽造化之中藴斯情慮開
　杜交合以此爲常也
安危相易禍福相生緩急相摩聚散以成
　䟽夫逢泰則安遇否則危危則爲禍安則
　爲福緩者爲壽急者爲夭散則爲死聚則
　爲生凡此數事出乎造物相摩而成其猶
　四叙變易遷貿豈關情慮哉
此名實之可紀精之可志也
　注過此已往至於自然自然之故誰知所
　以也
　䟽誌記也夫陰陽之内天地之間爲實有
　名故可綱可紀假令精微猶可言記至於
　重玄妙理超絶形名故不可以言像求也
隨序之相理橋運之相使窮則反終則始此
物之所有
　注皆物之所有自然而然耳非無能有之
　也
　䟽夫四叙循環更相治理五行運動遞相
　驅役物極則反終而復始物之所有理盡
　於斯
言之所盡知之所至極物而已
　注物表無所復有故言知不過極物也
　䟽夫眞理玄妙絶於言知若以言詮辯運
　知思想道可極於有物而已固未能造於
　玄玄之境
覩道之人不隨其所廢不原其所起
　注廢起皆自爾無所原隨也
此議之所止
　注極於自爾故無所議
　䟽覩見也隨逐也夫見道之人玄悟之士
　凝神物表寂照環中體萬境皆玄四生非
　有豈復留情物物而推逐發起之所由乎
　所謂之言語道斷議論休止者也
少知曰季眞之莫爲接子之或使二家之議
孰正於其情孰偏於其理
　注季眞曰道莫爲也接子曰道或使或使
　者有使物之功也
　䟽季眞接子並齊之賢人俱遊稷下故託
　二賢明於理莫無也使爲也季眞以無爲
　爲道接子謂道有爲使物之功各執一家
　未爲通論今少知問此以定臧否於素情
　妙理誰正誰偏者也
太公調曰雞鳴犬吠是人之所知雖有大知
不能以言讀其所自化又不能以意其所將
爲
　注物有自然非爲之所能也由斯而觀季
　眞之言當也
　䟽夫目見耳聞雞嗚狗吠出乎造化愚智
　同知故雖大聖至知不能用意測其所爲
　不能用言道其所以自然嗚吠豈道使之
　然是知接子之言於理未當
斯而析之精至於无倫大至於不可圍
　注皆不爲而自爾
　䟽假令精微之物無有倫緒粗大之物不
　可圍量用此道理推而析之未有一法非
　自然獨化者也
或之使莫之爲未免於物而終以爲過
　注物有相使亦皆自爾故莫之爲者未爲
　非物也凡物云云皆由莫爲而過去
　䟽不合於道故未免於物各滯一邊故卒
　爲過患也
或使則實
　注實自使之
　䟽滯有爲也
莫爲則虚
　注無使之也
　䟽溺無故也
有名有實是物之居
　注指名實之所在
无名无實在物之虚
　注物之所在其實至虚
　䟽夫情苟滯於有則所在皆物也情苟尚
　無則所在皆虚也是知有無在心不在乎
　境
可言可意言而愈䟽
　注故求之於言意之表而後至焉
　䟽夫可以言詮可以意察者去道彌䟽遠
　也故當求之於言意之表而後至焉
未生不可忌
　注突然自生制不由我我不能禁
　已死不可阻
　注忽然自死吾不能違
　䟽忌禁也阻礙也突然而生不可禁忌忽
　然而死有何礙阻唯當隨變任化所在而
　安字亦有作沮者怨也處順而死故不怨
　喪也
死生非遠也理不可覩
　注近在身中猶莫見其自爾而欲憂之
　䟽勞息聚散近在一身其理窈冥愚人不
　見
或之使莫之爲疑之所假
　注此二者世所至疑也
　䟽有無二執非達者之心疑惑之人情偏
　乃爲議論之也
吾觀之本其往无窮吾求之末其來无止无
窮无止言之无也與物同理
　注物理無窮故知言無窮然後與物同理
　也
　䟽本過去也末未來也過去已往生化無
　窮莫測根原焉可意致假令盛談無有既
　其偏滯未免於物故與物同於一理也
或使莫爲言之本也與物終始
　注恒不爲而自使然也
　䟽本猶始各執一邊以爲根本者猶未免
　於本末也故與有物同於始斯離於物也
道不可有有不可無
　注道故不能使有而有者常自然也
　䟽夫至道不絶非有非無故執有執無二
　俱不可也
道之爲名所假而行
　注物所由而行故假名之曰道
　䟽道大無名彊名曰道假此名教動而行
　之也
或使莫爲在物一曲夫胡爲於大方
　注舉一隅便可知
　䟽胡何也方道也或使莫爲未階虚妙斯
　乃俗中一物偏曲之人何足以造重玄語
　乎大道
言而足則終日言而盡道
　注求道於言意之表則足
言而不足則終日言而盡物
　注不能忘言而存意則不足
　䟽足圓徧也不足偏滯也苟能忘言會理
　故曰言未嘗言盡合玄道也如其執言不
　能契理既乖虚通之道故盡是滯礙之物
　也
道物之極言默不足以載
　注天道物之極常莫爲而自爾不在言與
　不言
　䟽道物極處非道非物故言默不能盡載
　之
非言非默議有所極
　注極於自爾非言默而議之也
　䟽默非默議非議唯當索之於四句之外
　而後造於衆妙之門也

南華眞經註䟽卷之二十七




　　　　　　　　　　　　　　　　












南華眞經註䟽卷之二十八尺二
　　　　河南郭象註
　　　　唐西華法師成玄英䟽
　　　雜篇外物第二十六
外物不可必
　䟽域心執固謂必然也夫人間事物參差
　萬緒惟安大順則所在虚通若其逆物執
　情必遭禍害
故龍逄誅比干戮箕子狂惡來死桀紂亡
　註善惡之所致俱不可必也
　䟽龍逄比干外篇已解箕子殷紂之庶叔
　也忠諫不從懼紂之害所以徉狂亦終不
　免殺戮惡來紂之佞臣畢志從紂所以俱
　亡
人主莫不欲其臣之忠而忠未必信故伍員
流于江萇弘死于蜀藏其血三年而化爲碧
　註精誠之至
　䟽碧玉也子胥萇弘外篇已釋而言流江
　者忠諫夫差夫差殺之取馬皮作袋爲鴟
　鳥之形盛伍員屍浮之江水故云流于江
　萇弘遭譖被放歸蜀自恨忠而遭譖遂刳
　腸而死蜀人感之以匱盛其血三年而化
　爲碧玉乃精誠之至也
人親莫不欲其子之孝而孝未必愛故孝己
憂而曾參悲
　註是以至人無心而應物唯變所適
　䟽孝已殷高宗之子也遭後母之難憂苦
　而死曾參至孝而父母憎之常遭父母打
　鄰乎死地故悲泣也夫父子天性君臣義
　重而至忠至孝尚有不愛不知况乎世事
　萬塗而可必固者唯當忠懷物我適可全
　身遠害
　與木相摩則然金與火相守則流
　䟽夫木生火火尅金五行之氣自然之理
　故木摩木則火生火守金則金爍是以誠
　心執固而必於外物者爍滅之敗
陰陽錯行則天地大絃於是乎有雷有霆水
中有火乃焚大槐
　註所謂錯行
　䟽水中有火電也乃焚大槐霹靂也陰陽
　錯亂不順五行故雷霆擊怒驚駭萬物人
　乖和氣敗損亦然
有甚憂兩陷無所逃
　註苟不能忘形則隨形所遭而陷於憂樂
　左右無宜也
　䟽不能虚志而忘形域心執固是以馳情
　於榮辱二境陷溺於憂樂二邊無處逃形
螴蜳不得成
　註矜之愈重則所在爲難莫知所守故不
　得成
　䟽螴蜳猶怵惕也不能忘情忘懷矜惜故
　雖勞形怵慮而卒無所成
心若縣於天地之間
　註所希跂者高而闊也
　䟽心徇有爲高而且遠馳情逐物通乎宇
　宙
慰睯沈屯
　註非情夷平暢也
　䟽遂心則慰喜乖意則昏悶遇境則沈溺
　觸物則屯邅既非清夷豈是平暢
利害相摩生火甚多
　註内熱故也
　䟽夫利者必有害蟬鵲是也纓纏於利害
　之間内心恒熱故生火多矣
衆人焚和
　註衆人而遺利則和若利害存懷則其和
　焚也
　䟽焚燒也衆人猶俗人也不能守分無爲
　而每馳心利害内熱如火故燒焰中和之
　性
月固不勝火
　註大而闇則多累小而明則知分
　䟽月雖大而光圓火雖小而明照諭志大
　而多貪不如小心守分
於是乎有僓然而道盡
　註唯僓然無矜遺形自得道乃盡也
　䟽僓然放任不矜之貌忘情利害淡爾不
　矜虚玄道理乃盡於此也
莊周家貧故往貸粟於監河侯
　䟽監河侯魏文侯也莊子高素不事有爲
　家業既貧故來貸粟
監河侯曰諾我將得邑金將貸子三百金可
乎
　䟽諾許也銅鐵之類皆名爲金此非黄金
　也待我歲終得百姓租賦封邑之物乃貸
　子
莊周忿然作色曰周昨來有中道而呼者周
顧視車轍中有鮒魚焉周問之曰鮒魚來子
何爲者邪對曰我東海之波臣也君豈有斗
升之水而活我哉
　䟽波浪小臣困於車轍君頗有水以相救
　乎
周曰諾我且南遊吴越之王激西江之水而
迎子可乎
　䟽西江蜀江也江水至多北流者衆惟蜀
　江從西來故謂之西江是也
鮒魚忿然作色曰吾失我常與我无所處吾
得斗升之水然活耳君乃言此曾不如早索
我於枯魚之肆
　註此言當理無小苟其不當雖大何益
　䟽索求肆市常行海水鮒魚波浪失於常
　處升斗之水可以全生乃激西江非所宜
　也既其不救斯須不如求我於乾魚之肆
　此言事無大小時有機宜苟不逗機雖大
　無益也
任公子爲大鉤巨緇五十犗以爲餌
　䟽任國名任國之公子巨大也緇黑繩也
　犗犍牛也餌鉤頭肉既爲巨鉤故用大繩
　縣五十頭牛以爲餌
蹲乎會稽投竿東海
　䟽號爲巨鉤期年不得魚蹲踞也踞坐也
　踞其山
旦旦而釣期年不得魚已而大魚食之牽巨
鉤錎没而下驚揚而奮鬐白波若山海水震
蕩聲侔鬼神憚赫千里
　䟽期年之外有大魚吞鉤於是牽鉤陷没
　馳驚而下揚其頭尾奮其鱗鬐遂使白波
　如山洪波際日
任公子得若魚離而腊之自淛河以東蒼梧
已北莫不厭若魚者
　䟽若魚海神也淛浙江也蒼梧山名在嶺
　南舜葬之所海神肉多分爲脯腊自五嶺
　已北三湘已東皆厭之
已而後世輇才諷說之徒皆驚而相告也
　䟽代末季葉才智輕浮諷誦詞說不敦玄
　道聞得大魚驚而相語輕字有作輇字者
　輇量也
夫揭竿累趨灌瀆守鯢鮒其於得大魚難矣
　䟽累細繩也鯢鮒小魚也擔揭細小之竿
　繩趨走溉灌之溝瀆適得鯢鮒難獲大魚
　也
飾小說以干縣令其於大達亦遠矣
　䟽千求也縣高也夫脩飾小行矜持言說
　以求高名令問者必不能大通於至道字
　作縣者古懸字多不著心
是以未嘗聞任氏之風俗其不可與經於世
亦遠矣
　註此言志趣不同故經世之宜小大各有
　所適也
　䟽人間世道夷險不常自非懷豁虚通未
　可以治亂若矜名飾行去之遠矣
儒以詩禮發冢大儒臚傳曰東方作矣事之
何若
　䟽大儒碩儒謂大博士從上傳語告下曰
　臚臚傳也東方作謂天曙曰先起儒弟子
　發冢爲盜恐天時曙故催告之問其如何
　將事
小儒曰未解裙襦口中有珠
　䟽小儒弟子也死人裙衣猶未解脱捫其
　口中知其有寳珠
詩固有之曰靑靑之麥生於陵陂生不布施
死何舍珠爲
　䟽此是逸詩乆遭删削凡貴人葬者口多
　含珠故誦青青之詩刺之
接其鬢擪其顪儒以金椎控其頤徐别其頰
無傷口中珠
　註詩禮者先王之陳迹也苟非其人道不
　虚行故夫儒者乃有用之爲姦則迹不足
　恃也
　䟽接撮也擪按也顪口也控打也撮其鬢
　桉其口鐵椎打仍恐損珠故安徐分别之
　是以田恒資仁義以竊齊儒生誦詩禮以
　發冢由是觀之聖迹不足頼
老萊子之弟子出薪遇仲尼返以告
　䟽老萊子楚之賢人隱者也常隱蒙山楚
　王知其賢遣使召爲相其妻采樵歸見門
　前有車馬迹妻問其故老萊曰楚王召我
　爲相妻曰受人有者必爲人角制而之不
　能爲人制之妻遂捨而去老萊隨之夫負
　妻戴逃於江南莫知所之出取薪者采樵
　也既見孔子歸告其師
曰有人於彼脩上而趨下
　註長上而促下也
末僂而後耳
　註耳却近後而上僂
視若營四海
　註視之儡然似營他人事者
不知其誰氏之子
　䟽脩長也趨短末肩背也所見之士下短
　上長肩背傴僂耳却近後瞻視高遠所作
　怱怱觀其儀容似營天下未知子之族姓
　是誰督其異常故發斯問
老萊子曰是丘也召而來
　䟽魯人孔丘汝宜唤取
仲尼至曰丘去汝躬矜與汝容知斯爲君子
矣
　註謂仲尼能遺形去知故以爲君子
　䟽躬身也孔丘既至老萊未語宜遣汝身
　之躬飾忘爾容貌心知如此之時可爲君
　子
仲尼揖而退
　註受其言也
　䟽敬受其言揖讓而退
蹙然改容而問曰業可得進乎
　註設問之令老萊明其不可進
　䟽蹙然驚恐貌謂仲尼所學聖迹業行可
　得修進爲世用可不
老萊子曰夫不忍一世之傷而驚萬世之患
　註一世爲之則其迹萬世爲患故不可輕
　也
　䟽夫聖智仁義救一時之傷後執爲姦成
　萬世之禍時聖迹而驕謷則陳恒之徒是
　也亦有作驚音者云使萬代驅騖不息亦
　是奔馳之義也
抑固窶邪
　䟽固執聖迹抑揚從已夫於本性故窮窶
亡其略弗及邪
　註直任之則民性不窶而皆自有略無弗
　及之事也
　䟽亡失本性忽略生崖故不及於眞道
惠以歡爲驁終身之醜
　註惠之而歡者無惠則醜矣然惠不可長
　故一惠終身醜也
　䟽夫以施惠爲歡者惠不可徧故謷慢者
　多矣是以用惠取人適爲怨府故終身醜
　辱
中民之行進焉耳
　註言其易進則不可忘惠之
相引以名相結以隱
　註隱括進之謂也
　䟽夫上智下愚其性難改中庸之人易爲
　進退故聞堯之美相引慕以利名聞桀之
　惡則結之以隱匿
與其譽堯而非桀不如兩忘而閉其所譽
　註閉者閉塞
　䟽贊譽堯之善道非毁桀之惡迹以此奔
　馳失性多矣故不如善惡兩忘閉塞毁譽
　則物性全矣
反无非傷也動无非邪也
　註順之則全靜之則正
　䟽夫反於物性無不傷損擾動心靈皆非
　正法
聖人躊躇以興事以每成功
　註事不遠本故其功每成
　䟽躊躇從容聖人無心應機而動興起事
　業恒自從容不逆物情故其功每就
奈何哉其載焉終矜爾
　註矜不可載故遺而弗有也
　䟽奈何猶如何也如何執仁義之迹擾撓
　物心運載矜莊終身不替此是老萊詆訶
　夫子之辭也
宋元君夜半而夢人被髮闚阿門
　䟽宋國君謚曰元即宋元君也阿曲也謂
　阿旁曲室之闚門
曰予自宰路之淵予爲清江使河伯之所漁
者余且得予
　䟽自後也宰路江畔淵名姓余名且捕魚
　之人也
元君覺使人占之曰此神龜也君曰漁者有
余且乎左右曰有君曰令余且會朝
　䟽命召也召令赴朝問其所得
明日余且朝君曰漁何得對曰且之網得白
龜焉其圓五尺君曰獻若之龜龜至君再欲
殺之再欲活之心疑卜之曰殺龜以卜吉
　䟽心疑猶預殺活再三乃殺吉遂刳龜也
　卜之
乃刳龜七十二鑽而無遺筴
　䟽筭計前後鑽之凡經七十二筭計吉凶
　曾不失中
仲尼曰神龜能見夢於元君而不能避余且
之網知能七十二鑽而無遺筴不能避刳腸
之患如是則知有所困神有所不及也
　註神知之不足恃也如是夫唯靜然居其
　所能而不營於外者爲全
　䟽夫神智不足恃也是故至人之處世忘
　形神智慮與枯木同其不華將死天均其
　寂魄任物冥於造化是以孔丘大聖因而
　議之
雖有至知萬人謀之
　註不用其知而用衆謀
魚不畏網而畏鵜鶘
　註網無情故得魚
　䟽網無情而得魚諭聖人無心故天下歸
　之
去小知而大知明
　註小知自私大知任物
　䟽小知取捨於心大知無分别遣間奪之
　情故無分别則大知光明也
去善而自善矣
　註去善則善無所慕善無所慕則善者不
　矯而自善也
　䟽遣矜尚之小心合自然之大善故前文
　云離道以善險德以行又老經云天下皆
　知善之爲善斯不善已
嬰兒生无石師而能言與能言者處也
　註汎然無習而自能者非跂而學彼也
　䟽夫嬰兒之性其不假師匠年漸長大而
　自然能言者非有心學之與父母同處率
　其本性自然能言是知世間萬物非由運
　知學而成之也
惠子謂莊子曰子言無用
　䟽莊子通人也空有並照其言宏博不契
　俗心是以惠施譏爲無用
莊子曰知無用而始可與言用矣
　䟽夫有用則同於天折無用則全其崖故
　知無用始可語其用
天地非不廣且大也人之所用容足耳然則
側足而墊之致黄泉人尚有用乎惠子曰无
用
　䟽墊掘也夫六合之内廣大無最於地人
　之所用不過容足若使側足之外掘至黃
　泉人則戰慄不得行動是知有用之物假
　無用成功
莊子曰然則无用之爲用也亦明矣
　註聖應其内當事而發已言其外以暢事
　情情暢則事通外明則内用相須之理然
　也
　䟽直置容足不可得行必候餘地方能運
　用脚足無用之理分明故取老子云有之
　以爲利無之以爲用
莊子曰人有能遊且得不遊乎人而不能遊
且得遊乎
　註性之所能不得不爲也性所不能不得
　强爲故聖人唯莫之制則同焉皆得而不
　知所以得也
　䟽夫人禀性不同所用各異自有聞言如
　影響自有智昏菽麥故性之能者不得不
　由性之無者不可强涉各守其分則物皆
　不喪
夫流遁之志决絶之行噫其非至知厚德之
任與
　註非至厚則莫能任其志行而信其殊能
　也
　䟽流蕩逐物逃遯不返果决絶滅因而不
　移此之志行極愚極鄙豈是至妙眞知深
　厚道德之所任用莊子之意謂其如此
覆墜而不及火馳而不顧
　註人之所好不避是非死生以之
　䟽愚迷之類執志慤然雖復家被覆没身
　遭顚墜亦不知悔反馳逐物情急如煙火
　而不知回顧流遯决絶遂至於斯耳
雖相與爲君臣時也易世而无以相賤
　註所以爲大齊同
　䟽夫時所賢者爲君才不應世者爲臣如
　舜禹應時相代爲君臣也故世遭革易不
　可以爲臣爲君而相賤輕流遯之徒不知
　此事
故曰至人不留行焉
　註唯所遇而因之故能與化俱
　䟽夫世有興廢隨而行之是故達人曾無
　留滯
夫尊古而卑今學者之流也
　註古無所尊今無所卑而學者尊古而卑
　今失其原矣
　䟽夫步驟殊時澆淳異世古今情事變也
　不同而乃貴古賤今深乖遠鑒適滋爲學
　小見豈曰清通
且以狶韋氏之流觀今之世夫孰能不波
　註隨時因物乃平泯也
　䟽狶韋三皇已前帝號也以玄古之風御
　於今代澆淳既章誰能不波蕩而不失其
　性乎斯由尊古卑今之弊也
唯至人乃能遊於世而不僻
　註當時應務所在爲正
順人而不失己
　註本無我我何失焉
彼教不學
　註教因彼性故非學也
承意不彼
　註彼意自然故承而用之則夫萬物各全
　其我
　䟽獨有至德之人順時而化彼非學心而
　本性具足不由學致也承意不彼者禀承
　教意以導性而眞道素圓不彼教也
目徹爲明耳徹爲聰鼻徹爲顫口徹爲甘心
徹爲知知徹爲德
　䟽徹通也顫者辛臭之事也夫六根無壅
　故徹聰明不蕩於外故爲德
凡道不欲壅壅則哽哽而不止則跈
　註當通而塞則理有不泄而相騰踐也
跈則衆害生
　註生起也
物之有知者恃息
　註凡根生者無知亦不恃息也
　䟽天生六根廢一不可耳聞眼見鼻嗅心
　知爲於分内雖用無咎若乃目帶桑中之
　色耳淫濮上之聲鼻滋蘭麝之香心用無
　窮之境則天理滅矣豈謂徹哉故六根窮
　徹則氣息通而生理全
其不殷非天之罪
　註殷當也夫息不由知由知然後失當失
　當而後不通故知恃息息不恃知也然知
　欲之用制之由人非不得已之符也
　䟽殷當也或縱恣六根馳逐前境或竅穴
　哽塞以害生崖通蹍二徒皆不當理斯並
　人情之罪也非天然之辜
天之穿之日夜无降
　註通理有常運
　䟽降止也自然之理穿通萬物自晝及夜
　未嘗止息
人則顧塞其竇
　註無情任天竇乃開
　䟽竇孔也流俗之人反於天理壅塞根竅
　滯溺不通
胞有重閬
　註閬空壙也
　䟽閬空也言人腹内空虚故容藏胃藏胃
　空虚故通氣液
心有天遊
　註遊不係也
　䟽虚空故自然之道遊其中
室无空虚則婦姑勃豀
　註爭處也
　䟽勃豀爭鬥也屋室不空則不容受故婦
　姑爭處無復尊卑
心无天遊則六鑿相攘
　註攘逆
　䟽鑿孔也攘則逆也自然之道不遊其心
　則六根逆不順於理
大林丘山之善於人也亦神者不勝
　註自然之理有寄物而通也
　䟽自然之理有寄物而通者也
德溢乎名
　註夫名高則利深故修德者過其當
　䟽溢深也仁義五德所以行之過多者爲
　尚名好勝故也
名溢乎暴
　註夫禁暴則名美於德
　䟽暴殘害也夫名者士之器名既過者必
　更相賊害内篇云名者相軋者也
謀稽乎誸
　註誸急也急而後考其謀
　䟽稽考也誸急也急難之事然後校謀計
知出乎事
　註平往則無用知
　䟽夫運心知以出境則爭鬥斯至
柴生乎守
　註柴塞也
　䟽柴塞也守執也域情執固而所造不通
官事果乎衆宜
　註衆之所宜者不一故官事立也
　䟽夫置官府設事條者須順於衆人之宜
　便若求逆之則禍亂生
春雨日時草木怒生銚鎒於是乎始修
　註夫事物之生皆有由
　䟽銚耜之類也鎒鋤也青春時節時雨之
　日凡百草木萌動而生於是農具方始修
　理此明順時而動不逆物情也
草木之到植者過半而不知其然
　註夫事由理發故不覺
　䟽植生也銚鎒既修芸除苑葦幸逢春日
　鉏罷到生良由時節使然不可以人情□
　度是知制法立教必須順時
靜然可以補病
　註非不病也
　䟽適有煩躁之病者簡靜可以療之
眥𡟬可以休老
　註非不老也
　䟽翦齊髮鬢□狀貌也衰老之容以此而
　沐浴
寧可以止遽
　註非不遽也
　䟽遽疾速也夫心性怱迫者安靜可以止
　之
雖然若是勞者之務也非佚者之所未嘗過
而問焉
　註若是猶有勞故佚者超然不顧
　䟽夫止遽以寧療躁以靜者以對治之術
　斯乃小學之人勞役神智之事務也豈是
　體道之士閑逸之人不勞不病之心乎風
　彩情高故未嘗暫過而顧問焉
聖人之所以駥天下神人未嘗過而問焉
　註神人即聖人也聖言其外神言其内
　䟽駭驚也神者不測之號聖者顯迹之名
　爲其垂教動人故不過問
賢人所以駥世聖人未嘗過而問焉
　䟽證空爲賢並照爲聖從深望淺故不問
　之
君子所以駥國賢人未嘗過而問焉
　䟽何以人物君子故駭動諸侯之國賢人
　捨有故不問
小人所以合時君子未嘗過而問焉
　註趨步各有分高下各有等
　䟽夫趨世小人苟合一時如田恒之徒無
　足可貴故淑人君子鄙而不顧也
演門有親死者以善毁爵爲官帥其黨人毁
而死者半
　註慕賞而孝去眞遠矣斯尚賢之過也
　䟽東門也亦有作寅者隨字讀之東門之
　孝出自内心形容外毁惟宋君嘉其至孝
　遂加爵而命爲卿鄉黨之人聞其因孝而
　貴於是强哭詐毁矯性僞情因而死者其
　數半矣
堯與許由天下許由逃之湯與務光務光怒
之
　䟽堯知由賢襌以九五洒耳辭退逃避箕
　山湯與務光務光不受訶駡瞋怒遠之林
　籟斯皆率其本性腥臊榮禄非關矯偽以
　慕聲名
紀他聞之帥弟子而踆於窾水諸侯弔之三
年申徒狄因以踣河
　註其波蕩傷性遂至於此
　䟽姓申徒名狄姓紀名佗並隱者聞湯讓
　務光恐其及己與弟子蹲踞水旁諸侯聞
　之重其廉素時往弔慰恐其沈没狄聞斯
　事慕其高名遂赴長河自溺而死波蕩失
　性遂至於斯矣
筌者所以在魚得魚而忘筌蹄者所以在兔
得兔而忘蹄
　䟽筌魚笱也以竹爲之故字從竹亦有從
　草者蓀筌也香草也可以餌魚置香於柴
　木蘆葦之中以取魚也蹄兔罝也亦兔彊
　也以繫係兔脚故謂之蹄此二事譬也
言者所以在意得意而忘言
　䟽此合諭也意妙理也夫得魚兔本因筌
　蹄而筌蹄實異魚兔亦由玄理假於言說
　言說實非玄理魚兔得而筌蹄忘玄理明
　而名言絶
吾安得夫忘言之人而與之言哉
　註至於兩聖無意乃都無所言也
　䟽夫忘言得理目擊道存其人實稀故有
　斯難也


南華眞經註䟽卷之二十八





南華眞經注䟽卷之二十九尺三
　　　　河南郭象註
　　　　唐西華法師成玄英䟽
　　　雜篇寓言第二十七
寓言十九
　註寄之他人則十言而九見信
　䟽寓寄也世人愚迷妄爲猜忌聞道已說
　則起嫌疑寄之他人則十言而信九矣故
　鴻蒙雲將肩吾連叔之類皆寓言耳
重言十七
　註世之所重則十言而七見信
　䟽重言長老鄉閭尊重者也老人之言猶
　十信其七也
巵言日出和以天倪
　註夫巵滿則傾空則仰非持故也況之於
　言因物隨變唯彼之從故曰日出日出謂
　日新也日新則盡其自然之分自然之分
　盡則和也
　䟽巵酒器也日出猶日新也天倪自然之
　分也和合也夫巵滿則傾巵空則仰空滿
　任物傾仰隨人無心之言即巵言也是以
　不言言而無係傾仰乃合於自然之分也
　又解巵支也支離其言言無的當故謂之
　巵言耳
寓言十九藉外論之
　註言出於已俗多不受故借外耳肩吾連
　叔之類皆所借者也
　䟽籍假也所以寄之也人十言九語者爲
　假託外人論說之也
親父不爲其子媒親父譽之不若非其父者
也
　註父之譽子誠多不信然時有信者輒以
　常嫌見疑故借外論也
　䟽媒媾合也父談其子人多不信別人譽
　之信者多矣
非吾罪也人之罪也
　註己雖信而懷常疑者猶不受寄之彼人
　則信之人之聽有斯累也
　䟽吾父也非父談子不實而聽者妄起嫌
　疑致不信之過也
與己同則應不與己同則反
　註互相非也
　䟽夫俗人顚倒妄爲臧否與己同見則應
　而爲是與己不同則反而非之
同於己爲是之異於己爲非之
　註三異同處而二異訟其所取是必於不
　訟者俱異耳而獨信其所是非借外如何
　䟽夫迷執同異妄見是非同異既空是非
　滅矣
重言十七所以已言也是爲耆艾
　註以其耆艾故俗共重之雖使言不借外
　猶十信其七
　䟽耆艾壽考者之稱也已自言之不藉於
　外爲是長老故重而信之流俗之人有斯
　迷妄也
年先矣而无經緯本末以期年耆者是非先
也
　註年在物先耳其餘本末無以待人則非
　所以先也期待也
　䟽期待也上下爲經傍通曰緯言此人直
　置以年老居先亦無本末之智故待以耆
　宿之禮非關道德可先也
人而无以先人无人道也人而无人道是之
謂陳人
　註直是陳乆之人耳而俗便共信之此俗
　之所以爲安故而習常也
　䟽無禮義以先人無人倫之道也直是陳
　乆之人故重之耳世俗無識一至於斯
巵言日出和以天倪因以曼衍所以窮年
　註夫自然有分而是非無主無主則曼衍
　矣誰能定之哉故曠然無懷因而任之所
　以各終其天年
　䟽曼衍無心也隨日新之變轉合天然之
　倪分故能因循萬有接物無心所以窮造
　化之天年極生涯之遐壽也
不言則齊
　䟽夫理處無言言則乖當故直置不言而
　物自均等也
齊與言不齊
　䟽齊不言也不言與言既其不一故不齊
　也
言與齊不齊也
　註付之於物而就用其言則彼此是非居
　然自齊若不能因彼而立言以齊之則我
　與萬物復不齊耳
故曰無言
　註言彼所言故雖有言而我竟不言也
　䟽夫以言遣言言則無盡縱加百非亦未
　偕妙唯當凝照聖人智冥動寂出處默語
　其致一焉故能無言則言言則無言也豈
　有言與不言之别齊與不齊之異乎故曰
　言無言也
言无言終身言未嘗言
　註雖出吾口皆彼言耳
終身不言未嘗不言
　註據出我口
　䟽此復解前言無言義
有自也而可有自也而不可有自也而然有
自也而不然
　䟽夫各執自見故有可有然自他既空然
　可斯泯
惡乎然然於然惡乎不然不然於不然惡乎
可可於可惡乎不可不可於不可
　註自由也由彼我之情偏故有可不可
　䟽惡乎猶於何也自他並空物我俱幻於
　何處而有可不可於何處有然不然以此
　推窮然可自息斯復解前有自而然可義
　也
物固有所然物固有所可
　註各自然各自可
无物不然无物不可
　註統而言之則無可無不可無可無不可
　而至也
　䟽夫俗中之物倒置之徒於無然而固然
　於不可而執可也
非巵言日出和以天倪孰得其乆
　註夫唯言隨物制而任其天然之分者能
　無夭落
　䟽自非隨日新之變達天然之理者誰能
　證長生乆視之道乎言得之者之至也
萬物皆種也以不同形相禪
　註雖變化相代原其氣則一
　䟽襌代也夫物云云禀之造化受氣一種
　而形質不同運運遷流而更相代謝
始卒若環
　註於今爲始者於昨已復爲卒也
　䟽物之遷貿譬彼循環死去生來終而復
　始此出襌代之狀也
莫得其倫
　註理自爾故莫得
　䟽倫理也尋索變化之道竟無理之可致
　也
是謂天均天均者天倪也
　註夫均齊者豈妄哉皆天然之分
　䟽均齊也此總結以前一章之是謂天然
　齊等之道即以齊均之道亦名自然之分
　也
莊子謂惠子曰孔子行年六十而六十化
　註與時俱也
　䟽夫運運不停新新流謝是以行年六十
　而與年俱變者也然莊惠相逢好談玄道
　故遠稱尼父以顯變化之方
始時所是卒而非之
　註時變則俗情亦變乗物以遊心者豈異
　於俗哉
未知今之所謂是之非五十九非也
　註變者不停是不可常
　䟽夫人之壽命依年而數年既不定數豈
　有邪是以去年之是於今非矣故知今年
　之是還是去歲之非今歲之非即是來年
　之是故容成氏曰除日無歲也
惠子曰孔子勤志服知也
　註謂孔子勤志服膺而後知非能任其自
　化也此明惠子不及聖人之韻遠矣
　䟽服用也惠施未達抑度孔子謂其勵志
　勤行用心學道故至斯智非自然任化者
　也
莊子曰孔子謝之矣而其未之嘗言
　註謝變化之自爾非知力之所爲故隨時
　任物而不造言也
　䟽謝代也而汝也未無也言尼父於勤服
　之心乆已代謝汝宜復靈無復浪言也
孔子云夫受才乎大本復靈以生
　註若役其才知而不復其本靈則生亡矣
　䟽夫人禀受才智於大道妙本復於靈命
　以盡生涯豈得勤志役心乖於造物此是
　莊子述孔丘之語訶抵惠施也
鳴而當律言而當法
　鳴者律之所生言者法之所出而法律者
　衆之所爲聖人就用之耳故無不當而未
　之嘗言未之嘗爲也
　䟽嗚聲也當中也尼父聖人與陰陽合德
　故風韻中於鍾律言教考於模範也哉
利義陳乎前而好惡是非直服人之口而已
　矣
　註服用也我無言也我之所言直用人之
　口耳好惡是非利義之陳未始出吾口也
　䟽仁義利害好惡是非逗彼前機應時陳
　說雖復言出於口而隨前此即是用衆人
　之口矣
使人乃以心服而不敢蘁立定天下之定
　註口所以宣心既用衆人之口則衆人之
　心用矣我順衆心則衆心信矣誰敢逆立
　哉吾因天下之自定而定之又何爲乎
　䟽隨衆所宜用其心智教既隨物物以順
　之如草從風不敢逆立因其本靜隨性定
　之故定天下之定也
已乎已乎吾且不得及彼乎
　註因而乗之故無不及
　䟽已止也彼孔子也重勗惠子止而勿言
　吾徒庸淺不能逮及此是莊子歎美宣尼
　之言
曾子再仕而心再化
　䟽姓曾名參孔子弟子再仕之義列在下
　文
曰吾及親仕三釜而心樂後仕三千鍾而不
洎吾心悲
　註洎及也
　䟽六斗四升曰釡六斛四斗曰鍾洎及也
　曾參至孝求禄養親故前仕親在禄雖少
　而歡樂後仕親没禄雖多而悲悼所謂再
　化以悲樂易心爲不及養親故也
弟子問于仲尼曰若參者可謂无所縣其罪
乎
　註縣係也謂參仕以爲親無係禄之罪也
　䟽縣係也門人之中無的姓諱當是四科
　十哲之流也曾參仁孝爲親求禄雖復悲
　樂應無係罪門人疑此咨問仲尼也
曰既已縣矣
　註係於禄以養也
夫无所縣者可以有哀乎
　註夫養親以適不問其具若能無係則不
　以貴賤經懷而平和怡暢盡色養之宜矣
　䟽夫孝子事親務在於適無論禄之厚薄
　盡於色養而已故有庸賃而稱孝子三仕
　猶爲不孝參既心存哀樂得無係禄之罪
　乎夫唯無係者故當無哀樂也
彼視三釜三千鍾如觀雀蚊虻相過乎前也
　註彼謂無係也夫無係者視榮禄若蚊虻
　鳥雀之在前而過去耳豈有哀樂於其間
　哉
　䟽彼謂無係之人也鳥雀大以諭千鍾蚊
　虻小以比三釡達道之人無心係禄千鍾
　三釜不覺少多猶如鳥雀蚊虻相與飛過
　於前矣决然而已豈係之哉
顔成子游謂東郭子綦曰自吾聞子之言一
年而野
　註外權利也
　䟽居在郭東號曰東郭猶是齊物篇中南
　郭子綦也子游子綦弟子也野質樸也聞
　道一年學心未熟稍能樸素去浮華耳
二年而從
　註不自專也
　䟽順於俗也
三年而通
　註通彼我也
　䟽不滯境也
四年而物
　註與物同也
　䟽與物同也
五年而來
　註自得也
　䟽爲衆皈也
六年而鬼入
　註外形骸也
　䟽神會理物
七年而天成
　註無所復爲
　䟽合自然成
八年而不知死不知生
　註所遇皆適而安
　䟽智冥造物神合自然故不覺死生聚散
　之異也
九年而大妙
　註妙善也善惡同故無往而不冥此言乆
　聞道知天籟之自然將忽然自忘則穢累
　日去以至於盡耳
　䟽妙精微也聞道日乆學心漸著故能超
　四句絶百非義極重玄理窮衆妙知照宏
　博故稱大也
生有爲死也
　註生而有爲則喪其生
　䟽處生人道沈溺有爲適皈死滅也
勸公以其死也有自也
　註自由也由有爲故死由私其生故有爲
　今所以勸公者以其死之由私耳
　䟽公平也自由也所以人生也動之死地
　者猶私愛其生不能公正故勸導也
而生陽也无自也
　註夫生之陽遂以其絶迹無爲而忽然獨
　爾非有由也
　䟽感於陽氣而有此生既無所由從故不
　足私也
而果然乎
　䟽果决定也陽氣生物决定如此
惡乎其所適惡乎其所不適
　註然而果然故無適無不適而後皆適皆
　適而至也
　䟽夫氣聚爲生生不足樂氣散爲死死不
　足哀生死既齊哀樂斯泯故於何處而可
　適於何處而不可適乎所在皆適耳
天有歷數地有人據吾惡乎求之
　註皆己自足
　䟽夫星歷度數玄象麗天九州四極人物
　依據造化之中悉皆具足吾於何處分外
　求之也
莫知其所終若之何其无命也
　註理必自終不由於知非命如何
　䟽夫天地晝夜人物死生尋其根由莫知
　終始時來運去非命如何其無命者言有
　命也
莫知其所始若之何其有命也
　註不知其所以然而然謂之命似若有意
　也故又遣命之名以明其自爾而後命理
　全也
　䟽夫死去生來猶春秋冬夏既無終始豈
　其命乎其有命者言無命也此又遣其命
　也
有以相應也若之何其无鬼邪
　註理必有應若有神靈以致也
　䟽鬼神識也夫耳眼應於聲色心知應於
　物境義同影響豈無靈乎其無鬼者言其
　有之也
无以相應也若之何其有鬼邪
　註理自相應相應不由於故也則雖相應
　而無靈也
　䟽夫人睡中則不知外物雖有眼耳則不
　應色聲若其有靈如何不應其有鬼者言
　其無也此又遣其有也
衆罔兩問於影曰若向也俯而今也仰向也
括而今也被髮向也坐而今也起向也行而
今也止何也
　䟽罔兩影外微陰也斯寓言者也若汝也
　俛低頭也撮束髮也汝坐起行止唯形是
　從以此測量必因形乃有言不待厥理未
　詳設此問答以彰獨化耳
影曰叟叟也奚稍問也
　註運動自爾無所稍問
　䟽叟叟無心運動之貌也奚何也影答云
　我運動無心蕭條自得無所可待獨化而
　生汝無所知何勞見問也
予有而不知其所以
　註自爾故不知所以
　䟽予我也我所有行止率乎造物皆不知
　所以悉莫辯其然爾豈有待哉
予蜩甲也蛇蜕也似之而非也
　註影似形而非形
　䟽蜩甲蟬殻也蛇蜕皮也夫蠐螬變化而
　爲蟬蛇從皮内而蜕出者皆不自覺知也
　而蠐螬滅於前蟬自生於後非因蠐螬而
　有蟬蟬亦不待蠐螬而生也蛇皮之義亦
　復如之是知一切萬有無相因待悉皆獨
　化僉曰自然故影云我之因待同蛇蜕蜩
　甲似形有而實非待形者也
火與日吾屯也陰與夜吾代也
　䟽屯聚也代謝也有火有日影即屯聚逢
　夜逢陰影便代謝若其同形有影故當不
　待火日陰夜有形而無影將知影必不待
　形而獨化之理彰也
彼吾所以有待邪
　䟽吾所以有待者火日也心其不形火日
　亦不能生影也故影亦不待於火日也
而况乎以無有待者乎
　註推而極之則今之所謂有待者率至於
　無待而獨化之理彰矣
　䟽况乎有待者形也必無火日形亦不能
　生影不待形也夫形之生也不用火日影
　之生也豈待形乎故以火日况之則知影
　不待形明矣形影尚不相待而况他物乎
　是知一切萬法悉皆獨化也
彼來則我與之來彼往則我與之往彼彊陽
則我與之彊陽彊陽者又何以有問乎
　註直自强陽運動相隨往來耳無意不可
　問也
　䟽彼者形也强陽運動之貌也夫往來運
　動形影共時既無因待咸資獨化獨化之
　理妙絶名言名言問答其具之矣
陽子居南之沛老聃西遊於秦邀於郊至於
梁而遇老子
　䟽姓楊名朱字子居之往也沛彭城今徐
　州是也邀遇也梁國今汴州也楊朱南邁
　老子西遊邂逅逢於梁宋之地適於郊野
　而與之言
老子中道仰天而歎曰始以汝爲可教今不
可也
　䟽昔逢楊子謂有道心今見矜夸知其難
　教嫌其異俗是以傷嗟也
陽子居不答
　䟽自覺己非默然悚愧
至舍進盥漱巾櫛脱屨户外膝行而前
　䟽盥洒也櫛梳也届逆旅之舍至止息之
　所於是進水漱洒執持巾櫛肘行膝歩盡
　禮虔恭殷勤請益庶蒙鍼艾也
曰向者弟子欲請夫子夫子行不間是以不
敢今間矣請問其過
　䟽向被抵訶欲請其過正逢行李未有閑
　庸今至主人清閑無事庶聞責㫖以助將
　來也
老子曰而睢睢盱盱而誰與居
　註睢睢盱盱跋扈之貌人將畏難而䟽遠
　䟽睢盱躁急威權之貌也而汝也跋扈威
　勢矜莊燿物物皆哀悼誰將汝居處乎
大白若辱盛德若不足
　䟽夫人廉潔貞清者猶如汙辱也盛德圓
　滿者猶如不足也此是老子引道德經以
　戒子居也
陽子居蹴然變容曰敬聞命矣
　䟽蹙然慚悚也既承教㫖驚懼更深稽首
　虔恭敬奉尊命也
其往也舍者迎將其家公執席妻執巾櫛舍
者避席煬者避竈
　註尊形自異故憚而避之也
　䟽將送也家公主人公也煬然火也陽朱
　往沛正事威容舍息逆旅主人迎送夫執
　氈席妻捉梳巾先坐之人避席而走然火
　之者不敢當竈威勢動物一至於斯矣
其反也舍者與之爭席矣
　註去其夸矜故也
　䟽從沛返歸已蒙教戒除其容飾遣其矜
　夸混迹同塵和光順俗於是舍息之人與
　爭席而坐矣


南華眞經註䟽卷之二十九




　　　　　　　　　　　　　　　　











南華眞經註䟽卷之三十尺四
　　　　河南郭象註
　　　　唐西華法師成玄英䟽
　　　雜篇讓王第二十八
堯以天下讓許由許由不受又讓於子州支
父子州支父曰以我爲天子猶之可也雖然
我適有幽憂之病方且治之未暇治天下也
　䟽堯許事迹具載内篇姓子名州字支父
　懷道之人隱者也堯知其賢讓以帝位以
　我爲帝亦當能以爲事故言猶之可也幽
　深也憂勞也言我滯竟幽深固心憂勞且
　欲修身庶令合道未有閑暇緝理萬機也
夫天下至重也而不以害其生又况他物乎
　䟽夫位登九五威跨萬乗人倫尊重莫甚
　於此尚不以斯榮貴損害生涯况乎他外
　事物何能介意也
唯无以天下爲者可以託天下也
　䟽夫忘天下者無以天下爲也唯此之人
　可以委託於天下也
舜讓天下於子州支伯子州支伯曰予適有
幽憂之病方且治之未暇治天下也
　䟽舜之事迹具在内篇支伯猶支父也
故天下大器也而不以易生此有道者之所
以異乎俗者也
　䟽夫帝王之位重大之器也而不以此貴
　易奪其生自非有道孰能如是故異於流
　俗之行也
舜以天下讓善卷善卷曰余立於宇宙之中
冬日衣皮毛夏日衣葛絺春耕種形足以勞
動秋收斂身足以休食日出而作日入而息
逍遥於天地之間而心意自得吾何以天下
爲哉
　䟽姓善名卷隱者也處於六合順於四時
　自得天地之間逍遥塵垢之外道在其中
　故不用天下
悲夫子之不知余也遂不受於是去而入深
山莫知其處
　䟽古人淳樸唤帝爲子恨舜不識野清所
　以悲嘆
舜以天下讓其友石户之農石户之農曰捲
捲乎后之爲人葆力之士也
　䟽户字亦有作户者隨字讀之石户地名
　也農人也今江南唤人作農此則舜之友
　人也葆牢固也言舜心志堅固力勤苦腰
　背捲捲不得歸休以此勤勞翻來見讓故
　不受也
以舜之德爲未至也於是夫負妻戴携子以
入海終身不反也
　䟽古人荷物多用頭戴如今高麗猶有此
　風以舜德化未爲至極故携妻子不踐其
大王入於大海州島之中往而不反也
大王亶父居邠狄人攻之
　䟽亶父王季之父文王之祖也邠地名狄
　人獫狁也國鄰戎虜故爲狄人攻伐
事之以皮帛而不受事之以犬馬而不受事
之以珠玉而不受狄人之所求者土地也大
王亶父曰與人之兄居而殺其弟與人之父
居而殺其子吾不忍也子皆勉居矣爲吾臣
與爲狄人臣奚以異
　䟽事奉也勉勵也奚何狄人貪殘意在土
　地我不忍傷殺汝勉力居之
且吾聞之不以所用養害所養因杖筴而去
之民相連而從之遂成國於岐山之下
　䟽用養土地也所養百姓也本用地以養
　人今殺人以存地故不可也因柱杖而去
　民相連續遂有國於岐陽
夫大王亶父可謂能尊生矣能尊生者雖貴
富不以養傷身雖貧賤不以利累形今世之
人居高官尊爵者皆重失之見利輕亡其身
豈不惑哉
　䟽夫亂世澆僞人心浮淺狗於軒冕以喪
　其身逐於財利以殞其命不知輕重深成
　迷惑也
越人三世弑其君王子搜患之逃乎丹穴而
越國无君求王子搜只得從之丹穴王子搜
不肯出越人薰之以艾乗以玉輿
　䟽搜王子名也丹穴南山洞也玉輿君之
　車輦也亦有作王字者隨字讀之所謂玉
　輅也越國之人頻弑君主王子怖懼逃之
　洞穴呼召不出以艾薰之既請爲君故乗
　以玉輅
王子搜援綏登車仰天而呼曰君乎君乎獨
不可以舍我乎王子搜非惡爲君也惡爲君
之患也若王子搜者可謂不以國傷生矣此
固越人之所欲得爲君也
　䟽援引也綏車上繩也辭不獲免長歎登
　車非惡爲君恐爲禍患以其重生輕位故
　可屈而爲君也
韓魏相與爭侵地子華子見昭僖侯昭僖侯
有憂色
　䟽僖侯韓國之君也華子魏之賢人也韓
　魏相鄰爭侵境土千戈既動勝負未知怵
　惕居懷故有憂色
子華子曰今使天下書銘於君之前書之言
曰左手攫之則右手廢右手攫之則左手廢
然而攫之者必有天下君能攫之乎
　䟽銘書記也攫捉取也廢斬去之也假且
　書一銘記投之於前左手取銘則斬去右
　手右手取銘則斬去左手然取銘者必得
　天下君取之不以取譬諭借問韓侯也
昭僖侯曰寡人不攫也
　䟽答云不能斬兩臂而取六合也
子華子曰甚善
　䟽歎君之言甚當於理
自是觀之兩臂重於天下也身亦重於兩臂
韓之輕於天下亦遠矣
　䟽自從也於此言而觀察之則一身重於
　兩臂兩臂重於天下天下又重於韓韓之
　與天下輕重之遠矣
今之所爭者其輕於韓又遠君固愁身傷生
以憂戚不得也
　䟽所爭者疆畔之間故於韓輕重遠矣而
　必固憂愁傷形損性恐其不得豈不惑哉
僖侯曰善哉教寡人者衆矣未嘗得聞此言
也子華子可謂知輕重矣
　䟽頓悟其言歎之竒妙也
魯君聞顔闔得道之人也使人以幣先焉
　䟽魯侯魯哀公或云魯定公也姓顔名闔
　魯人隱者也幣帛也聞顔闔得清廉之道
　欲召之爲相故遣使人齎持幣帛先通其
　意
顔闔守陋閭苴布之衣而自飯牛
　䟽苴布子麻布也飯飼也居䟽陋之閭巷
　著粗惡之布衣身自飯牛足明貧儉
魯君之使者至顔闔自對之使者曰北顔闔
之家與顔闔對曰此闔之家也使者致幣顔
闔對曰恐聽者謬而遺使者罪不若審之
　䟽遺與也不欲授幣致此矯辭以欺使者
使者還返審之復來求之則不得已故若顔
闔者眞惡富貴也故曰道之眞以治身其緒
餘以爲國家其土苴以治天下由此觀之帝
王之功聖人之餘事也非所以完身養生也
　䟽緒殘也土糞也苴草也夫用眞道以持
　身者必以國家爲殘餘之事將天下同於
　草土者也
今世俗之君子多危身棄生以殉物豈不悲
哉凡聖人之動作也必察其所以之與其所
以爲
　䟽殉逐也察世人之所適往觀黎庶之所
　云爲然後動作而應之也
今且有人於此以隨侯之珠彈千仞之雀世
必笑之是何也則其所用者重而所要者輕
也夫生者豈特隨侯之重哉
　䟽隨國近濮水濮水出寳珠即是靈蛇所
　銜以報恩隨侯所得者故謂之隨侯之珠
　也夫雀高千仞以珠彈之所求者輕所用
　者重傷生徇物其義亦然也
子列子窮容貌有飢色客有言之於鄭子陽
者曰列御寇蓋有道之士也居君之國而窮
君无乃爲不好士乎
　䟽子陽鄭相也禦寇鄭人也有道而窮子
　陽不好賢士遠辭之客譏刺子陽
鄭子陽即令官遺之粟子列子見使者再拜
而辭
　䟽命召主倉之官令與之粟禦寇清高辭
　謝不受也
使者去子列子入其妻望之而拊心曰妾聞
爲有道者之妻子皆得佚樂今有飢色若過
得遺先生食先生不受豈不命邪
　䟽與粟不受天命貧窮嗟悦拊心責夫罪
　過故知禦寇之妻不及老萊之婦遠矣
子列子笑謂之曰君非自知我也以人之言
而遺我粟至其罪我也又且以人之言此吾
所以不受也其卒民果作難而殺子陽
　䟽子陽嚴酷人多怒之左右有誤折子陽
　弓者恐必得罪因國人逐猘狗遂殺子陽
　也
楚昭王失國屠羊說走而從於昭王
　䟽昭王名軫平王之子也伍奢伍尚遭平
　王誅戮子胥奔吴而耕於野後至吴王闔
　閭之世請兵伐楚遂破楚入郢以雪父之
　讎其時昭王窘急棄走奔隨又奔於鄭有
　屠羊賤人名說從王奔走奔走之由置在
　下文
昭王反國將賞從者乃屠羊說屠羊說曰大
王失國說失屠羊大王反國說亦反屠羊臣
之爵禄已復矣又何賞之有王曰强之屠羊
說曰大王失國非臣之罪故不敢伏其誅大
王反國非臣之功故不敢當其賞王曰見之
屠羊說曰楚國之法必有重賞大功而後得
見今臣之知不足以存國而勇不足以死寇
吴軍入郢說畏難而避寇非故隨大王也今
大王欲廢法毁約而見說此非臣之所以聞
於天下也正謂司馬子綦曰屠羊說居處卑
賤而陳義甚高子其爲我延之以三旌之位
　䟽三旌三公也亦有作珪字者謂三卿皆
　執珪故謂三卿爲珪也
屠羊說曰夫三旌之位吾知其貴於屠羊之
肆也萬鐘之禄吾知其富於屠羊之利也然
豈可以貪爵禄而使吾君有妄施之名乎說
不敢當願復反吾屠羊之肆遂不受也原憲
居魯環堵之室茨以生草蓬户不完桑以爲
樞而甕牖一室褐以爲塞上漏下濕匡坐而
弦
　䟽原憲孔子弟子姓原名思字憲也周環
　各一堵謂之環堵猶方丈之室也以草蓋
　屋謂之茨也褐粗衣也匡正也原憲家貧
　室唯環堵仍以草覆舍桑條爲樞蓬作門
　扉破甕爲牖夫妻二人各居一室逢雨濕
　而弦歌自娛知命安貧所以然也
子貢乗大馬中紺而表素軒車不容巷往見
原憲
　䟽子貢孔子弟子名賜能言語好榮華其
　軒蓋是白素裹爲紺色車馬高大故巷道
　不容也
原憲華冠縱履杖藜而應門
　䟽縱躡也以華皮爲冠用藜藿爲杖貧無
　僕使故自應門也
子貢曰嘻先生何病原憲應之曰憲聞之无
財謂之貧學而不能行謂之病今憲貧也非
病也子貢逡巡而有愧色
　䟽嘻笑聲也逡巡却退貌也以儉繫奢故
　懷慙愧之色
原憲笑曰夫希世而行比周而友學以爲人
教以爲己仁義之慝輿馬之飾憲不忍爲也
　䟽慝姦惡也飾莊嚴也夫趨世候時希望
　富貴周旋親比以結朋黨自求名譽學以
　爲人多覓束脩教以爲已託仁義以爲姦
　慝飾車馬以衒矜夸君子耻之不忍爲之
　也
曾子居衛緼袍无表顔色腫噲手足胼胝
　䟽以麻緼袍絮復無表裏也腫噲猶剥錯
　也每自力作故生胼胝
三日不舉火十年不製衣正冠而纓絶捉衿
而肘見納屢而種决
　䟽守分清虚家業窮窶三日不營熟食十
　年不製新衣繩爛正冠而纓斷袖破捉衿
　而肘見履敗納之而根後决也
曳縱而歌商頌聲滿天地若出金石天子不
得臣諸侯不得友
　䟽歌商頌響韻叶宫商察其辭理雅符天
　地聲氣清虚又諧金石風調高素超絶人
　倫故不與天子爲臣不與諸侯爲友也
故養志者忘形養形者忘利致道者忘心矣
　䟽夫君子賢人不以形挫志攝衛之士不
　以利傷生得道之人忘心知之術也
孔子謂顔回曰來家貧居卑胡不仕乎顔回
對曰不願仕回有郭外之田五十畝足以給
飦粥郭内之田十畝足以爲絲麻鼓琴足以
自娱所學夫子之道者足以自樂也回不願
仕孔子愀然變容曰善哉回之意丘聞之知
足者不以利自累也審自得者失之而不懼
行修於内者無位而不怍丘誦之乆矣今於
回而後見之是丘之得也
　䟽飦麋也怍羞也夫自得之士不以得喪
　駭心内修之人豈復羞慙無位孔子誦之
　其來已久今勸回仕豈非失言因回反照
　故言丘得之矣
中山公子牟謂瞻子曰身在江海之上心居
乎魏闕之下奈何
　䟽瞻子魏之賢人也魏公子名牟封中山
　故曰中山公子牟也公子有嘉遁之情而
　無高蹈之德故身在江海上而隱遁心思
　魏闕之下榮華既見賢人借問其術也
瞻子曰重生重生則利輕
　䟽重於生道則輕於榮利榮利既輕則不
　思魏闕
中山公子牟曰雖知之未能自勝也
　䟽雖知重於生道未能勝於情欲
瞻子曰不能自勝則從神无惡乎
　䟽若不勝於情欲則宜從順心神亦不勞
　忘生嫌惡也
不能自勝而强不從者此之謂重傷重傷之
人无壽類矣
　䟽情既不勝强生抑挫情欲已損抑又乖
　心故名重傷也如此之人自然夭折故不
　得與壽考者爲儕類也
魏牟萬乗之公子也其隱巖穴也難爲於布
衣之士雖未至乎道可謂有其意矣
　䟽夫大國王孫生而榮貴遂能巖棲谷隱
　身履艱辛雖未階乎玄道而有清高之志
　足以激貪勵俗也
孔子窮於陳蔡之間七日不火食藜羹不糝
顔色甚憊而弦歌於室
　䟽陳蔡之事外篇已解既遭飢餧營無火
　食藜菜之羹不加米糝顔色衰憊而歌樂
　自娛達道聖人不以爲事也
顔回擇菜子路子貢相與言曰夫子再逐於
魯削迹於衛伐樹於宋窮於商周圍於陳蔡
殺夫子者無罪藉夫子者無禁弦歌鼓琴未
嘗絶音君子之無耻也若此乎
　䟽仕於魯而被放游於衛而削迹講於宋
　樹下而司馬桓魋欲殺夫子憎其坐處遂
　伐其樹故欲殺夫子當無罪咎凌藉之者
　應無禁忌由賜未達故發斯言
顔回無以應入告孔子孔子推琴喟然而歎
曰由與賜細人也召而來吾語之子路子貢
入子路曰如此者可謂窮矣
　䟽喟然嗟歎貌由與賜細碎之人也命召
　將來告之善道如斯困苦豈不窮乎
孔子曰是何言也君子通於道之謂通窮於
道之謂窮今丘抱仁義之道以遭亂世之患
其何窮之爲故内省而不窮於道臨難而不
失其德天寒既至霜雪既降吾是以知松栢
之茂也陳蔡之隘於丘其幸乎
　䟽夫歲寒別木處窮知士因難顯德可謂
　幸矣
孔子削然反琴而弦歌子路扢然執干而舞
　䟽削然取琴聲也扢然奮勇貌也既師資
　領悟彼此歡娛也
子貢曰吾不知天之高也地之下也古之得
道者窮亦樂通亦樂所樂非窮通也道德於
此則窮通爲寒暑風雨之序矣
　䟽夫陰陽天地有四序寒温人處其中何
　能無窮通否泰邪故得道之人處窮通而
　常樂譬之風雨何足介懷乎
故許由娛於潁陽而共伯得乎丘首
　䟽共伯名和周王之孫也懷道抱德食封
　於共厲王之難天子曠絶諸侯知共伯賢
　請立爲王共伯不聽辭不獲免遂即王位
　一十四年天下大旱舍屋生火卜曰厲王
　爲祟遂廢共伯而立宣王共伯退歸還食
　本邑立之不喜廢之不怨逍遥於丘首之
　山丘首山今在河内潁陽地名在襄陽未
　爲定地是也故許由娛樂於穎水共伯
　得志於首山也
舜以天下讓其友北人無擇北人無擇曰異
哉后之爲人也居於畎畝之中而遊堯之門
不若是而已又欲以其辱行漫我吾羞見之
因自投清泠之淵
　註孔子曰士志於仁者有殺身以成仁無
　求生以害仁夫志尚清遐高風邈世與夫
　貪利没命者故有天地之降也
　䟽北方之人名曰無擇舜之友人也后君
　也壟上曰畝下曰畎清泠淵在南陽西崿
　縣界舜耕於歷山長於壟畝游堯門闕受
　堯襌讓其事迹豈不如是乎又欲將耻辱
　之行汙漫於我以此羞慙遂投清泠也
湯將伐桀因卞隨而謀卞隨曰非吾事也湯
曰孰可曰吾不知也湯又因務光而謀務光
曰非吾事也湯曰孰可曰吾不知也湯曰伊
尹何如曰强力忍垢吾不知其他也
　䟽姓卞名隨姓務名光並懷道之人隱者
　也湯知其賢因之謀議既非隱者之務故
　答以不知姓伊名尹字贄佐世之賢人也
　忍耐也垢耻辱也既欲阻兵應須强力之
　士方將弑主亦藉耐羞之人他外之能吾
　不知也
湯遂與伊尹謀伐桀尅之以讓卞隨卞隨辭
曰后之伐桀也謀乎我必以我爲賊也勝桀
而讓我必我爲貪也吾生乎亂世而無道之
人再來漫我以其辱行吾不忍數聞也乃自
投稠水而死
　䟽漫汙也稠水在穎川郡界字又作桐
湯又讓務光曰知者謀之武者遂之仁者居
之古之道也吾子胡不立乎務光辭曰廢上
非義也殺民非仁也人犯其難我享其利非
廉也
　䟽享受也廢上謂放桀也殺民謂征戰也
　犯其難謂遭誅戮也我享其利謂受禄也
吾聞之曰非其義者不受其禄無道之世不
踐其土况尊我乎吾不忍乆見也乃負石而
自沈於廬水
　註舊說曰如卞隨務光者其視天下也若
　六合之外人所不能察也斯則謬矣夫輕
　天下者不得有所重也苟無所重則無死
　地矣以天下爲六合之外故當付之堯舜
　湯武耳淡然無係故汎然從衆得失無槩
　於懷何自投之爲哉若二子者可以爲殉
　名慕高矣未可謂外天下也
　䟽廬水在遼西北平郡界也
昔周之興有士二人處於孤竹曰伯夷叔齊
二人相謂曰吾聞西方有人似有道者試往
觀焉
　䟽孤竹國名在遼西伯夷叔齊兄弟讓位
　聞文王有道故往觀之夷齊事迹外篇已
　解矣
至於岐陽武王聞之使叔旦往見之與盟曰
加富二等就官一列血牲而埋之
　䟽岐陽是岐山之陽文王所都之地今扶
　風是也周公名旦是武王之弟故曰叔旦
　也其時文王已崩武王登極將欲伐紂招
　慰賢良故令周公與其盟誓加禄二級授
　官一列仍牲血釁其盟書埋之壇下也
二人相視而笑曰嘻異哉此非吾所謂道也
昔者神農之有天下也時祀盡敬而不祈喜
其於人也忠信盡治而無求焉
　䟽祈求也喜福也神農之世淳朴未殘四
　時祭祀盡於恭敬其百姓忠誠信實緝理
　而已無所求焉
樂與政爲政樂與治爲治不以人之壞自成
也不以人之卑自高也不以遭時自利也
　䟽爲政順事百姓緝理從於物情終不幸
　人之灾以爲己福願人之險以爲己利也
今周見殷之亂而遽爲政上謀而下行貨阻
兵而保威割牲而盟以爲信揚行以悦衆殺
伐以要利是推亂以易暴也
　䟽遽速也速爲治政彰紂之虐謀謨行貨
　以保兵威顯物行說以化黎庶可謂推周
　之亂以易殷之暴也
吾聞古之士遭治世不避其任遇亂世不爲
苟存今天下闇周德衰其並乎周以塗吾身
也不如避之以絜吾行二子北至於首陽之
山遂餓而死焉若伯夷叔齊者其於富貴也
苟可得已則必不賴高節戾行獨樂其志不
事於世此二士之節也
　註論語曰伯夷叔齊餓于首陽之下不言
　其死也而此云死焉亦欲明其守餓以終
　未必餓死也此篇大意以起高讓遠退之
　風故被其風者雖貪冒之人乗天衢入紫
　庭猶時慨然中路而歎況其凡乎故夷許
　之徒足以當稷契對伊吕矣夫居山谷而
　弘天下者雖不俱爲聖佐不猶高於蒙埃
　塵者乎其事雖難爲然其風少弊故可遺
　也曰夷許之之安在曰許由之弊使人飾
　讓以求進遂至乎之噲也伯夷之風使暴
　虐之君得肆其毒而莫之敢亢也伊吕之
　弊使天下貪冒之雄敢行篡逆唯聖人無
　迹故無弊也若以伊吕爲聖人之迹則伯
　夷叔齊亦聖人之迹也若以伯夷叔齊非
　聖人之迹邪則伊吕之事亦非聖矣夫聖
　人因物之自行故無迹然則所謂聖者我
　本無迹故物得其迹迹得而强名聖則聖
　者乃無迹之名也
　䟽塗汙也若與周並存恐汙吾行不如逃
　避餓死於首山首山在蒲州城南近河是
　也


南華眞經注䟽卷之三十
南華眞經注䟽卷之三十一尺五
　　　　河南郭象註
　　　　唐西華法師成玄英䟽
　　　雜篇盜跖第二十九
孔子與柳下季爲友柳下季之弟名曰盜跖
盜跖從卒九千人横行天下侵暴諸侯穴室
樞户驅人牛馬取人婦女貪得忘親不顧父
母兄弟不祭先祖所過之邑大國守城小國
入保萬民苦之
　䟽姓展名禽字季食采柳下故謂之柳下
　季亦言居柳樹之下故以爲號展禽是魯
　莊公時孔子相去百餘歲而言友者蓋寓
　言也跖者禽之弟名也常爲巨盜故名盜
　跖穿穴屋室解脱門樞而取人牛馬也亦
　有作空字驅字者保小城也爲害既巨故
　百姓困之
孔子謂柳下季曰夫爲人父者必能詔其子
爲人兄者必能教其弟若父不能詔其子兄
不能教其弟則無貴父子兄弟之親矣今先
生世之才士也弟爲盜跖爲天下害而弗能
教也丘竊爲先生羞之丘請爲先生往說之
柳下季曰先生言爲人父者必能詔其子爲
人兄者必能教其弟若子不聽父之詔弟不
受兄之教雖今先生之辯將奈之何哉且跖
之爲人也心如涌泉意如飄風强足以距敵
辯足以飾非順其心則喜逆其心則怒易辱
人以言先生必無往孔子不聽顔回爲馭子
貢爲右往見盜跖盜跖乃方休卒徒太山之
陽膾人肝而餔之
　䟽餔食也子貢驂乗在車之右也
孔子下車而前見謁者曰魯人孔丘聞將軍
高義敬再拜謁者謁者入通盜跖聞之大怒
目如明星髮上指冠曰此夫魯國之巧僞人
孔丘非邪爲我告之爾作言造語妄稱文武
　䟽言孔子憲章文武祖述堯舜刊定禮樂
　遺迹將來也
冠枝木之冠帶死牛之脅
　䟽脅肋也言尼父所戴冕浮華雕飾華葉
　繁茂有類樹枝又將牛皮用爲革帶既闊
　且堅又如牛肋也
多辭謬說不耕而食不纖而衣揺脣鼓舌擅
生是非以迷天下之主使天下學士不反其
本妄作孝悌而儌倖於封侯富貴者也
　䟽儌倖冀望也夫作孝悌序人倫意在乎
　富貴封侯者也故歷聘不已接輿有鳳兮
　之譏棄本滯迹師金致芻狗之誚也
子之罪大極重疾走歸不然我將以子肝益
畫餔之膳孔子復通曰丘得幸於季願望履
幕下
　䟽言丘幸甚得與賢兄朋友不敢正覩儀
　容願履悵幕之下亦有作綦字者綦履迹
　也願履綦迹猶看足下
謁者復通盜跖曰使來前孔子趨而進避席
反走再拜盜跖盜跖大怒兩展其足按劍瞋
目聲如乳虎曰丘來前若所言順吾意則生
逆吾心則死
　䟽趨疾行也反走却退兩展其足伸兩脚
　也
孔子曰丘聞之凡天下有三德生而長大美
好無雙少長貴賤見而皆悦之此上德也知
維天地能辯諸物此中德也勇悍果敢聚衆
率兵此下德也凡人有此一德者足以南面
稱孤矣今將軍兼此三者身長八尺二寸面
目有光脣如激丹齒如齊貝音中黄鍾而名
曰盜跖丘竊爲將軍耻不取焉
　䟽激明也貝珠也黄鍾六律聲也
將軍有意聽臣臣請南使吴越北使齊魯東
使宋衛西使晋楚使爲將軍造大城數百里
立數十萬户之邑尊將軍爲諸侯與天下更
始罷兵休卒收養昆弟共祭先祖此聖人才
士之行而天下之願也盜跖大怒曰丘來前
夫可規以利而可諫以言者皆愚陋恒民之
謂耳今長大美好人見而悦之者此吾父母
之遺德也丘雖不吾譽吾獨不自知邪且吾
聞之好面譽人者亦好背而毁之令丘告我
以大城衆民是欲規我以利而恒民畜我也
安可久長也
　䟽言大城衆民不可長乆也
城之大者莫大乎天下矣堯舜有天下子孫
無置錐之地
　䟽堯讓舜不授丹朱舜讓禹而商均不嗣
　故無置錐之地也
湯武立爲天子而後世絶滅非以其利大故
邪
　䟽殷湯周武總統萬機後世子孫咸遭篡
　弑豈非四海利重所以致之
且吾聞之古者禽獸多而人少於是民皆巢
居以避之晝拾橡栗暮栖木上故命之曰有
巢氏之民古者民不知衣服夏多積薪冬則
煬之故命之曰知生之民神農之世卧則居
居起則于于
　䟽居居安靜之容于于自得之貌
民知其母不知其父與麋鹿共處耕而食織
而衣無有相害之心此至德之隆也然而黄
帝不能致德與蚩尤戰於涿鹿之野流血百
里
　䟽至致也蚩尤諸侯也涿鹿地名今幽州
　涿郡是也蚩尤造五兵與黄帝戰故流血
　百里也
堯舜作立羣臣
　䟽置百官也
湯放其主
　䟽放桀於南巢也
武王殺紂
　䟽朝歌之戰
自是之後以强陵弱以衆暴寡湯武以來皆
亂人之徒也
　䟽征伐篡弑湯武最甚
今子脩文武之道掌天下之辯以教後世
　䟽孔子憲章文武辯說仁義爲後世之教
　也
縫衣淺帶矯言僞行以迷惑天下之主而欲
求富貴焉盜莫大於子天下何故不謂子爲
盜丘而乃謂我爲盜跖
　䟽制縫掖之衣淺薄之帶矯飾言行誰惑
　諸侯其爲賊害甚於盜跖
子以甘辭說子路而使從之使子路去其危
冠解其長劍而受教於子天下皆曰孔丘能
止暴禁非
　䟽高危之冠長大之劍勇者之服也既伏
　膺孔氏故解去之
其卒之也子路欲殺衛君而事不成身菹於
衛東門之上是子教之不至也
　䟽仲由疾惡情深殺衛君蒯聵事既不逮
　身遭葅醯盜跖故以此相譏也
子自謂才士聖人邪則再逐於魯削跡於衛
窮於齊圍於陳蔡不容身於天下子教子路
菹此患上無以爲身下無以爲人子之道豈
足貴邪世之所高莫若黄帝黄帝尚不能全
德而戰涿鹿之野流血百里堯不慈
　䟽謂不與丹朱天下
舜不孝
　䟽爲父所疾也
禹偏枯
　䟽治水勤勞風櫛雨沐致偏枯之疾半身
　不遂也
湯放其主武王伐紂文王拘羑里
　䟽羑里殷獄名文王遭紂之難戹於囹圄
　凡經七年方得免脱
此六子者世之所高也孰論之皆以利惑其
眞而强反其情性其行乃甚可羞也
　䟽六子者謂黃帝堯舜禹湯文王也皆以
　利於萬乗是以迷於眞道而不反於目然
　故可耻也
世之所謂賢士伯夷叔齊伯夷叔齊辭孤竹
之君而餓死於首陽之山骨肉不葬鮑焦飾
行非世抱木而死
　䟽二人窮死首山復無子胤收葬也姓鮑
　名焦周時隱者也飾行非世廉絜自守荷
　檐採樵拾橡充食故無子胤不臣天子不
　友諸侯子貢遇之謂之曰吾聞非其政者
　不履其地汙其君者不受其利今子履其
　地食其利其可乎鮑焦曰吾聞廉士重進
　而輕退賢人易愧而輕死遂抱木立枯焉
申徒狄諫而不聽負石自投於河爲魚鼈所
食
　䟽申徒自沈前篇已釋諫而不聽未詳所
　據崔嘉雖解無的諫辭
介子推至忠也自割其股以食文公文公後
背之子推怒而去抱木而燔死
　䟽晋文公重耳也遭麗姬之難出奔他國
　在路困乏推割股肉以飴之公後還三日
　封於從者遂忘子推子推作龍蛇之歌書
　其營門怒而逃公後慙謝追子推於介山
　子推隱避公因放火燒山庶其走出火至
　子推遂抱樹而焚死焉
尾生與女子期於梁下女子不來水至不去
抱梁柱而死此六子者無異於磔犬流豕操
瓢而乞者皆離名輕死不念本養壽命者也
　䟽六子者謂伯夷叔齊鮑焦申徒介推尾
　生言此六人不合玄道矯情飾行苟異俗
　中用此聲名傳之後世亦阿異乎張磔死
　狗流在水中貧病之人操瓢乞告此間人
　物不許見聞六子之行事同於此皆爲重
　名輕死不念歸本養生壽盡天命者也死
　字有作豕字者走字有作乞字者隨字讀
　之作豕作猪
世之所謂忠臣者莫若王子比干伍子胥子
胥沈江比干剖心此二子者世謂忠臣也然
卒爲天下笑
　䟽爲達道者之所嗤也
自上觀之至于子胥比干皆不足貴也丘之
所以說我者若告我以鬼事則我不能知也
若告我以人事者不過此矣皆吾所聞知也
今吾告子以人之情目欲視色耳欲聽聲口
欲察味志氣欲盈
　䟽夫目視耳聽口察志盈率性而動禀之
　造物豈矯情而爲之哉分内爲之道在其
　中矣
人上壽百歲中壽八十下壽六十除病瘦死
喪憂患其中開口而笑者一月之中不過四
五日而已矣天與地無窮人死者有時操有
時之具而託於無窮之間忽然無異騏驥之
馳過隙也
　䟽夫天長地久窮境稍賒人之死生時限
　迫促以有限之身寄無窮之境何異乎騏
　驥馳走過隙孔
不能悦其志意養其壽命者皆非通道者也
丘之所言皆吾之所棄也亟去走歸無復言
之子之道狂狂伋伋詐巧虚僞事也非可以
全眞也奚足論哉
　䟽亟急也狂狂失性也伋伋不足也夫聖
　迹之道仁義之行譬彼遽廬方兹芻狗執
　而不遣惟增其弊狂狂失眞伋伋不足虚
　偽之事促足論哉
孔子再拜趨走出門上車執轡三失目芒然
無見色若死灰據軾低頭不能出氣
　䟽軾車前横木凭之而坐者也盜跖英雄
　盛談物理孔子慴懼遂至於斯
歸到魯東門外適遇柳下季柳下季曰今者
闕然數日不見車馬有行色得微往見跖邪
孔子仰天而歎曰然
　䟽微無也然如此也
柳下季曰跖得無逆汝意若前乎孔子曰然
　䟽若前乎者則是篇首柳下云逆其心則
　怒無乃逆汝意如我前言乎孔子答云實
　如所言也
丘所謂無病而自灸也疾走料虎頭編虎鬚
幾不免虎口哉
　此篇寄明因衆之所欲亡而亡之雖王紂
　可去也不因衆而獨用己雖盜跖不可御
　也
　䟽幾近也夫料觸虎頭而編虎鬚者近遭
　於虎食之也今仲尼往說盜跖履其危險
　不異於斯也而言此章大意排擯聖迹嗤
　鄙名利是以排聖迹則訶責堯舜鄙名利
　則輕忽夷齊故寄孔跖以之意也即郭注
　意失之遠矣
子張問於滿苟得曰盍不爲行
　䟽子張孔子弟子也姓顓孫名師字子張
　行聖迹之人也姓滿名苟得假託爲姓名
　曰苟且貪得以滿其心求利之人也盍何
　不也何不爲仁義之行乎勸其捨求名利
　也
無行則不信不信則不任不任則不利故觀
之名計之利而義眞是也
　䟽若不行仁義之行則不被信用不被信
　用則無職任無職任則無利禄故有行則
　有名有名則有利觀察計當仁義眞是好
　事宜行之也
若棄名利反之於心則夫士之爲行不可一
日不爲乎
　䟽反乖逆也若棄名利則乖逆我心故士
　之立身不可一日不行仁義
滿苟得曰無耻者富多信者顯夫名利之大
者幾在無耻而信故觀之名計之利而信眞
是也
　䟽多信猶多言也夫識廉知讓則貧無耻
　貪殘則富謙柔靜退則沈多言夸伐則顯
　故觀名計利而莫先於多言多言則是名
　利之本也
若棄名利反之於心則夫士之爲行抱其天
乎
　䟽抱守也天自然也夫修道之士立身爲
　行棄擲名利乃乖俗心抱守天眞翻合虚
　玄之道也
子張曰昔者桀紂貴爲天子富有天下今謂
藏聚曰汝行如桀紂則有怍色有不服之心
者小人所賤也仲尼墨翟窮爲匹夫今謂宰
相曰子行如仲尼墨翟則變容易色稱不足
者士誠貴也
　䟽桀紂孔墨並釋於前藏謂藏獲也聚謂
　擥竊即盜賊小人也以藏獲比夫子則慚
　怍而不服以宰相比匹夫則變容而歡慰
　故知所貴在行不在乎位
故勢爲天子未必貴也窮爲匹夫未必賤也
貴賤之分在行之美惡
　䟽此復釋前義也
滿苟得曰小盜者拘大盜者爲諸侯諸侯之
門義士存焉昔者桓公小白殺兄入嫂而管
仲爲臣田成子常殺君竊國而孔子受幣論
則賤之行則下之則是言行之情悖戰於胸
中也不亦拂乎
　䟽悖逆也拂戾也齊桓公名小白殺其兄
　子糾納其嫂焉管仲賢人臣而輔之卒能
　九合諸侯一匡天下田成子嘗殺齊簡公
　孔子沐浴而朝受其弊帛夫殺兄入嫂弑
　君竊國人倫之惡莫甚於斯而夷吾爲臣
　尼父受幣言議則以爲鄙賤情行則下而
　事之豈非戰爭於心胸言行相反戾邪
故書曰孰惡孰美成者爲首不成者爲尾
　䟽成者爲首君而事之不成者爲尾非而
　毁之以此而言只論成與不成豈關行以
　無行故不知美惡的在誰也所引之書並
　遭燒滅今並無本也
子張曰子不爲行即將䟽戚無倫貴賤無義
長幼無序五紀六位將何以爲別乎
　䟽戚親也倫理也五紀祖父也身子孫也
　亦言金木水火土五行也仁義禮智信五
　德也六位君臣父子夫婦也亦言父母兄
　弟夫妻子張云若不行仁義之行則親䟽
　無理貴賤無義長幼無次叙五紀六位無
　可分别也
滿苟得曰堯殺長子舜流母弟䟽戚有倫乎
　䟽堯廢長子丹朱不與天位又言殺也舜
　封同母弟象於有庳之國令天下吏治其
　國收納貢税故言流放也廢子流弟何有
　親䟽之理乎
湯放桀武王殺紂貴賤有義乎
　䟽殷湯放夏桀於南巢周武殺殷紂於汲
　郡君臣貴賤其義安在
王季爲適周公殺兄長幼有序乎
　䟽王季周大王之庶子季歷即文王之父
　也大伯仲雍讓位不立故以小兒季歷爲
　適管蔡周公之兄泣而誅之故云殺之廢
　適立庶弟殺其兄尊卑長幼有次序乎
儒者僞辭墨者兼愛五紀六位將有别乎
　䟽夫儒者多言强爲名位墨者兼愛周普
　無私五紀六位有何分别
且子正爲名我正爲利名利之實不順於理
不監於道
　䟽監明也見也子張心之所爲正在於名
　苟得心之所爲正在於利且名利二途皆
　非眞實既乖至理豈明見於玄道
吾日與子訟於無約曰小人殉財君子殉名
其所以變其情易其性則異矣乃至於棄其
所爲而殉其所不爲則一也
　䟽訟謂論說也約謂契誓也棄其所爲捨
　己殉其所不爲逐物也夫殉利謂之小人
　殉名謂之君子名利不同所殉一也子張
　苟得皆共談玄言於無爲之理敦於莫逆
　之契也
故曰無爲小人反殉而天無爲君子從天之
理
　䟽而爾也既不逐利又不殉名故能率性
　皈根合於自然之道也
若枉若直相而天極面觀四方與時消息
　䟽相助也無問枉直順自然之道觀照四
　方隨四時而消息
若是若非執而圓機獨成而意與道徘徊
　䟽徘徊猶轉變意也圓機猶環中也執於
　環中之道以應是非用於獨化之心以成
　其意故能冥其虚通之理轉變無窮者也
無轉而行無成而義將失而所爲
　䟽所爲眞性也無轉汝志爲聖迹之行無
　成爾心學仁義之道捨己效他將喪爾眞
　性也
無赴而富無殉而成將棄而天
　䟽莫奔赴於富貴無殉逐於成功必赴必
　殉則背於天然之性也
比干剖心子胥抉眼忠之禍也
　䟽比干忠諫於紂紂云聞聖人之心有九
　竅遂剖其心而視之子胥忠諫夫差夫差
　殺之子胥曰吾死後抉眼縣於吴門東以
　觀越之滅吴也斯皆至忠而遭其禍也
直躬證父尾生溺死信之患也
　䟽躬父盜羊而子證之尾生以女子爲期
　抱梁而死此皆守信而致其患也
鮑子立乾申子不自理廉之害也
　䟽鮑焦廉貞遭子貢譏之抱樹立乾而死
　申子晋獻公太子申生也遭麗姬之難枉
　被讒謗不自申理自縊而死矣
孔子不見母匡子不見父義之失也
　䟽孔子滯耽聖迹歷國應聘其母臨終孔
　子不見姓匡名章齊人也諫諍其父其父
　不從被父憎嫌遂游他邑亦耽仁義學讀
　忘歸其父臨終而章不見此皆滯溺仁義
　有斯過矣
此上世之所傳下世之所語以爲士者正其
言必其行故服其殃離其患也
　註此章言尚行則行矯貴士則士偽故蔑
　行賤士以全其内然後行高而士貴耳
　䟽自比干已下匡子已上皆爲忠信廉貞
　而遭其禍斯皆古昔相傳下世語之也是
　以忠誠之士廉信之人正其言以諫君必
　其行以事主莫不遭罹其患服從其殃爲
　道之人深宜誡愼也
無足問於知和曰人卒未有不興名就利者
彼富則人歸之歸則下之下則貴之夫見下
貴者所以長生安體樂意之道也今子獨無
意焉知不足邪意知而力不能行邪故推正
不忘邪
　䟽無足謂貪婪之人不止足者也知和謂
　體知中和之道守分清廉之人也假設二
　人以明貪廉之禍福也無足云世人卒竟
　未有不興起名譽而從就利禄者若財富
　則人歸凑之歸凑則謙下而尊貴之夫得
　人謙下尊貴者則說其情適其性體質安
　而長壽矣子獨無貪富貴之意乎爲運知
　足不求邪爲心意能知力不能行故推於
　正理志念不忘以遣貪求之心而不取邪
知和曰今夫此人以爲與己同時而生同鄉
而處者以爲夫絶俗過世之士焉是專無主
正所以覽古今之時是非之分也與俗化
　䟽此人謂富貴之人也俗人謂無知貪利
　情切與貴人同時而生共富人同鄉而住
　者猶將己爲超絶流俗過越世人况己之
　自享於富貴乎斯乃專愚之人内心無主
　不履正道不覺古今之時代不察是非之
　涯分而與塵俗紛競隨末而遷化者也豈
　能識禍福之歸趣者哉
世去至重棄至尊以爲其所爲也此其所以
論長生安體樂意之道不亦遠乎
　䟽至重生也至尊道也流俗之人捐生背
　道其所爲每事如斯其於長生之道去之
　遠矣
惨怛之疾恬愉之安不監於體怵惕之恐欣
懽之喜不監於心
　䟽慘怛悲也恬愉樂也夫悲樂喜懼者並
　身外之事也故不能監明於聖質照入於
　心靈而愚者妄爲之也
知爲爲而不知所以爲是以貴爲天子富有
天下而不免於患矣
　䟽爲爲者有爲也所以爲者無爲也但知
　爲於有爲不知爲之所以出自無爲也如
　斯之人雖貴總萬機富贍四海而不免於
　怵惕等患也
無足曰夫富之於人無所不利窮美究勢至
人之所不得逮賢人之所不能及
　䟽窮盡也夫能窮天下善美盡人間威勢
　者其惟富貴乎故至德之人賢哲之士亦
　不能遠及也
俠人之勇力而以爲威强秉人之知謀以爲
明察因人之德以爲賢良非享國而嚴若君
父
　䟽夫富貴之人人多依附故勇者爲之捍
　智者爲之謀德者爲之助雖不臨享邦國
　而威嚴有同君父焉斯皆財利致其然矣
且夫聲色滋味權勢之於人心不待學而樂
之體不待象而安之
　䟽夫耳悦於聲眼愛於色口嗛於味威權
　形勢以適其情者不待教學而心悦樂豈
　服法象而身安乎蓋性之然爾
夫欲惡避就固不待師此人之性也天下雖
非我孰能辭之
　䟽夫欲之則就惡之則避斯乃人物之常
　情不待師教而後爲之哉故天下雖非無
　足誰獨辯辭於此事者也
知和曰知者之爲故動以百姓不違其度是
以足而不爭無以爲故不求
　䟽夫知慧之人虚懷應物故能施爲舉動
　以百姓心爲心百姓順之亦不違其法度
　也内心至之所以不爭無用無爲故不求
　不覺也
不足故求之爭四處而不自以爲貪有餘故
辭之棄天下而不自以爲廉
　䟽四處猶四方也夫凡聖區分貪廉斯隔
　是以爭貪四方馳騁八極不自覺其貪婪
　棄捨萬乗辭於九五而不自覺其廉儉
廉貪之實非以迫外也反監之度
　䟽監照也夫廉貪實性非過迫於外物也
　而反照於内心各禀度量不同也
勢爲天子而不以貴驕人富有天下而不以
財戲人計其患慮其反以爲害於性故辭而
不受也非以要名譽也
　䟽夫不以高貴爲驕矜不以錢財爲娛翫
　者計其灾患憂慮傷害於眞性故也是以
　辭大寳而不受非謂要求名譽者也
堯舜爲帝而雍非仁天下也不以美害生也
善卷許由得帝而不受非虚辭讓也不以事
害己此皆就其利辭其害而天下稱賢焉則
可以有之彼非以興名譽也
　䟽雍和也夫唐虞之化宇内和平者非有
　情於仁惠不以美麗害生也善卷許由被
　襌而不受非是矯情於辭讓不以世事害
　己也斯皆就其長生之利辭其篡弑之害
　故天下稱其賢能則可謂有此避害之心
　實無彼興名之意
無足曰必持其名苦體絶甘約養以持生則
亦乆病長阨而不死者也
　䟽必固將欲修進名譽苦其形體絶其甘
　美窮約攝養矜持其生者亦何異乎乆病
　固疾長阨不死雖生之日猶死之年此無
　足之辭以難知和也
知和曰平爲福有餘爲害者物莫不然而財
其甚者也
　䟽夫平等被其福善有餘招其禍害者天
　理自然也物皆如是而財最甚也
今富人耳營鍾鼓管籥之聲口慊於芻豢醪
醴之味以感其意遺忘其業可謂亂矣
　䟽嗛稱適也管籥簫笛之流也夫富室之
　人恣情淫勃口爽醪醴耳聒宫商取捨滑
　心觸類感動性之昏爽事業忘焉無所覺
　知豈非亂也
侅溺於馮氣若負重行而上也可謂苦矣
　䟽馮氣猶憤懣也夫貪欲既多勞役困弊
　心中侅塞沈溺憤懣猶如負重上阪而行
　此之委頓豈非苦困也哉
貪財而取慰貪權而取竭靜居則溺體澤則
馮可謂疾矣
　䟽貪取財寳以慰其心誘謟威權以竭情
　慮安靜閑居則其體沈溺體氣悦澤則憤
　懣斯生動靜困苦豈非疾也
爲欲富就利故滿若堵耳而不知避且馮而
不舍可謂辱矣
　䟽堵墻也夫欲富就利情同壑壁譬彼堵
　墻版築滿盈心中憤懣貪婪不舍不知避
　害豈非耻辱邪
財積而無用服膺而不舍滿心戚醮求益而
不止可謂憂矣
　䟽戚醮煩惱也夫積而不散馮而不舍貪
　求無足煩惱盈懷慤而論之豈非憂患
内則疑刦請之賊外則畏寇盜之害内周樓
䟽外不敢獨行可謂畏矣
　䟽疑恐也請求也匹夫無罪懷璧其罪故
　在家則恐求財盜賊之災外行則畏寇盜
　濫竊之害是以舍院周回起䟽窗樓敞出
　内外來往怖懼不敢獨行如此艱辛豈非
　畏哉
此六者天下之至害也皆遺忘而不知察及
其患至求盡性竭財單以反一日之無故而
不可得也
　䟽六者謂亂苦疾辱憂畏也殫盡也天下
　至害遺忘不察及其巨盜忽至性命惙然
　平生貪求一朝頓盡所有財寳當時並罄
　欲反一日貧素其可得之乎
故觀之名則不見求之利則不得繚意體而
爭此不亦惑乎
　註此章言知足者常足
　䟽繚纏繞也巨盜既至身非己有當爾之
　際豈見有名利邪而流俗之夫倒置之甚
　情纏繞於名利心决絶於爭求以此而言
　豈非大惑之甚也

南華眞經註䟽卷之三十一





南華眞經注䟽卷之三十二尺六
　　　　河南郭象註
　　　　唐西華法師成玄英䟽
　　　雜篇說劍第三十
昔趙文王喜劍劍士夾門而客三千餘人日
夜相擊於前死傷者歲百餘人好之不厭如
是三年國衰諸侯謀之
　䟽趙惠王名何趙武靈王之子也好擊劍
　之士養客三千好無厭足其國衰弊故諸
　侯知其無道共相謀議欲將伐之也
太子悝患之募左右曰孰能說王之意止劍
士者賜之千金左右曰莊子當能
　䟽悝趙太子名也厭患其父喜好干戈故
　欲千金以募說士莊子大賢當能止劍也
太子乃使人以千金奉莊子莊子弗受與使
者俱往見太子曰太子何以教周賜周千金
太子曰聞夫子明聖謹奉千金以幣從者夫
子弗受悝尚何敢言
　䟽欲教我何事乃賜千金既見金多故問
　太子曰聞莊子賢哲聖明故所以贈千金
　以充從車之幣帛也
莊子曰聞太子所欲用周者欲絶王之喜好
也使臣上說大王而逆王意下不當太子則
身刑而死周尚安所事金乎使臣上說大王
下當太子趙國何求而不得也太子曰然吾
王所見唯劍士也莊子曰諾周善爲劍太子
曰然吾王所見劍士皆蓬頭突鬢垂冠曼胡
之纓短後之衣瞋目而語難王乃悦之今夫
子必儒服而見王事必大逆
　䟽髮亂如蓬鬢毛突出鐵爲冠垂下露面
　曼胡之纓謂屯項項抺額也短後之衣便
　於武事瞋目怒眼勇者之容憤然寘胸故
　語聲難瀝斯劍士之形服也
莊子曰請治劍服治劍服三日乃見太子太
子乃與見王王脱白刃待之莊子入殿門不
趨見王不拜
　䟽夫自得者内無懼心故不趨走也
王曰子欲何以教寡人使太子先
　䟽汝欲用何術以教諫於我而使太子先
　言於我乎
曰臣聞大王喜劍故以劍見王王曰子之劍
何能禁制曰臣之劍十步一人千里不留行
王大悦之曰天下無敵矣
　䟽其劍十步殺一人一去千里行不留住
　鋭快如是寧有敵乎
莊子曰夫爲劍者示之以虚開之以利後之
以發先之以至願得試之
　䟽夫爲劍者道也是以忘己虚心開通利
　物感而後應機照物先莊子之用劍也
王曰夫子休就舍待命令設戲請夫子
　䟽辭㫖清遠感動王心故令休息屈就館
　舍待設劍戲然後邀延也
王乃校劍士七日死傷者六十餘人得五六
人使奉劍於殿下乃召莊子王曰今日試使
士敦劍
　䟽敦斷也試陳劍士使考教使斷以定勝
　劣
莊子曰望之乆矣
　䟽企望日乆請早試之
王曰夫子所御杖長短何如曰臣之所奉皆
可
　䟽御用也謂莊實可擊劍故問之
然臣有三劍唯王所用請先言而後試王曰
願聞三劍曰有天子劍有諸侯劍有庶人劍
王曰天子之劍何如曰天子之劍以燕谿石
城爲鋒齊岱爲鍔
　䟽鋒劍端也鍔刃也燕谿在燕國石城塞
　外山此地居北以爲劍鋒齊國岱岳在東
　爲劍刃也
晋魏爲脊周宋爲鐔
　䟽鐔環也晋魏二國近乎趙地故以爲脊
　也周宋二國近南故以爲環也
韓魏爲鋏
　䟽鋏把也韓魏二國在趙之西故以爲把
　也
包以四夷裏以四時
　䟽懷四夷以道德順四時以生化
纔以渤海帶以常山
　䟽渤海滄州也常山北岳也造化之中以
　山海鎮其地也
制以五行論以刑德
　䟽五行金木水火土刑刑罰德德化也以
　此五行匡制區宇論其刑德以御群生
開以陰陽持以春夏行以秋冬
　䟽夫陰陽開闢春夏維持秋冬肅殺自然
　之道也
此劍直之無前舉之無上按之無下運之無
旁上决浮雲下絶地紀此劍一用匡諸侯天
下服矣
　䟽夫以道爲劍則無所不包故上下旁通
　莫能礙者浮雲地紀豈足言哉既以造化
　爲功故無不服也
此天子之劍也文王芒然自失
　䟽夫才小聞大不相承領故芒然若涉海
　失其所謂類魏惠王之聞韶樂也
曰諸侯之劍何如曰諸侯之劍以知勇士爲
鋒以清廉士爲鍔以賢良士爲脊以忠聖士
爲鐔以豪桀士爲鋏此劍直之亦無前舉之
亦無上案之亦無下運之亦無旁上法圓天
以順三光下法方地以順四時中和民意以
安四鄉
　䟽四鄉猶四方也夫能法象天地而知萬
　物之情謂諸侯所以爲異也但能依用此
　劍而御于邦國亦宇内無敵
此劍一用如雷霆之震也四封之内無不賔
服而聽從君命者矣此諸侯之劍也
　䟽易以震卦爲諸侯故雷霆爲諸侯之斂
　也
王曰庶人之劍何如曰庶人之劍蓬頭突鬢
垂冠曼胡之纓短後之衣瞋目而語難相擊
於前上斬頸領下决肝肺此庶人之劍無異
於鬥雞一旦命已絶矣無所用於國事今大
王有天子之位而好庶人之劍臣竊爲大王
薄之
　䟽莊子雄辯冠絶古今故能說化趙王去
　其所好而結會㫖歸在於此矣
王乃牽而上殿宰人上食王三環之
　䟽環繞也王覺己非深懷慚惡命莊子上
　殿以展愧情繞食三周不能安坐氣急心
　懣豈復能飱乎
莊子曰大王安坐定氣劍事已畢奏矣於是
文王不出宫三月劍士皆服斃其處也
　䟽不復受賞故恨而致死也

南華眞經註䟽卷之三十二















南華眞經註䟽卷之三十三
　　　　郭象注
　　　　西華法師成玄英䟽
　　　雜篇漁父第三十一
孔子遊乎緇帷之林休坐乎杏壇之上弟子
讀書孔子弦歌鼓琴奏曲未半
　䟽緇黑也尼父游行天下讀講詩書時於
　江濱休息林籟其林鬰茂蔽日陰沈布葉
　垂條又如帷幕故謂之緇帷之林也壇澤
　中之高處也其處多杏謂之杏壇也琴者
　和也可以和心養性故奏之
有漁父者下船而來鬢眉交白被髮揄袂行
原以上距陸而止左手據膝右手持頤以聽
曲終
　䟽漁父越相范蠡也輔佐越王勾踐平吴
　事訖乃乗扁舟游三江五湖變易姓名號
　曰漁父即於原所逢者也既而汎海至齊
　號曰鴟夷子至魯號曰白珪先生至陶號
　曰朱公晦迹韜光隨時變化仍遺大夫種
　書云揄揮也袂袖也原高平也距至也鬢
　眉交白壽者之容散髮無冠野人之貌於
　是遥望平原以手揮袂至子高陸維舟而
　止拓頤抱膝以聽琴歌也
而招子貢子路二人俱對客指孔子曰彼何
爲者也
　䟽詢問仲尼是何爵命之人
子路對曰魯之君子也
　䟽答云是魯國賢人君子也
客問其族子路對曰族孔氏
　䟽問其族答云姓孔
客曰孔氏者何治也
　䟽又問孔氏以何法術修理其身
子路未應子貢對曰孔氏者性服忠信身行
仁義飾禮樂選人倫上以忠於世主下以化
於齊民將以利天下此孔氏之所治也
　䟽率性謙和服行聖迹修飾禮樂簡選人
　倫忠誠事君化物齊等將欲利群品此孔
　氏之心乎
又問曰有土之君與子貢曰非也侯王之佐
與子貢曰非也
　䟽爲是有茅土五等之君爲是王侯輔佐
　卿相乎皆答云非也
客乃笑而還行言曰仁則仁矣恐不免其身
苦心勞形以危其眞嗚呼遠哉其分於道也
　䟽夫勞苦心形危忘眞性偏行仁愛者去
　本迢遰而分離於玄道也是以嗤笑徘徊
　嗚呼歎之也
子貢還報孔子孔子椎琴而起曰其聖人與
乃下求之至於澤畔方將杖拏而引其船顧
見孔子還鄉而立孔子反走再拜而進
　䟽拏撓也反走前進是虔敬之容也
客曰子將何求孔子曰曩者先生有緒言而
去丘不肖未知所謂竊待於下風幸聞咳唾
之音以卒相丘也
　䟽曩向也緒言餘論也卒終也相助也向
　者先生有清言餘論丘不敏未識所由之
　故竊聽下風庶承謦欬卒用此言助丘不
　逮
客曰嘻甚矣子之好學也孔子再拜而起曰
丘少而脩學以至於今六十九歲矣無所得
聞至教敢不虚心
　䟽嘻笑聲也丘少年已來脩學仁義逮乎
　耆艾未聞至道所以恭謹虔恪虚心矣
客曰同類相從同聲相應固天之理也吾諸
釋吾之所有而經子之所以
　䟽夫虎嘯風馳龍興雲布自然之理也固
　其然乎是以漁父大賢宣尼至聖賢聖相
　感斯同聲相應也故釋吾之所有方外之
　道經營子之所以方内之業
子之所以者人事也天子諸侯大夫庶人此
四者自正治之美也四者離位而亂莫大焉
官治其職人憂其事乃無所陵
　䟽陵亦亂也夫人倫之事抑乃多端切要
　而言無過此四者若四者守位乃教治盛
　美若上下相冒則亂莫大焉是以百官各
　司其職庶人自憂其務不相陵亂斯不易
　之道者也
故田荒室露衣食不足徵賦不屬妻妾不和
長少無序庶人之憂也
　䟽田畝荒蕪屋室漏露追徵賦税不相係
　屬妻妾既失尊卑長幼曾無次序庶人之
　憂患也
能不勝任官事不治行不清白群下荒怠功
美不有爵禄不持大夫之憂也
　䟽職任不勝物務不理百姓荒亂四民不
　勤大夫之憂也
廷無忠臣國家昏亂工技不巧貢職不美春
秋後倫不順天子諸侯之憂也
　䟽陪臣不忠苞茅不貢春秋盟會落朋倫
　之後五等之憂也
陰陽不和寒暑不時以傷庶物諸侯暴亂擅
相攘伐以殘民人禮樂不節財用窮匱人倫
不飭百姓淫亂天子有司之憂也
　䟽攘除也陰陽不調日時愆度兵戈荐起
　萬物夭傷三公九卿之憂也
今子既上無君侯有司之勢而下無大臣職
事之官而擅飾禮樂選人倫以化齊民不泰
多事乎
　䟽上非天子諸侯下非宰輔卿相而擅修
　飾禮樂選擇人倫教化蒼生正齊群物乃
　是多事之人
且人有八疵事有四患不可不察也非其事
而事之謂之摠
　䟽謂之原本明
莫之顧而進之謂之佞
　䟽彊進忠言人不采顧謂之佞也
希意導言謂之謟
　䟽希望前人意氣而導達其言斯謟也
不擇是非而言謂之諛
　䟽苟且順物不簡是非謂之諛也
好言人之惡謂之讒
　䟽聞人之過好揚敗之
析交離親謂之賊
　䟽人有親情交故輒欲離而析之斯賊害
　也
稱譽詐僞以敗惡人謂之慝
　䟽與己親者雖惡而舉與已䟽者雖善而
　毁以斯詐偽好敗傷人可謂姦慝之人也
不擇善否兩容顔適偷拔其所欲謂之險
　䟽否惡也善惡二邊兩皆容納和顔悦色
　偷拔其意之所欲隨而佞之斯險詖之人
　也
此八疵者外以亂人内以傷身君子不友明
君不臣
　䟽外則惑亂於百姓内則傷敗於一身是
　以君子不與爲友朋明君不將爲臣佐也
所謂四患者好經大事變更易常以挂功名
謂之叨
　䟽伺候安危經營大事變改之際建立功
　名謂叨濫之人也
專知擅事侵人自用謂之貪
　䟽事己獨擅自用陵人謂之貪也
見過不更聞諫愈甚謂之狠
　䟽有過不改聞諫彌增狠戾之人
人同於己則可不同於己雖善不善謂之矜
　䟽物同乎己雖惡而善物異乎己雖善而
　惡謂之矜夸之人
此四患也能去八疵無行四患而始可教已
孔子愀然而歎再拜而起曰丘再逐於魯削
迹於衛伐樹於宋圍於陳蔡丘不知所失而
離此四謗者何也
　䟽愀然慙竦貌也罹遭也丘無罪失而遭
　罹四謗未悟前㫖故發此疑
客悽然變容曰甚矣子之難悟也人有畏影
惡迹而去之走者舉足愈數而迹愈多走愈
疾而影不離身自以爲尚遲疾走不休絶力
而死不知處陰以休影處靜以息迹愚亦甚
矣子審仁義之間察同異之際觀動靜之變
適受與之度理好惡之情和喜怒之節而幾
於不免矣
　䟽留停仁義之間以招門徒伺察同異之
　際以候機宜觀動靜之變晞其僥倖適受
　與之度望著功名理好惡之情而是非堅
　執和喜怒之節用爲達道以己誨人矜矯
　天性近於不免也
謹脩而身愼守其眞還以物與人則無所累
矣
　䟽謹愼形體修守眞性所有功名還歸人
　物則物我俱全故無患累也
今不脩之身而求之人不亦外乎
　註不能脩其身而求之他人者豈非䟽外
　乎
孔子愀然
　䟽自竦也
曰請問何謂眞客曰眞者精誠之至也不精
不誠不能動人
　䟽夫眞者不偽精者不雜誠者不矯也故
　矯情偽性者不能動於人也
故彊哭者雖悲不哀彊怒者雖嚴不威彊親
者雖笑不和眞悲無聲而哀眞怒未發而威
眞親未笑而和眞在内者神動於外是所以
貴眞也其用於人理也事親則慈孝事君則
忠貞飲酒則歡樂處喪則悲哀
　䟽夫道無不在所在皆通故施於人倫有
　此四事四事之義以列下文
忠貞以功爲主飲酒以樂爲主處喪以哀爲
主事親以適爲主功成之美無一其迹矣
　䟽貞者事之幹也故以功績爲主飲酒陶
　蕩性情故以樂爲主是以功在其美故不
　可一其事迹也
事親以適不論所以矣飲酒以樂不選其具
矣處喪以哀無問其禮矣
　䟽此覆釋前四義者也
禮者世俗之所爲也眞者所以受於天也自
然不可易也
　䟽節文之禮世俗爲之眞實之性禀乎大
　素自然而然故不可改易也
故聖人法天貴眞不拘於俗
　䟽法效自然寳貴眞道故不拘束於俗禮
　也
愚者反此不能法天而恤於人不知貴眞禄
禄而受變於俗故不足
　䟽恤憂也禄禄貴貌也愚迷之人反於聖
　行不能法自然而造適貴道德而逍遥翻
　復溺人事而憂慮滯囂塵而遷貿徇物無
　厭故心恒不足也
惜哉子之早湛於人僞而晩聞大道也
　䟽惜孔子之雄才乆迷情於聖迹耽人間
　之浮偽不早聞於玄道
孔子又再拜而起曰今者丘得遇也若天幸
然先生不羞而比之服役而身教之敢問舍
所在請因受業而卒學大道
　䟽尼父喜歡自嗟慶幸得逢漁父欣若登
　天必其不耻訓誨尋當服勤驅役庶爲門
　人身禀教授問舍所在終學大道
客曰吾聞之可與往者與之至於妙道不可
與往者不知其道愼勿與之身乃無咎
　䟽從迷適悟爲往也妙道眞本也知分别
　也若逢上智之士可與言於妙本若遇下
　根之人不可語其玄極觀機吐照方乃無
　疵
子勉之吾去子矣吾去子矣乃刺船而去延
縁葦間
　䟽戒約孔子令其勉勵延縁上蘆葦之間
　重言去子殷勤訓勗也
顔淵還車子路授綏孔子不顧待水波定不
聞挐音而後敢乗
　䟽仲尼既見異人告以至道故仰之彌甚
　喜懼交懷門人授綏猶不顧盻船遠波定
　不聞橈響方敢乗車
子路旁車而問曰由得爲役乆矣未嘗見夫
子遇人如此其威也萬乗之主千乗之君見
夫子未嘗不分庭伉禮夫子猶有倨傲之容
今漁父杖挐逆立而夫子曲腰磬折言拜而
應得無太甚乎門人皆怪夫子矣漁父何以
得此乎
　䟽天子萬乗諸侯千乗伉對也分處庭中
　相對設禮位望相似無階降也仲尼遇天
　子諸侯尚懷倨傲一逢漁父盡禮曲腰并
　受言詞必拜而應漁父威嚴遂至於此孔
　丘重方外之道子路是方内之人故致驚
　疑旁車而問也
孔子伏軾而歎曰甚矣由之難化也湛於禮
義有間矣而樸鄙之心至今未去
　䟽湛著禮義時間固乆嗟其鄙拙故凭軾
　歎之也
進吾語汝夫遇長不敬失禮也見賢不尊不
仁也彼非至人不能下人下人不精不得其
眞故長傷身惜哉不仁之於人也禍莫大焉
而由獨擅之
　䟽召由令前示其進趨夫遇長老不敬則
　失於禮儀見可貴不尊則心無仁愛若非
　至德之人則不能使人謙下謙下或不精
　誠則不造於玄極不仁不愛乃禍敗之基
　惜哉仲由專擅於此也
且道者萬物之所由也庶物失之者死得之
者生爲事逆之則敗順之則成故道之所在
聖人尊之今漁父之於道可謂有矣吾敢不
敬乎
　註此篇言無江海而間者能下江海之士
　也夫孔子之所放任豈直漁父而已哉將
　周流六虚旁通無外蝡動之類咸得盡其
　所懷而窮理致命固所以爲至人之道也
　䟽由從也庶衆也夫道生萬物則謂之道
　故知衆庶從道而生是以順而得者則生
　而成逆而失者則死而敗物無貴賤道在
　則尊漁父既其懷道孔子何能不敬邪


南華眞經注䟽卷之三十三
南華眞經註䟽卷之三十四尺七
　　　　河南郭象註
　　　　唐西華法師成玄英䟽
　　　雜篇列御寇第三十二
列御寇之齊中道而反遇伯昏瞀人
　䟽伯昏楚之賢士號曰伯昏瞀人隱者之
　徒也禦寇既師壺子又事伯昏方欲適齊
　行於化道自驚行淺中路而還適逢瞀人
　問其所以
伯昏瞀人曰奚方而反
　䟽方道也奚何也汝行何道欲往何方問
　其所由中塗反意也
曰吾驚焉
　䟽自覺己非驚懼而反此略答前問意
曰惡乎驚
　䟽重聞禦寇於何事迹而起驚心
曰吾嘗食於十漿
　註賣漿之家
曰五漿先饋
　註言其敬己
　䟽饋遺也十漿謂有十家賣漿飲也列子
　因行渴於逆旅十家賣飲而五家先遺覩
　其容觀競起驚心未能冥混是以驚懼也
伯昏瞀人曰若是則汝何爲驚己
　䟽更問驚由庶陳己失
曰夫内誠不解
　註外自矜飾
　䟽自覺内心實智未能懸解爲物所敬是
　以驚而歸
形諜成光
　註舉動便辟而成光儀也
以外鎮人心
　註其内實不足以服物
　䟽諜便僻貌也鎮服也儀容便僻動成光
　華用此外形鎮服人物
使人輕乎貴老
　註若鎮物由乎内實則使人貴老之情篤
　也
而𩐎其所患
　註言以美形動物則所患亂生也
　䟽𩐎亂也未能混俗同塵而爲物標杓使
　人敬貴於己而輕老人良恐禍患方亂生
　矣
夫漿人特爲食羹之貨多餘之贏其爲利也
薄其爲權也輕而猶若是
　註權輕利薄可無求於人
而況於萬乗之主乎
　䟽特獨也贏利也夫賣漿之人獨有羹食
　爲貨所盈之物蓋亦不多爲利既薄權亦
　非重尚能敬己競走獻漿况在君王權高
　利厚奔馳尊貴不亦宜乎
身勞於國而知盡於事彼將任我以事而效
我以功吾是以驚
　䟽夫君人者位總萬機威跨四海故躬疲
　倦於邦國心盡慮於世事則思賢若渴以
　代己勞必將任我以物務而驗我以功績
　徇外喪内逐偽忘眞驚之所由具陳如是
　也
伯昏瞀人曰善哉觀乎
　䟽汝能觀察己身審知得喪嘉其自覺故
　歎善哉
汝處己人將保汝矣
　註苟不遺形則所在見保保者聚守之謂
　也
　䟽保守也汝安處己身不能忘我猶顯形
　德爲物所歸門人請益聚守之矣
無幾何而往則户外之屨滿矣
　䟽無幾何謂無多時也俄頃之間伯昏往
　禦寇之所適見脱屨户外跣足升堂請益
　者多矣
伯昏瞀人北面而立敦杖蹙之乎頤立其間
不言而出
　䟽敦竪也以枝柱頤聽其言說倚立間乆
　忘言而歸也
賔者以告列子列子提屨跣而走暨乎門曰
先生既來曾不發藥乎
　䟽賔者謂通賔客人也御寇聞師友立不
　言而歸於是竦息慙惕不暇納屨跣足馳
　走至門而反高人既來庶蒙鍼艾不嘗開
　發藥石遺棄而還誠心欽渴有此固請也
曰已矣吾固告汝曰人將保汝果保汝矣
　䟽已止也我已於先固告汝汝不能韜光
　晦迹必爲物所歸依今果見汝門人滿室
　吾昔語汝諒非虚言宜止所請無勞辭費
非汝能使人保汝而汝不能使人無保汝也
　註任平而化則無感無求無感無求乃不
　相保
　䟽顯迹於外故爲人保之未能忘德故不
　能無守也
而焉用之感豫出異也
　註先物施惠惠不因彼豫出則異也
　䟽而汝也焉何也夫物我兩忘亦何須物
　來感已必有機來感而後應不勞預出異
　端先物施惠
必且有感揺而本性又無謂也
　註必將有感則與本性動也
　䟽摇動也必固有感迫而後起率其本性
　摇而應之滅迹匿端有何偁謂也
與汝遊者又莫汝告也彼所小言盡人毒也
　註細巧入人爲小言
　䟽共汝同游行解相類唯事浮辯細巧之
　言佞媚於人盡爲鳩毒詎能用道以告汝
　也
莫覺莫悟何相孰也
　䟽孰誰也彼此迷塗無能覺悟何誰獨曉
　以相告乎
巧者勞而知者憂無能者無所求飽食而遨
遊汎若不繫之舟虚而遨遊者也
　註夫無其能者唯聖人耳過此以下至於
　昆蟲未有自忘其能而任衆人者也
　䟽夫物未嘗爲無用憂勞而必以智巧困
　弊唯聖人汎然無係泊爾忘心譬彼虚舟
　任運逍遥
鄭人緩也呻吟裘氏之地
　註呻吟吟詠之謂
祇三年而緩爲儒
　註祇適也
　䟽呻吟詠讀也裘氏地名也祗適也鄭人
　名緩於裘地學問適經三年而成儒道
河潤九里澤及三族使其弟墨
　註三族謂父母妻族也能使弟成於墨教
　也
儒墨相與辯其父助翟
　註翟緩弟名
　䟽翟緩弟名也儒則憲章文武祖述堯舜
　甚固吝好多言墨乃遵於禹道勤儉好施
　儒墨塗别志尚不同各執是非互相爭辯
　父黨小兒遂助於翟矣
十年而緩自殺其父夢之曰使而子爲墨者
子也闔胡嘗視其良既爲秋栢之實矣
　註緩怨其父之助弟故感激自殺死而見
　夢謂己既能自化爲儒又化弟令墨弟由
　己化而不能順己己以良師而便怨誠之
　至故爲秋栢之實
　䟽闔何也秋栢勁木也父既助翟而緩恨
　之經由十年感激自殺仍見夢於父以申
　怨言云使汝子爲墨者我之功力也何不
　看視我爲賢良之師而更朋助弟我怨恨
　之甚化爲異物秋栢子實生於墓上亦有
　作垠字者垠冢也云汝何不看我冡上已
　化爲秋栢之木而生實也
夫造物者之報人也不報其人而報其人之
天
　註自此已下莊子辭也夫積習之功爲報
　報其性不報其爲也然則學習之功成性
　而已豈爲之哉
　䟽造物者自然之洪鑪也而造物者無物
　也能造化萬物故謂之造物也夫物之智
　能禀乎造化非由從師而學成也故假於
　學習輔道自然報其天性不報人功也是
　知翟有墨性不從緩得緩言我教不亦繆
　乎
彼故使彼
　註彼有彼性故使習彼
　䟽彼翟先者有墨性故成墨若率性素無
　學終不成也豈唯墨翟庶物皆然
夫人以己爲有以異於人以賤其親
　註言緩自美其儒謂己能有積學之功不
　知其性之自然也夫有功以賤物者不避
　其親也無其身以平往者貴賤不失其倫
　也
　䟽言緩自恃於己有學植之功異於常人
　故輕賤其親而汝於父也人之迷滯而至
　於斯乎
齊人之井飲者相捽也故曰今之世皆緩也
　註夫穿井所以通泉吟詠所以通性無泉
　則無所穿無性則無所詠而世皆忘其泉
　性之自然徒識穿詠之末功因欲矜而有
　之不亦妄乎
　䟽夫土下有泉人各有性天也穿之成井
　學以成術者人也嗟乎世人迷妄之甚徒
　知穿學之末事不悟泉性之自然而矜之
　以爲己功者故世皆緩之流也齊人穿鑿
　得井行李汲而飲之井主護水捽頭而休
　莊生聞之故引爲諭
自是有德者以不知也而况有道者乎
　註觀緩之謬以爲學父故能任其自爾而
　知故無爲其間也
　䟽觀緩之迷以爲己誠有德之人從是之
　後忘知任物不復自矜况體道之人豈視
　其功邪
古者謂之遁天之刑
　註仍自然之能以爲己功者逃天者也故
　刑戮及之
　䟽不知物性自爾矜爲己功者逃遁天然
　之理也既乖造化故刑戮及之
聖人安其所安不安其所不安
　註夫聖人無安無不安順百姓之心也
　䟽安任也任羣生之性不引物從己性之
　無者不强安之故所以爲聖人也
衆人安其所不安不安其所安
　註所安相與異故所以爲衆人也
　䟽學己所不能安其所不安也不安其素
　分不安其所安也
莊子曰知道易勿言難
　䟽玄道窈冥言像斯絶運知則易忘言實
　難
知而不言所以之天也知而言之所以之人
也
　䟽妙悟玄道無法可言故詣於自然之境
　雖知至極而猶存言辯斯未離於人倫矣
古之人天而不人
　註知而落天地未嘗開言以引物應其至
　分而已
　䟽復古眞人知道之士天然淳素無復人
　情
朱泙漫學屠龍於支離益單千全之家三年
技成而無所用其巧
　註事在於適無貴於遠功
　䟽姓朱名泙漫姓支離名益殫盡也罄千
　金之産學殺龍之術伏膺三歲其道方成
　伎雖巧妙卒爲無用屠龍之事於世稍稀
　欲明處涉人間貴在適中苟不當機雖大
　無益也
聖人以必不必故無兵
　註理雖必然猶不必之斯至順矣兵其安
　有
　䟽達道之士隨逐物情理雖必然猶不固
　執故無交爭也
衆人以不必必之故多兵
　註理雖未必抑而必之各必其所見則乖
　逆生也
　䟽庸庶之類妄爲封執理不必爾而固必
　之既忤物情則多乖矣
順於兵故行有求
　註物各順性則足足則無求
　䟽心有貪求故任於執固之情也
兵恃之則亡
　註不得已而用之以恬淡爲上者未之亡
　也
　䟽不能大順羣命而好乖逆物情者則幾
　亡吾寳矣
小夫之知不離苞苴竿牘
　註苞苴以遺竿牘以問遺問之具小知所
　殉
　䟽小夫猶匹夫也苞苴香草也竿牘竹簡
　也夫搴芳草以相贈折簡牘以相問者斯
　蓋俗中細務固非丈夫之所忍爲
敝精神乎蹇淺
　註昏於小務所得者淺
　䟽好爲遺問徇於小務可謂勞精神於跛
　蹇淺薄之事不能遊虚涉遠矣
而欲兼濟導物太一形虚若是者迷惑于宇
宙形累不知太初
　註小夫之知而欲兼濟導物經虚涉遠志
　大神敝形爲之累則迷惑而失致也
　䟽以蹇淺之知而欲兼濟羣物導達羣生
　望得虚空其形合太一之玄道者終不可
　也此人迷於古今形累於六合何能照知
　太初之妙理邪
彼至人者歸精神乎無始而甘瞑乎無何有
之鄉
　䟽無始妙本也無何有之鄉道境也至德
　之人動而常寂雖復兼濟道物而神凝無
　始故能和光混俗而恒寢道鄉也
水流乎無形發泄乎大清
　註泊然無爲而任其天行也
　䟽無以順物如水流行隨時適變不守形
　迹迹不離本故雖應動恒發泄於太清之
　極也
悲哉乎汝爲知在毫毛
　註爲知所得者細
而不知大寧
　註任性大寧而至
　䟽苞苴竿牘何異毫毛如斯運智深可悲
　歎精神淺薄詎知乎至寂之道邪
宋人有曹商者爲宋王使秦其往也得車數
乗王悦之益車百乗
　䟽姓曹名商宋人也爲宋偃王使秦應對
　得所秦王愛之遂賜車百乗乗駟馬也
反於宋見莊子曰夫處窮閭阨巷困窘織屨
槁項黄馘者商之所短也一悟萬乗之主而
從車百乗者商之所長也
　䟽窘急也言貧窮困急織屨以自供頸項
　枯槁而顦顇頭面黄瘦而馘厲當爾之際
　是商之所短也一使强秦遂使秦王驚悟
　遺車百乗者是商之智數長也以此自多
　矜夸莊子也
莊子曰秦王有病召醫破癰潰痤者得車一
乗舐痔者得車五乗所治愈下得車愈多子
豈治其痔邪何得車之多也子行矣
　註夫事下然後功高功高然後禄重故高
　遠恬淡者遺榮也
　䟽癰痒熱毒腫也痔下漏病也莊生風神
　俊悟志尚清遠既而縱此竒辯以挫曹商
　故郭注云夫事下然後功高功高然後禄
　重高遠恬淡者遺榮也
魯哀公問乎顔闔曰吾以仲尼爲貞幹國其
有瘳乎
　䟽言仲尼有忠貞幹濟之德欲命爲卿相
　魯邦亂病庶瘳差矣
曰殆哉圾乎仲尼
　註圾危也夫至人以民靜爲安今一爲貞
　幹則遺高迹於萬世令飾競於仁義而畫
　其毛彩百姓既危至人亦無以爲安也
　䟽殆近也圾危也以貞幹迹率物物既失
　性仲尼何以安也
方且飾羽而畫
　註凡言方且皆謂後世從事飾晝非任眞
　也
　䟽方將貞幹輔相魯廷萬代奔逐修飾羽
　儀喪其眞性也
從事華辭以支爲㫖
　註將令後世之從事者無實而意趣横出
　也
　䟽聖迹既彰令從政任事情偽辭車析派
　分流爲意㫖也
忍性以視民而不知不信
　註後世人君將慕仲尼之遐軌而遂忍性
　自矯僞以臨民上下相習遂不自知也
　䟽後代人君慕仲尼遐軌安忍情性用之
　臨人上下相習矯僞黔黎而不知已無信
　實也以華僞之迹教示蒼生禀承心靈宰
　割眞性用此居人之上何足稱哉
受乎心宰乎神夫何足以上民
　註今以上民則後世百姓非直外形從之
　而已乃以心神受而用之不能復自得於
　心中也
　䟽彼代百姓非直外形從之乃以心神受
　用之不能復自得之性以此居民上何足
　可安哉
彼宜汝與
　註彼百姓也汝哀公也彼與汝各自有所
　宜相效則失眞此即今之見驗
　䟽彼百姓也汝哀公也百姓與汝各有所
　宜若將汝所宜與百姓不可也
予頤與
　註效彼非所以養己也
　䟽予我也頤養也我與百姓怡養不同譬
　如魚鳥升沈各異若以汝所養衛物物我
　俱失也
誤而可矣
　註正不可也
　䟽以貞幹之迹錯誤行之正不可也
今使民離實學僞非所以視民也爲後世慮
不若休之
　註問不謂當時也
　䟽離實性學僞法不可教示黎民慮後世
　荒亂不如休止也
難治也
　註治之則僞故聖人不治也
　䟽捨己效物聖人不治也
施於人而不忘非天布也
　註布而識之非芻狗萬物也
　䟽二儀布生萬物豈貴恩也
商賈不齒
　註况士君子乎
　䟽夫能施求報商客尚不齒理况君子士
　人乎
雖以事齒之神者弗齒
　註要能施惠故於事不得不齒以其不忘
　故心神忽之此百姓之大情也
　䟽施而不忘未合天道能施恩惠於物事
　不得不齒爲責求報心神輕忽不録百姓
　之情也事之者性倩也
爲外刑者金與木也
　註金謂刀鋸斧鉞木謂棰楚桎梏
爲内刑者動與過也
　註靜而當則外内無刑
宵人之離外刑者金木訊之
　䟽宵闇夜也離羅也訊問也闇惑之人罹
　於憲網身遭枷杻斧鉞之刑也
離内刑者陰陽食之
　註動而過分則性氣傷於内金木訊於外
　也
　䟽若不止分則内結寒暑陰陽殘食之也
夫免乎外内之刑者唯眞人能之
　註自非眞人未有能止其分者故必外内
　受刑但不問大小耳
　䟽心若死灰内不滑靈府形同槁木外不
　挂桎梏唯眞人哉
孔子曰凡人心險於山川難於知天天猶有
春秋冬夏旦暮之期人者厚貌深倩
　䟽人心難知甚於山川過於蒼昊厚深之
　狀列在下文
故有貌願而益有畏若不肖
　䟽願慤眞也不肖不似也人有形如慤眞
　而心益虚浮也有心實長者形如不肖也
有順懷而遠
　䟽懷急也形順躁急而心達理也
有堅而縵有緩而釬
　註言人情貌之反有如此者
　䟽縵緩也釬急也自有形如堅固而實散
　縵亦有外形寬緩心内躁急也
故其就義若渴者其去義若熱
　註但爲難知耳未爲殊無迹
　䟽人有就仁義如渴思水捨仁義若熱逃
　火雖復難知未爲無迹徵驗具列下文也
故君子遠使之而觀其忠近使之而觀其敬
　䟽遠使忠佞斯彰咫步敬慢立明者也
煩使之而觀其能
　䟽煩極任使察其彼能
卒然問焉而觀其知
　䟽卒問近對觀其願智
急與之期而觀其信
　䟽忽卒與期觀信契也
委之以財而觀其仁
　䟽仁者不貪
告之以危而觀其節
　䟽告危亡驗節操
醉之以酒而觀其則雜之以處而觀其色
　䟽至人酒不能昏法則男女參居貞操不
　易
九徵至不肖人得矣
　䟽君子易觀不肖難明然視其所以觀其
　所由察其所安搜之有塗亦可知也
　䟽九事徵驗小人君子厚貌深情必無所
　避
正考父一命而傴再命而僂三命而俯循墻
而走孰敢不軌
　註言人不敢以不軌之事侮之
　䟽考成也父大也有考成大德而履正道
　故號正考父則孔子十代祖宋大夫也士
　一命大夫二命卿三命也傴曲循墻並敬
　容極恭卑退若此誰敢將不軌之事而侮
　之也
如而夫者一命而吕鉅再命而於車上儛三
命而名諸父孰協唐許
　註而夫謂凡夫也唐謂堯也許謂許由也
　言而夫與考父者誰同於唐許之事也
　䟽而夫鄙夫也諸父伯叔也凡夫篤競軒
　冕一命則吕鉅夸華再命則援綏作舞三
　命善識自高下呼伯叔之名然考夫謙夸
　各異格量勝劣誰同唐堯許由無爲襌讓
　之風哉
賊莫大乎德有心
　註有心於爲德非眞德也夫眞德者忽然
　自得而不知所以德也
　䟽役智勞慮有心爲德此賊害之甚也
而心有眼
　註率心爲德猶之可耳役心於眉睫之間
　則僞已甚矣
及其有眼也而内視内視而敗矣
　註乃欲探射幽隱以深爲事則心與事俱
　敗矣
　䟽率心爲役用心神於眼睫縁慮逐境不
　知休止致危敗甚矣
凶德有五中德爲首
　䟽謂心耳眼舌鼻也曰此五根禍因此德
　謂凶德也五根禍主中德爲無心也
何謂中德中德也者有以自好也而吡其所
不爲者也
　註吡訾也夫自是而非彼則攻之者非一
　故爲凶首也若中無自好之倩則恣萬物
　之所是所是各不自失則天下皆思奉之
　矣
　䟽吡訾也用心中所好者自以爲是不同
　己爲者訾而非之以心中自是爲得故曰
　中德
窮有八極達有三必形有六府
　䟽八極三必窮達猶人身有六府也列下
　文矣
美髯長大壯麗勇敢八者俱過人也因以是
窮
　註窮於受役也然天下未曾窮於所短而
　恒以所長自困
　䟽美恣媚也髯髭鬢也長高也大粗大也
　壯多力麗妍華勇猛敢果决也藴此八事
　超過常人受役既多因以窮困也
縁循偃佒困畏不若人三者俱通達
　註縁循杖物而行者也偃佒不能俯執者
　也困畏怯弱者也此三者既不以事見任
　乃將接佐之故必達也
　䟽循順也縁物順他不能自立也偃佒仰
　首不能俛執也困畏困苦怯懼也有此三事
　不如恒人所在通達也
知慧外通
　註通外則以無崖傷其内也
　䟽自持智慧照物外通塵境也
勇動多怨
　註怯而靜乃厚其身耳
　䟽雄健躁擾必招讎隙
仁義多責
　註天下皆望其愛然愛之則有不周矣故
　多責
　䟽仁義則不周必有多責也
達生之情者傀
　註傀然大恬解之貌也
達於知者肖
　註肖釋散也
　䟽注云消釋散也傀恬解也達悟之崖眞
　性虚照傀然縣解無係戀也
達大命者隨
　註泯然與化俱也
　䟽大命大年假如彭祖壽考隨而順之亦
　不厭其長乆以爲勞苦也
達小命者遭
　註每在節上住乃悟也
　䟽小命小年也遭遇也如殤子促齡所遇
　斯適曾不介懷耳
人有見宋王者錫車十乗以其十乗驕穉莊
子
　䟽錫與也穉後也宋襄王時有庸瑣之人
　游宋妄說宋王錫車十乗用此驕炫排莊
　周於己後自矜物先也
莊子曰河上有家貧恃緯蕭而食者其子没
於淵得千金之珠其父謂其子曰取石來鍛
之夫千金之珠必在九重之淵而驪龍頷下
子能得珠者必遭其睡也使驪龍而寤子尚
奚微之有哉
　䟽葦蘆也蕭蒿也家貧織蘆蒿爲薄賣以
　供食鍛椎也驪黑龍也頷下有千金之珠
　也譬譏得車之人也
今宋國之深非直九重之淵也宋王之猛非
直驪龍也子能得車者必遭其睡也使宋王
而寤子爲𩐎粉夫
　註夫取富貴必順乎民望也若挾竒說乗
　天衢以嬰人主之心者明君之所不受也
　故如有所譽必有所試於斯民不違僉曰
　舉之以合萬夫之望者此三代所以直道
　而行之也
　䟽懷忠貞以感人主者必非常之賞而用
　左道使其說佞媚君王僥倖於富貴者故
　有驕穉之容亦何異遭驪龍睡得珠邪餘
　詳注意
或聘於莊子
　䟽寓言不明聘人姓氏族故言或也
莊子應其使曰子見夫犧牛乎
　䟽犧養也君王預前三日養牛祭宗廟曰
　犧也
衣以文繡食以芻菽及其牽而入於太廟雖
欲爲孤犢其可得乎
　註樂生者畏犧而辭聘髑髏聞生而矉𥉷
　此死生之情異而各自當也
　䟽芻草也菽豆也犧養豐贍臨祭日求爲
　孤犢不可得也况禄食之人例多夭折嘉
　遁之士方足全生莊子清高笑彼名利
莊子將死弟子欲厚葬之莊子曰吾以天地
爲棺槨以日月爲連璧星辰爲珠璣萬物爲
齎送吾葬具豈不備邪何以加此
　䟽莊子妙達玄道逆旅形骸故棺槨天地
　鑪冶兩儀珠璣星辰變化三景資送備矣
　門人厚葬深乖造物也
弟子曰吾恐烏鳶之食夫子也莊子曰在上
烏鳶食在下爲螻蟻食奪彼與此何其偏也
　䟽鳶鷀也門人荷師主深恩也將欲厚葬
　避其烏鳶豈知厚葬還遭螻蟻情好所奪
　偏私之也
以不平平其平也不平
　註以一家之平平萬物未若任萬物之自
　平也
　䟽無情與奪委任均平此眞平也若運情
　慮均平萬物若欲起心已不平矣
以不徵徵其徵也不徵
　註徵應也不因萬物之自應而欲以其所
　見應之則必有不合矣
　䟽聖人無心有感則應此眞應也若有心
　應物不能應也徵應也
明者唯爲之使
　註夫執其所見受使多矣安能使物哉
　䟽自炫其明情應於務爲物驅使何能役
　人也
神者徵之
　註唯任神然後能至順故無往不應也
　䟽神者無心寂然不動能無不應也
夫明之不勝神也乆矣
　註明之所及不過於形骸也至順則無遠
　近幽深皆各自得
　䟽明則有心應務爲物驅役神乃無心應
　感無方有心不及無心存應不及忘應格
　量可知也
而愚者恃其所見入於人其功外也不亦悲
乎
　註夫至順則用發於彼而以藏於物若恃
　其所見執其自是雖欲入人其功外矣
　䟽夫忘懷應物者爲而不恃功成不居愚
　惑之徒自執其用叨人功績歸入己身雖
　欲矜伐其功外矣迷忘如此深可悲哉

南華眞經註䟽卷之三十四










南華眞經注䟽卷之三十五尺八
　　　　河南郭象註
　　　　唐西華法師成玄英䟽
　　　雜篇天下第三十三
天下之治方術者多矣皆以其有爲不可加
矣
　註爲以其有爲則眞爲也爲其眞爲則無
　僞矣又何加焉
　䟽方道也自軒頊已下迄于堯舜治道藝
　術方法甚多皆隨有物之情順其所爲之
　性任羣品之動植曾不加之於分表是以
　雖教不教雖爲不爲矣
古之所謂道術者果惡乎在
　䟽上古三皇所行道術隨物任化淳樸無
　爲此之方法定在何處假設疑問發明深
　理也
曰無乎不在
　䟽答曰無爲玄道所在有之自古及今無
　處不徧
曰神何由降明何由出
　註神明由事感而後降出
　䟽神者妙物之名明者智周爲義若使虚
　通聖道今古有之亦何勞彼神人顯兹明
　智制禮作樂以導物乎
聖有所生王有所成
　䟽夫虚凝玄道物感所以誕生聖帝明王
　功成所以降迹豈徒然哉
皆原於一
　註使物各復其根抱一而已無飾於外斯
　聖王所以生成也
　䟽原本也一道雖復降靈接物混迹和光
　應物不離眞常抱一而歸本者也
不離於宗謂之天人不離於精謂之神人不
離於眞謂之至人以天爲宗以德爲本以道
爲門兆於變化謂之聖人
　註凡此四名一人耳所自言之異
　䟽冥宗契本謂之自然淳粹不雜謂之神
　妙嶷然不假謂之至極以自然爲宗上德
　爲本玄道爲門觀於機兆隨物變化者謂
　之聖人已上四人只是一耳隨其功用故
　有四名也
以仁爲恩以義爲理以禮爲行以樂爲和薰
然慈仁謂之君子
　註此四名之粗迹而賢人君子之所服膺
　也
　䟽布仁惠爲恩澤施義理以裁非運節文
　爲行首動樂音以和性慈照光乎九有仁
　風扇乎八方譬蘭蕙芳馨香氣薰於遐邇
　可謂賢矣
以法爲分以名爲表以參爲驗以稽爲决其
數一二三四是也
　䟽稽考也操執也法定其分名表其寔操
　驗其行考决其能一二三四即名法等是
　也
百官以此相齒以事爲常
　䟽自堯舜已下置立百官用此四法更相
　齒次君臣物務遂以爲常所謂彝倫也
以衣食爲主蕃息畜藏
　䟽夫事之不可廢者耕織也聖人之不可
　廢者衣食也故國以民爲本民以食爲天
　是以蕃滋生息畜積藏儲者皆養民之法
老弱孤寡爲意皆有以養民之理也
　註民理既然故聖賢不逆
古之人其備乎
　註古之人即此之四名也
　䟽養老哀弱矜孤恤寡五帝已下備有之
　焉
配神明醇天地育萬物和天下
　䟽配合也夫聖帝無心因循品物故能合
　神明之妙理同天地之精醇育宇内之黎
　元和域中之羣有
澤及百姓明於本數係於末度
　註本數明故末不離
　䟽本數仁義也末度名法也夫聖心慈育
　恩覃黎庶故能明仁義以崇本係法名以
　救末
六通四闢小大精粗其運無乎不在
　註所以爲備
　䟽闢法也大則兩儀小則羣物精則神智
　粗則形像通六合以遨游法四時而變化
　隨機運動無所不在也
其明而在數度者舊法世傳之史尚多有之
　註其在數度而可明者雖多有之已䟽外
　也
　䟽史者春秋尚書皆古史也數度者仁義
　法名等也古舊相傳顯明在世者史傳書
　籍尚多有之
其在於詩書禮樂者鄒魯之士搢紳先生多
能明之
　註能明其迹耳豈所以迹哉
　䟽鄒邑名也魯國號也搢笏也亦插也紳
　大帶也先生儒士也言仁義名法布在六
　經者鄒魯之地儒服之人能明之也
詩以道志書以道事禮以道行樂以道和易
以道陰陽春秋以道名分
　䟽道達也通也夫詩道情志書道世事禮
　道心行樂道和適易明卦兆通達陰陽春
　秋褒貶定其名分
其數散於天下而設於中國者百家之學時
或稱而道之
　註皆道古人之陳迹耳尚復不能常稱
　䟽六經之迹散在區中風教所覃不過華
　壤百家諸子依稀五德時復稱說不能大
　同也
天下大亂
　註用其迹而無統故也
　䟽執守陳迹故不升平
聖賢不明
　註能明其迹又未易也
　䟽韜光晦迹
道德不一
　註百家穿鑿
　䟽法教多端
天下多得一
　註各信其偏見而不能都舉
　䟽宇内學人各滯所執偏得一術豈能弘
　通
察焉以自好
　註夫聖人統百姓之大情而因爲之制故
　百姓寄情於所統而自忘其好惡故與一
　世而得澹漠焉亂則反之人恣其近好家
　用典法故國異政家殊俗
　䟽不能恬淡虚忘而每運心思察隨其倩
　好而爲教方
譬如耳目鼻口皆有所明不能相通
　䟽夫目能視色不能聽聲鼻能聞香不能
　辯味各有所主故不能相通也
猶百家衆技也皆有所長時有所用
　註所長不同不得常用
　䟽夫六經五德百家諸書其於救世各有
　所長既未中道故時有所廢猶如鼻口有
　所不通也
雖然不該不徧一曲之士也
　註故未足備任也
　䟽雖復各有所長而未能該通周徧斯乃
　偏僻之士滯一之人非圓通合變者也
判天地之美析萬物之理
　註各用其一曲故析判
　䟽一曲之人各執偏僻雖著方術不能會
　道故分散兩儀淳和之美離析萬物虚通
　之理也
察古人之全寡能備於天地之美稱神明之
容
　註况一曲者乎
　䟽觀察古昔全德之人猶能備兩儀之亭
　毒稱神明之容貌况一曲之人乎
是故内聖外王之道闇而不明鬱而不發
　註全人難遇故也
　䟽玄聖素王内也飛龍九五外也既而百
　家競起各私所見是非殽亂彼我紛紜遂
　使出處之道闇塞而不明鬱閉而不泄也
天下之人各爲其所欲焉以自爲方悲夫百
家往而不反必不合矣
　䟽心之所欲執而爲之即此欲心而爲方
　術一往逐物曾不反本欲求合理其可得
　也既乖物情深可悲歎
後世之學者不幸不見天地之純古人之大
體
　註大體各歸根抱一則天地之純也
　䟽幸遇也天地之純無爲也古人大體樸
　素也言後世之人屬斯澆季不見無爲之
　道不遇淳樸之世
道術將爲天下裂
　註裂分離也道術流弊遂各奮其方或以
　主物則物離性以從其上而性命喪矣
　䟽裂分離也儒墨名法各馳驚各私所見
　咸率己情道術紛紜更相倍譎遂使蒼生
　措心無所分離一性實此之由也
不侈於後世不靡於萬物不暉於數度
　註勤儉則瘁故不暉也
　䟽侈奢也靡麗也暉明也教於後世不許
　奢華物我窮儉未嘗綺麗既乖物性教法
　不行故於先王典禮不得顯明於世也
以繩墨自矯
　註矯厲也
　䟽矯厲也用仁義爲繩墨以勉厲其志行
　也
而備世之急
　註勤而儉則財有餘故急有備
　䟽世急者謂陽九百六水火之灾也勤儉
　節用儲積財物以備世之凶灾急難也
古之道術有在於是者墨翟禽滑釐聞其風
而悦之爲之大過己之大循
　註不復度衆所能也
　䟽循順也古之道術禹治洪水勤儉枯槁
　其迹尚在故言有在於是者姓禽字滑釐
　墨翟弟子也墨翟滑釐性好勤儉聞禹風
　教深悦愛之務爲此道勤苦過甚適周己
　身自順未堪教被於人矣
作爲非樂命之曰節用生不歌死無服
　䟽非樂節用是墨子二篇書名也生不歌
　故非樂死無服故節用謂無衣衾棺槨等
　資葬之服言其窮儉惜費也
墨子氾愛兼利而非鬭
　註夫物不足則以鬭爲是今墨子令百姓
　皆勤儉各有餘故以鬭爲非也
　䟽普汜兼愛利益羣生使各自足故無鬬
　爭以鬬爭爲非也
其道不怒
　註但自刻也
　䟽克己勤儉故不怨怒於物也
又好學而博不異
　註既自以爲是則欲令萬物皆同乎己也
　䟽墨子又好學博通墳典己既勤儉欲物
　同之也
不與先王同毁古之禮樂
　註先王則恣其羣異然後同焉皆得而不
　知所以得也
　䟽禮則節文隆殺樂則鍾鼓羽毛嫌其侈
　麗奢華所以毁棄不用
黄帝有咸池堯有大章舜有大韶禹有大夏
湯有大濩文王有辟雍之樂武王周公作武
　䟽已上是五帝三王樂名也
古之喪禮貴賤有儀上下有等天子棺槨七
重諸侯五重大夫三重士再重
　䟽自天王已下至于士庶皆有儀法悉有
　等級斯古之禮也
今墨子獨生不歌死不服桐棺三寸而無椁
以爲法式以此教人恐不愛人以此自行固
不愛己
　註皆以任力稱情爲愛今以勤儉爲法而
　爲之大過雖欲饒天下更非所以爲愛也
　䟽師於禹迹勤儉過分上則乖於三王下
　則逆於萬民故生死勤窮不能養於外物
　形容枯槁未可愛於己身也
末敗墨子道
　註但非道德
　䟽末無也翟性尹老之意也
雖然歌而非歌哭而非哭樂而非樂是果類
乎
　註雖獨成墨而不類萬物之情
　䟽夫生歌死哭人倫之常理凶哀吉樂世
　物之大情今乃反此故非徒類矣
其生也勤其死也薄其道大觳
　註觳無潤也
　䟽觳無潤也生則勤苦身心死則資葬儉
　薄其爲道乾觳無潤也
使人憂使人悲其行難爲也恐其不可以爲
聖人之道
　註夫聖人之道悦以使民民得性之所樂
　則悦悦則天下無難矣
　䟽夫聖人之道得百姓之歡心今乃使物
　憂悲行之難乆又無潤澤故不可以教世
　也
反天下之心天下不堪墨子雖獨能任奈天
下何離於天下其去王也遠矣
　註王者必合天下之懽心而與物俱往也
　䟽夫王天下者必須虚心忘已大順羣生
　今乃毁皇王之法反黔首之性其於主物
　不亦遠乎
墨子稱道曰昔禹之湮洪水决江河而通四
夷九州也名川三百支川三千小者無數
　䟽湮塞也昔堯遭洪水命禹治水寘塞隄
　防通决川瀆救百六之灾以播種九穀也
禹親自操橐耜而九雜天下之川
　䟽橐盛土器也耜掘土具也禹捉耜掘地
　操橐負土躬自辛苦以導川原於是舟檝
　往來九州雜易又解古者字少以滌爲盪
　川爲原凡經九度言九雜也又本作鳩者
　言鳩雜川谷以導江河也
腓無肢脛無毛沐甚雨櫛疾風置萬國禹大
聖也形勞天下也如此
　註墨子徒見禹之形勞耳未覩其性之適
　也
　䟽通導百川安置萬國聞啓之泣無暇暫
　看三過其門不得看子賴驟雨而洒髮假
　疾風而梳頭勤苦執勞形容毁悴遂使腓
　股無肉膝脛無毛禹之道聖尚自艱辛况
　我凡庸而不勤苦
使後世之墨者多以裘褐爲衣以跂蹻爲服
日夜不休以自苦爲極
　註謂自苦爲盡理之法
　䟽裘褐粗衣也木曰跂草曰蹻也後世墨
　者翟之弟子也裘褐跂蹻儉也日夜不休
　力也用此自苦爲理之妙極也
曰不能如此非禹之道也不足謂墨
　註非其時而守其道所以爲墨也
　䟽墨者禹之陳迹也故不能勤苦乖於禹
　道者不可謂之墨也
相里勤之弟子五侯之徒南方之墨者苦獲
己齒鄧陵子之屬俱誦墨經而倍譎不同相
謂别墨
　註必其各守所見則所在無通故於墨之
　中又相與别也
　䟽姓相里名勤南方之墨師也苦獲五侯
　之屬並是學墨人也譎異也俱誦墨經而
　更相倍異相呼爲别墨
以堅白同異之辯相訾以觭偶不仵之辭相
應以巨子爲聖人
　註巨子最能辨其所是以成其行
　䟽訾毁也巨大也獨唱曰觭音竒對辯曰
　偶仵倫次也言鄧陵之徒然蹈墨術堅執
　堅白各炫己能合異爲同析同爲異或獨
　唱而寡和或賔主而往來以有無是非之
　辯相毁用無倫次之辭相應勤儉甚者號
　爲聖人
皆願爲之尸
　註尸者主也
冀得爲其後世至今不决
　註爲欲係巨子之業也
　䟽咸願爲師主庶傳業將來對爭勝負不
　能决定也
墨翟禽滑釐之意則是
　註意在不侈靡而備世之急斯所以爲是
其行則非也
　註爲之太過故也
　䟽意在救物所以是也勤儉太過所以非
　也
將使後世之墨者必自苦以腓無肢脛無毛
相進而已矣
　䟽進過也後世學徒執墨陳迹精苦自勵
　意在過人也
亂之上也
　註亂莫大於逆物而傷性也
治之下也
　註任衆適性爲上今墨反之故爲下
　䟽墨子之道逆物傷性故是治化之下術
　荒亂之上首也
雖然墨子眞天下之好也
　註爲其眞好重聖賢不逆也但不可以教
　也
捋求之不得也
　註無輩
雖枯槁不舍也
　註所以爲眞好也
　䟽字内好儉一人而已求其輩類竟不能
　得顦顇如此終不休廢率性眞好非矯爲
　也
才士也夫
　註非有德也
　䟽夫歎也逆物傷性誠非聖賢亦勤儉救
　世才能之士耳
不累於俗不飾於物不苟於人不忮於衆
　註忮逆也
　䟽於俗無患累於物無矯飾於人無苟且
　於衆無逆忮立於名行以養蒼生也
願天下之安寧以活民命人我之養畢足而
止
　註不敢望有餘也
以此白心古之道術有在於是者
　䟽每願宇内清夷濟活黔首物我儉素止
　分知足以此教迹清白其心古術有在相
　傳不替矣
宋鈃尹文聞其風而悦之
　䟽姓宋名鈃姓尹名文並齊宣王時人同
　游稷下宋著書一篇尹著書二篇咸師於
　黔首而爲之名也性與教合故聞風悦愛
作爲華山之冠以自表
　註華山上下均平
　䟽華山其形如削上下均平而宋尹立志
　清高故爲冠以表德之異
接萬物以别宥爲始
　註不欲令相犯錯
　䟽宥區域也始本也置立名教應接人間
　而區别萬有用斯爲本也
語心之容命之曰心之行
　䟽命名也發語吐辭每令心容萬物即名
　此容受而爲心行
以輀合驩以調海内
　註强以其道聏令合調令和也
請欲置之以爲主
　註二子請得若此者立以爲物主也
　䟽聏和也用斯名教和調四海庶令同合
　以得驩心置立此人以爲物主也
見侮不辱
　註其於以活民爲急也
救民之鬥禁攻寢兵救世之戰
　註所謂聏調
　䟽寢息也防禁攻伐止息干戈意在調和
　不許戰鬥假令欺侮不以爲辱意在救世
　所以然也
以此周行天下上說下教雖天下不取强聒
而不舍者也
　註聏調之理然也
　䟽用斯教迹行化九州上說君王下教百
　姓雖復物不取用而强勸喧聒不自廢舍
　也
故曰上下見厭而强見也
　註所謂不辱
　䟽雖復物皆厭賤猶自强見勸他所謂被
　人輕侮而不耻辱也
雖然其爲人太多其自爲太少
　註不因其自化而强以慰之則其功太重
　也
　䟽夫達道聖賢感而後應先存諸己後存
　諸人今乃勤强勸人被厭不已當身枯槁
　豈非自爲太少乎
曰請欲固置五升之飯足矣
　註斯明自爲之大少也
先生恐不得飽弟子雖飢不忘天下
　註宋鈃尹文稱天下爲先生自稱爲弟子
　也
　䟽宋尹稱黔首爲先生自謂爲弟子先物
　後己故也坦然之迹意在勤儉置五升之
　飯爲一日之食唯恐百姓之飢不慮已身
　之餓不忘天下以此爲心勤儉故養蒼生
　也用斯作法晝夜不息矣
日夜不休曰我必得活哉
　註謂民亦當報已也
圖傲乎救世之士哉
　註揮斥高大之貌
　䟽圖傲高大之貌也言其强力忍垢接濟
　黎元雖未合道可謂救世之人也
曰君子不爲苛察
　註務寬恕也
　䟽夫賢人君子恕己寬容終不用取捨之
　心苟且伺察於物也
不以身假物
　註必自出其力也
　䟽立身求己不必假物以成名也
以爲無益於天下者明之不如已也
　註所以爲救世之士也
　䟽已止也苦心勞形乖道逆物既無益於
　宇内明不如止而勿行
以禁攻寢兵爲外
　䟽爲利他外行也
以情欲寡淺爲内
　䟽爲自利内行也
其大小精粗其行適至是而止
　註未能經虚涉曠
　䟽自利利他内外兩行雖復大小有異精
　粗稍殊而立趨維綱不過適是而已矣
公而不黨易而無私决然無主
　註各自任也
　䟽公正而不阿黨平易而無偏私依理斷
　决無的主宰所謂法者其在於斯
趣物而不兩
　註物得所趣故一
　䟽意在理趣而於物無二也
不顧於慮不謀於知於物無擇與之俱往
　䟽依理用法不顧前後斷决正直無所懼
　慮亦不運知法外謀謨守法而往酷而無
　擇
古之道術有在於是者
　䟽自五帝已來有以法爲政術之者故有
　可尚之迹而猶在乎世
彭蒙田駢愼到聞其風而悦之
　䟽姓彭名蒙姓田名駢姓愼名到並齊之
　隱士俱游稷下各著書數篇性與法合故
　聞風悦愛也
齊萬物以爲首曰天能覆之而不能載之地
能載之而不能覆之大道能包之而不能辯
之知萬物皆有所可有所不可故曰選則不
徧
　註都用乃周
　䟽夫天覆地載各有所能大道包容未嘗
　辯說故知萬物有可不可隨其性分但當
　任之若欲揀選必不周徧也
教則不至
　註性其性乃至
道則無遺者矣
　䟽萬物不同禀性各異以此教彼良非至
　極若率至玄道則物皆自得而無遺失矣
是故愼到棄知去己而縁不得已泠汰於物
以爲道理
　註泠汰猶聽放也
　䟽泠汰猶揀鍊也息慮棄知忘身去已機
　不得已感而後應揀鍊是非據法斷决愼
　到守此用爲道理
曰知不知將薄知而後鄰傷之者也
　註謂知力淺不知任其自然故薄之而後
　鄰傷焉
　䟽鄰近也夫知則有所不知故薄淺其知
　雖復薄知而未能都忘故猶近傷於理
謑髁無任而笑天下之尚賢也
　註不肯當其任而任夫衆人衆人各自能
　則無爲横復尚賢也
　䟽謑髁不定貌也隨物順倩無的任用物
　各自得不尚賢能故笑之也
縱脱無行而非天下之大聖
　註欲壤其迹使物不殉
　䟽縱恣脱略不爲仁義之德行忘遺陳迹
　故非宇内之聖人也
椎拍輐斷與物宛轉
　註法家雖妙猶有椎拍故未泯合
　䟽椎拍笞撻也輐斷行刑也宛轉變化也
　復能打拍刑戮而隨順時代故能與物變
　化而不固執之者也
舍是與非苟可以免
　䟽不固執是非苟且免於當世之爲也
不師知慮不知前後
　註不能知是之與非前之與後睧目恣性
　苟免當時之患也
　䟽不師其成心不運用知慮亦不瞻前顧
　後矯性爲情直舉宏網順物而已
魏然而已矣
　註任性獨立
　䟽魏然不動之貌也雖復處俗同塵而魏
　然獨立也
推而後行曳而後往
　註所謂縁於不得已
　䟽推而曳之縁不得已感而後應非先唱
　也
若飄風之還若羽之旋若所石之隧全而無
非動靜無過未嘗有罪
　䟽磨磑也隧轉也如飄風之回如落羽之
　旋若磑石之轉三者無心故能全得是以
　無是無非無罪無過無情任物故致然也
是何故
　䟽假設疑問以顯其能
夫無知之物無建己之患無用知之累動靜
不離於理是以終身無譽
　註患生於譽譽生於有建
　䟽夫物莫不耽滯身己建立功名運用心
　知没溺前境今磨磑等行藏任物動靜無
　心恒居妙理患累斯絶是以終於天命無
　咎無譽也
故曰至於若無知之物而已無用賢聖
　註唯聖人然後能去知與故循天之理故
　愚知處宜貴賤當位賢不肖襲情而云無
　用賢聖所以爲不知道也
夫塊不失道
　註欲令去知如土塊也亦爲凡物云云皆
　無縁得道道非遍物也
　䟽貴尚無知情同瓦石無用賢聖闇若夜
　游遂如土塊名爲得理愼到之惑其例如
　斯
豪桀相與笑之曰愼到之道非生人之行而
至死人之理
　註夫去知任性然後神明洞照所以爲賢
　聖也而云土塊乃不失道人若土塊非死
　如何豪桀所以笑也
　䟽夫得道賢聖照物無心德合二儀明齊
　三景今乃以土塊爲道與死何殊既無神
　用非生人之行也是以英儒贍聞玄通豪
　桀知其乖理故嗤笑之
適得怪焉
　註未合至道故爲詭怪
　䟽不合至道者適爲其怪也
田駢亦然學於彭蒙得不教焉
　註得自任之道也
　䟽田駢愼到禀業彭蒙縱任放誕無所教
　也
彭蒙之師曰古之道人至於莫之是莫之非
而已矣
　註所謂齊萬物以爲首
其風窢然惡可而言
　註逆風所動之聲
　䟽窢然迅速貌也古者道人虚懷忘我指
　爲天地無復是非風教窢然隨時過去何
　可留其聖迹執而言之也
常反人不聚觀
　註不順民望
　䟽未能大順羣品而每逆忤人心亦不能
　致蒼生之稱其瞻望也
而不免於魭斷
　註雖立法而魭斷無圭角也
　䟽魭斷無圭角貌也雖復立法施化而未
　能大齊萬物故不免於魭斷也
其所謂道非道而所言之韙不免於非
　註韙是也
　䟽韙是也愼到所謂爲道者非正道也所
　言爲是者不是也故不免於非也
彭蒙田駢愼到不知道
　註道無所不在而云土塊乃不失道所以
　爲不知
　䟽雖復習尚虚忘以無心爲道而未得圓
　照故不知也
雖然槩乎皆嘗有聞者也
　註但不至也
　䟽彭蒙之類雖未體眞而志尚知略有梗
　槩更相師祖皆有禀承非獨臆斷故嘗有
　聞之也
以本爲精以物爲粗
　䟽本無也物有也用無爲妙道爲精用有
　爲事物爲粗
以有積爲不足
　註寄之天下乃有餘也
澹然獨與神明居古之道術有在於是者
　䟽貪而儲積心常不足知足止分故清廉
　虚澹絶待獨立而精神道無不在自古有
　之也
關尹老聃聞其風而悦之
　䟽姓尹名喜字公度周平王時函谷關令
　故爲之關尹也姓李名耳字伯陽外字老
　聃即尹喜之師老子也師資唱和與理相
　應故聞無爲之風而悦愛之也
建之以常無有
　註夫無有何所能建建之以常無有則明
　有物之自建也
主之以太一
　註自天地以及羣物皆各自得而已不兼
　他飾斯非主之以太一邪
　䟽太者廣大之名一以不二爲稱言大道
　曠蕩無不制圍括囊萬有通而爲一故謂
　之太一也建立言教每以凝常無物爲宗
　悟其指歸以虚通太一爲主斯蓋好儉以
　勞形質未可以教他人亦無勞敗其道術
　也
以濡弱謙下爲表以空虚不毁萬物爲實
　䟽表外也以柔弱謙和爲權智外行以空
　惠圓明爲實智内德也
關尹曰在己无居
　註物來則應應而不藏故功隨物去
　䟽成功弗居推功於物用此在己而修其
　身也
形物自著
　註不自是而委萬物故物形各自彰著
　䟽委任萬物不伐其功故彼之形性各自
　彰著也
其動若水其靜若鏡其應若響
　註常無情也
　䟽動若水流靜如縣鏡其逗機也似響應
　聲動靜無心神用故速
芴乎若亡寂乎若清同焉者和得焉者失
　註常全者不知所得也
　䟽芴忽也亡無也夫道非有非無不清不
　濁故闇忽似無體非無也靜寂如清也是
　已同靡清濁和蒼生之淺見也遂以此清
　虚無爲而爲德者斯喪道矣
未嘗先人而常隨人
　䟽和而不唱也
老聃曰知其雄守其雌爲天下谿知其白守
其辱爲天下谷
　註物各自守其分則靜默而已無雄白也
　夫雄白者非尚勝自顯者邪尚勝自顯豈
　非逐知過分以殆其生邪故古人不隨無
　崖之知守其分内而已故其性全其性全
　然後能及天下能及天下然後歸之如谿
　谷也
　䟽夫英雄俊傑進躁所以夭年雌柔謙下
　退靜所以長乆是以去彼顯白之榮華取
　此韜光之屈辱斯乃學道之樞機故爲宇
　内之谿谷也而谿谷俱是川壑但谿小而
　谷大故重言耳
人皆取先己獨取後
　註不與萬物爭鋒然後天下樂推而不厭
　故後其身
　䟽俗人皆尚勝趨先大聖獨謙卑處後故
　道經云後其身而身先故也
曰受天下之垢
　註雌辱後下之類皆物之所謂垢
　䟽退身居後推物在先斯受垢辱之者
人皆取實
　註唯知有之以爲利未知無之以爲用
　䟽貪資貨也
己獨取虚
　註守冲泊以待羣實
　䟽守冲寂也
無藏也故有餘
　註付萬物使各自守故不患其少
　䟽藏積也知足守分散而不積故有餘
巋然而有餘
　註獨立自足之謂
　䟽巋然獨立之謂也言清廉潔己在物至
　稀獨有聖人無心而已
其行身也徐而不費
　註因民所利而行之隨四時而成之常與
　道理俱故無疾無費也
　䟽費損也夫達道之人無近恩惠食苟簡
　之田立不貸之圃從容閑雅終不損己爲
　於物耳以此爲行而養其身也
無爲也而笑巧
　註巧者有爲以傷神器之自成故無爲者
　因其自生任其自成萬物各得自爲蜘蛛
　猶能結網則人人自有所能矣無貴於工
　倕也
　䟽率性而動淳朴無爲嗤彼俗人機心巧
　僞也
人皆求福己獨曲全
　註委順至理則常全故無所求福福已足
曰苟免於咎
　註隨物故物不得咎也
　䟽咎禍也俗人愚迷所爲封執但知求福
　不能慮禍唯大聖虚懷委曲隨物保全生
　道且免灾殃
以深爲根
　註理根於太初之極不可謂之淺也
以約爲紀
　註去甚泰也
　䟽以深玄爲德之本根以儉約爲行之綱
　紀
曰堅則毁矣
　註夫至順則雖金石無堅也迕逆則雖水
　氣無耎也至順則全迕逆則毁斯正理也
銳則挫矣
　註進躁無崖爲銳
　䟽毁損堅剛之行挫止貪銳之心故道經
　云挫其銳
常寬容於物
　註各守其分則自容有餘
不削於人
　註全其性也
　䟽退己謙和故寬容於物知足守分故不
　侵削於人也
可謂至極關尹老聃乎古之博大眞人哉
　䟽關尹老子古之大聖窮微極妙冥眞合
　道教則浩蕩而宏博理則廣大而深玄莊
　子庶幾故有斯嘆也
寂漠無形變化無常
　註隨物也
　䟽妙本無形故寂漠也迹隨物化故無常
　也
死與生與天地並與神明往與
註任化也
　䟽以死生爲晝夜故將二儀並也隨造化
　而轉變故共神明往矣
芒乎何之忽乎何適
　註無意趣也
　䟽委自然而變化隨芒忽而敖游既無情
　於去取亦任命而之適
萬物畢羅莫足以歸
　註故都任置
　䟽包羅庶物囊括宇内未嘗離道何處歸
　根
古之道術有在於是者莊周聞其風而悦之
以謬悠之說荒唐之言無端崖之辭時恣縱
而不儻不以觭見之也
　註不急欲使物見其意
　䟽謬虚也悠遠也荒唐廣大也恣縱猶放
　任也觭不偶也而莊子應世挺生冥契玄
　道故能致虚遠深宏之說無涯無緒之談
　隨時放任而不偏黨和炁混俗未嘗觭介
　也
以天下爲沉濁不可與莊語
　註累於形名以莊語爲狂而不信故不與
　也
　䟽莊語猶大言也宇内黔黎沉滯闇濁咸
　溺於小辯未可與說大言也
以巵言爲曼衍以重言爲眞以寓言爲廣
　䟽巵言不定也曼衍無心也重尊老也寓
　寄也夫巵滿則傾巵空則仰故以巵器以
　況至言而蓍艾之談體多眞實寄之他人
　其理深廣則鴻蒙雲將海若之徒是也
獨與天地精神往來而不敖倪於萬物
　註其言通至理正常萬物之性命
　䟽敖倪猶驕矜也抱眞精之智運不測之
　神寄迹域中生來死往謙和順物固不驕
　矜
不譴是非
　註己無是非故恣物而行
以與世俗處
　註形羣於物
　䟽譴責也是非無主不可窮責故能混世
　揚波處於塵俗也
其書雖瑰瑋而連犿無傷也
　註還與物合故無傷也
　䟽瑰瑋宏壯也連犿和混也莊子之書其
　㫖高遠言猶涉俗故合物而無傷
其辭雖參差而諔詭可觀
　註不唯應當時之務故參差
　䟽參差者或虚或實不一其言也諔詭猶
　滑稽也雖寓言託事時代參差而諔詭滑
　稽甚可觀閲也
彼其充實不可以已
　註多所有也
　䟽已止也彼所著書辭清理遠括囊無實
　富贍無窮故不止極也
上與造物者遊而下與外死生無終始者爲
友
　䟽乗變化而遨遊交自然而爲友故能混
　同生死冥一始終本妙迹粗故言下下
其於本也弘大而闢深閎而肆其於宗也可
謂調適而上遂矣
　䟽闢開也弘大也閎亦大也肆申也遂達
　也言至本深大申暢開通眞宗調適上達
　玄道也
雖然其應於化而解於物也
　䟽言此莊書雖復諔詭而應機變化解釋
　物情莫之先也
其理不竭其來不蜕
　䟽蜕脱捨也妙理虚玄應無窮竭而機來
　感己終不蜕而捨之也
芒乎昧乎未之盡者
　註莊子通以平意說己與說他人無異也
　案其辭明爲汪汪然禹拜昌言亦何嫌乎
　此也
　䟽芒昧猶窈冥也言莊子之書窈窕深遠
　芒昧恍忽視聽無辯若以言象徵求未窮
　其趣也
惠施多方其書五車其道舛駁其言也不中
　䟽舛差殊也駁雜揉也既多方術書有五
　車道理殊雜而不純言辭雖辯而無當也
歷物之意
　䟽心遊萬物歷覽辯之
曰至大無外謂之大一至小無内謂之小一
　䟽囊括無外謂之大也入於無間謂之小
　也雖復大小異名理歸無二故曰一也
無厚不可積也其大千里
　䟽理既精微搏之不得妙絶形色何厚之
　有故不可積而累之也非但不有亦乃不
　無有無相生故大千里也
天與地卑山與澤平
　䟽夫物倩見者則天高而地卑山崇而澤
　下今以道觀之則山澤均平天地一致矣
　齊物云莫大於秋豪而太山爲小即其義
　也
日方中方睨物方生方死
　䟽睨側視也居西者呼爲中處東者呼爲
　側則無中側也猶生死也生者以死爲死
　死者以生爲死日既中側不殊物亦死生
　無異也
大同而與小同異此之謂小同異
　䟽物情分别見有同異此小同異也
萬物畢同畢異此之謂大同異
　䟽死生交謝寒暑遞遷形性不同體理無
　異此大同異也
南方無窮而有窮
　䟽知四方無窮會有物也形不盡形色不
　盡色形與色相盡也知不窮知物不窮物
　窮與物相盡也只爲無厚故不可積也獨
　言南方舉一隅三可知也
今日適越而昔來
　䟽夫以今望昔所以有今以昔望今所以
　有昔而今自非今何能有昔昔自非昔豈
　有今哉既其無昔無今故曰今日適越而
　昔來可也
連環可解也
　䟽夫環之相貫貫於空處不貫於環也是
　以兩環貫空不相涉入各自通轉故可解
　者也
我知天下之中央燕之北越之南是也
　䟽夫燕越二邦相去迢遞人情封執各是
　其方故燕北越南可爲天中者也
氾愛萬物天地一體也
　䟽萬物與我爲一故氾愛之二儀與我並
　生故同體也
惠施以此爲大觀於天下而曉辯者
　䟽惠施用斯道理自以爲最觀照天下曉
　示辯人也
天下之辯者相與樂之
　䟽愛好既同情性相感故域中辯士樂而
　學之也
卵有毛
　䟽有無二名咸歸虚寂俗倩執見謂卵無
　毛名謂既空有毛可也
雞三足
　䟽數之所起自虚從無從無適有三名斯
　立是知二三竟無實體故雞之二足可名
　爲三雞足既然在物可見者也
郢有天下
　䟽郢楚都也在江陵北七十里夫物之所
　居皆有四方是以燕北越南可謂天中故
　楚都於郢地方千里何妨即天下者邪
犬可以爲羊
　䟽名無得物之功物無應名之實名實不
　定可呼犬爲羊鄭人謂玉未理者爲璞周
　人謂鼠未腊者亦曰璞故形在於物名在
　於人也
馬有卵
　䟽夫胎卵濕化人情分别以道觀者未始
　不同鳥卵既有毛獸胎何妨名卵也
丁子有尾
　䟽楚人呼蝦蟆爲丁子也夫蝦蟆無尾天
　下共知此蓋物情非關至理以道觀之者
　無體非無非無尚得稱無何妨非有可名
　尾也
火不熱
　䟽火熱水冷起自物情據理觀之非冷非
　熱何者南方有食火之獸聖人則入水不
　濡以此而言固非冷熱也又譬杖加於體
　而痛發於人人痛杖不痛亦猶火加體而
　熱發於人人熱火不熱也
山出口
　䟽山本無名山名出自人口在山既爾萬
　法皆然也
輪不蹍地
　䟽夫車之運動輪轉不停前迹已過後塗
　未至除却前後更無踞時是以輪雖運行
　竟不踞於地也猶肇論云旋嵐偃嶽而常
　靜江河競注而不流野馬飄鼓而不動日
　月歷天而不周復何怪哉復何怪哉
目不見
　䟽夫目之見物必待於縁縁既體空故知
　目不能見之者也
指不至至不絶
　䟽夫以指指物而非指故指不至也無目
　指得物故至不絶者也
龜長於蛇
　䟽夫長短相形則無長無短謂蛇長龜短
　乃是物之滯情今欲遣此昏迷故云龜長
　於蛇也
矩不方規不可以爲圓
　䟽夫規圓矩方其來乆矣而名謂不定方
　圓無實故不可也
鑿不圍枘
　䟽鑿者孔也枘者内孔中之木也然枘入
　鑿中木穿空處不關涉故不能圍此猶連
　環可解義也
飛鳥之景未嘗動也
　䟽過去已滅未來未至過未之外更無飛
　時唯鳥與影嶷然不動是知世間即體皆
　寂故論云然則四象風馳璇璣電卷得意
　豪微雖遷不轉所謂物不遷者也
鏃矢之疾而有不行不止之時
　䟽鏃矢耑也夫幾發雖速不離三時無異
　輪行何殊鳥影既不踞不動鏃矢豈有止
　有行亦如利刀割三條絲其中亦有過去
　未來見在之者也
狗非犬
　䟽狗之與犬一物兩名名字既空故狗非
　犬也狗犬同實異名名實合則彼謂狗此
　謂犬也名實離則彼謂狗異於犬也墨子
　曰狗犬也然狗非犬也
黄馬驪牛三
　䟽夫形非色色乃非形故一馬一牛以之
　爲二添馬之色而可成三曰黄馬曰驪牛
　曰黃驪形爲三也亦猶一與言爲二二與
　一爲三者也
白狗黑
　䟽夫名謂不實形色皆空欲反執情故指
　白爲黑也
孤駒未嘗有母一尺之捶日取其半萬世不
竭
　䟽捶杖也取折也問曰一尺之杖今朝折
　半逮乎後夕五寸存焉兩日之間捶當窮
　盡此事顯著豈不竭之義乎答曰夫名以
　應體體以應名故以名求物物不能隱也
　是以執名責實名曰尺捶每於尺取何有
　窮時若於五寸折之便虧名理乃曰半尺
　豈是一尺之義邪
辯者以此與惠施相應終身無窮桓團公孫
龍辯者之徒
　䟽姓桓名團姓公孫名龍並趙人皆辯士
　也客游平原君之家而公孫龍著守白論
　見行於世用此上來尺捶言更相應和以
　斯卒歲無復窮已
飾人之心易人之意
　䟽縱兹玄辯彫飾人心用此雅辭改易人
　意
能勝人之口不能服人之心辯者之囿也
　䟽辯過於物故能勝人之口言未當理故
　不服人之心而辯者之徒用爲苑囿又解
　囿域也惠施之言未宜於理所詮限域莫
　出於斯者也
惠施曰以其知與人之辯特與天下之辯者
爲怪此其柢也
　䟽特獨也字亦有作將者怪異也柢體也
　惠子曰用分别之知共人評之獨將一己
　與天地殊異雖復姦狡萬端而本體莫過
　於此
然惠施之口談自以爲最賢
　䟽然猶如此也言惠施解理亞乎莊生加
　之口談最賢於衆豈似諸人直辯而已
曰天地其莊乎施存雄而五術
　䟽壯大也術道也言天地與我並生不足
　稱大意在雄俊超世過人既不謙柔故無
　眞道而言其壯者猶獨壯也
南方有倚人焉曰黃繚問天地所以不墜不
陷風雨雷霆之故
　䟽住在南方姓黃名繚不偶於俗羈異於
　人游方之外賢士者也聞惠施聰辯故來
　致問問二儀長乆風雨雷霆動靜所發起
　何端緒
惠施不辭而應不慮而對
　䟽意氣雄俊言辯縱横是以未辭謝而應
　機不思慮而對答者也
徧爲萬物說說而不休多而無已猶以爲寡
益之以怪
　䟽徧爲陳說萬物根由並辯二儀雷霆之
　故不知休止猶嫌簡約故加竒怪以騁其
　能者也
以反人爲實而欲以勝人爲名是以與衆不
適也
　䟽以反人情曰爲實道每欲超勝群物出
　衆爲心意在聲名故不能和適於世者也
弱於德强於物其塗隩矣
　䟽塗道也德術甚弱於物極强自言道理
　異常深隩也
由天地之道觀惠施之能其猶一蚊一蝱之
勞者也其於物也何庸
　䟽由從也庸用也從二儀生成之道觀惠
　施化物之能無異乎蚊蝱飛空鼓翅喧擾
　徒自勞倦曾何足云益物之言便成無用
　者也
夫充一尚可曰愈貴道幾矣
　䟽幾近也夫惠施之辯詮理不弘於萬物
　之中尚可充一數而已而欲銳情貴道飾
　意近眞慤而論之良未可也
惠施不能以此自寧散於萬物而不厭卒以
善辯爲名
　䟽卒終也不能用此玄道以自安寧而乃
　散亂精神高談萬物竟無道存目擊卒有
　辯者之名耳
惜乎惠施之才駘溢而不得逐萬物而不反
是窮響以聲形與影競走也悲夫
　註昔吾未覽莊子嘗聞論者爭夫尺捶連
　環之意而皆云莊生之言遂以莊生爲辯
　者之流案此篇較評諸子至於此章則曰
　其道舛駁其言不中乃知道聽塗說之傷
　實也吾意亦謂無經國體致眞所謂無用
　之談也然膏粱之子均之戲豫或倦於典
　言而能辯名析理以宣其氣以係其思流
　於後世使性不邪淫不猶賢於博奕者乎
　故存而不論以貽好事也
　䟽駘放也痛惜惠施有才無道放蕩辭辯
　不得眞原馳逐萬物之末不能反歸於妙
　本夫得理莫若忘知反本無過息辯今惠
　子役心術求道縱河瀉以素眞亦何異乎
　欲逃響以振聲將避影而疾走者也洪才
　若此深可悲傷也



南華眞經註䟽卷之三十五





