#+TITLE: 高上玉皇本行集經(一)--
#+DATE: 2018-05-12 10:21:33
#+SOURCE: github.com/kanripo/KR5a0010 master a39ca8a6                
高上玉皇本行集經卷上盈一
　　　清微天宮神通品第一
爾時元始天尊在清微天中玉京金闕七寳
玄苑玉皇宮殿昇光明座與無鞅數衆宣說
靈寳清淨眞一不二法門是時玉皇尊帝與
諸眞聖飛天大聖無極神王靈童玉女九千
萬人清齋建節侍在側焉于時玉帝知時欲
至即於㑹前舉六通力放大光明徧照諸天
無極梵刹一切境界皆大震動十方無極一
切世界俱同瑠璃玻瓈無有隔礙十方來衆
並乘五色瓊輪琅輿碧輦九色玄龍十絶羽
蓋麟舞鳯唱嘯歌嗈嗈靈妃散花金童揚煙
讃詠洞章浮空而來是時梵天一切金仙大
乘菩薩四衆八部承斯光照皆乘金碧九霞
流景飛雲玉輿慶霄四會三辰吐芳飛香八
湊旋繞道前雨衆妙花如雲而下徧覆會前
是時其光徧照諸天下燭下方無極世界同
玄都境凡彼人間上近九天通接交連至親
至邇凡彼下方無極世界山陵坡坂溝澗溪
谷緬平如掌六合至邇三境非遥天寳臺殿
星羅人間瓊瑰羅列朗耀雲衢七寳欄楯以
界道路玉𣗳仙花蒨燦珠實景秀丹田芝草
綿覆時彼下方皆見諸天鈞天妙樂隨光旋
轉自然振響又復皆見鸞嘯鳯唱飛鳴應節
龍戲麟盤翔舞天端諸天寳花零亂散落徧
滿道路是時凡聖駭異幽暗開光天人恱慶
踊躍懽忻凡夫學士盡得飛昇仰觀劫仞寳
臺俯眄紫雲彌羅是諸世界一切人民咸臻
道炁白首面皺皆得化度紺髪朱顔少壯幼
稚轉得形容光澤美好苦惱痊平普蒙解脫
安樂快然天下歌謡欣國太平當爾之時神
風遐著萬炁揚津天震地裂枯骨更生沈尸
飛魄皆起復形酆都鐵圍長夜九幽即時破
壞地獄苦魂化生諸天三惡道苦一時解脫
時諸罪輩以斯光力得生十方諸大天宮爾
時玉皇即分其身徧於十方諸大天宮令諸
天宮自然化現白玉爲京黃金爲闕七寳玄
苑大光明殿具光明座幢節旛蓋異寳竒花
徧布是處爾時玉皇即以所分之身徧於是
處白玉京中黃金闕内七寳玄苑大光明殿
光明座上普爲十方演說清淨解脫之道時
化玉帝各以無量天眞大聖妙行眞人靈妃
玉女侍列左右是諸玉女顔容妹妙端麗竒
特天珍異寳莊嚴身相言音清徹衆所樂聞
如是諸女其身復出微妙解脱自然之香是
香芬馥周徧諸天極妙樂土及諸大地一切
福處六道一切衆生聞是香者普蒙開度所
謂天道人道魔道地獄道餓鬼道畜生道若
諸天道一切天人或有能聞是此香者五衰
四相永得除滅轉增天福若諸人道王臣兆
庶或有能聞是此香者即得人天長夀之樂
身或滅度乃得脱殻尸解之道若諸魔道一
切諸魔或有能聞是此香者安處天宮鬬戰
之苦各得休息若諸地獄道一切衆生或有
能聞是此香者離地獄苦得淨土樂若諸餓
鬼道一切餓鬼等或有能聞是此香者即得
飽滿無飢渇惱若諸畜生道一切畜生或有
能聞是此香者脫畜生苦得智慧樂爾時諸
生天罪衆旣得生是勝天宮巳縁承慈光攝
受之故便得覺悟各各明了罪福因縁與諸
眷屬作天伎樂來詣帝前是諸衆等各各含
悲俱發聲言前後經千劫萬劫不見三光常
處黑暗三惡道中多受苦惱伏蒙玉帝方便
放光愍救我等皆生天上是諸惡業悉皆滅
盡無諸繫滯皆得徃生仰朝玉帝各到道場
是諸生天一切罪衆說是語巳稽首復位爾
時玉帝出大妙音普告十方諸天聖衆汝等
諦聽此諸罪輩曠劫以來縱無明性造十惡
業六塵徧染三業縈纏肆意任心曾無覺悟
隂罪陽過日積月深背道違眞順邪棄正舉
心運念動結愆尤遂使命過之後身落三塗
不得解脱若非今日遇是法筵何由出離爾
時諸天化身玉帝即以神通不動其所移接
天人皆令得至清微天宫玉清聖境元始會
下是諸衆等不覺不知是時天尊衆會見是
十方玉帝化身普皆來集天尊會前如無邊
明鏡照諸影像互相容入時諸大衆稽首瞻
仰玉帝化身聖中最尊增長清信益加志樂
心無退轉起大堅固時諸天人邇得生天忽
覩天尊勝會道場清淨第一無爲功德之所
莊嚴踊躍歡喜一時作禮歎未曾有爾時十
方諸化玉帝俱復一體從法座起北向長跪
天尊言曰徃昔去世有國名號光嚴妙樂其
國王者名曰淨德時王有后名寳月光其王
無嗣嘗因一日作是思惟我今將老而無太
子身或崩殁社稷九廟委付何人作是念巳
即便敕下詔諸道衆於諸宫殿依諸科教懸
諸旛蓋清淨嚴潔廣陳供養六時行道徧禱
眞聖巳經半載不退初心忽夜寳月光皇后
夢太上道君與諸至眞金姿玉質清淨之儔
駕五色龍輿擁耀景旌䕃明霞蓋是時
太上道君安坐龍輿抱一嬰兒身諸毛孔放
百億光照諸宫殿作百寳色幢節前道浮空
而來是時皇后心生歡喜恭敬接禮長跪
道前白
道君言今王無嗣願乞此子爲社稷主伏願
慈悲哀愍聽許爾時
道君答皇后言願特賜汝是時皇后禮謝
道君而乃收之皇后收巳便從夢歸覺而有
孕懷胎一年于丙午歲正月九日午時誕于
王宫當生之時身寳光燄充滿王國色相妙
好觀者無厭幼而敏慧長而慈仁于其國中
所有庫藏一切財寳盡將散施窮乏困苦鰥
寡孤獨無所依怙飢饉癃殘一切衆生仁愛
和遜歌謡有道化及遐方天下仰從歸仁太
子父王加慶當爾之後王忽吿崩太子治政
俯念浮生吿敕大臣嗣位有道遂捨其國於
普明香嚴山中修道功成超度過是劫巳歴
八百劫身常捨其國爲羣生故割愛學道於
此後經八百劫行藥治病拯救衆生令其安
樂此劫盡巳又歴八百劫廣行方便啓諸道
藏演說靈章恢宣正化敷揚神功助國救人
自幽及顯過此巳後再歴八百劫亡身殞命
行忍辱故捨巳血肉如是修行三千二百劫
始證金仙號曰清淨自然覺王如來敎諸菩
薩頓悟大乘正宗漸入虚無妙道如是修行
又經億劫始證玉帝說是語巳法筵清衆異
口同聲歎未曾有爾時衆中有一玉女名曰
夜光從座而起嚴整衣冠從容雅歩長跪
道前白
天尊言臣宿昔何𦍒仰侍御前親奉供養巳
經億劫三清境界金闕玉京寂淡逍遥快樂
自在嬉遊聖域餐聽法音未嘗見此希有之
事不審向來光内所現十方諸天變現聖境
皆有玉帝應化法身天眞大聖妙行眞人靈
妃玉女以爲侍衛是諸玉女相貌端嚴形體
姝妙出衆妙香無與等者復蒙玉帝神通移
接今皆普集在清微天未審今此玉女以何
因縁得證如是無上色身恩惟
聖慈示以未悟爾時
天尊謂夜光玉女言汝固初入聖流雖有智
慧未能明了此諸玉女乃自徃昔無量劫中
修諸妙行具解脫門同清淨信同清淨解同
清淨念同清淨行同清淨身同清淨心同清
淨意同清淨果同清淨報同大慈心同大悲
心覆護衆生如母撫念愛於赤子奉戒專一
冥心大道清齋弘誓千萬劫中尊奉玉帝此
諸玉女非實是女皆天至眞爲度羣生現玉
女身是故身色神通智慧隱顯變化與帝同
焉爾時夜光聞是說巳心得開悟稽首歡喜
黙然復位爾時高虚清明天主與諸天眷屬
馭八景鸞輿䕃九光寳蓋奏玄歌妙樂詠無
量洞章散天寳花噴天眞香飛歩遊空來詣
道前承
天尊玉帝威神之力是諸寳花即於空中化
一寳蓋䕃覆大衆無不周徧是時高虚清明
天主見此希有稽首長跪白
天尊玉帝言賤臣懈怠後會法筵今日吉慶
興此法橋幽顯聖凡普霑
聖澤放大光明現希有相上照諸天四梵六
慾一切樂土諸眞聖衆覩此光明悉皆雲集
下照下方無極世界同玄都境近接九天靈
風奏樂宮商相和激朗雲庭皆成洞章一切
衆生咸臻道化酆都鐵圍長夜九幽一切地
獄受苦衆生盡承光力皆生諸天得受快樂
今日所散天寳竒花旋結成蓋徧覆大衆盡
承斯光威神之力臣等千劫良因九天運會
皇道蕩蕩正法興隆今日大吉咸仰玄功是
時高虚清明天主以偈讃玉帝曰
金闕玄穹主高上玉皇尊妙相冠諸天
慈光燭三界眞聖妙道師天人依仗師
大乘垂法語眞一指迷途功德若虚空
讃揚無窮盡
是穹蒼主浩劫之尊妙見妙知無等無倫湛
寂眞靜杳亡杳存上聖上靈大神通光明藏
大丈夫關化人天教道無窮大慈大悲流煥
法輪爲度羣生是號玉皇穹蒼眞老妙圓清
淨智慧辯才至道至尊開度衆生故放是光
爾時高虚清明天主說偈讃歎巳
天尊普告四衆云是帝身即道身也非常體
也是無量功德之身是清淨自然之身是神
明堅固不壞眞空無上法身威靈恢廓名聲
周徧無幽不開神竒堂堂難可稱焉是帝非
有爲功德之所熏修而帝昔雖下生人間多
劫行化示大神通而身清淨未嘗不在金闕
分身變化應現隨方利濟羣生超昇道岸普
垂教法開悟後人依按奉行登眞成道以斯
功德之所莊嚴是故光明常充諸天神智妙
逹莫可度量是身光明皆具妙號所謂大神
通光大慈悲光大喜捨光大忍辱光大平等
光大柔和光大自在光大利益光大如意光
大智慧光大吉祥光大解脫光大歸依光大
功德光大圎滿光大無礙光無能勝光是故
汝等欲見是帝乃不可得者緣以汝等尚於
身口不捨結習煩惱行業由是障故不能得
覩是帝慈顏吾今爲汝時會衆等宣示斷障
之法汝等大衆宜各奉行時諸大衆不勝喜
躍各於
至尊几前稽首作禮倶欲願聞
天尊言曰斷障之法當生大悲無起疑惑無
起貪嗔無起滛慾無起嫉妬無起殺害無起
凡情無起凡思無起昏垢無起聲色無起是
非無起憎愛無起分別無起髙慢無起執著
凝神澄慮萬神調伏心若太虚内外貞白無
所不容無所不納無令外邪亂其至道牽失
眞宗敗其靈根盜其至寳致爾萬劫永墮凡
流透入俗網萬魔來攻百千萬劫不聞妙法
鬼神執誅從生入死是故汝等應當志心善
護眞宗無令喪失如前所說如是諸障汝等
各各當除斷之身得清淨超度諸難是名道
寳持法棟梁更當修奉是此經典如近是帝
生尊重心注想尊容稱揚尊號然後汝等得
覩慈顔咸蒙護度普聞妙法親奉供養永無
流轉是時四衆聞巳歡喜歎未曾有


髙上玉皇本行集經卷上












髙上玉皇本行集經卷中盈二
　　　太上大光明圓滿大神呪品第二
爾時天地始祖五老上帝稽首長跪白
天尊言伏聞髙上玉皇慈念蒼生普放神光
照燭法界六凡四聖普叨道䕃竊以凡夫短
景劫運將終正道宜行以濟兆民使修眞之
子有期輕舉末代烝民俱獲壽考自昔元始
洞玄靈寳赤書玉篇眞文生於元始之先空
洞之中天地未根日月未光幽幽冥冥無祖
無宗無氣無象無色無名無形無緒無音無
聲混沌太無靈文菴藹乍存乍亡二儀待之
以分太陽待之以明靈圖革運玄象推遷乘
機應會於是存焉玉帝授臣靈寳祕篆大不
可思議神呪故天地得之而分判三景得之
而發光靈文鬰秀洞映上清發乎始青之天
而色無定方支勢曲折不可尋詳元始鍊之
於洞陽之館冶之於流火之庭鮮其正文瑩
發光芒洞陽炁赤故號赤書靈圖旣煥萬帝
朝眞飛空歩虛旋行上宫燒香散花口詠靈
章是時天降十二玄瑞地發二十四應上慶
九天之靈奧讃三天之寳明神風旣鼓皇道
咸暢元始登命太眞按筆玉妃拂筵鑄金爲
簡刻書玉篇五老掌錄祕於九天靈都之館
玉女典香太華執巾玉童侍衛玉陛朝軒九
天上書非鬼神所聞故天寳之以致浮地祕
之以致安五帝掌之以得鎭三光乘之以髙
明上聖奉之以致神高尊賞之以致眞五嶽
從之以得靈天子得之以致治國祚享之以
太平實靈文之妙德乃天地之玄根威靈恢
廓普加無窮蕩蕩大化爲神明之宗其量莫
測巍巍乎太空明眞有格今當以行是時
元始革運玄象開圖靈文鬰秀神表五方分
判天地開化萬靈此太宗之業可得暫披於
靈韞乎今皇道敷暢澤被十方仰觀劫運眞
風宜行臣私心實欲使雲䕃八遐風灑蘭林
寒條仰希華陽之繁朽骸蒙受靈澳之津仰
對元慈下伸丹懇惟願哀憫俯念蒼生不審
靈寳玉篇眞文可得見授下教於未聞者手
於是
元始天尊撫几髙抗凝眞遐想觀時巳至普
謂時會一切眞聖論定隂陽推數劫會移較
河源檢録天度選擇種人指拈太無嘯朗九
玄念無開聽於陳辭有若閉礙求眞之路是
時五老上帝啓問不巳良久
元始天尊乃垂眄眥之容慨爾歎曰微乎深
哉子今所叩豈不逺乎此元始靈寳之玄根
空洞自然之眞文生天立地開化神明施鎭
五嶽安國康民靈寳玄妙爲萬物之尊天發
玄瑞靈應自然今三天盭運六天道行雜法
開化當有三萬六千種道以擇來者之心此
法運訖三龍之後庚子之年雜氣普消諸天
慶會吾眞道乃行今且可相付當録於上館
未得行於下世玄科有禁不得便傳子可詣
靈都紫微上宮聽天音於金格取俯仰於神
王然後當使得備天文以總御元始之天也
於是五老上帝與諸眞聖清香執戒徘徊雲
路嘯命十天上詣上清太玄玉都寒靈丹殿
紫微上宮受俯仰之格乃知天眞貴重難可
即聞還乃更詣
元始道前諮以禁戒之儀遜謝不逮是時
天尊慈顔愍喻靈關廓開登命五老上帝開
洞陽之館披九光八色之韞雲錦之囊出元
始靈寳赤書玉篇眞文金書玉篆微妙祕宻
運御乾坤大光明圎滿大神呪玉章以付五
老上帝及諸眞聖使依玄科按法以傳
是時東方安寳華林青靈始老蒼帝所受神
呪誥命
東方九炁始皇青天碧霞鬰壘中有老人
總校圖籙攝炁舉仙
　二十四字青帝祕文書于九天元臺主召
　九天上帝校神仙圖籙
歳星輔肝角亢鎭眞氐房心尾四景迴旋
箕主七辰正斗明輪承炁捕非掃除災羣
　三十二字祕文書于紫微宫東華殿主召
　星官正天分度
東山神呪攝召九天赤書符命制會酆山
束魔送鬼所誅無蠲悉詣木宮敢有稽延
　三十二字祕文書于東華玄靈之館主攝
　鬼魔正九天炁
下制東河溟海水神大劫洪災蛟龍負身
水府開道通徑百千上帝赤文風火無間
　三十二字祕文書于九天東北玉闕丹臺
　主攝東海水帝大劫洪災召蛟龍及水神
　事此東方九炁靈寳玉篇眞文合一百
　二十字皆
　太上无上大光明圓滿大神呪空洞自然
　之書一名生神保眞洞玄章一名東山神
　呪一名青帝八威策文
右玉皇誥命以錫東方安寳華林青靈始老
蒼帝九炁天君令統御東方諸天諸地日月
星宿名山靈洞水府泉宫上聖高尊眞仙聖
衆一切威靈符命所臨如誥奉行
南方梵寳昌陽丹靈眞老赤帝所受神呪誥
命
南方丹天赤帝玉堂中有大神號曰赤皇
上炎流煙三炁勃光神仙受命應會太陽
　三十二字赤帝祕文書于九天涸陽之館
　主召九天神仙圖籙金名
熒惑輔心井鬼守房柳星張翼抗禦四鄉
軫總七宿迴轉天常召運促會正道驛行
　三十二字祕文書于三炁丹臺題于西南
　正陽主名星官明度數正天分
赤文命靈北攝酆山束送魔宗斬滅邪根
符教所討明列罪原南山神呪威伏八方
羣妖滅爽萬試摧亡
　四十字祕文書于西南陽正玉闕主制北
　酆正鬼炁
南河水帝太伯龍王神呪流行普掃不祥
洪水飛災上召蛟龍開除水徑千道萬通
敢有干試攝送火宫赤書所告莫有不從
　四十八字祕文書于西南陽正西闕主攝
　南海水帝大運交期洪水四出召蛟龍及
　水神事此南方三炁靈寳玉篇眞文合
　一百五十二字皆
　太上无上大光明圓滿大神呪空洞自然
　之書一名南雲通天寳靈經一名九天无
　上之上呪一名赤帝八威䇿文
右玉皇誥命以錫南方梵寳昌陽丹靈眞老
赤帝三炁天君令統御南方諸天諸地日月
星宿名山靈洞水府泉宫上聖髙尊眞仙聖
衆一切威靈符命所臨如誥奉行
中央寳劫洞清玉寳元靈元老黃帝所受神
呪誥命
中央總靈黄上天元始生五老中皇高尊
攝炁監眞總領羣仙典錄玄圖宿簡玉文
催運上炁普吿萬神
　四十字黃帝祕文書于太玄玉寳玄臺主
　召神仙玉簡宿名總歸仙炁
鎭星輔脾迴度北元魁𩲃主非截邪斬根
𩵄䰢魓𩳐掃穢除氛魒正玄斗明度天關
九天符命金馬驛傳
　四十字祕文書于玄都玉臺主攝星官正
　天度數
敕攝北帝遏塞鬼門翦除不祥莫有當前
　十六字祕文書于玄都玉臺主攝北帝正
　天氣檢鬼精
中山神呪召龍上雲制會黃河九水河源
不得怠縱善惡悉分千妖萬姦上對帝君
敢有干試太陽激燌赤書玉字宣吿普聞
　四十八字祕文書于玄都玉臺四壁以攝
　中海水帝四泉之水洪災涌溢之數主召
　水神止蛟龍事此中央一炁靈寳玉篇
　眞文合一百四十四字皆
　太上无上大光明圓滿大神呪空洞自然
　之書一名寳劫洞清九天靈書一名黃天
　大神呪一名黃帝八威䇿文
右玉皇誥命以錫中央寳劫洞清玉寳元靈
元老黃帝一炁天君令統御中央皇天后土
日月星宿名山靈洞水府泉宫上聖髙尊眞
仙聖衆一切威靈符命所臨如誥奉行
西方七寳金門皓靈皇老白帝所受神呪誥
命
西方素天白帝七門金靈皓映太華流氛
白石峩峩七炁氤氲上有始生皇老大神
總領肺炁主校九天檢定圖錄制召上仙
　四十八字白帝祕文書于九天素靈宮北
　軒之上主名仙炁舉仙道也
太白檢肺奎婁守魂胃昴畢觜主制七關
參總斗魁受符北元
　二十四字祕文書于金闕玄窻主攝白帝
　星官正明天度
赤書玉字九天正文攝召萬炁普歸帝君
　十六字祕文書于九天金闕三圖之館以
　攝六天鬼炁
西山神呪八威七傳符水上龍召山送雲
在所校錄同到帝門輔衛上眞斬滅邪源
若有不祥截以金關赤書符命風火驛傳
　四十八字祕文書于九天金闕三圖之館
　主攝西海水帝制水中萬怪惡毒之精召
　雲龍以防水卑之災也此西方七炁靈
　寳玉篇眞文合一百三十六字皆
　太上无上光明圓滿大神呪空洞自然之
　書一名金眞寳明洞微篇一名西山神呪
　一名白帝八威召龍文
右玉皇誥命以錫西方七寳金門皓靈皇老
白帝七炁天君令統御西方諸天諸地日月
星宿名山靈洞水府泉宮上聖髙尊眞仙聖
衆一切威靈符命所臨如誥奉行
北方洞隂朔單鬰絶五靈玄老黑帝所受神
呪誥命
北方玄天五炁徘徊中有黑帝雙皇太微
總領符命仙鍊八威青裙羽䙱龍文鳳衣
上帝所舉制到玉階
　四十字黑帝祕文書于鬰單无量玄元紫
　微臺北軒之内主召諸眞人神仙圖籙
北辰輔賢斗牛衛扉女虛危室豁落四開
璧總七星執凶糾非却災掃穢明道動輝
　三十二字祕文書于天心北元玄斗中主
　攝北方星官正天炁也
北山神呪激陽起雷流鈴煥落玃天鎭威
北酆所部萬妖滅摧
　二十四字祕文書于北方洞隂朔單鬰絶
　元臺主攝天麾北帝制伏惡神萬鬼事
九河傾訖鳥母羣飛蛟龍通道水陌洞開
赤文玉書驛龍風馳
　二十四字祕文書于洞隂翔單鬰絶元臺
　以攝北海水帝制水中萬精主召蛟龍興
　雲致雨以負身此北方五炁靈寳玉篇
　眞文合一百二十字皆
　太上无上大光明圓滿大神呪空洞自然
　之書一名本命紫微元神生眞寳明文一
　名北山神呪一名黑帝八威制天文
右玉皇誥命以錫北方洞隂朔單鬰絶五靈
玄老黑帝五炁天君令統御北方諸天諸地
日月星宿名山靈洞水府泉宫上聖髙尊眞
仙聖衆一切威靈符命所臨如誥奉行
道言是大神呪者
元始之妙言玉皇之眞誥上清自然之靈書
九天始生之玄札空洞之靈章上聖之祕語
玉晨之尊典成天立地開張萬眞安神鎭靈
成生兆民匡御運度保天長存上制天機中
檢五靈下策地祇嘯命河源運役隂陽召神
使仙此至眞之妙文神應自然致天高澄令
地固安保鎭五嶽萬品存焉玉帝昔授五老
上帝是時五老跪捧其章祕題靈都之館天
眞皇人昔書其文掌之於上清眞境太玄玉
都寒靈丹殿紫微上宫累經劫運而其文保
固天根無有毀淪與運推遷是大神呪混之
不濁穢之愈清毀之不滅滅之極明大有之
文天眞所尊自光眞名帝圖刻簡昭示來生
斯文隱祕不得窺聞有得之子保萬炁長存
勤行修奉克致神仙
　　　玉皇功德品第三
爾時玉虚上帝白
天尊言惟願慈悲願爲四衆帝釋等及四梵
天王一切諸天一切諸仙及未來一切衆生
持是經人說利益事爾時天尊吿玉虚上帝
言快哉斯問不亦善乎汝以慈悲愍念衆生
故請問於我天尊言曰若有三界十方無量
國土及國王大臣或兵戈並起疫氣大行水
旱蟲蝗凶災飢饉是其國君后妃太子宰輔
大臣當發慈悲爲其黎庶徧敕國内州縣鎭
宰令諸道流清淨嚴潔于其觀内設大齋醮
六時行道爲轉此經當得國土清平五榖豐
熟黎庶安泰若復有人入諸山林遇毒惡獸
但能存想一念眞經山神衛護猛獸自退終
不害巳若入江入海採寳求珍值遇惡風如
法持念是此眞經風浪頓止安穩逹岸若在
軍陣戈㦸旣接兩刃相交存心黙念是此眞
經是諸惡賊悉自退散若在牢獄枷鎖之中
淨心定慮存念眞經冤枉自神即得解脫若
爲邪精鬼賊衆苦所加如法持念是此眞經
衆邪逺避自然除愈若人爲求嗣息如法尊
重持念此經帝敕天曹明檢丹籍九品之内
四果仙人運應數合謫降下生爲其作子才
辯明慧人中尊貴若婦人臨難之月如法持
念是此眞經即得母子平安生福德男女人
所愛敬若爲求官進職爵禄亨達貴遇人君
如法持念是此眞經即得職務遷轉子孫榮
貴世世不絶若人欲求資財殷富如法奉持
是此眞經即得財寳充溢衣食自然慶流子
孫傳之萬世若人被諸惡星之所照臨困苦
牀枕如法持念是此眞經是諸惡星返降吉
祥若人命過應入地獄注名惡籍父母師長
夫妻男女當爲亡人持念眞經或安置道場
旛花供養即得亡者鬼籍盡除神生淨土同
苦罪衆咸蒙護度承斯勝利皆生天上又此
經所在之處常有十天至眞大聖無極飛天
神王侍衛供養持是經人當得自稱爲正一
眞人是人在處自得十方至眞至聖金剛力
士潜護其人如護巳身若出若入遊行之處
百邪避路魔鬼殄除精靈伏藏一切災殃不
能侵近是持經人命欲終時更不見諸地獄
惡相即見天宫一切玉女持幢下迎而生天
上如天福盡下生人間即得千生萬生中常
爲國王大臣聖賢慶會國土清平人民樂業
常得宿性通明遵奉大道展轉修持至登道
岸是持經人獲福如是又若有持是經人若
雨下時起大悲心如法向空念此經三卷一
徧其雨所霑面所向方一切衆生五逆十惡
一切重罪悉皆消滅一切重病便得痊愈是
諸衆生命終之後不墮地獄神生淨土蓮花
化生何況持是經者又若有持是經人若行
於道路值大風起吹是持經之人觸身之塵
是塵所霑一切衆生一切惡業悉皆滅盡更
不墮三惡道當生天上故知持經功德不可
思議是持經人若在江在河在海沐浴其身
是水所霑其中衆生魚鼈黿鼉一切水族是
諸衆罪悉得除滅盡此一報之身命過之後
更不受胎卵濕化一切等身是持經人口出
一切語言或善或惡一切天魔外道聞者皆
是清淨法音是持經人若遇諸神廟能爲其
神誦詠是經是諸鬼神得聞是經即脫鬼趣
登眞仙道恭敬是人如奉是帝若人在世不
孝父母不敬三寳殺生偷盜邪淫妄語作種
種極重罪業將命終時若有道心正信衆生
于其亡者未氣斷時起大悲心于其頭邊念
帝尊號或一七二七三七四七乃至百徧千
徧是其亡者生前所造諸不善業悉得消滅
更不墮諸惡趣神昇九天何況受持是此經
者又若復有人自從徃劫乃至今身輪轉人
天漂沈世域積千愆萬過在於巳身若遇是
持經人影暫映其身如爲帝光之所攝受或
與同語或聞其聲如奉帝言道語之所慰諭
彼人罪障永得除滅又若持是經人造作長
旛書帝名號于其旛上懸諸長竿或在觀宇
或在家庭是旛被諸風吹所指方面一切衆
生皆霑勝利一切惡業悉得除滅又若有持
是經人書帝名號在一切有聲物上或鍾或
磬鈴鐸鐃鈸一切道具法事之屬或以道場
或以戲擊或被風觸是聲出時或逺或近一
切衆生聞是聲巳所有罪障悉得清淨又若
有持是經人了悟生死深入山林修眞學道
或時登臨上山顧望目所及處山林溪谷舍
生品類有形無形胎卵濕化動植飛潜種種
諸類所有罪業永得除滅身心清淨命終生
天何況受持是此經者當知是人即是道藏
功德身也爾時
天尊謂玉虚上帝言今我略說未盡其妙若
廣說之凡流邪見疑惑不信是經功德窮劫
難言爾時玉虚上帝聞是說巳心生歡喜不
勝踊躍瞻仰
慈顏稽首讃歎而作頌曰
九天之上謂之大羅玉京金闕雲層峩峩
中有天帝仁慈惠和至道無敵降伏衆魔
天寳靈符玉律金科神仙億萬幢旛衆多
聞者罪滅永出愛河是號玉皇穹蒼眞老
妙圎清淨智慧辯才至道至尊三界師
混元祖無能勝主四生慈父髙天上聖
大慈仁者十號圎滿萬德周身無量度人
拔生死苦
爾時玉虚上帝說是頌及十號巳是諸天衆
異口同音歎未曾有

髙上玉皇本行集經卷中















高上玉皇本行集經卷下盈三
　　　天眞護持品第四
爾時昊天上帝聞說經法從座而起長跪
帝前白言玉帝願爲大衆及諸人天持是經
人說利益事爾時玉皇尊帝興方便意開利
益門宣玉匱科傳靈寳法吿於昊天上帝言
汝今諦聽當爲汝說受持功德扶危拔苦利
益存亡神妙之事衆眞稽首俱發聲言弟子
等今日幸聞湛然常住之法莫不上福三界
諸天下消三塗毒害惟願慈悲愍臣等故演
斯妙義玉帝吿曰若有衆生孝養父母恭敬
三寳竭忠於君不殺不盜不淫不妬不嗔不
恨不驕不詐奉戒持齋冥心大道生尊重心
持誦是經我即敕下周流沙界徧傳十方無
極世界我敕東方東華帝君青騎神仙兵馬
無鞅數衆悉令下降覆護受持是此經者我
敕東南扶桑大帝與其部衆神仙兵馬無鞅
數衆悉令下降覆護受持是此經者我敕南
方朱陵大帝赤騎神仙兵馬無鞅數衆悉令
下降覆護受持是此經者我敕西南太華元
老與其部衆神仙兵馬無鞅數衆悉令下降
覆護受持是此經者我敕西方皓靈皇老白
騎神仙兵馬無鞅數衆悉令下降䨱護受持
是此經者我敕西北皇天上帝與其部衆神
仙兵馬無鞅數衆悉令下降覆護受持是此
經者我敕北方紫微帝君黒騎神仙兵馬無
鞅數衆悉令下降覆護受持是此經者我敕
東北沖虚天君與其部衆神仙兵馬無鞅數
衆悉令下降覆護受持是此經者我敕中央
天皇大帝崐崘蒼老黃騎神仙兵馬無鞅數
衆悉令下降覆護受持是此經者我敕上方
來和天君名山大洞神仙兵馬無鞅數衆悉
令下降覆護受持是此經者我敕下方一切
金仙四衆八部及諸眷屬悉令下降覆護受
持是此經者我敕十方飛天神王飛天大神
三官四聖二曜九星北斗南斗東西中斗二
十八宿周天衆星金剛力士神王等衆各與
部衆悉令下降覆護受持是此經者我敕降
魔力士四天門王五嶽四瀆及餘諸山四海
九江十二河源山林川澤一切主者令與眷
屬覆護受持是此經者諸險惡處令得安穩
我敕所在一切土地靈官并溝渠等一切諸
大力鬼王皆令覆護受持是此經者令衆魔
外道悉皆懾伏潜形遁迹高飛海外逺避他
方如是山林社稷廊廟血食之賓一切鬼神
當自消滅五方行病瘟疫鬼帥諸惡鬼神并
風王水怪孽龍妖神土精木魅盡自消滅五
虚六耗夢寐乖常野道呪詛蟲毒之類皆自
消滅心欲願者一切如意皆得滿足是持經
人或不依科教未能修齋未具淨戒以能信
受尊重景慕是此經典並同修齋護淨戒者
是人功德坦然無礙自在逍遥號人中聖德
惠長新同諸眞人爾時昊天上帝聞是說巳
即於帝前乃爲歌曰
大哉至道無形無名渺渺億劫黃道開清
神清朗耀九魂吐精玉虛澄輝太霞髙明
玉皇開化溥度天人三元道養二象攝生
朽𣗳故根巳枯復榮蠢動蜎息長生化形
懷胎含孕俱得生成亡者命過魂歸三清
魄受鍊度南宫飛昇今日大吉皆得光明
五帝鑒映普告萬靈天神地祇及諸河源
五嶽四瀆及諸名山洞玄洞虚洞空洞仙
無極大聖至眞尊神無窮無極普監度生
惡根斷絶玄都記名衆眞班列咸聽帝言
經是帝敕保誦持人至度道岸無使災侵
我奉帝命一切咸聽
爾時昊天上帝說是歌巳吿大衆言此玉皇
妙法語諸聖祕宻言路絶道斷微妙難思巍
巍大範爲神明之宗保鎭國土拔度生死爾
時昊天上帝說是語時法筵清衆咸仰
道言溥得開悟于是
天尊而說偈曰
玉帝功德大玄理極幽深生於浩劫前
運化於古今我今說妙經愍念諸有情
此誠極妙法功德中功德名號最上乘
無比爲第一大光明王尊威德聖希有
能破𣊻惡魔皆令心降伏能滅極重罪
皆令得清淨若人聞是經或聞是帝名
稽首生恭敬一切罪消滅十惡四重罪
五逆害父毋信心一稱名隨聲盡消滅
保護人天衆四相與五衰三塗極重苦
人間見戹難凶年飢饉喪毒藥及厭魅
刑獄與𡨚家軍陣鬭戰苦山林惡道中
虎豹豺狼等江海毒龍類迅雷風雨雹
水火及盜賊蠱毒所中心失志發狂亂
蛇蝎毒惡蟲邪魔凶怪神伺求人便者
由持是眞經普皆自散滅惡病久沈綿
夢寐亦不安非理欲殘命殄滅不爲殃
縁遇是經故安穩得自在所有希求願
財寳及富貴以此經功德如意皆稱遂
神威自在仙衆德十一矅三十二天主
二十八宿王靈妃玉女等天神及地祇
三界虛空神江海諸龍王水火及風神
宮殿與宅舍山林𣗳木衆溝渠井泉神
由持是經故一切皆擁護衣食常自然
子孫居富貴出言人希聞所至皆恭敬
若爲求男女持誦此眞經帝詔下天曹
落籍天仙人謫降生其家爲其作男女
顯貴人崇重七祖盡昇仙光大慶其門
延及父母親吉祥常熾盛災障不能侵
是故我今說大衆宜諦聽慈悲度一切
皆令逹上清
于是
天尊普吿四衆凡人持念此經受持帝號皆
道根深重宿有善縁此經尊妙普度天人但
精心恭奉家國安寜保命度災掃諸不祥天
子王侯得奉之者致國太平凶宼自夷邊域
不爭兆民歌唱普天興隆運推數周正道當
行有得之者天眞妙重祕之祕之
　　　報應神驗品第五
爾時慈悲度戹眞人尋聲救苦眞人濟生度
死眞人萬福護身眞人俱從座起越班而出
俱白
天尊言若諸世末凡夫雖宿有善縁得遇是
經被諸邪障之汙本末疑惑不信是經功德
如是之人見在過去於諸地獄得何罪報惟
願聖慈說其報應惡趣之苦是時
天尊謂四眞人云若諸世間剛强暴惡不善
衆生終日竟夜對諸道像無恭敬心出誹謗
語是罪當墮五無間獄若得值遇是持經人
設諸方便誘引勸諭如是之人暫滅惡心信
向是經彼人罪業淨盡無餘又若有邪見愚
執惡人覩持是經生諸惡逆偏眼邪視乃至
起一惡心發一惡言謗讟如是持經之人其
罪過是命終之後墮大地獄永無出期何況
世間衆生得遇是經不生敬仰穢手汙觸葷
口讀誦牀榻不淨便將安置或讀是經講習
俗語共同戲笑以爲常典如是之人命過之
後墮無間獄永無出期殃縁九祖受拷酆都
累及後世害纏子孫是人于地獄中歷無量
劫受大苦惱遇無邊聖累承救拔罪惡小減
又遇聖人救拔得出生餓鬼中歷千萬劫不
聞漿水之名鬼報得出生畜生中畜生報出
若生人中更生邊夷外道而復女身貧寒困
苦癃殘百病受無量苦人所棄擲求生不得
求死不得輕斯經故獲罪如是又若復有人
初雖信受後復慢易善惡童子上奏三官黑
簿添名青編減筭身殁之後拘閉幽牢徃復
三塗無由解脫或於見世受種種病疥癩癰
疽以爲果報憂悲苦惱日夜相煎而身或被
横惡所加或牢獄▲鎖非分自害誤食毒藥
或被虎狼毒蛇之所噉食或爲冤家之所讎
對或行山林值遇惡人被他屠割推落崖岸
或被邪精魍魎之所殘害或值水火之所焚
漂或被刀兵之所横誅輕斯經故横喪天年
獲如是果獲如是報可不悲歟可不痛歟故
報汝等依此奉行勿生邪念若諸念不生萬
縁頓息塵沙惡業隨心消散一切災魔自然
殄滅此經功德不可思議是誠無比最上妙
法諸經之王有大利益非人勿示若諸天人
五衰四相輪迴侵逼能捨除妄想受持是經
坐招自然天福益固身度三界與道長存是
此經典無與等無能勝是大威德大神呪能
令一切枯槁便生枝葉花果茂盛能除衆生
極重苦惱能令短命衆生而得長壽此經功
德不可思議歎莫能盡若不宿植道本廣種
福業乃至經名尚不得聞何況得見是經蓋
是經依三洞眞格八萬劫一傳此清都至眞
上聖所寳祕於玉京金闕宸宮甚爲微妙難
可得遇如宿有仙骨當爲九天眞仙之人得
遇斯文承斯縁故後當齎金寳從師告盟受
之方當承機應運乃可付焉不得輕泄敬之
愼之於是
天尊重宣此義爲說偈曰
設使江河水波浪能生蓮慈烏毛能白
如經故難遇設使龜生毛堪採爲衣服
夜月能消氷如經故難遇設使蚊蠓足
堪構爲舟橋能載一切重如經故難遇
設使黄口雀能銜諸太山擲之他方界
如經故難遇設使一葉舟力能載崐崘
浮渡於大海如經故難遇設使諸水蛭
口能生巨齒其大如象牙如經故難遇
設使蓬蒿葉能覆無鞅界䕃芘無鞅衆
如經故難遇設使烏梟類同𣗳一巢棲
銜食共相飼如經故難遇設使兔生角
堪用爲梯磴上窮有頂天如經故難遇
設使鼷鼠等縁於兎角梯至天能食月
如經故難遇設使驢顏唇色如蘋婆果
復能作歌舞如經故難遇設使蠅蟲等
能飲鍾石酒迷荒而沈醉如經故難遇
爾時
天尊宣說偈巳普告四衆是故持是經人名
功德身一切有情被其䕃故持是經人名神
通身一切吉祥咸臻集故持是經人名清淨
身是諸惡業不能侵故持是經人名威德身
天魔異道不能攝故持是經人名無等身上
帝謡唱萬神敬故持是經人名堅固身惡劫
大難不能損故持是經人名道藏身口出語
言鬼神仰故持是經人名慈悲身六道衆生
賴其善故持是經人名大道身出入所在無
怖畏故持是經人名良醫身善行妙法安樂
人故持是經人名光明身常爲帝光所攝受
故持是經人名自在身天宮妙境神能遊故
持經功德說不可盡又若道士至人能結壇
誦經著新淨衣於夜半後閴寂獨處清淨室
中叩齒九通東向端坐誦詠是經於是時也
太眞御几玉妃拂筵萬神班列諸天臨軒三
界侍衞五帝司迎然後閉目靜思存想是經
不覺身處五雲之内俄見其身光明赫奕上
昇天宮衆眞下迎心有所請一切應奉仙丹
妙寳隨意自得故當依科閉心奉行此經乃
至三世金仙十方大聖皆從此經依按修奉
故頓得超證無上妙道是此帝也諸佛之師
衆聖之王是故凡夫值遇是經致以五帝輔
翼召使神仙御役神宫運導隂陽千眞敬仰
萬神懾伏百邪避路羣魔束形命過之後即
得南宮受鍊飛歩上清逍遥自在與道長存
又設復世間衆生曾聞是經心常渴仰能於
家中擇清淨處畫帝尊像日夜䖍䖍晨昏濟
濟香花燈果尊重供養稱名瞻禮是人當得
三十種上妙功德
一者諸仙讃重二者先亡生天三者宿殃解
脫四者所徃通逹五者無盜賊事六者所求
遂心七者除水火戹八者横事潜消九者夜
夢吉祥十者疾病不臨十一者智慧聰明十
二者人見歡喜十三者衣食豐盛十四者子
孫榮貴十五者六親見喜十六者門族和睦
十七者除三惡報十八者轉女成男十九者
形容端嚴二十者爲國大臣二十一者生爲帝
王二十二者鬼神欽仰二十三者得宿命通
二十四者諸神護念二十五者九族受䕃二
十六者處世長年二十七者有情賴善二十
八者魔王保迎二十九者決超三界三十者
白日上昇
爾時
天尊復告四衆此經功德能碎鐵圍諸山竭
苦海水破大地獄拔重罪苦降暴惡魔護諸
國土能滅一切惡鬼能除一切重病能解一
切惡毒能離一切惡人能伏一切毒獸能摧
一切邪道一切諸天皆令降伏其餘功德說
不可盡爾時道場大衆金仙菩薩眞聖眷屬
聞是說巳歡喜踊躍稽首敬禮而作頌曰
大哉至道無宗上眞上度諸天下濟幽魂
上無師祖惟道爲身丹臺紫府金闕玉京
祕此妙法溥福含靈滅我萬罪增我遐齡
萬神朝禮魔王保迎功德昌盛黄籙書名
渺渺億劫使我長存
於是衆等說是頌畢稽首皈依奉辭而退

高上玉皇本行集經卷下
