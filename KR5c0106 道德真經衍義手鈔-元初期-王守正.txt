#+TITLE: 道德真經衍義手鈔-元初期-王守正
#+DATE: 2018-05-12 10:21:52
#+SOURCE: github.com/kanripo/KR5c0106 master 8680c904                
道德眞經衍義手鈔卷之三(卷一卷二/原)量一
　　　五峯清安逸士王守正集
　　持而盈之章第九
金玉滿堂莫之能守富貴而驕自遺其咎
　衍義云楚白公勝得荆國不能以府庫分
　人
　鈔淮南子鴻烈解道訓篇云白公名勝常
　封於白故云白公勝乃楚平王之孫太子
　建之子也義中載之已全
　衍義云春秋魯襄公二十四年范宣子爲
　政諸侯之幣重
　鈔鄭人病之子産寓書(子産名僑鄭之上/卿寓書寄書也)
　以告宣子(范文子之子也爲執政上卿/行晋國事義全不復重録)
　衍義云春秋昭公二十二年王子朝賔孟
　有寵於周景王王與賔孟說欲立之
　鈔王子朝景王之長子賔孟亦名孟起子
　朝之傅也賔孟曰雞其憚爲人用乎人異
　於是雞犠雖見寵飾然卒當見殺若人見
　寵飾則當貴盛言異於鷄使犠在己喻子
　朝欲使王早寵異之
功成名遂身退天之道
　衍義云易云知進而不知退知存而不知
　亡知得而不知喪斯有亢極之悔
　鈔周易乾卦之文言曰亢之爲言也知進
　而不知退知存而不知亡知得而不知喪
　其唯聖人乎知進退存亡而不失其正者
　其唯聖人乎此明上九之義不知進退存
　亡得喪言此上九所以亢極有悔者由有
　此三事若能三事備知雖居上位不至於
　亢也
　衍義曰日中則昃月滿則虧四時之運功
　成則去
　鈔杜天師義曰日中中月滿滿暑往即寒
　來春榮即秋落天道然也人能體盈虚於
　天道忘功忘名退身辭盛如彼天道不失
　盈虚則無憂責矣
　衍義云如漢留侯張良(即子房/是也)封萬户(位/列)
　(侯於良足矣棄人間/事從赤松子遊耳)宣帝時疏廣字仲翁
　兄子受皆東海蘭陵人廣爲太子太傅受
　爲少傅廣曰吾聞知止不殆知足不辱又
　聞功成名遂身退天之道父子遂辭病上
　許之上賜金三十斤太子賜金五十斤上
　疏乞骸骨而歸此豈非身退天之道乎
　　　載營魄章第十
載營魄抱一能無離乎
　衍義云以車乘人謂之載以人登車亦謂
　之載
　鈔廣聖義云載營魄也言人之身神氣所
　居魂魄所舍以身運載如車載物西昇經
　云身者神之車也既以喻車固當運載矣
　虚魄者陰氣有象人之形也陽氣無形人
　之神也形之具也而陽氣未附則塊然無
　知如頑石枯木陽氣既降即能運動故以
　形爲魄魄屬陰也以神爲魂魂屬陽也凡
　人有纎毫之陽氣未盡則不致於死有纎
　毫之陰氣未盡則不至於仙所以鍊陰氣
　盡即超九天而爲仙與陽爲徒也鍊陽氣
　盡即淪九泉而爲鬼與陰爲徒也故當保
　守陽魂營護陰魄以全其生抱一守道而
　不使之暫離也
　衍義云屈原離騷云載營魄而登霞兮掩
　浮雲而上征也
　鈔屈原者楚三閭大夫也離騷屈原文籍
　之篇目也載營魄者即運載魂魄而登霞
　霞則赤氣騰而爲霞雲者山川之氣掩者
　去也掩去浮雲運載魂魄跨赤霞而飛騰
　掩去浮雲而上升也
專氣致柔能如嬰兒乎
　衍義云故曰持其志無暴其氣蹶者趨者
　是氣而反動其心
　鈔孟子公孫丑章句上之辭公孫丑(孟子/弟子)
　(齊人/也)見孟子言志至而氣次故問如此則
　專持其志可矣又言無暴其氣何也曰志
　一則動氣(註一專一也蹶顛躓也趨走也/孟子言志所向專一則氣固從)
　(之然氣之所在專一則志亦反爲之動如/人顛躓趨走則氣專在是而反動其心焉)
　(所以能持其志而/又必無暴其氣也)
　衍義云終日號而嗌不嗄和之至也
　鈔本經含德之厚章第五十五之文也(蘇/註)
　(心動則氣傷氣傷則號而嗄終日號而/不嗄者是以知其心不動而氣和也)
愛民治國能無爲乎
　衍義云脩之身其德乃眞脩之天下其德
　乃普
　鈔碧虚眞人纂微云近取諸身而遠及天
　下也夫脩道於身少思寡欲益壽益筭諸
　偽咸盡(蘇解明身既脩推其餘以/及外雖至於治天下可也)
天門開闔能無雌乎
　衍義云天門者自然之門也自然生太極
　鈔莊子庚桑楚篇之辭(郭象註天門者萬/物之都名也謂之)
　(天門又云衆妙之門也成法師云天者自/然之謂也夫天然之理造化之門徒有其)
　(名竟無其實但見一切萬物皆自/此門而生出故經云衆妙之門也)
　衍義云莊子曰有乎生有乎死有乎出有
　乎入
　鈔莊子庚桑楚篇之辭(其文/己詳)又易繫云闢
　户謂之乾闔户謂之坤一闔一闢謂之變
　往來不窮謂之通
明白四達能無知乎
　衍義云如鏡之照物
　鈔碧虚取以爲說鏡者鑑也言鑑之含明
　本來瑩淨有時而昏暗則爲塵垢附之也
　若拂去塵垢則一切萬物無不照了此喻
　人修道載運魂魄抱一而不使之離則一
　性自明矣
　衍義云故治國者雖其德明白如日月之
　照臨當收眎反聽塞聰蔽明使百姓日用
　而不知
　鈔廣聖義云明白慧照也慧照之明照無
　遠近當息念忘心猶若無知或矜其有知
　則有所執而失道也人君負獨見之明以
　治其國其政察察民凋弊矣老君戒之令
　忘功息照亦猶黈纊塞耳以閉其聰冕旒
　垂目以杜其明也此亦收眎反聽塞聰蔽
　明之義百姓日用而不知(前文己具/不復再録)
　　　三十輻章第十一
三十輻共一轂當其無有車之用
　衍義云周禮考工記車蓋圓以象天輿方
　以象地(所載明白/不復再具)
鑿户牖以爲室當其無有室之用
　衍義云古者穴居
　鈔易繫辭曰上古穴居而野處後世聖人
　易之以宫室卦取大壯上古者言未造宫
　字之前止是夏巢冬穴故制室宇以代之
　衍義云詩云陶復陶穴謂穿鑿穴中之土
　以覆其上
　鈔毛詩文王之什綿之篇云古公亶甫陶
　復陶穴未有家室古公者邠公也古言乆
　也亶公字也文王之祖處於邠以德化人
　歸之者衆未有居室陶其土而復之陶其
　壤而穴之父子夫婦居謂之家箋云諸侯
　之臣稱公曰君也復者復於地上鑿地曰
　穴皆如陶焉者今之瓦窑是也
　衍義云莊子曰室無虚空則婦姑勃蹊謂
　爭路也
　鈔莊子外物篇云言室中不空蹊路湫隘
　則婦姑爭路而行婦合順於姑以爲孝敬
　今乃爭路無所往來以容其私則反戾鬪
　爭也
故有之以爲利無之以爲用
　衍義云易曰形而上者謂之道形而下者
　謂之器
　鈔易繫辭文也廣聖義曰形而上者道之
　本清虚無爲處乎上也形而下者道之用
　禀質流形處乎下也
　　　五色章第十二
五色令人目盲五音令人耳聾五味令人口
爽
　衍義云五色之設本以彰五行之象文章
　黼黻别尊卑之飾
　鈔五色謂青黄白赤黑五行金木水火土
　文章黼黻者尚書益稷篇云帝曰(舜帝/也)臣
　作朕股肱耳目子欲左右有民汝翼予欲
　宣力四方汝爲予欲觀古人之象日月星
　辰山龍華蟲作會宗彝藻火粉米黼黻絺
　繡以五彩彰施於五色作服汝明(解曰凡/言汝者)
　(皆指當時禹以下群臣而言也夫衣服之/制不可不辨也上曰衣下曰裳共有一十)
　(二章以別尊卑之飾也夫衣皆玄也裳皆/繡也肅綺日也月也星辰也山也龍也華)
　(蟲也此六章者在衣而又見之宗廟之彝/樽也藻也火也粉也米也黼也黻也此六章)
　(繡之於絺以爲裳而已日月星辰以彰其/明也山以彰其仁也龍以昭其變也華蟲)
　(文明之物也聖人明以治天下而仁以行/之其用雖莫測也而治教刑政粲然備具)
　(以此臨民民其安之以此事神神其享之/故此六物見於宗彝又見於衣也柔順清)
　(潔可以薦羞者藻也昭明齊速可以烹飪/者火也米以養人粉以澤物至於黼則所)
　(以爲斷也黻則所以爲辯也聖人藻飾治/眞粉澤王猷以養天下在於斷而能辯也)
　(然後足以成治功此六物見於裳也而後/世爲錦繡之麗青黄悦目逐物外遷傷精)
　(喪明不能徹視無色之色/非盲而何此五色之失也)
　衍義云五音之設本以彰五行之聲金石
　絲竹以通天地之氣
　鈔五音者按漢劉向曰宫者中也君之德
　也商者章也物成章也角者甲也物之發
　生也徵者祉也物之盛大繁祉也羽者聚
　也物聚而藏也尚書益稷篇云帝曰予欲
　聞六律五聲八音在治忽以出納吾言汝
　聽予違汝弼汝無面從退有後言(解曰六/律者十)
　(一月黄鍾正月太簇三月姑洗五月蕤賔/七月夷則九月無射六吕者二月夾鍾四)
　(月中吕六月林鍾八月南吕十月應鍾十/二月太吕是六吕也五聲者宫商角徴羽)
　(也八音者金石絲竹土木匏革汝禹爲予/聽從之乃造釐服亦汝顯明之也云云此)
　(五音上/失也)
　衍義云五味之設本以彰五行之和人乃
　芻豢悦口饕餮無厭濁神穢眞
　鈔五味者甘苦酸鹹辛是也爽差也口察
　味傷當過分則不能無損坐令聾盲差爽
　失味也
　衍義云芻豢之悦口
　鈔孟子告子章句上孟子曰禮義之悦我
　心猶芻豢之悦我口芻者草也草食者謂
　之芻牛羊是也豢穀畜曰豢猪狗之類也
　故曰芻豢悦口也
　衍義云饕餮無厭者
　鈔貪財曰饕貪食曰餮言其貪財貪食之
　人無厭足也以上饕餮皆昏濁其神穢濁
　其眞皆失其正味也
馳騁田獵令人心發狂
　衍義云禮記王制云(載之/詳)
　鈔周禮云春蒐(蒐擇取/不孕者)夏苗(取不秀/實者)秋獮
　(獮者殺/之多)冬狩(狩者言守取/而無所擇也)
　衍義云禽荒無度若夏太康之畋洛表而
　五子咸怨
　鈔禽荒者尚書五子之歌篇云太康尸位
　以逸豫滅厥德黎民咸貳乃盤遊無度畋
　于有洛之表十旬弗反五子咸怨(五子乃/太康之)
　(昆第五/人也)述大禹之戒以作歌其二曰訓有
　之内作色荒外作禽荒甘酒嗜音峻宇
　雕墻有一于比未或不亡今取此以爲證
　解若不遵法度馳騁逐境禽荒無節暴物
　傷農登崖踰險旬月不反心神亂發非狂
　而何此田獵之失也
　衍義云齊哀公之好田獵而詩人所刺
　鈔毛詩卷第五還刺荒也哀公好田獵從
　禽獸而無厭國人化之遂成風俗習於田
　獵謂之賢閑於馳逐謂之好焉
難得之貨今人行妨
　衍義云明月之寳
　鈔通鑑顯王十四年齊魏會田于郊魏惠
　王問齊威王曰齊有寳乎威王曰無有惠
　王曰寡人國雖小尚有徑寸之珠照車前
　後各十二乘者十枚豈以齊大國而無寳
　乎威王曰寡人之所以爲寳者與王異吾
　臣有檀子者使守南城則楚人不敢爲寇
　有盻子者使守高唐則趙人不敢東漁於
　河有黔夫者使守徐州則燕趙之人從而
　徙者七十餘家有種首者使備盜賊則道
　不拾遺此四臣者將照千里豈特十二乘
　哉惠王有慙色
　衍義云夜光之珠
　鈔楚王有一夜光之珠問曰何處得此珠
　答曰楚臣隋侯出行見牧牛小兒打一蛇
　破傷血流命將欲死隋侯憐之救取向水
　中洗以藥封之得活入水而去却是海龍
　王之子後銜七寸珠來報隋侯侯進與楚
　王王夜安殿上見光明號夜光珠
　衍義云孟子曰寳珠玉者殃必及身
　鈔孟子盡心章句下孟子曰諸侯之寳三
　土地人民政事寳珠玉者殃必及身尹氏
　曰寳得其寳者安寳失其寳者危
　衍義云故西旅獻獒召公作書以戒周武
　鈔尚書旅獒篇云西旅獻獒(西戎遠國貢/大犬高四尺)
　(曰獒以/大爲異)太保作旅獒(召公名奭作太/保以戒武王)用訓
　于王曰嗚呼明王慎德四夷咸賔無有遠
　邇畢獻方物不作無益功乃成不貴異物
　賤用物民乃足(言明王之道以德義爲益/器用爲賤所以治化生民)
　(也)犬馬非其土性不畜珍禽奇獸不育于
　國(皆非所益/但有損害)不寳遠物則遠人格(言不侵/奪民利)
　(則四方之/人自至也)所寳惟賢則邇人安(言任賢賤/物無有遠)
　近皆得安寧故曰難得之貨令人行妨也
　衍義云林邑獻五色鸚鵡魏徵上疏以諫
　太宗
　鈔貞觀中林邑國貢白鸚鵡性辯慧尤善
　應答屢有苦寒之言太宗慜之付其使令
　還於林藪也宰相魏徵鉅鹿人也時上疏
　諫之
　衍義云昔齊人有欲金者
　鈔列子說符第八篇之辭(義中載/之已全)
是以聖人爲腹不爲目故去彼取此
　衍義云不爲目者去六情而目不妄視
　鈔莊子庚桑楚云貴富顯嚴名利六者勃
　志也(䟽榮貴富瞻高顯聲名利/禄六者亂情志之具也)
　衍義云言五塵之害性當忘物以全眞
　鈔玉皇本行經云六塵徧染三業榮纏六
　塵者何眼耳鼻舌身意六根之塵也此諸
　罪輩乆墮劫難以來放縱其塵迷之性無
　所明見遂爲六塵之所徧染
道德眞經衍義手鈔卷之三
道德眞經衍義手鈔卷之四量二
　　　　五峯清安逸士王守正集
　　　寵辱章第十三
何謂寵辱寵爲下得之若驚失之若驚是謂
寵辱若驚
　衍義云子列子窮有飢色(義中載/之已詳)楚令尹
　子文三仕爲令尹無喜色三已之無愠色
　鈔令尹官名楚上卿執政者子文姓鬪名
　穀於菟其爲人也喜怒不形物我無間然
　其三仕三已皆出於天理而無人欲之私
　也
　衍義云柳下惠爲士師三黜而不去
　鈔論語微子第十八柳下惠(魯僖公時人/姓展名獲字)
　(季禽居柳下而施/德惠一云惠謚也)爲士師三黜人曰子未
　可以去乎曰直道而事人焉往而不三黜
　枉道而事人何必去父母之邦(士師獄官/黜三出不)
　(去而辭氣雍容如此可謂知矣然其不能/枉道之意則有確乎其不可投者是則所)
　(謂必以其道而/不自失焉者也)
　衍義云正考父三命循墻而走則無若驚
　之心矣
　鈔莊子雜篇列御寇第三十二正考父(宋/湣)
　(公之玄孫弗/父何之曾孫)一命而傴再命而僂(力炬/切)三
　命而俯循墻而走孰敢不軌(䟽考成也父/大也有考成)
　(大德而履正道故號正考父則孔子上代/祖宋大夫也士一命大夫二命卿三命也)
　(傴曲循墻並敬容極恭卑退若/此誰敢將不軌之事而侮之耶)
何謂貴大患若身吾所以有大患者謂吾有
身及吾無身吾有何患
　衍義云隳支體黜聰明離形去智通於大
　同則無入而不自得也
　鈔莊子内篇云顔回答仲尼之辭他日復
　見曰回益矣曰何謂也曰回坐忘矣(疏虚/心無)
　(著故能端/坐而忘)仲尼蹙曰(驚悚/貌也)何謂坐忘顔回
　曰隳支體(䟽隳毁廢也黜退也除也雖復/聽屬於耳明關於目而德明之)
　(用本乎心靈既悟一身非有萬境皆空故/能毁廢四照百體屏黜聰明心智者也大)
　(通猶大道也道能生萬/物故謂道爲大通也)
　衍義云若孔子之毋我
　鈔論語卷第五子罕第九子絶四毋意毋
　必毋固毋我(晦庵云絶無之盡者毋史記/作無是也意私意也必期必)
　(也固執滯也我私己也四者相爲終始起/於意遂於必督於固而成於我也蓋意常)
　(在事前固我常在事後至於我又/生意則物欲牽引循環不窮矣)
　衍義云南郭子綦之喪我
　鈔莊子齊物論云南郭子綦隱凡而坐仰
　天而嘘㗳焉似喪其偶(同天人均彼我故/外無與其歡而㗳)
　(然解體若/失其匹配)顔成子游立侍乎前曰何居乎
　形固可使如槁木而心固可使如死灰乎
　今之隱几者非昔之隱几者也子綦曰偃
　不亦善乎而問之也今也吾喪我汝知之
　乎此亦譬吾無身之謂也言能如此者向
　之寵辱大患何縁及之
故貴以身爲天下若可寄天下愛以身爲天
下若可託天下
　衍義云若舜時子州支父
　鈔莊子讓王篇舜讓天下於子州支伯(一/名)
　(支/父)曰子有幽憂之病方且治之未暇治天
　下也(䟽姓子名州字支伯懷道之人隱者/也舜知其賢讓以天下支伯云幽深)
　(也憂勞也言我滯境幽深囿心憂勞且以/修身庶令合道未有閑暇總理萬機也)
　衍義云越之王子搜之徒是也
　鈔莊子讓王篇越人三世弑其君王子搜
　患之逃乎丹穴(南山/洞也)而越國無君求王子
　搜不得從之丹穴王子搜不肯出越人薰
　之以艾乘以玉輿(君之玉/輦也)王子搜援綏登
　車仰天而呼曰君乎君乎獨不可以捨我
　乎王子搜非惡爲君也惡爲君之患也若
　王子搜者可謂不以國傷生矣
　　　　視之不見章第十四
視之不見名曰夷聽之不聞名曰希搏之不
得名曰微
　衍義云能玄能黄
　鈔易曰天圓上其色玄地方下其色黃列
　子天瑞篇云能宫能商能陰能陽能柔能
　剛能圓能方能短能長政和曰有所知有
　所能在道一偏非全之盡之者也而無知
　而無不知無能而無不能則無不該也無
　不徧也何所不能哉玄黄色也宫商聲也
　陰陽氣也柔剛材也圓方器也短長形也
　變化所爲皆在是矣
　衍義云在下與瓦礫同寂
　鈔莊子智北遊東郭子問於莊子曰所謂
　道惡乎在(䟽居在郭東故號東郭子則無/擇之師東郭順子也問莊子曰)
　(所謂虚通至道/於何處在乎)莊子曰無所不在東郭子
　曰期而後可(指名/所在)莊子曰在螻蟻曰何其
　下耶曰在稊稗曰何其愈下耶曰在瓦甓
　曰何其愈甚耶曰在屎溺東郭子不應莊
　子曰夫子之問固不及質
　　　古之善爲士章第十五
古之善爲士者微妙玄通深不可識夫惟不
可識故强爲之容
　衍義云子列子居鄭圃四十年人無識者
　鈔列子天瑞第一子列子者載子於姓上
　者首章云是弟子之所記故也(義中已詳/不復録之)
豫若冬涉川猶若畏四鄰
　衍義云閑邪存誠
　鈔周易乾卦九二爻辭正義云閑邪存其
　誠者言防閑邪惡當自存其誠實也
　衍義云若東郭順子正容悟物使人之意
　消
　鈔莊子外篇田子方正容悟物使人之意
　(消西華法師成玄英疏曰出聞無道之物/邪僻之人東郭子正容儀令其曉悟使)
　(惑亂之意自然消除也全文已於上/善若水第八章中載之詳今不復云)
　衍義云李含光雖處暗室如對君父司馬
　子微激賞之
　鈔李含光者高道傳第九云道士李含光
　者晋陵人也年十二篤好學道雖處暗室
　如對君父人見之情色外歛先工篆隸或
　稱過其父一聞之終身不書後師貞一先
　生司馬子微雲篆寳書傾囊相付且曰眞
　玉清仙客也今取此二人爲證言其操持
　敦厚嚴敬如此可謂儼若客也如處暗室
　翊聖眞君語云上臨之以天鑒下察之以
　地祇明有刑罰相繼暗有鬼神相隨出處
　語默善惡自知惟正可守心不可欺
孰能濁以靜之徐清孰能安以乆動之徐生
　衍義云易曰寂然不動感而遂通天下之
　故
　鈔易繫上辭云易無思也無爲也寂然不
　動感而遂通天下之故非天下之至神其
　孰能與於此
　衍義云道集虚故也
　鈔莊子庚桑楚云胸中正正則靜靜則明
　明則虚虚則無爲而無不爲也
　　　致虛極章第十六
致虚極守靜篤萬物並作吾以觀其復
　衍義云致得也與大學之致知同
　鈔大學云欲誠其意者先致其知致知在
　格物(晦庵註云誠實也意者心之所發也/實其心之所發欲其一於善而無自)
　(欺也致推極也知猶識也推極/吾之知識欲其所知無不盡也)
　衍義云又舉春秋楚致晋師之義同
　鈔春秋宣公十二年楚莊乃求成於晋晋
　人許之盟有日矣楚許伯御樂伯攝叔爲
　右欲單車挑戰示不欲和以致晋帥以此
　致師師必成敵亦猶以靜致道道必可求
　也
　衍義云列子曰莫如靜莫如虚靜也虚也
　得其居也
　鈔列子天瑞篇之文或謂子列子曰子奚
　貴虚列子曰虚者無貴也子列子曰非其
　名也莫如靜莫如虚靜也虚也得其居矣
　取也與也失其所也苟虚不致於極靜不
　至於篤則莫能致於道所以貴虚靜之極
　篤也
　衍義云萬態雖雜吾心常徹萬變雖殊而
　吾心常寂此謂之天樂
　鈔莊子天道篇云言以虚靜推於天地通
　於萬物此之謂天樂(西華法師疏云所以/一心定而萬物伏者)
　(秪言用虚靜之智推尋二儀之理運達萬/物之情隨物變轉而未嘗不適故謂之天)
　(樂/也)
　衍義云復其見天地之心乎
　鈔易復卦之彖辭也解云復者反本之謂
　也言乾元一陽之炁從此而往復從此而
　來故云來復言反復其道天行也利有攸
　往剛長也復其見天地之心乎言天地之
　心者乃乾元一陽之炁寂然至無之理也
　所以乾卦初九潜龍勿用者是也言陽氣
　潜藏而在下即此以見天地之心也
夫物芸芸各復歸其根歸根曰靜靜曰復命
復命曰常
　衍義云易曰窮理盡性以至於命命者性
　之妙也
　鈔易繫說卦正義曰命者生之極窮理則
　盡其極也
知常曰明不知常妄作凶
　衍義云孔子曰人而無恒不可以作巫醫
　鈔論語第十三云子曰南人有言曰人而
　無恒不可以作巫醫善夫(晦庵註南人南/國之人恒常乆)
　(也巫所以交鬼神醫所以寄死生故雖賤/役而尤不可以無恒孔子稱其言而善之)
　衍義云孟子曰苟無恒心放僻邪侈無不
　爲已
　鈔孟子滕文公章句上民之爲道也有恒
　産者有恒心無恒産者無恒心苟無恒心
　放僻邪侈無不爲己及陷乎罪然後從而
　刑之是罔民也焉有仁人在位罔民而可
　爲也(晦庵註陽虎陽貨名虎魯季氏家臣/也天理人欲不容並立虎之言此恐)
　(爲仁之害於富也孟子引之恐爲富之/害於仁也君子小人每相反而已矣)
知常容容乃公公乃王王乃天天乃道道乃
乆没身不殆
　衍義云禮記曰大道之行天下爲公人不
　獨親其親子其子
　鈔禮記禮運篇之辭云孔子曰大道之行
　也天下爲公選賢與能講信脩睦故人不
　獨親其親不獨子其子(孝慈之/道廣也)使老有所
　終壯有所用幼有所長矜寡孤獨廢疾者
　皆有所養


道德眞經衍義手鈔卷之四
















道德眞經衍義手鈔卷之五量三
　　　　五峯清安逸士王守正集
　　　太上章第十七
太上下之有之其次親之譽之
　衍義云左傳曰太上有立德其次有立功
　之類
　鈔春秋襄公二十四年穆叔如晋范宣子
　逆之問焉曰古人有言曰死而不朽何謂
　也穆叔未對宣子曰昔匄之祖自虞以上
　爲陶唐氏在夏爲御龍氏(謂劉累也事見/昭二十九年)
　在商爲豕韋氏(豕韋國名東郡白/馬縣東南有韋城)在周爲
　唐杜氏(唐杜二國名殷末豕韋國於唐周/成王滅唐遷之於杜爲杜伯杜伯)
　(之子隰叔奔晋四世及士會食邑/於范復爲范氏杜今京兆杜縣)晋主夏
　盟爲范氏其是之謂乎穆叔曰以豹所聞
　此之謂世禄非不朽也魯有先大夫曰臧
　文仲既没其言立其是之謂乎豹聞之太
　上有立德其次有立功其次有立言(史佚/周任)
　(臧文/仲)雖乆不廢此之謂不朽若夫保姓受
　氏以守宗枋世不絶祀無國無之禄之大
　者不可謂不朽
　衍義云上如標枝下如野鹿
　鈔莊子天地篇門無鬼答赤張滿稽云至
　德之世不尚賢不使能上如標枝下如野
　鹿(䟽上既無爲下亦純樸譬/彼野鹿絶君王之禮也)
　衍義云莊子曰及至聖人蹩躠爲仁踶跂
　爲義而天下始疑矣
　鈔莊子馬蹄篇云及至聖人蹩躠(用力貌/强行兼)
　(愛之/貌)踶跂(矜恃貌詐立/裁非之貌)蹩躠踶跂皆用心
　爲仁義之貌
　衍義云堯仁如天就之者如日舜有羶行
　百姓悦之故三徙成都至鄧之墟來者十
　有萬家
　鈔莊子徐無鬼篇之文(䟽舜避丹朱又不/領衆聚故三度逃)
　(走移徙避之百姓慕德從者十萬所/居之處自成都邑至鄧墟地名也)
　衍義云康衢之童謡詠堯
　鈔列子仲尼篇云堯乃微服游於康衢聞
　兒童謡曰立我蒸民莫匪爾極不識不知
　順帝之則(蒸衆也夫能使萬物咸得其極/者不犯其自然之性也若以識)
　(知制物之性豈/順天之道哉)
　衍義云百姓之謳歌舉舜譽之也
　鈔孟子萬章章句上孟子答萬章云舜相
　堯二十有八載非人之所能爲也天也堯
　崩三年之喪畢舜避堯之子於南河之南
　天下諸侯朝覲者不之堯之子而之舜訟
　獄者不之堯之子而之舜謳歌者不謳歌
　堯之子而謳歌舜故曰天也(南河在冀州/之南即豫州)
　(也訟獄謂獄不/决而訟之也)
其次畏之侮之信不足有不信
　衍義云商人作誓而民始叛周人作會而
　民始疑
　鈔春秋昭公四年楚子(靈/王)會諸侯于申(會/于)
　(申/邑)椒舉言於楚子曰臣聞諸侯無歸(言諸/侯不)
　(苟從/服)禮以爲歸椒舉曰夫六王二公之事
　(註云六王之事謂啓有釣臺之享湯有景/亳之命武王有孟津之會成王有歧陽之)
　(蒐康王有酆官之朝穆王塗山之會也二/公之事謂齊桓召陵之師晋文踐土之盟)
　(也)皆所以示諸侯禮也諸侯所由用命也
　夏桀爲仍之會(仍/國)有緡叛之(緡國/之君)商紂爲
　黎之蒐(紂蒐於東夷之/黎國蒐春獵名)東夷叛之周幽爲
　大室之盟(中岳大/室也)夷狄叛周(因此/叛周)皆所以
　示諸侯汰也(侈/也)諸侯所以棄命也今君以
　汰無乃不濟乎王弗聽(商書有湯誓之文/周有牧野孟津之會)
　衍義云心有孚之謂誠
　鈔易中孚卦九五有孚攣如無咎(攣如者/繫其信)
　(之辭也處中信以相交之時居尊位以爲/攣物之主信何可捨故有孚有孚故得無)
　(咎/也)
　衍義云言可復之爲信
　鈔論語學而第一有子曰信近於義言可
　復也恭近於禮遠恥辱也因不失其親亦
　可宗也
　衍義云齊桓不背曹劌(亦云/曹沬)之盟
　鈔史記曹沬者魯人也以勇力事魯莊公
　莊公好力曹沬爲魯將與齊戰三敗北莊
　公懼乃獻遂邑之地以和猶復以爲將齊
　桓公許與魯會于柯而盟桓公與莊公既
　盟于壇上曹沬執匕首劫齊桓公齊桓公
　左右莫敢動而問曰子將何若曹沬曰齊
　强魯弱而大國侵魯亦以甚矣今魯城壞
　即壓齊境君其圖之桓公乃許盡歸魯之
　侵地既已言曹沬投其匕首下壇北面就
　羣臣之位顔色不變辭令如故桓公怒欲
　倍其約管仲曰不可夫貪小利以自快棄
　信於諸侯失天下之援不如與之於是桓
　公遂割魯侵地曹沬三戰所亡之地盡復
　與魯矣
　衍義云晋人不棄伐原之言
　鈔晋人伐原(文侯將兵/士伐原)晋侯圍原命三日
　之糧原不降命去之諜出曰原將降矣軍
　吏曰請待之公曰信國之寳也民之所庇
　也得原失信何以庇之所亡滋多退一舍
　而原自降諸侯自此歸附如伐原之信也
　衍義云吴起不虧移轅之賞
　鈔史記吴起魏將也欲伐秦恐士卒軍人
　不信乃埋一車轅於市東門書曰如有人
　能移此轅於西門者即給土田宅百畝黃
　金百斤三日無人敢移更書曰能移者給
　土田宅五百畝黄金百斤時有一人來移
　依賜之於是召募人伐秦遂尅此則不虧
　移轅之賞也
　衍義云魏侯不乖虞人之期
　鈔史記魏侯魏文侯也虞人山澤之官也
　文侯與虞人期獵明日欲發適與羣臣飲
　酒樂而天大雨命駕適野左右曰今日飲
　酒樂天又雨將安之文侯曰吾不息於禽
　獸吾與虞人期豈可無一會期哉恐失信
　遂冒雨以赴也
　　　　大道廢章第十八
大道廢有仁義
　衍義云莊子曰魚相忘乎水人相忘乎道
　術
　鈔莊子大宗師篇云泉涸魚相與處於陸
　相呴(况于/反)以濕相濡以沫不如相忘於江
　湖
智慧出有大僞
　衍義云莊子曰去小智而大智明
　鈔莊子外物篇云去小智而大智明(小智/自私)
　(大智/任物)
　衍義云好行小慧難矣哉
　鈔論語衛靈公第十五子曰羣居終日言
　不及義好行小慧難矣哉(小慧私志也言/不及義則放僻)
　(那侈之心滋好行小慧則行險僥倖之機/熟難矣哉者言其無以入德而將有患者也)
　衍義云莊子曰夫馬之眞性在乎齕草飲
　水翹足而立
　鈔莊子馬蹄篇之文義中載之已詳不復
　具載
　衍義云太古之時民不知所爲行不知所
　之含哺而熙鼓腹而遊
　鈔夫赫胥氏之時民居不知所爲行不知
　所之含哺而熙鼓腹而遊民能以此矣(䟽/之)
　(適也赫胥上古帝王也亦言有赫然之德/使民胥附故曰赫胥蓋炎帝也云云含哺)
　(而熙戲與嬰兒而不殊鼓/腹而遨遊將童子而無別)
　衍義云屈折禮樂以匡天下之形懸跂仁
　義以慰天下之心
　鈔莊子馬蹄篇(䟽屈曲折旋行禮樂以正/形體企慕以慰心霞於是)
　(踶跂自矜好知自與矯詐經營利禄/爭歸而不知止噫聖跡之過者也)
六親不和有孝慈國家昏亂有忠臣
　衍義云禮記曰大道之行也不獨親其親
　不獨子其子
　鈔禮記禮運篇云大道之行也天下爲公
　選賢與能講信修睦故人不獨親其親不
　獨子其子使老有所終壯有所用幼有所
　長矜寡孤獨廢疾者皆有所養也又引孝
　慈者論語季康子問使民敬忠以勸如之
　何子曰臨之以莊則敬孝慈則忠(孝於親/慈於衆)
　爾雅云善事父母曰孝
　衍義云抉目剖心之臣
　鈔史記殷本紀云子辛無道天下爲之紂
　(謚法殘義/損善曰紂)紂淫亂不止微子數諫不聽乃
　與太師少師謀遂去比干(王子/也)曰爲人臣
　者不得不以死爭乃强諫紂紂怒曰吾聞
　聖人心有七竅剖比干觀其心莊子盜跖
　篇云比干剖心子胥抉眼忠之禍也此扶
　眼剖心之臣蓋爲君昏亂而後顯死節忠
　臣之名故曰國家昏亂有忠臣
　衍義云瞽叟頑而舜稱大孝
　鈔尚書堯典曰瞽子父頑母嚚象傲克諧
　以孝烝烝又不格姦大孝者孟子萬章章
　句上大孝終身慕父母五十而慕者予於
　大舜見之矣
　衍義云曾晳嚴而參稱能養
　鈔孟子離婁章句上曾子養曾晳必有酒
　肉將徹必請所與問有餘曰有若曾子則
　可謂養志也事親若曾子者可也
　　　絶聖棄智章第十九
絶聖棄智民利百倍
　衍義云莊子曰掊擊聖智縱舍盜賊而天
　下始治矣
　鈔莊子胠篋篇云掊擊聖智(䟽云掊打也/今言掊擊者)
　(亦貶斥仁義絶聖棄智之意不貴難得之/貸故縱捨盜賊不假嚴刑而天下太平也)
　衍義云去小智則大智明
　鈔莊子外物篇云小智自私大智任物
　衍義云跖之徒問於跖盜亦有道乎曰
　何適而無有道
　鈔莊子胠篋篇之文義中已備
　衍義云莊子宋元君夜半夢人被髮闚阿
　門曰
　鈔莊子外物篇文宋元君夜半而夢人被
　髮闚阿門(成法師疏云宋國君謚曰元即/宋元君也阿曲也謂阿房曲室)
　(之闚門義/中已詳)
絶仁棄義民復孝慈
　衍義云孟子曰未有仁而遺其親者也未
　有義而後其君者也
　鈔孟子梁惠王章句上孟子答王之辭(註/云)
　(遺者猶棄也後不急也言仁/者必愛其親義者必急其君)
絶巧棄利盜賊無有
　衍義云巧機巧也謂雕琢刻削機械扃鐍
　之類
　鈔莊子胠篋篇云然而巨盜至則負匱揭
　篋擔囊而趍唯恐緘縢扃鐍之不固也雕
　刻衆形而不爲巧如衛人之刻棗猴宋人
　之琢楮葉(琢者治玉石也既/琢之而復磨之)天地篇云爲
　圃者忿然作色而笑曰吾聞之吾師有機
　械者必有機事有機事者必有機心機心
　存於胸中則純白不備
　衍義云珠玉斗斛權衡符璽之類
　鈔莊子胠篋篇云爲之斗斛以量之(十升/爲斗)
　(五斗四/升爲斛)則并與斗斛而竊之爲之權衡以
　稱之(權秤錘也/衡秤梁也)則并與權衡而竊之爲之
　符璽以信之(符者銅魚木契也/璽者王之玉印也)則並與符
　璽而竊之
　　　絶學無憂章第二十
絶學無憂唯之與阿相去幾何善之與惡相
去何若
　衍義云莊子所謂俗學以求復其初者
　鈔莊子繕性外篇之辭(註已治性於俗矣/而欲以俗學復性)
　(命之本所以求/者愈非其道也)
人之所畏不可不畏荒兮其未央哉
　衍義云詩云夜未央言更漏尚多也
　鈔毛詩小雅庭燎美宣王也夜如何其夜
　未央庭燎之光君子至止鸞聲鏘鏘
　　　孔德之容章第二十一
道之爲物惟恍惟惚惚兮恍其中有象恍兮
惚其中有物
　衍義云莊子所謂眞君今之所謂性者也
　鈔莊子齊物篇云如是皆有爲臣妾乎其
　臣妾不足以相治乎其遞相爲君臣乎其
　有眞君存焉如求得其情與不得無損益
　乎其眞此言凡得眞性用其自爲者雖復
　皂隸猶不穎毁譽而自安其業故知與不
　知皆自若也
窈兮冥兮其中有精其精甚眞其中有信
　衍義云猶烏足之根爲蠐螬人血之爲野
　火朽瓜之爲魚賢女之爲石
　鈔列子天瑞篇云註言生死變化胡可測
　度生於此者或死於彼死於彼者或生於
　此而一炁之變所適萬形此皆因其所感
　自然而變者也(化書云烏足草名鄭氏註/爾雅云生木中通名爲蝎)
　(所在/皆異)
　衍義云晋惠帝時張華爲司空其事甚詳
　不復再録
道德眞經衍義手鈔卷之五










道德眞經衍義手鈔卷之六量四
　　　　五峯清安逸士王守正集
　　　曲則全章第二十二
曲則全枉則直窪則盈弊則新小則得多則
惑
　衍義云藺相如屈於廉頗是也
　鈔廉頗蘭相如同仕於趙頗位在相如之
　下因怒曰吾有功於國而居相如之下吾
　所恥也途見相如吾必辱之相如知其言
　常引車以避之其從者怪而問之曰相國
　不畏强秦而懼廉頗何也相如曰秦所以
　不敢輕趙者畏吾與頗將軍而已吾若與
　頗將軍相遇兩虎既鬬勢不俱全趙國之
　危秦國之利也吾所以避者存國耳豈私
　於身乎頗聞之負荆肉袒而謝焉此乃彼
　必懼而自修整以己之直能正於曲之效
　也
　衍義云人有賢才而能支離其德
　鈔莊子人間世云支離疏者頤隱於臍肩
　高于項會撮(頭髮/也)指天五管(五/臟)在上兩髀
　爲脅挫鍼治繲足以糊口鼓筴(初韋切/櫟蓍也)播
　精足以食十人上徵武士則支離攘臂於
　其間上有大役則支離以有常疾不受工
　上與病者粟則受三鍾(六石四/斗曰鍾)與十束薪
　夫支離其形者猶足以養其身終其天年
　支離其德者不彰其用不顯其名人能體
　此修身豈不能保其常名哉
　衍義云易曰易簡而天下之理得矣
　鈔繫辭上云易簡而天下之理得矣(註天/下之)
　(理莫不由於易簡而天下/萬事之理並得其宜矣)
　衍義云莊子曰文滅質博溺心
　鈔莊子繕性篇云知不足以定天下然後
　附之以文益之以博文滅質博溺心(䟽云/博學)
　(而濟世不知質是文之本文華則隱滅於/素質博是心之末搏學則没溺於心靈唯)
　(當絶學而去文方/會無爲之美也)
　衍義云列子曰學者以多方喪生
　鈔列子說符篇云心都子曰大道以多歧
　亡羊學者以多方喪生(盧註羊以喻神守/神不失爲道也一)
　(失其羊而奔波歧路不可得矣但守其神/爲無喪無得而爲無待也多方於仁義亦)
　(若是/矣)
　衍義云庚桑子曰萬人操弓共射一鵰鵰
　無不中
　鈔列子清神第一云夫一哀一樂猶搴正
　性況萬物之衆而能拔擢以生心神哉故
　萬人彎弧以向一鵠鵠能無中乎此言鵠
　是奸黠之鳥故人皆之於射此喻人心萬
　端情亂心蕩如彼鵠中靜也萬物昡曜以
　惑一生生能無傷乎
　衍義云惟水爲幾於道一西一東而物莫
　不能傷
　鈔孟子告子章句上告子曰性猶湍水也
　决諸東方則東流决諸西方則西流此言
　水性順下利物不爭而物亦莫之傷也
是以聖人抱一爲天下式不自見故明不自
是故彰不自伐故有功不自矜故長
　衍義云虞舜明四目
　鈔尚書舜典之文月正元日舜格于文祖
　詢于四岳闢四門明四目達四聰(註詢謀/也闢開)
　(也舜既告廟即位乃謀治於四岳之官開/四方之門以來天下之賢俊廣四方之視)
　(聽以决天/下之擁蔽)
　衍義云淮南子載趙簡子死未葬中牟不
　助祭襄子起兵攻之
　　　　鈔出淮南子載之已詳不復録之
希言自然章第二十三
　希言自然飄風不終朝驟雨不終日
　衍義云希者疏也少也易曰吉人之辭寡
　躁人之辭多
　鈔易繫辭之文也云將叛者其辭慚中心
　疑者其辭枝吉人之辭寡躁人之辭多誣
　善之人其辭游失其守者其辭屈此六種
　之辭唯吉人之辭寡所以證解希言自然
　也
孰爲此者天地天地尚不能乆而況於人乎
　衍義云人處天地之間不似毫末之在馬
　體乎
　鈔莊子秋水篇云人處天地之間不似毫
　末之在馬體乎此其比萬物也不似毫末
　之在馬體小大之辯各有階級不可相跂
　曾何足以介懷也
同於道者道亦得之同於德者德亦得之同
於失者失亦失之信不足有不信
　衍義云人以類相從故虎嘯風生
　鈔易乾九五之辭云雲從龍風從虎龍是
　水畜雲是水氣故龍吟景雲生是雲從龍
　也虎是威猛之獸風是震動之氣故虎嘯
　則谷風生是風從虎也有情感於無情此
　明氣同則應也
　衍義云鶴鳴子和
　鈔易上繫辭鶴鳴在陰其子和之我有好
　爵吾與爾靡之正義云鳴鶴在幽陰之處
　雖鳴在幽陰其子在遠而和之以其同類
　相感召故也我有好爵者言我有美好之
　爵在身不自獨有吾與汝外物其靡散之
　謂能散於外物物亦感我之恩亦來歸從
　於我
　衍義云性殊則肝膽楚越(性分/異也)道合則夷
　夏同人(以類相從/物無違者)猶方諸挹月而水流
　鈔東海方諸之間有巨蚌長尺有二寸因
　名方諸取其殻以柔白拭之良乆以月照
　之以器承之則得水焉
　衍義云陽燧照日而火就
　鈔陽燧者範金爲器其形如杯或類鏡焉
　以玄繒潔之以日照之以艾承之則得火
　焉二者因日月之光以氣類相感而生水
　火焉
　　　跂者不立章第二十四
跂者不立跨者不行
　衍義云跂者舉踵而望跨者以跨挾物也
　鈔唐杜天師義曰以足脂躡地謂之跂暫
　有延望而希乆立斯爲難矣延頸舉踵陳
　后長門賦望幸之詞也跨挾於物而求乆
　行亦不可得也喻人不能推心信眞懷疑
　於道暫具一念便望有成難矣哉
　衍義云豈不聞壽陵餘子之學行於邯鄲
　未得國能又失其故行直匍匐而歸耳
　鈔莊子秋水西華法師疏壽陵燕之邑邯
　鄲趙之郡弱齡未壯謂之餘子趙郡之地
　其俗能行故燕國少年遠來學步既乖本
　性未得趙國之能捨己效人更失壽陵之
　故是以用手踞地匍匐而還也
自見者不明自是者不彰自伐者無功自矜
者不長
　衍義云陽子居南之沛至於粱而遇老子
　老子中道仰天而嘆曰始於汝爲可教今
　不可也以其驕氣愈於往昔也陽子居請
　問其過老子曰而睢睢而盱盱而誰與居
　鈔列子黃帝篇云陽朱字子居云睢睢盱
　盱何自居處而誇張若此睢則逆而不順
　盱則干而不直蓋内視己敗而外若有營
　之意
　衍義云若坎井之蛙謂東海之鼈曰吾樂
　歟吾出跳乎井幹之上入休乎缺甃之崖
　赴水則接腋持頤蹶泥則没足滅跗擅一
　壑之水而跨跱坎井之樂此亦至矣子奚
　不時來入觀乎東海之鼈左足未入而右
　𣍿已縶(拘/束)矣於是逡巡告之海曰坎井之
　蛙聞之䂓䂓(皆驚視/自失貌)然自失也豈非自是
　者不彰乎
　鈔莊子秋水篇(西華法師疏坎井猶淺井/也蛙蛤蟆也幹井欄也甃)
　(井中累甎也跗脚趺也腋臂下也頤口下/也東海之鼈其形宏巨隨波游戲暫居乎)
　(陸而蛤蟆小蟲處於小井形容既劣居處/不寬自得於井中見巨鼈而不懼云我出)
　(則跳出井欄之上入則休身乎破甎之崖/游泳則接腋持頤蹶泥則滅跗沒足顧瞻)
　(虷蟹之類俯視科斗之徒/逍遥快樂無如我者也)
　衍義云自伐者若鄭人緩呻吟裘氏之地
　祗三年而緩爲儒河潤九里澤及三族(父母/妻)
　鈔莊子列禦寇篇之文其文已全不復重
　録(䟽呻吟詠讀也裘氏地名也祗適也鄭/人名緩於裘地學問適經三年而成儒)
　(道儒墨相與辯其父助翟十年而/緩自殺此豈非自伐者無功乎)
　衍義云自矜者若晋史齊王冏起兵討趙
　王倫其文詳不復録侈於性則盈
　鈔莊子駢拇篇云駢拇枝指出乎性哉而
　侈於形附贅懸疣出乎形哉而侈於性
　　　有物混成章第二十五
有物混成先天地生
　衍義云莊子曰道在太極之先而不爲高
　在六極之下而不爲深先天地生而不爲
　乆長於上古而不爲老
　鈔莊子大宗師篇云在太極之先而不爲
　高在六極之下而不爲深先天地生而不
　爲乆長於上古而不爲老(䟽太極五氣也/六極六合也且)
　(道在五氣之上不爲高遠在六合之下而/不爲深邃先天地生不爲長乆長於上古)
　(不爲耆艾言道非高非深非乆非/老故道無不在而所在皆無者也)
　衍義云易所謂太極者是也
　鈔易繫辭云是故易有太極是生兩儀兩
　儀生四象四象生八卦(註云夫有必始於/無故太極生兩儀)
　(太極者無稱之稱又可得而名取其有之/所極況之太極者也四象者金木水火是也)
寂兮寥兮獨立而不改周行而不殆可以爲
天下母
　衍義云且形影因待猶言獨化
　鈔莊子齊物論云罔兩問影曰曩子行今
　子止曩子坐今子起何其無特操與影曰
　吾有待而然者邪吾所待又有待而然者
　邪吾待虵蚹蜩翼邪惡識所以然惡識
　所以不然(郭註云若待蛇蚹蜩冀則無特/操之所由未爲難識也今以不)
　(識者正由不待斯類而獨化故耳云故/衍義取以爲說者以證獨立而不改也)
　衍義云歛則純精之物藏乎黍米
　鈔黍米者度人經之辭(薛幽棲註曰黍米/者即五穀之首米)
　(即生人之本言人得經如人命之資米衍/義取此蓋言道之爲物大則遍乎太虚小)
　(則藏乎黍米明妙道無不包容不累/諸有何有危殆哉故曰周行而不殆)
　衍義云周流六虚應用不窮
　鈔周易下繫辭云易之爲書也不可遠爲
　道也屢遷變動不居周流六虚上下無常
　剛柔相易不可爲典要惟變所適蓋言大
　道一元之氣周遍流動於六爻之位乃至
　天地之内四方上下之中而應用不窮故
　曰周行而不殆也
吾不知其名字之曰道强爲之名曰大大曰
逝逝曰遠遠曰反
　衍義云字者表其德名者定其體
　鈔唐杜天師廣聖義云夫名物者以其體
　字物者以其德物生而名立事之常也未
　有無名之物矣春秋桓公六年九月丁卯
　子同生公問名於申繻對曰名有五有信
　有義有象有假有類以名生爲信若唐叔
　虞魯公子友是也以德命爲義若文王昌
　武王發是也以類命爲象若孔子有象尼
　丘山是也取於物爲假如伯魚生有人饋
　魚因名曰鯉是也取於父爲類若子同生
　與父同日生是也
　衍義云先天地生難以言其氏族
　鈔氏族者春秋隱公八年冬公子無駭卒
　公子羽父請謚於族公問族於衆仲仲對
　曰天子建德因生以賜姓胙之以土而命
　之氏諸侯以其王父字爲謚因以爲族官
　有世功則有官族謂取舊官舊邑爲族也
　邑亦如之公命以字爲展氏無駭即公子
　展之孫也故爲展氏
故道大天大地大王亦大域中有四大而王
居其一焉
　衍義云普天之下莫非王土率土之濱莫
　非王臣
　鈔孟子萬章章句上之辭咸丘蒙曰(孟子/弟子)
　(也)舜之不臣堯既得聞命矣詩云(詩小雅/北山之)
　篇普天之下莫非王土率土之濱莫非王
　臣(普徧也/率循也)
　衍義云自地而上皆屬于天
　鈔地上屬天者列子天瑞篇云杞國有人
　憂天地崩墜身亡所寄廢寢食者又有憂
　彼之憂者因往曉之曰天積炁耳亡(音/無)處
　亡炁若屈伸呼吸終日在天中行止奈何
　憂崩墜乎若論此傳文廣意深不能徧舉
　且據天積炁而論之既云終日在天中行
　止則知自地之上皆屬於天也故云不必
　高遠蒼蒼之謂也又莊子逍遥篇云天之
　蒼蒼其正色耶其遠而無所至極耶其視
　下也亦若是而已矣
人法地地法天天法道道法自然
　衍義云人謂王也人法地之安靜故無爲
　而天下功
　鈔莊子天道篇之文也云天不産而萬物
　化地不長而萬物育帝王無爲而天下功
　(䟽云王者同兩儀之含育順四序以苑/生任萬物之自爲故天下之功成矣)



道德眞經衍義手鈔卷之六




道德眞經衍義手鈔卷之七量五
　　　　五峯清安逸士王守正集
　　　重爲輕根章第二十六
重爲輕根靜爲躁君
　衍義云龍蛇蟠屈沉靜則變化升騰虎豹
　威猛躁動故遭射獵夭虧
　鈔易下繫辭云尺蠖之屈以求信也龍蛇
　之蟄以存身也(䟽尺蠖之蟲初行必屈者/欲求在後之信也言信必)
　(須屈屈以求信是相須也龍蛇之蟄以存/身者言靜以求動也龍蛇初蟄是靜也以)
　(此存身身存則變/化飛騰可知矣)莊子庚桑楚云庚桑子
　曰(姓庚桑名楚/老君之弟子)小子來夫函(音/含)車之獸(獸/大)
　(如/車)介而離山則不免乎罔罟之患(其獸極/大口能)
　(含車孤介離山則不/免羅網爲其患害)
是以君子終日行不離輜重雖有榮觀燕處
超然
　衍義云榮如南榮之類行以輕爲速然不
　可以無輜重
　鈔莊子庚桑楚之文南榮趎蹴然正坐曰
　若趎之年者已長矣將惡乎託業以及此
　言邪庚桑子曰今吾才小不足以化子子胡
　不南見老子南榮趎贏糧(音盈/音果)七日七夜
　至老子之所此言求學以輕爲速尚果七
　日之糧雖有榮觀豈容離輜重乎
柰何萬乘之主而以身輕天下輕則失臣躁
則失君
　衍義云人君爲萬乘之尊處大寳之位
　鈔孟子梁惠王章句上云萬乘之國(註乘/車數)
　(也萬乘之國天子畿内/地方千里出車萬乘)易下繫辭云聖人
　之大寳曰位何以守位曰仁何以聚人曰
　財(正義曰言聖人大可寳愛者在於位耳/位是有國之地寳是有用之物若以居)
　盛位能廣濟無疆故稱大寳也
　衍義云坐招竄殛不得事君
　鈔尚書舜典云流(遣之/遠出)共工於幽州(少昊/氏有)
　(不才子天下謂之窮奇即共工也爲堯水/官幽州在北方即幽郡之地莊子說幽都)
　放(放置也放置之/不得他適也)讙兜於崇山(昔帝鳩氏/有不才子)
　(天下謂之混沌即讙兜/也爲黨共工於南裔也)竄(竄則驅逐/禁錮之)三苗
　於三峗(縉云氏有不才子天下謂之饕餮/爲堯諸侯封三苗之國國在左洞)
　(庭右彭蠡居豫章近南嶽三峗/山名在西裔即秦州西羌地)殛(極則拘/囚困苦)
　(之)鯀於羽山(鯀乃禹王之父治水無功四/人皆包藏凶惡不遵堯化故)
　(投諸/四裔)
　衍義云君不密則失臣臣不密則失身
　鈔易繫辭云君不密則失臣臣不密則失
　身幾事不密則害成是以君子慎密而不
　出也(幾謂幾微之事當須慎密預防禍害/若不密漏泄禍害交起是害成也)
　衍義云左傳宣公九年陳靈公與孔寧儀
　行父通於夏姬
　鈔義文已備不復重録
　衍義云韓信破齊義中全備不復再録
　　　善行章第二十七
善行無轍迹善言無瑕謫善計不用籌筭善
閉無關鍵而不可開善結無繩約而不可解
　衍義云猶莊子之所謂巵言巵言者酌中
　之言
　鈔夫巵言者莊子寓言篇云寓言十九重
　言十七巵言日出和以天倪因以蔓(音/萬)衍
　所以窮年不言則齊齊與言不齊言與齊
　不齊也故曰無言言無言終身言未嘗不
　言有自也而可有自也而不可有自也而
　然有自也而不然惡乎然然於然惡乎不
　然不然於不然惡乎可可於可惡乎不可
　不可於不可物固有所然物固有所可無
　物不然無物不可非巵言日出和以天倪
　敦得其乆夫欲發言能合乎此有何瑕謫
　之過乎故曰善言無瑕謫
　衍義云莊子曰一與言爲二二與一爲三
　自此以往巧曆不能得而況其凡乎
　鈔莊子齊物論云天下莫大於秋毫之末
　而泰山爲小莫壽乎殤子而彭祖爲夭天
　地與我並生萬物與我爲一既已爲一矣
　且得有言乎既已爲之一矣且得無以言
　乎一與言爲二二與一爲三自此已往巧
　曆不能得而況其凡乎故自無適有已至
　於三而況自有適有乎無適焉因是已此
　貴於無所適而復於一之初與道同體何
　假籌筭乎故曰善計不用籌策也
　衍義云九竅者精神之門也
　鈔莊子智北遊篇莊子曰夫昭昭生於冥
　冥有倫生於無形精神生於道形本生於
　精而萬物以形相生故九竅者胎生八竅
　者卵生其來無迹其生無涯無門無房四
　達之皇皇也此言以不來爲來以不往爲
　往自然之性遊無迹之塗者放形骸於無
　迹之間寄精神於八方之表是以出入無
　門户來往無邊際故能宏達四方大通萬
　物也今衍義取爲精神之門可謂善閉無
　關鍵而不可開
是以聖人常善救人故無棄人常善救物故
無棄物是謂襲明
　衍義云至于瓦甓稊稗咸有所施故曰常
　善救物
　鈔莊子智北遊篇東郭子(居東/郭也)問於莊子
　曰所謂道惡乎在莊子曰無所不在東郭
　曰期而後可(欲令莊子/指名所在)莊子曰在螻蟻曰
　何其下耶曰在稊稗(名/草)曰何其愈下耶曰
　在瓦甓曰何其愈甚耶曰在屎溺東郭子
　不應莊子曰夫子之問也故不及質此言
　道雖清高物無貴賤皆遂其性而無棄之
　也
　衍義云淮南子載公孫龍在趙之時
　鈔此淮南子鴻烈解道應訓篇之文義中
　已備不復重序大抵證解常善救人故無
　棄人之義也
故善人不善人之師不善人善人之資
　衍義云昔楚將子發好求有伎之士
　鈔淮南子鴻烈解道應訓篇之文楚將子
　發好求伎道之士義中備載不須重録大
　抵證解不善人善人之資也
不貴其師不愛其資雖知大迷是謂要妙
　衍義云尋其至理出自天性是曰獨化
　鈔莊子形影因待者莊子齊物篇郭象註
　云若待蛇蚹蜩翼則無特操之所由未爲
　難識也今以不識者正由不待斯類而獨
　化故耳今玄同逸士取此以爲證者以證
　其獨化出自天性何在貴愛耶
　衍義云伯樂不能御駑駘爲騏驥
　鈔伯樂者姓孫名陽字伯樂秦穆公時人
　善治馬者也駑駘者鈍馬也騏驥者龍馬
　也言伯樂雖能治馬亦不能使鈍馬爲龍
　馬也
　衍義云良匠不能伐樗櫟爲棟梁
　鈔夫樗者莊子逍遥篇云惠子(姓惠名施/莊子友人)
　(亦云/門人)謂莊子曰吾有大樹人謂之樗(嗅之/則臭)
　(惡木之/類也)其大木擁腫而不中繩墨其小枝
　卷(音/權)曲而不中規矩立之塗匠者不顧今
　子之言大而無用衆所同去也莊子曰子
　獨不見狸狌乎卑身而伏以候傲者(伺傲/慢野)
　(鼠而/捕之)東西跳梁不避高下中於機辟死於
　罔罟(亦猶執持聖迹之人矯情僞行以/要前利不避危亡後必有患也)今
　夫斄牛其大若垂天之雲此能爲大矣而
　不能執鼠今子有大樹患其無用何不樹
　之於無何有之鄉廣莫之野彷徨乎無爲
　其側逍遥乎寢卧其下不夭斤斧物無害
　者無所可用安所困苦哉又引櫟者莊子
　人間世云匠石之齊至乎曲轅(謂曲道也/崔云道名)
　見櫟杜樹其大蔽牛絜(户結切/約束也)之百圍(徑/尺)
　(謂/圍)其高臨山十仞(七尺/曰仞)而後有枝其可以
　爲舟者旁十數觀者如市匠伯不顧遂行
　不輟弟子厭觀之走及匠石曰自吾執斧
　斤以隨夫子未嘗見材如此其美也先生
　不肯視行不輟何耶曰已矣勿言之矣散
　木也以爲舟則沉以爲棺槨則速腐以爲
　門户則液□(津液脂槅不/受斤斧者)以爲柱則蠹是
　不材之木無所可用故能若是之壽今取
　此以爲說者言師資授受之道若遇天性
　能者可教而成材器也若無天性雖教不
　成亦如伯樂不能御駑駘爲騏驥良材不
　能伐樗櫟爲棟梁者也
　衍義云列子師老商氏友伯高子而得風
　仙至内外進矣
　鈔列子黄帝篇之文云列子師老商氏友
　伯高子進二子之道乘風而歸尹生聞之
　從列子居數月不省舍因間請蘄其術者
　十反而十不告尹生懟(音/隊)而請辭列子又
　不問尹生退數月意不已又往從之列子
　曰汝何去來之頻尹生曰曩章戴有請於
　子子不我告固有憾(胡紺/切)於子今復脱然
　是以又來列子曰曩吾以子爲達今汝之
　鄙至此乎姬(音/居)將告汝所學於夫子者矣
　自吾之事夫子友若人也三年之後心不
　敢念是非口不敢言利害始得夫子一盻
　而已五年之後心庚(音/更)念是非口更言利
　害夫子始一解顔而笑七年之後從心之
　所念庚無是非從口之所言庚無利害夫
　子始一引吾並席而坐九年之後橫心之
　所念横口之所言亦不知我之是非利害
　歟亦不知彼之是非利害歟亦不知夫子
　之爲我師若人之爲我友内外進矣而後
　眼如耳耳如鼻鼻如口無不同也心凝形
　釋骨肉都融不覺形之所倚足之所履隨
　風東西猶木葉幹(音/乾)殻竟不知風乘我耶
　我乘風耶今汝居先生之門曾未浹時而
　懟憾再三汝之片體將氣所不受汝之一
　節將地所不載履虚乘風其可幾(音/冀)乎尹
　生甚怍屏息良乆不敢復言若列子與老
　商氏眞可謂師資相忘者也今取此證解
　不貴其師不愛其資之義也
　衍義云孔子見太公任然後辭其交游去
　其弟子
　鈔莊子山木篇云孔子圍於陳蔡之間七
　日不火食太公任往弔之曰子幾死乎曰
　然子惡死乎曰然任曰子嘗言不死之道
　東海有鳥焉其名曰意怠其爲鳥也翂翂
　翐翐(是舒遲不能/高飛之貌)而似無能引援而飛迫
　脅而棲進不敢爲前退不敢爲後食不敢
　先嘗必取其緒是故其行列不斥(與羣/俱也)而
　外人卒不得害是以免於患直木先伐甘
　井先竭子其意者飾知以驚愚脩身以明
　汙昭昭乎如揭日月而行故不免也昔吾
　聞之大成之人曰自伐者無功功成者隳
　名成者虧敦能去功與名而還與衆人道
　流而不明居德行而不名處純純常常乃
　此於狂削迹捐勢不爲功名是故無責於
　人人亦無責焉至人不聞子何喜哉孔子
　曰善哉辭其交遊去其弟子逃於大澤衣
　裘褐食橡栗入獸不亂羣入鳥不亂行鳥
　獸不惡而況人乎
　義云七聖皆迷無所問塗
　鈔莊子徐無鬼篇之文黃帝將見大隗乎
　具茨之山方明爲御昌驂音禹乘張若謵
　(音/習)㞔(舒氏/切)前馬(二人先/馬導也)昆閽滑(骨)稽後車
　至于襄城之野七聖皆迷(今汝州有襄城/縣在泰隗山南)
　(即黃帝訪道之所也自黄帝已上至于滑/稽總有七聖也註云聖者名也名生而物)
　(迷矣雖欲之乎/大隗其可得乎)無所問塗適遇牧馬童子
　問塗焉(童子得/道人也)曰若知具茨之山乎曰然
　若知大隗之所在乎曰然黃帝曰異哉小
　童非徒知具茨之山又知大隗之所在請
　問爲天下小童曰夫爲天下者亦若此而
　已矣又奚事焉
　　　知其雄章第二十八
知其榮守其辱爲天下谷爲天下谷常德乃
足復歸於樸
　衍義云草木之蕃也爲榮
　鈔草木蕃周易坤卦文言之辭云天地變
　化草木蕃天地閉賢人隱孔穎達正義云
　此一節明六爻辭天地變化謂二氣交通
　生養萬物故草木蕃滋
樸散則爲器聖人用之則爲官長故大制不
割
　衍義云子貢問夫子曰賜也何如子曰女
　器也
　鈔論語公冶長第五之文子貢問曰賜也
　何如子曰女器也曰何器也曰瑚璉也器
　有用之成材夏曰瑚商曰璉周曰簠簋皆
　宗廟盛黍稷之器而飾以玉器之貴重而
　華美者也
　　　將欲章第二十九
將欲取天下而爲之吾見其不得已
　衍義云舜避堯之子於南河之南天下諸
　侯朝覲訟獄謳歌者不之堯之子而之舜
　非所謂力取天下也
　鈔孟子萬章章句上之文舜相堯二十有
　八載非人之所能爲也天也堯崩三年之
　喪畢舜避堯之子於南河之南天下諸侯
　朝覲者不之堯之子而之舜訟獄者不之
　堯之子而之舜謳歌者不謳歌堯之子而
　之舜故曰天也夫然後之中國而踐天子
　位焉今取此爲證言舜之爲君天與之民
　歸之非力取而爲之也
天下神器不可爲也爲者敗之執者失之
　衍義云神器者大寳之位是天地神明之
　器也
　鈔大寳之位易繫辭云天地之大德曰生
　聖人之大寳曰位何以守位曰仁此言天
　下之大有神以主之豈可以力而取之乎
　雖得之必失之可不慎歟
　衍義云莊子載天根遊於殷湯至蓼水之
　上適遭無名人而問焉曰請問爲天下無
　名人曰去汝鄙人何問之不豫也
　鈔莊子帝王篇天根(姓名/也)遊於殷湯至蓼
　水之上適遭無名人而問焉(天根無名並/爲姓字寓言)
　(問答也殷湯殷山之陽蓼水在趙國界内/天根遨遊於山水之問適遇無名人而問)
　(之意在天下無名又曰汝遊於淡合氣/於漠順物自然而無私容而天下治矣)
　衍義云七竅鑿而混沌死
　鈔莊子應帝王篇之辭載之已詳不復重
　録
　衍義云鞭策威而馬力竭
　鈔莊子馬蹄篇之辭大道廢章中已備不
　復重録
是以聖人去甚去奢去泰
　衍義云故仲尼不爲已甚
　鈔孟子離婁章句下云孟子曰仲尼不爲
　已甚者(註楊氏曰言聖人所爲本分之外/不加毫末非孟子眞知孔子不能)
　(是以/稱之)
　衍義云禮與其奢也寧儉
　鈔論語八佾第三之辭子曰大哉問禮與
　其奢也寧儉喪與其易也寧戚此孔子答
　林放魯人之言也
　衍義云舜受堯之天下而不以爲泰也
　鈔孟子滕文公章句下彭更(孟子之/弟子也)問曰
　後車數十乘從者數百人以傳食於諸侯
　不亦泰乎孟子曰非其道則一簞食不可
　受於人如其道則舜受堯之天下不以爲
　泰子以爲泰乎此言聖人於施爲之中有
　三者之過必爲亡敗之禍故皆去之謙抑
　自居沖虚自守則與道合眞必無過分之
　累矣



道德眞經衍義手鈔卷之七
道德眞經衍義手鈔卷之八量六
　　　　五峯清安逸士王守正集
　　　以道佐人主章第三十
以道佐人主者不以兵强天下其事好還
　衍義云殺人之父者人亦殺其父殺人之
　兄者人亦殺其兄
　鈔孟子盡心章句下之文孟子曰吾今而
　後知殺人親之重也殺人之父人亦殺其
　父殺人之兄人亦殺其兄然則非自殺之
　也一間耳(註一間者我往彼來間一人/耳其實與自害其親無異也)
　衍義云出乎爾者反乎爾者也
　鈔孟子梁惠王章句下鄒與魯閧穆公問
　曰(鬬鬬/聲也)孟子對曰凶年饑歲君之民老弱
　轉乎溝壑壯者散而之四方者幾千人矣
　而君之倉廪實府庫充有司莫以告是上
　慢而殘下也曾子曰戒之戒之出乎爾者
　反乎爾者也夫民今而後得反之也君無
　尤焉
　衍義云楚靈王齊湣王秦始皇漢孝武或
　以殺其身或以禍其子孫
　鈔楚靈王者春秋昭公十三年楚公子比
　(子/干)公子黑肱(子/晳)公子(棄/疾)蔓成然蔡朝吴(大/夫)
　帥陳蔡不羹許葉之師(羹音/師)因四族之徒
　(四族謂薳氏許/圍蔡洧蔓成然)以入楚殺太子禄及公子
　罷敵使觀從從師于乾谿而遂告之(吿其/兵使)
　畔楚師及訾梁而潰王聞群公子之死也
　自投于車下曰人之愛其子也亦如余乎
　王曰予殺人子多矣能無及此乎(豈非天/報我乎)
　右尹子革曰請待于郊以聽國人王曰衆
　怒不可犯也曰若入于大都而乞師于諸
　侯王曰皆畔矣曰若忘於諸侯以聽大國
　之圖君也王曰大福不再秪取辱焉然丹
　乃歸于楚(子/革)王縊于芋尹申亥氏(靈王至/共家而)
　(縊死此豈非殺其身/而禍及其子孫乎)通鑑齊湣王三十一
　年燕上將軍樂毅以秦魏韓趙之師伐齊
　毅曰齊王伐功矜能謀不逮下廢黜賢良
　信任謟諛政令戾虐百姓怨懟其民必畔
　齊可圖也湣王出走莒楚使淖齒將兵救
　齊因爲齊相齒欲與燕分齊地乃執湣王
　而殺之荀子曰國者天下之利勢也得道
　以持之則大安也大榮也積美之源也不
　得道以持之則大危也大累也有之不如
　無之及其綦也索爲匹夫不可得也齊湣
　宋獻是也此非無道或以殺其身乎秦始
　皇正立元年乙卯至二十六年庚辰平諸
　侯滅六國自號始皇三十七年秋七月于
　沙丘平臺崩胡亥立稱二世三年丞相趙
　高恐誅及其身陰令咸陽令閻樂將吏卒
　千餘人至望夷宫閻樂前即二世數曰足
　下驕恣誅殺無道天下共畔足下足下其
　自爲計樂麾其兵進二世自殺乃立子嬰
　爲秦王高祖元年冬十月沛公至灞上秦
　王子嬰素車白馬係頸以組封皇帝璽符
　節降軹(音只字書云車/輪之穿爲道)道旁羽引兵西屠
　咸陽殺秦降王子嬰燒秦宫室子嬰立四
　十六日以至國亡身死此豈非禍其子孫
　乎漢武帝征和二年四月帝如甘泉秋七
　月皇太子據殺使者江充白皇后發兵反
　詔丞相屈氂討之據罷走湖皇后衛氏及
　據皆自殺胡氏曰武帝意廣欲多窮兵黷
　武大興土木巡遊不休民力既殫盜賊蠭
　起而後大禍及其子孫不亦宜乎
師之所處荆棘生焉大軍之後必有凶年
　衍義云田荒石露荆棘生焉
　鈔田荒石露者莊子漁父篇云官治其職
　人憂其事乃無所陵故田荒石露衣食不
　足徵賦不屬妻妾不和長幼無序庶人之
　憂也此明大軍之後農民失業田土荒
　廢荆棘亂生必有凶年之兆也
故善者果而已不敢以取强果而勿矜果而
勿伐果而勿驕果而不得已是果而勿强
　衍義云自聖人畫卦弦木爲弧剡木爲矢
　弧矢之利以威天下
　鈔周易繫辭下之文弦木爲弧剡木爲矢
　弧矢之利以威天下蓋取諸睽(睽者乖也/物乖則爭)
　(端興弧矢之用所以威乖爭也此聖人不/得已而用之以示其威初非嗜殺人者也)
　衍義云庚桑子曰原兵之所起與始有人
　俱又曰有此咽藥而死者欲禁天下之醫
　非也至征伐不可偃於天下言善以道佐
　人主者當守雌靜不可以兵强天下若爲
　敵所侵不得已而應之故曰善用也
　鈔此皆亢倉子兵道篇之文也今取以爲
　證者言兵雖不可廢亦不可恃此戒以兵
　强於天下
　衍義云春秋曰殺敵爲果
　鈔春秋宣公二年春鄭公子歸生受命于
　楚伐宋宋華元帥樂莒司寇御之二月壬
　子戰于大棘宋師敗績囚華元(囚以明/其生獲)獲
　樂莒及甲車四百六十乘俘二百五十人
　馘百人宋大夫狂狡輅(迎/也)鄭人鄭人入于
　井(狂狡宋/大夫也)倒戟而出之獲狂狡君子曰失
　禮違命宜其爲擒也戎昭果毅以聽之之
　謂禮(聽謂常存於耳著/於心想聞其政令)殺敵爲果致果爲
　毅言易之而反之必爲戮矣易之戮也將
　戰華元殺羊食士其御羊斟不與及戰曰
　疇昔(前日/也)之羊子爲政今日之事我爲政
　與之鄭師故敗君子謂羊斟非人也以其
　私憾敗國殄(盡/也)民於是刑敦大焉詩所謂
　人之無良者(詩小雅義取不良/之人相怨以亡也)其羊斟之
　謂乎(是知殺敵爲果即止敵也事不得己/而用兵用以止敵令不爲寇故曰不)
　(敢以/取强)
　衍義云成湯勝夏而有慙德之言
　鈔商書仲虺(湯之/左相)之誥成湯放桀于南巢
　(地/名)惟有慙德曰予恐來世以台爲口實此
　言湯雖順天應人然承堯舜禹授受之後
　於心終有所不安故愧其德之不古若又
　恐天下後世藉以爲口實也
　衍義云歸亳而有臨淵之懼
　鈔湯誥王歸自克夏至于亳誕告萬方(亳/湯)
　(所都在宋/州穀熟縣)俾我一人輯(和/也)寧爾邦家兹朕
　未知獲戾于上下慄慄危懼若將墜(隕/也)于
　深淵(天使我輯寧爾邦家其付予之重恐/其不足以當之未知已得罪于天地)
　(與否驚恐憂畏/若將墜於深淵)
　衍義云春秋時吴嘗破越而有輕楚之心
　鈔春秋義中已詳不復重録
物壯則老是謂不道不道早已
　衍義云道者長於上古而不爲先
　鈔莊子太宗師篇之文在太極之先而不
　爲高六極(六/合)之下而不爲深先天地生而
　不爲乆長於上古而不爲老此言道無不
　在而所在皆無有物混成章中載之已詳
　　　夫佳兵章第三十一
君子居則貴左用兵則貴右兵者不祥之器
非君子之器不得已而用之恬淡爲上
　衍義云若夫蠻夷猾夏寇賊姦宄
　鈔舜典之文舜帝命臯陶曰蠻夷猾(亂/也)夏
　寇(劫人/曰寇)賊(殺人/曰賊)姦(在外/曰姦)宄(在内/曰宄)汝作士(理/官)
　(也)五刑有服五服三就五流有宅五宅三
　居惟明克允此舜命臯陶作士蠻夷戎狄
　猾亂中夏害于良民汝爲士理治之必當
　致其明察乃能使刑當其罪而人無不信
　服也五服服其罪也三就孔氏以爲大罪
　於原野大夫於朝士於市五流五等象刑
　之當宥者也五宅三居者流雖有五而宅
　之但爲三等之居如列爵惟五分土惟三
　也(不免用兵禦敵征伐而己故曰/有道君子不得己而用之也)
　衍義云尅定禍亂應敵爲用(得隽曰尅凶/暴及人曰禍)
　(反德肆/迷曰亂)
　鈔尅定禍亂乃齊太公姜子牙釣於磻溪
　剖魚得玉璜中有此書名曰六韜一曰文
　韜經邦立國不越天常二曰武韜尅定禍
　亂威伏八方三曰龍韜燮理陰陽不逾時
　令四曰虎韜善用爪牙羣凶自挫五曰豹
　韜臂時戡難智在權機六曰犬韜採聽至
　微或成奇變韜者藏也兵機權變不可輕
　以示人故以韜藏隱晦爲義
　衍義云非貪土地利財寳也
　鈔漢宣帝時韋賢爲丞相元康中匈奴遣
　兵擊漢屯田軍師不能下上與後將軍趙
　充國等議欲因匈奴衰弱出兵擊其右地
　使不敢復擾西域丞相上書諫曰臣聞之
　救亂誅暴者謂之義兵兵義者王敵加於
　己不得已而起者謂之應兵兵應則勝爭
　恨小故不忍忿怒者謂之忿兵兵忿則敗
　利人土地貨寳者謂之貪兵兵貪則破恃
　國之大矜民之衆欲見威於敵者謂之驕
　兵兵驕則滅此五者非但人事是以玄同
　取以爲證以證其果而不得已是果而勿
　强(上文與文子/兵道篇同)
　衍義云楚白公勝作亂差使屈市南宜僚
　弄丸而兩家之難解孫叔敖甘寢秉羽而
　郢人投兵
　鈔莊子徐無鬼篇之文義中載之已詳不
　復再録今取玄同以爲說者言市南宜僚
　孫叔敖皆以不道之道不言之辯而兩家
　之難自解可謂不戰而善勝恬淡而爲上
　者也
勝而不美而美之者是樂殺人夫樂殺人者
不可得志於天下
　衍義云孟子所謂今夫天下之人牧未有
　不嗜殺人者
　鈔孟子梁惠王章句上孟子見梁襄王(襄/王)
　(惠王之/子名赫)出語人曰望之不似人君就之而
　不見所畏焉卒然問曰天下惡乎定對曰
　定于一孰能一之(王再/問)對曰不嗜殺人者
　能一之(嗜好也/甘也)今夫天下之人牧未有不
　嗜殺人者也如有不嗜殺人者則天下之
　民皆引領而望之矣誠如是也民歸之由
　水之就下沛然誰能禦之
　衍義云列子載趙襄子使新稚穆子攻翟
　勝之
　鈔莊子說符篇之文義中載之已詳不復
　重録
吉事尚左凶事尚右偏將軍處左上將軍處
右言以喪禮處之
　鈔尚左尚右此禮記檀弓篇之文義中已
　詳不復重録今取此以爲說者若有勇士
　戰勝而獲功升爲上將軍居右而主殺故
　云戰勝則以喪禮處之不足上也
　　　道常無名章第三十二
道常無名樸雖小天下不敢臣侯王若能守
萬物將自賔
　衍義云世之材器有明可以役其視有聰
　可以役其聽有勇可以役其力有辯可以
　役其詞此諸有名皆無爲之所役惟道樸
　無名
　鈔列子仲尼篇云鄭之圃澤多賢東里多
　才圃澤之役有伯豐子者(役猶/弟子)行過東里
　遇鄧析鄧析顧其徒而笑曰爲若舞(舞/弄)彼
　來者(爲而欲欺/弄於伯豐)奚若其徒曰所願知聞也
　鄧析(鄭之辯/智之士)謂伯豐子曰汝知養養(上去/聲下)
　(如/字)之義乎愛人養而不能自養者犬豕之
　類也養物而物我用者人之力也使汝之
　徒食而飽衣而息執政之功也長幼羣聚
　而爲牢藉庖厨之物奚異犬豕之類乎伯
　豐子不應伯豐子之徒者越次而進曰大
　夫不聞齊魯之多機乎有善治土木者有
　善治金革者有善治聲樂者有善治書數
　者有善治軍旅者有善治宗廟者群才備
　也而無相位者無能相使者而位之者無
　知使之者無能而知之與能爲之使焉執
　政者乃吾之所使子奚矜焉鄧析無以應
　目其徒而退此言有知有才有能爲無知
　無才無能者所使也何足貴哉是故懷抱
　道樸之人不彰名譽不顯才能昏昏默默
　逍遥於世而無敢使之者凡人見之者不
　假言說目擊而道存自然賔服而從化矣
　故經云道常無名樸雖小天下不敢臣侯
　王若能守萬物將自賔
　衍義云不假威武勸賞物不知其然而自
　賔矣
　鈔孟子滕文公章句下云孟子答景春(景/姓)
　(春名魏/國人也)之辭居天下之廣居立天下之正
　位行天下之大道得志與民由之不得志
　獨行其道富貴不能淫貧賤不能移威武
　不能屈此之謂大丈夫此言侯王若能以
　道自守萬物自知賔服何用威武哉
　衍義云塵垢粃糠足以陶鑄堯舜
　鈔莊子逍遥篇之文云大浸稽天而不溺
　大旱金石流土山焦而不熱是其塵垢粃
　糠將猶陶鑄堯舜者也孰肯以物爲事(註/堯)
　(舜者世事之名耳爲名者非名也故夫堯/舜者豈直堯舜而已哉必有神人之實焉)
　(今所稱堯舜者徒/名其塵垢粃糠耳)


道德眞經衍義手鈔卷之八




道德眞經衍義手鈔卷之九量七
　　　　五峯清安逸士王守正集
　　　知人者智章第三十三
知人者智自知者眀
　衍義云若辯黑白
　鈔莊子外篇天運篇莊子曰夫鵠(又作鶴/同胡浴)
　(切)不日浴而白烏不日黔而黑黑白之朴
　不足以爲辯此言黑白得之自然(不在浴/而白黔)
　(而黑/也)
　衍義云智者察人之邪正
　鈔孟子曰存乎人者莫良於眸子眸子不
　能掩其惡胸中正則眸子瞭焉胸中不正
　則眸子眊焉聽其言觀其眸子人焉廋哉
　人焉廋哉(廋匿/也)此言人之邪正觀其眸子
　即可見也蓋人與物接之時其神在目故
　胸中正則精神而明不正則神散而昏以
　此察之則人之邪正善惡不可得而匿矣
　故曰知人者智自知者明
　衍義云如别妍醜
　鈔九幽懺第五卷中云報應因縁如影逐
　形譬如淨鏡照人媸妍自别善惡之業理
　亦如然
　衍義云而不能見其睫
　鈔莊子庚桑楚之文老子曰向吾見若眉
　睫(目毛/也)之間
　衍義云復以自知
　鈔周易繫辭云復以自知言既能反復求
　諸己則自知得失也
勝人者有力自勝者强
　衍義云常勝之道
　鈔列子黄帝篇之文天下有常勝之道有
　不常勝之道常勝之道曰柔不常勝之道
　曰强二者亦知(亦當/作易)而人未之知故上古
　之言强先不己若者柔先出於己者先不
　己若者至於若己則殆矣
　衍義云羿善射奡盪舟皆以力勝人者也
　鈔論語憲問第十四南宫适問於孔子曰
　(即南/容也)羿善射奡盪舟俱不得其死焉羿是
　有窮氏之國君也最善於射篡夏后太康
　之位而自立其臣寒浞又殺羿而代之春
　秋傳言奡乃澆浞之子也力能陸地行舟
　後爲夏后少康所殺羿與奡皆古之多力
　强暴之人終不得其死二人恃其有力不
　特不能勝人又不能自勝此老氏之所戒
　人也
　衍義云袵金革死而不厭北方之强也
　鈔中庸第十章袵金革死而不厭北方之
　强也袵席也籍也金戈兵之屬革甲冑之
　屬北方風氣剛勁故以果敢之力勝人爲
　强强者之事也
　衍義云夫子所謂和而不流中立而不倚
　强哉矯
　鈔中庸第十章云君子和而不流强哉矯
　(强/貌)詩曰矯矯武夫是也倚偏著也此則所
　謂中庸之不可能者非有以自勝其人欲
　之私不能擇而守也君子之强孰大於是
　夫子以是告子路所以抑其血氣之剛而
　進之以德義之勇也
知足者富强行者有志
　衍義云莊子曰曾子居衛緼袍無表
　鈔莊子讓王篇之文曾子居衛緼袍(謂麻/緼爲)
　(絮語云衣/敝緼袍也)無表顔色種噲(種噲剥/雜也)手足胼
　胝(以麻緼袍絮復無表裏種噲/剥雜每自力作故生胼胝)三日不舉
　火十年不製衣正冠而纓絶捉衿而肘見
　納履而踵决(根後/决也)曳縰而歌商頌聲滿天
　地若出金石天子不得臣諸侯不得友(歌/商)
　(頌響韻叶宫商察其辭理雅符天地聲氣/清虚又諸金石風調高素超絶人倫故不)
　(與天子爲臣不/與諸侯爲友也)
　衍義云孔子謂顔回曰回來家貧居卑胡
　不仕乎
　鈔莊子讓王篇之辭義中已詳不復重録
不失其所者乆死而不亡者壽
　衍義云恒乆也象稱君子以立不易方不
　失其所也
　鈔周易恒卦彖辭彖曰恒者乆也剛上而
　柔下(剛尊柔卑/得其柔也)象曰雷風恒君子以立不
　易方(君子立身得其恒乆之道/不改易其方方猶道也)
　衍義云列子之不化
　鈔列子天瑞篇弟子告列子之辭其言曰
　有生不生有化不化(不因物生不爲物化/故能生於衆生化於)
　(羣化/者也)不生者能生生不化者能化化生者
　不能不生化者不能不化
　衍義云莊子之不死
　鈔莊子大宗師篇云已外生矣而後能朝
　徹朝徹而後能見獨見獨而後能無古今
　無古今而後能不死不生夫能同然不崇
　朝而遠徹忘先後之遠接斯見獨者也
　衍義云釋氏之不滅
　鈔傳燈録惠能大師對内侍薛簡云我說
　不生不滅者本自無生今亦無滅昭然此
　處契長生矣此言人生天地間若安其素
　分委任天和乘化而來任化而往是則君
　子察人所履之行則知壽夭況於修至道
　飡元和而不能長生乎
　衍義云夫身如蜩甲虵蜕寓之而已矣
　鈔莊子齊物篇之辭罔兩問於影影曰吾
　待虵蚹(蛇腹下齬齟不/可以行者也)蜩翼耶若待虵蚹
　蜩翼則無特操之所由則尋責無極卒至
　於無待而不獨化於玄冥矣
　　　大道汎兮章第三十四
大道汎兮其可左右
　衍義云夫道至高無上至深無下
　鈔文子符言篇云老子曰夫道至高無上
　至深無下(上乎無上下乎無下/能高能深能上能下)平乎準直
　乎繩(非衡而平無所不夷/非繩而直無處不正)圓乎規方乎矩
　(非圓能圓而無圓/非方能方而無方)包裹天地而無表裏(其/大)
　(無外其/細無内)洞同覆蓋而無所硋(大圓無涯/大通無滯)是
　故體道者不怒不喜其坐無慮寢而不夢
　是故玄同取以爲證以道大無方汎兮其
　可左右也
　衍義云大道無乎不在或左或右皆逢其
　原
　鈔孟子離婁章句下孟子曰君子深造之
　以道欲其自得之自得之則居之安居之
　安則資之深資之深則取之左右逢其原
　故君子欲其自得之也此體道之士反求
　諸己而自得之也
萬物恃之以生而不辭功成不名有
　衍義云無母何恃
　鈔毛詩小雅蓼莪篇之文無父何怙無母
　何恃出則銜恤入則靡至此言萬物恃道
　以生亦猶人之恃母而生成也
愛養萬物而不爲主常無欲可名於小萬物
歸之不爲主可名於大
　衍義云復小而辯於物
　鈔周易繫辭第八之文云復小而辯於物
　此言復卦於初細微小之時即能辯物之
　吉凶不遠速復也
　　　執大象章第三十五
執大象天下往往而不害安平泰
　衍義云舜有羶行百姓悦之三徙成都至
　鄧之墟來之者十萬家
　鈔莊子徐無鬼篇之文義中已備不復再
　録
　衍義云大王居邠狄人侵之邑于岐山之
　下居焉從之者如歸市
　鈔孟子梁惠王章句下滕文公問齊人將
　築薛吾甚恐如之何則可孟子對滕君之
　辭義中已詳不復重録
　衍義云國安民豐欣樂太平
　鈔靈寳無量度人經上卷之文齊同慈愛
　異骨成親國安民豐欣樂太平此言有道
　之君民皆歸之而無害舉皆欣欣然各得
　安平之樂也
　衍義云平則無險陂之患
　鈔易繫辭之文易曰無平不陂陂者傾也
樂與餌過客止
　衍義云莊子載北門成問於黄帝曰帝張
　咸池之樂於洞庭之野
　鈔莊子天運篇之辭姓北門名成黃帝臣
　也欲明至樂之道故寄此二人更相發起
　也咸池樂名張施也咸是和也洞庭之野
　天地之間非大湖之洞庭也怠退怠也卒
　終也復重也惑闇也不悟至樂初聞之時
　懼然驚悚再聞其聲稍悟音㫖故懼心退
　怠最後聞之知至樂與二儀合德視聽不
　見故心無分别有同暗惑者也蕩蕩平易
　而無偏默默而無知茫然坐忘物我俱喪
　乃不自得坐忘之謂也
　衍義云齊人饑黔敖爲食於路以待餓者
　而食之有餓者蒙袂(袖/也)輯(和/也)屨貿貿(交易/之貌)
　然來黔敖左奉食右執飲曰嗟來食揚其
　眉而視之曰子惟不食嗟來之食以至於
　斯也終不食而死
　鈔孟子告子章句上云孟子曰一簞食一
　豆羹得之則生弗得則死嘑(呼故/切)爾而與
　之行道之人弗受蹴爾而與之乞人不屑
　也(朱晦庵註豆木器也嘑咄啐之貌行道/之人路中凡人也蹴踐踏也乞人乞丐)
　(之人也不屑不以爲潔也言雖饑餓之急/而猶惡無禮有寧死而不食者是其羞惡)
　(之本心欲惡有甚於生死者人皆有之也)
　(以爲證者謂饑餓之爲人害深矣見食而/不食寧就死而不悔是惡禮之不足而不)
　(食也是則過客亦/有不爲餌止者矣)
　衍義云莊子曰仁義先王之蘧廬也止可
　一宿而不可乆處
　鈔莊子天運篇云蘧廬逆旅傳舍也不可
　乆停以仁博愛以義裁非何異假借塗路
　寄託止宿耶不可以乆交體道化人人歸
　於道淡然長乆豈可散乎
道之出口淡乎其無味視之不足見聽之不
足聞用之不可既
　衍義云列子曰形之所形者實矣而形形
　者未常有
　鈔列子天瑞篇之文義中已備不復重録
　此言無爲之用與道合眞豈有盡耶
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
　微明
　衍義云聖人之玄奥莫妙於權實
　鈔唐杜天師義曰聖人設教分權實二門
　上士利根了通實教中下之士須示權門
　權門變通其法甚廣依經所判略具四門
　第一將欲歙之必固張之者攝其心也第
　二將欲弱之必固强之者攝其性也第三
　將欲廢之必固興之者攝其欲也第四將
　欲奪之必固與之者攝其貪也夫心廉則
　道契心侈則過生因侈獲過自思復其廉
　矣此歙斂其心之權也性弱則德全性强
　則禍起因强起禍自思復其弱矣此伏性
　挫强之權也寡欲則行清多欲則神濁欲
　深濁極自思復其清矣此廢欲清神之權
　也不貪則儉約極貪則殃身因貪獲殃自
　思復其儉矣此修儉奪貪之權也皆先極
　其侈心使自困於貪欲然後反性修道也
　乍聞者以爲非無爲自化之㫖然性有利
　鈍之别悟有漸頓之殊頓悟者不假於從
　權漸化者須資於善誘乃有權實之别爾
　權道教人合歸於大義故云貴於合義也
　小人輕弄權道因以詐欺故不可以輕示
　於非道之人耳論語云可與立未可與權
　言用權之難也
　衍義云此聖人所以履霜而知堅冰之至
　鈔周易坤卦之辭初六履霜堅冰至此言
　初六陰氣之微似若初寒之始但履踐其
　霜微而積漸故堅冰乃至所謂陰道初雖
　柔順漸漸積著乃至堅剛
　衍義云勾踐欲弊吴而勸之伐齊
　鈔史記云孔子在衛聞齊國田常欲爲亂
　告諸弟子曰吾不忍父母之邦而受敵今
　吾欲屈節於田常以救魯誰爲使子貢請
　使夫子許之遂如齊說田常請緩師吾請
　救於吴今救魯而伐齊子因以兵迎之田
　常許諾子貢遂南說吴王名存亡魯實困
　强齊救魯伐齊威加晋國諸侯必相率而
　朝霸業盛矣吴王乃遣子貢之越子貢曰
　今者吴說吾王以救魯伐齊其志欲之而
　心畏越勾踐頓首曰孤常不料力而與吴
　難受困會稽痛於骨髓日夜焦唇乾舌徒
　欲與吴王接踵而死孤之願也今大夫幸
　告以利害子貢曰吴王爲人猛暴羣臣不
　堪國家疲弊此則報吴王之時也越王勾
　踐使大夫文種頓首言於吴王曰越悉境
　内之士三千人以事吴吴王乃受越王卒
　謝留勾踐遂自發國内之兵以伐齊敗之
　子貢遂北見晋君今承其弊吴晋遂遇於
　黃池越王襲吴之國吴王歸與越戰滅焉
　孔子曰夫其亂齊存魯吾之始願若能强
　晋以弊吴使吴亡而越霸者賜之說也美
　言傷信慎言哉
　衍義云齊桓公奸味而易牙烹其子而餌
　之虞君好寳而晋獻公以璧馬釣之胡王
　好音而秦穆公以女樂誘之
　鈔淮南子主術訓之文也鴻烈解曰齊桓
　公奸味而易牙烹其子而餌之者按史記
　齊世家云初齊桓公之夫人三皆無子好
　内多内寵如夫人者六人長衛姬生無虧
　少衛姬生惠公元鄭姬生孝公昭葛贏生
　昭公潘(裂丹/切)密姬生懿公商人宋華子(賈/逵)
　(曰宋華氏/之女子姓)生公子雍雍丞有寵於恭姬(周/禮)
　(掌食之官有内雍外雍此/人爲雍官名丞易牙也)因宦者堅刁以
　厚獻於桓公亦有寵桓公許之(易牙既有/寵於公爲)
　(長衛姬請/立無虧)管仲病桓公問曰羣臣誰可相
　者管仲曰知臣莫如君公曰易牙何如對
　曰殺子以適君非人情不可公曰開方何
　如對曰倍親以適君非人情難近(衛公子/開方去)
　(其千乗之太子/而臣事君也)公子堅刁何如對曰自宫
　以適君非人情難親管仲死而桓公不用
　管仲言卒近用三子三子專權此謂易牙
　烹其子而要桓公也虞君好寳而晋獻公
　以璧馬釣之者按春秋僖公二年云晋荀
　息請以屈産之乗與垂棘之璧假道於虞
　以伐虢(荀息荀叔也屈地生良馬垂棘出/美玉故以爲名四馬曰乗自晋適)
　(虢途出於/虞故假道)公曰是吾寳也對曰若得道於
　虞猶外府長公曰宫之奇存焉(宫之奇虞/忠臣也)
　對曰宫之奇之爲人也懦而不能强諫且
　少長於君君暱之雖諫將不聽乃使荀息
　假道於虞曰虞君許之且請先伐虢(喜以/厚賂)
　(而欲/求媚)宫之奇諫不聽遂起軍滅下陽五年
　晋侯復假道於虞以伐虢宫之竒諫公虞
　虢之表也虢亡虞必從之晋不可啓寇不
　可翫一之謂甚豈可再乎諺所謂輔車相
　依唇亡齒寒者其虞虢之謂也虞公弗聽
　冬十二月丙子朔晋滅虢虢公醜奔京師
　師還館于虞遂襲虞滅之執虞公及其大
　夫并伯以媵秦穆姬(秦穆公姬獻公女也/送女曰媵以屈辱之)
　此謂晋獻公以璧馬而釣虞君也胡王好
　音而秦穆公以女樂誘之者按史記秦本
　紀云秦穆公三十四年戎王使由余於秦
　由余其先晋人也亡入戎能晋言聞繆公
　賢故使由余觀秦於是繆公退而問内史
　廖(丑旭/切)曰弧聞鄰國有聖人敵國之憂也
　今由余賢寡人之害將奈之何内史廖曰
　戎王處羣匿未聞中國之聲君試遺其女
　樂以奪其志爲由余請以疏其間留而莫
　遣以失其期戎王怪之必疑由余君臣有
　間乃可虜也且戎王奸樂必怠於政繆公
　曰善因與由佘曲席而坐傳器而食問其
　地形與其兵勢盡察而後令内史廖以女
　樂二八遺戎王戎王受而說之終年不還
　於是秦乃歸由余遂諫不聽繆公又數使
　人間要由余由佘遂去降秦繆公以客禮
　禮之問伐戎之形三十七年秦用由余謀
　伐戎王益國十二開地千里遂霸西戎此
　謂秦穆公以女樂誘胡王也故玄同引此
　以明歙張與奪之權也若此
　衍義云莊子稱徐無鬼見魏武侯先相狗
　馬然後勞君之神形而結以政治斯乃知
　者歙張之權也
　鈔莊子徐無鬼篇之文云徐無鬼(姓徐字/無鬼魏)
　(之隱/士也)因女商見魏武侯(女商姓女名商魏/之幸臣也武侯文)
　(侯之子畢萬/人世孫也)武侯勞之曰先生病矣苦於
　山林之勞故乃肯見于寡人徐無鬼曰我
　則勞於君君有何勞於我君將盈嗜慾長
　奸惡則性命之情病焉君將黜嗜慾掔(苦/田)
　切好惡則耳目病矣我則勞君君有何勞
　於我武侯超然不對少焉徐無鬼曰嘗語
　君吾相狗也下之質執飽而已是狸德也
　中之質若視日上之質若亡其一吾相狗
　又不若吾相馬也吾相馬直者中繩曲者
　中鈎方者中矩圓者中規是國馬也而未
　若天下馬也天下馬有成材若卹(驚悚/音恤)若
　失(音/逸)若喪其一若是者超(音/逸)軼絶塵不知
　其所武侯大悦而笑徐無鬼出女商曰先
　生獨何以說吾君乎吾所以說吾君者橫
　說之則以詩書禮樂從(子容/切)說之則以金
　版六弢(音□金版六韜周書篇名也又云/文武虎豹龍犬是謂吕望六韜也)
　奉事而大有功者不可爲數而吾君未嘗
　啓齒今先生何以說吾君使吾君悦若此
　平徐無鬼曰吾直告之吾相狗馬耳女商
　曰若是乎曰子不聞夫越之流人平去國
　數日見其所知而喜去國旬月見所嘗見
　於國中者喜及期年也見似人者而喜矣
　不亦去人滋乆思人之滋深乎夫逃虚空
　者藜藋柱(誅去/切)乎□(音/生)□(曲字/去聲)之逕踉(音/良)
　位其空聞其足音跫然而喜矣又況乎昆
　弟親戚之謦(苦頂/切)欬(苦愛/切)其側者乎乆矣
　夫莫以眞人之言謦欬吾君之側乎言此
　者以武侯素奸犬馬凡欲規諫必先投其
　機然後以正理言之則必喜矣此亦歙張
　與奪之權也故玄同取以爲說云
柔弱勝剛强魚不可脱於淵國之利器不可
以示人
　衍義云猶魚之不可脱於淵魚脱於淵則
　獲
　鈔莊子庚桑楚篇云函車之獸介而離山
　則不免于罔罟之患吞舟之魚碭(音/蕩)而失
　水則蟻能苦之故鳥獸不厭高魚鱉不厭
　深其斯之謂歟
　衍義云此之謂獨化
　鈔莊子在宥篇云獨有之人是之謂至貴
　此言獨有之人蒼生樂推百姓荷戴以斯
　爲主不謂至尊至貴也大宗師篇云朝徹
　而後能見獨見獨而後能無古今任造物
　之日新隨變化而俱往不爲物境所遷故
　云獨化
　衍義云易曰巽以行權
　鈔易繫辭曰巽以行權者順也言能順時
　合宜故可以行權也若不順時制變不可
　以行權也
　衍義云於魚得計
　鈔莊子徐無鬼篇之文云是以神人惡衆
　至衆至則不比不比則不利也故無所甚
　親無所甚疏抱德煬和以順天下此謂眞
　人於蟻棄知於魚得計於羊棄意(䟽不慕/羊肉之)
　(人故蟻棄知也不爲羶行教物故於羊棄/意也既遣仁義合乎至道不傷濡沬相忘)
　(於江湖故於魚得計此斥/虞舜羶行故給斯言也)



道德眞經衍義手鈔卷之九
道德眞經衍義手鈔卷之十量八
　　　　五峯清安逸士王守正集
　　　道常無爲章第三十七
道常無爲而無不爲
　衍義云道以無爲爲常
　鈔莊子天地篇之辭故曰古之畜天下者
　無欲而天下足無爲而萬物化又云無爲
　爲之之謂天無爲言之之謂德
　衍義云天下之善人少而不善人多
　鈔莊子胠篋篇之辭此乃盜跖答其徒之
　言由是觀之善人不得聖人之道不立跖
　不得聖人之道不行天下之善人少而不
　善人多則聖人之利天下也少而害天下
　也多
　　　上德不德章第三十八
上德不德是以有德下德不失德是以無德
　衍義云支離所爲百姓日用而不知
　鈔支離所爲者謂其德支折離散不彰其
　用不顯其名之義也莊子人間世篇云支
　離疏者頤隱於臍肩高於項會撮(上言外/切下子)
　(外切謂/頭髮也)指天五管在上(五管五/臓也)兩髀(音/陛)爲
　脅挫鍼治繲(□□切縫/衣洗浣)足以糊口鼓筴(初/□)
　(切揲/蓍也)播精足以食(音/似)十人上徵武士則支
　離攘臂於其間上有大役則支離以有常
　疾不受工上與病者粟則受三鍾(六石四/斗曰鍾)
　與十束薪夫支離其形者猶足養其身終
　其天年何況支離其德者乎若能保其常
　名者如此百姓日用而不知者易繫辭云
　一陰一陽之謂道繼之者善也成之者性
　也仁者見之謂之仁智者見之謂之智百
　姓日用而不知故君子之道鮮矣此言上
　德不以德爲德故百姓日用而不知也
上禮爲之而莫之應則攘臂而仍之
　衍義云禮者履也謂可履而行之也辯上
　下定貴賤
　鈔辯上下者易履卦大象曰上天下澤履
　君子以辯上下定民志者是也
　衍義云玉帛交馳威儀相答
　鈔魯語陽貨篇云孔子曰禮云禮云玉帛
　云乎哉樂云樂云鍾鼔云乎哉禮記中庸
　曰禮儀三百威儀三千一言以蔽之曰毋
　不敬夫禮主於敬樂主於和有威可畏謂
　之威有儀可法謂之儀夫玉帛者禮之物
　以表其意者也鍾鼔者樂之器以導其和
　者也是知言敬中和者禮樂之本也鍾鼓
　者禮樂之末也故曰玉帛交馳威儀相答
　擎跽曲拳進退顧揖此禮之文也故云末
　焉其或交馳相答而莫之應則至攘臂而
　仍之也
　衍義云擎跽曲拳
　鈔莊子人間世篇之文顔回曰擎跽曲拳
　者人臣之禮也擎叉手也跽跪膝也曲拳
　折腰也
　衍義云莊子曰大禮與天地同節又曰以
　禮爲翼者
　鈔禮記樂記篇之文云大樂與天地同和
　大禮與天地同節和故百物不傷節則祀
　天祭地明則有禮樂暗則有鬼神又曰以
　禮爲翼者所以行於世也者此莊子大宗
　師篇之文也既云大禮與天地同節又以
　此爲翼而行於世則惡有攘臂之亂哉
　衍義云來而不往非禮也往而不來亦非
　禮也
　鈔禮記篇之文此言禮以辯上下别親疏
　攘者攘除衣袂以出臂而相仍引施報之
　禮行於彼而彼不應則怒而相仍引也
　衍義云一言之不讎一拜之不中兩國爲
　暴骨則攘臂而仍之
　鈔春秋宣公十二年楚文公又使求成于
　晋晋人許之楚子曰非爾所知也武王克
　商作頌曰綏萬邦屢豐年夫武以禁暴戢
　兵保大定功安民和衆豐財者也故使子
　孫無忘其章今我使二國暴骨暴矣今我
　一戰而使晋楚之民暴骨于野是不能禁
　暴矣
　衍義云春秋時楚宣王朝諸侯義中備載
　又云至德之世實而不知以爲忠
　鈔莊子天地篇之辭至德之世不尚賢不
　使能上如標枝民如野鹿端正而不知以
　爲義相愛而不知以爲仁實而不知以爲
　忠當而不知以爲信蠢動而相使不以爲
　賜
是以大丈夫處其厚不處其薄居其實不居
其華故去彼取此
　衍義云此晋宋之士所以蕩而忘及以至
　國破身亡而不自知也
　鈔晋司馬昭之時三年樵郡嵇康文辭壯
　麗好言莊老而尚奇任俠與陳留阮籍兄
　子阮咸河内山濤河南向秀琅琊王戎沛
　人劉伶特相友善號竹林七賢皆崇尚虚
　無輕蔑禮法縱酒昏酣遺落世事鍾會方
　有寵於司馬昭聞嵇康名而造之康箕踞
　而鍜(都坑/切)不爲之禮會將去嵇康曰何所
　聞而來何所見而去鍾會曰聞所聞而來
　見所見而去遂深銜之山濤爲吏部郎舉
　嵇康自代與濤書曰自說不堪流俗而非
　薄湯武司馬昭聞而怒之康與東平吕安
　親善鍾會因譛安康有盛名而言論放蕩
　害時謂蕩而忘反以至國破身亡正謂此
　爲證下所謂蕩而忘及以至國破身亡正
　謂此也南史宋紀謝靈運陳郡陽夏人秘
　書郎謝𤥺之子出爲永嘉太守郡有名山
　水靈運素所愛好出守既不得志遂肆意
　遊遨徧歷諸縣動踰旬朔理人聽訟不復
　關懷所至輒爲詩詠以致其意在郡一周
　稱疾去職遂移疾會稽修營舊業傍山帶
　江盡幽居之美與隱士王弘之扎淳之等
　放蕩爲娱有終焉之志自始寧南山伐木
　開徑至臨海從者數百臨海太守王琇驚
　駭謂爲山賊論曰謝氏自晋以降雅道相
　傳景恒景仁以德素傳美景懋景先以節
　美流譽方明行已之度玄暉藻續之奇各
　擅一時可謂德門者矣靈運才名江左獨
　振而猖獗不已自致覆亡人各有能兹言
　乃信惜乎
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正
　衍義云舉本經云道生一於物爲精元氣
　也元氣爲道之子
　鈔一者乃道之子沖和之妙氣也作陰陽
　之本爲萬物之母古今不二終始無窮一
　之爲言其大矣哉一者元氣也能陰能陽
　而不屬於陰陽升玉京金闕而不爲清處
　瓦甓茅薜而不爲濁乾元以之而資始坤
　元以之而資生制御有爲則眞宰出焉
　衍義云謂之眞君制御形軀謂之眞宰
　鈔莊子齊物論之文非彼無我非我無所
　取是亦近矣而不知其所爲使若有眞宰
　而特不得其眹如是皆有臣妾乎其臣妾
　不足以相治乎其遞相爲君臣乎其有眞
　君存焉如求得其情與不得無益損乎其
　眞也
　衍義云侯王五等之爵王者萬乘之君
　鈔王者四海之尊侯者五等之二固設五
　等之爵有公侯伯子男以佐王者也萬乘
　之君君者王也天子也天子提封百萬賦
　六十四萬井出戎馬百萬匹兵車萬乘故
　云萬乘之主
　衍義云故能永有天下無思不服
　鈔無思不服者此毛詩大雅文王有聲篇
　云鎬京(武王/建都)辟癰(行/禮)自西自東自南自北
　無思不服無思不服皇王烝哉(言武王作/邑於鎬京)
　(箋云自由也言武王於鎬京行辟癰之禮/由四方而來觀者皆感武王之德化中心)
　(無不歸服者也又云皇王烝哉者皇大也/烝君也世美武王德化大而能君者也)
　今引此以證言萬國歡心而歸服者亦由
　得一而正之所致也故云侯王得一以爲
　天下正
其致之天無以清將恐裂地無以寧將恐發
神無以靈將恐歇谷無以盈將恐竭萬物無
以生將恐滅侯王無以貴高將恐蹶
　衍義云列子載杞國有人憂天地崩墜身
　亡所寄
　鈔列子天瑞篇之文云杞國有人(殷湯封/夏後于)
　(杞周又封之今在陳留/雍丘縣今杞州地是也)衍義中載之已備
　不復重録
故貴以賤爲本高以下爲基是以侯王自謂
孤寡不穀此其以賤爲本耶非乎
　衍義云稱孤者如左傳孤與二三臣悼心
　失圖
　鈔春秋昭公七年楚子成章華之臺願與
　諸侯落之奉承以來弗敢失隕(墜/也)而致諸
　宗祧曰我先君恭王引領北望日月以冀
　傳序相授於今四王矣謂恭康郟敖靈王
　也嘉惠未至唯襄公之辱臨我喪孤與二
　三臣悼心失圖社稷之不遑況能懷思君
　德言有康王大喪多不暇楚靈無信所以
　不終也
　衍義云稱寡人者即先君以寡人爲賢之
　例
　鈔春秋隱公三年宋宣公捨其子與夷立
　其弟穆公穆公有疾召大司馬孔父而屬
　之曰先君捨與夷而立寡人以寡人爲賢
　使主社稷若棄德不讓殁後先君若問與
　夷其將何辭以對請子奉之以主社稷寡
　人雖死亦無悔焉
　衍義云稱不穀者若不穀惡其無成德之
　例是也
　鈔春秋成公十一年泰晋有令狐之會晋
　侯先至秦伯不肯涉河晋厲公秦桓公也
　秦背晋盟晋侯使吕相絶秦吕相詰秦伯
　曰楚人惡君二三其德亦來告我曰秦背
　令狐之盟而來求盟于我昭告皇天上帝
　秦三公楚三王曰余雖與晋出入余惟利
　是視不穀惡其無成德是以宣之以懲不
　一



道德眞經衍義手鈔卷之十











道德眞經衍義手鈔卷之十一量九
　　　　五峯清安逸士王守正集
　　　反者道之動章第四十
反者道之動
　衍義云易復卦曰剛反動而以順行
　鈔易經復卦彖曰復亨剛反動而以順行
　是以出入無疾朋來無咎(王弼註入則爲/反出則剛長故)
　(無疾疾猶病也朋爲陽也故云/是以出入無疾朋來無咎也)
　衍義云寂然不動感而遂通天下之故
　鈔周易繫辭之文易無思也無爲也寂然
　不動感而遂通天下之故非天下之至誠
　其敦能與於此哉
　衍義云仰觀于天俯察乎地
　鈔易繫辭之文(註故能彌論天地之道仰/以觀於天文俯以察於地)
　(理是故知幽明之故原/始反終故知死生之說)
　衍義云五行有水反流全一而動善時
　鈔列子黄帝篇之文已全具於道經内道
　沖章第四篇中意已全今不再録大槩反
　流全一者反流則與道合淵靜則能全一
　老子曰心善淵淵虚而靜不與物雜波流
　之變雖或不同而淵湛之性動則時若故
　云反流全一而動善時也
弱者道之用
　衍義云指我亦勝我䠓我亦勝我風之行
　乎太虚可謂弱矣
　鈔莊子秋水篇之文虵謂風曰子動吾脊
　脅而行則有似也今子蓬蓬然起於北海
　蓬蓬然入於南海而似無有何也風曰然
　予蓬蓬然起於北海蓬蓬然入於南海也
　然而指我則勝我䠓我亦勝我折大木蜚
　大屋唯我能也自北徂南擊揚溟海然人
　以指於風風即不能折指以脚䠓踏於風
　風亦不能折脚此小不勝也
　衍義云决之東則東流决之西則西流則
　水之託於太虚可謂弱矣
　鈔孟子告子章句上之文告子曰性猶湍
　水也决諸東方則東流决諸西方則西流
　人性之無分於善不善也猶水之無分於
　東西也湍者波流縈回之貌也
　衍義云列子曰有形生於無形則天地安
　從生
　鈔列子天瑞篇之文子列子曰昔者聖人
　因陰陽以統天地夫有形者生於無形則
　天地安從生此言天地形之大者也陰陽
　非神識也有形若生於無形者天地豈有
　神識心性乎若其無者從何而生耶假設
　此問者將明萬物者有生也
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道
　衍義云語之而不惰者其回也與
　鈔論語子罕第九之文子曰語之而不惰
　者其回也與(范氏註曰顔子聞夫子之言/而心解力行造次顛沛未嘗)
　(違之如萬物得時雨之潤發榮滋長何有/於惰此羣弟子所不及也)
　衍義云如論語之可以語上語下者也
　鈔論語雍也第六之文子曰中人以上可
　以語上也中人以下不可以語上也此言
　中人以下之質驟而語之太高非惟不能
　以入且將妄意躐等而有不切於身之弊
　亦終於下而已矣
　衍義云若子夏出見於紛華盛美而悦入
　聞夫子之道而樂是已
　鈔史記禮書所載子夏門人之高弟也猶
　云出見紛華盛麗而悦入聞夫子之道而
　樂二者心戰未能自决而況中人以下漸
　漬於失教被服於成俗乎
　衍義云目欲視色耳欲聽聲口欲察味志
　氣欲盈
　鈔莊子盜跖與孔子所說之文盜跖曰今
　吾告子以人之情目欲視色耳欲聽聲口
　欲察味志氣欲盈人上壽百歲中壽八十
　下壽六十除病瘦死喪憂患其中開口而
　笑者一月之中不過四五日而已矣天與
　地無窮八死者有時操有時之具而託於
　無窮之間忽然無異騏驥之馳過隙也
　衍義云亦猶章甫致賤於越人
　鈔莊子逍遥遊篇云宋人以章甫爲貨章
　甫鄒魯之冠也越人者百越之人也其舊
　俗斷髮文身不尚冠冕則章甫非彼所好
　也故云猶章甫致賤於越人
　衍義云和璞見遺於楚國
　鈔和璞者姓卞名和楚國人也居荆山之
　下荆山在楚地出美玉卞和得玉璞獻於
　楚王王怒遂刖卞和左足楚王崩武王立
　又進武王曰昔誑先君又刖卞和右足和
　抱玉泣於荆山武王崩成王立和將玉進
　之成王使人琢之果是美玉也玉價無估
　也
　衍義云曲士不可以語於道矣
　鈔莊子曰曲士不可以語於道矣此文在
　秋水篇云北海若曰井蛙不可以語於海
　者拘於虚也夏蟲不可以語冰者篤於時
　也曲士不可以語道者束於教也此言下
　士不識道之微妙也而大笑之使下士不
　笑不足以見眞常之道也
建言有之明道若昧進道若退夷道若類上
德若谷大白若辱廣德若不足建德若偷質
眞若渝
　衍義云如孔子曰述而不作竊比於我老
　彭
　鈔論語述而第七云子曰述而不作信而
　奸古竊比於我老彭(註述者傳舊而已作/則創始也故作非聖)
　(人不能而述則賢者可及竊比尊之辭我/親之辭老彭商賢大夫見大載禮蓋信古)
　(而傳述/者也)
　衍義云良賈深藏若虚盛德容貌若愚
　鈔史記列傳周幽王時孔子適周嚴事老
　子而問禮老子曰子所言者其人與骨皆
　已朽矣獨其言在耳且君子得其時則駕
　不得其時則蓬累而行吾聞之良賈深藏
　若虚盛德容貌若愚去子之驕氣與多慾
　態色與淫志是皆無益於子之身吾所以
　告子者若是而已矣
　衍義云莊子曰不得已而後起
　鈔莊子刻意篇之文故曰聖人之生也天
　行其死也物化靜而與陰同德動而與陽
　同波不爲物先不爲禍始感而後動不得
　已而後起
　衍義云漢陰丈人孑孑然以眞爲己任而
　别乎世俗
　鈔莊子天地篇之文子貢南遊於楚反於
　晋過漢陰見一丈人方將爲圃畦(五十畝/曰畦)
　鑿遂而入井抱甕而出灌搰搰(用力/貌)然用
　力甚多而見功寡子貢曰有械於此一日
　浸百畦用力甚寡而見功多夫子不欲乎
　爲圃者仰而視之曰柰何曰鑿木爲機後
　重前輕挈水若抽數如泆(音/邊)蕩其名爲橰
　爲圃者忿然作色而笑曰吾聞之吾師有
　機械者必有機事有機事者必有機心機
　心存於胸中則純白不備純白不備則神
　生不定神生不定者道之所不載也吾非
　不知羞而不爲也子貢瞞然慙俯而不對
　衍義云與物同波而和其光
　鈔莊子庚桑楚之文行不知所之居不知
　所爲與物委(於危/切)蛇(以支切斯/順之也)而同其波
　是衛生之經也此言物波亦波和光混迹
　同其波流至人無心合於玄道也
大方無隅大器晩成大音希聲大象無形
　衍義云若九鼎瑚璉
　鈔九鼎者大鼎也黄帝内傳云黃帝採首
　山之銅鑄鼎於荆山即今之湖城南號曰
　荆山瑚璉魯語公冶長篇之文子貢曰賜
　也何如子曰汝器也曰何器也曰瑚璉也
　記曰黍稷之器夏曰瑚商曰璉周曰簠簋
　皆宗廟祭祀之器取以貴也故曰大器晩
　成
　衍義云莊子曰美成在乆
　鈔莊子人間世篇之文葉公子高將使齊
　問於仲尼仲尼告之故法言曰無遷令無
　勸成過度益也遷令勸成殆事美成在乆
　惡成不可改可不懼歟
　　　道生一章第四十二
道生一一生二二生三三生萬物
　衍義云渾淪一氣未相離散渾淪者一也
　一者太極也
　鈔列子天瑞篇之文子列子曰昔者聖人
　因陰陽以統天地夫有形者生於無形則
　天地安從生故曰有太易有太初有太始
　有太素太易者未見氣也太初者氣之始
　也太始者形之始也太素者質之始也氣
　形質具而未相離故曰渾淪渾淪者言萬
　物渾淪而未相離也視之不見聽之不聞
　循之不得故曰易也易無形埒(音/劣)易變而
　爲一一變而爲七七變而爲九九變者究
　也乃復變而爲一一者形變之始也輕清
　者上爲天重濁者下爲地沖和氣者爲人
　故曰天地含精萬物化生
　衍義云天地氤氲萬物化生
　鈔周易繫辭云天地絪緼萬物化醇男女
　媾精萬物化生絪緼相附著之義言天地
　無心自然得一唯二氣絪緼共相和會萬
　物感之變化精醇
萬物負陰而抱陽沖氣以爲和
　衍義云莊子曰至陽赫赫至陰肅肅肅肅
　出乎天赫赫發乎地
　鈔莊子田子方之文也至陰肅肅至陽赫
　赫肅肅出乎天赫赫發乎地(肅肅陰氣赫/赫陽氣言二)
　(交泰/也)兩者交通成和而物生焉
　衍義云大人虚其靈府則純白來并
　鈔夫心者乃神靈之府也故云靈府虚室
　生白之謂也
　衍義云君子不動心則浩然之氣可養
　鈔孟子公孫丑章句上之文孟子曰我四
　十不動心(四十强仕君子道明德立之時/孔子云四十而不惑亦孟子不)
　(動心/之謂)敢問夫子惡乎長曰我知言我善養
　吾浩然之氣此公孫丑問孟子之不動心
　所以異於告子如此者有何所長而能然
　敢問何謂浩然之氣曰難言也其爲氣也
　至大至剛以直養而無害則塞乎天地之
　間
人之所惡唯孤寡不穀而王公以爲稱故物
或損之而益益之而損
　衍義云孤寡不穀者不祥之名
　鈔左傳春秋之文已於昔之得一章中載
　之不復再録
　衍義云天道虧盈而益謙
　鈔周易謙卦彖辭天道虧盈而益謙地道
　變盈而流謙鬼神害盈而福謙人道惡盈
　而好謙謙尊而光卑而不可踰君子之終
　也
　衍義云卑以自牧
　鈔周易謙卦初六爻辭也初六謙謙君子
　用涉大川吉象曰謙謙君子卑以自牧也
　此言謙謙君子常以謙卑而自養其福也
　衍義云饕餮富貴
　鈔饕餮者縉云氏有不才子天下謂之饕
　餮貪財曰饕貪食曰餮此言貪財求利以
　爲富貴豈不知聖人有言曰不義而富且
　貴於我如浮雲
　衍義云書曰滿招損
　鈔尚書大禹謨之文益贊于禹曰惟德動
　天無遠弗届滿招損謙受益時乃天道
　衍義云强秦以專制而滅
　鈔廣聖義云昔秦吞七國一統九州力盛
　强兵天下莫敵至於土崩瓦解曾不踰時
　扶蘇死於長城子嬰降於軹道立四十六
　日項羽至斬之祚滅身亡以此觀之豈非
　專制而滅乎
　衍義云大漢以和順而昌
　鈔大漢高祖劉邦彭城豐沛人也推賢用
　能與項羽力戰而取天下德制强楚仁及
　生靈智士爲之謀賢士爲之轉用三傑而
　成帝業約三章而安疲民有長者大度之
　美傳祚兩漢二十四帝四百餘年豈非和
　順而昌乎(内引三傑者運籌帷幄之中决/勝千里之外吾不如子房連百)
　(萬之師戰必勝攻必取吾不如韓信轉漕/關中給食不乏吾不如蕭何此三人者人)
　(傑也吾能用之此吾所以得天下也三章/者泰二世十一月沛公悉召諸縣父老豪)
　(傑謂曰父老苦秦苛法乆矣與諸侯約先/入關中者王之吾當王關中與父老約法)
　(三章耳殺人者死傷人及盜抵罪餘/悉除去秦法諸吏民皆安堵如故)
　衍義云子路好勇羿善射奡盪舟俱不得
　其死焉
　鈔子路好勇不得其死此論語公冶長第
　五之文子曰道不行乘桴浮於海從我者
　其由與子路聞之喜子曰由也好勇過我
　無所取材子路聞而喜以夫子之與己而
　不知其實意夫子美其勇而譏其不能裁
　度事理以適於義羿善射者羿乃有窮氏
　之國君力能善射奡盪舟者有勇力陸地
　能行舟已於三十三章中載之不復再録
　此三子者皆恃勇力以取勝於人而俱不
　得其善終是皆失其柔弱之義也故老君
　以此垂戒耳





道德眞經衍義手鈔卷之十一




　　　　　　　　　　　　　　　











道德眞經衍義手鈔卷之十二量十
　　　　五峯清安逸士王守正集
　　　天下之至柔章第四十三
天下之至柔馳騁天下之至堅
　衍義云水之洄洑流注
　鈔洄洑流注者列子黄帝篇九潘注云有
　洄激流止之異已於道經道沖章第四載
　之不復重録
無有入於無間
　衍義云透金貫石
　鈔列子周穆王篇之文周穆王時西極之
　國有化人來入水火貫金石反山川移城
　邑乘虚不墜觸石不礙千變萬化不可窮
　極衍義云周流乎太虚上際下蟠
　鈔莊子刻意篇之文云精神四達並流無
　所不極上際於天下蟠於地流通也夫愛
　養精神者故能通達四方並流無滯即而
　下蟠薄而厚地上際逮乎玄天四維上下
　無所不極
　衍義云若列子載趙襄子率徒十萬
　鈔列子黄帝篇云義中已詳不復重録
吾是以知無爲之有益不言之教無爲之益
天下希及之
　衍義云聖人觀天道之自然
　鈔黃帝陰符經神仙抱一演道章上云觀
　天之道執天之行盡矣
　衍義云正容悟物故不言而其教行
　鈔莊子田子方篇云田子方侍坐於魏文
　侯數稱谿工文侯曰谿工子之師耶子方
　曰非也無擇之里人也稱道數當故無擇
　稱之文侯曰然則子無師耶子方曰有子
　之師孰耶子方曰東郭順子文侯曰然則
　夫子何故未嘗稱之子方曰其爲人也眞
　人貌而天虚縁而葆眞清而容物物無道
　正容以悟之使人之意也消無擇何足以
　稱之
　衍義云臯陶喑而爲大理天下無虐刑則
　有貴乎言者也師曠瞽而爲大宰晋國無
　亂政有貴乎見者也
　鈔文子精神篇云老君曰冬日之陽夏日
　之陰萬物歸之而莫之使函自然至精之
　感弗召而來不去而往窈窈㝠㝠不知其
　所以爲者而功自成待目而照見待言而
　使命其於治也難矣臯陶喑而爲大理天
　下無虐刑有貴乎言者也(淮南鴻烈解主/術訓篇云註雖)
　(喑乎獄理訟能得人/之情故貴乎言者也)師曠瞽而爲大宰晋
　國無亂政有貴乎見者也(淮南鴻烈解主/術訓篇云雖瞽)
　(而大治晋國使無有亂/政故貴於有所見者也)不言之令不視之
　見聖人之所以爲師民之化上不從其言
　從其所行也衍義引此以證不言之教無
　爲之益天下希及之豈虚言哉
　衍義云言九流百氏希有能及無爲之教
　者
　鈔九流者漢志云諸子十家可觀者九家
　耳九家者一儒家二道家三陰陽家四法
　家五名家六墨家七縱橫家八雜家九農
　家兵家百氏者六經正吏之外自爲迷作
　自周以來立理著書凡百餘人皆稱曰子
　子者男子之通稱也不敢侔於六經皆目
　之爲子爲論爲記爲書或以姓氏爲稱或
　以因時表號則有鬻子曾子晏子孟子管
　子孫卿子魯連子列子莊子庚桑子王孫
　子尹文子公孫尼子吕氏春秋鄧析子鬼
　谷子陸賈晁錯賈誼桓譚崔寔周生烈魏
　朗任嘏裴玄蘇彦傅玄唐滂秦菁阮武商
　君陸雲弁子符朗孫武汜勝之是也或自
　立别號者子思子太公金匱淮南子鹽鐵
　論說苑新序論衡潜夫論風俗通文子申
　鑒昌言典論篤論中論萬機論忠經意林
　道言録歲時記耆舊記法訓五教蒭蕘典
　語默記正書正論物理論韓子人物志成
　敗志通論正部志緯通語國語越絶書抱
　朴子世要新論析言幽求長樂子家語太
　玄經方言法言志林搜神記博物志義訓
　山海經水經大荒記十洲記拾遺録本草
　相牛經相馬經相鶴經周髀竹譜孫子兵
　法司馬兵法孫子筭經黃石公記相貝經
　萬畢術是也或採玄經奥義或探儒術禮
　書或宗律曆天文或附陰陽象緯或拘以
　名法或約以機權各盡所長互陳其㫖然
　有或爲或作乍弛乍張各滯一隅罕能通
　貫以兹量較難以及之於無爲之道焉惟
　體道之君上德之主志無所慮神無所思
　動若無形寂若無有與道相得曠然大通
　可以繼躅玄元矣
　　　名與身章第四十四
名與身孰親身與貨孰多得與亡孰病
　衍義云身爲實而名爲賔名者實之賔捨
　實取賔是謂倒置
　鈔列子楊朱篇云楊朱遊於魯舍於孟氏
　孟氏問曰人而已矣奚以名爲曰以名者
　爲富既富矣奚不已焉曰爲貴既貴矣奚
　不已焉曰爲死既死矣奚爲焉曰爲子孫
　名奚益於子孫曰名乃苦其身燋其心乘
　其名者澤其宗族利兼鄉黨况子孫乎
　衍義云若鮑焦子推之徒守名累實者也
　鈔鮑焦者莊子盜跖篇云鮑焦飾行非世
　抱木而死(姓鮑名焦周時隱者也飾行非/世廉潔而守荷擔採樵拾橡充)
　(食不臣天子不交諸侯子貢過之謂曰吾/聞非其政者不履其土汙其君者不受其)
　(利今子履其地食其利其可乎鮑焦曰吾/聞廉士重進而輕退賢人易愧而輕死因)
　(抱木而/立枯焉)介子推者至忠也自割其股以食
　文公文公後背之子推怒而去抱木而燔
　死(昔晋文公重耳幼時遭後母麗姬之難/麗姬之子曰宜舊麗姬欲立宜舊而廢)
　(重耳故數譖於獻公公信其言重耳所以/出奔他國在路困乏子推乃自割其股肉)
　(以食文公後重耳還國立爲文公封其從/者遂忘子推子推作龍蛇之歌書于營門)
　(怒而逃去公後悔追子推於介山亦云綿/山子推隱避不出公因縱火焚其山庶幾)
　(走出火至不避/乃抱樹而燔死)今取二子徒守其名累其
　實者也
　衍義云富者苦身疾作貴者夜以繼曰思
　慮營營
　鈔莊子至樂篇云夫天下之所尊者富貴
　壽善也所樂者身安厚味美服好色音聲
　也所下者貧賤夭惡也所苦者身不得安
　逸口不得厚味形不得美服目不得好色
　耳不得音聲若不得者則大憂以懼其爲
　形也亦愚哉夫富者苦身疾作多積財而
　不能盡用其爲也亦外矣夫貴者夜以繼
　日思慮善否其爲形也亦疏矣人之生也
　與憂俱生壽者惛惛乆憂不死何之苦也
　其爲形也亦遠矣由是論之夫富貴者貪
　名徇利有終身之憂無一日之樂今取以
　證解身與貨孰多之義也
　衍義云列士之所殉者名也貪夫之所殉
　者貨也
　鈔莊子駢拇篇云故嘗試論之自三代以
　下者天下莫不以物易其性矣小人則以
　身殉利士則以身殉名大夫則以身殉家
　聖人則以身殉天下故此數子者事業不
　同名實異號其於傷性以身爲殉一也
　衍義云伯夷死於首陽之下
　鈔莊子駢拇篇之文伯夷死於首陽之下
　已於天下皆知章第二詳悉具載不復再
　録
　衍義云盜跖死利於東陵之上
　鈔莊子駢拇篇之文盜跖者柳下惠之從
　弟名跖徒卒九千常爲巨盜故以盜爲名
　東陵者山名也又云即太山也在濟州界
　去東平十五里跖死其上也
　衍義云蒙莊固辭於楚相寧爲曳尾之龜
　鈔莊子秋水篇之文莊子釣於濮水楚王
　(楚威/王也)使大夫二人先焉曰願以境内累矣
　莊子持竿不顧曰吾聞楚有神龜死已三
　千歲矣王巾笥(惠嗣/切)而藏之廟堂之上此
　龜者寧其死爲留骨而貴乎寧其生而曳
　尾於塗中矣二大夫曰寧生而曳尾於塗
　中莊子曰往矣吾將曳尾於塗中
　衍義云天師不就大夫願學軒轅之道
　鈔張氏家傳云天師姓張名道陵字輔漢
　留侯六代孫也性沉默好古博極經史兼
　明星氣圖緯之學賑人之急不擇親戚名
　動朝野漢章帝下詔召爲諫議大夫不就
　喟然謂弟子曰人上壽百歲瞬息間爾父
　母妻子雖至愛豈能長保哉且吾身尚非
　吾有況其外之貴富耶吾聞上世軒轅喬
　松得道登天遊於無窮此吾師也吾將棄
　世絶累而學之請與爾等自此决矣於是
　羣弟子愴然辭歸獨王長請從天師憐其
　志及留侍遂入潜衡至嵩陽授黃帝九鼎
　丹經於神人已而訪西城山築壇朝眞以
　鍊九丹永壽二年九月九日太上遣雲輿
　迎之於雲臺峰白日升天時年一百二十
　三歲天寳七年封天師僖宗中和四年又
　封三清扶教大法師宋朝封三天輔元大
　法師靜應眞君
　衍義云如莊子載原憲居魯環堵之室
　鈔莊子讓王篇原憲孔子弟子姓原名思
　字憲子貢孔子弟子名賜能言語好奢華
　義中載之全備不復重録
　衍義云若北史載魏眀太后幸絹藏
　鈔北史魏明太后臨幸絹藏





道德眞經衍義手鈔卷之十二



道德眞經衍義手鈔卷之十三量十一
　　　　五峯清安逸士王守正集
　　　大成若缺章第四十五
大成若缺其用不弊大盈若沖其用不窮
　衍義云唐堯有成功而自視缺然乃爲五
　帝之盛
　鈔論語泰伯第八云子曰大哉堯之爲君
　也巍巍乎惟天爲大惟堯則之蕩蕩乎民
　無能名焉巍巍乎其有成功也焕乎其有
　文章自視缺然此莊子逍遥篇云堯讓天
　下於許由曰日月出矣而爝火不息其於
　光也不亦難乎時雨降矣而猶浸灌其於
　澤也不亦勞乎夫子立而天下治而我猶
　尸之吾自視缺然請致天下許由曰子治
　天下天下既已治也
　衍義云孔子集大成而不居其聖是爲萬
　世之師
　鈔孟子萬章章句下云孟子曰孔子之謂
　集大成集大成也者金聲而玉振之也金
　聲也者始條理也玉振之也者終條理也
　始條理者(條理者猶言脉絡/指衆音而言之也)智之事也終
　條理者聖之事也不居其聖者此孟子公
　孫丑章句上公孫丑曰然則夫子既聖矣
　曰惡是何言也昔者子貢問於孔子曰夫
　子聖矣乎孔子曰聖則吾不能我學不厭
　而教不倦也子貢曰學不厭智也教不倦
　仁也仁且智夫子既聖矣夫聖孔子不居
　是何言也
大直若屈大巧若拙大辯若訥
　衍義云柳下惠以直道事人三黜而不去
　鈔論語微子第十八柳下惠爲士師(魯之/賢大)
　(夫也名展禽士師/獄官也出逐也)三黜人曰子未可以去
　矣曰直道而事人焉往而不三黜枉道而
　事人何必去父母之邦
　衍義云雕刻衆形而不爲巧
　鈔大巧者莊子所謂覆載天地刻雕衆形
　而不爲巧豈有楮葉者而爲巧乎
　衍義云列子載宋人有爲其君以玉爲楮
　葉者
　鈔列子說符篇之文義中已詳
　衍義云若梓慶削木爲鐻(梓慶魯大匠也/梓官名慶即其)
　(名/也)
　鈔莊子達生篇之文義中已全
　衍義云不飾小說
　鈔小說者流蓋出稗官街談巷語道聽塗
　說者之所以造也其書十五家百十三篇
　衍義云故夫子謂予欲無言謂天何言哉
　四時行焉百物生焉
　鈔論語陽貨第十七之文子曰予欲無言
　子貢曰子如不言則小子何述焉子曰天
　何言哉四時行焉百物生焉天何言哉
躁勝寒靜勝熱清靜爲天下正
　衍義云出衣絺綌
　鈔論語鄉黨第十篇之文當暑袗絺綌(單/袗)
　(也葛之精者曰/絺麤者曰綌)必表而出之(謂先著裏衣/表絺綌而出之)
　　　天下有道章第四十六
罪莫大於可欲禍莫大於不知足咎莫大於
欲得
　衍義云致荷校之凶
　鈔易下繫辭之文善不積不足以成名惡
　不積不足以滅身小人以小善爲無益而
　弗爲也以小惡爲無傷而弗去也故惡積
　而不可揜罪大而不可解易曰荷校滅耳
　凶
　衍義云若齊人之攫金見金而不見人者
　也
　鈔列子說符篇之文昔齊人有欲金者清
　旦衣冠而之市適鬻金者之所因攫金而
　去吏捕得之問曰人皆在焉子攫人之金
　何對曰取金之時不見人徒見金此言嗜
　欲之亂人心如此之甚也故古人有言察
　秋毫之末者不見泰山之形調五音之和
　者不聞雷霆之聲蓋有意所欲而形有所
　忘可不慎歟
　衍義云春秋魯桓公十年
　鈔春秋義中已詳不復重録
　衍義云若周末知襄子請地於韓康子
　鈔春秋所載義中已全不必重書
故知足之足常足矣
　衍義云昔漢嚴君平與蜀郡富人羅沖相
　善
　鈔此文義中載之已全不必重録
　　　不岀戶章第四十七
不出户知天下不窺牖見天道
　衍義云萬物皆備於我矣反身求之
　鈔孟子盡心章句上云孟子曰萬物皆備
　於我矣(言理之本然也大則君臣父子小/則事物細微其當然之理無一不)
　(具於性分/之内也)反身而誠樂莫大焉(晦庵註此/章言萬物)
　(之理具於吾身體之而實則道在我而/樂有餘行之以恕則私不容而仁可得)
　衍義云揚子曰人心其神矣乎
　鈔揚子法言問神篇之文云神在所潜而
　已矣(潜心/即是)天神天明(陰陽變化天之神也/日月運行天之明也)
　照知四方(天之神明可以/濁幽冥光四方)天精天粹(乾剛/健中)
　(正純粹/精也)萬物作類(覆育萬物/各成其類)人心其神矣
　乎(在天地爲神在人爲/心心乎通乎神乎)操則存捨則亡(能/常)
　(操而存者其/惟聖人乎)
　衍義云雨暘時若
　鈔尚書洪範篇之文云曰休徵曰肅時雨
　若曰乂時暘若曰晢時燠若曰謀時寒若
　曰聖時風若此言狂妄僣差豫怠急迫蒙
　昩也在天爲五行在人爲五事五事修則
　休徵各以類應之五事失則咎徵各以類
　應之自然之理也
　衍義云星宿錯度
　鈔廣聖義云帝王之理也法天之覆法地
　之載曆象日月敬授人時璿璣玉衡以齊
　七政所以順天之道也星宿錯度乃靈寳
　度人經云星宿錯度日月失昏亦當修齋
　行香誦經
　衍義云聖人與天地合德日月合明先天
　而天弗違後天而奉天時
　鈔周易乾卦九五文言曰夫大人者與天
　地合其德與日月合其明與四時合其序
　與鬼神合其吉凶先天而天弗違後天而
　奉夭時(言在天時之先而行事則天道亦/順應而不肯違也在天時之後而)
　(行事則奉順於天/道而不敢逆者也)今人君能如是者不假
　窺牖瞻望而天道自明矣
是以聖人不行而知不見而明不爲而成
　衍義云堯之其仁如天其智如神舜之明
　於人倫察於庶物可謂知天下矣惟天爲
　大惟堯則之烈風雷雨舜之弗迷可謂見
　天道矣夫何爲哉恭己正南面而已
　鈔史記本紀云堯(謚法曰翼善/傳聖曰堯)放勳(徐廣/曰號)
　(陶/唐)其仁如天其智如神就之如日望之如
　雲富而不驕貴而不舒立七十年得舜二
　十年老令舜攝天子位政薦之於天堯避
　位凡二十八年而崩三年之喪畢舜踐天
　子位又引舜明于人倫察於庶物此是孟
　子離婁章句下云舜明於庶物察於人倫
　由仁義行非行仁義也惟天爲大是魯論
　泰伯篇之文子曰大哉堯之爲君也巍巍
　乎惟天爲大唯堯則之蕩蕩乎民無能名
　焉巍巍乎其有成功也焕乎其有文章烈
　風雷雨舜之弗迷者此舜典之文曰若稽
　古帝舜曰重華協于帝濬哲文明温恭允
　塞誠信充矣玄德升聞乃命以位慎徽五
　典五典克從納于百揆百揆時叙賔于四
　門穆穆納于大麓烈風雷雨弗迷堯使舜
　入山林川澤暴風雷雨舜行不迷夫何爲
　哉恭己正南面而已此是論語衛靈公第
　十五篇之文子曰無爲而治者其舜也與
　夫何爲哉恭己正南面而已矣當食而思
　天下之饑當衣而思天下之寒者此乃孟
　子離婁章句上云孟子曰禹稷顔回同道
　禹思天下有溺者由己溺之稷思天下有
　饑者由己饑之是以如是其急也愛其親
　以及天下之老愛其子以及天下之幼者
　此乃孟子梁惠王章句上孟子答梁惠王
　之辭曰老吾老以及人之老幼吾幼以及
　人之幼天下可運於掌此皆以身觀身以
　家觀家至於以天下觀天下之道也夫如
　是則又何待出户而後知天下者哉此言
　堯舜之君能法天地無爲自然之道以化
　於天下而天下如草從風偃自然而化之
　也故曰是以聖人不行而知不見而明不
　爲而成者以此
　衍義云春秋鄭莊公之伐大叔段
　鈔春秋義中已詳不必重録
　　　爲學日益章第四十八
爲學日益爲道日損
　衍義云如垂首刺股映雪聚螢之類
　鈔垂首者楚國先賢傳云孫敬字文寳恒
　閉户讀書睡則以繩繫頭懸之梁上後爲
　巨儒帝徵不就刺股者史記云蘇秦者東
　周雒陽人也師鬼谷先生遊學數歲大困
　而歸兄弟嫂妹妻妾切皆笑之秦聞之而
　自慚乃閉室不出得太公陰符之謀伏而
　讀之欲睡引錐自刺其股血流至踵後說
　趙趙用之遂佩六國相即縱橫天下矣
　映雪者昔孫康家貧苦學無錢沽油常映
　雪讀書後至御史大夫聚螢者宋車胤字
　武子亦家貧苦學夜以絳紗囊盛數十螢
　火蟲照書而讀之其勤學如此亦成大儒
　矣夫爲學者莫不初則日學以知道修功
　而補過終則悟理而忘言遣功而去執以
　見聞爲修學之漸損功行以爲悟道之門
　是數子者有終身之憂無一日之樂勞心
　苦志博學溺心則必至於終矣
　衍義云惟學遜志務時敏厥修乃來
　鈔尚書說命下之辭云惟學遜志務時敏
　厥修乃來允懷于兹道積于厥躬此言遜
　其志如有所不能敏于學如有所不及虚
　以受人勤以勵己則其所修如泉始達源
　源乎其來矣
　衍義云以博溺心以文滅質
　鈔莊子繕性篇云知而不足以定天下然
　後附之以文益之以博文滅質博溺心不
　知質是文之本文華則隱滅於素質博是
　心之永博學則没溺於心靈唯當絶學而
　去文方會無爲之美也
　衍義云故易之益大象曰風雷益君子以
　見善則遷有過則改
　鈔益卦之辭必須雷動於前風散於後然
　後萬物皆益故曰風雷益也遷謂遷徙慕
　尚改謂改更懲止遷善改過益莫大焉
　衍義云損之大象曰山澤損君子以懲忿
　窒慾
　鈔損卦之辭象曰山下有澤損君子以懲
　忿窒慾(註言夫人之情慾感物而動境有/逆順故情有忿慾懲者息其既往)
　(窒者閉其將來忿慾皆有/往來懲室玄文而相足也)
取天下常以無事及其有事不足以取天下
　衍義云秦兼并六國
　鈔秦始皇名政莊襄王之子始皇立之二
　十六年滅六國併天下自稱始皇帝并滅
　六國燕齊楚魏并韓趙戰國之時謾曰雄
　秦有始皇興伯業一施衡策便亡蹤是也
　衍義云廢井田開阡陌除直道建阿房築
　長城修五嶺
　鈔井田者按史記穀梁傳註云古者三百
　步爲里名曰井田井田者九百畝而公田
　居其一焉廢井田開阡陌者十九年自秦
　孝公任商鞅變井田爲阡陌於始有兼并
　之患今即秦法也十二年爲田開阡陌十
　四年廢井田開阡陌收賦税也除直道者
　始皇三十五年使蒙恬除直道道九原抵
　雲陽塹山堙谷千八百里數年不就始皇
　以爲咸陽人多先王之宫庭小乃營作朝
　宫渭南上林苑中先作前殿建阿房(註言/殿之)
　(四阿皆/爲房也)東西五百步南北五十丈上可以坐
　萬人下可以建五丈旗自殿下直抵南山表
　南山之顛以爲闕厥工未完卒爲項羽所焚
　築長城者三十二年始皇巡北邊盧生使
　入海還因奏録圖書曰亡秦者胡也始皇
　乃遣將蒙恬發兵三十萬人北伐匈奴收
　河南地爲四十四縣築長城因地形用制
　險塞起臨洮至遼東延袤(其侯/切)萬餘里威
　振匈奴五嶺者大庾嶺始安嶺臨賀嶺桂
　陽嶺揭陽嶺三十三年略取南越地置桂
　林南海象郡以謫徙民五十萬戍五嶺
　衍義云項氏之攻破函谷燒秦宫收寳貨
　殺子嬰廢義帝
　鈔項氏者楚項籍字羽卞相人秦二世三
　年爲天下主自立爲西楚霸王都彭城是
　歲攻破函谷關屠咸陽殺子嬰燒秦宫室
　火三月不滅收其寳貨婦女而東秦民大
　失望羽起兵凡八年與沛公爭天下卒敗
　垓下以首受王霸天下定於漢廢義帝二
　世二年十月項王密使九江王布(英布/也)等
　撃義帝殺之江中漢王至洛陽新城三老
　董公遮說王曰臣聞順德者昌逆德者亡
　兵出無名事故不成故曰明其爲賊敵乃
　可服項羽爲無道故殺其主天下之賊也




道德眞經衍義手鈔卷之十三
















道德眞經衍義手鈔卷之十四量十二
　　　　五峯清安逸士王守正集
　　　聖人無常心章第四十九
聖人無常心以百姓心爲心
　衍義云莊子曰至人之用心若鏡不將不
　迎
　鈔莊子應帝王篇云無爲名尸無爲謀府
　無爲事任無爲知主體盡無窮而遊無眹
　盡其所受乎天而無見得亦虚而已至人
　之用心若鏡不將不迎應而不藏故能勝
　物而不傷
　衍義云昔秦穆公嘗出而亡其千里馬
　鈔乃左傳之文義中載之不復再録
信者吾信之不信者吾亦信之
　衍義云昔有饋生魚於鄭子産者
　鈔孟子萬章上之文義中載之已詳不復
　再録又引恂恂然適其志氣此乃論語鄉
　黨篇之文大意恂恂信實之貌似不能言
　者謙卑遜順不以賢知先人也
　　　出生入死章第五十
出生入死
　衍義云原始反終故知生死之說
　鈔周易上繫之辭云故能彌綸之道仰以
　觀於天文俯以察於地理是故知幽明之
　故原始反終故知死生之說此言以易道
　仰觀俯察則知無形之幽有形之明義理
　事故也原始反終故知生死之說者言用
　易理原窮事物之初始反復事物之終末
　始終吉凶皆悉包羅以此之故知死生之
　說也
生之徒十有三死之徒十有三人之生動之
死地十有三
　衍義云凡以九竅四支或以三業十惡
　鈔韓非曰十有三者九竅四支是也謂兩
　耳兩目鼻有二竅並口及下二漏共爲九
　竅兩手兩足故曰四支河上公亦同此說
　又以三業十惡爲說者三業謂身口意也
　十惡謂一殺生二偷盜三邪淫四犯上逆
　亂五毁謗經法六呪咀瞞昩七陰謀恨妬
　八鬪亂兩舌九破齋犯戒十觸汙壇場孫
　登解云天地之物有生之類順理者寡逆
　理者衆故安生之徒十分之中順理者三
　爾夫生不以道死不以理順理者尟(音/鮮)逆
　理者多故得死之中順命者三爾又唐明
　皇䟽亦同此說廣聖義云將生不以爲樂
　而安其生此生之徒也夫當其生不以利
　欲亂其心不以厚養傷其性安其淡默順
　其沖和則神守其形氣保於神志和於氣
　心寂於志靜定其心如此則不求於延生
　生自延矣不求於進道道自進矣此杜天
　師之所論也竊謂如此保生之人又豈止
　十中有三人爾雖千百人中無一二人也
　由是論之不亦鮮乎
　衍義云安時處順
　鈔莊子大宗師篇之文云且夫得者時也
　失者順也安時處順哀樂不能入也此古
　之所謂懸解也懸解者無係著之貌
夫何故以其生生之厚
　衍義云過求養生之物太厚以致死
　鈔莊子達生篇之文養形必先之物物有
　餘而形不養者有之矣
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　衍義云莊子曰人能虚己以遊世敦能害
　之
　鈔莊子山木篇之文方舟(兩舟相並/曰方舟)而濟
　於河有虚船來觸舟雖有褊(狹急也不怒/以舟虚故也)
　心之人不怒有一人在其上則呼張歙之
　一呼而不聞再呼而不聞於是三呼耶則
　不以惡聲隨之向也不怒而今也怒向也
　虚而今也實人能虚己以遊世其孰能害
　之
　衍義云若仙傳劉崗
　鈔在神仙列傳中所載義中已備
　　　道生之章第五十一
道生之德畜之物形之勢成之
　衍義云則躶者不得不躶鱗介毛羽者不
　得不鱗介毛羽
　鈔孔子家語中五帝第二十四章中之辭
　此孔子答子貢之言孔子曰然吾昔聞諸
　老聃亦如汝之言是故堅土之人剛弱土
　之人柔墟土之人大沙土之人細息土之
　人美㘪(耗/也)土之人醜食水者善遊而耐寒
　食土者無心而不息(不氣/息也)食木者多力而
　不治(血氣不治淮南子曰多力/而弗戾亦不治之貌者也)食草者善
　走而愚食桑者有緒而蛾食肉者勇毅而
　捍食氣者神明而壽食穀者智慧而明不
　食者不死而神故曰羽蟲三百有六十而
　鳳爲之長毛蟲三百有六十而麟爲之長
　甲蟲三百有六十而龜爲之長躶蟲三百
　有六十而人爲之長此乾坤之美也殊形
　異類之數王者動必以道動靜必以道靜
　必順理而不害其所生謂之仁壽焉
　衍義云以至少壯老死不得不少壯老死
　鈔列子天瑞篇之文黃帝曰精神入其門
　骨骸反其根我尚何存人自生至終大化
　有四嬰孩也少壯也老耄也死亡也其在
　嬰孩氣專志一和之至也物不傷焉德莫
　加焉其在少壯則血氣飄溢欲慮充起物
　所攻焉德故衰焉其在老耄則欲慮柔焉
　體將休焉物莫先焉雖未及嬰孩之全方
　於少壯間矣其在死亡也則之於息焉反
　其極矣
是以萬物莫不尊道而貴德
　衍義云莊子所謂眞君又引莊子所謂眞
　宰是也
　鈔莊子齊物論之文不知其所爲使若有
　眞宰而特不得其眹其遞相爲君臣乎其
　有眞君存焉
道之尊德之貴夫莫之爵而常自然
　衍義云公侯伯子男之例
　鈔周設五等之爵有公侯伯子男也先王
　制法則有天子諸侯卿大夫士庶亦有五
　等而兼王焉人之處世上以君其不有材
　器也君舉而用之然後爵之而尊寵之而
　貴而此尊貴乃有窮極之時今道以生物
　爲物所尊德以畜萬物爲物所貴生生而
　不絶故生物之功常尊成成而不窮故成
　物之功常貴豈有窮極之期乎
　衍義云孟子曰有天爵者有人爵者
　鈔孟子告子章句上云有天爵者有人爵
　者仁義忠信樂善不倦此天爵也公卿大
　夫此人爵也(天爵以德/人爵以禄)古之人修其天爵
　而人爵從之今之人修其天爵以要人爵
　既得人爵而棄其天爵則惑之甚者也終
　亦必亡而已矣今孟子以仁義忠信爲天
　爵況道之與德又在仁義忠信之上故云
　道之尊德之貴夫莫之爵而常自然
　衍義云莊子釣於濮水
　鈔莊子秋水篇之文濮水名屬東郡今濮
　州濮陽縣是也楚王楚威王也知莊生賢
　達屈爲卿輔發使命先述其意願以國境
　之内委託賢人王事殷繁不無憂累之也
　義中已備不必重録
生而不有爲而不恃長而不宰是謂玄德
　衍義云退藏於密可謂深遠
　鈔易繫辭之文子曰夫易何爲者也夫易
　開物成務冒天下之道如斯而已者也是
　故聖人以通天下之志以定天下之業以
　斷天下之疑是故蓍之德圓而神卦之德
　方以知六爻之義易以貢聖人以此洗心
　退藏於密吉凶與民同患神以知來知以
　藏往其敦能與於此哉古之聰明叡知神
　武而不殺者夫原夫孔聖言退藏於密者
　謂古之聰明叡知之聖人莫不以此易道
　並蓍之神卦之知洗其心含養其德退藏
　於密而不顯其跡也豈非玄德耶
　　　天下有始章第五十二
塞其兊閉其門終身不勤
　衍義云六根各有所悦
　鈔六根者太極左仙翁懺法言受身生身
　煩惱纏縛皆由三業爲有六根一眼根二
　耳根三鼻根四舌根五身根六意根所謂
　諸根皆生諸業故曰六根猶如草木生諸
　花實展轉相生
　衍義云黃帝問道於廣成子曰敢問治身
　鈔莊子在宥篇云義中載之已詳不復重
　録
　衍義云是謂有兊有兊而心出則交物若
　塞其兊而不通則心不出矣
　鈔易說卦云悦言乎兊兊爲澤悦萬物者
　莫悦乎澤又以兊爲目爲門爲口亦以戒
　其閉絶禍患爾夫此禍患之門用之於國
　則政亂行之於身則道虧閉塞得宜則身
　安國理矣
開其兊濟其事終身不救
　衍義云五欲之門既開六塵之事得濟心
　神内疲
　鈔莊子盜跖告孔子之辭云今吾告子以
　人之情目欲視色耳欲聽聲鼻欲聞香口
　欲察味志氣欲盈六塵之事者此玉皇本
　行集經上章之辭云爾時玉帝出大妙音
　普告十方諸天聖衆汝等諦聽此諸罪輩
　曠劫以來縱無明性造十惡業六塵徧染
　三業縈纏肆意任心曾無覺悟陰罪陽過
　日積月深六塵者何眼耳鼻舌身意六根
　之塵也此諸罪輩乆墮劫難以來放縱其
　塵迷之性遂爲六塵之所徧染三業之所
　縈纏此皆過失之類是也
　衍義云若宋朝有張寳者
　鈔張寳者成都人也慕華陽縣尉之妻
　　　使我介然章第五十三
使我介然有知行於大道惟施是畏
　衍義云此齧缺之所以問王倪曰子知物
　之所同是乎
　鈔莊子齊物論篇之文云齧缺王倪之弟
　子王倪答曰吾惡乎知之子知子之所不
　知耶曰吾惡乎知之然則物無知耶曰吾
　惡乎知之雖然嘗試言之庸詎知吾所謂
　知之非不知耶
大道甚夷民甚好徑
　衍義云若澹臺滅明之行不由徑
　鈔論語雍也第六篇之辭云子游(名偃字/子羽乃)
　(孔子/弟子)爲武城宰(魯之/下邑)子曰女得人焉爾乎
　曰有澹臺滅明者行不由徑非公事未嘗
　至於偃之室也
朝甚除田甚蕪倉甚虚
　衍義云紂惟宫室臺榭楚之章華秦之阿
　房皆是也
　鈔宫室臺榭者此周書泰誓上武王曰今
　商王受弗敬上天降灾下民沉酒(沉溺於/酒也)
　冒色(冒亂/女色)敢行暴虐罪人以族官人以世
　惟宫室臺榭陂池侈服以殘害于爾萬姓
　焚炙忠良刳剔孕婦皇天震怒命我文考
　肅將天威大勳未集又引楚之章華者春
　秋昭公七年楚子成章華之臺願以諸侯
　落之(落者/祭也)此胡曾詠史詩云茫茫衰草没
　章華因笑靈王昔好奢臺土未乾簫管絶
　可憐身死野人家秦之阿房者詠史詩云
　新建阿房壁未乾沛公兵已入長安帝王
　苦竭生人力大業沙崩固不難此言在上
　之人不顧根本徒事榮華殆幾傷本豈是
　持乆之道
　衍義云峻宇雕墻
　鈔尚書五子之歌(五子太康之弟太康尸/位以逸豫滅厥德爲歌)
　(以戒/之)云其二曰訓有之内作色荒外作禽
　荒酣酒嗜音峻宇雕墻有一於此未或不
　亡
　衍義云田萊多荒此詩人所以刺幽王也
　鈔毛詩小雅楚茨刺幽王也政煩賦重田
　萊多荒饑饉降喪民卒流亡祭祀不饗故
　君子思古焉
服文采帶利劍厭飲食財貨有餘是謂盜誇
非道也哉
　衍義云服文采若隋煬帝剪采爲花以御
　龍舟也
　鈔隋煬帝大業元年五月築西苑苑周二
　百里其内爲海周十餘里爲方丈蓬萊瀛
　洲諸山高百餘尺臺觀宫殿羅絡山上海
　北有渠縈紆注海内緑渠作十六院門皆
　臨渠每院有四品夫人主之窮極華麗宫
　樹彫落則剪采爲花葉綴之沼内亦剪采
　爲荷芰菱芡色渝則易以新者十六院競
　以殽羞精麗相高求市恩寵上好以月夜
　從宫女數千騎遊西苑作清夜遊曲於馬
　上奏之八月帝如江都上幸江都龍舟四
　重高四十五尺長二百尺上重有正殿内
　殿朝堂中二重有百二十房皆飾以金玉
　下重内侍處之皇后乘翔螭舟制度差小
　别有浮景九艘三重皆水殿也餘數千艘
　後宫諸王公主百官僧尼道士番客乘之
　共用挽士八萬餘人皆以錦綵爲袍衛兵
　所乘又千數艘舳艫相接二百餘里騎兵
　翊兩岸而行所過州縣五百里内皆令獻
　食多者一州至百輿極水陸珍奇後宫厭
　飫將發之際多棄埋之
　衍義云晋王愷作紫步障四十里石崇
　作錦步障五十里
　鈔晋書石崇字季倫性豪華時有王愷作
　紫絲步障四十里崇作錦步障五十里以
　鬪富後因緑珠被誅詣東市歎曰奴輩利
　吾財爾刑者曰知財致害何不早散崇不
　能答
　衍義云後漢馬廖上疏以爲城中好大袖
　鈔後漢章帝建初元年改正移風必有其
　本傳曰吴王好劍客百姓多瘡瘢焚王好
　細腰宫中多餓死長安語曰城中好高髻
　四方高一尺城中好廣眉四方且半額城
　中好大袖四方全疋帛斯言如戲有切事實
　衍義云帶利劍如吴王好劍客百姓多瘡
　瘢
　鈔春秋吴王闔閭使干將造劍劍有二狀
　一曰干將二曰莫耶(前傳所/載同此)
　衍義云趙文王喜劍士劍士夾門三千餘
　人
　鈔莊子說劍篇云昔趙文王(趙惠文王也/名何武趙靈)
　(王之/子也)喜劍劍客夾門而客三千餘人日夜
　相擊於前死傷者數百餘人好之不厭如
　是三年國衰諸侯謀之
　衍義云若晋何曾日食萬錢猶云無下箸
　處
　鈔晋武帝時宰相何曾字穎考日食萬錢
　猶云無下箸之處蒸餅非十字裂不食當
　時將士秦秀議曰曾驕奢過度宜謚謬醜
　公名與實爽曰謬怙亂肆行曰醜
　衍義云啇紂實鹿臺之財盈鉅橋之粟
　鈔啇紂積而不散盈而不知滿尚書武成
　周武王克啇於是云散鹿臺之財發鉅橋
　之粟大賚於四海而萬姓悦服



道德眞經衍義手鈔卷之十四







　　　　　　　　　　　　　　　











道德眞經衍義手鈔卷之十五量十三
　　　　五峯清安逸士王守正集
　　　善建者不拔章第五十四
善建者不拔善抱者不脱子孫祭祀不輟
　衍義云先固其根本而營其標枝
　鈔莊子天地篇之文云至德之世不尚賢
　不使能上如標枝民如野鹿此言上既無
　爲下亦淳樸譬彼野鹿絶君王之禮也
　衍義云善以道懷抱民者則百姓歸附而
　不脱離也
　鈔衍義取善以道懷抱民者若太王者可
　謂有道之君也去邠而從之者如歸市可
　謂百姓歸附而不脱離也故曰善抱者不
　脱
　衍義云善以道抱元守一者則精神完全
　而不脱失也
　鈔抱元守一者莊子在宥篇云廣成子曰
　來吾語汝至道又云我守其一以處其和
　故我修身千二百歲矣吾形未嘗衰黃帝
　再拜稽首曰廣成子之謂天矣是故衍義
　引其善以道抱元守一者則精神完全而
　不脱失也若廣成子者可謂善以道抱元
　守一者也至於修身千二百歲而形未嘗
　衰者可謂精神完全而不脱失也故曰善
　抱者不脱
　衍義云若太王居邠狄人侵之事之以皮
　幣珠玉不得免焉
　鈔孟子梁惠王章句下云滕小國也竭力
　以事大國則不得免焉如之何則可孟子
　對曰昔者太王居邠狄人侵之事之以皮
　幣不得免焉事之以犬馬不得免焉事之
　以珠玉不得免焉乃屬其耆老而告之曰
　狄人之所欲者吾土地也吾聞之也君子
　不以其所以養人者害人二三子何患乎
　無君吾將去之去邠踰梁山邑于歧山之
　下居焉邠人曰仁人也不可失也從之者
　如歸市蓋周之歷世至于文武成康皆懷
　道抱德之君遂至于子孫相繼三十七代
　歷年八百六十七載其享祚綿遠祭祀不
　絶也如此
　衍義云雖繼毁廟之主后稷文王郊祀之
　祀不輟止也
　鈔史記孔子在齊舍於外館齊景公造焉
　賔主之辭既接而左右白曰周使適至言
　先王廟灾景公覆問灾何王之廟也孔子
　曰此必釐王之廟也公曰何以知之孔子
　曰詩云皇皇上天其命不忒天之以善必
　報其德(此逸詩也皇皇/美也忒差也)禍亦如之夫釐王
　變文武之制而作玄黃華麗之飾宫室重
　峻輿馬奢侈而弗可賑也故天殃所宜加
　其廟焉以是占之爲然公曰天何不殃其
　身而必罰其廟也孔子曰蓋爲文武故也
　若殃其身則文武之嗣無乃殄乎故當殃
　其廟以彰其過俄頃左右報曰所灾者釐
　王廟也景公驚起再拜曰美哉聖人之智
　過人遠矣
修之天下其德乃普
　衍義云親戚和睦事業修治
　鈔尚書堯典曰克明俊德以親九族(註云/言堯)
　(能明俊德之士任用之以睦高祖玄孫之/親謂高曾祖父己子孫曾玄共爲九族也)
　九族既睦平章百姓百姓昭明協和萬邦
　黎民於變時雍(張氏解曰言堯克明俊德/所以修身者也以親九族)
　(則修之家者也平章百姓則修之國者也/協和萬邦則修之天下者也身修而後家)
　(齊家齊而後國治國治/而後平天下治之序也)
　衍義云積善之餘慶及來世
　鈔易坤卦文言曰積善之家必有餘慶積
　不善之家必有餘殃臣弑其君子弑其父
　非一朝一夕之故其所由來者漸矣由辯
　之不早辯也言治國治家者可不鑒哉
　衍義云萬寳豐熟
　鈔莊子庚桑楚子曰弟子何以異於予春
　氣發而百草生正得秋而萬寳成
　衍義云所謂其緒餘以治人也所謂土苴
　以治國家也
　鈔莊子讓王篇之文云道之眞以治身其
　緒餘以爲國家其土苴以治天下
故以身觀身以家觀家以鄉觀鄉以國觀國
以天下觀天下吾何以知天下之然哉以此
　衍義云易曰觀我生君子無咎反觀而求
　諸己也
　鈔易觀卦九五爻辭也云九五觀我生君
　子無咎象曰觀我生觀民也鮑先生解云
　夫此九五履巽居尊秉剛得位體柔順以
　成德用中正以省民爲大觀之主者也然
　下之隨上若影之應形民之從君猶泥之
　在鈎示之以惡則惡著率之以善則善興
　化自一身儀刑四海欲監我德先觀其民
　君子風行已則無咎是故取此觀卦九五
　爻辭以證解吾何以知天下之然哉以此
　言其觀以上五觀之法并觀天下之民而
　知之也
　　　含德之厚章第五十五
含德之厚比於赤子毒蟲不螫猛獸不據攫
鳥不搏
　衍義云益生日多則其厚者薄矣
　鈔莊子德充符篇之辭也惠子謂莊子曰
　人固無情乎莊子曰然惠子曰人而無情
　何以謂之人莊子曰道與之貌天與之形
　惡得不謂之人惠子曰既謂之人惡得無
　情莊子曰是非吾所謂情也吾所謂無情
　者言人之不以好惡内傷其身常因自然
　而不益生也
　衍義云嗒然似喪其偶
　鈔莊子齊物論之文也南郭子綦隱几而
　坐仰天而嘘嗒然似喪其偶此言至人嗒
　然喪偶如赤子之無心故物莫得而傷也
　衍義云其和大同於物孰能害之
　鈔列子黃帝篇之辭也趙襄子率徒十萬
　狩於山中(火畋/曰狩)藉芿燔林扇赫百里有一
　人從石壁中出隨煙燼上下衆謂鬼物火
　過徐行而出若無所經涉者襄子怪而留
　之徐而察之形色七竅人也氣息音聲人
　也問奚道而處石奚道而入火其人曰奚
　物而謂石奚物而謂火襄子曰而向之所
　出者石也而向之所涉者火也其人曰不
　知也魏文侯聞之問子夏曰彼何人哉子
　夏曰以啇所聞夫子之言和者大同於物
　物無得而傷閡者游金石蹈水火皆可也
　文侯曰吾子奚不爲之子夏曰刳心去智
　啇未之能雖然試語之有暇矣文侯曰夫
　子奚不爲之子夏曰夫子能之而能不爲
　者也文侯大悦
　衍義云若春秋楚闘伯比淫於䢵子之女
　生子文
　鈔春秋僖公二十一年義中載之已備不
　復重録
　衍義云若詩云后稷之生於姜嫄誕寘之
　寒冰鳥覆翼之鳥乃去矣后稷呱矣
　鈔毛詩大雅生民尊祖后稷生於姜嫄文
　武之功起於后稷故推以配天焉誕寘之
　隘巷牛羊腓字之誕寘之平林會伐平林
　誕寘之寒冰鳥覆翼之鳥乃去矣后稷呱
　矣
骨弱筋柔而握固未知牝牡之合而峻作精
之至終日號而嗌不嗄和之至
　衍義云莊子曰眞人之息以踵衆人之息
　以喉
　鈔莊子大宗師篇之文云古之眞人其寢
　不夢其覺無憂其食不甘其息深深(内息/之貌)
　眞人之息以踵(足根/也)衆人之息以喉(喘哮/之息)
　(以喉/爲節)屈服者其嗌(音益/音厄)言若蛙(嗌喉也氣/息不調咽)
　(喉之中恒/如蛙礙)其嗜欲深者其天機淺
知和曰常知常曰明益生曰祥心使氣曰强
物壯則老是謂不道不道早已
　衍義云非徒無益而又害之
　鈔孟子公孫丑章句上云必有事焉而勿
　正心勿忘勿助長也無若宋人然宋人有
　閔其苗之不長而揠之者芒芒然歸謂其
　人曰今日病矣予助苗長矣其子趍而往
　視之苗則槁矣天下之不助苗長者寡矣
　以爲無益而舍之者不耘苗者也助之長
　者揠苗者也非徒無益而又害之又引以
　直養之則亦至矣此亦公孫丑之文也孟
　子答公孫丑之辭敢問何謂浩然之氣曰
　難言也其爲氣也至大至剛以直養而無
　害則塞乎天地之間(程子曰天人一也更/不分別浩然之氣乃)
　(吾氣也養而無害則塞乎天地一爲/私意所蔽則歙然而倏知其小也)
　衍義云書曰作善降之百祥
　鈔尚書伊訓篇云嗚呼嗣王秪厥身念哉
　聖謨洋洋嘉言孔彰惟上帝不常作善降
　之百祥作不善降之百殃爾惟德罔小萬
　邦惟慶爾惟不德罔大墜厥宗
　衍義云道長於上古而不爲老
　鈔莊子大宗師篇云自本自根未有天地
　自古以固存神鬼神帝生天生地在太極
　(太極五/氣也)之先而不爲高在六極(六極六/合也)之
　下而不爲深先天地生而不爲乆長於上
　古而不爲老已於道經有物混成章載之
　不復重録
　　　知者不言章第五十六
知者不言言者不知
　衍義云故孔聖欲無言
　鈔論語陽貨第十七篇云子曰予欲無言
　子貢曰子如不言則小子何述焉曰天何
　言哉四時行焉百物生焉天何言哉
　衍義云孟子豈好辯
　鈔孟子滕文公章句下云我亦欲正人心
　息邪說距詖行放淫辭以承三聖者予豈
　好辯哉予不得已也
　衍義云正容以悟物
　鈔莊子田子方之文清而容物物無道正
　容以悟之使人之意也消無擇何足以稱
　之此已道經第八章載之已詳
　衍義云目擊道存
　鈔莊子田子方之文仲尼見之而不言子
　路曰吾子欲見温伯雪子乆矣見之而不
　言何耶仲尼曰若夫人者目擊而道存矣
　亦不可以容聲矣
　衍義云無爲謂三問而三不答
　鈔莊子知北遊之文云知北遊於玄水之
　上登隱弅之丘而適遭無爲謂焉知謂無
　爲謂曰予欲有問乎若何思何慮則知道
　何處何服則安道何從何道則得道三問
　而無爲謂不答也非不答不知答也知不
　得問反於白水之南登狐闋之上而睹狂
　屈焉知以之言也問乎狂屈狂屈曰唉予
　知之將語若中欲言而忘其所欲言知不
　得問反於帝宫見黃帝而問焉黄帝曰無
　思無慮始知道無處無服始安道無從無
　道始得道知問黄帝曰我與若知之彼與
　彼不知也其孰是耶黃帝曰彼無爲謂眞
　是也狂屈似之我與汝終不近也夫知者
　不言言者不知故聖人行不言之教也
　衍義云王倪四問而四不知
　鈔莊子應帝王篇之文齧缺問於王倪四
　問而四不知齧缺因躍而大喜行以告蒲
　衣子蒲衣子曰而今乃知之乎
　衍義云且識音者口不能傳
　鈔孟子離婁章句上之文云師曠之聰不
　以六律不能正五音師曠者晋之樂師知
　音者也此言不以六律不能正五音而五
　音之内微妙清暢之音非得之於心應之
　於手者孰得而傳之哉
　衍義云斲輪者口不能言
　鈔莊子天道篇之文云桓公(齊桓公/名小曰)讀書
　於堂上輪扁斲輪於堂下釋椎鑿而上問
　桓公曰敢問公之所讀者何言耶公曰聖
　人之言也曰聖人在乎公曰已死矣曰然
　則君之所讀者古人之糟魄已矣桓公曰
　寡人讀書輪人安得議乎有說則可無說
　則死輪扁曰臣也以臣之事觀之斲輪徐
　則甘而不固疾則苦而不入不徐不疾得
　之於手而應之於心口不能言有數存焉
　於其間臣不能以喻臣之子臣之子亦不
　能受之於臣是以行年七十而老斲輪古
　之人與其不可傳也死矣然則君之所讀
　者古人之糟魄已矣
故不可得而親不可得而疏不可得而利不
可得而害不可得而貴不可得而賤故爲天
下貴
　衍義云若禦寇居鄭圃四十年人無識者
　鈔列子天瑞篇之文子列子居鄭圃四十
　年人無識者國君卿大夫視之猶衆庶也
　衍義云若齊宣王欲中國而授孟子室養
　弟子以萬鍾使諸大夫國人皆有所矜式
　鈔孟子公孫丑章句下之文云齊宣王他
　日謂時子曰我欲中國而授孟子室養弟
　子以萬鍾(六斛四斗/爲一鍾也)使諸大夫國人皆有
　所矜式子盍謂我言之時子因陳子而以
　告孟子陳子以時子之言告孟子孟子曰
　然時子惡知其不可也如使予欲富辭十
　萬而受萬是爲欲富乎
　衍義云若孟子言人之所貴者非良貴也
　趙孟之所貴趙孟能賤之也
　鈔孟子告子章句上之文云孟子曰欲貴
　者人之同心也人人有貴於己者弗思耳
　人之所貴者非良貴也趙孟之所貴趙孟
　能賤之(註人之所貴謂人以爵位加己而/後貴也良者本然之善也趙孟晋)
　(卿也能以爵禄與人而使之貴則亦能奪/之而使之賤矣若良貴則人安得而賤之哉)
　衍義云漢文帝聞河上公結草爲菴于河
　之濱
　鈔左傳本紀所載義中已詳不復重録




道德眞經衍義手鈔卷之十五



道德眞經衍義手鈔卷之十六墨一
　　　　五峯清安逸士王守正集
　　　以正治國章第五十七
以正治國以奇用兵以無事取天下
　衍義云孟子曰一正君而國定矣
　鈔孟子離婁上章文也孟子曰人不足與
　適(音/謫)也政不足間也惟大人爲能格君心
　之非君仁莫不仁君義莫不義君正莫不
　正一正君而國定矣
　衍義云三略九奇靜難息寇武之功也
　鈔三略者漢留侯張子房於下邳圯橋遇
　黄石公授以三略曰子得之必爲帝王之
　師亦機鈐用兵之術也子牙用之佐武王
　尅商伐紂而成王業子房用之佐漢祖滅
　項籍而有帝圖故人主深曉上略則能任
　賢擒敵深曉中略則能御將統衆深曉下
　略則能明盛衰之源審治國之紀人臣深
　曉三略則能全功保身九奇者黄帝因井
　田以制兵開方九焉五爲陣法四爲間地
　虚其中大將居焉諸葛孔明推演其法陣
　間容陣隊間容隊以前爲後以後爲前進
　無速奔退無遽走擊頭則尾應擊尾則頭
　應擊中央則兩頭俱應此桓温爲常山蛇
　勢也大凡兵法多尚奇變自一至九如循
　環無端不可終窮
吾何以知天下其然哉以此天下多忌諱而
民彌貧
　衍義云若秦法偶語者棄市
　鈔通鑑云始皇三十四年丞相李斯上書
　云臣請史官非秦記皆燒之非博士官所
　職天下有藏詩書百家語者皆詣守尉雜
　燒之有敢偶語詩書棄市以古非今者族
　衍義云唐武后開告密之門人皆重足屏
　息莫敢交言道路以目
　鈔唐武后光宅元年三月太后置銅匭受
　密奏(鑄銅爲匭其器一室/四隅可入不可出)太后自徐敬業
　之反疑天下多圖己又自以乆專國事内行
　不正知宗室大臣怨望不服欲大誅殺以
　威之乃盛開告密有告密者給馬供食使
　詣行在所農夫樵人皆得召見或不次除
　官無實者不問於是四方告密者蜂起
民多利器國家滋昏人多伎巧奇物滋起法
令滋彰盜賊多有
　衍義云則必有機心
　鈔莊子天地篇之文云子貢南遊於楚過
　漢陰見一丈人方將爲圃畦鑿隧而入井
　抱甕而出灌搰搰然用力甚多而見功寡
　子貢曰有械於此一日浸百畦用力甚寡
　而見功多夫子不欲乎爲圃者仰而視之
　曰奈何曰鑿木爲機後重前輕挈水若抽
　數如泆蕩其名爲橰爲圃者忿然作色而
　笑曰吾聞之吾師有機械者必有機事有
　機事者必有機心機心存於胸中則純白
　不備純白不備則神生不定神生不定者
　道之所不載也吾非不知羞而不爲也
　衍義云謂刻鏤彫琢
　鈔莊子天道篇之文云覆載天地刻彫衆
　形而不爲巧此之謂天樂
　衍義云若紂王之作奇伎淫巧以悦婦人
　之類
　鈔尚書泰誓下云武王曰今啇王受作威
　殺戮毒痡四海崇信姦回放黜師保屏棄
　典刑囚奴正士郊社不修宗廟不享作奇
　伎淫巧以悦婦人上帝弗順祝降時喪爾
　其孜孜奉予一人恭行天罰
　衍義云小則盜鈎而大至於竊國矣若田
　成子一旦弑齊君而盜其國
　鈔莊子胠篋篇云何以知其然彼竊鈎者
　誅竊國者爲諸侯然而田成子(齊大夫/陳恒也)一
　旦殺齊君而盜其國所盜者豈獨其國耶
　並與其聖知之法而盜之故田成子有乎
　盜賊之名而身處堯舜之安小國不敢非
　大國不敢誅十二世有齊國
　衍義云李斯說二世行督責之術以弭盜
　鈔通鑑秦二世二年冬二世數誚讓李斯
　居三公位如何令盜如此李斯恐懽重爵
　禄不知所出乃阿二世意以書對曰夫聖
　主者必能行督責之術者也故申子曰有
　天下而不恣睢命之曰以天下爲桎梏者
　無他焉不能督責而顧以其身勞於天下
　之民若堯禹然故謂之桎梏夫不能修申
　韓之明術行督責之道專以天下自適也
　而徒務苦形勞神以身徇百姓則是黔首
　之役非畜天下者也何足貴哉故明主能
　行督責之術以獨斷於上則權不在臣下
　然後能滅仁義之塗絶諫說之辯犖(力商/切車)
　(犖趍絶左氏/犖有力焉)然行恣睢之心而莫之敢逆
　如此羣臣百姓救過不給何變之敢圖二
　世說於是行督責益嚴税民深者爲明吏
　殺人多者爲忠臣刑者相半於道而死人
　日成積於市秦民益駭懼思亂
　衍義云漢武帝以張湯趙禹定律令
　鈔通鑑漢武帝建元五年上以太中大夫
　張湯中大夫趙禹共定律令令務在深文
　拘守職之吏(出張/湯傳)作見知法吏傳相監司
　用法益刻自此始(出趙/禹傳)
故聖人云我無爲而民自化我無事而民自
富我好靜而民自正我無欲而民自樸
　衍義云若堯舜淵默乎法宫之中垂拱示
　天民之阜
　鈔楊子問道篇之辭云在昔虞夏襲堯之
　爵行堯之道法度彰禮樂著垂拱而視天
　民之阜也阜富也垂衣拱手於巖廊之上
　而視天民之自阜也
　衍義云文武不識不知而順帝之則垂衣
　拱手而天下治
　鈔毛詩大雅皇矣篇之辭云帝謂文王予
　懷民德不大聲以色不長夏以革不識不
　知順帝之則
　衍義云若曹參爲漢相惠帝怪其不治事
　鈔漢書傳中之言義中引之已備不復重
　録
　　　其政悶悶章第五十八
禍兮福所倚福兮禍所伏
　衍義云福隱於禍中者若列子載宋人有
　好行仁義
　鈔列子說符篇中所載義中已備不復重
　録
　衍義云禍藏於福中者若列子載虞氏梁
　之富人也
　鈔列子說符篇所載義中已備不復重録
是以聖人方而不割廉而不劌直而不肆光
而不耀
　衍義云書曰直而温
　鈔尚書臯陶謨之辭云臯陶曰都亦行有
　九德亦言其人有德乃言載采采禹曰何
　臯陶曰寬而慄(寬柔/莊慄)柔而立(柔順/植立)愿而恭
　(謹愿/恭恪)亂而敬(亂者治也有治/才必敬畏也)擾而毅(馴擾/果毅)
　直而温(徑直/温和)簡而廉(簡易/廉隅)剛而塞(剛健/篤實)彊
　而義(彊勇/好義)彰厥有常吉哉彰者著也成德
　著明於身而又始終有常其吉士也
　治人事天章第五十九
夫唯嗇是謂早服早服謂之重積德重積德
則無不克無不克則莫知其極莫知其極可
以有國
　衍義云孟子曰存其心養其性所以事天
　也
　鈔孟子盡心章句上之辭(註存謂操而不/舍養謂順而不)
　(害事則奉事/而不違也)
　衍義云至德者火不能熱水不能溺
　鈔列子黄帝篇之辭都無所愛惜都無所
　畏忌入水不溺入火不熱斫撻無傷痛指
　擿無痟養乘空如履實寢虚若處牀雲霞
　不礙其視雷霆不亂其聽美惡不滑其心
　山谷不躓其步神行而已
　衍義云昔庚桑子居羽山之顔
　鈔莊子庚桑楚之文昔庚桑子(姓庚名楚/老君之弟)
　(子)居羽山之顔(山名在/魯地)義中引之已全不
　復重録
　　　治大國章第六十
以道莅天下其鬼不神
　衍義云鳥獸魚鱉至於咸若則鬼神亦莫
　不寧
　鈔尚書伊訓戒太甲嗣王之辭也曰嗚呼
　古有夏先后方懋厥德罔有天灾山川鬼
　神亦莫不寧暨鳥獸魚鱉咸若于其子孫
　弗率(不率循先/王之道)皇天降灾假手于我有命
　造攻自嗚條(鳴條夏所宅也/亳湯所宅也)朕哉自亳(此/言)
　(由桀積惡於鳴條而湯/德之修則始於亳都也)
　衍義云春秋魯莊公三十二年有神降於
　萃
　鈔春秋魯莊公三十二年義中已全不復
　重録
　衍義云襄公三十年鄭人殺伯有
　鈔春秋襄公三十年鄭人殺伯有至昭公
　七年子産立公孫洩及良止以撫之(洩子/孔之)
　(子良止伯有之子立二人爲/大夫以安子孔伯有之鬼)乃止子大叔
　名游吉問其故子産曰鬼有所歸乃不爲
　厲及子産適晋趙景子問焉曰伯有猶能
　爲鬼乎子産曰能人生始化曰魄(始變/化也)既
　生魄陽曰魂用物精多則魂魄强(若居高/官備物)
　(之享則體魄强取物/之精多則魂氣强)是以有精至於神明
　(所以養此精至於神養此爽至於明/也精是神之未瞀爽是神之未昭)匹夫
　匹婦强死其魂魄猶能依憑於人以爲淫
　厲況良霄(伯有/之名)我先君穆公之胄子良之
　孫子耳之子從政三世矣而三世執其政
　柄能爲鬼不亦宜乎
　衍義云唐武后時武三思買二妾
　鈔左傳所載義中已全不復重録
　　　大國者下流章第六十一
大國者下流天下之交天下之牝牝常以
靜勝牡以靜爲下
　衍義云若民皆襁抱其子而至者也
　鈔論語子路第十三之辭云樊遲請學稼
　子曰吾不如老農請學爲圃曰吾不如老
　圃樊遲出子曰小人哉樊須也上好禮則
　民莫敢不敬上好義則民莫敢不服上好
　信則民莫敢不用情夫如是則四方之民
　皆襁負其子而至矣焉用稼
或下以取或下而取
　衍義云齊宣王問曰交鄰國有道乎孟子
　對曰有
　鈔孟子梁惠王章句下之辭云孟子對曰
　有惟仁者爲能以大事小故湯事葛孟子
　滕文公章句下云孟子曰湯居亳與葛爲
　鄰葛伯放而不祀湯使人問之曰何爲不
　祀曰無以供犧牲也湯使遺之牛羊葛伯
　食之又不以祀湯又使人問之曰何爲不
　祀無以供粢盛也湯使亳衆往爲之耕老
　弱饋食葛伯率其民要其有酒食黍稻者
　奪之不授者殺之有童子以黍肉餉殺而
　奪之書曰葛伯仇餉此之謂也(仇餉與餉/者爲仇讎)
　文王事昆夷(毛詩大雅緜文王之興本由/大王也云肆不殄厥温亦不)
　(隕厥問柞棫拔矣行道兊/矣昆夷駾矣維其喙矣)惟智者爲能以
　小事大故大王(周祖大/王去邠)事獯鬻(北狄之强/匈奴是也)
　此梁惠王章句下云滕文公問曰滕小國
　也竭力以事大國則不得免焉如之何則
　可孟子對曰昔者大王居邠狄人侵之事
　之以皮幣不得免焉事之以犬馬不得免
　焉事之以珠玉不得免焉乃屬其耆老而
　告之曰狄人之所欲者吾土地也吾聞之
　也君子不以其所養人者害人二三子何
　患乎無君我將去之去邠踰梁山邑于岐
　山之下居焉邠人曰仁人也不可失也從
　之者如歸市又引勾踐事吴勾踐越王之
　名事見國語史記云子貢說越王勾踐曰
　王誠能發卒佐之以重寳而悦其心卑辭
　以尊其禮此聖人所謂屈節求其達者也
　越使大夫文種頓首言於吴王曰越悉境
　内之士三千人以事吴吴王告子貢曰越
　王欲身從寡人可乎子貢曰悉人之衆又
　從其君非義也吴王乃受越王卒謝留勾
　踐
大國不過欲兼畜人小國不過欲入事人兩
者各得其所欲故大國者宜爲下
　衍義云小國贄貢賦
　鈔執贄也周禮云以禽作六執以等諸臣
　孤執皮帛卿執羔大夫執鴈士執雉庶人
　執鶩(乃鳧/之屬)工啇執鷄
　衍義云春秋魯文公三年公如晋
　鈔魯文公三年公如晋及晋侯盟晋侯饗
　公賦菁菁者莪(菁菁者莪詩小雅云取/其既見君子樂且有儀)莊
　叔以公降拜(謝其以公/此君子也)曰小國受命於大
　國敢不慎儀君貺之以大禮何樂如之抑
　小國之樂大國之惠也晋侯降辭(降階辭/讓公也)
　登成拜(俱還上/成拜禮)公賦嘉樂(嘉樂詩大雅云/義取其顯顯令)
　(德宜民宜人/受禄于天)
　衍義云襄公元年衛子叔晋知武子來聘
　左氏以禮也
　鈔春秋襄公元年冬衛子叔晋知武子來
　聘禮也凡諸侯即位小國朝之(小事/大也)大國
　聘焉(大事/小也)以繼好結信謀事補闕禮之大
　者也(闕猶過也禮以安/國家利民人爲大)


道德眞經衍義手鈔卷之十六

















道德眞經衍義手鈔卷之十七墨二
　　　　五峯清安逸士王守正集
　　　道者萬物之奧章第六十二
道者萬物之奥善人之寳不善人之所保
　衍義云萬物資始
　鈔易經乾卦彖辭云彖曰大哉乾元萬物
　資始乃統天雲行雨施品物流形大明終
　始六位時成時乘六龍以御天乾道變化
　各正性命(彖者斷定一卦之義所以名爲/彖也總釋乾與元也乾是卦名)
　(元是乾德之首故以元德配乾釋之大哉/乾元者陽氣浩大乾體廣遠又以元大始)
　(生萬物故曰大哉/乾元萬物資始)
故立天子置三公雖有供璧以先駟馬不如
坐進此道
　衍義云立天子置三公
　鈔四海之大萬有之殷厥初生人不可無
　主故立君以牧之天子者尊事上帝父事
　於天母事於地曰天之子也一人不可以
　廣理置百官以臨之故天子乃有三公焉
　尚書周官云其惟三公論道經邦太師者
　智足以爲泉源行足以爲儀表問焉則應
　求焉則得謂之太師亦曰尚父太言大也
　爲王之師安車青蓋金印紫綬太傅者訓
　也保也大戴禮云傅天子以德義若天子
　無恩於父母不惠於庶人失禮於大臣不
　中於制獄皆太傅之失職也太保者保倚
　也任也大戴禮曰天子處位不端受書不
　敬語不序聲音不中律進退即席無升降
　揖讓之禮皆太保之失職也
　衍義云兩君相見皆有贄幣之禮
　鈔周禮之文以六禽爲贄幣作兩君相見
　之禮已具於六十一章今不重録
　衍義云若春秋僖公三十三年秦師及滑
　鄭啇人弦高
　鈔春秋僖公三十三年秦師伐鄭及滑鄭
　啇人弦高將市於周遇之以乘韋(韋熟/革也)先
　牛十二(乘四韋先韋牛也古者將/獻遺於人必有以先之)犒師曰
　寡君聞吾子將出師於弊邑敢犒從者不
　腆(腆厚也/不厚也)弊賦爲從者之淹止則具一日
　之積行則備一夕之衛且使遽告於鄭因
　有備焉
　衍義云孟子曰齊人莫有以仁義與王言
　者
　鈔孟子公孫丑章句下孟子答公孫丑之
　辭云丑見王之敬子也未見所以敬王也
　曰惡是何言也齊人無以仁義與王言者
　豈以仁義爲不美也其心曰是何足與言
　仁義也云爾則不敬莫大乎是我非堯舜
　之道不敢以陳於王前故齊人莫如我敬
　王也
古之所以貴此道者何不曰求以得有罪以
免耶故爲天下貴
　衍義云若春秋僖公三十三年秦穆公敗
　師於殽
　鈔春秋僖公三十三年夏四月辛巳敗秦
　師於殽獲百里孟明視西乞術白乙丙以
　歸秦伯素服郊次鄉師而哭曰孤違蹇叔
　以辱二三子孤之罪也不替孟明孤之過
　也大夫何罪且吾不以一眚(眚過/也)掩大德
　　　　爲無爲章第六十三
圖難於其易爲大於其細
　衍義云書曰怨豈在明不見是圖
　鈔尚書五子歌云予視天下愚夫愚婦一
　能勝予一人三失怨豈在明不見是圖予
　臨兆民凛乎若朽索之馭六馬爲上人者
　奈何不敬(予者五子自稱也君失人心則/爲獨夫則愚夫愚婦一能勝我)
　(矣三失者言所失衆也民心怨背豈特其/彰著而後知之當於未發之時而圖之也)
夫輕諾必寡信多易必多難是以聖人猶難
之故終無難
　衍義云晋解楊無二命魯仲由無宿諾古
　今美之
　鈔晋解楊無二命者春秋魯宣公十五年
　春公孫歸父會楚子于宋宋人使樂嬰齊
　告急于晋晋侯欲救之伯宗曰不可乃止
　使解楊如宋使無降楚曰晋師悉起將至
　矣鄭人用而獻諸楚楚子厚賂之使反其
　言不許三而許之登諸樓車使呼宋人而
　告之遂致其君命楚子將殺之使與之言
　曰爾既許不穀而反之何故非我無信女
　則棄之速即爾刑對曰臣聞之君能制命
　爲義臣能承命爲信信載義而行之爲利
　謀不失利以衛社稷民之主也義無二信
　信無二命君之賂臣不知命也受命以岀
　有死無霣(子執/切)又可賂乎臣之許君以成
　命也(成其/君命)死而成命臣之禄也寡君有信
　臣(已不/廢命)下臣獲考(考成/也)死又何求楚子舍
　之以歸魯仲由無宿諾者此論語顔淵第
　十二云宿留也猶宿怨之宿急於踐言不
　留其諾也此以見子路(字仲/由)之所以取信
　於人也由其養之有素故古今稱美之也
　衍義云昔齊攻魯求其岑鼎魯侯偽獻他
　鼎
　鈔劉子履信篇云昔齊攻魯求其岑鼎魯
　侯偽獻他鼎而請盟齊侯不信義中已全
　不復重録
　衍義云春秋僖公二十二年邾人以須句
　(句音/比)故出師義中已備不復重録(註須句/雖別國)
　(而削弱不能自通爲魯私屬若/顓臾之在魯謂之社稷之臣)
　　　其安易持章第六十四
其安易持其未兆易謀其脆易破其微易散
爲之於未有治之於未亂
　衍義云昔齊景公有疾求醫於秦
　鈔左傳所載義中全備不復重録
合抱之木生於毫末九層之臺起於累土千
里之行始於足下
　衍義云九層之高臺起乎一蕢之土
　鈔論語子罕第九云子曰譬如爲山未成
　一簣止吾止也譬如平地雖覆一簣進吾
　往也(註簣土籠也書曰爲山九仞功虧一/簣夫子之言蓋出於此言山成而但)
　(少一簣其止者吾自止也平地而方覆一/簣其進者吾自往耳蓋學者自彊不息則)
　(積少成多中道而止則前功盡棄/其止其往皆在我而不在人也)
民之從事常於幾成而敗之慎終如始則無
敗事是以聖人欲不欲不貴難得之貨學不
學復衆人之所過以輔萬物之自然而不敢
爲
　衍義云書曰爲山九仞功虧一簣
　鈔尚書旅獒篇云西旅獻獒召公以爲非
　所當受作書以戒武王云嗚呼夙夜罔或
　不勤不矜細行(矜持/之矜)終累大德爲山九仞
　功虧一篔
　衍義云靡不有初鮮克有終此詩人所以
　刺周厲王
　鈔毛詩大雅蕩之什之文蕩召穆公傷周
　室大壞也厲王無道天下蕩蕩無綱紀文
　章故作是詩也蕩蕩上帝下民之辟(蕩蕩/法度)
　(廢壞之貌上帝以託君王也辟君也此言/厲王居人之上爲天下君無可則家之甚)
　也疾威上帝其命多辟(音僻疾病人也重/賦歛也威罪人者)
　(峻刑法也其政教命令/又多邪僻不由舊章)天生蒸民其命匪
　諶(氏任/切)靡不有初鮮克有終(蒸衆也諶誠/也此言天生)
　(衆民其命令當以誠信教導之使之忠厚/今則不然民始皆庶幾於善道後更化於)
　(惡俗故云/靡不有初)今衍義取此以證解慎終如
　始則無敗事之義也
　衍義云唐魏徵上疏太宗以爲陛下志業
　比貞觀初漸不克終者凡十條之類是也
　鈔唐貞觀十三年魏徵恐太宗不能克終
　儉約近歲頗好奢縱上疏諫曰頃年已來
　稍乖曩志敦樸之理漸不克終謹以所聞
　列之如左陛下貞觀之初無爲無欲清淨
　之化遠被遐方考之於今其風漸墜何以
　言之漢文晋武俱非上哲漢文辭千里之
　馬晋武焚雉頭之裘今則求駿馬於萬里
　市珍竒於域外取遺於道路見輕於戎狄
　此其漸不克終一也昔子貢問理人於孔
　子孔子曰凛乎若朽索之馭六馬子貢曰
　何其畏哉子曰不以道遵之則吾讎也故
　書曰人惟邦本本固邦寧爲人上者奈何
　不敬陛下貞觀之初視人如傷愛之猶子
　頃年已來意在奢縱忽忘卑儉乃云百姓
　無事則驕逸勞役則易使自古已來有由
　百姓逸樂而致傾敗者也恐非興邦之至
　言豈安人之長策此其漸不克終二也陛
　下貞觀之初損己以利人至於今者縱欲
　以勞人卑儉之迹歲改驕侈之情日異乃
　云若不爲此不便我身人臣之情何可復
　爭此直意在杜諫之口豈曰擇善而行者
　乎此其漸不克終三也陛下貞觀之初砥
　礪名節不私於物唯善是與親愛君子疏
　斥小人今則不然輕小人也狎而近之昵
　近小人非致治之道疏遠君子豈興邦之
　義此其漸不克終四也陛下貞觀之初動
　遵唐虞損金抵璧反樸還淳頃年已來好
　尚奇異難得之貨無遠不臻珍玩之好滋
　興而求豐實之其不可得亦已明矣此其
　漸不克終五也陛下貞觀之初求賢如渴
　善人所舉信而任之近歲以來思好惡惑
　衆善所毁之人未必可信於所舉積年之
　行不應頓失於一朝且君子之懷蹈仁義
　而弘大德小人之性好讒毁以爲身謀陛
　下不審察其根源而輕爲之臧否是使守
　道者日疏干求者日進所以人思苟免莫
　能盡力此其漸不克終六也陛下初登大
　位内除畢弋之物外絶畋獵之源數載之
　後不能固志雖無十旬之逸或過三驅之
　禮遂使盤遊之娱見幾於百姓鷹犬之貢
　遠及於四夷侵晨而出入夜方還以馳騁
　爲歡莫慮不虞之變使之不測其可救乎
　此其漸不克終七也孔子曰君使臣以禮
　臣事君以忠陛下初踐大位敬以接下君
　恩下流臣情上達頃年以來多所忽略欲
　言則顔色不接欲請則恩禮不加間因所
　短詰其細過雖有聰辯之略莫能申其忠
　欵而望上下同心君臣交泰不亦難乎此
　其漸不克終八也傲不可長欲不可縱樂
　不可極志不可滿陛下貞觀之初孜孜理
　治屈己從人云頃年以來微自矜放恃功
　業之大意蔑前王負聖智之明心輕當代
　此傲之長也縱或抑情從諫終是不能忘
　諫此欲之縱也志在嬉遊情無厭倦雖未
　全放政事不復專心治道此樂將極也率
　土乂安四夷欵服仍遠勞士馬問罪遐裔
　此志將滿也此其漸不克終九也昔陶唐
　成湯之時非無灾患而稱其聖德者以其
　有始有終無爲無欲頃年以來疲於徭役
　關中之人勞弊尤甚離匠之徒下日悉留
　和顧正兵之輩上番多别驅使和市之物
　不絶於鄉閭遞送之步相繼於道路既有
　所弊易爲驚擾脱因水旱穀麥不收恐百
　姓之心不如前日之寧帖此其漸不克終
　十也
　衍義云外謂金玉珠寳之類
　鈔千字文註云金生麗水麗水者在益州
　永昌郡中有金往往浮出也皆爲上金玉
　出崑崗南楚荆山崑崗谷中出美玉珠者
　或稱夜光大或徑寸光照十二乘寳者金
　玉珍異草木毛羽衆所竒重者古今之所
　貴皆曰寳焉此世俗之所寳越分而求傷
　生害性不若得道之君以賢爲寳修眞之
　士惟道是寳不營爲分外故常全其自然
　是不貴難得之貨爾
　古之善爲道章第六十五
民之難治以其智多是故以智治國國之賊
不以智治國國之福
　衍義云莊子曰上誠好智而無道則天下
　大亂矣
　鈔莊子胠篋篇之辭云上誠好智而無道
　則天下大亂矣何以知其然耶夫弓弩畢
　弋機變之智多則鳥亂於其上矣(網小而/細形似)
　(畢星故名爲畢以繩繫箭/而射謂之弋弩牙名曰機)鈎餌網罟罾笱
　之智多則魚亂於水矣(罟罾皆網笱亦筌/也鈎釣鈎也餌魚)
　(餌/也)削(格削格所以/施羅網也)羅落罝罘(上音嗟/下竒浮)之智
　多則獸亂於澤矣(爾雅云鳥罟謂之羅兔/罟謂之𥄲罘亦皆兔網)
　(也)智詐漸毒頡(户结/切)滑(于八/切)堅白解垢(詭/曲)
　(之/辭)同異之智多則俗惑於辯矣(西華法師/疏云智數)
　(詐僞漸漬毒害於物也頡滑骨稽也解垢/詐僞也夫骨稽堅白之智謫詭同異之談)
　(諒有虧/於正理)故天下每每大亂罪在於好智蓋
　聖智者國家之利器也
　衍義云若漢明帝性𥚹察
　鈔漢書所載漢明帝性𥚹察衍義載之已
　詳不復重録
　　　江海爲百谷王章第六十六
江海所以能爲百谷王者以其善下之故能
爲百谷王
　衍義云易曰地道變盈而流謙
　鈔易謙卦彖辭云彖曰謙亨天道下濟而
　光明地道卑而上行天道虧盈而益謙地
　道變盈而流謙鬼神害盈而福謙人道惡
　盈而好謙謙尊而光卑而不可踰君子之
　終也
是以聖人欲上人以其言下之欲先人以其
身後之是以處上而人不重處前而人不害
是以天下樂推而不厭
　衍義云但聖人知滿必招損
　鈔尚書大禹謨篇之辭云三旬苗民逆命
　益贊于禹曰惟德動天無遠弗届滿招損
　謙受益時乃天道又引撝謙退讓此六四
　無不利撝謙言指撝皆謙者以不違法則
　動合於理故無所不利也
　衍義云若莊子載魯哀公問於仲尼曰
　鈔莊子德充符篇之辭義中已全不復重
　録
以其不爭故天下莫能與之爭
　衍義云書曰汝惟不矜天下莫與汝爭能
　汝惟不伐天下莫與汝爭功
　鈔尚書大禹謨之辭云帝曰(舜/帝)來禹洚水
　(洪水/也)儆予成允成功惟汝賢克勤于邦克
　儉于家不自滿假惟汝賢汝惟不矜天下
　莫與汝爭能汝惟不伐天下莫與汝爭功
　予懋乃德嘉乃丕績天之曆數在汝躬汝
　終陟元后



道德眞經衍義手鈔卷之十七
道德眞經衍義手鈔卷之十八墨三
　　　　五峯清安逸士王守正集
　　　天下皆謂章第六十七
我有三寳保而持之一曰慈二曰儉三曰不
敢爲天下先
　衍義云大禹修身以克儉爲賢文王爲治
　以節儉爲化
　鈔尚書大禹謨云克儉于家不自滿假惟
　汝賢又引文王以節儉爲化云此毛詩國
　風羔羊鵲巢之功致也召南之國化文王
　之政在位皆節儉正直德如羔羊也書曰
　恭儉惟德此乃尚書周官篇之辭云位不
　期驕禄不期侈恭儉惟德無載爾僞作德
　心逸日休作僞心勞日拙
夫慈故能勇儉故能廣不敢爲天下先故能
成器長
　衍義云孟子曰仁者無敵
　鈔孟子梁惠王章句上孟子答梁惠王之
　辭彼陷溺其民王往而征之夫誰與王敵
　故曰仁者無敵王請勿疑
　衍義云帝舜性仁刑爲四罪之誅
　鈔帝舜性仁者此孟子盡心上云孟子曰
　堯舜性之也湯武身之也五霸假之也乆
　假而不歸惡知其非有也四罪者此尚書
　舜典篇云流共工于幽州(流遣之遠去/如水之流也)放
　驩兜于崇山(放置之于此/不令他適也)竄三苗于三危
　(竄則驅逐/禁固之也)殛鯀于羽山(殛則拘囚/困苦之也)四罪而
　天下咸服
　衍義云成湯克仁能勝夏桀之虐
　鈔尚書伸虺之誥惟王不邇聲色不殖貨
　利德懋懋官功懋懋賞用人惟己改過不
　吝克寬克仁彰信兆民湯誥云夏王滅德
　作威以敷虐于爾萬方百姓爾萬方百姓
　罹其凶害弗忍荼毒並告無辜于上下神
　祇天道福善禍淫降灾于夏以彰厥罪
　衍義云文王視民如傷
　鈔孟子離婁章句下云孟子曰禹惡㫖酒
　而好善言湯執中立賢無方文王視民如
　傷望道而未之見武王不泄邇不忘遠周
　公思兼三王以施四事其有不合者仰而
　思之夜以繼日幸而得之坐以待旦
　衍義云一怒而安天下之民豈非勇也
　鈔孟子梁惠王章句下孟子答齊宣王曰
　是匹夫之勇敵一人者也王請大之詩云
　王赫斯怒爰整其旅以遏徂莒以篤周祜
　以對于天下此文王之勇也文王一怒而
　安天下之民(註詩大雅皇矣篇赫怒貌爰/於也旅衆也遏按止也徂往)
　(也謂密人侵阮徂共之衆也篤厚也枯福/也對答也以答天下仰望之心也此文王)
　(大勇/也)
　衍義云書曰慎乃儉德惟懷永圖
　鈔尚書太甲上伊尹乃言曰先王昧爽丕
　顯坐以待旦旁求俊彦啓迪後人無越厥
　命以自覆慎乃儉德惟懷永圖
　衍義云若文帝罷露臺身衣弋締以敦樸
　爲天下先
　鈔文帝欲作露臺召匠計之直百金上曰
　百金中人十家之産也吾奉先帝宫室常
　恐羞之何以臺爲身衣弋締(厚/繒)所幸夫人
　衣不曳地幃帳無文繡以示樸爲天下先
　衍義云太宗欲營殿鑒秦而止衣無錦繡
　而公私富給
　鈔唐太宗貞觀四年詔發卒修洛陽宫之
　乾元殿以備巡狩給事中張玄素上書諫
　曰秦始皇之爲君也藉周室之餘因六國
　之强(云云)臣聞阿房成秦人散章華就楚
　衆離陛下合鑒之(云云)所以作役宜即停之
今捨其慈且勇捨其儉且廣捨其後且先死
矣
　衍義云則致過涉滅頂之凶矣
　鈔周易大過(巽下/兊上)巽而悦行以此濟難難
　乃濟也上六過涉滅頂凶無咎(註處大過/之極過之)
　(甚也涉難過甚故至于滅頂/凶志在救時故不可咎也)
夫慈以戰則勝以守則固天將救之以慈衛
之
　衍義云若春秋宣公十五年秦桓公伐晋
　於輔氏
　鈔宣公十五年事義中已詳不復重録
　衍義云戒用兵者五章第三十章云不以
　兵强天下第三十一章云夫佳兵者不祥
　之器第五十七章云以奇用兵第六十九
　章云用兵有言第七十六章云兵强則不
　勝戒殺者一章第七十二章云勇於敢則
　殺戒奢崇儉者三章第二十九章云聖人
　去甚去奢去泰第六十七章云一曰慈二
　曰儉三曰不敢爲天下先第五十九章云
　治人事天莫若嗇戒柔弱不爭者十五章
　第三章云弱其志强其骨第四十章云弱
　者道之用第五十五章云骨弱筋柔而握
　固第三十六章云柔弱勝剛强第七十六
　章云人之生也柔弱第七十八章云天下
　柔弱莫過於水第三十九章云自謂孤寡
　不穀第五十二章云見小曰明守柔曰强
　第六十六章云以其不爭故天下莫能與
　之爭第七十三章云天之道不爭而善勝
　第四十三章云天下之至柔馳騁天下之
　至堅第六十八章云善勝敵者不爭第八
　章云水善利萬物而不爭第二十二章云
　夫惟不爭故天下莫能與之爭第八十一
　章云爲而不爭
　　　善爲士章第六十八
善爲士者不武善戰者不怒
　衍義云若市南宜僚弄丸兩家之難解
　鈔莊子徐無鬼篇云仲尼之楚楚王觴之
　孫叔敖執爵而立市南宜僚受酒而祭曰
　古之人乎於此言已曰丘也聞不言之言
　矣未之嘗言市南宜僚弄丸(宜僚楚之勇/士白公勝亂)
　(殺令尹子西子期石乞曰市南宜僚者/得之可以當五百人乃往告之不許)孫
　叔敖甘寢秉羽而郢人投兵(叔敖楚之令/尹甚有賢德)
　(者也郢楚都叔敖高枕逍遥執羽扇而自/得遂使敵國不侵明二子有此功能也)
　衍義云若湯放桀武王伐紂王一怒而安
　天下之民
　鈔尚書仲虺之誥成湯放桀于南巢(地名/廬江)
　(有巢/城)武成篇云惟一月壬辰旁死魄越翼
　日癸已王朝步自周于征伐啇孟子梁惠
　王下云一人衡行於天下武王恥之此武
　王之勇也武王亦一怒而安天下之民
善勝敵者不爭善用人者爲之下
　衍義云爭地以戰殺人盈野爭城以戰殺
　人盈城
　鈔孟子離婁上云況於爲之强戰爭地以
　戰殺人盈野爭城以戰殺人盈城此所謂
　率土地而食人肉罪不容於死
　衍義云史記載魏使客將軍新桓衍入邯
　鄲義中已詳不復重録又云若周穆王之
　命君牙作股肱心膂
　鈔尚書君牙篇云惟予小子嗣守文武成
　康遺緒亦惟先王之臣克左右亂四方心
　之憂危若蹈虎尾涉于春冰今命爾予翼
　作股肱心膂纉乃舊服無忝祖考
　衍義云漢書載高祖王漢中
　鈔漢書所載義中已備不復重録
是謂不爭之德是謂用人之力是謂配天古
之極也
　衍義云若魏吴起爲將
　鈔史記所載義中已詳不復重録
　　　用兵有言章第六十九
是謂行無行攘無臂仍無敵執無兵
　衍義云斑師整旅
　鈔尚書大禹謨云至諴感神矧兹有苗禹
　拜昌言曰俞斑師振旅帝乃誕敷文德舞
　干羽于兩階七旬有苗格(斑還也振整也/謂整旅以歸也)
　(乃斑師於有苗之國/而振旅於京師也)
　衍義云兵者五兵戈矛之屬
　鈔五兵者一弓二殳(音殊詩云/伯也執殳)三矛四戈
　五戟(有枝/曰戟)
禍莫大於輕敵輕敵則幾喪吾寳
　衍義云輕敵者若春秋僖公三十三年
　鈔春秋僖公三十三年秦師過北門義中
　已備不録
　　　吾言甚易知章第七十
吾言甚易知甚易行天下莫能知莫能行
　衍義云孟子曰道若大路然人豈難知哉
　鈔孟子告子章句下云孟子答曹交之辭
　(曹交曹/君弟也)曰夫道若大路然豈難知哉人病
　不求耳子歸而求之有餘師(言道不難知/若歸而求之)
　(事親敬長之間則性分之内萬理皆備隨/處發見無不可師不必留此而受業也)
是以聖人被褐懷玉
　衍義云莊子見魯哀公哀公曰魯多儒
　鈔莊子田子方篇中之文義中已全不復
　録
　　　知不知上章第七十一
知不知上不知知病
　衍義云道非思慮之所及故不可知
　鈔莊子知北遊篇云知北遊於玄水之上
　登隱弅之丘而適遭無爲謂焉知謂無爲
　謂曰予欲有問乎若何思何慮則知道何
　處何服則安道何從何道則得道三問而
　無爲謂不答非不答不知答也
　衍義云夫子謂子貢曰賜也汝以予爲多
　學而識之者歟非也予一以貫之
　鈔論語衛靈公十五(云云孔子說不是我/多學而識之也只是)
　(一以貫之以貫之謂舉天下萬/善只用一箇道理而通貫之也)
　衍義云莊子曰不知深矣知之淺矣
　鈔莊子知北遊篇云泰清以之言也問乎
　無始曰若是則無窮之弗知與無爲之知
　敦是孰非乎無始曰不知深矣知之淺矣
　弗知内矣知之外矣(不知合理故深玄而/處内知之乖道故粗)
　(淺而/䟽外)
夫惟病病是以不病
　衍義云夫子曰君子病無能焉不病人之
　不已知也
　鈔論語衛靈公十五(君子學以爲己/不求人知也)
聖人不病以其病病是以不病
　衍義云若莊子載南郭子綦隱几而坐
　鈔莊子徐無鬼篇云義中已詳不復重録
　　　民不畏威章第七十二
民不畏威則大威至
　衍義云有威可畏之謂威
　鈔春秋襄公三十一年衛侯在楚北宫文
　子見令尹圍之威儀言於衛侯曰令尹似
　君矣將有他志(言語瞻視/行步不常)公曰子何以知
　之對曰詩云敬慎威儀惟民之則令尹無
　威儀民無則焉民所不則以在民上不可
　以終公曰善哉何謂威儀對曰有威可畏
　有儀可象謂之威儀君有君之威儀其臣
　畏而愛之則而象之故能有其國家令聞
　長世臣有臣之威儀其下畏而愛之故能
　守其官職保族宜家
　衍義云君子有三畏畏天命畏大人畏聖
　人言
　鈔論語季氏第十六云孔子曰君子有三
　畏畏天命畏大人畏聖人之言小人不知
　天命而不畏也狎大人侮聖人之言
無狹其所居無厭其所生夫惟不厭是以不
厭
　衍義云心者神之舍
　鈔莊子知北遊之辭齧缺問道乎披衣(齧/缺)
　(王倪之弟子披/衣王倪之師也)披衣曰若正汝形一汝視
　天和將至攝汝知一汝度神將來舍德將
　爲汝美道將爲汝居
　衍義云夫惟除垢止念靜心守一
　鈔西昇經戒示章之文也太上爲尹眞人
　傳經既終將昇太微於是重語眞人曰除
　垢止念靜心守一衆垢除萬事畢此吾道
　之要也
是以聖人自知不自見自愛不自貴故去彼
取此
　衍義云南郭子綦隱几而坐
　鈔莊子齊物篇之文義中已備不復重録
　衍義云若列禦寇之齊中道而反
　鈔莊子列禦寇之文義中已詳不復重録




道德眞經衍義手鈔卷之十八
















道德眞經衍義手鈔卷之十九墨四
　　　　五峯清安逸士王守正集
　　　勇於敢章第七十三
知此兩者或利或害天之所惡孰知其故是
以聖人猶難之
　衍義云孟子曰矢人豈不仁於函人哉矢
　人惟恐不傷人函人惟恐傷人巫匠亦然
　故術不可不慎也(註函甲也惻隱之心人/皆有之是矢人之心本)
　(非不如函人之仁也巫者爲人祈祝/利人之生匠者作爲棺槨利人之死)又云
　順天者存逆天者亡
　鈔孟子離婁上云孟子曰天下有道小德
　役大德小賢役大賢天下無道小役大弱
　役强斯二者天也順天者存逆天者亡(有/道)
　(之世人皆修德而位必稱其德之大小天/下無道人不修德則但以力相役而已天)
　(者理勢之/當然也)
天之道不爭而善勝不言而善應不召而自
來繟然而善謀
　衍義云天何言哉四時行焉百物生焉
　鈔論語陽貨第十七之文子曰予欲無言
　子貢曰子如不言則小子何述焉子曰天
　何言哉四時行焉百物生焉天何言哉
　衍義云顔子爲孔門之高弟仁德之大賢
　而天夭其壽
　鈔論語雍也第六哀公問弟子敦爲好學
　孔子對曰有顔回者好學不幸短命死矣
　今也則亡(或云三十二而亡/莊子云十八而亡)
　衍義云盜跖爲東陵之賊夫侵暴之元惡
　而克保天年
　鈔莊子盜跖篇東陵(地/名)盜跖(柳下惠/之弟也)漢書
　云跖秦之大盜也勇悍果敢聚衆率兵九
　千餘人横行天下侵暴諸侯驅人牛馬取
　人婦女萬民苦之
　衍義云鄧攸永嘉末没于石勒又引唐末
　李茂貞爲鳳翔節度使此兩節事目義中
　載之全備不復重録
　　　民常不畏死章第七十四
民常不畏死奈何以死懼之
　衍義云夫人生而靜天之性
　鈔禮記樂記之文也人生而靜天之性感
　物而動性之欲此言人之厥初禀受天眞
　自然之性本來清淨一無所染自此以後
　性天一動情竇交攻心有所欲性有所染
　則天眞自然之性鬱閉而不能現矣
　衍義云政煩刑重民無所措手足
　鈔論語子路第十三之文子路曰衛君待
　子而爲政子將奚先子曰必也正名乎子
　路曰有是哉子之迂也奚其正子曰野哉
　由也君子於其所不知蓋闕如也名不正
　則言不順言不順則事不成事不成則禮
　樂不興禮樂不興則刑罰不中刑罰不中
　則民無所措手足
常有司殺者殺
　衍義云若舜之四凶周公之管蔡是也
　鈔尚書舜典云流共工于幽州放驩兜於
　崇山竄三苗于三危殛鯀于羽山四罪而
　天下咸服又引周公之於管蔡者尚書金
　縢篇云武王既喪管叔及其羣弟乃流言
　於國曰公將不利於孺子(管叔名鮮武王/弟周公兄也羣)
　(弟蔡叔度霍叔處也流言無根/之言如水之流自彼而至此也)
　衍義云南宫丹籙賞善而司生北宫黑簿
　紀過而主死
　鈔三元經中所載南宫丹籙賞善司生北
　宫黑簿紀過主死有此四星鑒人之善惡
　察其重輕以懲勸之使世人修善戒惡其
　不善者天之司殺當自殺之言天鑒之甚
　明無有不察天網寬大疏而不漏違天反
　道何逃其辜
夫代司殺者殺是謂代大匠斲夫代大匠斲
希有不傷其手矣
　衍義云天討有罪五刑五用
　鈔尚書臯陶謨第四(註天討有罪之人則/五等之刑以懲戒之)
　(善爵賞刑罰乃人君之政事君主/之臣用之當加勉而不可怠者也)
　衍義云齊人伐燕或問孟子曰勸齊伐燕
　有諸
　鈔孟子公孫丑下沈同問燕可伐與義中
　已載不復重録
　衍義云楚靈王之言曰予殺人子多矣
　鈔春秋昭公十三年楚公子比等因四族
　之徒入楚殺公子禄及公子罷敵王聞羣
　公子之死也自投于車下曰人之愛其子
　也亦如佘乎王曰予殺人子多矣能無及
　此乎豈非天報我耶
　衍義云秦毒痡天下固不足道
　鈔通鑑司馬光云秦始皇方毒天下而蒙
　恬爲之使恬不仁可知矣然恬明於人臣
　之義雖無罪見誅守死不二斯亦足稱也
　衍義云以疑似而殺李君羡
　鈔通鑑貞觀二十二年初武衛將軍武連
　縣公李君羡直玄武門時太白晝見太史
　占云女主昌民間又傳秘記云唐三世之
　後女主武王代有天下上惡之會與諸武
　臣宴宫中行酒令使各言小名君羡自言
　名五娘上愕然因笑曰何物女子乃爾勇
　健又以君羡官稱封邑皆有武字深惡之
　後出爲華州刺史殺之
　衍義云以猜忌而殺王景文
　鈔宋明帝泰豫元年上疾篤慮晏駕之後
　皇后臨朝王景文以元舅之勢必爲宰相
　門族彊盛或有異圖遣使賜景文死手勅
　曰與卿周旋欲全卿門户故有此處分景
　文奉勅賜死遂飲藥而卒以猜忌殺之
　衍義云漢唐諸賢謀誅宦堅宦堅之罪誠
　大矣
　鈔東漢書詳節漢靈帝時大將軍何進董
　卓謀誅宦官主簿陳琳入諫曰易稱即鹿
　無虞(即鹿猶從禽也/無虞言不可得)諺有掩目捕雀夫微
　物尚不可欺以得志況國之大事其可以
　詐立乎進不聽遂召諸屯以誅宦官爲言
　進意狐疑後入爲張讓渠穆等斬之唐書
　詳節宦人程元振京兆三原人事唐代宗
　遷驃騎大將軍廣德初太常博士柳伉上
　疏天下之心乃恨陛下遠賢良任宦堅離
　間將相而幾于亡必欲存宗社獨斬元振
　首馳告天下疏聞乃下詔盡削元振官爵
　流溱州死夫漢唐相去五百歲産亂取亡
　猶蹈一轍宦堅之禍或秉兵權或恃寵倖
　堅禍之基誅之不可勝誅然非天所廢人
　欲謀之
　衍義云楚漢之戰
　鈔通鑑高祖四年蒯徹曰今楚漢分爭使
　天下之人肝膽塗地父子暴骸骨於中野
　不可勝數
　衍義云五季之亂其所誅夷屠滅者十室
　而九
　鈔通鑑詳節胡氏云五季之亂所謂江海
　橫流之勢以臣弑君以子弑父誅殺無辜
　流血成川僵尸蔽野是皆人欲殺之不免
　代大匠斲未有不傷其手矣
　　　民之饑章第七十五
民之饑以其上食税之多是以饑
　衍義云哀公問於有若曰年饑用不足如
　之何
　鈔論語顔淵第十二有若對哀公之辭有
　若對曰盍徹乎曰二吾猶不足如之何其
　徹也(徹通也什一之法通/行於天下故曰徹也)義中已全不復
　重録
　衍義云幽王賦重而楚茨之詩刺
　鈔毛詩小雅楚茨刺幽王也政煩賦重田
　萊多荒饑饉降喪民卒流亡祭祀不享故
　君子思古焉
　衍義云魏君重斂而碩鼠之詩作
　鈔毛詩國風碩鼠刺重斂也國人刺其君
　重斂蠶食於民不脩其政貪而畏人若大
　鼠也
　衍義云若唐德宗畋於新店義中已備不
　復重録
民之難治以其上之有爲是以難治
　衍義云上有擊鮮玉食之厭
　鈔列子周穆王事化人月月獻玉衣旦旦
　薦玉食化人猶不舍然(玉衣玉食特言/其珍異而已矣)
　衍義云漢武帝以法制御下
　鈔漢紀所載義中已全不録
民之輕死以其求生之厚是以輕死
　衍義云致有蹈水火而不懼
　鈔論語衛靈公第十五云子曰民之於仁
　也甚於水火水火吾見蹈而死者矣未見
　蹈仁而死者也又引逆白刃而不驚者此
　中庸之辭子曰天下國家可均也爵禄可
　辭也白刃可蹈也中庸不可能也
　衍義云若莊子論大王居邠狄人侵之
　鈔莊子讓王篇云大王亶父居邠狄人攻
　之(亶父王季之父文王/之祖也狄人獫狁也)事之皮帛而不受
　事之以犬馬而不受事之珠玉而不受狄
　人之所求者土地也大王亶父曰與人之
　兄居而殺其弟與人之父居而殺其子吾
　不忍也子皆勉居焉爲吾臣與爲狄人臣
　奚以異且吾聞之不以所用養害所養因
　杖筴(初草/切)而去之民相連而從之遂成國
　於岐山之下夫大王亶父可謂能尊生矣
　能尊生者雖富貴不以養傷生雖貧賤不
　以利累形
　衍義云口欲厚味形欲美服目欲好色耳
　欲音聲
　鈔莊子盜跖告孔子之辭也義中詳不復
　録
　　　人之生章第七十六
是以兵强則不勝木强則共
　衍義云若王莽遣王邑王尋定山東
　鈔前漢列傳第六十九王莽字巨君孝元
　皇后弟之子也班固贊曰王莽始起外戚
　折節力行以要名譽宗族稱孝師友歸仁
　及其居位輔政成哀之際勤勞國家直道
　而行動見稱述豈所謂在家必聞在國必
　聞色取仁而行違者也莽既不仁而有佞
　邪之材又乘四父歷世之權遭漢中微國
　統三絶而太后壽考爲之宗主故得肆其
　姦慝以成篡盜之禍推是言之亦天時也
　非人力之所能致也及其竊位南面處非
　其據滔天虐民窮凶極惡毒流諸夏亂延
　蠻貊猶未逞其欲焉是以四海之内囂然
　喪其樂生之心(囂五刀切/言喧塵也)中外憒怒遠近
　俱發城池不守支體分裂遂令天下城邑
　爲墟丘壠發掘害徧生民辜及朽骨自書
　傳所載亂臣賊子無道之人考其禍敗未
　有如莽之甚者也或曰後漢光武以八千
　人破王莽百萬之師而誅戮之復漢舊業
　衍義云秦王符堅發戎卒九十七萬
　鈔按晋書云苻堅字永固健之孫雄之子
　也既僣帝位王猛爲相諸國悉平獨有東
　南一隅遺晋而已猛卒堅頻會羣臣欲伐
　晋羣臣皆以歲星鎮星在斗牛晋分未可
　圖也井有長星水影諸怪不一沙門道安
　一同懇諫堅不從遂徵兵九十七萬前後
　千里旗幟相望而慕容暐慕容垂等悉令
　權兵軍至項城晋謝玄字幼度帥師迎敵
　堅進屯壽陽列陣臨肥水謝玄軍不得渡
　玄使謂苻融曰君遠涉吾境而臨水爲陣
　不欲速戰邪諸軍稍却令將士得周旋僕
　與諸軍緩轡觀之不亦樂乎堅衆皆曰宜
　阻肥水莫令得上我衆彼寡勢必萬全堅
　曰但却軍令得過而我以鐵騎數十萬向
　水逼而殺之融亦以爲然遂麾(音/撣)使却陣
　衆因亂不能止於是玄與謝琰(音/刻)桓伊等
　以精鋭八千涉渡肥水謝安石軍距張蚝
　(音/毛)小退玄與琰仍進决戰肥水之南堅中
　流矢臨陣斬苻融堅衆奔潰自相蹈藉投
　水而死者不可勝計矣肥水爲之不流餘
　軍棄甲宵遁聞風聲鶴唳皆以爲王師而
　至草行露宿重以飢凍死者十七八堅遂
　大敗退至長安已而慕容冲起兵關内大
　擾慕容垂又叛堅歸鄴(音/業)稱後燕姚萇亦
　叛堅稱後秦又吕光於梁州稱後梁叛亡
　者如蝟(音/胃)處處兵起長安爲慕容冲所圍
　逼城内危困堅遂留太子宏守城與五百
　騎奔於五將山爲姚萇將尹緯所擒送于
　萇萇遣禪位堅罵之爲萇所殺其國太子
　宏與張大夫等以城降慕容冲其國因滅
　矣
　衍義云若隋煬帝率四萬兵集平壤
　鈔隋書云煬帝名廣文帝踐祚封爲晋王
　性惟矯飾時稱仁孝故廢太子而立焉既
　即位幸洛陽建東都發河南丁壯百萬餘人
　開通汴渠以達淮泗造龍舟鳳船百萬艘
　(立艘舟/之總名)皆飾以金玉遂幸江都舳(音/軸)艫(音/虚)
　相接千里不絶八年親率兵征遼號二百
　萬高麗戰不勝還師十三年幸江都奉信
　郎崔成象於建國上表以盜賊蜂起不宜
　巡幸帝怒先解其頤然後斬之奉信郎王
　愛仁亦以盜賊日盛諫還西京又斬之既
　至江都(今之揚州也/古之楚宫)於是李密竇建德等
　所在稱號盜賊通行劫掠州縣諸道賊帥
　競起天下州府無處無賊加以荒旱男女
　相枕而死者不可勝計由是唐高祖揭義
　旗於太原遂入長安拯天下塗炭以代王
　侑(鲁又或/名飼)爲主(煬帝之/子也)遥尊煬帝爲上皇
　已而爲宇文化及所弑明年隋禪位與唐
　高祖太宗乘機撥亂以三萬衆收天下如
　拉(音/□)朽摧枯遂定海内若符堅煬帝者眞
　所謂分崩也(魯語云邦分/崩離析是也)此上諸說皆以
　恃强舉兵以求勝反致大敗而不可救者
　也
　衍義云如春秋秦穆公欲伐晋
　鈔春秒僖公三十三年秦穆公欲伐晋義
　中已詳不必重録
道德眞經衍義手鈔卷之十九





道德眞經衍義手鈔卷之二十墨五
　　　　五峯清安逸士王守正集
　　　天之道章第七十七
天之道其猶張弓乎高者抑之下者舉之有
餘者損之不足者與之
　衍義云弓之爲用當合材定體令弛張調
　利
　鈔周禮弓人爲弓聚幹角筋膠絲漆六材
　以其時六材既聚巧者和之相幹欲赤黑
　而陽聲射遠者用勢射深者用直相角欲
　青白而豐末凡角秋殺者厚春殺者薄穉
　牛之角直而澤老牛之角彌而碏三色既
　具爲良則可冬折幹夏理筋春液角秋合
　絲膠漆寒定體則張之不流材美工巧爲
　之以時謂之三均
　衍義云易曰立天之道曰陰與陽
　鈔周易說卦之文也昔者聖人之作易也
　將以順性命之理是以立天之道曰陰與
　陽立地之道曰柔與剛立人之道曰仁與
　義兼三才而兩之故易六畫而成卦分陰
　分陽迭用柔剛故易六位而成章
　衍義云日月寒暑一往一來則損其有餘
　往者與其不足則歲功成
　鈔易繫云日往則月來月往則日來日月
　相推而明生焉寒往則暑來暑往則寒來
　寒暑相推而歲功成焉此之謂歟
　衍義云故舉虧盈益謙欲令稱物平施爾
　鈔上之文易謙卦彖云天道虧盈而益謙
　象曰地中有山謙君子以裒(□侯/切)多益寡
　稱物平施今取此數節之文以證解天道
　抑高舉下之戒也
天之道損有餘補不足人之道則不然損不
足以奉有餘
　衍義云易之損卦曰損下益上其道上行
　益卦曰損上益下民悦無疆
　鈔易損卦彖曰損下益上其道上行又益
　卦彖曰損上益下民悦無疆自上下下其
　道大光且據本卦消釋在泰卦損九三而
　益於上九成損在否卦損九四而益初九
　成益蓋取損上之有餘以益下之不足故
　爲益也
　義曰天道均平有餘必損不足必與人道
　反此减不足以奉有餘减取多者益於寡
　也乃合舉下抑高虧盈益謙之義理國和
　民之要修身合道之規此其特也
孰能以有餘奉天下惟有道者
　衍義云昔天師翟乾祐在世時以考召法
　著名
　鈔天師家傳所載義中已全不復重録
　　　天下柔弱章第七十八
天下柔弱莫過於水而攻堅强者莫之能勝
其無以易之
　衍義云水之爲性善下不爭動靜因時方
　圓隨器
　鈔廣聖義云水之爲用其體至柔其性善
　下萬川委輸百谷朝宗霏霧露以凌雲貫
　昭回而上漢言其大也古今注海而不盈
　言其細也毫末禀生而有潤故老君配之
　於道焉三能不讓七德備周包裹造化貫
　穿形兆處濁受汙隨方受圓此其至柔也
　故物莫能傷焉及其泛十洲浮八極淪藏
　日月涵貯乾坤陵谷由之而革遷鯤鵬託
　之而變化摧山穴石無所不能此其至强
　也故物莫能制焉以其柔弱故也人能體
　此守一柔弱可應萬殊之變是爲莫之能
　勝
故柔勝剛弱勝强天下莫能知莫能行
　衍義云若漢光武幸章陵
　鈔後漢傳中所載其文已備不復重録
是以聖人言受國之垢是謂社稷主受國不
祥是謂天下王正言若反
　衍義云言人君能含垢受穢引萬方之罪
　在己
　鈔尚書湯誥云爾有善朕弗敢蔽罪當朕
　躬弗敢自赦惟簡在上帝之心其爾萬方
　有罪在予一人予一人有罪無以爾萬方
　衍義云春秋時晋伐楚三舍不止大夫請
　擊之
　鈔鴻烈解曰晋伐楚三舍(三十里爲/之一舍也)不止
　大夫曰請擊之莊王曰先君之時晋不伐
　楚義中全不復録
　衍義云宋景公熒惑守心
　鈔鴻烈解中所載義中全文不復重録
　　　和大怨章第七十九
和大怨必有餘怨安可以爲善
　衍義云莊子曰復讎者不折鏌干雖有忮
　心不怨飄瓦
　鈔莊子達生篇云復讎者不折鏌干(春秋/吴王)
　(使干將造劍干將/鏌鋣並古之良劍)雖有忮心者不怨飄瓦
　(飄落之瓦偶爾傷人人/莫之怨者由其無情)
是以聖人執左契而不責於人
　衍義云禮記曰獻粟者執爲契之法義中
　全不復録
故有德司契無德司徹天道無親常與善人
　衍義云若郭巨事母至孝義中已全不復
　重録
　　　小國寡民章第八十
小國寡民使有什伯之器而不用使民重死
而不遠徙
　衍義云若盤庚三遷(盤庚陽甲之弟自祖/乙都耿圯于河盤庚)
　(遷于/殷)
　鈔盤庚三遷者王氏曰上篇告羣臣中篇
　告庶民下篇告百官族姓喻以遷都之利
　不遷之害盤庚既遷奠厥攸居乃正厥位
　綏爰有衆大王之徙居岐山之下者事已
　於大國者下流六十一章中詳録不復重
　鈔
　衍義云萬民離散不安其居
　鈔毛詩小雅鴻雁美宣王也萬民離散不
　安其居而能勞來還定安集之至于矜寡
　無不得其所焉
雖有舟車無所乘之雖有甲兵無所陳之使
民復結繩而用之
　衍義云刳木爲舟以濟於水者
　鈔周易下繫之文刳木爲舟剡木爲楫舟
　楫之利以濟不通致遠以利天下蓋取諸
　涣涣卦彖辭云利涉大川乘木有功也
　衍義云莊子曰至德之世山無蹊隧澤無
　舟梁萬物羣生連屬其鄉是也
　鈔莊子馬蹄篇云至德之世其行填填(填/填)
　(者滿足/之貌)其視顛顛(直視/也)當是時也山無蹊
　隧澤無舟梁萬物羣生連屬其鄉禽獸成
　羣草木遂長是故禽獸可係羈而遊鳥鵲
　之巢可攀援而闚夫至德之世同與禽獸
　居族與萬物並惡乎知君子小人哉當是
　時也民各自足而無往來貿(音/茂)遷之事故
　云雖有舟輿無所乘之
　衍義云雖有堅甲利兵無所陳設矣
　鈔孟子梁惠王章句上孟子對梁惠王之
　辭云王如施仁政於民省刑罰薄税歛深
　耕易耨壯者以暇日修其孝悌忠信入以
　事其父兄出以事其長上可使制挺以撻
　秦楚之堅甲利兵矣
　衍義云易繫上古結繩而治後世聖人易
　之以書契百官以治萬民以察蓋取諸夬
　夬者决也五陽共决一陰蓋取决斷之義
　也
甘其食美其服安其居樂其俗鄰國相望雞
犬之音相聞民至老死不相往來
　衍義云雖蔬食藜羹之糲(音/臘)所食常甘
　鈔蔬食者論語述而篇子曰飯蔬食飲水
　曲肱而枕之樂亦在其中矣不義而富且
　貴於我如浮雲又引藜羹者莊子讓王篇
　云孔子圍於陳蔡之間七日不火食藜羹
　不穇(去/聲)顔色甚憊(音/敗)而絃歌於室此又豈
　止甘其食而已意在於樂道也如此
　衍義云葛衣鹿裘之粗所服爲美
　鈔列子天瑞篇云孔子遊於泰山見榮啓
　期行乎郕之野鹿裘帶索鼓琴而歌孔子
　問之曰先生所以樂何也對曰吾樂甚多
　天生萬物唯人爲貴而吾得爲人是一樂
　也男女之别男尊女卑故以男爲貴吾既
　得爲男是二樂也人生有不見日月不免
　襁(居两/切)褓(音/保)者吾既行年九十矣是三樂
　也貧者人之常死者人之終處常得終當
　何憂哉孔子曰善哉能自寬者也故引此
　而證鹿裘之樂也
　衍義云茅茨蓬蓽之陋所居常安
　鈔茅茨蓬蓽者莊子讓王篇云原憲居魯
　環堵之室茨以生草蓬户不完桑以爲樞
　而甕牖二室褐以爲塞上漏下濕匡坐而
　弦以此證茅茨蓬蓽之安也如此
　衍義云南炎北沍音户之苦所寓皆樂
　鈔南炎北沍(音/沪)者夫南方絶域純陽之地
　極炎故有火山其中有鼠取毛以爲布謂
　之火浣布北方絶域純陰之地極寒故有
　冰山其中有蠶號曰冰蠶彼雖炎凉俱不
　得其中然而所居之俗所生之物各安其
　居各適其性則一也故舉此以證解安其
　居如此
　衍義云自然俗無夭傷土無扎癘
　鈔列子黄帝篇云列姑射山在河海洲中
　(出山/海經)山上有神人焉吸風飲露不食五穀
　心如淵泉形如處女不偎不愛仙聖爲之
　臣不畏不怒愿殻爲之使不施不惠而物
　自足不聚不斂而己無愆(蹇乏/也)陰陽常和
　日月常明四時常若風雨常調年穀常豐
　而土無扎傷人無天惡物無疵癘鬼無靈
　響焉
　衍義云猶魚相往來於江湖人相忘於道
　術者也
　鈔莊子大宗師篇之文也泉涸魚相與處
　於陸相呴以濕相濡於沫不如相忘於江
　湖
　衍義云一村唯朱陳兩姓世爲婚姻
　鈔白樂天作詩以稱贊之
　　　信言不美章第八十一
信言不美美言不信善者不辯辯者不善知
　者不博博者不知
　衍義曰詩云盜言孔甘味之美者巧言如
　簧聲之美者
　鈔毛詩小雅巧言章云君子屢盟亂是用
　長君子信盜亂是用暴盜言孔甘亂是用
　餕匪其止共維王之邛荏苒柔木君子樹
　之往來行言心焉數之蛇蛇碩言出自口
　矣巧言如簧顔之厚矣
　衍義云孔子曰辭達而已故不求辯
　鈔論語衛靈公十五云子曰辭達而已矣
　(詞取達意而止/不以富麗爲工)
　衍義云一以貫之
　鈔論語里仁第四子曰參乎吾道一以貫
　之參曾子之名也
　衍義云莊子曰文滅質博溺心故曰博者
　不知
　鈔莊子繕性篇云然後附之文益之以博
　文滅質博溺心然後民始惑亂無以反其
　性情而復乎初大綱言世人耽嗜有爲之
　學以文章浮華滅其質素之實以該博廣
　覽溺其純樸之心所以失其無爲自然之
　道故經云知者不博博者不知
聖人不積既以與人己愈有既以與人己愈
多
　衍義云范文正公使其子堯夫
　鈔義中載之甚詳不復重録
道德眞經衍義手鈔卷之二十





