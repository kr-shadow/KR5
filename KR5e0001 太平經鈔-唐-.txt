#+TITLE: 太平經鈔-唐-
#+DATE: 2016-06-11 12:27:16
#+SOURCE: github.com/kanripo/KR5e0001 master b313a10e                
太平經鈔甲部卷之一外一
太平金闕帝晨後聖帝君師輔歷紀歲次平
氣去來兆候賢聖功行種民定法本起
問曰三統轉輪有去有來民必有主姓字可
得知乎善哉子何爲復問此乎明師難遭良
時易過不勝喁喁願欲請聞愚闇冒昧過厚
懼深噫非過也天使子問以開後人今悟者
識正去僞得真吾欲不言恐天悒悒亂不時
平行安坐當爲子道之自當了然無有疑也
昔之天地與今天地有始有終同無異矣初
善後惡中間興衰一成一敗陽九百六六九
乃周周則大壞天地混齏人物糜潰唯積善
者免之長爲種民種民智識尚有差降未同
浹一猶須師君君聖師明教化不死積鍊成
聖故號種民種民聖賢長生之類也長生大
主號太平真正太一妙氣皇天上清金闕後
聖九玄帝君姓李是高上太之冑玉皇虚無
之胤玄元帝君時太皇十五年太歲丙子兆
氣皇平元年甲申成形上和七年庚寅九月
三日甲子卯時刑德相制直合之辰育於北
玄玉國天岡靈境人鳥閣蓬萊山中李谷之
間有上玄虚生之母九玄之房處在谷隂玄
虚母之始孕夢玄雲日月纏其形六氣之電
動其神乃㝠感陽道遂懷胎真人旣誕之旦
有三日出東方旣育之後有九龍吐神水故
因靈谷而氏族用曜景爲名字厥年三歲體
道凝真言成金華五歲常仰日欣初對月歎
終上觀陽氣之煥赫下覩隂道以虧殘於是
歛魂和魄守胎寳神録精填血固液凝筋七
歲乃學吞光服霞咀嚼日根行年二七而有
金姿玉顔棄俗離情擁化救世精感太素受
教三元習以三洞業以九方三七之歲以孤
棲挫銳四七之歲以伉會和光五七之歲流
布玄津功德遐暢六七之歲受書爲後聖帝
君與前天得道爲帝君者同無異也受記在
令故號後聖前聖後聖其道一焉上昇上清
之殿中遊太極之宫下治十方之天封掌億
萬兆庶鑒察諸天河海地源山林無不仰從
緫領九重十疊故號九玄也七十之歲定無
極之壽適隱顯之宜删不死之術撰長生之
方寳經符圖三古妙法秘之玉函侍以神吏
傳受有科行藏有候垂謨立典施之種民不
能行者非種民也今天地開闢淳風稍遠皇
平氣隱灾厲横流上皇之後三五以來兵疫
水火更互競興皆由億兆心邪形僞破壞五
德爭任六情肆兇逞暴更相侵淩尊畢長少
貴賤亂離致二儀失序七曜違經三才變異
妖訛紛綸神鬼交傷人物凋喪眚禍荐至不
悟不悛萬毒恣行不可勝數大惡有四兵病
水火陽九一周隂孤盛則水溢百六一帀陽
偏興則火起自堯以前不復須述從唐以後
今略陳之宜諦憶識急營防避堯水之後湯
火爲灾此後徧地小小水火罪重隨招非大
陽九大百六也大九六中必有大小甲申甲
申爲期鬼對人也灾有重輕罪福厚薄年地
旣異推移不同中人之中依期自至中之上
下可上可下上下進退升降無定爲惡則促
爲善則延未能精進不能得道正可申期隨
功多少是以百六陽九或先或後常數大曆
准擬淺深計唐時丁亥後又四十有六前後
中間甲申之歲是小甲申兵病及火更互爲
灾未大水也小水徧衝年地稍甚又五十五
丁亥前後中間有甲申之年是大甲申三灾
俱行又大水蕩之也凡大小甲申之至也除
凶民度善人善人爲種民凶民爲混齏未至
少時衆妖縱横互起疫毒衝其上兵火繞其
下洪水出無定方凶惡以次沉没此時十五
年中遠至三十年内歲灾劇賢聖隱淪大道
神人更遣真仙上士出經行化委曲導之勸
上勵下從者爲種民不從者沉没沉没成混
齏凶惡皆蕩盡種民上善十分餘一中下善
者天滅半餘餘半滋長日興須聖君明師大
臣於是降現小甲申之後壬申之前小甲申
之君聖賢嚴明仁慈無害理亂延年長壽精
學可得神仙不能深學太平之經不能久行
太平之事太平少時姓名不可定也行之司
命注青録不可司録記黑文黑文者死青録
者生生死名簿在天明堂天道無親唯善是
與善者修行太平成太平也成小太平與大
太平君合德大太平君定姓名者李君也以
壬辰之年三月六日顯然出世乘三素景輿
從飛軿萬龍舉善者爲種民學者爲仙官設
科立典奬善杜惡防遏罪根督進福業之人
不怠而精進得成神真與帝合德懈退陷惡
惡相日籍充後齏混也至士高士智慧明達
了然無疑勤加精進存習帝訓憶識大神君
之輔相皆無敢忘聖君明輔靈官祐人自得
不死永爲種民升爲仙真之官遂登後聖之
位矣
後聖李君太師姓彭君學道在李君前位爲
太微左真人皇時保皇道君並常命封授
兆民爲李君太師治在太微北塘宫靈上光
臺二千五百年轉易名字展轉太虚周旋八
㝠上至無上下至無下真官希有得見其光
顔者矣
後聖李君上相方諸宫青童君
後聖李君上保太丹宫南極元君
後聖李君上傅白山宫太素真君
後聖李君上宰西城宫緫真王君
右五人一師四輔輔者父也扶也尊之如父
持之得行緫號爲輔分而别之左輔右弼前
疑後承承者發言舉事拾遺充足制斷宣揚
即是宰也疑者向思未得啓發成明即是傅
也弼者必定猶預即是保也扶君順師周帀
入道即是相也四五占候俱詳可否贊弘正
化緫曰輔師閑居之時前向有疑問之傅後
顧慮遺問之承右有所昧問之弼左有未明
問之輔諮詢四輔相保傅宰成功在師不可
闕也聖帝垂範使後遵行入有保保用事也
隂屬右靜寳真也出有師師用事也陽屬左
動歸寂也至此最難故略輔相而言師也望
有傅傅在前敷說議趣也顧有宰宰在後决
斷是非也其餘公卿有司仙真聖品大夫官
等三百六十一從屬三萬六千人部領三十
六萬人民則十百千萬億倍也常使二十四
真人宻教有心之子皆隸方諸上相不可具
說但諦存其大自究其小也善哉今日問疑
更聞命矣
問曰李君何所常行而得此高真太師四輔
學業可聞乎善哉子爲愚者迷不信道學不
堅固進退失常墮卑賤苦故勤勤問之乎今
爲子說之夫無始中來積行久久一善一惡
不可具言言之無益今取近所行得成高貴
者靈書紫文爲要東華玉保高晨師青童大
君大君清齋寒靈丹殿黄房之内三年上詣
上清金闕金闕有四天帝太平道君處其左
右居太空瓊臺洞真之殿平玉之房金華之
内侍女衆真五萬人毒龍電虎玃天之狩羅
毒作態備門抱關巨蚪千尋衛於墻堓飛龍
奔雀溟鵬異烏叩啄奮爪陳于廣庭天威煥
赫流光八朗風鼓玄旌回舞旄蓋玉樹激音
琳枝自籟衆吹靈歌鳳鳴玄泰神妃合唱麟
舞鸞邁天鈞八響九和百會青童匍匐而前
請受靈書紫文口口傅訣在經者二十有四
一者真記諦㝠諳憶二者仙忌詳存無忘三
者探飛根吞日精四者服開明靈符五者服
月華六者服隂生符七者拘三魂八者制七
魄九者佩皇象符十者服華丹十一者服黄
水十二者服迴水十三者食鐶剛十四者食
鳳腦十五者食松梨十六者食李棗十七者
服水湯十八者鎮白銀紫金十九者服雲腴
二十者作白銀紫金二十一者作鎮二十二
者食竹筍二十三者食鴻脯二十四者佩五
神符備此二十四變化無窮超淩三界之外
遊浪六合之中灾害不能傷魔邪不敢難皆
自降伏位極道宗恩流一切幽顯荷賴不信
不從不知不見自是任闇永與道乖塗炭凶
毒煩惱混齏大慈悲念不可奈何哀哉有志
之士早計早計無負今言曰善哉善哉今日
問疑更聞命矣


太平經鈔甲部卷之一







太平經鈔乙部卷之二外二
合隂陽順道法還年不老大道將還人年皆
將候驗暝目還自視正白彬彬若且向旦時
身爲安著席若居温蒸中於此時筋骨不欲
見動口不欲言語每屈伸者益快意心中忻
忻有混潤之意鼻中通風口中生甘是其候
也故順天地者其治長久順四時者其王日
興道無竒辭一隂一陽爲其用也得其治者
昌失其治者亂得其治者神且明失其治者
道不可行詳思此意與道合同録身正神令
人自知法天之使道生人也且受一法一身
七縱横隂陽半隂半陽廼能相成故上者象
陽下者法隂左法陽右法隂陽者好生隂者
好殺陽者爲道隂者爲刑陽者爲善陽神助
之隂者爲惡隂神助之積善不止道福起令
人日吉陽處首隂處足故君貴道德下刑罰
取法於此小人反下道德上刑罰亦取法於
此故人乃道之根柄神之長也當知其意善
自持養之可得壽老不善養身爲諸神所咎
神叛人去身安得善乎爲善不敢失繩纏不
敢自欺爲善亦神自知之惡亦神自知之非
爲他神仍身中神也夫言語自從心腹中出
傍人反得知之是身中神告也故端神靖身
乃治之本也壽之徴也無爲之事從是興也
先學其身以知吉凶是故賢聖明者但學其
身不學他人深思道意故能太平也君子得
之以興小人行之以傾脩一却邪天地開闢
貴本根乃氣之元也欲致太平念本根也不
思其根名大煩舉事不得灾並來也此非人
過也失根基也離本求末禍不治故當深思
之夫一者乃道之根也氣之始也命之所繋
屬衆心之主也當欲知其實在中央爲根命
之府也故當深知之歸仁歸賢使之行人之
根處内枝葉在外令守一皆使還其外急使
治其内追其遠治其近守一者天神助之守
二者地神助之守三者人鬼助之四五者物
祐助之故守一者延命二者與凶爲期三者
爲亂治守四五者禍日來深思其意謂之知
道故頭之一者頂也七正之一者目也腹之
一者臍也脉之一者氣也五藏之一者心也
四肢之一者手足心也骨之一者脊也肉之
一者腸胃也能堅守知其道意得道者令人
仁失道者令人貪
以樂治身守形順念致思却灾夫樂於道何
爲者也樂乃可利合隂陽凡事默作也使人
得道本也故元氣樂即生大昌自然樂則物
强天樂即三光明地樂則成有常五行樂則
不相傷四時樂則所生王王者樂則天下無
病蚑行樂則不相害傷萬物樂則守其常人
樂則不愁易心腸鬼神樂即利帝王故樂者
天地之善氣精爲之以致神明故靜以生光
明光明所以候神也能通神明有以道爲鄰
且得長生久存夫求道常苦不能還其心念
今移風易俗趨其心指誰復與之爭者太平
樂乃從宫中出邪固以清靖國安身入道夷
狄却神瑞應來懸象還凶神往夫人神乃生
内反遊於外遊不以時還爲身害即能追之
以還自治不敗也追之如何使空室内傍無
人畫象隨其藏色與四時氣相應懸之窗光
之中而思之上有藏象下有十鄉卧即念以
近懸象思之不止五藏神能報二十四時氣
五行神且來救助之萬疾皆愈男思男女思
女皆以一尺爲法隨四時轉移春青童子十
夏赤童子十秋白童子十冬黑童子十四季
黄童子十二二十五神人真人共是道德正
行法陽變於隂隂變於陽隂陽相得道乃可
行天須地乃有所生地須天乃有所成春夏
須秋冬晝須夜君須臣乃能成治臣須君乃
能行其事故甲須乙子須丑皆相成作道治
正當如天行不與人相應皆爲逆天道比若
東海居下而好水百川皆歸之因得其道鯨
魚出其中明月珠生焉是其得道之效也道
人聚者必得延年竒方出大瑞應之衆賢聚
致治平衆文聚則治小亂五兵聚其治大敗
君宜守道臣宜守德道之與德若衣之表裏
天不廣不能包含萬物萬物皆半好半惡皆
令忍之人君象之次皇后後宫之象也此二
者慈愛父母之法也故父母養子善者愛之
惡者憐之然後能和調家道日象人君月象
大臣星象百官衆賢共照萬物和生故清者
著天濁者著地中和著人
調神靈法吾欲使天下萬神和親不復妄行
害人天地長悅百神皆喜令人無所苦帝王
得天之力舉事有福豈可間哉故聖人能守
道清靜之時旦食諸神皆呼與語言比若今
人呼客耳百神自言爲天吏爲天使羣精爲
地吏爲地使百鬼爲中和使此三者隂陽中
和之使也助天地爲理共興利帝王
守一明之法長壽之根也萬神可祖出光明
之門一精明之時若火始生時急守之勿失
始正赤終正白久久正青洞明絶遠復遠還
以治一内無不明也百病除去守之無懈可
謂萬歲之術也守一明之法明有日出之光
日中之明此第一善得天之壽也安居閑處
萬世無失守一時之法仃道優劣夫道何等
也萬物之元首不可得名者六極之中無道
不能變化元氣行道以生萬物天地大小無
不由道而生者也故元氣無形以制有形以
舒元氣不縁道而生自然者乃萬物之自然
也不行道不能包裹天地各得其所能使高
者不知危天行道晝夜不懈疾於風雨尚恐
失道意況王者乎三光行道不懈故著於天
而照八極失道光滅矣王者百官萬物相應
衆生同居五星察其過失王者復德德星往
守之行武武星往守之行柔柔星往守之行
强强星往守之行信信星往守之相去遠應
之近天人一體可不愼哉
春王當温夏王當暑秋王當凉冬王當寒是
王德也夫王氣與帝王氣相通相氣與宰輔
相應微氣與小吏相應休氣與後宫相同廢
氣與民相應刑死囚氣與獄罪人相應以類
遥相感動其道也王氣不來王恩不得施也
古者聖王以是思道故得失之象詳察其意
王者行道天地喜悅失道天地爲灾異夫王
者靜思道德行道安身求長生自養和合夫
婦之道隂陽俱得其所天地爲安天與帝王
相去萬萬餘里反與道相應豈不神哉
名爲神訣書元氣自然共爲天地之性也六
合八方悅喜則善應矣不悅喜則惡應矣狀
類景象其形響和其聲也太隂太陽中和三
氣共爲理更相感動人爲樞機故當深知之
皆知重其命養其軀即知尊其上愛其下樂
生惡死三氣以悅喜共爲太和乃應並出也
但聚衆賢唯思長壽之道乃安其上爲國寳
器能養其性即能養其民夫天無私祐祐之
有信夫神無私親善人爲效一身之中能爲
賢能爲神能爲不肖其何故也誤也神靈露
也故守一之道養其性在學之也衆中多瑞
應者信人也無瑞應者行誤人也占而是非
即可知矣夫斤兩所察人情也天之照人與
鏡無異審詳此意與天同願與真神爲其安
得不吉哉成事口口不失銖分欲得天地中
和意故天地調則萬物安縣官平則萬民治
故純行陽則地不肯盡成純行隂則天不肯
盡生當合三統隂陽相得乃和在中也古者
聖人治致太平皆求天地中和之心一氣不
通百事乖錯
和三氣興帝王法通天地中和譚順大業和
三氣游王者使無事賢人悉出輔興帝王天
大喜但大順天地不失銖分立致太平瑞應
並興元氣有三名太陽太隂中和形體有三
名天地人天有三名日月星北極爲中也地
有三名爲山川平土人有三名父母子治有
三名君臣民欲太平也此三者常當腹心不
失銖分使同一憂合成一家立致太平延年
不疑矣故男者象天故心念在女也是天使
人之明效也臣者爲地通譚地者常欲上行
與天合心故萬物生出地即上向而不止雲
氣靡天而成雨故忠臣憂常在上汲汲不忘
其君此地使之明效也民者主爲中和譚中
和者主調和萬物者也中和爲赤子子者乃
因父母而生其命屬父其統在上託生於母
故寃則想君父也此三乃夫婦父子之象也
宜當相通辭語並力共憂則三氣合并爲太
和也太和即出太平之氣斷絶此三氣一氣
絶不達太和不至太平不出隂陽者要在中
和中和氣得萬物滋生人民和調王治太平
人君天也其恩施不下至物無由生人不得
延年人君之心不暢達天心不得通於下妻
子不得君父之敕爲逆家也臣氣不得達地
氣不得成忠臣何從得助明王爲治哉傷地
之心寡婦在室常苦悲傷良臣無從得前也
民氣不上達和氣何從得興中和乃當和帝
王治調萬物者各當得治今三氣不善相通
太平安得成哉
安樂王者法君者當以道德化萬物令各得
其所也不能變化萬物不得稱君也比若一
夫一婦共生一子則稱爲人父母亦一家之
象無可生子何名爲父母乎故不能化生萬
物者不得稱爲人父母也故火能化四行自
與五故得稱君象也本性和而專得火而散
成灰金性堅剛得火而柔土性大柔得火而
堅成瓦水性寒得火而温火自與五行同又
能變化無常其性動而上行隂順於陽臣順
於君又得照察明徹分别是非故得稱君其
餘不能也土者不即化久久即化故稱后土
三者佐職臣象也道無所不能化故元氣守
道乃行其氣乃生天地無柱而立萬物無動
類而生遂及其後世相傳言有類也比若地
上生草木豈有類也是元氣守道而生如此
矣自然守道而行萬物皆得其所矣天守道
而行即稱神而無方上象人君父無所不能
制化實得道意地守道而行五方合中央萬
物歸焉三光守道而行即無所不照察雷電
守道而行故能感動天下乘氣而往來四時
五行守道而行故能變化萬物使其有常也
隂陽雌雄守道而行故能世相傳凡事無大
無小皆守道而行故無凶今日失道即致大
亂故陽安即萬物自生隂安即萬物自成隂
陽治道教及其臣化流其民受命於天受體
於地受教於師乃聞天下要道守根者王守
莖者相守浮華者善則亂而無常帝王天之
子也皇后地之子也是天地第一神氣也天
地常欲使樂不得愁苦憐之如此天地之心
意氣第一者也故王者愁苦四時五行氣乖
錯殺生無常也
懸象還神法夫神生於内春青童子十夏赤
童子十秋白童子十冬黑童子十四季黄童
子十二此男子藏神也女神亦如此數男思
男女思女皆以一尺爲法晝使好令人愛之
不能樂禁即魂神速還
解承負訣天地開闢已來凶氣不絶絶者而
後復起何也夫壽命天之重寳也所以私有
德不可僞致欲知其寳乃天地六合八遠萬
物都得無所冤結悉大喜乃得增壽也一事
不悅輒有傷死亡者凡人之行或有力行善
反常得惡或有力行惡反得善因自言爲賢
者非也力行善反得惡者是承負先人之過
流灾前後積來害此人也其行惡反得善者
是先人深有積畜大功來流及此人也能行
大功萬萬倍之先人雖有餘殃不能及此人
也因復過去流其後世成承五祖一小周十
世而一反初或有小行善不能厭囹圄其先
人流惡承負之灾中世滅絶無後誠冤哉承
負者天有三部帝王三萬歲相流臣承負三
千歲民三百歲皆承負相及一伏一起隨人
政衰盛不絶今能法此以天上皇治而斷絶
深思之而勿忘凡人有三壽應三氣太陽太
隂中和之命也上壽一百二十中壽八十下
壽六十百二十者應天大歷一歲竟終天地
界也八十者應隂陽分别八偶等應地分别
應地分别萬物死者去生者留六十者應中
和氣得六月遁卦遁者逃亡也故主死生之
會也如行善不止過此壽謂之度世行惡不
止不及三壽皆夭也胞胎及未成人而死者
謂之無辜承負先人之過多頭疾者天氣不
悅也多足疾者地氣不悅也多五内疾者是
五行氣戰也多病四肢者四時氣不和也多
病聾盲者三光失度也多病寒熱者隂陽氣
忿爭也多病憒亂者萬物失所也多病鬼物
者天地神靈怒也多病温而死者太陽氣殺
也多病寒死者太隂氣害也多病卒死者刑
氣太急也多病氣脹或少氣者八節乖錯也
今天地隂陽内獨盡失其所故病害萬物帝
王其治不和水旱無常盜賊數起反更急其
刑罰或增之重益紛紛連結不解民皆上呼
天縣官治乖亂失節無常萬物失傷上感動
蒼天三光勃亂多變列星亂行故與至道可
以救之者也吾知天意不欺子也天威一發
不可禁也獲罪于天令人夭死初天地開闢
自太聖人各通逹于一面誠真知之不復有
疑也故能各作一大業令後世修之無有過
誤也故聖人尚各長于一大業不能必知天
道故各異其德比若天而況及人乎天地各
長于一故天長于高而清明地長于下而重
濁中和長養萬物也猶不能兼而況凡人乎
亥爲天地西北極也已爲天地東南極也亥
寒不以時收閉來年巳反傷子乃天地之北
極也午爲天地之南極也子今冬不善順藏
午反承負而亡也丑乃天地東北極也未乃
天地西南極也丑不以時且生六月反被其
刑天地性運皆如此矣今帝王居百重之内
其用道德仁善萬里百姓蒙其恩父爲慈子
爲孝家足人給不爲邪惡帝王居内失其道
德萬里之外民臣失其職是皆相去遠萬萬
里其由一也習善言不若習行于身也
真人問神人吾生不知可謂何等而常喜乎
神人言子猶觀昔者博大真人邪所以先生
而後老者以其廢邪人而獨好真道真道常
保而邪者消凡人盡困窮而我獨長存即是
常喜也昭昭獨樂何忿之哉卒爲不能長生
當奈何神人言積習近成思善近生夫道者
乃無極之經也前古神人治之以真人爲臣
以治其民故民不知上之有天子也而以道
自然無爲自治其次真人爲治以仙人爲臣
不見其民時將知有天子也聞其教敕而尊
其主也其次仙人爲治以道人爲臣其治學
微有刑被法令彰也而民心動而有畏懼巧
詐將生也其次霸治不詳擇其臣民多冤而
亂生焉去治漸遠去亂漸近不可復制也是
故思神致神思真致真思仙致仙思道致道
思智致智聖人之精思賢人致賢人之神來
祐之思邪致愚人之鬼來惑之人可思念皆
有可致在可思者優劣而已故上士爲君乃
思神真中士爲君乃心通而多智下士爲君
無可能思隨命可爲
真人問何以知帝王思善思惡邪神人言易
知邪帝王思仁善者瑞應獨爲其出圖書獨
爲其生帝王仁明生于木火武智生于金水
柔和生土天之垂象無誤者也真人問古者
特生之圖竒方誰當得者乎其吏民得之獻
王者帝王者時氣即爲和良政治益明道術
賢哲出爲輔弼之帝王之道日强盛矣夷狄
滅息垂拱而治刑罰自絶民無兵革帝王思
善之證可不知哉不覩其人已知之矣真人
問神人何以能知此乎神人言以無聲致之
君欲仁好生象天道也臣欲柔而順好養法
地道也即善應出矣故天地不語而長存其
治獨神神靈不語而長仙皆以内明而外闇
故爲萬道之端夫神靈出入無有穴窠清靜
而無聲安枕而卧神光自生安得不吉樂之
哉夫用口多者竭其精用力多者苦其形用
武多者賊其身此者凶禍所生也子愼吾之
言不可妄思思之善或有德思之惡還自賊
安危之間相錯若髮髻子戒之無雜思也夫
人失道命即絶審知道意命可活勉養子精
無自煎也學得明師事之禍亂不得發也真
人不敢失神人之辭也神人言夫學者各爲
其身不爲他人也故當各自愛而自親學道
積久成神真也與衆絶殊是其言也真人問
何以知道效乎神人曰决之於明師行之於
身身變形易與神道同門與真爲鄰與神人
同户求之子身何不覩患其失道意反求之
四野索之不得便至窮老矣遂離其根言天
下無道也常獨愁苦離其根是爲大灾大人
失之不能平其治中士失之亂其君仁人失
之無從爲賢小人失之滅其身古之賢聖所
行與今同耳古之小人所窮亦與今同耳明
證若此真人問何以知人將興將衰乎神人
言大人將興竒文出賢者助之爲治家人將
興求者得生其子善可知矣真人問何以致
是賢者神人言皆以思也精思不止其事皆
來神哉道之爲治可不力行哉神人言三綱
六紀所以能長吉者以其守道也不失其治
故常吉天之壽命不奪人之願木性仁思仁
故致東方東方主仁五方皆如斯也天下之
事各從其類故帝王思靖其治亦靜以類召
也古之學者效之於身今之學者反效之於
人古之學者以安身今之學者浮華文不積
精於身反積精於文是爲不知其根矣



太平經鈔乙部卷之二
















太平經鈔丙部卷之三外三
分别貧富君王行之立吉禁人斷絶地統以
興男女平復王政天下何者稱富何者稱貧
然多有者爲富少有者爲貧然子言是也又
實非也今邪僞盜賊豈可爲富也今凡人多
帝王少豈可謂貧邪富之爲言畢備足矣天
以凡物悉生爲富足故上皇炁出萬二千物
異生名爲富足中皇物減少不能備足萬二
千物故稱小貧下皇物復少於中皇爲大貧
無瑞應善物不生極下貧萬物俱出地養之
不中傷爲地富不能養物爲大貧天爲父地
爲母此父母貧極則其子日貧矣古者帝王
以道治天下能致萬二千物爲上富君善物
不足三分之二爲中富君三分之一爲下富
君琦物不生下貧之君也古者有道帝王深
居幽室而思道德而萬物自足豈不樂哉帝
王行道者天神助其化行德者地神助其治
行中和者人神助其治行文者隱欺之階也
故欺神助之其治逆於大心而傷善人武治
天下以刑殺服人盜賊市刑殺害也爲帝王
法之本意以類相報天以好生故稱君父也
地以寧靜好養萬物故稱母也用心仁愛萬
物故稱仁也此二者善故稱爲師長大順天
地合隂陽男女無冤結者致時雨降二炁和
地生萬物帝王之道治立致太平夫貞男不
施貞女不化隂陽不交滅絶世類二人共絶
天地之統貪虚僞之名反無後世失其實核
此天下大害也天若守貞即時雨不降地若
守貞即萬物不生不施不生其害大矣天將
興雨先必有風雲使人知之所以然者欲令
收藏今太平炁當欲至恐人爲惡不止故先
覺之令帝王當法象天地先視善道王事解
承負訣天地開闢以來帝王大臣人民承負
爲此事出教也凡自帝王大臣人民有承負
過責流及後世皆由不能善養失其紀綱故
有承負之責也比若父母失道德有過於鄉
里後子孫必被鄉里所害此乃承負之驗也
古者帝王大臣人民各知自養之道安有承
負哉天不欺人種禾得禾種麥得麥在用力
多少其稼善惡爲皇天解承負之仇爲后土
解承負之殃爲帝王解承負之厄爲萬民解
承負之過爲萬二千物解承負之責欲解承
負之責莫如守一守一久天將憐之一者天
之紀綱萬物之本也思其本流及其末古者
聖人將有作也仰占天文俯察地理明其本
末覩其明效天下之人有四窮何謂也謂子
本生於父母少年之時思其父母不能去是
一窮也及其大自勝女欲嫁男欲娶不能勝
其情欲因相愛不能相離是二窮也旣相愛
即生子夫婦老長顔色不可愛其子少可愛
又當見養是三窮也其子只大可無養身便
自老長不解行是四窮也四窮之後能得明
師思慮守道上可高才有天命者或得度世
其次或得壽其次可得須臾樂其身魂魄居
地下爲其復樂何謂也地下悉得新死之人
悉問其生時所作所更因定明籍因其所作
而責之故子不可不預防安危人君當思太
平得天之心魂魄神常與炁合其不能平其
治者不合天心不得天意謂無功於天終即
魂魄神獨責於地下以惡氣合是古上聖之
君預知此故努力爲善愚人不深計故生亦
有譴謫於天死亦有譴謫於地可不駭哉速
傳吾書使天下之人得行之俱思其身定精
念合於大道且自知過所從來即承負之責
除矣天地大喜復反上古而倍矣
天一也反行地二其意何也今地二反行人
三何也夫地爲天使人爲地使故天悅喜即
使今地上萬物大喜悅地雖養物也善即民
居善此其相使明效也夫治亂者猶太多端
不得天之心當反還其根本夫人言太多亦
致亂若本根何患哉故一言而成者本也再
言而止者成章句也三言而止反成解難也
將遠真故有解難也四言而止反成文辭也
五言而止反成僞也六言而止反成敗也七
言而止反成破也八言而止反成離散遠道
遠復遠也九言而止反成大亂十言而止反
成滅毁故終至十而改更相傳而敗也夫凡
事毁者當反本故反守一以爲元首是故數
起於一終於十自然治亂之數也是故古者
聖人問事初一占者其吉凶是也守其本乃
天神下告也再卜占者地神出告也三卜占
者人神出告之也過此而下者皆欺人不可
占故卦數即不中也人間辭多不珍善哉天
數起於一終於十何也天一也下與地二也
隂陽具而共生萬物始萌兆元炁起於子轉
東北布根於角轉在東方生出達轉在東南
而悉生枝葉轉在南方而茂盛轉在西方而
成熟轉在西北而終物終故當更始故爲亥
二人共抱一爲三皇初是故亥者核也乃始
凝核也故水始凝於十月壬者任也巳任必
滋日益巨故子者滋也三而得隂陽中和炁
都具成而更反初起故復本名爲甲子天道
生物當周流俱具四時五行之炁乃能成也
故本於天地周流八方故數終於十
問帝王諸侯之爲治何者最善哉曰廣哀不
傷如天之行最善夫治莫若大象天也雖然
當有次第何謂也夫人最善莫如樂生急急
若渴乃後可也其次樂成他人善如己之善
其次莫若人施見人貧乏謂其愁心比若憂
饑寒乃可也其次莫若設法但懼而置之可
也其次人有大罪莫若於治不陷於罪過乃
可也其次人有過觸犯事不可奈何能不使
及其家與比伍乃可也其次罪及比伍願指
有罪者愼無絶嗣也人者天地神明之統傷
敗天地之體其爲禍深矣無爲子孫承負之
厄常思太平以消刑格也吾爲天地譚爲上
德君製作可以除天地開闢已來承負之厄
會議不敢忘語必得怨於皇天后土又承負
於上賢明道德之君其爲罪深大矣
拘校上古中古下古道書集衆賢共讀視古
今諸道文如一卷得一善守如得一善訣便
隨事書記之一卷一善十卷得十善百卷得
百善千卷得千善萬卷得萬善億卷得億善
隨而書之出衆賢共議去復重因此要文編
之以究意深知古今天地人萬物之精意簡
說九人意其無冤者乎
王治因喜解其先王之承負夫人萬物之長
也其無形委炁之神人職在治元炁大神人
職在治天真人職在治地仙人職在治四時大
道人職在治五行聖人職在治隂陽賢人職
在治文書皆受語凡人職在治草木五穀奴
婢職在治財貨夫皇天署職不奪其心各從
其類不誤也反之爲大害故置署天之凡民
皆當順此古者聖人深承知此不失天意得
天心也言九人各易治而得天心九炁合和
故能致太平也此九事迭相成生一炁不和
輒有不至者元炁不和無形神人不來至天
炁不和大神人不來至地炁不和真人不來
至四時不和仙人不來至五行不和大道人
不來至隂陽不和聖人不來至萬物不和凡
民亂貨財少奴婢逃亡凡事失職爲害若此
得此九人能消萬世帝王承負之灾此九人
上極無刑下極奴婢各調一炁故上士修道
先當食炁是欲與元炁和合當茅室齋戒不
覩邪惡日鍊其形無奪其欲能出入無間上
助仙真元炁天治也是爲神士爲天之吏也
無禁無止誠能就之名天士簡閱善人天大
喜還爲人利也夫得道去世雖不時目下之
用而能和調隂陽炁以利萬物古者帝王祭
天上諸神爲此神吏也凡聖皆有極爲無形
神人下極爲奴婢神人者乘炁而行故人有
炁即有神炁絶即神亡皇天之明要證也所
以明敕人君之治得失之效
夫刑德者天地隂陽神治之明效爲萬物人
民法度故十一月大德在初九居地下德時
在室中故内有炁萬物歸之時形在上六在
四野故外無炁而消也外空萬物士衆皆歸
王德隨之入黄泉之下十二月德在九二之
時在丑居土之中而未出達時德在明堂萬
物隨德而上未敢出見上有刑也正月寅德
在九三萬物莫不隨盛德樂閱於地而生時
德居庭二月德在九四在卯巳去地未及天
適在界上德在門故萬物悉樂出闚於門也
三月盛德在九五辰上及天之中盛德時在
外道巷故萬物悉出居外也四月巳德在上
九到於六遠八境盛德八方善炁陽炁莫不
響相應擾擾生之屬去四室之野處時刑在
萬物之根居内室下室無物而上茂盛也莫
不樂從德爲治也是治以德大明效今謹已
聞用德未聞用刑然五月刑在初六在午地
下下内無炁地下空時刑在空中内無物皆
居外六月刑居六二在未居土之中未出達
也時刑在明堂時刑炁在内德炁在外擾擾
之屬莫不樂露其身歸盛德也七月刑六三
申之時刑在庭萬物未敢入固固樂居外八
月刑在六四酉時尚未及天界時德在門萬
物俱樂闚於門樂入隨德而還反也九月刑
在六五在戌上及中時刑在道巷萬物莫不
旦死因隨德入藏故内日興外者空亡十月
刑在上六亥時刑及六遠八境四野萬物擾
擾之屬莫不入藏逃隨德行到于明堂蚑行
之類自懷居内野外空無士衆是非好用刑
罰者見徒邪哉但心意内懷以刑治其士衆
輒日爲衰少也五月内懷一刑一羣衆叛六
月内懷二刑二羣衆叛七月内懷三刑三羣
衆叛八月内懷四刑四羣衆叛九月内懷五
刑五羣衆叛十月内懷六刑六方羣衆叛故
外悉無物皆逃於内是明證效也故刑治者
外恭謹而内叛故士衆日少也是故十一月
内懷一德　羣衆入十二月内懷二德二羣
衆入正月内懷三德三羣衆入二月内懷四
德四羣衆入三月内懷五陽盛德五羣賢者
入從四月内六德萬物並出見莫不擾擾中
外歸之此天明堂法效也二月八月德與刑
相半故萬物半傷於寒夫刑日傷殺厭畏之
而不得衆力古者聖人威人以道德不以筋
力刑罰也爲垂象作法爲帝王立教令可儀
以治王道將興取象於德王道將衰取象於
刑夫爲帝王制法度先明天意内明隂陽之
道即太平至矣
天師乃與皇天后土常合精念其心與天地
意深相得比若重規合矩不失毛髮之間也
知天地常所憂預得知天地之大忌諱者何
等也天地神靈深大疾苦惡人不順不孝何
謂也夫天地中和三炁内共相與爲一家共
養萬物天者主生稱父地者主養稱母人者
爲治稱子子者受命於父恩養於母爲子乃
敬事父而愛其母何謂也然父教有度數時
節故因四時而教生成惡人逆父之意天炁
失其政令比若家人父怒其子父子不和隂
勝陽下欺上臣失其職鬼物大興天地之位
如人男女之别其好惡皆同天者養人命地
者養人形今凡共賊害其父母四時之炁天
之按行也而人逆之則賊害其父以地爲母
得衣食養育不共愛利之反賊害之人甚無
狀不用道理穿鑿地大興土功其深者下及
黄泉淺者數丈獨母愁患諸子大不謹孝常
苦忿忿悃悒而無從得道其言古者聖人時
運未得通其天地之意凡人爲地無知獨不
疾痛而上感天而人不得知之故父灾變復
起母復怒不養萬物父母俱怒其子安得無
灾乎夫天地至慈唯不孝大逆天地不赦可
不㤥哉大起土大灾起小起土小灾起是地
忿使神靈生此灾也或起土不便爲灾者得
良善地也即灾者得凶惡地也主能害人並
害遠方何謂也比若良善之人雖見冤害强
忍須臾心終不忘也惡人不能忍須臾便見
灾害也地體巨大人比於地積小所穿鑿安
能爲害也然比夫人軀長一丈大十圍其齒
齲間蟲小小不足道食人齒大疾當作之時
其人啼呼久久齒爲之墜落悉盡人比於天
地大小如此蟲與人矣齒若金石之堅者小
蟲但肉耳而害物若此今有大丈夫巨力之
士無不能制蚧蟲者一升蚧蟲共蝕此人乃
病痛不得卧劇者著牀今蛄蟲蚤蝨小小積
衆多共食人蠱蟲者能殺人蚤蝨同使人煩
滿不得安坐皆生瘡耳人之害天地亦若是
耳穿地見泉地之血也見石地之骨也土地
之肉也取血破骨穿肉復投瓦石堅木於地
中爲瘡地者萬物之母也而患省若此豈得
安乎凡人居母身上亦有障隱多少穿地一
尺爲陽所照炁屬天二尺者物之所生炁屬
中和三尺者及地身隂過此已往皆傷地形
也
平道德價數貴賤解通愚人心今一旦賜子
千斤之金使子與國家寧得天地之懽心以
調隂陽使灾異盡除帝王老壽治致太平邪
今齎萬變之璧以歸國家寳而藏之此天下
珍物也寧使六方太和之炁盡見瑞應悉出
夷狄却去萬里不爲害吾所以告子道畢具
乃能使帝王保得天地之懽心天下羣神徧
說蚑行動揺之屬莫不悅喜夷狄却降瑞應
悉出灾害悉除國家延命人民老壽審能好
善行吾書惟思其要意莫不響應比若重規
合矩無有脫者也欲與國千斤金不若與一
要言以致治太平除灾安天下古者帝王未
常患財貨乃患貧於愁大賢不至人民聚皆
欲外附日以踈少以是不稱皇天之心若積
金玉竒物縱横千里直上至天終不致大賢
聖人仙士來賴助帝王之治吾書乃三光神
吏常隨而照之夫上之臣子民之屬其爲行
也常旦夕憂念其君王也念欲安之心正爲
其疾痛常樂帝王垂拱而自治也其民臣莫
不象之而孝慈也上得天心下得地意中央
使萬民莫不懽心無有冤結蚑行之屬莫不
嚮風而化萬物各得其所天地和悅人君爲
增壽上老至于嬰兒不知復爲惡天下且惜
其君恐老天地必使神人持負靈藥告之帝
王服之壽無窮矣
何爲上善臣子之行也上善第一孝子之行
者念其父母且老去獨居閑處念思之於何
得不死之術以奉親賤財貴道活而已思絃
歌以樂其親風化其意使入道也樂終古與
居不知老也常爲求索殊方周流遠所至誠
乃感天力盡乃已也衣食纔自足不復爲後
世置珍寳反愁苦父母使守之此爲上善第
一孝子也
上善弟子受師道德之後念縁師恩遂得成
人乃得長與賢柔相隨不失行伍或得名位
以報父母或得深入道味知自養之術也夫
人乃得父母得成道德於師得榮尊於君獨
居一處念君師父將老無以可報之常思行
爲師求殊方異文可以報功者或更學事賢
者屬託其師爲其言語或使上得國家之良
輔有益帝王之治若此者爲太古善弟子也
古者三皇上聖勝人乃與至道與德治勝人
不以威嚴智詐也夫以威嚴智詐刑罰勝人
者正乃寇盜賊也夫盜賊專以此勝服人君
子以何分别自明殊異乎故道德之君常將
嚴威智詐爲盜賊之行矣
天師書辭常有上皇太平炁且至何謂也夫
聖人制法皆象之意也守一而樂上卜卜者
問也常樂上行而卜問不止最上之路也故
上字一晝直上而卜下爲字一下而卜卜問
也常思念問下行者極無下故樂下益者不
復得上也皇字者一日而王上一者天數得
一得日照然後大明則爲王一與日王合而
成皇字也一爲天天亦君也日君德也王亦
君長也三君長共成皇言盛德煌煌天下第
一無復能上者也太者大也言其積大如天
無有大於天者平者言治太平均凡事悉治
無復不平比若地居下執平比若人種刈種
善得善種惡得惡耕用力分别報之厚天氣
悅下地氣悅上二氣相通而爲中和之氣相
受共養萬物無復有害故曰太平天地中和
同心共生萬物男女同心而生子父母子三
人同心共成一家君臣民三人共成一國夫
帝王者天之貴子子承父教當順行之以降
天地憂因得其祐故常思力行之使天文不
效者時有理亂道不空出古者帝王見微知
著因任行其事順其炁遂得天心意如長吉
逆之則水旱炁乖忤流灾積成變怪不可止
名爲灾異衆賢迷惑不知逆順之道使其知
之逢太平則安枕而理中平則可力而行之
逢不平以道自輔而備之猶若夏至則備暑
冬至則備寒此之謂也天道有常運故順之
則吉昌逆之則危亡天道戰闘其命傷日月
失度列星亂行能用者自力無敢閉藏賢明
上下令自安灸刺者所以調和安三百六十
脉通隂陽之炁而除害者三百六十脉者應
一歲三百六十日日一脉持事應四時五行
而動出外周旋身上緫於頂内擊於藏裏咸
應四時而動移有疾則不應度數往來失常
或結或傷或順或逆故當治之火者太陽之
精公正之明也所以察奸除害惡也刺者少
隂之精也太白之質所以用義斬伐治百中
百治十中十此得天經脉讖書也實與脉相
應則神爲驅使治十中九失一與除脉相應
精爲其軀使治土中八人道書也人意爲其
使過此而下不可以治疾也反或傷甲脉有
病反治乙名爲恍惚不知脉獨傷絶故樂知
天道神不神相應與不也直置一病人於前
名爲脉本文比若書經道本文令衆賢而識
其病或有長於上或有長於下三百六十脉
各有所覩取其行事常所長而治訣者以記
之十十中者是也不中者皆非也集衆行事
愈者以爲經書則所治無不解訣者也吾道
即甲子乙丑六甲相承受五行轉相從四時
周反始書卷雖衆多各各有可紀比若人一
身頭足轉相使一字只遺一字起賢之次之
以相輔合隂陽以言語表裏相應如規矩始
誦無味有久久念之不懈驗至矣灾害去身
神還聚人自謹良無惡子爲無刑罰而道化
美極也明按吾文以却咎扞禍禍自止民自
壽原未得本無終始十十相應太陽文也十
九相應太隂文也十八相應中和書也十七
相應破亂文也十六相應過中書也十五相
應無知書也可言半吉半凶文十四中者邪
文也十三中者大亂文也十二中者棄文也
十一中者佚中文也十七中者已下不可用
誤人文也隨傷多少還爲人傷久久用之不
止法絶後滅嗣此爲十十文也樂得其實者
但觀上古之聖辭中古之聖辭下古之聖辭
合其語言視其所爲可知矣復思上古道書
中古道書下古道書三合以同類相召呼復
令可知矣凡書文皆天談何故其治時矣然
能其言正其言者理矣不正不明亂矣正言
詳辭必致善也言凶辭必致怨矣欲致善但
正本本正則應天文與聖辭相得再轉應天
理三轉爲人文四轉爲萬物萬物則生浮華
則亂敗矣天文將出以考元正始除其過者
置其實明理凡書即天之道也得其正言者
與天意相應邪也
致邪惡氣使天地不謂萬物多失其所帝王
用心愁苦得復亂焉故當急爲其考正之念
念從古到今書悉已備具矣神祇之謫人非
同若人得遠辟易逃也得神祇之心以解天
下之憂以安帝王使萬物各得其所是吾守
三實太平氣來邪僞去奸猾絶滅
真人問天下有幾何急有幾何急有幾何益
禍凶而不急乎神人言其人宜自精而具言
之凡天下之事用爲急不事用者爲不急神
人言似是而非也欲得常急而不可廢廢之
天下絶滅無人理并合無名字者故爲大急
夫天下大急有二小急有一其餘悉不急反
厭人耳目爲人召禍亡家喪國若身絶後坐
不急之務而致此禍患若此夫人生受命之
時與天地分身抱元氣於自然不飲不食呼
吸隂陽氣而活不知飢渴久久離神道遠漸
失根本後生者復不知真道日流就僞便生
飢渴不飲不食便死是大急也天地憐愍共
爲生可飲食之物既食且飲天統隂陽當見
傳不得中統天地之統也傳之當象天地一
隂一陽一男一女然後能生生也夫隂極則
生陽陽極則生隂隂陽相傳比若寒暑自然
之理故能相生世世不絶天地之統夫絶天
地之統何有夫婦父子君臣師弟子乎主通
天教助帝王而化成天下故食飲與男女相
須二者大急夫衣者依也有衣即生賢無衣
則生不肖也故衣以禦害故古者聖帝明王
不效玄黄之色但禦寒暑而已飲食隂陽不
可絶絶之天下無復君臣父子之道守此三
者以竟天年傳其天統終者復始無有窮已
古者聖人以此爲理其餘皆不急但召凶禍
夫男者天也女者地也衣食者中利過此三
者其餘皆僞之物非可須爲活反多致禍姦
致理不平和氣不至天道乖錯爲君子重憂
六情所好人不能禁止因以致禍君子失其
政令小人盜劫心生家亡國敗未嘗不因不
急之物召之天下貧困愁苦灾變下極欺上
日就浮華因而愁苦不竟天年復使後生趨
走不止山川爲空竭元氣斷絶地氣衰弱生
養萬物不成天灾變改生民稍耗姦僞復生
不急之物爲害若此而欲悅耳目之娱而不
悟深深巨害矣真人復問神人孝子事親親
終後復事之當與生時等邪復有異乎事之
復過於生時復不及也人由親而生得長大
見親終去復無還期不得受其教敕出入有
可反報念念想象不能已矣欲事之過生殆
其可乎神人言子之言但世俗人孝之言耳
非大道意也人生象天屬天人卒象地屬地
天父也地母也事母不得過父生陽也卒隂
也事隂不得過陽陽君道也隂臣道也事臣
不得過於君事隂過陽即致隂陽氣逆而生
灾事小過大即致政逆而禍大隂氣勝陽下
欺上鬼神邪物大興而晝行人道疾疫不絶
而陽氣不通君道衰臣道强盛是以古之有
道帝王興陽爲至降隂爲事夫日陽也夜隂
也日長即夜短夜長即日短日盛即生人盛
夜盛即鬼神盛夫人以日俱鬼以星俱日陽
也星隂也故日見即星逃星見即日入故隂
勝即鬼神爲害與隂所致爲害如此也
上古之人理喪但心至而已送終不過生時
人心純朴少疾病中古理漸失法度流就浮
華竭資財爲送終之具而盛於祭祀而鬼神
益盛民多疾疫鬼物爲祟不可止下古更熾
祀他鬼而興隂事鬼神而害生民臣秉君權
女子專家兵革暴起奸邪成黨謟諛日興政
令日廢君道不行此皆興隂過陽天道所惡
致此灾咎可不愼哉
師策文師曰吾字十一丙午丁巳爲祖始四
口治事萬物理子巾用角活其右潜龍勿用
坎爲紀人得見之壽長久居活而已治百萬
人仙可待善治病者勿欺殆樂乎長安市使
人壽若西王母比若四時周反始九十字策
傳方士
真人請問神人前所賜不達之生策書九十
字未知趨向義理所歸願爲一一解以遺後
世貫結而不忘神人言爲子直解之師曰吾
字十一明爲止師者正謂皇天神人師也曰
者辭也吾乃正辭於天親見遺而下爲帝王
萬民具陳解億萬世諸承負之譴也吾者我
也即天所急使神人也今天以是承負之灾
四流始有根本後理者悉皆隨之失其政無
從得中斷止之更相賊傷爲害甚深今天以
爲重憂字者言今陳列天書累積之字也十
者書與天真誠信洞相應十十不誤無一欺
者也得而衆賢者自深計其先人皆有承負
也謂之不止承負之厄小大悉且除矣一者
其道要正當以守一始起也守一不置其人
日明天迷解矣明爲止止者足也夫足者爲
行此道者但日有益昭昭然不復愚闇冥冥
也十一士也明爲止者赤也言赤氣謂此當
復更盛大明也止者萬物之足也萬物始萌
直布根以本足生也行此道其法乃更本元
氣得天地之心第一最善政稱上皇之道也
丙午丁已火也赤也丙午者純陽也丁已者
純隂也隂陽主利陽氣復和合天下與也爲
者爲利帝王隂凶害也祖者先也象三皇德
也始者反本初也當行此道反上三皇化也
四口治事萬物理四而得口者言也皆日習
言吾書者即得天正經字也令得其志意乃
上與天心合使萬物各得其所而不復亂故
言萬物理也子巾用角治其右者誦字也誦
讀此書而不止凡事悉且一旦而正上得天
心歡然而常喜無復倍也潜龍勿用坎爲紀
潜龍者天陽氣還復初九甲子歲冬至之日
天地正始起於是也龍者乃東方少陽木之
精神也故天道因木而興火行夫物將盛者
必當開通其門户也真人到期月出此書宜
投開明之地開者闢也通達也開其南更滌
暢陽氣消去其承負之厄會潜藏也道已往
到反隱藏也勿用敢也未也先見文者未知
行也用者治也事也今天當用此書除灾害
玄甲歲除之其時君未能深源書意得能用
之也故言勿用者見天又未敢專信而即效
按用之信而用之者事主效若響應爲其明
證也乃與天道合響應也坎爲紀者子稱坎
甲天之綱綱陽也坎者水隂也紀也故天與
地常合其綱紀於玄甲子初出此書爲有德
君理化作綱紀也故言坎爲紀也乃謂上皇
天書下爲德君出真經書以斷邪以玄甲爲
首子爲本故以上甲子序出之人得見之壽
長久人正謂人君帝王一人也上德易覺知
行道書之人也據瑞應又不疑天道也深得
意則壽矣壽竟其天壽也長者得無窮也久
者存也居天地間有活也居處也處天地間
存活當學道真也浮華之文不能久活人也
諸承負之厄會咎皆謂無核實之道故也今
天斷去之治百萬人仙可待其理正也天以
此書正衆賢之心各自理病守真去邪仙可
待者言天下聞之真道翕然悉除輔佐有德
之君理真道活人法也故曰仙可待善治病
者勿欺殆凡人悉愚不爲身神皆爲邪僞之
文無故自殆反得天重讁而生承負之大責
故天使棄浮華文各守真實保其旦夕力行
之令久久有益無肯復欺殆者樂乎長安市
樂者莫樂上皇太平氣至也呼嗟嘆其德大
優無比雙也長者行此道其德善長無窮已
也安者不復危亡也得行此道者承負天地
之讁悉去乃長安曠恢曠恢無復憂也市者
天之所共聚人處也行此書者言國民大興
皆若都市中人也使壽若西王母者使人謂
使帝王有大德好行正文之人也若順也能
大順行吾書即天道得之者大吉無有咎也
西者人人栖存真道於胷心也王者謂帝王
得行天道大興而王也其理善乃無上也母
者考壽之證神之長也比若四時周反始者
比者若四時傳相生相成不復相賊傷也其
理無有刑也九十字策傳方士九者究竟得
行此道其德究合天地隂陽萬物之心也十
者十十相應無爲文也字者言天文上下字
周流徧道足也傳者信也故爲作文守符信
傳之方者大正也持此道急往付歸有道德
之君可以消去承負之凶其理即可大正也
士者有刻志一介之人也一介之人者端心
可教化屬事使往通此道吾策之將可覩矣
天諫正書天者小諫變色大諫天動裂其諫
而不從因而消亡矣三光小諫小事星變色
大諫三光失度不明諫而不從因而消亡矣
地小諫動揺大諫土崩地裂諫而不從因而
消亡矣五行小諫灾生大諫木行蟲殺人火
行毒殺人金行虎狼殺人水行水蟲殺人土
行吏民刻毒相賊殺人諫而不從因而消亡
矣四時小諫寒暑不調大諫寒暑易位時候
無復節度諫而不從因而消亡矣六六精氣
共小諫亂起中生蟲灾或蜚或步多雲風而
不雨空虚無實大諫水旱無節度殺傷萬物
及人民諫而不從因而消亡矣蜚步爲獸小
諫灾人大諫鳥獸食人蝗蟲大興起諫而不
從因而消亡矣鬼神精物小諫崩起賊病使
民大諫刑死滅門諫而不從因而消亡矣六
方小諫風雨亂發狂惡毒俱行傷人民大諫
横加絶理風石飛起十地上柱皇天破室屋
動山阜諫而不從因而消亡矣天地音聲小
諫雷電小急大諫霹靂數作諫而不從因而
消亡矣吏民小諫更變色大諫多傷賊諫而
不從因而消亡矣夫天地六方八極大諫俱
欲正河洛文出矣天明證天下瑞應書見以
諫正君王天下莫不響應諫而不從因而消
亡矣天道經會當用復以次行是故古者聖
賢終日思唯不敢懈怠失毛髮之間見微知
著不失皇天心故能存其身安其民養萬物
無憂患危亡兇禍不得來計事投筭與天意
同矣天之所祐者祐易教祐至誠祐謹順祐
易曉祐敕天之於帝王最厚矣故萬般誤變
以致之不聽其教故廢而致之天地神明不
肯復諫正也灾異日增人民日衰耗亡失其
職古者聖帝明王旦夕垂拱能深思察天心
不敢失之故父事皇天母事皇地兄事日姊
事月正天文保五行順四時觀其進退以自
照正其行自知得失矣


太乎經鈔丙部卷之三















太平經鈔丁部卷之四外四
　　　胞胎隂陽規矩正行消惡圖
神人語真人内子已明也損子身其意得也
其外理自正瞑目内視與神通靈不出言與
道同隂陽相覆天所封長生之術可開眸子
無强腸宜和弘天地受和如暗聾欲知其意
胞中童不食十月神相通自然之道無有上
不視而氣宅十二重故反嬰兒則無凶老還
反少與道通是故畫像十二重正者得善不
肖獨凶天道常在不得喪亡狀如四時周反
鄉終老反始故長生也子思其意無邪傾積
德累行道自成才不如力道歸其人苟非其
人道不虚行夫道苦風默居其傍用之則有
不用則亡賢者有里不肖有鄉死生在身常
定行天無有過人自求喪詳思其意亦無妄
行天與守道力行故長生人不肯爲故死傾
記吾戒子道傳其人則易行古者聖賢傳道
飲血爲盟天道積重愚人反輕道乃萬物之
師也得之者明失之者迷天地雖廣大不遺
失毫釐賢知自養比與神俱語是乃隂陽之
統天地之樞機也古者聖賢深知之故以自
表殊天道之要也内以治身外以消災不當
爲之乃與天地同憂分别四治夫帝王之士
失臣皆當老少子本非理世人也吾見天氣
間者比連不調或過在仕臣失實令使時氣
不調人君不明災害並行道人亦傷令天地
三光尚爲其病故無正明道士於自逃獨得
不傷故吾雖獨蒙天私久存常不敢自保初
少已來事師問事無能悉解之天師解决其
要意恐無復得知之夫治者有四法有天理
有地理有人理三氣極然後蚑行萬物理也
願聞其意天理者其臣老君乃父事其臣也
夫臣卑何故師父事之哉但位卑道德尊重
師父事之者乃師其道德當以合策而平天
下也地理者友事其臣若以同志同心者隂
順母子同列同胞同憂臣雖位卑其德和平
君之治人治者卑其用臣少小小象父生子
子少小未能爲父作策故亂小矣夫治天下
者視天下之臣皆師父也故父愛其子何有
危時師父皆能爲其子解八方之患難何有
失時象地理者天下之臣皆君之友也夫同
志合策爲交同憂患欲共安其位地者順而
承上悉承天意皆得天心何有不安時乎象
人理者得中和之氣和者可進可退難知象
子少未能爲父計也欺其父也臣少未能爲
君深計故欺其君少者生日月少爲學又淺
未有可畏故欺也故治少亂矣象蚑行理者
無理義萬物者少知無有道德夫蚑行萬物
無有上下取勝而已故亂敗矣象天理者人
好生不傷地理者順善而成小傷象人理者
相利多欲數相賊傷相欺殆象蚑行理者終
無成功無有上下取勝而已天地之間常悉
使非其能强作其所不及而難其所不能時
覩於不能爲不能言不怜而教之反就責之
使冤結多忿爭訟民愁苦困窮即而仰呼天
誠寃結氣感動六方故致灾變紛紛畜積非
一不可卒除爲害甚是即告天下之人心意
矣終反無成功變怪不絶太平之氣何從得
來哉故不能致太平氣咎正在此天下萬物
各自有宜當任其所長所能爲所不能爲者
而不可强也萬物俱愛隂陽之氣比若莫不
能遊高山之上及其有水不限高下皆能去
矣大木不能無上生於江海之中是以古者
聖人明王之受事也五土各取其宜其物得
好且善而各暢茂國家得富今宗廟重味食
之天下安平無疾苦惡氣休止不行而爲害
如人不相其土地而種植之即萬物不竟天
年皆壞冤結不解因而夭終上感皇天萬物
不收國家貧極食不重味宗廟飢渴天下愁
苦人民更相殘賊君臣更相欺殆外内殊辭
咎正起於此大害之根危亡之路也得書讀
之常苦不熟熟者悉目知之不善思其志竟
不精讀之雖得吾書亦无益也得而不力行
與不得何異見食不食與無五穀何異見槳
不飲渴可救乎此非愁他人還自害可不詳
哉故聖人力思君子力學晝夜不息也猶樂
象天轉運而不止百川流聚乃成江海子愼
吾言天之受事各有法律令有可屬道有可
爲出或先或後其漸預見比若萬物始萌於
子生於卯垂枝於午成於酉終於亥雖使預
見未可保也事各有可爲至光景先見其事
未對預開其路天之垂象也常居前未嘗隨
其後得其人而開通得見祐助者是也不可
不通行之無成功即非其人也是以爲明證
道審而言萬不失一但是其人明爲其開非
其人則閉審得其人則可除疾灾異自消夷
狄自降不須兵革皆自消亡萬物各有可爲
設張得其人自行非其人自藏凡事不得其
人不可强行非其友不可强取非其土地不
可强種種之不生言不良内不得其處安能
久長六極八方各有所宜其物皆見事事不
同大人得之以平國中士得之爲良臣小人
得之以脫身應天理上下和合天灾除奸僞
斷絶讖本文上古之人皆心開目明耳洞預
知未然之事深念未然感動無情卓然自異
未有不成之施所言所道莫不篤達不失皇
虚之心思募無極之智無極之言知人壽命
進退長短各有分部常以隂陽合得消息上
下中取其要與衆神有約束但各不得犯天
地大忌所奉所得當合天意文書相白上至
天君天君得書見其自約束分明乃後出文
使勿自怨中直自進不白自聞音聲洞徹上
下法則各不失期恐有不及未曾有不自責
時常恐有非見督録神相白未普懈有過見
退用故重復語勑反覆辭文宜不違所言是
天之當所奉承神祇所仰皆如法常不敢息
恐有不達所受非一皆當開心意恐違期神
有尊卑上下相事不如所言輒見疏記憂心
惻惻常如飢渴欲食天君開言知乃出教使
得相主文書非一當得其意後各有信上古
之人失得來事表裏上下觀望四方四維之
外見其紀綱歲月相推神通更始何有極時
星數之度各有其理未曾有移動事輒相乘
無有復疑皆知吉凶所起故置曆紀三百六
十日大小推算持之不滿分數是小月矣春
夏秋冬各有分理漏刻上下水有遲快參分
新故各令可知不失分銖各置其月二十四
氣前後箭各七八氣有長日亦復七八以用
出入祠天神地祇使百官承漏刻期宜不失
脫之爲不應坐罪非一故使晝夜有分隨日
長短百刻爲期不得有差有德之國日爲長
水爲遲一寸十分應法數今國多不用日月
小短一刻八九故使老人歲月當弱反壯其
年自薄何復持長時如使國多臣樞機衡舒
遲後生蒙福小得視息不直有惡復見伐矣
惟天地之明爲在南方已午同家離爲正目
當明堂之事日照明以南向北陽氣進退亦
不失常隂陽相薄以至子鄉寒温相直照徹
自然甚可喜生養之道少陽太陽木火相榮
各得其願是復何爭表裏相承無有失名上
及皇燿下至無聲寂靜自然萬物華榮了然
可知不施自成天之所仰當受其名機衡所
指生死有期司命奉籍簿數通書不相應召
所求神簿問相實乃上天君天君有主領所
白之神不離左右其内外見敬亦不敢私承
所上所下各不失時太隂司官不敢懈止正
營門閣恐自言事輒相承爲善爲要道牒其
姓名得教則行不失銖分上古之時有智慮
無所不照無所不見受神明之道昭然可知
亦自有法度不失其常從太初已來歷有長
短甚深要妙從古至今出歷之要在所止所
成輒以心思候算下所成所作無不就並數
相應繩墨計歲積日月大分爲計今天地且
大樂歲帝王當安坐而無憂民人但遊而無
事少職五穀不復爲前無有價直天下興作
善酒以相飲市道尤極名爲水令火行爲傷
於陽化凡人一飲酒令醉狂脉便作買賣失
職更相鬥死或傷賊或早到市反宜乃歸或
爲奸人所得或縁高墜或爲車馬所尅賊推
酒之害萬端不可勝記念四海之内有幾何
市一月之間消五穀數億萬斗斛又無故殺
傷人日日有之或孤獨因以絶嗣或結怨父
母置害或流灾子孫縣官長吏不得推理叩
胷呼天感動皇靈使隂陽四時五行之氣乖
錯復旱上皇太平之君之治令太和氣逆行
蓋無故發民令作酒損廢五穀復致如此之
禍患但使有德之君有教勑明令謂吏民言
從今已往敢有市無故飲一斗者笞三十謫
三日飲二斗者笞六十謫六日飲三斗者笞
九十謫九日各隨其酒斛爲謫酒家亦然皆
使修城郭道路官舍所以謫修城郭道路官
舍爲大土功也土乃勝水以厭固絶滅令水
不過度傷陽也水太隂也民也反使興王傷
損陽精爲害深矣修道路取興大道以類相
占漸置太平考天地隂陽萬物上下相愛相
治立功成名使心治一家使人不復相憎惡
常樂合心同志令太和之氣日自出而大興
平六極同心八方同計所治者若人意莫不
皆響應而悅者本天地元氣合隂陽之位邪
惡默然消去乖逆者皆順明大靈之至道神
祇所好愛吾乃上爲皇天陳道德下爲山川
别度數中爲帝王設法度中賢得以生善意
因以爲解除天地大咎怨使帝王不復愁苦
人民相愛萬物各得其所自有天法常格在
不匿古者聖帝明王重大臣愛處士利人民
不害傷臣亦忠信不欺君故理若神故賢父
常思安其子子常思安樂其父二人并力同
心家無不成者如不並力同心家道亂矣失
其職事空虚貧極因爭鬥分别而去反還相
賊害親父子分身血氣而生肢體相屬如此
况聚天下異姓之士爲君師父乎故聖人見
微知著故重戒愼之夫師陽也愛其弟子導
教以善道使知重天愛地尊上利下弟子敬
事其師順勤忠信不欺二人並力同心圖畫
古今舊法度行聖人之言明天地部界分理
萬物使各得其所積賢不止因爲帝王良輔
相與合策共理致太平如不并力同計不以
要道相傳反欲浮華外言更相欺殆逆天分
理亂聖人之辭六極不分明爲天下大灾帝
王師之失其理法反與天地爲大仇不得神
明意天下大害者也
人生備具隂陽動靜怒喜皆有時時未牝牡
之合也是隂陽當主爲生生之效也天道三
合而成故子三年而行三三爲九而和道究
竟未知牝牡之合其中時念之未能施也天
數五地數五人數五三五十五而内藏氣動
四五二十與四時氣合而欲施四時者主生
故欲施生五五二十五而五行氣足而任施
五六三十而强故天使常念施以通天地之
統以傳類會三十年而免老當衰小止閉房
内天下蚑行之屬人象天地純耳其餘不能
也故天地一日一夜共閏萬二千物盡使生
夜則深晝則燥深者隂也燥者陽也天與地
日共養此萬二千物具足也天之法陽合精
爲雨陽之施乃下入地中相從共生萬二千
物其二千者嘉瑞善物也夫萬二千物各自
存精神自有君長當共一大道而行乃得通
流天道上下往朝其君比若人共一大道往
朝王者也萬二千物精神共天地生共二大
道而出有大有中有小何謂也乃謂萬二千
物有大小其道亦有大小也各自生自容而
行故上道廣萬步爲法次廣千步爲法其次
廣百步爲法其次廣十步爲法其次廣一步
爲法凡五道應五方當共下生於地共朝於
天共一道而行是以大道廣萬步容中道千
步小道百步氂道十步毛道一步物有大小
各自容往來凡乃上受天之施反下生施地
出當俱上朝天也故大道但可張不可妄翕
也翕之輒不相容有不得生者或有傷死不
得生出者令人絶無後代傷者傷人死者殺
人古者聖人不敢廢絶大道者覩天禁明也
子以何天道得傷道者天也陽也主生德者
地也隂也主養萬物多不能生即知天道傷
矣其有不生者即知天克有絶者矣一物不
生一統絶多則多絶少則少絶隨物多少以
知天統傷夫道興者主生萬物悉生德興者
主養萬物人民悉養無冤結
五書中善者使青爲下而丹字何乎吾道乃
丹青之信也青者生仁而有心赤者太陽天
之正色吾道太陽仁政之道不欲傷害也天
子者天之心也皇后者地之心也夫心者主
持正也天乃無不覆無不生無大無小皆受
命生焉故爲天天者至道之真也不欺人也
萬物所當親愛其用心意當積誠且信但常
欲利不害不負一物故爲天也夫帝王者天
之子人之長其爲行當象此夫子者當承父
之教令嚴勑案而行之其事乃得父心志意
可爲良家矣如不承父教令其家大小不治
即爲貧家矣財反四去常苦不聚其事紛紛
灾變連起大得愁苦過在此矣古者帝王將
行先仰視天心中受教乃可行也夫皇后之
行正宜土地地乃無不載大小皆歸中無善
惡悉包養之皇后乃地之子也地之心也心
憂凡事子當承象母之行若母廼爲孝子夫
天地之與皇后相應者比若響之與聲於其
失小亦小失大亦大若失毫髮之間以母不
相得志意古者皇后將有爲皆先念后土無
不包養也無不可忍無不有常以是自安與
土心相得矣若失之則灾變連起刑罰不禁
多隂少陽萬物不茂過在此夫是二人正行
者則神真見真道出賢明皆在位善物悉歸
國
元氣陽也主生自然而化隂也主養凡物天
陽主生也地隂主養也日與晝陽也主生月
星夜隂也主養春夏陽也主生秋冬隂也主
養甲丙戊庚壬陽也主生乙丁己辛癸隂也
主養子寅辰午申戌陽也主生丑卯巳未酉
亥隂也主養亦諸九陽也主生諸六隂也主
養男子陽也主生女子隂也主養萬物雄陽
也主生雌隂也主養君陽也主生臣隂也主
養天下凡事皆一隂一陽乃能相生乃能相
養一陽不施生一隂並虚空無可養也一隂
不受化一陽無可施生統也陽氣一統絶滅
不通爲天大怨也一隂不受化不能生出爲
大咎天怨者陽不好施無所生反好殺傷其
生也地所咎在隂不好受化而無所出養長
而咎人反傷其養長也天不以時雨爲惡凶
天也地不以生養萬物爲惡凶地也男不以
施生爲斷天統女不以受化爲斷地統隂陽
之道絶滅無後爲大凶比若天地一旦毁而
無復有天地也是故聖賢好天要文也天者
衆道之精也賢者好道故次聖賢者入真道
故次仙知能仙者必真故次真知真者必致
神神者上與天同形合理故天稱神能使神
也神也者皇天之吏也神人者皇天第一心
也天地之性清者治濁濁者不得治清精光
爲萬物之心明治者用心察事當用清明今
神人真人仙人道人聖人賢人民人奴婢皆
何象乎然神人者象天天者動照無不知真
人者象地地者直至誠不欺天但順人所種
不易也仙人者象四時四時者變化凡物無
常形容或盛或衰道人者象五行五行可以
卜占吉凶長於安危聖人者象隂陽隂陽者
象天地以治事合和萬物聖人亦當和合萬
物成天心順隂陽而行賢人象山川山川主
通氣達遠方賢者亦當爲帝王通達六方凡
民者象萬物萬物者生處無高下悉有民故
象萬物奴婢者衰世所生象草木之弱服者
常居下流因不伸也奴婢常居下故不伸也
故象草木故奴婢賢者得爲善人善人好學
得成賢人賢人好學不止次聖人聖人學不
止知天道門户入道不止成不死之事更仙
仙不止入真成真不止入神神不止乃與皇
天同形故上神人舍於北極紫宫中也與天
上帝同象也名天心神神而不止乃復踰天
而上但承委氣有音聲教化而無形上屬天
上憂天上事神人已下共憂天地間六合内
共調和無使病苦也
願聞絶洞彌遠六極天地之間何者最善三
萬六千天地之間壽最爲善故天第一地次
之神人次之真人次之仙人次之道人次之
聖人次之賢人次之此八者皆與皇天心相
得與其同意并力是皆天人也天之所欲仕
也天内各以職署之故思慮常相似也是天
所愛養人也天者大貪壽常生也仙人亦貪
壽亦貪生貪生者不敢爲非各爲身計之天
法垂象上古聖人常象之不敢違離也故厭
不祥斷狡猾使妖臣不得作者皆由案天法
而爲之欲使陽氣日興火大明不知衰時者
但急絶由金氣勿使王也金氣斷則木氣王
火氣大明無衰時也何謂也天君當絶兵兵
者金類也故急絶之帝王戒賜兵器與諸侯
是王金氣也金氣王則木衰木衰則火不明
火不明則兵起之象火者君象能變四時熒
惑爲變最效天法不失銖分王者居家主修
田野治生見之會當有四者不賜恩愛不下
加民令赤子無以訟盜當奈何見賢者賜以
文飢者賜之以食寒者賜與衣賢者何故賜
與文乎文者生於東明於南故天文生于東
北故書出於東北象虎有文在寅龍有文在
辰負而上天離爲文章在南故三光爲文日
出於東盛於南天命帝王象之爲法天有三
皇地有三皇人有三皇天有五帝地有五帝
人有五帝天有三王地有三王人有三王天
有五霸地有五霸人有五霸何謂也天有三
皇若三光地有三皇若高下平人有三皇若
君臣民天有五帝若五星地有五帝若五嶽
人有五帝若五藏天有三王謂三光五霸爲
五嶽與人地皆同天之三皇其優者日中者
月下者星地之三皇優者五嶽中者平土下
者田野人之三皇優者君中者臣下者民凡
人乃有大罪六不可除或身即坐或流及後
世然人積道無極不肯教人求生罪不除也
積德無極不肯教人守德養性爲謹其罪不
除積財億萬不肯救窮周急使人飢寒而死
其罪不除知有道而反賤道而不肯力學以
自救或得長生在其天統先人之體而反輕
不學而死乃自冤罪不除也天生人幸使人
人有筋力可以自衣食而不肯力爲反使飢
寒負先人之體而輕休其力而罪不除强取
人物以中和爲仇其罪不除此六大罪天惡
之不可除也吾將去有期戒六子一言夫道
乃洞無上無下無表無裏守其和氣名爲臣
子近求即大遠求即失故君王善爲政者以
腹中始起真能思道理自得矣近在胷心散
滿四海古者聖人名要道古者聖人之教帝
王也深思遠慮閉其九户休其四肢使其混
沌比若環無端如胞中之子而無職事乃能
得其理吾道悉以是爲大要天寳其傳焉
太平經鈔丁部卷之四










太平經鈔戊部卷之五外五
以天䜟文支干相配長安國家以理所問乃
求索洞通天地之因䜟文一言萬世不可易
天君疾多災愁苦夫皇天以四時爲肢地以
五行爲體肢主盛衰體主規矩部此九神同
流天下上下洞極變化難覩爲天下重寳爲
衆門户自有固常不可妄犯順之者長吉亂
之者天地乖忤天常䜟法以南方固爲君也
日在南方爲君火在南方爲君太陽在南方
爲君四時盛夏南方爲君五祀竈在南方爲
君五藏心在南方爲君君者當衣赤服火之
行也君有變怪常與陽相應非得與地相應
也日者最明爲衆光之長故天常以日占君
德盛衰人君之法當求與仁者同家有心者
爲理共理者常當行道而好生故東方者好
生南方者好養不仁不可共理不明不可爲
君長東方木仁南方火明東方主道南方主
德道主生德主養東方爲文龍見負之南方
爲章故正爲文章也東方爲少陽之始生也
故出東方南方太陽君之盛德明照少陽君
之家木生火也少隂爲臣以義屈伏於太陽
故金隨火屈折可欲爲臣者常以義屈折佐
君欲爲也故少隂爲臣太隂爲民民流行不
止故似水流行不息民者主當爲國家王侯
理生故水養木木者君之家也天之格讖少
陽畏少隂故臣者反主録國家王侯官屬也
太陽畏太隂國有道德而君臣賢明則民從
國無道德則民叛也是故理國之本民多爲
富民少爲貧天格法分爲六部東南上屬天
萬物生皆上行蚑行人民皆出外屬天故天
爲之色外蒼象木内赤象火西北屬地萬物
秋冬悉落下歸土人民蚑行至秋冬悉入穴
而居故地之爲色外黄白象土金内含水黑
象北行也東方南方位尊上屬天主理爲君
長師父西北方屬地卑爲臣爲後宫爲民者
甲之後宫也甲天也王者之本位故爲心星
心星火也屬南方丙爲火之長取其大明者
也君之位也辛者丙之後宫甲者丙之父也
故己乃大皇后之宫也辛者配丙丙者甲之
子故辛者小皇后之宫也丙者乃甲之適子
受受命之君也庚者屬乙是國家諸侯王之
夫也壬者屬丁是帝王女弟之夫也癸者屬
戊是國大皇后之婦家也十干各有所屬地
主之十二支云何哉天之爲法隂陽雖行相
適者各自有家天之爲法不同不舉家相隨
而止爾甲者以寅爲家乙者以卯爲家丙者
以午爲家丁者以已爲家戊者以辰爲家己
者以未爲家庚者以申爲家辛者以酉爲家
壬者以子爲家癸者以丑爲家故天道反行
理地道止也故有分土反無分民蓋有國故
天地不移天反一日一夜周流一竟行之爲
常故十二支各有其處不隨干轉也
酒者水之王水王當尅火火者君德也急斷
酒以全火德吾之道法廼出以規陽入以規
隂出以規行入以規神出以規衆書入以規
衆圖出以消灾入以正身出以規朝廷之學
其内以規入室凡事皆使有限努力好學者
各以其才能反失其常法外學遂入浮華不
能自禁内學不應正路反入大邪諸學者廼
有大病不能自知也其好外學才大過者多
入浮華令道大邪而無正文反名真道更以
相欺殆也内學才太過者多入大邪中自以
得之也今古文衆多不可勝限凡學得其真
事勿違其本也學於師口訣者勿違其師之
言是其大要夫學之大害合於外章句者日
浮淺而致文而妄語也入内文合於圖讖者
實不能深得其結要意反誤言也凡事爲天
譚十十相應者是也十九相應者小邪也十
八相應者小亂矣過此而下不可用也名亂
天文隂陽不喜萬物戰鬥人民被大咎也養
性法内見形容照然者是也外見萬物衆精
者非也凡事常守本文而求衆賢說以安之
者是也衆文章句而忘本事者非也天師爲
太平之氣出受道德以興上皇好有道之君
乃下及愚小民其爲思乃洞於六合合於八
極無不包裹道有九度分别一名爲元氣無
爲二爲凝靖虚無三爲度數分别可見四爲
神遊去而還反五爲大道神與四時五行相
類六爲剌喜七爲社謀人爲洋神九爲家先
一分爲九九九八十一道殊端異文宻用之
則共爲一大根以神爲使以人爲門户元氣
無爲者念身無一爲也但思其身洞白若委
氣而無形常以是爲法二爲虚無自然者守
形洞虚自然無有竒也身中照白上下若王
三爲度數者積精還自視數頭髮下至足五
指分别形容内外莫不畢數知其意常以是
念不失銖分此爲小度之術四爲神遊出去
者思念五臟之神晝出入見其行遊可以語
言知其吉凶次度數也五爲大道神者人神
出乃與四時五行相類青赤黄黑俱同臟神
出入五行神吏爲人使可降諸邪也六爲剌
喜者以剌擊地頗使人好巧不可常使七爲
社謀社謀者天地四時社稷山川祭祀之神
不可妄爲八爲洋神者其神洋洋其道無可
繋屬天下精氣下使人妄言半類真半類邪
九爲家先先者純見鬼無有真道也天神自
有神寳精光隨五行爲色隨四時之氣爲興
衰爲天地使人民萬物也天地之間隂陽之
際莫不被德化而生焉守道德積善乃究洽
天地鬼神精氣人民蚑行萬物四時五行之
氣常與往來莫不知其善者矣
大慈孝順閭第一慈孝者思從内出思以藏
發不學能得之自然之術行與天心同意與
地合上有益帝王下爲民間昌率能致和氣
爲人爲先法其行如丹青故使第一明道德
大柔閭第二明經道德爲百姓先學好道善
聚德不致盜賊上有益帝王化之最真吉矣
孝悌始學化善閭第三始學欲爲善心中有
庶幾去邪就正且成仁行未化也佃家子謹
閭第四佃家謹力子平旦日作日入而息不
避勞苦日有積聚家中雍雍以養父母得土
之利順天之道不敢爲非有益縣官大不仁
之子無義少年好兵聚姦閭第五無義之人
不仁之子不用道理駡天擊地不養父母行
必持兵恐畏鄉里輕薄年少無益天地之化
反爲大害并力計捕捐棄溝瀆不得藏埋不
和家中欺老愛少共食異財閭第六家將必
敗骨肉不和不能相教妄傳往來更相逃避
背本向末其禍不救矣悔過棄兵閭第七生
於窮里希有聞覩不知善惡有過天下行不
合天賴有明君使我就善少不知學長乃悔
之使善人賢士以五尺柱高卒有去閭學者
當考問之一旦民皆爲善矣悔過更合善閭
第八室學不成禍亂悉生賴有明君知我情
由令我悔過反致爲人師矣大惡人邪貪敗
化閭第九尸禄邪惡貪賊欺上害下大佞名
爲官賊似人之形貪獸之情無益天地隂陽
災深當誅亡除過復正悔事閭第十悔過改
行易心少無善情灾害數生朝過暮改名爲
善人此十閭古賢聖人之法樂人爲善使不
相賊傷欲令各終天年還反其道防絶其本
得覩太平之氣也神者皆以規正其根太相
太相繫於帝王因以正天行之其次根繫於
皇后因以順地理中根繫於衆聖因以理隂
陽細微小根繫於庶民因以理萬物大人爲
之得大中人爲之得中小人爲之得小皆可
有正也帝王行道德興盛日大明少道德少
明皇后行道德月大光明少道德少光明衆
賢行道德星曆大耀少道德少耀四根俱行
道德天下安寧瑞應出大光遠遥觀天象風
雨時善夷狄歸心災害自消今得天師書道
德以往付謹民使謹民使歸上有大仁道德
之君可以平天下之理而長安身帝王尸上
皇天之第一貴子也皇后乃地之第一貴女
也夫至神聖貴人職當居百重之内而反憂
天下萬里之外受天業爲隂陽六合八方持
統首天地之尊位爲神靈所因任上下洞極
萬物蚑行之屬莫不歸心於是作無上靈寳
謁能知天意明於星曆之吏名爲太史直事
不得逋日與夜迭上觀候天氣盛衰三光之
得失樂得天勑戒以自安也十一月則修黄
鍾導地下之氣使上通樂得后士意以自安
矣作明堂於太陽丙午之地爲其開八窗四
逹樂通八方四時之氣欲與八風四時之氣
合其吉以自安也明闢四門樂得天下竒文
殊策希見之物賢明異術可以長安天下而
消灾異古者聖人在位常力求隱士賢柔可
以共理願聞四時爲尊貴然王氣乃爲無氣
之長也衆氣所繋屬諸尊貴之君也王氣乃
爲天爲皇爲帝爲王爲太歲爲月建爲斗岡
爲青龍爲大德爲盛興爲帝王爲無上王爲
生成主是故王氣所處萬物莫不歸王之王
氣所居皆王而生所背去悉死由元氣也故
王氣處陽則陽王居隂則隂王居天則天王
居地則地王所處者皆王受命主理是古者
聖人王者春東夏南秋西冬北六月中央匝
氣則謁見天王氣乃尊於天當月建名爲破
大耗當帝王氣衝爲名死滅亡元氣建位帝
王氣爲第一氣尊嚴不可妄當也月建後一
爲閉閉者乃天主閉塞其後隂休氣恐來前
爲姦猾干帝王建氣也故閉其後也開者天
之法不樂害傷也故開其後者示教休氣爲
其有爲姦者樂開使退去也不去當見收收
則考問之則成罪罪則不可除令死危故後
五爲危危則近死矣故後六爲破天斗所破
乃死故魁主死亡乃至危也故帝王氣起少
陽太陽常守斗建死亡氣乃起於少隂太隂
常守斗魁是故後六將天常休之空之與地
同氣主閉藏匿奸宄與邪鬼物同處不可妄
開發古有賢人好生也悉氣屬斗前與天行
并故日吉能有氣也諸爲奸猾隂賊惡邪悉
象隂氣屬斗後故日衰所爲者凶元氣怳惚
自然共凝成一名爲天也分而生隂而成地
名爲二也因爲上天下地隂陽相合施生人
名爲三也三統共生長養凡物名爲財財共
生欲欲共生邪邪共生奸奸共生猾猾共生
害而不止則亂敗敗而不止不可復理因窮
還反其本故名爲承負夫天道無心遭不肖
則亂得賢明則理古者帝王得賢明乃道興
不敢以下愚不肖爲近輔速以吾此文付上
德之君行之洞明者光以三氣相見問之占
十中十所理悉理此第一善明可以爲帝王
使占十中九一氣亂不理可爲諸侯使占十
中八二氣亂不理可爲凡人使過此已下名
亂天正道必有冤結鬼神精伏逃不見不可
理不能調和太平之氣子欲得道思書文求
道之法靜爲根爲根積精不止神之門五德
和合見魂魄心神已明大道陳先知安危察
四鄰群神大來集若雲若是不息長壽君哉
大道不用勤形若死灰守魂神魂神不去乃
長存周者反始環無端去本求末道有患衆
民失之不得完思其意無失真言清靜爲本
非用錢可不重愛明師言順受師語不死焉
愚者逆師與鬼鄰不得正道入凶門遂不復
還去神骨肉腐塗稱祖先命已滅亡大窮焉
凡愚之術皆從内出自有法律厚爲本根見
神而活亦無苦愁神惡勞烈安心定意愼無
暴卒久久自靜萬道俱出長存不死與天相
畢爲之必和與道爲一賢持無置凡事已畢
俗念除去與神交結乘雲駕龍雷公同室軀
化而爲神狀若太一詳思書言愼無失節凡
精思之道成於幽室不求榮位志日調宻開
蒙洞白類似晝日不學之時若夜視漆東西
南北迷於其室令賢聖惶㤥心獨戰慄五守
已强不死亡安貧樂賤可久長賤反求貴道
相妨尊官重禄愼無望强求官位道即亡不
若除卧久安牀不食而自明百邪皆去遠禍
殃守靜不止不喪幸可長命而久行無敢恣
意失常求之不止爲道王治活之術各異方
與民殊事不相妨上之好生民命久長俗教
道上有仁王聖主思道化下流行令民清廉
永無禍殃民之不死上之明也上無明君教
不行不肯爲道反好兵户有惡子家喪亡持
兵要人居路傍伺人空閑奪其裝縣官不安
盜賊行觀民可爲上可明人君好仁下求長
生上之不仁下多邪傾皆令夭死不知樂生
下愚好德上教令也民之好道者其主明也
盡欲長生遠禍殃也不食廉潔去諸兵也垂
拱無爲棄不祥也聖主大興其民相親也恩
及下愚是其王也天道好生以安上也下愚
不爭上之慶天下幸甚莫不歸王也民不好
道者上之不明也内懷姦心明行也不好爲
德反好兵也父子分離居道傍也不得長生
積死喪也家有貧子若虎狼也上之無德兵
禍殃也下愚爲君化不行也民多好仙帝王
明也天見其治恩下行也蚑行喘息皆被光
也
天者好生道故爲天經積德者地經地者好
養故爲地經積和而好施者爲人經和氣者
相通往來人有財相通施及往來故和爲人
經也古者將學問者皆正其本比若種木也
本索善種置善地其生也本末枝葉悉善本
者是其本師枝實者是弟子是故古之學悉
先念思本乃學其道也故可爲者得與天心
合故吉也夫種木不擇得善木又植惡地枝
葉華實安得美哉此者始以端身正性道意
止歸之元氣還以安身念古法先師所職行
何以能自治計定意極且自得之先以安形
始爲之如嬰兒之遊不用筋力但用善意詳
念先人獨壽其治獨意以何得之但以至道
繩邪去姦此若神矣無有竒怪本正以是爲
之故得天心不負地意四時周五行安子孫
不相承負各懷至德不復知爲邪惡也入室
獨居思經道之本所須出入賢者先得其意
其次隨之遂俱入道與邪相去矣
入室思存五官轉移隨隂陽孟仲季爲兄弟
應氣而動順四時五行天道變化以爲常矣
失氣則死有氣則生萬物隨之人道爲雄故
立五官隨氣而興天道因氣飛爲雄真人積
氣聚神明故道終常獨行萬民失氣故死喪
者爲賤生者爲貴子守道可長久隨氣而化
天爲常無急名利道自行天道常生無有喪
地道持兩主死亡夫上古聖賢者於官中士
度於山下士蟲死居民間賢者見書深思此
言先難後易身亦無患而守德成大道身學
已更九室成神人其念常與凡人殊絶異朝
夕未常念地上欲聞天事也意乃念天上職
事乃後可下九室積精篤竭自化易其形容
即是上天聖人也不得復理民間時事明矣
吾之書乃使高士遂生而不見下士不敢妄
爲妄言也吾書爲道所能窮竟人志使人賢
不肖各盡其才至死無可復悔者乃各盡其
天命也欲壽樂久存者思正道意可往矣不
樂久存者宜就俗事但樂止其身而已驗行
鏡其身自知可爲得失法賢明智廼包裹天
地積書無極而不能自壽益命此名空虚無
實道也術士之師也久久還自窮之學能遍
授天文地理悉解萬物之情衆書並合備具
而不能事親尊君此知無益也詳思此言吉
凶可知矣此以簡行即令人自知得失學問
何者爲急故陳列二事分明士意失得之象
自閉闢已來行有二急其餘欲知之亦可不
知之亦可天地與聖明所務當推行而大得
者壽孝爲急壽者乃與天地同優也孝者與
天地同力也故壽者長生與天同精孝者下
承順其上與地同聲此二事者得天地之意
凶害自去深思此意太平之理也長壽之要
也諸欲爲善求活者少故父母者生之根也
君者授榮尊之門也師者智之所出不窮之
業也此三者道德之門户也父母廼傳天地
隂陽祖統也師者廼曉知天地之意解凡事
之結君者當承天地順隂陽常務得其意以
理道爲事故此三者性命之門户也深思此
言萬害除矣壽孝者神靈所愛好也不壽孝
者百禍所趨也此道自然不用力欲知其效
常隨人意善惡所致心意謀事於内響應於
外欲知其道正影響之應也心以意吉凶之
門户古者太平之君其理要但用心意善即
臣善用意誤得臣亦誤心意天地樞機也不
可妄動也使和氣錯亂灾害日生矣

太平經鈔戊部卷之五


















太平經鈔己部卷之六外六
今天下所畏口閉爲不敢妄譚今日月星曆
親天之列宿神也尚相畏是故日出星輒逃
匿不敢見畏其威也夫四境之内有嚴帝王
天驚㤥雖京師大遠畏詔書不敢語也一州
界有强長吏一州不敢語也一郡有强長吏
一郡不敢語一縣有剛强長吏一縣不敢語
一閭亭有亭長剛强乃一亭部爲不敢語此
亭長吏之小者況其大者乎皆恐見害各取
解免而已雖有善心意不敢自達於上使道
斷絶一家尚親自共血脉同種類而生乃相
畏如此況異世乎自中古以來失道德反多
以威武相治威相迫脅有不聽者後會大得
其害傷深流子孫下古尤甚小有欲上書言
事自達帝王比近探其命者輒殺之不即時
害傷更相囑託而傷害之故臣民悉結舌杜
口爲喑雖見愁冤不得上達故令帝王聦明
絶也天變日多是明證效也今民親得生於
父母受命於天地以天地爲父母見灾變善
惡是天地之譚語欲有所言也且尚皆畏見
害乃相教勑共背皇天后土欲言共蔽冤天
地乃使辭語不通天地長懷悒悒而不達今
帝王雖神人之源乃據百重之内萬里之外
百重之内人欲往通言迫脅比進不得往達
也夫不得通天地大怒賊殺凡物乃毁天地
大凶之歲斷無聦明乃爲大危之國此罪不
可復名故當絶滅矣夫大災異變怪者是天
地大譚也中灾異變者是天地中譚也小灾
異變者天地小譚也比人事大事大言小事
小言不空見也而欺人也夫見大瑞應天地
大喜悅中瑞應中喜悅小瑞應小喜悅夫無
灾無瑞爲平也是故天將興祐帝王皆令自
有意從古到今將興祐之輒爲出竒文異策
可按以理故爲者悉大吉將不祐之也悉斷
竒文異策使不得見或得之又使愚不知策
而用之也將興行也使心曠然開通而受用
之此天祐法也不欺人也凡人將興者多好
善將衰者多好惡也將吉者易開導將凶者
好抵冒人也天者常祐善人道者思歸有德
天不肯祐惡人道不肯付愚人也天符還精
以丹書書以入腹當見腹中之文大吉百邪
去矣五官五王爲道初爲神祖審能閉之閉
門户外闇内明何不洞覩守之積久天醫自
下百病悉除因得老壽愚者捐去賢者以爲
重寳此可謂長存之道
獨貴自然形神相守此兩者同相抱其有竒
思反爲咎子失自然不可壽也嬰兒五精還
自保也
天君問天下何故難安哉五行神吏上對曰
今帝王乃居百重之内去四境萬萬餘里遠
者多冤結善惡不得上逹竒方異策斷絶不
得到帝王前民臣冤結不得自訟通也爲此
積久四方蔽塞賢良因而伏藏帝王不得竒
策異辭以安天下咎在四面八方遠界閉不
通也
人居天地之間開闢已來人人各一生不得
再生也自有名字爲人人者廼中和凡物之
長也尊且貴與天地相似今一死廼終古窮
天畢地不得復見自名爲人不復起行也故
悲之大冤之天地格法天地爲萬物父母恐
其中有自冤哭淚仰呼天俯叩地而自悲冤
得少年故天爲生真道竒方可以自防而得
小壽者物生皆有老終而愚人不肯力學真
道善方可以永享其年不死遲老者反各自
輕忽不求竒方而共笑賤真道反共作邪僞
以亂天道共欺其上爭致死地名爲冢修之
治以待死預作死約及凶服求死得死有何
冤哉年竟算盡此比若日出自有入也古者
聖人帝王時時有大自重愛而畏死者旦夕
思行求異聞殊方敬事道人力盡財空而已
至誠涕出感動皇天乃爲出瑞應道術之士
悉佐之故多得老壽或得度世今天地乃以
人爲子帝王乃最天貴子也不惜真道竒方
焉故深計遠慮知天下之財物會非久其有
也古者聖人聦明大達衆賢悉出上集爲輔
故冤結天地亦有其理況人倫乎帝王得以
垂拱無憂賢者亦得盡忠信上輔其君爲理
共解天地大憂萬民因而興豈不善哉
大集難問天地毁起日月星蝕人烈死萬二
千國策符子開神文三光何故得蝕也天地
之大怒天地戰鬥不和其驗見效於日月星
曆然亦蝕亦不可蝕咎在隂陽氣戰鬥隂陽
相姧迭爭勝服夫隂與陽本合相利祐共生
和氣而反戰鬥悉過在此不和調如使和調
不蝕也上古最善之時常在不蝕中古漸失
天地之意隂陽稍稍不相愛故致戰子以吾
言不然也使有德之君按行吾文盡得其意
戰鬥且止小得其意小止半得其意半止帝
王多行道德日月爲之不蝕星曆不亂比之
人先有相厚久不相覩相覩當大喜必能相
祐利及先不相與比卒相逢便戰鬥矣
請問旱而盡死民困飢寒烈而死此者太陽
皇天之殺也六陽具恨因爲害也何謂也六
方相極其中大綱俱人久爲亂惡之故殺也
其害於人何哉無有名字但逢其承負之極
大怒發不道人善與惡也遭逢者即大凶也
比若人大忿怒乃忿甲善人不避之乃賊害
乙乙何過也而逢人怒發如此矣故承負之
責最極故使人死惡不復分别也大咎在於
此矣
請問萬二千國之策各異意比當於何置之
各隨其國俗宜以何爲始以斗極東南火氣
起願聞其意訣何也火者陽也其符令主天
心和者主施開者主通明者主理火者爲心
王神和者爲化首萬事將興從心起心者主
正事倚仁而明復有神光萬二千國殊策一
通爲文書上章元氣且自隨而流行真人自
屬興之吉逆之喪天乃樂出書故使吾言古
者火行同當太平而不正神道令天師獨使
令火行正神道何也令乃火氣最盛上皇氣
至火氣盛者必正神道何也夫火者乃天之
心也心主神心主神當今明天氣不調帝王
爲之愁苦而人不得知其要子欲知此苦人
耳令邪人多居位則亂帝王之治令使正人
不得處天地爲邪氣失正夫邪氣多則共害
正正多則共禁邪此二者天地自然之術
請問洞極上平氣主治故天師乃考疽疥蟲
食人獨此驗之所謂蟲食人其爲灾最其劇
逆亂正也今皇平氣至不宜有此應付有德
之君欲知道洞洽未令民間悉移蟲主名大
小爲害疽疥從腹中三蟲之屬皆移主名此
蟲無不有名少耳蟲逃於内而竊食人象無
功之臣逃於内蠶食人矣深可畏之不畏之
則至於大害矣天受人命自有格法天地所
私者三十歲比若天地日月相推有餘閏也
故爲私命過此者應爲仙人天命上壽百二
十爲度地壽百歲爲度人壽八十歲爲度霸
壽以六十歲爲度仵壽五十歲爲度過此已
下死生無復數者悉被承負之灾責也故誠
冤乎此人生各得天算有常法今多不能盡
其算者天算積無訾故人有善得增算皆此
餘算增之欲知大效比若一里有十户户有
千畝田其九户爲惡盡死滅獨一户爲善并
得九户田業此之謂也不望隂陽祐人今人
或不得其數而望得天報者會不得天報也
今日食人而後日住食之不名爲食人名爲
寄糧今日飲人而後日往飲之不名爲飲人
名爲寄漿今日代人負重後日往寄重焉不
名代人持重乃名寄裝今日授人力後日往
報之不名爲助人名爲交功今人譽舉人後
日見譽舉不名爲譽舉人也乃名爲更迭相
稱如此比類者衆多不可勝記如此者皆無
天報也然人不祐吾吾獨隂祐之天報此人
言我爲惡我獨爲善天報此人人不加功於
我我獨樂加功焉天報此人人不食飲我我
獨樂食飲之天報此人人盡習教爲虚僞行
以相欺殆我獨教人爲善至誠信天報此人
人盡言天地無知我獨隂畏承事之天報此
人人盡隂欲欺其君上我獨隂祐利之不敢
欺天報此人父母不愛我我獨愛祐之天報
此人如是比類者衆多不可勝記真人自計
之上士求天報中士求人報下愚不施反求
報上善之人得天報者度也中善之人得人
報故愛利之而仕之下愚無功而强報故天
地人共惡而誅之故上皇皇天之氣悉下生
后土之氣悉上養五行之氣悉并力四時之
氣悉和合三光更明天下同心爲一天性爲
行最尊之重之愛之祐之天性旣善悉生萬
物無不置也地性善養萬物而無不置也聖
人悉樂理天地而萬物受其功大善神真仙
人助天地行不敢自苦也悉與元氣同與天
心相得故獨長吉而無凶也古者聖人賢人
深思遠慮乃知天道意但專隂行善不敢爲
惡也深覩皇天明禁下乃背而加之學問淺
劣復不信天禁故難移矣失而早亡矣願聞
天壽百二十歲地壽百歲人壽八十歲霸壽
六十歲仵壽五十歲三正起於東方天之首
端也歲月極於東北天極也夫天壽者數之
剛也東北物之始也一年大數終於此故百
二十爲象天也地者隂也常受施西北爲極
隂也隂者殺而陽生故亥者核也隂終西北
角也西北爲地之司命故地壽得百歲八十
六十者陽止隂起方立秋秋者白氣白虎持
事故霸命也五十者陽氣興長於上隂氣伏
起於下隂仵陽化故爲仵命過此而下悉曰
無常命誠冤結哉今且曉子一解可以終古
自養而極者不可忘也人欲去凶而遠害得
長壽者本當保知自愛自好自親以此自養
乃可無凶害也身得長保飲食以時調之不
多不少是其自愛自養也而撞門户閉之居
内不與俗事是自愛自養也而讀書無極安
貧樂賤無憂而已是其自愛自養也已前皆
如是而非也夫自愛爲言者誠誠自愛保自
念身無足㝠目亦還自視無足未常須臾離
之因思而憂之乃至不食而飽是爲自愛之
人也自好爲言者乃好念身形形容上下累
累可覩誠好愛不止面目生光明也晝夜不
能忘以爲經常因得肉飛而可强是爲自好
愛之道也今故使男女大小老少賢不肖共
集上書爲帝王通達聦明帝王比若中極星
默常居其處而衆星共往奏事也大者居前
中者居中小者居後一星不得輒有絶氣天
行爲傷夫星者乃人民凡物之精光故一人
不得通於帝王一星亦不得通也故天氣輒
爲乖錯地氣爲其逆也故教其吏民大小俱
共上書以通天氣以安星曆以除天病以解
帝王承負之責故示勑使三道行書者恐有
不通故各自其使宜長吏者記城郭之灾變
布道者記市道之灾變四野者記四野之灾
變各相取長短傳以相語共爭上之長吏亦
務上書邑民亦務上書行人亦務上書長吏
欲不上恐民上之民人不上恐行人上之行
人不上恐長吏上之故使民俱坐乃後且爭
上事也吏民有信者帝王仕之不負焉故吏
民樂爲也帝王得以爲聦明而稱王心而長
安其身吏民得以尊天地得以無病天地四
方俱有利故長吉爲萬萬世法也以付上德
之君使民知天意令以自安自全無爲迷惑
大集具正事考本天地之根以除天恐地咎
國之害立洞極經
又請問天師之書乃拘校天地開闢已來前
後賢聖文河洛圖書神文下及凡民之辭語
下及奴婢遠及夷狄皆受竒辭殊策合爲一
語以明天道普不大煩乎哉爲其遠煩而不
通故各就求善太平之宅於其所屬邑鄉主
備其遠不能自致故爲其立宅道上使投異
辭善策竒方於其中因取事持往獻有德之
君令群賢共定按之以類相求取上第一善
者去其邪辭以爲洞極之經名爲天洞極政
事乃令天地之病且悉除去也帝王之理且
一大安也承負萬世之灾厄會且却去也然
後萬物群神且化萬一可言而不復上白人
惡於天上也故勑使拘校之者乃天使吾下
言也雖煩安得不力爲之乎天下文書及人
各言一歲言十數而天下疑事悉自解亦無
大煩也但各居其處而言之傳持獻上是爲
天下集言而共語以通達天地之意以通天
地之氣以除帝王灾害以利凡民及萬物莫
不各得處其所者乃後天地一且大悅喜病
一除喜則祐帝王也令無事長遊也
願聞天地何故一時使天下人共集辭策及
古今神聖之文以爲洞極經平然天地有劇
病常疾亂未常得善理也故教示人集議而
共集出正語竒策以除病也故使其大共集
言事也
願聞天地亂而有病何不更生善聖人乎力
復生後聖人乃無益何也天師言行古聖人
有優劣各長於一事俱爲天譚地語而作殊
異是故衆聖前後出者所爲各異也俱樂得
天心地意去惡致善而辭不盡同大類相似
故衆聖不能悉知天地意故天地常有劇病
而悉不除故遣吾語以告真人所告真人者
天上諸神言天下有樂善欲稱天心獨有真
久耳行所以拘校上古神文中古神文下古
神文者或上古神文未及言之中古神文言
之中古神文未及言之下古神文言之因以
類相從相補共成一善辭故使集之然後天
地意可觀矣行上古聖人失之中古聖人得
之中古聖人失之下古聖人得之下古聖人
失之上古聖人得之以類相從因以相補共
成一善聖辭矣上聖或有短失之中聖得之
中聖失之小聖得之因復以類相從因而相
補共成一善聖辭矣大賢以短失之中賢得
之中賢失之小賢得之以類相從共成一善
賢辭矣帝王失之臣子得之臣子失之庶子
得之以類相從因以相補共成一善辭矣上
老失之丁壯得之丁壯失之少者得之以類
相補共成一善辭矣男子失之女子得之女
子失之奴婢夷狄得之以類相從因以相補
共成一善辭矣上古文失之中古文得之中
古文失之下古文得之以類相從因以相補
共成一善辭矣行或上古人失之中古人得
之中古人失之下古人得之以類相從以類
相補共成一善辭矣行或上失之而下得之
或下失之而上得之或上下失之中得之或
中失之上下得之或天神文失之反聖人得
之或聖人失之反賢人得之賢者又失之而
庶民反得之庶民又失之反夷狄得之或内
失之反外得之外失之反内得之會有得之
者會有失之者故上下外内尊卑遠近俱取
其文要語而集真長短以類相從因以相補
則且矣然後文書辭言通具也天地生出凡
事人民聖賢蚑行萬物之屬各有短長各有
不及各有所失故所爲各異大率俱欲得天
地之心而自安也故今天遣吾下爲上德君
更考文教吾都集合之神文聖賢辭下及庶
人奴婢夷狄以類相從合其辭語善者以爲
洞經名爲皇天洞極政事之文也然後天地
病一悉除去也
請問合衆類以相從然善正其言則吉不善
正其言則凶然後太平上皇之氣立來矣夫
人有病皆願速較爲善天地之病亦願速較
爲善矣夫邪文亂道經書道經亂則天文地
理亂矣天文地理亂則天地病矣故使三光
風雨四時五行戰鬥無常歲爲其凶帝王爲
愁苦縣官亂理民愁苦飢寒此爲邪文所病
矣夫邪文邪言誤辭以理國也日日得亂於
是臣爲枉法而妄爲民爲之困窮共汙天地
之理亂天官大怒哭泣呼冤不絶矣邪言邪
文誤辭以理家也則父子夫婦亂更相憎惡
而常鬥辯不絶遂爲凶家矣夫正言正文正
辭乃是正天地之根而安家國寳器父母也
而天下凡人萬物所受命也故當力正之也
故吾之爲道悉守本戒中而棄末天守本故
吾守本也天戒中故吾戒中也天棄末故吾
棄末也吾之爲文也乃與天地同身同心同
意同方同理同好同惡同道同路故令德君
按用之無一誤也萬萬歲不可去但有日彰
明無有㝠㝠時但有日理無有亂時但有日
善無有惡時也故號天之洞極正道乃與天
地心相抱故得其上訣者可老壽得中訣者
爲國輔得下訣者可常自安
請問陽何從獨得尊而貴隂獨名卑而賤哉
神人言陽所以獨名尊而貴者守本常盈滿
而有實也隂所以獨名卑而且賤者以其虚
空而無實也故見惡見賤也夫隂陽男女者
本元氣之所始起隂陽之門户也人所受命
生處是其本也故男受命者盈滿而有餘其
下左右尚有一實上者盈滿而有餘常施下
隂而積聚有餘上施者太陽行也無不生無
不能成下有積聚者太隂應地而有文理應
阡陌左實者應人右實者應萬物實核實也
則仁好施故陽得稱尊而貴也女所以卑賤
其受命處空而虚無盈餘又無實故卑也故
天道重本守始故當反本守元正守考文以
解迷惑也故能使天長地久安國寧民而陽
實好施故也陽天也君也隂地也臣也故敬
陽之施因而養之
請問神人天下凡有幾國然中部八十一域
次其外復一周天下有萬國遠出列洞虚無
表并合三部爲萬二千國皆禀受太平之教
今太平一歲人爲喜樂順善二歲地上爲大
樂三歲恩澤究洽於天下四歲風氣順行五
歲行神不戰妖惡伏滅六歲而究著六紀七
歲乃三光更明八歲而恩究達八方九歲隂
陽俱悅十歲萬物悉各其所爲數小終物因
而三合之乃天地人備故三十歲而太平今
上皇氣出真道至以理十年小太平也如力
行真道二十歲而中太平者乃謂帝王已下
乃臣民大小按行真道其却邪僞也
神人語真人言古始學道之時神遊守柔以
自全積德不止道致仙乘雲駕龍行天門隨
天轉易若循環真人專一老壽命與天連陽
道積專日有單至信所致無爭榮名而居高
官孝順事師道自來焉神乃知善人與語言
夫師開曚爲道之端君父及師天下命門能
敬事此三人道乃大陳不事此三人室閉無
門福德皆逃禍亂爲憐詳惟其事無失書言
父母生之師教其交居親仕之可不愼焉天
下至士去官就仙仙無窮時命與天連長吏
治民仙吏天官與俗何事其事異焉長吏治
民仙萬神天下之事各自有君努力思善身
可完全以是遂去不負祖先吾圖書已盡無
復可陳致勉學詳請其文神人將去故戒
真人愼之愼之亦無妄傳不得其人愼無出
焉藏之深淵幽㝠之間道不飲血無語要文
外内已悉無可復言
　於此畫神人羽服乘九龍輦升天鸞鶴小
真陪從彩雲擁前如告别其人意　







西壁圖上古神人真人戒後學者爲惡圖象
無爲隂賊不好順事反好爲嫉妬令人死凶
天道不可强劫劫之必致兵喪威之死滅世
亡盜神書必敗欲以爲利反以爲害此即響
應天地之性也乃致自然之際會審樂以長
存愼之愼之無好爲害善者自然惡者自敗
觀此二象思其利害凡天下之事各從其類
毛髮之間無有過差但人不自精自以不知
罪名一著不可奈何不守其本身死有餘過
乃爲惡於内精氣相召於外故前有害獄後
有惡鬼皆來趣鬥欲悔之不得因以忘身故
畫像以示後來賢明得之以爲大戒愚者不
信道自若忽事審而言不失銖分故守柔者
長壽好鬥者令人不存物事各從其類不復
得還悔之無益鬼以著焉見戒覺以時自還
今上未傷固可得爲善人善者乃上行惡者
乃下降天道無私乃有自然不失開達無閉
絶以稱天心地意轉天地之灾變暢天地之
譚使人民各居其處萬物不傷故天出文書
令使可遥行萬萬里得通其言以暢善人以
知惡人以解冤結故帝王乃居百重之内得
長自安聦明達遠方也由太上中古已來多
背叛天地共欺其上故灾害日興死者不以
數也帝王久愁不能拘制其下爲奸僞故天
置三道文出也通其氣樂知得失上下和合
諫及四遠卑賤令無冤結以稱皇天心樂灾
除去勿令天怒下古人心邪蔽不若太上古
之三皇人心質朴心意專一各樂稱天心而
忠信不欺其上故可無文也下古小人愚蔽
嬌妄文辭欺天地罔冒帝王故天地常忿怒
而灾禍之天地病除帝王安且壽民安其所
萬物得天年無有怨恨隂陽順行群神大樂
且喜悅故爲要道也夫子不孝不能盡力養
其親弟子不順則不能盡力順明師之道臣
不忠則不能盡力共敬事其君爲此三行而
不善罪名不可除也天憎之鬼神害之人共
惡之死尚有餘責於地下名三行不順善之
子也常以月盡明旦見對於天主正理隂陽
尊卑之神吏魂魄爲之愁苦至滅乃已天以
十五日爲一小界故月至十五日而折小還
以一月爲中部以一歲爲大部天地之間諸
神精當共助天生長養萬二千物故諸神精
悉皆得禄食也比若群臣賢者共助帝王長
養凡民萬物皆得禄食也故天爲法常諸神
以月十五日而小上對一月而中上對一歲
而大對故有大功者賜遷舉之其無功者退
去之或擊治此亂治者專邪惡之神也人半
爲子孝爲臣忠爲弟子順不離其身然後死
魂魄神精不見對也其二部界者讀吾道書
文合於古今於類相從都得其要意上賢明
翕然喜之不能禁止爲善也乃至於敢入茅
室堅守之不失必得度世而去志與神靈大
合洞不得復譽於俗事也其善乃洞究洽於
天地其神乃助天地復還助帝王化惡恩及
草木小微莫不被蒙其德化者是故古者賢
明得師能助帝王致太平者皆得此人也中
賢力共讀吾文書合於古今道文書以類相
從力讀而止其賢才者乃可上爲帝王良輔
善吏助德君化惡恩下及小微草木隂陽和
合無復有戰鬥者帝王長優游而無事群臣
下俱相示教力爲之莫不順善而忠信無刑
罰而理不善不可勝矣其民共讀吾書道文
上下通都合計同筴爲一無復知爲凶惡者
也拘校古今道文以類相從相因以爲世學
父子相傳無窮己也如三賢中賢下及民俱
爲之占天地惡氣畢去矣無復承負之厄會
也善乃合隂陽天氣和地瑞應畢出游於帝
王之都是皇天后土洽悅喜之證也故讀吾
文者宜精詳之其三部界者夫人得道者必
見神能使之其上賢明者治十中十可爲帝
王使辟邪去惡之臣也或久久乃能入室而
度世不復譽於俗事故守一然後具知善惡
過失處然後能守道入室精思然後能守神
故第三也賢者拘校古今神書以相證明也
中賢守一入道之且自覩神治十中九可爲
王侯大臣共辟去邪惡久久冀及入室矣其
小賢守一入道讀書亦或覩神可治十中八
可爲民共辟邪除惡也亦皆拘校古今道文
以自相證明乃愚者悉解信道也大賢中賢
下民俱守神道而爲之則天地四時之神悉
與邪自消亡此則天下地上四方六屬六親
之神悉悅喜天興善助人爲吉矣吾道乃爲
理天地安帝王生天地所愛者乃當愛真道
真德也夫天者乃道之真道之綱道之信道
之因而行也地者乃德之長德之紀德之所
因縁而止也故長爲萬物之母也常忍辱居
其下也不自言勞苦也吾之爲德君教化下
愚正以此天地二事爲祖故常按天地之法
度不失其門户也吾之書即天譚地語與神
祇深獨相應若表裏也天下之名今所屬皆
以類相從故知命其所屬故含五姓多者象
陽而仁含六情多者象隂而貪又受陽施多
者爲男受隂施多者爲女受王相氣多者尊
貴則專受休廢囚氣多者數病而早死又貧
極也故凡人生者在其所象五行之氣其命
者繫於六甲五曆以類古之萬不失一也古
者聖人深原凡事知人情者以此也真人知
之耶上視天而行象天可爲俯視地而行象
地德而移念天地使父母生長我不欲樂我
爲惡也還考之於心乃行心者最藏之神尊
者也心者神聖純陽火也行火者動而上行
與天同光故日者乃火之王爲天下正無不
照明故人爲至誠心中正疾痛心神聖上白
於日月乃上白於天故至誠於内者神靈也
可不愼乎天以至道爲行地以至德爲行至
德爲家共生萬物無所匿無可私古者聖人
象天地爲行以至道要德力教化愚人使爲
謹良令易治令世反多閉絶之故愚人共爲
狡猾爲失天道不自知非各在真道善德不
施行故人多天謫當死不除也今天師廣開
天道之路悉拘校古者道書之文以爲真要
祕道真道者多善其文乃入神故能覩神與
神爲治若神入神則真道也乃多成於幽室
或有使度於室中而去者或有一出一入未
能去者或有但見神而終古不去者行爲子
道學而得大官者决意凡人專問也今日入
學門用心專一常欲利愛而不妄語年少而
學至老窮無復知乃止不樂得官也但身好
學務欲知經道積爲善而不止行名立經道
成深知古今灾變所從起其行與學有益於
上有利於下爲善積聞不可蓋閉名聞四達
明王好之因而徴索詔取萬俱言善哉是其
人也傍人爲其悅喜足者即其善人學而度
世者也行復爲子說道其不度者意今日入
學門不樂思得真道善說但欲博聞多覩可
以行窮極聖人者又不欲推行作善反好浮
華之文可以相欺僞者或既得入經道又用
心不專一常欲妄語辯於口辭以害人爲職
不尊重上不利愛下復經道空虚未足以爲
帝王之良臣反行首長者傍人以財貨自助
欲得大官以起名譽因而盜採財利以公趣
私背上利下是即亂賊敗正治天地之害國
家賊也民之虎狼父母之惡子天地憎之鬼
神惡之故其罪當誅之於帝王以稱天心以
解民之大害是其抵欺而得官者也或有用
心不專實空虚無真守反積常思欲得官官
者天之列宿官也以封有德賞有功也不以
妄與無功之人也無功之人天地所忽神靈
所不愛也下愚不能深自知惡反妄思得天
官而不止邪鬼物因而共入其心使妄語因
而妖言而不能自禁止也故時有邪言而死
者此之謂也非獨爲道不得其意則凶也真
人努力自度之術矣古者聖賢覩天法明故
能行道守德也天乃專一晝夜行道而不言
故能長吉地乃晝夜行道而不言愛養萬物
故能獨吉也四時晝夜行道而不止故能常
獨興王而不止也三光乃獨行真道而不言
故能常明隨天運行也五行乃獨行真道而
不言故能與天地爲常也凡天下之爲道者
象此不可勝書也常能愛利口不妄言則道
可得也欲輕忽反吾言者爲道所賊也吾乃
爲天譚以戒上德之君夫德君天之興必且
好道萬民且象其君而爲之皆以此文爲戒
是故天之爲象法也乃尊無上反卑無下其
大無外反其小無内包養萬物善惡大小皆
利祐之受以元氣而生之終之不害傷也故
能爲天最稱神也最名天上之君也今上皇
氣至德君治當象此爲法故吾道一高一下
一沈一浮欲使衆賢共策之故東南地户乃
有天地之水不逆小流之力也善惡大小皆
歸之真人知之耶文書億卷中有能增人年
壽益人命者真文也其餘非也文書滿室中
有能得天心平治者真文也其餘非也臣子
滿朝廷中有能樂其君助其君致太平者是
帝王之真臣良吏其餘者佐職之臣子也人
生一子而父母常得其樂而不飢寒者是賢
孝之子其餘皆悉備數也積方重車中有皆
能益年者是真方也其餘非也天下若此類
衆多不可稱記預說也真人自深思其意吾
文以一推萬足以明天下之道矣故使真人
傳道於上德之君拘校凡文人辭聖書者明
以示衆賢使一俱覺解迷惑也拘校凡文之
後灾日去矣夫邪文邪言乃奸灾之主人也
夫正文正言乃遂邪奸惡之吏也以文正言
以吏正奸僞無主人則無止宿之所矣夫邪
言爲奸主人比若盜賊有舍止之所也主人
已死亡盜賊無縁復得來止息也
行天道之爲法以一況萬萬不可盡書也文
多使人眩惑不若舉一綱使萬目自列而張
之故萬人擾擾不若一帝王也衆星億億不
若一日之明也柱天群下蚑行之言不若國
一賢良也天道廣縱無復窮極不若一元氣
與天持命綱也賢者上德之君得思吾言壽
自長也後世共思吾言自父慈子孝日廣且
明也大小爭爲善後無彊也不知復有邪文
佞人國以藏也灾變盡除三光明也自然之
術天師共純也爲道如此何有傷遂以爲法
乃天行也垂書記之是思天地神明也以徴
之文與天地響應也是天合信符也上君賢
者宜共策此辭行之者日興與時宜爲朝得
天地之欲故吉哉吾爲太平德君制作法度
不限一人夫太平氣來有一人自冤不得其
欲者則上皇太平氣不得俱來至也故天教
吾廣開闢其路使自恣自擇可爲也賢明欲
樂活者可學吾文思其意入室成道可得活
賢柔欲樂輔帝王治象吾文爲之可以致太
平乎欲樂居家治生商財者思吾文可竟天
年各得其所願無大自冤也故德君以治大
平之氣來也所以然者乃天下無自冤者各
自得其所上德之君賢明者不奪所欲必得
天下之心欲承天意以歸之天之行不奪人
所欲地之行不奪人所欲明君象之故致太
平天地至神猶不奪所欲況人乎哉
上古神人戒弟子後學者爲善圖象隂祐利
人常吉其功增倍陽善者人即相冗答而解
隂者乃天地諸神知之故增倍也積德者富
人愛好之其善自來也人之所譽鬼神亦然
因而祐助之好道者長生乃與隂陽同其憂
順皇靈之行天地之性得其道理故天祐之
也失者亂天不好善人也夫求善以善無可
怪學以仁得之道之始也以德得之道之中
和也以道得之上也吾本少學而不止精神
念之涕常欲下爲此積久蒙皇天大恩今日
幸得逢天神人於曠野始學若虧思問小事
外浮華也本求守一養性之法凡三百首乃
見天師說而無極故敢問身寧可得長存否
子爲天來學問疑吾爲天授子也願聞其訣
意以何明之也今有德之君得吾書心解行
之與衆賢共議以化凡民必與立響相應是
其明證也吾道以誡成不設僞言行已訣矣
吾含此道久以無可與語者天冤結有劇病
變不絶此其悒悒不通天師何自往與付之
曰位不當也吾職在天真人職在地在地者
出萬物故天生者於地養之故吾傳道於真
人地生君王凡民萬二千物悉得陽施從隂
中出故子得傳於人也子以吾言不誠信也
夫天雖有所出不與人語情意同吾書承天
教令明若丹青也天數之始也是故天地未
分之時積氣都合爲一分爲二成夫婦天下
施於地懷妊於玄㝠字爲甲子布根東北丑
與寅始見於卯畢東南辰與已垂枝於南養
於午向老西南未與申成與西方日入酉畢
藏西北戌與亥故數起於一而止於十者五
千之始五行之本也數一以乘十百而備是
故天生内故畢終是故斗建於辰破於戌建
者立也故萬物欲畢生破者敗也萬物畢死
於戌數天地八方十而備隂陽建破故以此
往來復其故隨斗所指以明事吾書乃爲除
害氣故曰象天爲法
太平經鈔己部卷之六
太平經鈔庚部卷之七外七
　　　虚無自然圖道必成誡
虚無者乃内實外虚有若無也反其胞胎與
道居也獨存其心懸龍慮也遂爲神室聚道
虚也但與氣游故虚無也在氣與神其餘悉
除也以心爲主故得無邪也詳論其意無忘
真書也得之則度世可久游也何不趣精反
與愚俱也凶禍一至被大灾也棄其真朴反
成土灰也賢者見書誡之
無爲者無不爲也乃與道連出嬰兒前入無
間到於太初乃返還也天地初起隂陽源也
入無爲之術身可完也去本來末道之患也
離其太初難得完也去生已遠就死門也好
爲俗學傷魂神也守二忘一失其相也可不
戒之道之元也子專守一仁賢源也天道行
一故完全也地道行二與鬼爲鄰也審知無
爲與其道最神也詳思其事真人先也閉子
之金關無令出門也寂無聲長精神神氣已
畢仙道門易哉大道不復煩天道無親歸仁
賢也
自然之法乃與道連守之則吉失之有患比
若萬物生自完一根萬枝不無有神詳思其
意道自陳俱相混沌出妙門無增無減守自
然凡萬物生自有神千八百息人爲尊故可
不死而長仙所以早終失自然禽獸尚度況
人焉愚者賤道下與地連仁賢貴道忽上天
門神道不死鬼神終焉子欲爲之如環無端
愼無入有自益身患亦無妄去令人死焉天
地之性獨貴自然各順其事無敢逆焉道興
無爲虚無自然高士樂之下士忽焉詳學知
師亦無忌言有師明道無師難傳學不師訣
君子不言妄作則亂文身自凶焉道已畢備
便成自然其三道行書悉取訣於集議以爲
天信即且響應立效也其正神靈者取訣於
洞明萬萬人也以爲天信其凡文欲正之者
取訣於拘校以爲天信其欲樂知吾書信者
取訣於瞀疾行之且與天響應善者日興惡
者日消以爲天信其欲署置得善人者取訣
於九人其問入室與未者取訣於洞白也形
無彰蔽以爲天信其欲知身成道而不死者
取訣於身已成神即度世矣以爲天信其欲
洽洞知吾書文意者從上到下盡讀之且自
照察心大解無復疑也一得其意不能復去
也其欲效吾書視真與僞以治日向太平以
爲天信其欲壽可得與不者取訣於太平之
後也如未太平先人流灾爲害難以效命以
爲天信大陽欲知太平者取訣於由斷金也
水與火欲厭絶奸臣訞不得作者取訣於由
斷金衰市酒也
欲得天道大興法者取訣於拘校衆文與凡
人訣辭也欲得良藥者取訣拘校凡方文而
效之也欲得疾太平者取訣於悉出真文而
絶去邪僞文也欲樂思人不復殺傷女者取
訣於各居其處隨力衣食勿使還愁苦父母
而反逆也欲除疾病而大開道者取訣於丹
書吞字欲知集行書訣也如其文而重丁寧
善約束之行之一日消百害獨人心一旦轉
而都正也以爲天信
請問瑞者何等之名也子何故爲愚耶願天
師不棄示以一言夫瑞者清也靜也正也專
也心與天地同不犯時令也
願聞以何知其清靜端正專一耶善哉子之
問也夫天地之性自古到今善者致善惡者
致惡正者致正邪者致邪此自然之術無可
怪也故人心端正清靜至誠感天無有惡意
瑞應善物一故能致瑞應也諸邪用心佞僞
皆無善應此天地之大明徴也子知之耶善
惡皆有應也不調和者致不利此天之明效
也善哉
請問人之爲善也上孝子上忠臣上順弟子
當思上何等於君父師哉當上異聞珍寳希
見之文而得上者是也忠臣孝子順弟子常
可樂爲也何不上同聞而上異聞即同聞上
自有之何須復上耶愚生不曉其意行且使
子知其審實天下所來所珍悉未常見而善
珍也以上其君是上忠臣也未常見善食以
上其親是上孝子也未常見之說以上其師
是上善弟子也子知之耶
願聞上同事上之所有而重上之何也然皆
應故其上罪不除何其重也子應不曉之生
人之所常有重皆厭之何須復上之耶自古
及今大聖之定凡事乃去同取異乃得天地
之心意此之謂也天有兩手乃成凡事一手
有病邪惡則無有成事天大怨之地以爲忌
天下亂而無成功一由此一手邪惡而不并
力凡事盡不理六方不太平亦由此兩手有
病邪惡而不并力所致吉凶安危由此兩手
真人亦豈深知之耶不唯天師開示其要意
使得知之知之者終古㝠㝠昏亂無從得知
之也夫師者乃天地凡事教化之本也雖難
安得言哉善哉真人之求問事辭也其要而
言口口而已安坐爲諸真人具說其意天下
象而行之無復凶亂事天上諸神召爲兩手
筴字爲要記國家行之則長存凡人行之則
久富安要道將出近在凡人身今爲真人分
别言之天地者主造出凡事之兩手也四時
者主傳養凡物之兩手也男女夫婦者主傳
統天地隂陽之兩手也師弟子者主傳相教
通凡事文書道德之兩手也君與臣主傳理
凡事人民諸物之兩手也此有六事纔舉其
綱見其始耳不可勝書也凡事相須而成事
者皆兩手也天上名爲重規叠矩皆相應者
也一手邪不等無成事天上名爲大亂之治
六方八遠名爲鰥寡斷嗣日以向衰無成事
由此兩手不并力也
請問天上何故名爲兩手兩手者言其齊同
并力無前却然後可成也兩手不并力者事
不可成也故凡事象此兩手皆當各得其人
并力同心象此兩手乃告安太平之氣立至
不象此兩手億萬年不能出上皇太平氣也
太平氣常欲出若天常若兩手久不調御之
故使閉不得通出悒悒何訾咎在兩手不調
若兩手平調者上皇太平氣出前後至不相
須善哉是故天地不并力萬物無從出四時
不并力凡物無從得長五行不并力凡物無
從得成君臣不并力凡事無從得理夫婦不
并力子孫無從得長家道無從得立師弟子
不并力凡結事無縁得解道德無縁得興曚
霧無從得通六方八遠大化無從得行是故
皆當并力比若兩手乃可通也不若兩手故
致凶也雖治療無益也無從得成功也但空
久愁苦而日凶故凡象此兩手者選舉當得
其人不得其人者天上諸神名爲半死不持
一手獨作安有能成功成事哉凡疑事宜深
思此意
以赤心心生於火還以付火爲治象是則延
年益算萬不失一吾不欺子也以示德君以
示凡人賢者各思其意無敢犯者也用之名
爲自厚自養不用之名爲自愁自苦神哉吾
之爲道傳天意也但可前不可却但可順不
可逆順之全得天心也逆之事亂禍凶人意
西天意東名爲與天意不同可爲覺知者矣
今凡人舉士以貢帝王付國家得其人幾吉
不得其人幾凶得其人何所能成不得其人
何所能傾諸真人自精且對然得其人有四
吉不得其人有四凶得其人天地六方八遠
安不得其人天地六方八遠不安願聞其要
意然貢士得其人上得以理有成功而常安
日有益於上一大吉也所舉人可任得成器
二吉也得成器能彰明其師道恩及其師三
吉也所舉者信事有效復令上信任用之四
吉也共并力同心所爲者日有成功月益彰
明歲益興盛天地悅喜善應悉出惡物藏去
天地悅則群神喜守而不失上可以度世中
可以平理下可以全完竟其天年舉士得其
人善如斯矣天上明此續命之符
請問何故正名爲續命之符然所以續命符
者舉士得人乃危更安亂更理敗更成凶更
吉死更生上至於度世中得理於平下得竟
其天年全其身形夫舉士不得人上無益帝
王國家令其理亂帝王悉苦天地不悅盜賊
灾變萬種是一大凶也所舉人不能理職佞
僞日欺久久坐俟不安不得保其天年或天
地鬼神害之或爲人所賊殺辱及其父母惡
流及妻子後生已下世類遂見知過失爲惡
人是二大凶也其人惡則其學棄污辱先師
聖賢業禍及其師是三大凶也又舉之者不
信共欺其上貢非其人亂天儀汙列宿天疾
之地怨之國君惡之聖人非之是謂爲世大
佞妄語之子當坐是事不得天地鬼神誅之
則人當害之辱其先人禍及妻子是爲四大
凶也犯四大凶貢非其人也乃使帝王愁苦
凡害氣動起不可禁止前後不理更相承負
天地大怒群臣戰鬥六方不喜八遠乖錯終
古不理天上名爲曰減年短命之符何故名
短命之符哉然理長反爲短年當多反少舉
事逢凶無益於身天地不悅除算減年故天
上名爲短命之符也善哉此天上文以示德
君以示凡人賢下及民間爲人上求士不可
不詳爲人下貢士不可不忠後世傳誦此書
文結於胷中急急舉士不若此天地不復喜
也知而故違其讁重哉愼之
天上文解六極大集天上八月校書象天地
法以除灾害惟上古之道修身正己不敢犯
神靈之所犯乃敢求生索活於天君不敢自
恣恐不全日念生意與神爲神表其類也欲
得盡忠直之言與諸所部主者之神各各分
明是非乃敢信理曲直耳何日有忘須臾之
間上有占人具知是非何所隱匿何所不信
者也故得自理求念本根未普有小不善之
界也但自惜得爲人依仰元氣使得蠕動之
物所不覩見灾異之屬但人負信于誓言兩
不相信故有所不安天地中和上下各有信
人不得知其要人食五常之氣無所不禀不
依無所不食失善從惡命不全何獨如是耶
故天君言常有善有惡故有當直之者故誤
惡以分明天地四時五行之意使知成生爲
重增其年命人得生成之道承用其禁不敢
懈怠以是言之天知愚人甚薄而無報復之
意逆天所施爲證天所施爲加人所施爲行
也中類反當活惡疾善也故聖人知隂陽之
會賢人理其曲直解其未知使各自分盡不
相怨善自命長惡自命短何可所疑何可所
怨乎善者著善之文不失其文不失其常不
失其宜是爲上德無所不成無所不就不失
其明不失其實不失隂陽所生成不失四時
主生之氣所出入不失五行之成不失日月
星宿不失其度數不失吉凶之期不失灾異
之變不失水旱之紀人命長短不失所禀繫
星宿厚薄之意是上德所當行也故有德之
人無所不照無所不見上下中和各從其宜
就其德各不失其名是爲順常長生之文莫
不被榮萬物巖牙剖甲而生垂枝布葉以當
衣裳霧露雪霜時雨以當飲食生長自成覆
華實令給人地之長名爲水母民名爲瓜盛
夏之時以當水漿天下所仰人皆食之是德
人承天統成天形仰地以給民食行思布施
無不被德以自飽足是天恩天所施生甚大
不順命及言自然是爲逆故有德之人上知
天意教民作法無失天心育養長大使得爲
人復知文理行成德就可上及天士天上之
事功勞有差德人主知地之事命民依仰重
見恩施不能以時報之德人爲天行氣上下
中央不得其所者人反輕天所施爲是正令
天怒不止神靈不愛人侵奪年命反自怨非
天故下神書令民不犯也
人有善大恩有哀以思力自善如人久見狐
疑尤惡先没用是自損日夜惶懼不知何也
天生人知善惡行善有信天不欲令人有惡
聞也用是欲貪生惡死亦不敢犯禁如所妨
害於身也故因縁天氣與通人之辭語言身
往來知人情意見其不善而退自責恐有文
書汙名在其中也如人當時意加施於人誠
不敢對首理委曲得耳責所施行努力自念
從生來功效所進解先人承負承負除解過
盡亦當上行善復惡自與命戲且言善人宜
復屈意當時微苦用心不懈復後得福生言
受勑受勑誠歸閑靜處思失自責言思從中
出天神知之固勿倦也
預知天君意所施爲者爲上第一之人可在
天君左側有功勞賜賞謙遜不敢進授益復
竭盡筋力用心乙宻爲大故天君重復重自
面勑教人是生之福也所主衆多平心爲行
是自可矣生言不敢乃望在天君左側也見
活而已但思忠孝順理盡節不敢受重賜但
恐無功聞人有過助其自悔檢飭所行防禁
使思天意知善行善知信行信知忠行忠知
順行順知孝行孝惡事無復得前也過無巨
細天皆知之薄疏善之籍歲日月拘校前後
除算減年爲惡不止便見鬼門地神召問其
所爲辭語同不同復苦思理之理後乃服上
名命曹上對算盡當太士愆流後世是非惡
所致也人欲得人利人亦不欲利之善利得
生惡利不久以善不久居地上也故使有天
地利不平天使人爲善故生之而反爲惡鬼
神疾苦安得怨乎此書故先進善退惡古今
文也人命近在汝身何爲叩心仰呼天乎有
身不自清當清誰乎有身不自愛當愛誰乎
有身不自成當成誰乎有身不自念當念誰
乎有身不自責當責誰乎復思此言無怨鬼
神爲惡自負其身不負他人復知之乎行順
所言可思無離於心離之爲敗不可復理與
鬼同伍何得活乎念生得生人在天地間奈
何忘天地恩乎此爲何等哉欲望天報當自
責懇惻垂淚而行言我蒙恩得爲人與萬物
殊異天使有異能言語見好醜知善惡可否
之事當自詳愼所言反天辭令不奉順是爲
大逆不道之人天安得久與從事乎受勑未
能通達靜於閑處自省責過所負以謝天地
四時五行諸部神靈天君聦聽令自思惟上
古之人皆有智慮不敢犯禁自循自正恐見
有失動輒爲不承命失其年壽用是之故不
敢小懈過輒有罰首以是自省自愛敬重禁
忌不敢違失意復見責問心常恐悸悵然喪
氣負天心言小不稱是爲文煩輒考問核實
所言所信可以名譽及身常念慕貪與天地
四時五行共承統而行不敢有小過差真以
心求進索生唯大神原省語使見四時五行
生成復見日月難報想不見中棄正營之人
不敢自遠惟上古聖人之爲道也乃出自然
心知天上之理所施行皆預知者音聲微通
還知形容自視心昭然意解知當救之事吉
凶之會了然可知心内欣然乃知得天之福
也使見前行之事皆戒篤達自惟蒙恩見寵
大神輒見教戒使不危怠闚望四表上下通
洞心中懽然復得延期并及所不聞是皆天
君大神之恩力所化大神言是諸神共知延
者有命録籍有真未生預著其人歲月日時
在長壽之曹年數旦昇乃施名通在北極真
人主之變易骨體身輕潤澤時暮得藥以成
精華所在化爲無有不成出窈入㝠何所不
通惟上古得道之人亦自法度未生有録籍
録籍在長壽之文須年月日當昇之時傳在
中極中極一名崑崙輒部主者往録姓名不
得漏脫使往動揺支節屈伸轉順反覆教戒
勑隨師屈折以藥飲之骨節開鍊雖不時相
久者知其可堅與不堅也示之志不傾也貪
生惡死思行天上之事數使往實核有歲數
使知所行防禁傳示學者不問神文言自己
賫書且竟神乃知相對語言之亦連歲月積
千三百二十日乃將與俱見大神通元氣行
自然天君簿見宻勑所案行不得有私相信
惑心易意行無失誤大神言己算計諸神所
假禀常以八月晦日録諸山海陵池通水河
梁淮濟江湖所受出入之簿各各分明天君
有所勞賜有部署天君前自復數通藏金室
署有心之人令主天君所問輒當承所教宜
日夜不懈屬主之人勿失所索有心之人須
以定録簿當有使神主爲計名諸當上昇先
時百日皆文上勿有先脫如有文書不相應
計曹不舉者并坐先勑令不犯神書此書出
後三歲八月乃示俗人如有道信人者大可
示之天君有教言此人先時有承負勑神爲
解除收藏未藏者爲藏之大神言此人貧厄
空虚日久恐不自全得天君腹心乃令神收
藏前之勑拜謝受恩雖日月未至諸先時一
月令知之天君言下所部神將士衆甲中勿
失時以藏爲作姓名令地主敬愼使有神靈
往來有欲從願所求聽之來事遠惡趣善不
犯所禁復得見天道所師化無不從之化者
故使人主爲作羽翼開導頭尾成其所爲城
郭卓然可知知上及大化并理元氣復知人
事是亦有禄有命之人皆先知之隨人化可
得延之期天亦愛之善神隨護使不中惡心
使見善惡者不得以爲此等故天重善使得
從願不侵不尅如其平殊天復增其年會此
大恩也報之非以珍琦但寫心歸誠自實信
不負所言是爲報也天上見善事當藏匿不
與吉凶所致人惟與大聖德之人乃承元氣
自然精光相感動乃爲大神悉知當所施輒
當天意不失其元氣之志常行上爲大神輔
相如國有公卿心知大神之指曆文書相通
上章各有稱舉宜得其人使可保有言事輒
用天君以事更明而得書輒下無失期輒得
朝上之恩大聖當知天君所當施行之事安
得有失乎世人不知以爲如民長吏安能知
詔書所當道下文乎天上之事音聲遥相聞
安得有隱也此在自然之中相檢如此天君
日夜預知天上地下中和之間大小乙宻事
悉自知之諸神何得自在乎故記首尾善惡
使神疏記天君親隨月建昇斗綱傳治不失
常意皆修正不敢犯之故言天遣心神在人
腹中與天遥相見音聲相聞安得不知人民
善惡乎天君言有善信舉之無善信下之不
但天上欲得善信人也中和地下亦然人不
深知當來之事故使有心者志久志久與大
神同路是天之所近比如國有忠臣良吏不
離左側但人不信天天何信人有二心乎白
日昇天之人求生有籍者北極天君内簿有
數通無心志之人何因縁得上録籍早有心
志之人終得駕乘精氣爲天行事乎天地中
和皆當從天恩得生而反多不信是罪之重
者何可望天上諸神聞知乎言世人能自悔
不避晝夜積有歲數其人可原白之天君言
人自責者令有生籍之神移名壽曹百二十
使有續世貧者令有子孫天以滅絶者爲惡
不止轉更傷害物故令絶之惟太上有德之
人各自有理深知未然自延福及子孫況其
身乎
惟太古善人爲行也乃預知表裏出入隂陽
道其紀綱發中念之忘其理順天而行不敢
有疑用是得成承奉大施思念在身行無愆
負微禀自然不信不篤天乃怒之自知悔過
天復教之上古得仙度世者何從惡起念之
見書忠孝敬事父母兄弟和穆無爲表裏上
下合同和天大禁天君爲理受命有期安得
自在忠孝之心不失天地意助四時五行不
敢毁當生之物惟太上仁人爲行也乃積累
行於天天聽信使助東皇布置當生之物華
實以給民食使温飽身形長大展轉相養隂
陽接會男女成形老小相次禀命於天數二
十八宿轉相成日月照察不得脫更直相生
何有懈息但人不知命有短長春夏秋冬更
有生死無常故使相主移轉向壽算增減轉
相付受故言四時五行日月星宿皆主持人
命善者增加惡者退去計過大小自有格法
天上地下相承如表裏復置諸神遞相使故
言天君勑命曹各各相移更爲直符不得小
私上下占之有何可得逃乎
惟太上善人之爲行也乃表知天地當行之
事各有所主各有其辭各修其事各成其神
各立其功各行其忠各理其文各施於人各
道其進各得天地腹心各不失四時五行之
生成乃應太上善之人天之信地之保五行
之腹心不犯諸禁常念成人使樂爲善令得
天地神明之意從表徹裏成功於身得入長
生久視之籍得與天地大神從事從忠誠於
天奉承大化故天不奪人願地不奪人安常
日夜思過承負恐不稱天君之意何惜忠孝
奉事上報乎惟太上有知之人乃預知天上
之事當所施爲當所未行事出自然在其所
爲故知善惡表裏出入所行莫不成就欽仰
成神以成其功以名其德得與大神通其辭
行其道進其所知惟太上有心之人各知分
部各自有所道自有所行自有承奉自有所
進自有所白自有所言自有所至自有所動
心繫於内常思盡忠孝誠有功於天積行累
歲未曾有懈而忘恩思得太上之戒以全其
命何敢忘通達四隅承天所知表通未然心
注念大神所進所白不敢自以心意評之常
以諸神集議可承用與不常恐不得神心腹
天上昌興國降逆明先師賢聖道天地喜神
出助人令人壽四夷却
古者無形神人也學求生道乃上與委氣同
願念不失委氣之意徹照四方希聲之音出
入上下皆法度群神精氣莫不自來奉承顔
色恐失其意繫所屬皆懼心衣履轉成合懷
施惠布恩上下流聞四方六極八表之外延
及先生大恩所覆敬承奉命感動皇靈出入
天地之間照達日月星辰取明於前二十八
宿更宣察民用有支干吉凶有文但人少知
自以爲賢動作行止無益於天禍罰絶世先
祖無祠三氣不和用諫者善不者自期至地
之下殃流子孫天命之爲安可逃也
天有四維地有四維故有日月轉相推星有
度數照察是非人有貴賤壽命長短禀命六
甲生有早晚善惡異處不失銖分世人不知
反爲無真和合神靈乃得稱人得神靈腹心
得天應者天神舉之得地應者地神養之得
中和應者人鬼祐之得善應者善善相稱得
惡應者惡惡相從皆有根本上下周遍欲得
性善不逆之人以爲尸民陸地之神欲得善
人各施禁忌上通於天爲惡犯之自致不存
吏無大小民本因縁宜明其事勿爲民所患
殊能好道德仁惠與天合理與地同意與中
和有意思以善神靈相覩各自有信莫欺愚
者無犯天禁無犯地刑奉順四時無有殺名
五行所成宜各自守夫貪生者天之所祐貪
養者地之所助貪仁者人共愛之爲惡者天
之所賊天知其惡使凶神惡鬼入身中流布
四支頭面腹背胷脅七政上白明堂七十二
色爲見是死之户也天貪人生地貪人養人
貪人施爲惡其禍不救以天書告之古者神
聖之言不失綱紀自有法度人不可輕犯禁
忌古之所得道太平但承奉天法不犯禁忌
即太平臣民矣天有無貲之糧無貲之衣有
功復進即得禄矣上古之時神聖先知來事
與天共理分布四方上下中央各有部署上
下相望不肅而成皆爲善恐不稱天心天有
教使奔走而行皆持簿書不動自齊恐有勘
問動有規矩得其所行春行氣夏成長秋收
使民得以供祭冬藏餘糧得以相續旣無懈
時神靈所施莫不被榮恩及蚑行草木亦然
各得其所故令有財之家假貸周貧以陳歸
新使得生成傳乎子孫神靈所護是非大忌
天地四時五行衆神吏直人命禄不可敬重
念報其恩急以此文付有德之君令知天之
愛人而人反不愛乎洞極之經名曰太平行
者得福不者自令極思聚身無離常報應不
枉久所不及施惡於人人無貴賤皆天之所
生愛之愼之念之愼勿加所不當而枉人侵
尅非者天所不報地所不養凶神隨之不得
久生禱祭之神益怒見善當進見惡當退何
有所疑行各自力無爲神所誤所居不安去
故就新神復得還惟天地亦因始初乃成精
神承奉自然生化所化莫不得榮因有部署
日月星機衡司候並使五星各報其方各行
其事雲雨布施民憂司農事元氣歸留諸草
木蚑行端息蠕動皆含元氣飛鳥走獸水中
生亦然使民得用奉祠及自食萬民不往用
者聽禽獸食之今之惡民殺不當懷妊胞中
當生反死絶其命以紿其口當殺之時皆恐
懼故天誠念之憐愍爲施防禁犯之坐之六
畜尚愛不忍中傷人反不自惜更爲逆虜所
取非一雖不即誅者將積其過殺敗不止滅
户下流未生者亦不得逢吉鬼神惜之司候
在前有何脫時故記善惡之重真人以此文
亦衆民義恐隱藏隨俗文字分明行之故取
信於天取信於地取信於中和取信於五行
是皆天所報信也不失銖分知之乎乃委氣
自然之服化也三台七星輔正天威日月照
察是非使各有自然之報復申勑諸所部主
各令分明受罰不怨此之謂也灾害之書三
甲子復見理不如十諫令知耳且念活求知
賢聖有知可及矣聖人當升賢復求生不惡
復次之神仙之録在此北極相連崑崙崑崙
之墟真人上下有常主録籍之人姓名相次
高得高中得中下得下先生爲師尊之爲君
稱之爲父故師君父不可不明臣不可不忠
弟子不可不順敬從其上故天不忘先生之
恩地不忘先生之養人不忘先生之施天以
三光下照中和及地下無有懈息無德之國
隂氣蔽日令無光人民恐懼穀少滋息水旱
無常民復流離有穀之鄉天實憐之令至活
鄉處有明君國得昌流客還耕農休廢之地
諸穀得下生成熟民復得糧更奉先祖鬼神
得安中有聖智求索神仙簿書録籍姓名有
焉當復爲天之吏按行民間調和風雨使得
安政以此書亦後生焉故當作善有益於天
自爾之後可戒子孫延年之期可不及焉書
復重天大愛人欲使得竟天年丁寧反覆屬
於神善者録上惡者忘其名無違此書思著
其心天上有文求生根也人所願故挺此文
有過自悔按此文也神靈在汝前後無懈時
也太平氣俱至人民但日相向而遊具樂器
以爲常因以相和相化上有益國家使天氣
調利天下被其德教而無咎和與不和以爲
效乎得天地意者天地爲利人法之其悅喜
得天地人利悅萬物無疾病君臣爲之常喜
是正太平氣至具樂之悅喜也是故樂而得
大角上角之音者青帝大喜則仁道德出凡
物樂生肝氣爲其無病肝神出東方惡者悉
除去善者悉前助化青衣玉女持竒方來賜
人是其明效也中角音得則水化中也下角
得以化下也南方徴之音大小中悉利則悉
樂長也南方道德莫不悅喜惡者降去善者
悉前赤氣悉喜赤帝來遊心爲其無病心神
出見候迎赤衣玉女來賜人竒方是其效也
故得黄氣宫音之利亦宫音善者悉來也惡
者悉消去得商音之利商音善者悉來也惡
者悉消去得羽音之利羽音善者悉來也惡
者悉消去真人詳思此意所致太平也所以
不悉說五方者謂大深上士見之自得其意
以一承萬得之恐其大喜也小人得之或妄
語也故不悉露見使各思其意上士且自以
一承萬通知其意中士亦且綝綝幾知之下
士得之反妄語也是故纔成慮小舉其綱見
其事以示凡人使思其意則可上下通達而
無過故上士治樂以作無爲以度世中士治
樂乃以和樂俗人以調治下士治樂纔以樂
人以召食此三人者各諭意太平氣至聽其
所爲從其具樂琴瑟愼無禁禁則樂氣不出
治難平難平則氣鬥訟而多刑夫樂者致樂
刑者致刑猶影響之驗不失銖分也凡樂者
所以止怒也凡怒者所以止樂也此兩者相
代是故樂則怒止怒則樂止故怒者乃生刑
罰鬥之根也喜樂者乃道德之門也故當從
之使生道德之根勿止之也止之反生刑禍
之門也此者吉凶之所出安危之所發也故
樂者陽也刑者隂也隂之與陽乃更相反陽
衰則隂興隂興則陽衰陽者君也隂者臣也
君盛則臣服民易理臣盛則君理侮亂此天
自然之法也故當從其君樂也以厭其民臣
止其數怒也下古之人人愚不深知其意反
多斷絶之故使隂氣盛陽氣衰陽氣盛則多
盜賊罪人不絶萬物不生也多被隂害大咎
在此君氣盛則致延年益壽君樂則五方道
德出悉怒則五方惡悉出故大樂者善應出
不樂者惡應出自然之理可深戒哉吾書中
善者悉使青首而丹目何乎吾道乃丹青之
信也青者生仁而有正赤者太陽天之正色
也吾道太陽仁政之道不欲傷害
請問今太平上皇氣具至天土理何所先後
豈可聞乎今天上爲法也樂者順之以樂苦
者順之以苦天上之爲法如此矣乃太平氣
至故天上從其樂以順奉之大急兵杖而斷
刑罰地上亦然樂者陽也天之經也兵杖刑
罰者隂也地之怒也隂興必傷陽化今太平
氣至乃天與神兵共治故斷刑罰兵杖爭訟
令使察察萬世不復妄也皆如日月不可久
蔽藏也元氣自然樂則合共生天地悅則隂
陽和合風雨調風雨調則共生萬二千物凡
物樂則竒瑞應俱出生萬物之應精上著天
三光更明察察也三光樂而合則四時順行
春樂生夏樂長秋樂收冬樂藏四時樂喜五
行不逆則人民興人民興則帝王壽帝王壽
則凡民樂凡民樂則精物鬼邪伏矣精邪伏
則無天病死之人無夭傷人則太平氣至矣
萬國不戰鬥盜賊貪猾絶矣天地六萬神俱
樂喜也天地真仙人出天地真仙人出則正
氣悉見而邪氣悉藏惡人悉坐自思矣善人
行矣神人筴書盡出而邪僞文亡矣人莫不
悅樂喜隂陽和合同心爲一家傳相生凡事
樂者無有惡也凡隂陽樂則生之始也萬物
所受命而起也皆與人相似男女樂則同心
共生無不成也不樂則不肯相與歡合也怒
不樂而强歡合後皆有凶今吾之文纔舉其
大綱見其始以樂化之爲不善安可勝記也
已知樂之善未及不樂之禁復爲開其綱紀
怳惚不樂不肯并力合心而共生元氣著自
然也元氣自然不樂分爭不能合身和德而
共生天地也天地不樂隂陽分爭不能合氣
四時五行調風雨而盛生萬二千物萬二千
物不樂爭分多傷死其歲大凶凡事不樂爭
分三光爲之失明帝王愁苦萬民流亡也善
氣蔽藏惡氣行也正神遠去鬼物興也萬物
人民夭死無有年也萬二千國分爭不樂刑
罰大起兵革揚也樂斷廢也則刑大起六方
不和則日日凶也天氣不調正從此起而人
不知其所由反歸過以罪上而責帝王不得
其大過反下責上盡逆氣何能致太平反致
凶故刑氣日興樂者絶亡咎在中古以來師
教時時有設者反開列兵之門閉其樂户故
使邪奸得起不可卒止大咎在此故今天上
洞平氣至大縱樂除刑罰也地上亦然吾不
能勝記縱樂之爲善也縱樂之爲惡也是故
隂陽之道從天上盡地下旁行無窮極牝牡
之屬相嬉相樂然後合心共生成共爲理傳
天地之統御無極之術設使不相嬉不肯合
心爲一肯共生共成共爲理共傳天地之統
御無窮之術力以刑罰威而合之久久猶敗
相背分爭隂陽相尅賊害不可禁止也正使
父子子母夫婦極親會相害也共亂天道斷
無世也其大過所致如此矣
樂爲天之經太陽之精孝爲地之經太隂之
精故樂者倡始倡生倡合樂成功天者常嬉
善嬉生故常與天合與同氣也樂合乃能相
生當有上下故樂爲天爲上孝爲下象地地
者下承順其上隂事其陽子事其父臣事其
君君上事天地亦事天天事其上故與地同
氣故樂與孝最順天地也易者理隂陽氣八
風爲節與六甲同位隂陽同體與天地連身
故爲神道也刑者絶洞隂戰不和之氣也故
常隨隂節而起刑者得隂而劇得春夏而服
得秋冬而興盜賊得夜而起奸邪得幽㝠間
處而作鬼物諸病得㝠而發怨咎得險狹而
聚相殺也此則不樂從刑之大徴可不愼乎
愚生畏之子知畏之壽之徴也不知畏之禍
之門也戒子愼之是故天上爲政各縱樂以
爲化本人人使俱自樂相化坐思其過得失
莫爲善易哉天上爲政如此也地上亦然故
理欲疾平者務斷分爭刑罰倡樂爲先皇平
之氣立至矣
請問天上太平氣自時來至也人皆當自化
爲善萬物自當平安無病令天上爲法何故
反以人倡之作樂以相化乎凡事在其先導
之教之善惡是化之先也開蒙愚之門也故
天將有可爲皆先倡其先其象見於天神文
出古者聖人象之爲作意故上三皇乃教化
以道其人民盡有道物亦然五帝教化多以
德其人民多類經德也物亦然三王教化多
以文其人民多文物亦然五霸教化多以武
其人民多悉武好怒尚强勇此非悉化之首
也故善人之鄉者多善人惡人之鄉者多惡
人此非相易也凡天上天下之事各自有師
法各象其師法而所化悉相類似天者好生
興物物不樂不肯生今天上皇平洞極之氣
俱出治陽精昌興萬物莫不樂喜故當象其
氣而大縱樂以順助天道好是則天道大喜
今帝王理平人民壽故其縱樂以奉天道又
使各坐思自化何有各乎又樂者天也陽精
也陽與則隂精伏猶如春夏起秋冬伏自然
之式也真人務順吾書言刑自絶爲化如此
與神無異故理難平化失之耳
今天道自有衰盛吉凶何反言師化之首乎
天地不與人語也故時時生聖人生聖師使
傳其事此主天時且吉樂故生善師使善言
善化天道將亂凶衰則生惡師使教化惡也
是主化天道且自善自惡之徴也者夫且樂
歲生善物多五穀成以食人其人好善天且
惡歲生惡物多善者少以惡物食人其人色
惡是其化人之師明徴也故善師出惡師伏
是天盛衰之徴是主天也今天道大周故使
吾下善說真人善事樂其化爲上善故以第
一事教之天周備其事具者必樂子知其意
若人物周遍有其家爲其樂今天周遍有何
不樂而曰凶乎此書萬世不改天上之化如
此矣五音樂當所動發前後得天地人心意
以致太平除灾奸致和氣夫心同意合皆爲
大樂也苦心異意皆爲乖錯悉致苦氣也夫
樂者何必歌舞衆聲相和也苦者何必致鬥
爭衆凶禍並起相樂者所以厭斷刑也相愁
苦者所以致逆也其相順同心何謂乎凡人
大小能同其意者必樂也幾類之哉宜復更
自精詳其意天上皇平洞極之師爲天加一
言重解决其意也然未欲大得天地之心意
有益於帝王政理者乃當順用天地之心意
不可逆太歲諸神同舍其氣與帝王用事同
喜同心同指同方同運同樞同根同意故古
者聖人陳法使帝王春東方夏南方秋西方
冬北方者主與此天氣共事也同故相迎是
爲順天之道與天同氣故相承順天地長喜
悅不戰怒則灾害奸邪凶惡之屬絶矣乃致
太平氣天上平氣得下理地下平氣得上升
助之也樂者乃舉聲歌舞王氣者宜動揺見
樂相奉順見奉助也休囚死氣皆安靖不欲
見動揺即不悅喜則戰怒則生凶惡奸邪灾
害矣乃是自然天地之格性萬不失一也當
動揺帝王之氣其次動王氣其次動相氣其
次動休氣其次動死囚氣此氣皆在天斗前
日進欲見助興故動之其餘氣皆在天斗後
氣所背去日衰故不宜興動與天地反逆不
合天地之心故天之所向者興之天之所背
者廢之是知天時吉凶可知也
請問今純動五音不足不成歌舞之曲如何
但動帝王之氣得勝教令聲音響先發是乃
比若夫帝王得先發號令於天下則凡人萬
物悉隨之而從天下和平矣五音各有所引
動或引天或引地或引日月星或引四時五
行或引山川或引人民萬物音動者皆有所
動揺各有所致是故和合得其意者致善不
得其意者致惡萬物精神悉先來朝乃後動
其形體故動樂音常當務知其事審得其意
太平至矣春者先動大角弦動引動歲星心
星下則引動東嶽氣則揺少陽音則木行神
則揺勾芒禽則動蒼龍位則引青帝神則引
青衣玉女上洞下達莫不以類來朝樂其聲
也說一已來類無窮極也自精詳索其要意
悉自得也與凡書文合之爲法式也故舉樂
得其上意可以度世得中意者可致平除凶
害也得下意者可以樂人復德上意者可樂
神靈也得中意者可以樂精靈得下意者可
樂身俱得其意上帝王可遊而無事樂而刑
斷精神明厭也樂者太陽之精刑者太隂之
精陽盛則隂伏隂盛則陽伏故樂盛刑絶陽
者動而有音聲隂者無聲故刑多以隂害人
古者聖人將從樂者隨天意亦隨地意順之
者吉逆之凶故天三氣上氣稱樂中氣稱和
下氣稱刑故樂屬陽刑屬隂和屬中央故東
南陽好生西北隂好殺和氣隨而往來一藏
一見主辟害也夫音者是樂之語譚也占遠
占近皆當合時日姓字分書境界王相休廢
更相取合以爲譚語聽之無失也夫天道比
若循環周而復始常以時加其王氣建向斗
所加方向其面動其音聲人倡之亦可以其
音爲之數以六甲五行即天地之數也時氣
者即天地之所向所興爲也今立春之日日
斗加寅名爲上帝之時先動大角月半加甲
二月加卯月半加乙三月加辰他皆倣此各
次其時氣晏早爲度數先動帝音帝弦王音
王弦次動相音相弦各如其數此名承天順
地之氣天地乃樂用之而況於人乎人者最
物之尊者天之所子也天乃樂人嚴敬用其
數地乃樂人謹用其數此猶比孝子之順父
母之教父母安能不愛而好之乎深思其意
付告下古之人使象而爲之以除辟灾害上
安天地之氣下以助帝王爲理今凡人心安
不爲邪萬二千物各得其所豈不樂哉
請問六洞八方之事最何等爲吉最何等爲
凶最相善爲吉相逆爲凶爲惡相逆爲善相
順故帝王之氣相氣微氣皆在天斗前吉事
也天氣所樂欲興起也故當樂而順之休廢
之氣故天地共休廢之故當廢之不宜興樂
興樂即逆天地心名爲大逆不順時氣天道
爲法王相之氣主太平也囚廢絶主凶年太
平歲凡物具生多善物是其證也天地大效
驗也故古聖賢以是深自占相順而行之明
以同類同事同氣占相之得其象則改性易
行不敢爲非也天地之語言以此爲效視象
類所得可知矣故凶歲少善應故將太平者
具樂者當順王氣凶年無故不可作樂囚廢
氣與天地反逆故凶也王氣德所居也囚廢
刑所居也天之授性各有精神樂善善精神
至樂惡惡精神至故爲自然之性也一曰先
順樂動天地四時帝氣一事加三倍以樂天
今天大悅喜帝王壽夭惡滅灾害悉除去太
陽氣不戰怒國界安而知常先動順樂之者
天道爲人興真神爲出幽隱穴居之人皆樂
來助政二曰先順動天地時王氣再倍以樂
地氣大悅不戰怒令王者壽奸猾盜賊兵革
消國界興善下悉樂承順其上中賢悉出助
國理地神順養三曰先順動相氣微氣令中
和之氣大喜悅君臣人民順保其處則佞盜
賊不作境界保故和氣日興萬物好善四曰
愼無動死破之氣致劇盜賊又多卒死者國
界常危難安致邪氣鬼物甚多爲害甚劇五
曰無動囚廢氣致大凶惡六曰無動衰休之
氣大凶惡所以三倍帝氣樂弦者帝氣最尊
無上象天尊故倍樂之萬二千物俱生善氣
悉應所以再樂相氣樂弦者相氣象地地與
人并居故再倍其樂地地也與人并人見皆
悅喜而萬物并理所以樂相氣微氣一行者
象中和人夫中和人卑于天地故樂少人者
主爲天地理萬物人樂則悅喜爲善萬物理
矣帝氣樂三皇象之如天也王氣樂五帝法
之象地好德養物而時復刑也微氣者三王
象之無常法衰囚亡之氣五霸象之其氣亂
天地之有武以誅惡而遵善可深察之令真
人積善又賢事事通今天上皇洞太平氣具
至今太上欲有可急得今天上樂得善人可
調風雨而具生萬物者開闢已來爲善者少
少能中天意天常以是爲憂患而今地上人
少中天上可永者大天之下萬二千國皆隨
水土不相類也夫善人上付于天萬物之精
光者上屬于天中者付于人使仕順隂陽萬
物也下者付于土使步行而作事也道者乃
皇天之所取法也最善之稱冠無上包無裏
出無間入無孔天下凡事之師也生端百萬
事之長古今賢聖得長全帝王得天心以自
安民之父母凡化所從起也天道乃天也清
且明不欲見污辱也今之爲道皆爲四毁之
行天污辱皇天之神道並亂地之紀記不可
爲化首不可爲師法不可爲父母俱共毁敗
天之寳器名爲大返叛之子故天上深知疾
咎之也洞上皇平氣至不能容此四人第一
不孝第二能性真而無後類也第三日食糞
飲其小便第四行爲乞者故四人皆共污辱
天正道非所興化也帝王以愚者爲理天將
大限矣何以明之人君與之爲理天爲其多
灾變怪夷狄數來是明天限惡之證也與重
規合矩券書何異哉人所惡天亦惡之人所
愛天亦愛之是故古者聖賢覩大意深故常
象天而爲行不敢失銖分也故能常獨與天
厚得天心也若不得天心乃大凶矣天上揀
士乃與天共事治無窮極之術也長相與併
士乃與天共事治無窮極之術也長相與併
力同心調氣故能長久矣今天乃貴重傳相
生故四時受天道教相生成無有窮極也故
天者稱父地者稱母因六甲十二子八卦之
氣以爲紀更相生轉相使故天道常在不毁
敗是常行施化之助也故學者當象天爲法
無絶天統今天乃清明道乃清白天與道最
居上爲人法清明者好清明故三光上著天
各從其類合而爲形天之爲形比若明鏡皆
若人有而目洞照不欲污辱也常欲得鮮明
帝王將興皆得師道人愛其榮智以化其民
師之所貴爲能知天心意象而行化地上善
即天上善地上惡即天上惡故人爲善于地
上天亦應之爲善人爲惡于地上天亦應之
爲惡乃氣上通五氣相連上下同六申相屬
上下洞十二子上下著無有遠近皆通下善
上通下惡上凶五行興于下五星明于上此
者天所曉於天下人也天上皆何所喜何所
禁唯得其禁唯得戒誠日夜思惟其意不敢
犯之以示後生今天上乃上皇平氣俱至興
盛陽日先明邪氣止休止氣遂行衰者消去
道德陽天上急禁絶火燒山聚木之鄉者山
太陽也土地之綱是其君也布根之聚木是
其長也亦是君也火五行之長陽也三君三
陽相逢反相衰是故急禁斷火燒山林聚木
不燒則興多興多則火王火王則日月丙丁
巳午悅其母盛多則其子受氣長久故天上
止之也隂盛則隂奸日消陽衰則隂奸日起
此自然之法也
請問三陽相得何故凶乎夫三陽者天陽人
陽土陽三陽也無一隂三盡君也無一臣三
盡男也無一女名爲滅亡之路無後之道無
後之道不能復傳類不能復相生故成凶也
是爲有天而無地有日而無月有上而無下
有表而無裏天上名爲立敗之紀請問田草
可燒否天上不禁也燒也當燒獨何故燒之
乎草者木之隂也與乙相應木與甲相應甲
者陽也與木同類故相應乙者隂也與草同
類故相應乙者畏金金者傷木木傷陽衰陽
衰則姦起故當燒之乙隂也草隂也地隂也
三隂相反共生姦故云歲居北極隂中隂極
生陽火者陽也隂得陽而順生善事故天上
相教燒下田草以悅隂而順陽也二人共職
共理隂陽除天地之病令帝王不愁苦萬二
千物各得其所草木悅喜而出無有冤結今
天上良善平氣至常恐人民有犯時令而傷
之也天上諸神共記好殺傷之人畋射漁獵
之子不順天道而不爲善常好殺傷天咎之
地惡之群神非之共記而拷之三年一中拷
五年一大拷過重者則坐小過者減年奪算
三世一大治五世一大滅之故今天上集三
道行文書群神共記過殺傷刑罰也甲子天
正也日以冬初還反乙丑地正也物以布根
丙寅人正也平旦人以初起開門就職此三
者俱天地人初生之始物之根本也初生屬
陽者本天地之元氣故乾坎艮震在東北之
面其中和在坎艮之間隂陽合生於中央故
凡懷妊者皆中腹而居微在中和之下生於
隂中隂故稱母不可使刑氣居中央今者天
道大周更始以上下純陽治天地故急斷刑
罰天者稱神陽亦稱神今往犯吾書好刑者
天上拷之故神聖之法乃一從心起無不解
說故赤之盛者爲天爲日爲心天與日常明
無不照察行此道者姦邪之屬悉絶矣夫陽
之生者於幽㝠之中是故陽氣起於北而出
東盛於南而衰消於西天之爲法如此太平
氣至誰者當宜道哉誰者不當道哉夫道與
人比若風雨爲者則善不爲者則已爲好者
則其人也不爲好即非其人也爲者不用力
易開通者即是其人也不開通終日無成功
即非其人也爲之即吉不爲則凶凡人自養
可不詳察夫道正人之符也


太平經鈔庚部卷之七
太平經鈔辛部卷之八外八
請問不食而飽年壽久久至于遂存此乃富
國存民之道比欲不食先以導命之方居前
因以留氣服氣藥之後三日小飢七日微飢
十日之外爲小成無惑矣已死去就生也服
氣藥之後諸食有形之物堅難消者以一食
爲度食無形之物節少爲善百日之外可不
食名不窮之道名爲助國家養民助天地食
主少者爲吉多者爲凶全不食亦凶腸胃不
通通腸之法一食爲適再食爲增三食爲下
四食爲腸張五食飢大起六食大凶惡百疾
從此而生至大飢年當死節食千日之後大
小腸皆滿終無料也令人病悉除去顔色更
好無所禁防古者得道老者皆由不食君臣
民足以安身心理其職富者足以存財貧者
足以度軀君子行之善樂歲凶年不危亡夫
人曰有三命而不自知日三食乃生朝不食
一命絶晝不食二命絶暮不食三絶絶三日
不食九命絶無匿物無寳留此由飢也奸邪
大起悉從此始用吾道萬事自理吉歲可以
與利凶年可以存民常當忽帶收腸使利行
步也
天地之間凡事各自有精神光明上屬天爲
星可以察安危天地之性自有格法六甲五
行四時節度可以占覆未來之事作救衰亂
防未然之事臣見君父之衰救之使其更興
盛是大功也深知其衰也不救之或反言而
去名爲倡訞罪不除也三事臣知其君有失
將覩凶害而救之使其更無凶害是大功也
知而不救名倡凶其罪不除也四事知君理
失其要意灾害連起而救助其理之是其宜
也爲曉事之臣知而不救其罪不除也五事
臣知其君年少其賢未能及事而救之助其
爲知是其宜也知而不助爲賢反言不及名
爲不忠弱其上其罪不除也六事臣知其君
老有夭期而憂之爲其索殊方大賢之助異
策内文令君更得延年是大功也知而不能
反言吉凶者其過大也七事爲人下知上有
危有失理或失忘而共救之案之是爲大功
知而不救自解避而去爲不順忠孝之人罪
皆及其後八事父母有疾占相之知能盡力
竭精有以救之知而不救天將大罰九事父
母年老且盡爲子者知父母老期將至爲求
賢師異方令得丁强孝子之宜也此由食人
之食以食歸之而有大功也十事知人凶衰
有大害患將至而救之使其臾興與其竒方
異策内文善事令無復憂苦是爲大功知而
不爲有罪不除也夫爲人子見父母有死難
而抛去之處樂違苦此乃與禽獸同耳豈可
統三才繼天地乎是以聖人出也施教戒勸
人爲善斷絶凶惡以救天地之灾令三光五
行星辰順叙豈徒言哉今天上乃具出文書
以化除諸灾害以致善是故吾自曉勑真人
出書也今天上教吾大言勿有蔽匿也今天
地大周更始灾害比當消亡無復餘糧類故
教人拘校古今文集善者以爲洞極之經定
善不可復變易也雖聖賢之人不能復致其
文辭夫文辭天地隂陽之語也故教訓人君
賢者而勑戒之欲令勤行致太平也所以言
蔽藏者賢君得而藏於心用於天下育養萬
物而致太平也而歸功於上帝則堅於石室
深穴也天生善物必歸之善處如珠玉也必
帝王寳之其麤惡之物衆棄之況人爲善而
天豈不愛乎帝王豈不重之乎今天上無極
之天中無極之天下無極之天旁行無極之
天今爲法況三道集氣共議其應天地人之
位也乃太平至天悅喜則帝王壽其道神靈
祐天地善氣莫不響應道德日至邪僞退訞
臣奸冗滅凡臣悉除萬善自來五行和四氣
時良其爲政法起於本本者天地之間人象
神神象人而各自有隅聚亭部鄉縣善惡所
好所疾苦各有其本事皆近察察自相短短
長得失明於日月故大教其集議賢不肖共
平其事故天下州縣鄉里置封仰萬民各隨
材作書直言疾苦利害可否致書投於封中
長吏更撰上天子令知民好惡賢不肖利害
可集議而理之即太平之氣至矣而福國君
萬民萬二千物各得所矣封即今匭函也
天道有緩有急人事亦然有緩有急天道急
即風雨雷電不移時而至人道有急亦趨走
不移時而至急者即以時應天法則上之剌
一通付還本事而有賞罰緩者須八月爲一
日上也天上法如此夫隂陽爲法如此人道
亦如此矣凡人腹中各有天子五氣各有王
者天有五氣地有五位其一氣主行爲王者
主執正凡事居人腹中自名爲心心則五臟
之王神之本根一身之至也主執爲善心不
樂爲妄内邪惡也凡人能執善清靜自居外
不妄求端正内自與腹中王者相見謂明能
還覩其心也心則王也相見必爲延命舉事
理矣不得見王者皆邪也不復與王者相通
舉事皆失矣而復早終今太陽德盛欲使天
上天下上無竟下無極旁行八洞外内真神
真精光悉出助帝王治而致上皇洞平之氣
未常見之善人命長萬物無復夭死自冤者
而邪神悉消亡天下無復强枉病者豈可聞
乎善哉子之問也天使悉斷邪僞凶惡而出
真事凡圖晝各有精神真事有真神邪事有
邪神善事有善精神惡事有惡精神夫蓄積
邪之家後必有邪害也蓄積真文真道之家
後必有度世者也故真僞各精所致也故天
有吉有凶吉則吉精神凶則凶精神地亦有
吉凶吉則吉精神凶則凶精神夫三皇五帝
各有親屬兄弟三王五霸各自有親屬兄弟
小小分别各從其類世興則高世衰則下比
若晝夜相隨而起從隂陽開闢到今不止貧
爲小人富爲君子更共相爲使轉相理是天
地親屬也萬物不興其中幾類似之而實非
也天有六甲四時五行剛柔牝牡孟仲季共
爲親屬兄弟而敬事之不失其意以化天下
使爲善主仁義禮智文武更相爲親屬兄弟
夫道與道爲親屬兄弟者凡道乃大合爲一
更相證明轉相生今日身已得道凡道人皆
來親人合心爲一家皆懷善意凡大小不復
相害傷灾害悉去無禍殃帝王行之天下興
昌垂拱無爲度世命長吏民行之其理日明
凡道皆出莫不生光道與道爲親屬傳相行
故與道召道以道求道即以道爲親屬兄弟
尚化如此則天下皆好生惡殺安得有無道
者哉德與德爲親屬兄弟者令日身執大德
以德爲意凡有德之人推謙相事天下德人
畢出矣以是爲法安坐無事帝王行之其國
富吏民行之無所不理以德召德德自來矣
仁與仁爲親屬兄弟者今日身爲仁凡仁者
自來相求以仁召仁仁人盡來矣帝王行之
天下悉仁矣吏民行之莫不相親所謂仁與
仁合爲一家是爲親屬兄弟矣義與義爲親
屬兄弟者以義求義今日身已成義凡義之
人悉來歸之以義合也帝王行之苦樂相半
吏民行之生傷半以義求義是爲親屬兄弟
矣禮與禮爲親屬兄弟者以禮求禮今日身
已成禮矣凡禮之人悉來行者守節生者不
安腹中内空虚外使若環趨走跪起無聞命
矣日短衣物盡單帝王行之愁苦且煩吏民
行之職事紛紛丁者力乏老弱傷筋禮禮相
親是爲親屬兄弟矣文與文爲親屬兄弟者
今日已成文矣以文求文文人悉來至若浮
雲中外積之聚若山至誠若少大僞出焉帝
王行之以理其事或得或失吏民行之更相
期妄以相拱害變疾病萬種人日短命以文
相期以文相恐轉相取轉相生此乃文之親
屬也武與武爲親屬兄弟今日已成武矣以
武召武凡武人悉來聚其氣陽陽其兵煌煌
其力皆倍其目皆張其欲怒不得止武鬼居
其角取勝而已不復惜其命君子行之其治
日凶則吏民行之滅殺人世無有善意理有
聚害此即以武生武則武之親屬也辯與辯
相爲親屬兄弟者今日已成大辯矣凡有辯
之人悉來歸之辯辯相與無有終窮一言爲
百言百言爲千言千言爲萬言供往供來口
舌云亂無有真實人君行之其政萬端吏民
無可置其命以辯求辯是爲親屬兄弟也法
律與法律爲親屬兄弟者今日已成法律矣
以法律求法律凡天下法律之人皆聚事無
大小皆有治凡人無有無罪之人也自生至
老一人之身有幾何罪過無有無罪者以此
相生人君子之十九强死以此爲理天下大
亂不可止也以此論親屬兄弟相求各從其
類理亂之本太平之基審此九事可知也天
上諸神言好行道者天地道氣出助之好行
德者德氣助之行仁者天與仁氣助之行義
者天與義氣助之行禮者天與禮氣助之行
文者天與文氣助之行辯者亦辯氣助之行
法律者亦法律氣助之天地各以類行神靈
也天將助之神靈趨之深思其要意則太平
氣立可致矣
請問上善易爲也上惡易爲耶夫陽極爲善
隂極爲惡陽極生仙隂極殺物此爲隂陽之
極也夫凡民生不能盡力養父母求竒方道
術以資父母使懷悒悒而至死復相教善衣
食歌舞以樂之是爲大逆之民天豈福之乎
天上效凡書文對今天上爲法令天上人不
得相期爲猾自有大術也地上亦然今真人
豈知之耶自古到今多有是佞臣猾子弄文
辭共欺其上愁其君父而得官位無功於天
地而食禄天甚疾之地甚惡之天上名之亂
紀今天上平氣至欲斷之恐此子復亂理今
人積愚多可欺而得仕今天灾不可欺而去
也不可詐僞而除也真與僞與天相應不悉
以示下古之人試使用之灾害悉除即是吾
之真文也與天上法相應可無疑也不言而
反日彰明矣用之而無成功吾道即僞矣亦
不言而明矣天上爲法不效巧言乃效成功
成事比若向日月而坐俱有光明何以知其
熱與清乎去人積遠以何效之主以成功也
向日而坐煴也足以知熱向月而坐足以知
清吾之真文亦若是矣
天上爲法目視則理陽瞑則理隂視則理有
形瞑則理無形視則理人身瞑則理精神以
是爲效故能使隂陽悉理則無有失職者也
地上亦然爲洞極皇平也今天之出書神之
出策符神聖之文聖人造文造經上賢之辭
此皆言也故天地神聖上士爲人盡力以言
積年可立天地除灾害帝王案用之乃致遨
遊而無事上得仙度增年得天意子孫續嗣
無有絶也世衰乃更爲大興天下仰命莫不
得其天地六方八遠絶洞隂陽俱悅天病風
雨爲時雷電不作日月更明三光不失度四
時五行順行各得其所此神聖善言所致也
其功莫不大哉
天上各異自有自然元氣隂陽與吾文相似
各從其俗記吾書辭而行之即太平矣天上
無極之三光各異自有自然元氣隂陽與吾
文相似各從其俗記吾書辭而行之即太平
矣天上中居各異自有自然元氣隂陽與吾
文相似各從其俗記吾書辭而行之即太平
矣天上三光各異其有自然元氣隂陽與吾
文相似各從其俗記吾書辭而行之即太平
矣天上雲氣各異自有自然元氣隂陽與吾
文相似各從其俗記吾書辭而行之即太平
矣天上音響雷電各異自有自然元氣隂陽
與吾文相似各從其俗記吾書辭而行之即
太平矣天下風雨各異自有自然元氣隂陽
與吾文相似各從其俗記吾書辭而行之即
太平矣天下居中風雲氣各異自有自然元
氣隂陽與吾文相似各從其俗記吾書辭而
行之即太平矣地上之人各異自有自然元
氣隂陽與吾文相似各從其俗記吾書辭而
行之即太平矣地上蚑行各異自有自然元
氣隂陽與吾文相似各從其俗記吾書辭而
行之即太平矣地上草木各異自有自然元
氣隂陽與吾文相似各從其俗記吾書辭而
行之即太平矣地上山阜各異自有自然元
氣隂陽與吾文相似各從其俗記吾書辭而
行之即太平矣地上川谷水澤各異自有自
然元氣隂陽與吾文相似各從其俗記吾書
辭而行之即太平矣地下各異自有自然元
氣隂陽與吾文相似各從其俗記吾書辭而
行之即太平矣地下無極隂陽各異自有自
然元氣隂陽與吾文相似各從其俗記吾書
辭而行之即太平矣五行各異自有自然之
氣隂陽與吾文相似各從其俗記吾書辭而
行之即太平矣四時各異自有自然元氣隂
陽與吾文相似各從其俗記吾書辭而行之
即太平矣六甲十干各異自有自然元氣隂
陽與吾文相似各從其俗記吾書辭而行之
即太平矣六甲十二子各異自有自然元氣
隂陽與吾文相似各從其俗記吾書辭而行
之即太平矣八方各異自有自然元氣隂陽
與吾文相似各從其俗記吾書辭而行之即
太平矣神靈各異自有自然元氣隂陽與吾
文相似各從其俗記吾善惡書辭而行之即
太平矣如不從其本類教之即大亂矣志之
哉天教吾具出此文以解除天地隂陽帝王
人民萬物之病也凡人民萬物所患苦悉當
消去之故教子用法無極以示之乃拘校前
後聖賢神文與凡人俗辭合而大考之後天
地之病都得消除已消除帝王延年垂拱無
憂也
天太陽也地太隂也人居中央萬物亦然天
者常下施其氣下流也地者常上求其氣上
合也兩氣交於中央人者居其中爲正也兩
氣者常交用事合於中央乃共生萬物萬物
悉受此二氣以成形合爲情性無此二氣不
能生成也故萬物命繫此二氣二氣交相於
形中故爲善天地知之爲惡天地亦知之故
古者上善德之人乃内獨知天意故常方爲
善也
天䜟曰復樂者樂復善者善復惡者惡復喜
者喜復順者順復真者真復道者道復悅者
悅凡所復夭地群神亦復之以影響哉復文
者文復復僞者僞復復辯者辯復復佞者佞
復復武者武復復逆者逆復復凶者凶復復
邪者邪復凡所復悉天地群神復之凡吉凶
安危之法在所復已凡人家力强者多畜私
財後反多貧凶何也神人言此乃或多智反
欺不足者或力强反欺弱者或後生反欺老
者皆爲逆故天不久祐之何也然智者當苞
養愚者反欺之一逆也力强當養力弱者反
欺之二逆也後生者當養老者反欺之三逆
也與天心不同故後必凶也夫財者天地之
間盈餘物也比若水常流行而相從常謙謙
居其下得多財者謙者多得也故期者天不
祐之矣
從天地隂陽中和三法失道已來天上多餘
算蓄積不施行何也願聞其意然天之受命
上者百三十謂之陽曆閏餘也其次百二十
謂歲數除紀也其次百歲謂之和曆物紀也
人悉當象是爲年今失三法已來多不竟其
年者餘算一歲一算格在天上人行失天道
無能取者今象吾文爲善行者天上悉且下
此算以增之或得度世或延年矣天地
已來帝王專以憂天下不平失職爲憂患也
微此無可憂者也天下善人忠臣孝子悉共
憂此但行吾文此憂除矣
天上言陽氣大興盛鬼物不得妄行爲害何
也夫陽盛者隂必衰故物不得妄行爲害也
誰禁之乎陽精禁之陽精何以禁之哉夫陽
精爲神屬天屬赤主心心神乃天之神也精
者地之精也鬼者人之鬼也地母也鬼子也
子母法同行並處隂道太平氣至陽氣大興
天道嚴神道明明則天且使人俱興用之神
道用則以降消鬼物之道也神道興與君子
同行鬼物道者與小人同行故君子理以公
正神亦理公正小人理邪僞鬼物亦理邪僞
明於同氣類也今陽道興火兵刃當消滅火
厭之故兵積隂氣盛火積陽氣盛陽盛消兵
自然感召也人生必因天氣上善者付天中
善付於人下善付田畝故上士學而度世中
士當理民下士當理田野上士當來雲氣中
士乘車下士當步行此三人各殊職不相妨
害上士度世上天爲中和調風雨中士屬縣
官當理人下士當理財産各有所職不相妨
矣
天上諸學道之爲法也人精求道也已小合
於小道見諸神爲小得道門户未合於中道
乃得至於大道至於大道乃能致於真神也
小合小道者致小神合於中道者致中神合
於大道者致大神大神至乃得度世長存而
至此皆有大邪神鬼不欲人度世善惑人致
怠退而自言變怪真僞相雜當此乃能分别
邪正則度世矣
天上名上士從生到終無一惡意乃爲凡人
所愛五方人民縣官共賜之遺之中士乃爲
鄰里所愛鄰里共賜之遺之下士無有善心
意無可得賜遺但竊取其家私賜遺此天下
人粃所爲何謂粃哉上士純善心意無惡是
上陽也中士心意半善是其中陽也下士心
意純無善是下陽也故名粃粃不成實内空
無米爲無實信也無信實之人爲之粃人上
士得縣官四方賜與其家者言不忘本祖也
中士得四鄰賜與其家言不忘父母也下士
反竊取其家財以付傍鄰里者當象其粃内
空外實反背其本也皆有害天上言背反其
家家中不和悉由此人夫臣外交其國必空
家人外交其家必空天之咎皆從此起夫安
危起於人腹中神靈見於遠方上下旁行洞
達億萬里可不愼乎
太平道其文約其國富天之命身之寳近出
胷心周流天下此文行之國可安家可富
天地格法善者當理惡正者當理邪清者當
理濁不可以惡理善邪理正濁理清此反逆
之令盜賊不止奸邪日生乃至大亂各從此
起帝王將任臣必詳其選舉當以天心列宿
合乃敢任之日者君德也月者臣德也若列
宿不合必不能致太平奸邪生矣
說天地上下中央八逹郵亭所衣食止舍何
等也作道德而懷疑者取决於此讖今天上
有官舍郵亭以候舍等地上有官舍郵亭以
候舍等八表中央皆有之天上官舍舍神仙
人地上官舍舍聖賢人地下官舍舍太隂善
神善鬼八表遠近名山大川官舍以舍天地
間精神人仙未能上天者雲中風中以舍北
極崑崙官舍郵亭以候聖賢善神有功者道
爲首德爲腹仁爲足而行之天設官舍郵亭
得而居之欲得天力者行道欲得地力者行
德欲得人力者行人此三者無窮之路失此
三者亂之本也不循此三者名逆天故聖人
苞道德行仁過此而言屬萬物之行矣
請問四時之神氣以助理致善除惡何者致
大神何者致中神何者致小神日思月建帝
氣者致大神思相氣者致中神思殺氣者致
小神思月建後老氣者致老物思月建後病
衰氣者致邪鬼思月建後死氣者致純鬼思
月建後破氣者致破殺凶惡咎害也生氣者
屬天屬陽屬前天道以神氣生故斗前六神
皆生後六神屬地屬隂天道以死氣爲鬼爲
物凶咎子欲使後世常謹常信自親自愛神
明精氣不得去離其身則不知老不知死矣
夫神明精氣者隨意念而行不離身形神明
常在則不病不老行不遇邪惡若神明亡病
者立死行逢凶惡是大效也人欲不病宜精
自守也凡事不過自然自然中無精神凡事
皆不成神不過大道與天地之性中無大精
神尚皆不成不能自全故天地之道據精神
自然而行故凡事大小皆有精神巨者有巨
精神小者有小精神各自保養精神故能長
存精神減則老精神亡則死此自然之分也
安可强爭乎凡事安危一在精神故形體爲
家也以氣爲輿馬精神爲長吏興衰往來主
理也若有形體而無精神若有田宅城郭而
無長吏也夫長吏者乃民之司命也忠臣孝
子大順之人所宜行也夫人之身而不忠於
上不孝其親是負其身戮其刑亡其本也常
思善精神集來隨人也思惡精神亦來集人
也乃入人腹中隨趨人所思使悁悒不能忘
之矣
請問胞中之子不食而取氣在腹中自然之
氣已生呼吸隂陽之氣守道力學反自然之
氣反自然之氣心若嬰兒即生矣隨呼吸隂
陽之氣即死矣



太平經鈔辛部卷之八















太平經鈔壬部卷之九外九
凡人不能相拘故自制命爲不善天將誅之
故小人得誅於中人中人得誅於上人上人
得誅於大人夫小失法自致危亡夫神靈大
小之誅亦若此而不能拘制天當誅之必矣
天畏道道畏自然夫天畏道者天以至行也
道廢不行則天道亂毁天道亂毁則危亡無
復法度故自然使天地之道守行道不懈隂
陽相傳相付相生也道乃主生道絶萬物不
生萬物不生則無世類無可相傳萬物不相
生相傳則敗矣何有天地乎天地隂陽乃當
相傳相生今絶滅則滅亡故天畏道絶而危
亡道畏自然者天道不因自然則不可成也
故萬物皆因自然乃成非自然悉難成如使
成皆爲詐僞成亦不可久夫天地雖相去遠
闊其制命無脫者
請問太平氣俱至欲常以善意去姦惡當何
先哉夫天地之性半陽半隂陽爲善主賞賜
隂爲惡惡者爲刑罰主姦僞賞者多罰者少
姦猾者多賞者少姦門開所以然者罰者多
刑主殺傷犯法者皆成姦罪人故姦門開姦
猾多也陽者主賞賜施與多則德王用事陽
與德者主養主生此自然之法也故晝爲陽
爲日爲君爲德夜爲隂爲月爲臣爲姦天地
之性半善半惡故君子上善以閉姦興善者
得善興惡者得惡此由若以斗拱斗非斗者
自然走以尺拱尺非尺者自然落猶方與圓
不相得規與矩不相值縱與横不相合故陽
興必動以類行故火盛乃雷鳴朱雀在其中
是以夏雷也冬則藏凡事各因其本乃天道
可得而明不縁其類聖賢何從得深知之故
從天地開闢已來人之善惡真僞但觀其所
行以類求之占其成功善惡得失賢不肖可
覩矣何須坐爭之乎
請問從古到今賢者明者智者辯者力者勇
者此六人皆有萬倍之才豈有善惡哉此六
人悉有萬倍人之才能其才能安和天地令
使凡邪惡害之屬不生帝王長無憂而壽身
能自除其疾病各竟其天年恩流凡人此賢
明智辯力勇大善有益矣而不能共和天地
使帝王無憂而壽而身有疾病被災不能祓
去或夭年而死與凡人無别此六人無益也
但效其成功無復問也成功者是也不成功
者非也效事若此深得皇天心意帝王爲之
延年命萬物悉治也
請問凡物一時有不生者又有不養者長之
不成其大過悉從何來當生而不生者天也
當養所不養者地也天地爲萬物之廬賢人
爲萬物工匠帝王者象天常欲生后妃者象
地常欲養大臣者象人常欲思成此三人并
力凡物從生到終無有傷也欲象平之道爲
法者必當如此矣
請問天道助弱耶助强耶助寡耶助衆耶神
人言天道助弱何哉夫弱者道之用也寡者
道之要也故北極一星而衆星屬以寡而禦
衆也道要一而道屬焉是故國王極寡而天
下助而治助寡之效也父母極强反助嬰兒
是强助弱之效也上善之人寡而弱不善之
人强而衆衆則寡矣强則弱矣故君子求弱
不求强求寡不求衆故天道祐之故不與人
爭也而人自爲爭不與人爭强也而人助爲
强故不爭而善勝也
分别天道精身與德不訣請問夫道審當樂
欲行何爲明效神人言吾受此文於天上諸
神諸神言吾聞與隂陽風雨寒暑相應也以
是爲大效天樂其道行而人未明信之以乞
雨止雨而明效之行太平之道乞請皆應不
行太平之道乞請不應明天道至在大平也
故萬物不生者失在太陽生而不養者失在
太隂養而不成者失在中和故生者父也養
老母也成者子也生者道也養者德也成者
仁也一物不生一道閉不通一物不養一德
不修治一德不成一仁不行欲自知有道德
與仁否顴物可自知矣五者帝王君父師欲
深自知道德仁優劣但觀此故理之第一善
者莫若樂生其次善者樂養其次善者樂施
故生者象天養者象地施者象仁此三者天
地人之大綱也過此而下者但備窮乃後用
之耳如此天氣自爲平安邪氣自消滅善人
自至惡人自去莫不響應也明之者師也謂
先知之稱師當主證而明之自古至今凡文
出皆天地也故天地先出之明之者師也故
夫文出皆有師行之者縣官也古者帝王承
天意受師教力行以除去灾害以稱天心得
延年益命此之謂也造之者天明之者師行
之者帝王此三事者相須而成天不出文師
無由得知師不明文帝王無從得知治故天
將興帝王必有竒文出明師使教帝王縣官
令得延年益壽是祐帝王之明證也凡人民
萬物不生生而不養養而不長長而反不成
不竟其天年其過安在凡民萬物不生者天
也不養者地也長而不成者人也過在人乎
萬物不得時生者君也生而不養者臣也長
而不成者民也天與君父主生此太陽之長
也生之祖也天不欲生物不得生父不欲施
物亦不得生君不欲生物亦不得生故天與
君父主生夫君父常念生不樂殺者凡物盡
生一念殺者一物死十念殺者十物死百念
殺者百物死自此至萬念皆若此矣地母臣
承陽之施主長養萬物常念長養之不念一
不長養則一物被傷十念則十物傷百念則
百物傷自此至萬乃若此矣是故上古帝王
之任臣常求慈仁好長養萬物與爲治中古
半慈仁物半傷下古不詳擇臣而任之故萬
物悉傷矣其德皇王之言煌煌也帝者爲天
地之間作智使不陷於凶惡故稱帝也王者
人民萬物歸王之不傷故稱王王者往也君
者各安其部界人歸附之而無害故稱君君
者號也吏者治也而助上治物使凡民萬物
大小不失其治乃得稱吏師者悉解天下辭
悉乃得稱大師者所謂能解天下天下文也
故得稱皇帝王君師也故皇道爲首帝道爲
腹王道爲股吏爲手足師道者繩墨爲法爲
則上下相須而立故善治者常念皇道中念
帝道下念君吏吏道常誦大師之法則守其
繩墨然後天心可安地意可得四時自順五
行不戰三光常明鬼神精氣不害五官五士
各得其所盜賊不發帝王垂拱俱稱萬歲天
道爲法如此不如吾文誠難哉謹思其意行
此二事亦有戒哉
天地之性精氣鬼神行治人學人教人神者
居人心隂精者居人賢隂鬼者居人肝隂於
人念正善因教人爲善常居人藏隂趨人爲
惡教人爲惡亦趨人爲惡古者賢人聖人腹
中常隂念爲善故得善應凡人腹中常隂念
惡故得惡應不能自禁咎在常隂念善惡鬼
神因而趨善惡安鬼於此可驗矣
太平氣風雨時節萬物生多長又好下糞地
地爲之日壯且富多可能長生凶年雨澤不
時地上生萬物疏少短而不長不能自糞則
地之爲日貧薄少無可能成生萬物天地之
行尚須隂陽相得和合然後太平而致四時
五行之吏也帝王月建前後也職當爲帝王
氣逐邪惡之吏也夫建氣王氣是乃天四時
五行之帝氣也相氣除氣爲前一是正其前
毛頭直指之吏也所向者伏姦不得復行爲
害除前滿平定氣皆善良吏也前五執者居
前預爲帝王氣執除大邪建前五將悉受天
正氣皆天之神吏當爲天使無大小萬二千
物之屬皆當被服其德而奉行其化當王氣
爲死當月建爲破此尊嚴第一之氣故不可
當也當者死名爲殺氣大耗月建後爲閉閉
塞邪姦恐後休伏之氣來干帝王建氣也故
天閉其後後而開却休邪氣教去也其後爲
成姦便當收之也後五爲危危者其處近天
執大殺一轉破即擊故爲危也此後五將天
將欲休之與地同氣主閉藏姦邪鬼物同處
不可使也
問曰北方爲皇之始東方爲帝之始南方爲
王之始西方爲霸之始今天有六甲十二子
皇道當於何起然天有三統各有大無初一
者天皇二者帝三者王四者霸天皇起於上
甲子地皇起於乙丑人皇起於丙寅霸道起
於丁卯是天曆氣數也地曆者皇道起於子
帝道起於丑王道起於寅霸道起於卯此四
者初受天地微氣造生不得有刑有刑者傷
皇道道法不得有傷故子刑卯丑刑戌寅刑
巳皆出刑氣不與同處
問曰天封人以等地封人以等人封人以等
豈可聞耶曰天封人以道地封人以養德人
封人以禄食何也天者以道自殊且久故封
之道使壽可得食風氣而飽地者主養善地
地令人富故封人以德富君者封人以禄食
賜之以衣服此三事皆善也好道不解故得
封於天好德愛地知相地授而居之去凶得
吉得封於地好學而有益於上政者君父乃
不能遠也須以理事故得封於人也是古者
聖賢力學不敢失此三事故有得道而去者
有避世而之復地者或有得君之禄食者也
問曰夫樂五音者得其音何如不得其音何
如並可聞耶夫音非空也以致真事以虚致
實以無形身召有形身之法也夫樂乃以音
響召事比若人開口出聲有好有惡善者致
吉惡者致凶此書俱出於人口乃致善惡之
應樂聲正天地隂陽五行之語言也聽其音
知天地情四時五行之氣和以不知盡矣故
上士得其意以平理度也中士爲之以助君
理以致壽賢者爲之以致無憂音者乃一以
乘萬萬乘無極天下畢備矣
問太平經何以百七十卷爲意曰夫一者乃
數之始起故天地未分之時積氣都爲一分
爲二成夫婦天下施於地懷妊於玄㝠字爲
甲子布根東北丑爲寅始見於東日出卯畢
生東南辰以巳垂枝於南養於午向老西南
未以申也成於西方日入酉畢藏於西北戌
與亥故數起於一而止十二干之本五行之
根也故一以成十百而備也故天生物春響
百日欲畢終故天斗建辰破於戌建者立也
萬物畢生於辰破者敗也萬物畢死於戌故
數者從天下地八方十而備隂陽建破以七
往來還復其故隨天斗所指以明事故斗有
七星以明隂陽之終始故作太平經一百七
十卷象天地爲數應隂陽爲法順四時五行
以爲行不敢失銖分也失之則爲脫天事無
所據不應天地之心意不隨天數而爲經無
益於理世之用也不象天地之法不能去害
也欲知其效收世之閑文積之三十里乃至
天行之不能消災害矣
大天之下八十一域萬一千國中各自有文
書悉欲除惡致善消災害今盡收録聚之方
圓百里上可將至天終不能消去灾害此文
雖少帝王能行必俟明效矣
上古第一神人第二真人第三仙人第四道
人皆象天得真道意眩目内視以心内理隂
明反洞於太陽内獨得道要猶火令明照内
不照外也使長存而不亂今學度世者象古
而來内視此之謂也久久傳相生復衰微反
日厭其所爲傳失道意不能内照日益不理
故天出聖人象天文理故天文自覩也故天
文正天亦正地文正地亦正人文正人亦正
天地人俱正萬物悉正人者萬物之長也人
失職被傷不以壽死萬物亦隨之天地亦爾
邪氣大作病人不絶天年惟古今之行各有
次第不相踰越上皇神人之尊者自名委氣
之公一名大神常在天君左側主爲理明堂
文之書使可分别曲領大職當爲君通神仙
録未生之人各有姓名置年歲月及日時當
上升之期使神往師化其身乃上之各有姓
名置年歲月及日時至時當上升之期使神
往師化其身乃上之隨其智能高下各各使
不忘部署分别各令可知使自狀其能却乃
任之奏上出言曰大神爲上主領群神各有
所部宜服明之勿使有疑令壽命長籍宜當
諦之聖明有心宜以白日所有生復而以簿
書籌算相明可在計曹主領錢數珍寳之物
諸當上計之者悉先時告白併計曹者正謂
奏司農當大月三十日小月二十九日集上
大神明堂勿失期如天君教皆不得失平旦
三刻之間也明堂大神上承五刻集奏如天
君舊令從事大神受君之勑部下司農司農
受勑使下所部州郡國言所部領所主當上
簿入司農委輸者各以所出送書到如懈惰
不時送者司農輒上明堂大神上白天君出
教下司農令郡國催促不失後書置時日漏
刻相授各有分别勿有所亂皆令同文各有
所副文天上自無水旱之灾不得有增減之
文轉輪當至勿稽留因縁恐獨受取覺知者
有主天上知聞罪輒不赦各愼其職各明其
事天君皆預知不言音宜詳所問不用此言
水旱無常灾害併生人民疾病死生無數不
用天君教令致也天君教出告大神卿相中
二千石文書群僚在職之神務盡其忠務盡
其行上稱天君之心天君與諸師化之當得
升度者就而正各使成神光景隨其尊卑所
化之神皆隨有職位次第官屬天君勑大神
常化成之人各自度量志意日高貪慕上升
其化生光耀日中所見洞徹正神相隨浮遊
八表觀天所施爲知其動揺各從其宜朝天
謁見自有常日當以月初建大神小神自相
差次銓次尊卑朝大臣不過平旦朝會群神
各明部署案行無期務明其文書督責有職
之人先坐其事當如天君教令有所白輒開
明堂乃得所言各有所明各有所帶不得無
有功效天君勑大神群僚集會各正其儀勿
使有過差以法令各察所部天上覺知其過
不除各愼所職無爲諸神所得短天君勑大
神曰郡國之中有聖智志意常念貪生之術
願與生神同行與天合思欲布恩於人思惟
生成助天理生助地養形募仁善化上其姓
名於大神使曹有文辭數上功有信可任曹
白其意天君當自有數衆神所舉各令保是
郡國選擇務取尤善天君勑明堂諸當爲天
君理衆職務平其心各行天上所部使有分
理皆盡忠誠通達所知務成其功務理其所
各譽篤達宜進所思音聲所通其意雖有心
言天君預聞其語當何隱蔽而不盡忠誠
問曰今欲更明聖賢仁之法而悉絶邪文何
更能明之哉天病此邪僞文使除之取明天
之道夫古今聖人之文所以理天地夫聖人
之文明則天道大理矣夫皇天所怒而不悅
故有戰鬥水旱灾害不絶王者愁苦皆曰聖
人文稍稍亂而不明故天道雲亂而難理也
聖人文亂天道亦亂聖人文廢而不用天道
亦廢而不用
問曰古者無文天道不亂時天券文未出上
皇神人理上祖考本與皇天分體久久去天
道遠喪亂不復知天意故天出券使聖人書
師傳之聖人不竟久留也故記而置之以遺
後生故太平氣至天道當理矣
問曰今欲使理氣事而長生豈可得聞不然
詳念吾之言皇天自有常法爲人君上者當
象天而行乃以道德仁爲行三統君上樂欲
無事者朝常念道晝常念德暮常念仁即無
一事矣願聞朝何故念道晝何故念德暮何
故念仁然天道可順不可逆也順天者昌逆
天者亡今願聞其要意然天有四時三部朝
主生晝主養暮主施故東南生西南養西北
施故人象天爲行以東南種而生之西南養
而長之仲秋已往夏内居嫁娶而施傳類此
皇天自然教令也故人民嘿自隨之理能常
象此者即得天意矣不能象此名爲逆天教
令故多傷也傷少則春物傷傷丁壯則夏物
傷傷老即秋物傷傷懷妊即冬物傷此自然
之法也古者聖王常思念天道而行不敢失
銖分矣
問曰欲得與地長厚可得聞乎然常順天所
爲者長與天厚輕逆之者長與天爲怨故古
聖王之理者一曰常生二曰常養三曰常施
爲行如是謹以承仰天道不理之名四曰刑
之而不理五曰殺是其極也以此分别第一
之君純生第二之君純養第三之君純施第
四之君純刑第五之君純殺生者延年國昌
養者增算施者無過刑者有病殺者暴窮古
者聖王覩天禁明不敢妄爲也古者聖王得
六甲王相微氣之日不怒不言惡事至此之
日故言善事飲食作樂以止灾去凶邪也故
王氣常欲見尊敬故上古度世之人聖王之
理順此故得卧理而思訖無一事春東首夏
南首秋西首冬北首四季首其角君臣人民
俱知其法天下邪氣悉消天上格法常以王
日下取庫兵理之地下以休廢之日乃致之
故盜賊不興兵革息矣
問曰天獨怒而不應和人寧可知否然天理
乃以氣爲語言見於四時春角氣不知肝脉
不動角簇不利清音不應此即天不悅不語
言也古者聖王見此即思惟得失之理以反
之然王氣所居乃得仁助其理也此二氣共
生成於此也乃反休廢凶氣至來助其理此
乃三氣小人之氣反見於是無統天位故象
小人天見照見其類令賢聖策之而思之當
索幽隱道人德人仁人以反復其氣立相應
矣故王者御天道以民臣爲股肱爲御不良
則亂其道矣古者聖人將御天道索道德仁
賢明共御之乃居安也故道人屬天德人屬
地仁人屬中和故三統不和三賢理之故太
平氣至萬物皆理矣
問曰萬民何以盡爲仁哉然天道乃生德德
乃生仁今君乃以道人爲師取法於道君乃
法道其臣德矣民乃取法於臣臣德則民仁
矣令下象上法上法天也轉而相生民安得
不盡仁哉古者聖王以大道人爲師者乃欲
化下流也上君爲政如天中君爲政如地下
君爲政如人如天者不失天意父事大道也
如地者不失地意母事地道也如人者不失
人意思樂得中和之道聖人見萬物盡生知
其理重道也見物盡養知其真德也見萬物
盡成知其真仁也夫理真道者但有生心理
真德者但有養心理仁者但有施心非此三
統道德仁非謂太平之君矣天上之士乃生
天上受委氣無形而生知天上之士何所不
知何所不明何所不見自然元氣同職共行
天上之士常在無極之殿與天同理文書上
下不失其事乃知可生之物復下地形使得
成就萬物皆被榮天上之士天之所尊敬諸
神所仰如帝王太子敢有不敬者乎天君者
則委氣故名天君尊無上所勑所教何有不
從令者乎
問曰夫太平之君道盛其德乃次天也得書
獨行化流天下乃可無不平也夫大神不過
天與地大明不過日與月尚皆兩半共成一
夫天地各出半力并心同欲和合乃能發生
萬物晝夜各半力乃成一日春夏秋冬各出
半力而成一歲月始生於西長而東行至十
五日名爲陽過十五日消名爲隂各出半力
乃成一月也男女各出半力同志和合乃成
一家天地之道乃一隂一陽各出半力合爲
一乃後共成一故君與臣合心并力各出半
力區區思同乃成太平之理
問曰時人文雖多乃自言物畢備者灾害盜
賊常有餘也而常得愁苦於此凶日以爲憂
吏民共救之不能救也絶者復起今吾可以
長補其不足而使無復灾也從古天劵文出
已來凡賢聖文書寧亦有同者皆異也故天
命師使出除凶德覆民臣光被四表遠邇響
應恩及草木是其用心意開也其書皆異也
問曰古今要道皆言守一可長存而不老人
知守一名爲無極之道人有一身與精神常
合并也形者乃主死精神者乃主生常合即
吉去則凶無精神則死有精神則生常合即
爲一可以長存也常患精神離散不聚於身
中反令使隨人念而遊行也故聖人教其守
一言當守一身也念而不休精神自來莫不
相應百病自除此即長生久視之符也陽者
守一隂者守二故名殺也故晝爲陽人魂常
并居㝠爲隂魂神爭行爲夢想失其形分爲
兩至於死亡精神悉失而形獨在守一者真
真合爲一也人生精神悉皆具足而守之不
散乃至度世爲良民父母見太平之君神靈
所愛矣
太平經鈔壬部卷之九
太平經鈔癸部卷之十外十
一曰神道書二曰核事文三曰去浮華記都
曰大順之道太者大也大者天也天能覆育
萬物其功最大平者地也地平然能養育萬
物經者常也天以日月五星爲經地以嶽瀆
山川爲經天地失常道即萬物悉受灾帝王
上法皇天下法后地中法經緯星辰嶽瀆育
養萬物故曰大順之道
神人真人聖人賢人自占可行是與非法古
者神人自占是非得與不得真事立可觀也
不但闇昧昭然清白神道至衆染習身神正
心意得無藏匿善者出惡者伏即自知吉凶
之法如照鏡之式也於此之時賢明自安時
不再來物不重應乃得獨盛洽遠方故事見
其應見愼無拒逆撰以爲寳器可謂得天地
之心意矣其事時矣事皆職矣神道來矣賢
者謀矣吉人到矣邪者不來矣清明見矣四
方悅矣幽人隱士出矣得天心矣得治術矣
邪不發矣自然達矣真人來輔矣天下善應
矣各以其事來矣去憒亂矣此應出腹中發
于胸心乃若雷電之應證也夫瑞應反從胷
中來隨念往來須臾之間周流天下心中所
欲感動皇天隂陽爲移言語至誠感天正此
也念者能致正亦能致邪皆從志意生矣使
能動天地和隂陽合萬物入能度身出能成
名賢不肖皆由斯生故賢者善御萬不失一
也人復中有過反面赤何也心者五藏之主
主即王也王主執正有過乃白於天也驚即
面青何也肝者主人人者憂也反㤥肝膽爲
發怒故上岀青也諸神皆有可主以萬物相
應故令人常自謹良而順天地而灾不得復
起也
外學多内學少外事日興内事日衰故人多
病故多浮華浮者表也華者末也夫天道遠
入邪中不能自還所謂神道書者本根與隂
陽合與神明同核事文者考核異同疑誤不
失浮華記者離本已遠乃居野其文錯亂不
可常用時可記也守本者治若神矣守中者
少亂而煩矣守末者昏矣故賢者守本戒中
不敢從末也夫能守之不止方方善來者無
拒逆撰爲寳器萬世不復易也人力自爲善
者可厄乎邪辟夷狄却乎兵革絶乎杖策絞
無聲乎四方安乎道路通乎人君明乎神策
大人守之動四方中士爲之令臣良小人爲
之不相傷其辭約其法明占神文乎可不行
不能持乎愼無傷以拘奸乎
以自防却不祥法順用四時五行外内思正
身散邪却不祥懸象而思守行順四時氣和
合隂陽羅網政治鬼神令使不得妄行害人
立冬之後到立春盛行用太隂氣微行少陽
之氣也常觀其意何者病爲人使其神吏黑
衣服思之閑處四十五日上至九十日令人
耳目聦明立春盛德在仁氣治少陽王氣轉
在東方興木行其氣弱而仁其神吏青衣思
之幽閑處四十五日至九十日令人病消以
留年行不止令人日行仁愛春分已前盛行
少陽之氣微行太陽之氣以助少陽觀其意
無疑深思其意百邪服矣立夏日盛德火王
氣轉在南方太陽之氣以中和治其神吏用
之得其意口中生甘神吏赤衣守之百鬼去
千里夏至之日盛德太陽之氣中和之氣也
其神吏思之可愈百病季夏六月盛德合治
王氣轉在西南迴入中宫其神吏黄衣思之
令人口中甘每至季思之十八日立秋日盛
德在金王氣轉在西方斷成萬物其神吏白
衣思之四十五日至九十日可除病得其意
令骨强老壽秋分日少隂之氣微行太隂之
氣也逆疾順之立冬之日盛德在水王氣轉
在北方其神吏黑衣令人志達耳聦守之四
十五日至九十日百病除此五行四時之氣
内可治身外可治邪故天用之清地用之寧
天用之生地用之藏人用之興能順時氣忠
臣孝子之謂也此名大順天地隂陽四時五
行之道故道爲仁賢出不爲愚者生矣
盛身却灾法年十歲二十年神年二十四十
年神年三十六十年神年四十八十年神年
五十百年神年六十百二十年神年七十百
年神年八十至百二十神盡矣少年神加年
衰即神滅謂五藏精神也中内之候也千二
百二十善神爲其使進退司候萬神爲其民
皆隨人盛衰此天地常理若以神同城而善
御之靜身存神即病不加也年壽長矣神明
祐之故天地立身以靖守以神興以道故人
能清靜抱精神思慮不失即凶邪不得入矣
其真神在内使人常喜欣欣然不欲貪財寳
辯訟爭競功名久久自能見神神長二尺五
寸隨五行五藏服飾君仁者道興君柔者德
生中心少有邪意遠方爲之亂神氣周流疾
於雷電急還神明以自照内故病自愈而人
自治故人生百二十上壽八十中壽六十下
壽過此皆夭折此蓋神游於外病攻其内也
思本正行令人相親愛古之求壽不失其道
者天地有常行不可離本也故求安而長存
者愼無忘此道本元也故畫圖以示後來陳
人物生受命之時久遠以來到今不失隂陽
傳類更相生而久長萬萬餘世不可闕也一
衰一盛高下平也盛而爲君衰即爲民盛即
得道衰即受刑夫孝者莫大存形乃先人統
也揚名後世此之謂善人謹民天地愛之五
行功之四時利之百王任之萬民好之鬼神
祐之五藏神留之遇一得生今且失之離我
神器復爲灰土變化無常復爲萬物矣
分别形容邪自消清身行法道之生人本皆
精氣也皆有神也假相名爲人愚人不知還
全其神氣故失道也能還反其神氣即終天
年或增倍者皆高才或求度厄其爲之法當
作齋室堅其門户無人妄得入日往自試不
精不安復出勿强爲之如此復往漸精熟即
安安不復欲出口不欲語視食飲不欲聞人
聲關鍊積善瞑目還觀形容容象若居鏡中
若闚清水之影也已爲小成無鞭策而嚴無
兵杖而威萬事自治豈不神哉謂入神之路
也守三不如守二守二不如守一深思此言
得道深奧矣
通神度世厄法天之生人萬事畢備故十月
而生與物終始故可度灾厄致太平上士學
道輔佐帝王當好生積功乃久長中十學道
欲度其家下士學道纔脫其軀道爲賢明出
不爲愚者能用之者吉不能用之寧無傷無
賊哉
賢不肖自知法上士高賢事無大小悉盡畏
之中士半畏之下士全無可畏上士所以畏
之者反取諸身不取他人心開意通無包容
知元氣自然之根尊天重地日月列星五行
四時六甲隂陽萬物蚑行動揺之屬皆不空
生鬼神精魅六合之間表裏風雲雷電不空
行也此皆有神有君長比苦人有示故畏之
不敢妄行中士半畏之者上不知元氣自然
之有術纔知今見風雨雲氣與生物也尚時
言天無神不畏列星日月也纔知大火北斗
下士則不知土地山川之廣大可㤥纔知耕
田種其所有治其家眷術也不知四時五行
可以何履也但知隨而種樹之收其利耳不
知六甲隂陽爲神通言其無有也夫人愚學
而成賢賢學不止成聖聖學不止成道道學
不止成仙仙學不止成真真學不止成神皆
積學不止所致也
一曰延命夷狄自伏法萬種其類不同俱得
老壽天地愛之其身無咎所以然者名爲大
順之道道成畢身與天地同域古者爲之萬
神自得欲知其效瑞應自至凶禍自伏帝王
以治不用筋力能知行此夷狄自伏行之不
已成真人故聖人之教非須鞁揣擊而成因
其自然性立教帝王所以能安天下者各因
天下之心而安之故得天下之心矣是道修
古文人本生時乃名神也乃與天地分權分
體分形分神分精分氣分事分業分居故爲
三處一氣爲天一氣爲地一氣爲人餘氣散
備萬物是故尊天重地貴人也故三皇五帝
皆立師疑者跪問之故國常治雖灾戹亦可
愈也
王者無憂法大順之路使王者無憂無事致
太平夫天地不大動揺風雨不横行百神安
其居天下無灾矣萬物各居其處則樂無憂
矣何以致之仁使帝王常樂道使無愁苦也
若帝王愁苦即天下不安夫帝王天下心也
群臣股肱也百姓手足也心愁則股肱妄爲
手足行運不休止百姓流蕩是其自然相使
也天亦如是也天失道雲氣亂地失道不能
藏矣王者與天相通夫子樂其父臣樂其君
地樂於天天樂於道然可致太平氣天氣且
一治太上皇平且一下天地和合帝王且行
吾道何咎之有道者天之心天之首心首已
行其肢體寧得不來從之哉
還神邪自消法分别三氣所長還神守身太
陽天氣故稱神形者太隂主祇包養萬物故
精神藏於腹中故地神稱祇精者萬物中和
之精故進退無常天地隂陽之精共生萬物
此三統之歷也神者主生精者主養形者主
成此三者乃成一神器三者法君臣民故不
可相無也故心神動揺使形不安存之不置
利其可安即留矣不用其可安即去矣始學
用其可安之教之久久自都安不去矣隂氣
陽氣更相摩礪乃能相生人氣亦輪身上下
神精乘之出入神精有氣如魚有水氣絶神
精散水絶魚亡故養生之道安身養氣不欲
數怒喜也古者明師教帝王皆安身使無憂
即帝王自專矣天喜太平氣出無不生成天
恨形罰之氣出莫不殺傷萬物莫不被其毒
故同憂也天不守神三光不明地不守神山
川崩淪人不守神身死亡萬物不守神即損
傷故當還之乃曰强不還自守曰消亡也
和合隂陽自天有地自日有月自隂有陽自
春有秋自夏有冬自書有夜自左有右自表
有裏自白有黑自明有㝠自剛有柔自男有
女自前有後自上有下自君有臣自甲有乙
自子有丑自五有六自木有草自牝有牡自
雄有雌自山有阜此道之根柄也隂陽之樞
機神靈之至意也
令人壽治平法三氣共一爲神根也一爲精
一爲神一爲氣此三者共一位也本天地人
之氣神者受之於天精者受之於地氣者受
之於中和相與共爲一道故神者乘氣而行
精者居其中也三者相助爲治故人欲壽者
乃當愛氣尊神重精也欲正大事者當以無
事正之夫無事乃生無事此天地常法自然
之術也若影響上士用之以平國中士用之
以延年下士用之以治家此可謂不爲而成
不理而治大道坦坦去身不遠内愛吾身其
治自反也
七事解迷法以德治身何如及以治萬民致
大和之氣何如善而不達何能安哉以仁義
治身何如及治萬民何如善而不達何能安
哉以禮治身何如及以治萬民何如善而不
達何能安哉以文治身何如及治萬民善而
約束使不得爲非何如善而不達何能安哉
以治身何如及治萬民何如善而不達何能
安哉以滅武兵革治身何如及以治萬民何
如善而不達何能安哉然此七事亦不可無
亦不可純行古者神人治身皆有本也治民
乃有大術也使萬物生各得其所能使六極
八方遠近懽喜萬物不失其所乃當自然能
安八方四遠行恩不失氂毛今未能養基本
末安能得治哉今此上德仁義禮文法武七
事各異治俱善有不達而各有可長亦不可
廢亦不可純行治身安國致太平乃當深得
其訣御此者道也合以守一分而無極上帝
行之乃深乎不可測名爲洞照之式
救四知優劣法天生人凡有三等第一天生
第二地生第三人種類受命天者爲人君受
命地者爲人臣受命人者爲民君者應天而
行臣者應地而行順承其上爲民者屬臣轉
相事凡是三氣共一治然後能成功故上之
安者其臣良也臣職理者其民順常民臣俱
善其君明其治長太平者以道行三氣悉善
合乎章也懷道德不相傷也故大人治道以
平天下救四海恩及夷狄禍不得起其善證
日生凶不得來中士學道爲國臣助其治也
度其家辟禍災其次治道損其父母反遠遊
德獨小薄纔脫軀也安能輔明王助國家哉
能平四海者天助之爲人臣者助爲治與地
謀纔自脫者道狹小無可得治此三人皆度
世老壽有大小不同邪
是神去留效道法神人言明行效道視命在
誰乎令人昭然覺悟知命所從來法審誰者
持其正也人法隂陽生陽者常正隂者常邪
陽者常在隂者常無陽者常息隂者常消陽
者常生隂者常殺人日三變象三氣其政殊
異相異分爭乖錯不相從也而習使其常守
人形容者吉唯有真道者能專精自殊異也
不學者則不知神去留之效立見之物不可
隱也故君子制尸不制鬼人不卧之時行坐
言語分明白黑正行住立文辭以爲法度此
人神在也及其暝目而卧光景内藏所念得
之但不言神在內也及其定卧精神去遊身
不能動口不能言耳不能聞與衆邪合獨氣
在即明證也故精神不可不常守之守之即
長壽失之即命窮人之得道者志念耳失道
者亦志念耳
救迷轉帝王法大道變化無常乃萬里相望
上下無窮周流六方守之即吉不守即傷隂
陽開闢以爲常其付有道使善人行之其壽
命與天地爲期夫德有優劣事有本末凡事
悉道之也將興者得善將衰者得惡比若土
地得良土即善得薄土爲惡善上合天賤者
都澤坐者爲主人行者爲流客此盡道也善
人行成福惡人行成灾善人得以爲福德尊
者得之駕乘卑者得以步足聖賢得以度世
小人得之不相尅賊此皆道也教不重見時
不再來急教帝王令行太平之道道行身得
度世功濟六方含生之類矣


太平經鈔癸部卷之十
















