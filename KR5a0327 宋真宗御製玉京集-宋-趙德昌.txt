#+TITLE: 宋真宗御製玉京集-宋-趙德昌
#+DATE: 2018-05-12 10:21:41
#+SOURCE: github.com/kanripo/KR5a0327 master b361304f                
宋眞宗御製玉京集卷之一官一
　　謝瑞麥表一道
　　　玉皇
嗣天子(臣)某誠感誠慶頓首頓首再拜
上言(臣)比者朝眞之禮雖徇於徯來若厲之
心實虞於涼薄顧惟福壤遽顯祥徴俾彼膏
田再生嘉穟覩靈休之恊契知天意之眷懷
祗荷降禎益思自勵(臣)無任感幸激切之至
謹奉表稱謝以聞(臣)某誠感誠慶頓首頓首
再拜謹言
　　謝祥瑞表三道
　　　三清
嗣天子(臣)某誠感誠慶頓首頓首再拜
上言(臣)伏以龍井檜壇禱靈禧而順拜福庭
太室揆言日而告期枚卜攸同多儀斯薦髙
旻降鑒嘉應發祥内顧𦕈冲誕膺於介祉永
惟勵翼用荅於凝禎(臣)無任感幸激切之至
謹奉表稱謝以聞(臣)某誠感誠慶頓首頓首
謹言
　　　玉皇
嗣天子(臣)某誠感誠慶頓首頓首再拜
上言(臣)伏以飈馭降禎駐僊遊於中禁璿圖
恊慶示寳誨於億年顧令序之載臨乃精衷
而昭薦天祺紛委𠃔彰眷祐之懷夕惕無忘
益勵夤威之志(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　　聖祖天尊大帝
嗣天子(臣)某誠感誠慶頓首頓首再拜
上言伏以報況於龍井福庭先期巳戒祗見
於琳宫清廟昭吿虔伸禮盛焫蕭樂揚拊石
蓋靈源之敷祐故瑞典而斯隆錫類之仁紹
彰於丕應遹追之孝永勵於精衷(臣)無任感
幸激切之至謹奉表稱謝以聞(臣)某誠感誠
慶頓首頓首再拜謹言
　　謝天地祥瑞表一道
　　　玉皇
嗣天子(臣)某誠感誠慶頓首頓首再拜
上言伏以精衷昭格乃感動於靈心嘉應誕
敷實章明於天眷(臣)比者禮文祗考毖祀恭
脩膺穹昊之降衷荷珍符之錫祐祥經交煥
瑞物荐臻表福祉之來成示基圖之永固内
慙涼德獲顯鴻禎益勵小心用承丕錫(臣)無
任感幸激切之至謹奉表稱謝以聞(臣)某誠
感誠慶頓首頓首再拜謹言
　　謝雨表二道
　　　三清
嗣天子(臣)某誠感誠慶頓首頓首再拜
上言伏以纘紹慶基統臨浹㝢寳資天祐用
保民和近者方展燔禋稍愆十雨慮傷稼穡
致类千箱冀觀離畢之祥庶恊充箱之望爰
伸宻禱果洽明徴式顧原田巳霑膏澤穹旻
之眷既同影響而冥符夙夜之心益鑒盤盂
而自勵(臣)無任感幸激切之至謹奉表稱謝
以聞(臣)某誠感誠慶頓首頓首再拜謹言
　　　玉皇
嗣天子(臣)某誠感誠慶頓首頓首再拜
上言(臣)紹臨綿㝢獲致洽平祗答鑒觀豈忘
寤寐近者方成茂典稍屬愆陽多稼充箱屢
虧於豐茂油雲觸石冀覩於霑濡宻禱虔伸
明徴下浹俄流甘澤漙濟大田眷祐之祥既
昭昭而響答欽承之志尤翼翼而日增(臣)無
任感幸激切之至謹奉表稱謝以聞(臣)某誠
感誠慶頓首頓首再拜謹言
　　爲皇子謝加恩表二道
　　　三清
嗣天子(臣)某誠感誠慶頓首頓首再拜
上言伏以洪覆之靈誕敷於丕祐本枝之盛
克固於永圖某祗受天祺年當就傅載訽國
典禮有建封爰䟽寵於苴茅復升榮於環衛
誕昭嘉慶實帝室之増華率勵精心庶神禧
之昭報益期介祉常茂多祥(臣)無任感幸激
切之至謹奉表稱謝以聞(臣)誠感誠慶頓首
頓首再拜謹言
嗣皇子(臣)某誠感誠慶頓首頓首再拜
上言伏奉制書(云云)者仰被茂恩伏増榮懼
恭以䟽封之典誠屬於本枝列爵之崇𠃔歸
於盛德伏念(臣)適當稚齒獲備維城奉慈訓
於承顔方蒙天䕃錫徽章於啓宇遽煥國經
位峻桓圭秩尊環衛集邦家之異數昭藩屏
之鴻輝敢不自勵夙宵服勤詩禮務交修於
忠孝庶永洽於慶靈(臣)無任感幸激切之至
謹奉表稱謝以聞(臣)某誠感誠慶頓首頓首
再拜謹言
　　爲皇子生日表一道
　　　玉皇
嗣皇子(臣)某誠感誠慶頓首頓首再拜
上言㐲以候當朱夏月届正陽隣元曆既望
之辰乃本枝載誕之日天心錫祐宗緒凝禎
俾百福之咸宜實三靈之丕貺敢不益勤齋
慄用報髙明期昭鑒之俯臨庶繁禧之常茂
(臣)無任感幸激切之至謹奉表稱謝以聞(臣)
某誠感誠慶頓首頓首再拜謹言
　　謝忠武軍大麥表一道
　　　玉皇
嗣天子(臣)某誠感誠慶頓首頓首再拜
上言今覩忠武軍奏大麥一莖七穗者竊以
靈心眷顧瑞典昭彰瞻彼原田育兹嘉麥而
況生關輔之奧壞俯接於都畿因農畒之效
祥用昭於善歳既欽承於丕祐彌勵翼於精
忠(臣)無任感幸激切之至謹奉表稱謝以聞
(臣)某誠感誠慶頓首頓首再拜謹言
　　謝玉石過淄州氣色表一道
　　　玉皇
嗣天子(臣)某誠感誠慶頓首頓首再拜
上言今以將謀刻像恭侍殊庭爰自海濵採
兹燕石遵塗所届善應攸敷因景物之效祥
見穹旻之降鑒内循沖𦕈仰荷顧懷益勵素
𠂻用承鴻祐(臣)無任感幸激切之至謹奉表
稱謝以聞(臣)某誠感誠慶頓首頓首再拜謹
言
　　謝瑞應表一道
　　　玉皇
嗣天子(臣)某誠感誠慶頓首頓首再拜
上言伏以靈宫欵謁將祝於純禧瑞諜章明
用昭於景貺矧先期之誕戒復清醮之方修
素魄效祥矞雲表異降瀼瀼之甘露霑鬱鬱
之喬柯内顧眇躬膺兹丕應欽承之志實積
於夤威敷祐之仁庶隆於億萬(臣)無任感幸
激切之至謹奉表稱謝以聞(臣)某誠感誠慶
頓首頓首再拜謹言
　　冬至謝表一道
　　　玉皇
嗣天子(臣)某誠感誠慶頓首頓首再拜
上言伏以歳序言周天正斯届大田之稼克
恊於順成率土之民咸躋於仁夀(臣)獲膺靈
眷仰紹慶基萬國來庭實懷於景貺九功惟
序永頼於純禧(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　年節謝表一道
　　　玉皇
嗣天子(臣)某誠感誠慶頓首頓首再拜
上言伏以銅儀成歳緹管生春罄㝢多歡咸
躋於仁夀含靈有幸並集於福禧(臣)猥以𦕈
躬纘兹丕緒夙興之志敢怠於欽承紹至之
祥益期於昭錫(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　奏告加上聖號表三道
　　　玉皇
嗣天子(臣)某誠感誠慶頓首頓首再拜
上言(臣)猥以眇沖承兹保祐俯臨緜㝢既荷
於監觀仰報降眞敢忘於乾鞏是以翹瞻紫
極恭薦鴻名由顯應之下垂俾精衷之上達
今則對越真像昭示輔臣將申命於攸司佇
誕興於徽則清都在望同咫尺之不違丹腑
罄伸庶髙明而斯察謹奉表啓告以聞(臣)某
誠感誠慶頓首頓首再拜謹言
　　　又
嗣天子(臣)某誠感誠懼頓首頓首再拜
上言(臣)紹臨區宇獲保於隆平降鑒基圖永
惟於眷祐是以虔瞻普宙仰薦強名伸有翼
之精心荅無疆之寳命今則巳頒中詔誕告
外庭顧盛典之克伸實鴻靈而俯照内思涼
薄彌切夤威但勵至恭庶昭丕錫(臣)無任精
虔激切之至謹奉表奏告以聞(臣)某誠惶誠
懼頓首頓首再拜謹言
　　　聖祖天尊大帝
嗣天子(臣)某誠惶誠懼頓首頓首再拜
上言(臣)承積累之丕緒獲撫中區荷太紫之
鴻禎用成至治仰瞻璿極祗薦寳名克膺眷
祐之仁俾展夤威之禮今則巳伸誕吿盛顯
降祥内顧𦕈沖敢忘欽翼(臣)無任精虔激切
之至謹奉表奏告以聞(臣)某誠惶誠懼頓首
頓首再拜謹言
　　爲奏吿上聖號祥瑞表一道
　　　玉皇
嗣天子(臣)某誠感誠慶頓首頓首再拜
上言(臣)恭藉鴻靈獲隆基緒方崇徽稱用報
監觀恭對睟容親告台席遽顯彰於美應獲
紛覩於祥經顧以𦕈軀承兹景貺但虔夕惕
以答天祺(臣)無任感幸之至謹奉表稱謝以
聞(臣)某誠感誠幸頓首頓首再拜謹言
　　謝降制吿諭恭上聖號表一道
　　　玉皇
嗣天子(臣)某誠感誠慶頓首頓首再拜
上言(臣)獲膺寳歷用撫烝民承眷祐之無疆
勵夤威而有益由是仰瞻普宙俯率緜區罄
達精衷上崇顯號爰詢令日誕布外庭百執
交趨共忻於嘉會九清垂鑒増盛於禎期敢
不夕惕惟夤夙興靡舍庶茂宣於大典俾欽
奉於鴻靈(臣)無任感幸激切之至謹奉表稱
謝以聞(臣)某誠感誠慶頓首頓首再拜謹言
　　謝降制祥瑞表一道
　　　玉皇
嗣天子(臣)某誠感誠慶頓首頓首再拜
上言(臣)抑懷純錫俯率輿民祗薦鴻名茂楊
寳貺外庭宣布方恊於元辰嘉瑞章明用昭
於丕眷顧惟菲德荐覿祥徴益務至虔永承
善應(臣)無任感幸激切之至謹奉表稱謝以
聞(臣)某誠感誠慶頓首頓首再拜謹言
　　謝上寳號表一道
　　　聖祖天尊大帝
嗣天子(臣)某誠感誠慶頓首頓首再拜
上言伏以膺積累之祥丕圖獲啓荷鑒觀之
德盛典攸伸(臣)虔紹慶靈撫綏黎獻寰區底
定允頼於降禎夙夜勵精敢忘於昭報是以
俯同緜宇仰望玄都共薦丕名庶揚鴻祐凌
兢之至方靡於自寧顧諟之仁遽彰於下濟
今則巳諧宣布將講禮容迴天聽之蓋髙由
僊源之恊贊内惟冲𦕈祗戴詒謀但益夤威
欽承錫類(臣)無任感幸激切之至謹奉表稱
謝以聞(臣)某誠感誠慶頓首頓首再拜謹言
　　謝上寳號祥瑞表一道
　　　聖祖天尊大帝
嗣天子(臣)某誠感誠慶頓首頓首再拜
上言(臣)欽承覆冐祗紹和平但勵至虔用膺
介祉比者俯同罄宇恭上鴻名式揆元辰方
從誕布精心勵翼尚切於戰兢嘉應咸通遽
彰於鑒祐永惟錫類茂顯降禎益務夤威丕
隆道䕃(臣)無任感幸激切之至謹奉表稱謝
以聞(臣)某誠感誠慶頓首頓首再拜謹言
　　謝允上寳號表一道
　　　玉皇
嗣天子(臣)某誠感誠慶頓首頓首再拜
上言(臣)聞丕圖累盛由普宙之鑒臨善應誕
彰自清都之昭感獲荷髙明之降顧實増寤
寐之夤恭竊以(臣)克紹成基有慙菲質茂膺
寳命荐錫元符俾四海之咸寧頼九陽之垂
貺雖巍巍之德祗答無階而慄慄之心勵精
曷舍由是思同率土上薦鴻名乾鞏内深誠
思罄竭威神仰望彌切凌兢伏蒙天意冥通
靈謀恊契昭兹懇至示以𠃔俞今則宣布緜
區肅修大典豈唯冲𦕈曲被於顧懷實亦寰
瀛共承於覆冐但勤夙夜用表欽崇臣無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　謝祥異等表一道
　　　聖祖天尊大帝
嗣天子(臣)某誠感誠慶頓首頓首再拜
上言伏以開奥之圖早膺於丕錫集眞之舘
爰勵於精心顧寳閣之肇營蓋琅函而斯奉
崇梁錯事明應儲祥實聳動於輿情益昭彰
於瑞典恭承景貺伏積虔誠(臣)無任感幸激
切之至謹奉表稱謝以聞(臣)某誠感誠慶頓
首頓首再拜謹言

宋眞宗御製玉京集卷之一
宋眞宗御製玉京集卷之二官二
　　眞遊殿祥瑞表十道
　　　天
嗣天子(臣)某誠感誠慶頓首頓首再拜
上言(臣)欽奉僊遊繕完祕殿僝功斯恊降鑒
尤明顧瑞典之交呈實靈心而丕顯載惟涼
德獲荷於祥徴守乃慶基益勤於潔志(臣)無
任感幸激切之至謹奉表稱謝以聞(臣)誠感
誠慶頓首頓首再拜謹言
　　　聖祖天尊大帝
嗣天子(臣)某誠感誠慶頓首頓首再拜
上言伏以飈遊降格蘭殿增修顧棟宇之方
新覩祺祥之紛集虔披瑞諜茂顯靈心眷祐
之仁既邦家而𠃔洽欽承之志諒夙夜而無
渝(臣)無任感幸激切之至謹奉表稱謝以聞
(臣)某誠感誠慶頓首頓首再拜謹言
　　　宣祖皇帝
嗣天子(臣)某誠感誠慶頓首頓首再拜
上言仰奉僊宗俯新祕殿欽承之意獲動於
監觀紛委之祥茂彰於尤異内惟涼德荐覩
鴻禎但勵戰兢用承眷祐(臣)無任感幸激切
之至謹奉表稱謝以聞(臣)誠感誠慶頓首頓
首再拜謹言
　　　太祖皇帝
嗣天子(臣)某誠感誠慶頓首頓首再拜
上言伏以眞馭降臨告發祥於䆳古曽軒増
葺答儲祉於清都徴役在辰流禎屢顯瑞圖
祗考實祐於家邦慶緒恭承庶隆於宗社(臣)
無任感幸激切之至謹奉表稱謝以聞(臣)誠
感誠慶頓首頓首再拜謹言
　　　太宗皇帝
嗣天子(臣)某誠感誠慶頓首頓首再拜
上言伏以眞馭排雲茂頒於鴻祐曽軒㮣日
用葺於宏規言屬僝工荐彰降鑒禎祥紛委
永荷於垂恩宗祐欽承益隆於追孝(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　昭憲皇后
嗣天子(臣)某誠感誠慶頓首頓首再拜
上言伏以鴻緒發祥皇圖累盛言新寳構用
志飈遊棟宇方興荐昭於明應祺祥疊委實
荷於貽謀益勵孝思以承基命(臣)無任感幸
激切之至謹奉表稱謝以聞(臣)誠感誠慶頓
首頓首再拜謹言
　　　孝明皇后
嗣天子(臣)某誠感誠慶頓首頓首再拜
上言伏以駕飈之遊俯臨於祕宇凌雲之構
欽奉於靈源完葺在辰祺祥疊矩瑞圖祗考
實茂於降禎慈訓永懷益増於追孝(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　明德皇后
嗣天子(臣)某誠感誠慶頓首頓首再拜
上言伏以層霄降迹乆駐於禁闈崇棟増基
庶揚於寳貺群工咸集嘉瑞茂昭燕翼之仁
上懷於慈訓凌兢之志永勵於孝思(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　懿德皇后
嗣天子(臣)某誠感誠慶頓首頓首再拜
上言向以寶貺昭彰飈遊臨曁顧延眞之祕
殿葺大狀之宏模丕應荐敷嘉祥茂顯禎圖
有煥累集於家邦慈訓追思增勤於寤寐(臣)
無任感幸激切之至謹奉表稱謝以聞(臣)某
誠感誠慶頓首頓首再拜謹言
　　　元德皇后
嗣天子(臣)某誠感誠慶頓首頓首再拜
上言向以降紫清之御乆集於宸闈恢棟宇
之規用昭於丕祐鴻禎茂顯嘉瑞繼臻俯念
眇躬誕隆於美應載惟慈訓伏切於至懷(臣)
無任感幸激切之至謹奉表稱謝以聞(臣)某
誠感誠慶頓首頓首再拜謹言
　　萬歳殿祥瑞表十一道
　　　三清
嗣天子(臣)某誠感誠慶頓首頓首再拜
上言伏以内寢興工方從於必葺上眞降鑒
曲表於殊祥克恊祥圖𠃔彰靈眷内慙菲德
茂集於監觀仰報璿霄但増於勵翼(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　玉皇
嗣天子(臣)某誠感誠慶頓首頓首再拜
上言近以葺宇禁闈方從於徴役儲仁霄極
荐覩於降禎瑞典交臻靈心茂顯髙明之祐
實表於無方欽翼之心敢忘於若厲(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　聖祖天尊大帝
嗣天子(臣)某誠感誠慶頓首頓首再拜
上言近以兩儀之殿方葺於規模百世之祥
茂垂於眷佑克成壯麗交集禎祺眇薄之姿
曲膺於介祉纘承之志但勵於至虔(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　宣祖皇帝
嗣天子(臣)某誠感誠慶頓首頓首再拜
上言近以官司率職用葺於中闈帝室開祥
茂膺於累善欽承嘉貺荐覩殊禎瑞典有孚
實昭於鴻䕃孝心無怠永奉於皇靈(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　太祖皇帝
嗣天子(臣)某誠感誠慶頓首頓首再拜
上言近以宸闈必葺乆闕於輿工吉日恊期
爰從於授役宗祊積德符瑞炳靈仰紹丕圖
茂膺於眷祐内循菲質但切於凌兢(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　太宗皇帝
嗣天子(臣)某誠感誠慶頓首頓首再拜
上言近者遵壯麗之規言脩於帝宇膺積累
之祐茂顯於天祺宗祐炳靈福祥疊矩内惟
𦕈德獲盛禎猷益務欽承用符追遹(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　昭憲皇后
嗣天子(臣)某誠感誠慶頓首頓首再拜
上言近以禁宇歷年頗虧於宏壯良工揆日
爰務於繕完嘉應荐彰丕禎屢覿宗祊之祐
俯示於發祥夙夜之心敢忘於追孝(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　孝明皇后
嗣天子(臣)某誠感誠慶頓首頓首再拜
上言近以中闈授役方在繕完普宙降祥遽
彰鑒祐嘉祥屢覩瑞典寔符纘紹基圖茂臻
於善應勵精夙夜庶展於孝思(臣)無任感幸
激切之至謹奉表稱謝以聞(臣)某誠感誠慶
頓首頓首再拜謹言
　　　明德皇后
嗣天子(臣)某誠感誠慶頓首頓首再拜
上言近以丹禁累年莫展斧斤之效梓人率
職荐遵壯麗之規方在授工屢觀薦瑞宗祧
之佑彰累洽於有開繕治之心勵夤恭於善
守(臣)無任感幸激切之至謹奉表稱謝以聞
(臣)某誠感誠慶頓首頓首再拜謹言
　　　懿德皇后
嗣天子(臣)某誠感誠慶頓首頓首再拜
上言近以大壯之規方崇於中禁紛委之瑞
荐洽於禎期宗稷降靈家邦恊吉荷發祥之
祐介祉交臻伸追孝之心鴻仁永恃(臣)無任
感幸激切之至謹奉表稱謝以聞(臣)某誠感
誠慶頓首頓首再拜謹言
　　　元德皇后
嗣天子(臣)某誠感誠慶頓首頓首再拜
上言近以彤闈葺宇方屬程工紫宙降禎屢
觀善應瑞圖𠃔恊丕貺實隆宗祐之仁俯垂
於保佑家邦之慶愈勵於纘承(臣)無任感幸
激切之至謹奉表稱謝以聞(臣)某誠感誠慶
頓首頓首再拜謹言
　　謝皇子加恩表一道
　　　太宗皇帝啓聖院影殿
嗣天子(臣)某誠感誠慶頓首頓首再拜
上言(臣)祗荷天祺茂隆世胄熊羆叶夢早盛
於本枝寳玉分封今膺於丕典仰慿燕翼用
保延洪屬明命之巳頒勵孝恩而彌積慶靈
追感夙夜増虔(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　爲元德皇后升祔表二道
　　　天
嗣天子(臣)某誠感誠慶頓首頓首再拜
上言(臣)今者升祔先后合饗神宗揆元辰於
日官展鴻儀於太室𠃔祔眷祐獲舉典章虔
伸若厲之心用佇來同之應伏冀繁隂不作
愛景有融表穹昊之降靈俾聲明之茂著(臣)
無任精虔激切之至謹奉表奏告以聞(臣)某
誠感誠慶頓首頓首再拜謹言
　　　又
嗣天子(臣)某誠惶誠懼頓首頓首再拜
上言(臣)比者伸劬勞之感辰升祔之儀巳祗
考於元辰方虔修於合饗慮因隂曀或失禮
容慰夕惕之交増祈神休之俯洽伏望克逢
霽景獲顯祥徴俾盛典之有成安孝思之無
措(臣)無任精虔激切之至謹奉表奏吿以開
(臣)某誠惶誠懼頓首頓首再拜謹言
　　謝祥瑞表一道
　　　天
嗣天子(臣)某誠感誠慶頓首頓首再拜
上言伏以僊馭降臨聿當於陽月元辰肇紀
用答於上旻顧令晨之載周乃契誠而仰薦
靈心昭感垂嘉瑞以章明神貺欽承實至精
而增積(臣)無任感幸激切之至謹奉表稱謝
以聞(臣)某誠感誠慶頓首頓首再拜謹言
宋眞宗御製玉京集卷之二
















宋眞宗御製玉京集卷之三官三
　　謝皇子加恩表一道
　　　玉皇
嗣天子(臣)某誠感誠慶頓首頓首再拜
上言比者自天之祐下庇於本枝裂壤之封
獲頒於成命(臣)仰膺靈眷克盛帝圖孺子勝
衣早慿丕䕃名邦祚土載峻寵章家邦之祉
實隆太紫之仁曷報惟思祗慄愼守於慶墓
庶洽升平用承於大造(臣)無任感幸激切之
至謹奉表稱謝以聞(臣)誠感誠慶頓首頓首
再拜謹言
　　爲䟽決刑禁表一道
　　　天
嗣天子(臣)某誠感誠慶頓首頓首再拜
上言伏念猥以眇沖撫兹億兆克隆繼體實
自降祥今以方屬長嬴深傷縲繫將仰祈於
錫羨敢俯議於在寛是用躬臨各從原減兾
延丕祐用保脩齡虔伸祗告之誠恭佇咸宜
之應謹奉表啓告以聞(臣)某誠感誠慶頓首
頓首再拜謹言
　　迎奉聖像表一道
　　　天
嗣天子(臣)某誠感誠慶頓首頓首再拜
上言伏以答元命之符肇新於祕宇摹髙眞
之像巳慶於成功僊馭逺迎中塗俯届荷威
靈之所被故䟦履之攸宜敢薦精衷用揚丕
貺益期介祉以慰徯來(臣)無任瞻望激切之
至謹奉表以聞(臣)某誠感誠慶頓首頓首再
拜謹言
　　謝立仗景色表一道
　　　天
嗣天子(臣)某誠感誠慶頓首頓首再拜
上言伏以恭紹帝圖𠃔膺天祐盛儀每舉純
嘏必臻比者聿屇元正言陳朝禮顧來庭於
萬國承錫祐於三靈旭景含和輿情胥悅蓋
髙穹之委鑒故景福以咸宜益勵夤恭用酬
保乂(臣)無任感幸激切之至謹奉表稱謝以
聞(臣)某誠感誠慶頓首頓首再拜謹言
　　謝皇后授冊表一道
　　　天
嗣天子(臣)某誠感誠慶頓首頓首再拜
上言伏念猥以𦕈軀紹兹寳命思隆内則用
訓多方今者妙選元妃俾臨中饋庶宗祊而
仰奉期風化而下流爰考令辰恭膺茂典緬
瞻霄極實茂於福禧俯守璿圖愈懷於祗慄
(臣)無任感幸激切之至謹奉表稱謝以聞(臣)
某誠感誠慶頓首頓首再拜謹言
　　降聖節謝表一道
　　　天
嗣天子(臣)某誠感誠慶頓首頓首再拜
上言伏以早紆飈駕俯降中闈親聽寳音緬
聞鴻緒肇新令節用茂純禧今則聿屇首冬
復臨元曰祺祥緫至實顯於顧懷夙夜勵精
用承於保佑(臣)無任感幸激切之至謹奉表
稱謝以聞(臣)某誠感誠慶頓首頓首再拜謹
言
　　冬至謝表二道
　　　天
嗣天子(臣)某誠感誠慶頓首頓首再拜
上言伏以建子之月履長之辰九域蒸黎克
隆於祉福萬齡命歷益洽於延洪(臣)内顧眇
躬紹膺丕構無疆之佑曲荷於鑒臨若厲之
心益隆於欽奉(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　　玉皇
嗣天子(臣)某誠感誠慶頓首頓首再拜
上言(臣)祗守成基顧慙涼德膺上穹之錫祐
致率土之洽平今以冬律戒期天正恊節九
圍底定咸被於福禧五稼順成罔聞於疵癘
荷紫清之貺施増夙夜之戰兢期益勵於撫
綏用永康於生植(臣)無任感幸激切之至謹
奉表稱謝以聞(臣)某誠感誠慶頓首頓首再
拜謹言
　　年節謝表一道
　　　天
嗣天子(臣)某誠感誠慶頓首頓首再拜
上言伏以三陽肇始萬彚咸新溥率來賔或
脩於職貢照臨無外並洽於王正(臣)獲紹慶
靈誕膺保佑懷生之福既荷於昭彰報貺之
心愈増於祗慄(臣)無任感幸激切之至謹奉
表稱謝以聞(臣)某誠感誠慶頓首頓首再拜
謹言
　　謝聖祖降表一道
　　　三清
嗣天子(臣)某誠感誠慶頓首頓首再拜
上言今月十七日十八日獲於夕寐得奉靈
期二十四日爰在禁庭肇紆飇駕丕休所集
方册未聞眇德載思戰兢罔措伏念(臣)紹承
命曆臨撫烝黎夕惕靡忘夙興是念髙穹之
聽俯鑒於勵精率土之濵克諧於治定向者
荐頒祕籙恭展上儀實愧冲人遽揚盛節比
者九天司命天尊神遊預兆僊馭下臻仰覿
睟容俯聞寳訓清都景祐紛屬於有邦紫府
髙眞誕恢於駿命此蓋三神介祉百福來同
錫乃鴻禧彰于玄鑒敢不愈勤夙夜益務恪
恭庶増祗慄之懷永報監觀之德(臣)無任感
幸激切之至謹奉表稱謝以聞(臣)某誠感誠
慶頓首頓首再拜謹言
　　上梁表一道
　　　玉皇
嗣天子(臣)某誠感誠慶頓首頓首再拜
上言伏以向者元符申錫靖館肇營建寳閣
之宏規奉靈文之祕檢僝工有漸層構爰成
言届令辰聿陞巨橑俾殊猷而𠃔集荷介祉
之下昭益勵夤恭用膺顧諟(臣)無任感幸激
切之至謹奉表稱謝以聞(臣)某誠感誠慶頓
首頓首再拜謹言
　　祈福表四道
　　　聖祖天尊大帝
嗣天子(臣)某誠感誠慶頓首頓首再拜
上言伏以慶靈下浹肇啓昌圖祉福無疆實
期丕䕃(臣)永惟眇質思獲純禧敢虔望於清
都用恭禱於鴻應伏望誕彰景貺以庇於家
邦𠃔勵精心庶安於海域(臣)無任精虔激切
之至謹奉表奏告以聞(臣)某誠感誠慶頓首
頓首再拜謹言
　　　又
嗣天子(臣)某誠惶誠懼頓首頓首再拜
上言伏以靈謀降鑒世德儲禎昭積累之鴻
仁佑盈成之丕緒(臣)顧惟眇質克紹慶圖祗
述精𠂻用祈鴻應伏望夤威克照祉福茂臻
彰景貺於九清保崇基於億載(臣)無任精虔
激切之至謹奉表奏告以聞(臣)某誠惶誠懼
頓首頓首再拜謹言
　　　又
嗣天子(臣)某誠惶誠懼頓首頓首再拜
上言伏以長發之符克成於帝業不匱之孝
思集於天祺載念(臣)祗荷慶靈惠綏區㝢將
析純嘏𠃔勵精心伏望美應無疆祥徵丕顯
愈勤纉服用報詒謀(臣)無任精虔激切之至
謹奉表奏告以聞(臣)某誠惶誠懼頓首頓首
再拜謹言
　　　又
嗣天子(臣)某誠惶誠懼頓首頓首再拜
上言伏以帝圖之盛實自於發祥道䕃之隆
𠃔期於降顧(臣)茂承丕緒思庇無疆抵叩玄
都庶諧有應伏望昭彰純嘏鑒佑下方愈極
夤威用承覆冒(臣)無任精虔激切之至謹奉
表奏告以聞(臣)某誠惶誠懼頓首頓首再拜
謹言
　　謝道場表一道
　　　聖祖天尊大帝
嗣天子(臣)某誠感誠慶頓首頓首再拜
上言(臣)祗答降禎虔脩法醮荐隆孚佑愈罄
精心慶五稼之順成仰懷丕䕃考九清之科
教用逹至誠髙明洞照於丹𠂻興寐益欽於
鴻應(臣)無任感幸激切之至謹奉表稱謝以
聞(臣)某誠感誠慶頓首頓首再拜謹言
　　五嶽觀祥異表一道
　　　玉皇
嗣天子(臣)某誠感誠慶頓首頓首再拜
上言伏以列嶽儲祥中區是仰集靈建宇宏
構方新精感所通明徵斯顯表神心之鑒佑
増人意之夤威内顧眇躬獲臻嘉應欽酬景
貺倍勵素𠂻(臣)無任感幸激切之至謹奉表
稱謝以聞(臣)某誠感誠慶頓首頓首再拜謹
言
　　星見謝表一道
　　　玉皇
嗣天子(臣)某誠感誠慶頓首頓首再拜
上言昨以祗謁檜庭欽崇於至道仰瞻珠緯
濬發於丕禎觀瑞彩於德星見祥徵於寳曆
太官飲至歳律未移霄極著明靈輝再覿穹
蒼垂祐溥率同和冲眇之軀荐臻於福祉凌
兢之志愈切於纉承(臣)無任感幸激切之至
謹奉表稱謝以聞(臣)某誠感誠慶頓首頓首
再拜謹言
　　謝玉津園種成占城稻表一道
　　　玉皇
嗣天子(臣)某誠感誠慶頓首頓首再拜
上言向者肅膺寳眷昭示嘉生自殊俗而結
根届中區而挺質可滋瘠土足拒驕陽俾畎
畒之農民保倉箱之歳事爰居靈囿肇伸播
植之功暨渉商秋𠃔副順成之望洪惟景貺
茂集禎圖愈勵克恭奉承介杫(臣)無任感幸
激切之至謹奉表稱謝以聞(臣)某誠感誠慶
頓首頓首再拜謹言
　　謝降制立后表一道
　　　玉皇
嗣天子(臣)某誠感誠慶頓首頓首再拜
上言伏以(臣)實愧眇躬獲膺寳命思崇内治
用訓中區必淑問以言求冀柔儀而𠃔穆某
氏早聞今德夙冠後庭將敷化於河洲俾正
名於椒掖巳頒明詔俯告外朝此蓋穹昊眷
懷家邦集慶期茂揚於壺教庶祗奉於宗祊
恭答景靈敢忘勵志(臣)無任感幸激切之至
謹奉表稱謝以聞(臣)某誠感誠慶頓首頓首
再拜謹言
　　謝景色表一道
　　　玉皇
嗣天子(臣)某誠感誠慶頓首頓首再拜
上言伏以(臣)獲紹成基誕膺丕佑將興盛典
必荷殊禎比者言舉舊章式崇中饋當外庭
之誕告遽美應以來臻景物融和祺祥昭顯
但内増於乾鞏用仰答於髙明(臣)無任感幸
激切之至謹奉表稱謝以聞(臣)某誠感誠慶
頓首頓首再拜謹言
　　謝禮畢表二道
　　　玉皇
嗣天子(臣)某誠感誠慶頓首頓首再拜
上言伏以靈期昭示真馭格思錫以天禧述
兹帝緒欽承寳命冀答於丕休祗率精𠂻用
伸於明薦至神委鑒美應誕敷景氣融和棋
祥昭顯紹膺純祉𠃔茂珍圖敢忘夙夜之憂
勤以答圎清之貺施(臣)無任感幸激切之至
謹奉表稱謝以聞(臣)某誠感誠慶頓首頓首
再拜謹言
　　　又
嗣天子(臣)某誠感誠慶頓首頓首再拜
上言伏以肇膺寳命旋降真遊述帝緒之緜
長示天休之紛屬至神保佑𠃔恊於格思嘉
薦苾芬敢伸於昭報虔誠洞逹美應章明旭
景流輝殊禎表異載惟涼薄克荷監觀勵精
意而有加答景靈而無捨(臣)無任感幸激切
之至謹奉表稱謝以聞(臣)某誠感誠慶頓首
頓首再拜謹言
　　承天節表一道
　　　玉皇
嗣天子(臣)某誠感誠慶頓首頓首再拜
上言伏以穹昊降康祖宗流慶顧惟眇德獲
紹丕圖當仲吕之御辰乃猗蘭之恊吉隆平
之緒昭介祉於中區保佑之徵荷錫禧於霄
極愈思勵翼用答監觀(臣)無任知感戰汗激
切之至謹奉表稱謝以聞(臣)某誠感誠慶頓
首頓首再拜謹言
　　謝迎奉聖像瑞應表一道
　　　玉皇
嗣天子(臣)某誠感誠慶頓首頓首再拜
上言昨以緬瞻福地摹肖像而成功祗遣輔
臣奉僊遊而戒路荐承委鑒誕集繁禧屬跂
履於洪川實紛綸於景貺奉安恭館永伸欽
翼之心錫祐睿圖常佇昭彰之應(臣)無任感
幸激切之至謹奉表稱謝以聞(臣)某誠感誠
慶頓首頓首再拜謹言



宋眞宗御製玉京集卷之三


宋眞宗御製玉京集卷之四官四
　　天貺節表二道
　　　三清
(臣)名言向者紫壇潔祭將建於元封緑字降
祥實昭於景貺肇新佳節用顯靈期霄極降
康紹膺於多福璿璣仰察復届於今辰況施
永懷誠明益勵(臣)無任感幸激切之至謹奉
表稱謝以聞(臣)名誠感誠慶頓首頓首謹言
　　　玉皇
(臣)名言向者日觀建封將成於大典河圖錫
祐遽顯於鴻禧紀丕應於元辰肇嘉名於令
節寅威之志故夙夜以無忘保乂之祥屬歳
時而斯浹益期齋慄用答顧懷(臣)無任感幸
激切之至謹奉表稱謝以聞(臣)名誠感誠慶
頓首頓首謹言
　　謝上尊號表二道
　　　天
(臣)名言(臣)虔議升中用伸報本勉從群望祗
受崇名仰荷天休俯増夕惕(臣)名誠感誠幸
頓首頓首竊念(臣)繼臨大寳嗣撫群生顧慙
寡昧之姿克致隆平之治蓋三辰之垂祐俾
百福以咸宜由是恭答元符聿陳封祀眷言
率土固薦徽稱載揆令辰𠃔膺茂典由穹旻
之降鑒成億兆之樂推敢不益勵小心愈勤
昭事思上醻於顧諟唯下泰於蒸𥠖(臣)無任
齋慄戰汗激切之至謹奉表稱謝以聞(臣)名
誠感誠慶頓首頓首謹言
　　　玉皇
(臣)名言伏以髙明垂視用恊於無私歷數㑹
昌𠃔鍾於有德玄休俯洽徽號爰増雖仰荷
於慶靈實内慙於寡昧竊念(臣)誕膺景貺嗣
守成基頼穹昊之眷懷奉祖宗之謀訓夙宵
自勵小心常畏於三辰遐邇粗康至治未臻
於萬彚屬以青陽叶吉黄素垂文式醻元命
之符虔採上封之議非敢揚於盛節但期答
於洪禧豈意斑白群𥠖搢紳庶尹封章並獻
稱謂載加顧溢美以爲虞匪當仁而可處屢
形敦讓靡奪輿情又念儀天尊道之名蓋施
於昭事寳應章感之㫖寔契於降祥難遂固
辭遽從祗受竢克終於祀禮方聿舉於冊書
輙伸薦告之文庶逹寅恭之志永惟涼薄彌
不迨遑謹奉表啓謝以聞(臣)名誠感誠懼頓
首頓首謹言
　　謝偃兵表二道
　　　玉皇
(臣)名言(臣)自纘丕圖常虞黷武非因式遏於
㓂亂未甞輕舉於甲兵載念先后開基中區
未靖毎興薄伐止爲弔民今則穹壤眷懷書
文無外集兹成命屬于沖人祗慄内増寤寐
無措是以俯伸精懇仰謝鴻靈伏冀昭介祉
於祖宗示降祥於沖眇勵至誠而有翼敷丕
應而無垠(臣)無任知感祈恩激切屏營之至
謹奉表奏告以聞(臣)名誠惶誠懼頓首頓首
謹言
　　聖祖天尊大帝
(臣)名言(臣)恭承丕歷常戒佳兵苟當疆場之
無虞未甞戈甲而先舉載念兩朝創統諸夏
未康毎興薄伐之師蓋徇徯來之志今則慶
靈所祐區宇大同猥以眇躬纘兹鴻緒内惟
戰慄交集𠂻心敢罄精誠用伸昭謝伏望降
禎於二后介祉於沖人罄勵由𠂻誕期丕應
(臣)無任精虔激切之至謹奉表奏告以聞(臣)
名誠惶誠懼頓首頓首謹言
　　爲二聖祈謝表二道
　　　玉皇
(臣)名言(臣)祗荷鴻明紹臨緜寓好生之德常
禀於髙穹黷武之譏敢忘於古訓蓋毎因於
禦敵乃暫動於興師載念二后御圖四方未
一蒸黎無告即用軫憂戰伐伸威止期平亂
實靡佳兵之志本懷濟物之心今則萬域攸
同三神所祐追念干戈之未戢諒惟寤寐以
責躬伏願敷介福於祖宗錫純禧於沖眇申
𠂻之感増夕惕以交深不宰之仁佇天祺而
斯洽(臣)無任精虔激切之至謹奉表奏告以
聞(臣)名誠惶誠懼頓首頓首謹言
　　　聖祖天尊大帝
(臣)名言(臣)内惟涼薄祗紹慶靈法天道而子
民好生是務肆威武而樂戰誓志不爲毎屬
興師莫非應敵載念祖宗創業書軌未同俯
徇徯來雖伸於薄伐暨當克勝即用於懷柔
志本異於佳兵心但期於拯溺今則上旻敷
佑浹㝢大康追思未息於干戈或慮莫分於
玉石是以虔伸精意顒佇鴻禎伏望福二后
於上仙庇沖人於纘服罄輸丹腑祗謝皇明
恭惟察懇悃之心靡忘於寤寐錫紛綸之祉
永佑於家邦(臣)無任祈恩懇禱激切之至謹
奉表奏告以聞(臣)名誠惶誠懼頓首頓首謹
言
　　祈雨表一道
　　　玉皇
(臣)名言伏以災沴之生信由於人事精誠所
至必動於靈心竊念(臣)獲嗣丕基實慙昧道
徒懷惕勵罔致和平顧雨澤之久愆慮農耕
之失望雖再形於懇禱尚未克於感通啓䖏
不遑鑒寐無措三辰垂戒蓋德教之有虧九
榖靡登在蒸黎而可念是以重形悃愊仰訴
髙明伏願息鳴鳶之風駐離畢之月流兹鴻
澍穌彼嘉生剪爪之勤故弗違於終日膚寸
之潤期普濟於大田(臣)無任精虔激切之至
謹奉表奏告以聞(臣)名誠惶誠懼頓首頓首
謹言
　　謝雨表二道
　　　玉皇
(臣)名言(臣)聞風雨不時誠由於寡昧乾坤垂
佑乃致於感通竊以(臣)獲嗣慶基未臻至治
刑政有失旱暵爲災民將廢於春耕心實増
於夕惕是以屢伸精禱庶格靈休果膏澤以
應期俾原田而無害此蓋髙明顧諟博厚眷
懷豈涼德之可當諒群生之共荷既霑既足
俯遂於虔祈克儉克勤愈懷於祗畏冀罔違
於勵翼用昭答於鑒觀(臣)無任感幸激切之
至謹奉表稱謝以聞(臣)名誠感誠慶頓首頓
首謹言
　　　又
(臣)名言伏蒙聖慈特賜降雨者(臣)聞風雨不
時誠由於寡昧乾坤垂祐乃致於感通(臣)名
誠歡誠慶頓首頓首伏念(臣)獲嗣丕圖未臻
至治刑政有失旱暵爲災纔露精誠普施甘
雨此蓋睿慈委曲聖眷彌隆豈涼德而可當
諒群生而同慶得觀豐稔樂上瑞於寰區更
勵寅恭思少酬於生育(臣)無任感恩荷聖歡
忭榮懼之至謹奉表稱謝以聞(臣)名誠歡誠
慶頓首頓首謹言
　　又祈雨表四道
　　　玉皇
(臣)名言近以亢陽爲沴甘雨未霑慮有損於
嘉生致莫登於善歳仰瞻層宙備形顒若之
懷俯濟大田靡獲霈然之應敢再伸於精意
庶克動於靈心俾鴻澍而𠃔諧使中疇而恊
望凌兢斯積鑒佑期臻(臣)無任精虔激切之
至謹奉表奏告以聞(臣)名誠惶誠懼頓首頓
首謹言
　　　又
(臣)名言近以甘澤未霑大田慮損倉箱之望
莫保於順成夙夜之心靡遑於寧處是以仰
瞻環極疊貢精𠂻伏望洞鑒誠明誕敷福應
俾驕陽之退舍使嘉雨之順時濟平秩之民
克諧於善熟答無疆之祐敢怠於寅威(臣)無
任精虔激切之至謹奉表奏告以聞(臣)名誠
惶誠懼頓首頓首謹言
　　　聖祖天尊大帝
(臣)名言近以自届春時頗愆十雨永言農事
慮爽千箱雖仰叩於清都尚未霑於鴻霔俯
慙涼薄益用兢心再禱慶靈䖍思孚祐俾其
濛之斯降庶既渥而可諧𠃔獲朝隮敢渝夕
惕(臣)無任精虔激切之至謹奉表奏告以聞
(臣)名誠惶誠懼頓首頓首謹言
　　　又
(臣)名言近以灰管言新油雲罕布祁祁之澤
莫潤於原田芃芃之苗慮傷於億𢈔雖慶靈
而仰叩顧霑洽而未諧伏望俯照至䖍誕隆
丕應俾兹零雨濟彼中疇夙夜之心實戰兢
而無措紫清之貺庶昭感而有孚(臣)無任精
虔激切之至謹奉表奏告以聞(臣)名誠惶誠
懼頓首頓首謹言
　　爲火罪巳表一道
　　　天
(臣)名言伏以髙明降顧實顯諸仁沖眇承基
豈忘罪巳中謝竊念(臣)維城後夜烈熖延焚
火禁不修致震驚之斯作政經内省乃祗畏
而交増今則寤寐載思啓處無措敢述宣於
丹抱俟臨鑒於層穹(臣)無任戰兢憂惺激切
之至謹奉表待命以聞(臣)名誠恐誠懼頓首
頓首謹言
　　　謝降天書表一道
　　　天
(臣)名言(臣)嗣守慶基獲膺駿命當上春之旭
旦受大帝之祥符靈貺荐臻丹𠂻増惕(臣)名
誠惶誠恐頓首頓首伏念(臣)猥以涼薄寅奉
宗祧幸一紀于兹荷庶邦咸乂撫綏黎獻祗
畏穹玄慮政之未孚懼德之弗類常加勵翼
罔敢怠遑豈謂蒼昊儲祥髙眞降鑒爰因獻
歳之始特垂祕籙之文諭以十世之延長誨
以爲治之清靜周旋戒朂俯伏震驚(臣)敢不
上奉神休恭膺純錫虔守大中之道用康率
土之民益誓精勤少酬覆露(臣)無任懇禱激
切之至謹奉表稱謝以聞(臣)名誠感誠慶頓
首頓首謹言
　　謝東封禮畢表一道
　　　天
(臣)名言近者寳籙儲祥岱宗展禮荷洪休之
載洽俾茂典以無違(臣)誠感誠幸頓首頓首
伏念(臣)嗣守成基撫臨㝢縣内循寡薄莫庇
蒸黎徒惕厲以自勤何施德教顧治平而僅
致實繫明靈屬祕檢之下臨因輿民之上請
爰登喬嶽用答元符薦蒼璧而奠黄琮精誠
雖竭賔百神而來萬國沖眇皈慙敢期雲起
於圜封尚虞雨至於中阪今則泥金告畢瘞
玉言終盛禮咸宣殊禎顯應六驂初往免迷
駕於襄城七萃來歸克受釐於宣室非髙明
之眷佑豈福祉之誕膺唯當勵翼君臨憂勤
子育庶阜安於品物用昭報於穹旻(臣)無任
祗畏戰汗屏營之至謹奉表稱謝以聞(臣)名
誠感誠慶頓首頓首謹言
　　謝上二聖謚號表一道
　　　天
(臣)名言(臣)恭答元符登封神嶽伸嚴配於穹
壤増尊謚於祖宗盛禮載楊景靈是荷(臣)名
誠感誠幸頓首頓首竊念(臣)顧慙涼德嗣守
成基俯慶隆平仰懷錫羨是以勉從輿議虔
舉上儀陳禋祀於喬峯聿崇大報益徽名於
清廟用展孝思伏頼眷佑下臨典章克振獲
諧追遠之志克資降鑒之明敢不寅畏居心
憂勤思治庶保綏扵萬國期對越於三辰(臣)
名無任齋慄戰汗激切之至謹奉表稱謝以
聞(臣)名誠感誠慶頓首頓首謹言
　　謝秋成表一道
　　　玉皇
(臣)名言(臣)聞庶彚生成並繄於妙道三天政
令咸禀於虚皇既福應以攸彰實降祥而𠃔
頼(臣)夙慙涼德獲嗣成基百姓爲心常思於
惠養一夫失所豈敢於遑寧由茨惕以疚懷
致杳𡨋而垂佑瞻言南畆方届中秋望莓莓
之原田盈芃芃之穯事爲水爲旱雖申儆於
沖人如茨如梁寔無愆於多稼𠃔致豐年之
上瑞用安比屋之蒸黎此蓋正直儲靈髙明
降監由元和之交感俾嘉應以昭宣敢不履
薄増虞乗奔積懽俯愼君臨之道仰符子育
之仁(臣)無任感辛激切之至謹奉表稱謝以
聞(臣)誠感誠慶頓首頓首謹言
　　謝今歳無事表二道
　　　天
(臣)名言(臣)獲以寡昧恭紹慶靈祇畏三神雖
小心而罔舍在宥萬國顧明德以多慙今者
杓建云周湯春俯届嘉生𠃔植善氣交臻蓋
穹昊之儲靈故黔黎之集福敢不益思齎潔
用答顧懷若屬之誠既夙宵而増惕紹至之
祐期區夏以膺常(臣)無任感辛激切之至謹
奉表稱謝以聞(臣)名誠感誠慶頓首頓首謹
言
　　　三清
(臣)名言(臣)獲守丕基有慙盛德乗奔之志唯
戒於怠遑降鑒之明誕昭於顧諟今以言周
斗建肇届天正疵癘靡興封疆絶警祗荷九
陽之眷佑用諧萬國之晏寧恭答慶靈愈増
虔鞏期明徵之紹至俾庶彚以常康罄露精
𠂻佇迴嘉應(臣)無任感幸激切之至謹奉表
稱謝以聞(臣)名誠感誠慶頓首頓首謹言
　　謝天慶節表三道
　　　天
(臣)名言(臣)顧慙寡昧祗荷景靈俾區夏之底
寧頼穹旻之委鑒向以誕膺眷祐昭錫珍符
肇紀元辰用揚丕應今則載周月紀益茂神
休答玄貺於髙明但増夕惕降鴻禧於溥率
愈冀日新庶保治乎永綏蠢動(臣)無任感幸
激切之至謹奉表稱謝以聞(臣)名誠感誠慶
頓首頓首謹言
　　　三清
(臣)名言(臣)紹膺命歷獲撫中區仰荷眷懷用
康庶彚向以青陽肇届緑曆荐頒祗恊靈辰
聿新令節今則載周四序紛委千祥齋慄之
心故無忘於寤寐髙明之祐期紹集於家邦
虔露精𠂻佇迴玄應(臣)無任感幸激切之至
謹奉表稱謝以聞(臣)名誠感誠慶頓首頓首
謹言
　　　玉皇
(臣)名言(臣)獲嗣寳圖實慙菲德俾人倫之交
泰由天意之曲成向以貺施下臨珍符申錫
仰儲休於獻歳紀恊吉於靈辰今則言届履
端益彰降鑒二儀顧諟實増祗畏之誠九土
樂康更竚格思之應庶紹膺於景福用永庇
於群生(臣)無任感幸激切之至謹奉表稱謝
以聞(臣)名誠感誠慶頓首頓首謹言

宋眞宗御製玉京集卷之四















宋眞宗御製玉京集卷之五官五
　　告謝詞六道
　　　天
(臣)早因主鬯遂至承祧但思憂勤罔敢逸豫
荐更歳律馴致成平蓋襲慶於祖宗毎推功
於穹昊爰陟東岱俯順下民殊庭睠懷休祐
斯及肸蠁無際符瑞荐臻惟仰頌於昭回誠
不忘於戒懼(臣)無任懇倒之至謹詞
　　　又
(臣)纂承鴻業欽奉上天雖萬務憂勤不忘宵
旰而八方清謐實自鑒觀寳符巳示於殊禎
眞馭復宣於景命内惟涼薄彌負戰兢但持
勵翼之懷庶答髙明之賜(臣)無任懇倒之至
謹詞
　　　玉皇
伏以三界攸宗十方所仰尊惟太上位極髙
眞蓋浩劫以難窮固強名之不及(臣)叨膺寳
曆嗣撫蒸黎荷兹睠懷蒙被純嘏深惟大幸
併在眇躬寢寐不遑祗慄無措(臣)無任懇倒
之至謹詞
　　　又
伏以造物之源咸歸於大道列眞之長是處
於髙天睠祐所臨欽承敢怠内慙涼德叨嗣
慶基雖巳洽隆平而益深祗畏至誠斯罄景
貺聿垂敢不愈勵精心虔遵寳訓永期昭事
少答顧懷(臣)無任懇倒之至謹詞
　　　聖祖天尊大帝
伏以髙極九天位尊衆聖是推寳命下迨沖
人若乃銷偃五兵毎歸功於道廕懷柔萬國
實受賜於眞庭雖寅畏之常深於德教而何
有屢膺戩穀交霈純禧顧負荷以莫遑惟兢
惕而彌厚(臣)無任懇倒之至謹詞
　　東嶽岱嶽觀
　　　三清
伏以無得而升天所以爲大莫知其始道於
是居尊竊念祗嗣丕圖荐膺瑞命喬峯檢玉
巳藉於江茅吉壤瘞繒復觀於汾鼎頼髙明
之眷祐俾典禮之昭彰由是瞻紀號之名山
顧集靈之珍宇式嚴清醮用答鴻休期精意
以洞神竢殊禎而狎至(臣)無任懇倒之至謹
詞
　　謝聖祖降臨詞二道
　　　玉皇
伏以無始太虚莫窮眞躅含生有象皆被大
恩萬化推尊百王受命惟沖人之寡薄紹曆
數之延洪獲蹈眞風遐依聖廕清宵警寐遽
降於靈仙紫殿凝神恭承於祕訓敢不虔遵
景貺愈勵深𠂻益脩精潔之儀用伸致謝之
禮(臣)無任懇倒之至謹詞
　　　聖祖天尊大帝
伏以治國之基奉天爲大化民之本崇道居
先在欽翼之不忘故感通而斯至殊祥兆夢
眞馭應期屬清夜之方闌降紫宸而彌乆躬
宣聖訓昭示靈徵享是丕休實慙涼德謹當
益勤庶政上答洪恩(臣)無任懇倒之至謹詞
　　祈福庇民詞六道
　　　天
伏以秉兹一氣緫彼萬靈實覆育於群生用
鑒觀於率土竊念鴻基嗣守景貺荐膺雖粗
致於治平故無忘於惕厲尚虞品彚罔獲晏
安𠃔資下濟之靈俾恊咸寧之治是以虔伸
清醮罄逹素𠂻伏望祥降九清惠流六合星
躔靡爽年榖有成衡漳泰華之封疆場不聳
廣漢畨禺之域縣道常康凡混車書並消疵
癘儻荷髙明之賜愈増齋慄之心(臣)無任懇
倒之至謹詞
　　　三清
伏以混元之教無方之神蓋典治於百靈用
生成於萬有竊念欽承駿命紹撫中區期茂
育於黎氓但祗畏於穹昊尚虞涼簿罔致隆
平思荐擁於殊禎爰仰祈於純錫是以虔修
清醮用逹素𠂻伏望玄應昭彰黔民富壽三
辰順序百穀用成交河遼海之封永通聲教
五嶺二江之域常獲底寧克恊惠綏𠃔資顧
諟敢勵寅恭之意載求保佑之仁(臣)無任懇
倒之至謹詞
　　　聖祖天尊大帝
伏以炳焕威靈發撝瑞命精心所仰純錫攸
臻將下庇於蒸𥠖實上慿於丕應伏冀人無
疵癘歳保順成十雨恊期五星順軌偃七兵
於率土和一氣於含生清醮宿陳用祈於降
鑒洪禧載洽𠃔頼於儲休(臣)無任懇倒之至
謹詞
　　　又
伏以俯祐蒸民𠃔資神道上迴玄鑒必勵精
心竊念嗣撫中區内慙闕政去秋多稼頗失
於歳功今載甫田益虞於天厲是以素𠂻下
罄鴻福仰祈伏冀風雨不愆倉箱有望恭俟
昭彰之應彌増戰慄之懷(臣)無任懇倒之至
謹詞
　　　聖祖天尊大帝
伏以含生之患雖黙定而有期錫類之祥必
鴻禧而可禱緬瞻戎壘俯介邊陲屬洪潦之
流行慮群倫之失所將祈景貺敢薦精𠂻庶
洞照於寅威周誕敷於祉福俾民災之弭息
頼天祐之昭彰(臣)無任懇倒之至謹詞
　　太清宫
　　　聖衆
竊念猥以眇躬紹臨大統荷百靈而降鑒俾
九㝢以咸宜瞻瀬水之福庭有清都之袐館
實昭介祉俯庇含生是以祗遣廷臣遠伸潔
醮載形宻䟽聿道丹𠂻冀不昧於至神用誕
敷於景貺(臣)無任懇倒之至謹詞
　　謝天禎節詞一道
　　　聖祖天尊大帝
伏以明靈之顧既昭昭而下臨祗畏之心乃
乾乾而上逹向者長嬴之月鬱蒼之區方展
於元封荐頒於祕檢紀兹令序用志於延祥
錫以繁禧彌彰於降鑒載臨吉日虔仰清都
敢伸昭薦之精𠂻益佇來同之美應(臣)無任
懇倒之至謹詞
　　㑹靈觀興工詞一道
伏以靈鑒錫符荐承於丕應精心報貺實罄
於至誠竊念躬接誨言眇聞鴻緒肇建集眞
之宇用昭長發之符爰揆日以聚工遽延祥
而介祉緬瞻恭館仰謝繁禧期肸蠁以下垂
庶靖恭而上逹(臣)無任懇倒之至謹詞
　　景靈宫興工詞一道
　　　玉皇
伏以僊遊昭格恭覿於睟儀寳▲欽承緬聞
於丕緒荷發祥而斯在期錫類以無疆乃葺
宇於福庭佇降眞於霄極庶工經始愼考於
元辰嘉應流禎誕昭於景貺敢虔伸於精意
用祗答於明禎(臣)無任懇倒之至謹詞
　　皇子生辰詞二道
　　　天
伏以(臣)紹膺元曆實愧眇沖獲茂本枝𠃔昭
貺施瞻言孺子荐届生辰承保佑之至靈克
諧安乂感髙明之介祉益勵寅恭敢罄逹於
精𠂻冀永敷於純錫(臣)無任懇倒之至謹詞
　　　玉皇
伏以(臣)紹膺命曆實荷慶靈仰上帝之眷懷
俾本枝之蕃茂眷言繼體俯及勝衣屬生日
之戒辰感神心之降鑒敢伸精意用答鴻禧
庶曲茂於延祥俾永膺於介福(臣)無任懇倒
之至謹詞
　　祀事祈晴詞一道
　　　三清
伏以妙道無方至神虚受獲膺保佑諒在虔
恭比者言徇輿情恭修潔祀將川塗而載渉
恐雨雪以交零致兹扈從之人因乃泥塗之
事敢伸精意冀格丕休庶自啓行暨臨旋蹕
克免常隂之患𠃔彰降鑒之靈(臣)無任懇倒
之至謹詞
　　爲蟲螟詞二道
　　　三清
伏以強名之道與太始以俱生不宰之神蓋
群倫而緫治竊念恭膺命曆唯務戰兢惠養
黎元常期昭泰眷都畿之接壤屬農事之方
興遽産飛蝗漸傷多稼實仰資於天鑒用俯
殄於人災是以祇竭素衷上祈丕應伏望清
都降祐金闕儲祥俾疵癘之咸消使和平之
漙洽明明之福儻荷於來成慄慄之心愈思
於若厲(臣)無任懇倒之至謹詞
　　玉皇
伏以百神受職咸聽於上靈萬彚化成並資
於至道洪惟丕應實顯洪休竊念祗嗣慶基
有慙涼德惟精心而自勵庶和氣以常臻屬
以都畿曁兹關輔顧農耕而届候遽螟螣而
爲災思上格於明徵敢下伸於精意庶膺純
錫以兆豐年伏望玄感升聞紫清委鑒俾嘉
生之並育致率土之咸寧蠢爾之民儻承於
保佑惕然之志愈積於嚴恭(臣)無任懇倒之
至謹詞
　　爲迎鑄聖像詞一道
　　　天
伏以比者擇福地而範鎔𠃔成肖像詔輔臣
而迎奉仰祝降禎膺顧諟以誕敷錫福禧而
紹至明靈眷祐景物清和䟦履咸宜荐承於
昭鑒至虔報貺愈勵於精心(臣)無任懇倒之
至謹詞
　　爲聖像在路詞二道
　　　天
伏以殊庭肇建答眷佑之靈眞御仰摹勵欽
崇之意元辰恊吉迎奉戒期丕應延祥感通
實冀適當煩暑常保清和俾跋履之咸宜繄
髙明而錫祐(臣)無任懇倒之至謹詞
　　　三清
伏以誕膺眷祐祗竭誠明恭館肇新用昭介
祉睟容虔寫獲覩成功揆吉日以在辰奉眞
儀而戒路伏冀鬱蒸靡盛氣序咸和俾利渉
之攸宜彰炳靈之降鑒(臣)無任懇倒之至謹
詞
　　景靈宫興謝祥瑞詞二道
　　　天
伏以昭彰之應𠃔恊於有孚齋慄之心實増
於無斁竊念僊遊俯降寳緒欽承佇飈駕以
常迴法琳宫而必葺繕完兹始符瑞荐臻由
是緬望殊庭恭伸精意冀答三神之祐益期
百福之臻(臣)無任懇倒之至謹詞
　　　又
伏以眞馭下臨奉睟儀之炳煥鴻源逖示承
丕祐之昭彰既寳誨而欽承故純禧而仰答
擇神區之爽塏建恭館之宻清初吉在辰方
興於庶役維祺恊應爰覩於嘉祥敢伸勵翼
之心用報紛綸之祉(臣)無任懇倒之至謹詞
　　謝祀汾隂禮成詞二道
　　　東嶽王毋殿
伏以龜臺福地夙挺神居目觀喬峯下迴僊
馭靈遊所屬善應實昭昨以祇答珍符虔修
封祀俄慰徯來於西土復祈介福於方丘俾
茂典之有成頼殊休之伸錫是以遐瞻祕宇
恭薦精衷期玄感以紹臨庶鴻禧之永洽(臣)
無任懇倒之至謹詞
　　　泗洲塔下
伏以化流眞俗惠浹人天奠五逹之名區挺
百常之寳塔昨以時廵冀壤親祀坤靈典禮
咸昭書文無外荷明祇之恊吉資大士之儲
休是以遐薦精衷用醻介福冀悲心之不捨
俾繁祉以荐臻(臣)無任懇倒之至謹詞
　　滋福殿道場謝降臨詞一道
　　　聖祖天尊大帝
伏以長發之符啓鴻源而有自來成之佑昭
丕應以無方膺貺施以荐臻勵齋明而斯積
屬以睟容作繪祕宇延眞祗慄于中奉蕭薌
而增惕監觀在上迴欻駕以儲祥玉羽群嬉
瑶觴徧舉緬懷錫類實用戰兢恭答凝禎豈
忘欽翼敢罄伸於精意庶仰答於景靈(臣)無
任懇倒之至謹詞
宋眞宗御製玉京集卷之五
宋眞宗御製玉京集卷之六官六
　　爲皇子事詞一道
　　　聖祖天尊大帝
伏以靈禧丕顯道䕃博臨承累洽于天源顯
多昌于世胄皇子(某)克諧成立咸繄寵綏具
章綬而寳誨屢頒分珪玉而列爵爰啓燕翼
之訓垂慶緒以無疆祗畏之心率眞科而仰
報(臣)無任懇倒之至謹詞
　　祈福詞一道
　　　聖祖天尊大帝
(臣)竊思錫類儲仁承基紹緒藎仰依于積祐
乃俯洽于多祥今以炎氣方新火旗攸祝奉
奠科于琳館達精意于璇都伏願九城晏寧
五稼豐楙黎元靡于疾癘家邦集于福禧繼
孝之心敢忘于兢惕來同之祉常冀于昭彰
(臣)無任懇倒之至謹詞
　　謝刻玉祥瑞詞一道
　　　天尊
(臣)向以茂膺寳命申錫元符肇建琳宫用昭
丕貺祕文仰奉將置於琅凾温玉言刋先摹
於緑字式當恊吉方在致虔顧河洛之書近
臨於外次瞻紫清之座益勵於至恭(臣)無任
懇倒之至謹詞
　　爲奉祀事詞九道
　　　三清(玉清昭/應宫)
(臣)仰報純禧俯從徯望厲郷仙宇將展於朝
脩春首令辰式遵於時邁敢伸嘉薦用禱祥
徵伏冀霄極降禎綿區俾乂使輿情而咸若
致盛典以斯成眷祐之靈儻符於昭感寅畏
之志彌切於至虔(臣)無任懇倒之至謹詞
　　　聖祖天尊大帝
(臣)順考古經遹宣茂則靈區欵謁方祝於純
禧法從戒期將詢於吉日佇祥徵而𠃔洽故
精意以虔伸伏冀佑錫髙旻慶敷綿㝢俾人
祗而胥恱使典禮之咸宜惕惕之心敢忘於
善禱穰穰之應益俟於來同(臣)無任懇倒之
至謹詞
　　　三清(上清/宫)
(臣)祗考禮經恭懷道䕃琳宫欵謁巳戒於先
期玉輅省方即登於夷路冀誕敷於景貺敢
仰叩於清都伏冀萬國咸康千祥紛委克揚
茂則𠃔頼純禧仰望殊庭顧精衷而斯薦益
祈鴻應昭介祉而無疆(臣)無任懇倒之至謹
詞
　　　三清(太一/宫)
(臣)緬瞻靈域祗謁僊祠恊吉元龜已謀於剛
日戒期大輅即渉於皇衢思介祉之誕隆故
至誠而仰薦伏冀克揚嘉應茂集丕禎俾區
㝢之晏康致禮容之昭顯殊庭瞻望罄述於
精衷神鑒章明𠃔期於鴻福(臣)無任懇倒之
至謹詞
　　　聖祖天尊大帝
(臣)仰懷純錫俯勵至精三檜之庭將伸於欵
謁六驂之駕方屬於戒期思眷祐以誕敷故
寅威而昭薦伏冀髙明降顧祉福來成俾溥
率以咸康使禮容而克展無疆之錫儻荷於
鑒觀不匱之心益期於祗慄(臣)無任懇倒之
至謹詞
　　　三清(滋福/殿)
(臣)欽崇祕道欵謁眞官六轡省方已戒期於
春序九斿即路將展禮於靈辰思鴻應之有
敷勵精心而無斁伏冀髙明垂貺溥率同歡
俾茂實之克揚俟丕休之𠃔屬夙興之意敢
怠於至虔降鑒之仁益祈於丕顯(臣)無任懇
倒之至謹詞
　　　聖祖天尊大帝
(臣)緬望厲郷載稽眷序靈宫欵謁巳吉於先
期齋輅省方俯臨於剛日佇凝禎之昭錫伸
虔禱之勵精伏冀茂集千祥保康萬彚克揚
盛節𠃔頼鴻休祗慄之懷顧夙宵而靡舍鑒
觀之祐期紫清而誕敷(臣)無任懇倒之至謹
詞
　　謝玉清昭應宫奉安聖像祥瑞詞一道
　　　三清
(臣)向以獲聞丕緒思佑寳圖乃勵至精用揚
累盛申詔列郡虔奉眞儀建恭館於譙都方
興茂則仰僊遊於𤅬嶽遽集殊禎𠃔恊靈期
再翔瑞羽祗荷昭彰之應實増齋慄之心(臣)
無任懇倒之至謹詞
　　先天節詞一道
　　　三清
伏以紀飈馭之下臨肇新令序顧靈場之中
啓用報鴻禎昭感有敷祥經丕覿集翩翻之
珍羽見浹洽之純禧仰眷祐之心永隆於景
貺勵寅恭之志常守於慶基(臣)無任懇倒之
至謹詞
　　内中設醮謝祥瑞詞一道
　　　三清
(臣)紹膺寳命繼受珎符顧盛典之増修遽祥
禎而昭顯矞雲絢彩僊羽流音穹厚之心表
顧懷而斯在夙宵之志罄勵翼而攸勤中禁
宻清醮筵祗肅冀垂鑒佑洞察寅威(臣)無任
懇倒之至謹詞
　　上清宫設醮謝祥瑞詞一道
　　　三清
(臣)恭纉成基誕膺丕貺方琳宫而順拜爰霄
極而降衷嘉氣絪緼靈禽頏頡荷髙旻之鴻
應俯佑禎圖勵明發之小心仰醻靈眷瞻言
靖館恭啓醮筵期委鑒之昭章洞至誠之欽
翼(臣)無任懇倒之至謹詞
　　爲火事詞十三道
　　　三清(玉清昭應宫)
(臣)顧以眇躬纉兹大寳雖純禧之溥洽實至
治之未臻屬以宫城偶延焚燎眷言朝列頗
屬震驚雖人事之有因敢忘於祗畏庶靈謀
之不昧曲照於戰兢虔逹中懷用伸昭謝(臣)
無任懇倒之至謹詞
　　　玉皇
(臣)紹撫中區有慙盛德雖炳靈之曲祐然制
治之失中屬以藩房煽兹遺燼乆方從於撲
滅遂頗致於延燒誠則因人敢忘罪巳但思
抑畏以務増修庶恊側身𠃔期降顧(臣)無任
懇倒之至謹詞
　　　聖祖天尊大帝
(臣)仰承保佑但積寅威俯念震驚靡遑寧處
蓋由王邸不謹於周防乃致宫城頗延於焚
燎實慙人事莫副靈心引咎之懷但兢兢而
無捨昭謝之懇庶明明而曲臨(臣)無任懇倒
之至謹詞
　　　北極
(臣)永惟涼德仰紹丕圖雖明發以自勤顧政
經而多闕因兹王邸不謹於防閑遽致宫城
頗延於焚燎敢忘引咎以謝皇靈𠃔冀儲仁
洞明丹懇(臣)無任懇倒之至謹詞
　　　天書
(臣)内顧沖人荐膺瑞命雖靡忘於恭已實無
報於降禎餘燼相延偶興於王邸連甍莫遏
遂及於宫城載念震驚愈增祇慄敢思引咎
用謝錫符(臣)無任懇倒之至謹詞
　　　太祖皇帝
(臣)祗紹慶基茂膺蕃錫顧惟涼德靡報發祥
屬烈𤔵之相延自維城而欻煽既難嚮爾遂
致焚如内顧眇沖有虧於申儆仰懷夙累伏
積於多慙昭謝宗祊敢忘寤寐(臣)無任懇倒
之至謹詞
　　　太宗皇帝
(臣)欽承命歷祗紹基圖申儆有虧延災斯作
顧兹遺燼偶發於宫城致彼炎煙頗驚於民
聽載惟人事之不謹實慙邦治之無閑兢業
之懷靡遑於明發昭謝之志庶罄於聿修(臣)
無任懇倒之至謹詞
　　　二星殿
伏以天顧之仁實膺於保佑君臨之德但媿
於眇沖火禁罔修宫城延燎蓋不謹於人事
敢有惻於靈心昭謝著明敢忘克已恭伸精
意𠃔鑒至虔名無任懇倒之至謹詞
　　　翊聖
伏以沖眇之姿仰膺於寳命兢業之志庶答
於鴻禎言屬戚藩偶忘周愼遂令烈𤔵遽有
延燒既覩震驚益懷祗畏敢忘咎巳用謝炳
靈(名)無任懇倒之至謹詞
　　　諸小殿
竊以命歷仰承茂臻景貺眇沖俯念莫報丕
祥由不謹於維城致延災於烈𤔵震驚中禁
焚燎端闈思盛德之靡昭積丹心之引咎敢
伸致謝𠃔冀俯臨(名)無任懇倒之至謹詞
　　　三清(上清/宫)
(臣)眇沖之德靡足感通穹昊之仁誕回眷顧
莫洽建中之治遽生炎上之祥維城偶失於
愼微烈𤔵欻驚於延燎載惟菲薄敢怠責躬
祗述誠明庶伸昭謝(臣)無任懇倒之至謹詞
　　　玉皇
(臣)顧以眇躬紹兹丕歷雖靡忘於兢業蓋偶
爽於隄防藩邸之中遽因遺燼端闈之内遂
致延燒思有失於愼微實自深於克已恭伸
昭謝𠃔鑒至誠(臣)無任懇倒之至謹詞
　　　聖祖天尊大帝
(臣)纉紹慶圖祗畏靈命雖懷戰慄靡報鑒觀
烈𤔵延災偶興於王邸環廊莫救遽及於端
門内省眇沖靡遑寧處庶鴻源而昭謝敢精
意而洞伸(臣)無任懇倒之至謹詞



宋眞宗御製玉京集卷之六





