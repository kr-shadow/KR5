#+TITLE: 華蓋山浮丘王郭三真君事實--章元樞
#+DATE: 2016-06-11 12:27:08
#+SOURCE: github.com/kanripo/KR5c0174 master 34aeb0c1                
華蓋山三仙事實序孝二
　仙道自古尚矣而世之紀録或不得其詳
　焉間因其微而病其著一斥之以眇茫怪
　誕者有之又孰知其靈蹤異跡昭赫彰著
　信有不可揜焉耳其可均謂之誣哉撫之
　崇仁華蓋山又曰寳蓋山浮丘王郭三眞
　之祠也浮丘者與容成子黄帝遊周末授
　靈王太子晋漢授詩於申公與楚元王友
　度王褒以仙即古浮丘公也或傳王方平
　云郭乃王氏族因託邑尹姓猶未之詳然
　以代稽之至人神化因時而顯固或然矣
　而託姓之說亦鄙諺不足取也迨晋元康
　間王郭始師事公永平二年二月一日二
　仙上升則是山由晋始著稱矣按紫清白
　眞人云公生於商仕於周隱於漢化於晋
　至隋開皇間尚留巴陵華蓋山也宋元累
　旌以封謚若山之曰華林山衡州小廬山
　潭州浮丘山江陵之寳蓋山歙縣宣州太
　平州金華俱有黄山皆三仙遺跡也當是
　時名卿鉅大若顔魯公李宗諤李冲元吴
　文正虞文靖輩之記審矣而廣録所載凡
　早澇疾疢禱祠禜襘之應在在有之故所
　奉祠宇亦不下百餘是豈非至神無方而
　能然乎余少慕靈跡洪武己巳獲謁祠焉
　壬申奉
㫖降香于山皆有異徵暨配孔氏累疾叩輒
　應永樂甲申秋復謁夜夢白衣仙坐卧内
　翌日登峰頂初雨晝息天燈夜現山麓九
　月朔日竣事畢紫玄洞現圓光大如室芒
　彩燁煜若仙居其中予再拜遂辭殆還感
　至德之神亟欲叙其異焉噫是非目覿耳
　濡其能盡信之哉且夫眞仙神化蓋不世
　岀其靈質仙風皆天眞法慧所至故其神
　庥靈貺垂澤萬世而不泯其亦宜矣而兹
　山穹秀卓絶迥出遊氛浮埃之表孰無雲
　軿霞躅往來陟降於其間也其可失所紀
　歟惜先後所述多庸鄙弗典願飾而未遑
　今年夏蒙
㫖纂修道典謹以是録正而附之因叙其實
　於首使千萬載之下知慕夫仙者庶不以
　眇茫怪誕視也乎而生民蒙惠之大昭之
　國祀與兹山齊乆不其偉歟時永樂五年
　端陽節正一嗣教道合無爲闡祖光範眞
　人領道教事四十三代天師張宇初齋沐
　謹序
　死而有靈之謂神長生不死之謂仙道不
　同也神往往能禦灾患芘生民仙志在修
　鍊飛升而已鮮有推德以及人者惟華蓋
　三仙則不然禱雨雨應禱疾疾瘳求嗣而
　得嗣求藥而得藥四方之人蒙福者衆此
　所以羣然傾心而起敬也歟觀顔魯公碑
　載本末甚詳但稱晋元康三年二月一日
　二仙上升攷之晋史無所謂元康有永康
　而已豈公筆誤邪因識其疑以竢知者景
　定辛酉九月朔崇禧散吏約山朱涣敬書
　稟造化而生者人也妙造化而運者神也
　峙然爲造化之重鎮者山也山以神而靈
　人以神而安神居其山人崇其神而敬其
　山此理勢之然也撫州華山三峰聳雲爲
　江右絶嶺乃浮丘王郭三眞君飛升得道之
　所國有旱澇則禱之民有疾疫則求之危
　可轉而安禍可轉而福叩心一萌其應如
　響終歲朝謁不絶於秋尤甚景定庚子九
　月朔旦祥偕里人王克明羽衣郭守成詣
　山朝拜忽睹殿宇輪奂一新裝嚴壯麗乃
　夜醮于壇事畢睹當山住持延荼語話議
　論清灑爽氣逼人待人接物禮貌温如且
　無嗜利之心眞神仙地位中人從而詢之
　乃陳其姓元應其名顯者其字荆山其號
　也且言往來江湖已二百四十甲子矣蔣
　山金壇黄鵠開元玉笥承天南嶽壽寧華
　林壽聖平江乾元皆嘗爲之領袖祥笑而
　詰之曰捨彼瑶宫瓊宇而居此參天之山
　頂去清華而然寂寞得無慕道若王郭之
　慕浮丘者乎荆山肅容儀之過矣予豈敢
　當姑舍是但弔於仙眞有請於予焉三眞
　之棟宇翬飛矣三仙之像貌裝嚴矣但缺
　實録昔亦有之歲在戊午炎帝炳靈竟爲
　灰燼今不復存子能爲山間鋟梓乎祥等
　夙蒙仙惠聞言而悅遂諾其請翌日與王
　兄再炷瓣香敬對三眞誓刊此録洎歸徧
　求其本始得道士黄彌堅所纂者紀載頗
　略備述三眞受累朝之封命歷代名公之
　序記修鍊升舉之顚末靈顯感應之實跡
　視黄本差詳而互有得失祥等不愧愚庸
　集二本所長列爲一十四卷未敢校正其
　是非姑存本以埃知者雖然華山乃江南
　重鎮三眞乃華山靈神福澤於人多矣必
　有民中之秀出校正其是非儻改而正諸
　不亦宜乎時景定辛酉貞元節廬陵佩籙
　弟子劉祥王克明百拜齋沐謹言
　浮丘公事跡多見於傳記諸書故學者類
　能言之惟王郭二眞之仙道非顔魯公及
　李冲元採摭其行實記載其本末則知之
　不能悉也觀其服膺師訓跋履山川不憚
　險遠積功累行愈顯愈微此老子所謂爲
　道曰損損之又損以至於無爲之謂歟吁
　神仙之學豈易至哉夫何吾黨之士學夫
　子之學而鮮克臻其域者果能以二眞之
　學移以學吾夫子之學有不至其至者哉
　是足以爲吾儒之勸也惜乎刊板毁於壬
　辰兵亂人鮮克聞主兹山之祠者江碧澄
　氏營搆殿亭寮宇既畢復慨念兹山靈響
　若此而事實將遂湮微是不可不急也乃
　購求全集較其殘缺勸率好道之士合力
　繡梓以廣其傳有德容孔氏者玄妙觀之
　管轄也爲督其事又得在城沙氏友和者
　捐資以足其美於是不數月而功畢仙之
　德澤濟人之多而感人之深如此也俾余
　爲序余四世祖緑峰兄弟起廢玉庭觀而
　新三眞及衆聖之像復架屋臨紫玄之崖
　以爲隱息之所雖經劫火而至今名舊張
　家寮焉其忠厚不没人善有自來矣今得
　聯名仙籍斯幸矣又何辭夫碧澄資質温
　純待衆以寬不汲汲於利惟以營造修葺
　爲務每曰此吾輩分内事也使居是山者
　人人能如碧澄之用心勤力以奉祠祀則
　兹山之興復也不難矣碧澄字源遠今四
　十三代天師至山嘉其年少而克守清規
　撫景賦詩若干首俾收之賜以職劄爲改
　今名云此亦兹山之盛事也故併及之青
　龍在辛未歲夏五月南村鄉友張顔序


















華蓋山浮丘王郭三眞君事實卷之一
　　　　玉笥山道士沈庭瑞述
按太平御覽云歙縣西北有黄山高一千一
百八十仞豐洛水出焉天寳六年勑改北黟
(音/伊)山其山有摩天戛日之高霞城洞室巖竇
瀑泉無峰不有山中峰乃浮丘公仙壇彩霞
靈禽棲止其上世傳黄帝嘗命駕與容成子
浮丘公同遊會于此昔有人到壇所忽見樓
臺焕然樓前有蓮池左右有積鹽積米遂歸
引人取之了不知處山下時聞山上仙樂之
聲又按九域志云宣州亦有黄山乃黄帝與
浮丘仙人鍊丹於此浮丘仙壇正在天都峰
太平州亦有黄山一名浮丘山乃浮丘養仙
鷄之所
　　　浮丘公度周靈王太子王子晋
王君名晋字子喬亦名喬字子晋周靈王太
子也生而神異幼而好道雖燕居宫中往往
不食端默之際累有神仙降之雖左右之人
弗知也常好吹笙作鸞鳳之音聲貫行雲響
滿宫掖白鸞延頸鼓翼集而聽之奇禽異鳥
率舞庭砌以爲常也一旦天台山神仙浮丘
公降授道要使修石精金光藏景鍊形之法
是時靈王二十二年穀洛鬭將毁王宫王欲
壅之太子晋諫之王弗聽卒壅之不從子晋
之諫
　　　浮丘公授丹與王子晋
子晋諫王不從以忤㫖退居别宫齋戒思浮
丘公公密降其室賜以靈藥接以登嵩山後
數年友人桓良遇子晋於緱山之上謂良曰
七月七日我當升天可與故人會别也至是
故人與桓良羣官登山見子晋棄所乗馬於
澗下飲齕如期子晋乗白鶴揮手謝時人升
天而去是時羣官拜别迴拜所乗馬馬亦飛
空而去今惟拜馬澗存爲子晋今爲右弼司
侍帝宸主領五嶽眞人年少身長八尺項負
圓光並載雲笈王氏傳
　　　浮丘公授詩學與申公
漢書言浮丘伯吕后時猶在長安楚元王交
及申公從之授詩學蓋齊人也浮丘漢時隱
於儒生猶老予之隱于柱下也
　　　浮丘公度王褒
王褒字子登漢安國侯陵七世孫黄門侍郞
揩之子以元帝十三年乙酉生少勤墳典大
將軍王鳳辟爲從事高蹈不屈年四十三跪
辭二親求學長生之道入華陰山寢息空林
鳥獸爲侣轗軻辛勤亦云至矣如是九年大
雪摧林空巖無侣殆將殞斃而精誠不迴至
眞玄感夜半聞簫鼓之聲須臾漸近千乗萬
騎浮空而來神人各乗三雲之輦手把虎符
停駕而言曰吾太極眞人西梁子文也一眞
人曰吾華蓋上公浮丘伯也聞子好道劬勞
山林誠可愍也褒叩頭千萬願授長生之道
太極眞人曰吾等主神仙之司憫子有志故
來相過乃以太極青精飯上仙靈方授之浮
丘伯授以五靈夜觀之道雲琅冰霜之珍再
拜而服之於是身有金映項生圓光能飛行
萬里受神策拜爲太素清虚眞人領小有天
王主三元四司給玉童玉女各三伯人得乗
八景飛輿出入上清今麻姑小有天仙王峰
亦眞人所理載王氏傳旴江志
　　　浮丘公遺跡
豫章職方乗云昔浮丘公隱於華林山故山
之南一峯號曰浮丘其山三峰皆卓拔高險
危秀周回百里不生惡草及猛獸有三觀曰
浮丘今在豫章奉新縣西南五十里及有華
林泉亦是浮丘遺跡又太平御覽云衡州有
小廬山一名浮丘山在縣西一百八里高六
里三千步東西二十里南北四十里言其山
似九江廬山故曰小廬山又古老傳說浮丘
公上升之所兼有道觀存焉又九域志云潭
州亦有浮丘山江陵府有華蓋峰皆浮丘遺
跡
　　　唐神武皇帝遣使詣華蓋山華林山
　　　投簡
大唐開元神武皇帝李隆基命是乙酉八月
降誕夙好道眞願蒙神仙長生之法位忝君
臨不獲朝拜謹令高士孫智良齎信簡投剌
浮丘石室以爲金龍驛傳(以青瑶/刻之)
　　　山圖雜載
宋朝翰林學士李宗諤所修圖經云寳蓋山
在縣南二百里高二十二里山形如寳蓋因
以爲名絶頂有王郭二眞君壇
唐魯郡公顔眞卿所紀王郭二眞君碑云按
地圖得屬邑崇仁縣華蓋山王郭二眞君壇
存焉
宋朝錫命加封詞誥與夫實録銘文皆曰華
蓋山今二名並書之以詔來世
　　　唐撫州崇仁縣橋仙觀王郭二眞君
　　　碑銘
　　　　(金紫光禄大夫行撫州刺史上柱/國魯郡開國公顔眞卿撰并書)
粤以江南之地佳麗垂名山嶽之間宛有仙
洞予祗膺聖澤廉察臨川一日按地圖得屬
邑崇仁縣華蓋山有王郭二眞君壇存焉欣
睹異事未原其始他日公餘因令軍將往山
下訪求碑銘果得一石記乃隋開皇五年焚
修道士李子眞於壞碑上再録出其文則知
王郭二眞者仙不顯名王則方平之再從郭
乃王之族弟也始於金華山修道以圖輕舉
尋遊洞府自玉笥將之麻姑洞中道經一山
問故老曰此爲何山對曰巴陵華蓋山也二
眞君相與言曰此山福地名亦異焉因求卜
止再鍊神丹山下父老詣而再拜曰敢問眞
人之名字曰吾等修志於虚無不欲述焉後
有一道士來謁敢問眞人之師曰吾師浮丘
先生先生則上界大仙也頃於金華山遇焉
二眞君能走石飛符興雲致雨或有人苦疾
暴亡往而吿之即飛符以救之歳將大旱即
致霖雨以濟之至晋元康三年二月一日綵
雲連晝仙樂喧風二眞君乃驂鸞駕鶴冉冉
上升今上升之壇及浮丘先生之壇存焉其
後立觀焚修境邑將旱若詣壇禱之則雲雨
立應美乎故事昭然仙蹤儼若雖遺史籍安
泯聲華鸞鶴對飛共作壺中之客林巒疊秀
别含象外之春因與府官議崇觀宇永列焚
修尋差軍將以公用錢詣山换殿宇門廊不
日而回云工畢矣子德慚好道任忝分符原
始要終罕測冲天之日擒文染翰用貽千古
之芳銘曰
　玄牝之門存心養神學則彼衆得者幾人
　冉冉千古堂堂二眞丹成巖谷道應穹旻
　綵雲色焕仙樂聲匀遲日初麗桃華正新
　驂鸞拔俗駕鶴超雲言歸紫府笑别芳晨
　山存華蓋長含異春恩流豐澤用濟烝民
　浮雲勢速好月生頻儼若聖址永播清芬
　　　三眞記
　　　　江南西路轉運司李冲元撰
臨川山秀水靈頗多前代神仙遺跡丹井仙
壇往往雜岀於圖記文字間可以考信而崇
仁華蓋山王郭二眞君祠靈跡尤著唐顔魯
公取隋開皇五年舊碑所載事爲記不著名
字州里而世系復舛謬惟曰於金華山遇浮
丘公授教後居此山能飛符走石興雲致雨
使死者甦病者起以晋元康三年上升當時
人有問眞君名字者皆祕而不言其後州縣
歲時水旱禱之立應而郡人男女疾疫祈禳
無不之焉至走旁郡數千里人皆恭敬齋潔
然後敢登山不爾風雷雨雹虎豹虵蚖蜂蠆
之變立至祠中併立浮丘公像山上猶有仙
壇存焉熙寧中州以王郭異事上之朝廷神
宗皇帝詔封王爲冲應眞君郭爲誠應眞君
而偶遺浮丘公事故旌號不及元符二年洪
州夏不雨民有憂色右正言王公桓以漕使
權領州事聞三眞人感應如此乃蔬食齋居
遣崇仁縣主簿葉祖文詣祠下迎請眞像至
府城率僚屬迓於城門之外館於天慶觀中
陰雲隨至焚香懇禱雨即大霔三日始霽稼
穡勃興郡人歡呼嘆未曾有莫不德公之賜
公曰浮丘爲二眞人師而褒禮未加甚非所
以嚴奉高眞之意乃符臨川主者具浮丘公
始末請命於朝廷而屬門吏李冲元考覈其
事而記之冲元謹按劉向列仙傳稱王子晋
遇浮丘公接以上嵩山而漢書言浮丘伯吕
后時猶在長安楚元王交從之授詩學蓋齊
人也唐林寳元和姓纂亦載浮丘伯云子晋
師之而子晋乃周太子然則浮丘蓋又出於
子晋之先莫知其來之遠近意其漢時隱於
儒生猶老子之隱於柱下也嗚呼神仙之學
古無有也自秦皇漢武好方士長生不死之
術世始知有神仙而劉向因之爲列仙傳獨
載王子晋師浮丘公而浮丘公反無傳然則
當向時已莫得而考矣王郭當晋元康時遇
浮丘則疑若常在人間豈有意接引於後來
耶夫神仙之學大抵宗本黄帝老子以清淨
無爲虚心寡欲爲本而佐以陰功密行及鍊
丹服氣之術要之非超邁灑落者不能爲也
方其混跡人間未必有顯稱大抵以名爲深
戒迨其仙去始著異跡使人知所向而已此
其用意豈淺識狹慮者所能髣髴而秦漢之
君富有天下窮兵黷式心侈意盈神荒氣蠹
乃欲長生不死是果足以出造化越古今乎
然近世爲此學者反以釣名賈利僕僕公卿
之門求獻其說且偃然居之不疑自謂已當
經崑崙涉太虚遊乎恍惚之庭矣聞其風者
至或危坐敬聽不敢竊議會不察其人眞超
然世表者乎歷觀前代諸仙皆卓絶不羣擺
落塵累率有造微參寥之致雖未御風乗雲
伍跡人間而己不與世俗並軌方駕矣推是
心以往庶或近之王公高明厚德君子也頗
以鄙言爲然故叙浮丘公事而併記之元符
二年七月二十七日記



華蓋山浮丘王郭三眞君事實卷之一





　　　　　　　　　　　　　　　　










華蓋山浮丘王郭三眞君事實卷之二孝三
　　　二眞君實錄
　　　　玉笥山道士沈庭瑞述
夫學神仙者皆累世修行積功盈德内修其
心外潔其行如是則世世即有神仙降而爲
師以傳至道道之成也功及於人功之備也
升而仙矣故經云積學爲眞人此之謂也華
蓋山王郭二眞君本汴州陳留人王則方平
之遠孫郭乃王之族弟
　注一本云王郭二眞君本汴州陳留縣太
　原坊人遠祖方平也漢舉孝廉除郎中加
　至太中大夫黄門侍郎祖延嗣父死晋元
　帝時嘗進春秋義家素長厚累積善功母
　氏許夫人年三十偶一夕夢月華滿室神
　光射人覺而有妊乃雙育二子精神競爽
　迥出儔品一名道想一名道意道想隨府
　尹之姓道意隨縣令之姓尹姓王令姓郭
　及長不喜塵事惟慕出家父母不能移其
　金石之志遂置疏與二子投師二眞執父
　手疏詣大梁天節山玄元觀禮浮丘公爲
　師師諱良本北海人也侍下元有二高弟
　子一姓黄名語一姓吴名質師承道學多
　涉歳華備受寳籙晝夜不輟既而二眞同
　志事師希求出離
二眞素秉仁孝節操高潔才智之優人莫能
及而性樂神仙之道始於本郡玄元觀出家
師事浮丘公後因隨往金華山採藥浮丘遂
委付黄吴二眞人曰宜精思勤修不日道成
吾當付度仍授二眞以導養之術二眞年幾
三七曰暮行持終始如一師嘉善之一日浮
丘與二眞云吾有所往後會未期言訖忽失
師所在二眞朝夕傾慕泣禱于天誓欲再見
本師以終道業忽一夕夢神人告曰但向江
南絶頂三峰即可見也一眞既獲祥應不辭
迂遠乃操瓢負笠直抵江南徧歷洞府
　注一本云尋至江南將入撫州道遊筆架
　山(今屬臨川縣西北五/十里有觀曰永興)道過靈谷山其山
　危峻(去臨川縣東二十三里高四里一百/步世傳二眞鍊丹於山中今立觀曰)
　(隱/眞)入撫州謁州牧(牧姓阮/名程)迎敬禮焉特送
　入郡東精舍安息(今立觀曰天/慶舊名天寳)一日二眞
　出撫州城到玉笥山徧觀三十六峰洞天
　福地次上九仙峰正見華蓋山皁然特出
　二眞作禮次到小峰駐舄乆之(今玉笥山/葆光觀前)
　(第二重案山有華蓋/亭祠屬臨江新淦縣)復道過閤皁山(今山/前小)
　(峯有王郭壇猶/存屬清江縣)道遊豐城縣之富城少憩
　次日同造羅山之下(初有觀曰同仙後易/名丹霞故地曰同造)
　(俗訛同/早云)次升羅山之上遥見華蓋三峯(其/名)
　(曰望/仙峯)將之麻姑便道至一山見其獨秀羣
　峯環之下有小澗二眞登山少憩(今名中/華山屬)
　(建昌軍廣昌/縣東二十里)再經過一巖棲息乆之(今屬/南域)
　(石巖内有二仙祠)復至麻姑洞止遂睹昔
　日遠祖方平會麻姑之地乃登一山眺望
　四顧忽見向南三峰聳空(今二眞所登之/山曰仙王峰及)
　(三仙之祠山下/觀曰大中祥符)
自玉笥山將之麻姑道見一山三峰聳空乃
詢諸鄉老曰此爲何山對曰巴陵華蓋山也
二眞相與言曰此山福地名亦異焉我師遺
言江南絶頂三峰處所想師必在其處遥拜
敬禮
　注一本云二眞别麻姑望山西五七里一
　峰登覽(今名仙山南城縣西五/里上有二眞君之祠)次别山王
　君先行至一橋款佇候郭君之來(今南豐/有會郭)
　橋復見一山如筆峭拔聳空登而息焉(今/有)
　(二眞之祠存焉在南豐縣西北四十里其/山蒼翠插天見于數百里之外若歲大旱)
　(祈禱必雨又西漢吴王芮嘗於/此山祭祀萬軍因名曰軍山)又登一山
　卓望華蓋遺下一桃今有桃木猶存(屬宜/黄縣)
　(地名剌桑亦浮/丘公遺跡也)復入撫州告别州牧出之
　西津望一山聳峻二眞相顧曰此山定佳
　遂登山四望則水秀山奇左拱右揖略少
　棲息因遺金一秉埋於山頂曰此山異日
　因是得名(今西津之金石臺乃二眞遺/金之所故今有觀曰仙隱)次
　至銅山(今名峨峰山/有觀曰龍泉)次至地名左橋望一
　山雲氣蒙覆有若黄龍升天之狀二眞登
　山顧笑曰此山亦可爲居民植福之場下
　山度橋次觀山形勢有山自溪左發足疊
　疊未易悉數行至地名七里山其勢獨雄
　乃相顧曰此山佳勝眞神仙修鍊之地於
　是前進五里則其山巋然左拱右揖前引
　後遮秀水前朝若百里宗派千山環拱似
　虎踞龍蟠二眞登山遂相與棲息於此時
　天色已晚清風徐來明月當空二眞依松
　陰之下談笑忘寐黎明南望山頂拜尋華
　蓋三峯拜訖雲霧豁然面前一直三峰如
　削遠岀天表二眞喜曰此即麻姑所見之
　山也我師重睹應在即矣於是就山鑿青
　石刻云超然蹤跡清若壺冰興隆萬世棲
　息千眞刻訖乃埋於所止於松陰之下曰
　他日時復一遊於此成道之日當福澤此
　邦之民迨今香火茂盛他所莫及鄉人初
　置茆舍三間號曰仙遊亭(今立觀初曰紫/府後次曰昭清)
　(觀名仙遊山建殿嘗鋤獲丹鼎/詳載相山志有顔魯公碑銘)二眞日夕
　遊憩于松陰之下鍊五神丹曰吾欲補五
　臟之眞氣益三田之精華丹就而服之入
　巴陵縣蒙令迎見焉(令姓夏/字子嬰)送二眞入縣
　西道院安下(今立觀曰玉/清舊名景雲)次日備齋講禮
　齋畢二眞少息於萬居二眞遂同岀市訪
　問鄉老顧北巴陵想多勝處况此縣山水
　秀異風俗淳厚謂有人物應時而岀有繼
　吾道行者焉遂遍歷管下(今皆爲奉/香火道場)然後
　尋師行至縣之西南百步之間有一地稍
　平坦前横小溪遂化居民可就此置一道
　場建立尊像儻有灾咎宜於此崇善修福
　其後居民立名曰善修道院(今有觀曰善/修舊名永崇)
　又至數十步之間度橋則曰橋似一去處
　於是臨眺觀覽顧曰此地之勝亦爲植福
　之場(今立觀曰無/爲舊名義興)度江望東南行步憩于
　一坪上其後鄉人亦創亭曰仙亭(今立觀/移額曰)
　(再興亭左舊有松一株其大數圍亦/某手植云觀有孫尚書覿記載于志)又東
　南十五里之間望一地似可遊歷而無路
　可入遂繞遍山徑忽得路方登臨其地鄉
　人名其地曰遶山(今主觀亦/曰遶山)自遶山便道
　數里間駐舄九日看閲經教升舉之後鄉
　人因立觀曰九眞望三眞之像則曰首經
　華蓋二眞嘗望縣治西北有山可眺因登
　焉戲取石作塔以語鄉人有灾難宜於此
　禳度鄉人如其言皆獲應焉(今立觀曰凌/雲舊名北塔)
　(青華/山)次度水南二十里間登一坡謂曰此
　地亦佳(今立觀/曰招華)次至東南四十里間遊覽
　至夜遂在張逸人家求宿張氏迎待甚禮
　詰其姓氏則曰吾等本姓王郭自金華至
　此往華蓋訪吾師浮丘焉餘外則不荅後
　逸人因以其宅奉香火故立觀曰招眞次
　望西南至一坪曰此地宜種玉否則植芝
　草於田内可也棲息一日然後方往焉(今/立)
　(觀曰玉田世傳蓋王眞君手植故呼曰玉/田至梁時有眞人簫子雲始於此地種玉)
　(又更名/玉田)二眞自金華來有從者姓華名大
　參逐二眞遍歷江南因至巴陵到地名斤
　村失二眞所在遂隱居小山今其山上有
　華蓋仙祠名華公山蓋華大隱仙之地也
於是尋到華蓋山果見其師師曰子等修眞
之志誠難沮抑再授以修眞鍊質之道二眞
習鍊行持寒暑勿怠偶一日師謂二眞曰予
等之道今將成矣然無以澤民則功不能備
(一云非能爲官/澤民何以立功)宜外習三五飛步之術(一云/法)
九一上清之法(一云文今鄧有功所進饒洞/氣於華蓋山得石函法書者)
(即此/是也)以濟于時以全功行吾即爲子奏名金
闕方升帝所(一云功/行滿足)則爲神仙矣二眞依其
言傳而習之元康元年十一月二十二日(一/云)
(景元元年/七月七日)浮丘公調琴於山北玉亭館之西
俄彩雲瑞靄彌谷連空仙樂喧轟儀仗偉集
雲中有朱衣捧詔言曰上帝詔浮丘先生上
升之次盡以微言妙㫖付度二眞浮丘先生
即駕龍輦凌霄而上二眞攀拜而别二眞修
鍊於其庵所常吐雲爲橋度至山之絶頂禮
斗朝天其處立二仙壇(故觀名橋仙今/勑改曰崇仙)自後
所習仙道愈加精確能走石飛符興雲致雨
遠近庶俗苦病急難詣而告者則飛符以救
之歲或旱暵請禱則澍澤以濟之其救灾拔
難之功不可殫述又因修鍊大丹丹成神彩
靈光徹于象緯之間時掌天象者怪之奏于
時君云江南有瑞氣騰天此天子氣也君命
臣以下議之朝論罔知所謂於是命將遣師
渡江搜訪時主將李元晏也元晏被命統兵
收伐既至華蓋山下但見山之周迴紫雲瑞
氣繚繞令軍士瞰之二眞聞而笑曰吾儕修
志虚無豈冀有上乃化仙兵布滿雲中與凡
兵戲戰雖交鋒屢鬭竟無所傷士卒射之以
箭但見箭頭落地皆變爲瓦礫兵將疑懼(今/地)
(名戰坪與馬跡石猶存田/家子今尚有收獲瓦頭箭)俄又黑雲四集一
方爲之晦冥將士戰慄進退莫能元晏等方
悟神仙叩首謝過願獲光明誓不敢干忤眞
聖須臾雲氣頓捲祥光赫然尋有桂枝寳弓
自空而降光彩奇異非世間有元晏得弓差
人持進于朝具陳所以帝見而駭乃命百官
辯之惟宰相李仲甫奏曰此是上天神仙遊
戲之弓斯蓋陛下聖德感召國有至人且獲
異寳百僚稱賀勑命元晏班師乃遣中使詔
迎二眞二眞辭曰吾等居山當福澤民庶竟
辭召命
　注一本云詔使既還奏對訖上遂再下勑
　命差使臣李仲德同撫州刺史劉平暉臨
　川令黄思護巴陵令夏子嬰同詣華蓋山
　朝謝至晋惠帝時上升
𣈆元康三年二月一日王郭二眞亦在山北
玉亭館奉玉皇詔命上升乃留言鄉人曰吾
去後若遇蟲灾旱潦疾苦急難艱於嗣續於
此禱祈吾當以福澤應之汝等但能忠孝君
親持心平直濟貧拔難隨力爲之此大功德
也其或不忠不孝不義不仁嫉妬諂曲之徒
雖殫財竭産爲祀斷髮然身而至若不能首
改吾終不應之矣言訖王駕青鸞郭乗白鶴
仙樂儀仗前迎霓旌靈官後擁冉冉上升從
辰至已祥雲彩霞移時望之方没所屬具事
以聞有㫖應二眞經行之地並崇觀宇山東
建仙林觀山南建南眞觀山北玉亭館建上
仙觀山西二眞修行道院常吐氣爲橋步至
絶頂朝天禮斗之處建橋仙觀(熙寧八年奉/勑賜爲崇仙)
觀觀前有一山若飛龍登天之勢乃浮丘先
生常居之地謂之浮丘壇仙弓降處謂之弓
山仙凡兵交戰處號曰戰坪二眞上升時有
仙女奏樂處謂之仙女峰二眞朝天禮斗處
號曰仙壇並爲古跡升舉之後二眞所治處
玉帝遣三十六員仙官一十八純土地衛護
之無令穢觸洎後如紫玄洞五嶽壇下馬臺
鵝公垍鹿頭山血木凹煎茶凹牛頭凹着暮
峯淨水池投龍潭香鑪峯並爲聖跡與夫所
立觀宇是也自是郡邑歲遇荒歉蟲灾人罹
厄難凶禍詣壇禱之無不昭應遂使四方之
民不憚其遠而至焉庭瑞久聞勝事未詳本
末因訪求古跡遺銘得此實録昭然仙蹝儼
若故備書以告來者
　　　勑封王郭二眞詔書
中書門下牒
　準詔中書門下神靈所在民實賴於庇
　庥利澤有聞朕豈忘於褒顯撫州上仙觀
　王眞人郭眞人仙風高邈德施昭彰藐居
　華蓋之名山深得浮丘之妙道一方走望
　無遠弗臻千里祈禳有誠斯答蓋薦升天
　之美號以旌及物之陰功王
　眞人宜加號冲應眞君
　郭眞人宜加號誠應眞君庶期遐遠之人
　永被康禳之福故兹詔示想宜知悉
牒奉詔書如前牒至準詔書故牒
　熙寧八年七月日牒
　　給事中參知政事吕
　　禮部侍郞參知政事王
　　吏部侍郞平章事韓
　　左僕射兼門下侍郞平章事王
　神宗皇帝改橋仙觀爲崇仙觀牒
中書門下牒崇仙觀
　撫州奏據崇仁縣令郭峻狀準州帖差人
　齎到
　勑牒二道加號華蓋山王眞人爲冲應眞
　君郭眞人爲誠應眞君差往祭吿置造牌
　額於上仙觀安置遂躬親齎領前去祭吿
　爲無上仙觀宇所有勑牒權暫令橋仙觀
　看管尋檢會本山脚下元有仙林南眞橋
　仙上仙四觀内仙林南眞上仙三觀並無
　觀宇只有橋仙一觀存焉所蒙朝廷降到
　勑牒二道見權令橋仙觀看管其上件古
　觀元未有正額係帳供申乞申奏賜勑額
　存養道衆住持許令焚修專切看管賜到
　勑牒祗應祈禱州司所據本官申述照會
　朝廷降到華蓋山王眞人爲冲應眞君郭
　眞人爲誠應眞君置造牌額於上仙觀安
　置比來勘會得本山脚下元有上仙觀等
　各是倒廢其地盡没入官不敢專行蓋造
　只有相近橋仙一觀祖來觀宇尊像係存
　留名目並無勑額元有水田六百餘把亦
　係收屯入官爲無人承嗣自來祈求本山
　只有本縣道士一名在彼衹應伏縁今來
　已準朝廷降到冲應眞君誠應眞君勑牒
　只在本處收掌州司欲乞就令所存一觀
　爲上仙觀特降勑命賜一名額依舊存留
　元有尊像水田六百餘把選差名行道士
　焚修衹應逐時祈禱看管降到勑牒候勑
　㫖牒奉勑並依奏宜特賜崇仙觀爲額牒
　至準勑故牒
　熙寧八年十二月二十八日牒
　　　　工部侍郞參知政事元
　　　　禮部侍郞參知政事王
　　　　左僕射兼門下侍郞平章事王
　　　哲宗皇帝封浮丘先生爲超應眞君
　江西轉運司元符二年奏乞
　賜浮丘先生封號準元符三年八月八日
　勑道本無心妙斯有應精神之感發自窈
　冥美矣三仙澤乎一國活枯流涸屢報豐
　年既崇華蓋之封宜顯浮丘之學超升眞
　號式慰輿情可特封超應眞人
　元符三年九月十六日
朝奉大夫權江南西路轉運副使借紫王桓
　　　徽宗皇帝勑封浮丘眞君爲號寳詰
準政和七年八月九日勑恢太始希夷之㫖
嘉惠萬方既博延山林遺逸之士以倡後學
又尚論邃古有道者而褒顯之所以昭欽崇
之實意益天下之福也撫州崇仁縣崇仙觀
超應眞人研精觀妙知化窮神翱翔太虚後
世所仰朕志加尚增賁强名爰錫贊書姑示
至意可特封浮丘眞君
　政和七年八月初九日奉
勑如右牒到奉行吿浮丘眞君奉
勑如右符到奉行
　　政和七年八月十五日下
　　　　中書侍郞臣侯蒙
　　　　中書舍人臣賈安宅
　　　　太師魯國公臣宣
　　　　太師魯國公臣京
　　　　少保兼門下侍郞詹中
　　　　門下侍郞深
　　　　左司郞中陳仲宣
　　　　吏部太宰居中
　　　　右弼缺
　　　　左輔缺
　　　　少宰尚書左丞昴
　　　　吏部尚書克公
　　　　吏部侍郎焕
　　　　員外郞子詢
　　　理宗皇帝加封孚佑正佑顯佑眞君
　　　詞命
　嘉熙丁酉十月二十七日準
　勑寳蓋爲江南絶頂有唐顔眞卿記載存
　焉撫州崇仁縣華蓋山崇仙觀浮丘眞君
　等比年以來靈貺彌者衛民扞寇焱遠舉
　兮雲中啜水蠲痾厲遄驅於山左庸增美
　號式報洪休抑聞耕鑿之民尤畏旱乾之
　虐其稽里諺毋作神羞可依前件特封孚
　佑浮丘眞君正佑冲應眞君顯佑誠應眞
　君
　嘉熙元年十月二十七日
華蓋山浮丘王郭三眞君事實卷之二
華蓋山浮丘王郭三眞君事實卷之三孝四
　　　道士章元樞編華蓋山事實
按華蓋山峙於臨川廬陵二境之間其在圖
則屬撫州崇仁山之高三十有五里周迴四
百餘里中有紫玄之洞即浮丘公與王郭二
眞修鍊升舉之所華夷圖所載寳蓋山是也
又按温州永嘉縣亦有華蓋山其洞周迴四
百里名容成太玉之天冲妙先生李思聰有
詩云山如華蓋勢穹崇霞織冰崖黛潑濃危
聳層霄數百里狂奔四海一千峰冷光突兀
三生石老翠嶙峋五粒松玉帝祠宫宋殿外
遶壇花蘸水溶溶又按杭州餘杭縣亦有紫
蓋山其山有紫玄洞其得道之仙未詳載記
惟崇仁之華蓋自晋以來靈響浸著州縣祈
禱無不獲應有顔魯公碑沈仙翁實録該載
甚詳宋熙寧中本州守令以碑銘奏于朝特
加寳號若三眞顯化之地不知幾焉吾邑山
巖猶可究竟異鄕蹤跡難盡搜尋元樞自冠
褐之後因訪問尊宿聞知詳細今逾一紀矣
念念三眞之跡而未原事實今者天與之幸
得遇全文又得李君公諺所箋注在前皆有
依據歲月廷長香火愈盛或加創建在沈君
尸解之後不載記傳使後來無由討論元樞
輒不揆庸愚廣加搜訪凡所目擊或得之傳
聞無不悉書而備誌之將以闡揚眞風皈崇
聖化使四方之士修禳祈禱各隨其方而加
敬焉將見福遂願心無感不應所謂道在邇
而不必求諸遠也儻能依二眞遺言平直忠
孝濟貧拔難隨力爲之依此行持旋即昭應
今有華蓋景跡并三眞隨方顯應之地凡是
洞天福地觀宇峰巖以至創立壇場悉皆譜
録于後
　　　洞
紫玄洞迺浮丘先生王郭三眞君燕處之地
　檢校神仙圖録功過之庭在第一峰之下
　萬丈峭壁之中洞之門面三陽之地象八
　卦之形上下縣絶東西壁立而洞旁有石
　髮石耳奇花異草怪石巨塊不可名狀惟
　三眞上升壇前可遥望崔嵬蒼石間隱然
　有石門二片青芝緑竹叢生洞巖白雲紫
　霧簇乎境阜懷藴金碧蓄洩風雷蓋上靈
　校籍于中神仙棲息之府也歷代方士或
　忘命攀縁而上捫蘿踐草有若猿猱傍觀
　心膽爲碎由朝至暮將及洞門纔離數丈
　必有非常之風透體徹骨冷如冰雪不容
　前進仍洞府之限正如崑崙又若蓬島上
　闊下斂無階而升不過引手叩頭而返嗟
　乎仙聖異境非身能輕舉者豈造次到哉
雷洞在第一峰之陰嵌空懸絶四山瞻望無
　路可通天將雨霧則雷洞之間雲升一縷
　有若飛煙須臾蓊冥彌漫八表風雨立至
　雷電交馳神化倐焉莫測其妙謹按太玄
　仙品明科經略云浮丘王郭三仙眞君主
　隸掌吴楚分野人民生死罪福五穀豐歉
　水旱等籍故有仙官三十六員雷神諸司
　千將萬兵各領其職也昔有塑工李某者
　自山上而下至中途忽見黑雲奔湧中隱
　隱如雷漸近霹靂一聲雲氣中間見雷神
　徧身皆青握斧駕車如是者三魂飄颺驚
　怖倒地及抵山下乃知一雨滂沱時山上
　日出纖雲亦無今麻溪溪上有雷公嶺亦
　二眞驅雷之地
　　　凹
煎茶凹乃浮丘王郭三眞於此烹茶殆今名
　存
血木凹乃王郭二眞遺將吏收縛誅斬精魅
　之處血射其木所以名之距正壇七里
　　　臺
下馬臺乃浮丘眞君升壇下馬之所
著棋臺乃二眞奕棋之所
翻經臺乃二眞看經之所
　　　嶺
退心嶺初登華蓋半山之腰一嶺横踞愈高
　愈嶮朝拜之士至此非篤志堅高未免退
　心所以名之
劍脊嶺在三峰之間兩旁下視萬丈懸崖僅
　有一徑遊人莫不驚怖以謂如履劍脊也
　若志心稱三眞之號願賜祐助則履如平
　地心安神定不以爲難
打鼓嶺李元晏於此置更籌謂之打鼓嶺又
　云擊鼓助戰之所距崇仙觀二里
華大嶺乃王郭二眞隨從之僕名華大成道
　於此嶺朝參因以名之後訛爲畫樹嶺距
　崇仙觀三十里
　　　坑
淨水坑朝眞之士於此盥潄淨穢之所
止馬坑浮丘公升壇於此止馬
𢀿坑仙瓢也王郭二眞洗瓢之所
止晚坑李元晏統兵至此值夜之所
納坑元晏公兵過州縣應副糧料於此納糧
　食
　　　壇
浮丘壇迺浮丘燕處之所今丹井猶存
王喬壇迺王子晋朝師浮丘之壇
著衣壇迺二眞著衣見師之處
五嶽壇乃五嶽聖帝僉議人間罪福之所
王郭壇乃王郭二眞遥望閤皂之地今載崇
　眞宫圖
上升壇屬建昌麻姑山丹霞洞仙王峰石殿
　後古老相傳乃浮丘公弟子清虚眞人王
　褒上升之地每歲春夏攝蟲形如蠅身入
　座砌壁使不害稼秋蟲脱殻化去靈驗非
　常迄今如是
　　　巖
隱仙巖在第一峯之陽絶嶠人蹤罕到或攀
　援陟之者毛髮皆聳及至則洞室空濛層
　崖晃朗世言昔有仙人隱居其中而歲乆
　莫得傳焉
金鷄巖乃浮斤養仙雞之所羽毛爲金色每
　歲大稔則金鷄必現否則隱之近有樵者
　時於巖口拾得金雞屎其堅如石
龜鳳巖屬崇仁地名广石麻陂上距縣正南
　長安鄕二十四都其巖廣闊開朗中安華
　蓋三仙之像兼有石門丐偪之士四序紛
　然凡所祈叩響荅昭彰
禮石巖石峰圓聳勢欲傾倒如高簷下覆有
　若朝天禮斗之像横徑三十餘丈中可容
　人正向朝瞰最高有華蓋仙亭向北處亦
　有窩泉清不涸俗名裏石
華仙巖屬宜黃縣北三里仙桂鄉二都巖懸
　拱似橋又名橋仙巖下有觀曰元寳蓋王
　郭二眞經遊尋師之地高約二十餘丈深
　約四五丈横闊十餘丈
　　　　丹井
浮丘丹井在山西玉庭觀仙殿前冬不涸夏
　不溢蓋仙眞之遺澤在焉玉庭觀舊爲玉
　庭館浮丘公調琴之所也王郭二眞君相
　繼於此修鍊冲升仙橋山横陳乎其前仙
　女峰屹立于左眞神仙宅也至今丹井宛
　然時有光瑞宋末觀宇頽圮奉香火者視
　爲傳舍至咸淳乙丑有觀近進士張希逸
　號緑峰張炎發號清壺張普生號雲岫禮
　請葛溪冲虚觀道士無隱吴好生遠來超
　廢於内給水濟人求之者無不應效張公
　著號天牖兄弟等又念靈跡不可湮晦遂
　出力鼎創法堂一所及勸率衆信重新修
　建仙殿門廊自此香火復興金精蕭冰崖
　酌此水有詩云仙家舊館玉爲庭白日山
　頭笙鶴鳴我來酌此丹井水洗我讀書雙
　眼明
仙人巖在建昌南城縣五十里有王郭二眞
　祠乃經行之地亦有隱仙蜕骨於巖者至
　今顯應
伏虎巖屬建昌距南城縣五十里王郭二眞
　跨虎過此迨今名存鄕人創菴崇奉仙祠
　又名虎巖山
　　　景致
玉庭館浮丘調琴王郭敬聽之所自後浮丘
　冲舉王郭二眞亦於此地上升今名玉庭
　觀
鷄鳴山李元晏統兵超早至此鷄鳴故名
馬軍營元晏屯馬軍之所近有戰坪
百鹿源浮丘眞君燕居於此百鹿馴之因以
　名焉距玉庭館相近
弓山王郭二眞遣仙兵與李元晏凡兵戰罷
　雲中墜下桂枝弓一張於此山迨今名存
　其地多生弓弦藤蓋當時遺跡也
鵝公垍仙鵝展翼之所今仙鵝池祈眞觀例
　係顯跡
掣傘洞朝仙之人到此多有被疾風掣去傘
　者
鍊墨竈距崇仙觀稍遠與烏龜峰相近乃眞
　仙製墨之所
鍊丹井在第二峰之側香潔而味甘居山者
　藉此而飲每歲冲升之月傍有仙鶴花産
　焉
煎茶泉在第三峰之下二眞嘗取水烹茶
　　　奇異
瓦箭王郭二眞化李元晏凡兵所射之箭落
　地皆變化爲瓦至今彼地有之猶有人得
　之者
瑞鑪三峰之上自産之物仰覆三層其形甚
　古可辟瘟灾故名曰瑞鑪人能至誠叩禱
　隨意掘地即獲否則終日求之不得自晋
　迄今不知幾年而瑞鑪之感應愈掘愈有
　未嘗吿盡圓齊堅潤儼如陶冶之爲聖化
　如此
横兜王郭過江以木横江而渡今謂之横兜
　其樹尤存又名横槎屬崇仁鄕
丹砂王郭二眞君在聖寳山撒丹砂於山頂
　悉化爲石其圓麗宛若丹砂一名藥圓子
石甲王郭二眞君化凡兵甲胄器械悉皆變
　化爲瓦使無所施爲其勇山下亦有老宿
　收得者
石髮多生紫玄洞上洞下精細如髮可爲蔬
　茹又聞亦可繫縳物色一名王郭線或有
　人得之將與葷味同煮即化爲水
馬跡正在戰灘乃當時李元晏所戰之地迨
　今馬跡騾跡石上猶存
虎跡石距上仙觀近乃常日王郭二眞跨虎
　於此少憩遺跡尚存又名虎跡石在崇仁
　河亭上路傍
　　　祥瑞
金燈生于清夜必天氣朗清山寒風寂乃見
　初生三五十點散爲一二百巵合而復散
　少則復多須臾之間百千萬點上下相接
　星燈渺蒙相映
金船有如星之移躔霞之曉夕亦若飛煙一
　抹過電駿奔其狀靡常隱顯莫測
圓光圓若車輪或大或小現於紫玄洞上五
　色輝華光芒奪日歲當冲升之時及良辰
　吉日眞仙降現於其間或一位或三位見
　者皆獲禎祥
仙鶴間或翔現鄕老傳云往古鶴現多是三
　隻最巨白餘小者不可數記多在一二百
　隻宋之國初尤甚近歲雖現衹三隻而已
靈芝世傳三峰之内産紫芝玉芝金英草太
　清草仙木英芝皆山中得道遇焉
仙藥三峯之上草木世有疾者禱而採服無
　不愈者
朝元相宋紹興中八月晦曰道民曾彦通詣
　山朝拜至第二峯日方午忽祥光屬天只
　見宋砂大擁一輪圓光直上頂門出五色
　金光圓光中有聖像衣上清服秉簡朝天
　是時同行謝有成亦見之鄕老謂之朝元
　相輪曠歲或一現
投龍潭正在紫玄洞之下昔朝廷嘗遺使投
　奠金龍玉簡潭深無底鄕人每於此祭賽
　求雨謂之打龍潭
藏書源正在紫玄洞之下萬丈峭壁有樵夫
　曾誤入其中獲金經數卷持歸夜夢道士
　三人來取次日奉還尚留下一卷他日再
　遊不得其路迨今其書猶存字不可認歲
　旱坊團迎書叩雨旋獲昭應距玉庭觀近
大雨鼎俗名黃水桶其初出之際本自山間
　每鄕坊迎請禱雨立獲感通乃二眞所爲
　之鼎或傳云今爲天官所取不復有也
流珠坑正在此山之北乃當日二眞遺珠使
　龍戲逐之地迨今有珠潭及珠坑距本山
　近
石崖靈篆在紫玄洞上嘗有志人遊隱仙巖
　過一巨石復有可行之地見峭壁之上有
　篆文光彩焕然筆勢遒勁因以小石記于
　片石持歸同志者卜日再往時晴日方午
　大雷震動疾風甚雨走石揚砂摧折巨石
　不復再見而靈篆得傳於世矣
　　　靈篆




　此篆本山道士散施四方可辟萬邪治療
　百病凡妖惑疫疾用此制之無不珍滅在
　在處處神物護持
收食苗蟲歲歲至栽插之後應諸傷苗害物
　之蟲盡皆收攝在山周迴巖穴之間殿廡
　道院等處如毬堆積不可勝數居山者指
　曰香蟲不尓則飛襲擾人揮之莫去及乎
　稼穡登場方令散去
毛公庵在第二峰之陽故有基址藥臼存焉
　　　十二峯
浮丘峯江南福地華蓋名山絶頂之所號曰
　正壇位應浮丘眞君
王仙峯位應王仙眞君
郭仙峯位應郭仙眞君
仙女峯三仙上升仙女奏樂之處
香鑪峯變現瑞鑪之所朝拜士庶多有求得
　者
五眞峯浮丘王郭三眞君及黄仙吴仙五人
　燕寓之所
緑竹峯王郭二眞君手植緑竹之所
駐仙峰地名斜田上有三仙殿宇
集仙峰地名苦竹其上皆箭簇石光瑩可愛
　山之下靈泉出焉冬夏不竭
白銀峰地名烏龜坪
道嶺峰在崇仁鄕三十八都上有三仙祠
石榴峰在崇仁鄕五十一都當日二仙曾遺
　石榴於其地距咸口觀之北
　　　三十六福地
天節山玄元觀
婺州金華山
筆架山永興觀
玉笥山華蓋亭
撫州天慶觀今玄妙觀
靈谷山隱眞觀
閤皁山王郭壇
同造山丹霞觀
羅山望仙觀
廣昌中華山
建昌軍麻姑洞
仙王峯祥符觀
南豐縣會郭橋
南豐縣軍山
仙巖山元寳觀
金石臺仙隱觀
峨峰山龍泉觀
仙遊山昭清觀
景雲玉清觀
永崇善修觀
義興無爲觀
石步遶仙觀
看經九眞觀
北塔淩雲觀
繆坊招華觀
逸人居招眞觀
芝草山玉田觀
響石寳臺觀
玉亭上仙觀
雲橋崇仙觀
　已上靈跡並詳載沈仙翁述二眞實録注
　更不重書
吉陽徊仙觀王眞君修眞之暇經遊吉州登
　吉陽山憩于山下徘徊良乆壇前樟木其
　大數圍乃王仙手植樹下有丹竈至今存
　焉今徊仙觀屬廬陵縣距城四十里
太和迎仙觀郭眞君經行到吉州太和縣距
　縣六十里觀曰迎仙乃郭眞君遊憩之所
　王眞君來會郭眞君迎之於此云
駐舄佑仙觀王郭二眞離迎仙十里之間駐
　舄利佑民庶今立觀曰佑仙距太和六十
　餘里
洞口王仙觀吉州太和縣距縣百里地名九
　州洞口上有王仙山觀傍鍊丹竈猶存并
　手植紫荆花樹其大數圍至今花時不減
　𣈆時觀亦名王仙云
值夏太霄觀吉州廬陵縣地名值夏有觀曰
　太霄乃王郭二眞經過之地正值盛夏因
　以名焉至今鄕老呼其地曰值夏
大篙渡永興觀王郭二眞之吉州近城十五
　里阻大江舟人見難二眞取篙擲水乗之
　而過兩岸觀者瞻敬今名大篙渡登岸處
　有觀曰永興檢法曾大鼎云二眞到日盛
　暑蚊子如市二眞以扇驅之誓曰蚊蚋遠
　去至今永興獨無蚊蚋

華蓋山浮丘王郭三眞君事實卷之三















華蓋山浮丘王郭三眞君事實卷之四孝五
　　　宫觀
浮雲觀屬本邑地號明村距縣三十五里實
　崇仁鄕二十一都乃華蓋祠至唐鄧葉二
　仙亦嘗棲止其地
雲元觀在縣正南地名龍源山頂有華蓋靈
　蹤以遺文考之其山起於晋泰始間實浮
　丘眞君濟衆之所
延壽觀在縣西南十五里興觀之由本鄕民
迎華蓋禱雨獲應因立祠宇宋元豐間重
　修堂殿
洞雲觀距縣南二十里本華蓋祠宇是觀起
　於唐代聯數百祀迄宋慶歷丙戌重建峰
　巒環擁亦佳地也
祈眞觀在本縣青雲鄉四十二都本華蓋道
　場宋太和中有仙鵝七隻向望自華蓋而
　來下門外池中乾德間二百餘隻聚于觀
　之松篁開寳中亦現侍郞樂史爲之記去
　觀三里有湯泉病疥者浴之必愈丞相無
　盡居士作漕江西經遊其地有詩曰誰知
　馬上腰金客洗盡塵埃換玉顔邑中孫公
　懋亦有詩賦湯泉
靈興觀在縣南三十里本祠華蓋香火至崇
　寧丙戌之間觀宇落成兼主太浮山淳熙
　乙巳章元樞作記
洞仙觀距縣東南五十里屬禮賢鄕二十七
　都地名西源田心山額東華仙奉華蓋鄰
　都有太華山
鄧林觀距邑溪南奉三仙香火近有助道五
　通之祠
白鶴觀距縣東北三十里地名譚坊又名三
　清山
清溪觀距縣東北二十里地名羅梘上有仙
　壇
寳眞觀屬崇仁鄕三十八都地名寨陂又三
　十七都有會仙峰地名横兜
游仙觀屬崇仁鄕三十六都地名大坑同都
　有饅頭堆
吾章觀屬崇仁鄕三十八都地名苦竹三十
　七都有龍山
建興觀屬崇仁鄉三十二都地名觀坑同都
　有龍石嶺
函口觀屬崇仁鄉五十一都地名函口
龍停觀距觀東二十里地名沙陂奉華蓋香
　火舊有水田四百餘把禮賢鄕有若干名
　山
延昌觀本華蓋道場有田爲民所占尊像並
　移在觀近山間名曰筋竹凹今靈官尚能
　呵護凡佃延昌觀田者必須收成之日以
　竹爲斗詣山交穀往往亦有斗數否則必
　
　有蟲蝗水旱雀鼠之患
唐興觀正在羅山望仙峰下距縣五十里青
　雲鄕七都丹桂里地名唐坪有田二千把
　係華蓋道場今觀基猶存
雲臺觀在本縣長安鄉五都地名河川華蓋
　道場
上崇觀屬崇仁鄕三十四都距寨下相近
龍塘觀屬穎秀鄕今名彭山華蓋道場祈禱
　有應
飛茅觀在羅山下隔嶺有太虚觀
巴山觀在巴山崇仁鄕四十二都鄰都有甘
　竹壇下渡山
翁誠觀屬禮賢鄕二十六都地名黄棖堆去
　郭墟相近
興樂觀距縣東四十里祠三仙香火屬穎秀
　鄉十九都地名航步湖西於太和二年建
　鄰都有龍興山眞駐亭
上雲觀距縣南二十五里屬長安鄕二十都
　地名巖石章坊華蓋仙興雲致雨救旱之
　地宋朝始立觀
上方觀距縣北二十五里屬青雲鄕十九都
　地名馬旗嶺下有王郭二眞之壇宋宣和
　中建
寳臺觀距縣南七十里隸崇仁鄕二十二都
　地名白竹𡌢本王郭扣石之地其石方廣
　四尺二石之枝扣之清越
侣仙觀距縣西五十里大唐建奉三仙香火
　屬青雲鄉四十三都
保安觀距縣南六十里有隋開皇五年古鍾
　奉華蓋仙屬崇仁鄉十都地名斤村又同
　都招華觀亦是二眞遺跡
淩霄觀距縣南二十五里有王郭二仙壇存
　焉屬長安鄕十一都地名河川山名大岡
　香火甚盛
聶坊觀距縣東四十五里乃居民崇奉王郭
　二仙禱祈之地舊名梓陂道院在秋下穎
　秀鄕
章仙觀距臨川縣南四十五里屬長安鄕地
　名荷嶺上有接雲山乃王郭二仙顯靈之
　地本南郡王子章震眞人道場新豐鄕百
　二都有北華山香火甚盛歲無虚日
靈泉觀距臨川縣西南五十里隸長安鄕山
　名雷公蓋當日華蓋驅雷之地今禱雨響
　應山有雷池
白鶴觀去臨川縣南六十里隸長安鄕地名
　神嶺禪尋山蓋當日華蓋道場香火甚盛
　峨嶺有長興觀
洞林觀距臨川縣西南四十里山名潭頭地
　名博陂烏石隸新豐鄕正華蓋仙祠請求
　無不如願
集仙觀距臨川縣南十里有王郭壇殿碑刻
　猶存誠二仙顯應之地迨今愈盛春季士
　女多遊訪其地名仙臨山
臨溪觀距臨川縣南七十里隸新豐鄕本名
　鑪峰山亦浮丘王郭壇四方嚮慕
崇興觀屬臨川縣十五里係靈臺鄕地名衆
　湖實華蓋三仙祈禱顯應之地碑刻登載
　稍詳
新興觀距臨川縣南五十里隸積善鄕名聚
　雲山蓋三仙給雨之地一方所賴無禱不
　應
席湖觀距臨川縣東南五十里隸崇德鄕會
　原保名左鵝峰舊傳二仙經行之地今朝
　亦盛
妙音觀屬金谿縣其觀有石鍾乃當日王郭
　二仙遺跡亦傾邑士夫朝拜之地望仙招
　眞翠微瑞雲皆華蓋遺跡四方依賴
靈仙觀在金谿縣東名眞遊峰蓋當日華蓋
　經遊之地迨今香火歲無虚日
靈昌觀距宜黄縣南五里乃三仙香火之地
　祈求應感今玉淸龍巖仍奉三仙祠宇
東林觀距宜黃縣南四十里名九峰山蓋王
　郭道場
招仙觀距樂安縣南數百步華蓋曾遊香火
　茂著
仙遊觀距樂安縣有王郭二仙亭蓋當日曾
　遊
南華觀距樂安縣東北乃三眞香火之地
横源觀距樂安縣南雲蓋卿奉三仙香火以
　至常清元眞南眞西隱清溪諸處靈跡時
　奉華仙
延僖觀屬建昌軍南城縣西乃王郭道場
無爲觀距南城縣西南二十五里名景華山
　隸雅俗鄕實王郭棲息之地士庶朝謁應
　感昭然
何仙觀隸瑞州高安縣王郭二仙舊至此地
　問此爲何山因名焉劉仙師洞處其中丁
　王二仙壇在其上
逍遥觀屬豫章郡東南六十里舊名蘢泉云
　王郭遊歷之地宋冶平中賜今額
崇仙觀隸富州距城二十里梅仙鄕云王郭
　自閤皁山經過於此憩焉
紫極觀隸富州長樂鄕距升舉山十五里實
　二眞憩息之鄕麻山有王郭壇香火甚盛
　距進賢縣十五里
太極觀隸富州茂才鄕乃黄初平送浮丘至
　此以其形似金華山故名之香火極盛歲
　無虚日題詠甚多
遊仙觀屬吉州永豐縣地名騰田本王郭經
　遊之地後易名龍仙仍縣冶有寧仙觀亦
　二眞道場
慶龍觀屬永豐縣距縣東二十里龍洲突起
　鄕民崇奉王郭二眞禱祈悉應及有定眞
　觀亦仙蹤也
洪都觀今名白鶴隸永豐距縣三里乃王郭
　二眞鍊丹之處尚存古碑
嵩山觀隸永豐距縣西南五里古跡王郭二
　仙感應之地每歲春月傾邑士庶禱祈如
　市先名靈興山宋紹興十四年請今額邑
　人謝峰爲之記
華蓋院隸衡州衡山縣西北三十里間正處
　南嶽之下乃浮丘王郭修鍊遊息之地
　　　名山
大浮山距崇仁縣南三十里隸長安鄕十一
　都其靈應起於宋元豐巳未之間實華蓋
　顯應之地故號曰浮山崇邑士庶有疾苦
　則親叩其上以其地近朝往而暮可還凡
　所祈禱必獲感格又鄉民有心願至重者
　多許三山朝拜以華蓋爲大已峯爲中大
　浮爲小迨今昭應不減昔日
靈興山有四處本縣西門外係第一處又縣
　南二十里地名陳墟广石係第二處又左
　坊距縣二十五里地名唐陂係第三處穎
　秀鄕二十都勸農里係第四處各有仙洞
　所奉之眞特尊華蓋
大岡山屬十一都地名河川上有王郭祠遠
　邇依賴祈禱昭著環山脩竹引衆壑之清
　風瞰殿平池浸高空之皓月眞勝地也有
　神護之
新華山今有四處其一則邑之東南三十五
　里地名長岡與黄仙姑棲眞巖聲跡相聞
　上有庵室殿宇創建在高垍之前顯化之
　初亦甚昭著其二則目今香火之盛高垍
　新華是也山水奇特祈禱昭苔士夫崇奉
　日無虚恃其三則屬長安鄕十一都地名
　朝坑距縣西南四十里亦有三仙之祠其
　四則樂安縣屬地名塔上距縣七里上有
　仙亭於乾道戊子年始興
朝華山屬長安鄕地名根村上有華蓋三仙
　之祠蟲旱祈雨暘如禱田家依嚮一方願
　焉
寳蓋山屬長安鄕五都開元里距縣三十五
　里地名郭家石小羅下山上殿宇像貌尊
　嚴亦華蓋香火
盤龍山屬邑南地名張山距縣十五里係長
　安鄕五都上有王郭仙壇
南嶺山屬長安鄕五都開元里地名龍源水
　東距縣十五里上有華蓋祠
天寳山峭拔森聳遠邇奇觀在縣東南三十
　里屬禮賢鄕二十七都上有華蓋祠本朝
　開寳間創建下有仙巖
金石山在縣正南屬長安鄕二十三都地名
　長山里石距縣十五里祠奉華仙
鷄籠山在縣正南三十里屬長安鄕二十四
　都地名王陂上有華蓋仙祠
寨帽山在縣正南玉田觀十里距縣三十里
　離大岡二里本是華蓋仙壇休廢今乆淳
　熙庚子陳監稅重興迨今隆盛何亞曩日
　又更名曰逍遥屬長安鄕十一都恃歲在
　辛丑七月七日圓光大現踰時方没創亭
　於殿側曰圓光
靈寳山今有三處其一在禮賢鄕二十六都
　紅旗嶺相近去厚山巖可十里因野豕傷
　稼乃立華蓋壇宇今有道士焚修祈丐響
　苔其二則屬邑地名懷仁亦華蓋道場祈
　禳多應第三處在宜黃五都黄土磜
通靈山距縣三十五里地名周舍本華蓋仙
　祠隸潁秀鄕二十三都與臨川井山相近
朝眞山在本邑地名十字路口上有華蓋仙
　祠
南華山距縣七里地名後鑿上有華蓋仙祠
　又一處在南源驢陂一處在宜黄縣南五
　十里地名孤山
南巖山距縣十五里地名冷水姜坊上有華
　蓋仙祠
油榨山在地名二源上有華蓋仙祠
懸鍾山在地名巴宫上有華蓋仙祠
門樓山在邑南地名魯步淨居院前上有華
　蓋仙祠
厚杵山本邑西南三十六都地名廖桑華蓋
　仙祠
石榼山本邑西南地名陳源係華蓋道場
仙石山距縣西南十里地名陳源係華蓋道
　場
東華山距縣南四十里係華蓋道場又斤村
　坂白竹峯等處悉有又一處在宜黃縣上
　踈溪
一吾山本邑西北地名柴棚俗號第一峰本
　浮丘之壇久廢今興初曰一華近名金華
二吾山距第二峰甚近俗號第二峰本冲應
　眞君之峰雖無祠殿其下有廟依焉地名
　石臼
三吾山俗號第三峰蓋誠應眞君之峰也地
　名上城距縣十五里隸青雲鄕十七都山
　脚衡石峭拔聳空至絶頂則有土其色滋
　潤環殿脩竹清陰可喜遠近祈禳無不獲
　應
朝元山屬青雲鄕十七都地名高塘距縣西
　北三十里爲羅山相近係華蓋道場
聖寳山本有兩處其一則在免府其二在楮
　源距縣正西二十五里係華蓋道場
中華山本有四處其一屬崇仁鄉三十四都
　地名黄岡墟又曰磜頭距縣西南四十里
　係華蓋道場第二處在臨川縣新豐鄕地
　名孤山聳峻峭拔不可建殿宇但有壇存
　焉鄉人有懇但諧壇所祈之則應亦號中
　華山三處屬廣昌縣東二十里四處在宜
　黃縣待賢鄕地名清溪源有松皆合抱又
　撫州之樂安吉安之永豐亦皆有之
雷公山屬崇仁鄕二十一都地名牢源上有
　羣仙之祠距縣正西三十五里臨川有雷
　公山觀名龍泉皆是王郭起雷救旱之所
太靈山地名沙源管坊距縣正東三十五里
　上有三應殿宇
　老松長檜青貫四時丹桂黄花香傳午夜
　三仙靈應一境尊崇正隸潁秀鄉二十都
仙華山地名志源本華蓋道場士庶丐福春
　秋頗盛眞靈之感昭荅無遺
郭誠山在邑東地名山頭俗傳乃郭仙顯應
　之所因以名焉上有仙祠
發水山在邑東地名江湖嶺傳坊距縣五十
　里俗傳華蓋寓此發水救旱因以得名至
　今有祠綿綿不絶
仙住山在邑東地名譚坊創建之由政因歲
　旱迎華蓋三仙駐于此山以祈甘澤仙到
　之後大雨霶霈焦枯並起不復送仙因留
　住此山故名
櫟山在十五都有華蓋祠今廢每旱月雲興
　即雨鄕民以此爲信
禪盂山隸禮賢鄉二十八都有華蓋祠係農
　家禱雨之所
姚嶺峯在長安鄕三都地名長坑上有華蓋
　仙亭去縣十五里下即姚坊
檀峰山隸青雲鄕連山里六都地名黄墟檀
　田亦華蓋道場距縣三十里
遇仙亭距縣五十里有長尋高峰歲旱村民
　欲立仙壇迎華蓋仙禱雨平其地得一石
　如升上有金堆長不及寸瀹而視之有眉
　目如人像光彩燦爛因名浮丘金仙好事
　龕而祀之因見小精石疾病雨暘蟲螟祈
　之無不立應有利其金竊去者僵仆其側
　或合門狂病鄰人夢羽衣持劍至其家令
　首謝之即安遠近敬畏又以銀製王郭二
　像侍其側
烏岡仙亭在六都係華蓋道場吴臺觀地名
　郭墟
觀前山屬崇仁鄕三十七都地名罕撫去縣
　七十里
茶華山及朝前山鳳凰山遊仙山靈觀並在
　華山下
旗峯鄕距縣三十里屬青雲鄕長安二鄕之
　界峯之表有仙巖高二丈深五尺闊三尺
　遠觀巖面有若蓮花將開之形乃王郭經
　遊遠邇嚮慕巖下出石乳香與眞乳相類
　峯之前有香鑪峯上有王郭石光彩有如
　釋氏所謂善薩石之類
聚仙山起於淳熙壬寅上元前期進龍廟神
　附䰟報云華蓋羣仙取元日來銅岡給水
　救民疾苦至日有雷雨即是其時及期果
　如前說有香鑪旛子之類斤村諸遊尋於
　其地建祠立像以聚仙名之朝拜紛集
彭山隸穎秀鄕四十四都係華蓋祈禳感應
　之所修葺嚴肅
招仙山隸禮賢鄕二十七都地名桃源上係
　華蓋感應道場
盧嶺山同鄕二十八都地名廬山係華蓋道
　場
金華山隸臨川縣西南六十五里新豐鄕地
　名黄銅墟係華蓋浮丘道場又一處在富
　州長樂鄕地名蔣坊
厚靈山距臨川縣南七里係華蓋道場
萬歲峰隸臨川招賢鄕去縣三十里地名戰
　坪亦華蓋山道場
巖嶺山隸臨川縣積善鄕地名界山距縣南
　六十五里亦華蓋道場
浮遊山隸臨川縣長樂鄕距縣東北七十里
　地名清湖乃浮丘經過之地顯靈不減曩
　日與筆架山相近
大明山隸臨川縣地名淒源係華蓋道場
佛嶺山距撫州城河東八十里地名虵王寨
　乃王郭二仙顯靈之地上山五里有桃花
　院又上二里方登壇香火乃高僧所主又
　名佛嶺
崇峯山隸金谿縣歸政鄕距縣北四十里乃
　華蓋道場香火日興遠近加敬
梅州嶺隸金谿縣歸德鄕距縣南五十里亦
　華蓋道場
華蓋堂隸宜黄縣待賢鄕上疏源距縣東南
　六十里乃王郭道場舊額名南華山因江
　西憲陶公遊其地易以今名親書額牌
剌桑重山距宜黄縣南四十里上有浮丘仙
　壇蓋當日王郭尋師之地近立觀曰招仙
　香火甚盛俗訛爲次莊云
石笋山隸宜黄縣西待賢鄉地名白土有院
　在其下蓋三仙道場
覆龍山隸宜黄縣待賢鄕距縣東南四十里
　係華蓋道場
西華山隸宜黄縣待賢鄉地名水口觀坑係
　華蓋道場又一處在富州
寨華山隸宜黄縣仙桂鄉有觀曰棲靈係華
　蓋道場
感應山在宜黄縣郭係華蓋顯靈之地傍有
　器械廟
重華山隸崇賢鄕地名余溪亦華蓋道場
靈應山在樂安縣西北五里實華蓋三仙之
　别殿每大旱禱之必應邑人以靈應名之
　又一處在崇仁唐陂
甑蓋山在樂安縣忠義鄕四都距縣五里亦
　三仙行宫遠邇祈禱無不感應
興國山隸樂安縣忠義鄕地名黄源嶺上有
　華蓋祠宇
中華山隸樂安縣西二十里樂安鄉十四都
　仙殿雖廢靈跡猶存内産瑞鑪鄉民祈禱
　無不感應傍有鷄籠山昔悟眞譚五雷名
　一明俗名渭字濟卿祈禱于上風雷大應
　如再興山在樂安縣忠義鄉四都西華山
　在忠義鄉三都見有仙壇俱係三仙香火
　蟲蝗雨旱官民朝仰
芙蓉山屬崇仁鄉地名函溪上山一十五里
　似芙蓉之未敷以形得名頂上有仙巖巖
　之下乃浮丘王郭葛吉諸仙道場山頂有
　自然靈泉不溢不竭冬夏如一在縣南一
　百里下有芙蓉院
靈峰山屬建昌南城之南六十里係華蓋道
　場
佛容山隸南城宜黄二縣之界南北二庵皆
　奉華山香火距麻姑山五十里
霧應山距佛容山二三里亦華仙壇所
標旗山隸南城太平鄕距縣北四十里係華
　蓋道場
應祈山隸南城雅俗鄕距縣南三十里係華
　蓋道場
雲臺山隸新城縣北十五里係華蓋道場香
　火茂著
蟬峯山隸新城縣藍田鄕二十五都係華蓋
　道場焚修
鵠仙山隸富州蓋王郭二仙道成以後侍師
　浮丘跨黄鵠駐舄于此因以名焉自後樓
　觀落成熏修益盛建殿鋤獲丹鼎銅鑪今
　立觀曰廣福
升華山隸富州長樂鄕地名蔣山上有華蓋
　殿宇下乃蘇山龍潭
龍門山隸富州距角陂稍近王郭經遊之地
青銅山隸南豐距城西五里恭上耆地名樂
　坊上係三仙道場祈禱有應傍亦有楊梅
　山相連
聖華山隸宜黄縣待賢鄕地名巖背俟坊係
　華蓋道場頂有合抱古木
浮丘山屬潭州益陽距縣百里有觀曰凌虚
　州府迎仙祈禱之地蓋浮丘鍊養之所
錦綉谷屬潭州寧鄉縣西四十里有浮丘市
　市前有山謂之小廬山其下有鍊丹壇傍
　有觀曰清修觀後乃浮丘修眞之所地多
　花木故曰錦綉谷名
紫蓋峰屬衡州南嶽高五千四百餘丈有紫
　霞華籠之狀其形如蓋本謂之華蓋峰又
　云小紫蓋者亦謂之華蓋峰也諸峰並朝
　祝融如拱揖之狀獨此峰面南唐杜甫有
　詩云祝融五峰尊峰峰迭低昂紫蓋獨不
　朝爭長勢相望是也天氣澄明有雙鶴徊
　翔其上有鶴鳴臺頂有仙人池西有紫蓋
院
洞巖山屬吉州吉水城東三十里觀曰宋陵
　有王郭洞三仙巖其巖横闊十餘丈高約
　三十餘丈巖内有洞乃王郭鍊丹之地役
　使鬼神建石輪藏石鼓石鍾石鐃鈸石鹽
　麪石龍隨狀能吐清泉四季長流不溢不
　竭石出瀑布絶頂有三峰廬陵呼爲小華
　蓋
王仙師壇隸吉水州上有三跪膝痕蓋當日
　王眞君朝天之地屬修德鄕
中華山乃三眞香火福地吉水州地名漁梁
　距城十五里與東山王仙壇鄰峰其山峻
　峭拔上有殿宇樓閣寮舍士庶朝仰紛然
　及春秋尤盛天燈無夕不見至於圓光亦
　時出現靈響極著祈禱無不感通或旱澇
　蟲蝗民有疾疫州縣必祈禳于此山隨禱
　隨應
芳華山隸吉水州地名虎溪亦三仙香火山
　上有石洞中有雷神主司雨澤士庶祈福
　感應如響昔有人夜醮壇上假宿其山夢
　中爲神抛擲山下而無所傷自後朝山者
　竟不敢宿焉
南華山屬吉州廬陵縣山名薌城距縣五十
　里其山三峰高聳二壇對峙皆三仙香火
　朝山設醮靈感非一夜亦現天燈焉
佑華山屬廬陵距縣三十里地名横溪因鄉
　人請香火建祠於其山遂爲巫者數輩據
　其壇所一夕雷電交作擊巫死於山下旋
　即雨霽今係天慶觀道士甘務敏在此山
　創殿立觀請額曰延眞至今香火日盛一
　日
萬華山昭福觀距贛城之西三十五里乃華
　蓋三仙福地朝仰輻輳殿閣道藏偉如也
　皆彭伯藥所立
兕山隸富州相距八十里係范曉山名玉成
　開山鼎建正殿法堂兩廊門廡開雲堂接
　待過往高士蒙教所賜名修眞道院爲額

華蓋山浮丘王郭三眞君事實卷之四










華蓋山浮丘王郭三眞君事實卷之五孝六
　　　沈道者傳
沈庭瑞五代南唐時人住筠州高安縣故吏
部郞中彬之仲子也(沈彬亦得仙/事載稽神録)天性孤介
形貌秀徹初名有鄰南唐保大中棄妻入于
玉笥山梅仙觀精思院(今名承/天宫)易名庭瑞性
坦率嘗不由刺字直造縣宇前期吉州刺史
到山戲之曰沈道者何日道成庭瑞應聲成
詩曰何須問我道成時武帝壇前自有期手
握藥苗人不識體含仙骨俗爭知書符解遣
龍蛇走動印還教山嶽移時看玉皇飛詔下
參天鸞鶴自相隨每遇深山古洞或數日不
返嚴寒風雪常單衣危坐或絶食經月或縱
酒行歌縁峭壁升喬木若猿猱之狀骨肉相
尋便却走避忘情混俗人莫之測嘗寄食閤
皁山中作異俗輩盛夏向火同道者往往問
其故終不答宋雍熙二年正月内於玉笥山
先不食七日至上元日早晨辭道侣歸所居
院集仙亭讀人生幾何賦畢無病而終命其
徒以度人經一卷土星畫像一軸爲殉如其
言而葬之後二年二月二十日有閤皁山道
士曾昭瑩來自閤皁遇沈于葛仙壇曾問所
往云吾暫到廬山尋知己乃以前所藏經畫
贈之别詩云南北東西事人間會也無昔曾
遊玉笥今又返元都雲片隨天闊泉聲落石
孤丹霞人有約邀共煮菖蒲昭瑩携至玉笥
話及方知沈已亡具述途中相遇出所留經
畫及詩示人衆皆駭異即其壟而觀之見其
土交横坼裂傍有穴尺餘得片紙遺詩云虚
勞營殯玉山前殯後那知已蛻蟬應是元神
歸洞府更無遺魄在黄泉靈臺已得修眞訣
塵世空留悟道篇堪嘆浮生今古事北邙山
下草芊芊開塚而視惟有空棺耳
　　　詹太初
詹太初字元祚本武夷山冲佑觀道士宋熙
寧中來灑掃華蓋山一日縣宰郭公峻請禱
於山纔出邑太初即以詩迎謁云鶴報星郞
入洞遊匆匆携杖别浮丘崎嶇走出白雲路
踴躍來迎清政侯瑞氣遠浮山鳳喜宋衣高
照野花羞敢邀朝旆歸茆結紫笋黄精願少
留遂相友善且以丹砂療其痼疾宰歸語同
寮有張縣尉欲觀聖境因往訪之行未數里
太初亦先知之以詩謁于道周云梅仙隊仗
訪蓬萊野叟寅縁欲款陪旗脚界開青嶂色
馬蹄踏破白雲堆山川發秀森林杪猿鶴聞
風出洞隈應有眞人相笑語仙翁果老裔孫
來坐未交談有田婦過尉注目而意不在太
初太初曰楚人沐猴而冠耳尉怒已失太初
及登山問太初何在其徒對曰前日晝寢寤
忽鳴鼓退去矣暨歸縣宰謂尉曰君行未乆
太初詣縣退職尉方悔悟然其退山退職及
遇尉於塗中始信其非常流也
　　　毛道人
毛道人失其名字不知何許人建炎間居華
蓋山人爲結庵於三峰之側冬夏單衣自種
植以爲糧多歷年所恃人但呼毛公莫知敬
重惟以癡廟待之口不談時事逢人輒笑一
日至山巓語人曰明日去矣但往視其庵亦
旣焚爇莫知其所惟藥臼存焉紹興甲寅元
日至承天宫遇道士姚彦章授以銅印姚不
受笑而持去泊于官廳夜每扃户常不寐朝
而出外未嘗啓關凡三教文書無不成誦每
遇神祠多所毁棄居民聚衆以辱之雖傷甚
流血用水洗滌即無痕損好登高木以兩足
倒懸枝悄嘗道過安城不度橋而入水者慮
其溺死俄而登岸衣不濡後嘗題詩於南陽
養素庵云仁者從來好樂山樂山宜隱向深
灣包藏遯世慕高潔浣濯靈臺養素閑杜老
每思千廣厦盧仝惟愛數茅間卷舒遂作忘
機客榮辱窮通事莫關爰隱於此自是不復
見矣
　　　饒處士
饒洞天撫州臨川人初爲縣吏後夢神人曰
汝用心公平執法嚴正名已動天矣夢覺而
悟遂以洞天華蓋山夜見上升壇前五色寳
光上衝霄漢尋光掘地遂獲金函一枚開視
有玉篆仙經題曰天心經正法處士遂獲靈
文莫知其妙居常隱形精思感徹一羽人謂
曰子宜見譚先生名紫霄可以師焉自兹數
年尋歷獲遇先生於南豐既蒙教導頓悟玄
理仍携處士謁見東嶽帝君帝曰奉三仙道
㫖令授子寳印陰兵處士受已再歷諸塗制
命陰魔馘滅凶妖祈禳水旱嘯命風雷役神
使靈救人利物於是四方慕道者凡數百人
從游一日率諸弟子登華蓋之巓授以至道
而誓曰護氣希言絶利聲色立功爲上謝過
次之救人疾病灾荒水旱爲上功忠孝和順
仁信爲本行行此者道合陰隲雖未拜太上
亦居仙矣又曰今名緑竹峰眞仙之會子被
召不可留也揮手别諸弟子皷風揚塵行及
奔馬倐尓不知所之自兹正法流傳矣
　　　感應朝山求藥
丞相張無盡作青城山丈人觀記云洞府之
深則神可修而凡可度草木之靈則壽可延
而疾可愈今華蓋之山左右前後一草一木
烹而飲之可以療病考驗古今信有之矣每
日三峰朝拜紛集未必全是賽願其間多有
苦於疾痛叩仙求藥者無不應焉凡欲求之
必先章醮或誦經號建大勝縁其或無力者
秪許朝拜亦可卜之杯茭或就西北之境或
許東南之隅隨地採之悉是妙藥煮則香氣
噴馥飲則疾痛頓除長剪深鋤連根和葉不
問其名一發收取藥草入手又須卜懇或以
酒煮或以水煎疾安之時當伸謝悃凡求藥
歸家置于淨堂大仙案上以香供之始覓淨
器煮焉要須過熟至誠遥望絶頂叩齒服之
亦宜齋潔無不效驗前後顯應奚啻千萬今
環山别有天然妙藥所恨不盡識其名今書
所聞無慮數件敬録于後
　　半夏草烏桔梗山茵陳黄精
　　龍鬚草細辛牛膝鬼臼
邑有羅撫幹彬無嗣日夕默禱華蓋朔望就
昭清醮奏種種祈叩希賜夢應至紹興辛未
忽夢紫衣道士一人以李子三枚相惠其間
一枚稍壞次日諧華蓋謝夢此想是三予也
次年果生一予至甲戌年又生一子後再生
一子名燁者雖長入學然不免夭亡果應一
李朽壞之夢仙之夢應靈感如此
　　　化將官齋以遺兵士觸穢
紹興末國朝招軍一日有將統領新招萬弩
營兵二百餘人入昭清華蓋壇上宿穢汙糞
狼藉不可具道至夜將領忽夢道士三人自
雲中現求齋將領遂拜禮云某在此目今未
備可少候再拜已而忽失道士次日早具以
所夢白聞師長知觀元道行同入殿燒香則
睹塑像儼然似夢中所見者將領深自思省
此大仙非求齋也想軍兵觸穢多矣上眞欲
其潔齋亦潔之義也再拜旋即起軍不得住
此將官亦可謂有敬信者矣
　　　樵者獲紫玄洞下仙書
華蓋紫玄洞下一日有樵者姓盧因至其處
採蓆草愈覓愈有不覺行至一洞見有石兀
牀榻几案備足案上香鑪一所餘香噴馥傍
有經書數卷其正中一卷方看及半樵者瞻
敬已而收書歸家莫辯其㫖乃與鄰居姓黄
之家出示其書不可識因藏留迨今猶存其
本元取六卷歸後盧樵夜夢道士來取遂還
五卷仍留一卷今在黄僎家收掌每遇祈禱
叩之隨應去玉亭觀八九里之間福此一坊
民感賴焉
　　　郭眞君化身湖北救人難病
乾道間湖北有一土豪家貲巨萬宅染時疾
一日忽有道人登門教化僕揺手指曰道人
你去無所有主人全家不安道人曰是何疾
苦僕荅曰時行瘟疫道人曰我能呪水使病
即安僕曰果如此主人看道人要什麽如命
供應且候我歸報覆主人纔聞喜不自勝遺
僕傳語留坐隨即汲水與道人呪勑道人得
水吸入口内盥漱數四然後委僕急將入與
主人公喫自大至小每人飲之所病當愈不
俟終日僕將水入主人叩齒飲之周旋合家
所患清凉頓覺强健旋即使僕重重傳語道
人未審道人高姓道人曰予姓郭問所居何
處曰子居撫州崇仁縣地名何處曰在華蓋
山下草庵主人知其姓氏居止急令安頓門
下炊飯打麵以待直欲款留遽言子適過此
知宅中有灾故來拯救病旣安予已約一道
友前之名山不克乆駐主人曰可住寒家雖
一年二載亦不爲多何故便去道人曰我一
二日間便轉來不須見慮挽留不住而去主
人候之累日彌月積年終不見返於是遣人
備信物厚幣齎到山下徧尋郭道人庵經日
無有樵夫鄉老映之曰此山下素無郭道人
庵豈非山上郭眞君顯化如此汝當速齎香
紙重作醮謝其人如所言登山謝之回至邑
中胡家店安下徧吿知識嗟乎眞仙化身靈
感昭著如此
　　　華蓋巖警戒劉厨裸露
乾道末五月中旬宜黄縣之附郭三四里有
巖曰華仙觀名元寳本王郭顯應之地巖竇
奇怪石梁横亘上下遠近弗有是爲美觀是
月觀修雷齋有劉厨者平日慢易於仙佛略
不信之是夕寢于三仙閣仙本在絶頂因修
殿移在閣中劉厨裸露無所忌憚便旋之類
就閣簷而下殊無避忌良乆忽覺有路自閣
而下劉隨路往焉遽至竹山之間前進不得
方知落在草莽長聲求救衆人啓關視之但
見赤體在竹山之下問之但云急救衆人披
榛踐棘揭劉上至平處移時神定方語及云
初小遺之際便見有路可行因而乗便下去
但見竹山四圍目前黑暗所以方覺大聲求
救始知得罪於王郭二仙而仙眞慈悲使不
致大傷但顯其過而昭其靈聞者莫不心怖
知畏
　　　夢華蓋眞仙衣衮冕服
淳熙己亥二月一日正王郭冲舉之日元樞
奠香茶焚賀疏至夜於二鼓後忽夢在本觀
陸殿之際遽見華蓋三應眞君相貌端嚴儼
如平昔及觀首飾則各垂旒冕以至衣裳幃
帳望之偉如也傍觀兩隅則星位羣仙各衣
凡衣鮮艷殊異方讚嘆瞻禮遽尓夢覺元樞
細思此事若以意想而成則華蓋不應有旒
冕之服今切想三眞仙奉上帝錫命恐人世
未知故以夢示元樞使喻及信敬者如浮丘
功行昭著爲列仙之冠然王郭眞君恐又非
江南主者之任當别有爵封權柄今録于此
姑俟賢士或濟夢感而暗合則此疑可釋矣
　　　山南老人應王家求嗣
饒州有王省幹因朝華蓋到邑與元樞邂逅
語及華山景物王遽云吾師曾聞山南老人
否某應云不知君何故言此渠云予前身是
也某遂問其故曰先君無嗣徧禱弗應訪諸
老宿云君欲繼承不遠千里求華蓋方可遂
齋潔登程累日始到絶頂命黄冠建醮焚詞
許每歲一朝俟有子則大作勝事以酬仙貺
迨至第三載宿山之夜忽夢道士三人相揖
曰謝汝遠來汝本無子今遺山南老人與汝
爲嗣言訖夢覺擁被而已詳味其意喜甚不
俟天曉盥潔陸殿百拜以謝歸日妻遂懷喜
月滿果生一子自後齎質信就山修造建醮
謝恩每歲不缺至某長成又携某同往朝拜
自後只某獨來某見今有子五人荷仙之賜
曷勝報稱予親聞其說故敬書矣
羣仙尊讓浮丘坐次
紹興問邑之善友塑巴山四仙華山三仙玉
隆十二仙像工畢擇日詣巴山安奉本意爲
巴仙而設羣仙附焉一日登山列位敬以梅
欒鄧葉居正位傍分諸位循次而座方定炷
香起立禮文致醮之初遽爾風雨交作雷電
震耀衆皆不安燈燭明滅不容致敬咸謂怨
有觸犯會之杯茭皆不之荅以至近憂遠慮
祈叩弗應至於再四内一尊宿越班而吿仙
曰豈非梅欒鄧葉西山羣仙而以教主華蓋
浮丘超應眞君置于座末爲之不安羣仙有
尊讓請居正中之位盍是此事則願求吉卦
言訖一擲獲吉衆皆擲地驚嘆仙凡意向旋
即移浮丘居中梅欒鄧葉左右分座其次許
吴王郭班序羅列已而再祝曰如是仙位已
定告乞風息雨止庶幾衆信安逸無致畏懼
勝縁克就皆仙之賜須臾霹靂一聲雲收霧
捲星河耿耿磬韻揚揚異香龔人誠意愈恪
遂獲旣事
　　　檀香華蓋金像記
檀香金像象華蓋三仙眞君故知郡熊公故
事公諱溥字博文政和中因處上庠晨夕景
仰旣第司録容州郡有火灾風勢狂急公具
冠裳再拜像現空中斯須頓息宰建德方寇
搶攘公齋冥禱竟免於難守海康公素以家
山仙跡勝遊施之奉仙昭清觀基焉遂像奉
香火于本觀像飾嚴潔備極精巧嘗有偷兒
利其直夜規取之靈響震耀懼而復還時亦
嗟異元樞素聞其事念欲鑱石以傳不朽一
日會熊公諸孫言及後得表兄禮州教授吴
君琮作記復以聖像刻碑傳諸四方誠奇事
焉
　　　眞仙降附童子
本邑將仕郞吴經昨傳授上清祕法於紹興
丁丑中秋詣山朝拜忽眞仙附降童子據案
而坐言語異常須臾索紙筆書云三峰峭拔
萬仞聳空洞天岑寂吾處其中仍跋云中秋
之夜吾會正一眞人鄧葉二公下赴汝家回
眸少頃跪領仙翰嗟嘆無已是晚宿于仙壇
乃周回四顧眺望聖境因思巴山有圓光亭
居於壇側今兹勝地尚闕此亭殊未滿意儻
眞仙報應令經建造即當遵從是夜監山道
士江若冲密禱眞仙欲求仙㫖令經建造符
水亭經初不知其端翌日拜辭壇下遽蒙眞
仙再附童子勸作符水圓光亭經當思圓光
亭乃經所願今添符水亭未審仙意江若冲
方言此意乃若冲默禱併蒙感格也經即領
仙㫖於戊寅中元建造迨至落成時方中秋
敬往表懺又蒙童子報應許現圓光翌日午
間遽見紫玄洞中烈風颼然雲霧交集暴雨
隨至少頃洞中擁出五色仙橋遠跨橋仙觀
踰時乃收經感仙意厚遂再命工鏤鍾一口
以序本末永鎮靈壇迄今見存可考
　　　誦華蓋眞君聖號免溺死
華蓋山下地名辟富有陳四客鄕人呼爲花
四郞其家祀仙甚謹長子往高郵軍作商舟
行溺水其餘皆死獨其子急呼大仙聖號抱
桅竿順流一日一夜不知所在近泊蘆林有
二老人棹一小舟來救扶上岸以火燎甦
飼以糜粥近二三日稍覺輕健二老舟中略
無所有又以餘糧相遺囑别云此去猶有三
五程未有人家望此前行必達所在渠依所
言前進果逢徑而歸其家以爲已死備孝禮
終七齋僧方罷但見羸形狼狽及門舉家皆
疑以爲鬼物乆之方信始詢其故乃云臨危
之際以念華蓋浮丘三仙聖號求救之功得
以再活
　　　誦聖號免山崩壓死
山近地名七富有一鄉民偶忘姓氏累世奉
祀三仙紹興間忽然山崩俗諺謂之山嘯所
居前後左右同時崩摧一家同聲誦大仙聖
號求救四簷之外盡爲深坑獨一家如在高
臺之上更無餘地因以全活自後遷基其地
亦壞
　　　村僕喫肉登山獲警戒
曹坪陳早偉明乾道間春月治疊朝山隔宿
叮囑佃賔二十餘人準備肩輿行李等類凡
預在行者無不齋戒内獨有鄢牙推兒其日
渠家買猪頭烹煮欲熟父云兒係陳都巡宅
帶汝上山不可喫肉其子云上山自是本主
干我甚事咀嚼之後却隨例登山醮奏罷歸
至中途忽尓不見當陳早云想此僕隨後必
來夫何抵夜未到次早使人上山尋邏到血
木凹下忽見笠子一箇微有小徑下至半嶺
又見頭巾一枚乆之又見行李在焉更無損
動却以别僕拈歸徧尋其人忽在山北地名
至晚坑側猿懸三門前虚空縳起立地不記
人事迨晚𢱲歸以火炙醒次日方能言語問
之云約到半山忽見四人着緋力士址揭而
下不知到此旋即再許願首雪乞赦原方得
甦醒如此警戒
華蓋山浮丘王郭三眞君事實卷之五















華蓋山浮丘王郭三眞君事實卷之六孝七
　　　大仙遣雷治凶徒
淳熙初廬陵僻遠村落兩家兄弟六人上山
朝拜至山頂日方亭午遂問山主此中有頭
牲否山主曰此勝境也去天咫尺安得動葷
其人說我起來途中未嘗斷此如昨日住宿
處亦殺犬一隻今此旣無且喫素飯朝拜旣
畢至晚又不肯就庵下宿卧必要居仙殿正
壇下約一更盡庵下忽聞一人長聲叫救山
主秉燭登壇照見五人盡雷火所傷不省人
事内一人雖被火稍省人事發言求救云是
盡被雷火燒打扛下庵中仍結許願醮求
哀首悔内四人頓活兩人爲首者身體俱冷
但心頭微温而不能言迨天明顧夫扛下至
二三程許二首者俱死四人無恙自後凶徒
皆知畏敬凡上山者無不齋戒焉
　　　告仙免壓死
大浮山下有彦先者偶遺其姓於宋淳熙己
亥年五月五日屋後忽然有聲急看乃是山
崩其勢必壓倒舉家人口皆就死地倉惶無
措遂合家望大浮山告華蓋三仙求救許醮
拜山告訴哀切忽然山裂止住一家全活迨
今其圻猶在此事顯應尤著彦先宅近半里
有張邦昌者其家同日遭山咲壓死者半噫
彦先告仙者獲福如此邦昌未告者獲禍如
此世之人安得不嚴事於仙眞乎
　　　　吴一鶚夢授法書
淳熙壬寅歲九月二十六日甲子天將欲明
時吴君一鶚夣在華蓋山崇仙觀相似坐
於三層靠背竹牀之上俄睹其山江道士着
山谷褐衣來訪吾遂牽接上竹牀上相對作
揖叙話間忽在一樓上江師不見别有二道
士内着紫一人長髯道貌紫色清癯其次一
人不肥不長雍容濟楚各執得一卷紙寫文
字與吾相揖吾稽首叩頭問手中何文道士
曰是法書吾爲借看既得即入袖中却堅爲
求覓一人相允内紫衣長髯者有怒意堅來
取索吾遂與爭吾分明記是夢中然心下說
只要入我袖中雖夢覺亦得其相允者遂勸
得紫衣道士下樓去吾傍有一人着皂短小
身材數令吾急開籠收藏法書不乆叫得一
人似地客黄權來開籠却收訖夢覺正在追
思所夢良乆又睡着復夢前去樓上二道士
再上來吾高聲叫本師適間謝法書跪拜不
記數目紫衣方有笑容吾跪前進言所賜法
書其間無訣節切望教誨紫衣云待我取來
看就腰間小袋子取出數片黑石相似長纔
寸許約大半寸抛從卓子肱上過變成小劍
十數次爲之其劍漸長約近四寸吾心中自
說想是飛劍之法道士將劍看了再抛過化
成一活魚約長三寸提在手中青緑白色紋
絡如綉頭尾鱗甲分明隔鱗照見腸肚運動
道士纔看地上忽湧出泉如池闊一尺餘放
魚在内遊戲良乆化爲一禽其大如鵠眉日
分明衣毛如錦緑白相間兩頭兩身前後相
重飛向吾頂上盤旋吾自思此神仙相試不
要震懼忽飛上左臂稍乆紫衣云來不要驚
他鵠立地上傍有小盆内竚麻子紫衣云尋
常多費糧食此是天樞院討來吾爲求少許
紫衣云不可吾再三求覓遂微笑曰你也會
得些子將葫蘆來傾得一粒如大麻子安在
吾手中傍又一道士手托得有小青圓子如
針頭大將手指撥數和麻子共得十一粒吾
云被地神收却些子道士微笑吾纔轉身有
一道士在後亦喫小青圓吾亦爲乞得二十
餘粒併先所得將抛入口中覺有二三粒稍
大用力嚥下約又有二三四粒落地吾中心
說此是仙藥我既喫了必有仙分不勝歡喜
便拜謝三道士其二道士同下巖穴中去吾
兩手扶捉石上懸頭窺覷却見二道士在睡
牀說話吾自思不可去恐披失或致觸犯尚
有紫衣長髯道士在先拜處睡吾忽自覺悟
此是華蓋浮丘王郭三眞君低頭便拜近前
說今日得遇眞仙願求濟世之術尋常行法
救人符水無靈願求教誨紫衣云汝何苦要
法靈吾云爲見世人多被邪崇侵害枉傷性
命誓願救人正再拜求教間忽尓夢覺喉中
丹藥猶若哽然其日甲子吉邑之善友借法
院朝禮眞聖吾遂拜疏略言得意請三仙就
法院崇奉願求護助俾道法靈顯至二十七
日書記其事自後吾符水昭應勝於前日因
詣華蓋山請三仙像歸及裝修訖其夜又夢
紫衣長髯并二道士到其家堂前吾瞻拜之
際遂忽夢覺一日元樞到吾家偶序及予近
傳得華蓋九一上清法一部俟早晚奉傳吾
歷歷言及前事元樞且驚由此以思則知三
眞顯著誨人不倦接引方來未見有如此者
　　　朝山母病頓安
紹興戊寅間章元樞兄楫爲老母吴氏染疾
危薦徧禱弗應遂齋戒朝華蓋數日當還夫
何未至一日偶問蓬仙遂沐三眞仙子下降
老母令炷香叩兄歸期及所患安否仙運箕
賜詩云華峰高頂截雲衢曾翫眞仙鍊藥鑪
此境不應容易到歸來百病自蠲除翊日兄
至母病頓安自後老母獲享眉壽俾兄楫等
以全南陔之養皆仙賜焉
　　　賈氏還魂言冥間事
淳熙甲辰四月二十八日郞官姪吴塤彦和
妻賈氏午間無疾暴死一時不醒人事渾身
盡冷親屬環視無救賈氏遽然眼微開似有
所言遂問其故云有三婦人邀去前港邊看
大水忽見塤母云冠子碎教歸家中無人看
顧母與鄰人程節級送歸良乆復見塤父及
塤祖着皁衫紫褑子祖叫賈氏云小仔我要
歸來奉你夫妻老賈氏問阿翁你已老如何
養我夫妻老祖但笑以苔之又云百五十郞
家周保是我後來不住他家要歸來你家後
屈指云我今數日子要歸來賈氏却問阿翁
歸在何日云只候天符牒下便歸但你是新
婦消我不得尚有半月十日病復云我日逐
在昭清仙亭上我多時要歸只又爲你家無
飯與我喫亦無衣裳又云我有一宅屋四井
錢三條街一口塘歸來賈氏又見一判官執
簿示言你夫本分兩平莫愁前頭尚有快活
處又云你夫捨錢百足在東嶽但得六十功
果列在第七行簿上賈氏問如何只得六十
判官云幽冥之情休問賈氏言畢乃甦再三
問前所言云皆不知徐與水喫方始脱然甦
醒至黄昏賈氏復云我似有不好處可急救
我言訖如前死去約一時乆方甦言見有人
在門首叫我去索送鞋錢乆而無人供應却
見三人入來在牀前一人着紫一人着緑一
人着白紫衣者令賈氏問塤三八娘二十貫
文如何不要又問劉家有許多錢許多田如
何不要塤叩頭苔云畏天畏罪福他人之物
不敢要紫衣云此二事但是試你却别指一
室錢米與賈氏看云是你夫底良乆扃鎖訖
將鑰匙三箇與賈氏收在其家卓子上其紫
衣二人復與賈氏說我是東嶽善惡二判官
你十座星辰倒却八座只得兩座及得一位
傍照更得你夫星辰救及你阿翁歸來所以
你未着去不是如此你多恃去少頃紫衣持
簿於家中卓子上執筆抄録簿上皆黑小字
賈氏認不得但認得朱書心好二大字復示
賈氏云你夫心好我明日去奏言畢而去其
家如前與賈氏水喫後復甦再四問之皆云
不知吴塤乃於五月一日早備香紙入東嶽
聖帝前謝過及善惡司謝罪出嶽門見兄城
次陽問其故塤舉實以吿兄云汝祖奉華蓋
香火甚謹扣之響苔昔就經遊之地建立大
殿裝塑三仙聖像名昭清觀最爲傾邑偉觀
以至堂室門廡常住田産皆汝祖施今汝祖
言日逐在昭清觀仙亭上者此其所施功果
報應顯然想冥數已足再來出世汝可再往
彼昭吿塤領兄之言次日徑往昭清誦經追
薦至五月二十二日天明賈氏生下一兒二
十三日夜賈氏忽夢一紫衣長髯道士仗劍
入家中來貼符呪水賈氏夢中問道士朝日
來此何有閑錢與你道士云不是要錢我昨
日送一眷屬來你知得否你不要駡他更宜
愛惜至六月十五日鄰家買羊肉與賈氏喫
賈氏其夜又夢昭清謝觀主入來云不要將
羊肉汁污壞小兒口言畢而去至六月二十
九日夜賈氏夢中見三人道士入來二人坐
花瓶上一紫衣道士直入卧内云我是華蓋
二仙來看你小兒兩夜夜啼從今夜去不啼
也覺來果然頓止予切觀此段浮丘王郭眞
君經遊顯跡化人昭著此深爲建殿立像施
田行善長者之勸故書之
　　　華蓋辟邪靈符應驗
辟邪靈符子自纂集鏤板散施後往往感應
十有八九乃一日有黄秀才名彬請一本歸
供養置于廳事門上邂逅其妻招一鄰婦同
入後園下梅子歸家忽然頭目眩暈身體壯
熱似染邪崇至夜遂夢兩人來門外廳下丐
飯喫其妻不允旁有人助云何不入去討其
人指門上符云不敢入妻當云你出門外立
待我討些與你喫言訖夢覺次日彬入園方
悟舊有古墓二所因備飯祭之旋即頻愈由
此而思符之有靈端不誣矣
　　　浮丘眞君治龍源山頂水怪及靈跡
龍源山屬崇邑正南初來山頂有水怪春夏
間嘗爲水患浮丘初至江南由軍山道過斯
境見山奇水秀因遊覽焉且知怪之爲患也
遂以鍾覆之曰是後永不得爲民害即今之
沸湖是也湖自覆鍾之後其水常沸歲乆愚
民無知利其鍾之直遂計而取之然愈掘愈
陷卒不可得頃有流民由此而婦人於其地
産焉往往污觸其沸遂止若欲修湖則必叩
仙而往否則有水灾及多蜂蠆山有錢倉乃
眞君役地神歸錢以濟貧困者昔有樵夫至
其地窺見石開其内錢不可較仍有錢三百
餘散在地其人計無以將之又慮人知乃以
餘者歸而圖夜以取焉因以土石封記及再
來則石已合矣歸夢道士語之曰此乃吾賑
貧之物不可妄得餘金酬汝封倉尓山上有
石室禱祈則雲物出焉或現圓像則霧自此
出霧既交則就中現光其色有五或跨橋如
虹直指華峰其出無定西有龍潭歲旱則禱
山投龍甘雨如澍其下懸崖壁立蒲針茸茸
泉石相映誠爲異觀壇側有石井天成呼曰
藥井汲之雖淺用之不竭浮丘曾於此棲神
以法濟衆宋紹興中羽人嘗於殿基獲石法
器乃今之法水孟也而瓦已化爲土矣中有
沸湖二字是已踰千載其間興廢亦屢矣大
抵神護威嚴小有所觸則風雷震動擊搏隨
之紹興間逸人羅公璋同道士鄒從周立仙
像焉落成之夕圓像有三橋光燈炬燭天如
舡如橋異香四龔自夜達旦羅公感之故謝
疏中有云瑞相圓明式顯靈常之道祥光炳
燿莫窮變化之神瞻敬有歸歡汴何極千載
之微風復振三仙之故址重輝後有以穢觸
之者復有天灾亦上聖除舊布新之意也紹
熙辛亥羽流黄宗一糾衆新之至七夕當里
士人羅公無逸時同邑人黄衷黄震及羅斗
南方乗閑野步忽見天燈三炬自山焦而上
至夜半登書樓觀之則幾百餘矣是後間出
然止於三五或十餘而已昨以禱祠不恭而
兩爲雷驚俗咸畏而莫之輯至庚申羅公與
黄道士叩仙而修焉尊像祠宇於是備矣告
成之際金燈恃現祥光盛出人亦爲常而不
之異至是歲六月復修行道像以爲迎請之
用其像實寔川道士鄒林卿所捨也至二十
三日日中圓象忽現其光尤大於常時是山
高與華山幾齊而復與對峰絶頂仍有甘泉
茂林脩竹桃李間錯焉其四小崖石有文盡
成冰波之狀有大小石門因神仙冲舉以劍
揮之闢路取道昔有軍衆過此推倒一角陰
責而死者三百人世謂唐杜甫師得道之地
也鍊丹壇井及遺跡俱存
　　　朝山禱雨
華蓋居常朝拜歲無虚日隆冬盛夏雲霧蓊
然蓋其常也絶頂之上寒燠不恃有虔禱者
旋掃陰霾即騰曦馭頃年淨薌吴城爲親徼
福許朝仙峯已而協願諧山謝焉連日阻雨
就旅次炷香遥望三眞以祈晴霽次日果如
所禱往返安逸因哦詩紀其事云浹旬凍雨
路成泥那更漫天雪霰飛多謝眞風盪陰翳
萬峯頂上湧晴輝感應可見矣凡登正壇若
纖雲不超千里可觀古今名賢長篇秀句題
詠山間使覽者含英咀華深有珍味高峰異
景無所逃焉
　　　孫尚書朝山感應
孫尚書覿南遷次臨川輳廬陵道聞盜掠高
安新淦之間少留崇邑仙遊山道祠款乆偶
有微恙因奉香火陞殿再拜以丐靈響且約
俟安步登絶頂以荅眞貺已而悉如祈禱一
旦齋潔不憚險阻敬陟雲巘頓忘疲倦若履
平地章疏纔終徧覽勝槩因留詠云煙蘿茂
密可躋攀不假籃輿已到山送曉鳥聲青嶂
外乞靈人在白雲間亭前空想鸞驂跡洞口
猶存蘚暈斑異日丹砂如換骨乗風尚可訪
金關
　　　陳檢法母虞宜人病夢三眞授銅筯
　　　即愈建寳殿
華蓋寳山於寳祐戊午春因野火延燒殿宇
道院盡爲煨燼片瓦不留雖草創以蔽風雨
殊失舊觀景定庚申仲春寳唐寓貴陳帥之
子檢法諱同祖聞邊事警急挈家居于古嶺
莊其母宜人虞氏宿有氣疾因憂時警病勢
愈重倉皇莫措時檢法恭詣仙壇叩乞聖水
救療服餌之餘病中恍見道士三人衣彩衣
乗彩雲冉冉降于莊舍中有道士美髯豐頰
至于庭次授虞氏銅筯一雙曰宜人爲疾所
苦今授此筯當即平善無憂矣言訖揖去虞
氏便覺身輕其疾患即愈但聞異香芬馥襲
人虞氏乃命合室具吿前言莫有曉者越十
有三日虞氏與其子登山謝水旣陞殿拈香
仰視三眞曰前者病中所見即此仙也於是
大設醮筵謝恩而退旋復命工建立寳殿名
牌聖案鍾鼓爲之一新以苔聖貺焉
　　　廬陵周顯述三眞靈異
廬陵周顯於寳祐戊午年間家人有妊懷懼
而有事顯欲出將行趑趄發心敬禱三眞是
夜夢二羽衣在顯家修醮顯對羽衣言顯有
事不暇相陪欲出外幹事如何其羽衣苔言
汝莫妨公幹但有事吾二人自爲理會夢覺
數日收家信報生童男生産甚艱又於景定
庚申合家爲疥瘡所楚未免一與禱三貞復
蒙桴鼓之應又至咸淳乙丑春仲男文慶文
貴在家相繼患豆疹之疾數日不食不超全
家有憂色顯焚香遥叩三眞祈男所患無諸
難事隨即長男文慶夢道士三人來家令男
將手診視視畢言其病不妨男乃夢覺言罷
未幾復夢前道士再來診視用藥而去不數
日間飲食無阻收没淨盡雨男遂獲更生謹
刊板就于紫玄洞上以廣其傳用苔恩貺
　　　縣司迎華蓋眞仙禱雨
淳熙壬寅仲夏越月焦涸民清駭悸宰趙公
宜中率僚佐士庶迎三眞像建齋于玉清殿
獲甘雨連日四野沾溉於十九日瑞光燭天
者再雲雨晦冥非虹非電萬目奪視到七月
一日邑人共建大醮初獻焚詞罷霶霈大作
至四更乃止是歲果獲有年
華蓋山浮丘王郭三眞君事實卷之六
















