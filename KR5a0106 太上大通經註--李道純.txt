#+TITLE: 太上大通經註--李道純
#+DATE: 2016-06-11 12:26:48
#+SOURCE: github.com/kanripo/KR5a0106 master c95088df                
三經同卷藏五
　太上大通經註
　太上赤文洞古經註
　无上赤文洞古眞經註

太上大通經註
　　　　(都梁參學清庵瑩蟾子李道純註)
　太上謂无上可上大通謂无所不通經謂
　登眞之徑路衆所通行之道也首章云无
　形无體謂眞空妙理最上一乗之妙也即
　太上之義次章云如空无相謂四通八達
　无所窒礙即大通之義也下章云无相无
　爲廣无邊際謂大道至廣至大至妙无窮
　日用之間頭頭顯露此所以爲經也
先天而生顯諸仁生而无形藏諸用後天而
存所存者神存而无體神无方易无體然而
无體隂陽不測未甞存也運化不息故曰不
可思議妙用无窮
　　　右眞空一章原道之始也子曰天何
　　　言哉四時行焉百物生焉即先天而
　　　生生而无形之義也中庸曰視之而
　　　不見聽之而不聞體物而不可違即
　　　後天而存存而无體之義也然而无
　　　體故運化生成而无窮也非窮理盡
　　　性者其孰能與於此故授之以玄理
　　　章
靜爲之性寂然不動心在其中矣感而遂通
動爲之心見物便見心性在其中矣无物心不
見心生性滅心生種種法生心滅性現心滅
種種法滅如空无相大象无形湛然圓滿通
上徹下
　　　右玄理章原性之元也中庸曰喜怒
　　　哀樂未發之謂中中也者天下之大
　　　本也即靜爲之性之義又曰發而皆
　　　中節謂之和和也者天下之達道也
　　　即動爲之心之義性本靜非心則不
　　　見心本靜非動即不見因物見心潜
　　　心見性性寂知天是謂通也苟或心
　　　隨物轉性所以忘也故曰心生性滅
　　　設若潜心入寂性所以現也故曰心
　　　滅性現蓋性如虚空動與不動當寂
　　　見與不見常明一切物來相撓如片
　　　雲點虚空相似太清還受點也無旣
　　　不受點則湛然圓滿我之性天亦復
　　　如是
大道无相故内其攝於有養其無象象故常
存眞性无爲故外不生其心无所用心心故
常存如如自然廣无邊際无爲則无不通對
境忘境不沉於六賊之魔我不逐境境无干
我居塵出塵不落萬縁之化我不立塵塵不
染我致靜不動大定致和不遷大慧慧照十
方大明虚變无爲大通
　　　右玄妙章明道之理也故次之以玄
　　　理章洞古經云養其无象象故常存
　　　即大道无相之義孟子曰无爲其无
　　　所不爲即眞性无爲之義内无相則
　　　如如自然外无爲則廣大悉備祖師
　　　謂丹田有寳休問道對境无心莫問
　　　禪即此義也對境忘境何魔之有居
　　　塵岀塵何縁之有縁息則性靜魔息
　　　則心和致靜則不動致和則不遷二
　　　理兼持則圓明普照神變无方也
頌曰有法悟无法心隨法生法隨心滅无脩
解有脩性本无脩脩即非性包含萬象體心
空性寂无所不容不掛一絲頭纔染一塵即
成滲漏
　　　右頌言其體用也體之則無用之則
　　　有所以自有法頓悟无法因无脩勘
　　　破有脩至於有无不立心法雙忘體
　　　同太虚包羅无外大道之理至是而
　　　盡矣



太上大通經註終





