#+TITLE: 許太史真君圖傳--
#+DATE: 2018-05-12 10:21:43
#+SOURCE: github.com/kanripo/KR5b0124 master 42e30108                
許太史真君圖傳卷上國九
　　　玉陛錫詔
晉孝武帝寜康二年甲戌歳八月朔且有雲
仗自天而下二仙乗輦導從甚都降于真君
之庭眞君降階迎拜二仙曰奉
玉皇命賜子詔眞君俯伏以聽乃宣
詔曰上詔學仙童子許遜卿在多劫之前積
修至道勤苦備悉經緯逾深萬法千門罔不
師歷救灾㧞難除害蕩妖功濟生靈名髙玉
籍衆眞推仰宜有甄陞可授九州都仙太史
髙明大使賜紫綵羽袍瓊旌寳節玉膏金丹
各一合詔至奉行眞君再拜登階受詔一仙
曰予乃玉眞上公崔子文一仙曰予乃元眞
大卿瑕丘仲言畢揖眞君坐告以冲升之日
遂乘雲車而去
　　　玉陛再詔
晉孝武帝寧康二年甲戌歳八月望日至于
日中世人遥聞空中音樂之聲祥雲彌望須
臾漸至眞君之庭羽蓋龍車從官兵衞仙童
綵女前從導從紅雲紫氣舒布環繞前二詔
使再至眞君降階拜迎二仙復宣
詔曰上詔學仙童子許遜脫子前世貪殺匿
不祀祖先之罪録子今生呪水行符治病罰
惡馘毒之功巳仰潜山司命官傳金丹於下
界閉債封形迴子身及家口廚宅百好歸三
天子急淨穢背土凌空左大力天丁與右流
金火鈴大将照辟中黄無或散慢詔至奉行
仍封逺祖由玉虚僕射曽祖琰太微兵衞大
夫祖玉太極把業録籍與者父肅中嶽仙官
賜所居宅曰仙曹左府詔使曰鄕門弟子唯
六人合從龍車同時上升言畢亦升天而去
　　　眞君聖誥
混元始祖一氣分眞多劫之前積修至道勤
苦備悉經緯逾深萬法千門罔不師歷救灾
拔難除害蕩妖功濟生靈名髙玉籍衆眞推
仰冝有甄陞大慈大願大孝大仁九州都仙
太史髙明大使雷霆泰省天樞伏魔上相至
道玄應神功妙濟掌九天司軄太一定命注
生眞君三天按察都檢校溥奏諫議大夫天
醫大帝度人祖師淨明溥化天尊













九州都仙太史髙明大使至道玄應神功妙
濟眞君姓許名遜字敬之曽祖琰祖玉父肅
世爲許昌人髙節不仕乃頴陽由之後也父
漢末避地於豫章之南昌因家焉














初母夫人夢金鳯㗸珠墮於掌中玩而吞之
及覺腹動因是有孕而
真君降生焉時吴赤鳥二年正月二十八日
也














眞君生而頴悟少小通䟽與物無忤嘗從獵
射一麀鹿中之子墮鹿母猶顧砥之未竟而
斃因是惻然感悟即棄折弓矢學道也












眞君刻意爲學博通經史明天文地理音律
五行經緯之書尢嗜神仙修鍊之術徧參歷
攷悉究玄微焉









眞君聞西安吳世雲得至人丁義神方南海
鮑靖祕法及天降白雲符遂徃師之世雲靈
感玄㑹若契宿因悉以祕要付授如今之垂
世如意大丹乃丁義神方之一也西安今寧
州世雲仕吳爲西安令因家焉今去州六十
里有西平靖吳仙觀即其故宅也













眞君與郭璞訪求名山爲棲眞之地得逍遥
山金氏宅謂大合仙格乃同謁金公璞白曰
許君欲置一舍爲修餗之地故上謁公答曰
許君若誠有意當并置莊産爲薪水資
眞君曰雖蒙傾蓋受之無名願聞所需多寡
惟命公曰大丈夫一言道合身命猶以許人
况外物乎乃取一大錢中破之各牧其半爲
劵焉













眞君居金氏宅日以修鋉爲事不求聞逹鄕
黨化其孝友交游服其德義人有餽遺苟非
其義一介不取嘗有售鐡燈檠者因夜然燈
有漆剥處視之乃金也翼日訪元主還之












眞君道譽日著郡舉孝廉不就朝廷累加禮
命不得巳乃以晉大康元年起爲蜀郡旌陽
令時年四十二視事之初誡胥吏去貪鄙除
煩苛脫囚縶悉開諭以道吏民悦服咸願自
新其教民忠孝慈仁忍愼勤欽爲先令秀民
有德望者相與勸率故爭競日消至於無訟
時胡詹二典押爲之掌案聽政焉今廟食爲
神也












眞君未任縣之先歳饑民無以輪租郡邑繩
以法率多流移曁涖事日乃以靈丹點瓦礫
化黄金令人潜瘞於縣之後圃一日籍民之
未輸者咸造于庭使吏詰貴之令服力役於
後圃民鑊地獲金得以輪納故免逃竄之憂
悉按堵鄰境流移之民慕其德恵來依附者
甚衆遂至縣邑户口增衍人物冨庶焉












郡中屬歳大疫民死者十有七八眞君乃以
所得神方拯治之凡符呪所及皆登時而愈
至於沈痾之疾亦無不痊者













郡中疫民旣活救濟之道傳聞他郡病者相
繼而至日以千計於是標竹郭外十里之江
置符其中俾就竹下飲水皆瘥其悼耄羸疾
不能自至者汲歸飲之亦獲痊愈故蜀民謡
曰民無盗竊吏無奸欺我君活人病無能爲














眞君任旌陽旣久知晉室将亂乃棄官東歸
蜀民感其德化無計借留所在立生柌家傳
盡像敬事如神明爲啓行之日嬴粮而送者
蔽野有至千里始還者有隨至其宅願服役
而不返者乃於宅東之隙地結菱以居其戕
如營壘悉攺氏挨以從眞君之姓故至今其
地號許家營焉其遺愛及民有如此者













眞君嘗至新呉憇于栢林忽有女童五人各
持寳劔來獻異而受之旣而偕至眞君宅日
以撃劔自娯人莫能測眞君知其劒仙常禮
遇之卒獲神劒之用飛升後五童隱于手植
栢下因號栢樹仙童新吳今有栢林觀存焉













眞君與吳眞君游嵩陽聞金陵丹陽縣黄堂
靖有女師諶姆多道術同徃師之姆曰昔孝
悌王自上清下降兖州曲阜縣蘭公家留下
金丹寳經銅符鐡劵謂公曰後晉代當有神
仙許遜傳吾此道命公轉以授吾使掌之以
俟子積有年矣今當授子乃登壇依科盟授
并正一斬邪之法三五飛歩之術悉以傳付
焉













二君前受諶姆道法禮謝訖辤行眞君方心
期每歳必來謁姆姆覺之曰子勿來吾即返
帝鄕矣乃取香茅一根望南擲之曰子歸認
茅落處立吾祠嵗秋一至足矣二君還首訪
飛茅之蹟於所居之南四十餘里得之巳叢
生矣遂建祠宇亦以黃堂名之今號曰黄堂
隆道宫每歳仲秋之三日必徃朝謁焉













眞君自嵩陽回訪諶姆飛茅之蹟經過路傍
偶見陂水清澈爲之少憇今清陂村有憇眞
靖爲觀是其處也又見鄕民盛烹宰以祀神
且相詫曰祭或不腆則神怒降禍矣眞君曰
恠祟敢爾耶乃夜宿於逆旅召烈風迅雷伐
之技其林木明日告其里人曰妖社巳驅毋
用祭也今其地有廢社鄉民不復祭祀矣













眞君尋訪飛茅經過之地見鄕民負檐遠汲
者滿道老㓜勞苦乃以杖剌社前涸澤湧泉
以濟之雖旱不竭今大澤村紫陽靖之石井
是也眞君嘗登龍城之山巓指山腰之泉罅
曰是必有異物藏于其中後將爲妖孽以害
生民遂卓劔運法建立壇靖以鎭之今每年
仙馭朝諶姆則憇于此號龍城觀也













眞君渡小蜀江即今之黄湖口抵江干之肆
主人朱氏雖貧而迎接能盡禮敬眞君乃戲
盡一松于壁而去其家即日市利加倍後江
漲潰堤市舍俱漂惟松壁不壞也今名松湖
市見有朱土地廟食焉













眞君嘗鍊神丹於艾城之黄龍山山湫有蛟
魅聚淵藪作洪水欲漂丹室於是眞君遣神
兵擒之釘于石壁今釘蛟石具在焉











眞君神丹旣成乃祭于幕阜山葛仙公之石
室眞君至脩川愛其湍急而味堅取神劔磨
于澗傍之石即今號梅山旌陽觀眞君渡水
登秀峯爲壇於峯頂以醮謝上帝乃服仙丹
今號旌陽山溪南有吳仙觀即是吳眞君故
居也












眞君造吳君之宅過西安縣即今寧州社伯

岀謁乃詰其地分有妖孽爲民害者其神匿
之而不告焉眞君行過一小廟五神人迎謁
而告曰此地久有蛟孽毒害生民知仙君來
此故徃鄂渚藏避矣後將復還願爲斯民除
之廟神姓毛兄弟五人今曰恊佑廟在州東
四百歩地也












眞君如廟神之言躡蹟追蛟至鄂渚路逢三

老人詢其蛟孽蹤穴所在指曰見伏于前橋
下故眞君至橋側仗劒叱之蛟驚奔入大江
匿深淵乃勑吏兵驅之蛟從上流奔岀遂誅
之三老人即普應三王廟食其地今有伏龍
橋上下龍口也












眞君怒西安杜伯匿蛟而不職錮其祠門止
其享杞令居民事姓毛之小廟今寧州城隍

廟正門常閉開則邑有灾恊佑廟食甚盛眞
君還郡城曰此地水陸衝要人物繁夥豈無
分合神仙之人試以靈丹數粒雜他藥貨之
令其信縁而取竟無一人遇者眞君吁嘆仙
才之難得也












眞君聞新吳有蛟爲孽因持寳劒捕逐之經
今仙游觀之地蛟懼竄入溪穴即今藏溪也

眞君乃以巨石書符及作鎭蛟文以鎭之文
石尚存于今之奉新縣西十里延眞觀院是
也












海昬之上遼有一巨蛇據山爲穴吐氣成雲
亘四十里吞吸人物大爲生民害眞君聞之
乃登北嶺即今會仙峯驗之果見毒氣漲空
乃集弟子將徃誅之初入其界遠近居民千

百人競來懇訴眞君惻然曰世運周流際此
厄食生民何罪乃受其灾吾之此來正爲是
事誓不與此蛇俱生也當爲汝曹除之













眞君羣弟子旣集亦同勸請誅蛇眞君曰須
時至乃可於是卓劔于地對天黙禱良乆飛
泉湧出俄有赤爲飛過眞君曰時至矣其地
爲候時觀後攺赤鳥夀聖今曰廣福觀也












眞君至蛇所鄕民咸鼓譟趨前聽命乃卓劒
布氣飛符召海昏社伯南昌社公并力驅蛇
出穴其符落處因建觀名符落今南昌郡南
太和觀是也














蛇岀穴舉首十餘丈吐毒衝天真君嘯命風
雷指呼神兵令吳君飛歩引劔劈其首施岑
甘戰等揮劔裂腹有小蛇自腹出長數丈甘
君欲斬之眞君曰彼未爲害不可妄誅小蛇
奔七里聞鼓譟回顧其母弟子請追戮之眞
君曰此蛇五百年後若爲民害吾當復出誅
之以吾壇前松栢拂地爲驗又曰吾仙去後
一千二百四十年間豫章之境五陵之內當
出地仙八百人其師出於豫章大揚吾教郡
江心生沙洲掩過沙井口之時小蛇若爲民
害彼八百人自當誅之若無害於民亦不可
誅也蛇子遂得入港今建昌有蛇子港七里
聽新建有吳城廟是也












眞君旣誅巨蟒妖血汙劔於是磨洗且削石
以試其鋒今建昌州有冷水臺磨劒池試劔
石存眞君告弟子曰大蛇雖滅蛟精未誅彼
物通靈必知吾有除害意恐其伺隙潰郡城
盍濟郡乎戰岑二子者從我焉時求嘉六年














眞君道術髙妙著聞遠邇求爲弟子者動以
千計郤之不可得乃化炭爲美婦人夜散君
弟子處以試之明旦閱之其不爲所染汚者
惟十人爾即異時驂侍前後上升諸髙弟也
自是凡周游江湖誅斬蛟蛇無不從馬餘多
自愧而去今建昌州西津名炭婦市其觀號
妙明即其地也


許大史眞君圖傳卷上
















許太史眞君圖傳卷下













眞君與甘施二君歸郡周覽城邑適有一少
年美風度衣冠甚偉通謁自稱姓愼禮貌勤
恪應對捷給遽吿去眞君顧謂帬弟子曰適
者非人乃老蛟之精故來見試其人體貌雖
是而腥風襲人吾故愚之庶盡得其醜類耳














眞君知年少乃老蛟之精蹟其所之乃在江
滸化爲黃牛臥於沙蹟之上眞君乃翦紙化
一黒牛徃之














眞君令弟子蹟蛟精所之乃在郡城江滸化
爲黃牛臥于沙蹟之上即今之黄牛洲眞君
乃剪紙化黑牛去後又令施本潜持劒徃伺
其關酣即揮之果中其左股牛奔入城南井
中井今在上藍寺東南角故世號蛟井














眞君遣符吏追蛟精至長沙賈誼井中岀化
爲人入賈玉家先是玉妻以女居數歳生二
子每春夏出舟秋重載歸是時忽徒還紿玉
云彼劫傷股玉召醫眞君爲醫士謁玉召之
不岀乃上堂叱曰江湖蛟精害物非一吾尋
蹤至此豈容逃避速出乃見形遂揮兵誅之
噀二子爲小蛟并誅之賈女幾變父毋吿遂
免













眞君謂賈玉曰蛟精所居其下即水今君舍
下深不踰尺皆洪波也可速徒居母自陷溺
玉舉家駭惶移居髙安其地不日陷爲淵潭
深不可測今長沙昭潭是也













眞君復還豫章而蛟精之餘黨甚盛慮眞君
必誅之心不自安乃化而爲人散游城市因
訪眞君弟子詭言曰僕家長安積世崇善逺
聞賢師許君有神劒願聞其功弟子曰吾師
神劔指天天裂指地地坼指星辰則失度指
江河則逆流萬邪莫可當神聖之寳也又問
抑有不能傷者乎曰惟不龍傷冬𤓰葫蘆耳













蛟精以前言爲誠然乃盡化其屬爲冬𤓰葫
蘆聮延枝蔓浮泛滿江擬流出境眞君晨興
覺妖氛甚盛乃顧江中見蛟精所化即以劒
授施岑使履水斬之黨屬茹連悉無噍類江
流爲之變色













眞君告弟子及郡城之父老曰此地爲浮州
蛟螭所穴不有以鎭之後且復出爲患人莫
之能制也乃役鬼神於牙城南井鑄鐡柱爲
永久鎭浮之計












眞君鑄鐡柱旣成聽其出井外數尺下施八
索鈎鎖地脉眞君祝之曰鐡柱若亞其妖再
興吾當復出鐵柱若正其妖求除由是水妖
屏蹟城邑無虞復恐後世姦雄妄作故因鐵
柱再埀記云地勝人心善應不出姦讎縱有
興謀者終須不到頭其慮後世也深大率有
如此者













眞君以蛟蜃之屬有散入鄱陽潯陽界者慮
其復還乃周行江湖以殄滅之至岧嶤山頂
有蛟湖三所孔穴透大江通饒信遂誅其蛟
魅立玉陽府開化靖太城府靖以鎭之鑄鐡
符鎭鄱陽湖口杜其入路今在湖口縣上鍾
石江中鑄鐵蓋覆廬陵玄潭制其藏藪仍壓
以鐡符鎭以靈劒今有飛符嶺崇眞觀













將軍王敦舉兵内向次于湖眞君與吳君及
郭璞同徃謁之敦宴曰予夢一木破天如何
眞君曰非佳兆也吳君曰木上破天未字也
令璞筮之曰無成敦曰子夀幾何璞曰若舉
事禍將不久若還武昌夀未可量敦怒曰君
夀幾何璞曰盡今日日中即今武士擒璞以
斬之眞君擲杯化鴿繞粱敦舉目失二君所
在












眞君與呉君游至金陵欲賃舟復回豫章而
船主告以乏操舟者眞君曰爾等但瞑目安
坐切母覘視吾自爲爾駕之舟人諾












眞君召二龍挾舟而行經池陽以印印西岸
之崖壁辟水恠而行今印文猶在













許吳二君同乘龍舟凌空俄過廬山頂至于
紫霄峯金闕洞眞君與吳君欲游洞中故其
舟稍低抹林稍戞戞有聲舟人不能忍而竊
窺之龍即捨舟於層岫之上折桅於深澗之
下眞君謂舟人曰汝不聽吾言將何所歸乎
舟人乃拜求濟度眞君教以服餌靈草遂不
死之術終隱於此山今有鐡船峯并桅爲石
墮在澗中













眞君濟舊隱數十年間不以時事關意日與
羣弟子講究眞詮精修至道作醉思仙歌又
著八寳訓曰忠孝廉愼寬裕容忍忠則不欺
孝則不悖廉而罔貪愼乃無失寬則得衆裕
然有餘容而翕受忍則安舒鄕里化之皆遷
善逺罪孝悌興行平時出處隨機應物不異
常人但所居之地鳴鶴翔飛景雲旋繞而巳














寧康二年甲戌眞君一百三十六歳八月朔
有雲仗自天二仙乘輦下降導從甚都眞君
向空迎拜二仙曰奉玉皇命賜子詔授九州
都仙太史兼髙明大使賜紫綵羽袍玉膏金
丹各一合眞君禮拜聽受訖一仙曰余乃玉
眞上公崔子文一仙曰余乃元眞太卿瑕丘
仲就告眞君冲舉之日復登雲車而去














眞君召集門弟子與鄉曲耆老諭以升舉之
期大食于眞君之庭日設宴飲共叙惜別且
教以行善立功以𦤺神仙之㫖著靈劔子等
書又與十一弟子各爲五言二韻勸誡詩十
首以遺世及以大功如意丹方傳家弟子之
不與上升者勸誡詩即今之一百二十靈籖
也如意丹方亦行于世每歳尚有黄中齋食
云













八月十五日大營齋會徧召里人長少畢集
至日中祥雲彌里音樂騰空羽蓋龍車從官
兵衞仙童綵女導從崔瑕二詔使復降宣
玉皇詔命云巳仰潛山司命官傳金丹於下
界閉債封形迴子身及家口廚宅百好歸三
天子急淨穢背土凌空左大力天丁與流金
火鈴照辟中黄無或散慢眞君俯拜欽受














眞君遵詔使玉眞上公之言以門弟子雖衆
惟六人合從行餘各自有超舉之日不得偕
行乃升龍車命陳勲時荷持冊前導周廣會
亨驂御黄仁覽與其父族侍從盱烈與母部
從仙眷四十二口拔宅同時升舉雞大亦随
逐飛騰里人攀戀投地悲號不忍别去眞君
乃留下修行鐘并石函聊爲異時之記也














眞君有役夫許大聞將上升苦求隨行眞君
以詔使告人數有定命不徇所請預期聽其
與妻運米出西嶺及聞升舉乃愴惶奔歸推
覆米車曁至撫膺望號眞君乃授以地仙之
術夫婦偕隠于西山其來覆地復生旣隱不
欲人識攺姓午復姓午見廟食于生米市翻
車岡時人或有遇見之者蓋出沒不常焉














眞君仙仗凌空有頃墜下藥臼車轂各一又
墜一雞籠于宅之東南十餘里并䑕數枚墮
地巳拖陽而不死意其曽竊食仙丹也後人
或有見之者必爲瑞應馬升天後綵霞祥雲
彌漫山谷百里之內異香經月不散初眞君
自旌陽回奉蜀錦爲質信於諶姆姆製爲殿
惟至是忽飛來游繞於故宅之上竟日復入
雲霄













眞君初與郭璞尋眞選勝經冝春樓梧山王
長史之子朔迎欵敬至眞君授以仙術且云
此地前對洞天俯臨袁水冝爲道院朔從之
遂書靖字于壁而退及飛升時雲軿過其上
遣二青衣告別朔舉家祈度眞君曰子軰仙
骨未充乃飛仙茅一根俾植之久服可長生
後王族各百齡今臨江玉虚觀有仙茅存焉




玄都御史神烈吳仙眞君名猛宇世雲濮陽
人性至孝以道法行于吳晉間嘗以羽扇晝
豫章江水而渡晉寜康二年十月望奉天詔
與弟子四人同時飛升







潛惠彭仙眞君名抗字武陽仕晉爲尚書左
丞師事眞君成道宋髙祖永初二年八月二
十四日奉天詔舉家二十六口上升今龍興
宗華觀是其故址也






洪施時仙眞君名荷字道陽東海沐陽縣奉
仙觀黄冠上士依棲師事
眞君成道能役使鬼神驅剪邪魅及
眞君冲升日命與陳勲執冊前導從龍車上
升矣





元通周仙眞君名廣字恵常廬陵人師事
眞君遵行道法夙夜惟勤就宅西百餘歩築
室以居今號宣詔福地太虚觀
眞君冲舉日驂
龍車上升






精行甘仙眞君名戰字伯武豐城人師事
眞君除害利物陳大建元年正月七日奉
天詔駕
麟車冲升今富州清都觀乃藏丹之故宅號
飛簧觀





勇悟施仙眞君名岑字太玉九江人勇健絶
倫師事
眞君成道晉寜康二年十月二十八日奉
天詔冲升西嶺至德觀即其眺望水蛟之臺
是也






神恵曾仙眞君名亨字興國泗水人博學多
能師事
眞君授以要道靈符神方祕訣無不備悉後
驂龍車同時升舉即今冨州眞陽觀是其遺
蹟也





正特陳仙眞君名勲字孝舉蜀川人博學洽
聞昔
眞君任旌陽日付以吏職後引爲門弟子託
以腹心典經籍守丹鑪
眞君冲舉日命與時荷執冊前導焉






和靖旴仙眞君名烈字道微少孤事毋孝毋
乃眞君孟姊也
眞君以孀居築室于宅西居之毋子得道並
受詔命部從
眞君仙眷四十二口上升





冲道黄仙眞君名仁覽字紫庭髙安人任青
州從事單騎之官
眞君以子妻之父輔字萬石舉孝亷任御史
同師事
眞君得道舉家三十二口從眞君龍車升天






普惠鍾離仙眞君名嘉字公陽
眞君仲姊之子少喪父母
眞君授以至道晉寧康二年十月十五日奉
天詔冲升今新建縣象牙山丹陵觀是其故
址也





洞眞胡天師名惠超字拔俗不知何許人也
居豫章西山洪井
眞君授以延生錬化超三元九紀之道唐長
安三年二月望冲升今龍興玄妙觀是其伐
樟樹精去處也



許太史眞君圖傳卷下


