#+TITLE: 上清太玄集-金-侯善淵
#+DATE: 2016-06-11 12:27:15
#+SOURCE: github.com/kanripo/KR5d0084 master 210115d0                
上清太玄集卷之一上一
　　　　姑射侯善淵述
　通明論
　　　上清元化章第一
上清元化隆睦開圖豫而爲之者道也終而
復始者性也崇宗則含德之容沖玄髣髴象
若瓊琚誾誾而以徽徽然哉悅風韻之音倡
元晶之旭頡翼無拘廼遊道之方矣衝祖則
大而無外細而無内上圓下方天地形名内
闡氤氲之氣東出西没日月昇沉巨化暹昱
之明心物凝之烱然無不敏其令也
　　　奕善之逵章第二
奕善之逵在用之常也視之大象大象無形
形之則非眩於目自然光溢無極矣是以離
婁能視猶斯未證其慧也聽之大音大音希
聲聲之則非亂於耳自然慜適無方矣是以
師曠能聽猶斯未證其聦也至聦至慧至變
至通皆授生夷道之中矣
　　　表物窮理章第三
表物窮理靖式若容睊移玄覽璟泄凝彤明
則匿於闇生則伏其衰機禧釋憫以至常容
淳伸之格廼絶禍患之門也
　　　契道登眞章第四
契道登眞以致善功三界之勅非礙不通一
者物之隨化道之體也應而顯形神之用也
用之無用用之至矣二者機臨衆象仰啓瞳
矇光而不耀者是以無色無色之色色之至
矣三者符空非有執有不空不空之空是謂
眞空緫而通之出乎無倫
　　　鞏性無生章第五
鞏性無生悅之有化善應則終身無塞外繟
寛舒曠然虛靜者人道與天道相通也嚏息
和融氤氲應兆皓然精粹者沖氣與元氣相
接也舉盻凝祥靈烏降瑞兩耀交光者睛瞳
與日月合其明也然則飛玄六洞妙化三宫
分而爲之九氣聚而爲之一眞一眞之變在
乎無爲之爲也
　　　得之與失章第六
得之與失應用不同得者貴精愛氣保命頥
神抱其道而懷其德也失者矜饕嗜慾意亂
心荒忘其本而匿其眞也通玄釋僞勃窣威
靈開元惺惚者遂即禔毅之功也
　　　斂意精思章第七
斂意精思怡然致靖内敵琅函頠若嬰兒之
貌也攝理之庸順常之豫者誼無過失正性
善感其機也謐之則非睟之睟益慜之至也
悀之則不覗之覗益昉之及也衷𢓜之變通
易無極方隅不疐者是在用無化之化也
　　　道偉含融章第八
道偉含融肆無不際上覆無極提挈乾綱天
圓立像日月星臨垂光晝夜神而通之無不
合其明也下宰無極掌握坤柔地方立像山
谷盈虛依時泄化萬物生成無不在其中矣
至弘至大大無不包至微至細細無不入衍
之則混理同機甫攝誼無不和也
　　　非道之道章第九
非道之道存而忘之順理之常忘其物而存
其眞者所以致其度也應物忘心棄常之理
存其欲而失其本者所以致其卭也哲叡通
之不然如斯非見之見是謂眞見非應之應
是謂眞應應化不臨遍知無極之道也
　　　衷息之逵章第十
衷息之逵知夫致敏靜者制其動正者制其
邪順渝之憲鞏質規函存夷之勅者遂即裕
常之肇也
　　　無所不化章第十一
無所不化是謂大通納流而不溢者廼道之
淵也凝虛而不滿者廼道之邃也混氣而不
盈者廼道之弘也在朝而不明者廼道之常
也在昏而不昧者廼道之理也應物而不絶
者廼道之化也通神而不失者廼道之信也
授命而不擇者廼道之德也司之具足孰證
其眞背之者廼自投其斃矣
　　　釋僞存眞章第十二
釋僞存眞忘機絶慮侚窋俱無誠心篤志處
其靜則喧撓不煩恬然守素神息安綿者所
以澄其清也處其忠則禁戒無私怡然養浩
昶奕淳亨者所以立其信也處其德則謙光
晦跡精粹含容純風隱韻所以合其道也眞
道獨行穢道盡蠲知斯有礙是謂不然
　　　至倀至矩章第十三
至倀至矩迷悟兩機迷者執其幻也悟者陶
其眞也眞非目視視之則眩於物矣幻非意
識識之則證其慧矣神盈虛谷裕必遊方叡
而通之者宴坐華圜之間矣
　　　背覺合麈章第十四
背覺合塵返渝至道有貨之貨預於無貨之
貨者得而失之故以身之患也有用之用預
於無用之用者存而忘之故以心之溷也有
色之色預於無色之色者明而晦之故以目
之瞵也有聲之聲預於無聲之聲者□而泯
之故以耳之䏁也有化之化預於無化之化
者拯而侮之故以神之懵也守正歸淳精思
翌敏者善嘏絶其尤也
　　　陶腆煢徽章第十五
陶腆煢徽奚爲痯徇囂之與華自執其嚚窋
之與慁自致其惛慤孫妍釗奭然有悟惺臒
者偃翕靈眸神霄宴息坐致自然自然爲然
是謂不然不然而然然之至矣
　　　讚曰
祈眞奉教　志願諄諄　齋心澡雪　蕩穢除葷
威靈繟奕　剿銳蠲氛　忘形留質　釋僞存眞
體如鐐屑　用若璘㻞　玉虛盈狀　靈寳滋純
扶曦昶弈　契道登晨　混元凝祖　太一無分
先天曆化　是謂生神
　沖明論
　　　上清之道章第一
上清之道妙化無疆一氣分而天地判二儀
合而日月明三才應象萬物滋生頥神運氣
保煉元精凝而化之感然有象應之則千眞
具宰通之則萬聖齊臻千眞萬聖無或不在
斯悟之明之是謂混微之要者哉
　　　玄陽晶璨章第二
玄陽晶璨焕明十方散瓊瑛之秀放玉瑞之
祥上彌乾綱下覆坤柔恢張萬化之樞斡運
千機之柄物不禀而不生神不通而不靈靈
滋衆妙昱遍五方之畤者哉
　　　沖明赫奕章第三
沖明赫奕曨𣋞交光焰炊日月之晶烽熾乾
坤之體焕然輝燦週迴萬返之靈釋然洞達
方攝千𡼢之叡混内凝珠經嗣靈哲昇上絳
霄之宫宴坐九陽之闕帝命仙眞永延遐壽
無衰矣
　　　元始之體章第四
元始之體潔白虛盈純素無物澹泊無形無
形之形能育衆形無色之色能張衆色非無
非有有無自應非動非靜動靜自隨天不禀
而不清地不感而不寧物不通而不化神不
受而不靈至道之常人在其中日用而不知
如魚在水不識其水人之在道不識其道魚
識水則弊淨深潭不吞香餌久而成大者超
於吕梁化龍之狀乃得水之妙也人識其道
弊居幽靜去華薄絶嗜慾内存元氣外抱神
風久而功備者超於玄關化爲羽客眞人授
其度者乃得道之要也
　　　表裏精思章第五
表裏精思内含靈哲玉煉眞形化肌無血體
若冰霜者是存精保命之理也外抱靈風神
飛展翼輕舉昇玄存亡不測透金石遊方之
外者是煉神合道之機也
　　　動靜之機章第六
動靜之機善用不忒明混元象帝之先曉大
洞虛谷之外靜則皓曠無心卓然獨立大體
絶其塞也動者内施元氣外爍神光混入太
虛遍應實其腹也歸宗則純而無雜證祖則
叡而不測是以撥築之風心無斷常之見也
　　　太素之分章第七
太素之分周而三過一者彝敵之䉂綽奕無
隅覆載物無不濟者是謂皇宫之域也二者
扶曈流燦焕爛諸方長養物無不惠者是謂
華陽之國也三者泄化登琳凝祥煒燁混裏
含胎者是謂養我之鄉也
　　　形生濁質章第八
形生濁質盥雪之心心清無欲迪僴其威動
則應其虛虛則溢其氣氣壯保其精精壯保
其神神不靈而道不清氣不定而性不明明
幽不疐與道通眞通眞之翼出化先天之表
也
　　　道尊無位章第九
道尊無位配偶無雙恢張萬化洪攝千機及
乎大道不足爲其物未嘗無象之象也山嶽
崩摧風雷迅烈及乎大道不足爲其聲未嘗
無音之音也鑚之九地降逸黄泉及乎大道
不足爲其深未嘗下玄無底也仰之三天昇
彌昊境及乎大道不足爲其高未嘗上玄無
頂也日月星輝交光燦爛遍照十方者對吾
大道不足爲其明也太空無物洞徹無心寂
寥絶跡者對吾大道不足爲其虛也至玄至
妙是謂萬法之宗至幽至微是謂三乗之祖
慧而無窮神而不測者何聖焉乃無上玄元
之理也
　　　至信不慝章第十
至信不慝適然無惄性曆開途龍頡日月之
明神翌玄都鳳羽乾坤之體碾路無蹤敵夷
非跡運化盤礴之中常居泰華之域也
　　　神機之變章第十一
神機之變六正同科一者頥身不塞五膽皆
通七竅應無不順也二者叩道幽邃極理寬
舒大闡象無不包也三者元氣流行週迴虛
梵布化物無不和也四者沖氣保滿内施不
絶融息混理之元也五者胎光微宻瞬盻星
流參羅鬱宻無不保其耀也六者神帝出化
日炫高奔珠玉金石無不發其光也上合三
宫是謂氣中之氣神中之神道中之道三乗
混一如太虛無物之象矣
　　　煜遍知明章第十二
煜遍知明孰證其慧在用而不契其常在體
而不鞠其晊疵之甚愲之深隨流而迷源捨
本而逐末遠道之儀者死矣育善之期誠肅
之志釋然開化精穆太虛無殊者也
　　　志廉貞潔章第十三
志廉貞潔謹愼精誠和柔清淨恭順通亨志
廉則守眞無欲抱道無私也貞潔則居塵不
染懷玉無瑕也謹愼則非理莫作非道不爲
也精誠則直忠非曲正信無邪也和柔則陽
生順命氣化歸神也清淨則皎然不垢瑩徹
無心也恭順則運用不絶隨化無方也通亨
則與道同一純粹無雜也進善不忒乃得道
之要也
　　　頥精養氣章第十四
頥精養氣保煉神眞舉身輕麗綽約隨風乗
六虛之飈遊乎大方之外者具化無黷隨機
順命應變不失其常也下降則同地之寧生
成萬物不匠而自合其功也昇上則同天之
清宻羅萬象不炳而自張其明守中無失同
虛之化統攝萬靈不傳而自得其度然則含
横巨聖遍歷諸方及乎玄陽者猶斯覆載而
不普也
　　　道常無物章第十五
道常無物混氣通元法天象地長養成熟皆
在其中矣假使胎卵濕化蠢動含靈無不賴
其德水谷山原金石草木無不借其眞矣人
若悟之存精無失養浩無虧保煉形神混同
一則是謂玄之又玄之理也
　　　讚曰
太古初張　運化玄陽　開元神帝　瞬目胎光
明沖黄甫　朗照青蒼　下通源海　上徹恢綱
金堂結秀　寳洞凝祥　光如玉屑　瑩若冰霜
融滋丹體　點化神方　無窮妙理　不測眞常
抱元知足死而不亡
　圓明論
　　　混沌未開章第一
混沌未開中於恍惚杳杳冥冥無能辨形溟
溟涬涬焉能致明曰洪濛摶握剖判初分顯
於元氣者運於至精者也動乎昇降者定乎
浮沉者也天地弘於覆載日月象於照臨萬
物禀於生成通而化之易乎至神無所不可
無所不之曰應其體用其眞立乎象致乎神
乘於政信者可以全其聖功者也
　　　道之至無章第二
道之至無爲之至有有之者神之化也無之
者靜之極也動靜之逵天文之象地理之形
中息之變固之則存其靈以至於命悀之則
播其精以至於性曰焕然非跡釋然有應者
及陽全其體也全其體則合其眞備其物則
累其身其身不殆出乎天地無倫者哉
　　　期彝之勑章第二
期彝之勑愻羽知方煢而化者外以閟之内
以闡之政以頏而降降以敵而沉曰圜而陶
者内以闔之外以闢之政以頡而昇昇以司
之浮曰上之通下之存中乎息非以高明孰
能有於此哉
　　　一氣之政章第四
一氣之政分化形生立其體返乎眞政於道
者極乎象帝者也曰通之元混之先明於四
達表於一眞之理者何謂邪政於性及乎命
釋然出化圜羽先天先天之制易乎位者可
以還於象矣
　　　混元之化章第五
混元之化氣象之分政于動靜者運乎浮沉
者也曰天地立其位山澤通其氣川谷盈其
虛虛之致其神曰道化之精氣邪德化之血
脉邪上下觀之若芤之體中流之息若楓之
用曰近而不可親親之者遠矣遠而不可踈
踈之者近矣及乎通化者得乎遠近之所也
非以探𧷤孰能理於此哉
　　　政于物象章第六
政于物象混于致空奕乎性裕乎存左右之
所者辨乎精義也順乎理者兟兟之進者也
明乎道者悾悾之信者也曰剛之體柔之用
剛柔之粹易象之極曰道之化德之生天地
分於清濁日月運於躔度萬物從於造化化
而欲作常以鎭之鎭之者返于至道之中矣
　　　乾元天體章第七
乾元天體道廣嘉通會合羣靈者資乎衆妙
者也曰愛於天下者天下自愛者是吾至精
者也順於天下者天下自順者是吾至神者
也曰居中處正與道玄同全其元象任其自
然矣
　　　誠肅之志章第八
誠肅之志唯心之佶伊尹于性性之穆穆然
哉不然則䏁之瞵之憮政于未明者也曰矻
矻於形愲愲於性者迷之深矣惑之甚矣曰
默然而敏之者明而所以通之者何謂邪蓋
以聖人明虛無而爲體自神化而爲用也飛
瞳頄釋眩若璘琚拯于至理者焕乎天地之
中者也
　　　抱一歸淳章第九
抱一歸淳中於見素欲於未萌者致乎元象
者也返于至道者復于神帝者也曰忘其一
致侚窋形名暨乎憒慢者患於終身者也窮
乎理者易乎常道者也曰至道之神神之至
通明於衆妙入乎玄門
　　　奕善之眞章第十
奕善之眞與物不雜清虛曠遠應化無窮運
行不息者與天地同其一也情性不專與道
之殊者悔之禗之以致於患矣暻之愻之以
致於性矣曰抱其眞者釋其僞也輔其正者
除其邪也曰猶如敵僴之威换然出化善窺
俣俣之儀也明於一至保利純亨資乎乾用
者乘乎變化之功也
　　　乾元彌廣章第十一
乾元彌廣渺邈無方其道曰大矣奚爲契焉
屈伸之兆旬盻靈眸運乎至神者集乎常用
者也曰攝于羣心政于一輳臻乎理者孰不
能自㬎也曰離其迷入其悟抱其德防其危
明資至道光澤於天下者萬物從其化也曰
無不安其分無不司其命法此行道利潤於
週方者豈不爲重玄之始者也
　　　道法資純章第十二
道法資純湛然不動沖淵若虛者㴭溟無所
窮極者也旬乎昇降者運乎浮沉者也曰柔
順之德嘉美之功隨時渝變化象還眞闡乎
聯眐者明乎肁暒之終矣曰太玄之際至德
咸和頡頏昴昴者晏圜上清之宫也
　　　萬化開元章第十三
萬化開元致于一眞一眞之變大無不通細
無不際集乎衆妙者明于元象者也曰登琳
徽㠭幽邃凝𣪯眑𡪽無隅者淘注伴式之規
也伴渝媊戬㬎上乾元俯臨衆象者肁化于
太始之先也
　　　侗肁之馗章第十四
侗肁之馗偉無不濟泛泛溟洋者飛蹤晛奕
者也曰夆之致理奚爲禗焉未然則倪㑗不
保疵礙于惺矣是以聖人之敏默然而定豁
然而昇者扶瞀闡慧者也曰移睛憭璙其德
㰬焉弘于致教者奄攝覆載之者也
　　　終於至道章第十五
終於至道非執有爲不以自然胡之敏曰眐
化孰癸精粹之眞燦然凝秀者惺乎萬象之
元也彝子曰師之有矣曰然哉孰之爲曰先
天之先至道之始始終不變至道之元元始
之化可以吾之師矣曰大哉神明彌羅梵域
幽邃無方生天生地萬化存焉隨方而化化
之無極從夷而應應之無疆明乎衆象者是
吾致道之神者也
　　　讚曰
上清眞教　元始開張　太玄周匝　妙化無疆
圓明寳鑑　洞徹十方　道眼俱備　日月交光
諸天焕爛　遍地輝煌　威神繟奕　精粹純陽
保和太利　萬物安康　靈源資始　哲叡通倡
旬乎天地　混一乾剛


上清太玄集卷之一





上清太玄集卷之二上二
　　　　姑射侯善淵述
　符陽論
　　　玉清聖境章第一
玉清聖境元始開明無幽不燭象帝之先天
無化不生易御之太素窮之無窮測之不測
無名焉無形焉無形無名者故無不形名者
也曰𧢄奕瑆然環居而已天道覨而無不週
心式𦳜而無不感徃來相接叡質無方無方
者是謂無不方者也
　　　暣顡不晟章第二
暣顡不晟奚□先賢之矩厥後傍門殽怋不
正嬜饕進銳孰以泠然悲夫大道故不蓁塞
者哉曰玄子□然覠得一悟而已象無昋奕
始畫其恒至道朝夕而不已尟無嗜欲𥀿息
善鞠其命者歟
　　　瘞眪存亡章第三
瘞眪存亡幽㒑之不相若矣生之死死之生
生死之中孰能䀟于正倫者哉俔曰㥍婩於
冥司所攝於玄子欲返其命玄子聞之笑曰
斷汝之首奚能辯對傷汝之性孰爲見聞㥍
婩銳釋亮久而惺舍然大喜我今有悟御適
頥殅之道者哉
　　　墿㒁周方章第四
墿㒁周方孰契其政𥌛𥅪之不測唭㘈之無
窮愢踈未失其體𡙐襲未至其眞曰子䁴彝
然開元合璧玩室精思政于惺臒者自適三
明之道者也
　　　絧演嫴靈章第五
絧演嫴靈間不可𥅞㝁㥱富而至脦其福者
施德於先矣𢘅漻貧而志懲其佶者惟福至
後後矣及以存亡得失此一也彼一也玄子
相若用言無不信之
　　　𥊴之不聦章第六
𥊴之不聦𦖞之不慧明眲有期機由物障曰
𢜱吁何然聲和音而物接空徃來相聞奚能
至晟者哉桃逸氏曰空之不空物之非物物
物自然自然常然無不至然矣
　　　𧢄然幽𢢝章第七
𧢄然幽𢢝如水制淵㴭然漻御御之則㽬適
其道湛然象存存之則窫適其心曰憼氏瑩
然如目撼水冰心非制其淵湛兮不動冷然
遂通涣然虛淨者孰無測㴭溟者也
　　　御冠開常章第八
御冠開常瞺聆隨化𧡪邃之䙷若顔瞀之𢘋
惺㦣同玄無不賴其眞矣曰圓覯至明明之
大訥媔奕至辯辯之不晟玄陽曰混合流明
眩入一如一無不臻其理也
　　　應哲無窮章第九
應哲無窮脩眈不測測之無方者孰能衍之
者也朚質機□目能明而耳能聦也曔氏曰
不然汝之心愠由□瞀之不精曰晄然相若
𥇓之至聦𦖞然相若𥆐之至明玄子聞之笑
曰觀彼用心費形胥失其道也吾之心非視
聽者至於聦明者也非一形者至於多身者
也然则不窮而極不爲而成不行而至不匠
而工無可也無不可也無能也無不能也挑
達暀圍不可盡然至然無然而然無不然者
也
　　　探𧷤神功章第十
探𧷤神功奕象賾眞剖分造化摶握洪濛臒
𠖩制𩲸𥇓𢙅飛魂鼎耽精粹銳逐眃奔靈□
古道愰達辰倫晶凝雲瑞寳璨氤氲日宫水
宰月殿炎君極陽幽邃抱樸歸純光輝地户
炳焕天門崑山傾液河海流津羣靈復命萬
化歸根無用之用不神而神浮沉定體清濁
自分頑嚚一輳哲叡齊臻虧盈成彼送故迎
新瑆如玉輾眼若冰輪换虛易象御奕無塵
含横神暀浩劫常存
通眞論
　　　太始之初章第一
太始之初先天地而生生化無窮爲率性之
主宰玄而莫測爲萬化之根元皓然昛際者
是爲至道之精者也曰子䁇晫然奕游水月
之間非制有形换若窌圛之至泠然漺然㴭
溟自適其道者歟
　　　政易元通章第二
政易元通徯得劉純至精焉其神不能憮之
至明焉其鬼不能𥋱之䠳奕致𢘅晤資靈眰
慡然扃㥱者無不俌於道也曰忠子不𢘋望
軒移室棄室精摇其眞有闓偪之正者也哉
　　　嘸然陽應章第三
嘸然陽應心瞀之不精故懩幻之尤悇以至
其殛矣孰能蔽焉知夫郭子詹公斯於高士
暨乎太玄之憷雖遠千里之外湊晶□瑆神
奕飛丹之昈羽亼臻源窮於大方奚爲顡惢
之情者哉
　　　𥉋奕翏伴章第四
𥉋奕翏伴其道不爲忧也𨶅然通之曪然入
之大矣哉其體曠然無𢆶矣曰子烋敏邪耳
能𥋞而目能𥆐之非乎由□瞀之至其惟聖
人乎不爲明𦖢至于神化者故無用無不用
者也
　　　元一之肁章第五
元一之肁玄坒中央神□䢦化詡亼𧖧方曰
䚃不空之空瞴不有之有神明焉道生焉撩
於虛實者昛乎有無之理也曰魜制深淵無
𥄶於上善鴁制其氣非理於眞元嗚呼侄哉
心目䀟然奚能眐𥅞其道者歟
　　　道昶純精章第六
道昶純精氤氲天瑞噴鬱瑛華芝蘭秀野碧
桃金粟悅羣靈皆饗其禎曰目子懲然隺乎
謹貌非瞟嫖之心永無痴㾻之見復明𥌮
𣌜之精其道曰可聖哉
　　　精微純皓章第七
精微純皓熠叕張華摎摎之形奚能至明虛
𧇁之容焉能政眞曰䁘子惺然昂霄于衆象
之諧暳然昛之率萬靈而自䐓之至上下闓
𢤐期詁漻於正中耳
　　　神奕無方章第八
神奕無方寂然之不動道闡無形奂然而遂
通曰晶子睼之焉𨖹其𦖞聶士之聦非𥋱其
精二子惢然未深其要曰𧠫近而不可親親
之者遠矣瞀遠而不可踈踈之者近矣雖頑
嚚哲叡未嘗逃於此者哉
　　　導億㝷方章第九
導億尋方極其悼慏兩奕精華由如列瑮之
儀大闓古道羽昇絳霄之闕臒子琅然奂乎
天地之中虛白吉祥之兆非爲目用目䴦之
最明非無目無目蠢之爲尚曰無用之用用
之無形無化之化化之無象至於元象者由
來尚矣
　　　迿懝生成章第十
迿懝生成斯於至理曠然無心曰道純而不
雜曰精皓然幽粹曰氣感而遂通曰神浮沉
定體曰人主上下昇降曰賔和氣流陽曰化
神明象帝曰生導合眞元曰溥精思丹體曰
通九陽凝象曰玄玄之又玄玄由豫咇至於
不可思議
　洞微論
　　　博善瞦□章第一
博善瞦□拯於素靜暗也者希其聲者也明
也者融其形者也輯䁻于常仁臸以矣𢜪於
心聑者孰無正信者也俔曰(諭元/子景)巨頂琨珸
之瑩合爲寳珏之光虛白盈奕至道之精與
物不雜至道之元矣
　　　㦛𥉶常章第二
㦛𥉶之常機遌容可故曰無可無不可者可
道也非常非不常者常道也□𤕟混物至理
臱㝰聏聏以矣俔曰(諭穆/子周)諟矐裕殅□之精
粹𦔿德至純奚龥之有者哉
　　　鼏䛿盈孺章第三
鼏䛿盈孺熈熈而以大矣哉宬天地之𧶷變
萬物之愉物我非常我物非彼俔曰(諭劉/子通)眮
𢯼之貞鶴翯𢝌臸煢而𡧭化焕然覺粲者眐
嫿𡣬奕之晟者也
　　　㥍惟斫岸章第四
㥍惟斫婩𥄶欲迂□心物㝁㝁奚之而㥴致
僞者哉如雺霧之浮沉終不能成其雨露㪇
抧而已□政于䀖眽者歟俔曰(諭李/子正)䜅壑承
桃斃幻頥殅故心竀焉奕閎焉晟之粹者畀
然以政于致殅者也
　　　侄𢢝精妍章第五
侄𢢝精妍䁝之容債致𥌂𧰙裕致裕嫴靈暨
乎眞絧者□乎天卶者也俔曰(諭引/子明)䁵復逢
於兕虎臨危而豫死之殅𧢄然而䁻㦁然而
通通機𠋝𠋝者仢約于太始之先者也
　　　天樞運𨷱章第六
天樞運𨷱䁴𥊪臨中巨乎之聇者奕乎之聇
者也曰乘天地之至精順天地之至神迪覯
澄虛無不致其敒俔曰(諭王/子林)䁎晟合璧仚敫
盈虛厷厷至靈者諓致于少微之瑆者哉
　　　逯逯䫤舒章第七
逯逯䫤舒𢞎叕朎朧返歟之䦯者𡧮然幽粹
者也政以無靘者亦非𩆚𧡢者也曰著萬物
之内處萬物之外德合神明嬛嬛而以俶繹
含眞御質還于象者上合至道之精者也俔
曰(諭張/子華)媔𢓜朎朧豈琳□道與物不雜者自
適忘形之德者也
上清太玄集卷之二










上清太玄集卷之三上三
　　　　姑射侯善淵述
　　　太常玄昭明虛銘
大矣哉玄元之教也化導羣迷闡揚宗祖廣
博宏辯英彦莫能究其㫖精微妙說庸愚豈
可度其源義理幽深眞空莫測包括萬象緫
御千眞巍巍罕見杳杳難名至理起於乾元
象妙生乎太易統形類而臻乎一體攝羣心
而盡赴同機至常之道日用者孰能知矣且
天澤潤於羣芳甘苦者自殊其味玄言接於
衆士迷悟者各異其功秀而不實物以喪之
慧而不純德以衰之失正則返爲竒詐遯善
則復爲妖邪内適通玄心清意淨外感明機
道備神全昭昭兮進乎元象默默兮昇乎中
天天無浮翳焕四氣之朗清地接華夷變一
色之純素然而道之虛德之明氣之爽慧之
靈忘質昇象可以遊於太上玉京
　　　讚曰
神氣相感　利用屈伸　忘形存體　挫銳解紛
龍遊瑞彩　虎嘯祥雲　天開火熾　地裂光熏
道亨明甫　德正清淳　内蔵衆妙　外顯諸仁
非象之象　不神而神　玄靈奕奕　星貌誾誾
　　　太明洞濟元神銘
太易之先二儀未構空洞杳冥元精感激眞
氣流通天地鬱象日月開明三才方序萬彙
生焉然覆載之中惟人最靈爭奈賢愚不等
愚者蔽於一曲昧而失之終身不救賢者明
於大同政而理之始道無遺芝菌蘭蓼同其
芳而無辨者非鳳雉麟犢同其類而無鑒者
悮夫大人者誘天地之正導虛無之精含神
光大德化無方惟物不然知其代謝不識其
根明於出入不見其門而神降應之沉守其
地文與物同化表坤元厚載無疆也而神昇
應之浮守其天壤與星曆居明乾元遍覆無
極也夷然政焕乎明洞鑒圓成虛極無隅混
太沖浩渺無涯也然則忘其形入乎體抱其
元返於未始知其所以然而然也
　　　讚曰
道弘光普　德廣彌深　神昇氣降　天浮地沉
安魂定𩲸　抱陽負陰　烏飛兔走　虎嘯龍吟
印懸月角劔落波心火中種玉水底撩金
碧霞寳桂素羽瓊琳玄光透體圓象盈簪
　　　太眞緫要摘微銘
經云五色令人目盲五音令人耳聾望而知
之曰神聞而知之曰聖離婁能視耳之亡聦
師曠能聽目之失明洞微曰博善瞦矀拯於
素淨暗也者希其聲者也□千里有聲之聲
矣明也者融其形者也眐千里有形之形矣
朚質曰非也吾之事者目能明而耳能聦之
適大象則觀無色之色無不明矣廓大音則
聽無聲之聲無不聞矣曔氏曰不然汝之心
愠由□瞀之不精晄然相若𥇓之至聦䎽然
相若□之至明鄧析曰聾瞽之甚也以天下
目見則無不明以天下耳聽則無不聞以天
下知慮則無不知此三者存於不爲者也玄
子聞之笑曰由有所待觀彼用心費形胥失
其道也吾之心非視聽者至於聦明者也非
一形者至於多身者也然則不窮而極不爲
而成不行而至不匠而工無可也無不可也
無能也無不能也挑達暀圍不可盡然至然
無然而然無不然者也
　　　讚曰
妙哉玄道　上德至仁　聞知之聖　望覺而神
凝魂釋僞　晦𩲸留眞　昇浮沉降　徃屈來伸
陽明繟繹　靈耀慡兟　五符瞳輳　三色雲臻
恬惔淨和　素朴清淳　内傳金氣　玄照玉晨
　　　太一沖虛元象銘
太一玉虛玄眞緫御生地生天賜元氣而匠
成物象不始不終垂上德而普濟黎民有生
者皆賴其氣禀化者緫俚其精默然守之未
嘗少適閟而定之寂然無心闢而感之焕然
有象眞元下降妙化無疆含横廣大金玉容
光靈芝秀野保命延昌此者廼應地之沉也
元氣上昇昂霄峻臒渺邈羅都象含天質宴
息瓊琳妙齡遐感者廼合天之浮也三台共
輳五福齊臻混入中元純潔貞心晳凝象外
易遘要道之中矣然則葛洪萬卷未詳其趣
惠子五車焉入其機金書玉篆須憑師匠而
可明寳質琅函全在口耳之悮入輕泄則殃
連九祖謹授則福生十方此道者廼
玉清聖境虛皇元老無上至眞脫形易象入
聖重玄之機也汝乃秘之愼之勿示非人勿
示非人矣
　　　讚曰
上清華方　下連中央　光滋天瑞　昢奕丹祥
鐐精滿室　璱鬱盈倉　金枝點雪　玉桂凝霜
含横神秀　妙化靈陽　玉霄羅臺　翬適星光
上朝聖境　面啓元皇　福延弘祚　永壽時康
　　　太寧虛梵圓通銘
混沌之中寂寥何有元氣流通純精感激然
後眞一生焉眞一應兆神明出化廼無中之
有有中之無大則包羅無外廣不可窮小則
隱芒無内微不可測氤氲漸著天地混茫清
通瑩撤萬象之含光濁滯弊蒙一眞之浩散
四生六道或去或來何日之休期五藴九邪
隨聲隨色甚時之了首若也迴頭慷慨志烈
貞剛慧刀一舉劈恩山之取玉神劔雙揮决
苦海之求珠玄光罔象囹圄忘機存精固氣
啓通太始之天抱道守一混入靈陽之地周
遊萬國頓一體之圓成潤植百川藴二儀之
含化至道虛心内藏諸用神明實腹外顯諸
仁三心巨智五眼圓明應無住相如月日之
澄輝體有著空似盲夫之入闇知不知爲知
見不見爲見道能如是修行踵玄門成天下
之變
　　　讚曰
大道無方　感之者昌　虛寂靈風　玄冥丹央
太素精明　寳華神光　五方淨和　八極清涼
碧瑛羅天　紫霄中皇　元氣慶雲　虛梵瑞祥
金簡玉書　鳳篆龍章　名標仙籍　其理非常
　　　大盅容素精思銘
道無方位德有成虧契於理者無德之可名
别於事者有名之可辨彼我同元是非一氣
適於非非之是也辨於是是之非也奚爲幻
夢若鋒物相吹如此觀之孰能知其然也明
於理者隳肢體黜聦明離形去智妙用靈機
乘太虛一氣之前冐象帝三明之表遊乎浩
渺入於無有之間通於大同水火利刃焉能
斃者哉然則三尸未滅六欲不生適陽精則
寳符九氣消陰質則道契一眞金爐火熾鳳
含海月騰空玉鼎湯煎龍吞寳珠戲水鉛凝
汞結丹桂流霞點星瑶昇於紫闕化琅然韻
徹清都琳宫積翠寳璨容明華妍純潔啓通
於至道之中矣
　　　讚曰
道德資始　陰陽物先　胚洪溟溟　混物蠲蠲
四一玄素　二三蒼丹　黄華蕩穢　紫氣凝鉛
氣明三境　精耀九天　高上虛皇　中天靈仙
清微寳化　禹餘昇遷　鬱羅霄臺　浩劫綿綿
　　　太初混物玄眞銘
元罡未判藏混沌杳冥之精一氣始分顯天
地日月之象三才以著四達方明燥勝則春
生夏長淨極則秋收冬藏萬彙含靈皆迴心
之就日千眞易御緫負陰之抱陽啓之明之
盻眞元之遘體通之變之望玄象而脫形二
神耀素一氣沖明淵淵玄玄出乎乾天冥冥
默默莅乎坤元深思兮形忘𩲸散近慮兮道
備神全清如玉屑瑩若秋霜寂虛朴淡古實
淳恬鄭衛之聲䏁而聦之非亂於耳華麗之
色瞀而明之不滑其心泳水蹈火遌之而不
慴承虛觸實易之而不危千變萬化無以窮
極其爲何哉迺純氣精陽之守也未然則志
清淨處無爲絶憂愁除思慮忘增愛去人我
抱神守一純粹無雜默朝象帝自然長生之
道矣
　　　讚曰
道齡德昌　天玄地黄　日月沖明　星辰耀光
氤氲飛篆　元精傾陽　萬彙通玄　千靈感祥
神渝汞白　精化鉛霜　玉泉玎玎　金水琅琅
三氣流霞　五雲丹英　翠微仙眞　碧虛星皇
　　　太古冥陽洞神銘

夫龍漢赤明之前溟涬大梵寥廓無光杳冥
昏默不知所然厥後眞精感激元氣流通天
地成象萬有生焉然萬有之中惟人爲貴修
之則在昇失之則在墮若能迴眸返故體入
妙圓守柔處虛隱跡匿光其道曰勝其德曰
昌辨之則多辱明之則多蔽得之則多失存
之則多亡知進退虧盈不失於天地正中者
吉凶利害焉能斃哉其德者澄之不清撓之
不濁妙而無爲也飾之不榮污之不辱玄而
自然也杳兮冥兮中有精焉恍兮惚兮中有
信焉無狀之狀無物之象包羅太極緫括羣
方臨邊居妙離物存眞其理有常見而異俗
其道有同體而移風迷之則亡眞遘幻幻若
波漚浮沉汨没隨流而失於大川悟之則脫
殻頥精神光内照虛淨無疵雲收天瑩霧歛
日明露太清之華暇現無上之眞元德無不
政道無不亨通神易象象適星徽恞然妙化
者躡梯玄而昇於玉晨之官也
　　　讚曰
妙道無方　混逷元岡　水激丹池　滔熾雲房
靈音清清　天韻琅琅　流精金明　飛神玉光
玄黄慶氛　虛白吉祥　隳質負陰　威眸抱陽
九色輝霞　一眞煒煌　星結鬱羅　玉霄昂昂
　　　上清玄化瑆微銘
大道出乎太極之先上德化于天地之始混
混沌沌淪默無光恍恍惚惚焕乎有物物非
常物是謂至精至精無象象出玄明忘其形
入乎體虛含虛也忘其浩益乎元氣含氣也
忘其心焕乎明神含神也其神者象若懸珠
珠無形質應無不現同於水象乎水同於火
象乎火同於金石象乎金石同於虛無象乎
虛無上窺青天仰之彌高下潛黄泉鑚之彌
堅揮斥八極大方無隅在天成象在地成形
太虛廣漠其中有神神機運化應無不周適
其形形化氣適其氣氣化神適其神神化虛
適其虛虛化道道適圓象象若星儀星儀由
適適乎太始之元先天曆化是謂逸士名遂
之功者也
　　　讚曰
上清玄境　理寂幽深　元神昇降　象帝浮沉
肇制天地　運移古今　炎陵鳳叫　水谷龍吟
彌羅仙梵　洞徹靈音　日輝丹桂　月照瓊林
妙祥豐鬱　玄瑞盈岑　出乎雜類　純一貞心
曆超象外　叡哲來欽
　　　太無萬梵天光銘
道之可無啓之而不無德之可有感之而非
有默然虛淨湛然常清谷神出化一徃一來
推日月之昇降元氣流行一上一下隨天地
之浮沉迭運陰陽而物生焉遷移寒暑而歲
成焉四通五泰九和十合闡而明之眞不離
假閟而昧之假不離眞迷悟同途緫歸其要
仙凡異路各適其玄背覺合塵返遊魂之遘
幻輔正除邪復疐𩲸之登辰聲之無聲大音
不亂於眞人之耳色之有色高明無啓於愚
鄙之心失常之理見而不見始落頑空契道
之機知而不知終歸實相大成若缺豐智源
而不示大白若辱襲其光而不耀抱其元藏
其虛督其精奕其然愫而理之毖而適之三
一忘𢡰混内無分象出先天道斯明矣
　　　讚曰
太虛渺邈　感而咸歸　天眞有期　公正無私
清圓玉衡　琅然璇璣　擬諸形容　象其物宜
沖而不盈　約之無虧　湛然泠然　玄之妙之
上元清華　中天紫微　神函至精　星貌徽徽


上清太玄集卷之三


上清太玄集卷之四上四
　　　　姑射侯善淵述
　　　太始金光玉容銘
且君子立身行道嚴尊
國法謹奉玄眞勦除嗜欲屏絶囂塵積功而
恤孤念寡累行而愛老憐貧仰賢善勿生懈
怠舉頑嚚莫起勝心上和下睦建德以慈悲
爲本内正外端至道以清淨爲門事繁則心
無内適絶念則意不外遊止盈防虧須明進
退之機居安慮危可辨存亡之理有無相濟
動靜同源靜之曰道動之曰神寂然有應感
而無心通元益氣洞徹淵明聚陽魂燦然純
粹换陰𩲸昞曜天眞星凝玄照道釋華風至
理研窮朝聞之夕死可矣是有死而不亡豈
羡啓期三事之美非無長生久視不圖林類
百年之期胡不念有身有患終落沉空無相
無形始超象外愼守勤功功成名遂墮質昇
仙奚足爲難矣者哉
　　　讚曰
太極高渺　洞濟淵玄　一氣盈虛　萬物生焉
靈風秀麗　皓月華妍　山藏玉瑞　草坼金鈿
滋榮一國　潤植百川　無心俱妙　有欲臨邊
迷之爲鬼　悟則登仙　出乎無窮　象帝先天
　　　太淵辰境清心銘
夫道者默然而不弊應化之無方德者顯然
而不忒隨變之有位立象則明日月乾坤之
理安爻則體陰陽否泰之機坎中滿在天爲
月在人爲耳耳能廓震巽風雷之聲是謂聞
而知之曰聖離中虛在天爲日在人爲目目
能鑒艮澤山水之秀是謂望而知之曰神仰
之則法象於天俯之則法象於地沖玄則觀
象於變變則通幽明之故原始返終故知死
生之說易曰探𧷤索隱鉤深致遠遠不可窮
近不可測杳杳冥冥莫能知其然而然也毁
之費之不失其體信之奉之不見其形天長
地久孰能功以高遷彼奉其道自爲志信不
厚蓋中路而退者此之謂也
　　　讚曰
含横神秀　翠影瑶岑　蟾華東出　日色西沉
道明玄境　德合辰衿　雲泠澡雪　元氣齋心
羣仙下降　衆聖齊臨　腰金珮玉　寳瑞盈簪
光垂素羽　韻出寒琳　輕敲玉磬　再舉清音
　　　太清玄明玉辰銘
太清玄䏶無化不生象帝開明無幽不燭二
神藴素焕乎日月之前一氣盈虛混於天地
之表玄之又玄探𧷤無窮妙中爲妙精思莫
測惠施能辯辯之未證其容端木能言言之
訊無啓口離婁擅視方晝舒眉眐而望之弗
見其形師曠擅聦方夜俛首□而聽之弗聞
其聲拔其萃出乎類始爲物先而未嘗全其
理也忘其氣益乎神方成道紀混於太初而
未嘗盡其機也然則玉煉金容純眞滋益寳
式琅函濁質消忘海靈凝秀象出丹華三一
混然精流天佖内適星懸寳晏未始之先矣
　　　讚曰
太清之道　純一眞孚　天風高潔　海月清孤
昂霄晦跡　俯坒忘圖　璿岡峻澤　釗湜潤虞
玄精玉璨　妙質靈無　光華遊奕　瑞氣祥符
混元凝秀　丹象流珠　内含星彩　遊宴靈都
　　　太空圓象通神銘
夫道者寂兮無聲寥兮無色亘古亘今獨立
而不改無狀之狀迎之不見其前無物之象
隨之不見其後言乎弘包羅天地不足爲其
大稱乎微貫穿沙芥不足爲其小探𧷤無方
襲之彌遠精思有感測之彌近失然若昏聽
之内聦冥冥杳杳藏乎至精照然獨見視之
外明恍恍惚惚運乎至靈靈源一致導化三
成一者奪陰陽之氣二者焕日月之精三者
誘天地之秀知之脩煉千日有期混然適之
明於象罔象罔通玄穿金透石泳水蹈火履
鋒涉危千變萬化無以窮極迕物而不慄其
謂何哉廼純氣之守有如事者是謂修眞德
士神聖之功者也
　　　讚曰
内適杳冥　外通辰景　道此一無　德斯三省
玄象著明　幾心耀昺　四氣朗清　五神虛靜
冠韡華軒　貌乘雲鉼　天外風清　潭心月泠
曠兮若昏　默然如烱　隱顯分明　妙哉吉慶
　　　太玄寳晊星徽銘
玄元垂教感無不應道德開元物無不生且
太虛浩浩而無涯天地茫茫而有象乾坤含
化庶物流形陰陽受氣代謝相因禀化者不
止於一生含胎者豈盡於一形在天垂象可
見吉凶之兆在地成形可辯有無之理在人
爲變可明動靜之機釋子啓之曰佛儒賢理
之曰聖德士通之曰仙異派同源道斯一矣
然則天眞地祇神明帝主日月星辰仙眞上
聖玉女金童官僚將吏古佛羅漢天龍八部
四恩三有山川大澤江河淮濟珠玉金石玄
黄甘苦廼至胎生卵生濕生化生有色無色
有相無相有化無化非化非非化同一尊奉
者乃無上之道也化而通之者廼無極之神
也其神者在下則爲鬼在中則爲人在上則
爲星星釋無形返於太易之先先天無祖然
而通之是謂至道之元矣
　　　讚曰
幽玄純粹　天眞微宻　儒釋道風　天地人悉
分而爲三　妙歸精一　執有本無　體虛若實
形釋清聦　慧通靈質　神遊海角　魂飛天奕
醉抱瑛華　眠雲卧日　九色星氛　萬法俱畢
　　　太冥皓濟頥神銘
道者虛無之體德者神化之用體用相須是
謂大通夫大通者在乎眞氣精神之理也其
氣者輕清而簡妙也其精者放曠而飄逸也
其神者浩渺而幽邃也默然則昏瞑而意存
昭然則炳曜而心忘曲成則闢天地玄黄之
色正化則泄陰陽否泰之機翛然而隨風雲
之出没厥然而歷江海之波濤凝然而冐山
川之秀麗鬱然而容草木之茂植煌煌兮發
金玉之光華溟溟兮興魚龍之變化然則不
渝而色不彫而形不疾而速不爲而成無可
無不可無能無不能玄之又玄妙之爲妙隳
質神游洞達於廣寞之鄉也
　　　讚曰
宗乘至道　祖聖流傳　非持像法　何假名言
無用之用　不然而然　二神啓妙　一氣通玄
龍遊碧漢　鳳翼丹天　明輝寳界　光耀芝田
中正剛健　精粹純乾　易乎未始　象帝之先
　　　玉清玄上登辰銘
道明玄覽始一先天象帝出乎萬梵肇氣以
御三元天地澄徹日月鮮明精照無外微妙
玄通愛物利生和而不暢换然則易乎不神
而神隳然則適乎無體之體志凝宇宙混入
中元虛室生白是謂吉祥之兆其道靜而生
神其神感而通道非視非聽現于天瑞益神
聖之無方非動非靜虛無澄湛惠靈寳之有
應寂兮寥兮藏乎諸用恍兮惚兮示顯諸仁
妙哉玄道至德神功曠然大啓𣌜乎星奕之
元矣
　　　讚曰
玉清玄上　帝一登辰　混沌溟涬　元始赤文
丹皇奕御　靈寳滋純　神凝宇宙　玄照天風
黄華流素　精耀璘㻞　忘形適象　契道生神
交光焕爛　皎潔華瑛　中元奕象　是謂玄眞
　　　頌曰
　昔年昏昩心源閉　今日分明道眼開
　喜見碧天如玉案　雙輪碾破白雲堆
　　　太極玄精神游銘
原夫入道修眞宗崇三寶孝敬二親戒除嫉
妬解釋貪嗔逢三教而勿生彼我遇四衆之
共結良因含靈授化皆如父母之恭誠羣居
則卑謙愼口獨坐則進慧防心行須欵步語
要低聲見如不見視大象之無形無形曰道
眐而至明是謂通神之妙理聞如不聞聽大
音之希聲希聲曰德𥆐而至聦是謂入聖之
玄機内適則上下沖融肌肉若一純精無象
瑩似玄霜外感則忘形流素混氣傾陽曠然
虛寂淨若天光然則内外一居周流六出易
遘重玄成乎美之爲美李士方明忘水月而
登眞列禦親窮易靈風而入聖道不遠人人
之遠道嗚呼世家之子多迷酒色緫惑功名
失妙道之根源墮沉淪之惡趣若也迴頭省
察潔列灰心授乎至道原慤行之登辰脫質
昇玄於妙境之中矣
　　　讚曰
抱道懷德　善美無加　玄中寳鑑　睫内瑯鎁
䤋毒妖氛　勦銳矜夸　存眞釋僞　守正亡邪
爐瞿鳳彩　鼎戬龍沙　南辰昞耀　北帝流霞
神遊天繹　星適中華　玉京金闕　元始之家
　　　太易生神變象銘
道玄德妙全神會靈浮沉天地昇降陰陽緫
三才之造化統四序之生成通元益氣混物
流精施之則山川華麗感之則日月鮮明光
而不耀默契眞宗爲而不恃雕刻衆形形神
俱妙各適其眞頥神曰五氣其氣者蒼丹黅
素玄也育形曰五味其味者酸苦甘辛鹹也
味之無味是謂眞味色之無色是謂眞色聲
之無聲是謂眞聲大無不周細無不應應天
曰清應地曰寧應山曰秀應水曰泠應虛曰
化應物曰生應形曰質應象曰星星懸高潔
位列華清玄齡久視寶福延生衆眞享祚皆
賴於太上之風也
　　　讚曰
順動天道　運化人倫　威明顯德　光奕含眞
寂然妙理　會精全神　晴凝寳篆　慧接氤氲
元靈亹亹　雯質彬彬　百姓日用　萬物化純
日容昱昱　神貌誾誾　藏雲羽士　玄谷眞人
　　　太虛寳鑒容神銘
夫建德修仁明施道行闇積神功澄心止念
息慮忘機韜光兮若石中隱玉晦跡兮似蚌
蛤離珠蒿目蓬心多迷像法慧眼靈源廣達
無生體天行道隨日月之高奔容地方儀用
璇璣之斡運三宫妙啓六洞玄明有無察浮
沉之理動靜審昇降之機金爐火熾迸陽光
遍通道體玉鼎湯煎泛雪花滋益神肌虛白
華麗柔弱浮輕入水不溺蹈火不焦遊乎大
方透山澤不躓其步體入圓明越雲霧不硋
其窺達五行之外出萬法之前親遠踈近左
右逢元元分未始視之不見其形道適玄精
聽之不聞其聲非無非有亘萬古而不弊不
動不摇沖一性以長存闢而入之物無不理
推而行之道無不亨通元益氣氣之益精精
之益象象之益星星華光麗遊奕太清清微
無上是謂圓成
　　　讚曰
大道無形　常居杳冥　始分一氣　法禀三成
天地鬱秀　日月華精　神交煒燁　物焕圓明
陽光聚鼎　陰質離形　寂然沖妙　感而通靈
潔白純素　元亨利貞　剛徤中正　柔順輕清
昇玄入聖　玉霄徽星
　　　上清太玄聚寳銘
陰符經云機在於目黄帝曰朕不知機在目
此者何也天眞皇人曰道之遠者在於八荒
之外道之近者在於眉睫之間大則包含天
地細則貫穿毫毛矣廣成子曰神機内動目
睫飛鉛故神機在目也爲目間有神光動則
在目也夫九天祕宻之機出自在目前機者
换動之變也呼陽召陰把握權輿出清入玄
故在目兩大角頭號曰眉青穴上貫泥丸下
通兩腎乃卯酉之户也亢倉子曰我體合於
心心合於氣氣合於神神合於無其有介然
之有唯然之音雖遠在八荒之外近在眉睫
之間來干我者我必知之乃不知是我七孔
四肢之所覺心腹六臟之所知其自知而已
矣列子曰精神者天之分骨骸者地之分屬
天清而散屬地濁而聚精神離形各歸其眞
故謂之鬼鬼歸也歸其眞宅眞宅者太虛之
域也黄帝曰精神入其門骨骸返其根我尚
何存太上曰道沖而用之或不盈淵兮似萬
物之宗挫其銳解其紛和其光同其塵湛兮
似或存吾不知誰之子象帝之先吕公曰温
温鉛鼎光透簾幃徐神翁注云混温即人體
也鉛鼎初交神光發溢閉目見簾幃也目者
眼目也故指玄子曰凝神栖洞府閉目下簾
幃也造化爭馳言人運用神功與造化爭馳
是人之神用也海蟾子頌曰温温鉛鼎入中
元放出三光養瑞蓮蓮就自然通聖法步步
神光在眼前宋齊丘曰目所不見設明鏡而
照之耳所不聞設虛氣聞之精神在我視聽
在彼又云耳中磬我自聞之目中花我自見
之我之晝夜彼之晝夜是晝不得謂之明夜
不得謂之昏能齊昏明者其唯大人乎又云
水至清而潔冰不清神至明而結形不明冰
釋返清形散返明能知其死者可以遊
太上之京也


上清太玄集卷之四


上清太玄集卷之五上五
　　　　姑射侯善淵述
　　　七言絕句
崑崙頂裂火龍飛寳晏天光耀紫微一顆靈
砂交煒燁方知道力有神威
瑶池宴淨日輪孤照破塵寰一物無寂寞太
虛誰我伴水晶簾映夜明珠
金明奕奕瑞雲浮瑩淨琅然點垢無藴素二
神通一象翠微仙子妙功夫
一包紅露滴芙蓉潤澤靈苗出太新小蕾乍
開凝日笑東君還報一枝春
神奇臭腐兩虛名患世浮遊寵辱驚爭似脫
胎歸未始免交俗眼顧相輕
三尺龍泉夜有聲斬邪誅魅擅通靈含光不
染烏蛇血飛上瑶天化玉瑛
二氣交宫守正陽陽光寳璨迸玄霜生天生
地歸元祖獨立寥寥象帝鄉
寂寂虛堂半掩扃神光迤邐内分明直饒月
落咸池口猶現寒林數點星
一輪杲日出踈林皓氣盈眸得意深悟入大
全明可道象玄飛去碧天心
外抱甲龍離水殿内驅庚虎入炎宫煉成一
物純精粹𣌜御天元太古風
坐斷羣機萬慮忘内澄心適頓清涼凝陽隳
質陰消滅不覺神遊北帝鄉
慷慨男兒志氣剛便充仙舉應科場鎮鎁劈
碎崑山頂迸彩玄珠混玉陽
虛心心適悟希夷更有玄元上上機雨點谷
神飛月殿一天星彩潤芝眉
鉛華金鼎瑞雲浮煉就無餘照海珠一粒亮
能通法界九天光散入清虛
蒼龍老虎媾紅爐玄牝丹風任吸呼灼灼焰
輝三昧火明明照破舊昏衢
二神交燦入中央點點泠然混玉陽玄象著
明韜晏闕玉樓深瑣碧雲房
閑騎白鹿翫瑶池悮入蟾宫折桂枝大梵巍
巍唯有象便移星彩潤芝眉
寳精童子採蟾華焰迸飛魂放紫霞混湜逆
流霄漢外不須煙浪抱靈槎
德厚先生貌若癡内容無血化冰肌頥然妙
覺歸元象昇入中天謁紫微
梵氣輕浮混帝先丹光昶奕亮通玄玉晨不
假茅齋力頓覺虛飈執素天
蕩蕩茫茫萬象初天元一氣混清虛玄陽普
寔含靈質盡化無餘五色珠
黑汞紅鉛化玉瑛潤眉金碧照玄精寒林寳
桂靈砂結粧點琅玕散瑞星
握固存神入妙機男兒一志永無移煉開天
鼎心珠迸冐雪童兒翫玉溪
黑水紅霞照碧天蒼龍老虎入閭淵相吞海
底靈鰲髓迸甲驪珠顆顆圓
列鼎魂遊混太蒼蒼吴夾夾焰飛颺三元宻
固歸乾象宏佖無隅入大方
瑞氣祥雲滿目生一天眞秀化丹嬰靈風不
逐楊花去飛入炎宫伴曉星
因出陽關舊路行聆然四顧任縱横精瑛非
作占泥絮衝破長天一點清
混沌元流梵氣昇通天惠日甚分明靜中一
鑒憑誰力降落玄珠晃太清
天風海日耀華清上下流金散寳晶叩道廓
然光杲杲移神輝焰眼惺惺
梵氣周流混百川威眸一顧泛靈煙雲山高
枕華胥夢非欲長安市上眠
紅日半含山色翠碧煙一抹水光微錦鱗不
釣空歸去千尺綸絲安用爲
撞透海門求罔象衝開虛谷索玄珠天庭至
寳誰堪付說與人間大丈夫
一醉人間四十春忽然驚覺夢中身忘形自
有通霄路昇入南宫列玉宸
寂寂虛堂半掩扉碧桃紅杏出踈籬南軒一
枕春風外不比莊周蝶夢時
倉角霧收紅日瑩江隅煙歛碧天清忘形逸
士心通快冐雪神人眼界明
昨宵獨坐夜更闌内守丹爐四體安恠得隔
簾踈影白蟾華奣奣耀琅玕
乾元太易妙含宏煉質流金紫氣生家有瑞
童凝日笑一天風景爲誰明
妙啓朱扉碧洞開五靈仙子任徘徊龍煙篆
出詩千首琥珀量斟飲百盃
恍惚魂遊太一家雲煙飛篆走龍蛇天祥以
降人間有萬點流精混物華
遠接瑶天近在眉象含天質妙清微始曾探
𧷤歸元祖大梵寥寥化玉霓
形槁心灰篤志堅抱神守一自遐年延齡不
必長留世别有壺中日月天
土釜怎煎金液沸石潭無底混周流驚天波
浪沖牛斗獨駕虛帆一葉舟
蔽蒙癡子内團□海眼明明向外看游奕丹
天精瀲灧碧眸微覺素光寒
宵眠晨動兩忘情漸覺沖和上下昇蒼角半
含紅日瑩嵋山一帶碧天清
昨夜三更月色鮮玉霄舊路尚依然放開千
里縱横目萬象由來一鑒圓
瑞散丹光耀碧虛鉛華點點潤芝眉靈童有
意趨陽館却逐鸞輿鳳闕飛
結汞凝鉛煉玉霓化肌無血貌星徽超然一
舉昇天去寔賴眞風道力威
滿目陰氛盡化陽朱砂鼎裏發鉛霜烏蛇倒
吸蒼龍血象適無形夜吐光
亘古由來是客塵不知何物作天眞門生役
役空相訪圖見今時未見人
崑山風浪起瑶池吹綻瓊花處處飛晃耀太
虛生瑞彩精英流散九清微
地𩲸天𩲸日月精眞陽赫赫燦然明神風混
裏歸三氣三復重生一點星
保煉先須制六情惔然守素道之生羽山風
味誰知意雲去無心月自明
三元神秀氣綿綿五色瓊葩耀九天天瑞混
成眞一象象玄飛入太清淵
炎爐赫赫焰飛颺沸鼎濤濤迸玉漿寳運丹
風盈秀目萬神和暢自清涼
北溟南丹自有期二神倏忽造天機共謀一
報渾淪死七返圓通出舊閭
鬱霧妖氛透膽寒冥冥黑卵出泥丸神風一
掃中天淨承影含光血不班
洞元眞秀混清虛赫奕金丹耀九衢既把胎
神歸一體内含靈質産玄珠
層層薄霧徹丹霄咫尺丹霄路不遥大地連
天芳草際神風迴化玉芝苖
無垢清虛日一輪照開天頂駭人魂適然不
覺忘形去遠繫靈陽過海門
道德玄之玄又玄玄通地接未生前丹風吹
透流星眼飛入華陽太一天
一道輕霞透紫煙禹餘風息草綿綿日魂預
覺靈華秀照破丹丘露出天
倚松登望玉華峯冉冉巍峨數百重月魄日
魂相間隔中間上下貌童容
蟾華皎皎瀉銀河遍照乾坤皓氣多點魄益
魂明太素化成仙子上天羅
北溟煙水黑滄滄傾入炎宫赤帝鄉因此浪
清龍睡穩黑鉛盡化紫金霜
水國龍淵照海珠夜冥寰鑒若瓊酥無鞅仙
子雙睛瑩正見瑆娥上碧都
鳳髓龍膏滿國馨璨然凝結照環睛睛空别
有神分彩一顆金丹耀太清
内測玄中更有玄外捜天上復生天仰之彌
遠無窮處不覺魂飛象帝先
默默昏昏道未全劈開混沌見重玄自通九
五藏諸用杳杳魂飛十八天
自然之道本無形執此無形亦假名認取一
輪晶赫日通玄始覺太虛明
玄元大洞藏靈寳太上虛無隱内眞欲識本
眞何物是不神而神所以神
我本閑吟天上詩休將下法亂猜疑與君直
指修眞路道接靈眸近在眉
撥開寒霧露蒼穹海月澄空萬象通獨立寥
寥孰配偶丹嬰遊奕襲天風
神風役役破雲英洗出霜天氣象清方見玉
岑孤月冷射開玄鼎豁然惺
昔年昏昧心源閉今日分明道眼開喜見碧
天如玉案雙輪碾破白雲堆
斡轉玄關氣象迴靈烏飛過碧天開一眞頓
啓雙眸瑩認取朝陽寳鑒臺
一輪清日光寰宇兩點元精耀谷神寳益洞
靈天癸秀瑶華開遍玉京春
玉清元始大羅天氣象雄雄出帝先面啓紫
微金闕内丹嬰遊奕貌華妍
日精童子貌翛然羽蓋瑶華覆紫煙因得玄
陽開寳鑒玉辰飛入太清淵
兩刃霜鋒耀太華劈開天頂迸龍砂丹陽萬
點純精粹盡屬元君紫府家
浩氣融風透碧䆫翛然塵跡混眞陽玄同一
體忘機止責互神輝鬼自亡
金碧清兮玉華飛丹英秀兮紫雲歸雙童採
兮過寒溪得不得兮誰得知
神功有法煉刀圭鉛鼎温温火力微不假吹
嘘並著力炎爐自有雪花飛
一洗塵縁萬慮澄移神入海化丹嬰華元仙
子相呼唤笑指雲深翫玉京
雙鳳迎仙入翠微紫煙冉冉昱朱衣玉樓引
動香風處吹得金花上下飛
移神獨步入清虛瑩淨清虛點垢無换礸琇
函精亹亹射開心鼎照冰壺
内明眞性外通玄玄照陽關道始然内外惺
瑶清珏珏交光飛上玉京山
洞見靈瑶象易空混元直秀奪天風崑崙一
𣲖西來水瀉入寒潭萬丈中
放開一點混元精洞濟冥陽暗裏明不是玉
嬰遊紫府靈宫爭得遇三星
劈開混沌見龍光出入朱扉納桂霜因得五
神明太易金丹一粒奪天常
丹鳳煢颺下桂柯瑶池終日飲清波釋然忘
却雙關意一變玄珠上大羅
靈音飛出杳冥冥一覺香風入夢清闡匹雙
關通古道玉霄親遇少微星
屏絶塵縁萬事無無中方見混元珠亡形易
象歸何處冉冉隨風上玉都
仰象明玄宴碧鄉流鈴擲火入中央洞元一
點天風秀益我三陰變九陽
修行須下死功夫换質留眞體太無晦魄益
魂金宴闕洞玄還照玉清都
瓊梅初綻逐東風飄渺人間處處通有似月
娥離寳殿全如仙子入龍宫
孰見瑶池潄玉泉鳴瑯駭𩲸始驚天陽魂逐
盡流鈴火夜適微星啓素玄
不欲塵寰作計生佻佻鶴性憶東行玄門始
覺知音少惟有靈嵓依舊横
偶步南宫謁帝迴劔光飛過寳山摧傷嗟無
限蒼生目不識蓬萊閬苑媒
天韜晏色眞風瑩内襲龍光海上飛金洞美
氤三疊疊玉神姿秀兩儀儀
一輪皓月照清微水國神林映玉溪爽氣逼
人侵骨冷星河猶自浴冰肌
芝堂羽客話眞機直指瑶天路不迷清眼不
交雲翳障玉霄筵宴貌星徽
日月運移天地瑩神光交辮太虛明達人到
此觀其妙易遘天風滿國清
異俗移風出物情泠常一點湛然清含光默
默融天質始信神功道可惺
劈開混沌金烏窟撞透崑岡玉兔門不用雙
瞳明法界故將一目照乾坤
太玄清兮月華飛無極光兮日精歸芝蘭秀
兮生玉溪神功採兮誰得知
　　　五言全篇
劈碎崑崙頂眞元入杳冥一爐丹鳳髓兩鼎
赤龍精五岳祥雲起三峯瑞氣生放開天眼
照宇宙廓然明
虎嘯風生壑龍吟霧滿垓瑞浮清宇散焰赫
碧天開一馬投金礦雙輪碾玉堆象玄唯我
索留意在天台
銀蟾出素林下覆曲江心皎皎星河淡澄澄
覺海深一聲雄虎嘯萬壑牝龍吟警覺靈眸
顧交光玉間金
塊坐任縱横灰然物自生炎天數九後日午
打三更木馬火中出泥牛水底行不知顛倒
意有眼恰如盲
太上玄元祖生因浩劫時乾坤明宰輔日月
闇扶持浩浩施仁德巍巍闡大慈萬天都教
主歷代帝王師
昇玄翫桂林瑶花覆五陰月影青童戲雲中
丹鳳吟霧散星河淡精凝瑞彩深飛仙遊奕
處宴坐碧天心
渺渺大羅天玄中更有玄杳冥三界外恍惚
五行前上下通周匝縱横出物先欲窮窮不
盡萬古獨綿綿
乾元合聖機至道不思議日海華精聚星河
翠色輝龍飛離碧嶂虎走出寒溪聚化丹砂
就相將謁紫微
步虛入中華窈窕翫仙葩北帝蔵煙靄南冥
放彩霞金童扶寳鑒玉女散瓊花側聲敲寒
月靈音徹帝家
悟入古音亭灰心萬慮澄風吹清夢覺月照
醉魂醒赤帝離金鼎青童入寳瓶雙精執大
象並化少微星
風息乾坤靜雲收天地明澄澄秋月冷湛湛
素波清寶桂留三性瓊林散五星玉辰濤雪
浪遊宴水晶城
太一含眞象靈臺秀玉肌精蟾凝碧嶂惠日
化丹池晦𩲸盈環照冥陽合太微三華壺内
秀暐曄鑒容徽
澡雪香肌瑩籠精啓道經靈壇敲玉磬仙苑
步虛聲寳篆飛天上星光下太清玉霄金榜
上一一掛仙名
獨坐松陰下流泉滴珮聲劔光飛日角寒霧
瀉天庭玉女遊皇甫金童翫赤城眞人乘白
象朝現紫微星
混沌二儀分豁然露太空霜天凝寳鑒寒露
滴芙蓉罔象求珠瑩精瑶拔萃紅神交靈珏
照光透玉壺中
玉樞隨斗轉金粟運神功海島龍吟霧天元
虎嘯風星瑶天骨瑩慧照日頭紅混理明三
素交光射寳宫
青蓮浮碧沼黄鶴下幽庭水谷雲根靜瑶天
氣象清空中琴韻響晴外雪花明慧照氤氲
散靈童翫玉京
洞玄開寳鑒玉户照金池蛻質遊天奕頥神
入太微乾坤相否泰日月自然隨心鼎瓊花
綻靈光燦日輝
一悟太玄機崑岡列二儀驪珠光海島罔象
照天池雪浪烹金液雲濤化玉肌忘形心適
外遊奕化龍夔
　　　六言絕句
玄精出乎衆類幻釋凝祥拔萃至理易俗移
風運化靈陽天瑞
蕩蕩十方道祖巍巍三界獨尊追薦靈魂授
度啓兹元始勑文
道太清虛渺邈神通寥廓無邊一點靈光出
現昇玄遊奕丹天
碧海輕浮丹桂泠源泛出瓊花飛童啓兹妙
理玄靈立御昇霞
元始帝一先天勑文受命沖玄寳益丹風途
順玉辰宫裏飛仙
青嶂日魂玄照眉間慧鑒精通黄甫三元翼
御素天一色純風
日照冥陽洞濟風吹頂裂天開滿國龍光迸
彩神功兩翼徘徊
昨夜雲收雨歇現出玉峯寳月靈飛混入中
元萬派陽光照徹
崑山一泉金水周流泛出瓊波本性盈虛處
下沖玄逆上星河
妙哉玉洞長春其中遊奕仙眞易性金堂羽
客忘形送故迎新
至道生天生地中流日月經盈運化四時成
象混合一性高明
道太無邊無際神遊廣漠之鄉緬現天光赫
奕大哉至德眞祥
　　　七言全篇
放迴二物洗沉昏卯酉敲開戊己門竈底寒
灰重發焰嵓前枯木漸生根胎生鼎裏祥煙
罩赤子爐中瑞氣騰既得萬神歸子母便將
一物獻元尊
與君直捷露根源妙化靈機在目前瀉出素
波穿宇角放開紅焰滿周天純精一色江山
秀浩氣同元景物鮮道力資扶憑慧照了然
一法奪仙權
寂寂柔雌守大雄大雄突突出穹窿運周日
月藏天地流演精華滿太空老氏悟兹成玉
象如來達此證金容自從我遘玄元後傳與
人間處處通
閑閑眞樂絶踈狂一片雲心煉九陽天降火
龍遊海底地昇黑霧入空蒼金丹飛出先天
祖玉象還歸道德鄉欲識玄元眞妙趣五千
言内細消詳
滚出扶桑日一輪輝輝焰赫照虛空乾元鼎
裏添離火太一爐中起巽風煉就金丹飛宇
宙燒成大樂出穹窿神功化象超千劫越上
崑崙第一峯
寂寂寥寥萬象空空中恍惚見神通無圓無
缺長天月非動非摇太古風月照离婁睛失
鑒風吹師曠耳忘聦精思神聖功尤雅大啓
玄元上上功
一别鄉關捨六親心灰形槁出囂塵青童日
進文中寳赤子常添鼎内珍雲水京山空出
没驛途商旅謾勞神神遊八表乘空馭别有
人間紫府春
霧林高卧古音亭嵐嶂猿啼醉裏醒半夜隔
簾踈月白凌晨軒外逸風清清如物外瑶琴
冷冷似雲中佩玉聲塵垢一無星眼瑩飛童
點破大蘭城
北冥仙子謁東皇途順丹風入帝鄉散瑞玉
英通日殿歛霞金鏡焕明堂形移影轉超三
界物换星流出四方徹地通天無箇物孤然
一點照中央
不持齋法不看經至煉眞元入大乘天上一
爐赤鳳髓眉間兩鼎黑龜精陽光照徹明幽
谷浩氣沖玄入杳冥物我兩忘全體現功成
位列九天星
眉山孤秀鎖雲英一眄留心便蛻形兩道素
光穿碧落一條青霧瀉寒庭桂華推出精神
爽皓氣沖開物象明兩耀交光天頂燦五靈
仙子可飛昇
世態塵情一劔揮神風威烈匹玄機日魂月
魄通爻象木液金精易坎离九曲江心乘鳳
翼三山頂上抱龍飛默朝象帝歸辰化翐御
瑶天路不迷
玄關出入運璇璣剖判陰陽設二儀太一嵓
前奔玉兔崑崙頂上翼金雞西江浪裏翻紅
錦東海波中引白龜吐出瑞光心鼎照神丹
迸彩透天飛
天質融滋七寳身等閑未肯喪其眞兩條青
霧歸源海一段光明照谷神每把此機携上
士常將至道接頑嚚同徒稍得詩中趣也作
清閑無事人
　　　三聖銘二篇
三聖之規始道爲先越於事矣胡爲自然啓
周書兮寂然不動明爻象兮感而通玄涉釋
典兮忘標指月覺圓明兮可以爲禪覽道德
兮谷神不死沖玄牝兮出入綿綿仿徨乎遊
塵垢之外磊落兮易太極之前衆流混湜皆
歸海萬象森羅盡屬天又
　　　又
曩之二子啓我靈篇讜一言而訣開混沌闡
二儀兮劈破坤乾廓大音兮胡爲角徵明大
象兮非以蒼玄窮莊周兮得乎象罔測仲父
兮擬乎忘笙體如來兮覺乎妙趣崇老氏兮
探乎重玄玄哉玄哉無始無終非自非然達
五行之象外出萬化之先天豈虛語哉憑乎
實見返未始兮萬古綿綿
　　　又頌曰
天垂圓象若冰輪瑩淨都無一點塵十二玉
童扶紫詔虛皇命我飲長春
　　　七言藏头詩一首
　　朴黄冠貌若愚沖浩
　　珠間數枝紅瑪腦氣
　　化憑誰鑒顆流藏雪
　　蚌下居外象珠兩肌
　　壺上方鬚龍赤道膚
　　冰潔汞凝鉛鼎金澄
　大張仙問十二頌四言絕句
　　　上清
上清之中混一無分先天之祖萬聖之尊
　　　太玄
太玄之道上極元宫清陽眞智妙化無窮
　　　天徑
一條天徑兩路齊分玉嬰神變面現高眞
　　　蓬萊
蓬萊眞境地秀長春神遊碧嶂悟達天眞
　　　清淨
清淨之中育養元神靈光通照太極之眞
　　　魂魄
地魄天魂上下相吞混成至寳永劫常存
　　　道太
道太無形固養神靈千眞以輳萬聖安寧
　　　陰陽
陰魄陽魂日月相奔衝開地户撞透天門
　　　日月
日月光明天地沖盈舒開道眼一體圓成
　　　嬰童
兩箇嬰童合抱純風靈源覺海跳入龍宫
　　　金水
一泉金水兩道銀河淵流徹底泛岀靈波
　　　偃月
偃月爐開蠢岀瓊梅化成神物結就仙胚
　衛仙問十六頌五言絕句
　　　天寳
一塊天庭寳收來入絳宫聚成玄月蓋遍覆
我家風
　　　隨機
見物明眞性無隅無曲正沖玄入太空始覺
精神興
　　　至清
清清可㬠清清淨碧天明透谷秋波冷淵深
入故京
　　　至淨
淨淨覺清清清清淨裏明一天元始道無侣
太空平
　　　月谷
月谷照華池銀淵定渺瀰九江流滿濟一派
接天齊
　　　祥感
善行感天功神遊北帝宫清名周四海萬里
播仙風
　　　聚散
鉛汞養胎仙沖虛立浩然拶開霄漢頂迸碎
水晶天
　　　混微
日月混同蠲星河洌皎然三先明徹底一顆
寳珠懸
　　　不測
不測太音希靈光接太微陰陽窮不到神鬼
不能窺
　　　眞武
眞武謁東華靈官在本家黑龜尋水府背上
繳金蛇
　　　應用
寥寥道太空頥我大神通混合金光結相交
一體同
　　　隱顯
土宿見羅㬋擎天跨火牛劔光無血污斬下
赤龍頭
　　　心火
眞火進無煙爐中鼎沸煎丹成光耀日紅焰
滿周天
　　　安靜
虛極定元神靈明道太眞洞元光入鼎隱映
四時春
　　　難易
入道非爲易歸眞不足難恐君無執志自遠
隔千山
　　　靈明
一點靈明性生從浩劫來朗如天上日光似
月華開
　馬校尉問隱潜忘言通路登仙
　　　隱潜
茅廬獨隱潜默默守貞廉汞水瓶中長鉛砂
鼎内添
　　　忘言
得意似忘言於中達妙玄頥神烹大象育性
煉胎仙
　　　通路
兩耀明通路存神堅握固千條紫霧舒萬派
銀霞布
　　　登仙
功滿自登仙翺翔出九天鸞隨歸紫府鳳引
去朝元
　　　五言全篇
　　　何先生問居庵
幼小樂林泉貧居養浩然頥神全一氣保命
育三田論道明眞理談機說妙玄是非心已
罷久望鶴沖天
　　　大張仙問岀家入道
昔年迷酒色今日悟黄粮有意歸眞路無心
入故鄉玉霄爭聖賦金闕應科場受命天仙
職神遊入大方
　　　韓二郎問識破歸眞
驚覺悟南柯歸眞離愛河虛心烹浩氣實腹
煉沖和鼎進鉛砂少爐添汞水多絳宫仙子
怒携劔上煙羅
　　　田仙問太一玄元
玄元生古蒂太一混先天應物千眞首凝空
萬象權精宏穿九徑神用出三蠲上徹無生
界欣然達妙玄
　　　贈蕀谷信法師坐禪
瞬目蟾睛坐揚眉道眼開知心無垢膩識性
絶塵埃介月光三昧孤高照八垓曠然無動
靜頓見佛如來
　　　員老宿問頓悟
端坐覺朦朧澄澄佛眼通雙林穿皓月鹿野
透清風瑞氣蟠金鼎祥煙篆寳宫太玄開正
教隨化悟眞空
　　　牛老仙問金烏降落尋戊己
金烏尋戊己玉兔見壬庚混物心珠燦凝空
慧日明澄澄天地秀湛湛太淵清始覺乾元
象沖和養至精
　　　小張仙問陰陽造化
日月飛騰降天摇轉斗星龍吞金鳳髓虎飲
玉蟾精鼎煉神丹就爐燒大藥成病人還入
只無限鬼神驚
　　　題僧道同齋
同會赴修齋欣然喜滿懷僧談般若路野客
話蓬萊大道傳心印禪門法性開混然飛皎
日光照射瑶臺
　　　和遇長老
上善無嗔恚修眞豈用强知心衝昊景達道
立玄剛照眼神通室明空入太蒼疑珠含寳
月日用得天長
　　　李仙問京山永晶堂
燦爛水晶堂玉蘭滿地粧白雲穿碧嶂紫霧
照金光焕焕凝神室煌煌出洞房不因遊此
地悟我入仙鄉
　　　勸門人十首
眞言至訣貞何必懼人情指引清涼路提携
業火坑不圖君子重孰怕小兒輕語嘿依天
理忠心化普平
學道戀居家年深事有差口頭誇淨潔心上
鬧如麻酒色常增長氣財日轉加勸君聞早
悟隨我卧雲霞
人我太矜誇於眞返作邪狡心如兕虎狠性
似蚖蛇好色非修道貪財豈養家兩般焉足
正舉步有參差
數年離慾海今日戀繁華未免孤槍苦還遭
兩股杈不明飡異果暗地喫冬瓜棄慾重增
慾離家却入家
清秀艷風光妖嬈玉腕香柳眉星眼劔嫩臉
絳唇槍錦帳爲牢獄幈幃建法場雖然頭未
落損氣敗精堂
嫉妬轉生嗔邪淫性不仁終朝迷酒色每日
戀紅塵猪狗常爲伴狐狸日夜親色心猶未
斷何幸論天眞
說者飛龍前行之跛鱉後修山果未成作業
功先就貪淫似野禽好色過山獸常作畜生
心勿思天地祐
學道無剛烈空將巧論舌常存意馬顛每使
心猿劣暗地色情魔人前誇淨潔虧心業報
深有日天公折
口辯說奇功常居酒色叢未能通聖教自己
立家風性染紅塵裏身居火院中臨危一念
錯永劫墮沉空
眞實又何曾虛脾鬥葛藤自知巢斥鷃豈見
海鯨鵬行短誇機巧功虧衒己能不因多諂
詐惡業萬重增
盡在玄元祖都歸太上宗頭頭皆受命物物
緫相通包廓乾元象含容太始中欲窮知古
蒂認取五明宫
　　　河中府張六郎問神氣精
神光眩物明隨化顯眞形湛湛青霄月澄澄
碧落星杳冥歸紫府恍惚入黄庭至聖無窮
測通玄萬化靈
一氣始初分隨機四序通冥冥天地匝默默
太虛縱升降分清濁浮沉定祖宗含靈皆受
命無物不包容
混沌杳冥精交光燦日明乾元知有象虛谷
見無形純粹凝心鼎陽光混寳瓶含宏天地
秀焕焕照華清
　　　贈牛殿試道號通亨子字國祥
國祥呈瑞秀善利寳通亨霧歛金烏瑩雲收
玉兔明三天居淨境四海播清名道德俱全
備移神入帝京
　　　入定觀想十首
極大寧心觀明知造化權日魂衝霧靄月𩲸
趁雲煙照眼凝心瑩頥神混物蠲洞元光皎
皎悟理達幽玄
極目凝祥觀神遊天地通嬰兒離月殿姹女
入辰宫同會香幃裏相邀錦帳中水晶簾下
坐照見玉芙蓉
剖覺開元觀明同日月長細微窮莫測至大
妙無疆率化千功著周滋萬物張明知有造
化誰肯細消詳
日出扶桑觀方知道眼明觀天天本靜察地
地安寧際物非無象凝空豈有形臨機相應
對一體見圓成
心目通眞觀通眞在目前兩條光徹地一道
素衝天月照澄輝瑩星臨靜皎然若人逢此
法立便化飛仙
慧日心通觀光明遍十方善神皆擁護惡鬼
盡消藏湛湛乾坤靜澄澄天地涼太玄眞體
現靈覺透清光
頓悟虛心觀符眞合自然萬神朝象帝一性
達仙權面啓玄元祖心通浩劫先至眞明徹
底返性上瑶天
正一沖虛觀舒光萬里明遍天清瑞降滿國
紫煙生玄牝通來徃眉間取自行眞人無阻
隔四海任縱横
通明融息觀極目是天眞寳殿香風異瓊臺
翠色新華池澆惠谷神人灌靈椿滿樹花爭
發光輝絶點塵
離欲朝眞觀長春别有天繚繚紅霧燦冉冉
紫光鮮赤子連雲卧青童抱月眠玉霄泠露
逼微覺水晶寒
　　　上士十首
上士鬼神欽災消禍不侵萬邪俱遠避衆聖
福齊臨頓覺未來性能知過去心現前常不
昧日用守清音
上士煉還丹還丹透二關清光離九地紅焰
出三山沖塞乾坤裏虛明天地間滿空諸聖
現盡是列仙班
上士悟玄眞凝然内外同囊中觀靜境身外
看清風日月通天象虛無透世空混然歸一
體至道永無窮
上士悟乾元於中烹小鮮濤濤金鼎沸滚滚
玉爐煎始覺神丹就方知大藥全餌因朝上
界永住大羅天
上士達玄微靈光滿室輝分明開道要脫洒
露心機此法通知少靈文悟見稀若能知此
意妙化入無爲
上士處無爭無爭勝轉經展開明有象收默
暗無形守一五神定存三七𩲸寧煉成仙子
貌跳入玉虛城
上士煉形神形神看合眞火中飛碧玉水底
躍紅銀滿地皆爲寶沖天盡化珍玄珠知有
象瑩淨絶囂塵
上士棄纏綿逍遥入洞天雲霞爲伴侣松檜
是家縁每誦黄庭卷常看道德篇悟玆眞妙
理何慮不成仙
　　　贈知明子楊清
上士棄榮華逍遥入洞霞鉛烹壺内雪汞煉
鼎中砂藥就顔滋美丹成色轉加元黄分五
彩至理妙無差
　　贈湛然子許濟
上士棄頑剛逍遥入洞房天空垂妙體心地
混眞陽姹女眠蟾影嬰兒抱日光元神知有
主萬古得清涼



上清太玄集卷之五














上清太玄集卷之六上六
　　　　姑射侯善淵述
　　　七言絕句六十首
妙哉心適大方家不逐中流接遠涯醉裏墜
車因白酒醒中執履爲清茶
元精出汩透天飛婥約遊風遜二儀因此脫
胎歸未始青童邀我赴丹池
幼年何事去擔家子細尋思可歎嗟不是象
玄流入鼎至今猶自駕鹽車
龍涎鳳燭篆煙馨目照踈林浩氣清一枕寒
風驚鶴夢星壇猶叫步虛聲
幽關遺照便忘形兩耀交光一處明物我兩
忘全體現混成一點太虛精
放開眉羽亮天宏杲日靈風耀太清换體不
容風火性自知身屬少微星
一爐金火發鉛華晃耀乾坤起翠霞内守不
交陰鬼盜自然寳鼎結靈砂
養就一爐丹鳳髓煉成兩鼎赤龍精放開宇
宙通天目混沌初分眼界明
更闌獨坐月當秋瑞氣輕浮十二周欲返神
霄歸舊路古嵒一帶碧霞收
飛鳶妙出勝雲梯采木彫成巧弄機材與不
材須自適林中棄彈返遊歸
擺脫塵縁已别離男兒一志永無移水雲迷
隔三千里非做神仙誓不歸
俯仰周迴十萬尋醉魂飛入碧天心扶童遠
接瑶池口噏盡蟾華一味金
幻軀久匿病沉沉换體交光耀寳岑積翠影
浮煙浪急火龍飛出碧潭心
瞬目扶眉惠日開滿川風景面前來京山劈
碎捜神寳露出無瑕玉一堆
心居物外自翛然碧海輕浮一葉蓮蓮吐花
生凝日笑隨風飄上玉京天
竚立昂霄翫物華瑶池兩岸發金花醉魂廓
達遊方外悟入玄都象帝家
玄元太一妙含宏混内氤氲滿目生唯有二
神交兩曜陰靈化作一天星
洞觀煙浪碧蒼蒼混海蛟虬戲夜光光灼太
無宏日角萬靈咸輳證當陽
祥雲宻布江天匝吟羽虹霓穿日角恠得香
風滿坐來琳宫玉樹花爭發
戲珠龍出海門開紫霧騰空遍九垓透入咸
池吞日月十方仙子盡驚迴
高捲珠簾向外觀松風杲日透琅玕七珍聚
入瑠璃宅晶耀銀霞玉一團
遊奕金明混太虛眉山月谷瑞雲浮不通此
事得何以空作昂霄一丈夫
碧玉嵓前萬樹花天然占得好生涯仙童笑
對西來客近日高陽酒味家
復返神霄歸舊路玉清宫裏恣徘徊星河澄
潔無人識兩朵瓊花一處開
開荒種下玉芝苗决破瑶池旋溉澆道氣周
流沖碧海靈風遍匝滿清霄
日精月髓烹非走地魄天魂煉不彫换質留
直長在世九光霞裏任逍遥
曲江霧散寥天徹空對紅陽飛片雪金碧流
光耀太清寒林自有瓊花結
世網塵情已别離玄門訣正更何疑男兒若
有衝天志不做神仙待幾時
執幻何須訊幻機悟機還是轉生迷傷嗟雲
水東遊客枉去荆山空手歸
百足夔蛇遞去怜遊風神化亦徒然直須未
始先天祖纔入吾家第一玄
昨夜三更月色鮮涓涓風露瀉清圓琅然一
曲誰吟送疑是琳宫醉玉仙
渭水終南獨徃還因尋列士過潼關市賢野
叟不相顧帶雨連雲歸舊山
暫離仙島向人間苦海淘淘度化難冒雪披
風歸舊隱夜涼携劔過潼關
九年功濟效希夷返舍含凝泄玉機昔日昂
霄歎不已林間又是喻株拘
執幻師文訊幻機更詢楊氏轉成迷鹿分得
失知多少似醉乘車四體隳
聲欬言鋒敵惠盎恨無主令見梁鴦不家廢
業充狙欲荆棘時端待紀昌
賢世人鍾笑遠家自知靈廓杳無涯因求火
鏡三盃酒味勝盧仝七椀茶
轍魚久困待西江爲我良賔話子陽皆曰得
珠安用道幸逢東郭訴衷腸
萬疊蒼峯倚翠微一川筠水接江湄昔年授
劔歸何處今日含光付與誰
瑞激天光耀太清彤庭火灹虎龍精煉成寳
鑑通天瑩兩道神光一處明
臨風唱和詩千首對月盈盃酒百鍾閑卧古
嵓忘彼我醉魂飛入廣寒宫
古道元分太始先混然三界獨綿綿鯨鵬出
海蹤横去飛到瑶池六月天
悔將異伎復追攀禄貴榮門取自難適見主
公矜勇力造成一葉與君看
鯢鰌淺污儘爲基制使𩼊𩸀未可宜但得天
風扶羽翼摶扶羊角上瑶池
火輪碾破碧瑠璃兩道金光迸彩飛因得象
玄流入鼎自然遊奕九清微
誰念途中困轍魚同流剛笑病肌膚北溟煙
浪終須别啓翐圖南過五湖
誰見神人貌甚虛吸風飲露雪肌膚暫離姑
射煙嵐窟穩駕飛龍上玉都
混元何事最幽深寳梵巍巍冠古今因得瓊
林飛素羽一輪日赤照天心
閑與梅張信口吟二公知識結交深有如風
月澄今古照破天心十萬尋
敲空擊物鬼神驚倚步隨行借力輕待我玉
霄登甲地恁時携汝化龍形
一爐金火耀天衢露出無瑕照海珠混裏豁
然凝玉象煉成仙子妙功夫
玉泉湧泛流金井倏忽南丹勳北溟劈碎玄
珠迸彩霞玄珠飛上崑崙頂
圓明萬梵無中有一派丹陽沖惠口因看瓊
林簇簇花二鵝傾下壺天酒
混元大漢風吹裂眉宇玉蟾吞海月寳宴天
光照五陵丹瑛散盡黄花結
携笻信步訪煙蘿爭奈荒岐逆旅多二妾不
須知美惡嗟余無惠傚韓娥
三色氤氲射絳宫朱扉掩映瑣眞容冰輪碾
破玄岡路運化一天太古風
撥物拈花總是虛交人何處用功夫如來昔
說威神力試問禪流會得無
一上層樓眼界明直疑身世到華清中天不
假雲軒力飛入炎宫伴曉星
昂霄終日看金烏火府朱陵煉玉爐寳梵蕩
形超物表九靈仙子上清都
靈眸保煉入彤庭黄氣濤濤蕩穢形俯仰洞
虛皆應徹鬱羅霄景耀華清
　　　七言全篇
芝堂積翠話玄微直指丹經泄玉機海底翻
騰紅瑪腦山頭擊碎碧琉璃蟾宫玉兔遊苔
徑日殿金烏宿桂枝兩段光明歸一處無英
公子上瑶池
昔年浪失不還家今日迴眸返翠霞金火溢
爐殊五彩朱砂滿鼎發三華江邊扯斷烏龍
尾嶺畔敲開白虎牙洞鑒五明通大有便乘
鶴馭駕雲車
洞房深處夜瀟瀟猿馬擒來伴寂寥玉兔趁
蟾騰宇角金烏抱日轉天腰龍蟠藥鼎三花
聚虎遶丹爐五氣朝煉就靈砂居象外玉京
仙府路非遥
偶涉長淵暫寄居有如待兔守空株不遭伯
樂馳鹽馬似遇莊生困轍魚豈念昔年求罔
象唯知今日得玄珠隴西邂逅重相見謹寫
衷懷寄子與
詹何何事釣綸收𩷧鯉騰波掣斷鈎喜脫淺
溪離苦海幸逢長水得優游甘居草室迎山
叟忘却朱門謁貴侯村飲醉歸誰送去牧童
扶我倒騎牛
嗟余内外不知遊悮入雲山作擊留浪失玄
珠須索隱水澄心月絶搜求一條青霧從天
降兩道紅霓滚地流既到炎宫分子母旁通
七耀大方周
寄語松形鶴髮翁好搜玄妙躍凡籠三關氣
象沖天白一顆金丹射鼎紅汞結玉陽離水
殿鉛凝金氣入炎宫流珠逆上崑崙頂看盡
瑶池浩浩風
效法非徒得負恩弊邪匿正昧天眞倚神託
道爲生計抱子偎妻闡教門有識蒼生憎上
士無知魍魎謗達人莫言天地無分鑒遠在
兒孫近在身
　　　五言全篇
折股因亡馬疵眸爲産牛鹿分恂國相蝶夢
啓莊周姑射歸神化壺丘返外遊東門爲我
伴南郭亦吾儔
幼歲機投聖中年貌若癡鷗驚忘素質犬吠
换緇衣二妾何須訊三神自有期季咸非得
相文摯善通醫
梟雞誰執幻環舞自圖乖銳出焚山火矜持
措肘柸負乘君子器向示小人才近狀非同
智虛勞千尺臺
匪輩胡爲度良工量可裁易持心淨戒難受
日清齋鼎煑連根菜爐燒帶葉柴自驚魚困
轍斗水不爲災
門人情淡泊道院亦瀟踈野菜經年有家糧
近日無我聞心已許公見意何如列禦經遊
衛何方自適居
臨事知閑貴澄心覺道尊古師親效破暫借
助玄門火石奚矜銳商丘未適惛三年成一
葉由自享天恩
訣破上仙機崑山列二儀丹爐神火聚寳鼎
夜光輝煉質成金液頥顔化玉霓威神明大
有鯤翼到天池
得遇眞仙訣幽居煉谷神通玄忘彼我達妙
絶踈親尹氏幻爲僕役夫妄作賔不矜覺與
夢象外有長春
長嘯笑非肖釣愚不釣魚芒鍼施剖粒立木
譽長途會唱恩須遠知音道不踈俯觀門弟
子同志一人無
擊瓦踈童稚嘲詩樣寳瓶訊曦知遠近愍物
辯生成却幻祛環舞迎君對圈幈煉砂調碧
玉换骨赴青城
路次驚三布中途畏五漿弊童難相馬鄰子
已亡羊匪久圖章戴胡爲效紀昌不矜秋水
至心適杳無疆
大道現三身三身緫一眞驪龍潜匿水丹鳳
起祥雲兩竅傾金液雙關煉玉神惠光飛紫
闕灼灼耀天輪
劈開無縫塔放出混元精氣布三江靜雲收
四海明金蛇遊水府玉兔走炎城煉就堅白
性歸休入太清
萬鎰施猶寡一毫濟有餘優游三事美逸樂
百年居燕邑無心去華胥有意趨存亡纔頓
識復忘在須臾
隱照透瓊林瑶華散寳岑彤庭金鳳叫月殿
玉龍吟煉質凝三氣頥神散九陰象玄如寳
鑒常在碧天心
　　　五言絶句二首
碧眸光落地紅日焰通天五色雲霞内瑶池
一葉蓮
内外皆爲假中間緫屬虛指於未悟者何處
用功夫
　　　七言絕句
分明說破眞消息天眼沖虛憑慧力上下圓
通一物無堂堂露箇恢洪翌
玄元至道奚能識寂寂寥寥無縫入叩硬威
風拶破天凝空萬點流星出
元始虛皇生太古堪宜萬世玄元主域中四
大獨爲先亘劫流傳天地祖
頥神叩道明玄德杳隔煙蘿澄渺默躍出飛
仙入大華悠悠永住寥陽國
心通妙趣明眞格達彼清虛極探賾至道平
夷取次遊昇玄永作大羅客
天地之中如橐籥善通聲色從相約玄中不
鼓好清音一派笙篁穿鳳閣
玉清聖祖㽞三甲應上玄玄眞妙法運出瓊
花降碧霄紅霜片片香風壓
精誠制魄昇魂圛秀氣清清籠珙璧意逐陽
華入翠峯玉嵓極目空山碧
擺脫塵寰非久溺混同太始知端的神威氣
象匝天心道播陽精明瀝瀝
道殺三尸憑慧力靈陽丹點純陰匿俄然不
覺内忘形坐致雲宵神宴息
内滌精空光玉屑冰清瑩若秋江月絳宫微
覺水晶寒寳璨星輝飛片雪
太虛一點天光宻拍塞沖和無縫入踏破乾
坤萬丈顛凝空飛出流星急
玉井流泉非即潰鳴琅韻徹青山對瓊波沖
透嶽雲中浪打崑崙石粉碎
金井玲瓏光日暠雲瑛飛出瑶池島晶簾風
捲透清香天瑩無塵傳六寳
斡開法眼眉毛睫睛粲瞳矇傾暐曄匝地威
風出四維迎天萬派靈光攝
元始生居浩劫先開明三境立重玄生天生
地從伊變劫壞長存尚儼然
道化三宫極妙玄混元神帝暗相傳胎光運
入靈陽體六洞飛精出九天
笻杖斡開圓覺海戒刀劈碎玉京山龍宫捧
出玄珠燦窈窕流光天地間
規質琳琅逆上巔靈烏降落海鰲邊形移影
轉隨風去物换星流浪接天
神劔磨開顛馬怕慧刀揮處耍猿驚乾坤迥
絶羣魔首一派威光世界傾
夜擲琅琊入海雄豁開水府見龍宫衆奼捧
出明珠獻焰灼雲霄碧漢中
戒壇寳獸旋噴香環珮鳴琅和玉璫眞聖降
臨還本位復携神劔上魁罡
勸汝心存道德鄉余聞仙院立科場神霄有
牓傳金籙紫府无人奏玉章
御易龍遊赤帝鄉羅元仙子坐華陽兩條地
氣横牛斗一道天光鎮碧蒼
絳宫纔覺篆煙香風順微聞玉珮璫清夜不
知誰奏表眞人壇上步元罡
修行須得谷神靈一點圓明照上清湛湛霜
天興古月澄澄覺海浸流星
一顆靈砂耀太清混然虛谷見无形圓通法
界千眞瑩煙照乾坤萬象明
古道平夷可進程兩條岐路接天庭乘龍姹
女遊金闕跨虎嬰兒翫玉京
踏破崑崙撞透天返余至道復歸元虎騰山
嶽蒼峯轉龍躍深淵海浪翻
闡開慧目見神光一派純陰盡化陽渾似日
頭興世界有如明月徧諸方
拂靄神遊宴碧鄉二輪交併碾天罡龍飛日
殿烹金液鳳熾蟾宫飲玉漿
屏絶塵縁物外尋昂簪笑傲樂情吟移神步
步隨風去送我輕肌上寳岑
道降氤氲景色嘉始生天地妙无涯飛精神
秀冲霄頂抱日臨空易太華
避風偎日眼慵開内匹陰陽育聖胚始信男
兒身有孕自然物外舞仙胎
配將天地作丹爐日月團團裏面居海底煉
成眞至寳蒼頭烹就混元珠
斬猿調馬化龍駒駞我隨風入太虛一點流
星飛月殿兩條紅焰上天吴
襲夷從覺飲眞風異出人間事不同欲問先
生何所止穩騎鶴背翼鰲宫
坐間雲霧鎖寒溪霹靂峥嶸聒太微銀浪萬
條傾碧澗瓊波一𣲖瀉瑶池
日魂月魄放寒暉二物擒來在坎離海底忽
聞龍虎吼山頭驚見鳳鸞飛
姑射層巒影翠浮洞中神化雪肌膚遊乎四
海憑何力鶴馭乘飊出玉都
放開玉兔趁靈烏趕上夷門入太初萬道金
光輝宇宙千條銀霧照虛无
一眞須得煉三竒復用三奇合二儀若把二
儀同一體金丹自是透天飛
美目淨兮觀天象聦聦耳聽步虛聲大哉可
道隨方有至妙眞常混日凝
炎爐注鼎煉紅砂三色氤氲放彩霞寳璨玲
瓏飛宇宙混元丹降入中華
身如槁木性如灰默默澄虛養聖胎坐尚琳
宫來問道昂簪高笑桂花開
蒙眉俊目躍心珠降落金盤五綵舒内遣玉
童收日海與吾同赴洞天居
鈆汞配時憑日月鼎爐安處用乾坤三陽眞
火燒靈質一粒金丹逆上奔
咫尺无情苦海深意隨流浪入波心天眞一
失迷千劫亘古循還直至今
昇玄知覺道幽深廓徹靈源匿幻心倏忽諸
方遊曆遍善能涉古始知今
驚迴一覺悟仙鄉始信神凝惠日光赤子爐
中傾玉液胎仙鼎裏混瓊漿
至道幽深極妙玄上清眞教豈虛言君還若
有男兒志盡把天機付耳傳
盡說修丹未說丹金丹咫尺太虛間一丸赫
赫明寰宇日用如同隔萬山
俯察坤柔見地寧仰觀乾道眩天清浮沉定
位中間顯混合虛空日月明
内滌心猿育性珠外除意馬煉昏衢靈光透
入金烏窟混合圓明體太虛
輕敲玉鎖洞門開兩奕神風透户來有意抱
鸞飛月殿无陰樹下恣徘徊
四般有漏終歸假一性圓明未足眞直待玉
霄名列位恁時方表出家人
雲瑛飛盡曉霜天清夜无塵月正圓坐致琳
宫將欲近九光霞裏捧金仙
坎離相匹俗塵局日月交光透體明水火煉
成无漏子寳瓶捧出玉華嬰
雨滴金晶透玉牕華陽仙子入中皇少微星
落清江底鶴壓林梢雪點霜
水潔无魚浪接天玄靈飛去入精淵華陽不
逐紅塵去自有神風合太玄

上清太玄集卷之六










上清太玄集卷之七上七
　　　　姑射侯善淵述
　　　七言全篇
離坎交並合聖機兩條截路接天夷周天萬
返龍張勢大地千尋虎鬥威赶退外魔除六
害趁迴陰鬼併三尸眉間索出蝦蟆劔一剪
浮雲補漏池
逍遥無事樂清閑引鶴擕笻翫水山風捲翠
霞横碧嶂月輝輕霧達青巒洞前水迸珠千
顆澗下雲凝雪一團瑩淨玲瓏光道眼神清
清爽逼人寒
鴻濛初闢二儀分始變三才造化根昇降徃
來騰日月浮沉上下立乾坤飄飄玉屑空中
降粒粒金丹逆上奔兩箇青童遊碧嶂抱鸞
飛入太玄門
訣然一性悟眞宗頓覺心珠處處通繟奕純
亨歸雅趣威靈精粹滌塵蒙雲收現出深潭
月霧歛方生太古風无上徧知周帀界圓明
獨體照虛空
擘開混沌見天心日月精華塞太陰斗柄斡
迴天地帀法輪推轉太虛深交光迸出珠千
顆混物迎將萬點金至寳不須方外覔頥神
知覺道相任
抱常知足頓元神樂逸安閑養至眞勦銳除
貪全可道蠲鋒玄覽换彝身外捜珙璧非爲
貴内滌瑯函未足貧鶴馭風飊何處止洞中
惟報四時新
常存志氣絶囂華返照龍鄉紫府家恍惚元
神冲浩炁杳冥眞息放紅霞瑶池浪淨浮金
蘂碧海波澄泛玉花香艷放開天地瑩凝空
飛出夜明砂
神火炎炎起艮山尾閭一撞出三關擎天大
象空中遶混海蛟龍物外蟠凝結一爐天地
髓混成兩鼎太陽肝達人悟此昇仙去御易
登眞跨綵鸞
斡迴斗柄運靈樞大士門開一物无外抱一
天元始道内藏兩卷活人書无中砌就千層
玉空裏粧成萬點珠功行兩全超物外騎鯨
穩步赴瀛都
宏開慧目闡清眸兩翼神風趁日頭壬毋雲
中乘玉象丁公海底跨金牛紅煙冉冉蟠龍
閣紫霧重重遶鳳樓欲問此間何福地青童
謹報是瀛州
屏欲除情志篤堅荒蕪鶉野變芝田心如碧
漢深潭月性似紅爐火裏蓮遊宴上清眞境
外徘徊元始大羅天中皇號我重玄子姑射
神居太古仙
陰陽顛倒是眞修一泒黄河水逆流萬道素
光穿宇角千條紅熖出山頭日魂皓皓隨方
顯月魄輝輝徧帀周大闡威風開古道乘鸞
按劔九天遊
　　　頥神頌
性適眞空子母完(初/機)鬼神交遘透泥丸(神鬼/相交)
二儀太始須歸一(三要/之道)六合同途在一觀(六/合)
(同/機)九氣玄玄身外體(九陽/之道)星流天癸象中端
(上機/之道)須憑總要師明諦(下言/之教)了了重玄最上
詮
　　　玄象頌
恍來神化玉關開一點胎光降慧臺自有離
陽精暐曄迴光返本焰皚皚重玄妙指人難
測衆妙之門愚不猜湛兮或存朝象帝抱將
心月赴蓬萊
　　　育性頌
惚去蟾宫育性胎潜龍水底沐丹胚須知守
黑爲根蒂自有靈華燭性臺混沌之中明太
一杳冥不測瑩心懷堪遵慧魄陽生處灼灼
玄珠自徃來
　　　天瑞頌
无爲天寳自然然去智離形萬化先遺性儔
空光遍照運神玄覽燦瑶天任教物我成虛
幻自有星華焕目前海月含輝光萬道化成
　　　天瑞玉壺仙
乾元亨利顯吾神五氣朝元用至眞周易闢
闔明動變萬機同會出諸塵隨機應處觀玄
象終日乾乾與道鄰内外玲瓏通表裏靈華
瑩我赴蓬瀛
　　　蔵頭詩
　　炁相交萬物亨然知
　　睛炁煉眞陰魄散覺
　　海黄宫室道圓中太
　　四入靈帝象通聚虛
　　開返辰醒魂醉寳明
　　門洞瑩山三歛霧澄
　　　又
　　居寂寞近林泉碧溪
　　千年苦行憑心正深
　　三眞妙體徒輕紀照
　　混成仙飛化舉殷滿
　　物煉裏然自合勤天
　　有明耀兩生形无道
　　　行香子
天地玄黄率化無彊太虛高日月飛颺龍磨
星斗鳳熾玄綱見海神潮江神會谷神張
焕焕煌煌照耀十方混三宫一𣲖流陽不離
日用目下承當漸返眞空歸眞正得眞常
　　　小重山
陰陽顛倒一聲雷忽然驚睡覺夢中迴迷雲
拂盡慧光開隨風去抱箇日頭來温養結
仙胎空中明顯現越靈臺四維上下看蓬萊
堪歸玉洞作仙才
　　　連理枝
挫銳无羞恥遇寵无歡喜好弱平常隨縁且
過坦然无繫步林泉深入翠雲中樂清閑一
世欲要離生死達彼眞常理煉氣成神神
超碧落太虛同體任天寬地闊永无憂得長
生久視
　　　一剪梅
一箇塵勞一箇忙一自别離一得眞常一天
精秀一天涼一點清光一帶凝陽一氣相
交一氣張一結神丹一命延長一靈透入一
雲房一對金童一引仙鄉
出俗輕枝翠嫩長不比松筠獨耐風霜歲寒
心以表嘉祥小蕾初生壓盡群芳勿遣𡟛
婷越粉墻儘任桓伊品弄何妨天然姿秀坼
黅黄絶艷清奇一剪梅香
　　　訴衷情
陰陽返復勿令差守正莫心邪常進藥爐丹
鼎龍虎動三車收神水煉精華結靈砂水
晶宫裏玉兔金雞吐秀瓊花
一天秋色翠如描鴻雁囀聲高山秀水明相
照煙樹映溪橋傾雪浪泛雲濤拂輕袍歸
來沉醉直到黄昏月上松梢
　　　唐多令
休恁苦爭儸人生得幾何奈百年有似南柯
富貴功名俱遂意難免死生磨也囉隨分
養天和陽生滿鼎多内烹煎凝結靈波煉就
金丹光透體混一炁貫娑婆也囉
　　　歸來曲
長生道日用在虛无一氣初分明動靜三才
應化見沉浮玉兔趁靈烏轟宇宙一撞出
昏衢光射三山白虎額焰飛兩道赤龍鬚照
見夜明珠
修行事割愛斷攀縁身淨心清明道眼内持
无漏氣神全眞汞煉眞鈆安爐鼎進火任
烹煎款款撈來槌作片團團結就寳珠圓身
外化飛仙
眞常道日用徧三千大則包羅天地外小周
沙芥亦如然物物盡通玄威神力混裏任
循還撞破虛空七八片明珠滚出海鰲邊光
接焰魔天
忘俗念萬類悉皆空𣣱枕宵眠遊夢斷半窗
明月一簾風迤邐覺朦朧披衣坐照見本
來容靜室生白沖浩氣虛堂祥瑞現神功光
射玉壺中
　　　江神子
丹華虛托假形骸久沉埋惹非災冗冗蜉蝣
都被死生催頓覺悟知亡彼我任空色眼中
來海底金烏初出現碧天開絶纖埃宻布
天光光奕面前迴交燦瑞童顔勝玉似雪映
一枝梅
　　　聲聲慢
人心剛硬不肯迴頭深沉苦海淹留酒色財
氣不捨甚日方休聞早尋歸出路樂陶陶雲
水閑遊无縈繫也无煩无惱无喜无愁漸
入清涼活計抱天眞純粹一氣和柔配合鈆
霜攝化鼎中頻收迤邐金丹漸結後功成奪
取仙儔堪歸去跨鸞鶴昇入紫府瀛洲
心浮易動熟景難忘驅馳鎮日忙忙已過中
年有若日暮之光恰如殘燈怕曉似風飄敗
葉凋黄最苦處歎星移物换人被无常識
破尋歸出路向玄門懇切討論仙方付汝親
傳寧心靜室消詳擬拭冰臺瑩撤現神光混
入靈陽圓明顯得長生久視永劫安康
韶光迅速似蟻循環徃復不斷相連過了一
歲不覺又早一年忽然无常限到向前程著
甚推延修行事道他人有分自己无縁若
也迴頭省悟弃功名富貴物外翛然保養元
精玉爐片雪烹煎恍惚乾坤瑩徹燦玲瓏日
耀輝鮮三光秀混一靈眞性送上瑶天
忙郎癡騃不識人擡狂圖捏恠胡來執戇无
智空恁亂覓胡猜口急虛脾厮䛭鬥无明馳
騁竒乖强作壤把他人障閉自己沉埋若
悟天機指訣叩玄關一擊寳洞門開玉姹金
嬰出入左右相偎自然陰陽匹配向空中産
箇仙胎眞人顯越鼇宫日殿恣意徘徊
剛强柔弱善惡分明天地報應不同濫濁榮
家貞烈志德長貧清淨无爲妙道被愚徒返
謗邪門怎理會見修眞上士有若讎人高
道猜爲賊盜把兇頑小輩却做賢人馬飾衣
襟具禮曉甚卑尊太家學些打懂也胡來講
甚人倫抹截了换雲袍簪髻搭箇頭巾
賢愚間異曲直叢林清濁事急難分多少无
知開口信意胡葷鵷鶵呼爲斥鷃把靈椿唤
作朝菌便假饒是隋何陸賈辯正无門牛
缺謾施仁義相肩吾鎖目自昧天眞摸象盲
夫晝夜曉甚明昏玉罄權爲煑料把瑚璉假
作虀盆最苦處爨瑶琴烹羽悮殺騏驎
光陰迅速暑徃寒來俄然又報新年物换形
移都被闇裏催殘誰省人人越舊改青春皓
髮蒼顔虛過了似落花飛絮逝水无還若
也迴光返照運靈樞一撞擊碎雙關耀海玄
珠晞煌焰接崑山寳性因明貫體换凡軀養
就仙丹玉辰顯向中天遊奕物外翛然
　　　南柯子
未悟千般有心開一物无有无爭覺頓清虛
混内傾陽一點透靈烏瑞氣盤金鼎祥煙
翫玉壺玉壺金鼎煉神珠光璨流霞冉冉上
天吴
　　　添字採桑子
利名叢裏抽身早勸汝回心絶盡荒婬動有
群魔當下擒莫教侵九蟲斬盡三尸滅與
相任誰是知音清夜无塵月上岑望騫林
　　　减字採桑子
嗟恨這形骸百般做紐捏狂乖如今省也尋
歸路冰清玉潔昂霄峻鄂奚失俗崖心靜
若冰臺靈光瑩不染纖埃厥然别有眞奇妙
䁎晟合璧昇玄羽化脫下凡胎
　　　踏莎行
混沌之中杳冥踪跡鴻濛溟涬初開闢洞虛
一點太陽星神風氣象恢洪奕婥約冰肌
玉嵓横碧駭天驚地鶴一隻不惟出入太虛
間京山撞透千重壁
養氣全神至精堅固琅函濁質奚能悟心珠
躍入太虛中玉嬰神變通玄户赶退金烏
趁迴玉兔凝陽點化昇仙去清音香送别瑶
臺眞人醉卧蓬萊務
　　　使牛子
精虧𩲸散魂游漾把天眞變成虛妄逐境性
昏沉苦海忙忙任流浪前程路嶮如何向
勸汝等早修无上无上遍知明明照離婁焕
師曠
　　　虞美人
洞元一點天光宻瑩淨如千日銀霞瀲灧貫
寰瀛萬神攅簇恍惚曠然明空中産箇胎
仙出婥約風飄逸撞開天頂上雲瑛寳闕瓊
樓玉簿掛仙名
　　　搗練子
說金翁論黄婆自然匹配煉沖和鑄紅砂滿
鼎多神光顯照天河胎光一點出洪波現
三清上大羅
眞鈆汞坎和离兩般顛倒自相宜煉金丹耀
日輝通玄妙得幽微姹嬰常把虎龍騎上
仙都合聖機
　　　四塊玉
一點皎然冰玉潔浩刼无生滅跨古騰今无
暫歇徧極目眞空攝此法方知通妙訣玄
理人難别兩路曹溪分關節映水照天空月
　　　又
假裏尋眞眞本别慧照寥天徹瑩日晶空靈
光攝印碧落凝翠色達此心開通妙訣物
我俱休歇無了了時離生滅應别有長天月
　　　楊柳枝
偃息團圞翫寳窺目无疵滌除玄覽似嬰兒
正容儀欲問今宵何處也赴仙期滿船空
載月明歸上瑶池
内闡規函致本宗道相通寂寥常在混元宫
悟直空上下觀之无一物與誰同逍遥獨
坐月明中伴清風
頓識圓明象易沖妙无窮祥煙飛入玉清宫
月臨空物性自然純古道與誰同楊柳枝
插寳瓶中好家風
寳性完容上下沖内推窮氤氲三色射瑶宫
焰飛空洞濟玉陽澄寳瑞自和同谷神翔
翥混元中玩仙風
孰見西明畫錦粧景非常煙波柳岸映斜陽
水雲鄉咫尺家山人不到好風光步虛昇
入碧雲房洞天長
鶴性佋佋望遠攀過潼關秋深雨霽乍衣單
水雲寒爭忍昔年名利染早迴還夕陽村
落杏標間望家山
丱歲飄蓬住遠山水雲閑須知千載厭人間
欲迴還换骨脫胎歸舊路返童顔步虛昇
入古星壇泛雲鸞
　　　辭百師
野鶴孤雲去復還欲留難斷腸恩愛兩情關
淚瓓珊秋後凄涼歸路遠速躋攀洛西煙
浦柳標間望家
　　　驀山溪
男兒一志莫把初心退决正處貞廉把狂心
一齊割弃隨縁任運雲水作生涯青松下翠
筠中别有眞滋味清虛恬惔便是余生計
炁定自神和迸玄珠出離坎位殷紅璨璨髣
髴入離宫通上下照十方攝境歸心地
　　　无夢令
地水火風四大爲你百端爲害逐便各别離
遣我法身輕快自在自在攝化超靈三界
故友全无一信獨坐古嵓誰問迴首返江鄉
散瑞漂萍相近愁恨愁恨一葉風帆輕送
愁對碧溪南岸流水落花无限迴首帶晴煙
道侣看看不見長嘆長嘆一葉風舟輕泛
慷慨男兒潔列除此一无分别孤月鎮長圓
混入碧潭澄徹凝結凝結清勝玉壺冰雪
　　　夜行船
虎遶天罡吞鳳尾火輪轉艮山初起注鼎炎
炎烹煎神水交泰地精天髓煉就純陽丹
貫體换凡軀以别塵世鶴駕匆匆相從仙侣
朝現　玉清元始
設誓明言衷腸話弃般般物情俱捨心口相
違不分眞假把玄門返成功價縱意爲非
難勸化業深大罪愆无捨寒夜風刀鬼神牽
惹相汝怎生不怕
　　　迎仙客
道非遥崑山隔宴坐神思宻探𧷤箇中修非
籌策一點晶金寳璨炎爐赫靈芝折蟠桃
摘瑞氣通流盈紫陌玉童吟金童拍皓鶴青
鸞間簇迎仙客
　　　洞天春二首
道要仙機頓悟方知物物盡捐見本來一性
衝開昊境朗如秋月清似寒泉湛湛澄澄纖
塵不染出入龍鄉紫府天歸元處應无極太
始浩刼之先混元一氣綿綿任暑徃寒來
无變遷似太虛微宻无瑕玼任三災刼壞依
舊安然是故空中无生滅自亘古常存不記
年眞常道是玄元聖祖萬代留傳
剖判初分一變潜龍混開二儀見日精月髓
凝鈆結汞陰陽返復虎躍龍飛否泰相交屯
蒙復卦易象還亢出坎離純精粹焕童蒙弈
羽瑩化瑆微大哉至道眞竒又誰肯將心
復舊閭鎮地鼇托出蒼穹巨際嵋山横秀孤
月澄輝海淨天空飛塵不到爽氣神清絶妙
機通眞路换凡軀婥妁順風而歸
　　　滿庭芳
萬物之中爲人最貴内存一點精微至靈至
聖日用有誰知隱顯存亡順化方圓應曲直
投機從伊變行居坐卧動止鎮相隨焕然
光透體眞人出現别有威儀玉簪朱履環珮
錦纓衣寳蓋香車鳳輦雲瑛覆窈窕眞妃仙
音奏金童捧盞喫得醉如泥
去質貪華還淳復古本源濁以徐清卑謙處
厚能弊不新成知足无榮无辱彝然御非躁
非輕還知否存亡得失進退若虧盈如斯
全可道心中出屑眼裏抽釘瞳矇弈羽虛谷
曠然明三氣氤氲宻降純陽焕形釋心凝歸
來處風恬浪淨明月照寰瀛
玉屑琳霜雲瑛幽粹混沌三寳持盈盈還而
已日月透崑明㪇抧圓通昊界氤氲降天寳
華嬰於中妙五陵飛雪人在水晶城靈瑶
開古道神風易御孰保遐齡念吾流久視玄
坒終誠宻付丹須换質從斯致遊宴華清金
童詔玉辰宫裏身屬少微星
　　　西江月
寂靜茅庵瀟洒危峯宻鎖煙霞朝陽軒外一
枝斜待客清茶淡話默坐翛然淨潔不占
半點塵沙冰臺心似白蓮花長在西江月下
迷覽千經亦少悟知一字猶多太虛鼎裏煉
沖和養就玄珠萬顆順理徑遊寶界衝玄
道上星河萬神聚會透煙羅一體无分彼我
小隱不容沙芥大通遍滿諸方混然靈廓杳
無疆一性執其大象火裏燒成白雪水中
養就紅陽玉嬰神變跨鸞凰飛入西江月上
不肯内尋諸己堅剛外覓多求傍門小法久
淹流此輩難爲拯救把似守株待兔爭如
冒雪騎牛華胥國裏恣遨遊午夜能令返晝
　　　長思仙
妙中玄汞和鈆進火功夫鼎沸煎靈砂顆顆
圓内功全外登仙神水淵流逆上天輕乘
一葉蓮
道平夷性依俙水火相交坎與离陰陽自有
期用華池浴琅肌瑩𩲸兒童天外飛靈光
耀紫微
月華池浴靈龜口吐祥雲化玉霓神光耀紫
微昱朱衣蔽冰肌婥約隨風天外飛琳宫
自有期
　　　棹棹楫
銳出玄精終宵末陽熖瑛華祛妖惡寳梵晶
空通照過丹風秀萬靈无不可自然妙用
无爲作結角羅紋勿差錯朋儔那裏全无箇
說與呵清風明月我
玄溟精心從初末罔象恢恢司善惡闇察无
私非失過眞與假會盡都小可存亡得失
由人作但向玄門无令錯退隱林泉誰與箇
俗情无青山緑水我
　　　厭世憶朝元
雲收霧歛天風潔顯出玲瓏月形釋心凝澄
徹亘古無圓缺千潭現寒光攝洞濟溟陽
哲仙丹煉就眞懽悅異日朝金闕
　　　黄鶯兒
歡喜歡喜漸得清活計透煙蘿湛湛圓明照
蓬瀛徹底物外逍遥无拘繫任水雲霞際
料家中指望還鄉我不去不去
　　　漁家傲
一笠一蓑堪倚靠波光曲岸垂鈎釣醁𨣞浮
巵自頻告高吟笑儘教人道漁家傲獨弄
无絃琴一操箇中始覺知音少江月盈山空
相照誰登眺蟾宫唯我親曾到



上清太玄集卷之七

上清太玄集卷之八上八
　　　　姑射侯善淵述
　　　繼古韻和骷髏頌十首
骷髏非骷髏非一堆白骨卧沙堤榮華富貴
今何在空伴白楊千古碑
骷髏貪骷髏貪名利財色飽經諳劈碎塵勞
居物外一靈眞性出雲庵
骷髏嗔骷髏嗔滅火灰心絶我人養就神光
沖碧落一天空淨掃紅塵
骷髏癡骷髏癡識破般般總不知抱守一靈
眞覺性祥光冉冉昱朱衣
骷髏憂骷髏憂跳出浮華萬事休坐看一天
元始道凝空心月照清秋
骷髏知骷髏知迴光返照不思議認得本來
眞面目靈光一派接天齊
骷髏笑骷髏笑恩山裂破搜玄妙遍觀天地
匝虛空圓明亘劫無虛耗
骷髏言骷髏言了達希夷不假難空中養就
無名物冥冥杳杳接光寒
骷髏說骷髏說一條玉柱通天徹萬道霞光
倚太空眞心始覺自然别
骷髏休骷髏休逍遥坦蕩樂無憂蛻殻任遊
天漢國乘鸞跨鳳入瀛洲
　　　又繼古韻
地炁騰騰漸結凝亂横天漢太无晴被余拂
盡昂簮看獨顯高空惠日明
一掃碧天空宇靜皓然三界暮雲晴懷中抱
出團團月萬象參羅絶點明
迷雲拂盡三山瑩俗霧衝開四遠晴直下邊
彊安足定昂頭一匝太虛明
覺海澄澄秋水瀅寥空湛湛素波晴靈童捧
出无瑕玉光耀无邊處處明
久匿昏衢天地暗雲收霧歛豁然晴隨風抱
下天邊月萬象叢中獨自明
舒手擘開雲漢頂杳冥廓落太空晴乾元許
我神通大睒爍陽光萬里明
　　　又繼古韻
豁然一點達眞機奪得玄珠世罕稀瑩淨不
繁塵污染侍香金鼎篆煙飛
琴堂默默頓玄機門外苔青過跡稀道院寂
寥无俗物松風飄落亂紅飛
了達眞詮上上機空中髣髴絶塵稀陽光一
點穿无有穩駕香風鶴亂飛
吾留一法奪天機占了神功絶世稀自有靈
童朝玉闕汨羅江上跨龍飛
了得玄玄絶妙機予家至道罕然稀空中蠢
出无名朴一點靈光天外飛
金關斡轉運樞機數點流星出世稀神力拶
開乾坎位撼摇滄海搏天飛
　　　遍應
十方遍滿塞氤氲飄落人間處處通神契道
淵炎日瑩性同圓海月華風
　　　元始
天尊設化遍娑婆普濟蒼生道炁和返照還
元抛雪浪迴光玉露洒星河
　　　通眞
識破皮囊幻化身細搜玄妙躍凡籠坎离迸
出神光爍日月相交透鼎紅
　　　體用
道力神威遍大千无形无影透山川曹溪浪
淨遊魚戲天岸波清覺海淵
　　　背覺
衆生不覺過青春昧了靈明浩劫眞躁性兇
頑多執閉无明火發縱貪嗔
　　　迷眞
眼前日月隔天涯滿目清虛翳膜遮洗滌囂
塵明返復玉嬰神變洞雲霞
　　　運化
一炁虛无太始中高空爛熳曉霞紅包羅宇
宙无纖翳照破乾坤慧力通
　　　沖和
祥煙塞户藴金關橐籥虛空任徃還流注水
銀平滿鼎雲濤高泛玉京山
　　　開元
初發玄元道炁生壺中一味雪花烹通流灌
鼎瑶池淨嚥罷還純透體清
　　　混合
鈆汞相吞入鼎爐烹煎日月煉虛无崑崙火
發无煙焰養就神丹射玉壺
　　　神淵
渺渺仙源海眼深雙泉輕泛水中金龍蔵潭
底風波定虎卧溪邊運古音
　　　聚化
皆成大道化神功撮聚玄機入鼎中煉就金
丹光皎潔一丸封上五明宫
　　　擒玄
江邊扯住烏龍尾頂上扳翻白虎頭奪得夜
明珠一顆千條光焰接天流
　　　雙關
神鬼相交各所情自然心定顯眞靈能教姹
女扶桑戲解使嬰兒弄月明
　　　昇降
三宫昇降産靈芽爐鼎飛霜吐翠砂輝落滿
天紅蘂綻乾坤遍撒美金華
　　　開明
道眼觀天一派清還將寳鼎水銀平紅霜片
片飄金户白雪團團降玉京
　　　生成
陰陽交换禀天然萬化生乎一法蠲得一无
拘眞自在逍遥獨暢箇中玄
　　　眞人
靈寳眞人法位尊常登月殿躍神林三清境
上遊空廓四海鳴聞玉珮音
　　　神化
眞人獨坐隱雲寥凝翠煙嵐接遠朝寂上撮
睛光月聚玉蓮羅列兩三苗
　　　胎光
周天一點流星落遍照壺中光閃爍煉就胎
仙入故鄉悠悠永住三清閣
　　　通明
火翳點開通法眼无明撥盡透星羅高天推
出千堆玉平地騰空萬丈波
　　　曠體
无名无我亦无形一體同觀古帝京淺智鈍
根生執見豈知光列眼淵明
　　　眞筌
太玄眞覺出塵勞頓悟虛心道眼高自有玉
童朝紫府鬱羅天上跨金毛
　　　威神
予抱天風眞夙骨因師點化作仙才寰中莫
有銅頭漢舞劔交光劈寳臺
　　　仙桂
月宫丹桂无人折紫府蟠桃向日開二物採
來收入鼎一般香味馥仙階
　　　混物
凝眞森森接蒼天浩鬱臨空鎖翠煙高捲碧
霞開月殿夷門羽化列金仙
　　　神劔
磨開三尺如霜雪日曜爭光飛電撤昨夜三
更法報讎青鋒點污猩猩血
　　　識破
利名財色勿剛求火院何時是徹頭爭似逍
遥雲水客杳冥空外得眞修
　　　岀關
笻杖横挑巨藥瓢雲袍風送過浮橋袖携三
尺青鋒劔斬斷烏龍數百條
　　　精微
精聚玄微道太明移神寰海樂清平一陽運
入三花鼎二炁收歸七寳瓶
　　　水火
東溟滚出燒空火西海澄凝浪碧紅二物混
成天地秀滿朝精耀遍和融
　　　廣慧
劔斫金山石火流三尸併盡萬縁休被予撒
起謾天網撈箇虛空似日頭
　　　有无
空裏尋空認得空豁然空裏見神通從今不
問紅塵事自有瓊花滿洞中
　　　秋夜
一氣盤浮絶漢晴蕭蕭夜雨洒秋聲時人不
見常娥桂唯我蟾宫獨自行
　　　威光
萬縁豁盡消諸業頓覺希夷絶妙玄數片黑
雲揮島外一懷心月滿空天
　　　元和
一炁初分天地判三才立象化靈機移心返
入黄金室産箇明珠照幌幃
　　　訣正
道德陰符太始篇學人不曉謾求仙金書玉
篆人輕弃怎辨吾師玄又玄
　　　靜用
誰向玄中立靜機湛然常守太淵池日輪斡
轉開心徑天地常觀作細微
　　　絶念
身靜心清意亦清内容常守炁神寧搜開寳
藏玄珠燦光鑑蓬壺萬象明
　　　降龍
擘開天頂任遨遊正見蛟虬戲廓舟大喊一
聲山海破劔尖追下赤龍頭
　　　神丹
一顆飛丹鎮上方元神精燦日爭光炎凝焰
爍燒空界嚇退群陰盡化陽
　　　神通
按劔神威過華陰咬牙忿怒騁胷襟攅眉諕
破群魔膽睁目驚摧百恠心
　　　通玄
離欲虛心開慧目凝空晴倚无瑕玉玲瓏翠
色放英華遍照十方知可足
　　　混合
降落天魂騰地魄沖和上下无瑕謫太方周
匝遍无隅走玉飛金相間隔
　　　功高
道德清名播海涯天厨賜福善功加有朝翔
翥飛霄漢昇入雲深弄翠霞
　　　神威
偶因携劔上天羅殺退群陰百萬多玉兔驚
迴尋窟竅金烏飛上桂枝柯
　　　威靈
坐間飛劔騁神威摧落天綱太華齊扳下月
宫擒玉兔蹉翻日殿捉金雞
　　　離降聖觀
已同達士明眞僞不契迷徒說是非有日丹
成飛宇宙太虛曠體是余歸
　　　陳仙問空中不空
至道无形若太空移神混物體皆同江山極
數猶存此天地无窮在彼中
　　　賈仙問不空不有
不空不有是圓成執此圓成亦假名了達太
玄生實相相中无物湛然清
　　　郭仙問玄之又玄
問道玄中復有玄立機天外一重天混元上
下无纖障妙化圓通大覺仙
　　　党仙問杳㝠
杳杳冥冥精恍惚神威拶碎天筋骨凝空豁
落太淵明獨立乾坤无一物
　　　劉老先生問體用不知仙路
神用仙機體大方凝陽闡岀好祥光先生已
得歸眞路不覺隨風入帝鄉
　　　焦小仙問岀家
擺脫塵清業火牽功名富貴盡除蠲男兒已
立衝天志奪取名標掛列仙
　　　劉先生問眞空妙用
眞空至道杳无蹤妙用頥神萬象同太一壺
中收皓月廣寒殿裏弄清風
　　　董仙問至死不退
盡終一志若初心至死无由入罪林常守藥
爐三鼎玉每存丹竈一壺金
　　　李仙問不屬中間與内外
外遍无體内无修中道離微絶所求萬法一
齊俱拂盡更无閑事繫心頭
　　　齊長老問大道
忽然頓覺悟心珠照破塵寰一物无道士得
資爲正教禪僧以此號眞如
　　　陳仙問龜毛兔角
木馬嗥天磨兔角泥牛吼地刮龜毛生擒二
物歸黄道永鎭乾坤不動摇
　　　梁仙問入道歸眞
幼年貞烈若冰清夙有仙風慧骨靈睡裏唤
迴開道眼夢中驚覺頓圓成
　　　大張仙問不居山不住庵只此一著
　　　如何頓放以此故述二頌
不繫青山不住庵神飛天外出煙嵐鶴隨紫
府朝仙主鳳引寥陽謁老聃
跳出茅閭不隱山蹉𧿶信任樂清閑隨風永
住乾坤裏抱月常居天地間
　　　張仙問不觀假相所認眞形
一堆臭穢終歸假兩點睛光不足矜欲認本
源眞法體同觀相外若飛星
　　　齊長老問鵝在缾中長大飛出兩般
　　　俱不壞
生居小隱入缾中不懼翔鸞意氣雄欲問兩
全俱决聖鵝飛天外寳缾豐
　　　郭仙問火裏清涼
焰火炎炎燦日光形神俱妙得清涼永同太
始无增减已得玄元立久長
　　　李仙問證道
相逢目擊道知通識破千經萬法空不在名
山頻禮問免伊雲水苦叅同
　　　郭仙問至死不迷
大道一條平穩路蓋因自昧不知歸予今指
你通天徑昇入瑶宫辨細微
　　　董仙問曹溪
認得曹溪兩路侵京山掩映對雙林雖流小
水成涓滴透入靈源覺海心
　　　党仙問上天梯
先生欲識上天梯立玉横金倚翠微若到蟾
宫觀此景也教惺爽悟丹機
　　　雷仙問至神合道
道法三才已久長神通至妙覺清涼混成一
炁歸元首獨立先天道德鄉
　　　郭仙問不神而神
凡夫都總祭邪神誰肯迴觀認本眞若向此
中心决正清涼路上笑紅塵
　　　閻仙問内外相通
閉目澄虛達妙玄開光應物混先天沖和一
道祥光起透入寥陽象帝前
　　　張老問國之利器
中元上德明金國三寳盈留光美玉物利常
將潤百關皇天賜我眞清福
　　　王仙問希言自然
希言至道自然别不似飄風時暫歇道德常
同樂亦之通玄无失妙清絶
　　　張仙問知白守黑
放開慧日照千光上下容明盡化陽夜靜抱
元常默默寂然不動應時長
　　　大閻仙問妙法
大清妙式洞虛玄達者心開渡法船越出洪
波登彼岸元神透入焰陽天
　　　劉老仙問三教歸一
如來妙法談眞性太上玄機說太丹孔子五
常明日用三乘混一太虛間
老子如來孔聖同世人不曉鬥爭風假名三
教云何異總返蒼蒼一太空
　　　小張仙問生之畜之
道發機生德畜之陰陽泄化自依時若將此
理迴光照仰望蟾宫看桂枝
　　　董公問虛无生有
道法虛无本自然生成大地覆三天中間日
月明空象開闢陰陽萬古傳
　　　張老宿問甚門户是修行
清淨門中認的端莫教塵事向心攅林間若
指曹溪路坐看如來入涅槃
　　　張仙問天性人也
天性冥冥通祖道達人以此稱名號頥心機
宻混中元此是神仙眞秘奥
　　　王先生問日用道德
慈惠忠廉志氣清澄空顯出谷神靈執其大
象安平泰左右逢原翫玉京
　　　陳仙問無遮无閉
太始門開通慧目靈光照徹明虛谷谷神不
死永安康遍納諸方无偃塞
　　　大閻仙問善惡果報
惡行自招災禍應善功天賜福相隨吉凶兩
事由人造至在臨時各自爲
　　　王仙問三要混一
剔起上天一鼎竅精光赫日通明照玄元生
殺立初機三一混成眞要妙
　　　張仙問内中日月
日月交光大小分燒丹方使鼎爐薰聖功漸
覺神明出乘鳳凝陽謁帝君
　　　張公問升降浮沉
日魂月魄定浮沉上下融明大小侵聖智剖
開天井玉神功拶出滿坑金
　　　大閻仙問三一无分
靈波滚底三光秀神水盈流一法均獨立寥
寥知有象孤然默默混元分
　　　勸道衆學爐火
時人都總學燒金誰肯除貪煉本心達道不
教財色染修眞何用利名侵
　　　陳仙問絶學
絶學无憂通妙理乖慵懶墯不成眞若將懵
懂爲仙道騃女忙郎盡出塵
　　　大張先生問性命
視之无物聽无聲視聽猶然亦假名這箇本
來无可比有如風月照天庭
惜炁存精養命機坎中神火復燒离一陽生
起乾元象丹就昇仙謁紫微
　　　陳哥問无疑
離覺无聞絶見知契神合道兩忘機心中不
起无明障妙化昇玄入太微
　　　陳公問北斗
七元横海運樞機斡轉天輪萬象隨斗柄指
迴開上竅衆星拱受至玄微
　　　陳小仙問大國烹小鮮
大國无爲帝象權民安其業若烹鮮鬼神相
會中黄位日月扶眞合自然
　　　勸門人善惡不定心有二用
天網恢恢覆載通察人善惡在其中好將志
氣歸眞正免使功勤盡落空
　　　許仙問獨立而不改
上清至道獨爲先混一无生大象全寂靜卓
然无易變亘初常在立幽玄
　　　許仙問混物而无窮
一顆靈光射太空混然獨立徧无窮古今不
改長如此大納乾坤一體同
　　　張仙問歸眞明物
開元剖覺明眞物善達先賢同上德内抱靈
源杳杳精外存神識昏昏默
　　　党仙問天地爲體虛空爲用
天象乾元地象坤陰陽否泰併相吞剛柔已
定浮沉位中道虛心慧日奔
　　　張仙郭仙問在家修行
同塵不染善居家在欲无私别世華不若張
騫超苦海張河天賜抱靈槎
　　　柳老宿問佛因果
大覺金僊說遍知化人佛眼悟菩提通天上
下无因果蓋爲衆生各自迷
　　　衆道友問邪者以幻爲患必遭其殃
執幻施功養患軀恰如垢膩污心珠合塵背
覺千眞遠弃道離微萬物拘
　　　又問正者以導爲道必獲其福
育性存精至道明沖玄髣髴化神嬰凝陽大
闡祥光燦應用飛玄徑上升
　　　祐仙問岀无入有
出无通顯明寥象入有還元合本機顛倒兩
般俱訣正勿生分别是和非
　　　許仙問岀有入无
出有洞淵明造化入无還覺頓元初空中自
有天珍寳露現玲瓏照海珠
答問
　　　一問出有入无一問出无入有同用

　　　如何下手
出无見有元神象入有還无悟性珠有有无
无俱可弃開明太古立元初
　　　趙仙問人心合天心
人心須是合天心内外明知性海深認正法
身非色相靈光高渺照清音
　　　丘仙問天人合發
天人合發立其機萬變之中定至微左右逢
源明寳鑑滿天飛炫素光輝
　　　董仙問物性存根根生於上
芸芸萬物返歸根花發成榮至上存復命善
亨知古蒂頥神叩道入玄門
　　　僚仙對衆不問以此爲題
因甚僚仙不索題廣通玄覽善搜機存三默
語明眞覺守一忘言絶見知
　　　贈茹老宿劉老宿論如來覺性
善通天眼悟如來頓見靈音慧日開阿耨池
中生五葉青童移向火中栽
　　　趙仙問谷神不死
谷神不死立天根玄牝綿綿亘古存北海溟
溟騰地魄南洋灼灼降天魂
　　　趙先生問虛谷元神
上玄虛谷靜无塵萬𣲖陽光觸目新利物一
源明覺性善生三要頓元神
　　　王仙問陰性陽神
陰陽返復定中央内外相通道德長閉目靜
思庚虎性開睛明現甲龍光
　　　趙公問上善若水
萬點靈波穿宇宙千淵神水灌乾坤混源一
𣲖生天地澆溉黄芽長蒂根
　　　李仙問還將上天炁
九五魂飛徑上奔還將元炁入天門洞玄靈
寳生成體大化虛皇第一尊
　　　丘先生問道眼
道眼明知至本眞隨機應化善通神開天分
地歸元始正見堂堂妙法身
　　　同官李問上清之道
上清元首道之尊天命司神萬化存物利百
源沖坎户混成一炁躍離門
　　　焦先生問无罣礙
靈明通化外其身脫洒孤然絶點塵心若凝
珠无染污更將何物礙於眞
　　　相老仙問道契其理
太玄合發定其機固蒂存眞志不移藥就還
童清骨格丹成返老永无衰
　　　柳居士問精進
六時精進念彌陀慈惠无邊施利他兩輳清
風收地陌一輪明月上天河
　　　柳老宿問般若船
般若船中一物无月明空載出昏衢雙林樹
下開心寳鹿野園中悟性珠
　　　相老仙問太玄
太玄眞覺出塵情露一凝珠照海清龍躍浪
飜光宇宙射開天鼎曠然明
　　　柳仙問丹藥
一瓢仙藥一壺丹貨賣凡間入市鄽幾度不
逢眞烈士復將此物上瑶天
　　　劉二仙問虛廓
靈源虛廓正无餘露出天晶照眼珠元始已
來呼祖道至今由此唤眞如
　　　贈張李二公鐵爐
橐籥風煽熾火光爐中閃爍聚眞陽鋼鍒煉
就飛神劔兩刃青鋒耀太蒼
　　　柳先生問陰陽顛倒法
陰陽返復生乾位龍虎相吞入兌方兩箇玉
童扶寳鑑焕然光射水晶堂
　　　羅先生問大道頥神
天地沖和養至精混成一炁谷神靈放開皓
月千尋底躍出胎光萬里明
　　　常先生問賔主
至道精宏純莫立運行大象天空日定光永
鎮入中元煉就陽神功可畢
　　　張謀克問六洞飛玄之炁
道行三要自然機神運精華炁象隨德化靜
光蟾𩲸踴道頥清爽日魂飛
　　　張先生問萬變定機
萬變靈樞物我隨威光順化應其機天人相
發生成位合抱純風永不迷
　　　劉家郎君問陽神
元精一𣲖匝天心灼灼凝祥匿幻陰渾似流
星騰古月有如走玉間飛金
　　　馬校尉弃假還眞得眞何徃
凡胎濁骨非眞體玉貌清肌是法身出入夷
門風作伴雲堂高卧月爲鄰
　　　張仙問絶妙機
欲付重玄絶妙機恐君无信轉生疑有朝跳
出塵勞網拊耳丁寧說細微
　　　李仙問獨坐蓮臺
獨坐蓮臺守自然寳池凝望月華鮮蟾宫幾
度親曾到敢對常娥說妙玄
　　　康校尉問太玄
太玄眞覺出塵忙佩劔携笻入大方野鶴孤
雲爲伴侣林泉風月是家鄉
　　　王先生問始達妙音
照了名爲達妙音闡開清目絶荒淫一靈眞
性通元象應用隨時運古今
　　　劉先生問天上混无分
上玄虛化混无分聚攝陽光致法身永契道
機无别體化成仙骨自然人
　　　陳校尉問眞風花
眞風吹綻翠煙霞日殿蟾宫散寳華結就一
爐天地髓聚成兩鼎夜明砂
　　　尹行者問靈源
覺海靈源古佛堂金門出入善開張菩提路
上清心瑩般若池中露性光
　　　庵主劉先生問壺天
一壺精爍一壺天恍惚之中達妙玄幻夢頓
抛飛宇宙塵情割弃化雲仙
　　　牛老仙問心香
一道清香出玉瓢結成華蓋入紅霄月中寳
篆烹非走日裏金精煉不凋
　　　牛仙問斡運
斡轉天輪翻牝馬推開地户運乾牛離宫赤
子擒星月坎殿青童捉日頭
　　　牛老宿問一言可悟萬法皆通
自從剔起眉毛睫萬法門開俱總攝定慧圓
明塞太空靈光照滿恒沙劫
　　　趙二仙問身中寳
鑿開荆谷見天心露出无瑕七寳琳玳瑁叢
中觀美玉瑠璃堆裏看精金
　　　張老宿問見聞
洗耳旋聞敲玉磬滌睛常見擊金鍾幽人欲
識禪家意笑指庭前古老松
　　　牛道首問如意寳珠
如意機同聚寳瓶珊瑚碼碯燦華英瑠璃八
色渠中有顆顆明珠逆上行
　　　田老仙問彼我
太一門開无彼我清涼潑殺燒身火无明化
作紫玄霜變就神砂丹一顆
　　　鐔仙問如何是靈寳
洞玄靈寳揚眉處妙色如來瞬目間赤鳳翼
歸金水谷青鸞飛上玉京山
　　　柳老仙問心月
撥開雲翳見天心放出秋蟾十萬尋沖滿太
空千塊玉盈流道眼兩錢金
　　　王二仙問通元
通元妙覺正无餘頓見靈音照眼珠遍體旋
翻紅霧起渾身拶出素光舒
　　　天大仙問雙關
日殿龍蟠金鼎靜月宫虎遶玉爐寒一雙玉
女乘丹鳳兩箇童兒駕彩鸞
　　　高仙問元始懸珠
元始空懸黍米珠衆眞相會喜安居大包天
地猶然剩遍納乾坤亦有餘
　　　衛仙問内外一元不著空見
相交内外本无形混一純精合利貞不著有
无何是我碧天星炫照寰瀛
　　　華陰張仙問鈆汞
鈆汞收歸火裏蔵煉成一鼎紫金霜團團結
作神丹象燦燦流明焕日光
　　　孟老仙問有人認得靈靈物百元
　　　來是一千
開元始覺靈靈物至聖通玄精恍惚善計方
知一大千不離神式明虛谷
　　　霍校尉問空中顯性
大音无物物皆空躍出玄珠太古同神入翠
霞擒皓月性遊煙浪捉清風
　　　馮仙問居家出塵
清廉貞潔任家居運化神光出幻軀混海蛟
虬吞日月穿山兕虎戲明珠
　　　王仙問岀家
富貴功名一劔揮塵情棄捨恰如泥鯨鵬出
海摩天翼鳳去離巢趁日飛
　　　劉仙問色身衰老法體青春
妙體方知倚幻身有如茅屋寄居空兩軒明
月陽精爍一户清風浩氣沖
　　　贈王四郎亡母收淚
莫謂恩深繫遠情到頭都是一虛名收睛始
覺清眸瑩歛淚方知道眼明
　　　小張仙問神化
婥約神風出洞天玉嵓横碧掃空煙沖玄應
象千眞瑩至道精宏一物鮮
　　　單法師索問休收憂修四字爲題
　　　休
意隨雲水利名休仗劔寰中取自遊遇到山
頭擒兕虎每逢海底斬蛟虬
　　　收
團團日月鼎中收慧進炎凝熾火流撥焰青
童乘牝馬開煙赤子跨乾牛
　　　憂
善通靈覺永無憂泛泛陽光遍匝周鳳熾日
輪歸海嶠龍張月角出山頭
　　　修
漸入玄門已得修指開天眼悟青眸巨靈扯
斷烏龍尾廣惠扳翻白虎頭
　　　又四韻全取一絶
世累塵情意欲休盈流天寳洞玄收爐中大
藥憂無就鼎内金丹喜有修
　　　庵主劉先生問太玄
太玄眞覺出囂塵慧日祥光觸目新釋子悟
之明覺性道人知此頓元神
　　　梁二仙問混俗和光
雖在塵居志氣剛訣然清操守眞常閑中暗
覺乾坤大靜裏明知日月長
　　　安仙問虛无之用
虛无无象絶知音杳默忘形極遠深龍尾纏
迴天海眼鼇頭飛出曲江心
　　　崔仙問本來面目
慧日盈流濟物无物无其物頓清虛傾陽一
𣲖燒天火混沌雙穿照海珠
　　　段郎中問紫府黄庭
神遊紫府更何疑性入黄庭自合機一顆金
丹明歷歷兩丸仙藥朗輝輝
　　　閻仙問獨體圓明
剖開靈覺照圓通赫破塵勞物物空大悟玄
門無内外混成至道獨爲宗



上清太玄集卷之八
上清太玄集卷之九上九
　　　　姑射侯善淵述
　　　訴衷情
中朝金國聖皇明有慶賀清平天元運周甲
子正是好修行○歸眞靜體眞清氣神靈玄
門闡化太上眞風接引群生
玉爐金鼎虎龍蟠紅焰滿周天温涼自然水
火晝夜轉烹煎○精鬱鬱炁綿綿養胎仙功
成遷轉寳輦香車捧上瑶天
愛河深處好抽頭名利繫人愁迴首去遊江
上煙鎖一孤舟○琴一弄酒三甌樂清幽風
鄰月伴醉卧瓊林夢入瀛洲
初開江月透雙林隱映素波深風恬湛然瑩
淨清夜好知音○白醪酒自然斟信時吟無
縈無繫豁暢開懷一任浮沉
逍遥無繫樂清閑信步且隨縁人來問歸何
處遥指曲江邊○楊柳岸半籠煙乍晴天瀟
瀟清夜悄悄無人月滿空船
一天清秀一溪雲風月近爲鄰琴劔酒棊書
畫隨分樂天眞○竹籬映草堂新靜無塵朝
菌不見滿目瓊花間隔靈椿
古今多少利名人棄命鬥爭功英豪盡歸何
處都緫落沉空○爭如我洞庭中遣家童金
觥輕泛醉卧當軒一枕清風
衆生薄福樂聲聞精進謹持功修齋坐禪禮
念終久落頑空○眞實相有無中好家風玄
元宗祖太始門開體照圓通
英公清列出塵縁不擊利名牽逍遥任居雲
水知命樂天然○窮妙理悟幽玄謹修仙功
成歸去引汝朝元穩步金蓮
神仙妙訣古今傳誰會此幽玄龜蛇自然呼
吸玄牝炁綿綿○鈆中汞汞中鈆兩俱全抽
添加减進火功夫煉就胎仙
　　　减字木蘭花
無情苦海壤壤衆生由貪愛爭似余家寂寞
林泉别世華○頥眞養浩肌肉冰清如玉貌
出入无間婥約隨風飄上天
深根固蒂天寳流霞光滿濟返照連天冉冉
程程玄又玄○无生无滅湛湛孤然明皎潔
昕散雲寥點破清虛上九霄
秋風浩浩極目霞琳澄瑞遶隔岸蘆花隱映
煙籠三兩家○天眞秀鬱謫降寰中光滿室
保祐千春朱頂青松延壽同
初心奉道謹守精嚴光返照元始扶眞眞物
相生恍惚中○凝空落落明月清風相倚託
達彼無憂迴首煙霞物外遊
五行四象戊己攅盈如何樣黑水紅雲白馬
青牛兩下分○金車寳輦大道夷然烹玉線
碾路如銀般載嬰兒出世塵
功名富貴致使沉淪空手去改面迴頭一失
人身永刼休○歸純返朴背境滌塵眞正覺
一顆圓光焕焕煌煌入大方
今生不悟指望來生何處去六道交加一步
危亡永劫差○君還識破塵世般般都打過
雲水逍遥穩泛虛舟物外漂
浮生苦惱塵世忙忙何日了一旦無常福致
他人業自當○君還省悟棄捨冤親尋出路
萬事都休性命之中子細搜
居家學道兩事不成擔閣了欲要修眞不染
浮華半點塵○虛心實腹只此登仙眞軌則
功滿朝元金闕寥陽化羽仙
婬聲美色底死謾生難棄捨艷態嬌妻兒女
恩情緫送伊除○情去欲惜氣存神如珠玉
一點精金失了難爲復再尋
　　　長思仙
出家人要求眞徧計長空絶點塵明知虛谷
神○日爲鄰月爲親天地之中轉法身方知
物外人
默然澄湛然清晝夜三光性自盈頭頭物物
明○道无形育神靈透海穿山混杳冥眞人
出世程
恣遨遊翫清秋掩映曹溪細水流瓊花兩岸
頭○滿浮漚飲忘愁日落星稀月上樓沉沉
醉玉洲
看清音見浮沉法眼星眸運古今紅輪兩間
侵○火珠林水眞金不比他方去遠尋承當
認本心
虎龍調坎離交神水涓涓注玉瓢雲濤雪浪
漂○寳池澆溉靈苗初綻瓊梅翠嫩摇芳菲
物外飄
道无邊性光圓認得龜蛇兩下纏陰陽合地
天○汞和鈆氣神全光迸流霞耀晃然方知
玄又玄
勿行功免勞神清靜无爲認本眞和光不染
塵○外其身自然人閑向天邊翫日輪雲遊
玉洞春
聚玄霜浸瓊漿二物調和火裏蔵烹煎滿鼎
香○味非常色清光嚥罷還純透體涼醺醺
現玉皇
既爲人勿因循百歲光陰有幾能虛勞染世
塵○好修眞養元神兩耀交光碾玉輪陰精
一點純
秘精精滿盈盈宻扣金關逆上行玄珠顆顆
傾○内靈靈外明明内外相交一點星飛騰
上玉瑛
　　　南柯子
煉質心猿退焚眞意馬疎一靈圓覺頓眞如
洞達淵玄光鑒照元初○坎虎形如玉離龍
色似珠雲奔電激貫虛无霹靂峥嶸舞弄戲
玄珠
大道親之遠玄機退未踈太虛凝秀自如如
一派靈源瀲灧貫從初○北海鸞渝黑南山
鳳染朱翱翔雲外出虛无日月交光奪取夜
明珠
匹配陰陽理嬰公伴細腰調和鈆汞要終朝
水底金精移入火中燒○煉就通神劔修成
智慧刀降龍伏虎斬邪妖夜吐光芒誰敢語
聲高
鳳去飛還遠鶴隨翼羽臯石中隱玉蛤珠韜
木長沉丁草秀紫芝苗○獸變獅麟象蛇渝
化海蛟魚分水谷變鯨鰲人道相通雲步越
丹霄
雨過春將晚風來又早秋百年光景轉頭休
富貴榮華渾似水中漚○勸汝修身早玄門
志意搜勿交塵事擊心頭秘息三田莫遣賊
人偷
太上玄元祖生居浩劫先首初傳教五千言
演正無疑誰曉此幽玄○盡喫迷心藥誰飡
續命丹邪門曲教自纏綿死墮陰囚永刼鎭
黄泉
踏破塵勞網衝天志决貞手中持劔轉環睛
日耀爭光睒爍瑩天明○覺海千尋底靈波
萬里傾群魔消散鬼神驚點化純陽永永住
蓬瀛
欲問修眞理君還會得麽鯨鵬出海透星羅
夜宿蟾宫飛上桂枝柯○吉善靈禽少兇邪
恠鵬多一群一隊謾蹉跎荆棘爲巢不見鳳
凰窠
坐看華胥景神遊翫寳方一雙童子抱龍光
焕焕煌煌撮聚入中央○産出靈仙子功成
入帝鄉玉霄榜上應科場奪取仙摽寳洞執
珪璋
不曉身中寳寧知物外篇不通眞教亂狂顛
指望蓬萊仰卧摸青天○欲識鈆中汞須知
汞裏鈆兩般顛倒自如然放出靈飛空外舞
胎仙
　　　仙鄉子
咄這醜形骸臭穢蛆蟲塞滿懷地水火風虛
積聚沉埋類我平生惹禍災○欲免死生催
莫執凡軀作聖胎保煉琅膏凝結處成胚沐
浴嬰兒坐寳臺
瀟洒古音庭獨坐榰頥看道經玄覽滌除塵
事冗安寧一洗機心耳目醒○恬惔冷清清
一炷名香滿院馨門外不知誰到此璫玎風
順微聞玉佩聲
獨坐看黄庭始覺身心内外明瑩靜不交塵
事惱心澄固養靈源徹底清○輕泛雪花烹
寰宇空浮瑞炁生雲綻霜天明月照相迎一
顆靈砂逆上行
　　　一葉舟
擺脫塵情寃業此是利名休歇清淨謹威儀
宴瑶池○水靜澄澄冰潔顯焕碧潭秋月月
裏悟丹枝性光輝
不覺形軀衰老受盡許多縈惱誰肯死前休
苦貪求○識破修行早早認取自家珍寳珍
寳價无酬永存留
道契希夷恍惚辯正其中有物物物自然通
盡包容○月白風清滿目寳篆玲瓏馥郁寥
落遍精空有无中
頂笠披莎歸去漸入蘆花深處渌岸纜漁舟
釣綸收○輕泛壺中一味野鶴孤雲相濟横
筦韻清幽樂无愁
大道本无一物遍納十方沖塞无外亦无心
不容針○要見闡開清目認得本元虛谷非
淺亦非深滿壺金
大道孤然獨立善用本元轍跡寰海好雲遊
翫清秋○月色扶空澄瑞微現桂紅輕翠嘉
景最奇幽賽瀛洲
運動一陽初出照破太空微宻萬象緫潜形
炫然明○凝化鼎中靈質丹就刹那功畢仙
子上雲英翫蓬瀛
海底凝珠鮮潔天上瑩然清絶中道太虛寛
滚神丹○光勝一輪秋月照鑒本无圓缺清
爽逼人寒透琅玕
照海凝珠光爍貴賤不分彈雀可惜本來珍
污泥津○認取勿令差錯瑩淨免繁縈縳决
正出囂塵翫長春
顛倒一陽初起萬化混元同體光燦射瑶宫
滿堂紅○瞭正圓明開啓上下貫穿无底天
地悉皆空太玄中
　　　酹江月
貪財競色利名牽縈繫何時休歇鎮日忙忙
如夢想顛倒心猿馬劣昧地謾天多能已會
以巧翻爲拙萬般虛假積成宿世冤業勸
君省悟迴頭攀縁棄捨做箇逍遥客訪道求
眞尋妙指早願超離生滅不悟玄機剔開毛
塞付耳親傳說壺天景色現前秋夜明月
幽微精粹混陽光一點殷紅清絶上下融和
開慧目躍出心珠凝結闡化靈明神光顯現
内外相通徹浮雲消散放開天外心月○虛
无運轉孤然圓明寂照萬古无纖缺與道同
元包象法物物頭頭俱攝遍應諸方无極太
始混一无分别古今賢聖盡歸此處休歇
玄元道體大无方无隅无形无物濕化胎生
皆受炁感應通玄潜伏包括乾坤含容天地
日月皆收蓄迴光返照曠然攝化盈目○分
明頓著心珠沖虛豁朗燦燦開神谷養就胎
仙肌貌雪出入隨風香馥暮嗅靈芝朝飡仙
桂夜隱蟾宫宿怡然懽樂求同先聖眞福
長江素靜夜瀟瀟天如玉案冰潔秀色氤氲
寥象廓極目瑕琳光攝獨坐頥神簾幃光透
顯出玲瓏雪凝然澄湛太虛一點通徹○神
飛兩翼翱翔蟾宫殿裏夜宿瓊枝歇得遇眞
筌无損益永受眞人提挈功行雙全金童玉
詔受命寥陽闕玉霄宫裏永排仙位羅列
茅庵瀟洒靜无塵獨坐垂簾孤僻鎮日閑閑
清澹泊别有恬然活計握固存眞心无雜念
忘我兼忘世玉嬰神變自然與道相契○光
明照耀十方凝空燦燦大闡非爲細遍納无
極通造化物物頭頭俱濟掌握乾坤完容法
體玉貌眞清麗超凡出世上朝三暻神帝
浮生似夢奈光陰百歲都能幾許富貴榮華
時暫過剛甚厮牽厮繫緫爲兒孫嬌妻女婿
生死難爲替迴頭省也瞥然不染塵翳○逍
遥物外无拘風鄰月伴便是余生計石上溪
邊猿送果酒滿十方吟綴醉卧煙霞今宵還
醒意欲歸何致玉霄宫裏月中攀折仙桂
一天清翠混陽和微宻寂寥无物致靜頥心
開上竅通化靈明虛谷育養元神眞人出現
放曠无拘束皇天道父賜余无限清福○天
心正法盟威紫虛道德上品三乘籙金簡玄
科封慧劔心印清光无欲己病先除心邪攝
正百恠皆潜伏不繁法信自然被褐懷玉
无形道體運陽光宻布通微恢鄂炫惚昏衢
烹浩氣沖塞英華盈落瑩日千尋清風萬里
顯焕神光爍夷門羽化太玄一派靈廓○孤
然脫灑无雙於中清淨不許纖塵著養就胎
仙神貌雪出入无間婥約紫府遊行瑶宫飲
宴賜我逍遥樂金童捧盞妙音引上龍閣
初心奉道望功高仙舉超騰碧落歲久年深
心反復不覺情迷縈縳伏虎銅繩降龍鐵索
繫住踏雲脚難爲出路永沉千丈寥壑○臨
危受苦推誰情无决斷悔恨當初錯意欲修
眞名利惱酒色財氣俱著家計不成修行退
墮至死无撈摸勸君省悟免煩兩下擔閣
太玄正教離繁華修整眞清眞靜清靜之中
開道眼舒展銀霞流井溢落精空沖盈法界
滿滿收金鼎烹煎日月混純天地齊永○寂
寥獨立无雙孤然不改萬法心俱省變化飛
昇朝上帝返入清陽眞境不夜長春神仙聚
會授命靈童請玉嬰吟送一盃長壽酩酊
　　　滿庭芳
靜室頥神寧心默運内觀一點眞陽洞虛豁
朗焕焕透明堂照見虛空法界先天地獨立
无雙三光秀圓明實相浩劫應時長○迴頭
誰問己眼前頓著不用思量自然契道物我
兩俱忘唯有清風皓月通神化无極之光昇
玄路混元一炁拍塞徧諸方
祖道无修眞常妙用悟來表裏相通靈光現
處照見杳冥中晃耀清虛浩大无遮障拍塞
冲融希夷甫從來面目返本復歸空○眞空
明皎潔唯然曠大難測難窮一天吾道寂湛
出凡籠妙化方生正祖通元首返本歸宗超
三界移神脫殻物外顯陽蹤
太極精微天眞鬱秀混元溢目无涯玄珠升
降輝耀迸光砂聚入壺中託化歸眞正不染
囂華迴頭省清虛妙體返照秀靈芽○汞鈆
凝漸結純陽丹就永劫无差一瓢春醖三尺
斬妖邪信步縱横自在龜鶴引深入煙霞逍
遥處長春洞裏時復翫仙葩
海角天涯尋朋訪友悄无一箇知音闘爭人
我財色利名侵聞說邪婬妄語𢬵身命一向
鑚尋眞常教余言直勸返報怨還深○休休
寧奈也澄清默運攝養眞心混元一炁昇降
定浮沉迤邐收歸寶鼎純陽就點鐵成金通
玄妙群魔消散方顯鬼神欽
迅速韶光俄然過了筭來剛甚劬勞紅顔衰
朽緑鬢漸踈焦由自爭名競利全不念生死
難逃輪迴處似環螻蟻來徃幾千遭○君還
心省悟明通周象撥易窮爻地天通泰離坎
自相交陰返陽生運化純精粹清炁沖霄胎
光現神風綽約飛步翫瓊瑶
臘正風交瓊梅初綻水寒冰潔嚴涼雀臨高
樹魚入碧潭蔵海淨天空浩浩玄珠降睒爍
凝祥胎星現清名播世道德自昭彰○群仙
皆喜聚壇前謹謹祝壽玄陽金虬浚液玉獸
旋噴香唯願遐齡滿壽同天地永刼延長昇
仙處鸞迎鳳引雲步現虛皇
獨立星壇高穹仰望志誠修設威儀名香頻
爇謹謹奏青詞唯願衆生慕道心通解无執
无迷歸眞正玄門隱宻一志永无移○都縁
心返復狂圖捏恠紐班胡爲色情增長道德
漸虧衰似恁拖泥帶水全不念先聖根基經
中道人能清淨天地悉皆歸
夜去明來光陰迅速四明催促人忙浮生不
久誰肯細誚詳一向癡心妄想貪寃業不覺
无常形歸土三魂七魄逐景任飛颺○誰无
生與死一人一箇難趓難蔵忽然省悟因此
做風狂管甚前街後巷行歌舞坦蕩寛腸逍
遥處哩㖫囉哩落魄有何妨
生喜亡悲虛勞塵世許年多少傾危是非成
敗榮辱兩虧衰富貴於身大患貧窮又遣我
寒饑爭如箇不來不去父母未生時○虛无
中有象神風顯焕物炫星暉同天澄瑞同地
地幽微至道包盈法界歸元首永劫无移離
生滅不增不滅常與太虛齊
太古眞風玄元宗祖闡颺靈寳符文金章玉
篆詞簡義光新演道精宏浩大通天地細入
微塵修家國臣忠子孝民業自安淳○門人
還知否窮通妙指撥物歸眞滌除玄覽焕現
外其身昊境雲瑛作伴浮空駕日月爲鄰擎
天翼金門羽化京廓現陽神
　　　沁園春
混沌之中恍惚存忘何所運爲自初分天地
三才應化山川華麗秀野蘭芝日月鮮明移
神顯焕洞曉陰陽合聖機通爻象現离龍坎
虎二獸相持○山頭霧鎖寒溪震霹靂峥嶸
聒太微瀉銀河一𣲖珠千顆泛泠波瀲灧光
照華池撮聚還源收歸鼎進火候烹煎子午
時丹砂就點形神永固保命无衰
養浩頥神離欲澄虛物外定觀見玉關傾落
霜千點聚碧嵒漂渺雪降團團混内豁然空
中有象天地相交四獸攢前朱引後玄隨左
右虎遶龍蟠○黄宫捧出神丹遇此物疵盲
法體安使蛇吞一粒成龍變翼鵸鵌達者立
化祥鸞點鐵成金迴骸起死檮杌逢之返降
檀君知否上登仙入聖不足爲難
堪嘆浮生甚逐景隨情物物緫拘便𢬵身棄
命圖貪富貴盈倉滿庫必竟何如蝸角聲名
蠅頭利賂使作狂心一向愚堪嗟處似揚糠
眯眼慕雀抛珠○移眞埋没荒蕪綴可欲矇
盲道德踈自背眞取妄生顛倒向前程路嶮
舉步差殊勸汝迴頭斬釘截鐵做箇堅剛大
丈夫揮神劔劈恩山粉碎認取琨珸
道德陰符寳蔵靈文賢聖盡欽論杳冥恍惚
精微至道有无昇降動靜浮沉六洞飛玄三
宫妙化繟匹雙關兩間侵明虛谷大无窮无
測非淺非深○靈光照滿清音混一氣方知
合古今柰迷人不曉多能幾會傍門小法亂
覓胡尋背覺合塵朝聞夕改馬劣猿顛難捉
擒休嗔道恐功无顯驗敗壞初心
太一先天昊境虛皇无上至尊鎮玉霄宫殿
群仙聚會香雲羅列光射殷紅玉獸金麟白
鶴引駕寶蓋瓊花散滿空仙娥奏放眞妃窈
窕歌舞儀容○仙音妙唱无窮盡朝現三清
御座中聽洞虛靈寳昇玄至道開明三要顯
現靈通倦坐披章迴鸞駕鳳五老扶眞入絳
宫群仙退向蓬萊閬苑合抱純風
大道玄微亘古常存依舊儼然自心迷不悟
沉淪生死迴頭改面販骨如山今日方知本
來模樣棄假還眞物外觀離生滅頓無餘眞
性出入泥丸○眉間舞弄金蟬任飛去飛來
透玉環採日魂月𩲸收歸鼎運周天火候煅
煉成丹點化形神无衰老漸返壯還童永注
顔功成日向彩雲深處穩跨祥鸞
世累塵情鎮日昏沉何時盡期被利名財色
相牽繫把天眞昧却一向愚癡好女嬌兒金
枷玉杻鎖絆纏綿没改移憨癡漢積无邊惡
業限到推誰○酆都攝問无詞奈徃日愆尤
報應隨受刀山劔樹寒冰凛冽鑊湯磪搗鬼
栲殘屍萬死千生難爲出路永墮幽冥无盡
時輪迴處换人身戴雙角尾毛皮
元始家風混物先天體合太微運九陽丹鼎
龍吟虎嘯雲奔電閃紫霧騰飛戲弄驪珠無
間飄渺光迸流霞照坎離通玄妙看余家手
段别有神威○自然掌握天機動斡運參羅
斗柄隨喝龍泉寶劔光衝碧落群魔膽顫百
怪傾危富國安民清平快樂无相眞人出世
期丹書詔赴蓬萊閬苑物外仙歸
金闕瓊樓寳殿香雲朝現玉虛俣叅鸞駕鳳
霓環珮響天眞謫降久匿凡軀頓覺寂然靈
光透體混合玄元出有无飛神劔向龍宫海
蔵奪取明珠○流霞晃耀從初有道金光罩
鼎爐煉純陽丹就通天透地乾坤恍惚昇降
沉浮功滿朝元金童玉女鶴駕香風出洞湖
爭魁首授群仙領袖永鎮瀛都
善惠謙柔濟苦憐貧隨方就圓善治家潤國
修身養命深窮造化莊列齊肩抱守玄陽靈
源宻固内闡雙關育浩然通玄路放眉間妙
色光接雲煙○冥冥杳杳無邊運日月精華
混物鮮照洞虛豁朗凝空燦燦胎星一點出
化先天遍應諸方週盈法界拍塞無瑕道德
全威神力顯平生手段奪取仙權
　　　益壽美金花
丹田固蒂旋引靈泉頻溉濟漸長黄芽風撼
孤根一徑斜○美金花發艷放清香初破甲
剪插銀瓶兼炷龍涎獻上清
頥生就死死裏逃生終復始棄假求眞眞性
明知身外身○無中生有有裏還無難啓口
默守神功功滿朝元上碧空
眞清眞靜靜裏清清完性命命蒂含神神奕
黄都紫府春○春光皓皓皓曠明陽盈古道
道太昇玄玄遠無隅天外天
靈元恢鄂滿目風光虛倚托落落無涯飄入
瑶宫散寳華通○玄慧口面啓南軒觀北斗
寳潔凝然一粒明珠滚上天
無爲清淨不動不摇頥性命一𣲖寒光遍照
蓬壺入大方○無窮無測或去或來如過客
道自通靈目送歸魂入杳冥
清虛妙理湛湛圓明融徹底海淨天空空裏
明知有聖功○心珠湧躍焰迸流霞光睒爍
鳳熾金烏飛過新羅上玉都
玄元微宻寂寂寥寥无縫入探𧷤功奇易象
先天合聖機○混然一炁拍塞沖虛无不濟
極目清光頓覺融風天地涼
身居火院兒女妻奴由貪戀惺悟癡除鼓腹
歌吟樂有餘○逍遥甚處迴首家山堪歸去
豁落壺天月湛澄江寳桂圓
内觀北斗斡轉天關通慧口陰裏生陽烹煉
三魂七魄亡○玉爐功畢寳鼎金丹明瀝瀝
晃耀靈砂日燦晴空落翠霞
人生幻化咫尺無常全不怕莫望來生據筭
來生甚處行○前程路惡劔戟臻侁難進脚
勸汝迴頭隨我逍遥物外遊
返觀三景增得靈砂盈滿鼎光耀華嬰點化
琅玕宇宙清○江天夜月寳桂玲瓏澄皎潔
惟我親栽有似瓊花火裏開
浮無瑕翳握固存神頥浩炁潤谷玄霜養就
神砂滿鼎香○清如赫日瑞炁凝空盈滿室
混一先天易御星儀達妙玄
迴頭問己認取无生眞妙理内闡靈光昇入
蟾宫點桂霜○混成天癸窈窕流霞融徹底
洞濟冥陽仙子功標北帝鄉
混元一炁生地生天虛滿濟寳潔玲瓏落桂
金烏碧海沉○頥精固蒂眩集神珠隨風去
月照波心天目晶通水産金
潜龍初九九五飛龍群无首大哉乾元物物
亨純得自然○性相以近道顯諸仁蔵諸用
精粹含光神易窮通没定方
玄瑛精粹寳潔靈華風秀瑞混内相凝星鬱
祥光滿室明○純陽仙質貌麗清華乘鳳翼
栗御霞輕昇入雲深翫玉京
琳宫謫降一點胎光如玉樣德化風規神秀
精華貌轉徽○親風相若自適清虛堪倚托
仙仗齊臨宵夜清歌叫玉音
寂虛湛湛道大圓明如寳鑒清夜霜天物潔
星稀海桂圓○幽棲靜悄獨坐陵溪風浩渺
水碧澄煙心適清聰物外仙
靈源虛靜物换流陽如寳鏡滿目清光寂寞
无爲用在常○本乎一性返照眞空終復始
性命俱全煉就陽神得自然
凝空寂湛眩集神風明自鑒洞達遥天一性
寥寥點桂圓○無人淨悄湛靜泠波風浩渺
寳炷輕煙煙徹丹霄降瑞仙
固窮妙理靜室精思明徹底形釋心凝光鑒
寥空炁象清○法身輕麗皓皓靈陽隨風去
𣌜御中元精鬱臨空混帝先
無榮無辱内守眞元常自足外應无居上下
周流出六虛○崑崗玄玉擅假陽光盈滿國
混一凝珠寳潔靈華五彩舒
親傳妙訣法眼清眸超億劫似月臨溪飄落
瓊花滿太微○泠然瑩徹瑞彩祥光冰玉潔
焕若星儀别有眞容出繡幃
忽然省悟兒女妻奴全不顧萬事都忘一性
恬然道自常○天霓清福契道登眞明上德
德宴心光丹碧瑛華益壽長
擘開鬼窟杳杳冥冥精恍惚滿目華陽奣耀
靈珠瑩日光○至眞无物寳璨精䁘明返復
致死不忘星圍丹霄得久長
無知野叟信意顛狂胡亂走大道平夷跂徑
便心逐景迷○因觀慧口渺邈精陽无中有
晝夢華胥瑩𩲸童兒天弈飛
除貪絶愛性靜心清明寳界寳界華陽换質
琅然雪隱霜○虛白晃耀軒外澄神憑自照
照破昏衢顯出圓通五彩珠
三關鎖閉沐浴琅膏容可濟養就靈砂睛燦
玲瓏益寳霞○玄英幽邃金闕寥陽澄秀瑞
兩箇青童捧出玄珠入絳宫
澄神獨坐進銳紛紜嘗自挫外户長扃内庫
勞封守寳瓶○玄光飛過撞透虛空心鼎破
金碧丹瑛滿目靈芝炁象清
无言无說信任隨縁消舊業物我俱忘晦迹
韜光德自長○幻根寂滅覺照圓通忘標月
直侚當陽一顆心珠混日光
眞仙秘訣志信忠良須引接臨義隄防勿信
邪言說短長○玉機漏泄法眼靈光清皎潔
洞鑒精微寳桂寒林素羽飛
迴頭省悟識破浮生如一夢棄物搜眞忘想
忘形出六塵○天清地靜上下沖虛光日瑩
寳璨元神遊奕黄都紫府春
忘形遺照无垢清虛眞至妙物外霞輝天岸
波澄混太微○列開丹竅悟入重玄明緫要
出化星儀風御靈飈易象嬉
默然内守混裏傾陽无中有有裏何如獨體
圓通照海珠○神清氣秀遊奕丹天明如晝
上下無拘宻布靈華滿太虛
景風初現寳適祥雲乘九變始信清然遊奕
南陵瀉素圓○冥靈纔見又早新春通一線
象外遊仙看盡瑶池五色蓮
瞽之善聽一炁清聦通惠性聾者能惺兩點
精神入寳瓶○返邪歸正有似高空懸玉鏡
鑒照分明始信金丹一日成
迴頭問己返照蓬壺明徹底一顆玄珠上下
周流出六虛○混成天癸象適圓通精亹亹
内外无拘遊奕天中不卷舒
羽倪澄秀午夜能令迴春晝奕御中天絶妙
清奇玄又玄○精瑛微宻散景瑶花横空碧
日照琅玕風息猶聞珮玉寒
適來相見諕我魂飛心膽顫休覓休尋相遇
相逢没善心○告伊休拜恐怕貧兒思舊債
各自迴頭稍有違心作馬牛
　　　長思仙
山連水水連山水秀山明景物間雲霞一味
閑○曉風殘夜更闌月上梅梢影覆壇仙音
珮玉寒
素天晴散華瑛薄淡靈煙滿地横寒光爽炁
清○寳精凝玉辰澄兩曜交光燦日明琅玕
點歲星
道心寧慧燈明玩寳童兒啓道經清如珮玉
聲○湛然澄焕然凝燕靜華池吞玉瑛還純
體自貞
内安寧外端停内外无居一覽平頭頭物物
惺○炁清清慧靈靈光鑒寒輝入寳瓶翛然
化玉瑛
滅凡情啓眞誠退隱林泉雲水行嵐光滿目
横○焕然澄洞然清形釋心凝道自明昇玄
耀玉京
謹修持悟无爲惟願心聦世不迷明知天地
機○寳霞輝燦精微紫府青都自有期瑶宫
現聖儀
慧刀呈斬三彭處正貞廉絶愛情恬然守素
瑛○眼明明道盈盈碧海丹華現玉清澄澄
一點星
　　　搗練子
明宗祖悟眞禪靈光一點出先天易蒼丹黅
素玄○澄瑞秀滿山川霜天風息自凝然散
瓊花寳桂圓
休論道莫叅禪无爲清淨好因縁悟玄之玄
又玄○修正覺奪仙權威眸闡奕翫丹天五
靈飛易羽仙
修行事謹推尋无生无滅道相任易晴空識
本心○明動靜定浮沉玉嬰常守滿壺金彩
霞輝散寳岑
眞藏假假藏眞釋然獨體絶踈親混元中無
我人○神通道道通神澄澄虛璧若冰輪輾
天河出六塵
這頭起那頭行面門出入任縱横現天光一
點星○眞實相本无形无形之體自然明現
寥陽入大成
眉底眼眼中精精光輝耀好惺惺現圓通物
外明○朝上帝遶天庭月華峯畔翫雲英會
金童現玉清
　　　西江月
眉間交枝琥珀睛分脫質龍涎鼎中煙裊徹
禪天一顆靈光出現太上明兹玉象如來證
此金仙清流異派本同源悟理方知上善
浩炁結成寶篆清風吹散雲蒙一輪明月照
虛空好把精神舞弄撞透玉京天上衝開金
闕門中元神獨坐廣寒宫率領群仙宗奉
顧我有身有患窺眞无作无爲自然斗柄運
璇璣日月周盈天地點著冰灰雪炭燒成火
棗交梨一時分付與峨嵋益我聦明智惠
盡被家縁檐閣都因業障闌遮離微孰舉正
兼邪背了靈嘗道話雲綻家家見月時來處
處開花睛童深入翠煙霞引至長春不夜
不戀風花雪月屏除富貴功名刳心去志黜
聦明洗滌无知之病破盡人間幻影方通物
外圓成忘形遺照炁神凝務本樂天知命
杖上一瓢春醖匣中三尺瑯鎁眉間寳鑒鎮
妖邪坐守更深半夜金鼎燒成白雪玉爐煉
就黄芽丹光瀲灧泛瓊華天地氤氲相射
迷則身沉苦海悟來月出西江微風吹動桂
花香驚覺遊仙一夢鶴引鸞隨甚處家童笑
指寥陽玉牌金字號南昌别是人間天上
不在瞻星禮月何須誦戒看經今朝與汝付
叮寧生死須憑性命道啓遍知无上神通法
界圓明不勞作用自功成志在无爲清淨
莫戀金銀財寳休窺玉貌花容百年終是落
頑空背了无生法認欲識玄元正理須明太
上家風至神至聖悟无窮此箇逍遥自分
割斷銅繩鐵網敲開玉鎖金枷波濤苦海遇
靈槎遊奕无陰樹下不在忘標指月何須折
桂拈花太虛鼎裏煉丹砂結就玄珠無價
務本頥生至理迷源入死之機亡邪守正更
何疑自有玄玄妙趣赤子嬉遊閬苑青童笑
指瑶池西江月裏折丹枝保益精神久視
　　　漁家傲
日照陽魂空中煉璇璣運斡天綱轉咫尺眼
前人不見通一線爐開鼎裂天光現　瑞散
瓊花飛片片香風闇佛靈雯面冷淡清虛情
雅宴眞堪羡玉宸翐御寥陽殿
地魄天魂勤烹煉日精月髓情相戀兩曜交
光如激電分明見玉爐萬朵金花現○欵欵
撈來槌作片團團結就玲瓏面晃耀太虛烹
玉霰神光眩飛丹透入通明殿
百歲光陰如奔騎浮華眩目飛塵隙玄覽滌
除運神力通消息無生路上知端的○霧散
瑶瞳昇天奕陽光漸著純陰匿萬點靈砂晃
虛壁明皪皪丹瑛一色符金碧
混沌杳冥經寰宇彩霞散盡明玉兔西落咸
池復迴顧心開悟凝魂晦𩲸金烏趣○美盻
扶彝寒光露氤氲三色淳清素直遇瑶天携
女婺无點污丹書永繫琳宫住
大道至眞无言詰韜光退隱蔵深宻保煉元
精无走失隳陰質瑞雲捧出靈陽日○照破
昏冥威天佖混然恍惚空中實瑩淨純白相
輔弼通眞一丹書玉笈仙功畢
　　　仙鄉子
易遘自然軒軒外清華混物鮮秀嶺連雲飛
宇角靈泉柳岸煙波接遠川○德士隱幽玄
玄覽滌除物自捐内適虛壇眞有趣龍涎寳
篆輕浮弄素絃
大道本無爲内外恬然處妙機寂靜清虛眞
有味揚眉冷淡靈光處處輝○婥約好容儀
坐卧行居左右隨翼御中天成玉象无疑位
列南宫現紫微
祖道宻相傳得兔亡蹄守自然眼界寛舒明
太易純乾日燦精華物自鮮○恍惚遍三千
預覺陵溪任變遷海底浪翻龍出水沖玄迸
彩神光上九天
祖道闇相傳始信宗風合自然動靜有无賔
主穆坤乾上下周流日月鮮○光奕滿三千
透谷靈華永不遷空裏結成眞玉象昇天寳
易童兒執素玄
　　　玉籠𤧚
守清淨憑志懇絶盡荒婬持内境月透雙林
玉童戲遥指處碧潭波心撈摝取水中金
靈寳燦慧燈明神光相任對面有没人推尋
君還省明了了災禍不侵龍虎伏鬼神欽
　　　滿庭芳
斗柄迴旋紫微初現緬平一色淳清雲瑛搗
盡天寶耀華嬰玉桂瓊林素羽昇玄御光璨
流精泠然妙丹黄金碧煒燁化微星○星徽
清雅宴純風隱韻忘相忘形願吾流開悟心
釋浮榮勿念雲山路隔高著眼莫昧靈明如
斯理青童飛去點破大蘭城
盥腹齋心衝霜冒雪爲求神寳精瑛憑君一
舉眸子見青冥四朗天无浮翳冰輪坼懸象
俱明辰霄館玉牌金字誰是繫芳名○途中
人自昧便心跂徑有悮前程迴聆返故久動
復徐生寳梵仙宫路穩瓊林宴光散霞輕神
功妙純陽煉就朝現紫微星
　　　聲聲慢
公鄰煙水我弊嵩峯天涯杳隔難通悟理非
遥目前不二清風寳月孤高洞鑒印千潭普
照玄洞无彼我混華元仙景一體眞空○如
此知心志友更何須貢馬驛路塵紅念某形
疲不須遠遠相躬稽首同流勿罪施寛慈意
莫忡悅開青眼用神光體入不動之宗
　　　又
元初一性甚處安排虛无恍惚中來受炁成
形父精母血凝胚迤邐胎完降誕未成能長
大情乖自作壞向途中役役慢惹塵埃○虛
使一生顛倒昧天然至寳萬古沉埋若悟生
前通玄鼎裂心開混日凝陽純秀聚五方霞
彩曛迴玉辰顯便忘形遺照直御瑶臺
鑿開混沌撞透崑崙斗柄斡轉天輪曲岸烏
蟾交騰走𩲸飛魂汞鼎鈆爐赫奕煉金精木
液朱辰星光顯散中元一炁萬國霞絪○瑩
靜清無塵翳振山川林苑萬突璘璘高下無
殊緬平一色精純對面料斯孰悟謾徒勞背
覺合塵休嗔道似盲夫摸象悮失天眞
　　　滿江紅
春花秋月古徃今來暫時間貴賤賢愚曾經
换幾翻死生似蟻任循環咫尺仙鄉人不到
出塵徑路如隔萬山省悟歸眞正恬然養素
自樂清閑世事俱無染一身清淨無爲心定
觀○耀璧輝金向外看迸萬斛明珠推出二
關太極宫中凝結内丹純風馥奕透琅玕萬
炁周流歸一體千眞妙用情無兩般混入中
元界笙鶴縹渺瑞炁盤桓玉詔符空碧名充
仙舉乘車駕鳳鸞
昂簪策杖賞月披風信途然抱一冲和養刀
圭汞鈆金精木液潤華田宻固三靈歸火府
五雲覆地光徹梵天虎龍交宇宙明珠奪得
炁象涓涓寳霞輝日燦顯陽光赫奕返照洞
玄○混内晞𣈷晝夜連法萬象清圓與物爭
鮮湛寂冷源常在目前无中瀲灧泛精淵九
色黄雲籠沆瀣三峯青靄遠接萬川道備純
精粹陰氛蕩散萬物生全寳象含靈質向六
塵堆裏捧出箇瑞仙
　　　一葉舟
萬象衝開寥廓元炁混然虛託海月晏晶金
照天心○睫外威神輝豁冰體雪肌婥約穩
穩過瓊琳上瑶岑
　　　歸來曲
修眞理何在鬥禪機廣念葛藤空厮䛭多叅
功案緫虛脾爭似悟无爲○開道眼一性出
昏迷竹宻不妨流水過山高難礙白雲飛昇
上紫霄微
虛无道元炁自相和玄覽滌除賢士少合塵
背覺俗徒多終日謾蹉跎○開法眼一性貫
娑婆瑩淨淨如秋月冷冰清清似泛瓊波澆
溉潤靈柯
　　　浪濤沙
訪道與叅師設誓投詞愼終如始謹修持退
己進人常忍辱諸事寬慈○訣破上仙機守
正无疑持行元始玉清微慧日當空憑誰照
星眼芝眉
　　　採桑子
力與命相譏憑實見誰是誰非北宫曾謁西
門氏須知東郭誠言信美養拙何疑○俗輩
匪能知啓賢英與我同規樂天知命隨縁過
他年功滿神霄舊路有約仙期
吾輩可傷嗟棄玄珠流浪天涯浮雲飛絮无
根蒂便心岐徑隨他念起舉步偏斜○聞早
悟煙霞仙景裏也好前巴三山咫尺非遥遠
長春玉館陵溪兩岸滿目瓊花
　　　翫華胥
古岸蟠桃初綻新月素光交燦塵世幾人窺
惟我留心高盻長歎長歎迴首遠遊仙梵
冒嘯古風溪月晃耀太虛澄徹美目盻清圓
不見又還重缺光接光接玉桂寒林冰潔
　　　訴衷情
林泉退隱作生涯寂寞棄繁華中山翠微仙
子滿目泛靈砂○凝素液混丹霞坼瑶葩雲
濤煙浪島外方壺那裏人家
太虛寥廓杳无涯元炁混中華迴眸斡旋鼎
鼐玉液泛金砂○輝神彩迸光霞晃瓊葩雲
收波渺海淨天空廣漠之家
　　　夜行船
盥雪囊中無俗物恣踈慵有誰拘束不患虛
名無榮無辱佻佻幾人相逐○獨坐絃歌巵
盈醁昂簪看斷雲相續池上遊龜洞前行鶴
風月水山松竹
可借芳年窮妙理中途滯教門無主道院凄
涼故人踈淡那更暮天愁雨○塊坐賔横空
無語赤心訴有誰知委拂袖歸山碧溪深處
說與落花流水
　　　酹江月
寂虛妙道混杳冥恍惚通微清絶出化先天
明象帝滿目流霞光屑濁質消亡琅函滋益
寳鼎靈砂結丹華凝秀素玄一色澄徹○精
䁘㪇抧盈空清如秋夜海桂無圓缺耀古輝
今沖晧炁滿滿玉壺春雪瑩日純精貞心幽
粹保益眞仙悅丹書迎詔上朝三景羅列
玄元至道大無隅寂寂寥寥獨立遍應諸方
通上下極目天光微宻隱顯存亡穿无貫有
善用無轍跡琅然泄化太虛一點靈質○登
林透入眞陽圓明普照不許纖塵匿理必期
然仍未悟說與門人端的日殿祥光蟾宫瑞
彩萬派瓊波益神凝形釋玉嵒依舊横碧
　　　南柯子
瞬目迷千劫揚眉隔萬山一眞分瑞出雙關
混入華元到此有何難○隳質飛金翼疑陽
透玉環惺然洗覺夢魂間雲去無心物外獨
清閑
决列心清操眞剛志氣眞超然不落斷常坑
眼界寛舒焕焕照華清○錦繡乾坤瑩玲瓏
世界明澄澄虛璧頓圓成蛻殻精䁘一點碧
天星
厭靜曾居市嫌喧却住山通眞何處不清閑
内外逍遥不備利名攀○蛻質空中顯忘形
物外觀二神凝素出陽關鶴性佻佻一去古
長安
　　　紅牕逈
玄門尋休胡覓指汝等修行端的常清淨意
不浮遊保元精无失○煉陽魂消陰質兩眉
間神光飛出通斗柄斡轉天關抱一輪紅日
棄凡情歸眞理擊雙關玄門高啓吐神光射
透簾幃現靈陽妙○體金烏精玉兔髓晃乾
坤清華光暐紅牕迥昞曜圓明照蓬壺徹底
　　　點絳唇
背劔携笻躡徑穿雲過青苔破嵐嶂松邊拂
石臨溪坐○酒飲單巵一弄清音和無不可
孰與朋儔明月清風我
秀色氤氲鬱鬱繚空廓光飛爍夢適吞珠一
點胎星落○謫降人間愧恨當初錯情消索
誘引門生共赴青都約
　　　江月晃重山
斗柄指迴一性璇璣斡轉雙關滔天洪浪雪
華翻中秋夜江月晃重山
獨步上星壇劔光横宇角逼人寒五靈仙子
抱青鸞飛入華胥閬苑
　　　太平令
芝堂無事啓丹經香煙裊慧燈明聲和流水
玉音清雲收絶霧歛眄平一色瑶池淨○洞
天玄照瑞光凝分明見豁然惺迴眸返入道
圓成便忘形羽化虛皇付我天符令
　　　武陵春
太上混元眞一炁瑩淨若瓊琚清勝白雲不
卷舒明見有中無○冷淡靈光空蕩漾變現
總無拘上下周流出六虛一顆夜明珠
一葉梧桐窗外落金菊出踈籬策杖昂簮信
步移迷我曲江池○鶴駕匆匆歸舊路回首
赴仙期雲映青童笑問伊家住武陵溪
　　　黄鶯兒
呆老呆老幻夢惑迷一生顛倒甚每日皺著
眉兒把身心作惱○勸汝迴頭歸大道搜玄
微幽奥煉丹光混入中元現玉辰容貌
　　　惜嬰嬌
猛悟迴頭把塵事都忘了急收心速歸大道
空裏尋眞向無中傳明教最好現丹華迴光
返照○探賾精微表天奕幽深奥明内外浮
沉顛倒一炁雙關混百神分三要玄妙瑞雲
扶玉辰容貌
　　　轉調採桂枝
分明相外歸宗祖道眼俱全出入綿綿昇降
浮沉任徃還最幽玄○日精月髓安爐内一
炁烹煎丹就凝然皎皎光明衮上天化飛仙
　　　望遠行
太玄妙訣悟來不須言說心地豁然開覺清
涼内通徹透五藴山頭現山霜天皓月照千
古分明無圓缺○赤子琳宫歇敏把丹枝折
翫長春景界洞鑒離生滅向無陰樹下獨坐
逍遥靜絶聽無絃曲調於中别
　　　上平西
啓玄精明眞炁洞元中間日魂月魄相融内
分三色混然一體若芙蓉玉辰圓鑒瑞雲浮
光射瑶宫○散陰氛凝純粹歸神化運靈空
象懸明燦耀玲瓏中天遊奕鬱羅霄景玉音
清絳節霓旌捧瓊輿寳梵仙風
　　　沁園春
處世爲人德重恩深莫過二親始懷胎十月
三年乳哺迴乾就濕多少辛勤長大成人心
生五眼外姓調唆各令門誰省悟似鴟梟𧓄
□報應因巡○休休枉恁勞神更莫忘當初
懷哺恩念靈烏返報寒猿避箭誠心孝敬何
况爲人諸事不違順承顔色飲膳寒温時用
均存終始道光于四海德播清淳
啓訴芳年猛悟迴頭縱情任眞棄父娘兄嫂
妻男姪女孤雲野鶴二十餘春風瑞漂萍隨
方安分一任交人笑我慵君休恠厭浮生虛
矯省悟前身○明知相外元神燦寳淨无瑕
絶點塵易四時乘馭指天爲蓋地權爲載日
月爲輪輾破星河衝開牛斗聚散浮空五色
雲通三界現虛皇聖祖元始天尊
　　　滿庭芳
糧畚擔簦雲山水陸遠途不避風霜爲求天
寳與汝訴衷腸至理先明一性二儀現三殿
恢彰玄關外臨空奕奕杲日布紅光○群靈
皆受命誰能保守玉府元陽萬神交燦九炁
混中央結就玄珠一顆輝神彩光列南昌寥
陽館華房出入齊唱滿庭芳
上清太玄集卷之九





上清太玄集卷之十上十
　　　　姑射侯善淵述
　　林泉養浩
寂寞山居好蒼峯只一家問云何是道笑指
洞雲霞
寂寞山居好溪深水照天問云何是道笑指
玉峯川
寂寞山居好臨風對月華問云何是道笑指
翠煙霞
寂寞山居好雲横碧洞長問云何是道笑指
雪中霜
寂寞山居好煙嵐碧嶂間問云何是道笑指
白雲間
寂寞山居好林泉跨玉壺問云何是道笑指
一輪孤
寂寞山居好黄梅噴苑香問云何是道笑指
滿天光
寂寞山居好孤雲鎖翠巔問云何是道笑指
鶴沖天
寂寞山居好青松倚半空問云何是道笑指
上靈宫
寂寞山居好柴扉半掩斜問云何是道笑指
夜明砂
　　　搜眞絶念
父母元情戀修行志意叅問云何是道笑指
慧光耽
兄弟无情戀修行志意功問云何是道笑指
慧光通
妻子无情戀修行志意推問云何是道笑指
慧光輝
兒女无情戀修行志意搜問云何是道笑指
慧光流
恩愛无情戀修行志意侵問云何是道笑指
慧光斟
名利无清戀修行志意猜問云何是道笑指
慧光開
酒色无情戀修行志意求問云何是道笑指
慧光眸
財氣无情戀修行志意窮問云何是道笑指
慧光瞳
富貴无清戀修行志意尋問云何是道笑指
慧光心
世類无情戀修行志意明問云何是道笑指
慧光睛
　　　破邪歸正
莫覔鈆中汞休尋汞裏鈆問云何是道笑指
玉花蓮
何必搜心腎无勞論肺肝問云何是道笑指
古長安
莫論周天法休窮火候功問云何是道笑指
水晶宫
不必修陰性无由養幻心問云何是道笑指
水中金
莫覔龍和虎休尋姹與嬰問云何是道笑指
暮雲晴
服餌多生病休糧腹轉虛問云何是道笑指
耀天珠
潄嚥重增病吞霞謾役情問云何是道笑指
水銀城
達士何燒煉迷徒說採陰問云何是道笑指
曲江心
不煩頻禮念焉用日持齋問云何是道笑指
桂花開
莫論精和氣休窮虎與龍問云何是道笑指
玉芙蓉
　　　忘機息慮
性拙心難悟情迷道不通問云何是道笑指
紫微宫
擺脫名韁絆衝開利鎖牽問云何是道笑指
古溪邊
世事多縈繫修眞理不繁問云何是道笑指
火龍翻
性淳无横禍心直免非災問云何是道笑指
落紅梅
情忘心返朴意滅性歸淳問云何是道笑指
上靈椿
了眞非執相悟理勿勞形問云何是道笑指
轉燈庭
念濁心難悟情昏性轉疑問云何是道笑指
太淵池
名利時時少功修漸漸多問云何是道笑指
翠煙蘿
心寛包法界量窄不容毫問云何是道笑指
鶴飛皋
貪婬心性昧戒色炁神靈問云何是道笑指
月華清
　　　開明演化
達士歸眞正凡夫盡落非問云何是道笑指
月明溪
後己爲眞行先人體聖功問云何是道笑指
白雲中
欲要登仙位須憑志篤堅問云何是道笑指
月當軒
有客尋機要无人達妙玄問云何是道笑指
五千言
无爲猶是幻有作又成非問云何是道笑指
紫靈芝
三教歸一體萬法悉皆同問云何是道笑指
太虛中
盡被无明障都縁業火牽問云何是道笑指
日光鮮
指迷如引線得悟若穿針問云何是道笑指
玉壺金
見有非爲有言空未必空問云何是道笑指
坎離中
欲求清淨法莫共利名交問云何是道笑指
白雲抛
　　　通微眞要
玉女籠輕素金嬰裹絳紗問云何是道笑指
日晶華
海藏凝珠翠龍宫伴水銀問云何是道笑指
玉京春
鬼子穿金户神公透玉窗問云何是道笑指
汨羅江
黄婆乘白馬赤子跨青牛問云何是道笑指
月當秋
乾坤相否泰日月自交光問云何是道笑指
水銀行
抽添分水火加减𧦪陰陽問云何是道笑指
白雲房
金龍蟠寳鼎玉虎遶丹爐問云何是道笑指
一冰壺
風吹寰宇靜兩過暮雲晴問云何是道笑指
太虛明
幽微神莫見玄妙鬼難看問云何是道笑指
玉爐寒
沖天生瑞炁滿地泛靈砂問云何是道笑指
美金花
　　　除邪决正
鼎煉三尸滅爐燒五鬼亡問云何是道笑指
碧天長
剪斷青龍尾劈開白虎頭問云何是道笑指
月華樓
豁開金水岸劈碎玉京山問云何是道笑指
夕陽關
慧刀誅鬼魅神劔斬妖魔問云何是道笑指
上天河
龍吟青霧起虎嘯黑風生問云何是道笑指
太陽星
劔封三界靜符鎮五方安問云何是道笑指
玉虛壇
强兵除六害戰勝殺三尸問云何是道笑指
轉光旗
敲開无縫鎖打碎鬼門關問云何是道笑指
玉連環
屏欲憑神劔除情仗慧刀問云何是道笑指
月登高
酒色財和氣都來一劔揮問云何是道笑指
白雲飛
　　　頥眞釋僞
滯法難明祖窮經不見宗問云何是道笑指
玉華峯
見物中无相明空復有形問云何是道笑指
古風庭
堪歎浮生事於身不久長問云何是道笑指
甲龍光
濟物難明性迴觀認本心問云何是道笑指
洞淵深
上通三界遠下達九幽深問云何是道笑指
碧波心
盡說无中有皆言有裏无問云何是道笑指
太玄珠
地裂分金井天開湧玉泉問云何是道笑指
月中仙
迷邪千里遠悟正亦非遥問云何是道笑指
玉芝苗
執有皆非有知空未是空問云何是道笑指
碧潭中
无心由自障作相亦爲魔問云何是道笑指
定風波
混俗無雜念和光不染塵問云何是道笑指
自然人
月澄天地秀風靜太虛寛問云何是道笑指
紫金丸
雲根生瑞草水谷秀靈芽問云何是道笑指
玉皇家
擊物三江響敲空四海鳴問云何是道笑指
洛陽城
壺中收日月鼎内撮乾坤問云何是道笑指
太玄門
赤蛇水底轉鳥龜火裏朝問云何是道笑指
徹丹霄
滿山輕霧起極目淡煙横問云何是道笑指
雨初晴
水中青到蛭雪裏白蝦蟆問云何是道笑指
大牛車
金雞如走玉玉兔似飛金問云何是道笑指
五雲深
志清如玉潔謹靜若冰清問云何是道笑指
玉京城
　　　三一混元
東海陽光燦西江月色鮮問云何是道笑指
地和天
燒成兩鼎藥煉就一爐丹問云何是道笑指
玉京山
頥神如朗月通道若清風問云何是道笑指
玉晨宫
兩條玉柱杖一對剔天關問云何是道笑指
雪三間
木人三隻眼石女兩雙眉問云何是道笑指
水牛兒
嵒前開兩曜頂上現三星問云何是道笑指
洞圓成
劈開天鼎眼露出杳冥精問云何是道笑指
紫芝生
睁開眉底眼露出目中睛問云何是道笑指
珏光瑛
道心常不昧法眼自然明問云何是道笑指
素光清
舒眉開慧眼後目現神光問云何是道笑指
露明堂
　　　題
題題訣正除迷開妙教演眞機分明眞指脫
灑無疑妄言天地折速報業相隨兩眼滴爲
凝血一身墮落傾危酆都永受刀山劫萬刃
攢身剉肉泥
　　　訣
訣訣方便提挈救群生無分别大道明傳天
機漏泄煉性似銀霜透入玲瓏雪放開兩道
清光抱定一輪明月壽同天地永無窮不離
目下朝金闕
　　　善
善善慈悲方便行周旋功施遍普濟群生不
分貴賤應物顯眞常露箇靈雯面一條炁焰
明空兩點神光出現秘受天符玉帝宣金童
引入長生殿
　　　惡
惡惡嫌貧欺弱損道德行輕諾善惠不爲兇
豪喜作狡佞虎狼心很毒窺人藥酆都譴責
無詞罪感剛鋒焰爍寒冰凛凛劔千層身遭
悔懊前程錯
　　　戒
戒戒於身穩快去三毒除六害斷除邪見莫
學奇恠今世不修眞來生還宿債清廉謹愼
無私處一勿生憎愛聚散氤氲噴苑香祥光
結就天花蓋
　　　定
定定頥神養命守眞源歸眞正默默澄清寥
寥虛靜沖玄固蒂眞契道心通聖自然百恠
潜蔵始覺萬神齊慶混合靈光入太初空中
現出明心鏡
　　　清
清清絶念忘情修正覺頓圓成海靜沖虛浩
洌林京玉壺秋水冷金井碧寒傾雲開露出
高天靈臺皎潔分明三千境上澄神廓月樓
獨坐看蓬瀛
　　　靜
靜靜虛心入定立眞功修眞行灑灑清涼澄
澄覺性湛湛素波淵渺渺秋江映三天明月
無塵萬里仙風碧瑩物物頭頭一劔揮孤然
獨坐修身命
　　　稽
稽稽歸元復始有中生無中起神遊溟漠貫
穿表裏内外覺虛空三陽流入體同塵物我
歸元萬化生乎無彼碧潭一派起寒光遍照
蓬壺明徹底
　　　首
首首通神户牖望南辰盻北斗千變之尊萬
化之主運機天斗柄斡轉夷門肘闡開玉兔
金精混合靈空惠口曠然溢目遍生涯昇玄
道太无中有
　　　珍
珍珍無舊無新除貴賤絶踈親自然昇降暗
攝鬼神光明沖赫日皎潔瑩無塵大道同觀
一體悟來無我無人七寳林中嬰姹戲高空
風月近爲鄰
　　　重
重重無極無盡日月同天地共遍濟虛空撼
摇不動奣鄂不纖瑕赫奕寥无縫用吾大力
神通拶碎細微可近任從烏兔徃來飛靈光
始覺知常用
　　　修
修修慷慨迴頭開道眼闡清眸華池沖滿神
水盈流日光明淨境月瑩照清秋坐看天文
玉篆行騎地馬金牛昊景經行無過跡越踏
天空物外遊
　　　行
行行謹愼至誠修上士處无爭頥神養炁保
命長生步虛通大道旋遶踏空清古逕端然
夷正不迷郊野奔傾路土紅塵飄不到一程
遊翫上琳京
　　　刀
刀刀三尺吹毫无垢膩絶塵囂剪除鬼魅劈
碎塵勞山頭擒兕虎海底斬龍蛟夜寄南辰
北斗明封海岳天腰樣入空中人不識一條
清氣上丹霄
　　　槍
槍槍致大無方輝日燦耀天光善降鬼魅戰
退魔王豁開圓覺海刺透碧空蒼立起衝天
拄地横持鎮壓邊疆學人還會金槍法不戀
蛆蟲臭穢瘡
　　　龍
龍龍異出超群行勇猛坐英雄口噴炎火耳
咂寒風兩眼藏日月一腹納乾坤舒爪扳翻
法界磨角擦透崑崙一聲霹靂驚天吼三江
四海盡知聞
　　　虎
虎虎中央牝母衆獸王群山祖勇猛英雄乾
坤主甫一毛吞四海兩眼消今古扳山動地
摇天跑空踏開紫府怒然哮吼聒天衢一聲
震地驚玄武
　　　神
神神無相法身心之寳道之珍大包天地細
入微塵撥開星斗柄斡轉日光輪暗蔵不測
之機明分太古玄眞砸破千門開萬法長空
灼灼化陽純
　　　炁
炁炁無遮無閉天地根虛无系大道相通神
機相契匝界混元沖沖和周普濟綿綿運息
通融默默頥眞相制自然虛谷化元神玉花
散處朝天帝
　　　明
明明地靜天清太虛闊曠然宏寰中虛靜海
島雲晴旱日炎炎燦神光睍睍凝照鑒萬物
臨晞銀淵滿目夷平靈空任我精神戲玉童
跳入水晶城
　　　精
精精透日沉瀛氤氲秀瑞炁生風恬浪淨泛
暈流星交光烹玉雪耿耿月華明乾坤立爲
金鼎漱溢滿水銀平昕天擊玉翠霞琳燦燦
寥空現太清
　　　眞
眞眞瑩淨光新細無測大無窮彌羅元始梵
昊夷通風清飄坎户月朗射离宫在欲神淵
無欲居塵道大無塵道兮非道知常道神化
無神所以神
　　　空
空空太極相通含大象盡包容五行不到八
卦難窮寥寥沖上下落落任西東無跡無形
無影非青非緑非紅亘古亘今難辨别强名
大道立乾坤
　　　見
見見本來頭面開慧目神光睍鑒焕無形太
空出現兩道雷光飛燦爛銀如練隨機物我
同居應用知常萬變一輪慧目射天階玉嬰
跳入通明殿
　　　聞
聞聞審意沉沉歸本性覺眞心滌除鄭衛聲
色不侵是非焉入耳常聽虎龍吟不鼓自然
天樂鳴聞太古之音惠谷聦聦清韻響一聲
透入九霄林
　　　知
知知内外天機通眞妙達玄微無修無證無
作無爲玲瓏光翡翠龍子昱朱衣表裏明通
瑩徹心開萬法皆非寰海一輪心月顯精華
閃出耀光輝
　　　覺
覺覺周遭一匝有神通無名朴遍體虛空法
亦非法達者本無爲不悟雙睛瞎分明說破
玄機對面神思渺邈一條天逕淨無塵金烏
迸散銀光撒
　　　盡
盡盡地摇天運透谷神通玄牝習之彌遠用
之彌近遠望越天衢近者通方寸尋尋地角
無蹤渺渺娑婆不動睍銘清虛體太空陽淵
廣大誰無分
　　　德
德德杳冥恍惚外虛心内實腹月匝離宫清
風入國一顆耀天珠照破無明黑同塵耿耿
融和貫世蠲蠲無物一陰消盡一陽生虛空
遍濟無瑕玉
　　　可
可可無因無果絶貪嗔去人我意靜消煙心
清滅火踢破祖師關掣開龍鳳鎖瑕琳寳貝
無窮内隱玄珠一顆玄珠分處玉嬰朝滿懷
抱定金蓮朵
　　　儀
儀儀照坎明離神相契道相携望空拏住心
上無迷天清通妙法地靜得幽微天地心同
一體明分曠劫希夷亘古綿綿無所契神遊
碧落太淵齊
　　　爲
爲爲了正無迷開性覺悟心知滌除作用不
念禪機般般都打過物物劒光輝體合天空
海靜悟來萬法皆非玄中自有香風動神化
澆漓月滿西
　　　常
常常靜坐消詳頓靜境覺清涼開明童子引
入仙鄉篆煙籠地秀炳燭耀天光賜我蟠桃
桂酒醺醺醉卧高陽驀聞一𣲖清音奏玉女
爭扶入洞房
　　　陽
陽陽徧滿諸方德顯化道開張金精流落寳
篆飛光光飛盤漢骨紅染太空蒼返照不离
日用還元始覺眞常剥盡純陰通古道神丹
無礙得天長
　　　閑
閑閑至聖非凡朝靜境出塵寰眞眞相濟物
物無攀水雲常作伴風月是鄉關渴飲壺中
桂酒醉來獨卧崑山雲深一覺遊仙夢恣恁
逍遥天地間
　　　姹
姹姹青春二八自合宜同啐啄玉貌清肌風
流俊雅匹配綉幃眠夢裏同驚覺忽然跳出
羅房一把金花亂撒眼前相守不分離一心
明契晨宫匝
　　　息
息息孤然獨立外不侵内無入出自眞心本
無形質寂寂至虛堂寥寥居靜室兩條畫燭
明空光鑒一輪炎日箇中端的有何疑清淨
無爲萬事畢
　　　妙
妙妙光而不耀望天盻飛空眺太極玄微曠
無邊徼水月鑒空蒼返復迴光照萬法悟歸
一法一法在乎三要存三守一炁神清點化
陽精降九竅
　　　法
法法無問無答通玄覽處絶學不在名言知
空頓覺頓覺道無心因心同啐啄混融日月
齊明徧應山川海嶽天性人兮人性天自然
一點無名朴
　　　道
道道機宻深奥眞實相無形貌玄中之玄妙
中之妙萬物禀然滋發用非爲造運行日月
飛空遍散十方照耀悟來無地亦無天聖人
假立虛名號
　　　德
德德滋生萬物徧東西徹南北灼灼無形太
空默默擘開龍鳳髓劈碎天筋骨金精迸撒
流霞透入乾坤恍惚神光燦燦結團紅收來
送入金烏窟
　　　水
水水涓涓不止上無波下無底空中湧泛龍
膏鳳髓一味灌心田潤養修眞體肌膚淨若
冰霜純陽自無陰鬼俊目扶眉越太虛不移
一步空中起
　　　池
池池柳岸堤垂分水谷照寒溪金波輕泛玉
液澆漓銀蟾抛雪浪照眼渺淵瀰潤谷溪波
流濟沖和萬化安頥華池神水家家有達者
無爲無所爲
　　　液
液液自然消息育清肌養靈質外按周天内
合神室離宫沖滿濟照眼素光滴玄霜混結
成膏精燦紅如赫日胎星一點越仙宫面現
三清功已畢
　　　丹
丹丹天地之間飛鳳遶火龍翻樞機纂要斡
轉金關取三光精髓返七竅循環一丸覆藏
宇宙變化吸海吞山餌覺飛昇朝紫闕標名
玉簿列仙班
　　　性
性性靈源通聖無知覺絶視聽清似寒泉明
如寳鏡鑒焕亦無形物來同相應知心離欲
觀空對境自分邪正夜宿蟾宫折桂花投明
跳入金烏徑
　　　命
命命勿令爭競順時行隨時應清淨恬然完
容氣盛精秘固神全始覺眞心定身中血化
爲膏骨肉均融瑩淨丹就純陽出五行玉虛
降勅傳宣令
　　　鈆
鈆鈆無際無邊精鬱鬱炁綿綿動生萬物海
靜幽玄幽玄天地髓動靜道根元視之非無
非有聽之默默寂然玉壺冰潔清心骨湛湛
雲寥雪月天
　　　汞
汞汞寂然不動道之通神之用穿金透石劔
劈無縫玉嬰籠寶月戲把水晶弄一天銀霧
交光閃爍非遥非近權爲聖祖道家風古音
透入清清韻
　　　理
理理日精月髓上通天下徹地内外相交其
神不鬼炳耀烈天衢焕然光入體方圓曲直
隨形上善心淵若水凝空落落碧潭清湛湛
圓明融徹底
　　　一
一一難體難習邪中正曲中直大方無隅寂
寥獨立分明在目前對面人不識取捨不增
不减捜尋無盡無極亘古一靈眞性顯迴光
返入太空實
　　　測
測測瀰阡渺陌絶捜尋無瑕謫非有非無不
空不色曠大大無寛微細細無窄思之昊默
䰟飛想兮雲寥散𩲸無盡無窮無所知或去
或來如過客
　　　惚
惚惚乾坤拍塞混元中凝虛谷空中不空物
無其物有物混玄元玄元沖上德神光杳杳
冥冥道化昏昏默默了然一法奪天機太一
壺中眞軌則
　　　玄
玄玄太極無邊下移地上通天三光精秀一
炁明傳爐門開兩路龍虎鬥爭先戲弄明珠
出海抛天滚地聲喧丹成蛻殻遊三島閬苑
逍遥不記年
　　　靈
靈靈炁秀神清凝奔月眩飛星高空惠照大
地蠲明皎潔如冰雪玲瓏似水晶恍恍乾坤
瑩淨輝輝滿國清平五方霞彩收歸鼎兩耀
交光入寳瓶
　　　天
天天淵淵玄玄千機主萬化權仰之彌高鑚
之彌堅上侵元始界下覆大無邊澄湛五行
之外杳冥八卦之前初分一炁三才首獨立
寥寥象帝先
　　　機
機機體道心知開惠目悟希夷移神萬變妙
化无爲无爲生一炁一炁運三竒混合精微
淳古經行住上无疑見物明心心離物冥冥
杳杳别威儀
　　　溪
溪溪古岸金堤盈道眼惠光輝涓涓不止流
入天池水碧開清谷淵深動渺瀰夾岸遊魚
作戲波心踴出靈龜口噴紅霧金砂結養就
神丹合聖機
　　　丸
丸丸撮聚眉攅通道眼體幽玄應物現機隨
方就圓照見靈陽覺神明法界寬天地循環
日月空中虎遶龍蟠丹臺捧出三光爍晶耀
无瑕玉一團
　　　芽
芽芽功可竒加深根蒂勿令差常添汞水日
進鉛砂靈苗初出土開泛美金花嫩勝常娥
丹桂翠如王母仙葩收來堪赴長春會敢去
瑶池閬苑誇
　　　雪
雪雪无寒无冽有中生空中設縹緲无間玲
瓏瑩徹晃耀太虛明焕然光皎潔長天素若
銀江大地蠲如玉屑炎炎紅日煎難消四時
常伴高空月
　　　然
然然至妙幽玄明眞性育靈源有傳無授得
意忘言三田精鬱鬱一息炁綿綿出入不離
玄牝莫將口鼻爲縁无爲鼎内三花秀産出
紅爐七葉蓮
　　　宻
宻宻无形无跡納清風招惠日湛湛孤然寥
寥獨立千點素光清萬派靈源質其中産箇
明珠點化胎仙是畢悠悠三界出洪波篷萊
路上知端的



上清太玄集卷之十





