#+TITLE: 大丹直指-元初期-丘處機
#+DATE: 2016-06-11 12:26:51
#+SOURCE: github.com/kanripo/KR5a0245 master 5b7e29c4                
大丹直指卷上并序稱六
　　　　長春演道主教眞人丘處機述
仙經曰觀天之道執天之行盡矣體天法象
則而行之可也天地本太空一氣靜極則動
變而爲二輕清向上爲陽爲天重濁向下爲
陰爲地既分而爲二亦不能靜因天氣先動
降下以合地氣至極復升地氣本不升因天
氣混合引帶而上至極復降上下相須不已
化生萬物天化日月星辰地化河海山嶽次
第而萬物生蓋萬物得陰陽升降之氣方生
得日月精華鍊煮方實日月運行周迴自有
逕路不得中氣斡旋不轉蓋中氣屬北斗所
居斗柄破軍(即中天大聖/非北方也)對指天罡逐時轉
移日月星辰隨指自運斗經云天罡所指晝
夜常輪是也天地升降日月運行不失其時
萬物化生無有窮已蓋人與天地禀受一同
始因父母二氣交感混合成珠内藏一點元
陽眞氣外包精血與母命蔕相連母受胎之
後自覺有物一呼一吸皆到彼處與所受胎
元之氣相通先生兩腎其餘臟腑次第相生
至十月胎圓氣足未生之前在母腹中雙手
掩其面九竅未通受母氣滋養混混沌沌純一
不雜是爲先天之氣纔至氣滿神具精足臍
内不納母之氣血與母命蔕相離神氣向上
頭轉向下降生一出母腹雙手自開其氣散
於九竅呼吸從口鼻出入是爲後天也臍内
一寸三分所存元陽眞氣更不曾相親迷忘
本來面目逐時耗散以致病夭憂愁思慮喜
怒哀樂但臍在人身之中名曰中宫命府混
沌神室黄庭丹田神氣穴歸根竅復命關鴻
濛竅百會穴生門太乙神爐本來面目異名
甚多此處包藏精髓貫通百脉滋養一身淨
躶躶赤洒洒無可把蓋常人不能親者被七
情六慾所牽迷忘本來去處呼吸之氣止到
氣海往來(氣海在上/膈肺府也)既不曾得到中宫命府
與元氣眞氣相接金木相間隔如何得龍虎
交媾化生純粹又不知運動之機(陰符云天/發殺機是)
(也)如何是氣液流轉以鍊神形蓋心屬火中
藏正陽之精名曰汞木龍腎屬水中藏元陽
眞氣名曰鉛金虎先使水火二氣上下相交
升降相接用意勾引脱出眞精眞氣混合於
中宫用神火烹鍊使氣周流於一身氣滿神
壯結成大丹非特長生益壽若功行兼修可
躋聖位謹謹詳述于後
　　





人人具足箇箇圓成
　　五行顚倒周天火候圖





天地升降日月往來一闔一闢進退存亡易
曰知進退存亡其惟聖人乎
　　　三田返復稪肘後飛金精圖






恍恍惚惚其中有物窅窅冥冥其中有精清
者濁之源漸入眞道
三田返復金液還丹圖










丹就五炁自朝元鍊形换骨
　　　







　　　內觀起火鍊神合道圖







　　　　乃爲火焰







　　五行顛倒龍虎交媾訣并圖




訣曰龍是心液上正陽之氣制之不上出若
見腎氣自然相合虎是腎氣中眞一之水制
之不下走若見心液自然相交龍虎交媾得
一粒如黍米形此一法號曰龍虎交媾只此
便見藥物也採藥之法人多以子時腎氣發
生午時心液降下之際行功若無事牽制則
可若有事又是剉過殊不知法乾坤之妙舉
腎氣則是子降心液則是午不以時刻皆可
但初行之法閉目内視中宫絶慮忘思冥心
滿口含津勿吐勿咽到此便飲刀圭之事别
有口訣不敢開寫微微歛身並不升舉盤膝
升身正坐(跏跌不得/只如常坐)左手兜起外腎右手掩
生門(臍/也)塞兊户(口/也)開天門(鼻也是爲/玄牝之門)須要一
刀割斷然後鼻中入氣(入者爲吸爲息爲陰/爲水只要柔軟入息)
(使鼻内無/聞其聲)以意輕輕送入中宫至尾閭(所謂/充開)
(混沌池擘/裂鴻濛竅)氣極乃從夾脊三關至鼻中輕輕
放出(出者爲呼爲消爲陽爲火輕/輕放出使耳内無聞其聲)聽氣自出
意且不可離中宫(意者性也神也/眞土也黄婆也)但所入氣
息入中宫與元陽眞氣相接相合(經云接天/地無涯之)
(氣續父母有限之身/即天地合其德也哉)使水火二氣上下往來
相須(天地升降/一同也)勾引腎中眞氣(鉛也/虎也)心中木
液(汞也/龍也)交媾混合於中宫(謂之五行俱/全和會一家)自然
暘美(經云氣入臍爲息神入氣爲/胎胎息相合名曰大乙含眞)此謂龍虎
交媾便是藥物一纔有藥如母有胎便覺中
宫有物(所謂圓陀/陀活潑潑)當用火符鍊煮方得藥物
不散
　右件用法始覺咽乾以覺心沖次覺無味
　如啞子喫餳其味難說是氣交合而曰交
　媾每一日行一交得一物狀如黍米還於
　黄庭之中自可益壽延年若用火候鍊之
　三百日數足自然凝結形若彈丸色同朱
　橘號曰内丹如龍有珠龍之有珠可以昇
　舉人有内丹自然長生不死矣
　　　口訣云
　陰有陽兮陽有陰陰陽裏面更重尋
　學人不達玄微理虚度光陰謾用心
　　　五行顚倒龍虎交媾火候訣義
華陽施眞人曰腎水也水中生氣號曰眞火
火中暗藏眞一之水而曰陰虎心火也火中
生液號曰眞水水上暗附正陽之氣而曰陽
龍故龍虎非是肝肺之像乃心腎之眞陰陽
也二物混合爲一當用意便爲子時也自然
凝結(須知冬至/不在子時)形如黍米之大每日得一粒
僧人名爲舍利道士號曰玄珠每日增眞氣
一丈延壽不可計數三百日氣結丹凝狀如
彈丸色同朱橘自可長生不死
　　　訣曰
五行顚倒術龍從火裏出五行不順行虎向
水中生陽龍元向離宫出陰虎還從坎位生
二物會時爲道本五方行盡得丹名
　　　火候圖
　心氣運行方爲眞火




運火行候火者心也神也性也離也日也意
也前探藥二氣升降之際不以意守中宫藥
物如何得住如何得運轉聖人藏隱以日(太/陽)
(火/也)歸寸土(中/宫)戌時子時者即是意也神性所
謂出入無時莫知其向是也一纔二氣升降
採藥便加時在中宫行火矣(火候圖云從外/簇年簇月簇日)
(簇時居中經云斗柄運周天在人會攢簇又/曰火功若用三千日妙用無方一箇時便是)
(也)中宫即對子宫意一指一陽自生(經云月/之圓存)
(乎口訣時之子妙在心傳二炁如月之二弦/兩箇半月相合則圓意到中宫便是子時也)
復卦起行至三陽水金兩停膀胱至臍和暖
應地天泰卦到此只要把捉一塵不著(無思/念也)
方得龍虎交媾漸而陽氣向上以至滿身遍
體和暖應乾卦藥物透頂亦如風雨潮浪沸
滚藥熟化金液如冷泉自降是應姤卦漸凉
至濟應否卦丹田火氣漸微應剥卦是一周
天此一法號曰周天火候用時行之微微歛
身輕輕脅腹凝息數定銖兩默運心氣下至
丹田鼻息綿綿若存用之不勤但以意常在
中宫意是神子神是氣母神馭氣其氣自然
從尾閭穴入夾脊三關直上轆轤穴天關(在/腦)
(後)入崑崙復下丹田周流運轉不絶北方正
氣(腎氣/也)爲河車所謂河車不敢暫留停運入
崑崙峯頂中宫是機(意/也)觸機天關即應所謂
神機密運是也
　　　訣曰
　　神入氣爲胎氣入臍爲息
　右件依時用法臍腹氣聚自熱若用補虚
　益氣春三月下火四兩夏三月下火六兩
　秋三月下火八兩冬三月下火二兩若用
　鍊龍虎交媾第一百日下火五兩自酉至
　亥第二百日下火十兩自申至亥第三百
　日下火十五兩自午至亥三百日火足丹
　凝純陽氣生凝息數念珠一百箇是爲一
　銖二十四銖爲一兩計數珠加减隨時
　　　口訣
　脅腹運心方是火含津引息始成丹
　學人不達玄微理虚度時光過百年
　　(初時不數火交關節過可半/年正月一日下火方數火)
　　　五行顚倒周天火候訣義
華陽施眞人曰心爲五陽之主腎爲五陰之
主五陰升而爲水五陽降而爲火當用乾之
時以心氣下入丹田號曰進火若用補虚益
氣當常行用之數一周年奪十年氣補十年
虚若行地户之時龍虎交媾法心腎之眞陰
眞陽凝結成黍米大下還黄庭計定數而進
火候三百日足曰陰内鍊陽火自合周天
　右件不以龍虎交媾上下火候是爲安樂
　常行之法若用龍虎交媾相兼而行是爲
　鍊丹抽添之火五兩鍊精成汞十兩鍊汞
　成砂十五兩鍊砂成丹三百日火候不差
　自然丹就純陽氣生内鍊五藏號曰鍊氣
　成神外鍊四肢號曰鍊形服氣若不鍊五
　藏不鍊四肢止是丹成自可長生若用鍊
　形而曰地仙形神俱妙若用鍊氣而曰神
　仙棄殻超凡
眞人曰鍊質不交陰鬼壯燒丹毋使火龍飛
佳人才子正當年花落黄昏聚會難不避主
人腸欲斷時來須索閉陽關(如不行火候不/内鍊係小成法)
(安樂延年背後三關通曰三田返復中宫五/行運用曰五行顚倒漸入中成長生不死之)
(道乃曰陸地神仙如傳非/人罪及九祖慎之慎之)





此一法號曰肘後飛金精本法用子時後午
時前是氣生時披衣正坐握固存神先存後
升先升後偃凸胸偃脊是開中關平坐昂頭
是開上關先升後存下腰自腹漸漸舉腰升
身而凸胸偃脊是開下關已後氣熱盛上關
之下方可舉腰升身正坐一撞三關都過補
腦髓自然面紅骨健肌白身輕是名返老還
童而長生不死之法也年少行之不老老者
行之還童
　　　口訣
　肘後金精節次般存身偃仰過三關
　學人能悟玄微理返老還童自不難
　　　三田返復肘後飛金精訣義
華陽施眞人曰子時以肺之精華之氣併在
腎中號曰金精金精者金水未分肺腎之氣
合而爲一當時用法自尾閭穴下關般至夾
脊中關自中關般至玉京上關節次開關已
後一撞三關直入泥丸不止補腦之虚延年
益壽返老還童而又抽腎之氣不犯黄庭但
得下火鍊方純陽氣生是也老人衰老若曾
前法内下功兼脩不可單行此法可以返老
還童不百曰面紅骨健氣壯身輕若似龍虎
交媾周天火候三件相兼而行是爲抽添鉛
汞漸而延年益壽抽添之法如採藥行火之
候陰魔所撓縁入邪念恐把捉不得腎氣順
行向下走泄謂之危險即當抽添(出氣爲鉛/腎中氣也)
添汞(入氣爲汞/心中氣也)如入氣至中宫留住其出氣
以意引過尾閭穴升身偃脊抽提外腎使氣
從尾閭入夾脊雙關直上天關入崑崙使龍
不上奔虎不下走邪念即止如氣未覺過再
偃再抽直使氣過謂之肘後飛金精畢矣初
行費力久則甚易
　　　眞人曰
　頂戴蟾宫一朵花朝遊蓬島暮還家
　能乗乾馬奔龍騎解使坤牛駕虎車
　　　　又
　玉京山下羊兒鬥金水河邊石虎眠
　金針挑出雙蝴蝶盤旋飛到楚王宫
大抵高以下爲基深以淺爲始若人單行龍
虎交媾止是補虚益氣活血注顔若人單行
火候止可悦其肌膚壯其筋骨若行飛金精
法止可返老還童健骨輕身若能通行此三
訣甚爲有益蓋龍虎相交一物如黍米還黄
庭中若不用火候不能鍊之凝結其周天火
候止是虚氣聚在丹田不得龍虎交媾玄珠
不能留之安住二法已是相須二用肘後抽
腎氣入腦不全陰中之陽前犯純陽之丹玄
中玄妙中妙矣一百日口内生甘津身有神
光骨健顔紅肌白腹暖二百日漸厭葷腥常
聞異香行步如飛睡夢自然减少三百日飲
食自絶寒暑自耐涎汗涕淚自無病病災難
自除靜中時聞遠樂之聲默室漸見紅光之
色若見此景勿疑是爲小驗至誠行之神異
不可備載
　　　三田返復金液還丹訣圖
肺爲華蓋咽喉爲重樓口爲玉池兊户鼻爲
天門天柱眉間爲玉堂額爲天庭頂爲天宫
耳爲雙巿門腎氣傳肝氣肝氣傳脾氣脾氣
傳肺氣肺氣傳心氣心氣傳脾氣脾氣傳腎
氣是爲五行循環而曰小還丹也上田入中
田中田入下田三田返復而曰大還丹也




此法金液還丹須要升腰舉身正坐雙閉兩
耳勿令透出舌拄上腭有清凉香美津液不
潄而咽矣
　右件肘後飛金精節次開關已至一撞三
　關金精入腦補髓益氣既而面紅骨健顔
　嫩身輕當依時刻惟要升腰平坐不昂不
　偃自覺眞氣入腦急用二掌緊閉兩耳自
　然腎氣入腦造化金液下降如淋灰相似
　每日下火一兩誠恐火多火少火氣多則
　頭痛火少則金精不飛須行加滅如行火
　大猛遍身壯熱不可再進火恐火炎熏燒
　頭目太陽作痛口舌燒破必傷藥物當减
　息意離中宫聽火自然無不相傷却不要
　外思邪想須用沐浴如行火至金木兩停
　欲飛不飛之時欲濟不濟之際最要正意
　守持一念不生若思念纔生即是塵垢塵
　者陰也陰者魔也被魔所障三關即閉不
　通也須要斬除其意一正二氣自合以結
　大丹師云洗滌塵垢道云沐浴金丹悟眞
　篇云刑德臨門藥相之到此金丹宜沐浴
　二月三陰三陽和暖花木正開忽被陰寒
　風雨所摧不能結子謂之德中有刑如行
　功陰魔作障也八月三陰三陽温凉萬物
　漸肅殺之時得天氣和暖花木回芽再開
　謂之刑中有德謂守正止念却得陽和也
　所謂沐浴防危險妙用在抽添
　　　口訣
　河車般運入崑崙須是牢關雙巿門
　擊動震雷霹靂鼓急收甘雨洒乾坤
　　　三田返復金液還丹訣義
華陽子曰前件龍虎交媾周天火候肘後飛
金精單行是安樂延年三二百歲盡不出五
行顚倒循環生成傳送之功用功不差收鍊
一氣而已此金液還丹不止補腦益髓而抽
鉛添汞漸有還童之功腦實髓滿用法制之
神水自上腭而下清凉甘美復自肺間下入
黄庭號曰金液還丹一如壓丹之虚陽二氣
以變丹砂爲金而曰金丹金丹一粒自可長
生與天地齊久故曰中成人不下前功直要
金液還丹不用法取之神水不降縱或致功
强令頂水下降並無甘美之味令人腦虚疾
多與人無益
　　　行功應驗
初時漸覺丹田黄庭有物和暖眞氣上行耳
聞風雨之聲漸漸頂内有筝筝金玉之音腮
門内謂之天池有金液沸滚如凉泉降下或
流面上或流上腦或如珠露之狀或從上愕
入口其味甘美久則頂内如笙簧琴瑟絲竹
之音又如鶴唳猿啼蟬磬之聲諸般自然之
韻無所比擬但初行時夢中聞霹靂之聲是
眞氣衝開頂陽骨以通九宫神初入室(中/宫)乍
超向上須自驚恐閉目自坐之際或時一大
物驚跳起開目却無是陽神未壯切勿驚懼
著念久而神壯自無隱顯莫測變化無窮將
來自知凡見聞皆不著相但聽其自然若著
相即是幻也
眞人曰瓊漿醖就從天降靈藥生成任海枯
飲酒須教一百杯東遊西泛自梯媒從來神
水出高源奔出黄庭頃刻間
　　　五氣朝元太陽鍊形訣圖
　係中成法長生不死此法至親父子不傳
　如輕泄及與契義觀者定主灾横及重厄
　戒慎之
　



此一法號曰太陽鍊形本法用冬至陽生四
時皆可行升腰正坐不動閉目忘思默運心
火母氣自然隨氣滿四肢不覺己身鼻息綿
綿若存用之不勤
　右四時有暇便行升腰不動丹中五氣紛
　紜内起正坐不偏丹中五氣紛紜四出腎
　之眞氣鍊骨身輕如毛可以乗風御霧肝
　之眞氣鍊筋實如玉可以走趁奔馬心之
　眞氣鍊血白如膏可以永耐寒暑肺之眞
　氣鍊肌膚瑩如雪可以换骨易形脾之眞
　氣鍊肉硬如石可以化氣如金始自丹成
　五氣朝眞氣聚而不散次用前法而般運
　内傳五藏外遍四肢五氣鍊形凝而不衰
　號曰形神俱妙與天齊年
　　　口訣
　丹就自然朝五氣氣眞方可現元神
　鍊形换骨非凡客自是長生物外人
　　　五氣朝元太陽鍊形訣義
眞人曰金液還丹變爲金其中純陽氣生是
爲氣中有氣已是陸地神仙可與天地同其
壽筭古今上眞再舉丹中純陽之氣升入四
肢號曰太陽鍊形化氣自然形神俱妙隨五
氣而换骨易容自耐寒暑昔日衰朽之姿鍊
之端正昔日枯槁之形鍊之紅潤何止返老
還童而又身輕骨健乗風而舉跨霧而行號
曰南宫飛仙塵中羽客雖未棄殻升仙而已
升騰自在當爲地仙之上品神仙之下流皆
因丹田五氣鍊形外遍四肢是也鍊形之功
不爲小矣
眞人曰五馬不調金水伏一龍常駕火雲飛
天下都遊半日功不消跨鳳與騎龍五氣不
調丹已就一陽
外遍火輕飛
　　　神氣交合三田既濟圖并訣
　係中成法長生不死頂中神水下降丹田眞
　氣上升號曰既濟
　





　一撞三關入腦曰肘後飛金精
此法號曰水火既濟本法用陽時中刻平坐
伸腰一撞三關閉耳神水下降伸腰舉腹鼻
引長息默運心火上升
　右件震艮之時一撞三關金精入腦補之
　數足面紅肌白如膏後身輕方可一撞三
　關金精入頂緊閉兩耳使腎氣不出併入
　天宫造化金精下降如淋灰相似自上腭
　間清凉美味神水滿口若咽之歸黄庭號
　曰金液還丹當此上腭有甘美水降下咽
　便以伸腰舉腹默運心火暗引丹田眞氣
　上升而又鼻中出息同舉眞氣遍滿四肢
　上水下火相見於重樓之下號曰既濟
　　　口訣
　頂中神水入中源丹裏眞陽返上田
　水火合來爲既濟庭中升入大羅天
　　　神氣交合三田旣濟訣義
眞人曰土之既濟爲瓦瓦可得千年木之旣
濟爲炭炭可得百載人欲長生無出於旣濟
之法是還丹鍊形同用其功也金液還丹化
丹成金太陽鍊形形之如玉還丹未還之際
形鍊欲起之時水上火下相見於重樓之下
而曰既濟之時當用地天泰卦子後是也每
次一粒如金粟形狀顆顆還於黄庭每顆生
金光一道般運出放皮毛之際金光滿室何
止長生不死是欲棄殻昇仙之時也
眞人曰兩曜鑄成七寳殿一渠流轉入瓊漿
水火都來相並間卦後變成地天泰陰陽升
降兩相兼水火交加入下田既濟無差眞氣
足金丹一粒萬千年
　右件金液還丹太陽鍊形三田旣濟是爲
　長生不死之法故曰中成之法須是小成
　法見效相續而行之行之不差見驗自速
　若人不行小成法直要中成而求長生不
　死不止見效自遲而又徒勞心力虚度時
　光還丹而神水不下鍊形而丹火不升既
　濟而水火不交反謗神仙虚語不死爲妄
　言殊不知行持過越是也若人龍虎交而
　爲精火候足而爲丹用金精補其腦虚使
　其還丹變成金丹用丹火鍊其眞身又使
　旣濟之法相兼而行善不可加矣若不兼
　行六法速要燒丹純陽之氣鍊氣成神速
　要鍊氣之眞靈鍊神合道此是金液還丹
　太陽鍊形三田既濟不須行矣此三訣古
　今上眞往往萬劫秘傳中成之法以還丹
　鍊形既濟者蓋以留形住世非金丹不可
　延年非鍊形不可换骨非既濟不可不死
　又以無醜陋眞人少衰弱神仙又易形而
　留俗狀不既濟而留凡骨將來棄殻自離
　超神亦遲矣若還丹鍊形既濟之後一百
　日靜中四象周匝内觀五氣紛紜二百日
　目見金花體有圓光青氣出頂紫霧盈室
　三百日神靈知前後事眞氣可乾外汞體
　輕可履風湮骨堅可齊天地若見此境勿
　疑是爲小驗志誠行之神異不可具載矣
大丹直指卷上




大丹直指卷下稱七
　　　長春演道主教眞人丘處機述
　　五氣朝元鍊神入頂圖
　大成法棄殻升仙如與小人說者定有横
　灾宜自謹言






此法曰鍊氣成神本法用子午卯酉時甲乙
日鍊肝丙丁日鍊心庚辛日鍊肺壬癸日鍊
腎脾不受鍊氣寄四臟戊己日不下功此爲
鍊五臟日也甲乙日卯時下功丙丁日午時下
功庚辛日酉時下功壬癸日子時下功此爲
鍊五臟時也
　右件依前時用法幽室靜坐上香一炷叩
　齒二十四通升身平坐内觀所鍊之藏鼻
　息綿綿若存靜極氣生氣極神現如夢非
　夢暗中神氣上升前件日辰不可有差蓋
　以神隨日當眞氣隨時運轉當審日察時
　鍊之百日氣足神現將欲升仙非止長生
　不死
　　　口訣
　應日隨時自不差五神會處起河車
　靜中眞象朝元後猶恐陰魔作外邪
　　　五氣朝元鍊神入頂訣義
華陽眞人曰以丹中純陽之氣隨日定時鍊
肝二十四日青氣現二十日陽神自出氣爲
神體神爲氣主是也鍊心腎肝肺皆如之其
脾神脾氣隨四時正氣亦以共升靜中内觀
壺中别有山川物象成形兩昧分胎防其陰
鬼外魔七魄三尸相隨雜天眞以亂陽神不
能得上入天宫自有内觀起火之法推以鍊
氣氣聚爲神不可差其時也自然氣現神出
五方眞氣合出本色五氣陽神名出眞形升
而上入天宫内院是爲合神入道之時也若
人三百日行火候足不鍊還丹不鍊形不旣
濟直行此法以丹中純陽之氣隨日應元氣
所傳而鍊五臟亦是捷徑號曰奪功併法若
人欲住世間而願爲長生不死當用金液還
丹太陽錬形三田旣済
眞人曰三島紫煙籠鳯彩九天紅日錬龍精
中黃經曰肝生東方其色青錬之青氣出身
騰腎水北方其色黑錬之應時黑氣出身立
純陽氣滿五臓中神升本色入天宫
　　　内觀起火錬神合道圖
　係大成法超凡入聖
　丹中純陽氣舉之入四肢號曰焚身入五
　臓號曰錬神出身號曰降魔入頂號曰素殼
　　　　　　　　　　　　　七魄忘形
　　　　　　　　　　　　　外魔遠走
　　　　　　　　　　　　　九蟲下出
　　　　　　　　　　　　　隂鬼速亡
　　　　　　　　　　　　　三尸絶迹
此訣號曰內觀起火本無時候每日有睱舉
起爲念略有行持終日靜坐神識內守一意
不散常常升身正坐默觀五臓惟要分別真
假勿令陰魔亂真矣
　右件內觀之法止是靜坐升身舉起丹中
　純陽之氣内鍊五臟氣附神像上入頂中
　外鍊四肢氣迸金光外出神體非久神合
　爲道棄殻昇仙防其陰鬼外魔三尸七
　魄假托形像以亂天眞混雜陽神不能合
　道所以不計晝夜常隨氣轉卯時觀肝肝
　氣現青午時觀心心氣現紅酉時觀肺肺
　氣現白子時觀腎腎氣現黑五色氣出壺
　中眞境不同塵世車馬威儀勝及王者不
　厭升身起火眞假自然兩向也
　　　口訣
　旌旆威儀處處同内觀形像滿壺中
　再三熒起焚身火嘹喨笙簧入上宫
　　　内觀起火鍊神合道訣義
眞人曰鍊氣自易起火亦難默運丹中純陽
之氣隨日隨時以鍊五臟氣眞自現神眞自
出相照上升併入天宫防其陰鬼外魔以假
亂眞當此之時氣隨神升神附氣起以中田
入上田陰鬼願人速老外魔不喜人安虚生
隊伍妄起浮華亦傲陽神相雜而升誰爲眞
像誰爲假形混雜難别笙簧四圍車馬並起
欲要辨别莫若頻起丹中眞火一曰焚身二
曰降魔三曰去三尸四曰逐七魄五曰集陽
神靜中内觀自然明朗惟見炎炎火中人物
交雜少間歌樂上起者自己陽神哭泣去者
身中陰鬼須臾火息壺中清淨功不可再切
防十魔續來蓋以陰鬼外魔多生巧作縁業
來亂眞神内觀當可分别
　　　十魔君
或而滿耳笙簧觸目花芳舌有甘味鼻聞異
香情思舒暢意氣洋洋如見不得認是六欲
魔一也
或而和風蕩漾暖日舒長迅雷大雨霹靂電
光笙歌嘹喨哭泣悲傷如見不得認是七情
魔二也
或而瓊樓玉閣蕙悵蘭房珠簾翠幕峻宇雕
墻珠珍遍地金玉滿堂如見不得認是爲富
魔三也
或而出將入相威震八方車服顯赫使節旌
幢滿門青紫靴笏盈床如見不得認是爲貴
魔四也
或而兒女疾病父母喪亡兄弟離散妻予分
張骨肉患難着族灾殃如見不得認是恩愛
魔五也
或而失身火鑊墮落高嶺臨刑命喪遇毒身
亡兇惡難避猛獸逼傷如見不得認是災難
魔六也
或而雲屯士馬兵刃如霜戈矛間舉弓弩齊
張爭來殘害驍捷難當如見不得認是刀兵
魔七也
或而三清玉皇十地當陽四聖九曜五帝三
官威儀隊仗往復翱翔如見不得認是聖賢
魔八也
或而仙娥玉女羅列成行笙歌鼎沸對舞霓
裳雙雙紅袖爭獻金觴如見不得認是妓樂
魔九也
或而幾多殊麗艷質濃粧蘭臺夜飲玉體輕
裳偎人嬌顫爭要成雙如見不得認是女色
魔十也
大抵清虚之士久樂寂淡乍見繁華往往認
爲眞境因循不出凡軀是爲困在昏衢止爲
陸地神仙不能超凡入聖者舉人目前見在
不認外境可以進道漸得成功學人内觀不
以丹中純陽氣鍊五臟五氣眞神現五色十
中笙簧並奏隊仗齊升當時陰鬼外魔假心
形像相雜而入天宫速速升身起火火中二
軍自散哭聲四向而去歌樂轉盛幽幽高山
須臾火過清凉靜中山川秀麗内觀天地有
朗是爲壺中眞境不可便認無事少間十魔
續來當此之時如夢非夢似醉非醉五神眞
靈已入天宫中區四大主心平正恍惚之中
不可認賊爲子以邪爲正不止因而不出凡
軀又而流入邪中或而風魔或而狂邪及成
神氣虚神慧之不足鳴呼可悲故魔境詳言
於此升身起火不厭數多常常内觀不拘晝
夜以至火起天地之間並無一物上觀惟天
下觀惟地四觀都無靜中時聞樂聲忽有異
香當時有驗不比已前肢體常似升龍是神
仙棄殻之時也圍坐前有紅光狀同蓮花遍
身有眞氣色若金光五行眞氣合而爲精氣
神二才異寳合而爲自然道也收神再入黄
庭水却長生不死所到處陰神來現乗風履
雲往復塵中更無飢渴寒暑若以升神復入
天宫調神出殻是曰眞人棄殻山中百日山
中生玉棄殻水中百日水中生玉棄殻了當
眞身出外是曰神仙當返三島不在風塵之
内所謂棄殻升仙而有五訣在左
　　　棄殻升仙超凡入聖訣圖
　識
　無此是無爲妙道
　空
　法　　


此一法號曰鍊形合道棄殻昇仙本法無時
明有五法海蟾子以鶴沖天門靜中以眞性
如鶴沖天門出外自然身外有身西山十二
眞人玉祖師曰以花樹出靜中以花樹回望
不失本性既出自然身外分形黄帝以火龍
出靜中化火龍上踴自然身外有身號曰清
淨法身鍾吕二眞人皆用紅樓出靜中以上
三級紅樓層層上畢便跳自然棄殻
　右件鍊神合道棄殻昇仙功到自然此僧
　人入定以來坐化道士入靜以出陰神皆
　爲清虚之鬼非爲純陽之仙窅窅無像終
　無所歸學人何其誤耶殊不知鍊精爲丹
　而後純陽氣生鍊氣成神而後眞靈神仙
　超凡入聖棄殻昇仙而曰超脱萬萬世神
　仙不易之法也
　　　口訣
　功成須是出神京内院繁華勿累身
　會取五仙超脱訣鍊成仙格出埃塵
　　　棄殻昇仙超凡入聖訣義
眞人曰修眞之士功到鍊氣成形皆不願長
生住世速要内觀而鍊神合道也降魔魔散
鍊神神聚急忍無斷因循不棄凡殻是爲困
在昏衢止爲陸地神仙大抵有身有患無家
無累古今共言辛勤功到無爲爭忍戀軀不
出故棄殻昇仙出頂鍊神超凡爲仙世人不
善修煉直要棄殻便成仙道何其誤形幽室
靜坐絶慮忘思外境不入内境不出矣如槁
木心若死灰神識内守一意不散定中以出
陰靈之神冥冥無像非爲純陽之仙縱得出
殻何其艱難古今上眞皆傳棄殻之法誠非
難矣功到自然内丹成就純陽氣生而本靈
神現内觀識認棄殻超脱次第相須自然化
火龍而出頂中身外有身並無異相始乎一
步兩步次以三里五里出入不差往來無懼
然後寄殻於山川之中永作蓬萊之侣此是
棄殻全在前功證驗節序不差自然神仙昇
神出頂然而上眞留此數法調出入者蓋以
學人久受驅馳晝夜用功不已内觀神聚恐
認魔境流入邪道徒勞心力廢墮前功故魔
不厭詳言又慮學人功到内觀魔散神集併
入天宫繁華萬倍猶恐認爲仙境不免再陳
棄殻之訣棄殻不難功成方合自然所以訣
中有花樹皂蓋以記本體招神入殻有鶴沖
龍躍以升陽神令神出身棄殻升仙古今上
眞有輕傳而不祕者九祖水受地獄以修眞
之士功到自昇不可不行古令學人宜戒慎
之
金丹之祕在於一性一命而已性者天也常
潜於頂命者地也常潜於臍頂者性根也臍
者命蔕也一根一蔕天地之元也祖也臍下
黄庭也庭常守乎頂及臍是謂三疊黄庭曰
琴心三疊舞胎仙是也琴取其和旦人之生
其胞胎結於我之臍綴接在母之心宫自臍
剪落所謂之蔕也蔕者命蔕也根者性根也
但恐泄漏是所千千名萬萬狀多方此論頂
中之性者鉛也虎也水也金也日也意也坎
也坤也戊也姹女也玉關也臍中之命者汞
也龍也火也根也月也魄也離也乾也己也
嬰兒也金臺也頂爲戊土臍爲己土二土爲
圭字所以吕仙翁號刀圭也只是性命二物
千經萬論只此是也
　　　用法
但每日天明至黄昬爲晝時自昏至五更煞
點時爲夜時不拘行住坐卧但晝時則行命
蔕臍中之道夜則行性根頂門之道無早無
晩不飢不飽之時常行之一百日丹結三百
日丹藥成三年胎仙就自然陽神從頂門出
入去來無礙此謂眞丹之妙也
　　　行持
日行命蔕者只用兩手相摩令熱捧定臍輪
以意專之只守在臍輪無思無想只靜定之
自覺神水下臍眞火奮發從臍下丹田跳躍
直凑乎頂門任其自然亦無遍數只一意守
於臍輪若欲休歇行住就便不拘久而丹田
如火精神暢美神妙難述
夜行性根者只以舌拄上腭漸塞定喉嚨二
竅以意專之只守在頂門無思無想只靜定
自覺眞火從下衮上踴躍直至頂門欲休歇
行住任便不拘久而頂中漸如遠聞仙樂之
音眞香發于鼻之中神妙難述金丹秘訣盡
於此矣
　　　坐功訣
　一吸元精便上來兩呼玄化頂門開
　時人不識眞龍虎却向丹田裏面猜
　　　奥㫖
年中取月月中取日日中取時隄防危宿爲
晦起火斗宿爲朔進火　








　　　　元氣氣中神



　　　　積精精中氣

一陽初動乃子時是也此時斗柄纔轉眞子
時又一法九月從子時上起例數過予者九
月做子時乃正子時此時鼻竅雙孔皆有氣
金公姹女者乃坎離匡廓即九月中霜降爲
十一月冬至也
　　　妙㫖
　月月常加戌時時見破軍
　天罡加一位活曜不傳人


　
　得中炁節過太陽月將是











　　　氣不出喉
玄關乃在臍裏一寸三分父母元氣名爲鼎
器二腎爲鼎足火候舉動心做事業便是起
火虎龍交姤藥物乃是刀圭巽風橐籥鼓動
華房此是進火抽添防危慮險卯時酉時先
天乃丑時後天乃本生時長生時脱胎神化
乃是用自身本命推筭四時長生者此法一
年一周天一日一周天一日乃晝夜用子午
時生時曰長生時爲防危共七箇時辰五百
六十箇時辰爲一候温養沐浴生殺野戰脱
胎並在此其中謹祕勿妄泄之
　　　西山十二眞人曰
　凡流開口論天機只能狂說不能知
　世上衆生無鑑識及至逢眞說道非
大丹直指卷下








