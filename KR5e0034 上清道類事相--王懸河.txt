#+TITLE: 上清道類事相--王懸河
#+DATE: 2018-05-12 10:22:06
#+SOURCE: github.com/kanripo/KR5e0034 master cc53cd75                
上清道類事相卷之一姑八
　　　　大唐陸誨羽客王縣河修
　　　仙觀品(亦曰道場亦曰玄壇/亦曰精舍亦曰靖海)
本相經云天尊以龍漢之時於北隴玄丘七
寳館内煉其真文天景大混題館四面也三
洞科云起靖館宫堂乃引律曰安靖治於天
德天德者甲乙丙丁地也民家曰靖師家曰
治皆長一丈八尺廣一丈六尺凡佩仙靈符
籙皆須安靖治也法輪經云若見臺館思念
無量普瞻八極身與我神洞見幽微今謂觀
則瞻觀八極八極者八方也人若能安神定
志則通徹微妙洞見幽玄幽玄與微妙者太
玄真一之極果也故五千文上經云常無欲
觀其妙常有欲觀其微也今經本微字錯作
徼此則字之相類傳寫之誤其來日久矣上
清變化經云西臺之館二真服御之處刻録
之所又云九玄之館又云太極觀上元上真
變化處也又云紫上觀太靈真文祕在其中
上清經云恊晨靈觀玉晨道君居之真誥云
易遷館恊晨夫人居之三元布經云元始天
王於明霞之觀將上真玉檢下授三天玉童
也靈書經云北方鬱單之國有洞靈之館高
與雲齊其處闇㝠四面無光别有洞靈之館
朗然而現四面洞徹如日中景也天尊封天
文於此館中故名之爲洞靈之館又云太上
道君時於南丹洞陽上館栢陵舍中稽首禮
問元始天尊爲說罪根上品經也靈寳隱語
云合景北靈館雲上携手飛又云常融天有
紫微之館處乎玉清之上焕乎紫虚之中又
云過度三界之庭升入太靈之館也太上飛
行經曰道君逍遥羽隂之館息乎洞豪之門
八節謝罪經云八節之日上皇太帝君乃登
廣寒上清之境上清靈宅太空之闕丹紫之
臺長綿玉樓群仙集于太微之觀議定天下
萬民之罪福也道學傳云吴猛字世雲登山
詩曰仰瞻列仙館俯察玉神宅又云許玉斧
玄孫靈真梁代在茅山敕爲立嗣真館以褒
遠祖之德也陶隱居所住朱陽館即是許長
史舊宅也又云孔靈産字彦靈會稽山隂人
也深研道要遍覽仙籍宋明帝於禹穴之側
立懷仙館詔使居焉又云陳高祖於義仙館
發講蘭陵人蕭子禕字虔華被褐起座捨所
造織成經巾以充供養禕後卒法式經書悉
入公家安國館經巾至今猶存也又云梁世
祖於天目山立太清館招諸道衆同來憩止
也太洞經云元龜山有九靈之玉館太帝玉
妃之所在也本相經云高陽國中有長樂舍
方圓一丈二尺其舍表裏悉有天景大混文
字題在四面營衛此舍也皇人守三一經曰
峨嵋山皇人以蒼玉爲屋黄金爲局脚牀也
五色爲垣也登真隱訣云燕口山亦名方源
館昔孝明於此合神丹而升玄洲也又云古
人曾合九鼎丹於此也十洲記云瀛洲有金
鑾之觀飾以衆瑶直上峯雲中有青黎瑶几
覆以雲紈之素刻水碧爲倒龍之狀懸火精
爲日刻黑玉爲烏以水精爲月請瑶爲蟾兔
於地下爲機捩使昏明弦望不虧時時有香
風泠然而至張袖受之則歷紀不厭矣鳳臺
曲素上經曰月朗西華館意合廣寒宫婆娑
紫鳳下蕭條九嶺峰流盼無窮野仰觀劫刃
中上皇先生紫晨經曰金童攀雲而侍輪玉
女躡虚而衛靈東遊碧水之館洞淵浩靈極
清之源登真隱訣云大茅山西立華陽上下
二館又云方山下有宇幽館多有學道人居
之又云宋景王立館館主王文清也上清三
天正法經云清微館三天頌文出其内八術
神虎隱文云太真之館太微天帝君受消魔
智慧神虎金符處也三九素語玉精真訣云
高上玉館三九素語隱在其中玉帝七聖玄
紀經云景霄觀上帝君之所處又云紫虚玉
館皇人相期處三道順行經云紫霞内觀八
素真經在其中玉光八景經云玉虚之觀太
上道君反寂之處玉精真訣云高上玉館在
紫虚之天三九素語玉精真訣封在其内大
洞真經下云映天洞觀金真玉經在其中大
洞經下云道君登碧水之虚臺觀滄洲之紫
館三天正法云九玄帝君謌曰結芒太霞館
流盼無窮齡又青童君謌曰藹味上清館豈
覺有餘滯大有妙經云龍吟絁宅府鳳嘯太
霄館大洞玉經注云帝君乘丹霄而啓道太
㝠披緑霞而明微焕乎金墉之館也又云金
琅館在玉清天中上皇真人治其中又云崑
崙山上有九靈之館上接璇璣之輪下在太
室之中西王母之所治也龜山元籙云上遊
五嶺峯群翔太華觀七轉紫晨君上經云上
皇先生頤神神州之闕蕭條無崖之館上清
八景飛經云太上大道君蕭蕭太龜之上放
浪於無崖之外各反玉虚之館真誥云桐栢
真人謌曰寫我金庭館解駕三秀畿夜芝披
華峯咀嚼無長飢真誥云領略三竒觀浮景
絶翔㝠又云鬱藹非真墟太無爲我館真誥
云紫闕構虚上玄館衝絶飈又云翳藹紫微
館鬱臺散景飈又云受精玄漢故改容於三
隂之館昇玄經云有浮雲觀天尊遊行之所
也大洞真經云森朗都有中黄太一上帝之
館始元童子在其内龍飛尺素隱訣云太真
丈人遊賞紫虚之館又云藹沫太虚館靈風
散竒香又云栢成子谷希子廣成子青真子
遊三素八輪綺異之觀也白羽黑翮經云太
真丈人盤遊紫虚之館息駕無崖之端又云
太真丈人北到朔隂洞玄之館寒水之鄉上
清變化經云南極長生司命君遊金洞素靈
之館遇九靈金母太素三元君受龜山元籙
又登太一上帝之館得太霄琅書又云皇上
度紫石於丹靈刻録西臺之館定禮於東華
之方合變於三素之氣仰披晨登之光又云
上引紫虚之氣下觀混混之源心注九玄之
上館目羅中真之顔也飛行羽經上云太上
道君昔遊於北天策駕廣寒足踐華蓋手排
九元逸景雲宫遨戲北玄息乎洞豪之門羽
隂之館盻璇璣以召運促劫會以舞輪歎萬
物而彫喪俯天地而長存神州七轉七變經
云紫晨上皇先生怡神神州之闕蕭條無崖
之館匡制三五之運拯化承唐之難又云明
梁之館變白爲青又云豁落丹霄觀幽寥㝠
運彰又云上晏九霄館蕭登玉清宫又云高
上儼龍駕宴景紫霄館玉珮金璫上經云太
上隱玄寳章處於玉清之館又云上清隂景
内真之經處上清之館太霄之中也太霄紫
書云朝遊西臺館夕憩扶桑宫又云豁落紫
虚館慶雲隨化消又云執契太霄館歸真玄
文章外國放品經云青童君逍遥紫虚之館
也上清投詞儀云晏寢太常館崚嶒阿母庭
空洞靈章云虚明天有梵行大館元正臨止
司命執筭昇玄經云太上於崑崙治中進登
天首大治七寳道德觀上以告張天師云吾
道出於無先太初之前又云身居虎豹之藪
心在福德之觀洞玄經云紫微太靈館梵度
天中内音書其上也又云扶桑司靈館元洞
天中内音書其上又云北靈上館翁重天中
内音書其上又云北靈館七曜天中内音書
其上又云紫陽館文舉天中内音書其上又
云洞靈元陽館在太玄都玉京山元始靈寳
南天大聖衆至真尊神無極大道南上赤帝
丹靈老子太和玉女長生司馬好生君司命
司録南極度世君萬福君常以月二十三日
會此館集校天人禄命長短洞真經云金洞
素靈館九靈金母太素三元君所居又云清
微上館元始天王之所居又云蘂珠日闕館
太上高聖玉晨道君所居道迹經云月上館
元始天王出皇民譜録於其内五煉生尸經
云昔善忍國有道士晃信然得道爲元靈老
君南官書其道跡在紫微之館也内音玉字
下云紫微館處乎玉清之上中有陀丘之衆
駐億萬人陀丘者是新得度受靈之人也功
德未備故停散其中又有太靈之館梵度天
王治其中大洞玉經三十九章云九天之上
有金墉之館玉帝之所處也又云崑崙山上
有靈芝觀上接璇璣之輪下在太空之中西
王母之所治也後聖道君列紀云豁落丹霄
觀清寥㝠運彰八素陽謌九章云敖曹太微
觀峻嶒九玄所中有執寂賢洞嘯靜㝠處又
云北辰結朱館嶷峙九虚嶺又云鬱儀清虚
觀結璘絶煙際又云洞遊無名館龍旂迴瓊
輪三皇經云峨峨皇極觀赫赫瓊林房又云
相隨龜山館謌嘯扶桑林尹喜樓觀本記云
昔周康王聞尹先生有神仙大度之志乃拜
爲大夫因號喜宅爲樓觀在後周穆王爲修
此觀召幽逸之人爲道士置其中自爾相承
至令不絶老君聖紀云周穆王又爲鎬京人
杜沖字玄逸修觀置沖爲道士於其中沖後
得爲太極真人也是知人間置觀起自周康
王也若置道士於觀中又發自周穆王也若
是道士之名先起自於天地兩判初分之日
也仙觀之號又先起天地兩判四天之前在
大羅天大羅天上有玉京之山玄都之仙觀
也道學傳云宋文帝爲陸先生置崇虚館劉
法先爲館主封國師董率法彭城人也宋明
帝徵爲崇虚館主又云梁天監十五年爲陶
隱居建太清玄壇以均明法教也又云張允
之吴郡嘉興人也少而出家依隨師友五年
被敕爲茅山南洞崇元館主後館前别地爲
金陵館靜隔人物修習至道焉薛彪之晋陵
人齊高帝時往茅山結宇松餐澗飲彌歷年
歲齊高帝時革命訪求道逸知彪之守志丘
壑不顧榮位乃敕於此山爲金陵館主也成
童孫字安仁義興國山縣人也性識沉敏獨
立不羣少年出家長齋蔬食遠近賞揖莫不
增信梁天監十六年敕爲靜心館上座儀軌
一衆甚有風德也孟智周丹陽建業人也宋
朝於崇虚館講說作十方懺文薛彪之晋陵
人也齊建武二年停東川採訪真祕三年乃
反啓敕於大茅山東嶺立洞天館也蔣負芻
義興人也去來茅山有志棲託齊高皇帝於
山造館建元二年敕請於宗陽館行道也負
芻又於許長史舊宅立陪真館應接劬勞乃
以館事付第二息弘素專修上法也東鄉宗
超字逸倫高宻黔陬人也乃捨所居舊宅爲
希玄道觀乃薙草結庵編蓬捶槿躬與門徒
自運筋力雖未雕削不日而就也梁簡文時
廬陵威王在鎮大爲起造房宇廊廡莫不華
壯供養法具咸悉精竒唯先生所居茅茨不
改衣服牀帷務存簡率常坐一圓枯移榻遂
有膝痕卉冠菅席穿决不换也又云道士張
法猛黿潭石渚之陽立石渚館請賈稜於館
三年講說梁帝於石渚館令嚴寄之於其中
厨醮悉以菜也見賈稜傳也宋初長沙景王
就許長史宅地之東起道士精舍梁天監十
三年敕貿此精舍立爲朱陽館也宋明帝召
陸先生權住騾騎航扈客子精舍勞問相望
是知精舍通在三教稱之也殷法仁字兹道
陳郡陽夏人也少而出家勤習誦長齋菜食
有陳文訶京師富室起義仙館請法仁居焉
九真館晋陵曲阿人王靈璵字善寳之所住
專修上道也敕給館民二百館户金繒香藥
事事豐多謝暄字元映陳郡陽夏人也長齋
菜食專務修道上虞山剪棘開路成立山館
有若神功也苲定字叔安信義南沙人也好
神仙弱年入海虞山師謝暄暄見其有志令
住元陽館看視朱公經也又於元陽館右别
立精舍絶人行也陸修靜字元德吴興東遷
人也於廬山東南瀑布巖下起觀名曰簡寂
處所幽深構造壯異見者肅然興崑閬之想
後人因以修靜號曰簡寂先生王僧鎮梁州
晋壽人也乃於荆州安陸起福堂館還過郢
州又起神王館並極華整又於衡嶽起九真
館荆州有始興館潁州庚承仙講道經於其
中褚伯玉字元璩吴郡錢塘人也隱南嶽瀑
布山妙該術解深覽圖祕採鍊納御靡不畢
爲齊高祖詔吴會二郡以禮資迎又辭以疾
俄而高逝高祖追悼乃詔於瀑布山下立太
平館初伯玉好讀太平經兼修其道故爲館
名也孫嶽字玄達東陽永康人也齊永明三
年敕徵爲興世館主遂宻修至道殷勤誘接
伏膺受業者常數百人又云太守王亮縣令
顧撝永明中啓臺於郊爲晋陵人李景遊字
慧觀立棲真館將欲締構之夕夢見淹成王
施柱二十助立道場尋至城中水處即見柟
柱滿水取既滿數便没俗言淹成王是戰國
時人也許明業扶風赤崗人也少年出家長
齋蔬食梁太清中爲州剌史南平王請出城
北神王館供養值亂因入武昌青溪山立館
遠近崇仰之也楊超字超遠東海人梁時入
吴包山爲林屋館主門徒盈千人又爲華陽
館主於華陽之東别立招真館焉馮法先字
法遠晋陵曲阿人也陳時茅山起崇元館莫
不壯麗陳武帝初晋陵有一僧死得七日云
天堂有一處正構立大堂云擬茅山馮先生
此僧更活欲來山中訪覓驗其所見於山下
見山中人出訪問知有此公猶在世也張裕
天師之十二世孫少小出家梁天監中於虞
山起招真館居之能致仙道也史襲先字繼
道吴人也捨妻長齋起館梁武帝嘉之賜名
曰大通玄館也又有徐師子字德威東海人
也出家蔬食陳武帝立宗虚大館引師子爲
其館主也王遠起太原人也善禮懺領集真
館主三周行道也淳于普洽字法洞吴郡人
也少出家市北有石名生捨宅爲館名爲崇
信以普洽爲館主也張元妃字淨明居曲阿
蔡坡村後出都造至德館於東府城北梁武
時也又請以後屏迹茅山復於南洞造玄明
館絶穀休粮專事吐納也以永定三年往海
虞山於南沙丘館告化還葬茅山也又有李
令稱者廬陵女人也少出家離俗入廬山於
千福鄉延靜里造精舍名曰華館梁元帝時
人律曰安靖治於天德天德者甲乙丙丁之
地也民家曰靖也師家曰治也長一丈八尺
廣一丈六尺凡佩仙靈符籙治職皆須安靖
治法座也
上清道類事相卷之一
上清道類事相卷之二姑九
　　　　大唐陸誨羽客王縣河修
　　　樓閣品下文仙堂中有七寳莊舍
洞神經云蓬萊山有金樓閣高六百四十里
内音云登阤樓之上八望三界之鄉大洞玉
訣云列金門於太素丹樓大洞玉經云太元
在空洞之表太素在幽玄之上九空列金門
於太素之天丹樓沓十重於太元之庭也太
一洞真玄經云飛闕天道寳殿之間内有金
房中有太真號曰天皇玉經云諸受仙真玉
籙者皆登此金華之樓也大洞真經云層樓
萬里三氣成煙玉闕虚靜丹門幽深金牌玉
櫃符籍五篇又云有帝圖於紫府刊仙名於
金閣洞真經云有太一金閣七星移度經云
北帝落死南闕注生東華金闕得上我名無
窮之願與我齊并紫度炎光經云骨命以定
玄閣録宇已有生名仙籍故也太一金真記
引素靈玄洞經曰上皇太帝君玉尊陛下乃
上登清靈宅太虚之闕丹城紫臺長綿玉樓
太微之觀上開九天之門請諸九天之真太
上三老君北極諸真乃八海大神下命五嶽
名山諸得仙者靈尊萬萬並會于寥陽之殿
共集議天下萬民之罪福記諸吉凶學道勤
懈也飛行羽經上序云陽明星上有青城玉
樓據斗真人號曰九晨君也隂精星有五色
玉樓攀魁真人號曰北上晨君也真人星上
有黄臺玉樓真人玉樓真人號曰仙華晨君
處之玄㝠星有朱臺玉樓步斗真人號玄上
飛蓋晨君處之丹元星有素臺金樓躡紀真
人號曰金剛七晨君處之北極星有玄臺玉
樓步綱真人號曰北辰飛華君處之天關星
有九層玉樓乘龍真人號曰緫靈九元北蓋
晨君處之輔星有紫氣玉樓遊行三命真人
號曰帝尊九晨君處之洞神經云覽觀元化
人累劫曾息樓千年卧復起畢竟無終休五
勝符云東勝之符祕於玄瑶青林之樓崇丘
蘭瓊之室九華真妃曰遠升辰樓飛星擲光
本行經云冑那國王有百口登樓也洞玄經
云紫微長樓在禁上天中内音書其上洞真
經云金華樓仙真玉籙在其中洞玄經云玄
都長樓皇曾天中内音書其上又内音王字
下云九層之樓結雲氣而成在太黄翁重之
夫亦有内音在其中太洞玉經三十九章太
清天中有金華樓諸受仙真玉籙者皆在此
也八素真經云玄名碧書早刻瓊閣又云九
宫之中唯有太玄玉書金閣也又云九宫之
中住有太玄符金書玉字上經云骨命已定
於玄閣録字已有生名仙籍故八素陽謌九
章云玄臺結九閣丹棑落翠精道學傳云陶
弘景字通明魏郡人也明帝時棲憩鍾嶺隱
居更造樓深自潜匿以修道也又云荆州長
史柳悅啓割城西棲霞樓下羅含章臺爲國
家造館留梁州晋壽人王僧鎮爲館主也宋
世宗明皇帝開嶽以禮真命築館以招幽逸
乃鑽峰構宇刊石裁基聳桂榭於霞巘架椒
樓於煙壑風閨竚鳳月户懷仙求道望於海
隅簡素德以居之也又云王道憐彭城女人
也志願出家乃入龍山貨貿衣資自造館宇
名曰玄曜重閣連房不日而就壯而甚速有
若神助也南嶽夫人内傳云太極已注夫人
之名東華之閣丹文録籍應爲紫虚元君也
趙文和傳有七寳樓閣也
　　　仙房品
本相經云仙房者道士服氣之室也趙文和
傳有四鎮房舍案九華經云琅軒朱房内上
德焕絳霞太真科上云有隂仙房又有青昇
房萬福房皆天師教化處太真科下云有七
寳華房高上太真居之玉晨明鏡經云有金
華洞房三素元君坐之大洞真經云有無名
之房大洞真經在其中真人八素陽歌有玄
丘房令受當仙之人上清經有蘂珠之房玉
晨道君居之又有積霄房扶桑大帝君居之
道迹經云此房在八淳山上清之境三元布
經云元始天王於太霄雲房以上真玉檢下
授三天玉童也又云九曲丹房上元君主之
大洞雌一篇目云讀帝君隱書於三素洞房
也道迹經云盼觀七曜房朗朗亦㝠㝠靈寳
隱語云景霄仙人披九玄之房駕三色之雲
更生法輪之門靈寳隱語又云披長夜之户
明九幽之房度身之界進入寂庭也登真隱
訣有玉清琳房玉札紫文在其中也元始五
老赤書玉篇云天尊引衆真入九光華房也
大洞玉訣曰三華之房在玉清之内陽安元
君之所處也又云三元元君入流逸之房也
茅君内傳云白玉竈山有朱紫之房西王母
處之太上黄素方白赤氣之王入五道之玉
房也大洞玉訣云崑崙山一曰積石瑶房王
子年拾遺記云崑崙山南有丹宻雲房望之
如丹霞也洞玄經云通真房在皇崖天中内
音書在其内又云玉房五老寳經及十二願
玄母八門三十九章經藏其内素靈房三九
素語玄丹止化三真洞元之道藏其内金房
太微天帝君祕九丹上仙之所元始五老又
祕五篇真文於其内金華紫房五老祕文藏
其内朱映房化應天王治其内九曲房波梨
答和天王治其内也洞真經云瓊房高上玉
帝藏金玄羽章萬神隱音藏其内三華房在
玉城内陽安元君之所處中書律云七映紫
房上道寳經藏其内也内音第三云天有七
映之房道君所都也太玄都中宫女青律文
云上真寳符藏於高上七映朱房瓊林紫户
也登真云此房在上清境南嶽夫人傳云若
俗中讀大洞真經者則三官北帝微亂其音
不得聲參紫極之靈房也又云方諸青童歌
曰盼觀七曜房朗朗亦㝠㝠也又云清虚真
人歌曰解襟墉房裏神鈴鳴蒨璨登真隱訣
第一有玉字洞房上清中真品經在其内也
三元真一經云玄丹洞房道訣隱其内也三
元玉檢經云紫煙運霄軿乘風蕩玄房又云
靈都北房有天書玉字方一丈也玉光八景
經云玉寳瓊房玉光八景經封其内金根經
云九老仙都之房上清内觀上法封其内大
有經上云素靈房中三九素語祕在其中又
云金華洞房大洞真經在其中太一帝君洞
真玄經云太上六合紫房之内太丹隱書在
其中南極元君主之三元布經又云雌一洞
房三素元君在其中又云金華雌一洞房所
在也玉清隱書云金華房太微天帝君閑居
之處也又云上元禁君超玉虚之天啓五真
之房也又上皇玉帝君云寢晏頤縁房飛步
秀玉京也又云上皇玉帝盼眸於瓊華之房
又命太微帝君使坐引萬靈於房軒散香華
於玉室陳天鈞之廣樂又云瓊霞房者上皇
玉慧玉清隱書金玄隱玄羽經在其内玉經
注云元虚黄房其晨仙君所治處也登真隱
訣引蘇君傳云北極紫房上帝尊神之房也
又有玉霄琳房在玉清之境也又有丹微房
在上清西王母所居又云靈射丹闕黄房在
上清境方諸東華山上青童君所居真誥第
二紫清内宫傳妃玉觀香歌云駕欻遨八虚
徊晏東華房阿母延軒觀朗嘯躡靈風又紫
微夫人歌曰列坐九靈房叩璈吟太無真誥
甄命第四云方諸宫東華上房有靈妃歌曲
也上清九真中經内訣云九晨帝君坐在大
極紫房也又有九天之房太上鬱儀赤文封
其内又有八景上房珠景赤童在其内吟玉
晨之詞漢武内傳云紫翠丹房紫霄絳房西
王母居之大洞經中卷玉清王咒曰遂隱上
清室羽明帝一房也又云明出窮開隂入精
六合房又云列坐震靈席混合五日房又云
鏡心丹玄熙紫氣泥丸房又云福積丹玄内
發光泥丸房大洞真經無名房大洞真經在
其内又云栢成欻生與竈臺西母登龍臺入
隱室飛爵□酣金液留連於晨光之房掇隱
芝以薦饌拾月鳳以俎脯震檀馥於靈郊廣
樂響乎八海天津有停徊之波八風扇神軒
之羽遂芝白欻生而促席矣文始内傳云流
雲七色之房無上真人之所居道學傳第二
云龍威丈人入洞穴於玉房之中見一卷素
書字不可解也靈寳誡三十六仙内科云神
童玉女身還太素之房九赤斑符上經云北
嶽恒山君注我名於紫簡之房大洞雌一篇
目云金晨以冠玉童之顔焕明暢於積感之
房又云三素元君在天華之房太真科上卷
云青昇房天師朝禮處也四極明科有金華
房又有大有之房五帝神訣祕在其中又有
玄都玉房太微黄書八卷祕其中上清變化
七十四方經云南極長生司命君登玄瑶之
洞隱巖之房也又云元始寳籙祕於九折洞
房經三萬劫一傳也又云元始天尊乘碧霞
九靈流景雲興上登太空瓊臺寒靈紫殿黄
房之中以授南極長生元君上清變化七十
四方解形之道三元布經又云南極長生元
君未能重登玄圃金牖之房也飛行羽經上
云太上大道君登雲景之上丹靈朱房清齋
三月也飛行羽經升玄上記云上造朱房役
使萬神神州七轉七變舞天經云丹靈啓碧
室緑庭披五房又云無英落雲資結秀玉陽
房消魔祕户訣云太素洞經藏高上虚皇丹
房之裏也外國放品經云青童君徘徊青華
之房也赤書玉訣下云元始下元天四司真
人常以月二十九日上會高皇天太玄都玉
京黄房以朝天真也上清投詞儀云朝濟碧
海波飛輪辭緑房八術經下云金蘭紫房真
皇道君玉諱藏其中衆爲篇經又云中演玄
洞符坦明八幽房空洞靈章云七曜焕上清
鬱儀晞琳房道迹經云黄華英房元始天王
命五老上真仙都仙公出解形之道三元布
經授南極長生司命君之所又云九玄玉房
大洞真經祕其上洞玄經云九光華房元始
天尊引衆真入其内又云玄都紫房極風天
中内音書其上道迹經云南極紫房上相青
童君藏七星移度經於其内内音玉字下云
宛都房都監神之所治緫衆真黄簡之文又
云紫微宫中有神纓之童滅度之户得神纓
之童一歌無量之章立得反形於三練之房
身受自然之氣懽樂無窮之齡二十四生圖
云時降金霄人解袴三素房大洞玉經三十
九章又云三便者太上金房之名五老延日
以曲照之又云上元天有五道之玉房名書
仙簡入其中又後聖道君列紀云道君育氣
於丹素之房金書玉字上經云丹瑶玉房存
九星之人得往其中八素陽歌九章云朝入
希林宇夕宴丹微房又云玄丘房中神童神
女所歌處也又云齊驤八落外高步閶闔房
奔日月二景隱文云鬱儀赤文結璘黄童祕
在九天之房也又云玉清隱書藏瓊瑶之房
三皇經云峨峨皇極觀赫赫瓊林房四極明
科云大洞真經三十九章祕於高上大有之
天九玄玉房之内又云大有妙經祕於九天
之上大有之宫金臺玉室素靈房中也又云
消魔智慧經七卷藏於玉清之闕高上虚皇
丹房也又云飛步天綱祕在高靈玉虚紫房
之内又云三天正法祕於九天之上玉清金
房紫户之内又云五行祕符祕於玉京玄房
也又云玉珮金璫太霄隱書七聖玄紀祕於
九天之上七寳紫映之房也


上清道類事相卷之二










上清道類事相卷之三姑十
　　　　大唐陸誨羽客王縣河修
　　　寳臺品
本相經第十六云七寳玄臺高於地上一百
餘丈上下九級周匝八面級有一治各有金
格玉格磬八十一枚晝夜六時自然而唱八
十一音同聲而發微而疏朗其聲和雅宛利
國土莫不聞聲一切衆生皆望其音叉手擎
拳向音而禮第十一云黄玉臺神鈴懸空自
然而鳴也法輪經云若見臺館思念無量普
瞻八極身與我神洞見幽微玉京山經云岧
岧天寳臺光明爛流日注云天寳臺九層玄
臺也昇玄第三經云八面寳臺其臺極高妙
種種莊嚴善勝大士之所乘也五勝文云南
勝之符祕於玄瓊之臺鳳林之丘丹霄之景
又云駕龍飛騰於西華之臺謁拜帝真又云
西勝之符祕於紫鳳崇臺之室又云勝于晨
暉垂曜於順北之臺謁拜帝真又云北勝之
符祕於清玄蘭鹵瓊寳之臺又云玄文飄颻
玄治崇臺又云中央之符祕於玉京之下崇
臺之中赤書玉訣經下云元始五老常以正
月三月五月七月九月十一月會於上上三
天靈都宫元陽紫微之臺集筭天元推校運
度又云元始北天大聖常以月八日上會靈
寳玄都北上玉山隂元臺以朝天也又云元
始東南天大聖常以月十八日會靈寳太玄
都玉京山洞靈丹臺以朝天文也又云太玄
上宫太素真人常以春分之日會諸仙官於
崑崙瑶臺校定靈寳真經又云陽臺真人常
以立冬之日會諸仙官玉女於靈寳陽臺之
上校學道簿録本行經云有尋真玉臺閻浮
利國宛王爲女度明之所造也法輪經云法
輪藏於太上六合臺又云紫蘭臺瓊文紫字
在其中又云吾開八門偈出太上玄臺也衆
篇經云天尊引衆真入太空金臺也空洞靈
章云紫微焕七臺鶱樹秀玉霞九天生神章
云生神章祕之大有九重金格紫陽玉臺亦
見五鍊生尸經本相經第十八云至德上樓
臺常樂無上賔又云七寳紫金室淡泊常樂
臺第十九云紫氣結治合紫氣之臺金門玉
户開張納衆也第二十經云天運當促真文
收還大羅之外玉芒玄臺又云習仙招魂神
臺南海外阿阤加國王女名好求學道之處
女於此仙去王即於其處更起集靈臺三師
堂說文室以爲廣度一千人在其中金房度
命上經云南極緫司禁君於洞虚鳳京紫臺
請問天尊度命之方也昇玄經第六云容預
玄都臺稽首禮太无内音玉字云九層之臺
處乎玉京之山焕乎玄都之上飛天常散百
合之香流五雲之華臺上有太真玉郎一日
三迴十絶之旛一周則諸天上朝繞臺三匝
誦詠洞章又云馥朗天中玉京玄臺之别號
西靈真人常誦無量洞章遊行其上又云升
乎玉清之中上朝紫微之臺八節謝罪經云
上皇太帝君以八節之日登于丹紫臺議定
萬民之罪福也大洞玉經三十九章云德刃
者九天之臺名又云明真之臺亦在九天有
三日出焉地上之音呼明真曰鳳生也又云
玉清天中有綺合臺下有萬津之海也又云
龍山者是玉清天中高臺之名地上之音呼
秀朗爲明堂也又云西田之夜臺亦太帝所
處臺臨流汩之池方圓百里高仙來遊三元
迴駕此臺在太初天中九赤班符云元始天
王藏九赤班符於上清班瑶臺也茅君内傳
云玉清天中有散華臺是四斗七晨道君之
所治也又云晨中真人帶迎延真符於滄浪
之臺又云太帝君作扶桑抄會方之臺也後
聖道君列紀云後聖彭君治在靈上光臺也
金書玉字上經云西玄洞臺有金書洞房經
也太元上經云玉景上元大虎符在太元西
瑶臺也又云威王之咒藏於九天玉清之上
太元西靈之臺導引三光經云三光耀八會
落落九玄臺又云定光真人皇曾天絶觀臺
中導引元氣又云九變真人在玉貌天誥陽
元臺中導引元氣又云導仙真人在何童天
華林蔭雲臺中導引元氣又云雲華真人在
平育天玄唱寳臺中導引元氣又云陽玉真
人在文舉天迴隂太真臺中導引元氣又云
法氣真人在摩夷天雲結飛臺中導引元氣
又云澤嬰真人在越衡天無量極觀臺中導
引元氣又云流精真人在濛翳天十絶九華
臺中導引元氣三光八素陽謌九章云玄臺
結九閣丹排落翠精奔日月二景隱文云隱
璘黄章藏之丹瑶之臺也又云高上臺金柱
玉壁刻鬱儀結璘經之篇目也本相經第十
一云扶桑之地有元始法堂堂中有七寳經
臺五部尊經苞之其内者一曰大洞真經苞
之於青玉函二曰靈寳真經苞之於赤玉匱
三曰無量三昧經苞之於白玉函四曰道德
神真經苞之於黑玉匱五曰本相天景經苞
之於黄玉臺神鈴懸空自然而鳴仙童玉女
手持花香寳符供養于今不絶也洞真迴元
九道經云抗轡玄羽臺飛行九玄所又云空
生九靈臺焕精曜太霞三百觀身大戒經云
七寳流霞臺太上天尊治其中起尸度亡人
經云峨峨紫鳳城岧岧九天臺也道學傳第
十八云宋長沙王爲東海丹徒人倪道存起
淳栢經臺也第二十卷云傳禮和北地人漢
桓帝外甥侍中傳建之女也得道度入易遷
宫中爲含真臺之主也列仙傳云脩羊公者
魏人也置石羊於通靈臺上云不知所之太
平經第一百十四云靈上光臺太師彭廣淵
治其中又云太空瓊臺太平道君處之大洞
真經云閬風玉臺緫司學道仙籍也七十四
變化經云紫微臺下元八景符祕在其中本
行經云真君玉臺高百丈浮利國宛王女度
明處之上清經云廣桑山始暉庭希林臺扶
桑太帝君居之又云靈上光臺保皇道君居
之六云衡山朱臺上真君居之真誥經云方
丈室昭靈李夫人治此臺也又云含真臺協
晨夫人居之真誥經云白玉龜臺九靈太真
元君封於此也元始五老赤書玉篇真文序
曰太空金臺天尊坐處也龜山元籙下云元
籙在南極之臺也本相經云太清玉寳臺法
靜真人說元陽經處也又云天尊於東方大
浮黎國中清玄玉臺說靈寳真文也又云天
尊於無量國中九合玄臺升於七寳鳳机師
子座上說本相妙經又云天尊於無量國中
紫氣浩浩合成六合紫氣之臺金門玉户開
張納衆也又云於清靈始老國清玉九合玄
臺說本相經又云東華九合玄臺累玉而成
也靈寳隱語云九都者九層之臺處于玉京
之山焕乎玄都之上又云馥朗天是玉京玄
臺之别號西靈真人常誦無量洞章旋行其
上也五鈴仙上符曰太微天帝君登九玄虚
生之臺五符空映若存若亡登真隱訣有上
清仙臺金書在其中又云太極九玄臺霄碧
簡文在其中又云方諸拂那臺刻上生名之
所也又云玄都丹臺白玉金名在其中三道
順行經云後學得仙登九鳳之臺元始五老
赤書玉篇云天尊引衆真入太空臺也太丹
真經云綺合臺在玉清天中也大洞經下云
黄老元君經封素瑶臺及北寒金臺本行經
云通陽之臺皇妃學道處也真誥曰朱孺子
吴未入赤水山學道道成乘五色雲車登天
今在積石臺又云含真臺洞天中張微子漢
昭帝時人好道入於此也大洞記云崑崙山
一曰玄圃臺也亦見十洲記也元始寳真經
曰西王母靜齋龜山登華瓊臺朝禮玄文也
洞玄經云始陽臺在阮樂天中内音書在其
中也又云元陽紫微臺在上上三天天老尊
神諸天帝皇妙行真人一歲六會於其上集
筭天元推校運度洞真經云玄靈臺五老寳
經及十二願玄母八問三十九章經藏其内
金臺者三九素語玄丹化三真洞元之道藏
其内也又云高上藏三元玉格三元布經於
其内也又云無鞅玄臺鬱單無量天王治其
内七寳瓊臺上上禪善天王治其内朱宫瓊
臺寂然天王治其内九層玉臺不驕樂天王
治其内紫瓊玉臺迦摩天王治其内又云九
層玉臺在九天天關之上有上皇太真高帝
玉名及後聖真人簿録太虚玉晨監典之六
層玉臺在九天天關之上有金簡玉札及紫
鳳丹章十萬篇太上㝠㝠玉郎典之三層玉
臺在九天天關之上有太清寳經三百卷及
真人學仙簿録簡目大帝監真玉司郎典之
又云瑶臺者高上帝藏金玄羽章萬神隱音
於其内又云七映紫臺躡步天綱空常内名
藏其内又云綺合臺龍山臺秀朗臺地皇上
真之所遊處洞玄經云陽臺者賈弈天中内
音書其上也四極明科云帝嚳之時九天真
王駕九龍之輿降牧德之臺授帝此真文也
本行經云那林昌玉臺太上道君所封之處
也上清三天正法云三元玄臺六天符在其
位三元玉格云三玄臺玉格紫文九天真書
在其内又云西沙方臺上真三元之檢在其
中也又云晨燈之臺飛天檢文在其中照明
九天之上也又云金墉之臺三元玉格刻題
其中又云鳳生之臺太真金書在其内金簡
玉字經云洞天陽臺玉珮金璫經在其内也
玉光八景經云玉寳臺太空之章封其内又
云太上道君還登崚嶒之臺九曲之房太上
大有經上云太玄靈臺玄都九真明科在其
内玄母八門經曰東晨之臺無極高真之所
處也大洞經下云北寒金臺龍華玉女在其
内又云彌梵羅臺在玉清之天太上玉皇明
上大道君掌高清太無極上道隱之符處也
洞房經云無極高真徘徊九天高會七虚乘
空洞之流軿轡太霄之圖車出安黄房之内
入登東晨之臺遊戲丹田之下寢宴陵青之
霞也大洞玉經云歡熙於佪風之交鳴玉於
九靈之臺也又云龍山是玉清天中高臺名
也天帝玉字在其中也又云秀朗仙臺者玉
清天中仙臺也地上呼秀朗爲明堂也玉經
云玉真天中有明氣之光洞照三元之臺也
又云會方之臺太帝君之所治也茅君傳云
盈命飛飈之車詣衡山之朱臺謁太虚真人
也又云金臺者上真内經封其中太上金簡
内文曰玄羽臺者下有采真童仰招玉晨侣
又云九靈臺者玉霄映北朔瓊條隱林柯空
生九靈臺焕精耀太霞上清元君道經云朱
火之臺者太極元君乘陵羽之車鳴鐘以升
之玉京山經云仰觀劫仞臺俯眄紫雲羅上
皇玉靈君道經曰德仞者天之臺名地上之
音呼德仞曰生華又云明真之臺焕乎九霄
之上有三日出焉地上之音呼明真曰風生
也上清八景飛經云玉寳臺三元君之所登
也登真隱訣第四云玄真白龜臺明堂玄真
經在其中又云崑崙瑶臺西王母之宫所謂
西瑶上臺天真祕文盡在其中登真隱訣云
上清之境有丹城紫臺上皇太帝君玉尊陛
下集群真於其中以定天下萬民之罪福也
七靈臺在上清境玉晨道君所居靈上光臺
在上清境太師彭君所居明真臺在上清境
東海八停山上太帝所居拂那瑶臺在上清
境方諸東華山上青童君所居方丈臺在東
海方丈山昭靈李夫人所居隱元臺在丹龍
土南陽洛山内又云上清境有希林臺太帝
道君居之又云承華臺何元字次道晋尚書
令有隂德得道在其中真誥第五云東海青
童君常以丁卯日登方諸東華臺四望向日
再拜日出行之可因此服日精也又云峨嵋
臺涓子受五斗内一之法於此真誥第二云
方丈臺東宫昭靈夫人李靈飛治之也真誥
甄命第四方丈左臺昭靈李夫人詩云飛輪
高晨臺控轡玄龍隅真誥第二云彈璈北寒
臺七靈紫暉霞真誥第七云存方臺仙人蔡
天生隱其内又有積石臺朱孺子得道居之
昇玄第六經云玉清臺仙聖遊行之所真誥
第十云封昭臺豁落符在方隅山洞間上清
九真中經内訣云太上宫高上臺有太上玉
晨鬱儀奔日赤玉文及太上玉晨結璘奔月
黄景玉章此二經刻以玉簡書以金字也大
洞雌一篇目云大洞真經祕在九天之上大
有之宫太玄靈臺大洞經中卷云晨登九景
臺夕入神霄門又云長寢羽臺上固神五老
室又云斗中真人散華玉清之臺也大洞真
經云青林千白丘有金毋臺少野童子在其
中七星移度經云帝君常居朗玄之臺又云
帝君上登太極瓊臺也紫度炎光經云太微
天帝君嘯歌九玄臺崖嶺凝凄端又云解衿
玄閬臺適我良願會又云太微天帝君受氣
之始玄象初分登九玄虚生之臺太真科上
云崇玄臺天師朝禮處也四極明科云四極
明科封於金闕紫臺也又云東方太明陽臺
青帝玉司君姓梁諱叔度治其中主人生死
之命又云三華耀景真經祕在九天之上大
有之宫金映七寳之臺又云三寳玄臺上清
隱書祕其中又云玉京七寳之臺行紫鳳赤
書之人策龍駕虚而昇之上清變化七十四
方經云上清南極長生司命君藏瑶臺丹靈
雲宫又在蘭庭雲臺又云登絶空之中紫碧
玄臺又云九色焕明高臺崚嶒又云元始天
王與南極元君登太空瓊臺命五老上真仙
都左公開鬱森之笈雲錦之囊上清變化七
十四方解形之道三元布經以授於君飛行
羽經上卷云太上飛行羽經藏之玉清上宫
七映紫臺也又云控轡玄羽臺飛行九元所
洞靈深幽邃雲綱乘空舉下有採真士仰招
玉晨侣又云玉霄映北羽瓊林翠隱阿空生
九靈臺焕精曜太霞又云若有玄名朱臺當
得知北上晨君内諱飛行太空神州七轉七
變經云紫晨君南造朱陵太丹極炎流火之
鄉太陽瓊宫九帝玉臺也又云上皇七轉之
道絳簡紫書祕於紫虚元臺也又云上皇七
轉玉珮金璫上經云鬱森之笈藏於太素經
臺又云衆真登太空瓊臺清齋三月又云隱
玄寳章處太霄之中清光純純洞照三光之
臺太霄琅書云第八梵迦摩夷天王治紫瓊
玉臺也又云携衿玉景臺解憩戲鳳城太玄
都左宫女青四極明科云赤帝玉司君姓王
諱景度治南方朱陽之臺領南嶽霍山仙官
也又云雌一玉檢五老寳經靈寳紫文祕在
九天之上大有之宫太玄靈臺也又云神州
七轉七變舞天之經祕於紫天元臺也南嶽
魏夫人内傳云丹壠之南有隱元臺魏夫人
得道處此也又云夫人遨宴扶桑之臺緫神
仙之録也諸經中臺名大有此不具録之

上清道類事相卷之三










上清道類事相卷之四姑十一
　　　　大唐陸誨羽客王縣河修
　　　瓊室品
清虚真人王君内傳云君諱褒字子登處靜
宻之室隱形清齋也内音玉字下云内音封
於南河洞室石櫃之中也又有諸經櫃作碽
也故五符云九天靈書猶封於石碽是也又
云九天靈書三天真寳夏禹撰爲靈寳文一
通藏石櫃中一通藏幽洞室中玄母八門經
云散花玉室三素元君在其内也本相經第
一云超登無上道清淨長樂室三元真一經
云琳霄之室東海小童受經處在上清境方
諸東華山上也真誥經云大有宫司馬季主
隱處也又云寢靜之室涓子坐處也又云玉
華室丹景玉文在中也又云紫堂金室有刻
石真人上清經云崚嶒之室玉晨道君居之
又云丹幃緑室太元真人居之本相經云七
寳室靜老天尊說法處也又云玄滋玉室靜
老天尊在此爲尼乾說法也又云天尊於赤
明國中朱陽之室說大洞真經也又云天尊
遊法明玉國五色玉室師子寳榻鳴玉鳳机
高座之上激揚道教度一切也又云今聞我
師於此七寳紫室闡揚道教也太真科上云
燕仙室天師教化處也玉晨明鏡有太玄玉
晨金華雌室三素元君居之靈寳隱語有黄
房之室衆龍所掘山也玉訣經下云南圃丹
霍之阿三元洞室封題玉碽之也三元真一
經云玄精之室身中三一尊君棲息處所也
大洞玉經曰有上華之室室中青氣自生號
爲反香之煙逆風三千里香氣猶徹紫宫又
云玉晨大道君解襟帶於玉映之室也大洞
玉訣云三元君入流逸之室也大洞經下云
玄雲羽室黄老元君經封在其中也本相經
云天尊於赤明國中朱陽之室說大洞真經
漢武帝内傳曰方丈之阜爲理命之室也十
洲記云滄海島上有積石室多石象八石腦
石桂英也又有紫石宫室九老仙都治處也
真誥云衡山張禮正治明期二人學道乘虚
昇天今在方諸颷室爲上仙五老寳經曰聲
馳於五老之室神舉於三清之上大洞玉經
注曰秀華山太極真人呼曰圓明丹室五靈
真君所處也大洞玉經注曰青童君登雲波
之山入東華之室也又云青精君登紫空之
山化玉室之内也十洲記云崑崙有瓊華室
西王母所處洞真經云玉室者三九素語玄
丹上化三真洞元之道藏於内又云高上藏
三元玉檢三元布經於其内曲室者太微天
帝君祕九丹上仙文之所元始五老又祕五
篇真文於其内四極明科云龜山西室王屋
南洞天經備足也五千文十緯經第五云玄
蓋之玄上聖真人在其中上清智慧經云協
晨靈觀層陵之室太上大道君閑居之處上
清三天正法云烏日之室元始三天正法除
六天之文封其内也三元真一經云琳霄之
室者三真元一之法藏在其内也又云黄闕
紫户玄精之室身中三一尊君常棲息處所
也玉帝七聖玄記云崑崙之室北洞之源迴
天九霄白簡青録在其内也三道順行經云
南洞之室王君封三道經在其中金簡玉字
經云方諸室高上太素君住處也大洞玉經
云又有東華之室青童君乘玉彫之軿御圓
殊之氣而入此室也又云太老之室在上清
之天八皇老君乘廣琅之車而入之也又云
流剛山上有暉景之室西王母之所治龜山
元籙云玉華之室丹景玉文在其内神咒第
五經云中有九合之室太上在其内端坐思
惟何國苦樂劫數近遠衆生悠悠何所趣向
也登真隱訣云東海勞盛山北隂之室有霍
林仙人韓衆撰服御之方也真誥第七云仙
人郭四朝謌曰高皇齊龍輪遂迴北華室四
朝爲玉臺執蓋郎故云高皇齊龍輪又云方
隅山下有洞室名曰方源館幽人居之大洞
經中卷玉清玉咒曰遂隱上清室羽明帝一
房也又云解帶玉映室乘素入四明又云受
福東霞室反胎朱火度又云長寢羽臺上固
神五老室又云渾合帝一室五老變孩蒙又
云上朝帝一室解帶皇一階又云反胎朱大
室更受洞中生大洞真經云陽山寂洞有元
虚三瑶之室栢成芝高隱處也又云世世解
結上生帝房人保飈之室又云五帝之氣無
於隂極之室飛龍隱訣云北極真公治於北
極廣靈之室又云飛行羽經封之峨嵋山金
臺室大洞雌一篇目云三元君在元虚之室
上清變化七十四方經云南極真人藏上清
經於瑶臺丹靈雲宫九折洞室室有通明自
然之光飛行羽經上云太上飛行空常變化
隱文祕於九洞之室也飛行羽經昇玄上記
云峨眉山金臺之室飛玄羽經祕其内洞神
經第十二云控量太霞室齊輪九天庭五勝
符云東勝之符祕在玄瑶青林之樓崇丘蘭
瓊之室本相經第八云東方浮黎國有九合
之室天尊登此燌身形之所本相經第十八
云玄臺六合室自然登舉行又云變化紫氣
室目覩不得入又云神弘恒熙悅七寳紫金
室第二十經云南海外阿阤加國王有女名
好求仙去王即於其處起集靈臺造神仙宫
三師堂說文室以爲廣度一千人在其中第
一經云仙人范則子於西那王國浮羅嶽中
肅臺室說太清中品六百卷也三皇朝儀云
列列廣寒庭遼遼讌山室海空經第一云習
觀三相明了四意者則爲入智慧室也高上
虚皇君道經第一云羽明帝一房遂隱上清
室内音玉字下云宗飄天賔黄房之室一各
玉客之堂真晨道君治其中大洞玉經三十
九章云道君解襟帶於玉狀之室乘八素八
於四明之門四明之門者上清玉帝之南門
也又云化玉室青精君所遊處也又云太虚
之天太霞之中有彭墟之室結白氣以造構
令九雲而立宇紫烟重排神華所聚故號曰
彭墟之室太虚元君之所處也又云青童君
登雲波之山東華之室也八素陽訶九章云
靜翳九靈室動周二度變三皇經云既入空
洞室何憂道不成起尸度亡人經云遼遼玄
中堂窈窕無上室三元品戒云罪福簡録封
於九源洞室又云功過薄録封於九河洞室
又云罪福報應封於湯泉洞室本際經第四
云引進我等令入法墻處無爲室也諸經中
室名大有此不具録之也
　　　宅宇靈廟品
本相經第一云仙廟者神仙所居之堂也第
二十一經云東華國王造神仙七政之廟女
人居之修道也上法二十八宿也其宫室二
十八門也大劫經云北方玄録真人行過玄
谷上宅也又云魔羅大千宅衆真三界徊又
云上相高皇宅下有沐浴池也太真科下治
含鐘鼓品云凡受籙治皆有經典所在號曰
道門立正法化民行教號曰道門治舍之左
前經臺之上皆懸金鐘玉磬真誥甄命第四
玄壟紫微夫人歌云拂袂雲林宇結鬢還童
嬰蕭蕭寄無宅是非豈能營莊子雜篇云宇
泰定者發乎天光内篇云體至一之宅會乎
必然之府真誥第四右英夫人謌云風纏空
洞宇靈音觸節生手携織女舞併衿瓟瓜庭
西城真人王緫真謌云形非神常宅神非形
常載徘徊生死輪但苦心猶豫太元真人詩
云八風纏緑宇藂煙豁然散真誥第二云夕
宴鬱絶宇朝採圓景華真誥第七仙人郭四
朝謌云遂造太微宇挹此金梨漿逍遥玄陔
表不存亦不亡靈書經云絳宅曜朱童萬劫
而不凋真誥第八云凡人卧宇室當令潔淨
潔淨則受靈氣不淨則受故氣故氣之亂人
室宇者所爲不成所作不立一身亦爾當數
洗沐澡潔不爾無異也真誥第九云仙人丁
瑋寧詩曰形況北塞宇三神棲九天又云所
謂室者一曰茆屋三曰萬溜屋三曰環堵也
真誥第十中候夫人告云令種竹於北宇也
太洞經中卷云幽寥生帝宇携此景中人大
洞真經云八風超絶宇幽藹緑軿間也又云
解襟玉皇宇與感會明真金書仙志云願陵
翮以飛仙朱靈安絳宅也紫度炎光經云紫
煙纏曲宇丹暉繞綵軿又云天爲我屋地爲
我牀五嶽山川爲我橋梁玄斗元精爲我衣
裳内真金章經云兆常能誦曲素訣詞於寢
靜之宇以攝不祥源澤之神上清變化七十
四方經云浩浩玄虚金室瓊廬三元啓運六
氣散敷飛行羽經上序云九晨不降於靈宇
夫人歡悅於寢席神州七轉七變舞天經云
遺界翳虚輪絶宅自㝠通又云妙吹九晨飈
超登仙公廬裴君内傳云上皇大帝君乃登
廣寒上清靈宅議學道之勤懈元陽童子淨
土經云脩多童城純以水精爲壁純金爲梁
柱蓮華覆樓層珊瑚爲椽白銀爲栿黄金爲
檀櫨也隱元内文云青童君延萬帝於曲宇
講寳訣於妙章上清投詞文云八風起絶宇
幽藹緑軿間本行經云有丹陵之舍神人授
維音八字真文之所空洞靈章云玉阜秀琳
宫生死福德廬本相經第十九云南土國王
造神仙靈廟周迴房舍莫不成就也第二十
經云南海之外阿阤加國王有女名好求年
十五學道於習仙招魂神臺得仙昇于玉清
之宫王即於其得仙舊處造神仙宫集靈臺
三師堂說文室即下詔天下有能出家者於
是國内得一千人來入此廟也第一經云仙
廟者神所居非人室也第十二經云拘尼之
界野馬之池有聖賢之堂銅壁鐵柱銀尅簿
上學士修行之處内音玉字下云惡縁並盡
逍遥懽樂之舍與飛天而合真也五符云皇
人在峨嵋山北絶巖之下以蒼玉爲屋也五
號先儀云三師遨遊七寳之壁也衆真戒第
三云高振玉宇携轡秀真可謂邈乎其竒落
絶之視也又云大方諸山對會稽之東上有
天仙宫室以金玉瓊瑶雜爲棟宇也八威召
龍經云福首三台宅號位真悲忘八節謝罪
經云八節之日上皇大帝君登於上清靈宅
議萬民之罪福也二十四生圖云身度水火
宫名入九天廬大洞玉經三十九章注云玉
皇之廬者清虚真人之逸宅也又云太霞之
中合九雲而立宇太靈元君之所處導引三
元經云身入虚跡宅縱體歸是宗也五稱符
上經云求神仙長生不老於精舍經圖靜廟
中佩靈寳文也八素陽謌九章云朝入希林
宇夕宴丹微房也又云穴絶廣寒宅至靈道
妙同又云齊首崚嶒宅莫檢形與名又云朱
宇鳳構明光映軒奔日月二景隱文云太玄
宫高上臺蓬萊府皆金柱玉壁也本相經第
十一云扶桑之地有元始法堂以白銀爲壁
真珠爲基黄金爲梁以銅爲柱五玉爲椽琉
璃覆之水精爲階珊瑚薄之也又云法堂東
北復有太和舍宅子孫在其中傳世不絶也
第二十一卷云習仙神宫上下九級一百二
十丈基面九尺方圓一百二十步又有神仙
之廟七政者上法二十八宿也變化七十四
方經云飛霄鬱玄梁神變無跡庭三皇經云
長棲太一宇歸命禮三尊本相經第三云見
一天堂琉璃爲壁黄金爲梁青玉爲柱琉璃
覆之又云見一天堂琉璃爲壁紫玉爲梁赤
玉爲柱黄金覆之飛爍周匝也本相經第九
云西方有大堂國中有長樂之舍上高三百
丈天景大混之文題館四面道學傳第二云
洞室中有金城玉屋真文所在也又云四方
有玉柱題曰九泉洞庭之墟道學傳云吴猛
字世雲登山詩云仰瞻列仙館俯察玉神宅
道學傳云萬流屋者乃項託之所居清虚真
人王君内傳云王君不能棄有竦玄超登九
天造太空之丘謁玉皇之廬也内真金章云
兆常能誦曲素訣詞於寢靜之宇者則五老
之賔也本相經第四云長樂舍方圓一丈表
裏悉有天景大混文字也靈書經云比舍在
大福堂國天尊於此說靈寳真文出法度人
也本行經云度明於陽丘之嶽丹陵上舍栢
林之中朱鳳侍衛神龍翼軒也五符經云苞
山洞室有金城玉屋雲厦陵天也


上清道類事相卷之四















