#+TITLE: 太真玉帝四極明科經-六朝-
#+DATE: 2018-05-12 10:21:37
#+SOURCE: github.com/kanripo/KR5a0185 master 29a0d7a6                
太真玉帝四極明科經卷之一兩五
爾時太上大道君授
髙聖太真玉帝五色神官四極明科百二十
條律上檢天真中檢飛仙下治罪人如是玉
文皆出髙聖上宰所注藏於髙上玉虚七映
紫房玉華典章金仙散香五帝神兵五億萬
人飛精羽騎侍衛靈文數終無極之劫三五
攺運九五易祚當校真人輔統聖治有金骨
玉藏玄圖紫簡名標上清依科盟傳
太上吿金闕帝君使命九靈玉妃鑄金爲簡
編以白銀使龜母按筆太真拂筵紫晨散香
太華執巾清齋紫房以繕玉篇請以雲錦之
囊封以丹青之章於是
太上大道君方上引髙上玉虚二十四帝三
十九真上登上上上無映氣紫瓊宫金輝玉
殿九曲之房符五帝神兵四極司官十億萬
人毒龍巨獸備衛十天時有流霞羽盖桑林
千真九色之節翼輔靈關神鸞玄唱紫鳯廻
旋玉籟激音瓊林靈鳴金華散香玉妃揚煙
飛霄四㑹八達洞清三光停暉夜燭朗明流
金吐威煥落火鈴五晨齊景七元伏精億乗
萬騎蓊藹紫庭髙聖玉帝命上宫玉女徐法
容蕭慧忠由四非李雲門等彈雲鈞之璈合
聲齊唱歌大洞髙清玄誡之章三塗五苦之
詩玉慧簫朗天韻啓微神瓊振響金音虚飛
法化億兆總檢萬機其辭曰
大洞總三輪元化有无形寂若無根教
肅若有威靈哀哉三塗中憂苦從是生
至學勤兹戒積善窮劫齡劫盡化生天
身與日月并愚癡隨世好浮學以求榮
宣化無綱紀輕漏天寳經冒科入死門
四極結爾名魂神履九難五苦長爾嬰
食火踐刀山艱辛無暫寧歎此禍福源
悠悠中甚明
髙上遺嚴戒禍福令人歎仙道本由運
㝠中亦已判無運亦不啓既悟常苦晏
若能崇玄科自然超霄漢苟貪愛欲累
何爲强傲翫居罪結四明生死履八難
流曵五苦庭三塗結不散沈靈九幽掠
萬劫無待旦悲此元始教能不使人怨
寥寥九玄上醫醫初化始無形亦無影
無深亦無測二儀啓運彰結氣以成滓
三晨朗玄室五九有綱紀禍福由人生
善惡竟孰在若能悟玄覺超然陵髙嶷
茍執伐命斧積釁盈心裏沈罪結四明
宿罰良有巳生身負刀山五苦無窮解
七玄填幽夜萬劫方一紀留連三塗中
未悟有生死
於是
髙聖太真玉帝髙晨大師領仙玉郎執昇仙
羽節瓊文帝章宣告五靈玉司扶位萬帝臨
軒明皇啓誓奉授明科於太上大道君道君
受玄戒於時啓付後聖九玄金闕帝君使上
治上清中治十天下掌萬兆總領群仙普告
萬真檢定青宫有玄圖紫簡名係玉皇授於
後學咸使知戒按科修行後聖帝君奉受太
上大道君四極明科封於金闕紫臺玉映七
寳之宫經千七百年傳於上相青童君青童
君以傳太極真人南嶽赤君西城王君玄洲
仙伯九靈王子等二十四真人王君封一通
於王屋山西北玉室之中經萬劫當傳後學
得道之人若有玄圖玉名金骨紫藏當得此
文得者神仙白日昇天侍文玉童玉女各三
十六人營衞有科者之身記功明善深慎奉
行依盟寳秘不得輕傳泄露靈篇九祖父母
充無窮之役負山運石填積夜之河吞火啖
炭萬劫不原身死幽泉謝罪三官髙上清微
天玄三官玉皇監司領仙君所鎮五帝神兵
五萬人第一左官主執太真玉帝替慢之罪
第二右官主糺漏泄天寳之罪第三隂官主
元君虧犯科禁之罪禹餘天三官上真執司
典非玉郎所鎮五帝神兵五萬人第一左官
主陽過刑殺伐逆𥨸盜天寳宣露靈文口舌
呪誓之罪第二右官主隂過心懷謀圖不軌
謀害賢能所念不道之罪第三都官主疑貳
天真不崇不信毀謗天寳心懷進退輕藉道
經穢慢真文之罪大赤天三官總攝監靈使
者所鎮五帝神兵五萬人第一左官主治生
人之罪第二右官主治死人之罪第三隂官
主治女人之罪又有水火左右二官左水官
治妄語誹謗吱咽口舌妬賢害能不信天真
疑貳符章訾毀寳文妄說天地宣泄祕篇辱
毀二象觸犯三辰者右火官治大逆殺生伐
害師君反謀父母手惡心賊願念不道之罪
大丘山者又有風刀左右二官左風考官治
受經符寳訣無盟修行愛財賤道虧損天科
之罪第二右刀考官治伏誓告盟背違師友
去彼適此評論善惡攻伐根本莫逆之罪玄
中有三太空即三官所治上三官太玄之上
玉虚太空之中中三官治上清太空下三官
治太極太空皆處玄虚之内空洞之上别置
九府在五嶽玄虚洞室之中善惡罪罰莫不
由於三官九府之司也刀山在岱宗之北空
洞小天之上周廻七千里上置百二十曹府
千二百掾吏執罰神兵五萬人主有罪犯於
三官者死魂皆使登山徃反萬劫爲一掠窮
魂楚痛得經三掠方詣流火之郷流火之郷
在霍山之南巨陽洞庭之内周廻五千里罪
魂悉付火郷食火啖炭燋魂苦痛萬劫爲一
掠三掠得充三塗之役檐蒙山之土填積夜
之河經三掠乃得還生不人之道三塗悉係
太玄女青上宫酆都山在北方癸地山上有
八獄第一監天獄第二平天獄第三虚無獄
第四自然獄第五九平獄第六清詔獄第七
玄天獄第八元正獄八獄主上天三官山中
央又有八獄第一玄沙北獄第二皇天獄第
三禁罰獄第四玄妙獄第五刑正獄第六律
令獄第七九天獄第八清冷獄八獄主中天
三官山下又有八獄第一無量獄第二太真
獄第三玄都獄第四三十六天大獄第五天
一北獄第六河伯獄第七累劫獄第八女青
獄八獄主下三官凡二十四獄並置酆都山
之北獄有十二掾吏金頭鐵面巨天力士各
二千四百人手把金槌鐵杖凡犯玄科死魂
各付所屬獄身爲力士鐵杖所考萬劫爲一
掠三掠乃得還𥙷三塗之責
太上吿金闕帝君曰凡人生天地之内六合
之中而不知生死宿命罪福之根良可痛哉
善惡因縁莫不有報生世施功布德救度一
切身後化生福堂超過八難受人之慶天報
自然生世好學志念神仙崇奉玄科敬信靈
文念善攺惡立行入真身後化生得接帝皇
名書紫簡上昇玉晨生世樂道不憚苦寒隨
師執役惟勞爲先飢渇務効不生怨言身後
化生得䇿飛軿逰宴五嶽乗虚落煙生世翹
貞不淫不姦不貪不慾見色無懽心如死灰
執固道源身後化生得報靈人超度三塗五
苦不經生世施善願天普降同得昇度去離
八難衆身不過已身不安割已之服以拯窮
寒損糧餉鳥遺物空山四司稱善感徹玉皇
書名紫簡扎補上仙生世忠孝恭奉尊親崇
敬勝已宗禮師君腹目相和如同一身心無
妬能口無輕言内外齊并動止合真身後化
生得受靈人不經三塗超過八難善善相係
福福相因如此之報道豈負人生世不良懷
惡抱姦攻伐師本反毀聖文不崇靈章疑貳
天真外心浮好假求華榮口是心非行負道
源竊盜經書不盟而宣泄露秘訣流放非真
違科犯忌身入罪門七祖横罹責及窮魂身
死負掠食火踐山三塗五苦萬劫不原楚撻
幽夜痛切其身夫欲修學熟尋此文禍福之
報豈可具言夫有金名於帝圖玉字於紫簡
得受四極明科百二十條檢者皆宿挺應仙
但當依科修奉崇善順法以期神明精感玄
虚玉帝賞别四界司迎出入逺近莫不稽首
奉侍於兆身也兆當絶行隂陽勿與俗人共
相交關履生死之穢觸忤真靈啖食五薰氣
充胃府損精䘮神祼露三光輕慢玉晨自收
其咎禍滅兆身故以相告詳而奉行有得明
科之身不得妄與常學談說經文評論玄古
意通至真宣傳非所泄露道源妄示世人殃
及七祖死魂充責長補河源形没九幽痛不
可言奉受上法崇修明科皆當以八莭之日
及本命之日清齋燒香悔過帝君㧞罪九隂
解散七玄常至立春春分之日燃九燈於中
庭立夏夏至燃三燈立秋秋分燃七燈立冬
冬至燃五燈本命之日燃十二燈夜半露出
燈下立春春分則東向立夏夏至則南向立
秋秋分則西向立冬冬至則北向本命則太
歳之上叩齒二十四通微呪曰
髙上太真萬聖帝皇五帝玉司總仙監真今
日吉艮八節開陳陽罪隂考絶滅九隂永始
㧞釋七玄免脫火郷永離刀山三塗五苦不
累我身得同天地長保帝晨五願八會靡不
如言畢解巾叩頭百二十過當額向地而已
勿令痛也竟復巾仰天心念我身今日上享
天恩賜及形骸受生飛仙畢仰咽二十四氣
止如此三年宿愆並除身與真同不履五苦
脫過火郷尅得真人逰宴兆房可謂妙訣慎
勿輕傳四極有四方五帝玉司君典之普統
四極無髙無下無深無淺周匝無窮之劫莫
不總檢善惡禍福皆係玉司之君也四方八
域無鞅數官皆玉司逰司之號耶
太玄上宫女青四極明科律文
青帝玉司君姓梁諱叔度衣飛青羽衣九色
鳯章頭戴九元寳冠手執九色之節治東太
明陽臺洞天皇玄都女青上宫領東嶽泰山
官地靈水精青甲之兵東極無金之天無鞅
數劫無極無窮之官悉𨽻於青帝玉司之君
主人生死之命知其名存其神九年修行致
有青雲飛盖來迎兆身
太玄都四極明科曰高上玉清太真帝皇有
犯明科之目退編皇之籙降逰散真皇治太
清中宫七百年隨格進號
太玄都四極明科曰上清真人不勤王事在
局替慢虧廢真任漏泄寳訣降授非真皆退
上真之籙充五嶽都校之主千年隨効進號
太玄都四極明科曰受上元夫人之位元君
之號不勤帝局虧替王事降適過禮朝宴失
節輕泄天寳降授不真皆削真皇之籙退紫
虚之位置於中玄清微逰散靈官七百年隨
勤進號
太玄都四極明科曰受太清仙人之號不勤
典局稽替王事虧廢真任或泄露天科傳降
非所削真仙之籙退兖五嶽都役主者二千
四百年隨勤進號
太玄都四極明科曰受五嶽飛仙之號不任
王事虧替仙局輕慢道文退正仙之籙充補
三官都校之主二千四百年隨勤進號
太玄都四極明科曰諸受五帝四司三官都
校之位不任正局稽殆虧畧替忽天典廢闕
王事糺罰不當怨靈稱枉濫天不理皆尅削
正真之爵退補都統書吏三千六百年有勤
進號
太玄都四極明科曰諸受上真玉扎所掌門
監玉郎羽仙侍郎上宫典格都統玉真領仙
侍郎主禁大夫典仙羽童都官司正各不任
其局稽廢王事虧略天科皆削上真之札責
𥙷三官書吏統領鬼爽七千年有勤者隨善
進號
太玄都四極明科司黄書赤界真一之道此
交接之小術亦道手之秘事其理妙嶮皆二
象離合三氣相和濁災解厄還精養神令人
不死受此法者有虧損正氣心生爱慾混濁
不節嫉妬疑貳攻伐師本更相䜛訕其禁尤
重有犯此罪已身及七祖同充左右二官之
罰履山食火負石填河三塗五苦經三掠得
過然後長充鬼役上官女青律文受者明慎
奉行
太玄都四極明科曰上清天皇地皇人皇大
字皆大有清虚妙法洞元寳文自無金名方
諸青官不得知聞有其文者立成地仙亦登
玄虚位及仙卿而輕慢天真泄靈寳文傳非
其人冐殗履穢不恭有露違犯其禁七祖受
考責充右官經刀山食火負石填河各經一
掠得化生非人之體已身充左官之罰履山
啖火三塗五苦之難悉過三掠得充補鬼役
北帝女青上宫律文受者明慎奉行
太玄都四極明科曰洞玄靈寳上經大劫小
劫五符玉訣上清寳文玄洞之道自無玉骨
玄圖紫字録名不得見聞有其文則玉童玉
女侍衞當燒香禮拜如奉君父清齋誦經立
登雲輿宴景五嶽位掌靈山而不崇奉穢慢
真文輕露宣泄流放非真有犯其禁七祖充
責考屬右官罰以少山火郷之難三塗五苦
各二掠得過生非人之道已身充左官之考
罰以刀山食火負石填河三塗五苦之難三
掠得過還長充幽夜無極鬼役北帝女青上
官律文受者明慎奉行
太玄都四極明科曰髙上大洞真經三十九
章素靈大有妙經雌一玉檢五老寳經金華
洞房紫書上文龜山元籙青籙白簡金根上
經太霄琅書瓊文帝章上官寳篇凡三十一
卷此獨立之訣乃髙五玄映之道洞天玉清
寳文授於巳成真人有金骨玉藏名書帝簡
録札紫庭得見此文得者玉童玉女侍衞當
燒香左右晨夕禮拜如奉君父長齋玄岫誦
詠靈章立致雲輿飛昇玉清位登金闕與帝
同軒受而不恭虧科怠慢不信天真輕泄寳
訣宣露聖文使世見聞爲玉童所奏七祖父
母考屬右官罰以刀山火郷三塗五苦之難
二掠得過還化生非人之道已身考屬左官
罰以刀山食火負石填河二十四獄三塗五
苦之難三掠得過乃得長充幽夜無極鬼役
如北帝女青上宫律文受者明慎奉行
太玄都四極明科曰上清大有六天宫俯仰
之格上道寳經三百卷玉訣九千言符章七
千篇此玉清寳文藏於太上靈都之宫七映
紫房之内傳於已成真人有玄名帝圖紫字
玉清得見此文者玉童玉女侍衛其身燒香
禮拜如奉君父不淫不穢不輕不慢立致雲
輿白日昇天而輕泄此文穢慢天寳評說靈
章宣露妄示非人七祖考屬右官二十四獄
罰以三塗之難二掠得過還生非人之道已
身考屬左官罰以刀山食火之難掠三過乃
還負石填河長充幽夜三塗五苦之役北帝
女青上宫律文受者明慎奉行
太玄都四極明科曰上清金液丹經九鼎神
圖琅玗華丹飛霜起雪四瓊絳生紫漿藏景
靈丸太一九轉立成大丹上化胎精中記凡
一百四十卷此乃中真騰化之道授於應爲
真人者有金名方諸宫當得此經得者丹成
變化七十四方乗虚駕雲飛昇上清五色紫
黄金銀立成當秘而修行不得輕慢穢怠天
真宣露靈文以示俗人犯者考屬左官罰以
風刀之罪見世之難死充負石之役一掠得
過反生更貽四夷之中女青律文受者明慎
奉行
太玄都四極明科曰五嶽真形神圖乃與天
地俱生置三十二天洞庭之官置於上真飛
仙仙人之所居其上神草王芝令人不死有
得此圖五帝遣玉童玉女侍衞輕慢泄露觸
犯真靈爲玉童所奏考屬火官罰以火考焚
燒經文死充火郷之難一掠得過負石填河
萬劫還生不人之道上宫女青律文受者明
慎奉行
太玄都四極明科曰上清方丈振靈之符八
天隱文流金火鈴豁落七元五老寳符五行
招魂帝君五籍金神虎文素奏丹符智慧真
文翰大洞真符洞天洞地洞淵四十九真上
皇玉籙寳章凡七千文藏於太上大有之宫
紫房九曲之戸玉童玉女三千人侍衛燒香
授於金名東華籙字紫清得佩此文項生圓
明映照十天飛行太空乗虚昇天當長齋幽
林棄放亡身恭禮經文不得身染殗穢輕慢
天真宣告泄露妄示常人犯禁考屬三官罰
以風刀見世五難死充刀山食火二十四獄
三塗之中三掠得過長充鬼責生死如之上
宫女青律文受者明慎奉行
太玄都四極明科曰讀大洞真經三十九章
廻風混合帝一百神寳名玉檢雌一五老寳
經洞玄素靈大有妙經太丹隱書上品高真
之文北向心拜四方叩齒三十六通咽液三
十六過存五藏之内有五色之光氣注五星
之精然後先讀神洲七轉之道次讀百神内
名乃得誦大洞真經誦經當令心目相應不
得雜念異想錯亂真神當使遍句畢了不得
中住越略言句左官所執三犯不得入仙五
犯逮及七祖已身並充三塗五苦二十四獄
之掠萬劫還充鬼役上宫女青律文受者明
慎奉行
太玄都四極明科曰上清寳經三十一卷獨
立之訣存思修行皆北向心拜四方叩齒二
十四通咽液二十四過存五星日月三精玄
注於兆身然後誦經行事當令心口相應無
有異念披卷悉令言句周竟不得中止疑聽
越略三犯萬不得仙五犯七祖父母已身並
爲左右官所執充刀山食火二十四獄三塗
五苦之掠萬劫還生不人之道上宫女青律
文受者明慎奉行
太玄都四極明科曰凡讀靈寳經或洞玄或
昇玄之經皆東向叩齒十二通咽液十二過
再拜存紫雲之氣覆冠兆身然後誦經當令
心目相應目無他視心無異念毎使披卷言
句周竟不得中住越略天音三犯萬不得仙
五犯以上考屬左官死充地獄三塗五苦之
難萬劫得過長充鬼役上宫女青律文受者
明慎奉行
太玄都四極明科曰讀天皇地皇人皇大字
修行其道皆南向再拜叩齒十二通咽氣十
二過存天皇君身長九寸披青帔著青錦裙
頭戴九光寳冠手執飛仙玉䇿在左人皇君
身長九寸披黃帔著黄錦裙頭戴七色寳冠
手執上皇保命玉䇿在右地皇君身長九寸
披白錦帔著素錦之裙頭戴三晨玉冠手執
元皇㝎録之䇿在後三皇真君在兆左右然
後披卷行事修此道不得交接隂陽履殗入
穢輕慢天文觸犯真靈身被左官之考三犯
廢功三年年竟得還修行五犯死入地獄三
塗五苦之掠萬劫還生不人之道上宫女青
律文受者明慎奉行
太玄都四極明科曰凡受上清寳經不得增
損天文破壤道經貼式字體虧忽聖文三犯
廢功斷事十年更清齋首謝然後得還修行
五犯爲左官所糺七祖父母已身並充刀山
火郷二十四獄三塗五苦之掠萬劫得充負
石填河之役上宫女青律文受者明慎奉行
太玄都四極明科曰凡受上清靈寳經當寫
一通以爲凡下供養寳經别室安牀牀髙五
尺五寸以法天地之數廣四尺長四尺九寸
以應四時之號朝夕燒香禮拜經前以祈神
明不得使雜俗之徒染穢履殗入室觸禁悉
如科㫖有違右官所糺死入地獄三塗五苦
之中萬劫得充下鬼之役上宫女青律文受
者明慎奉行
太玄都四極明科曰凡受上清靈寳經皆當
告齋别室燒香不交人事淨染紙筆東向起
經起經之時不得口詠章文皆當比字參校
不得輕泄漏慢違者左官所糺死入地獄三
塗五苦之中萬劫得充鬼役上官女青律文
受者明慎奉行








太真玉帝四極明科經卷之一










太眞玉帝四極明科經卷之二雨六
　　太玄下宫女青四極明科律文
白帝玉司君姓王諱玄度衣素華明光白錦
之衣七色鳳章頭戴飛精曜天寳冠手執七
色之節治西羽之野洞天太玄都女青下宫
領西嶽華隂仙官地靈水精白庚之兵西極
無崖之天無鞅數劫無窮無極之官總統上
眞之格悉𨽻於白帝玉司之君主人生死之
命知其名存其神修行九年致素雲飛輿來
迎兆身上昇玄官
太玄都四極明科曰左乙混洞束蒙之籙右
收攝殺之律二訣上清之威章三天玉童所
佩於上皇先生太素三元君舊科七千年有
神仙圖籙骨氣合眞聽得三傳盟信青繒九
十尺金鈕三𩀱弟子師對齋九十日北向告
盟而付玉童玉女各十二人侍衞典經若七
百年之中有其人聽得一傳不過三愆盟違
信三犯廢功斷事萬不得仙五犯七祖父母
爲右官所執已身爲左官所考充刀山食火
二十四獄三塗五苦之罰三掠乃過長充鬼
役玄都下宫女青律文受者明愼奉行
太玄都四極明科曰神虎玉經金虎鳯文上
清内經黃庭玉景内經四卷出於太帝自然
之章傳於玄古先生上皇眞人太上道君玉
精眞人扶桑暘谷神王金闕帝君上相青童
君舊科七千年三傳有紫名東華録字上清
依盟賫金鈕九𩀱鳳文之羅九十尺玄雲之
錦四十尺金魚玉龍各一枚師弟子對齋九
十日或三十日北向告盟而傳侍經玉童玉
女各二十四人若千日有其人聽得一傳無
其人萬劫勿宣愆盟違信三犯廢功斷事不
得又仙五犯七祖父母爲右官所考已身爲
左官所考罰以刀山火郷二十四獄三掠乃
過還長充鬼役負石塡河玄都下宫女青律
文受者明愼奉行
太玄都四極明科曰九道廻玄太丹録書玉
道録字𢌞曜太眞隱書二訣元始天王所修
傳於三天眞王太上大道君太帝天帝太㣲
天帝君上元禁君三元夫人西王母赤精眞
人所受舊科萬劫一傳若有玄圖紫簡名參
青宫依盟賫丹紋八十尺金龍玉魚各一枚
青繒三十二尺師弟子對齋七十日北向告
盟授侍經玉童玉女各十人若七百年内有
其人聽得三傳自無其分萬劫勿宣愆盟負
科一犯廢功斷事不得又仙三犯七祖被右
官所考已身充左官所考登刀山入火鄕一
十四獄三塗五苦之難三掠乃過還充幽夜
無極鬼役太玄下宫女青律文受者明愼奉
行
太玄都四極明科曰三華寳曜瓊文琅書靈
曜上籙七晨素經凡三訣太眞丈人所修以
傳付太上大道君東海小童金闕帝君上相
青童君舊科萬年一傳若有金骨玉藏名書
帝簡依盟賫金魚玉龍各一枚紫紋四十尺
飛雲之錦二十二尺眞珠一斤師弟子對齋
六十日或三十日北向告盟而授侍經玉童
玉女各二十四人若七百年内有其人聽得
三傳自無其人萬劫勿宣愆盟負信二犯廢
功斷事不得又仙四犯以上七祖父母被右
官所考已身充左官所考登刀山入火啖炭
地獄三塗五苦之中三掠乃過還充幽夜無
極之役太玄下宫女青律文受者明愼奉行
太玄都四極明科曰上清隱書龍文八靈眞
經二訣九天眞王所修自然之章以傳紫清
先生上皇眞人太帝天帝太微天帝君三元
君西王母金闕帝君東海小童舊科萬劫一
傳若名書玉札紫字上清當依盟信賫鳳文
之羅百尺上金十兩盟誓九天師弟子對齋
五十日北向告盟而傳侍經玉童玉女各三
十六人若千年内有其人聽得三傳自無其
分萬年勿泄愆盟負誓一犯廢功斷事不得
又仙三犯以上七祖充右官之考已身充左
官之考登刀山入火郷啖炭地獄三塗五苦
之難三掠得充負石塡河之役太玄下宫女
青律文受者明愼奉行
太玄都四極明科曰玉清神虎内眞紫文丹
章二訣玉清紫晨君所修自然之章以傳太
上大道君上元禁君明皇玉帝二十四眞舊
科萬劫一傳若有玄名玉清丹字帝札千年
内聽得三傳盟信紫紋五十尺絳羅三十尺
金魚玉龍各一枚師弟子對齋三十日北向
告盟而傳給玉童玉女各十人不得愆盟負
信三犯廢功斷事不得又仙五犯七祖父母
已身並被左右官所考充刀山食火二十四
獄三塗五苦三掠乃過還充負石塡河之役
玄都下宫女青律文受者明愼奉行
太玄都四極明科曰玉清隱書四卷八訣玉
清元皇帝君所修檢鬼制神寳章以傳安陽
君上元夫人西王母清靈上宫金闕帝君舊
科七千年三傳若有玉名東華紫字上清三
百年内聽得三傳盟金魚玉龍各一枚紫紋
一百二十尺以誓北帝師弟子對齋二十七
日北向告盟而傳給玉童玉女各四人不得
愆盟負科三犯廢功斷事不得又仙五犯以
上七祖及已身並被左右官之考死充刀山
食火地獄之中萬劫得還下鬼之役玄都下
宫女青律文受者明愼奉行
太玄都四極明科曰司命君經宿命清圖上
皇民籍定眞玉籙三天正一先生所佩以定
得仙之名傳於玉帝三十九眞各一通西王
母上元夫人清虚眞人五嶽眞仙各一通舊
科千年三傳若有金名玉字奏札青宫者百
年内聽得三傳盟金魚玉龍各一枚青布三
十二尺以誓北帝師弟子各齋九日北向告
盟而傳給玉童玉女各二人不得愆盟負誓
五犯斷功行事不得學仙十犯身入地獄五
苦之中三掠還生不人之道玄都下宫女青
律文受者明愼奉行
太玄都四極明科曰金書祕字上元眞書二
卷青眞小童君所修以傳太極眞人清虚眞
人南嶽赤松劉子先舊科七千年三傳若有
金名玉字書於帝籙七百年内聽得頓傳盟
信上金八兩青紋四十尺以誓太眞師及弟
子對齋九日告盟而傳給玉童玉女各十人
不得愆盟負信三犯廢功斷事不得又仙五
犯七祖及已身並充左右官考刀山食火地
獄三塗五苦之中萬劫還生不人之道太玄
下宫女青律文受者明愼奉行
太玄都四極明科曰太清眞經丹字紫書三
五順行凡三訣東海小童所修其文祕在玉
京西室瓊門之内幼陽君封一通於陽洛山
中有金名東華玄字紫庭當得此文舊科萬
劫一傳若有其人七百年内聽得三傳盟用
白銀二十四兩上金五兩青錦四十尺師弟
子對齋百日北向告盟而傳者立致飛行給
玉童玉女二十四人違科犯約身及七祖並
被左右官考充刀山啖火二十四獄三塗五
苦之中三掠得還長充負石塡河之役下宫
女青律文受者明愼奉行
太玄都四極明科曰紫微始青道經蒼元上
籙北斗眞經中命四旋經太素玉籙寳玄上
經凡六卷玉晨君所修五帝神訣祕於素靈
上宫大有之房舊科七千年三傳有骨合仙
之人若名書帝簡録字上清得受此文依盟
賫黃紋四十尺青繒二十二尺金鈕三𩀱師
弟子對齋九日告誓而傳得者能飛行太空
能隱能藏百年内有其人亦聽傳給玉童玉
女各二人違盟愆信三犯斷事不得又仙五
犯左官執考死充地獄三塗之役萬劫得生
不人之道玄都下宫女青律文受者明愼奉
行
太玄都四極明科曰太微黄書八卷太微天
帝君所修祕於玄都玉房之内仙童玉女三
百人侍衞燒香傳於紫微夫人上元禁君太
素三元君今封一通於西城山中舊科八千
年一傳若有金名青宫録字帝籍者七百年
内聽得三傳盟信上金八兩黃繒八十尺金
鈕八𩀱以代割髮之盟弟子共齋九十日或
三十日北向告盟結帶而傳給玉童玉女各
八人愆盟違信一犯廢功斷事不得又仙三
犯七祖已身並充左右二官之考死履刀山
食火二十四獄三塗五苦三掠乃過還充負
石塡河之役玄都下宫女青律文受者明愼
奉行
太玄都四極明科曰三元流珠經玉帝九鍊
上眞八道命籍金仙紫字凡四訣八卷太素
三元君受於自然之章封於太上靈都紫房
之内金童玉女三百人侍衞典香傳東海小
童四極眞人西城王君今封一通於峨嵋山
曲室之中舊科萬劫一傳若有玄名帝簡紫
字青宫玉藏之人千年之内聽得三傳盟金
魚玉龍各一枚鳯文之羅玄雲之錦各六十
尺師弟子各告齋九日告盟而傳給玉童玉
女各十二人愆盟犯律一犯至三伐功斷事
不得又仙五犯禍及七祖已身悉充左右二
官之考刀山啖火二十四獄三塗五苦之罰
二掠還充負石塡河之後玄都下宫女青律
文受者明愼奉行
太玄都四極明科曰玉清洞元三氣金章太
極籙景眞經四卷二訣九天丈人所出傳於
上皇先生太上大道君封於玉京紫户之内
玉童玉女三十六人侍衞金闕帝君付西城
王君今封一通於西城山中舊科萬劫一出
若有玉骨紫藏名書青宫者三百年内聽得
一傳盟金龍玉魚各一枚紫文五十尺金鐶
一𩀱以誓玉帝師弟子對齋三十日告盟而
傳給玉童玉女各十二人愆盟負科一犯伐
功斷事三犯禍延七祖已身並充左右二官
之考刀山食火之難二十四獄三塗五苦萬
劫得還充負石塡河之役玄都下宫女青律
文受者明愼奉行
太玄都四極明科曰上皇玉籙玉帝黄籙紫
書三卷太眞丈人所佩以傳文始先生萬聖
太皇二十四眞三十九帝悉佩此文金闕帝
君今封於三元宫中青童君今封一通於王
屋山中舊科萬劫一出有合眞之人名書帝
札録字上清者千年聽得三傳盟信上金八
兩青紋三十尺白絹五十尺師弟子對齋各
九十日告盟而傳給玉童玉女二十四人愆
盟負誓一犯伐功斷事不得又仙三犯上延
七祖已身並充左右二官之考刀山食火之
難二十四獄三塗五苦萬劫還充負石愼河
之役玄都下宫女青律文受者明愼奉行
太玄都四極明科曰青牙始生經母景道精
經還童採華法凡三卷西王母所修以傳大
谷先生黃童眞人谷希子太極眞人今封一
通於岱宗山中依科七千年三傳若有玄名
紫簡當得此文百年内有其人亦聽三傳盟
絳繒二十尺金鐶三𩀱師弟子對齋三十四
日告盟而傳給玉童玉女各二人愆盟負科
三犯伐功斷事不得又仙五犯身死經地獄
五苦之中萬劫遝生不人之道玄都下宫女
青律文受者明愼奉行
太玄都四極明科曰金房度命玉字廻年三
華耀景眞經九天眞王所受空洞自然之訣
祕於九天之上大有之宫金暎七寳之䑓金
仙玉童太華玉女各三百人燒香侍眞上皇
高聖玉帝萬仙太眞太上大道君紫皇先生
三元夫人西王母上元夫人太帝天帝君太
微帝君金闕帝君上相青童太極眞人並受
於九天眞王也此學士之本元求生之妙音
徒入幽山斷糓絶粮修道萬遍不見此文無
損於神萬不成也言訣雖少所包者大故祕
於九天不行於世舊科萬劫一傳有金名玉
清紫字帝圖玉藏金骨七百年内遇眞便傳
依盟上金八兩五色之羅各九十尺金鐶五
𩀱師弟子對齋九十日於絶巖之陽告日月
傳給玉童玉女各三十六人得見此文即五
嶽司迎玉司列名不學自仙也違科負盟一
犯伐功斷事萬不得仙三犯上延七祖已身
並被左右二官所考充役刀山食火二十四
獄三塗五苦之責三掠乃過長充負石塡河
之後玄都下宫女青律文受者明愼奉行
太玄都四極明科曰上清玉霞紫暎内觀隱
書青要帝君所受祕於紫微之宫三寳玄臺
玉室之内侍衞玉童玉女各五百人太上大
道君紫陽仙都四司五帝金闕上聖九玄帝
君上相青童君所修西城眞人封一通委羽
山之洞大有空明之中舊科萬劫一出有紫
籙金名列於帝圖者七百年内遇其人聽得
三傳盟紫文百尺青繒三十二尺金鐶二𩀱
告齋三境而傳之給玉童玉女三十四人得
此文目有廻精面生紫容違科負盟一犯伐
功斷事萬不得仙三犯上世七祖及已身同
被左右二官所考充刀山食火二十四獄三
塗五苦之中萬劫得過乃還長充負石塡河
之役玄都下宮女青律文受者明愼奉行
太玄都四極明科曰解形遯變流景玉經九
天始立玄文存焉元始丈人受於九玄之天
傳於上皇先生髙聖玉晨二十四帝太上大
道君上元禁君三元夫人紫微王母太素元
君太帝天帝太微天帝君金闕帝君上相青
童君青童君封一通崑崙之洞舊科萬劫一
傳有金名玉字骨應玄圖者千年有其人聽
得三傳依盟用紫金十兩紫紋四十尺青繒
四十尺金魚玉龍各一枚金鐶二𩀱以盟九
天師弟子對齋百日北向而傳給玉童玉女
各十人得受此丈立致萬變乘躡景飛行太
虚違盟負信一犯伐功斷事三犯七祖父母
已身並充刀山火郷二十四獄三塗五苦之
難萬劫得還長充下鬼之役玄都下宫女青
律文受者明愼奉行
太玄都四極明科曰上清還晨歸童明暉中
玄紫虚玉帝所受上玄虚生之章以傳三天
玉童紫素元君封一通於峨嵋山舊科七千
劫一出若有金名東華録字上清者百年内
遇其人聽得三傳盟信紫金五兩錦繒五十
尺師弟子共齋九十日告北帝而傳給玉童
玉女各十二人得此文目有廻精流光之童
違盟愆信一犯伐功斷事三犯上延七祖已
身並充左右二官之考刀山食火二十四獄
三塗五苦萬劫長充下鬼負石塡河之役玄
都下宫女青律文受者明愼奉行
太玄都四極明科曰紫鳳赤書八景晨圖二
卷太上大道君所受付天帝君太微天帝君
上元夫人太素三元君青童君封一通於委
羽山之洞舊科七千年三傳若有金名東華
録字上清者百年内有其人聽傳盟信上金
十兩金魚玉龍各一枚玉札一枚長一尺二
寸以誓九天師弟子對齋九十日或三十日
指北帝而傳給玉童玉女各十人得見此文
則䇿龍駕虚上昇玉京七寳之臺違科犯戒
爲左右官所考延及七祖並充刀山食火之
難二掠得還長充鬼役玄都下宫女青律文
受者明愼奉行
太玄都四極明科曰寳洞飛霄絶玄金章太
上大道君所受封於玉京山崚嶒之臺九曲
之房上宫玉女三百人侍衞燒香舊科七千
年一傳若有金骨玉藏名參青宫者三百年
内遇其人便傳盟用上金十兩白絹四十尺
金魚玉龍各一枚師弟子對齋二十七日指
北帝而傳給玉童玉女各十人得有此文千
魔摧伏萬精䘮形違科犯戒三犯伐功斷事
萬不得仙五犯考延七祖已身並爲左右一
官所執充刀山火郷二十四獄三塗五苦之
中三掠還生不人之道玄都下宫女青律文
受者明愼奉行
太玄都四極明科曰凡有上經玉清寳書皆
玄挺應會骨相合仙當棄家放妻遊五嶽長
齋山林精思苦念正中而飡素水單瓢不勞
苦寒晨夕無怠乃感帝皇玉司右别三元詣
房三年當得䇿駕玄虚上昇太清若有輕慢
穢忽靈文宣傳泄露使世見聞違盟負誓殃
及七玄死䰟及已並充左右二官考罰登刀
山食火啖炭二十四獄三塗五苦之中萬劫
得還長充鬼役負濛山之石以塡積夜之河
玄都下宫女青律文受者明愼奉行
太玄都四極明科曰受上清寳經或因縁遇
會得遭聖文未能棄累捨家入山故在世間
心崇意敬志向玄靈威起一通别室供養朝
夕燒香出入禮拜如奉君父有事啓乞無不
從心天遣玉童玉女侍衞此經察子之心歸
情宗奉神自感眞隨意所欲禳灾却患萬魔
伏滅千精䘮形富貴吉昌官位興隆求道得
道求官得官子孫熾盛金寳如林七年如法
當眞人降子房與神交接授子要言不學自
成勞而仙故上學道處於三軍者也若遇而
不受亦其運也受而不信將其命也信而不
寳眞其罪也三者旣同考延七玄已身被左
右二官所考罰以刀山三塗五苦九厄八難
萬劫得生不人之道玄都下宫女青律文受
者明愼奉行


太眞玉帝四極明科經卷二





太眞玉帝四極明科經之三雨七
　　太玄都左宫女青四極明科律文
赤帝玉司君姓玉諱景度衣絳章單衣九色
鳯章頭戴平天飛神玉冠手執九色之節治
南朱陽之臺洞天太玄都女青左右領南嶽
霍山仙官地靈水精赤丙之兵南極無崖之
天無鞅數劫無窮無極之官總統上眞之格
悉𨽻於赤帝玉司之君主人生死之命知其
名存其神修行九年致神草玉芝不死之藥
丹霞紫雲下迎兆身上昇玉清宫
太玄都四極明科曰大洞眞經三十九章髙
上九皇道君元始自然玉章一名太眞道經
一名三天龍書秘於髙上大有之天九玄玉
房之内侍經玉童玉女各三千人燒香衛靈
傳於中央黃老君舊科萬劫一傳若有玄名
帝圖紫簡緑字玉藏金骨之人千年内聽得
三傳盟上金十兩銅二十五斤金鈕五𩀱金
魚玉龍各一枚青絲一兩師弟子對齋百日
或九十日三十日北向纒金鈕告盟而傳金
晨玉童二十四人西華玉女三十六人侍經
燒香得此文者誦詠萬遍立昇上清㧞度七
祖更胎南仙違盟負戒一犯伐功斷事萬不
得仙三犯上及七祖已身同被左右二官所
考罰以刀山詣火啖炭二十四獄三塗五苦
之難三掠乃得過長充下鬼負石塡河之役
玉童玉女賫經還於上宫也玄都左右女青
律文受者明愼奉行
太上玄都四極明科曰雌一玉檢五老實經
靈書紫文乃髙玄映之道髙上帝君所修上
願十二玄母八間九轉五逥變化雌雄傳於
衆帝上元禁君三元夫人紫微王母後聖九
玄金闕帝君秘在九天之上大有之宫太玄
靈臺玉房之中紫金爲素以撰其文青緑爲
字以書其章侍經玉童玉女各三千人燒香
典經舊科萬劫一傳若有玄名帝圖紫簡緑
字金骨玉藏之人七千年内聽得三傳盟上
金五兩五色錦繒各五十尺香一斤金鈕三
𩀱師弟子對齋九十日北向告盟而傳玉童
二十九人玉女二十七人常寳典靈文得此
文者修行萬徧飛昇上清其禁尤重不得妄
傳愆盟違信一犯伐功斷事萬不得仙三犯
者上及七祖己身同被左右二官所考罰以
刀山詣火下鬼負石塡河之役玉童賫經還
反上宫也玄都左宫女青律文受者明愼奉
行太玄都四極明科曰太上素靈洞玄大有
妙經秘於九天之上大有之宫金臺玉室素
靈房中刻玉爲簡以撰爲文金鏤玉字以明
其篇傳於天帝君南極上元君太微天帝君
後聖九玄金闕帝君今封三寳竒經各一通
於岱宗山中舊科萬劫一出有金名玉字紫
劄玄圖之人七千年内聽得三傳盟上金二
兩紫紋百尺青繒二十七尺赤𢇁五兩香一
斤丹一兩師弟子對齋百日告北帝盟天而
傳給玉童玉女各二十四人燒香侍經修行
百日與眞通靈九年道降白日登天不得愆
盟犯律一犯伐功斷事三犯上延七祖已身
並被左右二官所考罰以刀山食火二十四
獄三塗五苦之中三掠得過乃得長充負石
塡河之役玉童玉女賫經反於上宫也玄都
左右女青律文受者明愼奉行
太玄都四極明科曰九眞中經太上太微天
帝君所修八道九眞結璘鬰儀上奔日月之
道以傳中央黄老君秘於太上六合宫中舊
科七千年聽得二傳若有青書東華王字上
清藏生紫絡之人七百年内聽得三傳盟白
絹九十尺青𢇁一斤絳繒二十四尺此日暉
之誓碧繒二十四尺此月華之誓金鐶三𩀱
無常童子之信對齋九十日二十四日北向
告盟而傳給玉童玉女各十七人修此道七
年乗雲飛行上昇太清其法尤重二犯伐功
斷事四犯左右二官所考七祖己身罰以刀
山食火地獄三塗五苦之役萬劫還生不人
之道玄都左宫女青律文受者明愼奉行
太玄都四極明科曰太丹隱書洞眞玄經一
名帝君七化變景九形一名太一三度帝寳
五精一名帝一混合三五立成太一帝君所
受空玄自然之章藏於太上六合紫房之内
傳於南極元君太素三元君紫微王母今封
一通於岱宗山中舊科萬劫一出有金名帝
圖緑字紫簡骨氣含眞之人七百年内聽得
三傳盟青繒二十七尺素𢇁五兩和香二裏
筆一枚𥿄百畨丹一兩帝君不宣泄之盟師
弟子對齋百日告盟而傳給玉女九人玉童
七人侍衛燒香修五神混合之道百日眞靈
下降不出七年白日昇天不得違科犯盟一
犯伐功斷事三犯七祖己身並充左右二官
考罰以刀山食火二十四獄三塗五苦之中
三掠得過長充負石塡河之役玄都左宫女
青律文受者明愼奉行
太玄都四極明科曰紫度炎光玄眞變經中
方内視上清變化七十四方三卷受於九天
眞王太宫九玄之髙章秘於太上靈都之宫
紫房之内三元君主之萬劫一傳若有金名
帝簡緑字上清合眞之人七百年内有其人
聽得三傳紫度盟用五色錦各五十尺上金
五兩沉香五斤眞珠一斤書刀一口金鐶七
枚絳文七十尺上清變化盟青繒四十尺上
金十兩金鈕六𩀱好香一斤金魚玉龍各一
枚師弟子對齋九十日或三十日九日告盟
而授給玉童二十四人玉女三十六人燒香
侍眞修之百日變化虚無元年白日昇天違
科犯律一犯伐功斷事三犯七祖父母己身
並屬左右二官考罰以刀山食火二十四獄
三塗五苦之中三掠得過長充負石塡河之
役玄都左宫女青律文受者明愼奉行
太玄都四極明科曰神洲七轉七變儛天一
名藏景匿形一名出有入無乃上皇先生紫
晨君所受太空自然之章秘於紫天元臺玉
室金房之内萬劫一出傳玄成清天上皇君
三天玉童紫極眞元君南極上元君太微天
帝君後聖道君今封一通於西城山中若有
紫名上清金字東華之人七百年内聽得三
傳師弟子對齋九十日告盟而授給玉童玉
女各二十一人侍衛燒香違科愆盟一犯萬
不得仙三犯七祖己身並充左右二官考罸
以刀山食火二十四獄三塗五苦之中三掠
乃得過長充負石塡河之役玄都左宫女青
律文受者明愼奉行
太玄都四極明科曰消魔智慧七卷一名太
素洞經一名素慧太上大道君所受元始上
文藏於玉清之闕髙上虚皇丹房之内素靈
玉女三千人侍衛此文萬劫一出若有金名
東華緑字上清者七百年内聽得三傳盟上
金十兩玉劄一枚金魚玉龍各一枚紫繒四
十尺師弟子對齋九十日告盟而傳給玉童
玉女各十二人違科犯盟三犯不得又仙五
犯七祖己身並被左右官考罰以刀山食火
二十四獄三塗五苦之中萬劫得充負石塡
河之役玄都左宫女青律文受者明愼奉行
太玄都四極明科曰青要紫書金根衆經乃
九天眞王受空玄自生之章付九陽元皇玉
帝封秘九天之上玄靈七寳玉室侍典玉女
三千人萬劫傳付青要帝君無上虚皇元靈
道君太素髙靈洞觀道君南極上元君衆帝
今封一通於王屋山若有金髓玉骨名書帝
録七百年内遇其人聽得三傳金魚玉龍各
一枚紫繒百尺青紋四十尺師弟子對齋百
日告盟而傳給玉童玉女各二十四人營衛
受者身修行百日通靈致眞九年乘雲飛行
玉清有犯科禁三犯不得又仙五犯七祖父
母已身被考左右二官罰以刀山火郷二十
四獄萬劫乃得還充下鬼負石塡河之役玄
都左宫女青律文受者明愼奉行
太玄都四極明科曰飛歩天綱躡行七元白
羽黒翮飛行羽經天關三圖移度七星凡三
訣太帝君太微天帝君所受登空之道秘於
髙靈玉虚紫房之内侍衛玉女二千四百人
傳於南極上元君太素三元君後聖九玄帝
君上相青童君今封一通於瀛洲方大舊科
七千年一出若有金名帝録玉劄青簡骨相
合眞之人七百年内聽得三傳飛歩盟誓用
錦帛三十尺亦可青布准之金魚玉龍各一
枚給玉童玉女各七人飛行羽經青色之繒
三十二尺黄金二兩以代剪髪之盟白羽黒
翮五色之錦各九十尺給玉童玉女各二十
四人七星移度青紋三十二尺絳繒七十尺
鳳文之羅九十尺金鈕一𩀱給玉童玉女各
七十人師弟子對齋九十日告盟而傳得者
飛行太空乘虚登晨違科犯律一犯伐功㫁
事萬不得仙三犯七祖父母下及已身被左
右二官所考罰以刀山食火二十四獄三塗
五苦之中三掠得過乃充下鬼負石塡河之役
玄都左宫女青律文受者明愼奉行
太玄都四極明科曰三天正法乃元始俱生
太上所受秘於九天之上玉清金房紫戸之
内侍衛玉女三千人依科萬劫一傳若有金
名玉字紫藏玉髓之人七百年内聽得三傳
盟青䌝三十尺青布三十二尺金鐶五𩀱上
金十兩以奉師師弟子對齋七日告盟而傳
不得違科犯禁三犯不得又仙五犯七祖己
身並充左右二官之考罰以刀山火郷二十
四獄萬劫得還長充鬼役玄都左宫女青律
文受者明愼奉行
太玄都四極明科曰三九青素語玉精眞訣
八素眞經服日月一名八坦四門髙上經八
卷太霄琅書瓊文帝章三訣十卷九天丈人
三天玉童所受秘於九天上金房玉室七映
之宫傳於太微天帝君南極上元君紫微王
母金闕帝君上相青童君科八千劫一傳三
九素語盟誓金魚玉龍各一枚青紋三十尺
金鈕九𩀱本命之繒百尺八素眞經上金八
兩五色之繒各四十尺法衣一副瓊文帝章
金魚王龍各一枚青錦三十二尺白絹八十
尺以誓九天之信師弟子對齋百日或四十
日告盟而傳七百年内遇其人聽得三傳給
玉童玉女各十二人得者修行百日通眞八
年昇晨不得違科犯律萬不得仙三犯七祖
己身並充左右二官之考罰以刀山食火二
十四獄三塗五苦之中萬劫得還長充下鬼
之役玄都左宫女青律文受者明愼奉行
太玄都四極明科曰黄素四十四方九赤班
符乃太上所修秘於九天之上瓊宫玉室之
内舊科七千年三傳若有金名玉字骨相合
仙七百年中得三傳黄素盟玉机一枚長一
尺五分廣一寸四分黄素四十尺金鐶兩𩀱
九赤班符丹錦四十尺青絲半斤以代㰱血
之盟師弟子對齋百日告盟而傳給玉女三
十七人衛於有經者身愆盟負科一犯不得
又仙三犯七祖已身並充左右二官罰以刀
山食火二十四獄三塗五苦之中萬劫得還
長充下鬼之役玄都左宫女青律文受者明
愼奉行
太玄都四極明科曰石精金光藏影録形神
經乃高聖傳今封一通於峨嵋山中有玄名
合眞之人七百年内聽得三傳盟誓青紋四
十二尺金魚玉龍各一枚金鐶九𩀱師弟子
對齋七十日北向而傳給玉童玉女各十七
人違盟負誓三犯不得又仙五犯三曽已身
並充二十四獄三塗之中萬劫還生不人之
道玄都左宫女青律文受者明愼奉行
太玄都四極明科曰曲素訣辭優樂之曲五
行秘符太上大道君所受秘於玉京玄房侍
文玉女三百人傳於太極眞人舊科七千年
内聽得三傳若有玄名玉字方諸青宫三百
年内遇其人便傳盟白絹四十尺青䌝二十
尺金鐶三𩀱香一斤以代列誓通神之盟對
齋三十日男受北向女受南向對師告誓而
傳給玉童玉女十人衛身佩者二十年眞人
下降違科犯盟一犯不得又仙三犯五祖父
母已身充左右二官二十四獄萬劫還充負
石塡河之役玄都左宫女青律文受者明愼
奉行
太玄都四極明科曰黄氣陽精藏天隱月上
經太微帝君所修秘於上清玄宫玉房之内
舊科七千年一出有金名玉字合仙之人三
百年内聽得三傳盟誓黄絹四十尺青䌝三
十尺金鐶七𩀱以代列誓之盟師弟子對齋
二十七日告盟而傳給玉童玉女各七人違
科犯盟三犯不得又仙五犯已身七祖並充
左右二官之考罰以刀山地獄三塗五苦之
中萬劫還生不人之道玄都左宫女青律文
受者明愼奉行
太玄都四極明科曰龜山元籙西臺王母所
受於元始天王秘於九天之上大有之宫侍
文玉女千七百人舊科萬劫一出今封一通於
西城山中有金名玉字於玄圖金骨合眞之
人七百年内聽三傳盟用上金三兩丹錦三
十七尺青布二十二尺金魚玉龍各一枚師
弟子對齋百日北宫玉帝所出太極眞人受
之於太上秘於清虚之宫玉房之内七千年
一出有金名帝録合眞之人七百年内聽得
三傳盟青繒九疋緋繒三疋皂絹五疋白繒
七疋黄繒十二疋金魚玉龍各一枚以誓九
天不泄之約給玉童玉女各二人愆盟違科
三犯伐功㫁事不得又仙五犯七祖父母己
身並充左右二官罰以刀山食火地獄三塗五
苦之中萬劫得生不人之道玄都左宫女青
律文受者明愼奉行
太玄都四極明科曰金眞玉光太上隱書太
上大道君所受九玄之精秘於靈都之宫七
暎之戸侍衞玉女三千人舊科萬劫一出若
有金名於帝圖緑字於上清者七百年内聽
得三傳盟上金五兩丹紋之繒八十尺眞珠
一斤以誓九天師弟子對齋百日告盟而傳
給玉童玉女各七十七人違科負律五犯七
祖己身並充左右二官之考罰以刀山火郷
二十四獄三塗五苦之中萬劫得還長充負
石塡河之役玄都左宫女青律文受者明愼
奉行
太玄都四極明科曰丹景道精隱地八術太
上玉晨受之於髙聖秘於上清金臺玉室玉
童玉女各八百人侍衛燒香傳於太極眞人
東華大神方諸青宫舊科七千年一出若有
金名玉字於玄圖合眞之人七百年内聽得
傳八人盟誓白絹四十尺紫紋八十尺金鈕
八𩀱以代列誓之信師弟子對齋八十日北
向而傳給玉童玉女各十二人違科犯盟一
犯不得又仙三犯七祖父母己身並充左右
二官之考罰以刀山火郷二十四獄三塗五
苦之中萬劫乃得還充下鬼負石塡河之役
玄都左宫女青律文受者明愼奉行
太玄都四極明科曰外國放品青童内文乃
上清太眞玉保王上相大司馬髙晨師東海
玉門青華小童君所受秘在方諸青宫侍經
玉童三百人舊科七千年三出告盟而傳給
玉童玉女各二十七人得此文者太一攺命
青宫定仙不得愆盟負科一犯伐功斷事不
得又仙三犯七祖父母己身並充左右二宫
罰以刀山火郷二十四獄三塗五苦之中三
掠得過乃得充負石塡河之役玄都左宫女
青律文受者明愼奉行
太玄都四極明科曰三元玉撿三元布經三
天之上大有之宫三天玉童所受九玄自生
之章秘於九清之上大道之宫侍經玉女玉
童二千四百人舊科萬劫一出傳付上元禁
君南極上元君西王母金闕帝君今封一通
於霍山之室若有金名玉字於東華七百年
内聽得三傳盟用上金五兩鳳紋之羅九十
尺青紋三十二尺師弟子對齋七十日告盟
而傳給玉女二十七人玉童三十二人侍衞
典文得者仙籍注名三元詣房違科負信一
犯伐功斷事不得又仙三犯七祖父母已身
並充左右二官之考刀山食火之難二十四
獄萬劫乃過長充負石塡河之役玄都左宫
女青律文受者明愼奉行
太玄都四極明科曰上化九丹胎精中記乃
生九玄之初二十四眞九帝所行太帝傳於
南極夫人西王母今封一通於瀛洲方文七
千年一出若有金名合眞三百年内聽二傳
盟用上金一斤九兩白絹八十尺丹一斤以
代列誓之信師弟子對齋九十日北向而傳
給玉童玉女各九人得者變化隨意飛行太
空違負明科三犯不得又仙五犯已身遭風
力之考死入地獄萬劫還生不人之道玄都
左宫女青律文受者明愼奉行
太玄都四極明科曰玉佩金璫太霄隱書七
聖玄紀廻文九霄白簡青録得道之名乃元
皇玉帝髙聖帝君所修秘於九天之上七寳
紫暎之房萬劫一出傳於得道之人今封一
通於陽洛山若有金名帝簡緑字上清骨相
合眞七百年内聽得三傳玉佩盟青紋四十
尺白羅九十尺上金二兩玄紀上金七兩紫
紋七十尺以誓九天代列誓之盟師弟子對
齋百日給玉童玉女各二十四人侍文典靈
得行此道九天定録剋成眞人違盟負誓一犯
萬不得仙三犯七祖已身並充左右二官之
考罰以刀山火郷二十四獄三塗五苦之中
萬劫得還長充下鬼負石塡河之役玄都左
宫女青律文受者明愼奉行
太玄都四極明科曰素奏丹符靈飛六甲左
右玉符與天地同生玉帝所受傳於太上大
道君秘在瓊宫之内七千年聽三傳若有金
名東華緑字上清之人七百年聽三傳盟用白
絹四十尺金鈕三𩀱盟青繒三十二尺以代列
誓之信師弟子對齋六十日北向而傳有此
文通靈致眞飛行太空白日昇天違科愆盟
一犯伐功斷事萬不得仙三犯七祖已身並
充被風刀之考死入地獄萬劫長充下鬼負
石塡河之役玄都左宫女青律文受者明愼
奉行





太眞玉帝四極明科經卷之三




太真玉帝四極明科經卷之四雨八
　　太玄右宫女青四極明科律文
黒帝玉司君姓史諱升度衣皂文之衣五色
鳯章頭戴玉精通天寳冠手執五色羽節治
玄隂太𡨋洞天右宫領北嶽恒山仙官地靈
水精黒壬之兵北統無崖之天無鞅劫數無
窮無極之官總領上真之格悉𨽻於黒帝玉
司之君主人生死之命知其名存其神修行
九年致皁雲飛輿來迎兆身上昇玄宫
太玄都四極明科曰凡髙上太真玉皇帝君
玉清真人萬仙衆聖得道靈人皆佩太真明
科檢制衆真科文秘於九天無鞅之宫七寳
華房侍文太華玉女七千人金神玉童九千
人燒香典靈舊科經無鞅之劫傳二十四人
輕科慢禁違犯玉律皆削真皇之籙充逰散
之官如上之文隨功進號玄都右宫女青律
文受者明慎奉行
太玄都四極明科曰凡學之士受九真明科
三品二十七條三素之上篇秘於太上靈都
之宫素靈玉女三千人金神玉童四千人侍
衞典香舊科九萬劫傳九人誓盟紫金十兩
紫紋百尺以誓九天有金骨玉名合真之人
依盟而傳師弟子對齋九十日北向告給玉
童玉女二十四人輕科慢禁漏泄寳訣己身
七祖並充刀山火郷二十四獄三塗五苦之
難萬劫方還下鬼負石之役玄都右宫女青
律文受者明慎奉行
太玄都四極明科曰四極明科乃髙聖之玉
訣太上大道君之所受秘於金簡紫臺玉映
七寳之宫侍之玉女玉童各二千四百人科
終無數之劫遇有金名玄圖緑字上清寳藏
玉骨之人盟而傳之盟五色錦繒各九十尺
鳯紋之羅四十尺金魚玉龍各一枚長一尺
二寸以紀受科年月以封於本命之嶽以誓
九天之信對齋百日告盟而傳給玉童玉女
各三十六人輕科慢律漏泄寳文己身七祖
並充刀山食火之難二十四獄三塗五苦之
中萬劫得充下鬼負石之役玄都右宫女青
律文受者明慎奉行
太玄都四極明科曰靈寳洞玄經五勝玉訣
皆太上之寳文玉帝之玄章本出九天父母
封於太上玉京金房紫戸之内萬劫一出今
封各一通於太山之北一通於勞盛山若有
金骨玉藏言名帝録千年得傳三人盟信上
皇之初皆金錢爲誓今以紫紋五十尺金二
兩金鐶二雙以准列誓之盟師弟子對齋百
日分帛而傳侍經玉女九人玉童十二人得
者修行位加仙卿輕文慢寳泄露至真七祖
父母己身同被左右二宫所考登刀山火郷
二十四獄三塗五苦萬劫得還充下鬼負石
之役玄都右宫女青律文受者明慎奉行
太玄都四極明科曰天皇地皇人皇三皇内
文大字或曰洞神一名洞仙一名太上玉䇿
皇上元人所修太上道君所秘大有之宫七
千年而出今五嶽悉封一通若有金名玉字
於方諸宫四十年聽傳法盟白絹四十尺金
三兩古用白雞㰱血爲盟今以金素代准世
無其師當投物山棲按而奉焉師授齋三日
告盟給玉女玉童各九人違科慢禁五犯廢
功斷事七犯死没三官罰以地獄三塗五苦
之役萬劫還生不人之道玄都右宫女青律
文受者明慎奉行
太玄都四極明科曰五嶽真形圖上皇之所
秘太上大道君所修西王母之所行五千年
三傳若有名書東華録字帝簡當得此文四
十年内有其人聽得授之法盟五色繒東九
尺青南三尺絳西七尺白北五尺皁中央十
二尺黄紋白絹四十尺齋三日告盟而傳有
此文逰行五嶽則五帝仙人侍衛兆身位登
仙卿有違盟犯律五犯廢功斷事七犯死入
地獄三塗五苦萬劫還生不人之道玄都右
宮女青律文受者明慎奉行
太玄都四極明科曰凡太上威神䇿玉帝攝
殺䇿天帝八威䇿上皇紫虚䇿元皇飛仙䇿
太微靈神䇿玄元攝魔䇿皇文黄帝玉䇿太
一帝君傳三皇傳五嶽傳昇仙召魔傳悉秘
於東華青宫玉格之上應爲真人者以傳昇
仙之號舊科一千年一出若有名言青宫骨
法合仙百年内有其人亦三傳法盟並白絹
四十尺金二兩南向告盟而傳得此文則五
帝司迎萬精伏首役使群靈輕文慢真五犯
不得又仙十犯死入地獄三塗之中萬劫還
生非人之道玄都右宫女青律文受者明慎
奉行
太玄都四極明科曰凡上清髙仙品格之符
豁落七元流金火鈴夜照神灼五籍洞玄隱
天大符方文震靈靈飛左右金神虎文智慧
文翰大洞三十九章玉符並出舊經之中若
單佩此符亦可别書盟信年限悉依經科有
犯如之但得單行備矣玄都右宫女青律文
受者明慎奉行
太玄都四極明科曰金方二十七首金液丹
經九鼎神圖琅玕華丹八石練腴智慧赤藥
上化丹方四十六卷並仙皇之秘事藏於九
疑之中五百年一傳若有名言上清玉札青
宫皆百年得傳悉盟誓上金七兩白絹四十
尺以誓九天不泄之信得其法白日昇天輕
泄穢慢死充三官負石填河之役萬劫得生
人道之中玄都右宫女青律文受者明慎奉
行
太玄都四極明科曰凡修上清道經大洞真
經三十九章入室之日當身冠法服作鹿皮
之巾不者葛巾亦可當披鹿皮之帔無者紫
青可用當以紫爲表青爲裏帔令廣四尺九
寸以應四時之數長五尺五寸以法天地之
氣表裏一法表當令二十四條裏當令一十
五條以應三十九帝真之位爾身被帝皇之
章便應冠帶帝皇之服故也無有此服不得
妄動寳經詠一句則響徹九天萬帝朝軒九
真扶位所應不輕單衣誦經天魔侵景萬精
亂音神喪氣散死入幽泉魂魄艱辛不得又
仙有此法服威章給玉童玉女各十二人典
衞侍真不得妄借異人并履殗穢輕慢神服
五犯不得冠身無復仙冀十犯被考左右二
官身死被掠刀山食火二十四獄萬劫還充
負石之役玄都右宫女青律文受者明慎奉
行
太玄都四極明科曰凡女子學上清白日昇
天之法受寳經玉訣修行大洞皆元君夫人
之位入室之日當冠元君之服披紫紗之楬
令用三丈四尺身幅長短就令取足當使兩
幅作十六條身中二十三條合三十九條又
作青紗之帬令用四十五尺作八幅幅長四
尺九寸餘作攀腰分八幅作三十二條此則
飛青之帬元君之服也身冠此服萬真束帶
千魔滅形給玉童玉女各十二人典掌法服
也無此服不得詠於上清寳經輕以常服誦
詠上經天魔侵景萬精亂音神散氣離不得
又仙有元君之服而輕慢穢汚妄給他人五
犯伐功斷事不得又仙冠此服十犯爲隂官
所考罰以刀山食火二十四獄三塗之中萬
劫還充負石之役玄都右宫女青律文受者
明慎奉行
太玄都四極明科曰受三寳神經上清玉訣
身冠帝王之服入室燒香當入之時先於戸
外叩齒三通閉眼存室内有紫雲之氣鬱鬱
來冠兆身兆念玉童侍左玉女侍右金光寳
芝洞明内外微呪曰天朗氣清三光洞明金
房曲室五芝寳生玄雲紫盖來映我形玉童
玉女爲我致靈九帝齊景三元同軿得乗飛
盖昇入紫庭畢引氣三十九咽畢然後入室
禮拜行事也不先存念通真而逕造入室禮
拜燒香皆驚忤神真徒勞行事帝不納聽神
散氣離廢忽内宫五犯不得又仙十犯考屬
左官死充地獄三塗之中萬劫還生非人之
道玄都右宫女青律文受者明慎奉行
太玄都四極明科曰入室誦黄庭玉景内經
當燒香清齋身冠法服入戸北向四拜長跪
叩齒二十四通上啓
髙上萬真玉晨太上大道君某甲今當入室
誦詠玉經鍊神保藏乞胃宫華榮身得乗虚
上拜帝庭畢還束向四揖太帝又叩齒十二
通上啓扶桑大帝暘谷神王某甲今入室披
詠玉經乞使靜室芝英自生玉華寳耀三光
洞明萬徧胎仙得同帝靈畢東向誦經十徧
爲一過一竟便還北向四拜東向四揖不須
復啓也但拜謁如法隨誦多少然以十數爲
限不依法而誦經虧損俯仰之格徒勞於神
無益於求仙也五犯廢功斷事十犯身充風
刀之考死充下鬼負石之役萬劫還生不人
之道玄都右宫女青律文受者明慎奉行
太玄都四極明科曰學士入室誦經皆五帝
束帶四司扶位不得臨經住音與外人交言
失畧言句稽誕天真想念不專五犯伐功斷
事不得又仙十犯身被左官所考死充地獄
三塗五苦之役萬劫還生非人之道玄都右
宫女青律文受者明慎奉行
太玄都四極明科曰入室誦經當令言句相
屬不得越略天音失一句更却百言而讀失
二句却還二百言失至五句却五百言始就
誦失一句更誦一遍而𥙷之十犯至三十犯
廢功斷事不得又仙五十犯至百犯上延七
世祖考己身並被左右官考罰刀山食火二
十四獄三塗之役三掠乃得充負石填河之
責玄都右宫女青律文受者明慎奉行
太玄都四極明科曰入室誦經當令目注經
文心念神真不得臨經他念異想以亂天音
十犯至三十犯伐功斷事不得又仙五十犯
至百犯上延七祖已身並充左右官考罰刀
山火郷二十四獄三塗五苦之中萬劫還充
下鬼之役玄都右宫女青律文受者明慎奉
行
太玄都四極明科曰入室誦經千言以下不
得臨經進飲千言以上至五千言得一進飲
五千言以上至萬言得二進飲萬言以上得
三進飲不得妄進飲食以充氣音五犯至十
犯伐功斷事不得又仙十犯至三十犯身被
左官所考死入地獄萬劫得生六畜之中玄
都右宫女青律文受者明慎奉行
太玄都四極明科曰入室誦經萬言神疲氣
極得聽中住消息後得讀句竟徧雖爾不得
經宿殘句虧廢天度五犯至十犯伐功斷事
不得又仙十犯至二十犯身被左官所考死
入地獄萬劫還生賤人之道玄都右宫女青
律文受者明慎奉行
太玄都四極明科曰入室誦經若有男女同
學亦得同室但男女異牀北向誦經當令男
在東女在西也不得坐起卧息混同一席三
犯斷功廢事不得又仙五犯身被左官所考
死入地獄三塗之中萬劫還生六畜之中玄
都右宫女青律文受者明慎奉行
太玄都四極明科曰凡入室誦詠大洞真經
三十九章皆當先施金真玉光招靈制魔之
符置於五方然後乃得誦於寳經也此文出
於九天真王萬帝所施受帝之號不得此文
亦不得行正真之事況於後學無此文耶無
文誦經真不爲降天魔侵形内神不固華年
朽零得有此文天真侍衛五嶽司迎誦經響
徹三元詣房施行事訖請以錦囊封之金匱
不得宣揚輕語不秘泄漏靈文穢慢上真禍
延七祖已身並充刀山食火二十四獄三塗
五苦萬劫得充負石填河之役玄都右宫女
青律文受者明慎奉行
太玄都四極明科曰凡入室誦大洞真經三
十九章當坐方文震靈之上此文用青爲地
亦以佩身亦以内座䅶之中施行之日不得
此文亦天魔侵人有此文者不得妄令女人
及異已坐起其上此天真秘文正施一己之
用不可雜坐慢靈一犯伐功斷事不得又仙
三犯己身及七祖並充左右二官之考罰以
刀山火郷之難二十四獄之中三掠得充下
鬼之役玄都右宫女青律文受者明慎奉行
太玄都四極明科曰凡人入室誦經當灑掃
内外毎令精盛焚香明燈斷絶外因以期神
明如此真人降房神清體明尅得神仙遲神
犯律五犯廢功斷事不得又仙十犯死入地
獄三塗之中萬劫還充下鬼之役玄都右宫
女青律文受者明慎奉行
太玄都四極明科曰凡以供養寳經之具几
案巾帙不得妄借於人此悉有玉女玉童典
衞典録不可輕忽五犯伐功斷事不得又仙
十犯考及己身死入地獄三塗之中萬劫還
生賤人之道玄都右宫女青律文受者明慎
奉行
太真玉帝四極明科經卷之四





太真玉帝四極明科經卷之五雨九
　　太玄都中宫女青律文
中央黄帝玉司君姓黄諱總生衣黄文之裘
備九色之章頭戴通天玉寳晨冠治太玄中
宫主統無上無下無内無外無表無裏無鞅
數劫無涯之天主領中央嵩髙山仙官總領
五方戊已之兵四司之官莫不𨽻於玉司之
君也主人生死之命知其名存其神修行九
年尅得黄霞之輿來迎兆身白日昇天也
太玄都四極明科曰凡有金骨玉名刻字青
宫於世遭遇經師奉受寳文三十一卷獨立
之訣未能遣累絶志幽山拘逼世務或仙資
未備亦得於世供養朝夕禮拜如奉君父有
夫妻之對亦得修行七經之道氣節應數但
不得虧盈天度使氣散神逝混累正真爾夫
上真帝景及夫人元君之胤皆得下降有道
之人結對景之匹以氣相適亦歷運所加理
造於斯豈掛濁混之氣耶既受上法拘在世
路當尋七經按而行禮不得輕合隂陽濁穢
不節果有斯事突犯齋室一犯萬不得仙三
犯已身七祖父母同考三官罰以刀山食火
二十四獄三塗五苦之中萬劫長充下鬼負
石之役玄都中宫女青律文受者明慎奉行
太玄都四極明科曰上學之士奉受寳經詣
師啓盟之後當供奉師宗禮拜恭敬如奉神
明入室燒香皆當先存師所在心拜師前然
後行事故有告誓之盟結帶之信其儀甚重
至不可輕有違盟負誓攻伐師本評論是非
得新忘故一犯斷功廢事不得又仙三犯上
延七祖已身並充左右二官考罰以刀山食
火二十四獄三塗五苦萬劫長充下鬼負石
填河之役玄都中宫女青律文受者明慎奉
行
太玄都四極明科曰奉受上經詣師登盟上
告九天下誓萬靈約當寳秘修行道真結盟
之後不得綺言妄語欺詐同學誘取經書毀
謗師君興造無端露泄寳訣以與不盟罪延
七祖充無極之劫履刀山食火鏁械三塗五
苦之中已身生世被風刀之考求死不得罪
魂充於左官刀山火郷二十四獄三塗五苦
累劫不原玄都中宫女青律文受者明慎奉
行
太玄都四極明科曰凡有金名東宫紫札玉
清得受寳經當依科盟傳審有其人骨相合
仙鍊戒無虚意懷入真然後告齋受盟而傳
傳付之後弟子負違罪及師身三犯廢功斷
事不得又仙五犯死入地獄三塗之中萬劫
還生賤人之道玄都中宫女青律文受者明
慎奉行
太玄都四極明科曰凡男女同學上清之道
共奉師宗入室齋戒燒香禮拜當隨所學深
淺上下次第髙上玄鑒身受三寳竒文登盟
備以爲第一同有此德先後次之復同年俱
備長㓜次之皆以上德髙稱之才爲大洞法
師也不得互爭稱巳不相推敬無復次序爲
四司所紏五犯斷功廢事不得又仙十犯身
被左官所考死入地獄三塗五苦之中萬劫
還生賤人之道玄都中宫女青律文受者明
慎奉行
太玄都四極明科曰凡同奉宗盟師當令心
意和美氣響相參體行同一彼此齊并每令
彼此同得道真俱受師經白日昇天不得更
相攻伐闘亂同學口舌喧譁䜛訕無端師盟
既同形色不懽嫉能勝已競求取先遂成各
敵如是怨家爲四司所紏三犯伐功斷事不
得又仙五犯爲左官所考罰以刀山食火啖
炭二十四獄三塗五苦萬劫不原玄都中宫
女青律文受者明慎奉行
太玄都四極明科曰凡詣經師告盟受上清
寳經大洞三十九章四極明科當以八節之
日送金鐶一雙青繒九尺以奉於經師師得
此信當連條上學弟子郡縣郷里姓名年紀
生月於九尺青繒之上正中於玄岳絶巖之
側北向奏名青宫叩齒二十四通微呪曰
大廻氣謝八道運精三五應期九祚代傾
本真玄寂輔臣帝靈玉札巳御今奏青名
謹關九府五岳司靈記我所列上聞玉清
三年之後來迎甲形賜乗八景昇上帝庭
畢哩青繒於絶巖之下如此三年尅有真人
下降語兆神真之道受科不奏此名則青宫
無録四司所紏則同𥨸經盗科之罪若師仙
化或相去遥逺不得輸送鐶物皆當自得施
行伹鐶以自盟奉師之信不得不送於經師
爾違一節不送廢功斷事不得又仙三節違
盟告下三官罰考風刀死充地獄三塗之掠
萬劫還生非人之道師得信盟不奏罪亦同
之玄都中宫女青律文受者明慎奉行
太玄都四極明科曰凡修上道當夷心寂意
靜嘿守真出入存念惟道爲身齊戒執科計
日成仙不得忿怒憤激結氣煩怨罵詈呪詛
引喚鬼神上觸天科殃延考官三犯此禁萬
不得仙五犯上延七祖下及已身並充刀山
食火啖炭地獄之中三塗五苦萬劫得生不
人之道玄都中宫女青律文受者明慎奉行
太玄都四極明科曰凡修上清之道當心念
十方蝖飛蠢動巳生未生咸得道真成就不
死願天普隆功滿德就計日成仙不得心懷
伐逆手害有生𡜍人勝已願人危顛觸行無
善惟惡爲先此禁尤重考結左宫身被風刀
上及七玄同被考掠履陟刀山食火啖炭三
塗之中二十四獄累劫不原玄都中宫女青
律文受者明慎奉行
太玄都四極明科曰凡修上清之道當令五
藏六府肅清内夷外丹上下齊精寳華結絡
神秀鮮明不得飲酒醉亂溢盈翻倒藏府五
神飛驚願念不潔所修不成内疾攻身計日
腐零如此之學徒勞心情五犯科律不得又
仙十犯尤重上延七玄己身充責並履刀山
地獄之中萬劫乃原得生人道之中玄都中
宫女青律文受者明慎奉行
太玄都四極明科曰凡受四極明科三天正
法佩帶真文恒當沐浴盥洗爲急每令屐履
衣服盛潔不使汚穢真靈逺離凶邪所乗有
犯此禁五犯退削陟真之爵十犯左官所考
死入地獄萬劫還生不人之道玄都中宫女
青律文受者明慎奉行
太玄都四極明科曰凡上學之士受三天正
法四明之科不得妄入穢殗哭泣悲淚弔問
死喪五犯伐功斷事不得又仙十犯死入地
獄萬劫還生不人之道玄都中宫女青律文
受者明慎奉行
太玄都四極明科曰凡上學之士受三天正
法四明之科佩帶真文出入三光及眠坐卧
息不得露頂不著巾帽及脫衣露形毀慢身
神恥辱真文令真靈逺逝空尸獨存三犯不
得又仙五犯死入地獄萬劫還生不人之道
玄都中宫女青律文受者明慎奉行
太玄都四極明科曰凡上學之士受三天正
法四明之科不得妄與隂家共床坐起及外
氣不同法之人共著衣服及同被卧息屐履
之屬更相交關五犯不得又仙十犯死入地
獄三塗五苦萬劫還生非人之道玄都中官
女青律文受者明慎奉行
太玄都四極明科曰凡修上清之法不得北
向本命之上二處便回觸忤玉晨穢慢本真
五犯不得又仙十犯被考左官死入地獄三
塗之中萬劫還生不人之道玄都中宫女青
律文受者明慎奉行
太玄都四極明科曰凡受上清寳經修行日
月皇華之道日月孛蝕朔望之日皆天氣攻
伐二象交兵兆當按紫書之訣衞而救之不
得此法不得修日月之道咀嚼日根之法妄
犯此禁不得又仙五犯考屬左官死入地獄
三塗五苦之中萬劫還生不人之道玄都中
宫女青律文受者明慎奉行
太玄都四極明科曰凡受玉清寳經皆當先
對告齋依日啓盟而傳若未得啓盟亦當告
齋而起經起經竟便盟而度之不盟而付經
師與得者同被左右二官所考上延七祖下
及兆身並充刀山食火二十四獄三塗五苦
之中三掠乃還長充下鬼負石之役玄都中
宫女青律文受者明慎奉行
太玄都四極明科曰上清寳經禁限甚重上
古皆萬劫一出末世求道者寡三天促運須
賢者輔正故有七百年限遇其人傳若有骨
分得受經未周七百年青簿玉名玄格未定
不得便爲經師徒有玉骨金藏不得妄傳太
上常别遣三官司𨽻四部校尉周行天下有
犯得經而泄之人即下女青收其七祖付火
郷鑊湯一掠燋魂乃履刀山萬劫還充負石
之責已身及輕受之人並充風刀見世之考
求死不得之罪掠竟乃充刀山火郷之難二
十四獄三塗五苦之中萬劫還𥙷負石之役
玄都中宫女青律文受者明慎奉行
太玄都四極明科曰凡受上清寳經年限未
周遇有金骨玉藏合仙之人求請是經兆當
度其於先知法師不得以巳未傳塞於求者
之路若勸度三人合真其功感天玉帝右别
告下四司削其罪名有犯上禁一犯不得又
仙三犯死入地獄三塗五苦萬劫還充負石
之役玄都中宫女青律文受者明慎奉行
太玄都四極明科曰凡受上清寳經皆當備
信信以誓心以寳於道准於割髮歃血之誓
無信而受經謂之越天道無盟而傳經謂之
泄天寳傳受之人各慎其負一犯不得又仙
三犯七祖已身並充刀山火郷二十四獄三
塗之中萬劫還充負石之役玄都中宫女青
律文受者明慎奉行
太玄都四極明科曰凡傳上清寳經受弟子
信物三分散之一分投山棲以䘏窮乏之士
一分供巳法服一分以爲弟子七祖立功市
香膏之屬故三合成一其道明也投物於山
棲之日當願天下窮乏之人清苦隱學並早
得道度世昇仙免離窮困超過八難作已法
服冠身之日當願兆身與帝皇同色衣冠法
服得帝法則明燈捻香當願弟子及兆之身
七祖父母離刀山三塗五苦地獄之中昇度
南宫反胎更仙事事如法尅得道真違盟負
科考及兆身七祖充責長閉幽泉身履五難
萬劫不原玄都中宫女青律文受者明慎奉
行
太玄都四極明科曰凡受上清寳經賫信詣
師未充科限受經之後年數應傳皆不得受
他信入巳皆當傳送先師備充先限然後乃
得三分之散爾違科犯律考屬左官一犯伐
功斷事不得又仙三犯上延七祖及己身並
充刀山火郷二十四獄三塗之中萬劫乃充
下鬼之役玄都中宫女青律文受者明慎奉
行
太玄都四極明科曰凡爲經師傳授天寳之
信而三分施散私營他用窮乏之士無有拯
救之惠七玄父母無有㧞罪之功已身無有
清潔之服虧神越法三犯不得又仙五犯死
入地獄三塗之中萬劫還生人道之中玄都
中宫女青律文受者明慎奉行
太玄都四極明科曰凡學上清之道常佩科
帶符當以齋戒靜念爲務不得逰遨集㑹住
止凡家數與常侣交關口舌爭計意氣更相
忿恨指引天地觸神犯禁三犯伐削前功不
得又仙五犯死入地獄萬劫還充下鬼負石
填河之役玄都中宫女青律文受者明慎奉
行
髙聖太玄女青四極明科百二十條律輔揚
三五翼賛太清上總萬真下統隱靈治正理
氣檢御神仙四司五帝掌别死生上帝之玄
格玉皇之威明秘於九天之上大有之宫累
劫無窮不行於世運衝陽九數度交并當傳
於玄名玉骨金藏紫字上清合仙之人得見
此科四司奏名普告五岳三河九源四極靈
官侍衞兆形真人下降三元詣房室生寳光
體映金真可謂妙化不學自仙兆學上道以
科爲先勤心苦行逺㝷幽山丹情告感自遇
此經得者寳秘慎勿示人
如是明科九天太真丈人元始天王太真玉
女三天玉童上皇玉帝三十九真南極上元
太素三元紫素元君西龜王毋紫微夫人四
司五帝四極真人五岳仙官莫不悉備此科
上真無科則帝治不行王典虧廢學不成仙
故帝皇所秘不行於世若世有其文則天下
無復哭尸之人今三五推運法當下傳故玉
帝遣五方神兵左右三官檢制靈文收攝有
犯紏察輕傳悉依玄科七百年中遇真而盟
施行合法尅得上仙有違收考勿咎真文故
以制律幸慎奉行
凡上學之士身受寳經四極明科當以八節
太歳本命之日服御上真寳符十五首以解
兆形宿愆結過消滅風刀水火之考刀山火
郷二十四獄三塗五苦負石填河之責得服
此符超出八難玉司削名上注青宫九年上
感真人降房得乗飛霞上昇九天
凡有至學之士名參紫簡未備大經亦得單
御此符以解宿根禳厄度命漸期神仙别受
之日聽得單盟信用上金二兩紫紋四十尺
以誓九天告齋如具跪而奉傳





東方始青陽霞寳真玉符兆欲致青帝玉司
君當以立春春分之日黒書青紙東向服之
并黒書青繒佩之九年玉司削兆死過度兆
生宫遣青霞緑軿迎兆之身也




西方少隂皓靈通真玉符兆欲致白帝玉司
君當立秋秋分之日黃書白紙西向服之并
黄書白繒佩之九年玉司削兆死過度兆生
宫遣飛霞素雲迎兆之身也





南方太陽丹靈洞天玉符兆欲致左宫赤帝
玉司君當以立夏夏至之日青書赤紙南向
服之并青書絳繒佩之九年玉司削兆死過
度兆生宫遣丹霞絳軿下迎兆身也





北方太隂玄精玉符兆欲致黒帝玉司君當
以立冬冬至之日白書黒紙北向服之并白
書黒繒佩之九年玉司削兆死過度兆生宫
遣玄雲緑軿下迎兆身也






中央太黄萬始玉符兆欲致黄帝玉司君當
以太歳本命之日向太歳上赤書黄紙服之
赤書黃繒佩之九年玉司削兆死過度兆生
宫遣黃霞飛軿下迎兆身上昇上清之宫也






金精石髓鍊變九元真符兆欲去離刀山之
難當以本命之日白書青紙服之三年宿罪
消滅真靈下降九年尅得乗龍䇿虚飛行太
空






遂人鍊形化景陽精真符兆欲去離火郷啖
炭之難朱書白紙本命日服之三年罪滅九
隂太陽玉真下降兆身九年尅得乗雲䇿龍
飛行紫虚





九河玄靈龍章玉符兆欲去離負石填河之
役當以本命之日青書黃紙服之三年宿罪
滅根九年河伯出迎入水不沈洪泉萬丈翱
翔青淵大妙之道非真不傳








清微九玄神生洞元之符兆欲不經清微天
左右二官當以月生三日本命之日青書白
紙服之青書白繒佩之清微天官下衞兆身
九年尅致飛霄迎兆之身






禹餘玄精保神玉符兆欲不經禹餘天左右
二官當以月生十五日本命之日黄書青紙
服之黄書青繒佩之禹餘天官下衞兆形九
年尅致黃霞玄盖下迎兆身





赤陽洞炎玄精生身玉符兆欲不經大赤天
左右二官當以月生二十五日本命之日朱
書白紙服之朱書白繒佩之赤天之官下衞
兆身九年尅致丹霄飛輿下迎兆身






元始監天解難生魂玉符兆欲免度酆都山
上八獄不經其掠當以甲子甲午本命之日
青書白紙服之并青書白繒佩身則玉司右
别超過八難不經獄掠九年真人下降白日
昇天





中玄自然度難更生靈符兆欲免度酆都山
中八獄不經其掠當以甲寅甲申本命之日
黃書青紙服之并黄書青繒佩身則五帝右
别超過八難不經獄掠九年真人下降得乗
飛雲白日昇天





三氣生身還魂寳神之符兆欲免度酆都山
下八獄不經地獄之掠當以甲辰甲戍本命
之日朱書黄紙服之朱書黄繒佩身則五帝
右别超過八難不經獄掠九年得乗飛雲白
日昇天也




廻靈三華曜真上符兆欲不經風刀水火左
右官考當以本命太歳日黄書白紙服之并
黃書帛佩身則四明除過女青落名玉司列
奏注上三清三年得與真人交言七年飛騰
其道袐妙慎勿輕傳
右上真寳符十五首乃髙聖太真玉帝所寳
袐藏於髙上七映朱房瓊林紫戸玉華之女
八百人侍衞典香玄古之文萬劫一出自無
金名帝圖紫字玉清莫得參聞上相青童君
各封一通於九天之上二十四帝三十九真
流緬萬劫而不滅經隱億載而殊新若有遇
得宿挺應仙三塗不履五苦不纒超度地獄
㧞出八難罪散九隂斷截宿根上解七祖反
魂南軒學無此法徒勞精神結考不釋動入
科門無以自解禍延七玄生死憂惱痛哉可
言兆得此符不學自仙禍考既消自致龍軒
寳而施行以載兆身慎勿流放輕示常人招
天重累反怨道真一如玄都女青律文授受
符者各以其日入室燒香東向叩齒二十四
通呪曰
髙聖玉真上聖九玄玉文固魄保形鎮神三
鍊九試我道自然超度酆都永離刀山三塗
五苦不拘我身上告玉司注我名真青録紫
簡得道之篇三元齊景九帝同軒得䇿紫虚
上造昇晨福流七祖同獲上仙畢服符咽液
二十四過如法三年之中禍根既消帝真下
降道成德滿尅自神仙也
凡受上清之道修寳經玉符而不見四極明
科亦萬無成也律以制罪科以檢非學無明
科如盲投光不見通源不解其方行失次第
動入罪郷上役七祖己身罹殃流離三塗五
苦之中萬劫不解長負河源兆欲爲學明科
爲先見科而學不勞而成洒掃燒香恭奉神
明有犯輙悔明燈中庭吞咽真符消罪保形
玉帝感徹右别兆情玉司無有結罪之目玄
都無有紏罰之名天給童女侍奉兆身太微
冠帶於七祖南宫反形於更仙上真妙道勤
而奉行
凡有四極明科之身玉司五帝列兆之名上
言青宫髙聖太帝以上靈玉童三十六人西
華玉女二十四人奉衛兆身爲兆禳災却禍
消罪除患紏過賞功通神致真兆當燒香朝
夕禮拜一月三誦科文恒令備諳不得輕忽
穢慢靈文違科犯律玉童所奏左官考罰責
同女青四極科文奉者慎之
四極明科太真玉帝上宫俯仰之格舊經億
劫不傳所以學者如林成者一人一人得仙
皆周千年若使世得明科則天下無復有死
之人是以玉帝袐不下傳有得此科妄向三
人道說靈文身死形殘七祖充刀山至學之
士幸袐玉篇以期神仙必不輕傳
太運之周寳經應行七百年中遇有其人跪
而傳之受科文齎五色錦繒各九十尺鳯紋
之羅四十尺金魚玉龍各一枚玉札一枚長
一尺二寸紀受科年月以封名山本命之岳
無有此盟不得妄傳愆盟負誓考屬左官師
及弟子同充鬼役負山填河萬劫不原
凡授四極明科當對齋書玉札一枚紀某年
某月朔某日某岳先生甲乙年如干歳某月
生命屬東斗青帝君謹於玄嶽髙山之巖告
誓九天上受四極明科奉行道真乞注紫簡
言名青宫違盟負誓不敢希仙師北向叩齒
二十四通上啓
髙靈玄虚九天大王明皇玉帝三十九真上
聖髙玄萬仙道君監靈使者侍仙玉郎四司
五帝領真監仙今有上學道士某嶽先生某
修承上法奉受寳經凡如干卷況在末俗未
能騰身抗志玄虚逰宴靈嶽與世不别未見
明科習用負越上犯天靈今依盟齎信投情
委命求受寳訣凡如干事四極明科當如明
文誓身九天約當檢慎閉口奉修存神念真
以期神仙按如年限有其人當關九天然後
而傳不敢輕泄妄以示人上告萬靈下告五
嶽三河九源咸使知聞違盟𠎝信七祖父母
及甲身長充左右官考履刀山食火二十四
獄三塗五苦萬劫敢恨惟乞啓付降授真靈
以玉童玉女侍衞身形早得昇度飛行上清
諸所禁戒皆如盟文畢師左手執經弟子右
手執信對向天而微言曰
上皇髙玄萬帝虚微下世有願守固不移敢
告盟誓以檢衆非玉經寳訣皆如科儀度身
之後萬氣總歸師宗長保天地三景齊暉敢
有泄漏長謝四非畢弟子置信於前受經北
向九拜而去此盟亦可總度衆經共用以告
誓也餘經雖各有盟故四極總統得包於萬
宗也
若無玉札銀木作札亦可代用度事訖讀札
埋於絶巖之下可謂億劫之信關告萬靈之
誓也可不慎之可不慎之青宫具格凡受衆
經無信埋札告於萬靈者亦不感徹於髙上
萬靈亦無可以右别故札不可不投也


太真玉帝四極明科經卷之五


