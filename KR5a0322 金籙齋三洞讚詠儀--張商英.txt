#+TITLE: 金籙齋三洞讚詠儀--張商英
#+DATE: 2018-05-12 10:21:40
#+SOURCE: github.com/kanripo/KR5a0322 master ca7b27bb                
金籙齋三洞讃詠儀卷上鳥二
　宋太宗皇帝御製
　(通奉大夫守尚書右僕射兼中書侍郎上/柱國清河郡開國公張商英奉敕命編)
　　　歩虚詞(十首)
清靜建金壇無爲大道理歸依玉帝前
稽首求宗㫖發詠𤑔名香一心專不巳
願同四海知萬億神仙子悟即杳冥中
玄談皆彼此真人受命時覺者有終始
象外好優㳺愚情生謗毀羽蓋駕青龍
行徧八方水右一
天尊馭六龍百萬神仙騎雲起自逍遥
五音皆鼓吹碧桃爛熟時七寳林中賜
白鳳集千羣雪身排玉趐華嚴如意珠
聖化不思議師子善非常華胥妙法智
凡愚有道心慧眼衆生施無限小丫童
蘂宫深殿戲右二
玉籙受經師科儀尊上帝頌聲丗界中
道業心相濟靈寳度衆生丹丘雲雨翳
虚無入太清白鶴聲嘹唳百谷盡朝宗
煙霞全美麗囂塵自不迷祕要門開閉
洞府最深嚴神仙無繫綴天髙似掌平
一一皆精細右三
上帝化無窮仙居紫府位信心杳若空
稽首拜天地晴霽布星羅真門持不二
十州散雨花五福真人祕符瑞表其恭
戰兢擎寳器善哉諸法師祈福來凡意
功行滿三千心縁勿退志歸依大道君
一切靈官記右四
仙集會玄都法輪常轉處持齋振寳鈴
冬夏無寒暑絳節蘂珠官瀛洲臨逺渚
天尊侍立人崇道絶私語妙入大乗經
六情皆盡去黙然念在心澹泊勿疑阻
月皎盛明時清娥摇玉杵叩鍾雅調音
錬質容相許右五
天上典人間黄衣受玉籙經開道眼明
持念果成速若遇邪魔臨灰心似草木
丹田是命根俯仰皆生福鶴骨爲餐霞
修行如野鹿三才鬱茂中執卷但勤讀
太一及星官康民無反覆還淳務實時
四序長盈縮右六
慕道要歸真知非求得一先須修鍊心
甚好變凡質禮懴用精專登壇明似日
六丁驅使易去住如風疾念呪與神符
邪魔無縱逸青詞奏表章善惡包凶吉
元始諸天尊聖言分甲乙香燈及醮茶
噀弄神刀筆右七
七寳瑠璃宫飛符排絳節玉京鎮十方
衆真頌真訣天地杳冥中景雲浮不絶
太仙跨鶴遊齋醮清嚴潔詠讃亦非常
長生無隕滅上帝伏魔王執事皆賢哲
下察向黎民靈官爲等列香華從輦時
揚教動喉舌右八
寳鐸振鑾鳴諸仙相聚集較量髙下時
浮淺不能入旋遶如意珠破壞善修葺
玉皇朝謁前真人傍侍立歩虚聽自然
仰望華胥邑駕鶴與乗龍祥光起熠熠
三千功行來壷有大丹粒玄都鎮八方
臨壇皆蓊鬱清風發播揚養命存嘘吸
　　　　　右九
日月五星明公平鑒善惡三官五帝君
億萬周遊樂法雨從行時乗雲與駕鶴
如意一顧身所化化城郭馥郁杳冥中
真宗皆澹泊九天利物多寳林葉交錯
象教福人間仙花開紫蕚剛柔轉智輪
大道心依託右十
　　　白鶴讃(一十首)
白鶴凝霜一頂紅常隨碧落杳冥中三清好
是逍遥處天上人間事不同右一
白鶴生來羽翼鮮一聲髙唳玉皇前虚無境
裏飛翔異去住人稀到九天右二
白鶴希竒瑩月華雪毛翳日戀朝霞神仙抱
向長生殿踈羽飛騰出絳紗右三
白鶴非凡逈不同人間描在畫幈中桃花結
子千年實自在優遊萬里空右四
白鶴雲中朝太清玉童髙送鳳池鳴常教棲
宿蟠挑下三島真人畫不成右五
白鶴毛欹夜月圓髙飛來至歩虚前仙壇絳
節霓裳舞太一真人福壽年右六
白鶴靈禽與壽年生教常得羽毛鮮五雲自
有千峰嶂紫蓋巖巒海上仙右七
白鶴銜丹羽翼輕玉皇常使混三清崑崙來
去飛閑暇五色雲中萬里程右八
白鶴朱紅一頂深鈞天似聽沃羣心常隨羽
客避人丗碧玉桃花萬丈尋右九
白鶴山髙第九層毛衣潔淨瑩春冰化人宫
室諸天逺雲翼靈飛大道稱右十
　　　太清樂(二十首)
太清樂太清樂太清樂處以逍遥太清樂紫
微瑞色駕青龍太清樂玉籙香牋夜奏封太
清樂羽蓋雲中皆縹緲太清樂霓裳一舞貌
思恭太清樂太清樂右一
精誠大道動幽元太清樂天地常存不死仙
太清樂象外不同人丗界太清樂衆生願福
太平年太清樂太清樂右二
帝星明耀斗星魁太清樂絳闕雲浮夜醮臺
太清樂七寳山髙棲白鳳太清樂瓊楼十二
月中來太清樂太清樂右三
仙官朝會儼珠旒太清樂素月當天運九秋
太清樂方丈雲軿閑玉闕太清樂巍巍瞻望
殿依楼太清樂太清樂右四
焚香夜啓醮仙壇太清樂麗景遲遲柳拂煙
太清樂天上星繁光溢目太清樂真人似降
歩虚前太清樂太清樂右五
黄衣受籙用心勞太清樂法事壇前夜佩刀
太清樂修鍊但教祛俗態太清樂瀛洲仙境
不爭髙太清樂太清樂右六
秋風入律正凄清太清樂道法邪魔振鐸鈴
太清樂恬澹虚無真可重太清樂科儀次第
夜堪聽太清樂太清樂右七
遥天薄暮景雲連太清樂一軸青詞月下文
太清樂四氣調來思長養太清樂仙壇夜醮
紫微君太清樂太清樂右八
時來樂道正熈熈太清樂八極靈仙是我師
太清樂太一真人臨土字太清樂蟠桃枝下
屬文詞太清樂太清樂右九
風清恬澹夜焚香太清樂光景如流四序長
太清樂瑞氣浮空何快意太清樂醮茶不敢
預先甞太清樂太清樂右十
九天無間運三清太清樂夜月寒光海上明
太清樂紫府洞中堪眷戀太清樂歩虚齊唱
一聲聲太清樂太清樂右十一
夜壇移燭似流星太清樂駕鶴乗龍羽蓋輕
太清樂勢聳雲端成絳闕太清樂十洲花好
洞中明太清樂太清樂右十二
歩虚文好思無窮太清樂姑射道遥夜境中
太清樂龍闕降祥天畔出太清樂韶音逺聽
貫心聦太清樂太清樂右十三
天仗門開闢帝閽太清樂登壇玉籙受經文
太清樂谽谺洞府吞祥氣太清樂王母追遊
駕五雲太清樂太清樂右十四
玉皇下視九天清太清樂仰望層霄一炷馨
太清樂勝境幽竒千萬億太清樂延年字字
受丹經太清樂太清樂右十五
上方章奏起清編太清樂道士科儀事業專
太清樂玉燭調來雲靉靆太清樂丹丘遊歷
莫知年太清樂太清樂右十六
竒絶文通妙入神太清樂凝情瑞雪斤紛紛
太清樂玉華殿裏排章奏太清樂月滿楹庭
擁白雲太清樂太清樂右十七
寳閣香飄遶殿樞太清樂帝城縁業士民居
太清樂天真可愛遥空裏太清樂子育黎元
盡樂胥太清樂太清樂右十八
大象星羅混太清太清樂五千言道丗長生
太清樂神仙來往雲霞麗太清樂白鳳經天
自有程太清樂太清樂右十九
一聲鶴唳九霄中太清樂王母行天閬苑風
太清樂幾許仙人來侍從太清樂齋心清潔
盡微躬太清樂太清樂右二十

金籙齋三洞讃詠儀卷上










金籙齋三洞讃詠儀卷中鳥三
　宋真宗皇帝御製
　(通奉大夫守尚書右僕射兼中書侍郎上/柱國清河郡開國公張商英奉敕命編)
　　　歩虚詞(一十首)
銅渾春律至玉闕曉煙披吉夢通天意
靈文表帝期奉符成鉅典胥宇報純禧
克布烝民祐應諧百福宜右一
錫符瞻絳闕揆日會彤庭迎導森容衛
夤威罄典刑氤氲流恊氣絡繹奏祥經
苾苾修嘉薦祗祗達香冥右二
將議元封禮期觀上帝心清都雲杳杳
丹禁漏沈沈先覺迴飈馭遵期錫玉音
喬封成紀號䖍鞏倍欽欽右三
上封初蕆事吉夢復通真玉檢功成近
龜書錫祐臻靈丘揚典禮恭館答威神
介祉從穹昊流祥及下民右四
岱嶽琅凾至神州藻仗迎流金炎氣散
觸石慶雲生喜見傾都意歡聞載路聲
華簮皆仰望仙羽表殊清右五
神臯求爽塏珍館法圜清鴻應流無極
丕功見有成發祥開茂緒介祉佑羣生
億兆觀宏壯䖍恭意倍傾右六
夕夢通中禁仙游降上蒼鴻源昭濬發
丕曆恊無疆報況䖍心積儲休瑞命昌
慶雲知不竭億載保咸康右七
福地求清界良金範粹儀中霄聞聖訓
邃古啓昌期累洽彰敷祐精衷報錫禧
乾乾瞻肖像簡簡茂丕基右八
蘂宫成壯麗郢匠極精微層閣形疑湧
虚簷勢若飛寳龜生緑毳畫棟見靈輝
欽奉求多福常期惠九圍右九
𥦖窱門扄啓崢嶸殿宇開雲低龍影度
風静鶴音來金簡藏三洞飄車湊九垓
何煩言閬苑即此是龜臺右十
　　　玉清樂(一十首)
玉清樂玉清聖境異諸天玉清樂五門髙敞
在雲中玉清樂知與三天路闇通玉清樂絳
節參差凝瑞日玉清樂洞音縹緲引和風玉
清樂玉清樂右一
祕殿岧嶤象玉虚玉清樂飈遊臨暨福祥敷
玉清樂百神設衛尊靈命玉清樂億載延禧
佑帝圖玉清樂玉清樂右二
千尺髙髙薄紫煙玉清樂望中隱隱見靈仙
玉清樂上藏玉字昭丕貺玉清樂下佑璿圖
保億年玉清樂玉清樂右三
宏構巍巍如嶽峙玉清樂層軒弈弈狀翬飛
玉清樂上清降治流鴻福玉清樂下土祈褫
仰烈輝玉清樂玉清樂右四
畫棟華榱臨福地玉清樂琅函金簡祕仙經
玉清樂民風永使臻清靜玉清樂帝緒常期
奉慶靈玉清樂玉清樂右五
虚廊顯敞列丹青玉清樂萬彚森然罔遁形
玉清樂已桉玉書圖隱景玉清樂更摹寳應
載祥經玉清樂玉清樂右六
三尺齋壇碧玉成玉清樂五更醮席對繁星
玉清樂靈儀祗率遵三洞玉清樂景福咸臻
保萬齡玉清樂玉清樂右七
萬壽無疆期景貺玉清樂百靈咸秩表䖍心
玉清樂蕭薌午夜思昭格玉清樂歘駕層霄
想降臨玉清樂玉清樂右八
臺號通天聞漢氏玉清樂閣名降聖想唐時
玉清樂豈將往古矜宏壯玉清樂但冀烝民
受福禧玉清樂玉清樂右九
測影神臯求吉地玉清樂僝工剛日建宏規
玉清樂烝黎受福應無筭玉清樂穹昊延祥
悉在兹玉清樂玉清樂右十
　　　太清樂(一十首)
太清樂太清樂太清何處以逍遥太清樂寳
籙凝祥下玉虚太清樂靈心敷祐屬瑶圖太
清樂肇開恭館揚丕祐太清樂永祕琅函在
上都太清樂太清樂右一
金繩揆日將成禮太清樂玉字遵期復降靈
太清樂緬法圜方營壯麗太清樂仰延飇歘
答髙明太清樂太清樂右二
仙官協夢告靈期太清樂真馭排雲下禁闈
太清樂鴻緒發源聞錫羡太清樂珠宫報貺
務夤威太清樂太清樂右三
貢金在冶鎔天表太清樂離衛遵塗展國經
太清樂邃古發祥成茂緒太清樂億年恭已
奉鴻靈太清樂太清樂右四
珍符錫祐彰垂𥙿太清樂祕宇成功答降祥
太清樂勵翼豈曽忘夙夜太清樂誠明常冀
達穹蒼太清樂太清樂右五
苾芬清夜列皇闈太清樂星斗熒熒瑞氣滋
太清樂玉酒更無餘瀝在太清樂飇車黙有
降臨期太清樂太清樂右六
顯敞層楹奉帝期太清樂森羅珍果備鴻儀
太清樂芳馨徧享彰來格太清樂感應冥通
見錫禧太清樂太清樂右七
天柱喬峯藏瑞石太清樂道林開土著微辭
太清樂真宗濬發形先覺太清樂丕曆延洪
示後期太清樂太清樂右八
昊穹降鑒顯鴻威太清樂方冊披文敘烈輝
太清樂瑞日德星常並照太清樂矞雲恊氣
每交飛太清樂太清樂右九
方地效祥羣寳日太清樂靈芝擢秀瑞尤多
太清樂已占共頴符多稼太清樂更育交柯
恊至和太清樂太清樂右十
　　　白鶴讃(一十首)
羣嬉瑞羽出青田望以霜華編撓天人丗不
知空仰嘆靜思應是洞中仙右一
仙姿相續呈祥至瑞典徐觀自古同方信揚
音清蹕内還同矯翼燎煙中右二
霜翎髙逐祥風勢朱頂低浮瑞日輝爲顯靈
心來表瑞前迎祕籙每羣飛右三
八景戒期登祕宇九清敷佑恊祥經曽雲頡
頏瞻仙羽暴日徘徊在福庭右四
五金鎔範粹儀成千里森羅藻衛行應有靈
仙來述職化爲珍羽蔽空迎右五
福地將興槖籥功人心祗慄夙宵同忽觀淬
羽丹青色飛上瑶壇煙霧中右六
良治將期覩粹容醮壇先事禱神功豈期嘉
薦當中夜忽有仙音在半空右七
舳艫相接濟洪川萬目叢觀意惕然因見靈
潮來巨壑益知降祉自髙天右八
寳艦乗流近帝都應龍表瑞見全軀不隨蓊
鬱飛雲去常與輝煌藻衛俱右九
鴻淵極目接蒼煙巨艦揚帆獨晏然不獨陽
侯收駭浪更觀等覺見金田右十
　　　散花詞(一十首)
玉宇千門啓金爐百和然芬芳盈法座
祗慄待羣仙右一
天上春常在花開不計時瑶壇霑瑞露
芳氣更蕃滋右二
仙葩色最紅望與火雲同爲問生何處
瀛洲清景中右三
仙花不記名百歩有芳馨華席開清醮
飇車降紫庭右四
洞中春不歇常有百花香攀折來瑶席
芬芳徧道場右五
禁苑花齊發人間第一芳雕盤和湛露
蘭殿奉虚皇右六
非剪亦非裁先春曉夕開爲迎真馭至
常有好風催右七
散花花不盡徧在玉清中還似卿雲起
紛紛迊碧空右八
空裏花無際元生玉帝宫只來臨靖館
不去逐和風右九
此花顔色異片片綺霞飛散布瑶壇上
徧霑羽客衣右十
　　　又散花詞(七言一十首)
　散花何處最花多天上髙天有大羅
　花在此中生本異況將瑞露慶雲和
　　　　　右一
　崑丘絶頂有龜臺臺上竒花四序開
　不是羣仙朝玉帝何由散到丗間來
　　　　　右二
　天上天花旦夕開不同人丗待春來
　天花每有天人折將獻層城日幾回
　　　　　右三
　瑶臺半夜露華滋月帔朝真在此時
　時有仙花空裏降吹來玉宇奉金姿
　　　　　右四
　五色竒葩降洞天仰觀空裏勢翩翩
　莫言仙境常時有動是人寰億萬年
　　　　　右五
　仙花折得自仙宫散在珍臺曉景中
　玉闕有春春不老璿圖受福福无窮
　　　　　右六
　羽客驂鸞在半天下瞻珍館意乾乾
　蓬萊折得花无數散在殊庭黼座前
　　　　　右七
　上林花卉先春發幽谷鶯聲尚未知
　不遣常人攀折得盡將福地奉真期
　　　　　右八
　洞中三十六天春仙境由來異丗人
　採得名花何處去將來宫館奉髙真
　　　　　右九
　仙官真侣往還頻去看蓬山閬苑春
　每採芳華朝上帝願均福佑及生民
　　　　　右十



金籙齋三洞讃詠儀卷中





金籙齋三洞讃詠儀卷下鳥四
　宋徽宗皇帝御製
　(通奉大夫守尚書右僕射兼中書侍郎上/柱國清河郡開國公張商英奉敕命編)
　　　玉清樂(一十首)
地居天上接空居玉清樂萬象森羅遍八區
玉清樂功用不知誰主宰玉清樂絳霞丹霧
閟清都玉清樂玉清樂右一
碧落空歌黍米珠玉清樂十方勃勃入無餘
玉清樂聞經慶喜難言說玉清樂九色龍騰
八景輿玉清樂玉清樂右二
羽童呼吸辟非煙玉清樂煙氣徘徊緑室前
玉清樂造化不從身外得玉清樂自根自本
即三天玉清樂玉清樂右三
帝景相將㑹玉洲玉清樂明真層觀紫雲浮
玉清樂掣開三八黄金鏁玉清樂無極虚皇
在上頭玉清樂玉清樂右四
白玉飛符下紫庭玉清樂華旛三舉召羣靈
玉清樂攀條咀嚼空青蘂玉清樂五體金光
射日星玉清樂玉清樂右五
逺昌臺下海揚波玉清樂得道髙真始得過
玉清樂下格小仙追莫及玉清樂邕邕遥聽
八鸞和玉清樂玉清樂右六
五色雲營靉靉屯玉清樂三三洞戸敞瓊門
玉清樂何方道士通朱表玉清樂玉女飛函
達上尊玉清樂玉清樂右七
上景三元妙色精玉清樂絳宫久已列仙名
玉清樂更從大混存雌一玉清樂縹緲雲車
駕羽明玉清樂玉清樂右八
真陽館裏氣徘徊玉清樂升降三宫宻往來
玉清樂生死不忓浮丗事玉清樂相將五老
上金臺玉清樂玉清樂右九
三華太素自然生玉清樂空裏芙蓉灼灼明
玉清樂絳室金房虚寳座玉清樂大微童子
下相迎玉清樂玉清樂右十
　　　上清樂(一十首)
紫清天上育華林上清樂絳實朱柯竹葉深
上清樂咀嚼繁英身不老上清樂下觀烏兔
換光隂上清樂上清樂右一
元君八炁號青靈上清樂錦帔飛裙住玉城
上清樂把握帝符司道籍上清樂拔除塵累
濟羣生上清樂上清樂右二
髙上皇人宴紫霄上清樂擷芳常引八騫條
上清樂肌膚表裏瑠璃徹上清樂映照三塗
萬苦消上清樂上清樂右三
九日宫中四老真上清樂廣霞山上宴仙賔
上清樂鳴鐘鼔瑟行靈醑上清樂碧落融融
別有春上清樂上清樂右四
浮絶山連白玉京上清樂金華樓共日華明
上清樂五真結就圓珠炁上清樂骨佀丹瓊
貌佀嬰上清樂上清樂右五
秀華峯下五靈都上清樂元景䄂君握化樞
上清樂真火有功能造物上清樂銷鎔五毒
出隂途上清樂上清樂右六
赫赫曈曈日九輪上清樂六淵宫殿紫元君
上清樂霞冠錦帔端居暇上清樂披拂祥煙
著赤文上清樂上清樂右七
佳炁青葱覆紫空上清樂青精羽駕命元童
上清樂逆風浩蕩三千里上清樂七返香煙
處處通上清樂上清樂右八
流汨池中大寳蓮上清樂開花十丈映池泉
上清樂嗅香飲水無飢渴上清樂綽約金華
葉上仙上清樂上清樂右九
萬仞霞山峙玉虚上清樂四司冠劒護靈都
上清樂衆真稽首持天禁上清樂腰佩仙皇
逸録符上清樂上清樂右十
　　　太清樂(一十首)
太一元君掌列仙太清樂彤暉絳彩射芝田
太清樂功圓㑹遇刋名籍太清樂可但洪崖
𥬇柏肩太清樂太清樂右一
五節清香半夜焚太清樂天人玉女盡遥聞
太清樂味同炁合遥相應太清樂絳節霓旌
下五雲太清樂太清樂右二
太極元君翠翮車太清樂萬魔奔走聽神符
太清樂九龍縱歩齊驤首太清樂時見空中
吐火珠太清樂太清樂右三
蘂珠宫裏七言成太清樂十一神君一一名
太清樂雲擁蒼虬歸火府太清樂風隨素虎
出滄瀛太清樂太清樂右四
金闕明光後聖君太清樂流津煥彩結丹雲
太清樂不因太上相傳授太清樂安得人間
有玉文太清樂太清樂右五
元景巖巒聳太空太清樂彭彭仙室在霞中
太清樂九靈變化俄離合太清樂羽駕飄颻
不可窮太清樂太清樂右六
東井中涵皓月精太清樂羣龍奮搦運金▲
太清樂仙人灌沐知何代太清樂唯見玻瓈
透骨明太清樂太清樂右七
渺渺三津繞帝川太清樂川連紅霧霧連天
太清樂玉靈仙母時遊息太清樂侍衛森羅
日月軿太清樂太清樂右八
九靈玉館接崑崙太清樂山隔流剛不可親
太清樂囑付紫蘭令說與太清樂紅塵何苦
弊精神太清樂太清樂右九
左右靈飛運甲庚太清樂琳房八景錬華精
太清樂常陽宴罷歸何處太清樂擲火流金
事尅成太清樂太清樂右十
　　　歩虚詞(一十首)
太極分髙厚輕清上屬天人能修至道
身乃作真仙行溢三千數時丁四萬年
丹臺開寳笈金口爲流傳右一
大梵三天主虚皇五老尊尚難窺徼妙
豈復入名言寳座臨金殿霞冠照玉軒
萬真朝帝所飛舄躡雲根右二
濛濛如細霧冉冉曵銖衣妙逐祥煙上
輕隨綵鳳飛幾陪瑶室宴忽指洞天歸
竚立扶桑岸髙奔日帝輝右三
旋歩雲綱上天風颯爾吹飄裾淩斗柄
秉笏揖參箕獅子銜丹綬騏驎導翠輜
飛行周八極幾見發椿枝右四
緑鬢頽雲髻青霞絡羽衣晨趨陽德館
夜造月華扉摶弄周天火韜潜起陸機
玉房留不住却向九霄飛右五
昔在延恩殿中宵降九皇六真分左右
黄霧遶軒廊廣内尊神御仙兵護道場
孝孫今繼志咫尺對靈光右六
寳籙修真範丹誠奏上蒼氷淵臨兆庶
宵旰致平康萬物消疵癘三辰效吉祥
歩虚聲已徹更詠洞玄章右七
宛宛神洲地巍巍衆妙壇鶴袍來羽客
鳧舄下仙官玉斚斟元醴琅函啓太丹
至誠何以祝四海永澄瀾右八
水噀魔宫懾燈開夜府明九天風靜嘿
四極炁澄清嘯咏朱陵曲翺翔白玉京
至誠何以祝國祚永安榮右九
華夏吟哦逺人聲自抑揚沖虚歸道德
曲折合宫商殿閣沉檀散樓臺月露涼
至誠何以祝多稼永豐穰右十
　　　散花詞(一十首)
絳節徘徊引天花散漫飛髙真無染著
片片不沾衣右一
八陛旋瑶級千花颺錦英緑渟并紫㮈
煥麗不知名右二
淺淺黄金蕚匀匀白玉英天風隨御駕
吹滿九重城右三
綽約縈空際繽紛落座隅韶華長不老
何處覓仙都右四
淨侣吟仙曲人人讃善哉萬花興供養
飛舞自天來右五
寳葉開琪圃珍柯在紫微不教蝴蝶採
長共綵鸞飛右六
聖境三千𡻕仙花始一開如何金籙㑹
併奉列真來右七
几席延飈馭香燈建寳壇丹心無可獻
碎錦灑雲端右八
碧緑相差次紅黄迭淺深化工應自失
雕斵本何心右九
洞案爐煙起無爲道德香同根無異氣
噴鼻更芬芳右十
　　　白鶴詞(一十首)
胎化靈禽唳九天雪毛丹頂兩相鮮丗人莫
認歸華表來瑞昇平億萬年右一
瑶臺風靜夜初分仰喙驚鳴露氣新太液徘
徊歸未得曽於往劫作麒麟右二
靈鶴翩翩下太清玉樓金殿曉風輕昻昻不
與雞爲侣時作沖天物外聲右三
三山碧海路非遥來瑞清都下紫霄霜雪羽
毛氷玉性瑶池深處啄靈苗右四
金火純精見羽儀長隨王母宴瑶池玉壇夜
醮神仙降飛過緱山人不知右五
五雲宫殿歩虚長斗轉旋霄夜未央白鶴飛
來通吉信清音齊逐返䰟香右六
一聲嘹唳九臯禽換骨輕清𡻕月深遼海等
閑人不識大羅天上有知音右七
白毛鮮潔映霜華丹頂分明奪絳紗千六百
年神炁就飛鳴長伴玉仙家右八
蓬萊㑹散列仙歸羽駕飄然白鶴飛明代爲
祥人慣見何須樂府詠金衣右九
玉宇沉沉瑞霧開香風未斷鶴徘徊竒姿㑹
與青田别定是仙人次第來右十
金籙齋三洞讃詠儀卷下










