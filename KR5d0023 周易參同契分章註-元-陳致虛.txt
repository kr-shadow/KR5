#+TITLE: 周易參同契分章註-元-陳致虛
#+DATE: 2018-05-12 10:22:01
#+SOURCE: github.com/kanripo/KR5d0023 master debea538                
欽定四庫全書　　　　　　　子部十四
　周易參同契分章注　　　　　道家𩔖
　　提要
　　　　(臣/)等謹按周易參同契分章注三卷元陳致
　　　　虚撰致虚字觀吾自號上陽子年四十始從趙友欽
　　　　學道講神仙煉養之術其説以金丹之道當
　　　　以陰符道徳為祖金碧參同次之又稱丹書
　　　　多不可信得真訣者要必以參同契悟真篇
　　　　為主所作醒眼詩有云端有長生不死方常
　　　　人縁淺豈承當鉛銀砂汞分斤兩徳厚恩深
　　　　魏伯陽葢于伯陽之書尢所研討也此乃所
　　　　作參同契注凡分為三十五章與彭曉注本
　　　　分九十章者不同又謂曉以鼎器歌一篇移
　　　　置于後為非仍依原本置之法象成功章之
　　　　後其所䟽解亦皆明白顯暢近李光地注參
　　　　同契謂諸本之中惟漢魏叢書所載朱長春
　　　　本為最得古意今以朱本相勘惟首篇乾坤
　　　　者易之門户云云不立章名故自乾坤設位
　　　　以下祗分為三十四章視此較少一章其餘
　　　　章次悉與此本相同葢朱本即鈔此本而去
　　　　其注光地未考其淵源也乾隆四十四年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　周易參同契分章註卷上
　　　　　　　　　　　　元　陳致虚　撰
　　大易總叙章第一
乾坤者易之門户衆卦之父母坎離匡廓運轂正軸牝
牡四卦以為槖籥覆冒隂陽之道猶工御者準繩墨執
銜轡正規矩隨⬤轍處中以制外數在律厯紀月節有
五六經緯奉日使兼并為六十剛柔有表裏朔旦屯直
事至暮䝉當受晝夜各一卦用之依次序既未至晦爽
終則復更始日月為期度動静有早晚春夏據内體從
子到辰巳秋冬當外用自午訖戌亥賞罰應春秋昏明
順寒暑爻辭有仁義隨時發喜怒如是應四時五行得
其理
　伏羲覩河圖始畫八卦黄帝堯舜垂衣裳而天下治
　取諸乾坤夏易歸蔵以坤為首商曰連山以艮為首
　文王周易乾坤為首孔子翼曰乾坤其易之門戸邪
　乾陽物也坤隂物也又曰夫乾其静也専其動也直
　是以大生焉夫坤其静也翕其動也闢是以廣生焉
　伯陽仙翁深得三聖人之㫖作周易參同契上翼三
　聖之道下航萬世之人首句直指曰乾坤易之門戸
　衆卦之父母上陽子曰夫乾之為物陽也故為易之
　戸坤之為物隂也故為易之門太極胚腪非得乾坤
　之門戸則天地何由而設位日月何由而光明人物
　何由而化生聖人何由而行其道哉是以乾動而直
　則陽太極而生隂坤動而闢則隂太極而生陽隂陽
　交錯而成離坎仲尼曰易有太極是生兩儀兩儀生
　四象四象生八卦是乾之用九也初乘坤而成復復
　中姙震復而為師師中姙坎師而謙謙中姙艮謙而
　豫震生于豫豫而比坎生于比比而剥艮生于剥則
　震坎艮三男皆姙生于坤矣坤之用六也初乗乾而
　成姤姤中娠㢲姤而同人同人娠離同人而履履中
　娠兌履而小畜小畜生㢲小畜而大有太有生離大
　有而夬夫生兑則㢲離兑三女皆娠生于乾矣雌雄
　錯雜以𩔖相胥則乾再交坤而成臨臨而㤗㤗而大
　壯大壯而夬是陽之求乎隂也坤再感乾而成遯遯
　而否否而觀觀而剥是隂之感乎陽也斯為乾生三
　女生三男男由此而往三男三女迭為夫妻而六十
　卦次第生矣此之謂乾坤為衆卦之父母也何謂坎
　離匡廓盖陽乗隂則乾中虚而為離隂乗陽則坤腹
　實而為坎故坎離繼乾坤之體而為隂陽之匡廓比
　乾坤之於坎離猶車輻之於轂軸乾坤正坎離之輻
　坎離輳乾坤之轂老子曰三十輻共一轂此大小伯
　陽之㫖同也牝牡者牝乃畜之母牡乃畜之父故牝
　為隂物之通稱牡為陽物之總名合乾坤坎離言牝
　牡四卦其以牝牡而為槖籥猶用隂陽以為消息槖
　象隂之門籥𩔖陽之戸喻乾坤坎離若天地間一槖
　籥耳用槖籥之道而生物者謂之物用槖籥之道而
　生人者謂之人用槖籥之道而超凡入聖者謂之聖
　聖人者善奪造化也善用坎離也善奪造化之道者
　猶良工準繩墨而正規矩何事不成善用坎離之道
　者猶執衘轡以循⬤轍何往不獲聖人者宇宙在乎
　手萬化生乎身也聖人者善處中以制外也明律厯
　而知數也律厯者律應造化之候厯紀周天之運一
　陽初生律應黄鐘自子至亥周天度始故一嵗既周
　而陽復生于子也月節有五六月節者兩節為一月
　五六者五日為一候六候為一月是一月有三十日
　一日十二時兩卦十二爻則一日兩卦為之經緯一
　月六十卦以為表裏也朔旦屯直事至暮蒙當受者
　何謂也盖震下坎上為屯震為長男而能復坎中之
　陽以施生育之徳故謂屯直事又艮上坎下為䝉艮
　為少男而能聚坎中之陽以行溫養之功故謂䝉當
　受晝夜各一卦六十卦中皆有隂陽互施生養也晦
　朔為一月之始終早晚謹一日之動静四時定一年
　之賞罰濟其美者賞之敗其事者罰之不失仁義喜
　怒之正要得四時五行之正理此章大義總叙參同契
　之統指乾坤為易之門户非便言金丹藥物火候此
　書解者百有餘人少能深造其奥惟真一子彭曉雖
　知火藥而欠次第乃章章指為藥物火候篇篇指為
　丹鼎工夫其中或恐後人附㑹豈知仙翁述此一書無
　重復語上篇叙隂陽造化煉成大丹之㫖中篇又
　細議還返温養防虞之用下篇乃擬法象備露成丹
　之詳上篇則次第而言中篇復條例而布何可淆混
　而不察上陽子分而註之分上篇為十五章以應上
　弦得丹之義中篇為十五章以應下弦丹成之義下
　篇為五章以應五行之成數所分之章取其㫖意同
　者以為一章尋詳仙翁之本意次第鋪陳就中借托
　𤣥言直指金丹藥火鼎器造化四密使後來人易于
　領悟遵而行之從凡入聖作佛成仙其心𫝊口授之
　秘又不敢施于筆者噫世人徳器涼薄誹謗易生是
　以古聖大賢立言垂訓不泄天寶散布于經文王孔
　子相𫝊曰周易明此道也黄帝老子相𫝊曰金丹明
　此道也釋迦達磨相𫝊曰大乗明此道也聖人慈悲
　方便接引皆欲世人俱明此道實衆生之階筏為萬
　世之梯航豈謂後人各執異見不立苦志參訪真師
　不明隂陽同𩔖相胥各尚所聞愈差愈逺彼見周易
　則指為卜筮納甲之書又惡知同𩔖得朋之道乎彼
　見鼎器之説則猜為金石爐火之事彼聞採取之説
　則猜為三峯採戰之術彼聞有為則疑是旁門邪徑
　彼聞無為則疑是打坐頑空彼聞大乗則執為禪宗
　空性惟資談論更不察聖人之道是用隂陽修之以
　出隂陽用世間法修之以出世間凡此等軰烏足以
　談參同契中之妙語邪昔王沖熙得劉海蟾金丹之
　㫖而成道乃嘆曰舉世道人無能達此惟張平叔
　一人而已平叔遇聖師于成都作悟真篇以訓于後㫖
　意詳切其𤣥言奥語一與參同契合上陽子自遇聖
　師而後遍遊江湖間廣參博採無非謗談泥丸翠虚
　篇云後來依舊去參禪勘破多少野狐精邇來豈惟
　無平叔一人只要如冲熙者何從而得然説禪説性
　逞乾慧者比比皆是求其可入此門而聞聖人之道
　者億中無一則知冲熙之言為大悟而翠虚之語尤
　可憐古人謂談道者如牛毛明道者如兎角况求其
　行道之人乎先哲云愚人多不曉一聞便大⬤上人
　心了了一聞便知竅今若有將此竅問是何物就喻
　之曰竅是隂陽之門戸如此豈不愈動其猜疑哉
　　乾坤設位章第二
天地設位而易行乎其中矣天地者乾坤之象也設位
者列隂陽配合之位也易謂坎離坎離者乾坤二用二
用無爻位周流行六虚往來既不定上下亦無常幽潛
淪匿變化於中包囊萬物為道紀綱以無制有器用者
空故推消息坎離没亡言不茍造論不虚生引驗見效
校度神明推𩔖結字原理為證坎戊月精離巳日光日
月為易剛柔相當土旺四季羅絡終始青赤黒白各居
一方皆秉中宫戊巳之功
　十翼繫辭天尊地卑乾坤定矣仙翁述曰天地設位
　而易行乎其中矣復自註曰天地者乾坤之象也設
　位者列隂陽配合之位也易謂坎離坎離者乾坤二
　用其言既詳其心太切豈謂世人信之不及愚而難
　悟翼曰分隂分陽迭用柔剛故易六位而成章二用
　者乾用九坤用六有用而無位用九見群龍無首吉
　者君子行道而徳之至也用六利永貞者言坤之徳
　地道也妻道也臣道也地道無成而代有終也故坤
　之為用孤隂則無成是以用六從乾乃與𩔖行也而
　乾用九匹坤西南得朋也乾坤變化各正性命乾之
　大始用九乗坤陽含其隂虚而成離坤之太一用六
　承乾隂含其陽實而成坎是坎離得専隂陽之體變
　易而用包囊生育愈無停機如天上之日月忽忽而
　弦望忽忽而晦朔即如人身之隂陽忽忽而太極忽
　忽而無常易道屢遷變動不居乾坤毁則無以見易
　聖人以此洗心退蔵于密而逆行易之道也文王周
　易毎卦六爻故曰六位成章又曰周流六虚其往來
　消息既不定而上下盈虚亦無常故乾初變姤累變
　至坤坤初變復累變至夬又有三男三女互相交變
　且六十卦皆有累變一卦暨遊魂歸魂共變八卦又
　有積變是一卦積變至六十四卦而六十四卦積變
　至四千九十六卦復姤互相育孕而各禀隂陽成天
　下之亹亹者皆此隂陽之道也夫此隂陽之道之炁
　或幽潛于其身或淪匿于各體或變化居中而包囊
　萬物或懋施生殺而為道紀綱倘非乾坤二用紀綱
　妙道則道或幾乎息矣以無制有器用者空無與有
　為兩者何也太極之分有先天有後天何謂先天形
　而上者謂之道以有入無也何謂後天形而下者謂
　之器從無入有也老子曰無名天地之始有名萬物
　之母海蟾云從無入有皆如是從有入無能幾人推
　度坎離消息之功則後天者皆為器形滓質而有消
　息没亡非甚先天迺有久長之道可躋聖域也孔子
　曰先天而天弗違後天而奉天時世人惟順行後天
　之道故一生一死而輪轉不息聖人善逆用先天之
　道故致知格物正心修身乃長存而不泯數往者順
　知來者逆故易之道逆數也言不茍造者盖諸子百
　家之書隨才述作工拙何居此為道之祖書不可妄
　置一語恐悞後人此所謂言不茍造也論不虚生者
　仙翁上法三聖準隂陽象日月况同𩔖作此書為世
　梯筏此謂論不虚生也何謂引驗見效昔黄帝上升
　巢許髙⬤老子化胡成佛淮南雞犬皆仙此皆引驗
　見效也何謂較度神明如日月合壁爽現于庚子曰
　神而明之存乎其人推𩔖結字者如丹從月生水象
　坎卦日月為易首之成道此結字也原理為證者隂
　極而陽陽極而隂順行隂陽生人生物逆用隂陽必
　成隂丹此原理也坎戊月精者北之正位為坎中有
　真土是為陽上女宿主事幽潛陽精戊為之門月轂
　之地蔵無角兎内白外黒是為隂中之陽外雌而内
　雄也離巳日光者南之正位為離中有真土是為隂
　土柳宿主事淪匿隂光巳為之戸日輪之所蔵三足
　烏内黒外白是為陽中之隂内雌而外雄也古人以
　日月為易字者是易即隂陽也然言隂陽則不見易
　言易則不見隂陽矣且萬物非土則不能芽孽而日
　月尤所以孕乎土也故東⬤則經氐土西度則經胃
　土南行則經柳土北毓則經女土日月得土則久其
　明土借日月以厚其徳土之分王循環四季春生夏
　長土之功也秋斂冬閉土之力也所以四時各有王
　日長鎮中宫始終羅絡以就其功青赤黒白雖各居
　于東西南北然皆秉于戊巳二七共成其徳以施神
　化也此章言隂陽分位各居所用者必藉於土非
　有虎龍鉛汞金水採結之語故前則言列隂陽配合
　之位後乃云各居一方其他解者不述仙翁本意無
　分調件紊亂互註使後之人觀此書者或言仙翁覼
　縷重言是不知妙語之有次序也
　　日月懸象章第三
易者象也懸象著明莫大乎日月窮神以知化陽往則
隂來輻輳而輪轉出入更卷舒易有三百八十四爻據
爻摘符符謂六十四卦晦至朔旦震來受符當斯之際
天地媾其精日月相撢持雄陽播𤣥施雌隂化黄包混
沌相交接權輿樹根基經營養鄞鄂凝神以成軀衆夫
蹈以出蝡動莫不由
　孔子曰變通莫大乎四時懸象著明莫大乎日月仙
　翁重以明之引而伸之此書法象日月以喻隂陽日
　月麗乎天而有朔望對合隂陽在乎世而有順逆生
　成日乃純陽之炁謂之太陽月乃純隂之精謂之太
　隂周天三百六十五度餘四之一毎晝夜天一周遭
　為一日太陽一日行一度行及三十度為一月太隂
　一日行十三度有奇月一周天謂之一月日行一度
　謂之一日何謂窮神以知化神之為物神莫神于天
　地化之為妙化莫化于隂陽天道左運一日一周遭
　行五十五萬餘里地在其炁之中如水上之浮板而
　不動太陽之神天地之元炁也其體全瑩萬物資其
　陽火赫赤之炁以生長成實其體之徑濶八百四十
　五里差餘其行不由黄赤道乃出入于黄道内外晝
　長在赤道北晝短在黄道南何云南北内外盖北有
　紫微垣帝座居之故北曰内而南曰外其神有不可
　得而窮極者太陽之神也太隂之神天地之至精也
　其體全黒萬物資其隂水運化之功以孕産滋育其
　體之徑濶六百七十里有奇其行不由黄赤道其黄
　道與赤道如両環相交相距二十四度月乃由中而行
　距黄道約六度其體雖黑映日即明縁督子以革象
　誨人以黑漆毬于簷下映日其毬受日之光逺射暗
　壁月之圓體比黑漆毬有日映處則有光日映不到
　則無光故常一邉光一邉暗遇望日月相對夜則月
　在天上日在地下所映之光全向人間一邉暗處全
　向天世所不見晦朔日月同經月旺日之下月受日
　映一邉光處全向天一邉暗處全向地月離日二十
　五度人間乃見月吐微光逐漸逺光漸多月離日九
　十餘度人見月光一半故謂之弦既望以後光漸少
　耳故月體本無圓缺在乎受日光之多少矣愚人或
　謂日月對望為地所隔彼豈知天之髙逺而隂陽之
　炁有隔碍潛通之理然月中似瑕者即天地之影也
　日體大月體小日距天逺月距天又逺而月之化有
　不可盡泄者太隂之神也此謂窮神以知化也子為
　一陽之首至已而極陽極則隂生午為一隂之首至
　亥而極隂極則陽生寒暑代謝温涼平分隂極陽生
　陽往隂來比隂之附陽若輻之于輪輻輳而輪轉隂
　卷則陽舒易有三百八十四爻據爻摘符者謂一卦
　有六爻一爻有三符一日兩卦兩卦有三十六符隂
　陽相交不用一時之久不盡一爻之用猶一時有三
　符止用一符一符之用則一陽生于坤之下以成震
　震者一陽能伏二隂也故云震來受符當斯之際天
　地媾精萬物憑虚而受生日月撢持烏兎相結而莫
　解陽雄而剛峙翠𤣥而施化隂雌而闢化黄包以含
　滋杳㝠混沌之中兩相交接權輿牝牡初媾始樹根
　基權輿者始初之義古人造衡自權始造車自輿始
　此言造化之初毓也又權者暫也輿者穏也言暫時
　工用要最穏當而不僵踣也經營一⬤以養鄞鄂凝
　布陽精以成形軀此章但言太極肇分之初隂陽順
　行之始而生人也生萬物也故曰衆夫蹈以出蝡動
　莫不由世人不知後天順行之道亦借朝屯暮䝉之
　喻亦有根基鄞鄂之比乃指為還丹鼎中造化非也
　　聖人上觀章第四
於是仲尼讚鴻濛乾坤徳洞虚稽古當元皇關雎建始
初冠婚氣相紐元年乃芽滋聖人不虚生上觀顯天符
天符有進退屈伸以應時故易統天心復卦建始萌長
子⬤父體因母立兆基消息應鍾律升降據斗樞三日
出為爽震庚受西方八日兑受丁上弦平如繩十五乾
體就盛滿甲東方蟾蜍與兎魄日月⬤雙明蟾蜍視卦
節兎者吐生光七八道已訖曲折低下降十六轉受統
㢲辛見平明艮直于丙南下弦二十三坤乙三十日東
北喪其朋節盡相禪與⬤體復生龍壬癸配甲乙乾坤
括始終七八數十五九六亦相應四者合三十陽⬤索
滅蔵八卦布列曜運移不失中元精眇難覩推度效符
證居則觀其象準擬其形容立表以為範占候定吉凶
發號順時令勿失爻動時上察河圖文下序地形流中
稽于人心㕘合考三才動則循卦節静則因彖辭乾坤
用施行天下然後治(一本云可得/不慎乎非是)
　翼曰易有太極是生兩儀是仲尼讃鴻䝉也乾坤之
　徳混沌虚妙元皇為盤古開闢之初是仲尼稽古也
　關睢者男女人倫之正夫婦冠婚之首仲尼定詩先
　夫婦者正隂陽無邪之道仲尼翼易先乾坤者明剛
　柔必配之理是繫辭曰易與天地準故能彌綸天地
　之道仰以觀于天文俯以察于地理是知幽明之故
　原始返終故知死生之説何謂原始盖順行隂陽之
　道以生人物故云冠婚氣相紐也是之謂知生也何
　謂返終能逆行先天之道超凡入聖故云元年乃滋
　是之謂知死也昔者子路問死子曰未知生焉知
　死聖人好問好察惜子路當時不就問生死之説以
　發露易之道使後世人知有順死逆生之理知有和
　順道徳之義知有窮理盡性以至于命之道是以聖
　人之降世也仰觀俯察精審隂陽以隂為符以陽為
　命何謂上觀顯天符盖隂氣在天地間曰天符陽炁在
　天地間曰天命隂⬤在人身中曰火符陽氣在人身
　中曰性命若隂陽屈伸之時則符為進退之候
　符候準乃不失時故易之道統乎天心天心乾之正位
　子為天心陽生之户乾為陽物天符純隂乾陽初生
　於二隂之下為震震為長子復生於坤復者一陽伏
　五隂也坤為母故云因母立兆基也鍾律應斗樞者
　黄鍾之律在子斗樞之運建子皆應一陽始萌之時
　即于三日之晡月之微陽生于西南陽生于月之下
　北震故云震庚受西方八日上弦兑受丁火陽升至
　半其平如繩十五對望日西月東月兎盡吐其光陽
　滿卦體成乾十六平明㢲見乎辛隂符包陽使無奔
　逸二十三日隂符半裹光止下弦坤乙三十日月體
　全晦白盡黒純光向于天東北喪朋東北為艮箕水
　之鄉艮為鬼路即於人身癸滿經行喪損其炁符盡
　癸竭一陽復生故以壬癸而配甲乙如乾始復七八
　九六數終二十終則成坤真⬤歸蔵是知八卦乾坎
　居北艮震歸東㢲離返南坤兑還西交布列曜運用
　推移不失於中中乃天心即太中極元精之物眇不
　可覩天生聖人推考度量以效為驗以符為證觀日
　月之象擬諸其形容若司天者立表則影以為格範
　占知時候察定吉凶若一發號必順時令準擬爻動
　則知陽生上察河圖明乾象隂陽之交㑹下序地形
　詳坤體金水之妙化中稽人心應時發號動循卦節
　復震從先静因彖辭大哉乾元雲行雨施品物流形
　含𢎞光大柔順利貞天文既察地形已序人心又正
　則乾坤之門施隂陽之道使天地人物皆得自然之
　治矣此章引聖人稽古觀天之喻明日月之合體乾
　坤之用使世人辯隂陽識進退明造化擬形容應符
　節謹動静如是而此一身之天地治矣非有龍虎鼎
　中抽添之語
　　君臣御政章第五
御政之首鼎新革故管括微密開舒布寶要道魁柄統
化綱紐爻象内動吉凶外起五緯錯順應時感動四七
乖戾誃離俯仰文昌統録詰責台輔百官有司各典所
部日合五行精月受六律紀五六三十度度竟復更始
原始要終存亡之緒或君驕佚亢滿違道或臣邪佞行
不順軌弦望盈縮乖變凶咎執法刺譏詰過貽主辰極
受正優游任下明堂布政國無害道
　仙翁以修丹之難借喻御政則知亂民之難治凡修
　丹則知意馬之難拴繫舊染俗汚咸與維新御政
　之首也是謂鼎新也懲忿窒慾見善則遷修身之
　本也是故革故也若為政若修身先從自己至微至
　宻者首當管括而究治之則為政而政成寶身而身
　修孔子曰為政以徳譬如北辰居其所而衆星拱之
　徳之一事不但為政徳乃百行之元修丹之士可無
　徳乎且何謂徳仁慈愛明誠上徳之士也恭寛信敏
　惠人道之門也凡欲修丹當以惠敏為先惠則足以
　使人仙翁乃曰開舒布寶者外得民之歡心内寶已
　之真⬤此為要道之魁柄若數布寶乃能統化其綱
　紐綱紐者執法之主善加統化則執法者不苦其法
　若爻象内動則吉凶外應亦猶五緯錯順吉凶應時
　感動誃離與此意同誃即改離猶移遷也言四七之
　星宿乖戾誃離悉皆俯仰文昌為太微主星即魁中
　戴筐六星號南極統星為人身朱雀之神録人長生
　之籍虚精之星乃三台之綱紀統録之星為三台之
　領袖在人身為明堂之主開化世人之徳洞微𨼆光
　星是紫微輔弼即尊帝二星在人身為𤣥武之神若
　人見之夀可千嵗其餘百節萬神各典所部修丹一
　事𦂳闗造化故比御政為難復以星宿喻身日合五
　行精者子丑寅月日合五星于北卯辰巳月日合五
　星于西午未申月日合五星于南酉戌亥月日合五
　星于東堯時天心建子甲辰冬至日次虚鼠漢太初
　冬至日次牽牛唐太衍冬至日次東斗宋至今冬至
　日次南箕此謂嵗差故太陽得火土益精光得金水
　愈炫彩月受六律紀者律陽而吕隂一五一六而合
　三十三十度周日月再㑹故云度竟復更始日月循
　環往來而有弦望晦朔世因弦望晦朔而有寒暑代
　謝人因寒暑代謝故有生老病死原其始則能長存
　要其終則能不亡或君乃心也臣乃身也心即我也
　身即物也若我心驕亢或自滿溢或身物相競不順
　軌法則弦望乖變盈縮有凶咎致執法者刺譏詰過
　于其主矣辰極即前文昌星一曰南極辰極秉正而
　行優㳺以任其下明堂即台輔勤布其善政使國無
　乖戾國亦身也身安氣和則不害道此章喻人之修
　身煉丹亦猶人君之治國布政治國得其人行其政
　則天下平修身盡其心立其命則丹道成矣他本御
　政之首下無鼎新革故一句此書流𫝊已久後有不
　能曉其𤣥言諸本多有差錯晦菴朱熹正數百字未
　能盡善非遇聖師難分石玉
　　煉已立基章第六
内以養已安静虛無原本𨼆明内照形軀閉塞其兑築
固靈株三光陸沉温養子珠視之不見近而易求黄中
漸通理潤澤達肌膚初正則終修幹立未可持一者以
掩蔽世人莫知之
　養已者終身煉已也孔子曰君子安其身而後動易
　其心而後語定其交而後求君子修此三者故全也
　聖人患慮之深備練人之情實一動一語一求三者
　乃入聖之至理真養已之要言寶精裕炁養已也對
　鏡忘心煉己也常静常應煉己也積徳就功煉已也
　苦行其事云煉熟行其事云煉修丹之士必先煉已
　苦行忍辱庶得入室之時六根大定方使純熟忘無
　可忘迺能就事是以大學之道在明明徳在知人在
　止於至善既明徳又知人止於至善正合煉已况知
　止而后能定定而后能静静而后能安安而后能慮
　慮而后能得此正合安静虚無之要虚無者非空虚
　全無之謂仙師曰先天一⬤是虚無中來是安静虚
　無之至也原本者從自己生身處求之則知真精真
　氣為我身𨼆明者世人多為聰明所役耗其神炁
　⬤大修行人黜聰明屏智惠内照形外忘我塞兑而
　築固靈株收視而温養子珠如是方得黄中通理肌
　膚潤澤初正乃煉已之事終修乃臨爐之事幹立盡
　煉已之道末持下入室之功一者已也戊也㑹此一
　字是參到伯陽心地上了子曰吾道一以貫之老子
　謂得一萬事畢釋氏云萬法歸一故天一生水者要
　知此水從一中而生一中者坎之中爻也一者掩則
　聚精㑹神一者蔽則分靈布⬤人能知一則宇宙在
　乎手也人若得一則萬化生乎身也一之為妙非師
　莫明故云一者以掩蔽世人莫知之亦云莫之知亦
　妙仙翁丹法要先築固靈株者煉已而凝神也温養
　子珠者積精而累⬤也煉已功純方可以煉還丹世
　人既不知煉巳事大又妄行半時得藥之功希冀功
　成愚之甚也故清浄經自内觀其心外觀其形逺觀
　其物惟見于空空無所空所空既無無無亦無無無無無
　既無湛然常寂寂無所寂語到這裏常人看來豈非
　大休歇大解脱時也縁何下接慾豈能生慾既不生
　即是真静真静方能應物仔細看來行到真静應物
　處方是初㡳事若論修丹未夢見在其常人也施
　一齋造一塔或三峯採戰或枯坐誦經或無為或禱
　祀凡此等以為向善則可若曰修道實未得其門而
　入也故養已之功欠一些不可是洞賔云七返還丹
　在人先須煉巳待時泥丸云言語不通非眷屬工夫
　不到不方圓紫陽云若要修成九轉先須煉已持心
　聖聖相𫝊可不諦受太虚真人得黄房公㫖依教往
　武夷即謀就乃事初行煉已功毎障魔百至太虚卓
　然曰束送妖魔精斬馘六鬼鋒旋定息而坐此念⬤
　舉愛根斬然後學觀此煉已一事更宜三思此章只
　言養巳無金虎鼎室之説若以三光即陽火隂符金
　胎尤非也
　　明兩知竅章第七
上徳無為不以察求下徳為之其用不休上閉則稱有
下閉則稱無無者以奉上上有神徳居此兩孔穴法金
氣亦相胥知白守黒神明自來白者金精黒者水基水
者道樞其數名一隂陽之始𤣥含黄芽五金之主北方
河車故鉛外黑内懷金華被褐懷玉外為狂夫金為水
母母𨼆子胎水為金子子蔵母胞真人至妙若有若無
彷彿太淵乍沉乍浮退而分布各守境隅採之𩔖白造
之則朱煉為表衛白裏真居方圓徑寸混而相拘先天
地生巍巍尊髙旁有垣闕狀似蓬壺環匝闗閉四通踟
蹰守御宻固閼絶奸邪曲閤相通以戒不虞可以無思
難以愁勞神⬤滿室莫之能留守之者昌失之者亡動
静休息常與人俱
　上徳者體全徳之人也無不為之士也男子當二八
　之年真精全而欲泄全徳之人則能保愛而渾無⬤
　又遇明師授以無為修攝之道以永其夀是為無不
　為之士是謂上徳之全人也是即聖人之無為之化
　是即大人成無為之功也下徳者⬤造化之人也盗
　萬物之士也夫一切人年甫二八真精未泄謂之純
　乾逮夫情欲一動乾之中爻走入坤宫乾不能純心
　虚為離由是而後日夜漏泄存而有者復幾何哉惟
　至人者不待其極乃行聖人復全之道以仙其身是
　謂下徳之士是⬤造化之人也是即聖人率性之道
　是即神人有為之功也上徳者無為而無不為也得
　太極全體成後天之功是曰不以察求下徳者有為
　而有以為也奪造化之用成先天之功是曰其用不
　休仙師云始於有作無人見及至無為衆始知但見
　無為為要妙孰知有作是根基斯言道盡金丹之事
　非易也至人不得已而行之老子故曰夫佳兵不祥
　之器不得已而用之盖謂此也上閉則稱有上閉為
　坤坤之為徳其静也翕有乃坎中之戊土内有先天
　真一之炁下閉則稱無下閉為乾乾之為徳其静也専無
　乃離中之已土中藏後天自然之水
　兩用之竅經曰常無欲以觀其妙常無欲以觀其竅
　此兩者同出而異名同謂之𤣥𤣥之又𤣥衆妙之門
　聖人無兩心其𤣥言妙語未嘗髙逺萬世莫能測其
　端倪必要師授之黄帝上聖若不師廣成子豈能自
　明此道邪只如此竅聖人無可奈何形容直到了處
　伏羲畫卦首以乾坤兩象以定此竅文王不𨼆重而
　明之孔子翼出乾直坤闢之義老子乃云𤣥牝之門
　是謂天地根釋迦喻正法眼蔵⬤槃妙心此皆直指
　而可見矣上士或能自明此竅其中功用非師莫明
　無者以奉上無言已性有即戊情若已之性能奉戊
　之情則情之義肯戀性之仁矣上有神徳居盖先天
　一⬤自虚無中來者神之徳也仙翁重指曰此兩孔
　穴法金氣亦相胥兩句為參同契之闗鍵萬世之下
　慧饒顔門不能自通雲房翁曰生我之門死我户幾
　個醒醒幾箇悟夜來鐵漢細思量長生不死由人做
　只那生我之門死我户豈非兩孔穴也如前止陳乾
　坤日月造化之理至此⬤定𤣥闗便指金水二物作
　書次第不泛若此修丹之士既明此竅且㕘金炁為
　何物相胥為何用深達洞曉方可煉丹知白守黑知
　其精之精純白而無汚是知白也守其黑之基待時
　而生水是守黑也水之初生名為先天以其至真號
　曰神明白黑相符金水汎旺一遇已土制水淘金金
　水滿爐故曰神明自來何謂水者道樞其數名一盖
　水從天一而生故為隂陽之始𤣥含黄芽者翼曰隂
　雖有美含之以從王事即太𤣥為水黄芽為丹水中
　有丹因喻之曰𤣥含黄芽黑鉛之中内藴白金河車
　之中内蔵黄芽亦猶士而懷玉衣若被褐則害不至
　金為水母葢兑金生坎水而坎之中爻屬金故云母
　𨼆子胎水為金子壬癸之水自西而生兑之中爻乃
　屬於坎故云子蔵母胞真人至妙者真人即乾之體
　乾之為物至神至妙其為形也或有或無太淵即坤
　之象坤之為物能沉能浮其為形也莫見莫聞故乾
　能變化坤徳資生既已化生乾坤分布各守其境採
　之𩔖白者是鉛中有銀而白造為國丹則朱獨煉則
　成胡粉其採外丹而煉亦𩔖乎是然外丹者常須表
　衛外覩如朱之紅潤内使不失其真白也方圓徑寸
　混而相拘者盖杳㝠之中有物則太極未分之時為
　先天也内藴先天真一之⬤居乎太極之前乃象帝
　之先故云巍巍尊髙也旁有垣闕狀似蓬壺乾之為
　象亦似垣闕亦似蓬壺法象形容一身一巳如上皆
　指鼎器而言環匝闗閉即表衛也四通踟蹰密外䕶
　也守禦密固者不可須臾離也可離非道也閼絶奸
　邪者其出入以法度限内外使知懼令白裏真居也
　曲閤相通者必置墠墠精嚴以戒不虞之患仙翁慈
　悲自環匝闗閉而下厯厯指教恐有不虞之害又須
　無思無慮不可憂愁勞役故云可以無思難以愁勞
　俾神⬤滿室而不致虧損故云守之者昌失之者亡
　若稍不固便致傾喪是以動静休息頃刻不敢放恣
　而忽慢則金鼎之⬤彼我堅固而互相調伏故云常
　與人俱此章直指兩竅之體發明金水之用修行之
　人看誦叅同契到此方知入頭一着便是難能之事
　然下徳之器修有為之道其功全資于煉已也煉已
　稍欠神明不來
　　明辯邪正章第八
是非歴臓法内觀有所思履行步斗宿六甲以日辰隂
道厭九一濁亂弄元胞食氣鳴腸胃吐正吸外邪晝夜
不卧寐晦朔未嘗休身體日疲倦恍惚狀若癡百脉鼎
沸馳不得清澄居累土立壇宇朝暮敬祭祀鬼神見形
象夢寐感慨之心歡意喜悦自謂必延期遽以夭命死
腐露其形骸舉措輒有違悖逆失樞機諸術甚衆多千
條有萬餘前却違黄老曲折戾九都明者省厥㫖曠然
知所由勤而行之夙夜不休伏食三載輕舉逺遊跨火
不焦入水不濡能存能亡長樂無憂道成徳就潛伏俟
時太乙乃召移居中洲功滿上昇膺籙受圖
　做修行人須明大道之正倘非隂陽配合坎離施化
　外則俱為旁門左道如内視五臓存想呬呵外履斗
　宿步罡揑訣或習房中之術御女三峯或行九一之
　道劍法五事對境接氣濁亂元胞是皆⬤行乃旁門
　之最下者又如吐正吸邪忍饑食氣或論年打坐晝
　夜不眠或立壇祭神鬼物見象此又旁門之亂道者
　是使精神惚惚百脈沸馳心意日歡夢寐夜作千蹊
　百徑然總無功既違黄帝老子之教言不叅真師隂
　陽之同𩔖曲折而招九都之戾何由而結一黍之珠
　本冀延年故因促夀若有明達之士復遇真師之言
　曠然行之愈勤不怠夙夜不休以求藥専心伏食而
　密行三載一任逺遊九年足可輕舉積累一紀水火
　不傷居洞府以無憂宴瑶池而長樂已成道則潛伏
　更積徳以俟時三天有名太乙乃召俾司仙職移居
　中洲若又功髙飛身三境加封進級膺籙受圖如張
　葛旌陽浮丘鍾吕列聖已然後聖宜遵而行之也此
　章仙翁力言一迷一明一邪一正邪則九都譴戾正
　則行滿飛昇理之必然無可積慮至於下手工夫次
　第在後
　　龍虎兩弦章第九
火計不虚作演易以明之偃月法爐鼎白虎為熬樞汞
日為流珠青龍與之俱舉東以合西魂魄自相拘上弦
兑數八下弦艮亦八兩弦合其精乾坤體乃成二八應
一斤易道正不傾
　仙翁鋪設到此方言鼎爐龍虎弦炁曰偃月爐曰白
　虎曰上弦曰兑曰魄屬於西也彼也玉池也曰永日
　曰流珠曰青龍曰下弦曰艮曰魂屬於東也我也金
　鼎也偃月爐者即太乙神爐是之謂隂爐也以其偃
　仰似月初生之象白虎乃西方兑宫之物天地初分
　元屬於彼其虎之威叩之則應含𢎞光大品物資生
　雖能傷人殺人却藴大乗氣象文王重易曰履虎尾
　不咥人亨又曰履道坦坦幽人貞吉孔子曰説而應
　乎乾又曰素履之往獨行願也修丹之士知畏此虎
　要先降而伏之既能伏之則可為熬之樞而不咥人
　也離為日為永中有朱砂名曰流珠青龍乃東方震
　宫之物劫運既固元屬於我此龍之勢威能變化感
　而遂通雲行雨施品物流形乾之九二見龍在田利
　見大人子曰龍徳而正中也世人不悟此龍生生之
　功毎被其害若人悟而畏之調而降之則能驅駕而
　用之矣舉東以合西則嘉㑹而禮合也兑艮數各八
　流戊而就已也魂魄自相拘金木不間隔也兩弦合
　精乾坤體成易道不傾者必二八相停而成一斤也
　一斤指圓成之數數乃積小以成大故十粉曰丸一
　丸如黍一黍餘曰刀圭六十四黍曰一圭十黍為累
　十累為銖兩銖四累為錢十錢為兩八銖為鈿説文
　六銖為錙監韻八兩為錙二者皆偽三錙為兩是二
　十四銖也十六兩為一斤斤有三百八十四銖斤四
　兩為鋝也古人分銖以應卦爻之數
　　金返歸性章第十
金入於猛火色不奪精光自開闢以來日月不⬤明金
不失其重日月形如常金夲從月生朔旦日受符金返
歸其母月晦日相包𨼆蔵其匡廓沉淪於洞虚金復其
故性威光鼎乃熺
　仙翁無一泛言至此方指金之為用非金之功則不
　成丹故云金丹却非世上金玉之金非從土石中出
　者乃天地造化五行顛倒之妙自乾坤大化窟中而
　産者此金是也今之盲師但説金丹便自慌⬤不知
　所為何者口説修行又不得聞金丹之名亦不究竟
　叅同契中之語迺誑于世豈知仙翁歴歴指示此金
　神化之用有等愚人毎覩是書不察隂陽真金體用
　乃猜為燒煉爐火等事惜哉昧哉若不與世露些消
　息則萬世之下此書愈髙愈逺人既不能窺其畔岸
　遂皆棄而不觀抑何從而求修行之㫖⬤上根利器
　要知此金在鴻蒙混沌之先太極未判之始元屬于
　乾故謂之乾金大劫欲交則謀報混沌之徳者至是
　以乾初交坤此金顛蹶蹄驟奔入坤宫謂之坤中金
　坤得比金内實而為坎坤之三爻本皆中虚號曰坤
　土既得此金以實其中而成坎象坎之正位居于北
　方癸水之地是坎為水金蔵其中故謂之水中金夫
　水中之金為先天之寶不能久居於後天之坎因化
　為兑兑或躍於北方之坎户右居西天之酉方則此
　金日生夜長酉之正位屬兑是以此金主行丹道于
　兑之中故謂之兑金也煉丹之士尋微索⬤原始要終
　格物致知探其源流審其根苗若煉金丹必求此
　金若求此金不求于乾不求于坤不求于坎専求于
　兑兑之為物乃坤月同𩔖是云同𩔖易施功非𩔖難
　為巧兑之為妙代坤行道故煉金丹除此兑金餘皆
　旁門不能成道黄帝老子從古聖仙皆用此金方能
　了道文王重巽九五先庚三日後庚三日仲尼翼㢲
　兑柔皆順乎剛君子以申命行事夫庚金也經云三
　日月出庚是也且釋迦假此金以成佛故號金仙盖
　兑中之金與天上太隂同體而生明同時而生丹天
　上之月名曰太隂縁此兑金同其功用遂亦名之曰
　少隂又云隂中之金天上太隂其功接太陽之輝光
　以成嵗時兑之少隂其道𫝊續大千世界化生人物
　仙翁叅透前聖知此金之根源推此金之妙化闡出
　此金之神變也彼世間金能與天地同久入火其色
　愈精久煉不失其重况此兑金是乾坤大化爐中之
　所産也月之光有⬤盈兑之金有流轉故云形如常
　朔旦日月合璧月受日符現一陽之光于庚申之位
　此天上之太隂也而此兑金毎應月之朔亦初三日
　生始陽之丹於混沌之位此人間之少隂也故云金
　本從月生朔旦日受符何謂金返歸其母葢金之⬤
　曰兑兑之母曰坤兑不能久⬤其金金亦因時而發
　用坤之翼曰含章可貞以時發也聖人之心妙在于
　此金既發用兑返母而包歸坤猶月晦而日相包何
　也晦日朔旦月之全體𨼆蔵匡廓為日所覆一日二
　日三日運行其度輝光再吐也又如金返歸母金之
　真精沉淪洞虚為世之用一生二二生三劫運再交
　金將復産也若此金復産必復其故性何也性為乾
　之用乾之直也寄金于坤坤寄于坎坎寄于兑兑金
　舒情復其故性乃以此金還於乾宫乾之金鼎復得
　其種煉成金丹是以此丹號金液還丹鼎號威光金
　鼎是云威光鼎乃熺(熺亦作熹亦作譆三字通釋火/熾熱盛之義此金丹書日月星)
　(宿天龍真宰造化神靈/悉加擁䕶敬之畏之)
　　二土全功章第十一
子午數合三戊已號稱五三五既和諧八石正綱紀呼
吸相含育佇思為夫婦黄土金之父流珠水之子水以
土為鬼土鎮水不起朱雀為火精執平調勝負水盛火
消滅俱死歸厚土三性既合㑹本性共宗祖巨勝尚延
年還丹可入口金性不敗朽故為萬物寶術士伏食之
夀命得長久土遊於四季守界定規矩金砂入五内霧
散若風雨薰蒸達四肢顔色悦澤好髮白皆變黑齒落
生舊所老翁復丁壯耆嫗成姹女改形免世厄號之曰
真人
　子居北北乃坎之正位其數一午居南南乃離之正
　位其數二坎中有土曰戊其數五離中有土曰巳其
　數五戊専坎之門掌先天真一之⬤巳直離之户積
　後天至真之汞若求先天之⬤必通戊土而後得之
　若用後天之汞必伏巳土而後和之子午既歡而諧
　戊土既和而合二五之精妙合而凝流戊就巳鼎中
　得𩔖兩土相結因名曰圭入石為坤乾坤為衆石之
　父母非坤則不得兑之綱紀消息子午相呼吸戊巳
　相含育鉛汞相交結而為夫婦矣黄土者戊土也戊
　土能生兑中金故為金之父流珠者木汞也鉛水能
　資木中之汞故流珠乃水之子鉛水以戊土為鬼戊
　土一鎮中宫水不妄流於外朱雀者離中之物是為
　火精心平氣和而脈停可使調其勝負矣水尅火火
　尅金金尅木四者俱消其功歸于厚土厚土者巳土
　也三性者戊金水也坎之門曰戊坎之中爻曰兑金
　金生太乙之水金既生水戊又制之是三性合㑹也
　木性即巳土也離中之戸曰巳戊金水三者合木性
　之巳木乃徐徐而尅之總變而為大丹故曰本性共
　宗祖巨勝者胡麻也胡麻若作飯常食之能延年况
　還丹是金水戊巳煉成為天地間之至寶修行術士
　伏而食之夀與日月同其長久伏者伏先天之氣食
　者吞黍米之丹後人誤作服字是不知伏之為妙也
　故仙師云伏氣不服⬤服⬤須伏炁服⬤不長生長
　生須伏⬤只一伏字逆用化機土遊於四季四季者
　辰戌丑未也土各有王日毎季月王十八日謂之遊
　惟夏季火生土土徳勝王金畏火故入秋屬申月古
　人以水土俱生申者土因夏火而生水到三垣而産
　水漸制火土乃生金故入秋初土徳先王九日而生
　庚金至戌止有九日而分王也守界定規矩者東方
　有氐土能守青龍之界西方有胃土能規白虎之威
　南有柳土能矩離火之户北有女土能定坎水之門
　是使制伏丹砂真金之⬤還入五内其丹初至氣散
　如霧潤澤若雨丹氣薰蒸遍達四肢神氣既全顔色
　悦好齒生髮黑返老還童改其枯瘁之形永免世凡
　之厄形神俱妙紫霞真人此章言欲下手煉丹先和
　戊巳二土然後可採金水而成丹也
　　同𩔖合體章第十二
胡粉投火中色壞還為鉛氷雪得温湯解釋成太𤣥金
以砂為主秉和於水銀變化由其真終始自相因欲作
伏食仙宜以同𩔖者植禾當以穀覆雞用其卵以𩔖輔
自然物成易陶冶魚目豈為珠蓬蒿不成檟𩔖同者相
從事乖不成寶燕雀不生鳯狐兎不乳馬水流不炎上
火動不潤下世間多學士髙妙負良材邂逅不遭遇耗
火亡資財據按依文説妄以言為之端緒無因縁度量
失操持擣治羌石膽雲母及礬磁硫黄燒豫章泥于相
煉治鼓下五石銅以之為輔樞⬤性不同𩔖安肯合體
居千舉必萬敗欲⬤反成癡稚年至白首中道生狐疑
背道守迷路出正入邪蹊管窺不廣見難以揆方來
　胡粉黑鉛煉就也得火則還本性氷雪寒水結成也
　遇熱則歸本源黄金入水銀而變白得火則囘其赤
　色世人皆嗜慾而亂性全性而可以長生何謂金以
　砂為主何謂秉和於水銀修行之人明其造化洞達
　隂陽欲煉金丹先積離已之朱砂以和玉池之水銀
　却用坎中之水以濟離中之火水火既濟金砂合形
　變化由同𩔖之真終始因雌雄為主所謂欲作伏食
　仙宜以同𩔖者實為諦當如植禾必種穀覆雞須用
　卵欲作仙佛不得同𩔖雖入闤百處打坐千年終落
　空亡若也不叅同𩔖行諸旁門或房中御女或三峰
　採戰此皆邪徑猶認魚目為珠蓬蒿為檟豈知變化
　由其真乎燕雀飛禽也不能生鳯狐兎走獸也安能
　乳馬皆非其𩔖水之為化不能炎上火之為功不能
　潤下葢以隂陽往來必秉自然之道仙翁教人以求
　明師必叅同𩔖必配隂陽方可言丹我紫瓊翁初受
　太虚真人入室語首問參同契為明易⬤為行易⬤
　太虚曰易只隂陽兩件物事能明能行方為聖人故
　易曰西南得朋乃與𩔖行叅同契曰𩔖同者相從事
　乖不成寶先明之後行之聖人也豈謂後人或負高
　妙之良材不求真師依按古文妄意度量或以韶之
　石膽煉金或用辰之砂銀燒丹擣治五金鋾煉八石
　以三黄為同𩔖浄赤銅為輔樞其石與金非我同𩔖
　安肯合我之⬤而居我之身乎昔九江張相煉丹服
　食洞賔憫其好道心切化一術士訪而收之張自負
　恃服丹已久必可飛昇畧不加禮洞賔頓去但見座
　間有詩云可惜九江張尚書服藥失明神氣枯不思
　還丹本無質翻餌金石何太愚後果雙目不見而終
　此輩皆無良才執滯不囘甘受盲師誤將金石指為
　同𩔖耗亡資財服食燒煉或至于終而不敢黜如彼
　等人以管窺天豈知天地間而有真仙聖師⬤世人
　狃于慣常不自肯于訪問又不拔萃廣叅耳隘目低
　烏足聴觀高逺之事⬤却乃昂蔵稱大丈夫是皆空
　負高妙之良材失於自恃自滿耳
　　三聖前識章第十三
若夫至聖不過伏羲始畫八卦效法天地文王帝之宗
結體演爻辭夫子庶聖雄十翼以輔之三君天所挺迭
興更御時優劣有步驟功徳不相殊制作有所踵推度
審分銖有形易忖量無兆難慮謀作事令可法為世定
詩書素無前識資因師覺悟之皓若寒帷帳瞋目登高
臺火記六百篇所⬤等不殊文字鄭重説世人不孰思
尋度其源流幽明本共居⬤為賢者談曷敢輕為書若
遂結舌瘖絶道獲罪誅寫情著竹帛又恐泄天符猶豫
增嘆息俛仰綴斯愚陶冶有法度未可悉陳敷略述其
綱紀枝條見扶疎
　八章言前却違黄老者黄帝老君二大聖至此詳明
　三聖人之立言垂訓其尊崇前聖後聖之意囘視後
　之末學總無所知妄誕相高開口謗毁者其罪當何
　如哉經曰若夫至聖不過伏羲伏羲亦作庖犧亦作
　伏戯孔子翼曰古者庖羲氏之王天下也仰則觀象
　於天俯則取法於地觀鳥獸之文與地之宜近取諸
　身逺取諸物於是始畫八卦以通神明之徳以𩔖萬
　物之情文王結體演爻辭示西南得朋云妙何謂十
　翼以輔之易之書也伏羲畫卦文王繇辭周公爻辭
　共為二篇曰正經仲尼於正經之後翼以十篇曰上
　彖𫝊下彖𫝊大象𫝊小象𫝊繫辭𫝊上繫詞𫝊下文
　言𫝊説卦𫝊上中下十篇是為十翼本釋易乃不曰
　釋而曰翼者以輔易之道也聖人上祖下法經自為
　經翼之為翼欲使後之學者知聖人不敢先於前聖
　亦不紊亂正經𫝊自商瞿至于費孟梁丘費之言曰
　彖辭所以解經乃分二翼於各卦之下費之易行聖
　經亂矣費直不明聖人不先不紊之意若聖經可紊
　則仲尼蚤分而釋之矣費𫝊至鄭康成鄭主費也鄭
　之言曰文言傳者所以釋乾坤二卦乃移于乾坤二
　卦之後至于王弼王弼主費鄭弼之言曰象𫝊所以
　釋爻乃移于各爻辭之後各添象曰彖曰字數百年
　間已三紊亂既亂正經又失翼𫝊費直作俑鄭王和
　之今之易非周易乃王弼之易也先賢欲復周易之
　翼多矣只如宋李燾晁説之歐陽修諸公皆嘗校定
　周易以為古易燾曰周易十二篇始紊于費鄭大亂
　于王弼乃復校定名曰古易板于州學晁説之再定
　古易正經二篇十翼十篇已亡説卦二篇歐陽修曰
　秦火易之正經以卜筮存是則十翼之書散在人間
　漢文帝廣求文字十翼所存惟彖象繫辭文言爾後
　至漢宣帝時河上女子掘塚得易全書上之内説卦
　中下二篇汚壞不可復識如是則十翼果亡二翼後
　人以序卦雜卦足十翼者非也其辭膚淺後之儒者
　惟相附和獨程氏有卓然之見其遺書曰序卦非易
　之藴此不合道後横渠以大匠一斧辯之更非是惟
　程氏知亡二篇也朱震曰獨乾一卦是周易之本文
　弼不敢紊朱熹曰周易上下兩篇經則伏羲之畫文
　王周公之辭并孔子所作之𫝊十篇凡十二篇中間
　頗為諸儒所亂今悉整而正之定註為經二卷傅十
　卷以復孔氏之舊自熹到今已二百年竟不復舊者
　其有以夫易非十翼則易之道何以明言辭何以通
　變動何以識制器何以象為道而不通言辭則不得
　情性之感為道而不知變動則不得金水之化為道
　而不工制器則不得鼎爐之用為道而不達吉凶則
　不得逆順之理翼曰易有聖人之道四焉者是也是
　以君子將有為也將有行也問焉而以言其受命也
　如響無有逺近幽深遂知來物夫幽深乃恍惚杳冥
　之謂君子有為有行必於恍惚杳冥之中而遂知來
　物非天下之至精其孰能與于此仙翁謂十翼以輔
　之斯言盡矣聖人之用功沾均後世但恐學者無大
　福徳無大智慧不足承當千般蔽阻無由見聞三聖
　迭興制作推度萬世師法伏惟至道天生聖哲奚有
　自悟必資師授縱負聰明謀慮忖度如有所障若有
　仁賢研心究竟忽得師㫖心胸豁然猶如室中褰去
　帷帳分明洞達一似瞑目上登髙臺何所不見人不
　求師奚自覺悟倘有所師先以叅同契一書辯之若
　句句能明章章洞曉方是真正茍有一句懡㦬含糊
　便難信受若除此書謂别有途可成道者此大誑人
　何以故此書文王周公孔子祖述伏羲者也故仙翁
　曰夫子庶聖雄萬世之下孰能超乎孔子也哉且黄
　帝隂符三百老子道徳五千符合不差惟明此道是
　以老祖天師葛許浮丘諸仙皆從此入又如紫陽悟
　真篇縁督子金丹難問等書皆祖叅同也㕘之佛典
　道經俱契於此若有人曰某師誰氏又復師誰其説
　如流問其㕘同多所不曉此皆地獄種子反謂至道
　不在文書誑妄盲引孰知此書㕘勘真實方可下手
　况乎火記六百時節爻符密言妙語從首至尾鄭重
　而説人不孰思求其源流以頥幽明共居之故此書
　為賢者談曷肯輕述果若結舌道惡乎𫝊盡露竹帛
　又泄天符猶豫增嘆息者猶乃獸名此獸多性疑居
　山聞有聲則豫上樹下上非一故不能自决者名之
　曰猶豫仙翁自説趦趄涉川畏鄰自增咨嘆俛仰再
　三綴譔斯文也然陶冶後來有𨼆露法度其口訣未
　可悉陳但述綱紀略見枝條耳
　　金丹刀圭章第十四
以金為隄防水入乃優游金計有十五水數亦如之臨
爐定銖兩五分水有餘二者以為真金重如本初其三
遂不入火二與之俱三物相含受變化狀若神下有太
陽氣伏蒸須臾間先液而後凝號曰黄轝焉嵗月將欲
訖毁惟傷夀年形體如灰土狀若明牕塵擣治并合之
持入赤色門固塞其際㑹務令致完堅炎火張於下晝
夜聲正勤始文使可修終意武乃陳候視加謹慎審察
調寒温周旋十二節節盡更須親氣索命將絶休死亡
魄魂色轉更為紫赫然成還丹粉提以一丸刀圭最為
神
　仙翁鋪敘到此方言入室臨爐下手結丹以入鼎也
　上根者當明是書取有次第而不汎叅同一書此章
　大有肯綮非此一章之詳後人如何下手修丹之流
　未遇師㫖不知是書𨼆而且奥觀至此章渾如嚼蠟
　無入頭處只得猜為五金八石煆煉之事到底無功
　反怨聖師謾語誠為可憐今略泄露永釋後疑以金
　為隄防者大修行人叅煉九還金丹須明此金乃西
　方兑中之金也先辦真心求彼兑金立置壇墠常加
　謹䕶隄防固濟以待此金之生水也所生之水尤當
　推度而明辨之要知此水是先天之水⬤是後天之
　水⬤若是後天則水溷濁不可以煉還丹若是先天
　之水又待其水之清而用之也詩曰涇清渭濁葢涇
　水清而渭水濁也修丹者待其涇水之清優游防閑
　不可撓動是云水入乃優游此水之清中有真金周
　興嗣曰金生麗水清之至也且要知其斤兩輕重而
　後用之葢此兑金必約十五兩重者借近一斤之准
　則是云金計有十五兩金重到十五兩則能生麗水
　矣何謂水數亦如之非言水亦十五両要水與金相
　稱如十五兩之金必能生多少之水故曰如之所以
　仙翁叮嚀臨爐方定其銖兩若十五兩之金已生到
　五分之水則水過餘而不可用是云五分水有餘若
　兑金初生水到二分時乃真可用是云二者以為真
　即此二分之水必約十五兩之金是云金重如本初
　若水已到三分者亦不堪用是云其三遂不入若金
　水之數及時相等急以二分之火而合之是云火二
　與之俱金水火既以相合則火受金⬤復得水制結
　成還丹乃能變化而狀若神矣下手臨爐之工莫此
　為要是以聖人年中取月而置金月中測日而聴潮
　日中擇時而應爻時中定火而行符何謂行符古聖
　先賢以煉金丹為一大件事也推度時節立攅簇法
　以一年七十二候簇於一日以三百六十爻攅於一
　月以三十六符計一晝夜分俵十二時中是一時有
　六候比之求丹止用二候之久一時有一爻比之求
　丹不要半爻之頃一時有三符比之求丹止用一符
　之速所謂單符單决者此也所以黄帝言隂符者此
　也故曰人知其神而神不知不神之所以神者此也
　修丹仙子於此一符之頃蹙三千六百之正⬤逆納
　胎中當斯之時奪天地之造化⬤日月之精華地軸
　形心天闗在手交龍虎兩弦之⬤擣金水一體之真
　龜蛇盤結于丹爐烏兎㑹行于黄道黑白交映剛柔
　迭興玉爐儲祥紫華映日熒惑守于西極朱雀炎于
　空中促水運金催火入鼎伏蒸以太陽之⬤結號黄
　轝之丹也夫初煉金水之時隄防以嵗月而計至于
　合丹之際止用一符之工夫久則毁性而傷丹一⬤
　則傷夀年矣是云嵗月將欲訖毁性傷夀年修丹一
　事本為延夀登真若差一髮反傷夀矣故仙翁誨後
　學必要慎密明牕塵者比丹之至微也擣治者隂陽
　之交煉也持入者保而持之而收入也赤色門乃乾
　之戸丹從乾之戸而歸神室固塞者閉息也際㑹者
　九竅也皆要堅完而無所失炎火張于下晝夜聲正
　勤者葢陽丹之初到其中有信乍得離中之火晝夜
　周流一身百節萬神悉皆聴命正宜勤勤内守使聲
　寂而意和⬤匀而脈住丹始凝結始文使可修者煉
　丹之始用文火而修之其首尾則皆武火首用武火
　以煉已終用武火以温養故鼎器歌曰首尾武中間
　文是也候視加謹慎者不可自取疎慢泥丸有云工
　夫不到不方圓是也審察調寒温者勿為人物所瞞
　紫陽翁曰調停火候托隂陽是也周旋以十二節終
　而復始直待⬤汞抽鉛鉛將盡汞亦乾七魄已死魂
　亦變是⬤索命將絶休死亡魂魄也景象至此其色
　轉為紫金赫赤之還丹也粉提以一丸刀圭最為神
　者其小如一提之粉其小如一丸之藥黍大曰丸其
　輕如刀圭之七言至微也而其神妙有不可述也此
　章備言下手之功然細㣲𤣥㫖必師口傳孰能依文
　而成事哉先賢朱文公欲聞至道不得師𫝊酷好此
　書迨衰病中荅侍郎𡊮公書曰叅同之書本不為明
　易乃姑借此納甲之法以寓其行持進退之候文公
　該博如此為無師指想為納甲之法惡知此書直欲
　明周易之道故曰周易叅同契况丹道行持進退之
　候並不用納甲之法也又書云道間不挾他書遂得
　遂得熟玩叅同粗能曉其文義葢向來雖屢看率以
　無味棄去今乃始識頭緒然未得其作料孔穴夫𤣥
　言密㫖不可思議文公屢以無味棄去盲師却要猜
　量又云異時毎欲學之不得其𫝊無下手處則聖賢
　非師慧同孔孟奚自㑹⬤今人自滿自足妄猜妄為
　若視前賢其罪多矣使熹得師指授大明聖人易道
　必不固執為卜筮之書也
　　水火情性章第十五
推演五行數較約而不繁舉水以激火奄然滅光明日
月相薄蝕常在朔望間水盛坎侵陽火衰離晝昏隂陽
相飲食交感道自然名者以定情字者以性言金來歸
性初乃得稱還丹吾不敢虚説倣效聖人文古記題龍
虎黄帝美金華淮南煉秋石玉陽加黄芽賢者能持行
不肖毋與俱古今道由一對談吐所謀學者加勉力留
念深思惟至要言甚露昭昭不我欺
　五行數者金木水火土推而為三五一之數如煉金
　丹則以鉛汞銀砂土為五行而配合隂陽故水能滅火
　者謂隂能消陽日月薄蝕必在朔望隂陽二者盛
　衰相侵若隂陽和兩相飲食則自然有交感之道矣
　金與水同名曰情木與火同字曰性情居西北性主
　東南東南曰我西北曰彼金水之情自然外來而尅
　木火木火之性乃内還而結金丹是之謂金來歸性
　初乃得稱還丹是此二句為叅同之骨髓也吾不敢
　虚説倣效聖人文者仙翁得聖人之的㫖復獲古文
　龍虎經依法修煉而丹成乃譔此書以訓于後因歴
　敘黄帝之丹成曰金華淮南丹成曰秋石玉陽丹成
　曰黄芽丹成冲舉各立一名無非是此還丹也無非
　是先天一氣也無非同𩔖之物也後人聞金華即猜
　為五金聞黄芽即猜為八石聞秋石即猜為便溺豈
　知古聖先賢方便立名所煉之丹奚出隂陽之外而
　别有路⬤此道惟聖人為能勤行自古迄今一道而
　已三教大聖必須同類方可施功故云古今道由一
　對談吐所謀除此一途更無他術後之來者勉力深
　思求師指示則知是書昭昭盡露不我欺矣上陽于
　曰㕘同契三篇體用不⬤功妙非常㕘者㕘天地造
　化之體同者資同𩔖生成之用契者合造化生成之
　功上篇敘煉丹之本末中篇列細微之宻㫖下篇補
　遺脱之法象上篇與龍虎上經表裏義合世疑龍虎
　經必後人祖㕘同契上篇述以為經亦必有上中下
　三經也若無中下經則何以謂之上經聖人之心衆
　人豈識葢上經者首經之義此固非凡可測又况書
　中有古記題龍虎之句以是明之則上古之文何疑
　故云金碧古文真人彭曉序謂仙翁不知師授誰氏
　得古文龍虎經盡獲妙㫖乃約周易譔㕘同契三篇
　又云未盡纎微復作補塞遺脱一篇⬤演丹經之𤣥
　奥葢仙翁初授真人隂長生之㫖後復師徐從事由
　是備悉𤣥微仙𫝊載詳真一又云書成密授青州徐
　從事徐乃𨼆名而註之是則源流真實奚辨此書之
　註何啻百餘惟彭曉王道為優如曉得師授受觀其
　明鏡圖㕘同序亦已詳明而所註此書尚自碎雜故
　有畎澮殊流妍⬤互起之語王道所釋尤為曠涸今
　詳龍虎經言雖髙古不若㕘同契之明且决也其語
　幽𤣥𨼆妙非得聖師叮嚀下手之的孰敢擬議如金
　來歸性初乃得稱還丹之下便接吾不敢虚説倣效
　聖人文則知古聖大賢非有所師寧敢虚説也非師
　豈成此書也非師怎合造化也留此書于世者聖心
　道眼也天梯河筏也修行人仰頼也世無此書則皆
　趨旁門邪徑使盲師俗子架空揑怪相牽引動挽入
　地獄爾世非此書則天地之間無修行之㫖無聖人
　之道也已欲成天下之亹亹者其何以哉留念深思
　惟仙翁其天矣大凡註書註者釋也其書𨼆奥難見
　解釋以曉後來故必得一書之本意必超前人之心
　地明徹洞達所註過于所作之書方可註釋否則彼
　處又不詳此處又不解返誤却後人智慧低隘了方
　來耳目莫謂後之來者不如今也倘天生聖哲欲正
　救之則被其濁亂而不得分其清歸其正矣其它經
　書尚可如此書者伯陽面拜隂徐二真人至道之正
　其髙製雄辭幽蔵奥㫖一字不茍况以金丹之法之
　妙鼎器之穴之用何啻百件伯陽止以金來歸性初
　一語皆盡宋儒未達不肯明周易之道總看為卜筮
　之書暗蔵却羲文周孔神聖之心黯却乾坤順逆造
　化之道枉屈伯陽踵製𤣥言之諦今若不曉露些孔
　竅則四聖人之心萬世莫伸大易之道萬世莫明豈
　知至要之言甚露昭昭不我欺之切切也
　
　周易叅同契分章註卷上
欽定四庫全書
　周易參同契分章註卷中
　　　　　　　　　　　　元　陳致虚　撰
　　隂陽精氣章第十六
乾坤剛柔配合相包陽秉隂受雌雄相須須以造化精
⬤乃舒坎離冠首光映垂敷𤣥㝠難測不可畫圖聖人
揆度㕘序元基四者混沌徑入虚無六十卦周張布為
輿龍馬就駕明君御時和則隨從路平不邪邪道險阻
傾危國家
　上篇十五章煉丹次第首尾已明此篇重述細微逐
　章條列迺九還大丹之合用後學之士必須深造洞
　曉不可依違茍且恐差毫髮則不成丹上陽子分此
　中篇為十五章者列其十五事也此章獨明隂陽精
　⬤四者何謂乾綱坤柔孔子翼曰乾陽物也坤隂物
　也隂陽合徳而剛柔有體以體天地之撰以通神明
　之徳故夫乾之為徳剛健中正純粹之精也坤之為
　徳柔順利貞君子攸行是乾坤配合者金丹之道也
　惟君子為能攸行小人反是昔孔子曰吾未見剛者
　或對曰申棖子曰棖也慾焉得剛剛之義大矣哉小
　人勉强一時剛健又豈能中正既不能中正又焉能
　純粹其精也⬤剛之為物乾也動而直故易知柔之
　為物坤也動而闢故易從易知則有親易從則有功
　親而功成可大可久此聖賢之徳業也能成位乎剛
　柔之中者其金丹之道乎所以乾陽之徳主乎秉與
　坤隂之徳専乎含受葢雄雌相須慿精⬤精⬤舒布
　要雌雄翼曰精⬤為物游魂為變為物者順行而生
　生人生物也為變者逆用而成成佛成仙也何謂坎
　離冠首夫乾剛交坤乾乃中虚而為離坤柔承乾坤
　乃内實而為坎是以坎離繼乾坤而冠隂陽之首且
　得剛柔之正離中日光坎中月耀垂輝于下𤣥妙杳
　㝠難可測識不可畫圖惟聖人能為揆度而㕘贊序
　述其元基此義與前元精眇難都推度效符證意同
　何謂四者混沌葢隂陽精⬤四者包於虚無之竅乃
　行六十卦張布以為輿也坤為牛為輿乾為龍為馬
　是乾珅合徳而龍馬就駕天下治平而明君御時金
　液還丹與是同道何哉葢龍為東方水永馬即南方
　砂火龍馬得西方之金虎以生北方𤣥武之水故凝
　精含⬤而成形就駕矣和則隨從路平不邪者明君
　之御政若行於大路不勞擾于民和氣隨時應稍有
　不由正路或更邪佞以蔽賢嫉能其國將危矣故九
　齡往而國忠進安史始萌秦檜用而岳飛亡燕雲莫
　復正人力為國者惟恐國之權不在君小人只為身
　者惟恐國之柄不屬已君子小人無世不有君子當
　和而容小人小人宜隨而從君子則國無傾危而天
　下治矣比之修煉以和為先和則事皆隨心而應翼
　曰和兑之吉行未疑也事既和已必正其心必誠其
　意必防其虞則無險阻而不傾喪其丹毫髮之差可
　不慎乎後二十八章重明四者尤詳
　　君子居室章第十七
君子居其室出其言善則千里之外應之謂萬乗之主
處九重之室發號出令順隂陽節蔵器俟時勿違卦月
屯以子申䝉用寅戌餘六十卦各自有日聊陳兩象未
能究悉立意設刑當仁施徳逆之者凶順之者吉按歴
法令至誠専宻謹候日辰審察消息纎芥不正悔吝為
賊二至改度乖錯委曲隆冬大暑盛夏霜雪二分縱横
不應漏刻水旱相伐風雨不節蝗蟲湧沸群異旁出天
見其怪山崩地裂孝子用心感動皇極近出已口逺流
殊域或以招禍或以致福或造太平或造兵革四者之
來由乎胷臆動静有常奉其繩墨四時順宜與⬤相得
剛柔㫁矣不相涉入五行守界不妄盈縮易行周流屈
伸返覆
　此章最為入室之初防閑細宻煉丹之妙等等如是
　聖人特以君子喻之是易之繫辭曰君子居其室出
　其言善則千里之外應之况其邇者乎又曰言行君
　子之樞機樞機之發榮辱之主也言行君子之所以
　動天地也又曰擬之而後言議之而後動擬議以成
　其變化上陽子曰道本無言非言何由顯道謂無言
　者有徳之士言不可以不慎也况行道修丹之士乎
　老子曰知者不言言者不知故逞乾慧無所知者其
　發言論辯無非求知也真師則能察其誑妄淺器必
　不輕論紫陽公云雖鼎鑊在前刀鋸加頸亦不敢言
　若是真實行道之器惡可不言且入室採藥切忌輕
　言果若不言則何以得其藥之真泥丸有云言語不
　通非眷屬工夫不到不方圓仙翁乃引仙聖之言而
　又伸之此謂萬乗之主處九重之室發號出令順隂
　陽節言求丹必順隂陽節候即一陽來復之際蔵器
　待時勿違卦月言採藥必待月現震生即三日出庚
　之時屯以子申乃水生旺之處䝉用寅戌乃火生庫
　之位其六十卦各有其日聊陳二卦即屯蒙也未能
　究悉者仙翁自謂未能盡究詳悉葢𤣥奥要口授故
　經云非世上之常辭上望已成真人通𤣥究微能悉
　其意此言未能究悉者世無上聖之資豈能行此道
　而成真人哉立義設刑所以防其欺詐當仁施徳所
　以誘其歡心逆之者凶順之者吉按依法度歴明號
　令用須至誠行宜専宻也謹候日一者一年止在一
　月一月止有一日一日止在一時一時止用一符審
　察消息者必要知其兑金所生之水清濁分數倘毫
　釐有差纎芥不正必招責悋賊害丹爐如此乖錯則
　隂陽差忒二至改度隆冬反為大暑盛夏而有嚴霜
　春秋二分以縱横晨夜刻漏而不應雨暘愆伏怪異
　多端如上咎徵皆喻臨爐一差百錯總因煉巳無功
　致斯乖變愚者不責於己反怨丹經若是大根方寸
　真實自悔自悋誠心愈勵精勤不退一念通天自有
　仙助臨事必成亦猶孝子誠心方能感動皇極心者
　神之⬤心實則神明自來言乃心之聲言吉則情性
　相感語雖道出己口聲𫝊逺播他方敗則招殃成則
　致福事乖則或造兵革事濟則身樂太平成敗乖濟
　四者皆由人心所為動静不妄必依繩墨則四時應
　⬤相求剛柔和五行正大易之道周流返覆無不順
　矣如上譬喻要修丹者専心致志慮其危殆而謹防
　之葢此丹道不特由我亦由乎天天若或違當以財
　寶精誠感之不可有逆天道能順天道金丹成矣故
　同人先號咷而後⬤翼曰君子之道或出或處或黙
　或語二人同心其利㫁金同心之言其臭如蘭同人
　之卦者同心之人也其卦一隂而五陽夫隂多陽少
　則陽為主陽多隂少則隂為主是以同人以孤隂而
　同乎老陽也故欲得乎同人之心必以利而㫁之方
　得同人之言也是以君子慎宻委曲者惟不妄言而
　又托言語以為之階成丹之道之難可不奉順而謹
　之乎
　　晦朔合符章第十八
晦朔之間合符行中混沌鴻蒙牝牡相從滋液潤澤施
化流通天地神明不可度量利用安身𨼆形而藏始於
東北箕斗之鄉旋而右轉嘔輪吐萌潛潭見象發散精
光昴畢之上震出為徵陽⬤造端初九潛龍陽以三立
隂以八通三日震動八日兑行九二見龍和平有明三
五徳就乾體乃成九三夕惕⬤折神符盛衰漸革終還
其初巽⬤其統固際操持九四或躍進退道危艮主進
止不得逾時二十三日典守弦期九五飛龍天位加嘉
六五坤承結括終始醖養衆子世為𩔖母上九亢龍戰
徳于野用九翩翩為道規矩陽數已訖訖則復起推情
合性轉而相與循環璇璣升降上下周流六爻難可察
覩故無常位為易宗祖
　此章象一月之晦朔弦望以比煉丹之行爻合符葢
　一年十二度晦朔弦望天上太隂有十二度與太陽
　合璧人間少隂有十二度以𨼆形㸔經此隂陽之正
　也惟少隂也溟涬杳㝠不可度量聖人測之優游太
　極方擬合符始可行中故號先天天上之太隂毎㑹
　太陽日月合符月在日之下日在月之上月受正日
　之精光其光向天非人可見亦由男女交合男在上
　女在下女為男覆而不可見當此晦朔月在日之下
　輝光未分比人間之少隂也太極混沌之時先天鴻
　濛之内經罷符至初三庚方微陽將生陽牡隂牝相
　從配合其中滋液潤澤自然施化流通天地神明不
　可度量也夫大道者非聖賢之資則不能運行翼曰
　與天地合其徳與日月合其明四時合其序鬼神合
　其吉凶道性金丹之神妙雖天地不能測度雖神明
　不能猜量何哉金丹乃先天之⬤聖人善與天地合
　徳逆施造化以生此⬤也聖人能與日月合明顛倒
　用功以行此⬤也聖人巧與四時合序以用此⬤而
　寒暑不相拘聖人潛與鬼神合吉凶以成此⬤而鬼
　神見情狀故天地神明且不可度量惟聖人為能也
　利用安身𨼆形而藏此何謂也坤道也坤之為用坤
　宫有土土制坎水善利萬物而不争者水之用也聖
　聖人能逆用之乃得水之利易之用六利用永貞者
　坤之徳也始於東北斗箕之鄉何謂也毎朔月與日㑹
　必於箕斗之鄉箕斗為艮艮之為卦隂侵陽也號曰
　鬼路月毎至此而失其明故曰喪朋有若世人順行
　五行生老病死寒暑代謝也旋而右轉者天道左運
　日月星辰悉皆右轉月至此鄉必晦而㑹如璧如圭
　一日二日旋而右至于庚方精光纔吐魄乃生焉畢
　月昴日月借日光光吐于下如乾陽初生坤之下為
　震象初三之夕一陽二隂乾之長男得時行道故三
　日震動也初八上弦一隂一陽坤之少女兑受丁火
　代行坤道以主其事隂陽和平神明乃生故曰八日
　兑行也三五為望月全陽輝故曰三五徳就乾體乃
　成如上爻符比丹鼎中已得金水太隂映日而生精
　魄人身象月而生金丹鼎中有丹夕惕若厲滿則慎
　溢盛則恐衰惟聖人為能慎終如始巽繼其統固濟
　操持徐運隂符包褁陽⬤艮主進止符滿下弦漸結
　漸凝天位加喜抽⬤鉛汞鉛盡汞乾六五坤承結括
　終始鉛汞俱化金丹已成雖以一月喻其行持功要
　十月方擬成形功滿則三年功髙則一紀在人積行
　何如耳若夫大聖人再造隂陽推情合性轉而相與
　别立丹爐復造九鼎大丹亦如璇璣復建於子比十
　二爻周於一月晦而至朔朔則届爽初陽再動于復
　卦矣故云故無常位為易之宗祖也
　　爻變功用章第十九
朔旦為復陽⬤始通出入無疾立表微剛黄鐘建子兆
乃滋彰播施柔暖黎蒸得常臨爐施條開路正光光耀
漸進日以益長丑之大吕結正低昂仰以成泰剛柔並
隆隂陽交接小往大來輻輳于寅運而趨時漸歴大壯
俠列卯門榆莢墮落還歸本根刑徳相負晝夜始分夬
隂以退陽升而前洗濯羽翮振索宿塵乾健盛明廣被
四鄰陽終于已中而相干姤始紀序履霜最先井底寒
泉午為㽔賔賔伏于隂隂為主人遯世去位收斂其精
懷徳俟時棲遲昧㝠否塞不通萌者不生隂伸陽屈沒
陽姓名觀其權量察仲秋情任畜微稚老枯復榮薺麥
芽蘖因冒以生剥爛肢體消減其形化⬤既竭亡失至
神道窮則返歸乎坤元恒順地理承天布宣𤣥幽逺眇
隔閡相連應度育種隂陽之元寥廓恍惚莫知其端先
迷失軌後為主君無平不陂道之自然變易更盛消息
相因終坤復始如復連環帝王承御千載常存
　上章言一月晦朔弦望採煉丹成之象此章比一年
　十二月功行之象其初得丹比為復卦復者一陽伏
　五隂也聖賢攸行此道則超凡入聖邪人若行此道
　則失命而喪身文王故曰朋來無咎返覆其道七日
　來復利有攸往朋來者有朋自逺方來也無咎者有
　益而無損也返覆其道者用易之道也顛倒而行也
　七日來復者月𨼆其光七日再吐亦猶人也經動七
　日而陽初生利有攸往者善進而無失東京賦云日
　月㑹于龍⬤者(⬤音鬭/尾星也)謂陽將復孔子曰復其見天
　地之心乎世人不知天地之心老子號此心為𤣥牝
　之門雲房指此心為生門死户易曰雷在地中復先
　王至日閉關商旅不行后不省方雷乃剛陽地乃柔
　隂以剛陽在柔隂之中復彼先天之炁先王至此日
　行此道則閉關而不省方得専心而致志商旅者雜
　泛也不行者當絶其雜泛之事専行其道故象𫝊曰
　不逺之復以脩身也又曰中行獨復以從道也朔旦
　為復陽⬤始通者聖人之心一也復者先伏而後能
　復也陽之始⬤出入相通且無疾害立表微剛者乾
　動而直也黄鐘之律陽月建子兆者衆庶也始也庶
　物生此陽⬤昔始滋彰播施柔暖黎蒸得常者黎蒸
　之衆得復柔暖一陽之⬤皆能復其常道也上陽子
　曰作丹之妙其要在此切無輕忽也學道已得師訣
　須曉三關三候何也預營壇墠先採藥物既得藥物
　出入相通行煉巳功柔暖布施微温直透此為初關
　第一候也臨御丹爐施條接意關開道路不僭不狂
　分彩和光愈低愈下大吕應丑日景漸長是為中關
　第二候也太簇律臨仰以成泰泰之為卦地上于天
　隂若居上水能潤下陽居于下火臨照上故咸之易
　曰柔上而剛下二⬤感應以相與止而説男下女上
　是以亨利貞夫五行顛倒大地成寶柔施於前饒他
　為主剛施於後我反為賔牡初小往牝乃大來金⬤
　相須陽全乾體此云剛柔並隆隂陽交接是為下關
　第三候也漸歴大壯結凝還丹俠列卯門榆莢歸根
　刑徳相負晝夜始分言丹之兆落在黄庭以防以養
　宜慎宜専夬之為卦隂以决别陽⬤既囘金丹懷孕
　乾健盛明金⬤巳純陽終于己運行隂符姤承乍包
　陽無走逸陽復得隂隂為主人坤之為卦初六履霜
　井底寒泉隂⬤下來六月為之斂精俟時否届七月
　隂陽不通隂伸陽屈陽⬤内明八月觀象量察秋情
　任畜微稚若麥之蘖老枯復榮若薺之芽一化氣既竭
　剝消其形道窮則返歸乎坤元一來一往恒順承天
　此書譔作深有法度或序冒頭或括結尾無冒頭者
　結尾括之無結尾者冒頭總之即如此章是無冒頭
　而以結尾括之其首句曰朔旦為復復而臨臨而泰
　泰而大壯壯而夬夬而乾乾而姤姤而遯遯而否否
　而觀觀而剝剝而坤尾却結曰𤣥幽逺眇隔閡相連
　只此兩語最為簡易𤣥幽逺眇者隂陽二物至𤣥極
　幽不可捉摸至逺極眇不可思議而其造化功倍天
　地隔閡相連者二物間隔動幾萬里若得黄婆以媒
　合之則雖至逺而至近也是以両物應度而育種為
　隂陽之元聖人用之而行其道寥廓恍惚而不可捉
　摸者未容度量聖人推之以逆其用也先迷失軌後
　為主君者柔順利貞君子攸行先迷失道後順得常
　此十翼之辭也仙翁引而詳之中言隂為主人末曰
　後為主君皆坤之利地之道也無平不陂道之自然
　水之至平瀦為淵陂畔岸不流陂若盈科則水自汎
　以水喻道自然之理變易更盛猶復至乾消息相因
　如垢至坤故云終坤復始如循連環也帝王承御千
　載常存者若帝王能承御乾坤逆順之道則千載之
　夀亦未為多若功崇行著白日升天亦分内申昔黄
　帝一世為民修世間福再世乃得為臣復仙出世功
　徳三世乃得為君遂捐天下離棄萬機尋山水幽絶
　處得鼎湖之君山煉此九還大丹丹成之後白日乗
　龍而上升也按君山即洞庭湖湖中有山因黄帝煉
　丹故號曰君山也
　　養性立命章第二十
將欲養性延命却期審思後末當慮其先人所秉軀體
本一無元精雲布因⬤託初隂陽為度魂魄所居陽神
日魂隂神月魄魂之與魄互為室宅性主處内立置鄞
鄂情主營外築垣城郭城郭完全人物乃安爰斯之時
情合乾坤乾動而直⬤布精流坤静而翕為道⬤廬剛
施而退柔化以滋九還七返八歸六居男白女赤金火
相拘則水定火五行之初上善若水清而無瑕道之形
象真一難圖變而分布各自獨居𩔖如雞子白黑相符
縱廣一寸以為始初四肢五臓筋骨乃俱彌歴十月脱
出其胞骨弱可卷肉滑若鉛
　此章言人先須養性乃可修命且性者何也乾之物
　也人能養之則乾陽不虧精從内守⬤自外生可以
　煉丹可以入聖世人莫知性命一者為一何物或猜
　性是靈明知覺或以性為肉團頑心或認思想識神
　為性或指不可捉摸為性或擬頑空為性或以令為
　命他豈知杳杳㝠㝠之物為命又焉知生生化化之
　門為命惟只盲猜夢想怎達聖人之道哉黄帝曰天
　性人也人心機也君子得之固躬小人得之輕命孔
　子曰窮理盡性以至於命孟子曰存其心養其性所
　以俟天命也夭夀不貳修身以俟之所以立命也聖
　人之道𫝊至孟子忒殺分明翼曰昔者聖人之作易
　也將以順性命之理是以立天之道曰隂與陽立地之
　道曰柔與剛立人之道曰仁與義上仙云修性不修
　命如何能入聖修命先修性方入修行徑人言釋氏
　修性道家修命天下豈有二道哉是不㕘孟子存心
　養性修身立命之道葢欲立命先養其性若不悟性
　焉能知命故中庸天命之謂性率性之謂道是以聖
　人無兩心也此謂將欲養性延命却期世人不知何
　者為養性洞賔乃以煉丹以曉之不知何者為立命
　張許乃以煉丹以喻之惟精惟一允執厥中此養性
　也男女媾精萬物化生此立命也積精累⬤此養性
　也流戊就巳此立命也審思後末者人負聰慧執僻
　不囘謂有生必有死奚有長生也哉聖仙與佛皆天
　所生師豈能授人豈能為是不審思甘分守死當慮
　其先者慮即念也當念我身從何而來若云父母隂
　陽之炁所生則隂陽之⬤必可延命必可成仙佛矣
　故修大丹與生身受⬤之初渾無差别但有逆順耳
　仲尼曰未知生焉知死聖人明性命之所以死生示
　隂陽之道縁何逆順故順而生物者人也逆而生丹
　者聖也此之謂元精雲布因⬤託初何謂隂陽為度
　魂魄所居葢隂陽以魂魄為體魂魄就隂陽為⬤離
　為日魂坎為月魄乃隂中之陽戊土専之魂乃陽中
　中之隂巳土直之魂魄互為室宅隂陽兩相交通性
　主實精于内立置鄂鄂情主伏炁于外築垣城郭城
　者何也承華之包也郭者何也煉丹之室也當斯之
　時乾之性動而直則精⬤合體坤之情静而翕為道
　⬤廬剛而直者一施則退柔而化者布潤以滋丹産
　于鼎還返成功所謂九還者地四生金天九成銀龍
　虎相交金銀之⬤復還鼎中故云九還其七返者地
　二生火天七成砂魂魄相戀砂火之精返照鼎中故
　云七返八歸者天三生木地八成汞戊巳一合木永
　之真歸煉鼎中故云八歸泊六居者天一生水地六
　成鉛情性相感鉛汞之妙囘居鼎中故云六居男白
　女赤金火相拘男屬青龍之木受兑金之⬤煉而返
　白女屬白虎之金被離火之精煉而還赤也則水定
　火者壇墠精嚴藥物真正須則其水之多少而抽⬤
　之約其火之老嫩而烹煉之此時為五行造化之初
　上善若水者水中有金能生麗水探其至清全無撓
　動無質無瑕方能變化是云上善之道形象者男女
　即道之形乾坤乃道之象形與象之中能生真一之
　⬤迺不可以畫其形而圖其象也故此形此象各任
　化機分布而居秉生秉殺甲乙自東而游庚辛自西
　而⬤故云各自獨居也𩔖如雞子者還丹有形也黑
　白相符者隂陽得匹也縱廣一寸者丹結之初來如
　黍米之微漸覺一寸之廣非但神室充裕温遍四肢
　潤澤五臓筋骨一皆快暢十月功滿丹已成形脱去
　其胞號曰陽神陽神之象乃先天之⬤結成骨故可
　卷而軟肉比鉛華而滑非若後天之精血以成人物
　者其骨重肉滓不能變化肉滑若鉛鉛猶⬤粉亦曰
　鉛華俗言水粉潔白軟滑女婦以此飾面尚增光彩
　况此陽神乃先天真鉛之⬤以凝結而成其形乎此
　與第六章内以養已相應
　　二氣感化章第二十一
陽燧以取火非日不生光方諸非星月安能得水漿二
⬤𤣥且逺感化尚相通何况近存身切在於心胸隂陽
配日月水火為效徵
　陽燧者陽之物也其中有⬤故感日而能生火方諸
　者隂之物也其中有精故感月而能生水日月在天
　之髙逺陽燧方諸之至微隂陽二⬤尚相感化况乎
　人身真隂真陽切在心胷可親可宻近而易求安有
　相通而不感化哉縁以後之人不得其道耳人身之
　隂陽以比天上之日月諸燧之水火以喻人身之精
　炁無情之物尚爾相通有情有靈自然交感且天地
　間最靈者人也雖至賤至愚者皆知隂陽化育之理
　不待教令而使之然一切愚迷但知順行以生人物
　至於逆用非師㒺通葢逆用隂陽之道乃煉精伏氣
　以成丹也此章單明隂陽二⬤以相通感而成造化
　也
　　關鍵三寶章第二十二
耳目口三寶閉門無發通真人潛深淵浮游守規中旋
曲以視聴開闔皆合同為已之樞轄動静不竭窮離⬤
内營衛坎乃不用聰兑合不以談希言順鴻濛三者既
關鍵緩體處空房委志歸虛無無念以為常証難以推
移心専不縱横寢寐神相抱覺悟候存亡顔色浸以潤
骨節益堅強排却衆隂邪然後立正陽修之不輟休庶
⬤雲雨行淫淫若春澤液液象解氷從頭流達足究竟
復上升往來洞無極怫怫被容中反者道之驗弱者徳
之枘耕耘宿⬤汚細微得調暢濁者清之路昏久則昭
明
　此章詳明煉丹入室之宻㫖學者得師口訣便須誦
　此章萬遍句句熟玩字字尋詳勿輕易讀過去一字
　不逗不能成丹葢此一章乃㕘用契着𦂳合尖處其
　中有不以言語泄露者上天所寶也且夫人生于世
　性無有不善及乎年既長非負上聖之資介然自守
　者鮮淫朋妄友牽誘于外聲色嗜慾迷惑于内六根
　門頭色色皆愛日用夜作件件戕賊最苦毒者耳目
　口也耳聴乎聲目視乎色口嗜乎味由此之故福從
　色敗害隨聲至病因口入夢生醉死逓逓何窮學士
　多不能成道者皆被耳目口三者鄰朋互誘汨喪其
　真仙翁以耳目口為三寶者遵重而不敢輕放是用
　閉塞勿令發通入室之際大用現前六根大定方可
　採煉真人即巳土也潛深淵者用巳土去尅水以求
　丹浮游守規中者規中名造化窟也若煉大丹于此
　一符之頃切須慎宻浮游者常静而又常應暫時不
　離此用守者勤勤内照誠有所待也此兩句又為㕘
　同契中合尖處用一下大斧底工夫相似是以真仙
　聖師所出𤣥言法語萬世莫能猜之上陽子因盡泄
　之者但願人人皆明此道而行之也旋曲以視聴者
　非蠢然之閉塞也内能旋曲委宛微慎而視聴之使
　戊土之開闔不𨼆不瞞與巳土以合同若吞若㗖巳
　之為性顛蹶猖狂必得戊土為其樞轄是云為巳之
　樞轄何謂動静不竭窮葢巳之為道其動也直其静
　也専若善用之不致窮竭離炁内營衛目光内照也
　坎乃不用聰耳須内聴也兑合不以談希言而調息
　以順鴻濛之施化惟此三者善于關鍵方可緩體處
　于空房緩體者優游而不勞空房者嚴浄而不雜委
　志歸虚無葢虚無者⬤之所生處也是曰先天一炁
　自虛無中來要得此炁必當委曲志慮以求之也無
　念以為常無念二字最為受用真人潛深淵無念以
　應之浮游守規中無念以候之呼吸相含育無念以
　致之三性既合㑹無念以入之能應能候能致能入
　其功惟多故以為常也証難以推移者戊之為物號
　曰白虎虎之為變易動難安若以巳土㑹之切毋縱
　横推移心或不専恐生災異前云無念此又云心専
　不縱横可不諦思之乎寢寐神相抱者心不縱横文
　不推移于斯寢寐之頃神⬤自相抱一又須常覺而
　常悟候其一⬤之存亡煉丹之功用力至此方自知
　驗予往昔得師之㫖此段以為甚難近從大羅山之
　隂行此大功始覺易也大要修之而不輟休方能成
　就其全功也故仙翁由明採取燒煉之時不可毫髮
　差忒自顔色浸以潤而下句句𦂳用着無一句放閑
　皆得丹之後有自然之效見種種之驗凡修此道者
　居汚濁惡世修出世間法人行之不輟久則功必成
　勿因小魔障中道而棄之是云濁者清之路昏久則
　昭明證聖成仙指日可冀功最神速故名之曰神丹
　　傍門無功章第二十三
世人好小術不審道淺深棄正從邪徑欲速閼不通猶
盲不任杖聾者聴宫商没水捕雉兎登山索魚龍植麥
欲穫黍運規以求方竭力勞精神終年無見功欲知伏
食法事約而不繁
　世人好小術小術不是道器局若淺小不可聞大道
　道大包天地道深濶如海人固不可聞先被盲師毒
　先入言為主正道無由聞旁門好採戰棄正從邪逕
　服藥求輕舉欲速閼不通精竭不養性猶盲不任杖
　借道咨談辯如聾聴宫商没水捕雉兎何不㕘同𩔖
　五行不顛倒登山索魚龍枯坐以求仙植麥欲獲黍
　無為若辦道運規以求方如上種種為竭力勞精神
　若不遇聖師終年無見功欲知伏食法古仙語不繁
　伏⬤不服⬤服⬤須伏⬤服⬤不長生長生須伏⬤
　斯言真妙訣以詔髙上人
　　流珠金華章第二十四
太陽流珠常欲去人卒得金華轉而相因化為白液凝
而至堅金華先唱有頃之間解化為水馬齒瓓玕陽乃
往和情性自然迫促時隂拘蓄禁門慈母飬育孝子報
恩嚴父施令教勅子孫五行錯玉相據以生火性銷金
金伐木榮三五與一天地至精可以口訣難以書𫝊子
當右轉午乃東旋卯酉界隔主客二名龍呼於虎虎吸
龍精兩相飲食俱相貪便遂相啣嚥咀嚼相吞熒惑守
西太白經天殺氣所臨何有不傾狸犬守鼠鳥雀畏鸇
各得其功何敢有聲不得其理難以妄言竭殫家産妻
子饑貧自古及今好者億人訖不諧遇希有能成廣求
名藥與道乖殊
　此章分明指示流珠金華為隂陽之二物復示燒煉
　之宻㫖其間透露大為詳切可以口訣難以書𫝊是
　也上陽子乃重宣此義而為偈言太陽流珠離有日
　烏離宫姹女非色非珠太陽𨼆明實稱乾父砂中有
　汞汞為砂祖世人縁因六賊引逼劂鑿流珠或漦(音/嘶)
　(龍所吐/涎也)或逸金居居兑寓坎生華坎之真水乃尅離
　砂永被金水制伏轉變化為白液應時燒煉金返居
　前吐華先唱真土云巳巳須神王巳曰地神湧一玉
　局陞于髙座暴露雙足金華化水有頃之間色如馬
　齒鍾乳瓓玕乾陽為賔往以求友陽性隂情譆(音熙/暖也)
　相蟠糺隂被陽迫隂被陽促彼促我廹時隂拘畜兩
　腎之間號曰禁門一隂一陽一乾一坤慈母云金金
　生坎水水即金公水稱孝子嚴父云木木生砂汞子
　又生孫子⬤孫踵慮不精専嚴施號令五行錯王顛
　倒尅應鉛汞砂銀相據於土火盛生土土為金母火
　王銷金木畏金刑金被火伐木乃敷榮東南同五木
　三火二西北同五水一金四中央戊巳是曰三五數
　一至萬兆經垓補數合天地蘉(音⬤/勉也)感至精此感彼
　合口訣須明子當右轉若謇若遄陽金生子午乃東
　旋隂汞生午包固陽精卵酉東西主客二名金本間
　隔相去萬里懷仁懷徳金順木喜龍呼虎吸金戀木
　仁一主一賔飲食相親一烏一兎俱相貪便一男一
　女遂相啣嚥一龜一蛇咀嚼相吞南方之神朱雀熒
　惑守占于西煅煉金徳兑之殺方慎毋差忒含儲生
　意炁曰太白經行黄道信歸乾尸煞炁一臨生⬤自
　布猶猫捕鼠似雀畏鸇各得其功何敢有聲不得口
　訣奚可猜言枉耗家産行諸旁門邪蹊曲徑採戰誤
　真誤誘罪重豈顧他貧自古及今好者億人不遇真
　師希有能成未明隂陽豈知同𩔖廣求名藥愈耗真
　⬤金石草木非𩔖無情去道乖逺寥隔萬程法則後
　學梗概敷陳備明奥典得做仙真
　　如審遭逢章第二十五
如審遭逢覩其端緒以𩔖相况揆物終始五行相尅更
為父母母含滋液父主秉與凝精流形金石不朽審専
不泄得為成道立竿見影呼谷𫝊響豈不靈哉天地至
象若以野葛一寸巴豆一兩入喉輒僵不得俛仰當此
之時周文揲蓍孔子占象扁鵲操針巫咸扣鼓安能令
甦復起馳走
　此章乃謂人若遇師先須審察覩其端緒是正是邪
　將此㕘同契勘果是明師問無不知畧無留滯若是
　盲師十不知九百端揑怪引人落草或以無言是道
　或惟打坐觀空問其砂汞虎龍金木間隔三日震象
　逆用先天不曉丹經啞口無對世之愚夫但聞何人
　打坐幾年某人入闤幾處便紛言其有道他豈知馬
　祖南岳磨磚之誚乎又豈知隂陽吞㗖生殺之理乎
　有輩俗子畧記前人口滓日惟説禪鋒辯横論喚作
　性宗指此為道以愚世人尤為可⬤彼烏知禪與性
　哉何謂性即乾用九其動也直若能了此即正法眼
　蔵也何謂禪即坤用六其動也闢若也知之即涅槃
　妙心也禪與性合以土制鉛也金木相投以鉛伏汞
　也仁與義施以直養⬤也故一隂一陽易之道也離
　宫修定禪之宗也水府求𤣥丹之府也名雖分三道
　惟一爾覩其三教修養之端緒皆要同𩔖方能成功
　此云以𩔖相况也何謂揆物終始當揆度其生人生
　物隂陽終始消息之因是以五行相生相尅一旺一
　衰劫劫更易而為父母上聖至人所行之道隂陽之
　巳其主含儲滋液之⬤者坤兑更易而為聖母也其
　主稟與生成之妙者乾震更易而為靈父也⬤液凝
　精流而成形以結為丹如金石之固而不朽也審察
　専一方乃不泄可得成道若立百尺之竿而見影如
　呼千巖之谷而𫝊響隂陽自然應響交感最為靈驗
　以合天地造化之至象也野葛巴豆無情之草木尚
　爾殺人文王大聖周公孔子庶聖扁鵲神醫巫咸賢
　師蓍占針禱其毒⬤不可療况乎真隂真陽之⬤同
　𩔖有情之物以相匹配安有不結靈丹者乎
　　姹女黄芽章第二十六
河上姹女靈而最神得火則飛不見埃塵鬼𨼆龍匿莫
知所存將欲制之黄芽為根物為隂陽違天背元牝雞
自卵其雛不全夫何故乎配合未連三五不交剛柔離
分施化之精天地自然火動炎上水流潤下非有師導
使其然也資始統正不可復改觀夫雌雄交姤之時剛
柔相結而不可解得其節符非有工巧以制御之男生
而伏女偃其軀秉乎胞胎受⬤元初非徒生時著而見
之及其死也亦復效之此非父母教令其然本在交姤
定置始先
　河上乃愛河慾海之喻姹女即自己隂汞之精何謂
　靈而最神以其功能生人亦能殺人又能合丹當寂
　然不動之時一靈内養忽感而遂通之頃奔驟如神
　境動情生福從色敗意念纔起汞逐火飛如埃與塵
　不可復拾鬼𨼆其精龍匿其形雲散天空空即是色
　此與二十四章太陽流珠常欲去人義同人謾爾看
　將過去故復到此引而伸之聖人功葢後世𩔖如此
　此將欲制之黄芽為根即前卒得金華轉而相因義
　同葢如姹女因之順而易失非彼黄芽之一陽不能
　制伏黄芽即先天之⬤號真一之鉛燒此鉛⬤以為
　根基其汞自不奔逸何哉隂陽配而使然若也物無
　隂陽是違造化之天背其生物之元修丹者不離隂
　陽以立根基倘真一之⬤既還丹已成熟則方跳去
　隂陽之外世之愚人不看丹經謂修行者必居深山
　必先孤處必棄妻子必當辟穀必合無為必要打坐
　以此為道何其愚哉若也不用隂陽不究五行不辯
　金木不知龍虎不識鉛汞不明坎離只以無言烏可
　成道是以此書力救其弊歴言隂陽配合方謂之道
　只如牝雞不雄自卵覆雛不成為其孤隂無陽若欲
　生雛當午盛水曝而温之假借陽⬤雛乃可全若不
　温之必不生也夫何故亦如造化配合未連三五不
　交剛柔離分豈成生生之道是以女人之國無男子
　若欲孕則必擇日一日三時俯觀井底亦借真水之
　⬤是觀井中之象以為交感方能懷妊所謂隂陽施
　化之精天地自然相感之道若此火炎上水潤下非
　有師導以使其然資始統正一氣已定翼曰大哉乾
　元萬物資始乃統天乾道變化各正性命性命已正
　安可復改故曰觀夫雌雄交姤之時剛柔相結而不
　可解得其節符非有工巧制御必男生而伏女偃其
　軀此皆極理之論造化不能移易豈但生乎溺而死
　者亦必男伏女偃此非父母教令使然本在交姤定
　置始先俗眼看來語似屑屑本其著書之意令人洞
　達隂陽之理語故頻而不煩也
　　男女相須章第二十七
坎男為月離女為日日以施徳月以舒光月受日化體
不虧傷陽失其契隂侵其明晦朔薄蝕掩冒相傾陽消
其形隂凌灾生男女相胥含土以滋雌雄錯雜以𩔖相
求金化為水水性周章火化為土水不得行男動外施
女静内蔵溢度過節為女所拘魄以鈐魂不得淫奢不
寒不暑進退合時各得其和俱吐證符
　坎為水為月為中男離為火為日為中女坎外隂而
　内陽中有戊土以儲金水養其隂魄為中情為道義
　之門黒中之白也離内隂而外陽中有巳土以居砂
　汞主其陽魂為成性為仁徳之體白中之黑也月體
　本黒受日之化光彩復舒而體不虧陽失其契契合
　也隂侵陽明薄蝕者晦朔之間月掩日光正對的射
　日體居上月在日下暫障日光此謂陽消其形隂凌
　灾生以此世人不能保守真陽數為隂所凌爍若也
　雌雄得𩔖顛倒相感男女相胥逆求化機則其兑金
　化生坎水非得真土則坎之水周流汎濫離中有火
　火能生巳土以制坎水水不汎矣是以男之為道乾
　剛而外施女之為徳坤静而内蔵若乾外施溢度過
　節則為坤女之所拘制魄以鈐魂魄屬于兑魂屬于
　震震男兑女隂陽相交不得淫奢必使一寒一暑得
　其進退和合有時不愆不忒則其雌雄各吐符證乃
　可見其効驗者矣此章大意在乎周章溢度淫奢過
　節則隂凌而灾生致仲冬行夏令成隆暑仲夏行令
　冬返嚴寒即男行而女不隨陽唱而隂不和隂陽乖
　錯皆由周章而淫奢也修丹不易切毋自輕昔純陽
　翁既得鍾離老仙之𫝊及其入室累次下工以未盡
　善不即成丹復蒙𤣥元崔真人授以入藥鏡方得洞
　達乃作詩曰因看崔公入藥鏡令人心地轉分明厥
　後用功旋即成就後之愚人専以無為一空是道依
　稀度日任生任死此輩為教中大罪人况敢言修行
　一事哉
　　四者混沌章第二十八
丹砂木精得金乃并金水合處木火為侣四者混沌列
為龍虎龍陽數奇虎隂數偶肝青為父肺白為母腎黒
為子離赤為女脾黄為祖子午為始三物一家都歸戊
巳
　上陽子曰夫人之身最靈而至寶者精與⬤也心印
　經以為上藥張紫陽以為命寶仙翁所譔之書則有
　同而有異何謂同曰金來歸水初乃得稱還丹此最
　簡而同也何謂異曰乾坤坎離曰牝牡槖籥曰開曰
　闔曰無曰有曰隂陽曰日月曰𤣥牡曰戊巳曰剛柔
　曰雌雄曰斗樞曰魁罡曰烏兎曰魂魄曰金⬤曰神
　明曰黄芽曰河車曰鉛銀曰砂汞曰浮沉曰黑白曰
　鴻濛曰恍惚曰規中曰樞轄曰虚無曰杳𡨕曰真人
　曰太淵曰垣闕曰蓬壺曰朱雀曰龜蛇曰白虎曰青
　龍曰熬樞曰流珠曰金砂曰水銀白八石曰黄土曰
　兩孔穴曰神徳居曰偃月爐曰懸胎鼎曰赤色門曰
　明牕塵曰上下弦曰文武火曰丹砂木精曰河上姹
　女曰鄞鄂城郭曰馬齒瓓玕曰禁門曰刀圭曰金華
　曰秋石曰情性曰主客曰白雪曰黄轝曰𤣥溝曰河
　鼓曰甑山曰晷影曰鍾乳曰蒼液曰三五曰兩七曰
　銖兩曰爻符等等名色如是一皆身中之寶或喻門
　户或言神室或云鼎器或譬體用或雜形象或比進
　退故易道以乾直坤闢為生死之門丹法以鵲橋黄
　道為往來之路不離己身之精⬤耳此假名而異字
　故此章言丹砂木精得金乃并又合前太陽流珠常
　欲去人卒得金華轉而相因之義同也葢謂流珠謂
　姹女謂丹砂本皆有隂而無陽以屬後天不能成丹
　金與黄芽金華乃先天之鉛可煉還丹故夫丹砂木
　精即離中之汞火火之父為東方甲乙之木以生真
　精是謂中女是以東方甲乙之木與南方丙丁之火
　一父一女也父與其女為陽中之隂則震木離火為
　之侣也黄芽金液為坎中之鉛水水之母乃西方庚
　辛之金以孕其液而為中男是以西方庚辛之金與
　北方壬癸之水一母一子也母與其子為隂中之陽
　則兑金坎水以合處也木火金水四者混沌列為龍
　虎一東一西龍居東其數三故云龍陽數奇虎屬西
　其數四故云虎隂數偶木火為侣者龍從火裏出也
　金水合處者虎向水中生也肝青屬木為火之父肺
　白屬金為水之母腎黑屬水為金之子離赤屬火為
　木之女脾黄屬土四者之祖子居五行之始故為一
　陽之首金與水木與火龍與虎是謂三物若此三物
　交㑹而作一家則必藉戊巳二土之力方能成其功
　用也
　　卯酉刑徳章第二十九
剛柔迭興更厯分布龍西虎東建緯卯酉刑徳並㑹相
見歡喜刑主伏殺徳主生起二月榆落魁臨於卯八月
麥生天罡據酉子南午北互為綱紀一九之數終而復
始含元虛危播精於子
　青龍屬東白虎屬西此其正也更歴分布者青龍建
　緯于酉白虎建緯于卯是刑徳並㑹而龍虎歡喜顛
　倒相見故龍虎相見㑹合一處則二物歡喜以主生
　為徳若龍東虎西定位各居自生自旺則二物相競
　紛擾以主殺為刑刑者隂陽乖錯之義雌雄相見之
　喻刑者五行順行之謂徳者五行顛倒之意刑者隂
　消其陽徳者陽合乎隂刑者隂多而陽少徳者隂少
　而陽多且如四陽而二隂二月之卦也陽長隂退其
　陽雖多而有餘隂陽多為徳餘隂主殺是以三春萬
　物並生而榆莢墮落者一如人也年方及壯一身之
　中陽多隂少日壯一日却於此時慾火大熾其陽雖
　多皆為隂消縱有餘陽不能主宰百病來侵將暨陽
　脱猶復念念在于慾界儘力求隂餘陽遇隂悉皆消
　脱卒然而終此之謂徳返為刑也若是上智乗其餘
　陽以為階梯急行還丹之道可復長生是之謂刑徳
　並㑹也是為相見歡喜也又如四隂而二陽八月之
　卦也陽為隂消其隂雖多尚有餘陽隂多為刑餘陽主
　生是以三秋萬物將零而薺麥乃生一如人也年將
　六十一身之中隂多陽少日衰一日若于此時幸有
　餘陽而行金丹之道能令陽復是謂返老還童也是
　謂長生久視也是之謂刑返為徳也二月子時斗之
　魁星臨于卯位罡星臨于巳上位屬南主生為徳
　八月戍時斗之罡星據于酉地魁星臨于亥上位次
　西北主殺為刑經云罡星指丑其身在未所指者吉
　所在者凶餘位皆然此喻煉丹之功用也子南午北
　者顛倒五行也仙聖云五行順行法界火坑五行顛
　倒大地七寶所以水火互為綱紀方能既濟也陽生
　于一成于九陽數至九則極極則復于一此謂一九
　之數終而復始含元虚危播精於子者丹之成功在
　此兩句葢虚危之坎日月合璧之地一陽初生之方
　龜蛇蟠結之所故太一所含先天之元⬤其真精遇
　子則播施此復應前章子午行始之義也世人但聞
　卯酉為沐浴豈能明刑徳之喻葢徳與生即半時得
　藥之比刑與殺則頃刻失喪之喻是以入室之際直
　須防危慮險方可煉丹仙翁比為春旺之時何物不
　生而榆莢死者徳中防刑生中防殺也秋肅之候何
　物不凋而薺麥生者刑中有徳殺中有生也是書歴
　歴而論種種而明者其主意之妙惟要得先天之⬤
　爾
　　君子好逑章第三十
關關雎鳩在河之洲窈窕淑女君子好逑雄不獨處雌
不孤居𤣥武龜蛇蟠虬相扶以明牝牡意當相須假使
二女共室顔色甚姝蘇秦通言張儀合媒發辯利舌奮
舒美辭推心調諧合為夫妻弊髮腐齒終不相知若藥
物非種名𩔖不同分刻參差失其綱紀雖黄帝臨爐太
公執火八公擣煉淮南調合立宇崇壇玉為階陛麟脯
鳯脂把籍長跪禱祝神祗請哀諸鬼沐浴齋戒冀有所
望亦猶和膠補釡以磠塗瘡去冷加氷除熱用湯飛龜
舞蛇愈見乖張
　仙翁直指金丹必須同𩔖藥物一隂一陽必資交感
　一牝一牡方得化生倘獨居孤處安得化化之機若
　夫衆雌無雄豈有生生之道欲煉還丹必求先天一
　氣以成也此章句語直露不宜重述為是書者乃泄
　天地造化之機萃乾坤生育之徳煥日月合明之理
　漏隂陽逆施之功易曰與天地合其徳日月合其明
　四時合其序鬼神合其吉凶先天而天弗違後天而
　奉天時天且弗違而况於人乎主此道者聖人也行
　此道者神人也此書在在處處天地神祗日月星辰
　雷霆萬神常切扈衛上賢敬授誦至萬遍仙真降庭
　告以上道若彼下愚妄生謗毁則有神鬼隂録其過
　註于黑籍小則惡病纒身大則黑司促算徒為幽隂
　之鬼長墮苦海之中福善禍淫昭然毋忽
　周易㕘同契分章註卷中
欽定四庫全書
　周易㕘同契分章註巻下
　　　　　　　　　　　　元　陳致虛　撰
　　聖賢伏煉章第三十一
惟昔聖賢懷𤣥抱真伏煉九鼎化迹𨼆淪含精養神通
徳三光津液腠理筋骨緻堅衆邪辟除正氣長存積累
長久變形而仙憂憫後生好道之倫隨傍風采指畫古
文著為圖籍開示後昆露見枝條𨼆蔵本根託號諸名
覆謬衆文學者得之韞櫝終身子⬤父業孫踵祖先𫝊
世迷惑竟無見聞遂使宦者不仕農夫失耘商人棄貨
志士家貧吾甚傷之定録此文字約易思事省不繁披
列其條核實可觀分兩有數因而相循故為亂辭孔竅
其門智者審思用意㕘焉
　古聖大賢必明至道故伏羲神農黄帝之書皆言大
　道隂符常存其經三百一十五字後人因不明道亂
　猜其經乃謂百言演道百言演法百言演術者聾瞽
　一世彼安足知聖人之道哉葢隂符自觀天之道百
　二十字乃敘道之綱領自天地萬物之道九十一字
　乃下手之用自瞽者善聴一百四字乃成功之要是
　以黄帝鼎湖伏煉九鼎大丹乗龍上升却非燒煉金
　石草木之謂乃伏先天之⬤以成丹爾故云伏煉非
　服煉也所謂伏煉者各有其事如懷𤣥抱真化迹𨼆
　倫含精養神通徳三光如上七者首事先行是云爐
　火是之謂煉巳若能煉巳則真⬤薰蒸遍于一身如
　爐中有火暖炁似焼故謂之爐火故謂之煉已也津
　液腠理筋骨緻堅衆邪闢除正氣長存如上四者是
　云伏⬤是之謂煉丹葢懷𤣥者内懐𤣥一之⬤抱真
　者負抱太乙之真化迹者韜光蔵迹使人不我知故
　知我者希則識我者貴𨼆淪者沉淪𨼆匿使人不可
　識故古之善為士者微妙𤣥通深不可識含精者飽
　含真永之精以煉已養神者外養全體之神以合⬤
　累功至此大要通徳三光徳者修行之上事也修道
　而不修徳是有隂而無陽道徳全修隂陽自配人之
　修徳自云有徳而實無徳縁以妄想徳不感通修行
　之士徳愈深厚自不想徳天地神明日月星辰徳皆
　感徹如張葛許自積自修心實㒺覬此為通徳三光
　也煉已既勤積徳通感方可伏煉大丹津液腠理者
　津乃玉津即白雪也液乃金液即黄芽也玉津金液
　腠理於神室之中則一身之筋骨緻堅衆邪者百骸
　之隂皆得辟除正氣乃先天之陽長存不懷積累長
　久變形而仙黄帝伏煉九鼎大丹者此之謂也慶㑹
　錄云昔軒轅氏一世為民再世為臣三世為君濟世
　積功數盡升天隂符而下列聖相⬤載于經者文王
　周易明乾坤其易之門咸恒夫婦之道孔子十翼明
　乾動而直坤静而翕之義道徳五千明有無𤣥牝之
　門子思中庸天命之謂性率性之謂道孟子養浩又
　明至大至剛以直養而無害籛⬤老彭之比列風莊
　鵬之喻皆由聖賢以至仙也其憂憫後學好道之士
　遂其風采指畫著為圖籍開示後昆或露見枝條𨼆
　蔵本根或託號諸名覆謬衆文所謂露見者累露其
　大槩如乾坤其易之門⬤是也至有本根必資口授
　故𨼆蔵耳所謂託號覆謬者不可顯言比方借喻散
　于羣書之内後之明眼者既得其文不遇其人韞匱
　而終其身若是法器之子公孫⬤踵可也有輩學人
　雖録此文不得師㫖迷以𫝊迷引入斜徑竟無見聞
　趨走旁門隂陽不知五行錯亂汨乎後來修道之流
　據此文書且無口訣此輩有若士農工商失其本業
　只如宦者求官無路以登仕版農夫欲佃無地而可
　以耘鋤工藝抱術而莫施商賈計利而亡本即如學
　者雖有其文未承師訣無下手處謬猜妄行烏能成
　道仙翁惻憫陶冶爐開定錄此文為憶世法字約而
　義易思如真人潛深淵之句事省而理不繁有金來
　歸性初之語披列其條者即此上篇分十五章披露
　隂陽造化採丹首尾中篇分十五章詳列分兩符候
　下篇五章法象成功後人覩此所列之條綜核其實
　便于觀覽其間數目分兩皆有法度得師一指依此
　循習可以成丹亂辭者即託號覆謬之義孔竅者包
　括𤣥妙之深實大劫之梯航為昏衢之智燭後聖亞
　賢審思宻用伏惟大道非聖莫明非賢不語故父不
　得𫝊之于子臣不得獻之于君聖人之道豈不𫝊⬤
　謂恐無徳而難承當或若輕言後必顛踣是云智者
　審思用意㕘焉
　　法象成功章第三十二
法象莫大乎天地兮𤣥溝數萬里河鼓臨星紀兮人民
皆驚駭晷影妄前却兮九年被凶咎皇上覽視之兮王
者退自改關鍵有低昂兮害⬤遂奔走江淮之枯竭兮
水流注于海天地之雌雄兮徘徊子與午寅申隂陽祖
兮出入復終始循斗而招揺兮執衡定元紀升熬于甑
山兮炎火張設下白虎道唱前兮蒼液和于後朱雀翺
翔戯兮飛揚色五彩遭遇羅綱施兮壓之不得舉嗷嗷
聲甚悲兮嬰兒之慕母顛倒就湯鑊兮摧折傷毛羽漏
刻未過半兮魚鱗狎鬛起五色象炫燿兮變化無常主
沸潏鼎沸馳兮暴湧不休止接連重疊累兮犬牙相錯
距形似仲冬氷兮瓓玕吐鍾乳崔嵬而雜厠兮交積相
支柱隂陽得其配兮淡薄而相守青龍處房六兮春花
震東卯白虎在昴七兮秋芒兑西酉朱雀在張二兮正
陽雜南午三者俱來朝兮家屬為親侣本之但二物兮
末而為三五三五并與一兮都集歸二所治之如上科
兮日數亦取甫先白而後黄兮赤黑達表裏名曰第一
鼎兮食如大黍米自然之所為兮非有邪偽道山澤⬤
相蒸兮興雲而為雨泥竭遂成塵兮火滅化為土若檗
染為黄兮似藍成綠組皮革煮成膠兮麴蘖化為酒同
𩔖易施工兮非種難為巧惟斯之妙術兮審諦不誑語
𫝊于億世後兮昭然自可考煥若星經漢兮昺如水宗
海思之務令熟兮反覆視上下千周燦彬彬兮萬遍將
可覩神明或告人兮心靈乍自悟探端索其緒兮必得
其門户入道無適莫兮常𫝊於賢者
　上陽子曰聖人之道大包天地細入微塵𫝊云至廣
　大而盡精微極髙明道中庸庸道乃天所秘實不顯
　竹帛惟只口口相𫝊聖人無可奈何百般引喻示後
　黄帝岐伯之問始云精不足者補之以味形不足者
　補之以⬤只此一語盡露金丹及文王重伏羲之易
　曰西南得朋此又露補⬤之方孔子又曰同聲相應
　同⬤相求此又指補⬤之𩔖老子則曰𤣥牝之門是
　為天地根此却明補炁之門㕘同契歴歴指示藥物
　鼎爐斤兩火候金炁相胥真人潛深淵之誨最明且
　切復於下篇法象比喻聖聖相𫝊其揆一也故金液
　九還大丹無非補其一氣耳然補隂必用陽補陽必
　用隂本乎太極之⬤借名金丹何謂金何謂丹謂乾
　始金謂坤始丹乾初太極金附于坤坤初太極氣化
　為丹乾金布坤經却流轉金𨼆于兑兑金生水水初
　生丹丹在虎圈故虎向水中生虎居於西若要合丹
　先降其龍龍家于木化現于離離有隂火故龍從火
　裏出夫龍居東九⬤之蒼天青帝籥之以為真宰而
　生萬物虎居西七⬤之素天白帝槖之以成造化而
　産萬物自西至東數萬餘里今仙翁以天地而喻離
　坎以金水而譬𤣥溝河鼓星紀以比㑹合晷影前却
　而比乾龍皇上覽視而比頓悟而明了關鍵害⬤比
　收拾而閉塞以雌雄指子午以出入指寅申甑山者
　杳㝠之門招揺者恍惚之户白虎乃金之物朱雀乃
　火之精羅⬤喻下手也湯鑊比烹煉也鼎沸暴湧⬤
　之盛也接連疊壘足其藥也瓓玕鍾乳丹肇形像雜
　厠交柱徳合隂陽青龍處房入室了事白虎在昴得
　藥歸爐朱雀在張神已合⬤二物即鉛汞也三五者
　簇五行也一者坎之水二者離之爐先白而後黄者
　白乃金也黄乃土形赤黒達表裏者赤乃火容黑乃
　鉛體五行全隂陽㑹名為一鼎其大如黍米經云元
　始懸一寳珠大如黍米在空𤣥之中者此也自然之
　所為是皆隂陽造化自然感通之道也非有邪偽道
　者非旁門採戰左道邪術也山澤炁相蒸者喻金丹
　赤隂陽之⬤相蒸而成泥竭遂成塵者比真⬤入鼎
　遂結成丹染黄用檗緑用藍煮皮成膠麯成酒喻得
　金液必成還丹也同𩔖易施工者如乾以坤為𩔖震
　以兑為𩔖則隂陽和而工易施非種難為巧者如兑
　以㢲為種隂以雌為種二女同居豈能成造化哉斯
　之妙術明審諦當實非誑語𫝊於億世後者此書此
　道如星之在天誰不可覩若水之宗海豈有異流雖
　萬億世莫能離此道也詳玩熟思反覆萬遍自感神
　明告人或心靈自悟也聖賢著書尾必應首此書上
　巻首章云乾坤易之門户至此末章乃直曰探端索
　其緒兮必得其門户是謂原始返終天道無私常𫝊
　賢者學道之士宜諦思之
　　鼎器妙用章第三十三
　此章原接法象之下縁鼎器亦法象耳彭真一謂其
　辭理鈎連字句零碎置于後非也仙聖所述深有法
　度不可輕移况句皆三字叶韻又一體法今依原本
　正之于此也
圓三五寸一分
　此詳明三五一之㫖是書凡言三五者十一章三五
　既和諧二十四章三五與一天地至精二十六章三
　五不交剛柔離分三十二章本之但二物末而為三
　五此章以三五一為首句者使人洞明三五一之者
　則知鼎器有三五之妙藥物有一寸之真火故正一
　分之用圓者熟也若能圓明熟達三五一之要可煉
　大丹世人不圓斯㫖只泥鼎器方寸尺度又何淺哉
　仲尼曰三五以變錯綜其數通其變遂成天地之文
　極其數遂成天下之象悟真篇云三五一都二箇字
　古今明者實然稀東三南二同成五北一西方四共
　之戊巳自居生數五三家相見結嬰兒嬰兒是一含
　真⬤達者方能入聖機隂陽之數以⬤為主五行之
　氣因數而生故東方青⬤九元也仁也木徳生數三
　剛也精也古文龍虎經曰變化為青龍陽木也南方
　赤⬤二烹也禮也火徳生數二柔也血也經曰丹砂
　流汞父隂火也陽木生隂火離為陽中之隂隂為中
　女則離女以震木為父是木為火侣其生數二與三
　同為一五也為砂中汞也為我也為鼎也紫陽云金
　鼎欲留朱裏汞是也西方白⬤七利也義也金徳生
　數四雌也液也經曰雌隂赭黄金隂金也北方黒氣
　五真也智也水徳生數一雄也氣也經曰雄陽翠𤣥
　水陽水也隂金生陽水坎為隂中之陽為中男則男
　以兑金為母是金與水同處其生數一與四同為一
　五也為水中金也為彼也器也紫陽云玉池先下水
　中銀是也中央黄⬤一已也神也土神生數五戊也
　信也老子曰杳杳冥冥其中有精其精甚真其中有
　信是也戊巳一合成主二五之精妙合而凝者金丹
　凝結也是之謂三五一也是之謂鼎器也三五一總
　合而成九數以還東方青氣之元數九是之謂九還
　大丹也
口四八兩寸唇
　四與八合十二又加兩足一十四十四者是天上月
　之初圓月圓為純陽以其陽純方能生一陽之金精
　于鼎之内也口與唇為金氣相胥之門户是謂鼎之
　口器之唇也是謂二七一十四也是之謂七返之妙
　義也世人不明仙翁妙諦蔵妙中之妙有意外之意
　其見口與唇二字直欲求鼎器之尺寸者烏知金液
　大丹以乾坤為鼎器欲比量金丹鼎器之尺寸者是
　比量乾坤也且不知將何丈尺比量乾坤抑不知從
　何下手而比量也彼烏知煉丹法象以天地為爐以
　隂陽為火此之謂爐火即如人身一小天地以身為
　爐精⬤為火却非五金八石之爐火鼎器者也
長尺二厚薄均
　尺二者一年十二月也長者年年十有二月也厚太
　過薄不及也修行人要知毎年有十二月月月有金
　水相生之時鼎器厚則有望逺之嫌鼎器薄則有衰
　弱之患均者所以調之攝之調攝者審之候之也故
　先哲以一年七十二候攅簇于一日一時之内有六
　候則一候有三符止用一符之速是謂符候厚薄均
　調攝不差一髮方許煉大丹也
腹齊三坐垂温
　腹者丹鼎之内室也齊者與月齊光也三者必皆初
　三日也坐者待也垂者至也温者陽⬤動也何謂與
　月齊光葢天上月號曰太隂毎月初三日晡生一陽
　之光于庚申之上以象震卦震者微陽乗二隂也丹
　鼎亦然人間之鼎器號曰少隂亦毎月初三日夕生
　一陽之炁于壬癸之鄉以象復卦復者一陽伏五隂
　也何謂坐垂温修行者已得鼎器遇其初三之夕必
　坐而候之待其火⬤垂至不寒不燥而温然此其陽
　⬤欲動急可煉丹也
隂在上陽下奔
　隂乃器中之水陽乃鼎中之火水上火下水火既濟
　隂上陽下地天泰也紫陽翁云饒他為主我為賔是
　也
首尾武中間文始七十終三旬三百六善調均
　首行武火煉已之時也尾行武火温養之日也中間
　却行一符之文火以煉丹也始七十積已之功最難
　為也終三旬者言温養之際尤當慎也七日又三旬
　并二百六總三百六十乃四九之圓數一周之日足
　也比三百六十日以七分之日煉已以三分之日温
　養如以一年温養則先三年煉已惟中間煉丹之文
　火止要半箇時也故謂善調均其煉丹用半箇時中
　一符文火却不在七十與三旬并二百六之列學者
　當詳首尾始終四字則中間文在外而不相干也世
　人毎見七十與三旬之語皆為三分文七分武豈悟
　丹經蔵機不敢直吐者也若洞曉一符之頃為得丹
　之候則中間文自融㑹矣
隂火白黄芽鉛兩七聚輔翼人
　地二生火天七成砂此隂火之成數是一七也天一
　生水地六成鉛此黄芽之合數是一七也以鉛火之
　數合兩七聚也兩七一十四也以此十四之鉛火㑹
　于鼎器之中其功輔翼于人而成丹也
贍理腦定𤣥昇子處中得安存來去遊不出門漸成大
性情純却歸一還本原善愛敬如君臣至一周甚辛勤
宻防䕶莫迷昏途路逺復幽𤣥若達此㑹乾坤刀圭霑
浄魄魂得長生居仙村樂道者尋其根審五行定銖分
諦思之不須論深蔵守莫𫝊文
　此段淺近言得藥之士更無怠⬤暫時不離勤勤付
　囑句句明白不必再釋若丹已成嬰兒漸大不妨行
　九載向上之功也
御白鶴駕龍鱗遊太虛謁仙君録天圖號真人
　此係丹成道備行滿功成之事然功髙徳重則效驗
　有不能盡述者縁夫至道上天所寶善根上智勤行
　不怠性命雙修形神俱妙與道合真徳重功髙一如
　懋賛之辭謁仙君而號真人也人人可以作此大功
　徳成此大自在勿以事難而自棄勿以縁淺而不為
　老子張葛亦人爾非天上落下底釋迦達磨亦人爾
　非地下湧出底堅心勇猛事皆易成志士修行深思
　勉力
　　補塞遺脱章第三十四
㕘同契者敷陳梗槩不能純一汎濫而説纎㣲未備闕
畧髣髴今更譔録補塞遺脱潤色幽深鈎援相逮㫖意
等齊所趨不悖故復作此命三相𩔖則大易之情性盡
矣
　　乙(浮/右)　丁(文/火)　己物　辛(世/銀)　癸(真/鉛)　五位相得
　　三木　二火　五土　四金　一水
　　甲(沉/左)　丙(武/火)　戊藥　庚(世/金)　壬(真/汞)　而各有合
大易情性各如其度黄老用究較而可御爐火之事真
有所據三道由一俱出徑路枝莖華葉果實垂布正在
根株不失其素誠心所言審而不誤象彼仲冬節竹木
皆摧傷佐陽詰賈旅人君深自藏象時順節令閉口不
用談天道其浩廣太𤣥無形容虛寂不可覩匡廓以消
亡謬誤失事緒言還自敗傷别序斯四象以曉後生盲
　此章補塞遺脱中存口訣𨼆而不露註者到此當體
　獲麟之意况其戒云閉口不用談又云言還自敗傷
　一舉雙明其意逺矣是書有大解脱有大神通若得
　聞是書蛇虎不能傷得誦是書疫痢不敢作得明是
　書地獄不拘攝得行是書天堂是快樂此書在處空
　中常有金光交射虛室生白人若見之延夀六六供
　養信受其福無邉况堅修而勤行乎
　　自敘啟後章第三十五
㑹稽鄙夫幽谷朽生挾懷朴素不樂權榮棲遲僻陋忽
畧利名執守恬淡希時安寧晏然閑居乃撰斯文歌叙
大易三聖遺言察其㫖趣一統共論務在順理宣耀精
神神化流通四海和平表以為厯萬世可循序以御政
行之不繁引内養性黄老自然含徳之厚歸根返元近
在我心不離己身抱一母⬤可以長存配以伏食雄雌
設陳挺除武都八石棄捐審用成物世俗所珍羅列三
條枝莖相連同出異名皆由一門非徒累句諧偶斯文
殆有其真礫硌可觀使子敷偽却被贅愆命㕘同契微
覽其端辭寡意大後嗣宜遵委時去害依託丘山循遊
寥廓與鬼為鄰化形而仙淪寂無聲百世而下遨遊人
間敷陳羽翮東西南傾湯遭厄際水旱隔并柯業萎黄
失其華榮吉人相乗負安稳可長生
　上陽子乃重宣此義而説偈曰安稳可長生長生無
　刧年大道難思議還丹奚變遷火煉金為體土尅水
　為圓初伏十六兩嚥吞上下弦常配以伏食歸根而
　還原草木非同𩔖金石皆棄捐審用窺造物世俗珍
　此鉛清浄得其修慇懃蘄自然上聖寶金經積功善
　結縁⬤煉𤣥元始太上命精延刀利髙嵯峨育帝攝
　上𤣥泥丸耀神輝赫赤覆八騫大羅齊玉京丹鳯迴
　翩躚洞章振九都鬼魔咸首愆楊枝甘露漿鋪敘聆
　真詮皓靈布元梵劫劫金口宣齋戒誦一遍積逮沉
　疴痊七遍至九遍乾坤逆囘旋百遍至千遍奏名玉
　帝前萬遍不輟休火裏生金蓮種民無色界給君度
　大千金童散天華玉女掌瓊筵靈風響層霄梵⬤盈
　芝田五老勤籙籍四協較宸篇景霞䕃羽葢太清浮
　紫煙渺渺龍漢上銓功詣瑛鮮億劫亘綿綿金光煥
　萬天神霄九陽㑹洞妙髙上仙
　
　
　
　
　
　
　周易㕘同契分章註巻下
