#+TITLE: 太上靈寶諸天內音自然玉字--
#+DATE: 2016-06-11 12:26:48
#+SOURCE: github.com/kanripo/KR5a0098 master bd7753da                
太上靈寳諸天内音自然玉字卷之一收一
　　　大梵隱語无量洞章玉訣
天眞皇人曰天書玉字凝飛玄之氣以成靈
文合八㑹以成音和五合而成章大運啓期
琳琅自生神風虚奏韶響洞鳴煥乎諸天之
上朗曜太幽之中與龍漢而俱化披赤明於
延康錬水火於生死與億劫而長存開八垣
於幽紐植靈光於太陽二儀持之以判三景
持之以分上聖乘之以光五嶽寳之以靈一
切得之以生國祚享之以安落落大範巍巍
髙尊有中生無爲天地之根得之者不死奉
之者長存寳之者眞降修之而神仙度死骸
於長夜練生魂於朱宫妙化之文出於自然
混之不濁澄之不清毀之不滅滅而復生髙
秀太虚萬帝之宗威靈恢廓難可名焉
東方青帝八㑹内音自然玉字
　　　九炁總諸天文





























太黃皇曽天五色玉童三十二人
太黃皇曽天繡衣玉女三十二人
太黃皇曽天五帝直符各三十二人
太明玉完天五色玉童三十二人
太明玉完天繡衣玉女三十二人
太明玉完天五帝直符各三十二人
清明何童天五色玉童三十二人
清明何童天繡衣玉女三十二人
清明何童天五帝直符各三十二人
玄胎平育天五色玉童三十二人
玄胎平育天繡衣玉女三十二人
玄胎平育天五帝直符各三十二人
元明文舉天五色玉童三十二人
元明文舉天繡衣玉女三十二人
元明文舉天五帝直符各三十二人
七曜摩夷天五色玉童三十二人
七曜摩夷天繡衣玉女三十二人
七曜摩夷天五帝直符各三十二人
虚無越衡天五色玉童三十二人
虚無越衡天繡衣玉女三十二人
虚無越衡天五帝直符各三十二人
太極濛翳天五色玉童三十二人
太極濛翳天繡衣玉女三十二人
太極濛翳天五帝直符各三十二人
九炁青天生仙功曹各三十二人
九炁青天滅度自然功曹各三十二人
九炁青天自然更生功曹各二十二人
九炁青天飛天侍眞吏各三十二人
九炁青天飛天衛眞吏各三十二人
九炁青天飛天監眞使者各三十二人
九炁青天直事吏各三十二人
九炁青天傳言奏事吏各三十二人
九炁青天飛龍騎吏各三十二人
南方赤帝八㑹内音自然玉字
　　　三炁總諸天文






























赤明和陽天五色玉童三十二人
赤明和陽天繡衣玉女三十二人

赤明和陽天五帝直符各三十二人
玄明恭華天五色玉童三十二人
玄明恭華天繡衣玉女三十二人
玄明恭華天五帝直符各三十二人
曜明宗飄天五色玉童三十二人
曜明宗飄天繡衣玉女三十二人
曜明宗飄天五帝直符各三十二人
竺落皇笳天五色玉童三十二人
竺落皇笳天繡衣玉女三十二人
竺落皇笳天五帝直符各三十二人
虚明堂曜天五色玉童三十二人
虚明堂曜天繡衣玉女三十二人
虚明堂曜天五帝直符各三十二人
觀明端靖天五色玉童三十二人
觀明端靖天繡衣玉女三十二人
觀明端靖天五帝直符各三十二人
玄明恭慶天五色玉童三十二人
玄明恭慶天繡衣玉女三十二人
玄明恭慶天五帝直符各三十二人
太煥極瑶天五色玉童三十二人
太煥極瑶天繡衣玉女三十二人
太煥極瑶天五帝直符各三十二人
三炁丹天生仙功曹各三十二人
三炁丹天滅度自然功曹各三十二人
三炁丹天自然更生功曹各三十二人
三炁丹天飛天侍眞吏各三十二人
三炁丹天飛天衛眞吏各三十二人
三炁丹天飛天監眞使者各三十二人
三炁丹天直事吏各三十二人
三炁丹天傳言奏事吏各三十二人
三炁丹天飛龍騎吏各三十二人
西方白帝八㑹内音自然玉字
　　　七炁總諸天文




























元載孔昇天五色玉童三十二人
元載孔昇天繡衣玉女三十二人
元載孔昇天五帝直符各三十二人
太安皇崖天五色玉童三十二人
太安皇崖天繡衣玉女三十二人
太安皇崖天五帝直符各三十二人
顯定極風天五色玉童三十二人
顯定極風天繡衣玉女三十二人
顯定極風天五帝直符各三十二人
始皇孝芒天五色玉童三十二人
始皇孝芒天繡衣玉女三十二人
始皇孝芒天五帝直符各三十二人
太皇翁重浮容天五色玉童三十二人
太皇翁重浮容天繡衣玉女三十二人
太皇翁重浮容天五帝直符各三十二人
無思江由天五色玉童三十二人
無思江由天繡衣玉女三十二人
無思江由天五帝直符各三十二人
上揲阮樂天五色玉童三十二人
上揲阮樂天繡衣玉女三十二人
上揲阮樂天五帝直符各三十二人
无極曇誓天五色玉童三十二人
无極曇誓天繡衣玉女三十二人
无極曇誓天五帝直符各三十二人
七炁素天生仙功曹各三十二人
七炁素天滅度自然功曹各三十二人
七炁素天自然更生功曹各三十二人
七炁素天飛天侍眞吏各三十二人
七炁素天飛天衛眞吏各三十二人
七炁素天飛天監眞使者各三十二人
七炁素天直事吏各三十二人
七炁素天傳言奏事吏各三十二人
七炁素天飛龍騎吏各三十二人
北方黒帝八㑹内音自然玉字
　　　五炁總諸天文




























皓庭霄度天五色玉童三十二人
皓庭霄度天繡衣玉女三十二人
皓庭霄度天五帝直符各三十二人
淵通元洞天五色玉童三十二人
淵通元洞天繡衣玉女三十二人
淵通元洞天五帝直符各三十二人
太文翰寵妙成天五色玉童三十二人
太文翰寵妙成天繡衣玉女三十二人
太文翰寵妙成天五帝直符各三十二人
太素秀樂禁上天五色玉童三十二人
太素秀樂禁上天繡衣玉女三十二人
太素秀樂禁上天五帝直符各三十二人
太虚无上常融天五色玉童三十二人
太虚无上常融天繡衣玉女三十二人
太虚无上常融天五帝直符各三十二人
太釋玉隆騰勝天五色玉童三十二人
太釋玉隆騰勝天繡衣玉女三十二人
太釋玉隆騰勝天五帝直符各三十二人
龍變梵度天五色玉童三十二人
龍變梵度天繡衣玉女三十二人
龍變梵度天五帝直符各三十二人
太極平育賈奕天五色玉童三十二人
太極平育賈奕天繡衣玉女三十二人
太極平育賈奕天五帝直符各三十二人
五炁玄天生仙功曹各三十二人
五炁玄天滅度自然功曹各三十二人
五炁玄天自然更生功曹各三十二人
五炁玄天飛天侍眞吏各三十二人
五炁玄天飛天衛眞吏各三十二人
五炁玄天飛天監眞使者各三十二人
五炁玄天直事吏各三十二人
五炁玄天傳言奏事吏各三十二人
五炁玄天飛龍騎吏各三十二人
太歲某年某月某甲子朔某日甲子某嶽眞
人本命某甲子某月生某天領籍炁係某炁
天君令於某炁天中從師某嶽先生道士某
君受文佩身七寳鎭靈金繒誓心告靈盟天
約爲身寳奉承大法俯仰舊典上告三十二
天監度文命侍經仙郎韓司主録飛天眞人
三界神王落某甲死籍勒上仙名金格玉籙
三元品中依大囿威儀降下眞仙之氣入某
身中三十二天監仙司馬典經羽郎各依格
遣玉童玉女神眞之氣各一合下侍衛靈文
奉給某甲身普關諸天諸地无極世界日月
星宿三界官屬五嶽名山九江水府三官司
罰九幽長夜泉曲之中無影無色無形無名
無音無響無大無小無髙無下無尊無卑一
切神靈咸各明某甲身奉大法佩帶天文名
入仙籙三元品中出入遊行依舊伺迎一日
三朝如紫微上宫削落地簡九幽目録滅絶
宿根漸息惡縁不得拘逮億劫無連七祖同
福皆得上昇逍遥玄都七寳林中魂受錬度
時得更生某甲約承奉大法一如明眞撿身
愼誡生死成仙五帝交友遊戲諸天愆盟負
誓泄漏天文傳非年限生死謝對長負河源
風刀萬劫鎭夜摙山罪福報對悉如盟文
天眞皇人曰受度諸天内音自然玉字當依
明眞典格以朱書白素上齎七寳鎭靈金繒
效心拜黃繒章表告諸天度文露於中壇三
日三宿不遇風雨文不飛颺合眞以傳
諸天内音自然玉字大梵隱語无量洞章玉
訣
　　　太黃皇曽天音玉訣第一
東方九炁青天八㑹書音皇曽天中第一第
二第三三字皆仰書玄都長樓之上其文以
正天地之度數主召十方衆眞大神其次第
四第五二字則書帝君遊臺南軒之上主空
無之中生自然神眞其次第六第七第八三
字書日月之門主通九幽之光開長夜之府
字皆方一丈八角煥明皇曽天中
天眞皇人曰修飛仙道當以月十齋之日朱
書皇曽天中第一第二第三三字向王服之
呪如法百日萬神朝已以月十五三十日朱
書第四第五二字向東服之呪如法服之二
十四年神眞並生生死皆得上昇帝君遊臺
之上以月上下弦望之日朱書第六第七第
八三字向月服之八年身内有光面作金色
生死皆得上昇日月之舘受錬成仙佩其文
三官無復惡對之録名書皇曽天中隨運生
死億劫無窮其法妙重飛天齊功
　　　太明玉完天音玉訣第二
玉完天中第一第二二字並書天西北玉關
之上主天地劫數之期其次第三第四二字
則書三界之門玉扇之上主始開分度其次
第五第六二字書紫微上舘主罪福之場開
生死之門其次第七第八二字書北元玄斗
之中主制天關輪轉之度天書皆方一丈八
角煥明玉完天中
天眞皇人曰修飛仙之道當以戊辰戊戍之
日朱書玉完天中第一第二二字向西北方
服之呪如法皆得隨運生死劫劫化生位齊
飛天以本命之日朱書第三第四二字向本
命服之呪如法百日地官削死三界保仙生
死皆得徑昇三便之門又以甲子之日朱書
第五第六二字向北服之呪如上法百日三
官削落罪簿上天勒録於司命曹幽魂則出
長夜之戸受度更生福德之堂又以立春秋
分之日朱書第七第八二字向王服之呪如
法七年玄斗記名列仙帝晨七祖皆得駕乘
玄羽之輦以昇玉晨之宫佩其文九幽則無
宿對之魂長夜無復八難之根生死普受開
度逍遥玄臺七寳林中
　　　清明何童天音玉訣第三
何童天中第一第二二字題金華上宫主人
生死圖録功過之根其次第三第四二字題
玉京七寳玄臺主萬仙朝禮之儀其次第五
第六二字題九靈舘主天地大期改易之運
開玄化之牝敷廣度之功其次第七第八二
字題北元玄關之上天地之氣御興廢之端
天書皆方一丈八角煥明何童天中
天眞皇人曰修飛仙之道當以七月七日朱
書何童天中第一第二二字向南服之呪如
法百日則九府削罪於地簡玄都記生於金
文死者即得開度於九幽魂神上昇南極之
宫又以八節之日朱書第三第四二字向北
服之百日三界神眞來朝己形生死逍遥七
寳林中又以戊戍戊辰日朱書第五第六第
七第八四字向西北服之大運之災皆得過
度水火之厄隨運更生始青天中
　　　玄胎平育天音玉訣第四
平育天中第一第二第三第四四字並題太
極上宫青華之門主衆眞玉女誦詠五和之
音其第五第六二字題洞元之臺主天中慶
雲之暉制和八音之章其第七第八二字題
洞靈上舘主御帝君遊觀八極制天魔王開
度眞人天書皆方一丈八角煥明平育天中
天眞皇人曰修飛仙之道當以八節甲子之
日朱書上四字向王服之百日玉女遊戲其
房誦詠感徹降致帝王又以春秋二分二日
朱書第五第六二字仰天存白雲而服之百
日面有玉光神仙交通又以齋日朱書第七
第八二字向王服之二十四年則生死同昇
遊行八極變化八方逍遥玄都七寳林中
　　　元明文舉天音玉訣第五
文舉天中第一第二第三第四四字書天三
便之門主天元數之氣開大有之關通龍漢
之眞其第五第六二字書融生之臺融生是
南極上元之遊臺也主諸眞人玉女散五和
之香以散天中之文其第七第八二字書紫
陽之舘主靈風之氣迅慶雲之輪天書皆方
一丈八角煥明文舉天中
天眞皇人曰修飛仙之道以戊戍戊辰日朱
書文舉天中上四字向天門服之生死皆得
度陽九之災生更始之中上遊三界之庭身
入三便之門又以齋日朱書第五第六二字
向本命服之百日玉女下降萬神居身又以
太嵗之日朱書第七第八二字向南服之八
年體生玉光有自然之香萬眞交遊玉女在
房七祖皆得遊於紫陽舘中
　　　七曜摩夷天音玉訣第六
摩夷天中第一第二二字書玄都玉關之上
主飛開大有之光而灑自然之靈其第三第
四二字題紫微臺主開九幽之戸而出長夜
之魂其第五第六二字書北靈之舘主開八
書於空洞制萬魔於帝庭其第七第八書北
極主生死圖録善惡簿筭合八字皆方一丈
八角煥明七曜天中
天眞皇人曰修飛仙之道以本命之日朱書
上二字向本命服之一年生死皆與飛天齊
功命過不經地官徑登玄都上宫又以庚申
甲申之日朱書第三第四二字向西北服之
七祖百日皆得去離長夜上登朱陵之宫八
門也又以五月五日中時朱書第五第六二
字向南服之二十四年皆得遊行摩夷天中
召魔制靈威伏百萬又以七月七日朱書第
七第八二字向本命服之百日北帝削死録
南宫上生簿記筭司命生死受仙剋成眞人
也
　　　虚无越衡天音玉訣第七
越衡天中第一第二二字書元始玄臺之上
主天地開閉之綱紀維羅八極之上道其第
三第四二字書北上玄關之門主運度之炁
其第五第六二字書天西北門上主五篇眞
文隱明之運開生死之期其第七第八二字
題九夜之臺主死魂歸靈受生還人生死筭
録億劫縁根
天眞皇人曰修飛仙之道以本命之日朱書
第一第二二字向天門服之制身神與運生
死長落福中不得去離又以行年之日朱書
第三第四二字向地戸服之制身精氣與運
生死長居南宫不離身形又以太嵗之日朱
書第五第六二字向太歲服之八年五臟悉
生紫光萬神並錬生死成仙又以冬至之日
朱書第七第八二字向北服之九祖皆得去
離幽夜上昇南宫身與元始同運輪轉億劫
不絶飛天同功也
　　　太極濛翳天音玉訣第八
濛翳天中第一第二第三第四四字書龍山
九折之阿長樓之上主帝君遊觀俯仰之儀
其第五第六二字書北斗玄臺主生死命籍
其第七第八二字書南斗長生宫中主死魂
度入南宫制受錬之神更生之名也
天眞皇人曰修飛仙之道以八節日朱書上
四字向王服之二十四年帝君下降上眞詣
房以五月五日朱書第五第六二字向北服
之北斗削落死籍度名生宫又以七月七日
朱書第七第八二字向南服之南斗拔取死
魂而錬度生宫入自然福堂受禄天厨也


太上靈寳諸天内音自然玉字卷之一








太上靈寳諸天内音自然玉字卷之二收二
　　　赤明和陽天音玉訣第一
南方三炁丹天八㑹書音和陽天中第一第
二第三第四四字書洞陽之舘主諸眞人及
得道者受錬之名其第五第六第七第八四
字書南極上宫主受錬之人給其羽儀而登
眞之名也
天眞皇人曰修飛仙之道以五月五日以朱
書上四字向本命服之五年身神澄正内外
光明却穢致眞神明交通又以七月七日朱
書第五第六第七第八四字向太歳服之五
内結仙項有圎像萬神侍衞羽儀自生位登
眞人遊宴太清也
　　　玄明恭華天音玉訣第二
恭華天中第一至第四四字書玉京山玄臺
之上主天元開運變化之靈其下四字並書
南極上元宫中主生死功過筭命簿録合八
字皆方一丈八角煥明恭華天中
天眞皇人曰修飛仙之道以立春之日朱書
上四字向東服之八年萬神見形變化無方
隨運生死億劫長存又以本命之日朱書其
下四字向太嵗服之百日三官削死簿南宫
書生録九幽開出九祖之魂朱陵迎取更生
之形萬劫皆在七寳林中
　　　曜明宗飄天音玉訣第三
宗飄天中第一至第四四字書天西南龍澤
之山黃房之室主開明日月飛天眞人因縁
之功其第五第六二字書日月上舘三光分
度盈縮之數其第七第八二字書天中心玄
關之上主四方无極世界分度之期合八字
皆方一丈八角煥明宗飄天中
天眞皇人曰修飛仙之道以本命之日朱書
上四字向南服之身得過度太陽九之災驅
除之中又以月上下弦之日朱書第五第六
二字向日月而服之生死並離晻㝠恒處光
明萬穢所不能干妖魅所不能傷又以太歳
之日朱書其第七第八二字向太歲服之生
死皆得周旋无極世界不拘五苦之難逍遥
歡樂之中
　　　竺落皇笳天音玉訣第四
皇笳天中第一第二二字並書紫微上宫主
天文開明之期度人之名其第三第四二字
書北帝寒靈之䆫主萬魔之精其第五第六
二字書三便之門主制雲中謡歌之鬼其第
七第八二字書南北二斗之門主生死功過
善惡之名合八字皆方一丈八角煥明皇笳
天中
天眞皇人曰修飛仙之道以春分之日朱書
上二字向東服之生死皆得度入朱陵受號
爲仙又以立冬之日朱書第三第四二字向
東北服之百日萬鬼束形敢爲干試學道自
正神眞自降又以八節之日朱書第五第六
二字向天門服之則誦詠朗徹上聞九天萬
魔降伏道備成仙又以五月五日七月七日
朱書第七第八二字向王服之百日北帝削
死籍南斗書仙名生死皆得飛天眞人
　　　虚明堂曜天音玉訣第五
堂曜天中第一至第四四字書玉京九層之
臺主飛天眞人朝禮之典其下四字書南浮
洞陽上舘主諸學者受度之品其八字皆方
一丈八角煥明堂曜天中
天眞皇人曰修飛仙之道當以八節之日朱
書上四字向王服之生死皆得上朝玄都之
宫受飛天灌五雲之華而成飛天眞人也又
以五月五日七月七日朱書下四字向南服
之則魂神受錬氣自澄正八景備字共舉人
身上昇玄都之上騫林之中也
　　　觀明端靖天音玉訣第六
端靖天中第一字書天關之上主四時之炁
其第二至第四三字書北斗玄關之中主衆
眞朝宴之儀其第五第六二字書金闕北壁
主制天魔其第七第八二字書三便之門主
學者應度之人合八字皆方一丈八角煥明
端靖天中
天眞皇人曰修飛仙之道當以八節之日朱
書上一字向王服之百日萬災不能傷毒癘
不敢干與四時休和洞明自然又以八節之
日朱書第二第二第四三字向王服之百日
萬神朝門又以立冬之日朱書第五第六二
字向東北服之萬魔降伏鬼精束形又以七
月七日朱書第七第八二字向本命服之南
上書仙名於玉簿出幽魂於地下身入法輪
之門遊宴開明之戸也
　　　玄明恭慶天音玉訣第七
恭慶天中第一字書紫微之宫北壁之上主
領萬神事其第二字書東華宫主制神龍龍
王儀典其第三第四第五第六四字書三便
之門主生死圖録總仙度品格其第七第八
二字書南極宫中主五炁錬度儀典合八字
皆方一丈八角煥明恭慶天中
天眞皇人曰修飛仙之道當以正日朱書上
一字向東服之則萬神侍衞威制十方又以
立春日朱書第二字向東服之八年神龍爲
使又以五月五日七月七日朱書第三第四
第五第六四字向南服之百日北帝削死籍
三界度仙品又以夏至日朱書第七第八二
字向南服之百日面有玉光萬神安鎭五曰
結仙
　　　太煥極瑶天音玉訣第八
極瑶天中第一至第四四字書玉京山七寳
臺上主諸眞人遊行儀典其下四字書紫微
宫中主生死得道人受仙品日合八字皆方
一丈八角煥明極瑶天中
天眞皇人曰修飛仙之道當以八節之日朱
書上四字向王服之修齋行道萬神侍衞誦
詠朗徹衆眞下降又以本命之日朱書下四
字向太嵗服之三宫削地簡紫微書名仙籙
生死皆得上昇玉京之臺逍遥玄都紫微宫
中
　　　元載孔昇天音玉訣第一
西方七炁素天八㑹書音孔昇天中上四字
並書南極玄䆫之上主諸得道人受錬品目
其第五第六二字書南極洞陽之舘主得道
人受錬進仙品目其第七第八二字書南上
北䆫上主制萬魔干試之氣合八字皆方一
丈八角煥明孔昇天中
天眞皇人曰修飛仙之道當以五月五日七
月七日朱書上四字向南服之身體受津内
外光明萬神鎭宫又以本命之日朱書第五
第六二字向本命服之三官削地籙南極度
仙名又以立春之日朱書第七第八二字向
北服之萬魔降伏鬼精滅爽神眞⬤歸身飛
太清
　　　太安皇崖天音玉訣第二
皇崖天中上二字書金闕之南主天地開闢
之運其第三第四二字書大羅之上通眞之
房主諸塵穢之氣總得度人名其第五以下
四字並書南宫福堂之上主諸飛天得道人
髙下品秩合八字皆方一丈八角煥明皇崖
天中
天眞皇人曰修飛仙之道當以太歲之日朱
書上二字向東服之生死皆得隨運徃來光
明不絶又以八節之日朱書第三第四二字
向王服之萬穢清蕩神氣澄正名書朱宫仙
官來迎又以七月七日朱書下四字向南服
之太極度仙品九靈記福堂生死皆受自然
之厨歡樂七寳林中
　　　顯定極風天音玉訣第三
極風天中上二字書月宫之隂主天王遊宴
之儀制月光之散暉其第三第四二字書玄
都紫房主天地劫㑹之期其下四字並書玉
京玄臺主生死籙籍善惡功過合八字皆方
一丈八角煥明極風天中
天眞皇人曰修飛仙之道當以月生三日朱
書上二字向月服之三百日面有金容身有
光明又以八節之日朱書其下二字向西北
服之皆得過大小劫㑹天地之災又以太歲
日朱書其下四字向本命服之百日三官主
除地簡南宫記仙名二十四年當有三色之
雲迎子上昇景皇之庭逍遥太无之中位爲
景霄眞人也
　　　始皇孝芒天音玉訣第四
孝芒天中上四字並題南上朱陵之闕主生
死開度善惡縁對赤簡之録其下四字並題
日之上舘主得度之人受錬之容披九幽之
戸入更生之門合八字皆方一丈八角煥明
孝芒天中
天眞皇人曰修飛仙之道當以本命之日朱
書上四字向本命服之百日九幽削宿簡南
宫記仙名生死滅度世生福門又以月十五
日正中朱書其下四字向日服之三年日童
下降面有日光滅度則得受錬而更生大運
滿則得駕乘飛景之輿遊於三界之上大寂
之庭七祖同福世世仙王也
　　　太黃翁重浮容天音玉訣第五
翁重天中上二字題玄都九層長樓主召天
中之魔其第三第四二字題三便之門主制
天中魔王謡歌之音其下四字題北靈上舘
主治萬鬼之牢合八字皆方一丈八角煥明
翁重天中
天眞皇人曰修飛仙之道當以齋日及行道
求仙皆朱書上二字向北服之則魔試不干
眞靈即降又以入山請乞及誦經之日皆朱
書其第三第四二字向東北服之則誦詠明
徹上天遥唱心神澄正七年成仙又以惡夢
及爲百鬼所害朱書下四字向東北服之萬
鬼東形三官攝妖魔精白滅神眞降身轉輪
運足克成上仙
　　　无恩江由天音玉訣第六
江由天中上四字書九天玉闕之上主四時
之氣定隂陽之數其下四字則書明眞之臺
主滅度之録領更生之人合八字皆方一丈
八角煥明江由天中
天眞皇人曰修飛仙之道當以八節之日朱
書上四字向王服之則與四時之氣混同自
然經災不滅履害不傷也又以本命之日朱
書下四字向本命服之則九幽削録於地簡
上生名於南陽七祖同福長入歡樂之堂
　　　上揲阮樂天音玉訣第七
阮樂天中上二字書紫微臺北軒之上主得
仙道者之品格其第三第四第五三字書南
陽之臺主校幽夜之録開度更生之魂上昇
朱陵之舘衣食自然居之福堂其下三字書
大羅之上始陽之臺主上品之人得度大千
之界昇无景之堂者也合八字皆方一丈八
角煥明阮樂天中
天眞皇人曰修飛仙之道當以正旦一日朱
書上二字向東服之百日東華記名上仙之
品又以七月七日子時朱書其下三字向北
服之九幽削長夜之録南宫紀更生之名九
祖即得去離五苦上昇玄中福祚之堂又以
八節之日朱書其下三字向王服之滅度皆
得上昇大羅之上逍遥七寳林中
　　　无極曇誓天音玉訣第八
曇誓天中上六字並書東華宫青林之舘主
天中空生自然之音其下二字書玄都玉臺
之上主諸眞人服御五雲之精日月之光合
八字皆方一丈八角煥明曇誓天中
天眞皇人曰修飛仙之道當以登齋行道之
日朱書上六字向王服之則聲參太極氣入
神霄上帝遥唱計日成仙又以雞鳴時朱書
其下二字服之而嚥雲牙百日面有光精五
府充溢舉形錬仙九祖出幽夜更生人中功
滿克得駕乘三素之軿遊宴紫微之宫也
　　　皓庭霄度天音玉訣第一
北方五炁玄天八㑹書音霄度天中上二字
書玄都長樓之上主天地開閉明自然之眞
其第三第四第五第六四字書神樓之上主
天地劫㑹之交度得道人錬以太和之炁使
得入於自然之眞也其下二字書天門之扇
主得度之人上詣天門受錬而還也合八字
皆方一丈八角煥明霄度天中
天眞皇人曰修飛仙之道當以正旦朱書上
二字向東服之則隨運輪轉不失本形又以
正旦朱書其次四字向東服之滅度即得受
錬太和之炁而入自然之眞又以九月九日
朱書下二字向西北服之己身滅度則與九
祖同昇九天之門受錬而更生也
　　　淵通元洞天音玉訣第二
元洞天中上二字書扶桑司靈之舘其次二
字書東井華林之堂主洪水四出盈縮之度
其下第五第六第七第八四字並書太極宫
中主大水出時司命校録度學仙之人合八
字皆方一丈八角煥明元洞天中
天眞皇人曰修飛仙之道當以冬至及甲子
日朱書上四字向北服之二十四年則能水
行河伯伺迎萬靈侍衞天災不傷也又以朱
書下四字佩身則名參帝録生死爲仙大水
時朱書北向服之則鳥母迎以鳳輦上登崑
崙之山逍遥遊觀洪波之津也
　　　太文翰寵妙成天音玉訣第三
妙成天中上二字書月之上舘主明天地之
隂陽通長夜之光其第三第四二字書三便
之門主生死之籍度得道之人其第五第六
第七第八四字書紫微雲宫主生死得度之
人羽服飛行之儀合八字皆方一丈八角煥
明妙成天中
天眞皇人曰修飛仙之道當以月生三日朱
書上二字向月再拜而吞之七年身内發明
照見五内又以八節日朱書其第三第四二
字向王服之皆得度大㑹之災身爲聖王之
民五帝保舉位列仙王又以八節日其下四
字向王服之生死皆得上詣朱陵受仙衣羽
服而遊諸天也
　　　太素秀樂禁上天音玉訣第四
禁上天中第一第二二字書玉臺之上主空
洞自然之書其第三第四二字書三便之門
主生死圖籍試得道之人其第五第六第七
第八四字書紫微長樓主總監諸天氣主得
道人昇遷之名合八字皆方一丈八角煥明
禁上天中
大眞皇人曰修飛仙之道當以正旦朱書上
　字向王服之身與四時節候相應誦詠靈
音上參晨霄又以七月七日中時朱書第三
第四二字向本命服之百日北帝削死籙南
宫上仙籍魔王保舉生死得道也又以八節
之日朱書其下四字向王服之七祖八年皆
得上昇朱陵之府身與諸天同友交遊上清
也
　　　太虚无上常融天音玉訣第五
常融天中上四字書紫微上宫通陽之舘主
得度之人功德輕重之品其下四字書天北
元玄斗之中主錬度得道人身以遷自然之
堂合八字皆方一丈八角煥明常融天中
天眞皇人曰修飛仙之道當以七月七日朱
書上四字向王服之百日三界書其功名名
上朱陵之府七年位爲眞人又以正旦朱書
其下四字東向服之生死皆受自然光明去
離九幽之根昇入无極福堂也
　　　太釋玉隆騰勝天音玉訣第六
玉隆天中上四字書玉清雲宫主衆聖上朝
之儀典主雲霞而聚雲也其下四字書紫陽
上舘主自然之音和空洞之章合八字皆方
一丈八角煥明玉隆天中
天眞皇人曰修飛仙之道當以八節之日平
旦正中日入三時朱書上四字向王服之百
日萬神朝已二十四年則致碧霞之輦上昇
七寳雲宫又以八節日正中朱書其下四字
向王服之八年則能自然知諸天之音洞達
玄虚與道合同也
　　　龍變梵度天音玉訣第七
梵度天中上二字書紫微太虚之舘主度得
道上昇之人其下六字並書南陽上宫紫臺
之軒主得道功勲輕重之叙合八字皆方一
丈八角煥明梵度天中
天眞皇人曰修飛仙之道當以正旦朱書上
二字向王服之八年朱宫書名飛天同功又
以七月七日朱書下六字向南服之二十四
年自然識其先身宿命因縁之根生死皆得
上昇玉清之天歡樂宫也
　　　太極平育賈奕天音玉訣第八
賈奕天中上四字書玉清上宫太極陽臺主
虚無自然生眞之號其下四字書北闕玄牝
之戸主六梵之炁錬度得道之人合八字皆
方一丈八角煥明賈奕天中
天眞皇人曰修飛仙之道當以正旦朱書上
四字向東服之九年坐之自然空中之事太
極書名於仙録之品又以立冬之日朱書下
四字向北服之百日六府受眞體生光明二
十四年生死皆得上遊大羅之上逍遥之林
也
天眞皇人曰修飛仙之道滅度之法尸解隱
化輪轉生死隨運逍遥無拘太隂當朱書諸
天玉字无量内音白素佩身隨文服御心不
受穢五内清和六府恬寂空泊無爲八年洞
達諸天坐見十方神眞交降體生玉光馳騁
龍駕白日登晨玉章上道四萬劫一傳修行
之法當依上朱書隨四時之節
　春正月二月三月當朱書文向王叩齒九
　通呪曰
飛天大梵維羅八方九炁青天總爲神王
五合八㑹流煥太空上開龍漢神仙之宗
下拔長夜九幽之房拔度苦魂朽骸生光
身變毛羽五色衣裳蒼龍碧輦飛歩行空
今日上告青天始陽萬願諧合與炁齊同
昇入無形永保無窮
　　　畢服文仰嚥八炁止
　夏四月五月六月當朱書文向王叩齒三
　通呪曰
天書敷羅梵行赤明上通八道五合通靈
大運啓期洞陽錬精玉文煥朗三景自明
下度生死一切受形今日良吉大聖臨庭
九幽開牖幽房朗清三惡休息我道自成
五帝保度上登華京七寳林中長享劫齡
　　　畢服文仰嚥八炁止
　秋七月八月九月當朱書文向王叩齒七
通呪曰
飛玄八㑹結炁成眞六十四字總靈天根
開度生死朽骨還人幽魂披散受炁上玄
今日時慶萬願開陳衆眞交㑹我願成仙
景與道合我願我神得乘素雲上昇帝晨
七寳歡樂交友眞人
　　　畢服文仰嚥八炁止
　冬十月十一月十二月當朱書文向王叩
　齒五通呪曰
玉字開明流煥上門八炁結眞梵行景雲
神王啓光三象洞分五色徘徊照我靈魂
今日值合仰希帝君開有出書授我眞文
玉澤交灌五府生眞毛羽變化駕景乘晨
出有入無仙度自然七祖同歸歡樂上元
　　　畢服文仰嚥八炁止
天眞皇人曰此呪說之辭皆四㑹之炁八和
之音自然之章行之者上天遥唱三界設禮
萬神冠帶侍衞靈文也隨節服御呪說嚥炁
百日諸天記録地官削簡八年神眞自降體
生玉光洞達幽靈坐覩自然死尸更生返月
還人輪轉不滅生死得仙道尊法妙四萬劫
一傳輕泄漏慢身負河源風刀萬劫終不得
仙明眞有格宜祕之焉
太上靈寳諸天内音自然玉字卷之二
太上靈寳諸天内音自然玉字卷之三收三
　　　大梵隱語无量洞章
元始天尊時與五老上帝十方大聖衆无極
至眞諸君丈人同於赤明世界栢陵舍坐香
林園之中長桑之下天尊廻駕諸天降席是
時雲霧鬱勃四景㝠合三日三夜玄隂不解
天地無光有如龍漢之前幽幽㝠㝠五老上
帝前進作禮上白
天尊今日侍座所未嘗經天尊出遊則諸天
傾駕上帝髙眞神仙玉女日月星宿璇璣玉
衡三界官屬五嶽神仙河海水帝一切神靈
莫不振肅侍衞天眞當時天朗氣清風不摇
條地無飛塵河海靜黙山嶽藏煙時和氣定
使生死同歡而閉天光明白▲隂㝠天人惶
怖四座不寧不審何故所縁如是願垂告誨
令衆見明饒益一切普得安全
天尊告曰今日同坐歡樂難遇諸天發瑞靈
應自然玉字煥爛障蔽天光未通之始致如
晝㝠日慶時合希所嘗有今當普爲四衆開
天妙瑞度一切人咸令四座閉目伏地於是
天聖衆同時閉眼伏地聽命俄頃之間天氣
朗除㝠晻豁消五色光明洞徹五方忽然有
天書字方一丈自然而見空玄之上五色光
中文采煥爛八角垂芒精光亂眼不可得看
天尊普問四座大衆靈書八㑹字無正形其
趣宛奥難可尋詳天既降應妙道宜明便可
注筆解其正音使皇道既暢澤被十方天眞
皇人稽首作禮上白
天尊自隨運生化展轉億劫屢經侍座未有
今日遭值聖道開諸法門得見天書自然至
眞斯八㑹之氣合五和之音非愚情短思所
能洞明今既厠座次仰覩玄妙被命狼狽不
敢藏情逆用張惶若無神守輒竭所見解注
其音冀萬有一合開示來生不及之體惟蒙
曲憫於是靈妃按筆太眞拂筵玉女執▲金
童颺香月宫散花日精灌津五老監試三界
衛眞分其分度三十二天天有八字其太黃
皇曽天太明玉完天清明何童天玄胎平育
天元明文舉天上明七曜摩夷天虚無越衡
天太極濛翳天八天合六十四字位屬東方
九炁青天其赤明和陽天玄明恭華天曜明
宗飄天竺落皇笳天虚明堂曜天觀明端靜
天玄明恭慶天太煥極瑶天八天合六十四
字位屬南方三炁丹天其元載孔昇天太安
皇崖天顯定極風天始黃孝芒天太皇翁重
浮容天無思江由天上揲阮樂天无極曇誓
天八天合六十四字位屬西方七炁素天其
皓庭霄度天淵通元洞天太文翰寵妙成天
太素秀樂禁上天太虚无上常融天太釋玉
隆騰勝天龍變梵度天太極平育賈奕天八
天合六十四字位屬北方五炁玄天四八天
合三十二天合二百五十六字皆三十二天
大梵隱語无量之音天有飛玄自然之炁合
和五音以成天中无量洞章上演諸天之玄
奥讃大有之開明中理自然之炁普度學仙
之人下度生死之命拔出長夜之魂元始妙
法億劫長存其音既朗其道行焉大法開明
諸天稱慶无極大聖衆至眞諸君丈人五老
上帝十方尊神神仙玉女一時行香旋行三
帀而作頌曰
天尊廻玉駕降席香園中至眞大聖衆
无極天中王神仙導日月鬱鬱披雲宫
五帝翼華轅三界備十方日慶衆眞㑹
歡樂難爲𩀱妙㑹自然感靈瑞發空洞
煥爛啓幽期障蔽日月光玄隂不解夜
四象並安恭靈運自應圖儵歘朗太空
靈書八㑹字五音合成文天眞解妙韻
琅琅大有通玉音難爲譬普成天地功
上植諸天根落落神仙宗中演玄洞府
坦明八幽房開度生死命拔出長夜亡
地獄五若解刀山不生鋒五道無對魂
億劫並少童堂堂大乘化一切不偏功
元始出玉文是爲天中王不勝情歡喜
飛歩誦靈章
天尊開大有落落諸天明妙哉龍漌道
八㑹結成形煥爛飛空内流光三界庭
神圖啓靈㑹玉書應景生天眞通妙趣
五和合成經琅琅玉音響飄飄翠上清
開度無終劫九幽受光明巍巍大法門
教尊一切生斯功不可勝歡樂度萬齡
是時惠澤普流恩被十方信向不死皆得長
年老者還少病者即康枯骨生氣死魂還人
五苦解脫地獄寧閑預以有心皆得神仙矣
天尊吿四衆至眞今日同坐一劫之中開天
靈婁自然玉書度一切人其福弘普廣益衆
生大法既陶恩無不帀无極世界皆受光明
九幽開宥長夜赦魂生者歡樂死者蒙還諸
天人民宿對種親是男是女善惡命根無始
以來至于今生生死展轉殃對相牽天地成
敗功過難明令依大有普吿諸天日月星宿
璇璣玉衡南斗北斗司命司録韓君主録南
昌上宫諸地諸水五嶽靈山三官九署十二
河源長夜之府九幽之中四司五帝一切神
靈採筭録籍推校本源無善無惡輕重之根
生死右別條名列言一切削除斷絶因縁普
同一度以今爲新令此一切成得道眞大福
所普勿使有偏天尊有命諸天敬從於是四
衆同起作禮舉手指上俛手指下无上无下
无極无窮无深无逺无幽无隱无大无小无
始无終一切普度同受光明彈指吿衆一切
咸聞是時四衆同時抗手仰天彈指三十二
天日月星宿一時俱明地下九幽无極之底
光景洞徹无復暗㝠幽隱普見地藏露形山
川溪澗一等緬平冬華結實枯樹發榮慶加
一切功載衆生魚龍踊躍鳥獸欣鳴靈歌交
㑹路無悲聲天靜地黙三官潜寧簡對休息
五道不生人神歡泰聖道太平
天眞皇人曰諸天内音自然玉字皆諸天之
中大梵隱語結飛玄之炁合和五方之音生
於元始之上出空洞之中隨運開度普成天
地之功斯文尊妙不譬於常是故開大有之
始而閉天光明以寳其道而尊其文其字宛
奥非天書之無形眞貴其妙象而隱其至眞
妙感應圖其法運行天尊不以我之才呐而
見命勑使解其義通其玉音玄科有制不敢
違命按筆之日形魂頓䘮率我所見聊注其
文是之與非極我乃心皇道既明諸天稱慶
一切覆載生死並歡大福普帀我情自欣惟
願四衆咸見體明於是四衆至眞尊神一時
稱善天上天下地上地下无窮无極彌羅世
界一切神靈莫不範德尊崇大聖欣道開明
惟願大法廣度无終福流億劫世世長存慶
加願㑹普得道眞不勝罔極四衆同時俱起
作禮稽首受命
　　　太黃皇曽天音第一
太黃皇曽天中有自然之書八字文曰亶婁
阿薈無惒觀音天眞皇人曰其八字飛玄自
然之書字方一丈文彩煥明洞輝八方元始
下教使撰其字解其音合成皇曽天中大梵
隱語无量之音以付道君使教皇曽天中宿
有仙名者度應得道人也
皇曽亶元紀婁都界上京阿那震琳響
薈秀何宛延元無中生眞惒答通明梁
觀覺朗四㝠音韻自成章
天眞皇人曰其章以皇曽天中合五方飛玄
之炁以和八字自然之音曰无量洞章皇曽
天去太明玉完天九億九萬炁元紀以八方
維羅之極婁都者天中心長樓之名上承太
玄之宫玉京之山也阿那以婁都之監主六
梵之數數交則婁都鼔鳴衆眞上朝薈秀則
帝君之遊臺惒答則日月之門户眞人乘金
輪以開㝠玉女仗華旛而披紐觀覺主長夜
之録四㝠拔出九幽之府若能修齋於八節
誦洞章以和魂則七祖披朗朽骸還門佩赤
書於八字明通无量之音將乘雲車以上造
逍遥七寳之林仙童玉女侍衞之焉
　　　太明玉完天音第二
太明玉完天中有自然之書八字文曰須延
明首法攬菩曇天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成玉完天中大梵
隱語无量之音以付道君使教玉完天中宿
有仙名者度應得道人也
大明須靈會延侍開玉眞明道梵玄路
百披入三便法輪洞幽遼攬覺大模新
菩提御綱運曇頥自廻椿
天眞皇人曰其章玉完天中合五方飛玄之
炁以和八字自然之音曰无量洞章玉完天
去清明何童天八億萬炁須延者玉完天西
北闕之號大劫之交須延而開玉眞大聖於
是而廻明道則元始之都候元始開運則都
候啓道梵行諸炁倐歘自朗三便則三界之
門能知八字之音則過三便之上身登大羅
之天法輪則罪福之塲攬覺則生死之端誦
靈音於洞章則名書於紫宫法輪列籍於司
命攬覺度魂於更生菩曇三元上聖執九色
之麾曇頥把十絶之旛上眞轉九色以輪還
曇頥旋十絶以停輪天地得之以無傾萬道
得之以長存神仙誦之以飛空五嶽保之以
致安國祚享之以無窮大劫可以保命生死
可以善縁奉之者延年修之者飛仙也
　　　清明何童天音第三
清明何童天中有自然之書八字文曰稼那
阿奕忽訶流吟天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成何童天中大梵
隱語无量之音以付道君使教何童天中宿
有仙名者度應得道人也
清明稼禄滋那徑返龍山阿秀玉林條
奕奕四垂騫忽覺靈劫化訶摩以敷晨
流眞三界庭吟嘯來運懃
天眞皇人曰其章何童天中合五方飛玄之
炁以和八字自然之音曰无量洞章何童天
去玄胎平育天七億萬炁稼那者天中玉圖
先生治金華之宫與龍山連字煒燁玉清之
上鬱勃洞虚之中領人生死圖録總主神仙
阿奕則七寳林中樹名彌覆四方上聖之遊
圃眞人之戲園忽覺元始飛天神人也主大
小劫㑹訶摩無名之號劫運既終訶摩則以
開㝠敷法教普度天人是時歡樂道教流行
天度炁促人道轉䘮末運破壞故爲流吟萬
劫種善宿有玄名得遇天音修誦洞章玉圖
先生則消罪録於長夜注名南極長生之宫
七祖被幽而更始死户更華琳琅之方因縁
不絶世世爲仙王也
　　　玄胎平育天音第四
玄胎平育天中有自然之書八字文曰華都
曲麗鮮菩育臻天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成平育天中大梵
隱語无量之音以付道君使教平育天中宿
有仙名者度應得道人也
華都秀東宫都梵飛天歌曲爽澄虚漠
麗宛從空和鮮雲䕃靈宇菩婁迓參差
育王乘景輪臻是鬼神家
天眞皇人曰其章以平育天中合五方飛玄
之炁以和八字自然之音曰无量洞章平育
天去元明文舉天六億萬炁華都則天中太
乙宫青華門之别名上有梵天神人飛遊太
極之上玄歌无量洞章曲爽靈風之氣恒拂
揚洞章之曲麗宛太和玉女也於華都之門
而和神人之歌鮮雲者則慶雲之舒敷以散
八音之上平育天帝之隱名常乘八景之輪
遊觀太極之外廻十絶之旛以召大魔之王
平育天音衆眞所崇誦之者飛天遥唱佩其
文三界伺迎七祖出長夜上昇南宫輪轉化
生世爲王門仙童玉女侍衞身形道成飛行
上昇平育天
　　　元明文舉天音第五
元明文舉天中有自然之書八字文曰答落
大梵散煙慶雲天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成文舉天中大梵
隱語无量之音以付道君使教文舉天中宿
有仙名者度應得道人也
文舉答和闕落落冠三門大有開龍漢
梵天敷景雲散馥延霄階氤氲自生華
靈風流返香雲上儛空輪
天眞皇人曰其章以文舉天中合五方飛玄
之炁以和八字自然之音曰无量洞章文舉
天去摩夷天五億萬炁答惒者天中之玉闕
以界三便之門大梵既行元炁通明者也故
龍漢推數而自開赤明待運而敷晨眞人散
香於玉庭氤氲揚熏以拂眞慶雲棲乎紫舘
飛天儛乎空輪慶大宥於元始欣八字於自
然明玄文以度衆音洞章以成仙奉之者脫
苦修之者成眞七祖同歡世生仙門也
　　　上明七曜摩夷天音第六
七曜摩夷天中有自然之書八字文曰飛灑
玉都明魔上門天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成摩夷天中大梵
隱語无量之音以付道君使教摩夷天中宿
有仙名者度應得道人也
上明飛延康灑都出龍漢玉眞開玄夜
酆都度八難明道結空章魔王稽首讃
上有始生人門下典録筭
天眞皇人曰其章以摩夷天中合五方飛玄
之炁以和八字自然之音曰无量洞章摩夷
天去越衡天四億萬炁飛者飛天神人之號
天地改運淪於延康㝠㝠無開飛天啓光於
散輝諸天受炁灑虚玄都龍漢一㑹倐歘四
廻而玉眞者大聖之號都有九幽之酆都人
有善功則大聖開玄夜之户酆都度八難之
場七祖於是而返還幽魂於是而光明道則
八字而開洞章度死魂而還康神魔於是而
伏五雲玄哺爲糧上帝育養始生之神門下
韓君司録度筭於南宫自非前生萬劫宿有
善名者莫得盻其篇目參此洞章奉之者福
流九族生死蒙恩修之者身生水火白日登
晨也
　　　虚無越衡天音第七
虚無越衡天中有自然之書八字文曰無行
上首廻蹠流玄天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成越衡天中大梵
隱語无量之音以付道君使教越衡天中宿
有仙名者度應得道人也
七曜無上道行綱梵玄機上轉天一關
首運倐歘開廻靈非始駕蹠起入空飛
流晨制長夜玄隂自然歸
天眞皇人曰其章以越衡天中合五方飛玄
之炁以和八字自然之音曰无量洞章越衡
天去濛翳天三億萬炁無者元始之炁開明
无上之道行者元元之綱紀維羅八極上首
者北斗四非之宫也運轉天關推㑹度數天
數極則大劫交運廻蹠五篇眞文之化乘大
運之終而五篇明焉空無而出天地自開人
有善功宿名玄都即拔長夜魂出九幽更生
善門長離玄隂生死福中越衡天上都之京
有空峯之山乃萬聖之所遊生死之所歸學
洞玄之道道成得仙徑昇空峯之上受號而
騰空也道未備足身應滅度魂昇空峯受錬
而度南宫也越衡之㫖理極於此矣
　　　太極濛翳天音第八
太極濛翳天中有自然之書八字文曰阿陀
龍羅四象吁貟天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成濛翳天中大梵
隱語无量之音以付道君使教濛翳天中宿
有仙名者度應得道人也
濛翳阿僧嶺陀丘交靈勢龍阜立空峙
羅映曜雲袂四宫生眞景象輪梵三界
吁育錬朽魂貟童度生契
天眞皇人曰其章以濛翳天中合五方飛玄
之炁以和八字自然之音曰无量洞章濛翳
天去赤明和陽天二億萬炁阿者天中有九
折之山連阿相屬陀者山上之樓上通玉清
之炁八望三界之郷帝君乘三素之雲駕九
龍之輿上遊阿丘之嶺下監萬生之罪福龍
者龍山與阿陀相去九億萬里山勢相交日
月明於二山故羅瑛曜雲也皆日月之名四
者四極之宫中有四極眞人主人命籍眞人
常駕象輪之車遊行三界之中校人生死罪
録開度學道之人佩此文誦詠洞章則三界
之官皆條名列言九幽削於地籍長夜抜出
死魂玉名八於帝簿生死度於南宫吁貟則
長生宫中度命之君得入南宫吁貟即錬度
於朽魂貟童日中之生童即灌其津著生契
於四極洽自然之羽章七祖歡於福堂延年
萬嵗世生仙王身度三惡之道過度八難之
場三界稽首而侍衞五帝肅然而奉迎其八
天分屬東方始青之炁炁炁相生彌羅八極
故天有八音皆八㑹之炁結而成章也
元始天尊吿太上道君曰赤明始開其八天
之炁分度並屬東方青天天有八字合六十
四音皆天中大梵隱語无量之音行九炁天
君之道當佩其音誦其章出入遊行當叩齒
九通思九色之龍導從前後青雲九重覆帀
身形宻呪曰
亦明開圖八炁廻眞總統玄關青帝大神
流化九天纏綿我身靈音八書六十四篇
開明天地與我合仙運致龍駕上昇帝軒
　畢引炁九嚥止行之九年八天各以青腰
　玉女青華玉童各八人侍衞身形致青芽
　九炁之精生身光明徹見虚無萬徧道成
　即得飛行其道尊法弘教普度無窮七祖
　同福皆昇南宫九年並得更生善門之中
　勤爲護度諦受勿忘道君稽首奉受命㫖
　　　赤明和陽天音第一
赤明和陽天中有自然之書八字文曰南閻
洞浮玉眸詵詵天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成和陽天中大梵
隱語无量之音以付道君使教和陽天中宿
有仙名者度應得道人也
赤明南上炁閻光流八精洞門吐丹暉
孚景自髙明玉澤充絳府眸華乘運征
洗垢澄虚漠詵詵歩三靈
天眞皇人曰其章以和陽天中合五方飛玄
之炁以和八字自然之音曰无量洞章和陽
天去玄明恭華天九千萬炁南閻者和陽天
中有流火之庭爓光煥乎八方洞浮者則洞
陽之宫南極眞人治於宫中諸是學人始得
道者皆詣流火之庭受錬而成眞然後而得
進入洞陽之宫玉眸流火之膏也既受火錬
體生玉光絳府充溢萬神並歸侍衞身形輔
翼羽衣位登上眞遊宴紫微道業未備運應
滅度魂經洞陽則受錬而洗塵埃澄蕩早還
更生輪轉三界無有罣凝故詵詵歩三靈也
自無前生萬劫宿有善縁不得盻其音章
　　　玄明恭華天音第二
玄明恭華天中有自然之音八字曰梵形落
空九靈推前天眞皇人曰其八字飛玄自然
之書字方一丈文彩煥曜洞明八方元始下
教使撰其字解其音合成恭華天中大梵隱
語无量之音以付道君使教恭華天中宿有
仙名者度應得道人也
上眞梵元始形化觀妙音落景隨運逥
空中讃瓊林九玄導明首靈童生朽心
推元拔夜領前魂飛霄吟
天眞皇人曰其章以恭華天中合五方飛玄
之炁以和八字自然之音曰无量洞章恭華
天去宗飄天八千萬炁梵形者元始天尊也
開龍漢之劫登赤明之運號曰元始上皇開
運號元始丈人隨世化生故以一神落空者
元始空中而出既有天地日月三光而知空
中有眞文也靈者九華眞人治於南上宫中
主九幽之下宿對死魂推前者推筭生死功
德人有善功三官列言九靈即命主録筭其
功名拔出九幽七祖之魂魂神披散昇上南
宫歡樂自然飛霄歌吟天中有散華之臺四
斗眞人所處焉臺下有三寳之林元始書洞
章於林中四斗眞人書迎延之符於臺軒得
佩上天之音眞人克受迎延之符得見迎延
之符逍遥恭華之臺此符使人項負寳曜體
映玉光氣合三素靈洞太空恭華之音理妙
自然也
　　　曜明宗飄天音第三
曜明宗飄天中有自然之書八字文曰澤洛
菩臺緑羅大千天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成宗飄天中大梵
隱語无量之音以付道君使教宗飄天中宿
有仙名者度應得道人也
曜明澤龍階洛覺幽中恱菩題億萬衆
臺上三萬日緑帔飛青衣羅英秀玉質
大羅元上色千劫同一秩
天眞皇人曰其章以宗飄天中合五方飛玄
之炁以和八字自然之音曰无量洞章宗飄
天去皇笳天七千萬炁澤者天中山名其山
上衆龍所崛山有黃房之室一名玉客之臺
洛覺者眞晨道君之内名治於黃房之中混
大劫而不終經龍漢而更明故幽中而悅焉
菩題者飛天眞人之隱號有無數之衆飛於
玉臺之上玉臺處於澤山之陽三萬日月明
其左右羅映則日月天人之内名治在日月
之宫上乘大羅之天梵行之炁運六度之關
以應天地之數數之欲終大劫交㑹大劫既
交諸天日月㑹於玉臺也大千世界之分天
地改易大千同一而存焉人佩諸天之音誦
諸天之章則得駕陵羽之車上昇黃房之室
玉臺之上也
　　　竺落皇笳天音第四
竺落皇笳天中有自然之書八字文曰眇莽
九醜韶謡縁邅天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成皇笳天中大梵
隱語无量之音以付道君使教皇笳天中宿
有仙名者度應得道人也
竺落眇眇化莽莽龍漢初九道并惡元
醜鬼不生軀韶爽元中縱謡歌亂太虚
縁綱整三炁邅值羅天衢
天眞皇人曰其章以皇笳天中合五方飛玄
之炁以和八字自然之音曰无量洞章皇笳
天去堂曜天六千萬炁眇眇者元始淪於延
康之中天書玉字翳而不彰龍漢開運其文
莽莽世遇道眞男女並皆壽三萬六千歲其
運之極又經一劫九炁各生獸以害惡氏其
劫既開後而九獸改號爲九醜之鬼北帝上
眞主生死圖録故立九醜以輔三官數極九
九八十一萬度天炁之反九醜當得轉號爲
九都使者也韶者皇笳天中神霄王之内名
神霄王魔王之主常試教學道之人學正與
不正魔王恒作謡歌以亂之心固者王即保
舉得王保舉徑昇皇笳天中縁邅則南北二
斗君之内諱人有善劫則列言於南斗南斗
則度三界之難拔九幽之苦宣吿魔王不敢
敗之也人之行惡三官列羅於北斗北斗則
吿下於魔王魔王而滅之焉魂付九幽之下
充長夜之役萬劫無期長淪惡縁皇笳天中
有金華之山山有五帝之宫常生五色之雲
日月俠乎左右飛仙翼其華軒學成得道皆
詣金華之山受太乙之信以制神霄之王滅
大魔之試然後而得乘景輪之車遊宴於八
方也
　　　虚明堂曜天音第五
虚明堂曜天中有自然之書八字文曰雲上
九都飛生自騫天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成堂曜天中大梵
隱語无量之音以付道君使教堂曜天中宿
有仙名者度應得道人也
虚明雲天子上關玄玄門九疊鬱陵增
都宫羅玉根飛香繞十絶生炁錬五魂
自開不死路騫林歌要言
天眞皇人曰其章以堂曜天中合五方飛玄
之炁以和八字自然之音曰无量洞章堂曜
天去端靖天五千萬炁雲上者飛天神人内
諱也開龍漢之劫啓赤明之運敷自然之書
立天地之根三象既分而有九層之臺處乎
玉京之山煥乎玄都之上飛天常散百和之
香流五雲之華以灌飛天眞人臺上有太眞
玉郎一日三廻十絶之旛廻旛一周則諸天
上朝繞臺三帀誦詠洞章飛生者南上更生
之神也學人能誦洞章聲參上宫諸天稱慶
飛生即爲開不死之路流長生之炁下錬五
魂之神魂神受錬八景存焉八景備守則共
舉人身上昇九層之臺遊於騫林之中身佩
天書口誦洞章二十四年期得上朝玄都之
宫也
　　　觀明端靖天音第六
觀明端靖天中有自然之書八字文曰那育
郁馥摩羅法輪天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成端靖天中大梵
隱語无量之音以付道君使教端靖天中宿
有仙名者度應得道人也
端靖那梵語育延十轉天郁黙誦靈歌
馥童唱劫年摩夷聞稽首羅宻自束身
法化開滅度輪轉咸歸眞
天眞皇人曰其章以端靖天中合五方飛玄
之炁以和八字自然之音曰无量洞章端靖
天去玄明恭慶天四千萬炁那者天王侍郎
之内名生成四時之炁梵行虚無之綱以正
端靖天中之分度育者天關之空輪也郁馥
中斗靈童之名常運育輪於太無廻十轉以
召其天關十轉則十方大聖上朝玉宫萬神
齊眞而郁馥唱焉摩羅者天中大魔之内諱
也郁馥一唱則魔王束身天開八方法輪之
門以度下世學者之身學知四時之炁十轉
之關則入法輪之門駕乘八景之輿昇乎玉
清之中上朝紫微之臺位及衆眞之賔也
　　　玄明恭慶天音第七
玄明恭慶天中有自然之書八字文曰霐持
無鏡攬姿運容天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成恭慶天中大梵
隱語无量之音以付道君使教恭慶天中宿
有仙名者度應得道人也
玄明霐雿都持甖注東華無色玄玄宗
鏡飊宛大羅攬覺妙自歸姿生豈云多
運抗不終劫容納保太和
天眞皇人曰其章以恭慶天中合五方飛玄
之炁以和八字自然之音四无量洞章恭慶
天去極瑶天三千萬炁玄明則恭慶天之根
也霐者天上都監之神内名也雿都是紫微
宫曲房之號都監之神治曲房之内總衆眞
之録黃簡之文持者龍廐之名衆龍蟠乎其
中常銜金甖而運東井之華以灌諸天眞人
華者月中黃華之精沃注東井之中流津無
窮之源無鏡者則飛天神王遊於大羅之上
出無色之光總生死之籍開度學道之人攬
姿者是三界之門知攬姿之號則神王拔出
九幽之魂開長夜之府度於三界之門也運
容者則太和玉女人度三界則運容導以朱
靈之炁灌以太和之津形上福德之堂保劫
運而無窮也
　　　太煥極瑶天音第八
太煥極瑶天中有自然之書八字文曰馥朗
廓奕神纓自宫天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成極瑶天中大梵
隱語无量之音以付道君使教極瑶天中宿
有仙名者度應得道人也
太煥馥上京朗臺秀西靈廓爲大模範
奕奕神公生神爲滅度宗纓絡拔長㝠
自入更起門宫中歡長齡
天眞皇人曰其章以極瑶天中合五方飛玄
之炁以和八字自然之音曰无量洞章極瑶
天去孔昇天二千萬炁太煥者則極瑶天之
始元也赤明始開八字煥乎空玄之上而極
瑶之天於是植焉馥朗是天中玉京玄臺之
別號西靈眞人常誦无量洞章旋行其上廓
奕則是天中神公之内名與元始同生爲玄
炁之範開滅度之門教學仙之人君能明八
字之音則神公開長㝠之户身入更起之門
上登玉京之臺歡樂紫微宫中有神纓之章
滅度之屍得神纓之童一歌无量之章立得
返形於三錬之房身受自然之炁歡樂無窮
之齡也
元始天尊告太上道君曰赤明始開其八天
之炁分度並屬南方丹天天有八字合六十
四音皆天中大梵隱語無量之音行三炁天
君之道當佩其音誦其章出入遊行常當叩
齒三通思朱雀鳳凰翻翔其前絳雲三重覆
帀身形宻呪曰
三炁徘徊靈鳳來飛玉音八字煥爛紫微
日吉大慶我道洞開朱丹哺飴仰噏靈暉
身生水火絳帔羽衣登空玄歩足踐鳳梯
周旋八天七祖相隨
　畢引炁三嚥止行之三年八天各以太丹
　玉女太陽玉童各八人侍衞身形降致朱
　丹三炁之精返白留容萬劫不傾七祖同
　昇上入福堂返胎王家即得更生其法弘
　普廣度無窮勤爲用心諦受勿忘道君稽
　首奉受命㫖


太上靈寳諸天内音自然玉字卷之三










太上靈寳諸天内音自然玉字卷之四收四
　　　元載孔昇天音第一
元載孔昇天中有自然之書八字文曰刀利
禪猷婆泥咎通天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成孔昇天中大梵
隱語无量之音以付道君使教孔昇天中宿
有仙名者度應得道人也
元載忉恱境利浮爓洞陽禪享苦生界
猷命化南宫婆耶有錬池泥津飾彫容
咎醜遏生源通勃肆鼔洋
天眞皇人曰其章以孔昇天中合五方飛玄
之炁以和八字自然之音曰无量洞章孔昇
天去皇崖天九百萬炁元者元之始載梵行
之炁以成孔昇之天刀利者南無際世界之
號禪是刀利之國生存其國則爲苦生無善
之根其界上有洞陽之宫浮爓爲流火之庭
熒飾光芒靈文既明刀利國土改爲福德之
堂苦生之魂皆得度入洞陽之宫猷是南上
好生君内名也婆泥則錬池之靈童也苦生
之人得度洞陽之宫皆詣錬池受靈童之錬
而更生福德之世咎通刀利世界之魔神常
遏人生生之路人知好生君名詣靈童而受
錬魔神即奉之焉學得八字之音則刀利之
境无極靈官侍衞其身而造南霍則仙人伺
迎三年必能䇿丹霄之輪上昇三炁之天也
　　　太安皇崖天音第二
太安皇崖天中有自然之書八字文曰宛藪
滌色太眇之堂天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成皇崖天中大梵
隱語无量之音以付道君使教皇崖天中宿
有仙名者度應得道人也
太安宛太漠藪遥但赤明滌蕩塵滓氛
色界大羅青太漠導眞科眇邈空洞經
之歴飛天誡堂堂更化生
天眞皇人曰其章以皇崖天中合五方飛玄
之炁以和八字自然之音曰无量洞章皇崖
天去極風天八百萬炁太者虚之名以安皇
崖之天天有帝王監名宛藪而開太漠之徑
以明八字之文明道既彰大羅之上鬱然澄
清滌色者是色界上飛天眞人也常乘景雲
之車駕九色之龍遊乎三界之上出入玉清
之中蕩除塵滓之炁開度善根之人太眇爲
空洞之化結自然之章理明道以教導勸▲
度於萬生學見八字之音洞知天中之名飛
天降致景雲之車載兆上昇化生之臺也
　　　顯定極風天音第三
顯定極風天中有自然之書八字文曰流羅
梵萌景蔚蕭嵎天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成極風天中大梵
隱語无量之音以付道君使教皇崖天中宿
有仙名者度應得道人也
極風流元景羅暉曜九玄梵綱廻天劫
萌邃固玉根景行歴長夜蔚秀落華年
蕭仭空中立嵎上對清賔
天眞皇人曰其章以極風天中合五方飛玄
之炁以和八字自然之音曰无量洞章極風
天去孝芒天七百萬炁極風洞極之炁綱維
八貟而成天也天立而八字明焉流者天王
之内名處乎紫霄之上遊觀玉京之山羅者
月女之諱流暉極風之天洞照九玄之貟梵
則飛天之人萌則元始之神飛天則廻九天
之關大神則固極風之根景皇四上眞人蕭
蔚亦是景霄仙人並治玉京之臺常乘三色
之雲歴校長夜之中料生死於簡籍開度善
根之魂萬劫長對並係之焉若修靈文於洞
章則仰披九玄之房乃得駕三色之雲上昇
景皇之羣拔九幽之魂死骸更生法輪之門
　　　始皇孝芒天音第四
始皇孝芒天中有自然之書八字文曰易邈
無寂宛首少都天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成孝芒天中大梵
隱語无量之音以付道君使教孝芒天中宿
有仙名者度應得道人也
始皇易有炁邈哉何𡪹𡪹無形空中有
寂庭秀玉標宛覺摩羅眞首負三素飊
少童翼朱日都圎煥幽𡪹
天眞皇人曰其章以孝芒天中合五方飛玄
之炁以和八字自然之音曰无量洞章孝芒
天去浮容天六百萬炁始皇天中大梵始行
之炁以綱維孝芒之天天中有天王號曰易
邈從龍漢而來赤明而出在始開之中故曰
𡪹𡪹在虚無之内處乎寂寂之庭神景玉秀
爲萬道之標宛首者太上道君之號道君駕
乘八景玉輿䇿三素之雲開元始之玄奥演
大法以度人少都是日中靈童名也恒散日
精以濯眞流飛華以拂靈披長夜之户明九
幽之房學聞天中之音則洞天中之名天王
下飛景之輿降三素之軿度身三界之上進
入寂寂之庭也
　　　太皇翁重浮容天音第五
太皇翁重浮容天中有自然之書八字文曰
阿繿都竺華漠延由天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成翁重天中
大梵隱語无量之音以付道君使教翁重天
中宿有仙名者度應得道人也
太黃阿雲樓繿波霄上吟郁黙遏玄路
竺頟歌謡音華界多欲門漠漠不可尋
延演億萬衆由庭成鬼林
天眞皇人曰其章以浮容天中合五方飛玄
之炁以和八字自然之音曰无量洞章浮容
天去江由天五百萬炁太皇中元之炁梵太
漠之綱以成翁重天天有九層之樓結雲炁
而峩峩阿繿者則天王之隱名常乘景霄之
輪遊觀九層之阿處玉樓之上上鳴洞章以
召魔王上爲眞仙之舘下爲鬼神之家郁黙
者爲天中魔王之隱名竺頟則是魔王之都
伯也恒在欲界之上誦詠空洞之歌延演則
是束鬼之庭由者則爲禁鬼之房天王上登
雲樓之上吟誦无量之章則天魔應響而來
羣鬼詣由而伏形眞人常佩八字而飛空誦
无量而登玉清竊其音則洞徹盻其篇則洞
靈奉之者則九祖開泰修之者則死骸而更
生也
　　　無思江由天音第六
無思江由天中有自然之書八字文曰九開
自辯阿那品首天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成江由天中大梵
隱語无量之音以付道君使教江由天中宿
有仙名者度應得道人也
九玄乗運明開清長夜宫自以靈運㑹
辯集大化通阿丘超龍嶺那耶翼三房
度品飛天衆首化以成童
天眞皇人曰其章以江由天中合五方飛玄
之炁以和八字自然之音曰无量洞章江由
天去阮樂天四百萬炁九開大衍之數天地
未光有九分之關轉輪三炁九度明焉江由
天炁於是而立九五列位開定隂陽法化流
演萬品受生阿丘天王之内名常乘九色之
龍駕三素之軿上登龍山之巔遊觀九玄之
中那耶者飛天神人之隱諱飛行三界之上
歴披長夜之宫開九幽之房拔度善人之魂
有明八字之音誦詠无量之章則九祖得出
長夜之府幽魂更生朱陵之宫可謂朽木生
華死骸還童長修不怠則飛天齊功也
　　　上揲阮樂天音第七
上揲阮樂天中有自然之書八字文曰无量
扶蓋浮羅合神天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成阮樂天中大梵
隱語无量之音以付道君使教阮樂天中宿
有仙名者度應得道人也
阮樂無爲始量度飛天人扶㬢通幽夜
蓋慶流上玄浮爽乘運歸羅界開大千
合慶更生賔神公定命年
天眞皇人曰其章以阮樂天中合五方飛玄
之炁以和八字自然之音曰无量洞章阮樂
天去曇誓天三百萬炁阮樂天中有无量品
大聖衆无量則大衆之始神也總統飛天之
人皆受其品量而得遷昇也扶㬢者則更生
眞人内名常校幽夜之録簡善惡之根善者
受其開度惡者極其對根蓋者玄中之福堂
大號也幽夜之魂受眞人開度謂之浮乘運
而歸上昇福堂羅者大羅也而開大千世界
間合更生之賔上詣大羅之天神公是大羅
天之丞相爲受更生之賔定命籍於朱宫削
死根於三官也學知八字之音則九祖受福
於眞人拔幽夜之萬劫受更生於神公也
　　　无極曇誓天音第八
无極曇誓天中有自然之書八字文曰玉誕
長桑栢空度仙天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成曇誓天中大梵
隱語无量之音以付道君使教曇誓天中宿
有仙名者度應得道人也
曇誓玉都上誕騫秀東華長條班紫洞
桑林翠碧霞栢卉和神風空生自然歌
度人三界庭仙堂養雲芽
天眞皇人曰其章以曇誓天中合五方飛玄
之炁以和八字自然之音曰无量洞章曇誓
天去霄度天二百萬炁玉誕者曇誓天中都
名也上有騫林之樹覆䕃東華之宫騫林之
葉有大洞之章紫書玉字煥乎上清下有扶
桑之樹上森騫林之叢碧雞鳴其蓋青霞翠
其峯神風流返香之草以鼔桑林百籟之音
神風一詠空生洞章度仙者曇誓天中飛天
神人也常以雞鳴之始上登玉臺之上仙堂
之中取五方雲芽之精仰咽日月三晨之光
常簡學仙之人生死録籍開度九幽之魂昇
入法輪之門學知此法則能䇿神風以飛煙
上昇騫林之叢七祖則出長夜之府上登更
生之宫也
元始天尊告太上道君曰赤明始開其八天
之炁分度並屬西方素天天有八字合六十
四音皆天中大梵隱語无量之音行七炁天
君之道當佩其音誦其章出入遊行常當叩
齒七通思白虎師子導引左右素雲三重覆
帀身形宻呪曰
七炁金靈八天尊神白虎䇿輦師子捧轅
七炁纏綿鍊我成仙身發金光肺映素雲
内外變化昇入洞門七祖出夜九幽放魂
三塗五苦長斬惡根同歡福舍受慶自然
億劫開度隨運長存
　畢引炁七咽止行七年八天各以太素玉
　女玉童各八人侍衞身形降致太素七炁
　之薫留年住世萬劫童顔慶及七祖昇度
　南宫返胎更生世世王門大乘妙道普度
　天人勤爲用心勿忘我言道君稽首奉受
　命㫖
　　　皓庭霄度天音第一
皓庭霄度天中有自然之書八字文曰玃無
自育九日導乾天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成霄度天中大梵
隱語无量之音以付道君使教霄度天中宿
有仙名者度應得道人也
霄度玃靈運无量洞得眞自抗不終劫
育生保長年九㑹應玄機日童披夜還
導蕩長夜戸乾門鍊五仙
天眞皇人曰其章以霄度天中合五方飛玄
之炁以和八字自然之音曰无量洞章霄度
天去元洞天九萬九千炁霄度是元始始開
之炁溟涬無色之中玃無是龍漢之天飛天
神人也元始始開之際玃無乘運而出凝自
然之精而立霄度天焉故曰无量而得眞也
霄度既立而自抗不終天劫育者霄度天王
之内名常駕象輪之車遊行九玄之門轉九
機之度以應劫㑹之期天運之終而日童停
光拔度學者之人灌以水母之精導以太和
之炁攝召長夜之魂得出九幽之户皆上詣
天門受鍊五神進昇朱陵之宫受福禄於天
堂逍遥無爲永居自然也
　　　淵通元洞天音第二
淵通元洞天中有自然之書八字文曰坤毋
東覆形攝上玄天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成元洞天中大梵
隱語无量之音以付道君使教元洞天中宿
有仙名者度應得道人也
元洞坤幽户毋宫運地關東河受靈㑹
覆山繞長源形居無窮炁攝鳥對帝君
上選皇生録玄圖記仙人
天眞皇人曰其章以元洞天中合五方飛玄
之炁以和八字自然之音曰无量洞章元洞
天去妙成天八萬八千炁淵通者通元之炁
炁凝而成元洞天也坤毋者太隂都候九靈
之毋治在東海扶桑暘谷之淵常總地機輪
轉元炁上應天關天關轉地機動周天一度
水則涌三千三百度九江涌溢水則彌天東
海受㑹制期河源覆山水神也治於須彌之
山以山鎭固於巨海遏斷於長源則地機而
不淪保劫而長存㑹之欲交而坤毋出東海
之上攝召鳥毋鳥毋則水之候神上詣帝君
而申劫㑹以度學仙之人上選者上帝司命
也水欲出而司命科校學仙人名上言玄都
之宫有知八字之音大水出時則鳥毋迎以
鳳車上登須彌之山倐歘之間而天地都清
矣
　　　太文翰寵妙成天音第三
太文翰寵妙成天中有自然之書八字文曰
陀羅育邈眇炁合雲天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成妙成天中
大梵隱語无量之音以付道君使教妙成天
中宿有仙名者度應得道人也
妙成阿陀嶺羅暉曜玉階育生部十部
邈匡三界畿眇眇行上雲炁結成羽衣
合景北靈舘雲上携手飛
天眞皇人曰其章以妙成天中合五方飛玄
之炁以和八字自然之音曰无量洞章妙成
天去禁上天七萬七千炁妙成以龍漢洞玄
之炁赤明開運其炁於空洞之中與五篇眞
文結炁俱明元始號妙成之天陀者天帝之
内名與妙成俱生在雲阿之嶺羅者是月妃
之内名陀在雲嶺之上抱月而明也妙成立
而有天中神字曰育生總統十方飛天之神
也邈是天中神王羽林監神王常使匡御三
界之上以簡人生死之籍主魔王保舉得道
之人得魔王保度上詣羽林監受符以昇天
眇眇行雲宫之中羽林結雲炁以成衣身衣
結雲之衣遥入朱陵之宫而受福於天宫則
與飛天合景雲上而飛也學知天中之音則
三界所稱也地祇奉迎洞明鬼神而坐知自
然三十二年則能駕空飛行三界遊乎上清
七祖即得開出長夜度身朱宫逍遥無爲衣
食自然也
　　　太素秀樂禁上天音第四
太素秀樂禁上天中有自然之書八字文曰
飛天大醜總監上天天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成禁上天中
大梵隱語无量之音以付道君使教禁上天
中宿有仙名者度應得道人也
秀樂飛空經天人誦靈書大隗妙法羅
醜伯促運除總攝八㑹炁監度長夜軀
上受南宫食天賔同福廬
天眞皇人曰其章以禁上天中合五方飛玄
之炁以和八字自然之音曰无量洞章禁上
天去常融天六萬六千炁秀樂者則禁上天
飛玄之炁而結成空洞之經以度禁上天人
飛天者是十方飛天神王也常在飛玄之上
而誦空洞之經以和自然之炁拔度學道之
人大隗則三界之都録主生死之圖籍醜伯
則是三界之魔王常受事於大隗學識其音
則享福不知其音則被殃故得魔王保舉而
身昇三清也總是飛天都統之官常攝八㑹
之炁以促天地之運炁監則天王之監領長
夜之宫校學道簿録開度九幽之魂學知天
中之音則天王之監列言大隗勤録仙簿得
爲眞人九祖父毋即出長夜上昇南宫逍遥
歡樂與飛天同賔也
　　　太虚無上常融天音第五
太虚無上常融天中有自然之書八字文曰
沙陀劫量龍漢瑛鮮天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成常融天中
大梵隱語无量之音以付道君使教常融天
中宿有仙名者度應得道人也
常融沙蘭宫陀丘巨億人劫運改大羅
量度飛天眞龍爲無崖固得道難可新
瑛勃保靈運鮮童歡長年
天眞皇人曰其章以常融天中合五方飛玄
之炁以和八字自然之音曰无量洞章常融
天去騰勝天中五萬五千炁常融天是無上
洞極之炁而結成天天中有沙蘭之宫是紫
微之別舘處乎玉清之上煥乎紫虚之中中
有陀丘之衆巨億萬人陀丘者是新得度受
靈之人也功德未備故散處其中劫運一交
則陀丘之衆計功之重而得昇度朱陵之宫
受福而仙也龍者龍漢之時道始純朴徒有
其化難可爲新瑛勃者龍漢之時飛天神人
也常開度九幽之魂度蘭宫之中鮮者南宫
之童學人得度而鮮童錬其形容度於朱陵
之上受福於歡樂之堂也
　　　太釋玉隆騰勝天音第六
太釋玉隆騰勝天中有自然之書八字文曰
碧落浮黎空歌保珍天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成騰勝天中
大梵隱語无量之音以付道君使教騰勝天
中宿有仙名者度應得道人也
騰勝碧重雲落羅曜上玄浮空禮七寳
黎度慶玉文空嘯詠靈風歌章歡天賔
保此不終劫珍我自然篇
天眞皇人曰其章以騰勝天中合五方飛玄
之炁以和八字自然之音曰无量洞章騰勝
天去梵度天四萬四千炁騰勝者赤明九鍊
之炁以成騰勝之天天中常生碧霞之雲炁
以䕃騰勝之天落者雲中飛天之神常乘碧
霞之輦遊於騰勝之天一日三時引天中之
衆聖上朝七寳之宫浮黎天王之内名象聖
上朝而天王稱慶焉空者天中之侍宸嘯而
靈風聚煙靈風旣鼔音成洞章學知八字則
明天音七祖去離九幽之府上昇南宫爲飛
天之賔保此不終之劫珍其自然之功旣入
無爲之堂而保我至眞之篇也
　　　龍變梵度天音第七
龍變梵度天中有自然之書八字文曰惡奕
無品洞妙自眞天眞皇人曰其八字飛玄自
然之書字方一丈文彩煥曜洞明八方元始
下教使撰其字解其音合成梵度天中大梵
隱語无量之音以付道君使教梵度天中宿
有仙名者度應得道人也
梵度惡縁界奕奕昇靈門無中拔長夜
品量九幽魂洞明宿對根妙覺有始端
自入歡樂舍合眞齊仙羣
天眞皇人曰其章以梵度天中合五方飛玄
之炁以和八字自然之音曰无量洞章梵度
天去賈奕天三萬三千炁梵度天從龍漢後
一劫而受龍變之號結大梵之炁而成天焉
惡奕者天王之内名住於龍漢之中諸縁並
盡而得過度三界之庭昇入太虚之舘受九
仙之鍊而得進登大聖之號赤明開運元始
鍚爲梵度天王故奕奕而昇靈門也無者太
元眞人受天王之符而度長夜之魂品量功
德之録斷絶宿命之根受度之魂旣去九幽
之對而得度妙化之堂便識宿命其有始端
思縁並盡逍遥歡樂之舍與飛天而合眞也
　　　太極平育賈奕天音第八
太極平育賈奕天中有自然之書八字文曰
元梵恢漠幽寂度人天眞皇人曰其八字飛
玄自然之書字方一丈文彩煥曜洞明八方
元始下教使撰其字解其音合成賈奕天中
大梵隱語无量之音以付道君使教賈奕天
中宿有仙名者度應得道人也
太極元始炁梵行大羅青恢廓洞崖上
漠漠無象形幽中有妙眞寂中自生精
度我六梵行人化三界庭
天眞皇人曰其章以賈奕天中合五方飛玄
之炁以和八字自然之音曰无量洞章賈奕
天去梵行天二萬二千炁太極者無數之極
而登六羅之上號賈奕天元梵則元始風澤
之炁抗舉澄漢之精髙而洞浮懸而不落恢
漠者逺而無礙有而若無微不可名妙不可
尋幽𠔃寂𠔃其中有眞眞中生精度學者之
身六梵之行人如六梵而即化形逍遥三界
之上遊乎大羅之青名入賈奕天録九祖並
度大羅之宫受福於七寳林也
元始天尊告太上道君曰大運啓期赤明始
開其八天之炁分度並屬北方玄天天有八
字合六十四音皆天中大梵隱語无量之音
行五炁天君之道當佩其音誦其章出入遊
行常當叩齒五通思飛龜羽蓋蓊鬱左右玄
雲三重覆帀身形神童玉女羽衣飛裳侍衞
前後宻呪曰
玄天徘徊流景上清大有啓運八字髙明
飛玄澄虚洞音自生五炁纏綿灌我身形
冠帶北單受鍊洞靈腎府化仙内水光精
飛行三界遊宴紫庭七祖同慶歡樂劫齡
七寳林中返胎更形長夜滅死南宫記名
黃籙白簡世世生仙
　畢引氣五嚥止行之五年八天各以太玄
　玉童玉女五人侍衞身形降致玄滋五炁
　之精停年留劫保命三清七祖同慶世世
　生仙其法髙妙深寳勿輕道君稽首奉受
　命㫖
天眞皇人稽首上白
天尊自受日月隨運流遷去来轉輪一光一
㝠一滅一度一死一生身受破壞一敗一成
經履天地改易光明幽幽眇邈非可思議自
龍漢以来已九萬九千九百萬重劫縁對相
牽世世不絶至于今日亦嘗生王門亦嘗生
賤家亦嘗生富室亦嘗生窮寒亦嘗生人尊
亦嘗爲僕使亦嘗嬰六疾亦嘗受光明亦嘗
受智慧亦嘗受愚聾諸行備經身未泰定惡
對縁生而作無道非人所行不敬天地不畏
鬼神不慈不孝傷害衆生死循劒樹足踐刀
山或入寒夜或入鑊湯流曳三塗五苦之中
形魂楚撻痛毒備嬰萬劫對苦乃得還生六
畜之中年命無幾更受死壞方復還充五嶽
長徒東嶽作役無所不更千劫受苦乃得還
生邊夷之中雖有人形而無人情年命無幾
身復死壞魂逝四瀆漣汲溟波塗炭寒冰晝
夜無寧百劫對盡乃得還生賤人之中六疾
醜陋可憎之極年命無幾復受死壞魂入長
夜九幽之中配役三河禆塞長源寒癘切肌
諸苦備經一切縁盡乃得更生人中之門形
容端正人道備足年命無幾復受死壞魂魄
方還三官都使驅馳百極流離鬼庭萬年罪
竟乃得還生善人之門財寳無乏雖受寛泰
年命無幾復受死壞魂神方還三官善鬼受
任都伯統承生死千年根斷乃得受生通靈
徹視坐見鬼神役使召制助國救民或輔
帝王平斷四方年命無幾復受死壞魂神乃
得爲五帝賔友交遊神仙百年根對並消地
謫周竟三官都統諸天記名乃得受生富貴
之門王侯之家榮禄難勝根盡福生發心大
願布散窮乏廣作功德而受滅度徑上天堂
逍遥歡樂衣食自然二十四年更生貴門受
炁智慧五心開聰修奉經法賤財重道慈心
一切恭敬師寳功德未全復受滅度上昇南
宫朱陵度我命籍三界書我功名周流十方
三十二天交遊上聖爲太上之賔十年還在
人中身作師宗宣通法音開度天人教化羣
生展轉億劫無所不經死備三官徒對年限
垂竟而又行惡心罪倍於常更受死壞復還
三官對於徒謫苦痛過先如此一善一惡一
緩一急一死一生一惱一歡艱辛轗軻億劫
之中諸惡漏盡福德自生乃得還在富貴之
門道得因縁供養經法七寳告靈發心善願
功名得全爲三界所舉五帝所明降致雲輿
八景瓊輪駕空乘浮白日昇晨被蒙天尊曲
逮重恩拂飭朽骸得見光明超淩三界位登
天眞今日侍座歡樂難言天尊不以先昔所
見淺狹觸事無能見使注筆解說天音命重
教嚴不敢隱情輒極所見悉表乃心雖不覼
縷然經歴前生億劫以来遊渉天元隨法生
死恒值眞文自不履其玄化洞於本根將感
以私短而切申自然之書以解曲逮之文振
琳琅之響叩瓊瑶之音義體雖不都備由足
申演天地之根矣其諸天之中闊狹度數氣
象變化日月星宿宫室山林眞人城臺及魔
王鬼神應承之所由其事深奥亦非可都詳
且問難因縁亦已舊章載不復一二論爲煩
重今粗解天書五合文義其道足以開度天
人拔諸苦根大法開張澤被十方今生来世
男女善人當得此恩然按元陽玉匱九天推
數運行靈關周廻三十二天一交僞道出行
萬姓心懷詐共崇奉此文當還大羅之上七
寳宫中三五周竟萬道勢訖大聖隆興下世
度人誅罷僞座退翦逆民道德興隆天下太
平國主享祚十方寧焉眞經輔世善瑞日生
壬子之初乙卯之年至甲子之旬當有青帝
九種仙人乘九色之龍出遊泰山齎此眞經
以掃不祥眞經下世角音龍釋得遇吾此道
其祚自强以保甲申普度天人其時歡樂此
經之功也奉之者享福修之者神仙斯文玄
奥廣覆無窮大法尊重伏願天尊普告諸天
上帝大聖尊神日月星宿地上地下五嶽四
瀆及河海水帝神仙眞人十方世界諸靈官
一切依大有之格俯仰之科禁儻漏慢秘而
奉焉
是時天尊舉手彈指天上天下地上地下無
極世界一切神靈莫不祕奉諸天大聖衆同
時稽首長跪稱善天尊告四座大聖衆无極
太上大道君三十二天十方尊神等天眞皇
人曰龍漢之前在延康之中隨運生死至于
龍漢乃受縁對魂形艱苦塗炭三官縁盡根
斷得入福門經履天地一成一敗無復限極
渉見天元恒值靈寳世世出法化度天人是
以洞究天中之事能解天書自然之丈大法
開明諸天所崇宜宣至理音究朗然故令注
筆解其曲逮合和五方无量之音以成諸天
普度来生其中玄奥信而可尊靈音旣朗諸
天光明天上天下地上地下十方无極世界
一切神靈莫不崇奉依明眞玄科舊制以玉
童玉女各二十四人燒香侍眞檢慢紏非不
得輕宣四萬劫一出下世度人明各檢愼勿
使有言是時四衆一時作禮稽首稱善
天眞皇人曰天書尊重度人无量貴而享福
慢而禍臻諸是上天已得道過去无極大聖
至眞尊神及飛天神人五嶽神仙莫不備受
崇奉天文自然之音以成至眞者矣自非宿
名金籙玉字上清終不得見脫於漏慢之中
見其篇目神迷其心终不開悟有其宿分自
當發心願樂神文生遇其世與文相值當齎
七寳紋繒之信詣師告盟上聞諸天受而佩
身得佩此文諸天所敬三界所稱五帝所侍
地祇奉迎一切神靈莫不朝門將拔九祖於
長夜開度死魂於九㝠返受胎於靈氣得受
生於富貴之門長與諸天交遊提携太上之
賔也
五老帝君宣告諸天地上五嶽靈山三河四
海神仙眞人玉女一切神明天眞皇人開大
有之妙化通自然之靈文天書尊重禁不輕
傳今生男女心不懷二敬信自然受之者皆
得昇度奉之者皆得長年輕財重法致魔不
言来生男女心當破壞各懷僞黠貴財賤道
不信至眞縱有歸向多以浮華意志不專貪
竊窺覦致魔有言故玄科吿禁以七寳紋繒
質求人心有至學之士依科齎信便言名諸
天頒告五嶽地上神仙一切記名宣示魔王
保舉三清然後而傳有違玄科身負風刀萬
劫無還九祖塡夜長役河源一切神靈明識
此言
天眞皇人告五老帝君我嘗於龍漢之中受
文於無名常存之君俯仰之儀以丹筆書諸
天八字之音合二百五十六字以黃繒爲地
佩身依明眞玄科以金銀珊瑚瑠璃硨磲水
晶瑪瑙七寳鎭靈五色紋繒各四十尺以奉
神眞玄科之信不得輒虧至於有心窮乏不
備貴得表眞當量其輕重宜而授焉
西王母以上皇元年七月丙午於南浮洞室
下教以授清虚眞人王君傳於禹封於南浮
洞室石磧之中大劫交運當出於世以度得
道之人



太上靈寳諸天内音自然玉音卷之四















