#+TITLE: 三洞讚頌靈章-元-
#+DATE: 2016-06-11 12:26:53
#+SOURCE: github.com/kanripo/KR5a0326 master 8143d009                
三洞讃頌靈章卷上鳥八
　　　玉清惠命頌
稽首玉清元始尊稽首金闕虚無帝包含造
化運隂陽極處自然無凝滯生天生地生人
物五色祥光隨處慧度人无量不思議敢仗
祥光來拯濟歸命東極宫中尊歸命十方救
苦尊毫光遍照三千界智慧潜通五苦門常
以廣大威神力慈悲救苦濟亡魂指迷惡道
返歸真法橋大度永長存
　　　華蓋玄謁真凝炁章
幽微蘂宫爲仙宅道貫樞靈圓景白飛根散
葉翳翠條妙炁三華貫幽徹鬱靈杳淑真人
墟雲景眸奔通烜赫泥丸三五合靈芝結珠
固精神炁活飛煙妙靄却殘𠒋鍊獲飛仙去
否厄太玄太和在右府紫清真人道爲主中
虚恬淡自怡然返老還胎導玄圃知雄守雌
資天機回反乾坤鎮中主飛玄神炁合青玄
含蘂吐芳明子午錬養靈根不復枯萬靈朝
㑹羣隂覩琅音玉霜灌死體徘徊沉黙須周
普擒龍捉虎坐飇輿隱韻流音遨妙府黄華
朱醴濯陽精萬道炁爲羣仙舉
　　　妙英飛爽集玄炁章
道貫青玄集素瑞靈寳飛真瓊妙炁生魂育
魄返金容五藏生華凝景翠三田飛鬱暎華
峯寳曜玄黄端拱㑹提攜日月運璇璣九炁
發春揚拆地含和吐蘂曜金蓮驪龍吐珠呈
彩翅鸞鳴鳳翔對上賔虎嘯虚岩華曲麗洞
觀三界百關明六緯七經齊天地飛靈煥景
擲炎靈東井天河灌幽渭九龍奔躍騫寳園
圓景燦煒總翹轡飛霞採集咀玉根景景胎
仙生萬彚千災却消摧凶殘幽室光明何所
繫紫華混合青玄宫電掣雷奔絳霞閟雲臺
碧落黍米珠導達光玄煥二炁注念左府悟
玄機反覆隂陽成上位
　　　青靈九炁君頌
東華吐靈鳳西宫扣瑶音三炁結空洞太虚
生中心靈書披七條寳文翠華林鳳福逐天
響六時應節吟上有度命童煥夜朗長隂萬
劫保形明眇眇莫能尋長鍊不死年與運同
浮沈日月照靈魂璇璣向東南九星落形影
寳花生五心自有不彫神與我契丹金赤書
檢籍炁玉訣妙自陳朱宫有緑籍魔神莫能
侵
　　　丹靈三炁君頌
絳雲翠玉虚靈風披太微遼遼六炁降眇眇
吐靈輝乗我日中影披轡順天迴朱童披靈
夜洞陽鍊落暉玉章度促年靈歌五神開長
浪无絶景一念入九圍億劫超幽期華命不
彫衰飛天披重關南宫朗凶機朱陵定絳籍
神備便形飛七祖上生天福德髙巍巍輪轉
空洞魂出我九玄扉夜景披朝陽飄飄乗運
歸
　　　皓靈七炁君頌
琨臺生琅音玉炁遐七㝠寳章洞太虚攝真
入无形錦雲翠朱日圓華逐月生混合自然
炁迢迢九遐清六慧純梵行五神有髙靈絳
宅耀朱景萬劫不彫零長存好生君太乙合
黄寧保命度符籍鍊魂金華庭引歸不死炁
飄飄乗運生七玄入南宫枯骸更鮮榮長樂
登雲浮髙飛戲彩軿逍遥大羅外三界莫能
輕
　　　玄靈五炁君頌
飛歩入北清把真招上元乗景望玄臺四華
生錦雲中有採芝童羽衣何紛紛長歌九命
籍金籙赤書文十絶遶華庭飄飄度命幢緑
蓋乗風迴丹霄拱瓊軒爲我造上皇拔録九
夜門度命朱陵闕長保億劫椿留神營絳府
赤子明玄關受形不死炁自然生寳魂七祖
度南宫世世福慶門
　　　青玄凝真導魂章
玉亰萬法大羅尊千重寳梵億玄言碧霞絳
雲引衆道玉闕金閤敷真文偃定髙真遊飛
空八極飛神度無邊鬱鬱昭昭萬炁中吐聲
如嬰炁成紋振動梵天是空道靜明法曜惟
慈雲超簡昏衢北羅酆列上金簡還靈明炎
炎火池成清涼解刃挫鋒悉摧紛豁散業境
空法身保召罪性來吾壇天尊經濟本无際
萬天萬地成真元莫有不從不化度超凌三
界佐虚玄隨心所召隨心歸仙信梵音如甘
泉一聞百骸解熱惱朱陵開度成飛玄超凡
大道入慈悲不濯巨細惟翩伶華夏泠泠引
汝魂逍遥獨歩紫虚天
　　　金真章
天魔乗空發萬神駭神庭託化謡歌章隨變
入无名囂塵何紛紜穢道當塗生雲合結朱
空北帝湧神兵鼔極自知道玄運來相征上
景御飛轡迅駕檢雲營促校北帝録收執羣
魔明豁落張天羅放威擲流鈴金真護空洞
玉光煥八㝠金符守上宫神精戮天精剪滅
萬妖炁億億龜齊齡上承九天信嘯命靡不
傾招真究三洞惠誦朗日清八道望玄霞七
轉緯天經洞合帝一真㧞度七祖程削落五
苦根反魂蒙受榮金光耀寂室神燭自然生
香花散玉宇煙炁徹玉京帝遣徘徊輩三元
降緑軿迅駕騰九玄朝我玉皇庭
玄掖振雲袂飛空樂未央髙歩七寳林逍遥
天衢長迢迢玉京山瓊臺耀飛梁仰觀黄金
闕俯窺白玉牀中有黄老君紫炁斡天章宴
坐捧生籍緑筆紀華陽萬劫長無期超凌不
死郷
雲衢耀明景瓊田植紫芝神風翔髙清琅琅
聲何悲三華覆八圓梵炁籠玄機至道參寥
廓招真凌雲飛吟哦懽蒨燦閬風映崐池下
有招仙子千劫戲雲衣不老游萬天十極雲
霞棲
紫蓋筞神麾朱霞暎清微鬱儀煥丹極結璘
耀玄輝神風挹三素九老揚雲旂俯仰重霄
上宴樂服靈虚攜晨朝玉賔西華羅髙墀窈
窕方諸宫青童躡雲墀旋歩歌丹鳳朗嘯乗
雲飛
西宴瑶池湄東遨蓬萊津倐忽越桑田暘谷
耀朱晨龍旌曵干林寳蓋迴九真流鈴煥中
黄握節斥魔氛萬仙拍手笑清歌浩无垠翹
傾觀太无齊齡太上賔
檢仙尊帝一金書妙雌雄髙奔契八素混合
百神功二老兩仙王五靈符籍同神光耀金
樓妙哉雲炁重是謂大洞法九真歩玄空金
津和玉液咽服瓊樹豐鬱羅朝太上揚袂歌
天風
乗烟結霞友御轡歌寥閑北登廣寒宫玄英
玉練顔飛歩天津上雲璈鳴鼓彈龍軿駕虎
袱朝揖扶桑暾夕憩琪林影攜提控九玄遨
遊太空館徘徊運朱輪受書登南丹長歌億
萬春
朝登太微宫夕憩常陽臺天風扇清泠筞駕
五雲回星珠羅碧漢綽約流九垂眇莽御明
煙圓霄宴玉墀神虎攝萬魔靈威煥巍巍金
真檢雲營玉室暎靈堦丹丘无圓方竒哉仙
真才
泛景宴紫清雲旌儛丹霄遐觀瑶臺上釣天
何迢迢流風煥騫樹神光耀瓊樓仰噏玄珠
華金書輝層洲萬天拱四皇羽履迴煙輈八
浮羅鳳蓋琅樹暎飛飇霞墉帶神畿干齡如
一朝
琳琅魁華晨九遐凌非煙左顧招无英右盻
揖白元神光御玄素黄老俯芝田吉光駕飛
乗遊戲控流軿髙皇覲紫微恍朗遊萬天春
秋无彫謝千劫窮遐年至真无所得𢹂提靈
景仙
　　　青帝歌
東望重拜手蒼帝玉皇君靈風鼓槖籥育物
布元春雲龍轡嚴駕玉衛擁瓊輪枯萌泛霑
及大惠无不均萬仙歌以道委曲戒天人心
根迷自固拱跽戴洪仁
　　　白帝歌
六甲抱金闕七政守靈壇流鈴擲火化威劒
巨龍蟠邈彼素靈真明憲孰敢干束制妖鬼
魔凛落霄風寒沴炁既已息萬天俄而安真
儔荷大芘抵顙相歌歡
　　　赤帝歌
太景開玉樞洞堂啓金除騫林廕瑶砌丹鸞
踏瓊株寳房名曲麗明璫神所居飛遊豁雲
道引目盻真都天日永不夕重烟鎖青廬太
上敕印開帕几羅簡書
　　　黒常歌
无質統有物淵兮上帝心不啓不發道藴妙
化機深恐爾漏未盡隂想忽浸淫輪轉元涯
波苦道相迷尋萬年常謹約一旦自湮沈无
沖落鬼境殃譴不可任
　　　黄帝歌
萬天拱中宸控駕玉池根翹機貫億曆洞朗
闢四門大有混皇真糺制星宿魂非帝道不
運有方賴之存威忿即霜秋和豫爲陽春生
成握元紀仰荷戴无垠
　　　青帝消魔讃
洞耀育元精青華開大明布育九天炁始生
荐无英扶陽通攝御丹林合總真積霄始暉
上鬱疊明霞晨靈光煥羅絡衛育保形魂混
化合玄景仁惠消魔羣萬徧道已超功當奏
上清
　　　赤帝消魔讃
三炁藹靈闕明虚煥玉丹朱陵有帝真華雲
飛絳軿統御萬界中撫運超億千執筞按簡
籙洞章敷神篇解結散禍根流金摧兇姦志
能成此道魔試俱無前保度冥劫津宴盻无
窮年
　　　白帝消魔讃
西靈回七度太眇鬱明華白元維我神皇真
御景霞皎皎三素暉昭昭破百邪攝音延至
炁金晶育三田錬結固玉質寳曜暎瓊鮮魔
精當滅試逮地无沈連逸轡髙清館齊輪太
上仙
　　　黒帝消魔讃
北玄三秀藹太上紫皇居總炁攝幽棲造化
敷靈綱下統虚危精寳育天元房靈通太妙
神纏羅衛百關豁落滅魔試凶災永不干大
道保自然壽命无虧殘萬劫享慶㑹白日登
雲輪
　　　黄帝消魔讃
混化歸沖妙元皇總帝靈真老閉黄闕四御
齊玄鈞圓華太張上同攜堅王君結津固百
骸瓊耀擁胎仙晨暉注明景魔應自滅形萬
道保无虧返老回童嬰五㑹合一炁飛馭超
雲京
　　　龍漢始青玉曆寳頌
九陽迴妙炁三景散元精碧靄浮靈篆青林
粲淑英超遥玉清府遼邈蓬萊瀛真化通无
間神風滋萬生
　　　赤明丹光玉曆寳頌
浩劫開神運龍文泛赤霞八威奔電激九鳳
破兇邪錬度丹皇室飛昇元始家炎明常繼
照靈慶集晨華
　　　上皇中靈玉曆寳頌
混黄生一炁感化結真形上德持柔順含光
洞杳冥建中該九極執本統三晨煒燁天端
上飛芒曜玉靈
　　　延康素靈玉曆寳頌
皇老儲靈粹金精曜斗威六天咸馘滅萬寳
復幽微爽炁浮髙闕寒光藹素輝空同披玉
勒華麗九霄飛
　　　開皇玄上玉曆寳頌
五炁符元妙諸天混太冥辰精飛羽黒玉女
散華青紫筞封天寳玄光凛帝庭羣魔欽至
化萬國保安寧
　　　空洞靈章
飛玄紫炁凝靈根綱維玉虚總萬神空中鬱
勃結自然上有稜層十二傳玉樓峩峩耀景
雲流精紫闕帶金軒瓊堂瑋鑠繞八騫中有
青金九靈仙丹皇真母號精延飛青羽䙱晨
嬰冠手執玉節握靈旛五色命魔對帝尊把
持符籍當生門咀日嚼月噏醴泉離羅吐輝
錬五魂内充外溢絳府欣金光煥煥形正圓
從朔入金色渾淪唯有開明曉此言日五月
十朝北元刻見華蓋領仙君紫炁左迴與斗
連歷度四七入金門正是丹皇校萬仙有明
此訣加精勤祕念宻思每令分妙景感㑹得
要文三年當審保長存九年乗空駕羽裙鳳
衣輕翔昇龍山俯仰九靈謁玉晨得爲靈寳
大真人
　　　東方玉晨君讃
森廓連華闕神尊帝一真靈虚交日月玄覺
照㝠津玉關回運數梵炁啓都明麾旛揚洞
唱天君秉化輪金華領仙籙鬱帶龍山宫寳
秀煥珍景宴戲髙上墉霏煙散妙靄陶精養
我形飛天觀劫㑹讃詠元始文太極建青籥
晨輝布發生爽耀應穹觀熈怡存玉嬰皇育
旋景輿昇度七祖魂彌範流飛綱周維天地
根祥霞翳霄仞紫館真人君軒弈清玄府滅
試摧邪兇道應混髙元神結泥丸精靈丘三
素雲羅耀交琳峯七九齊至用三五合同功
併恊沖和德變錬超仙宗
　　　南方玉晨君讃
和陽煥明弈炎暉玉錬顔虚梵隱玄邈空朗
昭神功九華破幽録四極延生津黄房晨景
居綿綿保長存窈窕騰月妃萬界超劫輪混
洞翳玉書龍漢明耀晶神文攝六天察制妖
魔羣邪試莫我干列名標上清超度五苦難
逍遥玄仞峯飛神開大運明觀九雲重南上
錬我魂旋蓋遊騫林汎靄纏虚綱十轉回天
關大魔咸來賔入景朝紫微龍淵注東井黄
華養我真大羅无色光寂度元窮人朱靈恊
至炁太和昇福堂玄臺暎鬱蕭誦洞遵西靈
神公布玄範反嬰齊自然
　　　西方玉晨君讃
洞陽暎霄闕受度好生君靈童火錬攻福館
渉生津太漠明道彰真人翔景雲髙清布元
化蕩穢除妖氛接我琅碧輿昇入微妙門揚
輝浩極家洞耀九玄真造化回幽關杳眇固
靈根景皇連鬱秀檢校超仙魂蕭仞白元子
洞攜列帝賔始皇天中王寂寂虚无庭玉晨
張大範流慶滌我塵穹樓演洞唱收魔束鬼
形三元分化祖九度悉宣陳阿丘馳素斬那
邪契所縁彌羅大聖神更生陞福筵逸化乗
運歸削死永合歡瓊府巍峩境森扶靄華騫
雲牙揖三暉享此億遐年
　　　北方玉晨君讃
開化無上神霄度凝玄炁陽華真一精太和
育妙慧九靈鎮西崑機化停樞㑹鳳車升羽
輪越此大劫津雲阿擁圓皓育生天神君受
符羽林宫藹秀靈霞襟空霄飛玄章接舉身
超騰天統攝八耀開度九幽魂蘭宫連紫微按
格昇朱陵南宫有妙童琅輝錬我形蒼霞浮
緑輦稱慶拱髙尊靈風泛洞響可寳无窮齡
九仙頒運籙釋散宿業根流綱抗虚梵廓達
歸无名大混百骸紀徊煙合紫雲慶垂七葉
孫禍塞三徒源解帶離塵網齊轡逍遥賔倐
忽登龍臺稽首玉帝前


三洞讃頌靈章卷上
三洞讃頌靈章卷中鳥九
　應用讃頌
　　　七真讃
太上玄虚宗弘道尊其經俯仰巳得仙歷劫
無數齡巍巍大聖德寂寂因無生霄景結空
構乗虚自然征日月爲炳灼安和樂未央
學仙絶華念念念相因積去來亂我神神躁
靡不歷滅念停虚間蕭蕭入空寂請經若飢
渇持志如金石保子飛仙路五靈度符籍
濟我六度行故能解三羅清齋禮太素吐納
養雲芽逍遥金闕内玉京爲余家自然生七
寳人人坐蓮花仰嚼玄都柰俯酣空洞𤓰靈
顔耀朱日奚計年劫多法鼓㑹羣仙鳴鐘徴
大魔
靈風扇竒花燦爛開繁襟天真撫雲璈衆真
彈靈琴雅歌三天景散慧玉華林七祖升福
堂由此歩玄音前世福未足斯書邈難尋信
道情不盡圖飛乃返沈太上無爲道弘之在
兆心
學道由丹信奉師如至親挹景伴清輝孜孜
隨日新衆人不得度中不度我身大願有重
報玄德必信然隂德罪至深對來若轉輪
學道亦甚苦晨夜建福田種福由植樹積簣
而成山子能耽玄尚飄爾昇清天修爾無爲
道當爲結大縁太上至隱書名爲智慧篇拔
苦由人材超俗以得真靈姿丗不竒時若淵
中蓮
人行各有本皆由宿丗功立德務及時發願
莫不從善惡俱待對倚伏理難窮賢士奉法
言道亦在兼忘解是大智慧上爲太極翁寳
蓋連玉佩命駕御九龍金華擎洞經捧香戀
仙童嘯歌徹玄都鳴玉扣瓊鐘
竦身凌太清超景逸雲霄保扶持法言遊玄
極逍遥萬劫猶昨夜千秋如晨朝巍峩䕃雲
華手攀寳林條香煙自然生玄階莫扶揺靈
旛應時散繁想應時消滅智弘大混無爲爲
清謡
　　　啓壇頌
渺渺空無象悠悠感至靈敬則承天貺泄則
被魔精吉凶隨運轉否泰應縁生道不貴珠
玉神惟感至誠丹情盡勤苦懇禱竭玄情自
然通大道皆得降真靈捻香陳所願稽首冀
嘉禎天尊常湛寂回心禮杳冥
　　　解壇頌
太空包有象至道窈無形承和通妙炁感應
達衷情倐忽周八極依稀降萬靈微香陳素
悃委質表丹誠逺汎翔鸞蓋遐攀綺鳳旌烟
宫髙鬱鬱霞閣上停停瓊駕出霄漢金龍入
太清甘露降人丗景福被幽冥
　　　請玄師頌
科律嚴章奏精誠享百神投詞陳悃願潔醮
答髙旻俯盻垂雲駕冥心啓上真玄師都教
主奉請降凡塵
　　　請天師頌
太上傳符籙初因過鶴鳴積功超玉簡列位
侍三清接引章詞奏克隨凡庶情修齋當奉
請願俯鍳精誠
　　　請監齋頌
寳號留塵丗仙階列上清三千功巳滿八百
行先成禮懴修真福監齋作證明今霄雲馭
降祥祉被含生
　　　請天官頌
妙道垂真教修齋立福田結壇朝上聖建醮
會髙仙注念通霄極精神感上玄天官乗寳
輦彩仗下凡筵
　　　請地官頌
翼翼陳丹悃競競仰紫虚祈通塵下志願達
土皇君潜應垂真祐遐臨赦罪書地官來下
降俄擁五雲轝
　　　請水官頌
方便開真化慈悲立聖科虚心修妙㑹調炁
詠靈歌黙念祈淵府丹誠通大羅水官龍駕
降雲錦起滄波
　　　請五帝頌
五帝居仙品紏彈善惡因祥光臨宇宙惠澤
濟沈淪發露祈真佑冥心感聖賢存亡俱快
樂享福永無垠
　　　請經師頌
入靖修黄籙嚴裝啓上仙奏章先達御詞𣢾
欲關宣寳籙因師度威儀太上傳經師求下
降奏請列羣仙
　　　請籍師頌
肅肅祈清福詵詵結寳齋登壇須此夜行道
續徘徊有願仍雖啓皈心道眼開籍師來下
降仙仗下瑶臺
　　　請度師頌
經戒丹心禱虔誠召百神捻香祈至聖持戒
請仙真清詠凌朝啓精思入夜勤度師來下
降保護結齋人
　　　送玄師頌
上帝命真仙修齋黄籙壇諸天來下降焚香
懴罪愆祈恩行道畢齋事巳周圓洪福留人
世玄師上九天
　　　送天師頌
齋福巳精嚴表牒上九天至誠通感應闔門
得延生掌籍諸天衛章詞達御前祖宗感升
度嗣胤慶榮遷三天扶教主事畢奏功圓
　　　送監齋頌
靈壇崇法席允賴下監臨紏過兼書喜真仙
亦仰欽行當驅道騎縹緲五雲深生存當有
賴更復濟幽沈
　　　送天官頌
妙範修齋直明科洗罪根瞻穹崇上善瀝懇
致微言既納依投靖蒙垂覃宥恩天官還玉
府寳駕入金門
　　　送地官頌
淨㑹朝元罷三塗結果因真恩宣五嶽誠悃
奏三天撤席停宗範解壇送列仙地官回嶽
府髙渉五雲軿
　　　送水官頌
宣演靈音畢諸仙返上穹靈光降横厄甘露
降真風復命驪龍駕遥還太寳官水官歸洞
府福禄賜無窮
　　　送五帝頌
仙仗來霄極尊臨列五方檢氛吹羽節鸞輅
駐清場齋事將圓撤迴輿返上蒼流恩無不
遍豈但感馨香
　　　送經師頌
經法雖微妙崇奉悉因師凡有立善者咸得
頻禮之氣運功易就心慢悔難追若能勤繫
念朝夕自仙飛
　　　送籍師頌
道以齋爲重法以朝爲常不修不奉者安能
達帝郷有骨入仙品自然開紫房玄武排靈
駕但見金殿堂
　　　送度師頌
迢迢玉京山玄都何巍巍朗朗長夜開真人
乗歩虚大道由人弘心至神自歸修齋行道
畢稽首辭三師
　　　明燈頌
正一陽光炎上朱烟開明童子一十二人洞
照天下及臣等身百邪摧落却鬼萬千光明
朗徹通真達靈
太上散十方華燈通精誠諸天悉皆照諸地
皆朗明我身亦光徹五臟生華榮炎景朝太
虚遐想通玉亰
丹精寄太元玄陽空中響貪形滅苦根幽妙
至真想垂華不䚂實因縁永無象我身亦如
之乗化託流景
夜光表丹陽迢遥照虚空諸天普光顔諸隂
即自滅我神亦聦明常玩智與慧逍遥通道
運遷謝任天勢舉形躡空洞夜燭燥流萃
　　　滅燈頌
玄隂閉光長燈續明太陽巳朗八幽開清燈
還太隂光附景生日月二真爲我合并
　　　智慧頌
智慧生戒根真道戒爲主三寳由是興髙仙
所崇受汎此不死舟倐忽濟大有當此說戒
時諸天來稽首
智慧起本無朗朗起十方結空峙玄霄諸天
挹流芳其妙難思議靈感真宻通有有竟无
有無無無不容
智慧常觀身學道之所先眇眇任意肆自然
録我神天尊常擁護魔王爲保言晃晃金剛
軀超超太上仙
　　　奉戒頌
道爲無心宗一切作福田立功無定準本願
各由人虚巳應衆生注心莫不均大聖崇正
教亦由雨降天髙凌靡不周常卑故成淵海
爲百川王是能舍龍鱗萬劫保智用豈但在
厥年奉戒不暫虧丗丗善結縁精思念大乗
㑹當體道真
　　　還戒頌
天尊大慈悲說戒度衆生威德被幽顯果報
感真靈諸天來稽首羣魔自束形過去超八
難見在保千齡齋福行當息相共送䖍誠流
梵逸雲唱飛香雜烟馨瓊鳳乗丹輦金龍駕
緑軿生死皆快樂家國悉安寜
　　　燒香頌
學道當勤苦斂信運丹誠燒香皈太上真炁
雜烟馨惟希開大宥七祖離幽冥
　　　太極頌
道以齊爲先勤行登金闕故設大法橋普度
諸人物宿丗恩德報道心超然發身飛升仙
都七祖咸解脫
　　　投簡頌
太上法微妙簡籙度人天元始告符命時刻
獲升仙傳授救沈溺皆得自修然書名金籙
簡逍遥玉帝前
　　　度簡頌
赤明開玄圖和暢通上虚元始敷靈章十部
飛天書開度九幽祖萬遍道自居玉阜秀瓊
林生死福德廬自無黄籙簡苦根焉得除旋
行誦靈章五靈還相扶
　　　焚詞頌
衆生多障難大道實矜憐濟度垂科教咸令
懴罪縁罪愆遍地府釁結巳聞天發露祈真
佑冥心感聖賢䖍恭禮三寳願得(早生天/壽長年)焚
詞皈上界奏名玉帝前
　　　焚䟽頌
聖德流科教修齋福壽長延生移玉簡請命
奏金章罪名消北府生籍注南昌見存皆快
樂過去生福鄊
　　　迎真頌
天尊御天龍百萬神仙騎雲起自逍遥玉音
成鼓吹花嚴如意珠聖化不思議惟願降瑶
壇福被羣生類
　　　送真頌
回軿五雲輿騰駕九章歌倐忽升天逺醮壇
香氣多玄恩覃宇宙福禄遍山河緬想神仙
路逍遥上大羅
　　　送直符頌
仰啓直符使幽顯路潜通乗雲馳奏櫝逺渉
三界中紫清金闕邃玄都水府宫奏傳資瞬
息端簡俟真風
　　　普獻頌
普獻無邊聖香煙散十方願乗七寳臺垂光
五濁丗運度人天衆咸令上法橋同㑹證無
爲勤修不退轉
　　　北帝頌
善哉元始尊衆生慈父母傾光紫微宫曲映
九幽戸峩峩丘寒庭回照廓冰浦炎炎烈火
獄沛然洒法雨圓通大哀智常善濟衆苦拔
度長夜魂今得稽首禮
　　　華夏讃
勤行奉齋戒誦經制六情故得乗空飛耀景
騰玉清精心奉齋戒吐納鍊五神内德冠諸
天轉輪成上仙
　　　學道讃
學道行爲急奉戒情制心虚夷正炁居仙聖
自相尋若不信法言胡爲棲山林
　　　太極真人頌
神雲煥層虚梵羅屯碧霄元始九龍駕皇人
按青軺靈光集萬真珠影開陽寥出示靈寳
篇福德由是招洞玄隱髙嚴玉音泛雲璈无
量匪得思道海生波濤法義同㳙流滋植成
嘉苗用以賑飢窮教興衛中朝帝尊壽億年
太平滅兵刀稽首望玉晨靈華散金毫
大道雖無心可以有情求佇駕空洞中迴盻
翳滄流淨明三界外蕭蕭玉京遊自無玄挺
運誰能悟冥趣落落天漢澄俯仰即虚柔七
玄散幽裔返胎順沈浮冥期苟潜凝陽九無
虞憂覩此去來㑹時復爲淹留外身而身存
真仙㑹良儔
亹亹玄中趣湛湛清漢波代謝若旋環椿木
不攺柯靜心念至真隨運順離羅感應理常
通神識逮自徂淡遊初無際繁想洞九霞飛
根散玄葉理反非有它常能誦玉章玄音徹
霄遐甲申洪災至控翮王母家永享無終紀
豈知年劫多
　　　金籙度命九幽拔罪頌
稽首無上道歸心元始尊至真妙應主開化
飛玄門妙戒怡五靈金書警萬神察命定籙
籍靈符度苦魂乗雲朝玉帝齊契玄中人
　　　解𡨚拔罪頌
偉哉大道君常普無量功舟楫生死海濟度
超羅酆罪對不復遇福報與冥通用神安可
測讃之焉能窮
　　　功德往生頌
泠泠甘露滋法味難思議騫香流七真冥冥
何生疑受此法食者生天登紫微
福田髙巍巍供施令清淨一切有爲事普皆
成代命拔汝三塗苦施汝九玄慶臨當受食
時諸天皆讃詠
寒庭多悲苦迴心禮元皇女青靈寳符中山
真帝書一念昇太清再念歸太無功歸九幽
下旋旋生紫微
　　　太元真人臨授洞玄經頌
八塗㑹無宗乗運觀囂羅化浮塵中除解衿
有道家騁煙忽未頃攜真造靈阿虚景瞻瓊
軒玄鈞作鳳歌適路無軌滯神音舞雲波齊
德秀玉亰何用丗間多左把玉華蓋飛晨躡
七元三辰煥紫輝竦盻無明真變踊期須㬰
四面皆巳神靈文無涯際勤思上清文何事
坐横塗令爾感不專隂痾失玄機不覺年𡻕
分玄波振滄濤洪津鼓萬流駕景盻六虚思
與真人遊妙唱不我對清音無誰投雲中騁
瓊輪孰爲塵土儔
　　　太極真人頌
太上大道君出示靈寳篇髙妙難爲喻猶彼
玄中玄自然十方土共仰無上仙大乎洞虚
經安坐朝諸天上寳紫微臺下藏諸名山煥
爛龍鳳文戢耀在其間妙哉太上道無爲常
自然王侯及凡庶所貴唯貴賢宿命有福慶
卓抜在昔縁法師轉相授寳信劫數年廣心
度一切大福報爾身供養必得道奉行成至
真大道無彼我傳當得至人
　　　玄一一真人頌
衆妙出洞真煥爛耀太清奉者號仙人體元
永長生逍遥戲玄虚宫殿羅其形蒨璨七寳
林晃朗日月精龍麟交横馳鳳凰翔悲鳴
太上治紫臺衆真誦洞經捻香稽首禮旋行
繞官城三周歸髙座道王爲應聲人主弘至
道天下普安寜
　　　玄一二真人頌
虚無常自然强名字大道𥾝𨗿無邊際衆妙
歸靈寳閉眼存至真精思降十老升仙永無
爲靈顔常妙好渇飲玉池醴飢食金花草淨
丗度八難濟丗諸苦惱
　　　玄一三真人頌
妙哉靈寳經太上自然書奉者致得道號丗
降真來受命宣道教真爲超俗才事畢升神
仙宫殿治玄臺時降崐崙山逍遥憩蓬萊
　　　張天師頌
靈寳及大洞至真道經王唯有五千文髙妙
無等𩀱奉行致飛仙玄居治虚空侍衛太上
臺逍遥紫微宫萬劫猶電頃長存永無窮道
眼巳備足豁落自冥通幽昧無不知安坐覩
十方
　　　三啓頌
樂法以爲妻愛經如珠玉持戒制六情念道
遣所慾淡薄正氣停蕭然神靜黙天魔並敬
護丗丗享大福
鬱鬱家國盛濟濟經道興天人同其願縹緲
入大乗因心立福田靡靡法輪升七祖生天
堂我身白日騰
大道洞玄虚有念無不契鍊質入仙真遂成
金剛體超度三界難地獄五苦解悉歸太上
經靜念稽首禮
　　　演道讃
天道應運隂陽至神察其機要有亡其身悟
即爲上迷者非真
　　　演法讃
天地萬物隂陽四時更相爲盗貴合天機聖
功神明非賢莫知固躬輕命審察其冝
　　　演術讃
絶利一源三思反覆徇物之機生死在目樂
出安靜恩生害酷天地災祥時理爲福
　　　清靜經頌
五太初爲先虚無道自然混元權祖正妙體
契宗玄演教明無上知常假喻詮因斯清靜
德闡化立經篇
大道隱乎形真精混窈冥二儀分始兆一氣
運無停覆載誠難測生成育只寜陶甄能匠
物蠢動盡含靈
日月運虚空明明甚至公得天能久照麗物
可咸通有質蒙光照無情混象融隂陽常體
道不息太無中
妙道實難名包含萬物生運時充地脉任信
禀天清吹煦真消息沖和大化成圓通歸一
體髙下坦然平
無相杳無蹤難名混沌中未萌天地日安得
雨雲風鑿破肧渾兆衝開物象蒙因斯分造
化權立道無窮
清濁隂陽氣周流上下沖自然成感化終則
契圓通萬𩔖含滋育三元配合同乾坤交泰
定都㑹一真空
肇判兩儀分人靈至貴尊三才安宇宙二物
定乾坤種種含真炁元元實相門剛柔相濟
用體道孰能存
降本通真體還元見末因春陽敷茂暢秋候
主凋淪太極生形化純和造物新樞機推大
運掌握任功神
清靜理幽深誰能究竟尋觀空除萬境絶相
了諸心慧月流丹漢慈雲覆翠岑寂然人不
動應物顯知音
人悟常清靜知源妙聖機太初無染滯全寂
隱光輝黙黙藏沙界昏昏徹紫微三元昇降
後天地悉皆歸
心者靈之府神棲靜可安貪嗔癡易作戒定
慧難觀深要正中正堅持閑内閑常無生六
慾法界自然寛
若遣諸情欲澄心妙洞觀同真非物物歸寂
棄般般水逺連天靜山髙戴月寒圓融通智
慧壷内衮金丸
正念無偏黨沖虚合自然六根塵頓息三毒
病須痊妙道超空劫全神達上天些兒幽宻
處玄牝自緜緜
迷路失家鄊都縁昧巳光心浮誠易動境熟
爲難忘欲染何能遣邪奸轉使荒回頭堪悟
處返照見空王
覺了諸塵漏分明道眼開色聲非有礙知見
定須埋神靜千災滅心虚萬慮灰清風穿玉
戸自有好音來
諸相觀非相其形是種無内含真法界體合
太空虚雲靜蟾光露潭澄練色鋪此般明顯
示何在覓殊塗
寂照觀諸物羣靈豈有殊同真非可見絶迹
莫能模了了堂中老休休法外無玄玄玄也
泯八極任寛舒
廓達真空界迴觀一物無混融同大漠湛寂
體虚无洞照音常寂圓通性自如中間并内
外不屬返元初
達了心無物無無實亦無何勞除妄想豈在
辨精麤縁靜虚施巧歸真任不渝這般消息
宻孰敢强名模
萬法本來空無無合聖功湛然非内外寂爾
泯西東心境𩀱忘處方圓一㮣同杳冥超造
化無物悉皆通
假寂權為體還當去欲因忘縁如是息真靜
自然新契合無生法方知不夜春獨超天地
外任意燕申申
一定達真常神光莫可量照開三毒室射透
五明堂寳月晴空露迷雲藴迹亡清風布消
息應物任舒張
曠劫鎮圓成無暗亦無明谷神常自寂法海
晏然清正念投真路澄心達妙程永離生死
繫三界任寛行
了寂沈聲迹深通至理幽真空寜有得實相
本無修飲啄從他過威儀任自由豁然除擬
議安靜保全周
爲證衆生化俱亡種種求頓超無漏果寧許
有根由取舍安能動因縁亦斷流瞥然都放
下聖道可傳留
上士何無爭勤常抱志堅棲真常憺泊養素
隱幽玄俯仰觀天理窮通達道淵堪嗟未明
者競法昧心田
德化非求報恩寛肯自矜韜光藏大器明性
瑩堅冰黙契髙穹逺深通至道弘豈同愚士
執分別强談能
衆生多背道顛倒外邊求妄想因斯有真靈
昧了休本來無欠少何假强持修頓拂迷雲
盡銀蟾照玉樓
謀事因生妄乖真爲動神皆心存愛欲著物
起貪嗔常藴無明火還添煩惱塵從兹縁受
報六道轉沈淪
爲妄生嗔慾貪癡作障縁憂愁長繫絆煩惱
鎮纏綿爲此迷真道從斯就業愆迴光能返
照自覺妙中玄
煩惱縁興念何曽覺自心茫茫遭苦辱擾擾
肯沈吟浪死無休息虚生直至今因而真道
失夢想轉來侵
人若通天地俱蒙道炁存藏根深固蒂滅魄
返安魂得悟長生路須開久視門全真神自
化無上法王尊


三洞讃頌靈章卷中


三洞讃頌靈章卷下鳥十
　　　三契頌
元始洞空无三氣精上門紫容煥太空四明
植靈根妙化發東瓊三便啓西崐皓映九玄
清五華帶錦雲離羅煥神燈七星曜北元飄
飄上清畿翼翼帝一尊落落髙上章羽童何
紛紛流香本無色洞入萬仙羣左迴三流劫
右輪萬天關雲華纓玉雲八鳳舞空轉四時
無停機青白早分明九九改劫運三三度一
椿天地有終㑹否激歸在旛洞明正一法嚴
終六天文
太平反空无奉翼後聖君靈風起西門錦雲
生東瓊二氣煥玉洲流香乗煙輕五華披風
散倐忽朗九清騫林曜朱日黄華逐月生中
有採芝童衣羽帶飛青飈景萬嶺峯逍遥宴
緑軿總御九空輪運開無稽程左命三天文
右攝六天兵檢氣反空洞天度應運傾劫運
自有㑹誰測敗與成洪波淪雲綱六合無遺
形白尸飄長流孤魂因復零悲此去來際方
覺正法明至學加精修東華結瓊名欣有白
簡人相與樂太平
洞關運天綱五氣轉三微紫戸吐瓊簡金門
納神暉八㑹交真風晃朗重冥開天際九清
外落落髙晨迴二色返空无四候應玉畿河
侯巳鼓筆五行潜相推六度無終劫運極乗
氣歸萬魔羅天布羣凶竟吐威兆人負災衝
積尸令人悲妙哉正法文履劫明不衰至時
相奉迎契在九天扉與爾期太平放身無翮
飛
妙哉三洞響寥寥何鈴鈴尋聲若有無運之
不見形響音洞十方聽之不聞聲
大道須人弘遊心歸太空朝禮運十方昇度
乗九龍飄飄超三界亦由雲中崇
吾師天中尊超超無上皇仰觀地維表彷彿
紫炎堂巍峩玄都室但見仙人房
　　　大洞經讃
大洞真經本大乗淵深藴奧極玄冥十方三
世諸仙聖修習功成達始青
三洞三乗未易涯虚皇妙語絶纎瑕諸經萬
法歸宗祖解悟登躋浩劫家
帝王宰輔及公侯州牧諸官與庶流富貴榮
華無別事總真大洞究玄猷
緇黄二教若殊途聞禮聞詩君子儒咸可誦
持真大洞先天先地一虚無
全真學道衆王民萬法千門枉用心大洞仙
經持萬遍虚皇老子自知音
丗間文武及曹僚娼妓閭閪比比儔咸可率
心持大洞罪根削滅與神遊
大洞真詮異衆經登仙入聖謁玄真饒經大
萬塵塵劫圓證虚皇无上人
咄哉蠢蠢未明徒豈識浮黎黍米珠大洞度
人元一體等閑平地達玄都
若欲修行達上乗爭如大洞幾篇經盡心盡
性修身法悟得髙昇大有庭
予因諸子鋟斯經述頌稱揚讃此經功德魏
巍无盡藏虚皇妙道本无形
　　　元皇天帝讃
始自蒼胡檀熾音結成雲篆度天人太玄道
父親求受下丗方聞大洞經
大地凡夫學悟真仙源路杳實難尋欲知捷
徑無差錯口誦心持大洞經
宗祖前生善力輕今生禄嗣頗艱辛禱祈欲
得如君意何似勤看大洞經
日月无光苦併吞星辰錯度紊天文上消天
厄寧凡庶至士同宣大洞經
旱魃爲災雨若金蟲蝗水澇榖无成普教豐
稔无飢饉祈禱全憑大洞經
工賈農商與四民貪求不覺業隨身忙中好
割閑心力習誦文昌大洞經
府庫資財甚滿盈兵戈永息樂昇平民歌有
道圖長治報國勤看大洞經
社廟神祇與百靈欲求陞擢蓋无因遷名善
籍増威力旦暮須聽大洞經
眷屬宗親父母魂久留地府不超昇欲思薦
拔縁无力齋戒勤看大洞經
冢訟徴呼累後人又兼譴告在天庭生生丗
丗遺殃咎解止宜看大洞經
或爲營修與築墳興工動土犯凶神致令宅
宇多災咎解息宜持大洞經
行病年王統五瘟遍州歷里害生民保全鄰
族无傳染嚴潔同看大洞經
月厄年災久染身尋醫問卜與求神不能解
離无門告命道皈依大洞經
六類𡨚親男女魂冥冥漠漠在幽隂普教受
錬生天界好與頻看大洞經
六道𡨚家結得深𡨚𡨚相報幾時停欲今各
各生歡喜除是聽聞大洞經
或爲爭財或爲嗔一時忿怒呌神明結成鬼
訟何時了解雪无非大洞經
疾病䘮亡不離身官災盜賊苦侵陵財消物
散如冰雪保祐當持大洞經
木石狐貍猴犬精拋磚放火現人形作威作
福求淫祀殄滅宜看大洞經
居處山林與僻行蟲蛇狼虎每傷人尋聲迴
避无遺毒住坐留心大洞經
士子儒生茅塞心神童應對不聦明揮毫欲
得如神助先好常持大洞經
如幻如泡是此身炁精神裏好修真保全形
命同天在熟玩文昌大洞經
莫恃家豪積萬金天司奪禄易危傾有時正
好修功德割己刋行大洞經
一片真心達上清感通得授自三神此身位
證天尊果只爲勤看大洞經
聽我重言大洞經斯文玄奧果難名无邉功
德莫思議普勸凡夫不可輕
元始天王說大乗有縁方遇此尊經若能終
始勤修誦共作文昌一㑹人
　　　開度法輪偈頌
吾開八門中有玉城七寳瓊林無根而生金
條穿互䕃映上清開度法輪通真達靈上無
不照下無不明見有道士晨夕誦經長齋幽
阜不倦晝冥切栢中飡素水兼𤃩躬師受法
時刻不傾單景巖穴獨宿孤征與鹿爲羣倚
林棲形窮獸對蹲飛鳥哀鳴風雲凄切萬枯
沈零凝氷填澗素雪翳庭寒癘切肌執志殊
精契闊林岫難苦備嬰勞不敢倦極不敢寧
展轉求道遂感皇情丹書緑字列圖玄名神
仙羽服錦帬飛青鬱然而降煥落火鈴流霞
丹輿三素飛軿入我八門乃知死生皆由積
行苦哉有情
　　　滅度行業頌
法輪開滅度死生從願迴積基有明報禍福
更相摧丗眼求前生達士希後歸前生功未
滿故致福報遲藉先勸來行功備形自飛前
丗十方仙歷劫乃入微吾觀至學士乃不領
人懷勤行奉師寳師佑福巍巍輕師失吾寳
先功水無施勸誡成爾真三師度玄扉若能
體道真法輪洞自開莫見此寂寂幽冥中甚
微
　　　命根未盡偈頌
轉輪空洞魂滅度更死生罪福各有對吉凶
無偏嬰得道行所致縁爾先身精行惡招斯
酷流曵五苦庭天地雖悠悠玄鑒理甚明吾
歷觀汝輩從師受吾經得經叛汝師𡜍嫉爭
功名轗軻不自咎沿路吐怨聲致使六部司
執筆紏爾形命滅負刀山苦惱身是嬰往反
三塗中豈覺形與名化爲六畜羣望反其冥
冥法輪有常運去留無稽停哀此禍福无受
報不賈生念汝不知命發頌爲傷情
　　　思念轉神偈頌
妙通轉我神弘普無量功道成天地劫輪化
發九重滅度更死生縁對各有宗孰悟去來
因形魂無始終積慶籍福基身拔五難峯脫
離三惡道蕭蕭入閑空念度無邊境思定感
神通法轉三度場轉成髙仙公迴我大椿歩
飄升太極宫
　　　宿命因縁頌
不殺得長壽無痛常離苦一切受天位身安
得所怙不盜常清貴自然錢財聚七寳爲宫
殿歡樂當安人不淫則不亂身體常潔清所
生當端正行德自聦明不欺口氣香言語常
忠貞所說出元道談論使功成滴酒不過口
無有謬誤事常願見華實得使天人侍壽終
昇天堂二十五神迎萬福自来降光影恒煌
煌
布施得大福錢財自然來所生常尊貴傳世
受歡欣持戒常孰敬奉受於九尊精敬不犯
惡保得身長存忍辱謙下人嗔怒不形口罵
詈忍不應禄壽常自然精進不怠懈念道常
得真所行合於道壽終爲天人念真心不退
忠信不妄言供養諸道德所生無艱難能行
此六善輒得生爲人面色端且正自然成貴
身
慳貪不布施私𥨸不養親藏財貪妄貴不救
老窮人妻子及下使不衣視飢寒端坐守財
物殁爲餓鬼殘身不見飽足苦毒生瘡瘢東
西乞不得家族悉滅殫造作弄口舌生死被
剥殘洋銅灌其口拔舌過身半沃口强令咽
入腹膓胃爛生時不念善死没被塗炭疽惡
輕凌人被考數萬年罪畢後身出便爲下賤
人元惡好殺害盜𥨸反强梁形殘入地獄萬
劫被災殃
常行盜𥨸心負債不肯還殺生好田獵非法
作俗縁執行無誠信小言輒恚嗔罪惡不自
覺好邪不信真後生墮畜生牛羊驢馬𩔖臭
惡恒負重如是拷萬劫内淫犯干逆雷電所
槌殺死没地獄中倒懸被火焠弄口謗真道
後生極苦難洋銅灌其口常抱飢且寒
布施常不惜普濟令衆安即身受清貴世得
見升仙供養好道德齋戒見真靈靜念心不
懈七祖昇天堂忍辱無嗔怒生輒得正端學
問好道德得爲人中尊行心能柔和謙節下
於人救急度危厄剋得延命長敬奉靈寳戒
明練九宫道委心信虚無壽與天同老
正有癡愚者驕慢於二親無有恭恪心後生
卑賤人見寳不恭禮違突於長者執行不慈
孝後生爲奴婢衣食仰於人驅打無晝夜受
生恒苦惱死不得免度放蕩好淫色至不信
鬼神後生受飢凍所作逄艱難負債反呪詛
貧苦罵先祖後生作牛羊爲人所困苦
篤信好生道慈心常哀哀素飡身清潔化後
登天機恭奉於三寳不驕於二親至誠不欺
詐是行忠孝人謹口不妄語行心周一切勸
人逺罪目念法不違戾周窮救危急功德甚難
重増筭益年壽終身受欣泰結友行義弘相
敬如父毋閉惡揚善德孝悌感神靈
欺詐好妄語常無至信誠心口自相反恒受
穢辱形悖惡好誹謗死落地獄中洋銅灌其
口苦毒長冥冥湎酒好罵詈不信有鬼神鐡
鈎著其舌痛惱當可言脫當生人中口氣常
腥臭爲人所憎惡衆災所剋注惡念常遭逢
所向遇罪刑無端横嬰羅痛毒靡不經死復
還地獄後身作畜生展轉五毒中愁惱憀辱
生
奉敬歸三德宣化勸善事願得見仙賢長得
真人至願撫一切賢與我等無異吾我心平
蠲練練道百誡晝夜勤修學智慧爲天人尹
生西地化普使知道真篤好思仙真積念無
不同先願昇虚遊上與希微通積善不猒多
布惠勿恡惜功德感仙真自然降丹藥
　　　沖妙先生朝天讃頌
上帝降命聖筭綿長金枝挺秀玉葉彌芳五
星順序七曜垂芒赫赫煌煌空洞靈章福我
聖皇寳祚無疆天清地寧萬宇輝光
西靈聖毋貴曵璚琚鸞臺鳳閣宻從宸輿虹
光貫斗月瑩太虚穆清宫禁永鎮天居
挺秀雍熈運日奉至尊前身居龍鳳闕名籍
繼諸仙燒香謝天䕃長誦希夷篇千生臻百
福列位清微天永處逍遥境長享福自然
天生明哲來賛昌期氷棱玉峭鳳質鸞姿爕
調元化力賛雍熈農歌緑野兵戢四夷長臻
五福永集天祺
煥赫空洞章靈音震九天至真開寳藴傳受
希夷篇寳偈今仍遇靈文拔祖先救度長夜
魂上登朱陵天䖍心尊所奉朝謝虚皇前
玉帝宣天㫖普放幽夜魂八難俱解釋五道
悉開通酆都絶報對上朝朱陵宫羣生悟至
道永享福无窮
玉京元始尊生成萬化主靈文告三官下開
九幽府酆都炎鑊獄慈悲灑法雨洗滌諸罪
魂咸皆得超度
傾心朝太極玉帝降洪恩天符宣地府開度
長夜魂幽都解七祖靈符告三官神仙同接
引上朝朱陵天永脫罪業根長享福自然
金闕大聖主天地萬靈師慈悲灑甘露洗滌
諸塵迷廣演空洞章徧使悟希夷救拔八難
苦拋離五濁泥超度六毒海永謝貪嗔癡神
仙同接引逍遥上太微
玉帝垂靈貺天宣告萬靈救拔九幽苦廣演
三洞經名奏南丹府魂超北寒庭永離炎鑊
獄俓出氷池城神仙同救度逍遥上太清
　　　救苦讃
吾師天中救苦尊常善化形十方界以此威
光興大慈救彼衆生無量苦九夜重昏幽暗
府普令廓照生光明牛頭獄卒盡成仙一切
沈魂皆解脫
　　　四目老翁地祇頌
五炁玄元真演法度迷津像外無法像真中
求至真迷悟在心悟心靈法自靈神本無所
法生神心自生我心若専一神明隨心行至
理本無說至道本無言有像皆爲僞神靈須
我靈欲透妙中妙寂靜觀内心内外無毫滯
透洞心無心心巳無名像自然超仙廷抱一
成真一逍遥登太清
　　　血湖真經頌
稽首虚无无上道慈悲救苦大慈尊神光百
億照中昏遍覆慈雲濡法兩硤石溟泠無間
獄血湖血海血池盆玉籙大赦諸罪魂解脫
沈淪萬劫苦錬形度命朱陵府悟道登真衆
妙門巍巍功德難思議永爲衆生作慈父
　　　拔罪心印妙經偈頌
大道澄廓元理幽深先天而生運化古今道
無形體澄濾身心不貪不慾不嗔不淫是非
莫識表裏思尋身心清淨煩惱不侵無起無
滅㝠漠難斟湛然空寂了心無心自然合道
衆聖來欽昇朝金闕遊翫騫林七祖解脫永
離幽隂皆契心印悟道合真念念相繼勿起
塵心

三洞讃頌靈章卷下










