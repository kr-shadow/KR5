#+TITLE: 太上洞玄靈寶業報因緣經-唐初期-
#+DATE: 2016-06-11 12:26:54
#+SOURCE: github.com/kanripo/KR5b0020 master 70581d98                
太上洞玄靈寶業報因縁經卷之一文一
　　　開度品第一
大慈大悲普濟眞人以業報因縁請問太上
爾時太上道君在福德天中香積世界坐光
明七寶臺上大㑹說法時普濟眞人上白
天尊曰普濟侍坐無量劫來未甞見慈尊歡
喜得如今日施大法雲注大法雨普令見在
各得解悟隨分利益不可思議願藉神通欲
觀無極世界善惡因縁開示當來令知宿命
過去未來三世之事說是語巳禮拜伏地仰
聽慈顔天尊語普濟曰汝今能發如是願起
大善心利益一切不可思議感此因縁即施
九色光明徹照諸天百億世界乃至下方無
量國土威神變見洞徹無閡皎在目前猶如
指掌普濟及諸大衆乗此威光得見諸天諸
地善惡因縁内外備盡諸天之上衆聖游戯
次見諸天之下乃至諸地受苦衆生一一分
别以示將來諸天之上見有大聖髙眞項負
圓明身相具足變見自在大小隨冝或駕景
勝空乗龍馭鶴或飛雲歩虚鸞輿鳯蓋無量
無邊見有飛仙天仙神仙靈人逍遥無爲光
明備身神通無閡見有天男天女玉童玉女
無鞅數衆見有鳯凰孔雀獅子辟邪侍衞左
右見有金堂玉殿寶臺珠闕見有天樂天華
天果天樹萬種雜𩔖不可得名見有毒龍猛
獸市繞城闕見有寶池金苑仙人游戯見有
天廚天供百味羅列見有諸仙咨問法相見
有衆聖廣說一乘見有天王以問凶言見有
百座千座乃至萬億寶座講說大乗見有飛
仙神仙天仙諸始學眞問法論難見有旛華
幢蓋百寶裝嚴見有土地皆是七寶金銀珠
玉見有園苑竹林果木鳥獸水池皆悉自然
見有宫殿音聲衣服茵席氈褥並非人造見
有諸仙行道念誦禮拜讃唱晝夜不絶見有
飛臺行館空裏轉移見有天衣雲蓋虚内相
迎見有殿堂樓閣忽然化出見有飲食滋味
芬芳流溢諸天之上見有如此福德快樂自
在之處復見有如此殿堂華果種種供養不
可名目諸天之下復見有諸天大聖乗雲駕
虚持旛建節按行衆生罪目籍録見有諸天
仙聖分身變化或貴或賤或貧或冨或病或
壯或男或女或老或少或大或小或長或短
種種託形下在人間敎化一切見有諸天仙
人靈人及諸飛天神王善惡童子日日游行
人間條録善惡以奏諸天見有雲宫星府日
月宫殿山川嶽瀆靈官考較人民善惡功過
見有國王捨身布施以求眞道見有國王卑
身下物供養三寶見有國王修齋行道誦經
禮懴以度已身見有國王正殿燒香請大法
師布施持戒見有國王列百寶座講說大乗
晝夜不絶敷揚妙義見有國王親率大臣來
就觀中捨施金銀珠玉錦綵綾縠車馬寳飾
園池果林衣服器物種種供養以建福田見
有國王廣度男女以令出家見有國王大度
國人紹隆正法見有國王大立觀宇種種裝
嚴見有國王廣造法身不惜財寶見有國王
抄寫諸經轉讀供養見有國王旛華幢蓋香
油上服持用布施出家法身見有國王終日
講說讃揚玄化見有國王奉持大戒永無有
犯見有國王奉受三洞寶經以佩於身見有
國王常發善心專誠於道見有國王捨位大
臣自身出家見有國王放諸宫女普令入道
見有國王散諸財寶以與國中貧窮老病見
有國王謙卑下下不損於物見有國王形容
端雅智慧明逺見有國王年命長逺見有國
王以道化人人民歡樂見有國王常行清淨
不色不欲見有國王常行慈悲不殺不害見
有國王常行施捨不悋不惜見有國王常行
歡喜不嗔不怒見有國王常行儉約不奢不
泰見有國王常行大慈憐愍衆生見有國王
常行精進不退不轉見有國王常行清潔不
飲食酒肉葷辛非法之食見有國王手常抄
經廣布一切見有國王大散財物布施法身
見有國王與諸道士日日講論咨問妙旨見
有國王日日齋會供養道士見有國王專心
於道求解脫法見有國王至誠奉戒求出世
法見有國王種種功德以求神仙見有國王
放生救死然燈燒香廣濟一切見有國王捨
諸宫殿置造靈觀見有國王詣諸名山咨求
上道見有國王請諸大德尊者懴悔受戒以
滅宿愆見有皇后獨處深宫專心於道見有
皇后捨棄六宫歸身入道見有皇后捨身衣
服卧具玩物以用布施見有皇后勸請國王
度人弘法見有皇后咨請國王請諸大德講
經論議見有皇后大造經像以度衆生見有
皇后多送香華就觀供養見有皇后持寳百
物以施出家法身見有皇后奉持淨戒曾無
虧犯見有皇后不染六塵身心清靜供養三
寶見有皇后勸請國王令男女出家見有皇
后常發道心廣建功德見有皇后常行布施
不惜身命見有皇后常立百座以講大乗見
有皇后常以一心遍修諸善見有皇后棄捨
王宫入山學道見有皇后請諸大德受戒懴
悔見有皇后一心注念佩奉寶經見有皇后
手營百味供養三寶見有皇后精進經像燒
香禮誦見有皇后隨其國王生無量心見有
王子隨其國王一一發心見有王子身願出
家見有王子不用榮華布衣持法見有王子
專心於道曾不懈怠見有王子常誦眞經見
有王子廣建福田爲未來業縁見有王子靜
持三業身常清淨見有王子常與道士講論
妙義見有王子詣諸道士咨問經法見有王
子常於靈觀禮拜燒香布施懴悔見有大臣
隨王發心廣建功德見有大臣布施衣物及
以田宅奴婢牛馬車乗卧具種種以入出家
法身見有大臣捨其居宅建立靈觀見有大
臣廣造經像以爲福田見有大臣忠正智慧
助道興化見有大臣常生歡喜樂聞經法見
有大臣志願出家紹隆大法見有大臣身相
齊整果報具足見有大臣立百寶座屈請大
德講說三洞大乗爲國土人民開發善道見
有百官生無量善心隨順國王作種種功德
見有百官常運一心爲大法利見有道士常
以經戒勸說國王見有道士常造經像願國
安寧見有道士教化人間修營靈觀堂殿樓
閣任力所堪作當來衆生歸依窟宅見有道
士常行慈悲願度一切見有道士常敷百座
講說大乗利人益國見有道士精心於道誦
經持戒晝夜不絶見有道士廣建福田作諸
橋梁見有道士勤心於物常說妙法以導愚
迷見有道士常爲衆生懴悔受戒普使歸依
見有道士鳴鐘打磬六時不捨見有道士獨
坐空山吸景餐松見有道士廣行乞取以散
貧窮六疾見有道士符禁湯藥救療衆生一
切病苦見有道士堂堂無匹作天人師見有
道士常在道場抄經寫像見有道士獨守空
房誦詠寳經日不暫捨見有道士智慧方便
自在無閡見有道士歡喜一心紹隆大法見
有道士毎發慈心開度一切見有道士放贖
生命救濟飢寒布散衣食大設福田見有道
士道邊立井起屋造堂建諸橋梁竹木華果
撫其勞苦見有女官端坐幽房專心念道見
有女官燒香誦經晝夜不怠見有女官懴悔
禮拜以求昇仙見有女官精進不倦願得轉
身見有女官發大善心開度一切見有女官
大造經像教化有縁見有女官建立殿堂臺
閣樓榭帳座旛幢供養天尊見有女官修造
玄壇堂殿廊宇周圓具足勸化當來見有女
官布施財物無所悋惜見有女官心無徤羨
絶於人我見有女官供事明師曾不退惰見
有女官誦習經典講說大乗見有女官斷穀
休糧清淨身心見有女官長齋奉戒歸誠於
道見有女官散施財物濟惠窮乏見有女官
放生贖命普使快樂見有女官作諸衣服奉
上法師大德見有女官翹勤星漢以求輕舉
見有賢者歸心三寶無有退轉見有賢者捨
身命財以用布施供養三寶見有賢者不惜
妻子供給出家法身見有賢者燒香續命禮
拜供養見有賢者捨家資財田宅奴婢器物
車馬七寶名衣種種器玩供養三寶見有賢
者念念發心常在於法見有賢者修營靈觀
不辤勞苦見有賢者抄經鑄像罄竭家資見
有賢者修齋奉戒常時不闕見有賢者清淨
六根不色不欲見有賢者不偷不盜常行布
施見有賢者心常歡喜無憎無愛見有賢者
精鍊己身不飲酒食肉及以葷辛見有賢者
斷髮捨身以用布施見有賢者大小鍊身以
求仙道見有賢者割肉飴禽慈悲於物見有
賢者形容端正受命長逺見有賢者聦明智
慧悟解大乗見有賢者忠孝君父犮悌骨肉
見有賢者父子和睦六親喜恱見有賢者富
貴巍巍常用布施見有賢者六根具足無有
損傷見有賢者受生快樂無疾無痛不飢不
寒見有賢者衆人敬愛所在致惜見有賢者
發大弘誓願捨身受身常值經法受持供養
見有女人清靜身心受持經法禮拜供養見
有女人獨坐幽室不雜於世見有女人專誠
於道以求度身見有女人以身供養無所悋
惜見有女人隨順師尊不生疑惑見有女人
捨身上服隨法所用見有女人專誠慊欵精
心奉法見有女人造諸法服以用布施見有
女人廣將華果供養三寶見有女人常持妙
戒精進不退見有女人清淨六根無諸欲想
見有女人心行純和不染世事見有福堂逍
遥無爲見有道場常講經法見有法師講說
大乗教化一切見有大德勸化衆生令入善
道見有靈觀燒香念誦晝夜不倦見有善處
終日快樂不見憂悲見有善人常行精進念
念不住奉道持經見有國王殺生遊獵傷殘
百姓見有國王酷虐無度人民困弊見有國
王貪婬愛色縱放六情見有國王毀壞靈觀
燒除法宇見有國王不信罪福謂爲虚誕見
有國王違經犯戒輕慢出家見有國王將三
寶物以爲己用見有國王於玄壇法宇行諸
非法見有國王於諸觀内殺戮衆生臭穢狼
藉見有國王殺出家法身苦痛刑害見有國
王破道形像燌燒經教見有國王造種種罪
不可記録見有國王輕慢天地日月星辰見
有國王自生誹謗言道無神見有國王不行
慈悲殺伐過度見有皇后婬欲不節鴆毒善
人見有皇后心不信眞勸請國王除滅經教
見有皇后不崇經戒將爲浮假見有皇后備
造諸惡人不願聞見有皇后嫉妬勝己殺害
貞良見有王子縱放無常毀道經教見有王
子踐踏靈觀穢汚非常見有王子邪婬放蕩
染出家法身見有王子飲酒食肉誹謗三尊
見有大臣生不信心勸發國王令除道教見
有大臣情有取捨方便化誘令國王損道誤
諸行人見有大臣不信三世宿命因縁云無
罪福見有男女誹謗經教大道法身見有男
女强生去就說眞說僞見有男女妄生憎愛
見彼見此見有男女破齋破戒見有男女𥨸
盜經書見有男女於清淨地飲酒食肉見有
男女於三寶地行諸婬欲見有男女於靈觀
中婬欲穢汚見有男女於出家法身行諸婬
欲見有男女誹謗出家法身見有男女惡口
兩舌見有男女殺父害母五逆不孝見有男
女不忠不孝違叛君父見有男女欺凌於物
不識善惡見有男女不憐貧窮見有男女憎
嫌老病見有男女放縱六情見有男女不修
三業見有男女飛鷹走犬以殺衆生見有男
女背道叛師違盟負誓見有男女枷鎖牢獄
鞭笞拷掠見有男女聾盲六疾形不具足見
有男女貧窮困苦無人愛惜見有男女長病
在牀求生不得求死不得見有男女風癩顚
狂染諸邪病見有男女愚癡憨騃身不全具
見有男女遍身生瘡膿血流離見有男女刀
兵水火燒燌斫射見有男女毒蟲猛獸吞螫
摶噬見有男女孤寡飢寒獨受辛苦見有男
女中道分離不終於身見有男女母子分張
爲人奴婢見有男女形容醜陋人不喜見見
有男女受命短促懷抱夭亡見有男女爲人
奴婢飢寒辛苦見有男女生不具足手脚攣
跛耳聾目盲瘖瘂百病見有男女身體破裂
舉身膿血脣口斷壞鼻目崩折人所憎嫌又
於地下見有足履刀山支支斷壞見有手攀
劒樹節節分張者見有吞火食炭遍身煙出
者見有碓擣磑磨屑屑如粉者見有身抱銅
柱形體焦然者見有身卧鐵牀脂流火然者
見有鑊湯煎煑漬潰爛壞者見有足上刀針
手足斷壞者見有鋸解身形滴滴血流者見
有硤石逼身七孔流血者見有鐵杖亂拷遍
體血流者見有身在寒冰遍身破裂者見有
身在火山頭面焦燎者見有身在煻煨東西
跳踉者見有鐵錐剌身萬痛難堪者見有身
在臭穢人不喜見者見有銅狗齧身膓肚狼
藉者見有鐵鳥啄睛皮肉分張者見有毒蛇
交横吞噬噉齧者見有猛獸奮踊摶攫擘裂
者見有拔出其舌鐵錐剌之者見有鐵犁耕
舌者見有剉碓碎身者見有倒懸者見有祼
身者見有枷鎖相牽者見有鐵釘釘身者見
有節節斷壞者見有臠臠分張者見有漣汲
溟波以灌四瀆者見有負石塡河者見有受
身餓鬼者見有受身六畜牛羊雞狗者見有
受身邊夷者見有受身奴婢者見有受身六
疾聾盲瘖瘂手攣脚跛者見有受身不具足
者見有受身毒蛇者見有受生蟲獸身者見
有受生蠅蛆身者見有受生廁溷蟲身者見
有受生淤泥中者見有受生一切惡蟲鳥獸
魚鼈身者普濟今見諸天諸地有如許因縁
罪福不同不知前生何修今身何犯前身何
福今生何罪爲是禀身自然爲是業報而來
爲是水土使之爲是父母之因爲是當身所
受爲是先世種因爲是罪止一身爲復殃流
子孫爲是修善可得拔度爲是任命自然唯
願天尊大慈賜垂開悟令衆曉知宿命因縁
道君答曰善哉善哉普濟能發如此深心開
諸法利覺悟群生宿命因縁不可思議汝可
伏聽吾今爲汝分别說之
太上洞玄靈寶業報因縁經卷之一
太上洞玄靈寶業報因縁經卷之二　文二
　　　善對品第二
大慈大悲普濟眞人以業報因縁請問太上
爾時太上道君告普濟曰若有善男子善女
人廣造經像置觀度人布施齋戒濟死度生
普救一切衆生大弘普願作大福田善根不
斷利益衆生者生天王國主身持齋奉戒誦
經禮念冥心注想眞容燒香禮拜三寶大道
廣建福田者生皇后國母身供養三寳燒香
明燈晨夕不倦造經鑄像者得生天王門身
信樂經法作科奉行持齋念道布施立功者
生富貴智慧端嚴身持奉經戒誦念住持者
得生聦明貴勝身七世樂道奉戒誦經經法
布施救貧濟生度死常行慈悲供養三寶不
怠倦者得生出家身世世積善廣建福田持
齋奉戒禮敬三寶誦念大乗修身行業不犯
戒律者得生大德法師身衆人尊仰生生信
奉歸敬三寶深重大法修行供養者生天人
中見世清淨長命富貴身供養三寶出家法
身者生長命端正身成就觀宇建立玄壇▲
生大富貴身敬信天尊大道冥心歸仰者生
具足法性身信奉經戒不生二想獲宿性通
知因縁宿命者得生尊貴衆人愛敬身敬重
三寶愛行布施救濟貧寒成就功德無所恡
惜者得生中國長命富貴身不殺生偷盜不
貪酒食肉者生長命具足身好誦經敎長齋
奉道者生出家恭信身供養出家師德敬重
三寶一切法身者得生清淨端正身常憐念
一切物慈悲於蠢動者生髙上貴豪身今世
作帝王國主者從累劫修齋奉戒廣種福田
不嗔不恨多劫多生設大齋醮濟度法界一
切有情命終之後得生快樂天宫天衣掛體
食禄自然從劫至劫受天福盡下降人間常
生帝王人家作如是福田中來若有善男子
善女人廣造福田供養天尊大道髙眞無量
劫中作如是種種功德今世得生皇后國母
身若作帝子王孫公主王妃者從歷劫修善
多種因果中來長命老壽者從持齋奉戒慈
悲救度衆生中來子孫昌熾長命富貴者從
供養天尊大道中來父子夫妻男女常同居
處者從柔順和睦中來不相離隔從恩愛中
來在處得人敬仰甘膳美食充身可口者從
培常住福田中來豪貴尊重人見畏敬者從
敬信三寶中來冨貴豐足者從布施持齋成
就福田救濟貧窮中來聦明智慧越衆者從
誦經法能住持中來形容端正者從供養三
寶出家法身中來若有清淨男女出家法身
爲人敬奉者從說法敎化持奉齋戒多種福
田中來冨貴巍巍永劫不衰者從布施成就
常住福中來所在得人尊敬貴人愛仰者從
布施持經奉戒中來身心清淨智慧聦明者
從護持三洞大乗中來所在快樂無災厄者
從放生濟物不犯衆生身命中來身體香潔
衆人見愛者從不飲酒食肉葷辛常在清淨
中來子孫豐多冨貴圓滿者從廣行布施修
補橋梁多作福田種種功德中來婦人誕生
徤貴子胤夫婿敬愛者從作道場敎化信心
中來生世音雅者從道場中讃詠三寳敬信
中來生世歡樂福慶自然者從道場中專心
至誠聞法聽經布施中來形容端正笑語柔
和舉止奉聖得人愛念恭敬美順者從供養
出家法身持經護戒中來衣食豐足法服常
有人布施珍玩飾身者從布施法師大德法
服中來如是皆生此世或宗祖所行所種致
得今身之報或一身種善見世受報普濟當
須明示男女使識宿命善縁得福無量
　　　惡報品第三
爾時太上道君告普濟及在會衆眞人曰自
今後若有衆生毀壞天尊大道形像者死入
九幽十八地獄萬劫受苦苦盡方生得生人
中受腫癩病遍身膿血臭穢腥羶人不喜見
訾毀三洞大法經典者死歷九幽并入酆都
經千百萬劫方遇聖人救拔得出生野獸中
受無量苦得生人中舌根爛壞常有纏喉之
疾眼目有患誹謗出家法身者見世得蟲癩
病過去生六畜身破壞靈觀玄壇聖像者見
世眉髮墮落身體不全拖腰摩胯死入寒冰
地獄受苦滿足墮毒蛇身不敬天尊大道法
身者見世受愚癡憨矮瘨狂病報過去生六
畜中不信經法宿命報對者見世盲聾過去
生鳥獸中經無量劫方可得脫不信罪福因
縁者見世爲奴婢過去生蠻夷中難遇正法
輕慢出家法身者見世跛躄過去生豬狗中
𡱁尿之中常爲飲食輕慢三寶獲罪如是侵
常住福地者見世形容臭羶過去生糞穢中
歷千萬劫復生汚水中爲細線蟲婬犯出家
法身者見世孤寡爲人憎嫌過去生廁溷中
爲蛆蟲邪婬好色者見世患風邪瘨狂惡病
過去生豭豬中經之數劫生諸般野牛之中
偷盜三寶財物者見世貧窮過去生奴婢復
生六畜種種禽獸之中難復人身偷盜四輩
信施財物者見世得瘨狂病不聞三寶之名
過去生愚癡中啖食三寶果實蔬菜者見世
得飜胃不能進食過去生餓虎毒蛇中被人
打獵常遭刑憲復生人中更逢渴病偷盜齋
食及供養寶器法食者見世逢霹靂雷電惡
鬼所傷過去生蟒蛇身死墮餓鬼中偷盜供眷
醮壇器具等物者見世生下賤乞索覓食無
飽之身毀壞大道形像者見世生餓狗毒蟲
身飢寒無告永不得食過去生猿猴等身偷
盜經像財物者見世得癩病死墮諸地獄受
諸苦惱萬劫千生不得原赦過去生兩頭毒
蛇惡蟲身罵詈出家法師身者見世得風癎
重病過去生野犴身凌辱出家法身者見世
遭枷鎖牢獄拷掠過去生蠅蛆中破齋犯戒
者見世得咽喉疾閉之病過去生虎豹餓狼
之中借常住三寶財物不還者十年十倍死
入酆都地獄鬼拷罪魂萬劫不得原赦過去
生蛇獅虮蟟壁蛛等蛆中殺獵衆生者見世
得短命長受風病常遭牢獄苦厄過去生六
畜惡獸中愛食野獸等肉者見世值惡病過
去生麋鹿中嗜酒好色者見世風狂逢猛火
燒燎過去生淤泥穢土中好食葷辛臭穢者
見世得腥膻臭臊身過去生糞穢中持心不
堅固好弄出家人者見世得猿猴報死入鑊
湯地獄經無量劫後生諸鼠趣中復生人道
得手脚攣跛之報皆因不敬三寶中來手脚
斷壞拳縮一足短者從不敬三寶中來兩眼
雙盲者從不信經法輕忽三寶中來舌根爛
壞者從訾毀三洞大乗經敎中來瘖瘂不能
言語者從道說出家法師中來一生以來多
害瘡癬腦疽背癰徧身癩瘡皮毛孔竅膿血
腥羶癩蟲咬齧晝夜恓惶求生不得求死不
得者從誑惑三寶中來鼻塞不聞香臭者從
好啖酒肉五辛葷穢衝突三寶中來身體爛
壞節節自落者從誹謗三寶中來脣𠐻齒落
鼻梁崩裂者從毀道場中來曲腰歧胷僂背
短脚者從嗊嗃三寶中來欺忽三寶偏眼斜
視三寶者見世受瘨狂風邪迷惑病過去生
鱔魚水蛭中來見世愚癡者從不信因縁罪
福中來形容瘡腫醜陋者從罵詈三寶中來
眼赤口斜鼻傾不正者從誹笑出家法身中
來愚癡長病意志不足者從誑惑三寶中來
劫賊相逢殺傷財物者從劫奪三寶財物中
來水溺漂沉者從飲酒食腥羶之食穢慢三
寶中來火燒灼爛者從損廢三寶中來毒蛇
吞噬者從傷殺出家法身中來毒蛇惡蟲入
口鼻者從惡口呪詛中來毒蛇惡蟲入孔竅
中者從耽婬中來遇虎狼猛獸噉食者從隂
謀惡毒中來飢寒凍餓衣食不充足者從修
齋醮供養三寶果食道場未散偷取中來偷
食上眞獻御之食者永墮惡趣常作餓鬼海
邊阿脩羅鬼報偷盜三寶常住財物與六親
享受者今世父母離隔男女常不同居之報
嫉妬姦婬破人和合離人恩愛者見世受分
散之報貧窮困苦者從破齋犯戒中來常爲
奴婢下賤身者從偷盜慳貪中來生世得人
憎嫌者從憍慢嗊嗃中來生世躭婬不避親
踈好醜者從豬狗六畜中來生世嗜酒猖狂
者從魚鼈蝦蟇水族中來生世嗜肉好殺者
從毒蟲猛獸中來生世不淨臭穢者從科斗
蟲中來身體臭穢不淨潔者從好食五辛豬
狗中來六畜生身者從殺生抵債中來野獸
麞鹿身者從食肉偷盜中來毒蛇蟒蛇身者
從嫉妬毒害中來餓虎生身者從欺凌劫奪
十來生廁溷中蟲者從婬慾不淨中來生蝦
蟇科斗身者從不供養三寶中來生魚鼈水
旅身者從輕泄大道經寶中來生小蟲螘身
者從違犯經敎中來猘犬野豬豺狼者從背
師棄本中來生乳鷰山雀身者從評論經敎
多口合舌中來生鳩鴿老鵶諸鳥身者從好
是作法異常中來生鷹鸇鴟鷂鳥等身者從
破戒違經中來生鰥寡孤獨貧寒困苦者從
婬犯出家法身及墮胎害子中來形容醜陋
者從誹謗三寶傲誕出家法身中來風邪癩
病狂言者從布施不還及墮子落胎中來腹
大項細者從靈觀玄壇婬慾中來牢獄枷鎖
切身者從謟毒惡黨中來鞭棒楚撻者從毒
害衆生不慈悲中來猫兒水獺臊猫等類生
身者從食肉入靈觀玄壇中來蝜蝂生身者
從食五種葷辛侵近三寶中來豺狼生身者
從貪恡不布施中來狐狢生身者從虚誑矯
詐中來鼠㹨生身者從食齋殘供飲酒食肉
中來蜈蚣蚰蜒生身者從隂毒妬害中來蜂
蠆虺蝎生身者從呪詛出家法身中來蝘蜓
𧋍蜴生身者從欺忽三寶中來蜘蛛蚯蚓生
身者從慳貪盜取中來蚊蝱蚤蝨生身者從
慢法輕道中來邊夷下賤髠頭斷髮眼深鼻
長身體臭者從殺生邪婬不信因縁中來如
此皆生世所犯罪目死入地獄受諸罪訖更
生此身亦有見世報而生此身者悉由先世
所犯此身也普濟汝當心精信奉明示將來
令諸男女知其惡業故說頌曰
　慳貪不肯布施者後世貧窮少衣食
　不敬尊師行輕慢後生下賤奴婢身
　借貸扺債欺負者後生牛羊豬狗身
　破齋飲酒食肉者後生飢寒作餓身
　破戒及懷諸嫉妬後生鳥獸蟲蛇身
　毀壞經像及輕慢後生蟲癩膿爛形
　穢汚經像及玄壇後生醜陋不具足
　誹謗三寶并訾毀後生無告豬羊狗
　偷盜經像諸財物後生邊夷得下賤
　殺害衆生無慈念後生魚鼈與六畜
　嫉妬勝已殺賢良後生惡獸毒蛇身
　惡口呪詛無期度後生猛虎風狂病
　躭婬好色通骨肉後生豭豬廁溷蛆
　飲酒食肉及五辛後生腥臭狂邪病
　毀破天尊諸形像死入九幽生病癩
　訾毀三洞大經法死入地獄生野獸
　訕謗出家法身者見世病癩生六畜
　破壞靈觀玄像者眉髮墮落身爛壞
　不敬三寶眞聖者見世愚癡作畜生
　不敬經法與宿命見世盲聾生鳥獸
　不信罪福因縁者見世奴婢生六夷
　不信出家生輕忽見世跛躃爲豬狗
　穢汚三寶清淨地見世腥臭生糞土
　婬犯出家清淨地見世孤寡生廁溷
　邪婬好色無親踈見世風邪生豭豬
　劫奪三寶諸財物見世貧窮作奴婢
　偷盜常住及侵損見世風病作牛羊
　費用偷盜信施物見世瘨狂爲愚癡
　噉食三寶果核等見世消渴得瘦病
　偷盜齋食清淨供見世躃𨇗生餓鬼
　偷取齋物將己用見世飢寒不得食
　凌忽罵詈出家人見世風癎遭牢獄
　破齋犯戒違禁忌見世噎病生餓鬼
　損害衆生無畏懼見世短命枷鎖厄
　食肉腥臭常血穢見世百病不離身
　嗜酒猖狂無尊卑見世猛火惡鬼殺
　好食五辛及臭物見世腥膻生糞土
　綺語戯弄出家人見世猿猴生鳥獸
　手足攣縮不伸展不敬三寶得此報
　手足斷壞無支節不敬尊師得此報
　兩目俱盲無所見不信經法得此報
　舌根壞爛及喑瘂誹謗大乗得此報
　言詞謇吃不能語道說出家得此報
　鼻擁不聞香與臭好食五辛得此報
　身體爛壞膿血流毀謗三寶得此報
　脣𠐻齒露鼻梁倒破壞道場得此報
　舉身蟲出肉臭爛算弄三寶得此報
　腰脊曲跌背脚折欺忽三寶得此報
　瘨狂風邪迷惑病不信因縁得此報
　形容醜陋并瘡瘇呪詛三寶得此報
　眼赤口偏鼻不正調戯三寶得此報
　愚癡憨矮無意志誑惑三寶得此報
　劫賊殺害取財物侵奪三寶得此報
　大水漂溺沉没者躭色嗜酒得此報
　猛火燒灼形燋爛損費三寶得此報
　毒蛇吞噬及𧋍螫打罵出家得此報
　毒蛇入口及鼻孔惡口呪詛得此報
　毒蛇惡蟲入竅穴邪婬放蕩得此報
　虎狼猛獸噉食者隂謀惡毒得此報
　飢凍寒餓常不足侵損常住得此報
　身常虚乏無氣力不持齋戒得此報
　父母男女常離隔破人和合得此報
　貧窮困苦常飢寒破壞齋戒得此報
　爲人奴婢常辛苦偷盜慳貪得此報
　爲世憎嫌人不喜憍慢傲誕得此報
　受身豬狗常噉糞婬犯六親得此報
　受身魚鼈蝦蟇身嗜酒猖狂得此報
　受生毒蟲猛獸身嗜肉殺生得此報
　受生科斗螻蟻身不淨婬穢得此報
　受生麞鹿野獸身偷盜殺生得此報
　受生蟒蛇毒龍身嫉妬毒害得此報
　受生餓虎鷹鷂身欺負抵債得此報
　受生狂犬狐兔身背師棄本得此報
　受生鳩鴿鷰雀身作法異常得此報
　受生鵰鸇鷙鳥身不用經敎得此報
　受生孤寡無男女墮胎害子得此報
　受生醜陋人憎惡笑弄出家得此報
　受生瘨癎風狂病布施不還得此報
　受生諸雀鴟鷮身評論毀敎得此報
　受生枷鎖常切身謟毒忠良得此報
　受生棒杖不離身非法拷楚得此報
　受生猫子貍豹身食肉入觀得此報
　受生蝜蝂臭穢身葷穢經像得此報
　受生豺狼狐狢身悋惜虚矯得此報
　受生狌㹨貍鼠身齋竟食肉得此報
　受生蚰蜒蜣蜋身觀中婬慾得此報
　受生蜂蠆虺蝎身呪詛惡口得此報
　受生蝘蜓𧋍蜴身嗊嗃傲誕得此報
　受生蜘蛛蚯蚓身貪婬自盜得此報
　受生蚊蝱蚤蝨身輕道慢法得此報
　　　受罪品第四
太上又悟普濟曰地獄受罪因縁使來主男
女識其罪福歸向正眞永斷三業清淨六根
而爲偈曰
生世不敬信毀壞道眞容上聖及仙眞
靈人與神人玉童將玉女金剛并力士
侍衛威神尊一切諸形像破損復輕慢
穢汚不恭敬婬犯生戯弄傲誕自嗊嗃
評論及經法强說是與非破齋又破戒
偷盜與貪財種種不敬信死入九幽獄
備歷十八中足履刀山上兩手攀劒樹
祼身抱銅柱赤體卧鐵牀頭上戴火山
背常負鐵杖飢則食火炭渴則飲銅汁
鑊湯沸爛煑火車燒灼身碓擣及磑磨
倒懸及倒瀝鋸解及刀刑針鋒貫肢節
硤石逼身形寒冰斷筋骨煻煨走東西
跳躑不得住腥穢常臭處漣汲溟波水
以灌於四瀆惡鳥爭啄睛銅狗來噉齧
毒蛇競吞噬牛頭折其脊一日萬死生
苦痛不可忍萬劫方得出前世破齋者
死受餓鬼身飢則食猛火後生得噎病
復成膿血形前世犯經戒死入刀針獄
左右穿其身萬痛不可忍後生得長病
求生死不得前世偷齋食死入鑊湯煑
漬潰骨肉分日夜無休息後生爲貧寒
衣食常不足前世偷錢財死入刀山獄
分割於身形節節自斷絶後生病癩身
爲人不喜見前世笑三寶死受銅灌口
百節皆火燃形容並燋爛後生不具足
六疾纏其身前世不敬信死入劒樹獄
手足寸寸斷日夜不暫停楚痛徹心骨
後生爲愚癡前世生輕慢欺弄於三寶
死入火車獄形容盡燋爛後生爲醜陋
所在得人惡前世爲口舌誹謗出家人
婬犯及調弄死入泥犁獄鐵犁耕其舌
後生廁溷中或作諸豬狗前世毀經敎
死被鐵杖拷晝夜不離身遍體皆流血
後生無鼻舌世人常憎嫌前生殺衆生
牛羊豬鷄狗鵝鴨雉兔輩麞鹿虎豹屬
鴟鵶及鷰雀豺狼狐狢狖駝騾驢馬類
魚鼈黿鼍鱔螺蜆蝦蚌蛤蚰蜒蜈蚣等
蛣𧏙螻蟻等蛭蜝蚊蚤蝨蝜蟠蠓蠛蟲
熊豹諸獸等獅猿猴及虎一切飛走衆
種種皆殺伐不生慈善心遇者悉殘害
死入諸地獄備歷於衆苦旦夕受痛惱
楚痛難居處是諸牛羊輩悉皆來索命
俱言喫我肉或道殺我身此日無方便
今日捉得你須還我昔債求走亦無路
魔王開罪簿勘會知其實一一還他命
萬劫不得脫後生受此身復作牛豬羊
乃至鵝鴨輩任他還殺伐以償前身罪
猶如種五穀前世行偷盜竊取三寶財
齋戒或信物父母男女財天王及百姓
一切非己物見作生盜心常行不善行
劫奪於行旅恐脇或斷命穿牆與抄掠
正晝將夜中常伺其空𨶑牛羊及奴婢
資財與珠玉絹布玩弄等氊褥及衣服
器具諸調度果菜并米麥絲縷及毫髮
抄合將斗升方便皆竊取死入火車獄
形容灼爛苦後生爲牛馬爲人償宿債
頷穿脊皮斷鼻穴肌肉裂飢渴常辛苦
口中不能語任人將殺戮以報偷盜罪
前世行邪淫放蕩無期度姦婬人妻妾
離隔分骨肉六親相通同以及出家人
乃至於六畜手扎并他物著處生邪心
不擇於善惡或於清淨地靈觀玄壇内
對經或近像裸露天地間日月星辰下
不避於鬼神名山大澤側社廟神祠中
種種生諸婬放縱於欲心死入九幽獄
男抱火銅柱女卧熱鐵牀遍身煙火生
脂肉皆燋爛百節皆斷壞更加鑊湯煑
鐵杖晝夜拷復入寒冰獄擘裂於身心
碓擣磑復磨鋸解碓剉斫復生糞穢中
受身廁内蛆或作豬狗形展轉臭穢間
縱更受人身風狂邪病形愚癡加醜陋
孤寡及貧窮人所不欲見前生苦慳貪
所在求人物積財如山嶽心常吞江海
常自不厭足持齋授戒處造像及寫經
營建於靈觀燒香燃燈所凡厥作功德
不肯施一毫就中爲方便常欲覓利益
死入寒冰獄凍斷其身形百節皆破壞
後生在邊夷或爲人奴婢或復作牛羊
駝騾驢馬身負重使致逺頷穿及肉斷
辛苦不得息飢渴常在身身死食人肉
萬劫更受生還爲不具足手攣或脚跛
眼盲或耳聾鼻𠐻口偏斜胷髙腰脊曲
形容復醜陋所在無人惜生世多瞋怒
常生毒害心意中常迫迮瞋男或瞋女
畜生及奴婢似此煎愁身持刀或持棓
惟欲害於物憤憤止恚恨曾不少時喜
死入針鋒獄左右貫其身連心及肝膽
洞腸達其脅血出無斛數後生爲蝦蟇
怒目不得語或爲鯸䱌魚目瞋浮水上
鴟鳶競來取分張喫其肉縱得生人中
還爲愚癡報作人常醜拙言詞無方便
語則逆人意無人憐愛者前世常愚癡
不信罪福因笑人作功德常言無宿命
不敬於日月天地及星辰一切諸鬼神
莫不生輕慢常行不善事種種皆爲惡
死入十八獄備歷諸苦惱萬劫生蛇身
心中常有毒腹中無臟腑飢渴不得食
人皆見欲殺縱得生人道還得愚憨報
前世爲綺語并及於妄言矯誑三寳前
父母及男女君王與百姓凡是合㑹處
莫不生離間䜛害於忠良離異人朋友
嫉妬惡勝已傳言作口舌浪說爲是非
轉虚以爲實用白反作黑道說人長短
强知多是非所在生破亂死入拔舌獄
鐵錐剌其口磢石逼身形噉食諸臭穢
令舌長百尺以釘釘其舌滴滴血流出
後生爲狗身噉食諸臭穢晝夜不得眠
常爲犬吠守縱得生人身瘖瘂不得語
或復爲謇吃前世惡口舌罵詈親踈人
不擇善惡言隨口即復出畜生與豬狗
蟲生將虺蝎世間諸惡物無種不比數
呼天或呌地引鬼復牽神上及於三寶
天地日月星呪詛相厭禱書名畫形影
捏土或刻木結綵與圖像爪髮衣服具
井竈流水上門戸行道中神廟星月下
車行狗吠處社稷山林内針剌刀斷項
反纏鞭其脊無所法不爲厭禱於忠良
國君及大臣公侯或百官父母與妻子
奴婢將媵妾不問其貴賤箸處遭毒口
世間共不喜死被鎔銅灌百體皆煙出
後生爲蜂蠆惡蟲與虺蝎蜈蚣蚰蜒等
復生於螺蚌尾上常擎毒只欲損於物
合口不得語人行永不近縮身便入殻
縱得受人身亦復爲瘖吃前世多戱笑
調弄於諸人死被鐵鳥啄眼睛俱迸出
鼻口中流血痛毒不可忍後生爲兔身
㫳劃不能語人見皆趂逐鷹犬亦捉捽
縱得受人身還復爲瘖瘂前世嗜酒肉
噉食於五辛出入法堂中近經又近像
穢汚出家人遊行諸淨地玄壇及靈觀
不避於罪福醉亂或猖狂元不畏尊卑
惡口將惡語罵辱於三寶或於天地内
人鬼與神靈父母并男女形名人善惡
道說他是非死入糞穢獄臭穢不可與
萬劫方得生受形更復惡廁溷内作蟲
生身俱不淨或作蛣𧏙等蠅蛆及豬狗
或作蝜蟠蟲臭穢人不喜縱得受人身
形容恒醜惡遍身皆臭穢腥臊如狐狢
口齒自髙下面目常腫漏所在得人嫌
男女亦不喜前世抵債者借貸不肯還
因公恃勢力欺忽於世人死入倒懸獄
或處倒瀝地動則經萬劫後生爲騾驢
或作病患狗乃復爲牛馬負重常辛苦
前世違經敎自作一法則棄本不尊師
誑惑於賢愚死入大地獄遍受於苦毒
刀鋒望心剌鐵錐劖其舌百節釘鐵釘
後生爲鵝鴨或爲魚鼈身殺戮不能語
任人生與活縱復生人身即爲癡聾瘂
前世不信善侵奪於常住寸縷及毫毛
果菜與米麥死入十八獄種種受諸苦
後生餓虎中常不得飽食縱得生人身
水火刀兵殺或復得長病風狂及瘨癎
前世不恭敬噉食三寶物米麥及果菜
一粒將兩粒但是經其口不限其多少
死入鎔銅獄飢則吞鐵丸渴則飲銅汁
死入餓鬼身終日不得食百節常火燃
美食變成火後生爲餓狗縱得生人身
貧窮少衣食或爲人奴婢亦復作六畜
辛苦備受盡晝夜無休息前世不慈悲
憎嫉於貧寒及以囚徒輩產婦與老病
皆不生恩愛死入流沙獄萬劫不得出
後生魚鼈中縱得受人身還復受貧寒
前世飛鷹狗燒山徧草澤布網竭江湖
剖胎破𡖉殻乃至於螻螘科斗蚯蚓輩
養蠶及暴繭凡厥有形物胎𡖉化濕屬
皆悉遭傷殺死入煻煨中東西不得出
身形燋壞爛後生邊夷國刀兵常斫射
或作諸禽獸還復被傷割前世不敬法
與師同牀席死入湧泉中或在寒冰内
又復錐鋒上身體被痛楚遍身膿血流
後生爲猿猴形容不具足前世見三寶
傲誕不恭敬坐卧立形像心中生輕慢
死受鐵杖拷晝夜不得息後生爲獸身
常被人刑殘縱得受人身手足攣跛躃
曲腰又隆背凸胷及僂脊𩀱盲及瘖瘂
耳聾或鼻塞衆生業無量受報亦無極
各從其本業非從他人得後世更生身
還復依舊因當來善男女諦思吾此言
罪福如影響吉凶若車輪爲善得善報
爲惡受惡縁皆自蒙其福莫不由本身


太上洞玄靈寶業報因縁經卷之二
太上洞玄靈寶紫報因縁經卷之三文三
　　　懴悔品第五
爾時大慈大悲普濟眞人聞
太上道君說善惡因縁報對事巳禮拜歡喜
白
太上道君曰衆生愚癡暗昧沉迷世網不能
自覺得免罪中流轉生死常處苦惱伏願大
慈天尊願見開悟使來生男女歸心善道不
落三塗
道君語普濟曰若有善男子善女人能發自
然善意來向我前禮拜燒香投誠懴悔已身
所犯一切惡業及過徃亡人億曽萬祖見前
父母妻子眷屬無量劫來捨身受身所在託
生至於今生轉無量身所有罪咎發心懴悔
即得滅除身心清淨滅罪無量若當來衆生
及見在男女無量劫來舉心運心生不信敬
誹謗三寶毀壞三寶輕慢三寶穢汚三寶戱
弄三寶罵詈三寶呪詛三寶欺惑三寶傲誔
三寶嗊嗃三寶或訾毀經文評論眞僞妄言
得失强辯是非分别深淺議其長短形容不
淨衣服不淨手脚不淨屨履不淨口氣不淨
飲酒食肉噉嚼葷辛口出穢言心不恭敬或
不洗手或不燒香或不漱口或不沐浴即入
玄壇靈觀便臨法座或詣道場聽法聞經觸
犯尊像穢辱眞聖神仙靈人玉女玉童香官
使者金剛神王天丁力士護法威神或對天
尊大道經法出家法身大德眞人前不生恭
敬形容傲誕不肯禮拜稽首歸誠或卧聽法
師大德眞人講說三洞大乗經典或酒肉葷
穢乗其車馬直入道場逼近天尊看讀經典
或見持齋受戒永不信從稱爲虛矯或見講
說教化大衆便即破亂謂爲妖妄或攪亂百
姓或入道場髙聲大語惱觸法徒或發言舉
意先論三寶道說是非較量眞僞或依倚三
寶方便求財或假法教誑惑百姓或費用三
寶財物自養已身或恐挾出家人求其長短
以取財物養育妻兒或擎經像市中教化或
於行路聚集之間假言功德專將入已或將
經像假賃貨賣取財惟用供身養活妻子或
得酒肉償遺賣像貨賃賣經依傍三寶求其
利潤或髙座說法託以大乗所得資財惟供
已用或不叅經戒符籙法文便作人師納其
財施或廣引弟子不擇賢良授度經符泄其
眞祕或不按科律承禀師尊自任已心增減
經戒或尊容暴露埃塵損壞或屋宇傾頽經
法穢汚或破壞旛燈功德不敬聖容泄露經
典或盜𥨸寶經同諸俗教或私將抄寫不肯
護持或混雜凡書曽不恭敬或安牀上枕席
之間或著屋中一處眠寢或同室内臭穢狼
籍手捉酒肉語及眞經或婬欲之聞言論三
寶或含葷穢看讀仙經或叛道背師自違盟
誓或轉傳眞祕泄漏聖文或貴重財物妄亂
愚俗凡諸舉意一切運心皆犯明科違其戒
律此之罪目無量無邊前身今身未曽發露
爰及九玄七祖過去見存父母妻子因縁眷
屬能起一念向我首陳皆得滅除内外清淨
道君曰若有善男子善女人從無量劫來至
於今日捨身受身父母妻子過去見在三業
六根犯諸罪目或行苦酷不念慈悲殺害衆
生啖食骨肉或爲父母及以已身兄弟妻兒
延諸親族聚集郷閭傷害衆生日無頭數或
殺牛羊驢馬豬狗雞豚依人養牧芻豢之屬
或殺麞鹿狐兔虎豹豺狼依泊山林野𤜵之
屬或殺鵝鵶烏鵲鳩鴿鴟鳶鳧騖鵁鶄飛禽
之屬或殺蟲蛇虺蝎蜂蠆蚰蜒蜈蚣蜙蝑螻
螘之屬或殺黿鼉魚鼈螺蚌蝦蟇蟹螯蟚蜝
水蟲之屬或殺𧏙蜋蠛蠓蝜蟠螟蛉蝎蠋蚯
蚓小蟲之屬或殺蚊蝱蚤蝨蜉蝣蛘蝝𧍒蝡
蛸蟯化生之屬或飛鷹走狗殺害衆生或張
羅布網殺害衆生或放火燒山殺害衆生或
窮林竭澤殺害衆生或持弓矢殺害衆生或
持刀杖殺害衆生或手揉脚踏殺害衆生或
坐按卧捺殺害衆生或耕田種作殺害衆生
或打牆立壁殺害衆生或豎屋造舍殺害衆
生或穿坑出土殺害衆生或拆籬作障殺害
衆生或薙草平地殺害衆生或取樵伐木殺
害衆生或摘華挽草殺害衆生或養蠶暴繭
殺害衆生或燃燈舉燭殺害衆生或引水入
穴殺害衆生或煎湯潑地殺害衆生或沐髮
浴身殺害衆生或飲水食飯殺害衆生或治
打米麥殺害衆生或剖胎破𡖉殺害衆生或
搥蠅拂蚤殺害衆生或開口閉目殺害衆生
或舉手頓足殺害衆生或對天尊殺害衆生
或對經法殺害衆生或對法師殺害衆生或
在觀中殺害衆生或在法座殺害衆生或因
瞋怒殺害衆生或因愁惱殺害衆生或因歡
樂殺害衆生或因歌舞殺害衆生或禱祀神
鬼殺害衆生或合和湯藥殺害衆生或命絶
手中身亡刀爼或斷其頭足或剥去皮毛或
猛火燒燎或沸湯燖煑或生分子母斷其胎
育或故殺命根令其磨滅或殺賢人道士百
姓男女或殺債主𡨚家四方良善或恐殺怖
殺劫奪殺藥殺或呪殺罵殺喜殺怒殺或自
殺或教他殺或故殺悮殺或口殺手殺意殺
想殺或目前看殺或傳言遣殺如此殺生舉
手動身殘害無數一發念心歸誠懴悔皆爲
除滅
道君曰若善男子善女人從無量劫來無量
劫去見在妻子眷屬己身父母九祖七玄因
縁骨肉捨身生身運身動意常行偷盜或盜
天尊財物或盜經法財物或盜法師財物或
盜出家財物或盜天尊供養之物或盜眞經
供養之物或盜法師供養之物或盜出家供
養之物或盜道場供養之物或盜講說供養
之物或盜玄壇供養之物或盜靈觀供養之
物或盜齋㑹供養之物或盜持齋供養之物
或盜尊像修造之物或盜修造經法之物或
盜供養法師之物或盜修造玄壇之物或盜
修造觀宇之物或盜供養齋供清淨之物或
盜護戒信心之物或盜三寶十方之物或盜
四輩三寶之物或盜天尊寶光上物或盜天
尊寶座上物或盜天尊寶帳上物或盜天尊
寶蓋上物或盜天尊寶輿上物或盜天尊寶
網上物或盜天尊寶旛上物或盜天尊寶幢
上物或盜天尊寶冠上物或盜天尊寶鏡上
物或盜天尊寶樹上物或盜天尊寶華上物
或盜天尊寶殿上物或盜天尊寶馬上物或
盜天尊法帔上物或盜天尊法衣上物或盜
眞經寶座上物或盜眞經寶藏上物或盜眞
經寶函上物或盜眞經寶藴上物或盜上座
髙尊等物或盜妙行眞人等物或盜神仙靈
人等物或盜仙童玉女等物或盜金剛神王
等物或盜師子辟邪等物或盜燃燈油火等
物或盜燒香清淨等物或盜常住大衆等物
或盜國家倉庫等物或盜百姓他人等物或
盜神廟鬼神等物或於天尊前行盜或於經
法前行盜或於靈觀中行盜或避父母行盜
或避男女行盜或避國王行盜或以方便取
或以迫挾取或以勢力取或以官事取或以
欺忽取或以誑謼取或以非義取或以强抑
取或以下脫取或以矯妄取或以戱弄取或
以貪愛取或以借貸取或以換易取或以借
貸不還取或抵拒不償或罔冒欺負或黮黯
凌惑凡非己物絲毫毛髮華果草木菜葉等
起一念心皆爲偷盜乃至路上拾得野間逢
遇風吹鳥㘅鬼送神與衣服卧具器玩車馬
布帛米麥微塵分縷不論多少無量劫來隱
藏在身未曽發露今能發出一切罪業向我
御前對十方諸天尊前哀愍攝受今日在㑹
大衆并懴悔弟子某家九祖以來所作衆罪
未曽發露今日今時對三寶前發心懴悔皆
得除滅
道君曰若有善男子善女人自從無量劫來
父母兄弟妻子眷屬過去見在捨身受身所
在生身常行婬欲或對天尊前起諸欲心或
對經法前起諸欲心或對法師前起諸欲心
或見男女起諸欲心或見衣服起諸欲心或
見華果起諸欲心或見山林起諸欲心或見
宫殿起諸欲心或見鳥獸起諸欲心或見牛
馬魚鼈起諸欲心或於天尊前行諸婬欲或
於經法前行諸婬欲或於法師前行諸婬欲
或於玄壇中行諸婬欲或於靈觀中行諸婬
欲或於道場中行諸婬欲或於法師座下行
諸婬欲或於清淨地行諸婬欲或於私房中
行諸婬欲或於神廟中行諸婬欲或誘人妻
妾捉人殘害離人妻子奪人男女或别人恩
愛隔人憐念或六親通同或骨肉合㑹或交
奴婢或接鳥獸或不擇妍醜或不避賢愚或
强抑男女或分别夫妻或染汚出家或倮嬴
露體對三光無禮或侵淩四輩或男色女色
乃至畜生含識之物種種婬欲意想夢交無
所不至放縱六情無量無邊結在身心未曽
懴悔今日道場大衆各發至誠於我御前發
露懴悔即得髙眞垂憫衆聖哀憐汝等九祖
以來無量罪業五體投地如泰山崩拜諸上
聖萬罪消滅
道君曰若有善男子善女人自從無量劫來
至於今日過去見在父母兄弟已身眷屬捨
生受生無量生身常行慳貪或於天尊大道
前生諸慳貪或於大乗經典前生諸慳貪或
於法師前生諸慳貪或於大德眞人前生諸
慳貪或於出家法身處生諸慳貪或於齋戒
供養所生諸慳貪或於大縁事燒香供養處
生諸慳貪或於修造觀宇處生諸慳貪或生
不將一文來死後不將一錢去一朝身死萬
事皆空幾許愚癡慳貪悋惜今日發露向我
三寶御前同業大衆冥心懴悔前後同族一
切眷屬所作罪障悉皆除滅
道君曰若有善男子善女人自從無量劫來
至于今日過去見在父母兄弟己身眷屬捨
生受生無量生身常行瞋怒或於天尊前生
諸瞋怒或於經法前生諸瞋怒或於出家師
德眞人前生諸瞋怒或於帝王國主前生諸
瞋怒或於父母前生諸瞋怒或見天尊十方
髙眞諸聖尊像生諸瞋怒或見大乗經法生
諸瞋怒或見大㑹法師講說最上乗法生瞋
怒心或見金籙道場髙功衆官祝延聖壽生
瞋怒心或見法師講說靈寶錬度大法生瞋
怒心或見大縁齋供廣大供養生瞋怒心或
見大㑹持戒設玉籙大齋燒無量寶香供養
十方塵沙賢聖普濟六道種種含識一切有
情生瞋怒心或見乞兒貧窮老病孤獨等類
生瞋怒心或見囚徒行旅生瞋怒心或見牛
羊飛禽走獸生瞋怒心或怒天地或怒三光
或怒國君或怒父母或怒鬼神或怒奴婢或
怒畜生若有犯若無犯若親若踈若人非人
若男若女舉心措意則生瞋怒今日歸誠向
我御前求哀懴悔所有罪障並得除滅
道君曰若有善男子善女人從無量劫來或
至功德福田前生諸慳貪或於帝王國主處
生諸慳貪或於父母男女前生諸慳貪或於
賢人長者前生諸慳貪或見財物生慳貪心
或見飲食生慳貪心或見田宅生慳貪心或
見車馬生慳貪心或見屋宇生慳貪心或見
奴婢生慳貪心或見山林生慳貪心或見華
果生慳貪心或見宫殿生慳貪心或見城郭
生慳貪心或見貧窮生慳貪心或見老病不
肯救治生慳貪心或見因徒不生救拔生慳
貪心或見行旅飢渴困病不濟飲食湯藥生
慳貪心乃至自巳之物他物衆物官司等物
毫毛絲髮草葉華果米麥抄撮慳貪悋惜不
肯布施或見天尊不肯布施或見經法不肯
布施或見法師不肯布施或見出家不肯布
施或見齋供不肯布施或見持齋不肯布施
或見燃燈不肯布施或見燒香受戒不肯布
施或見講經說法不肯布施或見廣大道場
不肯布施或見玄壇霄殿不肯布施或見靈
觀華宫不肯布施或見造像不肯布施或見
寫經不肯布施或見廣大供養不肯布施或
見誦經行道不肯布施或見廣造福田以爲
常住不肯布施或見九華宫殿鍾磬樓廊損
壞不肯布施或見修造殿宇不肯布施或見
乞化不肯布施或見囚徒罪人不肯布施積
財如山心常不足一日之活爲千年計生時
至於今日過去見存父母妻子已身眷屬捨
身受身常行愚癡或於天尊大道處仃諸愚
癡或於大乗經典處行諸愚癡或於大德法
師處行諸愚癡或於出家法身處行諸愚癡
或於父母君王處行諸愚癡或於妻妾男女
處行諸愚癡或於鬼神靈聖處行諸愚癡或
於虛空賢聖處行諸愚癡或罵詈天地呪詛
鬼神或叛逆國君不行仁孝或反凶作禍立
法亂常内淫骨肉外殺他人不信罪福因縁
宿命報對謂已自然長存不滅不分善惡不
識賢愚凡如此類名愚癡也能自覺悟投誠
懴悔皆得除滅常清淨矣
道君曰若有善男子善女人從無量劫來至
于今日過去見存父母妻子己身眷屬受身
生身無量等身運心造意行諸綺言或於三
洞經典行諸綺言或於法師大德行諸綺言
或於帝主國王行諸綺言或於父毋尊親行
諸綺言或於賢人長者行諸綺言或於下賤
愚癡行諸綺言或於盲聾六疾行諸綺言或
於尊貴行諸綺言或於富豪行諸綺言或恃
長老行諸綺言或恃豪貴行諸綺言或恃聦
明智慧行諸綺言或恃有所識解行諸綺言
或於諸天衆聖十方神仙星辰日月一切威
靈凡厥舉心皆行綺言華詞不實能自覺悟
生悔謝心來詣我前懴悔之者皆得滅除
道君曰若有善男子善女人及父母女子兄
弟眷屬從無量劫來捨身生身運心造意綺
言妄語惡口兩舌或對天尊大道眞經妙法
師尊父母帝王國主賢人道士諸天星垣虛
空聖衆一切境界若人非人生諸綺言妄語
惡口兩舌嫉妬勝已闘亂是非離人骨肉反
虛成實轉僞爲眞誑悮一切莫知皈向大道
髙眞無量罪根發露懴悔我悉知之皆令清
淨得入信根
道君曰若有善男子善女人捨身生身無量
劫來眼耳鼻舌身意構造諸罪殺生偷盜邪
婬放蕩慳貪瞋怒愚癡顚倒妄言綺語惡口
兩舌嫉妬勝巳飲酒食肉違犯經教毀壞尊
像不持齋戒不敬師尊背眞向僞信邪倒見
禱祀鬼神不奉三寶訾毀嗊嗃輕慢放誕躭
聲殢色染習香味沉迷觸法内造外作展轉
相生六根互起更遞成愆罪根增長念念成
非有無量重罪數等塵沙結習來乆緫在身
中先縁今縁從劫到劫不可紀識一發念心
皆得清淨猶如明鏡前塵後塵無量數塵乃
至脂垢諸雜不淨積聚生翳内外不明一一
遇其良匠拂拭磨瑩表裏光徹映照遠近洞
朗明淨還復如初何以故性本清淨故衆生
亦爾神本清淨無諸滓穢但受形之後六賊
六塵六欲六識分别妄作弊穢生身外翳内
兹失其眞性流浪生死動入罪由報對相縁
便入地獄受諸苦惱萬劫沉淪吾以慈悲憐
念衆生從劫到劫輪轉人間或夏或夷或老
或少或凡或聖或女或男或貴或賤種種化
成方便教化度脫衆生經教流傳開悟一切
使離苦惱永出泥犂但衆生智劣不能解悟
我今爲汝重更分别廣示因縁令一切衆生
悉得解脫
道君曰若有善男子善女人常能受持此經
燒香懴悔滅除身中一切苦惱悉得清淨能
除無量衆生宿根惡業諸天上聖妙行眞人
神仙靈人等常欲令人燒香懴悔則善神保
護衆聖扶持若罪結在身内外結縛則惡神
可害疾病纏身水火刀兵毒蟲猛獸枷鎖牢
獄衆害加身凡夫惟知外飾面目衣服手足
只以世水外洗渾身而不知以法水内洗身
心罪根惡業可不愚迷若是面目手足衣服
等事勤加洗濯必得
道眞

太上洞玄靈寶業報因縁經卷之三





太上洞玄靈寶業報因縁經卷之四文四
　　　奉戒品第六
大慈大悲普濟眞人以業報因縁請問
太上道君爾時道君告普濟曰我從無始世
界巳來常在人間教化說法度脫衆生使過
去未來十方三界人天凡聖普使聞知等㑹
無爲入眞常道不生不滅無去無來常住湛
然圓通靜室登此界者皆須持戒始自發心
終於極果懴悔受戒誦念持齋㣔道至誠發
弘誓願讃歎布施滋潤衆生救護一切廣建
功德感應諸天福報生神攝因生化本迹機
㑹證實相行敘教流通廣統眞應方始㑹道
念念不捨滅心忘心皆須持戒持戒不犯諸
天降臨衆聖敬仰群魔讃唱各隨功業列名
上宫我故隨其分力廣說戒門多少不同上
下有異任汝衆生相機所受三戒五戒六戒
七戒八戒九戒十戒十二可從戒十四持身
戒二十四戒二十七戒三十六戒乃至洞玄
下品四十中品六十上品八十一百八十上
清三百觀身洞神七百二十戒各有次第導
引群迷能有受持皆獲福利滅罪無窮並散
在三洞諸經流行巳乆衆生暗昧不能得聞
今止爲汝說無上十戒作人天福業生死善
縁傳示當來徧令護持降福消禍不可思議
第一戒者不得殺生及懷殺想常行慈悲濟
度一切觀諸衆生常如己想
第二戒者不得偷盜及懷盜想常行退譲不
受非義觀諸資財如己物想
第三戒者不得邪淫乃懷婬想常行貞潔獨
處幽棲觀諸男女如骨肉想
第四戒者不得慳貪及懷貪想常行布施廣
濟貧窮平等一心無彼我想
第五戒者不得瞋怒及懷怒想常行歡喜和
睦冤親觀諸衆生如赤子想
第六戒者不得愚癡及懷癡想常行智慧勸
誘愚迷觀諸衆生如手足想
第七戒者不得綺言及懷綺想常行忠正内
外純和觀諸經教生念誦想
第八戒者不得妄語及懷妄想常行信實隱
顯無欺觀諸人民無虛誑想
第九戒者不得惡口罵詈及惡口想常行正
念不起毒心觀彼毒蛇自取害想
第十戒者不得兩舌闘亂及兩舌想恒行端
直不起愛憎觀諸彼我無向背想
道君曰此十戒者是衆生城郭依棲屋宅能
守持者有玉童玉女金剛神王將軍力士各
二十四人侍衞左右消災度厄保命延年眞
聖敬仰諸天歡恱刀兵水火虎狼蟲蛇疾病
牢獄鬼賊邪精飢寒惱難一切衆禍永不干
身求男得男求女得女富貴壽樂所願遂心
智慧聦明形容端正人中第一不可思議過
去受生天宫淨土華臺寶殿衣食無爲雲蓋
龍車逍遥自在常聞經法侍奉
天尊展轉受身㑹正眞道持此戒者如彼寶
劔能斷一切如彼法舟能度一切如彼猛火
能燒一切如彼淨水能洗一切自三清巳下
乃至十方上聖眞仙莫不皆由持此戒也戒
者防罪止惡檢束身心降伏妖魔感動靈聖
道君曰昔有五百男子於純和國空明山中
修道二十一年共持此戒悉悟無爲吾遣達
相眞人度入無相天中今並得爲金光仙人
更學大乗漸階眞位又栖浮國空積山中有
三萬六千女子同心學道一百年中不聞此
經戒被大魔精中害悉入無明水中流浪沉
没不能得出吾遣度脫眞人徃彼救拔授與
此經令漸開悟移在觀山正持十戒巳得六
百萬年日夜翹懃專一不二靈芝神草甘露
玉地自生其處充給飲食稍稍明了自㑹至
眞普濟問曰未審持此戒者須從師受止讀
經文又衆生氣力優劣不同或卒世奉行或
一時便止未審其意如何伏願
天尊賜垂分解
道君曰若有善男子善女人能發道心詣師
請受終身奉行過去見存獲福無量若復抄
冩依經讀誦燒香供養如法修行最爲第一
不可思議若值講說敷敭妙㫖廣爲人民能
詣師傳歸心奉受如戒修行獲福巍巍又復
詣師請受不得修行或就本家奉持暫時即
替一時蒙惠福亦不輕何以故猶如甘雨一
䨙受者皆潤隨其禀澤悉得滋榮戒得所霑
莫不咸賴
道君曰若道士女冠爲國主人王宰輔人民
土地山林三塗五苦一切衆生所在發心建
百髙座廣召同侶講說此經三日七日九日
十日乃至百日不限時節燒香行道禮懴啓
願散華燃燈普勸衆生令持齋戒使悉知聞
願得天下太平兆民安樂福祚堂堂若復有
人能爲國王帝主土地人民抄寫此經百部
千部乃至萬部無量數部所在流通教化一
切悉得受持得福無量不可思議
道君曰若道士女冠爲諸男女度受戒時皆
當先行信籌籌長一尺二寸竹木之屬隨便
制之付此籌後方當授戒行此籌者四種因
縁一者令諸男女生回向心二者預審本心
必令堅固三者先示信縁生飢渴想四者奉
戒弟子通誠願相開度所以謂爲信籌籌者
一則自計巳身善惡多少二則請諸眞聖筭
命増加示此法相令戒專一是故度戒先授
此信籌
　　　持齋品第七
道君曰衆生無始受身以來慳貪嗜欲飲食
酒肉啖嚼無厭長此肌膚養其膿血致生病
惱彌益罪根生老病死暑濕風寒痛痒酸疼
惡風毒氣入身染體百病來侵念念無常晝
夜不住受生禀識各各不同日夜循環萬萬
生死或處胞胎茹成膿血隨即化消或居母
腹不得出生便復破壞雖作分解母子暫殊
即便死亡不可稱計或一歳兩歳乃至百歳
念念解張衰耗豈住頭痛壯熱萬惱相侵一
生之中無少安樂者良由廣食穢濁積滿身
中酒肉臐肌蒸然臟腑惡風毒氣吹扇形骸
金玉化消身形詎乆吾不飲不食抱道自然
變化無方長生不死常說經教開度衆生凡
夫愚迷不能信用我常憂念愍痛在兹故設
齋法令滅病苦吾昔就
元始御前受三十六部經文齋法精微濟度
群品行之人間具有成法凡夫無知謂爲虛
誕如三清衆聖乆證道眞恒悉奉齋勤行不
怠況汝輩乎若上士勤行長齋清室誦經燒
香中不懈怠或存或亡隨其愚智制法不同
善巧方便開度衆生六齋十直八節三元甲
子本命三㑹庚申諸雜救護微妙難思皆是
元始引接下凡吾常勸教普使修行普濟問
曰未審建齋功德輕重復有何神監臨爲復
直爾斷食復有威儀又至道圓通徧諸有法
當隨分力恣任能行立六齋等法也愚所未
了願垂教誨
道君答曰功德輕重諸天降臨威儀軌則六
齋等别並備靈寶諸經今粗說之汝冝諦聽
齋者二種不同一則極道二則濟度極道者
爲發心學道從初至終念念持齋心心不退
復有二門一謂忘心二謂滅心忘心者始終
運意行坐忘形寂若死灰同於槁木滅想滅
念惟一而巳滅心者隨念隨忘神行不系歸
心於寂直至道場濟度者謂回念至道翹想
玄眞願福降無窮災消未兆又有二種隨力
修行一者䖍心二者捨財䖍心者惟罄一心
丹誠十極燒香禮拜惟求於道捨財者市諸
香油八珍百味營饌供具屈請道士及以凡
品歸心啓告委命至眞内泯六塵外齊萬景
冥心靜慮歸誠於道克成勝果永契無爲救
濟存亡拔度災苦隨其分力福降不差功德
重輕各在時矣建齋之日諸天上聖眞仙靈
人玉童玉女三界五帝一切威靈建節持幢
執符把籍飛空歩虛燒香散華觀聽法音條
録罪福名書諸天金格玉字受福無窮所以
别立月日者至是之辰吾遣三界十方善惡
神靈按行人間矣正月青帝九氣功曹將軍
九億萬衆建節持幢與神仙兵馬玉童玉女
同下人間條録罪福三月黃帝一氣灭罡將
軍五億萬衆執符把録與神仙兵馬玉童玉
女同下人間紏察罪福五月赤帝三氣勝先
將軍三億萬衆飛空歩虛與天仙兵馬仙童
玉女同下人間按行罪福七月白帝士氣傳
送將軍七億萬衆瓊輪羽蓋與天丁力士同
下人間書其罪福九月上元一氣河魁將軍
五億萬衆揮幢執節與功曹使者玉童玉女
同下人間抄其善惡十一月黒帝五氣神后
將軍五億萬衆燒香散華與左右龍虎君同
下人間紏正罪福正月十五日爲上元十天
靈官神仙兵馬與無鞅數衆上聖髙尊妙行
眞人同下人間考定罪福七月十五日爲中
元九地靈官神仙兵馬無鞅數衆名山洞府
神仙兵馬同下人問校録罪福十月十五日
爲下元九江水帝十二河源溪谷大神水府
靈官同下人間校定罪福立春日元始遣度
仙上聖天尊將始青天君神仙兵馬無鞅數
衆教化人間開度衆生春分日元始遣玉寶
皇上天尊將青靈始老帝君神仙兵馬無鞅
數衆教化人間開度衆生立夏日元始遣好
生度命天尊將始丹天君神仙兵馬無量等
衆教化人間開度群品夏至日元始遣玄眞
萬福天尊將丹靈眞老帝君神仙兵馬無量
聖衆教化人間開度衆生立秋日元始遣太
靈虛皇天尊將始素天君神仙兵馬無量聖
衆教化人間開度群品秋分日元始遣太妙
至極天尊將皓靈皇老帝君神仙兵馬無量
數衆教化人間開度群品立冬日元始遣無
量太華天尊將始玄天君神仙兵馬無量數
衆教化人間開度群品冬至日元始遣玄上
玉宸天尊將五靈玄老帝君神仙兵馬無鞅
數衆教化人間開度群品皆從仙童玉女南
斗北斗四司五帝建符執節燒香散華龍輿
鳯駕徧滿虛空或長或短或雲或雨或風或
露或鳥或獸或青或黃種種變化按行人間
條録罪福觀察衆生又毎月一日元始西北
天與北斗及傳言使者下八日元始北方天
與北斗司殺鬼及赤車使者下十四日元始
東北天與太一使者及典司使者下十五日
元始東方天與天帝及天地水三官并監司
使者下十八日元始東南天與天一及賊曹
使者下二十三日元始南方天與太一八神
使者及符章侍從下二十四日元始西南天
與北辰及守宅三將軍下二十八日元始西
方天與下太一及天公使者下二十九日元
始下元天與中太一及諸官將軍下三十日
元始上元天與上太一及天帝使者下皆與
諸天衆聖至眞尊神仙童玉女四司五帝五
斗監司建節持幢歩虛誦經檢行男女所積
善惡罪福因縁又甲子日太一中臺大使下
庚申日太玄上宫制民三尸下又正月一日
獻壽七日迎祥二月八日芳春三月三日蕩
邪四月八日啓夏五月五日續命六月六日
清暑七月七日迎秋八月一日逐邪九月九
日延筭十月一日成福十一月十五日啓福
十二月初五日百福本命日祈年三㑹日建
功凡此諸齋日若帝王國主妃后大臣公侯
宰輔道士女官人民兆庶或自爲人燒香行
道誦經禮謝講說此經奏名白簡投告山川
五嶽四瀆山洞靈司吾常遣諸眞人神仙玉
女侍巾玉童香官使者檢録名字著神仙玉
曆長生簿中令厄難消除衆苦清淨永享無
窮一日持齋滅身中五十種罪得五日餘糧
二日滅身中一百種罪得十日餘糧三日滅
身中一百五十種罪得一十五日餘糧五日
巳上滅身中五百種罪得千日餘糧百日身
中萬罪皆滅行廚來至玉女扶迎衣食自然
千日三界侍衞五帝扶持門戸昌熾子孫興
隆天人來格吉慶日臻過去得生天王之門
或聦明智慧相好端嚴年命長遠歡樂自然
道君曰吾昔於清妙國中說法教化天人時
有男女八萬七千人俱來詣座同發善心結
大弘誓爲帝主國王后妃大臣公侯宰輔人
民土地一切衆生常持六齋十直三元八節
甲子庚申諸雜齋等及建百座髙臺召請道
士講說此經十二年中勤誠不退感徹諸天
吾遣左玄眞人同授靈藥各得長生今在善
積山中並證仙道其威儀軌則各如三洞法
矣普濟稽首問曰未審齋法以何時也
道君答曰天地運度晝夜相推十二時間氣
有生死盛衰變化善惡吉凶人鬼不同罪福
各别隂陽利害自有所冝今具說之子冝諦
受夜半是諸天人食世人食之増筭九十除
八十一病地官敬仰鷄鳴時是諸天官食世
人食之増筭一百除病九十地官司迎平旦
時是諸天輔食世人食之増筭一百二十除
病一百地官畏之日出時是諸天王食世人
食之増筭一百四十除病一百二十地官送
迎辰時是諸天帝釋食世人食之増筭一百
八十除病一百六十地官侍門禺中是諸天
眞聖食世人食之増筭四十除四百四病諸
天下臨玉女散華金童揚煙三界五帝日月
星辰神仙兵馬金剛力士一時齊到止善輟
惡名聞上清萬天歡悅一切獲福冝以此時
致齋也日中是諸天魔王食世人食之減筭
九十生八十一病地官察身日昳時是諸地
魔王食世人食之減筭一百生病九十一地
官害門晡時是人間諸鬼神食世人食之減
筭一百二十生病一百地官生罪惡鬼殺身
黃昏時是地下冥王鬼神食世人食之減筭
一百八十生病二百衆害傷身人定時是餓
鬼畜生酆都鬼神食世人食之減筭五千生
四百四病萬害加身故鬼物邪精乗其飮食
入人腹中能生百病及諸衆苦一切厄難奪
人筭命不得神仙長生不死若諸男女能依
我法各知所說凡食之時皆須先出諸食種
種於前一則獻仙聖二飴地祇三與鬼神四
及衆生起此四想是大慈悲免諸凶惡鬼氣
不侵散施鳥獸遍及蟲魚悉令飽滿獲福無
量生死受恩普濟又曰受食有何次第
道君答曰先須盥漱端身燒香行道懴悔禮
拜發願回向陳啓事竟然後受食閉目存想
身中諸神與三一同食食之時不得他人輙
動手有穢觸安徐啖嚼與氣俱進皆當乎捧
清淨巾器勿教凡穢言笑喧聒是名法食始
曰清齋能依是言諸天降駕萬聖齊臨衆眞
稱善玉女散華生死蒙恩得福無量


太上洞玄靈寶業報因縁經卷之四










太上洞玄靈寶業報因縁經卷之五文五
　　　誦念品第八
大慈大悲普濟眞人以業報因縁請問
太上道君爾時道君告普濟曰昔勝喜天王
召道士女官三萬六千人妙化天王召道士
女官三千二百人妙德天王召道士女官一
千五百人清淨天王召道士女官一萬八千
人靈和天王召道士女官五百六十人浮和
天王召道士女官七萬二千人此六天王各
同時於其正殿建立道場懸諸寶蓋燒百和
寶香裝百寶座設百味飲食散萬種名華陳
百千妙樂施諸財寶金銀珠玉上妙衣服錦
綺綾羅諸般布帛一百日中誦念此經依時
行道恭敬禮拜持齋燃燈晝夜不懈王與皇
后并諸王子宰輔大臣日夜燒香散華行道
布施懴悔國中男女臣人百官聞王建此福
田各自發心捨其居宅所有財物市諸香油
華果名衣上服種種法具來詣國門以用布
施供養道士願王國土安寧人民快樂先亡
者離苦生天逍遥自在塡滿道路王不禁制
任其本心各各國中生獲法利年命長遠衣
食無爲金芝玉英充滿園囿鳯凰孔雀遊戱
山林男女欣欣惟有誦經時諸國王並壽千
歳方升上界大臣宰輔各八百歳相次而遷
七百劫來國人猶習道也
道君曰若國主有災誦念是經水火刀兵誦
念是經星宿失度誦念是經日月薄蝕誦念
是經隂陽不調誦念是經疫毒流行誦念是
經疾病死亡誦念是經邪精魍魎魅惚人民
誦念是經毒螫猛獸傷害兆民誦念是經或
在牢獄之中誦念是經或得杻械枷鎖誦念
是經一切厄難誦念是經若人命過誦念是
經開度亡人上生華胥常誦是經九祖超昇
凡誦是經功德無量各隨其力罪業消除生
死蒙恩兆民歡喜天下太平
道君曰昔有一人受持此經晝夜誦念不倦
於心時行山中遇諸猛虎圍遶左右競來摶
噬黙誦是經虎即迸散無有中傷復有一人
遊行海中風波振蕩身將湧没誦念是經得
遠彼岸悉復安全復有一人身犯王法枷鎖
在身誦念是經牢獄解散不被鞭笞此經功
德有大威力不可思議汝等男女各冝至誠
信心敬奉克獲福利享祚無窮
　　　行道品第九
道君曰若帝主國王人民土地一切衆生有
諸災厄應當消却召請道士及以女官或千
或萬隨其多少廣建寶壇懸諸旛蓋散華燒
香燃燈照耀行道禮懴晝夜六時精勤不怠
克得靈應福德普臻
道君曰三洞市七遍滿人間行道建齋因儀
立法人間天上乆巳流行今重說之畧示旨
要一者太眞二者金籙三者黃籙四者明眞
五者自然六者三元七者塗炭八者洞神九
者神呪皆有所主隨事施行太眞者普爲人
天濟生度死滅罪消災請福祈恩延生注壽
雲飛羽化法妙功深永出死生最爲第一金
籙者天地破壞日月虧盈七曜差移五星失
度刀兵水火國主災危疫毒流行隂陽失序
安國寧人故爲第一黃籙者開度萬民億曽
萬祖先後亡人處在三塗沉淪萬劫超淩地
獄離苦生天救拔幽魂最爲第一明眞者正
天分度調治隂陽辟斥凶災開度飛爽人天
獲慶生死承恩感應諸天最爲第一自然者
解免愆過致福延齡朝奏諸天傳度經法普
度男女一切衆生無量因縁最爲第一三元
者學士修身祈年羽化開度七祖首罪三官
削死上生延期保命爲人及已最爲第一塗
炭者牢獄疾病考責幽魂苦病難堪萬救無
效投告首謝生死愆尤解其危厄最爲第一
洞神者命召天地役御神靈轉死成生回凶
爲吉眞靈潜應玄道感通度脫衆生最爲第
一神呪者驅除疫病掃蕩妖精蠲却惡邪最
爲第一所以分爲九者隨順衆生立其品次
勑勒神仙令知禁忌遍爲人天功悉等也或
三日七日八日竟歳燒香散華行道禮誦此
經吟詠讃歎明燈照耀洞徹諸天供養三寶
尊重布施開度人天功德巍巍最爲無量
道君曰昔眞定國王南和國王無量國王安
樂國王逍遥國王自在國王平等國王清正
國王尊勝國王同日各於王殿建一種行道
廣召道士三千二百人建節持幢庠序雅歩
散華燒香晝夜六時行道禮懴王與皇后及
諸王子大臣宰輔親自供養設百味飲食燒
千合靈香散萬種寶華吹九鳯之簫鼓五合
之琴嘯神洲之笙陳鈞天妙樂傾其府庫金
銀珠玉衣服器具布施供養度國中男女端
正第一相好分明聦明智慧及其王子公侯
宰輔豪貴大臣咸使出家巨億萬許一百日
中天下人民莫不歡慶讃歎供養不可思議
紹隆三寶堂堂無比九百年中相承不絶王
各仙化在梵度天中皇后太子及諸大臣各
獲其福悉得生天逍遥快樂功德平等無有
偏頗所以九種行道皆爲第一
　　　弘誓品第十
道君曰學道欲離苦惱登無爲境妙入慧通
當先誓心心誓旣定願念相隨内外感通眞
靈應接雲輿羽駕自然而至到長樂境始㑹
眞常第一誓者先事
本師元始天尊無上法王眞應化身無極大
道從身至身劫劫受生堅固不退造其形像
禮拜供養如對眞容第二誓者大羅巳下三
界十方仙眞聖衆入道位人皆悉回心常供
本師燒香係念而不暫忘第三誓者凡諸聖
教三洞大乗眞道妙義生死法藥一字流通
人天利益皆當抄寫金書玉字紙墨縑素刻
石漆書彫瓊琢玉誦念禮拜至念在心廣布
流行遍聞三界普使受持過去未來常不退
轉第四誓者聖人化跡法教經行眞道降臨
神仙處所廣修靈觀大竪福基普爲人天歸
依窟宅第五誓者參經禀法一念善縁匠道
我身有所利益凡諸仁者弘護法門廣布靈
音教化愚暗玄冠黃褐與是出家皆發善念
供養禮拜咨請妙義勤勤不息第六誓者上
自天子下至凡愚逮及三塗兼諸蠢動先當
開度普出塵勞悉悟至眞成無上道以此六
者常誓巳身我悉照知克令開度
道君曰昔黃曽天帝本是棄賢世界凡人貧
窮衣食不足常爲賃役備經辛苦常發善心
歸依大道吾遣化命眞人開度能行六誓二
十四年富有衣食更加精進萬倍於前二百
年中吾遣太妙眞人授與此經得成仙人後
到一劫天地運壞得爲黃曽天帝香積國王
亦是棄賢世界貧家女也常賃爲役專心於
道道士感其丹禱授與十戒能行六誓兼淨
六根三十七年遇天大水轉身爲男聦明智
慧相好第一家大富有建諸功德供養道士
寫經造像禮拜燒香布施救貧持齋受戒行
道誦經二十八年功德遠徹轉更用心九十
年中得生香積國王家當生之時三鳯下庭
蓮華湧出宫中香氣芬馥遍滿王宫空裏芬
芳八十年中得紹王統慈仁萬物清淨無爲
愛樂大乗三洞經典常與道士講論妙義廣
度國人端正具足放遣出家建立玄壇大造
功德心持六誓旦夕翹勤經五百年吾遣景
玄眞人開度今爲太清北眞天王得道眞人
塵沙之數未有不行六誓自誓心也
　　　發願品第十一
道君曰吾有十二上願流傳下世作生死橋
梁若善男子善女人能行之者必得如願第
一願者願我受身生身所在託生得生人身
六根具足聦明智慧衣食豐饒年命長遠第
二願者願我受身生身所在託生得生中國
不墮邊夷恒得安居莫遭兵刄牢獄拷楚毒
害靡加第三願者願我受身生身所在託生
值國王有道天下太平五穀豐熟兆民安樂
萬方寧謐率土無爲第四願者願我受身生
身所在託生父母妻子親姻眷屬悉得團圓
不中離别門戸昌熾子胤興隆第五願者願
我受身生身所在託生得聞經戒受持誦念
禮拜燒香供養護持通達玄妙永爲良藥救
治病身内外熏修六根清淨第六願者願我
受身生身所在託生常值三寶大法流行玄
匠神尊敷揚講說普令一切皆得受持遍爲
人天生死法藥第七願者願我受身生身所
在託生值國主大臣公侯宰輔皇后妃主大
建福田置立玄壇造大寶殿建大寶臺鑄大
寶鐘造大寶磬作大寶座金樓玉閣萬宇千
廊七寶莊嚴四界華整造經造像說法度人
承此福田願得開度第八願者願我受身生
身所在託生願得出家玄冠黃褐躬行經戒
教化人間普救衆生免離生死第九願者願
我受身生身所在託生爲帝主國王人民土
地三塗五苦一切衆生所在之處建百髙座
廣召道士講說大乗三洞衆經宣揚玄妙悉
得解悟俱入法流第十願者願我受身生身
所在託生常行布施寫經造像修營靈觀廣
布福田老病貧窮飢寒鳥獸悉行平等永不
慳貪第十一願者願我受身生身所在託生
天地清寧日月臨照星辰合度風雨以時草
木不傷人民快樂第十二願者願我受身生
身所在託生克生淨土親承妙法自在無爲
羽駕雲車體入自然永歸快樂
道君曰昔霄度天王是下界凡人常供養道
士勤心不怠道士念其勞苦教行十二上願
持經禮拜十七年中大得財寶廣建福田寫
三洞大乗一切經典并諸帙藴莊嚴寶藏請
諸道士校勘轉誦十二年中功感於吾我遣
三天玉童賜與金光草服之身生金光變化
自在常行救度教化人間七百年中值劫運
破壤天地化消又遣三天玉童以九鳯之輿
迎還大羅授與此經得爲霄度天王
　　　讃歎品第十二
道君曰善男子善女人見國主人王皇后妃
主及諸王子宰輔大臣發大善心皆當讃歎
不可思議若見置觀廣立玄壇當須讃歎願
早成就若見開度道士女冠當須讃歎悉離
苦惱若見造像眞應化身當須讃歎盡得䖍
誠若見寫經三洞聖教當須讃歎永劫流通
若見殿堂樓閣臺榭當須讃歎普得皈依若
見鐘磬金銀銅鐵當須讃歎警悟群迷若見
講說敷敭妙理當須讃歎悉解幽玄若見誦
念受持供養當須讃歎克悟道眞若見行道
禮懴祈恩當須讃歎福力普覃若見燒香禮
拜供養當須讃歎必至道場若見燃燈光明
普照當須讃歎幽暗永消若見持齋供養眞
聖當須讃歎咸享福縁若見奉戒翹勤不懈
當須讃歎具足六根若見布施遍及人天當
須讃歎福德巍巍若見精進念念至誠當須
讃歎不生退轉若見勇猛發大善心當須讃
歎必得道眞若見居家常誦經戒當須讃歎
雲駕來臨若見居家持齋奉戒當須讃歎上
聖聞知若見出家持經誦念當須讃歎克得
神仙若見出家燒香行道當須讃歎功簡諸
天若見山林思眞念道當須讃歎玉女來迎
若見華果衣服明珠當須讃歎奉獻天尊若
見男女相好端嚴當須讃歎並得出家若見
一切諸善因縁悉當讃歎俾蒙利潤普濟當
知讃歎善縁勸發衆生成就道心無量功德
不可思議是故說言皆當讃歎
　　　布施品第十三
道君曰布施有三等功德無量人天得大利
益不可思議一者施法二者施身三者施財
施法者常以我法三洞經教善巧方便或權
或實或畧勸誘衆生體解正道俱入一乗緫
棄愛纏登常樂境從劫到劫常轉法輪過去
未來常不退捨最爲第一不可思議施身者
常當以身救濟一切囚徒疾病水火刀兵無
量厄中皆行救護以其方便不惜身形或割
肉飼鷹投身餓虎散施鳥獸螻螘蟲魚乃至
蚊䖟無所悋惜供養道士給侍所須遊山採
藥驅馳左右修營靈觀掃灑殿堂種種果林
造諸功德舉止施爲不思勞苦常能不怠惟
盡一心功德巍巍最不可計施財者有二種
善根一者内財頭目髓腦毛髮皮肉無所悋
惜以施於人二者外財國城妻子童僕牛馬
金銀珠玉綾羅錦綺玩弄服飾散施一切不
係於心凡有九種功德不同隨所發心皆獲
利益第一者施入道身眞應化像見世富貴
功德難量過去生天仙天衣附體眞聖接犮
登乎玉清第二者施入經法三洞大乗見世
興隆年命長遠後生天上快樂無爲證果報
因入上清境第三者施入仙眞聖相見世安
樂福禄永隆過去轉身得生天上更持經戒
昇入太清第四者施入玄壇靈觀樓閣殿堂
房廊堦墀寶蓋臺榭見世門戸昌熾子胤興
隆過去託生五方淨土受生萬劫更得成眞
第五者施入道士女冠山棲學道法衣法具
供養所須見世善神保護衣食自然過去多
生天王之門第六者施入常住香油燈燭莊
田僕役見世魔王保護厄難不干過去受生
國王之家形容端正年命長遠第七者施入
鐘磬旛華帳座供養法具見世諸天記名録
善衆厄不干男女欣歡衣食豐足過去得生
豪貴之家第八者施入齋食供養出家法身
及持齋奉戒精進賢者見世不遭枉横水火
刀兵邪魔疾病諸雜苦惱衣食豐饒男女端
正如玉過去生富貴之門第九者施入貧窮
孤寡飢寒疾病囚徒曠野餓鬼水陸有情一
切衆生見世衣食自然吉慶扶身災障不加
年命長遠形容具足衣食豐盈智慧聦明人
中敬仰普濟又問曰今日聞
天尊金口宣說布施功德生死獲福不可稱
量然上古之時人不布施各自豐饒亦無災
厄又復快樂今令布施未識因縁
道君答曰上古之人淳朴懷道抱德不貪不
欲各足於身但用至誠即能得道不須布施
自合天心下世時澆人民矯詐惟求財寶不
識因縁賤命重財破國亡家内懷萬惡外結
兇狂相繼滅亡未曽自悟吾今是故令遣散
之一則内賊不生二則外賊不起内外安靜
衆禍消除所以令其布施破此慳貪勝善冥
通隨功受報昔寶山國王貪愛財寶金銀珠
玉綾羅錦綺車馬衣服玩弄器具積無量數
不肯布施賦斂無窮百姓飢寒人民怨酷共
相聚結四面兇兵王與皇后及以子孫悉被
傷殺分其財寶滅其國嗣更立善人又善愛
山北有五百人同心結侣專行劫奪取其財
寶殘害無數以快已身一旦王法收羅擒其
徒類及以妻子斷其手足置在坑中日與一
餐令其天下如斯貪悋破國亡家無問賢愚
不可勝計或猖狂内發劫賊外攻天下愚愚
豈能自覺我故念其貪著令遣施之除去衆
生無量煩惱
道君曰太極眞人者赤明劫初開身爲道士
受其經戒當發大心開悟群品講說妙義教
化衆生不問賢愚孜孜不倦傳經受戒導引
愚迷功感諸天名書金格一百八十年中尸
解轉形還爲道士彌更勤苦接化下凡六十
年中託生國王之家大建功德救貧恤死廣
立善功三百年中晝在經堂天火化身乘空
而去吾遣九鸞玉輿迎入四梵天中受與化
形尸解之道又生下世妙喜王家更建功德
白日昇天爲太極眞人凡生死轉變一百八
身或短或長三萬餘歳廣施戒法果證成眞
昔勝喜天王慈念衆生統攝王化三十三年
投身餓虎即便轉形應得生國十六年中便
登王位二十六年割肉飼鷹投身大海魚鼈
口中形化飛煙直入雲中變作天女備受三
洞寶經下生洞明國形容端正相好第一年
甫六歳便長齋奉戒别室誦經不交人事王
念䖍勤還作女冠宫中立觀建凌霄寶臺女
乃登臺鼻吸不食四百九年八鳯來迎爲西
明靈妃玉童玉女各二十四人出入乗天關
空輪四萬八千年轉爲景虛眞人昔安寶國
王大施財寶救貧度死廣濟人民恩及草木
供養道士衣服法具童僕几杖種種所須五
百年中形反成童大建功德放贖生命七百
餘年尸解成仙入蓬萊山中修内觀之道湛
然凝寂體入無爲萬八千歳今爲景相眞人
如此之比塵沙之量不可勝言粗舉一二以

相勸也子冝記之

太上洞玄靈寶業報因縁經卷之五

















太上洞玄靈寶業報因縁經卷之六文六
　　　慈濟品第十四
大慈大悲普濟眞人以業報因縁請問太上
爾時太上道君曰善男子善女人常行慈悲
念度一切施財施法廣救衆生善巧發心皆
悉利益受生果報無量無邊割肉損身聚斂
財寶常作福田散施衣食不揀善惡平等與
之爰及鳥獸蠢動舍生普救飢寒最爲第一
又道邊立井建立義堂種植果林撫養勞苦
復於諸山谷及諸江河廣立橋梁運動行旅
勤行不倦衆聖來迎
道君曰昔有賢者恒行慈悲蔬食薄衣徹其
家産大建福田救濟一切二十三年吾遣慈
悲眞人度入金明山中受與經法六百四十
年值天火化形生清明國門二十三年紹隆
王位倍勝於前大造功德八十三年吾道無
相眞人授與上清眞經修行二十四年功圓
行滿白日飛升爲四梵仙人又有賢者造立
義堂撫養勞苦一百年中吾遣玄一眞人授
與此經令其誦念八年之中老容返少面有
玉顔慈心轉勝勤苦不休三十七年吾遣長
生玉女二人下授延壽靈藥服之得壽萬年
今爲景霄眞人又有女子種植果林及以衣
服散施行人平等不二五十年中吾遣風雷
使者轉形爲男還行昔業一百年中吾遣九
龍玉女授與眞經修行十三年金芝生庭鳯
凰下侍天衣自來又十七年吾遣太玄童子
乗一輪之車下迎升於皇茄天中爲玉圖先
生又清淨國王夫人常行布施普濟衆生一
百年中吾遣上元玉女授與洞神眞經度爲
女冠得三十六年吾遣變化童子吐火鍊形
反其童顔復二十年吾遣景上眞人授與洞
玄寶經修行六百年吾遣上元眞人乗入鸞
雲輿來迎今爲上元玉女又清妙國王子常
行慈悲手治橋梁濟人勞苦十五年中吾遣
救苦眞人授與此經奉行七年勤苦轉加十
七年中地生蓮華一具千葉廣于丈二葉間
皆經文及寶函寶藴名香仙藥玉童玉女捧
接飛行遍滿左右竒妙難思王子精誠心轉
堅固四十年中吾遣九光童子度爲道士授
與昇玄妙經晝夜勤苦倍塵沙之數不可得
言汝等男女但能廣行慈悲濟度一切衆生
無大無小我悉知之汝輩男女但有始無終
或不能勤苦暫時還退功行未徹子冝勤之
　　　救苦品第十五
道君告普濟曰吾常念衆生在三塗十惡之
中爲諸魍魎精魅惡鬼邪神毒蟲猛獸刀兵
水火枷杻牢獄疾病苦痛之所纏繞不能自
安吾已出三洞經戒救濟等法以救護之又
出符圖七千章神呪四千首付諸眞人及諸
天帝救苦眞人三天大魔王五天大魔王分
布世間救護一切令得安穩然衆生愚癡不
識罪福放縱六情殺生偷盜邪婬放蕩貪愛
瞋怒愚癡顚倒綺言妄語惡口兩舌啖食衆
生破齋破戒違天犯地背正面邪禱祀鬼神
衆罪縱横而無片善致毒風惡炁六天魔鬼
遍滿人間流行殺伐中害死傷日夜萬計不
自稱量吾故常遣諸天帝主十極神仙三界
四司人間按行救度衆生遍滿天地人豈知
之今指告汝救護之法汝冝行之常以月一
日十五日月盡日教諸男女到此日中不食
酒肉制止六情清淨燒香於其家中及至玄
壇靈觀持齋授戒誦念是經六時行道至心
敬禮
　　至心敬禮東方慈悲救苦天尊
　　至心敬禮南方好生救苦天尊
　　至心敬禮西方平等救苦天尊
　　至心敬禮北方大慈救苦天尊
　　至心敬禮東北方普濟救苦天尊
　　至心敬禮東南方無量救苦天尊
　　至心敬禮西南方等觀救苦天尊
　　至心敬禮西北方惠化救苦天尊
　　至心敬禮上方遍慈救苦天尊
　　至心敬禮下方廣濟救苦天尊
恭敬禮拜巳各各稽首叩頭長跪伏地三言
十方救苦無上大慈尊弟子某今日並是凡
夫無量劫來沉淪罪苦造諸惡業殺生偷盜
邪淫放蕩慳貪瞋怒愚癡顚倒惡口兩舌綺
言妄語啖食衆生破齋破戒違天逆地罪根
無數不可計量伏願十方救苦無上大慈天
尊赦其愚癡乞得清淨乃至凡諸厄難一切
苦痛於其家中或靈觀玄壇能自發露首謝
巳身吾遣諸天按行靈司即爲削除罪考免
其苦厄若身不得自行當請道士女冠精心
懇禱禮拜供養來詣家中或詣居處捨身衣
服玩弄卧具華果飲食香油器物駝騾牛馬
隨其所有以表丹心善神立降即免災苦若
能家中屈請道士女冠隨力多少或詣宫觀
玄壇轉讀此經及以抄寫百卷千卷乃至萬
億隨其力分捨施資財建齋受戒仰對髙眞
禮拜懴悔燃燈燒香晝夜不捨吾即遣四天
帝王度其厄難出離苦海之中救護之法最
爲第一若帝王國主宰輔大臣諸王后妃及
帝子王孫或父母巳身妻兒眷屬見在終亡
爲其救護廣召道士不限多少於其正殿宫
掖城郭宅舍及靈觀玄壇之中轉誦此經持
齋受戒禮拜懴悔行道誦念燒香明燈散施
財寶衣服卧具金銀珠玉綾羅錦綺童僕車
馬幢蓋帳座放生續命廣建福田七日七夜
乃至百日竟月終年不限時節勤心不退吾
遣十天眞人四司五帝即下履行按察功過
使病者得瘥死者得活厄者得度禁者得脫
生者得福水火刀兵虎狼毒獸邪精魍魎一
切厄難永不干身年命長遠各得安寧若亡
過者即得出離九幽地獄刀山劔樹鑊湯拷
撻痛楚之中上生天堂逍遥無爲居家清吉
若有善信男女敬信三寶能預修功德不可
思議若道士女冠及諸男女若有善心者能
爲帝王國主人民土地一切衆生轉讀此經
救度群品即得見世安樂過去生天若兵戈
四起侵害兆民轉讀此經是諸惡賊即得退
散無有傷害若疫毒時行人民疾病轉讀此
經即得除愈兆民安寧若水旱蟲蝗風雨不
調五榖妨害轉讀此經即得風雨順時國界
清寧衆民和適華果茂盛百草滋榮若有惡
風毒氣猛獸蛇蟲中害於人轉讀此經悉得
迸散若婦人懷妊臨産不分轉讀此經即得
分産平安若宫殿宅舍精邪鬼怪伏屍故氣
宅宇不寧轉讀此經即得安寧夫轉經功德
不可思議保國寧家和天安地救護群品無
量福田
道君曰昔靈和國王身抱疾病一百日中命
將垂死太子皇后及諸大臣宫妃公主晝夜
相守不知何計有一道士心常慈悲說此經
功德威力甚大能救濟王命即召道士及諸
女冠千百餘人於王殿前懸像掛旛雜色寶
蓋五色旌裝結七寶妙座燒無價名香龍鳯
燈燭種種獻具廣陳供養放生續命散施財
寶窮乏困苦鰥寡孤獨無所依怙飢饉癃殘
布施救濟寫經造像置觀度人七日之中功
德無量吾遣度厄眞人乗三素之雲輿從諸
童子下爲開度免其厄苦應時平復王與皇
后太子宫妃及諸大臣共相議曰今日之福
可不大道眞經力乎乃廣召道士女冠盡其
國内百萬餘人大建道場立百萬髙座講說
大乗燒香散華旋繞道場吟詠洞章燃燈照
耀散布珍華廣度國人男女及與王子文武
大臣相好端正有道心者皆使出家一百日
中晝夜不倦功德即感上天吾遣十華眞人
同時下降齊到道場燒香散華觀聽法音爲
其濟度書其玉曆於長生簿中王於此時發
大道心廣置諸觀開度國人造無量天尊形
像廣寫此經聖號作無量旛蓋出無量法服
供養三寶布施道士女冠并在㑹善友等大
建如是福田七十年中一如前法善根不斷
吾遣十天眞人同時來下各各乗九龍之輿
從諸玉女建節持幢度入蓬萊山中令修正
道今爲太極眞公昔香積國王被賊圍繞兩
月之中人民困乏不知所計有一大臣說此
寶經有大威力不可思議王即聽大臣所言
即召道士令轉此經三日之中王與大臣㝠
心䖍禱三清上聖玉帝髙眞伏地黙想三寶
一心無二精䖍感徹吾遣五天將軍各領神
兵萬億一時同下救護香積國王是諸惡賊
即時迸散一切人民無有損傷王於是大建
功德置觀度人以答道恩勤行經戒三百年
中吾遣察命眞人乗六龍之輿度入金明山
中授與此經誦念五百年中得爲中嶽仙人
昔有一賢者人海採寶忽遇惡風波浪震動
不能自安誦念此經吾遣濟苦眞人將九海
龍王八風使者攝制風水達其彼岸悉得平
安復有女子臨產不分命垂旦夕誦念此經
吾遣救苦眞人乗八輪雲輿爲其開度即得
平安吾遣左侍眞人無量數衆或爲道士或
作凡夫持奉經戒符禁湯藥散在人間救護
一切汝等男女不能分别但有衆善人用吾
經教禁法符呪一言一句利益衆生我悉衞
護使有威力汝等男女各冝信之
道君曰昔有女子居近大山爲虎精所魅二
十年中有一道士爲禁呪書符與誦經受戒
女子先産四子各化虎身一時消化其病瘥
愈女子便就道士受持經戒今在金華山中
已經八千歳又有一女子居在大水畔爲蜃
精所魅三十五年有一道士爲誦呪書符精
復本形化爲流血女子還復如故又有一女
子居大澤傍常與四女子端正華好同一處
遨遊或入水中或飛林木上或大或小乍食
乍不食變化自由人謂之聖或謂之仙如是
十三年中人莫能測有一道士忽來觀察知
非正眞即爲誦經受戒呪禁書符女子即化
成大蛇道士各以一符投之皆化爲火俄頃
刻間變爲灰塵又有人家常至夜中音樂歌
唱聞虛空中須㬰之頃或龍或鳯或男或女
飛翔遊戱依棲林木種種自由三年之中人
莫能識有一道士爲誦經行道呪禁書符將
符化灰望空吹之群精俱下一時頓地化作
狐貍伏道士前道士以水噴之皆成草木少
時萎爛又有男子腹大如鼓日飲水三碩七
年之中醫不能効道士書符誦經爲其懴悔
受戒吐出百餘小魚平復如舊又有男子唯
啖臭穢日五六斗二十三年人不喜見道士
謂曰汝先身於玄壇中婬欲及大小便廁溷
不淨臭穢今得此報急冝懴悔受戒勤修無
退於是男子即詣道士至心懴悔受持齋戒
道士以符投水中男子服了便吐𧏙蜋一千
餘枚平復如故又有男子日食惡草一把巳
來腹中恒痛八年之中道士謂曰汝前生啖
食衆生今得此報但自首悔男子即便首過
誓身爲僕賤供養道士不辭辛苦道士便爲
誦經受戒七日夜中符水呪噴便化成牛一
百日中令知宿命道士以鍊形神符火中化
之反其舊形從此受與眞經令終身奉行如
此之比說不可計吾以道炁散化無方遍及
五億諸天無極世界分靈布化置立職司主
領男女生死簿籍善惡分明諸天之中各有
天帝四極天師十華眞人察命童子善惡主
司記録罪福微細悉知猶如國王統攝天下
人民男女山川草木莫不照知我亦如是普
濟問曰天尊向說若國主有災兵革四興星
宿錯度風雨不調百穀不成兆民疫疾國土
不安造立宫觀誕育子孫興師動衆有所施
爲種種災厄一切不祥皆當告我造大功德
抄經造像置觀度人珍寶玩弄雜綵貲貝金
銀珠玉田園屋宅宫殿苑囿以用布施入三
寶福田度脫衆生救拔危苦赦放囚徒建諸
齋戒敷百髙座演諸大乗甚深妙義勸誘國
人皆令聽法布施懴悔救護功德不可思議
然衆生劣弱氣力不同縱使修行必不能辯
能行一事復慮災厄不消進退疑惑莫能明
了未審救護功德有等差否
道君答普濟曰救護解厄本在至誠布施捨
財質其心疑旣衆生見有深淺亦福力致則
有輕重今粗言之凡有五種第一者造我眞
像隨應化身福流歷劫勝報無窮何以故衆
生妄想心不可系覩我眞像便生念想想念
旣生眞靈降接專誠注仰克果無爲救護之
中故爲第一第二者抄寫經教三洞大乗福
流永劫功德無邊何以故經者是吾遺教導
引愚迷能發衆生無量道意從愚起悟因悟
成眞衆聖修行必登道果救護之中故爲第
二第三者置觀度人立堂造殿福流歷劫不
可思議何以故一人出家主持經像教化衆
生令發道意一以悟萬輪轉因縁助國化人
弘道明法利益最多救護之中故爲第三第
四者修齋行道禮懴誦經讃歎燒香福田無
量何以故齋以洗心道能通感行之謝罪契
以祈恩功感諸天消災降福生死受賴齋戒
爲先救護之中故爲第四第五者布施一切
無量福田果報巍巍誠爲深厚何以故財者
衆生性命切巳難忘能捨命財心無悋惜廣
建功德普濟衆生内息慳貪外除劫賊人天
利潤生死蒙恩救護之中故爲第五勤而行
之獲福無量

太上洞玄靈寶業報因縁經卷之六















太上洞玄靈寶業報因縁經卷之七文七
　　　功德品第十六
大慈大悲普濟眞人以業報因縁請問太上
爾時太上道君告普濟曰吾昔於赤明劫初
在南丹洞浮開陽上觀火錬池邊與
元始天尊大㑹說法廣度諸天時四梵天王
將諸眷屬無量國人嚴持香華供養三寶
元始上師并聽法諸聖各住一面
元始以此因縁即放眉間千種光明徹照十
方無量國土普使聞知同來就㑹廣闡靈音
遍以功德利益衆生是時東方世界九炁天
君將諸眷屬無量國人來到㑹中住其東面
建十法座百寶莊嚴九光靈蓋十絶靈旛青
旌青斾青褥青栶神龍鼔樂圍繞左右燒香
散華九光靈燭四明神燈巨億萬計照耀於
前南方世界三炁天君將諸眷屬無量國人
來到㑹中住其南面建十法座萬種莊嚴三
明之蓋六合神旛朱旗朱節絳席絳䄄九鳯
丹絃圍繞左右燒香散華華燭四照蓮燈八
開巨億萬計輝煥於前西方世界七炁天君
將諸眷屬無量國人來到㑹中住其西面建
十法座七寶莊嚴四轉靈旛十回仙蓋素帶
皓旗玉牀瓊席白虎鏗鐘圍繞左右燒香散
華霄燈八熖雲燭九光巨億萬計煥赫於前
北方世界五炁天君將諸眷屬無量國人來
到㑹中住其北面建十法座五色莊嚴八道
靈旛七明仙蓋皁斾玄麾羅紋錦席玄武擊
磬圍繞左右燒香散華鸞燭千華鱗燈萬熖
巨億萬計燦爛於前東北世界始青天君將
諸眷屬無量國人來到㑹中住其方面建十
法座皆以碧玉莊嚴碧霞飛蓋碧雲靈旛翠
節翠旗紺䄄紺褥天仙奏樂圍繞左右燒香
散華神燭空明靈燈浮熖巨億萬計煒燁於
前東南世界始丹天君將諸眷屬無量國人
來到㑹中住其方面建十法座皆以紅寶莊
嚴紅蓮華蓋紅縠靈旛紅旗紅斾紅褥紅䄄
仙童設樂圍繞左右燒香散華天光九色靈
煙十華巨億萬計照耀於前西南世界始素
天君將諸眷屬無量國人來到㑹中住其方
面建十法座皆以縹玉莊嚴縹雲飛蓋縹暎
華旛華幢華節華栶華席玉女鼔樂圍繞左
右燒香散華浮熖星散流光華飛巨億萬計
灼爍於前西北世界始玄天君將諸眷屬無
量國人來到㑹中住其方面建十法座皆以
衆寶莊嚴輪天飛蓋含景靈旛紫斾紫麾緑
䄄緑席金童奏樂圍繞左右燒香散華龍燭
萬熖鴛燈千照巨億萬計散亂於前上方世
界上元天君將諸聖衆無量天仙來到㑹中
住其前面建十法座萬寶莊嚴萬色華旛萬
量蓮蓋龍旗鳯節雲錦霜羅天樂滿空圍繞
左右散華燒香華燈萬熖蓮燭千光不可稱
計遍滿於前下方世界下元天君將諸眷屬
無量國人來到㑹中住其左右建十法座黄
玉莊嚴空明飛蓋百轉靈旛珠旗玉斾錦席
華䄄飛天奏樂圍繞左右散華燒香金燈萬
照瓊燭千明巨億萬計晃朗於前十天齊到
百寶莊嚴内外光明照耀天地於是
元始乃命慈悲眞人妙覺眞人慈惠眞人惠
相眞人明解眞人善覺眞人慈念眞人智觀
眞人慈愛眞人常樂眞人登東方法座慈觀
眞人等救眞人空惠眞人寶相眞人玄覺眞
人空明眞人圓寂眞人等相眞人慈明眞人
耀靈眞人登南方法座景虚眞人平等眞人
大慈眞人好生眞人景上眞人等曜眞人靜
惠眞人智明眞人妙惠眞人明虚眞人登西
方法座明皇眞人照理眞人普度眞人至極
眞人慈覺眞人金房眞人皇上眞人安樂眞
人消災眞人護命眞人登北方法座玉臺眞
人金玄眞人妙玄眞人自在眞人解脫眞人
洞玄眞人救度眞人洞神眞人濟苦眞人降
魔眞人登東北方法座等照眞人金景眞人
玉光眞人光明眞人圓靜眞人慈救眞人慈
照眞人瓊華眞人景玄眞人明玄眞人登東
南方法座明玄眞人明上眞人萬道眞人景
明眞人景相眞人明覺眞人滿相眞人景空
眞人景照眞人明法眞人登西南方法座景
妙眞人景惠眞人化生眞人明梵眞人應感
眞人等慈眞人無相眞人太玄眞人萬壽眞
人太保眞人登西北方法座無畏眞人等惠
眞人金輪眞人玄上眞人法輪眞人靈寶眞
人度命眞人等靜眞人無垢眞人玄明眞人
登上方法座等成眞人等智眞人等愛眞人
等玄眞人無等眞人轉輪眞人玄通眞人太
妙眞人九光眞人普慈眞人登下方法座皆
著九色離羅之帔華錦飛裙戴飛雲翔鳯之
冠躡盤龍珠玉之履凭回鸞紫玉之几執百
寶龍文之拂各安座如也紫房童子並坐飛
雲寳臺執九光萬謄之華齊唱太上業報因
縁經諸眞演說微奧之義大不可思議功德
一百日中靈音華宛諸天上帝浮空歩虚持
幢建節燒香散華奏萬種玄歌妙樂遍滿虚
空蔽天光明於是靜樂國王逍遥國王莊嚴
國王自在國王勝上國王無量國王壽樂國
王智德國王眞寶國王香山國王浮香國王
清淨國王無漏國王等各持金銀珠玉衣服
卧具車馬童僕玩弄器用千億萬計同來供
養散華燒香左繞三帀䠆跪道前稽首禮拜
臣等一十三王來到㑹前觀聽法音又善勝
皇后寶香皇后金華皇后福集皇后玉山皇
后眞安皇后靜明皇后無染皇后靈通皇后
開明皇后勝因皇后妙香皇后最勝皇后各
持香華幢蓋名衣上服不可稱計同來禮拜
味餐法音又有諸國王子百千萬億各將飲
食上妙華果金芝玉英巨億萬計以用供養
觀聽法音復有諸妃后主及小王子數百萬
人各將上妙衣服及以冠屨寶瓶香几盤盂
器物同到㑹中以用布施聽受法音復有大
臣宰輔數百萬衆各將法食名果珍味諸寶
器七香篋經帕寶香雜物同來供養願聽法
音復有諸男女清信賢者各持香油名衣上
服綾羅錦繡米榖豆麥牀卧几褥釵梳巾帔
履鞂靴鞋鐶釧等具同來布施願聽靈音有
諸道士女冠各將香華縁身法服供養法具
同來聽法布散諸天復有天男天女無鞅數
衆旋繞法座燒香散華行道讃歎誦詠靈音
復有玉童玉女燃九光香燈無量等衆繞座
布列照曜光明元始以大神力變此㑹中所
有法具内外明徹等一瑠璃清淨無染王及
皇后并諸妃主大臣宰輔人民男女聽法之
者皆同一相表裏開通齊悟道眞俱入無爲
南丹國土山川林木乃至鳥獸爰洎昆蟲皆
悉平等獲大法音功德無量不可思議倐歘
之間諸天衆聖及諸來者各還本處寂爾皆
空普濟曰今日天尊所說皆是元始神通威
力非凡能及未審當來講說及諸功德其意
云何
道君曰吾說以此者正欲爲當來衆生啓福
基也凡功德無窮大畧有九隨其分力各獲
福田今爲汝言冝須諦識一者造像二者寫
經三者置觀四者度人五者建齋六者誦經
七者持戒八者供養九者布施或建立殿堂
經臺鐘閣門樓廊宇師房僕役常住莊田旛
華燈燭鐘磬法具種種營修皆成功德無量
無邊過去未來悉獲福利皆爲微妙不可勝
言然救濟危苦解禍消災講經功德最爲第
一所以者何而發衆生無量道性出諸智慧
清淨六根悟解無爲證眞常道不生不滅永
斷識因無去無來湛然空寂皆因此經得悟
因悟成眞以是義故先須講說若帝主國王
皇后大臣宰輔公侯人民男女請諸道士及
以女冠所在發心立百髙座講說三洞大乗
經典燒香散華明燈照耀布施供養隨力所
堪三日七日七七日夜百日不計時節能盡
一部兩部乃至百千萬億部帙卷等最爲利
益不可思議普濟又問曰衆生劣弱不能備
百止一座兩座乃至十座二十三十隨力所
堪未審何如
道君曰吾向說十方世界敷百座者正欲開
悟衆生所以十方方各一座甚有深意可止
隨冝无始以一炁化生三才生天立地運用
五行生成萬象布炁十方人生其内秉質養
形悉因其化外資一氣内搆五常表裏相因
而立五德衆生結隂内外包羅十月出胎周
回十氣氣運生化百節開張一一方中氣成
十結一一結内皆有一神結習相因罪累纏
縳和此百神故立百眞而張百座故一一方
内建十法座一一座上有一眞人正爲衆生
解其纏結若衆生結解深悟道源言說亦無
豈須講說如未悟之時要資百也猶若世間
將如擊賊須召千兵及其散巳一兵不用也
　　　應感品第十七
道君曰昔尊勝國王捨位出家入山學道十
二年中太上眞人下授與經法賜以神丹壽
得三萬歳得成眞人多寶國王常於宫中持
經奉戒燒香禮誦十六年中東華眞人常爲
說法教以延年壽七萬歳得成眞人滿相皇
后棄捨宫掖出家學道三十五年玄和玉女
朝夕捧接賜其眞經修行不怠壽二萬歳入
蓬萊山中今爲眞妃妙相皇后常誦此經戒
至念在心二十八年金華玉女下授仙經一
百年中因水劫化形轉身爲男子更受經法
萬百千年得爲眞人多喜王子出家學道誦
念此經六十年中金光童子爲送衣食壽香
王子出家誦經五十七年天降神香不燌自
馨又有大臣出家誦經八十九年鳯凰來降
口吐靈音昔有男子居家誦經晝夜不倦四
十三年庭前生蓮華中有百味香果飲食又
有男子山中修道誦念眞經六年之中龍王
下降送其衣食又有女人入山學道誦念此
經三年之後白虎來侍衞其經堂又有女子
居家誦經二十年中衣食自然又有道士山
棲獨坐誦念此經九年之中兩鳯常侍左右
爲送香燈供給所須又有道士居家誦經二
十三年天男下降給其衣食又有女冠入山
修道誦念此經二十一年天女侍衞供給衣
食又有國王持齋奉戒禮拜燒香三十三年
長生眞人賜其仙丹壽命無窮又有皇后持
齋禮拜奉戒燒香五十年中青腰玉女迎入
雲中又有王子持齋奉戒禮拜燒香七十三
年金華童子下賜仙芝又有大臣持齋禮拜
奉戒燒香十八年中靈龜負藥送至座前又
有道士長齋奉戒禮拜燒香八十三年天王
保舉升入雲中又有女冠長齋奉戒散華燒
香一百一年五帝玉女迎入金華又有男子
持齋禮拜燒香燃燈九十三年地祇侍衞又
有女子持齋禮拜燒香散華九十八年三界
司迎又有國王置觀度人寫經造像建諸功
德十六年中五帝來降賜以金芝鳯凰鸞鶴
麒麟竒獸甘露醴泉靈芝神草遍滿郊畿又
有皇后廣行布施入諸靈觀出家法身齋戒
燒香幢旛寶蓋種種福田三年之中髮白反
黒還如少童生諸貴子聰明智慧悉統王位
仁者賢明又有賢者造諸法服奉上道士出
家法身八年之中五榖豐饒所向從心又有
賢者常供齋食奉獻道士及以賢人六年之
中衣食豐饒又有男女常將財物施入常住
供養十方三寶二十四年五榖自生天蠶降
素又有女子救濟貧乏放贖生命大行慈悲
二十七年玉女迎將入於雲中又有女子供
養出家法衣法食三十九年天賜黄金又有
女子縫裁旛像出家法服齋戒供具不倦苦
辛四十年中天降玉英又有賢者造鐘造磬
送諸靈觀二十五年地出黃金年命長逺又
有賢者常以五穀施諸常住作其芽蘖十一
年中衣食自饒又有賢者常於玄壇靈觀洗
飾尊像修諸經教施香及華十七年中門戸
興隆又有賢者布施手工抄寫經教十八年
中聦明智慧子胤䌓昌如此等輩麤陳要領
以示將來若玄都金格感應之篇終劫說之
亦不能究
　　　福報品第十八
道君曰造像寫經者見世得尊勝過去生天
王門身立觀度人者見世得豪貴過去生國
王身行道誦念者見世善神保護過去生聦
明身持齋禮拜者見世得安樂過去生富饒
身奉戒燒香者見世諸天敬護過去生人中
形容具足身布施經像者見世得昌熾過去
生富貴身布施齋供者見世多衣食過去生
端正身布施貧窮者見世無災厄過去生豪
勝身不啖食衆生者見世無病苦過去生長
命身不飲酒猖狂者見世神明保佑過去生
忠貞身不食葷辛者見世得芳香過去生清
淨身放贖生命者見世無枉横過去生恭敬
身供養出家者見世人敬仰過去生貴重身
說法教化者見世人禮敬過去生出家身夫
功德報應如響之應聲形之對影大小清濁
終不差也凡夫愚迷不識因縁宿命不信罪
福吉凶不知此身從先身種福田中來不知
此身暫生即滅不知此身總是浮假不知此
身念念無常秖恣慳貪殺生偷盜邪婬放蕩
啖食衆生綺言妄語誹毀經教多聚資財常
謂此生千年不死開眼作造罪業無數閉眼
則入地獄輪廻終日造罪未曽懴悔不能發
一念善心作過去見在未來受生之福自度
已身種其芽孽惟念子孫愁其不活也且世
人生炁溘斷哭泣少時便自憂子孫男女詎
憶父母養育之恩無始以來遞相倣習更無
一悟幾許愚癡吾念汝輩愚愚相習永不自
覺故示罪福宿命因縁今出離苦惱愛欲河
中而衆生流浪沉淪苦海此世界者名曰棄
賢宛離天境亦曰雜報世界染欲愛天生墮
其中暫生即滅暫聚即散如彼電光須㬰頃
耳不淨臭穢生老病死痛痒疼酸飢寒暑濕
水火刀兵魔精鬼賊毒風惡注交相中害念
念死亡曽不暫住苦惱幾何目前見事身自
纏繞尚不覺知豈肯信有諸天道境福地神
仙長生不死自在無爲我觀世之受生促於
蜉蝣世之安居迫於毫毛世之臭處甚於廁
穢世之快樂何異糞蟲猶自不知常爲惡業
豈不苦哉



太上洞玄靈寶業報因縁經卷之七















太上洞玄靈寶業報因縁經卷之八文八
　　　生神品第十九
大慈大悲普濟眞人以業報因縁請問太上
爾時太上道君曰吾以道炁開張天地剖判
隂陽運化因縁生成萬物分神布炁養育人
民從始至終經營生死念念不停食以元和
汝等凡夫誰能識之吾今爲汝剖析因縁欲
使當來悟其元起人始受身皆從虚無自然
中來回黃轉白構氣凝精而元父生神玄母
成形承天順地合化隂陽兩半因縁禀其骨
肉莫不資其昔業㑹遇今縁取像乾坤含懷
日月隂陽變化神識往來萬化之中人最爲
貴故始入胎中三炁潜凝九天冥運一月爲
胞鬰單無量天炁下浹身中二月爲胎上上
禪善無量壽天炁下浹身中三月䰟具梵監
須延天炁下浹身中四月𩲸成寂然兜術天
炁下浹身中五月生臟波羅尼宻不驕樂天
炁下浹身中六月化腑洞玄化應聲天炁下
浹身中七月明竅靈化梵輔天炁下浹身中
八月景附髙虚清明天炁下浹身中九月神
降無想無結無愛天炁下浹身中天神一萬
八千身神一萬八千内外相合三萬六千神
一時生神金樓玉閣紫戸青門分靈布化帀
繞身中表裏相應聲尚神具十月而生人在
胞胎之中三元養育九炁布化晝夜不停轉
變昔神受質今身始在胞中悉知前生善惡
因縁禀生所由及食穢濁稍自忘之頭圓象
天足方象地左眼爲日右眼爲月髮爲星辰
眉爲華蓋鼻爲天門口爲地戸耳爲天窻頂
爲崑崙項爲天柱五臟爲五嶽四肢爲四海
皮膚骨節血脈關機法天象地含隂吐陽生
神布化各有司存腦爲泥丸太一帝君心爲
絳宫司命受生肝爲青宫無英制䰟肺爲素
宫白元營𩲸腎爲玄宫桃康納精脾爲黄庭
黄帝化靈少陽炁化木精歳星納化身中爲
肝三䰟處之上出於目侍衞九人鎭守九千
神肝有七葉主其毛髮榮衞皮膚太陽氣變
火精熒惑納化身中爲心火神居之上出爲
舌侍衞三人鎭守三千神心有三葉七孔三
毛狀若蓮華主其神氣煖温榮衞百神少隂
炁化金精太白納化身中爲肺七𩲸主之上
出於鼻侍衞七人鎭守七千神肺有八葉主
其牙齒營護筋骨太隂氣化水精辰星納化
身中爲腎左有玉童右有玉女精化之庭上
出於耳侍衞五人鎭守五千神腎有其二如
半月狀主其精液營護血髓元黃氣化土精
鎭星納化身中爲脾意志所出上出於口侍
衞十二人鎭守萬二千神脾長五寸主其肌
肉營護四肢周流百體而生百神各有名字
出入諸天變化不測往返靡停人能知之即
得長生行坐誦憶營護身形消除萬禍制伏
百精髮神玄光頂神通天頂前神朱陽頂後
神玄冥頂左神青光頂右神白章額神天庭
左眉神翠童右眉神羽童左眼神日光右眼
神月光左顧神玉闕右顧神玉梁左鼻神通
陽右鼻神通隂口左神命童口右神天粮齒
神玉關左牙神天鐘右牙神天磬舌神赤童
上脣神亭蓋下脣神靜輿左頥神黃父右頥
神黄母項左神天通項右神昇平左肩神逺
山右肩神逺安左肘神飛龍右肘神伏虎左
手神天丁右手神天騶左指神甲卒右指神
禦兇左腋神扶干右腋神扶刀左肋神衞邊
右肋神防非腰左神洞開腰右神摇亭左股
神玄獄右股神玄山左膝神轉生右膝神曲
亭左脛神天柱右脛神天關左脚神輪空右
脚神運虚左踝神幽狐右踝神伏狼胷神天
田腹神包靈隂神幾關尻神幽關背神紫房
脊神通平臍神中平皮神包羅肉神衞非骨
神内丁各長七寸如赤子狀在人身中納氣
成神榮衞流通運化自然與天地合德出入
人身奏善輟惡日夜不停夫人不生則無已
生則備天地之象含隂吐陽懸命由天天與
其筭四萬三千二百日凡一百二十年筭主
一日記在諸天吾常勑諸天帝命召五帝三
界四司南斗北斗十天將軍九土使者七神
童子八部天神一切神靈遊行人間檢較罪
福男女𠮷凶又遣上聖髙尊妙行眞人天仙
飛仙神仙地仙五嶽四瀆日月星辰三官九
府二萬四千靈司建節持旛飛空歩虚執符
把籙較勘廵行三日一言七日一奏百日一
結不輟須㬰若修善力者諸天童子司命司
録即爲延年消災散禍衣食豐盈若造罪積
惡者則諸天帝主使六天魔王捉下䰟𩲸上
詣三官若不滿筭紀者皆是造罪所致終其
筭紀者積善所臻也故人欲終亡之時皆是
地司上奏諸天諸天按察依其部籍定其死
名勑下三界官屬四司五帝收其䰟𩲸絶其
生氣矣凡人有疾病刑厄凶禍官災牢獄水
火刀兵種種苦惱皆是冥司考罰當此之時
能廣建福田修齋持戒誦經行道燒香散華
講讀禮懴布施發心放贖生命救濟貧窮㧞
度危厄寫經造像受戒懴悔禮謝十方先造
救苦天尊及度厄靈旛保命靈旛延筭靈旛
續命靈旛禳災靈旛抄寫此經晝夜念誦首
謝諸天三日七日乃至百日捨家資財寳貨
田宅僮僕綾羅上妙錦綺車馬珍玩名衣上
服器具幬帳種種布施跪對諸天首謝所犯
三官則放其䰟𩲸延年益筭使得更生若天
命將終天筭將盡不可救拔捨身太隂臨終
之時爲其發願懴悔捨施衣服卧具所有資
財受戒懴悔最得功德不可思議即從初亡
至七日以來造經造像設齋行道禮誦懴悔
燒香燃燈放生贖命濟度貧窮晝夜相繼開
度亡人克得生天所以者何夫人欲亡乃至
七日以來諸天童子四司五帝三界官屬齊
來監臨按檢罪福列奏天官吾遣七神童子
復來檢行定其善惡配注生門善即生天福
流子孫使見在安樂無怖無畏家宅清淨所
爲皆吉惡即受罪殃流生人死亡疾病坎坷
官災口舌種種恐怖惑亂生人凡所施爲皆
悉不利是故七日之内開度最急過是之後
每至七日是其童子領録亡人䰟𩲸來到家
中案行罪福七七之後五天將軍下攝其䰟
九土使者來取其𩲸將軍欲其生天使者欲
其入地五日一下較量罪福福多者則生天
堂罪多者則入地獄凡善惡兩神十日一下
考較善惡定其罪福是故亡人從初亡一七
二七乃至七七百日家中親眷當須開度今
生善處得見安樂作此功德最爲第一即初
亡一七造救苦天尊一身寫此經一部造靈
旛一口燃燈七巵至二七造天尊二軀寫經
二部造旛二口燃燈二七巵計七日造像七
軀寫經七部造旛七口燃燈四十九巵計日
加之至百日造像百軀寫經百部及轉經百
遍造旛百口燃燈七百巵也雖則百千萬億
經像旛燈要以七數之若貧窮之人隨其分
力皆就七百日也
道君曰七神童子者天中北斗之精也人始
在胎中七月之時下人身中開明七竅記名
斗中一曰天蓬二曰天内三曰天衝四曰天
輔五曰天禽六曰天心七曰天柱各乗飛雲
七明之車五綵之衣從十方童子神仙兵馬
各七億萬衆常在人間分身教化或長或短
或男或女執符把録較定罪福善惡因縁毫
分無差人能知之不死長生矣
道君曰復有八神童子一者金華童子神名
天元主天子儲君妃后宗廟革故攺新立君
易主獻可替否貢賦徴稅資財珍寶車馬服
飾宫殿苑囿池臺樓閣爵禄命召出入行來
二者黃靈童子神名天女主宅舍墳墓六畜
稼穡倉庫男女壽夭疾病建立土功山川溪
谷三者清靈童子神名天威主車船道路林
木華果雷電風雨四者明靈童子神名天生
主井竈門戸溝渠廁溷不淨婬穢綺妄不實
五者丹靈童子神名天光主牢獄繫閉文書
産乳血光火災六者玄靈童子神名天通主
筭命延促妖精魍魎呪詛禱祀一切鬼神七
者紫靈童子神名天成主幽䰟飛爽遊尸死
客地獄沉淪八者素靈童子神名天昌主父
母男女夫妻生育是八神童子或依風雨雲
雷乗龍駕虎出入人間伺其善惡若善則應
吉惡則應凶隨其縁分終不差忒汝等男女
但當讀誦此經是八神童子即來擁護降福
消災滅除罪咎不可思議
道君曰人之受生未有不從先業來者故禀
神挺質各有因縁罪福吉凶悉從其業所以
夭壽貴賤窮通好醜貧富愚智等各不同乃
至鳥獸蟲魚鷄犬草木亦復然也汝等男女
冝各思之
道君曰人生受身甚難逢遇一朝敗壞萬劫
何期吾故恒行誡勸汝等勤修齋戒行道誦
經禮拜燒香燃燈布施啓願懴悔濟生度死
造像寫經立觀度人種種方便者執爲衆生
作當來福業吾故豈有所求乎
道君曰昔妙範國王身死請道士尊德三百
六十人來到宫中懴悔受戒捨其衣服玩弄
卧具幬帳金銀車馬寶蓋綾羅錦綺器具僮
僕總入靈觀玄壇女冠道士至誠感徹諸天
大恱吾遣好生眞人乗三輪鳯車仙童玉女
迎入火錬池中錬其眞形三年之中更生王
宫十四年還紹王位大發道心廣建功德壽
七百年吾遣玄通眞人坐蓮華座飛雲之輿
迎入方諸宫中令學經法壽得八千歳今爲
青華侍童同華國王身死請道士四萬六千
人轉經行道造像寫經度人立觀燒香散華
并作生神五錬一百日中吾遣化命眞人與
八風使者雷電將軍夜中來迎登雲龍之輿
度入南昌宫中更修經法一萬年中得爲火
光眞人主此火池昔有賢者命終之時家人
請道士女冠懴悔受戒即時亡者承此經威
力不經地獄即得受生於賢善之門又有女
子身亡家中父母眷屬造像造經作旛華蓋
廣燃燈燭轉誦此經建齋行道夜後觀想晝
夜不倦布施放生救貧度厄燒香散華一百
年中吾遣司命返其䰟神復還家中大建功
德供養三寳咨求道士請受眞經壽得三百
年吾遣化命眞人下度風火錬形返爲男子
身入金華山中服御仙丹七萬餘年今得昇
爲西靈宫中爲無上法師矣
太上洞玄靈寶業報因縁經卷之八










太上洞玄靈寶業報因縁經卷之九文九
　　　弘救品第二十
大慈大悲普濟眞人曰
天尊所說罪福因縁善巧方便開度衆生甚
深微妙不可思議然地獄窮䰟苦毒無量楚
痛難堪雖蒙救拔復慮沉淪萬劫辛酸痛惱
何極伏願
天尊慈悲廣洽更開要道使早遷昇過去未
來俱霑利益爲諸男女歷劫橋梁
爾時太上道君曰吾爲汝等一切衆生所說
因縁示其罪福欲令天下識宿命根大設法
門引諸男女隨其業力使出幽牢生死階梯
漸頓咸盡汝今復欲簡要速得遷昇汝等男
女各冝諦聽凝靜身心受其妙道人之禀生
同資一氣及乎誕育係命三元壽夭吉凶富
貴貧賤因縁罪福善惡死生各逐宿根悉有
報對隨其業力永不差移如影逐形似聲應
響三元者謂上中下也一者上元正月十五
日天官主録二者中元七月十五日地官主
録三者下元十月十五日水官主録與三界
十方諸天上聖妙行眞人玉童玉女五帝四
司善惡童子一切神靈無鞅數衆俱㑹玄都
元陽宫中
元始之前考較男女生死録籍罪福因縁及
九幽地獄水府窮䰟悉來校誠善惡令分此
時若有善男子善女人能發自然道意採諸
華果名衣上服百寶珍竒玩弄卧具諸香雜
藥清淨飲食及上妙羅綺錦繡紋繒衆綵諸
色造玄都大獻種種裝嚴一層兩層乃至百
層千層作玄都玉京五嶽名山樓閣臺榭堂
殿形像妙麗精飾或千或萬以用供養散華
燒香行道講誦燃燈放生歌詠讃歎布施發
願悔過求哀禮拜滅罪晝夜不懈我遣十天
眞人并諸天帝飛天神王三界四司玉童玉
女無量數衆飛空歩虚持幢建節把録執符
齊到道場爲其滅罪保護人民使國土安寧
男女歡泰衆善齊降諸惡不生地獄苦䰟一
時解脫克生天上快樂無爲率土太平獲福
無量
道君曰吾昔從元始天尊赤明元年七月十
五日於福集世界信行國土元壽觀中大㑹
說法十方天帝神仙眞聖無鞅數衆及諸龍
鬼一時來㑹聽無妙相義時東方國土仁愛
天王造九層玄都寶盤九百枚悉以青珠青
玉青金青寶青紋青錦青紗青縠青羅青綺
青華青果青香青網乃至旛幢寶蓋衣服帳
輿飲食器物皆同一色飛雲綵鶴翔鸞綺鳯
金翅朱鳥天仙𠆸樂塡滿東方來到㑹中以
用供養東南國土慈和天王造十二層玄都
寶盤一百二十枚悉以紺珠紺玉紺金紺寶
紺紋紺錦紺紗紺縠紺羅紺綺紺華紺果紺
香紺網乃至旛幢寶蓋衣服帳輿飲食器物
皆同一色飛雲綵鶴翔鸞舞鳯金翅朱鳥神
龍𠆸樂塡滿東南來到㑹中以用供養南方
國土禮教天王造三層玄都寶盤三百枚悉
以丹珠丹玉丹金丹寶丹紋丹錦丹紗丹縠
丹羅丹綺丹華丹果丹香丹網乃至旛憧寳
蓋衣服帳輿飲食器物皆同一色飛雲綵鶴
翔鸞舞鳯金翅朱鳥神仙𠆸樂塡滿南方來
到㑹中以用供養西南國土威範天王造十
二層玄都寶盤一百二十枚悉以紅珠紅玉
紅金紅寶紅紋紅錦紅紗紅縠紅羅紅綺紅
華紅果紅香紅網乃至旛幢寶蓋衣服悵輿
飲食器物皆同一色飛雲綵鶴翔鸞舞鳯金
翅朱鳥飛仙𠆸樂塡滿西南來到㑹中以用
供養西方國土義議天王造七層玄都寶盤
七百枚悉以皓珠皓玉皓金皓寶皓紋皓錦
皓紗皓縠皓羅皓綺皓華皓果皓香皓網乃
至旛幢寶蓋衣服帳輿飲食器物皆同一色
飛雲綵鶴翔鸞舞鳯金翅朱鳥▲聲使樂塡
滿西方來到㑹中以用供養西北國士成化
天王造十二層玄都寶盤一百二十枚悉以
縹珠縹玉縹金縹寶縹紋縹錦縹紗縹榖縹
羅縹綺縹華縹果縹香縹網乃至旛幢寳蓋
衣服帳輿飲食器物皆同一色飛雲綵鶴翔
鸞舞鳯金翅朱鳥天鈞𠆸樂塡滿西北來到
㑹中以用供養北方國土智德天王造五層
玄都寶盤五百枚悉以玄珠玄玉玄金玄寳
玄紋玄錦玄紗玄縠玄羅玄綺玄華玄果玄
香玄網乃至旛幢寶蓋衣服帳輿飲食器物
皆同一色飛雲綵鶴翔鸞舞鳯金翅朱鳥神
仙𠆸樂塡滿北方來到㑹中以用供養東比
國土智積天王造十二層玄都寶盤一百二
十枚悉以緑珠緑玉緑金緑寶緑紋緑錦緑
紗緑縠緑羅緑綺緑華緑果緑香緑網乃至
旛幢寶蓋衣服帳輿飲食器物皆同一色飛
雲綵鶴翔鸞舞鳯金翅朱鳥天仙𠆸樂塡滿
東北來到㑹中以用供養上方諸國無量天
王各造三十六層玄都寶盤三十六萬枚悉
以紫珠紫玉紫金紫寶紫紋紫錦紫紗紫榖
紫羅紫綺紫華紫果紫香紫網乃至旛幢寳
蓋衣服帳輿飲食器物皆同一色飛雲綵鶴
翔鸞舞鳯金翅朱鳥神龍𠆸樂徧滿虚空來
到㑹中以用供養下方國土載德天王造二
十四層玄都寶盤二十四萬枚悉以黄珠黄
玉黄金黄寶黄紋黄錦黄紗黄縠黄羅黄綺
黄華黄果黄香黄網乃至旛幢寶蓋衣服帳
輿飲食器物皆同一色飛雲綵鶴翔鸞舞鳯
金翅朱鳥神仙𠆸樂遍滿八方來到㑹中以
用供養是時十方玄都寶盤或作玄都玉京
五嶽山像或飛雲樓閣或交龍舞鳯或寶臺
華樹或蓮華芝英雕鏤綺錯連珠貫玉悉是
自然四邊圍遶復以當方珍玩服飾綾羅錦
綺名香上藥器具玩弄華果米麥車輿象馬
卧具田宅宫池苑囿種種裝嚴侍從左右王
及皇后并諸大臣妃主國中男女無鞅數衆
各持香華幢蓋同來供養五日五夜光明煥
赫照曜諸天得未曽有不可思議爾時
天尊以神通力變此㑹中及諸國土悉如瑠
璃洞徹内外皆同一色國人男女皆同一貌
洞見逺近平等不殊三界十方同霑福慶喜
樂難言九幽罷對五苦停酸國土安寧人民
快樂
道君曰昔棄善國王不修正化殺害無度田
獵遨遊不恤貧窮枉傷良善廣造宫殿縱放
百端十三年中人民怨叛王身被戮䰟入三
塗衆苦備經五十八年晝夜酸禁其子承統
知父爲非敕巳自修大行慈儉人民慶樂率
土安寧禮拜燒香常行齋直毎於元日廣建
福田行道講經燃燈發願抄經造像置觀度
人布施放生採諸華果名香上藥玩弄服飾
綾羅錦綺衆寶珍竒種種法具清淨飲食米
麥雜綵造玄都寶盤供養天尊及諸眞聖賢
人道士出家法身無量數衆九年之中功德
薰修得離地獄上生天堂聖善國王及以皇
后諸王妃主宰輔大臣國中男女賢人道士
常於三元造七寶盤以上妙香藥清淨飲食
諸雜繒綵衆寶裝嚴百層千層無邊無量送
諸靈觀玄壇名山聖迹隨處安置供養十方
三界過去未來見在三世諸天尊等仙眞上
聖普皆回向散華燒香禮拜誦念持齋奉戒
講說大乗布施放生常行不替十八年中男
女端等皆同一貌無有夭傷天人歡樂衣食
自然正化國王及以皇后常於三元躬自燒
香散華行道講誦禮拜發願謝罪祈恩盡國
中所有金銀珍寶造九重寶盤玄都大獻三
百六十香華寶蓋帳輿旛幢并諸音樂周帀
圍繞於其正殿及以庭闕廣建道場命召道
士立百寶座講說大乗晝夜丹禱供養天尊
國土太平兆民歡樂幽䰟拔度悉上福堂男
女欣欣年命長逺平樂國王與諸大臣皇后
妃主及國中男女常以三元月旦於其宫内
建百髙座召諸道士及以女冠講說三洞大
乗經典行道禮懴布施放生抄經鑄像置觀
度人造三十六重玄都寶盤千二百所種種
裝嚴以用供養至其元日大建福田保國泰
民寧和天安地風調雨順百穀熟成七祖生
天九幽罷對男女昌熾天下太平昔有賢者
爲過去九玄七祖及父母己身内外眷屬一
切衆生常於三元之日造玄都大獻罄其誠
懇資財物産香油燈燭飲食華果隨分所有
供養天尊及諸道士八年之中九祖生天見
世安樂年命長逺衣食自然復有女人常造
玄都大獻普爲一切二十年中身有光明三
界侍門復有道士爲國主人王人民萬物過
去見存天下地上一切衆生造玄都大獻供
養諸天及以道士三塗地獄餓鬼窮䰟十四
年中白日昇天復有道士常勸男女爲億曽
萬祖人民品物國主人王採諸華果百味飲
食名衣上服珍竒寶貨玩弄卧具旛華幢蓋
作玄都大獻七寶山盤於其元日供養天尊
及諸聖衆禮拜懴悔散華燒香三十二年得
爲四梵眞人
道君曰清明國無相山中有道士三萬六千
人常以立夏一日入靜安居燒香行道禮懴
講誦持齋奉戒勸誘男女開度天人作諸善
業晝夜不住願國安寧救度生死廣設橋梁
王及皇后并諸妃主宰輔大臣國中男女各
發道心隨分供養飲食滋味香藥器具上妙
衣服車輿象馬綾羅錦綺金銀珠玉米麥華
果卧具幬帳田園童僕種種布施供養資給
安居道士䖍心敬仰願得功德利益裝嚴道
士常爲宣說經戒罪福因縁及說受身不淨
臭穢四大浮假念念無常三業六根構造諸
惡漸染成愆輪回生死墮落三塗九幽地獄
受諸苦惱吞火食炭鑊湯煎煑足履刀山手
攀劒樹磑磨碓擣鋸解錐劖鐵鳥啄睛鐵犂
耕舌牛頭亂拷鐵杖負身膿血流離身體爛
壞沈淪黒暗流轉泥犂負石塡河晝夜拷掠
一入此處萬劫難原皆是衆生業縁自受或
由父母或爲子孫上流下延更相引及若善
男子善女人能發善心常爲億曽逮乎見在
已身父母骨肉親縁五苦三塗窮䰟苦爽餓
鬼畜生囚徒老病一切衆生造玄都大獻建
百髙座講說大乗抄經寫像置觀度人捨身
供養出家入道布施放生長齋奉戒隨其功
德悉上生天晝夜勸說開悟國人滿一百五
日至中元之辰大㑹說法受戒懴悔大度衆
生國人男女皆發善意上妙衣服供養法具
香爐澡灌几杖坐褥名香上藥玩弄調度巾
韞𠤎筴盤盂器物上獻天尊兼諸仙衆眞人
道士以用供養徧及三塗囚徒餓鬼一切衆
生皆得離苦國土安寧人民快樂三萬六千
道士各壽萬𡻕俱昇賈奕天中爲四梵眞人
清明國王上爲梵度天王皇后昇爲四梵天
女大臣宰輔並入恭華天中更受經法享福
無窮
道君曰吾所以說此者示汝簡要之法使當
來男女及一切衆生有心回向歸命正道以
求度脫作生死福田能於三元大慶之日造
玄都大獻供養天尊及諸道士行道禮誦發
片善心丹禱不退過去見在未來三世獲福
無量不可思議
　　　證實品第二十一
道君告普濟曰若有善男子善女人能發一
心念造經鑄像立觀度人布施持齋奉戒精
進勇猛忍辱清靜若大若小若權若實或深
或淺或始或終皆當有實令衆證明不得外
假聲舉内無實相苟求虚稱而不丹誠乃至
行道誦經燒香禮拜居山入室斷穀休糧度
厄濟貧修眞學道少不誠至即不感通昔劉
黄民者家大富有甞作經像禮拜燒香屈請
道士持齋念誦而心不盡唯覓名聞一百年
中身死化爲鳯凰六十年還化爲人家大富
有大建功德三十年得尸解入青華宫中黄
安世者入山學道在石室中誦經禮拜心不
精至而覓飛騰四十年中化作翔鴻九十年
得轉身爲女子形容端正好樂神仙精誠感
徹五十年中夜光玉女來降賜靈寳五芽法
行之十三年白日騰舉豋黄曽天中得爲天
女巳七千歳王子期者斷穀不食獨生空山
不修諸行六十年化爲青石後三十年一旦
雷震石裂中出一龍直入金堂山中爲道士
中經屋八年聞道士誦經持戒轉身生清梵
王門大建功德二十四年東華眞人潜授神
丹服之壽三百歳心常翹勤遇㑹道士爲授
此經修行十六年白日昇天得爲大極仙王
韓元壽者精思入室誦經不專一旦天火燌
屋經飛上天九十年中元壽化爲木精李正
玄者本是獵人行山遊獵至一山中值道士
學道遂精心事之三十年中勤苦不退道士
謂曰子欲得長生不乎正玄稽首曰鳥䑕貪
生願賜延年終身奉事不敢怨怠道士曰子
但禮此山下枯樹自當有得正玄即晝夜禮
之一十三年枯樹生華非常煒燁道士知其
誠懇授與此經三十年中飛行虚空仲期靈
者入山學道一百年中精誠篤志天魔下試
化爲餓虎直入室中期靈遂伸脚與之魔知
其心復其本形舉名仙曹五帝眞人下授此
經十七年中變化自在入蓬萊山中安度明
者山中誦經三十七年中黄眞人化爲獵師
持毒蛇與之度明欣然受之蛇化成金芝中
黄感其心定便令食芝身生金光五百年中
遊行五嶽得爲太極左仙公周惠化者好布
施救貧窮辛苦不倦智觀眞人託作凡人就
其乞食惠化哀愍十倍於常眞人乃病萎卧
于家三百日中在牀不起臭穢異常惠化無
嫌色眞人乃夜中謂曰知子至誠來想度耳
惠化拜曰凡夫無識謬見提奬願得延年因
賜神丹服之壽八千歳修行此經今爲西華
仙人張延光者供養道士七十三年始終如
一心不退懈應世眞人託作道士形容羸陋
衣服臭穢來投居止因便抱病七日而死尋
即爛壞延光哀慟逾於骨肉應世眞人識其
誠至尋即更生授與此經二百年中長生不
老入浮來山中▲寶香者桐栢山中修道三
百六十年已得延年一旦輪天童子託作獵
人就其止宿夜中放火燒其所居寶香曽無
攺色童子遂授解化之道一旦飛入紫霄之
中趙昌明者大和山道士入海嵎山學道七
百餘年一旦山精大神諸雜魔等來試昌明
或作仙人或爲儒生乍翔乍伏種種變化昌
明謂曰子山精小鬼勿得干吾因以經指之
各反本形拱手恭敬道士因爲說法受戒後
三百年山精等轉爲善神將此華果來獻昌
明說昔因縁求更受戒法昌明乃爲懴悔受
戒一百年中化生清梵國大富家作女形容
端正聦明智慧愛樂經法大建功德身作女
冠四十七年勤誦經戒金華玉女下授此經
一旦入地肺山中得三萬年今爲太極眞妃
夫眞人下試之時或託貧賤或作飢寒或爲
篤疾或爲形殘或爲乞子或化賢人或化天
魔或變精魅千變萬化試錬學人悉其誠實
方始開度汝等當來男女冝諦愼之
　　　攝因品第二十二
普濟問曰衆生無量識見不同善惡造因根
基各異若遍開十部則智力不迨如說一乗
又悟解難入未知取適其意若何
道君曰因機取悟無方不攝旣知簡要復得
開通欲中物冝何適不可普濟曰簡要之理
實所願聞
道君曰若衆生好殺害損傷者則以慈悲門
攝之若偷盜劫奪者則以分義門攝之若邪
婬放蕩者則以貞潔門攝之若慳貪悋惜者
則以布施門攝之若瞋怒闘爭者則以歡喜
門攝之若愚癡顚倒者則以方便門攝之若
綺言浮華者則以簡正門攝之若妄語虚誑
者則以信順門攝之若惡口呪詛者則以誦
念門攝之若兩舌罵詈者則以讃歎門攝之
若飲食酒肉者則以齋戒門攝之若誹謗訾
毀者則以講說門攝之若踞傲輕慢者則以
禮拜門攝之若剛强豪徤者則以柔弱門攝
之若不信罪福宿命者則以因縁門攝之若
執繫有無者則以中道門攝之若是非彼我
者則以平等門攝之若貪濁穢汚者則以清
淨門攝之若堅固不移者則以輪轉門攝之
若造作不休者則以無爲門攝之若局守不
變者則以圓通門攝之若躁競不安者則以
靜定門攝之若憂悲不樂者則以逍遥門攝
之若煩惱不釋者則以解脫門攝之以此二
十四門常攝一切安樂衆生不亦要乎普濟
曰此雖簡要猶患其多昔天尊教等相以無
相之理攝化衆生可不簡乎
道君曰彼以無相之相等㑹一乗今示有相
之相欲齊萬法普濟曰彼旣無相無相從何
等㑹一乗今旣有相有相如何得齊萬法
道君曰無相相無其相所以等㑹一乗有相
相滅其相是以欲齊萬法普濟曰有相則爲
相有相有那能得齊無相則爲相無相無從
何而㑹
道君曰本以無相爲相無故能㑹有相滅相
滅故能齊普濟曰亦可以無攝爲攝何假更
說攝因
道君曰吾本以無攝攝化衆生衆生未悟故
說攝耳衆生若悟亦無攝因
　　　生化品第二十三
道君曰天地未分之時混混沌沌溟涬無形
元始妙化運轉開張清氣上澄浮而爲天濁
氣下凝結而爲地陽精爲日隂精爲月日月
之精爲星辰和氣爲人旁氣爲獸薄氣爲禽
繁氣爲蟲附神立象種類相因合㑹生育各
有因縁隨其業報任命沉浮或愚或智或暗
或明或大或小或濁或清或壽或夭或陋或
貞千殊萬品禀道生形更相啖食强弱侵淩
矯詐互起罪福縱横修善獲福造惡致刑元
始念世教化人間從劫到劫數等塵沙開張
天地造化隂陽莫不皆由元始矣元始以龍
漢之時出世教化號曰無形覆護群品救度
衆生延康御運又號無名布化國土濟度天
人赤明開光復稱梵形下代救物慈濟無方
開皇統劫復號虚皇成生品識陶鑄乾坤逮
至上皇緫號元始攝化諸天元始轉輪終始
循環猶如四序往返無窮隨物變化萬號千
名或凡或聖或智或愚乗雲御氣黄褐玄冠
龍衣虎帶玉相金容或大或小出入無間生
化一切覆護衆生愚夫冥冥誰測之乎吾今
受命統攝法輪奉行經教不敢違焉汝等男
女冝各竭情矣普濟曰天尊屢說劫數未審
一劫凡有幾年天尊得道已來已經幾劫
道君曰劫者天地攺變之名凡有二種一者
大劫二者小劫大劫者謂上極三界一十八
天下極九壘三十六地水火風災燒除漂蕩
其中人物無有遺餘杳杳冥冥無光無像三
洞大法學道證眞龍駕下迎悉登梵行諸雜
小教不入大乗與劫同淪化成灰燼小劫者
謂有形之類念念無常攺世易形即名爲劫
但衆生果業運遇因縁有短有長有延有促
若修善念道奉戒持經則日月延長禀身具
足若造諸罪業不信因縁則日月短促百年
不滿年數多少非筭可知以事況之多少可
得有一大石正方四面面廣四百里髙亦如
之飛天持一物如蠅羽九年一下拂之石盡
爲劫又有一城正方四面面闊四百里髙亦
等耳滿中芥子飛天九年一下持出一顆芥
子盡爲劫又一區正方面四百里滿中細塵
飛天人七年來出一塵塵盡復爲劫普濟以
此三者思之多少可得若我得道巳來劫數
以此三者數之亦不可得普濟曰今聞
天尊妙說諸疑俱盡不可思議不可思議
太上洞玄靈寶業報因縁經卷之九
太上洞玄靈寶業報因縁經卷之十文十
　　　廣統品第二十四
大慈大悲普濟眞人以業報因縁請問太上
爾時太上道君曰十方世界各有五億五萬
五千五百五十五億五萬五千五百五十諸
天開方布域置立天宫天上地下地下天上
日月星辰山川嶽瀆結炁飛雲而成金樓玉
閣寶殿瑶房霞堂紫觀星苑雲林鸞庭鳯圃
浮空架虚挾旁日月分域布郭萬品千名遍
滿無間仙眞上聖天帝天師隨處安居各施
經教司主録籍生死因縁男女筭命善惡吉
凶晝夜考覈剖判人天一一方内一一天中
各有大道各有天尊各有天帝各有天師各
有仙眞衆聖四司五帝使者將軍善惡童子
五斗靈官一一教化立法不同皆吾統攝布
化其間善惡報應男女命根罪福縁對宿命
因縁草木蛸蟯一切衆生莫不待我布炁而
得受生矣
　　　㑹眞品第二十五
道君告普濟曰一切有形皆悉浮假念念滅
壞曽不暫停苦惱輪回凡夫不覺三塗往返
萬劫辛酸生身受身煩惱纏縛皆由妄想顚
倒執見關心汝等男女滅諸妄想妄想滅巳
方㑹正眞當須定志靜觀萬法莫不皆空及
我身心内外俱泯離諸纏縛登解脫門出入
逍遥無爲自在不生不滅永斷苦因普濟曰
衆生苦惱常爲有身生死輪回不能自出云
何方便妄想得除
道君曰衆生妄想顚倒皆從心起强生分别
繫念我身觸景生迷舉心皆妄爲是悮故顚
倒沉淪流浪生死不能自出當須定志智慧
觀身骨肉肌膚形骸毛髮六根四大五物百
神諦想思惟總無實處共相假合結聚成眞
耒裏尋求我在何所身旣是假心則成空空
假非眞悉爲妄想身妄想巳諸法皆然彼我
是非憎愛取捨色嗜香味嫉妬慳貪殺盜邪
婬綺言惡罵凡諸作業泯爾皆除内外清虚
自㑹眞道普濟曰身雖浮假塊耳有形痛痒
酸疼風寒暑濕内外動觸念念相侵少有不
和憂惱俱至如何觀想頓得滅除
道君曰皆是虚妄吾不誑言一切有形悉皆
浮假爲浮假故念念無常衆生執計妄見爲
有若知身不有諸苦皆無但自忘身衆惱俱
滅云何更有痛痒酸疼普濟曰衆生妄想執
計巳深頓遣忘身實不可得云何方便但漸
示因縁
道君曰吾向說言當須定志智慧觀身諦想
思惟總無實處者王欲漸示衆生除妄想執
計也衆生所以未能除者六根三業未淨故
也普濟曰六根三業如何得靜
道君曰六根者一曰眼根二曰耳根三曰鼻
根四曰舌根五曰身根六曰意根所以謂之
六根六根者能生諸業故也猶如草木生諸
華葉子實展轉相生故有六情六欲六染六
入六賊六塵六識等也而色聲香味觸法本
來空寂不動身心衆生執計妄懷取捨念念
馳競煩惱纏身以是因縁流浪生死若能用
智慧志審自思惟悟此六根則諸根皆盡三
業者一者身業二者心業三者口業身則殺
盜邪媱心則貪愛瞋癡口則綺言妄語惡口
兩舌共成十惡諦思十者無一處眞悉是浮
虚故皆妄想但從三業及以六根漸自滅除
損之又損之定志觀身能久行之自㑹眞道
　　　敘教品第二十六
道君曰元始以一炁化生三炁分爲三天一
曰始炁爲清微天號王清境天寶君所化出
洞眞經十二部以教天中九聖二曰元炁爲
禹餘天號上清境靈寶君所化出洞玄經十
二部以教天中九眞三曰玄炁爲大赤天號
太清境神寶君所化出洞神經十二部以教
天中九仙三十六部亦曰三乗一曰大乗二
曰中乗三曰小乗結飛玄之炁自然成章玉
字金書龍文鳯篆大方一丈八角垂芒教化
諸天流通世界始終五劫常轉法輪或實或
權有廣有畧因機取悟隨世修行雖天地運
終而三洞不滅開度群品導引天人三界十
方俱受利益普濟曰三洞下世未審何時爲
是同來亦有前後
道君曰毎劫之初洞眞下化人懷道抱德共
處虚無悉奉正眞長生不死次洞玄下化人
物漸離散朴澆淳失道叛德其次洞神下化
人漸澆浮不奉正眞年命短促自是之後人
心破壞三洞不行智慧不興人鬼交雜運度
促急不滿百年念念無常死亡不絶吾重出
世宣行三洞布化人間隨代機縁敷揚經教
或大或小隨物所冝故元始本文未盡下教
其三清上境四梵天中眞聖修行其文具足
山川洞府海嶽仙宫雖有所修亦不備足吾
故命老子託化人間救度衆生演說科戒或
夷或夏或聖或凡周遍十方悉令開度三洞
大法散在人間勸誘男女使勤修習凡大積
罪業累沈迷與道無縁不能信奉惟從僞法
諸雜妖神徒竭一身終歸地獄若能信行三
洞大法悉入福堂或白日昇舉尸解遁跡隱
形洞宫遊行世界長生變號永劫長存錬炁
易形轉神入道人莫能識無量無邊吾過去
後魔教轉興天下同遵人民夭逝兵戈水火
疾病死亡國破家亡朝夕相繼竭其倉庫以
事妖邪僞亂日生澆訛時扇飢寒苦惱父子
流移天下愚愚永無悟矣吾念汝輩積劫沉
淪說是要言以示盲聾然三洞經法有二種
一者眞法二者化法眞法者離諸虚妄永劫
長存化法者文字流通隨時變滅化法之中
凡有五種一者結飛玄之炁雲篆成章離合
自然變化不測在三清上境常住鎭經億劫
常存眞聖護持二者雲書一丈八角煥明在
三界十方諸天五億隨劫昇降應感流傳三
者諸天宫殿樓閣臺房門戸之間書題誦詠
制伏人物出入修行四者華文葉字玉劄瓊
編方丈蓬萊閬苑玄圃乍隱乍顯隨劫存亡
教習神仙及諸魔鬼五者紙墨縑素竹木漆
書散在人間流傳誦詠劫初即下劫末還昇
保國安人開度群品夫經者元始之言教化
衆生使識根源本始宿命因縁罪福報對善
惡吉凶生死門戸方便所由今攺惡從善保
安性命長生無爲歸之於道永劫軌模保之
者福降修之者神仙吾所以承元始之教開
化人天將救衆生之徒苦耳子冝奉之
　　　流通品第二十七
道君告普濟曰吾自造化天地至于上皇經
無數劫不可稱量世出教法應化立身亦復
無數天上天下無極無窮輪轉變形隨縁開
度或號元始或號虚皇或號太上天尊或號
無極或號自然或號無爲或號大道或號無
形或號髙上或號無名或號至眞或號王帝
或號金皇或號道君或號天老或號老君或
號有古或號先生或號大千或號法王或號
十方化主或號三界大師或號無上法王或
號大聖眞尊或號轉輪化主或號慈悲法王
或號無上法師或號天中之尊或號八極眞
君或號九天聖主或號三千化主或號五億
天君或號大羅教主或號三界導師或號玄
中法師或號玉宸化主或號金闕天尊或號
洞眞法王或號洞玄教主或號洞神法師或
號三洞無上法師或號三天童子或號輪轉
眞人或號長生大師或號太醫神人或號最
勝醫王或號大宗法師或號萬法天師或號
法界聖尊或號輪天童子或號日光眞人或
號月光眞人或號星輝童子或號萬道法師
或號玉清道主或號上清玄宗或號太清仙
王或號三塗化主或號九幽大師或作天王
或作天君或作天帝或作國王或作帝師或
作道士或作儒宗或作大臣或作國師或作
天仙或作地仙或爲飛仙或爲萬物母或爲
萬物父或在天爲天帝或在地爲人王或在
日爲日光童子或在月爲月光童子或在天
中爲太乙天尊或在星中爲天皇大帝或作
北極大帝或作七星童子或作五帝眞人或
在星中爲星光眞人或在雲中即爲雲師或
在風中爲風伯或作雷公或爲雨師或爲千
歳老翁或爲萬歳少童或爲龍王或爲鬼主
千變萬化不可勝數或凡或聖或男或女或
大或小或長或短或身上生水火或形爲草
木種種應變教化衆生演出經教開度天人
隨劫輪轉恒存湛然或遣眞人玉女下化誕
生爲帝王國主后妃大臣方便說法救濟群
生今止告汝一二名焉始有天地龍漢之初
吾號無形化在玉清境出大洞眞經下代教
化爲萬天玄師無上法王經九萬九千九百
九十億萬歳延康之時吾號無名化在上清
境出洞玄寶經下代教化爲三界醫王太上
眞尊經八萬八千八百八十億萬歳赤明開
運吾號梵形又號觀世音化在太清境出洞
神仙經下代教化爲十方導師至極天尊經
七萬七千七百七十億萬歳開皇攺號吾號
虚皇化在元陽宫中敷明三洞下化人間稱
太上道君經六萬六千六百六十億萬歳逮
至上皇吾號元始化在紫微宫中廣布經戒
使仙眞上聖妙行眞人飛天神王無量數衆
各化人間開度一切如此輪轉亦無窮也從
劫到劫從天至天隨時變見眞應化身因世
立號攺易形名千殊萬異止是吾身或假設
師資以相開悟或權先後教導人天今指以
此經付汝施行天上天下十方三界使諸男
女普見法音矣普濟曰今奉天尊教命開度
天人願藉神力宣告諸天普使聞知太上彈
指告衆眞人曰天上天下三界十方一切神
靈仙眞衆聖等吾今以此經付與普濟汝等
冝各弘焉於是諸天聖衆各莊嚴寶座建節
持幢燒香散華鸞輿鳯蓋千乗萬騎浮空歩
虚一時稽首三聲稱善奉迎此經各還本所
處處莊嚴百千萬億七寶之座晝夜講說敷
敭靈音燒萬合靈香散百種寶華奏萬天𠆸
樂燃萬景神燈供養法具飲食名珍各百千
萬億圍繞左右不可稱量即以黄玉爲簡紫
金書之蔵諸洞府龍宫雲房鳯匣題曰
太上業報因縁經矣


太上洞玄靈寶業報因縁經卷之十










