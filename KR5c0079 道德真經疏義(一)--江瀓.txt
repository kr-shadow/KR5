#+TITLE: 道德真經疏義(一)--江瀓
#+DATE: 2018-05-12 10:21:51
#+SOURCE: github.com/kanripo/KR5c0079 master 5bbfe972                
道德眞經疏義序莫一
恭惟
聖主于帝其訓開明道眞爰以清閒之燕取
老子道德經句爲之說以幸天下臣屬充賔
貢預太學弟子員得以齋心滌慮恭讀聖作
臣竊惟言之有用莫如道德之文而老氏五
千文猶爲道德之至嘗試觀其言道道中有
德即其言德德中有道約而能散異而能同
可以復命之常可以御今之有其言甚簡其
㫖甚遠蓋非聖人不能與此降周而來爲之
說者殆百有餘家類皆蔽於己見不識道眞
言之迂疏其志將以尊崇聖道而適爲抵迕
要非道足以優入聖域而得於神解者或不
可與明焉恭惟
皇帝陛下得一以爲天下正抱一以爲天下
式體之以見素抱樸推之以治人事天道德
之妙固自存乎德行又言而信之使學者知
所適歸竊觀聖學淵懿而言之要妙廣大悉
備如易之有繫具所謂聖人之文者也然道
之出言視聽不足以見聞用之則爲不可旣
而臣乃欲以耳目之近形容視聽所不及之
妙以有盡之詞述不可既之眞臣固不揆而
自知其智有所不及也臣嘗觀明皇爲謭謭
之說而杜光庭猶著廣聖義以申之况臣乆
被教育豈以聖作之淵懿難測固敢自後哉
是用自决而忘其言之不逮也臣江澂謹序













　
道德眞經䟽義卷之一
　　　　太學生江澂䟽
　徽宗註曰道者人之所共由德者心之所
　自得道者亘萬世而無弊德者充一性而
　常存老子當周之末道降而德衰故著書
　九九篇以明道德之常而謂之經其辭簡
　其㫖遠學者當默識而深造之
　䟽義曰萬物莫不由之之謂道道之爲物
　無乎不在亦無不通天地爲大未離其内
　秋毫爲小待之成體囿於域中何莫由斯
　道也況於人乎孟子曰夫道若大路然制
　字者以道與道路之道同字蓋以人所出
　入不能外是故也則道者人之所共由可
　知道之在我之謂德德之在人有生皆全
　有分皆足有一未形物得以生不藉外而
　修不因人而致於己取之而已矣豈他求
　哉楊子曰德以得之制字者以直心爲德
　蓋所謂德者非謂其得彼也自得而已則
　德者心之所自得可知且道無盡而德可
　脩夫惟無盡故歷古今而自若非時數之
　所拘新新不窮未嘗終也經曰道乃久亘
　萬世而無弊者此也夫惟可修故擴四端
　之所有更萬形而不易育而充之未嘗離
　也傳曰德者性之端充一性而常存者此
　也夫道有升降德有盛衰時方既治則道
　隆而德盛時之末治則道降而德衰當周
　之末大道既隱而德又下衰散爲百家之
　曲說蔽於諸子之異論不該不徧不全不
　粹道術於是爲天下裂爰有老氏念妙道
　之無傳憫生民之莫悟以清靜爲宗以無
　爲爲本法自然之極數著書九九篇以明
　道德之常俾誦其書者得以見天地之全
　古人之大體此其書異乎諸子而爲經也
　蓋經有一定之體故爲常經如經星之經
　麗天而不動如織之有經履機而不易道
　德之常無以異此故謂之經焉觀其爲書
　該括衆妙廣大悉備而多不過五千餘言
　其辭可謂簡矣當年不能極其變終身不
　能究其業其㫖可謂遠矣學者苟不知因
　言以究其意得意以忘其言未見其有得
　也語曰默而識之孟子曰君子深造之以
　道欲其自得之也道德之常非言音所能
　該非淺見所能測惟心悟神解自得於言
　意之表識之以不識而資之深者於是書
　爲庶幾焉是以聖製於首篇闡發道妙開
　明士心有學者當默識而深造之之訓也
　　　道可道章第一
道可道非常道名可名非常名
　徽宗註曰無始曰道不可言言而非也又
　曰道不當名可道可名如事物焉如四時
　焉當可而應代廢代興非眞常也常道常
　名自本自根未有天地自古以固存伏羲
　氏得之以襲氣母西王母得之坐乎少廣
　莫知其始莫知其終
　䟽義曰可以言論者物之粗也至道之精
　與物相去遠矣故不可以言論仲尼見温
　伯雪子目擊而道存者爲是故也莊子載
　無始之言曰道不可言言而非也此之謂
　歟泰初有無無有無名物成數定然後有
　見可名道不囿於物不墮於數視之不得
　見也夫敦得而名之莊子所謂大道不稱
　是已無始又曰道不當名此之謂歟且天
　下之理有所謂可者而不可者已形有所
　謂不可者而可者已兆方可方不可方不
　可方可物無常宜事無常非事物之迭盛
　迭衰春夏先秋冬後四時之更旺更廢隱
　化而顯顯化而隱成已俄壞壞已俄成昔
　是而今非先迕而後合適時之宜過而不
　守則以可道可名如事物焉如四時焉當
　可而應代廢代興非眞常也雖然有名有
　實是物之居可言可意言而愈疏道雖不
　可言有不道之道存焉名雖不可名有無
　名之名存焉不道之道所謂常道也無名
　之名所謂常名也常之爲義以其成而不
　變久而不已也道所謂常經言獨立不改
　是已名所謂常經言自古及今其名不去
　是已彼物之生必有本根而常道常名無
　所本根彼物之生本乎天地而常道常名
　先天地生雖氣有聚散而此無去來雖形
　有生滅而此無存亡所謂自本自根未有
　天地自古以固存也得此道者上爲皇故
　伏羲氏得之以襲氣母夫太初者氣之始
　元氣之母得以襲之則能遊乎太初矣經
　所謂旣知其子復守其母幾是已可以長
　生故西王母坐乎少廣莫知其始莫知其
　終夫其始無首其卒無尾者道也能體道
　則敦原其所始孰要其所終經所謂旣得
　其母以知其子幾是也
無名天地之始有名萬物之母
　徽宗註曰道常無名天地亦待是而後生
　莊子所謂生天生地是也未有天地敦得
　而名之故無名爲天地之始有天地然後
　萬物生焉故有名爲萬物之母
　疏義曰道之至妙不可以智索不可以形
　求雖欲名之不可得也道之爲名所假而
　行命之曰道特强名爾此道之隱於無名
　者也所謂道常無名者以此易有太極是
　生兩儀天地者有形之大而有形生於無
　形則天地安從生一本於道而已所謂天
　地亦待是而後生莊子所謂生天生地者
　以此無名無實在物之虚有物混成先天
　地生亦虚而已則未有天地敦得而名之
　雖然天地者萬物之父母則萬物待天地
　而後生天下有始以爲天下母則天地待
　道而後行萬物資始雖本於乾元之大萬
　物資生雖本於坤元之至推其所以維綱
　一元者果何物哉同出於道而已所謂有
　天地然後萬物生焉者以此此道之顯於
　有名者也夫道一而已矣合則成體散則
　成始自其本宗言之則隱於無名斯謂之
　始自其生出言之則顯於有名斯謂之母
　言雖異而本則一也雖然天地始者今日
　是也誠能於道有見則未有天地可得而
　知矣此聖人所以後天地而知天地之始
　歟
常無欲以觀其妙常有欲以觀其徼
　徽宗註曰莊子曰建之以常無有不立一
　物兹謂常無不廢一物兹謂常有常無在
　理其上不皦天下之至精也故觀其妙常
　有在事其下不昧天下之至變也故觀其
　徼有無二境徼妙寓焉大智並觀廼無不
　可恍惚之中有象與物小智自私蔽於一
　曲棄有著空徇末忘本道術於是爲天下
　裂
　䟽義曰無動而生有有之所以爲利有極
　而歸無無之所以爲用有不離無則無實
　非無無不廢有則有亦非有建之以常無
　即不無之無也建之以常有即不有之有
　也不無之無無適非無不有之有無適非
　有雖變化無窮而其立不易兹其所以爲
　常也莊子載老氏之道術言建之以常無
　有而其書首篇言之蓋深得有無之理也
　是以方其滌除萬有雖聖智仁義猶將絶
　之則不立一物兹謂常無及其建立萬法
　雖事法形名猶皆存之則不廢一物兹謂
　常有常無在理未始有物隱而難知雖有
　神視莫見其形故其上不皦有見於上小
　而妙焉則以入乎神而小故也故爲天下
　之至精常有在事兼該衆美顯而易見職
　職陳露匿而可爲故其下不昧有見於下
　大而徼焉則以出乎明而大故也故爲天
　下之至變孔子作易於將有爲將有行言
　非天下之至精敦能與於此則以自無適
　有理則然也於三伍以變錯綜其數言非
　天下之至變孰能與於此則以攝有歸無
　事則然也常無常有同出於元至精至變
　一本於神名雖異而理則一也雖然有無
　一致利用出入在有亦藏在無亦顯曰徼
　曰妙特所寓爾惟大智觀於遠近知有本
　非有彼執之而有者無亦寓焉知無亦非
　無彼釋之而無者有亦在焉惚兮恍中有
　象之可見恍兮惚中有物而混成冥有與
　無以道觀盡則周盡一體無不可者世俗
　之人小智自私闇於大理或蔽於道之靜
　則棄有著空淪於幽寂以非無爲無或溺
　於道之動則徇末忘本滯於形器以非有
　爲有或使莫爲在物一曲百家衆技各矜
　所長此道術所以爲天下裂也
此兩者同出而異名同謂之玄
　徽宗註曰道本無相敦爲徼妙物我同根
　是非一氣故同謂之玄世之惑者捨妄求
　眞去眞益遠殊不知有無者特名之異耳
　䟽義曰眞一之原混淪完具無象之象體
　盡無窮惟徼與妙漠然無分則道本無相
　孰爲徼妙自道而降差數斯覩昧者執我
　膠物而物我之見生此是彼非而是非之
　情立不知物自無物我亦非我有乎生而
　莫見其根根則同也彼亦因是是亦因彼
　變芒芴而有氣氣則一也物我同根是非
　一氣歛萬殊會於一原果孰有孰無耶故
　同謂之玄世之惑者以無爲眞以有爲妄
　捨妄求眞去眞益遠殊不知無即妙有有
　即眞無名相反而實相順爾
玄之又玄衆妙之門
　徽宗註曰素問曰玄生神易曰神也者妙
　萬物而爲言者也妙而小之謂玄玄者天
　之色色之所色者彰矣而色色者未嘗顯
　玄之又玄所謂色色者也玄妙之理萬物
　具有天之所以運地之所以處人之所以
　靈百物之所以昌皆妙也而皆出於玄故
　曰衆妙之門孔子之作易至說卦然後言
　妙而老氏以此首篇聖人之言相爲終始
　䟽義曰風生木木生肝在天爲玄在人爲
　道道生一故道降而出出而生智一生二
　故玄升而入入而生神神之爲用無方無
　體周遍無外輕清爲天待是而運重濁爲
　地待是而處冲和氣者待是而靈以至萬
　物職職皆待是而咸昌焉則妙萬物者無
　非至神所以生神者一本於玄故爲衆妙
　之門也蓋出則大而赤入則小而玄小而
　妙謂之玄以入而小故也若所謂玄德以
　德之入而小也若所謂玄冥以入乎冥而
　小也玄雖小而妙猶未離乎色易所謂天
　玄而地黄莊子所謂玄天則玄者天之色
　也玄之爲色有赤有黑赤爲陽黑爲陰萬
　物負陰而抱陽而玄能陰能陽則凡域於
　陰陽者果能外此乎又況所以爲玄者哉
　所以爲玄是爲玄之又玄列子所謂色色
　者也萬物有乎出而莫見其門盡在是矣
　雖然孔子作易至說卦然後言妙而老氏
　以此首篇者易之爲書自窮理盡性以至
　於命蓋以言入道之序攝用歸體也老氏
　之書以歸根復命爲先蓋以言行道之頓
　從體起用也易託象數以示神老氏同有
　無以示玄言雖不同而相爲始終雖設教
　不倫其揆一也
　　　天下皆知章第二
天下皆知美之爲美斯惡已皆知善之爲善
斯不善已
　徽宗註曰道無異相敦爲美惡性本一致
　孰爲善否有美也惡爲之對故曰天下皆
　知美之爲美斯惡已有善也不善爲之對
　故曰皆知善之爲善斯不善已世之所美
　者爲神奇所惡者爲臭腐神奇復化爲臭
　腐臭腐復化爲神奇則美與惡奚辨昔之
　所是今或非之今之所棄後或用之則善
　與不善奚擇聖人體眞無而常有即妙用
　而常無美惡善否蓋將簡之而弗得尚何
　惡與不善之能累哉
　䟽義曰天下無二道自其同者視之美惡
　之名俱泯一性無性自本觀之善惡之端
　不立然有上而下爲之亞故有美而惡爲
　之對有左而右爲之亞故有善而不善爲
　之對欲有彼而無此是欲有陰而無陽也
　奚可得哉世之人知其一不知其二以神
　奇爲美以臭腐爲惡而美惡容心以此爲
　是以彼爲非而善否相非殊不知大化無
　常瞬息不停正復爲奇善復爲妖臭腐神
　奇迭運更化初無美惡理無常是事無常
　非或是或非隨得隨失初無善否一生一
　殺一予一奪亦相分也亦相繼也烏可以
　差殊觀哉惟聖人覺此而冥焉極物之眞
　而守其本命物之化而守其宗雖無爲而
　不廢於有爲體眞無而常有也雖事事而
　一出於無事即妙用而常無也夫然故泯
　好惡於一致而付是非於兩行美者自美
　吾不知其爲美惡者自惡吾不知其爲惡
　善者吾善之不善者吾亦善之恢詭譎怪
　道通爲一雖欲簡之不可得也尚何惡與
　不善之能累哉
故有無之相生難易之相成長短之相形高
下之相傾聲音之相和前後之相隨
　徽宗註曰太易未判萬象同體兩儀旣生
　物物爲對此六對者群變所交百慮所生
　殊塗所起世之人所以陷溺而不能自出
　者也無動而生有有復歸無故曰有無之
　相生有涉險之難則知行地之易故曰難
　易之相成長短之相形若尺寸是也高下
　之相傾若山澤是也聲舉而響應故曰聲
　音之相和形動而影從故曰前後之相隨
　陰陽之運四時之行萬物之理俄造而有
　倏化而無其難也若有爲以經世其易也
　若無爲而適己性長非所斷性短非所續
　天之自高地之自下鼓宫而宫動鼓角而
　角應春先而夏從長先而少從對待之境
　雖皆道之所寓而去道也遠矣
　䟽義曰太易之先一氣未見渾淪完具玄
　未判離萬象所以同體也易有太極是生
　兩儀道立於兩有對有待物物所以爲對
　也眞常散而爲群變一致分而爲百慮同
　歸别而爲殊塗未有逃此六對者是以申
　於東南則無動而生有屈於西北則有極
　而歸無一有一無若循環然有無之相生
　如此先難者後必易多易者終必難有涉
　險之難爲天下之難事則知行地之易斯
　無難矣難易之相形如此布指知寸布手
　知尺非尺之長無以見寸之短所謂長短
　之相形也山殺痩澤增肥非山之高無以
　見澤之下所謂高下之相傾也聲動不生
　聲而生響則聲舉而響應矣此聲音之相
　和也形動不生形而生影則形動而影從
　矣此前後之相隨也自其理其事其形其
　勢以至其聲其數分而爲陰陽列而爲四
　時散而爲萬物無非六對者俄造而有有
　生於無也倏化而無物不終有也襲諸人
　間知有爲之匪易退藏於密覺無爲之非
　難登高不可以爲長長非有餘性長非所
　斷也居下不可以爲短短非不是性短非
　所續也高高在上固非人爲天之自高也
　隤然處下亦非或使地之自下也以聲律
　相召則或宫或角隨鼓而動其隨序相理
　則四時長幼各有其倫凡涉於對待之境
　雖皆道之所寓不離於道而於道相去遠
　矣
是以聖人處無爲之事行不言之教
　徽宗註曰處無爲之事莊子所謂無爲而
　用天下也行不言之教易所謂以神道設
　教而天下服也爲則有成虧言則有當愆
　曾未免乎累豈聖人所以獨立于萬物之
　上化萬物而物之所不能累歟
　䟽義曰匿而不可不爲者事也無爲之事
　則爲出於無爲是乃所謂無爲而用天下
　也蓋用天下則已接於事矣惟本於無爲
　則雖事而未嘗涉爲之之迹舜之不事詔
　而萬物成其得此也脩道之謂教不言之
　教則以身教而人從之是乃所謂以神道
　設教而天下服也蓋設教則既交於物矣
　惟出於神道則雖教未嘗發言之之意王
　駘立不教坐不議其得此也且無爲則眞
　有爲則僞從事於務涉於人爲果且無成
　與虧乎哉知者不言言者不知上說下教
　强聒不舍未免乎有當有愆矣聖人朝徹
　見獨體道之無應物之有於事則無爲而
　成於教則無言而心悦舉天下萬物之多
　曾不足以芥蒂其胸次彼六對者烏能爲
　之累哉
萬物作而不辭生而不有爲而不恃功成不
居夫惟不居是以不去
　徽宗註曰萬物並作隨感而應若鑒對形
　妍醜畢現若谷應聲美惡皆赴無所辭也
　故曰作而不辭自形自化自生自色各極
　其高大而遂其性孰有之哉故曰生而不
　有𩐎萬物而不爲戾澤及萬世而不爲仁
　覆載天地刻彫衆形而不爲巧故曰爲而
　不恃四時之運功成者去天之道也聖人
　體之故功蓋天下而似不自已認而有之
　亦已惑矣故曰功成不居有居則有去古
　今是也在己無居物莫能遷適來時也適
　去順也何加損焉故曰夫惟不居是以不
　去
　疏義曰以一身對羣動之至以一心膺萬
　務之求物或採之不得六出事或迫之不
　得不動如鑑焉應而不藏如谷焉虚而能
　受妍醜美惡無所辭也若是則其於泛應
　酬酢蓋有餘裕矣苟或猒紛趨寂懼有樂
　無則物何自而開務何自而成天下何賴
　焉是之謂萬物作而不辭自生自化而生
　生化化者不尸其功自形自色而形形色
　色者不擅其成有形者以形自奮有性者
　以性自適認而有之則亦惑矣是之謂生
　而不有聖人應世無心而已其𩐎萬物非
　有心於𩐎之也凄然似秋而綽乎其殺故
　殺之而不怨其澤萬世非有心於澤之也
　煖然似春而與物爲恩故澤及萬世不爲
　愛人天無不覆吾有道以覆其所覆地無
　不載吾有道以載其所載一根荄之細若
　與之扶疏一蠛蠓之微若與之承翼雖非
　物刻而雕之其恃道化而不恃智巧若刻
　雕衆形焉是豈智巧果敢之列哉夫𩐎萬
　物也澤及萬世也覆載天地刻雕衆形也
　未免乎爲矣然而不爲戾也不爲仁也不
　爲巧也則爲出於無爲而不恃其成矣是
　之謂爲而不恃四時殊氣運而無止戊出
　則丁藏甲旺則癸廢相爲消息相爲盈虚
　過而不留天道已行矣聖人與天爲徒蕩
　蕩乎民無能名而巍巍乎其有成功雖無
　意於立功而天下歸功焉方將去功與名
　還與衆人不以爲己私分夫豈認以爲實
　而固有之哉是之謂功成不居停燈於釭
　前焰非後焰借明於鑑今形非昔形以往
　者爲古以今者爲今心未及言所謂今者
　已遷而爲古矣以有居則有去也蓋神無
　尸而無居尸焉而居人爾惟聖人執神而
　固不傾於物故在己無居物莫能遷不係
　累於方來知適來時也不留情於既往知
　適去順也曾何加損哉故曰夫惟不居是
　以不去
　　　不尚賢章第三
不尚賢使民不爭不貴難得之貨使民不爲
盜
　徽宗註曰尚賢則多知至於天下大駭儒
　墨畢起貴貨則多欲至於正晝爲盜日中
　穴阫不尚賢則民各定其性命之分而無
　所夸跂故曰不爭不貴貨則民各安其性
　命之情而無所覬覦故不爲盜莊子曰削
　曾史之行鉗楊墨之口而天下之德始玄
　同矣旅獒曰不貴異物賤用物民乃足
　䟽義曰尚者别而向之之謂以賢爲尚則
　愚智相欺善否相非民始惑亂至於天下
　大駭儒墨畢起所謂舉賢則民相乹也貴
　者曰而人之之謂以貨爲貴則歆羡之心
　生不足之慕起見得忘形見利忘眞至於
　正晝爲盜日中穴阫所謂難得之貨令人
　行妨也惟不以賢爲尚則實而不知以爲
　忠當而不知以爲信民各定其性命之分
　孰肯内于外大以爲夸其行不正而爲跂
　哉各止其所而無所爭斯已矣莊子所謂
　削曾史之行天下之德始玄同者此也惟
　不以貨爲貴則鑿井而飲耕田而食民各
　安其性命之情孰肯有見於豈而爲覬有
　見於俞而爲覦哉舉滅其賊心而不爲盜
　斯已矣莊子所謂擿玉毁珠小盜不起者
　此也
不見可欲使心不亂
　徽宗註曰人之有欲决性命之情以爭之
　而攘奪誕謾無所不至伯夷見名之可欲
　餓於首陽之下盜跖見利之可欲暴於東
　陵之上其熱焦火其寒凝冰故其心則憒
　亂僨驕而不可係道至於聖人者不就利
　不違害不樂壽不哀夭不榮通不醜窮則
　敦爲可欲欲慮不萌吾心湛然有感斯應
　止而無所礙動而無所逐也敦能亂之孔
　子四十而不惑孟子曰我四十不動心
　䟽義曰衆人見物不見道故所見無非欲
　者聖人見道不見物故所見無可欲者所
　見無可欲者則以所見勝所覩也是以靈
　臺有持而外滑舉消所見無非欲者則以
　所覩勝所見也是以逐物忘返失眞湛僞
　蓋目之於色耳之於聲口之於味鼻之於
　齅是人之所欲也妄庸之人不知五色亂
　目五聲亂耳五味濁口五臭薰鼻决性命
　之情以爭之攘奪誕謾無所不至累於厚
　利者以身徇利累於名高者以身殉名若
　伯夷與盜跖一則死名一則死利凡以見
　名利之可欲故爾其熱焦火得之則喜其
　寒凝冰失之則懼不能操之而存其心至
　於憒亂僨驕而不可係是猶以隋侯之珠
　彈千仞之雀也豈不惑哉聖人異乎此不
　就利不違害知利害之同源不榮通不醜
　窮以窮通爲一致欲慮不萌一毫不攖吾
　心湛然物莫能摇感而遂通能定能應止
　而無所礙不膠於靜動而無所逐不流於
　動覆却萬方陳乎前不得以入其舍孰能
　亂之孔子之不惑孟子之不動心其得此
　矣
是以聖人之治虚其心實其腹弱其志强其
骨常使民無知無欲
　徽宗註曰谷以虚故應鑑以虚故照管籥
　以虚故受耳以虚故能聽目以虚故能視
　鼻以虚故能齅有實其中則有礙於此聖
　人不得已而臨莅天下一視而同仁篤近
　而舉遠因其固然付之自爾何容心焉堯
　之舉舜而用鯀幾是矣心虚則公聽並觀
　而無好惡之情腹實則贍足平泰而無貪
　求之念豈賢之可尚貨之足貴哉聖人爲
　腹不爲目腹無擇而容故也志者心之所
　之骨者體之所立志强則或殉名而不息
　或逐貨而無猒或伐其功或矜其能去道
　益遠骨弱則行流散徙與物相刃相靡胥
　淪溺而不返聖人之志每自下也而人高
　之每自後也而人先之知其雄守其雌知
　其榮守其辱是之謂弱其志正以止之萬
　物莫能遷固以執之萬變莫能傾不壞之
　相若廣成子者千二百歲而形未常衰是
　之謂强其骨莊子曰同乎無知其德不離
　同乎無欲是謂素樸素樸而民性得矣聖
　人之治務使民得其性而已多知以殘性
　命之分多欲以汨性命之情名曰治之而
　亂敦甚焉故常使民無知無欲
　䟽義曰室無空虚則婦姑勃谿心無天遊
　則六鑿相攘古人之貴夫虚也如此是以
　遠取諸物如谷之應鑑之照管籥之受近
　取諸身如耳之聽目之視鼻之齅皆以虚
　故也蓋虚者實之對實則有礙虚則無間
　外之萬物内之一身有實其中則有礙於
　此以不能無間故爾聖人不得已而臨莅
　天下兼愛無私則一視而同仁推此加彼
　則篤近而舉遠因其固然無所决擇付之
　自爾無所去取遣息衆累而冥於無有夫
　何容心哉若舜之聰明文思堯非不聞也
　必待師錫而後舉之若鯀之方命圮族堯
　非不知也亦因衆舉姑以用之蓋聖人無
　心因物爲心則舜不得不舉鯀不得不用
　也何則虚非無也無實而已心無所不包
　意其有而非有實無所包意其無而非無
　則心本虚矣惟盡心之本而致虚之極則
　善者吾善之不善者吾亦善之公聽並觀
　而無好惡之情豈賢之足尚哉務内觀者
　取足於身務外游者求備於物求備於物
　則常憂不足取足於身則歆羡不起聖人
　不利貨財不貴異物者以取足於身而實
　其腹故也實其腹則收視反聽精神内守
　故贍足平泰而無貪求之念豈貨之足貴
　哉此聖人爲腹不爲目也在心爲志則志
　者心之所之也形以骨爲體則骨者體之
　所立也志强而不弱則以顯爲是或殉名
　不息以富爲是或逐貨無猒自伐而無功
　自矜而不長其去道也遠矣故欲弱其志
　骨弱而不知强則行流散徙而中無所守
　與物刃靡而外無所勝胥淪溺而不返倀
　倀然莫知所適從其何能自立乎故欲强
　其骨聖人之用志卑以自牧每自下也而
　人高之持後處先每自後也而人先之知
　雄守雌而物莫能勝知榮守辱而物莫能
　汙弱其志者知此正以止之萬物莫能遷
　善建而不拔也固以執之萬物莫能傾善
　抱而不脱也深根固蒂長生乆視而不壞
　之相與天地爲常若廣成子修身千二百
　歲而形未嘗衰强其骨者如此多知爲敗
　故使民無知養心莫善於寡欲故使民無
　欲同乎無知則含德之厚比於赤子其德
　不離矣同乎無欲則見素抱樸少私寡欲
　是謂素樸矣素則不雜樸則不散素樸而
　民性得矣聖人之在天下民得其性斯已
　矣孰使多知以殘性命之分多欲以汨性
　命之情哉
使夫知者不敢爲也
　徽宗註曰辯者不敢騁其詞勇者不敢奮
　其忮能者不敢矜其材智者不敢施其察
　作聰明務機巧滋法令以蓋其衆聖人皆
　禁而止之此所謂使夫知者不敢爲也九
　官咸事俊乂在服豈以知爲鑿也行君之
　命致之民而已
　䟽義曰辯者不敢騁其詞無所用言也勇
　者不敢奮其忮無所用力也能者不敢矜
　其材以不使能故也智者不敢施其察以
　不用智故也黜聰明去機械省刑罰凡作
　聰明務機巧滋法令以蓋其衆者皆禁而
　止之雖有知者敦敢爲耶若舜之時臯夔
　稷契之徒九官咸事而百僚師師俊乂在
　服豈務間間之小爲察察之明以智爲鑿
　哉聽倡而行視儀而動行君之命致之民
　而已
爲無爲則無不治矣
　徽宗註曰聖人之治豈棄人絶物而恝然
　自立于無事之地哉爲出于無爲而已萬
　物之變在形而下聖人體道立乎萬物之
　上總一其成理而治之物有作也順之以
　觀其復物有生也因之以致其成豈有不
　治者哉故上治則日月星辰得其序下治
　則鳥獸草木遂其性
　䟽義曰治天下者一於無爲而不知有爲
　則若聚塊積塵無爲而非理一於有爲而
　不知無爲則若波流火馳有爲而非眞夫
　惟有爲不離於無爲無爲不廢於有爲而
　爲出於無爲其於治天下有餘裕矣豈棄
　人絶物恝然自立於無事之地哉今夫形
　而上者謂之道自道而降莫逃乎物則萬
　物之變在形而下矣惟明乎物物者之非
　物則與道無間總攝萬殊同於一理立乎
　萬物之上總一其成理而治之也是以物
　有作也順之以觀其復經所謂萬物並作
　吾以觀其復是已物有生也因之以致其
　成楊子所謂君人成天地之化是以故仰
　觀於天則盈縮有常數伏見有常度在上
　則日月星辰得其序俯察諸地則飛是動
　植各得其宜下治則鳥獸草木遂其性若
　然則不治天下而天下既已治矣

道德眞經䟽義卷之一








道德眞經䟽義卷之二莫二
　　　　太學生江澂䟽
　　　道冲章第四
道冲而用之或不盈
　徽宗註曰道有情有信故有用無爲無形
　故不盈經曰萬物負陰而抱陽冲氣以爲
　和萬物之理偏乎陽則强或失之過偏爭
　陰則弱或失之不及無過不及是謂冲氣
　冲者中也是謂大和高者抑之下者舉之
　有餘者取之不足者予之道之用無適而
　不得其中也注焉而不滿酌焉而不竭既
　以爲人己愈有旣以與人己愈多道之體
　猶如太虚包裹六極何盈之有
　䟽義曰道可傳而不可受以可傳故有情
　有信所以有用一根荄之細若與之扶疏
　一蠛蠓之微若與之承翼非情乎寒暑待
　此以往來而不忒其時庶物待此以生育
　而各從其類非有信乎以不可受故無爲
　無形所以不盈淵乎其居而湛然不撓漻
　乎其清而寂然不動非無爲乎昏昏默默
　而視之不見窈窈冥冥搏而之不得非無
　形乎經曰萬物負陰而抱陽沖氣以爲和
　蓋陰止而靜萬物負之陽融而亨萬物抱
　之然師天而無地則偏乎陽而失之過師
　陰而無陽則偏乎陰而失之不及必有陰
　陽之中者强不失之過弱不失之不及冲
　氣是已冲之爲氣天一爲之本天五爲之
　中則冲者中也中通上下是謂大和道之
　致用乃在乎此是以高者抑之以損其過
　下者舉之以補其不及有餘則取之故大
　而不多不足則予之故小而不寡道之用
　無適而不得其中如此故曰道冲而用之
　蓋冲則非盈有用則非虚也非盈也是以
　注焉不滿非虚也是以酌焉不竭夫惟道
　非盈虚所能該故善貸且成而其用不窮
　既以爲人己愈有旣以與人己愈多也猶
　如大虚包裹六極無有端倪不可爲量數
　豈器之所能囿哉何盈之有
淵兮似萬物之宗
　徽宗註曰莊子曰鯢桓之審爲淵止水之
　審爲淵流水之審爲淵淵虚而靜不與物
　雜道之體也惟虚也故群實之所歸惟靜
　也故群動之所屬是萬物之所係一化之
　所待也故曰似萬物之宗然道本無係物
　自宗道故似之而已
　䟽義曰莊子曰夫道淵乎其居也蓋淵水
　反流全一深靜而平内明外晦雖鯢桓之
　與流止常淵然自若測之益深窮之益遠
　可謂虚也波之非惡湛之非美可謂靜也
　道之體似之惟虚故足以該天下之羣實
　惟靜故足以攝天下之羣動不物而能物
　物萬物之所係也不化而能化化一化之
　所待也故似萬物之宗文子曰虚無愉恬
　萬物之祖也義與此合雖然道偶而應本
　無所係行於萬物物自宗之其曰萬物之
　宗亦似之而非也
挫其銳解其紛和其光同其塵
　徽宗註曰銳則傷紛則雜挫其銳則不爭
　解其紛則不亂和其光莊子所謂光矣而
　不耀也同其塵莊子所謂與物委蛇而同
　其波也内誠不解形諜成光而舍者與之
　避席豈和其光之謂歟飾智以驚愚脩身
　以明汙昭昭乎若揭日月而行豈同其塵
　之謂歟聖人挫其銳則處物不傷物物莫
　之能傷也解其紛則不謀烏用智不斲烏
　用膠萬物無足以鐃其心者若是則無泰
　色無驕氣和而不流大同於物以通天下
　之志無入而不自得也
　䟽義曰銳如火之銳不可長保也故傷紛
　如絲之紛多緒不一也故雜挫其銳則不
　立圭角渾然而已孰與動爭莊子所謂以
　深爲根是已解其紛則靈臺有持外滑舉
　消敦能亂之莊子所謂以約爲紀是已火
　合并爲光惟和而無别則葆之而不露韜
　之而不發未嘗揚行以悦衆也莊子於刻
　意篇有曰光矣而不耀以言用其光而分
　夸耀之迹然後爲合天德故也是之謂和
　其光麤而非妙塵所由生惟同而不異則
　與時遷徙與世偃仰未嘗崖異以自處也
　莊子於庚桑楚篇有曰與物委蛇而同其
　波以言衛生之經在乎與物宛轉而不在
　乎離世異俗也是之謂同其塵若夫内誠
　不解未能忘心形諜成光未能用晦舍者
　與之避席又未能自埋於民豈和其光之
　謂歟飾智以驚愚未能去智脩身以明汙
　未能若愚昭昭然若揭曰月而行又未能
　我獨若昏豈同其塵之謂歟蓋兊者金利
　用之時故銳徙之以銳也則有時而毁折
　能無傷乎惟有以挫之則銳斯鈍矣孰能
　傷之然則挫其銳聖人所以處物不傷物
　物莫之能傷也紛以絲爲之所以分垢汙
　合則成體分則多緒能勿擾乎惟有以解
　之則雖紛而封無内外之韄思慮不萌機
　械不作覆却萬方陳乎前而不得以入其
　舍然則解其紛則不謀烏用智不斲烏用
　膠萬物無足以饒心也若是則不自矜也
　故無泰色不自伐也故無驕氣有異無乖
　如中庸所謂和而不流守一處和如列子
　所謂大同於物况應酬酢無往不當所謂
　以通天下之忘無入而不自得也
湛兮似或存
　徽宗註曰心若死灰而身若槁木之枝泰
　定之中天光自照惛然若亡而存油然不
　形而神此其道歟
　䟽義曰心者神之舍於五行爲火方其有
　心猶火之縁物顯照也及其無心猶火事
　已而見灰也心若死灰則無心故爾草木
　有生而無知木至於槁非特無知又無生
　也身若槁木之枝則遺生忘我故爾是以
　泰定之中天光自照所謂大定持之而循
　有照也若然則非作非止惛然若亡而存
　非有非無油然不形而神湛然常寂於其
　存也似之而非也故或之或之者疑之也
　豈滯於一曲而言之哉湛兮似或存此其
　道歟
吾不知誰之子象帝之先
　徽宗註曰象者物之始見帝者神之應物
　物生而後有象帝出而後妙物象帝者群
　物之始而道實先之莊子所謂神鬼神帝
　生天生地是也視之不見聽之不聞搏之
　不得有乎出而莫見其門敦知之者故曰
　吾不知誰之子象帝之先
　䟽義曰見乃謂之象則象者物之始見帝
　出乎震則帝者神之應物入於不生故無
　相可求墮於有生故有象可見物主然後
　有象也萬物之出帝則出而不辭萬物之
　入帝則入而不違帝出而後妙物也象者
　形之兆帝者物之尊故爲群物之始然象
　也帝也一出於道則道實先之矣莊子所
　謂神鬼神帝生天生地是也天在天成象
　道生之帝以妙物道神之則舉天下萬物
　之多敦先於道者雖然道無色也故視之
　不見無聲也故聽之不聞無形也故搏之
　不得雖有乎出其出無本無旁莫見其門
　孰知之者故曰吾不知誰之子與莊子所
　謂不知其誰何同意
　　　天地章第五
天地不仁以萬物爲芻狗聖人不仁以百姓
爲芻狗
　徽宗註曰恩生於害害生於恩以仁爲恩
　害則隨至天地之於萬物聖人之於百姓
　輔其自然無愛利之心焉仁無得而名之
　束芻爲狗祭祀所用適則用之過則棄之
　彼萬物之自生百姓之自治曾何容心焉
　䟽義曰愛人利物之謂仁有心於愛人則
　其愛不博有心於利物則其利不周蓋以
　仁爲恩未免於有心故也且原恩之所起
　常本於害要害之所起常出於恩有害而
　恩隨之有恩而害繼焉自然之理也天地
　無心於萬物聖人無心於百姓常因自然
　而不益生故無所不愛亦無所不利受施
　者不報蒙澤者不謝利澤施乎萬世不爲
　愛人仁烏得而名之莊子所謂大仁不仁
　是已猶之芻狗焉其未陳也盛以篋衍巾
　以文繡尸祝齋戒以將之及其旣陳也行
　者踐其首脊蘇者取而爨之而已彼萬物
　之自生百姓之自治曾何用心焉
天地之間其猶橐籥乎
　徽宗註曰橐籥虚而能受受而能應故應
　而不窮有實其中則觸處皆礙在道爲一
　偏物爲一曲
　䟽義曰橐之能容籥之能鳴二者皆虚而
　能受受而能應者也隨感隨應果有窮乎
　天地之間一氣潜運周遍無外至無以供
　其求猶之橐籥也一物實之無適非礙天
　地之大豈蔽於一偏滯於一曲哉
虚而不屈動而愈出
　徽宗註曰虚己以遊世則汎應而曲當故
　曰虚而不屈迫而後動則運量而不匱故
　曰動而愈出聖人出應帝王而無言爲之
　累者此也
　䟽義曰天地之大聖人法之虚其體也自
　其用也攝用歸體故寂然不動萬物莫如
　以傾其固以之汎應有不當乎從體起用
　故動而不窮既已與人己愈有以之運量
　果有匱乎虚己以遊世必迫而後動故終
　身言而無失言之愆無不爲而無有爲之
　僞其於應帝王蓋有餘裕矣莊子所謂帝
　王之功聖人之餘事者此也
多言數窮不如守中
　徽宗註曰籥虚以待氣氣至則鳴不至則
　止聖人之言似之辨者之囿言多而未免
　夫累不如守中之愈也愼汝内閉汝外收
　視反聽復以見天地之心焉此之謂守中
　䟽義曰凡樂皆出於虚籥之爲器律度量
　衡所自出樂之本在是焉故詩稱以籥不
　僣者謂此所謂虚以待氣氣至則鳴不至
　則止者也聖人得言之解鳴而當律有問
　而應之無不異此若孔之欲無言孟子以
　好辯爲不得已者爲是故也彼不能忘言
　之人又離曼衍辭至於數萬書至於五車
　是辯者之囿也雖多亦奚以爲守中者不
　然極物之眞而守其本命物之化而守其
　宗愼其外而無外韄之繁閉其内而無内
　韄之繆目無所見收其視也視乎冥冥耳
　無所聞反其聽也聽乎無聲復以自知而
　天地之心坦然可見守此勿失雖終身不
　言未嘗不言又奚以譊譊爲哉蓋中通上
　下有之所謂天下之大本也言之畢不出
　於此即多言以交之不如守中之愈也
　　　谷神章第六
谷神不死
　徽宗註曰有形則有盛衰有數則有成壞
　形數具而生死分物之理也谷應群動而
　常虚神妙萬物而常寂眞常之中與道爲
　一不麗于形不墮於數生生而不窮如日
　月焉終古不息如維斗焉終古不忒故云
　不死
　䟽義曰盛極則衰衰極則盛有形者然也
　成已俄壞壞已俄成有數者然也旣已爲
　物矣未有逃乎形數者此所以有生者必
　有死也一陰落乎下一陽徂乎上未離乎
　陰陽者莫不皆然谷神則異是矣受而不
　積應群動而常虚陰陽不測妙萬物而常
　寂眞常之中與道爲一不可以形求不可
　以數索彼形有盡而此無盡彼數有終而
　此無終化出萬有生生不窮所謂未嘗死
　者是已如彼日月一往一來運行不息如
　彼維斗一南一北斡旋不忒又焉知其所
　終哉
是謂玄牝
　徽宗註曰萬物受命於無而成形於有谷
　之用無相神之體無方萬物所受命也玄
　者天之色牝者地之類萬物所成形也谷
　神以况至道之常玄牝以明造物之妙
　䟽義曰且然無間謂之命命之所禀者誰
　歟谷神是已物生成理謂之命形之所賦
　者誰歟玄牝是已虚而善應視之不見其
　形谷之用無相也圓而常運索之莫知其
　所神之體無方也物之所受命者在是矣
　赤黑爲玄故易稱天玄而地黄則玄者天
　之色也陽爲牡陰爲牝故易稱坤利牝馬
　之正則牝者地之類也物之所成形者在
　是矣谷神玄牝異名同實自其常存言之
　則謂之谷神所以况至道之常自其生出
　言之則謂之玄牝所以明造物之妙名相
　反而實相順也
　玄牝之門是謂天地根
　徽宗註曰莊子曰萬物有乎生而莫見其
　根有乎出而莫見其門而見之者必聖人
　已故於此明言玄牝之門是謂天地根天
　地者萬物之上下也物與天地本無先後
　明大道之序則有天地然後有萬物然天
　地之所從出者玄牝是已彼先天地生者
　敦得而見之
　䟽義曰物之生也其出無本故莫見其根
　其來無迹故莫見其門惟聖人視人所不
　視而見不見之形則自本自根而爲衆妙
　之門者知之如視矣故直指本宗明言玄
　牝之門是謂天地根莊子所謂萬物有乎
　生而莫見其根有乎出而莫見其門者此
　也且天辟乎上地辟乎下人處其中則天
　地者萬物之上下也天地與我並生萬物
　與我爲一則物與天地烏可以先後觀哉
　有天地然後有萬物特道之序爾夫天地
　所從出者名之爲玄牝則先天地生者果
　可得而見
綿綿若存用之不勤
　徽宗註曰自本自根自古以固存火之傳
　不知其盡也夫是之謂綿綿若存茫然天
　造任一氣之自運倏爾地化委衆形之自
　殖乾以易知坤以簡能非力致也何勤之
　有
　䟽義曰綿綿者不絶之謂若存者不亡之
　謂經言湛兮似或存幾是已至道之極先
　天地而無始後天地而無終惛然若亡而
　存可謂自古以固存也猶火之傳焉因薪
　顯照縁盡復入薪雖盡而未始有盡也夫
　是之謂綿綿若存然而天積氣爾萬物之
　所資始然天之造物任一氣之自運非致
　力以造之也地積形爾萬物之所資生然
　地之化物委衆形之自殖非致力以化之
　也大哉乾元以易而知至哉坤元以簡而
　能妙用所具不假施爲自然而已何勤之
　有
　　　天長地乆章第七
天長地久天地所以能長且久者以其不自
生故能長生
　徽宗註曰天穹窿而位乎上經爲日月緯
　爲星辰而萬物覆焉地磅礴而位乎下結
　爲山岳融爲川澤而萬物載焉萬物覆載
　於天地天地無心於萬物故天確然而常
　運地隤然而常處所以能長且乆也天地
　有心於生物則天俄而可度其覆物也淺
　矣地俄而可測其載物也薄矣若是則有
　待也而生烏能長生
　䟽義曰輕清爲天以圓而動故其體穹窿
　而位乎上重濁爲地以方而靜故其體磅
　礴而位乎下天以氣運乎上則曰月也星
　辰也皆積氣之成乎天者也凡戴天者皆
　其所覆焉地以形處乎下則山岳也川澤
　也皆積形之成乎地者也凡履地者皆其
　所載焉天無不覆地無不載萬物覆載於
　天地天無私覆地無私載天地無心於萬
　物故確然示人以易而其運不息隤然示
　人以簡而其處不已此天地所以能長且
　乆也苟或任機械恃智巧簡髮數米物刻
　而彫之是有心於生物也焉得力而給諸
　天地之神明殆將可以數推可以智測覆
　載之功淺且薄矣若是則有待而生與物
　奚擇哉夫惟不自生而冥於不生之境所
　以能長生也
是以聖人後其身而身先外其身而身存
　徽宗註曰天運乎上地處乎下聖人者位
　乎天地之中達而爲三才者有相通之用
　辯而爲三極者有各立之體交而爲三靈
　者有無不妙之神然則天地之與聖人咸
　得乎道而聖人之所以治其身亦天地已
　故此章先言天地之不自生而繼之以聖
　人不自有其身也人皆取先己獨取後曰
　受天下之垢是謂後其身後其身則不與
　物爭而天下莫能與之爭故曰後其身而
　身先在塗不爭嶮易之利冬夏不寺陰陽
　之和外死生遺禍福而神未嘗有所困也
　是謂外其身而身存夫聖人之所以治其
　身者如此况身外之事物乎遭之而不違
　過之而不守體性抱神以遊世俗之間形
　將自正物我爲一先天地生而不爲乆長
　於上古而不爲老此其效歟
　䟽義曰天職生覆故運乎上地職形載故
　處乎下聖職教化故位乎天地之中焉以
　其用相通故謂之三才以其體各立故謂
　之三極以其神不離故謂之三靈即是以
　觀天地之與聖人迹雖異而道則一而已
　聖人之治身不可他求觀諸天地斯可矣
　故此章先言天地而繼之以聖人也蓋不
　自生則忘生也不自有其身則忘身也忘
　生而長生忘身而身存此天地之所以爲
　天地聖人之所以爲聖人也自後者人先
　之故人皆取先己獨取後經所謂欲先人
　以其身後之是也川澤納汙國君含垢故
　受天下之垢經所謂受國之垢是謂社稷
　主是也凡此皆後其身者也惟後其身則
　以柔弱謙下爲表而不與物爭夫惟不爭
　則虚已以遊世孰能害之故天下莫能與
　之爭此身先之道也是之謂後其身而身
　先倀倀而往者不避川谷險易之利人所
　爭也今則在塗不爭險易之利違寒就温
　者自然之性陰陽之和亦所爭也今則冬
　夏不爭陰陽之和悦生而惡死嚮福而避
　禍人之情也今則外死生遺禍福此無他
　知身非我有而四肢百骸將爲塵垢故能
　大同於物而不自有其身也若然則寓百
　骸象耳目而神未嘗有所困物孰能害之
　是之謂外其身而身存人莫重於一身聖
　人治之尚且如此況身外之事物乎遭之
　而不違知其來不可圉過之而不守知其
　去不可止不累於形而體性抱神與人爲
　徒以遊世俗之間形將自正物我爲一長
　生乆視而與天地並則先天地生而不爲
　乆長於上古而不爲老又何難焉
非以其無私耶故能成其私
　徽宗註曰天地之大德曰生聖人之大寳
　曰位道者爲之公天地體道故無私無私
　故長久聖人體道故無私無私故常存自
　營爲私未有能成其私者也
　䟽義曰天地者有形之大也其異於萬物
　者以長久故也聖人之於民類也其異於
　衆人者以常存故也易曰天地之大德曰
　生聖人之大寳曰位天地所以生生而長
　乆聖人所以保位而常存以無私故也横
　私於道不得道道者爲之公焉其能無私
　以體道故也韓非曰自營爲私背私爲公
　夫不自生也外其身也豈自營哉所以致
　長乆而身存也是之謂成其私
　　　上善若水章第八
上善若水
　徽宗註曰易曰一陰一陽之謂道繼之者
　善也莊子曰離道以善善名旣立則道之
　體虧然天一生水離道未遠淵而虚靜而
　明是謂天下之至精故上善若水
　䟽義曰陰陽者氣之大自其未見氣言之
　則非陰非陽者道也萬物負陰而抱陽自
　其行於萬物者言之則不離陰陽者亦道
　也易曰一陰一陽之謂道即物而言之爾
　自道而降人之可欲唯善爲先則繼之者
　善也夫道一而已旣已謂之善則分於道
　矣其相分也乃相繼也故莊子曰離道以
　善蓋善名既立則渾全既析而道之體虧
　然而九疇以五行爲初五行以水爲先則
　天一生水離道未遠也雖濫而不失其監
　淵而虚也澄之而鬚眉可燭靜而明也非
　天下之至精敦能與於此然則上善若水
　異乎天下皆知善之爲善者矣
水善利萬物而不爭處衆人所惡故幾於道
　徽宗註曰融爲雨露萬彙以滋凝爲霜雪
　萬寳以成疏爲江河聚爲沼沚泉深海大
　以汲以藏以裕生殖萬物皆往資焉而不
　匱以利萬物孰善於此善利萬物萬物蒙
　其澤受其施而常處於柔弱不爭之地納
　汙受垢不以自好累乎其心故於道爲近
　幾近也
　䟽義曰天一生水周流無際其在天也陽
　氣勝則融爲雨露敷施以生物而萬彙以
　滋陰氣勝則凝爲霜雪刻制以成物而萬
　寳以成其在地也疏爲江河聚爲沼沚包
　之反流全一爲泉之深視之不見水端爲
　海之大以汲以藏以裕生殖而其養不窮
　萬物皆往資焉不匱而隨取隨給以利萬
　物敦善於此其善利萬物在天爲雨露之
　類而萬物蒙其澤在地爲淵泉之類而萬
　物受其施然其性解緩而常處於柔弱不
　爭之地納汙受垢不以自好累乎其心則
　於道爲近蓋幾也幾者動之微幾動而未
　至特鄉所至爾故幾訓近幾於道則近於
　道故也
居善地
　徽宗註曰行於地中流而不盈
　䟽義曰水曰潤下故由地中行盈科而後
　進故流而不盈也
心善淵
　徽宗註曰測之而益深窮之而益遠
　䟽義曰千仞之高不足以極其深測之而
　益深也千里之廣不足以舉其大窮之而
　益遠也
與善仁
　徽宗註曰兼愛無私施而無擇
　䟽義曰霜露所墜無有遠邇極地所載咸
　被其澤可謂兼愛無私施而無擇矣
言善信
　徽宗註曰避礙而通諸海行險而不失其
　信
　䟽義曰學海而至于海所謂避礙而通諸
　海也萬折而必歸於東所謂行險而不失
　其信也
政善治
　徽宗註曰汙者潔之險者夷之順物之理
　無容心焉故無不治
　䟽義曰以出以入就鮮潔則汙者潔之也
　主量必平則險者夷之也若有决行之以
　順物之理無容心也夫然故澹然無治而
　無不治矣
事善能
　徽宗註曰因地而爲曲直因器而爲方圓
　趣變無常而常可以爲平無能者若是乎
　䟽義曰流行順理故因地而爲曲直隨取
　隨應故因器而爲方圓搏之可使過顙激
　之可使在山而其平中準大匠取法焉則
　趣變無常而常可以爲平也無能者若是
　乎
動善時
　徽宗註曰陽釋之而泮陰凝之而冰决諸
　東方則東流决諸西方則西流動而不括
　宜在隨時而已
　䟽義曰時方在春陽氣發於上則冰解而
　爲水陽釋之而泮也時方在冬陰氣極於
　上則水結而爲冰陰凝之而冰也不滯於
　一隅不膠於一曲决諸東方則東流决諸
　西方則西流因物而動動而不括宜在隨
　時而已
夫惟不爭故無尤矣
　徽宗註曰聖人體道則治身惟長乆之存
　兼善則利物處不爭之地莊子曰有而爲
　其易耶易之者皥天不宜夫無爲而寡過
　者易有爲而無患者難既利物而有爲則
　其於無尤也難矣上善利物若水之性雖
　利物而不擇所利不與物爭而物莫能與
　之爭故無尤矣故曰天下莫柔弱於水而
　攻堅强者莫之能先
　䟽義曰聖人應世其自爲則體道以在己
　故治身惟長乆之存所以與天地並其爲
　人則兼善天下故利物處不爭之地所以
　其動若水焉莊子曰有而爲其易耶易之
　者皥天不宜蓋君子將有爲必先齋戒以
　神明其德則有爲不可易也夫無爲則入
　而與物辨欲寡過則易有爲則出而與物
　交欲無患則難旣以利物爲事是未免有
　爲也則其於無尤難矣蓋又宜右上而左
　乙宜左屈而右皆所以爲尤惟上善利物
　若水之性上下屈伸無左右之偏雖利物
　不擇所利不與物爭而莫能與之爭萬變
　常一物無得以勝之故無尤矣經所謂天
　下莫柔弱於水而攻堅强者莫之能先同
　義
　　　持而盈之章第九
持而盈之不如其已揣而銳之不可長保
　徽宗註曰盈則溢矣銳則挫矣萬物之理
　盈必有虧不知持後以處先執虚之馭滿
　而湛溺滿盈之欲是增傾覆之禍故不如
　其已物之變無窮吾之智有盡前識者道
　之華愚之始也揣物之情而銳於進取則
　智有時而困可長保乎
　䟽義曰物有常量故盈者斯溢亦有常勢
　故銳者斯挫則盈必有虧萬物之理也苟
　不知行巽之權持後以處先用謙之柄執
　虚以馭滿消長代謝與時俱化而湛溺滿
　盈之欲是增傾覆之禍故持而盈之不如
　其已傳曰得道者能持盈而不傾蓋異此
　矣以一身對群動以一心膺萬務將殫聰
　明竭思慮以應之則終藉膠錯日投其前
　雖有至智或不足以周事情以物之變無
　窮而人之智有盡故也蓋敝精神而妄億
　度是爲前識前識則徇末而忘本心勞而
　日拙所謂道之華愚之始也以智爲鑿揣
　物之情而銳於進取則智有時而困雖得
　之必失之可長保乎傳曰體道者逸而不
　窮任數者勞而無功此之謂歟
金玉滿堂莫之能守富貴而驕自遺其咎
　徽宗註曰金玉富貴非性命之理也外物
　之不可恃而有者也寳金玉者累於物累
　於物者能勿失乎故莫之能守富貴而驕
　則害於德害於德者能免於患乎故自遺
　其咎聖人不拘一世之利以爲己私分不
　以王天下以爲己處顯夫豈金玉以爲寳
　富貴之足累乎故至富國財并焉至貴國
　爵并焉其貴無敵其富無倫而道不渝
　䟽義曰自劵之内無適非眞自劵之外無
　適非僞金玉富貴皆劵外之物非性命之
　理也外物不可必得與失常相仍則不可
　恃而有者也蓋所寳在我則無往而不存
　所寳在物則隨得而隨失寳金玉者累於
　物物之去不可止能無失乎故莫之能守
　富貴體恭者君子之德驕淫矜夸者將由
　惡終富貴而驕則害於德害於德人所違
　也能無患乎故自遺其咎聖人不拘一世
　之利以爲己私分共利之之爲悦不以王
　天下爲己處顯樂道而忘勢夫豈貴難得
　之貨金玉以爲寳以名利爲心富貴之足
　累乎故有萬不同皆備於我至富國財并
　焉彼晋楚之富非此所謂富也宰制萬物
　世莫能先至貴國爵并焉彼趙孟之貴非
　此所謂貴也其貴無敵其富無倫亘古今
　而常自若也是以道不渝
功成名遂身退天之道
　徽宗註曰功成者隳名成者虧日中則昃
　月盈則食物之理也聖人覩成壞之相因
　識盈虚之有數超然自得不累於物無驕
　盈之患非知天者敦能與此故曰功成名
　遂身退天之道四時之運功成者去是天
　之道知進而不知退知存而不知亡知得
　而不知喪能勿悔乎伊尹曰臣罔以寵利
　居成功
　䟽義曰功累之至於高功之成也然有時
　而隳焉名修之至於全名之成也然有時
　而虧焉仰觀諸天日爲陽之主月爲陰之
　宗日月運行猶有虧缺況儻來之功名乎
　聖人達萬物之理知成已俄壞覩成壞之
　相因知盈極必虚識盈虚之有數非得人
　之得而超然自得能不累於物而不物於
　物謙冲持滿無復驕盈之患消息盈虚與
　時偕行視富貴如陰影集身蚊蝱過前曾
　何以爲累哉非知天者敦能與此故曰功
　成名遂身退天之道今夫戊出則丁藏甲
　旺則癸廢四時之運功成者去是天之道
　茍知進不知退進退不已知存不知亡保
　其存而不變知得不知喪旣得而患失能
　勿悔乎伊尹曰臣罔以寵利居成功蓋有
　居則有去功成名遂身退則功成不居也
　夫惟不居是以不去執臣之道者可不念
　兹


道德眞經䟽義卷之二







道德眞經䟽義卷之三莫三
　　　　太學生江澂䟽
　　　載營魄章第十
載營魄
　徽宗註曰魄陰也麗於體而有所止故老
　氏於魄言營魂陽也託於氣而無不之故
　易於魂言遊聖人以神御形以魂制魄故
　神常載魄而不載於魄如車之運百物載
　焉如時之行寒暑往焉心有天遊六徹相
　因外天地遺萬物而神未嘗有所困也豈
　復滯於魄哉
　䟽義曰魄色所生也其字從白白陰色也
　入而不變無所之焉則麗於體而有所止
　矣故老氏於魄言營營言有所止也魂氣
　所主也其字從云云陽氣也出入合散精
　神應之則託於氣而無不之矣故易於魂
　言遊遊言無不之也聖人以神御形不使
　神爲形所累以魂制魄不使魂爲魄所拘
　故神常載魄而不載於魄如車之運百物
　載焉積中不敗如時之行寒暑往焉人物
　乗之心有天遊超然岀乎塵垢之外而周
　盡一體異乎狹其所居者六徹相因自目
　徹至於智徹而充塞無外異乎六鑿相攘
　者知天地與我並生而能外天地知萬物
　與我爲一而能遺萬物出入六合經緯萬
　方而神未嘗有所困也豈拘於形體而滯
　於𩲸哉
抱一能無離乎
　徽宗註曰天一生水於物爲精地二生火
　於物爲神精神生於道形本生於精守而
　勿失與神爲一則精與神合而不離以精
　集神以神使形以形存神精全而不虧神
　用而不竭形生而不敝如日月之麗乎天
　如草木之麗乎土未常離也竊嘗申之人
　之生也因精集神體像斯具四達並流無
　所不極上際於天下蟠於地化育萬物不
　可爲象其名爲同帝而世之愚者役己於
　物失性於俗無一息之頃内存乎神馳無
　窮之欲外喪其精魂反從魄形反累神而
　下與萬物俱化豈不惑焉聖人則不然載
　𩲸以通抱一以守體神以靜形將自正其
　神經乎太山而不變處乎淵泉而不濡孰
　知其所始孰知其所終故曰聖人貴精
　䟽義曰道生一一曰水故天一生水於物
　爲精一生二二曰火故地二生火於物爲
　神物均有氣而精神爲氣之始物均有數
　而精神得數之先則精神生於道矣以昭
　昭生於冥冥故也天地含精萬物化生四
　時散精而爲萬物則形本生於精矣以有
　倫生於無形故也善抱不脱守而勿失則
　執神而固與神爲一故精與神合而不離
　蓋以天下之至精爲能合天下之至神故
　也以精集神而不摇其精故精全而不虧
　以神使形而抱神以靜故神用而不竭以
　形存神而神將守形故形生而不敝精全
　而神全神全而形全如日月麗乎天而能
　久照如草木麗乎土而能有立未嘗離也
　且人之有生精爲身之本精具而神從之
　則因精集神體像斯具也精出乎至陰神
　出乎至陽陰精爲水陽神爲火水火本無
　象也以鑑燧求焉而水火自至則精神四
　達並流無所不極可知至陰肅肅至陽赫
　赫兩者交通成和而物生則我身之與天
　地其本一也然則上際下蟠化育萬物名
　爲同帝理亦宜然奈何倒置之民大愚而
　終身不靈重外輕内忘本逐末役己於物
　失性於俗中心營營不得須臾寧無一息
　之頃内存乎神□然疲役不知其所歸馳
　無窮之欲外喪其精不能以精攝䰟䰟反
　從𩲸不能以神御形形反累神不能自别
　於物下與萬物俱化豈不惑哉聖人不然
　載魄以通作則契理抱一以守靜則合道
　無視無聽惟神是守而抱神以靜不虧其
　神愼守汝身而形將自正其神經乎太山
　而不變其大無外處乎淵泉而不濡其小
　無内迎之不見其首孰原其所始隨之不
　見其後孰要其所終皆一之精通而然也
　故莊子曰聖人貴精舜之戒禹其曰惟精
　惟一其知此歟
專氣致柔能如嬰兒乎
　徽宗註曰易曰乾其靜也專揚雄曰和柔
　足以安物靜而不雜之謂專和而不暴之
　謂柔嬰兒居不知所爲行不知所之不藏
　是非美惡故氣專而致柔孟子曰蹶者趨
　者是氣也而反動其心心不足以專氣則
　氣有蹶趨之不正而心至于僨驕而不可
　係聖人虚己以遊世心無使氣之强則其
　靜而不雜和而不暴與嬰兒也奚擇故曰
　能如嬰兒乎孟子曰其爲氣也至大至剛
　以直養而無害則塞乎天地之間老氏之
　專氣則曰致柔何也至剛以行義致柔以
　復性古之道術無乎不在
　䟽義曰易於繫辭言夫乾其靜也專乾之
　所以專以靜故也則專者靜而不雜之謂
　楊雄於太玄言和柔足以安物柔之所以
　安物以和故也則柔者和而不暴之謂且
　人生大化有四其在嬰孩欲慮未充其居
　也非有意於止也故居不知所爲其行也
　非有意於動也故行不知所之直情任理
　無機械之心而不藏是非美惡焉故其氣
　靜而不雜可以致和而不暴蓋志爲氣之
　帥志壹亦足以動氣孟子曰蹶者趨者是
　氣也而反動其心是知專氣本於心之一
　而不變而已一而不變則萬物無足以撓
　心而氣自專矣苟心不足以專氣則氣有
　蹶趨之不正心至于僨驕不可係是猶强
　梁者不得蔭死尚能如嬰兒乎聖人虚己
　以遊世凡横逆之來視之如虚舟飄瓦故
　能守柔而心無使氣之强則與嬰兒奚擇
　孟子曰其爲氣也至大至剛以直養而無
　害則塞于天地之間老氏之專氣則曰致
　柔何也蓋至大所以配道至剛所以配義
　孟子言至剛主行義言之論氣之用也老
　氏言致柔主復性言之論氣之本也若關
　尹取其純氣壺子取其衡氣言各有當亦
　若是而已古之道術無乎不在者以此
滌除玄覽能無疵乎
　徽宗註曰聖人以此洗心則滌除萬行而
　不有以此退藏於密則玄覽妙理而默識
　若是者體純素而不累過而弗悔當而不
　自得也何疵之有
　䟽義曰古之人以未始有物爲未至必極
　於未始有夫未始有物然後爲至以滌除
　萬行而不有也以此洗心孰有一毫之攖
　以有言有迹非眞必至於忘言息迹然後
　爲眞以玄覽妙理而默識也以此退藏於
　密孰有言爲之累若是者體純素而不累
　無所與雜而不虧其神乗時而爲雖過也
　於時不得不過故過而不悔循理而動其
　當也於理不得不當故當而不自得何疵
　之有
愛民治國能無爲乎
　徽宗註曰以仁愛民以智治國施教化修
　法則以善一世其於無爲也難矣聖人利
　澤施乎萬世不爲愛人功蓋天下似不自
　己故無爲也用天下而有餘
　䟽義曰愛人利物之謂仁以仁愛民則有
　愛利之心矣是是非非之謂智以智治國
　則有是非之心矣施教化固未能棄事修
　法則固未能息迹以此善一世皆未免乎
　有爲其於無爲難矣聖人不然雖有爲而
　不離於無爲而爲出於無爲故利澤施乎
　萬世不爲愛人初無心於愛民功蓋天下
　而似不自己初無心於治國故無爲也用
　天下而有餘
天門開闔能爲雌乎
　徽宗註曰經曰知其雄守其雌爲天下谿
　聖人體天道之變化卷舒啓閉不違乎時
　柔剛微彰惟其所用然未嘗先人而常隨
　人未嘗勝物而常下物故天下樂推而不
　猒能爲雌於是乎在
　䟽義曰經曰知其雄守其雌爲天下谿蓋
　雄以剛勝物雌守柔而已知雄而守雌則
　不以剛勝物而能守柔也故爲天下谿蓋
　谿下地流散所聚故也聖人兆於變化動
　而以天行則體天道之變化矣一卷一舒
　一啓一閉與時遷徙則卷舒啓閉不違其
　時矣知柔知剛知微知彰一寓諸庸則柔
　剛微彰惟其所用矣知持後而處先未嘗
　先物而嘗隨物知守柔而能强未嘗勝物
　而嘗下物故好之無斁天下樂推而不猒
　能爲雌於是乎在
明白四達能無知乎
　徽宗註曰聰明聖智守之以愚與此同義
　䟽義曰眞知無知而不知乃知故能無知
　也而無不知也荀子曰聰明聖智守之以
　愚聰所以作謀明所以作哲聖則事無不
　通智則物無不知聰明聖智可謂明白四
　達矣然而至人洞徹無窮而嘗若昏焉昭
　曠無外而嘗用晦焉可謂守之以愚也非
　能無知而何昔郄雍視盜文子知不得其
　死顔子如愚仲尼稱亦足以發然則明白
　四達而能無知其得持滿之道乎
生之畜之生而不有爲而不恃長而不宰是
謂玄德
　徽宗註曰聖人存神知化與道同體則配
　神明育萬物無不可者生之以遂其性畜
　之以極其養無愛利之心焉故生而不有
　無矜伐之行焉故爲而不恃無刻制之巧
　焉故長而不宰若是者其德深矣遠矣與
　物反矣故曰是謂玄德天道升于北則與
　物辯而玄者天之色也聖人之於天道降
　而爲德非玄不足以名之
　䟽義曰神妙物而不測惟聖人存之則與
　神爲一化因形而移易惟聖人知之則與
　化爲人存神知化以與道同體故也惟與
　道同體則與天地合其德而爲萬物之所
　係雖天地神明足以配之萬物雖多足以
　育之無不可者是以其生之也以遂其性
　所謂萬物之生各得其宜也其蓄之也以
　極其養所謂苟得其養無物不長也雖兆
　於動出然自生自化以萬物爲芻狗未嘗
　有愛人利物之心焉敦有之哉故生而不
　有雖效於變化然民日遷善不知爲之者
　未嘗有自矜自伐之行焉孰恃之哉故爲
　而不恃雖見於統一然主治自我而大制
　不割未嘗有刻制之巧焉孰宰之哉故長
　而不宰夫生之者常失於有而有之而能
　不有爲之者常失於恃其成也而能不恃
　長之者常失於宰制雕琢而能不宰則以
　微妙眇冥不可測究出於有物之表深矣
　遠矣與物反矣故也非德小而妙敦與於
　此故曰是謂玄德易曰天玄而地黄則玄
　者天之色也春爲蒼天則玄者天道之復
　冬北辨之時也聖人之於天道降而爲德
　妙而小焉天道已行矣非玄不足以名之
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用
　徽宗註曰有無一致利用出入是謂至神
　有無異相在有爲體在無爲用陰陽之運
　萬物之理也車之用在運器之用在盛室
　之用在虚妙用出於至无變化藏於不累
　如鑑無象因物顯照至人用心每解乎此
　䟽義曰即至神以觀之意其有而非有意
　其無而非無冥有與無而利用皆所自出
　入則有無一致利用出入是謂至神也即
　陰陽萬物以觀之顯而可見斯謂之有幽
　而不測斯謂之無別有無於異相在有爲
　體在無爲用陰陽之運萬物之理也故三
　十輻共一轂埏埴以爲器鑿户牖以爲室
　皆顯於有者也車與器室利在是焉然車
　之所以運器之所以盛室之所以虚果何
　物哉妙用出於至無而莫覩其端倪變化
　藏於不累而莫窺其畛域如鑑無像因物
　顯照不將不迎應而不藏固非有也亦非
　無也應物而不傷斯已矣至人用心每解
　乎此
故有之以爲利無之以爲用
　徽宗註曰有則實無則虚實故具貌像聲
　色而有質虚故能運量酬酢而不窮天地
　之間道以器顯故無不廢有器以道妙故
　有必歸无木撓而水潤火熯而金堅土均
　而布稼穡出焉此有也而人賴以爲利天
　之所以運地之所以處四時之所以行百
　物之所以昌孰尸之者此无也而世莫覩
　其迹故其用不匱有無之相生老氏於此
　三者推而明之
　疏義曰有則有礙無適非實無則無間無
　適非虚實故具貌像聲色而有質有之以
　爲利故也虚故能運量酬酢而不窮無之
　以爲用故也目道而降域於兩間形而上
　者不離於有在無亦顯也故道以器顯無
　不廢有形而下者不外於無在有亦藏也
　故器以道妙有必歸無散爲五行水火爲
　用金木爲器土穀爲利木撓而水潤火熯
　而金堅土均而布稼穡出焉凡在天地之
　間孰不資焉故人賴以爲利降於域中天
　其運乎地其處乎四時行焉百物生焉若
　有機緘而不得已若運轉而不能自止孰
　尸之者皆天也故世莫覩其迹焉雖然無
　即妙有有即眞無有無相生若循環然天
　地之大秋毫之小未有逃此者即車之運
　器之盛室之容以明之凡天下之物所以
　運所以盛所以容可以類知矣老氏於斯
　三者推而明之舉一以知萬故也
　　　五色章第十二
五色令人目盲五音令人耳聾
　徽宗註曰目圍二焉其見者性也徹而爲
　明則作哲足以斷天下之疑耳藏一焉其
　聞者性也徹而爲聰則作謀足以通天下
　之志覩道之人無形之上獨以神視無聲
　之表獨以氣聽而視聽有不待耳目之用
　者曾何聲色之足蔽哉世之人役耳目於
　外物之累故目淫於五色耳淫於五音而
　聰明爲之衰其於盲聾也何辯
　䟽義曰離再索得女外奇内耦其象爲目
　則目圍二也取諸八物爲火火則其光外
　景故在性爲見目徹爲明明以作哲故足
　以斷天下之疑五色敦得以亂其明坎再
　索得男外耦内奇其象爲耳則耳藏一也
　取諸八物爲水水則其明内燭故在性爲
　聞耳徹爲聰聰以作謀故足以通天下之
　志五音敦得以汨其聰覩道之人解乎此
　造見見之妙無形之上獨以神視故能見
　不見之形造聞聞之妙無聲之表獨以氣
　聽故能聞無聲之聲無所不見無所不聞
　視聽不用耳目而所見所聞無適非眞曾
　何聲色之足蔽哉世之人所見不能勝所
　覩不知聞和於無聲役耳目於外物之累
　悦明而淫於色孰知天下之正色悦聰而
　淫於聲敦知天下之大音作聰明而聰明
　曰衰則不聰實無耳也不明實無目也其
　於聾盲奚擇雖然人者自盲聾爾豈聲音
　之能聾盲人哉
五味令人口爽馳騁田獵令人心發狂
　徽宗註曰道之出口淡乎其無味五味人
　之所同嗜也而厚味實腊毒故令人口爽
　人之生也形不盈仞而心侔造化聖人之
　心動而緯萬方靜而鑑天地世之人從事
　於田獵而因以喪其良心不足以自勝可
　不謂大哀也耶
　䟽義曰人食芻豢麋鹿食薦螂蛆食蛇鴟
　鴉嗜鼠四者孰知天下之正味所謂正味
　即道之出口淡乎其無味是也人皆知味
　之所味者有同嗜而不知有味味者存故
　以芻豢稻粱爲足美然而厚味寔腊毒雖
　可以養口體而失其大體矣此五味令人
　口爽也蓋爽差也口爽則失其所謂正味
　矣且人之生眇乎小哉所以屬於人則形
　不盈仞也謷乎大哉獨成其天則心侔造
　化也聖人盡心之眞動而緯萬方則周流
　無間靜而鑑天地則旁燭無疆方且御六
　氣之辨以遊無窮尚何從事於田獵之間
　爲哉昧者不知自勝爲强徒以習馳逐爲
　務或蹶趨以動其心而不能自得良心亦
　從而喪矣可不謂大哀耶
難得之貨令人行妨
　徽宗註曰利以養人而貨以化之故交利
　而俱贍聖人不貴難得之貨不貴異物賤
　用物欲人之安其分而無所奪也貴難得
　之貨則至於决性命之情而饕貴富何行
　之能守故令人行妨仲虺之稱湯曰不殖
　貨利孔子之謂子貢曰賜不受命而貨殖
　焉貨之妨行如此
　䟽義曰先王懋遷有無化居所以阜通貨
　賄使交利而俱贍也蓋利所以養人而化
　之則爲貨故交利而俱贍難得之貨衣之
　不可衣食之不可食茍以是爲貴則至於
　决性命之情而饕富貴攘奪誕謾無所不
　至欲民安性命之情惟行之爲守難矣然
　則聖人不貴異物賤用物者無他欲人之
　安其分而無所奪也是以捐金於巉嵁之
　山投珠於五湖之淵不貴難得之貨使人
　我之養畢足而止敦有行妨者哉仲虺之
　稱湯曰不殖貨利則以動不爲利正大人
　之行也孔子謂子貢曰賜不受命而貨殖
　焉則以喻於利非君子之所爲也莊子所
　以欲擿玉毁珠而貴夫不利貨財者以此
是以聖人爲腹不爲目故去彼取此
　徽宗註曰八卦坤爲腹以厚載而容也離
　爲目以外視而明也厚載而容則無所不
　受外視而明則有所不及聖人以天下爲
　度故取此能容之腹非事事而治之物物
　而察之也故去彼外視之目莊子曰賊莫
　大於德有心而心有眼故聖人去之
　䟽義曰坤厚載物含萬物而化光近取諸
　身則爲腹以厚載而容也外陽内陰明兩
　作爲離近取諸身則爲目以外視而明故
　也厚載而容則未嘗有擇收而積之亡處
　亡塊故無所不受外視而明則不能無辨
　能見百歩之外而不能自見其睫故有所
　不及聖人泯是非一好惡以天下爲度故
　取此能容之腹無所决擇無所去取非事
　事而治之物物而察之也故去彼外視之
　目莊子曰賊莫大於德有心而心有眼蓋
　開天者德生開人者賊生心有眼則開人
　而賊生也故聖人不爲目
　　　寵辱章第十三
寵辱若驚貴大患若身
　徽宗註曰寵者在下貴者在上居寵而以
　爲榮則辱矣處貴而以爲累則患莫大焉
　以富爲是者不能辭禄以顯爲是者不能
　辭名親權者不能與人柄操之則慄捨之
　則悲兹寵辱所以若驚歟慘怛之疾恬愉
　之安時集於體怵迫之恐欣懽之喜交溺
　於心兹大患所以若身歟
　䟽義曰寵者人之所榮在下之道也貴者
　人之所累在上之道也居寵而以爲榮則
　席其寵矣席其龐則辱或隨之處貴而以
　爲累則矜其貴矣矜其貴則患莫大焉以
　富爲是者不能辭禄累於厚利故也以顯
　爲是者不能辭名累於高名故也親權者
　不能與人柄以權勢不尤則夸者悲故也
　於是三者操之則慄所謂旣得之患失之
　也捨之則悲所謂寄去則不樂也兹寵辱
　所以若驚歟集於體者非有慘怛之疾爲
　陰陽之寇則有恬愉之安涉人道之患溺
　於心者非有怵迫之恐以毗於陰則有欣
　懽之喜以偏于陽一身之患叢起交攻貴
　而以爲之累其患亦若此而已此大患所
　以若身歟
何謂寵辱寵爲下
　徽宗註曰龍之爲物變化自如不可制畜
　可宀覆焉則志於豢養有辱之道古之善
　爲士者三旌之位不足易其介萬鍾之禄
　不足遷其守居寵而思危在福而若沖則
　何辱之有貪夫位也慕夫禄也知進而不
　知退知得而不知喪則人賤之矣故受寵
　於人則爲下之道
　䟽義曰行天莫如龍合則成體散則成章
　此變化自如不可制蓄也能見而不能潜
　未離乎宀覆可豢之以駕馭服乗則未免
　有悔此可宀覆焉則志於豢養有辱之道
　也寵之所以爲辱以是故爾是以善爲士
　者三旌之位不足易其介知在我者有貴
　於三旌之位也萬鍾之禄不足遷其守知
　在我者有富於萬鍾之禄也得持寵之術
　則居寵而思危知保福之道則在福而若
　冲故能富貴不離其身而福禄能長且乆
　何辱之有哉苟或貪夫位而誣僞以取貴
　慕夫禄而貪汙以取富知進不知退昧消
　長之理知得不知喪蔽盈虚之數則趙孟
　之貴趙孟能賤之故受寵於人則爲下之
　道
得之若驚失之若驚是謂寵辱若驚
　徽宗註曰軒冕在身非性命之理也物之
　儻來寄也寄之來不可拒故至人不以得
　爲悦其去不可圉故至人不以失爲憂今
　寄去則不樂受而喜之是以得失累乎其
　心能勿驚乎柳下惠爲士師三黜而不去
　正考父三命循墻而走則異於此
　䟽義曰至貴在我足以并國爵則軒冕在
　身非性命之理也外物不可必而求無益
　於得以物之儻來寄也惟時無止則寄之
　來不可拒其得之也於我何加故至人不
　以得爲悦惟分無常則寄之去不可圉其
　失之也於我何損故至人不以失爲憂昧
　者不知窮通如寒暑之序寄去則不樂或
　隕穫於貧賤受而喜之或充詘於富貴得
　失交戰於胸中靈臺且爲之窒其不驚者
　幾希柳下惠爲士師三黜而不去正考父
　三命循墻而走豈以得失累其心哉
何謂貴大患若身
　徽宗註曰據利勢擅賞罰作福威天下畏
　之如神明尊之如上帝可謂貴矣聖人則
　不以貴自累故能長守貴而無患譬如人
　身墮肢體黜聰明離形去智通於大同則
　無入而不自得也世之人以物易性故累
　物而不能忘勢以形累心故喪心而不能
　忘形其患大矣
　䟽義曰以貴自居未免有患惟不自有其
　貴則可以守貴矣猶人之一身認爲己有
　則動輒有礙知身非我有則可以保身矣
　今夫利勢之重得以據之賞罰之權得以
　檀之威福之柄得以專之天下畏之如神
　明尊之如上帝其貴可謂無敵矣惟聖人
　執虚馭滿不以貴自居則雖貴而無患如
　人之有身寓百骸以墮肢體象耳目以黜
　聰明離形而不拘於形去智而不鑿以智
　則同於大通造乎不形無入而不自得也
　夫孰以身爲患哉妄庸之人不能盡性而
　忘勢累於物以易其性不能盡心而忘形
　累於形以喪其心以物易性以形累心其
　患大矣
吾所以有大患者爲吾有身及吾無身吾有
何患
　徽宗註曰人之生也百骸九竅六臟賅而
　存焉吾誰能爲親認而有之皆惑也體道
　者解乎此故孔子曰朝聞道夕死可矣孟
　子曰夭壽不二顔子曰回坐忘矣夫死生
　亦大矣而無變于己況得喪禍福之所介
　乎此古之至人所以不以利累形不以形
　累心視萬物與我將擇焉而不可得則吾
　身非吾有也上與造物者遊下與外死生
　無終始者爲友吾有何患且寵者世所榮
　也而以爲辱貴者人所樂也而以爲患蓋
　外物之不可恃也理固然矣誠能有之以
　無有則雖寵而不辱雖貴而無患伊尹之
　不以寵利居成功堯之不以位爲樂幾是
　已
　䟽義曰形骸之内有眞君足以高天下有
　眞宰足以制萬物形骸之外百骸九竅六
　臟賅而存焉吾誰與爲親苟不知索於形
　體之内方且本身而異形認而有之皆惑
　也惟體道者知形形之不形雖其形化而
　吾有不忘者存故朝聞道夕死可矣孟子
　曰夭壽不二齊壽夭也顔子曰回坐忘矣
　忘物我也夫死生亦大矣而無變于己况
　得喪禍福之所介乎此無他知形骸之内
　有眞君眞宰者存故總括百骸者不能爲
　之患也古之至人不以利累形異乎見得
　而忘形不以形累心至於廢心而用形内
　觀其心心無其心外觀其形形無其形遠
　觀其物物無其物視萬物與我將擇焉而
　不得則吾身非吾有也見不見之形上與
　造物者遊下與外死生無終始者爲友夫
　孰足以患心已是則雖寵而不辱雖貴而
　無患豈以世之所榮而爲辱人之所樂而
　爲患哉伊尹不以寵利居成功而得持寵
　之術堯不以位爲樂而得守貴之道幾是
　已
故貴以身爲天下若可寄天下愛以身爲天
下若可託天下
　徽宗註曰天下大器也非道莫運天下神
　器也非道莫守聖人體道故在宥天下天
　下樂推而不猒其次則知貴其身而不自
　賤以役於物者若可寄而已知愛其身而
　不自賊以困於物者若可託而已故曰道
　之眞以治身緒餘以爲國家土苴以治天
　下世俗之君子廼危身棄生以殉物豈不
　悲夫
　䟽義曰六合内外無盡無極則天下大器
　也必有出乎器者然後能運之出乎器者
　道也立乎不測行乎無方則天下神器也
　必有與於神者然後能守之與於神者道
　也聖人體是以在己故在天下而不淫其
　性宥天下而不遷其德自西自東自南自
　北無思不服天下樂推而不猒矣其次則
　有明乎物物之非物而無以天下爲者知
　一節重於一國兩臂重於天下身亦重於
　兩臂貴其身而不自賊愛其身而不自賤
　若可寄託而已夫豈殘生傷性以身爲殉
　樊然殽亂爲物所役薾然疲役爲物所困
　不知保身之道歟莊子所謂道之眞以治
　身緒餘以爲國家土苴以治天下正謂是
　也世俗之君子不知身爲生之主廼殺身
　以成名多方以喪生逐物而不返危身棄
　生以徇物是猶以隋侯之珠彈千仞之雀
　所喪多矣豈不悲夫
　　　視之不見章第十四
視之不見名曰夷
　徽宗註曰目主視視以辯物夷則平而無
　辯非視所及故名曰夷太易未見氣是已
　䟽義曰天三生木在人爲肝肝開竅於目
　故於五事爲視則目主視故也明兩作離
　寓象於目而目之於色合而後有見則視
　以辯物故也然視而可見未離乎色或高
　或下可得而辯也妙道非色窅然空然曾
　無兆朕視之不足見也其平坦然孰辯高
　下列子所謂太易未見氣是已渾淪之初
　氣且未見其平可知故名曰夷
聽之不聞名曰希
　徽宗註曰耳主聽聽以察物希則穊而有
　間非聽所聞故名曰希大音希聲是已
　䟽義曰天一生水在藏爲腎腎開竅於耳
　故於五事爲聽則耳主聽也水荐至爲坎
　寓象於耳而耳之於聲辯而後能聽則聽
　以察物故也然聽而可聞未離乎聲迭爲
　清濁莫之能間妙道無聲寂兮寥兮曾無
　音響聽之不足聞也風濟籟息穊而有間
　經所謂大音希聲是已動於無方居於窈
　冥其穊可知故名曰希
摶之不得名曰微
　徽宗註曰微乎微乎至於無形孰得而摶
　之大象無形是已
　䟽義曰氣變而後有形有形而後可得至
　道之精窈窈冥冥未始有物循之而不得
　也是謂微乎微乎至於無形者矣有形斯
　可搏道之無形孰得而搏之經所謂大象
　無形則象之大者孰有過於道者哉夫惟
　無形故其大無外也
此三者不可致詰故混而爲一
　徽宗註曰太易未判孰分高下大音希聲
　孰辯清濁大象無形孰爲巨細目無所用
　其明耳无所施其聰形无所竭其力道之
　全體於是乎在窮之不可究探之不可得
　也氣形質具而未相離故混而爲一雖然
　旣已爲一矣且得無言乎
　䟽義曰太易未判列子所謂色色者未嘗
　呈是也色色者無色孰分高下大音希聲
　列子所謂聲聲者未嘗發是也聲聲者無
　聲孰辯清濁大象無形列子所謂形形者
　未嘗顯是也形形者無形孰爲巨細雖使
　離朱當晝拭眥望之而不見其形則目無
　所用其明也雖使師曠終夜俛首傾耳而
　聽之不聞其聲則耳無所施其聰也雖使
　知與喫詬之徒索之而終莫得則形無所
　竭其力也自其視之不見言之則曰夷自
　其聽之不聞言之則曰希自其搏之不得
　言之則曰微三者異名同實其指一也道
　之全體於是乎在窮之不可究探之不可
　得列子所謂渾淪是也謂之渾淪則以氣
　形質具混爲一而未相離故也既已爲一
　矣且得無言乎
其上不皦其下不昧
　徽宗註曰形而上者陰陽不測幽而難知
　兹謂至神故不皦皦言明也形而下者一
　陰一陽辯而有數兹謂至道故不昧昧言
　幽也易曰神而明之存乎其人
　䟽義曰形而上者謂之道而神實妙焉則
　神固形而上矣陰知神之在陰而不知其
　亦在陽陽知神之在陽而不知其亦在陰
　神則陰陽不測也速不疾而行不至惛然
　若亡而存是之謂其上不皦形而下者謂
　之器而道實寓焉則道亦形而下矣不偏
　于陽非獨陽而生不毗于陰非獨陰而成
　道則一陰一陽也可以約可以散在無亦
　顯是之謂其下不昧蓋皦與皦如之皦同
　皦言明也不皦則幽而難知矣昧與昧谷
　之昧同昧言幽也不昧則辯而有數矣雖
　然茍非其人道不虚行則神而明之存乎
　其人故也
繩繩兮不可名復歸於無物
　徽宗註曰道之體若晝夜之有經而莫測
　其幽明之故豈貌像聲色可得而形容乎
　故復歸於無物
　䟽義曰繩以約物使不失其直繩繩則不
　出乎防範檢押之内也道之倫經有條而
　不紊若晝夜之有經一晦一明無或渝也
　故謂之繩繩然深妙眇冥無有無名莫測
　其幽明之故是以不可名若然則復本歸
　根一毫不留非特未始有物而又至於未
　始有夫未始有物者矣豈貌像聲色可得
　而形容乎是之謂復歸於無物
是謂無狀之狀無物之象是謂恍惚
　徽宗註曰無狀之狀無物之象恍兮惚其
　中有物惚兮恍其中有象猶如太虚含蓄
　萬象而不覩其端倪猶如一性靈智自若
　而莫究其運用謂之有而非有謂之無而
　非无若日月之去人遠矣以鑒燧求焉而
　水火自至水火果何在哉无狀之狀无物
　之象亦猶是也
　䟽義曰有狀故可見道無見也亦不離見
　故爲无狀之狀有形故可象道無形也亦
　不離形故爲无物之象无狀之狀無物之
　象意其有而非有恍兮惚而中有物也意
　其无而非无惚兮恍而中有象也如太虚
　一虚化出萬有而未始有封含蓄萬象不
　覩其端倪也如一性無性應物不窮而深
　不可測靈智自若而莫究其妙用也即有
　而無有實非有即無而有無實非無若日
　月去人遠矣以方諸取水於月以陽燧取
　火於日不旋頃而水火自至水火之爲物
　不可以有無期之也無狀之狀無物之象
　亦猶是也故謂之恍惚
迎之不見其首隨之不見其後
　徽宗註曰其始無首其卒無尾故迎之隨
　之有不得而見焉
　䟽義曰道之全體混成完具贍之在前孰
　原其所始忽焉在後敦要其所終莊子所
　謂其始无首其卒无尾是也迎之隨之曾
　何有見哉
執古之道以御今之有能知古始是謂道紀
　徽宗註曰一陰一陽之謂道師天而无地
　者或蔽于道之動而憑其彊陽師陰而无
　陽者或溺于道之靜而止於枯槁爲我者
　廢仁爲人者廢義豈古之道哉古之道不
　可致詰而非有是謂恍惚而非無執之以
　御世則變通以盡利鼓舞以盡神而無不
　可者道之大常無易于此所謂自古以固
　存者歟故曰能知古始是謂道紀
　䟽義曰立天之道曰陰與陽則道雖非陰
　陽亦不離陰陽故也昧於道者分陰分陽
　或悦生而累形則蔽于道之動而憑其彊
　陽或趨寂以忘身則溺於道之靜而止乎
　枯槁爲墨氏之兼愛者爲人而廢義至於
　無見於畸爲楊氏之爲我者爲我而廢仁
　至於蕩而不法不該不偏蔽於一曲豈古
　之道哉古之道有不廢无不可致詰而非
　有无不外有是謂恍惚而非无操此爲驗
　稽此爲决以應萬變以對方來變通足以
　盡利鼓舞足以盡神其於御世无不可者
　此古之道也是道也長於上古而不爲老
　未有天地自古以固存維綱宰制凡囿於
　物未有外是而能立者道之大常無易于
　此惟能探物之先而知其始則道之倫經
　皆在我矣故曰是謂道紀
道德眞經䟽義卷之三
道德眞經䟽義卷之四莫四
　　　　太學生江澂䟽
　　　古之善爲士章第十五
古之善爲士者微妙玄通深不可識
　徽宗註曰古之士則與今之士異矣善爲
　士則與不善爲士者異矣故微則與道爲
　一妙則與神同體玄有以配天通有以兆
　聖而藏用之深至於不可測書曰道心惟
　微則微者道也易曰神也者妙萬物而爲
　言則妙者神也易曰天玄而地黄則玄者
　天之色傳曰事無不通之謂聖則通者聖
　之事水之深者可測也穴之深者可究也
　古之善爲士者微妙玄通名實不入而機
　發於踵其藏深矣不可測究列禦寇居鄭
　圃四十年人無識者老子謂孔子曰良賈
　深藏若虚君子盛德容貌若愚其謂是歟
　䟽義曰有上古有中古古之士則上古之
　士也有上士有下士善爲士則上士之類
　也則古之士與今之士異矣善爲士與不
　善爲士異矣善爲士者其才上達志於道
　而與乎神明於天而通於聖淵乎其不可
　測故微妙玄通深不可識蓋視之不見名
　曰微道無形也不可以目視惟知微故與
　道爲一書所謂道心惟微是也常無欲以
　觀其妙神無是也不可以有求惟入妙故
　與神同體易所謂神妙萬物而爲言是也
　玄之爲色有赤有黑以能陰能陽故也而
　天之色在是焉易所謂天玄而地黄者以
　此能玄能黄則與天爲徒矣通之爲義往
　來不窮以無物能礙故也而聖之事在是
　焉傳所謂事無本通之謂聖者以此同於
　大通則入自聖門矣古之善爲士者自微
　妙以至玄通奭然四解淪於不測非若水
　之深可測穴之深可究杜德機而不示豐
　智源而嗇出名實不入而機發於腫若火
　事已而見灰其藏深矣不可測究世何足
　以識之昔列禦寇居鄭圃四十年人無識
　者得此故也盍圃澤多賢里非無仁也歷
　年四十處非不久也而人無識之者則以
　圖滑疑之耀去形諜之光人無得而識之
　也孟子所謂君子之所爲衆人固不識謂
　是故爾老子謂孔子曰良賈深藏若虚君
　子盛德容貌若愚則以盛德若不足猶之
　良賈可也此顔子如愚孔子賢之
夫惟不可識故强爲之容
　徽宗註曰天之高不可俄而度也地之厚
　不可俄而測也曰圓以覆曰方以載者擬
　諸其容而已强爲之容豈能眞索其至
　䟽義曰天統元氣非止蕩蕩蒼蒼之謂也
　故其高不可俄而度地統元形非止山林
　川澤之謂也故其厚不可俄而測穹窿乎
　上人謂其圓以覆磅礴乎下人謂其方以
　載特擬諸容而强名之爾善爲士者微妙
　玄通深不可識亦天地已如下文所云皆
　强爲之容而已
豫兮若冬涉川猶兮若畏四鄰
　徽宗註曰豫者圖患於未然猶者致疑於
　已事古之體道者以内游爲務不以通物
　爲樂恐懼修省不得已而後應若冬涉川
　守而不失已若畏四鄰易所謂以此齋戒
　者是也
　䟽義曰先事而圖謂之豫則豫者圖患於
　未然後事而圖謂之猶則猶者致疑於已
　事古之體道者以内游爲務不以外游爲
　至以忘物爲善不以通物爲樂恐懼修省
　不敢肆也故於事之未至者感而後應迫
　而後動不得已而後起先事而圖如冬涉
　川於事之已成者怵然爲戒視爲止行爲
　運後事而圖若畏四鄰蓋川者難之所在
　冬而涉之人所病也若冬涉川豈得己哉
　鄰者比而恤己使之相保人所善也若畏
　四鄰豈失己哉然則有而爲其可易耶易
　言君子將有爲將有行必先齋戒以神明
　其德蓋謂此也
儼若容
　徽宗註曰語曰望之儼然記曰儼若思莊
　子曰物無道正容以悟之使人之意也消
　全德之人遠之則有望近之則不猒故其
　狀義而不朋
　䟽義曰入而與物辨則墮肢體寓百骸而
　其形爲可踐出而與物交則布乎四體形
　乎動靜而容止爲可觀儼若容則出而交
　物容止可觀之時也語所謂望之儼然記
　所謂儼若思皆此意也莊子曰物無道正
　容以悟之使人之意也消蓋全德之人貌
　充空虚與人並立而使人化况見於動容
　貌之際乎正其衣冠尊其瞻視遠之則有
　望在彼爲無惡近之則不猒在此爲無斁
　則其使人之意也消固不難矣古之眞人
　其狀義而不朋曷嘗脇肩詁笑以自招其
　辱哉
涣若冰將釋
　徽宗註曰水凝而爲冰冰釋而爲水其實
　一體蔽於執一者如水之凝通於大同者
　如冰之釋易曰涣離也遺物離人而無所
　繫輆所以爲涣
　䟽義曰水至清而結冰不清神至明而結
　形不明陰凝之而爲冰猶神之化形也陽
　釋之而爲水猶形之化神也水之與冰其
　實一體蔽於執一者知守形而不知盡神
　故如水之凝生於水而遏水通於大同者
　知忘形而能與於神故如冰之釋汎然而
　無留礙也易於風行水上爲涣而說卦以
　謂涣離也則涣之爲義以離物遺人而無
　繫輆故也惟離物遺人則若冰解凍釋矣
　敦有繫輆者乎與夫其寒凝冰者固有間
　矣太元曰無所繫輆者聖也涣若冰將釋
　所以通有以入聖歟
敦兮其若樸
　徽宗註曰敦者厚之至性本至厚如木之
　樸未散爲器
　䟽義曰易所謂敦仁言於仁爲至厚記所
　謂敦化言於化爲至厚則敦者厚之至也
　惟民生厚則性本厚矣因物有遷則厚者
　薄矣惟善爲士者復性之本不與物遷則
　如木之樸樸而圍之有象可見未形爲器
　其厚可謂至矣與夫以斤斲之析其渾全
　破爲犧尊青黄而文之蓋有間矣
曠兮其若谷
　徽宗註曰曠者廣之極心原無際如谷之
　虚受而能應
　䟽義曰詩所謂曠野言其地之至廣傳所
　謂曠日言其時之至廣則曠者廣之極也
　方寸與太虚齊空則心原無際矣無所不
　包實無所包則其室常虚矣惟善爲士者
　致虚之極盡心之眞如谷之能受受而不
　積如谷之能應應而不著其廣可謂至也
　與夫六鑿相攘自狹其居以實妨道動輒
　有礙蓋有間矣
渾兮其若濁
　徽宗註曰不劌彫以爲廉不矯激以爲異
　渾然而已故若濁與修身以明汙者異矣
　䟽義曰至人之遊世和光而同塵毁方而
　丸合大廉不嗛行非刻制未嘗劌彫以爲
　廉也不多辟異爲在從衆未常矯激以爲
　異也行險而順與物宛轉不立圭角渾然
　而已衆人昭昭我獨若昏似濁而非濁也
　與修身以明汙者異矣
孰能濁以靜之徐清孰能安以動之徐生
　徽宗註曰有道之士即動而靜時騁而要
　其宿定而能應至無而供其求故靜之徐
　清而物莫能濁動之徐生而物莫能安易
　曰來徐徐徐者安行而自適之意至人之
　用心非以靜止爲善而有意於靜非以生
　出爲功而有爲于生也因其固然付之自
　爾而無怵迫之情遑遽之勞故曰徐清靜
　之徐清萬物無足以撓其心故孰能濁動
　之徐生萬物無足以係其慮故孰能安安
　有止之意爲物所係則止矣豈能應物而
　不傷
　䟽義曰自豫兮若冬涉川至渾兮其若濁
　應世之迹如此則以體道故也惟體道故
　動靜不失其時而物莫能累是以守靜爲
　篤效物以動則即動而靜時騁而要其宿
　非流於動也故動而無所逐物敦能濁有
　所定矣感而遂通則定而能應至無以供
　其求非膠於靜也故止而無所礙物孰能
　安夫物之不能濁以靜之徐清故也物之
　不能安以動之徐生故也靜之徐清非以
　靜止爲善而有意於靜也雖濫而不失其
　濫汨之而常自若焉萬物豈足以撓其心
　動之徐生非以生出爲功而有爲於生也
　不滯於一隅時出而應之焉萬物豈足以
　係其慮蓋徐者安行而自適之意與易言
　來徐徐同義一動一靜因其固然不悖於
　理付之自爾不拂其性皆安行而自適又
　敦有怵迫之恐遑遽之勞哉安有止之意
　作之而不止甚矣止之而不作亦甚矣時
　作時止不爲物所係孰能傷之蓋爲物所
　係則止矣惡能應物而不傷
保此道者不欲盈
　徽宗註曰有積也故不足無藏也故有餘
　至人無積亦虚而已保此道而以天下之
　美爲盡在己者亦已小矣故不欲盈經曰
　大白若辱廣德若不足
　䟽義曰以囷藏禾禾盡囷虚以皿藏水水
　盡皿虚簞之盛物取之如殫簣之盛物有
　時而匱以有積故不足也至無以供萬物
　之求至虚以應天下之實以無藏故有餘
　也道運而無積用之或不盈至人保此道
　而無積亦虚而已茍以天下之美爲盡在
　己是猶擅一壑以自足亦以小矣秋水時
　至河伯自喜所以見笑於大方之家經曰
　大白若辱盛德若不足豈有滿假之累哉
夫惟不盈故能敝不新成
　徽宗註曰有敝故有新有成故有壞新故
　相代如彼四時成壞相因如彼萬物自道
　而降麗于形數者蓋莫不然惟道無體虚
　而不盈故能敝能新能成能壞超然出乎
　形數之外而未常敝未嘗壞也故曰夫惟
　不盈故能敝不新成木始榮而終悴火初
　明而末熄以有新也故敝隨之日中則昃
　月滿則虧以有成也故壞繼之有道者異
　乎此
　䟽義曰有形則有新敝有數則有成壞春
　先夏從更旺更廢運爲四時新故相代者
　然也言唱手執迭盛迭衰散爲萬事成壞
　相因者然也此皆墮於形數之域故方新
　而敝成已俄壞莫能迯之者惟道無體不
　囿於形故能新能敝而未嘗敝不麗於數
　故能成能壞而未嘗壞以虚而不盈故也
　今夫木之爲物蕃鮮於春而摇落於冬則
　始榮而終悴也火之爲物用之彌明而撲
　之則滅則初明而末熄也出一而旦入六
　而冥日雖爲陽之精未免乎中則昃也三
　五而盈三五而闕月雖爲陰之精未免乎
　滿則虧也凡以域乎形數故有新而弊隨
　之有成而壞繼之故爾有道者虚而不盈
　超然出乎形數之外故能弊能新能成能
　壞而未嘗敝未嘗壞也
　　　致虚極章第十六
致虚極守靜篤
　徽宗註曰莫貴乎虚莫善乎靜虚靜者萬
　物之本也虚故足以受群實靜故足以應
　群動極者衆會而有所至篤者力行而有
　所至致虚而要其極守靜而至于篤則萬
　態雖雜而吾心常徹萬變雖殊而吾心常
　寂此之謂天樂非體道者不足以與此
　䟽義曰同乃虚虚乃大大則能兼覆而不
　遺故列子言莫貴乎虚虚則靜靜則明明
　則能照臨而無外故列子言莫貴乎靜無
　所於忤是之謂虚而天下之實莫逃乎虚
　一而不變是之謂靜而天下之動不離乎
　靜此莊子所以言虚靜者萬物之本也經
　所謂淵兮似萬物之宗亦若是而已夫萬
　物以形相礙以數相攝囿於形則爲形累
　攝於數則爲數役必有超形離數者其惟
　虚靜乎虚故足以受群實靜故足以應群
　動以不礙於形不攝於數故也然而探虚
　靜之本雖得之自然要虚靜之至必在乎
　致守致之至於極守之至於篤則靜也虚
　也得其居矣極猶屋之有極群材必集是
　衆會而有所至也篤猶馬之盡力千里可
　至是力行而有所至也致虚期於極則滌
　除外慕一疵不覩非特未始有物至於未
　始有夫未始有物焉此致虚而要其極也
　守靜者期於篤則湛然常寂未始其攖非
　特離動而靜至於即動而靜焉此守靜而
　至于篤也致虚極而不以實妨之守靜篤
　而不以動違之則萬態雖雜吾心常徹萬
　變雖殊吾心常寂夫芸芸之物情僞不同
　是謂萬態擾擾之緒迭作不常是謂萬變
　萬態雖雜心常徹者虚足以受之也徹與
　心徹爲智之徹同萬變雖殊而心常寂者
　靜足以應之也寂與寂然不動之寂同致
　虚守靜一至於此是爲天地之平道德之
　至此之謂大本大宗與天和者也其爲天
　樂敦大於是觀莊周之論虚靜既曰一心
　定而王天下又曰一心定而萬物服蓋能
　定然後能應所謂常徹常寂一心定之謂
　也惟夫一心定然後能以虚靜推於天地
　通於萬物其爲樂可勝計耶
萬物並作吾以觀其復
　徽宗註曰萬物之變在道之末體道者寓
　乎萬物之上焉物之生有所乎萌也終有
　所乎歸方其並作而趨于動出之塗吾觀
　其動者之必靜及出者之必復而因以見
　天地之心則交物而不與物俱化此之謂
　觀其復
　䟽義曰氣變有形形變有生在形而下無
　動而不變也故萬物之變在道之末聖人
　體道立乎萬物之上總一其成理而治之
　所以能寓乎萬物之上焉且萬物之生役
　於造化隨序相理撟運相使出於機而流
　形則生有所乎萌入於機而復命則終有
　所乎歸若有眞宰而不得其朕方其並作
　也由乎艮之徑路達乎震之大塗茁而出
　萌而明職職陳露趨于動出之塗聖人達
　萬物之理虚靜之中徐以泛觀知萬物職
　職皆從無爲殖雖動而不離於靜雖出而
　未嘗不復觀動者之必靜及出者之必復
　而因以見天地之心焉在易之復有曰復
　其見天地之心乎蓋復者小而辨於物之
　時辨於物則至靜而未始其攖萬物無足
　以饒之者也聖人無常心一本諸天地雖
　紛而封雖攖而寧交物而不與物俱化非
　離交而辨能即交而辨焉故於物之並作
　以觀其復也雖然老氏於觀復則曰並作
　者蓋有無作止理雖異致其於達觀則一
　而已
夫物芸芸各歸其根
　徽宗註曰芸芸者動岀之象萬物出乎震
　相見乎離則芸芸並作英華發外說乎兊
　勞乎坎則去華就實歸其性宅命者性之
　本而性其根也精者神之母而神其子也
　精全則神王盡性則至於命
　䟽義曰物生若芸徐動而出則芸芸者動
　出之象也然物之動出各因其時觀四時
　之運行具八卦之妙用萬物之出與之出
　而不辭萬物之入與之入而不迕故自春
　徂夏爲天出而之人自秋徂冬爲人入而
　之天自其出而之人言之則出乎震而震
　者東方之卦也於時爲春物皆萌動相見
　乎離而離者南方之卦也於時爲夏物皆
　蕃鮮所謂芸芸並作英華發外也自其入
　而之天言之則說乎兊而兊者西方之卦
　也於時爲秋物皆至於揫歛勞乎坎而坎
　者北方之卦也於時爲冬物自歸根所謂
　去華就實歸其性宅也芸芸並作則春氣
　發而百草生也至於英華發外則苗而秀
　矣去華就實則正得秋而萬寳成也至於
　歸其性宅則復於無物矣易曰各正性命
　保合太和則播大鈞而凝形者性命固已
　均禀莊子曰精神生於道形本生於精則
　散專精而孕氣者精神固已和會然天使
　我有是之謂命命之在我之謂性能順其
　命乃能正其性是命者性之本而性其根
　也人之有生精具而神從之能保其精乃
　能合其神是精者神之母而神其子也惟
　知性達命然後能自本自根全之而不傷
　性因精集神然後能得母知子守之而不
　失所謂精全則神王非因精集神者能之
　乎所謂盡性則至於命非知性達命者能
　之乎莊子論純素之道始言一之精通終
　言不虧其神則精全神王可知也孟子論
　盡心之道始言養性事天終言修身立命
　則盡性至命可知也能明乎此其於達萬
　物之理特觀復者之餘事
歸根曰靜靜曰復命
　徽宗註曰留動而生物物生成理謂之形
　形體保神各有儀則謂之性未形者有分
　且然無間謂之命命亘古今而常存性更
　萬形而不易全其形生之人去智與故歸
　於寂定則知命之在我如彼春夏復爲秋
　冬體性抱神中以自考此之謂復命
　䟽義曰域留動之形者貌象聲色至眞咸
　寓孰不禀自然之成理莊子以謂物生成
　理謂之形經言物形之是已變保神之性
　者秀鍾靈備誘然皆上孰不具固有之儀
　則莊子以謂形體保神各有儀則謂之性
　詩言有物有則是已有生斯有性有性斯
　有形未形之初雖有分也且然而已未始
　有間所謂且然無間謂之命也有生曰性
　性禀於命命變而不窮非終始之可期非
　時數之所拘亘古今而常存也性與生俱
　生不爲貴賤加損不爲死生存亡更萬形
　而不易也惟全其形生之人存其形而不
　弊抱其生焉而不傷去知與故循天之理
　歸於寂定物不能遷矣去智與故若所謂
　不識不知不恃智巧是也歸於寂定若所
　謂寂然不動大定持之是也惟能如此故
　知命之在我而不與物化如彼春夏復爲
　秋冬動者靜作者息而知所止矣蓋春言
　天造始物秋言人爲之成夏言人事之戒
　冬言天道之復自春徂夏爲天出而之人
　自秋徂冬爲人入而之天春夏先秋冬後
　歛其散而一之落其華而實之則芸然流
　形者各復其根而不知矣性修反德德至
　同於初蓋亦如此若然則體性抱神中以
　自考而復命之常惡往而不暇莊子曰無
　爲復樸體性抱神蓋無爲復樸則純素是
　守故能體性抱神易曰敦復無悔中以自
　考也蓋因性而厚則外無所待故能中以
　自考夫惟如此則淡而無爲動而以天行
　其於復命也何有經於有物混成章言寂
　兮寥兮獨立而不改終之以逝曰遠遠曰
　反亦以歸於寂定然後可以復命之常故
　也是以先曰歸根後曰復命
復命曰常
　徽宗註曰常者對變之詞復命則萬變不
　能遷無間無歇與道爲一以挈天地以襲
　氣母
　䟽義曰即經緯以觀常與變之理經有一
　定之體故爲常而緯則錯綜往來故爲變
　常之與變猶經之與緯則常者對變之辭
　也然成而不變物所謂常變化無窮道所
　謂常物所謂常以常故弊道所謂常以變
　故常惟復命則自本自根自古以固存波
　之非惡湛之非美雖歷萬變於不可爲量
　數之中曾無以易其眞常信所謂萬變不
　能遷也若然則其神無却物奚自入焉是
　謂無間不以頃乆推移未嘗止也是謂無
　歇無問無歇與道爲一則亘古亘今獨立
　不改如稀韋氏得之以挈天地相爲長乆
　如伏羲氏得之以襲氣母相爲無窮其爲
　常也無以易此
知常曰明
　徽宗註曰知道之常不爲物遷故六徹相
　因足以鑑天地足以照萬物
　䟽義曰一而不變靜之至也道之常不與
　物遷者以靜而已惟靜也故不與動俱馳
　於萬物並作也以觀其復於物之芸芸也
　知歸其根觀復而歸根則其靜也萬物莫
　足以傾之矣是以六徹相因足以鑑天地
　足以照萬物蓋徹者不爲物所壅之謂目
　不爲色所壅故見曉而爲明耳不爲聲所
　壅故聽瑩而爲聰鼻之於臭徹而爲顫口
　之於味徹而爲甘以至心不弊於思慮徹
　而爲知知不昧於物理徹而爲德是所謂
　六徹相因者自目至於知六者相因不壅
　以虚一而靜故也虚則靜靜則明明則精
　神四達並流無所不極上際於天下蟠於
　地化育萬物不可爲象天地雖大於此乎
　可觀萬物雖多於此乎可形靜乎天地之
　鑑也萬物之照也非知常者未易臻此
不知常妄作凶
　徽宗註曰聖人知道之常故作則契理每
　與吉會不知常者隨物轉徙觸塗自患故
　妄見美惡以與道違妄生是非以與道異
　且不足以固其命故凶易曰復則不妄迷
　而不知復兹妄也已
　䟽義曰心與道合則作無非眞心與道離
　則動無非妄聖人者道之極也所以知道
　之常而不與物遷故作則契理無適而非
　眞每與吉會無往而不動動必迪吉履必
　考祥作德心逸日休作善而降之百祥也
　不知常者作無非妄去道愈遠與接爲構
　隨物轉徙日以心鬭觸塗生患故妄見美
　惡牽於好惡之私而不知齊美惡於一理
　故與道違妄生是非惑於毁譽之僞而不
　知化是非於兩忘故與道異蓋道不可須
　臾離既與道違又與道異則馳其形性寇
　於陰陽且不足以固其命禍莫大焉故凶
　易於序卦言復則不妄蓋復小而辨於物
　是爲無妄無妄者天之命萬物之所聽也
　故其象言天下雷行物與無妄無妄則物
　得其性矣至於迷而不復則失性而窮不
　能生生兹妄也已
知常容
　徽宗註曰知常則不藏是非美惡故無所
　不容
　䟽義曰道之眞常一而已矣體道之一以
　觀天下則紛錯萬殊同爲至妙孰有是非
　美惡之辨哉蓋排非提是則生於有執好
　美惡惡則索于自徇至人去有執之累而
　忘是非冥自徇之私而齊美惡兹無他知
　常而已知常則虚己遊世達乎無疵是非
　美惡不藏於心然後能廣乎無不容矣聖
　人之治虚其心者以此
容乃公
　徽宗註曰無容心焉則不獨親其親不獨
　子其子何私之有
　䟽義曰因物有見則私於自徇冥道無心
　則公於大同聖人家天下而兼覆子兆民
　而均育無容心焉故不獨親其親而愛無
　不至不獨子其子而慈無不廣又何私之
　有即天地觀之天無私覆地無私載凡囿
　乎兩間未始逃於覆載容乃公者蓋亦如
　之故觀天地則見聖人
公乃王
　徽宗註曰大道之行也天下爲公故天下
　樂推而不猒
　疏義曰道者爲之公人之所共由此記禮
　者載仲尼之言所以稱大道之行天下爲
　公治之要在知道而聖道爲群心之用聖
　人以道出治天下以心受道是以親而慕
　之懷而歸之發於心悦誠服至於悠乆不
　息天下樂推而不猒矣易所謂百姓與能
　此之謂也
王乃天天乃道
　徽宗註曰通天地人而位乎天地之中者
　王也一而大在上而無不覆者天也天地
　人莫不由之者道也盡人則同乎天體天
　則同乎道
　䟽義曰天地設位聖人成能域中四大王
　處一焉此通天地人而位乎天地之中者
　王也一者未離於有數而爲數之宗大者
　未離有體而爲體之極輕清在上兼覆廣
　容此一而大在上而無不覆者天也天得
　之而職氣覆地得之而職形載聖得之而
　職教化此天地人莫不由之者道也王者
　人道之極能盡人道則與天通豈非盡人
　則同乎天歟莊子曰王者天道則王乃天
　可知也天者道之大原能以天爲宗則與
　道爲一豈非體天則同乎道歟經曰天法
　道則天乃道可知也詩之大雅於無聲無
　臭而曰儀刑文王蓋文王所爲實與天合
　欲自天之道則亦儀刑文王而已是盡人
　則同乎天也又於不識不知而曰順帝之
　則蓋妙道之行實同乎天欲探道之妙則
　亦順帝之則而已是體天則同乎道也周
　家之盛聖作明述相守一道歌於聲詩所
　以爲三代之顯王者每得乎此
道乃乆没身不殆
　徽宗註曰道者萬世無弊庶物得之者昌
　關百聖而不窮蔽天地而不息故没身不
　殆殆近凶幾近吉不殆則無妄作之凶非
　知常者無與
　䟽義曰澤及萬世長於上古者道之乆也
　故萬世無弊所謂自古以固存者是以曲
　成而不遺運量而不匱故庶物得之者昌
　聖人體道而爲道之極參萬歳而一成純
　故關百聖而不窮亘古今而無弊故蔽天
　地而不息萬物並育而不相害敦能危之
　可謂没身不殆矣殆以怠故近凶所謂怠
　勝欽者是已幾以戒故近吉所謂吉之先
　見是已不殆則動皆契理每與吉會無妄
　作之凶自非聰明睿智足以知道之常者
　疇克爾
　　　太上章第十七
太上下知有之
　徽宗註曰在宥天下與一世而得惔怕焉
　無欣欣之樂而親譽不及無悴悴之苦而
　畏悔不至莫之爲而常自然故下知有之
　而已
　䟽義曰天下有常性一性有常德在之則
　存而不亡所以防其淫宥之則放而不縱
　所以守其遷不淫其性不遷其德則天下
　將自化與一世而得澹泊焉聖人以道莅
　天下常使民無知無欲使夫知者不敢爲
　則人雖有知無所用之孰有欣欣之樂瘁
　瘁之苦哉無欣欣之樂則其心恬惔而親
　譽不及無瘁瘁之苦則其心夷懌而畏侮
　不至無欲而自足無事而生定舒通平泰
　自得其得莫之爲而常自然則以相忘於
　道故也所謂下知有之者以此孟子謂王
　者之民皡皡如也惟此時爲然
其次親之譽之
　徽宗註曰澤加于民法傳于世天下愛之
　若父母故親之貴名起之如曰月故譽之
　此帝王之治親譽之迹彰而大同之道虧
　矣莊子曰舜有羶行百姓悦之詩於靈臺
　所以言文王之民始附也
　䟽義曰所以利物者莫如澤舜以好生之
　德洽于民心至周則發政施仁所謂澤加
　于民也所以致治者莫如法舜爲法於天
　下可傳於後世至周則庶事皆備所謂法
　傳于世也澤加于民法傳于世以此撫育
　則若保赤子天下愛之如父母孰不懷慕
　而親之乎以此施設則厥聞四馳貴名起
　之如日月孰不樂推而譽之乎帝之所興
　王之所成其德業發越於天下有不可得
　而掩者未有不本諸此所謂帝王之治親
　譽之迹彰也若然則大同之道虧與所謂
　下知有之蓋有間矣蓋大同則民無知無
　欲何親譽之有昔舜有羶行百姓慕之而
　鄧墟來十萬之家文王有靈德民皆樂之
　而靈臺歌始附之衆帝王之治所以致民
　之親譽者以此然則聖人豈有心於民之
　親譽哉盛德大業加施乎天下而親譽之
　至有不期然而然者矣
其次畏之侮之
　徽宗註曰道之以政齊之以刑故畏之舉
　天下以賞其善者不勸舉天下以罰其惡
　者不沮諸侯有問鼎大小輕重如楚子者
　陪臣有竊寳玉大弓如陽虎者此衰世之
　俗故侮之
　䟽義曰聖人以道在天下而刑政賞罰所
　以輔道而行也以刑政明天下之防範使
　民有所守以賞罰示天下之好惡使民知
　所禁一本於道而已若乃一於政刑而不
　岀於道適足革其面未足以革其心故畏
　之而已又至於侮之焉蓋道之以德則政
　已行矣道之以政則非有德也齊之以禮
　則刑以舉矣齊之以刑則非有禮也道之
　以政齊之以刑所以畏之者以民有遯心
　故也舉天下以賞其善者不勸舉天下以
　罰其惡者不沮又有如楚子之與陽虎或
　侮之者焉以不知以道在天下故也若夫
　政以行之刑以防之而法度明不賞而勸
　不罰而畏而勸沮公則有道存焉此又非
　有欠而爲之次矣
故信不足焉有不信
　徽宗註曰附離不以膠漆約束不以經索
　此至信也商人作誓而民始畔周人作會
　而民始疑信不足故也太上下知有之則
　當而不知以爲信其次畏之侮之則知詐
　頡滑機變之巧生而有不信者矣
　䟽義曰經曰其中有信則信之有諸已得
　之於自然莊子所謂附離不以膠漆約束
　不以纏索則以至信得之於自然也記曰
　大信不約則信之孚於人無待於或使記
　所謂商人作誓而民始畔周人作會而民
　始疑則以信不足失之於或使也蓋至信
　則因其固有未始有疑信不足則失其至
　眞故有不信太上下知有之則民性素樸
　同乎無知所以當而不知以爲信其次畏
　之侮之則民俗凋弊澆淳散樸所以機巧
　之變生而有不信者焉易曰不言而信存
　乎德行蓋至精默契適當人心是謂至信
　若乃爲機變之巧使俗惑於辨而無所用
　耻又何信之有以信不足故也
猶兮其貴言
　徽宗註曰以道觀言而天下之君正則言
　豈可易哉戒愼而弗敢輕也故言而世爲
　天下道行言自爲而天下化
　䟽義曰言者有言其所言者特未定也以
　道觀言則言者未嘗有言而有眞君者湛
　然而獨存矣故天下之君正也且言者風
　波則言豈可易哉戒愼而弗敢輕也言豈
　可易則所謂猶兮也言弗敢輕所謂貴言
　也古人所以戒金人之銘愼白圭之玷則
　知言之不可易而弗敢輕亦以明矣是以
　聖人言而民莫不信故言而世爲天下道
　畢見其情事而行其所爲故行言自爲而
　天下化夫何故以其鳴而當律言而當法
　故四方罔不是孚也
功成事遂百姓皆曰我自然
　徽宗註曰帝王之功聖人之餘事也使民
　甘其食美其服安其俗樂其業而餘事足
　以成帝王之功然謂我自然而已曰帝力
　何有於我哉此之謂太上之治
　䟽義曰帝王無爲而天下功特其緒餘土
　苴以每成功爾是所謂帝王之功聖人之
　餘事也惟其功成事遂則措天下於安平
　泰民無所施其智巧甘其食美其服安其
　俗樂其業而已食以止分故甘服以法華
　故美俗以不擾故安業以存生故樂是皆
　聖人之餘事足以成帝王之功而然也故
　百姓日用而不知則謂我自然曰帝力何
　有於我哉昔堯治天下康衢有莫匪爾極
　之謡所謂太上之治其在兹時乎


道德眞經疏義卷之四
















道德眞經䟽義卷之五莫五
　　　　太學生江澂䟽
　　　大道廢章第十八
大道廢有仁義
　徽宗註曰失道而後德失德而後仁失仁
　而後義仁以立人義以立我而去道也遠
　矣韓愈不原聖人道德之意廼以謂仁與
　義爲定名道與德爲虚位老君之小仁義
　其所見者小也莊子所謂蔽蒙之民
　䟽義曰道之大全冥於渾淪之中德分於
　道判爲剛柔之用蓋道不可致故道失而
　德德不可至故德失而仁仁可爲也爲之
　則近乎義故仁失而義所以去道爲愈遠
　即其本而論之則道一而已楊子所謂合
　則渾離則散者此也韓愈不原聖人道德
　之意乃以臆見曲說謂仁與義爲定名道
　與德爲虚位以老君小仁義爲所見者小
　殊不知仁義不外道德道德不廢安取仁
　義探本言之雖曰攘棄仁義而仁義已行
　於道德之間矣是其心豈眞以仁義爲不
　足以治天下哉其小仁義乃所以尊仁義
　也正莊周所謂蔽蒙之民也後世之士蔽
　於俗學無高明之見聞老氏之道術遂至
　於狂而不信而卑汙蹇淺末世窮年不免
　爲陋儒愈有以發之也
智慧出有大僞
　徽宗註曰民知力竭則以僞繼之
　䟽義曰至德之世民居不知所爲行不知
　所之適性而足安分而止功利機巧必忘
　夫人之心何所用其智力哉迨其欲慮一
　萌物誘於外智不足則困力不足則怠失
　其常然而汨於人爲所謂民智力竭而以
　僞繼之也聖人在宥天下欲斯民之復其
　性亦不以智治國而已故列子曰聖人恃
　道化而不恃智巧
六親不和有孝慈國家昏亂有忠臣
　徽宗註曰名生于不足故也莊子曰孝子
　不諛其親忠臣不諂其君臣子之盛也
　䟽義曰名者實之賔茍有其實名必從之
　然名常生於不足夫君子之成名莫大乎
　忠孝事其親者不擇地而安之斯爲孝茍
　以親之所言而然所行而善以諛其親非
　所謂孝事其君者不擇事而安之斯爲忠
　茍以君之所言而然所行而善以詁其君
　非所謂忠惟不諛其親不詁其君則忠孝
　之心無餘藴矣此臣子之盛也
　　　絕聖棄智章第十九
絶聖棄智民利百倍
　徽宗註曰道與之性一而不雜離道爲德
　是名聖智聖智立而天下始有喬詰卓鷙
　之行驚愚而明汙譽堯而非桀則聖智之
　利天下也少而害天下也多絶而棄之與
　道同體則各安其性命之情其利博矣
　䟽義曰無受之初性與道冥有受之後性
　與道違惟與道冥故無差殊所謂道與之
　性一而不雜者是也惟與道違故有分際
　所謂離道爲德是名聖智者此也原性之
　始妙本渾全聖智下愚初無殊品離道者
　外立其德失眞沈僞迷而不復因愚顯智
　遂有聖名聖智立則不能因性之自然而
　天下始有喬詰卓鷙之行喬則爲亢詰則
　窮深卓則難及鷙則不群皆非平易中正
　之行也於是飾智驚愚脩身明汙譽堯而
　非桀曾不知兩忘而化其道則聖智之利
　天下也少而害天下也多正與莊周言悦
　聖耶是相於蓻悦智耶是相於疵之意同
　矣惟知絶而棄之與道同體則因性自然
　舉天下於無爲之治無爲也而後安其性
　命之情蓋民復素樸安其性命則與一世
　而得澹漠其利可勝計耶信所謂其利博
　矣
絶仁棄義民復孝慈
　徽宗註曰孝慈天性也蹩躠爲仁踶跂爲
　義而以仁義易其性矣絶仁棄義則民將
　反其性而復其初不獨親其親不獨子其
　子其於孝慈也何有
　䟽義曰百行以孝爲本三寳以慈爲先孝
　慈之心生於固有之天性非僞爲也非外
　鑠也至於蹩躠爲仁而行非自然踶跂爲
　義而强於用力則是仁義易其性矣絶仁
　棄義民將性修反德德至同於初是謂反
　其性而復其初也若然則大道之行天下
　爲公不獨親其親老吾老以及人之老不
　獨子其子幼吾幼以及人之幼相愛而不
　知以爲仁端正而不知以爲義其於孝慈
　也人皆有之殆不知其所以然而然
絶巧棄利盜賊無有
　徽宗註曰爲機變之巧者無所用耻有欲
　利之心者不顧其義是皆穿窬之類也
　䟽義曰不羞惡則無以知恥不知耻則無
　以行義人之爲人以行己有恥爲貴以見
　利思義爲先能明乎此然後無爲其所不
　爲無欲其所不欲而歸於君子之途矣彼
　其爲機變之巧者則純白不備道所不載
　是無所用恥也彼其有欲利之心者則依
　仁蹈利讎僞假眞是不顧其義也無所用
　恥不顧其義則爲其所不爲欲其所不欲
　蓋異於非其有而取之者幾希所謂是皆
　穿窬之類也者以此
此三者以爲文不足故令有所屬
　徽宗註曰先王以人道治天下至周而彌
　文及其弊也以文滅質文有餘而質不足
　天下舉失其素樸之眞而日淪于私欲之
　習老氏當周之末世方將祛其弊而使之
　反本故攘棄仁義絶滅禮學雖聖智亦在
　所擯彼其心豈眞以仁義聖智爲不足以
　治天下哉先王之道若循環捄文者莫若
　質故令有所屬謂見素抱樸少私寡欲也
　䟽義曰夫寒積而成暑非一日也觀天時
　以驗人事則先王以人道治天下由簡以
　至備所以至周而彌文當是時事爲之制
　曲爲之防郁郁之文莫盛乎此然文極則
　弊患於滅質文有餘於尚華質不足於居
　實天下舉失其素樸之眞而凋於浮僞日
　淪於私欲之習而蔽於小智可不因其弊
　而救之乎老氏當周之末方將祛其弊而
　使之反本意有在於斯也故攘棄仁義而
　復性於自然絶滅禮學而相忘於道術雖
　聖智亦在所擯而莫之尚蓋欲天下輕末
　而重本祛其迹故也彼其心豈眞以仁義
　聖智爲不足以治天下哉夏尚忠商尚質
　周尚文或因或革或損或益先王之道若
　循環也然文之弊不可不救之以質亦猶
　四時之序夏反而爲秋也捄文莫若質故
　令有所屬也下文所謂見素抱樸少私寡
　欲此有所屬也
見素
　徽宗註曰語曰繪事後素素未受色見素
　則純粹而不雜
　䟽義曰繪事以素爲先故語曰繪事後素
　素未受色則白立而采色未彰素者性之
　質也謂之素以其不染諸物而已見素則
　明白洞達而一疵不覩純白内備而機心
　不存所謂純粹而不雜者也與莊子言明
　白入素與夫素也者謂其無所與雜也同
　意
抱樸
　徽宗註曰經曰樸散則爲器樸未嘗斲抱
　樸則靜一而不變莊子曰同乎無欲是謂
　素樸素樸而民性得矣
　䟽義曰器用以樸爲本故經曰樸散則爲
　器樸未嘗斲則體全而雕琢不加樸者性
　之眞也謂之樸以不雕以人僞而已抱樸
　則敦兮若樸而性眞自全無爲復樸而虚
　靜恬淡所謂靜一而不變者也與莊子言
　純樸不殘之樸同意然則素樸者民之常
　性也復性之常則淡然無欲自得其得正
　莊子所謂同乎無欲是謂素樸素樸而民
　性得也
少私寡欲
　徽宗註曰自營爲私而養心莫善於寡欲
　少私寡欲則定乎内外之分辨乎眞僞之
　歸德全而性復聖智之名泯矣
　䟽義曰蔽於一己則失其大同故自營爲
　私牽於利欲則汨其虚靜故養心莫善於
　寡欲私也欲也皆外游是務而非内觀皆
　人僞是滋而非性眞惟少私寡欲然後能
　定乎内外之分而知所輕重辨乎眞僞之
　歸而明於本末不遷其德而德全不淫其
　性而性復爲無爲事無事而聖智之名泯
　矣有治天下者哉
　　　絕學無憂章第二十
絶學無憂
　徽宗註曰學以窮理方其務學以窮理思
　慮善否參稽治亂能勿憂乎學以致道見
　道而絶學損之又損之以至於無爲而無
　不爲則任其性命之情無適而不樂故無
　憂
　䟽義曰理猶里也可以數度惟務學乃能
　探其頤道猶路也人所共由惟絶學乃能
　極其至學以窮理學之始也故經曰爲學
　日益蓋方其務學以窮理則思慮善否而
　求諸心參稽治亂而通其度是未能忘於
　思爲之益也能勿憂乎孔子以學之不講
　爲憂者此也學以致道學之終也故經曰
　爲道日損及其見道而絶學則墮肢體黜
　聰明離形去智而萬事銷亡損之又損而
　未始有物夫未始有物以至於無爲而無
　不爲則寂然不動感而遂通任其性命之
　情樂以忘憂無適而不樂焉故無憂孔子
　以飯䟽食飲水樂亦在其中者此也文子
　曰心有不樂無樂而不爲而終之以可謂
　能體道矣然則爲道日損故能樂道於此
　明矣
唯之與阿相去幾何善之與惡相去何若
　徽宗註曰唯阿同聲善惡一性小智自私
　離而爲二達人大觀本實非異聖人之經
　世在宗廟朝廷與大夫言不齊如此遏惡
　揚善惟恐不至人之所畏不可不畏故也
　䟽義曰以道冥物則同異所以藏以物分
　道則同異所以立自情言之以唯爲恭以
　阿爲慢善在所好惡在所惡固不同也即
　理觀之唯阿之發同於一聲善惡之混根
　於一性孰爲差别小智自私任情者也任
　情而私則各植一見妄爲區别所謂離而
　爲二者此也達人大觀任理者也任理以
　觀則總攝萬殊同爲至妙所謂本實非異
　者此也聖人冥心於道不見一物然於世
　人善惡不能有廢者蓋不欲自異於世而
　已是以出而經世在宗廟朝廷則便便以
　辨治爲事與下大夫言則有侃侃之和與
　上大夫言則有誾誾之欽所以稱情而爲
　禮爲禮以辨異故其不齊如此若然則惡
　者遏之善者揚之以公天下之是非以示
　天下之好惡惟恐不至則以人之所畏不
　可不畏俯而與人同也
人之所畏不可不畏
　徽宗註曰鼓萬物而不與聖人同憂者道
　也吉凶與民同患者事也體道者無憂涉
　事者有畏人之所畏而不知爲之戒能無
　患者鮮矣故君子以恐懼脩省詩曰畏天
　之威
　䟽義曰偶而應之者道也道則何思何慮
　鼓萬物而不與聖人同憂所謂寂然不動
　也匿而爲之者事也事則有思有爲吉凶
　與民同患所謂感而遂通天下之故也體
　道者入而侔於天故無憂涉事者出而交
　於人故有畏人之所畏而不知爲之戒能
　無患者鮮矣惟翼翼以盡其欽業業以致
　其愼然後能動必迪吉而無悔吝之虞也
　易曰君子以恐懼脩省詩曰畏天之威是
　皆戒之至也蓋恐懼脩省思患豫防之若
　伯益之儆戒無虞是也畏天之威以保天
　下若高宗之嚴恭寅畏者是也觀此則知
　人之所畏不可不畏者厥理明矣
荒兮其未央哉
　徽宗註曰世故之萬變紛糾而不可治難
　終難窮未始有極所謂善惡特未定也惟
　達者知通爲一
　䟽義曰六合之大萬物之多擾擾萬緒日
　投其前紛藉交錯繁不勝應則世故之萬
　變紛糾而不可治也周旋如轉輪反復如
　引鋸叢至沓來無有端倪則難終難測而
　未始有極也彼亦一是非此亦一是非所
　謂善惡特未定也世人善在所可惡在所
　否則是其所非非其所是雖有可否皆出
　於彼是之域而已烏知所謂恢詭譎怪道
　通爲一者乎惟達者釋智回光照之于天
　則物之所謂彼者果有定體耶無定體則
　物無非彼矣物之所謂是者果有定體耶
　無定體則物無非是矣物無彼是則知通
　爲一美惡善否蓋將簡之而不得又何譾
　譾然區别於其間哉
衆人熙熙如享太牢如春登臺
　徽宗註曰凡物以陽熙以陰凝熙熙者敷
　榮外見之象衆人失性之靜外游是務如
　悦厚味以養口體如覩高華以娛心志耽
　樂之徒去道彌遠
　䟽義曰陰陽者氣之大也物之孕氣以陽
　而熙陽融而亨故也以陰而凝陰止而靜
　故也或熙或凝唯其時物則熙熙者敷榮
　外見之象衆人失性之靜與物俱化務外
　游不務内觀如悦厚味以養口體曾不知
　淡乎無味非直太牢之享也如覩高華以
　娛心志曾不知見曉冥冥非直春臺之登
　也耽樂之徒皆累於物所以去道彌遠使
　其妙觀一性則萬法皆備即動而靜眞樂
　自全其於道也夫何遠之有
我獨怕兮其未兆若嬰兒之未孩
　徽宗註曰經曰復歸於嬰兒莊子曰不至
　乎孩而始誰嬰兒欲慮未萌疏戚一視怕
　兮靜止和順積中而英華不兆于外故若
　嬰兒之未孩
　䟽義曰人之有生形體密化其在嬰兒則
　性空無知經所謂常德不離而繼之以復
　歸於嬰兒者是也孩提則親愛已兆莊子
　所謂子生五月而能言不至乎孩而始誰
　者是也惟嬰兒之無知故居不知所爲行
　不知所之欲慮未萌而無所思疏戚一視
　而無所擇怕兮靜止則氣和而不暴性醇
　而未散和順積中而華不兆於外則因性
　自然而不假人事之華藻故若嬰兒之未
　孩蓋怕者心無所受也心無所受則淡然
　無物抱一守眞與嬰兒之未孩奚擇老氏
　垂世立教蓋欲使民復歸於嬰兒是以於
　專氣致柔則曰能如嬰兒於含德之厚則
　曰比於赤子其立言雖殊其欲性脩反德
　德至同於初則一而已
乗乗兮若无所歸
　徽宗註曰易曰時乗六龍以御天乗乗者
　因時任理而不倚于一偏故若無所歸
　䟽義曰萬物之變膠擾不齊唯變所適無
　所繫輆斯可以言乗乗易曰時乗六龍以
　御天龍以時乗蓋言乾道變化在乎趨時
　而已惟趨時則即彼之理因而乗之豈更
　駕哉故乗乗則因持而無所忤任理而莫
　之違順物自然而不倚於一偏故若無所
　歸與所謂萬物畢羅莫足以歸同意
衆人皆有餘
　徽宗註曰或問衆人曰富貴生貪生而慕
　利者奢泰之心勝而損約之志微故皆有
　餘其在道曰餘食贅行
　䟽義曰聖人重其道而輕其禄衆人輕其
　道而重其禄聖人曰於道行歟衆人曰於
　禄殖歟楊雄欲救當時之弊故設或人之
　問衆人而曰富貴生也蓋晋楚之富富以
　利也敦若保其至當趙孟之貴貴以爵也
　孰若存其良貴惟衆人見物而不見道貪
　生以肆其情慕利以窮其欲奢泰之心勝
　而侈靡者多損約之志微而節儉者寡故
　皆有餘焉曾不知其在道曰餘食贅行蓋
　道之所在以深爲根以約爲紀泰色淫志
　於食爲餘於行爲贅是謂盜夸非道也哉
我獨若遺
　徽宗註曰功蓋天下而似不自己
　䟽義曰聖人以道貸天下𩐎萬物而不爲
　義澤及萬世而不爲仁覆載天地刻雕衆
　形而不爲巧未始有其功也莊子内篇論
　明王之治有曰功蓋天下而似不自己以
　謂遊於無有蓋無有者道之妙用聖人以
　至無應天下之群有所以成帝王之功者
　眞餘事爾豈認以爲功而固有之哉
我愚人之心也哉純純兮
　徽宗註曰孔子曰吾與回言終日不違如
　愚純純兮天機不張而默與道契兹謂大
　智
　䟽義曰君子盛德容貌若愚顔回之謂歟
　觀其悟心齋之說進坐忘之妙聖人因其
　深造默識則曰吾與回言終日不違如愚
　所謂容貌若愚也且一性之眞湛然常存
　寂寞無爲而天機不張虚靜恬淡而默與
　道契則純白内備而朝徹見獨其爲智也
　大矣荀子曰無冥冥之志者無昭昭之明
　無惛惛之事者無赫赫之功此之謂歟然
　則我愚人之心也哉純純兮豈眞愚哉去
　小智而大智明故也
俗人昭昭我獨若昏俗人察察我獨悶悶
　徽宗註曰同乎流俗則昭昭以爲明而其
　明也小察察以爲智而其智也鑿遺物離
　人而徽倪于一世之習則惛然若亡而存
　悶然若鈍而利世俗豈得而窺之
　䟽義曰葆光而不露是爲明之至行其所
　無事是爲智之眞流俗之情蔽於蹇淺繕
　性於俗而與之同則昭昭以爲明而其明
　也小非所謂明之至察察以爲智而其智
　也鑿非所謂智之眞體道者異乎是微妙
　玄通深不可識遺物而不累於物離人而
　不誘於人卓然自拔於流俗之中惛然若
　亡而存如所謂湛兮似或存悶然若鈍而
　利如所謂愈鈍而後利其迹泯其用藏深
　妙眇冥不可測識世俗豈得而窺之孟子
　曰君子之所爲衆人固不識也
澹兮其若海
　徽宗註曰淵靜而性定道之全體
　䟽義曰淵乎其居漻乎其清淵靜而性定
　内保外不蕩澹兮其若海者道之全體也
　道之體雖不可見即海水之大以觀之則
　不以頃乆推移不以多少進退古人之大
　體其實似之
飂兮似無所止
　徽宗註曰變動而不居道之利用
　䟽義曰動而愈出運量不匱變動而不居
　不凝滯於物飂兮似無所止者道之利用
　也道之用雖不可見即摇落之風以觀之
　則動萬物而莫見其鼓舞之迹號萬竅而
　莫測其披拂之功至無之妙用其實似之
衆人皆有以我獨頑且鄙
　徽宗註曰桂可食故伐之漆可用故割之
　人皆知有用之用而莫知無用之用衆人
　皆有以是謂有用之用我獨頑且鄙是謂
　無用之用傳曰心不則德義之經爲頑古
　者謂都爲美謂野爲鄙頑則不飾智鄙則
　不見美神人以此不材
　䟽義曰經世之道以無用之用爲至桂可
　食故伐之漆可用故割之皆有用之用此
　材之患者也人皆知自伐其智自矜其能
　爲有用之用不知支離其德乃無用之用
　焉衆人皆有以是爲有用之用以其材故
　也我獨頑且鄙是爲無用之用以不材故
　也頑與冥頑之頑同鄙與都鄙之鄙同頑
　則不飾智言其無知鄙則不見美言其無
　文神人以此爲不材而不材乃所以爲大
　材也則無用之爲用明矣莊周於人間世
　始言曲轅社又言商丘大木終言桂以可
　食而伐漆以可用而割蓋明無用之用與
　有用之用不同如此然則遊人間世而吉
　凶與民同患可不知此
我獨異於人而貴求食于母
　徽宗註曰嬰兒慕駒犢從惟道之求而已
　夫道生之蓄之長之育之萬物資焉有母
　之意惟道之求此所以異於人之失性於
　俗
　䟽義曰道行於萬物善貸且成覆育無外
　可以爲天下母也凡有生之氣有形之狀
　豈有須臾離道者哉楊雄著問道篇有曰
　嬰兒慕駒犢從以明萬物唯道之求本於
　性之自然而非或使也天道由虚靜中化
　出萬有生之以遂其性蓄之以極其養長
　之使就育之使充萬物皆往資焉而不匱
　何異嬰犢之母懷乎蓋萬物由道以生出
　故道爲母而物爲子經曰有名萬物之母
　又曰天下有始以爲天下母則道有母之
　意可見矣世之人非惟不得其母又不能
　守之捨眞逐妄道將愈遠古人所以有揭
　竿求諸海之諭也若夫唯道之求者蓋亦
　異於人之失性於俗者歟
　　　孔德之容章第二十一
孔德之容惟道是從
　徽宗註曰一陰一陽之謂道物得以生謂
　之德道常無名豈可形容所以神其德德
　有方體同焉皆得所以顯道性脩反德德
　至同於初故惟道是從
　䟽義曰立天之道曰陰與陽一陰一陽所
　以爲道生而不有是謂玄德物得以生所
　以爲德道隱無名無體可見則非形容之
　所及德有定體有生皆全故爲人之所同
　得然德兼於道則道者所以微德之顯故
　無名之道所以神其德道散爲德則德者
　所以闡道之幽故有體之德所以顯其道
　能性脩反德復乎一之所起德至同於初
　復乎泰初之無名則德冥於道此所以惟
　道是從也
道之爲物惟恍惟惚
　徽宗註曰道體至無而用廼妙有所以爲
　物然物無非道恍者有象之可恍惚者有
　數之可推而所謂有者疑於無也故曰道
　之爲物
　䟽義曰道有體有用語道之體未始有物
　兹謂至無語道之用應而不窮兹謂妙有
　至無顯爲妙有此所以爲物妙有出於至
　無故物無非道道之爲物恍惚是見恍未
　有狀特心可況故爲有象之可見忽爲數
　始數由此滋故爲有數之可推恍之與惚
　若有若無謂之有而疑於無也道之爲物
　其幾是歟
惚兮恍兮中有象焉恍兮惚兮中有物兮
　徽宗註曰見乃謂之象形乃謂之物惚恍
　之中象物斯具猶如大空變爲雷風猶如
　大塊化爲水火以成變化以行鬼神是謂
　道妙
　䟽義曰物生然後有象則象者吉之先見
　故見乃謂之象四時散精爲物則物者囿
　於有形故形乃謂之物物象之具出於恍
　惚之中猶如風薄千山雷震乎天變於大
　空水之潤下火之炎上化於大塊所以成
　變化故昆蟲出入草木死生莫不待此以
　成所以行鬼神故自有形至於無形自有
　心至於無心莫不待此以行道之妙即此
　可見
窈兮冥兮中有精兮
　徽宗註曰窈者幽之極冥者明之藏窈冥
　之中至陰之原而天一所兆精實生焉
　䟽義曰幽在穴而難見爲窈故窈爲幽之
　極日藏六而爲冥故冥爲明之藏大明之
　上名爲至陽之原則窈冥之中是爲至陰
　之原至陰之所於方爲北天一生水於北
　在人爲精窈冥之中所以爲有精也
其精甚眞其中有信自古及今其名不去
　徽宗註曰精者天德之至正而不妄故曰
　甚眞一而不變故云有信且然無間故其
　名不去
　䟽義曰精者一之所生而天得一以清故
　精爲天德之至乾之七德而言純粹精則
　精爲天德可知止乎至一盡性而無僞是
　謂正而不妄玆非至眞乎得一以生未形
　者有分是謂一而不變兹非有信乎若然
　者萬物終始莫匪且然而一之精通未始
　有間此名之所以不去
以閲衆甫吾何以知衆甫之然哉以此
　徽宗註曰衆甫之變日逝而不停甚精之
　眞常存而不去聖人貴精故能閲衆甫之
　變而知其所以然無思也而寂然無爲也
　而不動然感而遂通天下之故則思爲之
　端起而功業之迹著非天下之至精其孰
　能與于此
　䟽義曰神奇化爲臭腐臭腐化爲神奇衆
　甫之變所以日逝而不停一之精通合于
　天倫甚精之眞所以常存而不去聖人貴
　精則得夫自古及今其名不去之道矣其
　於消息盈虚終則有始且有以語大義之
　方論萬物之理故能閲衆甫之變不知所
　以然而然也夫聖人以此洗心則常無思
　而寂然退藏於密則常無爲而不動然感
　而遂通天下之故昔之無思者不得不思
　昔之無爲者不得不爲思出於無思爲出
　於無爲則高大之功富有之業其迹著矣
　非天下之至精孰能與此是篇先言至精
　之德終言知衆甫之然者謂是故也
　　　曲則全章第二十二
曲則全
　徽宗註曰與物委蛇而同其波故全其形
　生而不虧莊子曰外曲者與人爲徒
　䟽義曰和其光而不耀同其塵而不異大
　同於物與之宛轉宜若曲也然後其身而
　身先外其身而身存致曲如此乃所以全
　其形生而不虧也莊子以與物委蛇而同
　其波爲衛生之經又曰外曲者與人爲徒
　惟外曲則不拂人之情兹非曲則全歟
枉則直
　徽宗註曰遺佚而不怨阨窮而不憫故内
　直而不失其正易曰尺蠖之屈以求信也
　䟽義曰遺之使佚宜怨而不怨阨之使窮
　宜憫而不憫宜若枉也然直而不律者乃
　所以全其直以訐爲直者適所以傷其義
　其枉如此是所謂直其正也易曰尺蠖之
　屈以求信也蓋屈則所以求其信兹非枉
　則直歟
窪則盈
　徽宗註曰無藏也故有餘
　䟽義曰藏山於澤藏舟於壑而忽已遁藏
　禾於囷藏水於皿而易已竭惟在我者能
　運而無積然後用之霈然而有餘莊子所
　謂無藏也故有餘者此也即萬物之理以
　明之窪則盈蓋可知已
弊則新
　徽宗註曰冬閉之不固則春生之不茂
　䟽義曰能歸根斯可以冀其芸芸有肅殺
　斯可以冀其敷榮惟歛藏於冬者旣固然
　後蕃鮮於春者必茂即四時之運以明之
　弊則新蓋可知已
少則得多則惑
　徽宗註曰道要不煩聞見之多不如其約
　也以支爲㫖則終身不解兹謂大惑
　䟽義曰道一而已矣故其要不煩多聞守
　之以約多見守之以卓惟聞見之多而能
　反說約然後有得於道若乃辨者之囿以
　支爲㫖則多言數窮未免乎累大惑者終
　身不解斯人之謂歟莊子曰夫道不欲雜
　亦是意也
是以聖人抱一爲天下式
　徽宗註曰其爲物不二則其生物不測惟
　天下之至精能爲天下之至神聖人抱一
　以守不摇其精故言而爲天下道動而爲
　天下則
　䟽義曰惟天下之至誠爲能盡物之性能
　盡物之性則可以贊天地之化育與天地
　參矣其爲物不二所謂誠也其生物不測
　所謂贊天地之化育也惟一能存精惟精
　能集神一者何也誠幾是已一之精通神
　固自全有精而後神從之也惟天下之至
　精能爲天下之至神抱一而已聖人盡此
　矣一而不變者能守而勿失則甚眞之精
　内保而不蕩若然則精神四達並流上際
　下蟠化育萬物不可爲象不得已而言言
　則成文而天下共由不得已而動動則成
　德而天下是傚也記所謂言而世爲天下
　道行而世爲天下則其爲天下式者乎
不自見故明
　徽宗註曰不蔽于一己之見則無所不燭
　故明
　䟽義曰明四目達四聰廣視聽而無所蔽
　塞故能旁燭無疆而知人情實也不蔽於
　一己之見者所以能無所不燭而爲明
不自是故彰
　徽宗註曰不私于一己之是而惟是之從
　則功大名顯而天下服故彰
　䟽義曰稽于衆舍己從人不自用而嘉言
　是聽故有赫赫之功而萬邦咸寧也不私
　於一己之是而惟是之從者所以能功大
　名顯使天下服而能彰
不自伐故有功
　徽宗註曰書曰汝惟不伐天下莫與汝爭
　功
　䟽義曰經曰自伐者無功書曰有其善喪
　厥善能不伐其功故人不爭而其功不去
　舜之命禹曰汝惟不伐天下莫與汝爭功
　其此之謂歟
不自矜故長
　徽宗註曰書曰汝惟不矜天下莫與汝爭
　能
　䟽義曰經曰自矜者不長書曰矜其能喪
　厥功惟不矜其能故人不爭而百姓與能
　舜之命禹曰汝惟不矜天下莫與汝爭能
　其此之謂歟
夫惟不爭故天下莫能與之爭
　徽宗註曰人皆取先己獨處後曰受天下
　之垢若是者常處于不爭之地孰能與之
　爭乎
　䟽義曰衆人尚力不尚德而求勝人故人
　皆取先聖人不敢爲天下先而道後其身
　故己獨處後己獨處後則知白而守黑知
　榮而守辱榮辱一視不以自好累其心是
　謂受天下之垢若然則以濡弱謙下爲表
　以空虚不毁萬物爲實處乎不爭之地積
　衆小不勝爲大勝也常處不爭之地物敦
　能與之爭乎
古之所謂曲則全者豈虚言哉誠全而歸之
　徽宗註曰聖人其動若水以交物而不虧
　其全其應若繩以順理而不失其直知窪
　之爲盈無亢滿之累知弊之爲新無夸耀
　之迹若性之自爲而不知爲之者致曲而
　已故全而歸之可以保身可以盡年而不
　知其盡也是謂全德之人豈虚言哉
　䟽義曰水之爲物因器方圓物莫能爭聖
　人動出如此故能與物委虵而全其形生
　所謂其動若水以交物而不虧其全也繩
　之爲物集系爲之其理常直聖人應物如
　此故能順物之枉而直在其中所謂其應
　若繩以順理而不失其直也知窪之爲盈
　則大盈若冲卑以自牧矣何亢滿之累知
　弊之爲新則和光同塵未嘗自矜矣何夸
　耀之迹凡此非知曲枉窪弊之利强勉以
　行之也若性之自爲而不知其由然虚己
　以應不與物迕以致其曲而已故全而歸
　之則可以保身而無危疑之憂可以盡年
　而無短折之患與天地相爲長乆而不知
　其盡也若是者可名爲全德之人豈虚言
　哉誠全而歸之
　　　希言自然章第二十三
希言自然
　徽宗註曰希者獨立于萬物之上而不與
　物對列子所謂疑獨者是也去智與故循
　天之理而不從事於外故言自然
　䟽義曰道經曰聽之不聞名曰希德經曰
　大音希聲希者概而有間非聽所聞所謂
　獨立乎萬物之上而不與物對者也列子
　言不生者疑獨蓋不生者能生生不生則
　疑於獨立物莫能偶所謂疑獨其希之謂
　歟是以黜其聰明而去智與故與天合德
　而循天之理巍然處其所不從事於外固
　非或使之所能爲也故言自然
故飄風不終朝驟雨不終曰孰爲此者天地
天地尚不能乆而况於人乎
　徽宗註曰天地之造萬物風以散之委衆
　形之自化而雨以潤之任萬物之自滋故
　不益生不勸成而萬物自遂于天地之間
　所以長且乆也飄驟則陰陽有繆戾之患
　必或使之而物被其害故不能久
　䟽義曰天施地生百昌並植然撓萬物者
　莫疾乎風潤萬物者莫潤乎水故風以鼓
　舞衆形委其自化而物得條達雨以潤澤
　萬物任其自滋而物得茂大常因自然非
　益生也不爲助長非勸成也故生化形色
　遂于兩間此所以爲長乆之道若乃風疾
　轉而爲飄而雨暴聚而爲驟此非陰陽之
　和乃繆戾之患其於物也益生勸成非因
　自然物反蒙其害矣其能乆乎
故從事於道者道者同於道德者同於德失
者同於失同於道者道亦得之同於德者德
亦得之同於失者失亦得之
　徽宗註曰希則無所從事無聲之表獨以
　性覺與道爲一而不與物共豈德之可名
　失之可累哉惟不知獨化之自然而以道
　爲難知爲難行疑若登天然似不可及也
　廼始苦心勞形而從事於道或倚于一偏
　或蔽于一曲道術爲天下裂道者同於道
　德者同於德失者同於失而不自得其得
　則其得之也適所以爲失歟
　䟽義曰獨立于萬物之上不從事於外者
　希也能不用聰明默而識之於無聲之中
　獨能聞和則與道冥會而物莫能偶矣道
　至於此無損無益何得可名何失可累昧
　者不能朝徹而見獨故不知獨化之自然
　道本易知而天下莫能知於是以道爲難
　知矣道本易行而天下莫能行於是以道
　爲難行矣或求道於高遠若登天而不可
　及曾不知每下愈况而不拘於高也則雖
　心有所係以苦其思能有所技以勞其形
　而從事於道其何所得乎以此從事則在
　道爲一偏在物爲一曲道之大全於是裂
　矣夫人生均有獨化不因物而得失性者
　從事於道則吾所謂獨立於萬物之上者
　復臣於道矣雖於道德失之三等而有所
　得然非自得其得也同歸於失而已矣
信不足有不信
　徽宗註曰信則不妄妄見眞僞以道爲眞
　以物爲僞則於信爲不足故有不信惠施
　韓非之徒皆原於道而失之也遠信不足
　故也
　䟽義曰經曰信者吾信之不信者吾亦信
　之得信也萬物雖殊無非實者視不信猶
　信乃眞信也惟知道不違物而不以道爲
　眞知物無非道而不以物爲僞故無往而
　不信矣若夫信不足者生乎妄見以道爲
　眞以物爲僞不知大全自生分别爾故信
　不足者有不信也若惠施之好辯韓非之
　刑名不知以眞冥妄眞妄一眞而去道遠
　者凡以信不足爾

道德眞經䟽義卷之五










道德眞經䟽義卷之六莫六
　　　　太學生江澂䟽
　　　跂者不立章第二十四
跂者不立跨者不行
　徽宗註曰跂而欲立跨而欲行違性之常
　而冀形之適難矣以德爲循則有足者皆
　至
　䟽義曰跂者支而不正則不能嶷然有立
　矣跨者行之不遽則不能憧憧往來矣跂
　而欲立跨而欲行是不能安於恬惔適性
　而止者也違性之常而冀形之適難矣惟
　知率性自得而以德爲循不矯拂以爲僞
　則有足者可至若叔山無趾王駘之兀者
　無所不至矣
自見者不明自是者不彰自伐者無功自矜
者不長其在道也曰餘食贅行
　徽宗註曰自見則智不足以周物故不明
　自是則仁不足以同衆故不彰有其善喪
　厥善故無功矜其能喪厥功故不長道之
　所在以深爲根以約爲紀泰色淫志豈道
　也哉故於食爲餘於行爲贅
　䟽義曰蔽於一己之見則於事有所不燭
　故智不足以周物而不明私於一己之是
　則於是有所不從故仁不足以同衆而不
　彰惟不伐者然後天下不與之爭功若有
　其善則其善喪矣何功之有惟不矜者然
　後天下不與之爭能若矜其能則其功喪
　矣何長之有惟聖人與道爲一以深爲根
　退藏於密而得夫不自見之明以約爲紀
　不志乎期費而得夫不自是之彰去泰而
　無泰色未嘗自伐去奢而無淫志未嘗自
　矜此所以聖益聖也苟不知出此豈所以
　爲道乎其於食則爲餘其於行則爲贅皆
　劵外之所有而非劵内也
物或惡之故有道者不處也
　徽宗註曰侈於性則盈天之所虧地之所
　變人之所惡也故有道者不處
　䟽義曰天道虧盈而益謙地道變盈而流
　謙人道惡盈而好謙若乃泰色淫志以自
　處是侈於性而自盈矣宜爲天之所虧地
　之所變人之所惡也聖人不然常以濡弱
　謙下爲表彼不知滿假多累而侈性以自
　盈宜有道者所不處
　　　有物混成章第二十五
有物混成先天地生
　徽宗註曰氣形質具而未相離曰渾淪合
　於渾淪則其成不虧易所謂太極者是也
　天地亦待是而後生故云先天地生然有
　生也而非不生之妙故謂之物
　䟽義曰太初者氣之始太素者質之始三
　者未分名曰渾淪渾淪之初大樸未散易
　所謂太極者是也故合於渾淪而其成不
　虧易有太極是生兩儀太極者兩儀之所
　受中故天地待是以生入於無生則一氣
　渾淪而冥乎至賾降於有生則輕清重濁
　而見於有象有生也豈爲不生之妙乎謂
　之物固其所也
寂兮寥兮
　徽宗註曰寂兮寥兮則不涉于動不交于
　物湛然而已
　䟽義曰寂然不動則寂者未始涉于動也
　太虚寥廓則寥者未始交于物也不涉于
　動不交于物則無聲無臭湛然而已
獨立而不改
　徽宗註曰大定持之不與物化言道之體
　䟽義曰自本自根自古固存萬物莫能傾
　萬變莫能遷此之謂大定持之若是則萬
　化無極而道常自若兹非道之體乎
周行而不殆
　徽宗註曰利用出入往來不窮言道之用
　䟽義曰物出而與之俱出物入而與之俱
　入民咸用之無往不存此之謂利用出入
　若是則一往一來而所以常無窮兹非道
　之用乎
可以爲天下母
　徽宗註曰萬物恃之以生
　䟽義曰生者不能自生惟不生者能生生
　萬物之生所以必恃於道也經曰萬物恃
　之以生而不辭又曰天下有始以爲天下
　母
吾不知其名字之曰道强爲之名曰大
　徽宗註曰物生而後有象象而後有滋滋
　而後有數名生於實實有數焉字者滋而
　已道常無名故字之大者對小之稱故可
　名焉道之妙則小而幽道之中則大而顯
　䟽義曰左氏曰物生而後有象象而後有
　滋滋而後有數物生以水水兹而滋者滋
　也可婁以聚可支以散者數也滋者數之
　先見未至於凝形數者滋之已成固囿於
　實體物成數定多寡可見者名之所生故
　名生於實實有數焉字而子之令轉生出
　者字之爲義故字者滋而已無名天地之
　始道則生天生地故道常無名精小之微
　埒大之盛故大者對小之稱無名則道之
　妙道之妙則小而幽故也所以字之大則
　道之中道之中則大而顯故也所以可名
　焉復於至幽則小而與物辨所謂道之妙
　則小而幽也顯於至變則大而與物交所
　謂道之中則大而顯也
大曰逝
　徽宗註曰運而不留故曰逝
　䟽義曰語曰逝者如斯夫不舍晝夜則逝
　以言其不留故運而不留所以爲逝道之
　大雖不外乎形數然運而無積故大曰逝
逝曰遠
　徽宗註曰應而不窮故曰遠
　䟽義曰經曰玄德深矣遠矣則遠以言不
　窮故應而不窮者所以爲遠道之逝雖未
　離乎往來然未始有封故逝曰遠
遠曰反
　徽宗註曰歸根曰靜靜而復命故曰反道
　之中體方名其大則徧覆包含而無所殊
　易所謂以言乎遠則不禦也動者靜作者
　息則反復其道不離于性易所謂以言乎
　邇則靜而正也
　䟽義曰反者道之動則反者復乎靜所謂
　歸根曰靜靜曰復命也夫道顯於至變則
　大而與物交道復於至幽故小而與物辯
　惟與物交故可名其大覆載萬物一視同
　仁徧覆包含而無所殊惟與物辯故可名
　以小動者以靜作者以息反復其道不離
　于性方與物交則易所謂以言乎遠則不
　禦也及與物辯則易所謂以言乎邇則靜
　而正也道以去本爲遠其去也運而不留
　應而不窮遠則不禦者非與物交之時乎
　道以反本爲邇其反也歸根而靜靜而復
　命邇則靜而正者非與物辯之時乎
故道大天大地大王亦大
　徽宗註曰道覆載天地者也天無不覆地
　無不載王者位天地之中而與天地參故
　亦大
　䟽義曰道在太極之先而不爲高在六極
　之下而不爲深列子所謂天地之表不有
　大天地者乎則道能覆載天地矣輕清在
　上者爲天及其無窮則星辰萬物無不覆
　焉重濁在下者爲地及其廣厚則華嶽河
　海無不載焉王者體是位乎其中達爲三
　才有相通之用辯爲三極有各立之體固
　能擬天地而參諸身矣此域中之大所以
　有四雖然由非大而列爲大猶未離乎有
　形自太一而分爲四猶未離乎有數雖曰
　有形而不礙於形雖曰有數而不制於數
　兹其所以爲大歟
域中有四大而王處一焉
　徽宗註曰自道而降則有方體故云域中
　靜而聖動而王能貫三才而通之人道於
　是爲至故與道同體與天地同功而同謂
　之大
　䟽義曰道之未降則合於渾淪而無分故
　上言混成道之既散則囿於方體而可見
　故此言域中方未離神天之本宗是爲靜
　而聖及其應帝王之興起是爲動而王惟
　由靜而動由聖而王斯能通天地人而盡
　人道之極夫興事造業其一上比者王也
　其一上比則與天同矣蓋以王者能盡人
　道能盡人道則同乎天故也經曰王乃天
　夫王道如此之至宜乎域中之大而與居
　其一也夫然故道隱無名獨與之遊旣與
　道同其體天地設位聖人成能又與天地
　同其功則道也天地也聖人也同出一本
　貫而通之盡人而同乎天體天而同乎道
　未可以差殊觀也
人法地地法天天法道道法自然
　徽宗註曰人謂王也天不産而萬物化地
　不長而萬物育帝王無爲而天下功其所
　法者道之自然而已道法自然應物故也
　自然非道之全出而應物故降而下法
　䟽義曰上言道大天大地大王亦大此言
　人法地是以知其人謂王也夫天無爲以
　之清任萬物之自滋則不産而萬物化斯
　天之神也地無爲以之寧委衆形之自殖
　則不長而萬物育斯地之富也上必無爲
　而用天下下必有爲爲天下用則無爲而
　天下功帝王之大也三者如此凡以法道
　之自然故也蓋人非不法天也而曰法地
　地非不法道也而曰法天則以語道必有
　其序故也要之皆本於自然而已故終之
　以道法自然且即有物論之則自然在其
　上即非物論之則自然在其下有自則有
　他有然則有滅自然非道之全也而道法
　之者道出應物其法之也降而下法故也
　莊子曰偶而應之者道也此之謂歟
　　　重爲輕根章第二十六
重爲輕根靜爲躁君是以君子終日行不離
輜重
　徽宗註曰重則不摇奪而有所守故爲輕
　根靜則不妄動而有所制故爲躁君靜重
　以自持則失之者鮮君子終曰行不離輜
　重是以履畏塗而無患
　䟽義曰楊雄曰取四重重則不輕矣經曰
　守靜篤靜則不撓矣惟不輕則物不能遷
　而中有所主故不爲摇奪而有所守惟不
　撓則未嘗躁進而能應群動故不爲妄動
　而有所制重而有守所以爲輕根靜而有
　制所以爲躁君能自守以靜則群動不能
　遷能自持以重則外物不能汨失之者鮮
　固其所也凡物之行有累則重而運無累
　則輕而速行以輕爲速然必待輜重以自
　給雖履畏塗而無中道之困是以無患也
雖有榮觀燕處超然
　徽宗註曰榮觀在物燕處在身身安然後
　物可樂
　䟽義曰莊子曰駢於明者亂五色淫文章
　青黄黼黻之煌煌此榮觀所以爲在物孟
　子曰四支之于安佚也此燕處所以爲在
　身文王誕先登于岸其身安矣然後臺沼
　之樂見于靈臺身安然後物可樂於此可
　見是以雖有榮觀必先以燕處超然也
如何萬乗之主而以身輕天下
　徽宗註曰天下大物也有大物者懔乎若
　朽索之馭六馬故不可以身輕天下
　䟽義曰無爲而寡過易有爲而無累難治
　天下者豈可易而爲之耶禹稱堯曰惟帝
　其難之湯自謂曰慄慄危懼凡以有爲者
　難於無累故爾然則有大物者宜懔乎若
　朽索之馭六馬故不可以身輕天下
輕則失臣躁則失君
　徽宗註曰不重則不威故失臣不倡而和
　則犯分故失君
　䟽義曰貌重則有威自然之理也不重則
　不威矣蓋君尊而臣卑唯君尊故不欲輕
　君倡臣和自然之分也不倡而和則犯分
　矣蓋君先而臣從惟臣從故不欲躁
　　　善行章第二十七
善行無轍迹
　徽宗註曰所存者神所過者化故無轍迹
　䟽義曰神無方無體而冥於道故所存者
　神化因形移易而涉於迹故所過者化在
　道者存而索至在迹者過而不守其行如
　此宜無轍迹可尋
善言無瑕謫
　徽宗註曰和以天倪因以曼衍故無瑕謫
　言行之大始於擬議而終於成變化唯聖
　人爲能善其言行而成變化之妙故行無
　轍迹之可尋言無瑕謫之足累
　䟽義曰天倪者性命之端曼衍者無窮之
　變和同乎性命之端而因以無窮之變則
　言而足終日言而盡道爲言若此宜無瑕
　謫之累且自易觀之象爲天下之至賾君
　子則擬象而言爻爲天下之至動君子則
　議爻而動言行存乎人變化在天地言行
　始于擬議而終于成變化則言行者君子
　之樞機也惟聖人得言之解爲行之宗可
　以爲千里之應可以致天地之動變化之
　妙其成在我如是而行則行而無迹獨往
　獨來惟大方之蹈尚何轍迹可尋哉如是
　而言則言而當法設之以神無斯言之玷
　尚何瑕謫爲累哉
善計不用籌筭
　徽宗註曰通于一萬事畢況非數者乎故
　不用籌筭而萬殊之變若數一二
　䟽義曰能知一則無一之不知以天下之
　數皆生于一故爾能通其一故萬事可畢
　既已爲一乃麗于數麗于數者猶可以知
　萬況不麗于數而能生數者乎宜其不用
　籌畫計筭萬變之殊雖若甚衆而若數一
　二也
善閉無關楗而不可開
　徽宗註曰塗郤守神退藏於密
　䟽義曰塞兊閉門執神而固物不能易其
　眞塗郤守神者然也莊子言無視無聽抱
　神以靜幾是已眇阜深根晦位冥畛而世
　不能窺其迹退藏於密者然也莊子言藏
　乎無端之紀幾是已以是處己雖無關楗
　敦得而開之夫是之謂善閉
善結無繩約而不可解
　徽宗註曰待繩約而固者是削其性也或
　不言而飲人以和與人並立而使人化則
　不約而固孰能解之
　䟽義曰天下有常然一性之眞是已與生
　俱生確乎不拔豈待繩約而固哉待繩約
　而固者是戕其眞而散其樸也故爲削其
　性善結者不然沃人之心本乎至和而無
　俟於言正容悟物使人意消而不假於勢
　莊子所謂或不言而飲人以和與人並立
　而使人化正此意也若然則附離不以膠
　漆約束不以纏索孰能解之
是以聖人常善救人故無棄人常善救物故
無棄物
　徽宗註曰善者道之繼冥於道則無善之
　可名善名立則道出而善世聖人體道以
　濟天下故有此五善而至于人物無棄然
　聖人所以愛人利物而物遂其生人樂其
　性者非意之也反一無迹因其常然而已
　世喪道矣天下舉失其恬惔寂寞之性而
　日淪于憂患之域非聖人其敦救之
　䟽義曰易曰一陰一陽之謂道繼之者善
　也故善爲道之繼復乎大道之原則善之
　與惡蓋將簡之而不得故無善之可名散
　爲可欲之善則本之以道而善兼天下此
　善名之所以立也自善行以至善結聖人
　所以有此五善至於人物無棄在乎能體
　道以濟天下故也夫聖人愛人而救之使
　人樂其生利物而救之使物遂其性曾何
　容心哉反一無迹循道而不違因其常然
　乗禮而不迕任萬物之自生百姓之自治
　而已雖然苟非其人道不虚行道無以興
　乎世故民失其恬惔寂寞之性樊然殽亂
　薾然疲役日淪於憂患之域不有以在宥
　之安能使不淫其性不遷其德哉非職教
　化者以道任天下之重出道善世俾民物
　各安其性命之情孰能成善救之功哉
是謂襲明
　徽宗註曰襲者不表而出之襲明則光矣
　而不耀
　䟽義曰龍之爲物能見能隠襲則隱而未
　見也以隱也故衣在内則襲有不表而出
　之之意與惕襲不相因之襲同襲明則圖
　滑疑之耀去形諜之光不自用其明故也
　聖人之於世豐智源而嗇出衆人昭昭我
　獨若昏者爲是故爾莊子所謂光矣而不
　耀是已
故善人不善人之師不善人善人之資
　徽宗註曰資以言其利有不善也然後知
　善之爲利
　䟽義曰凡利之路可化以爲貨可有以爲
　賄資之爲利利之次也故資以言其利見
　善脩然必以自存見不善愀然必以自省
　則有不善人然後善人之功利著此不善
　人爲善人之資也孔子曰三人行必有我
　師焉擇其善者而從之其不善者而改之
　亦是意也
不貴其師不愛其資
　徽宗註曰天下皆知善之爲善斯不善已
　善與不善彼是兩忘無容心焉則何貴愛
　之有此聖人所以大同於物
　䟽義曰論性之本善否一致自常人言之
　有善也不善爲之對自聖人言之善者吾
　善之不善者吾亦善之其心空然初無去
　取彼不善人之師夫何所貴彼善人之資
　夫何所愛彼是莫得其偶兩忘而化於道
　知夫善惡之辨生乎妄見夫何剪剪分别
　而生貴愛之心哉大同於物於聖人見之
雖智大迷是謂要妙
　徽宗註曰道之要妙不覩衆善无所用智
　七聖皆迷无所問塗義協于此
　䟽義曰善者離道而爲之也智者道出而
　生之也道之要妙冥善惡於一致故不覩
　衆善以智索之而不得故无所用智難終
　難窮難測難識是豈智巧果敢之列哉此
　所以大迷也昔者黄帝將見大隗乎具茨
　之山至於襄城之野而方明滑稽之徒七
　聖皆迷無所問塗蓋大隗則道之要妙之
　譬也七聖則未免乎用智之譬也七聖皆
　迷無所問塗則以見道之要妙不可以智
　知矣莊周之書與老氏相爲表裏蓋見于
　此
　　　知其雄章第二十八
知其雄守其雌爲天下谿爲天下谿常德不
離復歸於嬰兒
　徽宗註曰雄以剛勝物雌柔靜而已聖人
　之智知所以勝物矣而自處于柔靜萬物
　皆往資焉而不匱故爲天下谿谿下而流
　水所赴焉蓋不用壯而持之以謙則德與
　性常合而不離是謂全德故曰常德不離
　復歸於嬰兒氣和而不暴性醇而未散嬰
　兒也孟子曰大人者不失其赤子之心
　䟽義曰雄陽物也體剛而乗物故能以剛
　勝物雌陰物也體柔而承物故特柔靜而
　已聖人之智威可以服海内力可以旋天
　地則知所以勝物矣是爲知其雄也然雖
　剛也必沉潜而處乎柔雖動也必深密而
　處乎靜是能守其雌也惟處乎柔故能不
　絶物惟處乎靜故足以應群動既以與人
　己愈有德澤洋溢未始有匱是所以爲天
　下谿也且地不滿東南故百川水潦歸之
　則谿下地宜爲流水所赴聖人守雌以柔
　靜受萬物而不辭何以異此且壯以有立
　剛克之事執謙之柄柔克之事聖人於剛
　則沉潜故不用壯於柔則立本故持之以
　謙不用壯而持之以謙是乃知雄而守雌
　也德出於性初未嘗離一於剛則焚其和
　一於柔則无以立惟知雄而有其剛守雌
　而濟以柔則成和之修充於所性天渾然
　成斯爲全德之人矣其與嬰兒也奚擇蓋
　嬰兒氣專志一故和而不暴欲慮未充故
　醇而未散惟德與性合而不離故復歸於
　嬰兒也孟子所謂大人不失其赤子之心
　與此意同
知其白守其黑爲天下式爲天下式常德不
忒復歸於無極
　徽宗註曰白以况德之著黑以况道之復
　聖人自昭明德而默與道會無有一疵天
　下是則是傚樂推而不猒故爲天下式正
　而不妄信如四時無或差忒若是者難終
　難窮未始有極也故曰常德不忒復歸於
　無極書於洪範言王道曰歸其有極老氏
　言爲天下式曰復歸於無極極中也有極
　者德之見於事以中爲至無極者德之復
　于道不可致也
　䟽義曰白陰之中於方爲西萬寳既成之
　所故以況德之著黑探其本於方爲北萬
　物歸根之時故以況道之復聖人發乎天
　光照臨下土則自昭者一性之德是爲知
　其白退藏於密不出其宗則默會者又本
　乎道是爲守其黑道德純備無有一疵故
　有則可則而天下是則有效可傚而天下
　是傚無思不服樂推於當時盛德難忘不
　猒于悠乆故爲天下式也惟爲天下式故
　其正則止一而不遷其時則相因而必至
　正而不忒未始有妄信矣不期如彼四時
　德至於此何差忒之有若是者眞精之原
　同乎天倫孰要其所終孰知其所窮蓋萬
　化而未始有極兹所以爲常德不忒歟雖
　然書於洪範言王道曰歸其有極老氏言
　爲天下式曰歸於無極者何也蓋洪範之
　作箕子所以闡道之妙道經之作老氏所
　以微道之顯闡道者以道中庸爲主故云
　有極蓋德之見于事以中爲至也微道者
　以極高明爲主故云無極蓋德之復乎道
　不可致也極中也猶屋之有極衆材之所
　會猶天之有極衆星之所共或有或無各
　有所當而已
知其榮守其辱爲天下谷爲天下谷常德乃
足復歸於樸
　徽宗註曰性命之外無非物也世之人以
　得爲榮以失爲辱以泰爲榮以約爲辱惟
　聖人爲能榮辱一視而無取舍之心然不
　志於期費而以約爲紀亦虚而已故爲天
　下谷谷虚而能受應而不藏德至於此則
　至矣盡矣不可以有加矣故曰常德乃足
　樸者道之全體復歸於樸廼能備道夫孤
　寡不穀而王公自以爲稱故抱樸而天下
　賔
　䟽義曰一性凝寂至虚而已自劵之外無
　適非妄則性分之外皆爲物也然世之人
　得之若驚而喜失之若驚而憂此以得爲
　榮以失爲辱也或充詘於富貴或隕穫於
　貧賤此以泰爲榮以約爲辱也聖人知夫
　物之來不可拒故不以得爲榮其去不可
　止故不以失爲辱榮辱一視而無取捨之
　心遊於劵内而不志乎期費内保不蕩而
　以約爲紀極天下之至虚而無一毫之攖
　故爲天下谷也蓋谷之爲物虚而能受受
　而不藏虚而能應應而不竭在我之德其
　虚若此故能應天下之群實至矣盡矣不
　可以有加矣兹所以爲常德乃足歟虚靜
　之中有物混成道之體也木之爲樸未散
　爲器其質全矣道之全體乃在於此能復
　歸於樸則明於大本大宗是爲能備道雖
　然孤寡不穀人之所惡而王公之貴自以
　爲稱凡以明道而知貴之本也抱樸則得
　其道矣得道者多助故天下賔抱樸而天
　下賔經所謂樸雖小天下莫能臣侯王若
　能守萬物將自賔也
樸散則爲器
　徽宗註曰形而上者謂之道形而下者謂
　之器有形名焉有分守焉道則全天與人
　合而爲一器則散天與人離而爲二
　䟽義曰超乎太極之先者道也故形而上
　者謂之道未離方體之内者器也故形而
　下者謂之器道之與器有形之可名有分
　之可守自道言之則大易未判有物混成
　故全天與人合而爲一自器言之則大樸
　既散隱顯旣分故散天與人離而爲二
聖人用之則爲官長
　徽宗註曰道之全聖人以治身道之散聖
　人以用天下有形之可名有分之可守故
　分職率屬而天下理此之謂官長易曰知
　微知彰知柔知剛萬夫之望與此同義
　䟽義曰道之眞以治身所謂道之全聖人
　以治身也道之土苴以治天下所謂道之
　散聖人以用天下也惟散道以用天下則
　舉而措之者有分有守其形可見而其名
　可言有形有名其能可因而其材可任有
　形之可名有分之可守故分職率屬而天
　下理矣莊子論大道之序言仁義已明而
　分守次之分守已明而形名次之繼之以
　必分其名必由其名此之謂太平治之至
　也義與此合聖人用之則爲官長於此可
　見易言知微知彰知柔知剛其道德全備
　仁義兩得足以爲萬夫之望官長之謂乎
故大制不割
　徽宗註曰化而裁之存乎變刻彫衆形而
　不爲巧
　䟽義曰因形移易謂之化離形頓革謂之
　變由化而至於變道之序也聖人知變化
　之道而兆於變化制物而不制於物如易
　所謂化而裁之存乎變者也然雖制物而
　无辨物之迹刻彫衆形而不爲巧焉所謂
　方而不割者也非大制未易至此
　　　將欲章第二十九
將欲取天下而爲之者吾見其不得已
　徽宗註曰天下大物也有大物者不可以
　物物而不物故能物物明乎物物者之非
　物而無以天下爲者若可以寄託天下將
　欲取天下而爲之則用智而恃力失之遠
　矣是以聖人任道化而不尚智力秦失之
　强殆謂是歟
　䟽義曰凡有貌像聲色者皆物也物與物
　何足以相遠是雖天下之廣可名以大物
　然不通乎道雖有大物不可以物物矣惟
　夫與道爲一而不物于物則可以宰制萬
　物役使群動而能物天下之物也蓋留動
　而生莫逃乎物必有不囿於物而能物物
　者物物者道也能明乎道之非物則宇宙
　在乎手而无以天下爲可以膺天下之寄
　託矣莊子所謂有大物者不可以物物而
　終之以明乎物物者之非物豈獨治天下
　而已哉正此意也雖然天下大器不可爲
　也不明乎道取天下而爲之是用智而恃
　力也用智則智必有所困恃力則力必有
　所殆其於道失之遠矣聖人所以任道化
　而不尚智力者凡以道化不物於物而智
　力以囿于物故也惟不物故能物物所以
　任道化而不尚智力也彼嬴秦徒以智力
　爲尚豈足以治天下哉故古人以爲秦失
　之强也楊雄以秦爲狼亦以是爾
天下神器
　徽宗註曰制於形數囿於方體而域於覆
　載之兩間器也立乎不測行乎無方爲之
　者敗執之者失故謂之神器
　䟽義曰謂之六合則制於形數矣謂之宇
　宙則囿於方體矣域於覆載之兩間而非
　覆載天地者故天下雖大謂之器焉然立
　乎不測而莫見其迹行乎無方而未始有
　封爲之而不知无爲則必敗執之而不知
　趨時則必失雖未離乎器其爲器也可謂
　神矣
不可爲也
　徽宗註曰宰制萬物役使群動必有不器
　者焉然後天下治故曰上必無爲而用天
　下
　䟽義曰有形則可名有分則可守所謂器
　也必有不器者然後能運其器不器者即
　不物於物者也惟不物於物則萬物雖多
　群動不一皆不出防範之内雖不期於宰
　制役使而能宰制萬物役使群動矣凡以
　明乎非物而能物物故無爲而天下功也
　然則不治天下而天下固以治矣經曰道
　常无爲而无不爲侯王若能守萬物將自
　化莊子曰上必无爲而用天下南面而君
　天下者苟執於事爲之迹而不知以无爲
　爲常以有涯逐无涯則智有所困孰能用
　天下而化萬物哉故莊子曰多知爲敗
爲者敗之
　徽宗註曰能爲而不能无爲則智有所困
　莊子曰多知爲敗
　䟽義曰入而與物辨則不同同之斯无爲
　也出而與物交則有所别矣不得不爲也
　不得不爲則彼是戾矣能無敗乎惟夫以
　無爲爲本以有爲爲末無爲而無不爲則
　應物有裕而不匱智孰有所困哉廣成子
　曰多知爲敗則以無知故能無不知也何
　敗之有
執者失之
　徽宗註曰道之貴者時執而不化則失時
　之行是謂違道
　疏義曰時不可止道不可壅時徙不留道
　亦應變則道之所貴者時也物無常宜宜
　在隨時苟執而不失泥於一曲失之則過
　後之則不及能无失乎惟與時俱化而无
　有專爲則於時不失於道不違也易曰隨
　時之義大矣哉
故物或行或隨或噓或吹或强或羸或載或
隳
　徽宗註曰萬物之理或行或隨若曰月之
　往來或嘘或吹若四時之相代或强或羸
　若五行之王廢或載或隳若草木之開落
　役于時而制于數固未免乎累惟聖人爲
　能不累於物而獨立于萬物之上獨往獨
　來是謂獨有獨有之人是謂至貴故運神
　器而有餘裕物態不齊而吾心常一
　䟽義曰日往則月來日月遞照未常停也
　物理之或行或隨如此春先而夏從四時
　相代莫或已也物理之或嘘或吹如此木
　壯則水老火生則金囚物理之或强或羸
　若五行之王廢如此禾死而麥生木隕而
　鞠華物理之或載或隳若草木之開落如
　此自行隨以至載隳皆爲時所役故與時
　終爲數所制故與數盡是以循環往復而
　未免乎累若夫超于時而不與時終離于
　數而不與數盡何累之有聖人解乎此體
　道之无故不累於物體道之尊故獨立于
　萬物之上道之在我物不能偶如是而往
　則無所因而往故爲獨往如是而來无所
　從而來故爲獨來莫之爵而常自然可謂
　至貴矣不物之妙乃在乎此豈有爲者之
　敗執之者失哉宜其運神器而有餘裕夫
　聖人心超有無不累於物故事變交錯而
　我法不遷此所以物態不齊而心常一也
是以聖人去甚去奢去泰
　徽宗註曰聖人覩萬物之變遷知滿假之
　多累故無益生無侈性無泰至游乎劵内
　而已若是則豈有爲者之執敗者之失乎
　故曰繁文飾貌無益于治
　䟽義曰物壯則老故有變遷滿則招損故
　爲多累聖人知行隨嘘吹强羸載隳返復
　不一是能覩萬物之變遷知滿假之多累
　故因其自然而無益生以約爲紀而無泰
　至内保外不蕩而无侈性是所謂游乎劵
　内者也游乎劵内者行乎无名無名者道
　也所行在道豈有甚與奢泰之患哉守其
　性源與道宛轉其治天下體乎无爲故无
　爲之之敗合乎至變故无執之之失彼繁
　文飾貌者方且累乎甚與奢泰之患其何
　益於治哉


道德眞經䟽義卷之六
道德眞經䟽義卷之七莫七
　　　　太學生江澂䟽
　　　以道佐人主章第三十
以道佐人主者不以兵强天下
　徽宗註曰三軍五兵之運德之末也末者
　古人有之而非其所先以道佐人主者務
　本而已故不以兵强天下
　䟽義曰莊周論治言五末而三軍五兵之
　運於德爲末所謂本則精神心術是已兵
　不可偃故五末者古人有之君子務本故
　非其所先以道佐人主蓋優於爲君子矣
　豈驅民於萬死一生之地以威服天下哉
　昔梁惠王願比死者一洒齊楚之恥孟子
　告以仁者無敵夫豈以兵强天下哉
其事好還
　徽宗註曰孟子所謂反乎爾者
　䟽義曰出於己者善則人亦以善報之出
　乎己者不善則人亦以不善報之出乎爾
　者反乎爾者也苟以好攻戰爲心而樂殺
　人則其報之以類當如何哉以其事好還
　故也
師之所處荆棘生焉大軍之後必有凶年
　徽宗註曰下奪民力故荆棘生焉上違天
　時故有凶年詩曰綏萬邦屢豐年綏萬邦
　則人和矣人和則天地之和應
　䟽義曰耕無鹵莽耘無滅裂是謂人力雪
　則優渥雨則霑足是謂天時用兵則非所
　以力地力至於下奪民力故荆棘生焉非
　所以召和氣至於上違天時故有凶年焉
　詩曰綏萬邦屢豐年綏萬邦則人和矣人
　與天地通乎一氣故人和則天地之和應
　也此講武之詩與老子不同者以明聖人
　之志異乎人之武志歟
故善者果而已矣不敢以取强焉
　徽宗註曰事求可功求成用力少見功多
　者聖人之道以强勝人是謂凶德故師克
　在和不在衆
　䟽義曰事雖不同均欲求可功雖不同均
　欲求成然有搰搰然用力多而見功寡者
　不知秉本據要而已聖人之道天下之本
　與夫爲治之要在是焉故用力少而見功
　多若夫覿武觀兵以强勝人豈德之吉者
　哉先王用兵固有常勝之道然有左旋右
　抽而事功罔濟者不知聖人之道故也聖
　人之道故在和衆而使之同心協力則事
　無不可功無不成而無敵於天下左氏所
　謂師克在和不在衆也孟子曰地利不如
　人和荀卿曰士民不親雖湯武不能勝敵
　然則師克者固在和不在衆也
果而勿矜果而勿伐果而勿驕果而不得已
果而勿强
　徽宗註曰縁於不得已之類聖人之道故
　師以中而吉以正而無咎不得已而後應
　功求成而已自矜則不長自伐則無功自
　驕則不足觀也已體此四者所以成而勿
　强
　䟽義曰聖人躊躇以興事以每成功則岀
　應帝王豈得已哉況用師乎師以中而吉
　以正而無咎若師之九二是矣體順行險
　履中問罪如田而有禽此所謂以中而吉
　柔而得正能以衆正利執言而無咎此
　所謂以正而無咎也然聖人用師豈窮兵
　黷武以逞無饜之欲耶縁於不得已而不
　寧之方斯懷來矣若自矜則不長自伐則
　無功自驕則不足觀也已豈善持勝者乎
　蓋殺敵爲果能果而不矜則天下莫與之
　爭能果而勿伐則天下莫與之爭功能果
　而勿驕則功成不居是以不去故事功之
　成世莫得而競也
物壯則老
　徽宗註曰夏長秋殺之化可見已
　䟽義曰有春夏之長養必有秋冬之肅殺
　大化密移疇覺之哉物壯則老此可見已
是謂非道
　徽宗註曰道無終始不與物化
　䟽義曰其始無首孰原其所始其卒無尾
　敦要其所終自古固存化化而非化之所
　能化故道不與物化道之與物相去遠矣
　故物壯則老是謂非道
非道早已
　徽宗註曰外乎道則有壯老之異
　䟽義曰囿於大化之中方剛而爲壯既衰
　而爲老物皆然也凡以外乎道故爾道長
　於上古而不爲老豈有老壯之異哉
　　　夫佳兵章第三十一
夫佳兵者不祥之器物或惡之故有道者不
處
　徽宗註曰吉事有祥兵凶器也故曰不祥
　兵戢而時動有道者耀德不觀兵故不處
　䟽義曰物類之起必有所始福之將至有
　開必先自然之道福之兆乎物謂之祥故
　易言吉事有祥兵凶器也尚何吉之先見
　所以爲不祥雖然講武類禡動惟厥時雖
　先王所不廢然匿文者不昭故必耀德黷
　武者無烈故不觀兵傳所謂兵戢而時動
　蓋謂是也武王戢干戈而橐弓矢求懿德
　以肆時夏兹耀德不觀兵也且武之爲義
　冠卷取之以其隱而不覿足迹取之以其
　棄而不用宜有道者不處
是以君子居則貴左用兵則貴右兵者不祥
之器非君子之器
　徽宗註曰左爲陽而主生右爲陰而司殺
　陽爲德陰爲刑君子貴德而畏刑故曰非
　君子之器
　䟽義曰大道汎兮其可左右故左爲陽而
　右爲陰陰陽者生殺之本始故陽主生而
　陰主殺德主生故管子以謂陽爲德刑主
　殺故管子以謂陰爲刑德成而上物莫能
　賤是以君子貴德刑之將用爲之徹樂是
　以君子畏刑故不祥之器非君子之器
不得已而用之恬惔爲上故不美也若美必
樂之樂之者是樂殺人也
　徽宗註曰禁暴救亂逼而後動故不得已
　无心於勝物故曰恬惔爲上无心於勝物
　則兵非所樂也故不美
　䟽義曰兵者不祥之器雖有道者不處然
　聖人應世將以安民則暴者不得不禁亂
　之起也不得不救不庭之方來干天討則
　兵戢時動不得不往夫三軍五兵之運德
　之末也聖人用之豈本心哉縁於不得已
　爾是以常處不爭之地而不敢爲天下先
　豈以勝物爲心哉以恬惔爲上故也
樂殺人者不可得志於天下矣
　徽宗註曰國君好仁天下無敵安其危而
　利其菑樂其所以亡者怨之所歸禍之所
　集也
　䟽義曰仁者無敵故國君好仁則天下無
　敵焉不明乎此至於擊鼓其鏜踊躍用兵
　則是安其危而不以爲險利其菑而不以
　爲害樂其所以亡而不以爲不美也是宜
　怨之所構禍之所集歟又烏知王者之兵
　本以仁義行以征罰有事則討無事則已
　以爲常安之術哉
吉事尚左凶事尚右是以偏將軍處左上將
軍處右言居上勢則以喪禮處之殺人衆多
以悲哀泣之戰勝以喪禮處之
　徽宗註曰易以師爲毒天下雖戰而勝必
　有被其毒者故居上勢與戰勝者以喪禮
　處之
　䟽義曰在易之師曰以此毒天下而民從
　之蓋王者之兵所以容民蓄衆雖戰而勝
　猶醫師聚毒藥以攻疾必有被其毒者故
　易以師爲毒天下而居上勢與戰勝者以
　喪禮處之也
　　　道常無名章第三十二
道常無名
　微宗註曰道者天地之始豈得而名
　䟽義曰無名天地之始道則生天生地者
　也故不得而名
樸雖小天下莫能臣
　徽宗註曰樸以喻道之全體形名而降大
　則制小道之全體不離于性小而辨物莊
　周所謂其有眞君存焉
　䟽義曰莊子曰同乎无欲是爲素樸經曰
　樸散則爲器樸所以喻道之全體大者在
　上寡而勝物小者在下衆而物勝自形名
　而降乃如此若夫道之全體不立一物搏
　之不得名之曰微與性圓融復乎至幽可
　名於小矣是道也不麗於體不囿於數眞
　君足以高天下非若域於方體而以大爲
　累者此所以天下莫敢臣
侯王若能守萬物將自賔
　微宗註曰道足以爲物之主則物將自賔
　莊子曰素樸而民性得矣服萬物而不以
　威刑幾是已
　䟽義曰語曰何莫由斯道也莊子曰行於
　萬物者道也蓋道者似萬物之宗而萬物
　莫不尊道苟能守道物所以賔也莊子曰
　素樸而民性得矣樸則道之全體體道故
　民性得其意正與此合在易之觀聖人以
　神道設教而天下服然則服萬物者何俟
　於威刑哉
天地相合以降甘露人莫之令而自均
　徽宗註曰純素之道守而勿失匪特物將
　自賔上際于天下蟠于地上下與天地同
　流則交通成和而萬物咸被其澤甘露者
　天地之和氣傳曰帝王之德上及太清下
　及太寧中及萬靈則甘露降
　䟽義曰純則不虧其神素則无所與雜純
　素之道惟神是守能守而勿失則與神爲
　一一之精通合于天倫豈特賔物而已哉
　仰合於天則上與元化交俯參於地則下
　與厚德並精神四達上際下蟠與天地同
　流則兩者交通成和而甘露降矣物敦有
　不被其澤者哉蓋甘露者天地和氣之所
　生聖人純素之道格于上下而天地之和
　應故天地相合以降甘露鶡冠子曰帝王
　之德上及太清下及太寧中及萬靈則甘
　露降蓋天无爲以之清上及太清則上際
　於天也地无爲以之寧下及太寧則下蟠
　於地也惟人萬物之靈中及萬靈則及乎
　萬物也此甘露所以降也
始制有名名亦旣有夫亦將知止知止所以
不殆
　徽宗註曰大道之序五變而形名可舉有
　形之可名則道降德衰澆淳散樸而莫之
　止世之仁人蒿目而憂世之患不仁之人
　决性命之情而饕貴富聖人不然始制有
　名則不隨物遷澹然自足敦能危之故云
　知止不殆
　䟽義曰莊周論九變自明天第之至形名
　而其數五有形可名則去道德遠矣故道
　降而德衰離道既遠則樸散爲器矣故澆
　淳散樸而莫之止是以世之仁人蒿目而
　憂世之患不仁之人决性命之情而饕貴
　富蓋蒿目則視之不明也惟不能内視爲
　明故常憂而不樂所謂仁則反愁我身也
　不仁之人見利而忘眞决性命之情而饕
　貴富所謂貪者常憂不足也蒿目而憂世
　之患則若枝於手而有餘於數之類也决
　性命之情而饕貴富則若駢於拇而不足
　於數之類也聖人不然於始制有名之時
　則塊然獨以其形立豈隨物而遷哉澹然
　獨與神明居豈不足爲患哉正以止之固
　以執之於流能止即動而眞若是敦能危
　之所以不殆歟
譬道之在天下由川谷之與江海也
　徽宗註曰天下一性也道之在天下以性
　而合由川谷之與江海以水而聚同焉者
　得類焉者應聖人之臨莅何爲哉因性而
　已矣
　䟽義曰有生不同同禀一性凡以有生斯
　有性爾則天下一性也道之全體不離於
　性聖人得其純全故有性者皆以性合猶
　江海善下之而百川水潦歸焉以水而聚
　同焉者得類焉者應聖人之臨莅垂拱而
　天下治夫何爲哉因民之性以化之而已
　　　知人者智章第三十三
知人者智
　徽宗註曰傳曰智如目也能見百歩之外
　而不能自見其睫察人之邪正若辨白黑
　是智之事知人而已
　䟽義曰蟭螟秋毫物之至微者也雖百歩
　之遠善視者猶能見之人之眉睫甚邇者
　也雖使離朱當晝拭眥望之而不見焉人
　之爲智蓋亦如此則以智可以知人而不
　能以自知故也韓非載杜子之言以謂智
　如目也能見百步之外而不能自見其睫
　蓋謂是也孟子曰是非之心智之端也荀
　子曰是是非非之謂智察人之邪正若辨
　白黑則是其所是非其所非矣所以爲智
　之事然而如目焉可以見外不能自察但
　可知人而已
自知者明
　徽宗註曰易曰復以自知傳曰内視之謂
　明智以知人則與接爲構日以心鬭復以
　自知者靜而反本自見而已天地之鑑也
　萬物之照也
　䟽義曰復小而辨於物返本而靜靜則明
　無不燭故易曰復以自知内視則於見無
　愛不見彼而自見故傳曰内視之謂明用
　智以察人之邪正則提是而排非四顧而
　物應是爲與接爲構以虚一而靜之心日
　校夫是非之正是爲日以心鬭此特知人
　之事而已若夫復以自知則内觀一性靜
　而返本視人之所不視而見不見之形而
　得其所謂見見者焉天地之大於此乎見
　是其鑑也萬物之多於此乎形是其照也
　若然則其爲明果有旣耶
勝人者有力自勝者强
　徽宗註曰至人尚德而不尚力務自勝而
　不務勝人智者詐愚勇者苦怯此勝人也
　而所恃者力勝己之私以直養而无害者
　自勝也出則獨立不懼處則遯世无悶無
　往而不勝所以爲强
　䟽義曰愚者不足與有謀故智者施其察
　而詐愚怯者不足與有敵故勇者奮其忮
　而苦怯此尚力而勝人者也勝己之私而
　用心剛直養無害而其氣完此尚德而自
　勝者也夫惟自勝則外物交至不足以喪
　吾存故出則獨立不懼處則遯世無悶夫
　獨立若可懼也今乃不懼是爲勇於義遯
　世若可悶也今乃無悶是爲安於命或出
　或處無往而不勝兹其所以爲至强歟
知足者富
　徽宗註曰有萬不同之謂富知足者務内
　游而取足於身萬物皆備國財并焉
　䟽義曰萬化之生其名不同有而不失是
　爲至富則以至足之分存乎吾身也莊子
　所謂有萬不同之謂富者此也惟知足之
　人游乎劵内取足於身故首圓足方而天
　地位胸南背北而陰陽該有物有則而萬
　物咸備晋楚之富豈足以爲之比哉知足
　之足常足此所以國財并焉
强行者有志
　徽宗註曰自强不息斯志於道
　䟽義曰强勉學問則聞見博而智益明强
　勉行道則德日起而大有功故有爲者在
　於自强而自强者是爲有志德經曰上士
　聞道勤而行之蓋士志於道者也聞道而
　勤行則眞積力乆而自强不息非有志者
　能之乎
不失其所者乆
　徽宗註曰立不易方故能乆於其道與時
　推移與物轉徙者可暫而已
　䟽義曰人能體常不變一於所守斯能放
　道而行悠乆無疆在易之恒其象言君子
　立不易方而彖以謂聖人乆於其道正此
　之謂彼時徙不留與之推遷物有壯老與
　之轉徙果能不失其所者乎
死而不亡者壽
　徽宗註曰生有所乎萌死有所乎歸原始
　反終故知死生之說聖人通乎晝夜之道
　而知死之未始異于生故其形化其神不
　亡與天地並而莫知其極非壽而何此篇
　之義始於知人所以窮理中於知足所以
　盡性終於不亡所以至於命則造化在我
　非夫无古无今而入于不死不生孰能與
　此
　䟽義曰凡物生爲出乎一死爲入乎一生
　有所萌則出乎一也死有所歸則入乎一
　也原始而知死之說若莊子言雜乎芒芴
　之間變而有氣氣變而有形今又變而之
　死之意是也反終而知生之說若莊子言
　吾又安知死者不悔其始之蘄生之意是
　也始終相反乎無端而莫知其所窮則死
　生之說豈有異耶一以貫之而已蓋一昏
　一明而晝夜分流形於天地之間而從役
　於晝夜者凡物皆然晝夜相承猶之死生
　相代也彼囿於時數而與物相轉徙者固
　未免晝夜之所驅矣惟達者知通爲一以
　死生爲一條雖與之來而有所謂不來雖
　與之往有所謂不往知死之未始異於生
　彼形體萬變與時俱化而眞性湛然其神
　不亡則以通乎晝夜而知獨得夫所謂至
　一故天長地乆而與之俱爲無窮其爲壽
　也蓋莫知其極矣此篇之義始於知人所
　以窮理中於知足所以盡性終於不亡所
　以至於命蓋窮理則不蔽故知人爲窮理
　盡性則無欲故知足爲盡性達命之情則
　命萬物而無所聽故死而不亡爲至於命
　易言窮理盡性以至於命其序與此篇之
　義同惟至於命則造化之妙皆自我出朝
　徹見獨與道冥會超於時數而古今之所
　不能囿離於形體而死生之所不能役莊
　子言無古無今而入於不死不生此之謂
　也
　　　大道汎兮章第三十四
大道汎兮其可左右
　徽宗註曰汎然無所繫輆故動靜不失往
　來不窮左之右之而无不可
　䟽義曰一陰一陽之謂道左爲陽右爲陰
　故汎然无所繫輆可以左右也太玄曰無
　所繫輆者聖也莊子曰有左有右惟無所
　繫輆故不膠於一方而有左有右也若然
　則動靜在我若陰陽之消息相爲盈虚何
　失之有則動靜不失矣往來在我若日月
　之遞照相爲晝夜何窮之有則往來不窮
　矣取之左而左取之右而右无門无旁四
　達皇皇而莫不達其原烏乎存而不可哉
萬物恃之以生而不辭功成不居
　徽宗註曰往者資之求者與之萬物自形
　自化自智自力而不尸其功譬彼四時功
　成者去
　䟽義曰往者資之莊子所謂萬物皆往資
　焉而不匱是也求者與之莊子所謂至無
　以供其求是也惟其往者資之求者與之
　而無所辯故生化形色智力消息一付之
　自爾何尸其功哉譬如四時戊出則丁藏
　木壯則水老功成者去豈認而有之哉
衣被萬物而不爲主故常無欲可名於小矣
萬物歸焉而不知主可名於大矣
　徽宗註曰道復於至幽則小而與物辯顯
　於至變則大而與物交與物辨故常無欲
　與物交故萬物歸焉覆露乎萬物而不示
　其宰制之功故不爲主鼓舞乎群衆而莫
　窺其歸往之迹故不知主夫道非小大之
　可名也云可名者道之及乎物者爾
　䟽義曰精入乎神而幺景出乎明而大故
　復於至幽爲小顯於至變爲大天道升於
　北則復之時也降於南則離之時也南交
　而北辨故道復於至幽則小而與物辨顯
　於至變則大而與物交與物辨則物我兩
　忘故常無欲與物交則與物委蛇故萬物
　歸焉覆露乎萬物而不示其宰制之功故
　不爲主自其在己者言之也鼓舞乎群衆
　而莫窺其歸往之迹故不知主自其在人
　者言之也且道覆載萬物刻雕衆形而不
　爲巧故於覆露萬物言不示其宰制之功
　惟不示其功則不爲之主矣鼓之舞之以
　盡神故於鼓舞群衆言莫窺其歸往之迹
　惟莫窺其迹則不知所主矣蓋道不在大
　亦不在小則道非小大之可名也云可名
　者非眞常也道之及乎物者爾及乎物則
　非形而上者之道
是以聖人終不爲大故能成其大
　徽宗註曰功蓋天下而似不自已故業大
　而富有孟子曰大而化之之謂聖夫大而
　能化則豈有爲大之累所以能成其大
　䟽義曰有大美而能遜故能有其美有成
　功而不居故能保其成則功蓋天下而似
　不自己故業大而富有也孟子曰大而化
　之之謂聖蓋篤實而有光輝之謂大大未
　離乎有形形之大而不能化未免乎有敝
　惟變動不居故成名於聖而無爲大之累
　無爲大之累則不自大矣所以能成其大
　　　執大象章第三十五
執大象天下往
　徽宗註曰象如天之垂象無爲也運之以
　律無言也示之以文聖人之御世處無爲
　之事行不言之教而民歸之如父母故曰
　執大象天下往
　䟽義曰天垂象聖人則之天之垂象運而
　无積周行不殆其行健矣果何爲乎莊子
　曰无爲爲之之謂天易曰天行健此无爲
　而運之以健也日星回旋雲霓伏見其文
　見矣然天何言哉莊子曰天地有大美而
　不言易曰仰以觀於天文此无言而示之
　以文也聖人之御世體天道之變化執大
　象以示人如天之垂象處無爲之事雖爲
　未嘗有爲之之迹行不言之教雖教未嘗
　發言之之意故民之歸之猶水之就下其
　好我也親若父母附離不以膠漆而固矣
　故言執大象天下往其曰大象則以若可
　見不可得而見也經所謂大象無形是已
往而不害
　徽宗註曰陰陽和靜鬼神不擾群生不傷
　萬物不夭民雖有知無所用之何害之有
　䟽義曰聖人因陰陽以統天地故陰陽和
　靜列子所謂陰陽常調是也以道莅天下
　故鬼神不擾列子所謂鬼無靈響是也以
　遂群生而群生連屬其鄉故群生不傷列
　子所謂人无夭惡是也以育萬物而萬物
　各得其宜故萬物不夭列子所謂物无疵
　癘是也妙而爲陰陽幽而爲鬼神衆而爲
　群生散而爲萬物无不處其宜此之謂至
　一故能常使民无知无欲民雖有知无所
　用之天下之大利於此致焉何害之有
安平泰
　徽宗註曰安則无危亡之憂平則无險陂
　之患泰者通而治也
　䟽義曰安者危之對故安則無危亡之憂
　所謂天下常安也平者陂之對故平則無
　險陂之患所謂天下均平也泰者否之對
　泰者施澤及下之時也故易言泰者通而
　治焉自安以至平自平以至泰治效如此
　非執古道以御今之有孰致是哉
樂與餌過客止
　徽宗註曰悦聲與味者世之人累乎物累
　乎物而不能自解者物有結之故止
　䟽義曰屬其性於五聲故耳欲綦聲而五
　聲亂耳使耳不聰屬其性於五味故口欲
　綦味而五味噣口使口利爽則悦聲與味
　者世之人累乎物故也累乎物故内外之
　韄其繁且繆莫之能解矣然其不能自解
　者以不知䟽通開達物有結之爾是雖過
　客之不遑啓息亦爲之止矣
道之出言淡乎其无味視之不足見聽之不
足聞用之不可既
　徽宗註曰味之所味者嘗矣而味味者未
　嘗呈故淡乎其無味色之所色者彰矣而
　色色者未嘗顯故視之不足見聲之所聲
　者聞矣而聲聲者未嘗發故聽之不足聞
　若是者能苦能甘能玄能黄能宫能商無
　知也而無不知也無能也而無不能也故
　用之不可旣
　䟽義曰天有五行化生五味始於淡窮於
　甘皆味之所味也味之所味者嘗矣而味
　味者未嘗呈其曰味味莊子所謂天下之
　正味是也彰爲五色或探其本或質其物
　皆色之所色也色之所色者彰矣而色色
　者未嘗顯其曰色色易所謂賁無色是也
　别爲五聲清濁高下達回侈弇皆聲之所
　聲也聲之所聲者聞矣而聲聲者未嘗發
　其曰聲聲經所謂大音希聲是已信言不
　美故道之出言淡乎其無味而能味天下
　之味易無形埒故視之不足見而能色天
　下之色無聲無臭故聽之不足聞而能聲
　天下之聲味天下之味則能甘能苦矣色
　天下之色則能玄能黄矣聲天下之聲則
　能宫能商矣無味也不足見也不足聞也
　疑若無知無能也然而能味味能聲聲能
　色色運量不匱而其用不窮則無不知無
　不能也是以列子論形生聲味而終之曰
　無知也無能也而無不知也無不能也故
　曰用之不可旣傳曰無聲而五音鳴焉無
　味而五味形焉無色而五色成焉其斯之
　謂歟
　　　將欲歙之章第三十六
將欲歙之必固張之將欲弱之必固强之將
欲發之必固興之將欲奪之必固與之
　徽宗註曰陰陽相照相蓋相治四時相代
　相生相殺萬物之理人倫之傳其歛散也
　其盛衰也其僨起也其虧盈也幾常發於
　至微而莫覩其朕惟研幾之聖人得先見
　之吉賢者殆庶幾而已陽盛于夏而陰生
　于午陰凝於冬而陽生于子句踐欲弊吴
　而勸之伐齊智伯欲莫仇由而遺之廣車
　此聖人所以履霜而知堅冰之至消息滿
　虚不位乎其形故勇者不能弱智者不能
　奪
　䟽義曰陰陽之運日往月來有以相照下
　與上騰有以相蓋一消一長有以相治此
　陰陽相蓋相照相治也四時之行寒暑推
　移有以相代相生相殺之繼王有以相生
　壬之尅勝有以相殺此四時相代相生相
　殺也以至散爲萬物其理不說序爲人倫
　其傳不息歛者萬兆而散者已萌則或歙
　或張然也盛者未已而衰者俄繼則或弱
　或强然也以至一僨一起而廢興更代一
　虧一盈而予奪迭用發於未萌藏於未兆
　雖有神視莫覿其形幾常發於細微而莫
　覩其朕惟聖人見曉於冥冥而作炳於絲
　忽眇綿之上能極深而研幾則以得先見
　之吉也賢者雖不及於知幾然能爲之於
　未有治之於未亂其殆庶幾乎今夫積陽
　成暑則陽盛於夏也然子美已盡而陰且
　生矣積陰成寒則陰凝於冬也然午美已
　極而陽且生矣楊雄所謂陽不極則陰不
　萌陰不極則陽不芽也是皆歙張廢興迭
　運更化之所致焉此在天之理也句踐欲
　弊吴將欲弱之也而勸之伐齊必固强之
　也智伯欲襲仇由將欲奪之也而遺之廣
　車必固之也韓非亦曰晋獻公將襲虞
　遺之璧馬智伯襲仇由遺之廣車以謂將
　欲奪之必固與之亦是意也此在人之事
　也稽諸天理驗諸人事莫不皆然此聖人
　察象識類於陰始凝履霜而知堅冰之至
　也故能於天下之理一消一息一滿一虚
　不位乎其形而察夫形形者彼其理雖未
　兆昭然而可覩矣若然則歙張强弱廢興
　予奪制之自已運之自已勇者不敢奮其
　忮其强不能弱智者不敢施其察其守不
　能奪與天爲一而天道已行唯可以語大
　義之方論萬物之理者能與於此
是謂微明
　徽宗註曰其未兆爲微而其理爲甚著楊
　雄曰水息淵木消枝賢人覩而衆莫知
　䟽義曰涉於有迹則顯而易見藏於未兆
　則隱而難知歙張强弱廢興予奪相爲消
　長相爲倚伏方其未兆則深妙眇冥視之
　不見其迹閟隱而難知也自理觀之盛極
　則衰窮極更生迭作不停雖藏於無朕而
　必至之理昭然而可見則其未兆爲微而
　其理爲甚著矣楊子作太玄有曰水息淵
　木消枝賢人覩而衆莫知蓋水幾於道周
　流無際損於此者必益於彼虧於此者必
　盈於彼則水雖息於淵而木已消於枝矣
　衆人求其迹賢人造其理故賢人覩而衆
　莫知衆人則異賢人可見於此
柔之勝剛弱之勝强
　徽宗註曰積衆小不勝爲大勝者惟聖人
　能之經曰天下莫柔弱於水而攻堅强者
　莫之能先莊子外篇論夔蛇風之相憐曰
　指我則勝我䠓我則勝我而折大木蜚大
　屋者惟我能也
　䟽義曰自事言之剛强足以勝柔弱自道
　言之柔弱足以勝剛强柔勝剛弱勝强以
　道言之也積於柔則剛積於弱則强欲剛
　必以柔守之欲强必以弱保之柔之勝剛
　弱之勝强其得常勝之道歟莊子所謂積
衆小不勝爲大勝惟聖人能之此之謂也
　且自道而降幾於道者惟水爲然而水性
　解緩是爲天下之至柔而能攻天下之至
　堅經所謂天下莫柔弱於水而攻堅强者
　莫之能先是也至於風亦然巽入爲用撓
　萬物莫疾乎此亦以柔弱勝剛强也莊子
　外篇論蛇風相憐曰指我則勝我䠓我則
　勝我而折大木蜚大屋惟我能者蓋指我
　䠓我勝我所謂柔弱也折大木蜚大屋所
　謂勝剛强也傳曰柔者道之剛弱者道之
　强
魚不可脱於淵國之利器不可以示人
　徽宗註曰淵者魚之所以藏其身利器者
　國之所以制人吞舟之魚碭而失水則蟻
　能苦之故不可脱于淵君見賞則人臣用
　其勢君見罰則人臣乗其威賞罰者治之
　具且不可示況治之道乎聖人所以操利
　器而不示非用其强也蓋有妙道焉能窮
　海内而無智名威服萬物而無勇功不蘄
　於勝物而得常勝之道陽開陰閉變化無
　窮馭群臣運天下而莫之測故制人而不
　制於人本在於上要在於主而天下治
　䟽義曰淵水反流全一水之深而難測者
　也魚潜逃隱伏不猒深渺而已則淵者魚
　之所以藏其身也利器人主之至權所以
　宰制萬物者也故勢在上則臣制於君則
　利器者國之所以制人也然魚之在水猶
　人之在道人不可須臾離道則魚不可須
　臾失水吞舟之魚碭而失水則蟻能苦之
　以脱於淵故也賞罰者勵世之見人主自
　用之則群臣畏威而服利於賞善而不周
　密是君見賞也人臣則用其勢矣於罰惡
　而不周密是君見罰也人臣則乗其威矣
　夫賞罰治之具且不可示況治之道乎可
　使由之不可使知之而已韓非亦曰賞罰
　者邦之利器君見賞臣則損之以爲德君
　見罰臣則盜之以爲威亦是意也故國之
　利器不可以示人矣夫聖人所以操利器
　而不示非用其强也立乎不測行乎無有
　有妙道存焉所以能運神器而無執有大
　物而不失能窮海内而無智力非無智力
　也智力之所用人無得而名也威服海内
　而無勇功非無勇功也勇功之所施世無
　得而覩也若然則非有心於勝物而拘拘
　爲是也不蘄於勝物而得常勝之道焉得
　道之弛張而陽開陰閉傳所謂與陰俱閉
　與陽俱開是也知神之所爲而變化無窮
　傳所謂兆於變化是也以之馭群臣運天
　下而莫之測制人而不制於人非善持勝
　者能若是乎此無他本在於上正其本而
　萬事理要在於主得其要而萬事治不治
　天下而天下固已治矣
　　　道常無爲章第三十七
道常無爲而無不爲
　徽宗註曰寂然不動感而遂通天下之故
　䟽義曰道有體有用無爲其體也無不爲
　其用也一於無爲以求道則溺於幽寂失
　道之體一於無不爲以求道則滯於形器
　失道之用夫惟寂然不動無爲而不廢於
　有爲感而遂通天下之故無不爲而不離
　於無爲則道之至妙無餘藴矣
侯王若能守萬物將自化
　徽宗註曰鑑水之與形接也不設智故而
　物之方圓曲直不能逃也侯王守道以御
　世岀爲無爲之境而爲岀于無爲化貸萬
　物而萬物化之若性之自爲而不知爲之
　者故曰自化
　䟽義曰鑑明則塵垢不止水靜則明燭鬚
　眉鑑之與水應而不藏人所取監也故傳
　以謂鑑水之與形接也不設智故而物之
　方圓曲直不能逃也道之應物何以異此
　得此者上爲皇下爲王故侯王若能守萬
　物將自化未興事造業者王之道制節謹
　度者侯之事則侯王者萬物之所係也誠
　能守道以御時其於治天下國家有餘裕
　矣蓋道之眞以治身其緒餘以治國家土
　苴以治天下惟能體道之無應物之有意
　其有爲而未嘗有爲意其無爲而未嘗不
　爲出爲無爲之境而爲出於不爲以是化
　貸萬物則曲成而不遺運量而不匱自有
　情以至於無情莫不得於觀感之際而其
　化均矣猶一氣潜運大化密移芸芸職職
　自生自殖若性之自爲而不知爲之者自
　化而已此何與焉
化而欲作吾將鎮以無名之樸
　徽宗註曰孟子曰待文王而後興者凡民
　也民惟上之從化而欲作則離道以善險
　德以行將去性而從心不足以定天下惟
　道無名樸而未散故作者鎮焉救僿者莫
　若忠爲是故也
　䟽義曰聖人常善救人故無棄人而被其
　化者莫不興起故孟子曰待文王而後興
　者凡民也君子之德風小人之德草草惟
　風之偃故民惟上之從所謂上之化下猶
　金之在鎔惟冶者之所鑄猶泥之在鈞惟
　甄者之所爲也暴悍勇力者化而愿旁僻
　曲私者化而公矜糾收繚者化而調因形
　移易而未免有作也化而欲作則離道以
　善道之全或虧險德以行而德之體或失
　蓋道無善無不善繼之以善則不合而離
　矣上德不德成德爲行則不易而險矣道
　與德皆性也善與行則性之發於心者也
　離道以善險德以行則是去性而從心也
　以心定天下則心與心識知而不足以定
　天下矣惟道無名樸而未散故作者鎮焉
　無名無實在物之虚唯道集虚大樸無名
　形而下者謂之器道形而上不囿於器故
　樸而未散無名之樸道之全體以是鎮之
　敦有恌薄之患哉
無名之樸亦將不欲
　徽宗註曰季眞之莫爲在物一曲古之道
　術有在於是者雖然寡能備天地之體故
　亦將不欲此老氏所以祛其惑解其蔽
　䟽義曰聚塊也積塵也雖無爲而非理也
　則季眞之莫爲猶在物一曲焉古之道術
　有在於是者此少知有二家之議以發問
　於太公調也雖然道常無爲而无不爲天
　地則無爲而爲之也無名之樸若季眞之
　莫爲也莫之爲則寡能備天地之美故亦
　將不欲焉老氏所以祛其言之之蔽而解
　後世之惑其見於此歟
不欲以靜天下將自正
　徽宗註曰水靜則平中準大匠取法焉不
　欲以靜則不失則正先自正矣故天下將
　自正易曰乾道變化各正性命乾道變化
　則無爲也各正性命則不欲以靜天下將
　自正也以道治天下至於各正性命此之
　謂治之至
　䟽義曰君子見大水必觀者以上善若水
　幾於道故也水之爲物方圓曲直雖趣變
　无常及其靜也平中準大匠取法焉所謂
　莫動則平與夫主量必平是也道之體如
　之古之人所以有取於水也蓋水靜則平
　中準則不欲以靜也大匠取法焉則天下
　將自正也不欲以靜則一而不變不失其
　正矣不失其正而先自正是爲正己而物
　正故天下將自正也莊子所謂幸能正生
　以正衆正惟止能止衆止正此意也易曰
　乾道變化各正性命蓋離形頓革謂之變
　因形移易謂之化乾道見於變化則無爲
　而無不爲也形體保神各有儀則謂之性
　且然無間謂之命萬物各正性命則不欲
　以靜天下將自正也此篇始言道常無爲
　無不爲終言天下將自正致治之效至矣
　盡矣不可以有加矣此之謂治之至



道德眞經䟽義卷之七
道德眞經䟽義卷之八忘一
　　　　太學生江澂䟽
　徽宗註曰道無方體德有成虧合于道則
　无德之可名别於德則有名之可辨仁義
　禮智隨量而受因時而施是德而已體道
　者異乎此故列于下經
　䟽義曰通變之謂道則道不可以方求也
　形而上者謂之道則道不可以體求也蓋
　道無乎不在仰而視之在乎上俯而窺之
　在乎下企而望之在乎前棄而忘之在乎
　後無門無旁四達之皇皇是無方也能陰
　能陽能柔能剛能短能長能圓能方窅然
　空然終日視之而不得見是無體也道無
　方體果且有成與虧乎哉德有定體果且
　無成與虧乎哉蓋德有上下惟知崇之然
　後能進而上之以至於成不然則虧也德
　有小大唯知修之然後進而大之以至於
　成不然則虧也莊子曰德成之謂立則德
　固有成也又曰義可虧也則德固有虧也
　自其同者視之則合于道无德之可名楊
　雄所謂合則渾莊子所謂德總乎道之所
　一也自其異者視之則别乎德有名之可
　辨揚雄所謂離則散經所謂大道廢有仁
　義是也蓋仁以人之義以宜之禮以履此
　智以知此賢者識其大不賢者職其小仁
　者見之謂之仁智者見之謂之智隨量而
　受各得一焉因時而施是德而已若夫道
　則不然徧覆包含而無所殊周流彌滿而
　無或缺善貸且成而未嘗費我孰有成虧
　之異哉體道者異乎德如此故德列于下
　經也
　　　上德不德章第三十人
上德不德是以有德
　徽宗註曰物得以生謂之德同焉皆得默
　與道會過而不悔當而不自得也是謂不
　德孔子不居其聖而爲聖之時乃所以有
　德
　䟽義曰原始言之則生非德不明要終言
　之則生者德之光墮於域中莫不有生而
　物之所以生者得一故爾一者何也德幾
　是已莊子所謂一之所起有一而未形物
　得以生謂之德者此也性均有德則同焉
　皆得矣德兼於道則默與道會矣惟知性
　修反德德至同於初則循理而動因時而
　爲其過也非有心於過也理之不得不過
　爾敦爲悔其當也非有心於當也理之不
　得不當爾故不自得焉眞人之德如此是
　謂不德若然者猖狂妄行蹈乎大方而動
　容周旋中禮可謂上德矣昔孔子以天縱
　之將聖於答公西華之問則曰若聖與仁
　則吾豈敢於答子貢之問則曰聖則吾不
　能固不居其聖矣然而時清而清時任而
　任時和而和集三子之大成孟子以爲聖
　之時且曰自生民以來未有如夫子者其
　有德可知已
下德不失德是以無德
　徽宗註曰認而有之自私以失道何德之
　有
　䟽義曰道之在我未始有物擅有於道道
　將汝失然則認而有之皆惑也且自營爲
　私背私爲公道者爲之公擅有於道是自
　私也夫惟无私故能成其私則自私豈不
　失道乎欲不失德而乃无德非下德而何
上德无爲而無以爲
　徽宗註曰不思而得不勉而中不行而至
　上德也
　䟽義曰一性有覺洞徹無窮不思而得也
　用之不勤從容中道不勉而中也未嘗用
　力无往不存不行而至也若是則出爲不
　爲而爲出於無爲德之盛無以易此故曰
　上德
下德爲之而有以爲
　徽宗註曰不思則不得不勉則不中不行
　則不至下德也德有上下此聖賢之所以
　分歟離形去智通於大同仁義禮智蓋將
　簡之而弗得故無以爲屈折禮樂吁俞仁
　義以慰天下之心得人之得而不自得其
　得故有以爲
　䟽義曰自誠而明謂之道自明而誠謂之
　教不思而得不勉而中不行而至自誠而
　明也思則得之不思則不得勉之則中不
　勉則不中行之則至不行則不至自明而
　誠也自誠而明聖人之事自明而誠賢人
　之事德有上下聖賢之所以分歟不累於
　形不鑿以智而離形去智形不能礙智有
　以徹而通於大同忘仁義忘禮樂仁義禮
　智蓋將簡之弗得而未始有物焉是之謂
　无以爲此上德也澶漫爲樂摘擗爲禮而
　屈折禮樂蹩躠爲仁踶跂爲義而吁俞仁
　義用是以慰天下之心適足以攖天下之
　心是得人之得而不自得其得者也是之
　謂有以爲此下德也
上仁爲之而無以爲
　徽宗註曰堯舜性之仁覆天下而非利之
　也故無以爲
　䟽義曰莊子曰大仁不仁所謂不仁非無
　仁也能仁而無以仁爲也故有所謂安仁
　有所謂利仁安仁則由之而無以爲利仁
　則以仁爲利而行之也孟子曰堯舜性之
　也安仁而非行仁之謂也故仁覆天下而
　无不被此之謂上仁莊子言聖人安其所
　安不安其所不安書稱帝堯之德而曰安
　安此上仁爲之而無以爲也
上義爲之而有以爲
　徽宗註曰列敵度宜之謂義以立我以制
　事能無爲乎
　疏義曰義主辨則列敵者義也義設於適
　則度宜者義也楊雄所謂列敵度宜之謂
　義者此也孟子曰人能充無受爾汝之實
　而義不可勝用則義固立我矣荀子曰以
　義應變則義固制事矣惟其立我故字說
　曰義者我也惟其制事故書曰以義制事
　立我而不能忘我制事而不能棄事皆涉
　於有爲矣非上義爲之而有以爲者歟鳧
　鷖之詩於公尸來燕來宜而繼之以福禄
　來爲則以來爲者爲其有義故也
上禮爲之而莫之應則攘臂而仍之
　徽宗註曰禮以交物以示人以節文仁義
　其用多矣莫先施報而已施之盡而莫或
　報之則忿爭之心生而乖亂之變起春秋
　之時一言之不酬一拜之不中兩國爲之
　暴骨則攘臂而仍之尚其患之小者聖人
　厚於仁而薄於義禮以履之非所處也故
　上仁則同於德上義則有以爲上禮則有
　莫之應者
　䟽義曰辨則用戈交則用豆禮之於賔主
　用豆之時也則禮以交物矣升降上下周
　旋禓襲禮之寓於文自外作也則禮以示
　人矣立人之道曰仁與義仁之實在於事
　親義之實在於從兄禮之實節文斯二者
　則禮以節文仁義矣經禮至於三百曲禮
　至於三千自吉禮以至嘉禮自天神以至
　人鬼其用多矣要而言之莫先施報而已
　記所謂太上貴德其次務施報是也然禮
　尚往來往而不來來而不往皆爲非禮施
　之盡而莫或報之則忿爭之心生宜矣春
　秋之時一言之不酬一拜之不中兩國爲
　之暴骨蓋以爲之而莫之應故也然則攘
　臂而仍之尚其患之小者聖人知其然謂
　親而不可不廣者仁故德無不容厚於仁
　謂遠而不可不居者義故道無不理而薄
　於義至於禮則去而不留過而不守止於
　履之而不處也是以足迹之履猶之禮者
　以其卑而可履人之所履以爲禮而踐焉
　者也易以上天下澤爲履而曰履不處也
　者以是故爾古之至人不知禮之所將而
　相忘於道術者以此故上仁同於德而无
　爲上義有以爲而立我上禮則有莫之應
　者而未免夫累也
故失道而後德失德而後仁失仁而後義失
義而後禮夫禮者忠信之薄而亂之首也
　徽宗註曰道不可致故失道而後德德不
　可致故失德而後仁仁可爲也爲則近乎
　義故失仁而後義義可虧也虧則飾以禮
　故失義而後禮至於禮則離道滋遠而所
　失滋衆矣凡物不並盛陰陽是也理相奪
　予威德是也實厚者貌薄父子之禮是也
　由是觀之禮繁者實必衰也實衰則僞繼
　之而爭亂作故曰夫禮者忠信之薄而亂
　之首也
　䟽義曰道常無爲則無方也無方則非彼
　矣故不可致然道者德之欽故失道而後
　德德以得之則在我也在我則无外矣故
　不可致然德无不容爲仁故失德而後仁
　德則无爲仁則有愛利之心焉故仁可爲
　然爲則近乎義故失德而後仁仁在所厚
　義則必欲設於適焉故義可虧虧則飾以
　禮故失義而後禮自失道以至於禮每降
　愈下去道滋遠而所失滋衆矣則以有爲
　則僞无爲則眞故其不同如此然則无爲
　者萬物之本也德之所以爲上者有在是
　爾且消息不停王廢更代物不並盛陰陽
　是也陽用事則陰且退聽陰用事則陽且
　伏藏虧於此者必盈於彼理相予奪威德
　是也以德爲治威非所先以威臨下德在
　所後自然之勢不可易者也然則父子之
　禮貌薄而實厚宜矣莊子所謂蹍市人之
　足則辭以放驁兄則以嫗大親則已矣正
　此意也由是觀之禮繁者實必衰則猶木
　之未盛而其本必衰也實衰則僞繼之而
　爭亂作又烏能實而不知以爲忠當而不
知以爲信哉夫禮之所以相僞如此不得
　不去彼取此而滅之也記以謂忠信之人
　可以學禮蓋亦貴其有本爾
前識者道之華而愚之始也
　徽宗註曰道降而出出而生智以智爲鑿
　揣而銳之敝精神而妄億度兹謂前識前
　識則徇末而忘本故爲道之華心勞而智
　益困故爲愚之始億則屢中此孔子所以
　惡子貢
　䟽義曰仁義禮智無非德也道降而出出
　而生智智雖分於道亦本於道矣然則所
　惡於智者爲其不能行其所無事以智爲
　鑿故也矧夫揣物之情而銳於進取敝精
　神於蹇淺而妄億度以爲前識者乎謂爲
　道之華而非道之實詎不信然蓋小識則
　傷於德迷識則害於道若夫前識則矜聰
　明而務智巧方且徇末忘本不知豐智源
　而嗇出雖未至於傷德害道亦非道之實
　也若然則作僞心勞日拙而智有所困矣
　兹識也秪所以爲愚之始歟億則屢中孔
　子所以惡子貢者以此孔子曰不逆詐不
　億不信抑亦先覺者是賢乎
是以大丈夫處其厚不處其薄居其實不居
其華故去彼取此
　徽宗註曰在彼者道所去在此者道所尚
　道所尚則厚而不薄實而无華非夫智足
　以自知返其性本而不流于事物之末習
　其孰能之易曰敦復無悔中以自考也敦
　者厚之至也人生而厚者性也復其性者
　處其厚而已此大丈夫所以備道而全德
　䟽義曰以禮相僞以智爲鑿皆遠於道而
　在彼者也上德無爲而無以爲上仁爲之
　而無以爲皆離道未遠而在此者也在彼
　者徇末而忘本故道之所去在此者歸厚
　而敦薄務實而去華故道之所尚道之所
　尚厚而不薄實而無華惟見善明用心剛
　智足以自知性修反德而不流於事物之
　末習者爲能去彼有爲之僞取此無爲之
　眞也易曰敦復無悔中以自考也敦者厚
　之至若所謂敦仁言於仁爲至厚若所謂
　敦化言於化爲至厚惟民生厚因物有遷
　則人生而厚天之性也誠能復其性之至
　厚則動必迪吉孰有悔吝之虞哉此復之
　本於此以言敦復無悔也非智足以自知
　不能與此故其象言中以自考而孔子以
　謂復以自知也大丈夫所以備道全德蓋
　本於此
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正其致之一也
　徽宗註曰莊子曰通於一萬事畢致一則
　不二抱一則不離守一則不遷能知一則
　無一之不知不能知一則無一之能知昔
　之得一者體天下之至精物無得而耦之
　者故確然乎上者純粹而不雜隤然乎下
　者靜止而不變至幽而無形者神也得一
　則不昧至虚而善應者谷也得一則不窮
　萬物以精化形故得一以生侯王以獨制
　衆故得一以爲天下正自天地以至于侯
　王雖上下異位幽明散殊而天之所以清
　地之所以寧侯王之所以爲天下正非他
　求而外鑠也一以致之而已故曰其致之
　一也
　䟽義曰道冥於无則藏於有一之未形道
　降於有則判於有萬之不同渾淪之中自
　無出有兩儀以此奠位萬物以此散殊幽
　焉而神明焉而人皆會於一一者何也精
　之數也凡麗於域中攝於有數者敦不本
　於是一乎大衍之數五十其用四十有九
　必虚其一九疇以五行爲初而五行必一
　曰水是一者肇於有數之始即一可以行
　萬六通四闢其運無乎不在也莊子謂通
　於一萬事畢豈非德總乎道之所一能得
　其一而同焉推而行之其用爲無窮耶蓋
　精神生於道形本生於精人之生也因精
　集神體像斯具精固自全非由外鑠一流
　於僞則眞精俄喪與接爲構日以心鬭矣
　必欲全汝形而無摇汝精果何道而致之
　乎實在於致一以專之抱一以保之守一
　以固之然後形全精復與天爲一精與神
　合而不離矣易曰言致一也致一則用志
　不分矣故不二經曰抱一能無離乎抱一
　則善抱不脱矣故不離莊子曰我守其一
　以處其和守一則靜專而不流矣故不遷
　知此三者斯可以得一然得之非艱知其
　一之爲艱能知一則无一之不知所謂少
　則得是也不能知一則無一之能知所謂
　多則惑是也昔之得一者體天下之至精
　合天下之至神超然獨立於萬物之上物
　無得而偶之者皆不離於一而已是以乾
　道若難確然在上而常易易則純粹而不
　雜易於乾言剛健中正純粹精非天得一
　以清然乎坤道若繁隤然而常簡簡則靜
　止而不變易於坤言至靜而德方非地得
　一以寧然乎難測難識至幽而無形者神
　也神雖至幽而禍福縁類爲甚顯以得一
　則不昧也不將不迎至虚而善應者谷也
　谷以至虚而洪纖響答爲無差以得一則
　无窮也天地襲精而爲陰陽陰陽專精而
　爲四時四時散精而爲萬物萬物以精化
　形者在此而已故得一以生惟虚可以應
　實惟靜可以攝動惟一可以行萬侯王以
　獨制衆者體此而已故得一以爲天下正
　自天地以至侯王上下異位幽明散殊辨
　爲三極雖有各立之體達爲三才乃有相
　通之用原其所以清所以寧所以爲天下
　正者豈離於一哉是一也根於固有合於
　自然至靜之中其精甚眞由一以致之而
　已非他求而外鑠也所謂其致之一亶其
　然乎
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以爲正而貴高將恐蹶
　徽宗註曰天職生覆地職形載裂則無以
　覆發則無以載神依人而行者也歇則無
　所示谷受而不藏者也竭則莫之應聚則
　精氣爲物得一以生故也散則遊魂爲變
　失一以滅故也惟正也故能御萬變而獨
　立于萬物之上无以爲正而貴高將不足
　以自保能无蹶乎
　䟽義曰施而運之者天也其體純粹所以
　職生覆收而積之者地也其性靜翕所以
　職形載裂則非純粹也將何以覆發則非
　靜翕也將何以載神依人而行示而常寂
　歇則无所示非所謂靈矣谷受而不藏應
　而曲當竭則莫之應非所謂盈矣萬物皆
　出於機皆入於機精氣爲物言其聚也聚
　則得一以生物於此乎始遊魂爲變言其
　散也散則失一以滅物於此終惟以正御
　變常得其一然後能正衆生超然獨立乎
　萬物之上而長處顯矣求其貴高而不危
　在此而已
故貴以賤爲本高以下爲基
　徽宗註曰賤者貴之所恃以爲固下者高
　之所自起世之人覩其末而聖人探其本
　世之人見其成而聖人察其微故常得一
　也
　䟽義曰貴賤有常勢高下有定位兹不易
　之分也然貴必以賤爲本以貴之所恃以
　爲固者賤而已若所謂致邦本之固必取
　於民之微賤者是也高必以下爲基以高
　之所自起者下而已若所謂立太平之基
　必取於臺萊之卑小者是也蓋治玉所資
　者石丘山所積者卑稽諸物理莫不皆然
　况於人事乎世之人逐於末流而不知去
　道愈遠故所覩者末聖人則探其本能體
　道之虚而无亢滿之累也膠於陳迹而不
　知燭理所在故所見者成聖人則察其微
　能灼見厥理而無夸耀之迹也是宜常得
　一雖歷萬變而無弊歟詩歌天保謂君能
　下下以成其政臣能歸美以報其上亦貴
　以賤爲本高以下爲基而已此基本所以
　固於無窮也考其作詩之終乃見聖人以
　道御時使盈不至於極而虧升不至於極
　而降成而不壞盛而不衰以保天下之治
　者歟
是以侯王自稱孤寡不穀此其以賤爲本邪
非乎
　徽宗註曰孤寡不穀名之賤者也而侯王
　以爲稱知所本而已侯王所以貴高而不
　蹶其以此乎
　䟽義曰侯王以獨制衆則其總攝亦云普
　矣以德撫世則其經濟固盡善矣宜其名
　有殊稱方且以孤寡不穀名之賤者以爲
　稱盡其謙冲退託不以勢自居故也非知
　本者能若是乎荀卿曰聰明聖智守之以
　愚功被天下守之以遜是皆聖人謙虚之
　道惟侯王知以此自牧所以能長守貴高
　於萬斯年而弗失也非以賤爲本邪非乎
故致數譽無譽
　徽宗註曰自高以勝物自貴以賤物强而
　不知守以柔白而不知守以黑以求譽于
　世而致數譽則過情之譽暴集無實之毁
　隨至所以無譽
　䟽義曰不以人之卑而自高然後人樂推
　之不以人之賤而自貴然後人尊榮之自
　高以勝物刻意而高也何取於高自貴以
　賤物挾勢而貴也何取於貴柔之勝剛理
　之常也剛而不知守以柔是知伸而不知
　屈光而不耀道之復也白而不知守以黑
　是知彰而不知微以此夸末世之弊雖足
　以賣名聲而致數譽是特違道以干之爾
　若然則不虞之譽暴集无實之毁隨至又
　安能逃孟子之所譏哉求譽若此則名浮
　於實果何異溝澮之盈其涸可立而待譽
　未幾而毁隨之何可長也謂之无譽不亦
　冝乎
不欲琭琭如玉落落如石
　徽宗註曰玉貴而石賤一定而不變聖人
　乗時任物無所底滯萬變無常而吾心常
　一是眞得一者也故不可得而貴賤孟子
　曰所惡乎執一者謂其執一而廢百也不
　欲琭琭如玉落落如石非知化之聖不能
　及此是謂上德
　䟽義曰德有體用常變寓焉妙觀其體則
　歛萬可以歸一泛觀其用則以一可以行
　萬調而應之無施不可往來乎出入之機
　周流於變通之用所以爲眞一者湛然而
　獨存豈若碌碌之玉貴而不能賤落落之
　石賤而不能貴拘於一定之體執而不變
　者哉聖人其動若水善時而無所失避礙
　而无不通方圓曲直應變無常又何底滯
　之有測之益深窮之益遠雖涉萬變而常
　可以爲乎未始離於一信所謂眞得一者
　也所以不可得而貴不可得而賤以一无
　貴賤故也老氏旣明一義又慮執方之士
　蔽於一曲不該不徧而昧於至理堅如玉
　石泥而不通故申言之孟子曰所惡執一
　者爲其執一而廢百也正此意爾故不欲
　琭琭如玉落落如石惟大而化之之聖爲
　能及此易曰窮神知化德之盛也聖人之
　所以知化亦無爲無不爲而已是謂上德
　　　反者道之動章第四十
反者道之動弱者道之用天下之物生於有
有生於無
　徽宗註曰天下之理動靜相因强弱相濟
　夫物芸芸各歸其根則已往而返復乎至
　靜然感而遂通天下之故則動無非我故
　曰反者道之動柔之勝剛弱之勝强道之
　妙用實在於此莊子曰積衆小不勝爲大
　勝者惟聖人能之故云弱者道之用四時
　之行歛藏於冬而蕃鮮於春水之性至柔
　也而攻堅强者莫之能先其此之謂歟然
　則有无之相生若循環然故无動而生有
　有極而歸无如東西之相反而不可以相
　无也彼蔽于莫爲溺于或使豈道也哉
　疏義曰動因靜立凡天下之動必復於靜
　强因弱成凡天下之强必積於弱則動靜
　相因强弱相濟理蓋如此物之生也芸然
　流形若驟若馳於其終也去華就實歸其
　性宅夫物芸芸各歸其根自然之理也故
　方其已往趨乎動出之塗及其反本則復
　乎至靜之域能定能應感而遂通天下之
　故而動無非我則反者所以立動也故曰
　反者道之動夫柔者道之剛故柔勝剛弱
　者道之强故弱勝强柔弱者道之無也無
　之以爲用故道之用用乃在乎此然而弱
　者道之本守道之本自勝而已故無所不
　勝而得常勝之道莊子所謂積衆小不勝
　爲大勝爲大勝者惟聖人能之正謂此也
　故曰弱者道之用易曰止而巽動不窮也
　其是之謂歟即四時以觀之冬閉之不固
　則春生之不茂故必歛藏於冬而後蕃鮮
　於春即水之性以觀之納汙受垢而常處
　於柔弱不爭之地而攻堅强者莫之能先
　何以異此今夫萬物以形相生而形形者
　不形形之所形已墮於有則形形者所謂
　无也无不廢有故申於東南而有物不終
　有故屈於西北而無有無相生若循環然
　則以無動不生無而生有有極必歸於無
　也如彼東西其方雖異廢一不可彼溺於
　道之靜若季眞之莫爲蔽於道之動若接
子之或使豈道也哉
　　　上士聞道章第四十一
上士聞道勤而行之
　徽宗註曰士志於道者也上士聞道眞積
　力乆至誠不息
　䟽義曰工具人器而已故上下皆弗違士
　則其才上達者也形而上者謂之道其才
　上達則志於道可知所謂上士即善爲士
　而能尚志者也故其於聞道用心專信之
　篤日知其所亡力行而弗怠始乎爲士終
　乎爲聖荀卿所謂眞積力乆者是也居之
　安守之固學如不及没而後止未嘗願息
　而中晝記所謂至誠不息者是也若顔子
　語之而不情其勤而行之之謂歟
中士聞道若存若亡
　徽宗註曰中士則有疑心焉疑心生則用
　志分其於道也一出焉一入焉
　䟽義曰中人以上可以語上中士則非上
　智矣故於聞道或用心不剛焉蓋於道見
　疑是以有疑用志不分乃凝於神中士不
　可以語上以用心不剛而有疑心故也心
　疑則有礙所以一入焉若存一出焉若亡
　用志分而不能致一也若子夏出見紛華
　盛麗而悦入聞夫子之道而樂其若存若
　亡之謂歟
下士聞道大笑之不笑不足以爲道
　徽宗註曰下士則信不足以守智不足與
　明也故笑夫道无形色聲味之可得則其
　去耳目鼻口之所嗜也遠矣莊子曰大聲
　不入于俚耳高言不止於衆人之心
　䟽義曰樂與餌過客止道之出口淡乎其
　无味下士无高遠之見而同乎流俗所存
　者未定信不足以有守所見者不廣智不
　足以與明故以道爲羞稱而笑之也蓋以
　彼笑此有分守焉彼之所見累於物而非
　道此之所聞一於道而非物蓋道非形色
　聲味之可傳則其去耳目鼻口之所嗜也
　蓋遠矣道之與物不侔如此以有分守故
　也是以不無淺識之所笑也使道如物之
　累於迹可以投衆人之所好道亦小矣故
　不笑不足以爲道莊子曰大聲不入於俚
　耳高言不止於衆人之心蓋聲至於妙則
　知音者寡言至於妙則知言者寡道至妙
　猶大聲之與高言也故其爲士者笑之經
　所謂知我者稀則我貴矣義與此同
故建言有之明道若昧
　徽宗註曰若曰月之光照臨下土者明也
　豐智源而不示襲其光而不耀故若昧
　䟽義曰易曰日月相推而明生荀卿曰在
　天者莫明於曰月夫日昱乎晝月昱乎夜
　日月麗中天而冒下土可謂明也道之炳
　而易見示而不祕若日月之光照臨下土
　是爲明道然而至道之精窈窈冥冥至道
　之極昏昏默默智謀不用豐智源而嗇出
　惛然若亡而存襲其光而不耀故若昧
夷道若類
　徽宗註曰同歸而殊塗一致而百慮
　䟽義曰夷之爲言易也易則不險夷之爲
　言常也常則無變夫不險而無變則道一
　而已經所謂大道甚夷是已道雖一也然
　天下之群實由此以出天下之群動由此
　以立若不一而其實一也蓋絲合而純則
　爲無類類則離而不一矣道之致用雖裂
　爲多岐而其歸則同雖散爲萬態而其致
　則一繫辭所謂殊塗而同歸百慮而一致
　也
進道若退
　徽宗註曰顔淵以退爲進莊子以謂坐忘
　䟽義曰爲學所以窮理故曰益爲道所以
　盡性故日損爲學曰益則以進爲退也爲
　道日損則以退爲進也仲尼之稱顔子曰
　吾見其進也未見其止也則顔子嘗進於
　道矣然而始則忘仁義中則忘禮樂終至
　於坐忘自迹觀之疑若退也然離形去智
　同於大通則其爲退乃所以爲進也故楊
　雄以謂昔者顔淵以退爲進天下鮮儷而
　莊子稱其坐忘也
上德若谷
　徽宗註曰虚而能應應而不竭虚而能受
　受而不藏經曰爲天下谷常德乃足
　䟽義曰莊子曰德兼於道又曰德總乎道
　之所一蓋道不在有亦不在無非有非無
　惟虚而已德猶是也故如谷之虚而能應
　應而不竭書所謂若德裕乃身是已如谷
　之虚而能受受而不藏莊子所謂德無不
　容是已經曰爲天下谷常德乃足其是之
　謂歟
大白若辱
　徽宗註曰滌除玄覽不覩一疵大白也處
　衆人之所惡故若辱
　䟽義曰經曰明白洞達莊子曰以此白心
　則大白者道之入於无疵者也自非滌除
　外慕而不有玄覽妙理而默識烏能不覩
　一疵乎夫惟能無疵則異俗而不同乎俗
　畸人而不群於人猶之水也處衆人所惡
　故若辱莊子載老氏之道術有曰知其白
　守其辱蓋見於此
廣德若不足
　徽宗註曰德無不容而不自以爲有餘故
　若不足秋水時至河伯自喜所以見笑於
　大方之家
　䟽義曰上德不德是以有德下德不失德
　是以無德夫德至於無不容可謂廣矣然
　自以爲有餘則不廣也惟不自以爲有餘
　則廣廣乎其無不容矣不自以爲有餘故
　若不足焉君子盛德容貌若愚此之謂也
　顔氏之子德冠四科德則廣矣然以能問
　於不能以多問於寡非若不足而何秋水
　時至百川灌河而河伯自喜以天下之美
　爲盡在己曾不知東海之大所以見笑於
　大方之家
建德若偷
　徽宗註曰聖人躊躇以興事以每成功
　䟽義曰聖人之應世無心而已惟无心故
　於興事造業皆縁於不得已莊子所謂不
　得已於事也然帝王無爲而天下功雖躊
　躇以興事不期於功之成而每成功焉則
　其建德以有爲疑若偷焉以其無心故也
　語曰故舊不遺則民不偷偷則茍且而近
　乎薄以其無心故若偷
質眞若渝
　徽宗註曰不曰堅乎磨而不磷不曰白乎
　涅而不緇
　䟽義曰丹青初則炳乆則渝渝乎哉渝之
　爲言變也眞人之用心絶仁本而弗殖豐
　智源而嗇出於見則無愛於聽則無淫於
　氣則充實而无餒自得其得而不假人爲
　雖辨於物而以眞冥妄雖攖而寧所謂不
　曰堅乎磨而不磷者也即染而淨所謂不
　曰白乎涅而不緇者也故若渝
大方无隅
　徽宗註曰大方者無方之方也方而不割
　故无隅
　䟽義曰陰知神之在陰而不知其亦在陽
　陽知神之在陽而不知其亦在陰陰陽不
　測神所以无方之可求遂於大明之上至
　彼至陽之原入於窈冥之門至彼至陰之
　原道所以有方之可指道雖有方可指然
　與物宛轉無介辨之迹偶而應之無刻制
　之行是爲無方之方也蓋異乎德之有隅
　矣故方而不割詩曰抑抑威儀維德之隅
　則德有隅可知莊子曰無門無旁四達皇
　皇則道無隅可知
大器晩成
　徽宗註曰大器者不器之器也不益生不
　助長故晩成
　䟽義曰有形則有名有分則有守此器也
　然有出器入覺造形而上立於不測不可
　爲量數行於无有獨超乎象先者此不器
　之器也不器之器者道也道不可以頓進
　而語道非其序者安取道故晩成焉陽積
　成暑陰積成寒非一日也豈益生以爲祥
　揠苗而助長乎
大音希聲
　徽宗註曰動于无方而感之斯應故希聲
　䟽義曰聲之所聲者彰矣而聲聲者未嘗
　發所謂聲聲即大音也雖使師曠終夜俛
　首傾耳而聽之不聞其聲故謂之希蓋希
　則概而有間非聽所聞故也莊子所謂動
　於無方是也雖聽之不聞然而清濁高下
　叱吸叫譹感之斯應而五聲不得不鳴其
　爲音也蓋亦大矣經曰聽之不聞名曰希
　淮南子曰無聲而有五音鳴焉其大音希
　聲之謂歟
大象無形
　徽宗註曰託於窈冥而視之不得見故無
　形
　䟽義曰形之所形者實矣而形形者未嘗
　有所謂形形即大象也雖使離朱當晝拭
　眥以揚眉而望之不見其形故謂之大象
　蓋見乃謂之象既已有見矣而曰无形則
　不形之形也莊子所謂居於窈冥是也雖
　无形之可見然天下之有形者皆生於此
　其爲象也亦大矣經曰无物之象淮南子
　曰无形而有形生焉其大象无形之謂歟
道隱无名夫惟道善貸且成
　徽宗註曰自明道至於大象皆道也道之
　妙不可以智索不可以形求可謂隱矣欲
　明之而不可得也聖人得乎道故予而不
　費應而不匱曲成萬物未嘗擅而有之亦
　且而已道之體隱乎無名而用乃善貸且
　成故勤而行之則造乎不形而止乎無所
　化其餘事猶足爲帝王之功傳曰學始乎
　爲士終乎爲聖
　䟽義曰道無在無乎不在在體爲體在用
　爲用無名無物而不離於有名有物者也
　是以自明道至于大象其名不同要之皆
　道也然而至道之精窈窈冥冥雖未離有
　名而不可以智索至道之極昏昏默默雖
　未離有物而不可以形求可謂隱矣雖曰
　强名而道之本原欲名之不可得也則以
　道隱无名故也聖人得乎道以至無妙天
　下之有以至虚運天下之實故旣以與人
　己愈有予而不費既以與人己愈多應而
　不匱爲萬物之所係爲一化之所待善救
　人而无棄人善救物而无棄物物來有感
　吾則與物委蛇而未始或遺物逝而往吾
　則與物俱休而未始爲累在彼者以自取
　而受而終必還其宗在此者以不與而濟
　而本實無所費莫不小以成小大以成大
　曲成萬物未嘗擅而有之亦且而已夫天
　下之理徂者且往爾要之將自復殂者且
　死爾要之將自生道之貸物終則有始莫
　或已也故謂之且焉道之體隱乎無名而
　用乃善貸且成亦在乎勤而行之爾誠能
　眞積力乆則造乎不形而與道爲一止乎
　無所化而亘古今常存緒餘以治國家土
　苴以治天下其餘事猶足以爲帝王之功
　在我者豈不綽綽然有餘裕哉是篇始言
　上士聞道勤而行之而終以道善貸且成
　則以下學而上達善爲士者舉皆然也荀
　卿亦曰學始乎爲士終乎爲聖此之謂也




道德眞經䟽義卷之八










道德眞經䟽義卷之九忘二
　　　　太學生江澂䟽
　　　道生一章第四十二
道生
　徽宗註曰太初有无无有无名一之所起
　䟽義曰有太易有太初太易者未見氣也
　太初者氣之始也謂之太初則以雜乎芒
　芴之間神化爲氣之時也當是時未始有
　物窅然空然惟無而已則太初之先一无
　所有者有無故也莊子所謂有無也者是
　已謂之者無蓋無有矣旣曰無有斯無名
　矣且天無立物之名物有生而名自著物
　成數定然後多寡可名焉方其無有則未
　始有物未始有物則非貌像聲色之可求
　也敦得而名之經曰無名天地之始又曰
　道常無名然則無名有無者道之體也道
　之體本無也而無不廢有是以無動不生
　無而生有象兹所兆自無適有數始立焉
　則一之所起本於太初而已此道降而出
　者爾若夫道冥於無則復於渾淪氣且未
　見一亦不可得矣所謂太初有無無有无
　名一之所起列子所謂易變而爲一是也
一生二
　徽宗註曰天一而地二次之水生而火次
　之精具而神從之
　䟽義曰天尊地卑乾坤定矣則以有天有
　地然後上下有差故爾乾天也其數奇坤
　地也其數耦故易稱天一地二有天然後
　有地則天一而地二次之也水淵而虚因
　實以成體辨而後有察於卦爲坎坎藏一
　也故一曰水火動而速因止以成體合而
　後有見於卦爲離離圍二焉故二曰火自
　道而降水幾於道然水中有火相繼以成
　則水一而火二次之也天一生水於物爲
　精地二生火於物爲神惟天下之至精能
　爲天下之至神則人之生也因精集神體
　像斯具精爲身之本精全則神王守而勿
　失與神爲一矣是以不離精謂之神人則
　精具而神從之也
　二生三
　徽宗註曰一與言爲二二與一爲三
　疏義曰數始於一立於兩成於三一者奇
　也獨奇不生二者耦也獨耦不成一奇一
　耦而三且生矣推本言之道之大原其獨
　無對萬物雖多與我爲一旣謂之一不得
　無言則一者一物而言之者又一物也是
　一與言爲二矣一爲奇二爲耦奇耦相生
　有二則有三也是二與一爲三矣夫自無
　適有以至於三婁以聚之至於無窮蓋數
　之自然而不可易者也
三生萬物
　徽宗註曰天肇一於北地耦二於南人成
　位於三三才具而萬象分矣號物之數謂
　之萬自此以往曆不能計
　䟽義曰渾淪旣判輕清上積得乎陽而其
　數奇故天兆一於北重濁下凝得乎陰而
　其數耦故地耦二於南然天統元氣地統
　元形必有統元識者天職生覆地職形載
　必有職教化者是則天地設位而人成位
　乎其中矣三才既具則本乎天者親上屬
　天清而散本乎地者親下屬地濁而聚類
　聚群分之殊情飛走動植之異狀林林以
　生職職以殖而萬象分矣舉天下萬物之
　多莫不因於此故易言有天地然後萬物
　生焉三生萬物自此以往巧曆不能計然
　號物之數謂之萬以其多者號而讀之也
　彼其芸芸紛錯可勝計耶
萬物負陰而抱陽冲氣以爲和
　微宗註曰陰止而靜萬物負焉君子所以
　日入而息陽融而亨萬物抱焉聖人所以
　嚮明而治必有陰陽之中沖氣是已莊子
　曰至陽赫赫至陰肅肅肅肅出乎天赫赫
　發乎地兩者交通成和而物生焉
　䟽義曰瑩天功明萬物之謂陽幽無形深
　不測之謂陰陽以動吐陰以靜翕故陰止
　而靜陽以熙之陰以凝之故陽融而亨惟
　止而靜故萬物之生其後之所負者皆陰
　而背北惟融而亨故萬物之生其前之所
　抱者皆陽而胸南以萬物負陰故君子順
　陰之義所以日入而息以夜道極陰也易
　所謂君子以嚮晦入宴息是已以萬物抱
　陽故聖人所以嚮明而治以晝道極陽也
　語所謂恭己正南面而已是也非陰陽无
　以成冲氣冲氣則天一爲之本天五爲之
　中也非冲氣無以成至和和則不偏於陽
　不毗於陰陰陽之中也莊子曰至陽赫赫
　至陰肅肅蓋陽明陰晦赫赫則遂於大明
　之上至彼至陽之原也陽生陰殺肅肅則
　入於窈冥之門至彼至陰之原也肅肅出
　乎天而天氣下降赫赫發乎地而地氣上
　騰天地氤氲萬物化醇兩者交通成和而
　物生焉楊雄亦曰天地交而萬物生
人之所惡唯孤寡不穀而王公以爲稱
　徽宗註曰物罔隆而不殺事靡盛而不衰
　陰陽之運事物之理也消息盈虚與之偕
　行而不失其和其惟聖人乎故孤寡不穀
　人之所惡而王公以爲稱己極而返己滿
　而損所以居上而不危
　䟽義曰升極而降故高者下之盛極而衰
　故饒者取之妙而爲陰陽散而爲事物莫
　不皆然則物罔隆而不殺事靡盛而不衰
　陰陽之運事物之理也聖人探本知微是
　以時消而消時息而息彼爲盈虚與之爲
　盈虚保合大和與時偕行而不失故雖孤
　寡不穀名之賤者以爲稱而不恥也彼天
　下之勢極者雖必虧此則守其成而不虧
　知己極而返也滿者雖必溢此則持其盈
　而不溢知己滿而損也所以長守富貴居
　上而不危歟
故物或損之而益益之而損
　徽宗註曰木落則糞本損之而益故也月
　盈則必食益之而損故也天地盈虚與時
　消息而況於人乎然則王公之所稱乃所
　以致益而處貴高之道
　䟽義曰凡木之生以敷榮蕃鮮爲益以凋
　瘁揺落爲損木落則有所損然且糞其本
　焉是乃所以爲益也易言損而不已必益
　所謂損之而益也月昱乎晝至陰之精三
　五而盈三五而闕方其盈也可謂益矣然
　過滿而食損之者至矣易言益而不已必
　决所謂益之而損也然則天地盈虚與時
　消息況於人乎是以孤寡不穀王公以爲
　稱雖若自損乃所以致益而處貴高之道
　也
人之所教亦我義教之强梁者不得其死吾
將以爲教父
　徽宗註曰以强制弱以剛勝柔人之所教
　也我之所教則異乎此强梁者有我而好
　爭有死之道智者觀之因以爲戒故將以
　爲教父
　䟽義曰自事言之弱固不可敵强柔亦不
　能先剛則以强制弱以剛勝柔人之所教
　也自道言之堅强居下柔弱處上柔弱固
　可以勝剛强也若然則我之所教固異乎
　人矣我之所教雖異於人而人之所教亦
　我之義特以人之所教在事我之所教在
　道其於以强弱爲教則一也蓋堅强者死
　之徒而强梁則有我而好爭故有死之道
　智者觀之因以爲戒所謂不善人善人之
　資見不善愀然必以自省也以爲教父不
　亦宜乎
　　　天下之至柔章第四十三
天下之至柔馳騁天下之至堅
　徽宗註曰堅則毁矣銳則挫矣積衆小不
　勝爲大勝者惟聖人能之
　䟽義曰天下有常勝之道有常不勝之道
　常勝之道在柔常不勝之道在彊惟夫常
　勝之道在柔此古之博大眞人必以懦弱
　謙下爲表也以濡弱謙下爲表則以深爲
　根无事於堅以堅則毁故也以約爲紀无
　事於銳以銳則挫故也無事乎堅與銳故
　人皆取先己獨取後人皆取實己獨取虚
　從其强梁隨其曲傳與物委蛇而同其波
　虚靜之中未始或忤所謂天下之至柔其
　在是也及其斡旋萬有宰制群動應之於
　無窮資焉而不匱力旋天地而世莫覩其
　健威服海内而人不名以武是又馳騁天
　下之至堅無往而不勝者也莊周論積衆
　小不勝爲大勝者惟聖人能之可謂深明
　乎此觀風之行乎太虚指我則勝我䠓我
　亦勝我至其披拂鼓舞物無不聽其命水
　之處乎柔弱决之東則東流决之西則西
　流至其攻堅强者物莫之能先是亦積小
　不勝之意也孰謂天下之至柔不能馳騁
　天下之至堅乎
無有入於無間
　徽宗註曰莊子外篇論夔蛇風目之相憐
　而終之以目憐心蓋足之行有所不至目
　之視有所不及而惟神爲無方也内篇論
　養生之主而況以庖丁之解牛丁者火之
　陰而神之相也故恢恢乎游刃有餘然則
　入於無間非體盡無窮而游無朕者其敦
　能之
　䟽義曰物墮於形氣者每爲形氣之所拘
　以己所易憐彼所難殊不知大化密移默
　運於冥冥之中無爲而常自然役於造物
　之巧無得而贅虧莊子外篇所以論夔蛇
　風目之相憐而終之以目憐心是皆有所
　拘而然也蓋足之行域於遠近力有所不
　至目之視倪於細大明有所不及惟神則
　幽無形而深不測其運無乎不在速不疾
　而至不行其用無乎不妙適无方之傳而
　未始滯於形體者也神之无方至虚而已
　以至虚而利用出入宜其無適而不可者
　也果非以無有入於無間之謂乎内篇論
　養生主而況以庖丁之解牛蓋萬物以形
　相生而神爲之主庖以調和爲事所以養
　人地二生火在人爲神丁火之陰神之相
　也以神爲用故若庖丁之解牛至於以神
　遇而不以目視官知止而神欲行則一心
　自照天理皆得批大却導大窾而毫芒不
　剉恢恢乎其於遊刃必有餘地莫不釋然
　四解矣雖然解牛之喻以無厚入有間猶
　能迎刃而解況以無有入於無間則六通
　四闢明白洞達了無纖翳之滯礙矣自非
　天下之至虚體盡無窮而遊無朕者疇克
　爾
是以知無爲之有益也
　徽宗註曰柔之勝剛無之攝有道之妙用
　實寓于此棄事則形不勞遺生則精不虧
　兹所以爲有益
　疏義曰道常无爲而无不爲无爲者道之
　眞體寂然不動是也无不爲者道之妙用
　感而遂通是也惟其无爲而无不爲故以
　天下之至柔而勝剛以天下之至无而攝
　有道之妙用實寓於此柔之勝剛所謂積
　於柔者必剛也无之攝有所謂无動不生
　无而生有也其妙用如此又豈樂從事於
　務哉運量酬酢時出而應之萬變雖雜而
　所以无爲者固自若也无爲則事奚足棄
　生奚足遺棄事則形不勞而全遺生則精
　不虧而復形全精復與天爲一則其有益
　敦大於是
不言之教無爲之益天下希及之矣
　徽宗註曰不言之教設之以神無爲之益
　不虧其眞聖人以此抱樸而天下賔無爲
　而萬物化故及之者希
　䟽義曰言有當愆孰若不言之教妙通心
　術而設之以神易所謂以神道設教而天
　下服者此也爲有成虧孰若無爲之益得
　於自然而不虧其眞莊子所謂无益損乎
　其眞者此也蓋天地有大美而不言則知
　不言之教固神矣天地以无爲而清寧則
　知无爲之益固眞矣聖人以天地爲宗故
　以此抱樸而天下賔无爲而萬物化樸者
　道之全體惟道能總攝群有所謂守小樸
　而物自賔也无爲者道之自然惟道能斡
　旋化樞所謂我无爲而民自化也然則不
　言之教无爲之益非體无盡道者不能知
　此聖人者道之極故天下希及之
　　　名與身章第四十四
名與身孰親身與貨孰多
　徽宗註曰兩臂重於天下則名與身敦親
　生者豈特隋珠之重哉則身與貨孰多至
　願在我名非所親也至富在我貨非所多
　也惟不知親疏多寡之辨而殘生損性以
　身爲徇若伯夷死名于首陽之下盜跖死
　利于東陵之上豈不惑哉達生之情而不
　務生之所無以爲此有道者之所以異乎
　俗也
　䟽義曰務内觀者取足於身誠其身者眞
　樂内融則一身之中衆美咸具何往而不
　自適世之昧者不能定乎内外之分辨乎
　眞僞之歸乃矜攬外務見得忘形汲汲於
　名以危其身殊不知兩臂重於天下身亦
　重於兩臂名與身孰親孳孳爲利以害其
　生殊不知生固重於隋侯之珠利固輕於
　千仞之雀身與貨孰多惟不介意於儻來
　而以守身爲本然後能自適其性分以道
　爲重矣列禦寇居鄭圃四十年人无識者
　未聞其干於名顔回樂簞瓢陋巷人不堪
　其憂未聞其累於貨所重者道而已是以
　至願名譽并焉至富國財并焉至願在我
　則不急於人知名非所親也至富在我則
　萬物皆備貨非所多也於此而不能明親
　䟽多寡之辨其爲智亦疏矣故有見生於
　可欲乃殘生傷性以身爲徇而忘其眞如
　伯夷見名之可欲餓于首陽之下是也盜
　跖見利之可欲暴于東陵之上是也此皆
　昧於至理惑而不能解也惟達生之情不
　務生之所无以爲生之所无以爲者非生
　之所待而生也此有道者所以能保身全
　生而異於世俗者歟
得與亡孰病
　徽宗註曰烈士徇名貪夫徇利其所得者
　名與貨而其亡也乃无名之樸不貲之軀
　病孰甚焉
　䟽義曰求諸性分之内者有益於得求諸
　性分之外者无益於得有益於得則其得
　也裕然而有餘无益於得則其得也歉然
　常不足夫惟不足故烈士徇名則累於名
　高而不知名公器也不可多取貪夫徇利
　則累於利厚而不知貨惡其棄於地也不
　必爲己蓋萬物之理相爲消長有得則亡
　或繼之故覩所病然其得之也是豈眞得
　之哉名與貨皆儻來之寄耳寄之其來不
　可圖其去不可止而其亡也乃至於損德
　塞性苦身疾作喪無名之樸而失其至眞
　忘不貲之軀而捨其至貴則其病大矣
是故甚愛必大費多藏必厚亡
　　徽宗註曰无慕於外則嗇而不費无累於
　　物則守而不失取予之相權積散之相代
　　其至可必若循環然豈可長乆
　　䟽義曰重内而不重外然後能无慕於外
　　見性而不見物然後能无累於物不生外
　　慕則无多欲之逐故嗇而不費非至於甚
　　愛必大費者也不爲物累則无貪積之憂
　　故守而不失非至於多藏必厚亡者也雖
　　然利之在天下民咸用之无所不通有取

　虚常相代乃必至之理勢若循環之不能
　自已又烏可恃爲長乆而認爲己有哉雖
　執之使留且自冥冥中去矣惜夫世俗莫
　之悟經曰金玉滿堂莫之能守
知足不辱
　徽宗註曰處乎不淫之度何辱之有
　䟽義曰一性之眞萬善充足道之尊德之
　貴莫之爵而常自然不假勢物而無所歉
　則亦處乎不淫之度而已蓋不淫之度者
　不皦不昧適與之當而不過也以此安其
　性命之情則眞君高世良貴在我所以爲
　義榮者物无以尚之又何辱之有哉
知止不殆
　徽宗註曰游乎萬物之所終始故無危殆
　之患
　䟽義曰域於流動之機者一息不停固有
　默使之者若有機緘而不得已其運轉而
　不能自止雖行之於无止而不知有眞止
　者存勢物之徒不能徐觀一性鑑淵靜不
　遷之宗乃與物爲偶相刃相靡其行盡如
　馳而莫之能止且將□然疲役而不知其
　所歸豈不危其身耶眞人則不然超然獨
　立乎形器之上與造物者遊與無終始者
　爲友蓋將造乎不形而止乎無所化故能
　遊乎萬物之所終始虚靜之中默與道會
　其天守全其神無却物無自入而莫之能
　傷又何危殆之患哉老氏於道常無名亦
　曰知止所以不殆蓋非通乎物之所造者
　不能與此
可以長乆
　徽宗註曰物有聚散性无古今世之人以
　物易性故好名而徇利名辱而身危聖人
　盡性而足天下至大也而不以害其生故
　可以長乆而與天地並
　䟽義曰即理以觀物則无常之分有積有
　散即妙以觀性則眞常湛存无古无今以
　性逐物則性與物俱馳以性辨物則物无
　自而入世之人昧於至理馳其形性潜之
　萬物以易所固有於是好名者困於志徇
　利者忘其眞至於名辱而罔覺身危而莫
　顧交戰於利害之域何可長也聖人盡性
　而足故能貴愛其身不以害其生三萬歲
　而一成純與天地相爲長乆
　　　大成若缺章第四十五
大成若缺其用不弊
　徽宗註曰域中有四大道居一焉體道之
　全故可名於大無成與虧是謂大成不有
　其成故若缺知化合變而不以故自持故
　其用不弊此孔子所以集大成而爲聖之
　時
　䟽義曰道未始有封彊爲之名曰大既謂
　之大則未離方體寓於域中而居四大之
　一焉蓋道覆載萬物者也天無不覆地無
　不載聖人位乎兩間體道之全以配天地
　故皆名於大則其由是道以出應天下天
　造地設發越顯著以彰制作之妙其成也
　可謂大矣然而道無成虧烏至而倪小大
　世之人徒知聖人以道之緒餘土苴致天
　下之大利成天下之大順豐功茂烈巍乎
　其成而不知道之妙用本於精神心術之
　微果且有成與虧乎哉果且無成與虧乎
　哉惟其無成與虧所以謂之大成夫萬物
　之理成極而壞功成者隳名成者虧能不
　有其成然後成矣而不壞是以神人無功
　非無功也功成不居聖人無名非無名也
　名成不恃故能去功與名還與衆人所以
　謂之若缺大成若缺非特不自有其成而
　已又見其知化合變而不以故自持易曰
　知變化之道者其知神之所爲乎神無方
　無方則化而裁之以盡其變變而通之以
　盡其利又豈膠於故常而不能利用出入
　者哉宜乎其用不弊也孔子集清和任之
　大成所以爲聖之時得此故也集大成也
　者金聲而玉振之也金聲之也者始條理
　也玉振之也者終條理也三聖之制行玉
　振之謂也執一不變能成其終而已至於
　金聲而玉振則知化合變所以能成始而
　成終也故曰大哉孔子
大盈若冲其用不窮
　徽宗註曰充塞無外贍足萬有大盈也虚
　以應物冲而用之故施之不竭其用不窮
　良賈深藏若虚盛德容貌若愚
　䟽義曰道之眞體包裹六極廓然而無所
　不存道之妙用周流六虚廣乎其無所不
　被聖人得道之渾全以出應天下充塞無
　外覆幬萬物而莫見其畛贍足萬有鼓舞
　群衆而求者與之則其用之所以妙有不
　可得而知其爲盈也豈不優優大哉然而
　酬酢之用常本於淵靜之宗盈而不能虚
　則無以應物惟以道之虚應彼群實然後
　能冲而用之普博淵泉而時出之矣是以
　注焉不滿資焉不匱施之不竭既以爲人
　己愈有旣以與人己愈多其用不窮故謂
　之大盈若冲雖然有積也故不足无藏也
　故有餘至人无積亦虚而已故保此道者
　不欲盈良賈深藏若虚盛德容貌若愚宜
　老子以是言告孔子也夫有若无實若虚
　學者之能事良賈之深藏亦若是也大白
　若辱盛德若不足聖人之虚己君子之容
　貌在是焉即此以觀則大盈若冲可以類
　推矣
大直若屈
　徽宗註曰順物之變而委蛇曲折不求其
　肆故若屈
　䟽義曰聖人虚己以遊世汎應曲當無往
　而不直者以順物之變故也是以委蛇而
　不傷其全曲折而不失其正從其强梁隨
　其曲轉未嘗崖異以自處焉是雖委蛇曲
　折與之宛轉所以爲大直者有不可得而
　控者矣謂之不求其肆者此也豈非若屈
　之意歟莊子於人間世言内直者與天爲
　徒外曲者與人爲徒蓋人間世者出而應
　乎人也既徒於人不可以徑庭宜其外曲
　焉則大直若屈可知矣
大巧若拙
　徽宗註曰賦物之形而圓方曲直不覩其
妙故若拙
　䟽義曰聖人至無以供其求善貸且成而
　其巧妙者亦猶造化賦物之形者也是以
　圓方而不離於規矩曲直而不違其繩墨
　形體自著藻色自彰若有眞宰而不得其
　朕焉是雖方圓曲直各盡其妙所以爲大
　巧者有不可得而測識者矣謂之莫覩其
　妙者此也豈非若拙之謂歟莊子於大宗
　師言覆載天地刻雕衆形而不爲巧蓋大
　宗師者萬物之所宗也萬物旣宗則生而
　不有宜其不爲巧則大巧若拙可知矣
大辯若訥
　徽宗註曰不言之辯是謂大辯惠施多方
　其辯小矣
　䟽義曰至言去言得於忘言然後爲言之
　至所貴乎不言之辯者其至言去言之謂
　歟莊子曰大辯不言夫惟不言是謂大辯
　聖人不以善辯爲能深造默識至理所存
　不言而喻無俟於容聲故若訥彼惠施之
　多方特辯者之囿也支離曼衍而不得其
　要曾何足以語極故其道舛而不合駁而
　不純自謂辯且博不幾於一蚊一蝱之勞
　則其辯亦以小矣孰知不言之辯
躁勝寒靜勝熱清靜爲天下正
　徽宗註曰陽動而躁故勝寒陰止而靜故
　勝熱二者毗乎陰陽而不適乎中方且爲
　物汨方且與動爭烏能正天下惟無勝寒
　之躁勝熱之靜則不雜而清抱神而靜天
　下將自正
　䟽義曰萬物負陰而抱陽沖氣以爲和人
　受天地之中禀冲和之氣一動而躁則發
　於陽而其熱焦火故勝寒一止而靜則息
　於陰而其寒凝冰故勝熱二者既有陰陽
　之患則喜毗於陽怒毗於陰而不適厥中
　非所謂發而皆中節也若然則方且爲物
　汨淪胥於波蕩之域方且與動爭交戰於
　利害之塗陰陽爲之寇宜其不能正天下
　也惟無勝寒之躁使之陽而不散無勝熱
　之靜使之陰而不密然後能清靜爲天下
　正蓋不雜而清斯爲清之至若所謂漻乎
　其清者是也抱神以靜斯爲靜之至若所
　謂寂然不動者是也必靜必清則表正而
影必端天下不期正而自正矣老氏於道
　常無爲亦曰不欲以靜天下將自正謂之
　无爲則澹然而已求其勝寒之躁勝熱之
　靜蓋無有也
　　　天下有道章第四十六
天下有道却走馬以糞
　徽宗註曰以道治天下者民各樂其業而
　無所爭糞其田疇而已
　䟽義曰在天下以道故天下不淫其性宥
　天下以道故天下不遷其德天下不淫其
　性不遷其德則耕而食織而衣含哺而嬉
　鼓腹而遊民各樂其業而無夸跂外慕之
　爭矣方且力本務農服勤南畝糞其田疇
　而已雖有追風逐電之驥足亦將却之而
　不用也惟天下有道能知此
天下無道戎馬生於郊
　徽宗註曰强凌弱衆暴寡雖疆界不能正
　也
　䟽義曰人何以能群曰分分何以能行曰
　義義以分則和和則一群而無分則爭爭
　則亂强者恃力或至於凌弱衆則恃勢或
　至於暴寡爭地以戰殺人盈野戎馬生於
　郊而疆界不能正蓋不知以道治天下故
　也
罪莫大於可欲
　徽宗註曰不見可欲使心不亂人之有欲
　至於决性命之情以爭之罪之所起也
　䟽義曰心本湛然欲慮不萌物誘於外情
　斯有欲志者氣之帥氣者體之充以志帥
　氣交物而忘返則氣爲之餒而心始亂矣
　故不見可欲則使心不亂蔽蒙之民昧此
　而罔覺累於名高者則見名之可欲累於
　厚利者則見利之可欲得失交戰於胸中
　至於决性命之情以爭之貪汙誣僞無不
　爲己罪之所以起也
禍莫大於不知足
　徽宗註曰平爲福有餘爲禍知足不辱何
　禍之有
　䟽義曰陽明以晋富而爲福陰晦以退耗
　而爲禍是以福主衍而禍則忒然福與禍
　鄰而禍福相倚伏故平爲福而有餘爲禍
　焉傳所謂福莫長於無禍者以此苟不知
　足而務貪得則高明之家固有鬼瞰其室
　者禍敦大於是惟處乎不淫之度則知足
　不辱矣何禍之有
咎莫大於欲得
　徽宗註曰欲而得則人所咎也
　䟽義曰如谷虚而受受而不積如谷虚而
　應應而不著有道者非無欲也欲在於不
　欲而已苟爲以物易己見得而忘形不能
　以公義勝私欲人之所違也咎孰大於是
故知足之足常足矣
　徽宗註曰人見可欲則不知足不知足則
　欲得欲得則爭端起而禍亂作甚至則戎
　馬生於郊然則知足而各安其性命之分
　無所施其智巧也日用飲食而已何爭亂
　之有
　䟽義曰宇宙在乎手萬化生乎身内觀一
　己無物不備至足之分非外鑠也惟知至
　足之在我而不志乎期費則有萬不同其
　應不匱豈不常足乎惟其人見可欲則貴
　貨而不知足不知足則矜攬外慕而欲得
　欲得則爭端起而至於戎馬生於郊矣然
　則知足而各安其性命之分則機心不生
　而純白備耕田而食鑿井而飲無所施其
　智巧也日用飲食而已何爭之有
　　　不岀戶章第四十七
不出户知天下不窺牖見天道
　徽宗註曰天下雖大聖人知之以智天道
　雖遠聖人見之以心智周乎萬物無遠之
　不察故無待於出户心潛於神明無幽之
　不燭故無待於窺牖莊子曰其疾俛仰之
　間再撫四海之外兹聖人所以密運而獨
　化
　䟽義曰生齒至衆機務至繁天下之大宜
　難知也然揆理則天下雖大無所遁其情
　所謂知之以智者揆以理故也窈然無際
　漠然無分天道之遠宜難見也然視於无
　形則天道雖遠與之同其妙所謂見之以
　心者視於无形故也蓋道降而出出而生
　智玄升而入入而生神智者通於神者也
　神之无方利用出入无遠弗届智與乎神
　所以能周乎萬物雖遠在八荒之外而無
　不察又何待於出户而知天下哉莊子曰
　大智觀於遠近智周萬物者以此道心惟
　微搏之不得潛天而天潛地而地則心者
　會於道者也道之大本先天地生運而無
　積心虚集道所以能潜神明雖藏於不形
　而無不燭又何待於窺牖而見天道哉揚
　雄曰天地神明而不測心之潛也猶將測
　之心潛神明者以此雖然無遠不察則智
　亦大矣無幽不燭則心亦神矣智無不知
　心无不見兩者同出於虚靜之宗廓然洞
　達則千變萬化未始有窮六通四闢无乎
　不在即其妙用始此蓋有所謂立本厚者
　存莊周論人心而言其疾俛仰之間再撫
　四海之外以是故爾蓋俛仰之間則其速
　如馳四海之外則其遠无疆於如馳之疾
　撫無疆之域而至于再非兆於變化其孰
　能之哉聖人所以密運而獨化歟列子所
　謂善爲化者其道密庸同意密運則化之
　妙若有眞宰而不得其朕獨化之本若運
　轉而不能自已由是觀之聖人不出户而
　知天下不窺牖見天道又豈徒得之於智
　慮心術之微而已哉
其出彌遠其知彌少
　徽宗註曰復其見天地之心乎近取諸身
　萬理咸備求之於陰陽求之於度數而去
　道彌遠所知彌少矣
　䟽義曰易於大壯言見天地之情於復言
　見天地之心大壯者大而交於物復者小
　而辨於物惟其與物辨故方其並作而趨
　動出之塗吾觀其動者之必靜及出者之
　必復而因以見天地之心蓋天地之大不
　可以俄而測度也能以心腹心使心合於
　無則天地之心即吾之心矣所以有貴於
　復者在於靜止而不在於動出也即此以
　觀則道在邇而不必求之遠近取諸身可
　矣一身之中萬物咸備内觀者無不取足
　天下之至賾盡在是矣能致虚守靜而會
　之以心則道將爲汝居又何俟於遠求耶
　求之陰陽則道雖不離陰陽而非陰陽之
　所能盡求之於度數則道雖寓於度數而
　非度數之所能窮或五年而未得或十有
　二年而未得所以去道彌遠而所知彌少
　也夫道若大路然炳而易見豈難知哉病
　不求之耳能反求諸己則無形而心成將
　進乎博之不必知者矣又何患於其知彌
　少
是以聖人不行而知不見而名不爲而成
　徽宗註曰以吾之智而知天下是謂不行
　而知以吾之心而見天道是謂不見而名
　不行而知不見而名夫何爲哉巍巍乎其
　有成功是謂不爲而成
　疏義曰行而知之則足之所至者近不能
　察其遠見而名之則目之所逮者淺不能
　燭其幽惟以吾之智知天下然後超然遠
　識足以通天下之理雖不出户而知之矣
　是謂不行而知惟以吾之心見天道然後
　洞然玄覽足以探天道之妙雖不窺牖而
　見之矣是謂不見而名不行而知不見而
　名則天下之大天道之遠未嘗有心於其
　間順物自然而無容私去智與故而循天
　理夫何爲哉處無爲之事而天下將自功
　所以斡妙用而獨得於昭曠之先固自有
　其道世莫得而知之殆見巍巍乎其有成
　功也莊子曰帝王無爲而天下功詎非不
　爲而成之意耶
　　　爲學日益章第四十八
爲學日益
　徽宗註曰學以致其道始乎爲士終乎爲
　聖日加益而道積于厥躬孔子謂顔淵曰
　吾見其進也
　䟽義曰道不可致然有所謂可致者唯學
　而已蓋學有天道焉有人道焉自可欲之
　善充之至於不可知之神自仁之於父子
　修之至於聖人之天道此語所謂君子學
　以致其道荀子所謂始乎爲士終乎爲聖
　人也惟知務學則日有所就而知其所亡
　月有所將而無忘其所能日計之不足歲
　計之有餘而道將爲汝居可謂日加益而
　道積于厥躬矣顔氏之子知堅高之可慕
　忘鑽仰之爲勞問仁則請事斯語得善則
　拳拳服膺而弗失孔子謂之曰吾見其進
　也不亦宜乎
爲道日損
　徽宗註曰致道者墮支體黜聰明離形去
　智而萬事銷忘故日損蘧伯玉所以行年
　六十而六十化
　䟽義曰知身非汝有是天地之委形則不
　累於形而墮支體矣知吾生有涯而知無
　涯則不鑿於智而黜聰明矣離形而形不
　能礙去智而智無所困不内變不外從事
　則一毫不攖而萬事銷亡故日損莊子曰
　蘧伯玉行年六十而六十化蓋年運而往
　至於六十而六十化可謂忘年而與化爲
　人者也觀蘧伯玉之使以謂夫子欲寡其
　過而未能則行年六十而六十化可知已
損之又損以至於無爲而無不爲矣
　徽宗註曰學以窮理而該有道以盡性而
　造無損之又損則未始有夫未始有無也
　者無爲也寂然不動無不爲也感而遂通
　天下之故以靜則聖以動則王
　䟽義曰學欲博恥一物之不知所以窮物
　理而該天下之有故日益道貴要無一毫
　之攖所以盡其性而造至妙之無故日損
　蓋一性之眞不覩一疵惟道以盡性而造
　無則不特未始有無必至於未始有夫未
　始有無所謂又損也夫然故能應能定無
　爲而無不爲矣無爲則寂然不動而能定
　也無不爲則感而遂通天下之故而能應
　也靜而處己内聖之道以全動而接物外
　王之業以成一本於此故莊子言靜而聖
　動而王繼之以無爲而尊
故取天下者常以无事及其有事不足以取
天下
　徽宗註曰天下大物也有大物者不可以
　物物而不物故能物物故取天下者常以
　無事天下神器不可爲也爲者敗之執者
　失之故及其有事不足以取天下聖人體
　道而以其眞治身帝之所興王之所起偶
　而應之天下將自賔太王亶父所以去邠
　而成國于岐山之下
　䟽義曰一囿於物必有非物者然後能運
　之一墮於器必有不器者然後能統之六
　合雖大已囿於物矣非物者道也已墮於
　器矣不器者道也體道則事無事故用天
　下而有餘莊子所謂天下大物也有大物
　者不可以物物而不物故能物物者此也
　故取天下者常以無事可知已非道則執
　於事故爲天下用而不足經所謂天下神
　器不可爲也爲者敗之執者失之者此也
　故及其有事不足以取天下可知已聖人
　以道之眞治身帝之所興王之所成皆縁
　於不得已偶而應之雖我忘天下而天下
　將自賔若太王亶父不以養傷生不以利
　累形避狄人之難去邠而成國於岐山之
　下蓋得平此



道德眞經䟽義卷之九










道德眞經䟽義卷之十忘三
　　　　太學生江澂䟽
　　　聖人無常心章第四十九
聖人無常心以百姓心爲心
　徽宗註曰聖人之心萬物之照也虚而能
　受靜而能應如鑑對形以彼妍醜如谷應
　聲以彼巨細何常之有䟽觀萬物而知其
　情因民而已此之謂以百姓心爲心莊子
　曰卑而不可不因者民也
　䟽義曰心虚一而靜惟虚故能運實惟靜
　故能攝動虚靜者萬物之本也聖人極物
　之眞而守其本是以無所不包而照知四
　方莊子以謂聖人之心萬物之照蓋言虚
　而能受靜而能應無常心故也猶之鑑焉
　不將不迎妍醜畢見無所决擇猶之谷焉
　受而能應巨細皆赴無所去取何常之有
　雖然易以立心勿恒爲凶孟子以無恒産
　有恒心者惟士爲能此言無恒心何耶蓋
　道所謂恒以變故常所謂無常者非若易
　所謂勿恒也疏觀萬物而知其情因民而
　已則其無常是乃所以爲有常也觀諸天
　道其視聽自民其明畏自民以無心也聖
　人無心法天而已故莊子曰卑而不可不
　因者民也
善者吾善之不善者吾亦善之德善矣信者
吾信之不信者吾亦信之德信矣
　徽宗註曰善否相非誕信相譏世俗之情
　自爲同異豈德也哉德善則見百行無非
　善者故不善者亦善之德信則見萬情無
　非信者故不信者亦信之眞僞兩忘是非
　一致是謂全德之人此舜之於象所以誠
　信而喜之
　䟽義曰彼亦一是非此亦一是非善否相
　非也相拂以辭相鎮以聲誕信相譏也蓋
　有善而惡爲之惡則善否不並行離乎僞
　必著乎情則誕信不相侔事物之常分也
　世俗之情膠於物而不探其理執於事而
　不揣其本方且好好而惡惡方且排非而
　提是同於己爲是之異於己爲非之自徇
　殊面而不知大同豈德也哉聖人以眞冥
　妄萬態一視而無取捨之心善否信誕蓋
　將簡之而不得則見百行無非善者故不
　善者亦善之知本無善惡也見萬情無非
　信者故不信者亦信之知本無誕信也眞
　妄同於一眞而眞僞兩忘彼是莫得其偶
　而是非一致則其善也其信也皆出於德
　異乎世俗之所謂善與信焉是爲全德之
　人此舜之於象誠信而喜之非僞也故聖
　人不億不信
聖人之在天下惵惵爲天下渾其心
　徽宗註曰方其在天下則吉凶與民同患
　雖無常心而不可以不戒也故所以爲己
　則惵惵然不自暇逸所以爲天下則齊善
　否同信誕兩忘而閉其所譽渾然而已
　䟽義曰知此而辨焉者聖人所以處己覺
　此而冥焉者聖人所以待物是以責己重
　以周而待人輕以約故方其在天下則自
　爲之時也方且與民同患兢兢以爲之戒
　業業以致其愼雖無常心不敢易也故雖
　休勿休惵惵然不自暇逸及其爲天下則
　應物之時也是以冥美惡於一致付是非
　於兩行齊善否同信誕恢詭譎怪道通爲
　一兩忘而閉其所譽渾然而已
百姓皆注其耳目聖人皆孩之
　徽宗註曰天視自我民視天聽自我民聽
　故聖人以百姓爲心聖人作而萬物覩故
　百姓皆注其耳目百姓惟聖人之視聽則
　聖人者民之父母也矜憐撫奄若保赤子
　而仁覆天下
　䟽義曰天雖高而其監卑天雖遠而其察
　邇以天道無心因物爲心故也是以未嘗
　用目自我民視而無所不視未嘗用耳自
　我民聽而無所不聽惟天聰明惟聖時憲
　亦以百姓心爲心而已以百姓心爲心則
　無所容心而得民之心故動而有作如大
　明東升有目有趾者待是以成功焉百姓
　有不注其耳目者乎易所謂聖人作而萬
　物覩是也大觀在上下觀而化視儀而動
　聽唱而行則百姓惟聖人之視聽也百姓
　惟聖人之視聽則聖人者民之父母也父
　母之於子愛之惟恐其不至保之惟恐其
　或傷鞠我育我顧我復我其德厚矣聖人
　之於人不翅於父母則其矜憐撫奄若保
　赤子不可以已也聖人之治仁覆天下以
　　此故也
　　　岀生入死章第五十
出生入死
　徽宗註曰萬物皆出於機入於機天機自
　張與出俱生天機自止與入俱死生者造
　化之所始死者陰陽之所變
　䟽義曰無動而生有有極而歸無有無之
　相生若有機緘而不能自己凡類聚群分
　之殊情飛走動植之異狀莫不皆然則萬
　物皆出於機皆入於機也且物之生也若
　驟若馳無動而不變無時而不移自無出
　有則虚化神神化氣氣化形天機自張與
　出俱生從有入無則形化氣氣化神神化
　虚天機自止與入俱死然生者死之始死
　者生之終死於此者未必不生於彼死生
　相反乎無端而莫知其紀則生者造化之
　所始死者陰陽之所變也造化之所始所
　謂精氣爲物也陰陽之所變所謂遊魂爲
　變也
生之徒十有三死之徒十有三
　徽宗註曰與死生爲徒者出入乎死生之
　機固未免夫累
　䟽義曰大道既隱裂爲多岐悦生者累於
　形而不知身非我有故蔽于道之動憑其
　彊陽而爲生之徒趨寂者忘其身而不知
　不形之形故溺于道之靜止於枯槁而爲
　死之徒與死生爲徒固已囿於出入之機
　而未免生死之累皆非道之全也夫數始
　於一立於兩成於三天地相合而爲十則
　三者數之成十者數之全也與死生爲徒
　者各爲其所欲焉以自爲方以數該之於
　其十而得三焉則以囿於出入之機者固
　莫逃乎陰陽之數故也
民之生動之死地亦十有三
　徽宗註曰貪生而背理忘生而徇利凡民
　之生動之死地則其生也與死奚擇
　䟽義曰生非我有則貪生者非也是以達
　生之情者不務生之所無以爲一或貪生
　而背理固有形不離而生亡者矣生者德
　之光則忘生者亦非也是以能尊生者不
　以利累形一或忘生而徇利固有物有餘
　而形不養者矣蚩蚩之民大惑大愚不解
　不靈倀倀而往衝衝而活貪生者矜生大
　厚而不知遺生忘生者殘生傷性而不知
　衛生摘埴索塗動之死地形雖未亡而心
　且死矣莊子謂之宵人楊子謂之夜人者
　此也雖謂之不死奚益則其生也與死奚
　擇
夫何故以其生生之厚
　徼宗註曰生之徒悦生而累形死之徒趣
　寂而忘身動之死地桁楊者相接也刑獄
　者相望也是皆不知身之爲大患生之爲
　有涯而存生之過厚耳古之得道者富貴
　不以養傷身貧賤不以利累形不樂壽不
　哀夭朝徹而見獨故能無古今而入於不
　死不生
　䟽義曰道之不明以智者過之不肖者不
　及也與死生爲徒所謂過之者而動之死
　地所謂不及者也蓋生之徒溺於或使不
　能忘年而喪我常悦生而累形死之徒蔽
　於莫爲不能爲壽而存形常趣寂而忘身
　二家之議各得其一察焉以自好雖然不
　該不徧一曲之士也是以與民不畏威動
　之死地者同於不能攝生焉蓋爲内刑者
　陰陽賊之爲外刑者金木訊之惟宵人之
　離外刑是以桁楊者相接也刑獄者相望
　也陷于罪罟亦云多矣是皆不知身之爲
　大患生之爲有涯存生之太厚爾古之得
　道者異乎此知物有餘而形不養者有之
　故富貴不以養傷生異乎貪生而背理者
　知形不離而生亡者有之故貪賤不以利
　累形異乎忘生而徇利者知有所謂未嘗
　死未嘗生故不樂壽而不爲生之徒知吾
　有不忘者存故不哀夭而不爲死之徒疏
　觀洞照獨立乎萬物之上物無得以偶之
　者殆將先天地而無始後天地而無終亘
　古今而常存矣是豈生生之厚哉莊子所
　謂朝徹而見獨故能無古今而入於不死
　不生蓋得乎此
蓋聞善攝生者陸行不過兕虎入軍不被甲
兵兕無所投其角虎無所措其爪兵無所容
其刃夫何故以其無死地
　徽宗註曰善攝生者形全精復與天爲一
　其天守全其神無却潛行不窒蹈火不熱
　行乎萬物之上而不慄故𨕣物而不慴物
　莫之能傷也易曰通乎晝夜之道而出入
　于死生之機者物莫不然知死生之說而
　超然通乎物之所造其惟至人乎
　䟽義曰造乎不形而知形之不形所以形
　全不摇其精而能精而又精所以精復形
　全而不虧精復而不失則去彼人爲之僞
　合於自然之天庸詎知天之非人人之非
　天耶且將與天爲一矣若然則得全於天
　而其天守全塗却守神而其神無却潛行
　不窒實之所不能礙蹈火不熱火之所不
　能焚行乎萬物之上而不慄高之所不能
　危死生驚懼不入乎胸中故𨕣物而不慴
　物莫之能傷焉則其不遇兕虎而禽獸弗
　能賊不被甲兵而白刃無所加宜矣易曰
　通乎晝夜之道而知夫一晦一明晝夜相
　承負陰抱陽囿於出入之機者莫逃乎此
　如梟之夜明晝昏鷄之晝明夜昏非晝夜
　之異梟鷄也不能通平晝夜之道而知故
　也凡謂之物而不明乎道者莫不皆然唯
　至人達萬物之理而知死生之說超然通
　乎物之所造故能道萬物而無所由命萬
　物而無所聽參萬歲而一成純曾何死生
　之足累歟謂之無死地不其然平
　　　道生之章第五十一
道生之
　徽宗註曰道常無爲而無不爲萬物職職
　皆從無爲殖
　䟽義曰易曰寂然不動感而遂通天下之
　故寂然不動道之體也故常無爲感而遂
　通道之用也故無不爲萬物之多職職陳
　露原其生出皆本乎道所謂萬物職職皆
　從無爲殖也莊子曰兩無爲相合而萬物
　化其幾是歟
德畜之
　徽宗註曰物得以生謂之德
　䟽義曰生者德之光物之未形無以見德
　及其有生各得其得焉即其有生言之故
　謂之德蓋德以得之故也莊子所謂物得
　以生謂之德則德畜之也
物形之
　徽宗註曰留動而生物物生成理謂之形
　䟽義曰陰止而靜則留者陰也陽動而吐
　則動者陽也獨陽不生故不留不足以生
　物獨陰不成故留而不動亦不足以生物
　物以陰陽留動而後生生理以物成而後
　具兹非物形之之謂乎
勢成之
　徽宗註曰形質既具體勢斯成長短之相
　形高下之相傾其勢然也
　䟽義曰一囿於物形質之所以具也形質
　既具體勢之所以成也若鶴脛之長若鳧
　脛之短自然相形若天之自高若地之自
　下自然相傾兹非形質具而體勢成乎
是以萬物莫不尊道而貴德
　徽宗註曰萬物莫不首之者道也成而上
　者德也尊故能勝物而小之貴故物莫能
　賤之孟子曰趙孟之所貴趙孟能賤之非
　德故也
　䟽義曰道冲而用之或不盈淵兮似萬物
　之宗故萬物首之所以爲道德成而上藝
　成而下故成而上者所以爲德以道對德
　則道尊而德貴惟尊也故勝物而小之若
　莊子言天地雖大未離其内是也以德對
　物則德爲貴而物爲賤惟貴也故物莫能
　賤之莊子言至貴國爵并焉是也孟子曰
　趙孟之貴趙孟能賤之則以趙孟之貴非
　所謂良貴在物而非德爾若夫德則所謂
　人人有貴於已者不可得而賤也故爲天
　下貴傳曰獨有之人是之謂至貴
道之尊德之貴莫之爵而常自然
　徽宗註曰物有時而弊勢有時而傾眞君
　高世良貴在我不假勢物而常自若也
　䟽義曰或作之而動或止之而止者物也
　或相形以長短或相傾以高下者勢也時
　運無窮勢物有盡一囿於物烏能無弊一
　麗於勢烏能無傾惟夫眞君高世萬物莫
　能卑良貴在我不因人而得非假於物也
　故無時而弊非假於勢也故無時而傾此
　所以無古無今而常自若也
故道生之畜之長之育之成之熟之養之覆
之
　徽宗註曰别而言則有道德勢物之異合
　而言則皆出于道道者萬物之奥也萬物
　化作而道與之生萬物斂藏而道與之成
　出乎震成乎艮養乎坤覆乎乾剛柔相摩
　八卦相盪若有機緘而不能自已道實冒
　之
　䟽義曰自道生之至勢成之别而言之四
　者所以不同合而言之則皆總乎道故天
　地爲大皆有其奥而道則生天生地人卒
　雖衆皆有其奥而人則相造乎道此道所
　以爲萬物之奥也春氣發而百草生萬物
　之化作也道則由天之人與之岀而不辭
　正得秋而萬寳成萬物之斂藏也道則由
　人之天與之入而不拒以至雷以動之而
　出乎震艮以止之而成乎艮坤以藏之而
　養焉乾以君之而覆焉剛柔相摩生岀六
　子而成變化八卦相盪運行日月而爲寒
　暑品物由是以流形百昌由是以岀入若
　有機緘而不能自已孰使之然哉道實冒
　之爾老氏於生畜長育成熟養覆皆歸於
　道蓋合而言之也
生而不有爲而不恃長而不宰是謂玄德
　徽宗註曰生則兆於動出爲則效於變化
　長則見於統壹道之降而在德者爾然生
　而不有其功爲而不恃其能長而不覩其
　刻制之巧非德之妙而小者孰能與此故
　曰是謂玄德
　䟽義曰莊子曰昭昭生於冥冥則反隱而
　之顯故有兆於動出之意易曰變化云爲
　爲則作之而不止故有效於變化之意經
　曰聖人用之則爲官長長則以貴得民故
　有見於統一之意此三者降於道而在德
　者爾生者自生化者自化無愛利之心此
　之謂生而不有其功𩐎萬物而不爲義澤
　及萬世而不爲仁無矜伐之行此之謂爲
　而不恃其能覆載天地刻彫衆形無刻制
　之巧此之謂長而不覩其刻制之巧非德
　之妙而小者孰能與此是謂玄德以玄者
　妙而小故也
　　　天下有始章第五十二
天下有始以爲天下母
　徽宗註曰無名天地之始有名萬物之母
　始與母皆道也自其氣之始則謂之始自
　其生生則謂之母有始則能生生矣
　䟽義曰先天地生者道也道常無名故無
　名爲天地之始道降域中天地爲大有天
　地然後萬物生焉故有名爲萬物之母經
　曰能知古始是謂道紀又曰可以爲天下
　母則始之與母皆道之稱也蓋太初者氣
　之始天下有始自其氣之始言之也生生
　之謂易以爲天下母自其生生者言之也
　兩者同出異名同謂之道則始母之言亦
　筌蹄爾無始則入於不生有始斯能生生
　矣以爲天下母者在於有始而已
既得其母以知其子
　徽宗註曰道能母萬物而字之則物者其
　子也通於道者兼物物故得其母以知其
　子
　䟽義曰經曰道生之則道能母萬物而字
　之矣萬物由道以出則道者其母而物者
　其子也不明於道者不可以物物能通於
　道者所以兼物物誠能知道則萬物之理
　不待識而知故得其母能知其子
既知其子復守其母殁身不殆
　徽宗註曰多聞則守之以約多見則守之
　以卓窮物之理而不累於物達道之徼而
　不失其妙則利用出入往來不窮可以全
　生可以盡年而無危殆之患
　䟽義曰道不欲雜雜則多多則擾故通於
　一而萬事畢然則道要不煩聞見之多也
　不如其約也蓋日聞所不聞聞之多也而
　所守在約日見所不見見之多也而所守
　在卓經所謂少則得孟子所謂反說約是
　已以是窮物之理則䟽觀坐照而不累於
　物以是達道之徼則雖紛而封而不失其
　妙所以能或出或入而用無不利一往一
　來而其道不窮泮涣爾游優游爾休而全
　生盡年之道得矣宜無危殆之患雖然寡
　聞則無約也寡見則無卓也故必先知其
　子然後可以守其母
塞其兊閉其門終身不勤
　徽宗註曰兊以言悦門以言出物誘於外
　則心悦於内耳目鼻口神明出焉愼汝内
　閉汝外不以通物爲樂物無得而引之則
　樂天而自得孰弊弊然以物爲事
　䟽義曰兊之彖曰兊說也故兊以言悦語
　曰誰能出不由户故門以言出莊子言今
　之所謂得志者軒冕之謂也此物誘於外
　而心悦於内者也孟子言耳目之官不思
　而蔽於物物交物則引之而已矣此耳目
　鼻口神明出焉者也惟知夫和豫通而不
　失於兊有以愼汝内覆却萬方陳乎前不
　得以入其舍有以閉汝外則寂然不動而
　不以通物爲樂不見可欲物无得而引之
　若然則樂天无憂自得其得孰能弊弊然
　以物爲事是之謂終身不勤
開其兊濟其事終身不救
　徽宗註曰妄見可說與接爲構而從事於
　務則與物相刃相摩終身役役而不見其
　成功
　䟽義曰兊以言悦閉其兊則物不得誘開
　其兊則妄見可欲物不得誘則知愼汝内
　閉汝外矣妄見可欲則以通物爲樂而物
　得以引之矣若然者相刃以與物敵相靡
　以與物化烏知樂天自得而不以物爲事
　哉終身役役如此將以功求成也而不見
　其成功則迷而不知復困而不能返失性
　甚矣是之謂終身不救
見小曰明
　徽宗註曰小者道之妙見道之妙者自知
　而已故無不明
　䟽義曰復小而辨於物則小者道之復於
　无爲也所謂見小則見道之妙而已見道
　之妙自知故也唯能自知故無不知經所
　謂自知者明是已
守柔曰强
　微宗註曰柔者道之本守道之本者自勝
　而已故无不勝
　䟽義曰天下之至柔馳騁天下之至堅則
　柔者道之本也所謂守柔則勝己之私而
　已勝己之私自勝故也唯能自勝故無不
　勝經所謂自勝者强是也
用其光復歸其明
　徽宗註曰明者光之體光者明之用聖人
　之應世從體起用則輝散爲光攝用歸體
　則智徹爲明顯諸仁藏諸用如彼日月萬
　物皆照而明未嘗虧所以神明其德者是
　也
　䟽義曰明之與光異名同實從體起用則
　明散而爲光故光者明之用攝用歸體則
　光復歸其明故明者光之體聖人應世明
　出爲光則光被四表是所謂從體起用則
　輝散爲光也光復爲明則其明上達是所
　謂攝用歸體則智徹爲明也是則用其光
　而仁雖嘗顯復歸其明而用固自藏故若
　日月之麗于天而萬物皆照所謂日月之
　明實未嘗虧也易言神明其德以此故爾
無遺身殃是謂襲常
　徽宗註曰物之化無常也惟復命者遺物
　離人復歸於明而不與物俱化故體常而
　無患與形諜成光者異矣
　䟽義曰神奇化爲臭腐臭腐化爲神奇此
　物化之無常也若乃復命則不然去智與
　故而遺物離人歸於寂定而復歸于明亘
　古今而常存更萬形而不易豈與物俱化
　哉知命之在我如彼春夏復爲秋冬體性
　抱神全其形生此所以體常而無患也則
　與夫形諜成光而舍者與之避席豈不異
　哉
　　　使我介然章第五十三
使我介然有知行於大道唯施是畏
　徽宗註曰道去奢去泰奢則淫於德泰則
　侈於性施之過也介者小而辯於物介然
　辯物而内以自知則深根固柢而取足於
　身故唯施是畏
　䟽義曰曰奢曰泰道之所去故經曰聖人
　去奢去泰奢則淫於德非所謂内保之而
　外不蕩也泰則侈於性非所謂劵内者行
　乎無名也奢之與泰非所謂嗇施之道也
　人側而小非正而介也介非其屬爲辨爲
　助介之義也此介所以爲小而辨於物介
　然辨物則不以通物爲樂宜其不誘於物
　而内以自知也若然則性復形全而深根
　固柢矣蓋性者形之根而形其柢也深根
　固柢則復守其母淫德侈性豈其道哉惟
　務内觀不務外游取足於身者是爲得之
　唯施是畏蓋與志乎期費者異矣
大道甚夷而民好徑
　徽宗註曰道夷而徑速欲速以邀近功而
　去道也遠矣
　䟽義曰道若大路則道爲夷矣行不由徑
　則徑爲速矣易言乆於其道而天下化成
　詩賦周王作人亦以壽考爲言然則欲速
　以邀近功其去也遠矣
朝甚除田甚蕪倉甚虛
　徽宗註曰尚賢使能以致朝廷之治而不
　知力穡積用以成富庶之俗則徇末而棄
　本非可乆之道
　䟽義曰正朝廷以正百官則朝廷者出治
　之原既庶矣又何加焉曰富之則富庶者
　興治之本欲出致治之道必在能興治之
　本故舜之命契必在於命稷播種之後孟
　子言不違農時必在於申以孝悌之前凡
　以農者國之本也王者所以能長且久實
　本是道然則尚賢使能以致朝廷之治而
　不知力穡積用以成富庶之俗是爲徇末
　棄本非可乆之道
服文采帶利劍厭飲食資財有餘是謂盜誇
非道也哉
　徽宗註曰劵内者行乎無名劵外者志乎
　期費行乎无名則惟施是畏志乎期費則
　服文采帶利劍厭飲食而資財有餘以爲
　榮不足以爲辱怙侈滅義驕淫矜夸豈道
　也哉
　䟽義曰劵内者有諸己而行之者也劵外
　者無諸己而爲之者也無名者妙道之體
　期費者有待乎物劵内者行乎无名故取
　足於身而惟施是畏劵外者志乎期費故
　樂通於物而服文采帶利劍厭飲食資財
　有餘服文采厭飲食則恥惡衣惡食而未
　足與議也帶利劍則不知以恬惔爲上也
　資財有餘以爲榮不足以爲辱則非窮亦
　樂通亦樂也若是則怙侈滅義驕淫矜夸
　豈道也哉
　　　善建不拔章第五十四
善建者不拔
　徽宗註曰建中以該上下故不拔
　䟽義曰中者天下之大本惟允執厥中然
　後能成位乎兩間無所偏倚貫通上下而
　該之得非建中以該上下之謂乎得中則
　制命故不拔書曰建中于民惟能用其中
　於民則民不能忘善建而不拔可知矣
善抱者不脱
　徽宗註曰抱一以應萬變故不脱
　䟽義曰一者天下之至精惟協于克一然
　後能丕冒乎群動出而交物酬酢萬變而
　應之得非抱一以應萬變之謂乎守一則
　勿失故不脱經曰抱一能无離乎惟能抱
　一而不離於精則精與神合善抱而不脱
　可知矣
子孫以祭祀不輟
　徽宗註曰建中而不外乎道抱一而不離
　於精若是者豈行一國與當年蓋將及天
　下與來世其傳也遠矣
　䟽義曰孟子曰中道而立建中而不外乎
　道則能應天下以妙用莊子曰一之精通
　抱一而不離於精則能合天下之至神妙
　用不窮歷萬世而無弊至神周流妙萬物
　而無方若是者功被海宇澤及祚裔所施
　彌博豈特行於一國之近蓋將普及於天
　下所歷彌乆豈特行於當年之頃蓋將覃
　及於來世子子孫孫保祭祀於億萬斯年
　之永其傳也遠矣寧不諒哉
修之身其德乃具修之家其德乃餘修之鄉
其德乃長修之國其德乃豐修之天下其德
乃普
　徽宗註曰修之身其德乃眞所謂道之眞
　以治身也修之家其德乃餘修之鄉其德
　乃長所謂其緒餘以治人也修之國其德
　乃豐修之天下其德乃普所謂其土苴以
　治天下國家也其修彌遠其德彌廣在我
　者皆其眞也在彼者特其末耳故餘而後
　長豐而後普於道爲外
　䟽義曰君子之守修其身而天下平始則
　修之身終則修之天下自内以及外自近
　以及遠修德之序也修之身其德乃眞者
　萬物皆備於我反身而誠樂莫大焉具者
　精誠之至故修之身而眞所謂道之眞以
　治身也書曰道積于厥躬則治身以道之
　眞可知矣修之家其德乃餘修之鄉其德
　乃長者蓋德既足乎己矣以齊其家則綽
　有餘裕以施諸鄉則悠乆不息所謂其緒
　餘以治人也莊子曰行於萬物者道上治
　人者事則治人以緒餘可知矣修之國其
　德乃豐修之天下其德乃普者蓋德既分
　於人矣施之邦國則充足飽滿達之天下
　則兼覆廣被所謂其土苴以治天下國家
　也楊子曰天下雖大治之在道則治天下
　國家以土苴可知矣其修彌遠則德音不
　已至於悠遠所謂邇可遠在兹是也其德
　彌廣則盛德日新至於廣運所謂德廣所
　及是也在我者皆其眞也則眞在内所以
　受於天在彼者特其末耳則末在外所以
　播之遠故餘而後長豐而後普於道爲外
　也蓋莫不由之之謂道道之在我之謂德
　乃餘乃長乃豐乃普皆道出而爲德所以
　於道爲外然則聖人以道治身而不離於
　眞至於修之天下特其緒餘土苴時出而
　應之耳所以爲眞者無所損益焉聖人所
　以貴眞有在是歟
故以身觀身以家觀家以鄉觀鄉以國觀國
以天下觀天下
　徽宗註曰萬物皆備於我矣反身而誠樂
　莫大焉故以身觀身而身治推此類也天
　下有常然以之觀天下而天下治矣
　䟽義曰一身之微萬物畢足至理全於性
　眞天樂融於大和其或波流與物俱作薾
　然疲役而不知其所歸者誠不足以明之
　耳惟反身而誠至虚而無忤至靜而勿攖
　然後能内觀取足物無不備且將欣然自
　得於性命之際其爲樂莫大矣蓋所樂在
　外則其樂也小所樂在内則其樂也大此
　反身而誠所以爲莫大之樂也孟子之言
　必及於此者蓋以謂天下之本在國國之
　本在家家之本在身而已故以身觀身而
　身治推此類也天下有常然誘然皆生同
　焉皆得以我心之所同然者推而達之天
　下則類焉者應而不失其常然之心矣以
　之觀天下則不治天下而天下治矣觀之
　爲義必上有以觀下然後下得以觀上以
　上觀下若易所謂中正以觀天下是也以
　下觀上若周官所謂使萬民觀治象是也
　其上下觀也如此則從之者輕矣記所謂
　身修而後家齊家齊而後國治國治而後
　天下平正與此合
吾何以知天下之然哉以此
　徽宗註曰易簡而天下之理得矣
　䟽義曰夫乾確然其道若難而示人常易
　夫坤隤然其道若繁而示人常簡乾坤以
　易簡示人故法象爲可觀以易則易知簡
　則易從故也易知而不病其難知易從而
　不病其難從則天下之理雖隱於至賾可
　以洞察而無餘藴又奚往而不得之哉由
　是觀之則知聖人所守彌約所施彌博以
　易簡而得之者也故曰觀天地則見聖人
　　　含德之厚章第五十五
含德之厚比於赤子
　徽宗註曰惟民生厚因物有遷含德之厚
　不遷於物則氣專而志一孟子曰大人不
　失其赤子之心
　疏義曰秉彝之民孰不好是懿德然與接
　爲構故鮮克舉之惟民生厚言德之根於
　性也因物有遷則性之淪於僞矣惟含德
　之厚者然後不見異物而遷焉不遷於物
　則氣專而志一故列子曰其在嬰孩氣專
　志一和之至也物不傷焉德莫加焉氣者
　虚而待物氣專則靜而不雜與經所謂專
　氣致柔者是也志者心之所之志一則齊
　而不二與孔子所謂若一志者是也氣專
　志一則常德不離復歸於嬰兒矣此孟子
　所以稱大人不失赤子之心蓋盡性者大
　人之事能盡性則實而不失其所以虚動
　而不失其所以靜與赤子之純而不虧眞
　而無僞也奚擇是以大丈夫處其厚而不
　處其薄
毒蟲不螫猛獸不據攫鳥不搏
　徽宗註曰含德之厚者憂患不能入邪氣
　不能襲故物莫能傷焉莊子曰人能虚己
　以遊世其孰能害之
　䟽義曰世之貴於赤子者以其靜而不變
　純粹而不雜無憂患之虞無邪氣之累也
　含德之厚比於赤子所以憂患不能入邪
　氣不能襲也憂患自外而至故曰入邪氣
　乗隙而投故曰襲憂患不能入則其德全
　邪氣不能襲則神不虧若然者禍亦不至
　福亦不來不以人物利害相攖故物莫能
　傷焉物莫能傷則無所與忤而爲虚之至
　矣莊子曰人能虚己以遊世其孰能害之
　蓋至虚則物無自入如虚舟來觸雖有褊
　心者不怒也人能致虚以遊乎世俗之間
　與物委蛇而同其波孰得而害之哉此至
　人之用心若鑒不將不迎應而不藏故能
　勝物而不傷者亦虚而已
骨弱筋柔而握固未知牝牡之合而䘒作精
之至也
　徽宗註曰德全者形全故骨弱筋柔而握
　固形全者神全故未知牝牡之合而䘒作
　精之至者可以入神莊子曰聖人貴精
　䟽義曰生者德之光能全其德斯能全其
　形斯謂德全者形全也身者神之宇能全
　其形斯能全其神所謂形全者神全也德
　全者形全故骨弱筋柔而握固以其形生
　而不弊不知所取而握固也與夫形勞而
　不休則弊者異矣形全者神全故未知牝
　牡之合而䘒作以合神全而不虧不知所
　與而䘒作也與夫精用而不已則勞者異
　矣自非精之至孰能與此蓋惟天下之至
　精爲能合天下之至神精之至者可以入
　神則精與神合而不離矣莊子曰聖人貴
　精蓋一之精通合乎天倫人而合乎天則
　亦天而已此聖人所以貴精也莊子論養
　神之道其言有及於貴精豈非精神生於
　道形本生於精者有在是耶
終日號而嗌不嗄和之至也
　徽宗註曰致一之謂精精則德全而神不
　虧冲氣以爲和爲和則氣全而嗌不嗄人
　之生也精受於天一而爲智之源和得於
　天五而爲信之本及其至也可以入神可
　以復命而失其赤子之心者精摇而不守
　氣暴而不純馳其形性潛之萬物豈不悲
　夫
　䟽義曰萬物以精化形得一以生致一之
　謂精也致一則不二與易稱言致一也同
　意精者天德之至正保其精則德全而神
　不虧所謂其天守全其神無郤也萬物負
　陰而抱陽得陰陽之中冲氣以爲和也冲
　氣交通而成和與列子言冲和氣者爲人
　同意和者發而皆中節得其和則氣全而
　嗌不嗄所謂兒子終曰嘷而嗌不嗄和之
　至也人之生也精受於天一而爲智之原
　和得於天五而爲信之本蓋精者一之所
　生也受於天一之水於方則爲北所以爲
　智之原和者氣之所鍾也得於天五之土
　於位則居中所以爲信之本人之有生秀
　鍾五行自天一至於天五而生成之數具
　誠能守其一以處其和且將修身千二百
　歲而形未嘗衰矣及其至也豈不可以入
　神復命乎可以入神則妙於無方所謂精
　義入神者是矣可以復命則歸於寂定所
　謂靜曰復命者是矣世之人所以失其赤
　子之心者精摇而不守氣暴而不純也又
　烏知不摇其精使之守而勿失無暴其氣
　使之純而不虧哉於是馳其形性以傷其
　生潛之萬物以汩其欲其自棄之甚如此
　豈不悲夫
知和曰常
　徽宗註曰純氣之守制命在内形化而性
　不亡
　䟽義曰和者大同於物關尹論至人行乎
　萬物之上而不慄曰是純氣之守也能守
　其氣使之純粹而不雜則温温乎其和可
　知矣惟其和之至故能遊乎萬物之所終
　始通乎物之所造所謂制命在内形化而
　性不亡者是也制命在内則造化自我亘
　古今而常存形化而性不亡則一性常存
　更萬形而不易以挈天地以襲氣母得不
　謂之常乎
知常曰明
　徽宗註曰明足以見道者知性之不亡故
　也
　䟽義曰傳曰内視之謂明明足以見道者
　殆非目力之所及也無形之上獨以神視
　靜而反本朝徹見獨則知性之在我自古
　以固存也在易有之成性存存道義之門
　以性之存其存爲道義之門則生天生地
　雖天地亦待是而生矣詎非明足以見道
　知性之不亡者有在是耶
益生曰祥
　徽宗註曰祥者物之先見生物之理增之
　則贅禍福特未定也
　䟽義曰神示之祥知所以應則祥者物之
　先見吉凶已兆又烏能逃其應哉且物之
　生成理自足從而增之秪以爲贅如揠苗
　助長勸成殆事是皆以人助天其禍福特
　未定也惟常因其自然而不益生無以好
　惡内傷其身然後天之所以與我得其至
　足矣
心使氣曰强
　徽宗註曰體合於心心合於氣則氣和而
　不暴蹶者趨者是氣也而心實使之兹强
　也以與物敵而非自勝之道
　䟽義曰體者心之寓也體合於心則施於
　四體者無非心之所根心者氣之君也心
　合於氣則遊心於淡然後能合氣於漠亢
　倉子謂我體合於心心合於氣則其於養
　氣之道可謂知所本矣惟得其所養然後
　氣和而不暴可以致其柔焉今夫蹶者趨
　者其歩則不中夏武其行則不中韶濩無
　非暴氣之所爲也斯有蹶趨之不止雖帥
　氣者之罪亦心實使之而已所以反動其
　心也兹强也以與物敵則喜毗於陽怒毗
　於陰而非自勝之道人烏知和柔足以安
　物使物莫之能傷者乎
物壯則老是謂不道
　徽宗註曰道無古今物有壯老强有時而
　弱盛有時而衰役於時而制於數豈道也
　哉
　䟽義曰有生者有生生者有形者有形形
　者道無古今則生生未嘗終形形未嘗有
　莊子言自本自根自古以固存者是也物
　有壯老則有生俄已實列子言大化而曰
　少壯老耄是也惟其少化壯壯化老斯有
　强弱盛衰之理默制於造物而不得遯是
　以强有時而弱欲慮柔焉盛有時而衰體
　將休焉役於時而爲盈虚拘於數而有多
　寡豈道也哉
不道早已
　徽宗註曰道未始有窮民之迷其日固已
　乆
　䟽義曰無極復無無極無盡復無無盡道
　未始有窮也失性於俗者見物不見道形
　化而心與之俱大惑終身不解民之迷其
　日固已乆矣烏知道乃乆没身不殆者乎

道德眞經䟽義卷之十





道德眞經䟽義卷之十一忘四
　　　　太學生江澂䟽
　　　知者不言章第五十六
知者不言言者不知
　徽宗註曰道無問問無應知道者默而識
　之無所事言齧缺問於王倪所以四問而
　四不知多言數窮離道遠矣
　䟽義曰可以言論者物之粗也可以意致
　者物之精也至道之精窈窈冥冥雖欲言
　之不可得也故無問蓋有門故可問道無
　門也孰得而問之有問故可應道無問也
　孰得而應之然則有問道而應之者不知
　道也爲道者解乎此謂道可以神受而不
　可以言傳謂道可以心契而不可以迹求
　於是至言去言造忘言之妙必以默而識
　之方將目擊而道存不可以容聲又奚事
　於言哉易言默而成之列子言默而得之
　謂是故也昔齧缺之問於王倪也既問之
　以物之所同是又問之以知其所不知復
　問之以物無知與夫知之非不知不知之
　非知四問而王倪四不知非不知也蓋知
　之爲淺不知爲深知之爲外不知爲内其
　不知是乃眞知也若夫辯者之囿言多而
　未免乎累孰知道不可言言而非歟
塞其兊閉其門
　徽宗註曰塗却守神退藏於密
　䟽義曰外韄者不可繁而捉將内鍵内韄
　者不可繆而捉將外鍵塞其兊則無内外
　之韄和豫通而不失其兊矣其寐也魂交
　其覺也形開與接爲構曰以心鬥閉其門
　則無心鬥之患善閉無關鍵而不可開矣
　莊子所謂塗却守神易所謂退藏於密是
　也蓋塗其却則冥於無問不爲物誘故能
　抱神以靜而與神爲一所謂塞其兊也藏
　於密則復性之本物無自而入故能藏於
　天而與天爲一所謂閉其門也廣成子曰
　愼汝内閉汝外
挫其銳解其紛
　徽宗註曰以深爲根以約爲紀
　䟽義曰銳如火之形不能無傷有以挫之
　則不傷矣紛如絲之紛不能无亂有以解
　之則不亂矣莊子所謂以深爲根以約爲
　紀是也蓋深與易言極深而研幾之深同
　以深爲根則不逐於末流處物不傷物物
　莫之能傷所謂挫其銳也約與孟子言守
　約而施博之約同以約爲紀則不以博溺
　心萬方陳乎前而不得以入舍所謂解其
　紛也
和其光同其塵
　徽宗註曰與物委蛇而同其波
　䟽義曰和以言其不乖同以言其不異和
　其光則光而不耀非若形諜成光者也同
　其塵則大同於物非若離世異俗者也莊
　子所謂與物委蛇而同其波是已惟與時
　遷徙與世偃仰委蛇曲折不與物迕未嘗
　崖異以自處然後能之
是謂玄同
　徽宗註曰道復乎至幽合乎至一至幽之
　謂玄至一之謂同玄同則萬物與我將擇
　焉而不可得豈竊竊然自投於親疏利害
　貴賤之間爲哉
　䟽義曰入於窈冥之門祕而不示道復乎
　至幽也冥於渾淪之初斂萬爲一道合乎
　至一也復乎至幽則藏諸用妙而小矣故
　至幽之謂玄合乎至一則總攝萬殊不同
　同之矣惟夫小而辯於物得其所一而同
　焉則知物自无物我亦非我物我兩忘萬
　物與我爲一將擇焉而不得豈竊竊然自
　投於親䟽利害貴賤之間爲哉凡以本无
　是數者故也
不可得而親不可得而疏不可得而利不可
得而害不可得而貴不可得而賤故爲天下
貴
　徽宗註曰世之人愛惡相攻而有戚疏之
　態情僞相感而有利害之見用捨相權而
　有貴賤之分反復更代未始有極奚足爲
　天下貴知道者忘言忘言者泯好惡忘情
　僞離用捨而玄同於一性之内良貴至足
　天下兼忘故爲天下貴
　䟽義曰世俗之情自爲同異自爲是非自
　爲得失同於己則愛之異於己則惡之愛
　惡相攻而有戚䟽之態離乎情者則爲非
　離乎僞者則爲是情僞相感而有利害之
　見已用者賤失之而憂當時者貴得之而
　喜用捨相權而有貴賤之分是數者橋起
　片合反復更代一消一息未始有極其去
　道也遠矣奚足爲天下貴則以天下莫不
　貴者道也知道者解乎此極物之眞而守
　其本忘言而去言之之累好非所好惡非
　所惡而泯好惡故無所甚親無所甚疏不
　可得而親疏情非爲眞僞非爲妄而忘情
　僞故不就利不違害不可得而利害無用
　爲用用非有用而離用捨故何貴何賤貴
　賤不在己不可得而貴賤惟知一性之有
　眞不見天下之有僞良貴至足天下兼忘
　故爲天下貴
　　　以正治國章第五十七
以正治國以奇用兵以無事取天下
　徽宗註曰正者道之常奇者道之變無事
　者道之眞國以正定兵以奇勝道之眞無
　容私焉順物自然而天下治矣
　䟽義曰正直爲正正者止於一也惟止於
　一則獨存常今矣以正者道之常也正復
　爲奇奇者反於正也惟反於正則不主故
　常矣以奇者道之變也眞變於物未始有
　无眞在於内則不外從事者矣以無事道
　之眞也正國何先定於一而已蓋國以正
　定故也孟子所謂一正而國定是已持勝
　有道尚謀而已蓋兵以奇勝故也莊子所
　謂綿綿翼翼不測不克是已眞者精誠之
　至虚縁然後可以葆眞以道之眞無容私
　焉故也無容私則非人爲之僞順物自然
　而已若然則不治天下而天下治矣經曰
　故取天下者常以無事
吾何以知其然哉夫天下多忌諱而民彌貧
　徽宗註曰民不難聚也愛之則親利之則
　至致其所惡則散今也無愛利之心而多
　忌諱之禁民將散而之四方故民彌貧
　䟽義曰得天下有道得其民斯得天下矣
　得其民有道得其心斯得民矣蓋愛之利
　之所以得其心也致其所惡則失其心也
　此有以愛之彼斯愛我矣故親若父母此
　有以利之彼斯利我矣故襁負其子而至
　焉苟咈人以從欲厲民以自養致其所惡
　焉則莫不相携持而去矣然則无愛利之
　心而肆虐以爲威多忌諱之禁而苛察以
　爲明則不能以政裕民民將散而之四方
　百姓且不足矣夫是之謂上溢而下漏孰
　知其政悶悶其民淳淳之道乎
人多利器國家滋昏
　徽宗註曰有機械者必有機事有機事者
　必有機心機心生則純白不備而或罔上
　以非其道
　䟽義曰爲之斗斛以量之則并與斗斛而
　竊之爲之權衡以稱之則并與權衡而竊
　之故掊斗折衡而民不爭然則存機械者
　必有機事有機事者必有機心所以發漢
　陰丈人之論也蓋乾以易知坤以簡能而
　天下之理得機械既作則機事必形機事
　既形則機心必生機心生則昔之虚者俄
　且實昔之一者俄且散所謂無所與雜潔
　而不汙者殆或虧矣此純白所以不備也
　將見智詐相攻巧僞日滋或罔上以非其
　道者有之此聖人有作在宥天下所以去
　此患也
人多伎巧奇物滋起
　徽宗註曰伎巧勝則人趨末而異服奇器
　出以亂俗
　䟽義曰一夫不耕天下受其飢故先王使
　民不作無益害有益不貴異物賤用物慮
　夫末作以傷農也至德之世其民愚而朴
　惟知日用飲食孰有多伎巧者哉蓋伎巧
　勝則人趨末而異服奇器出以亂俗古之
　爲治者凡異服奇器鬻于市入于宫則國
　有常刑所以敦本抑末使斯民復敦厖淳
　固之俗爾
法令滋彰盜賊多有
　微宗註曰尅核太至者必有不肖之心應
　之
　䟽義曰察見淵魚者不祥智料隱匿者有
　殃故法出而姦生令下而詐起苟爲簡髮
　數米滋法令以蓋其衆將以止盜而盜不
　盡矣莊子所謂尅核太至必有不肖之心
　應之蓋謂是也蓋民愚無知撫之則后虐
　之則讎自非以寬服民孰肯遷善遠罪者
　哉故道之以政齊之以刑民免而無恥
故聖人云我無爲而民自化
　徽宗註曰天無爲以之清地無爲以之寧
　兩無爲相合萬物皆化聖人天地而已故
　民日遷善而不知爲之者
　䟽義曰天其運乎惟運之以無爲故純粹
　不雜職生覆而無所不覆地其處乎惟處
　之以無爲故靜止不變職形載而無所不
　載純粹而不雜其清可知靜止而不變其
　寧可知凡以得夫無爲故也天地氤氲萬
　物化生以兩無爲相合而萬物化也觀天
　地則見聖人夫何爲哉法天地而已夫然
　故暴悍勇力者化而爲愿旁僻曲私者化
　而爲公舉滅其賊心皆進其獨志民日遷
　善而不知爲之者矣
我好靜而民自正
　徽宗註曰鑑水之與形接也不設智故而
　物之方圓曲直不能逃也夫豈待鉤繩規
　矩而後正哉
　䟽義曰鑑明則塵垢不止水靜則鬚眉可
　燭鑑與水所以能若是者以一而不變能
　定能應故也傳以謂鑑水之與形接也不
　設智故而物之方圓曲直不能逃也蓋言
　其靜也至人之用心守靜篤而不以動違
　性亦若是而已順其自然勿攖勿擾而已
　夫豈待鉤繩規矩而後正哉是以治道貴
　清靜而民自定經曰清靜爲天下正
我無事而民自富
　徽宗註曰天下本無事庸人擾之耳無以
　擾之民將自富
　䟽義曰治大國若烹小鮮蓋烹魚煩則潰
　治民煩則惑在宥天下相忘於道術如魚
　之相忘於江湖則無事而生定矣足國裕
　民之道其本於無事乎然則天下本無事
　庸人擾之爾後之變古亂常以取禍敗者
　安知富民之道
我無欲而民自樸
　徽宗註曰不尚賢則民不爭不貴難得之
　貨則民不爲盜同乎无欲而民性得矣
　䟽義曰舉賢則民相乹故不尚賢使民不
　爭難得之貨令人行妨故不貴難得之貨
　使民不爲盜不尚賢也不貴貨也則不見
　可欲矣聖道群心之用我无欲則同乎无
　欲矣同乎无欲是謂素樸而素樸民性得
　矣蓋樸者道之全體未散於器者也民復
　其樸則見道不見物而所見勝所覩苟不
　能洒心去欲方且爲物絯方且爲緒使則
　民失其樸湛於人僞尚何能還太古之風
　哉老氏著書有曰不見可欲使心不亂有
　曰罪莫大於可欲有曰少私寡欲以欲之
　害性不可不去之也孟子曰其爲人也多
　欲雖有存焉者寡也
　　　其政悶悶章第五十八
其政悶悶
　徽宗註曰在宥天下下知有之而無欣欣
　之樂
　䟽義曰天下有常性一性有常德不可爲
　也爲之則僞不可擾也擾之則憂惟在之
　使不淫其性宥之使不遷其德舉一世於
　澹漠之域然後百姓皆謂我自然所謂下
　知有之者如此下知有之則性不益其生
　德不虧其全舒通平泰无欣欣之樂而親
　譽有所不及矣孟子曰王者之民皥皥如
　也其政悶悶之謂歟
其民淳淳
　徽宗註曰見素抱樸少私寡欲
　䟽義曰素樸者民之性能見素抱樸然後
　純粹不雜靜一不變且至於明白入素無
　爲復樸焉私欲者民之情能少私寡欲然
　後克於勝己善於養心且至於背私爲公
　不見可欲焉其民淳淳莫大乎此
其政察察
　徽宗註曰簡髮而櫛數米而炊竊竊然以
　苛爲明此察察之政
　䟽義曰治之要在知道道要不煩聖人以
　道在天下由至虚以冒群實由至靜以賔
　羣動簡易而有功未嘗簡髮數米竊竊然
　以苛爲明也蓋簡髮而櫛數米而炊則弊
　精神於細務勞思慮於末流也竊竊然以
　苛爲明又曷足以濟世哉是以治道貴清
　靜而民自定
其民缺缺
　徽宗註曰舉賢則民相軋任知則民相盜
　故無全德
　䟽義曰聖人之治常使民無知無欲而已
　舉賢則民跨跂而相乹不能定其性命之
　分任智則民覬覦而相盜不能安其性命
　之情是有知有欲之爲患而民之所以遷
　於物也遷於物則不足以厚民故無全德
　莊子曰德全者形全不能全德則養形不
　足以存生所謂形精大虧者也其民缺缺
　之謂歟
禍兮福所倚福兮禍所伏孰知其極
　徽宗註曰昭昭生於冥冥有倫生於無形
　德慧術智存乎疢疾高明之家鬼瞰其室
　知時无止知分無常知終始之不可故則
　禍福之倚伏何常之有
　䟽義曰虚靜之中大化密移由隱而之顯
　自無而適有若有眞宰而不得其朕是以
　昭昭生於冥冥有倫生於無形精神之生
　則爲昭昭而至道之極則無形也物成生
　理則已有倫而其精甚眞則無形也禍福
　之理藏於幽深應若影響亦若化機之默
　運而已惟達者知利足以生害知樂足以
　生憂乃能用智於未奔沈之初作炳於忽
　眇綿之上然後誕先登于無難之地焉孟
　子慮患之戒有曰德慧術智存乎疢疾楊
　雄解嘲之論有曰高明之家鬼瞰其室者
　皆燭是理也蓋德慧術智可謂明哲矣猶
　以存乎疢疾爲心則以君子思患而豫防
　故也高明之家可以無虞矣必以鬼瞰其
　室爲言則以鬼神害盈而福謙故也觀乎
　此則於時無止分無常終始無故不可不
　致其知也知時無止則遥而不悶掇而不
　跂知分無常則察乎盈虚而得失不足以
　攖其心知終始之不可故則明乎坦塗而
　死生不足以累其心無止則過而不留無
　常則變而莫守不可故則未嘗有故是禍
　福之倚伏相爲消長何常之有所謂福爲
　禍始禍爲福階則以其無常未始有極也
其無正邪
　徽宗註曰使同乎我與若者正之既同乎
　我與若矣烏能正之使異乎我與若者正
　之既異乎我與若矣烏能正之然則孰爲
　天下之至正哉
　䟽義曰天下之所謂是非者不過我與若
　相爲同異而已使同乎我與若者正之既
　同乎我與若矣則俱是也烏能正之使異
　乎我與若者正之既異平我與若矣則俱
　非也惡能正之是我與若皆不能相知然
　則孰知天下之至正哉孰知至正則體之
　知安佚而不知正處口之知芻豢而不知
　正味目之知美色而不知正色其不得正
　知也如此則是非之塗吾烏能知其辨
正復爲奇善復爲祅民之迷也其曰固已乆
矣
　徽宗註曰通天下一氣耳今是而昨非先
　迕而後合神奇臭腐相爲終始則奇正之
　相生祅善之更化乃一氣之自爾天下之
　生久矣小惑易方大惑易性自私之俗勝
　而不明乎禍福之倚伏且復察察以治之
　民安得而反其眞乎
　䟽義曰一氣之運潛回於太虚之中萬物
　推遷皆在所橐籥莊子謂通天下一氣耳
　言物雖散殊其運於氣化則一也天下既
　通於一氣則行流散徙不主故常今是而
　昨非往者非而來者是初無定形先迕而
　後合有所拂者有所宜初無常分其所美
　者爲神奇其所惡者爲臭腐兩者交化相
　爲終始成矣俄壞壞矣俄成則奇正之相
　生祅善之更化勢若循環果未可定也意
　者其有機緘而不得已耶其運轉而不能
　自止耶乃一氣之自運密移於造化殆不
　知所以然而然也蓋天下之生乆矣迷而
　不復固非一日之積小惑易方則以東爲
　西背冥山而莫之見大惑易性以無爲有
　遺玄珠而莫之求自私之俗勝則蔽於一
　曲不明乎禍福之倚伏則昧於至理且復
　察察以治之秪所以益其惑不靈不解民
　安得而反其眞乎是以老聃著其政悶悶
　篇蓋欲使民之安常復樸以反其眞而已
是以聖人方而不割
　徽宗註曰方者介於辨物大方無隅止而
　不流無辨物之迹
　䟽義曰拘於方體者常介執以異俗所謂
　介於辨物者此也介與易稱介于石之介
　同意大方無隅則無南無北奭然四解足
　以應無方之傳非若執方之謂器者矣止
　而不流言眞上而無所蕩猶水之靜止大
　匠取法所以無辨物之迹其亦苟卿所謂
　能定而後能應者歟
廉而不劌
　徽宗註曰廉者矜於自潔大廉不嗛清而
　容物無刻制之行
　䟽義曰謹其廉隅者常矜莊以約己所謂
　矜於自潔者此也矜與語所謂古之矜也
　廉之矜同義大廉不嗛則至足無求澹然
　自適不貴苟難之行非若廉清而不信者
　矣清而容物言雖清而無所察猶鑑之清
　明應而不藏所以無刻制之行其亦莊子
　所謂勝物不傷者歟
直而不肆光而不耀
　徽宗註曰直而肆則陵物之態生光而耀
　則揚行之患至内直而外曲用其光而復
　歸其明其唯聖人乎民之迷也以方爲是
　者如子莫之執中以廉爲是者如仲子之
　操知伸而不知屈知彰而不知微以夸末
　世之敝俗而失聖人之大全豈足以正天
　下聖人所以正天下者何哉如斯而已
　䟽義曰亢已以爲直則直必肆其情而陵
　物之態生惟去逕庭之累無枉撓之失然
　後能直而不肆以之應物則周旋曲折無
　所於忤而陵物之態不生矣悦衆以爲光
　則光必耀其迹而揚行之患至惟去形諜
　之光圖滑疑之耀然後能光而不耀以之
　照用則因時順物未始容心而揚行之患
　不至矣是則内直而外曲用其光而復歸
　其明其惟聖人乎蓋内直者所以徒於天
　外曲者所以徒於人惟曲則全枉則直者
　能之用其光者所以顯諸仁復歸其明者
　所以藏諸用惟循有照冥有樞者能之蓋
　非聖人能和同天人神明其德不能與此
　且民之迷其日固已久矣以方爲是者如
　子莫之執中不能濟以權執一而廢百以
　廉爲是者如仲子之操不能充其類潔身
　以亂倫往者屈也來者伸也知伸而不知
　屈一於矯也而不能同其波又烏知屈伸
　相感如易所謂利用安身者乎微者幽也
　彰者顯也知彰而不知微則一於表襮而
　不能襲其明又烏知知微知彰如易所謂
　知幾其神者乎子莫執中仲子之操知伸
　而不知屈知彰而不知微是皆蔽於曲私
　不該不徧刻意尚行以夸末世之弊俗而
　失聖人之大全不見純全大體於天地古
　人之間豈足以正天下是未能正己而將
　以正人殆不知其可也聖人所以正天下
　者何哉方而不割廉而不劌直而不肆光
　而不耀如斯而已蓋聖人備道全美抱一
　以爲天下式推此以表正天下眞餘事耳
　此大舜所以能正衆生無爲而天下治也
　　　治人事天章第五十九
治人事天莫如嗇
　徽宗註曰聰明智識天也動靜思慮人也
　適動靜之節省思慮之累所以治人不極
　聰明之力不盡智識之任所以事天此之
　謂嗇天一在臟以腎爲事立于不貸之圃
　豐智原而嗇出則人事治而天理得
　䟽義曰知天之所爲知人之所爲者至矣
　是以得於自然無適非天見於或使無適
　非人聰明智識得於自然而成於天者也
　故韓非以謂聰明智識天也動靜思慮見
　於或使而因於人者也故韓非以謂動靜
　思慮人也劵内者以約爲紀劵外者志乎
　期費則其治人也事天也不可不以嗇爲
　先焉蓋動靜有常者理之眞何思何慮者
　道之至適動靜之節則動惟厥時矣省思
　慮之累則湛然常寂矣見於或使而在人
　者治之如此可謂嗇也黜聰明然後同於
　大通去智故然後循天之理不極聰明之
　力則能收視反聽矣不盡智識之任則能
　還淳復朴矣得於自然而在天者治之如
　此亦可謂嗇也蓋天一生水在人爲精腎
　之爲藏精所舍也天一在藏本以立始故
　以腎爲事然不離於精謂之神人故於治
　人事天莫如嗇也是以立乎不貸之圃而
　唯施是畏豐智源而嗇出而不侈於德以
　之治人而人事治以之事天而天理得
夫唯嗇是以早復
　徽宗註曰迷而後復其復也晩矣比復好
　先嗇則不侈於性是以早復
　䟽義曰得性則生生不窮失性則不能生
　生而窮矣將以反其性情而復其初蓋貴
　於不遠復焉迷而後復則失性遠甚所謂
　民之迷其日固已久矣者也其復也晩矣
　觀夫雷在地中於卦爲復而初九言無祗
　悔元吉至於上六則爲凶矣蓋以初九之
　復不遠而上六之復迷而後復也比卦亦
　然於初言有他吉於六言比之無首凶以
　比復好先故也嗇則不侈於性而去本未
　遠是以早復
早復謂之重積德
　徽宗註曰復德之本也復以自知則道之
　在我者日積而彌新
　䟽義曰德者得也得於性之謂也觀復於
　芸芸之時適復於撓撓之際則不離於性
　矣故易言復德之本能復其本則性修反
　德而明無不燭矣故易又言復以自知然
　則不侈於性而早復則德日起而高大矣
　書曰德日新又日新
重積德則無不克
　徽宗註曰能勝之謂克宰制萬物役使群
　動而無所不勝者惟德而已
　䟽義曰楊子曰勝已之私之謂克則能勝
　之謂克也德積於己則可以至寡御至衆
　命萬物而無不聽攝天下之群動宰制役
　使無所不勝矣記曰德成而上
無不克則莫知其極
　徽宗註曰德至於無所不勝則汎應而不
　窮孰知其極也
　䟽義曰德足乎己則不蘄於勝物而無所
　不勝故在我爲有裕分人而有餘運量酬
　酢泛應而不窮光被四表而格于上下孰
　知其極孟子曰德教沛然溢乎四海
莫知其極可以有國
　徽宗註曰體盡无窮則其於用天下也有
　餘裕矣況有國乎
　䟽義曰道之眞以治身緒餘以治國家土
　苴以治天下德至於同於初則體盡无窮
　而得其純全莊子所謂周盡一體者也天
　下雖大不出吾之度内則其用天下也有
　餘裕矣況於一國之小乎
有國之母可以長乆
　徽宗註曰道爲萬物母有道者萬世無弊
　䟽義曰天下有始以爲天下母則道爲萬
　物之母也自有形以至無形自有心以至
　無心皆由此出故有母之義有國之母是
　有其道也得道者無古今雖萬世無弊非
　長久而何
是謂深根固柢長生乆視之道
　徽宗註曰道者物之母而物其子也性者
　形之根而形其柢也既知其子復守其母
　没身不殆故可以長久根深則柢固性復
　則形全與天地爲常故能長生與日月參
　光故能乆視人與物化而我獨存此之謂
　道
　䟽義曰有生者有生生者生者物也生生
　者道也經曰有名萬物之母莊子曰萬物
　職職皆從無爲殖則道者物之母而物其
　子也有色者有色色者色者形也色色者
　性也莊子曰性者生之質劉子曰形者生
　之器則性者形之根而形其柢也有國之
　母則既知其子復守其母者也復守其母
　則與道爲一亘古今而常存故殁身不殆
　而可以長乆今夫草木之生根深則柢固
　猶之人也性復則形全惟能全其形使形
　生而不弊如草木之麗平土其永無窮故
　與天地爲常而長生其明不息故與日月
　參光而乆視人與物化而我獨存則又超
　形而不與形化離數而不與數終者也此
　之謂道
　　　治大國章第六十
治大國若烹小鮮
　徽宗註曰事大衆而數摇之則少成功藏
　大器而數徙之則多敗傷烹小鮮而數撓
　之則潰治大國而數變法則惑是以治道
　貴清淨而民自定
　䟽義曰主好要則百事詳主好詳則百事
　荒是以主道治一不知二能當一則百事
　正矣然則事大衆而數摇之則少成功藏
　大器而數徙之則多敗傷固其宜也蓋天
　下有常然順之則治擾之則憂惟能不亂
　天之經不逆物之情法一定而不易無朝
　令夕改之失而天下治矣猶之烹魚也數
　撓之則潰然則治大國而數變法豈不惑
　哉傳曰民信其法則親此古之善立法者
　堅如金石信如四時而不易也然則不雜
　而清抱神以靜民將無事而生定矣是以
　治道貴清靜而民自定孰肯滋法令以蓋
　其衆哉
以道在天下者其鬼不神
　徽宗註曰聖人者神民萬物之主也不得
　已而臨莅天下莫若無爲道常無爲以莅
　天下則人無不治彼依人而行者亦皆安
　定休止莫或出而爲祟故曰其鬼不神
　䟽義曰詩曰百神爾主矣書曰惟元后作
　民父母莊子曰聖人者萬物之所係是則
　聖人者神民萬物之主也然而我忘天下
　易天下兼忘我難其所以出而經世亦一
　宅而寓於不得已爾不得已而臨莅天下
　夫何爲哉恭己正南面而已然則無爲也
　而後安其性命之情而民自化故人無不
　治彼依人而行而爲神者將得所憑依得
　所安樂亦皆安定休止莫或出而爲祟如
　詩所謂公尸來止熏熏矣故曰其鬼不神
非其鬼不神其神不傷民非其神不傷民聖
人亦不傷民夫兩不相傷故德交歸焉
　徽宗註曰以道莅天下者莫之爲而常自
　然无攻戰之禍無殺戮之刑是之謂不傷
　民當是時也神與民兩不相傷而德交歸
　焉神无所出其靈響也詒爾多福而已故
　曰其神不傷民民无所施其智巧也日用
　飲食而已夫何傷之有
　䟽義曰道常无爲而無不爲以道莅天下
　則因其固然不擾以人爲之僞所謂莫之
　爲而常自然也保民如子視民如傷兵革
　不試故無攻戰之患刑措不用故無殺戮
　之刑神與民兩不相傷而明無人非幽無
　鬼責而德交歸焉則神無所出其靈響也
　詒爾多福而已如詩所謂神之吊矣民無
　所施其智巧也日用飲食而已如詩所謂
　民之質矣何傷之有
　　　大國者下流章第六十一
大國者下流
　徽宗註曰人莫不有趨高之心而趨高者
　常蹶江海所以能爲百谷王者以其善下
　之也
　䟽義曰九層之臺起於累土欲升高必自
　下知高以下爲基乃不至於蹶高而无以
　爲基徒有趨高之心則是好高而不爲高
　矣能无蹶乎水不積不成淵江河合水而
　爲大爲其納衆流也故江海所以能爲百
　谷王而流水朝宗之者以其善下之也然
　則國之所以大者非以下流而致然歟
天下之交天下之牝牝常以靜勝牡以靜爲
下
　徽宗註曰天下皆以剛强敵物而我獨寓
　於柔靜不爭之地則人孰勝之者是乃所
　以交天下之道也經曰知其雄守其雌爲
　天下谿
　䟽義曰自物觀之惟卑故能堂惟肖故能
　攘一昧是理恃狠乗物將以爲高秪以取
　氏蓋以常勝之道在柔常不勝之道在剛
　故也天下皆以剛强敵物聖人以懦弱謙
　下爲表獨寓於柔靜不爭之地後其身而
　身先外其身而身存雖不蘄勝人而人莫
　能勝是乃所以交天下之道也經曰知其
　雄守其雌爲天下谿蓋知勝物之道而自
　處以柔靜物莫不爲之下矣以其靜故也
故大國以下小國則取小國小國以下大國
則取大國故或下以取或下而取
　徽宗註曰將欲歙之必固張之將欲取之
　必固與之
　䟽義曰有斂必有散有盈必有虧非特人
　事天道固然惟洞照幾先者將欲歙之必
　固張之知一斂一散相爲消長將欲取之
　必固與之知一盈一虧相爲始終故大國
　以下小國而以大事小小國以下大國而
　以小事大莫不各有所取焉然則欲上人
　以其言下之而君子不欲多上人凡以此
　故也
大國不過欲兼畜人小國不過欲入事人兩
者各得其所欲故大者宜爲下
　徽宗註曰天道下濟而光明故無不覆地
　道卑而上行故能承天人法地地法天故
　大者宜爲下
　䟽義曰天道以下濟故光明而覆燾無方
　地道以卑故上行而承天時行謙冲之道
　天地且爾况於人乎堯以允恭而光被四
　表舜以温恭而玄德升聞凡以法天地而
　已三才異位其道則同是以王不自大以
　法乎地乃能無爲而天下功地不自大以
　法乎天乃能不長而萬物育然則不自大
　乃能成其大莫不皆然大者宜爲下不其
　然乎
道德眞經䟽義卷之十一










道德眞經䟽義卷之十二忘五
　　　　太學生江澂䟽
　　　道者萬物之奧章第六十二
道者萬物之奥也
　徽宗註曰天奥西北鬰化精也地奥黄泉
　隱𩲸榮也人奥思慮藴至神也天地與人
　有所謂奥而皆冒於道道也者難終難窮
　難測難識故爲萬物之奥道爲萬物之奥
　則物者道之顯歟
　䟽義曰道之爲奥其深莫測如室之奥而
　深密焉如淇之奥而深閟焉凡戾顯而入
　隱皆有所謂奥太元論三摹所以各言其
　奥也且天以不見爲元西北則於卦爲乾
　復乎至靜化精之所鬰也鬰化精則氣機
　密移陽遇陰而鬱矣故曰天奥西北鬰化
　精也地以不形爲元黄泉則深不可測冥
　於至幽魄榮之所隱也隱魄榮則陽氣潛
　萌藏其體而隱矣故曰地奥黄泉隱榮魄
　也人以心腹爲元思慮在人俛仰而再撫
　四海恍惚而經緯萬方至神之所藴也藴
　至神則妙於無方而不可測者也故曰人
　奥思慮藴至神也三才異位各有其奥天
　雖有奥而道能生天地雖有奥而道能生
　地人雖有奥而人在道中所以皆冒於道
　於道不可以形數求故也三才未離於形
　數而道不可以形數求可謂難終難窮而
　未始有封難測難識而莫窺其妙者也善
　貸且成其化密庸大道無形生育天地大
　道無名長養萬物故爲萬物之奥道爲萬
　物之奥則自無出有職職陳露不得遯而
　皆存物其道之顯歟
善人之寳
　徽宗註曰利而行之積善成性而神明自
　得聖心循焉
　䟽義曰有以物爲寳者傳言寳珠玉是也
　有以道爲寳者若此言善人之寳是也善
　人不以物爲寳而所寳在道是以自人入
　於天由善達於聖無入而不自得也蓋一
　陰一陽之謂道繼之者善也成之者性也
　善人知善出於道而成於性故其不貲之
　樸能利而行之也利而行之則好之無斁
　行之不怠能盡其性可以贊化育而配神
　明矣蓋自可欲之善積而至於充實之美
　積善成性也自光輝之大進而至於不可
　知之神神明自得也若夫聖心循焉則由
　是道而不違矣寳而持之孰大於此
不善人之所保
　徽宗註曰反無非傷也順其理則全動無
　非邪也靜其性則正故可以保身
　䟽義曰道常無爲而無不爲無不爲也而
　反焉則無非傷也無爲也而動焉則無非
　邪也反無非傷也惟去智與故順其理而
　不違然後能守其全而物莫之傷所謂誠
　全而歸之是已動無非邪也惟虚縁葆眞
　靜其性而勿攖然後能得其正而邪莫之
　入所謂四六不盪胸中則正是已順其理
　而全靜其性而正舉天下之物曾不足以
　易其守可以保身而無危亡之憂乃其宜
　也易曰窮理盡性以至於命能順其理斯
　可以窮理能盡其性斯可以盡性能保身
　斯可以至於命不善之所保不外是也
美言可以市尊行可以加於人人之不善何
棄之有
　徽宗註曰言風波也行實喪也皆非道所
　貴言美而可悦行尊而可尚猶可以市且
　加於人而人服從況體道之奥徧覆包含
　而無所殊乎然則人之不善何棄之有
　䟽義曰心居中虚靜則善淵發於言則爲
　風波止則居實見於行則爲實喪言風波
　也行實喪也皆溺於末流而非道之所貴
　也然辭之輯矣民之洽矣則言美而可悦
　者猶足以市欽愼威儀維民之則則行尊
　而可尚者猶足以加人況體道者乎惟體
　道之奥滋發萬化總攝衆妙如天之運兼
　覆無私如海之容包含不遺彼雖紛紛自
　異皆會之一理又何所殊乎然則人之不
　善何棄之有語曰我之大賢歟於人何所
　不容故惟體道者爲能盡合并之公
故立天子置三公雖有拱璧以先駟馬不如
坐進此道
　徽宗註曰君子之守修身而天下平天子
　三公有璧馬以招賢而不務進道以修身
　則捨己而徇人失自治之道矣不如坐進
　此道者求諸己而已道之所在聖人尊之
　故民從之如歸市
　䟽義曰天下雖大治之在道四海雖遠治
　之在心守孰爲大守身爲大所守至約則
　所施至博矣古之言治者自愼厥身脩思
　永至於邇可遠在兹自脩之身至於脩之
　天下則以君子之守脩其身而天下平故
　也貴爲天子立爲三公以道化民則天下
　將自賔雖有拱璧駟馬以招賢得賢以爲
　邦家之光而不務進道以脩身則不能有
　守矣不能有守是捨己徇人失自治之道
　矣楊子曰先自治而後治人之謂大器不
　如坐進此道以自治爲先故也所謂自治
　非外鑠也求諸己而已能求諸己則用人
　惟已矣昔帝堯克明俊德以至黎民於變
　時雍文王誕先登于岸以至於以御于家
　邦每得諸此雖然道之眞以治身其緒餘
　以治國家其土苴以治天下則治之要在
　知道也故道之所在聖人尊之則以聖人
　者道之管也民從之如歸市則以聖道群
　心之用也夫聖人民之父母也聖人尊之
　於上斯民從之於下其執大象天下往之
　謂歟
古之所以貴此道者何也不曰求以得有罪
以免邪故爲天下貴
　徽宗註曰求則得之求在我者也古之人
　所以求之于陰陽度數而未得者求在外
　故也惡者遷善愚者爲哲此有罪所以免
　歟道之善救者如此故爲天下貴傳曰天
　下莫不貴者道也
　䟽義曰心者道之主宰則道未始離乎我
　道不可以情求則道未始滯於物惟不離
　乎我故反而求之自得其得以求在我故
　也惟不滯於物故求之度數五年而未得
　求之陰陽十有二年而未得以求在外故
　也求在我者求有益於得求在外者求無
　益於得然則求而不得者以道在邇而求
　諸遠而善人求以得者求在我者而已蓋
　道之在我衆美皆備人患不求爾誠能因
　心會道則惡者可以遷善修德罔覺而無
　過舉之失愚者可以爲哲造理而悟無多
　岐之惑此有罪所以免歟道之善救人如
　此則不可得而賤故爲天下貴傳曰天下
　莫不貴者道也則以莫之爵而常自然故
　爾
　　　爲無爲章第六十三
爲無爲事無事味無味
　徽宗註曰道之體無作故無爲無相故無
　事無欲故無味聖人應物之有而體道之
　無於斯三者槩可見矣
　䟽義曰道妙於無不可以體求即其大全
　而言之姑謂之體而已所謂道之體若莊
　子言古人之大體是也道之體既妙於無
　則寂然不動是無作也無作故無爲無爲
　則至爲去爲矣無狀之狀是無相也無相
　故無事無事則無爲事任矣澹然自足是
　無欲也無欲故無味無味則味味者未嘗
　呈矣興事造業爲之而成雖曰有作而爲
　出於無爲耳目鼻口各有所事雖曰有相
　而事出於無事口之於味人所同嗜雖曰
　有欲而味出於無味以見用之所以妙也
　聖人體眞無而常有即妙用而常無所以
　應物之有自無適有爾所以體道之無至
　無以供其有爾於斯三者以觀之道之體
　用槩可見矣
大小多少
　徽宗註曰大小言形多少言數物量無窮
　不可爲倪大而不多小而不少則怨恩之
　報孰覩其辨聖人所以同萬有於一無能
　成其大
　䟽義曰以物觀之自徇殊面罍空之與大
　澤毫末之與馬體以形異其小大而囿於
　形以數差其多少而拘於數以道觀之萬
　物一體以北海爲大曾不知大而不多以
　涇流爲小曾不知小而不少以物量無窮
　不可爲倪故也若是則怨之有其辨恩之
　因其心二者雖正之器非正之道也施乎
　無報大同於物又烏覩其辨域聖人以道
　之虚受天下之羣實不出乎害人不多仁
　恩所以同萬有於一無合衆小而歸之能
　成其大者天覆地載廣乎其無不容而已
　故帝王以天地爲宗而爲哉中之大
報怨以德
　徽宗註曰爵禄不足以爲勸戮恥不足以
　爲辱則何怨之有所尚者德而已
　䟽義曰全德之人以天下譽之得其所謂
　謷然不顧則無取於冠冕之賞是爵禄不
　足以爲勸也以天下非之失其所謂儻然
　不受則無畏於斧鉞之誅是戮恥不足以
　爲辱也榮辱之來無益損乎其眞則知是
　非不可爲分細大不可爲倪約分之至而
　卒無所分矣又何怨之有非至德者能之
　乎宜其所尚者德而已蓋陽爲德陰爲怨
　報怨以德則冥而無所辨通而無所節是
　謂出怨不怨所以爲德之上也
圖難於其易爲大於其細天下之難事必作
於易天下之大事必作於細
　徽宗註曰千丈之堤以螻蟻之穴潰百尺
　之室以突隙之煙焚白圭之行堤也塞其
　穴是以無水難丈人之愼火也塗其隙是
　以無火患天下之事常起於甚微而及其
　末則不可勝圖故聖人蚤從事焉
　䟽義曰傳曰無使滋蔓蔓難圖也故慮遠
　者不忽於其易經曰爲之於未有故知幾
　者必察於其細千丈之堤可謂川有防矣
　以螻蟻之穴小而不止其潰則涓涓不塞
　將成江河百尺之室可謂居之安矣以突
　隙之煙微而不愼其焚則熒熒不救炎炎
　奈何白圭之行堤也必塞其穴是以無水
　難丈人之愼火也必塗其隙是以無火患
　然則圓機之士其作炳於忽眇綿用智於
　未奔沈每及於此所以發韓非之論也由
　是觀之天下之事常起於甚微矣詩於吉
　日必曰愼微者以事起於甚微故也及其
　末則不可勝圖矣易於思患必曰豫防者
　以其末爲難圖故也聖人智通於神所以
　蚤從事者知此而已與荀卿所謂先事慮
　患謂之豫同意
是以聖人終不爲大故能成其大
　徽宗註曰爲之於小故能成其大亂已成
　而後治之不亦晩乎
　䟽義曰土始一塊總合成田水始一勺總
　合成川然則爲之於小故能成其大理宜
　然也聖人躊躇興事以每成功所以致大
　治者亦爲之於小而已詩稱文武之治積
　小雅而爲大雅其作始也小其成業也大
　所以成内外之治始於憂勤而已使其亂
　已成而後治之不亦晩乎孟子舉詩鴟鴞
　言迨天之未陰雨徹彼桑土綢繆牖户以
　明國家閒暇及是時明其政刑蓋欲治之
　於蚤也豈若大寒而後索衣裘者乎然則
　聖人以此詩爲知道者以此然則天下之
　事小可爲也大無及已
夫輕諾必寡信多易必多難是以聖人由難
之故終無難矣
　徽宗註曰禍固多藏於微而發於人之所
　忽聖人之應世常愼微而不忽故初無輕
　易之行而終絶難圖之患凡以體无故也
　䟽義曰火生於木禍發必尅則禍固多藏
　於微易之者皥天不宜則禍固發於人之
　所忽孟子曰禍福無不自己求之者蓋欲
　不忽其微而已聖人之應世與民同患至
　智足以周物理遠覽足以照幾先謀之未
　兆常愼微以慮其始愼終如始而不忽人
　之所忽故初无輕易之行而終絶難圖之
　患也記曰與有其己怨寧無諾責无輕諾
　之行則言必顧行矣傳曰苟以爲易難將
　至矣無多易之行則動必迪吉矣以此遊
　世則泛應曲當終無難矣然所以致此非
　樂通於物也凡以無爲無事無味體道之
　無而已道之所在孰能難之鳧鷖卒章言
　無有後艱與此同意
　　　其安易持章第六十四
其安易持其未兆易謀其脆易泮其微易散
爲之於未有治之於未亂
　徽宗註曰安者危之對未兆者已形之對
　脆者堅之對微者著之對持之於安則無
　危謀之於未兆則不形聖人之知幾也脆
　者泮之則不至於堅冰微者散之則不著
　賢人之殆庶幾也奔壘之車沉流之航聖
　人無所用智焉用智於未奔沉所謂爲之
　於未有治之於未亂也
　䟽義曰事隱於未然莫不有自然之理肇
　於已然莫不有必至之機理之所藏深矣
　非至神不足以洞察機之所發微矣非至
　智不足以灼知安者危之對有其安必危
　未兆者已形之對未兆則形泯此理之未
　然者也脆者堅之對則堅已肇其質微者
　著之對則著已闡其端此事之已然者也
　持之於安則無危所以能保其邦謀之於
　未兆則不形所以能防其患聖人之知幾
　也知幾其神乎知微知彰作炳於忽眇綿
　神以知來也脆者泮之則不至於堅所以
　能愼之於履霜微者散之則不至於著所
　以能察之於毫末賢人之殆庶幾也智之
　於賢者於復則不遠於過則不二辨之於
　早智之事也蓋幾者動之微吉之先見豫
　之六二當理而悟所以爲聖人之知幾復
　之初九造形而後悟所以爲賢人之殆庶
　幾惟其知幾故不終日正吉惟其殆庶幾
　故無祇悔又烏有奔壘沉流之患乎蓋車
　所以陟險航所以濟難奔壘之車沉流之
　航則聖人無所用智焉楊雄對或人之問
　所以言用智於未奔沉然則爲之於未有
　治之於未亂則有終踰絶險烝徒楫之之
　安矣
合抱之木生於毫末九層之臺起於累土千
里之行始於足下
　徽宗註曰有形之類大必滋於小高必基
　於下遠必自於近其作始也簡其將畢也
　必巨聖人見端而思末覩指而知歸故不
　爲福先不爲禍始躊躇以興事以每成功
　䟽義曰夫有形生於無形凡囿於有形莫
　不自微以至著則大必滋於小也將尋斧
　柯始於毫釐之不伐合抱之木生於毫末
　可知若升高必自下則高必基於下也丘
　山崇成始於累土之不輟九層之臺起於
　累土可知自邇以及遠則遠必自於近也
　將致千里積於跬步之不休千里之行始
　於足下可知是三者其作始也簡原其始
　則小其將畢也必巨要其終則大其理然
　也蓋物有本末事有終始聖人見端而思
　末所以索其至覩指而知歸所以要其宿
　觀於遠近默與理契故不爲福先福亦不
　至不爲禍始禍亦不來因時而起循理而
　動躊躇以興事以每成功縁於有感而應
　之耳彼天下之事日投吾前將謝之而莫
　爲則眇綿之中固有不可不爲者然有而
　爲之其易耶必待於躊躇而後興則不以
　易而爲之也惟不以易而爲故事之所興
　咸底成績巍乎其有成功歟
爲者敗之執者失之是以聖人無爲故無敗
無執故無失
　徽宗註曰聖人不從事於務故無敗不以
　故自持故無失昧者規度而固守之去道
　愈遠矣能無敗失乎
　䟽義曰天下之理可因不可爲可任不可
　執爲之以求成適所以敗之執之以求得
　適所以失之聖人體道之無靜而無爲不
　從事於務也斯無事任之責故無敗變而
　無執不以故自持也斯無事故之累故無
　失世之昧者殊不知時無止分無常乃規
　度而固守之蔽於一曲不該不徧是何異
　刻舟求劍膠柱調瑟宜其去道愈遠而不
　能趨變也能無敗失者鮮矣
故民之從事常於幾成而敗之
　徽宗註曰中道而止半塗而廢始勤而終
　怠者凡民之情蓋莫不然故事常幾成而
　至於敗
　䟽義曰傳曰有足者可至於丘則道必致
　其至中道而止則無所至矣又曰塗雖曲
　而通諸夏則塗必同其歸半塗而廢則無
　所歸矣仲尼有吾弗爲己之語蓋以是也
　非特爲學如此雖從事者亦然使其志猒
　於所守力倦於所行始勤而終怠則事亦
　無所濟矣始勤則悦於須臾終怠則猒於
　持乆凡民之情易遷於物始勤終怠蓋莫
　不然惟其止而不進廢而自畫故事常幾
　成而至於敗孟子興有爲者之嘆所以譬
　掘井九仞而不及泉也
愼終如始則無敗事矣
　徽宗註曰靡不有初鮮克有終終始惟一
　時乃日新施之於事何爲而不成
　䟽義曰成王戒卿士必言功崇惟志業廣
　惟勤者蓋内盡其心所謂志外盡其力所
　謂勤靡不有初鮮克有終則心已怠而力
　已疲烏能不倦以終之哉伊尹曰終始惟
　一時乃日新惟終始惟一故能至誠不息
　圖惟厥終惟時乃日新故能力行不倦雖
　休勿休以此施之於事則事必就緒而後
　已何爲而不成所謂愼終如始則無敗事
　者亶其然矣語曰有始有卒者其惟聖人
　乎
是以聖人欲不欲不貴難得之貨學不學以
復衆人之所過
　徽宗註曰欲利者以物易己務學者以博
　溺心夫豈足以造乎無爲聖人不以利累
　形欲在於不欲人我之養畢足而止故不
　貴難得之貨不以人滅天學在於不學緝
　熙於光明而已故以復衆人之所過道之
　不明也賢者過之況衆人乎復其過而反
　之性此絶學者所以無憂而樂
　䟽義曰莊子言决性命之情以饕富貴則
　欲利者以物易己而汩欲於俗列子言學
　者以多方喪生則務學者以博溺心而雜
　學無統夫豈足以造乎無爲夫所謂無爲
　莫貴乎虚莫善乎靜而已以物易己則喪
　已於物方且與動馳不知即動而靜以博
　溺心則心枝而疑方且爲實礙不知損實
　爲虚故不足以造乎無爲也聖人不然不
　以利累形求之在我也所欲在内而不在
　外欲出於不欲而已共利爲悦共給爲安
　不拘一世之利爲己私分在乎兼足天下
　焉正莊子所謂人我之養畢足而止是以
　不貴難得之貨不以人滅天則去人爲之
　僞也所學在心而不在迹學在於不學而
　已因性所有習以成之不以支離曼衍益
　其眞期於朝徹見獨焉正詩所謂學有緝
　熙於光明也故以復衆人之所過蓋窮巧
　極珍難得之貨也聖人不貴之者欲使民
　不遷於物而已可謂我無欲而民自足矣
　捨本趨末衆人之所過也聖人以復其過
　者欲救其過使歸諸道而已可謂常善救
　人而無棄人矣蓋道之不明也賢者過之
　賢人則異乎衆人賢者之智猶有所謂過
　況衆人乎復其過而反之性則性脩反德
　德至而同於初將至於見道而絶學任其
　性命之情無適而不樂此絶學所以無憂
　也若顔氏之子忘仁義禮樂而簞瓢捽茹
　不改其樂其於聖人樂以忘憂爲殆庶幾
　乎
以輔萬物之自然而不敢爲
　徽宗註曰天高地下萬物散殊豈或使之
　性之自然而已輔其自然故能成其性爲
　者敗之故不敢爲此聖人所以恃道化而
　不任智巧
　䟽義曰天運乎上不産而化地處乎下不
　長而育萬物盈於天地之間若動若植萌
　區異狀所謂天高地下萬物散殊也聖人
　贊天地之化育而萬物得由其道者豈或
　使之其生化形色智力消息性之自然而
　已輔其自然則不益生不勸成因其固然
　付之自爾故能成其性也然而天無爲以
　之清地無爲以之寧萬物職職皆從無爲
　殖所以成其性者豈假人力爲之哉爲者
　敗之且有助長之失故不敢爲此聖人所
　以恃道化而不恃智巧也恃道化則順物
　自然而無容私不任智巧則去智與故而
　循天理將無爲而萬物化矣彼刻楮者三
　年而成一葉則物之有葉者鮮矣何足以
　語道化之妙
　　　古之善爲道章第六十五
古之善爲道者非以明民將以愚之
　徽宗註曰民可使由之不可使知之古之
　善爲道者使由之而已反其常然道可載
　而與之俱無所施智巧焉故曰愚三代而
　下釋夫恬惔無爲而悦夫啍啍之意屈折
　禮樂以正天下之形吁俞仁義以慰天下
　之心將以明民名曰治之而亂孰甚焉
　䟽義曰聖人以道在天下善貸曲成而其
　仁顯故民可使由之巧妙功深而其用藏
　故不可使知之易所謂百姓曰用而不知
　孟子言終身由之而不知其道者衆矣是
　也古之善爲道者每得乎此以謂我愚人
　之心也哉純純兮俗人昭昭我獨若昏推
　此以化民則民莫不由之得之於觀感反
　其常然而復性之本將以愚之也愚故道
　道可載而與之俱故無所施其智巧焉蓋
　天下有常然曲直無待於鈎繩圓方無待
　於規矩附離不以膠漆約束不以纏索相
　忘於道術而去其智巧之心斯不失其常
　然矣自非善爲道者何以臻此三代而下
　釋夫恬惔無爲而不知處無爲之事悦夫
　啍啍之意而不知行不言之教屈折禮樂
　以正天下之形而失之戕賊是待鈎繩規
　矩而後正也吁俞仁義以慰天下之心而
　過於柎傴是待繩約膠漆而後固也若是
　則失其常然矣將以明民名曰治之而亂
　孰甚焉莊子曰聞在宥天下不聞治天下
　也蓋明民而治之非所以治天下惟在之
　宥之則民日趨於平泰之域無事而生定
　矣又何治天下以感子之心爲故曰有治
　天下者哉
民之難治以其智多
　徽宗註曰天下每每大亂罪在於好知
　䟽義曰弓弩畢弋之知多則羽而雲翔者
　不能高至罔罟罾笱之知多則鱗而川泳
　者不能趨深削格羅落罝罘之知多則足
　而蹠實者不能走壙在物尚此況於人乎
　故知詐之變多則俗惑於辯莊周即物理
　以驗人事則知萬物皆由於道而不可擾
　之以智所以言天下每每大亂罪在於好
　智也聖人之治常使民無知無欲以道之
　虚靜出爲天下應耳又何智之足爲是以
　善言治者論太平之本則曰智謀不用語
　道化之妙則曰不恃智巧豈非治之要者
　在知道而不在於好智者歟
故以智治國國之賊
　徽宗註曰法出而姦生令下而詐起
　䟽義曰莊子曰智者爭之器智出乎爭則
　民多逐利而機巧所謂法出者非法不足
　以繩之也嚴爲法禁容有抵冒而生姦宄
　之心者不能齊也所謂令下者非令不足
　以號之也令出惟行容有面革而起詐僞
　之情者不能止也經曰法令滋彰盜賊多
　有則姦詐可知所謂以智治國國之賊
不以智治國國之福
　徽宗註曰焚符破璽而民鄙朴掊斗折衡
　而民不爭
　䟽義曰莊子曰道者爲之公以道爲公則
　民皆不約而自孚所謂焚符破璽非焚而
　破之也以信信之則民朴鄙而符璽非所
　恃也所謂剖斗折衡非掊而折之也以平
　平之則民不爭而斗衡無所用也經曰我
　好靜而民自正我無欲而民自足民正而
　足則其朴鄙不爭可知所謂不以智治國
　國之福
知此兩者亦楷式
　徽宗註曰知此兩者則知所以治國知所
　以治國故民則而象之以爲楷式
　䟽義曰表正則影正源清則流清自然之
　符也聖人位乎民物之上端表澄源無爲
　而天下化明夫用智與不用智而已知此
　兩者則知治國貴清靜而無俟於用智也
　不以智治則聽唱視儀者得效法於觀感
　之際孰不則而象之以爲楷式哉蓋則猶
　作則之則以其有則則之也象猶垂象之
　象以其有象象之也惟其有則象故民則
　而象之以爲楷式若荀卿設爲國之問有
　曰槃圓而水圓盂方而水方意與此同
常智楷式是謂玄德玄德深矣遠矣與物反
矣
　徽宗註曰玄者天之色常知楷式而不用
　其智則與天合德深不可測遠不可窮獨
　立于萬物之上物無得而耦之者故曰與
　物反矣
　䟽義曰妙而小之之謂玄玄者天之色也
　常知楷式而不用智則以抱一爲天下式
　也若然則去智與故循天之理宜其與天
　合德無聲無臭深不可測無際無分遠不
　可窮獨立乎萬物之上物無得而耦之者
　若列子所謂疑獨者是已故曰與物反矣
　自非入而辯物與天合德者疇克爾哉
然後乃至大順
　徽宗註曰順者天之理乃至大順者去智
　與故循天之理而已莊子曰與天地爲合
　其合緡緡若愚若昏是謂玄德同平大順
　惟若愚若昏所以去智
　䟽義曰在易之豫有曰天地以順動故日
　月不過而四時不忒是順者天之理也自
　其體而言則乾爲至健即其理以觀則乾
　以易知故曰易簡而天下之理得此順所
　以爲天之理者歟乃至大順者去使然之
　智故即自然之至理以不識不知順帝之
　則而已所謂去智與故循天之理者此也
　莊周著天地篇論性脩反德德至同於初
　有曰與天地爲合其合緡緡若愚若昏是
　謂玄德同乎大順蓋天地之間虚而不屈
　動而愈出合則通於天地同乃虚而已緡
　緡相合非蘄合而合也非有所知見而合
　也若愚則冥心而無知若昏則膠目而無
　見無知無見是謂玄德德至於玄則性天
　自然無所與迕而同乎大順矣惟其若愚
　若昏所以能去智惟其去智所以能原於
　德而成於天莊子於天地篇之首言天德
　而已矣意與此合
　　　江海爲百谷王章第六十六
江海所以能爲百谷王者以其善下之故能
爲百谷王
　徽宗註曰興事造業其一上比者王也王
　有歸往之義君能下下則民歸之如水之
　就下
　䟽義曰帝言德王言業此興事造業所以
　爲王公乃王王乃天此其一上比所以爲
　王王有歸往之義所謂下民之王者是也
　下民所以嚮往而親附之者以其容而下
　之有下下之道故也是以近者謳歌而樂
　之遠者竭蹶而趨之如水之就下沛然莫
　之能禦也經曰譬道之在天下猶川谷之
　於江海民之歸往豈不相似然天保序言
　君能下下而詩言无不爾哉承其知善下
　之道歟
是以聖人欲上人以其言下之欲先人以其
身後之是以聖人處上而人不重處前而人
不害是以天下樂推而不猒
　徽宗註曰易於屯之初曰以貴下賤大得
　民也得其民者得其心也處上而人不重
　則從之也輕處前而人不害則利之者衆
　若是者無思不服故不猒易曰百姓與能
　䟽義曰貴以賤爲本故易於屯言以貴下
　賤大得民也雲雷並作於卦爲屯天造草
　昧之時也初九爲經綸之君能以謙自牧
　忘其貴而下下民之所求也所以能大得
　民得其民者得其心也得其心者是豈教
　誥之所能令哉以其言下之故處上而人
　不重彼皆有願戴之心而從之也輕若孟
　子言從之者如歸市是已以其身下之故
　處前而人不害彼皆有樂附之誠而利之
　者衆若莊子言利仁義者衆是已然則四
　方之民莫不親之若父母愛之若芝蘭無
　思不服得之於心悦樂推而不猒矣易曰
　百姓與能蓋天地設位聖人成能以聖人
　之成能而百姓與之則親譽之至宜無時
　而斁矣
以其不爭故天下莫能與之爭
　徽宗註曰行賢而去自賢之行安往而不
　愛哉
　䟽義曰以賢臨人未有得人者也以賢下
　人未有不得人者也以賢下人猶能得人
　况行賢而無自賢之行固宜爲人之所愛
　宜乎陽子居有是言也蓋行賢而無自賢
　之行則能處乎不爭之地安往而不愛則
　物不能與之爭矣
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫
　徽宗註曰肖物者小爲物所肖者大道覆
　載萬物者也洋洋乎大哉故似不肖若肖
　則道外有物豈得爲大乎
　䟽義曰肖人者其體小故肖物者小大者
　人之所因故爲物所肖者大速哉七十子
　之肖仲尼也由七十子以觀仲尼則小大
　固可知已然聖人所以能成其大者以其
　得道之本宗焉夫道覆載萬物者也以道
　爲萬物祖故有萬不同莫不由之天地雖
　大秋毫雖小皆不外於覆載之内所謂洋
　洋乎大哉言其無不該徧廣乎能容也爲
　物所肖而非肖物故似不肖若肖則道外
　有物可名於小豈得爲大乎自道之外何
　物之有即未始有對言之固不可以議其
　將强爲之名曰大爾
我有三寳寳而持之
　徽宗註曰異乎俗世之見而守之不失者
　我之所寳也
　䟽義曰聖人則異賢人矣以賢視聖猶有
　所異況世俗之見其異之也固亦遠矣所
　謂三寳者在世俗則蔽於私見妄以爲小
　殊不知即理以觀乃所以爲大也異乎世
　俗之見而守之不失則善抱而不脱未始
　須臾離也可謂寳而持之矣儒有不寳金
　玉而忠信以爲寳則知我有三寳在内不
　在外持之不可不至也惜夫世俗之人知
　寳其寳而不知寳其所以寳適爲身之累
　是以寳珠玉者殃必及身
一曰慈
　徽宗註曰慈以愛物仁之實也
　䟽義曰慈以惠物爲心仁以愛人爲本故
　天倫以父慈爲先燕飲以慈惠爲示要之
　皆本於愛也得非慈爲仁之實乎老君言
　道德絶仁而寳此曾非絶之也欲明仁之
　實而已
二曰儉
　徽宗註曰儉以足用禮之節也
　䟽義曰儉者德之共禮於用貴稱故儉不
　中禮則褊急儉而用禮則適宜要之皆貴
　於足用也得非儉爲禮之節乎孔子言禮
　與其奢也寧儉曾非嗇之也欲明禮之節
　而已
三曰不敢爲天下先
　徽宗註曰先則求勝人尚力而不貴德
　䟽義曰天下有常勝之道曰柔常不勝之
　道曰剛柔則不求勝人以濡弱謙下爲表
　而天下莫能與之爭剛則求勝人雖以出
　衆爲心曷常出乎衆哉苟或能剛不能柔
　爲先以求勝人是尚力而不貴德也力者
　爭之端尚力則好勇而物與之敵若莊子
　所謂以巧鬥力是也謙者德之柄貴德則
　柔巽而物莫能賤若易言天地人神皆取
　於謙是也然則求勝人者尚力而不貴德
　孰若不求勝人者貴德而不尚力哉能不
　尚力則知不敢爲天下先能謙抑而進於
　德矣是以抑抑威儀爲德之隅
夫慈故能勇
　徽宗註曰文王視民如傷一怒而安天下
　之民
　䟽義曰仁者必有勇故愛人者惡人之害
　也有德者必有威故有常德足以立武事
　也文王懷保小民惠鮮鰥寡孟子稱其視
　民如傷可謂能慈矣逮至赫赫斯怒以整
　其旅有武功以伐于崇則一怒而安天下
　之民其勇莫能加也慈故能勇有見於是
儉故能廣
　徽宗註曰閉藏於冬故蕃鮮於春天地尚
　不能常侈常費而況於人乎
　䟽義曰易曰坎爲隱伏坎以方則北於時
　爲冬萬物之所歸也故伏藏者必於冬言
　之又曰震爲蕃鮮震以方則東於時爲春
　萬物之所出也故蕃鮮者必於春言之惟
　閉藏於冬然後蕃鮮於春一氣之運而萬物
　之理其消長自有時其盈縮自有數贍足
　一切而未嘗侈化出萬有而未嘗費天地
　尚然況於人乎且地道無成而代有終觀
　夫坤爲吝嗇其靜也翕是以廣生焉則知
　天地不能常侈常費可知矣惟其無所侈
　費所以能致其廣大驗之人事亦若儉故
　能廣而已
不敢爲天下先故能成器長
　徽宗註曰不爭而善勝者天之道道之尊
　故爲器之長
　䟽義曰天爲萬物父化貸覆育默旋於太
　虚之中職職羣動出於機者與之岀而不
　辭歸其根者與之歸而不逆順物自然因
　其成理而已然囿於生成之數者咸於此
　受命而不能外其橐籥則天之道不爭而
　善勝矣道之尊首出庶物而天下莫能卑
　故爲器之長老氏於知雄守雌亦曰聖人
　用之則爲官長蓋聖人體道之無虚己以
　遊世處乎不爭之地而天下莫能與之爭
　大道已行矣豈非不敢爲天下先故能成
　器長歟
今捨其慈且勇捨其儉且廣捨其後且先死
矣
　徽宗註曰世之人知勇之足以勝人而不
　知慈乃能勇知廣之足以夸衆而不知儉
　乃能廣知器長之足尚而不知自後之爲
　要則剛强之徒而已有死之道焉
　䟽義曰三寳者一性之眞非人爲之僞也
　惟物我兩忘然後能寳而持之世之人捨
　眞逐僞昧於至理以我敵物與接爲搆知
　勇之足以勝人以力相誇而不知慈乃能
　勇有所謂仁者無敵知廣之可以夸衆以
　侈相靡而不知儉乃能廣有所謂用之不
　可既知器長之足尚以能相矜而不知自
　後之爲要有所謂自後者人先之是皆剛
　强之徒而已有死之道焉故曰堅强者死
　之徒也昔莊周論博大眞人有曰常寬容
　於物不削於人則慈可知矣有曰徐而不
　費以約爲紀則儉可知矣有曰人皆取先
　己獨取後則不敢爲天下先可知矣若老
　氏者可謂能允蹈之其於垂訓非獨載之
　空言又見於行事世之人乃捨此而謂剛
　强危其身亦弗思之甚也眞所謂蔽蒙之
　民
夫慈以戰則勝以守則固
　徽宗註曰仁人無敵於天下故以戰則勝
　民愛其上若手足之捍頭目子弟之衛父
　兄效死而弗去故以守則固
　䟽義曰孟子曰夫國君好仁天下無敵所
　謂仁人無敵於天下以民之所好在於仁
　也仁者無敵則能興大利致大順民之歸
　仁猶水之就下故以戰則勝而舉萬全之
　功也書曰民罔常懷懷于有仁苟子所謂
　民愛其上若手足之捍頭目子弟之衛父
　兄然則效死勿去以守則固者以民之所
　懷在於仁也昔成湯克寬克仁乃能敷奏
　其勇而莫敢不來享是仁人無敵於天下
　也太王有至仁故邠人從之如歸市是民
　愛其上也在上者以德行仁而無敵在下
　者心悦誠服而愛上故以戰則勝以守則
　固慈之爲寳豈小補哉
天將救之以慈衛之
　徽宗註曰志於仁者其衷爲天所誘志於
　不仁者其鑒爲天所奪則天所以救之衛
　之者以慈而已此三寳所以慈爲先
　䟽義曰盡其心者知其性也知其性則知
　天矣蓋仁根於心性所有天所命也惟體
　仁則能盡性惟盡性則能得天故志於仁
　者其衷爲天所誘所謂栽者培之善者福
　之作善降之百祥之類是也志於不仁者
　其鑒爲天所奪所謂傾者覆之禍者淫之
　作不善降之百殃之類是也然則繼道者
　善首善者仁天道無私常予善人所以救
　之使安衛之使固者以其善於慈而已此
　三寳所以慈爲先又以見仁爲百善之總
　名人道之大成也好仁者無以尚之

道德眞經䟽義卷之十二










道德眞經䟽義卷之十三忘六
　　　　太學生江澂䟽
　　　善爲士章第六十八
善爲士者不武
　徽宗註曰武下道也士尚志曰仁義而已
　孔子曰軍旅之事未之學也
　䟽義曰三軍五兵之運德之末也末學者
　古人有之而非其所先此武所以爲下道
　也士志於道故以尚志爲先記曰士先志
　莊子曰賢士尚志皆謂士之所事在乎抗
　高明之志不以德之末爲務也志之所尚
　請循其本曰仁義而已居仁之安宅則有
　不忍人之心故殺一無罪非仁也由義之
　正路則義然後取故非其有而取之非義
　也善爲士者不武亦惡夫殺之傷吾仁取
　之害吾義而已孔子之垂訓亦曰軍旅之
　事未之學也然則士志於道可不務本而
　由仁義行乎此仲由能勇不能怯所以得
　罪於聖人之門
善戰者不怒
　徽宗註曰上兵伐謀而怒實勝思
　䟽義曰道德之威成乎安强誠在夫聖武
　布昭速不疾而至不行神武不殺幽無形
　而深不測運籌决勝收功於萬里雖有智
　者無所用謀蓋如兵法有取於上兵伐謀
　固不戰而屈人兵矣又奚待抗兵相加而
　遷於怒哉蓋五行之理木勝土則七情之
　中怒勝思所謂怒實勝思者以其非良心
　也累於物爲所使焉然則上兵伐謀固無
　俟於怒也文王所以赫斯怒者特人怒亦
　怒耳人怒亦怒是乃所以與民同患而異
　乎人之私怒也若所謂出怒不怒則怒出
　於不怒者也惟明乎此然後可以言善戰
　者不怒
善勝敵者不爭
　徽宗註曰爭逆德也爭地以戰殺人盈野
　爭城以戰殺人盈城勝敗特未定也不武
　所以成其武不怒所以濟其怒不爭所以
　弭其爭三者皆出于德故曰善
　䟽義曰兵戢而時動有道者耀德不觀兵
　順民之心從民之欲而已此爭所以爲逆
　德也爭則强戰而嗜殺爭地以戰殺人盈
　野而不知禦外侮爭城以戰殺人盈城而
　不知消内患若然則代翕代張相爲雌雄
　勝敗特未定也惟善爲士者不武所以成
　其武故仁無不懷義無不畏有所謂征之
　以仁義者矣惟善戰者不怒所以濟其怒
　故動而有名出而有功若所謂不怒而威
　者矣惟善勝敵者不爭所以弭其爭故以
　戰則勝以守則固有所謂不爭而善勝者
　矣以此保大定功安民和衆武之七德於
　是乎在信斯三者皆出于德既出于德則
　其盡善可知故曰善此有常德以立武事
　所以爲常武之美者歟
善用人者爲之下
　徽宗註曰智雖落天地不自慮也故智者
　爲之謀能雖窮海内不自爲也故能者爲
　之役辯雖彫萬物不自說也故辯者爲之
　使
　䟽義曰任道者無爲而尊任事者有爲而
　累上必無爲而用天下任道者也下必有
　爲爲天下用任事者也惟其任道則任事
　者爲之責惟其無爲則有爲者爲之用是
　以聖人智雖落天地不自慮也謂之落天
　地則智通於神矣不自慮則用人之智故
　智者爲之謀所謂至智不謀是也能雖窮
　海内不自爲也不自爲則用人之能故能
　者爲之役所謂大巧若拙是也辯雖彫萬
　物不自說也不自說則用人之辯故辯者
　爲之使所謂大辯不言是也夫如是則不
　自用而人樂爲之用矣
是謂不爭之德
　徽宗註曰德蕩乎名知出乎爭才全而德
　不形者未嘗聞其唱也常和人而已
　䟽義曰成和之脩内保而不蕩何事於名
　智者以恬相養和理出於性何事於爭德
　蕩乎名彼亦以名勝我矣智出乎爭彼亦
　以智與我爭矣惟才全而德不形者遊心
　乎德之和物視其所一而不見其所喪然
　後無名爭之累焉何謂才全不滑其和而
　與物爲春何謂德不形勿失其性而德同
　於初獨立乎不爭之地未嘗先人而常隨
　人若哀駘他之和而不唱是必才全而德
　不形者也故仲尼言未嘗有聞其唱者常
　和人而已矣非不爭之德何以與此
是謂用人之力
　徽宗註曰聰明者竭其視聽智力者盡其
　謀能而位之者無知也
　䟽義曰司耳目之任者必有聰明以竭其
　視聽蓋視之辯者以明爲先聽之察者以
　聰爲貴惟近者獻厥明遠者通厥聰然後
　足以周事物之情當心膂之寄者必有智
　力以盡其謀能蓋謀之善者其智無壅能
　之善者其力無倦惟内能用其智外能勤
　其力然後足以收功業之效聖人廣覽兼
　聽任賢使能其視聰明智力特餘事耳所
　以用天下而不自用者以其體道之無爲
　故也傳曰聰明睿智守之以愚勇力撫世
　守之以怯所謂位之者無知也亶其然乎
是謂配天古之極也
　徽宗註曰無爲爲之之謂天不爭而用人
　故可以配天可以配天則至矣不可以有
　加矣故曰古之極極至也木之至者屋極
　是也
　䟽義曰天無爲以之清而萬物職職皆從
　无爲殖故無爲爲之之謂天聖人處無爲
　之事則與天合德不爭而用人猶太虚寥
　廓造化密移付六子之自運而已故可以
　配天記禮者稱高明配天必繼之以無爲
　而成是與天合德者也與天合德則上與
　造物者遊而超出萬有是謂可以配天若
　是則至矣不可以有加矣故曰古之極蓋
　極言其至也若太極者則以高爲至若無
　極者則以遠爲至所謂屋極者言木之至
　而已
　　　用兵有言章第六十九
用兵有言吾不敢爲主而爲客
　徽宗註曰感之者爲主應之者爲客迫而
　後動不得已而後起謂之應兵應兵爲客
　者也
　䟽義曰聖人之武力旋天地而世莫覩其
　健智極神明而人莫窺其奥其於命將興
　師出而與民同患者感之斯應亦不敢取
　强焉惟不以强勝人故以感之者爲主應
　之者爲客迫而後動則其動也時所謂兵
　戢而時動者是矣不得已而後起則其起
　也果而不得已所謂不得已而用之恬惔
　爲上者是矣若然則先爲不可勝以待敵
　之可勝而爲應兵應兵爲客者也爲客則
　示之以綿綿之弱與孫子所謂善勝者立
　於不勝之地同意
不敢進寸而退尺
　徽宗註曰不嗜殺人故難進而易退
　䟽義曰冒矢石臨鋒鏑以器則凶以事則
　危豈得已而用之哉將以禁暴戢兵安民
　和衆而已制字之義於戎則貴其自保於
　武則取其止戈未始以樂殺爲心也不嗜
　殺人故難進而易退難進以言其有所守
　非怯於進也知以守則固而已易退以言
　其有所戒非勇於退也不趨利犯難而已
　大司馬閑戰陣之法於田獵之間教以坐
　作進退有疾徐疏密之節或以鼓進則鳴
　鐲以節之或以鼓退則鳴鐃以止之況於
　赴敵可不愼其進退之機乎兵法曰不動
　如山取其止而能靜又曰其疾如風取其
　疾而能速惟明乎此然後能知用兵者之
　深意於不敢進寸而退尺是爲得之
是謂行無行
　徽宗註曰善爲士者不武行而無迹
　䟽義曰武於道爲下於德爲末士志於道
　而據於德者故善爲士者不武又況三軍
　五兵必須精神心術之運動而後從之微
　乎微乎至於無形則武豈可覿哉宜其行
　而無迹在武志而不在武事妙而不可以
　迹觀無盛鶴列於麗譙之間無徒驥於錙
　壇之宫者歟
攘無臂
　徽宗註曰善戰者不怒
　䟽義曰仁者必有勇雖不怒而威詩曰如
　震如怒謂之如怒則怒出於不怒是謂善
　戰者不怒
仍無敵
　徽宗註曰善勝敵者不爭
　䟽義曰仁者無敵雖不爭而勝詩曰時靡
　有爭夫惟不爭故人亦弭其爭是謂善勝
　敵者不爭
執無兵
　　徽宗註曰用人之力故無事於執兵
　䟽義曰兵要以附民爲先用兵以人和爲
　道故善附民者是乃善用兵也仁人上下
　百將一心三軍同力若子弟之事父兄若
　手臂之捍頭目延則若莫耶之長刃嬰之
　者斷銳則若莫耶之利鋒當之者潰無非
　用人之力而已又何事於執兵哉孟子曰
　威天下不以兵革之利得道者多助蓋多
　助之至天下順之有所不戰戰必勝矣所
　謂用人之力者如此爲弧矢以威天下則
　威天下非不以兵革之利也以本勝末言
　之在用力而不在兵革所謂無事於執兵
　者如此
禍莫大於輕敵輕敵幾喪吾寳
　徽宗註曰輕敵則好戰好戰是樂殺人也
　樂殺人者喪其慈而失仁民愛物之心不
　可得志於天下矣
　䟽義曰敵之不可輕也乆矣古之善用兵
　者貴夫量敵而後進戒在於輕敵故也觀
　采薇之師於一月三捷則言我之能勝敵
　於小人所腓則言敵之不能勝我我雖能
　勝敵敵雖不能勝我猶不忘於日戒則敵
　果可輕乎輕敵則好戰好戰是樂殺人也
　惟其樂殺人則喪其慈而不能寳而持之
　矣捨其慈且勇則於民不能施仁於物不
　能博愛而失仁民愛物之心是以不可得
　志於天下孟子曰不嗜殺人者能一之則
　知樂殺人者不可得志於天下與老氏之
　言不約而契
故抗兵相加則哀者勝矣
　徽宗註曰聖人之用兵救民於水火之中
　取其殘而已神武不殺而以慈爲寳故仁
　眇天下而無不懷義眇天下而無不畏是
　謂常勝
　䟽義曰聖人家天下子兆民天覆地載海
　涵春育豈使斯民墮塗炭而不爲之禁暴
　哉於是不得已而用兵救民於水火之中
　取其殘而已則虐民者有所不容也自非
　聰明睿智神武而不殺者夫其孰能與此
　蓋神武不殺者不以威形服萬物也是致
　是附懷之以德而以慈爲寳爾然所謂德
　者仁義而已故仁者愛人惡人之害之也
　故仁眇天下而無不懷所謂懷千有仁是
　也義者循理惡人之亂之也故義眇天下
　而無不畏所謂德威惟畏是也然則既曰
　以慈爲寳又曰仁無不懷義無不畏者何
　耶蓋由仁義行則威愛兼濟慈故能勇矣
　與莊周言薰然慈仁而不忘於以仁爲恩
　以義爲理同意惟仁無不懷義無不畏則
　民之歸之心悦誠服其於决勝眞餘事耳
　是謂常勝不其然乎昔成湯以不競不絿
　敷其政則仁之事盡矣以不震不動奏其
　勇則義之事盡矣仁義兩盡故能動而不
　括而收莫我敢曷之效豈非常勝之道有
　在於仁義耶
　　　吾言甚易知章第七十
吾言甚易知甚易行天下莫能知莫能行
　徽宗註曰道炳而易見也故載之言則甚
　易知要而易守也故見之事則甚易行孟
　子曰道若大路然豈難知哉故道無難而
　天下無不能有歎不能者不知反求諸己
　耳
　䟽義曰道則高矣美矣炳而易見也故載
　
　之言則昭若日星所以甚易知道一以貫
　之要而易守也故見之事則畫若準繩所
　以甚易行即六經之說以明之則知道之
　較且易也如温柔敦厚詩之教疏通知遠
　書之教以至廣博易良潔靜精微恭儉莊
　欽屬辭比事無非載之言也因其言以求
　其㫖則知之非難矣詩以導志書以導事
　以至導行導和導陰陽導名分無非見之
　事也因其事以導其法則行之非難矣善
　夫孟子之言有曰道若大路然豈難知哉
　蓋道者人所共由猶大路也出入往來不
　外是焉天下無不能有歎不能者失之冥
　行而已惑多岐者有之好小徑者有之或
　自崖而反或半塗而廢皆弗思之甚也其
　所以不能者不知反求諸己耳使其知人
　人有貴於己能反而求之則道在邇不必
　求之遠而道將爲汝居矣老子垂教必曰
　吾言甚易知甚易行誠欲使天下後世皆
　知求諸己深造之以道也
言有宗事有君
　徽宗註曰言不勝窮也而理爲之本事不
　勝應也而道爲之主順理而索循道而行
　天下無難矣
　䟽義曰心聲之發自無適有不能以巧歷
　計是言不勝窮也故寓之筌蹄無非言者
　理雖非筌蹄之可盡然未始外於筌蹄則
　言者理爲之本也機務之繁日馳無窮不
　可以爲量數是事不勝應也故涉於度數
　無非事者道雖非度數之可求然未始離
　於度數則事者道爲之主也莊子曰兩家
　之議孰偏於其理議言其義必歸於至理
　則言以理爲本可知然理必謂之本者與
　所謂請循其本同意又曰通於一而萬事
　畢事之所兼進而至於道則事以道爲主
　可知然道必謂之主與所謂要在於主同
　意夫理可因而不可違惟順理而索求則
　得之使恬然理順然後言當於理可遵而
　不可失惟循道而行亦允蹈之使心與道
　會然後事合於道言當於理事合於道操
　此以爲驗稽此以爲决無施而不可天下
　無難矣謂之易知易行寧不諒哉
夫惟無知是以不吾知也
　徽宗註曰小夫知之不離于竿牘雖曰有
　知而實無知也夫豈足以知道
　䟽義曰一心虚靜遠近可觀探賾索隱鉤
　深致遠則智亦大矣小夫之智蔽於己私
　其所知曾不離于竿牘是弊精神乎蹇淺
　彼其有智不出乎四域特知在毫毛而不
　知大寧雖曰有知而實無知也夫何足以
　知道非道不可以致知以其知不能及之
　故也莊子曰知道易惟玄覽達識以不知
　爲眞知然後能有知彼小智自私未免乎
　累求其知道厥惟艱哉
知我者稀則我貴矣
　徽宗註曰有高世之行者見非于衆有獨
　智之慮者見驁千民故有以少爲貴者
　䟽義曰出類拔萃高世之行也有高世之
　行殆非世俗之所識故見非於衆以衆之
　常情私於好惡而已存神索至獨智之慮
　也有獨智之慮殆非小智之所及故見驁
　於民以民之至愚淪於蔽蒙而已非者以
　異而爲非驁者以敖而爲驁若鷽鳩笑南
　溟之遊井蛙薄東海之樂多見其不知量
　也求其所以然者蔽於一曲明不足以致
　知而已傳曰天下莫不貴者道也道所以
　爲天下貴者以其不可以知知使單見淺
　識皆足以知道則何貴於道哉惟知我者
　稀則我貴矣記言有以少爲貴者誠在夫
　知我者稀故爲天下貴
是以聖人被褐懷玉
　徽宗註曰聖人藏于天而不自衒鬻
　䟽義曰道之妙物未嘗顯物之由道未嘗
　知聖人者道之極也入而徒於天其藏深
　矣自其全於天而言之所循者天理所休
　者天均行而無迹則爲天遊動而無畛則
　爲天機觀天而不助樂天而無憂是皆以
　天合天妙用無用不啻若善力而藏之是
　藏於天者也今夫藏舟於壑藏山於澤可
　謂固矣有時而遯藏金於山藏珠於淵可
　謂密矣有時而失以所藏在物而不在道
　也聖人復性之本與天爲一其亦異於此
　矣夫豈樂從事於務以自衒鬻爲心哉衒
　之飾行與衒玉而賈石之衒同鬻之自售
　與鬻技而得金之鬻同不自衒鬻則太白
　若辱盛德若愚示之以未始出吾宗也示
　之以未始出吾宗宜季咸無得而相
　　　知不知章第七十一
知不知尚矣
　徽宗註曰至道之精窈窈㝠冥至道之極
　昏昏默默知之外矣不知内矣知之淺矣
　不知深矣知曰不知是謂眞知道之至也
　故曰尚矣
　䟽義曰出而交物爲無所至入而辨焉爲
　有所至道之所以爲至者則入而辨於物
　也入而辯於物殆不可以知知況其窈窈
　㝠㝠會於渾淪之中神之又神而能精焉
　者乎況其昏昏默默隱於言意之表彼物
　無測而人皆以爲極者乎孰謂知之可以
　索其至哉廣成子所謂至道之精窈窈冥
　冥至道之極昏昏默默則以道非知之所
　能知故也泰清問乎無窮則曰吾不知又
　問乎無爲則曰吾知道以此兩者爲孰是
　孰非是未明夫弗知乃知知乃不知之理
　此所以有深淺内外之辯是以言知之外
　矣不知内矣不知淺矣知之深矣者也惟
　知不知之知然後爲眞知若然則造形而
　上出有無之表而超然不與物偶可以心
　契而默識焉天下之物孰尚於此故曰知
　不知尚矣
不知知病矣
　徽宗註曰不知至道之精而知事物之粗
　不知至道之極而知事物之末方且爲緒
　使方且爲物絯而日趨于憂患之塗故病
　䟽義曰明以虚致覺以靜生泰定之宇初
　無纖翳妄見一投則虚靜者俄遷於事物
　倀倀然所知者粗而不知其至精所知者
　末而不知其至極是皆以不知知者爾之
　人也方且爲緒使方且爲物絯而日淪於
　憂患之域其爲病孰甚又烏得達觀之士
　爲之發藥使去八疵四患淵然自得於泰
　定之宇哉
夫唯病病是以不病
　徽宗註曰知其愚者非大愚也知其惑者
　非大惑也大惑者終身不解大愚者終身
　不靈
　䟽義曰愚則無知而不智惑則多疑而昧
　理皆性之病也性之病與孔子所謂民有
　三疾同意惟知此而辯焉故能解其蔽祛
　其惑莊子以謂知其愚者非大愚也知其
　惑者非大惑也以是故爾蓋知其愚知其
　惑所謂病者能言其病非大愚非大惑所
　謂病病者猶未病也苟或不知出此愚而
　好自用而兩疑以惑則亦終身不靈不解
　而已此南榮趎自知其病未能勝大道之
　藥所以願聞衛生之經也然則病其所病
　斯不病已
聖人之不病以其病病是以不病
　徽宗註曰聖人素逝而恥通於事立本而
　知通於神有眞知也而常若不知是以不
　病
　䟽義曰素則無所與雜逝則無往不存惟
　能素逝則不蘄通於事而事無不通矣則
　以立之本原而智通於神故也蓋本原者
　道之體惟先立其大者則與神爲一疏觀
　坐照無所不達有眞知也常若不知夫孰
　足以患心已莊子以素逝而恥通於事立
　之本原而知通於神爲王德之人以是故
　爾
　　　民不畏威章第七十二
民不畏威則大威至矣
　徽宗註曰小人以小惡爲無傷而弗去也
　故惡積而不揜易曰荷校滅耳凶
　疏義曰善不積不足以成名惡不積不足
　以滅身惟民生厚因物有遷捨眞逐妄外
　悦紛華交戰於利害之塗而恬不知懼以
　小善爲無益而弗爲以小惡爲無傷而弗
　去故惡積而不可揜罪大而不可解莊子
　所謂宵人之罹外刑易所謂荷校滅耳凶
　此也迹其所爲得非不畏其威致然耶
無狹其所居
　徽宗註曰居者性之宅人之性至大不可
　圍而曲士不可以語於道者狹其所居故
　也擴而充之則充滿天地包裹六極無自
　而不可孟子曰居天下之廣居
　䟽義曰泰定之宇充滿天地而莫窮其畛
　域周流六虚而莫究其端倪則一性之宅
　至大而不可圍恢恢乎有餘地矣世之昧
　者蔽於一曲見物不見道妄鑿垣墻而植
　蓬蒿而其居始狹以曲士不可以語道故
　也欲其廣大流通而復性之常必有爲之
　發蔀者然後礙者斯達塞者斯通擴而充
　之且將上際下蟠而彌滿天地無不覆冒
　而包裹六極其居爲廣居而未嘗狹隘褊
　小矣孟子所謂居天下之廣居亦以不狹
　其居故也莊子曰狶韋氏之囿黄帝之圃
　有虞氏之宫湯武之室蓋以道降而愈下
　而居且狹故也
無厭其所生
　徽宗註曰生者氣之聚人之生通乎物之
　所造而厭其所生者旦晝之所爲有梏亡
　之矣梏之反覆則夜氣不足以存彼保合
　大和而無中道夭者無猒其所生故也
　䟽義曰人之生也雜乎芒芴變而有氣氣
　變而有形形變而有生則生者一氣之暫
　聚也凡受陰陽之氣以成形者夜則靜與
　陰同止入而與物辯晝則動與陽同作出
　而與物交人之生固已通乎晝夜之道而
　與物之所造同矣是故與物辯則萬慮息
　而嚮晦與物交則萬緒起而泛應苟不知
　存生以自衛而多方以喪生孟子所謂旦
　晝之所爲有梏亡之矣是也梏之反覆不
　一雖夜氣且不足以存其勿喪良心亦云
　鮮矣惟純氣之守者以直養而無害則天
　地之大和足以保之使勿散合之使勿離
　矣夫然故可以全生可以盡年曷有中道
　之夭哉非無猒其所生曷致是耶
夫惟不猒是以不猒
　徽宗註曰禍福無不自己求之者
　䟽義曰榮辱之來必象其德禍福無門惟
　人所召則善惡之報殃慶各以其類至未
　有不自己求之者也然則秀鍾五行靈備
　萬物賦自然之性者欲致其生之不猒誠
　不可自猒其生也昔封人爲禾耕而鹵莽
　耘而滅裂乃各隨其所報及深耕而熟耰
　則其禾繁以滋孰謂治形理心不有似封
　人之所謂歟善養生者宜解乎此
是以聖人自知不自見自愛不自貴故去彼
取此
　徽宗註曰聖人有自知之明而不自見以
　矜其能有自愛之仁而不自貴以臨物若
　是者處物不傷物物莫之能傷也方且樂
　天而無憂何威怒之足畏乎聖人之所去
　取抑可見矣
　䟽義曰自知者明聖人有自知之明雖旁
　燭無疆豈自見以矜我哉惟不自見以矜
　其能乃所以爲知之盛自見者不明故也
　自愛者仁之至聖人有自愛之仁雖博施
　濟衆豈自貴以賤物哉惟不自貴以臨物
　所以爲愛之至自後者人先之故也以是
　御人羣斯能措天下安平泰處物不傷物
　物莫之能傷也宜其樂天以保天下而無
　威怒之足畏歟聖人去彼取此夫豈外於
　自知不自見自愛不自貴者哉
　　　勇於敢則殺章第七十三
勇於敢則殺勇於不敢則活
　徽宗註曰剛强者死之徒柔弱者生之徒
　勇於敢者能勇而已能勇而不能怯非成
　材也適足殺其軀而已故子路好勇孔子
　以謂無所取材勇於不敢則知所以持後
　持後者處先之道也列子曰天下有常勝
　之道曰柔
　䟽義曰堅則毁矣銳則挫矣剛强所以爲
　死之徒也柔之勝剛弱之勝强柔弱所以
　爲生之徒也世之人徒知勇於敢毅然有
　進而不顧曾不知至柔足以馳騁天下之
　至堅所以爲道之用者獨存而常今也子
　路遊聖人之門乃不知道之用而未免乎
　行行之强能勇不能怯又何所取材哉適
　足以殺其軀而已若夫知雄守雌者非不
　能勇於敢也蓋其自處乎柔靜與物委蛇
　而同其波將復歸於嬰兒可謂勇於不敢
　則活也此廣成子處其和以脩身千二百
　歳形未嘗衰者以勇於不敢故也傳曰自
　後者人先之勇於不敢則知持後之道矣
　能持後則能處先惟知常勝之道在柔者
　可以語此故列子曰天下有常勝之道曰
　柔
此兩者或利或害
　徽宗註曰有所正者有所差有所拂者有
　所宜
　䟽義曰人所謂到於道爲倒道所謂到於
　人爲倒勇於敢者若有所利天實害之勇
　於不敢者若有所害天實利之蓋天下之
　理有所正者有所差有所拂者有所宜相
　爲代謝相爲消長自然而然也知此兩者
　則利害之理判然明矣
天之所惡孰知其故
　徽宗註曰畤於人者侔於天人之所利天
　之所惡人孰從而知之
　䟽義曰人不勝天乆矣蔽於人而不知天
　者方且以人勝天任情而行昧夫天之所
　惡烏能畤於人而侔於天哉然則天之小
　人人之君子天之君子人之小人自然之
　理也
是以聖人猶難之
　徽宗註曰順天者存逆天者亡雖聖人不
　敢易也
　䟽義曰惠迪吉故順天者存從逆凶故逆
　天者亡知人之所爲不可不知天之所爲
　也莊子曰有而爲之其易邪易之者皥天
　不宜聖人與天爲徒配神明而贊化育宜
　無所難也猶不敢多易況其下者乎
天之道不爭而善勝
　徽宗註曰萬物之出與之出而不辭萬物
　之歸與之歸而不迕是謂不爭消息滿虚
　物之與俱而萬物之多皆所受命是謂不
　爭而善勝
　疏義曰天道運而無所積故萬物成唯運
　而無積故能斡旋萬物自無出有陽以熙
　之萬彙以滋則出於機者與之出而不辭
　陰以肅之萬物以成則歸其根者與之歸
　而不迕宰制維綱千變萬化獨立於不爭
　之地殆見俄消俄息一滿一虚任一氣之
　自運而已且萬物雖多有不能逃其樞所
　以生成禀貸職職萬狀咸於此受命則善
　勝之道孰過於此
不言而善應
　徽宗註曰天何言哉變以雷風示以禍福
　無毫釐之差有影響之應
　䟽義曰鼓舞萬物者雷風也福善禍淫者
　天道也天之蒼蒼不可俄而度造化密移
　潛運於太虚之中有大美而不言所以變
　化者殆見雷以動之風以散之必因其時
　所以示人者殆見善則福之淫則禍之必
　從其類原其赴感之速無毫釐之差直若
　影之隨形響之從聲未嘗私於所應天何
　言哉
不召而自來
　徽宗註曰有所受命則出命者能召之矣
　萬物之紛錯而天有以制其命孰得而召
　之健行不息任一氣之自運而已
　䟽義曰乾爲君首出庶物者也爲父萬物
　資始者也臣受命於君子聽命於父是出
　命者能召之矣惟有以出命故能宰制萬
　物役使群動凡有生之類紛錯於不可爲
　量數之中者皆無得而召之也無得而召
　則莫之爲而爲莫之致而至周行不殆斡
　旋於冥寞之中造化密移健行不息任一
　氣之自運不知所以然而然矣
坦然而善謀
　徽宗註曰德行常易以知險
　䟽義曰常易者坦然也知險者善謀也乾
　積三陽以成體此之謂至健若健若難而
　德行常易以知險雖陰之險不能陷也易
　於上繫言乾以易知於乾之上九知一陰
　之將生則能用九而吉非坦然而
　善謀之謂歟
天網恢恢䟽而不失
　徽宗註曰密而有間人所爲也天則雖疏
　而无間積善積惡殃慶各以其類至所以
　爲不失且爭而後勝言而後應者人也天
　則不爭而善勝不言而善應召之則至難
　於知天者人也天則不召而自來坦然而
　善謀惟聖人爲能體此故不就利不違害
　常利而無害所以與天合德異夫勇於敢
　者
　䟽義曰天任理人任情任情者私於己見
　雖密而不徧察所以有間任理者公於大
　同雖疏而不得遯所以無間則密而有間
　人所爲也積善必有餘慶積不善必有餘
　殃各應其類未始或失豈天網有意於是
　哉其於禍福也因彼固然咸其自取爾世
　之人蔽於一曲闇於大理逐末忘本觸途
　生患殊不知天道昭昭常與善人而惡者
　亦無所竄其察也且知天之所爲知人之
　所爲至矣爭而後勝言而後應召之則至
　難於知天皆人也人而不能天者乃小智
　自私爾使民去此之智即彼之理庸詎知
　天之非人乎人之非天乎惟聖人乃能體
　此積衆小不勝爲大勝若天之不爭而善
　勝行不言之教若天之不言而善應效物
　而動不行而至若天之不召而自來平易
　恬淡其神若卜若天之坦然而善謀是聖
　人與天合德也與天合德則禍亦不至福
　亦不來禍福無有惡有人灾宜其不就利
　不違害常利而無害也是篇始言勇於敢
　者人也終言疏而不失者天也聖人之合
　天德固異乎衆人之勇於敢所以始終言
　之者蓋將以發明天下後世也學者宜加
　思焉
　　　民常不畏章第七十四
民常不畏死奈何以死懼之
　徽宗註曰民有常心其生可樂苟無常心
　何死之畏釿鋸制焉繩墨殺焉椎鑿决焉
　是謂以死懼之民將抵冒而終不化
　䟽義曰民之初生本無殊賦太易與之神
　太素與之性爲萬物之靈爲天地之貴夫
　孰不知悦生而惡死柰何蔽蒙者易遷於
　物因無常心苟無常心則抵法冒禁无不
　爲己及陷乎罪則刑戮隨之則是民不畏
　死而以死懼之者也惟聖人以好生之德
　洽于民心然後民知樂其生陶陶然遷善
　遠罪兹用不犯于有司而刑措不用矣其
　有釿鋸制焉繩墨殺焉椎鑿决焉抵冒而
　終不化者歟
若使民常畏死而爲奇者吾得執而殺之孰
敢
　徽宗註曰天下樂其生而重犯法矣然後
　奇言者有誅異行者有禁荀卿所謂犯治
　之罪固重也
　䟽義曰民既樂其生則所欲莫甚於生所
　惡莫甚於死而以犯法爲重由是民各安
　其性命之情言必有物而奇言者息知奇
　言有誅故也行必有常而異行者殄知異
　行有禁故也執而殺之國有常憲求其抵
　冒者吾未知其有敢荀卿所謂犯治之罪
　固重者正此意也
常有司殺者殺而代司殺者殺是代犬匠者
斲
　徽宗註曰上必無爲而用天下下必有爲
　而爲天下用不易之道也代司殺者殺代
　大匠斲是上與下同德倒道而言迕道而
　說人之所治也安能治人文王罔攸兼於
　庶言庶獄庶愼惟有司之牧夫爲是故也
　䟽義曰君任道臣任事任道者無爲而尊
　故用天下任事者有爲而累故爲天下用
　上下之分不易之道也惟分各有常而不
　易故典獄則有司殺運斤則有大匠君何
　爲哉恭己正南面而已彼從事於務者未
　嘗過而問焉使下有爲也上亦有爲是代
　司殺者殺代大匠斲是上與下同德安能
　治人哉然則倒道而言迕道而說人之所
　治也安能治人聖人之治無爲而天下功
　所以得治之要者在知道而已知道則爲
　無爲事無事而天下爲用焉是以文王能
　宅俊而官使之於庶言庶獄庶愼無所兼
　惟以得有司之牧夫爲急則其無所代可
　知矣
夫代大匠斲希有不傷其手矣
　徽宗註曰代斲且不免於傷況代殺乎此
　古之人所以貴夫無爲也無爲也則任事
　者責矣
　䟽義曰執大象天下往往而不害安平泰
　聖人之御世處無爲之事行不言之教故
　能措天下於安平泰又惡有代斲之傷乎
　此莊子於應帝王則曰無爲事任是無爲
　而任事者責也宜其於篇終乃曰至人之
　用心若鑒不將不迎應而不藏故能勝物
　而不傷
道德眞經疏義卷之十三
道德眞經䟽義卷之十四忘七
　　　　太學生江澂䟽
　　　民之饑章第七十五
民之饑以其上食税之多也是以饑
　徽宗註曰賦重則田萊多荒民不足於食
　䟽義曰孟子曰易其田疇薄其税斂民可
　使富也食之以時用之以禮財不可勝用
　也聖人之治天下所以使民含哺而嬉鼓
　腹而游日用飲食樂歲終身飽者非特不
　重其賦以養民而已蓋有以使之棄末趨
　本故也蓋德惟善政而政所以裕民治古
　之時有得於此是以即十有二土以辨其
　宜因十有二壞以教其稼分地職奠地貢
　任之成功則有鄙師之賞勸之弗率則有
　載師之罰未然故民莫不致力南畝樂業
　勸功而黎民不饑矣當是時甘其食美其
　服不知帝力何有於我又焉有田萊多荒
　不足於食之患哉
民之難治以其上之有爲也是以難治
　徽宗註曰政煩則姦僞滋起民失其朴
　䟽義曰聖人以道在天下以政事治之雖
　應物之有常體道之無即其酬酢之用不
　離於淵虚之宗好靜而民自正無事而民
　自富無欲而民自樸所以然者以其恃道
　化而不恃智巧故也恃道化則政不煩不
　恃智巧則姦僞息民將復歸於樸矣經曰
　其政悶悶其民淳淳其政察察其民缺缺
　政煩則姦僞滋起民失其朴其政察察其
　民缺缺之謂也
人之輕死以其生生之厚也是以輕死
　徽宗註曰矜生太厚則欲利甚勤放僻邪
　侈无不爲已
　䟽義曰生亦我所欲所欲有甚於生者故
　不爲苟得也死亦我所惡所惡有甚於死
　者故患有所不辟也世之人不知取所重
　遺所輕乃厚於其生薄於其義苟得於利
　者靡不爲也惟其生生之厚故欲利甚勤
　爭魚者濡逐獸者趨至於失其常心放僻
　邪侈无不爲已方且蹈犯艱險輕於視死
　雖矜生太厚適足以喪生也
唯无以生爲者是賢於貴生也
　徽宗註曰莊子曰達生之情者不務生之
　所无以爲无以生爲者不務生之所無以
　爲棄事而遺生故也棄事則形不勞遺生
　則精不虧形全精復與天爲一所以賢於
　貴生貴生則異於輕死遺生則賢於貴生
　推所以善吾生者而施之於民則薄税斂
　簡刑罰家給人足畫衣冠異章服而民不
　犯帝王之極功也
　䟽義曰道本無物汝身亦虚即一身之所
　繫莫若乎生而生非汝有是天地之委和
　也惟不自有其生乃能全其生則達生之
　情者又安用務生之所無以爲哉悲夫世
　之人以養形足以存生而養形果不足以
　存生殊不知無累則正平正平則邪氣不
　能襲而天和將至與彼更生矣能無累則
　无以生爲无以生爲則不務生之所無以
　爲可以棄事而遺生矣棄事則形不勞而
　全遺生則精不虧而復形全精復德同於
　初則與天爲一所以賢於貴生也貴生雖
　異於輕死不若遺生則又賢於貴生也聖
　人推吾所以善吾生者舉而措之天下之
　民則政裕而民康見於薄稅歛刑清而民
　服見於簡刑罰家給人足仰有所事俯有
　所育而民各趨於仁壽之域釿鋸不用椎
　鑿不施畫衣冠異章服而民不犯夫然故
　貴賤履位仁賢不肖襲情坐致太平之治
　炳然與太古同風矣推其所自以明无爲
　之理推所以善吾生者施之於民而已所
　以民足食而不飢民復樸而不難治民貴
　生而不輕死也帝王之極功其在是歟
　　　人之生章第七十六
人之生也柔弱其死也堅强草木之生也柔
脆其死也枯槁故堅强者死之徒也柔弱者
生之徒也
　徽宗註曰萬物負陰而抱陽沖氣以爲和
　陽以發生爲德陰以肅殺爲事方其肅殺
　則冲和喪矣故曰堅强者死之徒柔弱者
　生之徒
　䟽義曰列子曰陰陽之所變者謂之生謂
　之死萬物盈於天地之間麗於奇耦域於
　動靜莫不負陰抱陽冲氣以爲和即其生
　殺言之陽氣常熙以發生爲德萬物因之
　以敷榮故柔者剛弱者强陰氣常凝以肅
　殺爲事萬物因之以凋瘁故堅者毁銳者
　挫氣機密移至於肅殺則冲和喪而復乎
　至幽矣世之役於陰陽者知其生殺相代
　而不知常勝之道曰柔常不勝之道曰剛
　故失生理而動之死地焉蓋一陰一陽之
　謂道萬物莫不由之者也計事則堅强足
　以勝柔弱語道則柔弱足以勝堅强此堅
　强爲死之徒柔弱爲生之徒也
是以兵强則不勝
　徽宗註曰抗兵相加則哀者勝矣
　䟽義曰三軍五兵之運德之末也聖人運
　精神動心術所務者本而後末從之則天
　威震疊神武不殺見於仁眇天下而無不
　懷義眇天下而無不畏固足以保大定功
　安民和衆得其常勝之道又豈以兵强爲
　先哉故以道佐人主者不以兵强天下然
　則抗兵相加而哀者勝以善持勝故也
木强則共
　徽宗註曰拱把之桐梓人皆知養之强則
　伐而共之矣
　䟽義曰詩曰椅桐梓漆蓋桐梓者柔良之
　材可以備禮樂之用方其始生也特拱把
　之小而已人苟欲生之皆知養之以其柔
　弱也及其曰夜之所息雨露之所潤可以
　中宫室器械之材則伐而共之矣以其堅
　强也稽諸植物猶以强而先伐則堅强者
　死之徒何獨於人而疑之
故堅强居下柔弱處上
　徽宗註曰柔之勝剛弱之勝强老氏之道
　術有在於是莊子曰以懦弱謙下爲表
　䟽義曰柔者道之剛故常勝之道在柔弱
　者道之强故常不勝之道在强蓋積於柔
　而成剛積之者在其先積於弱而成强成
　之者在其後先者在上後者在下堅强固
　居上柔弱固處下矣即天地以觀之天以
　積氣職生覆而位乎上積氣非堅强也地
　以積塊職形載而位乎下積塊非柔弱也
　即物理以觀之水之爲性决之東則東决
　之西則西而攻堅强莫之能先風之爲物
　指我則勝我䠓我亦勝我而折大木唯我
　能之則以積衆小不勝爲大勝故也勝者
　在上則不勝者斯爲下矣老氏之道術每
　得於此以謂堅則毁矣銳則挫矣故知雄
　而守雌知白而守黑人皆取先己獨取後
　未嘗先人而嘗隨人可謂得常勝之道矣
　觀其書論柔弱勝剛强者不一有曰守柔
　有曰致柔又曰不敢以取强焉又曰强梁
　者不得其死於是篇又詳言强弱之道莊
　子謂以懦弱謙下爲表夫爲表則非處下
　之道矣昔孔子對子路問强以謂寬柔以
　教不報無道南方之强也其亦守柔之道
　歟孰謂老氏之書與孔子之道不合
　　　天之道章第七十七
天之道其猶張弓乎高者抑之下者舉之有
餘者損之不足者補之
　徽宗註曰道無益損物有盈虚注焉而不
　滿酌焉而不竭者聖人之所保也降而在
　物則天地盈虚與時消息而況於人乎天
　之道以中爲至故高者抑之不至於有餘
　下者舉之不至于不足將來者進成功者
　退四時運行各得其序
　䟽義曰道之在天下廣也包畛纖也入薉
　用之彌滿六虚廢之莫知其所何損益之
　有自道而降斯囿於物域於氣而爲氣之
　所化麗於數而爲數之所攝一盈一虚莫
　或已也惟道超乎氣數而爲萬物之奥故
　有氣有數者皆往資焉而不匱是以注焉
　而不滿雖益之而不加益也酌焉而不竭
　雖損之而不加損也既以爲人己愈有既
　以與人己愈多聖人之所保在是人不得
　而去者也且域中之大天地與焉天地雖
　大然斗一南而萬物盈斗一北而萬物虚
　消之而消息之而息或消或息與時偕行
　凡以天地空中之一物猶未離於氣數故
　也夫天地盈虚與時消息而況於人乎然
　則盛衰更代成壞相因固不逃於自然之
　理矣惟天道任理而均故無適而不得其
　中若山殺瘦而澤增肥水息淵而木消枝
　嘖以牙者童其角揮以翼者兩其足高者
　惡其亢則抑之使俯而就不至於有餘而
　太過下者惡其卑則舉之使企而及不至
　於不足將來者進成功者退如彼四時春
　夏先秋冬後徙而不留各得其序莫不趨
　於中焉觀天之道豈不猶張弓乎
天之道損有餘補不足
　徽宗註曰滿招損謙得益時乃天道
　䟽義曰易曰天道虧盈而益謙蓋盈者虧
　之所謂損有餘也謙者益之所謂補不足
　也損有餘以補不足則以其化均故爾書
　以謂滿招損謙得益時天道其斯之謂歟
人之道則不然損不足以奉有餘
　徽宗註曰人心排下而進上虐煢獨而畏
　高明
　䟽義曰莫之爲而自然者天道也爲之而
　使然者人道也天道之與人道相去遠矣
　惟人道累於使然故人心惟危莫得其平
　下者排之使愈下上者進之使愈上逐物
　俯仰而無持操所以虐煢獨而畏高明也
　煢獨可哀也苟或見虐則莫勸其作德而
　爲善者孰爲之長高明可藐也苟或見畏
　則莫懲其作僞而爲惡者孰爲之消是乃
　損不足以奉有餘而已豈知自然之天道
　乎
孰能損有餘而奉不足於天下者其唯道乎
　徽宗註曰不虐煢獨而罄者與之不畏高
　明而饒者損之非有道者不能
　䟽義曰煢獨者衆之所違而虐之苟曰好
　德則雖煢獨必進寵之而不虐是罄者與
　之也高明者衆之所比而畏之苟不好德
　則雖高明必罪廢之而不畏是饒者取之
　也誠如是其知道乎蓋道者爲之公不偏
　於彼不廢於此泛應曲當考不平以至於
　平聖人體是以用天下孰有偏詖之患哉
　然則損有餘以奉不足非與於天道孰能
　致此莊子曰主者天道
是以聖人爲而不恃功成不居其不欲見賢
耶
　徽宗註曰不恃其爲故無自伐之心不居
　其功故無自滿之志人皆飾智己獨若愚
　人皆求勝己獨曲全帷不欲見賢也故常
　无損得天之道
　疏義曰至無之中化出萬有聖人體至无
　以供其求豈恃其爲哉𩐎萬物而不爲義
　澤萬世而不爲仁孰有自伐之心乎所謂
　至爲去爲者以此豈居其功哉功蓋天下
　似不自己去功與名還與衆人孰有自滿
　之志乎所謂神人無功者以此去智與故
　循天之理君子盛德容貌若愚所謂人皆
　飾智己獨若愚也與物委蛇而同其波積
　衆小不勝爲大勝所謂人皆求勝己獨曲
　全也凡以不欲見賢故也列禦寇驚五漿
　之饋有在於是耶帷不欲見賢故謙得益
　而常無損其得天之道矣與夫飾智驚愚
　修身明汙昭昭然若揭日月而行故不免
　者蓋亦異矣
　　　天下柔弱章第七十八
天下莫柔弱於水而攻堅强者莫之能先以
其無以易之也
　徽宗註曰易以井喻性言其不改老氏謂
　水幾於道以其無以易之也有以易之則
　徇人而失己烏能勝物惟無以易之故萬
　變而常一物無得而勝之者
　䟽義曰水由地中行無所不通鑿之斯爲
　井道之在天下無往不存得之則爲性故
　易以井喻性井養而不窮改邑不改井則
　以一性之常不以貴賤加損不以愚智存
　亡雖事變無常而其本不易猶之井也蓋
　天一生水離道未遠善利萬物萬物蒙其
　澤受其施而常處於柔弱不爭之地舉天
　下之物曾無以易之故老氏謂水幾於道
　以其無以易之也彼物得以易之則是徇
　人失己而失性之常烏能得常勝之道而
　能勝物哉惟無以易之則因地而爲曲直
　因器而爲方圓雖有曲折萬殊之變而一
　常自若可謂物無得而勝之者矣
柔之勝剛弱之勝强天下莫不知而莫之能
行
　徽宗註曰知及之仁不能守之
　䟽義曰智所以窮理仁所以盡性蓋天下
　之事知之非艱行之惟艱苟智足以窮理
　而仁不足以盡性則是猒於所守無持乆
　之誠其何以行之哉柔勝剛弱勝强世俗
　之人智非不足以知之常患於不篤志以
　存之故爾知及之仁不能守之雖得之必
　失之其何益於事哉經曰吾言甚易知甚
　易行而天下莫能知莫能行與此同意
是以聖人言受國之垢是謂社稷主受國之
不祥是爲天下王
　徽宗註曰川澤納汙山藪藏疾國君含垢
　體道之虚而所受彌廣則爲物之歸而所
　制彌遠經曰知其榮守其辱爲天下谷
　疏義曰水始一勺總合成川故江河合水
　而爲大土始一塊總合成田故丘山積卑
　而爲高積善成德而神明自得聖心循焉
　故大人合并而爲公傳所謂川澤納汙山
　藪藏疾國君含垢正謂是也蓋天下雖大
　治之在道四海雖遠治之在心唯道集虚
　而聖人之治虚其心焉故能體道之虚群
　實皆在所攝所受彌廣惟爲物之歸則萬
　物皆往資焉而所制彌遠蓋五土之神爲
　社五穀之神爲稷爲社稷主必欲滿而不
　溢高而不危非受國之垢不可也與莊子
　所謂受天下之垢同意興事造業而其一
　上比爲王故王以歸往爲義爲天下王必
　欲持其盈而不溢守其成而不虧非受國
　不祥不可也與經所謂人之所惡唯孤寡
　不穀而王公以爲稱同意夫受國之垢也
　受國之不祥也皆榮辱一視而無取捨之
　心故也要之虚而能受而已故道經言知
　其榮守其辱爲天下谷
正言若反
　徽宗註曰言豈一端而已反於物而合於
　道是謂天下之至正
　䟽義曰道惡乎往而不存言惡乎存而不
　可一與言爲二二與一爲三自此以往巧
　歷不能得則言豈一端而已然至言不出
　而俗言勝故有堅白異同之論芒然不知
　所歸天下始以正言爲反於物矣惟得言
　之解者雖反於物而合於道則言而足終
　曰言而盡道天下之至正孰有過於斯者
　莊子以寓言爲眞蓋謂是也
　　　和大怨章第七十九
和大怨者必有餘怨安可以爲善
　徽宗註曰復讎者不折鏌千雖有忮心者
　不怨飄瓦故無餘怨愛人者害人之本也
　偃兵者造兵之本也安可以爲善
　䟽義曰鏌千無心於傷物故復讎者不折
　飄瓦無心於觸物故忮心者不怨常有司
　者殺則人之遇之猶鏌千飄瓦而已是以
　天下平均故無餘怨且仁者愛人故惡人
　之害之義者循理故惡人之亂之若乃以
　聰合驩是愛人者害人之本也禁攻寢兵
　是偃兵者造兵之本也以此和大怨其爲
　善果安在哉
是以聖人執左契而不責於人
　徽宗註曰聖人循大變而無所湮受而喜
　之故無責於人人亦無責焉契有左右以
　别取予執左契者予之而已
　䟽義曰聖人虚己以遊世萬態雖雜而吾
　心常徹萬變雖殊而吾心常寂感而遂通
　天下之故直以循斯須而已虚靜之中何
　所湮汨莊子所謂循大變而無所湮是也
　故能泛應酬酢受而喜之未嘗棄人絶物
　恝然自立於無事之地也爲無爲事無事
　處物不傷物而物亦不能傷是以執左契
　而不責於人人亦無責焉古者結繩而治
　後世聖人易之以書契百官以治萬民以
　察然契有左右左契所以予右契所以取
　執左契則不從事於物予之而已雖予之
　而不責於人則物之來也不約而自孚矣
故有德司契
　徽宗註曰以德分人謂之聖
　䟽義曰德之在人同焉皆得不可擅而有
　之者也聖人調而應之德廣所及以心之
　所同然還以分之而已則人之契合者固
　不期然而然矣莊子載管子之言曰以德
　分人謂之聖此之謂也荀卿亦曰君子潔
　其辯而同焉者合善其言而類焉者應意
　與此同
　無德司徹
　徽宗註曰樂通物非聖人也無德者不自
　得其得而得人之得方且物物求通而有
　和怨之心焉兹徹也秪所以爲蔽莊子曰
　喪己於物者謂之蔽蒙之民
　䟽義曰凡物之量未始有窮物物求通繁
　不勝應則智有所困神有所不及矣聖人
　去智與故而循天理順物自然而無容私
　感而後應皆縁於不得已豈樂通於物哉
　彼昧者不能以深爲根以約爲紀逐物忘
　返不自得其得而得人之得弊弊然以通
　物爲事而有和怨之心將以爲徹秪所以
　爲蔽莊子所謂樂通物非聖人也不其然
　乎蓋樂通物則因物有遷或至於失己其
　爲蔽蒙孰甚故莊子曰喪己於物者謂之
　蔽蒙之民蓋蔽以言其不通蒙以言其不
　明累於物而有礙孰能損實爲通致虚爲
　明哉
天道無親常與善人
　徽宗註曰善則與之何親之有
　䟽義曰天道任理奚親奚疏天道無私奚
　取奚予雖無私於取予其因物以爲心唯
　善人是與而已蓋天聰明自我民聰明善
　人之所從民則從之宜其常與善人也書
　曰作善降之百祥又曰皇天無親惟德是
　輔蓋以積善成德故天有以與之也是篇
　言執左契而終之以天道以見聖人與天
　同道焉惟其道與天同此洞酌之詩所以
　言
　皇天親有德饗有道也
　　　小國寡民章第八十
小國寡民
　徽宗註曰廣土衆民則事不勝應智不勝
　察德自此衰刑自此起後世之亂自此始
　矣老氏當周之末猒周之亂原道之意寓
　之於書方且易文勝之弊俗而躋之淳厚
　之域故以小國寡民爲言蓋至德之世自
　容成氏至于神農十有二君號稱至治者
　以此而已
　䟽義曰普天之下莫非王土率土之濱莫
　非王臣則土宇彌廣生齒益衆皆不離於
　丕冒之域而此必取於小制國寡聚民者
　何耶蓋以廣土衆民巧僞日滋事則繁而
　不勝應智以詐而不勝察遷德淫性觸刑
　冒禁後世所以不治者皆自此始矣老氏
　憫當時習俗凋弊乃推原道德發明奥義
　寓之於書以破聾聵直欲易周末文勝之
　弊俗還太古淳厚之風斂其散而一之落
　其華而實之故以小國寡民爲言自容成
　氏大庭氏至于伏羲氏神農氏十有二君
　號稱至治者亦使民無知無欲而已同乎
　無知其德不離同乎無欲是謂素樸若此
　之時亦至治已老氏立言垂訓亦欲斯民
　復乎古初者也故及於此
使民有什伯之器而不用也
　徽宗註曰一而不黨無衆至之累
　䟽義曰彼民有常性織而衣耕而食是謂
　同德惟其同德則無所事比而自養者已
　足所謂一而不黨者也蓋一者性之所同
　而不黨者無所事比同而無所比則相忘
　於澹漠之域民至老死不相往來雖有什
　伯之器無所用焉又烏有衆至之累耶是
　以神人惡衆至衆至則不比舜三徙成都
　至鄧之墟而十有萬家樂推不猒衆至而
　歸之舜不容於辭焉蓋所以感而應之者
　特塵垢粃糠帝王之餘事爾若乃有天下
　而不與坐致無爲之治非至神而何
使民重死而不遠徙
　徽宗註曰其生可樂其死可葬故民不輕
　死而之四方孔子曰上失其道民散乆矣
　遠徙之謂歟
　䟽義曰凡民之情莫大乎養生喪死無憾
　也其生可樂則仰事俯育有所給其死可
　葬則衣衾棺槨有所備無欣欣之樂無瘁
　瘁之苦又烏有輕死而不安土者哉周之
　盛時以保息六養萬民而貧窮得以恤以
　本俗六安萬民而墳墓爲之族五黨足以
　相賙四閭足以相葬出耕同田入居同廛
　利則同營害則同禦民不輕徙而之四方
　者亦以生可樂死可葬而已又況建德之
　國其民愚而樸少私而寡欲山無蹊隧澤
　無舟梁則其重死而不之四方也宜矣然
　而民不難聚也愛之則親利之則至致其
　所惡則散治古之民所以重死而不遠徙
　者以上得其道有以愛之利之故也孔子
　曰上失其道民散乆矣則民不遠徙非得
　其道而何
雖有舟輿無所乗之雖有甲兵無所陳之
　徽宗註曰山無蹊隧澤無舟梁同乎無知
　其德不離無絶險之迹故雖有舟輿無所
　乗之無攻戰之患故雖有甲兵無所陳之
　䟽義曰性分之外無非物也與物爲偶則
　外游是務欲慮滋起轉徙馳逐莫之或已
　有以致遠則山必蹊隧而通有以涉難則
　澤必舟梁而濟雖欲休影息迹不可得矣
　惟至德之世民復其性山無蹊隧澤無舟
　梁而不相往來同乎無知其德不離而復
　歸於嬰兒居不知所爲行不知所之平易
　恬惔無絶險之迹故雖有舟輿無所乗之
　是非兩忘無攻戰之患故雖有甲兵無所
　陳之亦各安其性分而已
使民復結繩而用之
　徽宗註曰紀要而已不假書契
　䟽義曰法之在天下必有以記乆明遠以
　貽將來者故上古結繩而治後世聖人易
　之以書契謂夫言有所不能紀則證之於
　書事有所不能信則别之以契至於治極
　無爲民淳事簡則附離不以膠漆約束不
　以纏索方且當而不知以爲信雖結繩以
　紀其要已足以孚天下之心又何假書契
　之詳密然後使民不相欺哉所以復結繩
　而用之者欲還民於太古而已
甘其食美其服安其俗樂其業
　徽宗註曰耕而食織而衣含哺而嬉鼓腹
　而遊民能已此矣止分故甘去華故美不
　擾故安存生故樂
　䟽義曰民復性則棄末棄末則敦本不作
　無益不貴異物所賴以終身者田桑之事
　而已是以耕而食則穀人一於耕織而衣
　則絲人一於織日出而作日入而息智巧
　無所施也日用飲食而已故含哺而嬉利
　害無所攖也自適其適而已故鼓腹而遊
　民之能事已此矣於是甘其食美其服安
　其俗樂其業四者之外無餘事也甘其食
　在於止分不在於猒飲食美其服在於去
　華不在於服文采安其俗於不擾無妄動
　之失樂其業以自足無歆羡之求非民復
　其性何以臻此
鄰國相望雞犬之聲相聞使民至老死不相
與往來
　徽宗註曰居相比也聲相聞也而不相與
　往來當是時也無欲無求莫之爲而常自
　然此之謂至德
　䟽義曰居相比則其迹爲甚親聲相聞則
　其處爲甚邇宜其相保相受相賙相賔也
　乃至於澹然兩忘至老死不相往來者不
　知禮之所將相與於無相與故爾雖山無
　蹊隧澤無舟梁可也性復樸而無欲心忘
　物而無求莫之爲而常自然非至德而何
　老子於太上章言百姓謂我自然蓋於太
　上之治既言百姓謂我自然則知至德之
　世民莫之爲而常自然者無足疑矣
　　　信言不美章第八十一
信言不美
　徽宗註曰道之出口淡乎其無味關百聖
　而不慙歷萬世而無弊
　䟽義曰道非言無以闡其奥言非道無以
　立其本道之出言淡乎無味根於理義不
　特芻豢之甘膏粱之美也可操以爲驗可
　稽以爲决合若符節正而易行故關百聖
　而不慙堅如金石要而易守故歷萬世無
　弊然則信言之本乎道又何貴於美耶
美言不信
　徽宗註曰貌言華也從事華辭以支爲㫖
　故不足於信
　䟽義曰貌言無實無實者華而已故貌言
　爲華而至言爲實從事華辭殆非辭達以
　支爲㫖殆非體要若然則去道彌遠雖終
　日言而盡道足以美聞者之聽求其根柢
　蔑如也將何以示信哉故不足於信
善者不辯
　徽宗註曰辭尚體要言而當法
　䟽義曰趣完具而已謂之體衆體所會謂
　之要辭以體要爲尚則得道之大全而貫
　於至理以此立言莫不當法雖不假辯論
　而精義具存已足以猒人之可欲是謂善
　者不辯也昔孔子繙十二經而曰要在仁
　義孟子學孔子者也不得已而有言而曰
　予豈好辯哉其言有曰博學而詳說之將
　以反說約而楊雄以謂知言之要其善者
　不辯之謂歟
辯者不善
　徽宗註曰多駢旁枝而失天下之至正
　䟽義曰多言數窮不如守中蓋辯道之囿
　言多而未免夫累不如守中之愈也不能
　守中則多駢旁枝而畔於道非天下至正
　也如公孫龍之詭辭惠施之多方殆猶一
　蚉蝱之勞爾此所以爲不善
知者不博
　徽宗註曰知道之微者反要而已
　疏義曰道要不煩知其微者悟於一言存
　於目擊少則得之何以博爲經曰博之不
　得名曰微探其微則無形而隱矣惟反要
　而語極者然後可以知此莊子曰知之淺
　矣不知深矣
博者不知
　徽宗註曰聞見之多不如其約也莊子曰
　博之不必知辯之不必慧
　䟽義曰爲學日益則聞所不聞見所不見
　有以多爲貴者至於爲道日損則無形之
　上獨以神視無聲之表獨以氣聽而視聽
　有不待耳目之用何取於聞見之多哉善
　進道者有曰守約有曰說約信所謂不如
　其約也老氏應孔子至道之問且曰博之
　不必知辯之不必慧則知道之至妙殆非
　多聞見可得而知也明矣
聖人無積
　徽宗註曰有積也故不足無藏也故有餘
　莊子曰聖道運而無所積孔子曰丘是以
　日徂
　䟽義曰道之至虚未始有物物量無窮皆
　域於道道冥於無則虚而能應物滯於有
　則其與幾何若簞之所盛取之如殫籄之
　所與有時而匱是有積者故不足也至於
　虚而無積則異於此若鑒對形妍醜畢見
　若谷應聲美惡皆赴所謂無藏故有餘也
　聖人體道之至虚運而無所積六通四闢
　無乎不在時出而應之特其緒餘爾未始
　礙於實也所以能兆於變化而獨成其天
　歟莊子論天道帝道與夫聖道皆曰運而
　無積者此也孔子得是道至於奔逸絶塵
　反一無迹非一受其成形不化以待盡也
　故曰丘以是日徂雖然彼已盡矣又豈溺
　於虚寂使學者終不得其門而入耶特不
　膠於有迹與之兩忘於無有而已雖忘乎
　故吾吾有不忘者存
既以爲人己愈有既以與人己愈多
　徽宗註曰善貸且成而未嘗費我萬物皆
　往資焉而不匱
　䟽義曰道以至無供萬物之求注之不滿
　酌之不竭贍足一切而未嘗費凡物盈於
　天地之間所以致其生成者皆往資焉而
　不匱亦以運而無積而已聖人得乎道未
　嘗擅而有之既以爲人己愈有既以與人
　己愈多應酬酢之用於虚靜之本至該至
　徧隨取隨足所以供其求者豈不綽綽然
　有餘裕哉
天之道利而不害
　徽宗註曰乾始能以美利利天下不言所
　利而物實利之未始有害
　䟽義曰乾天道也大哉乾元萬物資始化
　機密移於太虚之中闢而生之施而運之
　物由是而成凡萬寳畢昌於亨嘉之會者
　無非以美利利天下也詩歌豐年有曰多
　黍多稌蓋利高燥而寒者黍利下濕而暑
　者稌必以多言之以見天之美利無所不
　及也雖不言所利而利在其中矣莊子曰
　天地有大美而不言其美利如此又何害
　之有
聖人之道爲而不爭
　徽宗註曰順而不逆其動若水應而不藏
　其靜若鑒和而不唱其應若響雖爲也而
　爲出于無爲體天而已何爭之有兹德也
　而同平道故德經終焉
　䟽義曰聖人以道莅天下因物之性輔其
　自然故順而不逆其動若水所謂動善時
　也供物之求自無適有應而不藏其靜若
　鑑所謂守靜篤也赴物之感柔靜自若故
　和而不唱其應若響所謂守其雌也是三
　者在己無居形物自著非無爲也非有爲
　也無爲而無不爲雖建立萬法而爲出於
　無爲去智與故循天之理而已天之道一
　氣自運品物咸亨無爲而常清不爭而善
　勝聖人體天以御世與造物者遊其道密
　庸動而緯萬方靜而鑒天地泛應酬酢而
　無所於忤故爲而不爭兹德也而同於道
　故德經終焉老子於德經之終必以同於
　道爲言者蓋莫不由之之謂道道之在我
　之謂德德總乎道之所一惟德進於道然
　後可以言德之至語道德至此則作經之
　㫖不其深乎竊嘗論之夫無言而道隱不
　若有言而道明老氏憫當時文勝之弊不
　見天地之純全古人之大體將以復其性
　情而還之太古著書九九篇發明道德之
　意以啓迪天下後世非得已而言也故於
　終篇序其作經之意以謂信言不美辯者
　不善蓋欲使學者因言以探賾得其所言
　以造於忘言之妙也亦若莊周之書終於
　天下篇深原大道之本力排百家之蔽自
　以謬悠荒唐祛其著書之迹嘗歷考諸子
　智足以知聃者無過於周也其書相爲表
　裏豈特言辯之間哉迹其論六經之所導
　不過詩之志書之事禮之行樂之和與夫
　易之陰陽春秋之名分而已豈在於章句
　之末是知者不博也及其論衆技之所長
　自墨翟而下至於惠施之多方其書五車
　舛而不合駁而不純去道愈遠是博者不
　知也以己獨取虚言之則聖人無積可知
　也以徐而不費言之則爲人愈有與人愈
　多可知也觀聖人育萬物和天下必以天
　爲宗以見天之道利而不害也觀建之以
　常無有必言以濡弱謙下爲表以見聖人
　之道爲而不爭也謂老莊之書其言不一
　其道不約而契考其終篇之意是爲得之
　謹論


道德眞經䟽義卷之十四










