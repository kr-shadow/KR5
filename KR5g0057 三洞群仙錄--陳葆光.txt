#+TITLE: 三洞群仙錄--陳葆光
#+DATE: 2016-06-11 12:27:23
#+SOURCE: github.com/kanripo/KR5g0057 master 0b6367b8                
三洞羣仙録序筵一
　　　　　　正一道士陳葆光撰集
闕地求泉雖至愚知其可得鍊形致仙雖賢
者不能篤信故神仙顯跡昭示世人使鍊炁
存真保命養神以祈度世脱囂塵超凡穢而
游乎八極之外其利物濟人之意弘矣然仙
凡異質浄穢志殊人之生也資形以栖神資
物以養生其弊也後神以養形逐物以䘮真
自壯而老自老而哀自衰而死骨肉復士形
神離矣仙者養形以存生也氣專志一不以
好惡累其心不以得喪汩其和游心於澹合
氣於漠其至也心静而神完德全而不虧故
能出入虚無獨與道俱壽同天地飛升太虚
而爲真仙矣然嵇康謂神仙禀之自然非積
學所致吴筠謂神仙可學而成二人矛盾如
此僕謂神仙苟非積學所致則
上帝之詔旌陽也曰學仙童子許遜卿在多
劫之前積修至道勤苦備嬰萬法千門罔不
師歷求灾扞難除害盪妖功濟生靈名刋仙
籍衆真保舉宜有甄升可授九州高明太史
又詔曰學仙童子許遜脱子前世貪殺匿不
祀先祖之罪録子今生咒水行藥治病伐惡
馘毒之功仰潛山司命君傳金丹於下界閉
債封形回子身及家口厨宅百好歸三天兩
詔皆曰學仙童子又曰積修至道勤苦備嬰
是神仙果可學而致也茅盈未生也秦始皇
三十一年其祖初成於華山乘雲白日昇天
邑民謌之曰神仙得者茅初成駕龍上昇入
太清時下玄洲戲赤城繼世而往在我盈帝
若學之臘嘉平按盈内傳及盈九錫碑言盈
生於漢景帝中元五年蓋未生前七十二年
始皇世已謡當仙矣漢哀帝元壽二年
上帝授位太元真人東嶽上卿司命神君時
年一百四十有五歲如此則神仙豈非禀之
自然二百一十七年盈胎未兆前已謡當仙
實讖於未然審爾豈積學所致也末學之夫
謂神仙非積學所致而怠於勤修者自賊其
身者也謂可學而能致者欲磨磚爲鏡坐禪
成佛者也夫忠信之道無他誠一而已誠之
與一入水不溺入火不焦金石爲開虎豹莫
賊如商丘開如吕梁丈夫彼一而猶若是况
神仙者形神俱妙與道合真其坐在立亡分
形散體倏忽萬變飛行八極宜矣修真之士
虚緣葆真抱一冲素以慈爲寳以静爲基朝
徹見獨昭曠混冥其要不離於老子莊周之
書捨是皆矯誣之論非聖之書也黄帝之遺
玄珠七聖迷道而象罔獨得儵忽之遇混沌
日鑿一竅而返致其死是明道者當遺形去
智虚無寂淡静一而不變純粹而不雜此養
形神反造化之本也秦漢之君侈於嗜慾蕩
於紛華慕神仙之術欲長年而保其尊榮信
金丹之説資藥力以濟其荒淫於是方士並
出而幻譎變化之術始彰乃有合鈆汞結丹
砂而名大藥嚥津氣存龍虎以爲内丹木公
金母之名姹女嬰兒之□黄芽白雪之稱七
返九還之訣其上則玄都絳闕之異赤明龍
漢之紀三洞符籙之科九壇齋醮之式下逮
尸解鑑形投胎奪舍飛符布炁劾鬼治邪之
術悉由恍惚而立象從虚無以課有千門萬
户錯出旁門及其成功則殊途同歸百慮而
一致也天下之士無本不立無文不成虚緣
葆真抱一冲素本也變化飛升尸解布炁末
也故曰本立而末自應始質而文成自然之
理也江陰静應庵道士陳葆光憤末學之夫
怠於勤修果於自弃生存行尸死爲下鬼乃
網羅九流百氏之書下逮稗官俚語之説凡
載神仙事者裒爲此書以曉後學使知夫列
仙修真之勤濟物之功奉天之嚴得法之艱
如此之勤苦勞勩卒能有成丕顯其光與天
爲徒也昔司馬子微著坐忘樞陳碧虚作混
元鏗以啓後人皆旨趣深遠初學蒙叟無自
而入今陳君集仙之行事揚高真之偉烈以
明示向道者使開卷洞然知神仙之可學歷
世聖賢之跡萃於目前如視諸掌激之勸之
使憤悱奮發踴躍精進以祈度世如置尊通
衢人人可以酌取自飫則其導迷翊教濟物
利人豈淺淺者陳君神氣虚静德性粹和佩
三洞之靈文神飛碧落窺九清之秘笈名籍
丹臺他日繼列仙而授位載雲氣而上浮五
帝校籍三官策勳所以酬著書之勤而警夫
偷墮之士使知有補於世者天必有以報也
紹興甲戌中元日□里竹軒書


















三洞羣仙録卷之一
　　　　　　正一道士陳葆光撰集
盤古物祖黄帝道宗
　述異記盤古氏天地萬物之祖也其没也
　頭為五嶽目為日月脂膏為江海毫髮為
　草木一云頭為東嶽腹為中嶽左臂為
　南嶽右臂為北嶽足為西嶽泣為江河氣
　為風雷喜為晴怒為陰又徐整三五曆記
　云天地渾沌如雞子盤古在其中萬八
　千歳天地開闢陽清為天陰濁為地盤
　古在其中一日九變神於天聖於地天
　日高一丈地日厚一丈盤古日長一丈
　如此萬八千歲天數極深地數極厚
　盤古極長後乃有三皇數起於一立
　於三成於五盛於七處於九故天去
　地九萬里又真書曰二儀未分溟涬洪濛
　未有成形日月未具狀如雞子渾沌玄黃
　已有盤古真人天地之精自號元始天王
　道學傳黄帝少典之子姓公孫號常鴻氏
　一號歸蔵氏又有縉雲之瑞亦號縉雲氏
　(赤多白/少曰縉)又有土德之瑞故號曰黃帝弱而能
　言聖而預知好道希妙故為道家之宗也
少昊歌瑟顓帝錫鍾
　拾遺記少昊以金德王天下皇娥處璇宫
　而夜織或乘桴木而晝遊經歷窮桑滄茫
　之浦時有神童容貌絶俗稱為白帝之子
　即太白精降乎水際與皇娥讌戲又云西
　海之濱有孤桑之木直上千尋葉紅椹紫
　萬歲一實食之後天而老帝子興皇娥泛
　於海上帝子與皇娥並坐撫桐峰紫瑟皇
　娥倚瑟而清歌曰天清地曠浩茫茫萬象
　廻薄化無方浛天蕩蕩望滄滄乘桴輕漾
　著日傍當期何所至窮桑心知和樂悦未
　央白帝子答歌曰四維八埏眇難極驅光
　逐影窮水域璇宫夜静當軒織桐峰之梓
　千尋直伐梓作器成琴瑟清歌流暢樂難
　極滄湄海浦來棲息及皇娥生少昊號曰
　窮桑氏亦曰桑丘氏
　又顓帝高陽氏黄帝孫昌意子昌意出河
　濱遇黑龍負元玉圖時有一老叟謂昌意
　云生子必叶水德而王至十年顓帝生手
　有文如龍亦有玉圖之象其夜昌意仰視
　天北辰下化為老叟及帝即位奇祥衆祉
　莫不總集不禀正朔者越山航海而皆至
　也帝乃揖四方之靈羣后執珪以禮百辟
　各有班序受文德者錫以鐘磬受武德者
　錫以干戈有浮金之鐘沉羽之磬以羽毛
　拂之聲振百里
唐堯鳴鸜夏禹乘龍
　拾遺記唐堯在位聖德光洽河洛之濱得
　玉版方赤圖天地之形又獲金璧之瑞文
　字炳烈記天地造化之始四凶既誅善人
　來服分職設官彝倫條叙乃命大禹䟽川
　潴澤有吴之鄉有北之地無有妖災沉翔
　之類自相馴擾幽州之墟羽山之北有善
　鳴之禽其聲似鐘磬笙竽也世語青鸜鳴
　時太平
　又南潯之國有洞穴陰源其下通地脉中
　有毛龍時蜕骨於曠澤之中魚龍同穴而
　處其國獻毛龍一雌一雄放置豢龍之宫
　至夏代豢龍不絶因以命族至禹導百川
　乘此龍及四海攸同乃放河汭
伯陽帝師仲尼真公
　廣記老子名耳字伯陽楚國苦縣曲仁里
　人也其母感木流星而有娠或云老子先
　天地而生或云天之精魂蓋神靈之屬剖
　母左腋而生生而白首故謂之老子伏羲
　時出為師號元化子教示伏羲推舊法演
　陰陽正八方定八卦神農時出為師號大
　成子教神農嘗百草種五穀與民播殖祝
　融時出為師號廣成子教修三綱齊七政
　黃帝時出為師號力牧子消息陰陽作道
　誡經以至少皥高辛堯舜禹湯老君皆出
　為帝師各有其號各傳其經各授其道千
　變萬化不可窮詰昭王時出開化導西胡
　至幽王時却還中夏故孔子適周而問乎
　禮曰吾今日見老子其猶龍乎老子知禮
　樂之原則道德之歸真吾師也
　史記丘云字仲尼姓孔氏拾遺記孔子生
　之夜有二蒼龍自天而下有二神女擎香
　露於空中以沐浴徵在天帝下奏鈞天之
　樂有五老列於庭則五星之精也先是有
　麟吐玉書於闕里人家云水精之子系表
　周而素王故二龍遶室五星降庭徵在以
　繡衣繫麟角及夫子將終乃抱麟解紱而
　泣丹臺新録云孔子為太極上真公治九
　嶷山
傅説比星鄒屠夢日
　莊子曰傅説得之以相武丁奄有天下乘
　東維騎箕尾而比於列星拾遺記帝嚳之
　妃鄒屠氏之女也黄帝去蚩尤之凶遷其
　民善者於鄒屠之地遷惡者於有北之郷
　其先以地命族分為鄒氏屠氏女行不踐
　地常履風雲游於伊洛帝乃期焉納以為
　妃妃常夢吞日則生一子凡經八夢則生
　八子世謂為八神亦謂八翌翌明也亦謂
　八英亦謂八力其神力英明翌成萬象億
　兆流其神睿焉
公孫撫琴師延吹律
　晋逸史公孫鳳隱于九域山冬則單衣寢
　處土床夏則并食於器令臭然後食之每
　撫琴吟詠陶然自得人皆異之
　拾遺記師延者啇之樂人師延精述陰陽
　曉明象緯莫測其為人總修三皇五帝之
　樂撫一絃琴則地祇皆升吹玉律則天神
　俱降黃帝時已數百歲又能奏清商流滌
　角之音迷魂淫魄之曲
子房萬户涉正一室
　列仙傳張良字子房佐漢高祖功成乃曰
　余以三寸舌為帝者師封萬户位列侯此
　布衣之極於良足矣願棄人間事欲從赤
　松子游耳
　神仙傳涉正巴東人説秦始皇時事了了
　若親見嘗閉目行弟子隨之數十年莫有
　見其開目者有人固請之正乃開目有光
　如電照耀一室李八百呼為千歳小兒
馬底肥遁昭微隱逸
　仙傳拾遺馬底子者不知何許人與何丹
　陽隱居蜀鶴鳴山修八道望雲之法肥遁
　歷年後於洞府探石函得黄帝金鼎之訣
　鍊丹於山上丹成服之昇天
　本傳隋李昭微志好隱逸慕葛洪之為人
　為師訪道不遠千里為高唐尉大業中將
　妻子隱於嵩山時號黄冠子
簡狄聖子蘭公仙王
　王子年拾遺商之始也有神女簡狄游於
　桑野見黑鳥遺𡖉於地有五色文作八百
　字簡狄拾之貯於玉笥覆以朱紱夜夢神
　女謂之曰爾懷此𡖉即生聖子以繼金德
　狄乃懷𡖉一年而有娠經十四月而生契
　祚以八百叶𡖉之文也雖遭旱厄後嗣興焉
　廣記蘭公兖州人家有百餘口精專孝行
　感動神明一日遇月中真人下降其室自
　稱孝悌明王云子居日中為仙王居月中
　為明王居人間為孝悌王夫孝至於天日
　月為之明孝至於地萬物為之生孝至於
　民王道為之成且三才肇分始於三氣三
　氣者乃玉清三天也吾於上清托化人間
　示陳孝悌之教晋有許真人傳吾孝道之
　宗得為衆仙之長今授汝祕旨言訖而不
　見蘭公頓悟真機道成白日昇騰
虞舜玉琯漢武錦囊
　廣記虞舜即位西王母遣使授舜白玉環
　又授以益地之圖遂廣黄帝九州為十二
　州王母又遣使獻舜白玉琯吹之以和八風
　漢武内傳武帝見西王母巾箱中有一卷
　小書盛以紫錦囊帝見瞻覽母曰此五嶽
　真形圖也昨青城諸仙就我請求乃三天
　太上所出其文祕禁豈汝穢質所宜佩乎
子恭祕術長桑禁方
　賢己集杜子恭有祕術嘗就人借瓜刀其
　主求之子恭曰當即相還耳既而刀主行
　至嘉興有魚躍入船中破魚得瓜刀其為
　神効往往如此
　史記扁鵲者渤海郡鄭人也姓秦氏名越
　人少時為入舍長舍客長桑君過扁鵲獨
　奇之常謹遇之長桑君亦知扁鵲非常人
　也出入十餘年乃呼扁鵲私坐間與語曰
　我有禁方年老欲傳與公公毋洩扁鵲曰
　敬諾乃出懷中藥子扁鵲曰飲是以上池
之水三十日當知物矣乃悉以其禁方書
盡與扁鵲忽然不見殆非人也扁鵲以其
　言飲藥三十日視見垣一方人以此視病
　盡見五藏癥結特以𧦽胍為名耳
竇遷金液嵩叟玉漿
　神仙傳竇遷者扶風人也當西晋懷愍之
　時王室寖微中原振擾年將筮仕痛此亂
　離遂慕羡門松喬之跡奇峯邃洞靡不
　栖託凝思至道累經試難一夕神光照室
　異香滿谷天樂漸近侍官數百有一真仙
　項佩圓明乘車而下二女扶翊羣官後從
　年三十餘虬髯鶴質自稱平都山陰長生
　也愍以勤苦授金液九丹之訣盟傳告誓
　禮畢而去
　廣記嵩叟嵩山老叟也晉人因墮嵩山洞
　穴中巡穴而行見穴中一物如青泥叟食
　之不飢遂巡穴出忽到家問張華曰此乃
　洞府也所食者玉漿也子其仙乎
惠超拔俗元素遁跡
　仙傳拾遺唐胡惠超拔俗有道之士也處
　衆人中則頭出衆人之上雖至長者纔及
　其肩時人謂之胡長仙善能役使鬼神
　宣室志昭慶民駱元素為小吏一日遁跡
　而去令怒分捕甚急遂匿身山中忽遇一
　老翁策杖立於長松之下召素訊之曰爾
　安得至此耶素以實對望翁見容引元素
　入深山僅行十餘里見二茅齋前臨積水
　珎木奇花羅列左右侍童二人年甚少居
　于西齋其東齋有一藥竈命元素候火老
　翁自稱東真以藥數粒令素餌之且曰可
　以療飢矣自是元素絶粒僅歲餘授以符
　術及吸氣之法盡得其妙一日謂素曰子
　可歸矣既而送元素至縣南數十里執手
　而别元素自此以符術聞里中神効不可
　具紀
知古金魚安期玉舄
　高道傳道士劉知古字光元睿宗召見問
　道家稱旨特加崇錫開元中天災流行疾
　疫者十有八九上召知古治之乃歎曰大
　德曰生至人亦病下法鍊藥上醫察聲至
　於針艾不其遠矣遂以色代脉用氣蠲痾
　故能膏育河决腠理雪散其精妙至如此
　上寵錫皆不受東陽□山下有古觀因葺
　而居之忽室中有光産丹芝一莖扣之有
　金玉聲夢神人謂曰後山壁中有金魚跨
　之可以冲天非此芝扣石不可致遲明訪
　金魚茫然不知其所是夕復夢曰滴泉之
　下是也既至以芝扣如風雷之震巨石迸
　裂得金魚長三尺許乘之飛空雲霧旋擁
　而去
　列仙傳安期先生者瑯瑘阜郷人也賣藥
　海邊時人皆言千歲秦始皇請見之與語
　賜金璧數千萬出於阜郷亭置去留書以
　赤玉舄為報曰千歲求我於蓬萊山下
壽光少容玉真美色
　神仙傳靈壽光年七十餘遇異人得服食
　之訣顔容更少如二十許人至建安元年
　已二百餘歲解化殯之開棺無尸唯一履
　存焉又玉真年七十九歲方知學道得胎
　息之法斷穀三十餘年肉少而色美行及
　奔馬武帝召見如二十許人問其里人皆言
　四百餘歲帝奉之如神辭歸日行三百里
景純無成子年略得
　列仙傳郭璞字景純又西山記云真君許
　遜見晉室衰亂干戈屢起思有以弭其未
　然乃與吴君往諸王敦時郭璞先在敦府
　與之有舊乃俱見敦敦謂真君曰子夢以
　木破天先生其占之先生曰木上破天未
　字也公未可妄動乎敦復令郭璞筮之璞
　曰無成敦不悦曰子壽幾何璞曰公若舉
　事禍將不久若還武昌壽不可測敦大怒
　曰君壽幾何璞曰壽盡今日日中敦令武
　士擒璞將殺之真君以酒杯擲起化為白
　鴿飛繞梁上敦方舉首已失二君所在矣
　後敦竟不免
　晉書王嘉字子年不食五穀不衣美麗不
　與世人交游隱于東陽谷人侯之者至心
　則見或不至心則隱形不見姚萇欲殺符
　堅問嘉嘉曰略得之萇怒曰得當云得何
　略之有遂斬之先此釋道安謂嘉曰世故
　方殷可以行矣嘉曰卿其先行吾負債未
　果去俄而道安亡至是而嘉戮死至萇子
　興字子略方殺堅略得之謂也嘉之死日
　人有隴上見之
范飲桂水張賜腴膏
　列仙傳范蠡字少伯徐州人也事周師太
　公好服桂飲水為越大夫勾踐破吴後乘
　輕舟入海變姓名又適齊為鴟夷子皮後
　百餘年見於陶居累億萬號陶朱公後棄
　之蘭陵賣藥後人世世見識之仙傳拾遺
　張雲靈修道於南嶽招仙觀精思感通天
　降真密授其内養元和默朝大帝之道行
　之十三年神遊大无面朝皇極大帝賜以
　瓊腴琅膏混神合景之液受而服之變化
　恍惚神用無方建興元年九月三日昇天
靈簫握棗王粲得桃
　真誥九華真妃字靈簫時同紫陽夫人降
　楊真人之室夫人問楊曰世上曾見此人
　否楊曰靈尊高秀無以為喻夫人大笑妃
　握棗三枚令人各食之真妃曰君師南嶽
　夫人司命秉權道高妙備實良德之宗也
　楊云棗無核其味有似於梨也
　王氏神仙傳王粲昔為王屋令誦黄庭經
　每欲詮註而未曉玄理已誦六千餘遍時
　棄官入洞尋真訪道誓不期返一日深入
　洞中見石床几案之上有經旁有神人告
　之曰子其志乎吾乃仙人王太虚也註此
　經已七百年矣今授於子仍將一桃與之
　曰此桃非中土所有汝今得之食之者白
　日飛昇
妙想謁舜良卿薦堯
　集仙録王妙想蒼梧女道士也辟穀服氣
　想念丹府由是感通常有光景雲物之異
　靈香郁烈天樂之音震動林壑須臾千乘
　萬騎垂空而下儀衛數千人皆長丈餘執
　戈㦸兵仗旌幢良久乃見鵠蓋鳳車導九
　龍之輦下于壇前有一人冠劒曳履陞殿
　而坐身有五色光羣仙擁從亦數百人妙
　想即往視謁大仙謂妙想曰吾乃帝舜耳
　昔勞厭萬國養道此山每欲誘教後進使
　世人知無可教授者且夫道在於内不在
　於外道在爾身不在他人玄經所謂修之
　身其德乃貞非他所能致也吾覩地司奏汝
　於此山三十餘歲初終如一守道不邪汝
　亦至矣於是命侍臣以道德二經及駐景
　靈丹授之而去如是一年或三五降於黄
　庭觀數年後妙想上昇
　括異志陳良卿景祐四年自永州隨郷書
　赴禮部試十月至長沙夢一人引導入巨
　艦中見一道士自稱青精先生與之談論
　辭語高古謂陳曰吾已薦子於堯為直言
　極諫臣陳曰堯今何在曰見司南嶽陳曰
　堯之由古聖君也安可在公侯之列先生
　曰堯人間之帝也乘火德而王棄天下而
　神位乎南方子何疑焉陳辭以名宦未立
　侯他日應乃許以十年為期既寤甚惡之
　為異夢録以自寬明年登甲第調全州判
　官道出嶽州南驛偶晝寢夢使者持檄來
　召遽驚覺喟曰豈堯命乎同行相勉以夢
　不足信後執書秩卧讀之晩食具呼之已
　逝矣
何知沙麓裴憶藍橋
　仙傳拾遺何丹陽隴右人仕於漢季為尚
　書郎哀平間王室陵夷謂人曰今日之事
　非人力所制蓋世數有之昔沙麓傾有知
　數者云五百年後齊有聖女興今丞相齊
　國田氏之後聖后當其運革漢之命興齊
　之業在此時矣遂放志山林以求度世耳
　常服松花身輕目明乃棄官隱遁居蜀之
　名山太平上真降授以攀魁乘龍之道後
　上升
　傳記裴航傭舟于襄漢同舟樊氏夫人國
　色也航賂婢裊煙達詩曰同舟胡越猶懷
　思况遇天仙隔錦屏儻若玉京朝會去願
　隨鸞鶴入青冥夫人曰妾有夫在漢南幸
　無以諧謔為意與郎君小有因緣他日必
　為姻懿答詩曰一飲瓊漿百感生玄霜搗
　盡見雲英藍橋便是神仙窟何必崎嶇上
　玉京後經藍橋驛渴甚茆舍老嫗緝麻揖
　之求漿嫗曰雲英擎一椀漿來航接飲之
　直玉液也航謂嫗曰小娘子艷麗驚人願
　娶如何嫗曰老病有此女孫神仙遺藥一
　刀圭得玉臼杵搗一百日方就欲娶此女
　但得玉臼杵其餘金帛吾無所用航恨恨
　而去月餘果獲臼杵挈抵藍橋嫗襟帶間
　解藥航即為搗之嫗夜收藥航窺之有玉
　兔持杵雪光曜室百日足嫗吞藥曰吾入
　洞為裴郎具帷帳俄見大第仙童侍女引
　航入帳諸親皆神仙中人有一女子云是
　妻姊曰不憶鄂渚同舟抵襄漢乎左右云
　是雲翹夫人劉綱天師之妻為玉皇女史
　航將妻入玉蜂洞中餌絳雪瑶英之丹超
　為上仙
武宿鳥巢端窺螺殻
　湘山野録祖宗潛耀日嘗與一道士游於
　關河無定姓名自曰混沌武每有乏則探
　橐金愈探愈出三人者每劇飲爛醉生善
　歌歩虚為戲能引其喉於杳冥間作清微
　之聲時或二句隨天風飄下唯祖宗聞之
　曰金猴虎頭四真龍得真位至醒詰之則
　曰醉夢語耳豈足憑耶至膺圖受襌之日
　乃庚申正月初四日也自御極不再見下
　詔草澤遍訪之或見於轘轅道中或嵩洛
　間後十六載乃開寳乙亥歲也時上巳祓
　褉駕幸西沼生醉坐於岸木陰下笑揖太
　祖曰别來喜安上大喜亟遣中人密引至
　後掖恐其遁急回蹕與見之一如平時抵
　掌浩飲上曰我久欲見汝决刻一事無他
　壽還得幾多在生曰祖今年十月二十夜
　晴則可延一紀不爾則當速措置上酷留
　之俾泊後苑苑吏或見宿於樹末鳥巢中
　搜神記謝端於邑下得一大螺取以歸貯
　瓮中一日窺其家見一少女從瓮中出至
　竈下燃火端問之答曰我天漢中白水素
　女天帝哀卿少孤恭慎自守故使我權相
　為守炊烹數年中使卿居富得婦自當還
　去而卿無故竊相伺掩吾形已見不宜復
　留當相委去留此殻以貯米穀常可不乏
　端請留不肯時天忽風雨翕然而去
採訪下宫成子中岳
　廣異記唐玄宗夢神仙羽衛千乘萬騎自
　空中而下有一朱衣金冠神人前謁於帝
　曰我九天採訪使欲於廬山西置一下宫
　自有木植基址但須工力而已帝悟遣使
　者諸山果有基址巨木千萬段自然而至
　云是九江王採作宫殿神人運來以供所
　用帝即時詔造殿宇不旬月畢工一如化
　成今江州太平觀是也
　抱朴子成子者姓容不知何許人每多與
　巢父許由相會今在中岳服三黄而得神
　仙三黄者雄黄雌黃黃芩是也
趙度逐兎石巨化鶴
　仙傳拾遺趙度不知何許人因獵於大房
　山逐一白兎因入於伏龍穴中見瑶臺玉
　堂壁立千仞有白蝙蝠其大如鴉因與羣
　仙相遇授靈藥而得仙
　廣異記石巨者胡人也性好服食大曆中
　遇疾百餘日形體羸瘦神氣不衰因命其
　子於河橋召一老姥卜之臣卧堂前紙隔
　中姥徑造巨言其細密人莫得聞良久姥
　去後數日但有二白鶴從空而下穿巨紙隔
　入巨所和鳴食頃俄從孔中三白鶴飛去
　巨子往視之不復見巨便隨鶴逼至城東
　大墩上見大白鶴數十相隨上天冉冉而去
祖常幽館許肇靈閣
　真誥大茅西平山俗謂之方山下有洞室
　名曰方臺其洞與幸陽相通號為幽館惟
　得道者處焉祖常託醉墜車而死隱身幽
　館修守一之業而成道
　又許肇字子阿長史七世祖也肇有賑死之
　仁拯飢之德至許暎被三官遣使執之而
　暎吒其使曰我七世祖積仁著德音和鳥
　獸救人之患如己之疾己死之命在於阿
　手窮垂之身撫之如子度脱凶年仁德不
　墜是以功書上帝德刋靈閣故使度世者
　五登仙者三汝可知乎
孔昇䨥鶴華陀五禽
　天寳遺事明皇自為上皇嘗玩一紫玉笛
　一日吹笛有䨥鶴下顧左右曰上帝召吾
　為孔昇真人未幾而仙去
　魏書華陀字元化善養生年百歲猶有少
　容弟子廣陵吴普彭城樊阿受術於陀時
　語普曰體欲得勞但不當令極耳身常能
　動摇則穀炁消化血脉通流病乃不生譬
　户樞不蠹之義是也昔有道士鮑倩為引
　導之事作熊經鳥伸引挽腰脊動關節以
　求難老吾有一術名五禽戲也
仙人毁璧貧士施金
　七命注昔有仙人見二人争寳仙人乃自
　毁千金璧二人曰彼千金璧尚且不愛况
　此乎二人争訟遂息文選
　野人間話龍華襌院本詩僧貫休歸寂門
　人曇域主掌曇域毎因衆僧齋後必為貧
　士設食有一貧士授食後不去遍尋院内
　顧覷上下從容謂曇域曰弟子雖貧毎感
　上人設食今有少許施利敢乞一人相隨
　曇域不之信堅請再四遂令院内苦行醋
　頭僧一人相隨與之偕行城北門外約行
　十五餘里於一小店中止洎房内則别無
　所有但見空床兩張而已其夜宿於店内
　因問院中僧數及修添屋宇僧曰若論院
　中修葺屋宇豈止千繩貧士遂起燃火於
　床下滌破塼數角囊中取藥燈下㸃之逡
　巡光彩盡變為金自將秤分一十斤付與
　僧且謂之曰將充添修常住慎勿取之凌
　晨遂辭去不復見
采和歌拍段穀謳吟
　續仙傳藍采和不知何許人常着破藍衫
　木夸腰帶一脚着靴行歌於市持拍版乞
　索於人老少隨之諧謔笑者皆倒似狂非
　狂其詞云踏踏歌藍采和人生能幾何紅
　顔一春樹流年一擲梭古人混混去不返
　今人紛紛來更多朝騎鸞鳳至碧落暮見
　桑田生白波長景明暉在空際金銀宫闕
　高嵯峨一日踏歌於濠梁間酒樓上騰雲
　上昇遺下衫靴拍板
　括異志段穀者許州人累舉進士家豐于
　財後勿如狂日夕冠幘衣布袍白銀帶行
　游廛市中嘔吟云一間茆屋尚自修治信
　任風吹連簷破碎斗栱斜欹看看倒也(每/至)
　(倒也二字即連/呼三五句方已)墻壁作散土一堆主人翁永不
　來歸遇其出入則有閭巷小兒數十隨而
　和焉人以狂待之不以為異慶曆末病卒
　權厝于野後數年營葬發視但空棺耳
昭王絶慾子休恥媱
　子年拾遺燕昭王假寐忽夢羽衣人與語
　問以上仙之術羽人曰大正精智未開欲
　求長生久視不可得也王跪而請受絶欲
　之教羽人以指畫王心應手即裂王乃驚
　寤而血濕衿席因患心疾即却膳徹樂移
　於旬日忽見所夢者復來語曰先欲易王
　之心乃出方寸緑囊中有續脉明丹補血
　精散以手摩王之臆俄而即愈王即請此
　藥貯以王缶緘以金繩王以塗足則飛天
　地萬里之外如遊咫尺之内有得服者後
　天而老
　東方朔内傳秦併六國太白星精織女侍
　兒梁玉清衛承莊逃入衙城小仙洞四十
　六日不出天帝怒命五岳搜捕焉太白歸
　位衛承莊逃焉梁玉清有子名子休玉清
　謫於北斗下常春其子乃配於河伯驂乘
　行雨子休每至小仙洞恥其母淫奔之所
　輙回馭故此地常少雨焉

三洞羣仙録卷之一















三洞羣仙録卷之二筵二
　　　　　正一道士陳葆光撰集
楊君司命子晉侍宸
　真誥楊羲和句容人幼而通靈與二許結
　神仙友道成真仙屢降授以道法九華真
　妃告之曰夫處風塵之休盛者乃多罪之
　下鬼趨死之老質也夫富貴淫麗是斷骨
　之斤鋸有似載罪之舟車自後衆真屢降
　月無虚日至二十年楊君乘雲鶴白日昇
　天補華陽司命真人王氏神仙傳王喬字
　子晉周靈王之太子生而神明幼而好道
　好吹笙作鳳鳴之音而白鶴朱鳳翔集復
　過浮丘公授以道要接上嵩山不歸一日
　忽乘鶴駐山巔而童謡曰王子喬好神仙
　七月七日上賔天初補南嶽司命侍宸再
　補桐栢真人
謙之師位道翔仙真
　高道傳道士㓂謙之隱嵩陽修鍊感太上
　道君下降勑仙伯王初平引謙之而前曰
　吾得中嶽主表云自張天師登真之後而
　作善之人無所師授今道士㓂謙之行合
　自然宜處師位
　真誥道翔許長史第三子之字也君糠粃
　世務專修上道長史君器之極通真靈與
　師契合今在東華為仙真授書除侍帝宸
俞叟誡魄夏馥鍊魂
　宣室志唐王公潜節制荆南有吕氏子窮
　窘來謁公公不為禮寓居逆旅月餘窘甚
　鬻所乘驢於市中市門監俞叟者召生問
　其所由生曰吾家渭北家貧親老王公乃
　吾之重表父也乃不遠而來公不一顧豈
　非命也叟曰我見子有飢色今夕為子具
　食幸宿我宇下於是延入一陋室共坐弊
　席陶器進脱粟飯而已夜徐謂生曰當為
　子設小術致歸洛之費因取一小缶合於
　地上食頃舉手視之見一人長五寸許紫
　綬金章俞曰此王公之魄也俞誡之曰吕
　乃汝之表姪家貧遠來曾不為禮豈親親
　之道耶可厚其資賄以一馬一僕二百縑
　遺之紫衣者俛首受教於是却以缶合於
　上有頃視之亡矣明日王公果召生宴游
　累月生告去贈以僕馬及二百縑生歸渭
　北不敢形言後數年方告於人
　真誥司命君曰夏馥少好道入吴造赤須
　先生授鍊魂之法再遇桐栢真人得道今
　在洞中仙矣
道榮焚櫬惠宗積薪
　高道傳道士勾道榮不知何許人名聞於
　蜀與幸陽丞吕翼友善自言去世月日當
　送我東郊巨松之下以薪火燎棺為惠翼
　與其友章升常粲數十輩共誌其日以俟
　之前一夕道榮徧諸知友家飲酒言笑至
　暮宿於逆旅翼使密視之見寢處如常黎
　眀則已化而顔色不變於是為置棺櫬送
　於巨松之下致薪次火已發棺中烈焰不
　可近見道榮出於煙焰上冉冉淩虚而去
　又趙惠宗天寳末忽於郡之東積薪自焚
　僚庶往觀惠宗怡然坐火中誦度人經斯
　須化為瑞雲仙鶴而火盡其下草猶緑遺
　簡得二詩其一曰生我於虚置我於無至
　精為神元無為軀散陽為明合陰為符形
　為灰土神與仙俱衆垢將畢萬事永除其
　二吾駕時馬日月為衛洞躍九霄上謁天
　帝明明我衆及我門人偽道養形真道養
　神懋哉懋哉餘無所陳
徐釣塗心錢朗補腦
　續仙傳徐釣者不知何許人自稱蓬萊釣
　者常腰一葫蘆棹扁舟泛五湖所得魚治
　江博酒吟詠而歸或見疾病者取藥一粒
　如麻子許令人以酒塗心上皆安或有問
　之此藥可食否曰可食恐憎飯耳有好事
　者吞之自然絶食人方信之一旦遁去
　又錢朗登甲科累歷清顯所治皆有遺愛
　後棄官入廬山遇人得還元補腦之術年
　一百五十歲其顔如童子有玄孫戴人出
　仕皆皓首朗一日與别云我䖏世多年道
　為上清所召今當往矣遂解化去
伯高方臺玄解真島
　真誥東卿君曰龍伯高漢人也伏波將軍
　戒其兄子稱此人之佳可法伯高後從仙
　人刁道林授胎息之法託形醉亡隱䖏方
　臺
　廣記祈玄解老而顔童憲宗異之召問曰
　先生年高而色不老何也答曰臣海上常
　食靈芝故得然也遂剋木作海上三島綵
　繪以珠玉帝觀之曰若非上仙無由及此
　境玄解曰三島咫尺試為陛下一遊即隱
　身而入漸覺身小無復見矣帝嘆異之因
　號其山為真島
陰生乞兒寒嵓貧道
　列仙傳陰生者乃長安之乞兒也常於市
　中求乞市人厭賤遂以糞潑之而衣不汚
　疑以為妖囚之依前市人行長安有歌云
　見乞兒與美酒庶免壞屋之咎而劉向云
　陰生乞兒人厭其瀆識真者希累其囚辱
　於我無汚彼灾其屋
　廣記寒嵓子隱於天臺好吟詩多述山林
　幽隱之句桐栢真人序而集之以行於世
　咸通間出謁李褐褐見其藍縷不禮之次
　日更衣乘白馬而來待之甚厚老人曰子
　知有寒嵓子耶曰知老人曰貧道即是也
　吾謂子為可教今則未然也子未知其門
　曰内修其心外檢其身所以無過知柔守
　謙所以安身不善歸己所以積德如是可
　以冀道之髣髴遂鞭馬而去
谿父煉瓜孟節含棗
　列仙傳谿父居山間有神人來往賣瓜常
　止其家遂授父以煉瓜子之法令春分食
　之二十餘年昇山入水百餘歲絶居山頂
　呼父説事遂去
　西漢逸史孟節西漢人有道術含一棗核
　可至十年不飢又能結氣不息身不動摇
　可至一年許士庶慕之為神仙後入山不
　出
時荷一食青精九飡
　西山真君傳時真君名荷鉅鹿人少時入
　四明山遇神人教以丹訣㸃化金玉賙濟
　困苦民受其賜後能驅逐邪魅役使鬼神
　事母以孝聞善胎息得坐忘法或百日一
　食半年一寢晉明帝時待之甚厚及許真
　君上昇師亦從而昇天
　神仙傳青精先生年千歲色如童子行歩
　日過五百里能終歲不食亦能一日九飡
天師三境翊聖九壇
　本傳張道陵留侯六代孫也舉賢良方正
　雖仕而志在鍊形遂退隱北邙山章帝以
　三品印綬起之不就入嵩山遇神人告之
　曰石室中藏黃帝丹經琅函玉笈之書子
　行必獲矣師從之果得其書於是築壇朝
　真以煉九丹丹成謂弟子王長曰服丹當
　冲天然吾未有大功豈敢遽服宜為國家
　除害興利然後服之則吾臣事三境亦無
　愧矣
　詡聖傳　本朝建隆初翊聖真君降謂張
　守真曰壇法有九上三壇為國家設中三
　壇為臣僚設下三壇為百姓設而九壇各
　有儀式焉
玄甫五藏叔期三關
　真誥王玄甫授仙人吞日景之法積三十
　四年乃能内見五藏冥中夜書道成太上
　遣羽車迎玄甫乘雲駕龍白日登天今在
　玄圃臺受化為中嶽真人
　又趙叔期於王屋山學道見一卜者曰欲
　入天門諸三關存朱雀正崑崙叔期異之
　拜請要訣卜者授書一卷曰三關者口為
　天關足為地關手為人關三關調則五藏
　安五藏安則舉身無病而仙道成矣
道君授劒玉女獻環
　本傳天師功成太上道君下降授以雌雄
　二劒而劍各有日月星斗之文道君乃曰
　吾憫下元生人執係幽魂人鬼雜處今子
　為吾分别人鬼異位則子之功無量矣
　又天師至仁壽縣遇十二天游玉女各獻
　玉環一隻願事天師師合而為一環謂之
　曰吾投於地中先得之者納焉玉女争取
　愈取愈深即禁之不出因化為鹽井公私
　取之以為利其邑因為陵郡自道陵始也
聖母穿雲周生取月
　廣記聖母海陵人適杜氏為母遇人能易
　形變化而夫不之信反以為妖告官下獄
　而母自牎中飛出人見穿雲去時留履一
　緉於牎下海陵人為之立祠號曰聖母祠
　宣室志周生有道術游吴楚人多敬之時
　抵廣陵坐中秋夜會月色明瑩衆人談及
　明皇游月宫之事周生笑曰吾常學於師
　亦可以取之因取數百筯繩而架之曰我
　將此梯取月乃閉户久之客歩庭中俟焉
　忽天地曛黑仰視又無纖雲俄聞生呼曰
　某至矣手舉其衣出月半寸許一室盡明
　寒入肌骨食頃如初
商唱陽春張吟白雪
　詩史商七七有異術過潤州與客飲云某
　有一藝為歡即顧屏上畫婦人曰可歌陽
　春曲婦人應聲遂歌其音清亮似從屏中
　出歌曰愁見唱陽春令人離腸結郎去未
　歸家柳自飄香雪如此者十餘曲
　悟真篇序天臺張伯端字平叔嘗罄所得
　吟成律詩九九八十一首號曰悟真篇文
　多不録其九轉金液還丹詩一篇云黄芽
　白雪卒難尋達者須憑德行深四象五行
　全藉土三元八卦豈離壬鍊成靈質人難
　識消盡陰魔鬼莫侵欲向人間留祕訣未
　逢一箇是知音
張覩樓臺逢昇宫闕
　北夢𤨏言張建章好經史每以清净為念
　時往渤海遇風見一青衣人相引登山至
　島上覩見樓臺巋然中有仙女處處侍衛
　甚盛留飲少頃曰子不欺暗室可謂古之
　君子矣遂令青童送還
　廣記逢女幼而不食心慕清虚父母以為
　虚言忽一日見神仙在空中自南至北將
　逾千里湧出金城玉樓於山頂一人招女
　升宫闕衆仙羅列儀仗肅然曰汝有骨録
　當為上真太上命我授汝以靈寳真文按
　而行之飛升有期後果及期升虚矣
棲嵓洞室徐姑掘穴
　傳記許棲嵓舉進士第而志在修鍊時因
　入蜀登危棧忽與馬俱墜棧下進退不能
　即隨馬而行至一洞室見諸仙羅列皆喜
　曰此乃長史公之孫也有仙相矣衆真命
　坐賜飲且曰此石髓也汝得之矣無輸洩
　無荒淫後復來相見遂以所乘之馬送行
　曰此吾洞中之龍也因責出負荷子有仙
　骨故得遇之若到人間放之任其所適後
　棲嵓逡巡到故居而馬化為龍飛舉
　廣記徐仙姑年數百歲而貌若二十許人
　多游名山或時止宿於林巒窟穴之中往
　來江表吴人見之三四十年顔色不改行
　歩如飛咸通間至剡縣謂人曰我先君仕
　於北齊有陰功而後及於我已得延年後
　人以此詳之方知姑即丞相徐之才之女
　也
德玄五嶽偉道九嶷
　真誥東卿君云宋德玄周宣王時人也服
　靈飛六甲符得道日行三千里變形易質
　今在嵩山游行五嶽
　又韓偉道不知何許人隨宋德玄出入以
　師事之而德玄授以道法今道成常出入
　九嶷山
徐福白鹿䖏士黄鸝
　廣記秦始皇遣徐福并童男童女三千人
　往東海取長生不死之草不歸及沈羲得
　道黃老君遣徐福乘白鹿車來迎沈真人
　方知徐福之得道
　又元藏幾自號元䖏士隋大業中奉使過
　海遇神人留外國遍歷仙境一日思歸即
　時津遣不旬日至東萊問其國乃皇唐也
　尋其子孫皆無人唯有二鳥類黃鸝隨䖏
　士出入每翔翥空中呼之即下能傳口中
　言語
裴諶佳會蘭香玄期
　廣記裴諶昔與王敬伯梁芳為方外友入
　山學道梁芳死敬伯下山調官至正元中
　奉使淮南邂逅裴諶維舟慰問汝何所須
　諶曰吾儕野人心近雲鶴廣陵之西即吾
　宅也倏然鼓櫂而去敬伯詣宅見諶衣冠
　偉然設宴就座諶酒酣謂左右曰此人乃
　吾昔山中之友道心不固以明自賊將浮
　沈於生死海中求崖未得今日之嘉會誠
　難得也子其往矣
　又有漁父於湘江岸側聞小兒啼聲四顧
　無人唯有一女子三歲許父抱歸養之十
　餘歲天姿奇偉忽一日見一青童自空而
　下携女子而去謂其父曰我仙女杜蘭香
　有過謫於人間玄期有限今往矣
謫仙呼鼠祝公養雞
　廣記永明中鍾山有隱者蔡生毎養老鼠
　數十枚呼之即來令之即去語言怪異時
　人謂之謫仙
　列仙傳祝公洛人也居北山好養雞百餘
　年雞千隻皆有名字暮棲木上日放散去
　呼名即至積錢千萬置錢去吴開池養魚
　登吴山有白鶴孔雀數百常止其旁
李珏販糶安公伏冶
　續仙傳李珏世居廣陵城市以販糶為業
　年十五父傳業而珏受之升斗俾之自量
　不計時之貴賤衣食豐足年八十不改其
　業適會李珏相公出鎮淮南而珏改名寬
　一夕李公夢入洞府有金書李珏名視之
　甚喜忽見二仙童自石壁出珏問曰此何
　所二童曰此華陽洞天也此名非相公也
　公曰非我何人童曰公之部民也珏悟遍
　尋問於里巷得李寬之名迎入府拜為年
　兄問以道術寬曰不知所修具以販糴事
　對公曰此常人之難事陰功不可及後寬
　尸解蟬蜕
　列仙傳陶安公鑄冶師也數行火火一旦
　散上紫色衝天安公伏冶下求哀須臾朱
　雀止冶上曰安公安公冶與天通七月七
　日當迎爾以赤龍至其日赤龍果至安公
　騎之上昇而去
馬湘紙猧章震泥馬
　續仙傳馬湘字自然錢塘人幼好文學有
　道術一日過菜圃見蘿蔔甚盛因丐之園
　叟弗與湘於篋中取紙裂為一猧子又裂
　一鷺□飛走園中而猧子趕趂之菜踐踏
　俱碎園叟知是異人乃祈謝之於是取紙
　猾及鷺□致篋中視菜如故略無所損
　抱朴子章震在周幽王時屢召不起師長
　桑子得其術能分形化影折草化為龍虎
　噴水為珠玉一日與弟子行即以泥圓化
　為馬乘之日行千里後入崆峒山白日上
　昇
程妻致縑蘇母思鮓
　神仙傳期門郎程偉妻者能神通變化偉
　當從駕出行而服飾不備甚以為憂妻曰
　出而闕衣何愁之有妻即為致兩縑忽然
　自至前偉復作黃白術連作不成妻乃出
　其囊中藥少許投汞銀中煎之須臾成銀
　欲從求方終不可得云偉骨未應得之逼
　不已妻尸解而去
　蘇仙傳仙君姓蘇名耽桂陽郡郴邑人也
　生於前漢幼丁父憂奉母潘氏以孝聞温
　清定省禮無違者晨羞夕饍人莫及焉常
　感神仙授以道術能隱形變化一旦侍朝
　飡於母母曰吾思鮓汝可致之曰唯即捨
　七筯輟食携金而去須臾持鮓而至母食
　未畢得鮓甚喜母曰此去市甚遠何䖏得
　之其速如此答曰便縣市中買來母曰便
　縣山路危險去一百二十里如此之速汝
　誑我也答曰買鮓之時見舅在便市語耽
　曰明日來此請待舅來以驗虚實翌日舅
　果至乃首説市中相見之事母始知其非
　常乃潜察之見常持一青竹杖衆疑之為
　神杖也
道人兩口先生䨥踝
　王氏見聞録梁況之居鄂州忽一道士至
　况之與之對飲道人求綿袴遂與即捲投
　衣袖中將投語曰入袖中再入凡投十數
　次皆不能入道人咨嗟曰不免為㓂萊公
　矣道人遂引去約當再來後月餘復至門
　人欲入白即曰不須見侍郎但報先去也
　俟到彼相見况之貶化州久之一道人兩
　口腹上亦一口既至廳舍索酒一斗引而
　盡見况之言曰記得鄂州相見否音聲雖
　同形貌非矣索錢二十七文而去出門以
　檐穿腹中口鼓鐵笛取漁舟獨立其上風
　引渡江而去後二十七日况之謝世
　道學傳簡寂先生陸修静字元德吴興東
　遷人吴丞相凱之後也母姚氏懷之有一
　老姥告之曰生子當為人天師及生足有
　䨥踝掌有大字家本奥室早涉婚宦嘗謂
　同僚曰時難再得乃遺棄妻子脱落營務
　專精教法不捨寤寐卜居廬嶽召赴金陵
　一旦謂門人曰吾將還舊隱俄偃然解化
　膚色暉映異香芬馥山中諸徒悉見先生
　還山儀服鮮華衆皆驚異俄失其所
樊英噀水朱倫駕煙
　漢書樊英者濟南人也善圖經緯洞達幽
　微隱於壺山之陽辟召不應嘗有暴風從
　西方來英謂生徒曰城都市火甚盛因含
　水西向噀之輙記其時日後有客從蜀郡
　來者云是日大火須臾有黑雲從東起大
　雨滅矣英嘗云浮丘公與我遊天壇之上
　一旦遂去
　丹臺新録朱倫字德元凝心抱一不替感
　太上下降開瓊藴給丹符與之曰爾能精
　修上道守之能堅保爾昇度淩虚駕煙遵
　則福降慢則禍纏子能行之慎勿輕傳倫
　道成景王時太上授書除中嶽仙官
抱一龍杖清虚蛇鞭
　高道傳趙抱一年十二因牧牛遇一老人
　問之子飢否先生但㸃頭而已老人探手
　囊中取食與之其狀如蘿蔔而味甘又與
　柱杖一條瓢子一枚中有藥乃豌豆也諭
　之令人服食於是沈痾新疾服者無不愈
　先生自食蘿蔔不復思煙火食忽之一日
　信歩抵京城之西巴樓院過涅槃堂聞有
　呻吟聲先生問何人若此僧曰數童行時
　疫方甚先生自瓢中取豌豆以新水令嚥
　之即時汗如新沐人經夕皆愈後請藥者
　如市傳于裏外時真宗東封未還丞相向
　公留守京師陰遣人察其實飛奏詣行在
　迨車駕遺召見真宗欣然拊其背曰子乃
　朕之姓也封御披度為道士未幾求歸賜
　金鍍龍頭杖銅朱記癭木柸香藥等差中
　使張茂先道士胡太易送至石門山特與
　建真寂觀以為登真之所
　仙傳拾遺廖冲字清虚連山郡人也以才
　德見稱為本郡主簿後辭其印綬遊探道
　要於衡嶽遇太平真人授道後歸郷里常
　乘一虎執蛇為鞭先天二年風雲晦冥騰
　舉而失所在
劉邦賔友虔子高仙
　真誥劉邦沛人起自布衣破秦平項創漢
　之基於漢有功上帝補為南明公賔友而
　茅君云先世有陰德者徑補仙官或入南
　宫受化不拘職位之高下例皆速詣南宫
　受化
　又華陰山中有學道尹虔子武帝時人遇
　異人服丹霞之道行之五十年色如童子
　今太一君遣迎乘雲昇天在元州為高仙
　矣
彭鏗出䖏仲倫留連
　真誥彭鏗即彭祖也年八百歲而不作尸
　解之絶南嶽夫人云諸公自欲出䖏語默
　肥遁山林以遊仙為樂以昇虚為滅非不
　能登天也不為耳
　王氏神仙傳王仲倫時居鶴鳴山石自響
　田宣見而問之曰彼何人也曰我神仙王
　仲倫也愛此石之奇響故留連而聽之耳



三洞羣仙録卷之二















三洞羣仙録卷之三筵三
　　　　正一道士陳葆光撰集
明期飆室素臺真館
　真誥衡山有學道者冶明期以魏末入山
　服食與張禮正同止嚴穴受西城王君丹
　法已四十三年矣内外洞徹日行五百里
　今在方諸室為上仙
　又定録君云易遷童初二宫是男女之堂
　館凡地下主者之高者便得真仙之館今
　有女真趙素臺在易遷宫已四百年不肯
　遷云天下無復樂於此處也
茅君鷄子聖姑鵝卵
　神仙録茅君學道於齊後道成治於茅山
　有疾病者往請願常煑鷄子十枚内帳中
　須臾茅君擲子還之歸破之皆無中黄者
　病人當愈若中有土者病即不愈以為常
　候鷄子如故無破處也
　南史簫昂為彭城太守時有女子年二十
　許散髮黄衣在武窟山石室中無所修行
　雖不甚食或出人間飲少酒鵝卵一枚呼
　聖姑就求子往往有効造者充滿山谷昂
　呼問無所對以為妖惑鞭之三十瘡即瘥
　後失所在
道義馴鹿君友引犬
　高道傳道士王道義知終南山有尹喜真
　人登真之所大和中自姑射山將門弟子
　六七人來居樓觀以永平三年師羽化白
　雲滿室異香盈庭有白鹿卧於庭中旬日
　或隱或見既殯乃絶郷人見道義乘白鹿
　冲天矣
　茅亭客話遂州小溪縣石城鎮村民和君
　友於雲頂山寺遇一道士布衣鹿幘引一
　黑犬令君友携壺杖到青城山初由荒徑
　見怪石夾道細竹桃花飛泉鳴瀨至一觀
　宇令君友致囊杖于堦上云爾有仙表乃
　取藥一粒令吞之曰九月八日復當來此
　乃遣君友歸家了無飢渴之念至其日是
　夕山谷月皎風清君友如有所待達旦雲
　霞相映如有五色君友仰觀躡空祥風綵
　霧鬰然而起遂越巨壑層巒而去極目乃
　没
干朴識陶和璞笑琯
　丹臺新録嘗有人從江外還忽逢一人乘
　小小鹿頭船子劣容一人從浪中直來便
　呼其人姓名曰顧道度下都去吾欲寄尺
　書與茅山陶隱居正爾作書垂當見授忽
　云罷君會不往山中我尋自下去此人至
　都果忽忽便往廣陵後子良問洪先生洪
　云此人乃中嶽仙干朴其前生經識陶某
　耳非今生相識也豈復來此耶
　高道傳邢和璞不知何許人隱居瀛海間
　時房琯為廬氏宰待和璞甚善因携手不
　覺行數十里至夏谷村有廢佛堂松竹森
　映共坐其下和璞以杖擊地令侍者掘之
　深數尺得一瓦甕中有婁師德與永公書
　和璞笑謂琯曰省此乎琯髣髴記前世嘗
　為僧名永和璞復曰君當為輔相善自愛
　也
梅姑履水道華登松
　異苑秦時丹陽縣湖側有梅姑廟生時有
　道術能著履行水上至今廟晦望之日見
　水霧中曖然有履形
　高道傳侯道華凡所居之觀有損處即持
　斧斤以葺之勤苦備歷一日修殿宇忽於
　梁間得丹一粒即吞之觀門前有一松木
　道華登松去其枝梢人責之答曰恐礙我
　上昇人皆以為狂後七日凌晨道華昇松
　頂揮手謝曰我受玉皇詔授仙臺郎知上
　清宫善信院今去矣復留詩云帖裏大還
　丹多年色不移前宵盗喫却今日碧空飛
　俄頃雲中音樂聲幢幡隱隱凌空而去
令威仙鶴宋纖人龍
　搜神記遼東城門華表柱有仙鶴立其上
　人不知欲射之其鶴飛於空中自歌云有
　鳥有鳥丁令威去家千歳今來歸城郭猶
　是人民非何不學仙塜纍纍後人於華表
　柱立二鶴自此始矣
　晉逸史宋纖有才藻去官不與人交遊隱
　居酒泉弟子受業者三千人酒泉太守圖
　其像於閣上出入祝公頌曰為枕何石為
　漱何流形雖可見名不可求遂造其門而
　嘆曰名可聞而身不可見德可仰而形不
　可覩而今而後知先生乃人中之龍也
王鼎物外乖崖夢中
　雅言雜載王鼎書歌詩好神仙心遊物外
　時人或謂有所得問之終不泄露詩百餘
　篇傳於人間如風落蠹枝驚鶴去水流山
　果向人來贈程明甫云古縣枕前灘官閑
　道自安執盃山鳥唱曬藥野猿看石縫横
　琴筆槎頭插釣竿不知陶靖節早晩入雲
　端
　忠定公録張乖崖在成都夢謁紫府真君
　接語未久忽報請到西門黃兼濟承事承
　事以幅巾道服而趨真君降階接之禮頗
　隆盡且揖張公坐黃之下諭顧詳欵似有
　欽嘆之意公朔旦即遣吏詣西門召黃承
　事者戒令具常所衣之服來比黃即至果
　如夢中公即以所夢告之問平日有何陰
　德蒙真君厚遇如此黄曰無他長每歲遇
　米麥熟時以錢收糴至明年米麥未熟小
　民艱食之際糶之價直不增升斗亦無高
　下在我者初無所損而細民得濟所急公
　曰此承事所以坐某之上也乃令吏掖而
　拜之
順興宿德少道陰功
　丹臺新録李先生字順興京兆人也因秋
　分之夕忽有飛仙千餘騎翔集空中有二
　人在庭謂先生曰上帝有命遣仙官於紫
　閣上石室中相待也吾二人乃直日之神
　奉使來召宜即展駕先生與之相隨越度
　峯谷若乘飛飆倏然便至乃見三真人各
　坐一牀自然有五色雲霞羅覆其上侍從
　僚屬精光璨鬱幢幡羽蓋非可名字先生
　即稽首請白日内飛之道真人曰子有宿
　德位階仙官而欲形神同舉不足為難也
　王氏神仙傳王少道以陰功救人積德成
　仙常語人曰功滿三千白日昇天修善有
　餘坐降雲車弘道無已自致不死斯言信
　哉而真誥云童初府有王少道漢時人也
杜沙龍飛馬符鼠伏
　丹臺新録杜昇真人莫測其年壽絶粒飲
　水如二十許人能以沙書一龍字浮於水
　上叱之則變為小龍飛起丈餘隱隱雲霞
　生呼之即下
　神仙傳馬湘遍遊名山人皆不知有道術
　常州太守馬公聞之召以年兄待之公曰
　城中多鼠湘即書符令人貼於壁下長嘯
　一聲而羣鼠凑集湘乃呼其大者而前曰
　爾乃天生微物天與粒食何以撓於相公
　今不欲殺爾宜速去大者迴而小者俯伏
　堦前成羣而去
韓湘藍關尹喜函谷
　青瑣韓湘字清夫文公姪也落魄不羈嘗
　醉吟曰青山雲水窟此地是吾家後夜流
　瓊液凌晨咀絳霞琴彈碧玉調鑪鍊白朱
　砂完鼎存金虎玄田養白鴉一瓢藏世界
　三尺斬妖邪解造逡巡酒能開頃刻花有
　人能學我同共看仙葩公問曰子安能奪
　造化開花乎湘曰此事甚易取土聚之以
　盆俄頃碧蓮二朵類牡丹花葉有小金字
　云雲横秦嶺家何在雪擁藍關馬不前公
　莫曉句意後言佛骨謫潮州時大雪塗中
　遇湘曰憶向花上之句乎詢地名即藍關
　也公方驚悟乃續其詩曰一封朝奏九重
　天夕貶潮陽路八千本為聖明除弊事敢
　將衰朽惜殘年雲横秦嶺家何在雪擁藍
　關馬不前知汝遠來深有意好收吾骨瘴
　江邊湘後與公俱至沅湘莫知所之
　廣記函谷關令君喜占風氣逆知當有神
　人來過乃掃道四十里見老子而知是也
　老子在中國都未有所授知喜命應得乃
　停關授以道要
盱真母部黄君父屬
　西山記盱真君諱烈字道微事母以孝聞
　而母亦有志學道與母同往西山見許真
　君叩頭求哀真君念之使築室於所居之
　西侍母居焉授以道術及許真君上昇道
　微與母皆受玉皇詔部分許君家屬昇天
　又真君姓黃名仁覽字紫庭父名輔字萬
　石有高行事親以孝聞州郡舉孝廉穆帝
　時仕至御史紫庭少俊拔有清致許真君
　以女妻之萬石事許君執弟子之禮及紫
　庭受玉皇詔與父母家屬昇天今高安縣
　祥符觀有丹井存焉乃其故居也
修公化羊尹澄憫鹿
　列仙傳修羊公隱華山石室中服黃精室
　有石牀公卧其上而石盡穿景帝聞名詔
　之公即於牀上化為白羊題其脇曰羊公
　謝天子帝後置石羊於臺上公復化而隱
　不知所在
　丹臺新録尹澄有道術始皇累詔不起澄
　厭喧譁意以山林為樂改名尹林子遠遁
　林谷時見羣鹿有一傷足者躓頓不前澄
　憫其苦用藥封其足復遇大雨食盡困於
　林藪時羣鹿奄至飢則吮乳寒則卧懷相
　隨累月遇神人授祕訣乃能生骸護病年
　三百四十歲白日上昇而真誥名尹林子
　者漢末入茅山令以為真人矣
志真縶虎子英捕魚
　高道傳吕志真廣成先生弟子居石室十
　餘年善以藥石救人入林谷則虎豹隨之
　問其道則默無所對出商山道中忽失色
　不前人皆訝之且曰前有剽掠者來果見
　兵刀至志真謂賊曰此行皆吾弟子無得
　干之其徒歛衽避路不復敢前又至一谷
　口曰此有害人之物同行欲見之遂入林
　中以繩縶二虎而出由是知志真深得廣
　成之道焉
　列仙傳子英者舒郷人也善入水捕魚得
　赤鯉魚愛其色持歸著池中數以米穀食
　之一年長一丈餘遂生角有翅翼子英怖
　而謝之魚曰我來迎汝爾可上我背與汝
　俱去須臾暴雨子英乃上其背騰空而去
子先二狗沉建一驢
　列仙傳子先姓呼漢時人卜師壽百餘歲
　好飲酒有一嫗待之甚厚未嘗問及酒資
　一日忽呼嫗曰急裝當與共行是夜有神
　人持二茅狗來子先與嫗共乘之入幸陰
　山大呼云子先酒家母在此
　仙傳拾遺沉建有延年却死之術一日遠
　行寄驢一頭并犬羊於主人之家各付藥
　一粒而去主人曰此客可怪寄下十五口
　並無一文當若之何建出三年乃還奴婢
　驢羊如故建輕舉矣或去或還如此三百
　餘年人皆不曉後不知所在
韓衆苣勝廷瑞菖蒲
　緫仙記樂子長齊人少好道入霍林山遇
　韓衆授以苣勝赤杯散服之年可八十歲
　色如少女後昇仙補為修門郎
　郡閣雅談沈道士名廷瑞故吏部彬之子
　居玉笥山每遇深山古洞終日忘返一日
　辭道侣坐集仙亭上念人生幾何賦畢乃
　卒葬後越二年有閣皂山曾昭瑩於山門
　數里相遇其閤皂玉笥相去一百六十里
　曾問所往云暫到廬山尋知己且留詩一
　首為别云南北東西路人生會不無早曾
　依閤皂又却上元都雲片隨天闊泉聲落
　石孤何期早相遇藥共煮菖蒲曾歸玉笥
　話及方知師尸解矣
俱鳳闒茸持滿侏儒
　北夢瑣言後唐同光中有狂生桑俱鳳闒
　茸垢膩不近人情神異不一至渚宫謁南
　平王一足草履一足麻鞋號為野人
　河東記唐汝陽王璡能劇飲術士葉法能
　過之王强以酒不可曰某有生徒酒量可
　與王敵明日使謁王詰旦有投刺者曰道
　士常持滿王遽引入形狀侏儒然神氣彩
　瑩音韻鏗然既坐善談胚腪王命飲道士
　忻然王以醇酒寫大斛中沃以巨觥王既
　醺然而道士風韻高爽良久忽謂王曰某
　止此一杯醉矣王强之道士曰王不知量
　有限乎何必强之復勸一杯忽然倒地視
　之乃一大酒榼耳受五斗焉
瑶池白橘滄州碧棗
　神仙傳周穆王會西王母於瑶池食素蓬
　黑棗碧藕白橘
　桂陽雜編隋處士元藏幾為海使判官遇
　風船壞破木載至洲島人曰此乃滄洲去
　國千萬里花木常如二三月人多不死産
　分蔕瓜長二尺碧棗丹粒皆大如梨池中
　有四足金魚金蓮花婦人採為首飾曰不
　載金蓮花不得到仙家藏幾思中國洲人
　製凌風舸送之激水如箭旬日達東萊問
　其國乃唐也自大業至貞元二百年矣
右英五芝鳳綱百草
　真誥右英夫人吟曰有心許斧子言當採
　五芝芝草必不得汝亦不能來
　廣記鳳綱者漢陽人嘗採百草花以水漬
　泥封之自正月始盡九月末止埋之百日
　絞煎丸之卒死者以此藥内口中皆立生
　也綱服藥數歲不老後入地肺山
公成偃逸宋來灑掃
　真誥趙公成昔患脚疾不能步履心常默
　拜太上三十年精專不替感太上賜藥一
　劑服之即愈後得道今在鶴鳴山行道之
　時未嘗少忘此所謂内研太元偃逸神府
　者也
　又宋來子楚莊公時為市長常灑掃於市
　見一乞食翁歌於市云天庭發雙華山源
　障陰邪清晨按天馬來諸太真家歌此乞
　食於市人無有識者獨來子知之遂以師
　禮事之積三十年授來子以中仙之道今
　在中嶽方知乞食翁乃西嶽真人馮延壽
　也注云手為天馬鼻為山源
宫嵩長生郭延不老
　抱朴子宫嵩有文才年數百歳色如童子
　遇仙人干吉得其書多論陰陽否泰之事
　有天道焉有地道焉有人道焉治國者用
　之以致太平治身者用之以保長生此其
　道也
　神仙傳東郭延者山陽人服靈飛散夜書
　在冥室中身皆生光又能遠望見平地數
　十里上小物知其采色天下當死者識與
　不識皆逆知之如其言在郷里四五百歲
　不老一旦有數十人乘虎豹來迎比鄰盡
　見之辭别而去入崑崙山中
祭女繡鳳志和雕鸞
　廣記蔡女仙襄陽人也幼而慧巧善刺繡
　鄰里稱之一日綉雙鳳方成五綵霞焕忽
　一老人詣門請觀為安眼眼成雙鳳翔舉
　而老叟同女子各乘鳳去即降襄陽山南
　之林後因號襄陽山為鳳林山置鳳林關
　乃敕其宅為鳳林静真觀立女冠像
　又韓志和外國人入中國為衛士雕木為
　鸞鶴烏鵲之形置機棙于腹中發之則翔
　空百歩之外又能作龍御牀履之則牙爪
　皆動夭矯如飛憲宗悦之甚厚賜而志和
　悉散與人後遁去不知所之
欒巴破廟谷青發棺
　廣記欒巴時為成都功曹而太守問曰功
　曹有道可試之乎曰唯即時入壁冉冉如
　雲氣之狀已失巴所在後除郎官遷豫章
　太守其山有廟甚靈能使江船分風使帆
　巴至失神所在巴曰廟鬼詐矣遂破其廟
　鬼走化為書生往齊國而太守以女妻之
　巴往齊國見太守遂書符長嘯令書生出
　相見叱之化為狸即斬殺之
　列仙傳谷青成帝時侍郎也因病死而尸
　不冷入殯不釘至二年見青冠幘坐於縣
　門上家人迎之不下發棺無尸後入太白
　山人為之立祠而青時復往來於祠中
梁伯求衛孝惠祠韓
　神仙傳孝武帝遣使者梁伯至山中求衛
　叔卿不見但見其子度世與之俱入太華
　山尋訪度世望見父與數人博戲於石上
　坐白玉牀度世問博者為誰曰洪崖先生
　許由巢父王子晉也曰我有仙方在所居
　柱下度世歸掘之得玉函封以飛仙之印
　乃五色雲母也度世服之仙去
　拾遺記漢孝惠帝時有道士韓稚解絶國
　人言有泥離國來朝人長四尺兩角如蠒
　牙出於唇處於深穴其壽不可測帝使稚
　問之經見幾代答云五代事相承迭生迭
　死如飛塵細雨存没不可論又記女媧及
　軒黃以來事了如在目稚以聞於帝帝嘆
　曰悠哉杳昩非通神達理難可語乎斯遠
　矣稚於斯退莫知所之帝使諸方士立仙
　館於長安北名曰祠韓
若山脱屣任敦棄官
　廣託唐若山開元中出鎮潤州日與僚友
　賔客三五人整棹浮江將遊金山寺既及
　中流江霧晦冥咫尺不辨若山獨見老叟
　棹魚舟直抵舫側若山入魚舟中超然而
　去几案間得若山訣别之書又得遺表一
　紙其略云臣運屬休明累叨榮爵夙悟升
　沉之理深知止足之規棲心玄關早得真
　訣黃金可作信淮南之昔言白日可延察
　真經之妙用既得之矣餘復何求是用揮
　手紅塵騰神碧落扶桑在望蓬島非遥遐
　瞻帝闕不勝犬馬戀軒之至明皇省表異
　之
　道學傳任敦字子尚永嘉初天下擾攘棄
　官南渡遂抗志俗外居於山林忽有一人
　長丈許敦問之此人自稱是阿那窟老君
　見使來問訊敦問老君常在何許答曰常
　在天上復遊世間又恒經過而去復有所
　止答云時往大治及仙圖中敦後逆知孫
　恩之禍乃尸解於木沼山
稚川金闕公遠碧落
　本傳玉皇詔葛真人曰洪久傳心要善養
　胎真演神方治病於生靈述先典廣行於
　塵世陰功濟物密行齊真名係玉都身歸
　金闕可宜於三月三日寅時昇車上天者
　本傳詔羅真人云公遠能除水怪救濟生
　靈馘崇驅邪召龍致雨有行藥瘥病之善
　有施符遣疾之功内修三一外養四生名
　著仙都身歸碧落可宜於正月十五曰午
　時駕赤龍車歸天者
沈羲龍虎公陽鸞鶴
　抱朴子沈羲吴人也學道於蜀救人利物
　德感上帝一日出行塗中忽見青龍白虎
　車各一乘從者十數人皆朱衣仗節滿道
　問曰君見沈道士乎羲曰某是也吏曰子
　有功於民黃老君遣仙官來迎子為碧落
　侍郎於是昇天
　西山記鍾離嘉字公陽許直君之甥也好
　處林巒許君愛其有授道之質遂付以祕
　訣令密修之許君上昇告以冲昇之日紫
　雲自天而下青鸞白鶴翔舞於庭仙童玉
　女下迎公陽白日上昇
帛公素書甘君仙藥
　神仙傳于君者因病癩數十年百藥不能
　愈忽見市中賣藥公姓帛因往問之云可
　救以素書二卷授之曰不但愈病而已當
　得長年于君再拜受之于君思得其意内
　以治身修性外以消灾救疾無不愈者道
　成仙去
　西山記甘真君字伯武以孝行見推於郷
　里仗劒隨許真君除妖其功居多許君授
　以祕訣而君潜匿形影人莫之測一日天
　際忽聞天樂之聲須臾祥雲綵霞暉映而
　君昇天
鄭公崑臺子廉魏閣
　青瑣進士牛益出都門息柳陰之下夢至
　高門大第吏云此羣玉宫也熟視乃故人
　吕臻吕曰吾掌此宫益見殿上有白玉牌
　朱篆蒙以絳紗大字云中州天仙籍其次
　皆名氏數千其中唯識數人吕及夷簡李
　迪余靖而已益問天仙之詳吕曰自有次
　序真命上非子可知益曰今世卿相率皆
　仙乎曰十中有七八益曰富公弼國之元
　老豈其仙也曰富公是崑臺真人壽九十
　三歲方還崑府益曰公今何職曰更三百
　年補地上主者益曰王者人是何官曰掌
　五嶽四瀆名山大川者也
　括異志衡嶽道士率子廉落魄嗜酒性獷
　戾易辱人以言人亦少與之接故以牛呼
　焉居山之魏閣禮部侍郎王公祐守潭州
　立夏將命祀祝融至衡嶽因訪所謂魏閣
　者及至則子廉方醉寢王公與語甚異之
　遂載與還郡日與之飲酒間辭歸山復止
　魏閣者一日忽謂人曰我將遠行當一别
　王公即日扁舟下潭來謁且曰將有所適
　王公留與之飲居二日辤歸至日以書别
　衡山觀主李公盥浴服飾焚香秉簡而蜕
　去聞者驚異李為買棺厚葬之殆半歲有
　衡嶽僧自京師至安上門外子廉來看京
　師云即途時蒙李觀主厚有□行懷中出
　一書附僧為謝李發封乃真子廉書也人
　皆嘆王公之默識
三洞羣仙録卷之四筵四
　　　　正一道士陳葆光撰集
尊師何何先生僕僕
　神仙傳衡山有一道士不示姓名或問其
　姓則曰何問其名則曰何時人因呼為何
　何尊師或問師無言何以開悟後人曰知
　不知上不知知病誰能鑿混沌之竅而達
　自然之理邪遂杖藜入山而虎豹隨之司
　馬先生曰此可謂才全而德不形者也後
　尸解雷震尸遂不見
　廣記僕僕先生不知何許人自云姓僕時
　人因號僕僕先生寓光州黃土山即三十
　餘年餌杏丹飲食如常人貨藥為業人皆
　不識之時王弁遇之而授弁以杏丹之訣
　先生即時昇雲天太守李休光聞之以為
　不祥先生復降休光之府休光曰若仙當
　往去而復來妖也先生曰麻姑茅君皆問
　道於我子以為妖何也休光叱左右執之
　即時龍虎君見於前而先生上昇煙雲四
　合雷電震動觀者奔走休光謝罪明皇詔
　立宫觀至今存焉
侯觀三松蘇菴兩竹
　高道傳道士侯楷字法光京兆人也魏正
　始中為道士授天文祕訣晨夕之奉久而
　愈勤卜居於寒谷行三奔術誦大洞經及
　三皇内文劾召之法其居有清泉環流三
　松偃覆洒然幽寂是為栖真之所遂號三
　松觀
　郴江集蘇真君耽母年百餘歲無疾奄然
　而逝郷人為立封木以禮歛葬是日郡東
　北隅牛脾山上有紫雲覆木瀰漫不散又
　若有白馬一疋擊於林間遂聞山嶺上有
　號哭之聲皆云蘇君歸持母服郷人竟往
　即之其草菴前哭泣之所基址平坦有竹
　兩株無風自摇掃其地終年常浄三年之
　後無復哭聲白馬亦不復見矣
胡倣斸金雍伯種玉
　神仙傳唐陳休復號七子貞元中來居褒
　城耕農採樵與常無異多變化之術好事
　少年五七人求學其術勤勤不已語未終
　忽暴卒須臾臰敗衆皆驚走莫敢回視自
　此少年不敢干之昌明胡倣常師事之將
　赴任留錢五千為休復市酒笑而不取曰
　吾金玉甚多恨不能用爾以鋤授倣使之
　斸地不二三寸金玉錢貨隨斸而出曰人
　間之物固若是但世人賦分有定不合多
　取若用之豈有限約乎
　廣記楊雍伯事親以孝聞及父母死葬於
　高山雍伯廬於墓側晝夜號慟甘泉湧出
　以濟行人忽有一飲馬者來將白石一升
　與雍伯曰種之當生美玉果生白璧長二
　尺許不計其數一日出遊偶至海上遇羣
　仙曰此種玉雍伯也一仙曰汝有孝行神
　真所感此宫即汝他日所居也雍伯歸數
　年夫婦俱上昇今者所居之宅號玉田坊
道成跨騾敬之謝鹿
　郴江集慶歷中有處士遊東嶽謁主簿郭
　及甫既坐視其刺字乃羅道成詢其郷里
　曰郴州人也及甫留飲處士曰久思東州
　之遊前日到泰山已遊歷遍也旦夕回南
　方乃借紙筆為詩曰因思靈秀偶來遊碧
　玉寒堆萬疊秋直上太平高處望根盤連
　接十餘州復自和云水雲蹤跡日閑遊夏
　谷陰寒冷勝秋猿鳥性情猶戀舊翻身却
　去海邊州及甫見詩不勝嘆美既去及甫
　遣人送之至邸又為一詩付史曰白騾代
　歩若奔雲閑人所至留詩跡欲知名姓問
　源流請看郴陽山下石後詢郴人地有白
　騾真君觀因得道跨白騾行石壁上其騾
　迹至今存焉
　西山記許真君名遜字敬之世為許昌人
　後徙豫章遜生而頴悟姿容秀偉少不羈
　喜畋獵嘗射一鹿子墮地母以舌砥之未
　已而死因感悟毁棄弓矢刻意讀書弱冠
　旁通經史善音律天文地理五行讖記之
　書悉皆極致尤慕神仙之道後拔宅上昇
廖扶北郭玉續東臯
　本傳後漢廖扶絶志世外專精經典尤明
　天文讖緯風角推步之術公府辟召皆不
　應時人號為北郭先生
　唐隱逸傳王績字無功授揚州六合縣丞
　棄官還郷里績河渚中先有田數十頃鄰
　渚有隱士仲長子先服食養性績重其真
　素願與相近乃結廬河渚以琴酒自樂故
　時人號為東臯子
董奉食粟曼倩偷桃
　神仙傳董奉字君異候官人也居廬山不
　田作為人治病亦不取錢物但使人重病
　得愈者為栽杏五株輕病得愈者載杏一
　株如此數年杏有萬株鬱然成林羣蟲戲
　其下常無生草有如耘除也於是杏子大
　熟奉嘗語人曰欲買杏者不須來報之但
　徑自往取之一器穀便得一器杏嘗有穀
　往少而多取杏者即有虎號嘯而逐之所
　得之穀救賑貧乏供給行旅歳消三百斛
　而所餘猶多一旦昇天去
　漢武内傳武帝忽見青衣女子曰七月七
　日王母暫來帝問東方朔此何人朔曰西
　王母紫蘭室女傳命往來至日帝盛服立
　階下夜聞空中有簫鼓聲王母乘紫雲車
　駕九色班龍别有天仙皆長一丈王母上
　殿自設精饌以柈盛桃七枚帝食之甚美
　母曰此桃三千歲一實方朔曾三來偷桃
　矣
山甫玄髮姚泓緑毛
　抱朴子伯仙甫居華山精思不食二百餘
　年玄髮不老後以其術授之於女子色如
　桃花有一老翁鬚眉皓白而來女子笞之
　怪而問之女曰此是妾兒不肯用山甫之
　法致令衰老故杖之耳
　唐記唐時有一僧居於南嶽夜見一物緑
　毛覆體直至座前僧曰貧僧襌居不撓生
　靈鬼神有知無相惱也其物曰子知有晉
　宋乎僧曰自晉至唐四百年矣其物曰師
　知有姚泓乎僧曰吾聞泓已死矣其物曰
　我泓也其時示之以死脱身逃遁遊行福
　地唯飡柏葉遍身生毛
王母擊節子登彈璈
　集仙録九微元君龜山王母三元夫人洎
　諸真人仙衆至降於小有清虚上宫絳房
　之中夫人與王君為賔主各命侍女陳曲
　成之鈞九虚合節八音靈粲王母擊節而
　歌
　漢式内傳王母命侍女王子登彈八琅之
　璈董雙成吹雲和之笛許飛瓊鼓靈虚之
　簧安法嬰歌玄靈之曲
人間長史山中宰相
　真誥長史姓許諱謐字思玄肇七代孫也
　君博學高第初為餘姚令累遷尚書護國
　長史密修上道真仙屢降而真妃授書云
　玉醴金漿交生神梨方文火棗當與山中
　許道士不與人間許長史
　又陶弘景字通明擢進士第遷侍讀年三
　十有七無意於仕乃曰仲尼曰隱居以求
　其志行義以達其道我令義達無復其方
　請從求志之業遂自稱為華陽隱居脱朝
　服掛於神虎門襲鹿巾衣道服入華陽居
　積金峰修真誥梁武帝累召不至或有所
　議遣使就問時人號曰山中宰相
法進帝前奉仙天上
　王氏神仙傳王法進幼而好道一日忽遇
　二仙童告之曰汝有仙骨不忘於道上帝
　敕我來迎汝授事於天上不覺隨二女凌
　虚至於帝前而帝告之曰人處三才之中
　不易得也付謝罪科一卷汝下諭生民亦
　汝之功也天寳中白日上昇
　又王奉仙宣民女也幼時遇青衣童子十
　餘人與之遊戲言笑自夜達旦父母疑為
　妖詰之奉仙曰女所遇者道也所見者上
　仙也初刻天上見天人羅列一仙人云汝
　有仙骨五十年後當復來此然百穀之實
　傷人真氣奉仙自後絶食嘗謂人曰其所
　見天上神仙與道家之流無異遂畫天人
　朝會圖號混天圖
元一蹙壼長房投杖
　丹臺新録謝元一號壼公即孔子三千弟
　子之數也常懸一空壼市肆貨藥日入之
　後公輙蹙入壺中舉市無人見者惟費長
　房於樓上見之往拜焉以師事之
　又汝南費長房為市掾時遇壺公公知其
　篤信語長房曰我蹙入壺時卿便効我自
　當得入既入壼之後不復見壺但見瓊樓
　金闕物象妍秀玉童玉女俠侍公語長房
　曰我仙人也君好道否長房哀懇授以劾
　鬼治病之術但不得仙道耳又以一竹杖
　與之騎此到家訖以杖投葛陂中長房如
　其言投於陂中遂化龍去
緱山王喬磻溪吕尚
　神仙傳王喬字子晉遇浮丘公得仙友人
　桓良遇子晉於緱山之上謂良曰七月七
　日我當昇天可與故人會别也至是與故
　人羣官登山見子晋棄所乘馬於澗下昇
　天而去是時羣官拜别回見所乘馬亦飛
　空而去今名為拜馬澗焉
　又吕尚冀州人幼而智慧預知存亡避紂
　之亂隱於遼東二十餘年西適周匿磻溪
　垂釣三年不獲一魚比閭問曰可已矣尚
　曰非汝所知而獲魚於腹中得兵軫之書
　或云玉鈐文王夢得聖人聞尚之賢載歸
　同治於周功成告亡開棺無尸惟有玉鈐
　六篇在棺中
石子東府廣利南宫
　真誥大茅君曰昔有白石子以石為精故
　世號白石先生此至人也今補為東府右
　仙卿入山斷穀煑石食之煑白石自有方
　乃石生所造也
　又中茅君曰韓太華者安國之妹也漢將
　軍李廣利之婦也廣利在世有功及物今
　在南宫受化
紫陽役使魯連飛冲
　天蓬呪序鄧紫陽入麻姑山日夜誦天蓬
　神呪感金甲神人與語曰吾是北方六天
　使者緣子念誦靈文帝君已署子之功矣
　遂今降黑篆神符真形上有神仙之術中
　有役使鬼神下有救療疾病子宜祕之後
　當為王者師次日果於石室中得其真形
　符篆行持有驗
　王氏神仙傳王魯連乃神仙王剛之女也
　得父之道入陸渾之山不出後遇太一真
　人授以飛沖之法修之白日昇天
郭文馴虎瞿君駕龍
　仙傳拾遺郭文字文舉洛陽人居大壁巖
　一旦有虎張口至前若有所告文舉以手
　探虎口中得骨去之明旦虎銜一死鹿致
　石室之外自後虎常馴擾於左右亦可撫
　而狎之文舉出山虎亦隨焉雖在城市衆
　人之中虎俛首隨行不敢肆暴如羊犬耳
　或負書册鹽米歸山晉帝聞之詔諸闕下
　問先生馴虎有術耶對曰自然耳人無害
　獸之心獸無傷人之意何必有術撫我則
　后虎猶民也虐我則讎民猶虎也亦何異
　哉帝高其言拜官不就隱鼈亭山
　又瞿君者南安人也漢章和間隱居平岡
　山黄帝降授龍蹻之道能控御雲龍後入
　峨眉山修洞房明鑑之術臨欲昇天辭訣
　親友駕龍而去今平岡化有龍巖山繫龍
　溪
黃石圯下李整洞中
　前漢列傳張良過一老人墮履於圯下顧
　良曰孺子取履良取進老人曰孺子可教
　遂與之期曰後五日與我期於此如是三
　次如期而來老人曰當如此遂出書與良
　曰讀是則為王者師後十三年見齊北穀
　城山下黃石即我也南嶽夫人曰信者得
　失之關楗張良三期可謂篤道而明心矣
　真誥中茅君曰河内李整昔守一之道初
　在洛陽近遷在華陽洞中主考注民間之
　事
趙昇露宿馬湘壁睡
　神仙傳天師張道陵有九鼎大要唯付弟
　子王長曰而後合有一人從東方來當得
　之此人必以正月七日日中到具説長短
　形狀果有趙昇從東方來生平未相見其
　形貌一如陵所説陵乃七度試昇皆過乃
　授昇丹經第一試昇初到門不為通使人
　駡四十餘日露宿不去
　續仙傳馬湘字自然有道術因入長溪縣
　界投宿主人戲言無宿處若壁上睡可矣
　日暮弟子切於止宿湘曰爾乃衆人中睡
　我坐可到明衆人皆睡湘躍身梁上以一
　脚掛梁倒垂身睡主人夜起燭火照見大
　驚異之湘曰染上猶能壁上何難俄而入
　壁主人祈謝乃出
稷丘擁琴漁父鼓枻
　列仙傳稷丘君者泰山下道士也武帝時
　以道術受賞賜髮白更黑齒落更生上東
　巡狩太山稷丘乃冠章甫衣黄衣擁琴而
　來迎
　五代逸史潯陽太守孫愐於渚際見一輕
　舟凌波隱現俄而見一漁父垂綸鼓枻長
　嘯清虚公問有魚乎答曰其鈞非釣寧有
　魚耶公異之遂褰裳渉水謂之曰觀先生
　有道耶方今文明之治何不賛緝熙之治
　乎答曰僕山海狂人不達世務未辯貧賤
　無論富貴乃歌曰竹竿籊籊河水悠悠相
　忘為樂貪餌含鈎非夷非惠聯以忘憂遂
　鼓枻而去
道開食粗石坦衣弊
　茆亭記單道開惡食惡衣不畏飢寒好山
　居而山神木精屢試之而不懼後遷入羅
　浮山獨處茅茨簫然物外百餘歲尸解
　晉逸史石坦自稱北海人居無定所不營
　定所不求美衣衣弊或有與之者則反施
　於人或有送葬杖策而吊之路無遠近時
　有寒暑必在其中同時同日皆至焉人莫
　測以為神明後不知所在
司馬白雲巫談紫氣
　神仙傳司馬承禎善篆别為一體名為金
　剪刀書隱居天台玉霄峯號白雲子睿宗
　召見既歸朝士賦詩送之盈編自號為白
　雲記
　又漢駙馬都尉巫談字子都北海人也漢
　武帝出子都見於渭橋其頭上有紫氣帝
　召問君年幾何對曰臣年一百三十八歳
　帝問東方朔朔曰此君有陰道之術武帝
　屏左右問之子都曰臣昔年六十五有時
　腰痛口燥舌燥涕出得此以來七十三年
　有子三十六人身健如少武帝受其術不
　盡然壽最勝别帝
琴高控鯉黃安坐龜
　抱朴子琴高多遊江浙每於水中行時人
　以為水仙昔浙江南鍊丹丹成潑灰於江
　化為小魚時人因號為琴高魚後遊吴控
　赤鯉上昇
　列仙傳黃安代郡之卒常坐一龜闊三尺
　許或問此龜幾年曰昔伏羲造網結罟以
　授子其背已平矣此出畏日月之光三千
　年一出頭吾坐此已五見出頭矣
㻌服桃核回書榴皮
　王氏仙傳王㻌為王屋令常令黃庭經六
　千遍未了深義罷官絶穀咽氣入洞中有
　嵌室石牀案上古經一軸㻌再拜曰臣竊
　入洞天萬劫良會今睹玄經願許塵目一
　披忽有一人曰吾東極真人王太虚黄庭
　經吾所註授於子復與桃核大如數斗磨
　而服之愈疾延年子未可居此更二十年
　期㻌携核與經而歸
　搜神祕覽湖州沈偕秀才父以其晩年自
　號東老延賔客多釀酒以供肴饌苟有至
　者無問貴賤悉皆酌之一日有術者造謁
　與東老對飲高談琅琅洞達微妙夜以繼
　日酒屢竭壼術者神色自若詰姓氏終不
　答因以石榴皮書于壁曰西鄰已富憂不
　足東老雖貧樂有餘白酒釀來因好客黃
　金散盡為收書後題曰回山人東老醉遂
　失之其去後人多以為吕公所題之字削
　去更生東坡有詩甚詳
焦光石芋羊愔雲芝
　抱朴子焦光居山每煑白石如芋食之或
　時入山伐薪以施於人及魏受襌乃居河
　濱結菴以居不設席其身垢汚如泥漆或
　數日一食持不語老少不常如此在人間
　二百餘年後不知所之
　續仙傳羊愔常棲括蒼山後遊阮郎亭崖
　上去地十餘丈有篆書刻石字極大傳云
　漢阮肇所題驗之乃李陽冰嘗為縉雲令
　遊此亭題詩曰阮客自何所仙雲洞口橫
　人間不到處今日此中行愔於亭側與縉
　雲道士花時飲酒忽仆地若斃乃舁還家
　七日乃醒愔曰初有一人青幘絳服自稱
　靈英邀入洞府見樓臺鸞鶴之異石穴中
　有物飛去靈英指之曰此青雲芝也食之
　得仙愔食之覺身輕行步如飛後入委羽
　山隱矣
三洞羣仙録卷之四















三洞羣仙録卷之五筵五
　　　　正一道士陳葆光撰集
善俊烏龍叔卿白鵠
　高道傳道士韋善俊訪道周遊名山遇神
　仙授三皇檄召之文得神仙之道常擕一
　黑犬號曰烏龍所至之處必分食以飼之
　一日將遊少林寺僧方齋善俊乃牽犬於
　其側分齋食以飼焉僧曰人未食而食犬
　可乎曰吾過矣乃謝之尋出寺去衆望之
　師行愈遠而犬愈大遂化為烏龍師乘之
　而去
　神仙傳衛叔卿服雲母得仙漢儀鳳二年
　八月壬辰孝武帝殿上見一人乘雲車駕
　白鵠集於殿前帝驚問為誰答曰我中山
　衛叔卿也帝曰子乃朕之臣也可前共語
　叔卿本意謁帝謂帝好道見之必加優禮
　而帝今云是朕臣也於是大失望默然不
　應忽不知所在帝甚悔焉
葛象貨藥季主賣卜
　續仙傳羅萬象不知何許人也久居王屋
　山後南遊羅浮嘆曰此山朱明之洞天葛
　稚川曾棲此雖無鄧岱相留聯自駐矣乃
　結菴而隱或遊城市貨藥飲酒往來無定
　忽一膳則數人之食不謂之多或不食則
　莫知歲月日可行三四百里後不復出
　丹臺新録司馬季主賣卜於長安宋忠賈
　誼俱出休沐往見之季主趣向高妙忠等
　忽自失茫然無色悵然噤口不能言於是
　攝衣而起再拜而辭出市門僅能上車伏
　軾低頭卒不能出氣居三日忠見賈誼殿
　門外語曰道高益安勢高益危居赫赫之
　勢失身且有日矣
景閑碎釜趙明燃屋
　仙傳拾遺泰景閑不知何許人也會昌中
　寓止會稽市不常其居或飲酒佯狂凡十
　年好事者稍疑其異會稽張公家每加欽
　禮焉忽一旦取秤鎚手挼良久引之如餳
　取鐵杵摶之為餅良久皆復如故張素貧
　景閑曰我將去矣命張取釜擊碎之以炭
　相雜壘於鑪内熾火加藥闔户告張曰炭
　火息後可取所化之物以豐爾家念道濟
　人可以世享其富矣翌日張視之皆紫金
　也
　抱朴子趙明左慈皆以氣禁水水為之逆
　流又於茆屋上燃火煑鷄鷄熟而茆屋不
　燃禁水著中庭大寒露之不氷禁一里中
　使灼者不熱
秦避桃源田居柳谷
　桃源記晉太康中武陵漁人黄道真泛舟
　自沅泝流而入見山中桃花夾岸落英繽
　紛覩一石洞涓流中吐寒聲漱玉居室蟬
　聯池亭連貫雖男冠女服略同於外然所
　服鮮潔顔色燦然見道真甚悦遞邀至家
　為具酒食問今所歷代道真具以實告衆
　皆感歎曰何人世之多遷貿也道真辭出
　他日復尋花源之路乃迷不復見矣
　真誥雷平山之北昔名柳谷有田公者來
　居此其北有柳汧水或名為田公泉云此
　水是玉砂之流津服之除腹中三蟲矣
緱姑青鳥女真白猿
　墉城記緱仙姑長沙人入道居衡山年八
　十餘容色甚少於魏夫人仙壇精修香火
　子然無侣數年復有青鳥形如鳩鴿紅頂
　長尾飛來居所自語云我南嶽夫人使也
　以姑修道精苦獨棲窮林命我為伴又曰
　西王母姓緱乃姑之祖也河南緱氏乃王
　母修道之故山也每有人遊山必青鳥預
　説其姓名後知四海多難乃隱九嶷山
　仙傳拾遺薛女真者不知何許人也晉時
　世弊京師不寧有道之者多棲寓山林以
　避世因居衡嶽尋真臺外示同凡内修真
　道出行常有黄鳥白猿白豹隨之後乃昇
　天
聶論宗性張講還元
　神仙傳五代聶鍊師名紹元築室於問政
　山不偶世俗自號無名子嘗撰宗性論修
　真祕訣徐鍇甚稱賞曰吴筠施肩吾無以
　過焉
　高道傳道士張無夢號鴻濛子嘗遊天台
　登赤城廬於瓊臺行赤松導引安期還丹
　之法真宗召對講易即説謙卦上問曰獨
　説謙卦何也曰方大有之時宜守之以謙
　復命講還元篇無夢曰國猶身也心無為
　則氣和和則萬神結矣心有為則氣亂亂
　則英幸散矣此還元之大旨也上説其説
　錫賚處士先生號
洞賔蓬島景世雲軿
　丹訣吕洞賔舉進士兩至禮部皆不利曰
　既不利人間舉當修天上舉唐末因遊廬
　山遇鍾離先生得其道每持惜氣貨筆墨
　往來京畿衡嶽之間人多不識其洞賔也
　而先生授以祕訣云三花和會化火龍直
　出昏衢千日功成驂鶴駕先歸蓬島
　真誥灊山有學道者鄭景世張重幸晉初
　受仙人孟德然口訣以入山行守五藏合
　日法兼服胡麻及仙丹久久不復飲食而
　身體輕强反易故形忽一日北方老君遣
　太一迎以雲軿白日昇天
房逄西白徐遇東專
　實賔録唐房山長陰符大册經序曰子少
　好學道而慕長生見陰符言上有神仙抱
　一之道後人只究以安邦治國之法鮮知
　神仙至樂之術貞觀三年予遊泰山遂逢
　一老自稱西白不知其姓因話陰符全在
　神仙大丹之極要世莫能知遂傳以驪山
　母所注即神仙抱一之道見焉
　神仙傳徐定辭蓬州人咸平中隸役于郡
　國輦帛入關宿華陰客邸遇夜有書生自
　稱東專者揖定辭而坐相得甚懽留飲浹
　日及告行書生曰吾陳摶也以君非凡骨
　故得邂逅于此定辭喜懼因懇求異術曰
　術不貴異但嗇精神不以好惡内傷甚善
　於是袖出藥一刀圭曰君餌此當壽百歲
　翌日訪之不復見其後亦尸解矣
契虚三彭上元五性
　宣望志契虚者神骨孤秀居長安佛寺避
　禄山入太白山忽遇至人勸遊稚川府居
　一日登山頂見有城邑宫闕殿上有具簪
　冕者貌甚偉憑玉几而坐侍衛環列問曰
　子絶三彭之仇乎契虚無以對曰慎不可
　留乃引去契虚後遁去不知所之稚川則
　葛真人也
　漢武内傳上元夫人謂帝曰汝好道乎數
　召方士登山祠神亦為勤矣然汝胎性暴
　胎性淫胎性奢胎性酷胎性賊五者常舍
　汝榮衛之中五臟之内若從今捨爾五性
　反諸柔善常為陰德救濟死厄不泄精液
　齋戒勤儉鳴天鼓飲玉漿蕩華池叩金梁
　按而行之當有異耳
郄鑒司直吕誨糾正
　列仙傳郄鑒初同周撫為南門亭長今遷
　北帝靈關侯再遷高明司直之任高明之
　任如世之尚書僕射
　翰府名談吕誨獻可以言事出安州一日
　獨坐小軒因合目即有所見一碧衣童子
　云玉帝南遊炎洲君子隨行紏正羣仙自
　此口食天厨身遊紫府炎洲苦熱上帝賜
　汝清凉丹一粒公拜賜而咽之下喉若冰
　雪公自知不久於世有朱明復者湘江道
　中有金甲吏兵戴百人公跨玉角青鹿明
　復拜曰公其仙乎笑而不答口占詩曰功
　行偶然書玉闕衣冠無限葬塵埃我今從
　帝為司紏更有何人直拍臺
季偉定録思和保命
　茅君記茅中君諱固字季偉舉賢良方正
　累遷金吾聞兄大茅君得道遂棄官入山
　遇兄引見西城王君得仙補定録真人
　又小茅君諱衷字思和累遷五更大夫同
　中君入山尋司命君君引見龜山王母授
　道要補保命真人大茅君告曰吾今既去
　便有職任不可數相往來每年三月十八
　十二月初二日邀師命友下臨句曲若有
　學仙好善男子至其日詣山吾因料理必
　相教誨於未悟者今茅山朝山之會自兹
　始也
董重復活甘始治病
　真誥董君臨淮人行氣鍊丹百餘歲不老
　一日因事繫入獄中佯死臭爛生蟲舁至
　家復活後遂成仙
　又甘始太原人善行氣不飲食依容成子
　得元素之法用之有効治病不用針灸湯
　藥在人間百餘年後入王屋山昇仙
青州從事紫府真人
　西山記黃真君諱仁覽字紫庭其先武陵
　人力學有聞後棄官入道紫庭師事許君
　得其道尚為青州從事紫庭道成從許真
　君飛昇
　青瑣高議右侍禁孫勉為元城埽官岸多
　墊陷埽卒曰有巨黿穴其下天晴輙出勉
　伺其出引矢射之正中其頸勉晝夢一吏
　召曰子殺黿今召子證隨至一宫闕吏曰
　紫府真人宫也勉曰真人何姓氏曰韓魏
　公也勉思念向蒙公提拂見當求助入望
　公坐殿上侍立皆碧衣童子勉再拜乞真
　人大庇公顧左右取青囊中黄誥童讀誥
　曰五百世方比人身之貴穴殘埽岸事乃
　勉職也公命遣去
王暉虎耕陸羽鳥耘
　高道傳道士王暉居華嶽熊牢嶺洞真觀
　常種黄精於谿側則虎豹為之耕耘出入
　亦乘虎豹具鞭策如人乘馬無異著祕訣
　以教人修養其事隱而人莫之曉
　唐逸史陸羽不知所生有僧得之於水濱
　及長成聦慧能文以易筮之得漸卦取鴻
　漸于陸為姓名隱於苕溪自號桑苧翁閉
　門著書或時行歌于野吟詩擊木故時人
　謂之今接輿羽嗜茶箸茶經人以為茶神
　又云陸羽象耕而鳥耘
仙柯給炭宣平負薪
　仙傳拾遺王仙柯青城橫源人好行仁惠
　家富巨萬所居之側山頗宜薪炭忽聞盗
　斫柴者仙柯因檢行見乃一道士爾曰某
　於谷中燒鍊丹藥每為闕炭因竊此柴燒
　之仙柯問其所用幾何可以并為致之不
　煩自致也道士忻然謝曰藥成後必當奉
　報如是仙柯時往訪之一旦藥已成矣自
　此為别也留丹數粒而去仙柯服丹自覺
　氣逸身輕門側有大柏樹騰身而舉已往
　木杪因此飛昇而去
　廣記許宣平新安歙人也景雲年中隱於
　城陽山南塢或負薪以賣毎醉吟曰負薪
　朝出賣沽酒日西歸路人莫問歸何處穿
　白雲行入翠微
費公石墨耿女雪銀
　茅山記費長房遇壺公得其術書符行於
　世寓茅山之東書符救人有功一日出山
　傾硯水於石澗中其石變黑因號為石墨
　至今取其墨亦可書符
　女仙傳女冠耿先生者耿謙之女嘗因大
　雪令宫妓以金盤貯雪搦為銀錠投洪鑪
　中須臾成金指痕猶在又異人録云先生
　取雪實之削如銀鋌投熾炭中及冷爛然
　為鋌銀矣
虚寂馬鳴大亮牛喘
　高道傳舒虚寂字得真居新繁銅馬觀常
　與人言昔黄帝與甯先生天真皇人衆真
　會於此號其地為三會臺有銅馬隱於林
　間今龍橋乃其舊迹後人於銅馬隱處築
　臺以誌之秋夕澄霽忽銅馬騰躍嘶鳴見
　之者得道虚寂居此三十年幸一見之一
　日忽謂鄰母曰旦夕將他適欲以後事為
　託因指示其地囑曰瘞我於此當深三尺
　餘吾必有厚報是夕卒鄰母如其言而瘞
　之果得金一鎰以聞官驗所瘞但杖屢而
　已
　仙傳拾遺馮大亮家貧好道亦無所習每
　遇道士及方術之人經過其門必留連延
　接唯一牛拽歩磨以自給一旦牛死其妻
　楊氏對泣傷嘆曰衣食所給在此一牛耳
　牛既死何以資其口食乎時慈母山道士
　每過其家來即憇歇累日時道士果來夫
　婦以此語之道士曰皮角在乎曰在即取
　攣綴如牛形以木為脚以繩繫其口驅叱
　遂起肥徤如常道士亦不復見數年盛暑
　牛喘甚急牧童見之私解其口遽成皮骨
　而已
太和鶴駕法善龍輦
　王氏神仙傳真人王君好道與妻俱入山
　絶人事香火精勤積數十年遇神人授以
　素書且告之曰爾仙名已定但奉行此道
　子必為真人矣後一日上帝遣龍車鶴駕
　下迎白日上昇補為太和真人
　高道傳葉法善天師時居四明忽見一老
　叟號泣求救師問之答曰某東海龍王也
　太帝敕主八海之寳近緣婆羅門逞幻術
　晨夕禁呪五月五日海水將竭夫統天鎮
　海之寳上帝制靈之物必為所取至日乞
　以丹符相救師即為飛符海水仍舊異日
　龍輦寳貨為謝師不受謂龍曰巖石之上
　去水且遠若致一清泉即佳也是夕聞風
　雨瀟瀟之聲達旦繞山齋石渠泉水環流
　至今目之為天師渠
玉札賢安金書妙典
　廣記魏夫人名幸存字賢安晉文康公舒
　之女也幼而學道九經書史無不該覽年
　十五慕神仙吐納不辭勤苦至二十父母
　强令適劉乂為妻生二子夫人訓誨二子
　成立遂告别寢修鍊勤至感太極真人及
　方諸青童君等降謂夫人曰太上已注子
　之仙名於玉札矣子其勉哉
　又魯妙典者九嶷山女冠也生而敏慧及
　笄遇人授黃庭經而告之曰此經扶桑大
　帝宫中金書誦詠萬遍得為神仙但在勤
　心爾經云誦之萬遍昇三天千災已消萬
　病痊居山誦此如與千人同侣惟患人不
　能修妙典遂入九嶷山誦經十年真仙下
　降白日昇天至今仙壇石上履迹存焉
老叟蒸兒孺子烹犬
　神仙傳維陽十友者家富足拉為道友遞
　以酒食為娱常有一老叟弊衣繿縷每造
　其席衆亦不拒一日酒酣謂衆曰某雖貧
　乏欲具一會奉酬可乎衆皆唯明日乃延
　入一茅舍中丐者數輩相邀環坐乃舁一
　巨板以油幕之揭視即爛蒸小兒衆深惡
　之皆不食叟曰此千歲人參也頗不易得
　欲以此報既不食命也各自分食乃昇天
　而去
　高道傳朱孺子師道士王元正居大箬巖
　一日溪側見二小花犬異而逐之入枸杞
　叢下因與師掘杞叢得二枸杞根壯如犬
　師令烹之孺子看火三日因先嘗味又見
　根爛乃食之孺子忽出覺身輕飛於峯上
　雲氣擁之而去元正食其餘亦得不死今
　謂之童子峯
高閬笑蟹曹操驚鱸
　括異志高閬得養生術飲酒至數斗不亂
　申郎中為江東漕每按部必拉之同行嘗
　艤舟貴池亭有九華李山人者與高友舊
　因謁申延之使飲各盡二斗餘殊無醉態
　高取釣竿曰各釣一魚以資語笑然不得
　取蟹乃鈎餌投坐前甓鏬中俄頃李引一
　蟹出高笑曰始釣魚令得蟹可罰也
　後漢隱逸傳左慈字元放嘗在司空曹操
　坐操從容顧衆賔曰今日高會珍羞略備
　所少吴松江鱸魚耳元放於下坐應之曰
　此可得也因求銅盤貯水以竹竿餌釣於
　盤中須臾引一鱸魚出操與會者皆驚操
　曰一魚不周坐度可更得乎元放乃更餌
　釣沉之須臾復引皆長三尺餘生鮮可愛
　操使目前鱠之周浹會者
馮良棄世杜契隱居
　真誥馮良為縣吏自恥無志毁車殺牛裂
　敗衣幘學道術抗志嚴恪州郡禮辟不就
　朝廷聞三公争讓位於良不就後漢時人
　也六十七歲遂棄世東渡入茅山今在鹿
　跡洞中
　又杜契建安初渡江依孫策入會稽為孫
　權校尉黄武二十年遇介先生授以守元
　白之術遂隱居大茅之東能隱形亦數見
　身出或採伐貿易衣粮而人不知
泰宜寳洞元真仙墟
　丹臺新録周亮字泰宜師姚坦得其術人
　有能飛沙走石一切妖魅事亮即持經誦
　呪邪物各復其形或死於左右常與神仙
　遊行寳洞嘯詠終日
　廣記薛元真少好道時棲五嶺謂人曰九
　嶷五嶺神仙之墟山水幽奇煙霞勝異如
　陽朔之峯巒挺拔博羅之洞府清虚不可
　忘也所以祝融棲神於衡阜虞舜登仙於
　蒼梧赫胥燿跡於灊峯黄帝飛輪於鼎湖
　其餘高仙列真神人輔相騰翥逍遥者其
　故何哉山幽而靈水深而清松竹交映雲
　蘿杳冥固非凡骨塵心之所愛也况邃洞
　之中别開天地瓊漿滴乳靈草秀芝豈塵
　目能窺凡屣所履矣得延年之道而優游
　其地信為樂哉
世雲羽扇玄同飊車
　高道傳吴猛字世雲自鍾陵還欲濟大江
　遇飄風怒濤遂以白羽扇畫水而渡衆皆
　異之
　集仙録薛玄同號玄同子誦黄庭經不替
　遇神仙下降告之曰子誦黄庭有功地司
　累奏簡在紫虚之府因授口訣至咸通間
　紫虚元君降授九幸之丹曰服此當遣飊
　車迎汝歸嵩山矣是夕解化無尸表奏僖
　宗異之
成連刺船顓和擊石
　樂府解題水仙操伯牙學琴於成連先生
　云吾師方子春在東海中能移人精迺與
　伯牙俱往至蓬萊山留伯牙曰吾將迎師
　刺船而去旬日不返伯邪但聞水聲澒洞
　山林杳冥羣鳥悲號歎曰先生將移我精
　援琴而歌頓悟妙旨成連刺船迎之伯牙
　遂妙天下
　女仙傳太元女姓顓名和自少行道能開
　關鑰指山山傾指木木倒常將弟子行山
　日暮以杖擊石石為之開便覩門户牀帳
　酒肴之物如此萬里須臾之間老少無常
　後入抱犢山昇天
崇子致譽奉林閉息
　真誥東卿君曰昔有郭崇子與弟兄四人
　俱為惡人所擊傷其臂三弟大怒欲治之
　崇子曰無用怒乃遣去此人後出仕宦而
　崇子致譽數數非一此人往謝之而猶譽
　不止其人曰我惡人也不可以受君之施
　遂自殺崇子後得道而太極真人以崇子
　有殺人之過不得為真人上仙耳
　又東卿君曰劉奉林學道於嵩山積四百
　年三合神丹而為邪物所敗乃徙入委羽
　山閉氣不息於今千餘年矣猶未昇仙云
　此人但得不死未能有所役使
通和青紫清虚黄赤
　高道傳賀知章為祕書監開元中遇通和
　先生授以丹告之曰先盟而後授然仙家
　品秩如青紫階級不可驟進必以退節為
　首退節則寡欲寡欲則神逸神逸則無為
　無不為反此而求道猶却馬以追奔子其
　志之知章後棄官乞為道士
　真誥清虚真人告楊君曰夫黃赤之道混
　氣之法是張陵授世人種子之術耳非真
　人事也吾數見行此而絶種未見種子而
　得生夫存心色觀兼行上道所謂抱玉赴
　火金棺葬狗也夫色觀謂之黄赤上道謂
　之隱書
涓子玉函公弼石壁
　蘇林傳涓子者古之神仙也昔撫綸於河
　上遇東海小童君告之曰子勤心至道外
　假弋釣餌而不釣養生之全也若獲鯉魚
　試剖之言訖而去涓子果獲一鯉剖之腹
　中得一青玉函開視乃金闕帝君所受三
　元真一之法涓子從而修之能興雲致雨
　乘虚上霄
　高道傳張公弼不知何許人劉法師居雲
　臺鍊氣二十餘年每三元常見赴會無言
　而去師因問之則答曰公弼住蓮華峯下
　師與之同往至一所見石壁高直千尋公
　弼叩之劃開内有天地森羅萬象張公語
　其徒曰法師在此可具食作戲與師觀其
　徒噀水俄見蒼龍白象各一對舞舞甚妙
　丹鳳青鸞各一對歌歌甚清仍與法師水
　一盂刀圭粉和之令飲其味甘且香有頃
　公弼與法師别出反顧但見石壁而已


三洞羣仙緑卷之五





三洞羣仙録卷之六
　　　　正一道士陳葆光撰集
玉器自滿陶瓢屢空
　高道傳道士王延字子元師幸山雲臺觀
　焦曠真人授三洞祕訣真經後周武帝欽
　向乃遣使召之焦真人謂曰道教陵夷久
　失拯援汝可力闡無令不振吾自此逝矣
　師至都久之得請還觀復詔增修以居之
　然山石無土致之極勞因虚默禱天忽踊
　土出於觀側取多而不竭常苦乏油又置
　一器經夕自滿久用而有餘
　晉逸史陶潜少有高趣任真自得宅邊有
　五株柳故嘗著五柳先生傳以自况曰先
　生不知何許人亦不詳姓字宅邊有五柳
　因以為號焉閑静少言不慕榮利好讀書
　不求其解每有會意欣然忘食性嗜酒而
　家貧不能常得親舊知其如此或置酒招
　之造飲必盡期在必醉既醉而退曾不吝
　情環堵蕭然不蔽風日短褐穿結簞瓢屢
　空晏如也
宋香足雨吴符止風
　高道傳道士宋元白一日越州大旱方曝
　尪檄龍以祈雨久之亢陽愈甚元白謂人
　曰凡所降雨須俟天符非上奏無以致於
　是止於元真觀焚香上祝經夕大雨告足
　越人神異之信州復旱郡將特請禱元白
　遂作術以告城隍之像則須臾致雨
　西山記吴真君猛字世雲嘗有暴風起世
　雲書符擲屋上有青鳥𠾑去須臾風止人
　問其故答曰南湖有舟遇此風有二道士
　呼天求救故以此符止之耳驗之果然
尊師伏虎處士豢龍
　野人閑話閬州雲臺化昔老君張天師經
　遊之所觀内有一道士裴浩中者不知何
　許人年逾百歳多食松枝或鍊氣而已每
　因握固數息冥目静坐必有猛虎馴擾於
　左右同住者亦嘗見之一旦謂門人曰余
　有所往爾等好住無替修習門人固留不
　住遂褰衣上峭壁若履平地如飛鳥捷猿
　直上峯頂杳杳而不見之後郷里有虎暴
　者競畫尊師形像以厭之謂之伏虎尊師
　尚書故實牛相國鎮襄陽久旱有處士衆
　云豢龍者公請致雨處士曰江漢間無龍
　獨一湫泊中有黑龍强驅必為災難制公
　固命之果有大雨漂流萬户
孝先水上德閏甕中
　高道傳葛孝先人呼仙翁嘗從吴王船行
　至三江口阻風船多漂没仙翁船亦不知
　所在吴王歎曰仙翁有道何不能免此乎
　乃遣使求之踰宿忽見翁水上行來衣履
　不濕既至頗有酒容詰其故曰昨伍子胥
　强邀留飲淹屈陛下於此上忻然
　天師内傳張仲常字德閏天師玄孫常應
　聘至闕潜歸嘆曰吾幾落世網室中常埋
　一甕每對妻子茹葷飲酒夜皆在甕中經
　日不出
赤松雨師元芝水母
　列仙傳云赤松子者神農時雨師也服水
　玉以教神農能入火不燒往崑崙山西王
　母石室中隨風雨而上下炎帝少女追之
　亦得仙俱去高辛時復為雨師焉
　晉逸史趙元芝一日出行遇一道士相揖
　遂引入水去深夜月中行泥濘不污傍見
　一物如蛇形有五色之光元芝驚異問此
　何物耶道士曰此謂之水母見者神仙
洞源鳴鍾薦明聞鼓
　本傳瞿柏庭師事桃源黄洞源法師一日
　拜辭洞源問汝辭吾將安往答曰歸洞府
　欲留之不克見柏庭顔色光彩異常服短
　布衣烏繒巾逡巡却行三移足忽然不見
　洞源與道徒皆愕貽求之無蹤跡鳴鍾集
　觀户將大索林莽觀户至東北林際遇一
　大蛇當路而止
　高道傳道士張薦明通老莊高祖召見問
　道家可以治國乎對曰道者妙萬物而為
　言得其極者尸居袵席之間可以治天下
　高祖大其言延入内殿講道德經拜以為
　師忽一曰聞禁中奏時鼓曰陛下聞鼓乎
　其聲一而已五聲十二律鼔無一焉然和
　之者鼓也夫一萬事之本也能守一者可
　以治天下高祖善之賜通玄先生後不知
　所之
剪韭務光服葵桂父
　列仙傳務光者夏時人也耳長七寸好琴
　服薄韭根殷湯伐桀因光而謀曰非吾事
　也湯曰孰可曰吾不知也湯曰伊尹何如
　曰强力忍垢吾不知他湯既克桀以天下
　讓光曰智者謀之武者遂之仁者居之古
　之道也吾子胡不遂之請相吾子光辭曰
　廢上非義也殺人非仁也人犯其歎我享
　其利非廉也吾聞非義不食其録無道之
　世不踐其位况於尊我我不忍也遂負石
　自沉蓼水已而自匿後四百餘年至武丁
　時復見武丁欲相之不從武丁以輿迎而
　從辟不以禮遂投河浮山後遊尚父山真
　誥云務光剪韭以入清泠之泉是也
　又桂父者象林人時黑時白時赤時黄南
　海人見而尊事之常服桂及葵以龜腦和
　之千丸十斤桂父累世見之今荆州之南
　尚有桂丸焉
仙流譚宜客作子主
　仙傳拾遺唐譚宜開無末生墮地能言數
　歲身逾六尺髭髮風骨不與常兒同不飲
　食行及奔馬後忽失所在遠近異之以為
　神人郷里立廟祀之大曆中忽還家即霞
　冠羽衣真仙流也告别父母訖騰空而去
　列仙傳子主者不知何處人也詣江都王
　自言甯先生雇我客作二百餘年不得作
　真人以為狂王問先生居止云在龍眉山
　上王遣吏將上龍山巔果見甯先生毛身
　廣耳披髮鼓瑟主見之叩頭吏致王命先
　生曰此主是我比舍九世孫也汝勿預吾
　客事吏乃下山
師文泉涌萇洪雪飛
　列子瓠巴鼔瑟而鳥舞魚躍鄭師文聞之
　棄家從師襄遊師襄曰子之琴何如師文
　曰得之矣請嘗試之於是當春而叩商弦
　以召南吕凉風忽至草水成實及秋而叩
　角弦以激夾鍾温風徐回草木發榮當夏
　而叩羽弦以召黄鍾霜雪交下川池暴沍
　當冬而叩徵弦以激蕤賔陽光熾烈堅冰
　立散將終而命宫以緫四弦則景風翔慶
　雲浮甘露降醴泉湧
　拾遺記靈王二十三年起昆昭之臺亦名
　宣昭臺高百丈昇之以望雲色時有萇洪
　能招致羣異王乃登臺望雲氣蓊鬱忽見
　二人乘雲而至鬚髮皆黃遊龍飛鳳之輦
　駕以青螭其衣皆縫緝毛羽也王即迎之
　上席時天下大旱地烈木燃一人先唱能
　為霜雪引氣一噴則雲起雪飛坐者皆凛
　然宫中池井堅冰可琢又設狐腋素裘紫
　羆文褥褥是西域所獻也又有一人唱能
　使即席為炎乃以指彈席上而暄風入室
　裘褥皆棄於臺下也
蕭隨弄玉犢配連眉
　列仙傳簫史者秦穆公時人能致孔雀白
　鵠舞穆公有女字弄玉好之公以女妻之
　遂教弄玉作鳳鳴居數十年吹簫作鳳聲
　鳳來止其屋穆公作鳳臺夫婦止其上不
　下數年一旦皆隨鳳去故秦人為作鳳女
　祠於雍宫時有簫聲
　神仙傳黑山仙人犢子者鄭人也居黑山
　採松子茯苓餌之已數百年時壯時老時
　美時醜乃知其仙人也都陽女者生而連
　眉耳細而長衆以為異俗皆云天人也會
　犢子求耦都女悦之遂留相奉時出門共
　牽犢耳而走莫能追之左太冲魏都賦曰
　昌榮練色犢配連眉昌容事載别卷
張老席帽孟岐草衣
　神仙傳張老楊州六合縣園叟也因娶比
　鄰韋恕女為妻一日乃挈妻去且曰某土
　居山下有小莊明旦且歸他年相思可令
　大兄往天壇山南相訪去數年絶無消息
　韋念其女令男義方訪之至天壇南有崑
　崙奴迎拜至一甲第樓閣花木異常見一
　人戴遠遊冠朱履儀狀偉然細視之乃張
　老也引入堂内見妹且碧窓珠箔服飾之
　盛世所未見進饌精美留經日而别贈金
　二十鎰並一度帽曰兄若無錢可於楊州
　北郊賣藥王家取錢一千萬特以此信既
　歸五六年間金盡訪王老取錢果留帽付
　錢乃信真神仙也
　仙傳拾遺孟岐清河逸人也年七百餘歲
　言及周時事如在目前云曾侍周公升壇
　以手摩周公之足而周公以玉笏一枝與
　之岐常執之今已鋭矣每切桂葉而食漢
　武帝好神仙遂披草衣而來帝異之
驪母尅木槎客支機
　廣記李筌往嵩山石室中得黄帝陰符經
　本未曉其義理因往驪山於路傍見火起
　燒木有一老姥曰火生於木禍發必克筌
　聞之大驚曰此黃帝陰符之祕文姥何得
　而言之姥曰吾受經已三元六周甲子矣
　筌於是拜請奥義姥曰吾受此符名列仙
　籍而後可語至道之妙夫陰符者上清所
　祕玄臺所尊理國則太平理身則得道非
　奇人不可妄傳泄天機者沉乎三劫可不
　戒哉
　博物志客有居河濱者年年八月十五日
　浮槎來過至不失期客陰異之乃多賫粮
　乘槎去任其所之忽至一城郭處望見織
　婦因問不答但取支機小石與之曰可將
　此蜀中問嚴君平客還問君平君平曰去
　年七月七日客星犯牛女即是汝矣
芝耕雲卧松餐澗飲
　仙傳拾遺吴筠自號洞陽子年十五篤志
　於道善屬文攻楷隸舉進士三教九流靡
　不周覽隱居南陽倚帝山芝耕雲卧聲利
　不入
　高道傳道士王延字子元九歲好道師正
　懿先生陳寳熾至十八受業於樓觀與真
　人李順興相友善未幾訪幸山雲臺觀復
　師焦曠真人授三洞祕訣真經唯松餐澗
　飲以希真理
司命寳爵老父神枕
　仙傳拾遺司命君者常在於民門與御史
　康元環幼小同學嘗贈元環一飲器如玉
　非玉不言其名自此敘别不復再見一旦
　有商胡詣東都所居謁元環曰宅中有奇
　寳之氣願得一見元環以他物示之皆非
　也乃出司命所與器商胡見頓首曰此天
　帝流華寳爵耳致於日中則白氣連天承
　以玉柈則紅光照室此器太上鎮中華之
　寳亦不久留於人間即當飛去得此寳者
　受福七世元環以玉柈承之夜現紅光滿
　室
　神仙傳云太上老父者失其姓名漢孝武
　帝東巡狩見老父鋤於道頭上白光怪而
　問之老父答曰臣年八十五垂死有道者
　教臣服术飲水并神枕之中有三十二藥
　物二十四件應二十四氣其八毒藥應其
　八風今臣之年轉少此之故也
嚴青夜行國珍晝寢
　神仙傳嚴青會稽人也居貧常於山中作
　炭忽有一人與青語臨别授以一書曰汝
　骨相應得道並教以服石腦法青自得神
　書之後常覺有數十人侍從時都督逢青
　夜行因叱從兵録之青亦叱其從神録之
　都督與從者皆不得去明旦行人曰此必
　是嚴公也家人往叩頭謝過乃放遣歸
　高道傳巨法師名國珍好神仙學名利兩
　忘喜怒俱遣食䟽衣弊所守彌篤忽感疾
　人勉之以藥曰道勝則疾除何慮之有其
　自信之如此一日晝寢門人忽聞車馬往
　來有頃瓦屋皆震師遂化去
洞府天倉靈壇石廪
　神仙感遇傳河東薛逢為綿州刺史夢入
　洞府肴饌甚多有人謂曰此天倉也既覺
　即使道士孫靈諷與親吏訪焉至州界昌
　明縣有洞曰天倉者師乃入洞見石牀羅
　列飲食名品極多食之味皆甘香欲賫歸
　以奉薜及出洞門形狀宛然皆化為石矣
　湘川記朱陵之靈壇太虚之寳洞當翼軫
　之宿度應璣衡故曰衡山山有五峯而石
　廪預其一焉山多詞人樵夫舟子往往能
　詩嘗有廣州從事舟行聞人諷詠云野鵲
　灘西一棹孤月光遥接洞庭湖堪憎回鴈
　峯前過望斷家山一字無
寡言石室靈府草堂
　高道傳道士陳寡言隱玉霄峯以琴酒吟
　詩放情自任未嘗加飾其山居詩云醉卧
　茅堂不閉關覺來滿目見青山松花落處
　宿猿在麋鹿羣羣林際還又曰照水冰作
　鑑掃雪玉為麈何須問今古便是上皇人
　將尸解謂弟子曰當盛我以青布囊於石
　室中慎勿土木為也臨終以詩示其徒云
　我本無形暫有形偶來人世逐營營輪回
　債負都還了搔首索然歸上清
　又徐道士名靈府號默希子居天台雲蓋
　峯建草堂以居之日以修鍊自樂嘗作詩
　云寂寂凝神太極初無心應物降雲輿性
　修自性非求得欲識真精只是渠又曰學
　道全真在此生迷途待死更求生今生不
　了無生理縱得生知何處生會昌初武宗
　詔浙東廉使以起之辭不復出見廉使獻
　言志詩曰野性歌三樂皇恩出九重傳來
　紫宸命遣下白雲峯多愧書傳鶴深慚紙
　畫龍將何佐明主甘老在巖松廉使表以
　衰槁免命由此絶粒久凝寂而化
劉寬府帥賀亢員郞
　真誥劉寬字文饒後漢人今在洞中作童
　初府帥正侯主始學道者
　陳無已傳賀亢世莫知年與其郷里仕石
　晉為郎章聖皇帝東封有布衣帀裹謁於
　道左稱晉水部員外郎賀亢帝知其仙者
　夜閲牓子得之大驚使求之不獲每與莊
　獻皇后言之以為恨天聖中賀使其弟子
　喻澄詣闕獻金銀銅道像直數十萬后怪
　之召問澄澄以師對問師曰賀也后亦大
　驚問今安在可得見耶澄曰在淮南使臣
　有獻固願見也后喜過望遣使隨澄求之
　淮南與俱來后為幸鴻福寺見之其言皆
　人所難切於時者后不樂罷之
何充仙品丁義神方
　真誥何充盧江灊人也累遷尚書世業奉
　教多施惠立功德永和二年尸解受化南
　宫升居仙品以其多施惠故也
　西山記吴真君名猛字世雲七歳有孝行
　夏不驅蚊蚋懼其去已而噬親也年四十
　邑人丁義授以神方復師南海太守鮑靚
　得其祕法黃龍中嘗天降白雲符遂以道
　術盛行於吴晋之間矣
湘媪丹篆郭公青囊
　女仙傳唐貞元中湘潭有一媪不云姓氏
　但稱湘媪常易止人舍十有餘年毎以丹
　篆字救疾閭里莫不應驗媪鬢髮如雲肌
　潔如雪策杖曳履日可數百里忽有道士
　與媪相遇甚相慰悦或詰道士道士曰此
　劉綱真君之妻樊夫人也方知媪即樊夫
　人矣
　神仙傳晉郭璞好經術博學有高才而訥
　於言論詞賦為中興之冠好古之奇尤妙
　於陰陽有郭公者客居河東精於卜筮璞
　從之受公以青囊中書九卷與之由是五
　行天文卜筮之術禳災轉福通致無方雖
　京房管輅不能過也璞門人趙載嘗竊青
　囊書未及讀而為火所焚
子春膏肓遊嵓痼疾
　幽怪録杜子春落魄資産蕩盡有一老人
　與錢三百萬不告姓名而去旬歳稍盡去
　馬而驢去驢而徒老人又與錢千萬數年
　後貧過昔日老人又與錢三千萬曰此而
　不痊貧在膏肓矣
　唐史隱逸田遊巖就兆三原人初補大學
　生其母及妻子並有方外志後入箕山就
　許由廟東築室而居自稱許由東鄰調露
　中高宗幸嵩山遣中書侍郎薛元超就問
　其母遊嵓山衣田冠出拜帝令左右扶止
　之謂先生養道山中皆得佳否遊巖曰臣
　泉石膏肓煙霞痼疾既逢聖代幸得逍遥
　帝曰朕今得卿何異漢獲四皓乎薛元超
　曰漢高祖欲廢嫡立庶黃綺方來豈如陛
　下崇重隱淪親問巖穴帝甚歡
王質爛柯徐甲枯骨
　王氏神仙傳王質東陽人時入山伐木偶
　於石室中見數童子下棋質坐斧柯上觀
　之童子將棗與質食之無飢渴童子下棋
　未終一童子曰子可去來已久矣質起視
　斧柯已爛矣還家親戚無有存者後入山
　昇天今衢州有爛柯山
　神仙傳老子西度關關令尹喜知其非常
　人從之問道時有客徐甲約日雇百錢計
　欠甲七百二十萬錢甲見老子出關遠行
　索債不可得作辭詣關令以訟老子喜得
　辭大驚乃見老子老子問甲曰汝久應死
　吾昔倩汝為吾官卑家貧無有使役故以
　太玄生符與汝所以至今日汝何以言吾
　乃使甲張口嚮地而太玄符立出於地丹
　書文字如新甲成一聚枯骨矣
仲節學道觀子奉師
　真誥有學道者平仲節河中人渡江入括
　蒼山受師宋君存心鏡之道具百神行洞
　房事如此積四十五年精思身形更少體
　有真氣今年五月一日黃老遣迎即日乘
　雲駕龍白日昇天今在滄浪雲臺
　又黃觀子自少好學道而家中奉師朝朝
　拜禮願乞長生如此積四十九年太上真
　人以一百四十事試之皆過遂與之金丹
　而入焦山誦大洞經今補仙官為太極右
　卿有志者也非師所能致是其寸心定耳
園客甆繭巴卭盎橘
　仙傳拾遺園客者濟陰人也姿貌端美而
　良邑人以女妻之客終不取常種五色香
　草積數十年服食一日有五色蛾止其香
　末客衣而薦之以布生花蠶焉至蠶時有
　女夜半至自稱客妻道蠶狀客與俱往得
　一百二十頭繭皆如甕大繰一繭六十日
　乃盡訖則俱去矣莫知所之濟陰人祠華
　蠶設祠室也
　真怪録巴卭人不知姓家有橘園因霜後
　盡收餘有二大橘如三四斗盎巴人異之
　剖開每橘有二老叟鬢眉皤然相對象戲
　亦不驚怖一叟曰恨不得深根固蒂以盡
　棊中之樂一叟曰君輸我海龍王第七女
　髮十兩智瓊額黄十二枝紫綃帔一副絳
　臺山霞實散二庾瀛洲玉塵九斛阿母療
　髓凝酒四勝阿母女熊飛娘躋虚龍縞襪
　八緉後日於王先生青城草堂還我耳一
　叟曰橘中之樂不減商山一叟曰僕飢虚
　矣即於袖中取龍根脯食之如一草根方
　圓徑寸形狀宛轉如龍毫釐罔不周悉因
　削食之隋削復滿食訖以水噀之化為一
　龍二叟共乘之足下泄泄雲起須臾風雨
　晦冥不知所在
金城絳闕清都紫微
　逸史有崔生者於青城山下洞見金城絳
　闕仙翁羽衣霞帔留生酒食以女妻之取
　青囊藥兩粒令服之每朔望乘鶴上朝蘂
　宫歲餘請歸得隱形符乃潜遊宫禁竊錦
　綵上令羅公遠作法照之殿後果有崔生
　上令笞死公遠曰此人已居上界殺之非
　國家福上遣兵仗送至青城山洞口果見
　金城絳闕生妻擲一領巾化為五色絳橋
　令生渡橋隨步隨滅須臾雲霧四合但聞
　鸞鶴笙歌之聲
　列子周穆王遊化人之宫化人之宫搆以
　金銀絡以珠玉出雲雨之上而不知下之
　據望之若屯雲焉耳目所觀聽鼻口所納
　嘗皆非人間之有王實以為清都紫微鈞
　天廣樂帝之所居王俯而視之其宫榭若
　累塊積蘇焉
希夷餌柏守微茹芝
　唐史屬辭王希夷隱嵩山餌松柏雜葉年
　七十餘筋力柔彊明皇東巡詔見行在訪
　以政事與語甚悦
　高道傳道士李守微不知何許人常遊蜀
　談論多滑稽不拘小節人常輕侮之忽謂
　人曰余將遊五嶽諸山今往矣或問求利
　術則曰浮生瞬息間盍尋真訪道脱灑塵
　網至若脱氣鍊丹茹芝絶粒皆有益也何
　區區於利術哉遂遁去嘗與祠部韓嶼友
　善嶼贈詩云一定童顔老歲華貧寒遊歷
　貴人家鍊成正氣功雖大忘却元神道更
　差舄曳鶴毛乾毾□杖攜龍甲瘦查牙如
　何舊隱不歸去落盡蟠桃幾番花(番去/聲)
伯玉娶婦薊子還兒
　三洞珠囊褚伯玉字元璩吴郡錢塘人父
　為取婦入前門間伯玉從後門而出往剡
　居瀑布山修道又嘗遊南嶽路入閩中飛
　湍赴險伯玉舟航逼晩迥泊涯際而衝飈
　夕震山洪暴起激船於萬仞之上傾墜絶
　崖徒侣在前判其冰碎緣岨尋求已見伯
　玉怡然自若後至霍山鍊氣餐霞積年絶
　粒也
　神仙傳薊子訓齊人舉孝廉除郎中又為
　都尉年二百餘顔色不老曾求抱鄰舍嬰
　兒誤墮地死死家素尊子訓即埋之二十
　餘日子訓自外來抱兒還之家恐是鬼掘
　視所埋但泥而已
居士芒屨道者麻衣
　仙傳拾遺朱桃椎者成都人隱於郭外結
　草為廬或佯狂放誕或終日不言益州牧
　竇軓辟之為掾不就遺以衣服棄而逃去
　每織芒屩致於路側行者見之為留米置
　於本處桃椎夕而取之人謂之居士屩
　冷齋夜詰有史宗者號麻衣道者坐廣陵
　白土埭江都檀祇與語多無畔岸索紙賦
　詩曰有欲苦不足無欲即無憂未若清虚
　者帶索被玄裘浮游一州間汎若不繫舟
　要當滅塵慮棲息老山丘檀祇異之陶淵
　明記曰白土埭逢三異比丘此其一也有
　狂道士借海鹽令所畜小兒登小山山有
　屋數椽道人三四輩相勞苦其言小兒一
　不能解但得食一甌如飴又有問道士曰
　謫者何時竟答曰在徐州江北廣陵白土
　埭計其謫行當竟矣仍作書授小兒曰為
　達之繫小兒衣帶上令還海鹽令喜問曰
　衣中何有曰書䟽耳又呼問小兒至何處
　小兒曰為前道士捉杖飄然去但聞足下
　波浪聲至一山中山中人寄書與白土埭
　上即引衣帶示令令一不能曉小兒歸諸
　史宗宗驚曰汝乃蓬萊山中來耶

三洞羣仙録卷之六






三洞羣仙録卷之七筵七
　　　　正一道士陳葆光撰集
保言冥吏曼卿鬼仙
　北夢瑣言道士秦保言勤於焚修嘗白南
　嶽真君云上真何以須紙錢為有所未諭
　既而夜夢真君曰紙錢即冥吏所藉我又
　何須由是獄中益信之
　摭遺西蜀崔存訪道尋真於王屋西峯見
　石延年曼卿蘇舜欽子美二人對坐隔一
　小溪存再拜曰存脱棄利禄以求大道固
　有日矣今幸遇二仙於此溪水視之淺而
　測之深不得立侍左右何也又聞學士已
　作鬼仙乎蘇曰妄也純陽即仙純陰即鬼
　既為仙又為鬼乎二仙乃命青童取牋管
　作詩以授存存得詩俄見一翠鳥𠾑一書
　置二仙前蘇曰瀛洲君召吾二人乃飛踰
　山頂而去
章令飛舉小直擢遷
　列仙傳主柱子不知何許人一日上宕山
　云此山有丹砂可得數百斤邑令章公聞
　之即時封山而丹砂自流出如火主柱子
　取丹砂與邑令餌之章既餌砂不五年身
　輕能飛舉遂與柱子俱飛去
　廣記韋小真母許氏守孀事舅姑以孝聞
　惟有此女十二歲聦慧無病而卒未殮復
　活云初聞召韋小真昇天見天上人皆衣
　錦綉引小真見韓司命君曰汝九世祖有
　功於國近擢為地下主者今遷地仙之品
　汝母有孝道已遷仙階而汝三世已生天
　小真自後奉道至長慶年上昇
郭靚負擔黄齊挽船
　真誥郭靚少孤依栖無所隋鄭先生負擔
　經七年勤謹無懈怠先生憫其勞苦遂授
　以導引法壽至三百歲復遇赤松子授道
　法今在大有洞中為真人
　廣記黃齊者蜀之偏將也常好道行陰功
　有歲年矣於朝天嶺遇一老人顔色嬰孺
　肌膚如玉與之語曰子既好道五年之後
　當有大厄吾必相救勉思陰德無退前志
　其後牽下峽舟船覆溺至灘上如有相拯
　得及於岸視之乃所遇老人也尋失所在
長房縮地女媧補天
　丹臺新録後漢費長房既遇仙翁欲求道
　而顧家人為憂翁乃斷一青竹與長房身
　齊使掛之舍後家人見即其形也以為縊
　死矣遂葬之長房隨入深山羣虎中留使
　獨處長房不恐又卧於空室以朽索引萬
　斤石於心上衆蛇來齧索斷長房亦不移
　翁曰子可教也復使食糞糞中有蟲甚長
　長房意惡之翁曰子幾得道恨此不成長
　房辭歸長房能縮地脉數千里奄在目前
　放之還舒也
　淮南子女媧氏鍊五色石以補蒼天斷鼇
　足以立四極殺黑龍以濟冀州積蘆灰以
　止淫水蒼天補四極正淫水涸冀州平後
　蟲死顓民生
藍方温存初成慈憫
　青瑣藍方字元道亳州父老言自兒童時
　見先生狀貌迄今如一温厚接物小大皆
　得其歡心仁宗朝嘗見館於芳林園先生
　告去乃賜號曰南嶽養素先生時學士賈
　公昌朝贈公詩云聖澤濃沾隱逸身道裝
　宜用葛為巾祝融峯下醉明月湘水源頭
　釣紫鱗曾見海桃三結子不知卯豆幾回
　春他年我若功成去願作靈橋跪履人先
　生和曰近告明君乞得身不妨林下載紗
　巾滿斟野酒浮瓊蟻旋釣溪魚贈錦鱗元
　府烏雛飛後夜洞中龍子養長春君今儻
　若為同志續有壺天兩箇人一日先生沐
　浴乃奄然而逝至今往來湖湘間人或見
　之
　廣記茅濛字初成即東卿君之高祖也君
　性慈憫好行陰德周衰入幸山師鬼谷先
　生得其道乘龍上昇故童謡歌曰神仙學
　者茅初成乘龍上天入太清蓋謂此也
　馬明富盛同休貧窘
真誥馬明馬罕欽事經寳有過君父恒使
　有心奴子二人一名白首一名平頭常侍
　直香火洒掃拂拭每有神光靈氣見於室
　宇明妻頗能通見云數有青衣玉女空中
　去來狀如飛鳥馬家遂致富盛資産巨萬
　年老命終明子洪洪弟真罕子智等猶共
　遵向末年事師乃弛廢之耳
　西陽雜俎秀才權同休元和間落第旅遊
　蘇湖間遇疾貧窘有走使者本村野人雇
　已一年矣秀才謂曰子貧迫若此无以寸
　進因持垢衣授之可以辦少酒肉子將會
　村老丐少道路資也雇者微笑曰此固不
　足辦某當營之乃斫一枯桑枝成數段扎
　聚於盤上噀之悉成牛肉復吸數瓶水傾
　之乃旨酒也村老皆醉飽獲束縑鏹物雇
　者乃辭去
薛昌甕卧申屠瓶隱
　仙傳拾遺薛昌幽薊人好道訪奇天寳七
　年於洞天觀棲止累月忽有山翁攜大章
　陸一根形如巨龜文甲頭足一一周備與
　觀中道士曰此藥可切細令乾用米以麯
　糵醖酒熟半年外飲者登仙道士如其言
　醖造一日道士皆赴齋醮唯昌不出越三
　日道士歸見昌卧甕側耳鼻血流數日乃
　甦身輕目明勢欲飛舉雖山川巖壁不能
　隔礙後入大面山不知所之
　樹萱記申屠有涯放曠林泉常攜一瓶一
　日躍身入瓶中時號為瓶隱
元泰龍軒公度鳳靷
　丹臺新録姚坦字元泰平陽人雅操遐標
　深根内植乃託影神郷遠期真隱遂遁幽
　巖日誦五千文遇許真人授以元白回黃
　之道行之雨不沾衣泥不污履目有神光
　如電簡王時駕龍軒以昇天
　又尹軌真人字公度太原人也絶粒行氣
　專修上道能變化無常或為道士或為儒
　生或為童孺或為長老或與羣真衆仙驂
　龍靷鳳策空駕虚雲馳電邁出有入無分
　形散影處處遊集云吾今已年一千三百
　歲所歷甚多非爾曹短札所能記録一日
　忽竦身入雲騰空冉冉而去但聞笙簫之
　聲唯餘器服緗素存焉
始皇起臺黄帝置觀
　拾遺記始皇起雲明臺窮四方之珍木搜
　天下之工巧南得煙丘碧木酈水燃沙賁
　都朱泥雲岡素竹東得葱巒錦柏煙燧龍
　松寒河星柘岏雲之梓西得漏海浮金狼
　淵羽墾滌嶂霞桑沈塘員籌北得冥阜乾
　漆陰阪文梓褰流黑魄闇海香瓊珍異是
　集工人騰虚㳂木揮斤斧於空中子時起
　工午時已畢秦人謂之子午臺
　黃帝内傳王母飲帝以碧霞之漿赤精之
　果因授帝白玉像五軀曰此則元始天尊
　之真容也又授帝二儀本形圖還丹十九
　首帝乃作禮置於高觀之上親自供養后
　妃臣妾莫得覩之其觀上常有異色雲氣
　奇香聞數百歩時人謂之道觀道觀之號
　自此始也
黃安舌耕和璞心筭
　列仙傳云黃安自云卑猥不獲處人間遂
　執鞭誦書劃地計之一夕地成裂時人謂
　黃安舌耕年八十色如童子
　仙傳拾遺邢和璞隱居瀛海間得神仙之
　道使人以心注念於物布筭而知之無不
　中者居嵩頴間著書三篇曰頴陽書有筭
　心旋空之訣
廣成窈冥盧敖汗漫
　神仙傳廣成子者古之仙人也居崆峒之
　山石室之中黃帝膝行而前再拜請問治
　身之道廣成答曰至道之精窈窈冥冥至
　道之極昏昏默默無視無聽抱神以静形
　將自正必静必清無勞爾形無摇爾精乃
　可長生
　又盧敖見一士深目而結喉鳶肩而脩頸
　豊上而殺下据龜殻而食蛤蟹謂敖曰吾
　與汗漫期於九垓之外不可久留而去
齊女玉鈎傳生木鑚
　女仙傳鈎翼夫人齊女也姓趙好清静病
　卧六年右手拳飲食少漢武帝時望氣者
　云東北有貴人氣推而得之召到姿色甚
　偉帝發其手即展而得玉鈎幸之生昭帝
　武帝尋害之殯尸不冷而香昭帝即位更
　葬之棺空但有絲履故名其宫曰鈎翼
　真誥昔有傅先生者少好道入焦山石室
　中積七年而太極真人接之與一木鑚令
　鑚一石盤厚五尺許告之曰穿此石透當
　得道其人心專晝夜鑚之積四十七年不
　替鑚盡石穿遂得神丹今為西嶽真人
淮陽一老開皇九仙
　本傳前漢應曜隱於淮陽山中與四皓俱
　召曜獨不至時人詩曰南山四皓不如淮
　陽一老後漢應邵八代祖也
　仙傳拾遺開皇九仙者孔丘明楊元忠張
　法樞吴天印陳志空駱法通鄒武君謝幽
　巖周仙用鄧希元當漢楚交兵之際無栖
　芘之所各有修道之志避世入山契為兄
　弟同遊五嶽後居洪州西山皆得仙矣至
　隋開皇中鸞鶴儀衛會於玉笥山中九仙
　臺上徘徊終日一時昇天
喜稱文始周號闈編
　丹臺新録尹喜初為函谷關令見一老人
　乘青牛薄軬車來喜頓首而前曰聖欲何
　之曰吾在關東田在關西時來採薪吾無
　道德勞子問訊老人再三辭喜不得乃曰
　子既知吾吾亦知子有信道之心遂授以
　道德喜道成德備號文始先生補無上真
　人
　真誥莊周師長桑公子授以微言謂之莊
　子也隱於抱犢山修煉著書服北育火丹
　白日昇天上補太極闈編郎
軒集挼葉馬湘摸錢
　高道傳羅浮先生軒轅集居羅浮山人傳
　數百歲顔色不老髮長至地坐暗室則目
　光長數丈採藥巖谷長有毒龍猛獸衛護
　赴民家請齋者百餘處無不分身宣宗召
　入禁中問長生可致乎集曰絶聲色薄滋
　味哀樂一致德施無偏自然與天地合德
　日月齊明雖堯舜禹湯自可致況長生乎
　先生能以桐竹葉挼成錢
　神仙傳馬湘字自然有道術嘗於江南刺
　史馬植座上以酒盃盛土種瓜須臾引蔓
　花實食之甚美又能徧身摸青錢投井中
　呼之即出
靈輿福地山圖洞天
　高道傳王靈輿者九江道士居五老峯夜
　有神人告曰得道者各有其地如植五穀
　於沙石之間則不能成既有飛仙之骨當
　得福地靈墟可以變化非其地則魔壊其
　功無由冀矣師曰可栖者何地曰朱陵之
　上峰紫蓋之鄰岫乃洞天福地也可以冲
　天師從之遂遷居衡山一紀功成天監中
　白日上昇
　眞誥山圖子者周哀王時大夫亦仙人也
　授張激子服九雲水法而激子修此道上
　補九宫丞今山圖子亦在洞天中與激子
　對局
達靈復髭張果擊齒
　超化寺壁誌唐黃門内侍謁者仵達靈題
　云予自知命之年從鸞輿西幸當天寳丁
　亥十二月得青城丈人授眞元丹訣而意
　未曉屬駐蹕行在掌命頗煩及肅宗至德
　丁酉歳銜命禋於嵩丘復遇丈人始全决
　神水黃芽之道洎畢請告回覲宸扆乞骸
　歸田會南曹郎張公去非左史程公太虚
　皆以其故廬共製神室皇天眷祐丹鼎融
　光服餌浹辰肌容發爽凌虚不懾意愈通
　神自餌靈丹起至德丁酉迄今上乾符甲
　午歷春秋一百一十有八載更十二朝遂
　得還童復髭矣
　明皇雜録張果者明皇召見一日嘗賜堇
　斟飲之果遂舉三巵醺然有醉色顧謂左
　右曰此酒非佳味也即偃而卧食頃方寤
　忽鑒鏡視其齒皆班然燋黑遽取鐵如意
　擊其齒盡墮以藥傅齒又寢久之再引鑑
　視其齒已生堅然光瑩愈於前也
雞師救病鱉靈導水
　戎幕閑談唐蜀川費雞師者目赤無黑善
　知將來事能與人禳救其術或疾病來告
　者雞師即抱一雞而往設祭於庭又取一
　石如雞卵大令病人握之乃罡步作氣嘘
　叱雞旋轉而死石亦四破則病者瘥矣因
　號雞師云
　仙傳拾遺鼈靈楚人也死棄其尸於江中
　泝流而上至汶山下蹷然而起隱於蜀山
　中以變化驅役鬼神之術聞於世時峽中
　山摧堰江不流杜宇苦之聞鱉靈有術使
　决金堂山瞿塘峽導水東注復舊所人得
　陸處宇遜位數百年遊天柱山遇天眞集
　焉遂昇天而去
葛由刻木張辭剪紙
　列仙傳葛由蜀人周成王時常刻木爲羊
　賣一日騎羊入蜀王侯貴人迎之至綏山
　隨之者皆得一桃不還里人諺曰得綏山
　一桃雖不仙亦足豪
　廣記張辭有才學養氣絶食嗜酒耽棊嘗
　吟云争奈金烏何頭上飛不住紅鑪謾燒
　藥玉顔安可駐今年花發枝明年花滿樹
　不如且飲酒朝暮復朝暮時或以紙剪蝴
　蝶數千枚以氣吹之成列而飛拍手即下
　或一日剪一鶴以水噀之俄而飛翥辭曰
　爾先去我後來
馬儉制邪劉根召鬼
　丹臺新録馬儉通詩禮年十七遇人得遁
　甲烏角鳥情緯候之訣善攝召萬靈制邪
　伏魔一旦感天神降與語曰法師宿有功
　德必得度世何須召役鬼神可祕其術絶
　其往來怡神抱一眞仙自降儉從之白日
　上昇
　神仙傳劉根能治病驅役潁川太守杜新
　聞之以爲妖妄因呼根至郡謂根曰君有
　何能而常惑衆根曰某能令人見鬼新曰
　今即試看若無鬼汝當見誅根曰鬼甚易
　見可借府君前筆硯新從之根書符作長
　嘯聲須臾廳南壁忽開數尺見有四五百
　人赤衣操刀劒從壊壁中入至墀下面縛
　府君父母而來泣曰汝何爲犯神仙尊官
　使我被縛困辱如此府君叩頭求乞放赦
　根戒敕遣之遂兔後一月府君與夫人郭
　氏皆卒
陳長架屋嚴青挽舟
　抱朴子陳長居苧藇山已六百餘年山中
　人爲之架屋每四時祭祀之陳不飲不食
　顔如五六十人苧藇山方千里上有千餘
　家風俗與吴同
　又嚴青會稽人食貧販炭忽於塗中遇異
　人授以素書一卷青曰我不識字神人曰
　不須讀但置於静處可也青自後神通潜
　有人爲挽舟而入只見炭船自行後爲人
　治病即以所授之書到家其人自愈入小
　霍山得仙
希夷堯舜洪崖巢由
　神仙傳陳摶字圖南號希夷先生時遇金
　甲神人指隱華山太宗皇帝召見問曰朕
　欲以堯舜之道治天下可乎對曰臣聞堯
　舜土階三尺茆茨不剪陛下若能如此正
　所謂今之堯舜也
　高道傳道士張氲號洪崖子隱豫章山開
　元中明皇召問朕何如堯舜先生何如許
　由對曰陛下道高堯舜臣德謝許由昔堯
　召由而由不至今陛下召臣而臣來上嘉
　之拜先生太常卿累遷至司徒皆不受乃
　曰陛下何惜一山一水令臣追迹巢由上
　許之居於西山巨崖乃先生舊隱之處也
　豫章記云隋開皇改爲洪州以先生所居
　山名而名之
程戒二虎陶畫兩牛
　高道傳程太虚果州西充人幼好道年十
　五登所居之東山飄然有凌虚意尋有五
　色雲霞擁其身及長絶粒坐忘常有二虎
　隨侍出入師因名之曰善言善行乃撫其
　背而授以三歸之戒二虎跪伏以聽自後
　呼名則至
　隱居傳陶隱居先生居積金峯修眞誥梁
　武帝屢詔不起先生即畫兩牛以進一牛
　散放水草中一牛著金勒有人執之帝曰
　先生意效曳尾龜也不可致之
許尋偃月杜拜庭秋
　列仙傳許碏遍遊名山所至處題字云尋
　偃月子到此忽作一詩云閬苑花前是醉
　郷誤翻王母九霞觴羣仙拍手嫌輕薄謫
　向人間作酒狂於酒樓乘雲而去
　高道傳杜光庭字賔聖號廣成先生唐末
　有狂道士晦名謁先生求寓泊之所先生
　雖諾之未嘗與之相見道士日貨藥於市
　得錢即沽酒飲之唯唱感庭秋時人呼爲
　感庭秋凡半年人亦不知其異一夕大醉
　唱聲愈高有窺之者見燈燭綵綉筵具器
　皿羅列甚盛青童侍立斟酒而唱窺者具
　以白先生先生乃款其户曰光庭量識膚
　淺不意上仙降鑒深爲罪戾願匍匐一拜
　光靈以消塵障道士曰何辱勤拳之若是
　當出奉見道士即時妝筵具及童子置於
　冠中啓户空室耳
方朔窺䆫張平鑿井
　漢武帝故事七月七日上御承華殿有二
　青鳥來集殿前上問東方朔朔曰西王母
　欲來有頃母至時南䆫下有窺看帝驚問
　何人母曰是汝侍郎東方朔性滑稽我鄰
　家小兒也
　廣記唐刺史張士平中年夫婦俱雙瞽遂
　杜門醮謝以祈保佑愈久愈勤元和間忽
　遇一書生曰此疾不假藥餌但於福地鑿
　并得水洗之可也君從之開井取水洗眼
　即時明净夫婦作禮厚謝書生不受曰吾
　乃太白星官也以子抱疾不忘於道精勤
　無怠上帝遣我授汝道術以答修奉之勤
　金帛之遣非吾所好
白至仙居李踐眞境
　廣記白幽求貞元中下第入海風飄雨馳
　維舟山下夜聞風擊木葉相摩如人誦詩
　之聲云玉幢亘碧虚此乃仙人居之句俄
　而見千餘人騎龍控鶴乘龜履魚而至以
　手指水如在月中行有呼水府使者白幽
　求而授以水府之牒幽求隨行忽至一島
　上望見人煙遂歸家無有存者云已數代
　矣
　仙傳拾遺李琳燕人也寳曆中與友人遊
　五臺山偶墮於風穴中見一人形如獅子
　引入洞中即以水令琳飲之且曰汝雖凡
　流得入吾洞府踐吾眞境亦有道分矣汝
　有希生之心今暫歸他日可復來飲此神
　漿亦可延年益壽矣
昭王懷珠玄帝埋鼎
　仙傳拾遺昔黃帝時務成子遊寒山之嶺
　見黑蚌在高崖之上故知黑蚌能飛矣至
　燕昭王時其國獻於昭王昭王取珪璋之
　水洗其沙泥乃嘆曰自有日月以來見黑
　蚌生珠已八九十遇此蚌千歲一珠也王
　暑月常懷此珠體自輕凉號銷暑招凉珠
　眞誥大茅山有玄帝時銅鼎鼎可容四五
　斛在山獨高處入土八尺許上有盤石掩
　鼎上玄帝時命東海神使埋藏於此
武丁被召少君言請
　仙傳拾遺成武丁桂陽人也年十三爲縣
　宰遣送物上州州牧周忻異之留爲文學
　主簿因被使自京還過長沙郡投郵舍不
　及遂宿野木下忽聞人有語云向長沙市
　藥平旦見二鶴君異之遂往市門伺候果
　見二老人君從之數里老人問子隨我何
　求耶曰聞君有濟生之術因來侍從耳老
　人顧笑於袖中出玉函看素書果有武丁
　姓名各出藥一粒與之因而得道一日謂
　弟曰七月七日牽牛詣織女吾被召還宫
　不得久留言訖而卒後葬太守使人發棺
　不復見尸但有青竹杖并舄而已
　神仙傳李少君嘗合丹丹未成謂武帝曰
　陛下不能絶奢侈逺聲色殺伐不止喜怒
　不除萬里有不歸之魂市朝有流血之鬼
　神丹大道未可得成也少君忽稱病是夕
　帝夢與少君俱上嵩山半道有使者乘龍
　持節從雲中下言太一請少君帝覺謂近
　臣曰少君將舍我去明日少君疾困帝自
　往視則已化矣帝曰故化去耳歛而失之
三洞羣仙録卷之七










三洞羣仙録卷之八筵八
　　　　正一道士陳葆光撰集
漆園傲吏煙波釣徒
　晉郭璞遊仙詩曰漆園有傲吏萊氏有逸
　妻注云莊子嘗爲漆園吏楚威王使厚幣
　迎許以爲相莊周笑謂楚使曰亟去無汗
　我漆園傲吏
　漁歌記憲宗求訪玄眞子漁歌李德裕爲
　潤州刺史乃獲之玄眞子張志和也自號
　煙波釣徒歌曰西塞山邊白鳥飛桃花流
　水鱖魚肥青箬笠緑蓑衣斜風細雨不須
　歸二曰釣漁父褐爲裘兩兩三三舴艋舟
　能縱棹慣乘流長江白浪不曾憂三曰霅
　溪灣裏釣魚翁舴艋爲家西復東江上雪
　浦邊風笑著荷衣不嘆窮四曰松江蟹舍
　主人歡菰飯蓴羹亦共飡楓葉落荻花乾
　醉拍漁舟不覺寒五曰青草湖中月正圓
　巴陵漁父棹歌蓮釣車子撅頭船樂在風
　波不用仙
蘇耽鶴櫃孫真牛車
　郴江集蘇仙君耽忽一日掃洒庭宇具衣
　冠若有所待俄見西北雲鶴翔集從空而
　下君乃入跪白母曰太上召補爲眞官儀
　衛已至不得終養言訖拜辭子母歔欷久
　之母曰汝去後使我何以存養君因留一
　櫃扃鏁甚固曰有所闕乏可扣櫃呼之所
　須即至愼勿開也自後母但有所闕叩櫃
　其物立至母一日心疑其櫃開視之有雙
　鶴飛去自後雖扣無復應矣
　抱朴子孫眞事帛和先生得其道一日告
　行先生將一符函與之云前有牛車迎汝
　即乘之所有供給行厨食之無疑切不可
　開函眞跪受以行前果有牛車來問曰君
　是孫道士乎帛君遣制相迎眞上車如飛
　每渡水不由橋梁酒食供給悉備一日弟
　子竊開只見畫牛車一乘即時不知所在
　眞後亦數與帛和乘車出入
彌明賦鼎陶白攜壺
　高道傳道士軒轅彌明往來衡湘間與劉
　師服友善彌明自衡山過太白知師服在
　京夜抵其居校書郎侯喜有詩名與師服
　擁爐說詩彌明在座貌甚陋喜視之蔑如
　也彌明因指爐中石鼎曰二子能賦此乎
　師服雖舊識不知其有文也劉先生吟曰
　巧匠斲山骨刳中事煎烹次侯曰直柄未
　當權塞口且吞聲彌明啞然笑曰子詩如
　是而已因高吟迭賦十餘韻彌明應之如
　響二子思竭不能續起謝曰尊師非世人
　能出也其輩伏矣
　廣記陶太白公每以採藥爲業一日攜壼
　拉友遊嵩山坐於林下聞松梢有笑語之
　聲仰視果有二人公曰君必神仙可能下
　降而共飲乎俄見一丈夫女子古服而下
　曰予乃秦之役夫也毛女乃秦之宫人與
　子同脫驪山之禍乃匿於此陶曰今遇眞
　仙金丹大藥可得聞乎曰予本凡人但能
　絶世食木實乃得凌虚不覺生之與死俗
　之與仙如何耳遂折松枝叩壼而歌曰餌
　柏身輕疊嶂間是非無意到人寰冠裳暫
　備論浮世一餉雲遊碧落間
子良青簡永叔丹書
　眞誥周子良陶隱居之弟子自幼温雅肅
　然高邁夭監中眞仙屢降其室曰周生修
　功積德可爲不負其志矣子良曰枉蒙上
　眞賜降欣懼交心無以自措司命君曰近
　往東華見子之名已上青簡保列保晨司
　矣
　青瑣歐陽永叔與梅聖俞遊嵩山醉望西
　峯崖上有丹書四大字云神清之洞永叔
　指示聖俞間無所見公乃不言洎乞身告
　世作詩曰四字丹書萬仞崖神清之洞鏁
　樓臺湮霞極目無人到鸞鶴今應待我來
　後數日公薨
元化湔腸黄眉洗髓
　後漢華陀字元化仙人也沛相陳珪舉孝
　廉太尉黄琬辟皆不就精於方藥處劑不
　過數種若疾發結於内針藥所不能及者
　乃先令以酒服麻沸散既醉無所覺因刳
　破腸背抽割積聚若在腸胃則斷截湔洗
　除去疾穢既而縫合傅以神膏四五日則
　愈一月之間皆平復
　漢武故事東方朔生三日而父母俱亡或
　得之而不知其姓以見時東方始明因以
　爲姓既長常空中獨語後遊鴻濛之澤有
　老母採桑自言朔母一黃眉翁至指朔曰
　此吾兒也吾却食服氣三千年一反骨洗
　髓二千年一剥皮伐毛吾生已三洗髓五
　伐毛矣
郝姑挑蔬許僕市米
　女仙傳郝姑祠在莫州莫縣西北俗傳云
　郝姑者字女君魏青龍中與鄰女於漚洟
　水邊挑蔬忽二青童至前曰東海公娶女
　君爲婦言訖敷連裀褥於水上行坐往來
　有若陸地童子侍側㳂流而下鄰女走告
　其家家人往看莫能得也女君遥語曰幸
　憑水仙願勿憂怖後立祠水際祠前忽生
　青白石一縱一橫闊可三尺高二尺餘有
　舊題云此姑夫上馬石至今存焉
　皇朝類苑洪州西山有許大夫婦出入山
　中相傳許旌陽僕也方與妻市米於西嶺
　及歸而許君已拔宅上昇矣許大有詩云
　自從明府歸仙後出入麈寰直至今不是
　藏名混時俗賣柴沽酒要安心許君乃授
　以地仙之術改姓干大至今人多見之
戲臣鼓吻狂士掩耳
　酉陽雜俎邢和璞嘗延一客鼔髯大笑吻
　角侵耳與邢劇談而去或問之曰上帝戲
　臣也
　神仙傳和州南門外見一繿縷狂士賣胡
　蘆子云一二年間甚有用處卒無人曉其
　理或時兩手掩耳急走言風水聲何太甚
　邪孩童隨之時人呼爲掩耳先生來年秋
　江水漲泛淹没數百家衆人皆見狂士在
　水上坐一大瓢兩手掩耳大呼風水聲何
　太甚泛江而去
北海掛冠南陽遺履
　後漢逸史逄萌字子廉北海都昌人也家
　貧給事縣爲亭長時尉行過亭萌候迎拜
　謁既而擲楯嘆曰大丈夫安能爲人役哉
　即解冠掛東都城門歸將家屬浮海客於
　遼東後之瑯琊勞山養志修道人皆化其
　德
　集仙傳漢南陽公主出降王咸屬王莽秉
　政公主夙慕清虚尚崇至道每追文景之
　爲理又知武帝之世累降神仙謂咸曰國
　祚如此非女子可以扶持但當自保恬和
　退身修道稍遠嚚競必可延生若碌碌隨
　時恐不可免於支離之患遂入華山結廬
　精思眞靈屢降道成乘雲飛昇而去但於
　嶺上遺朱履一雙前取之已化爲石因謂
　之公主峯
玉卿白兔吕公青蛇
　原化記王卿爲天師守丹竈竊發其封而
　窺一白兔躍出衆皆曰丹已去矣一道士
　化爲鶴飛去須臾擒兔來復投筩中
　青瑣賈師雄郎中有古鐵鑑甚寳之久欲
　淬磨有回處士言善磨鑑笥中取藥堆鑑
　上曰藥少頃歸取之既去久不至遣人詢
　其宿止乃在寺中題詩寺門上手内青蛇
　凌白日洞中仙果艶長春須知物外煙霞
　客不是塵中磨鏡人公視鑑上藥已飛去
　一㸃表裏光明又贈張洎云朝遊南越暮
　蒼梧袖裏青蛇膽氣粗三入岳陽人不識
　高吟飛過洞庭湖
錢真飛練女褒浣紗
　茅山記女眞錢氏二姊妹依止茅山隱陶
　居誦黃庭經積三十年一日吿别先生曰
　何之答曰上賔金闕先生以詩贈之云道
　士送仙客送到大茅東太華十萬里逺望
　杳冥鴻眞人答詩曰師住好師住勞師逺
　相送仙籍有仙名名在蓬萊洞即時飛練
　入洞及女弟至則洞已扃矣即今燕洞是
　也有紫菖蒲碧桃焉故田霖有詩云燕洞
　龍泓氣象清錢眞此處有遺靈仙兄去後
　師猶在女弟回時洞已扃雲片尚如披白
　練泉聲長似誦黃庭碧桃花發菖薄紫留
　與人間作畫屏
　仙傳拾遺褒女者漢中人也居瀘沔二水
　之間幼慕沖寂既笄因浣紗於水際雲雨
　晦冥若有所感而孕父母責之憂恚而疾
　臨終謂其母曰死後當以牛車載送西山
　之上即所願也言訖而終父母置之於車
　中未及駕牛而車自行踰漢濜二水横流
　而渡直上平原山嶺家人追之但見五雲
　如蓋天樂震空幢節導從其女昇天視車
　中空棺而已
張白飮酒樵青煎茶
　括異志張白字虚白自稱白雲子好沉靜
　博學能文兩舉不第每沉湎於酒會親喪
　乃泣曰禄以養親今親不逮干禄何爲遂
　辟穀養氣全神爲事因脫去儒服爲道士
　入𨞬中多行詬駡切中人微隱之事風雪
　苦寒必破冰深入水中安坐氣如蒸炊指
　顧之間悉以乾燥居常飲崔氏酒肆嘗題
　其壁云武陵溪畔崔家酒地上應無天上
　有南來道士飲一斗醉卧白雲深洞口其
　後解去
　脞說張志和有奴曰漁童婢曰樵青或問
　其故曰奴使捧釣取綸蘆中鼓枻婢使樵
　蘭薪桂竹裏煎茶
王老打麥張洎破瓜
　神仙傳王老房州宜君縣人也居於村野
　頗好道愛客一旦有繿縷道士造門王老
　與妻延禮之居月餘道士俄遍身惡瘡王
　老爲求醫看療益勤道士言不煩以凡藥
　但得美酒數斛浸之自愈王老乃爲造酒
　及熟道士命貯以大甕自加藥浸之遂入
　甕二日方出鬚鬢俱黑顔復少年肌若凝
　脂焉仍令王老飲之王老時方打麥與其
　妻子并打麥人共飲皆大醉道士亦飲云
　可上天去否於是祥風忽起綵雲如蒸全
　家人物雞犬一時飛去空中猶聞打麥之
　聲今宜君縣西有昇仙村存焉
　楊文公談苑張洎家居城外有一隱士乃
　吕仙翁姓名洎倒屣見之索紙筆八分書
　七言詩一章留與洎頗言將相鼎鼐之意
　其未句云功成當在破瓜年俗以破瓜字
　為二八洎果得六十八乃其讖也
巫山雲雨姑射冰雪
　集仙録雲華夫人王母第二十三女名瑶
　姬嘗遊東海還過江上有巫山焉峯嵓挺
　拔林壑幽麗巨石如壇留連久之時大禹
　理水駐於山下大風卒至崖谷振隕力不
　可制因與瑶姬相值拜而求助即敕侍女
　授禹策召鬼神因命其神助禹斬石疏波
　决塞道阨以存其流禹嘗詣之於崇巘顧
　眄之際化而為石或倏然飛騰散為輕雲
　或悠然而止聚為夕雨或為飛龍或為翔
　鶴千態萬狀不可親也其後楚大夫宋玉
　以其事言於襄王王不能訪其道要以求
　長生築臺於高唐之館作陽臺之宫以祀
　之宋玉作神女賦以寓情荒淫託辭穢蕪
　高真上仙豈可誣而降之也
　莊子藐姑射之山有神人居焉肌膚若冰
　雪婥約若處子不食五穀吸風飲露乘雲
　氣御飛龍而遊乎四海之外
元嘉六舉素卿三絶
　朝野僉載唐元嘉少聦俊左手畫圓右手
　畫方口誦經史目數羣羊兼成四十字詩
　一時而就足書一絶六事齊舉時號神仙
　童子
　實賔録五代蜀道士張素卿畫獻神仙十
　二軸歐陽炯為讃水部員外郎皇居寀八
　分題之號三絶
欒巴斬狸長房訶鼈
　神仙傳欒巴聞廬山廟有神與人語於帳
　中巴未到十數日廟中神不復作聲遂逃
　不知所在巴自行逐捕鬼乃化為書生到
　齊齊太守見其姿容妖麗又有才辯乃以
　女妻之生一男巴到齊謁太守聞卿有好
　女壻明於五經可得見否太守遂令壻出
　壻拒辭不出巴求之不已壻告婦曰今日
　出必死如之何女怪之巴知其不出乃以
　符付太守壻得符涕泣而去巴厲聲訶之
　為狸遂斬其頭子亦化狸并殺之矣
　又費長房為市掾遇壼公得道能治鬼汝
　南郡中常歲鬼怪每來時導從威儀如太
　守入府打鼓周行及去甚悲後長房詣府
　而正值此鬼長房厲聲呼使捉來鬼乃下
　車叩頭乞得自改長房呵曰不念温良無
　故導從唐突郡守復汝真形須臾成一大
　鼈長房令持符送與葛陂君流涕而去使
　人追視之至陂鼈死矣
雷劒衝斗堯查貫月
　晉書斗牛之間有紫氣雷焕曰寳劒之精
　上徹於天云在豫章豐城乃掘獄屋基入
　地四丈得石函中有雙劒一曰龍泉二曰
　太阿焕得劍送一與張華一自佩及華誅
　失劒所在及焕卒其子衆持劒行經延平
　津忽於腰下躍出墮水使人入水見兩龍
　盤合光照水而去焕曾云靈異之物終當
　化去果然
　仙傳拾遺堯登位三十年有巨查浮於西
　海查上有光夜明晝滅海人望其光乍大
　乍小若星月之出入矣查常浮繞四海十
　二年一周天周而復始名曰貫月查
張哥呼蝶初平叱羊
　散仙傳慶曆間有張九哥者在京師有道
　術燕王一日登樓上命呼之嘗賜以酒九
　哥曰某有小伎欲以悅王可乎王曰何伎
　也九哥曰借王帛一疋并金剪一柄王悉
　與之取羅碎剪為蜂蝶狀隨剪皆飛去莫
　知其數或集王衣或聚美人釵鐶上王驚
　顧大喜九哥曰恐失王之帛乃呼之一一
　皆來復為羅一端羅中間一缺似一蝶之
　痕乃一蝶為宫人所捕也王曰此一蝶可
　復歸乎曰不可也若隨呼而來即可既久
　即已亦留此為異也乃别去
　神仙傳黄初平家使牧羊有道士將入金
　華山不歸兄初起求之不得後於市中見
　一道士問之道士曰金華山下一牧羊小
　兒非是耶初起隨道士往見其弟問羊何
　在初平曰羊在山東起往視之但見白石
　初平叱之白石皆化為羊
順興辟戎進賢駡羗
　丹臺新録李順興年十一與道士籍一日
　有飛仙千數集空中神光照室命侍經仙
　郎開九色流霞之藴出經二卷以授之魏
　文帝嘗召入都城朝野欽信稱為李鍊師
　年三十八大統六年託疾告終葬日有姪
　遇於驪山道中謂曰若天子尚未忘我則
　可於此作吾像北向居之當為國家辟北
　戎之淫俗也姪還家方知已化遂以實奏
　遣使發視則空棺而已乃立祠於沙苑號
　李聖
　真誥王衍為晉武帝尚書令其女字進賢
　為愍懷太子妃洛陽陷劉曜石勒掠進賢
　渡孟津於河中欲妻之進賢駡曰我皇太
　子婦司徒公之女而胡羗小子敢干我乎
　言畢即投河中其侍婢名六出復言曰大
　既有之小亦宜然復投河中時遇嵩高女
　真韓西華出遊而愍之撫接二人遂獲内
　救外示死形體實密濟便將入嵩高山令
　在華陽宫洞中易遷之宫六出時年二十
　二三體貌亦整善有心節本姓田漁陽人
　魏故浚儀令田諷之孫諷曾有陰德之行
　以及六出耳
孟欽風旋丘林雲翔
　晉逸史孟欽得左慈劉根之法百姓歸向
　之時符堅惡其惑衆欲誅之俄而欽至堅
　留之飲酒酣令左右執之欽化為旋風而
　去有告在城東忽前溪水不能渡
　真誥范丘林在華陽宫為保命丞善長嘯
　如百鳥之雜鳴或如風激衆林或如伐鼓
　之音須臾雲翔其上衝氣動林
休復妓侮徐姑僧僵
　仙傳拾遺陳休復者號陳七子嘗於巴南
　太守筵中為酒妓所侮休復笑視其面須
　臾妓者髯長數尺泣訴於守守為祈謝休
　復呪一柸酒使飲之良久如舊
　廣記徐仙姑者北齊僕射徐之才之女也
　年數百歲狀貌常如二十四五歲善禁呪
　之術名山勝景無不周遊多宿巖麓之中
　寓止僧院忽為豪僧數輩微辭巧言侮之
　姑駡之羣僧激怒色愈悖姑笑曰我女子
　也而能棄家雲水不避蛟龍虎狼豈懼汝
　鼠輩乎姑即解衣而卧遽徹其燭僧喜以
　為得志洎明姑理策出山諸僧一夕皆僵
　立尸坐口不能言姑去數里僧乃如故
　淮南八公田谷十老
　神仙傳淮南王劉安折節下士有八公者
　詣其門門吏曰王上欲延壽命以期長生
　不老之道今公皆老矣公曰若王必欲見
　少年謂之有道謹以少矣言訖皆化為童
　子色如桃花
　高導傳法師嚴達字道通幼有方外志與
　王延蘇道標程法明周化生王真微史道
　樂于長文張法成伏道崇等十人以道術
　相忌同於出處世號十老
趙昇取桃田師降棗
　神仙傳漢天師將諸弟子登雲臺絶巖之
　上下有桃一株如人臂傍生石壁下臨不
　測之淵桃大有實天師謂諸弟子曰有人
　能得此桃實當告以道要於時伏而窺者
　二百餘人股戰流汗無敢久臨視者莫不
　却退而還謝不能得昇乃從上投擲木上
　足不蹉跌取桃實滿懷天師乃分賜諸弟
　子後授以至道白日上昇
　高道傳田法師者名仕文古郎人也授三
　洞經法服餌鍊氣齋戒修奉未嘗少輟每
　與人祈福及救疾無不通感即獲平愈陳
　綱嘗請作醮忽神降棗數顆在壇食之則
　非人間所有者
夢昌戴花子韋被草
　郡閣雅談伊夢昌不知何許人因夢兩日
　遂立其名唐末不仕披羽褐遊山水散逸
　愛載花又青瑣後集夢昌嘗題攸縣司空
　觀仙壇云唯有青松空弄日更無雲鶴暗
　迷人題黄蜀葵云露凝金盞滴殘酒檀㸃
　佳人噴異香夢昌後尸解人發其棺無尸
　太平廣記宋景公之世有善星文者許以
　上大夫之位處層樓延閣之上以望氣象
　設以珍食施以寳衣忽有野人被草負笈
　叩門而進請見景公公延之崇堂語則及
　未來之兆及已往之事萬不失一夜則觀
　星氣晝則執筭披圖不服寳衣不甘奇食
　景公謝曰今國喪亂微君何以輔之曰德
　之不均亂將及矣修德以來人則天降之
　祥人美其化景公稱善遂賜姓曰子名之
　韋即子韋也
萬傳八音韋贈三寳
　仙傳拾遺萬寳常者不知何許人也幼達
　音律因於郊中遇十許人車服鮮麗麾幢
　森列召之曰上帝以子天授音律之性將
　傳八音於季世故將壞之樂然正始之音
　子未備知也命坐乃教以歷代之樂治亂
　之音靡不周述寳常畢記之由是羣仙凌
　空而去寳常自此人間之樂無不精究
　神仙感應傳韋弇字景昭因下第遊蜀至
　鄭氏園亭見仙子數十左右侍衛華裙麗
　服非世所覩謂曰予有新曲名曰紫雲今
　天子奉尚神仙之道吾欲以此樂授與吾
　子而貢於聖唐之君以此相託可乎弇曰
　某儒生耳素非知音固不可為也美人曰
　既不能余當寓夢以授於天子也然子已
　至此亦道分使然願以三寳為贈其售之
　可以畢世而富命侍者出一杯謂之碧瑶
　杯又出一枕似玉而粟其紋又出一紫玉
　函皆光彩瑩徹俱受於弇拜而謝之即别
　去回顧失向亭臺矣
叔隱仙伯周顗鬼官
　丹臺新録秦叔隱今在華山為仙伯
　真誥周顗為鬼官司帥注云周顗字伯仁
　汝南安城人仕晉過江位至尚書僕射元
　帝永昌元年王敦南下遣收於石頭南門
　被害年五十四歲追贈光禄開府謚康侯
賈躭偷書神通竊丹
　逸史賈躭一日令徤卒入枯井中取文書
　果得數軸皆道書也遂遣十餘人寫纔畢
　有道士突入呼賈公姓名叫駡曰爭敢偷
　書躭遜謝道士復持去
　高道傳輔神通幼孤貧為人牧牛以自給
　每於牧所見一道士往來久而稔熟謂神
　通曰能為弟子乎曰可乃引入水汝宜隨
　之無憚既入見所居嚴潔有藥囊丹竈使
　神通看火兼教黄白術經三年神通輙思
　人間會道士出乃竊丹别貯之既歸問丹
　所在則隱而不言道士嘆息曰吾本與汝
　道要今若是曷足授教雖備解諸法然無
　益長生遂引去
廖冲鶴骨平阿玉顔
　實賔録唐蔣防為連州静福山廖先生碑
　曰沖先生名也清靈先生字也静福先生
　家也先生之名玉堂金簡之名矣先生之
　家紅霞外景之家矣至於鶴骨松貌味淳
　含虛寓形人間天地無累與夫扶桑公陶
　隱居張天師為師友矣
　神仙傳劉平阿不示名字漢末為九江平
　阿長因以為號行醫救人見人之病如己
　之病後遇神人授以隱存之道服日月精
　氣居主臺館其顔色如玉
守真三劒楊寳四環
　翊聖傳建隆初黑殺降謂張守真曰汝乃
　貞潔之士可以驅邪吾先授汝劒法為民
　除妖然劒法有三以銅鐵煅為利刃吾目
　一視便可用之有疾者但揮之邪氣自釋
　地祇作孽水族生妖以上劒治之山澤怪
　異以中劒治之魍魎害人以下劒治之
　續齊諧志楊寳見一黄雀為鴟所搏寳取
　置梁上啖以黄花毛羽成朝去暮來夜有
　黄衣童子曰我王母使者昔使蓬萊為鴟
　所搏承君見救以四環與寳曰令君子孫
　潔白位登三公事如此環寳生震四世名
　公
三洞羣仙録卷之八















三洞羣仙録卷之九筵九
　　　　正一道士陳葆光撰集
赤脚仙人黄髮老叟
　括異志樂學士史景德末為西京留臺御
　史嘗夢一人具冠服稱帝命來召俄見宫
　闕壯麗因問使者云此帝所也既升陛見
　帝謂曰而主求嗣吾為擇之少選一人至
　帝曰中原求嗣汝往勿辭頓首求免者再
　三帝曰往哉遂唯而去傍拱立者曰此南
　嶽赤脚李仙人也嘗酣於酒明年果生仁
　宗皇帝
　拾遺記李聃衰周之末居反景日室之山
　與世人絶跡惟有黄髮老叟五人或乘鴻
　鶴或衣羽毛耳出於頂瞳子皆方面色玉
　潔手握青筠之杖與聃共談天地之數及
　聃退迹柱下史求天下服道之術四海名
　士莫不爭至五老即五方之精也
景唐玉案明星石臼
　稽神録崔景唐汝陰人有道士自言姓梅
　來訪崔崔客之數月景唐市得玉案將之
　壽春以獻節度使高審思為梅曰先生但
　居此吾將詣壽春旬日而還使兒姪輩奉
　事無所憂也梅曰予乃壽春人也將北訪
　一親知亦將還矣君其先往也久居于此
　思有以奉報君家有水銀乎曰有即以十
　兩奉之梅乃置鼎中以火煉之少頃即成
　銀矣謂景唐曰贈此為路粮君至壽春可
　於城東訪吾家也由是别去崔後至城東
　求訪梅氏數日不得村人皆曰此中無姓
　梅為道士者唯淮南王廟中有梅真人像
　得非此耶如其言訪之果梅真君矣自後
　不復遇
　集仙録明星玉女者居華山服玉漿白日
　昇天山頂石龜其廣數畝高三仞有五石
　臼號曰玉女洗頭盆其中水色碧渌澄徹
　雨不加溢旱不减耗祠内有玉石馬一匹
　焉
何姑故人李昇舊友
　摭遺洪州袁夏秀才侍親過永州因見何
　仙姑曰吾郷有故人亭永亦有之此是則
　彼非此非則彼是幸仙决之也仙曰此亭
　名因選詩而得之也選詩曰洞庭值歸客
　瀟湘逢故人夫洞庭之水與瀟湘之流一
　源耳今永之境湘水出其左瀟水會其右
　以二水所出故為永字今永剏此亭得其
　實也彼則非也因贈詩曰全永從來稱舊
　郡瀟湘源上搆軒新門前自古有流水亭
　上如今無故人風細日斜南楚晚鳥啼花
　落浙東春因君問我昔時事江左亭名不
　是真
　集仙傳李昇字雲舉有煉氣養形之術元
　稹廉察浙東白居易出牧錢塘以昇舊友
　皆慕昇之文學道術邀致於賓席問昇云
　當太平何不就榮禄而為布衣先生徐吟
　曰生在儒家偶太平玄纁重滯布衣輕安
　能世路趨名利臣事玉皇歸上清
成子蛇噬陳純鶴嘔
　真誥昔閭成子少好長生學道四十餘年
　後入荆山中積七十餘歲為荆山山神所
　試成子謂是真人拜而求道而為大蛇所
　噬殆至於死賴悟之速而存太上想七星
　以却之因而得免
　青瑣陳純至桃源愛其溪山秀絶裹糧沿
　溪尋勝凡九日至萬仞絶壁下夜聞壁間
　人語純糧盡困卧忽聞美香有巨花十餘
　片流出因取食之復見青衣採蘋岸下乃
　詰之曰此即三源夫人之地中秋夕三仙
　將會於此俄三夫人邀入見碧䆫朱户非
　世所有宴會樂作與純酬唱極洽仍戒曰
　君愼無往南軒純潜往軒中見案間有一
　玉笛試取吹之忽見故郷人物山川儼然
　妻兒聚會笑語久之不見純不覺嘔一卵
　墮地化鶴飛去仙責曰不聽吾戒莫非命
　也後三十年復當來此乃以舟送純歸
四明賔友九宫仙嬪
　真誥魏武帝為北君太傅孫策漢高祖晉
　武帝荀彧為四明賓友
　女仙傳帝高辛時蜀地未立君長無所統
　攝遞相吞噬蠶女之父為鄰所掠唯所乘
　馬猶在女念其父殆廢飲食其母慰撫之
　因誓於衆曰有得父還者以此女妻之然
　無能得父歸者一旦其馬絶絆而去載其
　父歸自此馬嘶鳴不肯飲嚙父曰誓於人
　馬配人而偶非類可乎父怒射殺之曝其
　皮於庭女過其皮忽起卷女飛去旬日皮
　復棲於桑女化為蠶食桑吐絲成繭衣被
　人間父母念之不已忽見蠶女乘雲駕此
　馬自天而下謂父母曰太上以我孝授以
　九宫仙嬪無復憂念也沖雲而去蜀之風
　俗宫觀皆塑女子披以馬皮謂之馬頭娘
　子以祈蠶桑焉
鬱夷金霧蒼梧珠塵
　拾遺記蓬菜東有鬱夷國時有金霧常浮
　轉低昂有如山架樓室常向明以開户牖
　及霧滅歇户皆向北又岱輿山南平沙千
　里色如金若粉屑靡靡常流鳥獸行則没
　足風吹沙起如霧亦名金霧
　又舜時有鳥如雀自丹洲而來吐五色之
　氣氤氲如雲名曰憑霄雀能羣飛銜青沙
　珠輕細風吹塵起名曰珠塵今蒼梧之外
　山人採藥時得青石圓結如珠服之不死
　帶之身輕故仙人方因遊南嶽七言賛曰
　珠塵圓静輕且明有道服之得長生
馬明救病峭嵓拯貧
　列仙傳馬明生者少為縣吏為賊所殺垂
　死遇神人以藥救之即活方知長生之術
　有驗遂隨之負藥笈至廬山以受道要馬
　明自後周遊天下勞苦辛勤願合藥以救
　人病不願昇天每居人間人多不知其神
　仙也
　高道傳譚峭岩者茅山道士寳曆中遊天
　台江浙間貌如二十許人人亦不知其有
　道務以陰功救物常遺金於塗以拯貧乏
　或報之殊不認問其故則曰陰真君化土
　為金以賑不足吾恨未能且無用之物以
　遺人亦何怪久而知其有神丹化金
于章剪祟元澤笞神
　高道傳法師于章字長文開皇間受黄化
　丈人太極真公六十甲子及五帝五嶽符
　印凡百三十六首並論天地原流符之本
　末置壇法式乃録受符日月及真仙誥訣
　次第記之由是知師通冥之心與日俱進
　故除妖剪祟其神變不可量而流俗霑惠
　日益多矣
　又左元澤温州青障觀有土地里人常以
　血食祀之苟祀之不至則為祟元澤以杖
　笞神背三下翌日有大狸死於庭背有杖
　痕者三里人復夢神告曰託附吾者為仙
　官杖死愼勿以血食祭我也
禹鈞五枝季卿一葉
　竇諫議録竇禹鈞嘗夢祖考告以無子及
　壽數不永後十年復夢其祖考告之曰汝
　三十年前實無子分又壽促我私告汝今
　汝自數年以來名掛天曹陰府以汝有陰
　德延筭三紀賜五子皆榮顯仍以福壽而
　終死後當留洞天充真人位故馮道贈禹
　道鈞詩曰燕山竇十郎教子以義方靈椿
　一株老仙桂五枝芳蓋謂此也
　仙傳拾遺陳季卿因遊長安青龍僧舍會
　一老翁與季卿擁鑪以坐見壁上有寰海
　華夷圖季卿嘆曰十年辭家辛苦萬里何
　由泳淮泛洛至于家山耶翁笑曰此不難
　致命侍童折堦前一竹葉置於圖中渭水
　之上注目於此舟可如向來之願矣季卿
　瞪目覺渭水波動竹葉已成巨舟恍然舟
　泛遂及於家見兄弟妻子忻喜迎拜復辭
　家登舟至渭濱欻然如夢坐在畫圖之前
　仙翁擁鑪如舊季卿謝之因問翁姓名翁
　曰吾不欲姓名示於人間但居終南山已
　七百年矣子有道骨故相值爾
馮俊負囊王遥擔篋
　原化記廣陵馮俊以傭賃資生常遇一道
　士於市買藥置一囊可重百餘斤售俊負
　之至六合乃登小舟頃之忽抵廬山星子
　灣也見平湖渺然山嶺疊秀道士上岸行
　約五六里至一山下有大石方數丈道士
　以石扣之石遂開有二小童出於石間洞
　中有數道士奕棊戲笑道士曰擔人甚飢
　乃與胡麻飯食之謂俊曰勞汝遠來授與
　錢一千文俊辭歸乃指一石若虎形狀令
　俊乘之道士鞭石其去如飛不覺已在廣
　陵門外比至家昏暝方始舉燭解腰下皆
　金錢也
　神仙傳王遥遇雨使弟子以九節杖擔篋
　不沾濕
盧生叱賊劉馮止劫
　酉陽雜爼盧生者因到復州與數人閑行
　途遇六七人盛服俱帶酒氣逆鼻盧生忽
　叱之曰汝等所為不悛性命無幾其人悉
　羅拜塵中俯伏聽命其侣訝之盧曰此輩
　劫江賊也其異如此
　神仙傳劉馮者沛人也有軍功學道時長
　安諸賈客隨馮行雜貨萬金忽山中逢劫
　賊數百人仗白刃張弓四面馮語賊曰汝
　輩居官食禄我夫佃婦織云何斷道危人
　利己於是賊愈怒馮大聲曰天兵先打賊
　一時反手自縛口中血出欲死餘者尚能
　語乃乞活改惡為善馮曰本欲盡殺汝馮
　敕天兵放賊皆立起也
野夫一柺子芝二榼
　冷齋液話劉野夫跛足拄一柺每歲必至
　洛中看花為人談噱有味嘗作長短句曰
　跛子年來形容何似儼然一部髭鬚世間
　許大柺上有工夫選甚南州北縣逢著處
　酒滿葫蘆醺醺醉不知來日何處度朝晡
　洛陽花看了歸來帝里一事全無與瓠羮
　餺飥再作門徒驀地思量下水輕船上蘆
　蓆横鋪呵呵笑睢陽門外有箇好西湖
　神仙感遇傳王子芝字仙苗常遊京洛間
　蒲帥瑯琊公重盈作鎭之初年仙苗居於
　紫極宫王待之甚厚又聞其嗜酒日以二
　榼餉之仙苗自云是河南緱氏族狀貌常
　如四十許人好養氣然莫知其甲子也
李釣不餌陶琴無絃
　高道傳道士李道盛與鄭遨羅隱之為友
　遨種田隱之貨藥以自給道盛有釣魚術
　釣而不餌又能化石為金遨嘗驗之信而
　不求俱好酒能詩善弈棊長嘯有大瓢云
　可辟寒暑置酒於其中經時味不壞日攜
　就花木水石間一觴一詠嘗因酒酣聯句
　鄭曰一壼天上有名物兩箇世間無事人
　羅曰醉却隱之雲叟後不知何物是天真
　晉隱逸傳陶潜字元亮性不解音唯蓄無
　弦琴一張每因朋酒之會則撫而和之但
　識琴中趣何勞弦上聲
炎皇鑚火封子隨煙
　仙傳拾遺燕昭王即位好神仙之道仙人
　甘需事之王行道既久谷將子乘虛而集
　告於王曰西王母將降觀爾之所修示爾
　以靈元之要後一年王母果至與王游燧
　林之下說炎皇鑚火之術燃緑桂膏以照
　夜忽有飛蛾𠾑火集王之宫得員丘沙珠
　結而為珮登握日之臺得神鳥所𠾑洞光
　之珠以消煩暑自是王母三降於燕宫而
　昭王徇於攻取不能遵甘需澄清之旨王
　母亦不復至
　列仙傳甯封子者黄帝時人也世傳為黄
　帝陶正有人過之為其掌火能出入五色
　煙久則以教封子封子積火自燒而隨煙
　氣上下
伯仁西補庚生東遷
　真誥定録君云近見周伯仁補為西明公
　中都護中都護如世間太傅之官也
　又庾生者晉庾亮太尉也大帝補為吴越
　鬼神之司王事靡盬斯亦勞矣元子云庾
　生今遷為東海侯
昌齡策杖世雲乘船
　西清詩話頴陽石唐山一峯雄秀上有石
　室即邢和璞筭心處也治平中許昌齡安
　世蚤得神仙術策杖來居天下傾焉後遊
　太清宫時歐陽文忠公守亳社公生平不
　道釋聞之邀致州舍與語豁然有悟贈之
　詩云緑髮青瞳瘦骨輕飄然乘鶴去吹笙
　郡齋坐覺風生竹疑是孫登長嘯聲公又
　嘗書昌齡南莊相對北莊居更卜深山十
　里餘幽徑每尋樵徑上真情還與世情踈
　雲山犬吠流星過天外雞鳴曉日初昨日
　有人相問訊旋將落葉寫回書讀此想見
　其人矣
　西山記吴猛字世雲嘗乘鐵船於廬山之
　頂俄有赤龍負之而遊於海
越溪道士少室仙伯
　摭遺秦川城北山絶頂之上有隗囂宫宫
　之壯麗莫得狀之門限皆琢青玉為之瑩
　徹如瑠璃蜀中道士云古仙人有詩在限
　下土際求之果爾其詩曰越溪道士人不
　識上天下天鶴一隻洞門深鎖玉䆫寒滴
　露研硃㸃周易
　王氏神仙傳王仙君以天復初自上黨雲
　遊經北邙緱氏入嵩山放志林谷迷其所
　之歲餘門人道士與其弟姪自壺關大行
　南遊嵩少歷問所經宫觀物色求之乃於
　嵩山西北絶崖中見之仙君端居嚴竇之
　内宴坐凝然門人等皆炷香瞻禮不忍捨
　去君曰太上以我夙有微功召為少室仙
　伯仙凡路隔勿復悲戀言訖騰空而去
畢靈引艘仙柯拔宅
　晉史畢靈建昌人也性少言與小人羣居
　多見侵辱而無愠色邑里號之癡時順陽
　樊長賓為建昌令發百姓作官船於建城
　山中船成當下水以二百人引一艘不能
　動方請益人靈曰此以過足但部分未至
　耳靈請自牽之惟用數人而去如流衆大
　驚怪咸稱其神
　北夢瑣言唐儀鳳中青城縣横源翠圍山
　下有民王仙柯服道士所遺靈丹拔宅上
　昇已具仙傳拾遺
瞿生捶遁羅郁罪謫
　廣記道士瞿生被師捶急遁入一室穴中
　頃時持一棋子出曰適遇秦人下棊留飲
　此棊子乃秦之物也師視棊子狀如小龜
　光潤如玉
　真誥萼緑華女仙之真也於晉昇平間降
　于羊權之家云我本九嶷山得道神仙羅
　郁是也以罪謫暫降混濁之世以償其過
　乃謂權曰無思無慮無貪無求無事無為
　行人所不能行學人所不能學恬淡苦勤
　内行故我行之已九百年矣今授汝以尸
　解之訣權亦得道今在湘山不出
千韶天書王褒神策
　續仙傳葉千韶事西山道士學十二真君
　之術隱居深山遇神將帶劒佩龍虎符有
　黄衣緑衣二人執簿書前拜曰天命授君
　此簿神將吏兵充備役使以救世人千韶
　授天書閱之若人間之兵籍也有事呼召
　即至自後凡有邪崇聞千韶之名自愈得
　符者終身不病人皆以為神
　王氏神仙傳王褒入華山一夕忽聞簫鼓
　之音千乘萬騎浮空而下見一神人曰吾
　乃太極真人聞子劬勞山林未該真要良
　可愍也後命郭靈蓋授君神策玉璽拜為
　清虛真人理小有洞天事
自東擊虺趙昱斬蛟
　傳奇韋自東遇一道士曰吾合龍虎丹信
　宿將成多有妖魔須得勇夫烈士仗劒攔
　截藥成當分惠自東從道士之高峰石洞
　燒丹之室道士曰五更初仗劒立洞門見
　精怪擊之無懼也俄有巨虺來自東以劒
　擊之而去
　異人録趙昱從道士李珏隱青城山隨煬
　帝知其賢起為嘉州太守時犍為潭中有
　老蛟為害昱涖政五月没舟船七百艘昱
　大怒率甲士千人夾江鼓噪聲振天地昱
　持刀没水有頃江水盡赤石崖傾吼如雷
　昱左手執蛟頭右手持刀奮波而出
韋見斷筆曹視束茆
　廣記唐西川採訪使韋行武有姪曰子威
　有部卒丁約者執役於部下一日别去不
　可留曰五十年近京相見子威自後尋訪
　絶亡蹤跡子威後調官道由驪山旅舍聞
　通衢諠甚出視之則兵仗嚴衛桎梏纍纍
　其中一人乃約也子威驚認之際丁笑密
　謂威曰尚記臨邛别否一瞬五十年矣威
　問何為而致此耶約曰吾言之久矣何逃
　哉威問所須云須筆威搜囊中以進臨刑
　之日之威往觀丁亦目子威微笑及揮刃
　之際子威獨見斷筆霜鋒倏及之次而丁
　囚已躍出謂威曰自此遐遁矣勉於奉道
　猶隔兩塵當候於崑崙石室言訖而去道
　謂之塵釋謂之劫俗謂之世也
　丹臺新録左慈字元放能變化術曹操求
　之不與曹公欲殺之徧令逐捕人見慈即
　當殺之數日或有見慈者輙便就斬持其
　頭以白曹公公大喜就視之乃一束茆耳
左蛟蹙縮陳虎咆哮
　高道傳左元澤居一巖室左右有大竹十
　本前池於曲渚中有碧芙蓉數十朶文禽
　數十隻類鸂鶒遊泳其間嘉其趣因宿室
　中至夜有物環其身既覺唯瞑目坐忽達
　旦方解去視其布褐唯聞腥涎是夕復坐
　室中布綱步以伺之果一物自池出長數
　丈兩目光射人若蛟螭狀甫巖呵喻徐而
　蹙縮入池因戒曰後學輩無術愼勿獨棲
　巖穴也
　又正懿先生姓陳名寳熾誦大洞經通感
　故珍禽異獸常來侍衛每朝老子祠及八
　節投龍簡則白虎馴繞左右導從往來人
　或有惡意則咆哮震奮觸觀左之槐使彼
　惡者驚畏自匿因號曰考虎木
公昉遺鼠忠恕稱猫
　仙傳拾遺唐公昉師李八百得其神丹遂
　舉家拔宅昇天雞犬皆去唯鼠空中自墮
　腸出一月三易其腸今山下有拖腸鼠束
　廣微所謂唐鼠也
　志林郭恕字忠恕周廣順中為周易博士
　貶乾州司户秩滿遂不復仕多遊岐雍京
　洛間縱酒逢人無貴賤常口稱猫遇山水
　佳處輒絶糧不食盛夏曝日中體不沾汗
　窮冬大寒鑿河冰而浴傍冰皆釋復卒葬
　於道傍及改葬視之空空如蟬蛻焉
趙熙救惠董奉活燮
　真誥趙熙漢時為幽州刺史能濟貧人於
　河中救王惠等於誅族數十事其身得詣
　朱陵而子孫並在洞天中
　神仙傳董奉字君異時杜燮為交州刺史
　得毒病死三日奉時在南方往以三圓藥
　納口中食頃燮開目動手足顔色遺故半
　日能起坐遂活人問其故曰初見赤衣吏
　追云董真君有命遂得回耳
邠公觀像曹王出獵
　廣記杜邠公悰幼時嘗至昭應縣與羣兒
　戲於野外有一道士獨呼悰以手摩挲曰
　郎君勤讀書勿與諸兒戲指其觀曰吾居
　此頗能相訪否既去悰即詣之見荒村古
　觀巋然一殿存焉内有老君像初道士半
　面紫黑色至是詳觀頗類向者所見之道
　士也乃半面為漏雨所淋也
　原化記唐曹王貶衡州時有張山人伎術
　之士也王嘗出獵得鹿十頭圍已合失之
　不知其處召山人問之山人曰此是術者
　所隱耳遂索水以術禁之俄於水中見一
　道士長纔及寸負囊杖而行王問山人曰
　可追否曰可王令追之道士笑而來王問
　鹿何在道士曰向見鹿即死故哀而隱之
　今在山側王遣人視之皆隱於小坡而不
　動王笑而遣之
童子回舟老翁負笈
　稽神録婺源公山二洞有穴如井咸通末
　有鄭道士以繩縋下百餘丈傍有光往視
　之路窮阻水隔岸有花木二道士對棊使
　一童子刺舟而至問欲渡否答曰當還童
　子回舟而去鄭復縋而出明日井中有石
　筍塞其口自是無入者
　幽怪録侯遹劒門外見四黄石大如斗收
　之皆化為金遹貨財百萬市美妾百餘人
　大第良田甚多忽一老翁負笈曰吾來求
　君償債將我金去不記憶乎盡取遹伎妄
　投於笈亦不覺窄須臾已失所在後數年
　見老翁擕伎行問之皆笑不言逼之又失
　所在
子陽桃皮田鸞柏葉
　真誥黄子陽魏人也少知長生之妙入博
　落山中學道九十餘年但食桃皮飲石中
　黄水後遇司馬季主遂得度世
　廣記田鸞入華山遇異人指柏木示之曰
　此長生藥也何求於遠鸞歸服柏葉數年
　自覺身輕一夕夢神仙持節相引入洞衆
　仙皆曰服柏仙人來勒名上清玉策金字
　復告之曰爾且止於人間候有位即召遂
　悟自後隱於嵩陽百二十三歲少容

三洞羣仙録卷之九


















三洞羣仙録卷之十筵十
　　　　正一道士陳葆光撰集
郭無四壁劉有二囷
　真境録郭文字文舉嘗於華陰山石室中
　得神虎内真紫元丹章值晉室衰乃負笈
　入餘杭大滌山伐木倚林苫覆為舍不置
　四壁葛裘鹿巾區種菽麥及採箬以貿鹽
　酪或餘食即施貧者乾符中封靈曜真君
　山中遺跡甚多
　晉逸史劉驎之字子驥少尚質素虛退寡
　欲不修儀操人莫知之好遊山澤志在遯
　逸嘗採藥至衡山深入忘返見有一澗水
　水南有二石囷一囷閉一囷開深廣不得
　過欲還失道遇伐薪人問徑僅得還家或
　說囷中皆仙靈方藥諸雜物驎之欲更尋
　索終不知處也
孝成束帶自然綸巾
　丹臺新録梁諶字孝成諶好樂仙道年十
　七為道士即持齋誦經廣建功德濟諸苦
　厄視地而履恐傷含氣有鳥獸當衢每下
　路避之見人卑恭泊然虛静一旦謂弟子
　王子年曰吾屬良友待我於南津當往彼
　爾可知之乃束帶南出子年隨之惟覺雲
　氣鬱鬱紘覆林谷良久諶忽踊身騰雲倏
　已不見遥聞鼓吹之音而已
　本朝蒙求趙自然太平州人夢一人綸巾
　素袍鬚髮斑白自云姓陰引之登山曰汝
　有道氣教以辟穀法乃出青柏枝令啗夢
　中食之及覺遂不食
青巾佳客白衣老人
　神仙傳陳希夷先生一日謂門人賈昇曰
　今日有佳客至速報少頃一人衣褐青巾
　扣門賈走報其人已行賈逐之見一老人
　衣鹿皮賈問前老人去遠否老人曰此是
　神仙李八百動則八百里而鹿皮老人亦
　不見先生曰老人者乃太清得道白鹿先
　生也今既不見鹿皮者又去吾不可久留
　乃返真
　漢武傳武帝出遊岱山遇一白衣老人耳
　聳於頂髮垂於肩頭有數尺之光帝異而
　問之老人曰予聞嵩山有菖蒲一寸九節
　服之長生遂不見帝曰此乃岳神也時王
　興聞之服菖蒲得仙
酆丹一斗翁藥千緡
　續仙傳處州松陽乃張天師修真之所酆
　去奢慕前人之迹結菴以居朝夕焚修山
　南有一巨石嘗坐其上感神人告之曰天
　師丹劒在此石下可以取之師曰此石天
　設非人力可加神人曰勤修不怠丹劒可
　致師如其言不三年神人送丹一斗劒一
　口師後施丹治病功成上昇
　又賣藥翁莫知其姓名常提一大葫蘆賣
　藥人以疾苦求藥得錢不得錢悉與之無
　不神驗或戲問之有大還丹否曰有一粒
　厥直千緡人皆笑之以為風狂後於長安
　賣藥抖擻其葫蘆已空只餘一粒安於掌
　中曰百年賣藥無一人買者深可哀哉今
　當自喫藥方入口足下五色雲生騰空而
　去
銅牌誌鹿金盆射鵲
　高道傳明皇狩于咸陽獲大鹿命庖人欲
　烹之張果奏曰此仙鹿也已滿千歲昔漢
　武元狩五年臣曾侍從畋之于上林獲此
　鹿乃放之時以銅牌誌於左角遂命驗之
　果然有銅牌二寸許但文字彫喑耳
　又軒轅集宣宗嘗召入問長生可致乎集
　曰絶聲色薄滋味哀樂一致德施無偏自
　然與天地合德日月齊明雖堯舜禹湯之
　道自可致況長生久視乎及退又以金盆
　覆白鵲試之時集方休於館謂中人曰皇
　帝安能更令老夫射覆乎中人不諭其意
　上復令速至集纔及玉陛謂上曰盆下白
　鵲宜放之上大笑
李明合丹伯真採藥
　茅山記李明長官避世不仕隱句曲鬱岡
　山合丹丹成而昇玄洲除大卿之任至今
　舊迹壇井存焉
　真誥姜伯真入猛山中行道採藥奄遇仙
　人令伯真平倚日中其影偏仙人曰子知
　道之貴而篤志學之不知不正之為失君
　欲使心正常以日出時錯手著兩肩上以
　日當心覺腹煖則心正矣常行之為佳
葛氏蛟帳女媧雲幕
　徂異志九夷山樵者婦諸葛氏感時疾數
　日起白舅姑曰新婦不唯疾平復且得仙
　矣俄出門乘雲而去又數日復回云天上
　樓觀皆碧玉碾成䆫户悉以珠密綴蛟絲
　帳幔五色相照行空明中燃不死之香我
　今暫來相看俄有五色車駕雙龍力士御
　之女童為從婦乘之冉冉而去
　事始云女媧氏作雲幕又煉五色石以補
　天
劉安雞犬静之龜鶴
　續仙傳劉安即漢高祖之孫也安好神仙
　煉大丹丹成乃去時人傳云安臨去時有
　餘藥在器内置於庭中雞犬舐啄盡得昇
　天故人云雞鳴天上犬吠雲中
　列仙傳蕭静之絶粒學道一日掘地得一
　物似人手即時食之遇一畢人告之曰子
　必餌仙藥矣子所食者肉芝也得肉芝食
　者壽齊龜鶴宜隱山林以期至道遂遁去
德休霹靂王興雲車
　神仙傳曹德休自言從東海青嶼山來遊
　於江西人見之三十餘年顔貌不改有疾
　者以符藥救之無不愈有一女年二十餘
　將聘於人忽有邪物所魅百方治之益甚
　其父詣德休具陳病狀德休曰汝家居近
　山溪有潭穴汝女春月閑步溪側為蛟所
　窺以拘攝精魂入其穴矣可將吾一符投
　於潭中少頃有驗投符後忽見潭水翻涌
　水中霹靂聲須臾有一物浮出長二丈餘
　形如烏蛇頭若大杓已劈死矣女病亦尋
　愈
　王氏神仙傳王興蜀人昔為蒲江主簿而
　境有靈迹興喜之遂去官隱於山中九年
　忽見洞中瓊花吐艷金蟾跳躍遂入洞中
　得仙丹服之即時乗雲車上昇今人以洞
　號主簿治自此始也
浮胡白豹雷公黄蛇
　神仙傳施存真人號浮胡先生師黄蘆子
　得三皇内文驅策虎豹之術隱衡嶽石室
　山每跨白豹出入晉元康間白日騰昇
　廣異記武勝之嘗於江灘見雷公逐一黄
　蛇或以石投之鏗然有聲雷公飛去得一
　銅劒有文云許旌陽真君斬蛟第三劒
無競懷果孫鍾設瓜
　青瑣李無競入都調官至朱遷鎭有匃者
　喧爭於路一嫗曰我終身乞匃聚得少金
　此子貸去不償無競取金如所逋數與匃
　者謝曰吾實逋其錢君行路人能償之又
　解其鬭何以報德吾家在隆和曲筠栅青
　簾乃所居也子能訪我否無競異之即往
　焉入門見數匃者擁鑪共火喜見於色命
　坐具小酌無競頗疑其人終不飲但濡脣
　而已時大寒盤中皆夏果取小御桃三枚
　懷歸丐者以詩送曰君子多疑即多誤世
　人無信即無誠吾家路徑平如砥何事夫
　君不肯行無競至邸取桃視之乃紫金也
　後琢其金為酒器年七十面色紅潤豈酒
　濡脣之力乎
　幽冥録孫鍾少時家貧種瓜瓜熟府三人
　來乞瓜鐘為設瓜曰我司命也化白鶴飛
　去
陵陽沆瀣曼卿流霞
　列仙傳陵陽子春食朝霞夏食沆瀣是夜
　半天地玄黄之氣也霞日初出青黄氣即
　朝霞也
　抱朴子項曼卿河東蒲坂人入山修道一
　日有仙人來迎到天上見紫府金牀玉几
　仙人飲以流霞一杯輙不飢渴忽思家為
　帝所斥遂還河東呼為斥仙人
明皇紫雲元之絳雪
　宣室志唐明皇夢仙子十餘輩御卿雲下
　列於庭各執樂器而奏之其度曲清越殆
　非人世也及樂闋有一仙子前而言曰階
　下知此樂乎此神仙紫雲曲也今傳授陛
　下為唐正始音明皇甚喜即傳教焉及寤
　以玉笛吹令習之盡得其節奏
　仙傳拾遺申元之不知何許人開元中詔
　至上都開元觀恩渥愈厚眀皇與論道動
　移晷刻嘗命趙雲容侍元之茶藥意甚恭
　恪乗閑乞藥少許以延其生元之曰我無
　所惜但爾不久處世耳愈切懇告乃與絳
　雪丹一粒曰服此丹死必不壞但能大其
　棺廣其穴含以珠玉疏而有風魂不蕩空
　𩲸不淪翳百年外可以復生此為太陰煉
　形之道後雲容從幸東洛病於蘭宫得以
　此事白於貴妃如其所謂
道元觀燈知微翫月
　仙傳拾遣葉法善天師字道元開元初正
　月望夜明皇移仗上陽宫以觀燈焉尚方
　匠毛順心結綵樓三十餘間金翠珠玉間
　厠其内樓高百五十尺微風所動鏗然成
　韻以燈為龍鳳螭豹騰擲之狀似非人力
　上見大悅師曰影燈之盛固無比矣然西
　京今夕之燈亦以如此適自彼來上異其
　語今欲一往得乎曰此易爾於是令上閉
　目俄而至焉上稱其盛者久之請迴復閉
　目頃之已在樓下而歌舞之曲未終上於
　凉州以鐵如意貫酒翌日命中使託以他
　事求如意以還驗之非謬
　三水小牘道士趙知微有道術中秋積陰
　不解衆惜良辰知微曰可備酒肴登天柱
　峯翫月既出門天色開晴及登峯月如晝
　至月落方歸下山則凄風苦雨陰晦如前
禦㓂剖心道君剪舌
　雲溪友議列禦㓂墓在鄭郊有胡生者家
　貧少為洗鑑鎪釘之業號胡釘鉸有美酒
　茶果輒祭禦㓂祠以求聦明夢一人刀劃
　其腹以一卷書致于心腑及覺乃能詩嘗
　贈韓少府云忽聞梅福來相訪笑著荷衣
　出草堂兒童不慣見車馬爭入蘆花深處
　藏
　廣畢記夔州有道士王洪明舌長呼字不
　正乃曰誦道德經忽夢道君為剪其舌既
　覺語遂正
灰袋佯狂麻襦卓越
　神仙傳蜀有道士佯狂俗號為灰袋翟天
　師之弟子也翟每戒其徒勿輕此人吾所
　不及嘗大雪中布衣褐入青城山暮投蘭
　若求宿僧曰貧僧一衲而已矣天寒如此
　奈何灰袋曰一牀足矣夜半風雪益甚僧
　意其卒往視之去牀數尺氣如蒸炊流汗
　袒寢未曉不辭而去曾病口瘡數月狀若
　將死村人素神之因為設齋齋散忽謂衆
　曰試窺吾口中何物乃張口如箕五臟悉
　露莫不驚異後不知所終
　晉逸史麻襦者莫得其姓名石季龍時在
　魏乞丐常著麻襦布衣故時人謂之麻襦
　言語卓越狀如狂者乞得米穀不食輙散
　之頗顯神異與高僧圖澄極為交友
蘇驢蟲流王屍泉涌
　神仙傳薊子訓嘗駕驢車與諸生俱詣許
　下道過滎陽止主人舍而所駕之驢忽然
　卒僵蛆蟲流出主遽白之子訓曰乃爾乎
　方安坐飯食畢徐出以杖扣之驢應聲奮
　起行步如初
　茆亭客話王客者失其名及郷里常携笻
　挈籃引一斑犬往來卭僰間以採藥為事
　天禧戊午歲遊青城山迴臨卭宰師仲冉
　召之與語曰吾野人也久居城市頗思歸
　郷誠有奉託宰亦莫諭其意一日獨攜笈
　往國寧寺於寺門下坐卒郷耆聞官瘞之
　道左師宰聞之曰曩所言斯之謂乎遣吏
　往彼焚之發其屍顔貌如生四肢皆軟若
　熟寐焉頃之屍下清泉涌出浮屍而起遂
　就更衣沐浴以殮之
方遠辯慧道華愚懵
　高道傳閭丘方遠字大方幼辯慧通經史
　昭宗累詔不起就錫命服賜號玄同先生
　羅隱每詣受書先生輒閉目授之曰隱才
　高識下蓋正容悟物故隱卒保終吉先生
　一日忽沐浴焚香端坐返真顔色不變異
　香三日不散時錢武肅夢先生騎鶴訪别
　明日訃至及就壙但空棺而已
　又侯道華常如風狂人人多侮之未嘗有
　愠色好讀丹經子史或問誦此奚為曰天
　上無愚懵神仙
楊雄墟墓周暢義塚
　仙傳拾遣楊雄字子雲口吃善屬文王莽
　篡位聞理獄使者欲來收雄雄恐不免時
　校書於天禄閣上自投幾死天鳳中辭疾
　還蜀卒於家乾符中進士趙郁卧疾於嘉
　州開元觀稍愈於殿上見一少年弊蓋鶉
　衣白潔與郁並坐郁因言此觀巨功製作
　國力興創何乃俯逼殿後而有墟墓也嘗
　問郡人皆不知少年笑曰此漢相留侯之
　後辟强之孫天師之祖也為南安太守殁
　於郡而葬於此乃說兩漢魏晉間事皆若
　目擊郁問以姓氏答曰子雲姓楊乃强力
　隨之遂出門而去至今往往有見者
　真誥周暢好行陰德功不在覺時歲大旱
　客死者數萬而暢收骸骨萬餘具立義塚
　時或祭祀之應時大雨今在洞中為明晨
　侍郎
自然雷鳴法樂霞擁
　雲笈七籤馬湘字自然狀若風狂能治病
　有告之者湘無藥但以竹杖打病處或以
　竹杖指之口吹杖頭如雷鳴便愈或遊宫
　觀巖洞多留詩句其登杭州秦望山詩曰
　太一初分何處尋空留歷數變人心九天
　日月移朝夕萬里山川换古今風動水光
　舍遠嶠雨添嵐氣没高林秦皇謾作驅山
　計江海茫茫轉更深
　高道傳道士張法樂居耿谷之西抱元守
　一凡三十餘年雲生梁棟霞擁䆫扉自號
　為雲居觀久而道成猛虎馴伏侍側後屍
　解蟬蛻焉
李預餐玉王捷燒金
　感應録後魏李預得古人餐玉法乃採訪
　藍田躬往攻掘得若環璧雜器形者大小
　百餘枚預乃椎七十枚為屑食之及疾篤
　謂妻曰吾死體必當有異勿速殯令後人
　知餐服之妙時七月中旬長安毒熱預停
　之四宿未殮而體色不變其妻常氏以玉
　珠二枚含之口閉妻謂曰君自云餐玉有
　神驗何不受珠言訖啓齒納珠因噓其口
　都無穢氣舉殮屍不傾委
　澠水燕談江州王捷少商江淮間咸平中
　遇一人於南康逆旅衣道士服儀狀甚偉
　授捷黄金術仍付以神劒且戒之曰非遇
　人君不可妄泄後佯狂叫呼上饒市中配
　流嶺南逃歸京師撾登聞鼓自陳宋真宗
　皇帝召與語悅之更名中正寓居中官劉
　承珪家數聞中正與人語聲如童子云我
　司命君也嘗以藥金銀獻上以助國世謂
　之燒金王先生
賀瑒女筮秋夫鬼針
　南史賀瑒字伯祖道養工卜筮經遇工歌
　女子病死為筮之曰此非死也天帝召之
　歌耳乃土塊加心上俄頃而蘇
　感應録宋徐文伯東海人濮陽太守熙曾
　孫也好黄老隱居秦望山遇道士過求飲
　留一瓠瓢與之曰君子孫宜以道術救世
　當得二千石熙開之乃扁鵲鑑經一卷因
　精學之遂名震海内其後秋夫彌攻其術
　仕至杜陽令嘗夜有鬼呻吟聲恓悽秋夫
　問何人頃答曰某東陽人患腰痛死為鬼
　猶難忍請療之秋夫曰云何措法曰請為
　芻人按穴針之秋夫如言乃為灸針設祭
　埋之明日見一人來謝忽然不見當世伏
　其通靈
慮度應鹿龜年辨禽
　賢己集盧度有道術少時阻淮水不得渡
　過心誓曰若得免死從今不復殺生須臾
　見兩楯流來接之得渡後隱居盧陵西昌
　三顧山鳥獸隨之夜有鹿觸其壁度曰汝
　壞我壁鹿應聲去屋前有池養魚皆名呼
　之次第來飲食而去
　翰府名談白龜年乃白居易之孫於嵩山
　遇李太白招之與語曰吾自水解之後放
　遁山水間因思故郷西歸嵩峯中帝飛章
　上奏見辟掌牋奏於此今已百年矣近過
　潼關有詞曰曾宴桃源深洞一曲歌鸞舞
　鳳常記欲别時明月落花煙重如夢如夢
　和淚出門相送乃出書一卷遺之曰讀此
　可辨九天大地禽獸語言汝更修陰德可
　作地仙也
　上竈延頸老夫正心
　括異志郭上竈天禧中嘗傭於東京州橋
　滌器于茶肆有青巾布袍者神彩凛然疑
　其吕公也即走拜于前曰際遇先生願為
　僕厮先生曰若真欲事我可受吾一劒郭
　唯唯延頸以俟引劒將擊郭大呼已失公
　矣郭後尸解視其棺敗絮而已
　廣記唐末有一老人擕壺賣藥於益州得
　錢則散與貧者常謂人曰夫欲人之無病
　必先正其心心無亂求無狂思無嗜欲無
　迷惑則心無病而内之六腑雖有病不難
　治也老夫賣藥嘗以此告人矣一日詣錦
　江沐浴探囊取丹吞之遂化白鶴飛去
金闕帝君玉仙聖母
　三洞珠囊云金闕帝君上相青童乘碧霞
　九雲流景雲輿飛青羽蓋上詣太上靈都
　宫朝三天靈録之文也
　玉仙傳聖母生於炎帝之代推其郷里即
　武陽郡人也有絶世之容其親所配瑯琊
　家將以適矣聞鄰人曰瑯琊好惑之士也
　聖母聞之遂泣而辭親登一小舟恣泛於
　大溟任風所送至仙都山在高麗國中也
　其山上有峯曰玉仙峯中有洞曰玉仙洞
　下有溪曰玉仙溪聖母泊於此山守志固
　節後半年遇女華聖母口傳飛神入鼎之
　道中源主神之法丹火養神之術得之而
　成道玉仙號者蓋因山洞而賜名玉仙祠
　前有方池嘗取玉仙溪水貯之後人投紙
　以占災福
張忠安車董京環堵
　晉逸史道士張忠永嘉之初隱于泰山服
　氣食芝穴地窟為室弟子亦穴居其教以
　形不以言朝廷累召所賜不受上曰欲屈
　先生仕尚父可乎忠曰昔避地與鳥獸為
　侣年衰志謝不堪展效乞還故山從之以
　安車送還謚安道先生
　又董京時至洛陽披髮而行逍遥吟詠嘗
　宿於杜中乞索於市結網自覆或有所與
　金帛不肯受時太守就社與語曰方今堯
　舜之時胡為懷道迷邦耶答曰萬物皆賤
　惟人為貴動以九州為狹静以環堵為大
　遂遁去不知所在
冲素精素道全勤苦
　真境録精思院蓋沖素先生鄭元章所居
　先生常齋居危坐纖介不入南華所謂用
　志不分乃凝於神者其所以感動天上仙
　人時降芝軿屬雲霽月白之夕惟弟子闚
　𨵦得聽其論則世莫得聞也精思院在杭
　州洞霄宫
　神仙傳尹道全真人隱於衡嶽感上真降
　謂之曰白日昇騰者當有其材而後成其
　道汝受其一事而有沖舉之望斯乃勤苦
　所得爾宿分所值矣遂授以五嶽真形圖
　取其山之向背泉液之所出金寳之所藏
　通而為之圖告曰汝能自修奉而獲感應
　乃知文始之裔太和之族世有神仙矣言
　訖而去道全於晉永嘉中上昇
貧士抱龍稚川除虎
　野人閑話灌口白沙有泰山府君廟每至
　春三月蜀人軿集忽一人鶉衣百結顔貌
　憔悴亦往廟所衆人輕之行次江際乃坐
　於石上逡巡謂人曰此水中有睡龍衆不
　之應遂解衣入水抱一龍出腥穢頗甚深
　閉兩目而爪牙鱗角悉備雲霧旋合風起
　水涌衆皆驚走貧士亦瞥然不見
　神仙傳葛洪字稚川洪嘗養牛數為虎所
　暴乃書符劾之見一人自稱高山君白洪
　曰虎狼為害當已除之矣



三洞羣仙録卷之十










三洞羣仙録卷之十一設一
　　　　正一道士陳葆光撰集
處回旌節元卿琅玕
　野人閑話王處回侍中延接布素之士一
　日有道士於竹葉上大書道士朱桃枝奉
　謁公出見從容致酒談論舋舋雍容可觀
　處回曰久存志於道常欲於青城山致一
　道院以遂閑適道士曰未也即於囊中取
　花子二粒種之以盆覆於上逡巡去盆花
　已生矣頃刻長四五尺層層生花道士曰
　此仙家旌節花後公果建節兩鎭
　廣記謝元卿遇神仙見丹柯碧葉微風時
　扣五音相節云此琅玕木也
炭婦許遜木仙魯般
　西山記許真君遜門下學者數百人一日
　欲以事試之因化炭為婦人散詣諸弟子
　其不為所染纔十人耳即他日上昇諸真
　君是也今有炭婦市炭婦坊在建昌縣界
　酉陽雜俎魯般燉煌人莫詳年代功侔造
　化於凉州造浮圖作木鳶每擊楔三下乘
之以歸無何其妻有好父母詰之妻具說
　其故其父後因得鳶擊楔十餘下乘之遂
　至吴會吴人以為妖遂殺之般又為木鳶
　乘之遂獲父屍怨吴人殺其父於肅州城
　南作一木仙人舉手指東南吴地大旱三
　年後知般所作也齎物具牛謝之般為斷
　其兩手其月吴中大雨國初吴人尚祈禱
　其木仙
法善寳函王喬玉棺
　集異記葉法善字道元嘗於洪州西山養
　神修道一日括蒼三神人降傳
　太上之命汝當輔我睿宗及開元聖帝未
　可隱跡山巖以曠委任言訖而去時二帝
　未立而廟號年號皆已先知其後果有命
　詔入京後乃平韋后立相王睿宗明皇承
　祚繼統師於上京左右聖主凡吉凶動静
　必預奏聞會土蕃遣使進寳函封曰請陛
　下自開無令他人知機密朝廷默然唯法
　善曰此是凶函令蕃使自開上從之及令
　蕃使自開及函中弩發中蕃使死果如法
　善言
　王氏神仙傳王喬後漢顯宗時為葉縣令
　一日天降玉棺喬曰天帝召我耶乃沐浴
　入棺遂葬於城東土自成墳其夕縣中牛
　馬皆流汗喘乏人莫知之後人為立廟號
　葉君祠
王母靈鳳文妻彩鸞
　唐隱逸傳道士王遠知梁揚州刺史曇選
　之子母丁氏嘗晝寢夢靈鳳集其身因而
　有娠又聞腹中啼聲沙門寳誌謂曇選曰
　生子當為神仙之宗伯煬帝為晋王時亦
　遣使召之遠知來謁見斯須而鬚髮變白
　王懼而遣之
　仙傳拾遺文簫寓洪州許真君宅遊帷觀
　八月十五上昇之辰士女雲集連袂踏歌
　謂之酬願忽見一妓歌詞潜合其名姓復
　是神仙之語詞曰若能相伴陟仙壇應得
　文簫駕彩鸞自有綉襦并甲帳瓊臺不怕
　雪霜寒蕭異之歌罷蕭徐行隨入大松徑
　中所居肅然侍衛環列有几案簿書若官
　府亦有案牘斷割多為江湖没溺之事肅
　再三詰之乃曰此不可輕泄吾當為子受
　禍矣果有黄衣使曰吴彩鸞為私欲泄天
　機謫為民妻一紀乃與蕭歸金陵僦居其
　後乘虎俱入越王山不知所之
劉照青藜穆敬黄竹
　仙傳拾遺劉向成帝之末校書於天禄閣
　夜遇一老人黄衣植青藜杖叩門而進問
　姓名我即太一之精天帝聞卯金之子有
　博學之才而下觀之遂出懷中所牒有天
　文地圖之書授向而去
　穆天子傳天子南遊黄臺之丘以觀夏啓
　之所居獵平澤大寒雨雪作詩三章以哀
　民曰我徂黄竹口員閟寒帝牧九行嗟我
　公侯百辟冢卿皇我萬民旦夕勿忘
赤松明囊白雲仙籙
　齊諧志鄧紹八月旦入華山見童子執五
　色囊盛栢葉上露曰赤松先生取以明目
　今人八月旦作明囊是也
　列仙傳劉白雲江都人也多陰德遇樂子
　長曰子有仙籍天骨而流浪塵土中何也
　因授以籙且告之曰子先得變化而後可
　授道白雲依而行之變化萬端日行七百
　里再遇子長服丹千日上昇
侯楷同塵幽棲混俗
　高道傳侯楷字法先十四師正懿先生學
　道先生曰汝束心勵節於道不懈苟非棲
　隱山樊不易得也楷曰道在方寸何必山
　樊先生曰吾固知之然神仙多託巖藪及
　成真之後出而同塵
　又薛幽棲開元中登進士第勇退不仕入
　鶴鳴山訪漢天師治所修行僅一紀道氣
　愈充天寳初遊南嶽卜棲真之地遊心於
　自得之場曠然無所係而能和光混俗毁
　方瓦合於三洞經教靡不該覽故幽人逸
　客嚮風禀受嘗進元微論及注解度人經
　行於世
王生桑田麻姑陵陸
　宣室志王先生有道術晦跡烏江人皆不
　識之洪農史晦之聞其名謁之抵暮先生
　以杖劃庭下則雷霆震動巖谷重疊湖水
　極目先生曰陵陸遽遷而有桑田之變坐
　客惶恐先生曰所以為娱耳即以帚掃庭
　寂静如故
　神仙傳麻姑時降蔡經之家入見王方平
　遂拜之姑曰自接待以來見東海三為桑
　田向見蓬萊又淺於往時至復還為陵陸
　乎方平笑曰聖人皆云海中復揚塵也
玉壇風冷瑶臺露清
　稽神録建鄴市有卜者忽於紫微宫題壁
　云昨日朝天過紫微玉壇風冷杏花稀碧
　桃泥我傳消息何事人間更不歸自是絶
　跡人皆言其上昇
　逸史唐開成初進士許瀍遊河中忽得重
　病不知人至三日蹶然而起取筆大書於
　壁曰曉入瑶臺露氣清坐中唯有許飛瓊
　塵心未悟俗緣在十里下山空月明書訖
　復寐及明旦又驚起改其第二句曰天風
　吹下步虛聲言訖兀然如醉醒不復寐矣
　良久漸言曰昨夢到瑶臺有女仙三百餘
　人内一人云是許飛瓊遣賦詩及成復令
　改曰不欲世間人知有我也既畢甚被賞
　令諸仙皆和曰君終當至此且歸若有人
　導引者遂得回耳
李賀樓記方朔甕銘
　書法苑李賀將死時有緋衣人駕赤虬持
　一板書若太古篆如霹靂古文云召賀了
　不能讀下榻叩頭言阿彌老且病不願去
　緋衣人曰帝成白玉樓立召為記天上差
　樂不苦也少頃氣絶賀學語時呼太夫人
　為阿彌
　拾遺記黄帝時碼碯甕至堯時猶存甘露
　尚在其中盈而不竭謂之寳露以班賜群
　臣至舜時露漸减隨世之汙隆時淳則露
　滿時澆則露竭秦始皇通汨羅之流掘地
　得赤玉甕可容八斗置於舜廟漢東方朔
　識之乃作甕銘曰寳雲生於露壇祥風起
　於月館望三壼如盈尺視八鴻如縈帶
李通丹臺子微赤城
　六帖紫陽真人周季通入蒙山中遇寓門
　子再拜乞長生訣寓門子曰名在丹臺玉
　室中何憂不仙
　神仙傳司馬天師名承禎宇子微女真謝
　自然汎海詣蓬策求師至一山見道士謂
　曰天台司馬承禎名在丹臺身居赤城真
　良師也自然遂還求之得度有弟子七十
　餘人一旦曰吾於玉霄峯東望蓬萊常有
　真仙降駕今為青童君所召須往矣俄頃
　蛻去詔贈銀青光禄大夫謚正一先生帝
　親文其碑有集行于世
彭蛇盤躃王鶴飛騰
　丹臺新録彭宗字法先年二十服業於杜
　沖真人深蒙賞接栖真味道精貫神人山
　中有毒蛇猛虎宗每以氣禁之潜伏盤躃
　雖摩觸終不得動宗解之方去
　王氏神仙傳丞相王徽女幼年慕道持經
　撫琴嘗曰洞宫有召命當補仙職題詩曰
　翫水登山無足時諸仙頻下聽琴詩此心
　不戀居人世唯見天邊雙鶴飛是夕奄然
　而卒及明有雙鶴飛騰於庭木音樂異香
　滿野舉形就木空衣而已
空洞靈瓜嵰洲甜雪
　拾遣記後漢明帝陰貴人夢食瓜甚美帝
　使求諸方國時燉煌獻異瓜種恒山獻巨
　桃核瓜名穹隆長三尺而形屈曲味美如
　飴昔道士從蓬萊山得此瓜云是空洞靈
　瓜四劫一實西王母遺於此地世代遐絶
　其實頗在又說巨桃霜下結花隆暑方熟
　亦云仙人所食
　又穆王東遊大騎之谷指春霄宫集諸方
　士仙術之要西王母乘翠鳳之輦而來前
　導以文虎文豹後列雕麟紫麏曳丹玉之
　屨敷碧蒲之蓆黄菅之薦共玉帳高會薦
　清澄琬琰之膏以為酒又進洞淵紅蘤嵰
　洲甜雪
伯微金汋仁本玉屑
　丹臺新録莊伯微少好道常以日入時正
　西北向閉目握固想見崑崙積二十一年
　後服食入山學道猶存此法當復十許年
　後閉目乃奄見崑崙存之不止遂見仙人
　授以金汋之方因而得道猶是精感道應
　使之然也非此術之妙矣
　酉陽雜爼鄭仁本與其中表遊山迷路見
　一人枕一樸物而坐問之乃云君知有七
　寳城乎常有八萬二千户修之我其一也
　因開樸視之有斤斧數事玉屑飯兩裹分
　遺鄭曰食此可以畢世無病矣
李封道德嚴議優劣
　高道傳道士李含光者晋陵人年十三篤
　好道學雖處暗室如對君父人見之情色
　皆歛明皇召見問理化對曰道德經者君
　王師也昔漢文行而躋民於仁壽又問金
　鼎曰道德者公也輕舉者公中之私也雖
　時見其私亦聖人存教爾若求生徇欲類
　於繫風不亦難乎帝甚嘉之
　又嚴達者字道通始髫齔已有方外志周
　武建德中詔法師於便殿是時已沙汰浮
　屠氏又下議公卿復欲去道家流上問法
　師道與釋孰優曰主優而客劣上曰主客
　奚辯曰釋出西方得非客乎道出中夏得
　非主乎上曰客既西歸主無送耶曰客歸
　則有益胡土主在則無損中華去者不追
　居者自保又何送乎上嘉其對
葛呼錢飛宋指燈滅
　丹臺新録葛仙翁嘗取錢使人投於井中
　公往井上以器呼錢人見其錢一一飛從
　井中出入公器中
　續仙傳宋知白為道士眉目如晝言談秀
　麗夏則衣綿冬則卧於雪中去身一丈餘
　周匝氣如蒸出而雪不凝又指燈即滅指
　人則如隙風所吹或食彘肉五斤蒜薤一
　盆飲酒三斗到處住則以金帛求置一二
　美女行則捨之人以為得補腦還元之術
　後之撫州南城縣白日上昇
陶挂朝服夏懸辟書
　丹臺新録陶隱居除奉朝請頗怏怏與從
　兄書曰昔仕宦意以體中打斷必期四十
　左右作尚書郎出為浙東一好古縣粗得
　山水便投簪高邁宿昔之志謂言指掌今
　年三十六矣方除奉朝請不如早去無自
　勞辱欲脫朝服挂神虎門襲鹿巾徑出東
　亭因與王晏别語及此事晏曰主上性存
　嚴治不許人作高奇事脫致忤旨便恐違
　卿高志如何先生嘿思良久曰吾本為身
　非為名若有此慮亦奚如此於是不詣省
　直表辭而已
　真誥明晨侍郎夏馥字子治陳留人也服
　木餌和雲母少時被公府辟召懸辟書著
　桑樹乃去其用懷高邁如此
月支獻獸麻村射猪
　列仙傳漢武帝幸安定月支國遣使獻香
　四兩大如雀卵黑如桑椹又獻猛獸一頭
　形如狸其毛黄色帝曰此小物何謂猛獸
　使者對云夫威於百禽者不必計其大小
　是以神麟為巨象之王鳳凰為大鵬之宗
　亦不在其巨細也臣國去此三千萬里常
　占東風入律青雲干吕謂中國將有好道
　之君故以二物來獻豈圖陛下乃不知真
　乎帝恨使者言不遜欲罪之明日遂失使
者猛獸所在
　廣記麻陽村人見一野猪射之至一石室
　中見一老人曰此非真猪速宜出去童子
　送出門村人曰老人誰耶曰河上公也上
　帝令為諸仙講易又問童子汝誰耶曰我
　王輔嗣也未能精通於易被罰守門童子
　以石塞門四顧茫然不知所在
揚君問龍葛公借魚
　真誥楊羲夢登高山四面皆大水見一白
　龍身長數丈東向飛行空中光彩耀天又
　見白衣女子入口中須臾三入三出乃止
　又還羲右邊而立又覺羲左邊有一老公
　著繡裳芙蓉冠柱赤九節杖而立俱視白
　龍某問何等女子徑入龍口耶公對曰此
　太素玉女蕭子夫取龍氣以煉形也又問
　公何人來登此宇公答曰我蓬萊仙公洛
　廣休此蓬萊山吾治此立府君故來乃得
　相見我耳某又問此龍可乘否答曰此龍
　真人張誘世石慶安許玉斧丁瑋寧也又
　問一龍而四人乗耶公曰此侍晨官龍如
　世之軺車
　神仙傳葛仙公出行於路見人賣魚謂魚
　主曰欲借此魚到河伯所可乎主曰魚已
　死公即書符内魚口中投之於水魚即跳
　起
襲祖輕舉自真昇虛
　高道傳道士雙襲祖栖白馬巖誦黄庭經
　功成閉室七日不出弟子驚異視之忽然
　輕舉而昇遺仙帔於木杪及嵓中卧蓆後
　百餘年皆不壞
　又道士賀自真有學趣嚮高邁居嵩山修
　道一日雲鶴音樂雜滿空際自真遂昇虛
　而去處士陳陶與洛人贍之因賦詩曰子
　晉鸞飛古洛川金桃再熟賀郎仙三清樂
　奏嵩山下五色雲屯御苑前朱頂舞迎低
　絳節青鬟歌引駐香軿誰能白書相悲泣
　太極光陰億萬年
劉翊陰德韓崇仁政
　真誥劉翊家巨富周給困窮好行陰德累
　遷陳留太守損已分人遇馬皇先生告之
　曰子仁感天地德動鬼神太上嘉子之用
　情使我來携子以長生吾仙官爾能隨吾
　去否翊從之而行遂授以服五星之華法
　今在華陽洞中為右理監
　又韓崇毗陵人遇神人王偉元授以流珠
　丹元法語之曰子行此道可以仕宦功成
　之日無妨仙舉崇初為宛陵令行仁政以
　撫民蝗不集界後遷太守視民如傷政化
　洽普復遇偉元再授隱遁解形法遂入大
　霍山以度世今在華陽為左理監
蕭文補履負扃靡鏡
　神仙傳簫文常在市中為人補履十數年
　人皆不知其神仙也只見其不老好事者
　欽之就求道術不能得之惟梁母得其作
　火之法一日上三亮山與梁母相别列數
　大火而昇
　列仙傳有一磨鏡叟常負一鑑扃於市中
　不識姓名皆不知其神仙只以負扃呼之
　或時貨藥服之者皆愈
顧和執蓋淳于典柄
　真誥顧和吴人也少孤有志操仕晉為中
　丞遷尚書僕射永和元年尸解
　太上迎補為執蓋郎今在華陽洞中
　列仙傳淳于上虞人也自少好道長於十
　筮入天目山隱居遇仙人惠車子授丹經
　功成今在洞中為典柄郎主試有道之士
韓康避名戴孟改姓
　後漢逸史韓康字伯休常採藥名山賣藥
　長安路口不二價三十餘年時有女子買
　藥康守價不移女子怒曰公是韓康伯休
　耶乃不二價乎康嘆曰我本為避名今女
　子皆知有我焉用藥為乃遯入霸陵山中
　公車連召不至
　高道傳道士戴孟本姓燕名濟漢末人以
　謂養生者隱其名字藏其所生之時改姓
　戴託仕於武帝之朝孟少好道事母以孝
　母服除入華山服木遇裴真人授以玉珮
　金璫經遂能輕身周遊名山日行七百里
黄符療疫蘇香返魂
　搜神祕覽長安有黄公者嘗售得一僕負
　擔相從幾一二歲家貧窘夫婦悲嘆僕聆
　之問曰主人所須得幾何曰得五百千僕
　云某有小術可以致之因市好紙并筆硯
　瓦缶蒭茭各一明晨與俱往市中僕乃疊
　紙數百重持筆謂人曰今書一符在紙面
　使皆津透來年長安大疫此符可療每道
　當焉五十金後日果五百千矣遂行氣吹
　噓草生火光焰相燭以瓦缶覆其首入坐
　於火中乃不知所在來年長安果火疫有
　符者免焉
　洞微志有蘇德哥者善合返魂香但殂經
　八十一年已上者即不可返時司天主簿
　徐肇嘗泣告之曰父母曾祖皆欲一拜之
　蘇唯唯乃懷中取一貼如白檀香撮於鑪
　中煙氣裊裊直上其香甚於龍腦蘇微吟
　曰徐肇欲見先靈願此香煙用為追引食
　頃忽然驚風拂幕見其祖曾父母俱至肇
　泣拜熟視之其衣冠裝著悉如平時曰今
　日嘉會誠亦難得飲訖徐徐出幕為煙霧
　而散德哥後亦不知所之
玉巵娘子金華仙人
　幽怪録有崔書生於東周邏谷口見一女
　郎具聘娶之崔母曰新婦妖美必是狐媚
　傷害於汝女曰本侍箕箒便望終天尊夫
　人待以狐媚明日便行矣明日入山遂失
　所在後有胡僧曰君所納妻乃仙女玉巵
　娘子若住一年舉家必仙矣崔生歎恨而
　已
　大洞玉訣曰太初天有流汩之池池中有
　玉樹周回蓮華十丈池廣千里水乃香美
　金華仙人恒處蓮華之中飲流汩之水則
　五臟明徹面生紫雲
張誤食厭應不茹葷
　括異志龍圖張公燾即樞密直學士奎之
　子也樞直為殿中丞日奉朝請在京稅宅
　子居常閉關一日有人叩門頗急大呼曰
　小師入去何故便不放出張起視之乃一
　老道士也疑其狂且醉不復與之較量良
　久乃去邑君先妊娠是夕生燾景祐元年
　第甲科後嘗誤食犬肉夢黄衣使者追至
　一府見一道士謂曰何故食厭物張自辯
　曰非敢故食誤耳道士曰若然者且止此
　吾為若言少選復出呼張曰可謝恩乃引
　至一殿前通曰張燾誤食厭物謝既再拜
　而悟汗流浹體公神骨清粹衿懷夷曠豈
　非仙曹被謫者歟
　高道傳道士應夷節母夢流星入牖驚寤
　室有光因而孕焉既生不喜葷茹授正一
　紫虛等籙師行之精謹嘗謂弟子曰吾以
　維持教法不能滅迹匿端能道不違人而
　勤行方至然玉京金闕泉曲酆都相去幾
　何唯心自兆耳爾等勉之
子晉窺井士則叩門
　拾遺記大始元年魏帝為陳留王之歲有
　頻斯國中有丹石井非人之所鑿下及漏
　泉水常沸湧仙欲飲之時以長綆引汲也
　其國人皆多力不食五穀日中無影飲桂
　漿雲霧羽毛為衣髮大如縷堅韌如筋伸
　之幾至一丈置之自縮如蠡續人髮以為
　繩汲丹井之水水中有白蛙兩翅常來去
　井上仙者食之王子晉臨井而窺有青雀
　𠾑玉杓以授子晉子晉取而視之乃有雲
　起雪飛子晉以袖揮之則雲雪自止白蛙
　化為雙鳩入雲遂滅
　劇談録嚴士則穆宗朝為尚衣奉御因入
　山採藥覩一茅舍煙蘿四合見一人偃卧
　石上士則問候答曰予自安史犯順居此
　避世不知年代仍無煙火念君遠來無以
　療飢乃取紙囊中如褊豆形者取一粒汲
　泉煮之良久香熟令啗之即覺豐飽曰汝
　得至此亦宿有分汝他時位至方伯儻能
　脫去塵華長生必得矣



三洞羣仙録卷之十一





三洞羣仙録卷之十二設二
　　　　正一道士陳葆光撰集
何侯灑酒道子潑墨
　緫仙記何侯堯時隱蒼梧山舜南狩止何
　侯家大帝五老來謁舜曰昇舉有期翌日
　五帝下迎舜白日昇天五帝以藥一器與
　何侯使投酒中一家三百餘口飲不竭以
　餘酒灑屋宇拔宅上昇位為太極真人今
　九嶷山有何侯廟在舜廟側
　小仙傳吴道子得神仙術畫妙入神唐太
　宗聞之詔入宫庭有粉墻數尋俾畫山水
　道子即命帳幕蒙芘其墻以墨漿潑於墻
　上復以幕覆之良久曰請陛下觀畫其山
　林草木人煙鳥獸無不具備上顧盻久之
　見巖石之下有一小洞道子指曰此洞多
　有神仙扣之必有應者於是以手擊之洞
　門岩開有童子在側道子曰洞中甚有佳
　致請陛下一觀道子乃躍入洞中以手招
　上上不敢入洞門復閉道子自此不知所
　在
兼瓊酒星張魯米賊
　逸史章仇兼瓊尚書鎭西川嘗令左右搜
　訪道術之士有一鬻酒者酒勝其黨又不
　急於利賒貸甚衆每有紗帽杖藜四人來
　飲酒皆至數斗積債十餘石即併還之談
　諧笑謔酣暢而去或報章公公遂專令探
　伺自後月餘不至忽一日又來章乃潜駕
　往詣公服至前躍出再拜相顧徐起遂失
　四人所在時明皇好道章公奏其事詔召
　孫公問之公曰此太白酒星耳
　天師傳張魯字公期漢中南鄭二郡太守
　每行法治疾立復康愈每授法治病者令
　致米一斛遂積鉅萬魏王輔政謂之米賊
　遣將統兵來討時諸弟子見兵馬至驚懼
　走告師師以手板畫地河流湍急兵不得
　渡遂用水軍師又以手板畫空即九重峰
　嶺直接重霄兵不得前遂聞魏王遣使追
　謝就拜梁益二州刺史鎭南將軍封關中
　侯後飛昇
歸真示書伯醜譚易
　湘山野録熙寧丙辰歲交賊寇邕郡倅唐
　著作子正盡室遇害唐桂州人治平中赴
　京調舉至全州中塗欲僦一僕乃遊袁州
　日所役舊奴也挈重擔勁若健羽雖鞭馬
　疾追長先百步之外恐他逸遂遣去其僕
　當日自全州行至唐州凡二千七百餘里
　日午已到留書祝驛吏曰候桂州唐秀才
　至即付之君後月餘方抵唐下馬於驛驛
　吏前曰君非唐秀才否一月前有人留一
　書在此因出書示之曰歸真子謹封唐因
　起封惟一詩曰袁山相見又之全不遇先
　生道未圓大抵有心求富貴到頭無分學
　神仙篋中靈藥宜頻施鼎内丹砂莫妄傳
　待得角龍為燕會好求黄壁卧林泉問其
　形貌乃全州黜僕及唐遇害當丙辰正合
　詩中所謂角龍也
　仙傳拾遺楊伯醜好讀易隱華山何妥嘗
　問易之所學曰太華下金天洞中我羲皇
　所教之易與大道元同理窮衆妙豈可與
　世儒常譚而測神仙之旨乎
葛符上下鄭風南北
　丹臺新録葛仙翁嘗船行弟子見公箱中
　有十許符因問曰此符之驗盡何事可得
　見否公曰神符亦無所不為弟子欲願見
　之公乃取一符投水中水迅急符逐水而
　流下公曰如何客曰今凡人投之亦當爾
　復投一符即迎水逆上公曰如何客曰異
　矣復取一符投水中符亭亭不上不下須
　臾上符下下符上會中央三符同聚而不
　流
　鄭洪傳會稽記曰射的山南有白鶴山此
　鶴為仙人取箭漢太尉鄭洪採薪得一遺
　箭頃有人覓洪洪還之問何所欲洪識其
　神人也常患若耶溪載薪為難願旦南風
　暮北風後果然故若耶溪風至今猶然呼
　為鄭公風
戴洋短陋李阿貧窮
　晉史戴洋字國流吴興長城人年十二病
　死五日而甦說死時天使其為酒藏吏授
　符籙結吏從旛麾將上蓬萊崑崙積石太
　室恒廬衡等諸山既而遣歸逢一老父謂
　之曰汝後當得道為貴人所識及長遂善
　風角妙占候卜數無風望好道術為人短
　陋
　神仙傳李阿蜀人常乞於成都而所得復
　以散貧窮夜去朝還人莫知其止宿後一
　日語人云予被召崑崙當往遂不復見
劉寬長者夏啓明公
　真誥後漢劉寬靈帝時為太尉嘗坐客遣
　蒼頭市酒迂久大醉而還客不堪之駡曰
　畜産寬須臾遣人視之疑必自殺顧左右
　曰此人也駡畜産辱孰甚焉故吾懼其死
　也夫人欲試寬令恚伺當朝會麗服已訖
　使侍婢奉肉羹翻汙朝衣婢遽收之寬色
　不異乃徐言曰羹爛汝手其性度如此海
　内稱為長者
　闡幽微篇云夏啓文王邵公奭吴季札夏
　啓為東明公此四明公後並當昇仙階也
　主領四方鬼事
李嬴蛟室思邈龍宫
　樹萱記李嬴遇神女遺以匹素云蛟室所
　織後遇胡人以三百萬易之云此龍頷小
　髯織成三十小劫方斷一綜
　續仙傳孫思邈見人殺蛇解衣而贖用藥
　以封投於草中去數月忽有人邀至一城
　郭若王者之居見一絳衣人相謝曰前者
　小兒蒙救孫潜問左右此何所答曰涇陽
　水府留飲問所須孫曰山居樂道故無所
　欲君取龍宫方三十首此方可以濟世救
　人孫歸歷試諸方救人不計數著千金方
　散龍宫方於其内唐高宗聞名除諫議不
　受後尸解空衣今為孫真人
葛期致雨趙炳呼風
　神仙傳黄盧子姓葛名期治病千里寄姓
　名為治治皆愈年二百八十歲禁水水為
　逆流力舉千斤行及走馬頭上常有五色
　光氣高丈餘天大旱時到淵中召龍出使
　催促昇天便雨數日一旦乘龍而去皆與
　親辭别遂不復還
　緫仙記趙炳字公阿東陽人曾遠行遇舊
　交炳乃酌東流水為酒削桑皮為餔皆極
　醉飽曾至河欲渡岸傍求船船人不應炳
　乃鋪蓋水上而坐呼風亂流而濟悉無沾
　濕時人神異之
阮丘貨葱文賔餌菊
　列仙傳黄阮丘者睦山道士也衣裘披髮
　耳長六七寸口中無齒日行四五百里每
　止於山上種葱貨藥以度世百有餘年人
　皆不識之及朱璜指出方知其神人候之
　已不見矣
　又文賔者太丘人也賣草履為業一日棄
　妻入山餌菊不出妻老入山尋夫見賔更
　少亦不肯下山賔曰汝亦好道遂令妻餌
　菊養氣夫妻俱得道
謝敷少微李至亢宿
　晉逸史謝敷字慶緒會稽人也入太白山
　十餘年鎭軍郄愔召為主簿臺召博士皆
　不就初月犯少微少微一名處士星占者
　以隱士當之譙國戴逵有美才人或憂之
　既而敷死故會稽人士以嘲吴人云吴中
　高士便是求死不得死
　玉壺清話李至南宫嘗作亢宿賦其賦序
　曰子少多疾羸不勝衣庚寅歲忽夢遊一
　道宫金碧明焕一巨殿一寶牀巋然於中
　一金龍盤于牀上碧髯金鬛光射天地旁
　有緑鬢道士轉盻若嵓電謂予曰此亢宿
　宫也大象無停輪宜速拜之汝將事此龍
　積疾亦消子將拜龍輒先拜至道初太宗
　皇帝立真宗皇帝為皇太子命公與李亢
　相並為賓客太宗皇帝戒真宗二臣皆宿
　儒重德不可輕待吾選正人輔導於汝宗
　基國本吾無慮矣真宗恭禀皇訓見必先
　拜符亢宫之兆也
玉畫瓦龜黄折草鹿
　酉陽雜俎王瓊有道術取一瓦片畫作龜
　甲懷之少頃取出置地則成真龜循行庭
　下經數日成瓦
　西山記黄真君名仁賢字紫庭一日受玉
　皇詔上昇而二弟尚在獵所紫庭遽往召
　之乃曰我等受性遊逸不堪作仙但願舉
　家昇騰我等未欲去世亦恐捕鹿冥數未
　足致此迷執紫庭以其分然乃付地仙之
　術教其修化復折草化鹿止其妄心二弟
　後隱於西山
觀香脫網許映解束
　真誥王觀香靈王之女喬之妹也得喬飛
　解脫網之道與喬入山積三十九年道成
　授書為紫青宫妃主領東宫
　丹臺新録許映長史之兄也映絶志山林
　勤心味道遇王世龍受解束之道修返行
　之法服玉液朝腦精二三年中面有光華
　還顔反少但恨其所禀不饒不得其高品
　之通耳司命勑吾舉之使奏聞上宫移名
　東渚立為地仙
周驅邪魅劉役鬼神
　西山記周真君諱廣字惠常入蜀得驅邪
　逐魅之術以拯救疾苦聞許真君在旌陽
　以符呪療疾遠近赴遡乃自蜀雲臺山至
　旌陽求見願事門下許君從之盡得其妙
　要後從許君上昇
　神仙傳劉根漢武帝時棄官學道入嵩山
　石室中廟掾王珍因請問根學仙時本末
　根曰吾昔入山精思無所不到後於華陰
　山見一人乗白鹿車從者十餘人左右玉
　女執采旌之節余再拜稽首求乞一言神
　人告曰爾聞有韓衆否答曰實聞之神人
　曰我是也遂授以道要夫道有昇天躡雲
　者有遊行五嶽者有不死者有尸解者藥
　之上者有九轉還丹太一金液服之皆立
　登天不積日月矣其次有雲母雄黄之屬
　雖不即乗雲駕龍亦可役使鬼神變化長
　生其次草木諸藥能治百病補虛駐顔斷
　穀益氣不能使人不死也
李臻晦迹張皓登真
　高道傳李臻家甚貧一日有道士張齊物
　謁臻求寓泊之地臻待之甚厚張每醉或
　駕詈嘔汙卧具奴僕皆惡之而臻未嘗介
　意張因謂臻曰蒙君厚顧如此今别去能
　相送數里乎遂與之偕行張曰余周遊人
　間五十年未嘗見仁厚如君者遂以黄白
　術授臻辭以命薄不敢受張茫然自失曰
　君之道非某所及也於是抽簪引以為劒
　乃劃地隨手而裂曰自此為别乃投身入
　地而没臻異之
　張皓漢永初中嘗詔逸人為道士皓年二
　十歲與其選一日封衡忽至皓望風伏膺
　求啓未悟衡因觀其心遣涉于深淵則遇
　鮫鯨迫之而貌不變誘之以色試之以財
　而心不動衡曰可教也於是付青腰紫書
　金根上經及神丹半兩而誡之曰勤則得
　之替則失之皓俯伏受命遂入赤城山服
　丹行道至魏太初登真
安妃貴客孫登奇人
　真誥興寧二年紫微夫人與安妃同降楊
　真人室紫微曰今日有貴客來相詣安妃
　神女乃李夫人之女昔往龜山學上清道
　成受太上書補為九華真妃賜姓安氏以
　遊行於太清也
　抱朴子云孫登奇人也無家屬每於山間
　穴地而處冬則單衣大寒披髮自覆其身
　而真誥亦云孫登獨弦而成八音真奇士
道者㯶菷先生布巾
　茅亭記雍法志嘗供養一石老君每誦天
　蓬呪不輟一夕夢神人於石像前取一㯶
　帚與之曰但有患者以菷掃之言訖而覺
　自後有疾者來以菷拂之應手而愈時人
　為頌曰雍道者掃盲能視拂跛能履患者
　雲集
　丹臺新録軒轅集居羅浮山自號羅浮先
　生人傳數百歲每入山採藥而龍虎隨侍
　而行師能分形化影無所不至每出入持
　一市巾見有疾病以市拂之應時而愈後
　不知所在
天台劉阮合浦元柳
　神仙傳劉晨阮肇嘗往天台山採藥迷失
　道路因過溪見二女子顔色殊絶邀至家
　設甘酒下胡麻飯山羊脯食之甚美館于
　山中半年許洎歸郷邑零落已七百年矣
　傳奇元和中有元徹柳實居于衡山欲越
　海艤舟合浦忽颶風飄入大海莫知所適
　俄至孤島而風止二子登岸忽見雙鬟女
　子二人因叩頭求哀乞返人世二女憫之
　乃引謁南溟夫人告以姓名夫人笑曰昔
　有劉阮今有元柳豈非天也命二女送客
　以玉壺一枚贈之題詩曰來從一葉舟中
　來去向百花橋上去若到人間扣玉壺鴛
　鴦自解分明語俄有橋長數百步欄檻上
　皆有異花二子登橋遂抵合浦回視已無
　橋矣將歸衡山中塗以手扣玉壺果有鴛
　鴦語曰當欲飲食前行自遇耳忽道左有
　盤餚飲食豐備二子食之不飢後遇一叟
　曰太極先生以壺告之先生曰吾貯玉液
　壺也亡來已久後二子隨叟隱祝融峰疑
　自此得道也
少君眉目子榮鼻口
　神仙傳李少君齊人也聞漢武帝好神仙
　少君以神方干武帝云丹砂可作黄金服
　之能昇天時見武帝御座有銅器曰此齊
　威公之器也帝驗其刻鏤之文果是乃知
　少君數百歲肌膚光澤其眉目口齒如童
　子焉
　丹臺新録趙瞿字子榮時患癩疾垂死自
　厭入山以身投虎狼不歸忽遇異人授以
　服食法而疾除身體輕强年一百七十歲
　有少容臨卧時見二美女出入口鼻之間
　耳聞琴瑟之聲在人間三百餘年色如童
　子
真多朝元可居占斗
　列仙傳李真多者神仙李脫之妹也隨兄
　修煉而兄授之以朝元之要行僅百年狀
　如二十許遇太上降授以飛昇之道今蜀
　中有真多治是也
　高道傳道士任可居者不知何許人年四
　十木訥愿慤負囊事道士向道榮道榮憐
　其志以鎭元策靈寳訣付之戒曰十八年
　後方可以示人災福之驗勿窺榮利無妄
　傳授此道得之者神仙泄之者夭枉可居
　自後漸言人休咎或為人禳醮每占先令
　每人齋戒向壁列斗魁之像坐其前則禍
　福吉凶歷歷如見
李泌潑蒜叔茂種韭
　鄴侯家傳李泌少時身極輕能於屏風上
　立有異人云此兒十五必昇騰父母惡之
　忽聞空中異香作蒜汁潑之恐其飛騰也
　既長辟穀每道引骨節珊然人謂之鏁子
　骨嘗作歌曰天覆吾地載吾天地生吾有
　意無不然絶粒昇天衢不然鳴珂遊帝都
　焉能不貴復不去空作昂藏一丈夫
　真誥秦時巴陵侯姜叔茂來住句曲山下
　種五果并五辛菜常賣以市丹砂而用之
　今山間猶有韭薤即其遺種耶秦孝王時
　封侯今名此地為姜巴者是矣
龍君橘杜漁父杏壇
　仙傳拾遺柳毅家于江湘儀鳳中下第將
　還郷里其故人客寓涇陽者往别之未至
　六七里見美婦人牧羊於野心甚易之問
　其故云洞庭龍君小女也嫁于涇川小龍
　為夫所薄愬於舅姑舅愛其子黜之以至
　于此因託毅寓書于洞庭之北有巨橘謂
　之橘社郷里祠之至其所以物擊木三五
　聲書可達矣毅如其言有武夫出波間引
　毅入波中其宫闕如王者之居於是留毅
　宫中歡宴累日既還贈遺珍怪不可名述
　南華真經孔子遊乎緇帷之林休坐乎杏
　壇之上弟子讀書孔子絃歌鼓琴奏曲未
　半有漁父者下船而來鬢眉交白披髮揄
　袂行原以上距陸而上左手據膝右手持
　頤以聽曲終
張澥飲水伯陽餌丹
　仙傳拾遺張澥武陵人幼而好學常注念
　於桃源觀願遇靈仙以希度世亦髣髴通
　感祕而不言乾符中鄭洿出牧武陵因述
　詞文虔誠禱祝以澥牙將之中素勤道法
　令齎其詞致齋法事未畢有仙樂五雲之
　異良久垂一瑠璃瓶自空而下澥捧接之
　及一瓶水耳盡飲之甘美無比忽然騰躍
　昇天而去
　神仙傳魏伯陽入山作神丹將弟子三人
　丹成知弟子心未盡乃試之曰丹雖成當
　試之以犬犬飛者可服之若犬死不可服
　也乃以丹餌犬犬食即死伯陽曰吾輩違
　世俗委家入山不得仙道亦恥歸死之與
　生吾當服之丹入口又死徐二弟子相顧
　曰作丹以求長生今服却死何如不服乃
　出山營棺木二人去後伯陽即起與服丹
　弟子姓虞及白犬而出逢其入山伐薪人
　作手書與郷里寄二弟子二弟爾時乃醒
　悔恨而已
騾客排闥胡琮啓關
　神仙傳茅山黄尊師學行甚高開講之次
　衆方雲集忽有一人排闥而呼曰道士奴
　天正熱聚衆何為何不入深山學道敢漫
　語耶師不對良久色稍和曰豈非要錢修
　造乎可盡取破釜雜鐵來師如其旨即命
　掘地為鑪以熾火銷鎔取少藥攪之少頃
　去火已成白金矣師感謝笑而出門不知
　所之後有人見於京師腰插一鞭逐一騾
　其去如飛或目之為騾客
　搜神覽江州太平觀道正胡用琮雙目失
　明罷職嘗令人引行觀中至門時天大雪
　人言有貧者口𠾑一筯坐堦砌上貨墨一
　金一寸人稀售之琮問其故曰今日大雪
　不能入城遂憩此而人少顧者琮憫焉丐
　之五十金日以為常忽一日叩門告辭關
　揵不開相隔而語曰我贈君墨一寸請自
　保之隨意而用若有患磨服之不復有苦
　琮謝之問其姓曰我賣墨牌榜即姓氏也
　乃置墨而去漸聞聲遠啓關無及矣琮因
　磨墨飲之即覺兩目明徹或曰以筯界口
　乃吕字疑其洞賔也
沈彬石槨袁玘銅棺
　賈氏録談沈彬郎中少好道將卒戒其子
　云吾所居堂中正是吉地即葬之子孫不
　敢違既兆其穴開之見石槨一所甚寬廣
　及有青石蓮燈三枚鎸刻甚妙又有石記
　云開成二年開雖開亦不埋漆燈猶未照
　留待沈彬來後人見棲於西山天寳洞
　袁府君祠堂記云府君後漢人也按北齊
　修文御覽云陽羡初立縣時會稽袁玘生
　有神異而君始為令於此逆知水旱自言
　死當為神或寢息繼日夢與神宴會一旦
　無疾暴亡殯後風雨晦冥忽失柩所在有
　民夜聞荆南山若數千人聲晨往視之而
　柩在焉亟抵縣白之吏民馳至柩已神藏
　止見石壇石家而已於是改荆南山為君
　山至今俗呼為銅棺山以謂府君亡時天
　降銅棺如王喬為葉令天降玉棺類也
紫雲乘風黄梅墮井
　紀聞録唐開元二十四年春二月駕在東
　京以李適之為河南尹其日大風有女冠
　乘風至玉真觀集于鍾樓人觀者如堵以
　聞於尹尹率略人也怒其聚衆袒而笞之
　而乘風者既不哀祈亦無傷損顔色不變
　適之大駭方禮謁奏聞勑召入内殿訪其
　故乃蒲州紫雲觀女道士也辟穀久輕因
　風遂飛至此後因大風復飛去不返
　廣異記黄梅縣女道士張連翹年八九歲
　常持瓶汲水忽見井中有蓮花如小盤漸
　漸出井口往取便縮不取又出如是數四
　遂墮井家人怪久不還往視見連翹立井
　水上自後不食父母命出家為道士年十
　八晝日於觀中獨坐見天上雨錢又雨黄
　藥吞二粒覺神情倍於常日
魯聦致雷王向分影
　續仙傳葉千韶字魯聦有道術嘗遇歲旱
　人請祈禱師即焚香啓祝須臾降雨人有
　請致雷者以足擦地便鳴從地底轆轆聲
　一日於城市忽驅叱以振威人詰之曰我
　見某處火灾故救之耳驗之信然
　列仙傳王向生而秀異日望終南山高峰
　謂父母曰兒長大必居此山人甚器之既
　冠不願仕以坐忘遺照為事遇神仙孟先
　生授以道法能變化分形化影
謝雲一川王濤萬頃
　集仙録果州謝自然絶粒多言道家事詞
　氣高異刺史韓佾至郡疑其妄延入州閉
　之累月率長幼開籥出之膚體儼然佾即
　使女自明師事之又於大方山置壇請道
　士程太虛具三洞籙遷自然居於州郭正
　元九年刺史李堅致任自然告云居城郭
　非便願依泉石堅即築室於金泉山一日
　詣州與李堅别即於金泉山白日上昇士
　女數千人咸共瞻仰須臾五色雲遮亘一
　川
　墨客揮犀王平甫熙寧癸丑歲直宿崇文
　館夢有人邀之至海上見中央宫殿甚盛
　其中作樂笙簫鼓吹之伎甚衆題其宫曰
　靈芝宫平甫欲與俱往有人在宫側隔水
　謂曰時未至且令去他日當迎之至此恍
　然夢覺時禁中已鍾鳴矣為詩曰萬頃波
　濤木葉飛笙簫宫殿號靈芝揮毫不似人
　間世長樂鍾聲夢斷時
秀川鐵扇觀福金餅
　野人閑話祠部員外郎彭曉字秀川自號
　真一子常謂人曰我籛鏗之後世有得道
　者余雖披朱紫食禄利未嘗懈怠於修煉
　去作一代之高人終不為下鬼者矣宰金
　堂縣則恒騎一白牛於昌利山往來似有
　會真之所往往有白鶴飛鳴前後曉注陰
　符經解參同契每篆符謂之鐵扇子有疾
　者餌之輙愈
　集仙録黄觀福家貧每以栢葉為香焚之
　食栢不嗜五穀既笄欲嫁之忽謂父母曰
　門前井中極有異物往看之水果洶湧乃
　自投水中良久不出漉之得一古像天尊
　狀貌與女無異水即澄静便以木像置路
　側號泣而歸其母時來視之懷念不已忽
　有綵雲仙樂導衛甚多與女子三人下其
　庭中為父母曰女本上清仙人也有小過
　謫在人間年限既畢復歸天上無致憂念
　也又曰此今年疾疫死者甚多移家益州
　以避凶年即留金數餅昇天而去


三洞羣仙録卷之十二




三洞羣仙録卷之十三設三
　　　　正一道士陳葆光撰集
沙苑矯翅華陽養翮
　高道傳益州城西有道觀非修習者莫之
　居徐佐卿嘗自稱青城道士一歲三四至
　天寳中重陽日明皇獵于沙苑見雲間一
　孤鶴翔飛上射中之帶箭而墜焂然矯翅
　翥于東南是日佐卿携箭而來神采不怡
　謂人曰吾行山中偶為此物所加已無恙
　矣此箭非人間所有越明年箭主到此當
　付之遂留於後壁復題其時云十三載九
　月九日也明皇狩蜀至觀因幸道院見前
　箭命取閱之即御箭爾上驚異詢之道士
　以實對即知前歲沙苑中所射之鶴乃徐
　佐卿也復覽其題則又知當日自沙苑一
　翥而至于斯也今有飛仙嶺傳佐卿帶箭
　飛泊之所下有飛仙觀存焉
　真誥姜叔茂為巴陵侯棄官入句曲山修
　煉道戌寄書與僚友云我昔學道於鬼谷
　道成於少室養翮於華陽待舉於逸城時
　乘飈輪宴我句曲悟我永嘆代謝之速
馮長回黄世京守白
　真誥馮長字延壽年十五通陰陽占候之
　術感鄧真人授書能回黄轉赤而面生玉
　澤道成今為西嶽真人
　又陳世京守玄白之道常旦旦坐卧任意
　存泥丸黑氣心中白氣臍中黄氣三氣俱
　生如雲以覆其身因變成火火燒於身洞
　徹内外如此旦旦行之服氣二十過畢乃
　止所謂知白守黑欲死不得知黑守白萬
　邪消却世京後得仙
裴雲盤旋戚霞焕赫
　續仙傳裴元静幼而恬淡及笄願入道父
　母曰女生有歸遂逼之以適李言為妻夫
　妻如賔幾月乃告於夫曰神人不許為君
　妻請絶之獨居一室中夜嘗聞談笑之聲
　夫疑而潜窺之光明滿室及旦與夫别去
　而雲霞盤旋仙女奏樂而元静上昇
　戚氏號逍遥好道誦經不輟及笄父母强
　適薊尋為妻而逍遥獨處一室絶粒静坐
　而人莫得而測一夕聞屋裂如雷聲但見
　衣裳在室仰視雲霞焕赫而逍遥上昇
正節野人含光清客
　高道傳吴筠天師字正節天寳初至京師
　係道士籍入嵩山依潘師正究其術明皇
　聞名召與語甚悅上復問道對於道者無
　如老子五千言復問神仙治鍊法對曰此
　野人之事積歲月求之非人主宜留意筠
　每開陳皆名教世務以微言諷天子天子
　重之
　道士李含光工篆隸或稱過其父一聞之
　終身不書後師正一先生雲篆寳書傾囊
　相付且曰李含光真玉清之客也
隱柱羅遠入圖柳成
　逸史道士羅公遠時明皇一日召見問隱
　形術對曰陛下以玉書金格簡於九清矣
　豈以社稷之重而輕徇小術耶上怒公辱
　駕之走入殿柱中數上過上愈怒劈柱追
　之既見入玉磶中又碎磶為十數塊皆有
　公遠之形上謝之乃如故上復强之不已
　因教焉然不肯盡其術試自隱常露衣帶
　或見影迹上怒遂斬之有中使輔仙玉自
　蜀還逢公遠駕與語袖出一書及蜀當歸
　為寄仙玉具以奏上頗加悔恨天寳末果
　西蜀之幸當歸不誣矣
　酉陽雜俎正元末有畫人寧采圖為竹林
　會甚工坐客郭萱柳成二秀才每以氣相
　軋柳忽盻圖謂曰今欲為公設薄伎不施
　五色令其精采殊勝如何郭殊不信柳曰
　當入彼畫中治之乃騰身起入圖而滅坐
　客大駭圖表於壁衆模索不獲久之忽語
　曰郭子信矣聲若出畫中也食頃瞥目圖
　上墜下指阮籍像曰工夫抵及此衆視之
　覺阮籍圖像獨異脣若方嘯寧采覩之不
　復認意其得道與郭俱謝之數日遂遁去
子虛學古桃俊明經
　真境録暨天師名齊物字子虛學古通經
　傳時有浮屠梵臻問道釋所起之由師為
　分其同異曰道無前後杳不可稱論也且
　老子即長生仙道屬太上左宫故老子生
　左腋手舉於左故貴左法教服其黄黄者
　陽也得其道則存亡在已出入無間大劫
　有窮而吾道不泯太子即輪轉生死之道
　滅度之法屬太上右宫故太子生右腋手
　舉於右故貴右法教服其緇緇者陰也命
　盡而有死其二法殊途同歸於太上非至
　人莫見其奥也聽者嘆服
　真誥桃俊字翁仲少為郡幹佐明經術晩
　為交阯太守遇東郭幼平服九精鍊氣輔
　星在心之術後修之得道今在洞中
滕公火鈐許君燈檠
　澠水醼談滕宗諒待制守歷陽聞山中有
　逸人隱居窮僻滕訪之會其方眠呼覺揖
　滕偶坐言極有理滕詢其山居幾許年月
　始避兵㓂獨處於此但見花卉滿中即知
　為春草木摇落即知為秋大寒大暑即知
　冬夏坐久顧滕曰日向夕當亦必飢有山
　芋野栗可以充餐乃撥松卉火炮芋栗遺
　滕食訖語以手掊火得無苦耶欲致一火
　鈐可否笑曰久處山中安於恬淡不欲以
　物役心鈐無用日暮滕悽然而歸後再遣
　人致問已不復知所止矣
　西山記許真君與吴君還豫章因歸逍遥
　山日與弟子講論教戒郷里人皆遷善遠
　罪仁孝興行嘗有以鐵燈檠詣山售者真
　君買之夜為燈照漆剥處細視之乃黄金
　也遽訪其人還之
伯慈疾愈禮正身輕
　真誥范伯慈有邪勞之疾頓卧經年費用
　家財而疾不除於是發心入道棄俗務静
　坐修養五十日而疾愈於是入天目山服
　食精思十九年感真仙降授丹藥服食白
　日昇天補為元一真人
　衡山有學道者張禮正初遇西城王君授
　丹方服食自後目明身輕日行五百里東
　華帝君遣迎白日乘雲上昇
漢武四多黄帝七昧
　仙傳拾遺月支使者謂武帝曰眼多視則
　貪恣口多言則犯難心多動則淫賊身多
　□則奢侈未有用此四多而天下成治者
　也
　黄帝内傳王母授帝七昧之術帝曰何謂
　七昩王母曰目昧即不明耳昧即不聦口
　昧即不爽鼻昩即不通手昧即不固足昧
　即不正心昧即不真但心不亂即真矣目
　不昧即明矣耳不昧即聦矣口不昧即爽
　矣鼻不昧即通矣手不昩即固矣足不昩
　即正矣是知七昩其要在一一之稍昩六
　昩俱塞則一身不治近於死也
黄覺餞客仙鳳赴會
　劉貢父詩話黄覺善詩嘗餞客都門外至
　則客已遠不及旅舍中見一羽士在側因
　取所携酒肴呼道士共飲食既罷道士舉
　皿摭水寫吕字覺始悟其為洞賔也道士
　曰明年江南見君覺果得江南官及期見
　道士出懷中大錢七其次又三小錢曰數
　不可益也予藥可數寸許告曰歲旦以酒
　磨服之可保一歲之疾覺如其言至七十
　藥亦垂盡作詩曰牀頭曆日無多子屈指
　來年七十三果以是歲終
　仙傳拾遺劉仙鳳者九隴道士也因入白
　鹿山見神人授隱祕之術堋口山有大雪
　寺方衆會仙鳳與道流十餘人赴其會既
　不為之禮鳳與道流纔出忽聞齋處衆人
　驚徹連聲不已云籬外籬中有虎三十餘
　頭縱横出入衆不暇食憂懼莫知所為僧
　知其術也命衆人與衆僧望仙鳳焚香致
　禮悔謝虎乃息
元卿麟脂介象鯔膾
　續仙傳謝元卿遇神仙設鳳冠粟龍精稻
　麟脂班螭髓玄洲白㮈空洞靈瓜扶桑丹
　椹清河文藻又有瓊𥹋酒桂腦芸英又彈
　八琅之璈叢霄之笙洞陰之磬奏元鈞之
　歌回鸞轉鳳之舞
　廣記介象字元則與吴王論膾何者最美
　象曰海中鯔魚為上請於殿前作方坎汲
　水滿之象垂綸於坎中食頃得鯔魚作膾
章后折爪守一破塊
　感應録陳武帝章皇后母蘇氏嘗遇一道
　士以一小龜遺之光彩五色曰三年有應
　及期后生紫光照室因失龜所在后少美
　容儀手爪長五寸色並紅白每有期功之
　服則一爪先折
　王氏神仙傳王守一貞觀初自號終南山
　人王布衣賣藥於洛陽富人柳信生一子
　眉上一肉塊布衣壺中抔藥一粒傳之須
　臾肉破有小蛇突出五色爛然漸及一丈
　許布衣叱之蛇躍起雲霧昏暗布衣乘蛇
　而去
王倪飛步許鵲上昇
　王氏神仙傳王倪即齧缺師也得道於羲
　農之間黄帝遇之以傳道要歷少昊顓帝
　世常遊人間行飛步之道堯舜之時猶見
　者後一日昇天
　郡閣雅談許鵲真人唐末遊南嶽招仙觀
　壁上題歌一首云洪鑪烹鍊人性命器用
　不同分皆定妖精鬼魅闘神通只自干邪
　不干正黄口小兒初學行唯知日月東西
　生還為萬靈威聖力移月在南日在北玉
　是玉兮石是石藴棄深泥終不易鄧通餓
　死嚴陵貧帝王豈是無人力丈夫未達莫
　相侵攀龍附鳳損精神題後數日上昇
子長德合圖南道成
　真誥太上真人告長史云我見南陽樂子
　長淳朴之人不師不受順天任命亦不知
　修生之方行不犯惡德合自然雖不得延
　年度世死登福堂煉神受氣名賔帝録今
　補脩文郎天資有分亦由先世積德流慶
　所及若使有攝生之理兼行太上之訣以
　此求道無往不舉矣
　高道傳陳摶字圖南舉進士不第肆志山
　水間凡二十餘年夜於庭間見一金甲神
　人持劒曰子道成矣當有歸成之地先生
　曰何謂歸成金人云歸成之地者蓋秋為
　萬寳之所歛而歸者也吾其隱於西方乎
　遂遷入華山居
淳風占日薛賾諫星
　國史異纂唐太史李淳風校新曆日太陽
　合朔當蝕既於占不吉太宗不悅曰日或
　不食卿將何以自處曰如有不蝕臣請死
　之及期帝使人於庭謂淳風曰吾放汝與
　妻子别對以尚早一刻指表影曰至此則
　蝕如言而蝕不差毫髮又嘗奏曰北斗七
　星當化為人明日至西市飲酒宜令候取
　太宗從之乃使人候有婆羅門僧七人入
　自金光門至西市酒肆登樓而飲使者登
　樓宣勑曰今請師等至宫胡僧相顧而笑
　曰必李淳風小兒言我也飲畢下樓已失
　胡僧所在
　仙傳拾遺薛賾河東汾陰人後居渭州去
　俗為道士明於天文律曆太宗將封襌有
　彗見賾諫而止之每奏災祥與李淳風符
　契後無疾而卒有異香雲鶴天樂之異山
　下及觀中咸聞見之及葬空棺而已
子華太霄遠遊上清
　真誥山陽吕子華陰君之弟子也服虹丹
　之液未讀内經來從太君授太霄隱書而
　誦之常以幽館方臺為樂而不願造仙位
　許先生邁改名遠遊乃長史之兄也君清
　虛懷道幽棲野外遇異人授返行之法服
　玉液朝腦精而面光華還顔返少晉永和
　中嘉遁不返後棲大滌中峰丹成天降玉
　童白鹿下迎今南陵院乃其遺跡
公房䑛瘡張蒼吮乳
　神仙傳李八百蜀人也年八百歲因以為
　號或隱山林或出市里唐公房有至心而
　不遇明師李欲試之為作偏客公房不知
　是仙人八百驅使用意過於他客公房甚
　愛之後八百偽作病困欲死公房為迎醫
　合藥價數十萬不以為損憂念之意形於
　顔色八百轉作惡瘡遍身臭不可近八百
　曰吾瘡若得君䑛之當愈公房即為䑛八
　百曰君䑛復不能愈君婦䑛之當愈公房
　乃使婦䑛八百曰然三十斛美酒浴當即
　愈公房乃為具酒浴瘡體如凝脂亦無餘
　痕乃告公房曰吾是仙人子至心故相試
　爾子可教也以丹經一函授之公房入雲
　臺山中合丹丹成而白日昇天
　抱朴子漢丞相張蒼偶得小術吮婦人乳
　汁得一百八十歲此蓋道薄者耳而蒼為
　之猶得中壽之三倍況於備術行諸祕妙
　何為不得長生乎
沙海石蕖唐昌玉蘂
　拾遺記黄帝使風后負書常伯荷劒旦遊
　洹沙夕歸陰浦萬里一息洹沙有石蕖一
　莖百葉千年一花其地一名沙瀾沙湧起
　成波瀾也中有神龍魚鼈皆能飛翔仙人
　寧封食飛魚而死二百年更生故寧先生
　遊沙海頌云青蕖的皪千載舒百齡暫死
　食飛魚
　劇談録長安唐昌觀有玉蘂花車馬尋翫
　者相繼一日有女子年可十七八衣繡衣
　垂鬟容色婉娩從以二女冠三小僕僕皆
　丱髻容彩端麗無比異香馥郁佇立良久
　令小僕取花數枝曰曩有玉峰之期此可
　以行矣舉轡須臾已在半天方悟神仙之
　遊也
道士振衣將軍舉塵
　括異志方道士失其名隱於滏陽之西山
　磁州有護國靈應公祠每歲二三月天下
　所獻奇禽異獸巧工妙伎珍肴異果無所
　不有人多會於祠下遊覽宴聚以至夏初
　社人罷去及期方道士無歲不來常以九
　蒸黄精以遺交舊一歲忽不至皆謂徙居
　他山或以為物故春城隍廟神座後有死
　人塵埃厚且寸餘官吏將檢視忽振衣而
　起乃方道士也復陪諸君酣飲月餘乃去
　自是不復來
　真誥保命君語楊真人曰許子能委形冥
　化從張鎭南受夜解法云許子即許掾是
　也係師為鎭南將軍尸解葬鄰東後四十
　四年至魏時遇大風木棺開見尸如生舉
　塵尾覆面而大笑
便者迎茅天玉問許
　茅山記三天使者乘紫雲擎玉板披繡衣
　齎命至大茅山迎大茅君君授命而赴赤
　城之任今茅山有繡衣亭是當時受九錫
　之處也
　真誥仙人王子登位為小有天王東卿知
　許長史之慈肅而子登問此人今何在東
　卿曰是我郷人也内明真正外混世業乃
　良才也今脩上道
插花飲酒擊竹和歌
　郡閣雅談李夢符梁開平初鍾傅鎭洪州
　日與布衣飲酒狂吟放逸四時常插花以
　釣竿掛一魚向市肆蹈漁父引賣其辭好
　事者爭買得錢便入酒家其辭有千餘首
　傳於江表略其一兩首云村寺鍾聲渡遠
　灘半輪殘月落前山徐徐撥棹却歸灣浪
　疊朝霞碎錦翻又曰漁弟漁兄喜到來婆
　官賽却坐江隈椰榆杓子木瘤杯爛煑鱸
　魚滿案堆鍾傅以其狂妄惑衆將罪之夢
　符於獄中獻詩十餘首其略曰揷花飲酒
　無妨事樵唱漁歌不礙時鍾不之罪遣之
　後不知所在
　神仙傳擊竹子不知其姓氏在成都酒肆
　中手持一竹節相擊鏗然有聲歌以和之
　所歌辭旨皆合道意如此十餘年一日東
　市藥肆語黄氏子曰余知長者好道今欲
　以誠奉託可乎黄曰願聞其所須曰我乞
　士也在七里亭橋下今病甚且死死之日
　幸火焚之然愼勿觸我心翌日至橋下見
　之擊竹子欣然感謝言訖而逝黄為置衣
　衾具棺歛焚於郊外即聞異香馥郁鳥鳴
　至晩其心不化且如斗大黄氏子以日暮
　欲歸誤以杖觸其心忽炮聲如雷人馬驚
　駭見有人長尺餘自煙焰中即擊竹子也
　手擊其竹嘹然有聲杳杳入雲中而去
厲畫一鷂董歎二鵝
　高道傳道士厲歸真唐末遊洪州信果觀
　見三官殿功德塑像乃明皇詔以夾紵製
　作甚妙然主者不甚嚴護常有雀鴿糞㸃
　汙歸真遂於壁畫一鷂自此雀鴿無復栖
　止後有人見歸真於羅浮山登真
　晉逸史董養字仲通陳留浚儀人泰始初
　到洛下不干禄求榮木嘉中洛城東北步
　廣里中地陷有二鵝出焉其蒼者飛去白
　者不能飛養聞嘆曰昔周時所盟會狄泉
　即此地也今有二鵝蒼者胡象白者國家
　之象其可盡言乎顧謂謝鯤阮孚曰易稱
　知機其神乎君等可深藏矣乃與妻荷擔
　入蜀莫知所終
德誠蛇劒陶侃龍梭
　仙傳拾遺鄧德誠者撫州臨川人世崇於
　道每焚香常誓佐國扶教入道於麻姑山
　親友聞其志或謂曰夫佐國之功非文武
　不可也吾子退為道士何以遂斯志邪笑
　曰此志非世人所知也忽一日自山中還
　私第中道逢巨蛇横路掬水以噀之曰汝
　若龍也當隨水飛騰勿障行徑蛇忽化為
　劒持之以歸一旦有道士見之曰此神劒
　也乃教以所用之法明皇耽味至道博訪
　道術詔至京師暇日因謂德誠曰石堡之
　城頗為邊患德誠曰臣以草野之賤荷非
　次之恩敢不效用以安聖慮乃燃七燈以
　象斗形焚香冥祝乃有一燈飛去勢若流
　星石堡之城為灰燼矣
　真誥云陶侃為西河侯侃嘗捕魚得一梭
　因掛著壁間有風雷梭成赤龍從屋而躍
　出事見劉欽異苑
玉源寳馬芙蓉素騾
　青瑣劉丞相赴舉京師過獨木鎭有老叟
　贈詩曰今年且跨窮騾去異日當乘寳馬
　歸又曰公自是羅浮山玉源道君
　歐陽詩話石曼卿死後人有恍惚見之者
　云我今為仙主芙蓉城騎一素騾如飛後
　又降於舉子家留詩云鶯聲不逐春光老
　花影長隨日脚移
煙蘿三友竹溪六逸
　真誥鄭遨字雲叟舉進士不第唐末振衣
　遠去入少室山為道士有二青童一鶴一
　琴從之遊處與梁室權臣李振友善振欲
　禄之拒而不諾既而振得罪南遷遨徒步
　千里往省之由是聞者益高其行遨聞華
　山有五粒松脂淪地千年化為藥能去三
　尸因徙居華山與道士李道盛羅隱之三
　人為煙蘿友世目之為三高士
　唐李白善縱横術擊劒為任俠輕財重施
　客任城與魯中諸生孔巢父韓準裴政張
　叔明陶沔居徂來山日沉飲酣歌號竹溪
　六逸
王探投簪韋節還紱
　丹臺新録王探字養伯太原人也神標頴
　秀幽樞潜密靈規洞洽絳精凝皓景粲霄
　衢誠凝玉陛所以瑶林翳薈仙浪潔渟故
　能驤首拔藻延頸入素初因吕后攝政權
　任中常之職至文帝龍飛乃投簪鳳闕天
　子禮賢以道稱為逸人
　神仙傳法師韋節後魏莊帝時為陽夏守
　師道士趙通法師遂還簪紱於朝受三洞
　靈文神方秘訣後卜居華山之陽人因號
　為華陽子
澤民燕堂杜沖寢室
　翰林名談張澤民元豐中死而復生云至
　一處若瓊瑶世界有堂榜曰五相清燕之
　堂詢門吏可得入乎吏曰此神仙所聚爾
　不可入問五相姓名曰吕夷簡李迪劉寵
　龐籍富弼也俄呵道自中出其乘馬者貌
　類劉夔侍郎呼澤民與語張曰公今去世
　為仙乎劉曰吾今為土地主比人間守令
　功行未至何敢望仙被會督役令方畢工
　軒䆫階砌皆明王也已命王元澤作記邵
　踈篆矣張曰富相當安何故先有此堂劉
　曰更三年至矣
　丹臺新録杜冲師文始先生經上十年感
　展真人降於寢室授冲丹方謂沖曰地司
　舉子之功老君遣我授子仙經冲依奉修
　煉行之有驗能驅策虎豹役使鬼神為通
　幽洞冥莫測其端矣
干吉療病法滿寢疾
　江表傳吴孫策時有道士干吉讀道書制
　作符水以療病吴會多事之策常會客郡
　樓吉趨度門下諸將賔客三分之二下樓
　拜之止之不能策即收之策母曰干先生
　亦助軍作福醫護將士不可殺之策不從
　俄見吉卒後葬之失尸所在
　真境録法師朱君緒字法滿居玉清觀即
　解紛異俗尚行全真閉户閑庭下帷虛室
　器宇宏雅泰定發乎天光情性淵默雷聲
　洊乎江表爰以玉清本觀地迫諠煩天柱
　古壇境遠閑静乃拂衣不駐策杖攸往數
　年之間諸業未就忽寢微疾一朝倐起命
　水澡浴具冠服焚香端坐語弟子曰吾於
　彭殤存亡齊之久矣然道妙寂寂感者通
　焉神理冥冥契者昭焉吾言之矣汝知之
　矣經法戒行爾其勉諸言訖奄然而逝



三洞羣仙録卷之十三










三洞羣仙録卷之十四設四
　　　　正一道士陳葆光撰集
清虛小有寒華大茅
　王氏神仙傳王褒字子登鹿巾披褐遍遊
　名山精感昊穹夜半忽聞林中人馬之聲
　簫皷亂音須臾千乘萬騎浮空而至神人
　乘三雲之輦手把虎符停駕而告言曰子
　玄録上清金書東華名編清虛位登小有
　必當掌括寳籍為天王之任耳
　茅山記孫寒華即吴帝之孫女於茅山修
　道道成沖虛而去因號其山為華姥山真
　誥曰寒華乃神仙杜契之弟子行元白法
　而得少容今在大茅之間時或出入有見
　之者
王錫甘露田生神膠
　總仙祕録真人王錫嘗因大疫入息山採
　藥散施活人無數忽遇一道士謂曰子有
　風骨而又積德多矣因授以飡風飲露之
　術一日天降甘露於所居之側竹木枝葉
　上真人得以飲之遂昇天
　仙傳拾遺田先生隱於鄱亭作小學時饒
　守齊推有女嫁李生者數月而孕李生赴
　舉長安其婦將産忽為鬼所害而卒李生
　下第歸饒於野中見其妻訴鬼所害之事
　曰可於鄱亭告田先生或可再生李如其
　言即往村學見先生哀祈之先生曰但屋
　舍已壞矣先生即從舍出乃呼地界而問
　曰剌史女因産為鬼所殺屋舍已壞如何
　一吏曰只追李妻魂魄合為一體以神膠
　塗之即生矣李妻乃活遂失先生所在
遐周詩讖忠恕字朝
　高道傳李遐周有道術開元中召入禁掖
　久之天寳末一旦遁去但於所居壁上題
　詩讖禄山僣竊及幸蜀之事人莫能曉而
　後皆有所驗其末篇云燕市人皆去函關
　馬不歸若逢山下鬼環上繫羅衣燕市人
　皆去者假幽薊之衆而起也函關馬不歸
　者哥輸翰潼關之敗疋馬不還也若逢山
　下鬼者即嵬字馬嵬驛名也環上繫羅衣
　者貴妃小字玉環馬嵬時高力士以羅巾
　縊之其所先見皆此類也
　玉壺清話郭忠恕惟縱無檢多突忤於人
　聶崇義建隆初拜學官河洛之師儒也趙
　翰王嘗拜之郭使酒詠其姓玩之曰近貴
　全為聵攀龍即是聾雖然三箇耳其奈不
　成聦崇義應聲反以忠恕二字解其嘲曰
　勿笑有三耳全勝蓄二心郭大慚終以此
　敗後坐謗時政擅質官物流登州中途卒
　藁葬於官道之傍他日親友殮葬發土視
　之若蟬蛻殆非區中之物也
脫空王老詐死馬郊
　神仙有王老者莫知年歲自言姓王不知
　何許人或示死於此即生於彼屢於人間
　蟬蛻時人謂之脫空王老
　江淮異人録司馬郊一名疑躡履而行一
　日可千里性粗暴人無敢近之者能詐死
　以至青腫臭腐俄而復活嘗止宣城逆旅
　召主人與飲因而凌辱而更繫之既而互
　相搏擊郊忽掊地視之已死體冷色變一
　市皆聚觀乃召郷里縛其主人將送於官
　時已向夕欲明旦乃行至夜復聞店中喧
　然曰失司馬尊師矣而人方悟郊詐死也
文侯布穀郭璞散豆
　高道傳道士牛文侯性識頴拔學洞古今
　多誨人為善每冬凛則布穀于地使禽䖝
　有所食陰功密惠大以及於人小以及於
　物脩身積德久而愈篤
　方術傳郭璞至廬江太守胡孟康家將趣
　裝去之愛主人婢無由而得乃取小豆三
　升繞主人宅散之主人晨見赤衣人數千
　圍其家就視則滅其惡之請璞為卦璞曰
　君家不宜存此婢可於東南二十里賣之
　愼勿爭價則此妖可除主人從之璞陰令
　人買此婢復為符投於井中數千赤衣人
　皆反縛一一自投于井主人大悅
王纂飛章張殖易奏
　王氏神仙傳王纂當晉室擾攘之時憫斯
　民之苦每夜飛章以告上帝俄感太上自
　空而下告之曰子憫生民形于章奏吾得
　鑒聽于子遂命侍童取三五齋訣授於纂
　曰勉而行之真仙可冀
　廣記張殖者彭州道江人遇道士姜真辨
　授以六丁駈役之術大曆中西川節度使
　崔宓常有密切之事差人走馬入奏發已
　三日忽於案上文籍中見所奏凈本猶在
　其函中所封乃表草耳計人馬之力不可
　復追憂惶不已莫知為計知殖有術召而
　語之殖曰此奏可易不足憂耳乃炷香一
　爐以所寫凈表置香烟上忽然飛去食頃
　得所封草墜於殖前及使回問之並不知
　覺進表之時封印如舊崔公深異之
師皇龍針崔煒蛇炙
　列仙傳馬師皇即黄帝馬醫也識馬生死
　之診治之無不愈者忽見一龍下向之垂
　耳張口師皇曰此龍有疾知我能治遂取
　針以針其脣其龍乃去後數年數數有龍
　見負師皇去
　廣記崔煒於正元間遇一老嫗自稱鮑姑
　授艾少許云每遇疣贅不過一炷言訖不
　見煒莫之曉一夕忽墮於枯井中無計而
　出旁見一白蛇蟠屈數丈煒視其脣亦有
　疣偶因野燒延火飄入井中煒取火依鮑
　姑之言以灸之其疣應手而墜煒知龍也
　遂跨其背而蛇身光燭相照昇騰行至一
　洞中見一青衣童子曰玉京子也已送崔
　君來煒至問童子鮑姑何人曰鮑靚女葛
　洪之妻也多行灸道於南海煒方駭之又
　問玉京子何人曰安期生常跨斯龍朝玉
　京號玉京子也
賀乞鑑湖葛求句漏
　高道傳賀知章字季具越州永興人性曠
　夷初擢進士第累遷賔客授秘書監晩節
　尤誕放天寳初病夢遊帝居數日寤乃請
　為道士還郷里詔許宅為千秋觀又乞官
　湖為放生池又詔賜鑑湖剡川一曲既行
　帝賜詩寵行人比之為二踈
　神仙傳葛洪字稚川本姓諸葛遠祖征江
　漢次丹陽之句容因止而嘆曰獨我在此
　何諸之有遂去諸字葛姓之興始於此也
　究覽典籍尤好神仙親友薦洪才器宜長
　國史選為散騎常侍洪固辭不受加以年
　老欲合丹藥聞交趾出丹砂乃求為句漏
　令遂將子姪俱行焉
公昉仙酒法先神燈
　摭遺唐公昉興元府人興元有斗山觀自
　平川内聳出一山四面壁立其上方如斗
　底故以名之薛蘿杉栢景象奇妙昔公昉
　飲李八百仙酒舉家拔宅上昇故後人題
　云霞盃欲舉醉陶陶不覺全家住絳霄㳂
　宅只知雞犬在上天誰信路岐遥三清寥
　廓抛塵夢八景雲霓事早朝惟有故林蒼
　栢在露華烟靄鎖驚飈今有故基存焉
　丹臺新録彭宗字法先嘗服業於杜沖真
　人栖真味道精貫人神一日夜間行道有
　神燈數枝浮空映席凝輝流耀人皆異之
君賢易姓拱壽塗名
　馬君内傳馬明生本姓和字君賢少為縣
　吏捕賊為賊所傷當時殆死忽道傍見一
　女人年可十六七衣服奇麗姿容絶世行
　步於其間眀生知是神仙因叩頭乞治女
　人即與藥一粒大如小豆與服之於是即
　愈明生乃棄職易姓名隨神女還岱宗神
　女知其可教乃令安期生授金液丹方明
　生後服丹上昇
　括異志范公仲淹倅陳州時郡守母病召
　道士奏章公笑曰庸人安能達章帝所耶
　道士秉簡伏壇終夜不動試捫其𩪍則僵
　矣五更手足微動良久謂守曰夫人壽有
　六年所苦勿慮守問今夕拜章何其久也
　曰方出天門遇放明年進士春牓觀者駢
　道以故稽留公問狀元何姓曰姓王二名
　下一字墨塗旁注一字遠不可辨既而郡
　守母病愈明春狀元乃王拱壽御筆改為
　拱辰公始歎道士之通神
鬼谷犬履山陰鵝經
　仙傳拾遺鬼谷晋平公時人隱居嵩陽鬼
　谷因以為號先生姓王名誗蘇秦張儀從
　之學縱横術智謀相傾奪不可化以至道
　臨别去先生與一隻履化為犬以引二子
　即日到秦矣先生在人間數百歲後不知
　所之
　真誥注王逸少即王廙兄曠之子有風味
　善書後為會稽太守永和十一年去郡不
　復仕先與許先生周旋頗亦慕道又晉書
　羲之愛鵝時山陰道士好養鵝羲之往觀
　焉意甚悅因求市之道士云為我寫黄庭
　舉羣相贈耳羲之欣然寫畢籠鵝而歸
偓佺松實永璝茯苓
　列仙傳偓佺槐山採藥人也好食松實形
　體生毛行走如飛年三百歲劉向為之頌
　曰偓佺餌松體逸眸方足躡鸞鳳走超騰
　騜
　仙傳拾遺葛永璝常居蜀之上清山志希
　度世巨松之下時有夜光因得茯苓其狀
　如人形鍊而食之能飛行變化丹成服之
　白日昇天因號上清山為葛璝山
天師鬼降真君牛鬥
　高道傳天師張道陵昔成都與鬼戰奪二
　十四獄俱為福庭降二十八宿以通正氣
　時有鬼帥尚居青城山下為人鬼貿易之
　所謂之鬼市天師至則化為寳座以居之
　兵固不能刃火亦不能焚於是鬼帥降焉
　西山記許真人遜還豫章周覽城邑忽遇
　一美少年自稱姓愼來謁禮貌勤厚詞語
　辨捷欲少留之遽告去真君謂門人曰此
　非人乃蜃精耳得非聞吾有除害之意來
　見試耶若不誅之終為大患遂乗高迹其
　所之乃往江滸化為黄牛戲龍沙上真人
　遂剪紙化黑牛往鬥之令弟子施岑持劒
　至其所且戒之曰俟牛鬥酣即以劒揮其
　黄者施君如命一揮中其左股遂奔入城
　西門外横泉井中而黑牛復化為紙矣
王授琵琶集獻荳蔻
　祕閤閑談王保義為荆南高從誨行軍司
　馬生女不食葷血五歲能誦黄庭經及長
　夢流水登山見金銀宫闕云是方丈山女
　仙數十人曰麻姑相結姊妹授以琵琶數
　曲自是數夜一遇歲餘得百餘曲其尤妙
　者有獨指商以一指彈一曲後夢麻姑曰
　即當相邀明日庭中有雲鶴音樂奄然而
　卒
　高道傳道士軒轅集居羅浮山宣宗嘗召
　入内時京師素無荳蔻荔枝花上因語及
　俄頃二花皆至枝葉芳茂如裁剪者
道源推步虛中章奏
　本傳丘濬字道源能通陰陽太極數早歲
　欲遊華陽洞天求為句容令任滿以詩寄
　茅山道友云鳴鳳相邀覽德輝松蘿從此
　與心違孤峯萬仞月正照古屋數間人未
　歸欲助唐虞開有道深慚茅許勸忘機明
　朝又引輕帆去紫木年年空自肥濬嘗語
　家人曰吾壽終九九一日朝起盥沐罷索
　筆作春草詩一章詩畢端坐而逝是年八
　十一及殮空然衆謂尸解池守光禄滕公
　甫元發記其事葬於九華後數年有黄衣
　急足持濬書抵于滁陽家人啓封黄衣忽
　不知所在書中云吾本預仙籍以推步象
　數謫為泰山主宰
　獨異志唐正元中丹陽令王瓊三年調集
　皆黜落甚惋憤乃詣茅山道士葉虛中求
　奏章以問吉凶虛中為奏其章隨香烟飛
　上縹緲不見食頃復墜地有朱書批其末
　云受金百兩折禄三年枉殺二人死後處
　分後一歲瓊無疾暴終
可交酒斟文祥栗嗅
　續仙傳王可交秀州華亭人以耕釣為業
　一日鼓枻江行忽見一綵畫花舫中有道
　士七人呼可交姓名可交驚異有侍從𩮀
　角者引交上舡七人面前各有青玉盤酒
　器果實瑩徹一人曰好骨相今生於凡賤
　間已多破矣一人曰與酒喫侍者瀉酒鐏
　中酒再三斟不出一人曰與栗其栗青光
　如棗長二寸許肉脆而甘命一黄衣人送
　之瞑目間忽坐於天台山瀑布寺前離家
　已半年矣
　雲笈七籤殷文祥名道筌自號七七嘗預
　官僚公宴一日有酒倡優者侮之七七語
　主人曰以二栗為令可乎衆皆忻然乃以
　栗巡行嗅之皆聞異香惟佐酒笑七七者
　二人嗅之化作石綴於鼻掣不落但言穢
　氣不可堪二人共起狂舞花鈿委地相次
　悲啼粉黛交下優伶輩一時亂舞鼓藥自
　作聲頗合節奏曲止而舞不已一席之人
　笑皆絶倒主人祈謝之有頃石自鼻落及
　花鈿粉黛悉如舊焉
元女華幄太真霓裳
　拾遺記燕昭王時廣延國來獻二女一名
　旋波二名捉琰王好神仙之道故二女託
　形下降並玉質凝膚體輕氣馥王處以單
　綃華幄飲以珉𤧋之膏二女皆善舞其所
　至之處香風欻起徘徊翔轉殆不自支王
　以纓拂之皆舞容冶妖麗綺靡鸞翔王復
　以袖麾之舞者皆止王知其神異乃處以
　崇霞之臺及設麟文之席散荼毒之香香
　出波弋國
　逸史天寳初中秋夜羅公遠曰陛下能從
　臣月中遊乎取桂枝擲空為大橋色如白
　金上行至月宫女仙數百素衣飄然舞於
　廣庭上問何曲曰霓裳羽衣也又天寳四
　載册太真宫女真楊氏為貴妃后服進見
　之日奏霓裳羽衣曲劉禹錫詩云開元天
　子萬事足惟恨當時光景促三郷陌上望
　仙山歸作霓裳羽衣曲仙心從此在瑶池
　三清八景相追隨天上忽乘白雲去世間
　空有秋風詞
太子服液長胡獻霜
　丹臺新録釋道微竺法蘭問葛仙翁曰道
　起無先無後不可稱論不審老子太子孰
　為先後公答曰微乎子之所問乃合正真
　道素無先無後無左無右存亡高下貴賤
　無形無像所以字之曰道不可稱言也太
　子生老子後前世有功德得服太上金液
　一升身若紫金光聚故號金仙氏爾
　真誥北戎長胡大王獻帝舜以白琅之霜
　十轉紫華服之使人長生飛仙與天地相
　傾舜即服之陟方死葬蒼梧之野蓋龍奏
　靈阿鳳鼓雲池而猶尸解託死欲斷生死
　之情示民有終始之限耳
隱仙白石盧生黄粮
　神仙傳白石先生不肯修昇仙之法但取
　不死而已不失人間之樂彭祖問之答曰
　天上多至尊相奉苦於人間時呼為隱仙
　枕中記開元中道者吕公經邯鄲道上邸
　舍中有邑少年盧生同止於邸主人方蒸
　黄粮共待其熟盧不覺長嘆翁問之具言
　生世困厄翁取囊中枕以授盧曰枕此當
　榮適如願生俛首但記身入枕穴中遂至
　其家未幾登高第歷臺閣出入將相五十
　年子孫皆列顯仕榮盛無比上䟽曰臣年
　逾八十位歷三台空負深恩永辭聖代其
　夕卒盧生欠伸而寤吕翁在旁黄粮尚未
　熟生謝曰此先生所以窒吾欲也敢不受
　教再拜而去
魯公尸解顔回坐忘
　紀異録真卿問罪李希烈内外知公不還
　親族餞於長樂坡公醉跳躑前楹曰吾早
　遇道士陶八八受刀圭碧霞丹至今不衰
　又曰七十有厄即吉他日待我於羅浮山
　得非今日之厄乎公至太梁希烈命縊殺
　之瘞于城南希烈敗家人啓樞見狀貌如
　生遍身金色爪甲出手背鬚髮長數尺歸
　葬偃師北山後有商人至於羅浮山有二
　道士圍棋一曰何人至此對曰小客洛陽
　人道士笑曰幸寄一書達吾家遣童取紙
　筆作書至北山顔家子孫得書大驚曰先
　太師親翰也發塚開棺已空矣
　丹臺新録顔回為明泉侍郎三天司直嘗
　謂仲尼曰回益矣回坐忘矣仲尼蹵然曰
　何謂坐忘隳肢體黜聦明離形去智同於
　大通此之謂坐忘仲尼曰同則無好也化
　則無常也而果其賢乎丘請從其後也見
　莊子
趙高懷雀陶淡養鹿
　拾遺記秦王子嬰沉趙高於井七日不死
　以鑊湯煮七日不沸乃戮之獄吏曰高初
　囚時懷中有一青圓大如雀卵方士云高
　先世受韓衆丹法冬卧堅冰夏卧爐上不
　覺寒熱高死一青雀從屍中飛入雲中九
　轉之驗也
　晉隱逸陶淡字處静太尉侃之孫也淡幼
　孤好導養之術謂仙道可期年十五六便
　服氣絶穀不婚娶家累千金僮客百數淡
　終日端拱曾不營問頗好讀書善卜筮於
　長沙臨湘山中結廬居之養一白鹿以自
　偶親故有候之者輙移渡澗水莫得近之
　州舉秀才淡聞遂轉逃羅縣埤山中終身
　不反莫知所終
王母瑶池老君玉局
　列子周穆王昇崑崙之丘以觀黄帝之宫
　而封之以貽後世遂賔于西王母觴于瑶
　池之上又穆天子傳吉日甲子天子執白
　珪玄璧見西王母獻錦組百純白組三百
　純西王母再拜受之觴於瑶池之上西王
　母為謡曰白雲在天山陵自出道理脩遠
　山川間之將子無死尚能復來天子答曰
　子歸東土和治諸夏萬民平均吾顧見汝
　天師傳永壽元年老君降蜀都地神湧出
　一玉局座於是老君昇玉局坐授與天師
　南北二斗經訣令天師普濟衆生以救下
　民
梁妻更衣袁女改服
　漢隱逸傳梁鴻同縣孟氏有女狀醜而黑
　力舉石臼擇對不嫁至年三十父母問其
　故女曰欲得賢如梁伯鸞者鴻聞而娉之
　及嫁始以裝飾入門鴻曰吾欲裘褐之人
　可與俱隱深山者爾令乃衣綺縞傅粉墨
　豈鴻所願哉妻曰以觀夫子之志爾妾自
　有隱居之服乃更為椎髻著布衣操作而
　前鴻大喜曰此真梁鴻妻也能奉我矣後
　共入霸陵山中
　真誥張激子者亦少名發袁隗歎其高操
　妻以女女服飾奢麗激子不顧婦改服乃
　成室家也入剡山遇山圖公子周襄王時
　大夫仙人也授激子以九雲水强梁棟柱
　法激子脩得此道
子雲養神昭素寡欲
　真境録夏侯天師名子雲親植芝蘭於藥
　圃自言古聖以上藥養神中藥養性下藥
　遣病可使人神靈可使人性明可使人病
　愈故常施藥於鄽市皆隨人淺深而遇之
　其藥圃詩云緑葉紅英遍仙經自討論偶
　移嵓下菊鋤斷白雲根師羽化一日有樵
　者窺圃中見師鞭乘一獸似虎非虎不可
　識入東山去其疾如風矣
　玉壼清話王昭素酸棗縣人學古純直行
　高於世市物隨所索價償其直李穆薦於
　太宗召至便殿年七十七顔如渥丹目若
　㸃漆鰥居絶欲四十年家無女侍賜國子
　博士致仕留禁中月餘詢治世養身之術
　昭素曰治世莫若愛民養身無如寡欲此
　外無他上愛其語書屏几中年八十九終
麻姑鳥爪羲皇蛇身
　集仙録云麻姑孝明帝時與神仙王遠降
　於蔡經家將至一時頃聞蕭鼓人馬之聲
　姑年十八九許於頂中作髻餘髮垂之至
　腰其衣有文章而非錦綺皆世所無姑爪
　如鳥爪蔡經見之心中默念言背大痒時
　得此爪以爬背當佳遠已知經心念使牽
　經鞭之
　拾遺記禹鑿龍門之山亦謂之龍門至一
　空巖深數十里幽暗不可復行禹乃負火
　而行有獸狀如豕衘夜明之珠其光如燭
　又有青犬行吠於前禹計可十里迷於書
　夜既覺漸明見向者豕犬變為人形又見
　一神蛇身人面禹因語神即示禹八卦之
　圖列於金板之上又有八神侍側禹曰華
　胥生聖子是汝邪答曰華胥是九河神女
　以生余也乃探玉簡授禹長一尺二寸以
　合十二時數使度量天地禹即執持此簡
　以治定水土蛇身之神即羲皇也
成子五石葛起千斤
　仙傳拾遺崔成子者脩五石雲腴之道於
　岯山洞室中服之十年解神而去藏形於
　洞中有遊者見其形骨不散而芳香逾甚
　細視藏有五物白如雞子因探取而歸忽
　自震懼已失五石所在明日却入洞中見
　成子踞坐室内奮髯而言曰道在積功累
　行德及含識地司所舉名簡帝君然後神
　丹可成真師可遇子無毫分之善懷殘毒
　之行竊我雲腴神薤之藥而欲度世不亦
　難乎此固神明所貴吾以愍物為心不欲
　加罪恐山神不赦尔可速去自是尋獲惡
　疾歲餘成子夜降其家教以洗心悔過之
　訣所疾復愈
　枹朴子葛起力舉千斤頭有五色之氣高
　丈餘一日乘龍上昇
自在掬水劉政興雲
　野人閑話利州鄽中有一人被髮跣足衣
　布短襦人與語縱答皆說天上事人多不
　曉會夜則於神廟中立睡盛暑凝嚴則莫
　我知也人謂之天自在州之南門外有市
　則商賈交易之所也人甚闐咽一夕火起
　亘天燒熱屋宇城内人皆登高望之見天
　自在吁歎獨語云此方之人縱意奢淫莫
　知善道為惡既久天將殺之遂以手掬堦
　前石盆中水望空澆灑逡巡有黑氣自廟
　門出變為大雨盡滅其火天自在遂潜遁
　去
　神仙傳劉政有道術能以一人作千人千
　人作萬人又能噓水興雲聚壤成山刺地
　成淵
李竦閑客龜蒙散人
　指元圖序李竦自稱三仙門弟子天下都
　閑客嘗作指元序云欲叩玄關須憑匠手
　不遇真仙難曉大道僕遊江南於南京應
　天遇華陰施真人肩吾希聖者青巾紫履
　皂帶寬衣光彩射人望之儼然可畏及其
　談論指喻天機開陳大道古今不特見有
　矣遂授僕修真元圖一十五式顯然明白
　可謂真仙之祕本矣
　本傳唐陸龜蒙少高放舉進士一不中居
　松江甫里往從張博不喜與遊俗交雖造
　門不肯見不乘馬升舟蓬席賫束書茶竈
　筆床釣具往來時號江湖散人
三洞羣仙録卷之十四





三洞羣仙録卷之十五設五
　　　　正一道士陳葆光撰集
河公道尊元君仙最
　神仙傳云河上公者莫知其姓名也漢孝
　文帝時結草為庵于河上常讀老子經文
　帝好老子之言遣人齎不解之義問之公
　曰道尊德貴非可遥問也帝即駕乗而從
　之乃下車稽首問其奥義公曰常以百姓
　心為心也
　雲笈七籤任生隱於嵩山讀書一夕見黄
　衣人執手牒追去曰子命已盡約行數十
　里幢節旛蓋迆邐不絶有女子乘翠輦侍
　衛數十人黄衣者與生辟易隱於墻下女
　子遥見問何人黄衣具以實對女子取牒
　視之曰今既相遇不能無情索筆判云更
　與三年生再拜謝之因問使者黄衣云此
　三素元君仙之最貴也生果再甦後三年
　乃卒
麟伯屋穿紫霄石碎
　天師内傳張子祥字麟伯博通羣經仕歷
　洛陽尉棄官與妻退隱龍虎山志在脩煉
　能吐腹中丹置掌上玩弄或投器中光芒
　穿屋復吞之年百有餘歲後卒葬之空棺
　而已
　神仙傳五代時江南道士譚紫霄有道術
　能醮星象禹步魁罡禁制鬼魅住廬山棲
　隱洞時鄴僧於溪滸剏亭宇有為頑石所
　礙雖致工百倍不能平之師往見曰斯固
　易矣以指捻訣以水噀之命鎚之其石應
　手粉碎矣一旦平焉
月娥竊藥江妃解佩
　神仙傳羿有不死之藥妻竊服之奔月為
　姮娥
　集仙録江妃二女出遊江濱皆麗服華裝
　佩十兩明珠大如荆雞之卵鄭交甫見而
　與語求之解其佩與交甫交甫懷之去數
　十步俱無見焉又韓詩内傳云昔鄭交甫
　將之南楚適彼漢高臺下乃遇二女佩二
　珠大如鷄卵交甫與言曰欲子之佩兮二
　女解佩與之交甫既行二女忽不見佩亦
　失之
武夷設席祝融召會
　武夷山記秦始皇二年八月十五日武夷
　君會郷人於慢亭峯上男女千餘人東西
　各設地席施紅雲之茵紫霞之褥奏賔雲
　左仙之曲酒行令歌師彭今昭唱人間會
　别之曲詞曰天上人間兮會合幾稀日落
　西山兮夕鳥歸飛百年一餉兮志與願違
　天宫咫尺兮恨不相隨歌罷忽綵雲四合
　郷人與仙人相别乃下山回顧峯頂無復
　一物矣
　高道傳薛季昌居衡山研真窮妙明皇嘗
　召入禁掖問以道德而談極精微上喜恩
　寵優異一日忽謂弟子曰祝融峯今夕天
　真之會予被召當往遂凌空而去
賓聖白犬萬祐青猪
　高道傳杜光庭字賔聖一日忽謂門人曰
　昨夢朝上帝以吾為岷峨主司今青城已
　創真宫恐不久於世矣光庭嘗畜一白犬
　目之曰吠雲令以胡麻油塗足繒布裹之
　曰吾聞油塗犬足可日行萬里及真宫成
　遂披法服升堂集門弟子囑别而化異香
　滿室吠雲亦號叫而斃
　廣記萬祐脩道於黔南無人之境每三二
　十年出城都市藥蜀王建迎入宫盡禮事
　之問其服餌皆祕而不言曰吾非神仙亦
　非服餌之士但虛心養氣仁其行尠其過
　問其齒則曰吾只記夜郎王蜀之歲蠶叢
　氏都郫之年時被請出但見烏兔交馳花
　開木落不記其甲子矣後堅辭歸山建泣
　留不住問其後事皆不言之既去於所居
　壁間見題字曰莫教牽動青猪足動即炎
　炎不可撲鷙獸不欲兩頭黄色即其年天
　不哭智者不能詳之至乙亥年起師東取
　秦鳳乙亥是為青猪為焚𤍽之期也後三
　年歲在戊寅土而建殂方知寅為鷙獸干
　與納音俱是土土黄色是以言鷙獸兩頭
　黄此言不差毫髮
桓闓執爨柳浩掌厨
　神仙傳宋桓闓字清遠事陶隱居於茅山
　華陽館十餘年立性端謹寂默若無所為
　一日有二青童一白鶴自空而下集于庭
　隱居忻然而接為己當之青童曰太上所
　命者桓先生也隱居默計門人皆無姓桓
　者索之唯得執爨闓焉詰其所致則曰常
　脩默朝之道已九年矣故有今日之召闓
　服天衣駕白鶴升天
　仙傳拾遺柳浩者家世奉道焚修精恪年
　八十餘身嘗無疾郷里疑道力之所及也
　忽一旦謂其家曰吾昨奉天符太上有勑
　使我於九仙寳室洞掌仙官厨膳百年來
　日當行至期無疾而終異香盈庭數日始
　絶
柳融粉龜張果紙驢
　神仙傳南極子柳融取粉塗盃呪之成龜
　煮取其肉食之呪其殻復為酒盃又能含
　粉成雞子吐之數十枚煮而啖之雞子中
　黄皆有少許粉又取水呪之即成美酒飲
　之皆醉
　高道傳張果常乗一白驢日行數百里休
　則疊之其厚如紙置於巾箱中乘則以水
　噀之復成驢矣
魯逢修舍奚山造車
　仙傳拾遺魯逢者善於木工往來齊岱之
　間壽張令别業舍壞二十餘間使吏召匠
　以修之吏執逢駈行逢邀吏就肆飲酒去
　莊三十餘里日暮而逢已醉卧令頗剛躁
　吏甚為憂洎明日又召酒飲吏促之使行
　逢曰本為脩莊舍舍已正矣何見促之甚
　吏不能解其意良久村童自莊所至云昨
　夜似有風雨舍已修整矣吏以事白令召
　而謝之唯唯而已
　又奚樂山不知何許人大和中長安大雪
　月餘負販小民求食無路樂山因冒雪往
　車之家謂之曰我善作車輻可立致百所
　計功三百文其家使為之燃燈運斤日昃
　而作未逾三鼓百所成矣凌晨錢三十千
　歸以拯飢貧者雪霽告發不知所之
列子御風可雲卧雪
　南華真經列子御風而行冷然善也旬有
　五日而後反彼於致福者未數數然也此
　雖免乎行猶有所待也若夫乘天地之正
　御六氣之辨以遊無窮者彼且惡乎待哉
　續仙傳杜子昇字可雲自言杜陵人莫測
　其年壽飲酒三斗不醉能沙書冬卧雪中
　三兩日人以為僵死或撥看之徐起抖擻
　雪而行如醉睡醒唐杜孺休為蘇州刺史
　忽聞可雲在城市乃延入州拜呼道翁賔
　僚訝之孺休曰先君出鎭西川日與道翁
　相善别來四十年而裝飾顔貌一如當時
　後入杭越間去
夸父追曰太白捉月
　大荒經云有人珥兩黄蛇名曰夸父又列
　子云夸父不量力欲追日影逐之於嵎谷
　之際渴欲得飲赴飲渭河渭河不足將走
　北飲大澤未至道渴而死棄其杖尸膏肉
　所浸生鄧林鄧林彌廣數千里焉
　摭遺子美後說李太白宿江上於時高秋
　澄流若萬頃寒玉太白見水月即日吾入
　水捉月矣尋不得尸說者云水解此神仙
　之事也
雲漿元道石髓王烈
　高道傳葉法善字元道括蒼人世為道士
　母留氏晝夢流星入口吞之有娠十五月
　而生七歲溺大江三年而還父母詢其故
　曰青童引我飲以雲漿復朝太上故少留
　耳
　王氏神仙傳王烈字長休中散大夫嵇叔
　夜甚欽愛之數數就學共入山遊戲採藥
　後烈獨之太行山中忽聞山東北有聲如
　雷烈不知何等往視之乃見山破石裂有
　青泥流出如髓烈取食之即與叔夜往視
　之則斷山已復如故按仙經云神仙五百
　年輙一開其中石髓出得而服之壽與天
　相畢烈前得者必是也
沈彬三舉董威百結
　郡閣雅談沈彬字子文好神仙少孤西遊
　以三舉為約初一舉作夢仙謡云玉殿大
　開從容入金桃爛熟没人偷鳳驚寳扇頻
　翻翅龍懼金鞭迴轉頭第二舉憶仙謡曰
　榆風颯九天秋王母朝回宴玉樓日月漸
　長雙鳳睡桑田欲變六鼈愁雲迷簫管相
　隨去星觸旌幢各自流詩酒近來狂不得
　騎龍却憶上清遊第三舉納省卷贈劉象
　為首云曾應太中天子舉四朝風月鬢蕭
　踈不隨世祖重携劒却為文皇再讀書十
　載戰塵消舊業滿城春雨壞貧居一枝何
　事於君惜仙桂年年幸有餘主司覽彬詩
　是年特放象及第彬後南遊湖外亦有道
　者也
　逸士傳董威在洛陽居白社以殘絮縷帛
　為衣號為百結
脩通行者袁滋士流
　雲笈道士聶師道聞梅真人蕭侍郎皆隱
　玉笥山時人多見之師道乃至玉笥寓清
　虛觀三遊郁木坑或冀一見堅心以去山
　行極深忽見一人布衣烏紗帽自稱行者
　問師道何往聶以尋梅簫為答行者曰聞
　爾精勤慕道遍訪名山情亦非易爾宿業
　甚静已應玉籍有名雖未便飛昇亦當度
　世我謝修通
　又袁相公滋未達時因暇日登復州青溪
　有一人儒服與語甚狎袁公曰此境山泉
　奇異當有靈仙之所都府儒生曰有道士
　五六人間或一來亦不知所居處彼惡人
　知然得美酒庶或一見也公後得美酒而
　往歷數宿道流果來儒生為列席致酒儒
　生乃引袁公出拜道士相顧失色乃怒儒
　曰此人誠志況是士流良久遂意解固目
　袁生曰此人似西華坐襌僧去來已四十
　七年矣問袁公之歲適四十七矣撫掌曰
　公福禄已至公後果拜相焉
左慈眇目許畫偏頭
　三洞神仙記魏左慈能變化後入東吴吴
　有徐墮者居丹徒慈過之墮門下有宿客
　誑云徐公不在慈知客狂己便即去客見
　牛在楊木杪行適上木則不知所在下木
　即得牛在木上又車轂皆生荆棘長一二
　尺斫之不斷推之不動也客大懼即報徐
　公說有一眇目老翁吾欺之言公不在及
　去車牛如此徐曰此左慈也汝曹那得欺
　之諸客分布逐慈叩頭謝之慈意解即遣
　去還見車牛如故
　括異志成都畫師姓許善傳神一日有貧
　人弊衣憔悴來求傳神許笑曰君容壯若
　此而求傳寫何也其人解布囊出黄道服
　鹿皮冠白玉簪頂冠易衣危坐以手摩面
　則童顔矣引其鬚應手而黑乃一美丈夫
　也許驚曰不知神仙降臨道士曰君傳吾
　象置肆中有求售止取千錢後有識者曰
　此靈泉朱真人也求者輻輳許貪畫直每
　象輒取二千夢道士曰汝福有限不可妄
　取安得忽吾言將促其壽也因批其頰既
　寤頭遂偏乃號許偏頭
子推黄雀君達青牛
　神仙傳介子推晋人也隱而無名趙成子
　與之遊旦有黄雀在門上晋重耳異之與
　出居外十餘年勞而不辭及還介山有伯
　子者常來呼推曰可去矣推乃從伯子遊
　後文公遣人以玉帛徵禮之而不去
　高道傳封𢖍字君達常駕一青牛因號青
　牛道士人有病不問識與不識便以腰間
　竹管中藥與之或下針應手立愈魏武帝
　問養性大略師曰體欲常勞食欲常少勞
　勿過極少勿過虛去肥濃節酸鹹减思慮
　損喜怒除馳逐愼房室春夏施寫秋冬閉
　藏則幾於道矣
上林獻棗河陰市榴
　東方朔傳曰武帝時上林獻棗上以杖擊
　未央前殿檻呼朔曰叱來叱來先生知篋
　中何物朔曰上林獻棗四十九枚上曰何
　以知之朔曰呼朔者上也以杖擊檻兩大
　林也朔來來來棗也叱叱者四十九上大
　笑賜帛十疋
　高道傳道士張元化不知密修何道郷人
　一旦皆夢元化來别云且暫遠遊是夕果
　羽化達旦人有疑而來訪者大小皆同既
　葬之後塚上有一竅可容臂識者云此蟬
　蛻矣未幾有客自河陰來貨石榴於汝墳
　中途遇一道士自云我乃汝墳張觀主託
　附一書仍市石榴數十顆獻于北極殿客
　諾之既至其徒曰此書乃師之墨迹也引
　客至影堂客曰向所見者與此略無異焉
携琴負壺浮家泛宅
　高道傳道士李真隱華山岐州之西王祐
　者家巨萬計常設館以待四方嘉肴旨酒
　無不備具真携琴負藥壺謁祐遂延于館
　真曰我聞人之好樂皆有以師縱横者必
　有游說之志讀韜略者必有戰敵之心吾
　携一張琴一壺藥豈無旨哉携琴者我知
　琴有古風欲使人還淳朴省澆浮也負藥
　壺者我知人之多病欲使人少疾苦常安
　平且我之琴非止自化也化人也我之藥
　非止自保也保人也君雖能以有餘濟於
　人固與不義而誅剥以富者則異矣比古
　之豪貴待士則未也要在賢不肖有别則
　君之身名可保無累矣真乃命酒自酌達
　曉遽辭去祐潜伺之見真化一大鹿西走
　不知所之
　唐史屬辭張志和字子同顔真卿為湖州
　刺史志和來謁真卿以舟弊陋請更之志
　和曰願為浮家泛宅往來苕霅間李德裕
　稱志和隱而有名顯而無事不窮不達嚴
　禮以敬
三洞羣仙録卷之十五















三洞羣仙録卷之十六設六
　　　　正一道士陳葆光撰集
志和水戲夏統耦耕
　續仙傳張志和會稽山陰人也時顔真卿
　東遊平望驛志和酒酣為水戲鋪蓆於水
　上獨酌嘯詠其蓆往來後有雲鶴隨其上
　真卿親賓寮佐觀者莫不驚異尋水上揮
　手以謝真卿上昇而去
　晉隱逸夏統字仲御會稽永興人幼孤貧
　養親以孝聞每採梠求食星行夜歸或至
　海邊拾螊□以資養雅善談論宗族勸之
　仕謂之曰卿清亮質直可作郡綱紀與府
　朝接自當顯至如何甘辛苦於山林畢性
　命於海濱也統勃然作色曰諸君待我乃
　至此乎使統屬太平之時當與元凱平議
　出處遇濁代當與屈生同汙共泥若汙隆
　之間自當耦耕沮溺豈有辱身曲意於郡
　府之間乎
季平可活隱瑶再生
　宣室志上黨程逸人有符術唐劉悟為澤
　潞節使臨洛縣民蕭季平家甚富一日暴
　卒逸人嘗受季平厚惠聞其死馳傳視之
　語其子曰爾父未嘗死蓋為山神所召治
　之尚可活乃朱書一符向空擲之食頃果
　甦曰初見一緑衣人云霍山神召約行五
　十餘里適遇一丈夫朱衣杖策怒目從空
　而至謂季平曰程斬邪召可疾去於是緑
　衣者懼而走朱衣人牽其袂偕來遂醒其
　家驚異因問逸人斬邪謂誰曰吾學於師
　氏歸依龍虎斬邪籙因解其所佩籙囊示
　之後遊閩越不知所在
　仙傳拾遺周隱瑶洞庭道士也居焦山學
　太陰煉形之道死於崖窟夢謂其弟子曰
　檢視其尸勿令他犯六年後再生當以衣
　裳迎我弟子視之則臭穢䖝壞唯五蔵不
　變依閉護至六年往看乃身全却坐弟子
　備湯沐以新衣迎之髮鬚而黑粗而直若
　獸鬣焉十六年又死如前更七年復生如
　此三度狀貌益壯煬帝召至東都懇乞歸
　山尋亦遂其意
肩吾三住墨狄五行
　西山會真記施肩吾字希聖嘗作三住銘
　云太易曰精氣為物遊魂為變凡在萬形
　之中其所保者莫先於元氣元氣若住則
　形住形住則神住此三者既住則我命在
　我不在於天也大理昭然玄居者不信之
　矣
　神仙傳墨子名狄仕宋為大夫年八十二
　乃歎曰世事已可知榮位非長保將委流
　俗以從赤松遊耳乃入周狄山精思忽見
　一人乃問之曰君豈非山岳之靈氣乎將
　度世之神仙乎願且少留誨以道教神人
　曰知子有志好道故來相候爾於是授以
　素書未央圓方墨子拜受合作遂得其驗
　乃撰集其要以為五行記後得地仙隱以
　避戰國
邢公丹竈周貫藥鐺
　談選九嶷山中絶頂人迹所不及舊傳有
　仙隱於其上近有本郡監兵子曹雄因獵
　山間遂深入至峯頂見結茆三兩間中一
　人隱几而坐雄再拜問之答曰吾邢仙翁
　也自唐僖宗時隱此因延雄訪以世間事
　雄視其所居唯一書閣及丹竈几案有所
　著詩雄求録其詩得十數篇今録出一篇
　云虛皇天詔下仙家不久星潢借客槎壁
　上風雲三尺劍床前龍虎一鑪砂行乘海
　嶼千年鶴坐折壺宫四序花為愛陰符問
　元義更隨綵仗入烟霞雄後追復舊遊幾
　月方到環視居室雖存而仙已去矣
　冷齋夜話周貫不知何許人自號木鴈子
　治平間嘗往來西山又至袁州見市井李
　生者有秀韻欲携以歸林下而李嗜酒色
　意欲無行貫指煮藥鐺作偈示之頑鈍天
　教合作鐺縱生三脚豈能行雖然有耳不
　聽法只愛人間戀火坑尋死於西山方將
　化人問其幾何歲貫曰八十西山作酒仙
　麻鞋孔斷布衣穿相逢甲子君休問太極
　光陰不記年後有人見於京師州橋附書
　與袁州李生云我明年中秋夕當上謁也
　至時果造李生生時以事出乃以白土大
　書其門而去曰今年中秋夕來赴去年約
　不見折足鐺彈指空剥剥李果墮馬折一
　足
童子錦帷尚父綉幄
　西山記孝武寧康二年八月一日許真君
　晨起忽有雲物自天而下仙降於真君之
　庭乃宣上帝詔賜學仙童子許遜紫綵羽
　袍瓊旌寶節玉膏金丹各一合詔至奉行
　是月十五日中忽聞音樂來自天際青童
　綵仗龍車羽蓋來迎許君與家屬四十二
　口及雞犬皆乘雲上昇頃之有錦帷自空
　飛下復有鷄栖墜於宅東南
　神仙感遇傳郭子儀初從軍沙塞間因入
　軍催軍食至銀州十數里日暮忽風沙陡
　暗行李不得遂入道傍空屋中藉地將宿
　既夜忽見左右皆有赤光仰視空中見軿
　輜車繡幄中有一美女坐床垂足自天而
　降子儀拜祝云七月七日必是織女降臨
　願賜長壽富貴女笑曰大富貴亦壽考言
　訖冉冉昇天後子儀立功貴盛拜太尉中
　書尚父年九十而薨
王賈玉符天寵金鑰
　廣記婺州參軍王賈舉孝廉擢第授婺州
　參軍時杜暹為婺州參軍與賈同列相得
　甚懽與暹同部領使洛陽過錢唐江登羅
　刹山觀潮謂暹曰大禹真聖者當理水時
　所有金匱玉符以鎭川瀆此杭州城不鎭
　壓尋當壞矣暹曰何以知之賈曰此石下
　是相與觀焉因令暹閉目執其手令暹跳
　下暹忽開目已至水底其空處如堂有石
　匱高丈餘鏁之賈手開其鏁去其蓋引暹
　手登之因入匱中又有金匱可高三尺金
　鏁之賈曰玉符在中非有緣不能見也因
　引手復出則已至岸矣仍告暹曰君有宰
　相禄當自保愛因示其拜官歷仕及於年
　壽周細語之暹後遷拜一如其說
　閑中雜記崇寧間南康軍進士彭天寵者
　初未嘗學道忽自言天人降其家且得天
　書一日沐浴語人曰我昇天矣閉户不出
　有頃失所在後四十二日忽渡江歸且曰
　我初去時泛一金船載雲中如在綿上迤
　邐昇天見一道士曰子在晉時為彭澤令
　有功及民故係仙籍因指白氣示之曰此
　父母思汝之愁氣盍歸爾九十年當復來
　及遺金銀鑰匙各一使復泛舟下至蔡州
　以金鑰賣之得錢歸至江將渡錢盡又賣
　銀鑰匙得錢買舟至其家錢盡父母驚喜
　他日令娶婦亦無他異
洛下痴羊山中病鶴
　鷄跖集洛下有洞穴有人悮墮其中見宫
　殿人物非凡處又有大羊羊髯有珠人取
　食之不知所以問張華華曰此乃地仙九
　館也大羊乃痴龍也
　雲笈唐相李石未達時頗好道嘗遊嵩山
　荒草中聞有人呻吟聲視之乃病鶴鶴乃
　人語曰某已為仙厄運所鍾為樵者見傷
　一足將折須得三世人血數合方能愈也
　李公解衣即欲刺血鶴曰世上人少公且
　非純人乃授一眼睫曰持往東都但映照
　之即知矣李公中路自視乃馬首也至洛
　陽所遇頗衆悉非全人或犬彘驢馬首偶
　於橋上見一老翁騎驢以睫照之乃人也
　李公拜揖具言病鶴之事老翁忻然下驢
　宣臂刺血李公以小瓶盛之持往鶴所濡
　其傷處裂帛裹鶴謝曰公即為明時宰相
　後當輕舉相見非遥愼勿墮志李公拜之
　鶴沖天而去
景翼邪正興明苦樂
　道學傳孟景翼字輔明軻之後也性至孝
　齊竟陵王盛洪釋典廣集群僧與景翼對
　辨二教邪正景翼隨事剖析辭理無滯雖
　藺生拒嬴來公折隗蔑以加焉
　仙傳拾遺陳興明遊名山遇神人告之曰
　世人修道多不能勤久故罕覩其成功汝
　之積功亦可佳也如無退志何慮不列于
　玉籍然前苦後樂苦即有窮樂即無極夫
　林谷幽棲禽獸為伍飢渴必至寒暑辛勤
　割世辭榮離親捨愛可謂苦矣壽同天地
　變化無方策空駕虛坐生雲翼可謂樂矣
　得不勉於修礪乎興明拜曰永佩聖言畢
　志於道不敢怠慢修之十八年晉大始元
　年三月一日於𢖍岳昇天
歸真馴兔顔闔飯牛
　横山觀記國朝大中中有宋歸真者棄官
　服道結廬山側茹芝絶粒三十餘年晨昏
　諷誦輙有白蛇白兔馴伏如聽太守趙需
　目其廬曰廣寒室嘗留詩以贈焉
　南華經魯君聞顔闔得道之人也使以幣
　先焉顔闔守陋閭苴布衣而自飯牛魯君
　之使者至顔闔自對使者曰此顔闔之家
　與顔闔對曰此闔之家也使者致幣顔曰
　恐聽者謬而遺使者罪不若審之復來求
　之則不得已
茂實乘虎太白跨虬
　廣記王夐南陽張茂實之僕也一日辭去
　謂茂實曰感君恩遇深欲奉報夐家甚近
　其中景趣可觀能一遊乎茂實曰可然不
　欲家人知潜一遊可乎夐曰甚易乃截竹
　枝其上書符曰君仗此入室稱疾潜置於
　衾中抽身即出乃相與南行數里餘有黄
　頭執青麒麟一赤文虎二俟於道茂實驚
　欲回夐曰無苦但前行夐即乗麟茂實乗
　虎上仙掌越壑凌山殊不覺峻嶮至一山
　下物象仙媚樓臺松石非世所有紫衣吏
　數百人迎於道側既入青衣數十人容色
　皆殊執樂拜引宴於中堂歌鸞舞鳳及諸
　聲樂皆所未聞情意高逸不復思人寰間
　事因教以至道贈金百鎰令送之到家家
　人方環泣云卒已七日矣以心間尚煖未
　殮也茂實遂棄官遊名山不知所終
　異人録元和初有人海上見李太白與一
　道士在高山上笑語久之道士於碧霧中
　跨赤虬而去太白聳身健步追及共乘之
　東去
高士善卷仙官馬周
　高士傳善卷舜時高士舜欲以天下遜之
　卷曰冬衣皮毛夏為葛絺春耕足以肆力
　秋歛足以休食日出而作日入而息逍遥
　於天地之間而心意自得吾何以天下為
　哉遂不受而入深山莫知其處
　列仙傳馬周少時多困於酒一日出城遇
　一老人揖坐林間與語曰太上命汝輔佐
　聖孫何為沉困於酒自掇困餓五神已散
　旦夕將死何不省悟復曰汝本華山素靈
　宫仙官今召汝入宫周同行果見其宫室
　姓字存焉遂啓户而入見爐火鼎器備具
　忽見五人立於前曰向先生酒酣而我奔
　散今請閉目復入神室明日謁天崗崗曰
　子有所遇位至丞相宜自勉之周果歷台
　輔數年真仙下降其室曰佐國功成太一
　徵召無復留也遂解化
伯元冥視梁諶夢遊
　真誥霍山有學道者鄧伯元同王元甫授
　神人吞日丹景之法積三十四年乃能冥
　視夜書道成太帝遣羽車同元甫白日上
　昇
　高道傳道士梁諶字考成一日相者見之
　曰此子目流白光貌集真氣非常人也後
　果樂仙道咸熙初事鄭法師於樓觀常夢
　與仙人遊或登名山或飲石髓由是自有
　所悟欽奉者多諶厭之乃深入嵓谷目能
　視地中物耳能聽數里聲一旦忽謂門人
　曰有朋待吾於南峯今須往矣乃冠服而
　出則雲氣迷繞不見其形唯聞鼓吹音隱
　隱于空時太興元年戊寅歲也
山甫吉凶守信禍福
　神仙傳伯山甫雍州人也居華山常服食
　黄精二百餘歲每至人家則知人先世善
　惡有如臨見吉凶言之皆效
　東齋筆録秦州徐二翁名守信日持一箒
　以掃堂殿未嘗與人言有問則不對而走
　忽發一言則應禍福吕參政惠卿既除䘮
　將赴闕便道訪二翁拜而問之翁驚走吕
　追之忽回顧曰善守善守吕意謂善守富
　貴及還朝除知建州徐禧沈括新敗懇辭
　不行又乞與兩府同上殿神宗怒落職知
　單州即單守之應也二翁崇觀間眷遇優
　厚賜號沖和先生建仙源萬壽宫以居焉
陳綯市鮓棲真啖肉
　江南野録陳綯善天文長於雅誦嘗吟曰
　一鼎雌雄文武火十年寒暑鹿麑皮寄語
　東流任斑鬢向隅終守鐵蓑衣又乾坤見
　了文章嬾龍虎成時印綬踈晩絶縉紳之
　望以修養為事隱居西山種藥開寳中嘗
　與一鍊師舁藥入城鬻之獲貲則求鮓就
　鑪對飲傍若無人歌曰藍采和塵事紛紛
　事更多爭如賣藥沽酒飲歸去空嵓拍手
　歌疑其為夫婦也或云得仙矣
　本朝蒙求賀蘭棲真不知何許人為道士
　自言百餘歲善服氣不憚寒暑往往不食
　或時縱酒遊市鄽啖腐肉數斤後召至闕
　下真宗賜之以詩
爾朱浮石鮑焦抱木
　五代史補爾朱先生功行甚至遇異人與
　藥一粒曰若見浮石而後服之則仙道成
　矣先生如教每遇一石必投諸水後峽山
　將渡江有叟艤舟相待間其姓曰石氏問
　地所屬曰涪州先生豁然而悟遂服藥即
　時輕舉
　隱逸傳鮑焦不知何許人不食五穀不衣
　絲麻居深山食木實衣木皮人或問之木
　實木皮亦天所生何異五穀絲麻哉焦遂
　更不食抱枯木枝而死
嚴東一瓢道徽百斛
　高道傳道士嚴東不知何許人齊建元中
　詣晉陵依道士李景游東自晦若愚或與
　之談論則所造精微每齎一瓢隨行在晉
　陵五六年一日將别援筆注度人經辭不
　停翰窮日而終後入溧陽山中不知所之
　賢己集孔道徽守志業不仕父祐至行通
　神明隱於四明山嘗見谷中數百斛錢視
　之如瓦石不異採樵者競取入手即成沙
　礫有鹿中箭投祐祐為之養瘡愈然後去
仙君橘井神女竹壇
　郴江集蘇仙君一日太上有召將補真官
　臨别告其母曰明年此郡當有疾疫可取
　庭前井水一盃橘葉一枝以救人疾苦必
　有奇驗亦少資甘旨言畢出門衆仙擁衛
　幢節羽儀森列左右冉冉昇天而去明年
　果大疫母以井水橘葉救之無不立愈至
　今橘井存焉
　集仙録雲華夫人名瑶姬西王母女也能
　飛騰變化禹遇之疑其怪誕非真仙也問
　諸童律曰天地之本者道也運道之用者
　聖也聖之品次真人仙人矣其有禀氣成
　真不修而得道者木公金母是也雲華夫
　人乃金母之女也其後禹遂禮之乃得理
　水䟽决之道策鬼召神之書神女乃化為
　石今巫山有神女石即其所化也又有神
　壇壇側有竹垂之若篲或飛物著壇上者
　竹則因風而掃之終歲常瑩潔焉
劉商囊藥樂天鑪丹
　神仙傳劉商每歎光景甚促筋骸漸衰朝
　馳暮止但自勞苦浮榮世宦何益於己於
　是託病免官入道遊及廣陵於城街逢一
　道士賣藥見商目之甚相異乃罷藥携手
　登樓以酒為歡道士出一小藥囊贈商並
　戲吟曰無事到揚州相携上酒樓藥囊為
　賜别千載更何求乃别去商開囊視之紙
　裹一葫蘆得藥九粒如麻子依訣服之頓
　覺神爽不飢後往義興愛罨畫溪之景乃
　入湖漁隱於山中人多見之曰我劉郎中
　也有胡笳十八拍行於世
　仇池筆記樂天作廬山草堂燒丹而鑪鼎
　敗明日忠州刺史除書到乃知世間事不
　兩立也
張碩羽帔原憲華冠
　列仙傳張碩洞庭人遇女仙杜蘭香降其
　室授以舉形飛化之道留玉簡以為登真
　之信命玉女齎羽帔絳履玄冠以授於碩
　且曰此上仙之服非洞天所有也碩乃白
　日飛昇
　南華真經原憲居魯桑樞而甕牖子貢乘
　大馬軒車不容巷往見原憲原憲華冠屣
　履杖蔾應門子貢曰嘻先生何病憲曰憲
　聞之無財謂之貧學而不能行謂之病今
　憲貧也非病也子貢逡巡而有愧色原憲
　笑曰夫希世而行比周而友學以為人教
　以為己仁義之慝輿馬之飾憲不忍為也
遊嶽却粒仲都禦寒
　高道傳孫遊嶽字頴達嘗茹芝却粒又專
　服穀仙丸顔采精爽老而愈少
　王氏神仙傳王仲都遇太白真人授以虹
　丹能禦寒暑已二百許年冬月單衣乘駟
　馬車從帝於昆明池環水馳走帝御孤裘
　而猶覺寒仲都貌無變色背上氣蒸烋烋
　然又當盛夏曝之日中圍以十鑪火口不
　稱熱身亦不汗後亦仙去
孫博成火譚峭入水
　神仙傳孫博河東人有清才能屬文著詩
　百篇誦經數十萬言晩學道治墨子之術
　能使草木金石皆為火光照數里中亦能
　使身成火行見中使從者數百人皆不燒
　病者指之皆愈後合神丹得仙
　續仙傳譚峭字升叔博文强記遊歷名山
　辟穀養氣以酒為樂後入南嶽煉丹得成
　入水不濡入火不灼變化隱形
定辭測腸鮑助拍齒
　高道傳塗定辭每到中春人服踈藥時渠
　即臨流於小灘下躶露使水自七竅入謂
　之涮腸一日平坐而化家人環哭却活曰
　坐去難為葬具言訖卧化數夕顔色如生
　及就壙棺甚輕識者以為尸解
　真誥鮑助不知學道法術年四十得面風
　氣口目不正兩齒上下正相切拍有聲晝
　夜不止得壽年百二十七歲後遇寒過大
　水墮長壽河中死北帝中間比遣煞鬼及
　日遊神地殃使取之而終不敢近鬼官問
　其故天煞荅云此人乃多方術以制於我
　常叩齒鳴天鼓以警身中諸神神不得散
　鬼氣不敢入是以無緣取得若助不行水
　渡河亦可出千歲壽不啻也當是遇大寒
　步行冰上口噤不能叩齒是故鬼因溺著
　河中患風病而齒自動叩者猶能辟死却
　煞鬼況道士真叩齒鳴天鼓集神耶
靈膠續弦神芝活死
　仙傳拾遺漢武帝巡北海祠恒山王母遣
　使獻靈膠四兩帝以付外庫不知靈膠之
　妙也一日射虎於華林苑而弩弦斷使者
　請以膠一分口濡其膠以續弩弦續訖乃
　使武士數人牽之終日不脫帝驚異焉膠
　出鳳麟洲蓋鳳喙麟角合煎之名曰集弦
　膠
　廣異記徐福字君房不知何處人時始皇
　大苑中多枉死者横道有鳥𠾑草覆死人
　面皆登時活有司奏聞始皇帝即遣使齎
　此草以問鬼谷先生先生曰此是東海祖
　洲上不死之草生瓊田中一名養神芝葉
　似菰一株可活千人帝乃遣徐福及童男
　童女各三千人乘樓船入海尋祖洲採芝
　草後不返
徐登婦人丘曾男子
　晉史徐登閩人也本是婦人化為丈夫有
　道術能禁人令坐而不起禁水不流虎狼
　伏地與趙丙為方外友同行其道道成登
　仙
　靈寳本行經云北室有精進賢者王福度
　有女名阿丘曾年十六在密室香湯自洗
　見金光曲照疑有不常遂出淨室登高望
　見道真神仙精光輝爍丘曾乃作禮稱名
　今睹天尊願轉身為男子俄頃之間已見
　其身形化為男子元始天尊即命南極尊
　神為丘曾之師授其真文給金童玉女道
　語丘曾曰汝得師南極豈不高乎功滿德
　備自當令汝位及至真超身三界迅足九
　霞朝宴太上也
蔡經狗竇宋卿雞窠
　王氏神仙傳總真王君名遠字方平遊括
　蒼山過道民蔡經家君知其骨相合道往
　而度之謂經曰汝應得度世以補仙官但
　汝少不知道氣少肉多唯可尸解此法須
　臾如過狗竇中耳言訖而去經忽身熱如
　火欲得水灌之舉家摙水如沃焦狀三日
　之中消瘦骨立乃入室以被自覆因失其
　尸視被中之身頭足具全如蟬蛻耳
　洞微志李守中為承旨奉使南方至瓊州
　界道逢一翁自稱楊遐舉年八十一邀守
　中詣其居見其父曰叔連年一百二十二
　又見其祖曰宋卿年一百九十五語次見
　雞窠中有小兒出頭下視宋卿曰此九代
　祖也相傳數世不語不食不知其年多少
　朔望取下子孫列拜而已
梁須徹視李元飡和
　抱朴子道士梁須不知何許人聞檸檳赤
　者却老還少令人夜間徹視見鬼須年七
　十乃服之轉更少壯年至一百四十行及
　走馬後隱青雲山
　仙傳拾遺李子元居隸上山石室中習讀
　丹經專精念道忽有神仙乗羊而降授其
　食氣飡和之訣修之數年白日昇天今所
　居山即第十化也下有綿水山中石上多
　有神羊之跡在焉
荀環駕鶴阮瓊碎鼉
　遂異記荀環遊江夏黄鶴樓上望西南有
　物飄然而來乃駕鶴之客也羽衣虹裳賓
　主歡對已而辭去跨鶴騰空眇然而滅
　野人閑話趙尊師善飛符救人百姓阮瓊
　家有女為精怪所惑父母召人醫療必先
　知其姓名瓊乃請師垂救師曰不消吾親
　去但將吾符貼於户牖間自有所驗瓊得
　符貼於門上其夜一更聞有巨物似中擊
　之聲遂攅燭照之廼一巨鼉宛轉在地逡
　巡即死其符遂不見瓊遂碎鼉之首棄於
　溝壑女亦尋愈
俠士舞劒廉貞持戈
　北夢瑣言道士羅少微頃在茅山紫陽觀
　寄泊有丁秀才同寓蘂宫冬之夜霰雪方
　甚一二道友圍爐有肥羜美醖之羡丁曰
　致之何難遂闢户奮袂而去至夜分蒙雪
　而回提一銀榼酒熟羊一足云浙帥厨中
　物由是驚訝歡笑擲劒而舞騰躍而去迨
　曉莫知所往道士後以銀榼納於本邑也
　逸史裴令公少時術士云命屬廉貞將軍
　冝祭以清酒當為助裴自此不懈及為相
　事繁乃遺忘後有女巫云廉貞將軍遣某
　傳語大無情却不相知也將軍怒甚相公
　何不謝之公沐浴祭奠見一人金甲持戈
　長三丈餘向北而公驚悚自此復遵奉也

三洞羣仙録卷之十六
三洞羣仙録卷之十七設七
　　　正一道士陳葆光撰集
田宣塊石羊愔片竹
　神仙傳田宣隱居鶴鳴山遇一白衣神人
　將一塊石與之曰吞此可以不飢宣食之
　自此得道入山不出
　續仙傳羊愔擢進士第除台州樂安令棄
　官入山遇一絳衣人自稱靈英引入洞中
　得靈芝服食曰爾有仙分復引見茅君君
　曰愔有仙骨未得飛升宜地上修煉遂引
　出愔自後絶食身輕抖擻骨節如片竹叩
　板之聲飲酒三升日行三百里
剛稱天門誗號鬼谷
　王氏神仙傳王剛自稱天門子明補養之
　法著經云陽生於寅純木之精陰生於申
　純金之精以木投金無往不傷陰人用脂
　粉者法金之白也是以真人留心玄妙審
　其盛衰我行青龍彼行白虎也彼前朱雀
　我後玄武不死之道也天門子行此道壽
　一百八十歲顔如童子今升入玄洲為真
　人
　又王誗學道於老君入石梁山採藥服食
　顔如童子後遷鬼谷山自號鬼谷子時蘇
　秦張儀問學於先生誗曰聞道易修道難
　二子就學三年辭去君曰足下勤勞四馬
　功名赫然子不見河邊之木乎僕馬折其
　枝波浪漱其根此所居者然也子不見嵩
　山之栢乎華陰之桂乎葉干青雲而無斧
　鋸之患玄狐赤豹隱其下文鳥丹鳳棲其
　嶺比所居者然也悲夫二子輕喬松之永
　壽而貴一旦之浮華可惜哉
南昌免官元瑜逃禄
　真誥郄南昌公先為北帝南朱陽天門靈
　關侯後又轉為高明司直昔坐與劉慶孫
　事免官今始當復職也
　晉隱逸傳郭瑀字元瑜少有超俗之操隱
　于臨松薤谷鑿石窟而居服栢實以輕身
　張天錫遣使者孟公明持節以蒲輪玄纁
　備禮召之公明至山瑀指翔鴻以示之曰
　此鳥安可籠哉遂深逃絶迹公明拘其門
　人瑀嘆曰吾逃禄非避罪也豈得隱居行
　義害及門人乃出而就召
山叟書符道人畫簇
　傳奇高昱艤舟昭潭夜窺潭上三大芙蕖
　有三美女倨其上相謂曰昭潭無底橘洲
　浮信不虛語各謂言所好一曰習釋次曰
　習道次曰習儒又曰各算明日得食何物
　曰各從所好平旦果有一僧渡至中流而
　溺又有道士一儒生溺死不逾時而溺三
　子俄有舟載一叟云是祁陽山叟昱遂迷
　其事叟怒曰焉敢如此取丹筆書符命弟
　子捧入潭底若履平地睹大石穴有三白
　猪卧石上見符至化三白衣女曰啓天師
　容三日搬去叟怒曰明日須離此不然使
　六丁仗劒斬之明日黑雲風雨有三大魚
　㳂流而去
　搜神記許懋吴人好黄白術一日遇一道
　人將一畫扇簇挂於壁上有藥爐童子在
　上道人呼童子而童子跪於爐前畫扇頻
　動鑪火光炎少頃藥成道人曰黄白之術
　役天地之數非積功累行不可求之遂告
　懋曰五十年後當於茅山相尋遂不知所
　在
吴剛斫月蔡誕鋤芝
　酉陽雜俎舊傳月中有桂高百丈其下有
　斫之創痕即合其人姓吴名剛學仙有過
　或言月中桂即地影也空處即水影也本
　無物此理差近
　抱朴子蔡誕好道棄家入山不堪其苦而
　還欺其家人曰吾為地仙位卑為老君牧
　龍因羣仙博戲輸一五色班龍緣此被謫
　崑崙山芸鋤芝草
君平卜筮望之巫醫
　仙傳拾遺嚴遵字君平蜀郡成都人也留
　情黄老博覧羣書常以卜筮為業與人子
　言依于孝與人弟言依于悌與人臣言依
　于忠遵之善屬文依老子莊生之旨著書
　十餘萬言名曰指歸後舉家昇天宅舍亭
　臺亦隨飛去
　高士傳漢安丘望之字仲都長陵人少治
　老子恬静不求進時號安丘丈人成帝聞
　名欲見之望之辭不肯見為巫醫於人間
接輿木實仇公松脂
　列仙傳接輿楚人也好養生食草木之實
　遊峨嵋山世世人見之歷數百年劉向為
　之頌曰接輿樂道養性潛輝見諷仲尼諭
　以鳳衰納元以和存心以微高步靈岳長
　嘯峨嵋
　又仇生不知何許人當湯時為木匠已三
　百年矣而色更壯人皆知其壽也咸共師
　之只見常食松脂而已
噲參療鶴靈璝乘龜
　述異記噲參養母至孝有仙鶴中箭參收
　養療治瘡愈放之後鶴雌雄雙至夜𠾑明
　月珠為謝
　高道傳俞靈璝居衡山十餘年遇神人授
　以回風之術行之坐見天下事如視諸掌
　自晦不為異以驚俗而人莫知之常養一
　大龜謂之元龜廣四五尺見者懼之師一
　日乘此龜入九嶷山不出採樵者時或見
　之
從善借馬朱沖還犢
　高道傳劉從善字順天祥符中師道士王
　太和於建隆觀至和三年正月仁宗不豫
　召從善於大慶殿奏章命執政代拜伏章
　訖執政問曰章達否曰章已達時仁宗仙
　仗已行數刻忽復精神明爽傳宣問葛將
　軍何神也從善對曰三天門下有神曰葛
　將軍復傳宣速令設位供養翌日聖體遂
　康諭左右曰朕昨夜至天門有葛將軍者
　云皇帝未合來急借馬遣回遂寤
　晉逸史朱沖字巨容少有至行閑静寡欲
　好學而貧常以耕藝為事鄰人失犢認沖
　犢以歸後得犢於林下大慚以犢還沖沖
　不受每聞詔書至輙逃入深山時人以為
　梁管之流
董道畫床王遥作獄
　仙傳拾遺董仙道乞酒踏歌周遊天下大
　中年多在河中府市肆之人或董生醉宿
　其門傍者即賈市頓售人皆欽異仙道或
　徉狂自歌藕絲織得萬重羅仙道用心多
　或遇大雪以杖畫為床即寢於雪中人或
　問其寒否答曰深山松栢木不畏雪漫漫
　發言成章率多此類
　王氏神仙傳王遥字伯遼鄱陽人也頗能
　治病病無不愈亦不祭祀不用符水針藥
　其行治病但以八尺布敷地坐不飲不食
　須臾病愈便起去其有邪鬼作禍者遥畫
　地作獄因召呼之皆見其形物在獄中或
　狐狸鼉蛇之類也乃斬之或燔燒病者即
　愈
王果厭塵元鑒絶俗
　王氏神仙傳王果楚之賢人也厭穢風塵
　臊羶名利隱遁山林静退諸行一旦乗雲
　而去
　真境録唐威儀白先生名元鑒不詳其字
　西川成都人明皇幸蜀之年别制得度住
　上皇觀志在絶俗逍遥遐舉隨風冷然綿
　歷星紀相川陸所宜得前賢高蹈之躅至
　餘杭天柱觀止焉元和間遁化
子明瓦金李脫石玉
　天師傳張慈字子明天師十六代孫也襲
　真人之法歲以三元傳度諸階祕籙有道
　術㸃瓦為金或投於水中而火起或化為
　瓦後解化而空中聞仙樂之聲
　野人閑話漢州昌利山李真人諱脫自西
　周之初於此山中煉水玉及九華丹三往
　三反八百餘年人謂之李八百丹成塗石
　成玉變砂為珠至今因雨往往拾得五色
　真珠者後漢建武中餌藥騎龍上昇煉丹
　之處依然存在其石壁藥氣所逼盡成金
　玉之色光彩異常有一方長尺餘似人脚
　跡後於是處起佛寺僧徒誕言是迦葉之
　迹年代深遠人皆傳之其實李脫真人煉
　水玉之處也
元化叱鬼仙翁鞭巫
　高道傳道士張元化不知何許人一日有
　客召入酒肆元化辭以不飲與之茹葷又
　辭以佩法籙客稍怒元化熟視之知其非
　人也謂曰暫請歸願子少待即以劒而誘
　出郊叱使坐而戮之即鬼也朱髮藍面如
　五六歲小兒携其首以示人且曰此鬼輙
　欺吾故戮之以去民害
　丹臺新録仙翁葛元行過武康主人主人
　病劇令女巫下神神令公飲酒公不飲輙
　言語不遜公曰何敢爾即叱五伯捉曳出
　鞭脊不見人如有引之去至中庭已見抱
　木解衣但聞鞭聲舉身流血主人疾亦愈
祖龍驅石玉女投壼
　述異記始皇作石橋海上欲觀日出有人
　驅石去不速神人鞭之流血今石橋色猶
　赤又真境録臨安洞霄宫路側石崖之上
　按記云秦始皇駈山嶽擬塞東海常役鬼
　兵來移此山山勢欲動忽有仙人來叱鬼
　直以身靠定使不前去至今崖上有肩帔
　簪冠印成深迹焉
　列仙傳東王父與玉女投壺每一投千二
　百島設有不入者天為𡄵(呼監/切)噓(笑/也)
穆王八駿鄴令雙鳧
　本傳周穆王好神仙之道駕八駿之馬造
　于崑崙之山食王木之實謁西王母而得
　昇天之訣後托身解化示民有終
　王氏神仙傳王喬漢明帝時為鄴縣令有
　神術每月朔望常詣京朝帝怪其來數而
　不見車騎密令太史伺之言臨至必有雙
　鳧從東南飛來於是俟鳧至舉網得之乃
　一對舄也蓋四年時所賜尚書履也
太虛受印道全佩符
　仙傳拾遺程太虛者果州西充人潜心高
　静居南岷山絶粒坐忘一夕迅風拔木雷
　電大雨庭前坎埳之地水猶沸涌以杖攪
　之得碧玉印兩組用之頗驗每歲遠近祈
　求或受符籙者詣其門以印印籙則受者
　愈加豐盛所得財利拯貧救乏無不稱嘆
　又尹道全者於衡山修洞真還神徹視之
　道兼佩五帝六甲左右靈飛之符天真降
　焉謂之曰夫白日昇騰者當有其才而後
　成其道者漢武帝劉徹感降天真授五岳
　真形靈飛十二事纔得尸解之道而不得
　形骨俱飛汝受其一而明沖舉之望斯乃
　勤苦所資亦宿分所禀矣因問靈飛十二
　事曰靈飛昔金母所授欲使武帝安五岳
　福萬民而卒不究無為之至化黷武窮兵
　殺傷流血自敗其福故不得如軒皇夏禹
　乘虬駕龍解形隱景斯為失矣
周撫亭長丁度館主
　真誥南門亭長今用周撫代郄鑒一門有
　二亭長輒有四脩門郎一天門凡八脩門
　郎
　括異志慶曆中有朝士冒晨赴起居至通
　衢見美婦三十餘人靚粧麗服兩兩並馬
　而行若前導俄見丁觀文度擁徒按轡繼
　之而去朝士驚曰丁素儉約何姬侍之衆
　多邪有一人最後行朝士問曰觀文洎宅
　眷將遊何處對曰非也諸女仙迎芙蓉館
　主耳時丁巳在告頃之聞丁卒
南極老人西河少女
　真誥注七聖元紀中赤君下教變迹作沙
　門與六弟子俱顯名姓者也又云在元氣
　為元君在元宫為元帥在南辰為南極老
　人在太虛為太虛真人在南岳為赤松子
　此乃天帝四真人之師太一之友
　女仙傳西河少女者神仙伯山甫外甥也
　學道精思服食二百餘年容貌益少見其
　外甥年少多病與之藥時年已七十稍稍
　還少色如嬰兒漢遣使行經西河於城東
　見一女子笞一老翁頭髮皓白跪而受杖
　使者怪而問之答曰此妾兒也昔妾舅伯
　山甫得神仙之道愍妾多病以神藥授妾
　漸復少壯今此兒妾令服藥不肯致此衰
　老妾怒之故杖之爾使者問女及兒各年
　幾許女子荅曰妾年二百三十歲矣
姚坦銀花卭䟽石乳
　丹臺新録姚坦字元泰晉襄公嘗屈膝北
　面稱師飡風味道彌歷年載一日弟子出
　見天雨銀花繽紛委地良久方消其日太
　素元君遣仙人下迎受書為玄洲真人蒞
　白水宫
　列仙傳卭疏者周封史也能行氣鍊形煮
　石髓而服之謂之石鍾乳至數百年往來
　太室中室中卧石床枕焉
夏統風至劉慶雲舉
　晉逸史夏統字仲御會稽人時上巳洛中
　王公已下並至浮橋士女駢闐車服燭路
　統坐舟中不顧太尉賈充怪而問之統徐
　應之曰會稽夏仲御也充曰昔堯亦歌舜
　亦歌子與人歌而和之可乎統曰先公朝
　會萬國恩澤雲布聖化猶存百姓感詠遂
　作慕歌於是以足扣船引聲喉囀清激慷
　慨大風應至叱吒則雷電冥集長嘯則沙
　塵煙起諸公相顧曰若不遊洛安得見是
　人統歸會稽後不知所終
　吴天師玄綱論云或問古有神仙今胡為
　而不見荅曰清濁殊流真凡異境安可得
　而見也又曰令威千載而暫歸混元至今
　而屢降何謂不復見乎又曰今仙者為誰
　乎荅曰自唐已來可略而言之劉慶雲舉
　於蜀土韋俊龍騰于嵩陽道合蟬蛻于太
　一洞元骨飛于異方
皇化却老齊一反真
　抱朴子皇化號靈子得還元却老之術其
　經云此術可以辟兵營衛家門保子宜孫
　人見則喜不見則思仰神明之心得百姓
　之意在人間五百餘年顔色愈少
　高道傳道士張契真字齊一錢塘人時忠
　懿王精崇道法每三八録齋俾綜其事太
　平興國中太宗建太一宫詔天下戒潔士
　以居之而契真與選召對禁中復稱旨已
　而上以道書魚魯未定詔兩街優學者刋
　正而師復與焉一日因就寢彷彿有朱衣
　吏持符而至曰奉命張某宜速凈穢往彼
　執事遲明召門人諭之曰吾且行矣子其
　志之泊然返真
孟生魂魄王老精神
　真誥山世遠受孟先生法暮卧先讀黄庭
　經一過乃瞑使人魂魄自制練但行此道
　二十一年亦仙矣是為合萬過也得三過
　四過乃隹北岳蔣夫人讀此經亦使人無
　病是不死之道也
　王氏神仙傳王老者不知何許人與封君
　達為友訪道名山遇神人告之曰子精神
　動天太上遣我來授子度世之訣然仙道
　不遠近取諸身無思無慮不吐不納真一
　充於内而長生飛昇矣思慮營營勞汝之
　形太上綿綿若存用之不勤是真道矣言
　訖昇天
將符救友奉先會親
　仙傳拾遺穆將符好道不慕聲利與長安
　東肆姚生友善時往其家則飲酒話道彌
　日累夕忽姚生暴卒舉家蒼惶使人奔訪
　將符際夜方至家號告之笑曰可救也遂
　解衣與姚同衾而卧戒令勿得驚呼待唤
　即應撤燭而寢中夜燭之姚已起坐矣曰
　適為黄衣使者追去頃間聞傳呼云太一
　有勑使追回自是姚生平復如初將符遁
　去不知所適
　又黄奉先濛陽人嘗入葛璝山遇道士教
　以變化之術同縣富人宋氏以女妻之宋
　親屬甚廣為奉先宴饌者逾月而未周一
　旦諸親戲謂奉先曰不知黄郎會親之席
　何如爾奉先遽荅曰明日聊備酒饌望諸
　親皆至於是鄰觀賔客八十餘人來日詣
　其家奉先素未預備其日忽見庭宇嚴潔
　筵饌精豐陳設圖繪皆非西蜀所有無非
　珎異觀者駭目音樂徐張衆賔醉飫有欲
　逃席者出門見柱上二蛇賔客驚懼皆不
　敢出已而既為衆人所知不安栖止後移
　家入東川太華山
微子合氣道真乘雲
　真誥微子乃張慶之女也微子在易遷宫
　中常服霧氣自云霧氣是山澤水火之精
　華金石之盈氣久服能散形影入空與雲
　氣合體也
　王氏神仙傳王道真漢時人得道居鬼谷
　山東古栢臺常有白雲出於臺中遠望如
　百尺樓道真常乘此雲遊戲山頂暮歸臺
　中白雲亦歛入此臺内即荆州北清溪鬼
　谷山也或謂此為陽臺非也
尹失恃怙吴闕甘旨
　高道傳道士尹通字靈鑒博通經史常嗟
　幻化非固每仰天而嘆父母未之信迫以
　婚䆠乃跪伏曰竊聞張真昇天鎭南嗣美
　茅君得道太守投誠況高祖太極真人之
　遺德可無隆紹願從所志父母許之遂飄
　然而去及恃怙已失孝履既盡其希真守
　一之心與日俱往魏太武聞名尤欽奉焉
　古今詩話吴仁壁遊羅浮學老莊於張先
　生得其大旨辭歸謀入京取應先生曰觀
　子氣法可住此吾授子長生之道仁壁辭
　以老母闕甘旨俟名遂身退學亦未晩是
　年中第入浙謁錢武肅殊禮之辟入幕不
　就以詩謝之其略云弊貂不稱芙蓉幕衰
　朽仍慚玳瑁簪十里溪光一山月可堪從
　此負歸心武肅令撰羅城記不從武肅怒
　沉之於江吴人惜之建隆初寗昱等就羅
　浮設醮醮畢遊諸嵓洞至山頂見一石門
　有老叟衣孽蘿據門而坐昱問其由云是
　羅浮先生宅再問叟為誰云吴先生也名
　仁壁言訖户闔了無所見
　王廓酒醇允升橘美
　王氏神仙傳王廓咸通中自荆渚隨船將
　過洞庭風甚泊舟君山下與數人登岸而
　行忽聞酒香問諸同行者皆無所聞忽路
　側有洞穴遂入穴行數步窪穴中有酒味
　極醇美掬而飲之醄然似醉自此充悅無
　疾漸厭五穀乃入名山學道後看仙經云
　君山有天酒飲者昇仙廓所遇即此酒也
　異人録陳允升入龍虎山天祐中人見於
　麻姑山計去家七十年矣顔貌如初刺史
　迎置郡中夜坐嘗曰豐城橘美頗思之允
　升少選携百枚至
鄧郁觀烏商丘牧豕
　本傳鄧郁隱居𢖍山斷穀三十餘年夜誦
　太洞經上感南嶽魏夫人降告之曰君有
　仙分特來相訪一日忽見三青烏如鶴鼓
　舞飛鳴移時方去郁觀之謂弟子曰青烏
　既來朝會至矣遂解化
　神仙傳商丘子胥好牧豕常吹鐵笛年七
　十無妻子顔色不老邑人奇異之有道術
　人或問其要只曰食菖蒲飲水自然不飢
　如此年三百餘歲矣
服閭黄瓜展公白李
　神仙傳服閭者不知何許人常止莒往來
　海邊諸祠中忽有三仙人於祠中博戲賭
　瓜雇閭擔黄白瓜數十顆教令瞑目及覺
　乃在方丈山蓬萊之南
　真誥昔高辛時有仙人展上公者於茅山
　伏龍地植李彌滿其地展公今為九宫内
　右司保其常向人說昔住華陽下食白李
　味甚美憶之未久而忽已三千年矣


三洞羣仙録卷之十七







三洞羣仙録卷之十八設八
　　　　　正一道士陳葆光撰集
陸生掘瓮屈氏埋錢
　廣記盧山人者有道術一日過復州界維
　舟於陸秀才莊門或語盧山人非常人也
　陸乃謁之以决休咎盧曰君今年不動憂
　旦夕禍作君所居堂後有錢一甒覆以板
　非君有也錢主今始三歲君愼勿用一錢
　用必成禍能從吾戒乎陸矍然謝之及盧
　生去水波未定陸笑謂其妻曰盧生言如
　是吾更何求乎乃命家童掘地深數尺果
　遇板徹之有巨瓮散錢滿焉陸喜其妻亦
　裙運紉草貫之將及一萬兒女忽暴頭痛
　不可忍陸曰豈盧生言將驗乎因奔馬追
　及且謝違戒盧生怒曰君用之必禍骨肉
　與利輕重自度也棹舟去之不顧陸馳歸
　醮而瘞焉
　真誥云良常山漢時其山下有屈氏家大
　富財有巨億埋銅器於此于今在也亦有
　錢錢在西北小山上向也
賢安紫㮈伯兒紅蓮
　本傳南魏夫人名華存字賢安季冬夜半
　太極真人降夫人之室設酒肴陳元雲紫
　㮈仙傳拾遺張伯兒西晉時修道於蜀石
　斛山精思感神仙忽降謂之曰此山有長
　生夜光之芝得食一枚白日冲天其芝生
　於水側夜視如紅蓮者是也苦求數年得
　而食之能飛行徹視後乘赤虎而去莫知
　其所
歸舜鸚鵡文祥杜鵑
　幽怪録柳歸舜自巴陵泛舟遇風至君山
　登岸行數里有鸚鵡數千相呼姓字曰柳
　十二遭風得臻異境所謂因病致妍耳忽
　有二道士曰君舡風便何不急回授一尺
　綺曰以此掩眼即去矣歸舜忽飛達舟所
　續仙傳商文祥自號七七周寳鎭浙西遇
　之甚厚寳謂曰鶴林寺杜鵑花天下稱奇
　嘗聞汝醉歌云解造逡巡酒能開頃刻花
　子能開此花赴重九乎商曰諾乃前一日
　往鶴林寺宿中夜有女子來語曰妾為上
　蒼所命下司此花此花亦非久歸閬苑矣
　今為道者開之至重九日其花果爛熳後
　遭兵火信歸閬苑矣
筠卿三笛太真一絃
　廣異記吕筠卿月夜泊君山飲酒吹笛忽
　一漁舟來相並有老人持一笛大如合拱
　示吕曰此天樂也不可吹次出一笛如世
　所用曰此洞府仙樂也又一小者如筆管
　曰此人間笛也遂吹其小者一兩聲波濤
　汹涌又三五聲舟楫掀舞吕大恐老人止
　笛吟曰湘中老人讀黄老手援紫䉪坐碧
　草春至不知湘水深日暮忘却巴陵道
　抱朴子太真乃西王母之女也與東嶽夫
　人往來於岱山重嵓深隱人所不到去地
　千餘丈中有玉几金寳之物每彈一絃之
　琴則百鳥翔集鼓舞而至
崔君破鏁零子發匱
　宣室志揵為郡東十餘里深嵓中有一觀
　有顔道士居之有石函三尺緘鎖甚固相
　傳尹真人上昇時以石品付門弟子戒約
　愼不得啓之必有大禍有崔守者至郡聞
　之命破其鏁開函視之但有符籙而已崔
　忽暴卒三日而悟曰吾為冥官所攝何為
　開真人石函今上帝令削吾壽禄又奪五
　任官今獨有二年在矣崔果得二年乃卒
　丹䑓新録范零子少好仙道如此積年後
　遇司馬季主季主將入常山中積七年石
　室中東北角有石牖季主出行則語之曰
　愼勿開之如此數數非一零子忽發視之
　下見其家父母大小近而不遠零子悲思
　季主還乃遣歸後復取之使守一銅匱季
　主出則叮嚀勿發零子復發之如前見其
　家季主遣之遂不得道
緑華絶整少元端麗
　真誥萼緑華者自云是南山人不知是何
　仙也女子年可二十上下青衣顔色絶整
　以升平三年十一月十日夜降羊權家贈
　詩一篇并致火浣布手巾金玉條脫各一
　枚訪問此人曰是九嶷山得道女羅郁也
　此女已九百歲矣
　廣記崔少元者唐汾洲刺史崔恭之小女
　也其母夢神人絳綃衣駕虬龍持紫函授
　於碧雲之際乃孕十四月而生少元既生
　而異香襲人紺髮覆目耳璫及頤端麗殊
　絶昔居無欲天為玉皇左侍書耳
丘公鶴跡方平蟬蛻
　神仙傳浮丘公昔接王喬遊王屋山歇鶴
　於路王屋山有憩鶴臺臺上鶴跡存焉有
　浮丘公隱處今南峯號為南嶺是也
　列仙傳道士王遠知字方平舉賢良方正
　累遷中散明天文隱居山林至漢帝累召
　不出令郡守辟詣京師而方平閉口不言
　謂弟子曰吾數將盡明日當行及期解化
　無尸如蟬蛻耳
蒯京練精籛鏗閉氣
　修真祕訣云道人蒯京年一百七十八甚
　丁壯朝朝服玉泉琢齒玉泉者口中津液
　也朝旦未起早漱津令滿口吞之琢齒二
　七過名曰練精
　神仙傳籛鏗即彭祖也有道引術每有疾
　則閉氣以攻所患其氣雲行體中下達指
　末尋即體和嘗云上士别牀中士異被下
　士服藥服藥百褁不如獨卧後人集其採
　納之術為彭祖經行於世
脉望何諷㹻子袁晁
　原化記唐末書生何諷嘗買得古書一卷
　讀之卷中得髮捲䂓四寸如環無端斷絶
　處兩頭滴水升餘燒之作髮氣諷常言於
　道者道者曰吁君固俗骨遇此不能羽化
　命也據仙經白魚三食神仙字則化為此
　物名曰脉望夜以䂓當天中星星使立降
　可求還丹取此水和而服之即换骨上昇
　因取古書閱之數處蠹漏尋義讀之皆神
　仙字諷方歎伏
　廣異記唐廣德二年臨海縣賊袁晁㓂永
　嘉其舡遇風飄去數千里遥望一山青翠
　森然有城壁五色照耀回妃就泊見精舍
　無人房中唯有胡㹻子二十餘枚及蜀錦
　黄金噐物甚多賊既不見人乃競取物忽
　有一婦人從金城中出謂曰汝非袁晁黨
　耶何得至此此器預爾何事輙然取之回
　視㹻子汝謂此為狗乎非也是龍耳宜速
　還之賊等各送物歸還因問此是何處曰
　此是鑑湖慈心仙人修道䖏也
陶侃鶴弔道合蝗消
　賢已集陶侃居母憂嘗有二客來弔不哭
　而退化為䨥鶴冲天而去時人異之
　高道傳道士劉道合遇神人告之曰聞子
　好道志節不屈以盟威攝召符與之道合
　授而吞之自是道法所施無不驗高宗將
　封泰山雨不止帝令道合禳祝俄霽得寵
　賜輙散貧乏洛陽苦飛蝗道合以符示官
　吏俾散帖境内則蝗立消滅
岐暉返室慧虛渡橋
　高道傳道士岐暉事蘇法師得三洞法卧
　斗之術師行之歷年之久湛然自得嘗以
　仙經云欲為仙客入太白於是擇門人志
　道者俱往既至而返則室中嘗有神仙談
　笑
　廣記慧虛即天台國清寺之僧也時與同
　侣遊行至一石橋慧虛渡過徑上石壁見
　一老人問曰世傳過橋見羅漢不知羅漢
　何在老人曰此處乃神仙之福地天帝之
　下府金庭不死之郷桐栢上真王君主之
　列仙三萬人上真三百太上一年三降此
　宫較定天下學道之人功行非羅漢所居
　也僧曰神仙可學否老人曰積功累行白
　日昇天遂引數步老人不見忽在國清寺
　前慧虛自後易道家服好丹藥修鍊終南
　山遇老人得丹服乃獲昇舉人云老人乃
　張果老耳
聶遇彭蔡謝會梅蕭
　高道傳聶師道居南嶽招真觀一日入山
　尋蔡真人行抵暮見一樵者問之子何往
　聞蔡真人隱此願一禮謁樵曰今暮矣不
　可到前有人家可宿師前行見一草舍有
　一農者問子何往曰尋蔡真人農者曰前
　所見樵者乃蔡真人也師嘆曰遇仙聖而
　不識命耶農者留宿遂就寢日高主人未
　興師乃潜行逢一老人邀坐石上問何往
　具前以對老人曰夜宿農舍即真人之子
　也老人曰子道氣甚濃但仙骨未就折草
　與食舉目而老人不見歸以告道衆衆曰
　子一入山逢三仙老人者必彭真人也既
　見蔡真人父子又見彭真人豈非修真之
　至者
　續仙傳謝修通詣𢖍山感神人告之曰廬
　陵玉笥山乃司命之别府宜往彼修鍊修
　通從之一日深入溪源忽遇一大館舍見
　一青童出問子非謝修通乎蕭梅二真人
　待子久矣即引見二真人修通再拜曰塵
　世螻蟻貪慕生道枯骨重生獲期元會真
　人乃賜松葉并嘉禾五穗與食修通後得
　道尸解
天活無恙常摐有疾
　高道傳陶天活者南安人居海濱海水忽
　溢家人悉驚走避難天活始生其母挈去
　不能得舉家皆泣之洎水落而歸其子在
　桑之交枝無恙因名之曰天活及長慧悟
　而真氣内足自唐憲穆恭文四宗朝充内
　供奉道士時公卿大夫無不欽尚後歸海
　濱不復出談苑常摐有疾老子問曰先生
　疾甚無遺教以語弟子乎摐曰過故郷而
　下車子知之乎老子曰非謂其不忘故耶
　摐曰嘻是已過喬木而趍子知之乎老子
　曰非謂其敬老耶摐曰是矣張口曰吾舌
　存乎曰然吾齒存乎曰亡舌存以柔齒亡
　以剛摐曰是已天下之事已盡矣
章僕金硯謝仙鐵筆
　廣記吴郡蔣生隱居四明好鍊丹藥積年
　不成一日於貧子中雇得一僕名章全素
　所談神丹之事蔣叱之曰汝傭人無妄言
　章就出一瓢子取藥一粒謂蔣曰此丹藥
　能化土為金借先生之石硯以傳之可乎
　蔣未之信是夕章忽卒未殮已不見尸唯
　衣帶存焉而石硯已化紫金矣
　摭遺何仙姑居永州零陵邑滕子京謫守
　岳陽一夕大雷雨既霽華容西峯石壁上
　有三字存焉曰謝仙大字躰怪異公命模
　字詢之皆莫有知者或曰零陵何仙姑必
　知之乃遣使往問之仙姑曰此雷部中一
　鬼耳兄弟二人好以鐵筆書字其人長三
　尺公遣人往西峯驗之果然
張寬對星善勝吞日
　六帖漢武時有女子浴於渭水中乳長七
　尺上怪其異遣問之曰第七車者知我所
　來時蜀人張寬為侍中寬對曰天星主祭
　祀也齋戒不潔則女人星現
　真武經昔善勝皇后夢吞日光而生真武
　生而神靈長而勇猛不統王位惟務修行
　輔助玉帝誓斷天下妖魔救護群品日夜
　於王宫中發此誓願父王不能禁制遂捨
　家辭父母入武當山中修道四十二年功
　成果滿白日登天
屈原見斥賈誼被默
　拾遺記屈原以忠見斥隱於沅湘披蓁茹
　草混同禽獸不交世務採栢實以和桂骨
　用養心神被王逼逐乃赴清冷之水楚人
　思慕謂之水仙其神遊於天洞精靈降於
　湘浦楚人為立祠至漢末猶在其山中有
　靈洞採藥之人入之迥然天清霞輝花芳
　柳暗丹樓瓊宇宫殿異常衆女霓裳冰顔
　艷質與世殊别飲以瓊漿贈以丹醴之訣
　遂絶飢渴洎歸里邑各非故郷鄰尋得九
　代孫問之云遠祖入洞庭山採藥不還今
　經三百年也
　真誥西明都禁郎賈誼昔為治馬融事不
　當被黜守泰山泰山君近請為司馬已被
　可
少君石像太真金釵
　拾遺記漢武帝詔李少君謂曰朕思李夫
　人可得見乎君曰可遥見不可同於幃幄
　闇海有潜英之石其色青輕如羽毛寒盛
　則石温暑盛則石冷刻之為像不異真人
　使此石像往則真人至矣帝後得石即命
　工圖刻作夫人形像刻成乃置於輕紗幕
　裏宛若生時帝大悅
　仙傳拾遺楊幽通本名什伍幼遇道士教
　以考召之術明皇幸蜀馬嵬之後屬念妃
　子不已乃召什伍至行朝上問其事對曰
　雖天上地下冥寞之中鬼神之内皆可歷
　而求之上即命什伍遍加求訪然莫知其
　所後於蓬萊山南宫西廡有群仙所居上
　元女仙張太真即貴妃也什伍往見之曰
　我太上侍女隸上元宫聖上即太陽朱宫
　真人偶以宿緑世念頗重謫於人間此後
　一紀自當相見乃取開元中所賜金釵鈿
　合各半玉龜子寄以為信聖上見此自當
　省憶言訖流涕而别什伍以此物進之上
　潜然良久
元子奉戒季偉長齋
　真誥元子少好道遊奉戒法至心苦行日
　中菜食鍊形守精不接外物州府辟聘一
　無降就或遊山林屏棄風塵志願憑子晋
　於緱岑侣陵陽於步元故改名為元子自
　字為延期矣
　登真隱訣云季偉昔長齋三年謁誠單思
　乃能服日月光芒之氣於是神光映身也
曾子納屨何娘織鞋
　南華真經云曾子居衛緼袍無表顔色腫
　噲手足胼胝三日不舉火十年不製衣正
　冠而纓絶捉衿而肘見納屨而踵决曳蹤
　而歌商頌其聲滿天地若出金石天子不
　得臣諸侯不得友故養志者忘形養形者
　忘利致道者忘心矣
　廣記廣州何二娘者以織鞋為業年二十
　與母居素不修仙術忽謂曰住此悶意欲
　行遊後一日便飛去上羅浮山亦往來蕭
　寺山北循州去南海四百里有楊梅木大
　數十圍何氏每採其實及齋而返開元中
　勑令遣使召至途中使者悅其色而未言
　忽云使者有此心不可留矣言訖湧身而
　去不知所之
閞卒抱石江叟遇槐
　見聞録鄂州黄鶴樓下有石光徹名曰石
　照其石世傳以為仙人洞也有守聞老卒
　每晨起必拜洞下一夕月如畫見三道人
　自洞中出吟笑久之將復入洞卒即從之
　道士曰汝何人耶卒具言其所以且乞富
　貴道士曰此洞間石速抱一塊去卒持而
　出明視石乃金也
　傳記有江叟者善吹笛能作龍吟後適閿
　郷至盤豆館道傍大槐下醉寢夜見一人
　數丈曰荆山館中一郎來看大兄便聞槐
　上有人下來與語及明至荆山館中見庭
　槐十圍疑附神物乃曰某好道不逢師木
　神有靈乞與指教神曰但入荆山求鮑仙
　姑必獲度世叟入山果遇仙師曰子有琴
　高之相矣今贈子美玉笛吹三年可致洞
　中龍持水丹來吞之便為水仙叟後三年
　岳陽寺樓吹笛果有龍化為人持丹而來
　餌之遂變童顔入水不濡
古忘宦情韓謹臣節
　神仙傳古元之因飲酒而卒三日再生云
　遊和神國異花珍果四時不凋田疇盡長
　大瓠瓠中實皆五穀甘香珍美非中國稻
　粱之比四時之氣常熙熙和淑如二三月
　國人日攜遊覽之歌詠陶然暮夜而散元
　之既蘇踈放人事都忘宦情遊行山水自
　號知和子後不知所終
　神仙感遇傳唐宰相韓滉廉問浙西强悍
　自負常有不軌之志有適客李順者泊舟
　於京口夜恩燈斷忽飄至一山下上岸尋
　求行五六里見宫闕華麗有烏巾岸幘者
　語之曰欲寓金陵韓公一書無辭勞也因
　問此何處也荅曰此東海廣桑山是魯公
　宣父仲尼得道爲眞官理於此山韓公即
　仲由也性强自恃夫子恐其掇刑綱致書
　以諭之順得書即還舟中逡巡則達舊所
　既而投所得之書公發書視之古文九字
　了不可識乃拘縶順以爲妖妄有一客厖
　眉古服言善識古文公出書示之客曰此
　孔子書乃夏禹科斗文也文曰告韓滉謹
　臣節勿妄動公異之韓自是拱默克保終始
巽二起風葛三避雪
　幽怪録晋州刺史簫至忠將以臘日畋游
　有樵者於霍山見一長人俄有虎兕鹿豕
　狐兔駢匝長人曰余元冥使者奉北帝命
　臘日蕭使君獵汝等若干合鷹死若干合
　箭死有老麋屈膝求救使者曰東谷嚴四
　善謀群獸從行薪者隨覘之茆堂中有黃
　冠一人老麋哀請黃冠曰若令滕六降雪
　巽二起風則蕭使者不復獵矣薪者回未
　明風雪彌日蕭使君不出
　廣記崔希眞善攻畫好修養一日大雪中
　見一老人蓑衣避雪門下崔邀之家與老
　人同入至幃幄前老人顧望倏忽不見覓
　之無蹤遂歸幃中有畫松木一株仙人藥
　笈在下崔未之曉請問李含光先生先生
　曰此葛仙公第三子之所畫也意謂得道
　者壽若松栢之謂也
抱一嘯傲盧鴻磬折
　武仙童碑云抱一嘯傲昇平輕欺富貴扶
　踈丹桂難藏明月之光峭絶青山莫滯白
　雲之迹言之不足道在其中詞多不録又
　詩一首云聖主搜羅物外人總求金闕見
　虚眞餘余不願彰名姓别得田元道可親
　仙童昔持此書與茅山朱自英先生先生
　得書而使者忽不見疑即仙童自至也仙
　童姓武名抱一人呼爲武仙童北夢瑣言
　明皇召嵩山隱士盧鴻三詔乃至及謁見
　不拜但磬折而已問其故鴻對曰老子云
　禮者忠信之薄可不足依山臣鴻敢以忠
　信奉見帝異之
潘老肴饌玉仙麯蘖
　原化記唐崧山少林寺元和間嘗因風雨
　後有一老人策杖叩門求宿寺人以閉門
　訖指寺外空屋令宿亦無床蓆入更後僧
　人見寺外燈火怪而問之見其屋内設茵
　幕華盛陳列肴饌老人飲噉自若及曉老
　人睡起漱盥訖取床蓆帳幕内葫蘆中空
　屋如故問其姓名云姓潘氏從南嶽北游
　太原後時有見之者
　青瑣太原府助教張世寧暴疾將終吟曰
　翠羽旌幢仙子宅紫雲樓閣玉皇家人間
　風物易分散回首武陵空落花既卒神降
　其妹曰我籍係上天第十八洞玉仙人也
　因會瑶池考視塵中地仙功行簿聞人間
　麯糵香徘徊不進遂犯後至之罰西王母
　啓其事爲我有人間酒分宜謫償之寓迹
　浮生今還本籍因歌曰休休休偷得休時
　便好休歡喜寃家無徹頭
仙宗赤鯉公遠白魚
　高道傳傅仙宗隱資陽山明皇召見時利
　州江舡多溺津人告苦師投符於江翌日
　果有二鯉魚死於灘上肚上有丹書字云
　赤鯉赤鯉生於河水不避仙官宜得其死
　刺史奏聞詔立生祠於江側又羅公遠在
　唐時已數百歳乍老乍少人莫識之時太
　守醼屬吏于郡之園亭士庶競至忽一白
　衣來有一小童叱之曰汝擅離本䖏白衣
　人去吏執小童以白太守問名答曰羅公
　逺適見龍王爲公逐之剌史未之信曰可
　見本形否曰不難遂穿一穴以水引之一
　白魚隨流而躍青煙如線頃之黑氣橫天
　雷電而雨化白龍飛去
赤須墮髮紫霞生鬚
　神仙傳赤須子者豐人云秦穆公時主魚
　吏也食松實天門冬齒落復生髮墮更出
　後去上吴山七十餘年莫知所之
　酉陽雜爼東陵聖母廟主女道士康紫霞
　自言少時夢中被人録於一處言天符令
　攝將軍巡南嶽遂以金鎖甲令騎導從千
　餘人馬蹀向南去須臾至嶽神拜迎馬前
　夢中如有處分嶽中峰蠻溪谷無不歷也
　恍惚而返鷄嗚驚覺自是生鬚數十莖
鮑靚兄弟積薪婦姑
　眞誥司命君曰女眞鮑靚其七世祖李湛
　張慮本在渭橋爲客舍積行陰德好道希
　生故令福逮於靚使人易世變煉更生合
　爲兄弟根胄雖異德廕者同故當生氏族
　令在洞天中仙矣
　廣異記翰林棋者王積薪從明皇西幸蜀
　宿深溪之家有婦姑止給水火纔暝闔户
　積薪夜聞如謂婦曰良宵無以爲適與子
　圍棊可乎堂内無燭婦姑各在東西室婦
　曰起東五南九置子矣姑曰東五南十二
　置子矣婦又曰起西九南十置子矣姑曰
　夜及四更其下止三十六姑曰子已北矣
　吾止勝五枰耳達明請問於姥姥顧婦曰
　是子可教以常勢耳婦乃指示攻守殺奪
　救應防拒之法甚略姥曰止此已無敵於
　人間矣積薪行去數步回顧已失向室廬
矣周寶改葬騎生結廬
　稽神録周寳爲浙西節度使治城隍至鶴
　林門得古冢棺櫝將腐發之有女子面如
　生衣服皆不敗掌役者以告寳親視之曰
　此當是嘗餌靈藥侍時而發發則解化之
　期矣即命改葬之具車轝聲樂以送寳與
　僚屬登望之行數里有紫雲覆輀車之上
　衆咸見一女子出自車中坐紫雲冉冉而
　上久之乃没開棺則空矣
　列仙傳騎龍鳴年少時於地中得一龍子
　狀如守宫騎生結廬以養之及龍大壊廬
　而去不知所在至五十年許忽見龍鳴騎
　龍而至曰今年五百里有水災人以爲妖
　及期果大水死者萬計


三洞羣仙録
三洞羣仙録卷之十九設九
　　　　　正一道士陳葆光撰集
德休魚饗子騫脯祭
　續仙傳曹德休常謂人曰若家有疾苦就
　求德休符藥不必惠以財帛但以江魚爲
　膾一盤并美酒一壼饗吾則疾自痊郷人
　欽之如神一日告人曰我捨此入天寳洞
　去然來年牛疫頗甚我留姓名與汝傳道
　牛疫之時以膾饗書其字帖牛角上自當
　無苦其後牛果大疫一境之内帖其字者
　免灾不帖者皆斃
　武夷山記玄靈老君華眞仙師遣弟子名
　屬仁乘雲駕鶴游歷此山人多呼爲控鶴
　仙人昔魏王名子騫與張湛孫綽等同在
　此山修道會夭亢旱魏王置酒脯祭仙人
　祈雨感控鶴仙人乘雲跨白馬從空中而
　下遂霈雨澤張湛等既獲見即獻詩一絶
　云武夷山上武夷君白馬垂鞭入紫雲空
　裏只聞三奠酒龍潭波上雨雰雰仙人得
　詩甚喜
蘇林吐納先賢服餌
　神仙傳蘇林遇涓子告之曰欲作地上眞
　人必先服食當去三尸殺滅穀蟲不去三
　尸而服食者穀雖斷而蟲不死者徒絶五
　穀勤勞吐納而蟲生求不死不可得也遂
　授之以三元眞一之道乃曰非有仙籙者
　不得授此書祕密非人勿傳
　仙傳拾遣楊先賢歷訪名山周遊洞府從
　葛永璝得道因其化跡處築室居之逾年
　忽一夜見光明如晝羣仙降焉問所修之
　道先賢稽首曰糞壤之質見歲月易遷常
　恐奄謝志期度世耳羣仙憫之遂賜丹華
　服餌白日上昇
通微清爽李根奇異
　續仙傳道士鄔通微不知何許人神氣清
　爽多遊名山人多識之或時不見莫知能
　測及丹成服食即於酒樓上飛昇去
　抱朴子李根許昌人能變化隱形入水火
　中人皆奇異之有女弟子竊根素書以觀
　得根記其學道之年日計已七百年矣或
　云根兩目方瞳按仙經云年八百歲者童
　子乃方根常與弟子云我雖未得與天地
　齊亦不爲下土之士矣
弱翁黄犢自然丹哥
　西清詩話鍾弱翁傳帥平凉有方士通謁
　從牧童牽黄犢立庭下弱翁異之指牧童
　曰道人頗能賦此乎笑曰不煩我語是兒
　能之乃大書曰草鋪横野六七里笛弄晩
　風三四聲歸來飽飯黃昏後不脫蓑衣卧
　月明既去郡人見方士檐兩大甕長歌出
　郭迹之不見甕乃二口豈吕洞賔耶
　祕閣閑談池州鳳凰山道士趙自然夢陰
　眞君與栢葉一枝食之因而不食神氣異
　常爲詩曰嘗欲棲山島閑眠玉洞寒丹哥
　時引舞來去跨雲鸞或問何名丹哥曰鶴
　也
允當愍虎君平牧鵝
　道學傳歷陽謝允當見餓虎閉在檻穽允
　當愍虎之窮開而出之虎伏地良久乃去
　幽閑鼔吹鵝羊山在長沙縣北二十里本
　名東華山亦謂之石寳山上有仙壇丹竈
　湘中别記云昔郡人成君平年十五兄使
　牧鵝羊忽遇一仙翁將入此山兄後尋至
　山中見君平因問牧鵝羊何在指白石曰
　此是也遂駈起隨兄去旬日却還山下復
　化爲石今猶存焉畢田詩云羽客何年此
　煉丹尚留空竈鎮孱顔雲中雞犬仙應遠
　山下鵝羊石髓頑湘渚幾因滄海變遼城
　無復令威還何年仙馭重來此盡遣飛昇
　上九關
金訪蓬子針寄田婆
　神仙傳唐王處士者洛陽尉王琚之姪四
　郎也琚赴調入京過天津橋四郎布衣草
　履形貌山野琚初不之識四郎曰叔今赴
　選姪少物奉獻即出金五兩色如雞冠可
　訪金市張蓬子計之當領錢二百千某比
　居王屋小有洞今將家往峨嵋山琚訪之
　則已行矣金市果有蓬子出金示之驚喜
　此道者王四郎所化金也且無定價因如
　其數酬之
　傳奇許栖巖八蜀登危棧忽與馬俱墜于
　崖穴中因遇太一元君君曰子所乘馬乃
　吾洞中之龍也以作怒傷稼謫在人間貧
　荷子有仙骨故得值之子歸放之渭曲勿
　復駕也有一玉女曰龍子回日虢縣田婆
　針與寄少許來遂跨馬如飛食頃已達虢
　縣之莊詢訪田婆市針百枚繫于馬鬛放
　之渭濱果化爲龍去田婆者盖亦仙人也
夏侯美睡禮和善歌
　仙傳拾遺夏侯隱者大中末遊茅山天台
　間常携布囊竹杖而已或露宿於壇中林
　下人覘之但見雲氣蓊鬱不見其身每登
　山渡水而閉目美睡同行者聞其鼻鼾之
　聲而步不蹉跌足無蹶礙至所止即覺時
　號爲睡仙
　眞誥傳禮和常服五星氣而得道禮和善
　歌歌則鳥獸飛聚而聽聲焉
欽真力勤合靈睡嬾
　女仙傳唐楊欽眞本田家女也適王渭爲
　妻夫貧力田楊氏婦職甚謹夫族目之爲
　勤力新婦一日忽沐浴著新衣逝去是夜
　鄰人皆聞有天樂異香自西北來次日夜
　復聞音樂之聲異香酷烈縣令李邯聞之
　率衆來看則婦□在床矣邯問去來之由
　荅曰向仙仗來迎至華山雲臺峯峯上有
　四女眞先在彼與語甚洽曰同生濁世共
　是凡身一旦翛然遂與塵隔今夕何夕歡
　會于斯宜各賦詩以道其意於是更相唱
　和欽眞詩曰人世徒紛擾其生似舜華誰
　言今夕裏俛首視煙霞欽眞後復仙去
　郡閣雅談吴合靈爲道士居南岳俗呼爲
　吴猱好睡經旬不食嘗言人若要閑即須
　嬾如勤即不閑也素不攻文忽作上昇歌
　云玉皇有詔登仙職龍吐雲兮鳳著力眼
　前驀地見樓臺異草奇花不可識我向大
　羅觀世界世界只如指掌大當時不爲上
　昇忙一時提向瀛洲賣
劉遁同舟公垂共簡
　名賢詩話晉公舊有園在京師保康門外
　園内有仙游洞景最瀟洒道士劉遁作仙
　遊亭詩贈公云屢上仙遊亭上醉仙游洞
　裏杳無人他時鶴駕遊滄海同看蓬萊島
　上春公莫曉其詩洎南遷遁往見公於崖
　公方思其詩乃知遁異人也與之同泛舟
　海上而飲公曰今日之謫子之詩意也
　續元怪録故淮海節度李紳嘗見一老父
　曰年少識我否曰我唐若山也子非李紳
　乎對曰某姓李不名紳對曰子合名紳字
　公垂在仙籍矣今夕羅浮羣仙有會能隨
　我一遊乎乃袖出一簡若笏形縱横曳之
　覺長闊數尺宛若舟船父與紳俱登其中
　戒令閉目但覺風濤汹涌似泛江海逡巡
　俄抵一山樓殿參差蕭管寥亮端雅士十
　餘人來迎曰公垂果能來人世凡濁苦海
　非淺自非名繫仙籍何路得來曰子能留
　此乎紳曰身未立家不獲辭恐若黄初平
　貽憂於兄弟曰子既念歸雖仙録有名而
　俗緣尚重然美名崇䆠亦皆得矣宜勉之
　乃遣歸自是改名紳字公垂果登甲科歷
　任將相之重
盧娘緑眉阮籍青眼
　杜陽編唐永貞年南海貢盧眉娘年十四
　眉緑且長故有是名眉娘幼而惠工巧無
　比能於一尺絹上綉靈寳經八卷字如粟
　粒而㸃畫分明又善作飛雲蓋以絲一絇
　分爲三段染成五色結爲金蓋其中有十
　洲三島臺殿麟鳳之像而執幢捧節童子
　亦不啻千數順宗歎其工謂之神人度爲
　道士歸南岳仍號逍遥
　晉阮籍字嗣宗爲步兵校尉不拘禮節能
　爲青白眼嘗於蘇門山遇孫登與商略終
　古及栖神導氣之術登不應籍因是長嘯
　而退至半嶺間有聲若鸞鳳之音響乎嵓
　谷乃登之嘯也
昭武銀鼎士良玉版
　洞微志封昭武者餘杭酒徒也因乘舶船
　爲暴風漂至島上俄聞異香逺望有道士
　坐於西岸昭武急趍作禮道士坐石下有
　一銀鼎鼎面浮一大珠道士曰汝何來武
　對以窮困欲投新羅道士曰視君之面無
　外夷禄可却乘舟吾與好風送還明州昭
　武祈之曰生平爲酒所泥飲食微斟支體
　瘦瘠道士笑曰但飲此湯遂於鼎中以銀
　瓢取半瓢與飲之眞甘露液也又告以理
　生之計曰但販馬當自給因問先生姓曰
　我陰眞人也逡巡風起道士催登小舟又
　飄一夕日出已在明州矣
　唐逸史元和初萬年縣所由馬士良犯事
　王爽爲京尹嚴酷必殺之士良亡命太白
　山至於炭谷湫岸藏於大柳木下纔曉有
　五色雲自空降仙女在中水濱有金槌玉
　版連扣數下青蓮湧出每葉旋開開畢仙
　女取擘三四食之却乘雲而去士良見槌
　板尚在扣之少項復出士良食七八枚頓
　覺身輕
郭憲噀酒斑孟漱墨
　賢己集郭憲武德七年爲光禄勲從駕南
　郊憲在位忽回向東北含酒三噀詔問其
　故對曰齊國失火故以此厭之後果然
　三洞珠囊班孟或云女子也能飛行終日
　又能坐虚空中與人語又能入地中去初
　時没足至胸漸漸但餘冠幘良久而盡没
　不見又能含墨著口中舒紙著前嚼墨漱
　之皆成字竟紙各有意義服丹年四百歳
　更少入大冶山去
道榮虎坑龍威鳥跡
　感應録北齊由吾道榮少爲道士因遇南
　嶽仙人符水禁呪陰陽歷數天文藥性無
　不悉解嘗至遼陽有虎去馬止十餘歩人
　皆驚走道榮徐以杖劃地成大坑虎遽去
　矣
　仙傳拾遺龍威丈人隱居包山亡其姓氏
　吴王闔閭十二年觀兵於敵國途由包山
　山有洞穴吴王欲知其深淺請隱居窮究
　之遂秉燭晝夜行一百七十四日而還見
　金城玉宇有光如晝紫玉流黄間爲窓牖
　其城門榜曰天后别宫藻錦甚盛玉房中
　得素書一卷皆鳥跡篆籀之文歸以書奏
　吴王王後使賫其文以問孔子曰寡君昔
　遊包山有赤鳥𠾑此書於車前使下臣賫
　靈文奉謁願吿休戚孔子發函遽曰昔夏
　禹理水功畢乃遊於鍾山之阿得黃帝帝
　嚳等所受太上靈寳眞經藏一通於名山
　石磧中一通付於水神當有得道之士以
　獻於王若云赤鳥所𠾑丘未聞也
崇嶽拜松姚光燔荻
　名賢小說道士吴崇嶽辟穀嘗登松梢禮
　拜福建轉運使周渭因請隨行抵于德化
　縣縣東有古松一株高八九十尺上有鶴
　巢乃命岳登之宛若猿猱容易直上出鶴
　巢之外端身飛歩手無攀緣就纖枝拜如
　平地其松枝柔軟隨步低昂了無損處渭
　贈詩云楮皮冠子布爲裳吞得丹霞壽最
　長混俗性靈常樂道出塵風格早休粮枕
　中經妙誰傳與肘後方新自寫將百尺松
　頭幾飛步鶴棲枝上禮虚皇
　感應録吴姚光善火術吴王積荻數千束
　使光坐其上又以數千束裹之因猛風燔
　之燔訖謂光已化爲燼而光端坐灰中振
　衣而起
得一寳符伯威仙籍
　仙傳拾遣史得一者自言咸通中因秋雨
　浹旬山水泛溢一旦微霽見江濱一物隨
　水横流以杖引之得焉開視乃老君三部
　符也浮水中而不濕心甚異之收還家其
　夜有光彷彿二童隨之與語云我侍符童
　子也太上寳符久傳人間繕寫訛謬迨失
　宗旨文字既誤鬼神無所禀伏由是行之
　少効今此正文以付得道之子救民疾苦
　無不應驗後數年童子告白太上降駕太
　白山可往朝拜因入太白不還
　眞誥趙伯威少學邯鄲張先生得道晩在
　中岳授玉佩金璫經於苑丘林子今亦得
　道入華陽洞天主管仙籍并記學者之姓
　名焉
漢兒劃地秦婦築城
　丹臺新録漢初有四五小兒路上劃地戲
　一兒歌曰著青裙入天門揖金母拜木公
　時人莫知之唯張子房知之乃往再拜此
　乃東王公之玉童也所謂金母者西王母
　也木公者東王公也仙人拜王公揖王母
　廣記唐開元中代州都督以五臺多客僧
　恐妖偽事起非住持者悉逐之客僧懼逐
　多竄山谷有法明者深入鴈門山幽澗之
　中有石洞容人出入涉水渡岸行二里至
　草屋中有婦人並衣草衣容色端麗見僧
　愕然問云汝是何輩僧曰我人也婦人笑
　曰寜有人形骸如此僧曰我事佛弟子佛
　須擯落鬚髮故爾僧問此何處婦云我是
　秦人隨蒙恬築長城被其苦乃逃至此食
　草根以得不死僧辭出它日備粮更去則
　迷不知其所矣
伯庸鶴唳藏質雞鳴
　皇朝類苑王參政伯庸得疾既委頓是夕
　有靈鶴十餘隻空中嘹唳八月二十夜月
　甚明時其弟純臣差知亳州公吏來接皆
　以爲怪訝須臾公薨羣鶴遂散時人以爲
　伯庸當作仙官爾
　高道傳道士葉藏質字含象精於符術婺
　州牧爲邪物所撓諸請符至中路犯穢忽
　失之牧親造見案上有筒封簽甚固乃前
　請之符也因焚香致匣捧歸邪物遂絶牧
　表其賢懿宗優詔石門山居爲玉霄觀一
　日命酒召其友人語及平生事然後告以
　行日及期竊題於門曰雞嗚時去門人遂
　聞環佩雜蕭管聲于空中須臾雞唱視之
　已化年七十四矣


三洞羣仙録卷之十九










三洞羣仙録卷之二十設十
　　　　正一道士陳葆光撰集
青丘元老紫微小星
　異人録台州道士王遠知善易知人死生
　禍福作易緫十五卷一日雷雨雲霧中一
　老人叱曰所泄者書何在上帝命吾攝六
　丁雷電追取逺知惶懼據地旁有六人青
　衣已捧書至老人責曰上方禁文自有飛
　天保衛祕藏元都汝是何者轍藏緗祑遠
　智對曰青丘元老傳授老人曰上帝勅下
　汝仙品已及授度期展四年二已數也師
　後於光宅中尸解
　湘中野録太祖居潜日與趙韓王普遊長
　安市忽逢陳希夷曰可市飲乎太祖曰可
　與趙學究同之希夷睥睨韓王曰也得也
　得既入酒舍韓王足痺偶坐席左陳怒曰
　紫微垣一小星輙據上次可乎斥之便居
　席右
李虞論語顧歡孝經
　逸史信州李虞員外與楊稜遊華山俄至
　一小洞見川巖草木不似人間有紫衣人
　邀入居處若公府多竹屋堂室甚潔自言
　姓杜名子華因避世便遇仙侣居此已數
　百年矣因留宿飲饌皆甚精豐肉有駞羊
　其狀如牛書有論語留連累日各遺銀器
　數事遣使者導之而返曰此可住否二子
　色難子華笑執手而别後尋其洞穴不可
　見矣
　道學傳宋顧歡善道術弟子鮑雲綬門前
　有一株木大十餘圍上有精魅歡印木木
　即枯死又有病邪者問歡歡曰家有何書
　答曰唯有孝經歡曰可取仲尼居置病人
　枕邊恭禮之自差而後病者果愈
王遠題門隱容濬井
　王氏神仙傳王逺字方平明天文圖讖逆
　知吉凶漢武帝問災祥不答乃題宫門四
　百餘字預說方來帝惡之令人削除外字
　雖滅内字復見墨迹徹入板裏
　廣記房州竹山縣陰隱容家濬井千餘尺
　而無水工人捫壁見别一天地日月世界
　榜曰天柱山門内兩童皓齒鬟鬟問汝胡
　爲至此工人具陳本末須臾有緋衣傳勅
　曰以禮遣之引至清泉洗浴白泉漱飲甘
　美似酒行半日見宫室皆金玉題云梯仙
　國工人詢曰此國如何答曰諸仙初得仙
　者關送此國修行
王皎破腦楊公擊頂
　酉陽雜爼王皎先生善伎術天寳中偶與
　客夜中露坐指星月曰時將否矣爲鄰人
　所傳時上春秋高頗拘忌爲人所奏上令
　殺之刑者钁其頭數十方死因破其腦骨
　厚一寸八分皎先與達奚侍郎還往及安
　史平皎杖屨至達奚家方知異人也
　北夢瑣言淄齊間有道士楊仙公者莫知
　其年壽耆老自童稚見之每出閭巷兒童
　聚而觀之或就鐵鋪借鐵椎自擊其頂或
　令人極力擊之一無所損唯言甚快入山
　林與虎豹爲戲以手擊之猛獸爲之偃仆
　多勸人行陰德長興中入蜀居峨嵋去也
祈嘉呼遁仲甫吸景
　晉逸史祈嘉字孔賔年二十許好學經史
　夜静忽於䆫間聞有聲呼之曰祈孔賔隱
　去來修飾人間事甚苦不可諧所得未毫
　銖所喪已山崖嘉遂遁去西遊海渚教授
　門生三千餘人
　王氏神仙傳王仲甫少好道術得吸景飡
　霞之法行之四十餘年一夕夢神人告之
　曰子所以不得升度者謂其腦宫虧减靈
　津未溢遂授以服食之法方得上昇今在
　玄洲矣
成師挈囊伊尹負鼎
　高道傳成道士不知何許人明皇聞其名
　召入館于蓬萊院問道術所修皆不對未
　幾乞歸山上允乃挈布囊而去人皆笑之
　而後因撤幕壁上有題詩曰蜀路西行燕
　師北至本擬白日昇天且看黑龍飲渭其
　字刮洗愈明不數月禄山起明皇乃入蜀
　仙傳拾遺伊尹商人也其先佐夏爲諸侯
　母將孕遊於西川之上大水遽至母驚奔
　避水乃拱而立化爲枯桑水退父來求之
　謂已溺死忽見枯桑非昔所有疑妻所化
　以石扣之聞空桑中有兒聲取養之遂以
　伊爲姓及長明緯候聲律陰陽探幽察微
　志救天下負鼎干湯湯大悦用之爲相年
　八十棄位絶粒示死於家太上命太和眞
　人蒙谷希授以解形之法入蒙秦山石室
　修之白日上昇
元達夢鳥文子擊蜺
　三洞珠囊鄧郁之字元達南陽新野人嘗
　夢一鳥吐印以與之自是民間有疾輙以
　印治救求爲符章病者自愈
　漢郊祀志注列仙傳曰崔文子學仙於王
　子喬子喬化白蜺文子驚引戈擊之俯而
　見之王子喬之尸也須臾化大鳥飛去
玉蘭疈腹上仙蛻皮
　集仙録張玉蘭天師之孫也幼不茹葷年
　十七夢赤光自天而下光中金字篆文隨
　光入口中因而有孕母氏責之終不言所
　夢唯侍婢知之一旦謂曰吾不能忍恥而
　生死後當剖腹以明我心其夕無疾而卒
　見一物如蓮花疈腹而出視之乃素書金
　字本際經十卷傳於世間遂葬玉蘭忽大
　風雲雨棺飛在木上失經及玉蘭所在今
　墓在益州温江縣女郎觀是也
　又董上仙遂州方義女也年十七神姿艷
　雅故號上仙一旦紫雲垂布天樂下於其
　庭二青童引之昇天父母素愚號哭呼之
　不已去地十數丈復下還家居數月又復
　如是後因蛻其皮於地形衣不解乃飛而
　去
杜瓊作賦許堅能詩
　眞誥酆都山上林木水澤如世間但稻米
　粒幾大味如芡其餘四穀不爾但稻爲重
　思耳杜瓊作重思賦曰霏霏春茂翠矣重
　思靈氣交被嘉穀應時四節既享祝人以
　祀神禾鬱乎浩京巨穗橫我元臺爰有明
　祥帝者以熙此之謂矣
　雅言雜載許堅江左人多居三茅不知其
　年歳形容不變多談神仙事能詩如題茅
　山觀云常恨清風千載郁洞天今得恣遊
　遨松楸古色玉壇静鸞鶴不來青帝高茅
　氏井寒丹已化明皇碑斷夢仍勞分明有
　箇長生路休向紅塵嘆二毛又一絶寄舍
　人徐鉉云幾霄煙月鎖樓臺欲寄侯門薦
　禰才滿面夭埃人不識謾隨流水出山來
丘伯相鶴桐君碎雞
　相鶴經云浮丘伯昔授之於王子晉後崔
　文子學道於子晉得其文藏之嵩山石室
　淮南公採藥得之遂傳于世經云鶴陽鳥
　也禀金火之氣以生三年頂赤七年善飛
　又七年十二時嗚六十年茸毛生泥不能
　汗一百六十年雌雄相視而孕一千六百
　年不食而胎生其相以長頸脩竦則善嗚
　龜背鼈腹則能舞乃仙人騏驥也
　卓異記建安三年咠圖國獻嗚石雞色如
　丹大如燕常在地上應時而嗚能逺徹其
　國聞其嗚乃殺牲以祀之當聲處掘則得
　此雞若天下太平翔飛頡頏以爲嘉瑞亦
　謂之寳雞又聽地中以候晷刻道士云仙
　人桐君採石入穴數里得丹石雞舂碎爲
　藥服令人有聲氣後天而死寳鼎元年四
　方貢異珍有琥珀燕置之静室則嗚翔此
　之類也
員外穢夫屯田役卒
　逸史唐大曆中有王員外郎者好道術雖
　在朝列布衣山客日與周旋一日會除穢
　裴老與語王君異之其妻呼駡曰身爲朝
　官與穢夫交結遣人逐之而去居一日復
　來布袍曳杖頗有隱逸之風曰員外非眞
　好道乃是愛藥耳因取王君一鐵合可二
　斤許解小藥裹兩粒如麻粟撚散合上却
　堆火燒之食頃取出乃上金色如雞冠王
　君驚嘆乃别去後不知所之
　括異志屯田郎曾公奉先嘉祐中知惠州
　居有蔬圃役老卒守之灌蒔尤力凡所欲
　之物必先致之曾問曰汝常逆知吾意何
　也卒曰偶然耳曾自此亦待之善一日白
　曾曰荷使君厚顧某非碌碌者今夜三鼓
　請乞一到園中有祕術上聞公忻然許諾
　將具公裳諸之家人皆曰豈有郡守夜半
　公裳謁一老卒哉遂止黎明報園子物故
　仍於腰下得白金數兩曾爲買棺殯于野
　數月有人自廣州來卒附書爲謝發其塚
　但布袍巾屨存焉
毛女食松何娘採橘
　神仙傳毛女字正美隱華山形體生毛自
　言秦時宫人後流亡入山道士教食松葉
　遂不飢寒身輕如飛陳摶常與遊華山樵
　人多見之有詩贈曰藥苗不滿笥又更上
　危巓回首歸去路相將入翠煙其二曰曾
　折松枝爲寳櫛又編栗葉代羅襦有時問
　著秦宫事笑撚仙花望太虚
　續仙傳何阿六者徐州女也華陰雲臺觀
　爲諸女冠採薪汲水數年諸女冠因話江
　吴間有甘橘美果而秦川難求阿六笑曰
　此不難致近亦有之言訖出門食頃袖出
　甘橘五六枚與諸女冠因曰廣詶柑子甚
　美又致十餘枚分食之後三年有崔鍊師
　自羅浮山遊華陰因話及前年廣州官園
　内有婦人盗採柑子擒之忽失衆乃驗阿
　六非常人也
元放乞骸竇峙藏骨
　丹臺新録左慈字元放得九丹變化之術
　曹公求之不與公欲殺之求乞骸骨公爲
　設酒慈曰今當逺曠乞分盃飲酒公曰善
　慈拔簪以畫盃酒酒中斷慈即飲半半送
　與公公不喜未即飲慈乞盡自飲飲畢以
　盃擲屋棟動摇如飛鳥狀衆舉目矚視已
　失慈所在
　眞誥茅君云女仙竇瓊英其七世祖峙每
　以藏枯骨活死爲事其陰德有及於瓊英
　之身而得進於華陽洞府
宋江鬼堆衡山仙窟
　天師符記益昌之東有縣曰嘉川又東北
　二十里有水曰宋江江中有聚石曰天師
　殯鬼堆江傍巨石有文突起曰天師符如
　刓如刻如鈎如勒如籀篆而尊雄勁毅如
　甲胄猛士仗劒而立兇邪視之敦不股慄
　士人以紙墨印用能辟邪元和七年仲春
　安行罷官卭南道由益昌華人張當世時
　知綿谷縣輙以天師符見贈曰非吾郷屬
　不可得也於是置其符書篋中以歸半年
　發篋而鼠碎群書獨符無毫髮傷吁其異
　也宣德郎知鳳翔府扶風縣李安行記其
　事
　王氏神仙傳王道長不知何許人居利景
　谷縣楊謨郷直縣西二十里渡嘉陵江沂
　安樂溪抵其山下峰巒峭拔溪之東曰仙
　窟長於此修道舉家得仙其宅基瓴甓猶
　存焉
尹君飲堇杜巫吐丹
　仙傳拾遺尹君者不知何許人嘗隱晉山
　不食五穀時尚書李說鎮北門馮翊嚴綬
　爲從事嚴尚奇好異雅重神仙迎致尹君
　於官舍日與同席常有異香自肌中出嚴
　益重之嚴有女弟爲尼常怒其兄與尹君
　同遊處忽一日密以堇斟使尹飲之既飲
　驚起曰酒非佳俄吐一物堅而有香嚴剖
　視之即眞麝臍也尹其夕卒嚴即瘞之明
　年秋有朱太虚遇尹君於晋山曰吾頃於
　北門遇鴆酒示之以死然鴆安能敗吾眞
　邪太虚異其事歸以告嚴公曰吾誠知其
　尸解矣
　元怪録杜巫尚書年少未達時曾於長白
　山遇道士貽丹一粒即令服訖不欲食容
　色悅澤輕健無疾後任商州刺史自知既
　登郡守班位已崇而不食恐驚於衆於是
　欲去其丹歲餘一道士至教食猪血肉巫
　從之食訖須臾即吐丹出
裴氏盤石韋翁古壇
　廣記裴氏子事親以孝雖貧而好救人一
　日行遇一老人相拉入太白山見一大盤
　石老人以杖撃之石開引裴入洞洞中森
　羅萬象仙童玉女老人復引裴出且告之
　曰此去二十年可來此避世及期果有安
　史之禍裴氏一族隱于西嵓遂皆得免焉
　異聞集代宗時韋侍御奉使華山拜黄帝
　壇至山下邸中見一老父問壇所在老人
　曰蓮華中峰西南上有一古壇髣髴餘址
　此當是也問何姓答云姓韋自述世系乃
　侍御之高祖也相與入山老人策杖先行
　韋鞭馬追之不及至石室見二老嫗曰爾
　之祖母祖姑也俱雙鬟以木葉爲衣喜曰
　年代遷變一朝遂見玄孫尋與老父上山
　拜壇畢辭歸後再尋求忘失舊路山下人
　云此老二三年一來不知其所
子玉白首昌容紅顔
　續仙傳蘇子玉幼而敏惠博覽群書见黃
　帝採首山之銅鑄鼎煉丹得昇天之事乃
　拾卷而歎日先儒之書五常之要拘以禮
　樂束以名教區區未幾忽成白首身苟逝
　矣虚名何益因仰挹霞津内融眞寂呼吸
　道氣欲及其和後遇正一眞人授以瓊文
　紫字天眞上訣勤行佩服遂通神明忽爾
　騰昇
　廣記昌容入恒山修煉自號昌容子二百
　餘歲其顔愈紅如二十許一云商王女食
　蓬蔂根往來上下世世人見之
通元望闕徐則還山
　墨客揮犀眞廟時有道士紫通元者居陜
　州承天觀壽百餘歲耐寒暑日縱酒往往
　不食祀汾陰隨輦自羅山至太一洞一日
　臨終召官寮士庶言死生之要夜分盥濯
　望闕而逝舉體甚輕若蟬蛻焉
　仇池筆記東海徐則隱居天台絶粒養性
　太極眞人徐君降曰汝年八十當爲王者
　師然後得道晉王廣聞名召之則曰吾今
　年八十三來召我徐君之言驗矣遂詣楊
　州王請授道辭以時日不利後數日死道
　路皆見其徒步還山云得放還乃得經書
　分遺弟子而去
左徹朝像高遠辭帝
　仙傳拾遺左徹黃帝臣也黃帝升天徹刻
　木爲黃帝之像率諸侯而朝之七年黃帝
　不還徹顓帝時亦登仙而去人間刻木爲
　象自此始也
　仙傳拾遺蒲高逺者巴西人黃籙先生王
　普進之弟子也言意詭譎持操無準皆謂
　之狂大同十二年七月十六日於南峰絶
　頂乘雲徑諸金陵辭謁梁武帝方宴坐忽
　集其殿帝問其故對曰夐居巴西得道上
　清將歸天來辭帝耳言畢飛去時益州刺
　史王蕭紀以事上奏帝亦詔問命郎中劉
　孝先撰碑旌其事跡今尚存焉
韓泳策蹇子真乘驥
　采異記古成之自廣次于湘潭聞有韓泳
　者高人乃謁之韓一見若故人謂曰君有
　道氣可罷此行否古以干禄爲辭韓曰子
　此行必成名他日可於京師閶闔門外相
　見乃别去至次春成之果登第暇日有故
　出閶闔門見一人策蹇目之乃泳也成之
　記前約乃大神之相與市飲韓乃贈詩云
　德行文章已出群的將仙道付於君浮名
　若乃眞休得占取閑中一片雲復别去自
　此絶無音問古其後不食亦頗有奇異焉
　高道傳潘師正奉母至孝母喪乃廬于墓
　側道士劉愛道見而奇之云三清之驥非
　汝誰乘之邪
景度玉冠紫元錦帔
　王氏神仙傳王司王君諱景度衣絳章單
　衣九色鳳章頭戴太天飛神玉冠手執九
　色之節治南朱陽之臺主人生死之籍知
　其名存其神修行九年致神草不死之藥
　丹霞飛雲下迎兆身上昇玉清宫矣
　又南極王夫人王母第四女也號紫元夫
　人著錦帔青羽裙漢平帝時常降於陽洛
　山石室中
道成始珍屬文可記
　高道傳張始珍居南嶽遇神人授以明鑑
　之道使修之曰夫照物理者天也照物形
　者鑑也天之道以清鑑之道以明人能存
　天清鑑明澄心静神而内外調暢至道成
　矣若以内役其志外勞其形心不澄神不
　清則至道遠矣古人所謂虚其室白自生
　定其心道自至始珍修之九年道成上補
　眞人於梁天監中白日上昇
　續仙傳金可記新羅人博學善屬文入終
　南山務行陰德唐大中十一年十二月忽
　上表言臣奉玉皇詔爲英文臺侍郎二月
　二十五日當上昇宣宗遣使召入内固辭
　不就又求見玉皇詔辭以别仙所掌不留
　人間遂賜宫女四人香藥金綵又遣中使
　二人看侍至二月二十五日春景明媚花
　卉爛熳天有五雲唳鶴翔鸞白鵠笙簫金
　石羽蓋瓊輪旛幢滿空仙仗昇天而去入
　聖超凡積功所致筆此仙蹤永昭盛世



三洞羣仙録卷之二十










