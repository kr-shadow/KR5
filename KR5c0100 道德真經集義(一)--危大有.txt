#+TITLE: 道德真經集義(一)--危大有
#+DATE: 2016-06-11 12:27:04
#+SOURCE: github.com/kanripo/KR5c0100 master 3797bb71                
道德眞經序　　　　　　　　　　覆四
太上道德上下篇凡五千餘言内而葆鍊存
養之道外而修齊治平之事無不備焉此所
謂内聖外王之學也史氏列之申韓間世因
稱之黄老刑名則與道家者流之所謂大殊
不能無病焉蓋周衰王道浸微其垂世拯俗
之意寓焉而非一本諸自修也而曹參蓋公
以清靜無爲有驗於治其用之去經世之理
不遠矣矧出世之教由是而大者焉或不求
其端緒之奥一概訾以爲虚無怪誕之說是
豈眞知道者哉古今注疏凡百餘家各持其
見而必以辭理該貫者爲善荀理塞義晦辭
雖工無取焉盱江道紀危大有端謹有志行
間探索諸家擇其尤善者類編成集將募工
鋟梓以傳其志亦勤矣使善味之者求之言
外踐之身心則葆鍊存養之道内充而修齊
治平之事亦外著矣道豈二哉因其請遂冒
書於篇首歲昭陽作噩仲冬晦日嗣四十三
代天師三洞弟子張宇初謹序
太上道德經乃吾道經之祖也以無爲自然
爲體以謙退慈儉爲用以致修齊治平之道
靡不具焉葛玄眞人曰五千文實道德之源
大無不包細無不入天人自然之經倪文節
公曰老子五千文誠修身治國之要道濟時
救世之良劑也由此而觀非特道經之祖也
三教諸經亦豈外此而别有其理哉當今
聖明在位特加崇尚復設道司以掌其教後
之學者必諳通經義然後授以度牒奈何世
俗凋弊讀亦未知况其義乎大有嘗於祝
釐之暇將諸家注釋校之或異或同有得有
失學者於此不能無惑於是將河上公及何
心山等十餘家注解取其訓釋詳明理長意
同而不牽强者集成一部上下二卷名曰道
德經集義欲俾後之學者知一定之論而無
異同之惑也若夫因義以明經因經以造道
而樂乎無爲之業者豈無其人焉時洪武丁
卯盱江道紀危大有焚香謹書
集義姓氏
　　河上公(河上丈/人也)　　　吕氏(名知/常)
　　何氏(名心山/宇處尹)　　李氏(名道純/號清庵)
　劉氏(名師立號/眞靜子)　　倪氏(名思號/齊齋)
　林氏(名希逸號/鬳齋　)　　蘇氏(名轍宇/子由)
　董氏(思/靜　　　　　)晁氏(迥)
　柴氏(元皋宇/知白　　)　吴氏(名澄號/草廬)


　　　　　　　　　　　　　　　




道德眞經集義卷之一
　　　　盱　江　危　大　有　集
　　　第一章
道可道非常道名可名非常名無名天地之
始有名萬物之母
　何氏曰夫道者元炁虚無混沌自然二儀
　從之而生萬有資之而形不可得而名强
　爲之名曰道故首章之首宜以道一字句
　絶如經中道沖而用之之章亦是首揭一
　道字尊而稱之以示人於以見其高無上
　其大無對名以道立故併標云下句可道
　可名者所謂道術爲天下裂以名爲表者
　也常道常名者所謂虚無生自然自然生
　道繩繩不可名者也夫道乃常道則名乃
　常名而可道可名皆其暫也曰可則有可
　有不可云胡而常所謂强然即不然也曰
　常則無可無不可云胡而變所謂自然即
　常然也道其體而名其用也有固爲名而
　無亦名也道原於無窅然空然以名天地
　之始物生於有油然勃然以名萬物之母
　○李氏曰虚無自然眞常之道本無可道
　可道之道非眞常之道元始祖炁化生諸
　天隨時應變之道也道本無形可名之名
　非眞常之名天地運化長養萬物著於形
　迹之名也○林氏曰道不容言纔涉有言
　皆落第二義
故常無欲以觀其妙常有欲以觀其徼此兩
者同出而異名同謂之玄
　何氏曰無非暫無自古固然故曰常無列
　子太易者未見炁也太初炁之始也太始
　形之始也太素質之始也循之不得故曰
　渾淪於無而觀豈不微妙有非暫有無時
　不然故曰常有列子易變而爲一一變而
　爲七七變而爲九九復變而爲一一者形
　變之始又曰有形則復於無形於有而觀
　豈無歸徼此徼字老列二注皆云歸也乃
　歸宿之義莊子至無而供其求時騁而要
　其宿此也一有一無欲於兩者並觀而得
　之他有所不欲觀者非其道也觀此兩者
　本同也因出而異名經曰天下萬物生於
　有有生於無故本同而名異妙無非無妙
　有非有故曰有常可使無無常可使有有
　無同名爲常故得同稱爲玄也有無一也
　無固玄也有亦玄也故曰同玄經曰萬物
　並作吾以觀其復復命曰常經中三觀曰
　妙曰徼曰復然後知觀復之觀徼妙一也
　○林氏曰常無常有兩句此老子教人究
　竟處此兩欲字有深意欲者要也要如此
　究竟也有與無雖爲兩者雖有異名其實
　同出能常無常有以觀之則皆謂之玄玄
　者造化之妙也以此而觀老子何嘗專尚
　虚無若專主於無則不曰兩者同出矣不
　曰同謂之玄矣○倪氏曰無與有皆道之
　常常無道之未形者也常有道之已著者
　也道常無亦常有有無相生不可缺一道
　之常無者欲人觀道之妙也妙者精而在
　其中者也道之常有者欲人觀道之徼也
　徼者粗而在邊者也世謂老子專言無不
　言有以此首章有無並舉未嘗偏有所取
　舍也於首章言之可見其作書之意也諸
　家說多以無欲有欲爲句夫欲者道之蔽
　也無欲可爾豈可有哉○吕氏曰觀妙者
　觀於内也妙者神也神者妙萬物而爲言
　也故内觀者攝動心止欲念聚神光結正
　炁凝胎眞也太上有内觀定觀之經仙眞
　有收視返聽之訣眞誥曰内觀者爲靈仙
　之根也徼邊隅也又歸也○董氏曰凡遠
　而無所至極則其色必玄其在人心乃淵
　默無象之義關尹子所謂不可測不可分
　故曰天曰命曰神曰玄合曰道是也○或
　曰諸家皆以常無欲常有欲句解之今獨
　取常無常有句解者何也曰諸家皆以常
　無欲常有欲句解者理非不通也但與下
　文同謂之玄意不相屬若常有欲豈可謂
　玄又曰有欲者亡身亡身爲玄可乎又有
　以常有欲爲運用工夫此說非不妙亦未
　免牽强耳不若常無常有句絶者平易而
　理長也今故取之
玄之又玄衆妙之門
　何氏曰妙固妙也徼亦妙也故曰衆妙○
　林氏曰玄之又玄者贊言其妙也衆妙即
　易所謂妙萬物者也門言其所自出也此
　章人多只就天地上說不知老子之意正
　要從心上理會○吕氏曰玄者微妙之極
　也又曰玄天也玄之又玄則天中之天鬰
　羅簫臺玉山上京在人乃天谷神宫也爲
　腦血之瓊房津液之山源百靈之命宅自
　已長生大君居之人能以神内觀於天中
　之天則胎仙自成天門自開萬神從兹而
　出入故曰衆妙之門○柴氏曰乾坤闔闢
　體用出入之所何莫由斯門也○劉氏曰
　玄之又玄謂元之始自然也此乃衆妙之
　門户此章首論道次論天地又以次論人
　心可謂盡之矣學者當默識之○董氏曰
　理事皆從此出故云衆妙之門
　　　第二章
天下皆知美之爲美斯惡矣皆知善之爲善
斯不善矣
　何氏曰夫道者無狀之狀無物之象陶冶
　變化天地之美具焉一陰一陽之道繼善
　成性知之者不如忘所知况天下皆知乎
　哉故知美爲美不如不知之美爲至美人
　皆知爲美則美中有惡以知之淺也知善
　之爲善不如不知之善爲至善人皆知爲
　善則善有不善以知之外也○吕氏曰夫
　體道全德之士與物混成等其自然夭下
　皆知其美者自美吾不知其美善者自善
　吾不知其善大齊物我超乎對偶之外豈
　有美惡善不善之爲對哉世人不悟乎未
　始有物溺於私見或以貌象聲色爲美功
　名富貴爲善妄心一起雖惡而美之雖不
　善而善之今之所棄後或用之昔之所是
　今或非之則美與惡善與不善奚擇焉○
　吴氏曰美惡善不善之名相因而有以有
　惡故有美以有不善故有善皆知此之爲
　美則彼爲惡矣皆知此之爲善則彼爲不
　善矣欲二者皆泯於無則無美惡善不善
　矣○林氏曰此章即有而不居之意有美
　則有惡有善則有不善美而不知其美善
　而不知其善則無惡無不善矣
故有無相生難易相成長短相形高下相傾
音聲相和前後相隨
　何氏曰夫言無必有言有必無相生也難
　作於易易圖於難相成也尺有所短寸有
　所長相形也高岸爲谷深谷爲陵相傾也
　鶴鳴子和如聲音形動影隨如前後善否
　美惡常對立於天下凡小知小識有美有
　善不如不識不知盡善盡美也○李氏曰
　有生於無無生於有難事易易事難長則
　短短則長纔有高便有下有聲音便相和
　前隨後後隨前故有無難易互相倚伏有
　美便有惡有善便有不善也○吕氏曰兩
　儀既立物物爲對故相生之以有無相成
　之以難易相形之以長短相傾之以高下
　相和之以音聲相隨之以前後動涉有爲
　也○林氏曰此六句皆喻上面美惡善不
　善之意○歐陽修曰前後之相隨長短之
　相形推而廣之萬物之理皆然也老子之
　爲書其言雖若虚無而於治人之術至矣
是以聖人處無爲之事行不言之教
　何氏曰聖人能知無知道之樞機故人皆
　事事我處無事之事於物與之爲娱吾何
　心於事人皆言言我行不言之言言未嘗
　言與人並立而使人化吾何心於言○吕
　氏曰且有無難易長短高下音聲前後既
　有對偶未免乎累是以聖人遺物離人獨
　立乎萬物之上不與物爲對經所謂獨立
　而不改物無能偶之者故能爲無爲事無
　事忘言忘象默符自然豈假容聲哉南華
　言至爲去爲至言去言故曰處無爲之事
　行不言之教
萬物作而不辭生而不有爲而不恃功成不
居夫惟不居是以不去
　何氏曰聖人作而萬物睹萬物作聖人烏
　得而辭雖不辭生之爲之之責而亦不有
　不恃不居其成而功在聖人自不可却而
　去者勢也非聖人意也○林氏曰天地之
　生萬物千變萬化相尋不已何嘗辭其勞
　萬物之生盈於天地而夭地何嘗以爲有
　如春生秋殺而造化何嘗恃以爲能故曰
　生而不有爲而不恃其意只在於功成而
　不居故以萬物作焉而不辭三句發明之
　作猶易坤作成物也此即舜禹有天下而
　不與之意有其有者不能有無其有者能
　有之書曰有其善喪厥善故曰夫惟不居
　是以不去○李氏曰不辭不有不恃不居
　彼此兩忘有無不立是以眞一常存而不
　去也○吕氏曰聖人體道在己其用心也
　不勞其應物也無方故萬物並作隨感而
　應若谷應聲美惡皆赴無所辭也故曰萬
　物並作而不辭自形自色自生自化各極
　其小大而遂其性孰有之哉關尹子物非
　我物不得不應我非我我不得不養故應
　物而未嘗有物養我而未嘗有我故曰生
　而不有澤及萬世而不爲仁覆載天地而
　不爲大故曰爲而不恃功蓋天下而似不
　自己出認之則惑矣故曰功成不居有居
　則有去古今是也在已無居物莫遷也惟
　其不自居不自有不自恃所以與物翱翔
　於萬物之上而自若未始或去也○吴氏
　曰作謂物將生不辭不有不恃不居此天
　地無爲之事也不去常存也天地不居成
　物之功故其功常乆而不去○董氏曰此
　章進學者於名迹兩忘之地也
　　　第三章
不尚賢使民不爭不貴難得之貨使民不爲
盜不見可欲使心不亂
　李氏曰不矜自己之賢能則民淳不貴奇
　貨則民富不見可欲則心定○吴氏曰尚
　謂尊崇之貴謂寳重之見猶示也不尚之
　不貴之是不示之以可欲使民之心不爭
　不爲盜是不亂也○林氏曰尚矜也我以
　賢爲矜尚則必起天下之爭禹惟不矜天
　下莫與汝爭能便是此意我以寳貨爲貴
　則民皆有欲得之心其弊將至於爲盜人
　惟不見其所可欲則其心自定
是以聖人虚其心實其腹弱其志强其骨
　李氏曰虚其心全性也實其腹全命也弱
　其志全神也强其骨全形也○吕氏曰前
　言不貴難得之貨不見可欲即是虚其心
　也不尚賢即是弱其志若曰止是虚其心
　則恐泥於頑空若曰止是弱其志則恐不
　能自立故復言聖人之治身也須虚其心
　更須實其腹既弱其志更須强其骨虚者
　實之對弱者强之敵靈臺朗徹虚室生白
　不受一塵是虚其心也心既虚矣不能吐
　納太和咀嚼沆瀣飲玄英之炁母食大梵
　之夭粱以實其腹徒守性空安能脱胎神
　化白日上昇也哉由是觀之虚心實腹不
　可偏廢也明矣以謙自下以卑自牧是弱
　其志也志既弱矣然聞道不能锐於力行
　則無所卓立安得如易所謂天行健君子
　以自强不息内鍊之士或斡旋泝流上通
　三關而補於腦腦滿則骨强矣弱志强骨
　不可偏廢也亦明矣○何氏曰虚心者清
　本超原也實腹者積精累炁也離虚坎實
　之道其神全矣弱志者專炁致柔也强骨
　者聞道勤行也坤順乾徤之道其德全矣
　○柴氏曰無自賢無貴貨無所欲則心中
　自虚靈腹中氣自實心虚無物志自柔和
　腹中有養骨自强徤矣
常使民無知無欲使夫知者不敢爲也爲無
爲則無不治
　何氏曰神與德俱全自有不言之化使民
　由之而不自知也昔有知而今無知昔有
　欲而今無欲莊子同乎無知其德不離同
　乎無欲是謂素樸素樸而民性得矣豈敢
　自私用智而他爲哉下之人則不敢爲上
　之人則爲無爲薫然至治之感無迹可尋
　○林氏曰古者其民淳樸而無所知無所
　欲雖其間有機巧心者所知雖萌於心而
　亦不敢有作爲也聖人之治天下也如此
　聖人於世亦無所容心其爲治也皆以無
　爲爲之所以無不治也○吕氏曰無爲即
　道也聖人以道唱於上百姓以道和於下
　朝斯夕斯顛沛必於是造次必於是非道
　不行非道不言凡所作爲則無爲之道若
　爲於有所爲則心勞形役而終於憊矣爲
　之於無所爲者雖服餌英華嘻吸天炁漱
　咽雲液運鍊玄珠上際於天下蟠於地妙
　用縱横神凝迹移百體俱理矣故曰爲無
　爲則無不治○董氏曰此章言忘貴尚泯
　思慮則復於無爲而合至理也
　　　第四章
道沖而用之或不盈淵兮似萬物之宗
　吴氏曰或疑辭不敢必也道之體虚人之
　用此道者亦當虚而不盈盈則非道矣淵
　深不可測也宗者宗祖之宗族之統也道
　者萬物之統也故曰萬物之宗似者亦不
　敢必之辭也○何氏曰沖虚也道貴以沖
　虚爲至用也莊子知無用而始可言用如
　盈則中不虚其用小矣似者杳乎難正言
　之也虚之至也○林氏曰沖虚也道體雖
　虚而用之不窮或盈或不盈隨時而不定
　也似者以疑辭贊美之也萬物之宗即莊
　子所謂大宗師也○李氏曰道沖而用之
　或不盈謂不自滿也不自滿者必受益挫
　鋭解紛虚中忘我之謂也○吕氏曰天一
　生水其用在中故曰沖沖字從水從中言
　炁中有眞一之水是名爲沖沖者炁也和
　也金華眞人曰沖和入體以活谷神能知
　沖用飛升崑崙正言道以沖炁爲用也嚴
　君平曰沖以虚爲宅和以無爲家以虚無
　爲之用自然不至於盈溢也惟其不盈故
　能淵兮似萬物之宗夫淵者至深而不可
　測至靜而莫能動之謂也萬物之宗即至
　道爾宗者祖也生一生二生三生萬物則
　道者豈不爲萬物之宗祖乎
挫其鋭解其紛和其光同其塵
　吴氏曰夫鋭者必鈍光者必暗猶盈者之
　必溢道不欲盈故鋭者挫之而不欲其鋭
　光者和之而不欲其光此四句言道之用
　不盈也○林氏曰挫其鋭言其磨礱而無
　圭角也解其紛言處其紛擾之中而秩然
　有條也光而不露故曰和其光無塵而不
　自潔故曰同其塵○李氏曰挫鋭解紛和
　光同塵者虚中忘我之謂也○吕氏曰挫
　其鋭者摧挫其剛鋭名利之氣澹泊自居
　不露圭角之謂也解其紛者解釋其紛譁
　擾亂之心沉默自處不與物交之謂也光
　者光華也塵者塵俗也莊子曰宇泰定者
　發乎夭光儒者曰充貪而有光輝之謂大
　今也以沖爲用則雲腴夭光日精月華流
　入四肢内既充實光輝自然發越莫不粹
　然見面而盎背其與常人亦異矣沖和既
　實於内神光又發於外直須温柔平易混
　世同塵並處雜居而不决擇不然則人將
　指爲傲世怪誕不經之人也○何氏曰其
　虚云何挫其鋭解其紛和其光同其塵也
　此四者泯然無迹則心如太虚谷以虚應
　道以沖用此章兩言似或者所謂活句宜
　詳味
湛兮似或存
　吴氏曰湛澄寂之意道之體虚故其存於
　此也似或存而非實有一物存於此也此
　一句言道之體虚也○吕氏曰湛澄清瑩
　徹似或存者如在而非在非有非無之象
　也仰之彌高鑽之彌堅瞻之在前忽然在
　後是也○林氏曰若存若亡似有似無故
　曰湛兮似或存也
吾不知誰之子象帝之先
　吴氏曰吾不知誰之子問辭也象帝之先
　答辭也象言天有象帝言天之主宰也夭
　亦由道而生故曰象帝之先○李氏曰象
　帝之先者太極未分前也○吕氏曰黄庭
　經問誰家子在我身即所謂吾不知誰之
　子也即自己性眞自古以固存長於上古
　而不爲老故曰象帝之先○董氏曰此章
　言妙本沖虚而其用不測也
　　　第五章
天地不仁以萬物爲芻狗聖人不仁以百姓
爲芻狗
　吴氏曰仁謂有心於愛之也芻狗縛草爲
　狗之形禱雨所用也既禱則棄之無復有
　顧惜之意夭地無心於愛物而任其自生
　自成聖人無心於愛民而任其自作自息
　故以芻狗爲喻蓋聖人之心虚而無所倚
　著若有心於愛民則心不虚矣○林氏曰
　生物仁也天地雖生物而不爲功與物相
　忘也養民仁也聖人雖養民而不以爲恩
　與民相忘也不仁不有其仁也芻狗祭則
　用之已祭則棄之喻其不著於意而相忘
　爾經曰上德不德是以有德不仁猶不德
　也莊子大仁不仁又曰至德之世相愛而
　不知以爲仁也亦是此意○吕氏曰天地
　無恩而大恩生聖人不仁則大仁成以其
　無私也故謂之不仁夭無私覆地無私載
　聖人無私化當生則生當死則死惟元炁
　之所運天地聖人未嘗容心於其間譬猶
　芻狗耳芻者草也束芻爲狗以供祭祀當
　其用也盛以中篋被以文繡尸祝齋戒以
　將之敬之至也及其已事行者踐之爨者
　焚之抑無用之棄物耳夭地於春生夏長
　之時疑若仁愛之厚及其凋落之際天地
　所不能生聖人於矜憐撫養之時疑若仁
　愛之厚及其死亡之際聖人所不能救亦
　猶尊芻狗於未祭之前而棄之於已祭之
　後未祭之前所當敬也已祭之後所當棄
　也故以芻狗爲萬物百姓生殺之喻不如
　是則不足以見天地聖人之無私因其不
　仁乃所以見天地之大也○李氏曰天覆
　地載化民育物可謂至仁言不仁者忘其
　所自也聖人愛民治國亦復如是修身養
　命亦復如是
天地之間其猶橐籥乎虚而不屈動而愈出
多言數窮不如守中
　吴氏曰橐籥嘘風熾火之器也天地間猶
　槖籥者橐象太虚包含周遍籥象元炁氤
　氲流行之用不屈謂其動也直愈出謂其
　生不窮惟其橐之虚而籥之化化者常伸
　故其籥之動而橐之生生者日富在天地
　之間如此其在人也則惟心虚無物而氣
　之道路不壅故炁動有常而虚中之生出
　益多數猶速也窮謂氣乏人而多言則氣
　耗損是速其匱竭也不如虚心固守其神
　使外不入内不出則其中虚也無涯而所
　生之氣亦無涯矣○林氏曰橐籥用而風
　生其體雖虚而用之不屈動則風生愈出
　愈有天地之間其生萬物也亦然橐籥之
　於風何嘗容心焉天地之於生物亦何嘗
　容心焉故以此喻之多言數窮不如守中
　者意謂天地之道不容以言盡多言每每
　至於自窮不如默然而忘言孔子曰子欲
　無言天何言哉四時行焉百物生焉正此
　意也○李氏曰此章乃結上章道沖而用
　之之義夭地之間其猶橐籥者虚中也虚
　而不屈者無心也動而愈出者應變無窮
　也不如守中者亦虚中而已○陸氏釋屈
　作竭文始妙道眞人問老子曰道德修身
　至要在於何章老子曰在於守中抱一深
　根固蒂曰何謂守中老子曰中者中宫也
　原夫赤子在母腹中臍蒂與母臍蒂相連
　暗注母炁母呼亦呼母吸亦吸綿綿十月
　氣足神備脱蒂而生亦猶果之受氣既足
　脱蒂而下也臍間深入三寸謂之中宫亦
　曰黄庭男子謂之氣海女人謂之子宫吾
　昔受太上道君訣曰勤守中莫放逸外不
　入内不出還本元萬事畢勤守中者一意
　以守元海也不出入者令往來之息兀然
　注於中宫氣海勿使息之出入也還本元
　者臍間乃一萬二千五百息之源五臟六
　腑生氣之本以息還歸本源以神御之使
　息定息住也右此乃吕氏本所載
　　　　第六章
谷神不死是謂玄牝
　吕氏曰谷者天谷也神者一身之元神也
　天之谷含造化容虚空地之谷容萬物載
　山川人與天地同所禀亦有谷焉其谷藏
　眞一宅元神是以人之頭有九宫上應九
　天中間一宫謂之泥丸又名紫府九宫之
　外别有一宫亦有數名一名寥天又名天
　關又名玉京山崑崙頂太淵池又名天谷
　乃元神所住之宫其空如谷而神居之故
　謂之谷神神存則生神去則死且日之接
　於物夜則交於夢者神不安其居也使其
　去而不還游而不返則死生之途隔矣由
　是觀之人不能生而神生之人不能死而
　神死之然谷神所以不死者由玄牝也玄
　陽也天也牝陰也地也玄者夭之色純陽
　虚無之炁輕清而浮於天其字從無從火
　自無而生居於玄元之宫故爲玄也牝者
　地之性也純陰穀實之氣重濁而沉於地
　其字從氣從米自有而生居於牝元之府
　故爲牝也二炁升降於呼吸之間有法以
　制之逆其所順使陰不得而長還其所生
　使陽不得而微以無爲有易有爲無以坤
　元穀實之氣升而出之以天元虚無之炁
　降而歸之天炁既歸於身則陰滓自然蕩
　盡復爲純陽之人矣故曰還將上夭炁以
　制九天魂然則玄牝二炁各有深㫖非遇
　至人授以口訣不可得而知也苟知二氣
　之所由則知玄牝之妙食其太和襲其炁
　母以養其神神依其炁得以歸其谷而不
　死豈非玄牝之功乎故曰谷神不死是謂
　玄牝靈樞神景内經天谷元神守之自眞
　上下玄牝子母相親又曰玄牝乃天地之
　器奪之以神得之以眞昇降之道也○何
　氏曰谷虚也神所舍也人自壯趍老自老
　趍死以精神耗散不知安靜頤神雖日宴
　坐而馳心於外則谷不虚而神不存何以
　不死惟求精於杳冥求物於恍惚形神洞
　達與道合眞可以長生玄天也虚也牝地
　也靜也人能積虚以通神致靜以養眞則
　玄牝不死之道得矣○李氏曰谷神不死
　虚靈不昩也玄牝者一陰一陽也
玄牝之門是謂天地根
　吕氏曰既以昇降爲玄牝則門者乃玄牝
　二炁出入之門户也泥丸宫之前有明堂
　明堂下通於鼻故鼻爲玄門鼻通六府出
　入者輕清之炁以接於夭故謂之夭根牝
　元宫之上有黄庭黄庭通重樓而至口故
　口爲牝門口通五臟出入者重濁之炁以
　接於地故謂之地根世人不窮其本不究
　其源便以鼻爲玄口爲牝則玄牝之門又
　將何以名之此由不造其妙也○何氏曰
　致虚極守靜篤入得此門夭地之根盡在
　是矣蓋天付以炁地付以精聚而爲神此
　其根也根不拔則命可乆也故曰我命在
　我不在夭地又曰我與夭地分一炁而治
　自守根本是也○倪氏曰玄者陽也乾也
　天玄是也牝者陰也坤也牝馬是也門者
　所由出入乾坤一闔一闢也根者猶木之
　根生之本也易所謂易有太極是生兩儀
　又曰乾坤易之門是也○李氏曰一闔一
　闢生天生地○劉氏曰玄陽也牝陰也門
　者二炁橐籥之門如前章云衆妙之門亦
　如語云誰能出不由户何莫由斯道也未
　有天地先有元炁是謂天地之根也
綿綿若存用之不勤
　吕氏曰綿綿者不絶如綫之謂也當其玄
　牝二炁入乎其根閉極則失之於急任之
　則失之於蕩皆非正也欲其綿綿續續勿
　令間斷若存而非存若無而非無眞息來
　臻於泰定之中如龜之藏如蛇之蟄未嘗
　至於勤勞迫切也莊子云古之眞人其息
　深深息之以踵靈樞内經混沌靈感昇雲
　煉根綿綿不息用之胡勤○何氏曰綿綿
　永存繩繩不窮湛兮似或存也用之雖不
　可既終身有不勤者勤則勞且竭矣太史
　公曰几人所生者神也所托者形也神太
　用則竭形太勞則弊形神離則死○吴氏
　曰綿綿謂長乆不絶存謂神之存勤勞也
　凡氣用之逸則有養而日增用之勤則有
　損而日耗言神長存於中則氣不消耗也
　○李氏曰一闔一闢往來不息莫知其極
　動靜不惑不勞功力生生化化而無窮也
　列子全載此章乃曰黄帝書曰云云按葛
　仙公内傳黄帝時老君爲廣成子爲帝說
　此經故帝著書乃引此章云
天地長乆天地所以能長且乆者以其不自
生故能長乆
　何氏曰天地一於生物而不自生經曰生
　而不有長而不宰是謂玄德皆言夭地不
　自生乃能長生故曰博厚所以載物高明
　所以覆物悠乆所以成物記三言物皆主
　於生物而不言天地之自生○李氏曰天
　不自天地不自地故生不息○林氏曰此
　章以天地喻聖人無容心之意天地之生
　萬物自然而然無所容心故千萬歲猶一
　日也
是以聖人後其身而身先外其身而身存非
以其無私邪故能成其私
　何氏曰聖人配夭地而無疆奉覆載以無
　私以勞天下豈不以夭地與我同根萬物
　與我同體人皆取先己獨取後自後而人
　先之人皆取實己獨取虚形外而道存之
　又曰聖人以道爲身而無身何私之有此
　其所以參天地而無窮歟○吴氏曰後謂
　卑賤在下先謂尊高在上外謂清靜無爲
　存謂長生住世無私謂後其身外其身成
　其私謂身先身存聖人非欲成其私也而
　自有身先身存之效假設衆人有心成其
　私者言之則爲能成其私也○李氏曰聖
　人不自聖故與天地合德○林氏曰聖人
　之修身無容心於先後無容心於内外故
　莫之先而常存是以無私而能成其私此
　一私字非公私之私也若以爲公私之私
　則不得謂之無容心矣此語是老子誘人
　爲善之意及釋氏翻出來則曰眞空實有
　眞空便是無私之意實有便是能成其私
　之意○河上公曰人以爲私者欲以厚己
　也聖人無私而己自厚故能成其私



道德眞經集義卷之一
















道德眞經集義卷之二覆五
　　　　盱江危大有集
　　　第八章
上善若水水善利萬物而不爭處衆人之所
惡故幾於道
　林氏曰此章又以水喻無容心之意上善
　者至善也謂世間至善之理與水一同水
　之爲善能利萬物而何嘗自以爲能順流
　而不逆不爭也就卑就濕不以人之所惡
　爲惡也以此觀水則近道矣幾近也○吴
　氏曰上善至極之善有道者之善其若水
　者何也蓋水之善以其灌溉浣濯有利物
　之功而不爭處高潔乃處衆人所惡卑污
　之地故幾於有道之善幾近也○吕氏曰
　得天一之妙體道一之端全上善之功者
　莫過於水水者方圓凝釋俱協其宜是以
　聖人研其道法其善應變隨時如水之性
　或剛或柔或方或圓無可無不可故曰上
　善若水至人由一以貫道即道以會一故
　以水喻心以心造道且參同契言一者道
　樞知白守黑彭眞人所解皆爲一也蓋金
　液玉液爲金丹之道樞灌溉五臟滋溢三
　田漱咽則順下斡旋則泝流黄庭經言漱
　咽靈液灾不干夫炁中有眞一之水水中
　有眞一之炁是以華池爲上善之利源也
居善地心善淵與善仁言善信政善治事善
能動善時
　何氏曰首句上善若水非徒以水爲善甚
　欲人皆似之與水相似俱備此善之上也
　若水者若道也故人之善居若水之於地
　水得地而流地得水而柔豈有挾其所居
　乎人之善心若水之於淵人無鑒於流水
　鑒於止水豈有失其本心乎人之善與若
　水之於仁則酌彼注兹豈肯以人從欲乎
　人之善言若水之善信則如潮之有時豈
　得自食其言乎人之善政若水之於治則
　如手中準豈復高下其手乎人之善事若
　水之於能則能方能圓豈不達權盡變乎
　人之於動若水之於時則時止時行豈不
　應機任運乎○李氏曰居善地利物也心
　善淵容物也與善仁生物也言善信應物
　也政善治化物也事善能成物也動善時
　順物也
夫惟不爭故無尤
　林氏曰上七句之善皆言有道之士其善
　如此而不自以爲能故於天下無所爭亦
　無尤怨之者此即汝惟不爭天下莫與汝
　爭能解者多以此爲水之小善七故其說
　多牽强非老子本㫖○何氏曰兼其數善
　又始此不爭終此不爭善之善者也誰能
　似之故無尤夫不善故有尤既善矣而不
　免於爭則亦有尤有善且無爭又何尤爲
　此若水之爲善而與道相似者歟○李氏
　曰水取柔和之義處下之義也利物無爭
　故無尤○吴氏曰夫惟有道者之上善不
　爭處上而甘處下故人無尤之者尤謂怨
　咎故欲上人者不免有爭心有爭則有尤
　矣
　　　第九章
持而盈之不如其已揣而鋭之不可長保
　林氏曰此章只言進不如退故以持盈揣
　鋭爲喻器之盈者必溢持之則難也不如
　不盈之易持耳已者勿盈之意也揣治也
　鋭銛也治器至於極銛極鋭無有不折不
　如不鋭者可以長保○吴氏曰持捧之也
　已止也此章謂道不欲盈盈則易至於溢
　也不如已之而不使盈也鋒者不可以鋭
　鋭者則易至於剉而不可長保其鋭矣盈
　之則不可長保其盈亦由是也○劉氏曰
　盈則必虚戒之在滿鋭則必鈍戒之在進
金玉滿堂莫之能守富貴而驕自遺其咎功
成名遂身退天之道
　林氏曰富貴而至於金玉滿堂必不能長
　保居王公之位而至於驕盈必遺其咎故
　欲全其功保其名者必知早退乃爲夭道
　功成名遂是隨其大小而能自全者故曰
　成曰遂若不知自足則何時爲成耶何時
　爲遂耶此四字須扔細看○吴氏曰世有
　金玉滿堂而不能守者何哉蓋因富貴而
　驕自壝其咎耳是以功成名遂身退乃合
　天之道此言不可盈之也金玉滿堂謂富
　驕謂盈之者自遺由己所致非由乎人功
　成名遂謂貴身退謂不盈之者天之道虚
　而不盈故四時之序成功者去○李氏曰
　功成名遂身退戒盈勸謙之義○吕氏曰
　易曰知進退存亡而不失其正者其惟聖
　人乎陸希聲曰持大器而滿盈雖懼之不
　如早止居大位而亢極雖憂之不如早退
　至於從赤松之遊泛扁舟而去亦明於持
　盈之義也○劉氏曰金玉必累戒之在貪
　富貴必淫戒之在傲功成名遂必危戒之
　在不知止老子之言深欲救人非謂絶人
　事處山林者可以入道雖居富貴功名之
　域皆可勤而行之
　　　第十章
載營魄抱一能無離乎專炁致柔能嬰兒乎
　何氏曰抱一無離子能守一一亦守子也
　專炁致柔能嬰兒經曰含德之厚比於赤
　子骨弱筋柔而握固專炁者純氣之守也
　致柔至和不遷也此大人者不失其赤子
　之心也○林氏曰載猶車載物也嬰兒未
　有見聞則其氣專致者極也柔者順也能
　如嬰兒專氣致柔則能抱一矣故曰專氣
　致柔能嬰兒乎此老子設問語也蓋曰人
　能如此乎此下數句皆然○吕氏曰魂强
　者生之徒魄壯者死之徒蓋魂者屬於陽
　而喜於清虚魄者屬於陰而好營擾蓋魄
　者陽之賊也且魄之爲物喜人耽於聲色
　尚於浮華迷於昏寐馳騁遊走耗人精氣
　使人趍於死地形謝之後得以享其祭祀
　也是以聖人以神御炁以形制魄法地之
　用安靜厚載鎮以不動陰魄雖欲營營動
　我念慮其可得乎故曰載營魄原其載之
　之法則抱一無離之耳抱一者如鑒之含
　明明豈離於鑒乎猶恐載之不至故雖純
　一而不雜靜一而不變是謂不二乃能神
　全而不虧精用而不竭未嘗須臾離也故
　曰抱一能無離乎且神不治則氣亂神治
　則氣不妄作矣至人善於調御專於精誠
　乳之以虚息之以踵純粹柔弱其養炁如
　靈龜其養神也如嬰兒嬰兒含德之厚居
　不知所爲行不知所之故曰專氣致柔能
　嬰兒乎○李氏曰載營魄猶車載物之喻
　魄好運動好馳騁好剛鋭故曰營魄魄屬
　陰陰盛則害陽情盛則役性能制伏者抱
　一無離致柔無疵無爲爲雌無知使陰魄
　不能肆其情至於魄伏陰消則神靈性寂
　矣不用拘束自然不動如獲寳滿載而歸
　自抱一以下純是載營魄之義
滌除玄鑒能無疵乎
何氏曰關尹子知心無物則知物無物知
　物無物則知道無物故不敬玄妙之言心
　恩玄妙者神愈傷此言濯去玄覧除心之
　瑕乃無疵也○吕氏曰外不爲魄所蕩内
　不爲氣所使涓滌思慮絶棄情慾是謂玄
　覽夫玄覽者觀其妙而非目之所見除至
　眞之外一切屏去表裏虚徹空洞自然靈
　府湛寂始能玄覧既能玄覽爲玄覽礙玄
　覧亦除則無疵矣○李氏曰不見不聞塵
　净鑒明○董氏曰夫玄妙之見不除是爲
　解縛滌除之迹猶存是爲覺礙無疵則法
　愛忘而能雙泯矣
愛國治民能無爲乎
　何氏曰黄帝書富國安民者鍊氣之法也
　聖人以身爲國以心爲君精氣爲民民安
　國泰民散國虚心無爲則氣和氣和則萬
　寳結心有爲則氣亂氣亂則英華散矣○
　吕氏曰至人治身亦猶治國愛其民所以
　安其國愛其氣所以保其身善愛身者以
　心爲君以血爲臣以氣爲民一其性養其
　氣使充塞百關珍之調之使其自然又何
　爲之有治國治身義均一體○李氏曰不
　動不摇道泰時清
天門開闔能無雌乎
　何氏曰莊子有乎出有乎入入出而無見
　其形是謂天門又曰其心以爲不然者天
　門弗開矣此言天門即玄門也一闔一闢
　之變守靜守柔乃守雌也○林氏曰天門
　者天地間自然之理也○倪氏曰天門者
　乾也易謂之户有開必有闔開闔相爲用
　者也能無雌諸家皆作能爲雌然以上文
　例之曰能無雌乎是不欲其有疵也曰能
　無爲乎是不欲其有爲也今曰能無雌是
　不欲其有雌也老子以柔爲上宜欲雌者
　而曰無雌蓋一於雌而無雄是能闔而不
　能開也非天門也故發無雌之義欲以陽
　濟陰也○諸本皆曰能爲雌獨倪氏曰能
　無雌然以上下文觀之不若無雌文意爲
　順或云雌靜而不滯於靜乃無雌也又曰
　無雌乃無陰邪以間之也亦通
明白四達能無知乎
　何氏曰明白四達覺也照也能若無知則
　覺而不照見而常寂所謂無知乃眞知也
　○吕氏曰性夭朗徹光被四表洞燭八荒
　實而若虚有而若無智周萬物而返智於
　愚明並三光而歸於昩使人曰用而不知
　故曰明白四達能無知○林氏曰明白四
　達無所不通而以無知爲知則能抱一矣
　○李氏曰出聰屏智和光同塵
生之畜之生而不有爲而不恃長而不宰是
謂玄德
　何氏曰爲物不貳則其生物不測聖人身
　擬夭地愛養萬物生者道畜者德雖生與
　不生同雖爲與不爲同雖爲器長與不長
　同虚之至靜之極也玄天德也寧復有之
　恃之宰之以累其通玄之妙德乎○李氏
　曰生之畜之不有不恃不宰者忘其所自
　也○吴氏曰生之者雖有所生而實無心
　以生之故曰不有畜之者雖有所爲而實
　無心於爲之故曰不恃如爲官長者雖宰
　夫民而實無心於長之故曰不宰此所以
　爲玄妙不可測之德也○林氏曰生之畜
　之言造化之間生養萬物也造化何嘗恃
　之以爲有何嘗恃之以爲能雖爲萬物之
　長而何嘗有宰制萬物之心如此而後謂
　之玄妙之德此章之意大抵主於無爲而
　爲自然而然
　　　第十一章
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　李氏曰以輻輳轂利車之用即總萬法歸
　心全神之妙也輻不輳轂何以名車法不
　歸心無以通神轂虚其中車所以運行心
　虚其中神所以通變故虚爲實利實爲虚
　用虚實相通去來無礙即上章載營魄之
　義也至於無物可載輻轂兩忘車復無也
　猶心法雙忘神歸虚也器與室並同此義
　○吴氏曰輻輪之轑也轂輪之心也無空
　虚之處也埏和土也埴土之粘膩者有此
　車此器此室皆所以爲天下之利也故曰
　有之以爲利車器室皆以中虚爲用故曰
　無之以爲用人之實腹有氣所以存身所
　謂爲利也虚心無物所以生氣所謂爲用
　也故取此二物爲喻也○林氏曰三者皆
　是譬喻虚者之爲用車器室皆實有之利
　也而其所以爲車爲器爲室皆虚中之用
　也以此形容一無字可謂奇筆○吕氏曰
　車以虚而運行器以虚而容物室以虚而
　四達引此三者詳言之貴乎以物喻己存
　無守有焉故有則存乎器無則存乎道至
　人假有爲之體鍊無爲之神非有則無以
　施其利非無則無以致其用以形爲存生
　之利以虚爲致神之用有爲則利於物無
　爲則利於用○何氏曰有不能用有者形
　也以無而用有者神也轂以一孔之虚而
　運三十輻之衆豈以車爲車蓋以車之無
　處而用車也陶爲坏如未冶則敗速器固
　以埏成苟不虚其中物於何受豈以器爲
　器蓋以器之無處而用器也宫室雖美塞
　以墻壁將焉用此升堂必自户牖豈以室
　爲室蓋以室之無處而用室也身也物也
　猶車器室皆形質之具也道也心也猶轂
　牖等有神明之妙焉易曰形而上者謂之
　道形而下者謂之器不但先道而後器無
　形而有形而一器之中自具一道所以運
　斯器者人見其器之實有吾見其道之妙
　無則沖用虚通之中有不器於器者矣
　　　　第十二章
五色令人目盲五音令人耳聾五味令人口
爽馳騁田獵令人心發狂難得之貨令人行
妨
　李氏曰發上章虚用虚其用則不爲聲色
　眩故次之以五色令人目盲色聲味物皆
　是根塵一切世人皆受其盜惟有道者不
　受他瞞視聽言動非禮勿爲則六賊化爲
　六通矣○林氏曰目盲謂惑視也耳聾惑
　聽也口爽失正味也心發狂不定也行妨
　謂妨害德行也此五者皆務外而失内也
　○吕氏曰視色聽音嘗味皆爲性眞之累
　方嬰兒之未孩敦爲聲色孰爲滋味及其
　情□一開方知有青黑之色錦繡之麗隨
　物奔競不能徹視無色之色與盲何殊徹
　視者非謂外視於物見獨而已惟至人審
　其目者乃太乙之日月能於空寂之中收
　視返矚神光瑩徹冥冥之中獨見曉焉又
　豈爲五色之盲乎五音者何宫啇角徵羽
　耳鄭衛鏗鏘使人耽樂蕩其眞性損其靈
　聰不能返聽無聲之聲與聾何殊返聽者
　非謂外聆於彼獨聞和焉而已惟聖人察
　其耳者乃帝君之聽門能於大定之中徐
　以氣聽則天籟自鳴天樂自響或如金玉
　之聲或如琴瑟之韵一聞是音故外雖大
　風振海疾雷破山皆不聞也又豈爲五音
　之所聾乎五味者何辛醎甘苦酸耳烹麟
　庖鳳食前方丈窮奢極侈使人舌端耽嗜
　無厭濁神穢眞不能内嘗無味之味與爽
　何殊也爽者亡也内嘗者非謂嗜彼外味
　自嘗而已矣惟至人知其口者乃絳宫之
　朱淵是以餐沆瀣茹玉英飲金液吸瓊醴
　以灌溉其靈根也故曰淡然無味天人糧
　子丹進饌餚正黄乃曰琅膏及玉霜豈膏
　粱異味所能奪乎夫畋獵國之常經春蒐
　夏苗秋獮冬狩不失其時矣若夫極流連
　之樂成荒亡之行晝夕不息烏得不汨偽
　其眞乎至人内心恬淡不動絶其聲利之
　弊不恣其性不伐其仁太乙澄靜狂蕩奚
　自而發乎噫照乘之珠連城之璧世之所
　珍人之所重苟貪求之不厭過逾其分一
　念之失則一己之行悉泯然而默虧矣至
　人視萬物爲蟬翼睹嵩嶽爲贅疣不汨於
　嗜慾以道自沖雖有難得之貨又安能妨
　其行乎○何氏曰莊子五色亂目使目不
　明五音亂耳使耳不聰五味濁口使口癘
　爽趍舍滑心使性飛揚意與此章同昔有
　好畋獵者自謂此樂令人忘死豈非狂心
　之發有清旦適市攫金者捕者問之則曰
　取金之時徒見金不見人此非妨行之貨
　此章言令字與莊子言使字皆物重而志
　反輕誘深而得反淺不知不覺被他役去
　莫知主宰人不知道以至於此爽字訓差
　乃失也非爽快之爽○晁氏曰人能不耽
　耳目之娱縱口腹之美勿問有得决定無
　失
是以聖人爲腹不爲目故去彼取此
　李氏曰爲腹不爲目者内境不出外境不
　入收視返聽○林氏曰腹内也目外也聖
　人務内而不務外故曰去彼取此彼上五
　者此道也○吕氏曰坤爲腹以載物離爲
　目以外視腹者有容於内受物以養其實
　道炁沖滿故内全其精神也目者有見於
　外著於諸色亂其眞宅也故聖人治其内
　不治其外求諸己而不求諸人也收視返
　聽復命還原去彼爲目之神取此爲腹之
　精故曰去彼取此○何氏曰快其情者疲
　其神飾其外者傷其内故爲腹則惟内而
　精神專一爲目則外而目見心動物能引
　而去之者衆矣忘於目則光溢無極實其
　腹則中有所主取此者道也去彼者物也
　　　第十三章
寵辱若驚貴大患若身
　吕氏曰寵辱者得失之常理幼身者性眞
　之大患寵則繼以辱辱則生於寵夫美爵
　厚禄錦衣玉食固足以爲寵然其來則喜
　其去則悲而辱亦多矣豈不驚乎故曰寵
　辱若驚身本無貴所可貴者性與命爾人
　本無恚所可患者得與失爾故人之生也
　愆於寒暑涉於是非拘於怵迫難於進退
　苟惟患得失於外物亦猶一身遺患於性
　眞故曰貴大患若身○吴氏曰貴猶重也
　貨財之富人以爲大利反觀之則大患也
　故知道者不貴而貴之者於此而身焉身
　謂不能外之而以之自累也
何謂寵辱若驚寵爲下得之若驚失之若驚
是謂寵辱若驚
　吕氏曰且寵辱奚也豈非親權操柄折節
　汗顔善其言辭承暇俟便覬其提撕揄揚
　神交氣合哺糟啜醨言聽計從謂之寵乎
　既受其寵是處其執事之列唯恐其不寵
　也安得不爲之下故曰寵辱若驚寵爲下
　然寵者辱之本福者禍之因其寵之臨也
　高車駟馬峻宇雕墻佩玉鳴珂位躋極品
　澤及後昆無施不可既得之矣悦然若驚
　其辱之至也一旦恩弛幸衰浸潤之譖行
　焉朝吹嘘而暮沙汰深責厚罰禍不旋踵
　遽失矣凛然若驚是以一寵一辱如影隨
　形俱可驚也惟聖人則不爲形役視寵爲
　辱逃名棄世全身遠害齊毁譽一死生不
　營營於外不擾擾於内不爲軒冕肆志不
　爲窮約趍俗回視寵辱得失豈能驚乎○
　何氏曰何謂寵辱寵爲下言名起謗隨是
　名爲下官高身危是官爲下寵即爲下得
　乃爲失言不待辱而知其爲下也○林氏
　曰此即患得患失之意也
何謂貴大患若身吾所以有大患者爲吾有
身及吾無身吾有何患
　吕氏曰世之所貴乎大患若身者以謂人
　之生也天地同根萬物資其養小人則殉
　利士則殉名權勢雖殊爲有身則一爾世
　謂無其身則無患是失老子之㫖矣烏知
　至人所謂有身之大患者非謂忘形喪軀
　入於頑空也謂其逐物認己不體於道故
　也是以心如死灰形如枯木雖貴不辱雖
　辱無患外身以身爲無身忘心以心爲無
　心脱幻妄證眞常遺照坐忘然後玉符保
　神金液鍊形形神俱妙與道合眞不爲有
　身之所病豈能爲大患也哉○何氏曰何
　謂貴大患若身貴者重也身爲大患宜重
　而不可輕也身小而患大身忘而禍息有
　由矣故曰耳目聲色爲子留愆鼻口是喜
　香味是怨身爲惱本痛癢寒温吾拘於身
　知有大患然一受其成形未能使遽無徒
　患之何益聖人一言以蔽之曰外身而身
　存盍思夫形非我有名非我留我所生者
　從虚無自然中來結炁而成體也故我受
　形形亦非我形也寄之以爲形示之以爲
　相故得道之士外形骸以理自勝變化氣
　質勤習清虚超入無形之道則人之所患
　吾有所不患矣抑此身固爲患之本而有
　身必有物所以爲患之招也列子身非我
　有也既生不得不全之物非我有也既有
　不得不去之身固生之主物亦養之主雖
　全其身不可有其身雖不去物不可有其
　物有其物有其身者是横私天下之身横
　私天下之物其爲聖人乎公夭下之身公
　夭下之物此言能不以身物爲我有而天
　下公其身物則身可忘而患亦可忘矣
故貴以身爲天下則可寄於天下愛以身爲
天下則可託於天下
　吴氏曰夭子之尊四海之富皆以身爲天
　下者也知道之人愛惜貴重此身不肯以
　之爲天下寧不有夭下而不輕用其身夫
　惟如此乃可以寄託於天下寄猶寄百里
　之命之寄託猶託六尺之孤之託舜禹有
　天下而不與焉所以唐虞之襌也彼寵其
　辱以爲榮貴其大患以爲大利者鄙夫耳
　何可付之以天下○何氏曰有貴愛此身
　過於天下之大者此人必不以天下動其
　心乃可受天下之寄託莊子道之眞以治
　身其土苴以治夭下今世俗之君子多危
　身棄生殉物豈不悲夫此固有隋珠彈雀
　之喻○林氏曰寄託二字便有天下不與
　之意○董氏曰此章明去妄情而復正性
　也謂遺寵則辱不及忘身而患不至天下
　大物也且不以爲累况於他物乎
　　　第十四章
視之不見名曰夷聽之不聞名曰希摶之不
得名曰微此三者不可致詰故混而爲一
　林氏曰此章形容道之無迹夷平也希微
　不可見之意三字初無分别皆形容道之
　不可聞不可見不可得爾摶執也三者夷
　希微也三者之名不可致詰言不可分别
　也故混而爲一者言皆道也○吴氏曰夷
　謂平夷夷則泯滅無迹故視之不見希謂
　希疏希則間闊無聲故聽之不聞微謂微
　茫微則杳漠無形故摶之不得希夷微三
　者雖欲究極言之而不可故混同無所分
　别而名之爲一○吕氏曰夫無色之色使
　離朱子羽方晝拭目揚眉而望之弗見也
　無聲之聲使䚦俞師曠方夜俛首側耳而
　聽之弗聞也無形之形使賁育五丁持勇
　鼓臂竭力而摶之不得也目既無所施其
　明耳既無所施其聰形既無所竭其力則
　曰夷曰希曰微三者其名雖殊於道之體
　則一而已亦猶萬籟一風而異聲七竅同
　氣而用殊此三者皆不可致詰故混而爲
　一然合而言之則混然脗合爲一雖有視
　聽摶摸皆不可得而分矣
其上不皦其下不昧繩繩兮不可名復歸於
無物是謂無狀之狀無象之象是謂惚恍
　林氏曰不皦不明也不昩不暗也上下俯
　仰之上下二字亦不可拘但言此道不明
　不暗上下求之皆不可見耳繩繩多也多
　而不可名其終皆歸於無物故爲無狀之
　狀無象之象亦恍惚耳○吴氏曰其上其
　下猶易言形而上形而下也繩繩續而不
　絶也復反還也無物指道而言復還返其
　初則歸於無物之道莊子所謂德至同於
　初是也道無物也故無狀無象然其狀其
　象亦非如物之有狀有象也故曰無狀之
　狀無象之象似有似無故曰恍惚○吕氏
　曰夫形色之物皆有涯際唯道也先天先
　地亘古亘今散爲沖氣布爲太虚與雨儀
　並著而其明不耀忽焉處乎九地之下與
　瓦礫同隱而其幽不晦循環斡旋混成不
　間繩繩不絶不可以名稱不可以迹見德
　備不顯雖欲以物喻不可得也故曰其上
　不皦其下不昩繩繩不可名復歸於無物
　蕩然巍然淵兮深兮不可擬議測度於無
　形中則有無狀之狀於無物中則有無象
　之象謂其有狀則狀孰云有謂其無象則
　象孰云無故曰妙有不有眞無不無恍恍
　惚惚縹渺氤氲有無莫定故曰無狀之狀
　無象之象是謂光惚
迎之不見其首隨之不見其後執古之道以
御今之有能知古始是謂道紀
　林氏曰迎之而不見其首無始也隨之而
　不見其後無終也執古之道言其初自無
　而出也以其初之無而御今之有則可以
　知古始之所謂道者矣紀綱紀也道紀猶
　曰人紀猶曰王道之綱也○吴氏曰惟其
　惚恍故迎之隨之皆不可見古謂在先今
　謂在後有謂萬物之源皆出於道故曰執
　古之道以御今之有古始者道也○何氏
　曰此章自執古之道以上極虚本無末乃
　言一有字於以見萬變雖殊可以執一御
　也道御而王大制不割皆以至無爲宗也
　經曰執大象天下往蓋有不能御有而御
　有者無也言執者持此以往也
道德眞經集義卷之二
道德眞經集義卷之三覆六
　　　　盱江危大有集
　　　第十五章
古之善爲士者微妙玄通深不可識夫唯不
可識故强爲之容
　吴氏曰士謂有道之士旁達曰通妙萬物
　者無所不通其妙也微而不顯其通也玄
　而難辯淵乎如水之深而不可測其中深
　不可測故强爲之模擬其外之容以示人
　也下文七者是也○林氏曰此章形容有
　道之士通於玄微妙可謂深於道矣而無
　所容其識知惟其中心之虚不識不知故
　其容之見於外者皆出於無心故曰强爲
　之容豫兮以下乃是形容有道者之容自
　是精到○何氏曰士之爲道也微妙而難
　窺玄通而不滯誰得而測識之既非情識
　所到雖名狀亦强耳故取譬如下文所云
豫兮若冬涉川猶兮若畏四鄰儼兮其若
客涣兮若冰將釋敦兮其若樸曠兮其若
谷渾兮其若濁
　吴氏曰豫猶皆獸名豫象屬猶犬子也象
　能前知其行遲疑犬先人行尋又回轉故
　遲回不進謂之猶豫冬涉川者怯寒畏四
　鄰者懼敵是以遲回而不進有道者不敢
　爲天下先其容如此儼矜莊貌若客隨而
　不迎也涣解散貌若冰將釋融液而不凝
　浸也敦篤厚貌樸材未成器也曠空豁貌
　若谷虚而善應也渾黄濁貌若濁美惡玄
　同不自潔也○何氏曰十二月輿梁成民
　未病涉也此冬涉之難士之持重而豫兮
　者似之無易由言耳屬於垣此四鄰可畏
　也士之慎密而猶兮者似之主人不問客
　不先舉士之不爲物先而儼兮者似之水
　結成冰冰消反水士之於物無滯而涣兮
　者似之敦兮若樸之未斲曠兮若谷之不
　盈渾兮若濁之受垢歷歷形容善士之道
　相似未易殫於言也
孰能濁以靜之徐清孰能安以乆動之徐生
　吴氏曰此承上濁之一字而設問曰孰能
　濁乎濁者動之時也動繼而靜則徐徐然
　而清矣又因靜之一字而設問曰孰能安
　乎安者靜之時也靜繼以動則徐徐而生
　矣安謂靜定生謂活動蓋惟濁故清惟靜
　故動以是推之則曠者不盈而盈敦者不
　器而器涣者不凝而凝儼者不爲主而主
　猶豫者不爲先而先從可知矣○何氏曰
　是道未嘗不包體用貫動靜而非直空言
　也和其光同其塵與世混濁而有淡乎泊
　乎者清寓於濁也閉兊塞門雖安汝止而
　有油然勃然者動生乎靜也兩云徐者言
　徐徐自然而非數數然也此言靜則可使
　濁者徐徐而清動則可使安者徐徐而生
　動靜互用也○林氏曰此兩句只是濁中
　有清動中有靜耳
保此道者不欲盈夫惟不盈故能敝不新成
　吴氏曰成謂完備凡物敝則缺新則成敝
　而缺者不盈也新而成者盈也保守此道
　之人不欲其盈故能爲敝缺不爲新成也
　章内七容皆敝缺而不新成也○何氏曰
　保此道者不欲盈虚其中也道沖而用之
　或不盈惟不盈故與物相反人皆趍新趍
　成而我甘其敝不急於新成○林氏曰不
　欲盈者虚也敝故也敝而不新則千載猶
　一曰也能如此而後爲道之大成是以能
　敝不新新是一句成是一句○李氏曰接
　上章道紀之義發明後學存誠致敬常慎
　其獨不住於相而抱一潜虚爲日用至於
　頓息諸縁消融萬幻撓之不濁澄之不清
　是謂微妙玄通深隱也
　　　第十六章
致虚極守靜篤
　吴氏曰致至之而至其極處也虚謂無物
　外物不入乎内也極窮盡其處也守固内
　禦外如守城之守靜謂不動内心不出乎
　外也篤力不倦也○吕氏曰虚之又虚神
　得其居靜之又靜神得其正列子靜也虚
　也得其居也西昇經人能虚空無爲非欲
　於道而道自歸之○何氏曰列子或謂子
　奚貴虚曰虚者無貴也非其名也莫如靜
　莫如虚靜也虚也得其居也故曰虚者道
　之常今至虚且極則性太空矣故曰靜者
　萬物之始今守靜且篤則心永寂矣性空
　心寂自然道生虚極生神靜極生覺矣於
　此可以坐觀物化而不化於物者矣
萬物並作吾以觀其復
　吴氏曰作動也植物之生長動物之知覺
　皆動也復返還也物生由靜而動故返還
　其初之靜爲復植物之生氣下藏動物之
　定心内寂也○吕氏曰且萬物之並作兆
　於和氣發於無形觀其復也反於杳冥歸
　於自然至人體自然之妙用猶夭地之於
　萬物作者動復者靜斡旋樞機運鍊元和
　含養胎息則眞炁來復返本還元矣○何
　氏曰列子有生者有生生者又曰有生則
　復於不生聖人妙見作復之理觀物之出
　於機者必入於機故吾不與之俱盈觀物
　始於艮必終於艮故吾靜而不與之俱往
　復也者謂歸於道而常存也
夫物芸芸各復歸其根歸根曰靜靜曰復命
　吴氏曰芸芸生長而動之貌凡植物春夏
　則生氣自根上達於枝葉是曰動秋冬則
　生氣自上而返還下藏於根是曰靜天以
　此氣生而爲物者曰命復於其初生之處
　故曰復命○吕氏曰萬物皆作於性類草
　木之根也出乎震見乎離說乎兊勞乎坎
　終歸於其根也夫草木枝在上根在下人
　則不然四肢在下根在上即泥丸宫是其
　根也黄庭經腦神精根字泥丸乃帝眞之
　靈域精神所聚處也人能内觀於此則萬
　神自集萬氣咸臻胎仙成矣故曰夫物芸
　芸各復歸其根夫至士造道必始於窮理
　次之以盡性終之於復命未有不窮理盡
　性而能至於復命者也今夫明白四達窮
　其理也至虚極守靜篤盡其性也廣成子
　無視無聽抱神以靜必靜必清汝神將守
　形形乃長生長生則命乃復矣○李氏曰
　致虚靜篤復命歸根純是神妙若向這裏
　具隻眼一生參學事畢
復命曰常知常曰明不知常妄作凶知常容
容乃公公乃王王乃天天乃道道乃乆没身
不殆
　林氏曰得至復命處乃是常乆而不易者
　能知常乆不易之道方謂之明人惟不知
　此常乆不變之道故有妄想妄動皆失道
　之凶也知常則其心與夭地同大何物不
　容既能容矣則何事不公王天下者即此
　公道是也以公道而王則與天同矣天即
　道也故曰王乃天天乃道乆常也人能得
　此常道則終其身無非道也又何殆之有
　何氏曰夫惟知時物代謝之爲常則盈虚
　消息之理得而不察察於細故曰常乃容
　知美惡是非可容則蕩蕩無偏故曰容乃
　公至公無私則公之道即王道也至大無
　外則王之道即天道也悠乆不息則天之
　道即常道也道歷千萬世而無弊何殆之
　有此虚靜之極功也○吴氏曰殆謂危其
　身也按殆字從歹訓危訓將訓近凡字從
　歹者多是死之義也殆者危而將近於死
　也没猶終也
　　　第十七章
太上下知有之其次親之譽之其次畏之侮
之信不足有不信
　吕氏曰太上者其教無爲其治無迹與道
　同體無上可加故曰太上雖有其位而不
　自尊不尚貴任物自然各安其所若華胥
　之國則天下不聞治而自治人雖知有其
　君而謂帝力於我何有周詩曰不識不知
　順帝之則故曰太上下知有之且上古之
　世民結繩而用巢居穴處不知四時歲月
　推遷可謂至治矣伏羲神農氏作民始耕
　而食織而衣趍於仁義禮樂毁譽之說著
　焉爲君者澤加於民被其仁者則視之如
　父母懷其義者譽之如日月親譽之理愈
　彰則於上古之道日愈遠矣南華經曰舜
　有羶行百姓悦之是也故曰其次親之譽
　之後世治出變詐仁義失禮樂廢愚智相
　欺天下衰矣未免道之以政齊之以刑示
　其威令使民僶而從之故民不畏威而化
　爲欺罔民欺罔則侮上之心生矣故曰其
　次畏之侮之五常者以信爲主魯語云民
　無信不立信全則天下安信失則天下危
　儻焉文質相勝得喪相隨權詐聿輿欺罔
　並起此信之不足也信既不足則民有不
　信之心生焉所謂周人作誓而民始叛是
　也故曰信不足有不信○林氏曰太上言
　上古之世也下天下也上古之世夭下之
　人但見有君而已而皆相忘於道化之中
　及其後也民之於君始有親譽之意又其
　後也始有畏懼之意又其後也始有玩侮
　之意此言世道愈降而愈下也上德既衰
　誠信之道有所不足故天下之人始有不
　信之心此啇人作誓而民始叛周人作會
　而民始疑之意○何氏曰聖人在上懷道
　不言而澤及萬物官府若無事朝廷若無
　人無勞役無冤刑天下莫不仰上之德當
　是時知有君而不知其它如魚相忘於江
　湖時也此太上之道也其次大道廢有仁
　義則與夭下相親相譽於禮樂之中如魚
　相呴濡時也又其次則其政察察其民缺
　缺而天下始畏於法令之下又其次則法
　立而奸生令行而詐超而民始罔上行私
　疾視其上而玩侮於後矣此如魚相吞噬
　時也莊子古之明大道者道德已明而仁
　義次之賞罰最居其後正有見乎此世道
　愈降如江河固難復望帝力何有於我之
　世而伯王道雜人心隨之遂有愛畏敬慢
　之變皆超於上之人誠信不足以感人以
　至此極也又曰必我不足於信而後人有
　不吾信○李氏曰太上以下不能無爲親
　之譽之不言之教也畏之者刑禁也侮之
　者上失信也上失信於民則民不信
猶兮其貴言功成事遂百姓皆謂我自然
　李氏曰猶兮其貴言不言之教也不言之
　教無爲而成刑不試而民自服也至於功
　業成遂還淳返樸則親譽畏侮皆忘矣百
　姓安居樂俗忘其所自故曰謂我自然○
　何氏曰聖人所以豫兮猶兮以言爲重而
　不敢事聲色之化民也必得不言之教無
　爲之爲功成事遂自然之化使民賛美而
　不自己者乃所以救世變於無窮也○吕
　氏曰太古之化無爲之理不言之教而已
　其貴言也如此易曰不言而信存乎德行
　則知聖人一言而爲天下之法自知其言
　之可貴是以損之又損默之又默猶貴其
　言未嘗輕發今之人徒貴其言亦虚文也
　故曰猶兮其貴言有道之君使民日改月
　化遷善遠罪安居樂俗垂拱而視夭民之
　阜淳化之風可復功既成事既遂百姓咸
　謂得其自然之道也
　　　第十人章
大道廢有仁義智慧出有大僞
　林氏曰大道行仁義在其中仁義之名立
　則道漸漓矣故曰大道廢有仁義譬如智
　慧曰出而後天下之詐偽生○吴氏曰前
　章下知有之者大道也親之譽之者仁義
　也畏之侮之者智慧也自大道而一降再
　降已是三等智慧又變爲大偽則共有四
　等然大道廢而後有仁義則其變猶稍緩
　智慧出遄有大偽則其變爲甚亟○吕氏
　曰大道者太古無爲之道也大道之隆仁
　義行於中民用之而不知其爲道耳聖人
　之學先道德而後仁義世俗之學先仁義
　而後道德殊不知陰陽者天之道剛柔者
　地之道仁義者人之道其仁義初未嘗離
　於道而道亦何嘗棄於仁義奈何後人執
　於仁義爲定名遂使樸素之道微而蒙蔽
　之害生焉曾未若絶仁棄義返本還元造
　乎自然則道不廢矣故曰大道廢有仁義
　智慧起於仁義盜賊超於貧窮仁義隱則
　智慧生智慧生則大偽出智不足則繼之
　以偽故曰智慧出有大偽○何氏曰莊子
　至德之世端正而不知以爲義相愛而不
　知以爲仁實而不知以爲忠當而不知以
　爲信是以行而無迹事而無傳由是而觀
　之仁義忠信之名不立而有其實所以爲
　至德之世大道之行也
六親不和有孝慈國家昏亂有忠臣
　林氏曰六親不和而後有孝子之名國家
　昏亂而後知有忠臣之名此二句皆是譬
　喻○吴氏曰六親父子兄弟夫婦也苟尊
　卑長幼各由其道而無有不和則子孝者
　乃其常分不知其爲孝也瞽叟不父嚚傲
　參會然後知有大舜之孝子國謂君之國
　家謂臣之家君臣上下各由其道而無有
　昏亂則臣忠者亦其常分不知其爲忠也
　啇受不君奸回群聚而後知有三仁之忠
　臣○李氏曰接上章親譽畏侮之義與其
　國亂顯忠臣不若無爲民自化○吕氏曰
　夏桀立而龍逄彰啇紂亡而比干顯
　　　第十九章
絶聖棄智民利百倍絶仁棄義民復孝慈絶
巧棄利盜賊無有
　吴氏曰絶謂絶之而不爲棄謂棄之而不
　用聖智即智慧也巧利即大偽也○吕氏
　曰形度法象功用陳迹皆爲聖也權變謀
　慮揣摩縱横皆爲智也苟有心於爲智豈
　知至智者乎至人恐天下之人惑於聖智
　失眞愈甚貴乎務本絶其聖棄其智使民
　如童蒙專事農桑其利於民也豈止百倍
　故曰絶聖棄智民利百倍夫孝慈者夭之
　性仁義者人之情也夭性出於自然不可
　易也仁者愛物則民親之義者宜物則民
　譽之親譽之心生而性命之和失矣至人
　絶之於未有棄之於未然使人返於本復
　於初則孝慈之道全矣故曰絶仁棄義民
　復孝慈夫雕琢刻削機械扃鐍事之巧也
　珠玉斛斗權衡符契物之利也競事之巧
　則不顧其耻趍物之利則不顧其義起盜
　賊一端也苟能返其性宅歸於樸鄙則盜
　賊何自而起乎故曰絶巧棄利盜賊無有
　○林氏曰聖智之名出而後夭下之害生
　不若絶之棄之而天下自利仁義之名出
　而後有孝不孝慈不慈分别之論不若絶
　而去之與道相忘則人皆歸於孝慈之中
　而無所分别也巧利作而後盜賊起不若
　絶而棄之即所謂不貴難得之貨使民不
　爲盜○李氏曰發上章之藴聖智仁義巧
　利一切棄絶不復見用則民從其化而返
　樸也○林氏曰或謂老氏絶仁棄義得非
　與孔子背馳蓋推尊道源之所從出以仁
　義禮樂非不可以爲治不如以道化民而
　相忘於吾道之中爲上也
此三者以爲文不足故令有所屬見素抱樸
少私寡欲
　吕氏曰絶聖棄智一也絶仁棄義二也絶
　巧棄利三也皆入道之序未睹其實也道
　不可言言之皆其似者也達者聞似而失
　眞未免紀之以文垂之以教猶恐人之疑
　似焉是明而不著知而不用去文而尚質
　别有所循使其涣然冰釋故曰此三者以
　爲文不足何謂令有所屬純粹而不雜見
　素也靜一而不變抱樸也守己至公不好
　外美少私也節儉制情恬然安密寡欲也
　如是而治國則躋民於仁壽之鄉羲皇之
　世不難及矣如是而治身則其神虚白物
　不能染豈非見素其神不虧存於混沌豈
　非抱樸食息起居無非公正豈非少私棲
　神希夷諸縁迥絶豈非寡欲以彼易此有
　何不可○何氏曰非聖智巧利之不可用
　於天下也謂此三者之名皆其文而非其
　實也使天下安其性命之情則三者可無
　以名爲也夭下不安其性命之情而人徒
　尊三者之名而惜之惑之甚也文則有所
　不足者若屬之道德之鄉始爲實也故曰
　夫巧智神聖之人吾自以爲脱焉故曰𩐎
　萬物而不以爲義澤及萬世而不爲仁覆
　載天地雕刻衆形而不爲巧故曰愛利出
　乎仁義捐仁義者寡利仁義者衆夫仁義
　之行唯且無誠且假夫禽貪者器是以一
　人之斷制利天下也此言利之假之無以
　誠之則皆文之以義而已於仁義何有去
　道遠矣但世俗未達其㫖笑絶聖棄智爲
　荒唐鄙絶仁棄義爲徑庭曷不思玄聖之
　意欲使天下修混成之道捨文返質以遊
　其天故曰守其一不雜其二治其内不飾
　其外明白入素無爲返樸體性抱神夫如
　是何以文爲由少私寡欲而入於無私無
　欲淳厚既返澆競自祛則昭灼之聖無所
　用機鐍之志無所行兼愛之仁無所措裁
　制之義無所施利器伎巧無所用天下混
　然歸乎大順此則聖人立言之大㫖也世
　俗未足以識此奈何輕議○吴氏曰大道
　之民外之相示以素内之自守以樸素者
　未染色之絲也樸者未斲器之木也質而
　已矣何以文爲
　　　第二十章
絶學無憂唯之與阿相去幾何善之與惡相
去何若人之所畏不可不畏荒兮其未央哉
　李氏曰絶學者絶常人之學而學人之不
　學絶世之學也俗人惟務學於事益其所
　聞惟恐進道不精故常憂聖人棄絶所有
　惟務於味道故無憂也相去幾何言相去
　不遠也相去何若言太遠也人之所畏不
　可不畏言善惡可畏也○何氏曰此絶學
　即大道也自然無爲乃至離色離名此絶
　學也宜其憂思頓忘也既曰無憂夫又何
　畏雖無思無慮然必敬必戒蓋以唯阿一
　聲也幾何其遠而唯敬阿慢善惡一念也
　幾何其闊而善美惡醜莊子美成在乆惡
　成不及改可不慎歟此又於無憂之中有
　可畏者聖人雖忘世而不敢玩世由絶學
　無憂而言則無色之色爲之見無聲之聲
　爲之聞無味之味爲之甘不言之教爲之
　教目中無全牛又何憂焉由唯阿善惡而
　言則目不敢妄視耳不敢妄聽口不敢妄
　言形不敢妄動視蝨有大如車輪奈何不
　畏莊子曰眇乎小哉所以屬於人此人畏
　亦畏之說也曰謷乎大哉獨成其天此絶
　學無憂之說也蓋道至無爲而極弘道則
　自善而始無巨無細無起無止欲求其渠
　央荒乎其不可尋也吾復何所用其心○
　董氏曰荒大而莫知其畔岸
衆人熙熙如享太牢如登春臺我獨泊兮其
未兆如嬰兒之未孩
　吴氏曰熙熙和樂貌泊靜也兆如龜兆之
　微坼衆人之爲學者循外爲悦如享太牢
　而食可悦口者甚美如登春臺而觀可悦
　目者甚備我則泊然而靜情慾未開無端
　倪可見如嬰兒未能孩笑之時一不知外
　物之爲樂也○林氏曰衆人之樂於世味
　也如享太牢如登春臺而我獨甘守淡泊
　百念不形如婴兒未孩之時兆形也萌也
　此心不萌不動故曰未兆嬰方生孩稍長
　也嬰兒之心全無知識○何氏曰衆人方
　如享太牢之適口體也如登春臺而恣遊
　觀也熙熙然其足樂也吾則兆眹未形如
　嬰兒初生未至於孩迎之不見其首也
乘乘兮若無所歸
　吴氏曰乘乘謂寄寓於物若無所歸謂不
　住著於物○何氏曰乘乘兮無所歸乘物
　遊心如乘風履虚無所凑泊隨之不見其
　後也又曰乘乘如乘風乘雲皆乘風駕浮
　之象○吕氏曰隨世混迹與物同波心融
　形釋與神爲一若虚舟汎汎而東西木葉
　飄飄而高下不知風之乘我我之乘風莫
　知所往故曰乘乘兮若無所歸
衆人皆有餘而我獨若遺
　林氏曰衆人皆有求盈餘之心而我獨若
　遺棄之此意謂我之爲道而無有餘之心
　也○吕氏曰世人循其所知汨於富貴自
　謂樂有餘矣至人則不然粃糠名利針芥
　軒冕知身世皆妄心如虚空無乎不忘故
　曰衆人皆有餘而我獨若遺○吴氏曰遺
　失也衆人喜其所得之多我則一無所得
　而慊然若有失也○董氏曰遺忘也蓋有
　若無也
我愚人之心也哉沌沌兮
　吕氏曰窮天下之辯者不在辯而在訥極
　天下之智者不在智而在愚終日如愚者
　以其不虧其神也○吴氏曰沌如渾沌之
　沌冥昩無所分别也與莊子愚芚之芚同
　謂無知也○林氏曰沌沌混沌無知之貌
俗人昭昭我獨昏昏俗人察察我獨悶悶
　吕氏曰世人用神於外光而且耀惟求多
　聞增益其見學以衒人若揭日月而行至
　人則智週萬慮靈光内燭被褐懷玉外無
　文彩故曰衆人昭昭我獨昏昏世人嚴明
　苛刻矜誇有爲執持其偏急從事於細微
　見察淵魚智窮毫末而不知止也至人則
　體天法道逍遥任物寞然寬大無乎不容
　昏默難知晦冥罔測故曰衆人察察我獨
　悶悶○林氏曰昏昏悶悶即混沌是也俗
　人昭昭察察而我獨昏昏悶悶此其所以
　異於人也○吴氏曰昭昭已明察察尤明
　昏昏已不明悶悶尤不明也俗人皆以有
　知爲智我獨無知而愚也
漂兮其若海颼兮似無所止
　林氏曰如乘舟大海之中風颼颼然而無
　所止宿此若乘乘兮無所歸之意○吴氏
　曰如漂浮於海中任其所適而不知所定
　向如颼颼之長風隨其所起而不知其所
　止息
衆人皆有以我獨頑似鄙
　吴氏曰衆人皆有以者有以知其所止所
　定也頑謂面頑如麻痹不知癢痛者鄙謂
　鄙人我獨頑然無知有似遠鄙之愚人也
　几人居國邑繁庶之地者多知居於遠鄙
　僻陋之地者無知也○林氏曰有以有爲
　也衆人皆有爲而我甘於不求故若頑若
　鄙○董氏曰以用也頑然無知也鄙野也
　人皆知有用之用而不知無用之用
我獨異於人而貴求食於母
　吴氏曰此一句總結上文自人之所畏至
　我獨若壝言人爲學者務多能而我獨一
　無所能自愚人之心至我獨頑似鄙言人
　之爲學者務多知而我獨一無所知此我
　之所以獨異於人而我之所貴者則大道
　玄德也大道者萬物之母也故曰食母食
　母即乳母也司馬氏曰乳哺元和○林氏
　曰我之所以異於人者味於道而已有名
　萬物之母母即道也食味也貴求食於母
　言以求味於道爲貴也○李氏曰聖人棄
　絶所有惟務於道而求食於母守雌抱一
　而已故曰無憂○吕氏曰道者萬物之宗
　如魚之有水魚失其水則死人失其道當
　何如哉要當知其神爲炁之子炁爲神之
　母非母乳之無以自活非炁飼之無以自
　生故曰虚而乳之綿綿上下則形可以不
　化神可以不虧故曰而貴食母○或曰有
　以而貴求食於母而解者有以兒貴食於
　母而解者其辭不同何也曰其辭雖不同
　而其理則皆歸於味道也
　　　第二十一章
孔德之容惟道是從
　吕氏曰常道無名惟德以顯至德無本順
　道而成道無形也及其運而爲德則有容
　矣未嘗須臾離道故曰惟道是從○吴氏
　曰孔德猶言盛德容謂有而可見者從由
　也萬有皆本乎德凡形氣之可見者德之
　容也然德之所以有此容者由道中出○
　林氏曰孔盛也知道之士惟道是從而有
　見外者自有盛德之容德之爲言得也得
　之於己曰德道不可見而德可見故以德
　爲道之容也
道之爲物惟恍惟惚
　吕氏曰夫道杳然難言何物之可擬也言
　物者强名以究妙理也道既無形當何所
　從乎今也即物求道不可得捨物求道道
　亦無涯扣其恍惚之端則恍似有也無中
　之有惚似無也有中之無居無非無即空
　是色居有非有即色是空恍惚之理可想
　像矣故曰道之爲物惟恍惟惚○吴氏曰
　似有似無不可得見故曰恍惚
惚兮恍其中有象恍兮惚其中有物沓兮冥
其中有精其精甚眞其中有信
　吕氏曰恍中之象方其有象也其來無所
　從故視之不可見聽之不可聞視聽既不
　可得所謂杳冥之物又安得涯涘也謂之
　無則能妙萬物謂之有則莫見其形太虚
　之象似有而無造化生焉萬物兆焉太虚
　之物似無而有風雷生焉霜露降焉有象
　則物之名立矣有物則因至精而生焉杳
　而深窈寞而寂默無中妙有包乎萬化之
　根藏乎太虚之精畜乎自然之信是以萬
　類生焉三才備焉廣成子言至道之精杳
　杳冥冥至道之極昏昏默默原其身也心
　爲恍惚之宫腎爲杳冥之府心藏神腎藏
　精一身之精神寓於恍惚之中矣故曰惚
　兮恍其中有象恍兮惚其中有物杳兮冥
　其中有精若精者經緯萬方妙乎一身在
　丹謂之大藥在易謂之中孚萬變不能遷
　自然不可移妙中之妙眞中之眞感之立
　應故能春生秋殺未嘗差忒注之於身飛
　騰祖炁斡旋泝流回黄轉赤其道應時故
　曰其精甚眞其中有信○何氏曰昔有通
　玄者論此章曰物非常物精非常精也天
　得以清地得以寧人得以靈夫能抱玄守
　一求精於杳冥求物於恍惚形神洞達與
　道合眞矣夫曰象曰物曰精皆在恍惚杳
　冥無中有也而曰其精甚眞且言有信則
　無無而有有也○吴氏曰先儒謂沖寞無
　眹而萬有森然已具者此也
自今及古其名不去以閲衆甫吾何以知衆
甫之然哉以此
　吕氏曰爰自上古下及來今湛然常存隨
　時顯用未始有名强名眞精亘千古而不
　動儼一性之長存坐觀天地之衆美死生
　之終始故曰自古及今其名不去以閲衆
　甫然衆甫之變日逝不停何以知萬物資
　禀乎亦由其道之所至也蓋道者杳冥恍
　惚常在不去故能應變爲治也如此○何
　氏曰是道也先天地生而不爲乆長於上
　古而不爲老雖常無名而名不去即首章
　常名之名是謂常道之道坐閲衆甫之自
　出甫美也衆甫全美也以備道也故曰淡
　然無極而衆美從之此天地之道聖人之
　德也何以知衆甫之然哉以此以此道也
　閲衆甫如閲天下義理之閲皆更歷意○
　林氏曰道之名在於古今一日不可去而
　萬善皆由此出衆甫衆美也閲歷閲也萬
　善往來皆出此道也以此者道也○吴氏
　曰不去謂長存也閲猶歷也甫美也衆甫
　萬有也萬有之美皆有時變滅惟孔德由
　道中出者自古及今不滅變而常存然如
　此也吾何能知萬物之變滅無常如此哉
　以此孔德有常之道而知



道德眞經集義卷之三
道德眞經集義卷之四覆七
　　　　盱江危大有集
　　　第二十二章
曲則全枉則直窪則盈敝則新少則多多則
惑
　吕氏曰聖人鈎深致遠動必循理理之所
　在天下莫能與之較也以謂治性者莫若
　明心全身者莫若遠害是以屈曲才能出
　處語默隨順其宜與物無競不虧大全故
　能成其無爭之德故曰曲則全聰達明察
　曉辯諸物遺佚而不怨厄窮而不憫其直
　如矢其端若弦常且委蛇同波類尺蠖之
　未伸屈伏而不有其直斯可謂大直矣故
　曰枉則直川谷窪下則水就之雖欲不盈
　不可得也於己謙虚則衆德歸之故曰窪
　則盈至人支離其德弊薄其身大白若辱
　質眞若渝則天下樂推而不厭其道日新
　矣楊子或問新弊何如新則襲之弊則益
　之然可謂日新其德不爲外物之弊者矣
　故曰弊則新夫道不貴繁聞見之多不如
　其守之約也易則易行簡則易從易簡得
　則天下之理得矣攝生之士少思少慮少
　欲少念持而勿失則得之矣故曰少則得
　人情好勝以多爲貴蓋道不欲多多則雜
　而擾路多歧則亡羊學多方則喪道治身
　之道多思則神散多機則智沉非所以抱
　一也故曰多則惑○何氏曰此章首言曲
　則全末言全而歸於以見天然混全之道
　如川谷之於海不以萬折而妨其東也道
　初非曲所能强全特以其本全之天外以
　曲成其物者耳要知天地大全皆備於我
　與物委蛇以同其波爲斯世不得直行其
　道也何嘗違道干譽如後世見惡之曲者
　哉如是則四方均齊道本直也外以枉全
　之六虚周流道本盈也外以窪全之謙受
　益也長古不老道本新也外以弊全之晦
　而明也少則得一也多則惑雜也列子大
　道以多歧亡羊學者以多方喪道○林氏
　曰能曲而後能全能枉而後能直能窪而
　後能盈能弊而後能新能少而後能多此
　皆能不足而後能有餘能眞空而後能實
　有之意少則得多則惑只是少則多三字
　又紬繹作兩句也
是以聖人抱一爲天下式
　吕氏曰一者人之眞性也道之所言一者
　亦有數種不可不知也有道之一無一之
　一也有神之一眞一之一也有炁之一一
　炁之一也有水之一天一生水之一也此
　言抱一者乃眞一之一也知一者無一之
　不知昔黄帝往峨眉山見天眞皇人曰請
　問眞一之道天眞皇人曰此道家之至重
　其經上帝秘在五城之内吾聞之經曰一
　在北極太淵之中前有明堂後有絳宫巍
　巍華蓋金樓穹窿此眞一之大略也夫言
　北極太淵之中者言眞一所居之神室也
　乃在兩耳交通之穴前明堂後玉枕上華
　蓋下絳宫即泥丸天帝上一赤子之所居
　也謂耳屬腎故曰北極太淵之中也西昇
　經子得一萬事畢知而行之乃可爲修眞
　之法式故曰抱一爲天下式○何氏曰聖
　人抱一爲世法式一者道所自生乃混然
　天全者
不自見故明不自是故彰不自伐故有功不
自矜故長夫惟不爭天下莫能與之爭
　吴氏曰自見猶云自炫明謂智之明不自
　見者用晦而明也自是猶云自賢彰謂明
　之彰不自是者闇然而日彰也夸其功曰
　伐功謂事之成績負其長曰矜長謂能之
　過人不自見不自是不自伐不自矜而以
　夫惟不爭終之四者皆不爭之喻也○林
　氏曰不自見不自是不自矜皆是不有其
　有之意我既無所爭於天下又何爭之有
　○李氏曰不自見以下皆戒盈勸謙之義
　也謙下故無爭無爭則全其本也
古之所謂曲則全者豈虚言哉誠全而歸之
　吴氏曰曲則全三字蓋古有是語而老子
　述之以爲此章首句章内抱一爲綱曲則
　全以下五者夫惟不爭以上五者凡十事
　爲目皆曲則全一句所可該也故重述之
　於章末而曰古人所謂曲則全者豈是虚
　爲此言而無實哉蓋以其誠實能全而遂
　以全之效歸之○董氏曰蓋老子述而不
　作以謂曲則全等語皆古文也此申其言
　之不妄者勸之深也使學者果能明曲枉
　之道則道大全實皆歸諸己矣道乃人之
　固有故云歸言復其初也
　　　第二十三章
希言自然飄風不終朝驟雨不終日孰爲此
者天地天地尚不能乆而况於人乎
　何氏曰經曰聽之不聞名曰希夫希者何
　言自然也言大道之言也此句當以希字
　句絶不可以希言與多言對解淺矣學道
　者遊心於淡合炁於漠廓然無形寂然無
　聲故首言以希之一字大音希聲之希自
　然也曰希曰自然此玄門也飄風暴雨不
　終曰飄風暴雨行强梁之氣故不乆而滅
　此也夫飄暴之氣不自然則不能以常然
　天地者尚不能以此爲乆而况人乎○吴
　氏曰聽之不聞名曰希希言言無言也得
　道者忘言因其自然而已飄風强疾之風
　自旦至食時爲終朝驟雨急暴之雨自旦
　至暮時爲終日不因其自然而輕躁發言
　譬如天地飄風驟雨皆反自然之常而爲
　變怪者也天地反自然之常尚不能乆不
　及終朝終日而止矣况人而不能因其自
　然可乎○李氏曰飄風驟雨言妄動躁進
　不乆遠之喻○吕氏曰飄風驟雨不乆之
　喻者此太上戒人之喜怒哀樂發而不中
　節動止失常也希者視之不見之道也
故從事於道者道者同於道德者同於德失
者同於失
　吴氏曰從事於道謂以道爲事也道者謂
　有道之人德者謂有德之人失者謂庸下
　之人所爲不能無失者也同與莊子齊物
　論之齊相近謂與之合一而不相非異也
　惟因其自然而希言故凡上等次等下等
　之人皆視之一同而無相非異也蓋道者
　德者與我爲一無所容言矣至若失者他
　人雖以爲失彼則自以爲是固亦有自然
　之是也豈可不因其所是以是之而乃妄
　言以非之哉莊子不言則齊齊與言不齊
　言與齊不齊也故無言亦老子希言自然
　而玄同之意○李氏曰從事於道者和順
　於道德混同於事物自然感通於物物亦
　自然相應也又曰道者同於道一體同觀
　也德者同於德謂不生二見失者同於失
　無分别也○吕氏曰至人同於道同於德
　同於失不與物親不知其有道不知其有
　德不知其有失超然出於形器之外而無
　得失之憂也
同於道者道亦得之同於德者德亦得之同
於失者失亦得之
　吴氏曰道德之人以我同之與我即證參
　同夫何間然失者之人以我同之亦或縁
　彼之獨是以悟我之公是則三者之人皆
　以我同之而有得也然此惟有道之實者
　能之苟道之實有所不足於己則其待人
　必有不以其實者焉而是是非非强加分
　别矣豈能如此玄同也哉○李氏曰我同
　於我道亦同於我我同於德德亦同於我
　我同於失失亦同於我我疑於物物亦疑
　於我
　　　第二十四章
跂者不立跨者不行
　李氏曰此章總證前三章跂者不立跨者
　不行如飄風驟雨之謂也○吴氏曰此章
　又以人之行立譬前章立與行亦因其自
　然或於自然之外而求益跂超其踵而立
　以增高其身跨開其足而行以增闊其步
　暫時如此不能乆也終必不可以立不可
　以行○吕氏曰跂者似立而非立人貴其
　有立非道則不立跨者似行而非行人貴
　其有行非道則不行苟以立爲未足而加
　之以跂以行而未足加之以跨未見其可
　也類夫冒進之士跂望非分欲求榮寵有
　若延頸舉踵何能乆立哉而又材力卑劣
　欲超軼於人跨步挾物心覬速達何由得
　行乎是以違其常性而强其所不能若夫
　以道獨立乎萬法之表超然不移者曷可
　同日而語○何氏曰跂翹足也則離於立
　言人企望之心重不可與有立也跨大步
　也則促其行言人進取之心重則不足與
　有行也
自見者不明自是者不彰自伐者無功自矜
者不長其於道也曰餘食贅行物或惡之故
有道者不處也
　李氏曰自見自是自矜自伐渾是私意私
　意確則害公何可乆也故有道者不處餘
　食贅行殘飯贅疣衆所不美○吕氏曰至
　人遊心太虚睨物玩世以生死爲一條以
　可不可爲一貫回視自見自彰自矜自伐
　之人譬諸棄餘之食贅餘之行天之所虧
　地之所變人之所惡而况至人窮理盡性
　造道之極曷嘗顧之終身當勿處也○林
　氏曰自見自彰自是自伐自矜皆是有其
　有而不化也○吴氏曰自見者之終不能
　明自是者之終不能彰自伐者之終無功
　自矜者之終無所長亦若跂者之不可以
　立跨者之終不可以行也食之不盡曰餘
　肉之附生曰贅或曰行讀作形古字通用
　司馬氏曰棄餘之食適使人惡附贅之形
　適使人醜
　　　第二十五章
有物混成先天地生
　吕氏曰太易者未見炁也太初者炁之始
　也太始者形之始也太素質之始也氣形
　質具而未始相離故曰渾淪非清非濁湛
　然常存非高非下萬派莫分天地由之而
　生萬物由之而化至人體之是以歸根復
　命返性於初恍惚之中千和萬合極物之
　眞原其本來先乎覆載混沌成體道之源
　也在人爲妙覺之性亘萬劫而不間故曰
　有物混成先天地生○林氏曰有物混成
　道也無極而太極其生在天地之先言夭
　地自是而生也○吴氏曰有物混成物謂
　道也混成謂不分判而完全也先天地生
　猶首章所謂夭地之始四章所謂象帝之
　先
寂兮寥兮獨立而不改周行而不殆可以爲
天下母
　吕氏曰寂兮無聲寥兮無象空洞杳㝠無
　今無古獨立無配未嘗遷革何物可偶故
　能周游八紘應用無盡斡旋不忒物有盛
　衰道無窮極萬物莫見其行而行莫見其
　止而止行而復止止而復行如環無端物
　無大小咸向於道得之則全離之則損生
　之成之咸有所賴○林氏曰寂兮寥兮不
　可見也獨立而不改常乆而不易也周行
　而不殆行健而不息也可以爲天下母天
　下萬物之所由生也寂閴靜也寥虚廓也
　言其無聲無形也獨立乎萬物之表無可
　與對而未嘗變易故曰不改周行於萬物
　之中無不遍及而未嘗窮匱故曰不殆生
　育萬物故曰爲天下母
吾不知其名字之曰道强爲之名曰大大曰
逝逝曰遠遠曰反
　林氏曰吾不知其名不可得而名也名不
　可得字之曰道字者代名之謂也曰道不
　足以盡之又强而名之曰大大又不足以
　盡之又名之曰逝逝者往也不可追逐也
　逝又不足以盡之又强名之曰遠遠者不
　可近也不可得而親附也遠又不足以盡
　之又强而名之曰反反者復歸於根之意
　也○李氏曰大者無有限量逝者無有疆
　界遠者無有邊際反者收拾來歸○何氏
　曰反者則復歸於無物也○柴氏曰反者
　用復歸體也
故道大天大地大王亦大域中有四大而王
居其一焉
　吴氏曰王謂聖人之有位者古今惟道最
　大無可與並此以天地聖人與道而言而
　曰四大何也蓋天得此道以爲天地得此
　道以爲地聖人得此道以爲聖人其所以
　能大者以其有此道故也○李氏曰人只
　知域中有四大殊不知自己一物更大○
　吕氏曰至人喻之於己道者虚無神妙天
　者夭谷神宫地者黄庭眞土王者眞性元
　神元神乃心也不離方寸潜夭潜地經緯
　萬方亦可謂大者矣
人法地地法天天法道道法自然
　吕氏曰王者淵默沉靜與陰同德所宰無
　私是法乎地也地者守一不動剛健中正
　與陽同波是法乎天也天者高明至公出
　眞兆聖酬酢萬變惟德是輔與道同體是
　法道也惟道則任物遂性無爲自然守而
　勿失與神爲一道體圓通出入無礙所謂
　自然也其誰曰不可故曰人法地地法夭
　天法道道法自然○吴氏曰人之所以大
　以其得此道而與地一故曰法地地之所
　以大以其得此道而與天一故曰法夭天
　之所以大以其與道一故曰法道道之所
　以大以其自然故曰法自然非道外别有
　自然也自然者無有無名是也○林氏曰
　其意但謂道至於自然而極如此發揮可
　謂奇論○何氏曰人法地之人即王也
　　　第二十六章
重爲輕根靜爲躁君是以君子終日行不離
輜重
　吴氏曰根猶本也躁動也君猶主也言輕
　以重爲本動以靜爲主也君子之行吉行
　乘乘車師行乘兵車皆輕車也輕之後有
　輜車載寢處服食所用之物謂之重車雖
　乘輕車以行而終日不與重車相離不敢
　以輕車疾行竟往而不顧在後之輜重也
　此言輕本乎重也○吕氏曰重者任物者
　也輕者爲物所任者也將制於輕不可失
　之於重靜者役物者也躁者爲物役者也
　將制於躁不可失之於靜蓋靜則有制輕
　之功靜則有持躁之方是以治國之君當
　以厚重安靜爲基則百姓安康而無擾亂
　之憂矣有若終曰行邁未嘗敢離輜軿之
　重載者以其衣食之所在也苟遠而棄之
　則有中途委頓之患其於立身行道豈可
　須臾忘於靜與重邪至人處己亦然貴乎
　重靜謹乎輕躁重者首輕者肢靜者神躁
　者情取此靜重之德去其輕躁之情則聖
　胎安逸終日如乘安車大道雖夷不敢輕
　易其行○林氏曰根言輕自重生也君言
　躁以靜爲主也
雖有榮觀燕處超然
　吴氏曰燕閑也處居也雖有榮華之境可
　以遊觀亦超然無一物之繫累其心此言
　動主乎靜也○林氏曰其胸中之所見極
　天下之至美故曰榮觀而居之以安故超
　然於輕重躁靜之外燕安也處居也猶吾
　書所謂安行廣居也○何氏曰雖有崇高
　榮華之觀而超然清閑之燕萬物毋足以
　撓其心於治天下乎何有列子至觀不知
　所視靜重之至也
奈何萬乘之主而以身輕天下輕則失臣躁
則失君
　吴氏曰國勢之居重馭輕兵法以靜制動
　與夫人之治身治心皆當本之於重主之
　以靜○林氏曰萬乘之主若不知身之重
　則不能超然於事物之外必至有輕躁之
　失失臣者不足以臣伏天下失君者言自
　失所主以身輕天下者以天下爲重以身
　爲輕也不輕其身則知道矣知道則知自
　然矣○吕氏曰至人取之於己則心者君
　也炁者臣也輕則心動而損其氣躁則炁
　耗而蕩其心内而修身外而役物靜重之
　體性理之分哉故曰輕則失臣躁則失君
　　　第二十七章
善行無轍迹善言無瑕謫善計不用籌策善
閉無關楗而不可開善結無繩約而不可解
　吴氏曰善謂善於其事轍謂車轍迹足迹
　也瑕疵玷謫過責計計數之多寡籌策計
　數者所用之筭以竹爲之關楗拒門木也
　横曰關堅曰楗繩約索也合而成體曰繩
　用而束物曰約行者必有轍迹在地言者
　必有瑕謫可指計數者必用籌策閉門者
　必須用關楗結繫者必須用繩約然皆常
　人所爲爾有道者觀之則豈謂之善哉蓋
　善於行者以不行爲行故無轍迹善於言
　者以不言爲言故無瑕謫善於計者以不
　計爲計故不用籌策善於閉者以不閉爲
　閉故無關楗而其閉自不可開善於結者
　以不結爲結故無繩約而其結自不可解
　舉五事以爲譬以起下文聖人善救之意
　○吕氏曰神無方道無體不行而至不疾
　而速至人觀天之道執天之行爲乎無爲
　行所不行不出户庭其德流傳如風披拂
　萬物何轍迹之可尋乎且不善言多爲言
　之所累未能忘言也明矣夫瑕者玉之病
　謫者言之咎夫豈知言之所以言哉至人
　以日新之德發而爲言垂訓於世舉合自
　然又曷有瑕疵譴謫之可玷乎故曰善行
　無轍迹善言無瑕謫道不可求於度數也
　今以籌策而知者豈自得之妙邪惟善計
　者不然守一無爲能任萬物縱横遲用不
　墮諸數使大小多少各盡其分不損其材
　何假於籌策哉故曰善計不用籌策且善
　閉者六通四闢雖天地密移鬼神靈響不
　得其門無自而入以其形全精復塞兊閉
　門諸境莫入雖無關楗終莫能開也故曰
　善閉無關楗而自不可開噫物之膠固水
　之凝結事之和合雖無繩約不可解也至
　人簡易沖虚神凝氣定恬然清靜雖天地
　不能犯也故曰善結無繩約而不可解也
　○李氏曰謹於言行則無迹無謫心之計
　其可筭心之閉其可開心之結其可解乎
　○林氏曰五者皆譬喻也其意但謂以自
　然爲道則無所容力亦無所著迹
是以聖人常善救人故無棄人常善救物故
無棄物是謂襲明
　吴氏曰聖人之救人救物以不救爲救亦
　若上文所譬以不爲其事爲善也蓋有所
　救者必有所棄假使所救者百千萬人百
　千萬物然此百千萬之外皆棄而不及救
　也聖人之善於救者不然一皆無所救也
　無所救則無所棄矣不見其爲救此而棄
　彼也故無一人是棄而不救之人無一物
　是棄而不救之物○何氏曰道在天下周
　普萬有人人皆欲化之物物皆欲成之而
　不見其迹神應故妙也關尹子荼然鬱然
　在大化中性一而已知夫性一者無人無
　我故人物皆得遂其性而無遺棄者聖人
　無爲之道也是謂襲明夫靈明之性人所
　同禀特不全明爾聖人委曲導人使還其
　靈明之天於不壞不滅之地繼之者善也
　故曰襲明○吕氏曰至人收視返聽虚室
　生白宇定光發如燈之明傳襲而不絶故
　曰襲明○董氏曰夫救人於危難特救其
　形爾而且未必能博豈足爲善哉惟彼方
　執著有爲迷其性於暗蔽之中而我有兼
　容之量容之以先覺之明覺之使彼之天
　光自發如明燈之傳襲無盡而在我者既
　以與人己愈多則其明亦何限量哉
故善人不善人之師不善人善人之資
　吴氏曰善人謂善於其事之人師者人之
　所尊事而爲法者也資者如以貨財給人
　俾人藉之賴之而得有所成也因彼之不
　善而成此之善名故曰資○何氏曰夫不
　善之人師善者而受其教善者資不善者
　以行其化此道之所以生生不息者是謂
　襲明○林氏曰天下若無不善之人則誰
　知善人之爲善是不善人乃爲善人之資
　也資者言其賴之以自别也○吕氏曰師
　資者能資人而亦資於人相成之義也○
　倪氏曰善人爲不善人之師固也不善人
　乃爲善人之資者孔子曰三人行必有我
　師焉擇其善者而從之其不善者而改之
　孔子猶以不善者爲師况賢乎資之爲言
　助也因彼不善吾鑒之而知改過以從善
　是之謂資
不貴其師不愛其資雖智大迷是謂要妙
　吕氏曰人雖因其師而指南及其頓悟至
　理物我兩忘不貴不愛如列子師老啇友
　伯高既而曰不知夫子之爲我師若人之
　爲我友内外盡矣故曰不貴其師不愛其
　資故能見性之性開天之天深造乎道使
　有智者亦皆迷其津雖有巧計無所施之
　雖有至言無所喻之可謂眞要妙矣故曰
　雖智大迷是謂要妙○李氏曰師資兩忘
　黜聰屏智終曰如愚
　　　第二十人章
知其雄守其雌爲天下谿爲天下谿常德不
離復歸於嬰兒
　吕氏曰雄者剛而動雌者柔而靜聖人知
　己之尊榮若縱乎剛勝則患生未若守其
　柔弱卑退善下而天下之德皆歸之如水
　之就下焉爲天下谿沛若細流决之四方
　何所不納復能守其常德温粹不雜類嬰
　兒之未孩是謂全德於己亦然雄者陰中
　之陽也在人爲精雌者陽中之陰也在人
　爲神知雄者保其精守雌者存其神神之
　靈而萬物至心之無而和氣歸若水之注
　于溪任物污濁比於赤子○吴氏曰雄謂
　剛强雌謂柔弱嬰兒謂無所知識○林氏
　曰知字能有爲而不爲之意知雄守雌不
　求勝也常德即常道也不離無間斷也嬰
　兒無知焉○李氏曰知雄守雌不自大也
　○何氏曰夭門開闔能爲雌乎吾寧靜爲
　下弱勝强也○倪氏曰先之以知其雄而
　後言守其雌者於雄之剛强非不知也乃
　能守雌之柔弱故可貴也若本不知雄唯
　守雌而已則凡世之愚弱者亦可謂知道
　可乎故必先知之而能不用此所以爲有
　道也嬰兒者譬道之始也
知其白守其黑爲天下式爲天下式常德不
忒復歸於無極
　吕氏曰白以喻道之著也黑者喻道之復
　也聖人知我心澄潔純素無有一疵慧而
　不用乃能收其淵奥實智若愚持以自晦
　光而不耀行之於己施之於人可爲天下
　模式既楷模法則於世矣正而不妄公而
　不私動而有常絶無差忒之愆其於人之
　身也白者金之鄉黑者水之府知金之與
　水相生相成爲命之基當鍊金液守元精
　斡旋運動成眞金之體可爲舉世修眞之
　依式也且眞常之德獨覺無爲一了百當
　毫毛匪差神契無冥豈有窮極哉○河上
　公曰白喻昭昭黑以喻默默人雖自知昭
　昭明白當復守以默默如暗昩無所見如
　是則爲天下法式則德常在○林氏曰不
　忒無差失也無極無物也○何氏曰毋履
　太白可令永存吾寧以玄爲德明若昩也
　○吴氏曰白謂光眀黑謂暗昩無極無所
　窮盡也○李氏曰知白守黑者不自見也
知其榮守其辱爲天下谷爲天下谷常德乃
足復歸於朴
　吕氏曰榮辱之來人莫得而先知倘來適
　去初無交涉聖人知其位之崇高榮觀燕
　處守其卑辱納污藏垢如谷之虚谷既虚
　矣靡所不容無彼此之間内德充足一性
　純常復歸于朴○李氏曰知榮守辱不自
　貴也守雌守黑不見自己之明也○何氏
　曰大白若辱盛德若不足吾寧受垢受不
　祥損而益也曰嬰兒曰無極曰朴皆混然
　返始之道也○林氏曰乃足備至之也朴
　太朴也天地之始也○吴氏曰榮謂尊貴
　辱謂卑賤朴謂木質未斲爲器此章之意
　欲常德而返本復始以歸於太初之道常
　德者沖虚不盈之德也故寧黑無白寧雌
　無雄寧辱無榮知其守其者雖知彼之可
　尚然寧守而自處於下既全此沖虚之德
　乃可復歸於太初之道莊子所謂德至同
　於初也曰無極曰嬰兒曰樸皆以喻太初
　之道也
樸散則爲器聖人用之則爲官長故大制不
割
　林氏曰大朴既散而後有器即形而上者
　謂之道形而下者謂之器聖人以形而上
　者用形而下者則天地之間各有其職聖
　人兼三才以御萬物雖職覆職載亦聽命
　於我是爲天地之間官萬物者之長也莊
　子官天地之職亦造化之一官守耳割離
　也以道制物謂之大制制則道器不相離
　矣此即無爲而爲自然而然之意○何氏
　曰朴者大道無爲之始器者事物有爲之
　名聖人不能使朴之不器而善用之以官
　天地長民物雖大制御方而不割生而不
　傷大道之力也○吴氏曰有所裁制者必
　須以刀割裂其全而大制則以不制爲制
　故不割裂也大散者不散大用者不用亦
　如大制之不割
　　　第二十九章
將欲取天下而爲之者吾見其不得已天下
神器不可爲也爲者敗之執者失之
　何氏曰經中言天下之戒者三欲革千萬
　世亂臣賊子之心所謂昩於權利越次妄
　據外不量力内不知命自取喪滅者示其
　禍戒也故曰以無事取天下不可萌一毫
　有爲之心天下大物曰神器非人力可覬
　覦也如文王三分天下有其二何嘗有爲
　之之心堯之黄屋非心舜禹有天下而不
　與何嘗有執之之心聖人無爲故無敗無
　執故無失事事物物莫不皆然一以無心
　處之况天下之大神明之祚其可以智力
　求哉○吕氏曰聖人之有天下非取之也
　其治天下非爲之也夫何故以其未嘗有
　心於爲也所以能合天道之常理輔萬物
　之自然萬物歸之不得已而受之苟有心
　取而爲之無乃用智尚力咈逆天理而失
　其自然之道乎神器者大寳之位天地神
　明之所主宰制萬有役使群動果不可爲
　也若一己之私從事天下爲物所拘認而
　有之動而不知其止涉乎憂患之域非惟
　喪其至理亦將失其眞矣奚暇治天下哉
　人之一心天下衆妙皆歸焉所貴乎自然
　而已既爲之則不能無爲以人滅天以敬
　滅命道愈不可得也原其形體法天象地
　妙契陰陽乃神聖之器也黄帝南望而玄
　珠遺七竅鑿而混沌死是不可爲也爲之
　者欲其成故敗之執之者欲其得故失之
　倘若無爲故無敗無執故無失其於道也
　至矣哉○李氏曰無爲則無事有爲則有
　事執者失爲者敗有爲之戒也○林氏曰
　天下神器豈人力所可得道盛德至天下
　歸之若萌取天下之心而强爲善以求有
　得决不可得矣蓋言凡天下之事不可以
　有心求爲者必敗執者必失是皆有心之
　累也
凡物或行或隨或呴或吹或强或羸或載
或隳是以聖人去甚去奢去泰
　何氏曰物損於彼者盈於此成於此者虧
　於彼損盈成虧往來相接列子所謂螳蜋
　捕蟬不知黄雀在後亦是此意故物或行
　而前已有隨其後者或呴而暖已有吹之
　寒者或强而勝已有羸而弱之者或載而
　成已有隳而壞之者如相守然故曰影之
　守人也物之守物也况天下大於物而可
　以有心有爲有執哉甚者過當道以弱爲
　表以虚爲實不爲已甚故去甚奢者浮摩
　也道以本爲精以物爲粗奢則不遜故去
　奢泰者驕肆也道以深爲根以約爲紀而
　不以天下爲泰故去泰此三者皆有作爲
　之侈心去此三者聖人之心虚矣不以天
　下動其心矣○李氏曰强羸載隳互相倚
　伏如影隨形纔有成便有敗是以聖人去
　貪甚去奢侈去驕泰深戒後世○蘇氏曰
　或行於前或隨於後或呴而暖或吹而寒
　或强而益或羸而損或載而成或隳而毁
　皆物之自然勢之不可免者也○吴氏曰
　此承上文執者失之一句而言守天下之
　道有天下者豈能保天下之長爲我有而
　不亡也哉蓋得失存亡之相襌如行隨呴
　吹强羸載隳八者相反而相因聖人知其
　勢之必至於此也而處之有其道焉几過
　盛則必衰惟不使過盛則可以不衰也甚
　奢泰三者盛之極也能不過盛則可以保
　天下矣



道德眞經集義卷之四

















道德眞經集義卷之五覆八
　　　　盱江危大有集
　　　第三十章
以道佐人主者不以兵强天下其事好還
　吕氏曰有道之士輔佐其君莫不務以德
　爲本三軍五兵德之末也君使臣以禮臣
　事君以忠無爲而民自化庶俗熙熙知帝
　力之何有以從事於甲兵豈道也哉兵者
　凶象戰者危事非君子之器不得已而用
　之有勝則有敗有利則有害豈可以强侵
　弱暴凌善獸窮則摶物極則反此必然也
　○倪氏曰不曰人主而曰以道佐人主者
　蓋言人主雖有用兵之意苟大臣不從更
　之未必用也○林氏曰佐人主而以强兵
　爲心則非知道矣兵凶器也我以害人則
　人將以害我故曰其事好還○王氏曰以
　道佐人主尚不以兵强天下况人主躬於
　道者乎
師之所處荆棘生焉大軍之後必有凶年
　吕氏曰師旅所過之地古今爭戰之場鮮
　有所濟田荒室露荆棘森然可不畏乎大
　軍一過上違天時下奪民力和氣不應於
　上殺氣横流於下民之與物悉被戕賊六
　氣不均雨暘失時疵癘灾害兵興荒歉必
　至凶年理之常也○蘇氏曰兵興所在民
　事廢田不修用兵之後殺氣騰年穀傷○
　政和注下奪民力故荆棘生上違天時故
　有凶年○林氏曰用師之地農不得耕荆
　棘生焉用兵之後傷天地之和氣則必有
　凶年之菑
故善者果而已不敢以取强果而勿矜果而
勿伐果而勿驕果而不得已果而勿强
　吕氏曰强兵戰勝禁暴禦亂之術亦不可
　廢猶水火焉善用之則爲福不善用之則
　爲禍善用兵者果决而已不敢以取强也
　德所不能化政所不能及不得已而後起
　迫而後動動罔不利非恃强而有取也此
　善勝之道也明矣果而不矜其能自矜則
　不長果而勿伐其善自伐則無功果而勿
　驕其勢自驕則不足侵伐之事救而可也
　非用果以爲强也○何氏曰善不在用兵
　而善用其所謂果者蓋見善明用心剛之
　謂果凡果者决於爲善而不果决以爲兵
　也傳所謂心競力爭之辨故曰果而不敢
　以取强又曰果而勿强也夫勿矜能勿伐
　功勿驕氣不得已而後應者皆善心之所
　發則果斷以行之是不以心競也惟至强
　兵一事則果斷以去之是不以力爭也○
　董氏曰兵固有道者不取然天生五材亦
　不可去譬水火焉在乎善用惟以止暴濟
　難則果决於理而已凡理義之在我則所
　守者不屈矣春秋傳曰殺敵爲果言殺敵
　者令不相侵而已何敢取强於天下哉果
　以理勝强以力勝惟果則隱然有必克之
　勢初非恃力好戰故臨事而懼好謀而成
　不得已而後應之勿强而已
物壯則老是謂不道不道早已
　林氏曰强者不能終强矜者不能終矜譬
　猶萬物之既壯則老必至矣不知此理而
　欲以取强於天下皆不道者也既知此爲
　不道則當急去之故曰早已已者已而勿
　爲也○蘇氏曰壯之必老物無不然惟有
　道者成而若缺盈而若沖未嘗壯未嘗老
　未嘗死以兵强天下壯亦甚矣而能無老
　乎○何氏曰聖人何以自視退怯不忍求
　勝於天下哉則有見夫日中則昃月盈則
　虧物壯則老將至豈道之常哉如知其非
　常道則早復於道早去其非道亡國之事
　故不一而佳兵者必亡以道相人國家可
　不以佳兵爲戒而善用其果哉○董氏曰
　物壯極則老兵强極則敗故兵之恃强則
　不可全其善勝物之用壯適所以速其衰
　老皆非合道宜早知止
　　　第三十一章
夫佳兵者不祥之器物或惡之故有道者不
處也
　林氏曰佳兵喜用兵也以用兵爲佳此不
　祥之人也以不祥之人行不祥之事故曰
　不祥之器此天下之所惡故有道者不爲
　也○李氏曰不以兵强天下故次之以兵
　者不祥之器聖人於此深戒萬世之下有
　國之君以無爲清淨治化自然家國安寧
　雖有甲兵無所陳之永無爭奪之患也○
　吕氏曰兵非太平致治之具伐暴可也既
　不得已而用之豈免多陰謀乎夫好戈甲
　以爲服玩者是尚不善之用也所謂佳其
　凶器以幸夭下非特人惡物亦憚之○續
　資治通鑑宋太宗謂近臣曰朕讀老子至
　佳兵者不祥之器聖人不得已而用之未
　嘗不三復以爲規戒
君子居則貴左用兵則貴右兵者不祥之器
非君子之器不得已而用之恬澹爲上勝而
不美而美之者是樂殺人夫樂殺人者不可
得志於天下
　林氏曰君子居每以左爲貴而兵則尚右
　便是古人亦以兵爲不祥之事非君子之
　所樂用必不得已而後爲之不幸而用兵
　必以恬淡爲上恬淡無味也即是不得已
　之意也雖勝亦不爲喜不美者言用兵不
　是好事也若以用兵爲喜則是以殺人爲
　樂豈能得志於天下孟子曰不嗜殺人者
　能一之亦是此意○吕氏曰夭地之道左
　陽而右陰陽主德主生主柔弱平居則貴
　之陰主刑主殺主剛强用兵則尚之○吴
　氏曰恬者不歡愉淡者不濃厚爲上不喜
　好用兵乃爲上也勝而不美謂兵雖得勝
　亦不肯以爲美事若以戰勝爲美事則是
　以殺人爲樂也不可得志於天下要終而
　言之以示戒也
吉事尚左凶事尚右偏將軍處左上將軍處
右言以喪禮處之殺人衆多以悲哀泣之戰
勝以喪禮處之
　林氏曰偏將軍之職位本在上將軍之下
　今上將軍居右而偏將軍居左是古人以
　兵爲凶事故以喪禮處之左陽右陰也喪
　禮則尚陰幸而戰勝亦當以居喪之禮泣
　死者而悲哀之可也此章之意蓋言人之
　處世有心求勝者皆爲凶而不爲吉也○
　何氏曰戰勝如不勝以喪禮處之慈之至
　也秦師敗於崤而歸秦伯素服郊次向師
　而哭此戰敗則宜之未有戰勝反爲之哀
　者自非深體天地好生而兼愛民物者疇
　能動心及此慈故能勇哀故能勝有道存
　焉若乃以兵爲佳以殺爲樂以勝爲美是
　不知道是不知天
　　　第三十二章
道常無名樸雖小天下不敢臣侯王若能守
萬物將自賔
　吕氏曰夫道之難言包羅萬有貫穿毫芒
　豈得而名喻之以朴且樸者眞精純素一
　而不雜洋洋乎大哉無乎不在小者非小
　大之謂以其無方無體無爲無形微妙之
　極也摶摸擬議莫得髣髴故名之以小夫
　世之材器既有名則爲無名所役矣惟道
　之樸也萬物之所係天地不能犯聖智不
　能干而天下豈能臣之乎爲侯爲王能守
　其樸則天下罔不治矣喻之於己侯王者
　本來赤子無相天君謂之元神守而勿失
　與神爲一一之泰定萬氣朝之故曰道常
　無名樸雖小天下不敢臣侯王若能守萬
　物將自賔○何氏曰道常二字句絶如天
　常眞常等字即常道也大道無形無名强
　名曰道無名乃道之常也樸也凡可名可
　道者非眞常也器也故曰天地與人物本
　皆道之原俱出於太素虚無之始端樸太
　素也無名之始也未判爲萬有之衆體惟
　包於大混之一樸微乎芒乎難知難見故
　曰小也聖人决本常根見素抱樸㫖約而
　易操事少而功多中心無爲以守至正道
　虚而實無而有以之居重御輕可以君天
　下而天下何敢臣之以之處靜制動可以
　爲萬物主而萬物將自賔之○李氏曰道
　常無名者虚無自然也樸雖小至微也天
　下不敢臣至尊也萬物將自賔無不服也
　○林氏曰道常無名即可名非常名無名
　之樸道也雖若至小而天下莫不尊之孰
　敢卑之故曰不敢臣爲王侯者若能守此
　道則萬物自賔服之矣
天地相合以降甘露人莫之令而自均
　吕氏曰天地交而萬物生人道交而功勛
　成况聖人作而萬物睹和氣默應上際于
　天下蟠於地甘露降嘉禾生品彙根荄咸
　被其澤道參天地德合神明民不待命令
　而自然胥悦此皆皇國符瑞之兆非使然
　而然扣之己焉坎離交而二炁合上及太
　清下及太寧化爲甘露潤澤一切初莫知
　令升降均平出入玄牝會于黄庭洞達斯
　㫖立反嬰兒○何氏曰聖人與天地合德
　則時雨降醴泉出甘露可致也與億兆同
　心則教化美風俗移天下不待令而自均
　也甘露者王者之瑞應也靈液如脂美味
　如飴松竹可受之以聖人之樸靜漠恬澹
　故自然之應如此○李氏曰天地相合者
　惟德是輔也以降甘露者和氣所致也自
　均者自然和平也
始制有名名亦既有夫亦將知止知止所以
不殆
　吕氏曰時逐歲行物因事顯散樸爲器因
　器制名名分既立尊卑是陳不可越于上
　下若不知止徇名忘樸棄本逐末則失其
　根本矣其知止者既明且哲自足於内無
　求於外豈有危殆乎○林氏曰道之始本
　無名萬物既作而後有道之名制作也是
　樸散而爲器也此名既有則一生二二生
　三何所窮已知道之士當於此而知止知
　止則不危殆矣○何氏曰自無名而有名
　自有始而爲母每於樸散爲器之中自有
　大制不割之妙沿流溯源傍本探末復始
　相中泯於無形不使失道遠而忘返則於
　止知止何殆何辱故曰有名則復於道功
　名長乆終身無咎此也故曰不可得而名
　道之初可得而名道之餘知初者合元始
　之道也知餘者契陰陽之樞混之而爲一
　可與天地符○吴氏曰始者道也制制作
　也猶言爲也有名者德也道無名自道而
　爲德則有名也道之無名而爲德則名亦
　既有矣故人之用此德者當知止於德不
　可再降而下也此章之意若曰自無而適
　有當知至於德而止不可再適也德之有
　名以下於道復下於德可乎知止於德則
　猶未遠於道也
譬道之在天下猶川谷之於江海
　吕氏曰道者萬物之所宗川谷者水之所
　分江海者水之所鍾而道之在夭下上則
　鬰乎清都紫微下則溷乎瓦甓稊稗順之
　則昌逆之則亡譬于海焉善之則浸潤萬
　物逆之則滂湃爲沴殊不知道愈下而愈
　高海愈傾而愈有聖人德兼夭地澤被邇
　遐則民罔不歸之○吴氏曰上文言自無
　而有此又言自有而無當復於道也蓋道
　之在夭下猶江海德者猶溪谷之會歸于
　江海○何氏曰道之在天下如江海之納
　百谷江海非欲於水而水自歸之人能返
　樸無爲非欲於道道自歸之自然而非强
　然也聖人冥心無爲之始而脱累有名之
　後其道歷萬世而不變則謂之眞常者宜
　哉○林氏曰川谷之水必歸之江海而後
　止天下萬物必歸之道而後止故曰道之
　在夭下猶川谷之於江海
　　　第三十三章
知人者智自知者明勝人者有力自勝者强
　吕氏曰知人則求備於物制命於外未若
　自知無所知自明無所明可謂眞自知眞
　自明務於外者以力勝人務於内者以道
　自勝若夫建國立號攬權作威以號令天
　下臣服諸侯此非以力而勝於人乎自勝
　者尊道德行仁義克己復禮謙而自下而
　人歸之故夭下莫能勝非强而何○何氏
　曰人之常情明於知人暗於知己强於勝
　人怯於勝己故知人不過是非利害之間
　而一念知非靈光常現自明之大也勝人
　不過剛柔勇怯之際而一念勝邪天下大
　勇自强之大也比之務外不務内者遠矣
　○吴氏曰智能知人循外之智爾能自知
　則内能盡性也故謂之明有力能勝人恃
　外之力爾能自勝則内能克己故謂之强
知足者富强行有志不失其所者乆死而不
亡者壽
　吕氏曰成人之業繼人之後施之萬民不
　失其所不忘其本著於乆遠使後世不能
　企及其於身也守眞抱一不爲物遷未嘗
　須臾離也然後入乎眞常之域亘古不變
　與道同體故曰不失其所者乆聖人之道
　傳諸萬世布在方策後世尊之師之其人
　雖亡其政若存有道之士以生爲寄以死
　爲歸其生也識趣圓明與道合眞其死也
　脱胎神化如蟬蜕焉身雖死而眞身不亡
　壽與二儀齊其綿邈故曰死而不亡者壽
　○何氏曰自知而明可矣必也爲知足之
　知則富不在夭下其足爲道足爲神足也
　是謂知之至自强而勝可矣必也爲强行
　之强則志可挫萬物其行者爲勤行爲獨
　行也是謂强之至此二句知足强行粘上
　句一知字一强字義可見矣乆在不失其
　所夫所者歸宿之地易曰艮其止止其所
　謂止之能止者由止得其所也萬物庶事
　各有其所得其所則安故乆失其所則悖
　焉能乆壽在死不在亡死者一終之義列
　子無所由而常生者道也由生而生故雖
　終而不亡常也莊子千歲厭世去而上仙
　乘彼白雲至于帝鄉是也如傳云立德功
　言三不朽亦其不亡者○李氏曰知足者
　貧亦樂强行者終始不怠固守者無危殆
　内明者出生死死而不亡者眞一長存也
　○吴氏曰老子之道以昩爲明以弱爲强
　而此章言明言强何也曰老子内非不明
　外若昩爾内非不强外示弱爾其昩其弱
　治外之藥其明其强治内之方並行而不
　相悖也○董氏曰所猶艮卦止其所之所
　惟知道而能行則自得其所而居安矣故
　雖物變無窮而心未嘗失乃無入而不自
　得所以乆也惟能自知自强而不失其所
　乃壽之實也此即不隨生死所變者卓然
　而獨存是烏可以數量論哉
　　　第三十四章
大道汎兮其可左右
　吕氏曰至高無上至深無下莫測其涯涘
　莫尋其根源其唯道乎包藏宇宙而無表
　裏充塞太虚動靜不失往來無窮汎然無
　所繫礙遊於萬物左之右之而無不可其
　用大矣至於一身大道元氣彌漫百骸在
　節滿節在關滿關汎然無乎不在○柴氏
　曰道者萬物之奥無往不在經中句法多
　是兮字聯其字如荒兮其未央哉怕兮其
　未兆之句又十五章皆是兮字聯其字蓋
　老子文法如此○林氏曰汎兮其可左右
　無所繫著也○何氏曰大哉聖人之道發
　育萬物峻極于天此言汎者淵淵乎其若
　海巍巍乎其終復始也左之左之宜於左
　右之右之宜於右經曰執大象天下往言
　無往而不可也
萬物恃之以生而不辭功成不名有
　吕氏曰生化之力本於自然而已而道何
　嘗施其巧矜其能乎天地至大猶恃賴焉
　其於萬物往者資之求者與之六合雖大
　未離其内秋毫雖小待之成形豈辭勞哉
　卓然獨立生之而不違成之而不有弗居
　其功是法道之體也○何氏曰物物倚之
　孕育在在隨之呈露而聖人處之裕如也
　○林氏曰物物皆道之所生何嘗辭之既
　生矣何嘗居之以爲功
衣被萬物而不爲主常無欲可名於小萬物
歸焉而不爲主可名於大
　吕氏曰夫道復於至幽顯於至變生之畜
　之若無端紀覆之育之各遂其性若赤子
　之晝賴其乳食宵藉其襁褓廣其愛育之
　德爲而不恃長而不宰任其自然而常無
　所欲内觀其妙而無物不入群動莫窺其
　歸往之迹可名於小矣故曰萬物歸而不
　爲主常無欲可名於小道隱無名無名也
　者廣乎其無不容淵乎其不可測未始有
　物惟其無物則萬物歸之而無不同同之
　而不爲主可以大名之矣○何氏曰衣被
　者覆露之義莊子聖人遭之而不違過之
　而不守調而應之德也偶而應之道也則
　不辭不有不主之意可見矣常無欲者靜
　也聖人一於無爲無欲者則心本無心斂
　之不盈一握樸雖似小而萬物歸焉不爲
　主則物各付物散之則彌六合何其大也
　固曰天地固有恒矣日月固有明矣禽獸
　固有群矣林木固有立矣放德而行循道
　而趍已至矣由是而觀神人無功聖人無
　名何心於主宰哉故曰功蓋天下而似不
　自己化貸萬物而民弗恃有莫舉名使物
　自喜立乎不測而游於無有此也○李氏
　曰衣被萬物而不爲主忘其所自也萬物
　歸之而不爲主任運自然也
　是以聖人終不爲大故能成其大
　林氏曰惟其能小所以能大聖人之所以
　不爲大者故能成其功也此即守其雌爲
　天下谿之意○何氏曰聖人終不爲大而
　大以之成始雖不明有而終不可掩其名
　之大其以是道歟○吴氏曰此章首言天
　地之道結句乃言聖人蓋聖人與天地一
　也歲功成而萬物歸焉道之至大也而天
　地不居其功而萬物不知所主是天地之
　道雖大而不自以爲大聖人亦若此矣是
　以能成其大也○吕氏曰域中有四大而
　帝王居其一焉聖人執謙以爲柄處損以
　自居下於人而人高之卑於人而人尊之
　忘其穹窿之勢去其矜伐之容則可以成
　其道之大全矣
　　　第三十五章
執大象天下往往而不害安平泰
　何氏曰大道無象故無象之象其爲象也
　大矣夫道也大包天地細入毫芒不可得
　而名狀故曰大象言執云者謂持此以往
　人能體無名無形之道循自然常然之化
　則理身理國貫古貫今何往而不通雖天
　下吾往矣不惟往而不害且安其性命之
　情平中之福泰然無復事極其所往天人
　和同之際也莊子苟得其道無自而不可
　○林氏曰大象者無象之象也天下往者
　執道而往行之天下也以道而行則天下
　孰得而害之天下無所害則安矣平矣泰
　矣政和注安則無危平則無陂泰則通治
樂與餌過客止道之出口淡乎其無味視之
不足見聽之不足聞用之不可既
　何氏曰五音六律足於耳八珍九鼎足於
　口此舉其聲味之切於人者言之僅可爲
　過客口耳一時之娱而非所以怡神養壽
　之源也席罷客散於我何有凡物欲之足
　以攖人心者皆此類也大道則不然靜以
　修身聲色有所不樂儉以養生滋味有所
　不嗜遊心於淡合炁於漠養其無象象固
　長存守其無體體固全眞味無味而甘視
　無視而明聞無聞而聰用無用而大用之
　不可既夫既者盡也非用之無盡乃道之
　本不可盡也○李氏曰樂與餌聲味俱美
　喪其無象安能乆乎道之出口無味無象
　無聲無色以其無體故應用無盡○林氏
　曰樂鐘鼔之樂也餌飲食也張樂設饌以
　待嘉客樂終食盡客過則止矣過者去也
　道之可味雖若至淡視之雖不可見聽之
　雖不可聞言其不足悦耳目也而用之於
　今古而不盡此即物有盡而道無窮之意
　道之出口言道形於言也猶曰道之爲言
　也
　　　第三十六章
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　李氏曰執大象則能見事之機微纔見固
　張便知將歙未萌先兆未舉先知非天下
　之微明其孰能及此○林氏曰此八句皆
　是譬喻只是得便宜處失便宜之意歙斂
　也弛也張者必弛强者必弱興者必廢得
　必有失與得也奪失也人惟不知自以爲
　喜而不知此理雖晦而實明故曰微明微
　猶晦也言雖微而甚易見也○何氏曰天
　不可信理無常是誰能一之日之將瞑也
　大明天之奪鑑者益疾氣有歙張勢有强
　弱數有廢興物有與奪是事之不可常者
　此理之自然非有欲不欲也經曰飄風不
　終朝驟雨不終日天地尚不能乆而况人
　乎是故以氣言陽極陰生非欲歙而先張
　乎以勢言物壯則老非欲弱而先强乎以
　數言盛者必衰非欲廢而先興乎以物言
　所貴能賤非欲奪而先與乎將欲如此必
　先如彼借人事以明天理不過盈虚消息
　之自然耳天何容心哉聖人何容心哉後
　世不知此道遂認爲權謀操縱之用此乃
　有機事必有機心去聖遠矣此章大義豈
　可以有心有爲觀之哉莊子目將眇者先
　觀秋毫耳將聵者先聞蚋飛體將僵者先
　亟奔佚心將迷者先識是非故物不至者
　則不及注者以爲窮上及下自然之數聖
　人居中履和終身全具是道也微乎深哉
　難乎其明哉○劉氏曰張則必歙强則必
　弱興則必廢與則必奪物理之自然也是
　謂微明微明謂精微明著昭然可考或以
　權術解其義天之道利而不害若是乎○
　董氏曰消息盈虚相因之理其機雖甚微
　隱而理明著惟清靜柔弱自處者不入其
　機
柔之勝剛弱之勝强魚不可脱於淵國之利
器不可以示人
　李氏曰學道之士存其無象守其至柔與
　物無競則自然知幾苟用剛暴尚權謀智
　術求之勝物非道也哉比如魚乃水中物
　求異群魚欲脱於淵可乎既不可則人亦
　不可尚權尚權者反常也如魚離淵必死
　國之利器不可以示人即孔子所謂可與
　立不可與權同一義聖人用權反常合道
　尚不可輕爲而况常人乎可不戒哉○何
　氏曰天下莫柔弱於道道之所以柔弱者
　包裹天地貫穿萬物此言柔弱之勝剛强
　也故曰人在道中道在人中魚在水中水
　在魚中道去人死水乾魚終此言魚以潜
　淵人以道養輕脱則必敗矣利器者開闔
　變通之權如庖丁解牛神行肯綮善刀而
　藏十九年刃若新發於硎夫豈可以示人
　老氏曰權者聖人所以獨見莊子曾舉此
　章魚不脱於淵二句而繼之曰聖人者
　天下之利器也非所以明天下也神而用
　之所以救世變於無窮其不以示人夫豈
　愚其民慮患之意深矣○吕氏曰魚在水
　藏於深淵以自存則孰能苦之倘失於淵
　則人得而取之盪而失水則蟻得而困之
　利器權也民或得而窺之是猶持太阿而
　授以柄輕用其國國必危矣内取諸身則
　魚在水中水在魚中人在氣中氣在人中
　魚去水則死人失氣則亡魚能韜鱗掩藻
　吐納其水則本不死人能退栖福地吐納
　其氣則本不亡國之利器道之天機也若
　以輕泄於人則天譴立至大洞天憲經曰
　非人傳之謂之泄天寳至哉天機豈妄宣
　泄南華經云夫有干越之劍匣而藏之不
　敢用也保之至也意蓋以此○河上公曰
　利器權道也治國權者不可以示執事之
　臣也治身道者不可以示非其人○林氏
　曰淵喻道魚喻人也人之不能外於道猶
　魚之不可脱於淵也
　　　第三十七章
道常無爲而無不爲侯王若能守萬物將自
化
　何氏曰莊子萬物雖殊理道不私故無名
　無名故無爲無爲而無不爲前章無名之
　上冠以道常二字此章亦然經曰常無欲
　以觀其妙常有欲以觀其徼惟常無故無
　爲常有固無不爲其道一也此無爲而無
　不爲所以爲道之大常也道常句絶是總
　標也無爲無不爲乃並言之荘子虚則實
　實則倫靜則動動則得此所謂無爲者虚
　靜自然之常道也聖人曷常沉空滯寂而
　一無所爲哉尸居而龍見淵默而雷聲神
　動而天隨從容無爲而萬物炊累焉其何
　故也無爲而無不爲天地也聖人以天地
　爲本故得性者此眞常也應物者亦此眞
　常也動靜無端體用一源蓋無爲者道之
　常也而無不爲者亦道之常也道無在而
　無不在侯王能守此道則道行於萬物不
　期化而自化也○林氏曰此章與道常無
　名章句皆同無爲而無不爲自然而然也
　侯王若能守此無爲之道則不求化萬物
　而萬物自化矣○吕氏曰身之所擬應接
　無心凝神太定斯無爲也侯王者泥丸帝
　一守而勿失津化爲液液化爲髓髓化爲
　精精化爲元珠元珠化爲金丹此非萬化
　之化而何
化而欲作吾將鎮之以無名之樸無名之樸
亦將不欲不欲以靜天下將自正
　何氏曰化雖上作下應而欲作將作之機
　聖人尤謹之神而化之使民宜之不先時
　而躁不後時而縮其機如此聖人亦不認
　爲己功吾將由無爲之化還無名之樸鎮
　之云者雕琢復樸塊然獨以其形立之意
　雖感而遂通之中有寂然不動者在夫所
　謂無名之樸道之始也不可得而名也聖
　人亦將不欲而况樸散之器非常之名乎
　言道尚無心而况非道乎如是則聖人之
　心靜矣一心定而萬物服天下其不正乎
　○吴氏曰欲謂有心爲之作猶起也言未
　能純乎無爲之道者方將待物之化而遽
　有心於欲其化欲之之心一起則非無爲
　之道矣鎮謂壓定使之不起也無名之樸
　謂無爲之道也欲作之時必將以此無名
　之樸鎮其有心之欲謂以道而自治也既
　以此無名之樸鎮其欲則其欲亦將不欲
　矣靜者作之反其始也欲作既以道鎮之
　則欲者不欲而作者靜矣故雖無心正天
　下而天下將自正○吕氏曰其於己也一
　念纔動則謂之情情動則萬化作矣念既
　已漏急須反照滅其動心還其純素鎮之
　以樸庶可一其性故曰化而欲作吾將鎮
　之以無名之樸且夫道本無形假樸以爲
　言聖人又恐滯迹之流執其樸而爲用憂
　其弊之不救以謂使天下之群實心莫若
　虚應天下之群動心莫若靜惟窒慾以空
　其性絶學以虚其心以之修身無自而不
　得以之治性無往而不可如此則天下泰
　然將正而定矣○李氏曰天地無爲萬物
　發生聖人無爲萬民安泰以修煉言之都
　無作爲於安靜之時存其無象毫髮之動
　便要先覺既覺便以無名樸鎮之樸本無
　形又曰無名謂空也





道德眞經集義卷之五
道德眞經集義卷之六覆九
　　　　盱江危大有集
　　　第三十八章
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而扔之
　何氏曰莊子古之人在混茫之中與一世
　而澹漠焉人雖有智無所用之此之謂至
　一莫知爲而常自然逮德下衰及唐虞始
　爲天下興治之流𣻏淳散樸離道以善險
　德以行然後去性而從心心興心識知而
　不足以定天下然後附之以文益之以博
　文滅質博溺心然後民始惑亂無以反其
　性情而復其初此章大㫖盡在是矣夫上
　德不德則混茫澹漠也不失德而無德則
　爲者敗執者失矣上德無爲而無以爲則
　至一自然也下德爲之而有以爲則所謂
　始爲天下矣上仁爲之而無以爲至仁無
　親去德猶未遠上義爲之而有以爲以義
　制事則下仁已一等以仁義視道德則所
　謂離道以善險德以行也曰不德曰無以
　爲皆無心無所爲而爲之謂天曰不失德
　曰有以爲皆有心有所爲而爲之謂人上
　禮爲之而莫之應又下義一等附之以文
　禮也於忠信爲薄益之以博智也於道爲
　華其去性初轉遠矣上禮者盛禮也施厚
　報宜厚報不敵施爭由是起攘臂引去貌
　敗禮之人也扔引也字從亻者非○林氏
　曰爲之而莫之應者强民而民不從之也
　抉引也民不從而强以手引强掣拽之也
　只是形容强民之意故曰攘臂而抉之○
　李氏曰上章云常無爲故次之以上德不
　德上德無爲故合道下德有爲不合道仁
　義猶近德可爲進道之階禮者純是作爲
　以禮齊物轉不齊蓋有爲終有失也執之
　不失亦可漸入佳境自仁而反德自德而
　反道直造無爲也○淮海秦氏曰道德者
　仁義禮之大全而仁義禮者道德之一偏
　以道爲本以仁義爲用
故失道而後德失德而後仁失仁而後義失
義而後禮夫禮者忠信之薄而亂之首也前
識者道之華而愚之始也
　何氏曰首亂始愚極言禮智流弊所至耳
　莊子歷歷舉此失道而後德以下五句而
　曰今也以爲物也欲復歸根不亦難乎其
　易也其惟大人乎雖則云然抑且曰匿而
　不可不爲者事也遠而不可不居者義也
　親而不可不廣者仁也節而不可不積者
　禮也中而不可不高者德也一而不可不
　易者道也雖此數者有上下先後之序而
　以聖人並用之則何莫非道也昔有通玄
　者云道也者妙萬物而爲言總兩儀而稱
　德得之上者爲道得之中者爲仁義得之
　凉者爲禮智凉而失之者非人也此言最
　簡而明也○吕氏曰夫道者德之體德者
　道之用仁義由出於中爲可尚也至於禮
　則去性益遠華盛而實虧從事乎繁文末
　節而不求其本忠信日以衰薄雖施於日
　用之間外則燦然而其中則無有也順之
　則治違之則亂間不容髮豈非亂之首乎
　故曰三皇之有道也不知其道化爲五帝
　之德五帝之有德不知其德化爲三王之
　仁義三王之有仁義不知其仁義化爲秦
　漢之戰爭此之謂也且世人以智爲鑿從
　事浮華雖自以爲見而不知至愚自此而
　始也故曰前識者道之華而愚之始也○
　吴氏曰忠信者德之厚也漸變而薄一降
　而爲仁再降而爲義三降而爲禮而忠信
　之厚德薄矣禮者欲其理而不亂也而適
　以基亂故曰亂之首前識猶言先知謂智
　也道猶木之實也未生之初生理在中胚
　胎未露既生之後則德其根也仁其幹也
　義其枝也禮其葉也智其華也根幹枝葉
　華皆自道中生出智者欲其哲而不愚而
　適以肇愚故曰愚之始也○李氏曰前識
　者智識也智識者失道之始故曰道之華
　有道者不處也
是以大丈夫處其厚不處其薄居其實不居
其華故去彼取此
　何氏曰夫處厚不處薄言其及禮於忠信
　所以息禮之爭也居實不居華言眞智於
　道也所以救智之弊也故曰見其文者弊
　其眞飭其外者傷其内去彼取此捨澆返
　樸之道也○吴氏曰結上文處厚不處薄
　謂貴德而不尚禮居實不居華謂體道而
　不用智彼謂其薄其華此謂其厚其實又
　曰此篇乃分說道德仁義禮智六字以道
　爲無名以德爲有名自德而爲仁義禮智
　每降而愈下也故此章之等以道爲一德
　爲二仁爲三義爲四禮爲五智爲六也○
　吕氏曰聖人目擊道存尚其淳厚捨其澆
　薄安其誠實摘其華綺去彼禮之華末取
　此道之大體天下治矣譬如己之攝生反
　其質素敦兮若樸處其厚也行乎無路遊
　乎無迹遠其薄也出乎無門入乎大方居
　其實也屬其精神偃其聞見去其華也去
　彼華薄取此厚實何不可之有
　　　第三十九章
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也
　何氏曰莊子太初有無無有無名一之所
　起有一而未形夫以昔之得一者冠於章
　首言一之爲道自古以固存也一者道之
　所生不曰得道而曰得一者見道之尊其
　獨無對爲物不二列子不生者疑獨此言
　獨者即一之㫖也故曰疑獨其道不可窮
　○林氏曰一者道也天之所以清明而垂
　象地之所以安靜而載物神之所以虚而
　靈谷之所以虚而盈皆此道也萬物之所
　以生亦此道也侯王之所以保正萬邦亦
　此道也其致之者言其清寧靈盈生貞皆
　因此道而得之○吕氏曰昔之得一者謂
　往古太極既判而天地谷神萬物侯王所
　以能清能寧能靈能生能盈能貞者無他
　蓋得一氣之妙用也夫一氣者無匹合於
　夭下也爲大道之子神明之母混元之先
　萬化之祖上下匪常古今不二是以聖人
　近取諸身天者首之圓象也得之則髮紺
　髭黑目碧耳聰百靈清爽矣地者黄庭眞
　土也得此則覆載萬物滋生百昌安寧不
　動神得之咀嚼六氣凝結胎仙然後變化
　通靈矣谷得之則腦滿髓實天谷虚盈中
　生紫眞萬物者六腑五臟九竅百骸是也
　得之則七液洞流五内堅固沖和滋潤故
　能乆視而長生矣侯王乃元神心君也得
　之則頓躋聖位形將自正矣此無他皆一
　炁之所致也○吴氏曰一者沖虚之德也
　上篇所謂抱一所謂爲一後章所謂道生
　一皆指此而言莊子謂之太乙又但謂之
　一此乃自然之道所爲其用則虚而不盈
　後而不先柔而不剛前章固屢言之而此
　章盡發其藴得者謂得此一以爲德以者
　謂以此故能若是也言天之清地之寧神
　之靈谷之盈萬物之生生不窮侯王之立
　乎天下之上其所以致之者皆得此一之
　故也
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以爲貞而貴高將恐蹶
　何氏曰清明者爲夭不知此一此道以之
　清無以則晝冥宵光清者將分裂矣寧靜
　者爲地不知此一此道以之寜無以則山
　崩川涸寧者將發泄矣靈應者爲神不知
　此一此道以之靈無以則其神不靈而將
　消歇矣盈滿者谷不知此一此道以之盈
　無以則谷不盈而將枯竭矣生生化化者
　萬物不知此道此一以之生無以則其生
　不植而將衰滅况侯王以一身處臣民之
　上得一且致一而後可以爲夭下貞苟非
　此一此道之有以也則位高者危德二三
　者凶蹷敗之來可不戒哉貞者正也○吕
　氏曰天者積陽之德表君之象倘無以清
　則陰陽謬矣紀綱弛絶沖一不運而開裂
　之兆見矣地者積陰之德表臣之象倘無
　以寧則剛柔卷折山川崩决沖一不守而
　發泄之形著矣神者陰陽不測無以靈則
　禍福生怪祅祥勃興沖一不居而廢歇之
　時至矣谷者虚以容物倘無以盈則流潤
　之失崩夷之憂沖一不盈則枯竭之患作
　矣萬物有形者也倘無生則堅强枯槁沖
　一散去則滅亡之期應矣王者貫三才而
　有萬物儻無以貞而貴高則百官不職四
　海不歸而蹷敗之禍隨之矣且夫人之一
　身至陽赫赫在乎上自天柱第一椎玉京
　關之上皆天也其不清則腦髓减齒落目
　昏形將壞裂矣己之地無以寧則眞土乾
　枯黄芽不生靈津發泄矣己之神無以靈
　則赤子困悴胎仙蕩散七液不流乆而逝
　竭矣己之萬物不生則關節無寳臟腑虚
　羸而終於寂滅矣己之侯王恃其高貴則
　丹元不正性眞失常心影既偏將恐蹷仆
　矣○林氏曰裂分裂也發言動而不定也
　歇消滅而不靈也竭盡也虚則能受不虚
　則盡止而不可受矣蹶顛也處貴高之位
　而無此則顛蹶之矣
故貴以賤爲本高以下爲基是以侯王自謂
孤寡不穀此其以賤爲本邪非乎
　林氏曰貴賤高下兩句亦只是譬喻無賤
　何以爲貴無下何以能高下與賤乃貴高
　之基本也侯王之稱曰孤曰寡人曰不穀
　皆是自卑之辭又以此爲虚而不自有之
　喻非乎言我如此說豈有不然者乎此兩
　字亦是文之奇處○吴氏曰此章以六句
　並言而此以下承上文貴高二字專爲侯
　王言之蓋侯王之位貴且高而沖虚之德
　不欲盈惟當自處於下賤也孤如無父之
　孤寡如無夫之寡不穀不善此皆不美之
　名非人所願有者而侯王以此自謂是以
　下賤自處也先云下爲基賤爲本而後但
　云賤爲本蓋舉一以包二省文也○李氏
　曰非乎豈不然哉○何氏曰貴本於賤高
　基於下是以侯王自謂孤寡無助不穀不
　德亦可反其本而不失其道矣易曰常以
　一德謙以制禮常德之固謙德之柄是也
　此道家所謂雌一之道守約而施博也
故致數車無車不欲碌碌如玉落落如石
　林氏曰數車無車一本作數譽無譽譽字
　誤也此兩句本譬喻若作譽字下文如玉
　如石意不相屬矣○李氏曰數車之名件
　無一名車者數我之一身無一名我者轂
　輳合一則名車四大合一則名我不欲如
　玉如石者貴賤兩忘惟抱一也○何氏曰
　如數車而裂於名數之異如玉石而偏於
　貴賤之質則非一與本之道莊子萬物一
　齊孰短孰長以道觀物何貴何賤此也故
　章末取喻以戒之○柴氏曰輪輻等物皆
　車中微賤者然非此莫成車盡其名件數
　之無一名曰車者故曰數車無車石中出
　玉不敢貴玉賤石蓋愈乆愈不忘初也
　　　第四十章
反者道之動弱者道之用
　林氏曰反者復也靜也靜者動之所由生
　即易所謂艮所以成始成終也能弱而後
　能强專於强則折矣動以靜爲用强以弱
　爲用○吴氏曰道之至靜反於道故動道
　本至無反於道故有是以虚無恍惚之根
　萬物共本之元囿於出入之機墮於動靜
　之域皆道之體用也極物之眞必守其本
　命物之化必守其宗故動而生者不與之
　俱化則知出者之必入不與之俱徂則知
　動者之必靜觀物之出必終於反觀物之
　動必終於靜而夭地之心可見矣且春夏
　則萬物芸芸競作根荄芽甲並發于外出
　而有生豈非反於動乎秋冬則萬物去華
　而就實各斂于内歸吾性宅順而不亂豈
　非弱而用乎譬之身焉欲修長生要識所
　生之本欲求不死當眀出入之機謂之反
　還謂之動靜反者返其眞元也動者發其
　天機也自一陽來復於靜定之中運轉樞
　要斡旋泝流得七返之㫖鎮補三田流通
　百脉非動則無以復命也故曰反者道之
　動夫道無形無聲非柔不能制剛非弱不
　能制强故專守雌靜若嬰兒之未孩且天
　下之柔弱莫過於水水莫過於氣氣莫過
　於道道氣神水之所柔弱者通貫金石爍
　鋭磨堅無乎不入故曰弱者道之用○李
　氏曰反者道之動神一出便收來弱者道
　之用專氣致柔也
天下萬物生於有有生於無
　林氏曰有夭地然後有萬物故曰物生於
　有然天地敦生之天地之始生於太虚是
　生於無也因動靜强弱而推言言有無之
　始也○吕氏曰天下之物有無相生迭出
　迭入未始有盡非有則不能顯無非無則
　不能生有萬物生於天地之内是因有而
　生也天地形於太虚之中是因無而有也
　有生則復於不生有形則復於無形有無
　之相生若循環然而反復之義大矣哉聖
　人深達厥理即水以觀之不觀其流必觀
　其反流即木以觀之不觀其華必觀其去
　華則物雖有萬之不同目擊而道存矣然
　天地爲萬物父母而人爲萬物之最靈己
　之有者形也己之無者神也胞胎成其形
　有生於無也百靈生於身無生於有也故
　眞有不有眞無不無達斯㫖者自契於眞
　有眞無也○何氏曰天下萬物生於有有
　生於無反求其初也有天地然後有萬物
　也天地者萬物之一初先天地生有物混
　成混淪者又天地之一初無有生有無形
　生形有生則復於不生有形則復於無形
　始自無而散諸有終自有而反諸無則道
　樸豈終散於器乎彼流蕩而忘反者宜其
　失於强盛而去道遠矣○李氏曰天下萬
　物生於有即有名萬物之母有生於無即
　無名夭地之始也
　　　第四十一章
上士聞道勤而行之中士聞道若存若亡下
士聞道大笑之不笑不足以爲道
　林氏曰勤而行之者言聞曰必信也若存
　若亡者且信且疑又以爲有又以爲無也
　最下鄙俚之人則直笑之耳惟最下之人
　以之爲笑方見吾道之高退之論文且曰
　人笑之則以爲喜况道乎○何氏曰道者
　自然行者能得聞者能言能行勤行士之
　上也中人求道不宏不篤焉有焉無繫念
　存心萬中無一至於世俗浮薄雖謙下爲
　懦弱笑虚無爲荒唐然不足發或者之笑
　亦不足見此道之大以知道者希故也
　吕氏曰上士者大資純厚達於妙理聞道
　則洞然曉悟信而不疑篤志行之惟恐不
　得故曰勤而行之中士受性中庸可上可
　下始樂而終厭初勤而後情聞道則猶豫
　多疑取捨不决欲進則不能果於力爲欲
　退則猶有所顧惜故曰若存若亡下士賦
　性污濁不達至理聞道則以爲迂闊荒唐
　不止於不信又且大笑而非之然而不爲
　下士之所笑者豈足以爲清淨之道也
故建言有之明道若昧進道若退夷道若類
上德若谷大白若辱廣德若不足建德若偷
質眞若渝大方無隅大器晚成大音希聲大
象無形
　林氏曰建言者立言也言自古立言之士
　有此數語明道以下數句是也此亦是設
　辭言此數句不出於我自古有之明道若
　昩惟昩則明前章曰自見者不明又曰不
　自見故明即此也進道若退者能退則爲
　進也夷平也夷道大道也大道則無分别
　類同也和光同塵之意上德若谷能虚而
　不自實也大白若辱不皎皎以自異也廣
　德若不足若自足則狹矣偷竊也欲爲而
　不敢爲也建立其德是有爲者爲之於不
　敢爲所以能建立也質眞若渝眞實之質
　純一而不變而自有若渝變之意此亦足
　而不自足之意大方者太虚也太虚雖有
　東西南北孰見其方隅哉大器晩成如鑄
　鼎之類豈能速成哉大音希聲天地之間
　音之大者莫大於風霆豈常有哉希者不
　多見也大象夭地也易曰法象莫大乎天
　地夭地之形誰得而盡見之○何氏曰建
　言有之古之立言之士如下文所云皆爲
　世所訕笑而大道存焉明道若昩大悟同
　未悟也進道若退大勇同無勇也夷道若
　類平等同無等也上德若谷實若虚也大
　白若辱清若濁也廣德若不足有餘不敢
　盡也建德若偷建諸天地而如朝夕偷安
　者質眞若渝質如金石而如長乆渝變者
　大方無隅無門無房大器晩成匪雕匪琢
　大音希聲非律非吕大象無形離色離名
　混沌太無非可名狀可謂費而隱矣此皆
　極大道之形容廣乎其無不容淵乎其不
　可測也○吕氏曰夫過欲陽而功欲陰過
　陽則能消功陰則能全諺謂之陰德者不
　欲人知因物自然興著不顯其能退藏於
　密故曰建德若渝
道隱無名夫惟道善貸且成
　林氏曰道隱無名不可得而名也貸者與
　也推以及人也有道者能以與人而不自
　有也成者道之大成也成己成物而後謂
　之大成也○何氏曰無名者不可指定而
　名也故有如上文摸寫不盡者然道雖無
　名而有實善貸且成貸註韵施也人人咸
　備物物周普如夭施地生小以成小大以
　成大何莫非道也莊子化貸萬物而民弗
　恃有莫舉名使物自喜立乎不測而游乎
　無有者此也
　　　第四十二章
道生一一生二二生三三生萬物萬物負陰
而抱陽沖氣以爲和
　何氏曰虚無生自然自然生道道生一一
　生天地天地生萬物萬物抱一而成得微
　妙氣化凡人物背寒向暖背暗向明背惡
　向善皆爲負陰抱陽之意抱陽即抱一道
　之生氣之化也人與天地參爲三而於物
　最靈故人也者天付以神地付以精沖和
　付以氣人貴護氣保精愛神與天地並立
　所以保養沖和以謙不以盈也書曰滿招
　損謙受益時乃夭道○林氏曰一太極也
　二天地也三三才也言皆自無而生道者
　萬物之始自然之理三極既立而後萬物
　生焉萬物之生皆負抱陰陽之氣以沖虚
　之理行乎其間所以爲和也○吕氏曰道
　生一氣一氣生天地夭地生萬物所以道
　生一者太極未判一氣之渾淪也一生二
　者謂清濁既分而天地位焉易所謂易有
　太極是生兩儀是矣赫赫發乎天肅肅出
　乎地兩者交通而成和故人倫成焉一陰
　一陽之謂道言負而且抱者不可須臾離
　也可離非道也鍊養家以月爲衆陰之母
　曰爲衆陽之父所以負抱者常當嘻吸天
　光咀嚼沖氣則天谷虚盈二景纏絡萬神
　安寜出入元化飛駢玉清○董氏曰几動
　物之類則背止於後陰靜之屬也口鼻耳
　目居前陽動之屬也故曰負陰而抱陽如
　植物則背寒而向暖而沖氣則運乎其間
　又統而言之則神陽而質陰神運於中曰
　抱質見於外曰負氣則動陽而靜陰乃濟
　之以中和而沖乎形質爲神所乘之機也
人之所惡惟孤寡不穀而王公以爲稱故物
或損之而益或益之而損
　何氏曰稱孤稱寡不穀者托於無輔無善
　之稱此王公卑以自牧之名三名者人之
　所甚惡而亦人之所以教蓋位峻者顛輕
　豪者亡固理之常而損中有益益中有損
　又物之變故聖人爲三才宗主執沖含和
　寧處人之所惡寧受物之所損安知自下
　者人不高之自後者人不先之惡未必非
　美損未必非益也經曰道沖而用之或不
　盈盈者沖之反也易曰有大者不可以盈
　故受之以謙謙與盈相反也○林氏曰人
　之所惡莫若孤寡不穀而王公以爲稱此
　亦譬喻有道者自卑自賤之意其意蓋謂
　天地人皆自無而有萬物以陰陽爲質而
　其所以生之者皆沖虚之和氣學道者當
　體此意則必以能虚能無爲貴天下之物
　或欲損之而反以爲益或欲益之而反以
　爲損損益之理有不可常如月盈則必缺
　此益之而損也既缺則必盈此損之而益
　也
人之所教我亦教之强梁者不得其死吾將
以爲教父
　何氏曰金背銘强梁者不得其死又繼以
　好勝者必遇其敵亦以見古之人皆以此
　爲教而我亦不求異以爲教然且爲教之
　父者蓋指約而易操也教之父道之母也
　無他天地物類生皆從一道以沖爲宗○
　李氏曰人之所教無非爲善我亦如是教
　之也○吴氏曰此言用弱之事梁亦强也
　以木絶水以木負棟皆曰梁也取其力之
　强也不得其死謂不得善終如子路之行
　行夫子以爲不得其死後果死於孔悝之
　難教父猶言教之本父謂尊而無出於上
　者人之所教教以用弱我亦以此教之强
　梁而不能弱者必不能保其身以强梁勝
　人之益而有不得其死之損所謂益之而
　損者此最爲教人第一義故曰教父○倪
　氏曰老子言道每譬之母此特曰父者母
　主於養父主於教爲人師者必尊嚴如父
　可也
　　　第四十三章
天下至柔馳騁天下之至堅無有入於無間
吾是以知無爲之有益也
　林氏曰堅者易折柔者常存以至柔行於
　至堅之間如水之穿石是也無間無縫罅
　也無有即無形也如人身榮衛之間可謂
　無間而氣脉得以行之無隙之隙而曰月
　之光亦入之此皆無有入無間也○何氏
　曰夭下莫柔弱於氣氣莫柔弱於道道之
　所以柔弱者包裹天地貫穿萬物老子嘗
　以是語關尹知道與氣所以柔也天地之
　氣雖至堅如金石無所不透其道亦然其
　來也幾微易簡其究也廣大堅固故至柔
　非弱至堅非强如泰山之溜穿石如單極
　之綆斷榦亦此類也馳騁者莊子所謂乘
　天地馳萬物之意可以執道御有者由至
　堅而遡至柔由至柔而遡至元列子體合
　於心心合於氣氣合於神神合於無舉此
　見無介然之間道其至矣乎然後知無爲
　之有益無爲神歸無動氣泯决本常根入
　乎無間默悟之可也○吕氏曰天下至柔
　莫過於水然猶未免有形者也或似無形
　而入於有形則氣是矣氣本柔也且氣本
　柔養之至大至剛人莫能禦以堅禦堅不
　折則碎以柔禦堅柔亦不縻堅亦不病夫
　一已之至柔者道氣是也馳騁乎至堅者
　謂氣能穿關通節也故曰夭下之至柔馳
　騁天下之至堅以有入有捍而不受以無
　入有無未嘗勞有未嘗覺惟大梵之氣無
　有形質故能包裹天地而無外密襲秋毫
　而無内聖人體之德性是也見道朗徹何
　往不通所以致治四海謂之神化喻夫至
　人臻襲氣母引鍊太和神明在躬出入無
　間淵乎不可測度故曰無有入於無間無
　爲者居象帝之先處太極之中道之妙用
　實寓于此聖人則之立不教坐不議虚而
　往實而歸無有不可豈小補哉至人無爲
　無事而形不勞忘我忘人而精不虧非欲
　於道道自歸之故曰吾是以知無爲之有
　益也
不言之教無爲之益天下希及之
　林氏曰前兩句皆譬喻也以此而觀則知
　無爲無不爲者至理也不言而教自行無
　爲而功自成此皆至道之妙用而天下之
　人知不及之故曰天下希及之有益有功
　用也○何氏曰何謂不言之教如天地有
　大美而不言四時有明法而不議萬物有
　成理而不說精誠所感吾何言哉何謂無
　爲之益如水行用舟山行用橇因高爲田
　因下爲池簡易之化吾何爲哉此皆專氣
　致柔極虚本無以道運化故也故天下希
　及之不言而信不求而得保眞懷道而天
　下自從又誰得而企及之哉
　　　第四十四章
名與身孰親身與貨孰多得與亡孰病
　林氏曰名貨皆外物也無益於吾身則雖
　得雖亡何足爲病而不知道者每以此自
　病○何氏曰莊子伯夷死名於首陽之下
　盜跖死利於東陵之上二人所死不同其
　於殘生傷性均也烈士殉名貪夫殉利以
　身殉之雖死不悔曾不知身重於天下况
　死名死利乎知道者身尚非我有况美名
　美利皆外物耳不知道者試以名比身世
　以名爲華身固有名高而身危則名豈不
　疏於身乎試以財比身世以財爲資身固
　有財多而身害則財豈不少於身乎故曰
　生我名者殺我身益我貨者損我神當其
　無得無失之初如水未波及亡於既失之
　後無病自灸敦若本無之無事乎敦能自
　遣於既失之餘乎○吕氏曰先身而後名
　貴身而賤貨是猶未能忘我也夫忘我者
　身且不有而况於名貨蓋名無實實無名
　夫貴者夜以繼日思慮善否其爲形也亦
　疏矣富者苦身疾作競名積財而不得盡
　用其爲形也亦外矣然聖人貴以身爲天
　下非忘我則不然使天下之人知名之不
　足親貨之不足多故伯夷餓死於首陽之
　下是殉名也盜跖死於東陵之上是殉利
　也其於身貨敦多敦寡焉以身殉名世必
　謂之君子以身殉利世必謂之小人得之
　則悦失之則憂貪得忘失見利忘義是猶
　以隋侯之珠彈千仞之雀雖得雀而珠已
　亡蓋所亡者重所得者輕也可不哀哉蓋
　志在乎得而不得者以亡爲病及其既得
　而患於失則病又甚於亡者惟齊有無均
　得喪而後始無疵矣
是故甚愛必大費多藏必厚亡
　林氏曰愛有所著則必自費心力以求之
　愛愈甚則費愈大此言名也貪而多藏一
　旦而失之其亡也必厚無所藏則無所失
　藏之少則失亦少多藏乃所以厚亡也此
　二句發明下三句○何氏曰多取美名是
　謂甚愛名者爲實之賔名大而費心亦大
　矣居其奇貨是謂多藏利者治亂之媒利
　厚而亡物亦亡矣○吴氏曰愛謂愛名大
　謂身也以名比身則身大於名慕名者甚
　其愛而愛身反不如愛名必至耗費心神
　而損壽是因名而使身之大者耗費也故
　曰大費藏謂藏貨厚亦謂身也以貨比身
　則身厚於貨嗜貨者多其藏而重身反不
　如重貨必至喪亡身命而隕生是因貨而
　使身之厚者喪亡也故曰厚亡
知足不辱知止不殆可以長乆
　林氏曰惟知足者不至於自辱惟知止者
　不至於危殆如此而後可以長乆此三句
　却是千古萬古受用不盡者○何氏曰知
　足則於名於利已得之中知有分量而此
　身早退何辱之有知止則於不當得之名
　與利截然一毫不求而此身能隱何殆之
　有乃可乆也○吕氏曰心足則無求於外
　故無辱心止則萬縁俱息故無殆可以長
　可以乆也○吴氏曰知内分之有定則足
　而不貪故不至失舉虧行之辱知外物之
　無益則止而不求故不至損壽隕生之殆
　而可長乆也○李氏曰名貨得失皆有爲
　也終不長乆惟知足知止可以長乆
　　　第四十五章
大成若缺其用不敝大盈若沖其用不窮大
直若屈大巧若拙大辯若訥
　林氏曰有成則有缺大成者常若缺則其
　用不敝矣有盈必有虚大盈者常若虚則
　其用不窮矣前章窪則盈敝則新即此意
　大直則常若屈然枉則直也曲則全也大
　巧者常若拙然不自矜也大辯者常若訥
　然不容言也○李氏曰上章知足不辱故
　次之以大成若缺德有餘而爲不足者壽
　財有餘而爲不足者鄙大成若缺大盈若
　沖至於若屈若拙若訥皆德餘而爲不足
　者用之無盡也○吴氏曰以成爲成以盈
　爲盈以直爲直以巧爲巧以辯爲辯小矣
　若缺則非成若沖則非盈若屈則非直若
　拙則非巧若訥則非辯乃爲成之大盈之
　大直之大巧之大辯之大者也
躁勝寒靜勝熱清靜爲天下正
　林氏曰躁之勝者其極必寒靜之勝者其
　極必熱躁靜只是陰陽二字言陰陽之氣
　滯於一偏皆能爲病惟道之清靜不有不
　無不動不靜所以爲天下正○何氏曰道
　以清靜爲正亦惟清靜爲大躁勝寒陽極
　生陰靜勝熱陰極生陽皆極於所偏勝若
　夫天清地靜乃天下至正之道無勝無極
　而可以大且乆者經曰人能常清靜天地
　悉皆歸是也

道德眞經集義卷之六





道德眞經集義卷之七噐一
　　　　盱江危大有集
　　　第四十六章
天下有道却走馬以糞天下無道戎馬生於
郊
　吕氏曰夫時之泰也庶民昌四海治兵戈
　息民多務本户競田桑糞治田疇雖有良
　馬無所用之不謂之有道而何時之否也
　百事疲灾異生强暴相凌彼疆我界矣其
　守而爭奪之端起矣戎馬交馳集於戰地
　故陰陽自此閉塞品彙自此夭閼不謂之
　無道而何夫一身者一天下也南華經野
　馬也塵埃也是以馬而喻氣也揚子云氣
　也者適善惡之馬也蓋氣即道也道即炁
　也自一炁以生萬物氣之所生萬物柔弱
　而生氣之所去萬物堅强而死却者反也
　走者運也運其精氣泝流直上補其腦血
　糞其根本以養其身故曰天下有道却走
　馬以糞已之天下無道則忘本逐物心動
　意躁其息自奔上有重樓浩浩而出下有
　金龜續續而泄日以心鬬六賊生於郊境
　矣○何氏曰天下植有道之君則不以兵
　强天下而以務農重穀爲本故却善走之
　馬而惟糞治其田疇不舍内以事外傳曰
　糞除先人之弊廬糞除皆修治意無道之
　世戎馬生於郊駉駉牡馬在坰坰之野郊
　本言畜馬之地彼以是妨農業者則可戒
　也○按吴氏澄所注本天下有道却走馬
　以糞下有車字言有道之世不相侵伐故
　善走之馬不以服戎車而退却賤用之以
　服糞車而糞田也諸家並無車字惟晦庵
　朱子語録有之張衛東京賦云却走馬以
　糞車是用老子全句吴氏本自有理學者
　不可不知也
罪莫大於可欲咎莫大於欲得禍莫大於不
知足故知足之足常足
　林氏曰戰爭之事皆自欲心之始欲心既
　萌何時而足惟得是務所以爲罪爲禍爲
　咎也惟知足者以不足爲足則常足矣此
　又發明前章知足不辱之意○吴氏曰罪
　謂愆惡咎禍皆謂灾殃而禍重於咎得隴
　又望蜀此不知足也○李氏曰曰罪曰咎
　曰禍皆欲心所致故結語云知足常足知
　足者貧亦樂
　　　第四十七章
不出户知天下不窺牖見天道其出彌遠其
知彌少
　何氏曰老子語文子曰精神發於内神氣
　動於天專言精神可以前知也○李氏曰
　不出户知天下言有道之士知内不知外
　知内不知外則無所不知見内不見外則
　無所不見若只知外見外而忘其内者知
　見淺狹矣○吴氏曰天下萬物萬事之理
　皆備於我故雖不出户而遍知之矣天道
　者萬理之一原内觀而得非如在外之有
　形者必窺牖而後見也不知其皆備於我
　者必出至一處而後知此一事故出彌遠
　而知彌少烏能不出户而知天下哉○林
　氏曰天下雖大人情物理一而已矣雖不
　出户亦可知雖陰陽變化千古常然雖不
　窺牖亦可見若必出而求之則足迹所及
　所知能幾自力所及所見能幾用力愈勞
　其心愈昏故曰其出彌遠其知彌少
是以聖人不行而知不見而明不爲而成
　何氏曰知人不以忖度而以道知見天不
　以揣摩而以道見人即我也我即天也使
　必待出户窺牖則是捨心而外馳也精神
　不足知見奚足於道何有易曰無思也無
　爲也寂然不動感而遂通天下之故非天
　下之至神其孰能與於此又曰惟神也故
　不疾而速不行而至此不行不見不爲而
　能知能明能成自然之道也○林氏曰不
　行而自至不求見而自明不爲而自成聖
　人之道其爲用如此易曰不疾而速不行
　而至即此義也○吴氏曰不待行處而已
　如遍至其處故能悉知天下之事不待窺
　見此物而後能明其理故不窺牖而見天
　道也不爲而成言上二句之效驗惟其不
　行而遍知萬事不窺而洞見一原故不待
　有所作爲而事無不成完也
　　　第四十八章
爲學曰益爲道日損損之又損以至於無爲
無爲而無不爲矣
　何氏曰千日學慧不如一日學道非學自
　學而道自道也學則開於知見積而後成
　道則忘其知見本來混成學所以求道博
　所以反約勤修無爲悟眞道成先益而損
　由有入無既損而損雖無亦無乃合道眞
　此無爲妙境也老子語文子曰所謂無爲
　非謂迫之不應感之不動堅滯而不流謂
　其循理而舉事因時而立功任下責成舉
　過無事此乃無爲而無不爲之事○李氏
　曰不出户知天下内知也其出彌遠外事
　也故次之以爲學日益言爲學者求其增
　益爲道者事事减損易曰山下有澤損君
　子以懲忿窒慾正謂此也至於無忿可懲
　無慾可窒以至無爲則萬民化而天下歸
　往矣○吕氏曰至人損之又損是非俱泯
　寂然不動以至於無爲守性之眞體道之
　原與天地合德造化同功然後煉大梵祖
　炁飛肘後金精胎閉納息回風混合灌漱
　元泉此皆無爲而無不爲也○倪氏曰爲
　學日益學貴博也爲道日損道貴約也先
　博而後約先益而後損不益則安所取約
　徒益而不損則博反惑矣是故學者道之
　筌蹄道者學之歸宿也孔子曰多學而識
　之學之益也一以貫之道之損也既損之
　又加之以損損之至也損之至則無所爲
　矣雖無爲則實無所不爲此無爲之所以
　貴若止於無爲不能無所不爲則涉於虚
　無非所謂道也
取天下常以無事及其有事不足以取天下
　何氏曰無心於事無事於心雖天下之大
　吾何容心焉昔聖人之得天下此自然之
　道也如堯之黄屋非心舜禹有天下而不
　與此皆行乎其所無事若有事於天下是
　有心也經曰爲者敗之天下神器不可爲
　也爲無爲而天下治此也此古人不以天
　下易此道而每言取天下之戒者深戒不
　知道者將以天下爲足貴於道也豈知無
　爲無事自然之道哉○林氏曰取天下必
　以無心有心者反失之三代之得天下何
　容心哉因當時戰爭之俗借以爲喻其言
　亦足以戒無事有事即無心有心也○吴
　氏曰無事者無所事即無爲也因言取天
　下者亦止是無爲蓋德盛而天下自歸之
　也若必用志用力而有作爲之事則何足
　取天下哉○李氏曰苟或妄有作爲則民
　亂而難治故曰不足以取天下
　　　第四十九章
聖人無常心以百姓心爲心
　吕氏曰天本無心於物因物見天之心是
　以虚而能受靜而能應如鑑對形以彼妍
　醜如谷應聲以彼巨細初無他心何常心
　之有苟卿曰天下無二道聖人無兩心是
　以譬諸己焉淵默寂淡能應能定不將不
　迎和其光同其塵大齊物我而未嘗異於
　物故曰聖人無常心以百姓心爲心○李
　氏曰上章云無事取天下故次之以聖人
　無常心所謂無常心者隨機應變不逆民
　物之情故百姓遵聖人之言行聖人之行
　從聖人之化天下同一心也○何氏曰聖
　人心若太虚何常之有其常心者天下之
　心而已政和注聖人之心虚而能受靜而
　能應如鏡對影以彼妍醜如谷應聲以彼
　巨細何常之有
善者吾善之不善者吾亦善之德善信者吾
信之不信者吾亦信之德信
　吕氏曰夫善否相非誕信相譏善與不善
　信與不信世俗之情自爲同異耳故有好
　善之心者聖人不違其性輔之以上善使
　必成其善苟有不善者亦因以善待之善
　不善在彼而吾所以善之者未嘗渝也百
　行無非善而天下莫不服其化德之厚矣
　故有好信之誠者聖人不奪其志輔之以
　大信使必成其信茍有不誠之心者亦因
　以信待之而吾所以信之者未嘗變也萬
　情無非信而百姓確然無不信德之至矣
　夫至人者是非一致眞偽兩忘美亦善之
　惡亦善之常善救物而無棄物可亦信之
　否亦信之常善救人而無棄人是也○何
　氏曰大凡善者吾善之不善者未必善信
　者吾信之不信者未必信此常人之心也
　未是德善德信事也聖人德與天地參天
　地無私覆載日月容光必照聖心渾乎以
　物我爲一也故能善人之不善信人所不
　信彼善否相非誕信相譏而吾一以自然
　之道待之書曰簡厥脩亦簡其或不修進
　厥良以率其或不良何善何否語曰不逆
　詐不億不信何信何誕有孚顒若下觀而
　化此也莊子其好之也一其弗好之也一
　其一也一其不一也一其一與天爲徒其
　不一與人爲徒此也○林氏曰善不善在
　彼而我常以善待之初無分别之心子曰
　苟志於仁矣無惡也與此同信不信在彼
　而我常以信待之初無疑間之心子曰不
　億不信亦此意也其曰吾亦善之吾亦信
　之者非以其不善爲善不信爲信也但應
　之以無心耳
聖人之在天下惵惵爲天下渾其心百姓皆
注其耳目聖人皆孩之
　吕氏曰聖人體道合變毋意毋必毋固毋
　我旁礴萬物渾其心而同其塵順其性而
　同其化未始自爲取舍天下一心渾渾然
　無所分别無善無惡無信無偽眞一不二
　待之以道故曰聖人之在天下惵惵爲天
　下渾其心○林氏曰惵惵者不自安之意
　聖人無自矜自足之心故常有不自安之
　意渾其心者渾然而不露圭角此心渾然
　所以無善不善信不信之分也注其耳目
　者人皆注其視聽於聖人而聖人皆以嬰
　兒待之故曰皆孩之此無棄人之意也
　　　第五十章
出生入死
　吕氏曰道生一炁炁變而有形形變而有
　生生者炁之聚萬物之出於機者也生變
　而有死死者炁之散萬物之入於機者也
　有形則復於無形有生則復於無生物有
　死生性無加損蓋生者造物之所始死者
　陰陽之所變此乃有卒未離乎域中者也
　離乎域中者其出不訢其入不詎出生入
　死出死入生無可無不可修鍊之士以清
　陽而無質者爲生炁以濁陰而凝滓者爲
　死炁人者禀沖和之炁非濁非清而生也
　入清陽而出陰濁陽純則爲上仙入陰滓
　而出清陽陰純則爲下鬼若乃服六氣餐
　元精吸沆瀣皆天氣感化無形無質故能
　通神明而壽齊二景此之謂出死入生世
　之人食穀實嗜五味有形有質盜其眞炁
　散其清陽入其陰滓此之謂出生入死○
　吴氏曰出則生入則死出謂自無而見於
　有入謂自有而歸於無莊子萬物皆出於
　機入於機又曰其出不忻其入不詎又曰
　有乎出有乎入皆以出爲生入爲死○林
　氏曰出生入死此四字一章之綱領也出
　則爲生入則爲死出則超然而脱離之也
　入則迷而自汩没也能入而出者惟有道
　者則然
生之徒十有三死之徒十有三人之生動之
死地亦十有三夫何故以其生生之厚
　吕氏曰陰陽不離於大道造化不離於五
　行和合有無而成天地出機而生入機而
　死順道者寡違道者衆故養生者不妄視
　不妄聽不妄談不妄履動靜恬然以自滋
　育者生之徒也趨死者目亂采色耳聽淫
　聲口美非道足涉邪逕動靜没溺以自戕
　賊者死之徒也且生死之道既分爲二又
　知作而不知休知言而不知默知思而不
　知忘知進而不知退以及於盡則所謂動
　之死地生死之道以十有三言之三者各
　居其三而不生不死之道在於虚一而已
　所以不言者欲其自悟也原其十有三之
　說前後解者雖多終無定論然其稍可取
　者一二家而已古仙有云陽裏十三言有
　象陰中六七覓無踪此指水火之成數也
　天一生水地六成之地二生火天七成之
　七與六者乃心腎水火坎離人之根本也
　精神寓之心藏神腎藏精凡聖日用應酬
　之際無所不用其精神也黄庭經一身精
　神不可失精神居身生之徒也精神去身
　死之徒也蓋水火能活人能殺人豈非生
　死之徒乎赤蛇纔動靈龜逐行應速於谷
　發疾於機豈非動之死地乎故曰生之徒
　十有三死之徒十有三人之生動之死地
　亦十有三列子指髑髏而言之曰此過樂
　乎此過養乎夫煖衣燠室㫖酒膏粱服食
　金石彼以養之之厚而反傷其生未若灰
　心息慮薄滋味養谷神雖若輕生可以長
　生也○李氏曰水成數六火成數七柔弱
　生之徒强大死之徒柔弱者則能懲忿窒
　慾强大者爲忿慾所使能懲忿則火降窒
　慾則水升水火既濟則生故曰生之徒起
　忿則無明火熾縱慾則苦海波翻水火相
　違則死故曰死之徒人之生皆賴水火動
　之死地水火相違以丹道言之水火既濟
　則聖胎凝矣○林氏曰養之得其道則可
　以長生乆視養之不得其道則與萬物同
　盡徒者言其類也動之死地動非動靜之
　動乃動輟之動也之往也死地死所也夫
　何故發問之辭也生者我所以生也生生
　者我所以養其生也養其生而過於厚所
　以動即趨於死地也此即外身而身存無
　而後能有虚而後能盈之意也○何氏曰
　生死之徒各十有三諸家頗各有見皆不
　過牽合十有三之數而已要知上壽百歲
　中壽下壽有差與富康寧皆福也此生之
　徒凶短折疾憂貧弱皆極也此死之徒未
　說及德與惡而前之二者各受命於天誰
　能齊之未是患處若愚不肖貪生失理自
　作不靜以速其死者不但爲死徒且趨死
　地患在人耳死地謂動於惡而不好德者
　泛論世人如前三者十分中各有其三不
　必如前人牽合數目但死之徒已十有三
　而之死地又十有三死之分數十居其六
　生之徒數僅有三可畏哉若攝生避死德
　人十有其一乎莊子云人之生也氣之聚
　也聚而爲生散而爲死若死生爲徒吾又
　何患是則所患者在死地而不在死徒可
　見也○吴氏曰之猶適也趨也生生求以
　生其生也厚謂用心太重或仙術延生而
　失宜或煉藥衛生而過劑其意正欲趨生
　而返趨於死地者爲其求生之心太重而
　不順乎自然也
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地也
　林氏曰言我蓋聞古之善養生者雖陸行
　於深山而不遇兕虎入於軍旅之中而不
　被甲兵惟其無心則物不能傷之兕所以
　不能觸虎所以不能害兵所以不能傷惟
　其無心故也莊子入水不溺入火不焚亦
　是此意夫何故又發一問言物之所以不
　能傷者以我能虚能無而無所謂死地也
　○吴氏曰攝猶攝政攝管之攝謂不認生
　爲己有若暫焉管攝之也以虚靜爲裏以
　柔弱爲表塊然如木石之無知侗然若嬰
　兒之無欲雖遇猛獸惡人亦不能爲害也
　蓋其查滓消融神炁澹泊如風如影莫可
　執捉無可死之質縱有傷害之者何從而
　傷害之哉○李氏曰無死地者忘其死生
　也○何氏曰虎兕者以獸之猛者言之兕
　野牛也重千斤一角
　　　第五十一章
道生之德畜之物形之勢成之是以萬物莫
不尊道而貴德夫道之尊德之貴夫莫之命
而常自然
　何氏曰天覆以道而萬物生物物受炁於
　天也地載以物而萬物畜物物受質於地
　也故萬物生者自形自色非待物物而雕
　琢之陰陽相照四時相代相生相殺其勢
　因成孰能禦之夫形有時而弊勢有時而
　傾惟道德在天地高厚悠乆不壞不滅易
　曰乾以君之坤以藏之故道爲至尊其獨
　無對德爲至貴其高無上物雖有萬之不
　齊孰能如此蓋道德超然物勢之上而行
　乎形氣之内而無物不有無時不然盈天
　地之間皆蒙衣被本本元元之所共推非
　由於諄諄之命非有假於人爲之力其生
　之畜之一自然也可尊可貴亦一自然也
　然生畜形成次第雖有道德物勢之分合
　而言之一道而已○林氏曰道自然也無
　也凡物皆徇無而生故曰道生之德則有
　迹矣故曰畜之畜者有也物則有形矣故
　曰物形之勢則有對矣故曰勢成之陰陽
　之相偶四時之相因皆勢也莫知命者猶
　曰莫之爲而爲也非有所使然則爲常自
　然矣尊貴者言其超出乎萬物之上也○
　李氏曰道本無形因生育天地而形可見
　遣本無名因長養萬物而名始立一切有
　相受命于天成形于地禀炁中和皆道之
　蔭也故萬物莫不尊道而貴德
故道生之畜之長之育之成之熟之養之覆
之生而不有爲而不恃長而不宰是謂玄德
　何氏曰莊子道者萬物所共由庶物失之
　者死得之者生故道生之畜之有如春道
　長之育之有如夏道成之熟之有如秋道
　養之覆之有如冬道庚桑子春炁發而百草
　生正得秋而萬寳成豈無得而然哉大道
　已行矣此也此道何道也虚無自然之道
　能生出萬物於始又能牧藏萬物於終乾
　坤動靜不翕聚則不能發散庚桑子即春
　生秋成而見大道老子以發生致覆藏爲
　一道易曰顯諸仁藏諸用是矣天地無心
　也雖生全不傷亦不名有雖施爲不辭亦
　不恃功雖長養不窮亦不爲主四時之運
　功成者退太虚冥冥誰能强名玄德天德
　也道也○林氏曰長之育之成之熟之養
　之覆之皆言既生既有之後其在天地之
　間生生不窮皆造化之力也然造化不有
　之以爲有不恃之以爲功雖爲之長而無
　主宰之心此所以爲玄妙之德玄德即造
　化也
　　　第五十二章
天下有始以爲天下母既知其母以知其子
既知其子復守其母没身不殆
　吕氏曰列子有太易有太初有太始有太
　素太易者未見炁也太初者炁之始也原
　夫道者未始有始也外包乾坤内充宇宙
　無形無名萬物之所以資始也及其有名
　則物得以資生焉有物混成先天地生故
　爲天下始生育天地長養萬物故爲天下
　母而萬物所以成也譬夫一身之天下始
　因三元育德九炁結形自非三元所育九
　炁所導莫能生也則爲一身之始母焉故
　曰天下有始以爲天下母既得其炁以爲
　百骸之母當知其子子神也既以子爲元
　神母爲元炁母在則子存母去則子泣以
　其炁能生神而神能服炁也丹經謂之君
　臣亦云母子古之眞人云子母乍逢情眷
　戀君臣相會喜團欒蓋形中子母炁以守
　神神以守炁交相戀守混融爲一結就胎
　仙與天相畢故曰既得其母復知其子既
　知其子復守其母没身不殆○林氏曰天
　下有始以爲母即有名萬物之母也母造
　化也子萬物也知有造化而復知有萬物
　知有萬物又當知有造化蓋言無能生有
　有出於無知有者不可以不知無常無欲
　以觀其妙常有欲以觀其徼亦是此意没
　身不殆者言如此則終身無危殆之事也
　董思靖曰人受炁以生炁爲母神寓於炁
　故爲子守母則炁專神安○何氏曰經曰
　無名天地之始有名萬物之母即此章始
　與母之㫖太始有無而已自無適有者爲
　母如道生一是也自有適有者爲子一生
　二二生三三生萬物是也
塞其兊閉其門終身不勤開其兊濟其事終
身不救
　吕氏曰夫乾坤者易之門户開闔有常衆
　卦從而出焉生化之機準的不差而兊者
　悦也散也蓋耳目諸根色塵之所由若塞
　愛悦之視聽則禍福之門閉矣自然而身
　不勤勞也倘開其愛悦之門而弗塞則嗜
　慾之情長矣終身危亡不可救也以己論
　之兊者口也門者目也常緘其口則五炁
　内固元精不乾常瞑其目則内境不出外
　境不入寂然泰定與道爲一矣參同契曰
　耳目己之寳閉固勿發揚兊口勿以談希
　之順以洪此所謂塞其兊閉其門終身不
　勤若乃開其喜悦之門而勿塞濟其愛欲
　之事而弗閉物誘於外情動於中氣亡液
　漏精神散去其神夭閼而莫之能救故曰
　開其兊濟其事終身不救○林氏曰兊者
　口也人身則有口人家則有門皆以喻萬
　物所自出之地塞其兊閉其門藏有於無
　而不露也不勤不勞而成功也開其兊出
　而用之也濟其事用之而求益也濟益也
　如此則危殆不可救也○何氏曰門古注
　指口亦不拘此但有出有入者總謂之門
　閉其門者冥心大道也外想不入内想不
　出莊子其心以爲不然者天門弗開是也
　蓋塞兊閉門入無滅有於子知母乃返吾
　初終其身而用之不勤矣若開兊濟事則
　一念一動迷惑本來毁無失有如母誕子
　托相萬狀子壯母衰轉輪無已終其身而
　難救○李氏曰塞兊閉門内境不出外境
　不入終身不勤不勞而治也開其兊濟其
　事内境出外境入終身不救永失眞道
見小曰明守柔曰强用其光復歸其明無遺
身殃是謂襲常
　林氏曰所見者大能斂而小則爲至明所
　主者剛能退而守柔則爲至强即不自見
　故明不自矜故長光者明之用明者光之
　體用其光而歸之於明則無殃咎矣知用
　而不知藏則遺殃之道也襲者藏也常者
　不易也襲常者言藏其用而不窮也○何
　氏曰凡能大不能小能强不能弱能明不
　能晦則棄本徇末子復生子流落忘返其
　如母何是則自遺其殃矣蓋始者常無之
　道母者常有之道自無生有自有返無此
　大常不變之道也又曰用光歸明聖人光
　而不耀也察見淵魚者不祥○吕氏曰水
　鏡之照物謂之光其光之體謂之明用其
　照外之光回光照内復反而歸藏於其内
　體之明也夫神太用則竭照見淵魚者不
　祥此用光於外而遣其身殃者能含光以
　混世則不爲身殃矣是謂能掩藏其常光
　之用以復歸常明之體故曰襲常
　　　第五十三章
使我介然有知行於大道惟施是畏
　吴氏曰我者汎言衆人非老子自謂也介
　音戛孟子介然用之而成路同謂倐然之
　頃也知字句絶施如論語無施勞孟子施
　施從外來之施矜夸張大也聖門顔子有
　若無實若虚無施勞老子之用蓋亦若此
　誇張冣其所忌此章言不知道之人惟務
　誇張若使其人倐然之頃有所知而欲行
　大道則必專以施爲畏而不敢爲也○李
　氏曰惟施是畏識法者恐○柴氏曰大道
　之外行者皆可畏
大道甚夷而民好徑
　吴氏曰徑小路也與大道相反卑卑欲退
　者大道也其道甚平夷而易行堂堂誇張
　者小徑也而人多好行之○吕氏曰大道
　亨衢也平易坦然何往不通雖千萬里之
　遥其行必始於足下聖人患其太直躊躇
　興事豈貴其速達而要其近功哉世人利
　於速達故由捷徑然崎嶇迷惑不知所趣
　倒行逆施去道愈遠無由上達也煉養之
　道夷然如砥甚易知易行一曲之士滯於
　方隅欲其速得遊於傍門陷於邪徑而不
　知也故曰大道甚夷而民好徑○何氏曰
　大道平夷本若大路然而捨之入邪徑則
　迷之甚矣
朝甚除田甚蕪倉甚虚服文采帶利劍厭飲
食資財有餘是謂盜誇非道哉
　吴氏曰此言誇張之事有廷内而弗灑弗
　掃者唐風之儉嗇朝甚除治則其宫室之
　奢靡可知矣田甚蕪倉甚虚謂奪其民時
　而民不得耕耨竭其民力而民無所蓍積
　也華其佩服以爲飾豐其酒肉以爲養私
　其府庫以爲富是猶爲盜之人得物之多
　以誇張於外者爾夏季商辛是也豈知道
　者所肯爲哉○林氏曰大道甚平人之求
　道不知適正好行邪徑之路譬如有國家
　者治其朝廷則甚整爲宫室臺榭之類也
　朝廷雖美而田畝皆蕪倉廪皆虚而且以
　文彩爲服佩帶利劍厭足飲食積其資財
　務爲富强此如盜賊之人自誇其能是豈
　可乆此譬喻之語也言人不知大道而自
　矜聰明自誇聞見此好徑之徒也豈知至
　道故曰非道哉○何氏曰朝甚除此除者
　修治也傳曰糞除先人之弊廬又云除道
　皆修治意
　　　第五十四章
善建者不拔善抱者不脱子孫以祭祀不輟
　吕氏曰善以道建國者獨立萬物之上終
　古不易翱翔萬物之表終古不極以是道
　而立身以是道而建天下守之以中體之
　以常鎮之以無名之樸而不爲物之遷變
　福及後世其德彌廣其用彌大不可動摇
　也若夫根拔則氣竭青去木矣炁敗則精
　竭神明去身矣是以至人固蒂深根獨立
　廣漠之野無何有之鄉綿綿冥冥屹立不
　可拔善以道抱民者乘天地之正御六炁
　之辯天下之士定於一心百姓歸附矣修
　一己則抱元守一神全精反迴風混合於
　丹田永無脱離矣故曰善抱者不脱夫善
　建善抱者豈惟不拔不脱乎亦將德澤流
　于上下孝慈被于子孫世祚綿遠傳之無
　窮豈不美哉○何氏曰莊子名爲建德之
　國其民愚而樸故善言建者無加於德則
　人亦與立而不拔去之矣經曰抱一爲天
　下式故善於言抱者無出於一則人亦不
　離心而脱去之矣豈惟在其身將子孫亦
　嘉頼之承祀悠遠以道觀者故不私爲子
　孫計而立教垂世非專爲山谷枯槁者言
　所謂大德必得其禄位名壽而宗廟享之
　子孫保之是也○林氏曰建者無不拔抱
　者無不脱建德而抱樸則不拔不脱矣有
　子孫之家祭祀必不輟道生一一生二二
　生三三生萬物萬物生而不窮亦猶子孫
　嗣其家者也此三句皆是比喻以言道雖
　有無而實長存也
修之身其德乃眞修之家其德乃餘修之鄉
其德乃長修之國其德乃豐修之天下其德
乃普
　吕氏曰修身之道舉措施設酬酢應變未
　嘗不自我而超煉炁養神少私寡欲諸偽
　咸盡乃爲眞人矣修之於家則父慈子孝
　兄友弟恭九族和睦積善有餘慶流來世
　矣修之於鄉則尊奉耆老教誨愚鄙上下
　信向其德乆長矣修之於國則百官稱職
　禍亂不生萬寳豐熟物充實矣修之於天
　下則不教而治不言而化和於大通比屋
　可封德施周普矣夫修之家鄉國天下上
　言其德乃餘乃長乃豐乃普惟修之身言
　其德乃眞者莊子所謂道之眞以治身其
　緒餘土苴以治天下本在身末在彼其理
　備矣○林氏曰修諸身則實而無偽修諸
　家則積而有餘慶修之鄉則一鄉之所尊
　修諸國則其及人愈盛修之天下則及人
　者愈遍○吴氏曰道之眞以治身其緒餘
　以治人家者一身之外九族之内鄉者一
　家之外鄉遂之内國者鄉遂之外邦畿之
　内天下者邦畿之外四海之内修之於家
　鄉國天下者言自近及遠人人各修其德
　也然豈是人人教之使然我無爲而民自
　化爾○何氏曰内而身與家以此道修之
　則眞積力乆且有餘矣外而鄉國天下以
　此道修之則源深流長且豐且普矣
故以身觀身以家觀家以鄉觀鄉以國觀國
以天下觀天下吾何以知天下之然哉以此
　林氏曰即吾一身而可以觀他人之身即
　吾一家而可以觀他人之家即吾一鄉而
　可以觀他人之鄉推之於國於天下皆然
　言道之所用皆同也以此者道也以道而
　觀則天下無不然○李氏曰以之修身觀
　心察性心定則身之修也以之治國觀民
　察己民化則國之治也天下有一不善則
　是自己政化不善也書曰百姓有過在予
　一人此之謂也反觀諸己心有一塵染著
　則是我之性天不明也○董氏曰觀之之
　道其則不遠豈假他求哉蓋物分雖殊一
　本而已以此觀之莫不然者此意當契於
　語言之外



道德眞經集義卷之七
道德眞經集義卷之八噐二
　　　　盱江危大有集
　　　第五十五章
含德之厚比於赤子
　林氏曰含德含蓄而不露也厚者至也含
　德而極其至則如赤子然○何氏曰大丈
　夫處其厚不處其薄則厚德者大人事也
　護精保氣執沖合和大人者不失其赤子
　之心是也○李氏曰含德之厚比於赤子
　者不失赤子之心也○吴氏曰含懷至厚
　之德於内者有如嬰兒也上篇曰專炁至
　柔能嬰兒常德不離復歸於嬰兒孟子曰
　大人者不失其赤子之心也○蘇氏曰老
　子之言道德每以嬰兒比之者言其體未
　及於用也○吕氏曰聖人抱道懷德深厚
　純粹無爲無事用志不分乃凝於神如赤
　子焉赤子者取其始生之色而喻之也又
　曰上一赤子乃泥丸天帝之名也素抱内
　藴眞純不散若嬰兒之未孩也
毒蟲不螫猛獸不據攫鳥不搏
　林氏曰毒蟲不螫猛獸不據攫鳥不摶言
　物不能傷之也亦入水不濡入火不熱之
　意○吴氏曰毒蟲蜂蠆之屬以尾端肆毒
　曰螫猛獸虎豹之屬以爪足拏按曰據攫
　鳥鷹隼之屬以翼距擊奪曰摶○董氏曰
　全天之人物無害者○何氏曰含蓄厚德
　不露于外與物兩無傷閡而物亦無得而
　傷之○李氏曰赤子之心純無害於物物
　亦不能害○蘇氏曰無心之人物無與敵
　曷由而傷之○吕氏曰至人其神全其道
　大透金貫石坐在立亡驅龍伏虎役鬼制
　魔毒蟲不敢肆其口尾猛獸無所施其爪
　牙攫鳥不能逞其爪距
骨弱筋柔而握固未知牝牡之合而峻作精
之至也終日號而嗌不嗄和之至也
　林氏曰赤子骨至弱其筋至柔而手之所
　握甚固未知有雌雄之事而其峻亦作者
　精氣盛也峻赤子之命元也終日雖號而
　其嗌不嗄者心無喜怒氣本和也嗌咽喉
　也嗄氣逆也赤子純一專固故能如此而
　有道者亦然只是不動心也○何氏曰䘒
　赤子陰也人之初生飭骨未勞柔軟綽約
　所握堅固而陰陽作怒非知牝牡之欲以
　其精氣之盛也而有德者固精固氣固神
　積至易筋易骨易形者似之嗄聲破也號
　雖終日而聲不破以其和氣之全也而有
　德者敬之不喜侮之不怒同乎天和者似
　之○李氏曰不知有男女之别其峻亦作
　精氣全也雖作而無心故能全其至精終
　日號而其聲不變沖和所至也修身以此
　純全其本然是謂含德之厚也
知和曰常知常曰明益生曰祥心使氣曰强
　林氏曰和者純氣之守也知此至和之理
　則可以常乆而不易也知此常乆之理可
　謂明於道矣生不可益强求益之則爲殃
　矣祥祅也故曰益生曰祥傳曰是何祥也
　即此祥字之意以心使氣是志動氣也强
　者暴也暴則非道矣故曰心使氣曰强○
　何氏曰日夜無隙而與物爲春何常如之
　和也是非美惡不藏靈府何明如之常也
　人生有涯欲益反損惠子曰不益生何以
　有身莊子曰言人不以好惡内傷其身常
　因自然而不益生又曰過度益也故曰無
　以生爲者乃賢於貴生如餘食贅行則爲
　妖爲孽之祥矣志氣之帥氣體之充如心
　使氣則氣反動心爲猛爲隘之强矣○吕
　氏曰和之爲言以直自養初無趨蹷謬戾
　之患豈爲自暴而失其常哉既知其和終
　不失其所守靜一而不變與天地爲常既
　知常道朝徹見獨無古無今明白四達與
　日月參光故曰知和曰常知常曰明然而
　謂之神者寧不爲生之所累若非理益之
　必至凶祥故有喪於執迷謂之氣者寧不
　爲心所使氣血妄作强暴滋甚故溺於邪
　僻若夫生生之厚妄念不斷弗知常道凶
　祥至矣專氣至柔攝生之理今反爲心所
　使役其氣勇暴豈道哉惟知道者常因自
　然而不益生也
物壯則老謂之不道不道早已
　林氏曰早已速已之而弗爲也已者止也
　○吕氏曰物之壯者必至於老心之强者
　必至於凶且道以柔弱含德爲用今以壯
　强爲心謂之不道故不道者早亡而已夫
　人萬物中最靈者有生則有少有少則有
　壯有壯則有老有老則有死此皆不知道
　而不能逃於造化之内者也倘能奪天地
　之機達陰陽遣返之妙則形可以不生神
　可以不化我命在我不屬天地矣如其未
　達非欲壯不得不壯故曰物壯則老是謂
　不道不道早已○吴氏曰常如赤子則不
　壯矣惡乎老既不老惡乎已○何氏曰善
　養德者辯之在早素不以事變滑其和故
　德全而神不虧所以爲含德之厚也不見
　少壯老之氣有三變者此也
　第五十六章
知者不言言者不知塞其兊閉其門挫其锐
解其紛和其光同其塵是謂玄同
　林氏曰知者不言言者不知謂道不容言
　也必塞兊閉門而藏之於密必挫其锐而
　磨礱之使無圭角必解其紛而調理之使
　不紊亂必和光同塵而自不眩露此所謂
　至玄至妙同然而然之理也○何氏曰知
　道易勿言難知而不言所以天也知而言
　之所以人也古之人天而不人道本自然
　行者能得聞者能言知道者以道深妙故
　不言昧道者以道相煩故不知塞其兊者
　悦不以道不悦也閉其門者由不以道不
　由也挫其锐者破險峻之圭角也解其紛
　者離邪見之纏網也和其光者守智如愚
　也同其塵者忘機混迹也此六者必以其
　道則行眞歸身能通其玄德與天爲徒故
　曰玄同○吕氏曰天地有大美而不言四
　時有明法而不議蓋道存乎默貴乎簡默
　而辯簡而當莊子曰知之者終日言而未
　嘗言不知者終日言而未嘗知至人知道
　以心而不以辯貴行而不貴言談道者以
　辯而不以心喪道而不喪說倘然而齧缺
　之問王倪四問而四不知乃眞知也故曰
　知者不言言者不知至人能塞其兊收視
　返聽沉默守神胎仙泰定矣能閉乎門退
　藏於密禍患不能入邪氣不得襲矣能挫
　乎锐則以深爲根剛强息矣能解其紛則
　以約爲紀繁亂除矣能和其光則不眩耀
　能同其塵則不與物競夫如是則復於至
　幽歸乎至一至幽謂之玄至一謂之同無
　可無不可矣○李氏曰多言獲利不如默
　而無害也
故不可得而親不可得而疏不可得而利不
可得而害不可得而貴不可得而賤故爲天
下貴
　林氏曰有此玄同之道則天下不可得而
　親不可得而疏言其超出於親疏利害貴
　賤之外此道之所以爲天下貴也○吕氏
　曰造道之微不與陰陽爲用超於形數之
　外上與造化者遊下與外死生無終始者
　友無外於物安能親也無求其惡安能疏
　也無求於用利莫侵也無心於物害莫及
　也高爵厚禄不足動其心是不以榮爲貴
　也蒙垢受耻不足移其志是不以汙爲賤
　也可以存生可以養形所謂道之至高至
　極舉天下不可得而及之○吴氏曰我既
　玄同則不能親踈利害貴賤我矣恩雖如
　父母而人與之相忘不可得而親也邈然
　如途人而人不認相遠不可得而疏也外
　名位貨財而人莫能相益不可得而利也
　外死生禍福而人莫能相損不可得而害
　也勢雖如君長而人與之相狎不可得而
　貴也眇然如匹夫而人莫能相慢不可得
　而賤也凡此六者人所不能而已獨能之
　故爲天下之最貴也
　　　第五十七章
以正治國以奇用兵以無事取天下吾何知
其然哉以此
　吕氏曰正者道之常也奇者道之變也無
　事者道之眞也以正教爲治則足以盡爲
　政之道以奇謀用兵則足以應一時之變
　古之聖人立可乆可大之基初非所以用
　兵爲心也不得已而後有征伐之事故以
　治爲正以兵爲奇也天下神器不可爲也
　爲者敗之執者失之取天下常以無事及
　其有事不足以取天下惟體道者恬然無
　事順物自然何思何慮雖不取天下而天
　下自歸之矣以己言之心平志定氣血和
　暢則外魔不侵自然神宇泰定天光秀發
　亦猶治國之行其道則邊境寧謐也若乃
　六賊未除七情未去則吾身之患猶在方
　其塵念一起業火自焚是不得己之時也
　强兵不得以不用殺機不得以不發亦猶
　四夷八蠻交侵中國而六軍之師有不能
　自已者矣故曰以正治國以奇用兵以無
　事取天下且何以知天人之意哉蓋以治
　國用兵取天下之事而見之也○吴氏曰
　正者法制禁令正其不正之謂管商之徒
　以正治國者也帝王之治國則以修身齊
　家爲本而不恃法制禁令以爲正奇者權
　謀詭詐譎而不正之謂孫吴之徒以奇用
　兵者也帝王之用兵則以吊民伐罪爲心
　而不尚權謀詭詐以爲竒故奇者僅可施
　之於用兵而不可以治國正者僅可施之
　於治國而不可以治天下無事者三皇無
　爲之治也如天不言而四時行百物生不
　期人之服從而天下無不服從故惟無事
　者可以取天下也○林氏曰以正治國言
　治國必有政事以奇用兵用兵則必須詐
　術二者皆爲有心無爲而爲則可以得天
　下之心故曰以無事取天下吾何知其有
　心之不可而無心之爲可以此道也
夫天下多忌諱而民彌貧人多利器國家滋
昏民多伎巧奇物滋超法令滋彰盜賊多有
　吕氏曰夫生民之所以貧富壽夭付之自
　爾未嘗容心於其間茍禁網繁密民多避
　忌不敢云爲舉措失業日愈貧窮矣故至
　人之接物以無事爲眞定以有事爲應迹
　有事無事常在定中若處喧而無惡涉事
　而無惱此爲眞定以無事無念爲常也且
　心猶君也炁猶民也多忌則心神不安元
　炁雕零矣故曰天下多忌諱而民彌貧夫
　利器者權也權勢人主之斧斤人臣豈得
　而用之哉且一人之器天下皆得而用之
　是倒持太阿而授之以柄也權既下移則
　國家昏亂矣其於己也心不能純一反爲
　七情六慾之所制神明安得而不昏濁矣
　故曰人多利器國家滋昏夫技巧者工妙
　也人君不能無爲志在淫奢則民爲雕琢
　服玩金玉奇怪之物苟容取媚投其所欲
　矣其於己也不能絶物而溺於異服玩好
　日已滋深則大樸耗散去道遠矣故曰人
　多技巧奇物滋起夫法令者刑教也剋核
　太至嚴威酷烈而舞文弄法奸宄之吏得
　以滋其惡民不勝其弊小則盜財大則盜
　國矣其於己也拘於小法執著傍門外境
　滋奪心靈攖亂盜我之眞賊我之性者紛
　如也故曰法令滋彰盜賊多有○何氏曰
　天下多忌諱而民彌貧言國之多制也山
　澤各有守關市各有征徵斂無度民人苦
　病如晏子所對齊侯者觸手犯禁民不堪
　命豈非忌諱多而彌貧乎忌諱少則安業
　矣經曰國之利器不可以示人若民多利
　器則國家滋昏慮其竊上之機權也故曰
　工無淫巧其器完而不飾若人多技巧奇
　物滋超慮其敗俗之樸素也上無苛令其
　事任而不擾若網密文峻奸宄不勝則流
　爲盜賊之歸者慮其法令之過也然後益
　知我無爲而民自化等語古聖人不我欺
　也○李氏曰多忌諱多利器多技巧多法
　令皆不正也上無忌諱則民裕絶權謀則
　民化薄税斂則民富道之以德則民朴
故聖人云我無爲而民自化我好靜而民自
正我無事而民自富我無欲而民自朴
　吕氏曰老君爲萬教之祖猶舉故聖人云
　守之以謙不敢自陳也故有國有民無所
　制作未嘗不以無爲爲治則民遂其生庶
　俗自化矣夫煉眞之士以我爲神以民爲
　炁神凝無爲元氣自化爲液液自化爲血
　血自化爲筋筋自化爲骨骨自化爲髓髓
　自化爲精精自化爲玄珠玄珠自化爲金
　丹陰符經所謂萬化生乎身是也故曰我
　無爲而民自化節用愛人去華務實未嘗
　不以儉嗇爲先則民厚其業家自富已煉
　眞之士常無欲則息長息長則炁滿於三
　田之内故曰我無事而民自富安靜不言
　淡泊自守未嘗不以厚本爲意則民抱天
　全其俗純正矣夫人神躁動則炁息麤驟
　神寧謐則百關調暢元氣自正矣故曰我
　好靜而民自正無欲沖虚崇本棄末未嘗
　不以簡要爲務則民誇企其性自樸矣煉
　眞之士元神恬寂欲念不生炁煉眞凝成
　胎結象故曰我無欲而民自樸○何氏曰
　我無爲而民自化若爲者敗之民反不化
　矣我好靜而民自正若動而失之民反不
　正矣我無事而民自富若多爭則多患民
　反不富矣我無欲而民自樸若多欲則多
　累民反不樸矣此至治之要道也昔蓋公
　善治黄老所與曹參言者惟治道貴清靜
　而民自定推此類具言之曹參得其術相
　齊國九年大治○李氏曰無爲無欲無事
　好靜皆正也以此治國則海晏河清以此
　行道則道泰時康以此修身則氣固神凝
　一人正萬人皆正一心正萬化皆正一身
　正萬事皆正正之義大矣哉
　　　第五十八章
其政悶悶其民淳淳其政察察其民缺缺福
兮禍所倚禍兮福所伏孰知其極其無正邪
正復爲竒善復爲訞民之迷其曰固已乆矣
　林氏曰悶悶者不作聰明也察察者煩碎
　也淳淳自樂也缺缺不足也此亦有心則
　爲害無心則自治之意禍福無常更相倚
　伏敦知其所極止正者定也其無正耶言
　倚伏無窮不可得而定也天下之事奇或
　爲正正或爲奇善或爲訞訞或爲善利害
　是非莫不皆然此亦禍福倚伏之意世人
　迷而不知徒分奇正徒分訞善其迷蓋非
　一日矣○李氏曰上章無爲無事使民自
　化寬大之治也故次之以其政悶悶是謂
　上寬裕則民純實上多事則民昏暴悶悶
　寬也察察謹也寬則得衆盡法無民禍福
　自倚正奇相待善訞相反理之然也可不
　戒諸修福不如避禍用正不若閑邪正雖
　爲善茍自矜爲奇德則反爲訞正之爲正
　斯不正矣善之爲善斯不善矣○吕氏曰
　古之人體天之行政教寬大任物自然常
　若悶悶故其俗淳樸修眞之士抱神溟涬
　漠然寛大忘乎視聽無所分别其息深深
　淳淳仙道得成矣故曰其政悶悶其民淳
　淳後世有爲之君其政峻急以法繩人察
　見淵魚猶以爲未至民之失性莫甚於此
　由是動觸禁網彫弊離散風俗日益衰矣
　末學初眞之士未造道妙眞炁不凝役心
　運思於事物之中專務苛察崇尚機變以
　是而治身則缺缺然喘息粗急眞元離體
　非養生之道也故曰其政察察其民缺缺
　且治亂之首禍福之源自古有之亦由人
　所召夫禍之藏於福中也福至于極若不
　能謙抑祗畏而乃妄自驕奢未有不爲禍
　者矣福之隱於禍内也若處患難之中頓
　改前非内自修省則必反爲福矣天地之
　道有休否日月之運有虧盈此倚伏之數
　禍福相因莫知紀極也有天下者曾未若
　守之以清靜任其自然不利貨財不樂壽
　不榮通不醜窮如是則禍福倚伏何有於
　我哉造眞之士不爲福先不爲禍始物我
　兼忘豈禍福倚伏之可累乎故曰福兮禍
　所倚禍兮福所伏敦知其極陰陽之運生
　殺係焉動靜之間吉凶倚焉邪之與正善
　之與訞敦能定之哉正則正道也奇則邪
　徑也善則善性也訞則異類也本乎一心
　流而爲四非一炁之正也其正之者必聖
　人有心正之恢譎詭怪反害于正有心爲
　正訞祥變異反害乎善善訞奇正迭相用
　事民性不一處於邪正之間迷惑其所由
　來乆矣譬諸中下之士有聞道者方且隙
　然生善之一念而無卓然獨立之定力乃
　惑於見聞一彈指間妄念忽起而正復化
　爲奇怪善復化爲訞邪莊聖所謂神奇復
　化臭腐是也聖智難知鬼神莫識况常流
　乎故人迷妄其來乆矣豈獨今哉故曰其
　無正邪正復爲奇善復爲訣民之迷其日
　固已乆矣
是以聖人方而不割廉而不劌直而不肆光
而不耀
　何氏曰割害劌傷也方則易割廉則易劌
　吾以方以廉以身率民使化而遂以此爲
　害人傷人之事有不爲也肆逞耀眩也直
　則易肆光則易耀吾以直以光以道示民
　使化而遂以此爲自逞自眩之事有不爲
　也廉而不劌古全句見聘義經注甚明改
　劌作穢者非是莊子廉劌雕琢字義相近
　董氏曰行方而德圓故無割截之迷劌傷
　害也清而容物故不劌肆布列也大直若
　屈而不肆光而不耀者復歸其明也此四
　者皆悶悶政也蓋聖人惟恬淡無爲而方
　廉直光之用整然於其中而人不知使天
　下各安其性命之情而不陷於一偏所以
　無割劌肆耀之過而禍福何有哉
　　　第五十九章
治人事天莫若嗇
　吕氏曰聖人之治無爲無事省財節用則
　倉廪充實民康俗阜然後保精愛神齊心
　潔己以昭祀上帝則人神皆和矣且夫聰
　明睿智動靜思慮是其心内受用者屈伸
　俯仰貌像聲色是吾身外受用者兩者交
　通脗然契合要在各得其宜此嗇之爲義
　也修諸内者以修身爲治人治自己之人
　也以養元爲事天事自己之天也天則腦
　宫是矣純陽赫赫在乎上九天之上無陰
　也自玉京關之上皆天也嗇者保愛也愛
　視則養神愛聽則養虚愛言則養氣愛息
　則養和愛腦則養血故曰治人事天莫若
　嗇○何氏曰有國者處天人之際凡所以
　上事天下治人多求之外而不求之身太
　史公以道爲六家首專取其精神專一謂
　之大道其曰動合無形則與天符合者此
　精神也曰贍足萬物則使民贍給者亦此
　精神也又曰凡人所生者神也所托者形
　也精太用則竭神太用則疲精神離則死
　故聖人重之夫重之即嗇之之說嗇者吝
　惜之至也聖人守内不守外夫曰節曰愛
　曰守皆嗇之意也不嗇口則多言損氣五
　味厲爽不嗇耳目則五聲亂耳五色亂目
　如曰快其情者疲其神其嗇也哉嗇精嗇
　氣嗇神此道上可賔九清下可福群生○
　吴氏曰嗇也者留形惜氣之要術也○李
　氏曰治人事天莫若從儉以國言之省刑
　罰薄税歛以身言之也省言語節飲食以
　心言之省思慮絶視聽存其心養其性可
　以事天也
夫惟嗇是謂早復早復謂之重積德重積德
則無不克無不克則莫知其極莫知其極可
以有國
　吕氏曰且嗇者愛育精神勤儉有常如性
　無易如德不遷省費儲用自足儉嗇而智
　恬交養情不外簜性自内復若夫愛其形
　保其神貴其氣固其根精神腦血不致耗
　散早得復本還元故曰夫惟嗇是謂早復
　夫節儉理民愛嗇其神以上心德之一也
　服從于道積而彌新人皆和悦德之二也
　有一有二德之重也修之内者早能嗇復
　則氣柔和萬神安暢復我本來不隨物轉
　深矣遠矣故曰早復謂之重積德然重積
　者克己復禮修道以仁未嘗眩鬻天人信
　順無一物敢違是以四方向慕無不克服
　矣故曰重積德則無不克而無不克者萬
　物歸化道德無窮何往不通内煉之士大
　德有容以其不爭奚往不克至一不逆眞
　常不變參萬歲而不老豈知其極故曰無
　不克則莫知其極夫其極之莫知後其身
　而身先天下樂推而不厭被堯之仁樂堯
　之化其國可保而有餘裕矣内煉之士體
　道之無窮毓德之無極國可以有者喻乎
　身可以存也故曰莫知其極可以有國○
　何氏曰重積德則積水成海積氣成神也
　無不克則應物變化無所不宜也莫知其
　極乃合大道混混溟溟也爲國者果能此
　道亦可以有其國而乆安矣○林氏曰早
　復者言嗇則歸復於根返本遣元也德至
　此則愈積而愈盛矣重愈積之意也
有國之母可以長乆是謂深根固蔕長生乆
視之道也
　吕氏曰始也修性以反德今也積德而入
　道爲有國之母也則可以茂養百姓福祚
　社稷亘萬古之長乆矣喻之於身有國之
　母者氣也形爲受氣之本氣是有形之根
　氣因神識而生形乃因氣而立故伏義得
　之以襲氣母蓋神是氣之子而氣是神之
　母也形不得氣無因而成氣不治形將何
　爲主氣散則身謝氣在則身存且乆也故
　曰有國之母可以長乆積德之君治人事
　天厚國養民者植根於無爲固蒂於清靜
　社稷綿遠故謂之長生臨御常照故謂之
　乆視己之根者腦也蒂者臍也深根運元
　氣以補腦也仙諺云欲得不老遣精補腦
　然後密樞機閉欲户藏元精於杳冥之府
　結胎息於丹元之宫上赤下黑左青右白
　中央黄暈之間乃黄庭結寳之處正當臍
　間是謂固蒂也今欲修長生當先固蒂呼
　吸太和返神服氣胎息綿綿伏住臍間長
　生與天地爲常乆視與日月參光矣仙諺
　曰欲得長生先須乆視乆視者内視也○
　林氏曰此章以治國喻養生也養生而能
　嗇則可以深其根固其蒂可以長生可以
　乆視也○蘇氏曰以嗇治人則可以有國
　以嗇事天則深根固蒂古之聖人保其性
　命之常不以外耗内則根深蒂固而不可
　拔雖長生乆視可也蓋治人事天雖有内
　外之異而莫若嗇一也　
　　　第六十章
治大國若烹小鮮
　吕氏曰治大國者不可煩煩則民亂烹小
　鮮者不可擾擾則魚爛故善治國者若烹
　膚寸之魚調其水火使之自熟則魚可全
　若乃擾之則魚傷魚傷則糜爛於釜矣善
　治民者和其政教使其自得其民自安若
　乃擾之則民傷民傷則潰於國矣是以治
　道貴清靜國以民爲本身以氣爲本愛民
　治國則國昌愛氣治身則身乆故設此喻
　愛民惜氣之法如烹小鮮不可攪擾動則
　耗廢矣○李氏曰以正治國其政悶悶治
　人事天皆治國之義小鮮者細小之魚也
　譬以烹鮮撓之則糜言平治天下撓之則
　亂也○林氏曰烹小鮮者攪之則碎治國
　者擾之則亂清靜無爲安靜不擾此治國
　之道也
以道蒞天下其鬼不神
　吕氏曰聖人神明萬物之主也不得已而
　臨蒞天下以無爲之道治之故風雨時若
　水旱不作人心沖和鬼神咸服於明德鬼
　既安於幽趣不敢出其靈響現其神變矣
　以道治一身之天下者智恬交養神宇泰
　定天光内發祅氣淪滅邪鬼豈敢現其神
　變哉○吴氏曰蒞臨也鬼謂天地之氣神
　靈怪也人之氣與天地之氣通爲一有道
　之主以道蒞臨天下者簡靜而治不擾動
　以傷害其民故民氣和平充塞兩間相爲
　感應而天地之氣無或乖戾故其鬼不爲
　靈怪以興灾也○何氏曰夫以道蒞天下
　神民安之莊子聖人得不已而臨莅天下
　莫若無爲無爲則人安其性命之情莫之
　爲而常自然萬物莫能爲之害也○河上
　公以道德居位治天下則鬼不敢現其精
　神以犯人也
非其鬼不神其神不傷人非其神不傷人聖
人亦不傷人
　吕氏曰非其鬼無神變靈響蓋聖人守其
　常位宜其幽贊天地之大美戬助協順惟
　福是宜非特鬼不敢神神亦不敢妄肆妖
　禍傷吾之民矣且有道之士非其鬼無神
　變以其不能傷犯自然之人也故曰非其
　鬼不神其神不傷人神既安於正直非不
　傷害於民以其服聖人之明德自處幽暗
　而不敢示其怪變爾聖人憫一夫之失所
　未嘗不思所以救之之力父臨子育雖紬
　繹帡幪保惜之不暇何傷之有喻於人得
　道自然非獨神明不敢犯聖人亦不傷之
　也聖人方且尊道貴德豈傷於有道之民
　哉故曰非其神不傷人聖人亦不傷人○
　吴氏曰鬼之所以不靈怪者非不靈怪也
　雖能靈怪而不爲妖灾以傷害人也又謂
　鬼之靈怪所以不傷人者非自能如此也
　以聖人能使民氣和平而不傷天地之氣
　故天地之氣亦和平而不傷害人也曰鬼
　曰神皆天地之氣名二而實一○河上公
　其鬼非無精神也不能傷自然之人也
夫兩不相傷故德交歸焉
　吕氏曰人得治於陽鬼得治於陰人得全
　性命鬼得全至神兩者交悦無所傷焉遂
　至天清地寧陰陽調泰年穀常豐物無札
　傷國無疵癘鬼無靈響其德交歸之矣○
　林氏曰幽則爲陰陽明則爲聖治此兩者
　自不相傷則其德皆歸之言天地得其自
　然之道聖人亦得自然之道各有其德而
　不相侵越故曰交歸焉不相傷不相侵也
　此章先頓一句以言不擾之意既提起一
　句如此下面却言三才之道皆是不擾而
　已以道蒞天下此天下字包三才而言之
　凡在太虚之下臨之以道天則職覆地則
　職載聖人則職教三者各職其職而不相
　侵越則皆得其道矣○河上公鬼與聖人
　俱兩不相傷也夫兩不相傷人得治於陽
　鬼得治於陰人得全其性命鬼得保其精
　神故德交歸焉○何氏曰古之人在混茫
　之中與一世而澹漠焉當是時陰陽知靜
　鬼神不擾四時得節萬物不傷群生不天
　人雖有知無所用之是之謂至一莫之爲
　而常自然此也
　　　第六十一章
大國者下流天下之交天下之牝牝常以靜
勝牡以靜爲下
　林氏曰借大國小國之得所欲以喻知道
　之人宜謙宜靜非教人自下以取勝也三
　代而下世有取國之事故因其所見以爲
　喻爾下流者自處於卑下也大國之人能
　自卑下則可以合天地之交譬如牝者以
　靜而勝其牡也自下者以靜爲道故曰以
　靜爲下○吕氏曰江海所以能爲百谷王
　者以其善下之也百川朝宗亦猶大國能
　自下無不包容則民交趨而會之矣傳曰
　天地交萬物生人道交功勛成此之謂與
　一身之設一國之象也忘其身則百骸理
　虚其心則和氣歸虚無者聖人之所居可
　謂大國矣以其不爭故天下莫能與之爭
　至於萬物之精華交而會之猶衆水之趨
　下流也故曰大國者下流天下之交天下
　之牝者初不容心於勝惟其靜是以常勝
　以勝爲下故天下之交歸焉牝靜牡動柔
　靜剛動也剛爲柔所制動爲靜所伏經曰
　知其雄守其雌爲天下谿此實用謙下之
　德有國有民故無往而不克也取之己也
　天一生水在人爲精地二生火在人爲神
　神者陽中之陰故謂之雌亦天下之牝也
　知雄守雌專氣致柔以陰煉陽爲神機妙
　用也故牝常以靜勝焉靜則群動趨也下
　則衆齊赴之此修眞之要也
故大國以下小國則取小國小國以下大國
則取大國或下以取或下而取
　林氏曰以大取小曰以取以小取大曰而
　取此兩句文字亦奇特○吕氏曰以大事
　小唯仁者能之以小事大唯智者能之以
　大事小者樂天者也以小事大者畏天者
　也樂天者知天命畏天者保其身○吴氏
　曰大國本在小國之上者不恃其尊而謙
　降以下小國則能致小國之樂附小國素
　在大國之下者甘處於卑而俯仰以下大
　國則能得大國之見容下以取謂大國能
　下以取小國之樂附下而取謂小國能下
　而取大國之見容也○何氏曰大國以下
　小國如湯事葛文王事昆夷小國以下大
　國如太王事獯鬻句踐事吴之類○李氏
　曰上以下下下下以下順上上遜下順德
　交歸焉修身以此心愈下而道愈高身愈
　退而德逾進
大國不過欲兼畜人小國不過欲入事人夫
兩者各得其所欲故大者宜爲下
　林氏曰大國之意不過欲兼畜天下之人
　小國之意不過欲鎸刺入求於人二者皆
　非自下不可惟能自下則兩者各得其欲
　然則知道之大者必以謙下爲宜矣黄茂
　林解云此一章全是借物以明道此語最
　的當○吴氏曰大國之下小國者欲兼畜
　小國而已小國之下大國者欲入事大國
　而已兩者皆能下則大小各得其所欲然
　小者素在人下不患其不能下大者非在
　人下或恐其不能故專言大者宜爲下○
　吕氏曰大國以下小國者不過欲兼并畜
　聚小國之衆爲其君長爾小國以下大國
　者不過盡禮以敬事大國資爲援助爾然
　小大各當其分互有所持不相侵撓安其
　居樂其俗而小國柔服理之常也大國謙
　下故宜曲而下全之使可小可大所以致
　天下之交也○何氏曰此章首言大國者
　下流末言大者宜爲下中間雖合大國小
　國並言而先後惟主於大國而言者小者
　易爲下此不待教大者易以盈難爲下雖
　教未必行故再三言之與易同道也
　　　第六十二章
道者萬物之奥善人之寳不善人之所保
　何氏曰道者陶治萬物修治無形寂然不
　動大道混冥深闊廣大不可爲外析毫剖
　芒不可爲内此所謂物之奥也如屋之堂
　奥非造次所得見莊子道者萬物所共由
　故此章先曰寳後曰貴也道不遠人人自
　遠道雖有善不善之判而不善人之所保
　亦隱然藉此道以爲安也○吴氏曰萬物
　之奥謂萬物之尊貴者奥室西南隅也尊
　者所居故奥爲貴道之尊貴猶奥也寳謂
　善人所重善人向道而進修則可以取重
　於人故曰善人之寳不善人向道而改悔
　亦可自保其身故曰不善人之所保
美言可以市尊行可以加人人之不善何棄
之有故立天子置三公雖有拱璧以先駟馬
不如坐進此道
　李氏曰美言可以市足以悦衆尊行可以
　加人足以出衆也人之不善我亦善之何
　棄之有立天子置三公作之君作之師教
　化下民使不善者從其化拱璧駟馬不足
　爲貴不如坐進此道修己以安百姓先之
　以敬讓而民不爭陳之以德義而民興行
　示之以好惡而民知禁是以聖人常善救
　人故無棄人○柴氏曰道味有益如寳入
　市故曰美言可以市德重無不服故曰尊
　行可以加人人之不善何棄之有教以化
　之何敢棄之故立天子置三公所以輔行
　此道也○吴氏曰善人以道而取重於人
　者其嘉言可愛如美物可鬻於市其卓行
　可宗可以高出衆人之上不善人以道自
　保其身者畏威寡罪身獲全安是此不善
　之人道亦何嘗棄之也拱璧合拱之璧駟
　馬一乘之馬拱璧駟馬爲至貴然未足爲
　貴也不如進此道之爲尤貴拱璧駟馬之
　貴不如此道也故萬物貴之而以爲奥也
　○何氏曰不以寳玉車馬爲榮而以坐進
　此道爲貴
古之所以貴此道者何也不曰求以得有罪
以免耶故爲天下貴
　林氏曰且古之以此道爲貴者何也求則
　得之道本在我爲仁由己而由人乎哉有
　罪以免者言一念之善則可以改過即惡
　人齋戒沐浴則可以祀上帝也不曰如謂
　詩不云乎道無賢愚悟則得之此所以爲
　可貴故曰故爲天下貴○何氏曰無一夫
　不獲所欲與聚所求皆得君子樂得其道
　而止於善小人樂得其欲而耻爲不善雖
　有不善者亦莫不回心向道遷善遠罪而
　不自知者此有道之士獲大用於世而亦
　以見斯道之功用貴而益貴也謂之古之
　貴此道者匪今斯今振古如斯
　　　第六十三章
爲無爲事無事味無味
　吕氏曰聖人爲無所爲而任物性之自爲
　則無爲而無不爲心曷常動哉事無所事
　而從物務之自事物自事而無不事身曷
　常勞哉味無所味而隨物氣之本味物本
　味則無味而無不味口曷常嗜哉心不動
　則衆妙可觀身不勞則精神不虧口不嗜
　則靈液不竭至人爲於鍊養而不爲妄作
　事於修眞而不事於塵務味於道德而不
　味於腥羶故曰爲無爲事無事味無味○
　林氏曰無爲而後無不爲故曰爲無爲無
　所事於事而後能集其事故曰事無事無
　所著於味而後能知味故曰味無味○李
　氏曰爲無爲發上章萬物之奥爲無爲無
　所不爲事無事事事有成味無味其味幽
　長此三者道之奥也
大小多少報怨以德圖難於其易爲大於其
細天下難事必作於易天下大事必作於細
　吕氏曰涉乎有形則有小大係乎有形則
　有多少物量無窮原其有用應而不藏付
　之素定可以大則大可以小則小可以多
　則多可以少則少萬有不同俱歸于一一
　皆以道御之報之以德人無重惡何怨之
　有至人其道甚大其樸甚小其用雖多其
　要甚少大小含太虚於方寸多少總萬有
　於一眞大同於物而萬物與我爲一奚所
　怨哉故曰大小多少報怨以德夫是非美
　惡怨怒恩德皆生於微漸始於易終成難
　初於細而後成大今使圖度於始易之時
　則於終無難矣營爲於初細之日則於後
　必大矣故艱難之事必啓於容易欲令於
　容易之時而圖之重大之事必興於細微
　欲令於細微之時而去之己之難事者修
　仙也己之大事者行道也莫難於修眞苟
　如易以圖之其志固心堅何難之有莫大
　於行道苟如細事以爲之爲之不輟積細
　而漸至於大矣○林氏曰能大者必能小
　能多者必能少能怨者必以德能圖難者
　必先易能爲大者必先於其細自味無味
　以下皆譬喻也難事必作於易大事必作
　於細只是上意申言之也○劉氏曰或謂
　孔子以直報怨今也以德報怨何也然老
　子教人惟欲處其柔弱與天爲徒而無所
　爭可以弭天刑遠人禍若以直報怨怨何
　由已當時孔子故有所激而言終不若報
　之以德爲善也
是以聖人終不爲大故能成其大
　吕氏曰聖人不爲難大之事而無爲無事
　易簡易知故能成其可乆可大之基聖人
　懷抱道德自知不自見自愛不自貴終不
　爲大方寸之中眞性之内無不忘也無不
　有也淡然無極而衆美從之故曰是以聖
　人終不爲大故能成其大○李氏曰聖人
　功業大成不自爲大天不自天成天者物
　聖不自聖成聖者民以其不自聖故能成
　聖○林氏曰聖人不自大而能謙能卑所
　以成其大
夫輕諾必寡信多易必多難是以聖人猶難
之故終無難
　吕氏曰輕諾者不誠信也妄應之必爲虚
　誕矣多易每事忽略也妄爲之必爲難矣
　夫以聖人之材尚難於細易輕諾至於每
　事不敢輕易其於道則勤而行之終亦無
　難矣輕諾之後其信必寡多易之後其難
　必多故謂先難而後獲者難易相成也○
　李氏曰難事易成易事難成易事不可輕
　是輕則人忽之故聖人猶難之得之難失
　之難凡事不輕易故終無難○林氏曰輕
　諾者多過當故必至於失信以易心處事
　者多至於難成此亦借喻語也但添一夫
　字其意又是一轉前言易矣恐人以輕易
　之心視之故如此斡轉曰易非輕易也聖
　人猶以難心處之遂至於無難况他人乎
　此意蓋謂前言易者無爲無事而易行也
　非以輕易爲易也○何氏曰口惠而實不
　至灾必及其身輕諾者信亦輕也言之得
　無訒易者多則難亦多也聖人處無爲之
　事沖淡無之味已深入無形之道而有無
　相生細大難易相成隨物而形皆道也雖
　物物而不物於物又能曲成萬物而不遣
　故曰無不忘也無不有也乃見聖人之心
　非有亦非無也


道德眞經集義卷之八











道德眞經集義卷之九噐三
　　　　盱江危大有集
　　　第六十四章
其安易持其未兆易謀其脆易破其微易散
爲之於未有治之於未亂
　吕氏曰古之君天下者治必有亂對安必
　有危對當其國家安靜則易爲維持及其
　傾危則難於守禦故周書曰制治於未亂
　保邦於未危蓋芽糵未堅則其脆易破悔
　吝未著則幾微易散取之己也少壯身安
　之時易於行持見功猶速蓋疾病未兆其
　修煉則易謀而易成暨乎嗜慾過多神衰
　精損疾病一作便逐逝波儻保養得宜神
　氣沖和或染微痾亦易治也故曰其安易
　持其未兆易謀其脆易破其微易散且未
　疾之人易爲醫也未危之國易爲謀也若
　預爲之防則未然之禍何由而萌若先爲
　之計則未形之患何縁而超是以聖人不
　畏多難而畏無難况禍福本相倚伏自其
　胎基之未兆而慮之禍可轉而爲福任其
　已然忽之福可移而爲禍不可救藥矣故
　治身調心之道盍亦預防其情慾和適其
　神氣而使之不亂也○李氏曰按上章之
　義其安易持言作事謀始修眞志士正心
　於思慮之先抑情於感物之前則心易正
　情易絶茍治事於已亂遠禍於已萌不亦
　難乎○林氏曰方其安時持之則易及至
　危則難持矣事之未萌謀之則易見其形
　見則難謀矣脆而未堅攻則易破及其已
　堅則難攻矣事必爲於未有之先治必謀
　於未亂之始
合抱之木生於毫末九層之臺起於累土千
里之行始於足下
　吕氏曰患不預防惡不杜漸其由植木乎
　初生於毫末可拔而絶之甚易爲力矣及
　其合抱青青百尋烏可伐哉又若築臺焉
　超土於一畚可蹴而超之又何難哉及其
　九層也聳百尺之勢烏可毁哉又若遠行
　始於跬步可旋踵而返及其千里長涉渺
　渺烏可還哉故曰合抱之木生於毫末九
　層之臺起於累土千里之行始於足下○
　李氏曰積小成大不可救也故易有履霜
　堅冰之戒傳曰臣弑其君子弑其父非一
　朝一夕之故其所由來漸矣由辯之不早
　辯也○林氏曰合抱之木其生也必自毫
　末而始九層之臺其築也必自一簣之土
　而始千里之行必自發足而始凡此以上
　皆言學道者必知幾
爲者敗之執者失之是以聖人無爲故無敗
無執故無失
　吕氏曰有爲於分别則敗其自然有執於
　欲利則失其精神未若安其所安守其所
　守則治而不知其治爲而不見其爲矣聖
　人察夫事之所敗超於有爲不爲則何敗
　之有意之所失失有所執不執則何失之
　有治身有爲則形勞神役心靈疲葡有執
　則偏滯方隅不離衆有去道遠矣曾未嘗
　無爲無執天眞純粹故亘萬劫而無敗無
　象可執何失之有○何氏曰聖人作事謀
　始善始善終曾不敢輕於有爲執其所見
　蓋懷微妙抱樸質不敢超天下之爭心循
　理而舉事吾何爲因時而立功吾何執名
　各自命事由自然吾何敗何失
民之從事常於幾成而敗之慎終如始則無
敗事
　吕氏曰世人雖務於善事摩不有初鮮克
　有終皆初勤而後惰始樂而終厭幾於成
　而復敗之良由抱一不固則胎眞不凝丹
　液漏泄故乃曰炁亡液漏非己形若夫至
　人則用志不分始終如一萬神自正敦能
　敗之○何氏曰凡民好爲者以因循爲無
　能好執者以通變爲無守所以事敗於垂
　成此言不能慎終如始而爲有初鮮終之
　戒
是以聖人欲不欲不貴難得之貨學不學復
衆人之所過以輔萬物之自然而不敢爲
　吕氏曰至人非無欲也欲人之所不欲不
　以物易性則難得之貨又奚貴之有非無
　學也學人之所不學不以摶溺爲心凡衆
　人之所過吾得以復之故曰是以聖人欲
　不欲不貴難得之貨學不學復衆人之所
　過以至不益生不助長順物自然無容私
　焉道可以爲親德可以爲友以道德輔佐
　其體觸事莫非自然而然曷敢有所爲也
　○吴氏曰聖人之欲以不欲爲欲聖人之
　學以不學爲學難得之貨人所欲者不貴
　重之是不欲其所可欲也故曰欲不欲衆
　人之所趨者我則不趨衆人掉臂過之而
　不願者我則遣反其處是不學衆人之所
　學也故曰學不學凡此不欲不學者蓋以
　萬物之理無爲而自然故吾亦無爲與萬
　物同一自然如輔之以輪輻相依附而爲
　一也○何氏曰此章先言爲之於未有中
　言爲者敗之末又言不敢爲然則爲者是
　乎不爲者是乎皆是也豈不曰爲無爲則
　無不治○林氏曰衆人之所不欲者聖人
　欲之衆人之所貴者聖人不貴之借喻語
　也衆人之所不學者聖人學之衆人之所
　過而不視者聖人反而視之復返也此亦
　借喻語也聖人惟其如此於事事皆有不
敢爲之心而後可以輔萬物之自然
　　　第六十五章
古之善爲道者非以明民將以愚之民之難
治以其智多
　吕氏曰古之時善爲治化民者以道集虚
　以性開天正心誠意欲導斯民於樸質之
　地盛德容貌終日如愚使民終身由之而
　莫之所以然善以道自治者非顯彰其光
　耀以眩惑於世俗同乎無知抱樸而已○
　吴氏曰上古無爲而治其民淳樸而無知
　後世有爲而治其民澆偽而有之是以難
　治也○林氏曰聰明道之累也聖人之教
　人常欲使之晦其聰明不至於自累故曰
　非以明民將以愚之智巧多則民愈難治
　故以智治國者反爲國之害也○李氏曰
　將以愚之者謂其政悶悶也民之難治以
　其智多者謂其政察察故也
故以智治國國之賊不以智治國國之福知
此兩者亦楷式常知楷式是謂玄德玄德深
矣遠矣與物反矣然後乃至於大順
　林氏曰以智治國者反爲國之害蓋上下
　相尋皆以智巧則亂之所由生故曰以智
　治國國之賊不以智治國國之福兩者智
　與不智也能知智之爲賊不智之爲福則
　可爲天下法矣能知此法則可以謂之玄
　妙之德深矣遠矣者歎美之辭也大順即
　自然也○吕氏曰夫弓弩畢弋之智多則
　禽亂於上矣鈎餌網罟之智多則魚亂於
　水矣智詐漸毒頡滑堅白解垢同異之變
　多則俗惑於辯矣夫上以智御下則下以
　智應上故上下殽亂奸臣賊子侵權怙勢
　何所不有此不謂之以智治國而何且古
　之有國者結繩畫地其政悶悶其民淳淳
　不治而自治所以開人之天曾未若開天
　之天此不謂不以智治國而何若治身而
　以智自役則神明不安烏得不盜其眞氣
　乎生而不以智爲者謂之以智養恬也智
　與恬交相養則百神平泰萬氣皆融非忘
　形抱道者敦能此乎故曰以智治國國之
　賊不以智治國國之福蓋用智者蠹政害
　民不用智者善政養民兩者楷模而法式
　之也既知楷式而不用其智致斯民於富
　夀循天之理與天同德矣故曰知此兩者
　亦楷式常知楷式是謂玄德夫玄德者深
　不可測遠不可窺至幽至微不可察也然
　觀其用似與物違反究其理則與物同歸
　入于自然之境而無所逆也至人者與世
　俗萬事相反而復乎素樸同於大通大通
　則無礙矣故曰玄德深矣遠矣與物反矣
　然後乃至大順○何氏曰聖人不以智治
　智與天下相尋於機巧法術之中而以愚
　治智挽之歸簡易平直之道有由也哉故
　曰上誠智而無道則天下大亂矣何以知
　其然也夫弓弩畢弋機變之智多則鳥亂
　於上矣網罟醫笱之智多則魚亂於水矣
　智詐漸毒頡滑堅白解垢同異之智多則
　人惑於辯矣故天下每每大亂罪在好智
　自三代以下是矣以智治國則賊夫民不
　以智治國乃福夫民知此兩者亦楷式乃
　有國者之良法常守此良法則德玄且深
　且遠矣故曰天地雖大其化均也萬物雖
　多其治一也人卒雖多其主君也君原於
　德而成於天故曰玄古之君天下者無爲
　也天德而已矣與物反者彼以其智我以
　其玄彼以其賊我以其福相反而不相入
　也正言若反乃至大順順之至也豈在用
　私用智與物相靡相刃而莫之能止也○
　李氏曰無爲寬大治平天下民之福也有
　爲謹嚴宰制下民國之賊也民之難治以
　其多事是以聖人以無爲清靜治國使夫
　知者不敢爲也雖與物相反反貫自然民
　遂其生獲百倍之慶天下治平成大順之
　化盡此道者是謂玄德
　　　第六十六章
江海所以能爲百谷王者以其善下之也故
能爲百谷王
　吕氏曰江海之王百谷者謙卑處下虚以
　待之無爲爲求而百川自然來也由此觀
　之卑損之爲道也大矣人身以臍間下丹
　田爲氣海乃五臟六腑生氣之本一萬三
　千五百息之源十二經脉之祖人能謹守
　下丹田氣海守之不間則百關之氣自然
　朝之○何氏曰江海不讓細流故能成其
　大自有王百谷氣象然非强爲大也水無
　分於東西而分於上下也海居下則百谷
　斯朝宗矣經曰譬道之在天下猶川谷之
　於江海此道何道也聖王知雄守雌也○
　林氏曰百谷之水皆歸之於江海江海爲
　百谷王之尊而乃居百谷之下此借物以
　喻自卑者人高之之意
是以聖人欲上人必以言下之欲先人必以
身後之是以處上而民不重處前而民不害
是以樂推而不厭
　吕氏曰聖人能體謙下之道將欲處人之
　上故必先以其言下於人者知滿之必招
　損也故言則謙柔名則孤寡以下於物而
　盛德日崇大寳彌固自然爲物所推而居
　於上矣將欲首出庶物必先身謙言遜退
　在人後者蓋謹身順道不以先物故能爲
　物所推而處於先矣故曰是以聖人欲上
　人必以言下之欲先人必以身後之故能
　處人之上而不以爲重其從之也輕處物
　之前而不以爲害其利之也衆不重故不
　輕不利故不害利害輕重付之自爾其何
　容心哉故天下共黄老清靜之化而無厭
　者以其謙卑之德所至故天下樂推而不
　厭上學之士天下自然欽敬上於人先於
　人謙光而尊德之所致何厭之有○何氏
　曰聖人心如太虚道如天地以柔靜待天
　下又何欲焉欲上人欲先人示人以可則
　可效順人情而言之也聖人何心哉人皆
　取福己獨曲全故處民之上而彼不以爲
　重而壓己自下者人高之也人皆取實己
　獨取虚故處民之前而彼不以爲害而傷
　身自後者人先之也托小包大志弱事强
　常寬容於物不削於人常情所惡而忌者
　變爲樂推無復厭斁○吴氏曰以言下之
　謂卑屈其言而不尊高以身後之謂退却
　其身而不前進然此皆聖人謙讓之盛德
　非有心於欲上人欲先人讀者不以辭害
　意可也○林氏曰聖人非欲上人先人而
　後爲此也其意蓋謂雖聖人欲處人上人
　先猶且如此况他人乎
以其不爭故天下莫能與之爭
　吕氏曰聖人常以虚爲身以無爲心心形
　既定物孰可爭書曰汝惟不矜天下莫與
　汝爭能汝惟不伐天下莫與汝爭功此之
　謂也夫至人者忘其耳目遺其肝膽消殞
　萬縁泯絶身世和以天倪與物委蛇而天
　下敦與爭乎○何氏曰人心天理可以道
　感不可以力爭也以其不爭而天下莫能
　嘗語文子曰聖人欲貴於人者先貴人欲
　卑人者先自卑
　　　第六十七章
天下皆謂我大似不肖夫惟大故似不肖若
肖乆矣其細
　吕氏曰夫道曠然無形無名充遍萬物雖
　有而若無其與物無一相似此其所以爲
　大也若肖似於物道亦物爾而何足大哉
　○董氏曰若有所肖似則同於一物何足
　爲大也○何氏曰聖人以玄德自持不欲
　見貴於世宜其天下亦以爲博大無所肖
　似夫惟大則混混冥冥人不可得而名如
　有所肖似則細行之人爾肖似也○林氏
　曰一本於謂我下添道字其細下添也夫
　字皆誤也
我有三寳寳而持之一曰慈二曰儉三曰不
敢爲天下先
　吕氏曰人能抱道持身有如持寳固當愛
　護持守而不失也所履踐者有三體仁博
　施愛育群生慈也節用厚人不耗於物儉
　也不爲事始和而不倡不敢先也至人保
　持三寳者廣度衆苦衣被萬物慈之至也
　儉視聽則神不蕩儉言語則氣不耗儉嗜
　欲則心不摇此養生之至寳也能後其身
　謙光自隆故曰我有三寳保而持之一曰
　慈二曰儉三曰不敢爲天下先○何氏曰
　聖人不以珠玉爲寳而所寳惟道何道也
　慈儉後三者之道也匹夫撫劍疾視是則
　好勇者細人自逞之氣而我以慈爲寳小
　器塞門反坫是則好廣者細人自侈之見
　而我以儉爲寳也名利都府衆人所馳是
　則好先者細人自矜伐以爲能而我以不
　先爲寳○吴氏曰持謂守之而不失慈謂
　柔弱哀憫而不剛强儉謂寡小節約而不
　侈肆不敢爲天下先謂謙讓退却而不锐
　進持此三寳故雖大而似不肖也
夫慈故能勇儉故能廣不敢爲天下先故能
成器長今捨慈且勇捨儉且廣捨後且先死
矣
　吕氏曰知謙和柔弱能勝剛强順化有情
　曰慈遂可以言勇知節儉爲可貴用之不
　可既曰儉遂可以言廣知先人後己可以
　克己復禮惟仁是與遂可爲器用之長夫
　剛强則易挫慈柔則不可敵慈也者不剛
　而勇儉愛精氣神明不勞而我道彌廣未
　嘗先人故樂推不厭遂成法器之主故曰
　夫慈故能勇儉故能廣不爲天下先故能
　成器長今世俗則不然捨棄慈仁將爲勇
　義費氣輕生不能保嗇節用崇奢尚侈傷
　財害民反招匱乏無謙退之心有剛强之
　志好處物先耻居人後皆非長生大道之
　術乃喪身之具爾故曰今捨慈且勇捨儉
　且廣捨後且先死矣○林氏曰器形也成
　器即成形也凡在地之成形者我皆爲之
　長故曰成器長今人捨慈而用其勇捨儉
　而用其廣捨後而用其先此非保身之道
　也故曰死矣○吴氏曰捨謂不用不用慈
　儉退後之寳而剛强以爲勇侈肆以爲廣
　锐進以求爲先則將不能保其生皆死之
　徒也
夫慈以戰則勝以守則固天將救之以慈衛
之
　吕氏曰且慈兵入於敵境也則人知有所
　庇矣不踐禾稼不穴丘墓不踐積聚不焚
　屋室則人人悦之何必陳兵以戰野而後
　勝重門擊柝以爲守固哉故天道福善禍
　淫善人自天祐之開其心志使之無所不
　慈無所不慈則物爲之衛矣至人能守慈
　勇以戰世縁則萬邪不能入千魔不敢干
　其道曰固蓋天道無親常與善人故曰夫
　慈以戰則勝以守則固天將救之以慈衛
　之○林氏曰戰交物而動也猶莊子曰與
　接爲構曰與心鬬也守猶莊子純氣之守
　也人能以慈爲主則外可勝物内可自守
　前言三寳此舉其一能慈則二者在其中
　○吴氏曰慈者生之道仁之德爲三寳之
　首故此以下專言慈之一寳而二寳在其
　中矣慈者人人親之如父母豈有子而敵
　其父母攻其父母者哉故以慈而戰則人
　不忍敵是能勝也以慈而守則人不忍攻
　是能固也縱有來敵來攻之寇人之助其
　父母者多亦必能勝能固或人力不逮天
　亦救助之而不令其敗且潰天之所以救
　助之者以其能慈而救護之也○李氏曰
　慈之一字戰則勝守則固仁者無敵眞勇
　也
　第六十八章
善爲士者不武善戰者不怒善勝者不爭善
用人者爲之下
　何氏曰公儀伯以力聞諸侯周宣王備禮
　以聘之觀形懦夫也宣王曰爾之力何如
　公儀伯曰臣之力能折春螽之股堪斷秋
　蟬之翼王曰吾之力能裂犀角之革曳九
　牛之尾猶憾其弱汝而力聞天下何也公
　儀伯曰善哉王之問也臣之師有商丘子
　者力無敵於天下而六親不知以其未嘗
　用其力故也今臣之名聞於諸侯是臣違
　師之教彰臣之能也然則臣之名不以負
　其力者也以能用其力者也善爲下者不
　武槩事見矣莊子市南儀僚弄丸而兩家
　之難解孫叔敖甘寢秉羽而郢人投兵此
　不怒者善戰不爭者善勝也韓信解廣武
　君之縛東向師事之問燕齊之策此善用
　人者爲下也古之善爲士者不怒而威於
　斧鉞不戰而屈人兵則有道存故有人曰
　我善爲陣我善爲戰大罪也國君好仁天
　下無敵焉○吴氏曰古者車戰爲士謂甲
　士三人在車上左執弓右執矛中御車掌
　旗鼔皆欲其强武戰卒七十二人在車下
　將戰必激發其勇與所敵爭雄而取勝慈
　者之用兵則不以此爲善也士不欲其强
　武戰不欲其奪怒勝敵不待與之較力兵
　刃不施彼將自屈古之智能○林氏曰四
　者之善皆不爭之用也
是謂不爭之德是謂用人之力是謂配天古
之極
　何氏曰不爭之德仁不以勇也用人之力
　群策屈群力也配天古之極天道不爭而
　善勝自古以固存道合其極○林氏曰以
　其不爭之德可以配天可以屈群力用天
　下自古以來無加於此故曰古之極○李
　氏曰不爭之德用人之力皆仁慈之謂故
　曰配天以此修身則形存而夀永也○柴
　氏曰惟善則合上古立極之道故曰配天
　古之極
　　　第六十九章
用兵有言吾不敢爲主而爲客不敢進寸而
退尺
　何氏曰吾不敢爲主而爲客者是所謂應
　兵也故曰救亂誅暴謂之義兵兵義者無
　敵加於己不得已而超者謂之應兵兵應
　者勝爭恨小故不忍憤怒者謂之憤兵兵
　憤者敗利人土地貨寳者謂之貪兵兵貪
　者破恃國家之大矜民人之衆欲見威於
　敵者謂之驕兵兵驕者滅此五者老子嘗
　以語文子今言不敢爲主而爲客者主先
　而客應之非得已不敢進寸而退尺見可
　而進知難而退慎之至也而非怯也臨事
　而懼好謀而成也○吕氏曰古之有言兵
　略者必以先舉爲主後應爲客也主造事
　者也客應敵者也且聖人之兵沉機密用
　雖有敵至我則坐觀其變隨變而應迫而
　後起不得已而後動若輕動者所謂輕敵
　也大抵有意於爭爭之未必勝無意於爭
　爭之未必負機謀進止其亦有待焉至人
　應世一視一聽一語一笑萬縁交接皆謂
　之魔也戰勝之决不敢爲主之先倡儼然
　若客常居靜定之中精神不亂進寸則有
　敵退尺則無爭故曰用兵有言吾不敢爲
　主而爲客不敢進寸而退尺
是以行無行攘無臂扔無敵執無兵
　何氏曰兵之常勢行有行陣攘有手臂扔
　有對敵執有兵徒而乃一無有焉如無手
　行拳又如枕席上過師不戰而屈人兵之
　意所以然者重而不輕也扔引也如攘臂
　而扔之扔扔古本並從才音同有揮敵意
　河上公曰彼遂不正爲天下賊雖欲行誅
　之不成行列也雖欲大怒若無臂可攘也
　雖欲扔引之若無敵可扔也雖欲執持之
　若無兵可持也○林氏曰此皆兵家示怯
　示弱以誤敵之計扔引也引敵致師也如
　此用兵方有能勝之道也輕敵而自矜自
　眩則必至於喪敗○王弼本仍作扔
禍莫大於輕敵輕敵幾喪吾寳抗兵相加哀
者勝矣
　何氏曰勿曰何害其患甚大此輕敵之戒
　禍之大者聖人以慈爲寳而天將救之以
　慈衛之今對敵而輕用其鋒以求勝於天
　下則是先自喪其道之寳矣故兩兵相遇
　哀矜者勝故曰視卒如愛子故可與俱死
　以慈戰則勝一言而三軍如挾纊吮疽而
　士卒父子爭死夫誰與敵此章言兵不可
　輕用而不用爲之大用有出于兵之外○
　吴氏曰行三軍者臨事而懼不敢輕敵也
　輕敵則輕戰以致殺人而喪吾慈寳矣禍
　莫大焉雖未進戰然一有輕敵之心則以
　有殺人喪寳之漸故曰幾喪吾寳抗舉也
　哀者慈心之見而天人助之勝也○蘇氏
　曰兩敵舉兵相加而吾出於不得已則有
　哀憫殺傷之心哀心見而有天人助順之
　勝矣○林氏曰擊鼔其鏜踴躍用兵則非
　哀者矣此章全是借戰事以喻道
　　　第七十章
吾言甚易知甚易行天下莫能知莫能行
　何氏曰道者何清靜是也簡易爲上耳道
　本清也人自濁之道本靜也人自動之道
　本簡也人自繁之道本易也人自難之玄
　聖所言以我觀甚易知易行以人觀乃不
　能知不能行術豈異哉蓋亦反其本矣且
　言剛强則難言柔弱豈不易言華飾則難
　言樸素豈不易而惟其易知反成不知惟
　其易行反成不行爲其太近也列子善力
　舉秋毫善聽聞雷霆知道之言也○李氏
　曰前章云哀者勝謂仁慈無敵故次之以
　甚易知易行世人莫能知莫能行者信不
　及也間有信者又不能行力不及也○吴
　氏曰老子之言教人柔弱謙下而已其言
　甚易知其事甚易行也世降俗末天下之
　人莫能知其言之可貴故莫有能行柔弱
　謙下之事者
言有宗事有君夫惟無知是以不我知知我
者希則我貴矣
　何氏曰老子兩語文子以言有宗事有君
　而曰至言去言至爲去爲曰失其宗本伎
　能雖多不如寡言此也秉要執本則得所
　以知所以行所以易也無他泛知則難寡
　者衆宗於此而知斯易矣泛行則難靜爲
　躁君於此而行斯易矣然知道之說有三
　甚易者近也莫能知者味也而惟無知者
　忘也故道由易知而至於無知聖人事也
　吾超然不識不知之境又誰得而測識之
　關尹子能忘道乃能有道又曰有人問於
　我我尚不知我將何爲我所此無言無事
　内知而抱玄也吾尚不自知宜其人之不
　吾知人之得以知其道亦何貴哉故得道
　畏人知又先畏自知人己兩忘云爲俱泯
　至貴者道大音希聲豈在求知哉而難易
　之知又不足言矣○林氏曰衆言之中必
　有至言故曰言有宗舉世之事道爲之主
　故曰事有君世無知至言至道之人所以
　莫有知我者故曰夫惟無知始不我知
是以聖人被褐懷玉
　何氏曰列子居鄭圃四十年無識者國君
　卿大夫視之猶衆庶也君子盛德容貌若
　愚由是觀之聖人譬如被者褐懷者玉外
　不自貴而中有至貴者存褐毛布賤者之
　服故云褐寬博○吕氏曰聖人無名至人
　無己神人無光雖衣弊履穿蒙以養正心
　如玉石積蓄至寳韜藏光耀未嘗顯露默
　養道胎故曰是以聖人被褐懷玉○林氏
　曰聖人之道足於内而不形於外猶被褐
　而懷玉故人不得見之也
　　　第七十一章
知不知上不知知病夫惟病病是以不病聖
人不病以其病病是以不病
　林氏曰於其至知而若不知此道之上也
　於不可知之中而自以爲知此學道之病
　也人能病其知之爲病則無此病矣聖人
　之所以不病者蓋知此知爲病而病之所
　以不病此一章文字最奇○李氏曰知不
　知上接上章吾言甚易知聖人無所不知
　不自以爲知眞知也世人無所知自以爲
　知妄知也故曰病若知妄知爲病而病其
　病則妄知之病瘥矣聖人所以不病者以
　其病其多知是以不病也○吕氏曰至哉
　妙道沖默淵奥不可以智知不可以識識
　不可得而測度不可得而擬議知之外矣
　不知内矣知之淺矣不知深矣聖人禀氣
　沖粹天性高明内懷眞知萬事自悟始能
　無知不以自矜是謂眞知眞識乃知不知
　不識者也且世之人不知至道之精而知
　事物之粗不知至道之極而知事物之末
　方且爲緒使方且爲物駭内多機智徒事
　誇大而實不知道弊精神役思慮以文滅
　質以博溺心而强辯飾說以爲知之是德
　之病也至士達道明眞得之固窮鉗口結
　舌保而秘藏不敢宣泄常若不知而况不
　知其道而乃肆高雄之辯辯者不善知者
　不博博者不知也○何氏曰莊子聞以有
　知知者矣未聞以無知知者也故深知而
　不自以爲知於道爲上始於不可知之中
　强自以爲能知於學爲病莊子太清問乎
　無窮曰子知道乎曰吾不知也又問無爲
　曰吾知道問無始曰弗知深矣知之淺矣
　弗知内矣知之外矣太清知而歎曰弗知
　乃知乎知乃不知乎孰知不知之知
　　　第七十二章
民不畏威大畏至矣
　河上公曰威害也人不可不畏小害不畏
　小害大害至矣○吕氏曰君子有三畏畏
　天命畏大人畏聖人之言人能體常盡變
　以全性命之理則内眞赫然充塞于外思
　慮憂愁無自而入衆之所畏不可不畏世
　愚不知天命樂高好大負威任勢矜尚賢
　能南華經大愚者終身不靈大惑者終身
　不解勿謂小惡無傷遂闊略而不知悔苟
　積累之乆人威將不能加天威必至○何
　氏曰昔人有言畏威如疾民之上也從懷
　如流民之下也見懷思威民之中也是則
　人心最不可無所畏孔子曰君子有三畏
　畏天命畏大人畏聖人之言小人不知天
　命而不畏也狎大人侮聖人之言大人者
　君父之嚴及大德之人固可畏不可狎聖
　人所言犯其告戒必不免其有身固可畏
　不可侮而三畏之中又以畏天命爲先天
　命者乃天所付與萬物當然之理畏之一
　念一動一言天地鬼神臨之罔敢玩易道
　者萬物共由得之者生失之者死民受天
　地之中以生能者取福敗者取禍故君子
　畏義小人畏刑皆畏天也不此威之畏則
　威有大於此者易曰惡不積不足以滅身
　小人以小惡爲無傷而弗去故惡積而不
　可掩罪大而不可解荷校滅耳凶豈非不
　畏威而來大威哉○林氏曰不畏刑者常
　遭刑也
無狹其所居無厭其所生是以不厭
　河上公曰謂心居神當寬柔不當急狹人
　所以生者爲有精神若忽其道好其色是
　謂伐本厭神夫惟獨不厭精神之人洗心
　滌垢澹泊無欲則精神居之不厭也○何
　氏曰人與道居則能居天下之廣居故欲
　無狹所自居不則室無空虚婦姑勃磎矣
　人以道生則能生天地之所生故欲無厭
　所自生否則心無天遊六鑿相攘矣夫惟
　樂遣而内不自厭則上不見厭於天下不
　見厭於人是以皆不厭也○林氏曰居廣
　居也生長生乆視之理也人皆自狹其所
　居自厭其所生不能安於退而務於進不
　能觀於無而惑於有是自狹也自厭也無
　者戒飭之辭言不可如此也夫惟不厭者
　而能乆安故曰是以不厭○董氏曰狹隘
　也厭棄也無當作毋居者性之地居天下
　之廣居則與太虚同體矣生者氣之聚含
　太乙之至精則與造化同其用矣惟曲士
　不可以語道苟不溺於小術而實諸所無
　以自狹其居則必棄有著無而蔽於斷滅
　以厭其所生矣是以告之以無狹無厭使
　學者知夫性者氣之帥而其大無量當擴
　而充之以全其大生者道之寓而其用不
　窮當葆而養之以致其用則養氣全生盡
　性至命而不生厭棄之心所以體無非强
　無而無非頑也長生非貪生而生非下也
　夫如是則生與道居而道亦未嘗厭棄於
　人矣
是以聖人自知不自見自愛不自貴故去彼
取此
　河上公曰自知者自見己之得失不自見
　者不自顯露德美於外藏之於内也自愛
　者自愛其身以保精氣不自貴者不自貴
　高榮名於世也去彼者去彼自見自貴也
　取此者取此自知自愛也○何氏曰聖人
　自知則是非美惡不敢昩而自見則自足
　之心生矣自愛則安危去就不敢輕而自
　責則自驕之氣動矣此乃畏不畏之所以
　分一彼一此何去何取可不知所擇哉



道德眞經集義卷之九











道德眞經集義卷之十噐四
　　　　盱江危大有集
　　　第七十三章
勇於敢則殺勇於不敢則活此兩者或利或
害天之所惡孰知其故是以聖人猶難之
　林氏曰勇於敢爲者必至於自戕其身臨
　事而懼是勇於不敢也活者可以自全也
　敢者之害不敢者之利二者甚曉然天道
　惡盈而好謙則勇於敢者非特人惡之天
　亦惡之也而世人未有知其然者故曰敦
　知其故聖人猶難之者言聖人於此道爲
　難能也○何氏曰强梁者不得其死好勝
　者必遇其敵此勇於敢則殺之戒也臨事
　而懼好謀而成此勇於不敢則活之道也
　爲此說者言君子則吉小人則凶也然此
　二者或利或害爲善得吉故多其幸而罹
　於凶者有矣爲惡未始不及於凶其幸免
　者亦時有焉由前之說吉凶之於善惡猶
　影響也由後之說禍福之來似不在我常
　人之慮遂以天道好惡有不可知其故有
　不可知其事有不可信者聖人畏天命修
　身以俟曾不敢以常人之見而輕用其心
　也惟知天之不假易而其難其慎又豈無
　其故哉○李氏曰接上章民不畏威言世
　人不畏公法敢以好勇殺身之本也勇於
　不敢終身無害勇於敢血氣之勇也勇於
　不敢者義理之勇也天之所惡造化不容
　也孰知其故知則不敢是以聖人猶難知
　者不敢輕示也
天之道不爭而善勝不言而善應不召而自
來觶然而善謀天網恢恢疏而不失
　林氏曰聖人之於道雖以無爲不爭而是
　非善否一毫不可亂此數句又以天喻道
　也○何氏曰天雖剛德猶不于時此不爭
　也而人衆勝天天定勝人乃勝之善者天
　不言以行與事示之而感必有應應復爲
　感乃應者不召而自來如日月寒暑之往
　來天高日鑒於陟降誰其召之繟然而善
　謀古韵繟緩也寬也於義爲長如作默然
　則與不言之意重如作坦然則與不爭之
　意復天道雖似悠緩而其巧於報應尤甚
　於人之機謀則似有神其筭者繟然寬緩
　如書云須暇之意故天網恢恢乎有容雖
　不密亦不漏也○河上公曰繟寛也天之
　網羅恢恢甚大雖曰踈遠而察人之善惡
　無有所失○董氏曰此章告人當勇於道
　不當勇於力繼明天道之自然而末又戒
　之天網之不漏使人信之無疑也
　　　第七十四章
民不畏死奈何以死懼之若使民常畏死而
爲奇者吾得執而殺之孰敢
　林氏曰此章言人之分别善惡自爲好惡
　至於泰甚者皆非知道也故以世之用刑
　者喻之言用刑者不過以死懼其民而民
　何常畏死使民果有畏死之心則爲奇邪
　者吾執而刑之則自此人皆不敢爲矣故
　曰吾得執而殺之敦敢今奇邪者未嘗不
　殺而民犯者日衆則民何嘗畏死哉○吴
　氏曰奇不正也使民常有畏死之心而奇
　邪爲惡之人吾得以執而殺之則人人知
　畏孰敢爲惡然雖殺惡人而人之敢爲惡
　者不止則是民愚不知畏死雖爲惡者必
　遭刑殺彼亦無所惧上之人奈何欲以死
　懼之而輕易殺人乎○河上公曰老子傷
　畤王不先道德化民而先刑罰
常有司殺者夫代司殺者殺是謂代大匠斲
希有不傷其手矣
　林氏曰殺者造物也天地之間爲善爲惡
　常有造物者司生殺之權其可殺者造物
　自殺之故曰常有司殺者爲國而切切於
　用刑是代造物者司殺也以我之拙工而
　代大匠斲削則鮮有不傷其手者此借喻
　之中又借喻也此章亦因當時嗜殺故有
　此言其意亦豈盡廢刑哉天討有罪只容
　無心可也○吴氏曰不以殺人懼其民則
　爲惡之人可不殺乎曰有司殺者在司殺
　者天也惟天能殺人惟大匠能斲木人而
　欲代天殺人猶非匠而欲代匠斲木也代
　匠者其手必多有傷以譬代殺者其身必
　有害也蓋不有人禍必有天刑○何氏曰
　夫刑威雖一人之權而非一己之所得私
　常有司其刑殺者人主政不欲以己代之
　孰爲司殺之司上有司於冥冥之中者天
　討有罪五刑五用是也下有司於昭昭之
　中者書曰士制百姓于刑之中是也人主
　中持其柄折民惟刑有不得已者則奉天
　憲付有司以示平民之治曰百姓自有罪
　爾自有罪子一人何心焉殺人者天也士
　也非我也人誰得而怨其上者此而不行
　乃拂天之理倚官之刑認作威爲己事是
　猶大匠宜斲彼袖手旁觀而吾血指汗顔
　以代之豈不傷哉人主以天人之心爲心
　欲善而民善矣焉用殺有君如此則天下
　遷善遠罪皆樂其生而重其死導迎和氣
之大者此聖人言外之意也
　　　第七十五章
民之饑以其上食稅之多是以饑民之難治
以其上之有爲是以難治
　林氏曰食稅之多言取於民者太過也上
　之有爲言爲治者過用智術也上貪利則
　民愈饑上好智則民愈難治○吴氏曰食
　謂君所食於民者稅則民之所出以供上
　之食者也上多取於民則民貧而饑矣上
　有爲而以智術御其下則下以奸詐欺其
　上而難治也○吕氏曰民者國之本也八
　政以食爲先食之爲論以鄙而司農以爲
　大計其如此用在於民稍失其宜爲害亦
　大聖人授之田勸督百官使不違其時征
　輸有制使不傷其力疏爲九一之法定爲
　什一之賦務從其輕耳倘或違民之時奪
　民之力以非常之求供無厭之欲民困其
　稅斂之重爾爾疲瘵民有饑色野有餓□
　盜賊貧窮變詐百出奸生於國人莫之知
　矣身以氣爲民氣足則神全今言其饑是
　氣之不滿也是其不能忘言塞慾故曰民
　之饑以其上食稅之多是以饑古之民安
　居樂俗耕而足食織而足衣孰云難治乎
　若上以有爲有欲有事網密令苛政煩信
　弛故擾其民而民不勝其擾故難治也譬
　之己也氣之難清而易濁息之易粗而難
　柔况有爲而擾之乎
民之輕死以其求生之厚是以輕死夫惟無
以生爲者是賢於貴生
　林氏曰凡人過於自愛反以喪其身飲食
　太多亦能生病此其一也過於自愛自養
　欲其謀生故曰求生之厚輕用其身以自
　取死故曰輕死忘其身而後身存故曰無
　以生爲者賢於貴生貴生猶前章曰益生
　求生之厚者也貴猶勝也○吴氏曰輕易
　也生生之厚謂求生之心太重也賢猶勝
　也貴生謂重其生即生生之厚者也求生
　之心重而保養太過將欲不死而適以易
　死至人非不愛生順其自然無所容心若
　無以生爲者然外其身而身存賢重於其
　心以貴生而反易死者也○何氏曰夫無
　以生爲者是賢於貴生所謂與造物者爲
　人而遊乎天地之一氣忘其肝膽遺其耳
　目反覆始終不知端倪茫然彷徨乎塵垢
　之外逍遥乎無爲之業則不以物傷生此
　乃過於賢厚其生天下亦賴以全其生豈
　不美哉
　　　第七十六章
民之生也柔弱其死也堅强萬物草木之生
也柔脆其死也枯槁
　吕氏曰夫道者神之主神者氣之主氣者
　身之主道存則神存神存則氣存故人之
　生也含元和之氣抱眞一之精形全神旺
　萬炁朝元流通不息故其柔弱可知也及
　其死也元和之氣散眞一之精竭形虧神
　逝百體堅强矣故曰人之生也柔弱其死
　也堅强嘗試論之萬物草木之生也天地
　之炁流行乎其内陰陽之炁潤澤乎其外
　春氣一動膏雨遍沾芽蘖敷榮鮮妍秀發
　風霜纔扇殺氣相仍枯槁變更柯條凋謝
　有識者以道存亡爲生死無識者以氣聚
　散爲枯榮故曰萬物草木之生也柔脆其
　死也枯槁○吴氏曰人生則肌膚柔軟而
　活動可以屈伸死則肌膚冷硬而强直而
　不能屈伸也草木生則枝莖軟脆死則枝
　莖枯槁堅硬也○林氏曰柔弱堅强皆借
　喻也老子之學主於尚柔故以人與艸木
　之生死爲喻
故堅强者死之徒柔弱者生之徒
　吕氏曰陽氣之所居木可卷而草可結也
　陽炁之所去水可凝而冰可析也故神明
　陽炁生之根也柔弱滋潤物之芽也欲剛
　者必以柔守之欲强者必以弱保之今夫
　堅强不能養和也與物爲敵豈免傷乎柔
　弱者不失中也與物同波故能全其生也
　○何氏曰天下之柔弱者道也氣也所以
　能貫天地而包萬物故人物與生爲徒者
　必其道與氣存焉與死爲徒者必其道與
　氣去之○林氏曰徒類也○吴氏曰上文
　言人與草木之形體生則柔死則堅推此
　物理則知人之德行凡堅强者不得其死
　是死之徒也柔弱者善保其生是生之徒
　也
是以兵强則不勝木强則共强大處下柔弱
處上
　吕氏曰兵凶險之器鬭爭之具也所觸之
　境與敵對者也恃其强而輕其敵非義也
　不義而輕於用事豈勝乎故曰兵强則不
　勝木之小也柔且弱及其强則合拱矣木
　猶如此况於人乎况於國乎故曰木强則
　拱强大者勇敢之士柔弱者君子之道推
　以力者强大爲勝推以德者柔弱爲勝故
　天下有常勝之道曰柔有常敗之道曰剛
　蓋世之人任力不任德忘本而逐末達者
　以道觀之則柔弱勝剛强此理之必然者
　也○何氏曰齒剛則折舌柔而存理也共
　如木墓拱之拱物壯則老是謂不道也兵
　强則反不勝何也以其恃國家之大矜人
　民之衆欲見威於敵國者故曰驕兵兵驕
　者滅也强大處下柔弱處上非但以木爲
　喻而以柔道理天下乃君上之道如妄自
　尊大不過井蛙之見耳爲人上者可不鑒
　哉非但道家以卑弱自持也○林氏曰兵
　之恃强者必不勝木之初生者皆柔乆則
　堅强至於拱把則將枯矣故知道者以柔
　弱爲上堅强爲下○吴氏曰共兩手所圍
　也○董氏曰此章言柔弱可以保沖和之
　氣
　　　第七十七章
天之道其猶張弓乎高者抑之下者舉之有
餘者損之不足者補之
　吕氏曰天法于道與道同功無爲而成不
　言而化四時資之以行百物待之以生未
　嘗差忒而不失公平正直之理故曰天之
　道其猶張弓乎夫工人之爲弓也無殺無
　生無噏無張制以規矩督以準繩弦高急
　者寬而緩之弦弛下者攝而上之其有餘
　者削而損之其不足者補而益之故弓可
　抨而矢可行也人君道當法天道抑强扶
　弱損有利無弛之張之調之練之百發百
　中以準的爲道虧盈益謙稱物平施相爲
　表裏與夫天道均其用也得之於心應之
　於手故曰高者抑之下者舉之有餘者損
　之不足者補之○李氏曰接上章强弱之
　義損有益無天道也强大者必受損柔弱
　者必受益○董氏曰天道無私皆當適中
天之道損有餘而補不足人之道則不然損
不足以奉有餘
　吕氏曰無爲而尊者天道也有爲而卑者
　人道也主道化者天道宰禮法者人道蓋
　天地有餘則損不足則與非有心者所能
　得遠非無心者所能得近感而遂通默而
　行之者也人則不然性失中而情不一好
　高惡下奉有棄無不能同天道損益去道
　遠矣○林氏曰天之於物每每然也而人
　之爲道何爲而不然乃欲損人而益己欲
　以天下之不足而爲一己之有餘失天意
　矣
孰能以有餘奉天下惟有道者
　吕氏曰且夫有其餘者不可不損其不足
　者不可不補也故有道者不獨親其親不
　獨子其子以天下之子而爲子其待人也
　如此之重其待己也不輕矣非聖賢之心
　其孰能爲是也故曰孰能以有餘奉天下
　惟有道者○林氏曰惟有道之人乃能損
　我之有餘以奉天下○李氏曰惟有道者
　則天而行損情益性損多益寡損己益人
　損有餘補不足損之又損以至於無爲
是以聖人爲而不恃功成不處其不欲見賢
　吕氏曰聖人圓通爲智因物爲心𩐎萬物
　而不爲義澤及萬世而不爲仁無自伐之
　心施爲而不矜恃其美無自滿之志功成
　事遂而不居其不欲人知其賢德也若昭
　昭于世則是自賢豈有道之士乎○林氏
　曰聖人雖有爲於天下而不以自恃雖功
　成而不居其功雖有至賢之行而不欲以
　此自見此爲道曰損必至損之而又損也
　○吴氏曰聖人之功能蓋天下此其有餘
　者也不自恃其所爲之能而若無能不自
　居其所成之功而若無功不欲顯示其功
　能之賢於人皆損己之有餘也
　　　第七十八章
天下柔弱莫過於水而攻堅强者莫之能勝
其無以易之也
　吕氏曰天下之物不同而柔弱之極者莫
　過乎水而已平山澤穿金石通滯礙攻堅
　强善利萬物善入萬物任人壅决隨器方
　圓化而爲氣爲雲雨爲霜雪故天一生水
　源泉混混浩浩蕩蕩雖千曲萬折未始失
　其爲水者是得夫沖一之妙者然施之於
　物能强能弱能剛能柔故能勝物幾於道
　不可以易一身柔弱莫過於華池靈液至
　人斡旋運轉無乎不至或漱咽以溉五臟
　或搬運而達三關至於透尾閭過夾脊泝
　流直上而補於腦非神水其可以易哉○
　何氏曰東西可决而流天下至柔弱者莫
　如水而穿太山之石决千金之堤攻堅强
　者亦莫如水此古今不易之論也○林氏
　曰水之至弱而能攻堅强世未有能勝之
　者千金之堤敗於蟻穴之漏是弱之勝强
　者無以易於水也
弱之勝强柔之勝剛天下莫不知莫能行
　吕氏曰水之滅火陰之制陽舌柔齒剛舌
　存齒亡天下莫不知而世俗之所共聞也
　天之道不與物爭故勝物世之人常欲勝
　物故鮮有勝者蓋知而莫能行之者不可
　得志於天下有知而能行之者决能得志
　於天下也○何氏曰列子天下有常勝之
　道有常不勝之道常勝之道曰柔常不勝
　之道曰强二者易知而人未之知黄石公
　授子房亦惟柔勝剛弱勝强兩言耳此易
　知而未知且雖有知者而莫能行惟聖人
　能知能行耳○林氏曰弱勝强柔勝剛如
　水之易見人莫不知之而至道在於能柔
　能弱者莫之能行也○李氏曰柔勝剛弱
　勝强天下人皆知而莫能行何哉不肯卑
　下故也
是以聖人云受國之垢是謂社稷主受國之
不祥是謂天下王正言若反
　吕氏曰聖人之德同於天地天地至大洪
　纎巨細好惡皆在其中聖人至尊賢愚貴
　賤皆往資之又能忍垢藏蓄奈辱包荒以
　輔仁義柔弱善勝之道則民仰其德而不
　離散可以常奉社稷而爲主矣聖人謙讓
　柔順法天之行兵戈水火疾厄旱蝗皆劫
　運之所至是天之或有警策于人也惟其
　不移罪於人而移罪於己則四海歸仁六
　合宅心亦可爲天下之王矣故曰受國不
　祥是謂天下王世俗以受垢受不祥爲可
　惡聖君以受垢受不祥爲可樂樂其樂也
　未必不爲福惡其惡也未必不爲禍正言
　若與俗相反蓋世俗掩己之惡揚人之惡
　聖人認己之惡而掩人之惡所以背馳非
　至正者故曰正言若反○何氏曰孤寡不
　穀王公所稱是皆柔勝剛之意此天下之
　正理而世人不知不行聞聖人有柔勝剛
　之言似乎相反而實正論也○董氏曰此
　章言柔弱能容則爲物所歸也
　　　第七十九章
和大怨必有餘怨安可以爲善
　林氏曰恩怨兩忘方知至道人有大怨於
　我而必欲與和雖無執怨之心猶知怨之
　爲怨則此心亦未化矣雖曰能與之和此
　心未化則餘怨尚在安得謂之善道此誠
　到理之言亦借喻也○吕氏怨讟已深仇
　隙已甚卒未易以口舌和也縱然非其所
　是而是其所非報之以德直之以義豈能
　終無憾乎不若兩忘其和而化之以道則
　怨者不待和而和矣碧虚子言知有怨而
　和之不若無怨而不和若以刑政和報怨
　惡安可以爲善乎○李氏曰接上章剛柔
　之義以恩和怨怨雖解而心尚存安可爲
　善不如責己恩怨兩忘恩怨兩忘則民自
　然而感德契之
是以聖人執左契而不責於人
　林氏曰左契如今人合同文字也一人得
　左一人得右故曰左契此契在我則其物
　必可索聖人雖執此契而不以索於人忘
　而化之也○吕氏曰古者結繩爲約而民
　不欺破木爲契而民不違是以聖人以人
　道而合天道以人心而合天心故執之千
　左爲契合之于右爲信不責於人亦應于
　天在此無斁在彼無惡上下相親無責於
　怨故曰執左契而不責於人○吴氏曰執
　左契而不責於人謂無心待物也契者刻
　木爲券中分之各執其一而合之以表信
　取財物於人曰責契有左右左契在主財
　物之所右契以付來取財物之人臨川王
　氏曰史記云操左契以責事禮記云獻田
　宅者操左契是知左爲受責之所執
故有德司契無德司徹天道無親常與善人
　林氏曰有德者司主此契而無求索之心
　無德者則以明白爲主徹明也猶今人言
　必與之討分曉也有德司契者善人也天
　道無親而此等之人天必祐之故曰常與
　善人○何氏曰契爲要約也書契合同之
　類有德則得道多助如契在我不求而自
　合無德則失道寡助雖强求通徹於人人
　誰應之莊子好通物者非聖人此也夫苟
　有道德豈惟人與之而天固與之皇天無
　親惟德是輔故曰行善者我不知行惡者
　我不知積善善氣至積惡惡氣至積善神
　明輔成天道猶祐於善人此也○李氏曰
　契者信約也徹通也有德之人執其信約
　無德之人司其明徹只知通爲明斷殊不
　知盡法無民矣安可爲善司契者存誠信
　與民心契也○吕氏曰書曰皇天無私惟
　德是輔易曰自天祐之吉無不利蓋天之
　道未嘗分别取與爲善則善氣生爲惡則
　惡氣生自然相應也若乃上善之人自然
　符會惟善是與何用司契而責於人哉此
　太古之風也
　　　第八十章
小國寡民使有什伯之器而不用使民重死
而不遠徙
　林氏曰小國寡民猶孟子言得百里之地
　皆可以朝諸侯一天下之意老子蓋曰有
　道之人若得至小之國不多之民井而居
　之使有什伯如今之保伍也人人皆有可
　用之器而不求自用是人皆有士君子之
　行而安於自退重死而不遠徙小人皆畏
　不爲惡而各安其居也○何氏曰小國寡
　民非不可於廣土衆民也以道用國即小
　以明大耳什伯人之器按西漢詔天下吏
　舍無得置什器儲偫顔師古注五人爲伍
　十人爲什則共器物故通謂之什伍之具
　爲什物猶今從軍作役者十人爲伙共蓄
　調度也十人爲什伯人爲伯可以數計使
　民有什伯之器而不用無往來免儲偫省
　徭役事無事之意國於天地無小無大無
　爲則治有爲則難民卒流亡始輕其生今
　既樂生則無復轉道塗者孰使之與○吴
　氏曰十人爲什伯人爲伯什伯之器謂重
　大之器衆人所共者也不用者不營爲不
　貪求則重大之器無所用也重死者視死
　爲重事而愛養其生也不遠徙者生於此
　則死於此而不他適也老子欲挽衰周復
　還太古以國大民衆而難治故謙退而言
　若得小國寡民而治之則當使民無慕於
　外自足於内如此也
雖有舟車無所乘之雖有甲兵無所陳之使
民復結繩而用之甘其食美其服安其居樂
其俗鄰國相望鷄犬之聲相聞民至老死不
相往來
　林氏曰雖有舟車無所乘之不致遠以求
　利也雖有甲兵而不陳列不恃力以求勝
　也舍書契而用結繩復歸於素樸也甘食
　美衣安居樂俗鄰國相近鷄犬之聲雖相
　聞而老死不相往來各自足而不求也○
　何氏曰舟車以通其欲今民少欲又何所
　乘甲兵以用於爭今民無爭又何所陳結
　繩未有書契以前事自今復用反古之淳
　又敦使之與甘食美服耕而食織而衣不
　饑不寒也安居樂俗其卧徐徐其覺于于
　自得自適也鄰國相望鷄鳴犬吠相聞而
　莫往莫來無求於世以老以死以淳風之
　盛皆由上古之人有道以使然爾○吴氏
　曰此言有什伯之器而不用也舟車甲兵
　皆非一人所可獨用也所謂什伯之器也
　無所乘之無所陳之謂不用也無所行往
　則無用乎舟車無所爭競則無用乎甲兵
　民淳事簡則雖上古結繩之治可復雖有
　書契以代結繩而亦不可用不但不用什
　伯之器而已以所食之食爲甘以所服之
　服爲美充然自足以愛養其生所謂重死
　也以此身之居爲安而安之以此地之俗
　爲樂而樂之謂不遠徙也重其死者惟老
　死於所生之處孰肯輕易遠徙哉民皆懷
　土則雖有相鄰之國目可以相望其鷄犬
　之聲耳可以相聞雖如此至近而亦不相
　從至不但不徙於遠而已
　　　第八十一章
信言不美美言不信善者不辯辯者不善知
者不博博者不知
　吕氏曰信實之言淡乎無味其猶水也水
　淡而能乆不美者以其質而苦也美好之
　言甘而滋益能悦於人其猶醴也醴甘則
　易絶不信者以華爲虚也故曰信言不美
　美言不信善於心者貴乎能行而不求辯
　守素樸也辯於口者貴其能說滯於是非
　未必能知也故曰善者不辯辯者不善知
　其道者明於理而達其根本得其要而已
　矣所謂通於一萬事畢也何必博乎博者
　通於物務於事文滅質博溺心求彼是而
　已矣不知所謂多則惑也故曰知者不博
　博者不知○林氏曰眞實之言則無華采
　有華采者非眞實之言也莊子言隱於榮
　華以博物爲能以博物爲誇非知道者○
　李氏曰信言不美忠言逆耳也美言不信
　巧言令色也眞實之言淡泊虚妄之言華
　飾善爲道者無分别故不辯善辯者致爭
　之由也故不善眞知者光而不耀故不博
　廣博者明見於外故不知
聖人不積既以爲人己愈有既以與人己愈
多
　吕氏曰莊子天道運而無所積故海内服
　聖人之所謂不積者演道德以爲人人受
　其益而聖德愈彰如鑑之明未嘗少瘀分
　浮財以與貧貧受其賜而浮財愈有若井
　之泉清徹不竭萬物皆往資焉而不匱子
　列子以財惠人謂之賢人以德分人謂之
　聖人皆無積之謂也有積也故不足無藏
　也故有餘故曰聖人不積既以爲人己愈
　有既以與人己愈多○何氏曰聖人不積
　何也莊子天道運而無所積故萬物生聖
　人運而無所積故海内服故曰以有積也
　故不足無藏也故有餘聖人所以既以爲
　人己愈有與人己愈多或分人以德或分
　人以財示人以信與人爲善積而能散博
　而能化莫非天下爲公之意○林氏曰聖
　人之道虚一而已何所積乎未嘗不爲人
　也而在己者愈有未嘗不與人也而在己
　者愈多其猶天道然虚而不屈動而愈出
　爲人與人言以道化物也
天之道利而不害聖人之道爲而不爭
　吕氏曰天道陽也故好生而惡殺謂之有
　利而無害春夏故生之育之秋冬故成之
　熟之以其至公無私每成人之善而不成
　人之惡與人之利而不與人害故曰天之
　道利而不害天不言而善應常應之以實
　而不以文聖人體之以爲和法之以爲用
　施而爲之明於天通於聖所謂六通四闢
　爲萬物之宗而不爭也○何氏曰善利萬
　物而不害者天之道善爲萬事而不爭者
　聖人之道易曰乾始能以美利利天下不
　言所利大矣哉大哉乾元剛健中正純粹
　精也雲行雨施天下平也體乾聖人備道
　全美博施濟衆大有爲而靡有爭一乾元
　之妙用也老子末章先去言中及人後同
　天聖人功用至此豈不大備哉知易則知
　老○林氏曰天之道雖有美利而不言所
　利則但見有利而無害纔有利之之名則
　害亦見矣聖人之道無爲而無不爲而未
　嘗自恃其有故不與物爭而天下莫能與
　之爭一書之意大抵以不爭爲主故亦以
　此語結○李氏曰天地大德曰生故曰利
　而不害聖人守位曰仁故曰爲而不爭只
　這不爭二字爲日用乆乆純熟則自然造
　混元之境眞常之道至是盡矣象帝之先
　明妙之本得矣
道德眞經集義卷之十




