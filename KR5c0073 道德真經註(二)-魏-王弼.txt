#+TITLE: 道德真經註(二)-魏-王弼
#+DATE: 2018-05-12 10:21:50
#+SOURCE: github.com/kanripo/KR5c0073 master 9412899e                
道德眞經註卷之一得一
　　　　山陽王弼註
道可道非常道名可名非常名可道之道可
名之名指事造形非其常也故不可道不可
名也無名天地之始有名萬物之母凡有皆
始於無故未形無名之時則爲萬物之始及
其有形有名之時則長之育之亭之毒之爲
其母也言道以無形無名始成萬物以始以
成而不知其所以玄之又玄也故常無欲以
觀其妙妙者微之極也萬物始於微而後成
始於無而後生故常無欲空虚可以觀其始
物之妙常有欲以觀其徼徼歸終也凡有之
爲利必以無爲用欲之所本適道而後濟故
常有欲可以觀其終物之徼也此兩者同出
而異名同謂之玄玄之又玄衆妙之門兩者
始與母也同出者同出於玄也異名所施不
可同也在首則謂之始在終則謂之母玄者
冥也默然無有也始母之所出也不可得而
名故不可言同名曰玄而言謂之玄者取於
不可得而謂之然也謂之然則不可以定乎
一玄而已則是名則失之遠矣故曰玄之又
玄也衆妙皆從同而出故曰衆妙之門也
天下皆知美之爲美斯惡已皆知善之爲善
斯不善已故有無相生難易相成長短相較
高下相傾音聲相和前後相隨美者人心之
所進樂也惡者人心之所惡疾也美惡猶喜
怒也善不善猶是非也喜怒同根是非同門
故不可得徧舉也此六者皆陳自然不可徧
舉之明數也是以聖人處無爲之事自然已
足爲則敗也行不言之教萬物作焉而不辭
生而不有爲而不恃智慧自備爲則僞也功
成而弗居因物而用功自彼成故不居也夫
唯弗居是以不去使功在己則功不可乆也
不尚賢使民不爭不貴難得之貨使民不爲
盜不見可欲使心不亂賢猶能也尚者嘉之
名也貴者隆之稱也唯能是任尚也曷爲唯
用是施貴之何爲尚賢顯名榮過其任爲而
常校能相射貴貨過用貪者競趣穿窬探篋
没命而盜故可欲不見則心無所亂也是以
聖人之治虚其心實其腹心懷智而腹懷食

虚有智而實無知也弱其志强其骨骨無知
以幹志生事以亂常使民無知無欲守其眞
也使夫知者不敢爲也知者謂知爲也爲無
爲則無不治
道冲而用之或不盈淵兮似萬物之宗挫其
鋭解其紛和其光同其塵湛兮似或存吾不
知誰之子象帝之先夫執一家之量者不能
全家執一國之量者不能成國窮力舉重不
能爲用故人雖知萬物治也治而不以二儀
之道則不能贍也地雖形魄不法于天則不
能全其寧天雖精象不法于道則不能保其
精冲而用之用乃不能窮滿以造實實來則
溢故冲而用之又復不盈其爲無窮亦已極
矣形雖大不能累其體事雖殷不能充其量
萬物舍此而求主主其安在乎不亦淵兮
似萬物之宗乎鋭挫而無損紛解而不勞和
光而不汙其體同塵而不渝其眞不亦湛兮
似或存乎地守其形德不能過其載天懷其
象德不能過其覆天地莫能及之不亦似帝
之先乎帝天帝也
天地不仁以萬物爲芻狗天地任自然無爲
無造萬物自相治理故不仁也仁者必造立
施化有恩有爲造立施化則物失其眞有恩
有爲則物不具存物不具存則不足以備載
矣地不爲獸生芻而獸食芻不爲人生狗而
人食狗無爲於萬物而萬物各適其所用則
莫不贍矣若慧由己樹未足任也聖人不仁
以百姓爲芻狗聖人與天地合其德以百姓
比芻狗也天地之間其猶橐籥乎虚而不屈
動而愈出橐排橐也籥樂籥也橐籥之中空
洞無情無爲故虚而不得窮屈動而不可竭
盡也天地之中蕩然任自然故不可得而窮
猶若橐籥也多言數窮不如守中愈爲之則
愈失之矣物樹其惡事錯其言不濟不言不
理必窮之數也橐籥而守數中則無窮盡棄
己任物則莫不理若橐籥有意於爲聲也則
不足以共吹者之求也
谷神不死是謂玄牝玄牝之門是謂天地根
綿綿若存用之不勤谷神谷中央無谷也無
形無影無逆無違處卑不動守靜不衰谷以
之成而不見其形此至物也處卑而不可得
名故謂天地之根綿綿若存用之不勤門玄
牝之所由也本其所由與極同體故謂之天
地之根也欲言存邪則不見其形欲言亡邪
萬物以之生故綿綿若存也無物不成用而
不勞也故曰用而不勤也
天長地乆天地所以能長且乆者以其不自
生自生則與物爭不自生則物歸也故能長
生是以聖人後其身而身先外其身而身存
非以其無私耶故能成其私無私者無爲於
身也身先身存故曰能成其私也
上善若水水善利萬物而不爭處衆人之所
惡人惡卑也故幾於道道無水有故曰幾也
居善地心善淵與善仁言善信正善治事善
能動善時夫唯不爭故無尤言人皆應於治
道也
持而盈之不如其已持謂不失德也既不失
其德又盈之勢必傾危故不如其已者謂乃
更不如無德無功者也揣而鋭之不可長保
既揣末令尖又鋭之令利勢必摧衄故不可
長保也金玉滿堂莫之能守不若其已當貴
而驕自遺其咎不可長保也功遂身退天之
道四時更運功成則移
載營魄抱一能無離乎載猶處也營魄人之
常居處也一人之眞也言人能處常居之宅
抱一清神能常無離乎則萬物自賔也專氣
致柔能嬰兒乎專任也致極也言任自然之
氣致至柔之和能若嬰兒之無所欲乎則物
全而性得矣滌除玄覽能無疵乎玄物之極
也言能滌除邪飾至於極覽能不以物介其
明疵之其神乎則終與玄同也愛民治國能
無知乎任術以求成運數以求匿者智也玄
覽無疵猶絶聖也治國無以智猶棄智也能
無以智乎則民不辟而國治之也天門開闔
能爲雌乎天門謂天下之所由從也開闔治
亂之際也或開或闔經通於天下故曰天門
開闔也雌應而不昌因而不爲言天門開闔
能爲雌乎則物自賔而處自安矣明白四達
能無知乎言至明四達無迷無惑能無以爲
乎則物化矣所謂道常無爲侯王若能守則
萬物自化生之不塞其原也畜之不禁其性
也生而不有爲而不恃長而不宰是謂玄德
不塞其原則物自生何功之有不禁其性則
物自濟何爲之恃物自長足不吾宰成有德
無主非玄如何凡言玄德皆有德而不知其
主出乎幽冥
三十輻共一轂當其無有車之用轂所以能
統三十輻者無也以其無能受物之故故能
以實統衆也埏埴以爲器當其無有器之用
鑿户牖以爲室當其無有室之用故有之以
爲利無之以爲用木埴壁所以成三者而皆
以無爲用也言無者有之所以爲利皆賴無
以爲用也
五色令人目盲五音令人耳聾五味令人口
爽馳騁田獵令人心發狂爽差失也失口之
用故謂之爽夫耳目口心皆順其性也不以
順性命反以傷自然故曰盲聾爽狂也難得
之貨令人行妨難得之貨塞人正路故令人
行妨也是以聖人爲腹不爲目故去彼取此
爲腹者以物養己爲目者以物役己故聖人
不爲目也
寵辱若驚貴大患若身何謂寵辱若驚寵爲
下得之若驚失之若驚是謂寵辱若驚寵必
有辱榮必有患驚辱等榮患同也爲下得寵
辱榮患若驚則不足以亂天下也何謂貴大
患若身大患榮寵之屬也生之厚必入死之
地故謂之大患也人迷之於榮寵返之於身
故曰大患若身也吾所以有大患者爲吾有
身由有其身也及吾無身歸之自然也吾有
何患故貴以身爲天下若可寄天下無以易
其身故曰貴也如此乃可以託天下也愛以
身爲天下若可託天下無物可以損其身故
曰愛也如此乃可以寄天下也不以寵辱榮
患損易其身然後乃可以天下付之也
視之不見名曰夷聽之不聞名曰希搏之不
得名曰微此三者不可致詰故混而爲一無
狀無象無聲無響故能無所不通無所不往
不得而知更以我耳目體不知爲名故不可
致詰混而爲一也其上不皦其下不昧繩繩
不可名復歸於無物是謂無狀之狀無物之
象欲言無邪而物由以成欲言有邪而不見
其形故曰無狀之狀無物之象也是謂惚恍
不可得而定也迎之不見其首隨之不見其
後執古之道以御今之有有有其事能知古
始是謂道紀無形無名者萬物之宗也雖今
古不同時移俗易故莫不由乎此以成其治
者也故可執古之道以御今之有上古雖遠
其道存焉故雖在今可以知古始也
古之善爲士者微妙玄通深不可識夫唯不
可識故强爲之容豫兮若冬涉川冬之涉川
豫然若欲度若不欲度其情不可得見之貌
也猶兮若畏四鄰四鄰合攻中央之主猶然
不知所趣向者也上德之人其端兆不可覩
德趣不可見亦猶此也儼兮其若容涣兮若
冰之將釋敦兮其若樸曠兮其若谷混兮其
若濁凡此諸若皆言其容象不可得而形名
也孰能濁以靜之徐清孰能安以乆動之徐
生夫晦以理物則得明濁以靜物則得清安
以動物則得生此自然之道也孰能者言其
難也徐者詳愼也保此道者不欲盈盈必溢
也夫唯不盈故能蔽不新成蔽覆蓋也
致虚極守靜篤言致虚物之極篤守靜物之
眞正也萬物並作動作生長吾以觀復以虚
靜觀其反復凡有起於虚動起於靜故萬物
雖並動作卒復歸於虚靜是物之極篤也夫
物芸芸各復歸其根各反其所始也歸根曰
靜是謂復命復命曰常歸根則靜故曰靜靜
則復命故曰復命也復命則得性命之常故
曰常也知常曰明不知常妄作凶常之爲物
不偏不彰無皦昧之狀温凉之象故曰知常
曰明也唯此復乃能包通萬物無所不容失
此以往則邪入乎分則物離分故曰不知常
則妄作凶也知常容無所不包通也容乃公
無所不包通則乃至于蕩然公平也公乃王
蕩然公平則乃至于無所不周普也王乃天
無所不周普則乃至于同乎天也天乃道與
天合德體道大通則乃至于極虚無也道乃
乆窮極虚無得道之常則乃至于不有極也
没身不殆無之爲物水火不能害金石不能
殘用之於心則虎兕無所投其齒角兵戈無
所容其鋒刃何危殆之有乎
太上下知有之太上謂大人也大人在上故
曰太上大人在上居無爲之事行不言之教
萬物作焉而不爲始故下知有之而已其次
親而譽之不能以無爲居事不言爲教立善
行施使下得親而譽之也其次畏之不能復
以恩仁令物而賴威權也其次侮之不能法
以正齊民而以智治國下知避之其令不從
故曰侮之也信不足焉有不信焉言從上也
夫御體失性則疾病生輔物失眞則疵釁作
信不足焉則有不信此自然之道也己處不
足非智之所濟也悠兮其貴言功成事遂百
姓皆謂我自然自然其端兆不可得而見也
其意趣不可得而覩也無物可以易其言言
必有應故曰悠兮其貴言也居無爲之事行
不言之教不以形立物故功成事遂而百姓
不知其所以然也
大道廢有仁義失無爲之事更以施慧立善
道進物也智慧出有大僞行術用明以察姦
僞趣覩形見物知避之故智慧出則大僞生
也六親不和有孝慈國家昏亂有忠臣甚美
之名生於大惡所謂美惡同門六親父子兄
弟夫婦也若六親自和國家自治則孝慈忠
臣不知其所在矣魚相忘於江湖之道則相
濡之德生也
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有所屬見素抱樸少私寡欲聖智才之善也
仁義人之善也巧利用之善也而直云絶文
甚不足不令之有所屬無以見其指故曰此
三者以爲文而未足故令人有所屬屬之於
素樸寡欲
絶學無憂唯之與阿相去幾何善之與惡相
去若何人之所畏不可不畏下篇爲學者日
益爲道者日損然則學求益所能而進其智
者也若將無欲而足何求於益不知而中何
求於進夫鸞雀有匹鳩鴿有仇寒鄉之民必
知旃裘自然已足益之則憂故續鳧之足何
異截鶴之脛畏譽而進何異畏刑唯阿美惡
相去何若故人之所畏吾亦畏焉未敢恃之
以爲用也荒兮其未央哉歎與俗相返之遠
也衆人熙熙如享太牢如春登臺衆人迷於
美進惑於榮利欲進心競故熙熙若享太牢
如春登臺也我獨怕兮其未兆如嬰兒之未
孩言我廓然無形之可名無兆之可舉如嬰
兒之未能孩也儽儽兮若無所歸若無所宅
衆人皆有餘而我獨若遺衆人無不有懷有
志盈溢胸心故曰皆有餘也我獨廓然無爲
無欲若遺失之也我愚人之心也哉絶愚之
人心無所别析意無所好欲猶然其情不可
覩我頽然若此也沌沌兮無所别析不可爲
明俗人昭昭耀其光也我獨若昏俗人察察
分别别析也我獨悶悶澹兮其若海情不可
覩飂兮若無止無所繫縶衆人皆有以以用
也皆欲有所施用也而我獨頑似鄙無所欲
爲悶悶昏昏若無所識故曰頑且鄙也我獨
異於人而貴食母食母生之本也人者皆棄
生民之本貴末飾之華故曰我獨欲異於人

道德眞經註卷之一
道德眞經註卷之二得四
　　　　山陽王弼註
孔德之容唯道是從孔空也唯以空爲德然
後乃能動作從道道之爲物唯恍唯惚恍惚
無形不繫之歎忽兮恍兮其中有象恍兮忽
兮其中有物以無形始物不繫成物萬物以
始以成而不知其所以然故曰恍兮惚兮惚
兮恍兮其中有象也窈兮冥兮其中有精窈
冥深遠之歎深遠不可得而見然而萬物由
之其可得見以定其眞故曰窈兮冥兮其中
有精也其精甚眞其中有信信信驗也物反
窈冥則眞精之極得萬物之性定故曰其精
甚眞其中有信也自古及今其名不去至眞
之極不可得名無名則是其名也自古及今
無不由此而成故曰自古及今其名不去也
以閲衆甫衆甫物之始也以無名說萬物始
也吾何以知衆甫之狀哉以此此上之所云
也言吾何以知萬物之始於無哉以此知之
也
曲則全不自見則其明全也枉則直不自是
則其是彰也窪則盈不自伐則其功有也弊
則新不自矜則其德長也少則得多則惑自
然之道亦猶樹也轉多轉遠其根轉少轉得
其本多則遠其眞故曰惑也少則得其本故
曰得也是以聖人抱一爲天下式一少之極
也式猶則之也不自見故明不自是故彰不
自伐故有功不自矜故長夫唯不爭故天下
莫能與之爭古之所謂曲則全者豈虛言哉
誠全而歸之
希言自然聽之不聞名曰希下章言道之出
言淡兮其無味也視之不足見聽之不足聞
然則無味不足聽之言乃是自然之至言也
故飄風不終朝驟雨不終日孰爲此者天地
天地尚不能乆而况於人乎言暴疾美興不
長也故從事於道者道者同於道從事謂舉
動從事於道者也道以無形無爲成濟萬物
故從事於道者以無爲爲君不言爲教緜緜
若存而物得其眞與道同體故曰同於道德
者同於德得少也少則得故曰得也行得則
與得同體故曰同於得也失者同於失失累
多也累多則失故曰失也行失則與失同體
故曰同於失也同於道者道亦樂得之同於
德者德亦樂得之同於失者失亦樂得之言
隨行其所故同而應之信不足焉有不信焉
忠信不足於下焉有不信也
企者不立物尚進則失安故曰企者不立跨
者不行自見者不明自是者不彰自伐者無
功自矜者不長其在道也曰餘食贅行其唯
於道而論之若卻至之行盛饌之餘也本雖
美更可薉也本雖有功而自伐之故更爲疣
贅者也物或惡之故有道者不處
有物混成先天地生混然不可得而知而萬
物由之以成故曰混成也不知其誰之子故
先天地生寂兮寥兮獨立不改寂寞無形體
也無物之匹故曰獨立也返化終始不失其
常故曰不改也周行而不殆可以爲天下母
周行無所不至而免殆能生全大形也故可
以爲天下母也吾不知其名名以定形混成
無形不可得而定故曰不知其名也字之曰
道夫名以定形字以稱可言道取於無物而
不由也是混成之中可言之稱最大也强爲
之名曰大吾所以字之曰道者取其可言之
稱最大也責其字定之所由則繫於大大有
繫則必有分有分則失其極矣故曰强之爲
名曰大大曰逝逝行也不守一大體而已周
行無所不至故曰逝也逝曰遠遠曰反遠極
也周無所不窮極不偏於一逝故曰遠也不
隨於所適其體獨立故曰反也故道大天大
地大王亦大天地之性人爲貴而王是人之
主也雖不職大亦復爲大與三匹故曰王亦
大也域中有四大四大道天地王也凡物有
稱有名則非其極也言道則有所由有所由
然後謂之爲道然則是道稱中之大也不若
無稱之大也無稱不可得而名曰域也道天
地王皆在乎無稱之内故曰域中有四大者
也而王居其一焉處人主之大也人法地地
法天天法道道法自然法謂法則也人不違
地乃得全安法地也地不違天乃得全載法
天也天不違道乃得全覆法道也道不違自
然乃得其性法自然者在方而法方在圓而
法圓於自然無所違也自然者無稱之言窮
極之辭也用智不及無知而形魄不及精象
精象不及無形有儀不及無儀故轉相法也
道順自然天故資焉天法於道地故則焉地
法於天人故象焉所以爲主其一之者主也
重爲輕根靜爲躁君凡物輕不能載重小不
能鎭大不行者使行不動者制動是以重必
爲輕根靜必爲躁君也是以聖人終日行不
離輜重以重爲本故不離雖有榮觀燕處超
然不以經心也奈何萬乗之主而以身輕天
下輕則失本躁則失君輕不鎭重也失本爲
喪身也失君爲失君位也
善行無轍迹順自然而行不造不始故物得
至而無轍迹也善言無瑕謫順物之性不别
不析故無瑕謫可得其門也善數不用籌策
因物之數不假形也善閉無關楗而不可開
善結無繩約而不可解因物自然不設不施
故不用關楗繩約而不可開解也此五者皆
言不造不施因物之性不以形制物也是以
聖人常善救人故無棄人聖人不立形名以
檢於物不造進向以殊棄不肖輔萬物之自
然而不爲始故曰無棄人也不尚賢能則民
不爭不貴難得之貨則民不爲盜不見可欲
則民心不亂常使民心無欲無惑則無棄人
矣常善救物故無棄物是謂襲明故善人者
不善人之師舉善以師不善故謂之師矣不
善人者善人之資資取也善人以善齊不善
以善棄不善也故不善人善人之所取也不
貴其師不愛其資雖智大迷雖有其智自任
其智不因物於其道必失故曰雖智大迷是
謂要妙
知其雄守其雌爲天下谿爲天下谿常德不
離復歸於嬰兒雄先之屬雌後之屬也知爲
天下之先也必後也是以聖人後其身而身
先也谿不求物而物自歸之嬰兒不用智而
合自然之智知其白守其黑爲天下式式模
則也爲天下式常德不忒忒差也復歸於無
極不可窮也知其榮守其辱爲天下谷爲天
下谷常德乃足復歸於樸此三者言常反終
後乃德全其所處也下章云反者道之動也
功不可取常處其母也樸散則爲器聖人用
之則爲官長樸眞也眞散則百行出殊類生
若器也聖人因其分散故爲之立官長以善
爲師不善爲資移風易俗復使歸於一也故
大制不割大制者以天下之心爲心故無割
也
將欲取天下而爲之吾見其不得已天下神
器神無形無方也器合成也無形以合故謂
之神器也不可爲也爲者敗之執者失之萬
物以自然爲性故可因而不可爲也可通而
不可執也物有常性而造爲之故必敗也物
有往來而執之故必失矣故物或行或隨或
歔或吹或强或羸或挫或隳是以聖人去甚
去奢去泰凡此諸或言物事逆順反覆不施
爲執割也聖人達自然之至暢萬物之情故
因而不爲順而不施除其所以迷去其所以
惑故心不亂而物性自得之也
以道佐人主者不以兵强天下以道佐人主
尚不可以兵强於天下况人主躬於道者乎
其事好還爲始者務欲立功生事而有道者
務欲還反無爲故云其事好還也師之所處
荆棘生焉大軍之後必有凶年言師凶害之
物也無有所濟必有所傷賊害人民殘荒田
畝故曰荆棘生也善有果而已不敢以取强
果猶濟也言善用師者趣以濟難而已矣不
以兵力取强於天下矣果而勿矜果而勿伐
果而勿驕吾不以師道爲尚不得已而用何
矜驕之有也果而不得已果而勿强言用兵
雖趣功果濟難然時故不得已當復用者但
當以除暴亂不遂用果以爲强也物壯則老
是謂不道不道早已壯武力暴興也喻以兵
强於天下者也飄風不終朝驟雨不終日故
暴興必不道早已也
夫佳兵者不祥之器物惑惡之故有道者不
處君子居則貴左用兵則貴右兵者不祥之
器非君子之器不得已而用之恬澹爲上勝
而不美而美之者是樂殺人夫樂殺人者則
不可以得志於天下矣吉事尚左凶事尚右
偏將軍居左上將軍居右言以喪禮處之殺
人之衆以悲哀泣之戰勝以喪禮處之
道常無名天下莫能臣也侯王若能守之萬
物將自賔道無形不繫常不可名以無名爲
常故曰道常無名也樸之爲物以無爲心也
亦無名故將得道莫若守樸夫智者可以能
臣也勇者可以武使也巧者可以事役也力
者可以重任也樸之爲物憒然不偏近於無
有故曰莫能臣也抱樸爲無不以物累其眞
不以欲害其神則物自賔而道自得也天地
相合以降甘露民莫之令而自均言天地相
合則甘露不求而自降我守其眞性無爲則
民不令而自均也始制有名名亦既有夫亦
將知止知止所以不殆始制謂樸散始爲官
長之時也始制官長不可不立名分以定尊
卑故始制有名也過此以往將爭錐刀之末
故曰名亦既有夫亦將知止也遂任名以號
物則失治之母也故知止所以不殆也譬道
之在天下猶川谷之與江海川谷之以求江
與海非江海召之不召不求而自歸者世行
道於天下者不令而自均不求而自得故曰
猶川谷之與江海也
知人者智自知者明知人者智而已矣未若
自知者超智之上也勝人者有力自勝者强
勝人者有力而已矣未若自勝者無物以損
其力用其智於人未若用其智於己也用其
力於人未若用其力於己也明用於己則物
無避焉力用於己則物無改焉知足者富知
足自不失故富也强行者有志勤能行之其
志必獲故曰强行者有志矣不失其所者乆
以明自察量力而行不失其所必獲乆長矣
死而不亡者壽雖死而以爲生之道不亡乃
得全其壽身没而道猶存况身存而道不卒
乎
大道汎兮其可左右言道汎濫無所不適可
左右上下周旋而用則無所不至也萬物恃
之而生而不辭功成不名有衣養萬物而不
爲主常無欲可名於小萬物皆由道而生既
生而不知其所由故天下常無欲之時萬物
各得所若道無施於物故名於小矣萬物歸
焉而不爲主可名爲大萬物皆歸之以生而
力使不知其所由此不爲小故復可名於大
矣以其終不自爲大故能成其大爲大於其
細圖難於其易
執大象天下往大象天象之母也不寒不温
不凉故能包統萬物無所犯傷主若執之則
天下往也往而不害安平大無形無識不徧
不彰故萬物得往而不害妨也樂與餌過客
止道之出口淡乎其無味視之不足見聽之
不足聞用之不足既言道之深大人聞道之
言乃更不如樂與餌應時感悦人心也樂與
餌則能令過客止而道之出言淡然無味視
之不足見則不足以悦其目聽之不足聞則
不足以娱其耳若無所中然乃用之不可窮
極也
將欲歙之必固張之將欲弱之必固强之將
欲廢之必固興之將欲奪之必固與之是謂
微明將欲除强梁去暴亂當以此四者因物
之性令其自戮不假刑爲大以除將物也故
曰微明也足其張令之足而又求其張則衆
所歙也與其張之不足而改其求張者愈益
而己反危柔弱勝剛强魚不可脱於淵國之
利器不可以示人利器利國之器也唯因物
之性不假形以理物器不可覩而物各得其
所則國之利器也示人者任刑也刑以利國
則失矣魚脱於淵則必見失矣利國器而立
刑以示人亦必失也道常無爲順自然也而
無不爲萬物無不由爲以治以成之也侯王
若能守之萬物將自化化而欲作吾將鎭之
以無名之樸化而欲作作欲成也吾將鎭之
無名之樸不爲主也無名之樸夫亦將無欲
無欲競也不欲以靜天下將自定

道德眞經註卷之二






道德眞經註卷之三得五
　　　　山陽王弼註
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而扔之故失道而後
德失德而後仁失仁而後義失義而後禮夫
禮者忠信之薄而亂之首前識者道之華而
愚之始是以大丈夫處其厚不居其薄處其
實不居其華故去彼取此德者得也常得而
無喪利而無害故以德爲名焉何以得德由
乎道也何以盡德以無爲用以無爲用則莫
不載也故物無焉則無物不經有爲則不足
以免其生是以天地雖廣以無爲心聖王雖
大以虚爲主故曰以復而視則天地之心見
至日而思之則先王之至覩也故滅其私而
無其身則四海莫不瞻遠近莫不至殊其己
而有其心則一體不能自全肌骨不能相容
是以上德之人唯道是用不德其德無執無
用故能有德而無不爲不求而得不爲而成
故雖有德而無德名也下德求而得之爲而
成之則立善以治物故德名有焉求而得之
必有失焉爲而成之必有敗焉善名生則有
不善應焉故下德爲之而有以爲也無以爲
者無所偏爲也凡不能無爲而爲之者皆下
德也仁義禮節是也將明德之上下輒舉下
德以對上德至于無以爲極下德下之量上
仁是也足及於無以爲而猶爲之焉爲之而
無以爲故有爲爲之患矣本在無爲母在無
名棄本捨母而適其子功雖大焉必有不濟
名雖美焉僞亦必生不能不爲而成不興而
治則乃爲之故有弘普博施仁愛之者而愛
之無所偏私故上仁爲之而無以爲也愛不
能兼則有抑抗正眞而義理之者忿枉祐直
助彼攻此物事而有以心爲矣故上義爲之
而有以爲也直不能篤則有游飾修文禮敬
之者尚好修敬校責往來則不對之間忿怒
生焉故上禮爲之而莫之應則攘臂而扔之
夫大之極也其唯道乎自此已往豈足尊哉
故雖德盛業大富而有萬物猶各得其德而
未能自周也故天不能爲載地不能爲覆人
不能爲贍萬物雖貴以無爲用不能捨無以
爲體也不能捨無以爲體則失其爲大矣所
謂失道而後德也以無爲用德其母故能己
不勞焉而物無不理下此已往則失用之母
不能無爲而貴博施不能博施而貴正直不
能正直而貴飾敬所謂失德而後仁失仁而
後義失義而後禮也夫禮也所始首於忠信
不篤通簡不陽責備於表機微爭制夫仁義
發於内爲之猶僞况務外飾而可乆乎故夫
禮者忠信之薄而亂之首也前識者前人而
識也即下德之倫也竭其聰明以爲前識役
其智力以營庶事雖德其情姦巧彌密雖豐
其譽愈喪篤實勞而事昏務而治薉雖竭聖
智而民愈害舍己任物則無爲而泰守夫素
樸則不順典制聽彼所獲棄此所守識道之
華而愚之首故苟得其爲功之母則萬物作
焉而不辭也萬事存焉而不勞也用不以形
御不以名故仁義可顯禮敬可彰也夫載之
以大道鎭之以無名則物無所尚志無所營
各任其貞事用其誠則仁德厚焉行義正焉
禮敬清焉棄其所載舍其所生用其成形役
其聰明仁則誠焉義其競焉禮其爭焉故仁
德之厚非用仁之所能也行義之正非用義
之所成也禮敬之清非用禮之所濟也載之
以道統之以母故顯之而無所尚彰之而無
所競用夫無名故名以篤焉用夫無形故形
以成焉守母以存其子崇本以舉其末則形
名俱有而邪不生大美配天而華不作故母
不可遠本不可失仁義母之所生非可以爲
母形器匠之所成非可以爲匠也捨其母而
用其子棄其本而適其末名則有所分形則
有所止雖極其大必有不周雖盛其美必有
患憂功在爲之豈足處也
昔之得一者昔始也一數之始而物之極也
各是一物之生所以爲主也物皆各得此一
以成既成而舍以居成居成則失其母故皆
裂發歇竭滅蹷也天得一以清地得一以寧
神得一以靈谷得一以盈萬物得一以生侯
王得一以爲天下貞其致之各以其一致此
清寧靈盈生貞天無以清將恐裂用一以致
清耳非用清以清也守一則清不失用清則
恐裂也故爲功之母不可舍也是以皆無用
其功恐喪其本也地無以寧將恐發神無以
靈將恐歇谷無以盈將恐竭萬物無以生將
恐滅侯王無以貴高將恐蹷故貴以賤爲本
高以下爲基是以侯王自謂孤寡不穀此非
以賤爲本耶非乎故致數譽無譽不欲琭琭
如玉珞珞如石清不能爲清盈不能爲盈皆
有其母以存其形故清不足貴盈不足多貴
在其母而母無貴形貴乃以賤爲本高乃以
下爲基故致數譽乃無譽也玉石琭琭珞珞
體盡於形故不欲也
反者道之動高以下爲基貴以賤爲本有以
無爲用此其反也動皆知其所無則物通矣
故曰反者道之動也弱者道之用柔弱同通
不可窮極天下萬物生於有有生於無天下
之物皆以有爲生有之所始以無爲本將欲
全有必反於無也
上士聞道勤而行之有志也中士聞道若存
若亡下士聞道大笑之不笑不足以爲道故
建言有之建猶立也明道若昧光而不耀進
道若退後其身而身先外其身而身存夷道
若纇纇㘨也大夷之道因物之性不執平以
割物其平不見乃更反若纇㘨也上德若谷
不德其德無所懷也太白若辱知其白守其
黑大白然後乃得廣德若不足廣德不盈廓
然無形不可滿也建德若偷偷匹也建德者
因物自然不立不施故若偷匹質眞若渝質
眞者不矜其眞故渝大方無隅方而不割故
無隅也大器晚成大器成天下不持全别故
必晚成也大音希聲聽之不聞名曰希不可
得聞之音也有聲則有分有分則不宫而商
矣分則不能統衆故有聲者非大音也大象
無形有形則有分有分者不温則炎不炎則
寒故象而形者非大象道隱無名夫唯道善
貸且成凡此諸善皆是道之所成也在象則
爲大象而大象無形在音則爲大音而大音
希聲物以之成而不見其成形故隱而無名
也貸之非唯供其乏而已一貸之則足以永
終其德故曰善貸也成之不加機匠之裁無
物而不濟其形故曰善成
道生一一生二二生三三生萬物萬物負陰
而抱陽冲氣以爲和人之所惡唯孤寡不穀
而王公以爲稱故物或損之而益或益之而
損萬物萬形其歸一也何由致一由於無也
由無乃一一可謂無已謂之一豈得無言乎
有言有一非二如何有一有二遂生乎三從
無之有數盡乎斯過此以往非道之流故萬
物之生吾知其主雖有萬形冲氣一焉百姓
有心異國殊風而得一者王侯主焉以一爲
主一何可舍愈多愈遠損則近之損之至盡
乃得其極既謂之一猶乃至三况本不一而
道可近乎損之而益豈虚言也人之所教我
亦教之我之非强使人從之也而用夫自然
舉其至理順之必吉違之必凶故人相教違
之必自取其凶也亦如我之教人勿違之也
强梁者不得其死吾將以爲教父强梁則必
不得其死人相教爲强梁則必如我之教人
不當爲强梁也舉其强梁不得其死以教耶
若云順吾教之必吉也故得其違教之徒適
可以爲教父也
天下之至柔馳騁天下之至堅氣無所不入
水無所不出於經無有入無間吾是以知無
爲之有益虚無柔弱無所不通無有不可窮
至柔不可折以此推之故知無爲之有益也
不言之教無爲之益天下希及之
名與身孰親尚名好高其身必䟽身與貨孰
多貪貨無厭其身必少得與亡孰病得多利
而亡其身何者爲病也是故甚愛必大費多
藏必厚亡甚愛不與物通多藏不與物散求
之者多攻之者衆爲物所病故大費厚亡也
知足不辱知止不殆可以長久
大成若缺其用不弊隨物而成不爲一象故
若缺也大盈若冲其用不窮大盈充足隨物
而興無所愛矜故若冲也大直若屈隨物而
直直不在一故若屈也大巧若拙大巧因自
然以成器不造爲異端故若拙也大辯若訥
大辯因物而言己無所造故若訥也躁勝寒
靜勝熱清靜爲天下正躁罷然後勝寒靜無
爲以勝熱以此推之則清靜爲天下正也靜
則全物之眞躁則犯物之性故唯清靜乃得
如上諸大也
天下有道却走馬以糞天下有道知足知止
無求於外各修其内而已故却走馬以治田
糞也天下無道戎馬生於郊貪欲無厭不修
其内各求於外故戎馬生於郊也禍莫大於
不知足咎莫大於欲得故知足之足常足矣
不出户知天下不闚牖見天道事有宗而物
有主途雖殊而同歸也慮雖百而其致一也
道有大常理有大致執古之道可以御今雖
處於今可以知古始故不出户窺牖而可知
也其出彌遠其知彌少無在於一而求之於
衆也道視之不可見聽之不可聞搏之不可
得如其知之不須出户若其不知出愈遠愈
迷也是以聖人不行而知不見而名得物之
致故雖不行而慮可知也識物之宗故雖不
見而是非之理可得而名也不爲而成明物
之性因之而已故雖不爲而使之成矣
爲學日益務欲進其所能益其所習爲道曰
損務欲反虚無也損之又損以至於無爲無
爲而無不爲有爲則有所失故無爲乃無所
不爲也取天下常以無事動常因也及其有
事自已造也不足以取天下失統本也
聖人無常心以百姓心爲心動常因也善者
吾善之不善者吾亦善之各因其用則善不
失也德善無棄人也信者吾信之不信者吾
亦信之德信聖人在天下歙歙爲天下渾其
心百姓皆注其耳目各用聰明聖人皆孩之
皆使和而無欲如嬰兒也夫天地設位聖人
成能人謀鬼謀百姓與能者能者與之資者
取之能大則大資貴則貴物有其宗事有其
主如此則可冕旒充目而不懼於欺黈纊塞
耳而無戚於慢又何爲勞一身之聰明以察
百姓之情哉夫以明察物物亦競以其明應
之以不信察物物亦競以不信應之夫天下
之心不必同其所應不敢異則莫肯用其情
矣甚矣害之大也莫大於用其明矣夫在智
則人與之訟在力則人與之爭智不出於人
而立乎訟地則窮矣力不出於人而立乎爭
地則危矣未有能使人無用其智力乎已者
也如此則己以一敵人而人以千萬敵己也
若乃多其法綱煩其刑罰塞其徑路攻其幽
宅則萬物失其自然百姓喪其手足鳥亂於
上魚亂於下是以聖人之於天下歙歙焉心
無所主也爲天下渾心焉意無所適莫也無
所察焉百姓何避無所求焉百姓何應無避
無應則莫不用其情矣人無爲舍其所能而
爲其所不能舍其所長而爲其所短如此則
言者言其所知行者行其所能百姓各皆注
其耳目焉吾皆孩之而已
出生入死出生地入死地生之徒十有三死
之徒十有三人之生動之死地十有三夫何
故以其生生之厚蓋聞善攝生者陸行不遇
兕虎入軍不被甲兵兕無所投其角虎無所
措其爪兵無所容其刃夫何故以其無死地
十有三猶云十分有三分取其生道全生之
極十分有三耳取死之道全死之極十分亦
有三耳而民生生之厚更之無生之地焉善
攝生者無以生爲生故無死地也器之害者
莫甚乎戈兵獸之害者莫甚乎兕虎而令兵
戈無所容其鋒刃虎兕無所措其爪角斯誠
不以欲累其身者也何死地之有乎夫蚖蟺
以淵爲淺而鑿穴其中鷹鸇以山爲卑而增
巢其上矰繳不能及網罟不能到可謂處於
無死地矣然而卒以甘餌乃入於無生之地
豈非生生之厚乎故物苟不以求離其本不
以欲渝其眞雖入軍而不害陸行而不可犯
也赤子之可則而貴信矣
道生之德畜之物形之勢成之物生而後畜
畜而後形形而後成何由而生道也何得而
畜德也何由而形物也何使而成勢也唯因
也故能無物而不形唯勢也故能無物而不
成凡物之所以生功之所以成皆有所由有
所由焉則莫不由乎道也故推而極之亦至
道也隨其所因故各有稱焉是以萬物莫不
尊道而貴德道者物之所由也德者物之所
得也由之乃得故曰不得不失尊之則害不
得不貴也道之尊德之貴夫莫之命常自然
命並作爵故道生之德畜之長之育之亭之
毒之養之覆之謂成其實各得其庇蔭不傷
其體矣生而不有爲而不恃爲而不有長而
不宰是謂玄德有德而不知其主也出乎幽
冥故謂之玄德也
天下有始以爲天下母善始之則善養畜之
矣故天下有始則可以爲天下母矣既知其
母復知其子既知其子復守其母没其不殆
母本也子末也得本以知末不舍本以逐末
也塞其兊閉其門兊事欲之所由生門事欲
之所由從也終身不勤無事永逸故終身不
勤也開其兊濟其事終身不救不問其原而
濟其事故雖終身不救見小曰明守柔曰强
爲治之功不在大見大不明見小乃明守强
不强守柔乃强也用其光顯道以去民迷復
歸其明不明察也無遺身殃是謂習常道之
常也
使我介然有知行於大道唯施是畏言若使
我可介然有知行大道於天下唯施爲之是
畏也大道甚夷而民好徑言大道蕩然正平
而民猶尚舍之而不由好從邪徑况復施爲
以塞大道之中乎故曰大道甚夷而民好徑
朝甚除朝宫室也除絜好也田甚蕪倉甚虛
朝甚除則田甚蕪倉甚虚設一而衆害生也
服文綵帶利劍厭飲食財貨有餘是謂盜夸
非道也哉凡物不以其道得之則皆邪也邪
則盜也夸而不以其道得之竊位也故舉非
道以明非道則皆盜夸也
善建不拔固其根而後營其末故不拔也善
抱者不脱不貪於多齊其所能故不脱也子
孫以祭祀不輟子孫傳此道以祭祀則不輟
也修之於身其德乃眞修之於家其德乃餘
以身及人也修之身則眞修之家則有餘修
之不廢所施轉大修之於鄉其德乃長修之
於國其德乃豐修之於天下其德乃普故以
身觀身以家觀家以鄉觀鄉以國觀國彼皆
然也以天下觀天下以天下百姓心觀天下
之道也天下之道逆順吉凶亦皆如人之道
也吾何以知天下然哉以此此上之所云也
言吾何以得知天下乎察己以知之不求於
外也所謂不出户以知天下者也
含德之厚比於赤子蜂蠆虺蛇不螫猛獸不
據攫鳥不搏赤子無求無欲不犯衆物故毒
蟲之物無犯之人也含德之厚者不犯於物
故無物以損其全也骨弱筋柔而握固以柔
弱之故故握能周固未知牝牡之合而全作
作長也無物以損其身故能全長也言含德
之厚者無物可以損其德渝其眞柔弱不爭
而不摧折皆若此也精之至也終日號而不
嗄無爭欲之心故終日出聲而不嗄也和之
至也知和曰常物以和爲常故知和則得常
也知常曰明不皦不昧不温不凉此常也無
形不可得而見曰明也益生曰祥生不可益
益之則夭也心使氣曰强心宜無有使氣則
强物壯則老謂之不道不道早已
知者不言因自然也言者不知造事端也塞
其兊閉其門挫其鋭含守質也解其分除爭
原也和其光無所特顯則物無偏爭也同其
塵無所特賤則物無偏恥也是謂玄同故不
可得而親不可得而䟽可得而親則可得而
䟽也不可得而利不可得而害可得而利則
可得而害也不可得而貴不可得而賤可得
而貴則可得而賤也故爲天下貴無物可以
加之也
以正治國以奇用兵以無事取天下以道治
國則國平以正治國則奇正起也以無事則
能取天下也上章云其取天下者常以無事
及其有事又不足以取天下也故以正治國
則不足以取天下而以奇用兵也夫以道治
國崇本以息末以正治國立辟以攻末本不
立而末淺民無所及故必至於奇用兵也吾
何以知其然哉以此天下多忌諱而民彌貧
民多利器國家滋昏利器凡所以利己之器
也民强則國家弱人多伎巧奇物滋起民多
智慧則巧僞生巧僞生則邪事起法令滋彰
盜賊多有立正欲以息邪而奇兵用多忌諱
欲以恥貧而民彌貧利器欲以强國者也而
國愈昏多皆舍本以治末故以致此也故聖
人云我無爲而民自化我好靜而民自正我
無事而民自富我無欲而民自樸上之所欲
民從之速也我之所欲唯無欲而民亦無欲
而自樸也此四者崇本以息末也
其政悶悶其民淳淳言善治政者無形無名
無事無正可舉悶悶然卒至於大治故曰其
政悶悶也其民無所爭競寬大淳淳故曰其
民淳淳也其政察察其民缺缺立刑名明賞
罰以檢姦僞故曰察察也殊類分析民姦爭
競故曰其民缺缺禍兮福之所倚福兮禍之
所伏孰知其極其無正言誰知善治之極乎
唯無可正舉無可形名悶悶然而天下大化
是其極也正復爲奇以正治國則便復以奇
用兵矣故曰正復爲奇善復爲妖立善以和
萬物則便復有妖之患也人之迷其日固乆
言人之迷惑失道固乆矣不可便正善治以
責是以聖人方而不割以方導物舍去其邪
不以方割物所謂大方無隅廉而不劌廉清
廉也劌傷也以清廉清民令去其邪令去其
汙不以清廉劌傷於物也直而不肆以直導
物令去其僻而不以直激沸於物也所謂直
若屈也光而不燿以光鑒其所以迷不以光
照求其隱匿也所謂明道若昧也此皆崇本
以息末不攻而使復之也



道德眞經註卷之三





　　　　　　　　　　　　　　　










道德眞經註卷之四得六
　　　　山陽王弼註
治人事天莫若嗇莫若猶莫過也嗇農夫農
人之治田務去其殊類歸於齊一也全其自
然不急其荒病除其所以荒病上承天命下
綏百姓莫過於此夫唯嗇是謂早服早服常
也早服謂之重積德唯重積德不欲鋭速然
後乃能使早服其常故曰早服謂之重積德
者也重積德則無不克無不克則莫知其極
道無窮也莫知其極可以有國以有窮而蒞
國非能有國也有國之母可以長乆國之所
以安謂之母重積德是唯圖其根然後營末
乃得其終也是謂深根固柢長生乆視之道
治大國若烹小鮮不擾也躁則多害靜則全
眞故其國彌大而其主彌靜然後乃能廣得
衆心矣以道蒞天下其鬼不神治大國則若
烹小鮮以道蒞天下則其鬼不神也非其鬼
不神其神不傷人神不害自然也物守自然
則神無所加神無所加則不知神之爲神也
非其神不傷人聖人亦不傷人道洽則神不
傷人神不傷人則不知神之爲神道洽則聖
人亦不傷人聖人不傷人則亦不知聖人之
爲聖也猶云非獨不知神之爲神亦不知聖
人之爲聖也夫恃威網以使物者治之衰也
使不知神聖之爲神聖道之極也夫兩不相
傷故德交歸焉神不傷人聖人亦不傷人聖
人不傷人神亦不傷人故曰兩不相傷也神
聖合道交歸之也
大國者下流江海居大而處下則百川流之
大國居大而處下則天下流之故曰大國下
流也天下之交天下所歸會也天下之牝靜
而不求物自歸之也牝常以靜勝牡以靜爲
下以其靜故能爲下也牝雌也雄躁動貪欲
雌常以靜故能勝雄也以其靜復能爲下故
物歸之也故大國以下小國大國以下猶云
以大國下小國則取小國小國則附之小國
以下大國則取大國大國納之也故或下以
取或下而取言唯修卑下然後乃各得其所
大國不過欲兼畜人小國不過欲入事人夫
兩者各得其所欲大者宜爲下小國修下自
全而已不能令天下歸之大國修下則天下
歸之故曰各得其所欲則大者宜爲下也
道者萬物之奥奥猶曖也可得庇蔭之辭善
人之寳寳以爲用也不善人之所保保以全
也美言可以市尊行可以加人言道無所不
先物無有貴於此也雖有珍寳璧馬無以匹
之美言之則可以奪衆貨之賈故曰美言可
以市也尊行之則千里之外應之故曰可以
加於人也人之不善何棄之有不善當保道
以免放故立天子置三公言以尊行道也雖
有拱璧以先駟馬不如坐進此道此道上之
所云也言故立天子置三公尊其位重其人
所以爲道也物無有貴於此者故雖有拱抱
寳璧以先駟馬而進之不如坐而進此道也
古之所以貴比道者何不日以求得有罪以
免耶故爲天下貴以求則得求以免則得免
無所而不施故爲天下貴也
爲無爲事無事味無味以無爲爲居以不言
爲教以恬淡爲味治之極也大小多少報怨
以德小怨則不足以報大怨則天下之所欲
誅順天下之所同者德也圖難於其易爲大
於其細天下難事必作於易天下大事必作
於細是以聖人終不爲大故能成其大夫輕
諾必寡信多易必多難是以聖人曰猶難之
以聖人之才猶尚難於細易况非聖人之才
而欲忽於此乎故曰猶難之也故終無難矣
其安易持其未兆易謀以其安不忘危持之
不忘亡謀之無功之勢故曰易也其脆易泮
其微易散雖失無入有以其微脆之故未足
以興大功故易也此四者皆說愼終也不可
以無之故而不持不可以微之故而弗散也
無而弗持則生有焉微而不散則生大焉故
慮終之患如始之禍則無敗事爲之於未有
謂其安未兆也治之於未亂謂微脆也合抱
之木生於毫末九層之臺起於累土千里之
行始於足下爲者敗之執者失之當以愼終
除微愼微除亂而以施爲治之形名執之反
生事原巧辟滋作故敗失也是以聖人無爲
故無敗無執故無失民之從事常於幾成而
敗之不愼終也愼終如始則無敗事是以聖
人欲不欲不貴難得之貨好欲雖微爭尚爲
之興難得之貨雖細貪盜爲之起也學不學
復衆人之所過不學而能者自然也喻於不
學者過也故學不學以復衆人之所過以輔
萬物之自然而不敢爲
古之善爲道者非以明民將以愚之明謂多
見巧詐蔽其樸也愚謂無知守眞順自然也
民之難治以其智多多智巧詐故難治也故
以智治國國之賊智猶治也以智而治國所
以謂之賊者故謂之智也民之難治以其多
智也當務塞兊閉門令無知無欲而以智術
動民邪心既動復以巧術防民之僞民知其
術防隨而避之思惟密巧姦僞益滋故曰以
智治國國之賊也不以智治國國之福知此
兩者亦稽式常知稽式是謂玄德玄德深矣
遠矣稽同也今古之所同則不可廢能知稽
式是謂玄德玄德深矣遠矣與物反矣反其
眞也然後乃至大順
江海所以能爲百谷王者以其善下之故能
爲百谷王是以聖人欲上民必以言下之欲
先民必以身後之是以聖人處上而民不重
處前而民不害是以天下樂推而不厭以其
不爭故天下莫能與之爭
天下皆謂我道大似不肖夫唯大故似不肖
若肖乆矣其細也夫乆矣其細猶曰其細久
矣肖則失其所以爲大矣故夫曰若肖乆矣
其細也我有三寳持而保之一曰慈二曰儉
三曰不敢爲天下先慈故能勇夫慈以陳則
勝以守則固故能勇也儉故能廣節儉愛費
天下不匱故能廣也不敢爲天下先故能成
器長唯後外其身爲物所歸然後乃能立成
器爲天下利爲物之長也今舍慈且勇且猶
取也舍儉且廣舍後且先死矣夫慈以戰則
勝相慜而不避於難故正也以守則固天將
救之以慈衛之
善爲士者不武士卒之帥也武尚先陵人也
善戰者不怒後而不先應而不唱故不在怒
善勝敵者不與不與爭也善用人者爲之下
是謂不爭之德是謂用人之力用人而不爲
之下則力不爲用也是謂配天古之極
用兵有言吾不敢爲主而爲客不敢進寸而
退尺是謂行無行彼逐不止攘無臂扔無敵
行謂行陳也言以謙退哀慈不敢爲物先用
戰猶行無行攘無臂執無兵扔無敵也言無
有與之抗也執無兵禍莫大於輕敵輕敵幾
喪吾寳言吾哀慈謙退非欲以取强無敵於
天下也不得已而卒至於無敵斯乃吾之所
以爲大禍也寳三寳也故曰幾亡吾寳故抗
兵相加哀者勝矣抗舉也加當也哀者必相
惜而不趣利避害故必勝
吾言甚易知甚易行天下莫能知莫能行可
不出户窺牖而知故曰甚易知也無爲而成
故曰甚易行也或於躁欲故曰莫之能知也
迷於榮利故曰莫之能行也言有宗事有君
宗萬物之宗也君萬物之主也夫唯無知是
以不我知以其言有宗事有君之故故有知
之人不得不知之也知我者希則我者貴唯
深故知之者希也知我益希我亦無匹故曰
知我者希則我者貴也是以聖人被褐懷玉
被褐者同其塵懷玉者寳其眞也聖人之所
以難知以其同塵而不殊懷玉而不渝故難
知而爲貴也
知不知上不知知病不知知之不足任則病
也夫唯病病是以不病聖人不病以其病病
是以不病
民不畏威則大威至無狎其所居無厭其所
生清靜無爲謂之居謙後不盈謂之生離其
清靜行其躁欲棄其謙後任其威權則物擾
而民僻威不能復制民民不能堪其威則上
下大潰矣天誅將至故曰民不畏威則大威
至無狎其所居無厭其所生言威力不可任
也夫唯不厭不自厭也是以不厭不自厭是
以天下莫之厭是以聖人自知不自見不自
見其所知以耀光行威也自愛不自貴自貴
則物狎厭居生故去彼取此
勇於敢則殺必不得其死也勇於不敢則活
必齊命也此兩者或利或害俱勇而所施者
異利害不同故曰或利或害也天之所惡孰
知其故是以聖人猶難之孰誰也言誰能知
天下之所惡意故邪其唯聖人夫聖人之明
猶難於勇敢况無聖人之明而欲行之也故
曰猶難之也天之道不爭而善勝天雖不爭
故天下莫能與之爭不言而善應順則吉逆
則凶不言而善應也不召而自來處下則物
自歸繟然而善謀垂象而見吉凶先事而設
誠安而不忘危未召而謀之故曰繟然而善
謀也天網恢恢䟽而不失
民不畏死奈何以死懼之若使民常畏死而
爲奇者吾得執而殺之孰敢詭異亂群謂之
奇也常有司殺者殺夫司殺者是大匠斲夫
代大匠斲者希有不傷其手矣爲逆順者之
所惡忿也不仁者人之所疾也故曰常有司
殺也
民之飢以其上食税之多是以飢民之難治
以其上之有爲是以難治民之輕死以其求
生之厚是以輕死夫唯無以生爲者是賢於
貴生言民之所以僻治之所以亂皆由上不
由其下也民從上也
人之生也柔弱其死也堅强萬物草木之生
也柔脆其死也枯槁故堅强者死之徒柔弱
者生之徒是以兵强則不勝强兵以暴於天
下者物之所惡也故必不得勝木强則共物
所加也强大處下木之本也柔弱處上枝條
是也
天之道其猶張弓與高者抑之下者舉之有
餘者損之不足者補之天之道損有餘而補
不足人之道則不然與天地合德乃能包之
如天之道如人之量則各有其身不得相均
如唯無身無私乎自然然後乃能與天地合
德損不足以奉有餘孰能有餘以奉天下唯
有道者是以聖人爲而不恃功成而不處其
不欲見賢言唯能處盈而全虚損存以補無
和光同塵蕩而均者唯其道也是以聖人不
欲示其賢以均天下
天下莫柔弱於水而攻堅强者莫之能勝其
無以易之以用也其謂水也言用水之柔弱
無物可以易之也弱之勝强柔之勝剛天下
莫不知莫能行是以聖人云受國之垢是謂
社稷主受國不祥是謂天下王正言若反
和大怨必有餘怨不明理其契以致大怨已
至而德以和之其傷不復故必有餘怨也安
可以爲善是以聖人執左契左契防怨之所
由生也而不責於人有德司契有德之人念
思其契不令怨生而後責於人也無德司徹
徹司人之過也天道無親常與善人
小國寡民國既小民又寡尚可使反古况國
大民衆乎故舉小國而言也使有什伯之器
而不用言使民雖有什伯之器而無所用之
當何患不足也使民重死而不遠徙使民不
用惟身是寳不貪貨賂故各安其居重死而
不遠徙也雖有舟輿無所乗之雖有甲兵無
所陳之使人復結繩而用之甘其食美其服
安其居樂其俗鄰國相望雞犬之聲相聞民
至老死不相往來無所欲求
信言不美實在質也美言不信本在樸也善
者不辯辯者不善知者不博極在一也博者
不知聖人不積無私自有唯善是與任物而
已既以爲人己愈有物所尊也既以與人己
愈多物所歸也天之道利而不害動常生成
之也聖人之道爲而不爭順天之利不相傷
也



道德眞經註卷之四





　　　　　　　　　　　　　　　










　王弼老子道德經二卷眞得老子之學歟
　蓋嚴君平指歸之流也其言仁義與禮不
　能自用必待道以用之天地萬物各得於
　一豈特有功於老子哉凡百學者蓋不可
　不知乎此也予於是知弼本深於老子而
　易則末矣其於易多假諸老子之㫖而老
　子無資於易者其有餘不足之迹斷可見
　也嗚呼學其難哉弼知佳兵者不祥之器
　至於戰勝以喪禮處之非老子之言乃不
　知常善救人故無棄人常善救物故無棄
　物獨得諸河上公而古本無有也賴傅奕
　能辯之爾然弼題是書曰道德經不析乎
　道德而上下之猶近於古歟其文字則多
　誤謬殆有不可讀者令人惜之嘗謂弼之
　於老子張湛之於列子郭象之於莊子杜
　預之於左氏范寧之於穀梁毛萇之於詩
　郭璞之於爾雅完然成一家之學後世雖
　有作者未易加也予既繕寫弼書并以記
　之政和乙未十月丁丑嵩山晁說之鄜畤
　記
　克伏誦
　咸平聖語有曰老子道德經治世之要明
　皇解雖燦然可觀王弼所注言簡意深眞
　得老氏清淨之㫖克自此求弼所注甚力
　而近世希有蓋乆而後得之往歲攝建寧
　學官嘗以刊行既又得晁以道先生所題
　本不分道德而上下之亦無篇目克喜其
　近古繕寫藏之乾道庚寅分教京口復鏤
　板以傳若其字之謬訛前人已不能證克
　焉敢輒易姑俟夫知者三月二十四日左
　從事郎充鎭江府府學教授熊克謹記









