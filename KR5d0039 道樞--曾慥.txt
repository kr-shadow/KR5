#+TITLE: 道樞--曾慥
#+DATE: 2016-06-11 12:27:13
#+SOURCE: github.com/kanripo/KR5d0039 master 8a19f225                
道樞卷之一(二同/卷篤一)
　　　至　游　子　曾　慥　集
　　玄軸篇(心勞神疲與道背馳/冥心湛然乃道之幾)
至朴子曰天之體其高明歟天之性其玄虚
歟天與我命而秉以爲性矣必也冲以用之
無巧也無拙也無智也無愚也湛湛乎適于
自然之場焉昔者太源洞長吿于方丈先生
曰噫已入於無爲矣而其性未能湛湛乎何
哉曰爾好樂(宫商之/聲也)以習蔽之矣况忲于斯
者耶夫人離朴爲華物誘於外五慾六蔽以
　
疵其潔無以見於天元則必濯其垢而後可
也何以濯之耶吾心者法水也於是滌三昧
焉開六蔽焉去五垢焉汰其濁而見素矣夫
能皓皓而不污莫先於却事物之見故知遠
察微者聦明之見也命之曰伐性之斧務華
矜榮者聲利之見也命之曰䧟性之穽巧言
令辭者利口之見也命之曰惑性之藥奇謀
詭策者深機之見也命之曰敗性之㓂是何
也智深者僞生識遠者詐强夫畀我以知者
本爲知道者也賦我以識者本爲識性者也
豈期眩於外哉康伯子通古今之書及聞道
也終日如愚潘洞見子鍾離子子鍾離子示
以物而不能名子鍾離子曰大矣哉却見者
也萬物芸芸各歸其根敷榮吐華各䘮其真
朝生夕隕物孰免乎吾當内自省焉吾亦物
也於是探其本集其靈去有歸無返于真空
返于真空者必先除其釁焉夫灼以華藻惑
以鏗鏘滋以膏粱襲以芬苾示以好惡習以
嫉媢役以金玉恱以爵禄媚以語言誣以機
謀斯十釁也不能除焉則違性失道矣赤松
　
子曰欲去之者先澄其源而後可也下愚者
所禀昧昧焉上智者爲邪所蔽而與之同何
以扶蔀而發晦乎必捨其暗塞而投於純明
之舍焉太上曰多知博見彼以爲明斯乃爲
暗者也天與之性何爲而亡乎道與之貌何
爲而悴乎七情之燎焚于五内眞元燼矣夫
能使其情俱爲煨而熄焉則㝠㝠寂寂真樂
至矣思真子學而未知道懟焉泣于瑶池之
下真君謂曰爾之七情不爲觸而發則入真
慧矣内心未純則尚華而亡其純矣古之至
人以性却性以形忘形性吾有也不以性蔽
性而入于昏形吾有也不以形䘮形而入于
華内而貴朴如槁木焉故末茂者傷本枝大
者害榦梵宫靈宇(梵宫八界/靈宇三千)帝之都也吾身
亦有妙庭焉慧日所燭玄風所扇夫何以致
之歟懲忿窒慾忍有所得慈無所捨此其端
乎妙素子曰形而上者謂之道形而下者謂
之器器非性也託器以入道者也嗟夫氄氄
無涯者生死之流也吾能知夫塵勞之縁腐
真而伐性吾能絶焉對松宇以遣白日調瑶
　
琴以戰素月斯陟于道矣外思者道之㓂也
紛麗撓乎慮鏗鏗動乎情坤牛挽之河車運
之外奔而入内馳而出則性斯䘮焉性也者
水也風薄之則亂其清矣吾視外境其如芥
焉則含元而登太一矣精思子曰綺言者語
之疵也邪視者鑒之疵也淫哇者聽之疵也
躁動者正之疵也狎侮者議之疵也作狂者
念之疵也今夫馭氣而游于丹廓者其孰敢
忽此耶咎莫大於有見恃識以開萬端而求
於勝也故意可以測古人之情明可以灼聖
賢之理顧有蔽也莫能開之有惑也莫能引
之異徑以爲大路也行潦以爲滄溟也吾以
爲慧而離于慧益遠矣可不務去乎弃聖絶
智屏其良知進乎不爲之宰者道之本也高
陵子始未聞道其書滿家既聞道破觚折牘
窒其視刳其識道非無也性非空也無則沈
乎罔象矣空則委於㝠求矣希聲無聽也空
色無視也無象無得也至虚者有其空真符
者有其有於是當先固其守焉夫然後入于
正不因人而捨不見法而遷此有守者也確
　
然有作卓然有入故由有而適于無從相而
至于寂矣五空八識不辨乎始終而入無爲
者殆未知無爲之爲自有歟立我者必自乎
無我者也亹乎塵昧疵乎物蔽執乎我者害
道者也故物我俱忘而爲一一又滅之而入
于無之域豁而達慧而通身無相也心無思
也我性之率可以致道執之而物不能奪守
之而外不能盗矣天與之形物俱有形道與
之性物俱有性流形既遠出性之庭孰不有
守耶有守小而失大者有守外而棄内者有
守彼而䘮我者有守僞而背真者守有道乎
守其我以大者也固其内以真者也若不知
守焉則干正紊真者至其誰能禦之哉圓淨
子曰白之守玄者歟太上謂范子曰五蠹亡
矣七情滅矣汝知之乎范子曰非錬磨者乎
曰錬無以守則其外移矣磨無以守則其有
傾矣其惟守己而已顓蒙之子非性有殊也
惟其昧而不自覺歟既其覺也神安魄定入
幾微矣皇甫子曰覺有五或因其殃而覺歟
或因其疾而覺歟或因其難而覺歟或因其
　
蒙而覺歟或因其達而覺歟衆流既分其源
則散衆情既出其性則蔽是以其源不澄焉
六慾以滓之三毒以盪之蔽源者流也亂性
者情也嗜慾者風波也紛華逐欲而生純實
從物而死性之質凋而不朴矣性之靈漬而
不明矣根不寧而蒂不固矣湛乎一景獨守
其源衆流昭徹而澄矣我性之肇亦與人同
焉所受之純全而不劌所葆之粹和而不較
中有圓者其性也歟運而不窮融而不凝窮
則爲蔽凝則爲止夫能明達洞徹者粹美以
挺内和會以塞外熙然如春無方如神不散
其陽不係於物斯圓之効歟故得其性也靜
以止之而不知其運虚以極之而不知其反
其猶獨陰之寂而不入其真耶玉惠子曰六
慾生而眞靈缺豈能圓乎三毒興而沖和䘮
豈能融乎圓融殞而夭閼至矣物之性未甞
殊也小大所囿皆同焉好惡所受皆均焉從
其大小由其好惡則迷其本遠其宗棄其源
失其祖矣自執其性鶩于六塵舍于三彭惟
抉其昧剖其愚以明爲宗以清爲性識陰陽
　
之所囿而同乎冲虚天元之性則廓然之所
宗矣消穢子曰得一而清越乎群宰之上與
化同游與性同契者適乎至真之祖者也赤
松子曰三明宅于中六鑿鐍其外吾不登乎
異歧矣巫硤之子以響爲宗而獲鬼隨焉西
波之子以因求其祖而得巫報焉所見不可
不慎乎無法之中有範焉有圍焉空以道範
之虚以化圍之空非彼所謂之空也虚非彼
所謂之虚也不空其思不思其空斯可謂達
也已矣夫以筥挈水者猶求諸空者歟吾知
所以裨補之斯復其真性矣誠以無爲無則
何以語道之大乎真修者縁類而應也無所
入無所捨而靈心見于外於是真沖挺秀奥
理特達天純不駁入于慧焉鍾離子曰其識
通明其名曰慧其靈盈固其名曰圓得寂者
亡乎寂者也其善忘也歟至幽至虚可登乎
亡矣其心如滯礦焉物不能招矣則入㝠不
杳入恍不惚寥寥乎有見默默乎有聞不見
爲見不聞爲聞然後有見聞之實不晦予蓋
甞入乎㝠㝠守乎寥寥入寂之中而得寂之
　
應者也九變之上不可名也四游之前不可
形也能復于斯其惟無而已以有爲有其失
也實以無爲無其失也虚無之有者真有也
無之無者真無也淵靜之淵淵而又淵洞玄
之玄玄而又玄兹猶其粗也夫見乎無無者
斯至乎道矣其太素之始哉鍾離子曰無中
以求無孰知之耶夭粹而雜者有以駁之矣
靈源而濁者有以撓之矣惟曠兮若谷應受
不留澹兮若海源委不已無詭于道無戕其
性浩乎守其真寂乎襲其氣精神會通成于
不化矣何以知其然也實者虚之應也虚者
實之乗也相爲之用則各歸于初莫測其變
焉夫玄覽者可以滌吾之性思而不空則殆
(殆於多/知也)空而不思則罔(罔乎無/守也)其不亦達乎
性命者歟是道也道之全性之極也
　　　五化篇(萬物芸芸其變不窮/能以道化虚明則通)
譚子曰至道有五化焉孰爲道化乎夫虚化
神神化氣氣化形形生而萬物所以塞也此
道之要也形化氣氣化神神化虚虚明而萬
物所以通也此道之用也聖人窮通塞之端
　
得造化之源忘形以養氣忘氣以養神忘神
以養虚虚實相通是謂大同藏之爲元精用
之爲萬靈舍之爲太乙放之爲太清老楓化
爲羽人朽麥化爲蝴蝶自無情之有清也賢
女化爲堅石山蚯化爲百合自有情之無情
也射似虎者見虎不見其石斬暴蛟者見蛟
不見其水是知萬物可以虚我身可以無以
我之無合彼之虚自然可以隱可以顯可以
死可以生空中之塵若飛雲之目未甞見也
穴中之蟻若牛闘而耳未甞聞也況非見聞
者乎太虚者一虚也太神者一神也太氣者
一氣也太形者一形也命之則一根之則一
守之不得舍之不失是謂正一者也稚子弄
影不知爲影所弄狂夫侮像不知爲像所侮
化家者不知爲家所化化國者不知爲國所
化化天下者不知爲天下所化虚化神神化
氣氣化血血化形形化嬰嬰化童童化少少
化壯壯化老老化死死復化爲虚虚復化爲
神神復化爲氣氣復化爲物噫化化其無窮
者哉太上者虚無之神也天地者陰陽之神
　
也人蟲者血肉之神也其同者神也其異者
形也形不靈而氣靈語不靈而聲靈覺不靈
而夢靈生不靈而死靈氷泮返清形散返明
能知真死者可以游太上之京矣孰爲術化
乎雲龍風虎得神氣之道者也神母也氣子
也以神召氣以母召子何有不至乎蕩穢者
必召五方之氣伏虺者必役五星之精召之
於外守之於内用之於外無所不可也轉萬
斛之舟者田一尋之木發千鈞之弩者由一
寸之機一目可以觀天地一人可以君兆民
太虚茫茫而有涯太上浩浩而有家得天地
之綱知陰陽之房見精神之藏則數可以奪
矣命可以治矣天地可以返覆矣至淫者化
爲女至暴者化爲虎樂者其形和也喜者其
形逸也怒者其形剛也憂者其形蹙也斯亦
變化之道也蠮螉之蟲孕螟蛉之子傳其情
交其精濕其氣和其神隨物大小俱得其真
蠢動無定情萬物無定形陰陽相搏則芝菌
不根而生也燥濕相育則蝤蠐不母而生也
人體陰陽而根之効燥濕而母之無不濟者
　
何也君子體物而知身體身而知道也澗松
所以能凌霜者藏正氣也美玉所以能犯火
者蓄至精也大人晝運靈旗夜録神芝覺思
所不思可以冬御風而不寒夏御火而不熱
矣孰爲德化乎天下賢愚營營然如飛蛾之
投夜燭蒼蠅之觸曉牎知往而不知返知進
而不知退感父之慈非孝也喜君之寵非忠
也感始於不感喜始於不喜多感必多怨多
喜必多怒抑人者人抑之容人者人容之貸
其死者樂其死貸其輸者樂其輸孰爲仁化
乎海魚有吐墨上庇其身而游者人因墨而
得之智者多屈辯者多辱明者多蔽勇者多
死君子能罪己斯能罪人不報怨斯能報人
救物而稱義者人不義之行惠而求報者人
不報之螻蟻之有君也一拳之宫與衆處之
一塊之臺與衆臨之一粒之食與衆蓄之一
蟲之肉與衆咂之故得心相通而後神相通
神相通而後氣相通氣相通而後形相通太
古之道也孰爲食化乎一日不食則憊二日
不食則病三日不食則死民事之急者食也
　
爲巫者鬼必附之設像者神必主之盖樂所
享也虎狼不過噬肉蛟龍不過嗜血人則無
所不嗜所以不足則闘矣夫水將逼而投於
水知必不免且貴其緩也虎將噬而投於谷
知必不免或覬其生也孰爲儉化乎水火常
用之物用之不得其道以致于敗家盖失於
不簡也飲饌者常食之物食之不得其道以
至於亡身盖失於不節也欲救之術莫過乎
儉儉於聽可以養虚儉於視可以養神儉於
言可以養氣儉於私可以養富儉於公可以
養貴儉於門闥可以無盗賊儉於環衛可以
無叛亂儉於嬪嬙可以養壽命儉於心則可
以生死是謂萬物之化柄也奢者富不足儉
者貧有餘奢者心常貧儉者心常富奢者好
親人所以多過儉者能遠人所以寡過奢者
事君必有所辱儉者事君必保其禄奢者多
憂儉者多喜奢者好動儉者好靜奢者好難
儉者好易奢者好繁儉者好簡奢者好逸樂
儉者好恬淡有畢生而一器而無缺者有十
年而一裘不弊者斯人也可以即清靜之道
　
矣




道樞卷之一








道樞卷之二
　　　坐忘篇上(寳書之笈三編具存/吾得其要澄神契眞)
心者一身之主神之帥也靜而生慧矣動則
生昏矣學道之初在于收心離境入于虚無
則合于道焉若夫執心住空亦非所謂無所
也住于有所則心勞而氣廢疾以之生矣夫
聞毁譽善惡以其心受受則心滿滿則道無
所居矣有聞如不聞焉有見如不見焉毁譽
善惡不入于心其名曰虚心虚則安心安則
道自來矣心者譬夫目焉纖毫入目則未有
　
能安者也牛馬家畜也縱之不收則悍突難
馭鷹鷂野鳥也一爲繫絆則自然調熟吾之
心亦猶是歟然法之妙用在乎能行不在能
言夫能在物不染處事不亂斯大道之妙乎
世或以道爲難進是不知貝錦始於素絲冲
天之鶴資于鷇食蔽日之榦起于毫末者也
事非常則傷於智力務過分則弊於形神今
以隋侯之珠彈千仞之雀人猶笑之況棄道
德忽性命而從不要以自伐者乎夫撓亂吾
身者則㓂盜也吾能禦之正心則勇士也因
智觀察則利兵也外累悉除則戰勝也湛然
常樂則榮禄也吾不爲此觀是猶遇敵棄甲
而逃反受其咎矣是以定者致道之初基習
靜之成功持安之畢事也莊子曰宇泰定發
乎天光何謂也宇者心也天光者慧也虚靜
至極則道居而慧生也慧者本吾之性也由
貪愛濁亂散迷而不知吾能澡雪則復歸于
純靜矣神性虚融體天應變形與道同則無
生死隱則形同於神顯則神同於氣所以蹈
水火而無害對日月而無影存亡在己出入
　
無間矣然虚無之道有淺深焉深則兼被于
形淺則惟及其心被形者神也及心者慧覺
也慧覺者身不免於謝焉何也慧者心照也
多用則其體勞矣初得其慧則恱而多辯斯
神氣漏而爲尸解者也故大人者含光藏輝
凝神歸實神與道合身心與道同於是六根
洞達焉身也無時而不存心也無法而不通
故曰山之有玉則草木不凋矣人之懷道則
形體永固矣於是其妙也有坐忘之樞焉修
道成真者必先去乎邪僻之行外事不干于
心端坐内觀念起則滅之雖然惟滅動心不
滅照心惟凝虚心不凝有心欲行此者當受
三戒一曰簡縁二曰無欲三曰靜心簡縁者
擇要去煩也經曰少則得多則惑矣無欲者
斷貪求也經曰常無欲則能觀其妙矣靜心
者止息游浪也經曰除垢止念靜心守一其
斯之謂歟故虚心無欲非求于道而道自歸
之其要在乎涉事處喧皆作意以安之有事
無事常若無心處靜處喧其志惟一束心太
急則爲病爲狂心若不動復須任之使寬急
　
得其所常自調適制而勿著放而不動是爲
真定者也既如是亦不可恃其定也而求多
事求就喧當使如水鏡之鑒隨物現形而後
可也定中求慧則傷於定定則無慧矣定非
求慧而慧自生者也得道者於是心有五時
身有七候是爲淺深之叙焉五時何也其動
多其靜少者一也動靜各半焉者二也其靜
多其動少者三也無事則靜觸則動者四也
與道冥合觸亦不動者五也七候何也舉動
順時容色和者一也宿疾盡除身心輕爽者
二也填補夭傷還年復命者三也延數萬歲
名爲仙人者四也錬形爲氣名爲真人者五
也錬氣成神名爲神人者六也錬神合道名
爲至人者七也
　　　坐忘
天隱子曰人之生也禀乎靈氣精明悟通學
無凝滯則謂之神焉宅神于内遠照于外則
謂之仙焉靈氣者其不可爲世俗所淪折而
後可也曰喜曰怒曰哀曰樂曰愛曰欲曰惡
七者情之邪也曰風曰寒曰暑曰濕曰飢曰
飽曰勞曰逸八者氣之邪也去邪則近于仙
矣簡易者天地之道也天者在吾首之上地
者在吾足之下吾則見之故曰簡易者神仙
之德也夫學道者言涉高詭而執迷無所歸
本非吾學也故學氣者反爲氣所病者有矣
學仙者反爲仙所迷者有矣然學道者亦須
漸而進之盖有五門焉一曰齋戒二曰安處
三曰存想四曰坐忘五曰神解齋戒者何也
澡身虚心者也齋者潔靜也戒者節約也飢
即食食勿飽所謂調中者也物未成者勿食
腐敗閉氣者勿食五味太多者勿食勿久坐
勿久立勿久勞勿久逸左右手常摩至于温
熱熨其皮膚以去冷氣所謂暢外者也於是
形堅則氣至矣安處者何也南向而坐東首
而寢居之屋廬必得陰陽適中焉高則陽盛
而明多多則傷於魄魄陰也卑則陰盛而闇
多多則傷於魂魂陽也有所傷則疾斯生焉
又況夫天地之氣乎有元陽之切肌淫陰之
侵體可不慎哉故吾之室四旁皆牎户焉風
起則闔之風息則闢之前必箔後必屏太明
則垂箔以和其内映焉太暗則卷箔以通其
外曜焉内以安吾心外以安吾目心目安則
身安矣然則彼縱情多慮其不能安其内外
也可知矣存想者何也存者存我之神也想
者想我之身也夫何以能然乎閉目則自見
其目収心則自見其心心目皆不離於身不
傷于神此其漸也凡人終日而視他人則心
亦外走矣終日而接他事則目亦外瞻矣營
營浮光未甞復照安得不疾且夭耶故歸根
曰靜靜曰復命復命成性是爲衆妙之門也
坐忘者何也因存想而得因存想而忘也行
道不見其行非坐之義乎有見不行其見非
忘之義乎不行者心不動也不見者形俱泯
也或者曰心不動有道乎天隱子默而不對
或者曰形泯有道乎天隱子瞑而不視或者
悟曰道在我矣神解者何也齋戒者信解也
無信心則不能解矣安處者定解也無定心
則不能解矣存想者閑解也無閑心則不能
解矣坐忘者慧解也無慧心則不能解矣四
者通乎神斯爲神解者焉神者兼三才則謂
之易齊萬物則謂之道本一性則謂之真一
天隱子曰生于易中死于易中動因萬物靜
因萬物乎邪由一性真由一性乎吾皆以神
解之在人也在地也在水也皆爲仙矣變而
通之是曰神仙正一先生讀其書悟曰吾則
異於是吾之簡易者無爲而無不爲也吾之
漸者守性正命日增一日漸之道也齋戒之
類兼修之可也
　　　坐忘篇下
至游子曰吾得坐忘之論三焉莫善乎正一
先生(司馬/子微)曰吾近見道士趙堅造坐忘論七
篇其事廣其文繁其意簡其詞辯讀之者思
其章句記其次序可謂坐馳非吾所謂坐忘
也吾聞之先師曰坐忘者長生之基也故招
真以錬形形清則合於氣含道以錬氣氣清
則合於神體與道㝠斯謂之得道者矣夫真
者道之元也故澄神以契真莊子曰宇泰定
發乎天光宇者心也天光者慧照也先定其
心則慧照内發照見萬境虚忘而融心于寂
寥是之謂坐忘焉老子曰及吾無身吾有何
患無身者非無此身也體合大道不徇乎榮
貴不求乎苟進恬然無欲忘此有待之身者
也夫長生者神與形俱全者也是以乾坤者
易之藴也乾坤毁則無以見易矣形器者性
之府也形器敗則性無所存矣養神不養形
猶毁宅而露居者歟或曰人之壽終心識苟
正則神超于真境正一先生曰非至正之言
也夫高德之賢自謂彼我忘矣是非泯矣然
見不善則顰見善則笑猶爲善惡所惑況其
終也昏耄及焉吾未見不爲衆邪所誘者也
故有有識化無識者秦女之化石是也有人
識化蟲識者黄氏之化黿者也由是觀之心
識者爲陰陽所陶鑄安能自定哉所以貴乎
形神俱全者盖以此也今有知榮貴爲虚妄
了生死爲一貫至其臨終則求醫祈鬼何也
未知乎坐忘者也忘者忘萬境也先之以了
諸妄次之以定其心定心之上豁然無覆定
心之下空然無基觸之不動慧雖生矣猶未
免於陰陽之陶鑄也必藉夫金丹以羽化入
于無形出乎化機之表然後陰陽爲我所制
　
矣



道樞卷之二







道樞卷之三篤二
　　　至　游　子　曾　慥　集
　　集要篇(古先至人立言如林/以道博觀則鈎其深)
晁文元公曰吾觀夫浮世其乃生老病死之
郷歟憂悲苦惱之窟歟惟定明者内覺其身
心空外覺其萬物空於是諸相既破無可執
無可爭矣諸有者夢幻也夢中而人狎之且
曰夢中搏必無傷也豈非在夢知夢乎吾甞
坐玉堂見饔人汲水吾觀空純熟自無全人
觀汲水者惟一塊之空自西而東豈非在幻
　
知幻乎故曰本無一物隨之視而起異端焉
學道者必先止念念起則知之如川之泄簣
土塞之襄陵之勢可絶矣如火之爇杯水沃
之燎原之勢可滅矣故不畏念起惟畏覺之
遲也覺速止速此其妙用者歟吾甞謂心息
相依息調心靜念起即覺覺之即無此最道
之權輿也裴休曰夫地水火風假合而聚散
非我身也縁慮客塵虚妄乍起乍滅非我心
也我有真身圓滿空寂是也我有真心廣大
靈和是也萬漚起而復破然水之性是甞不
存也千燈明而有滅然火之性未甞不在也
世亦知夫三象者乎氣動而清者天之象也
心靜而寧者地之象也智圓而明者日月之
象也三者和會則自然見吾神靈之妙用矣
三象既明而六審不可不知也試甞自審曰
妄念息乎外縁簡乎觸諸境不動乎黑白無
差别乎夢想不顛倒乎方寸怡愉乎於是可
以測入道之深淺矣吾甞自警曰了知起滅
意决定生死根不復隨縁轉是名不動尊夫
未能無念即用觀空未能頓空即用對治三
　
策次第而用之莊子坐忘達磨壁觀始學者
不能知也而乃入于放曠豈其㫖哉吾甞端
坐念實相而見魔王加趺之像且怖矣況入
道者端坐不傾動者乎
　　　碎金篇(漆園之玄竺乾之空/均乎正心與儒同功)
晁文元公曰教豈有異哉吾甞貫三道爲一
焉夫儒家者流以正身爲要切勿求其功而
功自成矣竺乾氏以復性爲要切勿求其證
而證自知矣吾始讀南華之書因齊物之理
而得一法目之曰逍遥大同觀而無一事可
爭後讀西方之書因無我之理又得一法目
之曰平等大空觀而無一物可齊由是知其
深淺矣施肩吾既聞道而著三住銘曰心常
御氣氣與神合竺乾氏爲圓覺之說曰心息
相依息調心淨吾觀其理殊同歸歟天下有
三樂儒家者流曰顔氏子簞瓢陋巷不改其
樂道家者流曰莊氏子栖遲一丘天下不易
其樂竺乾氏曰生滅滅已寂滅爲樂三者自
外及内由淺至深者也幻意諸病吾以理攻
之可也已往吾勿追思未來吾勿迎想或曰
　
修行何以驗乎曰置白黑二棋一念善投白
者一一念惡投黑者一至夜較之即知增減
焉文元公曰迂矣吾則於晝夜四威儀中不
計情境惟量其力常習靜念而已受辱而畏
其勢忍之者不可謂之忍也無可畏之勢而
能忍之者斯真忍也易之損曰懲忿窒慾吾
用之以爲戒易之繫辭曰寂然不動吾用之
以爲定精義入神以致用吾用之以爲慧或
問閑居何樂乎曰調暢太和之氣適恱天真
之味研覃微密之言依游上妙之道蒙莊高
情師友造化竺乾妙㫖澡煉神明非理外至
當如逢虎即時而避勿恃格獸之勇非理内
起當如探湯即時而止勿縱染指之欲外護
其身如惜干霄茂樹勿縱一斧之刃傷焉内
護其行如惜渡海浮囊勿容一針之鋒破焉
心靜則清清而後明明則照物物無遁形矣
至人觀之得爲心印者也唐人有養鸚鵡者
能誦經常不言不動或問其故對曰身心俱
不動爲求無上道及其死焚之有舍利焉故
知得道者皆自燕寂中入者也文元公曰吾
　
既耄也彌覺聦警耳有自然之音如樂中簧
隱隱如雷初動浩浩如潮將至吾謂之三妙
音焉一曰幽泉漱玉二曰金磬揺空三曰秋
蟬曳緒
　　　客成篇(孰爲陰丹詆其矯誣/闢其内荒其路豁如)
至游子曰吾常得崔公藥鏡之書言御女之
戰客主恍惚則同識不同意同邪不同積同
交不同體同體不同交是爲對鏡不動者也
夫能内外神交而體不動得性之道也動則
神去性衰矣不染不著則留其元物使氣定
神住和合成形入於中宫煆去其陰而存其
陽焉紅雪者血海之真物本所以成人者也
在于子宫其爲陽氣出則爲血若龜入時俟
其運出而情動則龜轉其頸閉氣飲之而用
搐引焉氣定神合則氣入于關以轆轤河車
挽之升於崑崙朝于金闕入于丹田而復成
丹矣至游子聞而大吒曰崔公果爲是言哉
吾聞之古先至人盖未甞有也昔張道陵黄
赤之道混氣之法盖爲施化種子之一術爾
非真人之事也然及陵之變舉則亦不復爲
　
此矣清靈真人曰吾見行此絶種而死未見
其生者也夫存心包觀而行上道是所謂抱
玉赴火全棺葬太者也紫微夫人曰爲黄書
赤界者適足鳴三官之鼓致考罰爾真人之
偶景者在於二景而已非爲夫婦之迹也夫
黄赤存於中其可以見真人靈人乎魏伯陽
曰割肉以内于腹不可以成胎則外物不可
以爲丹也明矣是知學道以清淨爲宗内觀
爲本者也於是深根固蒂使純氣堅守神不
外馳至於坎離交際而大藥可成矣善乎莊
子之論曰必淨必清無勞汝形無揺汝精乃
可以長生未聞有以御女而獲仙者也惟東
漢冷壽光自云行是法幾百四五十歲鬢髮
盡白而肌理盛壯然卒不免於死也世所謂
善(一作/喜)御女而得其効者宜無踰壽光壽光
且死則是道也惡足以語長生久視之理也
哉彼方士以採戰之方以惑學士大夫懼其
言之不足取信也則竊古先至人以名其書
故稱西華二十有四篇則曰鍾離雲房所作
也西江月十有八篇曰張平叔所作也指女
　
子爲偃月罏以童男女爲真鉛汞取穢濁爲
刀圭肆情極欲一旦溘然而逝其名曰桶底
脫至游子曰崔公之道昔吕洞賔得之以爲
心地益明則崔公不宜爲此疵而不醇者也
其亦方士所託而行者歟或問曰無漏果位
者當豐其源而嗇其出故蓮華不生高地平
原而生于淤泥何謂也至游子曰道家者流
有八漏竺乾之法有諸有漏豈爾所謂漏者
乎司馬子微曰志之漏也形趨于后土念之
漏也神趨于鬼郷吾所謂無漏者無此漏也
豐入嗇出養氣則然矣達磨之胎息是也淤
泥之蓮易壞者也未若松柏産於陵岡而不
凋者也吾亦有蓮焉盖甞發於烈火之中矣
或者聞其說而疑以問至游子曰容成子務
成子天老太一與夫堯舜成湯盤庚各有陰
導之書黄帝三王復有養陽之方漢氏祕於
廣内之藏著於神仙之録則其由來尚矣子
惡得以爲無哉至游子曰吾非謂之無也盖
非所謂仙者之務爾聞之劉向班固之徒曰
房中者情性之極至道之際是以聖王制外
　
樂以禁内情而爲之節文焉樂而有節則和
壽考矣迷者弗顧則生疾而殞命由是觀之
信乎非仙者之務也
　　　陰符篇(黄帝之經藏於神嵩/李筌得之發世之蒙)
李筌得黄帝陰符之經于神嵩之山而未知
其止也其後遇驪山姥而問焉姥曰道有太
易有太初有太始有太素太易者玄元杳㝠
妙於無名者也太初者胞胎混沌者也太始
者洞虚無疆或感而彰者也太素者内含真
一之精爲萬物樸清陽爲天濁陰爲地者也
陽爲魂陰爲魄魂者欲人之生魄者欲人之
死故聖人觀天之道執天之行含真抱一以
歸於太陽養陽之魂以消陰之魄神仙之道
其盡於斯矣天以一之數生水而潤下其居
北方於時爲冬於藏爲腎是爲玄武焉此坎
之卦也地以二之數生火而炎上其居南方
於時爲夏於藏爲心是爲朱雀焉此離之卦
也天以三之數生木而曲直其居東方於時
爲春於藏爲肝是爲青龍焉此震之卦也地
以四之數生金而從革其居西方於時爲秋
於藏爲肺是爲白虎焉此兊之卦也天以五
之數生土而爲稼墻其居中央爲萬物母於
藏爲脾焉故道生一一爲天五行者從一而
生真一之氣化生五行是以五穀五味滋養
于人人因五行而生因五行而死故五行者
五賊也聖人奪取五行之精氣還元返本復
歸于真一此老子所謂萬物芸芸各歸其根
歸根曰靜靜曰復命者也夫性者陽之精明
也精明之氣結而爲人休氣爲鬼靈氣爲神
煩氣爲蟲豸雜氣爲禽獸姧氣爲精邪人禀
乎精明則能見其機見其機則能立天之道
矣自五月夏至遇用事之卦也十月而爲純
坤陰盛則消陽矣自十有一月冬至復用事
之卦也四月而爲純乾陽盛則消陰矣是以
龍蛇者秋冬而潜蟄春夏而起陸焉人以真
陽去其陰魔則百神和恱血脉流通五臟生
津長年久視矣此廣成子所以積火以焚五
毒五毒者五賊也天生于坎者也地生于離
者也坎者水也月也汞也離者火也日也鉛
也聖人使坎離互用日月相交鉛汞相持龍
　
虎相反然後能斬尸滅鬼降精攝邪以存正
氣焉故太白超人曰五行不順行者龍從火
出虎從水生矣此天地之互用陰陽之反覆
者也土者四象之本萬變之基也道生一一
生二二生三三生萬物一者天也三者人也
神仙之要在乎抱一守中故至道始於一三
而終于五五者數也經曰三五與一萬事畢
矣此何道也鉛汞得土而成還丹者也煙蘿
子曰全一有三外應仍滿于初九此至道也
陽太盛則溢溢則生熱熱者其脈實陰太盛
則衰衰則生寒寒者其脉虚虚實之脉寒熱
之患皆能致死者也陽者汞也其性飛者也
陰者鉛也其性伏者也聖人伏陽汞以煉其
魄飛陰鉛以拘其魂陽不得而溢陰不得而
盛於是客邪消而尸魄䘮矣盖有毫髮之陽
未盡者不能死矣有毫髮之陰未消者不能
仙矣夫耳耽淫聲目好美色口嗜滋味則五
臟揺動而不定血氣流蕩而不安精神飛馳
而不守於是正氣散而濕邪之氣乗之以生
疾矣是以人之三要者曰耳曰目曰口故耳
　
目者神之牎牖也口者氣液之門户也若夫
六識皆空湛然虚寂遺形忘物慧照通神者
至靜也吐納以煉五臟導引以開百關誦持
寳章以怡神吸引二景以集明煉金精以固
形餐玉英以保身者至動也太上曰靜者性
也動者氣也動靜如一内外和順非至人安
能至於斯哉夫榮名富貴者學道之塵垢也
爭競忿躁者修真之荆棘也㫖酒珍饌者伐
性之戈矛也淫聲美色者破骨之斧鋸也故
修真煉氣抱元守一者謂之聖人煉形成氣
者謂之真人煉氣成神者謂之神人煉神成
真者謂之至人天地者盗萬物使有衰朽者
也萬物盗人使有老死者也人盗萬物使不
常存而有用者也故不善盗者盗其形不盗
其精反爲萬物所盗焉善盗者盗其精所以
能盗萬物而長生矣吾食其時非嗜其酒殽
也盖盗萬物之精氣者也何也形以食味神
以食氣若以時而食其形動其機以盗其精
則百體順理矣吾之身有精光之神形影之
神毛孔之神各萬有二千五臟六腑三元九
　
宫亦皆有神焉惟吾不見其神則不知其能
下福禍焉故不務敬畏至于狠躁凶虐貪淫
陰險是曰賊其神矣妄言綺語以爲人不知
不見是曰昧其神矣吾之神上通于天賊其
神者犯於天者也昧其神者欺於天者也犯
天欺天所以取夭折者歟如是者陰邪日勝
神氣日衰尸魄日恣矣夫能守中抱一以陽
煉陰則尸亡魄䘮而神明王矣神明既王則
策轡八晨飛輿五嶽升九玄斬玉關可與天
地等年矣老君曰氣中有氣是我之神者也
神中有神是自然之道也天以一陽降于九
泉而生復此十有一月陽之始也二陽降而
生臨三陽降而生泰四陽降而生大壯五陽
降而生夬六陽降而生乾五月夏至陽極而
生陰故一陰升而生遘一陰升而生遯三陰
升而生否四陰升而生觀五陰升而生剥六
陰升而生坤陰陽消息升降斯道之樞也故
聖人收採天地之氣而成二體曰鉛曰汞鉛
也汞也其重各八兩而合于三百八十有四
銖之數以應乎卦爻而定大小之法焉上揆
　
卦氣下推漏刻以均乎火之候而奪乎一千
八十年之功於是脫其凡胎矣至於三千二
百四十年而聖胎成矣於是與造化相符陰
陽同運聖功生焉神明出焉瞽者目無所見
故神專在于耳聾者耳無所聞故神專在于
目神專則事無不精矣利能動人者也絶利
之源則神有所專可以制精邪亡尸滅魄有
千倍之功焉老子曰不見可欲使心不亂此
之謂歟夫九還七返者何也自子而至于申
自寅而至于戌者也斯皆一陰一陽一升一
降一沉一伏晝夜居之而不失者也水火水
火卦氣已盡則還丹成矣於是制精攝邪亡
尸滅魄有萬倍之功焉魏伯陽曰屯用申子
蒙用寅戌六十四卦各自有日斯三反晝夜
之理也心者萬神之主也目者萬神之户牖
也人之神入則藏於心出則見于目故心安
則神安目動則心動心動則神動生死之機
其在斯二者矣夫能使其神出入於户牖以
自照焉居息於宅舍以自安焉此則生之機
也塞户牖而不明焉廢宅舍而不居焉此則
　
死之機也魏伯陽曰五行相受以生故火性
爍金全伐木榮三五與天地之至精也何也
陰陽相勝五行相制所以克伐衰謝焉然反
本歸根則萬物乃因此而生矣陰陽激而爲
風雷風雷作則萬物動而滋生矣夫煉陰陽
之氣如風之行如雷之鳴通流其百脈淘去
其積滯之五毒於是五臟生津百骸調暢真
一存乎其中矣夫不恥貧賤不貪富貴不嗜
聲色不□名利不懼患難不怍黜辱外無所
求内無所惑惟見于空空無所空湛然常寂
然後晝無想也夜無夢也於是棲神於至樂
則天真之性有餘濁亂之情不作矣趨迹於
至靜則貪求不生而心無所徃矣飛鳥制其
身游于空虚者憑其氣也況夫修煉其形而
成至陽其能入全石而不閡行日月而無影
固其理也世之人須飲食以養其形不知絶
飲食而形乃固焉須尸魄以養其神不知去
尸魄而神乃全焉須陽與陰并相濟以生不
知陰盡陽純則長生焉
道樞卷之三
　













道樞卷之四篤三
　　　至　游　子　曾　慥　集
　　西升篇(玄言之宗惟力默子/懷道而西以誨尹喜)
老子將入於西域尹子(尹喜/也)遇於關而問道
焉老子曰虚無恍惚者道之根也生我於虚
置我於無故生我者神也死我者心也是以
身者神以爲車爲舍爲主者也其身安靜則
神居之其身躁動則神去之是以外其身存
其神則精曜留矣道得一合則與道通矣善
人者不與萬物爭謙虚而無欲者也故欲者
　
凶害之根也無者天地之元也聖人去欲入
無所以輔其身者也故吾視欲無所見聽欲
無所聞言欲無所道食欲無所味寂哉淡泊
於是清靜無爲氣自反于未生者焉吾見哀
人者不如哀其身哀其身者不如愛其神愛
其神者不如舍其神舍其神者不如守其身
守其身者斯長存矣神者生形者也形者成
神者也故形不得其神斯不能自生矣神不
得其形斯不能自成矣形神合同更相生更
相和成斯可矣天下之上孝可謂能養其母
者也夫能愛其母者其身斯長久矣身之虚
者萬物至焉心之無者和氣歸焉故善養身
者藏身於身而不出藏人於人而不見何也
常以虚爲身以無爲心是之謂無身之身無
心之心焉於是守神至通是謂道同者耶我
命在我而已不屬乎天地者也我不視不聽
不知則神不出身與道同久矣吾與天地分
一氣而治自守其根本者也天下莫柔弱於
氣氣莫柔弱於道道之所以柔弱者包裏天
地貫穿萬物者也夫柔能生剛弱能生强天
　
下莫知其根本所從生者焉有以無爲母無
以虚爲母虚以道爲母此道之根本也何以
謂道人曰神雖在身令神莫在其身者也盛
生於衰者也陰生於陽者也故有無之相生
虚實之相成於是有歸於有無歸於無矣人
在道之中者也道在人之中者也魚在水之
中者也水在魚之中者也道去則人斯死矣
水涸則魚斯終矣故聖人反歸于未生其形
隱其神留天下歸焉無爲無事國實民富保
道之常是爲玄同夫人得神而生不知神之
所在惟聖人藏神於内而魄不出矣守其母
則其子全而民熾盛矣治身之道通玄元之
混氣思以守其身者也天非欲於清清自歸
之地非欲於濁濁自歸之濕非欲於水水自
歸之燥非欲於火火自歸之虚空無爲非欲
於道道自歸之由此觀之物性孰不自然也
哉老子言其道既竟復以告尹子曰語汝至
道之要靜心守一則衆垢除萬事畢矣
　　　内德篇(三業七情既澄其源/五神守藏三一求存)
太上曰靜三業(口目/耳)澄七情則五神各守其
　
藏三一長存矣三者身之元神離之數三者
也一者身之真精坎之數一者也身之中盖
有三萬六千神千二百形影萬二千精光五
臟六腑一十四神左三魂右七魄宜常念念
勿使離于身日爲功曹陽氣也月爲主簿陰
血也雷公使者在于左右三魂也風伯雨師
在于前後七魄也六甲六陽神也直符六陰
神也於是周遶于身焉青龍扶左白虎扶右
朱雀導前玄武從後身之四象也北斗覆首
精光之神也天罡指足真氣之神也螣蛇在
手膽之神也吾居丹房之中抱守一之法太
一者下元之宫真元神也是吾之偶焉左三
右七震兊也戴九履一離坎也二四爲肩坤
巽也六八爲足乾艮也五居中宫土也是爲
八卦九宫之神皆實於腹矣凡寢則神魂精
魄散游於外陰邪得以乗隙竊其精氣故當
出其四獸以衛其身四獸者何也青龍出于
肝白虎出于肺朱雀出于心玄武出于腎勿
使衆邪干其玉房玉房者精區也肝主藏魂
肺主藏魄心主藏神脾主藏志腎主藏精五
　
臟之神出則禦惡入則安神既衛其身則復
各還其所鳴天鼓三十有六以集神嚥液三
十有六以聚氣而陰户可以陰關矣使衆邪
不得下居焉閉氣者自一至十以心默數之
九九而止閉氣者非閉噎其氣也乃神定氣
和絶思忘慮使鼻之息悠然若有若無診其
脈以六動爲一息九九者八十一息也常存
赤氣自其口出狀如火輪周其室中定則内
想安寢其中自然疾病除而陰邪遠矣
　　　玄綱篇(道家者流其源汪洋/搜厥玄微以提其綱)
崇玄子(唐吴筠開/元時人)曰道至無而生天地者也
天動也而北辰不移含虚不虧焉地靜也而
東流不輟興雲不竭焉故靜者天地之心也
動者天地之氣也心靜氣動所以覆載而不
極歟通乎道者心寧以同于道氣運以存其
形不爲物之所誘是之謂至靜者也本無神
也虚極而神自生本無氣也神運而氣自化
氣本無質凝委以成形形本無情動用以虧
性故生我者道也滅我者情也情忘則性全
性全則形全形全則氣全氣全則神全神全
　
則道全道全則神王神王則氣靈氣靈則神
超神超則性徹性徹則反覆通流與道爲一
可使有爲無實爲虚與造物者爲儔矣道不
欲有心有心則真氣不集不欲苦志苦志則
客邪來舍在於平和恬淡澄靜精微虚明含
元有感必應應而勿取真僞斯分矣故我心
不傾則物無不正動念有屬則物無不邪邪
正之來在我而已惟錬凡至於仙錬仙至於
真錬真合於妙合妙同乎神神與道合即道
爲我身所以升玉京游金闕能有能無不終
不殁矣崇玄子曰吾甞謂神仙有可學之理
焉夫有不學而自致者禀異氣也必學而後
成者功業充也學而不得者初勤終怠也故
遠於仙者近於仙者各有七焉形氣爲性之
府形氣毁則性無所存性無所存則我何有
此遠於仙者一也或謂仙必有限歸於淪墜
此遠於仙者二也或謂形體以敗散爲期營
魄以更生爲用安知入造化之洪罏任陰陽
之鼓鑄此遠於仙者三也或謂軒冕爲得意
功名爲不朽恱色躭聲豐衣厚味此遠於仙
　
者四也强盛之時爲情愛所役及斑白之後
習學始萌而傷殘未補竊慕道之名乖契真
之實此遠於仙者五也汲汲於罏火孜孜於
草木此遠於仙者六也動違科禁靜無修習
此遠於仙者七也若夫躭玄虚寡嗜慾體含
至靜以無爲爲事此近於仙者一也翦陰賊
植陰德懲忿損欲齊毁譽修清真此近於仙
者二也身居禄位心游道德仁慈恭和弘施
博愛此近於仙者三也爵之不從禄之不愛
恬然以攝生爲務此近於仙者四也靜以安
身和以養神精以致真此近於仙者五也失
於壯齒收之晩節以功補過以正易邪惟精
惟微積以成著此近於仙者六也忠孝清㢘
不待學而自得謂之隱景潜化死而不亡此
近於仙者七也取七近放七遠是爲拔䧟區
出溺塗者也
　　　玉芝篇(五太相生在物之先/明告來者猶魚之筌)
朝元子(陳舉寳/元中人)曰體混元之本法天地之樞
立爲洪罏大鼎以煉其真焉内以養鉛汞外
以象離坎運其陰陽驅龍馭虎以返本還元
　
於是玄霜絳雪玉蘂金膏九轉而成寳矣魏
伯陽以參同成道馬明生以金液超真陰長
生錬太真之劑劉安修太一之元此所謂奥
筌者歟方其陽魂未交其如玄窟焉陽精既
兆乃禀性以成乎形是以陰判陽而歸寂陽
寓陰而成質陰陽交而萬物泰矣日月合而
四時成矣夫天地不交何以爲晝夜乎日月
不合何以著盈𣅳乎萬物不合何以顯榮枯
乎當太易之時混混濛濛如胞中蒂焉於是
而有太易首春一陽之義也其體玄黄四象
未明玄霧乎全液華光鎖乎鎖水精夜加乎
子初九潜龍之位也太易者仁也春也陽也
龍也日也天也火也魂也神也汞也木也故
陽氣也者入乎物曰生離乎物曰死太易者
司生也夫陽不發于下則萬物何以生哉故
經曰上水下火盖謂此也陽必蒸於上陰必
潤於下蒸者其熱也熱蒸其陰陰騰其氣輕
者上浮而爲天其清雲霞其凝雨露其散風
煙其寒霜雪時自乎子而至乎午其升者也
自乎午而過乎子其降者也夫雲霞霜雪雨
　
露風煙氣霧所以降而滋萬物者也經曰返
本還元歸於地脈此之謂歟其在於身則爲
津爲液爲涕爲血爲肉爲精爲髓夫五金八
石之倫依乎天地之升降運轉和合而歸乎
本元故曰還也九錬成剛故曰丹也太初者
天地萬物之初也陽經陰復二氣未分龍吞
虎并雲雨交羅陽光炳燿陰氣凝矣上下搏
而成形恍恍惚惚其中有物杳杳㝠㝠其中
有精何謂物歟陽中有陰坤元之氣也其屬
有也水也鉛也陰也氣也虎也魄也形也白
也母也性也金也一也受性于上彰於下其
象日中有烏石中抱玉水中産全泥丸中有
血是謂血之海(腦中/也)母之元也何謂精歟陰
中有陽乾元之氣也其屬無也龍也神也魂
也火也木也剛也影也一也父也産於上司
於下其象月中有兔水中有砂鉛中有白金
是謂氣之海(臍下/也)父之元也故陰居陽其主
血陽居陰其主筋骨易曰雲從龍風從虎風
雲者陰陽二氣也男者陰之宗也女者陽之
主也離發乎坎下汞居乎水中上下之象也
　
神居其中謂之三才太始者二儀立形之始
也陰陽得位虎龍分矣天地清濁之氣隨橐
籥而化萬物是氣也在道曰陰陽在人曰魂
魄在物曰表裏在天曰日月在地曰聲色在
丹田曰鉛汞是道也生於一一生二二生三
三生萬物終于一者也故曰一者水也二者
火也三者土也物有不因此而生滅者乎水
火者各得其一者也得一者物之母氣之精
命之根識之祖也天得以增其威地得以發
其機是神之祖氣之使物之父魂之制身之
主也水生一男是爲坎其名曰汞火生二女
是爲離其名曰鉛是之謂四象者也汞者丹
也鉛者藥也天老神君曰用鉛不用鉛須向
鉛中作及至用鉛時用鉛還是錯何以言之
汞陽也子也鉛陰也母也汞無鉛其獨子不
母何以生哉鉛汞合而三年爲寳焚去鉛之
氣是爲脫殻其名曰純陽(用鉛不/用鉛也)吾甞觀乎
大道莫越乎陰陽相合會於中宫盖有動有
靜焉動者汞也清而喜飛靜者鉛也濁而不
起汞之飛偶乎火者也鉛不起偶乎水者也
　
水所以流濕火所以就燥者歟神者命也靜
者性也命也者動而有生有成焉性也者靜
而無染無著焉是以三魂歸諸天七魄歸諸
地各有所源也太素者本也本立而道生矣
太始太素之時剛柔判矣以立三才以彰四
象太素者司秋萬寳之所以成者也經曰火
虚水空此其形象者歟譬夫人之在胎陰血
陽精混然而成三月而陰陽分則各有所居
矣母之元職乎泥元其名血之海父之元主
乎陰位在于臍下其名氣之海各有神氣交
焉其名三才冲和之氣隨母呼吸應其上下
三才備而萬物長矣母之元主血肉精髓意
魄即吾之鉛虎也父之元主筋骨心魂即吾
之汞龍也五月而形將成表裏分矣吾之化
育其猶是乎陽丹精也陰丹血也日南至一
陽之始潜龍之位也俟乎五陰退而陽升十
一月十二月正月者三陽之時也萬物芽矣
吾之煉形亦猶是乎功盈三千何謂也服丹
千日者三年也亦譬夫一時(三月/也)在丹三年
二氣布矣易吾之軀而成自然之體運水火
　
交汞鉛于九轉九轉者九年也九九者數之
盈也九年之内有九易焉一年易氣二年易
血三年易脈四年易肉五年易髓六年易筋
七年易骨八年易髮九年易形志于道者其
可不察於斯歟捨是而求道者其猶瞽者之
逐兔矣黄帝曰吾有還丹其品七焉津也髓
也血也唾也精也氣也神也故指水火鉛汞
以喻焉津爲汞精爲鉛水處乎腦中火居于
臍下運鉛以制汞錬汞以投鉛來往歸源水
火正矣太極者天地萬物之終也故曰太易
水也太初木也太始火也太素全也太極土
也萬物生死於土矣夫一陽孳萌于子(十一/月也)
其於易也始乎復次乎臨泰大壯夬乾者陽
數之極也一陰孳萌於午(五月/也)其於易也始
乎姤次乎遯否觀剥坤者陰數之極也是爲
一歲之象也一月者亦一歲之象也一日者
亦一月之象也皆有陰陽五行之數存乎其
間萬物至于八月九月未有不成者也吾之
丹是以有九轉者歟夫孰非陰陽合而然耶
日有烏者陰也月有兔者陽也月自一日至
　
八日其名上弦一百九十有二銖金水平分
其名一八春之分也其時屬乎卯是爲鉛一
百九十有二銖至于旬有六日陽數極而明
也於是一陰至而陽退焉故旬有六日之後
則復虧至二旬有三日其名曰下弦亦一百
九十有二銖龍虎中分亦名一八秋之分也
其時屬乎酉是爲汞一百九十有二銖至二
旬有四日陰盛而陽衰日月盡而陰極矣陽
也陰也其終而復始乎故八之日爲一百九
十有二銖旬有六日則三百八十有四銖矣
斤生兩(一斤十/六兩)兩主分(一兩/四分)是以有三百八
十有四銖應乎大易之策數一歲之日其氣
其候二十有四於是乎備矣計其分六十有
四則又大易之卦之爻也(六十四卦凡三/百八十四爻也)在
易之策數斯合矣在人之息數斯亦合矣故
起火于子至於午六時陽也其象春夏自午
至于子六時陰也其象秋冬且一日之内自
有天地日月星辰次序之運具焉(二十四氣/七十二候)
(皆/全)故吾之道廢一而爲之者未之有成也夫
起火必于子者何也承陽氣起火火力斯全
　
矣過乎子則陰盛而火不然也故曰水克火
也火也者非其心之火者也心者神也吾有
中宫之鼎在乎心之下故心爲火則爲焚火
在鼎之上也經曰火起於臍下水出於鼎中
既濟之象也(上水/下火)是鼎也時至乎卯則增鉛
時至乎酉則增汞鉛不得火則不騰矣汞不
得鉛則不凝矣經曰取水於山起火于海取
汞于重樓採鉛于九天其運也備乎四時與
神禦之與氣和之於是四象具矣而中宫之
鼎狀如雞子三年赤白判而换軀矣金腸玉
骨出于五行其名曰蛻故四象交而汞乾矣
一陽備而鉛去矣其名曰還丹於是神魂立
矣其體剛矣三花合一五彩歸陽夫是之謂
無修之地朝元子甞歌以爲詩凡六十篇至
游子讀之曰深乎大道之藴也吾今表而出
之其直㫖曰二青須配四黄研變化無非合
自然欲使參同歸一室須憑雲雨運三田南
邊血是砂中汞北畔精爲水内鉛此箇大羅
天上法與他相識便爲仙
其配藥曰冲和國内兩三家盡産金銀汞與
　
砂艷艷靈苗山上藥英英紫霧浪中花九重
天際生元火三級壇心駕寳車了了玄玄玄
裏事更無玄妙與君誇
其冬至曰離坎相賡我可窮五陰之下有乾
龍陽符進退高還下復卦抽添單又重鎮日
午時當立夏每宵子後是新冬莫言天地人
難測周易分明見㫖宗
其得路曰豈信蓬壺去不賒兩條岐路接天
涯離中自有庚辛地陰内長開甲乙花三景
雲從朱頂鶴五方風引紫河車崑崙山下焚
燒處一道光風阿母家
其玄牝曰中嶽嵳峩日月齊乾坤枝葉在靈
谿龜蛇往復雲雙叚風雨淋漓水一畦罏裏
君臣名子午鼎中夫婦號東西此中幸有留
年藥何得身心一向迷
其子母曰一中有一一難論三境元從一處
分赤石洞中藏聖母絳宫臺上别神孫碧潭
波内真真汞白玉峰前靉靉雲箇是乾坤開
闢祖世間愚俗豈教聞
其母臉曰絳闕瓊宫已太平看看修就紫金
　
城雨風撲滅三般火雷電驅回五箇精黑氣
漸消隨霧散丹陽初餌逐雲輕雖然功未全
真體知向仙都列姓名
其紫河車曰融風白氣并全母下蓬瀛雪嶺
三關透天街兩路行丹房朝列帝水府伴華
嬰九九陰霜雪陽光亘紫城
其道釋曰玄黄造化奥難尋金地宗門義更
深龍虎舊來生四海金剛元本住雙林陽魂
獨立全身命陰性孤超去太心無限常流全
不悟甘同水泡在浮沉
其樂道曰萬種虚勞秪箇身此中消息妙通
神時看金鳳山頭舞夜看琪花海面春穀氣
五行皆作土陽丹經刼不成塵朝朝惟切尋
同志去見東吴不見人
其築壇曰築壇不用土兼灰造化全憑丙作
媒苦霧凝霜陰孕汞輕霞籠雪火生胚三層
功滿分三界五府纔成見五臺修煉但教依
此法莫將塵穢亂神胎
其胎息曰杳杳復㝠冥冲和白又清三人歸
本國庶子返東溟陽結陰成象金榮火有形
　
何人功對此千日滿神靈
其二八曰窈窕風流二八顔夫妻喜躍共團
圓屯蒙中析陰陽位卯酉平分上下弦白獸
晦初同虎寢青虹月望伴龍眠(原缺/二句)
其神水曰明君理化萬邦清一派黄河接杳
㝠萬法主張由列帝三才宗本在東溟玄珠
制伏冲和殿赤水循環太乙庭不悟百年能
幾日甘隨五賊恣身形
其原道曰立天之道定人身不離鉛砂汞與
銀兊馬衝回山頂雨坤牛耕起海宫春君臣
殿内調三氣文武爐中養四神任是大才無
自解宣尼猶自問漁人
其匹配曰風流二八又相逢此夜歡期喜氣
重夫婦歸眠青甲帳翁婆回跨白庚龍共飡
沆瀣凝金骨相合雲霞卧玉容此箇不知誰
是侶且將天地共同宗
其七返曰阿母自行營風雲纔後迎循環遊
五嶽次第入三清伏住南來水收歸七味精
九還功滿日霞體六銖輕
其演道曰一從得理便閑閑秪恁安居養自
　
然泯謝三花清國土收和七寳種芝田死生
盡道因天地性命原來屬汞鉛此法丹霄應
有路四溟他日任成𠪨
其鑄鼎曰兔髓烏肝共一斤乾坤罏裏錬成
真青龍乳雪添肌骨赤水生花鑄鼎身三足
體中分世界兩重城裏列星辰時人不識長
生法却道燒丹不是真
其火候曰初九陽從半夜來鯨魚海内透蓬
萊九重城裏龍車返十二樓前虎駕回日月
一斤爲大藥乾坤兩斤始成胎分明測取周
天數莫遣蹉跎復卦催
其心法曰又屬南無又屬黄門前雙樹號金
剛萬縁盡是心中造七賊須憑劔下亡定裏
慧燈船倚柂禪中祖印日揮霜一靈到岸捐
心法始得名爲解脫香
其合道曰姹女在孤幃劉郞半夜期東西霞
霧起上下雨風隨調伏三般汞安和五箇兒
神丹千日後夫婦兩分離
其爐有門曰五藴山頭白玉峰青君枝葉在
其中崢嶸浪起龍行雨靉靆雲生虎嘯風雙
　
派碧流連上下兩輪紅日復西東眼前有道
分明指自是疑多執過空
其三五曰大天垂象接崑崙八卦元從子夜
分三界生成真武火五符興廢祝融君黑龍
吐霧河池雨赤帝行春嶽瀆雲不去箇中尋
覓取甘隨聲色亂紛紛
其道機曰閑騎地馬玩山川走遍乾坤似瞥
然黑面夜叉驅白虎青毛符使擁朱軿二升
海水滋三界六寸瓷瓶疊九天了得此情真
自適有誰斟酌到幽玄
其道德曰離坎是根元滔滔造化權渾陰名
上德下德號先天母壯兒應在汞乾鉛自捐
丹陽能九轉抱一作神仙
其玉樓金闕曰崑崙山頂有三官把斷天津
上下間一簇亭臺龍出没兩條岐路鳳回還
冲和殿裏陰陽主十二樓中性命閑不肯箇
中窮造化鎮隨思想在人寰
其靈元國曰一㸃晶熒黑處分兩層街郭甃
金銀滿城龍虎遊三境遶國髭毛屬萬民無
量神仙俱在鼎大千沙界不離身但如體内
　
真窮像向外求真心是塵
其三一曰波心出五行天地自圓成芬馥田
三叚澄清水一泓興亡俱在土復性却歸庚
似我人知少忘機莫亂呈
其九鼎曰聖賢垂象體人倫不離剛柔影裏
真萬物陶鎔天上水五行興廢海中春軒皇
大冶元明土大士雙林本喻身還返不能歸
舊處長交出没在迷津
其怡道曰不羡公卿富與華祗將至道當生
涯每飡王母園中果靜看東君洞裏花水底
日爲奎木火土中鉛是紫河車忙忙塵世愚
迷者豈信登天路不賒
其大海曰四溟名四大萬變合天神水面三
更火潭中半夜春兩潮龜口浪一雨海門津
此道應知少知能幾箇人
其九天曰陰陽開竅九重門盡是常人體上
存地馬發生玄女火鐵牛耕轉黑龜魂驅回
尾穴連空熖趕入天衢直上奔此是命基天
地寳更將鳥兔合乾坤
其三清殿曰上下冲和境樓臺七寳城二儀
　
含萬化一氣貫三清雨水山頭降雲霞海面
生金丹分九品靈感自圓成
其華池曰聖母駕河車經遊梵釋家徘徊雙
鳳起宛轉五雲遮地軸從秋石天輪輾彩霞
不能知此理何處覓黄芽
其指道曰有無元是坎離精真使黄家道便
成萬物祖因坤地出三千宗本丙家生南邊
鳳隱青中白北畔龍眠黑内明但了陰陽昭
造化自然凡體得輕清
其暢道曰自有田園種麥麻更憑意馬下三
車九天拱手元君宅萬物生成阿母家火角
牛兒吞水虎雪毛獅子産金沙但須識與真
鉛汞匹配時時發寸芽
其運用曰昨宵金鳳下高梧眠抱驪龍口内
珠光體碧潭紅浪起影隨寒雪白金敷清風
吹散花三朶白乳修成酒一壺從此丹臺歸
有路四溟他日任焦枯
其性命曰甲龍屬火藏坤地庚虎名爲造化
才有動有飛真姹女無增無减號如來陰消
始是純陽體相寂方超六趣胎祖佛祖仙從
　
此得盡歸斯理出塵埃
其真僞曰悟取玄黄造化身區區外覓匪通
神陰陽非採他人物龍虎須憑自己珍靈藥
入身齊日月丹砂經火盡灰塵九年還返無
差錯錬取純陽作至真
其歸一曰從頭指道非常道盡說陰陽造化
權含養胞胎須十月焚燒丹藥在三千五行
芽滓皆歸土七魄陰風盡變乾功到純陽名
抱一騎龍飛入大羅天
其道源曰一靈元産一芝中見性西方四類
同海下虎龍分晝夜雲中男女號西東男居
北海青藏白女住南山黑映紅萬聖千賢從
此得盡歸斯地合真空
其五行相生曰一物分作五般形五般精彩
五般情青龍本是金公子白虎元來姹女兄
四象安排坤地出中天寄養丙家生大丹偏
仗金花力須賴良媒匹配成
其五行相克曰大道幽玄妙復微五行相返
各生威南方使者元披黑北面將軍大著緋
坤女殺夫夫順伏兊金克木木歸依玄黄若
　
也無交合爭得陽從坎下飛
其罏竈曰罏竈分爲二氣君循環上下接其
源森羅溉灌三田溢凝結方成四海渾二八
身中分造化一斤藥内錬乾坤烹煎更要華
池水雨驟雲歸返故園
其認鐵牛曰是人皆有鐵牛騎無限常流總
不知飢到每飡金虎髓渴來常飲水銀池牽
車停歇雙林下運火常依半夜時箇是陰陽
真動用生成家活盡由伊
其交合曰嫦娥夜夜下天堂紅炬迎將入洞
房乍别九天朝聖祖纔臨中國面仙郞飢飡
王母瓊林果渴飲東皇綺殿漿此是乾坤真
造化昭昭何處不生光
其入室曰今宵夜半是良辰喜遇夫妻結舊
姻離女坎男來順令庚夫甲婦認相親俊龍
趂向山頭習獰虎降歸海内淳姹女劉郞相
見後引歸洞府錬成真
其般汞曰兩條岐路接泥丸上得青山却下
山毎遣黄婆扃地户鎮令青帝閉天關仁龍
宛轉三清路義虎回旋九轉灣全假金公親
捉縛日魂那敢不歸還
其運鉛曰鐵牛子後餵紅花猛烈咆哮勢莫
加回首海中噴白雪旋身路上産黄芽九天
光熠龍行火三界陰霖鳳吐砂了得上天天
上法自然容易到仙家
其子母相見曰定思凝神半夜强彩霞繚繞
下丹房昔時共管庚辛地今日同居甲乙郷
五彩浪中龍出没九霄雲外鶴飛翔三才同
法無差别自是愚人亂忖量
其剛陽曰陰息陽騰復卦周專持真一則剛
柔三年共作壺中客二味同居海上洲制伏
玄珠歸戊土安排離火起坤牛九重門裏堪
回首直上龜峰是舊遊
其添鼎曰藥非金石及三黄純用靈元對五
常子夜添□三姓寳晨昏投鼎五家漿玉樓
池畔風雲窟龜嶺山頭子母房便是還丹真
秘理更於何處覓仙方
其立基址曰二物相將入鼎□含胎凝質變
凡軀微茫裏面生鷄子恍惚中間結露珠三
級壇成分物象五峰山就建毗盧但知將北
爲南用便是陰陽造化模
其萌芽發曰泰卦陽和盡發萌丹砂鴻漸立
生成黄婆最解調文武赤帝偏能運甲庚遇
剥全風花果實開蒙海浪雨雲生更將九野
銀河水澆灌靈根易長成
其二儀分曰三月成胎二氣全勤修水火見
精專清風透肉肌膚變白氣穿腸骨髓堅鼎
内已觀新父母壺中重認舊山川陰陽功備
歸真體一箇清身繼列仙
其换鼎曰一轉年年一轉新重重入鼎絶妖
塵照清五藏除三昧潔靜重樓爽萬神换骨
己憑金鳳髓易筋全仗木龍津南宫名下刋
仙籍位列丹臺作上真
其功滿曰九轉功成已脫胎飛昇功化任高
裁五條霞影明千界一顆玄珠鎮九垓下隱
瑶宫連十洞上朝金闕冠三台周流適意功
難測直上青天更不廻
其直事曰直事難教氣候愆精詞剛健在周
天既能和合離宫女須假隄防坎户鉛但把
紅塵裁后士自然白液變純乾古今傳道皆
如此盡貫希夷造化權



道樞卷之四






道樞卷之五篤四
　　　　至　游　子　曾　慥　集
　　　周天篇(周天之候通乎晝夜/八卦居中不速而化)
至游子曰二十四氣每氣差二分有半夏至
極長冬至極短春秋二分晝夜平均矣冬至
之後則盈行夏至之後則縮行此乃陰陽升
降之期也子者五癸者四此大雪冬至之刻
也冬至者其日出于辰之二刻入于申之三
刻晝三十有五夜六十有五坎卦之上元也
大雪者其日出于辰之一刻入于申之三刻
晝三十有八夜六十有二乾卦之下元也丑
者四已者四此小寒大寒之刻也小寒者其
日之出入晝夜與大雪之候同坎卦之中元
也大寒者其日之出入晝夜與小雪之候同
坎卦之下元也寅者四甲者四此立春雨水
之刻也立春者其日出于乙之二刻入于庚
之二刻晝四十有三夜五十有七艮卦之上
元也雨水者其日出于乙之四刻入于庚之
四刻晝四十有五夜五十有五艮卦之中元
也卯者五乙者四此驚蟄春分之刻也驚蟄
者其日出于卯之二刻入于酉之二刻晝四
十有八夜五十有二艮卦之下元也春分者
其日出于卯之中入于酉之中晝夜俱均焉
震卦之上元也辰者四巽者四此清明穀雨
之刻也清明者其日出于卯之三刻入于酉
之二刻晝五十有三夜四十有七震卦之中
元也穀雨者其日出于甲之四刻入于辛之
四刻晝五十有五夜四十有五震卦之下元
也己者四丙者四此立夏小滿之刻也立夏
者其日出于甲之三刻入于辛之三刻晝五
十有八夜四十有二巽卦之上元也小滿者
其日出于甲之三刻入于辛之三刻晝六十
夜四十巽卦之中元也午者五丁者四此芒
種夏至之刻也芒種者其日出于寅之一刻
入于戌之二刻晝六十有二夜三十有八巽
卦之下元也夏至者其日出于寅之二刻入
于戌之二刻晝六十有五夜三十有五離卦
之上元也未者四坤者五此小暑大暑之刻
也小暑者其日出入晝夜與芒種之候同離
卦之中元也大暑者其日出入晝夜與小滿
之候同離卦之下元也申者四庚者四此立
秋處暑之刻也立秋者其日出入晝夜與立
夏之候同坤卦之上元也處暑者其日出入
晝夜與穀雨之候同坤卦之中元也酉者五
辛者四此白露秋分之刻也白露者其日出
入晝夜與清明之候同坤卦之下元也秋分
者其日出入晝夜與春分之候同兊卦之上
元也戌者四乾者四寒露霜降之刻也寒露
者其日出入晝夜與驚蟄之候同兊卦之中
元也霜降者其日出入晝夜與雨水之候同
兊卦之下元也亥者四壬者四此立冬小雪
之刻也立冬者其日出入晝夜與立春之候
同乾卦之上元也小雪者其日出于乙之三
刻入于庚之一刻晝四十夜六十乾卦之中
元也
　　　黄帝問篇(歸自崆峒復訪皇人/究其三一知微知真)
天真皇人隱于峨眉之山黄帝既平蚩尤將
求無爲之道周遊天下而至于青城之野始
見甯真人焉於是得九一之㫖因聞皇人明
于大道復從而問焉皇人曰子欲修其身先
淨其意而後可也故内安其神外去其慾衆
患或起以氣治之黄帝曰修道者亦有患乎
皇人曰聞道晩者則先已泄其真氣而虚敗
惡得無患乎黄帝曰敢問以何氣治之而可
皇人曰其小用水其大用火一切有患無有
能拒水火者也夫深居而瞑目於鼻之上而
望寸縷亦不得想離其本軀及起之則爲定
矣諸境勿外逐焉次觀白毫光明出于眉之
上極力移之入于頂門三昧定實則功斯勝
矣中心無爲外想不入從九至九錬七至七
夫欲隱處于世常想開頂門使黄雲滿于天
地㝠心細想其内有神用意行之去來自如
欲離其軀黄雲重盖或歸于其體或分其形
或入于衆人之身或奪人而安己或使其人
離其體方便相救廣施德焉則可也利己損
人斯有罪也然分形之法須俟生陽數之一
焉㝠心靜室明錬五行於頂之上藏太陽四
十有五其數足焉眉之下五輪既全而於定
之中起焉於是火中有木神水中有金氣水
火五藏交相往來而不離于土然後想其真
精二腎合于一氣心血下凝而爲嬰兒其象
土之上有黄芽焉是乃吾之命也日出之初
照水者百過又日踐其影於是二腎日月之
光各出赤白之氣夜則七七出于頂門十月
而與身等靈斯爲地仙矣錬腎之氣出入于
耳百日而注以江海内錬其精華以爲劔錬
五臟之精滿乎九九之數使金鼎收其氣身
騰而升天於定之中復投於胎再修再結十
有二年而變四身其應無盡黄帝曰善
　　　軒轅問篇(天清地寧近取諸身/用火守陰其陽乃純)
子崔子曰學道者先澄心無爲内境外境是
非俱忘焉然後息氣養形形神俱妙與道合
真矣心爲天腎爲地天清則地寧矣軒轅問
曰天何以清地何以寧子崔子曰一者天之
清也軒轅曰時有十二十二之間子午變動
陰雲霞霧不能常清何也子崔子曰日月常
有用者也陰陽轉動是之謂陽極而陰生也
升降陰陽所以見天不能常清也變動其四
時之季各以一季受氣焉故生死萬物非天
不清所生萬物非地不寧軒轅曰寧者生萬
物何也子崔子曰地黄也中央土也其土受
日月陰陽轉用各季受一氣焉凡季月旬有
八日四季則七旬有二日土之盛者也所以
成萬物焉軒轅曰人之生何如哉子崔子曰
亦由陰陽合而受一氣乃成也陽之極也見
陰精而爲寳陰之極也見陽精而爲寳陰無
陽則不能化矣男腎之左其先成也女腎之
右其先成也然後立性爲萬物靈軒轅曰何
爲而死歟子崔子曰男純乎陽者也女純乎
陰者也十有二時之中性有變焉故氣隨性
散陽者爲陰克取其精陰者爲陽克取其血
所以枯絶而死歟軒轅曰不死亦可致歟子
崔子曰滅其三要通其九竅得其五行絶其
外境外境不入内境不出氣定則可不死矣
骨節通流九竅安靜五行相生五臟不滯六
腑通明病何自來是謂水中得火火中生水
也無心而入定則神清矣其氣轉動于四季
化萬物焉於是陰消而純陽矣可以長生軒
轅曰如之何可以入定無心水火相交純陽
不死乎子崔子曰定中生氣氣中生神神定
者道氣也神能用法法能用火火中生水能
變常用其水焉如懼夫心不能定乎水火也
則用火守其陰久則純陽而陰柔不生矣斯
道之全也軒轅曰善
　　　　百問篇(修真之方浩乎無涯/正陽之言司洞之車)
純陽子(吕洞/賔也)讀丹經玄書其㫖淵深懼後世
莫測焉於是以問于正陽子(鍾離/雲房)曰清靜經
言有動有靜者何謂也正陽子曰動者汞也
清而飛者也靜者鉛也濁而不起者也此無
異故焉鉛之飛盖得火者也汞之不起盖遇
鉛者也動則有生滅靜則無所著焉純陽子
曰洞庭紫府在于身爲何所乎正陽子曰此
精之海清靜之府在于肝之内其膽是也純
陽子曰孰爲泥丸其狀何如也正陽子曰此
血之海也其别九房房之狀方圓彌寸其周
九寸其色白其中一房有血焉其名曰血海
純陽子曰丹有陰有陽何色耶何居耶正陽
子曰丹之陰者居于血之海丹之陽者居于
臍之下各有神氣交會焉此丹之元也陰丹
之元者血也其主血内魂魄在于丹田鉛之
銀也陽丹之元者精也其主精内心神在于
丹田汞之龍也純陽子曰九煉者何以至于
九歟正陽子曰九錬者九機也一年益其氣
二年益其血三年益其脈四年益其肉五年
益其髓六年益其筋七年益其骨八年益其
髮九年益其形純陽子曰還丹何也正陽子
曰九年而成者也其目㸃漆其膚凝脂其骨
化玉其腸化筋白毫生于眉金光周于身行
軼六驥洞視百步之外口鼻常有清香之味
純陽子曰何以謂之鉛與汞乎正陽子曰鉛
也者生于腎之左其外玄其内白木之正氣
也其居北方(子位/也)陰中之陽也於是又有二
焉鉛精之得火者也腦中之精血者也汞也
者生于腎之右其外青其内赤金之正氣也
其居南方(午位/也)陽中之陰也於是又有四焉
琉璃玉者也水至于中宫者也津結砂者也
膽之液氣者也純陽子曰何以造化而能成
丹乎正陽子曰必也取水于山之巓取火于
海之底扳汞于重樓採鉛于九天汞入則鉛
住而歸凝于中宫其狀雞子其色朱橘其名
聖胎於是玄白判而爲造化者也純陽子曰
進火周天或抽或添其用之也有年有月有
日有時何也正陽子曰年也月也日也時也
其屬乎水則皆繫之陰者也能克火焉於是
又有仲春仲秋之月七日八日二旬有二日
有三日與夫既望既晦皆不可以行功矣三
彭守乎靈府則其功難成須用法行持可也
純陽子曰火在吾身何物爲之乎正陽子曰
愚者以心爲火夫心之内有神焉謂之天地
之罏陰陽之鼎盖在心之下者也夫以心爲
火則火反居其上其何以烹歟非既濟之道
也火當從下發如蒸釜焉故火者下元真一
之氣既極而成火起于臍之下者也水者出
于腦者也純陽子曰何謂之罏正陽子曰其
在吾身者也夫大冶之爲冶也外有罏以載
火然後罏之中可以置鎔矣鎔内有藥其上
加覆焉吾之罏豈異是哉純陽子曰敢問冶
之門與其狀可得聞乎正陽子曰紫煙非世
之火也紫煙者氣也三素升降乎内外鼻之
息綿綿不失而後錬之成紫煙焉純陽子曰
蛇有四䑕有二何物歟正陽子曰四者四時
也二者日月也妙哉其難言者乎純陽子曰
洞房之宫居何所歟正陽子曰其在乎眉之
間其入二寸屬乎泥丸之前狀如玉山内有
白元之神居于紫極純陽子曰明堂則何如
正陽子曰其在洞房之前入于眉者彌寸内
有中元之神居焉純陽子曰太上有存三守
一之道何謂歟正陽子曰一物而三體者歟
水也火也𡈽也其聚也是爲心爲腎爲脾其
變也是爲氣爲血爲精氣也血也精也其化
爲神方其在身故乃赤黄玄之鼎也斯中宫
者也純陽子曰人之生死何其循環之無端
歟正陽子曰此無異故焉不見乎性者也故
有委心以生貪貪生著著生煩惱以苦其心
心亂則神煩神煩則欲盛欲盛則疾且死矣
純陽子曰性何謂歟正陽子曰其在太虚耶
是難言者也形氣之去來者其性也純陽子
曰神何謂歟正陽子曰上玄之宫太一真氣
者也其數三萬六千隨其所生而變焉故在
氣變神在神變氣氣在則神存神去則氣散
其散也爲雲爲霧名之爲形出之爲仙入之
爲真上結乎三元下結乎萬物而有長養之
道焉是以不散者其真耶散者其死耶純陽
子曰神氣盡而死氣何以絶乎正陽子曰形
有六竅焉其血虧踈則神不精不正矣不精
則津液滯矣不正則邪氣會矣於是乎生關
壅而死路闢矣純陽子曰金液瓊漿何謂歟
正陽子曰瓊漿者目之淚也其餘氣流于上
腭之右是爲金液也純陽子曰神水何謂也
正陽子曰心中之血也其餘氣流于舌之左
者也純陽子曰然則華池何謂歟正陽子曰
腎中之水也其餘氣流于舌之右者也純陽
子曰黄芽何謂歟正陽子曰其生于腦之中
其居于中宫是爲腦之涎脾之液液之餘氣
流于上唇者也純陽子曰青龍何謂歟正陽
子曰肝也木也中有神水出入在于脊腠之
左而内出于目者也純陽子曰白虎何謂歟
正陽子曰肺也金也中有神水出入在于脊
腠之右而内出于鼻者也純陽子曰朱雀何
謂歟正陽子曰心也火也其位南方其干丙
丁中有神水由腹之右通于舌之下者也純
陽子曰玄武何謂歟正陽子曰腎也水也其
位北方其干壬癸中有神氣由腹之左而通
于耳者也純陽子曰勾陳何謂歟正陽子曰
脾也土也其干戊己中有神氣由腎之中夾
脊之上通于腠理而入于腦者也純陽子曰
黄婆何謂歟正陽子曰脾土也故稱黄焉蓋
脾之氣也純陽子曰金翁何謂歟正陽子曰
肺金也故稱金焉蓋肺之氣也純陽子曰姹
女嬰兒何謂歟正陽子曰姹女者心之涎也
嬰兒者腎之水也純陽子曰嘘也呵也吸也
呼也嘻也呬也吹也叫也其氣之出屬何藏
乎正陽子曰鼻之氣屬乎肺者也故曰吸口
之氣屬乎肝者也故曰吹至夫呬者屬乎肺
吹者屬乎腎呼者屬乎脾呵者屬乎心嘻者
屬乎三焦叫者嘘者屬乎膀胱純陽子曰内
外八卦何謂歟正陽子曰肝震也心離也肺
兊也腎坎也大腹乾也膽巽也小腹坤也膀
胱艮也此其内者也目離也舌震也口兊也
耳坎也頸乾也趾坤也腹巽也手艮也此其
外者也純陽子曰天倉何謂歟正陽子曰其
名有三曰食堂曰咽門曰地户吾之口也純
陽子曰鐵牛何謂也正陽子曰青龍者也純
陽子曰重樓何謂歟正陽子曰玉樓者也人
之食噪也歟純陽子曰恍惚之中有物杳冥
之中有精何謂歟正陽子曰夫所謂物者氣
中之水也其水無形蓋自冬至則陰至于天
積氣而生者也是乃太極而生陰其名有三
曰真水曰鉛曰虎之魄其形白而性金故曰
日之金烏石之玉水之金腦之血總曰血海
居于腦者也夫所謂精者水中之氣也其氣
無形蓋自夏至則陰至于地積陰而生者也
是乃太極而生陽其名有三曰真火曰汞曰
龍之魂其形赤其性火故曰月中之玉兔水
之砂在人爲筋爲骨爲物之剛者也純陽子
曰烏兔何也正陽子曰金烏者心中之水水
中之真氣也玉兔者腎中之氣氣中之真水
也純陽子曰五嶽六曹四瀆五湖九江三台
風雨何以辨乎正陽子曰左臉者岱山也顙
者衡山也右臉者華山也頰者常山也鼻者
嵩山也五臟五湖也六府六曹也三焦者三
台也大腸九曲者九江也精者江也溲者河
也血者淮也津者濟也亦曰四海也汗者雨
也氣者風也純陽子曰一身猶一國也孰爲
君臣歟正陽子曰心者王也氣者相也脾者
大夫也肺者尚書也腎者烈女也肝者户部
也膽者禮部也胃者兵部也膀胱者刑部也
精海者工部也純陽子曰龍何物也正陽子
曰元氣生于二腎之左右杳冥之府也元海
也大小如環其氣出入如紅縷神之父也陽
之根蒂也陰陽之源也純陽子曰虎何物也
正陽子曰陰之血也液也變而爲之者也其
生于離竊五穀之真氣至于心而化焉流于
腎之宫而精氣成矣是謂朱汞也火龍在坎
也命之根也神之母也純陽子曰鉛者靜也
性也性果何所生乎正陽子曰五穀之真氣
爲心所竊化而爲血於是血復化爲液液復
化爲真氣凝而爲神此性也純陽子曰汞者
動也命也何謂也正陽子曰命者居于二腎
之中元海之内所出真元之氣於是其中有
真水焉本生于心流于腎化而爲精精者莫
親於斯二者也故靈源流之元氣不止則神
不寧矣純陽子曰本立而道生何謂本歟正
陽子曰神也氣也精也髓也涕也唾也津也
血也汗也淚也斯其爲本歟本之不立如木
之蠹條幹槁矣故吾身流轉則體潤矣是謂
神水者也純陽子曰三池何謂歟正陽子曰
口者玉池也泥丸者天池也胃者中池也純
陽子曰九宫何謂歟正陽子曰腦之中有九
房其骨八片九房之中又有四雌五雄守焉
純陽子曰三關何謂歟正陽子曰口者天之
關也手者人之關也足者地之關也泥丸者
上關也絳宫者中關也下元者下關也以此
爲關何以閉塞乎非知道者之言也吾今吿
汝以上關者目也中關者鼻也下關者口也
其徑通乎九竅邪之所害也故欲加鍵焉純
陽子曰人有天地陰陽何謂歟正陽子曰首
天也足地也其外者也心圓而腎方其内者
也日陽也月陰也其外者也氣升而液降其
内者也故天至于地八萬四千里心至于腎
亦八寸四分焉此心腎比天地者也純陽子
曰二至也二分也於吾何所法歟正陽子曰時
加乎子加乎午二至也時加乎卯加乎酉二
分也此日之比於二至二分者焉晦也望也
二至也二分也此月之比於二至二分者焉
夫日北至而陽升自下而上以還于天於是
一陰至焉自日南至而陰降從上而下以還
于地於是一陽至焉春之分也陽升于上也
遇春分而入于陽而離乎陰者也秋之分也
陰升于上也遇秋分而入于陰而離乎陽者
也純陽子曰五賊者何居乎正陽子曰人者
得五穀而養得五行而生生則有敗者也故
五行者可以生可以死五行者所以爲㓂歟
純陽子曰月候氣節時歲何謂也正陽子曰
十二時者一日也五日者一候也三候者一
氣也二氣者一節也二節者一時也四時者
一歲也純陽子曰勒陽關有道乎正陽子曰
入室歛身端坐神識内守微脇其腹焉純陽
子曰丹有採者何謂也正陽子曰滿口嚥其
津液而般歸于命府運氣于黄庭之中於是
氣液造化而成精津積而爲血血積爲珠珠
爲汞汞爲砂砂爲丹此其採之者歟純陽子
曰黄庭何謂歟正陽子曰其在膀胱之上脾
胃腎之前臍之後肝之右肺之左如雞子如
權石純陽子曰脾者謂之黄婆而不謂之黄
庭何也正陽子曰脾能接心之液腎之氣和
合而成丹非黄庭也純陽子曰進火者於何
所乎正陽子曰火者生于臍之下觀之無形
遠不可取也近不可捨也狀如青冥焉不可
名也純陽子曰金液錬形形神妙而合道真
何謂也正陽子曰錬汞成神錬氣成形於是
後昇前嚥二物合而成胎是爲與道合真斯
金液錬形者也純陽子曰日用八卦何謂也
正陽子曰時加乎亥者乾也加乎子者坎也
加乎寅者艮也加乎巳者巽也加乎酉者兊
也加乎申者坤也加乎午者離也加乎卯者
震也此猶外者也純陽子曰夾脊亦有三關
可得聞乎正陽子曰夾脊之節二十有四凡
一關直三節焉腦之下名曰玉關其夾脊相
對名曰中關内腎相對名曰下關純陽子曰
聞大道之名未聞其狀也正陽子曰道者無
形也言之非道也道者虚也以實言之非道
也道以虚爲體者也其如呼于山者其谷應
之歟故養于肺之中者神氣也真性也純陽
子曰修真者有魔撓焉其何以哉正陽子曰
念不歸一而外馳則魔斯至矣於是心動則
神迷神迷則昏昏則魔盛而功難成也純陽
子曰禦之有道乎正陽子曰難乎其言哉純
陽子曰風也雲也雨也霧也霜也雪也霞也
如之何其變也正陽子曰真元之氣也其氣
不定呼而爲霞吸而爲霧吹而爲風呵而爲
雲零而爲霜雪凝則爲雨露升則騰于天降
則墜于地清則浮濁則沉斯隨所變者歟純
陽子曰人之身有天地之數上位下弦具焉
其金八兩是爲一百九十有二銖其銀亦然
陽也陰也亦然故六十有四卦其爻三百八
十有四一分四銖以應陰陽之火數有日月
時候焉其在人也謂之何哉正陽子曰天地
之數吾已言之矣(八萬四千里天地也/八寸四分心腎也)故奪
得天地之數者如運諸掌數二五爲十也純
陽子曰白馬之牙其狀如何正陽子曰五行
備矣五臟之正氣其津其精凝焉其氣其液
合諸於鼎於是白氣出矣其狀如縱火如白
馬之牙純陽子曰心有異名乎正陽子曰心
者司南其干丙丁其德在火其卦曰離其名
曰朱汞曰赤龍之趾曰姹女曰離女曰瑶臺
心有血焉謂之赤鳳之髓其流入于腦謂之
海其流入于華池謂之神水純陽子曰腎有
異名乎正陽子曰腎者司北其干壬癸其德
在水其卦曰坎其名曰嬰兒曰異鉛曰金光
曰金精曰靈根曰玉壺曰玉爐曰北海之龜
純陽子曰九還七返何謂也正陽子曰時自
子而至申九轉者也故煉者九年爲一轉三
轉而爲一周焉天有七曜人有七竅夜行五
轉者七曜也内行五臟者七竅也吾之真氣
上下周流自申至于寅一陰一陽一升一降
一浮一沉精也髓也涕也唾也氣也液也汗
也晝夜存之而不走失者七返也純陽子曰
金鼎金華何物也正陽子曰金鼎者華蓋下
覆焉其位西方其干庚辛其德金焉金華者
肺也其位西方其氣白自肺而出其凝如花
純陽子曰神光何如哉正陽子曰修之九年
其光見矣純陽子曰意者猶馬歟猶猿歟不
知乾之馬驛之馬狀如何也正陽子曰乾馬
者心之液也驛馬者其氣也猿者心之意也
純陽子曰乾之牛何也正陽子曰腎之氣北
方壬癸之水也所謂鐵牛也純陽子曰六賊
何謂歟正陽子曰目也耳也鼻也舌也心也
意也夫萬事之根孰不由是者乎純陽子曰
三車何謂歟正陽子曰前後微脇者大牛車
也羊鹿車也胃脘者河車也天河也水府真
一之氣從天内來通于口鼻故曰河車者也
臍之下者火車也純陽子曰孰爲蓬萊之洞
歟正陽子曰腹之中其上下者也純陽子曰
孰爲曹溪歟正陽子曰唇之内牙之外者也
純陽子曰孰爲三尸歟正陽子曰心腎之氣
也一曰三毒二曰三尸三尸滅則成真矣純
陽子曰二泉孰生歟正陽子曰其出於口之
中舌之下左右有二穴焉其大如鍼鋒通于
心肺時有精液生於咽此潤萬物而濡五臟
者也純陽子曰人何以肖天地歟正陽子曰
吾之目其日月也吾之腸胃其湖海也吾之
喜怒其陰霽也吾之鼻顙其五嶽也吾之呼
吸其雷霆也吾之五臟其五行也吾之氣其
風雲也吾之毛髮其草木也吾之汗淚其雨
露也吾之血脉其江河也吾之涕唾其霜雪
也吾之穢其糞土也吾之男女其陰陽也吾
之形其棟宇也吾之九竅其九曜也吾之四
支其四方也吾之毛孔其四象也吾之五行
其五星也吾之津液其泉水也吾之四象其
四時也吾之八卦其八節也(地有/八節)吾之興寐
其晝夜也吾之蟣蝨其螻蟻也吾之老稚其
寒暑也吾之否泰其日月盈虧也吾之生死
其天地之返覆也夫能測天地之機吾可以
等其久矣純陽子曰旣聞要道於是發玄鍵
而知八漏之禁焉目之淚走者肝漏也鼻之
涕走者肺漏也口之唾走者腎漏也外腎之
汗者心漏也夜而盗汗者小腸漏也寢而有
涎者腦漏也夢與鬼淫者神漏也淫欲者乃
身漏也夫八者能固而不漏使入于金鼎玉
池聚之以爲鉛汞者其可度哉




道樞卷之五終

































道樞卷之六篤五
　　　　至　游　子　曾　慥　集
　　　虛白問篇(驪山之姥始釋陰符/載爲發明山澤之儒)
純粹子(楊谷字虚白/號純粹子)見奇士于蜀都方瞳湛
然月角有光純粹子異之從而問道焉奇士
曰唯純粹子因曰陰符不云乎上有神仙抱
一之道中有富國安民之法下有强兵戰勝
之方何謂也奇士曰抱一者煉神也老子曰
道生一一生二二生三三生萬物一者水也
天生神水妙化之基易所謂天一者也真一
子曰此真鉛之精天地之根陰陽之祖也萬
類賴之生成焉千靈乗之舒𢡖焉夫能抱一
守中則神氣不散名真人矣昔者黄帝得天
皇真一之經而不達其㫖乃見皇人于峩眉
之山而問焉皇人曰真一者在北極太淵之
中其前有明堂其下有絳宫於是華蓋金樓
左杓右魁龍虎分衛焉不奪不與一安其所
不遲不疾一入其室能暇能豫一乃不去守
一居真乃得通神節飲約食一乃留息故知
一者非難也守之而勿失者爲難也純粹子
曰世之學者以道爲强名者也號之虚無以
爲自然無爲更不修錬斯何如耶奇士曰斯
言過矣不知天地要用之機陰陽變化之道
夫無爲者非不修錬者也不因修錬其何以
離于生死乎所謂無爲者無所不爲也身外
之物謂之有爲可也悟道修真非有爲也夫
道者性之本也性者心之源也心性同體應
化無邊是乃所謂自然者也知乎此而能虚
心實腹抱一而遷則可以仙矣純粹子曰富
國安民者奈何奇士曰錬氣之法也老子内
丹經曰一身之設一國之象也聖人以身爲
國以心爲君以精氣爲民民安則國斯泰矣
民散則國斯虚矣夫能惜精愛氣則所以長
生者也夫人之形禀父母精血而爲元氣所
化者也中黄真人曰骨肉者以精血爲根焉
靈識者以元氣爲本焉性者命之本也神者
氣之子也氣者神之母也子母者不可斯須
而離也如是則氣乃湛然住于丹田而成變
化矣老子曰緜緜若存用之不勤岀息微微
入息緜緜深根固蒂此長生久視之道也内
觀經曰氣來入身謂之生神去于形謂之死
所以通生謂之道於是氣旺則人旺矣氣衰
則人衰矣故曰氣能富形神能御氣而飛形
者也其訣在乎天門開地户閉永永緜緜而
勿廢其吸也至于根其呼也徹于蒂如雞抱
卵如魚生水聖胎成而斯蛻矣純粹子曰强
兵戰勝奈何奇士曰金液錬形者也積魂以
消陰魄陽兵以禦陰㓂蓋用五行相尅八卦
相盪歸根復命而成丹者也黄帝曰還丹百
數其要在乎神水華池易眞子曰還丹者反
覆陰陽之氣者也聖人設其法象誘太陽之
氣先爲神丹以駐形神然後能成其道焉如
國之有㓂須兵以制之旣制之矣乃可行皇
王之道焉坎戊者月精也離己者日光也坎
離者水火也子午者卯酉也龍虎者烏兔也
震兊者房參也魂魄者陰陽也雄雌者父母
也夫婦者男女也鉛汞者金木也甲己者乙
庚也乙庚者丙辛也丙辛者丁壬也丁壬者
戊癸也金華秋石者嬰兒姹女也黄芽白雪
者丹砂也交棃火棗者玉醴金漿也河車者
黄婆也神水者華池也此殊名而同歸者也
其要不出乎陰陽而已太一志曰聖人括易
象以錬鉛焉固身保神非外物也曹真人曰
以元氣補元氣豈必丹砂石哉陶真人曰綴
花不可以結實内肉不可以成胎立乾坤運
水火合三才應天符然後可以爲丹矣劉真
人曰乾坤者鼎也天地之道也坎離者藥也
南北之位也龍虎者東西也真一子曰自復
也乾也姤也坤也十有二辰之中觀其氣候
分震巽之門子而往午而來陰符陽火合于
天符三百有六十度此晦朔陰陽刑德交會
天地變化萬物生成之數也依乎刻漏而運
行焉奪取氣候入于神室之中可使真鉛天
地之母受此運用而産精神者也龍虎經曰
道猶馭也衘轡準繩隨軏轍之處中以制乎
外者也蓋有偃月之鼎其要在乎三日庚生
以開兊之户黑金胚出而白銀來矣九六者
春夏也其施三五焉七八者秋冬也其復來
往焉是知大丹者元氣之所造化故曰華池
神水玉汞金鉛乾坤運用日月烹煎屯蒙發
火進退精研抽添沐浴九轉一年坎離貫通
功行三千持之勿怠化形爲仙純粹子於是
始明三清之要復問曰止行錬神可乎奇士
曰斯神仙矣爲其形沉而神超也純粹子曰
止行錬氣可乎奇士曰斯胎仙矣爲其神氣
交感結胎育嬰如蟬蛻也純粹子曰止行錬
形可乎奇士曰斯住世矣爲其返老而爲少
也純粹子曰三法俱行則何如奇士曰斯升
天官矣純粹子曰三法之外亦有道乎奇士
曰於是有存神入定尸解活脫投胎移形躡
斗步罡五符三氣五牙六字抱月採日服氣
絶粒吐納屈伸道引存想其條千數皆傍門
之淺方初學之漸階不足進也純粹子遂從
授錬神錬氣錬形之訣焉
　　　真誥篇(列仙之靈吐辭爲經/撮其玄機可以順生)
杜廣平(杜契宇也/後漢末人)授玄白之道于介先生常
旦旦坐卧任意存于泥丸其中有黑氣焉次
存于心其中有白氣焉臍之中有黄氣焉其
初存也氣出如豆旣而其大衝天於是三氣
如雲纏咽繞身而覆身之上變而爲火在三
咽之内復合景以錬一身一身之内五臟照
徹如是旦而行之至日中而止於是服氣百
有二十過所謂知白守黑可以不死者也太
素丹經景曰一面之上常得左右手摩拭之
使熱高下隨形皆使極帀焉可使皺斑不生
而光澤如少女矣所謂山川通氣者也精景
按摩經曰卧起當平氣正坐先叉左右手乃
度以掩其頸後因仰面視上而舉其頸使頸
與左右手爭爲之三四止使人精和血通風
氣不入已復屈動其身體伸手四極反張側
掣宣揺百關爲之各三焉卧起以帨(或厚/帛)拭
頸中及耳之後使周帀俱熱温温然也順髮
摩頸若理櫛之無數焉良久摩左右手以治
面目已乃咽液二十過以導内液常行之則
其目明其體不垢邪氣不干矣於生氣之時
咽液二七過按體之所痛向其王方而祝曰
左玄右玄三神合真左黄右黄六華相當風
氣惡疫伏匿四方玉液流澤上下宣通内遣
水火外辟不祥長生飛仙身常體强祝已復
咽液二七過按所痛者二十有一過常行之
則無疾矣耳目者尋真之梯級總靈之門户
也常以手按其眉後之穴三九過以手心及
指摩其目權上以手旋其耳行三十過其摩
惟數數然無時也旣已則以手逆乗額上三
九過從眉中而復上行入髮際其咽液無數
焉常行之目清明矣眉之後有小穴是爲上
元六合之府也其生化生日之輝焉目之下
權之上是决明之津也以手旋其耳者採明
暎之道也夫人之老鮮不始於耳目者也以
手乗其額之上而内存赤子則日月雙明上
元喜矣於是終三九之數是爲手朝三元固
腦堅髮者也首之四面以左右手乗之順髮
就結惟令多焉於是首血流散風濕不凝矣
旣已則以手按其目二九過是爲檢目神者
也司命東卿曰清齋辟穀則晝存日夜存月
在于口中使其大如環其日赤色有紫光九
芒焉其月黄色有白光十芒焉於是咽其光
芒之液常密行之無數焉或使日月居于面
左日右月於是二景與其曈合氣相通是爲
攝運生精埋和魂魄之道也太虚真人曰月
之五日子之時内存日象從口而入在于心
之中使照一心之内與日合光覺其心暖焉
即咽液九過至于十有五日二十有五日二
十有九日復爲之則耳目聰察百關鮮徹面
有玉光體有金澤十有五年太上遣仙車至
矣大智慧經曰内存心中有日大如錢焉赤
色而有九芒從心而上出喉至齒回還胃中
如是良久自見其心胃已乃吐氣咽漱三十
九過一日三行之行之一年疾除五年身有
光彩十八年可以得道日行無影矣夜服月
華如服日焉惟從腦中而下其入于喉芷亦
不出于齒而還入于胃張微子曰平旦先閉
目内視如見五臟因口呼出氣二十四過使
目見五色之氣相纏於面因入于口納此五
色之氣五十過咽液六十過扣齒七通咽液
七過乃開目久行之常乗雲霧而行此服霧
之方也九華真妃曰日者霞之實霞者日之
精唯聞服日之法未見餐霞之經餐霞之經
甚秘焉致霞之道甚易焉目者身之鏡也耳
者體之牖也視多則鏡昏聽衆則牖閉矣吾
有磨鏡决牖之術焉面者神之庭也髮者腦
之華也心悲則面焦矣腦減則髮素矣精元
内䘮則丹津損竭矣吾有童面還白之法焉
精者體之神也明者身之寳也勞多則精散
矣營鏡則明消矣吾有益精延明之經焉守
真一篤者一年則首不白秃髮更生矣内有
家業子孫之羈外有王事朋友之交耳目廣
聞聲氣雜役則道不專行事無益矣真才多
隱乎林嶺之中遠世而抱淡則嬰顔而玄鬢
矣於是吾將致乎玉醴金漿交梨火棗騰飛
之藥若體未真正邪念盈懷則不能致矣火
棗交棃者非外物也其生于心其中有荆棘
則棃棗不見矣青童大君曰欲殖滅度根當
拔生死栽沉呤墮九泉但坐惜形骸西城真
人曰神爲度形舟薄岸當别去徘徊生死輪
但苦心猶豫夫學道者可不自力乎哉夫人
之死也其形如生者尸解也足不青皮不皺
目光不毁髮不脫而堅形骨者尸解也尸解
之仙方得御華蓋乗飛龍登太極游九宫而
已得道之士暫游太陰者太一守其尸三䰟
營其骨七魄衞其肉胎靈保其氣矣爲道者
當令三關常調焉口者心之關也足者地之
關也手者人之關也三關調則五臟安矣姜
伯真遇仙仙使乎倚日中其影偏焉仙曰子
篤志學仙而心不正何也吾誨汝日出三丈
措手二肩之上以日當其心心暖則心正矣
從之遂得道焉以夜半去枕平卧握固放其
體若氣調而微者身神具者也學道有九患
焉有志無時一也有時無友二也有友無志
三也有志不遇師四也遇師不覺五也覺而
不勤六也勤不守道七也志不固八也固而
不久九也喜怒損其志者也哀樂損其性者
也榮華惑其德者也陰陽竭其精者也道之
忌也爲道者口常吐死氣而取生氣焉愼笑
節言而思其形焉式規之法能使目明何也
吾以甲子旬取東流清水合眞丹以洗其目
斯則明矣太上曰人命在幾日間或曰數日
間或曰終食間太上曰未也或曰在呼吸間
太上曰善哉可謂知道矣紫微夫人曰爲道
者譬持火入㝠室其㝠即滅而明獨存矣財
色者其如刀刃之蜜歟孺子知其甘於口而
不知有截舌之患焉南極老人曰愛而生憂
憂生則有畏故無愛則無憂矣無憂則無畏
矣太上真人曰彈琴絃緩如之何或曰不鳴
不悲曰絃急如之何曰聲絶而傷悲曰緩急
得中如之何曰衆音和合八音妙奏矣太上
真人曰學道執心其如琴乎學道之人如思
朝食未有不得者也惜氣如惜面目未有不
全者也下士競於求名其如香以自燔燔則
氣滅徒欲衆聞之不亦惑歟太素經曰左右
手常摩拭其面使熱焉則皺斑不生而光澤
矣摩左右掌至其熱以拭其目順手以摩其
髮如櫛焉左右肱更相以手摩之則髮不白
脉不浮矣消魔經曰若體中不寧當反舌塞
喉漱津咽液而無數斯體中自寧矣耳數按
抑則聰徹矣其名曰營治城郭名書皇籍者
也鼻數按其左右則氣平矣其名曰灌漑中
嶽名書帝籙者也目欲瞑而坐内視以見其
五臟則腸胃斯明徹矣吾櫛髮則向王地而
祝曰泥丸玄華保精常存左爲隱月右爲日
根六合清錬百神受恩旣已咽液者三則髮
不白而日生矣正一經曰閉氣定靜可使百
鬼畏憚功曹使者龍虎君至矣夢之惡者何
也一則魂妖二則心試三則尸賊也旣寤以
左手捻人中者十有四扣齒者十有四則反
凶生吉矣善夢則摩其目十有四叩其齒十
有四焉寢之牀欲高高則地氣不及鬼氣不
干矣夫鬼氣侵人者常依地而爲祟焉夜行
叩齒鬼斯畏矣不敢近也甲寅庚申是鬼競
亂精神躁穢之日黄牛道士曰夕寢存日在
額之上月在臍之上則萬邪遠矣中山劉偉
道學仙十有二年仙師試之以十萬斤之石
懸以一髮使偉道寢其下偉道心安體胖仙
師曰可教也餌之神丹白日升天焉昔者有
人好道不知其方夙夜向柏木拜之求長生
焉逾二十有八年於是木生紫華其甘如飴
食之而仙或有拜太華者致西嶽丈人授以
道或有拜河水者十年致河伯授以水行不
溺之方此無他焉精誠之至也王仲甫吸引
二景餐霞四十有餘年而無成焉其子服之
十有八年而仙去南嶽真人謂仲甫曰爾腦
宫虧減筋液不注安得有成哉仲甫治其疾
而後修其真亦仙去故學道者必先養其身
而後可與議矣
道樞卷之六




　














道樞卷之七篤六
　　　　至　游　子　曾　慥　集
　　黄庭篇(内景之學蓋有二家/榷其至當其思無邪)
人之絳宫者上清也其名曰紫霞盖身之中
五行混然而聚至靈之氣者也三魂者一曰
胎光其居上丹田二曰爽靈其居中丹田三
曰幽精其居下丹田下丹田者下關元也其
名曰命關曰金關曰玄關曰死生關二腎者
其左少陽其右太陰上通于諸脉及于經終
此密户也二腎所生如日月之氣常隨呼吸
而出入焉内灌于生門上入于泥丸上下通
流如日月之運行人之動靜呼吸心宜常存
之者也元氣者出于下丹田流注于身凡晝
之干則陽極而陰生故會合于泥丸陰陽相
推循環無窮晝夜之間猶列宿分布焉夫能
服氣固精得其節符則靈氣凝變如紫煙白
雲充於三田其升爲雲其降爲雨以之漑灌
五臟而植根者也上納津液下勿泄其氣氣
液充滿如深井之出涌泉自然洞流無窮通
于鼻門而入于口滋于其身如是則黄鉛紫
汞生矣依時採而錬之入于丹田貫諸百節
自然出闇室而照真陽之門故曰回紫抱黄
入丹田者此之謂也口者玉池也其中靈液
皆由脾胃消化水穀承變而生焉其源自乎
肘後之關衝之至于轆轤之關其分四脉下
之二脉從頂之後入頂之下透舌之二竅及
下齒(齒縫/也)出焉上之二脉入于泥丸穿于上
腭之二竅及上齒出焉一氣不調則水穀不
化脾胃之氣緩而玉池乾枯焉經曰晝夜不
寐乃成真不寐者非不寢也去陰昏之氣而
已九皇丹經曰晝咽靈液夜伏真氣久則氣
輪自運於三宫如波濤之聲所以心合于氣
氣合于神融而且和泯泯澄湛不逐于物入
于不動之境焉存黄庭者何也閉八門鎖金
關澄湛靈臺掃除陰室使二氣交會於蟾宫
所以制錬瓊丹填補血腦者也耳也鼻也口
也心也命關也(耳鼻/凡兩)不可妄啓發焉當収視
反聽絶諸外照其名曰七蕤玉籥閉二扉此
之謂也夫修大還者必先扃三要焉三要者
耳也目也口也而後閉金關焉如是則太一
玄泉消于幽關上貫于崑崙矣九微上仙常
帶虎符者水中之金也脾者横津也脾長一
尺横津長三寸有六分在心之下謂之黄庭
之府焉心與脾者父子也是爲火生于土靈
臺之所居也鼻者中嶽也竅之左其氣之出
則陽也竅之右其氣之出則陰也晝夜陰陽
不定焉觀其運行始會于丹田次流于寸口
朝于鼻中貫于五内歸于命門扁鵲曰二呼
也其脉行乎三寸焉一吸也其脉行乎三寸
焉呼吸定息其脉之行是爲六寸晝夜一萬
三千五百息則脉行乎五十度而周于身矣
其運行之道盖如環之無端焉榮者陽也衛
者陰也榮減一息則生寒矣衛加一息則生
熱矣神能御氣則鼻不失息如嬰兒之在胎
者也故胎息者上至于氣關下至于氣海非
若口鼻之勞也真人之息以踵何也氣伏于
下元則其息長而遠矣出于三焦之上則其
息短而促矣葛真人曰靈龜俊鵠千歲不食
者善息故也舌之下有三穴焉左曰全津右
曰玉液中曰玄膺皆涌生甘泉以灌于氣海
氣海者命門也此生死之岸也曰神曰氣曰
精身之三寳也保之之要有三焉始以導引
百骸通流血脉以安其四體中以勤修百行
抱制魂魄以全萬神終以淘錬本元飛行日
月以復其真精真精者得一可以仙矣治身
之要在乎存想於是又有妄想真想焉夫閉
目作觀或引五色之氣或化日月之光或爲
龍虎之形或作嬰兒之象或思赤珠或現金
丹此妄想也閉目内視而使神識氣氣識神
於是氣爲神胎形爲氣主神氣相合而自然
此真想也日月旣足可以出入其㲉矣肺主
乎氣者也是爲華盖焉其下通于命關其上
貫乎神廬氣或不通則鼻塞矣於是存其白
元靜調六氣(呬嘘呵吹/呼吸也)可以革壅滯矣白元
者何也肺之真氣也能治身者莫先乎行氣
氣活則血榮血榮則精實精實則神靈而四
海内豐矣四海者何也氣血精髓也其要在
乎戒五傷焉多乎鹹則心傷矣多乎苦則肺
傷矣多乎酸則脾傷矣多乎辛則傷肝矣多
乎甘則腎傷矣不特此而已久于視則血傷
矣久于臥則氣傷矣久于立則骨傷矣久于
坐則肉傷矣久于行則筋傷矣知此者血氣
調理上可以窮七返下可以究九還錬真元
伏金液於是血成乳氣成雲骨成金髓凝霜
矣肝者藏魂也忍怒可以制陰抑喜可以養
陽者也一陽起于子而至于巳則六陽極矣
常人之真氣遇極則飛散焉達生之士觀其
極則内生一陰陰極于亥(亥六/陰也)則内生一陽
陰陽相推生生無已故得神全精復與天地
相久者也此何道乎用七日來復之候以攝
魂還魄錬丹結胎者也腎堂者玄關也心腎
合爲一脉其白如綫其連如環其中廣一寸
有二分包一身之精粹是爲九天真一靈和
之妙氣至精活命之深根者也若夫五臟六
腑百關百脉金津玉液日月之光華皆在乎
腎焉常能存固則二部之海水應刻定候其
潮自生至于生門矣生門者何也幽關之户
也水之運也及冬至則王氣極氣極則凝爲
霜結爲氷夫能實其腎則凝爲白金得乎離
火則爲還丹矣夫火極則炎上水極則流下
故陰極則無陽陽極則無陰水火之極莫能
力制悟此者斯審陰陽消長之理擘洪濛開
造化提日月升崑崙以成逆會七返者也始
升腦則成雲次貫骨則成髓髓滿則骨堅骨
堅則生肉肉實則筋舒筋固則添血血盛則
益氣氣冲則益毛髮矣脾者金臺也元氣之
大根也能消穀分氣者也其脉下貫于命門
在臍之下一寸有三分名曰玉環是爲下丹
田夫命門者何也性命之門非獨右腎而已
也常温養脾火使土氣充盈則體强而本固
矣脾實氣盈則其臉如丹盖脾者其長一尺
掩於太倉若其壯實則五蔵亨通虚則四支
墮矣昔乖崖子(張忠定/公詠也)見希夷先生當暑而
附火綿冠厚衲曰吾守一泓之氣不能與造
化爭焉膽者六府之精也主諸氣力外應乎
目曈鼻柱者也錬三元之氣旣久則五蔵之
靈光夜燭矣三魂寧者夢寐滅矣三田各有
室焉其室一寸有二分陽馳陰走聖人狀之
爲龍虎謂其難制伏者也曰鼻曰目曰心此
身前之三關也曰尾閭曰肘後曰轆轤此身
後之三關也曰口曰手曰足此身外之三關
也呼吸進退闕一不可焉知三田者存錬北
方之正氣採之有時還之有數自然變化九
玄金液之大丹者也地户者口中也帝郷者
額心也鼻之氣出清入玄者也夫存想發火
運載河車不離乎呼吸而已於此錬其津液
而入于玄宫腎之鉛汞飛出于上道於是上
下關鍵而不泄聖胎斯成矣舌之吐縮漱津
咽液當如江河之注五内源源不絶者可也
養三田淨六府固神室閉邪關於是結五内
之精華育大化之元胞使氣住于神宫丹回
於腦可以變朽爲榮矣三田修煉之功至則
留精止胎自然三氣右旋於腦户六陽左繞
於乾宫上下順流百關俱爽則九竅洞達矣
北方正一之氣其主洞房金室坎離之二氣
也坎離交則日月精華自然合一而會於三
田矣金室下元者腎宫也其名曰壽海尾閭
不禁則滄海竭矣故曰長生至謹房中急其
此之謂歟内視三房九室使内外洞徹乃存
漱五牙之玉液而咽之(五牙五/臟也)於是閉命關
下金鎖制精氣欲急伏鉛汞之將飛鉛者水
中之金也盈則魄動矣汞者火中之銀也滿
則魂揺矣大腸者玉堂之府也小腸者元陽
之府也左膀者太和之府也右胱者太素之
府也胃者中黄之府也膽者太清之府也修
之治之勿令故焉斯可也善治生者先治其
心將躁則安之將邪則正之將求則以捨而
抑之將濁則以清而澄之行止於是造次於
是久之則物冥於外神鑒于中不求靜而愈
靜不求泰而彌泰於是動寂俱忘天真自適
焉五行者散而爲五混而爲一者也(一者一/氣也)
一者道之始藥之祖也故天以一陽降而生
復六降而生乾陽極矣則一陰降而生姤六
降而生坤(十一月至四月其卦復臨泰大壯/夬乾也五月至十月其卦姤遯否)
(觀剥/坤也)聖人收採天地之真氣分成二體一曰
鉛二曰汞各八兩合乎三百八十四銖(二十/四銖)
(爲一兩三百八十/四銖者一斤也)以應于卦爻者也仰觀天
道俯推漏刻以均分其火候奪取一千八十
之火功以脫凡胎斯盖起于一終于一金丹
之火候也從玄根而論之則混元一判三才
具焉四時遷焉從内景而論之則洪濛一判
三宫具焉萬象生焉四氣運焉此天地人皆
生于一者歟其妙在乎合三五之氣用九九
之節符三五者何也水火土也於是閉幽門
研八遯分三明其父泥丸其母雌一以収三
光歸于子室精神不失矣八遯者何謂也戴
九履一左三右七二四爲肩六八爲足者是
也三明者何謂也二腎之宫其左爲日其右
爲月而斗所居者是也吾身有日月焉使之
高奔上徹于泥丸中行于五内上下三宫循
環無窮則百骸固而精髓實矣此黄庭之道
也玄一者何也錬陰魄養陽魂結玄珠而固
精海者也世人以陰錬陽其自壯而至老者
乎達士以陽錬陰其自老而復壯者乎漱錬
者先閉諸洞後轉赤龍上假玉池之津液以
灌養增添焉使上下相通是爲胎津胞液之
大藥者也胎津者何也北方之中吾能深扃
固鍵則三田九竅清靜而無漏其一津一氣
結矣經曰飛昇上天駕玉輪晝夜七日思勿
眠何也六陰六陽七復之數内錬金丹之火
候者也勿眠者常澄湛其真思不可昏昧靈
臺者也百穀者土地之精也止能養形而已
語曰子欲不死腸中無滓子欲長生腸中常
清故宜食太和之精氣焉夫欲實其腹先虚
其心心主靜者也氣主動者也故通乎道者
翱翔海宇之外而心常寧焉休息毫釐之間
而氣常運焉靜然後能契至虚虚極則瑩瑩
極則明明極則徹徹則天地之大莫能逃乎
方寸矣心者神之宅也目者神之牎也心運
則目開心住則目閉故晝耀景暮閉藏則通
利華精而陰陽調矣榮衛二氣汪行乎六合
隱于卯酉蔵于二腎腎之左玉房也太和真
人居焉腎之右金室也太玄玉女居焉北斗
者内有四輔外有三杓常混合於氣海氣海
者初九潜龍建子之位也經曰知雌守雄可
無老何謂也雄者火龍也善食紫金黄芽其
性好動而不息焉雌者水虎也善食紅銀白
雪其性好馳而無定焉通乎道者使龍虎潜
交餌之以紫金黄芽養之以紅銀白雪故得
雄依雌戀虎伏龍潜自然風雨順序天地之
功成矣心精專則其内不傾上合三焦而下
玉漿取津于玄膺入于明堂漑于其喉神明
通矣斯乃下有還丹則必上烹元液使陰盡
而陽生火抽而水添循環而不止何以取津
乎攪漱舌之下則波濤自滿嚥之則注于丹
海矣大功欲成者其邪關外塞命門中關乎
肺者王乎榮衛二氣其在于腎是爲金水相
生父子之道也行三十六咽於玉池則百脉
通而血液滋矣此七返者也何謂也騰腦則
成雲降口則成水傳肺則成唾傳心則成血
傳肝則成精傳脾則成液傳腎則成二脉而
爲陰精陽粹者也金津玉液者陰陽之所生
也夫能上經七返傳入于二腎下變九還傳
至于腦上下往來而不息於是爲瓊膏玉霜
者歟大功漸著則元氣充實八素之液流通
其腎受精貫于五内更九九之真火氣滿候
足則金丹成矣
　　　太極篇(身有横津太極之根/葆其中黄形可長存)
東陽子曰人受中氣以生與天地同於一禀
者也易曰易有太極是生兩儀太極者大中
之謂也春秋傳曰人受天地之中以生所謂
命也人之就胎其腎先受形焉次之以生五
臟故腎爲命門者也其左爲少陽爲天爲日
其右爲太陰爲地爲月是一身之太極判而
始生者也天地所以能長且久者以太極常
若也人之所以長生久視者以中氣不失也
故古先至人言養生者以身之中謂之黄庭
焉黄者中之色也庭者中之所生也正當二
腎之間者也其上至于魂庭魂庭者脾也其
下至于關元關元者氣海也上下在臍各三
寸前對生門後至密户生門者臍也密户者
精室也其中氣液流通上極于泥丸下至于
衡端三元九宫八真二十四景悉以黄庭爲
之主焉人之有黄庭即天地之有太極老氏
之謂谷神也谷神者何謂歟谷言其虚而受
神之所蔵也玄牝者二腎也其左爲玄玄者
天之色也其右爲牝牝者地之類也天地呼
吸之氣出入於此故曰天地之根綿綿若存
用之不勤此所謂胎息者也審能脩之常存
而勿失雖與天地並焉可也然修之豈易也
耶其必有道焉要之運用不過乎心保藏不
過乎腎涵養和會不過乎脾致一守靜真積
力久則必有得矣故修之之道以秘嗇真氣
爲本洿泄者其大忌也經曰閉絶命門保玉
都百年方酢壽有餘可不戒哉吾觀臍之下
三寸是爲横津化爲精水流溢于外焉閉之
唯在乎重密重密則精氣固矣此吾之真氣
者也得不競競謹謹以保持也哉
　　　火候篇(内丹之基資火乃成/周天之度勿失常經)
至游子曰閉氣二十有四其數足矣出則復
閉用赤龍右攪之者七左攪之者九漱者十
有六琢齒者二於是分三咽焉先右次左次
中此陰爻者也閉氣三十有六其數足矣出
而復閉用赤龍左攪之者七右攪之者九漱
者三十有三琢齒者三於是三咽焉先左次
右次中此陽爻者也凡閉氣一百九十二以
火二八兩煆之所謂火候者也
　　　水火篇(火本司天水本司地/一升一降用乃旣濟)
至游子曰人身有三昧之火焉一曰君火是
爲上昧其心是也二曰臣火是爲中昧其腎
是也三曰民火是爲下昧其膀胱是也今之
所行者有曰長生之火有曰周天之火是火
者不知斂散之法則炎上而爲孽矣古詩不
云乎本因敲石光遂致烘天熱其是之謂歟
大抵火不可以無也大能去三尸斯不死矣
小能去九蟲斯不病矣要知以歸宿而後可
也夫孰知水之功哉水之在人也爲汗爲洟
爲血爲溲爲矢爲涎爲沫此數者皆水之在
人而外騖者也其在内也腦爲髓海心爲血
海丹田爲氣海脾胃爲水穀之海百骸則百
川也四海流通則百川灌盈矣莊子曰水之
性不雜則清不動則平鬱閉而不流亦莫能
清矣故曰户樞不蠹流水不腐亦其理歟劉
高尚所以作活法也蘇子瞻居乎白鶴之峯
感乳泉而賦之其理深矣惜乎能言之而不
能行也學者於是當明水火旣濟之法夫火
在心爲性者也水在腎爲命者也二者實相
須以濟焉腎之水非心之火養之則不能上
升矣心之火非腎之水蔵之則不能下降矣
夫能長養成就上際下蟠旁通曲引于三元
九宫五藏百節斯可以保固而長存者也是
以崔子曰定中如得水火透便是長生不死
人
　　　坎離篇(厥陰生坎厥陽生離/深明其用久視之基)
至游子曰天地相去八萬四千里在人之身
其心則天也其腎則地也相去八寸四分合
乎天地之數者也故天氣下降則心氣下至
於腎腎爲坎者也地氣上升則腎氣上至於
心心爲離者也天地交泰萬物生焉坎離旣
濟黄芽出焉以類推之離爲陽則坎爲陰也
離爲日則坎爲月也離爲火則坎爲水也離
爲性則坎爲命也離爲龍則坎爲虎也離爲
奇則坎爲偶也離爲鉛則坎爲汞也離爲液
則坎爲氣也昔海蟾子以謂五行四象者即
坎離之訣也吾觀日魂月魄晝夜相隨而不
停性命關連人而不知若能明天地升降之
運知日月交合之宜氣中生液液中生氣陰
中有陽陽中有陰則坎離成矣惟兹要訣人
罕知焉馬自然所閲方外士其數千百矣其
說不過咽津行氣存想胎息周天火候而已
行年六十有四遇海蟾子於是灑然而悟平
日所聞皆非也然則其要何哉有二八兩之
藥傳送于鑪鼎使龍虎交加千萬遍而不止
則大丹於是就矣吕公詩云有人問我長生
法遥指天邊日月輪真知言哉
　　　甲庚篇(東西定位全木旣彰/于寅于申錬之有方)
至游子曰論子午者多矣子者北坎太元之
水也吾觀乎天文上屬玄枵之躔當女虚危
之舍下應乎齊之野在於人其配腎焉推於
卦氣爲復之卦一陽始生之時也午者南離
陽明之火也吾觀乎天文上屬鶉火之躔當
柳星張之舍下應乎周之野在於人其配心
焉推之卦氣爲遘之卦一陰始生之時也子
雖爲陰一陽生於其中謂之陰中有陽焉午
雖爲陽一陰生於其中謂之陽中有陰焉此
學者所共知也夫學者以一陽之初動元氣
上升皆知握固盤膝升身進火運金精於髓
海滿神水於高源鼻氣綿綿内安神識至丑
而止俟元氣傳至於亭午之時而合於心火
此水火之交感者也以一陰之初動液血迎
合皆知盤足疊手安定心神鼻氣綿綿滿口
含津勿吐勿咽運心之火上合於玉液交心
腎之氣成旣濟之功至未而止俟心血傳至
於亥子之時而合於腎水此水火之還元者
也默默旋斡其功自謂能行子午而交龍虎
矣夫行子午之功者盖欲交龍虎而還大丹
然龍虎未有不能生之而能交之者也故行
子午之功必在乎生龍虎其妙本乎錬甲庚
者也試歷論之錬甲庚者何也或以謂甲寄
在寅寅者火之所生而王於午本東南之氣
也是爲液血變化之方陽龍生成之地故錬
甲必於寅之時焉庚寄在申申者水之所生
而王於子本西北之氣也是爲精血變化之
方陰虎生成之地故錬庚必於申之時焉是
爲龍虎所生之方而不知所以生龍虎之妙
矣夫火生於寅而王於午其後受胎養於丑
者也水生於申而王於子其受胎養於丑者
也凡物未有不先受胎養而有生有王也前
人行子之功至丑而止者丑寅東北之卦也
並處於艮宫其氣均平傳送爲近盖丑之初
時神水漸降於華池當以舌攪于上腭行咽
飲於重樓玉液旣通躋於重樓則甲之木受
玉液而傳養矣甲有所養則肝之木生肝之
木生則傳之於心至此則心之火王焉是以
玉液傳至於午地感心之火而化血謂之陽
龍也行午之功至未而止者未申西南之卦
也并處于坤宫其氣均平傳送爲近未之時
真藥將聚於全鼎則鼻之息多入少出固真
火於脾之土真火旣傳養於脾之土則庚之
金復受脾之土而傳養矣庚有所養則肺之
金生肺之金生則傳之於腎至此則腎水王
焉故心之血傳至於子地感陰氣而化精謂
之陰虎也是以太白真人歌曰五行顛倒術
龍從火裏出陰陽不順行虎向水中生吕公
曰陽龍還向離宫出陰虎仍從坎位生太上
内日月經曰元氣入心化爲血焉血者精之
源神之母流陰入于腎宫則化爲精信乎錬
甲庚生龍虎之妙誠本乎丑未也然神水降
於華池謂之玉液行咽飲於丑之時者何以
證之靈寳道要曰東望扶桑未曉升身漸過
重樓驟馬數游宇宙少男止至揚州艮少男
也揚州者丑之地也吾觀乎天文丑者上屬
乎星紀之躔當斗牛女之舍下應揚州之地
者也張平叔詩曰金鼎未留朱裏汞玉池先
下水中銀則行咽飲於丑之時也明矣然液
血聚於金鼎謂之真藥行養火於未之時者
何以證之靈寳道要曰採藥須憑玉兔成親
必在黄婆俟至壅州相見奉送一曲陽歌又
曰西南火入壅州何也玉兔金精也黄婆脾
土也其坤西南之位也壅州者未之地也吾
觀乎天文未者上屬鶉首之躔當井鬼柳之
舍下應壅州之地也張平叔詩曰要知産藥
川源處只在西南是本郷此行養火於未之
時也明矣夫生龍虎之妙在乎錬甲庚以成
之而収功於子午焉行子午之功而昧此機
要則惡能成其變化哉雖然達者行修錬以
通關節非一日之力而後至也探微妙以换
凡胎其悟必有因乎吾甞權其至當曰運河
車之正氣泝尾閭衝夾脊透玉京和二物於
泥丸還大丹於丹竈奪造化之權成長生之
道者不過錬甲庚而已豈不秘哉



道樞卷之七






　


























道樞卷之八篤七
　　　　至　游　子　曾　慥　集
崑崙篇(崑崙之巓是爲泥丸/百神所宅升舉之門)
至游子曰吾聞之太上曰道一而已一者斯
真一之謂乎黄庭經曰子欲不死修崑崙崑
崙者泥丸也其猶天焉陰不升而陽不降則
在於物也其不能造化矣在於人也其亦不
能運轉不息與天地同流者也故曰向上一
路千聖不傳其惟吾所謂真一而已爾桓凱
嘗授道于仙君李桓因以桓爲氏仙君曰金
丹外藥飛步隱身坎離交際汝皆已究達而
未聞大道也夫默朝上帝者實昇舉之門焉
然後可以超真不夜之郷返魂不死之藥玉
泉出崑崙之山金丹出日月之國其山也高
不滿尺大不盈升三帝共居百神所宅悟此
法門朝真萬遍功行純備飛昇紫霄在乎方
寸而已兩眉之間神光之户玉門金柱相間
而不通惟得秘語靈文斯可至矣夫身之中
有三萬六千精光之神焉一萬二千魂魄之
君焉泥丸之中有長生不死之大君焉二儀
四象八卦九宫方丈蓬壺并悉圓滿無少不
具日月在乎崑崙之下流光散於金池金者
内應於肺肺者反應於鼻木者内應於肝肝
者外應於目目隨五色而盲鼻逐五香而塞
金木間隔流光外門神珠散失斯其至于死
者耶夫能回日月之華景照太極之崑崙山
者何道也吾左右之目者日月也照於十有
二時之中於是天門開焉真仙自至而返童
矣三年而結黄雲千日而成聖胎九年而登
全闕十有二年而登三臺如是則龍虎自然
交矣上帝安于金臺衆神惟慕瞻乎天表仙
君因告凱曰汝受靈文汝心當如死灰焉積
功十有二年斯躡于仙梯白光生于圓象紫
氣衝于雲霓壽與天地齊矣凱下拜登受仙
君申言曰内照返靈光太一含真芳馨香散
華谷鬱鬱生紫房天門開上蒼默默朝玉皇
知此則靈光自照内境精明矣吾觀夫竺乾
之象其頂出白色在乎圓光之中而坐寳蓮
然則道之成矣佛老豈有異乎
　　　服氣篇(資穀以强資氣以靈/强則有衰靈則長生)
至游子曰夫人禀天地元氣而生故一吐一
納内外相應焉六氣者分屬於五臟餘一氣
則包乎三焦者也能服其氣一年則氣通矣
二年則氣行矣三年則氣成凝結爲玄珠矣
氣者道也道者虚無也虚無者自然也自然
者無爲也無爲者心也心不動者何也内心
不起則外境不入内外安靜則神和神和則
氣和氣和則元氣自充元氣自充則五臟滋
潤五臟滋潤則百脉流通百脉流通則津液
上應津液上應則五味止絶飢渴不生反老
還童當自兹始矣故始也氣化爲血血化爲
精精化爲神一年易氣二年易血三年易脉
四年易肉五年易髓六年易筋七年易骨八
年易髮九年易形三萬六千神居于其身化
爲仙人矣夫神者無形之至靈也故神禀於
道靜而合乎性焉人禀於神動而合乎情焉
是以率性則神凝久則神止極則神遷止則
生遷則死皆情之所移非神之所使也服氣
之士一念而神升乎三界之外下登乎崑崙
之丘入于絳宫徹于湧泉使元氣輪轉而不
窮經曰元氣流通不死之道也
　　　服霧篇(天地之精散而爲霧/餌其英華形可以駐)
東華玉妃嘗吿張微子曰吾有服霧之方微
子曰敢問何謂也玉妃曰霧者山澤華精金
石之盈氣也久服之能散形入空與雲合體
矣微子曰敢咨其方玉妃曰吾以平旦之初
坐卧任己先瞑其目内觀五臟而後口出呼
氣二十有四過目見五色之氣繞纏乎尺宅
之上納乎玉池之中者五十過咽津者亦如
之旣祝曰太陽發輝雲霧四遷結氣宛曲五
色洞天神烟合啓金石華真藹鬱紫空錬形
保全出景藏幽五靈化分合明扇靈時乗六
雲和攝我身上昇九天旣已復琢齒者七咽
液者七久而行之可以乗雲霧而逝矣
　　　內景篇(一身之中有神司之/心安神寧形則不衰)
梁丘子曰黄庭者腦中心中脾中者也經曰
琴心三疊舞仙胎何也琴和也疊積也存三
丹田使和積如一胎仙者胎息也猶胎在腹
有氣而無息也經曰七蕤玉籥閉兩扉何也
七竅開合譬夫關籥用之以道不妄開焉存
神閉目者二扉也經曰重疊金關密樞機何
也守精神而不洩也經曰靈臺盤固不衰竭
何也心者靈臺也有神靈居之靜則守一動
則存神神全則體安斯不衰竭矣經曰天中
之嶽精謹修何也天中之嶽者鼻也數按其
左右則其氣平矣所謂灌溉中嶽者也經曰
宅中有真裳衣丹審能見之無疾患何也元
陽子曰常存心神則無病矣經曰翳鬱道煙
主清濁何也翳鬱者木象也得火則煙生得
陽則氣清清則目明濁則目暗矣經曰心部
之宫蓮含華主適寒熱榮衛和何也寒熱陰
陽靜躁之氣也人常和適以榮衛其身老子
所謂躁勝寒靜勝熱清靜爲天下正者也經
曰外應口舌吐五華臨絶呼之亦登蘇何也
心主口舌者也吐納五臟之津辨識五行之
味有疾則當存丹元童子朱衣赤冠以救護
焉經曰肝部之宫翠重裏主諸關鏡聰明始
何也青陽之本始竅於目五行之關鏡也經
曰攝魂還魄永無傾何也月之三日十有三
日二十有三日其夕三魂弃尸游于外攝之
者常仰視去枕伸足交手於心之上瞑目閉
氣三息扣齒三通旣以存心之中有赤氣如
雞子從内出於咽中赤氣益大覆于其身而
變成火以焚其身覺其體小熱則呼三䰟之
名曰爽靈胎光幽精而微祝曰太微玄宫中
黄始青内錬三䰟胎光安寧神寳玉室與我
復生不得妄動監者太靈若欲飛行惟詣上
清若有飢渴得飲玉精月之朔望及晦七𩲸
流蕩則夕當仰眠伸足以其掌掩耳令指相
接於頸上閉息七過叩齒七通心存鼻端白
氣其大如豆須臾漸大□於其身上下九重
其氣忽成二青龍在二眉之中白虎在于鼻
之左右朱雀在于心之上靈蛇在于左足之
下有二玉女衣錦衣手執火光當於耳門旣
已咽唾七過呼七魄之名曰尸狗伏矢雀陰
吞賊非毒陰穢臭肺則祝曰素氣九還制𩲸
邪姦天狩守户嬌女執關錬魂和柔與我相
安不得妄動看察形顔若有飢渴飲日月丹
經曰腎部之宫玄闕員中有童子寘上玄主
諸六府九液源外應兩耳青液津何也上玄
者心也氣與腎連故五臟六府九液相交百
脉流通廢一不可焉九液者九竅之津也腎
宫主於耳其氣衰則陰襲其陽和合則百脉
津液流通矣腎氣充足則耳目聰明其陽不
衰矣經曰二部水王對生門使人長生昇九
天何也元陽子曰寒暑相催男女相成腎之
左男戴日右女戴月其水王則化爲赤子赤
子化爲眞人而昇於九天九天者九炁也青
天之氣主生者也經曰含漱金醴吞玉英遂
至不死三蟲亡何也金醴玉英口中之津也
心中胃口有姹女嬰兒裸而無衣正立于胃
管張口承注靈液仰吸五氣當漱滿口内外
津液滿口吞之遣入玄女口中五過旣畢叩
齒三通咽液九過則三蟲亡矣經曰常念三
房相通達存漱五牙不飢渴何也明堂洞房
丹田之房三三如九合九爲一五牙者五行
之生氣也常以立春之日雞鳴之時入室東
向九拜平坐叩齒九通思東方安寳華林青
靈元始老君九千萬人下降室内鬱鬱如雲
以覆其形從口而入直下于肝祝曰九氣青
天元始上清皇老尊神衣服爲青役御天宫
焕明歲星散輝流芳陶漑我形上食朝霞服
引木精因養青牙保鎮於靈肝府充溢玉芝
自生延年駐色顔及童嬰五氣混合天地長
并祝已即引青氣九咽而止經曰五嶽之雲
氣彭亨保灌玉廬以自償(玉盧/鼻也)五形圓堅無
災殃何也五嶽之氣者五藏之氣也䟽通無
壅則三蟲自亡出入玄牝綿綿不絶於是存
錬道成虚室生白五藏堅圓斯疾不生矣經
曰五靈夜燭焕八區何也五靈者五星也羅
列一身常能存之則與天地同體矣經曰方
寸之中念深藏何也方寸之中是爲下關在
臍之下三寸其方圓一寸以藏精者也方靜
圓動不動不靜惟當杜塞不可洩焉經曰内
挾日月列宿陳七曜九元𠜍生門何也於子
之時心存西方太白星在二眉之間上直入
于一寸是爲玉堂紫闕左日右月次存北方
辰星在于帝郷玄宫玄宫者在于髮際五分
直入一寸是也次存東方歲星在于洞闕朱
臺朱臺者在目之後直入一寸是也次存南
方熒惑星在于玉門華方華方者在于目眥
之際五分直入五分是也次存中央鎮星在
于金室長谷長谷者在于人中直入二分是
也其存之如綴懸於上叩齒五通咽液五過
微祝曰高元紫闕中有五神寳耀敷輝放光
衝門精氣積生化爲老人首巾素容緑帔絳
裙右帶流鈴左帶虎賁手把天剛散絳飛辰
足躡華蓋吐芒錬神三景保守令我得身養
魂制𩲸乗飆飛仙故七曜者七星也配七竅
者也九天者九辰也配九竅者也廢一不可
焉經曰氣亡液漏非已形專閉御景乃長寧
何也閉房錬氣不遠唾不多言閉情欲存日
月之光是也上清有採飛根之法常以日出
之初東向叩齒九通陰祝曰日䰟珠景昭韜
緑暎回霞赤童玄炎飆象旣已瞑目握固存
五色流霞俱入于口是爲日華飛根者也於
是向日吞霞四十五咽復咽液九過經曰五
行相催返歸一三五合氣九九節何也五行
之生克周而復始相催之道返歸于一一者
水數也是乃五行之首萬物之宗焉老子曰
道生一一生二二生三三生萬物易有太極
是生兩儀太極者一也一者元之稱也萬物
所成故曰終歸一也三者在人則耳鼻口也
五者帝精也故三五合三三爲九者也夫三
五者天地之根蒂六合之要會九宫之氣節
也三元之氣混成之精出入上清太素之宫
能存思之則得長生之道也經曰高奔日月
吾上道何也有吞月精之法俟月出西向叩
齒十通微呼月𩲸五夫人之名而祝曰月𩲸
皎蕭芬艷翳察婉虚靈蘭鬱華結翹淳金清
熒炅容臺標於是瞑目握固存月中五色精
光俱入于口其月光之中有黄氣其大如目
瞳是爲飛黄月華玉胞之精者也能修之則
鬱儀奔日結璘奔月同聲相應同氣相求者
也經曰玄元上下䰟𩲸錬一之爲物頗卒見
何也資一以爲錬神錬神以合一一者無爲
之稱也其心恬淡以得之而不可見也守真
志滿一自歸己焉經曰結珠固精養神根何
也結珠者咽液先後相次如珠固精不泄焉
神根者形軀也經曰坐起吾俱共棟梁晝夜
耀景暮閉藏通利華精調陰陽何也神以身
爲屋邑是爲其棟梁者也心神用捨與目相
應華精者目精也心開則目開晝陽而暮陰
故曰調陰陽也經曰散髮無欲以長存五味
皆至正氣還何也胎息之法仰臥散髮其枕
高二寸二分屈左右手之拇指握固閉目伸
左右臂去其身五寸及漱滿口咽其津液者
三微以鼻内之氣入五六息而吐之一呼一
吸爲一息至十吐氣可以嚬呻呻畢復爲之
滿四九爲一竟焉一竟者七日一復也散髮
者無爲無欲神凝液流元氣入于藏以成五
味而俱至焉合五爲一寂然清靜焉
　　　外景篇(玉牝全籥以堅其内/獨飡太和可以不死)
經曰上有黄庭下關元何也黄庭者在首之
中明堂洞房丹田是也二眉却入一寸爲明
堂二寸爲洞房三寸爲丹田三者爲上元之
一也黄庭者兩半而成洞房中生赤子則爲
一焉常思之無失則赤子化爲真人在明堂
之中故知一者在明堂者也行氣導引閉目
内視安心定志混沌無涯致其精上流于泥
丸焉明堂之中有君臣洞房之中有父母丹
田之中有夫婦或曰黄庭者脾也其治在中
關元臍之下三寸元陽之門在于其前懸精
如鏡明照于一身此道也經曰後有幽闕前
命門呼吸廬門入丹田玉池清水灌靈根何
也幽闕者二腎也其狀如覆杯去臍三寸上
小下大有日月焉命門者臍之下也呼吸喘
息者何也氣出爲呼氣入爲吸廬者鼻也是
爲吐故納新之要焉眉間却入三寸者丹田
宫也玉池清水者口之津液也靈根者舌也
常當琢齒漱液可以漑灌舌根焉經曰外本
三陽神自來内養三陽可長生何也男八女
七從此而生與日月相守天地相保焉三陽
者三光之曆候也嬰兒生時一神䰟𩲸來入
于胎中鼻引陽氣取之以内養赤子真人嬰
兒是爲三陰所謂陰神也䰟陽也𩲸陰也世
之人無有道德則䰟𩲸離身散矣夫能拘䰟
制𩲸使不動作常在身中則道合于自然者
也經曰璇璣懸珠還無端玉牝金鑰身圓堅
何也璇璣運轉氣脉流通而不止也閉口養
神漱錬醴泉如流珠也陰爲牝陽爲鑰兩不
相傷得乎□和還精錬形故得圓堅也經曰
象以四時□如丹仰前後卑各異門送以還
丹與玄泉象龜引氣至靈根何也明堂四達
應于四時真人子丹之所居咀嚼其氣夫能
思之則壽無窮焉首與足腎與心心赤腎黑
本于同根水火相克故異門也丹者血也化
入下元變爲白精當此之時縮鼻還之上至
于泥丸下至于口變爲玉泉以鼻引氣至於
舌根咽送于腹則雷鳴應之此真氣使之然
也經曰獨食太和陰陽氣故能不死天相旣
何也世人食土地之精以死報地聖人食元
和之氣以仙報天故學仙者朝食陽氣暮食
陰氣并元氣則可以不死矣經曰道自持我
神明光晝日昭昭夜自守渴自有漿飢得飽
何也思心中之赤氣明照萬神守日月之光
念二腎之根晝守光夜守神飢食自然之氣
渴飲華池之漿則不飢渴而長生矣經曰經
歷六府藏卯酉轉陽之陰藏於九何也根生
六府藏于卯酉其要妙者也陽反屬陰轉體
相就還藏於九九爲首焉此所謂左三右七
戴九履一也常於雞鳴之時仰卧披髮琢齒
三十六通吞精咽氣斯遠死之道也經曰肝
之爲氣脩而長羅列五臟生三光上合三焦
道飲漿何也脩氣上行達於其首以補泥丸
五宫六府各有所主故腎之上下有日月三
光焉三光者日月星候也三焦者三關元也
漿者華池也經曰我神䰟𩲸在中央精液流
泉去鼻香立於玄膺含明堂何也中央䰟𩲸
者二腎也左䰟右𩲸晝則以䰟守𩲸焉暮則
以𩲸守䰟焉拘䰟制𩲸不得動作可也陰陽
交接漏液失精則飲食無味鼻失芳香矣舌
下者玄膺也肺者明堂也含氣咽之灌於明
堂則流行於身中矣經曰通我精華調陰陽
伏於玄門候天道何也此蓄精養神者也負
陰抱陽調其精神夫玄門者鼻也候上都之
一神使守精神以念其身焉經曰清靜無爲
神留止精神上下關分理何也内修其道作
無爲焉外修其道作無欲焉於是心不煩亂
精神留止精者神也氣者道也保精息氣上
下各有分理焉當精思上下部以守一神可
也經曰七孔已通不知老還坐天門候陰陽
下於喉嚨通神明過華蓋下清且涼入清靈
淵見吾形何也首面七孔者精神之門户也
通利其身則不老矣朝食陽氣暮食陰氣會
於口中於是喉嚨之中有十二亭長皆持玉
戟守之真人在其内主通氣上下者也眉者
華蓋也神位其中入于腦户見于泥丸可以
却白駐年矣經曰還過華池動腎精立於明
堂望丹田將使諸神開命門何也從其腦户
曆脊下入于腎者也眉間却入一寸是爲明
堂却入三寸是爲丹田鼻者天根也引其真
氣晝夜綿綿可也經曰隨鼻上下開二耳闚
視天地存童子調和精華埋髮齒何也元氣
出入于鼻上下通于二耳也天者首也地者
下部也童子者存念守一神也吸其五氣琢
齒三十六通咽津三十六過可以理玄白也
經曰藏養靈根不復枯何也養舌之根則不
復枯燥舌之下有醴泉其出如流珠常含而
咽之勿妄吐也經曰閉塞命門如玉都壽傳
萬歲將有餘脾中之神遊中宫何也人生繫
帶於精液常當愛養之勿妄施捨則精凝如
玉在于下部也可以長生焉脾者在太倉之
上朝爲老君守理暮游明堂爲太一君者也
經曰通利血脉汗爲漿何也五内安寧手足
汗液此神明之信也經曰上禀天氣年益長
何也食其元氣則骨輕矣氣與神相和則壽
三百年矣經曰服食玄氣可遂生還過七門
飲太淵何也玄氣者二腎間之白氣也太淵
者咽口中之醴泉也

道樞卷之八










道樞卷之九篤八
　　　　至　游　子　曾　慥　集
　　神景篇(神山牡宫氣留牝府/其氣交感以神爲御)
天谷者泥丸之宫也上赤下玄左青右白其
中有黄焉斯元神之府也谷神眞一之至靈
者也其爲吾之性歟而心爲其用焉神靜則
萬化安情動則萬化生夫能守其一守其神
神斯靜矣然後真一者在于天焉上牝者脫
也泥丸之前紫微位焉紫微之前玉清位焉
玉清之下明堂位焉明堂下通乎鼻鼻者牝
之户也下牝者心也心之上玉泉位焉玉泉
之上太皇位焉太皇之上金光之庭位焉金
光庭之上慧泉位焉慧泉之上五靈之源位
焉五靈源之上靈泉位焉過天曜出胃口入
九端通夫地之要而至于其口及唯之聞者
牝之户也神者氣之母也氣者神之子也不
可斯須而離者也神止于牡宫則氣留于牝
府故神能御乎下與氣交感升降不息自然
之道也於是必加精進焉使夫妙中得定定
中有神三衣足而四器空矣三衣何謂也曰
性曰智曰慧四器何謂也曰目曰耳曰鼻曰
舌性者神也智有通也慧有變也聖人觀性
生法法無量矣於是變化至於無窮入於無
爲日用而不知曰器空矣六塵亡矣尚何六
賊人育哉吾則澄其神不附於萬化神通之
力綿綿守之用之何倦守之何勤凡比者空
而不色色而不空無爲之妙用者也三宫者
心脾之升降者也二輳者其路也上通乎天
門下達乎地户中灌漑乎三宫腦者上玄下
赤左白右青其中有黄焉三陰之正太玄之
中者也精外謂之溲水中謂之螣蛇其名太
素之魔呼吸真氣運行經絡者也下之心者
上赤下玄左青右白其中有黄焉三陽之正
太一之中者也精外謂之溲水中謂之元龜
其名太玄之魔呼吸真氣運行經絡者也脾
居中央是爲二氣升降之府神氣交感之宫
也吾能守乎泥丸天谷其主二千有七百息
使氣定十周自然心之陽與腦之陽合于脾
下達乎玉匱過乎太倉入于尾閭出于心升
于二輳狀如火輪焉元神過乎上清行乎太
樞越乎靈道入於中廟歷乎腦户出于風府
傳乎二輳神氣交而百體五形其炎如火其
狀如迸泉焉於是觀也神不入乎色視也神
不入于聲聞也神不入于香味也吾湛湛乎
其定四器可謂空也矣聖人於是知空之不
空也色之不色也而得智慧於斯焉知不知
孰知慧哉視不見孰知妙哉故不性之性謂
之合不神之神謂之真此其日用之定者也
夫能於定之中而明不神之神不性之性則
神而化性而眞與天地等其久陰陽同其運
矣
　　　頥生篇(按蹻之方出於玄策/可以延年可以驅疾)
施真人曰養生者以不損爲本進道者以無
病爲先吾得安樂之法十有三門焉少廣之
山有神人曰金母戒黄帝曰少思寡欲則聲
色自無矣太上教尹真人曰虚心弱志則神
氣永寧矣彭真人(名龜/年)曰吾嘗有目疾書夜
睁目注視以去其昏閉之少頃而再行焉積
功可察秋毫矣徐真人(名/甲)曰吾嘗有目疾正
坐于暗室運其晴以旋轉者其數八十有一
瞑目集神而復旋轉無數功久而神光自見
狀如金輪矣劉真人(名/網)曰吾時有腦痛其風
氣上攻晝夜以左右手束其額大指以對天
倉閉息運氣以攻其首其目時歇大指使氣
達於頂則風隨氣散矣葛真人曰人有首痛
腦風令居幽室靜坐閉息掩耳氣極則放焉
放之則輕擺其首而不止焉祛風去痛明目
補髓矣朱真人曰氣弱而形衰食多則凝塞
晝夜即其凝塞之時盤膝靜坐升身鼓腹閉
息不止則六腹空而飲食進矣元真人(名/谷)曰
未仙之日絶食于曠谷惟茹草木則鼓腹以
衝五藏之凝滯閉息以聚三才之真氣加之
以内想以火咽其津而納其真水焉榮衛克
恱而氣和通可以延年矣左真人(名/慈)曰老而
奉真多傷于風晝夜交左右手相叉以首扣
地其氣上衝乎天柱漯然汗出于四支乃已
用之可以除疫可以明目而導氣王真人(名/利)
曰覺寒之時幽室盤膝而坐左右手兜其腎
閉息以首扣禮者五七十其汗四溢而出其
寒散矣常用之和氣明目膚澤而骨徤劉真
人(名可/道)曰居山者爲雪霜所侵而其腹痛坐
密室亡慮亡思内想其腹對掌抱臍可以散
寒氣而益元陽矣孫眞人(名守/一)曰凡腹痛而
腸内有蟲則歛身咽氣者十抱臍搓掌百數
再搓則痛止而蟲下矣常用之補氣活血可
以延年吴眞人(名/遜)曰靜坐密室疊掌盤膝閉
目冥心升身而凝息内觀病所自起即心傳
氣百疾可瘳矣常行之可以徤步可以還童
袁眞人(名/素)曰閉息按胯截留眞氣而還下元
是爲保益之方久而不已可以益壽可以固
形崔真人(名德/基)曰扣首抱頸般運神光入于
天宫久而不已面目清神氣和矣劉真人(名/海)
(蟾)曰疊指以閉玉户法用含津勿令走失是
爲鎖金關可以不夢鬼交久而不已可以延
壽而飛昇蓋真人(名元/真)曰咽納百口不攪而
自然真水朝上矣有疾用之則病已常用之
肌膚華潤吕真人(名/嵓)曰搓兜臍腎交加换手
抱臍之下握其腎左右手更换焉可以集真
氣而壯下元矣
　　　平都篇(太上玄丹至微而顯/絳宫紫户其則不遠)
中嶽真君(蘇子/玄)曰吾得太上玄丹之經焉夫
二眉之間上却入三寸分爲守雙寸田於是
左面有絳臺青房焉右面有黄闕紫户焉於
絳臺中間以爲道以導之左右有臺闕伺非
常之氣焉紫户之神其名曰平靜守法王青
房之神其名曰正心其神并形如嬰兒衣如
其房之色手執流金之鈴暮卧及存思之時
先存三神仿佛見焉乃扣齒三呼其名而祝
曰紫户青房二大神手把流鈴身生風雲挾
衛真道來聽我前我思感通靈利陶甄出入
利正上登九門即見九眞太上之尊祝已乃
存思三一洞房九道諸要道焉左右耳有雲
儀使雲儀使鳴鐘以聞九官者(耳/鳴)使知有自
外來也聞之則錯手掩耳而祝曰赤帝在宫
九真在房請聽神命示察不祥太一流火以
滅萬凶祝已以手指耳門七過面熱者佳候
也頸間索索惡寒者惡之入也急卧瞑目存
乎玄丹之宫太一真君以流火之鈴焕而擲
之使惡氣出則耳目内外光火烱然照于一
身却入一寸是爲明堂之宫其宫之中左有
明童真君焉右有明女真君焉其中有明鏡
神君焉三官者埋乎水火者也服緑錦之衣
帶赤玉之鈴銜赤玉之鏡其形如嬰兒向外
並生焉存之旣已因三呼三君名字(明童名/玄陽字)
(少青明女名微陰字少/元明鏡名照清字四明)扣齒九通則千妖伏
而萬鬼滅矣飢渴者存三君則口吐赤氣灌
吾之口咽吸之斯須飢渴除矣求延年者當
正心安寢在于明堂三君外向長跪口吐赤
光之氣克灌吾之身斯須赤氣環遶而爲火
身與火同一體内外光明良久乃止是爲日
月錬形焉却入二寸是爲洞房之宫洞房之
宫其左有無英公子焉其右有白元君焉其
中有黄老君焉此飛真之道也却入三寸是
爲丹田之宫丹田之宫其中有上元真一帝
君焉帝君有二卿共守三元真一之道斯地
真者也却入四寸是爲流珠之宫司命之所
行者也却入五寸是爲玉帝之宫玉帝神母
居之明堂之上一寸是爲天庭之宫上清真
女居之洞房之上一寸是爲洞真之宫太極
帝妃居之丹田之上辟方一寸是爲玄丹之
宫腦精泥丸之䰟宫也夫腦者一身之靈也
百神之命窟津液之山源魂精之玉室也夫
能腦中圓虚以灌真萬穴直立千孔生煙德
備天地混同大方故曰泥丸泥丸者形之上
神也唯知吞氣納液鳴鼓叩齒而不知所因
者乃泥丸之末流爾玄丹之宫正方一寸有
緑室紫微之房朱烟滿乎内於是泥丸太一
真君居之其形如嬰兒坐于金牀玉帳之中
服紫繡飾衣腰帶流光左把北斗七星之杓
右執北辰之罡北辰者北極不動星也太上
龍書云正坐玄丹不偏不邪言此道也暮夜
寢處去諸思念坐卧任意先存北極辰星之
中有紫氣來入于玄丹之宫須臾滿溢出于
身外而周于身内外與紫房合體矣又存日
來入于玄丹之宫中有紫氣視之如闇中之
火珠已乃存上清中黄太一真君從北極紫
氣之中來下于玄丹之宫已又存其身忽然
上入玄丹之宫在太一之前對坐其服色任
意因心起再拜稽首膝前問道乃嚥紫氣三
十過嚥津三十過已又存北斗七星内有赤
氣如弦焉俓下入于玄丹之宫於是太一及
其身俱承日而行入于赤氣之道上詣于北
斗魁中行之十四年則與太一同游七元之
綱十六年則受書于上清矣夕一存之唯數
而已不可廢也專修此者不必三一也凡月
之一日三日七日十有五日與夫夜半之時
存玄丹宫中太一真君正坐向外口吐紫氣
下入我口隨即嚥之者五十過微祝曰太上
真皇中黄紫君厥號規英字曰化玄金牀玉
帳紫繡錦裙腰帶火鈴斬邪滅姦手把星精
頂生日真平坐吐氣使我嚥津與我同語宴
服玄丹錬灌七魄和柔三魂神靈奉衛使我
飛仙五臟自生還白童顔受書上清司命帝
君所願所欲百福惟新既已復存其身上入
于玄丹之宫寢息太上之前焉玄丹者何也
泥丸之神也元真一經曰氣結爲精精感爲
神神爲眞人眞人升爲赤子此眞一者也故
守三一者爲地眞矣守洞房者爲眞人矣守
玄丹者爲太微官矣守一之道當存北斗七
星以魁爲蓋以柄指前赤子居中於北斗七
星冉冉至于吾頂之上星脚向天以正指前
者存陽明陰精在於後存天關之星令云吾
口七尺星對口之前黄氣陽精三道順行焉
然七星者各有童子一曰陽明之星其名樞
明二曰陰精之星其名曜靈三曰真人之星
其名北元四曰玄冥之星其名寳精五曰丹
元之星其名丹嬰六曰北極之星其名䖍清
七曰天戊之星其名紫英常存之在于一星
之上則百邪不姦凶氣滅亡矣内視中方曰
欲登清靈當存五星密至密行不出宇庭其
存之之法於夜半生氣之時平坐榻上向月
建所在叩齒九通嚥津三十過北向再拜陰
祝曰謹白太上太極眞君請五方五帝五靈
神使共相見祝已乃瞑目存想五星如綴懸
于上於是北方辰星在于首之上東方歲星
在于左西方太白在于右南方熒惑在于二
膝中間中央鎮星在于心常行之久則見星
之精爲五老至矣可以從之問飛仙之道焉
黄伯嚴(名/敬)有錬形之方曰想北極之中輔星
而思之倏欻之中有太陽赤童持朱旌招揺
之火以燒其身錬去三尸可以長生矣石湯
傳其方常存其眉間有星其光如豆思念之
其赤如火須臾蓋于面目以周于身忽然忘
其形惟見其火正赤良久而滅而身復舊焉
樂子長有漱華池之方曰常含棗核如兒吮
乳久之乃滿嚥其三分而留二分與氣俱嚥
焉其名曰還精可以周而復始者也雞鳴而
起扣齒三十六通至于三百則齒之揺者固
齲者愈痛者止矣於是有食五芽之方先東
向扣齒九通而祝曰東方青牙紫雲流霞三
素徘徊玄霜玉羅服食晨暉飲嚥朝華既已
想以舌之上唇之外取津嚥液三十過一舐
接津液輙一咽而存青色入于其肝行之十
年東方老人來授以青眞之經矣次南向扣
齒九通而祝曰南方朱鳥丹霞太微九道降
煙發布景輝服食靈晨飲以丹池祝已以舌
舐下唇之外取津嚥之三十過存液之赤氣
入于其心行之十年南極老人來授以景丹
之經矣次西向扣齒九通而祝曰西方上明
飛霞金液服食太明素靈之精飲以玉酒晨
華啓靈使登虚皇上升高清祝已以舌舐唇
之内取津而嚥之三十過存液之白氣入于
其肺行之十年西方老人來授以素符威神
之符矣次北向扣齒九通而祝曰北方玄滋
度雲啓胎緑霞三升紫蓋蒼晨服食日華飲
以瓊飴祝已以舌舐下唇之内取津而咽液
三十過存液之蒼色入于其腎行之十年北
極老人來授以玄録寳明之符矣次南坐上
扣齒九通而祝曰戊己之元黄素五雲四霞
紫青八景九晨二明激輝七曜靈尊和津灌
氣服食中元琳華親胎飲以醴泉祝已以漱
滿口之中玄膺内外及舌齒之間上下表裏
通匝取津而隨咽之四十過存液之黄色入
于其脾行之十年中央黄老君來授以黄氣
陽精藏天隱月逐緑章青腰虎書矣此五符
者皆可以一合而上升者也夫玄與四老俱
升者則四極老人復一時俱降同共上昇乃
各隨方而游非一一先去也然其次可以常
行之不必雞鳴平坐寂念體神清閑皆可爲
之也
　　　錬精篇(雞鳴而興咀嚼玉泉/外禦百侮内安三田)
孫真人曰清旦未語之時咀嚼玉泉而徐
之凡二七過於是叩齒十有四久行之其精
滿矣潤乎一身髮欲常理齒欲常扣津欲多
嚥氣欲常清手欲在面足欲頻行耳欲常摩
目欲常搓凡寅之時而爲導引焉扣齒三十
有六以集其神存想丹田五臟之色之象而
一周焉然後澄也二息并絶其念使其心常
存于下丹田(行住坐卧常/如此存心)久之神氣自住諸
疾不生若夫怨怒憂懼煩惱邪之思欲奔競
修眞之大禁也一動則元氣損矣此之謂内
丹陰施惠于人此之謂外丹
　　　純陽篇(太一之鼎以酉爲模/呼吸百刻是謂神符)
黄帝游于青城之野見廣成子岐伯黄谷子
而問道焉於是得百刻之神符純陽子曰刻
始于一而吾之息百二十有五焉子午卯酉
之時其刻九餘八而已盈乎百之數則呼吸
定于一通乎晝夜吾之息萬三千五百環周
於身於是經絡血脉流行五十營而内丹生
矣曰卯曰酉二分之數也其可不明乎仲春
之火太陽也謂之火忌於是察進退之理以
龍從虎而神符斯至矣蓋吾以兊之金爲澤
水生於金金生于土而爲太一之鼎是所謂
酉模也吾方進火焉三千日而珠琳成甲膽
也(子戌申/午辰寅)乙肝也(未卯酉/巳亥丑)丙小腸也(子申午/寅辰戌)
丁心也(丑卯巳/未酉亥)戊胃也(子寅辰/午申戌)己脾也(丑卯/巳酉)
(未/亥)庚大腸也(子辰寅/戌午申)辛肺也(酉卯巳/丑亥未)壬膀胱
也(子寅辰/午申戌)癸腎也(丑卯巳/未酉亥)是所謂純陽也天
地無之則萬物不生矣吾得之以爲生成之
方壬爲天機丙爲地紐以六甲還天地終五
之道斯大道也古之鼎有五其大容水二升
其高五寸半其名曰丹砂按天地之元氣也
容水一斗其高一尺其名曰秋石按乎十干
皆九日而更焉容水一斗六升其高一尺六
寸其名曰白馬按日月之數日更焉容水二
斗八升其高二尺八寸其名曰白雪按二十
有八宿旬有五日而更焉容水二斗四升其
高二尺四寸其名曰黄芽按二十有四氣亦
日更焉今之鼎有九九陽數也鼎之實金汞
丹砂也其大五升隨其形五日而更九日而
周



道樞卷之九










　



















道樞卷之十篤九
　　　　至　游　子　曾　慥　集
　　　華陽篇(日月之樞天地之機/華陽著書憲章其師)
華陽子曰吾有返老還童之方焉内丹就則
眞氣生矣外丹成則凡骨健矣純陽子曰晨
興則嚥惡濁之津以開其胃呵心之氣以搓
其臉夫心氣者升則爲色散則爲脉流則爲
血凝則爲膏矣次以濃津塗其尺宅内接眞
氣自然酡顔夫欲採益下元者則採龍虎之
精凝於黄庭而爲内丹内丹者可以得長生
者也錬金石補丹田爲内大藥大藥者可以
不死者也純陽子曰手搓臍之下以盡九九
之數復以左右手更换兜其外腎其數以九
焉及乎晡時則嚥氣而搐外腎收膀胱之氣
於丹田納心之氣於下部心火也當常降於
下默照如火輪之旋轉焉其驗雖遲其功大
矣故曰腎者氣海也心者神都也保守無虧
搓之兠之搐之嚥之左右手抱其臍既困則
卧而屈膝焉以外腎與臍相對自然下元堅
固而交合内丹矣凡交坎離者必取其卯酉
之時可也交龍虎者必取其子午之時可也
古之上聖養陽不養陰錬龍不錬虎孰測其
妙哉夫用卯以交于坎離於是閉息靜坐使
氣液相向内滋乎五蔵外充乎四體焉用午
以交于虎於是滿口含津使鉛投于汞丹砂
凝結採補還丹成矣腎中生氣以氣還腎其
名曰小還丹心中生神以神還心其名曰中
還丹腦中生髓以髓還腦其名曰大還丹龍
虎交者小還也内觀者中還也肘後者大還
也純陽子曰殺夫救婦當尋其母審五行之
生剋隨四時之盛衰可謂盡善矣雖然殺夫
尋母止可救補于五蔵之不足而已引子殺
鬼止可抽瀉本宫之有餘而已凡本宫之不
足當尋母而呵之使氣還于田子母相生般
運錬形焉太陰錬形者何也以咽中取水灌
乎四支玉液錬形者是也太陽錬形者何也
以丹中馭氣焚於百骨金液錬形者是也陰
錬陽其效遲矣陽錬陰其功細矣夫於亭午
氣王之時靜坐升身鼻中出息不厭其長也
氣滿而汗微出其名曰眞珠浴午之後氣弱
之時偃卧運氣於手足之間而不凝滯及其
氣滿則收還於丹元再收不厭其多也將入
丹元頻嚥頻搐斯爲妙矣若夫肘後還精補
腦之餘眞水下降而用既濟之訣與夫還丹
之餘氣上升而焚身于時皆不可以用此也
金石可取爲外丹而客氣終不爲吾身也坎
離可採爲内丹而虚氣終不能常用也昔人
取眞陰眞陽凝結而爲内丹於氣之中復取
眞氣還于黄庭其行之也當於亭午五氣會
合之際汪意採之此乃赫赤金丹一日自成
旬日進功奪三百之期者也辰巳之交採肝
之精英其名曰青金丹未申之交採心之精
英其名曰紅液丹子午之交採脾之精英其
名曰黄芽丹戌亥之交採肺之精英其名曰
西華丹丑寅之交採腎之精英其名曰太微
丹凡有一丹斯可以壽百齡矣五丹錬聚久
視之法也取眞氣以煉氣於是乎氣中有氣
其氣生神神在即形在矣隨大運以錬眞氣
隨小運以錬元氣固可以長生延年者也然
未若一日而錬五氣十日而結大丹絶念以
守眞息留氣以養元神始在五臟次餘一宫
氣中生神錬神合道者也周天火候之理盖
不一焉閉息以攻病脅腹以補衰升身以通
經絡按胯以健腰膝所貴乎時日無差進退
有數加減當理抽添合宜而已善錬丹者以
三昧之氣依乎周天之運五日一氣節次而
進之積之百息曰小成千息曰中成萬息曰
大成午之前錬形不厭乎頻昇而引也午之
後錬丹不厭乎頻嚥而飲也進火何以加減
乎始以乾者也次以兊終以坤始以錬次以
兩終以斤皆進火之埋也内觀者何也觀己
不觀物觀内不觀外者也吾有觀心之法一
念不生如持盤水湛然常清焉吾有觀天之
法終日靜坐默朝上帝焉吾有觀鼻之法常
如垂絲鼻上升而復入降而復升焉内觀之
至也則氣入泥丸神超内院矣彼沙門入定
久而昏寂止于陰神出殻而已道家坐忘久
而頑着神氣豈能成就哉故内觀之法以淨
心爲本以絶想爲用下心之火於丹田不計
功程盖如達磨所謂一念不漏自然内定而
結元神焉夫氣胎息易行而難就者何也爲
有妄識心者也眞胎息難行而易成者何也
爲有清靜性者也胎息之訣閉其所入之氣
留其所傳之息綿綿若存用之不勤可也於
是有朝元之方於子之時氣生及午而上朝
於心於午之時液生及子而下還於腎龍虎
交而成丹其名曰下朝元以鈆汞分胎以成
其神三陽上升于内院其名曰上朝元夫錬
氣而氣見本色矣錬神而神入元宫矣以眞
火散其陰魔於是丹就而氣自朝焉氣眞而
神自朝焉於午之前靜坐鼻之中長引其氣
自合於中元矣於子之前靜坐歛身嚥氣則
自朝於下元矣日出之前靜坐升身偃脊則
氣自朝於上元矣何以謂之還精補腦乎夫
精在於腎以氣補之可以長生者也氣在於
心以神安之可以不死者也髓出於腦以眞
陰眞陽補之可以返老還童者也若夫抽腎
之氣於肘之後飛入上宫是以眞陰補之也
還其眞氣而内觀超於内院是以眞陽補之
也終日嘿嘿忘慮絶機二氣互交凝於髓海
是以陰陽補之也眞陰補之其法不出丑寅
之間升身直腰偃胷閉其雙關而動焉少者
月開之老者百日開之開其雙關而復閉其
上關開數如前既入上宫即既濟矣既濟未
濟何道也坎離匹配者滋益五蔵未能成丹
也龍虎交際者聚集五氣而未能朝元也惟
丹成於未濟神會於純陽而後可也純陽子
爲陸居神仙長生不死者坎離相交之功也
爲純陽上眞棄殻升仙者龍虎相交之功也
坎離之交在于離之卦含津引氣是也陰中
取陽陽中取陰可以長生不死而已即日其
丹成純陽之氣生則不比乎腎氣之中有陰
虎者也即日其髓滿純陽之水降則不比乎
心液之中有陽龍者也上水下火既濟之義
也故無鼎中之眞水不可以制純陽之氣無
丹中之眞火不可以錬純陽之質一升一降
以陽錬陰陰盡純陽於是陽神自聚上朝于
天宫指日而出殻矣既濟之法者盖取午之
前前起後起於焚身法中而用還丹嚥法者
也出入分形者何道也或以鼻之上垂絲使
升入天宫焉或以地涌起物象使神離於本
位焉俱可以分形者也或以鶴出巢而冲天
門或以龍出水而入碧落或以三級紅樓或
以七層寳塔或以花村或以枯木皆可以出
殻者也是之謂調神升仙之法歟夫人之始
即父母之精血而爲腎腎者丹也即吾之身
陰陽而爲丹者眞丹也丹成則眞氣生矣至
於眞氣足而後始可以造化焉升之錬形則
騰舉矣留之錬氣則棄殻矣若無内丹止用
腎氣之升納以求分形則不過乎陰靈誤出
於天門鬼仙之道也保守腎氣取陰陽之粹
凝而爲丹丹成氣足隨時錬氣則元氣朝而
眞神集矣隨方調神神自成體又何必調神
之法分形之像乎學者患址不立而求分形
之訣縱或能出天門而往來不熟出入有差
㝠㝠眞靈不能再入其身是謂之咎亦可悲
夫
　　　觀天篇(一氣之元以道爲本/水火以交陰陽以運)
冲虚子(本太上所論/冲虚子注釋)曰元氣者以道爲本要
在乎精勤於水火水火者何也心腎之氣液
相生者也於是錬其陰陽陰陽者何也日魂
也月魄也使之和暢而不失其度焉金木相
刑者也因刑而成器矣龍者陽而生于離者
也虎者陰而生于坎者也此黄芽之名者乎
修道者有三界焉首者天界之首也是爲上
元天谷泥丸之宫萬神之所聚焉三萬六千
神之所經由焉蓋運用升降般神入腦之路
歟大槌骨者天界關也升沉上下往來循環
之途一撞可以達於天關矣自下而升是爲
轆轤之關其中有藥是爲黄芽白雪者乎心
者絳宫也心安則神安心亂則神亂萬神於
是取則焉其形丹鳳其名赤龍盖屬南方之
火者也以心之液錬肺之氣則爲金膏矣絳
宫之後有太玄之關血臟之府何也心之中
生乎眞水眞水者玄也臍之下三寸其名曰
大海内有龜蛇潜蔵元氣者也修生者能知
所以呼吸斯養眞之本乎左者腎也右者命
也抱守元氣烹錬性命煆陰以爲陽可以安
樂延年矣腎之中有神焉未悟則謂之烈女
既成則謂之元君未錬則爲元龜已錬則爲
白鹿其二首四足者歟大海有寳瓶焉其蔵
眞精謂之九還七返不死之丹後有尾閭之
關中有二竅通于轆轤從尾閭而上始運也
過于太玄再運也過于轆轤斯一撞而通二
關者也左者文氣也右者武氣也上通于天
界左有青龍右有白虎此二氣也世之人於
子之後午之前漱嚥其津液華池然三關未
啓則爲納氣於空寂嚥水於虚腸何以得納
于極陽之首泥丸之宫而造化乎必子之後
一陽初生安罏下火集陽神於内院擒龍虎
於壺中此煆錬精華驅逐鬼神之妙者也人
之一呼一吸也其行各三寸定其一息則晝
夜行一萬二千有五百息而周于一身定息
般運則龍虎之胎可以成矣老子曰知其母
復知其子既知其子復守其母子母相戀同
守于明堂則内之神嬰不絶矣明堂者泥丸
也子母者陰陽之本也其要何如哉養其陽
神錬其陰魄精以爲氣氣以爲神神以合道
功成行滿乃長生久視之道也
　　　　觀空篇(動或不撓滯或不通/當究其極以觀五空)
希夷先生曰欲究空之無空莫若神之與慧
斯太空之蹊也於是有五空焉其一曰頑空
何也虚而不化滯而不通陰沉胚渾清氣埋
蔵而不發陽虚質朴而不止其爲至愚者也
其二曰性空何也虚而不受靜而能清惟任
乎離中之虚而不知坎中之滿扃其衆妙守
于孤陰終爲杳冥之鬼是爲斷見者也其三
曰法空何也動而不撓靜而能生塊然勿用
於潜龍乾位初通於玄谷在乎無色無形之
中無事也無爲也合于天道焉是爲得道之
初者也其四曰眞空何也知色不色知空不
空於是眞空一變而生眞道眞道一變而生
眞神眞神一變而物無不備矣是爲神仙者
也其五曰不空何也天者高且清矣而有日
月星辰焉地者靜且寧也而有山川草木焉
人者虚且無也而爲仙焉三者出虚而後成
者也一神變而千神形矣一氣化而九氣和
矣故動者靜爲基有者無爲本斯亢龍回首
之高眞者也
　　　太清篇(五行四象修道之要/夫能知之於以觀妙)
修道者必明夫五行四象焉(四象者一曰金/翁二曰姹女三)
(曰嬰兒四/曰黄婆)然後知陰陽升降七寳運用之理
矣五行者五蔵也肝者木也其干甲乙其中
有氣名曰青龍道于夾脊之左經絡之上流
而入于其目其化爲淚淚者眞水之餘氣也
流而入於上腭之左是謂金液者也肺者金
也其干庚辛其中有氣名曰白虎道于夾脊
之右入于其鼻其化爲涕涕者眞金之餘氣
也流而入于上腭之右是謂還丹者也心者
火也其干丙丁其中有氣名曰朱雀道于心
脉之絡入于舌下其化爲津嚥而入于心其
化爲血血者眞火之餘氣也流而入于舌之
左是謂神水者也腎者水也其干壬癸其中
有氣名曰玄武道於前之經絡之右而入于
其耳流于舌之右是謂華池者也脾者土也
其干戊巳其中有氣名曰螣蛇道于後之經
絡之上運而入泥丸其化爲涎涎者眞土之
餘氣也流而入于唇下是謂黄芽者也
　　　金丹篇(以養其氣以煉其形/澄心絶慮斯返眞精)
茆君曰夫欲行功莫先養乎氣氣既養矣然
後留精以煉形則眞精返而元氣還矣吾嘗
靜居澄心絶思勿窒其心而息調焉於是爲
之導引使四支通暢取眞水含養在於鼎次
開夾脊二十有四關以内外之火焚其三關
此精氣之要津也坐久而氣閉以轉火車三
轉則金精斯起矣數終乎九然後以水火下
至于丹田其名有九曰水火既濟曰坎離相
交曰夫婦相投曰日月交合曰乾坤混沌曰
金木相刑曰龍虎相會曰鉛汞和合曰陰陽
匹配行之則其氣通流身如浴焉其形於是
乎光澤如此火車之運轉至乎八十有一其
數畢矣凡於子之後則其臍之下有火炎炎
冷疾除矣毫毛之疾不能加也吾試叙其工
夫一之日其心亂而煩二之日穀氣亂于腹
内而有聲三之日精亂時有氣出四之日神
氣亂而昏五之日眞火逼乎三尸其蟲盡行
六之日臍之下熱是眞火至于丹田二火合
也七之日二脅鳴眞氣周于腹八之日水火
交結丹田與臍之下常動焉九之日背脊熱
矣關節欲通眞氣漸升於腦二九運眞火至
于上丹田時有物下焉狀如雀卵宜錬而吞
納焉三九腎堂通於關節氣騰于腦如水之
寒於是火車逆行循環無定止煉之如雪而
鼎之上其寒颼颼然四九神氣清矣鼻之中
出入無滯五九其數四十有五神物見矣六
九華池水盛溉灌百脉而不枯七九關節鳴
而幽通遍於其身坐於密室其體灑然如遇
風身中之氣自然入矣八九其體輕健其精
不泄自然流轉在乎中央是謂法輪之運轉
者也於是九九八十有一氣脉通暢其爪紅
鮮除其絶陰手足常汗顔色改易凡八者其
行不廢至於百日少通運焉則眞汞眞鉛於
是乎生若犯乎房色則有膨腹之疾故色心
未除暮夜飲酒不可行也
道樞卷之十







道樞卷之十一篤十
　　　　至　游　子　曾　慥　集
　　泥全篇(坎離相交金水玄同/黄芽白虎九載成功)
欲修身者先明四象五行焉次之究烹錬之
方下火三百八十四銖(一斤/也)九載成功此至
道也黄芽者鉛之精華也白虎者汞中交合
而見其形歸于眞一者也鉛得汞而親斯從
無入有者歟汞得鉛而入體斯從有入無者
歟變轉四象不失五行内外坎離金木相配
數壓卦爻日月開時混沌交泰天地合而三
才足矣從子至午修水火之運伏想禁制六
周六甲子七返之道畢矣經曰鈆爲君汞爲
臣鈆藥不眞其汞難親鈆藥是眞不失家臣
青腰使者赤白將軍金合二姓異族同群白
虎爲元黄芽作根變鈆爲粉化汞爲塵陰居
陽内陽在陰巡日盈月昃寒暑以分唯有我
法與道長存故金丹十六兩可以變眞矣收
黄芽篩之淘之澄取而養之其名曰金砂子
所謂金精者也復以水銀白砂子五兩華池
結成排壘入于神爐而固濟之養火五日其
火常五兩其藥抽至一斤入于神室以養之
九轉于三田斯成丹矣修氣者從冬至子之
時先之以沐浴入于靜室然香東向平坐閉
目冥心扣齒三十有六次鳴天皷三十有六
於是存想焉左有青龍右有白虎前有朱雀
後有玄武然後以舌漱玉液相連嚥之者三
十有六相續不斷既以存心在于下丹田其
神氣集于一其名曰水火相交曰子母相守
必使其口鼻無出入之氣如入禪定始爲妙
也平旦至于午而如斯焉凡子之後午之前
行止寢興惟存心在于下田使其氣相守至
四月六日陽生既足其神不散至十月六日
陰生既足一年周匝其氣乃成結珠于下田
大如鷄子而常動轉焉九年氣足形圓其光
滿室十有八年髮黑齒生寒暑不侵八十一
年蔵府空曠其氣珠自下田而來脾之上如
日月相薄吞而嚥之自然飽滿於是其氣珠
離於下田而上結黄芽一百八十年其氣珠
上朝于泥丸時轉于頂其足常浮此上升之
候也自然身出五色之氣化爲五色之雲浮
于足下騰空而起入于崆峒之天坐于退骨
之臺冥心閉目其玄珠從頂而出化成一身
逍遥自在是爲眞人子者黑龜也曰癸曰丑
至艮者五月日所出也寅者四月六月日所
出也甲者三月七月日所出也卯者二月八
月日所出也乙者正月九月日所出也辰者
十月十二月日所出也巽者十一月日所出
也曰巳曰丙曰午午者赤鳳也曰丁曰未至
坤者十一月日所没也申者十月十二月日
所没也庚者正月九月日所没也酉者二月
八月日所没也辛者三月七月日所没也戌
者四月六月日所没也乾者五月日所没也
曰亥曰壬此法日月者不可不知乎此也凡
欲修身者於丑之時東向平坐先扣齒次鳴
天皷各三十有六乃用左右手抬臍之下者
九過其名曰三爻用肩左右紐九過其名曰
返山用左右手相抱左右舞者九過其名曰
舞玉用其首左右視後精腠者九過其名曰
虎視金精用其首前㸃者十八過其名曰六
爻上朝丹闕用其首左右打肩者九過其名
曰掣擺金精盤足而坐想足板内水漸入精
腠穿于青宫上入于泥丸去前明堂下穿于
肺肝心腎脾内而過如是者八十一過行之
九載道斯成矣此神仙换骨之法上士延齡
之方也甲乙之日瞪目行肝之氣九口而爲
三十六咽焉丙丁之日左右手叉抱後頸行
心之氣九口而爲八十一咽焉庚辛之日行
肺之氣左右手上托二十七口而爲七十二
咽焉壬癸之日左右手叉抱其膝行腎之氣
三十六口而爲一百八嚥焉戊己之日行脾
之氣撮口嚥之十五口而爲二十三嚥焉肝
者東方甲乙木也故肝之氣名曰青龍其氣
從後脊腠左脉而上來入于神門神門者目
也目中化泪是爲眞木泪之餘氣流入于左
腭之上其大如一黍是爲還丹焉肺者西方
庚辛金也故肺之氣名曰白虎其氣從後脊
腠右脉而上來入于玄門玄門者鼻也鼻中
化涕是爲眞金涕之餘氣入于右腭之上其
大如一黍是爲金液焉心者南方丙丁火也
故心之氣名曰朱雀其氣從前腹左脉而上
來至于鐵牛鐵牛者舌也舌下至于心中化
血是爲眞火血之餘氣流入于舌下之左是
爲神水焉腎者北方壬癸水也故腎之氣名
曰玄武其氣從前腹左脉而上來至于般若
船般若船者耳也耳下至于腎中化精是爲
眞水精之餘氣流入于舌下之右是爲華池
焉脾者中央戊己土也故脾之氣名曰螣蛇
其氣從後脊腠左右而上來至于泥丸泥丸
者腦也腦化涎是爲眞土涎之餘氣流入於
上下唇是爲黄芽焉四象者何謂也金翁者
唾也黄婆者涎也嬰兒者精也姹女者血也
夫人一日一夜十二時或夜長日短或日長
夜短其十二時時有八刻刻有六十分於是
十二時者共九十有六刻内有乾坤艮巽共
四刻餘二十分四六二十四則爲二百四十
有八分此通乎百刻者也凡一口氣出入其
長三寸故一口氣爲一息一息爲火一銖二
十四息爲火一兩三百八十四息爲火一
斤一萬三千五百息則爲眞火三十有五斤
二兩十有二銖一時之氣其長六千七百五
寸十二時則爲長八萬一千寸矣晝夜百刻
之中於是定二八之門烹錬大丹假七物以
成七寳斯有八陰八陽之圖焉子者八刻陽
也黑龜也丑者八刻陰也艮者一刻陽也寅
者八刻陽也卯者八刻陰也青龍也辰者八
刻陽也巽者一刻陰也巳者八刻陰也午者
八刻陽也赤鳳也未者八刻陰也坤者一刻
陰也申者八刻陽也酉者八刻陰也白鶴也
戌者八刻陽也乾者一刻陽也亥者八刻陰
也老子曰修身者先養神養神者先養氣養
氣者先養腦養腦者先養肥養肥者先養精
養精者先養唾養唾者先養水水者華池之
津液元氣之精者也水在于肺化爲唾其色
白象金也常爲心脉所灼故其唾流于心化
爲血其色赤象火也常爲腎脉所克故其血
流于腎化爲精其色黑象水也常爲脾脉所
侵故其精流于脾化爲涎其色黄象土也常
爲肝脉所克故其涎流于目化爲淚其色青
象木也腦有二脉下連于脊腠降至于臍之
下一寸有三分其名曰氣海海者神氣精所
盛者也故曰水能養萬物水竭萬物枯矣若
夫元氣未通則難窮妙用焉元氣者人之性
命也其性屬脾脾出于意意發而心難留者
也夫能適正則識性矣眞五行烹錬者何也
地也白虎也天也赤鳳也黄婆也黑龜
也風也青龍也山也眞五行八卦者何
也地也白元也天也赤龍也中宫也玄
龜入海也巽也青蛇也山也内八卦眞
五行入鼎者何也坤小腸肺大腸也乾心也
艮腎也巽肝膽膀胱也夫身者神氣之虚宅
也氣者神之父也神者氣之母也神氣存則
長久矣運至于元根則成聖矣修身者必明
五行曉八卦吾用火三百八十四銖内以應
乎卦爻之數也然八卦者從肝起焉肝震爲
雷膽巽爲風心離爲火小腸坤爲地肺兊爲
澤大腸乾爲天腎坎爲水膀胱艮爲山於是
肝生七子卯震青龍之位焉是爲膽常心豐
小腸豫肺歸妹大腸大壯腎解膀胱小過於
是膽生七子已巽風之位焉是爲心家人小
腸觀肺中孚大腸小畜腎涣膀胱漸肝益於
是心生七子午離朱雀姹女之位也是爲小
腸晋肺睽大腸大有腎未濟膀胱旅肝噬嗑
膽鼎於是小腸生七子坤之位焉是爲肺臨
大腸泰腎師膀胱謙肝復膽升心明夷於是
肺生七子酉兊白虎之位焉是爲大腸夬腎
困膀胱咸肝隨膽大過心革小腸萃於是大
腸生七子乾之位焉是爲腎訟膀胱遯肝無
妄膽遘心同人小腸否肺履於是腎生七子
坎眞武之位焉是爲膀胱蹇肝屯膽井心既
濟小腸比肺節大腸需於是膀胱生七子艮
之位焉是爲肝頥膽蠱心賁小腸剥肺損大
腸大畜腎蒙此内八卦各七子六十四卦亦
各七子而成七夫七婦斯乃七返者也其名
曰七寳七寳者氣也血也精也津也液也涕
也唾也用眞火三百八十四銖錬之九載而
成功矣吾有眞五行入鼎之圖焉乾坤艮巽
者四隅也北者坎也黑龜也亥子丑屬焉亥
之卦曰坎曰震曰坤曰兊子之卦曰節曰賁
曰小畜曰復丑之卦曰大畜曰解曰鼎曰臨
東者震也青龍也寅卯辰屬焉寅之卦曰大
有曰既濟曰常曰蠱曰同人曰咸曰漸曰泰
卯之卦曰晋曰革曰睽曰大過曰無妄曰訟
曰大壯曰小過右水而左風艮盖巽居其隅
者也南者離也赤鳳也巳午未屬焉巳之卦
曰乾曰艮曰巽曰離午之卦曰遘曰豫曰旅
曰困未之卦曰遯曰屯曰家人曰革西者兊
也白虎也申酉戌屬焉申之卦曰否曰師曰
損曰隨曰益曰未濟曰歸妹酉之卦曰明夷
曰需曰頤曰蒙曰蹇曰升戌之卦曰觀曰中
孚曰剥曰豐曰噬嗑曰謙右地而左天盖乾
坤居其隅者也處於靜室握固扣齒三十六
望日初出大步者九飲其日華者十八(十八/口)
從天門而入焉月出亦如之可奪天地造化
之機助於金丹資於神氣
　　　全碧篇(道之要妙莫大元一/能鍵其關生死之宅)
扶桑紫陽君曰元氣者包十三徒者也口者
藏之門户也舌者藏之關鍵也三關出入之
城六府去來之户者乎五味甚則齒勞而口
爽磨喉而消胃腸淡而心煩是以塞兊閉關
而守其中者爲可也鼻者牎牖也牎牖靖則
神思安神思安則清靜矣百關調則長生矣
心有九用以驅九竅聖人獲壽而安志者保
其心也大腸一丈有二尺中元氣之府也食
滿則立食空則傾厚則無疾薄則消形是以
聖人欲厚其腹腹厚無滓則不死者也厚腹
者何也棄味者也小腸八尺津液之源也中
連百關故大腸者洞也小腸者穴也塞洞閉
穴則獲長生矣心之氣至于腎而合于耳故
多聽則勞心塞聰則志靖也肺者津液之府
也五臟者順之則康逆之則病乾之則熱濕
之則冷夫飲食在脾消鎔在胃是以脾受陽
息而左揺胃受陰息而右動胃閉則人死脾
揺極則魂䘮矣嗚呼五蔵由脾者也生死由
胃者也胃安者在胃息味而已五蔵者安之
從神也揺之從氣也氣滿則神安神安者長
生之道也道莫大乎元一元一者元氣也是
生死之門户掩閉之關鍵也魄者陰也魂者
陽也寤則主其魂寐則主其魄是以眞人不
夢者守魂而靜魄也不滅者守魂者乎不思
者靜魄者乎如是則眞氣常存而不死矣欲
安其身者安其心不安其心則䘮其眞故安
身者存眞者也眞人化胎而起骨者其氣也
哉金石之要不越九一之數者也吾有龍虎
之訣曰宛宛青龍舉世難逢沉浮不定往來
無從下則九泉高則太空得水則變舉西則
東陰極陽化陽爲陰功神之爲首水之爲蒙
陰變爲陽其神即通吹而霧起變而靡蹤九
九轉合三三道融白虎夭矯東厭龍西虎之
勢力千牛可齊遇乎青龍須臾首低龍經九
火虎伏弗迷自相眷入爲夫爲妻龍不水則
不變虎不火則不摧水者龍之窟火者虎之
媒自然從之和合如泥龍飛于天虎悲而啼
朱雀之訣曰朱雀火精火不在城火化爲土
白虎凝形赫赫炎火斯須不停制之有法定
之無名青青白白異草殊英爲黑之初爲白
之靈一左二宫徘徊神迎火盛在城火而有
榮岌岌嵩嵩木高自榮欲入不入乍黄乍青
忽黑忽紫失成不成定心鎖志其路自平玄
武之訣曰有神有文如雨如雲能凡能聖如
人如眞入火不改跨水爲鄰九龍之路八艮
之津還丹之首金液之賔爲君爲臣失我亡
身去則汞去來則汞臻如塵之積惟海是珍
服之者死錬之者生或爲之離或爲之陰得
火一聖拒水二全還丹事畢保之在心四事
歸三之訣曰九鼎之數四事之功同歸于首
九章之從八八還九還丹之踪玄武者龍之
使朱雀者虎之童逢其法象八合四通六六
積意可陽可陰爲心爲腸乃爲黄金六合地
數之訣曰玄黄之道天地之章其九爲數其
陽爲長互變萬物天地全蔵爲一爲二其來
遂彰八節之數大乎必强一一九九煒煒煌
煌清濁立至日月之旁一七五三爲紀爲綱
感在其内施而外昌地合天數之訣曰龍虎
之道天地之經日月之數必在著明自于此
門以取陰陽地數之道四六之常自明其陰
假陽而從陰化爲陽其光朦朦地連于天與
日月同于兹大功地數之蹤陰陽消鑠之訣
曰陰去陽薄天道交矣八九既還其陽返矣
有陽之中達生九數感陰陽之氣混沌九分
而成九鼎九鼎數畢黄金成而還丹就矣八
卦還丹之訣曰乾爲天坤爲地化地爲天鈆
成一乾從一展轉陽坤體全九鼎神水玄中
又玄丹從火化水爲陰堅華池坤舍神水丹
舩一左三右去來三邊陽大陰小去陽還丹
八七六五華池舍安三五之數五行所遷八
卦之首乾坤往還出入虚無之訣曰天地之
數陰柔陽剛陽中有陰陰中有陽化陰爲陽
化陽爲陰陰陽反覆忽浮忽沉日月四氣天
地交侵一往二至爲癸爲壬出入虚無聖化
之心無師之訣曰分兩差阻時日不親沉浮
不見上下乖分離離在似恍恍來聞成我之
骨長我之魂不䘮其身與天爲鄰八石之訣
曰八石之化四來之風九極之眞來往可侵
道冀在腹時任于道存陽爲陰返覆遮胃分
天入地由于八石金粟銀泥變增立至硝碙
合之訣曰二物得氣陰陽合徔八往九入其
來莫徔三生九沐上下和同天地之道日月
咸通順法天理二石之功雌雄運動之訣曰
天附日月以爲明四氣以爲序廣移八節遠
附六陰多施則剛矣列半則雌雄之道也故
還丹之數共二陽而爲二陰同爲大用以安
四極生于九鼎而一陽伏焉九事之變化者
也汞合太陽之訣曰舉代之聖莫比水銀生
也爲石化也爲珍在火爲寳而與鬼鄰出入
聖道潜通眞人義合八節衆仙所欽鈆錫成
功之訣曰鈆汞合道體本得眞日月之大天
地之神九鼎之初同得清平金液之宅清濁
以分金舍丹户四象之心鈆金液之訣曰五
金爲世之珍成液也爲世之神得陰水而合
玄武感造化而爲至眞存大者自小陰化者
陽新如得其汞斯爲眞人汞也見煖則化見
水則分白鈆液之訣曰紫洞玉津其神通天
還丹之首八卦之先大爲之陰復爲之陽日
月之數其道獨彰鐵石銅化　　　　神液
之訣曰五累是附三三同歸爲一爲先天地
之基天何自得金石毗毗欲入不入三四加
之徔七徔八亦能依之九九之道二四分之
其原雖異功歸一岐總前液之訣曰守一陰
而知一陽焉運五行而使元氣焉知氣息而
化滯形焉金液之法在乎九泉七石九泉七
石者在于華池也華池生乎五金花五金花
成乎九鼎於是玄武北走朱雀南飛白虎坐
伏青龍大馳還丹之事畢矣故陰化而陽絶
者斯死矣乎眞存而陰陽不絶者斯眞人乎



道樞卷之十一



　
































道樞卷之十二篤十一
　　　　至　游　子　曾　慥　集
　　　還全篇(乾坤之祖宇宙之靈/中有至精在乎窈㝠)
海蟾子(劉昭遠/燕人)曰金丹者天地之氣宇宙之
靈也乾坤之祖日月之精也其乃恍惚之中
括在二儀杳冥之内包含一物配甲庚定離
坎絶水火布炎涼列君臣走龍虎使陰陽還
鉛汞區分有定節候無𦍑九轉則爲金液三
年則爲瓊丹故吾所謂還者還返七源之妙
有明九轉之天關者也金者朱汞之眞鉛黄
芽之眞液者也於是乎有靈之九神無爲之
一主皆萃于此書焉訣曰交加南北合西東
造化流源奪禹功一馬驟歸三島外六神長
在五湖中烹煎爐裏收丹雪滌蕩華池散黑
風閃電激開光世界夜明方見是眞龍至游
子曰深乎其言此還丹之微妙者乎
　　　還元上篇(元氣之始如黍之大/鍾則形聚離則形壞)
人者三才之一也天未嘗崩也地未嘗陷也
而人之死者林林其多何也人者其靈壽共
四萬三千二百餘日其神三萬六千元陽眞
氣其重三百八十有四銖内應乎乾而
皆不知保使之散焉所以中道而人閼也乾
者六陽具而未之動作施泄也如是能修行
焉眞仙之道也自年十有五而至于二十有
五施泄不止則其虧四十有八銖存者其應
乎遘嗜欲之甚加十歲焉其虧四十有
八銖存者其應乎遯又不知養焉加乎
十歲其虧四十有八銖存者其應乎否
天地之中氣也又不知養焉加乎五歲其虧
七十有二銖存者其應乎觀又不知養
焉加乎五歳其虧九十有六銖存者其應乎
剥又不知養焉八八六十四卦之終也
元氣盡矣其應乎坤坤者純陰也惟安
穀而生其名曰苟壽雖然有明師焉示之玄
門猶可幾於道矣黄庭經曰有二十年猶可
還蓋謂此也吾於日南至之後竊天地之正
氣謂之升日北至謂之降曰年曰月曰日曰
時其中俱有陰陽焉歲則二至也月則二弦
也日則子之後午之前於時亦然也於是依
法補之可以返陰而還陽夫百歲之木液漏
枯竭吾取木之稚者接之則更茂矣人豈異
於兹哉夫能固氣養精精以養神神不離體
氣乃常住矣若夫得明師授之以訣從而修
之時加乎子執節而轉天罡其修金鼎修之
一年元氣增四十有八銖其應乎復修
之二年運乎赤龍承春之氣其雨濛濛海水
騰於蓬島金鼎既開其用巽風其增四十有
八銖其應乎臨修之三年而二氣交矣
鼎中之騰耀明矣龍吟虎嘯䰟掣電奔其增
四十有八銖其應乎泰泰者立春之象
也行之彌勤其增七十有二銖其應乎大壯
　　其火之光盈矣赤龍出而風雷繁矣壺
中之日月延矣鼎之中涌乎碧波矣大壯者
立夏之象也於是邪氣不入其增九十有二
銖其應乎夬於是制白虎而鎖青龍矣
六年積用乃成内復應乎乾於是火光赫然
其爐紅矣於子午之時識乎眞龍虎而可以
任意分之矣然修眞之要在乎去貪嗔愛欲
既修之也一年易精二年易髓三年易骨四
年易筋五年易髮六年易形内氣不出外氣
不入其名曰眞人
　　　還元下篇
至游子曰易之道其精微乎古者爲卦或以
二三四焉或以三四五焉此互變者也至人
修眞之方則以上九爲首初六爲足二三四
五爲體焉六爻之變轉周流如榮衛之行于
四時者也然則六十有四卦之數合乎天地
者也吾能用其數則與天地一矣夫人所恃
以生者形也形所恃以存者氣也氣鍾則形
斯聚矣氣離則形斯壞矣能知所恃而養之
者其惟易歟吾之居處欲靜茵欲厚衣欲適
時之冝於是或於冬至或於日甲子焉子之
後披衣東向跏趺而坐東向者取乎生氣也
扣齒三十有六以左右手相摩俟其熱以手
拭其目斯須以手掩其耳中有細音如鐘如
是者三然後以左右手上摩其面至熱徐運
其舌撩乎上腭者十有二撩乎下腭者十有
二撩乎齒之外上唇之内者十有二撩乎下
唇之内者十有二其名曰赤龍之耕俟其津
生即漱之滿其口至熱則分三嚥之凡一嚥
必取内氣内氣者閉口以取于鼻中者也送
於臍之下丹田想之若鼎而送氣入其中焉
然後復想心之火如熖下垂而燒其鼎故三
十有六息是爲一陽之爻也次又如前以再
撩焉仍漱嚥焉二十有四息是爲一陰之爻
也如是者五焉積爲五陰之爻其名曰復復
之卦既終於是定息少時想其氣如黄雲盤
旋于脾胃之上良久想其氣復至乎臍之下
其變黄土覆乎鼎之上然後櫛其髮其數踰
百卧少頃如是一日之功畢矣月爲一卦周
而復始月至乎子復之卦也月至乎丑臨之
卦也月至乎寅泰之卦也月至乎卯大壯之
卦也月至乎辰夬之卦也月至乎巳乾之卦
也月至乎午遘之卦也月至乎未遯之卦也
月至乎申否之卦也月至乎酉觀之卦也月
至乎戌剥之卦也月至乎亥坤之卦也
　　　玉壺篇(金丹之要神水華池/載言其用水火之資)
中條子(名章不載其姓以其/後隱於中條故以名)嘗聞金丹之要
在乎神水華池而未通其㫖其後遇太一眞
人(名元/龜)於岱宗示其秘曰石何堅兮水何柔
相應五行何日休焉知淑女數沉没石坐土
中水汩流因曰子知華池乎華者火也池者
水也乃天地之橐籥者也中條子曰金水五
行華池有何作用乎太一眞人曰萬物者自
然負陰抱陽而成焉若無日月之精氣陰陽
之成熟則安有生育哉且夫人之生在于胎
中亦二氣相感而成者也十月陰陽滿足而
後生其眞性蓋如砂中有汞生于眞金則知
金丹妙用其在于陰陽而後成鉛成汞者也
明五行辨氣候寒暑相交陰陽互用陰得陽
而成熟陽得陰而起伏此還丹之要㫖也夫
木有堅虚物有甘苦雖同陰陽之氣其性有
異焉故金丹亦應於日月之玄象龍虎起伏
水火運用得四時之正候則有大功矣中條
子曰鉛汞何所作之乎太一眞人曰鉛白虎
也汞青龍也然非人間之物也汞生於金沙
金沙産於鉛長生之寳也此道也必擇道德
慈慧者傳之若夫豪愎害物貪愛妬能狠戾
恃己挾勢凌衆位高傲下耽好酒色慳吝無
捨不可傳也中條子既得其道踰二年復見
襄陽尉曹之僮名嬰兒僮者太一之隸也將
以成就中條子焉謂中條子曰參星者水也
白虎之精也下而爲寳知而鍊之可以爲還
丹者也房星者木也青龍之精也日月作水
火偶合爲夫婦會之者同歸隔之者難趨故
金鉛銀汞丹砂者躋聖之寳也中條子怛然
大驚遂吿以太一眞人水火之訣僮曰此太
陽之精髓轉换天地驅役鬼神者也修之則
雲興風起龍虎相交變易潜通五行相得非
天人莫能知也中條子曰僕之藥何時可成
乎僮曰爐成一陽起純陰畢矣天地二氣分
於南北陰陽爲位掌握中間之日月焉僮并
授以太一玉壺十章其要曰房曰青龍參白
虎日月朱雀是玄武欲知大道玄元基須得
中央戊己土房參也日月也皆所謂鉛汞者
也
　　　大丹篇(神氣爲藥天地爲爐/觀乎刻漏合易之符)
易成子(彭仲堪天/臺人也)嘗遇至人謂曰無爲之道
莫過乎金丹得道必由乎金符焉故採金于
麗水求玉於崑崗而後可也易成子知其要
於是著録其言曰大藥者鉛汞也鉛汞之本
體假乎五行之錬化因分汞以成鉛故鉛者
五金之母也鉛有滓五金近之而枯黑然白
金者自于鉛礪之中以水火烹錬而成眞是
以金汞相和即柔伏如泥矣鉛汞者父子也
相見則復爲夫婦焉相制之義也兩相眷戀
終乃不去若夫汞逢金而住烹鉛見金錬汞
不去斯乃大藥者也經曰道生一一生二二
生三三生萬物故知鉛汞本根一體蓋一生
二者也各居一方親親之義也經曰鳴鶴在
陰其子和之其謂此歟於是知鉛汞者陰陽
也浮沉也一體二二物者也夫人之生以神
爲根血氣爲本行道者則以神氣爲大藥焉
鉛汞者全丹也古人以爲至極者也不知金
丹而惟守房中之術者壽雖可至百歲而不
可得仙何也以其無神也鉛汞者日月也日
月者水火也水火者龍虎也龍虎者陰陽也
陰陽者天地也天地者乾坤也乾坤者易之
門户衆卦之父母也乾傳曰有六時乗之位
何也有天時有地時散而爲三綜而爲一焉
歌曰二八子兮三七亥四六戌兮五酉兊正
九丑兮十臘寅十一太衝合卯内此天之十
二時也又曰五更二㸃正九月兔雞五漏四
聲徹三七平旦是寅時四六日出寅無别五
月日高三丈地十月十二月四更二㸃如逢
十一月四更初已上寅時明曉示此地之寅
時也夫太陽之𨇠二十八宿一晝一夜行乎
一度一年一周天有一分二釐焉星辰日月
者東流也天道者西轉也天一晝一夜而周
天是爲三百八十有四度焉太陰者一月有
四節自朔至于十五日有一遲一疾十六日
至於晦亦一遲一疾不合則不爲朔不衝則
不爲望其遲也日行十二度其疾也日行十
四度七十四分半其平行也十三度三十有
七分行道者必視日月行度𨇠次盈縮五行
經緯爲之先也何也四時有節符五行有終
數得其道斯明太陰之法焉太陰者何也離
己日精也坎戊月光也故鉛汞者乾坤也乾
爲父坤爲母得父之氣者成男得母之氣者
爲女乾坤共生六子此之謂也六位者各以
三十爲節二三而六是爲三百六十此三十
輻共一轂之道也甲者十五日其月滿乾象
夕見者也乙者三十日蓋月之晦是爲䘮朋
坤象也丙者八日艮之象也己者離也日也
丁者二十三日兊之象也庚者二日得朋震
象夕見者也辛者十六日平明見巽之象也
壬者其虚位也戊者坎也月也癸者其虚位
也此道也歸乎土者也甲乙七終歸于己庚
辛七終歸於戊戊己者中宫之鼎也於是成
於甲乙終於乾坤二體者乎日行黄道月行
赤道劉洪曰乾象有九道太陽者夏至極北
而南出寅入戌冬至極南而北出辰入申天
輪左轉晝夜一周天凡三百八十有四度度
爲二千九百三十二里有三十步冬至之後
入于盈夏至之後入于縮易成子曰道其在
斯乎鉛汞者一也一者五行之始也大衍之
數五十其用四十有九者五行也五行各有
五五五是爲二十五焉天有五行地有五行
二位相得而各有合共成五十此天地五行
十二位三元陰陽氣之極數周而復始者也
聖人知一爲鉛汞故抱一修行用四十九日
而聖胎成乎地雷復之卦是爲五陰之下有
一陽者也復卦曰七日來復其見天地之心
是以人生四十九日而七魄全其死則四十
九日而七魄絶此來復之數陰陽之極也天
地者五行也而其生成各無偶數焉乾陽物
也配數以奇坤陰物也配數以偶五者生數
也十者成數也生者相生也克者相成也鉛
汞者其通于陰陽者乎乾坤者日月也日月
者易也有易則有乾坤有乾坤則有易有易
則有復卦故曰乾坤毁則無以見易易者鉛
汞也有兩儀則有四象有四象則有八卦若
無鉛汞則乾坤幾乎息矣晝夜十二時凡一
百刻共六十分一時者八刻也惟辰戌丑未
屬土謂之四季每辰各九刻爲一時以四季
辰各一刻分爲六十分以十二分配于四孟
辰以二十分配四仲季辰以二十分留于本
位故各八刻二十分爲一時每一刻得一百
十五息八刻是爲九百二十息又分得仲季
辰二十分成四十息共九百六十息此一時
也岐伯曰一呼一吸是爲一息故分則算分
焉刻則算刻焉時則算時焉息則筭息焉於
是十二時共得一萬一千五百二十息合于
乾坤大衍五紀極策之數者今因一百二十
息爲之準則作一百刻自然契合晝夜十二
時陰陽橐籥之大數者也陰陽之火候者一
日所用鉛汞者何如哉策衍大數八十有一
日計炭一萬一千六百六十四兩共得一百
八者凡一百八焉(一百八箇/一百八)仍得八十一者
一百四十四焉一年者三百八十四日除二
十四氣坎離運用有二百六十日計用炭五
萬一千八百四十兩共見一百八者四百八
十焉八十一者六百四十焉故一年之炭得
九年之日三年之炭得二十七年之日一百
二十日者一轉也一年者三轉也三年者九
轉也採丹有法焉以鉛作釣故鉛有鈎有竿
有淺有餌有鈎無竿不能釣矣有竿無綫不
能垂矣有綫無餌則魚不出浮矣火候有炭
炭者扶桑之木所燒而成也坎者子也艮者
丑寅也震者卯也巽者辰巳也離居中而無
所直焉坤者未申也兊者酉也乾居中而亦
無所直焉轉而觀之斯見天地六十四卦矣
觀月令斯見天時矣十一月之日在箕昏東
壁中旦軫中斗建于子位之初也巫咸經曰
斗在華蓋之下其下有天罡星星之下有勾
陳星天皇大帝一星在勾陳口中正對大帝
星焉斗爲帝令其一曰天樞其二曰璇其三
曰璣其四曰權其五曰衡其六曰闓陽其七
曰瑶光斗有九星其二不見焉吾於是下爲
壇三層上水下火者也易曰用九見群龍無
首吉又曰雲從龍風從虎君子進德修業欲
及時也以成德爲行日可見之行也知進退
存亡而不失其正者其唯聖人乎學者見之
道如反諸掌矣十一月者復也是爲初九火
起七兩十二月者臨也是爲九二用火十四
兩正月者泰也是爲九三用火二十一兩二
月者大壯也是爲九四用火倍之三月者夬
也是爲九五進火者也四月者乾也是爲上
九亢龍者也五月者遘也是爲初六六月者
遯也是爲六二七月者否也是爲六三三者
皆當退火者也八月者觀也是爲六四抽火
可也九月者剥也是爲六五退火可也十月
者坤也上六退極者也此水火之要歟易成
子歌曰鉛汞乾坤事似麻更於何處覓河車
九流只會砂抽汞仙者能燒汞作砂



道樞卷之十二


　










































道樞卷之十三
　　　　　至　游　子　曾　慥　集
　　指玄篇(非物非色孰窺其端/往有所歸三田之丹)
純陽子曰道源既泮以生有象於是有玉清
聖境焉元始居之其次有上清眞境焉元皇
居之其次有太清仙境焉太上居之其下有
太無之界太虚之界太空之界太質之界太
質者天地混沌之初其色玄黄如雞卵懸於
太空南宫飛仙日進十萬八千里歷八百劫
不能出境界之外夫惟知玄之㫖則一超入
乎三清矣混沌者猶人受胎之始也三百日
而形生人矣吾之丹三百日而氣生神矣天
如覆盆地如盤石陽生地中暗負陰體不入
于純陽之際至天爲難也陰生天中暗抱陽
質不入于純陰之外入地爲難也冬至而陽
生積十有八旬而至于天夏至而陰生積十
有八旬而至于地一升一降周而復始達此
者可以等天地矣天地相去八萬四千里人
之心腎相去八寸四分則傳送升降之理一
也日月其廣八百四十里日行乎乾月行乎
坤日得月魄而清月得日魂而明清明者其
氣也精華者其質也陰陽者其道也烏兔者
其象也卯酉者其路也晝夜者其度也交會
者其用也吾法諸日月可以閲浩劫矣肘後
三關其猶海外三島也不出三島不得謂之
仙矣不出三關不得謂之道矣背飛金晶以
入于頂不止還童而又退火抽鉛焉洞天者
上不在天下不在地其在虚無杳冥之際乎
周以十二山有上中下三等其數則三十有
六也其猶人之神宫上田焉返復二田氣與
神交則吾之洞天也夫道生天地而人亦道
之所生也顧爲七情亂于内六慾誘于外重
樓浩浩而生於上金龜續續而泄于下吾之
氣也八百一十丈九九而損之始亂而病弱
而老絶而死矣生不能養盛不能聚散不能
收衰不能補爲可哀也吾有龍虎焉非肝之
青龍肺之白虎也是出於水火之中者也純
陽子曰吾得子崔子(名希/範)之言而後知龍陽
也出乎離虎陰也生乎坎二者會而爲道本
焉其故何也五行不順行虎向水中生五行
顛倒術龍從火中出焉龍者心液正陽之氣
也虎者腎中眞一之水也是之謂玄中之玄
眞陰陽之粹質在人則生人在己則生神者
也心液之火者非存想之虚氣也非呼吸之
妄用也吾有眞火三焉心者君火也其名曰
上昧腎者臣火也其名曰中昧膀胱者民火
也其名曰下昧聚焉而爲火散焉而爲氣升
降循環而有周天之道其數二百有六十銖
而有周天之度焉天之氣五日一加者氣之
候也吾之修錬五數一進一退者火之候也
純陽子曰以火養黄婆黄婆者脾胃之餘氣
也海蟾子曰火神不可使之飛也金晶者肺
之精英之氣也方傳在於腎造化未盡輸於
泥丸之宫故曰肘後飛金晶也還丹者非物
也非色也三田之丹也還者既往而有所復
歸也三田者氣所生也氣藏於中田而生神
神藏於上田既藏而不可失也火之候歷乎
三百日而不差則内丹成而純陽生以錬五
藏於是五氣斯成神而升仙矣又何必顓顓
於還丹始固其形哉還丹者固形者也其亦
有時而不固矣木之既濟爲炭炭之壽百年
土之既濟爲磚磚之壽千年而況於人乎達
眞仙之道用功不已則可入於大道錬氣而
成神矣夫欲内觀起火以集神者有丹而後
可爲也無丹者徒妄想而已錬神合道道既
成矣則靜坐默想從心地湧起數足則自然
棄其凡軀而上升矣火以錬丹火至則丹凝
結矣以之錬氣火至則神顯象矣火足神靈
自然與道合眞靜中若飛焉及乎神合道成
忽然化爲火龍飛上天門始乎一步二步次
乎三里五里入而未出形神俱妙者也出而
不入棄質升仙者也夫調神出殻有効矣不
可寄軀入而不出循游往復傳道度人功行
俱全則入洞天者也
　　　歸根篇(天隱之書根于理性/善保丹田以至復命)
正一先生既得天隱子之書讀之三年而悟
修之三年而身心閑矣復逾三年天隱子吿
以存想之要而後知歸根之妙焉正一先生
曰人之根本由乎丹田而生者也能復之則
長壽矣故曰歸根復命焉觀夫靈識者本乎
理性性通則妙萬物而無窮故曰成性衆妙
焉吾能知夫呼吸由氣而活故有吐納之訣
津液由水藏而生故有嚥漱之方思慮由心
識而動故有存想之要若夫榮衞血脉者寤
則行于外寐則行于内寤寐内外更相養然
後能致和平矣時自子而至于午先平臥焉
展舒其四支次起身而導引使喘息調而定
矣乃扣當門小齒而小鳴後扣大齒而大鳴
以左右手摩其面俟耳也目也暖暢焉復端
坐蟠足以舌攪于華池俟乎津液之生而漱
之默計其數及於三百而一嚥之每其嚥也
須呼定而嚥嚥畢而吸如此則所吸所嚥皆
順下于丹田矣凡子之後午之前食消而心
空可以漱可以嚥無計其數意盡則止焉於
是五日爲一候焚香靜室存想其身從首至
于足自足至于丹田泝上于脊脉入于泥丸
所想黄氣紛然如雲直貫於泥丸想畢則復
漱嚥焉而以左右手掩其耳搭其腦如鼓之
聲者三七焉伸其左右足端坐俛首極力直
頸左右手握固叉於二肋之下接于腰杴之
骨旁乃左右聳其肩閉息頃刻俟其氣盈面
赤則止行之者七則氣從於脊脉上徹于泥
丸矣此修養之大綱也於是又有要妙焉吾
與天地之眞氣宜契而同運吾能識氣之來
辨其所往可以與天地長久矣其法起于冬
至子之時一陽始生或遲或速俟其氣來則
運吾之氣適與天地之氣皆作次之日復候
此氣而消息焉此神仙至精之道也三百有
六十日運其氣適與眞氣合其行之至于二
三焉則體益清和久習之則神仙不難至矣
　　　鴻濛篇(至神無方至道無體/抱樸守靜允契于理)
鴻濛子(張無夢字靈隱隱/天臺眞宗時人)曰國猶心也心無
爲則氣和氣和則萬寳結矣心有爲則氣亂
氣亂則英華散矣游玄牝之門訪赤水之珠
者必放曠天倪囚千邪剪萬異歸乎抱樸守
靜靜之復靜以至于一一者道之用也道者
一之體也一之與道蓋自然而然者焉是以
至神無方至道無體無爲而無不爲斯合于
理矣故得其道者見造化之功賾鬼神之妙
而無所不變焉糞蟲變蟬腐草變螢雀入水
變蛤雉入水變蜃田䑕變鴽魚變龍此其小
者耳其大者人可以變仙也吾嘗觀天地變
化草木蕃蔓風雲卷舒日月還轉水火相激
陰陽相摩仰觀俯察遠取諸物近取諸身著
還元詩百篇摘其要者十有二
其一曰初九潜龍向一陽分明變化在中黄
才逢大吕吹天火敢見蕤賔履地霜坤母若
來相制伏震男爭敢放顛狂仙翁秘密曾留
語認取金丹水裏藏
其二曰一回搜玉上崑崙足躡玄關衆妙門
百谷水朝滄海主九天星拱紫微尊輪回日
月陰陽斗運動璇璣造化根晝夜周而還復
始嬰兒從此命長存
其三曰昨朝姹女啓靈扉果見神仙會紫微
滿殿星辰環匝位兩輪日月往來飛鼕鼕天
鼓連空響灼灼金花照地暉三洞眞人相見
後玉皇齊賜六銖衣
其四曰老子明開衆妙門一開一闔應乾坤
只於罔象無形處有箇長生不死根密密勤
行神暗喜綿綿常用命長存忻然了達逍遥
地别得嘉祥及子孫
其五曰元君端拱坐玄都三疊胎仙舞八隅
寳殿地全鋪翠玉瓊樓簾半捲眞珠山河不
動藏玄鼎日月推移入小壺變化一陽天地
動太平因此妙工夫
其六曰一顆珠中世界寬自家靈寳自家觀
杳冥裏面三才合恍惚之中萬化安陰鬼莫
知安海底火龍般去上泥丸仁人修此玄玄
事上帝徵封碧落官
其七曰自家神氣自家身何必區區問外人
這箇形骸俱是假只因修錬得成眞流年迅
速桃垂實浩劫移看海化塵尋取丹臺天上
路恐君白首轉因循
其八曰空山獨坐自閑閑得道甘歸寂寞間
黄髻老翁開地户雪衣女子把天關烹煎神
水三層鼎玩弄玄珠九曲灣莫問吾家生計
事醍醐一味療衰顔
其九曰西庚東甲虎并龍二物從來不見蹤
天地配爲夫婦位剛柔合作坎離宫雲雷造
化三千數水火飛騰十二重此箇無爲功莫
問玉池一朶白芙蓉
其十曰十二時中子作頭抽添運用勿停留
法輪有象從南轉神水無涯向北流姹女捉
烏歸絳室嬰兒驅兔上瓊樓但知守一含元
氣莫問滄溟幾度秋
其十一曰道在丹田達者知分明悟了更何
疑乾男自逐龍潜坎坤女須隨虎隱離但守
清虚除嗜慾自然恬淡合希夷仙經不是閑
言語看取千年胎息龜
其十二曰自出紅塵隱洞天五雲堆裏種芝
田靈龜共飲華池水玄豹同藏碧谷煙明月
清風何用買玉針金線每閑穿時時縫補爲
囊橐收取還元一百篇
　　　呼吸篇(脾居于中呼吸爲用/眞人之妙其息以踵)
至游子曰晝夜百刻其一刻當一百三十五
息焉故晝夜爲一萬三千五百息至夫日出
東方其脉一周而復更始者也故呼吸四至
是爲一息學者謂息爲氣氣爲命眞人之息
則以其踵是何也斯貴其深者歟扁鵲曰呼
出心與肺吸入腎與肝而脾居于中於是呼
吸之間而五行備矣吾嘗聞樊大君(出元/道經)曰
復元氣之應常以減息爲候心源湛然其息
自減故自減息至於無息自無息至于定息
定者不取不撓無爲之定也於是復元歸根
可以住世矣凡人以有息爲常聖人以無息
爲常動而有息靜而無息有息無息出入自
在故有息者妄也其要在乎謹其休而已於
是有三應焉其一應則爲一百日有事無事
皆減是爲元氣漸復塵慮日除虚恬日增其
二應則爲二百日忽忽自止是爲元氣將定
不食五穀不嗜五味無大飢渴其三應則爲
三百日兀然自住是爲元氣歸根飢渴不至
寒暑不侵壽齊乎天地矣夫減息住氣皆以
無息定氣爲成功焉若獨行減息則其功遲
矣專行住氣則難以至于無息矣若夫開通
百關兼行減息則元氣充盈其功倍之或問
曰謹其休止亦有漸乎曰其謹有十九曰不
減息(減二十五日是/住五十小息)曰小乏(減三十日/十五大息)曰大
乏(減六十日/三十大息)曰小醉(減十/日)曰大醉(減百日兼/吐減一周)
(日)曰慾曰怒(各減五/十日)曰驚曰忿曰歡曰哀(各/減)
(十/日)曰懼減(七/日)曰勞曰倦曰躁曰煩曰饑(并减/五日)
曰飽(減三/日)與夫飲食觸犯寒熱過差風濕所
及起居失節言語散雜思慮煩多此皆減損
元氣者也夫人受天地之氣故呼吸出入與
天地相通是以通徹則生壅滯則死呼者出
氣也受氣于五藏六腑呼出其藏腑之氣歸
于天地是以一呼出氣其脉上行三寸而出
即以口吐舊氣以受新氣焉吸者入氣也吸
斂天地之氣歸於藏腑是以一吸入氣其脉
下行三寸逐其藏府之宿氣焉呼吸不等失
天地之調氣其所以生疾者乎樊大君之論
豈不妙哉
　　　枕中篇(空竅不守邪乃爲灾/精神内存病安從來)
孫眞人(名思/邈)曰大道有盈虚人事有消長養
生者宜知自謹導引行氣之方焉夫百疾之
生以夭其命者由飲食不節不能謹其微也
夏至之後逼秋之分肥膩勿食酒漿勿食蒜
勿食猪肝犬肉勿食五辛勿食瓜梨之實勿
食養生者寡念也喪生者多思也其要在乎
和心損慮去喜怒除馳逐謹施泄秋冬尤當
固藏者也若或有疾則返舌塞喉漱液嚥津
(唾/也)瞑目内視使心生火想其疾之所在以火
攻之疾則愈矣甲子甲寅庚申八節晦朔當
燕居獨處冥心專精以去其欲日在亥子勿
棄唾勿亡精勿失氣入山未至百步而却行
(却行/百步)然後登山衆邪伏矣百毒匿矣導引者
當以左右手摩其尺宅使之極熱則有光澤
行之五年色如孺子蚤起平氣正坐先叉手
掩頸仰首視天頸與手爭力爲之可以使精
和血通風氣不入矣屈動其體反張其四支
宣揺其百關周帀皆熱疾永除矣仙之道有
三曰保精曰行氣曰服餌皆由淺以至深者
也其大要在乎胎息而已胎息者不以口鼻
呼吸者也夫善用氣者其嘘也水爲逆流焉
火爲滅焉猛鷙爲隱伏焉瘍腫爲消焉或卒
然有疾則吞三九之數可以差矣行氣之法
處于密室瞑目閉息置鴻毛于口鼻之上使
之不動可也於是耳無聞目無視心無思以
漸除之而已夜或有悸則存日月入于明堂
而百邪自去矣
　　　内想篇(涓子得道以授蘇林/存三守一自得於心)
涓子曰立人之道其身如桎梏焉其情如贅
疣焉知其然也故爲修養之方彼吐納嚥漱
按摩採取云者皆小道也古先至人返老還
童太一含眞蓋有至要焉吾嘗錬神育胎而
行内想之法而已安坐于靜室而冥心焉以
左股加右股之上左右手俱下虚其身如三
足之鼎於是想其左腎爲日右腎爲月日中
出白氣入于精海之内變而爲赤矣月中出
赤氣入于精海之内變而爲白矣二氣交合
凝結眞氣而成嬰兒瑩然如玉視吾之形惟
肖其始想如卵焉百骸俱備以漸而滋長跪
于精海之中左右手交叉出入于頂門離於
其身周游自如可以逃天地之數矣



道樞卷之十三





道樞卷之十四
　　　　至　游　子　曾　慥　集
　　心鏡篇(四黄八石非藥之眞/五彩三花拔類離倫)
玄和子曰鉛眞則丹成而聖且靈矣是以古
先至人惟論鉛汞而未嘗及四黄八石也夫
鉛汞者用之於五行成之於四象乃陰陽元
氣感通自然之道者也猶人之受赤白之氣
以結胎氣足則聰明不足則頓頑矣是不可
以不知龍虎焉虎者銀也其含於鉛歟是以
爲水也金也龍者汞也姹女也木也火也金
出于水水生于木木生于火火生于土道在
其中矣鉛含五彩汞吐三花二物合璧其名
曰河車者乎魏伯陽之倫著參同契以言大
易順取五行發天地之機以明大還之道焉
其㫖隱而難知故學者莫能究夫鉛汞也知
鉛汞而不知火候知火候而不知爐鼎知爐
鼎而不知消息升降不可以語道也夫心者
丹之源也心不契道則雖得玄祕吾未見其
能成也參同契曰植禾以粟抱雞覆卵蓋言
非其類者難爲産焉陶眞人曰砂産於汞金
生於鉛亦明其類不相雜也語曰汞生水銀
死鉛困靈芽生其論至矣還丹者何謂也伏
火而不失其本體者也九轉者九易其鉛之
氣非九錬也故至藥者陰陽化氣而成非礜
石𥐻砂硫黄制伏而爲之者也若夫非其類
而入之則其毒足以害生矣愚者以藥制伏
其汞使伏火而死謬矣故語曰眞鉛不變色
眞汞有神力蓋不得眞鉛之精氣則惡能成
丹乎是以黑鉛入于火則爲灰燼而已孰爲
還丹之妙乎其在三一者也龍虎之璞天地
之精不用其藥而用五行此至人之論也惟
汞者太陽之精南方之正氣也得陰陽水火
以制其變乃居青帝之首是爲木之精於是
乎木生火而自含至靈之藥焉鉛者北方黑
水之精也其化西方庚辛之金於是乎金生
水水生木二物相配而爲神丹焉昔者劉玄
穆事魏伯陽疑而退悔遂至夭死徐景休積
勤不怠遇師授以金丹居于太白之山逾千
餘歲信與不信之効也近代謝冲玄蘇耽皆
服金丹而爲仙則金丹之功也參同契金曰
以砂爲主禀和於水銀變化由其眞(眞者/氣也)終
始自相因不用藥而用五行天生牙自然體
白馬牙眞丹砂卯酉二分和二家也淮南錬
秋石黄帝美金華黄芽不是鉛鉛非眞丹砂
伏火錬成一家巡火經九轉自然成黄芽花
白藥紅靈汞秋石自相同孤陰不獨化寡陽
不可成本來清靜質自有變通靈龍虎相逢
遇何時不相顧白液共相吞爲夫亦爲婦變
化成黄芽逐時依后土若了紫河車自然升
天涯莫錬枯鉛汞抛功似土塵天地日月中
靈物號金公金公不是鉛須向鉛中濛白液
爐中火黄芽變漸成憶初相見日難覓水銀
形陽極生陰火火衰陽氣并自變紫河車服
食乃長生於是一月而白液凝其狀如雪二
月而凝酥結三月其半合蕊猶如垂珠四月
二物抱持猶如㸃血五月飛騰戀母其聲嗚
咽六月行至于紫宫其氣欲絶七月乗陰受
氣手足拽矣八月欲成其藏腑含乎凝血九
月㸃殘朱皮而長毛髮十月子母分離母困
子全其顔變乎白雪更當温養之于爐焉故
曰陽起于復陰起于遘爐寄于中央土寄于
戊鼎上下互相湊固守之物無使走消息不
失看節候有時龍虎相奔驟陽極于乾陰極
于坤四象宜分六十四卦循于中尊龍虎相
嚙而相吞五行定位其中存水火爲媒陶我
魂陰陽育我明晨昏八節運移有寒温於是
漸變黄芽根日月相催感母恩因之結實立
其門千秋萬歲生子孫此參同契之玄微者
也玄和子曰吾則有鼎鹵之訣焉(鹵者/爐也)鼎鹵
者天地之象也其魂在于三五而已下有朱
雀上有玄武其中隔乎天地此陰陽之法也
陽生于復九轉于乾陰出于遘水從下流者
也火盛則侵陰陽衰則歸土不知此者何以
伏龍虎乎二氣者子午也一伏以制乎一飛
於是下有赤龍(木青三花姹女/在下大藥也)上有玄武(神/符)
(白虎華池黄天鏡/金公水上位也)赤龍從鉛者也黑虎則從
汞者也循卦以合于陰陽十月脫則胎矣故
知化金須金者也變土須土者也金丹之存
在于神水華池大丹之祕不過乎參同契古
歌曰白汞生丹砂黑鉛生黄芽其中數九九
九變成三花修至紫陽宫黄金無可誇但得
金公合眞汞修成金液紫靈砂玄和子曰用
鉛勿使鉛居汞中漉盡其滓乃可修錬暫假
鉛爲相而已故大丹之源不離乎眞鉛眞汞
神符白雪焉將服神丹擇八節甲子上會之
日先去有爲之心修無爲之體更能辟穀調
氣收視返聽即羽化可致矣歌曰鉛本是金
公金公得鉛發學者放金公金公即成拙流
珠爲姹女得火自然飛忽是金公制相憐同
所歸同行復同坐終日掩雙扉(鉛固鼎/口也)仍被
陰陽化(上下/火也)隨之變所依二性皆歸土三花
氣不移行到紫陽宫共變黄花蕤八月看應
易終年色紫輝此汞名眞汞安能更解飛女
媧錬得五帝氣(鉛之/精也)變化成精補天地三十
六算世應知七十二石列其位(七十二兩/鉛三十六)天
得一而成地得一而方木成炭而不抛河車
便向鉛中取姹女還於汞内尋太乙出藥彭
祖嘗固濟精研使堅密一文一武多踈失下
竈唯鋪大海鹽爐中少用扶桑日紫煙濃碧
噴人香蝦蛤魚鱗透日光要知魏伯升雲去
勿如嫦娥入月藏玄和子曰是固然矣不可
不知卦氣火候焉十一月復卦也其初爻者
一陽所起首春之象也於子之時運符節轉
天罡以行火者也修其金鼎清靜齋心如對
玉皇白虎青龍俱在于鼎白虎能制青龍青
龍始騰躍矣十二月臨卦也二陽之生火候
漸盛赤龍之象也青龍升降如雨之飛焉爐
形如蓬島於是有退水進火之候爐有門有
扇潜扃以避風其要在于知晦朔乾坤之數
配合鉛汞方可入鼎矣調其火候始可立功
矣正月泰卦也二氣於是均平鼎之青龍漸
爲三陽之所逼騰躍甚矣龍虎在鼎更相嚙
食聽其吟嘯如嬰兒之聲則停騰火火盛則
發雷電之震漸行武火焉卦至於泰則春令
盡矣扃鼎之北户武火熾矣二月大壯卦也
其爻是爲夏之初火漸用武火焉陰陽之氣
巡其節符於是其鼎轟然如風雷而鉛汞涌
矣聞其水滴火激則青龍稍困而丹稍成矣
三月夬卦也非久變乎純乾則行火益武於
是青龍白虎自制伏矣鼎之上有紫粉四旁
有紅芙蕖焉四月乾卦也六位既終而爲陽
爻是爲大爐炎光者也於是武火尤赫赫焉
此火極亢龍之時白虎嚙盡青龍而亦困伏
矣雷電寂然鼎空而無聲内外調燮海水俱
竭冝加愛護蓋將入于午位南方離之九宫
也歌曰聖人奪得造化㫖手搏日月安爐裏
微微騰倒天地精攅簇陰陽走神鬼日魂月
魄若能識識者便是神仙子錬之餌之千日
期身之無陰那得死蓋謂此也五月遘卦也
一陰始生是爲丹者太平之候也離宫之火
二界同符而仍舊焉鼎中雲雨已止其中芳
香紅鮮如春之和夫自十一月還其陽至于
五月復返其陰此九還七返之自然者歟六
月遯卦也陰父漸生歸于坤西南之地而得
火收鉛是爲秋焉爐之上有海水焉入陰則
增之至陽則減之置刻漏于室以測時候其
丹至于斯時也蓋已滿于鼎其紅如霞夫二
陰既生則龍虎無憂其失矣七月否卦也三
陽已退復歸于陰於是黄芽結花水海之增
半焉然則一室之内運用乎乾坤權握造化
及丹之成如天地之生萬物者乎八月觀卦
也卯酉者天地分中之位者也故酉之時採
之之要也九月剥卦也五陰已還於是陰陽
將全矣陽火漸退上水復增澄靜而不動一
歲之終也孰知大還丹者從無中以運有以
一爲基於一中取一自然而成者乎十月坤
卦也其位既周其火已微是乃純陰結實之
時也於是祈元斗祝太丘(天地星/斗也)以保其鼎
懼夫邪氣之侵也俟乎星火自燼爐鼎俱寒
然後開焉鼎之上有紫粉而光明乃謂紫游
之丹矣何以爲三五一之要歟曰坎宫有主
其名曰玄母其藏青龍南方使者能變通焉
偏損木之精以歸后土混沌之時配以夫婦
俟夫陰盡而化純陽其寳飛昇可以採取焉
其採有時其取有日食之三年於是牢固而
爲長生之主矣
　　　胎息篇(綿綿若存以運元氣/壁觀九年乃明兹事)
身毒之國有至人曰寳冠能胎息之方故其
形未嘗衰菩提達磨聞而往問焉曰震旦諸
國其人不任寒暑以損其眞氣以致滅亡吾
將東游願得胎息之方以振之寳冠安坐吾
語汝夫人之始生本乎胎息者也神識與精
合和而凝結焉日月變化而成形其形初成
則神依形而住故神無形則不住形無氣則
不變氣無形則不立故知神形者受氣之本
也氣者養形之根也三者和合然後出處於
世矣方其居于母胎偃伏于臍之下混沌三
月玄牝具焉(鼻/也)玄牝既具如瓜有蒂潜注母
氣故母呼而呼母吸而吸綿綿乎十月氣足
而形固神全而識備於是乎解胎而生矣生
之十日而倩見乎外焉變嬰爲孩指顧喜怒
先眞後僞已失其道矣況乎意逐于外縁目
眩五色耳耽五聲鼻惑衆香舌貪多味身恱
柔温意藴喜怒運神役智間不容息晝夜奔
馳而不止淳朴之性蕩然離散矣於是形枯
髮秃氣喪神衰寒暑相凌而不能禦其何以
能長存乎聖人於是知五行精氣以成其身
故修五行精氣以補之反本還元以握胎息
之機焉心靜則神恱矣神恱則福生矣何也
神者氣之子也氣者神之母也神用則氣養
矣氣絶則神亡矣夫欲長生其在神氣相合
而心不動守於内息神不役于外無去無來
無出無入湛然常住故玄牝之門者長生之
户也加之以外物不思也外色不視也外欲
不耽也外味不嗜也常自内觀心熾不散神
合於氣還乎五藏六腑之源至其久也神氣
乃明照徹五藏通于四支凡人之呼吸出乎
咽喉之中聖人之息氣存乎氣海氣海者在
臍之下三寸其名曰子宫元氣之根本也是
吾之眞一之氣也夫能守之綿綿不絶是謂
返樸還元肆氣凝結不化不散五藏六腑堅
而不損形體以之不壞神識以之安靜長生
之要也是以形者氣之宅也神之主也主不
知守其内而役於外則宅虚而壞矣况夫無
一息住於氣海者乎聖人以神氣爲宰御焉
呼吸而下徹乎湧泉神氣凝結補於氣海矣
呼吸而上應乎九天神氣凝結而填於腦矣
上填泥丸下補衡端二景相通可以却老矣
若夫呼不得神爲宰焉吸不得氣爲君焉一
息不全則傷於胎息矣故神氣不相合則不
能結於子宫者也神能御氣則鼻無出息是
爲眞胎息者歟鄙夫者根境相對而生情愛
乃騖於淫欲精氣下泄身乃枯朽故日無涓
滴之益而時有畎澮之决喪其性命之宗惟
神與氣合子母相守隨其呼吸上下而散補
三宫則精魂不散是故定者不死之根也心
者氣之主也故氣者從心者也心行亦行心
運亦運亂則亂定則定憂則傷煩則謝是以
聖人不體不用不役不住不定不亂自適其
適内妄悉除此長生之本也如是常思受父
母之遺體名曰胎息既而具乎六入(眼耳鼻/舌身意)
五藏六腑骨肉筋脉皆資乎胎息而得增長
焉胎息之根源不出不没狀如雞子色猶水
精由念而有動轉之時内氣不出意因其發
而有去來掩心引頸如是爲主去來之外形
者也其名曰鶴形焉亞腰實腹是爲動轉之
内形者也其名曰龜形焉以意引之勿由吐
納勿在握固二者玄牝之門常宜閉之使氣
周于身焉先入靜室趺坐猶入定焉身不動
揺想其胎息如雲霧如燎爐之煙如蓮本之
絲以意引之周于四天息脉條暢次引其氣
灌於泥丸復引其氣集於舌上搏而錬之想
如雞子吞入于腹不可差焉使五藏六腑承
其津氣而悉堅固於是其體光潤此胎息游
遨于其身之中者也如其飢渴則時嚥之以
意送之莫計其數可也飽則休息焉病痛所
在以意攻之既愈則已焉行止寢坐常存乎
胎息胎息不散或五三年功乃大成若夫氣
下則勿止之止之則成疾矣其功既成不必
靜室任意修錬常想其身猶如蹴鞠焉内氣
充滿則四支輕健矣於是又觀吾身也吾心
也吾胎息也漸至于長大同于太虚其初想
吾身如月焉坐一室則光滿一室矣居一城
則光滿一城矣游一國則光滿一國矣至夫
周乎十方虚空而不見吾身吾心與呼吸胎
息純一虚空無想無念湛然寂滅如是觀已
復如前觀由國至城由城至室漸復成小於
是加精進焉欲游于他方則惟一念而已欲
隱其形意發則隱矣生死自如食與不食不
相爲患斯道之成也故調神如嬰怡怡如如
寒暑枯榮而形神自平矣息與神合如溜璃
器中有金像金像者法身也瑠璃者根形也
故鏡明而法自形矣水清而影自停矣天食
者滋神者也地食者滋形者也含靈抱實神
氣斯自靈乎雪山之妙藥自頂而生者也行
一空昧體輕神怡於是血化爲乳骨化爲瓊
矣故曰天道之精杳杳冥冥神不見神形不
見形即心無心即形無形心尚不有而況于
外哉
道樞卷之十四
　














道樞卷之十五
　　　　至　游　子　曾　慥　集
　　聖胎篇(俯揺百關仰順四時/遵於亥途以入希夷)
紫微太一曰夫穿關透節之用非屈伸導引
則無以流而運之克寒瀉熱之用非吐納呵
吹則無以平而出之蕩毒實清之用非皷飲
漱嚥則無以湛而凝之還精採氣之用非雄
雌交合則無以走而上之結胎分形之用非
蚌消龜息則無以任而誕之降魔殺尸之用
非密機聖化則無以消而滅之此六者登眞
之梯航行道之軌轍也凢挽引吐納行氣烹
錬結胎存神皆須淨吐咽門仍先定閉其口
任息於鼻鼻微開則客風入之致八邪之害
故一氣失則元氣互亂矣閉口定息使左右
足并立散手左右前後擺鳳翅者九於是對
心交叉十指緩緩引力直伸胸前俟力極浮
浮引力直聳首上其名曰起天焉俟力極引
上東西行九拽又自首上展力叉十指浮浮
托空并腰脊引令端曲下過於膝按之及足
其名曰立地焉俟力極進退腰身九擦其足
上如是者三然後正身定息日如此法可以
開乎三百六十關節八萬四千毛竅行之久
則補腎堂止遺精腰脊壯而顔光澤矣可以
益一紀之壽焉閉口而坐展左右足對心交
叉十指緩緩引力直伸腰前俟力極又浮浮
引力直聳首上俟力極引上東西行九拽又
自首上展力叉十指緩緩托空引其腰令端
曲下過於膝及於足跟力極乃止如是者三
其名曰怪栢蟠龍焉然後正身盤坐定息日
如此法可以瀉胞之積水散頸膞之陰氣明
七竅利三關夢不惡目不眩行之六年改枯
成少矣閉口盤坐直行攀拳於胸前如握弓
之勢左右托開前手如托太山後手如抱嬰
孩右手擘退其絃緩緩盡力挽開如滿月焉
然後力極轉而腕節左右各三其名曰挽射
此法能開大椎之關暢龜蛇之穴内通縫闕
流達上焦可以目不赤喉不痼口不瘡顋不
痄背不癰行之六年萬毒莫能攻矣閉口盤
坐縮赤龍之尾鋪左右手背於胸腹間浮浮
翅颺而合擺其數二九其名曰蒼鴉鼓翼此
法能開胸背七十二骨散五内之邪氣通鳳
凰之關(肘後一節/尾閭也)轉助脾輪以消水穀壯眞
元於胃脘暢和氣於四支行之九年力暴猛
虎矣閉口盤坐痛擦左右掌俟其熱分摩二
目摩之熱稍息自其大眥入力拭向其小眥
其數一九用力於目中一開一闔以作閃電
其數一九其名曰磨鏡閃電此法能上燒二
目除陰風止宿淚抽肝之冷毒下注於水蔵
其熱如火神關調和胎元温暖三尸敗壞九
竅流利散六府之積濁發丹田之烈熖去漏
精止濕囊行之九年金精石髓對境無剛陽
之動矣閉口盤坐中印拇指固拳於股窠之
間私供身内萬靈帝坐龍殿肅靜身心儼若
大受朝之儀於是鼓顋先扣前門十過(齒/也)次
扣後曹二十六過其名曰擊磬集神神不集
則心帝飛馳至神不棲陰魔動揺而聖功難
成矣吐納六氣者祛寒熱浮疫外疾决壅入
通而已大冷則反克之可也以金克木木克
土之用轉其六字以反克而發之病藏陰毒
斯除矣大熱則毋瀉之可也以金生水水生
木之用轉其六字以反瀉而平之病藏熱毒
斯除矣若夫浮寒浮熱惟以本六字從九至
九如法吐之其行之之時背乾面巽解帶盤
坐合口一吸其清開口一吐其濁者各九過
吸者使微微自鼻中上入于腦復自首後二
十四節節節下歸于丹田而止即覺胃中一
道濁氣直升于咽門從口而出不可使耳有
所聞焉此謂納清出濁者然後觀察所病由
何藏若目睛赤面熱𠸺嘔是爲肝之浮熱於
是合口瞑目叉手以想其肝自肝中吸吐嘘
者三九過合口漱液滿則嚥之三九過自咽
門胃脘直送入于丹田如是者三五過則熱
消矣腰脊酸疼四體無力面黄喘急溲溺無
度加以漏精遺瀝惡寒盜汗厭食羸瘠其夢
多感此腎極冷而敗者也行之如前法吐納
一九過腎本當用吹今用脾之呼者以反克
之如前吸吐用呼者三九過送至丹田者其
數三五則陰消陽元壯矣凢有疾者惟依生
克本而行之則無不愈焉何以謂之陰陽之
復乎子之卦曰復其星曰危虚丑之卦曰臨
其星曰牛女寅之卦曰泰其星曰斗箕尾卯
之卦曰大壯其星曰房心氐辰之卦曰夬其
星曰軫角亢巳之卦曰乾其星曰翼午之卦
曰遘其星曰張星未之卦曰遯其星曰井鬼
柳申之卦曰否其星曰畢觜參酉之卦曰觀
其星曰胃昴戌之卦曰剥其星曰奎婁亥之
卦曰坤其星曰壁室此可以觀天矣何以爲
金液内丹乎曰於子之時起功自復卦一陽
爲始焉毎一爻直五日凡行一陽爻先閉三
十息三嚥津(分一口/爲三口)故曰一嚥三嚥聖人䂓
龍行自有虎相隨此之謂也行一陰爻則閉
三十息三嚥氣於是陰陽實矣五日行二卦
三十日行十二卦至寅而終蓋三百六十日
一周天者也子至于巳六時陽也左行至巳
而終乾焉午至于亥六時陰也右行至亥而
終坤焉乾坤終則再起於復矣若夫九還七
返者大而一年小而一月統之則一日可也
還者還轉之義也此金丹於鼎流轉還返者
歟子時夜半起於甲子甲子乙丑時以金爲
氣焉故乾剛坤柔乾屬金也又陽物也父也
男白女赤自然之道也朔旦甲子時震來受
符震長男也一陽爻則進陽火以金爲氣金
之成數九九轉者聖人隱金之名者乎自午
至亥陰也一陰爻則進陰火一陽爻退其陽
火於是巽來受符巽長女也七者火之成數
也以火返于金則乃七返者也聖人蓋亦隱
火之名焉或曰水火之用其故何如曰十一
月用火二兩十二銖用水十二兩十二銖十
二月用火五兩用水十兩正月用火七兩十
二銖用水亦如之二月用火十兩用水半之
三月用火十二兩十二銖用水二兩十二銖
四月用火十五兩無水不加矣五月用火十
二兩十二銖用水二兩十二銖六月用火十
兩用水半之七月用火七兩十二銖用水亦
如之八月用火五兩用水十兩九月用火二
兩十二銖用水亦如之十月用水十五兩無
火不加矣十二州十二分則皆自寅起焉泰
者幽州燕之分也大壯者豫州宋之分也夬
者兖州鄭之分也乾者荆州楚之分也離者
三河周之分也遯者雍州秦之分也否者梁
州魏之分也觀者冀州趙之分也剥者徐州
魯之分也坤者并州衛之分也復者青州齊
之分也臨者揚州吴之分也
　　　元氣篇(總總而生元氣是資/呼焉吸焉内外應之)
夫人禀天地元氣而生者也一呼一吸内外
之氣應矣氣有六曰心曰肺曰肝曰脾曰腎
曰三焦爲之主焉能服是氣一年通矣二年
行矣三年功成其凝玄珠於丹田矣氣者何
也虚無自然無爲之道也心者無爲者歟盖
惟不動則不起於内而外不入矣内外安靜
則神存氣和元氣斯至矣於是五臟滋潤經
絡流通津液常生矣然後五味可遠則不飢
渴三田成而骨肉堅實返老還童矣故氣之
化也始爲血血爲精精爲髓一年其氣易矣
二年其血易矣三年其脉易矣四年其肉易
矣五年其髓易矣六年其筋易矣七年其骨
易矣八年其髮易矣九年其形易矣其神三
萬有六千皆化而爲仙矣夫五藏和津液生
三焦通氣而不壅此之謂瓊丹焉神者無形
之至靈也神禀于道靜而合于性人禀于神
動而合於情故率性則神凝焉久則止極則
遷止則生者也遷則死者也其故何哉情之
所移非神之所使也夫服其氣必靜以内觀
而過于太始太素太初太極太高焉於是元
氣下從其頂門至于涌泉計其息之入忘其
息之出元氣隨其意而達於三田周流不已
而如水焉久視之方也
　　　血脉篇(一身之微具乎五行/離則相克合則相生)
凡人内有五藏應乎五行焉肝者木也神曰
青龍其氣從乎脊腠之左上入于目其化爲
泪泪者眞木也餘氣流入于左之上腭是爲
玉液瓊漿焉肺者金也神曰白虎其氣從乎
脊腠之右上入于鼻其化爲涕涕者眞金也
餘氣流入于右之上腭是爲金液還丹焉心
者火也神曰朱雀其氣從前腹之左上入于
舌之下却入于心其化爲血血者眞火也餘
氣流入于左之舌下是爲神水焉腎者水也
神曰玄武其氣從前腹之右上入于耳却入
于腎其化爲精精者眞水也餘氣流入于右
之舌下是爲華池焉脾者土也神曰勾陳其
氣從後脊腠上入于腦其化爲涎涎者眞土
也餘氣流入于左之上唇是爲黄芽焉於是
乎復有四象一曰全翁者肺中之唾屬乎純
陰者也何以謂之金翁歟上有金液還丹中
有神水華池與夫黄芽和合而爲陽所謂上
陽而下陰者也故曰金翁譬如日焉日者純
陽也中有三足之雞屬乎西方之金外陽内
陰者也二曰姹女者心中之血屬乎純陽者
也何以謂之姹女歟上有純陰之唾其中有
陽故曰姹女譬如月焉月者純陰也中有蟾
有兔屬乎東方之木外陰内陽者也三曰嬰
兒者腎中之精屬乎純陰者也何以謂之嬰
兒歟譬如男子焉純陽之内而有純陰之精
是爲陽中有陰以二儀言之坎之男離之女
也四曰黄婆者脾中之涎屬乎陰者也何以
謂之黄婆歟上陰下陽無陰陽爲之匹配是
爲孤陰者也身有七寳亦知之乎或曰何也
曰津也水也唾也血也神也氣也精也鼻之
氣入者屬于肝出者屬于肺口之氣吹者屬
于腎呵者屬于心怒之氣屬于膀胱喜之氣
屬于三焦意之氣屬于脾上出之氣屬于小
腸穀之氣通于下元此九天之眞氣在于身
者也心者離中虚爲火焉膽者巽下短爲風
焉肝者震兩仰爲雷焉小腸者坤六斷爲地
焉肺者兊上闕爲澤焉大腸者乾三連爲天
焉腎者坎中滿爲水焉膀胱者艮覆椀爲山
焉又吾身之配于八卦者也修道者冝亦有
考于斯焉
　　　調氣篇(元氣之海調之在息/既汰其濁清者斯集)
嵩嶽仙人(李奉/時)曰錬質者當居於幽室其枕
二寸其牀三尺薦軟地燥衣服適寒温之宜
仰卧堅膝閉目勿張口舌拄上腭手握二乳
扣齒集神此學道之所先務也欲行正氣先
調關節使之開焉降魔者六七虎視者五三
二目東西顧左右拳互舉於是熨目㧞耳引
其手前後托而後拭其面此消息之方也行
氣之初或三焦未通嚥氣不下在于上焦懣
而不泄于是先學調理其氣則濁氣散而清
氣自榮矣其要在乎知門户之出入焉鼻者
天門也口者地户也入天門出地户則爲順
氣反此則爲逆焉故逆則壅塞順則宣通此
陰陽之理也既知其逆順而行之則鼻引以
納清口吐以出濁濁者因其藏出之何也人
食五味各主一藏又有六腑之氣同臻一門
而成濁氣何以察之夜寐口合則五藏壅在
于喉及寤則大呵吐蓋有重濁衆惡之氣矣
故行氣服氣先呵去其濁然後爲之或口乾
舌澀頰無津液喉痛而不能食者熱之證也
須大開口呵之十氣二十氣即叩齒七八過
轉舌漱華池而嚥之(華池之水/者唾是也)又任其喘息
之自然出入調之三二過又呵之既已復調
其息俟其熱退乃止熱退者何以知之喉之
中清水出甘液生者是也夫氣者出於心心
邪則氣邪矣心正則氣正矣使之舉手動足
喜怒哀樂莫不由於心心之動念莫不由於
氣是以氣全則身安氣亡則身滅醫師按其
脉而知五藏四時升沉之候况吾能察口鼻
取捨斯須不令出入者乎故當以六氣呼之
夫胎元者身之主也六氣者祖宗也天門納
之地户吐之徃來綿綿喘息調焉於是三田
清靜玉液自兹盛矣午之前子之後分其陰
陽叩齒以集神一嚥再嚥者皆三焉戰于十
二玉樓矣(喉有十三節/故謂之樓)水在坎中其轉并瀝
瀝焉三十六息者一時也十息之中而一餌
之久則延年矣呬主于肺肺屬鼻或氣不和
及勞熱皮膚創鬲上熱可以用之呵主于心
心痛壅滯口舌乾澁及諸邪氣可以用之大
熱則口大張小則小張吹主于腎耳聾腰足
寒弱可以用之呼主于脾氣微熱不和腹脹
食不消可以用之嘘主于肝目昏而翳赤而
澁可以用之唏主於三焦三焦不和膽多驚
可以用之五氣者各主一藏一氣主三焦焉
六氣者又有佐之之法其嘘也則目瞋睛焉
其呵也項後手叉平焉其呼也反托前焉其
呬也左右手擎焉其吹也平膝緊抱其胸焉
大月順行(自嘘呵呼呬/吹唏行之)小月逆行(自唏上/至于嘘)凢
子之後午之前披衣端坐男以左足壓右足
女以右足壓左足握固調息住氣俟其氣壅
則以其鼻長引其氣閉目依六氣之法(依其/字)
微出其氣耳不可聞也春東向夏南向季夏
屬土以行脾氣則西南向秋西向冬北向方
其行之森然放身使氣通和可起則起男下
床先左足焉女穿衣先右足焉跨勿務高唾
勿及遠行勿疾首欲數櫛至于數百齒欲常
扣至于數十手掌相摩拭面數十過面熱而
止




道樞卷之十五
















道樞卷之十六
　　　　　至　游　子　曾　慥　集
　　靈源篇(太極布妙人得其一/葆錬元和持之勿失)
何眞人(何仙/姑也)曰命之蒂在乎眞息者也太極
布妙人得其一而勿失者善持也宫室虚閑
則其神自居矣烹熬其靈府則其血液斯枯
矣悲喜思慮所以蠹其形者也苟迷而不知
則其氣亂而精神無所據矣元和竭而神斯
去矣方其萌芽脆弱須含畜焉吾之根識者
易於變遷故未有美稼生于荒田者也故九
年而足乎火之候玄應無心其神速矣眞心
者無心也動靜兩忘者離乎欲也神者性也
氣者命也神不外馳則氣定矣二物者其誰
親乎失之何以爲本哉混合爲一而復忘其
一則可以同化元之出没徹金貫石不爲難
焉坐在立亡猶倏忽焉此道也易知而難行
也行忘其所行道斯畢矣若夫閉氣數息非
吾所謂道也專氣致柔則其神自留往來之
眞息斯休休然矣久之綿綿歸于元命於是
靈泉不汲而自流夫三萬六千者大功也陰
陽節候在其中矣蒸融乎關脉以變其筋骨
則光明無不通矣三彭出乎陰尸之宅萬國
朝于赤帝之宫眞人來于丹臺此豈一朝一
夕所致哉惟吾本眞而已故戰勝其魔者吾
之慧力與夫虚淡而然歟其初何以爲鎡基
耶念中之境須自除焉夢中之神須自執焉
不蕩不凝者大要也不方不圓者玄道也元
和内運則以成其眞呼吸而求于外者非道
也元氣不止則神不安矣蠹木無根則柯葉
槁矣夫涕唾也精血也執本窮元亦一而已
矣隨時變化由吾之心焉故在體感熱斯爲
汗矣在目感悲斯爲泪矣在腎感合斯爲精
矣在鼻感風斯爲涕矣縱横流轉以潤其身
惟其至也不出於神水此神妙難言者也眞
氣者能資人之生吾恬淡無私齋戒以寧其
心節其語言於是得醍醐甘露之漿飢渴除
而眞素見矣其初勤苦乎修錬及功之成則
逍遥焉勤苦之中當復閑焉以養其元神吾
之心何以得閑乎斯縱擒在我者也吾之用
内何也泰然而修大定者也形神未能俱全
吾不了其命則了其性乎彼多能者與修行
之路背而馳者也其猶煙霧不能成雨露矣
修錬之要以神氣爲本神氣不安則徒勞者
也無中之妙有其難執歟養嬰兒者必護其
母歟吾嘗減俊辨黜聰明養其精神爲愚其
成與不成無必取焉無必取其質自延矣有
必取斯神仙矣有必無必惟堅其心則神眞
不散而朝元者也
　　　中源篇(房日青龍參曰白虎/鎮星統之萬物之母)
世有大藥何謂也仰觀于天房曰青龍汞之
精也參曰白虎鉛之精也二氣者至寳也日
爲朱雀火之神也月爲玄武丹砂鉛也於是
欲知大藥而立元基焉必得中央戊己之土
者也土者自鎮星生之能載萬物之母也汞
生于丹砂丹砂復爲汞不見丹砂之形及乎
復本又爲丹砂故青龍者丹砂之宅也自有
陰陽合其精華焉白虎者黑金之舍也被褐
懷玉外黑内白錬而爲眞鉛是以古先至人
曰此神龍之精也淮南八公曰此秋石也秋
石者何也庚生乎金應西方之位辛生石也
丹砂之中生乎汞者神水也故神水者汞之
神也東方木君甲乙也南方火之主也是爲
丹砂其色赤屬陽南方之位者也龍虎二氣
也方其相温在于鼎中蓋如人之受胎精氣
混然其交有形兆焉則以水定四時而爲大
還丹焉其二精和合其狀乳花於是自相制
伏者也自十有一月一陽之生至乎四月純
陽之時入乎五月一陰之初即陰生陽互用
遂以自媒可也陽極陰生于甲午之中用陽
之卦自子至於午之中於是六卦入于乾位
焉(六卦屬/於乾宫)砂産於金者也汞歸於鉛者也藥
在於鼎爲二氣之所推移及其成熟如人之
在胎者也陰陽結媒而成其若神靈者乎十
月霜雪降矣黄芽内熟其色顒顒黄芽之成
者龍虎自然之神化也丹成而服之則當守
一存神其心與道合焉吾嘗跏趺而坐左右
手各起前後揺之三十有六左手取右手左
右揺天柱者各三十有六握固揺其轆轤者
三十有六雙飛其轆轤者亦三十有六左右
手爲挽弓焉右挽左顧左右手如鈎向前用
力攀者各三十有六扣齒漱津用力三嚥之
於是始行火功焉子者四兩也毎兩九轉則
三十有六矣丑者八兩也(計七/十二)寅者十二兩
也(計一/百八)辰者十六兩也(計一百/四十四)巳者二十兩
也(計一百/八十)午者二十兩也每兩六轉則一百
有二十矣未者十六兩也(計九/十六)申者十二兩
也(計七/十二)戌者八兩也(計四/十八)亥者四兩也(計二/十四)
惟陰卯陽酉不行焉
　　　中黄篇(五穀養形亦以害生/餐服元和安而延齡)
人受形於胎故以精血爲根靈識元氣爲本
於是吾明五藏焉觀夫元氣浩然凝結成質
育以五藏法五行之相應也明以七竅象七
曜之照也夫人之腹有五行之正氣順之則
無疾逆之則爲害矣首天也足地也心之氣
骨之氣節之氣皆大此所謂神宅也如此則
修道易成且壽矣道以心識爲用如用心捨
情則直上於九天此其大要者也夫嬰兒在
胎無聲無息合于至理既出于胎六識潜萌
體襲五穀貪恚并生隨識所用口受外味以
忘識身受内役以喪情神離形以散壞形離
神以去生殊不知皮肉相應筋骨相成肝合
乎筋其外爪心合乎脉其外色脾合乎肉其
外唇肺合乎皮其外毛腎合乎骨其外髮鹹
者骨之傷也苦者血之傷也甘者肉之傷也
辛者氣之傷也酸者筋之傷也夫孰知其以
哉氣陽也味陰也味歸形形歸氣氣歸精其
初豈不相資耶而後皆相反焉於是精食氣
而其精傷矣形食味而其形傷矣故穀氣盛
而元氣衰以至于老焉春之月七旬有二日
損苦增辛以養吾肺夏之月七旬有二日損
酸增甘以養吾脾秋之月七旬有二日損辛
增酸以養吾肝冬之月七旬有二日損鹹增
苦以養吾心四時之季各旬有八日損甘增
鹹以養吾腎如是亦可以壽三百齡矣先之
以除欲以養其精後之以辟穀以存其命食
胎氣食靈元斯不死之道也有華胥國者太
上之庭者其外三十里上羅飛棘下布疾藜
至華胥者先徑其中焉夫飛棘蒺藜者其猶
吾之三彭也歟三彭亡則吾登乎胎仙之區
矣九仙君曰道之要蓋十有八章焉經曰專
修靜定身如玉但服元和除五穀何謂也心
者隨時所動先當淨居内絶所思外絶所欲
則元氣自足矣世以五穀爲肥膚之具不知
爲壞身之本也經曰鹹味辛酸五藏病津味
入牙昏心鏡此之謂也於春三月淨理一室
肆几設床施茵至子之時一氣初生則淨其
心神叩齒三十六通以左右手握固仰卧瞑
目俟喘息之出即閉口鼓滿其氣以嚥入爲
度漱以嚥之若入于腹汩汩作聲以飢爲度
飢即更服焉氣入之後如其口燥即飲胡麻
之液(巨勝三大升去皮九蒸九曝茯苓三兩/細研爲末先下巨勝末三兩次下茯苓)
(末煎數沸/少入酥蜜)久焉氣自暢通而安和所嚥流滑
胡麻之液可以止矣久之腸中之滓盡則嚥
其氣自如湯液至臍之下服氣之初溲溺赤
黄勿懼矣夫湯液不絶則腸中之滓不盡終
不能洞曉是非矣欲絶水穀宜自量而已無
遠近之限焉或三十日或五十日或百日三
丹田自然以次停滿故三十日下田滿則神
氣足而不泄且不飢矣六十日中田滿則體
無虚羸行步健矣九十日上田滿則内凝結
而外充肥矣於是三焦平實神凝體清淡無
所思可以棲心聖境以學胎仙若夫或食或
斷使人志散喜貪諸味則穀之氣難遣求仙
者之大病焉此内養形神者一也經曰子能
守之三蟲棄得見九眞五牙氣何謂也夫服
津液則得不飢况於服氣者乎故絶穀者則
魂魄變改三尸動揺矣然服氣之初或十有
四日或二十八曰滓穢既出漸覺其體虚弱
百節無力此元氣未達也惟勿懼焉當堅守
之使下田滿則飢渴除矣始也膚色黄瘠後
當恱澤矣如兼食而行則無效焉大抵服氣
欲速達於五藏必絶其湯液絶五十日閉目
内想脾中之氣行自心而起散至四肢仰卧
祝曰中央戊己内藏元氣黄色内堅用之可
理丹陽莫辭朱陵共議得達四肢黄雲大起
於是每至丑之時而勿差焉歷二十八日内
見脾中之氣鬱如黄雲過于四肢久之其氣
可以滅燭吹火百步之外如大風可興雲霧
以蔽其身矣三尸者一居腦宫腦宫者上丹
田也其色白青使人思飲食好嗜慾動揺其
心焉一居明堂明堂者中丹田也使人貪財
賄好喜怒精神恍惚焉一居腹胃腹胃者下
丹田也使人愛衣服荒酒色撩亂其情焉夫
能用心堅强以食其氣則三十日上蟲死六
十日中蟲死九十日下蟲死於是五藏之中
有五行之正氣運應於九天無所不通矣此
食氣玄微者二也經曰五牙咸惡辛酸味何
謂也五味不絶五藏之靈氣不生矣此五牙
咸惡者三也經曰蒸筋曝骨達諸關握固潜
通開百竅何謂也服氣五旬而未能絶水穀
之氣遇天晴霽於正午之時坐密室施床設
席散髮於枕上握固漸於二脇之傍然後叩
齒七通端心瞑目如覺微悶即用力握固稍
稍筋脉徐開靈氣漸通於骨肉之間津汗潤
澤於皮膚之上數數運行自然顔色光而氣
力倍閉氣錬形元氣通行於毛髮毛髮跳躑
矣此煙霞淨志者四也經曰百竅關連總有
神何謂也百竅通於百穴百穴通於百脉目
之上有二穴焉通於肝脉肝脉通於心脉故
心悲則泪腦之上亦有穴焉通於鼻脉鼻脉
通於心脉故心悲則鼻酸腦熱則鼻乾蓋百
脉與百竅相望百關與百節相連是以一穴
閉則一病生一脉塞則一經亂矣服氣者則
諸脉通暢胃腹無物以停留寒熱不侵毒物
不干吾之萬神始得歸集於身痍痕客氣消
矣此百竅關連者五也經曰何物爲冤七七
裹何謂也其滓既盡最當絶其水穀者四旬
有九日其至切者也稍稍百脉洞達返照如
燭俗心頓捨五藏怡和不能堅精則前功亡
矣此長存之道者六也經曰滯子神功去路
難大都穀實偏爲病何謂也穀氣堅實則五
藏壅滯神氣不凝而靈光不照矣此鹹美辛
酸者七也經曰穀實精華與靈隔纒羅六府
昏諸脉何謂也穀氣精華化而爲涎爲膜以
纒羅於五藏六腑關節筋脉焉夫服氣五六
十日見其滓盡而不知穀氣精華未出也於
是有飲食之思其情散蕩殆爲三尸之所動
及夫後溲或如膿或如血或如壞脂或如雞
糞乃穀氣欲出也踰三二十日或如涎如膜
者出則穀氣之精華矣此穀實精華者八也
經曰自辯元和九仙氣何謂也穀氣盡則識
元氣矣此三蟲宅居者九也經曰由子運動
呼吸生居在丹田内熒熒何謂也神氣既足
則呼吸運動能興雲霧而得隱形無滯矣丹
田之氣平實則上升下游結如雞子其光照
乎數里筋骨康强其體和平矣此九仙眞氣
者十也經曰胎息眞仙食氣得却閉眞氣成
胎息何謂也服氣二百日五藏既虚可以學
胎仙矣先須密室厚氈累席其枕之高四指
而與身平捨其心識握固仰卧初閉其息自
十至十五以及三十五十一百息使其心不
動移晝夜十二時凡一千六百五十息焉方
其氣絶則以魄留守其身魂游上天矣百息
之後魂神當見其魄魄陰神也不欲人之生
焉其神七其衣黑衣其冠黑冠其柄黑璽是
爲玄母若見之則當存念祝曰玄母玄母吾
身之王長養筋骨莫離尸户吾與魂父同游
天去次見三人各長一尸有五寸其衣朱衣
其冠朱冠其柄朱璽引上元宫諸腦之神百
餘而出其身則見一氣於二丹田中狀如白
雲光照洞達則謹呼三魂之名一曰爽靈二
曰胎光三曰幽精得此陽神領其腦宫之神
引其光神游于上天初出之時覺其身從黑
房而出見諸鬼神詭形異質或大或小惟勿
懼焉俟無所見始爲良矣故爲斯道者必求
同志而與之居慮其有所見而生怖畏身不
得去也則使同志者記其喘息之數焉此胎
息眞仙者十一也經曰五藏眞氣芝苗英何
謂也其肝木也生於火克於土來自東方其
色青蒼受之於陽潜伏此氣閉固千息則青
色周流而凝結矣其行之也自子之時當隔
一時至五十日見其氣如青雲想之可以治
人之浮熱時疫臃腫疥痒急嗽之疾其心火
也生於木克於金來自南方其色赤受於朱
陽潜伏千息赤色當出毎午之時存想其氣
其心大如雞子稍稍赤氣自頂而散祝曰南
方丙丁赤龍居停陰神避位陽官下迎思之
必至用之自成五十日則赤氣如火之光可
以治人之冷疾其肺全也生於土克於木來
自西方其色白服之千息白色當出毎丑之
時存想其氣狀如白珠其光住于眉間咒曰
西方庚辛太微玄冥内應六府外爲肺神見
於氣上游于丹田固護我命用之成仙存念
一過四旬有九日肺中有氣狀如白雲能照
厚地一切寳物及察人之善惡視表知裏如
不行存想五氣之法則須服氣三年然後見
五藏之中由不辨生克寒熱之理寒則用心
之氣心氣者火也熱則用腎之氣腎氣者水
也故不知用氣則無効矣其脾土也生於火
克於水來自中央其色正黄閉之千息則黄
色昌矣日一想其氣而無時焉四旬有九日
自見其氣可以身入垣壁而人不得見矣其
腎水也生於金克於火來自北方其色黑是
爲下元主持命房其中有眞守之勿忘夫五
藏之神氣每至五更之始各存想其色其氣
俱出於頂則止不須一一想焉如是者其功
緩踰百日而効此五藏眞氣者十二也經曰
太極眞宫住碧空何謂也上界之宫也故上
界以七珍精氣爲日月下界以陰陽託氣爲
日月下界一年三百六十日是爲上界一日
十二時焉此太極眞宫者十三也經曰更上
寥天入太微何謂也九天第五殿也此九氣
眞仙者十四也經曰靜理修眞爲聖人九行
空門列眞載何謂也九行者一曰慈愍爲衣
二曰止捨爲食三曰正心爲乗四曰專志爲
財五曰謙下爲牀六曰順義爲器七曰勤惠
爲屋八曰修空爲宅九曰布施爲華此太微
玄宫者十五也經曰諸行無心是實心因心
運得歸天去何謂也無心之心因有心也此
九行空門者十六也經曰六府萬神常有常
何謂也大腸之府主于肺堂鼻柱中央以爲
候色其重十有二兩其長一尺有二寸其廣
八寸大腸十有二曲其貯水穀一斗二升十
二時中有神焉衣冠各如其色十有一人水
穀氣盡則其神見矣腎府者主其内宫外應
於耳爲宅門户蓋精主腎腎爲後宫内列宫
女左壬右癸循環於二耳有元神守之嗔怒
則傷腎腎傷則失其志喪其元神嗔怒者道
之忌也腎合氣於膀胱上應於舌根氣液往
來是以膀胱二府合爲津門而氣海循環以
爲要路焉服氣未成當節言語以養其津其
中有神三百六十以應一歲之位其氣既成
常抱不貪之行則當見其神而合神理此六
府萬神者十七也經曰勿泄天章子存志何
謂也始終不泄則天神助之矣此勿泄天章
者十八也




道樞卷之十六
　

























道樞卷之十七初五
　　　　至　游　子　曾　慥　集
　　　運火篇(陰陽之火其進有時/日月之度則而象之)
陰眞君曰一二二四三六四八五十六十二
七十四八十六九十八十二十十一二十二
十二二十四十三二十六十四二十八十五
二十一此進乎陽火者也十六三十十七二
十八十八二十六十九二十四二十二十二
二十一二十二十八二十三十六二十四十
四二十五五十二二十六十二十七八二十
六八二十九四三十二此進乎陰火者也吾
火之數蓋與紅金子魏伯陽火之數同焉合
乎日月之行度天輪周星之數者也是爲盡
天地之數極天地之用非傍門小法之比也
火候之要有曰晝夜四時火天地氣相通萬
物禀五行火法在參同從九終六兩寒温造
化功青龍嫁白虎一味更無鈎暉結成世寳
端凝更不流聖人留此法祕在火術中陰氣
上騰陽氣下奔首尾武都間五日復一候復
卦爲先首首尾相交動初九亥子丑三兩爲
先首二九寅卯辰四兩應六律三九巳午未
五兩合聖意四九申酉戌火數須要實輪還
十二辰周而應四季九五飛龍在天不運火
數上九亢龍有悔退而下位故九位無陰則
冬至日升上者也九天無陽則夏至日降下
者也是故聖人設法還四時之火晝夜無差
火之數滿足去而上于蓬臺至于丹田踴上
居下重鑪歸乎本色如法倒焚於是四氣滿
足汞砂伏于火造化之功畢矣砂者陰煑而
陽煆汞者陽煆而陰煑此伏制而成還丹者
也
　　　混元篇(順天而行合氣于元/凛然特立開乾闔坤)
混元眞君曰混沌者形如雞子上圓下方其
中有氣如隙中之塵攬之無形視之有景於
是立名二儀二儀相交而出陰陽陰陽相承
而定三才焉然人者俱禀天地一氣而生矣
何爲天不崩地不陷而人獨死耶天者以輕
清之體而順行如返行逆氣務於重濁其氣
盡則崩矣地者以重濁之體而逆起如返行
順氣務於輕清其氣盡則陷矣人者陽也而
世之有形相之物者皆陰也其行務於陰而
趨邪見以損正氣所以至于死矣夫能順天
道而行常得氣合於元知道不差則可以長
生矣夫不能長生者失本元破三奇而已故
元氣破則不足其神亡矣神亡而氣不足自
然不合於天地之行動焉若夫本無漏泄神
識無差三奇無犯晝夜神思無紊可以與天
地同德日月齊明矣修身者或元氣嘗破則
精神不全必俟其精神具而氣全然後可以
養命而爲仙者也不然則内外之氣不相合
難以成道焉何也内者人之氣也外者天地
之氣也且夫天地人者皆眞一之氣所生也
内氣不足於舊則不合矣夫萬物者因五行
而成及其壞則以其物補之故人之壞也亦
當究其根元而補焉元者一也其初受乎父
之一釐之眞精與母一釐之眞氣相承而成
焉故一陰一陽之謂道道生一一生二二生
三三生萬物乃立乾坤無不備者此人之根
本也夫失其三奇者復依根元而修之則三
奇自足矣(三奇者神/氣精也)夫人元從陰陽交感而
毁敗則可用陰陽而補之使其神氣合於身
則内氣自合於外内外氣合斯同於天地乎
夫陰陽補之者何道也修身者先養其命焉
依陰陽之運動執其氣候轉其乾坤抽添五
行否泰綿綿出入往來貫串與内外相應而
不差修之三載則成仙矣或問曰父母之精
氣何從而得之何所而通變之曰父者木也
精者火也二象者一氣也木爲主火爲用焉
母者金也血者水也二象者亦一氣也金爲
主水爲用也四象者遇土則相生不遇土則
相克夫母之元宫者正眞土也四象之氣至
于此自然相順共聚爲寳而生性意智慧焉
木者性也火者意也金者智也水者慧也木
以其性用修東方甲乙而生于肝火以其意
用修南方丙丁而生于心焉全以其智用修
西方庚辛而生于肺焉水以其慧用修北方
壬癸而生于腎焉腎主骨主耳肝主筋主目
脾主肉主唇心主血主舌肺主皮毛主鼻故
膽者肝府也小腸者心府也大腸者肺府也
膀胱者腎府也胃者脾府也此五行各具木
氣至于本方以具萬神所以身全而體備者
也三十日氣滿三百日造化體象既全於是
以神氣精爲之主焉神者脾之氣也氣者金
水之氣也精者火木之氣也三奇者隨母之
榮衞經絡而周于身至于中鬲元宫雙乳之
下故十日之内生膜一重其膜上出金液白
膏三十日之内其膏滿液奔湊而出流于元
宫灌溉于三奇矣四十日生膜二重六十日
其膏流于元宫前膜閉矣七十日生膜三重
九十日其膏流于元宫次膜閉矣如是生九
膜焉三百日生嬰兒而三年食其積乳然後
神全氣足此人之根本也達此者修身之理
得矣修身者不先除疾則其神亂而不寧矣
尚何取於外神乎夫疾者因乎五藏不和榮
衛難通氣順則疾除氣逆則五藏不和百脉
滯矣凡氣之順也榮衞周通于身往來無滯
修身之法曰於戌亥子之時陰陽漸王而人
寢于床其氣滯於百脉關節故可以興功焉
先引四支次展左右手足令百脉俱開撼揺
其身使氣往來無有不至則其神當明矣神
明者何也陰陽不測之謂神日月精朗之謂
明學意發機之謂神應用不差之謂明於是
即用其神端身正坐絶慮忘想俟神氣俱定
乃鼻納清氣口呵濁氣焉何也人食五味五
辛皆有刑克能腐五藏而生患於是清濁混
而難見故呵以淘其濁既已使其氣止於鼻
出入焉夫金木水火者輕清之氣也陽也重
濁者陰也鼻者天門也曰者地户也内通五
藏惟陰陽清濁之二路而已然各有行焉惟
往來於鼻者不使口中之濁撓其清也鼻之
取氣要當綿綿耳不可有聞焉何也大縱於
天門出入自如則不能通百脉開四支經絡
五藏矣地户既閉惟天門之神氣相傳以抱
元宫是爲守一者也百節既通百關既開然
後取百味所成之津液錬爲神水添入于元
宫以爲寳焉是爲抽添者也取元宫經乎脾
中所生百味五辛之津使神氣隨其榮衛而
運焉自于夾脊雙關通于經脉前至于頂門
下降于口即漱嚥以歸于十二重樓於肺乃
受之而傳于腎腎傳于肝肝傳于心心傳于
脾脾傳于元宫是爲神水白丹砂者也上朝
于舌下之竅中其走出于舌之上而醲漱之
復過于十二重樓肺復受之如此者三然後
行其眞氣錬之更三五過斯成寳矣不復行
于諸藏惟在于心心有三毛七竅竅有三穴
其名曰聚涎其中所傳入于藏其左右所傳
入于皮膚化而爲榮衛行乎周天之度入于
元宫此眞一也水中之眞全也三爲五行之
所生殺故名爲一焉三者木也陽也應於春
之發生者也五者土也陰也萬物因土而生
者也木以眞氣就于土土木之精錬爲至寳
以人諭之木則父也土則母也是乃三五一
者乎夫三百日而生嬰兒將何以長筋骨歟
惟無思也無慮也無想也無貪也神定氣寧
得以立體者也學者知此可以取陰陽之氣
奪天地之造化以修其身而入聖矣或問曰
有煉津液而不能爲寳藥者何也曰夫五藏
氣逆而榮衛尚不能行况欲錬之乎或者之
問乃五藏之氣未能相順故致此爾當先制
五藏之氣使之相順則將津液三反以錬之
豈有不爲藥者乎五藏何以順之在乎究五
行元立之基依而修之可也木者位在東方
甲乙純行于陽道其生自丙寅其卦主震元
自水而得氣故其象龍焉其數九九氣足而
生火寄治于丙丁其數三其卦主離離陰也
其象朱雀二象一氣也木爲主而火爲用也
金者位在西方庚辛純行于陰道其生自壬
申其卦主兊元從土而得氣故其象虎焉其
數七七氣足而生水寄治于壬癸其數一其
卦主坎坎陽也其象玄武二象亦一氣也金
爲主而水爲用也土者能制四象之氣以爲
寳此亦何異於父母之所生者哉夫欲驗五
行於内者當以九竅準焉五藏者外通九竅
肝通于目心通于舌脾通于口肺通于鼻腎
通于耳下通于陰故九竅有滯則五藏不順
五藏平則九竅通矣五藏之病氣各具其本
色焉(肝青心赤肺白/腎黑脾黄是也)則就其方作用可也如
見青色更無雜色斯則藏氣順矣其觀四藏
亦如之不應乎本位之色而見斯氣逆矣此
特養命之道爾非所謂全丹大藥者也夫九
轉還丹者必在乎識五行定金鎖養玄珠存
神水鎮于元宫伏氣不離於腎藏回精上朝
於太和此入聖之門也天地以日月爲用者
也人以榮衛爲用者也人之用能與外之日
月不差則壽同天地矣神者榮衛之氣也榮
者日也衛者月也内之神氣之運以應乎外
之日月之行自然内外相合矣太陽者一日
十二時其應九時而已(餘三時/不應)三旬爲三百
六十時其見者二百七十時而已(餘九十/時不見)何
也太陽生於寅其氣順行至于戌亥子之時
歷乎太陰之位二氣相見故不應焉太陰者
一月之中其明惟二十四日而已(前後六/日不明)何
也太陰生於申其氣逆行至于戌亥子之宫
是爲純陰所理故不明焉其行二十七日至
于月之三日是爲日月交合之時於是太陰
不明太陽不見矣學者當使榮衞視日月交
而交視日月行而行此内外相合者也太陽
者前三日後三日於是至於艮之時始與太
陰别矣太陰元在其宫前四日至于八日行
于二十三日二十七日丑之時始與太陽别
矣於是氣圓而盛明焉日月與天地之氣無
差此其所以長久者乎吾之榮衛之氣能與
之合則亦可以長生矣金丹者錬玄珠也以
玄珠復還於本位是爲還元復命者然須審
視五行何也人之五藏各具其色而見焉故
修九還之法先立壇象而作用焉壇者天地
之訣宇宙之宗乾坤之首龍虎之基也若夫
無壇象者其猶人之無舍者乎吾居壇中端
身正坐觀四時之季與夫日月内外相合肝
屬于木則於春三月擇甲子日時於壇中正
坐絶慮忘想常閉地户微啓天門出入綿綿
勿使奔速而專意使其榮衞還于肝其氣自
夾脊上通于腦由頂門下降入于口則漱之
以歸于十二重樓先傳于肺肺傳于腎腎傳
于肝肝傳于心心傳于脾脾傳入于元宫而
神氣受之其數既足則奔湊流歸于舌下二
竅之中其色青此肝氣之順者也餘者亦如
之或曰何以知其然歟曰肝氣初行之月於
春三月而用甲子日時起功者無諸藏氣所
侵止轉其位使榮衞周于身經絡五藏其數
既足以生元氣用資于身其中至精納于元
宫夫五行生殺其氣在于本位而不出焉至
春求木王之時日乃復施之于元宫青者肝
之眞氣也再經五藏榮衛周身奔腠而出見
者别在異色惟純青而已餘四氣亦如之五
藏各具其色者斯其驗也金鎖者何法也取
白虎首經二六二七半以爲土取三五一以
爲金金者西方之正氣也鈆者白虎之眞氣
也鎖者閉也閉陽中之眞氣者也汞者青龍
之眞精也夫至精者本乎四象眞氣之所化
故無形質焉鈆汞者惟土能制之於是氣得
鈆汞始立體象而爲二氣二氣相逢然後成
寳故用密機暗奪虎鈆歸于青龍之位鈆者
本虎宫所住之物返歸青龍之位如不受殺
氣犯破元神五藏相順復住青龍之元宫焉
既有其鈆鈆能制汞汞既逢鈆自然相應而
爲寳此金鎖也玄珠砂者何也取西方眞色
之金十有二兩至于十有五兩經錬者不可
用也金木相會心不可亂而專意焉用陰陽
之數意亂則止夫玄珠者四象所成也故以
金木火土而成焉木則龍龍則陽也金則虎
虎則陰也汞成龍陽中之至精也鈆成虎陰
中之至精也陽中有陰故鈆能住汞汞能應
鈆鈆汞相和玄珠立就矣先用暗機取眞鈆
返歸于青龍之元宫結就丹砂故汞自留鈆
也鈆汞者龍虎之精二氣各得其鈆自然共
聚其名曰玄珠何以知之蓋汞伏于眞鈆在
于元宫復令金木相交受金之所克若夫心
動則眞氣降泄宜深制之可也於是不使出
返本位去位不能故復入于元宫與鈆相合
此會合之合者也二十日結就玄珠在于十
二重樓至臍之下極熱如焚然令金木相交
須加審詳焉以復其穴屬於土而具五行者
也三十日内氣充而後體象具足可以奪三
百日天地之造化是爲金丹十月而滿則生
於左脅之下其形如櫻其體如血此所謂眞
金丹者也永鎮元宫氣在神住回精上朝於
腦是爲飛仙焉上下關節俱開使丹氣往來
于經絡以變其骨三年是爲眞人焉或問曰
所言三十日大功爲當三年惟三十日乎今
更言三年爲眞人何也曰三年一閏者天地
之氣滿於是有積餘之氣三年可積三十日
以立天地日月度量焉故三百日氣圓三年
則上下俱足矣如人受二氣于胎必三十日
氣滿三百日造化而成形三年而後成人故
三年者於其中以爲三十日之大功者也學
者能依天地亦以三年之内三十日積餘之
氣爲之者上也如是則三年自有之氣固不
亡矣或問曰少之時重利輕生使元神破敗
其氣減其精衰而至于老其何以修道乎曰
老陰奪少陽則其命長矣老陽奪少陰則死
不侵矣然則老得少氣依此施爲亦可奪天
地之造化堅固而長生者也故修道者須知
吾受胎之元本父母之精氣者也若夫鉛汞
相投共爲四象入于中宫乃具五行五行受
氣既足則以肝之氣行入于中宫四十五口
以心之氣行入于中宫三十五口腎之氣行
入于中宫二十五口合于一百五之數是爲
眞氣依三元錬神水者也神水者津液也三
返錬而爲之此住世可也夫能不俟神氣之
足依三元之正數所謂玄妙之㫖也三元者
天地人也以三元之氣返錬神水以爲寳永
鎮丹田固守元神可以長生奪少陽之道也
法曰白虎首得長生遇眞鉛即延年下士而
達三鉛亦可以歷萬春秋矣故鉛者萬物之
母也汞者萬物之父也鉛汞相合然後以象
五行依數錬足是爲眞氣三元其名曰神水
焉木三火二金四水五土六此五行之正數
也



道樞卷之十七











道樞卷之十八
　　　　至　游　子　曾　慥　集
　　　契眞篇(衆言殽亂必折諸聖/至哉斯人其獨也正)
含光子(范德/昭也)曰人之大寳者神氣也神氣相
離則命何從保之乎若夫爪生于肉爪折則
肉傷矣神氣不周于身則形器惡得不衰謝
哉含光子曰學道者多矣莫得其要吾嘗辨
之有六其一曰吐納世之人皆曰吐納爲妙
呼吸爲要斯不知咽喉之中自有出入呼吸
之氣尚何假於吐納乎夫吐納與出入呼吸
亦同耶不同則爲外物矣莊子曰凡人息之
於咽喉聖人息之於踵棲眞子曰神無力而
氣常運形本靜而用無窮老子曰玄牝之門
是謂天地根綿綿若存用之不勤煙蘿子曰
秪隨呼吸無阻隔綿綿若存無逼迫嚥復閉
氣則法自亂矣參同契曰服氣洪腸胃吐吸
正納邪元道經曰鼻引口吐不可排積元氣
而可以去浮寒客熱而已嚥氣可以救飢劣
行氣可以通肌膚李棲蟾曰服七宿二景之
精嚥氣同於胎息非眞人之妙也吾觀諸古
先至人之論大道則知專尚吐納者其亦失
之矣或者以其能不食而身輕自謂其腸無
滓可以升於雲霄斯已惑矣登眞隱訣曰長
生必須斷穀氣穀未必能長生者也葛眞人
曰達道之士一日九餐而無苦終年不食而
無傷不食者豈道之至乎玄綱曰吐納以錬
藏導引以和體聖人之用吐納者蓋如此也
其二曰御女昔者黄帝游于赤水末學者聞
之遂言御女金華之道淺識浮僞者爭信之
至于形枯産竭一無所得而不悟也斯道也
蓋有由焉昔有裴君者豪士也支子元欲化
之以長生之道故設權變之方裴君既得道
則曰吾常患此賴改之早耳由是其言曼衍
于世乃有五字三峰之論黄書赤界之訣以
誣前眞甚可懼也陶眞人曰採女求不死採
藥求飛仙其險危甚於水火殺伐速於斧斤
者也眞誥曰吾見學採御者死未見學採御
而生也誠使精氣不失且未足以成眞苟有
傷焉斯有尾閭之患矣夫吾身之中自有少
女焉好鉛華者皆求他女而不知求諸其身
經曰嬌女窈窕翳霄輝重堂焕焕明八威太
山野人曰少女之術滿百數採藥還元非凡
女由是觀之腎者身之列女也能採其氣先
自腰臍通滿五臟上連首脊而有聲日行一
千二百氣彼所謂御女者一千有二百蓋此
氣也惡有能御如是者耶楊眞人曰世上道
書多誤人開圖閲録益亂神善乎廣成子之
言無勞汝形無揺汝精少思寡欲可以養生
此誠學道之要也其三曰雜術傍門夫南宫
小術蓋有萬條非大道也或存思五藏靈芽
之氣赤白青黄歸于五藏至于想夫青龍白
虎朱雀玄武精光形影七魄三魂或履罡步
斗以習升天而行或六甲六辰以服符藥或
行房中九一之方或導引按摩屈伸偃仰書
夜拗折其身體血氣爲之奔走上下沸騰反
自損焉或存思内想凝心絶慮制魄思神然
一思想則一神出日損一日焉或立壇而醮
以求福祐或修燒錬用桑鹽以爲藥朱汞以
爲丹金鼎瓷爐黑鉛白錫草石糞穢妄配虚
無或吐納以引外邪之氣腸鳴腹脹而傷正
氣若龜者其性有壽非因學氣而然也或慕
毛女而服餌世非無松柏也而北女之後未
有能飛空而行者也或服食金石草木以固
其形而不知金石草木之性不究四時逆順
之宜或清靜無慾修仙錬行寂寞苦空休糧
辟穀兀然湛然形如槁木志如死灰然不知
天地之運動也凡此者皆非吾所謂之道也
徒有好學之名而無學仙之事欲求長生乃
趨死路亦可哀哉經曰僞道養形眞道養神
吾將言其眞者焉其四曰神氣有用此守三
歸一者也知恬淡自守而孰知恬淡之中有
性乎知虚無以爲理而孰知虚無之中無不
爲乎徒委志于寂嘿者無益也爲道日損損
之又損至于無爲無爲者無不爲也損者損
塵勞祛世事也無爲非拱手也立無爲之方
顯無爲之用者也觀此者當知神氣之妙用
也棲眞子曰氣在乎運神在乎用返神服氣
安而不動方名靜者也斯與入定者同焉經
曰氣來入身謂之生神去於身謂之死故至
人息于神踵踵者首也(非臍/下)羅眞人以爲乃
上界天門難入者也其惟出靈神而不呼吸
焉元者坤宫之氣升結而爲形靈者乾全於
天之神降合而爲體是知人者與天地俱受
氣于虚皇宜能與天地同其壽者也故眞人
者與天地爲常神因氣而結氣假神而留神
氣相并則後天不老矣煙蘿子曰中有白元
君肌膚凝皓雪元君者靈神之氣象也學道
者能識之得道過半矣何以識之乎曰存思
其白氣自臍之下至于腰于脊上徹于泥丸
此眞結丹之圖眞元之用也於是清利泥丸
安住丹靈三不妄出六不妄入三者何也内
氣不出外氣不入然非閉氣也六者何也目
不妄視耳不妄聽口不妄言與味身不妄觸
與受鼻不妄香與臭意不妄想與思如是則
外事不入内氣不盜也八邪者飢飽勞逸風
寒暑濕也傷于眞氣則生疾矣其五曰眞一
錬質分形古先至人有分形散影之道何以
致之乎此金水分形者也夫日之中水之中
鏡之中皆能分形者歟分形之日元神六甲
一日而出當斯之時其勿怖焉夫識玄珠則
知法矣如冬至之聞雷法當烹之則功成行
滿達上清矣其六曰玄一錬神結胎劉根曰
凝入丹田成童而出此結胎者也故精有主
焉氣有源焉呼吸綿綿合于自然則胎結而
眞全矣夫蚌飲月華之氣猶成珠于腹况錬
其神乎是以錬氣成形其名曰仙人錬仙成
形其名曰眞人錬眞成形其名曰至人錬聖
成形其名曰神人經曰渺渺任玄津自然錬
我神趙大信曰一藏龍光歸于淨室此存妙
之本也夫錬氣成形者導養之士也上可千
歲下可百歲止是舊形終不得道故吴天師
曰壽如龜鶴非神仙也昔青精先生壽三千
歲綵女以問彭祖曰斯人仙乎彭祖曰導養
之士也夫龍通結珠其珠出則身自退换其
名曰天龍高眞所修者亦如龍焉天眞者錬
其形其神其氣雖變見不測然猶拘于氣象
者也王屋山有退骨洞得道上昇皆退其凡
軀蓋有形者不以昇天然則錬出之身爲氣
象所拘况父母所傳之體豈能久留乎雖壽
矣而猶未離乎陰陽之界者也道之初成進
于一天九百萬歲復進一天焉每進一天壽
加倍焉壽至二十倍則修錬至矣於是昇于
無色之界及其至于天龍帝龍羅覺長天其
壽蓋一千二百七萬九千七百七十五億五
千二百歲然猶在陰陽遷變之中未能入于
無形者也安期生乗駿麟而見三皇神姥以
問陽九百六之烖神姥曰陰陽運盡水火焚
漂乎天地三界變滅惟乾陽金闕坤宫明堂
存焉於是十眞之外歸于金闕大力神王歸
于明堂純陽不壞純陰不消者也何以能錬
至于十眞之外乎曰錬形不爲氣錬氣不爲
形其氣可以見而其形不可覩也出不爲氣
也入不爲息也入于無形不使遷變蓋氣象
不能拘矣是蓋與虚皇上眞同者也
　　　修眞篇(導通穀海調適神舍/專心任眞靜而觀化)
至游子曰人之元首有九竅焉其上象乎九
天其下法乎九地者也身有九竅復有五城
十二樓金堂瓊宫神所保之九宫太一者何
謂也專心任眞惟存乎一宫則涣然見矣於
是百邪自除衆福鼎來用此道也吾有六氣
之方修身之㫖焉呬者主于肺也呵者主于
心也嘘者主于肝也呼者主于脾也吹者主
于腎也嘻者主于三焦也三焦者法象乎三
十有六氣分行于五藏六腑通導乎水穀之
海調適乎形神之舍夫欲養神者必先養其
氣欲養氣者必先養其腦欲養腦者必先養
其精欲養精者必先養其血欲養血者必先
養其唾欲養唾者必先養其水然後可也九
還七返者何謂也大而論之則一年也小而
論之則一日也晝夜一周而天降地騰矣故
自寅而至于申斯七返者也復至于坤斯九
還者也神仙之要莫大乎存想存者存我之
神也想者瞑目見其形收心見其心目不離
于身身不離于神此存想之漸也其次當養
性焉養性之道欲少勞而不可極也不可强
其所不堪也食飲欲少而不欲頓常若飽中
之飢飢中之飽此善養生者也是以先飢而
食先渴而飲食已則行以手摩其腹者其數
百暮卧則閉地之户不然則眞氣失而邪自
其外入矣屈膝偃卧枕右而寢其名曰吉祥
春夏則蚤興秋冬則晏興其蚤興也勿前于
雞鳴其晏興也勿後于日出常聞雞鳴而念
身中有人其長三寸黑衣而立念之久則可
以視萬里之外矣吾之動止孰亦知夫有所
禁乎晦日勿歌朔日勿笑前後溲勿視日月
星辰勿視西北車勿奔馬勿馳井勿越竈勿
跨枕勿高唾勿遠眠勿舉席坐卧勿犯風霜
此未足語修眞之至也吾聞諸太上曰氣象
天地變通莫測陽龍陰虎木液金精上入于
泥丸下注于丹田採五石以哺百神内丹成
則外丹應外丹應而内丹未充亦未可以升
舉矣或聞乎金聲玉振者道將成之徵也
　　　悟眞篇(行于黄道陰剥陽純/玄珠有象太一歸眞)
張平叔(名伯端/天台人)曰道有二焉夫錬五芽之氣
服七曜之光注想按摩納清吐濁誦經持咒
飲水吞符扣齒集神絶肉辟穀存神閉息補
腦還精及夫餌草木鍜金石是爲幻化有爲
之用所謂易遇而難成者也況夫閉息者入
定出神其理屬于純陰其舍難固不免用遷
移之法未得所謂自然無漏之果豈能回陽
换骨而升天者哉吾有九轉金液還丹之道
在乎究陰陽達造化追二氣於黄道會三性
於元宫攅簇五行和合四象龍吟虎嘯夫唱
婦隨玉鼎湯温金爐火起於是始得玄珠有
象太一歸眞矣其用功也蓋斯須焉至若防
危慮險在謹於逆順抽添而已養正持盈在
謹於守雌抱一而已如是復陽生之氣剥陰
殺之形節候既周脫胎神化矣而學者乃以
鉛汞爲二氣五藏爲五行心腎爲坎離肝肺
爲龍虎神氣爲子母津精爲鉛汞不知浮沉
賔主之理何以異乎以他人爲親者哉是殆
不知金木相克之幽微陰陽互用之要妙於
是使日月失道鉛汞异爐欲望還丹之成不
亦難歟觀夫群書皆云日魂月魄庚虎甲龍
水銀朱砂白金黑鉛坎男離女凝成金液不
知眞鉛眞汞爲何物也今掇其詩五篇
一曰伏錬三黄及四神若尋草木更非眞陰
陽得位歸交感二八相當自合親潭底日紅
陰怪滅山頭月白藥苗新時人不識眞鉛汞
不是凡砂及水銀
二曰人人盡有長生藥自是愚迷枉棄抛甘
露降時天地合黄芽生處坎離交井蛙將謂
無龍窟籬鷃爭知有鳳巢丹就自然金滿屋
何須尋草學燒茅
三曰不識玄中顛倒顛爭知火裏好栽蓮牽
將白虎歸家養産箇明珠似月圓謾守藥爐
看火候但修神定自然安群陰剥盡丹成熟
跳出凡籠不是難
四曰要知産藥川源處只在西南是本郷鉛
見癸生須爭採金逢望遠不堪嘗送歸土釜
牢封閉次入流珠厮配當藥重一斤須二八
調停火候託陰陽
五曰三五一都三箇字古今明者實然稀東
三南二同成五北一西方四共之戊己自歸
生數五三家相見産嬰兒嬰兒是一含眞氣
十月胎圓合聖基
平叔以爲未盡又爲短章復掇其要焉
其一曰日居離位反爲女坎配蟾宫却是男
不會箇中顛倒意休將管見作高談
其二曰卦中設象像儀形得象忘言意自明
後世迷徒惟泥像却行卦氣望飛昇
其三曰咽津納氣是人行有物方能萬物生
鼎内若無眞種子猶如猛火煮空鐺
其四曰華嶽山頭雄虎嘯扶桑海底牝龍吟
黄婆自解相媒合遣作夫妻共一心
其五曰不識陽精及主賔知他那箇是踈親
房中空閉尾閭穴誤殺閻浮多少人
其六曰用鉛不得用凡鉛用了眞鉛也棄捐
此是用鉛玄妙訣用鉛不用是誠言
其七曰西山白虎性猖狂東海青龍不可當
兩手捉來令死斗化成一塊紫金霜
其八曰竹破還將竹補冝覆雛須用卵爲之
萬般非類徒勞力爭似眞鉛合聖機
其九曰雪山一味好醍醐傾入陰陽造化爐
若遇崑崙西北去張騫始得見麻姑
其十曰八月十五玩蟾輝正是金精壯盛時
若到一陽纔起復便將見火莫淹遲
其十一曰玄牝之門世莫知指他口鼻妄施
爲饒君吐納經千載爭得金烏搦兔兒
其十二曰須將死户爲生户莫執生門作死
門若會殺機明返覆始知害裏却生恩
其十三曰月纔天際半輪明早見龍吟虎嘯
聲便好堅心修二八一時辰内管丹成
其十四曰偃月爐中玉蘂生朱砂鼎内水銀
平只因火裏調和後種得黄芽漸長成
其十五曰夢謁西華到九天分明授我指玄
篇其中簡易無多㫖只是教人錬汞鉛
其十六曰華池宴罷月凝輝跨箇金龍訪紫
微從此衆仙相識後海潮陵谷任遷移
其十七曰赫赤金丹一日成古仙詩語最堪
聽若言九載三年者盡是無稽款日程
其十八太一曰女子著青衣郞君披素練見
之不可用用之不可見夫婦若相逢恩情自
留戀爐中火焰紅眞人自出現



道樞卷之十八



道樞卷之十九初七
　　　　　至　游　子　曾　慥　集
　　洞眞篇(潜存五芽并用六氣/淡乎無思神守其位)
于眞人曰自元命太歲之日子之後午之前
趺坐靜室心地湛然無思無慮於是東向扣
齒鳴天鼓者三十有六想吾首蔭其華蓋坐
據狻猊左侍青龍右侍白虎前有朱雀後有
玄武心拜四方以左右手托膝揺其臍腹左
三右七熱摩左右手拭其面目耳頂隨其時
行之者三返千日則神從頂出矣懼則想回
焉其一先想吾身坐五色神雲之中雲覆其
頂想定默默祝曰五氣混生玄上之精充布
五藏六脘鮮明内灌外逸表裏俱清滅穢招
眞我飛太靈祝已於是先及青陽之精青陽
之雲嚥津者九結爲九神狀如木星玉帶青
衣冠下布于肝之内與神相向而坐順時吐
息次吸靈丹之精赤神之雲嚥津者八結爲
八神狀如火星玉帶赤衣冠下布于心之内
與神相向而坐順時吐息次吸金魄之精白
神之雲嚥津者六結爲六神狀如金星玉帶
白衣冠下布于肺之内與神相向而坐順時
吐息次吸玄曜之精黑神之雲嚥津者五結
爲五神狀如水星玉帶黑衣冠下布于絳宫
穿二膀胱入于尾閭上于夾脊布玞二腎之
内左三右二與神相向而坐順時吐息午則
呵卯則嘘酉則呬每行氣既已則閉其氣熱
摩左右手以擦其面至于熱以左右手掩其
耳使不聞聲以指扣天鼓者三十有六(天鼓/者玉)
(枕/骨)每行氣既已扣其齒三通嚥者三呼者三
(皆從/反聲)於是吹腎呵心嘘肝呬肺嘻三焦呼脾
嚥者爲吐爲瀉其二先想左目出日右目出
月皆徑九寸在於兩耳之上其名曰六合高
窗想定默祝曰太上玄一九皇吐精三五七
變洞觀幽冥日月垂光下徹神庭俠照六合
太一黄靈帝君命簡金書不傾五老奉符天
地常寧俾我不死以致眞靈却喝萬邪禍害
滅平上朝天皇還老返嬰大帝有制百神敬
聽祝已於是吸日月焉一息氣嚥津二十有
七結爲二十七帝君九帝君下入于絳宫穿
于尾閭上衝于泥丸關之境九帝君又中布
於中關之境九帝君下穿絳宫布于下關之
境其神俱紫衮冕焉三關者何也腦也心也
臍也使日月遍于一身内徹泥丸下達五藏
之中皆覺洞照内外如一身與日月之光共
合焉良久扣齒九通用嘻以吐息者二十有
五度每日行止寢坐心存二十有四星其大
踰寸如連結之狀又存星之中有一人焉是
爲二十有四星如嬰兒初生而無衣於是二
十有四星自嘘中而降環身之外者一周祝
曰二十四眞回入黄庭口吐黄氣灌我命門
　　　　百神受靈使我骨强魂魄安寧五
藏受符天地相傾祝已則吸二十四星焉二
息氣嚥津者二十有四凡其嚥也則覺一星
吞入于口徑至于臍之下復覺星之光出爲
二十四眞人俱口吐黄氣如煙焉布于臍之
下鬱然洞徹于内外良久用呼以吐息者十
有五度凡用呵嘘泗嘻呼吹既已則出氣之
濁者十吐焉想其形應乎五色仍想吾之身
焉
　　　崇眞篇(丙丁爲性壬癸爲命/學而窮理乃識其正)
崇眞子(晉道/成也)曰存三守一者學道之要也三
者何謂也精也氣也神也吾所謂眞三寳者
也抱一者何謂也抱守元陽眞氣也神本在
心屬于南方丙丁之火心中有性性屬于陽
焉腎者能生元陽眞氣泄而爲精祕而爲眞
氣屬于北方壬癸之水水爲命命屬于陰焉
夫能知存三守一之道使氣守精精守神神
守氣久而神定氣和仙道可成矣女子專意
不離乳房之中浮皮之内旬歲補滿眞氣其
功與男子同焉其妙也在乎心無所思耳無
所聞目無所視一意專靜精進勤行則寒暑
不侵蜂蠆不毒攫鳥不搏鷙獸不噬色返乎
孺子力壯乎虎兕七孔洞徹夜視如晝心識
開悟道氣自歸吹呵可以治疾病噀吐可以
叱鬼神於是神移于上霄矣彼清都閬苑夫
何遠之有
　　　返眞篇(虚谷探玄而測其源/内返眞性復命歸根)
虚谷子(劉烈/也)曰夫惟渾淪既判清濁已分爾
爲萬物之靈我得一元之秀其秀本無死壞
者歟其終自取滅亡者歟名利蟻爭是非蜂
起于斯之際將欲返眞性而歸根挫銳解紛
安居樂業一靈頓息萬境俱忘其亦有道矣
惟以智慧之刃可以斷煩惱之鞅者也是以
甘言巧笑烈士之心不可移也曲眉豐頰高
士之目不可入也於是去彼取此體物知身
必澄澄寂寂以忘其情故神化氣而氣化形
者窮委之塞也靈自明而照自照者妙用之
通也杳冥之外恍惚之中此崑崙虚谷之生
涯者也吾有二歧綿綿焉可以直入于天端
有一田曲曲焉可以回環于地要潜馳坤馬
逆泝銀河璇璣運動於一身煙雲發泄於七
竅萬神齊至百脉流通二氣混合以回風三
宫陞降而不息於是返照慧燈而自見焉寥
天清簌而誰聞焉此何道也無爲爲功有爲
爲用者也然後収藏在器動靜曰機始剏玉
爐次安金鼎上玄下扎左陰右陽龍虎交騰
坎離互作推排四象攅合五行七曜參羅八
門開闔於是子母相守而嬰兒姹女親矣媒
妁和合而夫婦諧矣化土水火符應日時兔
肺烏肝其藥合乎一斤之數者也黄芽白雪
其精産乎二地之英者也其功既成則三萬
有六千之神上朝于帝而吾於是可以度世
奪九億九萬之數也况乃至道全神在乎金
丹化體而已自然入有從有歸無於無有無
相通形神俱妙落三尸而超三界朝上清而
證上仙逃走陰陽如是與天地齊矣彷徨四
達出入八荒時行則行意往則往又惡有生
死禍福者乎著還丹虚谷百篇今取十四篇
表而出之
其一曰此理幽微達者稀擘開混沌立丹基
一霐金水冰澌結三尺寒霜火焰飛南北坎
離分卦象晨昏符火合天機一丸變就純陽
體緩轡揚鞭入紫微
其二曰樓觀飛空異市朝門迎雙道接煙霄
玄爐白雪金童掃素鼎黄芽玉女澆風入碧
池揺菡萏月穿眞館照芭蕉臺中秀麗忘機
侣千古曾經眼下消
其三曰泛泛飄飄不繫舟眞神時變九霄遊
水中有火還相合陰裏生陽却自由白面郞
君驅虎尾朱衣童子把龍頭逍遥一入瑶臺
去不管人間春復秋
其四曰擺脫塵勞滌寸心不教時事等閑侵
澄澄固坐調眞氣默默忘情養聖金歧路兩
條通巨海銀河千派瀉高岑此中關鍵吾家
事二八回還踵息深
其五曰白玉龜峰阿母家薄侵紅日爛三花
一泓酥滴桑梢露九片黄輕谷口霞鶴頂有
丹呈秀麗雲心無着洩光華當時若不尋雙
徑徒費漫漫走海涯
其六曰一氣寥空素樸胚玄黄分擘兩儀開
坎離猶是乾坤主烏兔元因日月胎有水盡
歸東海去無星不向北辰回三才我得居中
秀造化生成自合來
其七曰空心萬籟奏佳音神室虚凝夜正深
浪簇雪花開鼎面光嬉星彩燦爐心五行聚
會庚還乙三姓同歸丙返壬造化有功堪矚
目火中菡萏吐黄金
其八曰還元返本一歸家漸見枯枝發嫩芽
要識刀圭求戊己須知水火是河車初時傳
得金蓮種次後開來玉樹花兒女雙雙朱户
裏夜深還共醉流霞
其九曰忽拈詩筆縱天才春髓温温滿滿盃
混沌誰將分擘破鴻濛我自琢磨開金蓮下
向丹池種玉樹移安翠嶺栽自是家園風景
好坎男離女一齊來
其十曰誰信還丹事不深肯於三五一中尋
若知庚甲擒龍虎要識浮沉定木金坤六産
成離内火乾三生得坎家壬丹經子史明明
說自是迷徒不着心
其十一曰不信浮華誤了身有誰肯問已求
眞三回賀旦添三月一度飛花減一春陽氣
如煙誠可惜荒郊似水莫因循書名竹帛千
千兆看取從前得道人
其十二曰都言大隱混鄽羅却笑山居養太
和名利薄時人事薄交求多後是非多緑水
青山超性窟柳眉丹臉陷身河借問貨餘能
敵國無常買得不來麽
其十三曰日月循環子細推天罡指凖在璇
璣大功欲就三千日妙用無虧十二時四八
陰消除滓濁九三陽長合希夷玄關句句眞
消息盡向詩中漏洩機
其十四曰太乙神爐三疊存周回上下法乾
坤天旋地伏龜蛇應陰殺陽生卯酉門火進
屯蒙常燠燠鼎涵金水鎮温温玄珠錬就金
光燦用獻虚皇最上尊
　　　修眞指玄篇(五行倒植三田返覆/冬子夏午神氣内蓄)
華陽眞人(施肩/吾)曰吾聞之正陽眞人(鍾離/雲房)言
玉清上清太清太無太虚太空太質云者蓋
大道有無之相生以立天地之基標者也以
人言之則三清者父母之精氣神聚而爲胎
精血爲表精氣爲裏如天地之清濁者也純
陽眞人以爲龍虎交合而結内丹三百日而
眞氣生錬就陽神始在黄庭次居内院終出
天門此人之三清者也腎爲水水中生元氣
可比於地也心爲火火中生眞土可比土石
之聚也脾者隨呼而舒以引於腎氣而上行
隨吸而入以接于心氣而下降故呼吸之間
般運天地純粹之氣入于中宫飲食之際受
納萬物秀實之氣資于四體此人之三才者
也純陽眞人曰父母交合而生身人之三才
也心腎交合而生丹吾之三才也華陽眞人
曰斯言也其玄矣乎月者太陰之精也陰不
得陽則不生所以月受日魂而爲明也日者
太陽之精也陽不得陰則不成所以日得月
魄而見也試言乎内則猶腎氣傳於肝氣肝
氣岀而腎之餘陰絶矣所以魂生於肝焉心
液傳於肺液肺液生而心之餘陽絶矣所以
魄生於肺焉於腎氣之中而取眞一之水心
液之中而取正陽之氣即眞一之水爲胎如
日魂得月魄而明也眞一之水得正陽之氣
爲主如月魄得日魂而照也一歲有二十四
氣一日之間亦有二十四時焉故亥子丑之
時壬癸之位也而小雪大雪冬至小寒大寒
屬焉寅卯辰之時甲乙之位也而立春雨水
驚蟄春分清明穀雨屬焉巳午未之時丙丁
之位也而立夏小滿芒種夏至小暑大暑屬
焉申酉戌之時庚辛之位也而立秋處暑白
露秋分寒露霜降立冬屬焉(五日一候三候/一氣三氣一節)
(二節/一時)十二時者陽時也十干者陰時也艮巽
坤乾者四卦時也合而爲二十四時與天地
二十四氣同焉一日十二時時爲三十度共
三百六十與天地三百六十度同焉天地之
春夏秋冬日月之弦望晦朔人之子午卯酉
四時同焉知其時候以法致之則丹全氣足
可以長生錬氣成神可以入聖五行者相生
者也故肺氣得腎氣方行焉心氣得肝氣方
行焉脾氣得心氣方行焉肺氣得脾氣方行
焉及於三田則精中生氣祕其精而氣自壯
矣氣中生神養其氣而神自清矣五行相生
可以延年三田返覆可以超凡人有九宫何
也丹元宫者腎也朱陵宫者小腸也蘭臺宫
者肝也天霐宫者膽也黄庭宫者脾也玄靈
宫者大腸也尚書宫者肺也玉房宫者膀胱
也絳霄宫者心也以九州言之則冀州者腎
也兖州者膀胱也青州者肝也徐州者膽也
揚州者心也荆州者小腸也梁州者肺也雍
州者大腸也豫州者脾也以形言之肺長八
寸其狀如華蓋心長九寸其狀如垂蓮肝長
七寸其狀如懸瓠腎長三寸其狀如懸石脾
長七寸六分其狀如覆盆其類不可窮也腎
氣之中取水心液之上取氣氣上水下是爲
未濟之卦也腎氣入于頂眞水下降心氣入
于丹田眞氣上升是爲既濟之卦也心腎交
合而成内丹肝肺傳送而爲火候以合天地
升降之宜日月進退之數焉龍虎何以交合
歟自辰巳至于午而止其津分三嚥之於是
幽室靜坐疊掌盤膝忘思絶慮微以升腰閉
目冥心滿口含津鼻之中細細出息引極再
入含津以壓之眞龍不上升矣引息抽之眞
虎不下降矣初覺其咽乾次覺其心沖終覺
其情暢龍虎既合於是無質以生質其形如
黍還于黄庭是爲玄珠者也若錬之火候不
差斯爲金丹焉火者三昧眞火也昇降循環
有周天之道焉十五兩爲三百六十銖有周
天之度焉天氣五日一候故修錬者亦五日
一進退火候焉三氣在于黄庭其法用戌亥
至于子靜坐幽室屏去思慮微隱於几輕脅
其腹使鼻中綿綿用之不勤默存丹田如火
輪焉其轉不倦脅之勿動困則暫止再脅者
蓋以聚所散之氣想火轉之于腎心火下入
于黄庭始則其腹微痛次則漸熱行之可以
補虚益氣積而延年若與前之龍虎并行百
日下火五兩自戌至于子錬精成汞而藥力
全矣二百日下火十兩自酉至于子錬汞成
砂而胞胎堅矣三百日下火十五兩自申至
于子錬砂成金而純陽氣生矣何以取火乎
以念珠一百八凝息計數數足方得一銖焉
何以肘後飛金晶乎用子之時一陽初動而
下功披衣正坐握固存神扣齒二十四通集
神和氣忘思絶慮閉目冥心存下丹田微偃
其脊始覺腰之下稍熱如未熱則再偃至熱
則止於是氣過於尾閭下關次過于夾脊雙
關次過于玉京上關(在心/之左)以至升偃一撞三
關入于泥丸日出而止行之一夕可全一年
之損如滿其數則可以補腦益髓返老還童
矣故辰巳曰交合戌亥曰進火子曰退火何
以謂之金液還丹乎其法用子之時靜坐存
昇掩耳閉息輕輕擺撒使腎氣入于頂攻擊
神水下降自上腭而來清凉美甘不漱而嚥
久之骨健身輕勝寒暑矣何以謂之玉液還
丹乎其法用辰巳之時交合焉靜坐絶思慮
以舌拄牙縫雙收二頰有津則嚥之無津則
嚥其氣滿乎三百六十之數此自肺而升者
也可以益一年之損而已(有内丹/不用此)於子之時
存升偃脊一撞三關既入于頂急閉其息掩
耳擺撒金液使下降焉於是不漱而嚥于時
即高身起腹舉腰正坐使金液隨元氣散入
四支通流百脉是爲金液錬形者也久之目
視金華體出金光不止長生而已於午之前
(辰巳/時)收頰嚥氣補虚數足乃繼而用之方咽
未嚥之際忽升身正坐高舉其腹氣入于四
支百脉傳入于經絡百日則肌如玉血如膏
顔如嬰矣錬之法有二其一以丹錬形三田
反覆者也其一以無丹錬形五行顛倒者是
爲玉液錬形也存升偃脊一撞三關直入于
泥丸掩耳閉息金液下降即舉腹升起丹田
純陽一昇一降相見于重樓之下是爲既濟
始成一珠其大如黍其色瑩而黄乃還於黄
庭是爲金粟遂出金光于皮毛計功定其息
數此既濟者也人之元氣日一循環焉其元
神旬一交番焉甲乙之日卯時錬肝氣丙丁
之日午時錬心氣庚辛之日酉時錬肺氣壬
癸之日子時錬腎氣皆錬之成神焉惟脾無
正氣而不受錬戊己之日安閑可也正坐靜
室屏思慮扣齒二十四惟心在道神定氣和
默觀所錬之藏心至則氣自至矣丹田純陽
之火至是爲三花和會非比三昧之火也旬
錬之一番焉凡百日每藏各錬十番於是氣
升神見各隨其色紛紜上起回觀反照見五
色之雲興于壺中此錬氣成神上朝天元并
入神宫者也然懼外魔以亂天眞當速収内
觀以起火焉故曰欲長生者錬丹下火可也
欲不死者還丹錬形可也欲升仙者錬氣成
神可也煙蘿子曰仙者嚥氣閉息不入喉中
往來當其氣滿難住正坐升舉其腰身如是
不止氣衝凝滯而又可以延息少時矣積氣
生液内滋於五藏六腑外潤於皮膚此安樂
之上法也然未盡玄微焉玄微之道在夫幽
室靜坐絶慮忘思嚥氣閉息急則升身放則
换氣而奪餘息於是心腹空而首目清利體
充恱而神氣調和此延年之法也或飲食過
度則閉息虚心自然消除矣或氣血凝滯則
閉息默觀病之所在病則愈矣夫納九嚥一
存三放七定息内觀事無不畢此長生之訣
也何謂也鼻入清氣而納之九分咽中一嚥
不使所入之氣往來覺其急則舉身取氣放
息勿令出盡常存二三焉當其閉息之際默
觀五藏氣自通和則其疾去矣正陽眞人曰
欲覺陽公長子須是多入少出從其男女相
爭過時求取眞一純陽眞人釋之曰陽公乾
也乾一索於坤而生震震爲長子在人爲肝
在時爲卯是爲泰卦三陽之候也于時腎之
氣爲嬰兒上傳于肝心之液爲姹女下降于
肺肺氣相交於是其鼻入多其口出少凝住
不使傳降焉是爲男女相爭積氣生液於是
眞氣益多故曰過時求取眞一者也然則玄
微者不離于卯之時而已外應于泰内契坎
離氣交之候鼻入清氣升身内想默計周天
之數凡三百有六十可以奪一年之氣以補
已往之損比之胎息無時焉弱者可以骨健
老者可以還童矣歧伯曰人之眞氣春藏于
肝夏藏于心秋藏于肺冬藏于腎肝心陽也
肺腎陰也隨時養之不出冬夏二至春秋二
分之候所養之法淡然自適而無所惑靜坐
内觀所養之藏自然氣凝而有象有形焉故
以陰氣爲胎以陽氣爲息氣住則形住是爲
長生之要也靈樞曰天地反立陰陽逆生錬
鉛錬汞自然道生扁鵲曰冬至之後十有五
日眞鉛積之一分其狀如輕煙焉夫能錬之
可以安樂延年矣三十日眞鉛積之二分其
狀如薄霧焉夫能錬之可以返老還童矣四
十有五日眞鉛積之三分其狀如垂露焉夫
能錬之可以留形住世矣夏至之後十有五
日眞汞積之一分其狀如戲蘂焉夫能錬之
可以健骨輕身矣三十日眞汞積之二分其
形如含蓮焉夫能錬之可以長生久視矣四
十有五日眞汞積之三分其形如抱卵焉夫
能錬之可以錬形化氣矣故錬眞鉛而爲陽
胎錬眞汞而爲陰息以陰息爲陽胎自然有
形化無形矣以陽胎投陰息自然無質生有
質矣然歧伯不知時扁鵲不傳法若夫冬夏
二至則時未善也隨時内觀則法未盡也惟
冬之子夏之午則凝息留氣而後靜觀斂身
集神而先注意焉斯可謂盡矣善矣是以胎
息之要在乎絶無動念譬夫以水澆石無可
得入於是神定氣和元靈自住眞胎自凝是
爲無漏三年小成六年中成九年大成者也
神公言其胎息曰勤守中勿放逸外不入内
不出還本元萬事畢謹修持無時日曹道冲
釋之曰勤守中者神識内守也勿放逸者一
意不散也外不入者對境如無也内不出者
居塵不染也還本元者專氣致柔也萬事畢
者止外無求也謹修持者勤而行之也無時
日者長生久視也然則眞胎息者其惟物我
兩絶神氣并集凝而爲胎住而爲息形神俱
妙可以長生神氣合體可以入聖於是窮理
盡性以至于命自然神氣交和無中生有内
外明白以色爲空天眞元靈湛然自樂矣玉
皇有神用之訣曰存三守一高上元君釋之
曰三者精氣神也一者腎也腎中生氣心中
生神神氣交而爲精精神住而還下於是上
存其神中存其氣下存其精三存既畢則守
其一在于丹田不論内外之境與出入之法
自然氣還元而自住爲胎焉神隨氣而不散
爲息焉神氣一體則無死生心腎一氣則無
疾病如是一切之境從何而入一切之念從
何而出乎若厭乎塵世則當升氣以爲神胎
集神以爲氣主於是氣胎神息與有象之形
分而二三化而萬億眞靈不散是爲入聖者
太上玄機有自然胎息之訣曰長生久視徐
眞人釋之曰靜坐忘思久視於上田則神長
生矣久視於中田則氣長生矣久視於下田
則形長生矣視者視之勿離其視之所心神
隨視而止腎氣應神而傳自然有形之氣暗
藏無象之神形中有胎胎中有息息以神住
神以氣存此久視之道也吾於天地之間止
知其身其身之内止知神氣而已故上視神
宫則其神不散視久則錬神神聚爲胎以所
傳之氣入而爲息自然而上也下視氣管其
氣不散視久則錬氣氣聚爲胎以所存之神
入而爲息自然而中也煉氣會合常守丹田
凝而爲胎住而爲息自然而下也上中下者
三田之謂也腎之眞水者虎也心之正氣者
龍也龍虎交而爲玄珠火候足而爲金丹取
辰之末巳之初是爲巽之時幽室正坐滿口
含津勿吐勿嚥以壓龍虎之氣使之不走交
合而爲玄珠焉其大如黍還於黄庭每元可
以增眞氣一丈矣火候者何也心之正陽之
氣是爲眞火眞火上升是爲錬形及其下降
是爲還元可以益氣而延年當戌之末亥之
初是爲乾之時幽室正坐脅腹勿動凝住上
傳之腎氣不升内想眞火而下降行之一日
可以補一年之虚純陽眞人曰金丹之要存
升開閉過關無急火候無差産成金液者也
於子之時一陽初動之後披衣正坐握固内
定存下腰身使腎合氣聚覺臍腹微熱漸升
其身微偃其脊運腎之氣復過尾閭自下而
上次過中關于玉京直入于泥丸以補其腦
自然髓實骨健若錬金丹則作退火焉夫龍
虎相交爲玄珠以心火下降爲補益以肘後
飛金晶爲補腦之法并用是爲金丹焉玄珠
者金丹之體也進退火候合于周天之數三
百日無差則爲金丹矣脅腹凝息行一百八
之數自子逆行至于午以心火下降而錬黄
庭於是五日加六銖二十有五日移一時此
進火者也升身偃脊行一百八數自子順行
至于午以腎背飛而補泥丸於是五日加六
銖二十有五日移一時此退火者也内丹既
凝而生純陽之氣是爲氣中有氣於是不計
晝夜升身正坐是爲太陽錬之百日其身輕
矣千日飛騰而入南宫爲仙夫以純陽隨其
元氣所傳以錬五藏之氣凝爲胎元錬氣可
以成神矣丙丁之日其時用午庚辛之日其
時用酉壬癸之日其時用子甲乙之日其時
用卯於是靜坐忘思雙收二頰以喉中虚嚥
爲法所嚥之數不過百焉十日澆遍百日而
足於是純陽之氣不能害於五藏五藏之元
神隱於眞氣而不散五藏之眞氣隱於元氣
而不耗由是隨元氣所傳而錬其氣即氣錬
神神自氣中而出止朝于元頂入于泥丸無
丹者行此法隨時澆灌可以錬形焉



道樞卷之十九





















道樞卷之二十初八
　　　　至　游　子　曾　慥　集
　　眞一內丹篇(閉息漱液陰陽以通/一時之用一歲之功)
子復也丑臨也寅泰也卯大壯也辰夬也巳
乾也午姤也未遯也申否也酉觀也戌剥也
亥坤也歲有十二月日有十二時吾以時易
年矣每時運用乎二卦共十有二爻一歲之
象也故一時之用得一歲之功然自子至巳
可以行也午之後不可用也子之時先進火
焉息者火也火陽爻也閉息三十有六是爲
一陽爻然後進水焉津者水也水陰爻也漱
液二十有四是爲一陰爻故子之時行乎復
巳之後行乎姤常相對行之此一時而用二
卦者也子之時其爻一陽而五陰則先閉息
三十有六然後漱玉液二十有四既已則復
行午時之卦其爻一陰而五陽則漱玉液二
十有四而後閉息三十六者五過通于子則
爲六陰六陽可以奪一歲之用矣几行持也
依爻數陰陽爲之必平坐握固扣齒子之時
面子之位餘亦如之行已則托天導引者數
過久之内丹結矣一歲之後可出之浴以太
陽焉所謂出玉池入金室大如彈黄如橘者
也修氣者運陽以煉陰也陽始於子盛於巳
陰始於午盛於亥故常以子之時運用寅之
時行持至午則止避陰氣也
　　　還丹參同篇(一氣精華得火乃滋/還丹之根其在南離)
昔者燧人氏鑚木以出火女媧氏錬石以補
天斯合神丹之道矣或曰何謂也曰木者汞
之性也金者眞火也是以還丹之根在乎南
離焉何也生于太陽之中得火而後化乎形
質者也其一變則潜形乎混沌之中感處乎
母之胎方受精華之氣此朱爲汞者也其二
變則赤元之數合乎丹田爲受氣之因融化
而爲凝酥於是魂魄降于合抱之位此汞成
雪者也其三變則青神之液獨化于扶桑此
雪成砂者也其四變則白虎之義其氣其汞
和矣復于根類此砂成黄者也其五變則玄
黄之化密來于后土氣充于上元剖分形質
此黄成鉛金者也故曰一物含五彩其斯之
謂歟夫汞不得火則其身虚焉鉛得水則其
體光焉豈非月之兔其可見者耶日之烏其
不可見者耶是以太上之丹虚無之道也汞
鉛者其何傳乎其出于恍惚而變于杳冥者
歟生于太初之始成于混沌之中爲乾之宗
坤之本故氣運者三千有六百年節候者九
轉八瓊由是水火盈滿於丹田日月始終於
鼎器從文鼓武靈錬幽玄奪造化於爐托乾
坤於掌氣騰其身來往自然化龍於青汞之
門伏虎於白金之路精沉氣海氣抱精元玄
黄體化氣類相須反南方之赤色故名還丹
之道焉五行以之顛倒八卦以之逆順魂也
魄也降于合抱之位其變化無窮矣紫府仙
都玉洞丹室烏駕金蟾兔乗白馬於是有神
功焉夫月滿則虧日中則昃焕然玄象以魄
交于其魂金水制伏而無外曰屯曰蒙者藥
也曰否曰泰者爐也所餘各有配儷焉一歲
者三百有六十日以應乎六十有四卦卦三
百有六十爻也一旬者一百有二十時晝夜
行乎十有二爻(二卦/也)則三旬可以爲一歲而
九旬斯爲三歲矣日月者晝夜如車之轉焉
日有三十度天地轉關經曰三十輻共一轂
當其無有車之用也其乃應于法象之妙焉
此於丹道蓋近矣詩曰關關雎鳩在河之洲
雌不孤居雄不獨游者也是物之芸芸各歸
其根類同以聚矣去汞則分矣素書所謂同
氣相感者也陰符曰黄腰啗虎水木相刑榆
甘柔金河車伏汞其祕蓋在乎神水華池焉
太易志曰黑者水之基也白者金之體也石
洞記曰眞五行者一水一石也中宫者氣之
主也水火激之成物是爲金液金丹矣參同
契曰種禾用粟附雞用子其此之謂歟陰眞
君曰陰者眞砂也陽者眞汞也求之不可妄
動焉無質而生質是爲還丹非所謂凡汞凡
砂也青霞子曰吾有丹砂焉取金之精活石
之液合爲夫婦列爲魂魄一體混沌兩情感
激此丹砂也易曰初九潜龍勿用九二見龍
在田九三君子終日乾乾何謂也萬物者生
于一老于九汞之未得火而變化也其隱於
砂之中是爲潜龍不得用也砂之正體以火
飛之入于鉛中見乎眞火眞汞而交感焉是
爲見龍在田田者丹田也丹爲汞田爲土土
生萬物者也水之中有土是爲眞金眞金者
丹田也是爲終日乾乾者歟金汞成眞可以
變化矣乾者火也金也九者鉛之數也三者
木之數也天得一而見水得二而見火得三
而見木得四而見金得五而見土修錬者不
可以不知乎此也白金也汞也各當八兩二
八者合於一斤此錬砂錬靈象之數也總集
于一一者水也水之中有火火之中有木木
之中有金金之中有土五行混一則二儀開
闔日月明矣三才備矣故一生二二生三三
生萬物乾爲父坤爲母内有寒暑陰陽日月
星辰焉其羅列進退休王皆自然之道也夫
砂也汞也得火而後飛騰矣得水而後藏體
矣得金而後交感矣得木而後本明矣得土
而後生成矣於是以金爲丹丹爲白虎白虎
爲眞火眞火爲日魂日魂爲金雞金雞爲華
池華池爲黄鉛黄鉛爲媒氏汞又以木爲青
龍青龍爲黄水黄水爲月魄月魄爲玉兔玉
兔爲黄芽黄芽者生于丹田者也丹田之本
體其名金公吾能知其道則可以不抛金水
而化青龍矣青龍者汞也必俟玄黄成其終
始玄黄之内有眞金焉當與木精通乎鬼神
鬼神者無形質也大帝以爲金室逍遥降出
太和之津於是可以仙矣夫求華池者必由
于此門焉丹砂隱其中矣吾明乎鼎器見乎
形容究五行窮八卦定休王之始終别囚死
之宗元魂魄交爭陰陽來往金隱於秋冬之
卦汞藏于春夏之形東南者斯爲丹汞之神
也西北者斯混水金之道也吾蓋有十干形
象之圖焉中央者萬物之草也戊己爲烹錬
者也東者甲乙也甲爲沉石乙爲浮石南者
丙丁也丙爲武火丁爲文火西者庚辛也庚
爲世金辛爲世銀北者壬癸也壬爲眞鉛癸
爲眞汞嗚呼吾其開天之祕乎
　　　金丹明鏡篇(水火之數坎離之象/賾其精深得道過半)
玄一曰觀夫乾坤至大易行乎其中矣故知
離己日精也坎戊月華也鼎則乎天地藥法
乎日月有男女之象焉始乎否也泰也周乎
既濟也未濟也於是藥鼎成矣非世之所謂
五金八石者也經曰一生二二生三三生萬
物故自一之水二之火三之木而爲龍在于
東者也四之金爲虎而成五之土合乎土彩
應乎五行明乎四象凡乾坤之内其下有形
焉其上有象焉吾法則其陰陽之造化斯猶
反手爾故能知一之水二之火坎離之二用
與夫日月則已得還丹者過半矣是以五行
之道得一而畢乎玄一曰吾見世之燒錬迷
謬者不知幾何人也知貪乎黄白不知慕延
生彼豈知陰陽之根蒂南北之要津耶訣曰
用鉛不用鉛須向鉛中作及至用鉛時用鉛
還是錯欲得識還丹終不離鉛脚斯道之要
也而世不知採鉛者須知金公焉河車焉(五/行)
(全是金公也北/方正氣河車也)乃取雅安之鉛(雅州/也)犍爲之
鉛(嘉州/也)土之鉛壠䭾之鉛草節之鉛而爲鼎
投以水銀而養火焉非吾所云道也語曰鉛
若是眞不失家臣鉛若不眞其鉛難親其要
在乎陰陽和合五行備而四象全然後知眞
鉛者眞一也太一丹田從鉛而始者也觀夫
火中之木水中之金則鉛汞明矣訣曰五行
顛倒術龍從火内出五行不順行虎向水中
生此言眞水火與日月精華者也鼎無首無
質也然無質而生質矣故陰極而陽生陽極
而陰生焉愚者將空爐擁千斤之炭露地鼓
扇以爲賺日月之精華無質自然生質火汗
赤紅聚于爐中用之爲丹服之則燥矣或持
水精之珠于日之下以承火于月之下以映
水復以火錬其水以爲眞水火日月之精而
爲藥或聞至人之言曰採乎蠶食之前成乎
火化之後遂取蠶未食之桑焚之爲灰八月
既望以灰承露收其汁焉玄一曰是皆非道
也夫日出于扶桑甲乙之上所謂未蠶者也
火生于木者也庚申爲月窟者也是爲寅之
前未之後吾聞其訣曰淮南王號秋石王揚
隱說黄芽西方承王氣得道在中華其狀也
其外白其内黄如雞子焉世不知西方庚辛
兊之金也太白符應屬于秋焉乾之少女採
斯氣爲鼎中之宫而作丹者也少女之氣者
軒后美之爲金華淮南祕之爲秋石金者土
之子何也金土相生而孕芽糵者也八月天
罡在於酉萬卉凋落故金克于木惟木生芽
吾丹之道如金之上生芽其黄如蘖染之有
色應于中方而黄芽者也故曰黄芽者鉛汞
所造也陰之殻其含陽華夫不得黄芽則去
金丹遠矣世不知從一至于五運合五行於
是始符契于五彩虹暈于天霞起于爐者也
故錬取眞水土者道之要歟六戊六己者土
也土無正形王于四時之季而應于五方世
不知水之一金之四爲之戊焉火之二木之
三爲之己焉戊己誠合于正中足乎陰陽之
數方具美矣於是陽壬不自火中而去則陽
壬不得作煙矣如雞抱卵日數既足則生子
焉(如人十/月而生)故曰孤陰不成孤陽不立汞砂皆
陰者也譬如二女同室者歟夫人因二氣和
合而生以父之精爲骨以母之血爲肉結而
成形十月而生吾之道猶是也中男御乎中
女交合以成形矣少女之氣百數其祕在于
還精補氣而已離者其中含陰象乎日之
中有雞而爲女之血者也坎者其中含陽
象乎月之中有兔陰極陽生而爲男之精者
也聖人以南北二位爲藥猶父母配合而生
者乎震者長子繼父體者也又歸于兌
而成少女焉採少女之氣百數而爲丹爲鼎
鼎者元無鼎也藥者元無藥也本乎人之情
性不離而皆禀乎四象者矣愚者不之知乃
以污穢而成之非也吾之至藥法象乾坤剖
一氣而分陰陽如人用父母之傳元氣而生
者也於是合日月備三才成四象符五行焉
五日一候者六十時也旬又五日一氣至矣
三旬有六日丹鳳形矣四旬有九日五彩全
矣六旬有四日四氣足矣五行氣盡於是乎
産芽而藥見眞一焉然後有三十六龍置否
泰之鼎立太一之神室坎離爲日月震兌爲
龍虎則眞水火與夫内外陰陽安設神室于
城郭依法則聽刻漏候一陽爻之生也運既
濟未濟之陰陽施文武之下火使之炎上於
是陽氣上騰而爲天焉吾之上水潤于下則
爲陰氣下降而爲地焉汞者人物也男女交
合各孕眞精權變斯須聖化無極矣昔者軒
轅氏游于蜀悟三一之道鑄鼎成丹乗赤龍
而仙用此道也吾之藥應乎上下之二弦二
八之數有三百八十有四銖(每兩二十四銖/此乃一斤也)
應乎六十四卦之爻乾坤之二策而成九轉
七返者也




道樞卷之二十

　











道樞卷之二十一
　　　　　至　游　子　曾　慥　集
　　　大還金丹篇(卯酉之門功不可施/去黑取赤入于華池)
金丹者其藥用眞鉛眞鉛者北方鉛中白骨
也取之八兩以作丹苗(生芽/如苗)又於赤中求汞
汞者南方朱雀之精也抽取之八兩與鉛同
用焉水火陰陽之用蓋水有上有内火有下
有外三日五日七日添藥入汞一兩水一盂
至十五日騰雲矣三十有六日於是金鳳成
矣晝夜陰陽其要在于調和則汞在鼎之中
自作黄芽三八之後稍加火焉火當常熱不
差及於開鼎則見眞龍虎矣此結頭第一之
數者也去黑取赤入于華池神符白雪同湯
煮之(雪花用四/兩陵郡所生)常如魚眼一九二九三九
察其得所則止五九則甚矣以湯洗而澄之
使之無味其色如蒼穹焉復入金鐺炒烙之
用仙酒濡之(小㸃/之)使其色紅三日已來仍伏
于火入于鼎中向爐而坐二三四五其兩分
明五日一次中運而起復從離之上作始而
行卯酉二門不可運火者也惟於南北功精
而已陰之火卧也陽之火立也露出之遣風
微入焉又須固濟堅牢其鼎藥之成也如呼
吸焉百有二十日開爐是爲小還丹服之萬
疾除之涌泉乾矣鼎之訣則非翰牘所能傳
也
　　　金書玉鑒篇(物備於我勿求諸外/中宫有鼎覆以華蓋)
夫修内丹者必先正其爐焉爐者鼎之外坤
也吾之身是也其中有長生之藥焉吾之神
氣精液是也爐有八門何也吾之目也耳也
鼻也於是爲視聽吐納之關斯其橐籥者也
其辟門之户運動各取其宜而常固守焉勿
使滋味逆邪傷於其内由是於天地之爐造
化之鼎調其至藥配其陰陽錬氣神而後成
功焉鼎之華蓋下覆于鼎何謂也天者乾也
金也其内境則肺之宫也上爲華蓋下覆乎
諸藏之上其通于鼻是爲天門升降呼吸運
精乎榮衞循環乎五藏流注于身其動變浮
沉大小有定焉其由天之運星斗地之轉江
河故天門運其肺者也出入清氣爲鼎之蓋
焉故地者鼎之腹變化諸物者也何謂也地
者坤也其内境則脾胃也包羅水穀上通于
口口者咽門也地之户也收納水穀下伏于
胃管故脾者受天門升降之氣轉動消鑠造
化其水穀而分其清濁焉穀之清者升于上
焦心肺之宫而化爲神氣精液矣穀之濁者
則下泄於大腸小腸焉是以胃者造化之鼎
也口者地之爐也鼻者天之門也玄牝中央
其名曰人中斯三才者也(天地/人)天門呼吸之
氣其上符于星辰之度焉地户流轉之水其
内應乎血焉於是可以論日月陰陽之理矣
日者處于上而尊者也天魂也太陽之火精
也其位則居于乾艮焉夏王冬衰夜短晝長
其中則藏陰氣隱金雞焉雞者酉也其外應
乎西方之金石能生乎水者也乾者天也金
也艮者山石之中斯陽中之陰也其内境則
上焦也是爲天心靈符焉首者艮之山也口
者洞之谷也斯其出水源者歟故水者坤之
積陰之氣也升于上天陵于華蓋而爲雨露
浸潤于心斯陽中之陰也離之卦外陽而内
陰外君子而内小人其猶丹砂屬于火而中
隱汞焉是爲太陰姹女之魄其衣五彩離者
麗也其精爲日而五彩華麗中有絳宫上通
於目目者泥丸之宫也其中有神神者天地
之主萬物之靈也欲修命者先澄其神神清
正則萬邪不干矣此長生之大藥也或不能
伏其心焉内生姦火其猶丹砂不死見火則
飛矣故曰心者生命之主也月者處于下而
卑者也地魄也太陰之水精也其位居于坤
巽焉冬王夏衰晝短夜長其中則隱陽精藏
玉兔焉兔者卯也憑東方之木能生乎火者
也斯陰中之陽焉其内境則下焦也於藏爲
腎腎有二焉中央者丹田也前者巽海也水
府也故江湖者歸乎巽焉世不知陰陽之正
位以謂北方則坎也南方則離也非也夫坎
者南方坤巽之位也坎之中奇陽者南方巳
午之火也離者北方乾艮之位也離之中偶
陰者北方亥子之水也月者外陰而内陽外
小人而内君子其猶鉛錫乎故於陰之中其
産白銀於砂石之水中其包赤金金也銀也
俱陰中之陽所謂嬰兒者也於是上與丹砂
之中太陰之姹女合而爲夫婦情類相戀斯
凝而爲砂矣故坎者水之海而龍之宫也有
帝王處北闕正南面之尊焉月者地也地無
其陽則萬物不生矣萬物也者禀天而生向
陽而長此亦其常道也況人者萬物之靈乎
當順乎天之道天之道者存乎其身於是純
陽眞一純粹自然之氣可以致長生者也長
生者何以致之哉吾其晝夜修錬乎故内功
一日則天運一歲者也於是升降陰陽運行
于四序十有二時焉其晝應乎春夏其夜法
乎秋冬晝夜始終此天地之交泰者也故亥
子丑之時其應乎天之冬焉其陰升于天心
其陽降于水府温養其腎而變錬其骨於是
金筋玉髓而爲眞人矣其猶山石潜受陰陽
升降之氣化而爲金爲銀爲珠爲玉爲丹砂
爲銅爲鐵者歟寅卯辰之時其應于天之春
焉其陰降于華蓋之下其陽升于鼎鼐之上
温養其肝生長其筋脉其猶草木潜受陽和
之氣而爲華爲葉爲苗爲蔓者歟巳午未之
時其應乎天之夏焉其陽降于水府其陰極
于火宫温養其心變錬其血而成白乳焉申
酉戌之時其應乎天之秋焉其陽極而降于
天其陰復而升于地温養其脾變錬其皮膚
焉晝夜其應乎四時者也陰陽錬於一體於
是自凡而入于聖矣然不可不知君臣夫婦
之理焉以吾之内境言之則身者國也首者
城也目耳口鼻者四門也手足四支者四方
之兵防不虞者也心者國之君也氣者臣也
故心爲氣之主而氣爲心之使也心神澄靜
則元氣和寧矣神氣合則長生矣其猶君聖
而臣斯忠乎君臣明而天下斯治乎吾觀夫
内境之君者絳宫純元眞一之氣也其臣者
坎宫太陰玄冥之液也天降眞氣化生萬物
猶君之惠其臣也北升陰氣凝成雨露滋潤
萬物猶臣之佐其君也君者心也心連于舌
其下有玉池焉左曰金精右曰玉液此所謂
玄冥之液者也升降于上爲雨露爲淵泉以
浸灌其心心則活矣所謂君得其臣者也臣
者腎也二腎之中央者丹田也其前者巽海
也是爲水府其氣本生于離降氣于下以温
丹田所謂君隱于北闕者也故君聖臣賢則
國昌熾矣心明氣清則身長生矣欲治其國
先治其身欲修其道先澄其心神而后調其
元氣其道一也吾嘗諭之家焉身者宅也五
藏者宫也乾者父也坤者母也坎者中男也
離者中女也震者長男也巽者長女也艮者
少男也兌者少女也乾父坤母斯成偶矣三
男三女斯爲夫婦矣肝者東宫也木也甲其
兄也乙其妹也甲以己爲婦乙以庚爲夫故
肝得水而沉何也木帶金之氣者也肺者西
宫也金也庚其兄也辛其妹也庚以乙爲婦
辛以丙爲夫故肺得水而浮何也金帶火之
氣者也心者南宫也火也丙其兄也丁其妹
也丙以辛爲婦丁以壬爲夫故心能拒火何
也火帶水之氣者也腎者北宫也水也壬其
兄也癸其妹也壬以丁爲婦癸以戊爲夫故
腎能拒水何也水帶土之氣者也脾者中宫
也土也戊其兄也己其妹也戊以癸爲婦己
以甲爲夫故脾能納穀何也土帶木之氣者
此吾造化之鼎也君臣于國夫婦于家神氣
于身此長生久視之道古今不易者也吾於
是宜知夫内境眞象焉内境者何也身之境
也眞象者吾身之爐其中有天地日月星辰
風雲河漢山嶽江河草木焉天者乾也金也
華蓋也處于萬象之上是爲内境之肺者也
星辰日月之輪者是爲内境之上焦榮衞流
行之度者也太虚玄界之上清氣凝集焉玄
界之下濁氣聚散焉上下清濁之分是爲内
境之中焦羅隔者也羅隔之上清淨之域也
羅隔之下穢濁之境也五嶽群山者首也澗
谷者口也鼻也泉源者津液也飲食也江河
奔大海者飲食聚于水穀之府也雲雨生山
川者毛髮也夫欲知天地長久之道乎蓋得
正一眞一者也斯何謂也是乃天地爐鼎之
中陰陽交合于内不失其元氣者也夫人禀
天地而生合天地之精而爲之子故吾之内
境亦有天地長久之道焉夫不禀天地之道
究陰陽之功奚得保其天年哉夫能於其内
境識其天地交合其陰陽抱養其神氣津液
俟其日月滿足則長久矣知所以長久矣其
可不知五行之變錬乎五行者五藏也肝者
東方震宫甲乙木也青龍也肺者西方兌宫
庚辛金也白虎也心者南方離宫丙丁火也
朱雀也腎者北方坎宫壬癸水也玄武也脾
者中央坤宫戊己土也吾有鼎鼐於以調和
四象五行變轉五行焉水者液也液之中有
金故曰金液焉金克木木生火火復錬金四
象還返皆由于土者也土者主于神也神者
得其道斯爲仙矣失其道斯爲鬼矣修眞者
冝捨繁華遠嗜欲却腥膻清靜逍遥棲于若
壑潔齋登壇入室擇日俟時背陰向陽瞑目
平坐握固冥心開闢爐之門以運火之候焉
於是五藏錬矣百骸變矣然後至于聖功靈
化者也雖然必更九轉是爲功滿而登仙矣
一轉則四月也三轉則一周也九錬之功既
全於是三年而成丹矣其大方寸其重一斤
而陰陽各半焉外應乎太易六十有四卦三
百八十有四爻何也四卦者二十有四銖也
(一兩者二十四銖四卦一/兩則六十四卦爲一斤)九轉者仙之初地
也於是災患不干寒暑不侵水火不害邪精
匿矣其能易形變體而入于聖者中仙也至
夫大功玄化眞氣純陽然後上升朝于帝君
矣
　　　修眞要訣篇(循其四序以聚五行/間以金木千日而成)
王子(劉海蟾弟/子王庭揚)曰道無名其本自然生一一
者道之元也一生二二者天地也二生三三
者三才具而萬物於是乎生矣故天父也地
母也人男女也父之精陽也母之血陰也合
而爲人則三才者皆本乎一氣者也是以一
者長生之本也易曰天地交而生坎離用之
者取象焉世之修身養命者衆矣而少至於
道者何也莫測聖人之㫖而惑於聞者也故
辟穀嚥漱吞霞服氣般載拽己飲乳閉息之
論非所謂要道也其猶隨山採珠者乎吾所
謂要者修其眞一聚其五行列八卦合四象
括三才乾坤吾爐鼎也坎離吾藥也曰屯曰
蒙起於朝昏曰既濟曰未濟不愆于晦朔曰
序循環千日而成功矣著詩百章摘其要妙
得十二篇
其一曰日烏月兔鎮相隨性命關連盡不知
會取地天交泰事自然交際坎和離
其二曰忙忙世俗擬求眞多弄朱砂與水銀
不錬自家身上藥汞還死後固生人
其三曰周天火候至幽微運動抽添盡有時
節氣無差七十二自然伏得虎龍兒
其四曰不在市鄽不在山不拘名利不拘閑
世人要見長生藥只透心灰是大還
其五曰陰屬地時陽屬天一爲鬼趣二爲仙
修治要見幽明事性命相關在目前
其六曰金丹有訣奪天權說着根源在目前
拭指北方玄武事龜蛇因甚兩相纒
其七曰鬢斑髮白報君知猶自貪婪恣亂爲
不會五行交日月是時一苦告他誰
其八曰水火同情間木金火水知他甚處尋
脫黄着紫因何得只爲河車轉數深
其九曰五行四象坎并離詩訣分明說與伊
只有工夫下手處幾人會得幾人知
其十曰鼎爐火候密推排錬得純純氣上來
地户閑時骨髓實天門積漸自然開
其十一曰學人既悟修眞一修一須求法護
防早是水中難住火那堪陰鬼在傍相
其十二曰若未逢師且看詩詩中有訣好修
持雖然不到蓬萊路也向人間死較遲


道樞卷之二十一












道樞卷之二十二初十
　　　　　至　游　子　曾　慥　集
　　　修錬金丹篇(錬乎九鼎行乎八卦/養息成神冥于造化)
大丹要在乎養息成神而已夫息者日有三
萬六千焉周流于三十六關四六黑白之道
行于八卦錬于九鼎者也一日者有十二時
一時者八刻十七分吾之四息爲一至可以
通三十六關與四穴焉凡一關穴息流二刻
有五分則一時爲三千息一刻爲三百六十
息十二時者又分而爲四季有盛衰生克之
道焉三十六關者何謂也下丹田者素華關
也黄鍾穴者五路關也尾閭穴者翠微關也
天柱穴者轆轤關也肛後者元門關也泥丸
宫者太一關也玄膺穴者海泉關也十二樓
者三元關也肺者白虎關也肝者青龍關也
心者蓬霄關也脾者中黄關也二十有四錘
者皆關也一曰受盛二曰通元三曰玉瓊四
曰七星五曰衛靈六曰明堂七曰瑞泉八曰
命門九曰進城十曰坤元十一曰皇君十二
曰玉圭十三曰赤城十四曰榮金十五曰透
龍十六曰玉蘂十七曰玉樓十八曰金泉十
九曰金城二十曰衝天二十一曰金鳳二十
二曰冰霄二十三曰會元二十四曰百瓊四
穴者何也肝者羊車也乗之朝玉皇以會萬
神其名曰蓬瀛穴焉腎者鹿車也乗之以朝
崐崘其名曰三峯穴焉心者大牛車也乗之
以馭火龍入于蓬萊其名曰守中穴焉脾者
土也鎮于四方左右有金水其名曰保城穴
焉黑白之道者何也白金黑虎陰陽之氣也
其行由於榮衞出者榮也入者衞也出入爲
一息(各拘/十日)一息自有四至焉冬之月納陽在
于内其應子丑寅之時者也於是一萬三千
息行于榮之白道焉二萬三千息行于衞之
黑道焉春之月陽亦在其内其應卯辰巳之
時者也於是一萬六千息行于榮之白道焉
二萬息行于衞之黑道焉夏之月納陰在于
内其應午未申之時者也於是一萬八千息
行于榮之白道焉一萬八千息行于衞之黑
道焉秋之月陰亦在于内其應酉戌亥之時
者也於是二萬息行于榮之白道焉一萬六
千息行於衞之黑道焉八卦九鼎者何謂也
於子丑寅之時坎爲陽鼎眞陰用事者也於
卯辰巳之時震爲陽鼎木用事者也於午未
申之時離爲陰鼎乾用事者也於酉戌亥之
時兌爲金鼎兊用事者也丑者土王而用事
會歸中宫以艮爲鼎膽中取眞用事者焉陽
之氣胎也辰者土王而用事會歸中宫震以
巽爲鼎蓋青龍行功故一九之陽生水者有
震之氣也又曰兌當直其鼎風也未者土王
而用事艮爲膀胱取眞用事者焉以艮爲鼎
蓋艮生之氣爲火生于土山者也戌者土王
而用事正金之鼎以巽爲爐是爲金石之鼎
蓋乾爲大腸其名金石則金所歸也是以十
有二時而有金木土之氣應于三才九鼎之
位能竊天地造化之功者乎天地者乾坤之
象也五行八卦混元歸返而成乎泰(天地/之卦)是
爲八卦九鼎之數天地交合八卦五行周天
之度者也觀夫五行生克盛衰分爲四季而
用事焉何也子丑寅之内水王而克火然能
生木是亦火之母歟以木之氣補其火候火
之氣足方用事焉卯辰巳之内木王而克土
然後生火是亦土之母歟以火之氣補其土
候土之氣足方用事焉午未申之内火王而
克金然後生土是亦金之母歟以土之氣補
其金候金之氣足方用事焉酉戌亥之内金
王而克木然能生水是亦木之母歟以水之
氣補其木候木之氣足方用事焉此五行生
克相補之要也一時有三千息行于三關二
刻則爲八息二至焉此周天之火候也其要
在乎始于一陽爲主焉子之時一陽始生初
九者也生于素華之宫升而爲月是爲龍潜
于水者也至于蓬霄青龍之關焉丑之時其
氣在于白虎三元海泉之關是爲木生火者
也寅之時其氣在于太一元門轆轤之關者
也卯之時其氣在于白瓊會元冰霄之關者
也辰之時其氣在于金鳳衝天金城之關者
也巳之時其氣在于金水玉樓玉蘂之關者
也午之時其氣在于透龍榮金赤城之關遇
之眞陰始生者也未之時其氣在于玉圭皇
君坤元之關者也申之時其氣在于進城命
門瑞泉之關者也酉之時其氣在于明堂衞
靈七星之關者也戌之時其氣在于玉瓊通
元受盛之關者也亥之時其氣在于翠微五
路黄鍾之關者也子之時其氣逆行復歸于
素華此周天者也方其子丑寅也安坐消息
閉目内觀其五藏想其肝有青龍盤旋如霧
如露其出微微以意交于氣沉下于心宫復
想其心宫有朱雀焉閉口以接其氣然青龍
之氣甚微則息氣三十有六以制心之火而
後行功焉及其卯辰巳也亦安坐定息閉目
内觀其五藏想其心有赤氣盤旋沉下于肺
之上復想脾之上有勾陳焉閉口以接其氣
其氣甚微則服氣三十以制脾之土而後行
功焉及其午未申也亦安坐消息閉目内視
其五藏想其脾有黄氣盤旋以意游起至于
肺復想其肺有白虎焉開口以接其氣消息
服氣三十以制肺之金而後行功焉及其酉
戌亥也亦安坐消息閉目内視五藏想其下
丹田有白虎盤旋以意游上至于肝復想肝
之中有青龍焉開口以接其氣消息服氣三
十以制肝之木而後行功焉既已補其五藏
則可以行日月焉其交在鼎之左右可以行
八卦之周流焉當其用事也先淨其神乃想
其心有日焉其大如錢出離于心復想其光
照于五藏百骸次想其日狀若浮起即鼓口
服氣二十而一嚥之急想其氣下于十二重
樓環伏其日沉于脾之上鼎之左消息既定
復想下丹田水海之内有月焉其大如錢復
想其光照于一身以意浮起而至于肺鼓口
制氣三十以首顧左而一嚥之急想其氣下
于十二樓環至脾之上入心之右鼎之右消
息既定而後用事焉
　　　金液還丹內篇(非汞非鉛眞一爲基/知白守黑神明自歸)
李光玄少慕道已而遇至人告之曰元氣不
散可以長生者也元氣者身中混元之氣人
之根本也念住則氣停矣神行則氣散矣是
以至人喘息不游於鼻外存思常住於丹田
三田實則可以至千歲焉若夫吐故納新漱
液嚥津者皆延年固身之道也光玄行之十
餘年以爲此非出世金液之方也遂游少室
之山因見玄壽先生而問焉玄壽先生曰還
丹者眞一爲基鉛汞相依黄芽爲本者也黄
芽者何謂也芽出于鉛中始于至眞汞傳金
之氣是之謂黄華者歟光玄曰鉛有大毒何
以成至藥乎玄壽先生曰鉛中有金金中有
寳見寳識寳賢人得道寧修鉛中金不錬鉛
中寳此非世之鉛也故曰黄芽是鉛去鉛萬
里黄芽非鉛從鉛而始鉛爲芽母芽爲鉛子
母隱子胞子隱母胎知白守黑神明自來是
以一者水之數五行之始也其色禀于黑方
包含五彩修之合道契于自然用能生天地
爲牝牡然後還日精於月窟結精華於龍宫
紫氣潜隱與眞合符焉語曰用鉛須用鉛鉛
是舊丹田不棄鉛也光玄曰世以朱砂水銀
爲黄芽何理歟玄壽先生曰非知道之言也
夫黄芽者坎離相孕金水相生男冠女笄牝
牡相得從無入有陰動陽交者也光玄曰世
或以金銀五鉛爲黄芽何理歟(銚鉛咸枯鉛/黑鉛蜜陀僧)
玄壽先生曰皆非也彼有質而頑滯者服之
灼五藏矣吾所謂黄芽者鉛汞合體金木相
并龍虎相交水火相制推情合體以魄隨魂
成于還返之因明于呼吸之理陽交陰孕母
在子存全天地之精者也故汞不呈體金不
露形丹砂木精得金乃并乗身斂魂虎飢則
來噉食生髓脂蓋謂此也然必時候周足則
自然變化矣故曰鉛汞芽同三花採我氣結
成砂初間旬運火加輪五彩入神華增爲使
道無邪三者備斯仙家矣光玄曰猶未之悟
也玄壽先生曰至藥者唯用五行而已經曰
何言金木水火土留神保命是龍虎學人不
識五行精强以他人爲父母木主氣兮骨主
虎血主水兮肉象土不死之道在離宫會得
五行方有主五行須是水銀親殊質不堪爲
伴侣賀蘭大士(名/球)曰青龍起白虎卧玄武飛
朱雀坐黄龍中宫自結果母憐子子憐我爐
中結成雲一朶餌之刀圭無不可謂此道也
光玄曰服餌當用何物乎玄壽先生曰成藥
之時水銀而已過河車則成紫粉是爲金液
還丹焉光玄曰敢問至藥者銖兩幾何何日
而成乎玄壽先生曰鼎有乾坤焉自子以及
離斯明卦象者也自離而至亥斯見光華者
也猶子之在胎雞之居卵時至則出矣二八
同居者銖兩也一星周帀者節候也於是龍
興而虎嘯焉二八姹女也十六鉛精也陽生
起火陰盡則停矣陶隱居曰子午二門開卯
酉者也四時運火合乾坤者也斯龍虎自相
吞矣光玄曰日魂月魄白虎青龍丹砂河車
眞鉛眞汞孰爲正歟玄壽先生曰亦一而已
不越于五行者也世以石爲藥者七十有二
或至百餘姑可治病難與議長生之㫖也陽
火東旋而爲龍陰水西轉而爲虎汞者火之
木也鉛者水之金也制在于中宫以類相成
者乎昔者陵陽子知其道故用南對北用西
對東配此四方不違中道一年運火十月開
爐七返無虧九還固足斯乃龍飛魂返虎伏
魄歸其名曰紫色之妙還太液之神丹焉光
玄曰三黄結砂可以成金何也玄壽先生由
此貪者之所爲也非希夷寂寞學道者也


道樞卷之二十二
道樞卷之二十三初十一
　　　　　至　游　子　曾　慥　集
　　　金丹泥金篇(内氣不出外氣不入/陽自炎炎發于離域)
道有三焉曰錬形曰錬氣曰錬神其要在乎
法四時之機會五行之造化與夫坎離匹配
之用於是内使龍虎及夫三田氣滿混而成
眞則一氣伏于體矣故玄谷三田氣滿而入
于玄上不皎下不晦然後錬氣合神焉夫氣
者氣中之氣也浩浩通流偏于四支綿綿寂
寂其神魂颺颺焉眞氣混體而入于臍之下
氣歸臍則爲息神入氣則爲胎胎息相合其
名曰太一含眞然後錬神焉其全神有四曰
心曰意曰性曰神四者本乎一枝者也蓋心
者蔵神之宅也神能抱氣歸根方能自守此
入聖之始也錬形之法何也冥心調息氣寂
綿綿神室内守於是氣入乎丹田此煉形者
也氣者陰陽之至精也天地之陽魂煉而成
器是能生神氣而爲太一之象也通流百脉
之中散乎一身其五蔵六腑分三爲用强其
形壯其骨氣住而神生非靜坐氣何以得住
乎靜坐疊足與情想忘出入綿綿其息如龜
少焉眞氣遍體鼻中之氣出而不出動而不
動陰抱陽也於是用赤龍上擊七十二動則
天陽降乎離宫離宫得其氣化而爲眞火以
煉其形陰邪爲汗而出如是者五過乃合于
三百有六十周天之數也陽光徧體其氣自
住子母内守負陰而抱陽也此錬氣者也然
後執神還元焉神者在耳而聽在目而視在
舌而味在心而變化在意而倏忽其神長游
于六根六根不納則六根自靜矣神氣歸一
則其神自眞矣是爲六根入于室者也正身
而坐神氣已定内景不出外景不入心無一
念聽乎外而無所聞閉目開目其神在心氣
歸臍下腦氣自溢舌柱上腭靈泉自涌左右
手抱其臍丹火温温意游長空神光自照六
根安定物我俱忘良久昏昏默默杳查冥冥
神不顧其體體不顧其神賔主分矣見于太
虚之中有光如橘非内非外守之勿失如月
之輝如鏡之影以意存之而不離焉恍惚内
照其光自散其大如輪意惟上觀中有我相
矣其神自離於體而在光中形見于神神視
于身形神相顧其光自散如月照雪形神俱
妙與道合眞神歸于體則爲眞者耶其出則
爲靈者耶千日之功離體飛升萬日之用其
神入矣於是當行心火以養之心火者何也
恍乎惚其中有物者也杳乎冥其中有眞者
也一日之時十有二其六爲陽其六爲陰修
生者時加乎子則起功焉子陽也丑陰也取
玄牝快者爲陽快于左則下金關快于右則
下玉户時如子陰在陽也右腎月也中有玉
兔之氣出于右鼻其斯以爲快者也於是先
行水三後行火三應乎既濟時加乎丑陽在
陰也左腎日也中有金烏之氣出于左鼻其
斯以爲快者也於是先行火三後行水三應
乎未濟經曰太一含光右陰左陽也故易曰
一闔一闢謂之變往來不窮謂之通是以舒
而闢者陽之氣其出爲日魂眞火也卷而闔
者陰之氣其入爲月魄眞水也易曰乾剛坤
柔此之謂也何也此之元氣金木剛柔間分
玄牝焉入沉出浮升降于呼吸之際雄轉雌
隨契御於丹田之内出死入生盡於是歟夫
欲錬丹心明鏡者亦有道矣時加乎子左升
右降左投右接時加乎午右升左降右投左
接一呼出乎心與肺焉一吸入乎腎與肝焉
一呼一吸傍連乎四蔵皆會乎中宫戊己之
鼎者也吾嘗時加乎子平坐靜定忘機觀妙
或南向或東向左足在上先閉其目以擊天
鼓次扣其齒各三十有六用集吾神次之左
右手相摩七返呵火九還摩掌以熨天宅者
二三十過次熨左腎爲羊車次熨右腎爲鹿
車熨臍之下爲大牛車各三十有六復行導
引以運動熨擦其四支旋轉舒展其百骸於
是經絡無滯矣俟其氣通流而後吐納以爲
華池三嚥焉玄膺者生死之岸也入清出玄
二氣换矣是知水與火者長生之門也大藥
者三百八十四銖合卦爻之數者也吾於子
之一刻運日中之神其名曰少陽南向平坐
左足在上閉目忘機左右手握固二腎緊咬
其牙以舌柱乎上腭鼻引清氣入息綿綿滿
腹則止於是閉之使内不出外不入以心默
數其息以意存其神焉次存下丹田北海瀛
洲山之下有雲五色中出日焉狀若彈丸俄
爲火輪上焚天門下燎地户周流九竅而煉
五宫五宫既焚化爲五雲上飛集于華池吾
候閉息其火至于一銖即鼓潄其口之五氣
三二十過扣齒三通而平分三灡以應三陽
焉左下金關右過五蔵入鼎則止於是徐出
其息使之綿綿其名曰雲行吾復閉目宴坐
握固如前而以舌爲鐵牛左右耕于舌下三
峰之内使玉津滿于華池緊咬其牙以舌柱
乎上腭如前取氣閉息使其内外不出不入
心則默數其息以意存其神次存于下丹田
二腎之中有鼎焉鼎有嬰兒其名曰天皇元
君焉正身而坐嬰兒有五色之光次存其心
如紅芙蕖垂而未開也中有姹女其名曰地
后之神焉立於五彩之雲於是下降以扳其
天皇而内交焉斯須下發元火上用華池斯
水火既濟之候也閉息俟其火至于一銖漱
其口之玉津三二十過扣齒三通而平分三
嚥以應三陰焉左下金關右過玉宫入鼎則
止於是徐吐其濁氣而出息綿綿焉其名曰
雨降又曰龍先行虎後至者也如前先火後
水直至丑之時右鼻快矣乃先水後火右下
玉户焉於午之一刻運月中之神其名曰少
陰先以右足在上法如前焉夫存觀者陰定
法也使神不外馳者也定息則氣交矣一息
之定其中有六合焉故呼吸三陰三陽使之
上下交禦三男三女以用合精也是以心存
則神合息定則氣合矣息者元火也用火而
二十有四銖直乎四卦二十有四爻應乎一
歲之二十有四氣也故用火二十有四銖者
定息九千有六百凡一閉四百息可以得火
一銖焉閉息二十四過則爲火二十四銖矣
故曰積水成海積氣成神此之謂歟然則一
日周天之火功可以奪十有二年不死者也
夫人氣血晝夜行乎八百有十丈夫能以寸
定銖兩合于百刻則觀天之道在于掌矣卦
之上三爻陰也其應一吸其入氣三寸焉刀
者二尺四寸也圭者二丈四尺也銖者二十
四尺也兩者二十四銖也小數一爻者一寸
也一息者六寸也定乎一息則爲十六動焉
其得二尺四寸此流珠之藥也中數一爻者
一尺也十息者六尺也定乎四十息則爲一
百有六十動焉其得二丈四尺一圭此血氣
不流而聚爲鼎也純陽子所謂當時自飲刀
圭者乎大衍一爻者一丈也一息者六丈也
全乎四百息則爲一千有六百動焉其得二
十四丈一銖此血氣不流而成變也晝夜運
火當得一兩九銖七刀圭半計其文則八百
十焉血氣不流之土數也
　　金玄八素篇(緘其神廬以調其息/及乎九九神斯來宅)
煉丹之士必先外貫陰陽内明蔵府而後可
也夫骨節三百有六十毛竅八萬有四千其
中靡不有之夾脊天柱二十有四節其背隱
三關焉直下一節曰鳩尾在囊腔之心是爲
谷神之户尾閭海門回字之關者也自中一
節曰肘後對心中極是爲九天火龍飛鳥之
關者也自上頸後肩一節曰大椎是爲斗牛
轆轤三達上清飛步朝元變鱗之關者也此
庚虎甲龍回復之路焉正面曰蓬壺三疊其
長三尺分三田焉自泥丸至頸是爲上丹田
其名曰腦宫分爲九瓣髓腦血之會海玄牝
之門也自頸絶至胃絶是爲中丹田其名曰
絳宫分爲九竅津液水之會海離心之門也
自胃絶至臍絶是爲下丹田其名曰玄宫包
括四象羅布九宫神精氣之會海衡端之門
也三田皆有膈膜三重不相入焉上元之宫
照曜森羅於萬象中元之宫安置五蔵之清
陽下元之宫傳導六腑之穢濁六腑在前五
蔵居後脉竅相連而各有通合者也心者離
之卦也其主神其通舌其合小腸其生血脉
汗竅髮其聲言腎者坎之卦也其主精其通
耳其合膀胱其生骨脂胞唾齒其聲呻肺者
兊之卦也其主魄其通鼻其合大腸其生氣
皮涕毛其聲哭肝者震之卦也其主魂其通
目其合膽其生筋膜泪甲其聲呼脾者坤之
卦也其主志其通口其合胃其生肉腦髓涎
其聲歌舌者心之根也莖者腎之蒂也是皆
本元一氣負陰抱陽合和五行而生化六尺
之軀者也自一歲至十有六歲眞一純備盈
于一斤之數既長則耗散矣凡食聚於胃潜
受元火之磨化清者若雲雨之升飛潤于天
濁者若糞土之沉傳泄于地於是當日用飛
潤之水滌其胸腸奇陽之火焚其形質原夫
飛潤者聚于口成水克于肺成唾克于心成
血克于腎成精精者海宫之眞鈆獨備乎五
行是爲太陽之流珠者也其性猛烈最難制
伏遇天五之眞火從下克之則飛上于泥丸
穿流于百脉可以實髓腦堅骨肉王氣血榮
毛髮錬筋腸於是住萬神而達三府矣於晝
夜四事之際(行住/坐卧)忽有魔焉則入室盤足而
坐瞑目閉口握固澄慮内想左右腎之二脉
并連于夾脊蓋如縷焉上㳂于天柱直貫于
泥丸既已則調其氣先從穴囊下與腎夾二
所發運一縮焉息吸息抽使一氣直至于腦
即閉口鼻之關不得注氣依前從穴囊下息
吸息抽而加緩焉上還下轉轉者何也内轉
其玄龜引頸之關密數八十有一者也一轉
者三數也要在緊鎖鼻門使一吸之中内轉
龜關八十一者是也於是不可使息迸氣奔
衝突于鼻調之綿綿至于百關則纔發一吸
其息已穩轉及八十一矣緩緩綿綿融運自
然而無用力焉唯聞二腎暢通百關快爽心
喜神恱骨輕氣清如坐温湯之中焉方其始
行氣未馴伏火候未熟則口鼻之關扃之爲
難然不可懼其衝突而上也從九至九以漸
爲之其轉息也或一九或二九或三九如衝
突難調則且止焉復徐調其氣令入于丹田
其心澄定則口可以微開而鼻不可輕縱此
爲命息者也久之安和則止於是津液蒸流
不可亟褰衣焉是息也能至四九六九及乎
九九之數既足調氣定心滿口漱液兼火左
送九嚥直至海内群邪遠矣此小還丹者也
夫不遇天地之大功止日用此道一紀之後
亦可换骨血桃顔漆髮堅固而無漏矣風雷
門中密室導引既已盤足而坐于乾巽於是
端脊握固瞑目靜心至意以集其神摇其龍
尾向齒之内外左右上下及舌之根隨攪隨
漱飛天之水漱滿則含之次則定心内觀二
腎氣海之中如彤雲之内有赫日焉赤光炎
炎狀如火珠大如黄橘以心注于火珠之中
用意抽出一脉之火其大如繩轉以至于兊
此所謂金關者也即至于兊是爲火金相爍
必有異音略加意就身焉心抽手摩使過于
兊之上循離入震而止即分下口中飛泉直
從左咽下至于兊與火交合歸于丹田是爲
一嚥之數若覺其嚥送未盡下也當從上微
衮其液向空鼓嚥一口氣火左下逐之即盡
下矣凡抽嚥運送不明則下氣不盡反爲陰
滯積癖傷乎六府然則一火一水者一口之
數也準此法取而運用焉其風六十其雷六
十日用不已其神數足一歲可以成功矣行
及十口則以意如抽火之狀自海中心和水
兼火循乎乾兊離巽震衮之九轉遇潮則浥
而下之起功之初心常動摇此陰邪被焚而
欲戰也當定而勿動則七十爲中變過乎百
日是爲小證焉二十日三十日氣宇雖清而
或寒或熱六府宣動七十日水源漸溢如□
下焉其溲不時三田雖通六情尚撓一日小
戰其潮至如波涌焉其火激如雷震焉於是
五蔵洞達九鬲潜通飲食倍矣百五十日食
蟲退矣百八十日群蟲出矣(尺蟲麥蟲紅豆/蟲紫宛蟲之類)
或如鷄矢或如膽脂二百日眞氣内達于五
蔵其入于肺則百毒退矣其入于肝心脾腎
則五色退矣穢下隱痛而如□焉二百五十
日清蔵濁腑皆淨矣於是見一氣之火輪轉
結焉五内清澄四支運而百脉輕矣其耳聰
其目明其髓充其骨實其肉秀其筋强其氣
全其血不滯自臍之下氣海之上内實層起
肥如卧蠶一周則氣可以不行矣自然元氣
居丹海之中而成火會于中宫隱隱若雙拳
之重其臍之下常熱胃空則火輪升上循轉
八卦如雷車之音飛水玉液思則盈口元火
靈珠廵于三宫於是八邪斯遠矣孰知還丹
之方乎其訣曰定天心澄戊己採以巳亥取
以寅申象轉銀河周流金鼎先如螮蝀環空
焉已則解衣靜心折足大卧擦其掌俟其熱
而行法浴(拭/面)於是周身通暢則少定息瞑目
固關而作内觀化出碧波盈亘天地自然五
神俱湛而萬慮息矣然於其身化太極爲宫
其左金堂居吾嬰形其右玉室居吾姹婦潜
出交合二氣融流則鉛汞已凝於金鼎矣當
亟發地火左旋三疊空虚縮焉則一一自入
宂囊其息吸息抽透入于大節之中過肘後
之關住數二六喘則畧定第二落枕翻左右
手力鈎肫面又從穴囊之下依旋三疊用縮
吸抽息取過斗牛之關住數二六喘則畧定
第三起坐反鳳翅拗起大牛之車又從穴囊
之下依旋三疊用縮吸抽息取上于泥丸俯
首三㸃之數皆二六喘則畧定此三反處自
關鬲渾滯火道水源皆當遲澁運用尚踈不
可一一規其本法大數勉强則有招損矣惟
量力漸而進之或十或二十或五十以至其
數可也及夫火發水涌功用通達則方計其
日而行焉及一歲之正數則成功矣飛水者
易漱也元火者難抽也夫海心元火有氣而
無質惟專心定于恍惚之内至意取之神感
道符則珠中之火自然隨意而出循還八卦
炎烈焚臍擊兊發音矣初取其火止一指脉
之大而已久之歷乎八卦不出三旬透乎兊
關而有鳥聲六旬如鳩鴿聲九旬如沸鼎聲
百日如濤浪聲半年如雷震聲於是胎氣結
而成眞火矣先之三旬火虚水澁關鬲未通
恍惚難於作用加之毒蟲尸鬼八邪陰魄爲
火所焚乃爲之魔使之多怒多貪多愛惟勿
使火熄而已三反既畢畧卧少時然後湛然
端坐心安息定滿潄飛水一一從左兼火九
嚥直至于丹海是爲大還金精得一者也一
周星其功既足於是投靈山勝地取亥月日
時解服而卧微行沐浴俟其宣暢合眸固關
審動眞娥之宫其物滿乎一斤男女當乎二
八情合心酣一體温温夫婦情戀宣暢美合
至寅則聖胎内堅矣蓋自子後輊鎖金關定
身平坐勿轉側勿動摇至寅則捨手舒足縱
心自如起坐隱几始十日行不可過二十四
步以至百步踰月乃自如方其大合一時之
中已奪一周星矣於是足三千六百之正氣
全七百二十之宿直至于一氣二儀三才四
象五行六律七星八卦九宫十干十二支二
十四氣七十二候無不備于一胞之中也夫
吾既得大易三百八十四銖之眞氣以結靈
胎於是漸開頂之臚門潜自坼焉一舉一止
一抱一負在乎其意加詳而無一念之邪而
後可也十月其神欲突飛而脫胎則其意煩
懣於是臚門如雷所震其頂裂猶烈火騰上
于天柱二十有四節自頂而出當安心定意
所行十過一丈二年之後神通力具靈識混
然出邇入遐洞玄洞幽無所不貫矣及夫功
深德厚乃蛻殻上朝于玉帝焉
道樞卷之二十三
















道樞卷之二十四初十二
　　　至游子曾慥集
　　金碧龍虎篇(四時推移如環無端/虎伏龍蟠化爲金丹)
劉眞人曰仰觀天象而使知四時常移陰陽
互用以推日月之遲速大小生焉於是得日
徃月來生成之道以著金碧之經金者剛柔
得位也碧者仙而游于碧落也日者太陽之
精天之魂也其性剛烈能生萬物居于陰中
離卦是也月者太陰之精地之魄也其性靜
而躁動居于陽中坎卦是也坎者二陰之時其
日生乎一陽是爲黑鉛出于水銀其至于艮宫
則漸有青白而爲少男此二陰而生一陽者也
即上之位四旬有五日從下生陽震卦是也
其名曰丹砂之魂於是其汞漸伏焉至于巳
六陽具矣其名曰赤金四旬有五日從南赤朱
之地武火煆之四旬有五日至于坤宫黄黑
混雜其精其名曰還丹四旬有五日至于兊
宫汞體自燥其爛如泥其名曰伏火水銀短
其火可以入於太陽至于乾宫三十有六旬
其金正紫復入于中宫大庚合于鳥火首黄
合于鳥土者也雄黄覆用以爲焉惟白虎
制禦之更乎六旬其名曰狗子又五旬其名
曰白金虎子又六旬其名曰五金神丹又五
旬其名曰太一神粉其上曰謂之水母其或
不上覆而盤旋于中者謂之辰砂其紫黑通
徹者謂之大還其赤而光明者謂之紫微之
丹齋戒百日擇王氣而吞三圓則三尸九蟲
七毒盡矣服之十有八旬可以飛而騰天也
　　　九轉金丹篇(人之得一是爲元火/煉於三田神氣爲佐)
亢龍子(西蜀青城山/方士段昊也)曰道生一者太空之一
氣也萬物與人其生因乎一氣者也其死歸
乎一氣者也陰者性也無中來者也陽者命
也有中生者也身爲體以心爲用焉心爲體
以神爲用焉神爲體以氣爲用焉氣體以運
錬埏埴爲用焉天地之神者陰陽所生也精
氣之神者陰陽所化也其有神昏而性昧者
何也氣不合于神神不合于氣而然也故心
以性爲神神以心爲用神者性之眞也性者
神之體也是以存神養氣湛性冲神者常使
神以輔氣氣以輔神自然長生者矣天地得
一者何也陰陽是也人之得一者何也元火
是也知一者則以虚無爲藥丹元爲鼎正氣
爲火錬于三田眞氣不散則陰陽豈能衰其
形矣道之妙用有三焉其上運太虚之元氣
配用坎離之神入有爲而其形自化矣奪無
爲而其形自眞矣其中守形固氣養其形住
其眞神氣調御湛然自靈焉其下去濁留清
神魂不散焉夫轄虚無策太空究其終始莫
要於八卦焉一爻者一氣也一氣者旬有五
日也二十有四爻是爲二十四氣者歟天地
運行之始其上有風輪未濟之象也三陰之
氣自虚皇之降精者也其下有水輪既濟之
象也三陽之氣自虚皇之降精者也東方者
震也天眞九皇少陽木之眞氣生于水中其
應于肝肝以甲爲兄乙爲妹己者甲之婦庚
者乙之夫也太陽木之眞氣而爲巽生于風
中南方者離也天眞九皇火之眞氣生于風
中其應于心心以丙爲兄丁爲妹辛者丙之
婦壬者丁之夫也天眞九皇三陰土之眞氣
生于風中而爲坤焉其上黑其下赤其左白
其右青其中央黄而藏乎一氣其色玄者也
西方者兊也天眞九皇少陰金之眞氣生于
風中其應于肺肺以庚爲兄辛爲妹乙者庚
之婦丙者辛之夫也天眞九皇太陽金之眞
氣生于水中而爲乾焉北方者坎也天眞九
皇陽明水之眞氣生于水中其應于腎腎以
壬爲兄癸爲妹丁者壬之婦戊者癸之夫也
天眞九皇三陽土之眞氣生于水中而爲艮
焉其上赤其下黑其左青其右白其中央黄
而蔵乎一氣其色赤者也中央者坤也其應
於脾脾以戊爲兄己爲妹癸者戊之婦甲者
己之夫也三陽在于水中散而爲天者乾是
也其自然之氣名曰太和君焉三陰在于風
中散而成地者坤是也其自然之神名曰太
辰君焉乾生三男(震坎/艮也)龍之精鳳之公也坤
生三女(巽離/兊也)虎之體龜之精也六氣(三陽/三陰)者
日傳于五蔵升降於六腑羅絡于三元係連
于八脉行于十二經十五絡循還三百六十
五穴上達于天關下至于地户加乎一息則
熱矣損乎一息則寒矣陽氣左轉陰氣右旋
五千度其周天者也故左氣交則右氣應右
氣交則左氣應而各有配焉少陽之精太陽
之正者天眞九皇金眞之一氣也太陽之精
少陽之正者天眞九皇火眞之二氣也陽明
之精少陽之正者天眞九皇土眞之五氣也
少陰之精太陰之正者天眞九皇木眞之三
氣也太陰之精厥陰之正者天眞九皇水眞
之四氣也厥陰之精少陰之正者天眞九皇
之六氣也三陽之正太虚之精者天眞九皇
之七氣也三陰之正太虚之精者天眞九皇
之八氣也於是以中宫置鼎收奪八方之妙
氣配土合和煉而不散而後成九鼎之神丹
其丹九色(青紅白黑黄紫緑/碧赭此九色也)昔者黄帝錬劔
鑄鼎乗火龍而升天者諭内也何以言之心
者火也肝者炭也腎者鞴也肺者金液也脾
者爐壇也經曰心爲丹砂肺爲雲母肝爲空
青腎爲磁石膽爲雄黄此配錬之義也故聖
人以身爲爐三宫爲鼎錬不息之氣入無爲
之形焉身靜則神自清矣神清則氣自盈矣
神氣和則形自輕矣一氣既定百脉常盈九
鼎通灌萬神自靈焉九鼎者九宫之用也丹
田者眞一之鼎也是爲九鼎大會之府者也
體一氣而爲眞錬九氣而成神九氣者何也
曰九氣曰九州曰九域曰九曲曰九竅曰九
宫曰九轉曰九還曰九鼎九鼎之内於是有
七返八變九還之道焉返者覆合也収七表
八裏經絡之氣血者也一返脉脉停運矣二
返氣氣聚而凝矣三返血血成白乳矣四返
精精結瓊瑰矣五返骨骨若紅玉矣六返髓
髓化玄霜矣七返形形清體妙矣八返神神
化無方矣還者歸其源也取五行之氣動三
要之精定一物之元者也一還腎二還心三
還肝四還肺五還脾六還丹房七還氣户八
還精堂九還神室九化則可以留形矣其始
乾者大腸也天也其名曰金之維宫曰靈符
之宫其數六者也其次坎者腎也水也其名
曰水之正宫曰丹元之宫其數一者也其次
艮者膀胱也月也山也其名曰土之維宫曰
玉房之宫脾胃之氣符合于此其數八者也
其次震者肝也雷也其名曰木之正宫曰蘭
臺之宫其數三者也其次巽者膽也風也其
名曰木之維宫曰天霐之宫其數四者也其
次離者心也火也其名曰火之正宫曰絳宫
其數九者也其次坤者小腸也地也朱雀蔵
于土者也其名曰土之維宫曰朱陵之宫脾
胃之氣符合于此其數二者也其次兊者肺
也澤也其名曰金之正宫曰尚書之宫其數
七者也中宫者黄庭也鉛汞也雖然鼎無鼎
也藥無藥也四象五行者不離乎身外求者
則與道隔矣修金丹者九年既成其氣自盈
其神自靈五霞攅頂萬景朝形者也坎離者
水火也水流濕火就燥雲從龍風從虎本乎
天者親上本乎地者親下各從其類也故陰
氣上動則下降陽氣下動則上升此内丹之
升降者也自冬至錬成陽胎内結于丹田謂
之命焉自夏至錬成陰息内結于絳宫謂之
性焉陽氣自其足而左旋其上騰而爲日者
也陰氣自其頂而右旋其下降而爲月者也
錬純陽者輕舉而爲仙錬純陰者凝寂而爲
鬼心者絳宫玄靈之府也其内有螣蛇(又名/碧胡)
(胡兒太素魔/王玉女眞魔)呼吸眞氣其散若白光使天眞
陰之氣下降焉腎者元宫太子之府也其内
有白元之龜(又名金精猛/獸文靈魔王)呼吸眞氣其散若
紫雲使天眞陽之氣上升焉上曰風輪是爲
風混未濟者也象曰離也其内應于絳宫陽
中有陰應感而生姹女(地后/之神)下曰水輪是爲
水沌既濟者也象曰坎也内應于丹田陰中
有陽應感而生嬰兒(天皇/之神)經曰男居坎室女
居離房决開混沌配合中央此之謂也絳宫
者其中有五色其上黑其下赤其左白其右
青其中央黄而蔵白雪久之生姹女産爲金
液還于丹田婦返夫宫此三陰之神也丹田
者其中有五色其上赤其下黑其左青其右
白其中央黄而隱黄芽是生嬰兒産于金液
還于絳宫夫歸婦室此三陽之神也黄芽者
運火化爲嬰兒其頂有紅光駕青龍上游于
金關之中白雪者有水化成姹女其頂有碧
光乗白虎下返于玉堂之内於是陽氣化爲
紅光而下隱於丹田謂之日焉陰氣化爲碧
光而上升于絳宫謂之月焉離宫陰火冥冥
升降左投右接神氣交會住于丹田靈光内
現其狀如火輪氣結于丹元者也坎宫陽火
冥冥而降右投左接靈光内照其狀如水輪
百骸自収精定于丹元氣凝于腎宫也是以
錬氣者使神來往上下交會五光混元而結
胎息焉坎宫氣結其臍泄五霞而耀者也離
宫息住其眉白光斯乃陰陽得位交感自然
者乎然煉金丹者須分左右水火大小錬兩
俱均焉夫不循爻象之運動其猶鑚氷而取
火者歟善修錬者必上開天門下閉地户左
收腎精而控天龍右引肺液而驅地馬左收
右引左出右入上升下降二氣循還中央會
合左投而右接之右投而左接之不交而神
自交不接而神自接忽然而來忽然而去忽
然而散忽然而聚共在于黄庭之中其散如
風其聚如兩此錬氣自然之道也夫錬氣者
陽逆于陰陰無不成矣陰逆于陽陽無不生
矣是以内氣不散外氣不入自於内而交焉
其氣蒸於百骸飛騰蕩蕩一交再交一接再
接使夫神御氣氣御神神氣相御自然而成
胎息矣夫錬胎息者先之以心澄神定氣湛
眞全是以心定則神定矣神定則氣定矣氣
定則息定矣息定則氣合矣氣合則凝結不
散是爲胎息焉故其神内交其氣内接體交
其氣氣交其神神接其體體返其精澄澄入
妙抱固元根守眞存想心氣下降定息内交
神氣會于三宫胎息結于産化可以與天地
同休者也大丹之使火必循易而行之於是
易之卦六十有四是爲周星之運數也三年
一閏閏則三百八十有四是爲天地氣候加
減升降之數也以易之三百八十有四爻日
用爲火之符則一月有三旬三旬有三百六
十時蓋日行二卦焉故十有二爻者六陰六
陽動靜之候此變爻行火之數者也月用六
十卦之外又有四卦焉乾坤爲之爐鼎離坎
爲之鉛汞乃樞軸之用者也魏眞人曰六十
四卦張布爲輿龍馬就駕明君御持此之謂
歟夫十二爻者應乎十二時也五日一候旬
有五日一氣四旬有五日一節惟不用乎卯
酉卯酉者金木正刑也止運行其河車于二
腠俟夫津汗交流是爲焚魔沐浴之火也然
則一日之用十時一年之用十月(於日於月/除卯酉)
故還丹者十月脱胎焉(猶人/之主)三旬爲一鼎蓋
日月者三旬一交吾取奪造化之九氣聚而
煉之結爲神丹吾之十鼎惟日不用復卦易
曰初九潜龍勿用何也丹藥未能有變者也
然則所實用符火者惟九月而已是乃九鼎
者乎九年者九九之數取日月之運行其眞
氣八百有十丈斯其爲丹者也以一月論之
其變爻行火内用之道則一日其朝用屯其
夕用蒙日之升者也二日其朝用需其夕用
訟三日其朝用師其夕用比四日其朝用小
畜其夕用履五日其朝用泰其夕用否此六
十時上五日一候者也六日其朝用同人其
夕用大有七日其朝用謙其夕用豫八日其
朝用隨其夕用蠱上弦者也九日其朝用臨
其夕用觀十日其朝用噬嗑其夕用賁中五
日一候者也十一日其朝用剥其夕用復十
二日其朝用無妄其夕用大畜十三日其朝
用頥其夕用大過十四日其朝用咸其夕用
常十五日其朝用遯其夕用大壯下五日一
候者也十六日其朝用晉用夕用明夷日之
降者也十七日其朝用家人其夕用睽十八
日其朝用蹇其夕用解十九日其朝用損其
夕用益二十日其朝用夬其夕用姤上五日
一候者也二十一日其朝用萃其夕用升二
十二日其朝用困其夕用井二十三日其朝
用革其夕用鼎下弦者也二十四日其朝用
震其夕用艮二十五日其朝用漸其夕用歸
妹中五日一候者也二十六日其朝用豐其
夕用旅二十七日其朝用巽其夕用兊二十
八日其朝用涣其夕用節二十九日其朝用
中孚其夕用小過三十日其朝用既濟其夕
用未濟下五日一候者也人者合天地之象
焉其上至于絳宫其下至于丹元去脊骨兩
傍皆七分左右各十五腧穴是乃五蔵六腑
八脉三元萬神所行元氣所會升降之道路
者也自絳宫左行十五之腧會此日氣升騰
之所由也自絳宫右行十五之腧會此月氣
下降之所由也夫氣與神者隨日月上下升
降而分左右焉陽之日自左而升至十有六
日從其右下降月終而極矣陰之日自右而
升至十有六日從其左下降月終而滿矣斯
所謂三十輻共一轂爲其無而有車之用者
歟冬至遇甲子以爲起功焉於子之時其少
陽應于坎其神潜龍其氣天眞九皇金眞之
一氣也木行于天霐交于金運二十有五度
肝之蘭臺之府傳此氣于右腎應于子之初
一刻其傳三十有二刻至卯之時沐浴運錬
五日一候十有五日一氣足矣其鉛生一分
而鎮於坎宫其狀如露蕊生于丹田矣可以
取而錬之一月爲一鼎焉前十有五日是爲
陽進火者也蓋錬少陽之一氣上之五日中
之五日下之五日各爲一候而俱六十時上
之一候前二日半是爲三十時使火一兩十
有二銖後二日半加火一兩中之一候前二
日半使火二兩後二日半加火二兩十有二
銖下之一候前二日半使火二兩十有二銖
後二日半加火三兩此一氣終矣(十五日/百八十時)
冬至之後十有六日至月之終其陽明應于
艮其神見龍其氣天眞九皇金眞之一氣也
木行于天霐交于金運二十有五度(人氣亦/行二十)
(五/度)傳其氣于右腎應于丑初一刻傳三十有
二刻肝之蘭臺之府以辰爲初運三至九遍
起于開元之府至腰左脇之中運錬十有五
日其鉛復生一分其狀如含蓮日用火養之
故後十有五日爲陰退火之數也錬陽明之
一氣上之五日中之五日下之五日各爲一
候俱六十時上之一候前二日半是爲三十
時使火三兩後二日半退火用一兩十有二
銖中之一候前二日半使火二兩十有二銖
後二日半退火用二兩下之一候前二日半
使火二兩後二日半退火用一兩十有二銖
是以前十有五日謂之剛火其效也夜視五
色焉後十有五日謂之柔符其効也日射神
光焉於是復换鼎使火自冬至三日有一日
至四旬有五日其太陽應于零其神亢龍其
氣天眞九皇金眞之一氣也太符于天霐交
于金運二十有五度應乎寅之初一刻也其
傳三十有二刻肝之蘭臺之府傳其氣於差
腎其鉛復生一分其狀如抱卵此乃换鼎者
也前十有五日爲陽進火以錬太陽之一氣
上之五日中之五日下之五日各爲一候俱
六十時上之一候前二日半是爲三十時使
火一兩十有二銖後二日半加火二兩中之
一候前二日半使火二兩後二日半加火二
兩十有二銖下之一候前二日半使火二兩
十有二銖後二日半加火三兩於是三氣爲
四旬有五日爲一鼎半焉一節之數也錬之
至此三陰絶矣太陽入户會于宗廟餘氣散
爲丹砂者也後十有五日爲陰退火焉自立
春卦起于艮上之五日中之五日下之五日
各爲一候俱六十時上之一候前二日半是
爲三十時使火三兩後二日半退火用二兩
十有二銖中之一候前二日半使火二兩十
有二銖後二日半退火用二兩下之一候前
二日半使火二兩後二日半退火用一兩十
有二銖於是爲六十日第二鼎之火數也自
是用火皆同於此焉養至于夏至之日火加
焉而鼎不加焉故自冬至進火六月成陽胎
一氣不散結于丹田其色赤是謂紅鉛陽砂
者歟夏至六起火亦與冬至同焉(五日一候/十五日一)
(氣一月一鼎四十/五日一節同此)故自夏至午之時一刻由
少陰起功焉其應于離其神潜龍其氣天眞
九皇木眞之三氣也金行于靈符交于火運
二十有五度肝之尚書之府傳氣于心之離
宫其汞生一分其狀如露蘂生於絳宫錬之
則血化白乳膚體光澤而復運錬如前焉(依/冬)
(至火/數)及於冬至火加五鼎水即不加焉陰氣
不散結於絳宫故自夏至進火六月以成陰
息其色黑是謂黑鉛陰汞者歟一赤者陽氣
也一黑者陰氣也赤黑連于表裏其名紅鉛
黑鉛大丹之本也行之周歲性命有主矣夫
三五一之道身交而氣不交天龍地馬乾翁
坤母天者日陽精也地者月陰精也陰陽交
禦奪而歸根此返本還元胎息之道也老子
曰谷神不死是謂玄牝何也夫一呼其氣出
乎三寸主于左腎是爲三陽應于日者也一
吸其氣入于三寸主於右腎是爲三陰應于
月者也呼吸六氣晝夜隨日月之運行爲一
萬三千五百息焉呼吸爲五萬四千動焉氣
血行八百十丈焉是以血氣晝夜如珠相連
流行于其身者也榮衛行陽于左其朝之榮
脉二十有五度榮衛行陰于右其朝之衛脉
二十有五度血者榮也氣者衛也一呼一吸
氣血行乎六寸凡二百七十息則氣血行乎
十有六丈二尺此周身之一度也故性命者
在于呼吸而已氣之出爲日魂焉氣之入爲
月魄焉經曰出日入月呼吸存也日魂月魄
二氣眞也識者便是眞仙子錬之餌之千日
期身既無陰那肯死此之謂歟玉京之下自
有日月以分晝夜者天地之息也呼吸者人
之息也夫日爲陽月爲陰陰陽運行故有生
死焉若夫陰陽不交日月不錯四時無度萬
物不生則安復有生死哉定息者何也運行
定息發元火内燒于四大千日可止直俟五
蔵不交六腑不傳百脉不行百關自湊神氣
自御萬化自定此胎息還元者也吾有大丹
神胎金鼎焉其爐三層三層之上者黄丹庭
也黄丹庭之下者水也水之下者土也土之
下者木也其左固濟其右蓬壺其外曰景死
驚開休生傷杜此所以保其鼎者也大藥一
斤應于三百八十四爻其内惟取十有五兩
用之則三百六十爻焉其一兩應于四卦二
十有四爻是爲乾坤坎離樞軸之用斯蓋天
眞變易火訣者乎卦有六爻者六氣也一分
也一爻者一銖也泰之卦上之三爻應乎一
呼其出三寸三陽也下之三爻應乎一吸其
入三寸三陰也内用其卦者何道也十六息
者六十四動也爲九十六寸焉凡定十六息
者四則爲六十四息九十六寸者四則爲三
百八十四寸故易者寸也銖也兩也日也皆
三百八十有四焉陽之爻六一爻三十六策
六爻者則爲乾之策二百十有六焉陰之爻
六一爻二十四策六爻者則爲坤之策一百
四十有四焉三百八十四爻陰陽各半焉合
一萬一千五百二十策者也冬至一陽生於
子之初一刻起少陽之氣行乎三十六度合
于甲乙之氣行于地户凡一度行六刻則爲
運行者二百十有六刻也次陽明太陽運行
如前之數六十六度通爲一百八度此乾元
水星小應大乗之道也計奪六百四十八刻
焉夏至一陰生於午之一刻起少陰之氣行
三十六度合于庚辛之氣行于天户凡一度
行四刻則爲運行一百四十有四刻也次厥
陰太陰運行如前之數三十六度通爲一百
八度此坤元火星小應大乗之道也計奪四
百三十二刻焉(陰陽共運行/一千八十刻)是乃日月周天
運行萬物之數者也
道樞卷之二十四















道樞卷之二十五誠一
　　　至　游　子　曾　慥　集
　　肘後(三成篇道遠如天疇克以登/示之廉陛猶階而升)
純陽子(吕洞/賔也)曰吾修天爵而人爵可棄也悟
眞空而頑空可鄙也蓋知陰陽升降法乎二
儀性命根源歸乎一氣其來也有一夫一婦
焉其去也有三男三女焉金男採黄芽于九
宫之臺玉女收白雪于十二樓水中起火以
分八卦陰内煉陽以别九州於是三田和會
而火龍出於昏衢千日功成則游于蓬島矣
其要蓋十有八焉小成之道七中成之道六
大成之道五純陽子曰一咽一呵一呵十搓
久而行之皺少紅多此天童不老艮之卦也
何謂也人之六慾七情日交戰焉故喜怒哀
樂鬱結于心以傷其神氣吾旦而起以舌攪
其口惡濁之津盡嚥之而後呵之以左右手
搓其臉以散心之積氣使眞氣上冲而入于
臉斯返于童顔者也純陽子曰一搓一兜左
右易手九九數終眞陽不走此聚火煮海乾
之卦也何謂也夫感物以䘮其志則元陽耗
而眞氣失矣所以病且老老且死豈不以下
元虚損而氣微弱乎吾戌亥之時於臍之下
握之摩之八十有一而後復搓其手左右各
八十有一九日而効八旬有一日而成功矣
純陽子曰入九嚥一存三放七定息内觀事
罔不畢此配合陰陽震之卦也何謂也夫飲
食也或多焉或少焉時候有寒有熱忽有疾
生于五藏六府吾則以鼻引其氣其入至于
九分以嚥斷氣勿使往來瞑目冥心存三放
七始治其疾則想其疾之所在氣急則難止
矣故當開口徐放焉而勿盡疾如未瘉也則
再作之及于三五未有不瘉者也平居日用
卯之時當夫心之陰下降腎之陽上升二氣
相遇則依法行持焉使氣液各相配而相生
見効則止純陽子曰閉門上嚥勒關下搐定
意内觀元陽自足此聚火還元乾之卦也何
謂也夫與事物交戰則耗其元陽失其眞氣
矣吾於戌亥之間閉口嚥氣下搐膀胱而上
起焉微脅其腹意定而不亂於是内觀存想
使心之火下降外腎之火入而相合于命府
見効則止純陽子曰旦起疊盤呵雷嚥雨升
身内觀逓施弓弩此放火煉形艮之卦也何
謂也夫喜怒哀樂之氣經夕則積于四支其
血滯矣經絡爲之不通吾旦起蟠膝正坐升
身以左右手上摩其面嚥乎惡濁之津如其
前焉於是呵其氣叩其齒以瀉心之積氣而
集其神既已則俯身焉伸縮其手足如挽弓
張弩於是經絡通矣氣至而血行矣久之其
疾永除見効則止純陽子曰夫歸婦室月至
陽宫桃花浪底龍虎相逢此交合龍虎離之
卦也何謂也夫身之中易散者元氣也難生
者眞液也故液之少則不能生氣矣氣之散
則不能生液矣必欲氣液交而爲精精汞煉
而爲砂吾其於午之時方腎之氣至于心勿
使升于上而獨于其口出焉乃用乎既濟於
是含津滿口勿吐勿嚥神識内定鼻之息綿
綿故腎之氣與心之氣自然相合是爲眞氣
眞液者也陽龍陰虎由是交而變黄芽矣純
陽子曰黄婆配合夫婦同域乾坤濟會陽關
須勒此煉丹之法乾坤之卦也何謂也夫氣
海之中有眞陰眞陽焉相戀于脾之中遇肺
之液而般運焉和合無數而入于黄庭吾於
戌亥之間微脅其腹是爲勒陽關使氣不上
升而下煉焉此特小成而已未及中成者也
純陽子曰三男三女俯仰開闢節次升存過
關勿急此肘後之法也何謂也夫眞氣眞液
其相交也下而入于丹田於是火之候無差
以養乎眞胎而變乎純陽焉始于子之時氣
生之後用肘後之法運入于上宫是爲還精
補腦之道可以長生久視者也三男者何也
震也坎也艮也三女者何也巽也離也兊也
吾俯其身則腎自相合而氣聚矣其仰也則
腎自相離而氣散矣透過乎尾閭自其背而
飛以入于腦是不可一日而至也其必節次
而升以存想乎龍虎河車使上起焉然腎之
虚陽入于頂則上壅而生熱故曰過關勿急
也純陽子曰少男長女爭馳龍虎飛入天池
化爲甘雨此肘後之飛金晶也何謂也既吾
用夫肘後之法次第升存及腎之氣入于腦
則行飛金晶焉故於子之時腎之氣生與肺
之氣合於是腎之氣欲與肝之氣交焉其肺
之氣存于腎之中是爲金晶者也於其時下
功如前俯仰一撞三關直入于上宫合和于
體海時飲乎天漿是爲眞陰神水者也如是
以待乎既濟用艮之時其名曰少男用巽之
時其名曰長女肘後之左曰龍右曰虎其頂
曰天池其神水曰甘雨自艮至于巽凡一撞
而入于頂於是煉頂之髓以爲水如腦中之
神昏而懣即暫存於下身少焉復升而入于
頂以煉之純陽子曰殺夫救婦當隨其母隨
母溉灌五行有主此玉液之還丹也何謂也
吾觀五行之理生我者斯謂之母矣我生者
斯謂之子矣克我者斯謂之夫矣我克者斯
謂之婦矣若夫春之月肝盛而脾衰是爲木
强而土弱者也吾則損肝而益脾脾母也故
於其盛之處而嚥氣還元焉脾母者心也是
火生土者也火之盛者其在離之卦也五行
有生克五藏有盛衰是以水也木也火也土
也金也相生而爲子母者也火也金也土也
木也水也相克而爲夫婦者也若夫用嚥之
法則須五行之相克者焉此道也既飛金晶
之後吾并行焉其要在乎識五行之理而已
純陽子曰火寄冥宫水濟丹臺午前頻升瓊
花自開此玉液之煉形也何謂也夫採藥以
爲丹非純陽之氣不能煉之矣故肘後飛金
晶以入於腦煉之既久或慮夫太過而陰不
及則吐玉液煉其形焉蓋於午之前始于艮
之時升身前起以起火煉其形焉火寄冥宫
者煉之以純陽之氣者也水濟丹臺者灌之
以玉液之水者也午之前何以頻升乎煉之
以氣上升而滿體矣於是其血變而爲白膏
爲瓊花瑩然潔白煉形之効也純陽子曰一
陽初起輕仰後存龍蟠虎繞水滿高源此金
液之還丹也何謂也夫以玉液還丹其數不
逾乎一百有八焉隨即嚥之嚥也煉也其數
有多寡而管在四時焉可以灌乎内丹而焚
乎四肢也是爲金液還丹焉方腎之氣肺之
精以入于腦而變爲神水故三純陰之氣與
純陽上下相見是爲既濟焉自子之時腎之
氣生可以輕偃其脊微存其身聚其腎之氣
一撞三關直入于泥丸與眞髓相合而變爲
神水則下降焉其猶甘露之灌于心也純陽
子曰子後㸃舉勿厭頻升金光滿體陰盡陽
純此金液之煉形也何謂也夫以金精入于
腦變而爲金液金液還元變而爲丹三就可
以長生矣吾欲脱其殻則方金液自上丹田
之將降也乃升其身前起焉使眞火一舉逢
金水于玉池之側其名爲既濟於是一次一
圓金粟其大如米焉還丹一顆一道金光自
起環周于身其名曰金液煉形煉形氣足乃
始錬氣成神而脫其殻矣故于子之後腎肺
之精一撞入于泥丸㸃首而嚥則金液自來
矣金液既濟以前起火錬之是爲還丹凡一
咽數錬宜頻升者也純陽子曰觀夫中成然
後知大成之道其至矣乎日月正旺夫婦俱
仙對時起火氣自朝元此集神而朝元也何
謂也前所云玉液還丹者殺夫救婦而求其
母吾知之矣肝盛則脾必弱何也木者夫也
土者婦也火者子也水者母也肝盛而殺夫
不可下功也脾弱而殺婦火盛而求母用離
之時灌之所以救脾者也故朝元者雖不離
乎五行生克之理而隨時起火以煉其眞氣
使陰全盡焉若夫春之月肝盛之時也起火
以煉肝而救脾于辰戌丑未之時起火以煉
脾則夫婦其俱仙矣然肝之盛也於其月其
日其辰是爲三合之辰其名曰三花三花者
三陽也雖起火矣猶懼乎肺之盛而傷其肝
當於兊之時庚辛之日不可毫釐失功也以
斯推之其餘豈異此哉吾依此行之則眞氣
合於元氣矣元氣合於眞氣矣三氣合而變
三花矣於是三花聚頂五氣朝元合就陽神
而爲純陽之體斯乃身外有身棄殻而升仙
也純陽子曰以胎止息因氣生神留息煉氣
色應天眞(又曰養陽煉陰前仰後/欽定息内觀數足自眞)此煉氣之
成神也何謂也胎息之道不在乎其出少其
入多唯龍虎交而結神丹神丹就而息自止
矣彼閉氣煉息止息煉神非大道也吾未見
其能成功者也當以其旺之月之日之時升
身起火降君火於所王之處於是其息悠然
自上其氣不升其神不散矣不過十千氣吾
以煉肝則青色出焉煉心則赤色出焉煉肺
則白色出焉煉腎則黑色出焉煉脾則黄色
出焉遍煉其五藏各七旬有二日於是爲三
百有六十日而功成矣次之一歲則日煉其
五藏日一朝焉若夫於定之中見車騎女樂
之紛華宜慮夫陰鬼外魔與陽神雜焉必作
内觀以起三昧之眞火而焚其身可以交换
仙凡矣純陽子曰内外俱定澄心自觀炎炎
火裏歌樂喧天此交换者所謂内觀者歟吾
於年之中畢煉其五藏則五氣朝元矣月以
紫河車運而入于天宫於是或有陰邪之魔
詭爲車騎出其笙篁與陽神雜焉學道者謬
以爲實安其凡軀則不能棄質而仙矣莫若
内外俱定不出不入澄心靜慮觀乎壺天則
五方之雲起于上女樂車騎陳於下矣彼陰
邪者僞也其孰謂之眞乎吾純陽之神其名
曰天眞元皇天君焉于斯之時從其本體眞
神扶衛以返于天宫内院則可以棄殻而去
塵巢焉夫不辨乎眞僞以傷陽神則狂易而
邪蕩不免於死矣雖其形不壞而何有於道
哉故内觀之時不憚升身以起火則僞者散
而眞者升矣火之名有三曰焚身曰降魔曰
升天(一曰/朝元)夫既至于天宫則貴乎調神有法
焉純陽子曰七層寳塔三級紅樓至時勿懼
出後難收此還神出入所謂調神者也夫調
神以出其殻當在天宫之日而内觀焉紅樓
者三田也寳塔者七氣也自下而上既至其
上而不可有懼也陽神不純則陰鬼雜之矣
故火之數不患其多也眞氣不堅及出其軀
則易驚以散其收以返其軀其亦難矣乎是
以古先至人有披襟散髮之像焉夫欲至而
不懼出而易收者莫若三百日採藥進火抽
添有時焉五百日煉形合氣升降有數焉於
水之中起其火有丹之後亦不患其多也於
是魔散神聚不必乎紅樓寳塔矣惟内觀乎
黄庭使五雲合而火龍踊起于紅光紫氣之
中直出于昏衢其出也自不懼矣其過也自
不散矣吾之身外有身其如嬰兒焉始可以
論分形之道矣故未終乎前功則又惡能分
形而出哉是道也艱難萬緒若夫陰靈不散
於定之中誤出于天門則不得爲純陽之仙
也純陽子曰火龍既出須識金光往來無閡
速至仙郷此分形之超脫也丹既就而眞氣
自生矣眞氣生而陽神自聚矣神何以聚乎
戀其氣也氣何以聚乎戀其丹也神出則以
氣爲形矣神入則以形止氣矣其出也如蟬
之蜕焉故其殻也寄于大川則生珠藏于名
山則生玉若處于世則優游自如矣或厭世
而去則號召陰神跨鳳乗龍以朝于太微太
微之君考其功則自下島遷于中島自中島
遷于上島行滿則返于洞天
　　　准易繫辭篇(乾轄其始坤括其終/蕞爾之形易行于中)
抱黄子(道士張抱黄祥符中年已七十餘至/岳麓訪隱者周成不遇見橋人秀水)
(黎白授/以此書)曰首有七竅體有四肢乾坤定矣乾
轄其始坤括其終貴賤位矣陰下而六陽上
而九剛柔斷矣覺以陽開暝以陰闔吉凶生
矣純陰索男純陽索女變化見矣九竅相盪
五藏相通六府相須三宫相統八卦相扶五
行相照權之以長男運之以少女狀之以老
翁名之以姹女弱之以嬰兒和之以乳母耳
目樞要口鼻輔助津液調和骨髓堅固藏府
光明神魂擁護陽老成父陰老成母地出醴
泉天降甘露火生於木金生於水得生於神
失生於鬼神昇天文鬼入地理木者火之母
水者金之子二木成林兄弟也二火成炎姊
妹也木者金之妻水者火之夫火作鈆宗水
爲汞祖鈆以易知汞以簡能易知則鈆歸簡
能則汞歸鉛歸則有親汞歸則有功有親則
可久有功則可大易簡得則天上之室立矣
是故仙人以身觀卦以性觀藥日月相催風
兩相薄蒼虬捧爐飛廉鼓橐丹光瑩然金精
閃爍融而爲川結而爲岳錬氣焉而分清濁
繫辭焉而明生死陰陽相返而權變化晦明
相推而循晝夜水火相奔而定高下是故震
者動也青龍之象離者麗也朱雀之象兊者
恱也白虎之象坎者陷也玄武之象巽者順
也騰蛇之象艮者止也勾陳之象是故仙人
所居而安者青龍之宫也所樂而玩者白虎
之乗也所開而游者天之閽也所閉而掩者
地之扃也是故左則觀其龍而安其東右則
觀其虎而玩其西南則觀其日而安其午北
則觀其月而玩其子是以自天祐之吉無不
利木者甲乙火者丙丁水者壬癸金者庚辛
土者戊己寅卯者賊夫土者也巳午者賊夫
金者也申酉者賊夫木者也亥子者賊夫火
者也四季者賊夫水者也是故列其耳者存
乎艮分其目者存乎坎辨其鼻者存乎震驗
其口者存乎兊陰之泄者存乎離陽之漏者
存乎巽是故身有上下氣有消長性有堅虚
物有衰旺道也者各指其所之德也者各指
其所爲性與天地凖壽與天地齊法與天地
并是以知天地之根識父母之慾父之精爲
魂母之血爲魄魂勿遣散魄勿遣離故上以
認其天機下以洞其人謀享金石之年齡變
金玉之肌膚者乎耳之失艮故不聞目之失
坎故不見鼻之失震故不嗅口之失兊故不
言泄之失離故不走漏之失巽故不食是故
日有魂月有魄經天緯地之謂文一陰一陽
之謂道炎之者火潤之者水煖之者就燥决
之者就濕命之者同聲相應蒸之者同氣相
求順而藏之曰潜龍明而覩之曰見龍恱而
豢之曰人龍呼而走之曰躍龍浮而登之曰
飛龍高而上之曰亢龍六龍乗時而不困百
姓日用而不知故君子之道長矣小人之道
消矣上下交通而志行矣天地相感而物生
矣顯諸聖藏諸用凡煉陽而消陰眞水之用
生矣眞火之用妙矣生卯之位眞火也半酉
之位眞水也火胎之位子水胎之位午西側
之位日東殘之位月傾西北之位者乾闕東
南之位者巽乾終上九之位艮坤終上六之
位巽絶於巳者之謂逆絶於亥者之謂順龍
虎相從之謂仙陰陽不測之謂神以言乎天
則不壞以言乎地則不陷以言乎火則不滅
以言乎水則不竭以言乎木則不朽以言乎
金則不消夫乾其閉也純其開也眞是以大
生焉夫坤其閉也平其開也靈是以廣生焉
耳以配甲戌目以配甲子鼻以配甲寅口以
配甲申泄以配甲午漏以配甲辰道之微矣
乎仙人所以用而治性也道之寂矣乎眞人
所以取而存命也性治則空空則清以効天
命存則通通則靈以法地天降甘雨地長草
木山澤通氣龍蛇起陸父母結形道運乎其
中矣日月變神道滋乎其中矣鉛汞存存性
命之門龍虎綿綿性命之原仙人有以見上
丹田之明明故謂之上清有以見中丹田之
熒熒故謂之中清有以見下丹田之凝凝故
謂之下清玄武之上關不可開也勾陳之中
關不可闢也青龍之下關不可闡也白虎之
上尸不可養也朱雀之中尸不可留也騰蛇
之下尸不可畜也閉之而内靜啓之而外動
啓閉必彰乎變化變化以定其性命鳴鶴在
陰其子和之我有好爵吾與汝縻之論曰眞
人降其龍而出其神劔則千里之外應之况
其邇者乎伏其虎而舉其神燭則萬里之外
從之况其邇者乎劔降其龍燭伏其虎龍虎
者神仙之車駕也車駕之就昇天之主也神
仙者龍虎之門户也門户之通則出入之機
也同人先號咷而後笑論曰從凡入聖仙人
之徑自地昇天眞人之縁龍虎同心天地爲
金水火相薄長河成酪不出户庭無咎論曰
三惑之生也六蔽之階也聞淫哇之聲則失
聽視華美之色則失明嗅香馨之味則失思
多發語言則失志陰動則失眞精陽散則失
元氣是以眞人包括而無用謹密而不出也
耳目誨惑口鼻誨貪淫慾誨衰竭思慮誨煩
亂鬼神之所闞盜賊之所招也五位相得而
各有合所以成變化而動鬼神論曰金丹之
術百數其要在神水華池神仙之術百數其
要在抱一守中坎以象水震以象木兊以象
金離以象火四象爲藥二氣爲爐煉之而後
虚服之而上昇也竅數九藏數五一身相得
而各有合七情既立而各有成萬物藏用而
各有喻千神内扶而各有守天數順行地數
逆取白金之籙青玉之符黑水之契朱火之
圖此可以脱塵世而入層霄者也炎帝之宅
乎午黑帝之宅乎子青帝之宅乎卯白帝之
宅乎酉初陽起純陰必當天地之曆引龍虎
之精也是以四神入鼎九變成丹赫而養之
流而納之凡人之氣有仙人之道四焉凡人
之身有仙人之本五焉不治其性者實而不
空泥而不通不保其神者離而不合呼而不
答不愛其生者溷而不清作而不寧不修其
心者病而不愈弊而不補故曰凡人之氣有
仙人之道四焉此之謂也以金德者尚乎肺
以水德者尚乎腎以木德者尚乎肝以火德
者尚乎心以土德者尚乎脾是以仙人將有
爲也將有行也其棄色也如泥其節情也如
遺其保淳也如癡其養志也如龜至精不失
以保乎肺居於金堂非天上之白精其孰能
與於此乎疾雷破山大風振海音樂遏雲鈴
皷動地巍然自安超然獨處外聲不入以保
乎腎居於珠宫非天上之黑精其孰能與於
此乎大不見於太山細不見於秋毫文不視
於秀麗目不視於粉黛黑白若不分是非若
不辨衆人之皎皎而已獨昏昏衆人之彰彰
而已獨冥冥徹然内鑒志光不散以保乎心
居於丹臺非天上之赤精其孰能與於此乎
不耽五味不嗜八珍不畏洪水不憂大旱煒
然似有華筵之嘉殽茫然似有沃田之嘉穀
無思也無爲也無去也無就也豐然不瘦怡
然不飢不思不動以保乎脾居於玉房非天
上之黄精孰能與於此乎不言而信不笑而
樂惟神也不疾而速惟體也不嚴而治至樂
無聲以保乎肝居其瓊樓非天上之蒼精其
孰能與於此乎故曰凡人之身有仙人之本
五焉此之謂也耳初六目初二鼻六三口六
四陰六五陽上六凡人也死之根也陽初九
陰九二口九三鼻九四目九五耳上九眞人
也生之根也視龍之形鱗而青虎之質毛而
白日之魂晝而熱月之魄夜而寒以此修心
退藏謹密天地相交之謂泰日月相逐之謂
易地氣上騰天氣下降日盈則昃月滿則虧
龍吟雲起虎嘯風生清氣歸天陽以上昇濁
氣歸地陰以下墜孰能與於此乎論曰金公
曰鉛木公曰汞黄婆謂之眞土天地謂之爐
陰陽謂之炭坎離謂之藥物子午謂之進退
水火謂之作用卯酉謂之抽添運轉謂之河
車澄明謂之天酒貴而謂之金花玉液異而
謂之青霜絳雪養而謂之嬰兒姹女生而謂
之黄芽大藥熟而謂之九轉丹砂成而謂之
再生嬰兒奇而謂之神物光而謂之寳珠是
故氣海凝液海液海凝血海血海凝精海精
海凝骨海骨海凝神海神海凝眞海是以補
其筋者莫靈乎肝補其氣者莫靈乎肺補其
肉者莫靈乎脾補其髓者莫靈乎腎補其脉
者莫靈乎心補其命者莫靈乎父精補其性
者莫靈乎母血是以身有九竅聖人塞之身
有五藏聖人煉之身有三關聖人通之身有
三尸聖人滅之身有萬慮聖人滌之身有千
魔聖人降之身有百疾聖人脫之身有十惡
聖人削之是以心宫有王所以無爲而治之
肝宫有相所以無思而得之肺宫有伯所以
不召而自來膽宫有將軍所以不怒而自威
脾宫有大夫所以不令而行之腎宫有烈女
所以不禁而自止也龍精其魂之所藴耶虎
威其魄之所畜耶龍精著而火珠照乎其前
矣虎威振而水珠曜乎其後矣龍精䘮則無
以見其魂魂無見則火珠幾乎没矣虎威滅
則無以見其魄魄無見則水珠幾乎沉矣是
以巽進初九謂之不漏離進九二謂之不言
震退初六謂之不動坎退六二謂之不窺艮
退六三謂之不聞三陽守體謂之丈夫三女
變形謂之男子七竅不動謂之混沌二氣交
感謂之氤氲黑白成質謂之大寳虚無生性
謂之元神窒而空之存乎少男艮合而明之
存乎中男坎絶而和之存乎長男震歛而益
之存乎少女兊翕而復之存乎中女離閉而
順之存乎長女巽是以人之生也泰在乎其
中矣人之死也否在乎其中矣耳之不聽黑
精在乎其中矣目之不視青睛在乎其中矣
鼻之不嗅白精在乎其中矣口之不言赤精
在乎其中矣陰之不動地精在乎其中矣陽
之不散天精在乎其中矣神而明之上天之
亨衢通矣默而成之天下之能事畢矣東方
之神骨骼者也南方之神氣息者也西方之
神經絡者也北方之神血脉者也中央之神
肌肉者也角亢者青龍之光斗牛者玄武之
光奎婁者白虎之光井鬼者朱雀之光房者
木星之中宫虚者水星之中宫昴者金星之
中宫星者火星之中宫齒牙者青龍之餘爪
甲者白虎之餘毛髮者玄武之餘氣息者朱
雀之餘音聲者天之餘影跡者地之餘乾巍
然示人得一者也坤混然示人抱一者也夫
五賊者盜此者也三田者耕此者也種芝者
陽虚之所生也種玉者陽秀之所孕也藥力
就乎内神通發乎外積陰散其小積陽至其
大動天地感鬼神莫善乎元精蹈水火貫金
石莫妙乎至理福萬民壽九域莫大乎眞氣
煉五神立四極莫先乎神用夫堅百骸者莫
過乎眞金壯百筋者莫大乎眞木换百脉者
莫越乎眞水升百神者莫勝乎眞火填百節
者莫及乎眞土何以保身曰無勞何以保命
曰無欲何以治性曰無思何以治神曰無邪
是故眞人多陽而無陰凡人多陰而無陽非
謂其無陰也蓋陰變而歸純陽者也非謂其
無陽也蓋陽變而歸純陰者也夫純陽者仙
之氣也純陰者鬼之氣也仙之一成宅乎陽
界也鬼之一就宅乎陰界也是以仙人日中
無影雪中無迹乗水不溺入火不焦行空不
墜透山無碍劒斫不絶藥䲴不盡千魔恐懼
萬神恱隨蓋取純陽之氣也夫凡人履則滯
凝駐則妨塞萬慮所集萬病所攅上遠天門
下近地户逢明則覺見暗則瞑智慧不通嗜
欲不息困而忘返逝者如斯蓋取純陰之氣
也夫肺白者上應太白心赤者上應熒惑肝
青者上應歲星脾黄者上應鎮星腎黑者上
應辰星黄道者上應太陽白道者上應太陰
晝主生者上應南辰夜主死者上應北辰所
以聖人下修人事上應天心也耳聽極必聾
目視極必瞽鼻嗅極必窒口言極必喑泄流
極必罄漏消極必終此所以取六極而捨五
福者也言其大聰者内聽者也言其大明者
内見者也言其眞氣者内萌者也言其至聲
者内運者也言其陽精者内煉者也言其陰
滓者内淘者也天下之至徤言乎虎者也天
下之至順言乎龍者也天下之至神就乎大
藥者也九聖明乎外八卦者也九竅明乎内
八卦者也修之者長生久視者也
道樞卷之二十五
道樞卷之二十六誠二
　　　　至　游　子　曾　慥　集
　　日月玄樞篇(天地爲鼎陰靜陽動/規乎伯陽以明鉛汞)
劉子(唐明皇時人劉知古/爲綿州昌明縣令)曰道之所秘者莫
若還丹還丹可驗者莫若龍虎龍虎之所自
出者莫若參同契焉抱朴子曰魏伯陽作參
同契五相類凡二篇假大易之爻象以論修
丹之㫖玄光先生曰徐從事擬龍虎天文而
作參同契上篇以傳魏君魏君爲作中篇傳
于淳于叔通叔通爲制下篇以表三才之道
參同契者參考三才取其符契者也吾能陳
其梗概焉其要曰乾坤爲鼎而天地之道成
矣坎離爲藥而南北之位分矣龍虎爲名而
東西之界列矣若夫論火候定生成莫不循
卦節於鐘律焉故黄鐘之氣至也則陽生于
復歷于否泰其至巳也則陽爻之數終蕤賔
之氣至也則陰生于姤歷乎遯剥其至亥也
則陰爻之數終矣終而復始此六合三才四
時五行之理者也鼎藥一而已或者曰肝青
爲父曾青是也肺白爲母鉛銀是也腎黑爲
子玄磁是也脾黄爲祖雄雌是也還丹白赤
而爲紫赤者曾雄之氣染之也曾不知還丹
者陰陽之氣所爲變化順天地之生成合金
水之自然經不云乎挺除武都五石棄捐安
在金石之爲丹哉吾之所論丹者龍虎也流
珠爲青龍青龍者日也黄芽爲白虎白虎者
月也故日月之精氣者有變化之理餌之者
亦可以變化矣變化者何謂也丹砂變爲水
銀自陽而返陰也水銀復爲丹砂自陰而返
陽也故曰流珠者大青丹也黑鉛變爲黄丹
自陰而返陽也黄丹化爲黑鉛自陽而返陰
也二物者謂之陰則倏然而成陽矣謂之陽
則忽然而成陰也互爲夫婦更爲父母此蓋
陰陽感激而成雖聖賢莫測焉魏夫人曰靈
芽之靈也龍吟方泉而景雲霄降矣虎嘯虚
無而衝風四振矣陽燧照明而朱火鬱方諸
見陰而玄流溢是皆自然而然者也上古有
水銀而不能獨成大丹者何哉有龍而無虎
也苟不知是則又何假乎四象五行何求乎
陰陽男女哉是必有不因于物亦不因人而
往任其大道而自化者矣若夫紀綱八石本
乎二物者也龍虎一體開乎三條者也然爲
之者數敗何也不達乎三五一者也莊子曰
能知一萬事畢其此之謂乎還丹者何以度
世耶其食乎日月之精華者也日月者何也
天生玄女地産黄男者歟龍虎者金汞也金
汞相包得乎自然之性此豈非其神乎黄庭
經曰日月之精救老殘蓋言二景二月也劉
子曰揖二景之暉服五晨之霞其徒繁矣罕
有度世長生者何也長生之要在乎保養服
食内外兼資非專任一端而後可冀也或曰
用鉛或曰不用鉛是乎劉子曰聞之上經曰
眞人至妙若有若無仿佛大泉乍沉乍浮中
經曰眞人潜深潭浮沉守中規何謂也銷鉛
爲汞煖汞以投之其始入也寂乎無聞焉火
烈花浮迥然獨異豈非以物處于大泉深潭
者乎若謂斯鉛非鉛者莫可知矣或謂鼎中
有土者亦妄也眞鉛者大鉛是也水者位于
北方其卦主坎坎生六戊六戊者土也火者
位于南方其卦主離離生六己六己者亦土
也故土者戊己之氣也非土之土也此乃坎
戊月精離己日光之義焉故一陰一陽而爲
水火火者以水爲夫焉水者以火爲婦焉夫
婦之道乃爲戊己者也是以萬物莫不終始
於土成土之功用者莫逃乎水火焉金生水
水生金是乃鉛之中生乎黄芽者也訣曰鉛
能制汞汞能伏金金汞成形此銀伏之理也
木生火火生木是乃丹砂之中出乎汞者也
汞何以爲木乎蓋受太陽之氣化爲流珠焉
太陽者日也其出東方東方者木位也鉛者
則爲金矣何也月生于西方西方者金位也
故還丹者凖乎玄象謂日月之符必于於晦
朔焉會合德刑之氣必順乎卯酉焉出入于
乾坤徘徊于子午以天地爲雄雌陰陽爲父
母左爲青龍右爲白虎經曰傾日爲流珠青
龍與之俱此之謂也世之淺見者乃以水銀
和合山澤于器中鍛之謂爲樹子始則二物
相包後則鉛汞異處或一年或三年銀母成
乎赤粉伏火深者十存四五焉淺者十存二
三焉服之則反害其生矣彼謂銀從鉛生以
鉛精合于汞則自然爲龍虎焉而不知黄芽
出于鉛而非鉛也經曰黄芽不是鉛不離鉛
中作蓋謂此也是以龍虎者必以黄芽爲正
焉故古人言終始自相用謂其以汞投鉛以
類合類如父制子子制孫者也火性消金金
伐木榮此還丹之成也或聞龍虎之歌曰陰
在上也陽下奔也首尾武也中間文也常于
爐之上置杯水焉何也夫還丹起於陽生修
於陰極者也陽伏在下陰伏在上其有水者
必俟乎金長之後水王之時也何謂也自復
至於觀歷于十月於是鉛黄既樹丹道將成
子出于母之胞不相涉入矣陽消陰息金盛
水衰魂魄相安剛柔合體然後設陰爐于上
列炎火于下所謂舉水以激火奄然滅光榮
者也經曰水盛坎侵陽也火衰離盡昏也陰
陽相飲食也交感道自然也斯順時合宜與
氣相得者矣眞人者於是蓋夫金丹則爲火
化使受陰津之水以潤之可謂妙矣世之淺
見者或以鉛黄花合于水銀煅之爲紫粉或
以朱砂水銀雄黄雌黄曾青空青礬石雲母
合煉而制伏之或以諸青諸礬諸緑諸灰結
水銀以爲紅銀復化之以爲粉屑或以藥煮
硫黄而成玉粉或以硫黄用染銅葉煉爲赤
丹或以砒霜化銅用鐵縮錫非吾之所爲也
或曰金銀銅鐵錫者五金也雄雌砒礬膽曾
空礜者八石也劉子曰非吾之所謂者也子
午以成三戊己以爲五此吾之八石之名也
經曰九還七返八歸六居此還丹之玄㫖也
何謂也金之生數四其成數九焉木之生數
三其成數八焉火之生數二其成數七焉三
者以本生之氣相合者也又曰火合于土是
爲七返也木合于土是爲八歸也金合于土
是爲九還也水之生數一其成數六焉金者
生水水不得與金合居然自固是爲六居者
也又曰水合于土乎天道左旋日月右行俯
而觀之則金生水木生火矣仰而觀之則水
生金火生木矣經曰其子右轉其虎東旋卯
酉界隔主定二名此之謂歟
　　九眞玉書篇(以身爲鼎以氣爲藥/配以陰陽默而交作)
純陽子曰修煉丹者先正其爐爐者鼎之外
垣其身是也其中有長生之藥者神氣精液
是也爐分八門八門者目也耳也口也鼻也
是爲視聽吐納之關橐籥闢闔之户運動各
取其宜常固守之勿使形色滋味八邪六賊
傷於内眞然後於天地之爐造化之鼎調和
藥物匹配陰陽制煉神氣焉天者乾也金也
内景曰肺宫上爲華蓋下覆諸藏而通于鼻
鼻者天門也升降呼吸運轉榮衛循環五藏
流注一身動變浮沉大小有定如天運星斗
地轉江河焉故天者鼎也天門連肺出入清
氣爲鼎之蓋焉地者坤也土也内景曰脾包
羅水穀而通于心心者地户也咽門也收納
水穀下伏於胃脘其流轉之水内應乎血脉
於是脾受天門升降之氣運轉動摇消磨造
化以分水穀之清濁清者升于上焦肺宫清
靜之界而爲神氣精液焉濁者下泄于大小
府故地者鼎之復氣變化萬物者也胃者造
化之鼎也日者天魂也太陽之火精也其位
居于乾艮夏王冬衰夜短晝長内藏陰氣而
隱金鷄金鷄者酉也外應于四方夫金石能
生其水者也故乾爲天金艮爲水石是以水
生于山石之中此陽中有陰也内景曰上焦
爲天心爲靈府首爲艮山口爲洞谷出水之
源也水者坤也地也積陰之氣升于上天凌
乎華蓋其零爲雨露浸潤于心宫陽中之陰
也離者外陽而内陰如丹砂焉本屬于火而
中隱水銀太陰姹女之魂服五彩之衣離者
麗也其精爲日日有五彩焉中有絳宫上通
於目目者泥丸之門也其宫有神天地之主
也其德合於無爲修命者先澄其神神清心
正則邪不忤矣心不能自伏則内生奸火猶
丹砂不死見火則飛者也然則心者其生命
之主乎月者地魄也太陰之水精也位屬于
坤巽冬王夏衰晝短夜長中隱陽精而藏玉
兔玉兔者卯也東方之木能生其火此陰中
有陽也内景曰下焦五藏曰二腎二腎中央
者丹田也前有巽海人之水府也其位在寅
此陰中含陽也坎者陷也受水之府也故江
湖歸巽焉世不知陰陽之正位以北爲坎南
爲離非也坎者南方坤巽之位也坎中奇陽
者南方巳午之火也離者北方乾艮之位也
離中偶陰者北方亥子之水也坎者内陽而
外陰如鉛錫焉是爲陽中産乎白銀砂石之
水包乎赤金金銀者俱陰中之陽也是爲嬰
兒上與太陰姹女合爲夫婦情類相戀凝而
成砂焉然則坎者水海隱龍之宫乎其尊猶
帝王處北闕而南面者也月者地也無陽則
萬物不生夫萬物者禀天地而生向陽而長
者也況人者萬物之靈可不順天地乎順天
道者常存其身之元陽眞一太和純粹之氣
則坐致長生矣然必晝夜修煉焉内功者一
日也天運者一歲也升降陰陽運行四序十
有二時其晝則法春夏其夜則法秋冬晝夜
終始天地交泰矣亥子丑之時者應天之冬
者也陰升于天心陽降于水府温養于腎變
煉于骨亦如山石受天地陰陽升降之氣化
成金銀丹砂銅鐵者也寅卯辰之時者應天
之春者也陰降于華蓋陽升于鼎鼐之上温
養于肝生成于筋脉亦如天地草木受陽和
之氣以生華葉苗蔓者也巳午未之時者應
天之夏者也陰降于水府陽極于火宫温養
於心變成於血脉眞陽燒煉而爲白乳者也
申酉戌之時者應天之秋者也陽極而降地
陰復而升天温養於肺變换於皮膚者也晝
夜以應乎四時陰陽以守乎一體此入聖之
道也内景曰身爲國面爲城耳目口鼻爲門
手足四肢爲四方之將以防國之不虞焉國
之君者心也臣者氣也腎也故心爲氣主氣
爲心神澄靜則和寧猶太平之象者也神氣
和合則長生久視矣君者絳宫純元眞一之
氣也臣者坎宫太陰玄冥之液也天降眞氣
化生萬物猶臣受恩也地升陰氣凝成雨露
滋潤萬物猶臣利民也心連于舌之下有玉
池焉左曰金精右曰玉液本出于坎宫者也
氣升于上化爲雨露泉澗浸潤於心心則活
矣臣利國也腎者純陰眞一太和之宫也其
氣本生於離位者也降氣於下温養丹田(二/腎)
(中央曰/丹田)焉君之聖也治身者猶治家歟身者
宅也五藏者宫也乾天者父也坤地者母也
坎中男離中女也震長男巽長女也艮少男
兊少女也三男三女夫婦配焉乾父坤母匹
偶成焉東宫者肝也木也以甲爲兄乙爲妹
己爲甲之婦庚爲乙之夫故肝得水而沉木
帶金之氣者也西宫者肺也金也以庚爲兄
辛爲妹乙爲庚之婦丙爲辛之夫故肺得水
而浮金帶木之氣者也南宫者心也火也以
丙爲兄丁爲妹辛爲丙之婦壬爲丁之夫故
心能拒於火者也北宫者腎也水也以壬爲
兄癸爲妹丁爲壬之婦戊爲癸之夫故腎者
火之氣者也中宫者脾也土也以戊爲兄己
爲妹癸爲戊之婦甲爲己之夫故脾能納穀
土帶水之氣者也此所謂造化之鼎者歟眞
象者爐之中天地日月星辰河漢山嶽江海
草木風雲也爐者吾之身也天者乾也金也
華蓋者則其肺也玄象星斗天輪日月者則
其上焦榮衛血氣流行之度也太清玄界之
上下而分清濁者則吾之中焦羅膈也五嶽
群山者則其首面也澗谷者則其口鼻也泉
源者則其津液飲食也江河共奔大海者則
其飲食聚於水穀之府也雲雨生於山谷者
呼吸之氣也吹以爲風呵以爲雲也草木者
則其毛髮也天地長久者得正一眞元之道
也吾天地爐鼎之中陰陽交合不失元氣而
得自然亦可以長久矣何以言之夫人禀天
地而生其内亦有天地長久之道能於内境
而識知天地交合陰陽抱養神氣精液日月
既滿惡有不長久者耶其要在乎變煉五行
而已五行者五藏也以戊己鼎鼐之器調和
四象變轉五行焉水者液也液中有金謂之
金液金克木木中生火火復煉金四象還返
皆主于土者神也神得其道升爲仙失其道
沉爲鬼矣修眞者宜去繁華絶嗜慾屏腥羶
清淨消遥潔嚴齋戒登壇入室擇日俟時背
陰向陽閉目而坐握固冥心開闢爐門以運
火候修煉其五藏焉其功必經乎九轉四月
者三轉也一周者九轉也三年丹成其大方
寸其重一斤陰陽各半焉外應六十四卦之
爻(一斤者三百八十四銖也六/十四卦者三百八十四爻也)陰陽之大數
也
道樞卷之二十六
道樞卷之二十七誠三
　　　　　至　游　子　曾　慥　集
　　　金液龍虎篇(善爲丹砂保命全家/育成姹女儷以黄芽)
任子(名/象)遇天眞子(張中孚常爲金部郎致仕/任子於慶曆七年見之)
於歷陽而得龍虎之訣曰金丹七十二名皆
藉三五一而成者也夫自五帝以後至于吾
宋慶曆之元飛升者六萬餘人無有不煉神
水華池者也其出自五行入于虚無是知神
水者乃三才(天地/人也)之元氣五行之眞精者也
於三丹田上下循環是爲還丹其藥有五味
焉扁鵲曰酸鹹辛甘苦是河車等也用火候
以煉之斯爲大丹矣用鉛不用鉛須向鉛中
作此神水爲鉛汞者也大藥之名凡二十有
四曰神水曰杳冥精曰還丹曰眞一曰水中
金曰黑鉛曰河車曰五彩曰五味曰坎男曰
眞汞曰白金曰白虎曰金精曰五常曰地藥
曰地魄曰日魂曰月花曰鉛黄花曰玉華曰
水虎曰玉蟾曰黄芽此二十四氣隱奥之玄
關也歌曰孰爲丹砂濟命濟家養成姹女嫁
與黄芽此大藥也夫得天地之精在于元宫
者造化自然之道也是所謂三五一也何也
三者三才之象神氣精也然華池者出自五
行焉外紅内白非世之朱砂也取於火中故
名朱雀出於青白之汞故名姹女黄婆爲之
媒娉于北方之七此非世之所用朱砂内出
水銀爲汞者也古先至人所論唯鉛汞神水
華池三五一而己大藥之名又有二十四焉
曰玉液瓊漿曰華池曰杳冥精曰恍惚曰五
行精曰坎男曰離女曰火龍曰水虎曰木精
曰青龍曰白虎曰猛三花曰日魂曰金烏曰
玉兔曰地馬曰離宫曰夫婦曰金液曰赤龍
曰白芽曰白雪曰月魄此所謂夫婦匹配赤
白相扶黄土爲壇眞正之道也夫華池煉藥
者蓋用火候焉煙出既盡火飛如星五彩光
明而作聲煉成斯如霜雪如珠玉此秪在于
五行而已世之金石頑物也非能變轉而爲
丹者也經曰青帝護魂白帝侍魄赤帝養氣
黑帝通血黄帝中主五行眞精此所謂大藥
也於是大丹之名又有二十四焉曰大還曰
金丹曰玉液曰龍虎曰二氣曰四神曰五霞
曰神砂曰光明曰流珠曰返魂曰奪命曰靈
芸曰養命曰延壽曰泔靈曰萬靈曰絳雪曰
伏火曰素流曰快活曰延齡曰返童曰壽仙
此并按於人之身者也彼世用五金八石以
火鍛之其亦謬矣蓋不知鉛汞之靈唯在杳
冥恍惚之間而已汞在于砂中而金在于鉛
者也汞在于鉛中而水在于金者也夫不得
其訣殆難求乎或不達金丹而爲存想吐納
吞霞服氣餐松餌柏絶食此非吾所謂大道
也道有三其上曰抱一抱一者聚五行爲一
天地至精陰陽匹配夫婦相乗煉精採氣其
採有日辰其取有時候用八卦以增減火候
焉用水火以既濟其用焉煉之數足是爲飛
仙之品矣其中曰富國安民富國安民者擒
龍於深潭伏虎於坎户按八卦之藥聚于九
宫於是九還七返焉其下曰强兵戰勝强兵
戰勝者神交體不交關鎖其下永鎖丹田焉
夫能明三五一者修煉五行之精氣送在于
元宫用火候以鍛之功成九轉可以返本還
元矣大還丹者何也五穀之精氣也煉之可
以長生矣三五一者何也三者三才也神氣
精也五者五行也五行之中精血氣合和而
有五味五味之中取五穀之精者也陰符所
謂五味可以長生者乎五穀能盜人而死而
人不能盜五穀之精爲可歎也一者聚五行
于元宫用火候煉之而成眞一者也
　　　太白還丹篇(泥丸之高元氣攸舍/來如洪河自天而下)
清虚子(太白山人王元正/自號唐貞元時人)曰修丹之訣在乎
靜心於室内子之後午之前先調其氣(氣和/爲佳)
其名曰法澡浴以左右手搓其掌熱上摩其
面下令周身然後起天立地焉以左右手叉
之盡力越于頂上托于天此所謂起天者也
以足盡力踏地聳其身此所謂立地者也其
起功不可犯弦望晦朔(八日上弦二/十三日下弦)與夫卯
酉之月彭居彭僑彭質(三尸/之名)俱守靈府(靈府/心也)
知之必爲魔焉於是先補其肝想肝之中有
青龍盤旋然後想青龍之目有光從吾之目
出乃出嘘之氣嚥嘘之氣皆九過次補其心
想心之中有朱雀如鳳有赤氣從其腹出至
于吾口遂呵之三過次補其脾想脾之中有
勾陳龍身鳥觜虎耳龍角(獨角/也)口出黄氣至
于吾口乃以舌柱其腭然後呼之十二過次
補其肺想肺之中有白虎鼻出白氣至于吾
口從鼻而出呬之七過終補其腎平坐長展
其足底以手拔其足底然後閉氣移時想腎
之宫二脉黑氣自出目内灌于其口而爲金
玉之液是爲華池神水凡補五藏者用七十
二日謂之小還丹可以去疾而已於是扣齒
集神者三十有六開闔其目以左右掌掩其
耳用其指擊頂後左三右四是爲擊天鼓已
乃安坐左手之三右手之四叉手腎堂是爲
想壺中天地焉壺中天地不離于身者也左
目日也右目月也泥丸天也泥丸何以爲天
乎如天之不可升也聖人有法返本還元使
元氣歸于泥丸則天門開而通去來如黄河
自天漢而下流入于海者也髮星辰也耳幽
谷也參羅爲萬象也鼻玄牝也口天倉也舌
赤龍也倉言受衆物龍言耕也喉樓閣也謂
之十二樓環者也五藏五嶽也六府六曹也
(五嶽六曹已/見百問篇中)三焦三台也(上爲太師中爲/太傅下爲太保)四
水四瀆也(已見百/問篇中)汗雨也氣風也臍之下有
精海如環焉左右各三十六轉想環之中而
有玉女以揖之出入于右腎右腎者玉堂也
左腎命門也二腎相去二寸五分其精本重
一斤應於乾坤及施泄之後自十有六歲至
于二十有四歲其少二兩應于遘卦三十二
歲其少四兩應于遯卦行則氣喘足痿矣四
十歲其少六兩應于否卦腰脊痛而四肢弱
矣臍之下攪刺而目昏矣四十八歲其少八
兩應于觀卦髮白而皮皺矣五十六歲其少
十兩應于剥卦凡事不能爲矣六十四歲其
少十二兩應于坤卦元氣敗而惟恃穀氣矣
七十二歲餘二兩而已應于師卦以地變水
者也八十歲其氣盡矣應于明夷之卦水盡
而屬火至此其亡矣故學道者先伏姹女焉
想其玉女入于右腎而歸于閨闥而收之者
焉然後想玄武龜蛇之形懼其傷于玉女使
强避之是爲伏姹女者此也於是收其三魂
曰胎光曰爽靈曰幽精祝曰未知者使吾知
焉命之居于坎户在吾左右如是三呼之想
其魂神入于精海然後左三宫右七宫於是
安坐行嚥龍虎之法滿口成氣嚥之爲虎矣
一龍一虎再嚥一送之自喉想如大江入于
精海又嚥虎如前焉其行三過凡六嚥乃送
之入于精海想如三江焉又嚥龍虎者三過
三三九過復嚥一龍一虎如前焉龍虎各九
過是爲十有八方送之想如九河至于精海
又行龍虎二七過計十有四過方送之想如
大海至于精海前後龍虎共八十嚥復起再
坐再行摩脉者三過復嚥龍虎如前焉滿八
十之數又摩脉嚥龍虎如前於是蓋三過矣
嚥之數是爲二百四十應于二十四氣焉方
其神精充則想如海濤涌於臍下更八十一
日方行龍虎之丹童子未施泄者不必用嚥
龍虎之法也於是坐定先衮精海混沸已而
澄靜湛然乃合滿口以赤龍耕之津液滿口
分爲三嚥是爲龍焉其氣滿口分爲三嚥是
爲虎焉送至于精海上在水面以意丸之如
彈三過斯爲丹矣想心之火而從心出下至
水面鍛之次想脾土蓋之火滅則開脾土復
鍛之如斯三過丹成則沉于水中矣於是復
如前結之再造龍虎九過爲丹九丸是爲九
轉者也古語曰龍隨虎去隨巖洞龍入水兮
虎亦從雷火燒時鬐鬛焦雲來雨去山嶽動
比之謂也譬如夫婦焉火女也水子也土媒
也由是而成焉凡一過用三龍三虎十二火
應一日十有二時焉九轉者應于九宫共爲
一百八之數然後用河車般載之法動關鎖
舉金鐘舉天秤三舉穀神穀道促氣入于脊
骨以氣縮而上之想丹砂與精同路而升至
于頂則三㸃之使入于泥丸昂首左轉是爲
回精補腦者也然後於日岀之初西坐東向
想其日如輪轘之車而吞之凡七十二嚥亦
用河車拗起入于頂後爲之枕而枕焉至十
三日於月出之時背日對月而坐想如前焉
八十一嚥至二十三日乃止後月八日想月
抱之是爲戴日挾月者也夫日陽也用七十
二嚥陰數也月陰也用八十一嚥陽數也此
陰陽顛倒之法乎然後安想腎之姹女裸形
而懷欲則想心火燒之古語曰用鉛不用鉛
須向鉛中作蓋謂此歟世不知其理乃爲幃
中陰丹以殞其命焉仙者内丹就外丹方成
矣故能用大藥化瓦礫以爲金或者見之而
不知其身有眞鉛眞汞乃以水銀爲汞黑錫
爲鉛欲變銅爲銀不亦誑哉於是一嚥其津
下入于肝想肝之中青龍赴腎宫以迎姹女
姹女見青龍而乗之所謂子母之氣何也青
龍木也姹女水也迎之上入于頂門乃想三
魂與衆神俱入焉頂門者泥丸也然後想心
火下自各神關而起周于身上下俱然如肝
神之像乃㸃之初㸃二十有一想其彭居形
如道士棄簪履而走再想火燒之如㸃首二
十有四想彭僑牛首人足彭質如獸七魄者
或鷄首狗足或形夜叉或形女子或形風伯
或形獵犬或負弩或持魚於是皆逃焉故焚
身百日尸蠱盡矣然後用胎息之法靜意守
志去其囂煩專一而不亂於是安坐如前吞
日月之法然後想脾之上有地地有金鼎鼎
有嬰兒如吾之形在鼎而跪以左右手附肩
仰面開口乃明日華月華之精金液玉液之
體如前數吞之夜或無月華則以金液玉液
三十六嚥也日月俱得其時則以時用火焉
每七日嬰兒一轉二十八日是爲四轉於是
一使火焉火在鼎之下想土以覆其上火在
地爐之内地爐基於鼎者也日行百八之數
火入下時從鼎竈之旁過焉如是四轉一動
火如養火之法滿十過則胎息成矣大火一
鍛先去玉蓋於是嬰兒者爲長生之子如遭
火必走其上故自然在于頂門而飛此大丹
之成也(女子修之想嬰兒在鼎常以玉器/蓋之以益頭火養之然後未濟)聖
胎既出而日游行行不可遠焉鼎者何也不
離乎肝心脾肺腎也鼎者金也其高四寸其
趾二寸應于肺者也竈土也其積三層其高
五寸應乎脾者也炭木也(爲焚身既畢/故木爲炭)應乎
肝者也火心也腎烈女也而生嬰兒蓋精華
之元氣也上以玉液爲蓋故鼎之蓋裹於心
心者能攝萬象作聖胎不得心則無所成矣
乾天門也坤地户也艮鬼門也巽風門也腎
水也王於冬之季者也是爲烈女玄武之象
五行顛倒之法則心以腎爲夫交合精氣以
産聖胎焉脾土也王於四時之季者也是爲
男子之象能爲竈以和合陰陽而成其道故
曰黄婆爲媒焉肝木也王於春之季者也是
爲尚書青龍之象木本生火火生木反燒爲
炭故曰長生炭焉内丹者三年而成三年之
中卯酉不用(二月/八月)所用者三十月而已先補
五藏者七十有二日次補精者八十有一日
爲龍虎者百日吞月者八十有一日以日計
之此十月也吞月者月得十有四日八十有
一日則爲七月矣焚身者百日則爲三月矣
前後共二十有一月又以十月養之此三年
所以成大丹也聖胎既就於是有躐步之法
想其嬰兒既出以日計月其行步日倍之自
十步二十步以至百步三之日可行千里焉
嬰兒百日狀如八歲之童一年則與其體同
矣然一紀之内遇難則行事當有三焉曰投
胎曰移舍曰拒殺鬼投胎者何也其要在乎
識外境而已見大屋高堂者龍也茆舍者駱
駝騾馬也氊車者龜鼈也舟車者蟲蛇也錦
帳者狼虎也茆庵者牛也裘者象也㯶輿者
猪羊也寳相花者雞也白芙蓉者鵝也白蓮
者鴨也黑漆閣者犬也黄衣者獐鹿也錦衣
者雉也林中百花者百鳥也氊帳者獸也嬰
甲者魚也入水者蟲蛆也衆陷陣者蜂也衆
同名者蟻也甕盎者螺也人行山中者虱也
執劒戟者蟹也入井者爲女也墜山者爲男
也移舍者何也先相識者其已入冥是爲空
舍須其先不病風冷其精牢實乃可移之童
男者上也故吾入其中而再修之如前焉拒
殺鬼者何也修道者住胎未成出胎未遠忽
有大限何以制之夫五心有一痛者斯大限
至也(五心者兩手兩/足心與其心也)乃安坐靜室作朝眞之
想朝眞者冥心内有其耳目鼻舌手足與夫
壬癸之冗皆用鎖焉以齒爲城以心爲火以
焚其身見鬼勿怖心者帝王也藏三于鼻足
爲三台以照萬臣者也肝之神統三萬六千
精光神守其左肺之神統一萬二千形影神
守其右脾之神統八萬四千毛孔神守其前
腎之神統五萬精華元氣神守其背頂之神
首之神統髮神守于上宫膽之神守于下部
六府者六丁也與其鬼戰鬼自退矣三五日
之後或再至焉則棄其城直上天曹或爲列
仙或爲地仙仙者必有劒其鑄之也以身爲
爐精氣爲鐵日華月華爲鋼肝爲炭肺爲鞴
心爲火脾爲泥腎爲模膽爲礪石餘鐵爲匕
首其何以鑄之乎曰惟想而已於是又有金
錘每嚥龍虎不至于腎而并納于肺之上肺
金也一鑄而成矣
道樞卷之二十七














道樞卷之二十八誠四
　　　　宋至游子曾慥集
　　　太清養生上篇(古有精方出于太清/始以去疴終以通靈)
赤松子曰左右手叉首上挽首至于地五吸
五息可以止脹氣者也叉首胸腹之前左右
摇首不息至極而止可以引面耳邪氣不復
得入者也左右手叉腰之下左右自摇至極
而止可以通血脉者也左右手叉胸之前左
右極引可以除皮膚中之煩氣者也
甯先生曰行氣者治内者也導引者治外者
也解髮東向握固不息者一通舉首左右導
引以手掩左右耳可以使髮不白者也以手
指掐頸邊之脉二通可以使目明者也東向
而坐不息三通手掐鼻左右孔可以治鼻息
肉者也正坐自動摇左右臂不息十二通可
以愈勞及水者也左右側卧不息十二通右
有飲疾則右側卧左亦如之可以去疾者也
日之初出及其中其入向日正立不息九通
仰首吸日之精光嚥之可以益精者也左右
手交叉頥下自極至肺氣可以已暴欬者也
舉手交首之上相握自極可以治脅痛者也
舒左手右手在下握左之拇指自極舒右手
左手在下握右之拇指自極可以治骨節痛
者也以右手從首之上來下又挽下手可以
愈頸不能反視者也左右手反折自極張弓
可以補五藏不足之氣者也坐于地交叉左
右足以左右手從曲足中入低首叉頸上可
以除久寒者也東向坐仰首不息五通以舌
撩口中沫滿二七嚥之可以止口乾苦者也
低首下視不息十二通可以痊風疥惡瘡者
也北方箕踞以手挽足五指可以損伏兎痿
尻筋急者也箕踞以左右手從曲足入據地
曲足加其手舉其尻可以消淋瀝孔痛者也
正坐以左右手交背之後其名曰帶縛可以
利大溲療虚羸者也以一手上牽繩一手下
持其足可以消尻之久痔者也坐而直舒左
右足以左右手相叉以挽其足自極可以愈
腸不受食而吐逆者也左右手捉繩轆轤倒
懸令足反在其上可以瘉首眩風癲者也
彭祖曰導引者自子至寅爲之勿飽食沐浴
焉挽左右足五息而止可以引腹中去疝瘕
利九竅者也仰左右足指五息而止可以行
腰脊脾及偏枯者也左右手内相向五息而
止可以引肺去咳逆上氣者也左右手舉膝
置心之上五息而止可以愈腰之痛者也
王子喬曰枕高四寸足相去各五寸手去身
各三寸解衣抱髮正偃卧勿有所念以鼻徐
納氣以口出之各致其藏終而復始欲休則
先極之而止勿强長息久習則自長矣氣之
往來勿使耳有聞焉若存若止爲之百脉動
腹鳴有聲行之者何疾之有哉凡導引虚者
閉目實者開目可也虚者補之實者瀉之可
也以口納氣以鼻出氣所謂補者也閉口温
氣嚥之所謂瀉者也病在胸中者枕高七寸
病在心下者枕高四寸病在臍下者去枕引
首病者則仰首引足病者則仰足十指引胸
中病者則挽足十指引臂病者則掩臂去腹
中寒熱及身熱者皆閉氣張腹焉左脅側卧
以口納氣以鼻吐之可以除積聚不快于心
者也坐而伸腰徐以鼻納氣以右手持鼻可
以除目晦泪出與夫鼻息肉耳聾者也右脅
側卧以鼻納氣以口小嚥氣數十左右手相
摩熱以摩其腹令其氣下出之七息而止可
以除脅與皮膚痛者也覆卧去枕立左右足
以鼻納氣者十有六復以鼻微出之其入也
亦勿合鼻知之可以除身中熱及背病者也
端坐左右手相叉抱膝閉氣皷腹二七或三
七氣滿即吐於是氣皆通暢行之十年可以
却老還嬰者也端坐使左右手如張弓滿射
可以治四肢煩悶及背急者也端坐伸腰舉
右手仰掌以左手承左脅以鼻納氣自極七
息而止可以除胃寒及食不變者也端坐伸
腰舉左手仰掌以右手承右脅以鼻納氣自
極七息而止可以除瘀血結氣者也正偃卧
端展其足臂以鼻納氣自極七息而止摇其
足三十可以除胸足中寒周身痹欬逆者也
左右手抱其首宛轉上下其名曰開脅可以
除體之昏沉不通暢者也踞而伸右足以左
右手抱左膝仰首而伸其腰以鼻納氣自極
七息而止左亦如之則可以除難屈伸拜起
及脛中痛瘀痹者也踞而以左右手抱左右
膝以鼻納氣自極七息而止可以除腰痹背
痛者也偃卧展左右脛左右手外踵指相向
以鼻納氣自極七息而止可以除膝寒脛痛
者也偃卧展左右脛左右手二踵相向以鼻
納氣自極七息而止可以除肌不仁及足脛
寒者也偃卧展左右脛左右手仰足指以鼻
納氣自極七息而止可以除腹中弦急切痛
者也端坐伸腰向日仰首徐以口納氣因而
嚥之三十而止可以去心下之積聚者也端
坐直腰舉右手仰掌以左手承右手脅鼻内
之氣可以除胃食不變者也直腰展左右臂
鼻内氣閉之自極可以除脅之積聚者也
經曰東向而坐握固不息一通舉手左右導
引以手掩左右耳以指掐二脉之邊五通可
以明目黑髮去風者也
經曰夜卧服氣者先須淘轉其故氣者閉目
握固仰倚左手拳於乳間以左右耳脉舉背
及尻内閉氣而氣海中之氣復自内出斡而
轉之可而出之一九而止然後可以調服氣
矣
經曰夫人禀天地之元氣者也凡嚥納吐納
自然内氣與之相應焉從氣海之中隨吐而
上直至于喉俟其吐極則連皷而咽之汩汩
有聲由左而下經二十四節女子則由右而
下以意送之以手摩之令其速至于氣海氣
海者在臍之下三寸是也服氣之初其中未
通則必摩而助之一閉口而連連嚥之其名
曰雲行取口之津液同嚥之其名曰雨施其
初内氣未流行則不能連嚥行之三年則氣
自流通不摩而自下斯可以成功矣
經曰左右伸其臂不息九通可以愈臂痛及
勞殘者也以左右手如托千斤之石左右互
爲之可以終身無病者也左右手抱左右足
不息十二通可以消穀輕身益精去疾者也
踞坐合左右膝張左右足不息五通可以去
鼻口熱瘡及五痔者也交趺而坐叉左右手
着首之上挽首結下着地不息五通可以益
氣力者也左右手抱左右膝着于胸中不息
三通可以止腰痛腎疝及背膂疼者也太箕
坐以左右手投左右足五指自極低首至地
不息十二通可以治頸項腰背痛及聦耳明
目者也交趺而坐以左右手交叉着首之下
自極不息六通可以治腰痛不能反顧者也
仰首以手摩其腹以手持其足距壁不息十
二通可以治膝痹不任行步及腰背痛者也
正坐以左右手交于腎之後可以治虚羸利
大小便者也正坐仰天呼出醉飽之氣可以
立消酒食更爲之可以凉而不暑者也外轉
左右足十過内轉亦如之可以補虚損及益
氣者也
赤松子曰先長跪以左右手向前各分開以
其指外向次左右手夾叉其腰之左右次以
右手扳腰左手高於首而止次右手伸後左
手叉於腹前次緩形長跪左右手更伸向前
更屈從後以叉其腰次高舉左右手常爲之
則耳目聦明百疾不生而延年矣(每次皆長/跪爲之)
葛仙公曰吾聞辟穀服氣者晝夜十二時共
五百四十嚥周而復始然先無修行未餌藥
石元氣未充而頓絶食兩未相接此其自取
危亡者也或曰以嚥多爲限以飽爲功百日
之内關節未開如此行之腹當脹懣豈攝理
之道乎所謂服氣者胎息也如嬰兒之在胎
十月不食而能長養蓋得元氣之故也及其
生也吸其外氣則有啼號之聲且知燥濕飢
飽是乃失元氣之故也今之鼻引而嚥者亦
外氣也豈足服之耶然服氣者要當無思無
慮冥心絶縁百念俱忘則元氣自至因而嚥
之各歸其位矣或曰五方各在於五藏須思
念而服之葛仙公曰非也思念則有縁有縁
則心不寧心不寧則氣不安氣不安則無自
然無自然則氣失度而納邪氣疾於是乎生
矣或曰十五日前從手而出十五日後從足
而出非也存想者爲其有所苦而用之如黄
庭經曰物之不干泰而平謂其無想念者也
或曰十息一屈指至七十息則一嚥焉葛仙
公曰非也嚥氣者存心於無爲委形於無身
行止寢興任性自然腹空則服有疾則攻披
屈指以紀其數不亦勞乎或曰鼻長引其氣
蹙而嚥之良久更服相續而下如瓶注水葛
仙公曰此其害足以殺人者也惟於行止寢
興鼻常引以納清口常吐以出濁濁者五藏
飲食之氣也如其喉乾則合口任鼻中出入
於是津液生矣服氣者夜寤及寅之時内調
其氣以吐納焉仰卧展手足低枕息心定意
無思無念以住其氣鼻引口吐出入兀然閉
口而納之有氣則引上入口微而嚥之凡一
嚥以手摩散之以意送之使下焉其摩之也
隔二三十氣爲砂矣上焦通則嚥下過于臍
如未通則在乎心胸俟至食時覺心上空下
泄氣通則食未飢則勿食食勿過飽飽則妨
氣矣食已俟心上空復服其氣初學者三焦
未通關節未開多服之則壅塞矣十日加三
五嚥百日滿百嚥百五十日更加三四十嚥
二百日則二百嚥周年之後其氣之通關節
之開惟俟腹空則嚥三五相連焉一日不過
乎三百而已三年之後其氣周旋而大通于
五藏於是骨體堅溢皮肉滿實則不限嚥之
數矣(服氣者日朝惟宜食淡水粥日午食淡/麵餅晩食淡餑飥最忌酥油粘膩生菜)
(蘿葡陳臭等動氣之物及忌熱/羮每食畢即開口吐五味之毒如)覺飽悶氣
滯則須靜坐調氣少時即散而下泄焉或曰
不可下泄宜固密焉葛仙公曰此非也五藏
先有宿惡之氣固而不通泄則必痛悶故氣
未出新氣相衝斯能爲患矣可不下泄乎葛
仙公曰錬氣者何也服氣之時有餘暇則於
靜室散髮解衣覆衾正身仰卧展其手足而
勿握固施淨席于地通理其髮垂于席上即
調其氣俟其得所而咽之嚥後閉之盡氣令
悶則冥心無思任其氣所之其氣悶則開口
放岀焉其初氣出喘急則調其氣七過八過
以至十過及其氣定則復錬之其錬也或五
或六或二十或三十或四十或五十以漸加
焉服氣既久則關節通矣毛孔開矣其煉至
于二十三十則其身潤汗此其効也錬之之
時當於晝夜任意爲之然必俟其神之清爽
坐而修嚥欲寢則寢不可强焉强之則氣亂
矣故錬氣十日五日一行焉覺其四體煩悶
而不通暢則爲之可也何以委氣乎以體清
和内無思念行止寢坐而調其息凝然委身
如委其衣以置于榻無筋無骨無識無别縱
身縱心如彼委衣而勿爲主寂寂沉沉放其
形體澄神錬氣於是百節開張筋脉暢通津
液注流因此可以嚥閉十氣至于二十焉凡
一嚥皆須兀然任氣不得與意相爭良久其
氣從百毛孔而出不復口吐也縱有之十無
一二焉復更調理數十息以至百息勿因喘
息則又合氣嚥入焉調息稍久則身如沐浴
矣其功日進於是精滿氣全神安魄定志開
思遠三尸去而六塵滅焉或四體不安氣有
壅塞則須委之或寢或坐澄神以委氣焉調
氣以息念焉久而凝定則氣之流行無所不
至矣閉氣者何道歟上智之士神定氣調外
病自絶中智之士修攝乖宜時生其患可以
靜室具厚茵仰卧展其手足相去四寸(各用/厚衾)
(覆/之)靜心坦然熟調其氣而嚥焉復開其口而
鼻不出念其患之所在以意相注使氣攻之
氣極則吐吐已復嚥而閉之如其喘也則調
其氣者六七息其氣即調順矣再閉其氣想
念以攻其患或十或二十或三十或五十攻
其患以患在左手則入左患在右手則入右
患在首則入首於是汗出通潤則瘉矣或未
瘉於寅之初頻以意攻之至瘉而止
　　　太清養生下篇
經曰人之身十二大節三百六十小骨孔孔
相對脉脉相通新氣與故氣交錯其間新氣
或頓阻或循行故氣或流通或壅滯或俱塞
或并馳蓋壅滯者陽氣之聚而爲塊瘕者也
頓阻者陰氣之積而爲腫爲瘍者也氣既能
蓄聚則亦有分散之理矣凡患之所在可用
導引以散之和氣以攻之時意以送之清氣
以潤之嚥津以補之病惡有不除者乎然補
益之方皆津液爲之本也是以金梁玉英華
池丹甑不可及焉卒死者陽也先因𤵜病故
其氣頓阻於四關九竅之中所以絶氣焉尸
蹶者亦陽也死而脉猶動耳中有聲或無聲
而股暖陽絶於九竅而四關尚通焉客忤者
亦陽也外物所犯陽氣阻絶焉五尸死者亦
陽也一曰飛尸二曰遁尸三曰風尸四曰沉
尸五曰注尸其心腹脹滿痛急而不得息或
二脅之下磥塊涌起此皆陽爲陰所閉而然
爾吾有法可以起之使人用力掣其左手次
之右手次之左足次之右足各三百六十過
然後以葱心(去其/尖)入其鼻左以麵密固其際
及壅其口與其耳焉吹耳則壅鼻吹鼻則塞
耳其吹之也徐徐而長吹之既已以指閉其
䓗孔左吹四十九右亦如之女子則先右後
左始吹其鼻繼吹其耳其數亦如之(無䓗用/筒管及)
(有孔物/亦可)夫鼻者主肺肺爲諸藏之蓋者也耳
者主腎腎爲通氣之本者也霍亂者本乎冷
氣所散其腠理乍通乍塞其氣道忽留忽行
或氣應行陰乃復行陽或氣應行陽乃復行
陰治之之法於密室厚衣大坐以左右手據
二膝上向左力回六十過右亦如之左右迭
爲之滿三百六十之數乃長呼者七既已則
長吹長嘘長呵長呬長唏者各七則瘉矣或
疾甚不可導引則使人掣左手次之右手次
之左足次之右足各三百六十過兼以沸湯
浸手至肘浸足至膝冷則易之至瘉而止此
何也以外氣引内氣者也亦足以治尸蹷焉
癩者太陽之病也陽爲陰所排而沉於骨髓
積久則新氣不達故氣不通壅閼鬱熱臰而
生蟲於是爲癩焉治之之法密室靜居食不
厭少情不厭閑大坐放縱其體以左右手據
二膝上以首及身向左力回十過右亦如之
左右迭爲之滿三百六十之數如此則關節
血脉腠理毛孔盡開乃長呼長吹長嘘長呵
長呬長唏者各五然後以清氣攻之者有六
焉其一則大坐放縱其體鼻徐徐長取其清
氣兼以意想使清氣周達於骨髓然後口徐
徐長呼以出之既已潄津以嚥之如是者六
十過其二則以吹出之其三則以嘘出之其
四則以呵出之其五則以呬出之其六則以
唏出之(并與呼/法同)然後鼻徐徐長取其清氣兼
以意想使清氣周達於骨髓口長吐以出之
嗽津以嚥之者六十過於是陽蟲爲陰所擊
當自斃矣必以卯午酉子之時爲之可也(忌/食)
(麵及/羊肉)半身不隨者陽氣蓄聚爲外寒所蔽或
因陰氣所衝其脉雖通而内無所達也治之
之法大坐以左右手據二膝上向左力回十
過右亦如之左右送兩相合者滿三百六十
之數即使人力掣手足不隨者各三百六十
過復以左右手向下捋手足不隨者亦三百
六十過既已乃縱放其體以鼻徐徐長取其
清氣然後口徐徐長呼出之當呼之時以意
送其氣入于所患手足之中又嚥津隨之者
六十過吹嘘呵呬唏皆如之病甚者不堪導
引則使人力掣手足不隨者以意送其氣亦
可也周身腫者陽氣促於五藏出於皮膚壅
而不散也大坐以左右手據膝上左右力回
者各十過一易於是兩相合者三百六十過
以鼻長取清氣使周達於五藏口長呼以出
之漱津以嚥之者六十過吹嘘呵呬唏亦如
之熱之盛者其口無津則惟導引以鼻取其
清口吐其濁亦可也(此亦治/疱病)熱氣所衝屯聚
不散而爲腫者則以口長吹於腫之上十四
過以冷手寬挼之以口長呵於腫之上十四
過復搓左右手使熱寬挼之如此迭爲焉至
瘉而止目赤而乾痛者爲肝熱之所衝也左
右導引三百六十過然後鼻徐徐長取其清
氣而想其清氣上射於目則熱氣爲清氣衝
之自然熱氣退從口出可以呵而吐之滿三
百六十之數則愈矣呵者主於心故出於本
氣者也耳聾者腎中之熱氣衝于耳復爲陰
氣逆閉之也左右導引三百六十過既已以
手力挽左右耳四十九過然後以鼻徐徐長
取其清氣兼以意想其清氣使達於腎中則
以口徐徐呬而出之如此者滿三百六十之
數呬者主于腎挽耳者去其陰也晝夜二時
爲之則愈矣上氣咳嗽者陽氣在於藏奔上
而欲出其陰氣復入而相逢於顙中陰陽之
氣漸盛則嗽彌甚矣譬如以氣吹火焉氣冷
也火熱也然吹則火盛矣故治之之法大坐
左右導引各二百四十過以二肘向後以臂
向前力弩之既已復以左右手委於二肘向
前力以相近既立已復立左右膝以二手在
二䏶之下又以二䏶向外力捅二肘各十四
過然後以首左傾以肩力承之其右亦然迭
爲之各十六過向上長引其頸四過乃長呼
長吹長嘘長呵長呬長唏各七過日三時爲
之疾則瘉矣兼於鼻徐徐取其清氣口徐徐
長呼以出之漱津以嚥之吹嘘呵呬唏亦如
之者二十過其效則加速焉凡上氣者其行
之之時始舉足以足向前力蹋之脛後着地
斯爲佳矣勞復者其陽虚損或因飽氣其氣
乍閉乍衝或投熱食以致之也治之之法大
坐徐徐導引左右各四十九過鼻徐徐長取
其清氣口徐徐長吐之吐則嚥其津滿一百
二十過有餘力則進而至於二百四十三百
六十之數尤佳也然後舒左足以左手按其
足上以其足左右轉之四十九過其右亦然
日再爲之則瘉矣故彭祖曰内外轉其二足
各十過可以止諸勞蓋謂此也温疫者陽氣
也聚於諸藏入於諸脉及於腠理也治之之
法大坐左右導引三百六十過(歧伯曰導引/者俯仰屈伸)
(也甘始曰叉手項上左右捩不息/也又云率以汗出爲度汗則粉身)然後立右
膝以左足向前蹋之立左膝以右足蹋之各
四十九過(卧而爲/之亦可)鼻納之口吐之者二百四
十過進至於三百六十之數尤佳也彭祖曰
亦可以已瘧瘧者陽在於膈之下奔上而欲
出陰在於膈之上爲陰所閉其陽漏而瀉出
其發有時者蓋陰陽所競自有節候也於欲
發之時左右導引各三百六十過然後立右
膝舒左足蹋之四十九過其右亦然於是鼻
納之口吐之其呼嘘各二十一過則瘉矣鼻
衂血口唾血者中焦熱熾飲水則變爲血故
中焦之氣上衝於肺肺復衝鼻則爲衂血中
焦之氣下注於脾脾復衝口則爲唾血凡病
此者前溲少矣治之之法大坐導引左右各
三百六十過然後舒左右足以左手捉右足
五指七過右亦如之衂血則嚥津焉鼻納之
口吐嘘出之唾血亦嚥津焉而呬出之各三
百六十過旦暮爲之則瘉矣甚者三時爲之
可也赤下者下焦熱熾而復飲水其陰陽相
競盪于下焦不得依道而行時有冷氣擊之
則痛矣治之之法左右導引各三百六十過
既已則嚥津焉鼻納之口吐之與夫呼嘘呵
呬唏各六十過又嚥津焉日四五爲之則瘉
矣前後溲不通者陽氣在於下部而逆拒也
治之之法導引左右各三百六十過既已以
左右手向背之後相叉以左手向右以右手
力挽之十四過其右亦然復舒左手以右手
力舉左肩十四過其右亦然然後嚥津焉與
夫吐納呼吹呵呬唏各六十過日再爲之則
瘉矣故寧先生曰平坐伸左手以右手指肩
挽之治前溲不通以左右手交於背之後名
曰帶縛治後溲不通蓋謂此也淋者水道熱
熾乾澁而不下時漏而出也治之之法導引
左右各三百六十過然後立左右足以左右
手從䏶之下入左手緫把左足之五指以右
手緫把右足之五指俱向内力挽之十四過
既已則嚥津焉鼻徐取其清氣以口呬吐出
之三百六十過日三作之彌佳也㽷者陰也
本於虚假或病之後諸藏冷氣加以飲水而
陰氣既入則長所積之水矣陽氣既納則不
通所積之陰矣水氣漸盛至于皮膚而爲㽷
焉其候左右目臉上起色如老蠶二脅轉側
有水聲也治之之法左右導引各三百六十
過既已鼻納之口吐之次則嘘呵呬唏各六
十過及想其氣周于一身晝夜三時爲之久
則瘉矣(忌食鹹宜啖小豆汁或/煮小豆浸左右足爲佳)反胃者積日
受冷於是陰氣漸下屯於腹口熱食投之爲
陰氣逆拒反而出之也治之之法常虚腹導
引各三百六十過以左右手相叉以左右足
力蹋二手四十九過以左手背委於左腋之
下用右手攀左肘七過其右亦然即嚥津焉
鼻徐徐短取其氣口呵以出之一百二十過
復嚥津焉次則呬吹唏亦如之三時作之則
愈矣(力不堪者/二時亦可)心腹堅痛者陰冷之氣屯於
心腹積聚而不散雖復厚衣以陽擊之陰陽
相競則陰彌甚矣治之之法左右導引合于
三百六十過則嚥津焉鼻徐徐取其清氣口
徐徐呼而出之當以暖氣排其積聚凡吐嚥
者滿二百八十之數呼嘘亦如之晝夜二時
爲之則愈矣胸脅結癖者陰也冷氣偏屯於
胸脅或因食久而不散也治之之法清旦仰
眠立左右足使人以手揣取癖根漸入手於
癖根之下稍舉之其始則痛後則可忍焉然
後力舉之一百二十過二三日之後進而至
於二百四十之數可矣五日之後進而至於
三百六十之數可矣既已導引三百六十過
然後嚥津焉鼻納之口呵之以意送其氣於
病之所在使下部出之滿一百二十之數漸
至於二百四十以至三百六十彌佳也晨夜
二時爲之即瘉矣心腹卒滿者陰氣在於藏
起則衝於心也治之之法導引左右合于三
百六十過嚥津納氣而口呼之使氣出於下
部滿三百六十之數則瘉矣目赤而淚出者
肝之陰氣衝於目也治之之法如前導引既
已嚥津焉瞑目以鼻納其清氣開目以口呵
出其濁氣滿於三百六十之數晨夜二時爲
之則瘉矣
經曰嬰兒之在胎十月而成筋骨和柔以心
息念和氣自至故服氣者宜取象焉於六陽
時食其生氣故於子之時其服九九(八十/一)寅
之時其服八八(六十/四)巳之時其服七七(四十/九)
午之時其服六六(三十/六)酉之時其服五五(二/十)
(五)戌之時其服四四(十/六)當其服氣也以舌去
其濁氣於是依其門户而出入焉鼻者天門
也口者地户也服氣之魂魄歸焉入自鼻出
自口者順氣也如此行之而不輟則可以除
三尸獲長生矣道者氣也氣爲精門人若守
精如室有人焉精氣俱全是名眞人者也身
有丹田者三何謂也腦者上丹田也心者中
丹田也氣海精門者下丹田也三宫各有神
焉神馳則氣漏氣漏則精泄精泄則神䘮故
精者長生之根也腎者命之根也譬之木焉
無精則葉萎葉萎則枝朽枝朽則木枯矣凡
入氣爲陰者也出氣爲陽者也二者所謂服
日月之精華也氣者虚無自然無爲也無爲
則心不動心不動則外無求外無求則内安
靜内安靜則神定神定則氣和氣和則元氣
自至元氣自至則五藏滋潤五藏滋潤則百
脉通百脉通則津液上應津液上應則忘五
味而絶飢渴矣於是氣化爲血血化爲髓一
年易其氣二年易其血三年易其脉四年易
其肉五年易其髓六年易其骨七年易其髮
八年易其筋九年易其形此錬九還者也
經曰東方青牙者肝也服食青牙當飲以朝
華以舌表舐其唇漱口而三嚥之朝華者上
齒根也南方朱丹者心也服食朱丹當飲以
丹池以舌攪于齒曹漱口而三嚥之丹池者
下齒根也西方明石者肺也服食明石當飲
以露液以舌琢齒者七匝漱口而三嚥之露
液者唇内津也北方玄滋者腎也服食玄滋
當飲以玉飴以鼻導引元氣入于口呼吸而
三嚥之玉飴者舌也中央戊己仰視太山太
山者守精也服食守精當飲以醴泉醴泉者
在齒之後懸噰之前也華池者在舌本根其
名曰玉英曰金梁漱口而三嚥之凡服是氣
者常於子於寅之時正衣服而坐以舌叩玉
英滌華池漱醴泉及露液縮鼻還之上至于
首下入于口變爲玉泉引其氣至於舌根嚥
而送之使喉中腹中皆鳴引而入于丹田此
之謂長生之根也飢食自然之氣渴飲華池
之漿尚何有飢渴哉精者吾神也氣者吾道
也養神飲氣者如嬰兒之在胞故吾朝食其
陽暮食其陰靈芝玉英生於五藏之中然後
仰以排其水藏覆以排其食藏次之倚壁翹
其一足拳其左右手以舌攪口之津液想其
氣嚥入于臍以至于足爲度焉嚥氣者用力
閉其口舉其舌使舌下空焉其名曰嚥元氣
則食日減矣滿于九九之數合天地之終始
自然血化精精化筋筋化玉玉化爲仙骨矣
經曰胎息者呵出腹之濁氣使天地調和兀
然放神者也其心譬如太空萬慮俱泯閉塞
三關外氣與内氣相應於是閉口連鼓而咽
之若水瀝坎以送之至於三十六嚥是名上
清煉形者也(但腹空即嚥而送之/無論坐卧皆可爲也)服氣者寂
然安坐瞑目叩齒閉口弩腹鼓顋則其口斯
開矣俟其氣滿口則嚥之至夫九下一息焉
春夏則服冷氣秋冬則服暖氣凡至寅之時
左右掌掩其口用力呵其掌中則津液生以
摩拭其面面斯光澤矣然道之大戒有十八
焉曰强求富貴曰貪冒寳貨曰多忌諱曰傷
王氣曰干名譽曰爲諸惡曰喜功名曰爲耳
目口所誤曰强梁曰僞伎曰轉躁曰舉事不
詳曰心倥倥曰爭曲直曰費用精氣曰好衣
美食曰盈溢曰樂兵故學道者勿使人知焉
人知則我生我生則名生名生則禍來矣
道樞卷之二十八
道樞卷之二十九誠五
　　　　至　游　子　曾　慥　集
　　上清金碧篇(五氣之元煉其精華/剛柔得位游于碧霞)
烟蘿子曰金者五行之首也五命之根也五
氣之元也其剛柔得位者乎夫能服之可以
游碧霞仙落之府故吾謂之金碧焉或曰其
要何也曰太陽五兩太陰十有五兩二者和
合舂於臼焉及其細也出之裹以無灰之紙
寘于長形之鐵鼎而按實之其上用唐灰滿
覆之(築定/令實)以鹽泥錮其鼎之上炙之使乾埋
其口于坑露出其藥之處長燒以五斤之炭
至一伏時出之燒之不走矣是爲烏珠者也
其色黑而碧潤澤而有光此其一轉者也是
蓋飛龍伏虎而踰于三載者也養鶴藏龜而
或數十秋者也復取其丹置于缾削塼以覆
之施泥以錮其四周其厚半寸曝乾於地爲
泥城其高一尺九寸其闊三尺其廣三寸布
牛馬矢于其中其厚九寸置丹其間仍以牛
馬之矢盡十石覆之乃下火火滅破其缾出
之其色赤黄(如干醬/之瓣)是爲黄芽(一名金狗子/一名太陽溜)
(珠)經曰太陽溜珠入華池者汞是也養汞以
成紫金其名曰紫河車斯之謂歟此其二轉
者也置於告車之瓶(未盛/油者)削塼以覆之錮之
以六一之泥四周其厚四分勿使有罅曝之
乾置于塼之上以猛火五斤煆之三伏時俟
其火滅破其缾出之其色紫潤其重如金是
爲紫靈之丹至七九吞之變金骨矣此其三
轉者也擇缾之光白者其法如前焉置于八
卦之爐八卦者八角是也其闊一尺二寸其
高下如之八方各植劒繫鏡於劒之端杯水
爐香者八方各置之火令破其缾取之其色
青有金風颯颯然其重二倍于金是爲龍虎
之丹此道之成也何以謂之龍虎歟馬牙配
于硫黄天符進退爲神奪之離宫月殿於是
有霞彩之光矣此其四轉者也納于火玉之
瓶(定州/甆也)用順陽之爐吹之五千徐增其炭炭
勿使汙于灰土爐底之火勿冷冷則陰氣外
觸以裂其缾稍稍加炭焉復吹之八千火滅
取其丹上覆紫雲下有金星玉柱五色之光
是爲金虎之丹此其五轉者也先以龍虎之
丹入姹女八兩研之萬數而成金虎入火七
十有二斤煅之是爲保命長生之藥此其六
轉者也取保命之丹入水銀一斤十有二兩
研之十萬數以神丹之力能飲水銀者半乃
入天地之爐(銀合/是也)養之十日是爲花柰之丹
所謂金龍輾于十紫鳳翔于爐朱鶴巢于松
緑虎卧其右厢此其七轉者也納于甆缾用
漢江礜石二斤以苦酒(米醋/是也)擣和爲泥周包
其缾鑿北壁爲龕以置缾焉復以礜石之泥
封之百日而後出之是爲陰丹其名脫骨靈
丹餌之先死後生其八轉者也以缾藏之
清明日沉于井百日飡之長生二百日則爲
地仙五百日則白日升天千日則拔宅而升
蓋得白帝之玉霜紫皇之紅雪姹女笑于爐
嬰兒喜于鼎此其九轉者也訣曰吾目如日
吾耳如月吾鼻如門吾心如海吾意如風吾
身如地五方五嶽盡屬于吾大地衆生盡是
吾子
　　　金虎鉛汞篇(物生穰穰天地之精/因陽而結資陰而生)
元君曰金虎鉛汞者其不出于五行而已萬
物因陽而結因陰而生陰者道之基陽者一
之始也夫陰陽相奪法象乃立故坎一離二
從陰歸陽也二火一水從陽歸陰也水二火
一前象後質也然五行之象人實備之以心
爲火藏在肺之下其數一腎爲水藏雙居命
門其數二是知火一水二爲道之祖乎内修
得一者陰丹也外修得一者陽丹也還丹交
合不出五行其要在乎識鉛汞之眞而已於
是託大易之象立三百八十有四銖兼二十
四氣因日月二弦上下對望二八十六也立
十有六兩以坎離爲藥天地爲爐乾坤震巽
爲運其白馬芽砂者陰氣也金砂者陽氣也
萬物生死歸於土土者其主黄金者其主白
試觀夫雞子内黄外白二氣相感而然者也
北方黑水子也是爲金之寄位五行之始道
之基也甲乙朱砂其中自生芽焉日月照曜
時足在砂中性白伏火是爲天生鉛者也(出/辰)
(州錦/溪)南方赤午之正數也是爲火之寄位朱
砂者汞之父母也東方青木卯也木道之本
宗陰陽之父母也萬物各禀一氣皆資于此
焉負陰而抱陽甲之精日之魂火之父母也
西方白金酉也是爲水之寄位月之魄也轉
北成西卯酉相望金木相克水火交運以成
大還之精者也中央土黄戊己也是爲華池
之寄位黄能制水不流自死故土者還丹之
父母父母者制伏萬物者也是以金鼎土也
三五與一而不差焉日月陽之精其數有九
其中有九焉其色黑是爲北方壬癸水之象
其名曰陽中陰精陽含陰也是以離之丙丁
火宫得九之名結氣朱英錬之固形此參乎
三五一者也古之仙者故煉日之精而身歸
純陽也夫水銀者水之類也其性含陽内陽
而外陰陽象黄陰象白是知外赤裏黄者水
銀生于砂汞生於鉛也是爲陽中有陰陰不
孤陽不寡也月者積陰之精而成坎位其數
守一陰陽含玄魂魄相應焉月之蟾兎者陰
陽也其色白有西方庚辛金之象其名曰陰
中有陽陰含陽也然則坎之壬癸水宫之得
一者乎月金陽性外陰而内陽陰象白陽象
黄是知外白裏黄者白金生於河車也河者
水也車者火也赤者砂也故曰砂産於金此
陰之中陽不孤者也夫砂鉛入于爐銷鑠以
取精添入于丹魂之中是稱姹女勾砂入姹
女者鉛也砂者白金也訣曰一者丹基水也
鉛在内焉二者火基木也符在内焉三者土
基母也金在内焉是以還丹者不得節符火
候則何以立乎彼世之五礬八石之類頑物
也非大丹之用也(大丹不用金銀銅鐵鉛汞/錫曾空雌雄硫黄砒朱砂)
(水銀鍋煤露水/桑霜人中白等)砂之伏火可以治疾服之太
多反以夭年矣汞者水之精也其飛起則爲
流珠其名曰流汞震子繼父流汞是也故曰
丹砂流汞之父戊己黄金之母焉若夫凝爲
白金此從一中成形白者也金水道并所以
金爲黑鉛陰中陽生反老爲少者也何謂也
少陰之精物極則反矣是以水銀生於北方
來居于火位相交以成大丹焉彼不知者用
凡鉛黑錫水銀以爲河車雄黄以爲土金銀
以爲母此非藥之源也凡汞有鉛而銅亦有
之鐵亦有之草亦有之礦亦有之所謂眞鉛
者自然子母同穴而天生者乎其中有銀者
鉛爲大丹之根神水爲金之母子母自得其
情者也金爲丹精以處陽位汞合離氣以應
陰爻含天地之靈孕日月之精否極泰來陰
盡陽生皆順天道而爲之者也日者自朔旦
受符六氣從性成情十有六日至于三十日
畢矣其氣從情以成性月魄以生此出没之
象矣金婦也木夫也震長男也兊少女也白
者歸一之名也金者得位之稱也黑者性合
于金水也鉛者同金之類也黄者象乎土也
芽者主乎生也子者運轉之謂也河者水之
基也車者符育之功也世不知夫朱砂者鉛
之母丹之父也生因於土死依於土黄能制
水故土者母也是知朱砂者鉛之祖還丹之
基也鉛生於砂汞生於鉛然莫有悟者焉夫
朱砂陰汞天符運育日月既足而出其名曰
陽汞此乃陽爲君陰爲臣二汞一物而非二
者也寳丹者本無二物而生焉雖然譬如蚌
吸秋月之華而珠在其腹亦豈有無類而成
者哉大丹之品有三焉其上曰水其中曰丹
其下曰砂悟之者則歸一而無二矣金虎含
陰其位屬于西方其氣内藏寄生太陰之玄
鉛是爲至精至精者龍虎也卯酉相克子午
相望此天地陰陽輪軸運轉之造化也十有
七旬可以九轉矣月一换鼎而至于九兹其
妙歟(不换/亦可)受符之八日金性低昂旬有五日
金性全滅三旬道窮没歸于坤元矣故受符
三物皆没于土唯陽符上騰而不降於是乾
坤震巽蟠蟄上下五行藏伏陰陽燮理陰陽
往來此天道之用周而復始者也造金鼎之
訣曰後土金鼎生死長七神室三明圓五陰
一混沌徘徊天地五里陰陽二頭象如雞子
形容勿差黄白在裏厚薄惟均六一固濟善
守午門參同自契夫一者五行之始也日月
之陰魄其位居坎中其藥生于陰晦之地焉
金公者何也金者太白之稱也公者物中之
尊也故呼之曰鉛焉金入宫中太一火庚之
城赤鳥守黄鳥蒼龍藉白虎其類相聚此乃
所謂參同者乎黑鉛入月配爲夫婦陽魂陰
魄二者情自和矣世不知五金八石者陰陽
之緫數配合運動而成丹故八石者八卦也
五金者五行也不灰之木者甲之精也受制
於金金孕水安水必存金焉木孕火制火必
假木焉鉛水者砂中自生之液而主陽者也
汞水者砂中抽出之液而主陰者也火者符
也汞火者水火合其形二物在于鼎中爲直
符制之遂不飛走殺氣所臨吞食變化於是
稱大還焉元君曰丹砂水精得金乃并銖參
不偏至聖至靈矣太玄陰符曰道生陰陰生
陽陽生五行五行合爲還丹故稱龍虎龍者
陽氣也虎者陰氣也金木之位也陽起於震
一木也陰起於巽二木也(一月/也)受符二木則
漸損矣汞之不伏未可爲大丹焉須養守之
至于三年三年者三月也養火一月可以奪
一年之正氣焉其色蒼白而光明然後出毒
於寒泉者一月後取而蒸之者一伏時以楮
液(楮汁/也)錬之清齋旬有四日東向閉目扣齒
三十有六而餌之可以去疾可以反童守之
五年食之三銖可以長生守之九年食之二
銖可以上升元君曰吾有天符用火造金鼎
之要焉甲者木火之祖也其數三成數八正
位生於東方寄位于丙丁萬物之師火之父
母也日之精魄者陽之始也照曜成形其名
曰日魂日者在天爲直符能發泄萬物焉在
地爲直事能爨熟萬物焉陽氣分判故稱木
精青腰使者此陰陽二性契證參同者也金
砂火并三五一還同自靈焉三者木陽精照
曜結立生成强名之曰金砂天地之精也丹
者陽之陰汞其陽反爲臣二也朱砂爲之火
鉛者五土爲母陰之陽汞其陰反爲君一也
黑鉛者水之基也九錬陽魂爲之眞水諭夫
居于離位陽中之陰也三錬陰魄爲之黄銀
諭夫居于坎位陰中之陽也其名曰水銀火
位相交混沌自并克復歸一成形無外故曰
陰火自會其符理猶人消息即合天道者也
元君曰上品金丹者將母克子子自滅焉陰
陽進退其數七八受氣分離在于旬有五日
至于三旬道窮在復養育通靈矣九月(九箇/月)
陰陽二汞同于一形先須配合自然直符交
運依乎爻象則丹斯靈化矣元君曰天地返
還三一其行符合于天符法象亦有訣焉夫
行符者見子之月陽爻既動猶生坎位初九
潜龍勿用陽氣混沌分判冬至之後一陽衝
于甲子斯爲首焉上元從子之時爲始是以
二陽生見龍在田爻動其驚蟄受陽用事謂
之一陽生遇甲爲父母焉是以十一月受陽
用事從子而起其陽生於陰闇之中壬癸宫
符至于建午之月陽中陰生符諭同陽令也
經曰起計行符子諭斤兩焉爻動初陰其火
陽火也陰寄于陽符其四百五銖而兩合也
日月玄象五行起伏其始之數是爲一陽生
象乎天地發揮旁通情者也驚蟄萌兆而並
行焉經曰但取春之分晝夜均時用符陽爻
以漸生至大壯蓋自朔旦至旬有五日象于
春夏火木用事從文入武者也旬有六日取
秋之分晝夜均時陰爻漸生至于陰盛之月
蓋秋冬金水用事從武入文并更百刻應乎
天之玄象藏伏其没在于晦是爲合朓朒之
數者也夫符從子起者非火之父母也子者
陰中一爻之始諭乎斤兩者也是爲造化軸
轄之緫數陰陽之起伏行符合于刻漏分氣
合于斤兩者也符動生于辰巳至二周半首
分氣終于戌亥非子之正位也冬夏二至陰
陽上下故上用符守其鼎審依爻象進退斤
兩然用陰合子依炭覆藉背陽向陰其伏藏
如蜂之穴勿使氣泄焉經曰從至第七半即
象一季以次遇子即加焉子生于坎位故明
陰中一陽法象於坎而從子起漸加其爻至
于立夏夏至以象于火至武相背十有五日
十有六日計其符共當六十望之前爲陽望
之後爲陰陰生從十有七日合十有四日漸
退至于冬至冬至者五行數盡終于三十計
其合符日用依乎六爻上下生成終始之數
合于五行者也初候二日半一氣三十時二
周半五氣分還歷十有二支凡五周爲六十
時行符五日一候當用五爻者也第二候二
日半一斤三十時二周半五氣分還歷于五
周爲六十時行符至十有五日三候足矣其
用十有五爻三十符焉經曰前旬有五日爲
陽符火木用事者也後旬有五日爲陰符金
木用事者也爻動之始其陽奇其陰偶合于
六十四銖十兩用二符其初爻爲定及夫遇
子則加焉逢陰則退焉周而復始法象乎天
符是以建子發泄者陽動之始混沌欲分潜
龍未見須甲以爲陽之父母分氣屬陽道焉
上元始動其陽行符則震復用事者也其象
初九用氣候以諭孟春焉孟春一日起子一
爻二日起二爻三日起三爻四日起四爻五
日起五爻每行符巡歷十有二辰二周半至
于巳是爲三十時二日半從午時分氣又二
周半終于亥是爲六十時以象仲春焉仲春
屬陽上元五爻是爲十符六日起子六爻七
日起子七爻八日起子八爻九二法坤兊之
氣交以象季春季春至于巳三十時是爲九
三焉九日起子九爻十日起子十爻終于亥
六十時蓋屬上元用事之候遇分氣計爻受
符自子至于午亥復還起三候焉孟夏爲陽
遁中元四十爻是爲二百符第三候十一日
起子十一爻十二日起子十二爻十三日起
子十三爻是爲九五焉二日半至于巳是爲
三十時仲夏從午之時分氣至于亥於是十
四日起子十四爻十五日起子十五爻終于
亥是爲六十時故十有五爻合于三十符王
武相背者也季夏爲陽遁下元金水二界相
望日月對照上元退守交期於是陽極陰生
天地軸轄符信虧盈此符之用也終始用文
其中用武周而復始凡依子起于辰巳二周
半分氣始午終亥故辰生陰中巳生陽中震
巽者火之祖也始得符合於信焉孟秋者巽
遇用事第四候也上六十有六日起于子十
五爻是爲三十符焉十七日起子十四爻十
八日起子十三爻從本時分氣至于亥是爲
六五焉十九日起子十二爻二十日起子十
一爻終于亥六十時仲秋爲陰遁上元凡用
二十二符是爲第五候六四者也二十一日
起子十爻二十二日起子九爻二十三日起
子八爻二日半至于巳三十時季秋六三者
也從午時分氣至于亥二十四日起子七爻
二十五日起子六爻終于亥六十時孟冬爲
陰遁中元凡用十二符是爲第六候六二者
也二十六日起子五爻二十七日起子四爻
二十八日起子三爻二日半至于巳三十時
仲冬初六者也二十九日起子二爻三十日
起子一爻終于亥六十時季冬爲陰遁下元
合于初起伏之二符也二符一爻坤體潜陽
自一至于十有五日德就乾體焉夫春夏火
木秋冬金水七八於前九六於後起伏屈伸
反覆晦朔之間日月交會以象四季歸魂歸
魄藥就物金反爲自然故立陰火陽火金水
相并不得踰斤此合于天道者也經曰陽奇
陰偶一君二臣初爻陽動應于二八左旋而
爲陽符漸加至于大壯陽極陰生還應于六
八右旋而爲陰符漸退守于復之初陰極陽
生周而復始焉及初九分氣屬于陰道上元
始陰則退符焉漸退至于六候既畢歸于三
旬五行數盡在乎抽添其火依乎玄象而無
虧如是神靈自契而金丹成矣一象不足斯
與瓦礫同焉元君曰修大藥者必用眞鉛眞
汞金水相成戊己交合如嬰兒受氣於母母
隱子胎子藏於金含孕自然金精實液爲之
相反一飛一伏陽推陰證譬如雞子外白裏
黄河車運轉須臾脫胎反乎一體此丹基也
其要在乎晝夜各用一卦是爲乾坤互用巽
震生成十二卦上下交移而用符信於是定
五周分氣五首亥終起于子進退加爻藏伏
時候合于天道依于刻漏(取甆大一石者於/其底側鑚小竅用)
(細鳥羽長三二寸插竅内以蠟固/之汲水置甆中以升斗數爲漏刻)則用火合
符而不差矣於十二時遇子即加焉行之一
月即四時之象也守之或九月或三年以法
九紀斯合大演九周之數而丹自靈矣經曰
取三轉鉛精二八復除其二爲地下子二八
其精自合矣其精相得二氣感激斯須還返
以相制焉於是金水飛浮混爲一體金精自
出其名曰黄銀收之精盡依其數更下子而
變轉焉得金子母二弦自停離母者謂之脫
胎入鼎者謂之火丹鼎之器有上下其上用
金其下用土釜非世之所冶也土釜者土母
也出于洛汾之汗池焉(細擣篩取同薄膠爲/之内外狀如雞子)
其長七寸其圓五寸中作神室其徑三寸各
深二寸半其形雞子蓋法陰陽混沌之初焉
夫鉛汞者非此土釜則不能制也故曰黄能
制水焉若得父母金土以爲之鼎則可以致
神升矣方其入鼎也其日時必取四殺刑克
與陽焉晝夜百刻以應乎爻象從陰起于子
弦望晦朔斤兩上下節符文武相交周而復
始并應乎春秋故起符從子至亥爲一周蓋
六陽六陰始終歸一者也元君曰符者用爻
也水火節符六陽六陰每十二辰從文入武
或陽息陰消初文起于一爻猶坎中一陽生
者也武終十五爻猶離中二陰生者也陽極
則其法象大壯合符循環故從子起計生六
符合用爲之始焉蓋象陰中一爻陽符漸加
一爻焉從子至于巳潜伏入三於是辰巳爲
一氣是故火生於辰巳退守六十時終於戌
亥還從子起焉隱甲經曰進退遇王武相背
是爲陽氣在上終始以文是爲陰氣復還在
下也冬至之後遇甲爲陽生於是上焉夏至
之後遇甲爲陰生於是下焉故曰直符上下
月有之焉(不論年/與四時)經曰從第一候起子發爻
用終復子是爲合天符之一爻象二十四氣
守至二日半一氣漸加矣爻至五日爲一候
六十時加至于辰巳終至于戌亥從寅至申
爲七返從子至申爲九還一起一伏震巽者
甲之首火之基五行之互用也乾坤震巽上
下生成甲之禁門也經曰爻動二日半分氣
加爻至於五日一候惟用二卦合于玄象天
符者也日者天符也月者陰符也火者地符
也夫節符加减日月年者依刻漏進退焉行
符加减者依先後合氣焉順七曜五行璇璣
宿度與夫月之小大及閏爲起伏焉從復震
起巽至坤而終在乎陰陽交相用事可也黄
帝手鏡曰日計其文如車足轉火一百八十
斤是乃九九之數也何謂三元乎五日六十
時者上元也十日一百二十時者中元也十
五日一百八十時者下元也甲己之日夜半
生甲子焉乙庚之日夜半生丙子焉丙辛之
日夜半生戊子焉丁壬之日夜半生庚子焉
戊癸之日夜半生壬子焉冬至之後第一甲
子爲上元至于戊辰五日六十時行上元甲
子爲四仲焉四仲之日夜半生甲子行一八
宫天蓬直事子午卯酉是也己巳至于癸酉
五日六十時行中元甲子爲四孟焉四孟之
月夜半生甲子行四三二宫天任直事寅申
巳亥是也甲戌至于戊寅五日六十時行下
元甲子爲四季焉四季之日夜半生甲子行
七六四宫天輔直事丑戌未辰是也夏至則
逆行九宫周而復始盡乎一月三百六十時
終乎火候與節符焉象一歲之用者也(訣曰/取小)
甆向底開一竅如豆於釜内細羅燒週者戊
己爲覆藉用好光明有墻壁一色砂置甆中
合於釜上以六一泥固濟以炭火於釜下俟
甆火爍先以紙撚子塞竅時抽出如白煙生
則是汞也復塞之以无白煙爲度即止太一
日取甆用雞羽掃收之如未盡砂色赤更如

前法採之汞盡時則砂


道樞卷之二十九








道樞卷之三十
　　　　至　游　子　曾　慥　集
　　　鉛汞五行篇(月取其華日取其精/四象備立河車運行)
探玄子(黄鶴山/曹聖圖)曰吾遇陽公於當陽得眞要
焉於是知金丹大藥者在乎精究五行次窮
日月四象備立而産五帝之河車矣河車者
神水也得火則活見水而生千錬萬化不易
其眞此天地之大寳也探玄子於是歌曰得
在得一氣變化因金液金液通神仙須向五
行覓要識眞鉛汞一水遇一火中宫見爲主
水火結爲物二物成夫婦夫婦相配匹百刻
在坎離丹砂從此出體如眞珠離丹砂本非
赤見水歸水體見火成金液脱胎除黑暈黑
暈是鉛質金丹切忌鉛用鉛千萬失竹破須
竹補木斷以木緝人之氣補外萬物盡爲客
是知鉛汞者其根元在于五行而已金主四
因火受符而生者也能從無中得有有中歸
無於是四象備立而孕白金焉此日精月華
之氣能凝白能爲水其名曰流珠金液神丹
盡極陽九九之數即爲出世之丹者也木主
三因火初混氣而受符者也含元之至精因
土相得而相住復爲父母互生芽蘖齊天地
之變通成乎立信應乎甲位是爲青龍所以
夏凝雪而似冬冰此反覆之道也水數一共
位居於北方者也丹經曰天生玄女而爲陽
其極則陰生自天而降焉彼世之鉛銀砂汞
安能配合五行應之於乾象乎吾所謂汞者
包含萬象灌注無極是爲河車焉火生二因
木受符而生者也蓋土之父金之夫水之婦
木之子也於是天地不朽之性萬物皆負之
成形惡死好生飛騰九天之上能使無中乃
有有中將無聖人所以與天地長久者錬一
陰而歸陽位是還丹之體也錬汞成塵其象
砂中有汞鉛中有銀離女也反歸於眞性矣
土主五其德王於四季能育萬物安定四維
丹經曰地産黄男是爲陰極陽生焉土之精
者眞鉛也順用之則長生矣逆使之則害物
矣夫汞不飛走者是流珠之母也以鉛爲根
根成則芽生汞伏則丹成矣然非外也故吾
所謂金也木也水也火也土也皆非世之所
謂者也
眞一篇(大道之生吾得厥理/含眞抱元觀物之始)
至游子曰夫道者能生天生地神鬼神帝者
也老聃曰吾不知其誰之子象帝之先强名
曰道然其提携天地運行日月旋斡四時生
成萬物天之五星神之五帝地之五嶽人之
五藏隅之五方至于五穀五色五音道無不
在也故老聃明之曰道生於一一生二二生
三三生萬物夫物芸芸各復本根歸根曰靜
靜曰復命蓋謂其變化之源始生於一終復
於一所以歷萬變而不窮苟能一以貫之斯
道明矣則眞一者何也龍虎之根本也龍虎
之變化則丹成矣交合龍虎返本還元使性
命兩全逍遥宇宙者是能明大道之眞一故
也後之學者亦欲留形住世如之何不明大
道之眞一乎夫不知龍虎變化之本根而惑
龍虎之異名或者以肝爲龍以肺爲虎以肝
爲龍者謂其色青應於春配東方甲乙之木
木氣生成之地謂之青龍也以肺爲虎者謂
之色白應於秋配西方庚辛之金金氣肅殺
之地謂之白虎也是知龍虎之體而已或者
以心爲龍腎爲虎心爲龍者謂甲乙青龍之
氣能傳生於心火則火中有木謂之陽龍也
以腎爲虎者謂庚辛白虎之氣能傳生於腎
水則水中有金謂之陰虎也是知龍虎之用
而已知龍虎之體用而不知龍虎之本根非
吾所謂道也眞一者乃吾之氣液而不能知
之何也夫元氣生于二腎之間出入於杳冥
之際無聲可聞無色可視其名曰元海焉曰
靈根焉氣中生液液中生氣氣液相生合而
不離所謂天一生水太一含眞氣者也學者
不知龍虎交加陰陽顛倒常異其名而分之
謂龍自爲龍虎自爲虎雖知液傳至於離則
化血於心謂之陽龍殊不究血中有液内含
陰虎之氣也雖知血傳於坎則化精於腎謂
之陰虎殊不究精中有血内含陽龍之氣也
異其名而分之者豈止此而已耶心之火可
以爲離女爲太陽爲朱雀爲姹女爲赤鳳爲
金烏爲鉛爲紅雪爲燒山符爲白馬芽然皆
陽龍也以腎之水亦可以爲坎男爲太陰爲
玄武爲嬰兒爲烏龜爲玉兔爲汞爲黑水爲
飲海龜爲赤龍脚然皆陰虎也徒以物類紛
紜其說云爾苟惑於外支離本源則將汗漫
而無所歸宿矣洞達之士於五行四象能協
焉於八卦九宫能辨焉於是行火候之抽添
合陰陽之順逆按乾坤之鼎器錬日月之精
華發造化之幾微得還丹之要妙斯可以踐
長生久視之域矣黄帝曰宇宙在吾手造化
在吾身宜其然歟吾嘗觀夫修錬之源非假
乎五金八石也非務乎吞霞採氣也其要在
乎以氣生液液化爲血血化爲精精化爲珠
珠化爲汞汞化爲砂砂化爲金丹焉黄帝曰
天地萬物之盜萬物人之盜人萬物之盜然
三盜競起而人獨受其弊者蓋不能善攝生
故也夫善攝生者神全精復也苟明大道之
眞一在乎氣液錬氣液以生龍虎合龍虎以
成變化使九還七返混一歸眞則神全精復
又何艱哉吾聞諸金玉還丹之訣曰産刀圭
大藥之源實本乎氣液此豈吾所謂眞一者
歟
　　　正一篇(感氣于土因水而凝/一動一靜冲氣乃升)
正一眞人曰五方之氣以相匹配匹配交還
反歸于一一者大道之根萬物變化之門也
鉛退位則汞復生矣金逆位則水生津矣水
澆土中黄芽乃發黄芽者非生于脾中者也
土中感氣而凝於水中反復來去其不可量
焉内丹外丹其體用則一也動者天也靜者
地也一動一靜冲氣乃生冲氣者大丹之首
也首行尾隨不可遲留焉中有一女而不祕
火火精炎厚而輝空天地森羅通乎一國九
交九轉離合不長飛于紫殿轉其純陽錬其
陰魄一丹一玄而不相備丙癸一家三五所
會自然辟穀其腸無滓滓之未盡則眞氣不
應矣其應也如虚谷無音而聲自聽焉其既
久如玉鐘之鳴耳内嬌女自微清矣吾身者
萬神之主也萬神由吾而生者也男不漏精
女藏其血十有二時之中而無凝滯則於午
之時自有物來應之矣子之時則俱在于陽
宫以陰遇陽以陽遇陰一逆一順其來深矣
其如陰之中復藏虎焉龍之心黄虎之皮黑
不見秘之以藏眞玉九九之數立于卯起于
酉此其要法也大帝所謂恍惚物者何也一
㸃之精也吾有三寳一住一轉至于九轉則
子户通行飛入於腦腦之中有玉靈之臺對
于丹田丹田者不鎖日月之路有元神以之
出入故曰一爐之丹九火錬之
　　　二關篇(上下二關氣所流轉/中有玉牝可制其鍵)
高尚先生曰披衣正坐大床厚茵於子之時
調出入之息使氣和神定於是合掌以左右
手大指之爪端拄其結喉以鼻微引其氣而
閉之後分左右大指按結喉兩傍之動脉去
其左右中指向頸之後指其天柱(天柱/骨)以取
力焉其大指所按動脉漸加緊焉以至極力
按之俟其氣懣即亟放其左右指是爲一通
乃再調出入之息俟氣調矣更如前作之日
行九通數日之後當其行持其指自脫其首
自掉而若眩仆(不可扶策扶策/則挫却氣也)居于幽室目
見金輪以罩其首於是精神爽而宿疾除其
體輕安此元氣上過于腦户百關通徹之驗
也其名曰脱指玄關於子之時薄其衣衾平
身正坐以左右手中指循小腹之下陰之外
股之内其横文有動脉焉極力如壯士按之
以鼻微引其氣而閉之俟其氣極則亟放其
指如上關焉日行九通或三通久之自然和
氣下注入于二股足之中如湯沃焉宿疾除
矣此二關者可以調神御氣者也先能開關
則其效速矣行之多多益善
　　　　三元篇(欲調六氣勿塞三元/絶慮安神是亦生門)
太白眞人曰人有三元三元塞則六氣亂矣
上元者首以上屬焉中元者首之下臍之上
屬焉下元者臍之下腰之上屬焉夫欲安乎
元和之氣先去神廬之毛神廬者鼻也於是
絶慮安神晝夜調其氣使微微然小則生之
門大即死之路也何也鼻引口吐則爲逆氣
矣在乎調之微微然大則爲陰氣引其元氣
而致損焉初學者或耽酒嗜肉口有毒氣或
損于其藏則鼻納之口呵之或三十通或二
十通呵當微焉不可奔而吐之也鼻者不可
啓而難閉者也當使息微微然勿使奔吐奔
吐則五藏六府受病矣强閉之不出斯須忽
出則大矣(□而/喘也)故曰雖出氣不可縱也口大
啓則氣奔而元氣損矣鼻雖入氣不可强閉
也强閉則息急矣三元之中中元其最尊者
也抱朴子曰心者君也意者臣也氣者民也
冥思絶想則元氣兀然而來矣若夫初習其
道即掇内視而求玄珠其猶縁木求魚吾未
見有得者也吾行修錬而百節有不通而病
焉則可以注意于中元發火以焚之斯須則
通通則愈矣心者絳宫也絳宫者蓋火之色
也吾存心之炎火亘于其身非獨通其氣也
抑亦消其陰邪焉夫瞑目叩齒存神于八卦
左右手握固而閉其氣以意想中元之火以
焚其身既已則行其氣守于下元昔廣成子
用積火以焚五毒五毒者五穀五味也不焚
之則能壅遏其氣道矣焚之不可以久久則
煩於是當行其氣其法在乎泯其念慮任其
神廬微微然則元氣自然徧于體矣夫元氣
者百節諸竅皆有焉元氣既偏于體必兀然
而定絶其思慮思慮不絶則不能存其神矣
取定之法其在于下元乎下元丹田有玄珠
焉其形彈圓而有光吾能光内存其珠之形
於氣海之中然後使其氣吐納一一遶于珠
之上氣入既足若動而不動於恍惚之間自
然結成寄于氣海故中元注于下元之珠元
氣斯定矣中元者陽也雄也下元者陰也雌
也黄庭經曰知雄守雌知白守黑此之謂也
何也中元守乎下元左白右黑合而爲一澄
心注意無想也無思也斯兀然而至矣如是
則元氣定矣外氣不入内氣不出與天地同
和其壽無涯焉黄帝使罔象求玄珠于赤水
赤水者血也玄珠者氣也罔象者冥然無思
也無慮也故玄珠者非靜默無由得之是以
道在于玄機機去則身存機住則身死惟無
機則胸中純白可以論超忽飛升者矣
　　　三住篇(寓化之質以氣爲主/其氣不流形神俱住)
華陽子(施肩/吾也)曰大易不云乎精氣爲物游魂
爲變故萬形之中所保者莫先乎元氣元氣
住則神住矣神住則形住矣三者住則命在
于我豈在于天耶是知人由氣生氣由神住
人之有氣如魚之有水失水則死矣然則神
者氣之子也氣者神之母也形者神之舍也
是修身之大端保形之根源也吾嘗觀氣之
用也如煙雲發于四支日月光于尺宅次觀
神之靜也百邪不能干其正群動不能撓其
清太平經曰神者道也入則爲神明出則爲
文章皆道之小成也予昔在名場運思苦難
今不思而自至此非道之功耶尹眞人曰心
長御氣氣與神合中既有主形乃長存如日
月之周流天地之運轉壽可以無窮矣華陽
子曰吾嘗爲之銘焉元氣眞精能保萬形我
氣内閉我身長寧
　　　　四神篇(金關玉户密有玄印/順時而行優入于聖)
太陽者順天符而左轉内含風雷之氣是爲
青龍是爲朱雀青龍者産自然之日精者也
日精者下臨于離位者也朱雀者火也消磨
穀食者也内應于脾其氣布于四方本居于
坤位者也日精爲汞汞者居于下丹田下丹
田者人之元陽精海也以坤位之故於是生
太陰焉太陰者地氣右旋又爲水者也是爲
玄武是爲月華夫下于天門者何也天之氣
下降通于四肢衆趨于離位其下有穴焉其
名曰谷神上連于泥丸之宫此所謂聖關也
金關玉户其中有玄印者也經曰天地之根
其謂此歟孫眞人曰自復至乾陽數終矣自
遘至坤陰數畢矣陽進陰退調順乎四時明
五行之衰旺(六衰/六旺)修眞之理無加于斯矣是
以二氣者能内産自然之白霞與夫日精月
華烹而錬之其名曰四象(亦名四/神丹)其法何也
服陽之氣徐加左轉于根本之位合于天地
自然呼吸其下功也自子之時至于丑則戰
勝矣陰氣者精也其名曰姹女以三車之法
運至于泥丸之宫故曰南北相交四象俱備
五行圓諧八卦自生九宫自契合于天地之
造化矣其初行也動其天關下産甘露盡意
行之俟其涌液上流是爲華池神水陽氣之
效何如耶曰魔已敗矣殺氣衝于天五日則
臍之下漸長腰脊通暢前後溲利矣三旬則
臍之下宣焉臍中有穢悉除六旬後宣焉者
加乎六七(宣者瀉/轉也)疾根癘蟲皆出矣九旬復
宣焉則血下矣(血如鷄/鴨之糞)十有八旬而後故皮
其脱如麩外腎拆而痛至于三年腹如㽲剌
此疾根欲出者也或身痿者穀氣風氣陰氣
欲出者也自腹至腰以至周身其痛連于心
此藥之應也飲食無所禁忌焉一年腹囊長
矣身輕健矣左右第三椎有麤解重者五藏
之陰毒也或瘡生于口或體麤澁或髭鬢脫
墜此藥之應也修之五日則痊矣二年毛髮
凋落久則其體光潤矣陰氣之効何如耶曰
或舌澁則陽氣運轉之候也六年其體寒則
地氣上騰之候也或五日或六日其骨之節
痛則三百六十骨節開張之候也百日而身
輕矣津液甘矣二腎跳矣臍之下如沸矣二
年首增七十有二骨前後溲之出如豆如桃
之膠即于火則爲津液可以爲大藥者也三
年身輕徤而若無形寒暑不能侵矣經曰開
其兊閉其門終身不勤矣塞其兊濟其事終
身不救矣故善閉者無關鍵而六賊不能開
焉此乃聖水也水中之金也數數經于火此
乃地也不得地則不可妄爲矣
　　　　五戒篇(殘生之害莫大乎欲/善保一神守于天谷)
純陽子(吕洞/賓)曰天之陽地之陰物之氣人之
性道之基德之本身之祖命之宗龍之體虎
之形精血之名鉛汞之首也見魂成三遇魄
爲七此眞一之源也於吾之身錬其丹田之
氣生自然之神於十有二時之中守乎天眞
一氣入于丹田之宫内無想也外無意也不
出不入無往無來神定自安此眞一之法也
夫保命者眞也入虚者神也内外兩合相冝
胎靈學者不知于此而况于旁宗爲可歎也
夫保命神虚之道在乎滅情愛除憎惡守一
神於天谷運三光於赤庭以升降五氣焉八
卦潜靈于卯酉周天配度于晝夜九年可以
入於無爲矣吾有五戒是亦大道之基焉絶
思慮曰保内氣戒萬慾曰保心氣薄滋味曰
保血氣還津液曰育靈根守天谷曰安胎神
　　　　五行篇(周天之卦順以行功/五行之妙其用屯蒙)
至游子曰道莫大乎五行夫水生于申王于
子庫于辰故以申子辰爲水之局焉火生于
寅王于午庫于戌故以寅午戌爲火之局焉
金生于巳王于酉庫于丑故以巳酉丑爲金
之局焉木生于亥王于卯庫于未故以亥卯
未爲木之局焉土之局則與水同焉於是一
陽初動腎水始生之時披衣端坐握固存神
運金精於泥丸造醍醐於髓海行此肘後之
功也蓋以子爲水之局也水雖曰潤下至子
之時王極則返含眞氣而泝流以爲朝陽矣
一陰初生心火欲焚之時叠手盤足安靜神
識傳眞一於丹臺化玉液於血海行此交合
之功者蓋以午爲火之局也火雖曰炎上至
午之時王極則返蒙眞液而降氣以爲歸本
矣丑之時神水下降以舌攪于上腭鼓嚥玉
液下于重樓歷肝膽而朝于心行此養水錬
液之功者蓋以水病于丑而巳酉丑者金之
局也金能生水而庫于丑丑與子相鄰而與
之合是爲丑中藏子之水者也未之時心火
下降以鼻氣綿綿多入少出烹錬液血傳于
黄庭歷肺腑而歸于腎行此養火採藥之功
者蓋以火病于未而亥卯未者木之局也木
能生火而庫于未未與午相鄰而與之合未
之中藏午之火者也戌亥之時心血傳于腎
感陰氣而化精乃陰盛陽衰之極即聚火採
藥之候宜調息存神閉口嚥氣微脇其腹覺
臍腎熱盛則輕舉其身焉未熱則漸加焉使
其精血還元行此勒陽關之功者蓋以寅午
戌者火之局也寅午之火庫于戌而爲聚焉
戌與亥相鄰而木生于亥亥之中有木氣木
能生火可以救火於戌亥故也或曰周天十
二卦氣惟有金土木而無水火者不以抽添
何物以補其修錬也曰周天十二卦氣即抽
添水火之體也抽添之妙又在乎屯蒙之時
揲屯蒙以明之夫坎者水也一變而爲水澤
之節其爻居巳再變而爲水雷之屯其爻居
寅如用屯之卦行抽添水數則當用寅焉離
者火也一變而爲火山之旅其爻居辰再變
而爲火風之鼎其爻居亥三變而爲水火之
未濟其爻居午四變而爲山水之蒙其爻居
戌如用蒙之卦行抽添火數則當用戌焉故
十二卦氣其用在于屯蒙或抽水而添火或
抽火而添水是以五行之妙修錬之功其皆
存于斯焉
　　　七神篇(内經之言汗漫難窮/五藏七神妙在其中)
岐伯曰五藏有七神而各有所藏所藏者何
也人之神氣也肝藏魂肺藏魄心藏神脾藏
意與智腎藏精與志夫藏各有一腎獨有二
何也非皆腎也其左者爲腎其右者爲命門
命門者諸神精之所舍元氣之所繫也故男
以藏精女以繫胞故知腎有一也肺者藏之
蓋也心者五藏之專精也目者是其竅也心
主脉脉主皮肝主筋脾主肉腎主骨是謂五
藏之所主也久視則傷血矣久卧則傷氣矣
久坐則傷肉矣久立則傷骨矣久行則傷筋
矣是謂五勞之所傷也百病皆生於氣怒則
氣上矣喜則氣緩矣悲則氣消矣恐則氣下
矣寒則氣收矣熱則氣泄矣驚則氣亂矣勞
則氣耗矣思則氣結矣九氣不作何病之生
乎



道樞卷之三十
道樞卷之三十一誠七
　　　　至　游　子　曾　慥　集
　　七返篇(金感于火火去于金/得其成數存陽亡陰)
衡嶽眞人(陳少/微)曰夫金感于火之謂丹火去
于金之謂汞故丹砂者太陽之至精金火之
至體(丹交火精而候足/汞雜本質而能全)結成玄元正眞之氣
者也七返九還者異名而同歸返者砂爲金
也還者砂歸丹也或曰七返者丹砂屬火變
而成金者也火之成數七七變以應陽元之
極焉以丹砂錬治而得伏火鼓成白銀是一
返也服之一兩萬病除矣以白銀化出砂使
之伏火鼓成黄花是二返也服之一兩體和
神清返老歸童矣以黄花銀化出砂伏火鼓
成青金是三返也服之一兩虚夷忘情心合
至精矣以青金化出砂伏火鼓成黄金是四
返也服之一兩身光瑩徹通于表内矣以黄
金化出砂伏火鼓成紅金是五返也服之一
兩造化不能移鬼神不能知矣以紅金花出
砂伏火鼓成赤金是六返也服之一兩水不
溺火不焦矣以赤金化出砂伏火鼓成紫金
於是陽精眞元之氣既足更以紫金化爲砂
運火煆之者再則通徹洞曜而爲還丹是七
返也服之一兩形神俱合超然九天之上更
服九丹位登眞人矣其法五日一候也三候
一氣也合用八節二十四氣是爲一百二十
日斯飛伏之火候也凡一候則飛伏足矣五
日之内其四用坎其一用離用坎者用水煑
之用離者用炭七兩常在鼎之下(常有熟炭/七兩而不)
(增/減)此陽火之飛者也故五日爲一轉焉
　　　八瓊篇(華光之鼎封以六一/九轉飛精八卦所岀)
太極眞人曰太上有九轉飛精八瓊之方昔
者葛仙翁李八百龐氏而來皆修之焉至游
子曰或有得于玉局化(在成/都)之地中其法曰
二釜其容一斗七升半以土作之既成以六
一泥錮其外十日陰乾復用其泥如此者五
七焉(六一泥法曰牡蠣白石脂雲母粉磁石/赤石脂紅灰各二斤爲末苦酒和爲泥)
(以紙二斤半入泥中擣匀用之初泥釜厚/一二分復泥至五七度者厚一寸三分)二
釜相合内三分陰乾復以六一泥厚錮之是
爲太一中宫華光之鼎者也(再用六一泥法/曰鉛丹粉飛過)
(天漿子各二斤半爲末灰紙/一斤半水浸訖苦酒和爲泥)於是卜名山絶
迹之地有東流之水者以施丹竈使水遶焉
丹竈之室其長四丈其廣三丈掘地四尺開
三門(東南/西也)竈之口面皆造弮焉竈高九寸甲
子日作之用甓及細土勿使有穿其高九寸
其上平其泥既乾乃安神釜于竈中其釜相
合(一倒/一正)四面相去九寸法天象地又有十二
時焉四六者戌也三七者亥也二八者子也
正九者丑也十二者寅也十一者卯也其藥
何謂也曰汞三斤是爲太陽流珠玄武之首
坎之精也曰雄黄二斤是爲勾陳之粉巽宫
之精也曰朱砂五斤是爲太陰神光朱雀之
髓離之精也曰硫黄六兩是爲中宫騰蛇坤
之精也曰北亭八兩是爲白虎索林之粉乾
之精也曰雌黄八兩是爲庚辛之粉兊之精
也曰消石一斤八兩是爲青龍甲乙震之精
也木律八兩是爲太白之粉艮之精也既擣
焉復加研焉先布太白于釜次之青龍次之
庚辛次之白虎次之揚緑碧騰蛇次之朱雀
次之勾陳實之使平入汞于神釜之口合鉛
丹泥以錮釜之唇而復蓋之且密封之用六
一之泥錮其外者一寸有三分陰乾擇戌之
日遷神釜于竈中以重陽日酉之時(黄昏/也)而
下火焉炭皆斷其拳燒于釜之下者六寸焚
之至于九伏時則加至于釜之腹者燒之亦
九伏時則加至于釜之頂者燒之亦九伏時
則進火至于合際十日則更以加火燒之三
十有六日於是通九十晝夜矣俟其火熄也
於七日卯之時出于其竈俟其冷也視之則
九色飛晶矣用雄雞之羽掃其釜出而研之
如粉焉一兩者一劑也盛以金瓶沉于寒泉
之下以出火之毒三七日而後出之盛以銀
函(銀函仍用/皮裹之)置蒸甑之中(約炊五/斗飯者)十餘日而
後出之陰以乾之以出水之毒二三日復研
焉是爲太一八瓊者也凡欲餌之於上元日
沐浴以五香之水盛服東向扣齒九通跪而
祝曰返我常歸我神盡此生坐在立亡時乗
白雲八極翱翔西躋金闕東升扶桑日月之
精我得其嘗(仍雲急急/如律令)於是以酒調一銖餌
之(井花水/亦可也)餌至三劑則老者返于嬰顔六府
瑩然三田永清水不能漂火不能焚可以騰
空而飛矣
　　　九仙篇(皇人析微三士頤隱/輿者得轂裘者振領)
光辯天師(葉法/善也)曰修長生者勿散亂勿煩怒
勿起着勿妄想勿貪愛勿邪淫勿放逸而後
可成也永元眞人(羅公/遠也)曰學道者先叩齒以
集其神而後想其三魂作眞仙之形此吾身
之福神也其神不安則患生其神散亂則死
矣光辯天師曰水火者古先聖人之大藥也
不在于外而在吾身焉心火也應于離腎水
也應于坎故造金丹者須憑龍虎水火者也
先之淨其坎户如水而後下龍虎焉於是交
之有度用之有數下心之火焚之可以治衆
疾補虚損矣病之微者自頂至踵以腎之水
洗之可也病之大者自足至踵以心之火焚
之可也六通國師(一行/也)曰患小用水者不欲
犯腎藏也當守一以謹之七日則諸疾除矣
患大用火者火從心發下入于左右足上至
于左右臂以及首目九九發之一息皆周焉
此所謂周天之火也夫火有四有曰焚身火
者想從心之下至于關鎖其光焰焰滿九九
之數可以去三蟲焉有曰敵陰火者想從陰
之下而起徧焚其身滿三三之數有曰靈龜
火者三火從其下至于坎户分爲二路左右
從其足内至于足指五路盡出相合左旋三
匝漸大至于腰之下於是敵陰之火引靈龜
之火合而右旋三匝漸大至于頂則九㸃其
首舉前法者九過有曰降魔火者大病將死
則定息而坐如靈龜之法而左旋以焚諸魔
永元眞人曰用火者心火也下至左右足上
至于手及其頂一息之中九過者也用水者
想二腎之黑氣如煙直上至于頂門滿于泥
丸化而爲水以洗之下至于腎入于五藏至
于其足既已則舉其足以意想復歸于腎癰
疽者則先入大腸自然轉動矣光辯天師曰
冥本意在鼻之上寸絲不挂于心玄牝之門
諸事俱捨離其本念定息不出不入焉永元
眞人曰玄牝之門者其鼻與肺合其出入息
宜堅守以定者也自鼻至于眉自眉至于頂
復自頂至于眉自眉至于鼻自鼻至于眉自
眉至于頂皆三過每日爲之九過滿八十一
之數可也錬七至七者何也四十有九曰必
自定矣(一伏時/不出入)六通國師曰既有定法則修
想其本靈冥在于金堂玉闕之中如吾之形
遍觀既已然後想開頂門有黄雲焉從脾之
上而起向于頂門撞開其額者凡一息之内
爲之七過者三焉左邊開上右邊開下故曰
黄雲滿天地矣永元眞人曰其黄雲之起而
撞也男子則撞左掩右焉女子則撞右掩左
焉高想聖身之出也用手壓其右使之下焉
女子則壓其左焉光辯天師曰一息三七撞
日爲之二十一過至二旬乃能出黄雲矣六
通國師曰吾想其靈冥乗其黄雲而起開其
頂門坐于雲内極力歸于頂門内閉其頂復
入于金堂玉闕想其出入如此者數過方離
其身則留黄雲覆其頂門乗其雲而出下視
其身修之不懈至四旬有九日當有形見(形/如)
(水墨/者)十旬有八日自然去住自如其既開也
開其頂門而入于身上下俱煖矣光辯天師
曰可以卧而爲之其名曰睡法其去如寐其
來如寤焉修道必待陽數之興而勿施泄令
陽氣作用焉故當一陽之生則修之於靜室
諸縁俱捨而存想其五藏諸神所謂青龍白
虎朱雀玄武也所謂恍惚杳冥之中者也天
眞皇人言頂上藏太陽者四十五數足何謂
也此吞日月華之法歟平旦日之初出東向
而坐想其日如車輪漸漸來至于口則吞之
凡七十有二嚥入于臍之下用河車轉之拗
起入于頂門如此七旬有二日之後可以採
月華矣每月八日上弦之後向月暝坐想其
月華入口吞之凡八十有一嚥二旬有三日
下弦之後乃止俟其次月上下弦再爲之八
旬有一日即止是爲載日挾月者也吾又有
一法焉於卯之時東向想其日如明鏡漸漸
而至以鼻接之自玄牝而入至于其腹用河
車拗起焉至午之時西向想其日如懸鏡仰
首以接鼻於玄牝之中復以河車拗起焉日
之西也西向想其日來至以鼻接之入于精
海復以河車拗起入于頂後二月八月至夜
則想其月如鏡焉下入于鼻至于精海焉或
於日之出東向存想以鼻接之而勿搐(恐冷/氣入)
每月爲之四十九過此九五之數也以河車
拗起而爲枕焉用日不用月者不用陰也永
元眞人曰日者魂也屬于陽故眞仙無影純
陽也若夫鼻接而不搐者斯妙矣乎或不用
河車自入于玄牝直至頂門三㸃首仰之日
爲之四十五過至四旬有五日自一陽生至
于立春此陽之數也光辯天師曰日陽也乃
用陰數八九七十二焉月陰也乃用陽數九
九八十一焉此法純陽故用四旬有五日焉
不用河車者順天道左轉自玄牝之門至于
頂後矣六通國師曰眉之下五輪者目也其
名則有血輪氣輪水輪金輪瞳輪之别焉還
在定中而起者謂息入定中而作也永元眞
人曰定中運水火於目也六通國師曰龍虎
太丹有三焉其一則以其津液一嚥而爲虎
氣一嚥而爲龍氣入于精海上于泥丸下心
之火以燒之拽脾之土以蓋之是爲四神之
丹(又名二氣龍虎丹/小還丹白金丹)可以補下元壯氣海矣
其二嚥之送至于臍之下精海水面之上丸
如彈子者三過縱心火燒之用脾土蓋之凡
一丸用三龍三虎三火三土其十二過應于
十二時九丸應于九州是爲一百八十之數
也其三如前定息目内一閃自有津出如冰
雪然入于其口初從口之角而下者想之爲
虎焉復于定中閃其目則火星撒下想之爲
龍焉故龍從火出虎從水生矣五藏交者先
令虎在于口而後發火龍何謂也下火吞從
其左而下至于脾化而爲龍從肝之右出入
其左而下至于脾右遶三匝是爲耕其脾也
下水從其右吞之至于肺化而爲虎從脾之
左出入其右而下至于脾之右一匝種在脾
土是爲往來不離土者也永元眞人曰目之
五輪有王火王水焉惟水難得故先閃其水
下入于口然後閃下其火而入于肝肝木也
其色青故曰青龍焉水入于肺肺金也其色
白故曰白虎焉龍從左而下至于肝穿肝而
右出復來入于左虎從右而下至于肺穿肺
左而出復來入于右此所謂五藏氣交者也
光辯天師曰青龍者晝先下焉白虎者夜後
行焉青龍屬于陽晝有二十四度白虎屬于
陰夜有三十六度於是晝行四十六夜行四
十九耕種于脾之上而生黄芽黄芽者命之
根也永元眞人曰吾之身象鼎焉以左足壓
其右足以左右手按其身復虚如鼎三足焉
凝結其心血以蓋之於是想之而成嬰兒如
吾之形其初若雀之卵首目手足皆具漸漸
長大跪坐于精海之内左右手交差背肩仰
面大用口二時取脾之上所生黄芽以爲聖
胎之食焉光辯天師曰聖胎者不自外求想
其腎出精氣入于血海凝結而成者也六通
國師曰錬聖者有法焉想其左腎以爲日而
出白氣右腎以爲月而出赤氣於是白氣入
於精海復變爲赤火之象焉赤氣入于精海
復變爲白水之象焉日月之氣以成聖身至
于海中彼日之赤氣如火而上至于脾照其
身既已乃翻身入于精海而坐復想自月中
起而如前焉又乗聖身而起發光以照之復
翻身入于精海如此自卯至午足踐日影者
百過凡一息一爲之是爲胎息之氣者也永
元眞人曰所謂左右日月之氣漸漸舉起至
于金堂玉闕乃被于頂以前四旬有五日所
採太陽以照之聖胎爲日所照當投水中其
光入于五藏皆一息之内爲之每時三十有
六過焉六通國師曰晝錬神夜則出之永元
眞人曰此聖身既就也則夜自精海乗紫雲
而起至于金堂玉闕一一遍觀從頂至踵備
認之然後想出頂門乗其紫雲定息息極方
下入于金堂玉闕乃開息焉復住其息如前
而出者四十九過十月之後當有二身其狀
惟肖能離身隨意所之矣光辯天師曰其出
也自一步至十步以至二十步四十步百日
可行萬里是爲地仙者也六通國師曰定息
錬腎之氣百日於卯之後午之前(如前/法)爲之
百過夜則想腎左右有黑氣二道入于精海
化爲黑雲嬰兒乗之上至于左耳出于右耳
凡一息則一出入焉夜則三十六過百日斯
爲水仙矣光辯天師曰神仙之劒何謂也先
收日月之精華後起心火鍜之日月者腎也
於是肺爲風鞴肝爲爐炭脾爲土模膽爲礪
石一息氣中爲法自成矣六通國師曰夫錬
五藏之精者先自腎宫想其有黑氣鬱然而
起從耳而出其大如蓋息極復歸于腎宫晝
夜爲之十一過於是八旬有一日而後錬肝
肝有青氣想之出於頂門亦如蓋焉其色碧
息極復歸其藏者八十一過於是八旬有一
日而後錬心心有赤氣其數如前而後錬脾
脾有黄氣其數如前而後錬肺肺有白氣其
數如前於是五藏俱足則五氣俱興齊出于
頂其氣五色光照一室可以升騰于天矣永
元眞人曰錬之者在夫七月水生可以錬腎
十月木生可以錬肝正月火生可以錬心四
月金生可以錬肺土王於四時之季月隨四
時可以錬脾每一氣蓋八旬有一日焉

道樞卷之三十一





道樞卷之三十二
　　　　宋至游子曾慥集
　　　參同契上篇(同章異辭有淺有深/測乎天地則知其心)
道生一一生二二生三三生萬物至藥之理
其畢於斯歟孰能知道之始哉其惟伏羲氏
而已矣於是有大易者元始之氣造化之用
也故混沌之初玄素胞胎中有眞精能親所
親其自然者耶水流濕火就燥人能通乎道
道亦通乎人矣人道相通謂之聖人故玄者
人之不昧者也蓋不知其能育白金焉夫一
陽處乎五陰之下初九潜龍之位也玄功歸
一萬物生焉故曰腎者太極也處其陰陽而
能化育者莫大乎日月日月者太易也至藥
也陰陽之郛郭也於是陰陽含養而産白金
生一之道也玄主乎靜神魂神魂靜則通靈
徹視矣物象既立謂之太初混沌合而别一
氣謂之眞一斯九二見龍在田之象也經曰
得乎一萬事畢故眞一者主乎骨之髓關雎
之淑女也是以成眞一者玉質而金聲眞一
所謂也自無生於有自有返於無還丹之根
蒂也夫爲至藥而不知眞一者吾未見其有
成也將欲錬之必考諸五行之精於是白金
黄芽者丹之母也金質而汞者非汞之形也
其乃金葩凝液抱一含眞以脱五行者也於
是有太始焉一主于火二主于土南方者離
也故主火火能生土者焉而無正形其寄位
于丙丁者也陰者道之本也藥之基也陽者
形之始也汞之未變陽不可獨立陰不可自
生也是以陽因陰而有者也陰禀陽而孕者
也二者和合而大道成矣火者生土也土者
育萬物也故藥之用土以能生長乎汞爲萬
物之基焉土之數五屬乎脾旁該四象(四藏/也)
於是五宫五帝游于九天禀道以生一然則
土也者得位乎九五其最尊者歟夫人之神
三萬有六千其形影萬有二千其精光千有
二百其魂有三其魄有七其神有五皆以依
乎五藏以脾爲之主故藥之中以土之德爲
尊焉以其能化五行而成至藥也太素者本
也本立而道生矣三丹者其皆資於斯者歟
其上應乎三天之宫是謂上清之火玉清之
金太清之土焉其西七魄也其東三魂也魄
者陰之精主秋之氣肅殺者也魂者陽之精
主春之氣發生者也是以龍虎相對魂魄相
依經曰震者木之精也丹砂也木之精得金
乃并而爲大丹之君焉火爲父氣爲使歟志
士者其唯察五行之相生更王則成大丹矣
經曰三五一者天地之至精也居四時而能
生成者春也三者何以生萬物乎斯天地之
化氣而成人物禽獸者也吾之萬物者金銀
也三者補氣增筋力益精神者也坎陰也執
一者也陽爻之形其見者五也三者木之靈
也大丹之道此其玄關哉物之太極未有不
返者也地處于混沌如雞子焉判爲二儀二
儀者天地也乾坤也陰陽也天者其清乎地
者其濁乎萬物育於中矣其猶藥之中以汞
變化萬物者歟故至人者先立鼎以象天地
於是日月星辰四象五行因鼎而立焉其錬
之也不失乎星㸃含五行之色象而後爲至
也夫陰陽不交天地斯閉塞矣若天降地騰
山澤通氣不可不交故天地有開闔焉日月
有交映焉至人則而行之三十有六旬一啓
發滌濯增合焉此其九轉者耶全乎四象者
斯通于靈矣(四象者青龍也白虎也朱雀也/玄武也在易爲四象在人爲四)
(支在天爲四時在地/爲四極在藥爲四神)青龍者陽也木而主生
成者也白虎者陰也金而司殺者也朱雀者
陽也日也有火焉主于南方有土焉主于己
能生長者也玄武者陰也月也有水焉主于
北方有土焉主于戊能戡三彭藥之基者也
其或交合焉入于中宫不離於戊己者也九
轉者四神五行位于内二象位于外四神一
飛一伏爲其用者也二象一佐一助爲其補
者也吾之筋骨血肉神氣惡可不足一焉不
足于一則爲瞶爲疾矣吾之藥成必陽得陰
者也於是能含護之至三百有六十焉斯凝
胎則可以還神固形玉髓金筋登乎眞人之
録矣夫不通至理而修諸旁通之方雖制其
汞伏於火而死而不知適足以夭折其生歟
其猶畫地爲鏡祈以照膽冶鉛爲刀祈以勦
鯨亦不明矣夫至藥者法諸天法諸地法諸
人而後可也氣之青者天也其日月五曜及
經星列焉不失日月星辰之㸃則其光通達
矣如無此象徒爲伏于火而已爾非至藥也
吾藥之數合於日月五曜之交或失之銖累
差之君臣則必害吾生矣氣之黄者地也厚
則安靜斯土之用歟其必得汞之類而爲之
焉五嶽四瀆安則不傾有山川焉有品彚焉
各利其方所於是五嶽爲爐汞化萬物天覆
之地載之人民安之天地者鼎也人民者汞
也夫人之形本五行而成故其補之則必以
五行之精氣昔者女媧氏錬五色石以補天
之闕者其善喻乎骨金也血水也肉土也氣
木也暖火也斯豈世之所云五行哉四者管
攝始得謂之至藥焉吾求汞之同類各錬其
精爲之不可以非其類使雜焉語曰狐兔不
乳驥燕雀不卵鳳其謂此歟五行者留神以
補其形是爲龍虎焉不知五行則以他人爲
父母矣故氣者木也骨者虎也血者水之象
也肉者土之象也不死之道其在離宫乎既
知五行則身有主矣五行者親于汞者也五
行相配生成吾藥者也金生水水生木木生
火火生土土生金故春木也夏火也秋金也
冬水也四時之季土也木之主仁而能生成
故丹者木之精也木者能生火則丹者木之
子歟十有一月一陽爻生矣十有二月至于
正月其皆爲春歟火主禮而能滋茂吾藥至
于斯時亦然矣故火也者堅萬物而不朽者
也聖人於是錬陰藥以成陽藥則陰身歸于
陽位矣形固神備至賔於天者火之功也是
以金丹者自春而發生夏而滋隆譬夫草木
猶禀四時而成况吾丹哉火至二者能生于
土也二月三月四月其皆爲夏歟四時之季
有土土主信故無棄於生成思沃執於擇物
雖得中位亦不執四維焉然於四象資土而
生者也萬物因土而生者也吾藥之土出于
華池因火而生者也其寄治于丙丁者明土
之所生者也木以火而成土焉土能生金故
土有五德焉羅絡終始爲藥之用者也(土王/四季)
(也)秋主義也吾之藥至于七月而生成何也
立秋之後草斯秀矣吾藥至于斯時九還七
返亦已畢矣過仲秋之金其氣盛月之二魄
(蟾兔/也)三五圓明吾之藥於是金體成實矣曰
卯曰酉二八之門也曰寅曰申陰陽之祖也
此殺生以時不可以逾者也何以言之金生
于水者也秋金之功退而禪位五月六月其
位水也一陰爻生而爲金故至于七月者無
生育矣何也秋令也其在于人也腎爲智智
者藏也緫五行四象而潜運其化者也聖人
則之是爲大化基穴之始也三事者由此根
而生乎其在於時也主乎氷壯雪盛萬物遁
藏者也聖人則之用火彌年四氣備矣故十
月脱胎自寅而至亥藥之功終矣懵人以爲
十月脱胎而弗知四氣不全焉夫丹之成也
必四時更用自其初也至于十月蓋已一歲
矣矧胎之中亦有沐浴濯用者二焉四時足
而後脱矣於是四氣周矣五行具矣含曜星
羅矣此至藥之始成者也八月九月十月斯
爲冬焉五行極王而乃襢即成化之功歸
于紫色此無爲自然之理也故曰陰陽者三
皇之祖也水也土也二者何先其惟根源之
杞梓乎華池者虎之胎也卯門者龍之趾也
四象五行生成而不窮者也夫藥者無以克
之則不伏焉金之克木者木斯歸金矣木之
克土者土斯歸木矣土之克水者水斯歸土
矣五行之雜又有十焉姑言其二甲者庚之
婦也丙者壬之婦也所克老婦之財也夫不
明五行大其諧和不知君臣爽其錙銖而望
藥之成其猶梯而登天鍼而釣海者哉故不
知所以制伏則神氣不交焉黄帝曰金丹之
要在乎神水華池何謂也以陰一而制陽一
者也天老曰白者金之精其所謂陽一歟黑
者水之基其所謂陰一歟水者道也三一之
義也三一者三丹田也耶吾能守之則乗龍
軿游于上清矣三者俱得乎一者也夫能知
焉則吾之藥已過半矣是以金由水而生水
由金而長金水合度其藥兹至人必窮水火
水火内五行也非外水火也此道也三皇以
之垂範焉予孔子陳十翼以輔之德者德也
修之於身其德乃眞眞者何謂也金液灌形
者歟修乎外者非吾所謂眞也老子曰上德
不德不以德爲德而下求之者也故上德者
水也下德者金也吾金丹有陶鑄之理日月
之候日盈月滿而更相禪焉經曰德主生氣
是也陰陽之數備矣五行推運清濁卷舒陽
勝漸交陰伏而歸寳此所謂眞德之德也惡
有不成丹哉五行成於土者也人而服之化
氣成寳斯長生矣謂之眞人故曰土有五德
非世所謂仁義禮智信之德者也日者積陽
之精也其數九焉在天成象在地成形合和
萬物布氣以生靈者也其中有踆烏陰之精
也其象含護魂魄相經是以離之支火之宫
亦得九焉結氣朱英錬之固形於是參乎二
五一之玄矣故日者其主血脉丹之父也古
之至人錬日之精其身歸于純陽而游太清
矣月者陰之精也積而成坎居水之方其數
一焉吾丹之有金者其猶月乎陽而交乎陰
凝而成質者也故坎之象内陽外陰夫日月
之行有淹速藥之性有燥緩陽燥也陰緩也
藥乃不然陽緩也陰燥也燥也象月之行焉
緩也象日之行焉日之行也晝夜一度一歲
周天矣月之行也晝夜十有二度一日周天
矣故日月者一歲十二度合焉聖人於是取
象以三十日者日月之合次也則開鼎焉增
滌吾藥也日有烏月有蟾兔何也烏者陰之
精氣也蟾兔者陽之精氣也二氣合護還之
自然二氣爲内象也二氣爲外象也日月二
用爲藥之郛郭也郛郭者何也金鼎也坎離
配合而爲之歟故坎陰也月也離陽也日也
水土金三物同者也二氣交合於鼎之内舒
光照曜其猶日月連環于六合之中者歟餌
之錬之千日而陰盡不死矣吾試立象證諭
焉玄武者陰也蛇者陽也龜者陰也牝牡之
義也金龜之道也龜蛇之配合蓋天地陰陽
之自然者也故至藥者須配合陰陽采摘精
微通神合眞君臣有度於是應日月之交會
順四氣之周流然後爲至也交合者何道乎
坎男離女配合乎日月而潜合焉盡一元氣
而芽藥成矣元氣者六旬也於是建寅之辰
終始於申者七返也自子而至于申者九還
也七返之理畢矣是以至藥者晦朔交合務
易子孫生長之義終始於此矣是火之用也
天者晝夜一周其行三百六十有五度日月
星辰周天而旋於是天降地騰日一合焉萬
物以之生化者也五日者一元氣之象六十
時也然則一月有六元是爲三百有六十時
其旬有五日爲陽象乎春夏其旬有五日爲
陰象乎秋冬則一月者具四時生成之道矣
吾可以象乎一歲之火候用卦節開鼎器焉
一日一夜其時十有二其六爲陽也其六爲
陰也二元十日也日用火有節亦有進退消
息之宜存於其間子午分升降消息焉消者
用其時也息者不用其時也日月者三十日
而一交焉十有五日而圜者二時之象也(半/年)
也至晦而陰者一歲之象也於是藥全伏矣
朔日爲生故吾之藥則而象之以加損洗濯
焉此歲月日時之候也經曰三十輻共一轂
此曰用火之法也聖人於是託易象立卦節
焉屯也蒙也明受於朝暮故朝用乎屯暮用
乎蒙則不愆于晦明矣既濟也未濟也月之
始終用事者也孰知陰之中有陽者乎猶鉛
之中有白金者也故黄芽産於河車此何道
也鉛汞爲之於是陰鷇含乎陽華斯内象之
精也譬夫父母傳氣而成身身之扶虚者精
華之氣也彼有以金銀鉛花朱砂爲黄芽者
猶内肉以爲胎可乎孰知陽之中亦有陰者
乎陽之含陰如日之有烏焉陰陽潜應之義
也故汞生於砂陽中有陰歟汞陰類而含陽
性離外陽而内陰者也白金産於河車者陰
含陽也其雲之從龍風之從虎歟陰陽自然
之道也夫吾之至藥其禁戒其條理各有方
焉是豈簡牘可傳哉其精也更爲主賔互相
含養採四氣錬五行然後而爲至藥矣於是
可以還骨髓益壽考豈不賴四神之精五行
之粹耶彼孤陰寡陽而成藥者惟可已疾而
止爾安能返老歸眞也哉其故何也神氣不
全矣或見砂之伏于火旁狀于汞乃曰獨汞
可以成藥者是男可自生女可自孕生民以
來未之有也吾試言九轉之法象吾嘗爲之
圖焉内曰中黄宫戊己之位其外曰黑次曰
白次曰赤次曰青青龍位于東白虎位于西
朱雀位于南玄武位于北又有日月星辰焉
五行生克焉白金種象乃使通靈徹視矣經
曰鑄之斯爲珠焉此神仙之造化者也以之
爲杖刑戮自如以之爲鏡可伐精魅夫太易
者日月星辰不足爲高也四周八極不足爲
遥也近在諸身遠在天地天也地也人也若
得一則皆爲之大大者象形者歟(大字一人/爲大也)
一者眞一也得之者位眞人矣可以變化無
極策神召靈神丹之力也夫納金木水火土
焉有青黄赤白黑焉四象分鎮五神無忒七
曜含章羅縷規矩先天之基後天之冝可以
灌體脫肌天涯水適矣易者易也易含萬象
故聖人窮乎日月於是通幽洞冥焉然天之
易十有六地之易十有六人之易十有六鬼
之易十有六合乎六十有四矣若天垂象於
天則五星游於列舍明禍福焉旦夕分暉掌
陰陽之交顧焉垂象於地則化氣萬類播植
以時矣巢處穴居各安其所矣垂象於鬼則
使無形之形削罪籍而生矣垂象於人則身
神并飛驂龍乗雲揖九天遨三宫壽同三光
矣聖人於是託易象而錬元氣以固形而保
神納四象以通靈采五行以制伏周乎二十
四氣而至藥成矣方其十月而士胎合乎天
地之造化此道也可以使之返本還元焉夫
人禀元氣以成形然爲陰之積滯夫欲返陰
還陽千日而後陶冶其形使皮也毛也骨也
肉也其變金玉則升天而位乎眞人矣此志
士所以錬藥錬身而爲之者歟彼望大丹而
升天亦已惑矣古之上升者素服下丹故遇
上藥而獲升天蓋本有之也昔者黄帝鑄九
鼎于荆山之野以象九州焉一宫者冀也二
宫者荆也三宫者青也四宫者徐也五宫者
豫也六宫者雍也七宫者梁也八宫者兖也
九宫者揚也各占其方之吉凶非至藥之用
也惟其出世之藥其祖三皇三皇者何謂也
曰天皇曰地皇曰人皇三皇嘗有遺文言三
門焉三門有三鼎三三者九也於是有上仙
之上藥中仙之上藥下仙之上藥此九轉還
丹者也次之有金液之道亦還丹之理也捨
是其小小者止可已疾而已爾故三皇之大
丹者出世之根本也丹之中有三丹焉應乎
三天三五三光三才者也三丹之中有九尊
焉應乎九州九宫九氣九天九地者也所應
者每宫宿皆有神護助之矣其名曰九品於
是謂之九鼎焉一鼎之中吾有洛陽之大鼎
其白如練其壇三層其爐八面炎帝入于離
門陰雲旋于坎中故爲一世界天地日月星
辰二十八宿四神五行君臣人物土地山川
金臺玉樓寳花異果玉液甘泉其香襲人餌
之者超于上仙游于芝府老君曰吾非自然
者也學而得之者也三丹之爐其大體其火
數各異焉(有二圖見/别卷)夫修至藥必置爐爐者
鼎也垣郭也鼎而無爐猶人無舍也城無郭
也其何以安之哉故爐者鼎之户也舍於爐
以避風隙則三氣不散矣壇有三層爐有八
面八門十二干交互隨斗所建焉其象龜山
大小從所便焉經曰先天地而生旁有垣闕
肖蓬萊者也於是在乎上知天文下知地理
中知人情明閑卦象通會陰陽識四序之休
王得日時之升降火候進退生殺合儀此修
至藥之先務也若夫率爾用心未有不失之
者也且夫天地之立也陰陽有界隔子午有
正位春生秋殺天地之自然也日月有交陰
陽有位至藥有象火候有卦用之如循環之
道焉正月者九二也丹體和合發生之時也
其卦泰其律太簇泰也者乾下而坤上
也泰始輻輳剛柔得中寅春發生芽兆滋隆
四象歸一混混濛濛君子在位彰德惟洪此
其爲陽息者也二月者九四也汞化成金者
也其卦大壯其律夾鐘大壯也者乾下
而震上也陽爻漸壯乾一化神翡翠榆莢混
然同根清氣相薄勝負難分或沉或浮結象
卯門此其爲陽息者也三月者九五也洗濯
微光曜進功鮮明者也其卦夬其律
姑洗夬也者乾下而兊上也五陽一陰斯已
其體陰陽相薄剛柔得紀陰夬潜消飛龍之
世此其爲陽息者也四月者上九也火王之
時密其者也其卦乾其律仲吕剛
徤潜龍螣蛇于有紀表有
法則陰陽祖始陽極則沉善防此其爲
陽息者也五月者初六也至藥陽用而在乎
陰位者也其卦姤其吕蕤賔姤也者乾
上而巽下也始結其端霜雪其素胎滯蒙肥
陰爲陽主道之樞機伏藏爲户履霜之至堅
氷寒沍此其爲陰息者也六月者六二也化
柔成剛其道乃亨世止以汞爲意者也其卦
遁其吕林鐘遁也者艮下而乾上也遁
潜晦迹畜養安居不顯令名俟時而舒凝液
既畢方直乗輿此其爲陰息者也七月者六
三也汞性惟剛藥至斯時生成己息者也其
卦否其吕夷則否也者坤下而乾上也
否立間隔陽已結交天地得體剛柔敵爻殺
氣相臨陽晦陰消靡美貞吉含章諷謡此其
爲陰息者也八月者六四也金氣王矣藥成
質矣蟾兔所以圓明者也其卦觀其吕
南吕觀也者坤下而巽上也斗建南吕觀彼
權衡以育元氣更衰代榮卯酉二門榆落薺
生括畜其萌咎乃不行此其爲陰息者也九
月者六五也神氣化藏火之基者也其卦剥
　　其吕無射剥也者坤下而艮上也剥以
毁體淪寂其肌還返既老精凝不飛否極則
泰消化形微元吉兹亨黄下之衣此其爲陰
息者也十月者上六也至藥已成者也其卦
坤其吕應鐘坤柔化氣灰土爲形幽理
泉井陽玄陰經結法可度輪環生成先迷灰
爐後禪縷興龍戰飲血崇功令名此其爲陰
息者也十有一月者初九也陽氣之潜迹者
也其卦復其律黄鐘復也者坤上而震
下也復陽氣潜畜兹陰德混茫其形張時法
則爲衆紀綱先迷後得此其爲陰息者也十
有二月者九二也芽孽已滋斗建子丑禪位
之始者也其卦臨其律大吕臨也者兊
下而坤上也臨爐周竟見龍在田暉曜分赫
兹始而遷逓推主賔不爲物先黎蒸得嘗後
勿爲前此其爲陽息者也天老曰前之所列
如繩貫珠綸緒可則開神仙之綿密者歟吾
將明其用焉復者以顯喪朋而初起火者也
何也坤六爻陰也其始一爻變而爲陽故陽
之一爻在乎五陰之下六爻俱陰者得其朋
也一爻變陽者喪其朋也復也者上坤下震
此黄芽之初養蒙之象變化之術也震者
以顯其變者也乾六爻陽也震爲乾之長子
者也何也坤者下變斯成震也震者上變斯
成艮也所以爲長子而繼體于乾歟故坤者
乾之位也乾者坤之位也互爲主賔焉十有
一月坤之一爻變乎陽至于四月則六爻備
而歸于乾位用事者也巽者以顯其成
者也日陽也月陰也自一日而至于十有五
日則月變而成乾也於是震用事者也金氣
圓滿至于十有六日變乾之一爻而爲巽一
陰生矣長爻陽也短爻陰也汞性剛而難伏
者也於是變剛爲柔全藥之質成乎柔矣故
巽受乾之化十有六日而月出巽地藥自朔
旦而生至是則火亦欲伏矣屯者坎上
而震下也以明吾之用日之火月之火者也
故朝之用者屯當其直焉夕之用者蒙當其
直焉晦朔之用者則既濟未濟焉凡至晦朔
之際開器以受陽之一爻焉月十有五日爲
陽降陽之正位至于十有六日其陽折損故
曰即虧以變乾爲巽是剛而爲柔者也兊者
　　以顯其平者也日月者三十日一合焉
既合三日而始見矣故八日謂之上弦二十
有三日謂之下弦弦者平也是以一日至于
八日月之增其平者半十有五日至于二十
有三日月之虧其平者半吾之用火一日至
于八日金水相入矣二十有三日而藥成不
動斯其平者歟艮者以明其形者也夫
金生于巳王于酉墓于丑秋者金王之時也
八月十有五日其形圓明而吾之藥至于斯
也乾體方就五色暉曜日以堅實焉丑者金
之墓艮之位也藥至于艮明成形矣金非金
不見者也二十有三日則見于丙地下弦不
動吾之藥其伏矣乾者以顯其剛者也月之
一日陽之爻交體相生至十有五日圓明矣
吾之藥用火至十有五日金水合而俱得其
所矣汞陽而性剛難伏者也以法制之斯不
動焉東方者木之位也金得木而榮十有五
日則月在乎東方甲之地也斯盛滿于甲矣
坤者以顯其化者也坤之一爻其變成震震
者木也陽也坤者陰也然以五土養乎一陽
一陽者木也汞是也象鉛之有銀者也故曰
坤者其爲震之母歟乾坤者合十有二爻一
歲之象也因以立兆基焉何謂也自坤變而
成陽自子至于巳六爻之變盡矣乾者自午
至于亥六爻變而歸坤坤土也吾之藥更十
有二月而成土功斯畢矣經曰金從月生者
也朔受日之符故朔旦爲復陽氣始通矣晦
至于朔則震來受其符焉繼坤以生震龍則
月生之後坤變成震終而復始乎正月者泰
　　也日烏之象全矣其三爻陽也是月也
有屯(震下/坎上)有蒙(坎下/艮上)有需(乾/下)
(坎/上)有訟(坎下/乾上)有師(坎下/坤上)有比(坤下/坎上)以當其直
焉故吾一日其朝用屯其夕用蒙二日其朝
用需其夕用訟三日其朝用師其夕用比一
日而至于三日其震動者也二月者大壯
也月附乎日而未見也四日其朝用小畜
(乾下/巽上)其夕用履(兊下/乾上)五日其朝用泰
(乾下/坤上)其夕用否(坤下/乾上)六日其朝用同人
　　(離下/乾上)其夕用大有(乾下/離上)三月者夬
　　也月之右始生者也三日見于庚地而
夾焉故凡用火一候於是月之候有六故十
有二月則七十有二功斯終于千矣是月也
七日其朝用謙(艮下/坤上)其夕用豫(坤/下)
(震/上)八日其朝用隨(震下/兊上)其夕用蠱
(巽下/艮上)九日其朝用臨(兊下/坤上)其夕用觀
(坤下/巽上)四月者乾也八日上弦見於丁地
其平如繩焉月有二氣則十有二月其氣二
十有四矣十有五日二弦合其精氣於是乾
坤之體合而乃成二八應乎易道正而不傾
者也十日其朝用噬嗑(震下/離上)其夕用賁
　　(離下/艮上)十有一日其朝用剥(坤下/艮上)其
夕用復(坤上/震下)十有二日其朝用無妄
(震下/乾上)其夕用大畜(乾下/艮上)五月者姤
也日烏之象全矣十有五日乾體就矣圓照
于東方焉十有三日其朝用頤(震下/艮上)其
夕用大過(巽下/兊上)十有四日其朝用咸
(艮下/兊上)其夕用常(巽下/震上)十有五日其朝用
遁(艮下/乾上)其夕用大壯(乾下/震上)六月者
遁也七月者否也兔之象全矣金
與水俱得太陽之氣温養以成還丹者也經
曰乾徤盛明者也日有十二時三十日則其
時三百有六十故每月有一日用火焉凡一
小周則十有二月者也十有六日其朝用晋
　　(坤下/離上)其夕用明夷(離下/坤上)十有七日
其朝用家人(離下/巽上)其夕用暌(兊下/離上)
十有八日其朝用蹇(艮下/坎上)其夕用解
(坎下/震上)八月者觀也五行錯王相據以主
者也經曰十有六其轉受統焉巽辛見于平
明巽絶其統十有六轉受統焉月盈則虧故
十有六轉相減者也一氣之闕十有五日而
終又化其色日照曜於日闕焉汞所以化爲
液歟十有九日其朝用損(兊下/艮上)其夕用
益(震下/巽上)二十日其朝用夬(乾下/兊上)其
夕用姤(巽下/乾上)二十一日其朝用萃
(坤下/兊上)其夕用升(巽下/坤上)九月者剥也
月虧其右而存左之余如鈎焉一日見于丙
地艮者直于丙南焉下弦者二十有三日也
丙弦合其精乾坤體成矣二十有二日其朝
用困(坎下/兊上)其夕用井(巽下/坎上)二十有
三日其朝用革(離下/兊上)其夕用鼎(巽/下)
(離/上)二十有四日其朝用震其夕用艮
十有月坤也月之象全矣再損而成艮
焉二十有三日下弦者也其水半斤凡月用
火用藥並歸土之功焉故其形如土灰也二
十有五日其朝用漸(艮下/巽上)其夕用歸妹
　　(兊下/震上)二十有六日其朝用豐(離下/震上)
其夕用旅(艮下/離上)二十有七日其朝用巽
　　其夕用兊十有一月者復也
三十日於是日月合矣故曰陽　　坤元陰
陽之氣索減藏焉日月合用金砂依分者歟
坤之三十日者歟節虚相　　者歟
　　　者歟晦朔滿蝕掩斯日月相傾者歟
二十有八日其朝用涣(巽上/坎下)其夕用節
　　(兊下/坎上)二十有九日其朝用中孚(兊/下)
(巽/上)其夕用小過(艮下/震上)三十日其朝用既
濟(離下/坎上)其夕用未濟(坎下/離上)吾於是
推坤焉坤陰位也一變爲震震者繼乾之體
其爲長子者也震一變爲兊兊一變爲復爲
乾之三者也吾於是推乾焉乾陽位也一變
爲巽巽轉受統以歸坤位者也巽一變爲艮
艮一變復爲坤者也坤者明藥之功畢者也
坎也離其爲二用者也元陽子曰龍虎者鉛
汞也金虎者鉛也還丹之根本也鉛之色黑
屬乎北方壬癸之水水之數一者也夫能知
其一則萬事畢矣故鉛者其含五色其禀五
行之英斯仙人之禄也老子曰抱一守中子
身自冲夫一之道大矣哉吾觀夫三黄一黑
可以不死者歟何謂也此靈丹之名也在人
爲三以一修三斯飛仙矣三者木也鉛也丹
砂也一者水也丹砂者南方太陽之精其精
爲汞汞者青龍也木中數也木出火火赤而
屬南方是以東方父母之位也木精得乎金
其並鉛者歟鉛者金也青龍居于東方(青龍/木精)
是爲中男焉鉛之金其位在酉其居西方其
白虎者歟是爲中女焉二十四聖歌曰中男
中女子午居卯酉之門唯日月分明長最爲
初焉中男禦乎少女皆成乎灰共乎水土此
五行之大數也丹砂出乎汞汞者陽之精好
飛而難伏是爲姹女者耶故曰河上姹女靈
而最神得火即飛不見垢塵虎隱龍匿莫知
所存將欲制之黄芽爲根黄芽者鉛也水也
汞者火也水能克火者乎木之性直而克於
金水之性柔而克於土土之性厚而克於木
金之性堅而克於火此鉛汞之深根大道之
以漸而進至于通靈焉吾有納胎元氣延生
之理試申言之夫天地太初元和之氣終歸
于一者也能生萬物故乾坤者受乎元氣者
也水者汞之母也其生金金復變化焉陰錬
夫玄陰之精其初起火以相合而用卦也旬
加一爻至於既濟終而更始於是日月相交
而還丹艷然而出矣北方以取河車河車者
水基之中是爲汞者也必得南方朱雀之一
使水火之氣合以成還丹者也西方之金隨
陰陽而錬出乎碧水其花如玉焉龍蛇者金
火也其初入爐制伏未定須密固刀圭之器
不可泄焉夫金花也汞也其成還丹則生於
萬物制其死生齊於天地非八石五金之倫
也姹女者汞也玄陰之精者水基也二氣合
而歸於一還丹成矣河上非有汞也合於陰
律(火候/也)二氣合焉則蕩蕩乎火盛而藥成其
神如龍不可知矣然隨其晦朔察其火候以
視其容質焉於是還丹之方盡矣葛稚川問
於鄭思遠曰人權輿於陰陽者歟陽精魂立
陰精魄成兩精相薄而成神明神之逝也形
斯斃矣敢問神可全乎形可延乎思遠曰神
以道全形以術延者也稚川曰道之㫖何如
思遠曰取金之精合石之液結爲夫婦列爲
魂魄一體混沌兩精感激河車覆載鼎候無
忒洪爐烈火烘陷熻赫煙未及黑焰不假碧
如蓄扶摇若藏霹靂姹女氣索嬰兒聲寂透
出兩儀麗于四壁時歷幾多馬馳一驛宛其
死矣適然從革惡黜善遷情回性易紫色内
達赤芒外射熠若火生乍凝血滴號曰中還
退藏於密霧散五内川流百脉骨變金植顔
回玉澤陽德乃敷陰功乃積南宫度名北帝
落籍稚川曰天地至大者也人身至小者也
夫能制至精以成藥孰測其淺深哉夫氣雙
則和矣體獨則愀矣和則壽愀則夭矣一陰
一陽之謂道一金一石之謂丹石者乗陽而
熱者也金者乗陰而寒者也其猶水流而趨
濕火動而就燥乎思遠曰陽終于巳陰極于
亥其爲四時周行不怠者也且夫石液隱於
鬼金精在於山此孤陰之變化可待乎九幽
者也未若乎君子好俅配乎淑女於是陰陽
得中魂魄無外矣然如之何其伏煉石液乎
采於蠶食之先用乎火化之後盛陽自上臨
下焉湲釜虚中而受焉周旋乎日月伺候乎
五伏橐籥疾鼓金汁斯不走矣以水傾之則
自有而入乎無者也以火温之則自無而入
乎有者也素粉委而雪爲慚矣黄酥凝而金
爲醜矣轉制不已神超鬼驟提挈乎魂氣斯
可與天地齊齡歟魏先生曰三五與一天地
之精也夫孰知其歸于一哉一者水之數也
五行之始也蓋能生天地爲牝牡還日精於
月窟結純粹於中氣紫靈潜運與眞同合者
也易者吾言乎至道故乾坤運而品彚貞坎
離用而金水并此道之樞也牝牡相得氣交
體合此道之用也日月運矣寒暑節矣滋液
潤澤施化流通此道之驗也陰伸陽屈陽用
陰潜一往一來推情含性此道之三反也其
故何哉剖一氣以法乎天地自有爲以合乎
無爲者也夫豈假於他哉神農氏曰知白守
黑可以不死何謂也白者金之精也非世之
所謂金也黑者水之基也非世之所謂汞也
鉛者其外黑其内金花金花者青龍也其卦
爲乾居於木位其數三者也被褐懷玉外爲
狂夫斯爲白虎者也又爲丹砂爲汞爲坤居
于土位其數五者也故曰三五和諧八石之
綱紀也合三五而言之其數八矣故曰金者
水之母也其母隱子胎焉水者金之子也其
子藏母胞焉其故何也金水合孕韞匱于母
中須造化而生者也故曰長子繼父體因母
立兆基斯砂産於金故汞流而爲子歟以金
養子繼體而榮此自然之妙也潜通訣曰玄
白生金公巍巍建始初此丹砂生于鉛者也
金碧篇曰赤髓流爲汞汞非外也其乾坤交
合受氣而生者乎天氣降地氣應陰陽交而
汞流矣其父戊己其母黄金由是觀之丹砂
者合三才應五行而生者也豈口之所可云
哉經曰植禾當以粟覆鷄用其子此鉛也汞
也非其類不相爲用者歟情分於性性繼乎
情情性相依還返自然是爲變化然則乾坤
也牝牡也金水也土木也性情也雖其出同
而其名異矣不合其類則不能入焉故曰同
類相從此之謂也水以土克者也金以木榮
者也唯其相克相生故更爲父母焉汞非五
方之正位也丹砂非龍虎之配合也不同其
類則不可合矣故曰莫壞我鉛俾我命全莫
廢我車俾我返家故曰鉛斷河車空所作必
无功矣鉛破河車絶所作无所出矣是以鉛
之中有金者也金之中有還丹者也能見其
寳而識之斯得道矣然寧修鉛中之金不可
修金中之寳也吾於是知龍虎本乎一者也
世之人用意逾巧去眞彌遠或曰用鉛耶或
曰用汞耶誠用汞也則乾坤其可直乎剛柔
其可分乎誠推鉛爲之也則金水何由而生
乎還返何由而行乎如是惡得變化由其眞
哉古先至人賛鉛而不及汞何也豈以二者
共成不得不兼而美之乎必以汞爲主假鉛
氣而成何得造本而舉末耶道果隱於不言
者哉後之人惑之是欲耕石求稻難乎有獲
矣鉛之中有砂汞猶人之有情性非外物也
砂汞於鉛非雜類也三一之道修情合性性
合然後歸根復樸矣金液之方以金養汞然
後返魂還元矣外物爲情則性不可合矣三
宫其可固乎水銀爲汞則鉛不可親矣八石
其能妙乎八石者三五之異名也性主處内
立置鄞鄂情主營外築植城垣是知砂汞者
鉛之情也元氣者人之根本也金主營外猶
吾之情焉汞主治内猶吾之性焉以金制汞
則推情合性之義也含精養神則修性合眞
之道也東方甲乙木青龍也西方庚辛金白
虎也龍呼於虎虎吸其精兩相飲食俱相貪
榮何也龍爲情也虎爲性也相依還返之旨
歟故曰太陽流珠常欲去人卒得金花轉而
相因化爲白液凝爲正堅金花先唱有頃之
間解壞爲水馬齒闌干是豈世之所謂汞與
丹砂者乎夫吾既已言知白守黑之理矣於
是太玄之精爲道之根本焉樞紐天地鍛錬
陰陽契于自然侔于造化故定二弦之數以
二八合于上下得乾坤之體焉吾稽乎太易
之卦極乎天地之用故六爻者有三百八十
四神存乎其中矣乾之策二百十有六坤之
策一百四十有四引而伸之類而長之緫二
萬五百有二十所以應萬物之數備剛柔之
體者乎天之數二十有五地之數三十故天
地之數五十有五所以成變化而歸還返者
也若夫天者積陽也地者聚陰也天否地閉
神明見矣元化一施其用無極亦在金木水
火之合焉其寒暑衰榮若春夏秋冬晝夜之
相易也金生水水生木木生火火生土者陽
之用也土克水水克火火克金金克木者陰
之用也此其相生相殺迭盛迭衰合乎天地
四時而成實萬物者也日者陽精也月者陰
魄也金生於月則坎之男也珠生於日則離
之女也金爲月之精以處乎陽位汞含離之
氣以應乎陰爻於是用天地之靈孕日月之
精陰盡陽生否極泰來是以金入于烈火其
色不奪于光由開關已來日月不虧其明者
蓋有金木營於内水火應于外乾徤不息以
致用日彩不鑠而益振也日月者所以能長
且久萬物終始者焉龍虎配合斯道之魁柄
也歟其合于天地之准陰陽之數故能使天
地潜應如連珠合璧轉于無窮前聖修之斯
能先天地首萬物獨立長世神形不化者也
推其至當蔽之以一言曰砂汞者無乾坤不
可得矣龍虎者捨金公無自入矣及乎大藥
既成斯有服之之方焉甲子之旬其日直于
建至于癸亥是爲節候吾則三日齋存神定
思以服之六十日者一節也甲子之中而日
不直建則滿也定也開也亦可矣其服也始
于十有一月於是六旬而後身輕能行矣次
六旬而四攴通利矣次六旬而顔色有光矣
次六旬而五藏實而凶邪遠矣次六旬而體
堅强矣次六旬而耳目聦明矣此一歲之驗
也次六旬而手爪有光矣次六旬而影響顯
彰矣次六旬而精氣益長矣次六旬而髮白
還黑矣次六旬而牙齒堅剛矣次六旬而
　　　矣此二歲之驗也次六旬
　　　　次六旬
　次六旬而道德通達矣次六旬而六甲神
從矣次六旬而心開目明矣次六旬而遠知
四方矣此三歲之驗也次六旬而瞻視有光
矣次六旬而五神不忘矣次六旬而無飢渴
矣次六旬而百神來矣次六旬而五藏潤矣
次六旬而能寒熱矣此四歲之驗也次六旬
而能浮沉矣次六旬而能深淺矣次六旬而
能方圓矣次六旬而能强弱矣次六旬而能
縱横矣次六旬而能短長矣此五歲之驗也
次六旬而能美醜矣次六旬而能老少矣次
六旬而能小大矣次六旬而能輕重矣次六
旬而能出入無間矣次六旬而行厨無邊矣
此六歲之驗也服之久而不已則與天地相
傾變形千化升于太清焉

道樞卷之三十二





道樞卷之三十三誠九
　　　　宋至游子曾慥集
　　　參同契中篇
草衣子(世傳漢婁敬著參同/契自號草衣子云)曰吾嘗觀五行
生克之理測日月短長弦望晦朔之因改移
南辰轉機北斗於是知四時八節七十有二
候二十有四氣錬藥于黄庭之中得陰陽之
造化二十有六變焉水中之鉛者吾命之元
也補其清髓斯不死矣夫欲其鉛者必藉
汞焉汞者身中之寳也鉛汞結而成丹斯爲
仙於世矣一物歸于三形則其身自榮矣變
轉合于一體斯識乎夫婦者也採陰中之陽
水火既濟嘗乎刀圭則身自昌矣修身莫大
乎存息存息者三形作一礫者也能及乎千
息其登三清矣何哉神也息也氣也其歸于
一焉精也液也九乃合成焉此丹之至要也
夫吾之丹豈若世之用金銀爲郛郭者哉金
銀外物也惡能變化乎吾之藥其唯汞而已
取銀之精煉金之津而互换焉不離于造化
者也三五與一者道之眞也配以一陰一陽
周于七十有二候即于十有二元而九轉焉
自甲子爲之始服之可以水年矣左腎者主
於津謂之曰朝帝君焉其逆行則化爲液其
在口則爲華池之水夫河出于崑崙之山其
水之氣上騰爲霧天之氣下降爲露陰陽相
合以爲膏雨而滋榮萬物者也其猶左腎之
生津焉以嚥納之歸于五藏六府而化爲血
以榮其身致光澤焉故萬物無陰陽之氣則
不生五藏六府無其津則病矣右腎主于命
者也其生精則上朝于帝君下流入于橐籥
焉其溲之胞上有二帶以繫之其青脉如縷
左出精右出溲焉凡血入于胞囊則爲精精
復化爲髓矣精竭髓盡人是以死歟故修命
者上納於氣下勿泄於精運用精氣而與津
合所以成大藥者也何則精化爲寳久而錬
之斯爲金丹焉是人之性命者也故神也息
也氣也一物而三形者也津與精竭則性命
終矣中宫之正氣其黄者土也而脾主焉是
爲丹田而性命之根元也腎之左右其黑白
之津精相合而入于中宫此所謂鼎者也金
木者相克也得中宫之氣則性命乃成焉何
謂也土生金金生水水生木木生火火生土
也故津也精也列于中宫歸于上丹而根元
於是生矣此大藥之本也日用四時閉其息
而錬之金精不泄則大藥成矣息者火也氣
者水也斯固濟之道也鉛生於左腎其外黑
其内白白主于銀者也何以變木之氣乎木
之正氣爲陽而主于北方屬于子之位者也
銀見其時則死矣陽氣養之其變爲黄於是
用其四時尋其戊己使三體運轉于中宫則
鉛變其刀圭其味美矣坎户以之合成則金
精主於眞水也汞者生於右腎其精白主于
金者也何以變金之精乎自離宫而生金之
氣主于南方屬于午之位此陽中之金也金
陰數也上列于中宫則鉛花見矣受氣于鼎
以爲之表里求于戊己以成丹一物三形復
返乎正體於是眞水生于離宫鉛汞相投其
味益美矣如是則龍從鉛變虎從汞變焉何
也龍者木也生於鉛者也其色青而主于氣
焉吾嘗推而觀之則龍者蓋金之孫水之子
也金三反以克木則其寳成矣其聚爲酪其
散爲酥何也龍本生于水是爲卯之宫也西
方之白虎其所畏懼者也於子之後閉其氣
以存千息則龍潜於田而不升矣故曰日魂
生于震欲修其身養其命者宜識所謂龍歟
虎者金也水也生于汞者也其色白而主于
精焉吾嘗推而觀之則虎者蓋火之孫土之
子也火三反以罰金則其寳成矣其聚爲流
珠其散爲甘露何也虎本生于金也其性剛
强於午之前三克與龍戰焉降在中宫其身
自昌矣故曰月魄生于兊欲修其身養其命
者宜識所謂虎歟於是鉛汞合成丹矣鉛者
日之精也木之正氣也汞者月之華也金之
眞氣也木者甲也金也庚也眞正相合甲庚
相承則大藥成矣故眞陰眞陽津精相吞晝
夜十有二時運轉其身各爲流珠聚于丹田
此其爲大藥者也聚則陰陽結矣散則流珠
徧海涯矣此時鉛汞之合者也未覩龍虎之
相伏者矣相伏者何也日用四時陰陽交戰
聚于五勝之地者也上者斯爲龍木之津下
者斯爲虎金之精龍歸于下虎騰于上至于
中宫則龍虎相伏而歸于一矣此何道也戊
己在其内水火運焉以成乎既濟之道則鼎
中之金成矣龍於是乎變而爲嬰兒虎於是
乎變而爲姹女焉嬰兒者陽也眞氣也其名
則金公也玉液也華池之瓊漿也故木之運
在于中宫是爲大藥之根元虚無之眞體杳
冥恍惚之正機者也其能配乎姹女必黄婆
爲之合焉姹女者陰也眞精也其名則玉女
也金液也白水也故金之運在于明堂明堂
之中有洞房焉姹女之所居也吾能得之則
大藥成矣是爲空中之實氣中之物得于杳
冥恍惚者也其始何如哉自血爲精五行之
變也閉其神息則藥自止焉黄婆者中宫也
丹田也其名則鼎也爐也石室也四象五行
者金藉乎戊己之眞土何也萬物生于土故
土者四象之室五行之主也不得其土則四
象無君五行失主矣吾嘗謂黄婆者大藥之
宗也中宫之土所以爲壇者何也(壇者/爐也)壇者
下有三層必得五方以取眞土故下有一層
其高一尺有二寸應乎一歲之十有二月一
日之十有二時也下有八卦其中一尺應乎
十干也八卦之上一層其高八寸應乎二十
有四氣也上方圓一丈有六尺應乎十有六
兩之數也四面植刀應乎四時也八方復懸
鏡焉吾于是日用四時擇乎鉛汞於九一之
中審火之候於體之中取陽變而爲爐爐者
陽也神室也金丹之樞紐也内神成形用以
錬丹固濟其門(爐門/也)審其火候其銖兩徐加
焉勿使有濕氣下火勿遽一錬一劑如復錬
焉則已錬之爐不可用也其神傷矣鼎者用
土以變成之者也非世之所爲之鼎也陰陽
造化乎眞土冶金而爲之歟口勿巨腹勿大
耳勿銳小足勿寬狹鼻勿薄而高下得其數
口無漏其氣然後可用也是鼎也其唯在吾
身而已中宫之眞氣可成者也然鼎之變有
十病焉一曰春夏秋冬之鐵二曰其模不均
三曰懸胎以鑄四曰其腹大五曰其足短曲
六曰厚薄不齊七曰口耳狹小八曰砂竅漏
氣九曰鐵黑不白十曰鑄不以時夫以二八
鑄之則丹可成矣丹之一轉是爲白雪白雪
者鉛汞相投金木相克合而爲一氣生于其
鼎其凝也如仲秋之露深冬之霜名曰神符
其子午運行者也丹之二轉是爲二氣二氣
者鉛汞相結金木相伐錬其大藥有黄氣生
焉如春之氷其色青白其光紅赤猶未至于
成也始可去疾矣水火不差于二九則進而
登于九轉焉丹之三轉是爲黄芽黄芽者鉛
汞相投傳于五藏入于中宫會于五行夫戊
己者土也金木之氣而得乎土如君有臣子
有父賔有主可以運用焉閉其息存其意杜
天之關鎖地之户歸于下丹田於是大藥之
根蒂生矣受土之氣故其色黄此神息氣歸
于一體龍虎降于鼎者也丹之四轉是爲四
神四神者白虎金也青龍木也玄武水也朱
雀火也用寅用申以運其四象入于中宫朝
于赤城時至于卯酉行功運轉於是四者焉
嬰兒姹女合矣此四九之轉也默而存想神
光見矣丹之五轉是爲白馬芽白馬芽者五
行備矣五藏之正氣得精津以相結於是氣
也息也合于戊己日用巳亥爲之運行上朝
于泥丸焉至于卯酉則般運而歸于下元焉
入于鼎用文武之火以養之當丑之時存想
則有白氣出矣於是丹田之藥其生如馬之
牙而發白光焉此九五之數始絶諸味三尸
其匿矣丹之六轉是爲玉液玉液者三陰三
陽交戰而龍虎伏矣嬰兒爲夫姹女爲婦而
鉛汞合矣子之後午之前運用而閉息焉六
府之眞氣自生矣六神既全而爲之配合度
乎重樓十有二環下朝于赤城入于蘭堂紫
府而復入于鼎玉液結而龜蛇見矣丹之七
轉是爲靈砂靈砂者七返也外應乎北斗焉
夜之五時於其七竅之内以行五藏之眞氣
朝則行乎皮之下暮則流乎骨之上氣行則
血斯順矣血流則氣斯行矣其歸于元則化
爲金精焉氣逆則血止而斯疾矣故存精補
髓者大藥之謂也其色赤散而爲流珠聚而
爲塊在于其鼎運動失其時則隨其光而飛
逝矣吾常行功于寅申之時閉其息存其神
可也丹之八轉是爲神砂神砂者日用四時
運行八卦火候無差調伏而固濟焉于是閉
其息存其神饑餐元和之氣渴飲華池之瓊
漿五穀除而諸味絶金精不泄於是天關不
閉而地户自鎖矣丹之九轉是爲金砂金砂
者陰之爻一百九十有二其爲金八兩焉陽
之爻一百九十有二其爲銀八兩焉其散爲
三萬六千元其聚斯爲金丹方圓五寸其重
十有六兩是爲三百八十有四銖此日精月
華二氣造化之所成者也餌之一圓其壽千
歲蓮出于火中矣三物一形何謂也金也木
也土也聚而歸于中宫斯正氣也人之性命
根元繫焉故爲青黄白生于腎之左右聚于
丹田爲一形散而爲三物者也是以三魂陽
也得之則身斯榮矣氣化爲血血化爲精如
寳缾焉金也木也土也變而爲液而火返爲
金錬之斯爲眞金焉三物何以爲一體乎水
也土也金也聚之斯爲神散之斯爲血爲精
爲鼎此吾之中宫也心也腎也脾也斯赤黄
黑者耶故曰三一之數也聖人所以存三守
一焉是以散則爲三聚則爲一而變秋石于
丹田者也丹既九轉矣錬乎外黑而變爲九
色入于中宫成乎紫金自然體徤身輕而爲
地仙此何道也四象五行皆以爲土斯丹之
祖也九轉通于造化百日而功立矣夫如是
其必存想焉方百日之功立乃于子之後午
之前與夫丑寅申巳亥之時趺坐于靜室密
固其户暝目握固閉其精存其神想夫五藏
之眞氣出于中宫而見于前如五色之祥雲
而生于鼎焉是爲丈夫而生男者也於是日
魂月魄水火之氣變成金木之體矣日魂者
陽也火之氣也月魄者陰也水之氣也水火
者相生而相克者也及其内成則日爲嬰兒
月爲姹女不離乎洞房見金公于玉堂之内
姹女孕矣十月而變眞人焉其名曰正陽斯
大藥之宗也修眞養命之根元也能識恍惚
之鉛汞者眞龍虎也何以知夫金木相成水
火變乎正氣甲庚相乗者乎草衣子曰月之
三日則月見乎西南之庚是爲得朋何也月
者水之正氣也金之所生也所以見于庚是
爲上弦其爲金八兩焉二十有八日見于甲
是爲喪朋何也甲者木也其精爲日見于東
北焉故日者火之正氣克于金者也所以二
十有八日月見于東北而曉太陽見而月没
是爲下弦其爲銀八兩焉金銀合而爲十有
六兩陰陽之爻各一百九十有二是爲三百
八十有四銖此十有六兩之數也吾觀夫弦
望增虧盈冥而於子之後定其神息午之前
閉其氣至于千息則金銀之數無失矣雖然
吾不可以不知日月八卦陰陽之變焉十有
一月斗建於子地雷復者也於是一陽
始生戰于五陰故凡子之時皆陽之初也吾
以起功焉金丹見而藥有根矣運入于爐以
養其正金焉正月者斗建于寅地天泰
者也上爲三陰者地也下爲三陽者天也陰
陽於是交戰焉陰陽之爻各九十有六陰者
爲金四兩陽者爲銀四兩凡寅之時皆泰之
卦也是爲交合而初定乎三返者也其陽欲
勝則返歸于元故銀表金裏狀如胡蘆運養
神砂以鎮丹田焉四月者斗建于巳純陽乾
　　者也乾者金也白元之君見而眞情恱
矣合于四方其水運天凡巳之時大藥反轉
而右旋入于丹田透于尾閭般運復入于上
元之崑崙斯返背逆流補于泥丸者也五月
者斗建于午天風姤者也一陰而戰于
五陽也凡午之前一陰始生故前其三刻辨
陰陽之元以行功焉何以行功歟用鉛以求
鉛者也一陰生則其乾破矣金見于土不歸
其母金丹變而入于玉泉焉七月者斗建于
申天地否者也三陽處于上三陰處于
下陽與陰戰者也見其上弦其爲金八兩其
爲銀十有六兩凡申之時皆否之卦也是爲
七返者歟嬰兒姹女共于一坑於申之時運
其火之候丹成而朝三清矣十月者斗建于
亥純陰坤者也凡亥之時皆坤之卦也
大藥順西而右轉度于重樓十有二環復下
絳宫朝于赤城之帝君運而入于丹田是爲
九還者也二月者斗建于卯火水未濟
者也火處于上水處于下其卦不用乎火其
名曰開爐凡卯之時使氣吐清濁運養其血
以增化金精焉未濟者鼎也四象得土則交
并矣中宫戊己者藥之主乎唯鼎也其中不
可有水之聲焉八月者斗建于酉水火既濟
　　者也水處于上火處于下其卦雖用而
不行其名曰沐浴夫既濟者眞鼎也九一之
數既濟龍虎降矣此修眞之初也(謂之第/一程)其
要在乎識夫婦之情焉吾之藥至于斯亦已
極矣於是變眞氣爲内火以焚其身内火者
何也運行五藏之純陽者也其陰既絶則血
化爲精精化爲髓髓轉爲身以成白乳功滿
則其體通明矣寒則運行於心氣熱則運行
於腎氣自然不寒不熱矣運行於火候之氣
則火自生而元君者龍吞虎納與三官之主
居于金殿千日之後紫雲自興于足矣

道樞卷之三十三





道樞卷之三十四美一
　　　　至游子曾慥集
　　　參同契下篇
雲牙子(魏翱字伯陽漢人/自號雲牙子云)游于長白之山而
遇眞人告以鉛汞之理龍虎之機焉遂著書
十有八章言大道也夫恍惚者鉛汞也杳冥
者龍虎也此陰陽造化之根源也元陽子曰
(伯陽既著參同契/元陽子注釋其義)陰陽者從黑而生白是水
之數一水生金金數三水者謂之離生于坤
爲地爲陰爲母爲女其生氣是爲金金者在
于西北屬于乾爲天爲陽爲父爲男故曰離
宫有象藏乎眞水坎户含華隱乎正金以乾
生三男坤生三女變化而爲八卦更相生養
而成八之數焉雲牙子曰朱砂也黑錫也雄
黄也鍜之中錬之則成二氣矣元陽子曰在
乎其身非求于外也雲牙子曰變轉白雪黄
芽方其下火宜加審焉元陽子曰朱砂黑錫
爲雄黄制之復以文火鍜之其變白雪其成
黄芽雄黄者土也五數返爲一者也雲牙子
曰雖改易河車之體及其七返則因乎翻既
濟焉元陽子曰見其寅者木也見其申者金
也金能伐木爲之七返藏在是焉肝也肺也
其在外爲東西焉金者精也木者津也津精
相合而成丹砂者也何也精從離宫下而産
鈆津從坎宫上而産汞離坎者水火既濟之
鼎也河車者北方之正氣也轉入于東宫其
地甲乙斯作金花歟雲牙子曰九轉而成紫
金之砂化之爲寳其金滿家元陽子曰鈆也
汞也雄黄也鍜之成大藥返見于乾坤其陽
一百九十有二銖是爲金八兩其陰一百九
十二銖是爲銀八兩合于卦爻之三百八十
有四而還丹成矣雲牙子曰先辨其藥及見
其苗然後方知根橐籥焉元陽子曰丹田之
下左爲橐右爲籥中有臺焉藏乎日月之根
晝夜輪轉四時環周錬於三田此三魂之要
大藥之源也大藥者何也茯苓安其魂人參
定其魄然非世之所有者也茯苓者其内黑
其外白人參者其外赤黄其内白青此苗見
矣當辨其根雲牙子曰採取者當用二八之
眞焉其藥之中有酪有酥元陽子曰二八者
卯酉也十有六之數也是爲金木相克上用
于卯下用于酉卯者龍之血也酉者虎之血
也二體相合則爲酪爲酥爲日月之魂魄南
宫者日也離也北宫者月也坎也於是成水
火之本基合鈆汞之類者也雲牙子曰文武
火之中其相制歟元陽子曰文武之火四時
之功程也閉則納氣以行九一之數採木火
之津者其相制也合金水之精者其下功也
入于中宫用土而成大藥焉雲牙子曰緩擣
之其功其數無差而後可也元陽子曰是功
程之數也閉則納氣以心默數之九息一嚥
自九而日增之至于百息而納氣焉爲之日
月導引採陰陽之造化日月之精華於是金
之津玉之精九一而採之是爲緩擣者也復
行三一是爲文武之火也火者其息也其眞
土也雲牙子曰和合玉液之漿鍜之成丹砂
元陽子曰玉液者其名瓊漿其名天酒是華
池之水也既採其藥於是必以津精相投焉
閉其息而存縮之抽吸之得土以相合以息
爲火而鍜錬焉雲牙子曰金液還丹本乎松
汞爲之其餌之也烏爲鳳蛇爲龍元陽子曰
還丹結成朱雀吾見其爲鳳矣吾駕螣蛇而
見其爲龍焉雲牙子曰用功四時者春秋是
也元陽子曰立春也立夏也立秋也立冬也
是之謂四時焉四時各七旬有二日以爲木
火金水四象是之謂四孟之首焉寅申者金
木相刑之大藥也大藥者二百八十有八年
之數也吾小用之則於四孟各四旬有五日
則一百九十日之數也日月四時則亦一百
九十之數焉且陰陽造化長生之小數吾於
是行功焉雲牙子曰巳亥爲還者八卦之首
也元陽子曰巳者火巳四月純陽之體其卦
應乎乾而爲天焉亥者水也十月純陰之體
其卦應乎坤而爲地焉天地相合則六陽六
陰備矣自子至巳始于地雷復之卦其□
六陽半年之數也自午至亥始于天風姤
之卦其爻六陰半年之數也故金丹者得眞
氣之九還是爲水火既濟水火相克制之得
乎正體斯合一斤之數者也雲牙子曰月會
于甲庚日會于壬丙相克相包而求于四象
者乎元陽子曰甲者木也東北之位也月至
于二旬有八日于東北而喪朋焉何也陽生
而陰滅者也庚者金也西南之位也月至于
三日于西南而得朋焉何也陰生而陽滅也
壬者水也陽生於日魂者也丙者火也陰生
於月魄者也金之氣乃陽中之陰爲日之魂
木之氣乃陰中之陽爲月之魄焉故曰陰陽
造化其生分坎離者乎坤之相克其包爲著
包者藏也壬生甲丙生庚此金木水火四象
之相求者也得入于中宫之鼎則大藥可成
矣經曰木爲青龍金爲白虎日爲朱雀月爲
玄武四象交會入于中宫其長生不離于戊
己之土且以錬藥者必識虎焉陽得其陰則
自然含互矣雲牙子曰水火翻成眞鼎之器
河車運而戊己留矣元陽子曰四象者生于
戊己是爲中宫之尊者也故四象者制戊己
而成無戊己則四象無主矣戊者土也己者
糞也相合爲一老子所謂天得一以清地得
一以寧神得一以靈者乎四象所以合而爲
一者萬物無不因乎上者也金也木也水也
火也入于中宫是爲歸于鼎鼎者丹田也雲
牙子曰青龍白虎生于南北擒制相伏而游
于鼎中元陽子曰青龍者木也生于坎户白
虎者金也産于離宫是以青龍爲鈆從北而
生者也白虎爲汞從南而生者也汞生砂其
外赤而應乎陽内生水銀焉鈆生于石礪其
外黑而應乎陰錬出白錫焉鈆者津也其名
曰玉液曰華池之水汞者精也其名曰曾青
曰法水二者一體也至于中元朝于赤帝分
配于上下者上者鈆之陽也下者汞之陰也
陰陽相和而得乎黄婆則成大藥此龍虎游
于鼎中者也雲牙子曰金公求于黄婆以與
玉女會焉元陽子曰金公者鈆也其名曰嬰
兒玉女者汞也鈆汞相合入于中宫黄婆者
居鼎之中鼎之中者丹田也土也一生五五
合于一謂之十干此六合之數也是爲日精
月華日魂月魄銀表金裏之體也雲牙子曰
鈆汞之生本一體者也元陽子曰鈆汞者下
元命門之根也橐籥之中産乎二腎左者壬
也右者癸也腎之二氣合而爲一是爲鈆汞
焉上下飛騰分乎南北離宫坎户以爲之配
上下翻覆而鈆汞變矣鈆者陽也其名曰金
公曰嬰兒汞者陰也其名曰離女曰姹女經
曰坎男離女而爲夫婦水火成之黄婆爲之
母能保此者眞水火也雲牙子曰金銀者眞
宗的也上下飛騰而二名者歟元陽子曰金
銀者陰陽之氣也上下者二弦也月之三日
見于庚二十有八日見于甲八日二十有二
日各見于離之宫此陰陽變轉造化而成形
者也前十有五日而圓後十有五日而闕此
二八之基陰陽之數六爻俱備者也是以日
魂月魄生於坎離乃金木之氣因水火而成
胎胞抱養以變還丹之色而爲四神之丹焉
雲牙子曰陰陽翻變而爲九域坎户離宫顯
其變通元陽子曰採陰陽之正氣存精而成
者也其數則用七八九六而已其時則用寅
申巳亥而已於是下火鍜之鈆勿使飛汞弗
使走惟安於中宫之鼎可以變白馬之牙用
其刀圭自成玉液矣其名曰黄芽將欲成乎
七返則用寅以爲始其卦應于泰是爲三陰
三陽交合之位其内應于肝其外象于卯故
寅者木也四孟之長也震者仲也可以用寅
不可用卯焉申者其卦應于否否極泰來泰
來否至交合隨時是以三陰三陽返覆而生
其内應于肺其外屬于酉酉者西方之金也
申者長也兊者仲也可以用申不可用酉自
寅至申龍虎自足而爲七返焉靈砂二變而
還于九域九域者九轉之門户也一曰谷神
二曰乾關三曰華池四曰牝門五曰魂牎六
曰天户七曰知牖八曰希夷九曰九域自黑
而生九色(青白黄赤緋/緑碧紅紫)者由此而入也本乎
心腎之翻成者也是謂離宫坎户焉離陰也
心也坎陽也腎也陰陽之變也雲牙子曰日
月之魂魄者仙人之所惜也蓋能錬三田而
作玉珠仙人食其刀圭焉元陽子曰日魂月
魄者精也氣也陰陽之眞氣也人之根蒂也
精氣往來于三宫之中錬其三宫而還于丹
田斯作紫金方圓彌寸其重一斤此陰陽正
氣結而成者也中宫之鼎其名曰刀圭刀圭
者土也謂之黄芽焉雲牙子曰日魂月魄出
于坎離元陽子曰木氣從坎户而生上應于
鈆謂之玉液在于華池左竅之所出其名曰
日魂焉金潔坎離宫而産下應于汞謂之金
液四時上下往來交感不離于丹田(子丹/田也)由
即閭右竅而上行其名曰月魄渴其變爲流
硃入于泥爲骨變爲金髓變爲珠矣雲牙子
曰因乎壬丙入于希夷甲會于庚而神機變
焉元陽子曰丙者火也壬者水也水火既濟
而藥成矣故曰希夷希夷者五行之根從土
而生者也夫九轉者亦從此而結是爲還丹
焉田者木也庚者金也金木相刑乃成眞正
者乎金木者藥之本也知此以修鈆汞則金
于神機歟雲牙子曰復之爻姤之體其爲二
基耶元陽子曰復爻者建子之月一陽初生
是焉子之後者也姤體者建午之月一陰初
生是爲午之前者也雲牙子曰用六時可以
調其息氣元陽子曰六時者六合之數也雲
牙子曰卯酉翻騰應其髓在乎三田可以相
制錬焉龍虎既見可以擒矣元陽子曰卯者
木也其應二月酉者金也其應八月金木之
相制者也木者其氣化液謂之鈆乃陽青龍
之眞氣也金者其氣化血其血化精謂之汞
乃陰白虎之眞氣也六時變轉以錬之可去
三蟲矣雲牙子曰龍生火中其見神光虎生
水中其性堅剛元陽子曰龍者木也氣也從
離宫而上入于天關其化成津吾舌之下有
二竅焉其左主津其右主氣腭之中有二竅
焉其左納津液其右生涕涎木者從坎户之
所生在于艮宜用其寅寅者眞木也用息以
烹之息者火也其津如銀上結者成酥下就
者成液是爲太陽之酥與精合而爲丹斯有
神光矣虎者月華也金之氣也金木相刑氣
與精合在鼎之中其色雲母雲牙子曰丙壬
交會則變二氣矣元陽子曰丙者離也火也
心也壬者坎也水也腎也水火相克而成既
濟矣坎爲鈆離爲汞鈆錬出白銀汞返成朱
砂二者合而鍜之則爲二氣之砂雲牙子曰
田中馬芽其生如筍元陽子曰二氣之砂運
入于丹田鍛之如竹之萌如白馬之芽雲牙
子曰金木相交而歸于鼎水坎調伏入于雄
坑元陽子曰金者水也汞者陰也木者火也
鈆者陽也金爲精木爲津四象調伏運于中
宫之鼎閉息存氣入于雄坑雄坑者鼎也土
也雲牙子曰五行成合則能通變矣玉液雲
砂并乎九轉元陽子曰其藥從腎宫而下於
是玉泉凝結矣蓋金之氣出入于離宫下轉
于腎而爲血血化爲精其名曰金精上結則
曾青焉下成則法水焉其性好飛錬之堅剛
則成寳矣雲牙子曰二獸相逢自能制伏見
乎黄君其身則昌元陽子曰龍而下虎而上
者相逢也如是則自然合而歸于一此制伏
者也黄君者鼎之土也鈆汞爲土所制則歸
于中宫何也吾閉千息則鈆汞上下流轉于
三田之中復返于下元入于蘭臺而成紫金
其身則昌矣雲牙子曰任從三宫往來之變
饑則食于玉液而勿急忙焉元陽子曰三宫
者上曰泥丸中曰絳宫下曰蘭臺石室夫日
精月華四時上下往來朝于元君又有赤帝
君居于中焉黄元君居于下焉因氣以養精
因精以養神神能通變三三則九矣學者但
能養氣住息飢吞冲和之氣渴飲華池之漿
於是亦可使氣化血血化精精益於脉脉補
於肉肉增於髓髓壯於筋筋潤於髮髮返于
黑而後金骨既成變老爲童焉夫惟閉息而
心默數之及于千息則五穀自除飢渴絶矣
烹之玉液以潤五藏以利六府至于萬息則
可以仙矣雲牙子曰閉天關扃地户其藥未
成不可以狂元陽子曰天關不入地户不出
此修生之要也若夫飡霞服氣用藥以辟穀
此乃狂者之作去仙遠矣故經曰惟用身中
汞勿於諸境取之雲牙子曰金津生于坎户
玉液産于離宫元陽子曰金津者精也坎者
腎也玉液者從離宫而來與精相合而歸中
宫以成大丹大丹者鈆汞也雲牙子曰二者
本一而已分配而爲二儀者也元陽子曰鈆
爲津汞爲精因氣而化者也至于離宫而復
分配乎上下此陰陽之造化乎蓋一物而二
體焉及其相合用息以錬之大藥既成五穀
除而三蟲亡矣雲牙子曰於恍惚求之則杳
冥之中自有形焉元陽子曰恍惚有物其虚
中而實是謂陽氣也杳冥有精其無中而有
是謂陰精也精與氣合而爲神神者息也息
者爲土爲火火能養土土能存火故曰一體
而爲三者歟雲牙子曰空之中有實精焉無
之中能成道焉元陽子曰空爲實者運精以
補腦乎無而成者氣化津津化血血補精乎
精者神也神存則體徤神去則體絶能養精
氣兼存其神則其道自成故曰純陰不成胎
純陽不結砂雲牙子曰因于造化之體陰陽
變通其身榮矣元陽子曰精氣相感而生正
氣正氣者人之根蒂也正氣散而神不聚矣
神息者命也是乃金木之宗乎體能造化其
身恱澤而返童者也雲牙子曰九還七返者
乾坤之功程也元陽子曰自寅至申申復至
寅各半歲之象也故曰返焉是爲夾背而上
至于腦户復下至于玉泉亦曰七返焉自巳
至亥亥復至巳由尾閭入于金鎖骨中道而
上入于泥丸度于重樓十有二環中朝于赤
帝流行至于丹田朝于黄元而後入于金堂
有七天大夫收之納于寳藏一曰神珠二曰
寳龜三曰赫赤金丹其光九色故曰九還焉
雲牙子曰神水曾青者土名也上下通流而
各行焉元陽子曰神水者津也主于舌之下
從腎而逆上穿于離宫而過其名曰華池之
漿曾青者精也從右腎而逆上過于離宫復
下出于玉泉入于希夷雲牙子曰神水者出
于丙丁曾青者出于壬癸元陽子曰丙者南
方也生于巳丁者亦南方也生于未皆屬于
陽焉夾其離者也其西者陽也其中者陰也
是生神水曰玉液曰鈆曰龍曰嬰兒曰金公
曰太陽酥壬者北方也在于亥癸者亦北方
也生于丑皆屬于陰焉夾其坎者也其西者
陰也其中者陽也是生曾青曰金津曰汞曰
虎曰姹女曰玉質曰法水經曰五行者留神
保神是爲龍虎者也不悟五行之精猶以他
人爲父母歟水主乎氣金作乎髓肉爲乎土
血爲乎水故不死之道在乎離宫焉識乎五
行則身有主矣還丹者水銀之精也殊質不
可以爲侣也雲牙子曰於其中宫而尋鼎器
八門相對斯應于功程乎元陽子曰中宫之
鼎者黄元君也八門者何也曰休曰生曰傷
曰杜曰景曰死曰驚曰開於是日用乎八卦
起于八宫使藥運用如功程焉雲牙子曰用
乎水火而成既濟元陽子曰水火者津精也
氣息也上水下火錬之而成丹勿有差焉雲
牙子曰日精月華相合而錬之則成砂焉元
陽子曰日精者陽也木之氣也月華者陰也
金之氣也雲牙子曰知其白守其黑其名曰
河車元陽子曰陰而黑者也陽而白者也陽
爲鈆用火以錬之内有白錫見焉是以知其
白守其黑黑者水之數一也内者金之數四
也得一而後生一是爲陰陽是爲日月之精
華此河車也經曰北方正氣爲河車東方甲
乙成金花此之謂也雲牙子曰運行中宫之
内丹田生乎黄芽元陽子曰以日精月華日
用四時而運轉入于中宫者精也鈆也河車
也日華者汞也金花也中宫者土也鈆汞見
土斯生黄芽者歟雲牙子曰穀氣消矣其陰
盡矣金花見矣元陽子曰知夫鈆汞者下丹
田眞氣所生也但閉息存神以養其氣息閉
至于千數則五穀之死氣除矣不饑不渴其
神存而眞氣日生矣饑飡元和之氣渴飲天
池之玉漿其香如菊故曰金花雲牙子曰海
之中無穢質矣三蟲之去漸遠矣元陽子曰
水穀之海其滓所藏採鈆錬汞至于百日閉
息養氣至于千息其滓除矣三蟲者何也上
曰彭倨其居上丹田三十日而亡吾顔色光
恱矣中曰彭質其居中丹田六十日而亡吾
飢渴絶而形潤矣下曰彭矯其居下丹田九
十日而亡吾嗜欲止而還童矣三尸何以亡
乎吾聞三百六十息食氣二十有四通一嚥
九十通而一休息夜半而起祝曰東方青牙
飲朝華南方赤牙飲丹池中央仰望泰山服
元氣飲醴泉西方明食飲靈液北方玄滋食
玉粘五方各三嚥而止三蟲於是亡而白氣
出于眉如玉霞矣雲牙子曰其形起于金骨
伴于浮查元陽子曰鈆汞之錬也日月四時
運轉三宫百日而金丹成矣閉息養氣至于
萬數而金骨變矣意有所之乗飛雲登浮查
者五假之仙也雲牙子曰從一至十可以分
配于歲月之程元陽子曰一而至十十而至
百百而至千千而至萬萬而至億億而至兆
兆而至垓此數也一日一夜爲百刻者大小
之數也何也一日十有二時其六爲陽自子
至于巳者也其六爲陰自午至于亥者也盡
夜百刻二十分四十有四杪七十有二變其
象一歲焉十月者十歲也此其小者也一歲
十有二月其六爲陽自十有一月至于四月
者也其六爲陰自五月至于十月者也此其
大者也雲牙子曰日也時也運也此其數也
在乎度陰陽之情而已元陽子曰日者與時
同者也養性錬命者可用四時四孟焉(四時/謂立)
(春立夏立秋/立冬之日)時可用寅申巳亥焉此七返九
還者也寅木也申金也巳火也亥水也是爲
四象焉納于中宫是爲五行焉寅金也巳水
也申木也亥火也納于中宫翻配坎離故曰
七返者也經曰離有眞水坎有正金故曰九
還者也此陰陽之情也雲牙子曰六合與衝
破神機互包成元陽子曰子丑寅亥巳申午
未戌卯酉辰此六合也子午卯酉巳亥寅申
辰戌丑未此衝也於六合以運轉於其衝以
行功乃天機包成者也依此而行則無差矣
雲牙子曰功之成也大則九載小則百日元
陽子曰九載者其小功猶二十有七焉百日
閉息則金丹立成愈於九載之難也雲牙子
曰寅申并于巳亥而子午轉其金丹焉元陽
子曰寅申巳亥者四時也日月之功程也子
午者導引般載從乎尾閭而逆上入于泥丸
復順轉歸于丹田於是眞性見矣金晶變矣
其法子之後午之前生氣之時可以用功焉
此玉液金晶之名也雲牙子曰卯酉開爐而
浴之其參銖分兩均矣元陽子曰卯酉(時與/日同)
不可進火可以沐浴焉寅申巳亥可以進火
其用一銖二參七忽七絲七抄火不可急行
也可以徐加其數焉火者何也閉息養氣存
神之數也自九而增加至于萬則金丹成矣
嬰兒見矣十月解胎而子母成矣雲牙子曰
銀表金裏神室合于子形元陽子曰銀表者
鉛也金裏者汞也此龍伏虎之津虎伏龍之
精歟神室者陰陽相制也二者相結而如雞
卵謂之合子形也雲牙子曰安于中宫之鼎
然後用卦體行之元陽子曰中宫者丹田也
青黄白者丹之命也卦體者陰陽銖兩大易
爻數火之凖也雲牙子曰乾生于坎者金精
也元陽子曰乾者金位也其應西北旬有五
日月照于庚方與甲乙之木合氣者也雲牙
子曰坎生于艮而出石也元陽子曰坎者水
也金所生焉水産于艮艮者山也其應東北
二旬有八日月之下弦者也雲牙子曰震木
水石産于山中元陽子曰震者木也卯之位
也金之孫水之子也從山所出焉是爲二陰
一陽日月相望而生氣以爲日之精其名曰
龍土初九之數也雲牙子曰巽爲風生乎土
中元陽子曰其位西南坎之女也其生于木
焉春生萬物是爲二陽一陰陰在于下三十
日而成華者也雲牙子曰離者朱雀也其藏
于土元陽子曰離者從震所産焉因風而成
其體爲火是爲朱砂中有水銀其應于午屬
于地也何以藏于上乎坤在西南與乾夫婦
也六十日而成紫精矣雲牙子曰兊出于坤
宫自合其情元陽子曰兊者西方也酉位也
坤所産焉於是日月相望月增日虧是爲一
陰一陽陽在于下九十日而成紫金砂矣雲
牙子曰子之後復之初卦也寅申交泰七返
也元陽子曰復者五陰一陽見龍在田也自
子至于申爲否三陰三陽故曰七返雲牙子
曰午之前遇來相應者也巳亥者乾坤之九
還成矣元陽子曰午者一陰初生行功之候
也(時與/月同)其卦爲姤五陽一陰履霜堅冰也巳
者乾之卦也六陽之數足矣陽者爲銀八兩
陰者爲金八兩金銀相合其重三百八十有
四銖此一斤之數也九還者九轉也九色備
矣雲牙子曰艮投于坤其陽將盡運乎陰陽
九月之程者也元陽子曰艮者東北也一陽
二陰也坤者西南也三陰也艮投于坤其卦
爲剥九月之象也一陽五陰至于十月陽盡
而坤見矣雲牙子曰兊入于乾其陰欲絶卦
分于節令者九三經也元陽子曰兊者西也
乾者西北也俱爲金焉入于乾是爲夬三月
之象也五陽一陰至于四月陰絶而乾成矣
此九還也大藥於是乎成紫金之丹雲牙子
曰上弦者月之初也生於庚位元陽子曰月
之三日月出于庚是爲金晶之氣初生者也
於是陰爻之重十有二銖其名曰月魄雲牙
子曰下弦月之喪也其在甲地元陽子曰月
之二十有八日月出于甲太陽見矣於是爲
木晶之氣初生者也陽爻之重十有二銖其
名曰日魂日月相合其重一兩易曰西南得
朋上弦也東北喪朋下弦也得朋者日没而
月生也喪朋者月没而日生也此陰陽之爻
數也故鈆生于木爲陽爲銀爲表爲夫焉汞
生于金爲陰爲金爲裏爲婦焉其合成四象
者也雲牙子曰七八者日月相望也二八者
陰陽相備也元陽子曰日月者十有五日一
望焉日月相見初生者也前乎十有五日者
二日也日增月虧後乎十有五日者八日也
月盈日虧是爲六陰六陽其爻備矣其陰陽
之重各一百九十有二銖一斤之數也雲牙
子曰月者八與二十三對者也其生之辰俱
在乎離元陽子曰八日二十三日月之出日
之没俱在于南南者離也離者火中有水焉
月者金之氣於水爲子焉雲牙子曰陰陽配
對者金也銀也大藥相見相契矣元陽子曰
金者陰也月也銀者陽也日也汞得鈆而成
大藥此日月之契合也雲牙子曰存其神息
則丹成矣元陽子曰神者氣也木也息也血
也水也息者有五穀焉又爲土爲金爲水爲
木爲火者乎血者水也於是又爲髓爲精精
者神也夫能存其精氣於是津氣相合養其
命而延年矣雲牙子曰九轉則三清之天符
其至矣乎元陽子曰既識鈆汞錬之成丹鎮
于三宫日用其卦六時以運轉之天關不入
地户不出斯無漏者也天符宜其至矣雲牙
子曰七變者從一氣生者也神符白雪者自
乎甲庚者也元陽子曰七變者七返也氣者
自丹田眞氣之所生也甲庚者金木之相刑
也神符白雪者精津相合在乎鼎也雲牙子
曰用意于寅申勤行火候存其白黑以返金
晶元陽子曰寅者木也鈆也申者金也汞也
自寅至亥而錬之也雲牙子曰日用者四時
也八卦也大藥可以變童嬰矣元陽子曰日
用者一日爲一歲也四時者寅申巳亥也八
卦者乾坤離坎否泰復姤也三百二十日大
藥成矣一千三百日三蟲亡矣雲牙子曰三
蟲滅則坦然無慮可以養金精矣元陽子曰
於是五穀絶矣金精自住矣雲牙子曰天關
閉矣地户牢矣中宫嬰兒玩乎日月元陽子
曰天關閉則諸味不入地户牢則下無漏矣
中宫者丹田也中有鈆汞其名曰嬰兒玩乎
陰陽之正氣者乎雲牙子曰明堂之前有玉
池元陽子曰明堂者橐籥也精海也洞房也
雲牙子曰黄婆於是婚姹女焉元陽子曰鈆
汞見土乃歸于一者也雲牙子曰結就則眞
胎脫矣推于二十四氣十月則其期也於是
頂門産乎嬰兒元陽子曰正氣漸結于丹田
返乎童子之色此胎脫者也卯酉之月不可
下火可以沐浴故一歲所用者十月而已存
想眞氣自其頂門游行出入此其嬰兒者也

道樞卷之三十四
道樞卷之三十五羙二
　　　　至游子曾慥集
　　　衆妙篇(導養之方治性保形/行之不怠進于長生)
陰眞君(名長/生)曰北方正氣者河車也東方甲
乙者金砂也二者含養歸于一體朱雀調運
則金花生矣花者天地之寳也酉者虎也卯
者龍也龍虎相生斯合同矣龍之正位者六
八也虎之所生者在于一宫也採之有日取
之有時差其氣候是亦徒勞焉爾求鼎于中
宫温養其火候審其陰陽安其爐室須擇其
地而隱密焉保而勿失此天地之機也陽者
眞砂也陰者眞汞也無質生質者還丹也錬
之餌之斯成仙矣黄芽者天地所生也砂者
水之精所成也二者同於一體西方升其王
氣其得道則在乎中華焉不達于此未見不
喪其家者也
純陽子(吕洞/賔)曰眞一者何謂也天之陽地之
陰也物之氣人之性也身之祖命之宗也龍
之體虎之形也精血之名也鈆汞之首也見
于魂斯爲三矣遇于魄斯爲七矣此眞一之
源也修之之法何哉吾於身之中錬丹田之
氣至其壯也則自然之神全矣於十有二時
守天眞之一氣入于丹田之宫心無想也外
無意也不出不入不往不來則神定而自安
矣
純陽子曰髮宜長□手冝常面口冝常錬體
冝常挽液冝常嚥氣冝常錬精冝常轉色冝
常遠定冝常變孫眞人(思/邈)曰形欲勞酒欲勿
大醉則疾不生矣飽食者無益也食已行之
百步以手摩其腹寅丑之日剪甲櫛髮者百
返飽則立溲饑則坐溲行勿迎風居勿有隙
夜則濯足而寢思慮者傷其神矣喜怒者傷
其氣矣鼻欲去毛口勿唾地平明下榻其先
左足則去邪辟惡一日無殃矣行七星之步
則壽且樂矣酸者傷筋苦者傷骨甘者傷肉
辛者傷氣咸者損壽故耽嗜者不可偏也春
夏冝少施泄者也秋冬宜固陽者也獨寢守
眞加之謹靜斯亦可貴矣財貨者生而有定
分知足則爲利矣强之者大患也寡欲者無
累也神靜者常安也修道者冝有終始而後
可也
棲眞子(施肩/吾)曰吾見學道者千數矣孰知道
之要其在于神留形住形住則神留焉神苟
外進其形豈能保哉然保氣養神者不可以
湛然而得之不可以兀然而守之保氣者其
在手運養神者其在乎用吾嘗聞于師曰體
虚而氣固形靜而神會斯出世之玄機歟崑
臺眞人(世傳富文忠公/爲崑臺眞人)語樂全先生(張文定/公自稱)
曰吾求頥生之道而得簡易者焉吾于子之
後(三更三四點至/五更以來皆可)披衣蟠足而坐(床上擁/衾亦可)或
東向或西向扣其齒三十有六握固以調其
元氣握固者何也吾以左右拇掐其三指之
文或以四指總握其拇用左右手以柱乎腰
腹之間者也於是元氣既調其息微微其腹
若虚則閉息焉閉息者何也吾先瞑目靜慮
使心源湛然則閉其口鼻勿使氣出焉内觀
五藏六府三元九宫與夫肺之白肝之青脾
之黄心之赤腎之黑然則何以知之哉吾爲
五藏之圖而日觀焉則知之也詳矣於是想
吾之心爲炎火其光洞徹入臍之下此吾之
丹田也俟乎其腹滿其氣極其徐出其氣勿
使耳有聞焉息之出既調則以吾舌攪乎唇
齒之内外漱錬其津液焉鼻之有涕吾亦爲
之漱錬此眞氣也久斯甘矣方其漱錬而未
可嚥也復如前閉息内觀納心之火于丹田
調息而漱津焉如此者三則津液滿矣俯首
而嚥以氣送之至于丹田吾之用意必精猛
使津也氣也谷谷有聲入于丹田復如前爲
之凡閉息者九嚥津者三而後止乃以左右
手熟摩其面及其四體復以左右手摩其足
心足心屈折使涌泉之穴上徹于頂門於是
臍之下與其腰其脊亦徐摩焉淟然汗出可
也喘不可也次以左右手熨于目于面于耳
于頂皆極熱焉則按捏其鼻梁左右或五或
七櫛其髮至于百散髮而寢至于旦久則有
功二十日而效見矣惟習閉息持久爲難焉
吾用脉候之五至者一息也吾能閉其息至
于百有二十至而開則蓋二十餘息矣然不
可强閉以亂其氣或奔突而出斯乃爲害也
暮不可多食使其腹寬而虚其氣得以回轉
焉晝之時亦數瞑目内觀漱錬其津液而嚥
之熨摩耳面以助眞氣清靜則功易成矣然
世之害道者有三焉一曰忿躁二曰陰險三
仇池先生(蘇子瞻/自號云)曰已饑而食未飽而止散
步逍遥使其腹虚當其虚時即入于定無晝
夜之限焉寢也坐也皆可以爲之矣惟在攝
其身如彼木偶焉視鼻端之白數其息之出
入綿綿若存用之不勤至于數百則其心寂
然其身兀然與太虚同於是不待禁制而不

動矣其出入之數也或至于不能計吾則與
其息俱出俱入隨之不已則一息自住不出
不入矣於是其息或從毛竅之中八萬四千
雲蒸霧散而諸疾除矣故養生者必以胎息
爲本然亦乾乾乎其艱哉夫不閉其氣任其
出入則眇綿滉漭近無卓然之功或望其兀
然自止蓋未之有也閉而留之其息不過乎
三十五十則奔突而出雖有微陽生于下丹
田其猶爲稼於湯世亦終一溉而後枯非度
世之道也吾嘗聞諸孫思邈曰夫欲和神氣
者必於密室扃户榻安而茵厚其枕之高二
寸有五分於是正身偃卧冥心閉氣于胸膈
之間而以鴻毛置於鼻之端而不動經三百
息焉則目無見也心無思也如是寒暑不能
侵蜂蠆不能毒其壽三百有六十歲鄰于眞
人者矣吾默而深思其旨曰夫閉氣于胸膈
使息之出入動而不動氤氲縹緲若熏爐之
煙烹鼎之氣出入自如無呼吸之者此鴻毛
可以不動矣故心不起于念雖過乎三百息
斯亦可也吾嘗卧而爲之如其方焉以意守
其氣于胸膈之中吾欲吸也則微吸焉吾欲
呼也則不得呼焉而任其氤氲縹緲微微自
出出盡而氣平則又微吸焉如此其出其入
不絶而鴻毛可以不動動亦微矣吾俟其動
則益加意以勒之使不動而後止也吾雖勒
也然不閉也其息至于數百則其出者加少
其不出者加多内守充盛血脉通流上下相
灌輸而吾之養生之理得矣
仇池先生曰昔鄭子産有言火烈人望而畏
之水溺人狎而玩之翼奉以爲北方之情好
行貪狼南方之情惡行廉正廉正者君子也
貪狼者小人也吾於是有得焉夫火者心也
水者腎也烈則生正矣弱則生邪矣故五藏
之性心正而腎邪雖上智之腎不能不邪然
而不淫者腎聽命于心也下愚之心亦正矣
然而常淫者心不能爲政也知此則達鈆汞
龍虎之理矣鈆者氣之謂也或趍或蹶或呼
或吸或執或繫故凡動者皆鈆也肺實主出
納焉故肺爲金爲白虎汞者水之謂也唾涕
膿血精汗大小溲凡濕者皆汞也肝實主宿
藏焉故肝爲青龍古之眞人謂内丹者皆曰
五行顛倒術龍從火内出五行不順行虎向
水中生世未有知之者也方五行之順也則
龍出于水虎出于火死之道也心不爲政聲
色外誘邪淫内發壬癸之英下流而爲人或
爲腐壞是汞之龍出于水者也喜怒哀樂皆
出于心喜則攫拏隨之怒則毆擊隨之哀則
擗踊隨之樂則抃舞隨之動於内而氣應于
外是鈆之虎出于火者也皆出而不能返故
曰死之道也眞人者於是教之逆行焉此何
道也孔子曰思無邪無思而非土木蓋必有
無思之思焉無思之思者端正莊栗而不放
逸是爲戒者也戒則生定定則出入之息自
住出入之息自住則心之火不復炎上矣火
在易是爲離離者麗也必有所麗未嘗獨立
焉蓋水者其妃也火既不炎上則從其妃矣水
火合則壬癸之英上流而入于腦溢于玄膺
若鼻之液不鹹則非腎出者也是汞之龍自
火出者也長生之藥内丹之萌其無過于此
矣陰陽之始交天一爲水故人之始造形者
皆水也五行一曰水得暖氣而後生是以二
曰火有氣而後有骨是以三曰木骨生而後
堅物之堅壯者皆金氣也是以四曰金骨堅
而後肉生土爲肉是以五曰土方人之在母
也母呼亦呼母吸亦吸口鼻自閉而以臍達
故臍者生之根也汞之龍出于火流于腦溢
乎玄膺必歸于根焉心火之不炎上而從其
妃是火常在于根也故壬癸之英得火而自
堅達于四支溢于肌膚而日壯其究極則剛
之體也是鈆之虎自水生者也龍虎生而内
丹成可以長生不死矣於道猶未也
鴻濛(子高/象)先嘗至廣寒宫於是玉宸君使見
于西華夫人夫人授以道要曰眞一者在於
敲乎戊己之門其中有金子焉是黄芽之根
萬物之母也母得其父而爲鼎釜於是日月
魂魄交感一浮一沉其珠自飛至于崑崙之
上者必馮諸罔象而求之既得之則歸于絳
宫藏之肌膚紅矣鬢髮黑矣蓋九十日而丹
成焉昔者魏伯陽作參同契所謂萬古丹中
之王也其首曰乾坤者易之門户也乾道爲
男坤道爲女而世不知所謂眞陰陽者乃茫
然而求龍虎焉日者離也月者坎也日月陰
陽相啖吞者也金烏死玉兔生故萬物生者
周天地之感也天地相盪男女合矣四象五
行於是近輻輳焉晝夜屯蒙者發乎自然者
也非孜孜視乎火之候者也或曰臍之下者
太一之宫也先想神爐在乎其内次存眞火
炎乎其中於子之時起採日月投于其鼎以
吾之津液漱下于丹田是爲神水焉十月脫
胎而生嬰兒
正一先生(司馬/子微)坐忘歌曰常嘿元氣不傷少
思慧燭内光不怒百神安暢不嗔心地清凉
不求無謟無曲不執可圓可方不貪即是冨
貴不苟何懼公王味絶靈泉自降志定眞息
自長氣漏形歸厚土念漏神趍鬼郷心死方
得神活魄滅然後魂昌至精潜形恍惚大道
偶於混茫轉物難窮妙用應化不離眞常造
化若知䂓矩鬼神不測行藏節飲節食少寐
便是眞人坐忘
高子(名象/先)曰瞑目蟠足以左手抱臍之下右
手附腎之左右復想丹田使其炎如火是爲
玉女抱臍者也至游子曰抱元守一乃養生
之至要也其名有九一曰一字氣二曰黄河
逆流三曰肘後飛金晶四曰河車般運五曰
返本還元六曰回光混合七曰五氣朝元八
曰一撞三關九曰三田往復
至游子曰吾有修命之宗世未之知也上納
於氣下勿泄於精於是運之與玉池之淵相
合久而斯爲丹矣斯吾之性命也無他焉神
也息也氣也一物而三形者也心存乎妙意
存乎玄臍下之氣冲冲其動以育丹田谷神
不死者胎息也冲虚子曰其心死矣然後能
抱其一含其氣錬其精輔其神全其形故死
其陰者生其陽則神生道成矣高象先曰崑
崙之巓有玄珠焉惟罔象能求而得之歸乎
絳宫則其膚渥丹其髮再黑而北極刋其死
籍矣
杜革曰有煉金丹之方溯流補腦之訣吾嘗
日興正坐俟其氣定焉口吐其濁者三五焉
密閉地之户勿使之通然後鼻吸其清焉其
入息以九其出以六時數數作焉則妙矣如
津液之生則赤龍耕于左右者三十有六焉
及其滿口鼓其氣而虚嚥者九以其氣送于
丹田徐引其氣出焉久則有功矣吾嘗正坐
俟其氣定焉鳴天之鼓三十有六焉單絞轆
轤者二十有四焉跪而首至于地以其手擦
夫腎堂三十五十而至于百以漸加焉鼻隨
引其氣出於是左右互相摩至其熱以熨外
腎其數至于百鼻之中氣滿則徐放之其行
之也於子之後寅之初此祕精逆流者也
徽宗嘗問於李傅(宣和初爲/太府卿)曰爾有内丹之
方試爲我言之傅對曰内丹之要在乎存其
心養其氣而已閑邪所以存其心也内觀所
以養其氣也存其心養其氣則眞火日炎矣
神水華池日盛矣可以上下與天地同流焉
天之道運而不積者也聖人則而行之簡易
則天地之理得矣夫人所恃以生者氣也氣
住則神住矣神住則形住矣審能如是則長
生久視其自兹始乎觀夫寒暑往來日月運
轉天地之所以長久者也吹之嘘之呼之吸
之吐故而納新眞人之所以長存于世者也
丹元子曰形以神住神以氣集氣者體之充
也形者神之舍也故氣實則盛矣虚則衰矣
住則生矣耗則絶矣氣也者廣成子所以保
之煙蘿子所以錬之也然則一言而盡保之
錬之之妙者其唯之納乎故曰一嚥二嚥雲
蒸雨至三嚥五嚥内景充實十嚥九嚥心之
火下降腎之水上升水火既濟則内丹成矣
可以已疾可以保生可以延年可以超升於
是有進火行水之候者其樞要也子之後午
之前者進火之候也五夜之始陽之盛者也
尤宜於進火焉居榻之上或南向或東向握
固蟠足合目直腰而坐澄心靜慮内觀乎五
藏仰首合口引鼻之清氣至其極也則直腰
而嚥焉一嚥則縮其穀道一縮再引再嚥再
縮至于再至于三若其氣極而不能止也則
俯首開口以吹之勿使耳聞其聲如是者三
是爲一候待其氣調而後行水焉取鼻之涕
口之液集而爲一多益善矣及其百漱既熱
而甘則仰首出胸於左顧於右盼於正坐各
一嚥焉分三嚥而下内想至于丹田凡嚥也
亦縮其穀道焉如是者一是爲一候水火之
功於是乎畢矣是道也奪天地之造化行之
之初則臍之下如火所焚飲食增矣四支徤
矣及其久也白髮返黑墜齒復生精神全矣
歸于嬰兒則寒暑不能㓂鬼神不能侵也
微宗曰善會稽千歲沙門曰吾有七氣之訣
一曰叩叩齒七過以集其神心中作觀每一
叩齒而念一星星者魁𩲃𩵄䰢魓𩳐魒二曰
托托者先舉左手如托百斤右手亦然各上
下十八過三曰張張者先引左手如挽弓挽
弓已則以足張弩右手及足亦然各十八過
四曰摩摩者摩左右手熱以摩其耳謂之發
水次摩其目各三十六過謂之發火次摩其
面以及其身中五曰摇摇者以左右手叉腰
盤足而坐左摇二肩背甲右亦然各十八過
六曰揩揩者以左右手相揩熱以揩二腎堂
使熱七曰漱漱者漱之津液滿口方嚥之三
過然後以左右手相揩熱以摩丹田而無數
象山子曰服元氣者可以通九竅百關而流
布焉積之久斯有功矣凡欲服氣先靜其心
左右導引通暢使夫百節調和然後握固閉
口鼓腮開牙努腹直然嚥之則流利矣每九
嚥是爲一節四九三十六嚥是爲中節其得
三百六十嚥是爲大節夫服之者不以時焉
惟鼻之氣任其出入而口則嚥之若先體冷
則須暖氣若先體熱則須泠氣此元氣者日
服三五十嚥以至于百斯能助陽氣消食而
駐顔髯髮而堅體矣若夫其首昏熱則重掌
掩口用力呵之五十過則瘉未瘉更爲之(服/此)
(氣者宜服地黄酒引氣/欲服時候食消乃服之)
至游子曰吾聞古先至人有度世錬形之法
焉其要曰於子之時一陽之始生者也披衣
握固扣齒三十有六收視反聽内存五藏之
所在下腭舌順絞焉隨日轉者三順絞者三
自然津生于華池其漱滿口而三嚥之經于
華蓋與夫心也肝也脾胃也如此者三則想
胃之間白氣二道復觀于二腎自腎之間二
道白氣出于夾脊絞以轆轤上入于泥丸於
是由其面門而至于腭則神水盈于口矣如
此者三爲一嚥焉由于中丹田以心包焉送
于下丹田而止如此者三次發其火以焚乎
下丹田所納之神水如此者九是爲一過以
津之數九九則八十有一也自子而至于午
可以行矣久則功斯見焉於是有黄河逆流
之勢何也項之下咽喉之畔有二脉焉此長
生之路也以手捏其二脉其數二百左右腕
之下有二脉焉此四象之周圜也先左次右
其手按之各五十焉二䏶之中(肐䏶/也)有二脉
焉此金關玉鎖也二溪也以手按之其數八
百焉二臁之邊(脚臁/刃也)有二脉焉此太一之路
也以手按之其數各二百焉日勤行之功斯
見矣於冬至之後則先其重後其輕焉夏至
之後先其輕後其重焉
至游子曰吾嘗聞日月交飛五行之眞造化
焉夫土生金金生水水生木木生火火生土
生者其母也受生者其子也土克水水克火
火克金金克木木克土克其夫也受克者其
婦也腎者水也在于下者也心者火也在于
上者也肝者木也在于左者也肺者金也在
于右者也脾者土也在于中者也故五行生
克之理惟在于人以其氣相傳自腎爲始焉
腎之氣傳于肝水生木者也腎之氣足而肝
之氣生以傳于心木生火者也肝之氣足而
心之氣生以傳于脾火生土者也心之氣足
而脾之氣生以傳于肺土生金者也脾之氣
足而肺之氣生以傳于腎金生水者也肺之
氣足而腎之氣生周而復始以氣液相傳心
爲始焉心之液傳于肺火克金者也心之液
至而肺之液行而傳于肝金克木者也肺之
液至而肝之液行而傳于脾木克土者也肝
之液至而脾之液行而傳于腎土克水者也
脾之液至而腎之液行而傳于心水克火者
也腎之液至而心之液行亦周而復始凡心
之液不得腎之氣則不行矣腎之氣不符心
之液則不生矣液行乎夫婦氣傳乎子母木
寄金郷金藏木位返覆顛倒相克相生者也
吾始行氣之中求乎眞水水之中求乎眞氣
眞液内合於眞氣而鍛錬焉以陰固陽以陽
消陰留形寓世則煉質成形可也脫質升仙
則錬氣成神可也是道也月之上定盛衰焉
日之上識陰陽焉時之上審消息焉候之中
用其數境之中見其像無差直事之神區别
五行之理於是可以入希夷而成大功矣
至游子嘗歌金丹之詞曰用物之精養物之
華集我丹田我丹所家我丹伊何鉛汞丹砂
賔主相守如巢養鴉種以戊己耕以赤蛇育
以丙丁灌以河車乃根乃珠乃蕋乃花晝錬
于火赫然彤霞夜浴于水泫然素葩金丹自
成曰思無邪
至游子曰何以致華池之水乎吾聞卷其舌
以舐于懸噰行之浹日舌之下其筋急而痛
吾以漸馴致焉使舌之尖及于懸噰則致華
池之水莫捷于斯焉
至游子曰日月有飛騰之法何也大坐凝神
定氣以左手抱臍之下右手握固於股之上
想乎大煙焰火以焚其心次之焚其肝其肺
於是鼻微放其氣使通焉少選復想其火下
焚于丹田俟其極熱則晝想日之光夜想月
之光無則不想可也焚心之時宜少焉焚丹
田之時宜多焉次之立其膝左右手抱之使
其熱周于身熱極則止其行無時吾飽食則
運火可使之立消焉何也垂手歛足動摇其
腹收氣偃身俟其氣滿則回身焉於是火上
炎矣
至游子曰吾欲三宫升降何道也吾收其足
以左手之中指拄乎下脘下脘者在臍之上
者也以右手爲眞武之印捏鼻之息使其氣
滿則微放焉如是者三至游子曰舒左右足
垂左右手取其氣滿則仰身後偃如此者五
是爲五氣之朝元者也
至游子曰摩吾之手至於熱則以左手抱臍
之下用右手以助之於是蟠膝而坐瞑目以
想心之液下於腎腎之氣上于心往來上下
行之久則臍之下其炎如火是爲丹田之基
也
至游子曰蟠足叠其左右手抱其小腹於是
以其鼻取西方之白氣七嚥焉次而取南方
之赤氣三嚥焉次而取東方之青氣九嚥焉
次而取北方之黑氣五嚥焉於是南向仰首
取中央之黄氣一嚥焉是爲五行之眞造化
也
至游子曰以左手之中指拄臍之中(臍心/也)以
右手兜其外腎以中指抑其尾閭於是想日
月交降于丹田俟其氣滿則微放焉如此者
三催火者也是爲日月交飛焉
至游子曰仰掌上舉以治三焦者也左肝右
肺如射雕焉東西獨托所以安其脾胃矣返
復而顧所以理其傷勞矣大小朝天所以通
其五藏矣嚥津補氣左右挑其手擺鱓之尾
所以祛心之疾矣左右手以攀其足所以治
其腰矣
至游子曰挺身仰卧靜慮閉氣置手腹脅之
上踊身而起以扳足趾復倒復超微出其氣
以多爲勝
至游子曰兊者七也少女也肺也主于意其
意動則思故數降氣魄則性熟矣至少男合
則亡精矣坤者二也地也小腸也曲江之神
不可以度焉升土母于坎而與此合則錬液
而成丹矣乾者六也天也金也父也大腸也
腎之宫在于坎其廟在于乾腎能與艮合者
也扁鵲曰大腸者魄門也能錬其氣則中土
自應矣中土者脾胃也此黄道錬氣之說也
離者九也心之火也少女也主于神其神定
則超于空洞矣亂則失數恍惚矣故九之數
要在識乎三五一二八然後與九三合焉於
是諸脉運乎五液使之上升合則化神矣其
中之法器能升神洞氣入于紫府而見道者
也坎者一也腎之水也中男也一者是爲精
之數焉九者其恍惚也一者其杳冥也合則
數失矣極則精漏而爲魄降而成鬼矣當其
未極可以制之爲發用焉巽者四也風也膽
也長女也其主衆畏之可以制伏其衆者也
艮者八也山也其體木也鬼門也少男也膀
胱也凡氣至于此十死八九爲子之後數湊
于彼矣若夫修錬之士未言其道初以術至
于精中以精錬氣可以禦意于精至魄其欲
之魂從于心于肝于脾于肺于腎五液下降
其極也化而爲鬼歟震者三也雷也其體木
也肝也長男也能使性定而氣升者歟其要
曰金風吹起于坎中之陽則精神昌矣十有
二時行之不已斯至于仙歟然吾身吾體縷
數焉其上曰頂次之曰紫府也耳也眉也目
也鼻也口也次之曰元宫則洞上道也次之
曰咽次之曰重樓次之曰會厭心次之曰脉
次之曰心則氣母也膈中法也次之曰肝膽
次之曰脾次之曰胃胃之繫曰小腸小腸之
繫曰膀胱膀胱歸于腎則心之絡也小腸之
左曰大腸次之曰下術是之謂一氣之圖焉
至游子曰善乎上清紫文之言曰吞日月之
氣與其光焉是爲赤丹金精石景水母者也
其法於日之岀也東向扣吾齒者九瞑目握
固而想五色之流霞俱入于口於月之出也
西向扣齒者十瞑目握固而想其中五色精
光俱入于口月光之中有黄氣其目之瞳是
爲飛黄月華玉胞之精吾能修此則奔入于
日月爲仙矣至游子曰上清紫文之言其微
矣吾申論其粗焉平旦立于空曠之所望乎
東方觀日之出視其色光氣象至于累日而
熟矣於是寅漏之下三刻之後四刻之前小
坐于榻東向叠膝其手握固開天之門(天門/者兩)
(鼻竅/也)閉地之户(地户者/口也)臨(去/聲)目以想太陽始
出之氣以鼻引之以入于口俟其氣滿則虚
漱四十有九轉焉極力嚥之想其至于丹田
扣齒者數通是爲服日精一圓修初地者可
進三圓至游子曰此日精也復有九還之方
於子之後午之前東向十有二漱交其龍虎
可以服日精一圓(謂之紅/圓子)夫自子至巳者所
謂六陽之時也東向吐鼻之左右竅取其清
氣使滿口焉於是内想非青非黄非碧非緑
如太陽之色光凡一漱則左右掌一摩焉左
手者龍也右手者虎也其漱至于十有二摩
之數亦如之左側其首而嚥焉既已則以左
右手摩其面其耳者各三焉是爲一圓一則
爲陽二則爲陰其陽則左嚥其陰則右嚥其
初則日服三圓三旬有一日則進乎五圓五
旬有一日則進乎七圓焉嗜欲未除則進乎
七圓可以止也夫尾閭未禁氣泄不收殆難
以實其腹矣必七旬有一日則進乎十圓服
至于二十旬其溲赤水此九蟲積惡之去者
也於是可以服月精矣月之二日午之後子
之前者所謂六陰之時也西向其法如前損
日精至于五圓然不得棄月精矣(謂之白/圓子)其
行至于旬有六日其補至于二十旬則不用
月精而專用日精矣其五圓先服其四後以
其一送于丹田一月則日送一圓二月三月
四月五月則月加一焉至于五圓則常以鏡
照其形而思腹之嬰兒而似其形七月八月
則不食不飢十月則處于靜室思出天門瞑
目不得視視或悸焉踰于三年可以視矣而
不可遠離其軀至于二紀出外了然於是用
般運之法存心之氣入于下丹田自尾閭上
背入腦若風雨之聲矣其砂落于面其味甘
不可棄也斯可以滋榮五藏者也
至游子曰戌亥之時瞑目靜心而端坐使鼻
之氣微定焉於是存想嚥津困則就寢時至
于子則南向或東向端坐内絶思慮其鼻行
一口而存于心少選復行一口同前一口之
氣而嚥送至臍以左右手輕抱其臍輪亟縮
穀道復行一口逐前二口之氣俟過于臍而
復縮焉微脅其腹俟火行於臍之下而熱矣
腰胯徐徐向上升舉俟氣過尾閭則腰胯俱
熱於是出其胸臆而緊幣靠其二夾使定焉
勿令虚陽先起俟火之氣悉至於夾脊則開
夾脊雙關亟仰首縮頸向天勿令虚陽先起
俟火之至亟點首擺頸使火至於髓海如此
而後引而過於天門逾十二重樓以至於絳
宫入於丹田此起火勒陽關者也
至游子曰自辰巳至午之前靜坐瞑目屏思
慮其息微行則滿口生津勿吐勿咽以壓定
眞龍勿使上升焉其鼻微引以搐起其眞虎
脅其腹勿使下降焉腹不可放也俟其氣滿
則微放焉而不可放走焉於是復微行使津
滿口盛而不盡其初咽乾其次心冲俟其通
暢分爲三以嚥之如此者或一作焉或三作
焉是謂元珠者也
至游子曰或問宴坐亦有法乎曰有之吾先
以左足加于右膝之上而舒其右足焉左右
手握中指之下其第二紋少時以左手摩其
右脅者六十有四復以右足加于左膝之上
而舒其左足其握固如其前以右手摩其右
脅者亦六十有四於是蟠足而坐以手摩其
臍之上者左右各三十有二先摩左右手而
後摩其腎堂摩其左右肩者三以赤龍撞其
左右頰者各十有四撞上下唇者各七撞中
齒者七轉舌而攪者三液來則擎于口中定
其息者頃焉以左右手捏鼻之竅先嚥火者
三不得使水下焉然後分其水爲二捏鼻之
竅作聲而嚥之此宴坐之法也
至游子曰蟠其足而坐以左手兜其外腎右
手握固微通其氣於是想其火以焚其心以
及其肺其肝俟其熱復想其火下至于丹田
次想至于尾閭提其身俟其過焉次想過于
上關微俯其身向前則入于泥丸以至于頂
至于腦由天庭而下復至于心于肺于肝于
丹田如此者九此還丹九轉者也
至游子曰多出不如少出少出不如不出一
呼一吸不能留即天地之氣返爲所盜或者
以嚥氣爲胎息或以數息或以閉息或以忍
息或以減息未爲究竟必也内氣不出外氣
不入神能馭氣鼻不失息上至泥丸下至丹
田二氣上下升降無窮佛家謂之胎息道家
謂之太一含眞氣儒者謂之養浩然之氣殊
途而同歸也
至游子曰吾將檎制金精蓋有法矣擇子日
於寅之初正坐東向左按膝右按股鼻引口
吐者二十有七叉手扣腰而㸃首者七俟其
氣温然而暖則泥丸之元氣入矣左右手互
相抱用力束之者三次舒其左右足平附于
席以左右手齊攀其足指如此往來者七次
左右按如其初坐而休息焉左抱其右乳而
舒其右手背視如怒擊者七右抱其左乳如
其前焉吾行之在乎精一而無間斷於是乎
相繼爲玉女舞雲枝者十有二左右按之復
如其初焉乾嚥嚥津者各一行之至于五五
之日則精氣運行周于四體進而不已可以
長生
至游子曰或南立或東立撚紙塞于鼻之左
右竅欲嚏則徹之曲垂其左右腕開之向後
如鳳張翼復向前掩抱者三左右手舉其袖
掩其口其鼻㸃首者三次左極其力摇肩者
三右亦如之次左右手相叉翻指向其面俯
地覆手如兜抱重物舉至于口者三次踢其
左足至于臀者三右亦如之左右手抱其丹
田極力於鼻以搐其氣而嚥焉入于下丹田
者三俟其息調即止行之無時惟數數然爲
妙焉
至游子曰修生之道有五一曰長生火降心
氣至于丹田而後提縮二曰太一含眞氣肺
心肝氣皆至丹田而後提縮三曰玉女分胎
以右脅側卧置外腎于股之外勿近于熱以
防氣走四日肘後飛金晶肺心肝氣皆降于
丹田左右轉各八十一五曰開天門閉地户
撞三關拳其手足用意以想乎夾脊之雙關
於是黑氣纒乎赤氣上于泥丸吾則㸃其首
者數焉然三關者閉之亦有道矣搐其鼻微
脅其小腹則心自提起精自逆上脉亦停偃
於是乎上關斯閉矣
至游子曰古先至人有嘘呬呵吹呼嘻之道
焉常於子之時趺坐定息以其鼻引其腹俟
滿焉呵者三呼者十有二嚥津者三卯之時
東向呼者十有二呬者七嘻者十有二嚥津
者三午之時南向呬者七吹者五嘻者十有
二嚥津者三酉之時西向嘘者九呵者三嘻
者十有二嚥津者三嘘者何也左右手握固
(握拳/也)張目上視而後嘘焉呬者何也左右手
抱其膝仰面而後呬焉呵者何也交左右手
以抱腦後仰面而後呵焉吹者何也仰卧握
固而後吹焉呼者何也垂左右手安前抱脾
而後呼焉嘻者何也仰面平坐而後嘻焉肺
應于氣輪氣輪病或如雲飛翳日俄復明與
大府風熱而祕者呬可矣脾應于内輪内輪
病則脅腫痛與唇焦者呼可矣喉之腫者嘻
可矣腎應于水輪水輪病則視一物爲二覩
太陽如隔水與臍之下冷者吹可矣心應於
血輪血輪病則努肉侵睛與夫膈之熱者呵
可矣肝應于風輪風輪病則望風淚出視則
霧煙生者嘘可矣
至游子曰吾嘗聞三火之說民火者外腎也
日落之際收民火二十七次聚水三十六作
一口嚥至丹田中微着力搐外腎一次兹乃
水自上而下外腎民火自外而入水火相溉
也臣火者内腎也當行煮海於戌亥之交先
以左手兜外腎右手搓臍下引起臣火煑丹
田使陰消而陽長左右兩手各行八十一爲
一通君火者心也亥後靜坐以心意遶丹田
先左後右各旋轉八十一帀或三百六十帀
乃心之君火下降與内腎臣火民火相合三
火聚而結丹謂之周天火候至游子曰日用
寅午戌之時取火焉居于靜室施厚茵于榻
叠足南向而坐以左右手兜抱其腎掩於臍
輪之下澄湛其思慮内外自如然後端想其
臍輪之内有物焉其大如彈丸其色如朱橘
皎如白日使鼻中所入之氣甚微其息息存
入于彈丸之内一念或萌則抖擻精神應時
滅之復端想其彈丸使所入之息常存入其
中漸覺臍輪温暖稍稍如火即叩齒九通漱
津液滿口者九過每嚥以意送入泥丸之内
然後行起火之法叩齒九通嚥津九過(九口/也)
即閉氣三口乃摩左右掌使極熱先摩目尾
數過次摩其掌熱以摩鼻數過次摩其掌熱
以摩左右耳數過次摩其掌熱以摩面及頸
使熱然後左右閉氣各開弓者三過若日獨
行此法亦能使八邪不干面目光澤而形不
衰所謂小錬形者也夫取火必於三時者何
也寅者火之長生也午者其帝旺也戌者其
庫墓也行之可以除陰氣長陽神矣久之純
熟則十有二時之中常爲之自然思慮澄徹
而不昏處于暗室而内外明白此丹成神全
氣足之驗也眞氣充足則神氣清爽絶食而
不飢吉凶未至而前知此道成之驗也百日
宿疴瘉矣二百日臍下堅實氣力盛矣三百
日精氣凝結而成丹矣行之之初漸加精進
(約半時辰然後漸/漸長遠乃加精進)至于純熟下功則覺温然
而熱内視歷歷見其彈丸然後氣液和暢神
識端守而不失使所入之息收于彈丸之内
兀然不知其所存所謂息隨胎結胎隨息住
此丹成之驗也行之既久忽然不知我爲我
物爲物物我俱忘體如虚空其身通熱汗出
此胎仙已就之驗也如有疾病即閉氣數口
汗流而止復行起火之法其疾自除矣
至游子曰或謂初地修進四法并行何也曰
一日有四時應天地陰陽之數焉天地四時
者春夏秋冬也日月四時者弦望晦朔也人
之四時者子午卯酉也子之時心氣入于腎
其火在下於是腎中之眞氣升矣卯之時眞
陽隨陰氣勝而至于腰少復入于本位分陰
陽二氣前後焉男以後爲左者也女以後爲
陰者也當用升火散氣焉午之時腎氣入于
心於是陰自九天而降至于咽膈之上分前
後而行焉酉之時陰氣殺物而陽氣弱矣當
用聚氣養陽而助其陽也故四法者一日之
用也夫亥子丑者陽氣方生欲升一陽之眞
氣仍然坐達旦不得大聲劇言(可與人語不/可與人言自)
(言日言答/人曰語)與夫應接之勞是夕子之時止勿
行功至于雞鳴則復行焉可也如日南至之
前一夕不得一陽之眞氣即於日南至之夕
及次日小至子之時再爲之(如南至前一夕/已得一陽後於)
(南至小至爲之亦/佳不必坐至達旦)凡氣者日南至則起于涌
泉焉十一月至于膝十二月至于股正月至
于腰其名曰三陽成者也二月至于膊三月
至于頸四月至于頂五月之後其陰亦如之
故學道者冝於四月十月絶嗜欲以避純陽
純陰之用事也至游子曰端坐閉目令心爲
姹女腎爲嬰兒先使腎温熱發起其火上騰
次以鼻引清氣想天之風氣者九過送姹女
隨龍火出交於下見嬰兒嬰兒復上升見姹
女如夫婦交合焉此龍虎之運用也鼻引其
氣閉口瞑目正坐左右手抱外腎鬱透熱乃
以心意抱腎上逆送之又引氣急想其心如
姹女交腎而合精復想腎爲男感而交合上
下十五過則著身將其精逆上入于心復令
心血降下如此上下者三七過然後收入于
脾宫鎖之所以黄婆是爲三姓同居在心之
上臍之下其大如環次用六陽之火鍛之六
陰之水灌之晝夜行九一運用之訣焉故心
動則肺肝膽小腸俱動以助乎心焉腎動則
外腎膀胱大腸脾俱動以助乎腎焉然則心
腎者俱修眞之主乎
至游子曰三魄曰爽靈曰幽精曰胎光七魄
曰尸狗曰伏彘曰雀陰曰天賊曰非毒曰除
穢曰嗅肺三元神其名來育其長七寸胃神
其長三寸有半泥丸神在二眉中却入三寸
其名帝郷絳宫神在心之中其分一寸丹田
宫在臍之下二寸其名谷立心神其形朱雀
其長九寸其名焕陽肝神其名童子爲二玉
女其長九寸膽神居膜之下爲玉童執戟其
名龍德其長三寸肺神其名皓華其長三寸
爲玉童執兵脾神其名寳元爲三童女其長
七寸三分腎神其名元眞其狀如白鹿而二
首其長三寸七分九蟲曰伏蟲其長四分羣
蟲之主也依腸胃之間能變成諸患曰蛔蟲
其長如蛭其長四寸善令人腹鳴曰白蟲其
長一寸生子孫乃至四五尺能殺人曰肉蟲
其狀如爛杏善令人煩懣曰肺蟲其狀如蠶
善令人咳嗽曰胃蟲其狀如蟇善令人嘔逆
吐喜噦曰膈蟲其狀如瓜瓣善令人唾曰赤
蟲其狀如蛭善令人腹鳴曰蟯蟲爲疽爲疥
爲癬
道樞卷之三十五









道樞卷之三十六美三
　　　　至游子曾慥集
　　　大還丹篇(生而不生長生之門/死而不死歸道之根)
元君曰太陽元精生其不生者也太陰元精
死其不死者也生不生者長生門也死不死
者歸道根也太上曰太陽元精何謂歟元君
曰陰陽變化而生五行五行相生而孕靈化
何者土之精生靈液靈液之精生白金白金
水之精生赤明靈砂靈砂之精生太陽之光
太陽之精生元氣元氣生神明神明者道之
門也故太陽者元陽之謂也始孕乎白金水
之胎而爲赤明靈砂之門以合元氣通神明
順陰陽返五行於是元精自生夫子玄曰其
要曰大還丹夫所謂大還丹者日魂月魄之
所致也自南方之火位襲化北方壬癸之中
歷涉五行色含五彩功齊于天地難測究矣
其方十有二以象乎一歲其一曰華池玄元
始生之氣造化天地之象三五之數雄雌清
濁未分潜龍之位也君子守道俟時而得之
者其鼎爐焉經曰知白守黑神明自來是知
玄爲萬物之母聖之所祕也其二曰白金黄
芽蓋自華池錬金花者也凝結而爲混沌屬
乎丹衣之初地玄關未啓陰從虎陽從龍艮
力三旬而伏離宫九轉而歸於是乎爲白金
黄芽非五金八石之化也其由乾坤結精太
玄流液感氣而成譬夫父母傳氣而生者耶
故吾之至藥坎之男離之女情性相依結氣
而爲之矣其象易之九二見龍在田者也其
三曰五行夫水生木者汞也非世所謂汞也
木生火者靈砂也非世所謂靈砂也火生土
者神氣也非世所謂土也土生金者白金也
非世所謂金也金生水者黑水也非世所謂
水也金克木水克火土克水火克金土强乎
四時之季各旬有八日爲之羅絡故五行生
克而成至藥焉故曰持歸天上而授以水中
之金於是火盡三年之後九轉深矣及日之
夕玄鶴唳乎清陰焉其四曰四象青龍也白
虎也朱雀也玄武也青龍司乎東方木也汞
也其干甲乙澄之不清撓之不濁近不可取
遠不可捨如龍潜藏變化而無極者也白虎
司乎西方金也其干庚辛得眞一之位至精
之所致也故聖人言兊女爲青龍之婦是乃
五行相生由是至精眞氣凝結降伏而不動
者也得其一則萬事畢矣朱雀司乎南方火
也朱砂也其干丙丁割液成龍結氣成虎其
氣騰則爲天焉降則爲地焉故大丹者見乎
火則飛矣朱雀之象也玄武司乎北方水也
黑也其干壬癸老子曰上善若水非鈆非錫
非石之類也所謂元精之神河車之神水者
也生乎天地之先能柔能剛能育萬物吾之
鼎必使四象具焉所謂四神丹者也四位成
塵則復歸其舊主如水宫之獲獸金闕自爲
鄰矣結伴者情合者也因乎媒則道益親矣
其五曰明乎鈆汞之眞鈆者坎結白而爲之
也汞者離流液而爲之也於是乎河車之水
離龍之火合焉因木以長養之則澄清而無
涯矣故鈆中有金金中有還是知黑水之中
其生白金白金變黄金矣黄金變紫金矣其
舍五色其名曰大還丹何也白金者從鈆而
出因水而生是以龍虎自東西而得變化以
爲黄芽黄芽者依土而生得土之性故曰黄
芽水與黄相雜月與黑相交故運扇黑日白
月取其子母爲一體鳴鶴在陰之象也斯虎
嘯龍吟物類相感者也故汞爲性鈆爲情二
者相合焉夫謂自然之常道豈外之物乎其
六曰日月乃天地之精藥之王也坎男也其
象爲月離女也其象爲日日有踆烏陰之類
也月有顧兔陽中之屬也白金産乎河車陰
中之陽也汞産乎靈砂陽中之陰也其形質
何如哉玄而又玄者也故日月在乎手造化
生其身故左腎爲日右腎爲月艮乃於離宫
採藥送歸於坎户玉爐金鼎而用八卦黑水
河車般載砂汞此聖相傳賢相授者也其七
曰明藥色藥之根與玄水相生者也於是乎
主白金白金變黄金矣黄金變紫金矣得白
金者爲地仙得紫金者爲天仙此何道也一
物而有五彩者也非世之藥以火養之以匱
盛之無變化者也吾之藥者日月運乎至寳
於子之時下功不厭其多惟六月不用火焉
陽神光以其兆立矣陰律之中其潜輝矣識
嬰兒者必搴乎姹女之帷焉故無粗不包無
細不入垂象於天自生光明垂象於地則冤
魂離乎塗炭垂象于身則形神并飛天矣其
八曰九還七返九還者大而一年小而一月
猶北斗之度晝夜周矣天降地騰生化萬物
自寅至申七返者也返而復至乎坤九還者
也夫欲進乎神仙必得乎三千有六百年之
正氣而後可焉今舉以明大以一日之時十
有二其六陽其六陰陽肖春夏陰肖秋冬於
是一時者一日之象也一日者一月之象也
月有三旬斯爲三百有六十時一歲之象也
推而上之以十二時者十二月也三百有六
十日其猶三千有六百年歟故人以十月而
成身丹以十月而脱胎人道豈不相通也哉
其九曰擇友君無友則喪其國臣無友則失
其忠庶人無友則亡其家道無友則隳其眞
得其友則擇日之相生相生者何謂也逐其
王氣者也一舉流珠則五彩明矣曰春曰夏
曰秋曰冬隨其氣之汞者則陰陽顛倒其事
先留矣其十曰金鼎金鼎者上應乎天中應
乎人下應乎地天地相應人斯昌泰矣天傾
地側萬物斯喪矣故易曰先天而天弗違後
天而奉天時天且不違者主此道也夫所謂
鼎者非所謂鼎也外方内圓形如雞子其大
一寸從無入有是爲混沌造化之氣幽闕在
其中央者也黄帝鑄鼎於荆山有尺度焉其
高一尺有二寸其重七十有二斤其圍一尺
有五寸其足去地二寸有半底之厚二寸其
身之厚一寸有半其深六寸其蓋一寸有半
其耳一寸其受物三升有半鼎之上天水也
其下地火也四周有二十八宿焉鼎火不可
修藥者其病有十焉草衣子嘗言之矣其十
一曰太一之爐斯乾坤爲爐陰陽爲鼎者也
其象五嶽月十有二支隨斗所建而立壇焉
其壇三層其爐八門爐之高二尺其厚六寸
其圍三尺有五寸其門之高二寸其闊半寸
十有二支其周一寸故爐者鼎之城也不可
使邪氣侵焉其十二曰華池之爐上有黑月
下有白日及聚猴之坐從建子之月下功用
火依八節以行焉立八門以應八風(冬至朔/風立春)
(條風春分明庶風立夏炎風夏至景風/立秋凉風秋分閶闔風立冬廣漠風)於是
八卦設位于外右月左日吾之藥三百八十
有四銖一歲者三百有六十日二十有四氣
也故日當二十有五銖有半參焉陰陽之氣
及于冬至逢子之辰於後以起火焉至坤而
終十一月者復也開驚門應生門是爲冬至
一陽生一兩一銖半六參一黍至于月終則
陽生三十二兩其龍猶潜伏焉大火一斤用
三日小數則用火四兩而三尸自滅矣故曰
白虎未能擒制伏青龍從此游翱翔此之謂
也十二月者臨也開傷門應塞門至月之没
得陽氣六十四時是爲九二見龍在田者也
用火八兩大數三日陽生九二上有九五相
應藥凝結者也故曰臨卦之中運青龍象春
節氣雨濛濛海波漸高冲蓬島玉户關牢避
塵風配合四象歸戊己陰陽誰信有神功此
之謂也正月者泰也開驚門應生門至月之
終得陽氣九十六時是爲九三君子進德修
業者也陽氣下降雨水相交烹錬太陽大數
用火八兩行三日見境小數四兩用九日焉
故曰泰卦方知二氣平鼎中眞藥甚分明龍
吟虎嘯眞堪聽電轉雷聲蟄轉驚春境漸生
眞火降手搏日月入金城此之謂也二月者
大壯也位居九四至月之終陽氣得一百二
十八兩不可用外火者也故曰壺中日月添
精氣鼎内紅蓮涌碧波側耳聽聲聞姹女嬰
兒見藥便篩羅此之謂也三月者夬也開驚
門應傷門位居九五至月之終得陽氣一百
六十兩是爲飛龍在天者也大數以火二斤
用三日小數四兩用十五日故曰制伏白虎
非容易降伏青龍不偶然已沸鼎中飛紫粉
看看火内化金鉛此之謂也四月者乾也開
傷門應驚門至月之終得陽氣一百九十二
兩位居上九用火二斤八兩其時火盛用三
日小數用火四兩行十八日故曰調和氣候
依時節五行鍛煉入元宫此之謂也五月者
姤也開休門應生門其陰生一兩一銖半六
參一黍陽盛亦然至月之終陰氣得三十二
兩用火二斤行三日小數用四兩行十八日
故曰離宫採藥付元神此之謂也六月者遁
也開休門應驚門位居六二至月之終陰生
四斤用火一斤八兩行三日小數用火四兩
行二十一日故曰旋源海水聽更漏暗想紅
蓮滿十洲此之謂也七月者否也位應於寅
至月之終陰生六斤大數用火一斤行火一
斤行三日小數四兩行二十四日故曰黄芽
漸吐金花發白雪澄來海自深此之謂也八
月者觀也開傷門應塞門位應於卯至月之
終陰生八斤於是行内火小數二十七日九
月者剥也開驚門應生門位應于辰至月之
終陰生十斤用火八兩行三日小數四兩行
三十日十月者坤也開休門應驚門位應于
巳時爲六龍戰於野其血玄黄其道成矣至
月之終陰生一百九十二兩大數用火四兩
行三十日小數亦用四兩行三十日乾天門
也坤地户也乃陰陽之主乎起于建子之月
月有卦積爲三百八十四爻此藥畢矣故自
子至于巳純陽用事是爲陽求於陰水入于
金者也自午至于亥純陰用事是爲陰求於
陽水爲凝結其金消散而入于水者也是以
水得火而騰躍金得水而潜匿斯乃相擒制
而凝爲大丹者歟審乎歲月日大小之數陽
生所得銖兩之多寡如爻動時開其門户隨
斗月建生殺有時不得踰越焉元君曰此道
也先除色境以逐九蟲三日而無夢七日而
變童顔也



道樞卷之三十六









道樞卷之三十七
　　　　至游子曾慥集
入藥鏡上篇(三章之妙歸于存神/俱録其辭各賾其眞)
崔公曰混沌之始一氣生二儀二儀生三才
三才者立則五行備焉共成八之數祖宗在
三田之内者性是也性者元辰聚也性樂乎
動故外隨境遷一生一死周而復始其可資
而生者曰精曰氣曰神謂之三業聚而生者
也夫根元者丹田之氣海也申夫男女精血
合而爲一氣是氣者元氣也元氣不散則守
之之妙也及其久也清虚以生神光神光盛
者長生之苗也夫人衝衝然動者皆是氣也
非神也從一念眞定者神之自性也審於是
斯能識氣眞念顯化通神矣吾身豈與天地
异哉亦各得一氣而已爾氣散則神去焉氣
止則神定焉吾其全之於五輪得之於五力
歟何謂五輪曰吾之目也其白睛屬乎肺其
黑睛屬乎腎黑睛中之黄與其上下則屬乎
脾黄晴中之碧則屬乎肝膽大角則屬乎心
者也何謂五力曰神之用在乎目而五藏連
之取下田之氣海是根五力也此其外也内
有五力取金剛之性焉在身五藏也五行也
在色五色也在聲五聲也在天五星也在地
五嶽也内明一行守之則神用在乎目氣在
乎鼻定之之妙也火司南其干丙丁而爲吾
之心焉水司北其干壬癸而爲吾之腎焉心
者上之性也其要在乎覆下火而上之性火
不可發然火前不起則水必泄也腎者水也
下丹田之用也因全腎以守氣海則根源成
矣不守腎水則不成矣故水者下流也下流
乃常人之用也水者精也能上用之則聖人
謂之道矣心者神也腎者氣也神定氣和則
眞人降焉以吾心爲鏡身爲之臺以神爲藥
聚而爲足焉東者肝之神也用之在乎目西
者肺之氣也用之在乎鼻故東西者神氣之
和會成於還源還舊朴也神不足氣不和則
眞人不降矣吾神與氣必也瑩淨内明内明
者何也二物相守乎神氣也如是則神光日
用而莫知己之光也是以心如鏡焉其光攝
物物不能攝光鏡者如目也如心也鏡之光
非動也是吾之目動乎物也知此者識藥鏡
之理與物之互相攝矣心火何以爲鏡歟火
者明也明者定而内明也内明則萬物明矣
心者鏡之體也明者神之用也日用守舊不
離乎心地者内明也明則不昧矣故在心守
舊者也夫三毒十惡八邪皆起于心曰目曰
耳曰鼻謂之六通神常從之夫能日用而守
舊晝夜不遷其名曰定寂日用者神守氣聚
而不散也神能通應則意之所至必成焉神
定則晝夜周矣故神住則氣住氣住則神住
神住則形在夫五行者本無生滅其滅則自
吾之神氣失也五行者何謂也五藏之眞義
也心之神肝之魂肺之魄脾之意腎之志聚
而爲丹之用者也人之神在性性者火也火
者散數也本元一斤四年散一兩四十年而
亡十兩則六十有四年而盡矣孰能聚而不
散乎此吾之眞道也夫一切之物皆爲氣動
而神未嘗動也氣散而神未嘗散也氣去而
神未嘗去也生死者氣也神未嘗生死也夫
能外覩乎物而内心不移斯法門之内應神
之妙用者也必知夫實相者在不用之間不
去不來湛乎定慧同天地太虚之渾渾焉心
神定明矣元氣定固矣形精長生矣斯三田
之藥靈也何謂三田上曰腦中曰心下曰氣
海(臍/下)其名三奇三奇者精氣神也三者全矣
歸乎下丹田則骨髓實滿此造化之功也意
解身達則眞仙之道也然見物而喜捨者心
也氣者元氣也因和而得之因恱而散之故
散則出自門聚則入自門神在目氣在鼻是
以目者金剛之門户也金剛者眞性也氣者
因形者也神定則氣住矣神見物而動見物
而心不移者内定也金者萬物不能損可以
集氣而固形者也夫吾有喜捨則神散而八
邪入矣故心妄起二吾不可以虚起焉虚起
則不寧而失之矣神也氣也精也更相爲體
者也何以言之精者至生之物而無形焉籍
氣而爲形在身而爲氣過乎尾閭而爲精精
能定于自然則形何自而衰耶故曰精者人
之命也彼能無漏者是補乎天年之壽而已
爾如其用造化之理則眞精存矣眞形固矣
眞神定矣此長生之道也今之人以心定其
精而不能定其神以謂水滿而溢氣滿而動
矣世亦知神氣定而爲鼎乎神從氣氣從神
神能守氣則氣能生神矣二者相守聚而成
形是所謂鼎也故修丹者取自本元合而成
形還入于元宫久而胎成化而成神其名曰
蜕仙命也者繫乎玉衡在乎玉洞之間下田
有玉泉焉眞氣聚而爲精也眞精之氣出則
爲人不出則地根不漏錬之斯名玉仙於是
下元不漏矣冝知所以運用焉逆流于雙關
之道雙關者夾脊之二路也運氣朝于上宫
上宫者腦也入于華池錬之成霜達于碧海
碧海者丹田也以興眞火鍜之斯爲玄珠之
胎焉然則玄珠者元宫之眞氣聚而爲精精
復爲形玄珠久錬則還童矣此黄河逆流之
道非常道也丹田有寳則外之事内先應焉
後之事前先知焉於是上下通靈矣心者印
也心不和則印不移心與印者根也印者塵
也絶其塵則證眞空之仙矣心可除而不滅
則證數空之仙矣心與印不用則證空寂之
仙矣心不用印印不用心心印解滅於諸塵
凡聖無二如前之心法印不離乎心二者相
持用若造化則證陽眞矣此煉丹留形者也
印者何也精也印定精生矣印絶精盡矣故
印從心起心復生於印常人用心而不用乎
印者也聖人用印而不用乎心者也不用心
印則心妄散矣散者氣亂神去而精散者也
及其心印定而精生則神清氣爽肌膚華潤
目有神光無夢寐無謇妄無驚悸無恍惚皆
精定而生者也此道也從心返印造精之象
也夫能固精爲命基則精之中産氣以生神
於是成胎而化眞形矣精者何也神也神定
則生精精極則生神互相吞而成乎一者也
聚則生散則死神者何也氣也亦互相吞者
也神動氣應氣動神返二者相乗斯化形爲
純陽者歟然則人之相象隨精所化者也精
守氣氣守神神守精此長生之道也身心不
貪萬物不能繫況與之有爭乎其名曰退身
萬物不能掛于心持此日用其名曰藏神於
是取三元之藥靈而下火焉何以採藥歟神
也氣也精也相守而和合焉一念而得三物
何歸乎其歸根靜者耶神光何歸乎聖人則
以歸丹常人則以歸空者也歸丹者歸心入
意自靜其元神見物而不動惟以内定然吾
神之舍有壞奈何崔公曰於是有大藥之法
焉惟於丹田聚三氣以成形造化産神心性
逍遥自安矣此何道也駕河車朝玉闕投金
精者也河車者北方之正氣也金精者腎堂
也飲食入于胃其滓入于大腸其水入于小
腸其氣主于丹田透于腦關以時有象於眞
中隱約以灌乎腦中穿十有二徑以至丹田
此返本還元命之基也於是開發關乎日月
之道何也要會四事而後摇天柱定其息氣
而用轆轤轉其氣以運之此還童者也方其
自玉關而上朝以入于腦通乎上腭達乎鼻
門而墜于舌之上其甘醍醐譬夫嬰兒之食
乳猶能至于盛大而况吾之乳惡有不長生
也哉亥子丑之時可以行火者也亥者十月
坤之卦也坤者孕母之坤也老陰能及乎陽
故曰萬物負陰而抱陽者也至子而爲之則
復之卦也純陰之極而返生陽者也此十有
一月之候從其下一陽生者也吾於子之時
行火謂之陽生自陰向陽是爲半氣交于腎
宫者也丑者臨之卦從其下二陽生者也寅
者泰之卦三陽既生承之以行功其可也火
者無形也憑氣而爲之其光有神神假乎性
性能變化故神者火也不能自見如火在木
鑚之乃然矣鑚之法何也瞑目端坐定息澄
心於是神定氣和其心至則火發矣眞火者
可以錬丹非理勿行焉巳午未之時可以行
水者也巳者四月乾之卦陽極而陰生者也
午者五月姤之卦一陰生者也未者六月遁
之卦二陰生者也申者七月否之卦三陰生
者也三卦者可以行水者矣應期而行則水
自其心而出何也心者根也能清靜不動息
止而神定則水亦自腎堂生焉上朝入于腦
腭之二竅下入于口其味甘以心之水上朝
于舌以舌左右攪之華池其數各十有八含
口漱烹者其數三百有六十或不以多寡直
身正立分爲三用力以嚥焉故飲氣嚥之以
神送之至于丹田左右内沐浴溉灌於是靈
源生苗然後可行大功焉凡行水者以十二
之數每分爲嚥者三十有六六六者是爲三
十有六水之數也寅申卯酉之時可以存神
者也其道何也常守其舊一念不移存氣伏
精守神定息應物而行勿逐於外境者也吾
取象日月時焉然取年行不如月行矣取月
行不如日行矣取日行不如時行矣時可以
奪日之功日可以奪月之功月可以奪年之
功吾行之之時斯有眞人相助焉内外功行
相濟千日無虧成眞人矣眞人者位法混成
小果之仙者歟夫不明錬丹之法而惟作寂
守舊而或陽狂雖習成定然身死神去斯爲
鬼而已爾神通主客不敢爲主唯爲客不敢
進唯求退其日用也與物無爭如在愛物之
中神常存爲客而守其根基夫見物愛以神
用爲主而繫于物於是目也耳也鼻也舌也
於其中而起六情則失其眞矣故修眞者常
以神守丹田與命之根基此無他焉神和則
守氣氣於是守精精於是守一不敢爲主矣
此乃内外神定斯無起滅者也夫人因精而
得神神因念而得命故命者在于精而已精
者至眞也生之物也有名而無形者也天地
萬物皆是精之所生而積之以爲命其來從
乎恍惚焉崔公曰天地生八卦八卦生乎十
干故甲生乾乙生坤丙生艮丁生兊庚生震
辛生巽壬生離癸生坎而戊己爲之配合中
宫者也天有三奇焉日也月也星也地有三
奇焉乙也丙也丁也人有三奇焉精也氣也
神也天之璇璣地之黄河人之榮衞此三奇
之志也夫吾之三奇不出于身禀天地而運
轉則與天地齊矣水也火也金也木也四時
長存者也夫能禀此理則壽可以無窮矣何
也東方甲乙也甲爲乾乙爲坤其夫婦也南
方丙丁也丙爲艮丁爲兊其夫婦也西方庚
辛也庚爲震辛爲巽其夫婦也北方壬癸也
壬爲離癸爲坎其夫婦也將震以配乎肝兊
以配乎肺離以配乎心坎以配乎腎坤以配
乎脾夫禀四時以入藥于丹田此所以與天
地等久者歟人之神如薪之火乎其中藏火
火不出則薪長存神不出則身長存矣故火
發外明者薪之盡也神智出者朴之散也神
光不散神應物而不出斯固蒂而全眞矣精
者至眞也精與神氣相戀則可以固其形焉
使神以養其内用氣以養其外托精玄中以
爲冲和斯長生者也神光者氣中之藏也精
爲光神爲慧氣爲鼎是所謂三寳者歟神勿
離於身精勿離於神氣裹三寳斯合于三才
者矣廣成子曰精生于氣海之閭如火之在
木者也吾之玉泉者猶璇璣黄河者也坤之
卦斗之時者亥也至子而變乎復之卦上土
下木木者五行中之東方也廉貞星者應乎
五行則爲火者也水中之火即水爲形而火
無形者也玉泉之流上行即所謂水中之火
也象坤之爲復一陽生也此則十月順行至
于十有一月者自然也凡子之時亦如之子
行九刻發關上流玉泉下來用金液錬形者
也五行入于藥則所謂火也金也木也合卦
而行者也精神合象常不離於氣海精從其
神投氣海之中於是成鼎矣神氣者閉服之
則氣長生矣氣馳精而上行至妙者也神應
氣逐謂之火焉精應氣隨謂之水焉吾之入
藥也天門之氣不出綿綿若存故氣不出身
精神自轉如天之火地之水水之下是火火
之下是氣此五行之自然也上之七竅者七
政也下之二竅者輔星也此可以象天地之
運用者也崑崙者頂也天柱者夾脊二十有
四節也左右以首轉之運之則百脉通流矣
發兩關者舉左右手也舉起折身若復稱之
則竅通流入于上宫上宫者腦也行道者任
其性閉即閉寐即寐行即行而性不可有繫
焉常守丹田之神其能守如不守斯眞造化
者也乾六大腸也坎一腎也艮八膀胱也震
三肝也巽四膽也離九心也坤二小腸也兊
七肺脾也土者中宫之火也水之中金生者
也木生金中水生火中惟土合四時之季而
在中宫者也
　　　入藥鏡中篇
至游子曰吾得崔公之書二焉皆言元氣者
鈆汞也錬之九轉斯成仙矣其一曰採藥者
何也龍虎交騰日月以飛焉九曲者眞元之
祖可以别二儀者也九曲者何也小腸是也
二儀者日月也眞汞鈆也大藥之源在其中
矣其二曰木汞金鈆者何也二八之元日月
之精自一水而生者也吾於二八之門抽添
勿差焉則藥海明眞降日華矣於是錬之千
日可以成金玉之形焉其三曰至藥抽添者
何也吾於日月二弦而抽添焉以赤龍火車
於二時錬之於是巽風生而星辰列矣此二
時者也火車者陽之象其四曰龍虎鈆汞者
何也龍抽其汞虎添其鈆浮沉于鼎之中二
物全矣於是配以坎戊合以離己吾嘗識陰
陽升降之二時以興功而不失乎銖兩始可
以成大藥矣其五曰海底求陽烏者何也方
其振羽於海及其奔冲則勿使火神飛焉蓋
火雜入于丹闕則息火至乎沐浴之日則可
以用陽火採取金砂八兩是謂眞陽焉此還
丹之樞會也於是碧浪金波灌乎坎男矣其
六曰符星入元宫者何也符星轉而入于元
胎之宫以制鈆霜之紅斯金丹返天符還眞
之氣者也於鼎之中自然成銀液其狀芙蓉
焉其七曰火得純陽者何也純陽者乾也金
丹至于七返則陽氣過于六而逢庚之氣制
之於是秋石爲琅玕矣鈆霜結返丹矣合和
有道則有九轉冲和之氣見焉其八曰陰陽
拘制者何也拘制有玄關焉火至于南方則
不錬矣於坤之鼎陽爲陰所制其鈆斯爲白
雪其狀桃華錬之至于九九則鈆汞鎮于丹
田可以勝寒暑矣此鐵牛之鍾金錢者也其
九曰奔騰瑞氣者何也其氣鎮于坤宫霓車
從風而逆轉於是得日月之根黄芽就而成
玉所謂金丹陽質而换胎者也大道玄基以
火頻錬焉斯入于仙矣其十曰虎踞龍跧者
何也其逐斗之魒焉乾坤定位而至于下弦
則鼎之中生氣加矣姹女嬰兒其服絳綃此
金丹之子母相成陰陽結而不散者也服之
千日返童顔矣其十一曰九氣冲全者何也
冲全則百倍矣霞光射于神爐黄婆之心定
而男女浴于絳珠此其九轉而成玄珠服之
一圓其壽千齡再服再錬斯可長生久視矣
其十二曰玉帝新封劇位者何也錬之以成
坎離神光自然出入隱顯分明陽神日壯陰
邪日消於是長生矣此玉帝封乎太一之君
者也其十三曰九年丹竈者何也九年得乎
天機萬里奔騰而不迷錬之千日斯羽化者
也其十四曰滅没者何也吾之興功遇乎日
月二弦有損無益者也修錬者於是滅没歟
故曰陰陽停澤二弦乎矣二没相交滅没并
矣至此則會聚而錬之而後成眞焉其十五
曰採藥者何也收金採玉藉乎天元陽火交
加以錬之於是銖兩之數足則龍行雨過而
入于崑源矣陰眞君曰採有日取有時者也
其十六曰刀圭者何也日月之精也眞氣也
陰陽之二土主生萬物是爲刀圭隱于脾之
鼎遇二氣分而成變化矣其後純陽子(吕洞/賔)
嘗聞之于崔公而嘆曰吾知修行有據性命
無差道成其中矣於是純陽子復爲之演釋
焉純陽子曰昔黄帝周游四方至青城之山
見岐伯廣成子黄谷子遂明大道於是究百
刻之法金鈆玉汞採三元而下火以烹之於
百刻之中而爲造化惟收胎兔自然成矣蓋以
百刻者定其息一刻


道樞卷之三十七


















道樞卷之三十八
　　　　至游子曾慥集
　　　會眞篇(張皇幽經揚厲玄言/明示來今入道之門)
華陽子(施肩/吾也)曰水火金木土五行也相生而
爲子母相克而爲夫婦舉世皆知也明顛倒
之法知抽添之理者鮮矣上中下精氣神三
田也舉世皆知也得返復之義見超脱之功
者鮮矣明五行之顛倒然後可以入道知其
抽添方爲有道者也得三田之返復然後可
以得道至于超脫方爲成道者也吾觀夫得
道而超脫者西山十余人而已其要蓋二十
有五焉曰識道曰識法曰識人曰識時曰識
物曰養生曰養形曰養氣曰養心曰養壽曰
補内曰補精曰補氣曰補益曰補損曰眞水
火曰眞龍虎曰眞丹藥曰眞鈆汞曰眞陰陽
曰錬法入道曰錬形化氣曰錬氣成神曰錬
神合道曰錬道入聖葛仙公曰釋子滯于頑
空儒者執于見在不知先聖之道存于一心
也純陽子知其然故好性宗修乎天爵而棄
人爵鄙乎頑空而悟眞空焉此不可以不識
道者也太上隱書曰三千六百法而養命者
數十家三千六百者十年之期也數十者天
一地二天三地四天五地六天七地八天九
地十五行陰陽之數也昔者華佗謂久逸而
氣滯血凝觀五禽之戲而作導引使榮衛通
暢後人因之名爲般運者誤也昔陳義遺女
于道効龜之吐納終年餓而不死後人因之
名爲服氣而求丹藥者誤也張紹謂五味亂
人之眞液一藏好則一藏惡一氣盛則一氣
弱而罷五味後人因之名爲休糧者誤也劉
洞知眞陽眞陰有余則引其子不足則殺其
鬼補且瀉之後人因之以採日精月華而取
天地之正氣者誤也容成子教黄帝房中之
方恐其走失眞氣而虧修養之冝故爲制禦
于可欲之境而已不知採戰有功而奪其氣
後人因之遂謂以人補人者誤也黄帝修養
于崆峒而無功廣成子教以錬外丹以補久
虚積陽之損後人因之欲餌無情金石者誤
也扁鵲釋靈樞之篇謂鼻引清氣口吐濁氣
留之二十有四息爲火一兩以之錬眞鈆如
戲蘂其名曰陽胎以之錬眞汞如含蓮其名
曰陰胎胎在則息住息住則神存積而入聖
後人因之以多入少出爲閉息之法聚氣爲
胎者誤也九仙經曰大病用火小病用水用
火者納氣而升于身使眞氣遍于四大以却
陰邪用水者納氣而升于身使氣透如涌泉
定中以意送于病之所在則氣血通而無滯
後人因之閉氣以舌爲轆轤左旋右攪收歛
餘津漱而嚥之復隨腸胃傳送于外謂之澆
濯以長黄芽者誤也通玄經曰守無爲之道
得自然之理清而不濁靜而不動後人因之
持靜絶迹者誤也靈寳内觀經曰外境不入
内境不出閉目内視降君火于下田布黄雲
于四大笙簧車騎羅列往來後人因之身如
槁木心若死灰失于昏寂陰靈出于天門止
于投胎就舍者誤也於是又有開頂縮龜住
山識性燒煉讀誦布施供養皆無益者也殊
不知己之水火焉火中有水水中有火火上
負陰恍恍惚惚其物爲眞一之水水上抱陽
杳杳冥冥其精爲正陽之氣此不可以不識
法者也學道者必有師張夢乾三遇海蟾子
得三成之道解志一見許旌陽授九轉之功
王猛見長壽大仙而識大道梅福遇大洞眞
仙而盡天機然師者或自隱而不言或盛德
若不足焉黄帝求赤松子半年止得中戒經
以防外失劉安從王道厚終年而得一小法
不及修養故陰長生不以馬明生久病而怠
其業葛稚川不以鄭思遠家法而誨于人然
則師者豈易識哉固有大辯若訥者善爲辭
說者道貌古顔者大醇小疵者始愚終聖者
此不可以不識人者也古先至人欲修錬者
必先修養焉凡沐浴不可以當風然未若眞
沐浴者也此何謂歟幽室靜房閉目冥心升
身正坐使元氣上升通滿于四大上入于泥
丸此所謂眞沐浴蓋萬萬于外之水火矣况
于順陰陽升降之宜明日月往來之數者乎
夫春生夏長也而梅艷菊芳矣秋收冬藏也
而柏實松茂矣人而不能養眞性以錬形愧
于草木者也鶴知夜半(因陰/成陽)燕識戊己(屬水/避土)
蛇巳日不行路鶯春時而出谷人而不能養
元陽以藏眞氣愧于禽獸者也無知者耗失
其八百一十丈之元氣而不知其氣春在肝
夏在心秋在肺冬在腎此其大運而隨天者
也子在腎卯在肝午在心酉在肺此其小運
而隨日者也天地之春夏秋冬日月之弦望
晦朔人之子午卯酉其相合者也天地之日
月月之日日之時人之度名三百有六十焉
天地之氣日月之度人之時各二十有四焉
又其相同者也自子至于午而氣生者陽也
自午至于子而氣謝者陰也曰寅曰辰曰午
曰申曰子曰戌曰甲曰丙曰戊曰庚曰壬陽
之時也曰卯曰巳曰未曰酉曰亥曰丑曰乙
曰丁曰己曰辛曰癸陰之時也辰爲太陽卯
爲陽明寅爲少陽丑爲太陰子爲少陰亥爲
厥陰戌爲太陽酉爲陽明申爲少陽未爲太
陰午爲少陰巳爲厥陰故午者腎之氣與心
之氣交自下而上三陽聚之時也子者心之
氣與腎之氣交自上而下三陰聚之時也魂
爲陰中之陽其氣生于卯之初焉魄爲陽中
之陰其氣生于酉之末焉養陽者不當在乎
春夏所以養之者以其氣在于心與肝也養
陰者不當在乎秋冬所以養之者以其氣在
于腎與肺也夏至之後眞汞積于絳宫冬至
之後眞鈆積于丹田木運交乎天霐二十有
五度是爲巽也以陽交于陽當此之時冝收
之以成大藥焉金運交于靈符二十有五度
是爲乾也以陰交于陰當此之時冝錬之以
爲還丹焉故起火錬形在乎氣升之前聚火
運之在乎陰降之際若夫錬形住世則以氣
爲先用五行相克之時氣錬超凡則以時爲
先使三田返復之候彼不見功者王時不收
也損時不補也散時不聚也合時不取也無
時不求也還時不煉也此其不可以不識時
者也正陽子曰心者天也腎者地也肺者月
也肝者日也崔玄眞曰腎之氣者嬰兒也心
之液者姹女也肝之氣者陰中之陽是爲日
之魂也肺之氣者陽中之陰是爲月之魄也
何謂四象乎曰心者朱雀也腎者玄武也肝
者青龍也肺者白虎也葛仙公曰嬰兒者心
液之上正陽之氣也姹女者腎氣之中眞一
之水也金公者肺之老陽也黄婆者其陽微
弱當使之復還下丹田餘液者老陰也腎液
至于脾液是爲眞陰近于少陰其陰衰弱當
使之復還下田此亦四象者也太白眞人曰
五行顛倒術龍從火内出五行不順行虎向
水中生何也華陽子曰龍者東方甲乙也何
以出于火中歟蓋心液正陽之氣也故曰陽
龍出于離宫焉虎者西方庚辛也何以生于
水中歟蓋腎氣之中眞一之水也故曰陰虎
生于坎位焉龍本陽物而善升舉其在水中
乃陰中陽也故比于心液之上正陽者焉虎
本陰物而善奔馳其在于陸乃陽中之陰也
故比于腎氣之中眞一者焉陰眞君曰北方
正氣爲河車何也華陽子曰人之身萬陰之
中有一㸃元陽焉元陽上升薰蒸其胞絡於
是上生乎元氣自腎氣以傳肝肝氣以傳心
心氣以傳肺肺氣以傳腎是爲小河車也肘
後飛乎金晶自尾閭而起故從下關過中關
從中關過上關從上田至中田從中田至下
田是爲大河車也純陰下降眞水自來純陽
上升眞火自起一升一沉相見于十二樓還
丹出其金光粲然萬道是爲紫河車也車之
行于河也猶氣行于血絡者焉車之載物猶
氣中藏乎眞水者焉廣成子教黄帝錬丹于
崆峒鈆在五金而爲黑金就黑金而取銀焉
砂在八石而爲赤石就赤石而取汞焉以汞
合于鈆斯謂之寳歟此外也若夫腎之所藏
眞氣者鈆也陰陽所合之眞精者汞也火候
無差則精爲汞汞爲砂砂爲丹故曰眞鈆是
也肘後金晶飛入于上宫自其頂而入于下
田眞火前起而升入於泥丸自心而過重樓
一陰一陽上水下火而得既濟之道奔於元
海而爲紫金之丹故曰眞汞是也陰陽者有
四交四合曰陽交陰曰陰交陽曰陽交陽曰
陰交陰曰陰合陽曰陽合陰曰陰合陰曰陽
合陽應乎天地之八節日月之八候者也此
其不可以不識物者也古今談養生者多矣
少思寡欲者可以養心而已絶念忘機者可
以養神而已飲食有節者可以養形而已務
逸有度者可以養亂而已入清出濁者可以
養氣而已絶淫戒色者可以養精而已華陽
子曰斯非養生之至者也善養生者於王之
時則養而取之衰之時則養而補之春則養
其脾秋則養其肝夏則養其肺冬則養其心
錬形則起火矣還丹則聚氣矣此年中用月
者也春夏則養其陽何也以眞氣隨天之大
運在于肺與腎腎肺者液降之所也此陰陽
傳送者也腎之氣生于子之時是一陽生于
二陰之中者也于時澄心靜慮閉目升身内
想火輪起於丹田此氣生而養之有法者也
肝之氣生于卯之時是一陽生于二陰之中
者也于時孤坐閉目多入少出内存男女相
見于黄屋之中而産就嬰兒此陽生而養之
有法者也心之氣生于午之時是一陰生于
二陽之中者也于時忘言絶念滿口含津以
攻心之氣而不散内存龍虎交合于煙焰之
中盤于金鼎奔流于下丹田此陰生而養之
有法者也肺之氣生于酉之時是一陰生于
二陽之中者也于是閉目冥心微脅其腹内
存大火炙于鼎中鼎中有三昧之火齊發炎
炎此陰生而養之有時者也於是三百日胎
金而眞氣生養其眞氣而錬之則生神矣(三/花)
(聚頂五/氣朝元)五百日陽神生養其陽神而錬之則
合道矣夫自生形而養之以生眞氣自生氣
而養之以生法身法身者身外有身者也此
養生之道也善養形者先寒而衣勿頓多焉
先暖而解勿頓少焉久勞則安閑以保其極
力焉久逸則導引以行其滯氣焉暑當風則
榮閉衛結夏卧濕則氣散血注冬而極熱則
腎受虚陽及于春夏肝與心必有壅蔽之疾
夏而極凉則心抱浮寒及于秋冬肺與腎必
有沉滯之患善養形者所爲戒也勿極飢而
食食勿過乎飽飽則傷神飢則傷胃矣勿極
渴而飲飲勿過乎多多則損氣渴則傷血矣
沐則用旬旬者數滿而復還眞氣在腦者也
沐之則耳目聦明矣浴則用五五者五氣流
傳徧浴之則榮衛通暢矣然浴不可頻頻則
雖肌體光澤而血凝氣散久而氣損故有癱
痪之疾是氣不勝血而神不勝形也沐不可
頻頻則氣壅于上腦滯于中久而經絡不能
通暢故有體重形疲之苦是以古人以陽養
陽陽不耗散矣以陰錬陽陽不損弱矣一年
之内春夏養陽秋冬養陰斯借陰養陽以陽
消陰者也一日之内午之前錬乾以氣故前
起錬形後起金晶焉午之後錬坤以藥故有
藥則聚氣鍜丹無丹則收火煑海焉此皆眞
陽用于其身吾所以養形者也夫禽之一冲
其制在氣故履空如實焉松柏之氣堅故常
茂焉龜鶴之氣住故不悴焉然則善養形者
可不務養氣乎若夫不語爲養者乃保氣也
其失之昏入清出濁爲養者乃换氣也其失
之虚多入少出攻病可也以爲胎息非也上
咽下搐聚氣可也以作還丹非也綿綿若存
用之不勤委氣而和神也息之要住納之不
出閉氣而煉形也一咽復一咽雙收二夾以
虚咽爲法惜氣取水以溉灌者也正坐升身
氣滿四大血絡通行營衛和暢布氣以焚身
者也是皆非養氣也善養氣者生之時養之
使不衰焉弱之時養之使不敗焉古之行屯
之象者取陽之初生屈而未伸故朝屯以養
氣之茂也行蒙之象者取一陽處于羣陰之
中暗而不明故暮蒙以求陽之義也是以氣
者不可有所傷也才所不敏而强思則傷矣
力所不及而强舉則傷矣悲哀憔悴則傷矣
喜怒過度則傷矣汲汲所欲則傷矣戚戚所
懷則傷矣非特此也久談劇笑寢息失時挽
弓張弩耽酒嘔吐飽食則卧跳步喘息歡呼
哭泣陰陽不交積傷至盡則夭矣善養氣者
處乎寂寞淡然無欲冬至則陽生矣至于春
分之後陽盛陰散防其餘陰入于腹而爲苦
寒之患夏至則陰生矣至于秋分之後陰盛
陽散防其餘陽入于腹而爲酷暑之患勿觀
死死之氣觸生氣者也勿近穢穢之氣觸眞
氣者也眞氣未壯朝勿虚食常充口焉眞氣
欲絶暮勿實食常減口焉夫氣者如縷焉觸
之斯斷矣如烟焉擾之斯散矣不能養之失
保形之道也然養氣不及採藥採藥不及錬
氣採氣還元可以成金丹而羽化者也故未
錬則先採之未採則先養之此吾所謂養氣
者也人以形爲舍心爲主心者火也其爲南
方盛陽之精其宿熒惑其神朱雀其狀三葉
其色朱蓮是爲神明之所依焉是以從道受
生謂之命自一禀形謂之性所以任物謂之
心古先至人教人修道即修心也虚心以還
其實也無心以除其有也定心令不動也安
心令不危也靜心令不亂也正心令不邪也
清心令不濁也淨心令不穢也又在乎少思
少念少欲少事少語少笑少愁少樂少喜少
怒少好少惡使靈光不亂神氣不狂而後可
入道也多思則神殆矣多念則志散矣多欲
則損壽矣多事則役形矣多語則弱氣矣多
笑則傷藏矣多愁則攝血矣多樂則溢意矣
多喜則氣亂矣多怒則百脉不定矣多好則
昏迷矣多惡則憔悴矣其源不潔和氣自耗
此吾所以養心者也集靈資道神氣相合而
爲壽大者一萬二千歲中者一千二百歲下
者一百二十歲知修錬之方而不知養其壽
則修錬亦無功矣何以養壽行不多言以其
傷神而損氣也寢不張口以其泄氣而損神
也勿臨危而登峻以其魂飛也勿玩殺勿看
鬥以其氣結也勿吊死勿問疾以其喜神散
也勿卧濕勿當風以其眞氣弱也勿入古廟
凶祠以其神驚也勿戲狂禽異獸以其神恐
也勿對三光而溲勿綺語妄言以其損年也
飲宴勿褻于聖像以其魂魄不安也坐卧勿
近于丘墓以其精神散也枯木大樹不可息
以其久陰之氣觸陽神也深水大澤不可過
以其至寒之性逼眞氣也不時之果勿食以
其内邪氣也此吾所以養壽者也男之右腎
先生焉蓋外精内血以陰爲裏者也女之左
腎先生焉蓋外血内精以陽爲裏者也於是
腎生脾脾生肝肝生肺肺生心心生小腸小
腸生大腸大腸生膽膽生膀胱膀胱生三元
三元生三焦三焦生八脉八脉生十二經十
二經生十二絡十二絡生百八十係絡百八
十係絡生百八十纏絡百八十纒絡生三萬
六千外絡三萬六千外絡生三百六十五骨
三百六十五骨生八萬四千毛竅精者母也
氣者主也五藏各有精精之中生氣焉五藏
各有氣氣之中生神焉錬精可以爲丹養氣
可以爲神斯長生之道也善養命者養其五
藏之根也根固葉自茂矣善養形者養其五
氣五氣者源也源深流自長矣然五藏各有
一時焉故一王則一弱吾能補之使之調和
則百骸理而百疾除矣眞氣大運隨于天者
也元氣小運隨于日者也於是春之時肝王
脾弱則食甘以養其脾(粳米棗/牛葵菜)清心而無憂
恐其傷于肝也肝惡風則隱坐以避焉以日
言之則卯之時以待小運生乎元氣傳送于
肝瞑目以養其肝一旬可以視秋毫矣夏之
時心王肺弱則食辛以養其肺(黄黍桃/雞葱菜)清心
而少喜恐其傷于心也心惡熱則靜坐以避
焉以日言之則午之時以待小運生乎元氣
傳送于心絶念安居以養其心一旬可以通
百脉矣秋之時肺王肝弱則食酸以養其肝
(豆李犬/藿菜)清心而勿悲恐其有傷于肺也肺惡
寒則靜居以避焉以日言之則酉之時以待
小運生乎元氣傳送于肺升身靜坐以養其
肺一旬其膚光澤矣冬之時腎王心弱則食
苦以養其心(小麥橘/羊薤菜)清心而無恐恐其有傷
于心也以日言之則子之時以待小運生乎
元氣傳送于腎歛身正坐以養其腎一旬其
丹田煖而氣力剛徤矣四時之季脾王腎弱
則食鹹以養其腎(粟山藥/猪韭菜)安心而無恐恐其
有傷于脾也脾惡濕則靜坐以避焉以日言
之則辰戌丑未之時以待小運生乎元氣傳
送餘氣于脾靜室閉氣多入少出以養其脾
一旬則體光華而經絡暢矣若夫修錬下功
者則於五藏不必如是焉此吾所以補内者
也心腎肝肺脾五藏也大腸小腸膀胱三焦
膽胃六府也毛髮皮膚目耳鼻舌手足榮衛
經絡穴四體也心之氣在肝肝自生精焉其
精不固則目眩無光矣心之氣在肺肺自生
精焉其精不實則肌肉弱矣心之氣在腎腎
自生精焉其精不滿則神氣減少矣心之氣
在脾脾自生精焉其精不堅則髮齒自衰矣
故腎者精海也心者氣館也眞精在腎餘精
自還于下田矣眞氣在心餘氣自朝于中元
矣思慮悲哀之耗氣如漏鼎中之氣淫邪禍
亂之走精如析薪釜下補之之道惟房中所
當先絶者也精者何自生乎萬物受天地純
粹之氣而人飲食乎萬物充實之資納之于
胃與直氣相合流轉于腎其虚氣盈矣對境
生心心之火下逼于腎氣不能上升左旋右
盤如急風震雷透過于膀胱變爲精華於是
眞氣走失而火上超肺開而心冲肝浮而膽
横萬神以眞火燒之棄體外游骨解筋伸與
死無異焉故一泄則一氣弱百泄則一神去
千泄則一藏損乃至于枯竭而死矣然上聖
有還精之道焉若夫志在于玄元則腎氣交
于心氣積氣而生液矣其如懸珠垂露還于
丹田火候無差自然凝結其形彈丸其色朱
橘於是氣中生氣精氣成神積之可以入聖
矣彼少學而無知者採女之津氣以爲陰丹
錬金石以爲外丹方其氣盛則未見其損及
于元陽耗散丹臺空虚餌之在復斯有速亡
之患焉非若吾所以補精者也地中陽生自
陰中來天中陰降自陽中來并無走失而有
震動傾側之愆況夫腎者水也水之中生氣
其微如縷而六欲傷於外七情傷于内重樓
走失于上金龜抛泄于下譬猶漏網包風能
無損乎則惡可不知補氣之道哉天皇聖胎
上法也達磨胎息中法也扁鵲辯靈樞之篇
葛洪釋胎息之說因胎生息因息就胎下法
也此吾所謂補氣者也補益之道亦多矣起
卧有四時之早晚行止有至和之常制調和
筋脉有偃仰之方養正除邪有吐納之術流
行營衛有補㵼之法節宣勞逸有與奪之要
忍怒以全陰抑喜以養陽以清虚去其狂慮
以安閑養其眞性以氣補氣氣自有餘矣以
神補神神無不足矣氣盛而形延久矣神住
而命悠久矣午之前可以錬乾焉午之後可
以錬坤焉其氣由腎中而生自子時爲始午
時爲終其氣升而王矣錬乾者何也靜坐幽
室閉目冥心升身勿動使氣滿于四大薰蒸
其體榮衛通和積日氣秀而衛清矣及夫腎
氣至心積氣生液液由心中而生自午時爲
始子時爲終其液降而盛矣錬坤者何也閉
目冥心歛身正坐以左右手抱其腹降心火
于丹田烹蒸氣海積日氣王而神清矣此補
益于氣者也冬避寒夏避暑寒避風暑避熱
動勿勞其支體閑勿怠其肌膚五日一浴十
日一沐氣王之時勿動血王之時勿息此補
益于氣者也故補益于形不若補益于精補
益于精不若補益于氣補益于氣不若補益
于神補益於神則形神水安近于仙矣此吾
所以補益者也男之氣八百一十丈九九八
十一純陽之數也女之血三石六斗六六三
十六純陰之數也氣以九九而損血以六六
而竭自然之理也又况敗壞而不知修養乎
一日之忌暮無大醉一歲之忌暮無遠行終
身之忌暮無然燭行房蓋補損之大端也五
味不可偏多也故酸則損脾甘則損腎鹹則
損心苦則損肺辛則損肝不可不戒也大藥
未就尚有飢渴一日三餐不可飽也朝不虚
暮不實上也素無味淡無葷次也五藏積滯
則用呼呵呬吹嘻嘘以治之然春不可呼也
夏不可呬也冬不可呵也秋不可嘘也四時
常嘻則三焦無不足矣八節不吹則腎府難
以盛矣有餘則引其子不足則殺其鬼何也
肝本嘘也若引其子則用呵焉以㵼心之氣
心之氣既行則肝氣自傳矣肝之氣不足則
殺其鬼者肺以金而克木也木婦而金夫夫
者鬼也肝弱則肺有餘用呬焉以㵼之可矣
夫無過與不及則陰陽其自正乎此吾所以
補損者也腎水也其中生氣則爲火矣心火
也其中生液則爲水矣冬至地中陽生及夏
至而至于天積陽而生陰其陰感陰而陰得
不耗焉故散爲霧凝爲露霧露者天之所出
陰而爲眞水也夏至天中陰降及冬至而至
于地積陰而生陽其陽感陽其陽得不耗焉
故升爲雲施爲雨雲雨者地之所出陽而爲
眞火也其猶人之受胎之初二氣相合陽氣
一升心爲氣館焉其中暗藏眞水在于心矣
陰氣下降腎爲水府焉其中暗藏眞氣在于
腎矣不然安得腎氣至心積氣生液一陰生
乎二陽心氣至腎積液生氣一陽生于二陰
乎故人有三火八水焉水者以一氣傳一氣
積氣生液而五藏各有液焉其名曰色水腎
氣之中藏眞一之水而爲陰虎其名曰眞水
肘後飛金晶入于上宫自上而下與眞火相
逢成乎既濟其名曰神水有疾者閉口納氣
一嚥復一嚥定中送至于病之所在其名曰
法水丹成而澆濯則爲沐浴之法錬形而生
眞氣則爲還丹之法海蟾子曰兩曜殿成七
寳鑄一渠流傳八瓊漿此玉液還丹也純陽
子曰水火都來相間作卦候飛成地天泰一
升一沉陽錬陰陰盡方知此理深此水火既
濟也逍遥子曰法水能朝有祕關逍遥日夜
遣循環此法水治病者也三火者何也膀胱
者民火也腎者臣火也心者君火也無知者
爲物所擾至于怒且憂者則爲無明之火矣
若降而下焚丹田至誠守之一意不散其名
曰燒丹其火升之上起復過于三關其名曰
河車其升之前起上過于重樓其名曰錬形
其前後俱起徧滿四大其名曰焚身焚身者
入于靜室散髮披衣閉目冥心正坐握固叩
齒集神升身起火微以留息少入遲出默想
如臍之下有火輪焉其大如斗須臾火起吾
身爲之輪蓋以罩其身於是陰邪不敢近矣
行此者須嗜欲久絶丹元堅固而後可也此
吾之眞水火者也純陽子曰因看崔公入藥
鏡令人心地轉分明陽龍言向離中出陰虎
還於坎上生二物會時爲道本五方行盡得
丹名修眞上士如知此定跨赤龍歸玉京藥
鏡曰腎之中生氣氣之中暗藏眞一之水是
爲陰虎生于坎者也心之中生液液之中暗
藏正陽之氣是爲陽龍生于離者也故龍者
非肝也虎者非肺也然孰能達交會之時悟
採取之法乎腎之氣傳于肝氣肝氣乃生矣
於是腎之餘陰以入于脾其氣過脾則爲純
陽其氣之中有眞一之水以至于心積氣生
液如懸珠垂露還于下田不復隨溲水以傳
于膀胱夫能用火之候無差焉可以錬而爲
一氣氣中生氣以腎氣合于心氣是爲虎交
于龍者也及夫下火加減有時抽添有數以
心氣合于腎氣是爲龍交于虎者也若夫下
關透矣起于尾閭左升者爲龍右起者爲虎
其氣從夾脊雙關至于分道領則陽龍之氣
入于内院陰虎之氣入于天池左旋右盤三
十有六數於是眞水下降如甘露之入心是
爲龍交于上宫不必於心腎有上交下合之
别也胎全而眞氣生則防其太過必濟之以
水斯有玉液金液之還丹矣其久也行于經
絡而變陽酥焉凝于中府而積白雪焉防其
太過必舉之以火斯有錬質焚身矣還丹之
時陰虎單行不必交于龍也焚身之時陽龍
獨舉不必交于虎也三百日内丹成可與天
地齊矣此吾所謂眞龍虎者也廣成子曰天
地升降之宜日月往來之數而爲内丹焉黄
帝行之久而無功蓋其根元不固矣乃于崆
峒之山配合金石而爲外丹焉内丹者眞藥
也外丹者治疾而已内丹之始本乎二氣交
者也其凝結在于丹田變精爲汞汞變爲砂
砂變爲丹於是眞氣自生以氣錬氣氣合神
聚神聚而道成矣豈外丹之可比乎故吾之
丹者龍交虎合結爲玄珠火候無差而成大
藥者也廣成子以朱砂錬乎九轉而爲神丹
陳七子以七寳丹砂錬之九轉而爲靈丹劉
安以童便錬之七轉而爲還丹此外丹也然
必内事兼修内外俱成若夫獨用外藥則氣
弱神衰不能留天地之秀氣返爲害矣此吾
所謂眞丹藥者也人之初也先生其腎次生
其心腎者北方壬癸之水在五金而爲鈆者
也心者南方丙丁之火在八石而爲砂者也
於銀之中以取鈆如腎氣之中暗藏眞一之
水者乎於砂之中以取汞如心氣之中暗藏
正陽之氣者乎二者合則爲丹矣故腎中生
氣氣中生水以腎水合于心腎之上使正陽
之氣凝結于黄庭是乃眞鈆也腎氣合于心
氣積氣生液結爲玄珠還于下丹田此汞也
丹既就矣眞氣升矣腎之氣入于頂而眞水
降焉一升一沉于十有二樓之前斯既濟之
道也既濟一過而還于下丹田是乃眞汞也
此吾所謂眞鈆汞者也腎水也水中生氣其
名曰眞火焉氣之中暗藏眞一之水蓋陰中
有陽陽中有陰者也心火也火中生液其名
曰眞水焉液之中暗藏正陽之氣蓋陽中有
陰陰中有陽者也三花者三陽也腎氣者陰
中之陽也丹中眞氣者眞陽中之陽也心液
之氣者陽中之陽也道之要其在乎陰盡而
純陽乎聖胎訣曰當降心火于下田外境不
入狂慮泯絶一氣聚于氣海腎氣不能上升
則其息漸少矣縱出之亦悠然而減焉故胎
息者自然也善乎達磨之言曰人之氣日有
走失莫若内觀諸世界游于身之天宫超于
清虚之妙境貴乎無漏而已故一念不生一
意不動無毫髮走失者是乃眞胎息也扁鵲
論靈樞曰冬至之後鈆積之一分狀如戲蘂
以鎮于丹田其法以鼻引清氣閉口不出以
定息二十有四數爲火一兩四旬有五日其
火進乎十有六兩於是錬就陽胎焉夏至之
後汞積之三分狀如抱卵以鎮于絳宫亦以
鼻引清氣閉口不出以定息二十有四數爲
火一兩四旬有五日其火進乎十有六兩於
是錬陰息焉投陰息于陽胎以生眞氣眞氣
以生元神神形合而爲一則與天地齊年矣
離而爲二則身外有身返乎三島十洲之上
矣葛洪論胎息曰不達胎息之妙縱能閉之
少時隨即出矣喘息不已非止不能留所閉
之息而又元氣虚損反爲所來陽氣奪之若
夫氣急未急之前而升身焉可以停留少時
矣勿使太急急則先以鼻引氣(一口/也)續以新
取之氣挽出舊閉急者之餘氣焉故得奪住
其氣其能積之則形神爽清百疾去矣然曲
留强住非出自然所以爲胎息之下者也彼
有嚥氣以救飢渴行氣以壯飢膚收氣以補
下丹養氣以返童顔運氣以益血脉未若胎
息之補氣者也定乎百息關通而疾除矣定
乎千息則氣血不交而陰陽自合矣定乎萬
息則氣住神藏道斯成矣此吾所謂眞陰陽
者也昔有以冬至之後陽生及春分之後餘
寒入于腸胃成傷寒之疾則居靜室盤膝正
坐閉目冥心定息住氣以左右手曡之兜其
外腎倒身向前若跪禮二十三十過則汗出
而寒散矣昔有下元冷虚而夢泄漏則於日
落之後靜坐幽室以手兜其外腎以手搓臍
之下各八十有一左右挽手爲之者九過則
丹元煖而眞氣盈矣昔有幽居靜坐絶念忘
言下其心之火閉目存想如火輪焉炎炎積
日則氣海堅固而美顔色矣諸穢盡下而勝
寒暑矣昔有過乎飲食注滿于胸臆或寒熱
凝滯或痛結壅塞則靜坐以鼻引其清氣口
閉不開多入少出以攻其病太緊則放焉三
五過則疾除矣昔有以心之上爲陽而陰不
能至以腎之下爲陰而陽不能及也故涌泉
之上氣升而不降血住而不升於是陰凝而
陽散有足膝沉重之患則高舉左右足使氣
倒行流于涌泉逆泝于丹闕則足輕而疾少
矣昔有四支五藏凝滯壅塞則靜坐澄心閉
目絶念運心氣以攻所病閉息少時其攻必
勝矣此皆法也未若一陰一陽之道也知夫
一日之間丑之末亥之初則爲陽合陰焉辰
之末巳之初則爲陽交陽焉未之末申之初
則爲陰合陽焉戌之末亥之初則爲陰交陰
焉知此者道何遠乎此吾所謂錬法入道者
也形者氣之舍也氣者形之主也故錬形非
眞氣不可也彭眞人曰子之前錬乾午之後
錬坤自寅至于午乃升身靜坐瞑目忘言鼻
之息遲遲焉密想心宫如夫婦之儀久則長
生矣元眞人(名/肪)曰自辰而起不語而以其舌
攪于上腭下腭惡濁之津嚥之既已乃呵出
心中所積喜怒哀樂之氣於是眞氣上升寄
留于面目以手搓之至午未之間氣盛神昏
側卧閉口而寐可以延年可以留形此知交
合時候矣而未知採取之法者也夫自子至
午者氣生之時也可以用聚氣還丹焉子之
時腎氣生卯之時肝氣生至于午之時則腎
氣交乎心氣積氣生液還于丹田是爲玄珠
長生之藥也何以使不走失乎當夫辰巳之
間靜坐幽室神識内守滿口含津勿嚥勿吐
鼻之息少入遲出綿綿若存自然二氣相交
凝結如露百日藥力全矣二百日聖胎堅矣
三百日胎仙全而眞氣生矣氣中有氣可以
錬氣而成神焉斯採氣之法也自午而至乎
子者氣散之時也可以用收氣錬丹焉二十
四息爲火一兩夏至之後以巽之卦天霐之
運二十有五度行之錬眞汞爲陰胎矣冬至
之後以乾之卦靈符之運二千有五度行之
錬眞鈆而爲陽息矣陽息投于陰胎於是變
金丹者也廣成子教黄帝曰自辰至于暮靜
坐忘念神識内守一意不散降心之火于丹
田存臍之下如淨瓶焉其中有珠狀如彈丸
用炎炎之火晝夜鍜之至于胎成息住自然
不飢不渴無寒無暑可以留形長生斯進火
得時而已非聚氣之法也戌之末亥之初氣
隨眞液還丹之際陰交于陰其氣欲散當居
靜室其息不必閉焉少入遲出可矣心之火
下降于丹田吾則腎氣升而不停心火降而
不住則輕脅其腹於是丹田自熱可以錬日
之中所得之藥始之百日用乾之卦次之百
日自兊而至于乾次之百日自坤而至于乾
乾坤相見火候無差加減抽添皆合其冝須
肘之後飛金晶焉故古先上聖於離採藥於
乾進火三百日而内丹成矣此吾所謂錬形
化氣者也以氣錬其形則其形化氣而體骨
輕徤入水不溺入火不熱矣故以神錬氣錬
氣成神不在乎陽交陰會而在乎抽鈆添汞
消二八之陰换骨錬形長九三之陽者也故
三百日胎仙全而眞氣生不可再採藥矣惟
肘後飛金晶自腎之後尾閭升之至于夾脊
自夾脊雙關升之至于上宫不止于腎氣補
腦蓋午後降眞火以錬丹致陰盡陽純者也
如是於子之時腎氣方生正坐于靜室清心
閉目而歛身則腎之氣自聚矣微升其身偃
胸直腰先至于夾脊次至于上宫自子而至
于辰巳定乎百息一撞三關復積心之眞火
鍜錬于下元之内丹於是陰固而陽凝矣氣
中有氣前升入于頂後起入于腦前後俱起
升身勿動以焚其身而逐陰鬼焉故一燒而
增一氣十燒而增一神百燒而延萬年千燒
而出塵世矣古先上聖恐火之太過則有澆
灌之法始之採藥者玉液還丹者也次之肘
後金晶入腦自上田入于下田者雙收二夾
虚嚥納氣金液還丹者也丹既就而眞氣生
則以眞氣錬其五藏之氣惟一小運應日閉
息錬氣甲乙則錬肝丙丁則錬心戊己則錬
脾庚辛則錬肺壬癸則錬腎(其詳具靈/寳篇中)十日
一錬徧于五藏二百有五十日各錬二十有
五數則眞氣自聚矣於是開河車以五彩之
物笙簧車旗各分其方上朝于帝闕入于天
宫或邪魔爲梗焉披衣靜室閉目冥心升身
正坐則三昧之眞火自起而魔散其形常若
騰飛可以用調神出殻之法焉此吾所謂錬
氣成神者也氣滿功盈五氣朝于元三花聚
于頂血凝氣聚萬神朝眞在于上宫其所見
富貴華盛猶吾身爾夫能超脫内院因循不
出是爲困于昏衢者也出殻之法吾得三焉
海蟾子曰陽神欲出方在上宫而靜室孤坐
如鶴出天門龍升舊穴猛撞天門而去正陽
子曰靜坐内觀如登七級寳臺自下而上其
級盡閉目下跳如夢中方寐身外有身勿得
遠游亟還其軀入而不出與天地齊矣出而
不入與俗同矣純陽子曰如正陽子之法内
觀紫河之車般神入于天宫留戀而不能超
出故起眞火於其中而化火龍躍出于昏衢
乃棄殻之妙者也定之中岀其陰神而不能
返其名曰尸解非道也此吾所謂錬神合道
者也功成神遷已棄其殻尚須積行於世俟
其行滿功成然後受紫詔天書而居洞天此
吾所謂錬道入聖者也



道樞卷之三十八






















道樞卷之三十九美六
　　　　至游子曾慥集
　　　傳道上篇(抉開玄關道無餘藴/窈窈冥冥大哉乎問)
吕子學道更七十餘師而後遇子鍾離子常
問于子鍾離子曰人之生也奚得安而不病
壯而不老生而不死乎子鍾離子曰二氣(陰/陽)
(也)合而爲人方其胞胎乎太初之後而有太
質陰承陽以生氣從胎以化三十旬而其形
具靈光入焉始出于胎矣自太素之後乃有
升降黄芽長焉五百旬其氣足矣數盈于八
十有一(又云八百/一十丈也)方年十有五也陰之中其
陽半焉譬夫初日之光昧者不知自愛喪其
元陽以至殞落其猶日之昃歟夫欲如子之
言其亦人中取仙仙中取天乎吕子曰仙一
也何云取天乎子鍾離子曰純乎陰者之謂
鬼純乎陽者之謂仙陰陽雜焉之謂人惟人
也可以鬼可以仙仙非一也其等有五其法
有三五等一曰鬼之仙二曰人之仙三曰地
之仙四曰神之仙五曰天之仙三法一曰小
乗二曰中乗三曰大乗吕子曰鬼之仙何謂
也致之有道乎子鍾離子曰不達大道而求
速成形如槁木心如死灰神識内守一氣不
散定中以出陰神斯鬼之清靈者也超乎陰
中而神像不明無所歸止惟投于人之胎而
就舍焉吕子曰人之仙何謂也致之有道乎
子鍾離子曰於道有法或得其一絶五味者
不知有二氣忘七情者不知有十戒嗽嚥者
鄙吐納採補者誚清靜即物以奪天地之氣
者不知辟穀存想以取日月之精者不知按
蹻固息者不知自然篤志爲之四時之序不
能變也五行之氣失其交合也雖曰固形質
遠八邪第得以賖死爾吕子曰地之仙何謂
也致之有道乎子鍾離子曰法天地升降之
理取日月生成之數身之中用年焉年之中
用月焉月之中用日焉日之中用時焉時之
中用刻焉於是辨龍虎達坎離知水源之清
濁分氣候之早晏收眞一而察二儀列三才
而别四象審六運而定六氣聚七寳而序八
卦行九州而反五行(反者顛/倒也)氣傳乎子母液
行乎夫婦反復以焚三田而爲丹田鎮下田
可以錬形而長生爾吕子曰神之仙何謂也
致之有道乎子鍾離子曰吾所謂地之仙者
誠能用其功不已焉使三關百節屬屬相連
抽增乎鈆汞則金晶錬于九天(九天/頂也)玉液還
丹至矣於以錬形成氣則五氣朝元三陽萃
于元宫陰盡而純乎陽矣吕子曰天之仙何
謂也致之有道乎子鍾離子曰行於道有功
矣施於人有行矣於是返乎洞天進乎三官
(上曰天官中曰/地官下曰水官)於天地又有大功矣於古今
又有大行矣歷洞天者三十有六躋陽天者
八十有一然後升而登乎三清焉吕子於是
竦然而請曰鬼之仙不可求也天之仙不敢
冀也外是二者其道可得聞乎子鍾離子曰
人之仙其等有三太上引年益壽其次安而
引年其下安而無疾皆小乗也地之仙其等
有三太上極陽輕身騰舉自如其次錬形久
視至于千歲其下引年益壽皆中乗也神之
仙其等有三太上超凡入聖而歸三島其次
錬神合道出入自然其下錬形成氣亘古長
存皆大乗也吕子曰稽諸古今養命之士多
求而不獲何也子鍾離子曰法不契于道爾
多聞强識自出於旁門小法仙乎仙乎豈多
聞强識云乎哉吕子曰敢問大道之眞子鍾
離子曰是無形也無名也莫可知也莫可行
也吕子曰士始學道次有道次聞道終于道
成而曰不可知不可行得無隱乎爾子鍾離
子曰吾非有隱也士聞大道而無信心有信
心而無苦志是以難知難行也夫旁門小法
其别三十曰齋戒曰辟穀曰錬氣曰嗽嚥曰
絶内曰斷味曰禪定曰玄默(不語/也)曰存想曰
採陰曰服氣曰持淨曰息心曰去累曰開頂
曰縮龜曰絶迹曰洛誦(看讀/也)曰燒錬曰固息
曰按蹻曰吐納曰採補曰博施曰解祠曰賑
乏曰棲山曰適性曰不動曰受持夫如是者
伐疾可也養性可也以津爲藥何以造化以
氣爲丹何以渟峙肝爲龍肺爲虎何以交合
坎爲鈆離爲汞何以抽增而乃四時溉之以
求黄芽之長是不知五行之根蒂三才之造
化去大道遠矣吕子曰大道如何子鍾離子
曰眞源判矣大朴散矣道生于一一生二二
生三一者體也二者用也三者造化也孰爲
體用陰陽是也孰爲造化交合是也道生二
氣二氣生三才三才生五行五行生萬物人
者萬物之靈能盡性而齊天地者也吕子曰
此何道歟子鍾離子曰大道判而有形形而
後有數天得乾道以一爲體所用者陽也地
得坤道以二爲體所用者陰也陽主乎升陰
主乎降且互交焉何也天積氣也地積水也
天以乾索於坤一索而爲長男曰震再索而
爲中男曰坎三索而爲少男曰艮此天交於
地而生三陽者也地以坤索於乾一索而爲
長女曰巽再索而爲中女曰離三索而爲少
女曰兊此地交於天而生三陰者也於是三
陽交于三陰而萬物生三陰交於三陽而萬
物成故乾坤相索而生六氣焉六氣交合而
分五行焉五行交合而生成萬物焉方其乾
道下行三索既終其陽復升陽中藏陰上還
于天坤道上行三索既終其陰復降陰中藏
陽下還于地陽中之藏陰也其陰不消是謂
眞陰其至于天因陽而生焉所以陰自天降
故曰陰中能無陽乎陰中之藏陽也其陽不
滅是謂眞陽其至于地因陰而發焉所以陽
自地升故曰陽中能無陰乎陰陽也周而復
始亘古長存者其交合不失於道也吕子曰
以眞氣投于眞水心之火與腎之水相交而
在人者何如哉子鍾離子曰父與母會時陽
先進陰後生胞胎成焉猶乾坤之三索也故
吾眞氣陽也藏於水而主升眞水陰也藏於
氣而主降陽隨水下行是乾索於坤自上而
下者也上而震爲肝中而坎爲腎下而艮爲
膀胱陰隨氣上行是坤索於乾自下而上者
也下而巽爲膽中而離爲心上而兊爲肺元
陽在于腎而生眞氣者也眞氣朝于心肺生
眞液者也上下往復而不虧焉可以修齡矣
若夫時候無忒抽增有度可以長生矣行之
不倦則其氣盛其魂無陰其陽壯其魄有氣
升降如天地盛衰如日月可以入聖矣吕子
曰日月躔度交合於人者可得聞乎子鍾離
子曰玄黄之萌天地其如卵焉六合處中其
如鞠焉(毬/元)日月運行於天之上地之下其如
輪焉日月者陰陽之精也默紀天地交合之
度者歟夫日者賔出于東餞納于西而晝夜
分焉冬而南至夏而北至而寒暑定焉月者
載魄於西受魂于東光照于夕魂藏于旦其
始也魄生魂狀如弓焉夕之初其光燭于西
其次也魂加半焉是謂上弦夕之初其光燭
于南其次也魂盈矣與日相望夕之初其光
燭于東其次也魂生魄狀如闕鏡焉旦之初
其魂藏于西其次也魄加半焉是謂下弦旦
之初其魂藏于南其次也魄盈矣與日相背
旦之初其魂藏于東於是魂生魄魄生魂進
退有時合于乾坤之期與數焉夫日之南至
也日出于辰之端納于申之杪各五十分焉
過于此則其出也其納也自南而北及乎北
至也日出于寅之杪納于戌之端各五十分
焉過于此則其出也其納也自北而南又復
乎南至矣夏之日冬之夕也冬之夕夏之日
也南至之月其出自北而南比乎夏之日也
北至之月其出自南而北比乎冬之夕也此
其往來爲寒暑之序者歟吕子曰寓于天者
巖知之矣寓于人者未之知也子鍾離子曰
天地之機在乎陰陽之升降竊比我於日月
焉則月受日之魂以陽變陰陰盡陽純如日
之輝吾氣也能錬而成神是亦返乎純陽者
也吕子曰天地陰陽升降之理日月精華交
合之度二者何先子鍾離子曰明乎陰陽之
升降使水火(眞水/眞火)合于一焉以鎮丹田(大藥/也)
可以齊天地矣其欲輕舉歟則法日月之交
會以陽錬陰使陰不生焉以氣養神使神不
散焉然後五氣朝元三花聚頂矣是蓋有時
焉陰陽之升降歲以交合者也日月之往來
月一交合者也人之氣液晝夜一交合者也
於是時又有四等焉百歲者人之常也自一
而至三十者少壯之時也六十者長大之時
也九十者老耄之時也百而至于百有二十
者衰落之時也是謂身中之時焉十有二辰
者一日也五日者一候也三候者一氣也三
氣者一節也二節者一時也時屬于春陰之
中其陽半焉其氣變寒爲温時屬于夏陽之
中有陽焉其氣變温爲熱時屬于秋陽之中
其陰半焉其氣變熱爲涼時屬于冬陰之中
有陰焉其氣變涼爲寒是謂年中之時焉月
有三旬其辰三百有六十其刻三千其分十
有八萬自朔旦至于上弦陰之中其陽半焉
自上弦至于既望陽之中有陽焉自既望至
于下弦陽之中其陰半焉自下弦于於晦陰
之中有陰焉是謂月中之時焉六十分者一
刻也八刻有二十分者一時也時之半是爲
一卦言其卦以定八方焉論其正以分四位
焉自子而至于卯陰之中其陽半以太陰起
少陽焉自卯而至于午陽之中有陽純以少
陽而起太陽焉自午而至于酉陽之中其陰
半以太陽而起少陰焉自酉而至于子陰之
中有陰純以少陰而起太陰焉是謂日中之
時焉嗟夫難得而易失者身中之時也其去
疾其來徐者年中之月也迅如電光石火者
日中之辰也夫吾年之壯也根元固而易爲
功千日可以大成矣年之中也先圓補之而
後至焉及其耄也救護之輔益之積小成以
至中成積中成以至還童而止爾夫天地相
去八萬四千里日南至之後地中之陽升焉
凡一氣旬有五日上進于七千里其旬十有
八其升者至于天太極而陰生矣日北至之
後天中之陰降焉凡一氣旬有五日下進于
七千里其旬十有八其降者至于地太極而
陽生矣蓋如循環焉日月之圍各八百有四
十里既旦之後六之中起九焉一之日其時
十有二魄中之魂進于七千里旬有五日則
其時一百有八十魄中之魂進乎八百有四
十里既望之後九之中超六焉一之中其時
十有二魂中之魄進于七十里旬有五日則
其時一百有八十魂中之魄進于八百有四
十里亦如循環焉人之心也腎也其相去八
寸有四分陰陽升降與天地同氣液相生(氣/中)
(生液液/中生氣)與日月同然天地也日月也年之後
有年焉月之後有月焉人也不究交合之時
損不知補益不知收陰交而不知養陽陽交
而不知錬陰月無損益日無行持而吾之年
之月則有限焉吕子竦然曰巖願聞修錬之
法行持之時子鍾離子曰五藏之氣月有盛
衰焉日有進退焉時有交合焉運行五度氣
傳六候精錬而後眞氣生氣錬而後陽神合
神錬而後大道契矣吕子曰五藏之氣(金木/水火)
(土/也)五行之位(東西南/北中也)其生成有道乎交合有
時乎採取有法乎子鍾離子曰天地分而五
帝列焉東曰青帝其行春令起陽於陰中而
萬物生焉南曰赤帝其行夏令升陽於陽中
而萬物長焉西曰白帝其行秋令起陰於陽
中而萬物成焉北曰黑帝其行冬令進陰於
陰中而萬物殞焉四時各旬有八日中央黄
帝主之春以助乎發生夏以接乎長育秋以
資乎結立冬以制乎嚴凛五帝分治各七旬
有二日於是三百有六十日而歲功畢矣青
帝之子甲乙其位在東其德在木赤帝之子
丙丁其位在南其德在火黄帝之子戊己其
位在中央其德在土白帝之子庚辛其位在
西其德在金黑帝之子壬癸其位在北其德
在水及其交也見于時而爲象者木青龍也
火朱雀也土勾陳也金白虎也水玄武也見
於時而生物者乙合于庚春有榆焉其色青
而白不失乎金木者也辛合于丙秋有棗焉
其色白而赤不失乎金火者也己合于甲夏
之杪秋之端有瓜焉其色青而黄不失乎土
木者也丁合于壬夏有椹焉其色赤而黑不
失乎水火者也癸合于戊冬有橘焉其色黑
而黄不失乎水土者也以類推之可勝既歟
吕子曰在於時者知之矣在於人者未之知
也子鍾離子曰人也圓顱方趾天地之象具
焉陰升陽降天地之機藏焉腎水也心火也
肝木也肺金也脾土也有生成之道焉生者
謂之母受生者謂之子於是復有剛克之道
焉(生謂五行相生/克謂五行相克)克者謂之夫受克者謂之
婦其氣之生也孰自哉腎生肝肝生心心生
脾脾生肺肺生腎也其氣之克也孰自哉腎
克心心克肺肺克肝肝克脾脾克腎也故曰
腎者心之夫肝之母脾之婦肺之子也肝者
脾之夫心之母肺之婦腎之子也心者肺之
夫脾之母腎之婦肝之子也肺者肝之夫腎
之母心之婦脾之子也脾者腎之夫肺之母
肝之婦心之子也心見乎内爲脉見乎外爲
色口舌者其門户歟受腎之制伏而役用於
肺夫婦然也得肝則盛見脾則衰子母然也
腎見乎内爲骨見乎外爲髮耳者其門户歟
受脾之制伏而役用於心夫婦然也得肺則
盛見肝則衰子母然也肝見乎内爲筋見乎
外爲爪目者其門户歟受肺之制伏而役用
於脾夫婦然也得腎則盛見心則衰子母然
也肺見乎内爲膚見乎外爲毛鼻者其門户
歟受心之制伏而役用於肝夫婦然也得脾
則盛見腎則衰子母然也脾見乎内爲藏見
乎外爲肉唇齒者其門户歟呼吸以定往來
受肝之制伏而役用於腎夫婦然也得心則
盛見肺則衰子母然也吕子曰心火也何以
得下行歟腎水也何以得上升歟脾土也土
在中而承火則盛安得不克于水歟肺金也
金在上而下接火則損安得有生于水歟生
者遠克者近爲之奈何子鍾離子曰五行之
歸于源也以氣引元陽而升舉焉於是乎生
眞水矣眞水造化而後生眞氣眞氣造化而
後生陽神始于五行定位有一夫一婦焉腎
水也其中有金吾之起功當識焉(金本生水/故曰水中)
(金)水惡土者也吾之採藥須土歸水焉龍者
肝之象也虎者肺之神也陽龍出于離陰虎
生于坎五行之位顛倒則陰陽之氣傳子母
矣時自子而至于午者陽中生陽五行顛倒
則液行乎夫婦矣自午而至于子者陰中錬
陽陽不得陰不成其極也無陰斯不死矣陰
不得陽不生其極也陰絶斯壽矣吕子曰五
行者何以本乎陰陽之氣歟子鍾離子曰人
之始造形也於是腎生脾脾生肝肝生肺肺
生心心生小腸小腸生大腸大腸生膽膽生
胃胃生膀胱此陰之精血也元陽之始萌則
在二腎腎水也其中有火升而斯爲氣以朝
于心心陽也以陽合陽故太極生陰焉由是
積氣生液液自心降而還于腎肝者心之母
腎之子也傳導腎之氣而至于心肺者心之
婦腎之母傳導心之液而至于腎氣也液也
其升降如天地陰陽焉肝也肺也其傳導如
日月往復焉五行者名之數也論其交合生
成惟元陽一氣爲之本歟氣生液液生氣於
是知腎爲氣之根心爲液之源也靈根既固
則恍惚之中其氣生眞水矣心源既清則杳
冥之中其液生眞火矣火中識龍水中識虎
二者交而黄芽茂矣
道樞卷之三十九




















道樞卷之四十美七
　　　　至游子曾慥集
　　　傳道中篇
吕子曰黄芽何謂也子鍾離子曰龍虎是也
龍非肝也離宫眞水者也虎非肺也坎位眞
火者也吕子曰水火何謂也子鍾離子曰吾
身之水十有八(四海也五湖也九江也三島/也華池也瑶池也鳳池也天)
(池也玉池也崑池也元潭也閬苑也神水/也金波也瓊液也玉泉也陽酥也白雪也)吾
身之火有三(君火也臣火/也民火也)三者以元陽爲本
者也於是乎生眞氣眞氣者聚則安弱則疾
散則死吕子曰蕞爾元陽而舉三火三火起
于羣水衆陰之域其散易其熾難奈何子鍾
離子曰心者血之海腎者氣之海泥丸者髓
之海胃者水穀之海此吾之四海也五藏各
有其液其位五方(東西南/北中也)此吾之五湖也小
腸其長二丈有四尺上下九曲此吾之九江
也大腸其下則吾之元潭也頂曰上島心曰
中島腎曰下島三島者吾之閬苑也黄庭之
下有華池焉丹闕之前有瑶池焉接玉京者
有崑池焉衝内院者有天池焉心肺之間有
鳳池焉唇齒之内有玉池焉神泉生于氣中
金波降于天上赤龍所止於是有瓊液玉泉
焉凡胎既變於是有白雪陽酥焉吾嘗溉灌
以沃其炎蓋亦有時矣太上曰玉液其次曰
金液皆可以還丹者也抽之增之以應沐浴
蓋亦有度矣太上曰中田其次曰下田皆可
以錬形者也玉蘂金葩其變白黄醍醐甘露
其錬芬烈此水之効也民火升而助乎腎之
氣以生眞水臣火升而交于心之液以生眞
氣小用焉魔可降疾可已矣大用焉質可錬
丹可成矣用周天以焚其身勒陽關以還其
元别九州之勢以養陽神燎三彭之累以除
陰鬼上行以通三關下運以消七魄煉形成
氣則賔天矣煉氣成神則而蜕矣此火之効
也吕子曰夫少勝多弱致强有方乎子鍾離
子曰二八之陰消九三之陽是而後金丹成
矣七返九還而後胎仙化矣眞氣在于心心
者液之源也元陽在乎腎腎者氣之淵也膀
胱者民火也津液之府也腎不止于民火不
能爲用矣何也心腎相去八寸有四分天地
之位也氣液太極相生者陰陽之交也一日
十有二時者一歲之數也心之液非自生也
因肺之液降于心其液行焉自上而下歸于
下田命之曰婦還夫宫腎之氣非自生也因
膀胱之氣升而腎之氣行自下而上以朝中
元命之曰夫還婦室肝之氣導行腎之氣自
下而上以至心者火也二氣相交薰蒸于肺
肺之液下降自心而來故曰心生液夫生於
心而不散是謂之眞水肺之液傳送心之液
自上而下以至于腎者水也二水相交浸潤
于膀胱其氣上升自腎而起故曰腎生氣氣
生於腎而不消是謂之眞火眞火出乎水恍
恍惚惚其中有物視之不可見取之不可得
也眞水出於火杳杳冥冥其中有精見之不
能留留之不能止也火中之物龍也水中之
精虎也是之謂大藥者耶吕子曰心之火生
液故龍隱於水而不在于肝其出于離腎之
水生氣故虎藏於火而不在于肺其生於坎
何也子鍾離子曰龍陽物也在物爲木在人
爲肝虎陰物也在物爲金在人爲肺肝陽也
而在陰位所以腎之氣傳肝之氣以水生木
者也腎之氣足而肝之氣生其氣既生以絶
腎之餘陰而純陽之氣上升矣肺陰也而在
陽位所以心之液傳肺之液以火克金者也
心之液而脾之液生其液既生以絶心之餘
陽而純陰之液下降矣夫以肝爲陽能絶腎
之餘陰是知氣過于肝斯爲純陽其中藏乎
眞一之水而無形名曰陽龍焉夫以肺爲陰
能絶心之餘陽是知液至于肺斯爲純陰其
中負正陽之氣而不見名曰陰虎焉氣升液
降何以交乎眞一之水見液斯合矣正陽之
氣見氣斯聚矣方以類物以群者乎夫傳行
之時以法制之使腎之氣不逸而於其氣中
收眞一之水心之液不散而於其液中取正
陽之氣二者相逢日得如黍米焉百日而藥
力全矣二百日而聖胎堅矣三百日而胎仙
圓矣吕子曰氣之生也其液亦降矣吾眞一
之水得不隨而下傳五藏乎液之生也其氣
亦升矣吾正陽之氣得不隨而出重樓乎眞
水隨液下行則虎不能交龍矣眞陽隨氣上
升則龍不能交虎矣如是又安得黄芽歟子
鍾離子曰腎之氣其生也如太陽之出海霧
露不能蔽其光氣壯則眞一之水自成矣心
之液其生也如嚴天之殺物嘘呼不能散其
寒液成則正陽之氣自盛矣而强弱未可必
也吕子曰氣液之生各有時矣夫所謂氣盛
則水盛液盛則氣盛夫何盛衰未之保耶子
鍾離子曰腎之氣易散而眞虎難得者也心
之液難聚而眞龍易失者也吕子曰願先生
究言之使學者知大藥之方焉子鍾離子曰
疾有三夫飡衞失其冝起居違其時則趍於
患其名曰時疾不持其精不頥其神而冒於
情欲則速於老其名曰年疾榮泣衞除不能
自還則委於死其名曰身疾夫時之疾世皆
知療之矣顧莫知止老而却死者也夫洗腸
補肉换頂續支古之善醫者然也孰識返童
駐形亦有方乎一曰内丹二曰外丹吾聞昔
者高上元君傳外丹之經蓋言天地升降之
理日月往復之宜廣成子得之以教黄帝黄
帝久而不能成焉廣成子曰夫心腎之間有
眞氣眞水焉氣也水也其中有眞陰眞陽焉
合而爲之可比金石矣於是錬於崆峒之山
選於八石而用砂砂之中取汞焉選於五金
而用鈆鈆之中取白金焉汞陽龍也白金陰
虎也以其心之火其赫如砂腎之水其玄如
鈆年之火隨時以合乾坤之策月之火損益
以順文武之宜其爐三成其成高九寸外方
内圓取八方之氣應四時之候斯金鼎也其
藏鈆汞如肺焉其和硫黄如脾焉三年小成
可以去疾六年中成可以延年九年大成可
以浩劫長存矣雖然歷古以來其成者蓋罕
焉此無他或不辨金石之材或不通火候或
外行不備則又安得而餌諸吕子曰外丹不
足以入聖敢問内丹何如子鍾離子曰外丹
豈可淺哉夫腎者氣之根根不深則葉不茂
矣心者液之源源不清則流不長矣老而學
道其必資乎五金八石以助氣錬形而後可
也夫欲恃之以賔天則亦陋矣子欲知内丹
乎其本出乎心腎者也其材則龍虎而已爾
故龍虎交而變黄芽矣黄芽就而分鈆汞矣
吕子曰鈆汞外丹也而此亦云者何也子鍾
離子曰抱天一之寳而爲五金之首者鈆也
白金之母也感太陽之氣而爲衆石之首者
砂也汞其子也鈆中之白金難取者也砂中
之汞易失者也合斯爲至寳矣此特言其外
者也試言其内則吾始胎也寓質於純陰之
宫陰陽未判其神藏於中焉三百日而胎具
矣五千日而氣充矣吾嘗察於五行則其始
胎也精與血而已其先已有水矣察於五藏
其精其血以之爲形其先已有腎矣腎水之
中伏藏乎受胎之初交合之眞氣隱於腎此
吾之内鉛也腎之中生氣氣中有眞一之水
其名曰虎吾内鈆之白金也腎之氣傳于肝
之氣肝之氣傳于心之氣心之氣太極而生
液液中有正陽之氣此吾之内汞也心之液
吾之内砂也氣中眞液之水與液中正陽之
氣合焉積而爲胎傳于黄庭進火不差則胎
仙化矣吕子曰然則内鈆何以取白金乎内
砂何以取汞乎汞作砂白金作寳可得聞乎
子鍾離子曰内鈆也者陰陽之眞氣純粹不
雜者也形既成矣其氣藏乎其腎之左右相
對同升於氣是爲元陽之氣氣中有水是爲
眞一之水水隨氣升氣止則水止矣氣散則
水散矣二者合焉是爲龍虎交而變黄芽以
成大藥矣故眞一之水内畜正陽之氣其猶
胎哉其始即陰留陽其次用陽錬陰於是氣
爲精精爲汞汞爲珠珠爲砂砂爲金丹而眞
氣自生錬之斯成神其化火龍出大昏之衢
驂玄鶴以入蓬萊之都矣吕子曰以形交形
形合生形以氣合氣氣合生氣其數不踰乎
三十旬此人所以受用也而男女别焉吾丹
其何似耶子鍾離子曰父精先進母血後行
血包於精而爲女女者内陽外陰血在外也
母血先進父精後行精包於血而爲男男者
内陰外陽精在外也所謂血者生於心而無
正陽之氣所謂精者生於腎而有正陽之氣
焉汞之本也合眞一之水入于黄庭汞以鈆
之湯烹焉鈆以汞之火錬焉鈆而不汞不能
發眞一之水汞而不鈆不能變純陽之氣吕
子曰汞正陽也即眞一之水爲之胎至于黄
庭則龍虎已交合而陰陽兩止矣以鈆烹之
得無陰極而損其陽乎何以云氣中生氣成
大藥耶子鍾離子曰腎之氣投于心之氣氣
極而生液其中有正陽之氣配合眞一之水
焉是名龍虎交合者也日之所得其巨如黍
置于黄庭是名金丹大藥者也黄庭者何也
胃之下膀胱之上心之北腎之南肝之西肺
之東上清下濁其外應四色其量容二升其
路通八水既置藥于中而火不進焉則散而
不能止矣火進焉而藥不之採則陰中之陽
不能止而特發舉腎之氣以炎乎下元而已
爾故藥之採也有時火之進也有數先於鈆
中假氣以進火使大藥堅固以鎮乎下田斯
名採補者也夫能抽其鈆增其汞則肘後飛
金晶矣鈆抽矣而汞不增徒還精以補泥丸
而已爾眞氣不能生而陽神不能成也汞增
矣而鈆不抽徒以錬汞而補丹田益壽可也
然砂不能變而金丹不能成矣吕子曰賴氣
中之水以採藥假鈆中之氣以進火是已其
所以抽之增之何理歟子鍾離子曰金石者
外藥也無其情者也氣液者内藥也有其情
者也無其情者猶能施於物而成寳寓於人
而益壽况有其情者乎積日引月知交合之
時則氣中有氣煉氣成神矣大之天地明之
日月外之金石内之氣液既抽矣當知所以
增焉既增矣當知所以抽焉兹造化之本也
夫冬至也陽升於地地抽其陰太陰抽而爲
厥陰少陽增而爲陽明厥陰抽而爲少陰陽
明增而爲太陽不然則無寒以變温温所以
變熱者矣夏至也陰降於天天抽其陽太陽
抽而爲陽明少陰增而爲厥陰陽明抽而爲
少陽厥陰增而爲太陰不然則無熱以變凉
涼所以變寒者矣此天地六氣者升降之抽
增之之驗也若夫月變日魂日變月魄前旬
有五日月抽其魄日增其魂於是精華滿而
照下土矣不然則無載生以變上弦上弦以
變既望者也若夫月還陰魄日收陽精後旬
有五日日抽其魂月增其魄光炎謝而陰魄
盈矣不然則無既望以變下弦下弦以變晦
朔者也此日月往復九六之變抽之增之之
驗也夫人之鈆者乃自天地之先焉因太始
而後有太質萬物之母也太質而生太素斯
其體者歟於是乎爲水中之金斯其用者歟
故曰火中之水五行之祖大道之本也汞之
增則鈆斯抽矣非内外也由下田而入上田
者也斯肘後飛金晶者歟起河車而走龍虎
者歟還精以補泥丸者歟鈆也既復抽焉汞
也則自中降焉由中田而歸下田者也始交
龍虎而合以變黄芽五行之顛倒者也次抽
其鈆而增其汞以養胎仙三田之反覆者也
不如是龍虎不合而胎仙不化矣吕子曰眞
鈆眞汞所以抽焉所以增焉願聞其詳子鍾
離子曰汞必用鈆而不可用鈆故當抽之而
入于上宫焉元氣不傳還精歸于泥丸日所
得之汞陰既盡而陽純矣則其變也精爲砂
砂爲金是曰眞鈆眞鈆者吾之眞氣合而得
之者也金晶下入丹田升以錬其形其骨金
色矣及乎眞鈆升于内府其體白矣故曰自
下而上自上而下還丹錬形皆金精往復之
功也自前而後自後而前焚身合氣皆眞氣
造化之功也不抽焉不增焉能至是乎吕子
曰上而上下而下後而後前而前其度何如
子鍾離子曰時可升也不可降也時可抽也
不可增也上下往來而不忒河車之力也吕
子曰河車何謂也子鍾離子曰人之身其陽
少其陰多是以水之居其中者爲衆矣故吾
之車行於水者也車何載歟負吾之元陽之
氣而轉焉者也其行也或上或下或後或前
駕馭乎八瓊驅馳乎四海升天也則上而入
崑崙矣既濟也則下而奔鳳闕矣運乎元陽
直入于離宫載乎眞氣曲歸於壽府往來九
州巡行三田而不息焉龍虎既交則黄婆御
焉入于黄庭汞鈆既分則金男徒焉入于金
闕玉泉金液皆載而往集焉故五行賴之以
生成二氣賴之以交會順時而下功皆此車
之用也夫養陽錬陰立事無忒者誰能之乎
乾坤未純往來其陰陽者誰能之乎宇宙未
周交通其氣血者誰能之乎自外而内以旋
轉天地純粹之氣接引吾之元陽者孰能之
乎自凡而聖以旋轉陰陽眞正之氣錬補吾
之元神者孰能之乎皆是車之運也吕子曰
是車也奚爲之歟其運用也亦有方歟子鍾
離子曰河車者起於北方正水之中腎之眞
氣之所生正氣者也方其乾再索於坤而生
坎坎者水也陰之精也陽既索於陰矣則陽
返負陰而還位所過者艮也震也巽也以陽
索陰因陰而取陰焉運而入于離承陽而生
斯其載陰而入乎陽者也坤再索於乾而生
離離者火也陽之精也陰既索於陽矣則陰
返抱陽而還位所過者坤也兊也乾也以陰
索陽因陽而取陽焉運而入于坎承陰而生
斯其運陽而入乎陰者也及採藥于九宫之
上既得之矣於是下入黄庭抽鈆于曲江之
下載(般/也)之而上焉升于内院夫金玉之液本
乎還丹者也載之運之可以錬形使水上行
焉君民之火本乎錬形者也載之運之可以
成丹使火下進焉斯則五氣朝于元三花萃
于頂歟載之運之其亦有時焉有數焉神聚
則魔至矣載眞火以焚其軀則三彭亡焉藥
就則海枯矣運霞漿而沐浴則八水波焉吕
子曰巖今也游其涯而未涉其源願申論之
子鍾離子曰五行顛倒龍虎交而變黄芽者
此小河車也三田返復肘後飛金晶還精入
泥丸抽鈆增汞而成大藥者此大河車也龍
虎交而變黄芽矣鈆汞交而成大藥矣眞氣
生而五氣朝中元矣元陽神全而三神超内
院矣紫金丹成如玄鶴飛矣白玉汞就如火
龍起矣或出或入而自如或往或來而無閡
者此紫河車也是車也有三成之等(上中/下)三
成之後又有三焉火之聚也心行之意使之
用以已疾其名曰使者車其既濟也自上而
下陰陽正合水火共處靜而聞雷霆之聲其
名曰雷車至夫心役于境性牽于情眞陽之
氣感物而散自内而外且不息焉久而趍於
衰八邪五疫於是運而入于氣府元陽不能
禦矣故老而疾疾而死其名曰破車吕子曰
紫河車者何自而行焉子鍾離子曰始之以
配合陰陽次之以聚散水火然後採藥進火
增汞抽鈆則小河車固當行矣金晶入于頂
黄庭之藥既成矣於是一撞三關直超内院
後超前收上補下錬則大河車固當行矣金
玉之液所謂還丹錬形者也錬形而後錬氣
錬氣而後錬神錬神合道乃臻于成此紫河
車也吕子曰錬形成氣鋉氣成神錬神合道
巖未敢問也敢問何謂還丹者歟子鍾離子
曰丹者非色也非味也其丹田者耶其别有
三上曰神舍中曰氣府下曰精穴精中生氣
於是氣在乎中丹矣氣中生神於是神在乎
上丹矣眞水眞氣合而成精於是精在乎下
丹矣二者孰無之哉惟其氣生於腎而未朝
於中元神藏於心而未超於上院故精華不
能返合則三丹何所用之吕子曰玄中有玄
孰不有命歟命中無精非我之氣也其本於
始胎之元氣乎無精則無氣非我之神也其
本於始胎之元神乎故精也氣也神也三田
之寳也夫欲常止於三宫亦必有道歟(上中/下也)
子鍾離子曰氣生腎之中其中有眞一之水
使水還于下丹則精養靈根氣自生矣液生
心之中其中有正陽之氣使氣還於中丹則
氣養靈源神自生矣集靈爲神合神入道以
還上丹而後仙矣吕子曰還者既往而有所
歸者也其理淵微巖未究焉子鍾離子曰子
知還丹者乎有小者有大者有七返者有九
轉者有金液者有玉液者有以下丹還上丹
者有以上丹還中丹者有以中丹還下丹者
有以陽還陰者有以陰還陽者非徒列其名
而已其亦時不同而功各異也所云小者自
乎上元者也下元者五藏之主三田之本歟
水生木木生火火生土土生金金生水順其
時焉當生而引未生如子母相愛也火克金
金克木木克土土克水水克火順其度焉當
克而補未克如夫婦相合也氣液轉行周而
復始自子而至于午陰陽生者也自卯而至
于酉陰陽停者也一晝一夜復還下丹修眞
者於其中採藥進火而下丹成矣所云大者
龍虎交而變黄芽抽鈆增汞而成大藥金晶
起于玄武之宫眞氣升于玉京之下河車奔
於嶺玉液灌於衢自下田入上田自上田復
下田後起前來循環滿焉修眞者於其中起
龍虎飛金晶養胎仙而下丹成矣所云七返
者心之陽還于心者也肺之陽自心而生而
復還于心皆不離乎中丹者也夫九轉者何
也五行生成之數五十有五天一地二天三
地四天五地六天七地八天九地十故一三
五七九陽也其數二十有五二四六八十陰
也其數三十而人之身盖具足焉自腎爲之
始水一火二木三金四土五此五行生之數
三陽而二陰也又自腎爲之始水六火七木
八金九土十此五行成之數三陰而二陽也
故水爲腎得一與六者也火爲心得二與七
者也木爲肝得三與八者也金爲肺得四與
九者也土爲脾得五與十者也斯五者各有
陰陽焉陰者極于八盛于二是以氣至于肝
而腎之餘陰絶矣氣至于心太極生陰蓋以
二在心八在肝也陽者盡于九盛于一是以
液至于肺而心之餘陽絶矣液至于腎太極
生陽蓋以一在腎九在肺也吾交龍虎而合
焉採心之正陽之氣此心之七也七返中元
而入于下田以養胎仙復還於心此其七返
者也二八之陰何以消乎眞氣生而心無陰
以絶乎二也大藥成而肝無陰以絶乎八也
肝以純陽助于心則肝三之氣盛矣七既還
于心以絶肺之液肺之九轉而助于心則九
三之陽長矣此其九轉者也吕子曰金液玉
液交于三宫陰陽往復者何也子鍾離子曰
古先至人以謂肺之液入于下田謂之金液
心之液入于中田謂之玉液非不善矣而於
玄機未之盡也夫肺生腎以金生水者也腎
克心以水克火者也金入于水水入于火皆
何得謂之還丹哉金液者肺之液也其爲胞
胎其合龍虎傳送至于黄庭大藥將成抽之
肘後飛起其液以入上宫下還中丹復自中
丹而還下田者也玉液者腎之液也其隨元
氣上升而朝于心積之爲金水舉之盈玉池
散而爲瓊華煉而爲白雪納之自中田入下
田有藥則能沐浴胎仙焉昇之自中田入四
支錬形則能更遷塵骨焉不升也不納也周
而復始者也陰極生陽陽中有眞一之水其
水隨陽上升是陰還陽者也陽極生陰陰中
有正陽之氣其氣隨陰下降是陽還陰者也
於是補泥丸錬九天以下還上者也既濟溉
灌以上還中者也錬丹進火以中還下者也
錬質焚形以下還中者也五行顛倒三田返
復至于錬形化氣錬氣成神自下田遷焉至
于中田自中田遷焉至于上田自上田遷焉
出于天門三遷功成入于聖流不復有還矣



道樞卷之四十









道樞卷之四十一美八
　　　　至游子曾慥集
　　　傳道下篇
吕子曰錬形何謂也子鍾離子曰神者形之
主也形者神之舍也形中之精以生氣氣以
生神者也液中生氣氣中生液形中之子母
也生木者水也生火者木也生土者火也生
金者土也生水者金也故氣傳乎子母液行
乎夫婦形中之陰陽也水之化爲液液之化
爲血血之化爲津陰得陽而生者也陰陽爽
其冝則涕也淚也涎也汗也横出而陰失其
生矣氣之化爲精精之化爲珠珠之化爲汞
汞之化爲砂陽得陰而成者也陰陽爽其冝
則疾也老也死也苦也陽不得成也故曰陰
不得陽不生陽不得陰不成彼修陽不修陰
錬形不錬物何以能長存乎夫吾之始胎自
陰中而生陰因形造形及孕而出既壯也六
尺之軀皆屬陰也所有元陽者一黍而已其
大也可以錬形化氣身外有身者矣吕子曰
然則形陰也陰則有體以有而爲無使形化
氣而入于聖者煉之法也因形留氣以氣養
形太上長生久視其次延年三百有六十日
者一歲也三萬有六千歲者一劫也三萬有
六千劫者浩劫也錬形者可以至浩劫矣巖
願聞之子鍾離子曰人之形其長五尺有五
寸其有不齊者以寸定尺五行生成之數也
心之上爲九天腎之下爲九地腎至心八寸
有四分合乎天地者也心至重樓第一環亦
八寸有四分第一環至頂亦八寸有四分腎
至頂則二尺有五寸二分吾元氣一日一夜
盈滿者三百有二十度度凡二尺有五寸二
分爲八十有一丈應純陽九九之數者也腎
之至頂也五五純陽之數也故元氣從呼而
出焉其出也榮衛皆通矣天地之正氣應乎
時順乎節或交或離丈尺無窮焉其從吸而
入也經絡皆闢矣故一呼一吸而三才之眞
氣(天地/人也)往來于十二樓一往一來謂之一息
晝夜盖萬有三千五百焉故吾之呼萬有三
千五百而吾之元氣自中而出矣吾之吸亦
萬有三千五百而天地之正氣自外而入矣
根源固而元氣實則其呼其吸可以奪天地
之正氣於是以氣煉氣散充於身清者榮也
濁者衛也皆流通焉縱者經也横者絡也皆
舒暢焉寒暑不能害而永年矣根源敗而精
氣削則所吸天地之氣浩浩而出吾之元氣
九九而損反爲天地奪焉吕子曰元氣何以
得不亡用以煉其形質乎天地之正氣何以
能奪乎子鍾離子曰欲戰勝者在兵强而已
欲民安者在國富而已元氣者兵也在内也
可以消形質之陰在外也可以奪天地之氣
身者國也有象者斯豐足歟無形者斯堅固
歟萬闔俱闢而無一失矣一驥謬行而有多
獲矣或前或後以錬其質焚其形或上或下
以養其陽消其陰乾坤之錬有時氣液之鍜
有日吾之形也錬以玉液則使甲龍以升而
白雪充肌矣錬以金液則逐雷車以降而金
光盈室矣方其玉液上行以河車運之於四
大其始於肝受之則見于目其光瞭然次於
心受之則見于口其液滃然次於脾受之則
見于膚若凝脂然次於肺受之則見于鼻天
香達而顔壯矣次於腎受之再返本元則見
于耳天音逹而髮鬒矣金液不足進也若夫
還丹未還見於君火謂之既濟丹既還而復
起敵于眞陰謂之錬質土克水者也若金液
在土使黄帝回光斯合太陰矣火克金者也
若金液在火使赤子同爐斯生紫氣矣火興
於水是乃陽中消陰歟變金丹於黄庭之内
錬陽神於五氣之中於是肝之青氣冲矣肺
之白色出矣心之赤光見矣腎之黑祥升矣
脾之黄彩應矣夫然後朝于中元從于君火
以超内院焉下元者陰中之陽也其陽無陰
中元者陽中之陽也其陽無生黄庭大藥者
陰盡陽純也三者皆升而聚于神宫故下元
者五液所朝者也中元者五氣所朝者也上
元者三陽所朝者也吕子曰何謂朝元者歟
子鍾離子曰混沌判而爲天地天地位而列
五方其方各一帝焉帝各二子其一爲陽其
一爲陰是曰二帝相生相成而分五行五行
而後定六氣(三陽/三陰)其如人之始胎精氣爲一
精氣分而生二腎左爲玄右爲牝玄以升氣
而上傳於肝牝以納液而下傳於膀胱玄牝
者其出于無以無爲有者歟故曰谷神不死
是謂玄牝玄牝之門天地之根也自腎而生
五藏六府焉肝爲木其于甲乙其位東之青
帝者也心爲火其于丙丁其位南之赤帝者
也肺爲金其于庚辛其位西之白帝者也脾
爲士其於戊己其位中央之黄帝者也腎爲
水其于壬癸其位北之黑帝者也故一氣運
五行五行運六氣其先之者陰陽也陽有陰
中之陽陰有陽中之陰者也次之者五行也
有水中之火火中之水水中之金金中之木
木中之火火中之土者也在人者於是交合
焉故二氣分而爲六氣大道散而爲五行日
南至也一陽生而朝氣於天焉五方之地陽
皆生矣一帝當其行令而四帝助之春令行
而黑帝不收其令則寒不能變温矣赤帝不
備其令則温不能變熱矣日北至也一陰生
而朝氣於地焉五方之天陰皆降矣一帝當
其行令而四帝助之秋令行而赤帝不収其
令則熱不能變涼矣黑帝不備其令則涼不
能變寒矣故推而言之日月之間一陽始生
而五藏之氣朝於中元焉一陰始生而五藏
之液朝於下元焉於是三陽朝内院(陰中之/陽陽中)
(之陽陰陽中之/陽謂之三陽)心神返天宫皆所謂朝元者
也雖然龍虎合而成大藥大藥成而生眞氣
眞氣既生則於年之中用月月之上以定興
衰焉月之中用日日之上以數直事焉日之
中用時時之上以定息數焉春之月肝强而
脾弱夏之月心强而肺弱秋之月肺强而肝
弱冬之月腎强而心弱腎者人之根本也凡
四時之季脾强而腎弱甲乙在乎肝直事防
焉則脾之氣不行矣戊己在乎脾直事防焉
則腎之氣不行矣庚辛在乎肺直事防焉則
肝之氣不行矣壬癸在乎腎直事防焉則心
之氣不行矣氣也藏也不能俱强者也故一
氣盛則一氣衰矣一藏盛則一藏衰矣此所
以多疾者耶夫萌于亥生于寅强于巳弱于
申吾心之氣也萌于申生于亥强于寅弱于
巳吾肝之氣也萌于寅生于巳强于申弱于
亥吾肺之氣也萌于巳生于申强于亥弱于
寅吾腎之氣也春隨于肝夏隨于心秋隨于
肺冬隨于腎吾脾之氣也不知此者其所以
多疾者耶日也月也時也三陽既聚以陽錬
陽使陰不生焉三陰既聚以陰錬陰使陽不
散焉況夫眞氣既生以純陽錬于五藏而不
息焉各出其方之色一舉而至于天池矣始
以腎之無陰九江無浪矣次以肝之無陰八
關永杜矣次以肺之無陰金火同爐矣次以
脾之無陰玉户弗闢矣次以眞氣上升四氣
合而爲一而金液降焉一杯之水豈能勝輿
薪之火哉蓋水火爲一以入神宫定息内觀
一意不散而神識妙矣寂靜之中而聞至樂
之音如寐非寐而游于虚無之境是之謂超
内院者也於是陽神方聚而還上丹錬神以
合大道上通天門返于其身則形與天地齊
矣如其蛻焉則登紫府覲太微矣吕子曰巖
於是而後知錬形可以久視而已其能仙者
必錬氣乎彼曲士者無藥而胎息焉强而留
之積其至寒或發虚陽而爲苛疾蓋不知胎
仙成而眞氣生眞氣生而胎息矣胎息以錬
氣錬氣以成神巖聞煉氣者必審年中之月
月中之日日中之時端居靜處忘機絶迹當
此之際或心境未除(妄想/也)智識有漏專志於
仙而心也神也不寧焉則如之何子鍾離子
曰子未達内觀矣内觀則神識自止焉吕子
曰内觀何謂也子鍾離子曰是所謂坐忘者
也雖然彼曲士者交合不知其時行持不知
其法而望内觀以成功焉故意内成丹想中
取藥鼻搐口嚥欲使日月天地入于氣府譬
猶寐而得賄者也然而天地否隔久而不通
者其失亦在乎意亂而已爾今夫善視者志
在丹青則不見泰華善聽者志在管弦則不
聞雷霆耳目之用淺矣况吾之心者周該六
合而能内觀坐忘者耶内觀之始如陽升也
其想爲男爲龍爲火爲天爲雲爲鶴爲日爲
馬爲煙爲霞爲車爲駕爲葩爲氣如陰降也
其想爲女爲虎爲水爲地爲雨爲龜爲月爲
牛爲金爲泥爲舟爲葉吾之内觀又豈止於
斯而已哉青龍也白虎也朱雀也玄武也五
嶽也九州也四海也三島也金男也玉女也
河車也重樓也皆立象於無中以定神識焉
故魚之未得則筌不可失矣兔之未獲則蹄
不可捨矣亦不可執於永久終於斯須焉夫
能至乎念絶想亡是爲眞空始可以朝眞矣
蓋内觀者開基之始爾必也日損焉入于希
夷是亦由吾内觀者也吕子曰龍虎合而陰
陽配焉其内觀也何如哉子鍾離子曰其想
也九皇眞人引絳服之子上升焉九皇眞母
引玄衣之女下降焉見于黄屋之庭黄裳之
嫗媒而合偶焉既已女下降子上升如仳離
焉於是嫗持一物狀如朱橘而投于黄屋貯
以精金之器子者何也乾索於坤陽還復其
本以陽負陰而會其所者也女者何也坤索
於乾陰還復其本以陰抱陽而會其所者也
此坎離交而陰陽配者乎若火之炎炎其中
有玄虎上升焉水之滔滔其中有赤龍下降
焉二者戰于樓閣之前木户洞啓其炎浡浡
有王者指顧焉燎蒸燋天其上有萬丈之濤
火興而復墜其炎充於天地龍虎一蟠一繚
而入精金之器下入黄屋如置諸柙此龍虎
交合之想也吕子曰進火之想何如哉子鍾
離子曰其想也有器焉如釜如鼎其别玄黄
其形車輪左青龍右白虎前朱雀後玄武旁
立二臣紫衣而執圭下有佐史奉薪而致燎
於器於是有王者衣朱衣乗赤馬御赤雲自
空而來以下命令焉其光上炎穿天而欲出
天關不開而復下其燎四周執圭者乗馬者
爭使進火焉於是器中之水無氣而凝矣水
中之珠無輝而光矣此進火之想也吕子曰
止于是乎子鍾離子曰雲雷降焉熛炎升焉
或雨寳華祥風慶氛起於清都仙娥玉女駟
鳳驂鸞來于層霄奉金盤以進玉露霞浆下
獻于王此金液還丹既濟之想也龍虎引車
於其火之中上衝三關三關各有衛焉先之
以龍虎突之次之以大火攻之及其闢也以
至昆崙底于天池而止焉或三鶴冲于三天
或二蝶入于三宫或五雲之表承絳服之子
過于天門或金輿玉輅載王者而超三界此
肘後飛金晶大河車之想也朱衣使者乗傳
循行于九州之野始自冀入兖自兖入青自
青入徐自徐入揚自揚入荆自荆入梁自梁
入雍自雍復還于冀東西南北畢矣而止於
豫然後循行焉所召者金玉也所通者壅滯
也一使傳命九州和通周而復始運行不已
或游于五嶽始于常山焉或航于五湖始于
北沼焉或天符勑五帝或五命召五侯此還
丹之想也及夫珠玉委於地或雨露於物或
潮汐於川(川之/潮也)或陽生發萬彙或火發燋天
地或煙霞衝宇宙此錬形之想也鶴去所棲
龍去所蟠五帝朝矣(朝天/也)五雲起矣駟鳳而
騰寥空矣寐而游天衢矣天花墮矣天樂奏
矣金光爍于宫矣此朝元之想也朝元之後
方曰内觀吕子曰内觀何如哉子鍾離子曰
内觀者陰陽變易之法也無時日也無法則
也居于靜室夙夜端坐辨陽之神逐陰之鬼
此達磨之九年竺乾之六載爲此道也不其
難哉始也自上而下紫河之車運而入于天
宫天宫者紛華之地也修眞之士習枯槁而
安淡泊及至是則樂焉而不知自吾身者也
於是其形留而不能蛻矣况夫三尸七魄九
蟲六賊者八死則安肆矣人安則無所止矣
故因意生像因像生境使修眞之士蕩而入
于邪尤可大懼者也吕子曰内觀以聚陽神
錬神以超内院上踊而出天門直超而入聖
品其出其入不繆於往來其來其往不升於
送迎久視則神與形合升仙則遠游方壺信
乎内觀之力也然何以得不蕩而入於邪乎
子鍾離子曰此無他焉聞道而無苦志故爲
物所喪矣然其魔有十其難有九大藥未成
則有寒暑眞氣未生則有飢渴故衣食逼迫
一難也一家之内必有父兄之長焉吾欲去
而學道爲所拘攣焉二難也人因愛而生愛
而後有恩焉父母取其恩婦取其愛相爲桎
梏焉三難也富與貴人之所欲也欲使棄而
趍於寂莫之道四難也方少年可以聞道矣
侈而自肆怠於頥生而夭折加焉五難也急
於求師而眞者難值焉或以辭取之或以貌
取之六難也妄師示以異端持爝火之光不
知日月之明眩井蛙之聲不知雷霆之震七
難也朝行而夕改焉坐作而立忘焉恱於須
臾厭於持久終於懈怠八難也少而求於聲
利老而安其私欲身中喪其年年中喪其月
月中喪其時九難也目恱衆華耳耽六樂臭
味更進情蕩而氣淫六賊魔也雕墻峻宇金
璧粲列富魔也車徒之麗羽旄之美懷銀黄
曳組綬貴魔也如春之和如日之長疾風甚
雨大雷以雹或喜而樂或悲而泣一情魔也
家罹其喪室苦於疾殯者在於阼恩愛魔也
墮於烹鼎墜於危坂猛鷙所搏百蟲所噬大
盜所攘患難魔也十地當陽三清玉皇五嶽
八王四神七曜聖賢魔也干將闟戟森其成
伍兵魔也仙嫦玉女各奏其伎女樂魔也美
人袨服而豐飾神授而目招女色魔也魔之
撓吾者有三焉一曰見于境(見者/卦也)二曰見于
寐三曰見于内觀於其境也而知之則其志
篤矣於其寐也而知之則神不惑意不散矣
於其内觀也而知之籍三昧之火以焚吾形
魔斯殲矣於是用紫河之車運其陽神超内
院返天宫吕子曰法有數乎時有數乎子鍾
離子曰法有十二科一曰匹配陰陽二曰聚
散水火三曰交合龍虎四曰燒錬至藥五曰
肘後飛金晶六曰玉液還丹七曰玉液錬形
八曰金液還丹九曰金液煉形十曰朝元煉
氣十一曰内觀交换十二曰超脫分形時有
三焉年中者法天地陰陽升降之宜月中者
法日月精氣往來之數日中者八卦(八正/卦也)十
千十有二支一百刻六千分夫行其法也一
日之復始則淫邪去而外行修矣次而金晶
充而心境除矣次而心經一涌口有甘液矣
次而陰陽擊搏于腹其殷如雷矣次而魂魄
不寧寐而多悸次而六府四支或有微疾不
藥石而瘉次而丹田夜煖其形秀清目有神
光寐而物不能侵若抱嬰兒以歸次而金關
玉鎖其鐍固矣寐而不漏次而雷鳴關節通
漯然汗出次而玉液烹漱以成凝酥次而靈
液成膏腥腐斯遠矣次而其骨輕而變神室
矣其行駃矣次而境不能移嗜欲絶矣次而
眞氣入物可以已疾矣次而内觀明朗矣次
而瞳子烱烱童首更髮返壯色矣次而氣充
而不餒壽無量矣次而膚革光澤其神秀麗
聖丹生而靈液芬然次而鑒洞秋毫矣次而
其涕泪涎汗除而黑子痍痕滅矣次而胎全
氣盈而辟穀矣次而内志合于太虚七情盡
而九蟲三尸亡矣次而魂魄不游而無夢矣
次而陽精成而神府固寒暑不能暴矣次而
出乎生死坐忘内觀以游華胥矣次而功行
具而授籙三清能知未來矣次而胎仙見矣
次而純陽可以涸外汞矣次而胎仙飛而祥
光生矣次而靜則樂奏矣次而腥臊富貴矣
次而儀觀變而神祇役矣次而外觀紫霞盈
目金光四周矣次而火龍飛玄鶴舉而骨化
矣次而彩雲卿藹玉女下授紫詔矣此道之
成也吕子於是心恱誠服而進曰知妙理矣
而未得行之持之之法終於無功與不知者
同其何以教之子鍾離子於是擇吉日授以
靈寳畢法焉


道樞卷之四十一
道樞卷之四十二
　　　　至游子曾慥集
　　　靈寳篇(正陽剖微純陽互通/集厥大成衆妙之宗)
子鍾離子既已道授吕子復曰吾嘗游于終
南之山而得金誥玉籙與眞源之義此至道
之要也今將語汝吕子曰唯子鍾離子於是
言曰天得乾道而積氣以覆於下地得坤道
託質以載於上相去八萬四千里氣質不能
相交故天以乾索於坤三索既終而還於地
中其陽負陰而上升地以坤索於乾三索既
終而還於天中其陰抱陽而下降一升一降
運行於道天地所以長久者也夫天地之間
親乎上者爲陽自上而下四萬有二千里名
曰陽位親乎下者爲陰自下而上四萬有二
千里名曰陰位故一歲之始冬至地中陽升
凡旬有五日上升七千里三氣者一節也其
數四旬有五日而陽升也共二萬有一千里
二節者一時也其數九旬而陽升也共四萬
二千里至于天地之中陽合于陰位矣於時
陰之中其陽半焉其氣變寒爲温春之分也
過此則陽升而入于陽位於是始得乎地之
氣而升焉亦四旬有五日是爲立夏立夏之
後四旬有五日是爲夏至陽之升者通乎前
蓋八萬有四千里至于天矣於是陽中有陽
焉其氣變温爲熱積陽生陰於是一陰生於
二陽之中其始于夏至者也於是天中之陰
降焉一氣者旬有五日降乎七千里二氣者
四旬有五日陰之降蓋二萬有一千里九旬
則陰之降共四萬有二千里至于天地之中
陰合於陽位矣於時陽之中其陰半焉其氣
變熱爲凉秋之分也過此則陰降而入乎陰
位於是始得乎天氣而降焉亦四旬有五日
是爲立冬立冬之後四旬有五日是爲冬至
冬至而陰降通乎前蓋八萬有四千里以至
于地矣斯陰之中有陰焉其氣變涼爲寒積
陰生陽一陽生於二陰之中自冬至之後一
陽復升周而復始故冬至者陽生上升而還
于天其陰降至于地此一陽來者也夏至者
陰生下降而還于地其陽升至于天此一陰
來者也自夏至陽升於上過春之分而入乎
陰以離乎陽位此二分者也自冬至陽升由
上而下非無陰降也所降之陰乃陽中之餘
陰止於陽位消散而已雖降而得位值陽之
升則其氣絶矣然則夏至陰降由下而上亦
非無陽升也所升之陽乃陰中之餘陽止於
陰位消散而已雖升而得位值陰之降則其
氣絶矣以是觀之陰也陽也其升降上下不
出乎八萬四千里而日則三百有六十也夫
能即温涼寒熱之四氣斯識陰陽矣即陽升
陰降之八節斯知天地矣天地者物中之大
者也人者物中之靈者也故人可以配天地
焉心天也腎地也肝陽位也肺陰位也心腎
相去八寸有四分猶天地覆載之間也氣亦
陽也液亦陰也子午者二至也卯酉者二分
也一日者一年也吾以一日而用八卦斯得
八節之數矣子之時腎之氣生卯之時其氣
至于肝肝陽也故其氣盛於是陽升而入于
陽位春分之比也午之時氣至于心積氣生
液斯蓋夏至陽升于天而陰生者也心之液
既生至酉之時其液至于肺肺陰也故其液
盛於是陰降而入于陰位秋分之比也子之
時液至于腎積液生氣斯蓋冬至陰降于地
而陽生者也日用如循環焉其能無虧可以
延年矣天地於道一也得其一者其惟人乎
然其胎全氣足之後六欲七情以損元陽而
失眞氣顧有自然相生之氣液不能同天地
之升降焉吾嘗以法致而强奪之而後可也
夫一呼元氣出一吸元氣入入而不能留隨
呼而復出則吾之元氣反爲天地所奪矣是
以氣散不能生液矣液少不能生氣矣當其
氣盛之時日用震卦而於氣也多入少出强
留在其腹於斯之時自下而升者不出也自
外而入者暫上也二氣相合積而生五藏之
液積液還元則氣之生滋多矣此達磨胎息
小成者也道之要者其欲求陽公長子而取
眞一是亦多入少出者焉陽公長子何謂也
乾索於坤元氣升而上者也震長子也是爲
卯之時氣自腎生液自心降相爭乎上下故
閉氣則液分兩停過時於是乎得眞一矣眞
一者眞水也此何道也積氣生液積液生氣
氣中之液隨液而降液中之氣隨氣而升氣
液相生者也行之一年奪功以一并三百日
爲期十日功斯見矣善食而無疾首清而目
明心胖而腹虚其中殷乎風雷之聲是非其
効歟若夫靜息絶念終日默坐止於定中而
出陰神非爲仙之道也吕子曰此其陽胎而
陰息配合陰陽者乎水火何以聚散焉子鍾
離子曰大道之中生天地者也天地之中生
陰陽者也故天地有上下陰陽有終始吾因
其俯仰察其度數大道亦可知焉是以即天
地之上下而知道之高卑矣即陰陽之終始
而知道之先後矣天地不離於數其終乎一
歲者也陰陽不失其宜其分乎八節者也冬
至陰太極而一陽生至春之分陰之中其陽
半焉過此純乎陽矣夏至陽太極而一陰生
至秋之分陽之中其陰半焉過此純乎陰矣
欲識大道之體其必法天地審陰陽乎冬至
陽生而升至于立春則升于陰位二萬一千
里陽難勝於陰也夏至陰生而降至于立冬
陰降于下其去天六萬三千里去地二萬一
千里是陰得位而陽欲絶也故一歲之中立
春者其在日用則丑之末寅之初艮之卦也
其時腎之氣生而未至于肝處乎陰位之中
是氣也在于液中弱而難升也一歲之中立
冬者其在日用則戌之末亥之初乾之卦也
其時心之液下入將欲還元復歸于腎陰盛
陽絶之時者也其氣少其液多人之所以多
疾疢而夭閼者陰陽繆而不升降氣液枯而
不相生嗟夫氣盡神散斯死矣立春陽升自
下而可以上則不日而陰之中其陽半矣立
冬陰降自上而可以下則不日而陽之中其
陰半矣惟人當艮之時其氣微而不知養氣
之端乾之時其氣散而不知聚氣之理顧以
六欲七情損其元陽使眞氣不强失其眞氣
使眞液不生不亦可哀哉方艮之時也吾以
養其元氣手足互伸縮焉使四體之氣俱生
則内以保其元氣上以朝其心府於是嚥其
津者一二焉上摩其面者三二十焉久則膚
澤光腴矣此之謂散火錬形之小者也方乾
之時也吾以聚其元氣靜坐嚥氣而搐外腎
焉嚥氣者何謂也納心火於下者也搐外腎
者何謂也收膀胱之氣於内者也腎氣合矣
於是三火聚而爲一以補下田無液者氣聚
斯生液矣有液者液錬斯生氣矣此之謂聚
火太一含眞氣者也此何道也心之氣冝乎
納者也膀胱之氣宜乎收者也使之不散以
接乎坎斯乃氣海之中始生之氣也以秋冬
爲首見其効則止焉行之一年奪功以一并
三百日爲期十日功斯見矣肌革充澤下田
冲和精神爽清是非其效歟吕子曰交合龍
虎者有道乎子鍾離子曰道原初判而有太
始太始而有太無太無而有太虚太虚而有
太空太空而有太質太質者天地也其氣清
濁其質如卵其色玄黄乃太空之一物爾冬
至則地中陽升夏至則至于天其陽太極而
陰生陰生者以陽自陰中來而起於地恍恍
惚惚氣中有水而無形故夏至則積氣生水
矣夏至則天中陰降冬至則至于地其陰太
極而陽生陽生者以陰自陽中來而出於天
杳杳冥冥水中有氣而無形故冬至積水生
氣矣子之時坎之卦也腎之氣於是生焉午
之時離之卦也心之液於是生焉方其腎之
氣生于坎其及離也則至于心接乎心氣與
心之火相合於是太極而生液所以然者以
氣自腎來氣中有眞水而無形其猶積陽生
陰者類耶心之液生乎離其及坎也則至于
腎接乎腎水與之相合於是太極而生氣所
以然者以液自心來液中有眞氣而無形其
猶積陰生陽者類耶吾以是知所生之陽陽
中藏水所生之陰陰中藏氣吾與天地之陰
陽同也故曰腎生氣其中有眞水者虎也心
生液其中有眞氣者龍也夫天如覆盆陽猶
能升焉地如盤石陰猶能入焉而人不能者
有以損其元陽失其眞氣者矣夫離也者
人則心也在外則午之時也眞陽也者在人
則元陽也在外則太陽也故當離之時腎氣
既至于心心與腎交宜入靜宇叠掌蟠膝升
身正坐神室内定鼻之息少入遲出綿綿若
存滿口含津勿吐勿嚥自然腎氣與心氣相
合太極而生液矣是以眞液與眞水相合則
眞氣戀液眞水戀氣夫氣液者本非相合者
也惟其液之中有眞氣氣之中有眞水互交
合焉於是相戀而下其名曰交合龍虎若夫
火之候不差而知地添之冝則三百日眞胎
就而大藥成斯乃超脫之本也此何道也夫
元氣眞水也不可以泄而失於外者也氣散
則不能生液液少則無眞氣氣水不交則不
能成大藥焉故知腎中眞一之水心中正陽
之液二者交焉在人生人在身生神其名曰
内丹數盈乎三十旬可以長生矣凡年之中
用月者其以冬至爲始乎日之中用時者其
以離卦爲期乎夫以冬至爲始三百日胎仙
全矣其形彈丸其色朱橘永鎮下田而不死
矣若夫老而學道根源不固然以十年之損
一年補之可以益壽矣是謂採補還丹蓋此
道也補之數足則口生甘津心境自除情欲
不動百骸休安目爛如電神光現於闇室是
非其效歟吕子曰周天火候何如哉子鍾離
子曰寒熱温涼形中有氣者也雲霧雨露氣
中有象者也地之氣上騰斯升而爲雲散而
爲雨矣天之氣下降斯散而爲霧凝而爲露
矣積陰過則其露爲霜其雨爲雪積陽過則
其霧爲煙其雲爲霞陰之中伏陽陽不能升
斯擊搏而生雷霆矣陽之中伏陰陰不能散
斯堅固而生雹霰矣故陽光散而爲雷陰氣
蕩而變風陰陽不合相對而生電陰陽不正
亂交而成虹蜺惟眞陽也積而成神麗于天
者其大日月也眞陰也積而成形壯于地者
其貴金玉也日月也者眞陽而得乎眞陰以
相成矣金玉也者眞陰而得乎眞陽以相生
矣故吾心液中之眞氣猶眞陽也腎氣中之
眞水者猶眞陰也眞水不得眞氣不生眞氣
不得眞水不成二者既於離之時和合於心
之上肺之下如子母之相戀夫婦之相愛也
自離至于兊兊者陰盛陽弱之時猶日月之
下弦金玉之在璞也夫日月自晦至朔數足
而明生焉金玉自陽生陰氣足而寳成焉故
寳者以氣足而進之以陽明者以數足而受
之於魂其猶吾之離之時積氣而生液液還
下元若不進之以氣則爲月之下弦不受魂
金玉之在璞不發陽也是以於乾之時進火
有數錬陽無衰能加火之數則陽長生矣離
之時龍虎既合斯採藥之時也至于乾則氣
液將欲還元而生于膀胱之上脾胃之下腎
之前臍之後小腸之右大腸之左於斯之時
脾氣强而肺氣盛腎氣絶而肝氣弱夫眞氣
本以氣相合而來者也既以陽氣弱而眞氣
無所戀徒於離之時採合而已然眞氣無所
戀且將散矣必於眞氣欲絶之時當坤之卦
元入靜宇正坐神室内定鼻之息綿綿微脅
其腹於是臍也腎也熱或甚焉則微放輕勒
如其未也則緊勒漸放焉至其熱也則任意
放勒焉以滿乾之卦其名曰勒陽關如是則
錬乎内丹使眞氣不上行以同眞水而脾之
液爲之和合焉隨其呼吸而運輸於命府黄
庭之中故能氣液變爲精精變爲珠珠變爲
汞汞變爲砂砂變爲金此内丹之成也吾所
謂老而學道十損而一補之其可忽於兹乎
採藥於離之時至乾之時以錬之春冬多採
少錬乾一而離二倍用功也秋夏少採多煉
離一而乾二倍用功也百日而藥力全矣二
百日而聖胎堅矣三百日眞氣具而胎仙全
矣藥力既全而後進火加數是爲火之候故
聖胎堅矣則加火候以至于小周天胎全氣
生矣則加火候以至于周天然當絶迹幽居
心在内觀使内境不出外境不入猶龍之養
珠焉雖寤寐終食之間語默如嬰兒舉止如
處女猶恐有損焉有失焉不可斯須而離於
道也子鍾離子曰此非所謂其至也蓋特小
成者爾吾有金晶玉液金液之方焉一歲者
以月言之六律六吕以六超數數盡乎六位
六六是爲三十有六日陰之成數也以日言
之五日一候七十有二候八九之數也以九
超數數盡乎六位六九是爲五十有四日陽
之成數也一六一九合而爲十五十五氣之
數二十有四是爲八節於是見陰陽升降之
理一六一九以四爲用故陽數二百有十六
陰數一百四十有四凡三百有六十是爲周
天者也陰陽升降在乎天地之内猶吾之心
腎氣液交合者也日月運轉在乎天地之外
此吾之肘後飛金晶者也故肺肝陰陽如日
月往來焉進火加損如日月交合焉陰陽升
降如日月運轉焉歲之夏至月之旬有六日
在於人也其猶午之時歟歲之冬至月之旦
在於人也其猶子之時歟吾推天地陰陽日
月魂魄尚有交合運轉之序則吾之心腎氣
液肝肺魂魄日用雖有節矣年之用其無加
損乎坎之時陽生于艮而腎氣交于肝前其
未交也披衣正坐存乎下腹斯須升身焉前
出其胸微偃首於後後閉其夾脊雙關以肘
前後微扇一二然後伸腰自其尾閭其炎如
火由腰下擁在乎夾脊之下雙關勿開熱盛
氣壯漸開夾脊使氣過關則乃仰面緊偃腦
後以閉上關熱極氣壯漸放入頂以補泥丸
此其長生之基歟於是用還丹之法復出胸
伸腰以閉夾脊存而升之火或不起於腰則
靜坐内觀用其法再作焉以起其火自丑而
行終寅而止其名曰肘後飛金晶蓋使腎之
氣以生肝之氣也夾脊之骨其節二十有四
自下而上三節内腎相對是爲天柱天柱之
上是爲玉京玉京之下内腎相對尾閭之上
十有八節其中是爲雙關上九下九百日可
以通而入于泥丸矣行之之要則始于艮以
飛金晶至巽而成者此離之卦其採藥者也
乾之卦其進火勒陽關者也始乎冬至行之
百日而金晶入于腦三關一撞直入上宫泥
丸自艮而始至震而止其採藥於離也更無
腎氣相合焉惟肝氣自生心氣皆純陽者也
則二八之陰消矣其氣薰蒸於肺而得黍米
之大而入于黄庭此其内丹之材歟百日無
差藥力全矣故採藥於離用法依時内觀益
詳於乾進火以勒陽關自兊而始至乾而止
百日而飛金晶矣自艮而坐至巽而止離之
採藥法仍其舊三百日無差聖胎堅矣勒陽
關者自坤而坐至乾而止百日則泥丸實而
還童矣是法也五行顛倒三田反覆之義焉
先之以配合陰陽使氣液相生次之以聚散
水火使根源堅固氣行而液止次之以交合
龍虎使採補還丹吾所謂小成者也年之中
擇月焉冬至之月於申擇日焉甲子之日於
中擇時焉艮也離也乾也爲之始焉自艮至
巽自乾起坤三百日之數足是爲中成者也
夫行斯道必於清靜之區目不見可欲耳不
聞囂聲鼻不入臭穢口不爽五味六欲七情
不動於心惴惴焉寤寐如恐失之斯可也行
功不勤則不得於仙賒死而已爾斯何道也
三元之用事者也飛金晶者則自下田而返
上田歟採藥者則自下田而返中田歟勒陽
關進火者則自中田而返下田歟始其效也
寐而多悸四支六府示有微疾不藥而瘉瞑
目入晦有光如蓋金關玉鑰其封全堅以絶
乎泄精雷鳴一鼓關節氣通神彩清而丹田
和心境自除其寐也若抱嬰兒以歸若騰飛
以游八邪不能干矣三百日胎仙全而玉液
錬形可以行矣陽之升也何以太極而生陰
乎陰不足而陽有餘故積陽而生神焉陰之
降也何以太極而生陽乎陽不足而陰有餘
故積陰而生形焉神者吾所謂曰月也形者
吾所謂金玉也金玉之質産乎積陰而中蓄
眞陽之氣復感乎日月使眞陰眞陽下射而
生成其寳焉是冝可珍也哉彼積陰成形而
抱陽猶吾積藥爲眞胞眞氣以成胎仙者也
彼氣冲于天則隨陽升而起入于地則隨陰
降而還既隨陰陽升降自有東西四時可以
别焉猶吾金液以還丹田玉液以錬形質四
時加損一日改移者也夫吾三百日之後眞
氣既全則可以還丹錬形矣故用艮之卦飛
金晶終巽而止爾離之採藥坤之陽關皆於
是止而不爲惟用兊之卦勒陽關焉至乾而
止夫既不爲離之採藥而爲還丹者是嚥法
也其法以舌攪上下腭二頰之間先嚥惡濁
之津次退舌杪以離玉池其津生也不漱而
嚥春之月肝之氣盛脾之氣弱則日用乎離
夏之月心之氣盛肺之氣弱則日用乎巽秋
之月肺之氣盛肝之氣弱則日用乎艮以飛
金晶嚥亦可也冬之月腎之氣盛心之氣弱
則日用乎震四時之季脾之氣盛腎之氣弱
腎者人之根本也凡季月之後旬有八日則
用乎兊其春之離夏之巽冬之震則於其時
兼用之惟秋也專用乎兊而已斯何道也知
五行之根蒂所以生克者歟其爲嚥之法而
牙齒玉池之間津不生焉則何如曰吾惟以
舌攪滿上下而用玉池雙収二頰以虚嚥氣
氣之中斯有水矣嚥之數始乎三十有六其
次四十有九其次八十有一其次一百八十
有一俟有功以爲度焉此所謂玉液者也行
之一年灌溉丹田沐浴胎仙而眞氣滋盛矣
夫若不行乎此則三百日内丹既成眞氣自
生於是用艮以飛金晶一撞三關直入泥丸
其氣方起也以手塞耳何也耳者腎之門也
懼泄腎之氣於外也當行此法自頂中前下
金水勢如建瓴注于黄庭其變爲金丹故行
金液之方必入靜宇疊掌蟠膝端坐絶念忘
情内觀審乎艮之金晶飛入于頂則微昂首
項使腦之後其炎如火頻府仰其首向乎前
抑首曲於咽喉退舌杪近乎後以拄上腭於
是上清靈芝之水其味甘其氣芳或漱或嚥
下還黄庭此所謂金液者也歲之中行之蓋
無時焉惟金晶之飛也一飛一嚥至震而止
及已入腦矣則順節序而行艮以始之巽以
終之日之將入而勒陽關則兊以始之乾以
終之其行之也必絶迹清心而後斯有功焉
是道也必金晶飛矣藥既採矣陽關勒矣内
丹成矣(三百日/乃成)而後行焉不然惟以還丹滌
蕩華池則大藥散而無益也其効也其體澤
其神秀其瞳黑其髮紺其顔童氣内足而不
餒塵骨更矣神室變矣步軼奔駟津爲凝酥
寒暑不能暴矣如防乎陽之太極則以玉液
溉灌沐浴焉則内丹潤矣三百日之後行乎
金液者既濟之法也起火以迎眞水上水下
火一升一沉以陽煉陰將變乎純陽其功至
也可以飛騰游方之外者也其功則百日斯
効矣一年斯成矣何謂金玉之液歟積陽成
神神中有形一生於日二生於月者也積陰
成形形中有神一生於金二生於玉者也日
行九月行六隨陰陽而生没焉金玉亦隨陰
陽者也春夏而升秋冬而降焉腎之氣月也
冥液則金也心之氣日矣其液則玉也玉液
也者本乎腎之氣上升而至于心以合心之
氣二氣相交而過乎重樓緘口不出則津盈
于玉池嚥之斯爲玉液矣吾以舌攪滿上下
之腭閉玉池而雙収二脥虚嚥其氣此還丹
之方也夫氣之中有眞水焉氣聚則水聚母
行則子從者也玉液既云還丹矣何以煉形
乎液者自腎而來以生于心猶土生石石生
玉者也金液者腎之氣與心之氣合而上升
熏蒸於肺肺者華蓋也下罩二氣即日而取
其液其液在于下田自尾閭而升是爲飛金
晶以補泥丸者焉泥丸補之之數既足則自
上而下復降于下丹田是爲金液還丹者焉
其還于下田也而復升焉周于四支是爲金
液煉形焉亦猶金生于土者也吾金晶之飛
能通三關入九天何謂也尾閭其下關者也
夾脊其中關者也腦後其上關者也頂者九
天也方玉液還丹之後居于靜宇密舍風不
薄也日不及也潜祝三清曰欲以行道演化
當先煉形於陰陽之外已乃燎香嚥之於是
以震之時爲始瞑目閉心升身正坐鼻之息
綿綿少入遲出内觀益詳内境不出外境不
入滿口含津勿吐勿嚥氣盈四支爲之制禦
勿令散失意倦漸止復升至離之時其氣既
交於是氣美而不可名矣是爲玉液煉形者
焉蓋可以留形居世而已夫能棄絶外事志
在於仙則當以肘後飛金晶纔起補足之後
仍前之法使金液還丹自頂至腎焉自震而
行至離而止金液玉液其法同而所以異者
其在内觀乎非特此也還丹煉形相併而行
豈玉液比哉其要在乎陽純而陰盡凡春冬
再起一嚥何以謂之起歟前之所云升身者
也秋冬則五起一嚥焉其嚥也秋夏其數五
十春冬其數百餘者用兊以勤陽關至乾爲
期其法如前焉若夫金液之煉形蘇後升前
偃後升飛金晶也前偃金液還丹也金晶過
頂下還丹田與煉形之氣相接不可亟嚥焉
俟夫氣極于四支意舒而神暢咽燥而心沖
於是微嚥焉與氣相敵是爲既濟者也行此
者自艮至離升而嚥之其亦可也然則形果
何以煉乎飛金晶以起火而入于頂前升後
舉其名曰焚身於火之中復行還丹而四時
加損焉然後復拘於歲月哉吾日之中蓋有
乾坤焉午之前焚乎乾午之後焚乎坤以人
言之其腹爲坤其背爲乾斯肘後飛金晶者
也方其焚乎坤則始乎兊以勒陽關至乾而
止斯不可須臾廢也冬春三日或五日而行
既濟之法以防太極於起火之中嚥焉如是
則金丹不燋矣吾之焚身不止煉形而成氣
也其足以逐陰鬼而養神矣下三彭而死九
蟲也夫自是可與論朝元煉氣成神之方也
歟煉形之効何如哉曰其志清高合於太虚
魂魄不游夢寐絶矣陽精既成神府固矣火
不能爍水不能濡眞氣熏出于神門故眉有
白毫其氣純陽可以涸汞呼吸可以已疾災
祥可以前知此非其効歟雖然詎若朝元之
妙哉一三五七九者道之分而爲數也金木
水火土者道之變而有象也不分則無數無
數者道之原也不變則無象無象者道之本
也天地之象吾知其氣與水也天地之數吾
知其遠與邇也然則道亦豈遠乎哉天地有
五帝者猶吾之五藏也青帝其德木其干甲
乙甲爲陽乙爲陰猶吾肝之氣液也赤帝其
德火其干丙丁丙爲陽丁爲陰猶吾心之氣
液也白帝其德金其干庚辛庚爲陽辛爲陰
猶吾肺之氣液也黑帝其德水其干壬癸壬
爲陽癸爲陰猶吾腎之氣液也黄帝其德土
其干戊己戊爲陽己爲陰猶吾脾之氣液也
春之月肝之氣盛蓋父母之眞氣隨天之運
度而在于肝若木之日其干甲乙則救土於
辰戌丑未之時超火以煉脾之氣餘日直乎
兊則損金以耗肺之氣是時不可下功也坎
之時起火以煉腎之氣震之時入于室多入
少出止息爲上久閉次之以千息爲度内觀
一意在于肝冥心瞑目青色自見徐升其身
以入泥丸自寅至于辰以終乎震鼻之息其
出甚微習焉則息止矣不可以求亟成焉夏
之月心之氣盛蓋父母之眞氣隨天之運度
而在於心若火之日其干丙丁則救金於兊
之時起火以煉肺之氣餘日直乎坎損水以
耗腎之氣是時不可下功也震之時起火以
煉肝之氣離之時入于室止息定息而如前
焉赤氣自見徐升其身以入泥丸自巳至于
未以終乎離秋之月肺之氣盛蓋以父母眞
氣隨天之運度而在于肝若金之日其干庚
辛則救木於震之時起火以煉肝之氣餘日
直乎離損火以耗心之氣是時不可下功也
巽之時起火以煉脾之氣兊之時入室止息
定息而如前焉白氣自見徐升其身以入泥
丸自申至于戌以終乎兊冬之月腎之氣盛
蓋以父母眞氣隨天之運度而在於腎若水
之日其干壬癸則救火於離之時起火以煉
心之氣餘日直乎辰戌丑未之時損土以耗
脾之氣是時不可下功也兊之時超火以煉
肺之氣坎之時入于室止息止定而如前焉
黑氣自見徐升其身以入泥丸自亥至于丑
以終乎坎春煉肝千息青氣出矣於其季旬
有八日專爲定息終日默坐以養未聚之神
而煉其眞氣坎之時起火以煉其腎恐耗其
眞也夏煉心千息赤氣出矣秋煉肺千息白
氣出矣冬煉腎千息黑氣出矣各於其季旬
有八日專爲定息以至超火悉如初焉於是
黄氣成光爛然周身矣夫定息者豈在强留
而固閉也哉要之綿綿若存用之不勤從有
入無使之自止斯可也採藥者何也含津握
固以壓心之眞氣使不散者也入室者何也
宅乎幽靜囂聲不聞内開小隙微可辨物方
其陽神初聚眞氣如凝其如嬰兒而未半焉
耳不可有聞也有聞則神氣悸而逸矣若夫
腥臊臭腐之氣淫冶之色非止觸眞氣也神
所厭也於是稽首三祝焉一曰地仙功行半
者二曰天仙傳道行化者三曰神仙除大害
立大功而潜迹者既已靜坐忘機以勤行焉
是法也須次第覩其効而進焉徑習乎朝元
終不成功其亦出陰魂而爲鬼仙者乎朝元
之道豈易言哉千日而治一氣一以奪十百
日而功至矣五百日而氣足矣自是可以行
内觀焉聚陽神以入天宫煉之以合大道其
効何如哉其軀若騰丹光通骨紫霞盈目矣
一氣歸諸心不可爲物之所奪一心運一氣
不可爲法之所役焉心源清徹一照萬破亦
不知有物也氣戰剛强萬感一息亦不知有
法也物物無物還本來之象乎法法無法會
自得之眞乎吾之修煉之成則沖和之氣凝
而不散至虚眞性恬淡無爲神合乎道歸于
自然則以無心爲心不知己之有身也其入
希夷之域者乎此法也其如存想耶其如禪
定耶吾擇福地爲靜宇正坐蟠膝散髮披衣
握固存神冥心瞑目微升身於前以起火煉
氣午之後則微歛身聚火以煉丹通乎晝夜
神氣清和而坐不懈於斯時也有聲勿聽有
境勿視則自殄矣或魔加迫焉亟前以身微
歛歛而伸腰後以出胸微偃偃不伸腰少焉
前後火起高升其身勿動是謂焚身之火者
也其火既起其魔自奔陰邪不入如是至于
再至于三以至夫遽求超脫或陰靈不散出
爲鬼神其形不見終無所歸止於投胎奪人
之舍而後爲人或出入不熟往來無法一去
不返失其故軀神魂不知所之乃桑門之坐
化道流之尸解也故曰既出而復入入而不
出斯形神俱妙與天地齊者矣既入而復出
出而不入斯神遷入聖放乎三島十洲之上
者矣


道樞卷之四十二

















