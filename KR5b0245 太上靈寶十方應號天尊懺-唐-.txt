#+TITLE: 太上靈寶十方應號天尊懺-唐-
#+DATE: 2016-06-11 12:26:59
#+SOURCE: github.com/kanripo/KR5b0245 master 1075e7d6                
太上靈寳十方應號天尊懴卷之二(原缺卷一/卷三之九)
爾時妙行真人聞
太上說善惡因縁報對事巳禮拜讃歎至誠
苦切重白
太上曰衆生愚癡沉迷世網不能自覺得免
罪中流轉生死常處苦處上望慈尊願見開
悟使來生男女歸心善道不落三塗
太上曰一切衆生捨身受身无量劫來身心
情意眼耳鼻口搆成諸罪沉迷觸法内造外
造六情互起更逓相生罪根増長念念成非
有无量之罪數等塵沙結習來久總在身中
先縁今縁從劫至劫不可記識一念歸心皆
得清淨猶如明鏡前後塵垢諸雜不淨積聚
蔽翳内外濛暗若一旦遇其良匠拂拭磨洗
表裏光徹洞照遠近明淨如初何以故本來
明淨者也衆生亦然神本清淨无諸滓穢但
受形之後内外塵垢漸染成愆六根六欲六
情六入六染六賊六塵六識分别是非妄作
穢弊内暗外滋失其真性流浪死生動成罪
因報對相縁便入地獄受諸苦惱萬劫沉淪
吾以慈悲憐念衆生故從劫至劫變化人間
或聖或凡種種應身方便教化流傳經戒開
悟度脫使出苦惱而衆生薄福不能覺悟且
諸天上聖神仙真衆常欲人滌惡生善則善
神祐衛若罪結在身不知懴悔則惡神禍之
生死受苦一切衆生唯知外飾面目衣服手
足而不知内洗身心以免罪結若如面目手
足衣服之類勤加洗潔則善必有歸咎將何
及今重分别各當懴悔
　　　懴殺生品
太上告妙行真人曰一切衆生過去見存不
念慈悲殺害衆生啖食無猒或爲父母以及
已身子孫眷屬追隨凶吉聚集郷閭殺害衆
生不可稱計或享祀祖先祈賽社竈殺害衆
生亦不可計或殺牛羊猪狗驢馬鷄㹠依人
牧養之類或殺麞鹿狐兔虎豹豺狼山林野
獸之類或殺鵝鴨烏鵲鳩鴿鴟鳶鳬鶩鵁鶄
飛禽之屬或殺蟲蛇虺蝎蜂蠆蚰蜒蜈蚣蜙
蝑螻蟻之類或殺黿鼈龜鼉魚鰕鱣蟹螺蚌
蟆蛤水蟲之類或殺蜣蜋蠛蠓負蝂螟蛉蚯
蚓小蟲之𩔖或殺蚊䗈蚤蝨蜉蝣蚳蝝𧍒蛸
化生之屬或飛鷹馳犬窮林竭澤殺害衆生
或張羅布網放火燒山殺害衆生或持弓抨
矢操刀執杖殺害衆生或坐卧行立手揉足
踏殺害衆生或起造宅舍修築垣壁殺害衆
生或耕田播埴穿坑出土殺害衆生或薙草
平地採樵伐木殺害衆生或摘花挽果生蠶
曝蠒殺害衆生或然燈𤑔火背明向暗殺害
衆生或引水入穴熱湯潑地殺害衆生飲水
食飯沐髮浴身殺害衆生剖胎破卵傷筋斷
骨殺害衆生或開口舉意伸手動足殺害衆
生或對天尊大道真經妙法一切聖賢殺害
衆生或於天地三光之下殺害衆生或於三
元八節十直齋日及風雨暝晦殺害衆生或
於玄壇靈觀道場法座殺害衆生或因瞋怒
愁惱歡樂歌舞殺害衆生或合和湯藥救療
病苦殺害衆生或命絶手中身亡刀下或因
征進或爲仇讎或倚豪强或恃財勢或斷其
頭足剥去皮毛猛火煎燒沸湯潯煑或生分
子母斷其胎育或攻絶命根令其磨滅或恐
殺怖殺毒藥殺呪罵殺或自殺教他殺故殺
誤殺口殺意殺心殺看殺傳言遣殺如是等
事隱蔽在身未曽發露若無懴悔永劫縈纏
歸命䖍誠謹當信禮
　　志心信禮大聖至真元始天尊
　　志心信禮清都闡妙天尊
　　志心信禮乾坤開度天尊
　　志心信禮穹崇勝蓋天尊
　　志心信禮轉輪自在天尊
　　志心信禮超淩上境天尊
　　志心信禮回靈感天尊
　　志心信禮逍遥太虚天尊
　　志心信禮廣大玄功天尊
　　志心信禮日月照天尊
　　志心信禮紫府垂惠天尊
　　志心信禮制威魔天尊
　　志心信禮受煉更生天尊
　　志心信禮髙妙天尊
　　志心信禮大威力天尊
　　志心信禮梵形天尊
　　志心信禮柏空慧天尊
　　志心信禮度仙髙妙天尊
　　志心信禮教化萬物天尊
　　志心信禮常樂導天尊
　　志心信禮玉華靈耀天尊
　　志心信禮玄穹垂化天尊
　　志心信禮金顔天尊
　　志心信禮受經藴天尊
　　志心信禮散流威德天尊
　　志心信禮至聖覃恩天尊
　　志心信禮識宿命天尊
　　志心信禮入法門天尊
　　志心信禮靜氣天尊
　　志心信禮洞觀妙天尊
　　志心信禮九靈自在天尊
　　志心信禮天門髙偁天尊
　　志心信禮龍輿下濟天尊
　　志心信禮慈悲五苦天尊
　　志心信禮香光德天尊
　　志心信禮寳相歡喜天尊
　　志心信禮軫念塗炭天尊
　　志心信禮能度脫樊籠天尊
　　志心信禮龍音慈救天尊
　　志心信禮无礙清淨相天尊
　　志心信禮大慈悲救苦真人
　　志心信禮大慈悲太極真人
　　志心信禮大慈悲普濟真人
　　志心信禮大慈悲妙行真人
歸依十方无上天尊諸大真聖某乙自從无
量劫來捨身受身或曽犯如上殺生之罪又
或先祖父毋子孫眷屬所犯如上殺生之罪
合逮及見今某乙今日仰憑大慈之恩咸得
洗懴𡨚對解脫善縁增長所殺一切毛羣羽
族蠕動之𩔖仗此殊功並各生化度脫逍遥
稽首十方正真三寳
　　　懴三業品
太上告妙行真人曰一切衆生沉淪惡道无
由解脫者皆因身心口三業所犯一者身業
之罪不念己身受二儀陶育三光臨照四時
資養五行生成而不知荷戴愧畏不念己身
受父毋長養師尊教授而不持孝奉不念己
身受國王大臣之庇化不生忠敬不念己身
受一切聖賢掌括罪福録籍而不信善惡報
對謂其自然長存不覺不知不畏不悔不戒
不慎唯貪細滑多受惡觸殺盜邪淫不可勝
計非法亂常酗酒自恣二者心業之罪無明
之火終日煎燒六情三惑馳競無猒萬惡之
由自兹始也或起偷盜上聖髙尊真經祕籙
靈祠淨境園林花果供養法物等心或起偷
盜君國倉庫賢人長者以及卑賤愚劣一切
等物之心凡百之物起一念心皆爲偷盜妄
想好惡生於内善惡報對起於外又或起違
負三光輕量衆聖心或起隂謀私計枉陷善
人心或起殺害衆生故傷物命心或起諂曲
狡僞奸宄誣罔心或起嫉人勝己妬忌自恃
心或起教人作惡令犯不義心或起敗人成
功破人作善心或起離人骨肉隔人恩愛心
或起違經背法破齋犯戒心或見一切形質
起諸慾心或於一切凡聖起諸愚癡心或起
背真向僞信邪倒見心或起自任愚鄙不從
善化心或起損彼利此害他自饒心或起瞋
怒憎嫌慳貪戲弄心或起與人一失忘其平
昔恩義心或起毒語害人美言致禍心或起
妄動夢想放蕩不正心或起口是心非面譽
背毀心或起急即歸依退無回向心如是一
切非平等心衆生日有三者口業之罪一切
男女累積口過與劫齊深或啗食五味葷辛
血肉充養形骸不生慚愧而無猒足終日自
恣惡口兩舌誑妄是非或於至真大道天地
三光寳經妙法賢人長者師尊父毋髙下貧
富鬼神幽顯行於華言綺語曽無信實凡詞
呪咀惡語誣毀呵風罵雨叱咤尊卑調謔愚
智善言惡對好結𡨚非邪言侮人巧詞惑衆
評量美惡鬬亂親踈詐僞作真愛虚成實論
人之短說己之長添人咎恨欲進其身誇誕
姧邪抑屈良善雖誦經教内懷矯妄曽不歸
依自言功德且夫至神聦直安在諂求祈禱
無靈便生謗毀三業之罪頃刻不無不知積
重沉舟積惡墮巳今日歸誠願皆懴悔
　　志心信禮大聖至真元始天尊
　　志心信禮資益善縁天尊
　　志心信禮飛歩朱宫天尊
　　志心信禮長樂身天尊
　　志心信禮大妙髙玄天尊
　　志心信禮沖昇金闕天尊
　　志心信禮大信惠天尊
　　志心信禮出世因縁天尊
　　志心信禮金臺清淨光天尊
　　志心信禮德自在天尊
　　志心信禮太極無名天尊
　　志心信禮靈元天尊
　　志心信禮寳明天尊
　　志心信禮善香天尊
　　志心信禮咸承慧日天尊
　　志心信禮端靖真相天尊
　　志心信禮普扇真風天尊
　　志心信禮善觀妙天尊
　　志心信禮金憧天尊
　　志心信禮善意願天尊
　　志心信禮大光明天尊
　　志心信禮威德清淨天尊
　　志心信禮玄慈拯濟天尊
　　志心信禮寳光照无極天尊
　　志心信禮師子威儀天尊
　　志心信禮功德通王天尊
　　志心信禮普明觀天尊
　　志心信禮无憂德天尊
　　志心信禮破煩惱光明天尊
　　志心信禮常靜黙天尊
　　志心信禮增益方便天尊
　　志心信禮栴檀德王天尊
　　志心信禮純寳藏天尊
　　志心信禮寳辯天尊
　　志心信禮光明徧冥際天尊
　　志心信禮開通聖力天尊
　　志心信禮虚空相天尊
　　志心信禮仙靈含素天尊
　　志心信禮五雲騰迹天尊
　　志心信禮念羣迷天尊
　　志心信禮大慈悲救苦真人
　　志心信禮大慈悲拔罪真人
　　志心信禮大慈悲普濟真人
　　志心信禮大慈悲妙行真人
歸命十方无上天尊諸大真聖某乙自從无
量劫來捨身受身至于今日所犯三業之罪
无量无邊隱蔽在身又或先代所犯罪及見
今某乙受苦報者仰憑大慈之恩願垂拯拔
三業原除六根清淨免值九幽之下風刀考
身鐵㦸撞心洋銅灌口拔舌之罪並希度脫
稽首十方正真三寳
　　　釋怨品
太上告妙行真人曰沉淪惡道生死苦惱卒
難解脫展轉對報者無如怨結之罪深重也
一切衆生在棄賢世界未能悟解善道終日
孜孜増長其業不知怨恨於身無益但自目
前見事發諸無明或中心含蓄空撓方寺殊
不知天地虚空司命司察及人身中司過之
神録其憤恨奏上天宫定其罪目救下陰司
一入惡道備受苦趣再生人中又相讎一劫
劫生生無有窮巳皆由自作自受如形有影
何能逃避所以至人大則捨位捨身小則捐
華割愛謹守空寂不競人我正爲去此怨恨
也且縁人於至親固合孝愛深重反不和樂
者多皆是宿世怨恨之重故令今生如此且
爲人師尊父母在長在上者多責望其事奉
報效小不如宜則生怨恨爲人子孫眷屬者
多所望其恩愛䕃育如其不及則怨恨生若
無責望怨恨何有或於天地三光髙真上聖
生於怨恨風雨雷電祁寒暑熱生於怨恨君
親師長六親眷屬生於怨恨田園家宅五榖
五味生諸怨恨麻帛綵紈果實蔬茹生諸怨
恨朋友交執爭名競利生諸怨恨經求市易
入賤出貴生諸怨恨公私訟理巧文曲詞生
諸怨恨酒色博弈不辯賢愚生諸怨恨是非
得失不持謙和生諸怨恨取人長錢還人短
陌空諸怨恨不憐老病不念貧窮生諸怨恨
呪罵人物鞭撻人畜生諸怨恨阻人口腹絶
人恩愛生諸怨恨慳貪恡惜嫉人勝已生諸
怨恨減人自益危人自安生諸怨恨清弱暴
寡捨遺取施生諸怨恨輕秤小㪷狹幅短度
生諸怨恨施人求報受恩不感生諸怨恨辱
人求勝敗人好事生諸怨恨使役人畜不念
勞苦生諸怨恨恃其無明小不如意則狠毒
呪詈欲其速死速滅萬惱百惡生生世世令
彼所受未爲足意又有懷其怨恨藴在心中
無復發露没齒不解至于冥司方能對報所
以怨恨難解者如其結縛若無懴悔難於解
免展轉不絶深可痛哉但自退思怨恨憤切
從無入有秪積業根勸諸衆生早當悟解速
宜攺悔免結縈纏彼我都忘怨恨何有激切
一心謹當信禮
　　志心信禮大聖至真元始天尊
　　志心信禮髙上太虚天尊
　　志心信禮普示玄德天尊
　　志心信禮九氣頥生天尊
　　志心信禮玄微淵湛天尊
　　志心信禮妙淨隆德天尊
　　志心信禮真尊康妙天尊
　　志心信禮常護持天尊
　　志心信禮垂法應形天尊
　　志心信禮隨機降福天尊
　　志心信禮廣通玄天尊
　　志心信禮妙尊髙天尊
　　志心信禮闡揚玄化天尊
　　志心信禮含真顯慧天尊
　　志心信禮叅玄入妙天尊
　　志心信禮廣行天尊
　　志心信禮无視聽天尊
　　志心信禮大隱宣慈天尊
　　志心信禮布玄化天尊
　　志心信禮太素凝和天尊
　　志心信禮萬真齊證天尊
　　志心信禮清真發耀天尊
　　志心信禮智無極天尊
　　志心信禮玄衆真天尊
　　志心信禮寳雲垂妙天尊
　　志心信禮制劫運天尊
　　志心信禮法澤被无邊天尊
　　志心信禮玄極光化天尊
　　志心信禮功德圓滿天尊
　　志心信禮拔衆苦天尊
　　志心信禮无上至真王天尊
　　志心信禮玉輝相天尊
　　志心信禮通幽顯天尊
　　志心信禮垂象外天尊
　　志心信禮洞清冥天尊
　　志心信禮常拯世難天尊
　　志心信禮玄大法音天尊
　　志心信禮真身定天尊
　　志心信禮濟十苦天尊
　　志心信禮離垢愛天尊
　　志心信禮大慈悲救苦真人
　　志心信禮大慈悲滅罪真人
　　志心信禮大慈悲普濟真人
　　志心信禮大慈悲妙行真人
歸依十方无上天尊諸大真聖今日奉爲某
乙兼及過去父母祖先師長眷屬以至九幽
六道一切衆生志心禮懴滅除前件怨恨之
罪俱得解脫各當思省未來之事不更造作
免其世世生生怨報无巳或沉或滯或人或
天惡根永斷逍遥適樂無復纏綿稽首十方
无上正真三寳


太上靈寳十方應號天尊懴卷之二















太上靈寳十方應號天尊懴卷之十被十
　　　師尊父母品
太上告妙行真人曰一切衆生受大道天地
而化育而託質於父母其父母提攜乳哺寒
暑晦明備極養育及乎成長即染習惡趣淫
荒嗜好喜怒悲惱三業十惡六情六塵六入
六識六根六賊内外漸染積成愆累沉墮於
棄賢雜惡世界淪没於生死愛河幽牢地獄
種種苦處雖具人事與夫飛走無異也若不
因師爲其破疑毀滯開執除惑示以三乗大
法百千妙戒經籙符圖罪福齋法長生祕訣
度世羽書方便級引檢制修行自邇及遐超
凡入聖結無量之縁拔有累之軀上薦七祖
下濟羣生是以師尊有度世之恩父母有生
身之德恩德巍巍廣大無邊固合行思遵敬
動懷孝養奈何衆生劣薄自取沉淪事奉師
尊父母曽無柔順恭謹侍養孝愛始卒違息
先後無間動生怨結盡成愆過不懷度丗之
愧不起生身之報若於諸惡斯罪益重如無
回向何以蠲原今日某乙覺悔首謝自從無
始以來至于今丗或捨身受法奉道求師爲
已及人廣傳經戒無奉師之意乏信向之心
負約違科積咎増過又或於父母失恭敬孝
養之心忘生身乳哺之德如上之罪無量無
邊結在隂冥招其報對並仗廣大威神無窮
惠力令得洗懴諸罪消潰善根増長若亡者
再生人中道縁堅固速悟真乗常得安和不
墮惡道一心歸命懇志虔切奉爲師尊父母
信禮十方大慈無上尊
　　志心信禮大聖至真元始天尊
　　志心信禮玄智逺照天尊
　　志心信禮德化遐荒天尊
　　志心信禮浮紫霞天尊
　　志心信禮大乗空慧天尊
　　志心信禮萬行圓滿天尊
　　志心信禮大洞淵寂天尊
　　志心信禮悟萬法天尊
　　志心信禮瓊瑶蓋天尊
　　志心信禮斷迷惑天尊
　　志心信禮幽賜無極天尊
　　志心信禮領衆靈天尊
　　志心信禮和神物天尊
　　志心信禮法雲流潤天尊
　　志心信禮棲真至隱天尊
　　志心信禮志端妙天尊
　　志心信禮妙福無邊天尊
　　志心信禮證道源天尊
　　志心信禮延光像天尊
　　志心信禮道含育天尊
　　志心信禮大光照天尊
　　志心信禮勸法無礙天尊
　　志心信禮法縁濟天尊
　　志心信禮真相具足天尊
　　志心信禮太微光天尊
　　志心信禮保慶應權天尊
　　志心信禮玉京垂惠天尊
　　志心信禮湛寂凝玄天尊
　　志心信禮行圓虚界天尊
　　志心信禮權輿方便天尊
　　志心信禮神真妙閟天尊
　　志心信禮應縁常濟天尊
　　志心信禮導丗無爲天尊
　　志心信禮輪萬法天尊
　　志心信禮光德圓天尊
　　志心信禮無量増益天尊
　　志心信禮沖和淨樂天尊
　　志心信禮玄隱無爲天尊
　　志心信禮幽源不測天尊
　　志心信禮道慧圓天尊
　　志心信禮大慈悲救苦真人
　　志心信禮大慈悲拔罪真人
　　志心信禮大慈悲普濟真人
　　志心信禮大慈悲妙行真人
歸依十方無丄天尊諸大真聖某乙今日發
無上道意仗其大慈之力應號如意伏願前
生今丗授道師尊巳神未聖已達未達道心
堅固萬試不干速入大乗證真常道不生不
滅無淪無壞又願曩劫今身七丗父母或沉
或滯巳生未生昇入法門衆惡萬縁一時解
脫超凡入聖合道成真稽首十方正真三寳
　　　地獄品
爾時妙行真人稽首上白曰衆品妙議咸所
聞知未審地獄苦處復有幾種輕重若何
太上曰所修既有等差地獄豈無輕重但人
死之時地司關奏上界諸天帝王三元四司
定其罪目輕重有配復稽首敬問曰死者皆
經地獄否
太上答曰若積習善行有諸功德上天巳録
生簡便即轉形還生福報豈復更經地獄也
但積惡之人命過之後當受對報或入酆都
泰山二十六地獄或入九幽十八地獄或入
東方風雷地獄或入南方火翳地獄或入西
方金刀地獄或入北方寒冰地獄或入東北
方鞭捶地獄或入東南方焦然地獄或入西
南方熱鐵牀地獄或入西北方鑊湯地獄或
入中央斧鉞地獄或入下方糞穢地獄或入
監天地獄或入平天地獄或入自然地獄或
入九平地獄或入青詔地獄或入玄天地獄
或入九正地獄或入玄沙地獄或入皇天地
獄或入禁伐地獄或入北玄地獄或入律令
地獄或入無間地獄或入女青地獄或入天
乙地獄或入太幽玄地獄或入五嶽之獄或
入四海九河之獄如是等獄幽牢苦閉長夜
寒庭猛燄飛風疾雷驚震鋒刀劒㦸鐵杖金
鎚銅柱鐵牀身抱體卧毒禽猛獸霜牙雪齒
互加考責以至灰河萬𣲖毒浪千尋浸漬其
間切楚何極長驅猛吏執罰神兵百億萬衆
種種拷掠一日之中萬死萬生當此之時追
悔何及動經一劫罪畢受生或作驢牛騾馬
令人乗駕或作羽毛鱗甲令人屠戮受此報
巳方作人身復又愚癡醜陋神識不具唯處
下劣手足虧折眼目盲瞽聾啞顛邪苦疾加
至飢寒凍餓衣食不充刑法備加常在苦地
稍異畜𩔖未甞安處皆自先業何由逃避若
無懴悔安能免之是故歸命一心丹倒苦切
奉爲師尊父母宗親眷屬次及某乙逺洎一
切衆生懴除地獄信禮大慈無上尊
　　志心信禮大聖至真元始天尊
　　志心信禮玄一天尊
　　志心信禮住元相天尊
　　志心信禮揮神妙用天尊
　　志心信禮羣靈普衛天尊
　　志心信禮玄臺勤德天尊
　　志心信禮髙定智天尊
　　志心信禮黙念無爲天尊
　　志心信禮勝華潜耀天尊
　　志心信禮遊寂處天尊
　　志心信禮紫府凝神天尊
　　志心信禮澄真淨天尊
　　志心信禮紫極微觀天尊
　　志心信禮太虚常寂天尊
　　志心信禮杳冥神化天尊
　　志心信禮至極安樂天尊
　　志心信禮最勝天尊
　　志心信禮端靖和光天尊
　　志心信禮華廣德天尊
　　志心信禮清淨真天尊
　　志心信禮和光隱妙天尊
　　志心信禮超冥際天尊
　　志心信禮度八難天尊
　　志心信禮乗景浮空天尊
　　志心信禮凝神生慧天尊
　　志心信禮湛相淳寂天尊
　　志心信禮極虚感天尊
　　志心信禮度幽海天尊
　　志心信禮飛形相天尊
　　志心信禮體真實天尊
　　志心信禮消魔試天尊
　　志心信禮悟劫天尊
　　志心信禮玄宫治天尊
　　志心信禮朝宴槫桑天尊
　　志心信禮寧撫萬神天尊
　　志心信禮妙力寳真天尊
　　志心信禮南丹慧天尊
　　志心信禮開玄隱天尊
　　志心信禮啓神化天尊
　　志心信禮百莊嚴天尊
　　志心信禮大慈悲救苦真人
　　志心信禮大慈悲拔罪真人
　　志心信禮大慈悲普濟真人
　　志心信禮大慈悲妙行真人
歸依十方无上天尊諸大真聖某乙洎師守
父毋宗親眷屬逺及一切衆生自從無始以
來至于今日曽未覺悟動積𡨚愆尚慮命過
之後入此諸大地獄受斯責報得無畏悚並
願從今一懴盡得消除苦趣不經善縁増長
亡者受生幽牢罷對快樂自然永離惡道稽
首十方正真三寳
　　　發願品
太上告妙行真人曰吾向所宣妙義一一罪
福各有等差一一修行皆示要逕一一法門
普皆開闢所以爲衆生而言也言直而理顯
文通而義貫除迷破疑超凡入聖盡在於此
由專誠取悟而巳而常念一切衆生不能廣
發大願心心濟物念念度人或人或天皆起
平等至于身心口意耳鼻舌根常能清淨堅
固不退動作卧息皆能行之損此利他先人
後巳積功於身常行洗懴罪根既滅善芽日
生可不妙哉敬禮慈尊次發大願
　　志心信禮大聖至真元始天尊
　　志心信禮通幽致理天尊
　　志心信禮五雲浮駕天尊
　　志心信禮七寳林天尊
　　志心信禮愍愛一切天尊
　　志心信禮定空法藏天尊
　　志心信禮紫陽寳印天尊
　　志心信禮凝真妙趣天尊
　　志心信禮圓滿智天尊
　　志心信禮玄獨悟天尊
　　志心信禮垂法教天尊
　　志心信禮瓊文受命天尊
　　志心信禮元洞恬淨天尊
　　志心信禮玉清金相天尊
　　志心信禮无滯著天尊
　　志心信禮雲䕃无極天尊
　　志心信禮真源潤天尊
　　志心信禮隨縁㑹天尊
　　志心信禮平育無際天尊
　　志心信禮清穆休光天尊
　　志心信禮超形物外天尊
　　志心信禮影化虚宫天尊
　　志心信禮人天自在天尊
　　志心信禮上靈壽天尊
　　志心信禮大霄賔廷天尊
　　志心信禮朱蓮妙相天尊
　　志心信禮左玄臻粹天尊
　　志心信禮皓氣淩霄天尊
　　志心信禮太素分形天尊
　　志心信禮智先萬物天尊
　　志心信禮耀无邊天尊
　　志心信禮丹霞舒彩天尊
　　志心信禮浮玉光天尊
　　志心信禮宴鼇島天尊
　　志心信禮紫陽卿天尊
　　志心信禮玄真舉集天尊
　　志心信禮天璆振韻天尊
　　志心信禮妙宥天尊
　　志心信禮妙教天尊
　　志心信禮龍駕行天尊
　　志心信禮大慈悲救苦真人
　　志心信禮大慈悲太極真人
　　志心信禮大慈悲普濟真人
　　志心信禮大慈悲妙行真人
巳上敬禮足十方大慈應號天尊一千二百
大慈悲真人一百二十重復稽首歸依以此
无量善功无邊真誥今日某乙發无上道心
奉爲師尊父母宗親眷屬以及三塗五苦九
幽六道乃至飛走蠕動蠢蠢含生發大誓願
願大道興化法教流通一切生民皆得聞見
悟道成真獲種種福願天地長久覆載無窮
日月星辰照臨無極循環合度運轉無虧願
國王平等動合道意君臣和慶祚嗣昌隆願
九州清肅永息妖氛四海澄寜華夷大化願
四時順序百穀豐盈民俗阜安災殃不起願
山川呈瑞土地和宜五行舒調萬物蕃盛願
一切大地鬼神咸發道心得成正道願江海
龍王山川龍王各起善心利濟一切輪昇品
位願大地山精石魅土木百怪更形變質悟
善歸真願一切飛走蠕動各生靈性願善信
男女道心堅固升入法門女轉男身聦明自
在願山棲市隱學道求仙真心常固速入大
乗願沉痾苦疾克得安寧喑啞盲聾聦明通
利拳攣跛躃申息自在願一切三業生生覺
悟莫起惡根免墮苦處願怨結𡨚憎皆得解
釋愚癡者克得智慧慳貪者克能捨利散慢
者克生恭敬施捨者心心不退善事者速皆
成就願一切衆生覺悟幻身修真正身捨煩
惱身得端正身捨愛慾身得快樂身捨罪業
身得福報身捨有漏身得无礙身捨𡨚纏身
得逍遥身捨天短身得長壽身又願一切衆
生覺悟本心從无明中來捨瞋怒心生歡喜
心捨嫉妬心生和恱心捨癡惡心生慈慧心
捨殺害心生愍恤心捨慳貪心生歸向心去
虚妄心生真實心又願一切衆生覺悟情意
從隂中來去鄙惡情意生廣大情意去憂惱
情意生恬暢情意去嗜慾情意生真淨情意
去邪佞情意生正真情意又願一切衆生覺
悟其口從無猒中來去貪味口得常誦真經
口去破善長惡口得講論真義口去兩舌鬬
亂口得慈悲平等口去呪咀是非口得讃歎
歌詠口又願一切衆生捨愛欲眼得智慧眼
捨瞋怒眼生慈悲眼去視惡眼生覩善眼去
窺覷眼生正道眼又願一切衆生捨聞惡耳
得親善耳捨淫樂耳得清淨耳捨不淨耳得
諦受經法耳又願一切衆生鼻去雜息常得
天供名香妙花之氣又願一切衆生去諸邪
惡妄動虚假不正之想常得雅直專一之想
又願一切衆生无病无惱无輪无化无饑无
渴无禍无迍无寒无熱无厄无苦常得安樂
又願一切𡨚憎負命負財負仁負義永斷牽
纏各獲自在又願一切枷鏁牢獄危難苦厄
並得消除又願一切惡人悉起善心一切三
災水得消釋願十方地獄變爲十極淨地諸
大地獄變作无量寳界願地獄驚震化作仙
樂地獄猛火化爲涼風地獄寒冰變爲春煦
地獄膏鑊化成蓮池地獄沸湯化爲法水地
獄刀山變爲蓮峯地獄戈㦸化爲旌節地獄
火車化作寳輦地獄灰河化爲瑶池地獄苦
輪化作法輪地獄業風化爲清籟地獄糞穢
化作香山地獄吞火食炭變爲甘露入心硤
石逼身化作雲梯接道地獄苦處盡成樂國
愛河之上霞作橋梁苦海之中雲爲舟楫地
獄罪籍悉皆消廢受苦衆生一時解脫地獄
鬼官升爲仙官地獄鬼神升爲仙侣又願某
乙生生丗丗受身捨身發此願心堅固不退
天地可終此願無終劫運可盡此願不盡陵
谷可遷此願不遷川瀆可竭此願不竭人天
共仰生死同依同㑹正真成无上道爾時妙
行真人聞是因縁稽首作禮而作頌曰
至聖開祕粹度脫諸人天大願劫不盡
功德玄中玄生死皆快樂魔王自保全
無可無不可共成无上仙
元始天尊說經既畢仙韶大舉真聖導從即
還上宫十方清肅於是妙行真人諸天帝王
及諸真衆歡喜作禮要當奉行流通救度各
各以龍書鳳篆金函玉藴題云
太上靈寳十方應號天尊經懴稽首十方正
真三寳

太上靈寳十方應號天尊懴卷之十
