#+TITLE: 太上無極總真文昌大洞仙經--文昌帝君
#+DATE: 2018-05-12 10:21:33
#+SOURCE: github.com/kanripo/KR5a0005 master fae0eb4c                
太上无極緫眞文昌大洞仙經卷之一荒一
　　　　(九天開化主宰澄眞正觀寳光慈/應更生永命天尊序)
　　　　(甘山摩維洞主太玄無上上德眞/君校正)
予之居事畎澮忽於鋤下得一金像詢之父
老曰乃
元始天王相昔夏禹理水冶金爲像以鎭方
嶽予香火奉祀未嘗少懈因海風翻浪人力
不可支予爲衆捨金像投駭浪中由是風潮
遂回一境獲安思憶之久一夕沙磧中有光
亘天掘之再得舊像歸築宫安奉同邦人共
事之積年靈感不可勝紀予考妣不幸死於
瘟疫予葬廬墓培壅周隅有三神人(乃眞定/光欎羅)
(翹光妙音/三眞人)葛巾羽褐芒鞋訪予以大洞經一
帙賜予曰晨夕誦之必獲善果於三才中上
可以資奉父母祖族䰟靈岀離幽苦中可以
滅罪消災延年益福下可以庇族救人同獲
保全汝可捨金寳拜吾三人吾爲奏傳予即
日依命設齋貢金繒奉師受之爾後晨夕持
誦不輟屢獲靈感因盛暑洪水奫浸考妣墳
墓予禮奉金像誦大洞經期以千卷爲終以
保無虞次年秋雨霖霪傍谿湧漲數流爲一
予益恐及水落視之則墳前谿谷變成堅埇
廣一里餘自是松楸無害予甞思父毋死於
疫疾恨瘟鬼之害切骨爲讎幽明路殊力不
能報毎旦夕勤誦大洞仙經䖍懇金像願賜
威力以治瘟鬼又三年忽夢金像語予曰大
洞仙經汝熟記矣大洞法籙爾未見也今當
授汝以治邪魔非惟可以契汝初心亦可以
佐天行化助國救民也袖中出書二件予百
拜受之一曰大洞籙二曰大洞法旣覺此二
書在枕前因設齋置匭收貯擇日出而閱之
讀至大洞天騶甲卒一萬人下度之句忽風
雷晝暝金甲朱綬者無數列於予前俯而請
命一人執紅旗立於衆先曰願聽使令予方
恍惚不覺厲聲謂之曰吾要汝等徃治瘟鬼
此郷某家合門病瘟爲吾驅來語畢一持旗
者領百餘人入其家俄頃執鬼使五人而出
有䝉虎皮者冠雞雄者貌若人者苦鳥鴉者
若驢馬者所執皆水火羽翣斧鑿之具予怒
而叱之將滅其形彼乃詞曰弟子等歳運所
生歳炁所成所遊有方所病有人隂譴至者
受其災天命絶者致其死亦非弟子所敢私
行始自三官五嶽上奏
玉帝呈世人罪狀由是帝命行下三官五嶽
行病年王案分給牒分遣某等一依定籍施
行若䝉眞官賜以寬貸自後願遵約束遇有
行瘟見眞官符籙所在即不至矣予因依經
法授以教法而去閭里病瘟者予與之符法
皆得全活予因以此法籙救人病疾衆矣名
聞遠方士庶官吏踵門救治者不可計数予
積玄功妙行皆由持誦此
大洞仙經而獲大洞法籙故能全收神効立
正除邪濟生度死消災延壽其俊冥冥中有
大力鬼神社廟英爽來求予誦經回施者皆
謝云乗眞官經力増助威德遷神善籍矣或
有沉䰟滯魄不得徃生者託夢附形衆求予
誦經資薦者皆謝云乗經力巳出苦趣俱得
更生矣應遇天行時疫侵染不止但誦此經
行籙法中遺瘟符絶瘟符止瘟符天騶甲卒
巳上收瘟食瘟吏收毒食毒吏收邪食邪吏
收炁食炁吏收鬼食鬼吏收殃食殃吏收精
食精吏治病神醫吏誅符破廟吏等九部各
領甲卒及比方黒騎天官五億萬騎蒼老麻
姑金剛力士等收捕之先牒年王次申岱嶽
分委城隍社令劄遣瘟疫使之若拒正不伏
退散聞經不依盟約然後奏而滅之夫大道
尚慈太清常善上帝好生推仁止殺行經法
籙者不可循私苛暴以招
天譴但以禮遣之以經奉之以法籙威之以
善功勸之亦方便修行之捷徑也行此經籙
法之士冝在詳酌以立玄功此經尊重能解
𡨚結除冡訟止譴罪釋呪詛解觸犯安墳宅
寧軍府息兵甲止疫疾祈風雨降祥瑞致蠶
榖保形命庇族屬救邦社安邊陲禁蟲虎止
旱澇滅妖怪息群兇安奉祀典鬼神資薦先
祖䰟識拯濟窮䰟滯魄皆可設齋誦經行道
以禳謝之其餘治病馘毒有紫庭天瞖神方
乃禹皇金后之餘恩及乎萬世使人無夭橫
之傷時免札瘥之患奉教之士當㝷訪受習
以取仙功子曩生吳㑹以此經功位證梵鎭
如來厥後誦持不替證果太上不驕樂育天
帝澄眞正觀寳光慈應更生永命天尊由誦
經之勤遂獲上清之貴可不深加尊敬而授
之乎得受誦者勉而行之願同文昌一㑹中
人齊登妙行乾道戊子秋降于鸞䑓劉安賸
捧至景定甲子秋再降重校正于鰲頭山摩
維洞金蓮石著儀壇羅懿子捧繼後歳在玄
黙攝提格菊月重九日再降書于西陵桂巖
衞生緫眞壇云度人經大洞書諸經之祖黍
米珠蒼胡寳衆聖之源斯二經者同出而異
名生天立地孕玄分元非誣民惑世之言乃
入聖生神之要主持造化斡旋樞機言無韻
麗曲無華宛故爲玄奥難可㝷詳眞上天之
所寳也自無極迄今詎容缺焉世人惟知誦
度人經而不知誦大洞經蓋度人經予曽作
頌以美其意大洞經未之有也今命侍化諸
子繍木宣行予亦當作頌以彰其德庶幾觀
者易暁誦者易悟也
　　　叙經意
始自蒼胡檀熾音　結雲成篆度天人
太玄道父親求授　下世方聞大洞經
　　修眞道
大地凡夫學悟眞　僊源路杳實難㝷
欲知捷徑無差錯　口誦心持大洞經
　　祈禄嗣
宗祖前生善力輕　今生禄嗣頗艱辛
禱祈欲得如君意　何似勤看大洞經
　　弭天災
日月無光苦併吞　星辰錯度紊天文
上消天厄寧凡庶　至士同宣大洞經
　　祈風雨致田蠶
旱魃爲災雨若金　蟲蝗水澇榖無成
普教豐稔無飢饉　祈禱全憑大洞經
　　化凡庶
工賈農商與四民　貪求不覺業隨身
忙中好割閑心力　習誦文昌大洞經
　　寧府庫息兵甲
府庫資財甚满盈　兵戈永息樂昇平
民歌有道圖長治　報國勤看大洞經
　　安奉鬼神
　社廟神祇與百靈　欲求陞擢蓋無因
　遷名善籍増威力　旦暮須聽大洞經
　　　薦先祖
　眷屬宗親父母䰟　久留地府不超昇
　欲思薦拔縁無力　齊戒勤看大洞經
　　　除冡訟
　冡訟徴呼累後人　又兼譴罪在天庭
　生生世世遺殃咎　解止宜看大洞經
　　　解觸犯安墳宅
　或爲營修與築墳　興工動土犯凶神
　致令宅宇多災咎　解息宜持大洞經
　　　除瘟疫
　行病年王統五瘟　遍州歷里害生民
　保全隣族無傳染　嚴潔同看大洞經
　　　治疾病
　月厄年災久染身　㝷瞖問卜與求神
　不能解離無門告　命道皈依大洞經
　　　拯濟沉䰟滯魄
　六類𡨚親男女䰟　冥冥漠漠在幽隂
　普告受煉生天界　好與頻看大洞經
　　　解𡨚結
　六道𡨚家結得深　寃𡨚相報幾時停
　欲令各各生歡喜　除是聽聞大洞經
　　　止呪詛
　或爲爭財或爲嗔　一時忿恕呌神明
　結成鬼訟何時了　解雪無非大洞經
　　　息羣兇
　疾病䘮亡不離身　官災盜賊苦侵凌
　財清物散如冰雪　保佑當持大洞經
　　　滅妖怪
　木石孤狸猴犬精　抛磚放火現人形
　作威作福求滛祀　殄滅宜看大洞經
　　　開心志啓聦明
　士子儒生茅塞心　神童應對不聦明
　揮毫欲得如神助　先好常持大洞經
　　　保形命
　如幻如泡是此身　氣精神裏好修眞
　保全形命同天在　熟玩文昌大洞經
　　　戒富豪
　莫恃家豪積萬金　天司奪禄易危傾
　有時正好修功德　割巳刋行大洞經
　　　述應驗
　一片眞心逹上清　感通得授自三神
　此身位證天尊果　只爲勤看大洞經
　　　普勸二頌
　聽我重言大洞經　斯文玄奥果難名
　無邊功德莫思議　普勸凡夫不可輕
　元始天王說大乗　有縁方遇此尊經
　若能終始勤修誦　共作文昌一㑹人
　　　清河老人頌節要
　三洞諸經貴玉音　文章錯落粲珠金
　禳災辟厄生天地　度盡塵沙無鞅人
　大道施張結洞文　濟人利物極無邊
　凡胎欲作飛昇客　爲我清心讀妙篇
　道本無聲豈有言　聖人立法强傳宣
　求魚須是因筌力　獲得魚兒豈用筌
　元始初傳大洞經　一音初出衆知聞
　法燈自許時人續　不但天尊與道君
　神風靜默海無雲　天地澄閑四氣清
　若使一縁纔妄動　璇璣又是不停輪
　日吉時良好誦經　世間萬慮勿縈心
　濟人利物功成也　玉簡金書爲記名
　不無不有本純眞　非色非聲絶等倫
　模冩形容難到處　玄中位象甚分明
　位極無无最上眞　始乎龍漢迄于今
　不増不減爲清靜　是則名爲大法身
　諦觀符命自維宣　能釋幽牢罪苦緾
　返本還元扶起命　人人時刻得昇遷
　罪垢皆由心境昬　三塗五苦累形䰟
　天光一洗根塵淨　仙化朝元禮至尊
　漸入無爲得道宗　一塵不染意圎通
　回眸下視三千界　萬法都來一箇空
　無影無形大法身　不生不滅號成眞
　幾經劫石消磨盡　寂寂神光依舊明
　歴盡關山道路辛　這回金牓喜題名
　男兒志氣誰能禦　駟馬榮歸自在行
　學道須憑慧力多　清江母或漲風波
　融心直入丹霞外　滿目戈矛奈我何
九天開化本願經序
　　　　比府樞相集福眞君作
此經乃
太上金口宣說無非爲救未劫設也自說經
畢即奉
玉㫖付玉宸内殿收貯併勑下諸天演化衆
眞照此傳行於是諸壇傳降迨巳八所獨紹
熈靈應鴆衆鋟梓餘則騰寫轉誦而巳𣇓之
民好善優於諸郡
大帝開化莫甚於此邦吾主香火亦近十餘
然純一不雜終始無怠惟文昌靈應頗嘉於
此而傳降焉且勉善信刋板印施今幸告成
噫凡顯名青編而受此經者豈非欲生之徒
求免兵戈疫癘之苦者歟予謂受經未善也
必誦之而後可誦之又未善也必行之而後
可行者何孝悌忠順公恕是也孝悌忠順公
恕非難亦惟曰安本分三字而巳吾言如是
可以消劫疑之信之吾何有焉
　　持誦禮法
凡誦經當齋沐服清淨衣入室焚香叩齒九
通心拜九天存想
元始天王與諸髙眞七曲大帝開化仙官迂
臨法會皆列虚無然後念呪
　　淨心口神呪
丹珠口神　吐穢除氛　舌神正倫　通命養神
羅千齒神　却邪衞眞　喉神虎貴　伸炁引精
心神丹元　令我通眞　思神煉液　道炁長存
急急如律令
　　淨身神呪
靈寳天尊　安慰身形　弟子䰟魄　五藏玄㝠
青龍白虎　隊仗紛紜　朱雀玄武　侍衛我眞
急急如律令
　　淨三業神呪
身中諸内境　三萬六千人　動作履行藏
前劫并後劫　願身常自在　常住三寳中
當於劫壤時　願身常不滅　誦此神呪時
三業悉清淨
　　　解穢神呪
太一之精(子)東井之華(夘)流灌身體(午)蕩穢除邪(酉)
淨如明珠(子)潔如蓮華(夘)化金光身(午)歩雲錦霞(酉)
登七寳殿(子)爲眞仙家(午)急急如
九天開化主宰元皇上帝律令
　　淨天地神呪
天地混沌　穢氣分葩　洞中虛玄　晃耀太元
三清玉勑　光映九衢　八方威神　使我自然
靈寳符命　普告九天　乾囉怛那　洞罡太玄
斬妖縳邪　殺鬼萬千　中山神呪　元始玉文
持誦一遍　郤鬼延年　按行五嶽　八海知聞
魔王束首　侍衞我軒　兇穢蕩淨　道炁常存
　　　淨壇呪
太上說法時　金鍾響五音　百穢藏九地
羣魔護騫林　天華散法雨　法鼓震迷沉
諸天慶善哉　金童撫瑶琴　願傾八霞光
照我皈依心　早登大法橋　翼侍五雲深
急急如律令
　　　安土地呪
元始安鎭　普告萬靈　嶽瀆眞官　土地祇靈
左社右稷　不得妄驚　回向正道　内外肅清
各安方位　備守帝庭　太上有命　捜捕邪精
護法神王　保衛誦經　皈依大道　元亨利貞
急急如律令
　　　五星神呪
五星列照　煥明五方　水生却災　木德致昌
熒惑消禍　太白辟兵　鎭星四據　家國利亨
名刋玉簡　字録帝房　乗飈扇景　飛騰太空
出入冥無　遊宴十方　五雲浮蓋　招神攝風
役使萬靈　上衞仙翁
　　　發燼
無上三天眞元始三炁太上老君召出(臣)等
身中三五功曹左右官使者捧香驛龍騎吏
侍香金童傳言散花玉女五帝直符直日香
官各三十六人出(黙/想)出者嚴裝關啓此間土
地里域眞官令臣焚香誦經之所金童揚烟
靈妃散花三界眞聖交集軒前伏願某誦經
之後眞炁周流上以保全宗社安奉帝王禳
兵戈水火之災除疫病旱蝗之厄中以祝延
永命保佑合門消九星八難之迍免五苦三
災之累下以落名黒簡脫籍鬼郷七祖昇仙
先亡證道次祈人民異姓乗經法而萬福興
隆山澤含靈感聖功而咸超道岸庶使某疾
患不侵災殃掃蕩思眞慕道延想丹華滌慮
澄心以祈輕舉濟人利物立功爲先凡有所
祈克獲通感天上天下咸丐聞知願得
太上十方正眞生炁下降流入臣某身中令
臣所啓速逹
无極大道三清上聖昊天玉皇上帝梓潼神
文聖武孝德忠仁王救劫大慈悲更生永命
天尊御前
　　　集神呪
元始大真　五雷髙尊　太華皓暎　洞朗八門
五老告命　無幽不聞　上御九天　中制酆山
下鎭河海　十二水源　八威神呪　靈策玉文
召龍致雨　收氣聚煙　日月五星　北斗七元
合明天帝　敕下太玄　宣威三界　不得稽延
諸天諸地　諸水諸山　玉真所部　溟泠大神
仙王遊宴　大帥仗旛　天丁前祛　金虎後奔
玃天猛獸　羅備四門　所呼立至　所召立前
赤書煥落　風火無間　攝籙應命　金馬驛傳



太上无極總眞文昌大洞仙經卷之一
太上無極緫眞文昌大洞仙經卷之二荒二
　　　　(甘山摩維洞主太玄無上上德眞/君校正)
　　　祝香
伏以祥風澤雨鍾靈秀於五香大德至仁鑒
精誠於一縷可通無際之際是名非烟之烟
憑此氤氲普伸供養一志惟恭
萬神遥鑒願開金鑰仰讃瑶章伏願寳光分
敷梵音朗徹死者受生生者受度無願不成
天之所覆地之所承有縁悉證啓請有頌謹
爲舉揚
　各發無上至誠心　願入文昌禄嗣㑹
　皈依三寳諸祖師　惟望慈悲常攝授
仰啓三清境　無上三境尊　元始大法王
大慈眞教主　玉宸大道君　大玄眞道父
仰啓大羅天　無上玄穹主　仰啓三清界
侍宸諸眞衆　蒼胡頡寳珠　所結大洞經
妙道難思議　玉章生萬神　大慈元始尊
金像出地户　化現三神人　葛衣贈金寳
夢中䄂二書　籙法並相授　變化顯文昌
隨願隨靈應　臣今淨三業　永斷血尸根
奉符入玉京稽首黄金闕一心頭面禮
元始大法王惟願大慈悲開受臣所請
願臣黙想念合符帝一前越度仙黄庭
俱躋大漠外七祖斷玄滯　受事會玉皇
願臣諷誦時百靈皆㑹集　音徹通萬天
流響達九地成就一切願如經所稱述
從此漸進修成道事諸聖經筵諸孝友
金石矢初心一禮一稱名皈依七曲主
注想始青天先天長壽毋法想紫雲巖
文昌眞國土後天慈父母化現桂香宫
孝子及慈孫列仙侍慈容願受眞信禮
放大如意光隨心隨夢應嗣禄互儲祥
願我侍慈親生生榮鶴髮　願我逢聖時
歩歩榮寵渥願我處生方隨念如意光
願我善縁熟學道早悟眞願我業垢空
惟心逹淨土普與人天衆　量縁證善果
金石一眞心眞心皈帝君諸聖諸天尊
心香同讃祝願與諸經生一心皈命禮
　　　至心皈命禮
玉清聖境清微天宫鬱羅蕭臺之中森羅浄
泓之上現有爲之梵相具无極之神通敷演
眞玄破無有色空之礙拯提趣類絶智愚高
下之分妙用難窺靈機罔測大悲大願大聖
大慈无量度人元始天尊
　　　至心皈命禮
上清眞境禹餘天宫紫微瓊䑓之中玄都玉
京之上接元始虚皇之統系超西那玉國之
根苗入黍米珠盡挹眞玄之精粹在香林苑
屢談秘要之筌蹄妙德難思神通莫議大悲
大願大聖大慈无量度人靈寳天尊
　　　至心皈命禮
太清仙境大赤天宫巍巍金闕之髙渺渺重
霄之上降生於无量數劫說法於萬二千天
五千袐言融三才之妙道八十餘度接六趣
之衆生聖德崇髙玄功廣博大悲大願大聖
大慈无量度人道德天尊
　　　至心皈命禮
紫金金闕白玉玉京住妙有之境中處玄眞
之天上功成道備故妙道卓冠於諸天心廣
體胖故慈光遍燭於三界位尊而上極無上
道妙而玄之又玄眞聖宗師天人依仗大悲
大願大聖大慈穹蒼聖主玉皇天尊
　　　至心皈命禮
股肱佐漢家世相韓掉三寸舌而爲帝者之
師受一編書而作人中之傑身不勞於汗馬
功巳著於丹書向遇黄石公即根本神仙之
地後從赤松子乃飛昇大有之庭眷隆上相
之尊嚴位正天樞之鎭重啓三洞眞經之詳
演膺九光寳節之榮襃萬古敷揚諸天賛重
大悲大願大聖大慈校經主宰道髙聖邁上
上大德尊天帝法主道君天尊
　　　至心皈命禮
北上太虚無上常融天寂虚玄梵境太乙眞
慶宫眞玄上聖九天遊奕使左領天罡北極
右垣大將太極眞宗太玄慈父靈通大妙仙
八威九光聖執乾元帝心印秉隂靈斗極符
總玄武右弼司判左領聖府院誓斷妖魔救
護羣品匡扶劫運統攝萬靈威德無邊神通
浩漙巡遊十洞檢察諸天福佑孝忠勦除孽
害至聖至神至帥鎭天眞武治世福神玉虚
師相紫皇天乙眞君玄天仁威精微上帝金
闕化身天尊
　　　至心皈命禮
甘山福地摩維洞天中有老人一炁恨紫微
之應化上朝金闕九華通碧落之生芒說六
章經陶凡煉聖之文賛萬壽觀復古通今之
化扶持人極發越地靈道大難名功髙莫議
大仁大孝大聖大慈儲福定命九天丈人大
玄无上上德眞君玄眞萬福天尊
　　　至心皈命禮
本來南土上泝蜀都先獲黄帝九𣇓之丹書
後事老君兩度於玉局千軸得修行之要一
時成吐納之功法籙全成受盟威品而結璘
訣正邪兩辯奪福庭治而化鹹泉德就大丹
道齊七政大悲大願大聖大慈三天上相玄
都丈人扶教度人天師正一輔元體道沖玄
神化靜應顯佑眞君六合無窮髙明大帝降
魔護道天尊
　　　至心皈命禮
永平柱史唐代易玄得異術以全神脫塵囂
而猒役主光華之大法悟萬有之眞機道骨
常仙留馬躍入淵之跡恕心決獄致䑕飛穿
牖之祥受赤龍丹號碧梧子大悲大願大聖
大慈三天次相九炁丈人丹琳大帝隨機演
化天尊
　　　至心皈命禮
誕生漢室錫號晉朝惟布炁以降邪曽吞虎
而救世管玉霄洞清之法傳玄壇内教之經
掌雷府刑判都督府便冝之事領天師職升
紫微天右相之班判洞陽宫主混元教大悲
大願大聖大慈無極眞元清皇上帝九天保
册司命天尊
　　　至心皈命禮
德彰巴峽跡隱渝江㓜題金榜之姓名親授
玉階之冕服止殺應霜臺之夢現威變日表
之容悟最上乗以勸善大師而友助究眞常
道假恭天觀主以講磨膺仁濟之裒嘉表神
功之莫測鎭國祚復興之地開蜀民再造之
天恩被羣生德隆百世大悲大願大聖大慈
璧山顯應眞人清明河童天帝
　　　至心皈命禮(聖祖母十月/初五日誕)
始青天上元命化初一炁未漓含七曲眞元
之粹九天肇始包三光精體之全鸞機無兆
眹之可名鶴質仰清髙而莫議先天先地之
慈母不古不今之婉容陽回十月五日之春
教演三綱五常之祖壽綿長壽形賦元形載
觀本行集之跋經莫測始青天之證道大慈
大願大聖大慈七曲初劫賦形長生壽毋太
極元君
　　　至心皈命禮(聖父二月/十一日誕)
桂香寳殿文昌上宫道體混成含九十餘生
之化眞元未露儲三萬六千之精開後天不
老之鸞書奉青霄莫測之熊夢神父之大慈
父至人之上善人脉壽三綱五常之根心包
百行萬善之體皈依莫盡稱讃何忘大悲大
願大聖大慈七曲聖父顯慶慈祐仁裕令德
王玄初大帝證果長壽王菩薩儲眞衍慶天
尊
　　　至心皈命禮(聖母七月/初七日誕)
桂香内殿文昌輔宫淑質春和含太眞之淑
氣清光秋湛蘊七夕之清輝包龍像於未漓
隱鸞機於不露劔泉之大慈母蓬萊之上善
人産萬世之綱常生九天之名教皈依莫盡
稱讃何忘大悲大願大聖大慈七曲聖母昭
德積慶慈懿恭惠太后證果寳光菩薩嗣慶
儲祥元君
　　　至心皈命禮(元皇天帝二/月初三日誕)
桂香寳殿文昌上宫九十六生種善果於詩
書之圃百千萬化培桂根於隂隲之田自雷
杼炳靈於鳯山至如意儲祥於鼇岫開人心
必本於篤親之孝壽國脉必先於致主之忠
應夢保生垂慈憫苦不驕帝境玉眞慶宫現
九十八化之行藏顯億千萬劫之神異飛鸞
開化在在建壇助國救民人人被德功存乎
儒道釋教職盡乎天地水官威靈不可度量
功德果難思議至仁至孝不樂不驕大聖大
慈大悲大願神文聖武孝德忠仁王安樂不
動地遊戲三昧定慧王菩薩證果迦釋梵鎭
如來救劫大慈悲更生永命天尊
　　　至心皈命禮(聖后五月/初三日誕)
桂香内殿文昌輔宫懿範冰清掬九天之霽
月仁心春粹扇七曲之家風婉儀入侍於親
關慈淑天全於毋道上下一堂之和氣古今
萬世之春臺應夢儲祥因心演化大仁大孝
大聖大慈七曲聖后恭順淑應德惠昭懿皇
后證果定應菩薩冲和洞妙元君
　　　至心皈命禮(聖長子三月/初三日誕)
桂香内殿文昌輔宫聖德慈祥一念嗣家聲
之脉神功顯著九天寛帝父之心戯綵雲巖
詳無體無聲之禮樂問安月窟傳有典有則
之箕裘錫五福於生生仁孝之家榜三元於
奕奕詩書之裔因心立教應夢儲祥至仁至
孝至聖至慈聖長子嗣德履孝王演化清微
天帝文昌衍慶眞君
　　　至心皈命禮(聖長婦八月/初一日生)
桂香内殿文昌輔宫淑質春柔粹婉容於侍
問眞心玉潔儼懿範之清髙相成震長之家
聲黙識兊和之閫則教流愷悌化洽沖和應
夢儲祥因心錫慶至仁至孝至聖至慈聖長
子婦善助顯懿循孝夫人元眞妙洞眞妃文
昌靜應天君
　　　至心皈命禮(聖次子正月/初一日生)
桂香内殿文昌輔宫父子一家全克孝克慈
之道君臣千載盡止仁止敬之心模範人天
本綱常而立教凖繩世道根詩禮之趍庭幹
蠱於隂隲之夭福謙於行藝之圃因心演化
應夢儲祥至仁至孝至聖至慈聖次子冒德
立孝王演化妙成天帝文昌司禄眞君
　　　至心皈命禮(聖次子婦二/月十八日誕)
桂香内殿文昌輔宫孝德謙柔禀一元之淑
質眞心坤順婉七曲之閨儀五婦嶺前揭問
安之華典三潮水上流積慶之清源應夢儲
祥因心演化至仁至孝至聖至慈聖次子婦
助順惠懿克孝夫人玉眞洞應眞妃文昌嗣
慶天君
　　　至心皈命禮(懿孝公主四/月十六日誕)
桂香内殿文昌輔宫蟾魄凝祥根父天之慈
愛鸞心飮福陶母德之雍和霜姿雪質之清
不物於物春風秋月之抱自天其天内觀萬
境之空㓜得九天之道心清莫議德婉難名
至仁至孝至聖至慈聖女淑眞妙靖懿孝公
主洞元眞人文昌萬壽天君
　　　至心皈命禮(聖長孫七月/初三日誕)
桂香内殿文昌輔宫澟澟天姿道矩肅家聲
之粹挺挺風烈仁聲流化治之新雷霆間發
於春和人人開悟雨露旁周於天表物物生
成應念儲祥炳靈應夢至仁至孝至聖至慈
聖長孫紹應昭靈至孝侯寳華圎滿天君文
昌積慶眞人
　　　至心皈命禮(聖長孫婦正月/二十八日誕)
桂香内殿文昌輔宫聖質天姿粹出春風之
抱仙標道矩豁開秋月之清四世一堂印印
閨儀之雍肅百行萬善天天家慶之精詳應
夢炳靈隨機演化至仁至孝至聖至慈聖長
孫婦淑應昭孝夫入玄眞靜素文昌積慶天
君
　　　至心皈命禮(聖次孫十月/十三日誕)
桂香内殿文昌輔宫談笑春風字字仁心之
發育動容和氣言言家法之流傳子承聖子
之心根培隂隲孫繼神孫之體果證眞仙應
夢儲祥因心立教至仁至孝至聖至慈聖次
孫承應宣靈順孝侯祖德妙清天君文昌襲
慶眞人
　　　至心皈命禮(聖次孫婦七月/二十三日誕)
桂香内殿文昌輔宫玉質金姿父母熟㘽培
之地恩光化日子孫綿嗣續之天生根榮隂
隲之根内資相警休命續衣冠之命婉出相
成應夢儲祥隨機演化至仁至孝至聖至慈
聖次孫婦惠應體孝夫人眞元育粹文昌襲
慶天君
　　　至心皈命禮
文昌佐神太一眞官天順眞君三茅司命眞
君文班左司主䘵獨孤大王武班右司主嗣
英惠忠烈翼濟福安王雙松報喜太尉桂禄
二籍仙官仙童玉女飛鸞從駕天聾地啞侍
駕左右三仙北府賛佐碧玉醮筵雲雷雨部
諸仙列聖輔道一切眞宰
　　　禮讃巳周依光懴悔
　七曲慈尊眞教主慈父慈母同我生
　子生聖子皆孝慈孫繼神孫盡慈孝
　一家和氣天無盡　萬世春臺月有光
　慈光普照諸天人　細入微塵滿天地
　我生同得乾坤體　一似文昌始劫時
　聖非自聖凡自凡　流浪至今方覺悟
　願逢七曲慈尊教　惟忠惟孝惟慈心
　不以口業傲神人　不以身業累父毋
　不以意業欺天地　不以心業禍子孫
　願從孝行與隂功　種種力行諸方便
　懴贖多生諸罪垢　皈依元皇大慈光
　求嗣求禄求生方　不求諸人求諸已
　惟我文昌七曲師　歷劫待人存恕法
　願放一種如意光　憫念衆生眞懴悔
　　　懴悔巳周次當發願
　父母願同長壽果　龜齡鶴髮映慈光
　已身願拜大吉祥　仰事俯育無苦惱
　子孫願嗅雲巖桂　嘉與已身同發榮
　父慈子孝一家春　光明無負慈尊教
　願蒙七曲親提接　指引登眞入道門
　捨生受生正遍知　盡未來世俱圎滿
　　　發願巳周次當讃頌
　桂香殿上仁孝主　教雨周流洗業根
　業根化作桂華香　善本種成長壽果
　一家骨肉無煩惱七曲子孫同護持
　普願今世與來生紫雲巖前成道果
　歩歩心心帝左右生生世世天主張
　骨凡身換形可灰一點眞心自金石
發如是願者是日爰有本貫弟子某稽首
元始天王千眞萬聖持誦大洞仙經丐賜
赦過宥罪改禍成祥惡根斷絶進道無魔祖
先父母早度南宫獲生中土眷縁衆生均頼
陶鎔災殃殄滅所伸凡懇千胃
天威願冀感通曲從所請伏願香火使者領
茲丹懇普爲關聞稽首皈依
三清應化天尊
玉清普化天尊
太乙救苦天尊
天樞上相法主道君天導
終劫濟苦天尊
消災解厄天尊
雷聲普化天尊
玄眞萬福天尊
斗府天曹列位星君
三元三官大帝三百六十應感天尊
定光澄明普度天尊
紫清介福天尊
更生永命天尊
無量度人天尊
普天懴罪天尊
十方靈寳天尊不可思議功德當願衆生心
開悟解受持轉誦
　　　元皇全號
金闕上相檢校太師混元内輔三清上宰大
都督府都統三界隂兵行便宜事管天地水
三界獄事收五嶽四瀆眞形虎符龍劵緫諸
天星曜判桂禄嗣籍上仙英顯元皇眞人司
禄職貢舉眞君洞照通眞先生編修飛仙列
籍掌混元造化輪廻六道救苦救難慈尊玉
清内境清靜道眞身現紫雲巖手持如意杖
統御萬靈漙濟諸苦大仁大孝大聖大慈無
上不驕樂育天帝都統混天誠心接物萬天
教主隨願慈應天尊九天定元保生扶教輔
元開化文冒度入主宰長樂永佑靈應大天
帝君掌五湖四海緫十二河源水府運使定
慧王菩薩證果迦釋梵鎭如來澄眞正觀注
禄定籍寳光慈應治世顯道保安拔罪更生
永命扶善濟苦消劫行化純一顯應天尊



太上元極緫眞文昌大洞仙經卷之二










太上無極緫眞文昌大洞仙經卷之三(第四/同卷)
　　　　(甘山摩維洞主太玄無上上德眞/君校正)
　　　玄藴呪
玄元始炁分　清華開洞神　靈風迴太和
玉音攝流精　至哉本自然　誰識此玄文
堅剛明一悟　倐忽超三乗　寂寂無色根
永劫奚漂沉　胡能精修持　究竟登玉清
道言昔在龍漠劫初
元始天王出大洞玉經於高上大有玉清宫
演太玄重玄玄一之道命之曰
大洞仙經元始天王始以太玄一音液響玉
清弘帝一眞道說大洞寳文示九統之法傳
九光之符至士誦之登齋修行即得萬神歡
慶百靈護持萬聖感格萬仙翕臨可以飛度
三災四煞五鬼六害七傷八難九厄十惡登
仙入聖神生紫微自然無爲不係隂陽五行
六炁之所拘束念念增長趣入大乗弘之無
窮諸天下觀玉帝降鑒飛天保迎億曹萬祖
歴劫種親遊爽飛䰟俱得更生世胄接仙長
爲貴人功滿道備骨肉同昇乘龍駕雲上朝
玉清
元始天王嘯詠太玄凝神遐想而說洞章
髙上洞元　元生九天　炁祖太無　宗風胤玄
玄曹絶散　四清撫閑　帝一上景　連衆攝烟
長契一運　七世投閑　託靈屬命　反華自然
泯邈流輝　六曜沉遷　陵範御暉　西華彰安
併編帝簡　盡得解源　胎田䆳路　世發玉蘭
靈光八輝　混生萬神
元始天王曰
玉虚順玄歸　天晨金宵遊　朗朗生帝景
歘爾宴玉洲　左攝始童神　右命起恒符
明眞煥九霄　三日映玄敷　干景併三衿
内有幽寥無　令我得長年　千却始一周
黄籙保德仞　披錦入神丘　太一務命根
公子召合符　十迴度初心　得入大信根
元始天王曰
玉帝玄上旛　制命九天階　七覺成道數
歡熈神風回　飈燦北停華　紫英唱東瓊
琳和九霄外　玉符徴太微　三素生泥丸
發曜金靈暉　老君牢張上　守衞死節機
十善生玄中　度厄而自然
元始天王曰
太冥絶九玄　洞景寄神通　玉帝乗朱霄
緑霞煥金墉　上舘雲珠内　仰接玄仭峯
靈關太漠下　靄沬竟沖空　冥化混離坎
玄玄叔火王　瑋寂髙同生　無極保谷童
圎塗無凝滯　綺合有九重　南披七祖根
西解累劫凶　體矯萬津波　神生攝十方
大歸反胎轅　三合乗天龍
元始天王曰
太微天帝宫　八浮入雲營　神宗理靈襟
龍山秀玉京　金房鬱明霞　九户朗髙瓊
黄庭渉北元　元父左回明　朱晶啓明師
幽廖登上清　四玄秉元禁　長保五帝城
元始天王曰
紫精太無中　三元上景衢　秀朗保太暉
眇眇扇帝敷　伯史啓三素　帝靈登玉虚
慶炁育五雲　司命神明初　十華妙行仙
制魔生六明
元始天王曰
眞陽帝賔老　受事會玉皇　滅魔除穢水
百司詣絳宫　逸宅丹玄内　五炁結十方
七轉司命至　三迴召仙公　泰山主鬼者
急校三宫中　十德初成墓　同飛七覺元
元始天王曰
太素三華炁　晨登廣靈堂　玉賔表玄籍
守命孩道康　徊風散萬魔　金符召廣郷
輔衛地户内　保此長生王　轉入十仙門
八景齊洞陽
元始天王曰
紫精毓華林　長瞑太無外　玉房生寳雲
九扇胞胎内　帝賔奉五符　三光回紫蓋
蒼玉斌來生　衞此長夜會　五靈度符籍
九統合九光　三玄出太清　紫陽發萬生
玄精育九靈　元父結胎仙
元始天王曰
青靈扇八炁　鼓輪三華城　拔兆胞胎結
七世受福生　宿對滅五道　長守帝一營
公子執五符　太一居紫房　三合地户下
拔命玉帝宫　少女郁墨子　衞兆七炁牎
拘制盟血液　盈滿五藏充　十眞登黄房
帝子化金仙　白玉飛符招　引升龍䑓天
元始天王曰
髙上宴紫霄　五老輔玉根　太素拂眇景
合符帝一前　白帝皓鬱將　回金太霞郷
度我死户下　拔岀三途梁　十通由斯生
妙行由此興　洞明光景中　帝一眞玄玄


太上无極緫眞文昌大洞仙經卷之三










太上無極緫眞文昌大洞仙經卷之四
　　　　(甘山摩維洞主太玄無上上德眞/君校正)
道言爾時
元始天王眉放青毫頂旋紫炁萬華寳蓋浮
羅覆形玉光金霞紆絢晃耀
玉宸道君太玄道父稽首顒竚願聽洞章於
是
元始天王怡然嘯詠曰
皇上超無景　輪轉九曜生　徊風混帝心
八炁運常寧　廣霞參神天　五帝散日精
液溢元中漠　血凝五華平　體寳圎珠映
流曜拔兆形　號爲壽𨓜阜　亦曰澄潧渟
俱濟三塗關　啓籍登太明　使子保仙眞
七世披緑青　解禍冥途下　超福晨上靈
世世登玉郷　累祖反胎嬰　洞觀無礙空
始通生因明　驪珠湛方瞳　内外洞照清
元始天王曰
玉宸九天司　太上大道生　常保景化内
九回鏡上清　解帶玉映室　乗素入四明
擕提日中王　併羽月晨靈　太一召天魔
帝君校萬精　拔過死積炁　越度仙黄庭
帝立三關上　八風舞神兵　左把福醴液
右提慶源缾　洞微無障玄　梵通生虚明
貫顙聞十方　豁落一切聲
元始天王曰
泰清浮絶空　三天寳神符　日中開五暉
青帝圎常無　捧籍登太明　受録金華樓
五藏植玉根　魂魄一凝和　洞空清淨玄
炁通生清明　定和妙明覺　玄息自長生
元始天王曰
太極元景王　三天攝神生　紫素翳鬱仭
安來上華京　拔出五苦積　返胎七元庭
九玄解重結　累祖樂錦清　徘徊秀華下
俯仰要五靈　兆身昇玉堂　五神回孩嬰
俱躋太漠外　飬素朝圎明　洞虚清淨和
箠通引玄明　砥煉五牙珠　含善味長生
元始天王曰
皇初紫元中　暉光鬱宵明　三天煥九景
離合億萬生　披珠巾緑霞　上徊寒童靈
拔出五苦毒　超身過始青　白素啓蕭仭
金門衞朱兵　七世積尸結　一化百散傾
受福東霞室　反胎朱火庭　洞靈清淨行
力通自沖明　淨眞手握斗　足躡九元星
揮執天地關　精神生命根
元始天王曰
無英眞上玄　玄元九素炁　寄頻擕運珠
混化啓明日　正一左右仙　長扶靈虚室
兆有玉符籍　合仙得眞炁　䰟生太無中
魄亦五道㑹　世世解死户　七祖無住滯
神風吹胞樹　根葉巳斷絶　胎中種鬼殃
五符開地結　長爲神眞王　應仙續萬世
洞眞清淨身　道通自然質　眞應化現相
不動住黄室　應化無方在　骨肉金玉實
靜眞明正道　至老長不易
元始天王曰
中央黄素炁　圎華玉壽靈　太張上玉門
伏雲三仭明　青景翳𨓜寥　擕提太一精
帝女抱定陵　吟詠玉清經　五籍編紫房
五符入圎庭　七祖反胎宅　滅絶三途生
流風斷血滯　玄葉得黄寧　洞玄清淨光
元命靈通成　性命宗本堅　孝道成明王
生根得太和　無爲登上清
元始天王曰
青精上華炁　太微玄景童　神化玉室内
飛羽𨓜紫空　日爲三衿交　奉符登帝墉
開關把金節　閉户扣瓊鍾　滅魔三酆野
招靈上清宫　明出窮開隂　入精六合房
回老變皓形　還白返嬰童　洞源清淨光
津液具神通　咽液生萬神　神水華池融
湧升灌而潤　徃來無有窮　通生道之源
天根常茂豐
元始天王曰
太陽化三晨　紫軿微玄下　元君保谷童
守胃塞死户　金符煥北華　玉契拔七祖
帝眞灌上生　斷我三途苦　洞明清淨光
帝心大玄通　宿命過去智　根本元由中
未來及他心　一切無礙融　洞源與洞明
萬道由通生
元始天王曰
太初九素炁　炁出華景中　法垣舞仙旗
逡巡五老公　天人名啓珠　執籍歸紫房
元父左回明　混㑹太微童　洞清明智慧
太意朗元通　根塵悉消滅　有無皆虚空
妙行眞一全　名大心神通　道備登玉清
位爲聖仙翁
元始天王曰
元始授太玄　蒼胡頡寳珠　檀熾鈞音妙
希聲徹太虚　九皇上眞炁　四司大仙王
飛霞散天日　凝渙六合房　上清朝玉虚
乗景晨暉中　三神號發紐　捧籍啓虚皇
𨓜録登紫清　金符刻羽宫　頂玄蒼胡頡
弘濟登普光　運度玄中人　咽味生五芳
結集成胎仙　丹母金眞陽　主伴合元範
太易生玄郷
太上元極緫眞文昌大洞仙經卷之四





太上元極緫眞文昌大洞仙經卷之五荒四
　　　　(甘山摩維洞主太玄無上上德眞/君校正)
道言爾時
元始天王以大洞髙上混沌太無元天寳玉
皇之炁結一寳珠命之曰蒼胡頡曰吾以此
寳珠從道妙一善貸生根孕玄分元誕始傳
眞化生諸天凝成萬炁大哉至寳惟我獨存
今爲
玉宸道君重出欺寳諸天帝王天眞大聖瞻
望寳光其光分敷百千萬億結成大洞仙經
玉文凝而成雲絢而成章諸天帝王天眞大
聖以清明識以始通觀以華舌通齊聲宣詠
大洞雲章響徹萬天流響九地天界地界水
界神郷一切神靈不離本坐俱覩雲章絢目
仙梵歷耳皆悉百生障滅萬劫塵消三塗九
幽十方惡趣咸承光音所及十纒九結六染
七塵於是頃間一時解脱是時太玄道父前
諸蕭臺再拜稽首求受寳珠所結大洞仙經
玉文雲章庶以導化人天衆生俱免萬災咸
消衆罪不沉惡趣俱等一乗弘是願言殷勤
啓請
元始天王命元神大聖玉宸道君具俯仰威
儀手付太玄道父蒼胡頡寳
元始天王告曰此蒼胡頡寳與檀熾鈞音若
非太玄何得求請唯子慈深願重可界寳章
元始天王曰
天皇上眞炁　三元乗晨回　法垣興朱霄
帝晶啓玉扉　拔尸命門内　解結桃康階
斂神保五籍　越轉入太微　單入而雙修
一曲水天開　海日自東生　元命生太初
元始天王曰
太一生元炁　日中司命童　煥然神光明
披霞昇帝墉　列坐震靈席　混合五日房
白炁育上生　青君安延昌　左擕精上門
右抱合和嬰　我生日月華　友賔赤炁王
八景照泥丸　朗然洞房中　嬰兒爲赤子
混離生玉容　五道秀金華　位爲上清公
七祖斷玄滯　身得乘神風　徘徊玉清上
和樂反嬰童　太始三炁周　眞文肇生明
元始天王曰
元虚黄房内　中有黄寧童　左有堅玉君
右有帝昌皇　浮清翳神炁　蔚蔚虚靈容
青肝明輪子　開朗徹入牎　太一壽丘蘭
奉符入玉宫　拔我七世罪　回元期十通
混合帝一室　五老變孩蒙　太素梵行初
一善四金通
元始天王曰
太極主四眞　凌羽𨓜上清　七轉召司命
太一揚威明　司録促詣位　三舉登震靈
魔王來受事　仙官束鬼精　月中青帝毋
號曰芬艶嬰　太張上五符　安來上玉名
混化六合内　洞房列火兵　太極五靈沖
横文帝子賔
元始天王曰
斗中四眞人　散花玉清臺　帝𡖖中玄生
一徊衆眞來　香風扇三寳　五藏映清夷
蒼胡頡光華　檀熾鈞吉祥　太中六炁清
曲水㐮天河　六度功圎成　五魔伐六隂
中結元始王　髙觀六合庭
元始天王曰
晨中黄景炁　三秀登霄庭　滄臺飛羽輪
延迎道巳成　司命奉帝書　號爲玄度卿
保生太霞宫　列賔舘上清　命門合精延
守我身黄寧　左擕元素君　右攝朱鬱靈
太和度七覺　點火生眞文　紫華領胎仙
元命眞中神
元始天王曰
金闕上景炁　十方暉紫烟　三命太一帝
五召太平神　七轉招嶽眞　玉符告三官
拔籍三靈下　受生髙上晨　太帝八靈王
一化回慶玄　桃君守六合　勒精衛泥丸
太清八景觀　十德眞文宣　保子神中神
元命生自然
元始天王曰
太虚空無景　霞中有彭室　九雲合重扉
帝君靜幽密　八眞合景君　上擕女太一
雌雄混玉房　九變還得七　分形散六合
泥丸易分别　太眞九光輪　十佺丿文結
保子元炁通　五炁理中頡　混一歸帝闕
永壽無終劫　變化飛上清　三千行超越
元始天王曰
太玄九炁上　烟回大暉間　神光秀空峯
五道煥三天　駕景登絶霄　乗風蕩滯神
中一日運珠　理心入清閑　混合三五宫
累變億萬年　伐絶胞樹生　永斷血尸根
七祖散積滯　返華黒幽玄　萬炁生萬神
齊仙成仙王　太玄啓十明　妙行登十眞
元始天王曰
上清絶霞外　八皇運九天　幽寥生帝宇
擕此景中人　晨登太老寢　夕宴金華軒
羽節命太一　錦旗招萬神　堅我六府胎
伐滅胞樹根　解結生七祖　散禍寧九玄
赤帝丹靈峙　扶兆入玉門　月母靈素蘭
守閉死炁關　死炁自今絶　生津從茲延
萬神萬炁仙　超脱位眞王　十眞妙行全
太玄㑹明陽　無上大洞尊　一炁同龍光
元始天王曰
東華發始暉　髙晨映上清　煥洞圎珠藹
朗朗紫曜明　七神回帝席　五老飛玉軿
太一景中立　司命攝萬精　汎然雲波間
寂盻泥九城　七轉召三官　北君稽首靈
五嶽應炁到　拔死書長生　三舉震靈符
玄解大魔精　七祖解血結　玄華保黄寜
元始天王曰
太帝九老京　校仙登扶桑　七轉召天帝
司命乗神綱　五嶽啓靈戸　傳聲大魔王
河海皆受事　立爾應㑹方　保符泥丸内
守神曰桃康　回明易死籍　記仙叔火王
拔絶三途疾　去禍生上英　七玄登朱室
兆身㑹玉堂　上友方盈子　下擕理維藏
左攝明車君　右輔歸盛昌　混一玉京炁
化兆吉以昌　反嬰元命童　擅熾吉祥鈞
天一元根仙　自在光明輪
元始天王曰
玉清萬華宫　髙仙藏帝經　主圖九天表
洞觀無中生　七轉召萬神　五嶽一來庭
三官招衆魔　司録校所呈　拔籍重泉曲
記仙書上清
元始天王曰
玄洲絶三津　羽景太無庭　回霄飛埀漠
委化混萬精　五雲蔚絶空　七霞落圎明
朗朗幽寥子　梵昌濟黄寧　五老揮絳華
散香擕玉靈　金質濯帝川　緑烟靄流瓊
神拔三塗積　仙胎結兆形　上清玉皇師
玉宸大道君　與心絳宫神　飛澄太玄尊
元始天王曰
三眞生太元　玉戸映晨華　太素洞元虚
丹林森朱柯　回神九重府　南昌發瓊華
百關納津液　停玄三秀阿　兆身騰玉清
七祖離幽扃　長保不終劫　萬世成仙家
位爲聖統尊　玉清大洞神
元始天王曰
西元九靈炁　金丹流雲宫　上極璇曜抄
暉景太霞中　動迴九天輪　靜沉八流綱
室有胎仙毋　擕衿太帝皇　玄一靈時生
三老素牢張　左把兆符籍　右擕理神宗
同登琳龍闕　稽首玉清房　拔棄死滅根
飬形三五中　七祖解尸結　受福明珠方
上證聖中尊　符化元炁王
玉宸道君言我師
元始天王授我此大洞仙經其㫖玄奥修眞
妙門初定通息太和一千中觀變眞離相消
塵元合五千坐在立亡大定全眞妙行通靈
初曰通炁次曰通神終曰通靈十通成眞道
備登宸超脱飛昇過度三界徃來三清證品
太洞天一帝尊六度十通萬行圎成千和萬
合自然至尊


太上元極緫眞文昌大洞仙經卷之五










