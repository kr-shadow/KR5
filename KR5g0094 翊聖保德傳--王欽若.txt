#+TITLE: 翊聖保德傳--王欽若
#+DATE: 2018-05-12 10:22:13
#+SOURCE: github.com/kanripo/KR5g0094 master 32a687f9                
宋仁宗御製翊聖應感儲慶保德傳序
蓋聞天心降顧邦家所以會昌靈命丕昭神
道所以協贊考載籍之攸記固今古而同符
矧復吾宗在于戰國基緒方始精感寔繁或
山祇而見形或帝所而葉夢其來已久斯謂
不誣乃有接三統而開基將隆景業冠百神
而儲祐茂顯明徵奠條梅之名區號龜玉之
奥主見之於
翊聖應感儲慶保德真君矣
太祖肇膺元歷觀德而無言太宗祗紹睿圖
順期而前告若夫述玉晨之寳睠序
斗極之仙階告國命之延洪示真科之祕賾
洪威顯洽屏乎物魁神姦諄誨博臨揚乎
天祺民祉由是靈壇爰峙徽稱斯崇欽奉於
芬馨仰祈於先覺固惟九域咸被底綏豈止
三秦獨增忻戴暨兹沖眇纉乃基扃仰嘉話
之在人瞻至神之佑世由是載稽茂典恭益
尊名以爲
上帝之禎符文考之真應安可默而無述故
當垂之不刊爰詔輔臣俾詮靈訓詢求斯至
篇帙旋成想風烈而昭然思音徽而可覿誠
足鏤之金版祕于蘭臺披封奏歸美之心願
裁於序引屬一夜觀文之暇聊志於歲時題
曰翊聖保德傳云爾
















翊聖保德傳卷上
　　(宋開府儀同三司同中書門下平章事上/柱國太原郡開國公王欽若奉勑編集)
翊聖保德真君建隆之初鳳翔府盩厔縣民
張守真因遊終南山忽聞空中有召之者聲
甚清徹守真驚懼四顧無所見默行悚聽約
數里又聞語云汝若先行吾即在後如是者
數日守真莫能測既還其家又聞室中曰吾
受命降靈汝何爲頑梗如此不聽吾言吾若
不爲宋朝大事當已粉碎汝矣守真方異之
而且懼因曰未審是何星辰如此臨降守真
性本愚戇且昧神祇願勿憑凌必無事奉乃
曰吾是
高天大聖玉帝輔臣授命衛時乘龍降世但
以非正直之士無以奉吾教汝有異骨不類
常流汝可虔心奉吾道訓也守真曰竊聞在
男曰巫在女曰覡守真雖處凡庸恥爲兹類
又曰吾上天之神非鬼魁也五嶽四瀆吾能
役使汝若廻心入道勤奉香火當令汝應大
國之徵命受
真主之恩遇豈同巫覡之輩耶守真曰神人
既若此教導敢不虔事乃設酒肉之饌以祀
焉又聞言曰吾是神人也汝何爲以膻穢瀆
我以汝未曉不欲罪汝此後但以香茶及素
食鮮果爲供吾雖不食歆汝之意也守真稽
首而謝又曰吾爲汝天上之師汝别有人間
之師可但訪高士以求度焉守真乃禮古樓
觀先生梁筌爲師度爲道士遂於所居之側
擇隙地出家財搆
北帝宫内立殿以事神旦暮崇奉頗極精至
神謂之曰觀汝虔心稱吾教導貞潔之士可
以驅邪吾先將誨汝劒法俾汝爲民除妖後
當令汝結壇俾汝爲國祈福守真再拜曰守
真本實凡庸粗懷愚直當縁夙生奉事乃致
今獲歸依願以至心永奉靈德壇儀劒法恭
俟靈訓
真君曰劒法有三但以銅鐵鍜爲利刃吾目
一視便可用也有疾之人俾汝揮擊邪氣銷
鑠其人無損或地祇作孽水族生妖分野爲
灾國家軫慮當以上劒治之或山澤之怪飛
走之雄震駭閭閻侵毒黎庶當以中劒治之
或魑魅之徒夔魖之輩挾邪暴物作祟害人
當以下劍治之守真曰三劍之法已聞命矣
結壇之儀伏俟指教
真君曰結壇之法有九上三壇則爲國家設
之其上曰順天興國壇凡星位三千六百爲
普天大醮旌旗鑑劒弓矢法物羅列次序開
建門户具有儀範其中曰延祚保生壇凡星
位二千四百爲周天大醮法物儀範降上壇
一等其下曰祈穀福時壇凡星位一千二百
爲羅天大醮法物儀範降中壇一等儻非時
禱祀不及備此三壇亦當精潔詞章鮮異花
果扣鼓集神懇禱而告去地九尺焚香以奏
亦可感應也中三壇則爲臣寮設之其上曰
黄籙延壽壇凡星位六百四十其中曰黄籙
臻慶壇凡星位四百九十其下曰黄籙去邪
壇凡星位三百六十此三壇所用法物儀範
各有差降下三壇則爲士庶設之其上曰續
命壇凡星位二百四十其中曰集福壇凡星
位一百二十其下曰却灾壇凡星位八十一
所用儀範量有等差此九壇之外别有應物
壇或六十四位或四十九位或二十四位法
物所須各以差降士民之類可量力而爲之
如臣庶上爲帝王祈祐當作祈穀福時壇凡
一千二百位或爲父母師尊禳灾祈福當爲
醮設壇隨宜增益也守真拜而受之自爾多
有徵驗不能備紀乾德中
太宗皇帝方在晉邸頗聞靈應乃遣近侍齎
信幣香燭就宫致醮使者齋戒焚香告曰
晉王久欽靈異欲備俸緡增修殿宇仍表乞
勑賜官名
真君曰吾將來運值太平君
宋朝第二主修上清太平宫建十二座堂殿
儼三界中星辰自有時日不可容易而言但
爲吾啓大王言此宫觀上天已定增建年月
也今猶未可使者歸以聞
太宗驚異而止
太祖皇帝素聞之未甚信異遣使齎香燭清
詞就宫致禱因召守真詣闕備詢其事守真
具言之且曰非精誠懇至不能降其神仍以
上聖降靈事迹一一聞奏
太祖召小黄門長嘯於側謂守真曰
神人之言若此乎守真曰
陛下儻謂臣妖妄乞賜按驗戮臣於市勿以
斯言褻瀆上聖詔守真止於建隆觀翌日遣
内臣王繼恩就觀醮設移時未有所聞繼恩
再拜虔告須臾真君降言曰吾乃
高天大聖
玉帝輔臣蓋遵符命降衛
宋朝社稷來定遐長基業固非山林魑魅之
類也今乃使小兒呼嘯以比吾言斯爲不可
汝但說與官家言天上宫闕已成玉鏁開
晉王有仁心晉王有仁心凡百餘言繼恩惶
懼不敢隱具録以奏因復面言神音歷歷聞
者兢悚
太祖默然異之時開寳九年十月十九日之
夕也翌日
太祖升遐
太宗嗣位尋召守真於瓊林苑爲周天大醮
作延祚保生壇醮罷
真君降言於内臣王繼恩曰吾有言汝當爲
吾奏之曰建隆元年奉帝言乘龍下降衛人
君掃除妖孽猶閑事縱横整頓立乾坤國祚
已興長安泰兆民樂業保天真八方效貢來
稽首萬靈震伏自稱臣親王祝壽須焚禱遞
相虔潔向君親吾有捷疾一百萬諸位靈官
萬億人若行忠孝吾加福若行悖逆必誅身
賞罰行之既平等天無氛穢地無塵愛民治
國勝前代萬年基業永長新繼恩録之於簡
翌日以聞
太宗覽之驚異稽首謝曰家國之幸宗廟之
慶虔荷上聖賜以格言命緘藏於内殿尋遣
内供奉官王守節起居舍人王龜從就終南
山下築宫方卜地於終南鎮
真君忽降言於龜從等曰此地乃修建上帝
宫闕之地不可易也於是乃定凡三年宫成
中正之位列四大殿前則
玉皇通明殿次紫微殿次七元殿次則真君
所御殿東廡之外有天蓬九曜東斗天地水
三官四殿西廡之外有真武十二元辰西斗
天曹四殿又有靈官堂龍堂南斗閣並列星
宿諸神之像竪鍾經二樓齋道堂室靡不完
備建碑以紀其事題曰上清太平宫一如
真君預言之制命常參官一人監宫擇道士
焚修每歲三元及
誕節
上本命日並遣中使致醮祀神之夕上望拜
焉歲或水旱或
國家將舉事卒致禱焉初宫成
真君忽降言謂王龜從等曰汝奉詔修宫勤
則至矣然何爲不開日月華門不畫八小殿
壁階墀甓甃亦未嚴備唯求速成以冀恩寵
然上天亦不掩爾功亦不赦爾罪守節龜從
頗切驚懼然已奏訖役不及增備惟稽首祈
謝而去至闕皆獲增秩賜白金千兩既而守
節染疾而亡龜從殁於兵刃此乃不掩功不
赦罪之戒明矣太平興國初
太宗皇帝親征太原
真君忽降言於守真曰官家已臨汾晉非久
克復城池汝當令監宫臣等設醮以謝勝捷
於上帝守真等曰國家大事乞俟捷音
真君曰上天已定勝負也踰旬而王師告捷
監宫等以聞
帝遣内臣盧文壽齎内庫香藥御署詞章詣
宫陳醮以謝
上帝是夕
真君降言曰官家設此大醮
上帝與諸天皆喜
國祚延遠過於有唐興國六年守真以乾明
節詣闕朝賀召見因面奏曰
聖真下降俯爲昌朝乞降詔加號以靈貺
上允其奏尋下詔曰太平宫神受命上穹降
靈下土苾芬𦤺薦肹蠁有徵大庇斯民屢垂
丕貺宜加美號以答神休其封神爲翊聖將
軍詔命至宫守真焚香以告
真君忽降言曰汝當上問官家所言翊聖者
翊於何聖守真數日疑懼不敢答復降言曰
汝但馳奏官家不罪汝守真遂具章以聞
太宗覽之召近臣謂之曰
玉皇輔臣所輔翊者
上帝也當以此意報守真令啓白也既而内
臣傳命到宫守真詣殿焚香以告
真君曰此意是也七年守真復詣闕朝賀
真君忽降言曰吾有言汝當聞於官家曰大
道興陰謀滅諸天衆聖皆欣悅
宋朝社稷甚延年太平景運初興發君上端
心顯明哲愛民治國常須切萬年基業永長
新金枝玉葉無休歇守真得之到闕以聞
詔賜守真紫衣號崇元大師自後每遣使
醮告
真君或有言守真皆密以聞至道初忽降言
謂守真曰吾建隆之初奉
上帝命下降衛時今基業已成社稷方永承
平之世將繼有
明君吾已有期却歸天上汝等不復聞吾言
矣儻
國家祈禱但嚴潔焚香北面告吾雖不降言
當授福衛護宗社又曰汝遇吾下降至今三
十五年勤亦多矣
上帝已有符命授汝爲五土之主此限滿日
升汝仙官汝亦不久住也自是不復降言明
年閏七月十六日守真謂門人等曰吾已領
符命今將去矣言訖而化既而
聖上嗣位崇奉之典率遵舊式洎受元符封
泰山建
玉清昭應宫於宫中寶符閣之西北隅作凝
命殿殿後爲凝命閣以奉真君大中祥符七
年詔曰誕敷寳命仰荷於至神昭報殊徵虔
增於懿號蓋爲邦之大典庇民之深旨也而
況翊宣元化表式衆靈司陰隲於含生播明
威於福地當王基肇啓固降治而已彰洎文
考續承復先期而斯應由是亟營珍館備薦
徽章蒙介福於無垠佐鴻圖於累盛顧惟眇
質紹撫綿區屬典禮之交修實祺祥之沓委
緬懷幽贊敢怠欽崇是用益以丕稱奉之茂
則式達至精之懇庶申祗答之文期克享於
寅恭永保寧於品彙爰頒成命俯告宰司深
體予懷共宣其事
翊聖將軍冝加號曰
翊聖保德真君
翊聖保德傳卷上
翊聖保德傳卷中
　　(宋開府儀同三司同中書門下平章事上/柱國太原郡開國公王欽若奉勑編集)
真君之降世也或時有所㖟人即傳録而岐
雍之民有物魅妖怪爲害之極者皆投誠致
告則守真祈禱奉教而往無不祛殄凡所靈
驗不可勝紀今録其傳聞者云守真嘗朝禮
至
玉皇大殿睹其額曰通明殿不曉其旨因焚
香告曰通明之誼竊所未喻敢祈真教
真君曰
上帝在無上三天爲諸天之尊萬象群仙無
不臣者常升金殿殿之光明照於帝身身之
光眀照於金殿光明通徹無所不照故爲通
明殿諸天帝君萬靈侍衛仙衆梵佛悉來朝
謁仰視其殿惟見大光明中
上帝儼然仙班既退光明徧散諸天焉有王
叟者年七十餘少事戎帥老而退居終南鎮
膽氣雄傑談五代時事歷歷可聽每聞妖怪
誕妄之事則扼腕切齒自
真君之始降未甚信嚮洎目睹靈異歆然歸
仰自後常日二時赴宫焚香伏拜雖風雨霜
雪未嘗暫曠一日忽告守真啓殿門瞻禮焚
香且泣曰老夫本懷剛氣幼事軍門不信邪
魔常守正直百生有幸得遇
上真今已衰耗大期將至所願歸全之後得
在左右以備驅使爲萬足矣
真君降言而許之未幾叟無疾而終踰旬守
真忽於真君殿側聞空中有呼其名者曰我
鐵輪將軍也汝何以略不見録守真仰而問
曰真君左右有四將軍常侍殿中守真常所
虔事未知鐵輪將軍是何星辰名位空中又
曰我即王叟也曾有至願乞侍左右今蒙收
録使掌鐵輸位在四將軍之下汝今後或有
醮祭勿忘吾名也
真君嘗謂守真曰吾每巡遊周天有諸位靈
官捷疾吏兵數逾百萬彗孛妖沴知吾騎從
所至皆屏跡遠避嶽鎮海瀆可以麾召而世
之物魅邪怪豈足數耶吾念汝正直付汝劒
法俾汝爲民救患禳災汝宜精勤無或懈怠
積功於民加惠及物上天所鑒當録汝名若
慢道輕教不守虛寂自有陰責矣吾若一怒
萬物立爲埃塵汝其可當乎然汝每有責罰
乃有五小將軍怒汝不專勤耳汝自宜致恭
於彼汝所興念彼各豫知不可欺心貽汝禍
患守真嘗一日從容焚香虔誠問曰守真覩
釋氏之教言天上天下無如佛者未知
三清之上品位何若願賜真語以蠲蒙滯
真君降言曰佛即西方得道之聖人也在
三清之中别有梵天居之於
上帝則如世之九卿奉天子也守真曰其教
流演頗盛於世又何理也真君曰教流中聚
帝之念也守真曰道釋經典並垂於世未審
崇奉何者即獲其福真君曰
太上道德經大無不包細無不納修身鍊行
治家治國世人若悟其指歸達其妙用造次
於是信奉而行豈惟增福諒無所不至矣釋
氏之四十二章經制心治性去貪遠禍垂慈
訓誡證以善惡亦一貫於道矣奉之求福固
亦無涯至于周公孔子皆列仙品而五經六
籍治世之法治民之術盡在此矣世雖諷誦
多不依從若口誦而心隨心隨而事應仁義
言行禮智之道常存于懷豈惟正其人事長
生久視之理亦何遠矣守真又嘗啓請云終
南山中赤谷神祠者近郷之人多所祈祀屠
牛擊豖以爲饗饌酒樂喧沸民氓鼓舞若斯
之事其獲祐乎真君曰終南山寔名山地寔
福地人凡境聖今古皆然興邪致妖殺命祈
福以兹俟祐斯亦遠矣既而草竊潜匿於其
下捕賊者積薪焚之祠宇煨燼寂無靈異建
隆末長安進士劉頑頗有文學出於流輩嘗
詣宫再拜懇禱曰頑欲知將來位秩高卑願
賜靈誥真君降言曰天賦汝文性不賦汝禄
位汝若學道退閑當猶延永若妄求進身慮
促汝壽筭也頑聞之不悅而退後三載果無
成而卒雍熙中華山希夷先生陳摶卒於張
超谷石室中世多傳其羽化守真朝禮之次
因焚香啓告曰華山陳摶近卒時人謂之尸
解未審其人功行證仙階乎敢希
上真略賜指諭
真君降言曰摶之鍊氣養神頗得其要然及
物之功未至但有所主掌耳端拱中知鳳翔
府比部郎中高凝祜嘗詣宫致禮既去
真君忽降言於監宫李鑄曰高凝祜行虧忠
信死非久矣鑄竊志之俄而凝祜秩滿還京
爲三司判官鑄聞之乃復焚香啓告曰高凝
祜今爲此職又何福耶
真君降言曰死將至矣數月而凝祜卒吏部
尚書宋白乾德中家于盩厔有弟小字曰岐
哥年十餘歲爲狐魅所惑號呼無度舉動失
常忽力敵數夫家人莫能制醫砭之輩至者
必遭凌扑白因齋心遣所親詣宫致禱懇求
衛護
真君降言曰汝去吾當令守真往彼守真受
教而往方至其家坐於客館而岐哥已覺慞
惶失次家人遽出迎拜守真具問之因厲聲
呼其名須臾岐哥自捽其首從中唯唯而出
至守真前戰汗悚息守真呵責移時鬼乃露
形叩頭伏罪守真以術戮之應手而斃岐哥
仆地良久而蘇即獲平愈真君嘗忽謂守真
曰山下李靖廟中有狐鬼數十盤泊於彼本
方地神適有馳報慮其爲妖害民汝可速往
逐之守真禀命仗劒而去須臾坐於廟前震
呼數四俄而狐鬼數十悉出遍列於前惶惑
驚怖守真乃責之曰此上真下降之地汝輩
豈宜雜處今未欲戮汝可速返林莽無以血
污吾靈劍鬼等相顧狼狽匍匐而散守真自
往至還曾不移時有寓宫道士王德淵問其
所適守真具道之德淵曰自此至彼往復二
十里何其速耶守真曰我離廟時以劒揮下
庭樹低枝在地汝可驗也德淵俟曉躍馬而
觀焉果於廟前聞腥穢之氣不可近得斷枝
而還始再拜稱異時又有妖狐數百在邠州
城中頗爲怪異守真聞之因焚香致告具道
其事願奉教往彼除之真君降言曰此狐妖
輩嘗於長安南山中化形爲菩薩之狀誘彼
居民捨財爲供其間迴心歸善亦十有八九
上帝以此故授其符命俾爲邠州土地亦有
數限俟其歲滿當自遠去無能爲害汝不必
往也開寶中鳳翔府民陳英美家有山魈爲
怪投擲瓦礫日盈其庭時放煙焰欲焚其舍
財物耗散親族愁苦召術士禳禁命僧徒課
誦皆不能止乃移居遠遁亦躡跡而至英美
計無所出因齋戒持香果詣宫精虔以告
真君降言謂守真曰汝速受吾令往爲遣除
守真再拜負劒躍馬再宿而至其家而擲瓦
之聲喧囂如故觀者填咽皆曰此道士必不
能去此怪守真乃盥滌嚴潔整衣引劒而入
其怪忽然而止是夕爲壇於庭中守真噀劒
立其上厲聲徐呼曰山魈鬼何在乎儻爲妖
未已當出與吾較勝不然則當去萬里之外
釋汝之罪如此移時悄無影響自是其家安
肅乃隨守真詣宫陳醮以謝焉又長安富民
楊氏家亦有鬼物爲怪擲瓦縱火一日萬變
聚族憂惶莫可寧處時有術士李捉鬼者尤
善符禁楊氏召之方及其門若爲物所擊匍
匐而起俄復顛隕如是者三遂狼狽而走楊
氏復召僧衆爲道場誦經作梵唄以祛之俄
又若有物攫其道具或投於屋或葉於井羣
僧惶懼而去乃至擣衣砧石亦自空中騰起
三三兩兩相逐而落庭中遇物凌觸而物無
所損如是之怪尤衆不可具紀楊氏素聞
真君之靈乃躬持香燭等馳赴焚禱具言其
恠且求驅殄
真君降言曰汝當速歸吾令守真繼往也守
真尋再拜而往其家士民觀者填溢其户守
真易衣整冠呪水揮劍行於四隅其怪即寂
然無聲守真謂楊氏曰此妖伏矣請爲醮以
祛之向夕結壇焚章禮畢而去一城之衆稽
首稱歎守真既歸楊氏隨詣宫中陳醮以謝
又富民劉文□者忽爲狐鬼所惑心神恍惚
動止不寧市中逢道流語曰子面有妖氣必
爲邪物所著
真君下降可虔心禱之必愈斯疾文□乃自
齎香燭晨夕馳赴中路爲鬼物所追或爲僧
尼婦女或爲商賈萬端誘惑不進文□既迷
且惑復遇道流於路具告其故道流謂曰是
皆鬼物也汝宜徑往無或退志爲羣妖所害
文□心悟不數日奔追至宫潔齋懇至百拜
殿下
真君降言曰知汝遠來吾今令守真爲汝除
邪是夕守真立文□於庭中守真杖劒噀水
呵叱數四文□懵然踣於地移時而起曰適
先生呵叱之際見數人若神將者各擒二鬼
而去文□惶駭不覺顚仆今神思清爽如酣
醉之始醒也百拜而去



翊聖保德傳卷中











翊聖保德傳卷下陞三
　　(宋開府儀同三司同中書門下平章事上/柱國太原郡開國公王欽若奉勑編集)
自
真君之臨降官吏民庶不遠千里或馳誠遥
禱或齋潔朝拜以祈真㖟時有所聞大抵多
隨其性習加以訓朂人臣依於忠人子依於
孝清淳者示之格言貪酷者警以要道詞甚
平易頗葉音韻然獲聞之者至寡今據其所
傳録之如左
乾德中驪山白鹿觀道士馮洞元朝禮之次
焚香虔告曰洞元講孔子之書依老子之教
積有年矣而修身鍊行未得真旨幸逢
上聖敢求一言
真君降言曰到境始知安形忙靈物閑真空
須照達幽微即大還動觀無障礙希夷合自
然功成神莫測變化可沖天去住由自己三
官赦舊愆命曹除罪簿六丁奏上天衆生要
修道須知无上源洞元百拜虔謝而去開寳
中侍御史路沖奉詔知鳳翔府就宫禮請守
真就府署中陳醮祈降是夕潔齋致禱曰沖
身拘職守阻拜真儀輙以蘋藻虔祈降鑒乞
賜真語以導蒙昧
真君降言曰盡力事君以爲忠臣濁財勿顧
邪事莫聞整雪刑嶽救療人民動合王道終
爲吉人積愆爲咎必有沈淪衆生本無形之
性配有形之軀曠劫以來不能自悟自有無
極世界不夜之鄉混合太虚杳冥同理又曰
六合乾坤内衆生多不會造業向前行如盲
驀江海如將智惠觀自越千重海沖再拜録
而誦之左補闕王龜從一日齋心詣宫焚香
懇禱曰凡庸賤類釁咎無涯幸逢上真願賜
靈誨如何修身得獲遐壽
真君降言曰勸汝修煉莫如精勤精勤不怠
上聖皆聞太平降世用武興文無文則不正
用文則益君食禄利勿違王命行吉善但守
清貧清貧者響合天地濁富者像火投冰投
冰者火縁漸滅積惡者自貫其身自貫者殃
及七祖地府下痛害及親吾懸千尺之索提
釣有縁之人道之尊德之貴大道能生一切
物衆生頭像天足像地中心空然合真理鑿
户牖以爲室房室之中有一物亦無影亦無
形杳杳冥冥人不識若能識者得長生陽在
天陰在地二氣同和誠有謂空中造化乃自
然自然之中生萬類天不高地不卑大道混
合虚无理學道衆生審欲聞此是修行崇妙
門開寳中丞相沈倫嘗連綿卧疾虔心遣使
詣宫陳醮致告曰倫濁穢之質病惱所侵如
何修行得免兹患敢祈聖語以導愚蒙
真君降言曰靈物不病形軀自安形軀有病
返照而看來人録之歸致於倫倫捧覽之驚
喜曰吾得之矣尋而疾愈復遣人詣宫醮謝
道士王德淵因遊終南山寓止宫中勤奉香
火好養生而性褊多所恚怒忽一日
真君降言謂之曰汝學道修真先當調習其
性以順天和忘諸有爲勿耗心識融怡凝湛
道乃可見復戒之曰莫管内莫管外來往真
虚無罣礙所居安樂是汝家各自勤行莫相
待先達之人難滯礙真空妙樂有天堂與聖
相同滅諸罪又曰妙理須行到周旋皆合道
舉措見真空真空無煩惱混合太虚中自有
無聲樂地爐天竈間背凡歸聖道常將智惠
觀可向今生了德淵曰上感
真君降言教示不曉前篇内與聖相同滅諸
罪願垂誨諭
真君曰汝若除煩入静鍊心修真積累其功
數盈之後泥丸百節元神靈通而自同於聖
天堂妙樂無所不至豈更有諸罪也故言與
聖相同滅諸罪太平興國中駕部員外郎李
鑄嘗知鳳翔府備睹靈應俄復奉詔監宫凡
十餘年志頗嚴潔
真君前後降語僅十餘篇其存録者數首一
曰建隆之初方禀希夷
上帝命吾衆聖皆知乘龍下降列宿相隨五
嶽受命主張地祇潜扶社稷密佐明時吾要
李鑄知吾降期不得輕泄免漏天機又曰與
吾獨異佐國與吾以道理民與吾慈善理家
與吾不飲自醉醒時理民醉時理神此語是
延年益壽之法吾勸府主記取又曰爲官求
理在貞明智惠俱通臨事清觀天行道合陰
德食君爵禄常若驚爲吾洗心復换骨背凡
入聖奔長生天宫快樂勝凡世不夜之郷挂
一名又曰府主累世爲人降生中國與吾清
直莫行邪曲與吾積善累功與吾佐輔明主
與吾洗雪黎民與吾掛心刑獄上帝若知名
天官也尅取捨住世輪流之財但修取有形
之像獲隨身之功得無量之福與吾不得因
循不奈時光迅速靈官賞汝功勳天曹與汝
添福若一一依吾聖言必得延年益壽又曰
年登七十餘住世不久居饒君壽百歲問汝
得幾秋地府直須怕冥司難請求有功無驚
懼積罪必遭誅子孫難替代早覺莫癡愚又
曰有縁無縁福業相牽有縁福至無縁業纒
三業大罪信根不圓若遵吾語如倚太山又
曰聽吾之言必延汝年亦將康健保安自然
志誠不退修真理今生若在
玉皇前又曰爲汝虔心星辰下降來駕於玄
風去乘於法雨開盲愚之耳目迴積惡之人
心盡歸投正路因汝醮告上玄惡人盡來歸
敬此汝之功也吾已與汝聞於
上帝俾汝獲福也汝宜清者重清白者重白
明者重明勿初勤末怠中路變異迴清爲濁
迴善爲惡設靈官奏聞
上帝若知有誤於吾也又七月十日夜真君
降言汝忠勤奉
國惠愛治民更要用心勿違吾誡未遇吾之
前所作諸惡吾與汝並銷除也遇吾之後況
無諸業左右已録汝功也更須晨夕與吾積
其善功勿得怠惰吾聖言也又曰但行
王事洗雪冤沉常差靈官護助汝也或有諸
事常行平正依吾聖言況是太平君治化諸
事前程汝但莫憂又云托托莫憂煩軍府自
然安每事依王道從他天下傳又曰爲主虔
誠拜上玄
宋朝社稷保長安不久太平天下樂一家受
福管長安又曰爲主合虔誠將心助太平天
宫繫其職每事更宜精衆聖皆知汝舉措直
須驚一朝功滿後永住看三清又曰生前莫
亂憂已後亦無愁主判陽間事凡人得幾秋
但依聖言著長生天上求鑄每受一篇未嘗
不晨夕諷誦焉又嘗謂鑄曰汝年及八十别
無修鍊之功未免掩形升魂亦當有所主掌
耳鑄再拜曰此生得遇上真下降屢受祕語
他日儻獲主掌願與守真同列
真君曰人間官職守真不及汝天上名位汝
不及守真也但心歸真正升仙階亦有時矣
淳化中西京留守中書令趙普嘗遣使備禮
致醮虔祈願聞休咎
真君降言曰趙普扶持社稷甚有功勳上天
所知賜汝福壽以大妨小幽府亦有冤對當
啓誦真經告祈天地首懺前非吾亦與汝達
于上帝庶解兹咎汝官職壽數已有限矣其
使録之而去普跪讀感涕因焚詞謝過復遣
人詣宫醮設給事中參知政事賈黄中嘗遣
人投誠致禱以祈聖誨
真君降言曰
聖主命臣臣之事君道佐當代心依古人善
惡無隱姦邪必聞君臣合道可立功勳又曰
愛民用心賞罰平等但依吾語合家保安殿
中承張卓嘗乞
聖言真君曰
大道養汝性陰陽生汝身爲吾勤行道爲吾
勤修真公廉常用意憂恤在乎民遇時佐
明主清濁
上帝聞濁富終不久清貧爲天人莫教人道
富從他人笑貧自有真家富清高不愧貧又
曰形凡性不凡爲國顯清廉家積千餘口有
罪自家擔又曰但服陽和氣天竈再重蒸地
爐别有用道德日日新延命積福應真空若
至親虚無有妙理度脫有縁人道士周務本
嘗詣宫奏詞一通乞降真語
真君降言曰汝有詞言慕上天其如心意隔
關山仙宫不遠如指掌内外功夫全未圓陰
官察録無遺過免墮酆都數百年依吾所語
合吾道要履三清應不難張守真子元濟常
齋戒詣宫
真君降言曰汝父守真遭逢於吾故令子孫
受福汝豈不知信州龍虎山張道陵至今子
孫不絶亦逢於
上聖得道之後廕及後世汝亦於吾有縁直
須在家孝於父母食禄忠於帝王立身揚名
豈非好事又誨之曰無事莫街行勤學必立
名揚名在天下道廕有長生又誡曰爲過自
家知善惡日相隨分明違天道問汝阿誰癡
淳化中
真君降言示守真曰當今顯聖明修德動
三清上天歸正道四海息交兵八方欽睿聖
五穀盡收成勸君須修德
上帝賜長生又曰關西賊㓂縁應時數官家
須指揮招捉使臣莫殺平人
官家修德之際正賊須翦滅又嘗降言誡輔
道士曰千人心不同萬人心皆錯舉意不相
通與聖難相約
真君又嘗降言戒官吏等曰每存忠信齊其
天文武班行自有賢爲主萬年安基業常憂
黎庶恐飢寒長行德行合其道燒香虔祝告
虚玄但願
國安
君長久齊心輔佐太平年又嘗降言戒朝臣
等曰擎天之柱著功勳包羅大海佐
明君文王治世及堯日輔弼乾坤在忠臣爲
主直須行决烈死生齊却戴皇恩常行吉善
合其德慎終如始莫憂身
　　　進
　　　翊聖保德真君事迹表
臣欽若言臣聞
高穹眷命
元聖膺期必有
至神聿彰幽賛謨訓標於保叉雅頌載於監
觀考今古之冥符見
天人之交感臣欽若誠慶誠抃頓首頓首
伏以
靈源錫羡
炎德嗣興
景祚有開
丕徵允赫惟
玉晨之元輔奉
金闕之明威降精爽不貳之民顯陰陽莫測
之造佐
大邦之啓運告
神宗之紹圖兆自幾先聳乎聞聽由是增隆
華飢茂薦
徽稱
鉅典崇嚴
純禧響答乃至搢紳卿士横目烝黎稽首以
瞻粹容洗心以佇
靈誥隨其性之遠近視其器之淺深時亦戒
以徽音警其蒙惑
諄諄之誨咸洞其隱微蚩蚩之氓潜識其
真正或魑魅爲孽夏鼎之所未刊或膏盲致
妖秦醫之所難究亦復俯耹虔懇遥授指蹤
真教猥臨羣邪必殄窈冥之象既炳於人寰
飈欻之遊亟還於
霄極永載
苾芬之祀潜施
睠祐之祥凡厥
祕言悉存舊録將伸諭次以示方來敢謂微
巨猥蒙明詔齋精仰誦盟手兢持莫覺淵沖
粗伸紬繹竊念
上真之茂躅實爲
昭代之明徵豈夫庸瑣之才輙敢形容其事
伏望
崇文廣武儀天尊道寳應章感
聖明仁孝皇帝陛下垂旒注覽
援翰擒文
賜名以紀
芳蕤
作序以冠篇首式彰
寅奉永燿
洪休臣無任瞻
天望
聖戰汗屏營之至其所録成
翊聖保德真君事迹三卷謹隨表上進以
聞臣欽若誠惶誠懼頓首頓首謹言
　　(開府儀同三司同中書門下平章事上/柱國太原郡開國公臣王欽若上表)
　　　批答
省表具之夫妙道爲大本於若沖至神無方
昭乎善應惟
玉虚之元輔冠瓊簡之真階幽賛財成亶彰
陰隲當藝祖之受命降福壤而炳靈逮
文考之紹休告
帝期而啓兆式申美報肇建殊庭奉禳禬之
嚴科介蒼黔之丕祉若乃夷微委鑒肸蠁攸
憑示諄誨以惟勤昭明威而匪測恍兮之應
猶響泠然之馭亟旋自朕纂承寅加崇奉嚴
睟儀於恭館薦嘉號於元都念祕誥之具存
表格思之攸盛期於綜緝以耀休徵卿任冠
樞衡道熙邦采雅資博洽庶就編聯而能紬
緗帙以惟精封縹囊而來上懇求製序復冀
命名載循淺昧之辭曷叙直聦之烈勉從勤
請良積靦數嘉尚之懷寤興無捨所請宜依
崇寧三年四月十八日使命到宫齎降到
真君加號
勑誥誥曰門下惟皇
上帝粤有輔臣以赫厥靈終南之下屢膺景
貺增焕褒章
翊聖保德真君降言於建隆之初顯告於開
寳之末大庇下土衛我家邦作宫奉祠昭答
如響顧眇賞之誕育寔欽慈之密祈吉事有
祥敢忘美報夫至誠能感克應乃孚所儲維
何萬世之慶合爲丕號申命用休朕典
神天永緝熙于純嘏鳳翔府上清太平宫翊
聖保德真君可特加翊聖應感儲慶保德真
君

翊聖保德傳卷下















