#+TITLE: 長春真人西遊記--李志常
#+DATE: 2018-05-12 10:22:16
#+SOURCE: github.com/kanripo/KR5g0238 master e1b2c638                
長春真人西逰記序群九
長春子盖有道之士中年以來意此老人固
已飛昇變化侣雲將而友鴻濛者久矣恨其
不可得而見也己卯之冬流聞師在海上被
安車之徵眀年春果次於燕駐車玉虛觀始
得一識其面尸居而柴立雷動而風行真異
人也與之言又知博物洽聞扵書無所不讀
由是日益敬聞其風而願執弟子禮者不可
勝計自二三遺老且樂與之游其餘可知也
居無何有龍陽之行及使者再至始啓途而
西將别道衆請還期語以三載時辛巳夾鍾
之月也迨甲申孟陬師至自西域果如其㫖
識者歎異之自是月七日入居燕京大天長
觀從䟽請也噫今人將事行役出門徬徨有
離别可憐之色師之是行也崎嶇數萬里之
遠際版圖之所不載雨露之所弗霈雖其所
以禮遇之者不爲不厚然勞憊亦甚矣所至
輒徜徉容與以樂山水之勝賦詩談笑視死
生若寒暑於其胸中曾不蔕芥非有道者能
如是乎門人李志常從行者也掇其所歷而
爲之記凡山川道里之險易水土風氣之差
殊與夫衣服飲食百果草木禽蟲之别粲然
靡不畢載目之曰西逰而徵序扵僕夫以四
海之大萬物之廣耳目未接雖有大智猶不
能遍知而盡識也況四海之外者乎所可考
者傳記而已僕謂是集之行不特新好事者
之聞見又以知至人之出處無可無不可隨
時之義云戊子秋后二日西溪居士孫錫序












長春眞人西遊記卷上
　　　　　門人真常子李志常述
父師真人長春子姓丘氏名處機字通宻登
州棲霞人未冠出家師事重陽真人旣而住
磻溪龍門十有三年真積力乆學道乃成暮
年還海上戊寅歲之前師在登州河南屢欲
遣使徵聘事有齟齬遂已明年住萊州昊天
觀夏四月河南提控邊鄙使至邀師同徃師
不可使者擕所書詩頌歸繼而復有使自大
梁來道聞山東爲宋人所㩀乃還其年八月
江南大帥李公彭公來請不赴爾後隨䖏徃
徃邀請萊之主者難其事師乃言曰我之行
止天也非若輩所及知當有留不住時去也
居無何成吉思皇帝遣侍臣劉仲禄縣虎頭
金牌其文曰如朕親行便宜行事及蒙古人
二十輩傳㫖敦請師躊躇間仲禄曰師名重
四海
皇帝特詔仲禄踰越山海不限歲月期必致
之師曰兵革以來彼疆此界公冒險至此可
謂勞矣仲禄曰欽奉君命敢不竭力仲禄今
年五月在乃滿國兀里朶得㫖六月至白登
北威寧得羽客常眞諭七月至德興以居庸
路梗燕京𤼵士卒來迎八月抵京城道衆皆
曰師之有無未可必也過中山歷眞定風聞
師在東萊又得益都府安撫司官吴燕蔣元
始得其詳欲以兵五千迎師燕等曰京東之
人聞兩朝議和衆心稍安今忽提兵以入必
皆據險自固師亦將乘桴海上矣誠欲事濟
不必尓也從之乃募自願者得二十騎以行
將抵益都使燕元馳報其師張林林以甲士
萬郊迎仲禄笑曰所以過此者爲求訪長春
真人君何以甲士爲林扵是散其卒相與接
轡以入所歷皆以此語之人無駭謀林復給
以馹騎次濰州得尹公冬十有二月同至東
萊傳皇帝所以宣召之㫖師知不可辭徐謂
仲禄曰此中艱食公等且徃益都俟我上元
醮竟當遣十五騎來十八日即行於是宣使
與衆西入益都師預選門弟子十有九人以
俟其來如期騎至與之俱行由濰陽至青社
宣使已行矣問之張林言正月七日有騎四
百軍于臨淄青民大駭宣使逆而止之今未
聞所在師尋過長山及鄒平二月初届濟陽
士庶奉香火迎拜於其邑南羽客長吟前導
飯扵養素庵會衆僉曰先月十八日有鶴十
餘自西北來飛鳴雲間俱東南去翌日辰巳
間又有數鶴來自西南繼而千百焉或頡或
頏獨一鶴拂庵盤桓乃去今乃知鶴見之日
即師啓行之辰也皆以手加額留數日二月
上旬宣使遣騎來報已駐軍將陵艤舟以待
明日遂行十三日宣使以軍來迓師曰來何
暮對以道路榛梗特徃燕京會兵東備信安
西備常山仲禄親提軍取深州下武邑以闢
路構橋於滹沱括舟扵將陵是以遲師曰此
事非公不克辦次日絶滹沱而北二十二日
至瀘溝京官士庶僧道郊迎是日由麗澤門
入道士具威儀長吟其前行省石抹公館師
于玉虛觀自爾求頌乞名者日盈門凡士馬
所至奉道弟子以師與之名徃徃脫欲兵之
禍師之道廕及人如此宣撫王巨川楫上詩
師答云旌旗獵獵馬蕭蕭北望燕山度石橋
萬里欲行沙漠外三春遽别海山遥良朋出
塞同歸鴈破帽經霜更續貂一自玄元西去
後到今無似北庭招師聞行宫漸西春秋已
高倦冒風沙欲待駕回朝謁又仲禄欲以選
處女偕行師難之曰齊人獻女樂孔子去魯
余雖山野豈與處子同行哉仲禄乃令曷剌
馳奏師亦遣人奉表一日有人求䟦閻立本
太上過關圖題蜀郡西逰日函關東别時群
胡皆稽首大道復開基又以二偈示衆其一
云雜亂朝還暮輕狂古到今空華空寂念若
有若無心其二云觸情常决烈非道莫參差
忍辱調猿馬安閑度歲時四月上旬會衆請
望日醮扵天長師以行辭衆請益力曰今兹
兵革未息遺民有幸得一覩真人蒙道廕者
多矣獨死者冥冥長夜未沐薦拔遺恨不無
耳師許之時方大旱十有四日旣啓醮事雨
大降衆且以行禮爲憂師於午後赴壇將事
俄而開霽衆喜而歎曰一雨一晴隨人所欲
非道高德厚者感應若是乎明日師登寳玄
堂傳戒時有數鶴自西北來人皆仰之焚簡
之際一簡飛空而滅且有五鶴翔舞其上士
大夫咸謂師之至誠動天地南溏老人張天
度子真作賦美其事諸公皆有詩醮竟宣使
劉公從師北行道出居庸夜遇群盜于其北
皆稽顙以退且曰無驚父師五月師至德興
龍陽觀度夏以詩寄燕京士大夫云登真何
在泛靈楂南北東西自有嘉碧落雲峰天景
致滄波海市雨生涯神𣸯八極空雖遠道合
三清路不差弱水縱過三十萬騰身頃刻到
仙家時京城吾道孫周楚卿楊彪仲文師諝
才卿李士謙子進劉中用之陳時可秀玉吴
章德明趙中立正卿王銳威卿趙昉德輝孫
錫天錫此數君子師寓玉虛日所與唱和者
也王覯逢辰王直哉清甫亦與其遊觀居禪
房山之陽其山多洞府常有學道修真之士
棲焉師因契衆以𨔼初入峽門有詩云入峽
清遊分外嘉群峰列岫戟查牙蓬萊未到神
仙境洞府先觀道士家松塔倒縣秋雨露石樓
斜照晚雲霞卻思舊日終南地夢斷西山不
見涯其地爽塏勢傾東南一望三百餘里觀
之東數里平地有湧泉清泠可愛師徃來其
間有詩云午後迎風背日行遥山極目亂雲
横萬家酷暑熏腸熱一派寒泉入骨清北地
徃來時有信東臯遊戲俗無爭(耕夫牧竪堤)
(陰讓坐)溪邊浴罷林間坐散髮披襟暢道情
中元日本觀醮午後傳符授戒老幼露坐熱
甚悉苦之須臾有雲覆其上狀如圓蓋移時
不散衆皆喜躍讚歎又觀中井水可給百衆
至是踰千人執事者謀他汲前後三日井泉
忽溢用之不謁是皆善縁天助之也醮後題
詩云太上弘慈救萬靈衆生薦福藉群經三
田保護精神氣萬象欽崇日月星自揣肉身
潜有漏難逃科教入無形且遵北斗齋儀法
(南斗北斗皆論齋醮)漸陟南宫火煉庭八月
初應宣德州元帥移剌公請遂居朝元觀中
秋夜有賀聖朝二曲其一云斷雲歸岫長空
凝翠寳鑑初圓大光明弘照亘流沙外直過
西天人間是處夢魂沈醉歌舞華筵道家門
别是一般清朗開悟心田其二云洞天深處
良朋高會逸興無邊上丹霄飛至廣寒宫悄
擲下金錢靈虛晃耀睡魔奔迸玉兎嬋娟坐
忘機觀透本來真任法界周旋是後天氣清
肅靜夜安閑復作二絶云長河耿耿夜深深
寂寞寒窓萬慮沈天下是非俱不到安閑一
片道人心其二云清夜沈沈月向高山河大
地絶纖毫唯餘道德渾淪性上下三天一萬
遭朝元觀據州之乾隅功德主元帥移剌公
因師欲北行剏構堂殿奉安尊像前後雲房
洞室皆一新之十月間方繪祖師堂壁畫史
以其寒將止之師不許曰鄒律尚且迴春况
聖賢陰有所扶持邪是月果天氣温和如春
絶無風沙由是畫史得畢其功有詩云季秋
邊朔苦寒同走石吹沙振大風旅鴈翅垂南
去急行人心倦北征窮我來十月霜猶薄人
訝千山水尚通不是小春和氣暖天教成就
畫堂功尋阿里鮮至自斡辰大王帳下使來
請師繼而宣撫王公巨川亦至曰承大王鈞
㫖如師西行請過我師首肯之是月北遊望
山曷剌進表迴有詔曰成吉思皇帝勑真人
丘師又曰惟師道踰三子德重多方其終曰
雲軒旣發於蓬萊鶴馭可遊於天竺達磨東
邁元印法以傳心老氏西行或化胡而成道
顧川途之雖闊瞻几杖以非遥爰答來章可
明朕意秋暑師比平安好指不多及其見重
如此又勑劉仲禄云無使眞人飢且勞可扶
持緩緩來師與宣使議曰前去已寒沙路緜
遠道衆所須未備可徃龍陽乘春起發宣使
從之十八日南徃龍陽道友送别多泣下師
以詩示衆云生前暫别猶然可死後長離更
不堪天下是非心不定輪迴生死苦難甘翌
日到龍陽觀過冬十一月十有四日赴龍巖
寺齋以詩題殿西廡云杖藜欲訪山中客空
山沉沉淡無色夜來飛雪滿巖阿今日山光
映天白天高日下松風清神遊八極騰虛明
欲寫山家本來面道人活計無能名十二月
以詩寄燕京道友云此行真不易此别話應
長北蹈野狐嶺西窮天馬鄉陰山無海市白
草有沙場自嘆非玄聖何如歷大荒又云京
都若有餞行詩早寄龍陽出塞時昔有上牀
鞋履别今無發軫夢魂思復寄燕京道友云
十年兵火萬民愁千萬中無一二留去歲幸
逢慈詔下今春須合冒寒遊不辭嶺北三千
里(皇帝舊兀里多)仍念山東二百州窮急漏
誅殘喘在早教身命得消憂辛巳之上元醮
於宣德州朝元觀以頌示衆云生下一團腥
臭物種成三界是非魔連枝帶葉無窮勢跨
古騰今不奈何以二月八日啓行時天氣晴
霽道友餞行於西郊遮馬首以泣曰父師去
萬里外何時復獲瞻禮師曰但若輩道心堅
固會有日矣衆復泣請果何時邪師曰行止
非人所能爲也兼遠涉異域其道合與不合
未可必也衆曰師豈不知願預告弟子等度
不獲已乃重言曰三載歸三載歸十日宿翠
帡口明日北度野狐嶺登高南望俯視太行
諸山晴嵐可愛北顧但寒沙衰草中原之風
自此隔絶矣道人之心無適不可宋德方輩
指戰場白骨曰我歸當薦以金籙此亦余北
行中一端因縁耳北過撫州十五日東北過
盖里泊盡丘垤鹹鹵地始見人煙二十餘家
南有鹽池迆邐東北去自此無河多鑿沙井
以汲南北數千里亦無大山馬行五日出明
昌界以詩紀實云坡陁折疊路彎環到處鹽
場死水灣盡日不逢人過徃經年時有馬迴
還地無木植唯荒草天産丘陵没大山五穀
不成資乳酪皮裘氈帳亦開顔又行六七日
忽入大沙陁其蹟有矮榆大者合抱東北行
千里外無沙處絶無樹木三月朔出沙陁至
魚兒濼始有人煙聚落多以耕釣爲業時已
清明春色渺然凝氷未泮有詩云北陸祁寒
自古稱沙陁三月尚凝氷更尋若士爲黄鵠
要識修鯤化大鵬蘇武北遷愁欲死李陵南
望去無憑我今返學盧敖志六合窮觀最上
乘三月五日起之東北四旁遠有人煙皆黑
車白帳隨水草放牧盡原隰之地無復寸木
四望唯黄雲白草行不改途又二十餘日方
見一沙河西北流入陸局河水濡馬腹傍多
叢柳渡河北行三日入小沙陁四月朔至斡
辰大王帳下氷始泮草㣲萌矣時有婚嫁之
會五百里内首領皆載馬湩助之皂車氈帳
成列數千七日見大王問以延生事師謂須
齋戒而後可聞約以望日授受至日雪大作
遂已大王復曰上遺使萬里請師問道我曷
敢先焉且諭阿里鮮見畢東還須奉師過此
十七日大王以牛馬百數車十乘送行馬首
西北二十二日抵陸局河積水成海周數百
里風浪漂出大魚蒙古人各得數尾並河南
岸西行時有野薤得食五月朔亭午日有食
之旣衆星乃見須臾復明時在河南岸蝕自
(西南生自東北)其地朝涼而暮熱草多黄花
水流東北兩岸多高柳蒙古人取之以造廬
帳行十有六日河勢遶西北山去不得窮其
源西南接魚兒濼驛路蒙古人喜曰年前已
聞父師來因獻黍米石有五斗師以斗棗酬
之渠喜曰未嘗見此物因舞謝而去又行十
日夏至量日影三尺六七寸漸見大山峭㧞
從此以西漸有山阜人煙頗衆亦皆以黑車
白帳爲家其俗牧且獵衣以韋毳食以肉酪
男子結髮垂兩耳婦人冠以樺皮高二尺許
徃徃以皂褐籠之富者以紅綃其末如鵝鴨
名曰故故大忌人觸出入廬帳須低回俗無
文籍或約之以言或刻木爲契遇食同享難
則爭赴有命則不辭有言則不易有上古之
遺風焉以詩叙其實云極目山川無盡頭風
煙不斷水長流如何造物開天地到此令人
放馬牛飲血茹毛同上古峩冠結髮異中州
聖賢不得垂文化歷代縱横只自由又四程
西北渡河乃平野其旁山川皆秀麗水草且
豐美東西有故城基址若新街衢巷陌可辨
制作類中州歲月無碑刻可考或云契丹所
建旣而地中得古瓦上有契丹字盖遼亡士
馬不降者西行所建城邑也又言西南至尋
思干城萬里外回紇國最佳處契丹都焉歷
七帝六月十三日至長松嶺後宿松栝森森
干雲蔽日多生山陰澗道間山陽極少十四
日過山度淺河天極寒雖壯者不可當是夕
宿平地十五日曉起環帳皆薄氷十七日宿
嶺西時初伏矣朝暮亦有氷霜已三降河水
有凘泠如嚴冬土人云常年五六月有雪今
歲幸晴暖師易其名曰大寒嶺凡遇雨多雹
山路盤曲西北且百餘里旣而復西北始見
平地有石河長五十餘里岸深十餘丈其水
清泠可愛聲如鳴玉峭壁之間有大葱高三
四尺澗上有松皆十餘丈西山連延上有喬
松鬱然山行五六日峰迴路轉林巒秀茂下
有溪水注焉平地皆松樺雜木若有人煙狀
尋登高嶺勢若長虹壁立千仞俯視海子淵
深恐人二十八日泊窩里朶之東宣俠先徃
奏禀皇后奉㫖請師渡河其水東北流瀰漫
没軸絶流以濟入營駐車南岸車帳千百日
以醍醐湩酪爲供漢夏公主皆送寒具等食
黍米斗白金十兩滿五十兩可易麵八十斤
蓋麵出陰山之後二千餘里西域賈胡以橐
駞負至也中伏帳房無蠅窩里朵漢語行宫
也其車輿亭帳望之儼然古之大單于未有
若此之盛也七月九日同宣使西南行五六
日屢見山上有雪山下徃徃有墳墓及升高
陵又有祀神之跡又三二日歷一山高峰如
削松杉鬱茂西有海子南出大峽則一水西
流雜木叢映於水之陽韮茂如芳草夾道連
數十里北有故城曰曷剌肖西南過沙場二
十里許水草極少始見回紇决渠灌麥又五
六日踰嶺而南至蒙古營宿拂旦行迤邐南
山望之有雪因以詩記其行當時悉達悟空
晴發軫初來燕子城(撫州是也)北至大河三
月數(即陸局河也四月盡到約二千餘里)西
臨積雪半年程(即此地也山常有雪東至陸)
局(河約五千里七月盡到)不能隱地迴風坐
(道法有迴風隱地攀斗藏天之術)卻使彌天
逐日行行到水窮山盡處斜陽依舊向西傾郵
人告曰此雪山北是田鎮海八剌喝孫也八
剌喝孫漢語爲城中有倉廪故又呼曰倉頭
七月二十五日有漢民工匠絡繹來迎悉皆
歡呼歸禮以彩幡華蓋香花前導又有章
二妃曰徒單氏曰夾谷氏及漢公主母欽聖
夫人袁氏號泣相迎顧謂師曰昔日稔聞道
德高風恨不一見不意此地有縁也翌日阿
不罕山北鎮海來謁師與之語曰吾壽已高
以皇帝二詔丁寧不免遠行數千里方臨治
下沙漠中多不以耕耘爲務喜見此間秋稼
已成余欲扵此過冬以待鑾輿之迴何如宣
使曰父師旣有法㫖仲禄不敢可否惟鎮海
相公度之公曰近有勑諸處官員如遇真人
經過無得稽其程蓋欲速見之也父師若需
扵此則罪在鎮海矣願親從行凡師之所用
敢不備師曰因縁如此當卜日行公曰前有
大山高峻廣澤沮䧟非車行地宜减車從輕
騎以進用其言留門弟子宋道安輩九人選
地爲觀人不召而至壯者效其力匠者效其
技富者施其財聖堂方丈東厨西廡左右雲
房無(瓦皆土木)不一月落成榜曰棲霞觀時
稷黍在地八月初霜降居人促收麥霜故也
大風傍北山西來黄沙蔽天不相物色師以
詩自嘆云丘也東西南北人從來失道走風
塵不堪白髮垂垂老又踏黄沙遠遠巡未死
且令觀世界殘生無分樂天真四山五嶽都
逰徧八表飛騰後入神八日携門人虛靜先
生趙九古輩十人從以二車蒙古驛騎二十
餘傍大山西行宣使劉公鎮海相公又百騎
李家奴鎮海從者也因曰前此山下精截我
腦後髮我甚恐鎮海亦云乃滿國王亦曾在
此爲山精所惑食以佳饌師默而不答西南
約行三日復東南過大山經大峽中秋日抵
金山東北少駐復南行其山高大深谷長坂
車不可行三太子出軍始闢其路乃命百騎
挽繩縣轅以上縛輪以下約行四程連度三
嶺南出山前臨河止泊從官連幕爲營因水
草便以待鋪牛驛騎數日乃行有詩三絶云
八月涼風爽氣清那堪日暮碧天晴欲吟勝
槩無才思空對金山皓月明其二云金山南
面大河流河曲盤桓賞素秋秋水暮天山月
上清吟獨嘯夜光毬其三云金山雖大不孤
高四面長拖拽脚牢横截大山心腹樹干雲
蔽日競呼號渡河而南前經小山石雜五色
其旁草木不生首尾七十里復有二紅山當
路又三十里醎鹵地中有一小沙井因駐程
挹水爲食傍有青草多爲羊馬踐履宣使與
鎮海議曰此地最難行處相公如何則可公
曰此地我知之久矣同徃咨師公曰前至白
骨甸地皆黑石約行二百餘里達沙陁北邊
頗有水草更涉大沙陁百餘里東西廣袤不
知其幾千里及回紇城方得水草師曰何謂
白骨甸公曰古之戰場凡疲兵至此十無一
還死地也頃者乃滿大勢亦敗于是遇天晴
晝行人馬徃徃困斃唯暮起夜度可過其半
明日向午得及水草矣少憩俟晡時即行當
度沙嶺百餘若舟行巨浪然又明日辰巳間
得達彼城矣夜行良便但恐天氣黯黑魑魅
魍魎爲崇我輩常塗血馬首以厭之師乃笑
曰邪精妖鬼逢正人遠避書傳所載其孰不
知道人家何憂此事日暮遂行牛乏皆道弃
之馭以六馬自爾不復用牛矣初在沙陁北
南望天際若銀霞問之左右皆未詳師曰多
是陰山翌日過沙陁遇郊者再問之皆曰然於
是途中作詩云高如雲氣白如沙遠望那知
是眼花漸見山頭堆玉屑遠觀日脚射銀霞
横空一字長千里照地連城及萬家從古至
今常不壞吟詩寫向直南誇八月二十七日
抵陰山後回紇郊迎至小城北酋長設蒲萄
酒及名果大餅渾葱裂波斯布人一尺乃言
曰此陰山前三百里和州也其地大熱蒲萄
至夥翌日㳂川西行歷二小城皆有居人時
禾麥初熟皆賴泉水澆灌得有秋少雨故也
西即鱉思馬大城王官士庶僧道數百具威
儀遠迎僧皆赭衣道士衣冠與中國特異泊
于域西蒲萄園之上閣時回紇王部族勸蒲
萄酒供以異花雜果名香且列侏儒伎樂皆
中州人士庶日益敬侍坐者有僧道儒因問
風俗乃曰此大唐時北庭端府景龍三年楊
公何爲大都護有德政諸夷心服惠及後人
于今賴之有龍興西寺二石刻在功德焕然
可觀寺有佛書一藏唐之邊城徃徃尚存其
東數百里有府曰西涼其西三百餘里有縣
曰輪臺師問曰更幾程得至行在皆曰西南
更行萬餘里即是其夜風雨作園外有大樹
復出一篇示衆云夜宿陰山下陰山夜寂寥
長空雲黯黯大樹葉蕭蕭萬里途程遠三冬
氣候韶全身都放下一任斷蓬飄九月二日
西行四日宿輪臺之東迭屑頭目來迎南望
陰山三峰突兀倚天因述詩贈書生李伯祥
生相人詩云三峰並起插雲寒四壁横陳遶
澗盤雪嶺界天人不到氷池耀日俗難觀人
(云向此氷池之間觀看則魂識昏昧)巖深可
避刀兵害(其巖險固逢亂世堅守則得免其)
難水衆能滋稼穡軋(下有泉源可以灌溉田)
(禾每歲秋成)名鎮北方爲第一無人寫向畫
圖看又歷二城重九日至回紇昌八剌城其
王畏午兒與鎮海有舊率諸部族及回紇僧
皆遠迎旣入齋于臺上洎其夫人勸蒲萄酒
且獻西瓜其重及秤甘瓜如枕許其香味盖
中國未有也園蔬同中區有僧來侍坐使譯
者問看何經典僧云剃度受戒禮佛爲師蓋
此以東昔屬唐故西去無僧道回紇但禮西
方耳翌日並陰山而西約十程又度沙場其
沙細遇風則流狀如驚濤乍聚乍散寸草不
萌車䧟馬滯一晝夜方出盖白骨甸大沙分
流也南際陰山之麓踰沙又五日宿陰山北
詰朝南行長坂七八十里抵暮乃宿天甚寒
且無水晨起西南行約二十里忽有大池方
圓幾二百里雪峰環之倒影池中師名之曰
天池㳂池正南下左右峰巒峭㧞松樺陰森
高踰百尺自巓及麓何啻萬株衆流入峽奔
騰汹湧曲折灣環可六七十里二太子扈從
西征始鑿石理道刊木爲四十八橋橋可並
車薄暮宿峽中翌日方出入東西大川水草
豐秀天氣似春稍有桑棗次及一程九月二
十七日至阿里馬城鋪速滿國王暨蒙古荅
刺忽只領諸部人來迎宿於西果園土人呼
果爲阿里馬蓋多果實以是名其城其地出
帛目曰秃鹿麻盖俗所謂種羊毛織成者時
得七束爲禦寒衣其毛類中國柳花鮮潔細
軟可爲線爲繩爲帛爲綿農者亦决渠灌田
土人唯以瓶取水戴而歸及見中原汲器喜
曰桃花石諸事皆巧桃花石謂漢人也師自
金山至此以詩記其行云金山東畔陰山西
千巖萬壑攢深溪溪邊亂石當道卧古今不
許通輪蹄前年軍興二太子修道架橋徹溪
水(三太子修金山二太子修陰山)今年吾道
欲西行車馬喧闐復經此銀山鐵壁千萬重
爭頭競角誇清雄日出下觀滄海近月明上
與天河通參天松如筆管直森森動有百餘
尺萬株相𠋣鬱蒼蒼一鳥不鳴空寂寂羊腸
孟門壓太行此斯大略猶尋常雙車上下苦
敦攧百騎前後多驚惶天池海在山頭上百
里鏡空含萬象縣車束馬西下山四十八橋
低萬丈河南海北山無窮千變萬化規模同
未若兹山太竒絶磊落峭㧞加神功我來時
當八九月半山已上皆爲雪山前草木暖如
春山後衣衾泠如鐵連日所供勝前又西行
四日至荅剌速没輦(没輦河也)水勢深闊抵
西北流從東來截斷陰山河南復是雪山十
月二日乘舟以濟南下至一大山北有一小
城又西行五日宣使以師奉詔來去行在漸
邇先徃馳奏獨鎮海公從師西行七日度西
南一山逢東夏使迴禮師於帳前因問來自
何時使者曰自七月十二日辭朝帝將兵追
筭端汗至印度明日遇大雪至回紇小城雪
盈尺日出即消十有六日西南遇板橋渡河
晚至南山下即大石林牙(大石學士林牙小)
(名)其國王遼後也自金師破遼大石林牙領
衆數千走西北移徙十餘年方至此地其風
土氣候與金山以北不同平地頗多以農桑
爲務釀薄萄爲酒果實與中國同惟經夏秋
無雨皆踈河灌溉百穀用成東北西南左山
右川延袤萬里傳國幾百年乃滿失國依大
石士馬復振盜據其土繼而筭端西削其地
天兵至乃滿尋滅筭端亦亡又聞前路多阻
適壞一車遂留之十有八日㳂山而西七八
日山忽南去一石城當途石色盡赤有駐軍
古跡西有大塚若斗星相聯又渡石橋並西
南山行五程至塞藍城有小塔回紇王來迎
入館十一月初連日雨大作四日土人以爲
年旁午相賀是日虛靜先生趙九古語尹公
曰我隨師在宣德時覺有長徃之兆頗倦行
役嘗蒙師訓道人不以死生動心不以苦樂
介懷所適無不可今歸期將至公等善事父
師數日示疾而逝蓋十一月五日也師命門
弟子塟九古于郭東原上即行西南復三日
至一城其王亦回紇年已耄矣備迎送禮供
以湯餅明日又歷一城復行二日有河是爲
霍闡没輦由浮橋渡泊扵西岸河橋官獻魚
扵田相公巨口無鱗其河源出東南二大雪
山間色渾而流急深數丈勢傾西北不知其
幾千里河之西南絶無水草者二百餘里即
夜行復南望大雪山而西山形與邪米干之
南山相首尾復有詩云造物崢嶸不可名東
西羅列自天成南横玉嶠連峰峻北壓金沙
帶野平下枕泉源無極潤上通霄漢有餘清
我行萬里慵開口到此狂吟不勝情又至一
城得接水草復經一城回紇頭目遠迎飯于
城南獻蒲萄酒且使小兒爲縁竿舞刀之戲
再經二城山行半日入南北平川宿大桑樹
下其樹可蔭百人前至一城臨道一井深踰
百尺有回紇叟驅一牛挽轆轤汲水以飲渴
者初帝之西征也見而異之命蠲其賦役仲
冬十有八日過大河至邪米思干大城之北
太師移剌國公及蒙古回紇帥首載酒郊迎
大設帷幄因駐車焉宣使劉公以路梗留坐
中白師曰頃知千里外有大河以舟梁渡土
寇壞之況復已及深冬父師似宜來春朝見
師從之少焉由東北門入其城因溝岸爲之
秋夏常無雨國人䟽二河入城分遶巷陌比
屋得用方筭端氏之未敗也城中常十萬餘
户國破而來存者四之一其中大率多回紇
人田園自不能主須附漢人及契丹河西等
其官長亦以諸色人爲之漢人工匠雜䖏城
中有岡高十餘丈筭端氏之新宫據焉太師
先居之以回紇艱食盜賊多有恐其變出居
于水北師乃住宫嘆曰道人任運逍遥以度
歲月白刃臨頭猶不畏懼況盜賊未至復預
憂乎且善惡兩途必不相害從者安之太師
作齋獻金段十師辭不受遂月奉米麵鹽油
果菜等物日益尊敬公見師飲少請以蒲萄
百斤新作釀師曰何必酒邪但如其數得之
待賔客足矣其薄萄經冬不壞又見孔雀大
象皆東南數千里印度國物師因暇日出詩
一篇云二月經行十月終西臨回紇大城墉
塔高不見十三級(以磚刻鏤玲瓏外無層經)
(内可通行)山厚已過千萬重秋日在郊猶放
象夏雲無雨不從龍嘉蔬麥飯蒲萄酒飽食
安眠養素慵師旣住冬宣使洎相公鎮海遣
曷刺等同一行使臣領甲兵數百前路偵伺
漢人徃徃來歸依時有筭曆者在旁師因問
五月朔日食事其人云此中辰時食至六分
止師曰前在陸局河時午刻見其食旣又西
南至金山人言巳時食至七分此三處所見
各不同按孔穎達春秋䟽曰體映日則日食
以今料之蓋當其下即見其食旣在旁者則
千里漸殊耳正如以扇翳燈扇影所及無復
光明其旁漸遠則燈光漸多矣師一日故宫
中遂書鳳棲梧詞二首于壁其一云一點靈
明潜啓悟天上人間不見行藏䖏四海八荒
唯獨步不空不有誰能覩瞬目揚眉全體露
混混茫茫法界超然去萬刼輪廽遭一遇九
玄齊上三清路其二云日月循環無定止春
去秋來多少榮枯事五帝三皇千百祀一興
一廢長如此死去生來生復死生死輪迴變
化何時已不到無心休歇地不能清淨超扵
彼又詩二首其一云東海西秦數十年精思
道德究重玄日中一食那求飽夜半三更强
不眠實跡未諧霄漢舉虛名空播朔方傳直
教大國垂明詔萬里風沙走極邊其二云弱
冠尋眞傍海濤中年遁跡隴山高河南一别
昇黄鵠塞北重宣釣巨鼇無極山川行不盡
有爲心跡動成勞也知六合三千界不得神
通未可逃是年閏十二月將終偵騎迴同宣
使來白父師言二太子發軍復整舟梁土寇
已滅曷剌等詣營謁太子言師欲朝帝所復
承命云上駐蹕大雪山之東南今則雪積山
門百餘里深不可行此正其路爾爲我請師
來此聽候良便來時當就彼城中遣蒙古軍
護送師謂宣差曰聞河以南千里絶無種養
吾食須米麵蔬菜可廽報太子帳下壬午之
春正月把欖始華類小桃俟秋採其實食之
味加胡桃二月二日春分杏花已落司天臺
判李公輩請師逰郭西宣使洎諸官載蒲萄
酒以從是日天氣晴霽花木鮮明隨處有臺
池樓閣間以蔬圃憩則藉草人皆樂之談玄
論道時復引觴日昃方歸作詩云陰山西下
五千里大石東過二十程雨霽雪山遥慘淡
春分河府近清明(邪米思干大城大石有國時名爲河)
中府園林寂寂鳥無語(花木雖茂並無飛禽)
風日遲遲花有情同志暫來閑睥睨高吟歸
去待昇平望日乃一百五旦太上真元節也
時僚屬請師復𨔼郭西園林相接百餘里雖
中原莫能過但寂無鳥聲耳遂成二篇以示
同逰其一云二月中分百五期玄元下降日
遲遲正當月白風清夜更好雲收雨霽時市
地園林行不盡照天花木坐觀奇未能絶粒
成嘉遁且向無爲樂有爲其二云深蕃古跡
尚横陳大漢良朋欲徧巡舊日亭臺隨䖏列
向年花卉逐時新風光甚解留連客夕照那
堪斷送人竊念世間酬短景何如天外飲長
春三月上旬阿里鮮至自行宫傳㫖云真人
來自日出之地跋涉山川勤勞至矣今朕已
迴亟欲聞道無倦迎我次諭宣使仲禄曰爾
持詔徵聘能副朕心佗日當置汝善地復諭
鎮海曰汝護送眞人來甚勤余惟汝嘉仍敕
萬户播魯只以甲士千人衛過鐵門師問阿
里鮮以途程事對曰春正月十有三日自此
初發馳三日東南過鐵門又五日過大河二
月初吉東南過大雪山積雪甚高馬上舉鞭
測之猶未及其半下所踏者復五尺許南行
三日至行宫矣且師至次第奏訖上說留數
日方迴師遂留門人尹公志平輩三人于館
以侍行五六人同宣使輩三月十有五日啓
行四日過碣石城預傳
聖㫖令萬户播魯只領蒙古回紇軍一千護
送過鐵門東南度山山勢高大亂石縱横衆
軍挽車兩日方至山前㳂流南行軍即北入
大山破賊五日至小河亦船渡兩岸林木茂
盛七日舟濟大河即阿毋没輦也乃東南行
晩洎古渠上渠邊蘆葦滿地不類中原所有
其大者經冬葉青而不凋因取以爲杖夜横
轅下轅覆不折其小者葉枯春换少南山中
有大實心竹士卒以爲戈戟又見蜴晰皆長
三尺許色青黑時三月二十九日也因作詩
云志道旣無成天魔深有懼東辭海上來西
望日邊去鷄犬不聞聲馬牛更遞鋪千山及
萬水不知是何䖏又四日得達行在上遣大
臣喝刺播得來迎時四月五日也館舍定即
入見上勞之曰佗國徵聘皆不應今遠踰萬
里而來朕甚嘉焉對曰山野詔而赴者天也
上悅賜坐食次問眞人遠來有何長生之藥
以資朕乎師曰有衛生之道而無長生之藥
上嘉其誠實設二帳於御幄之東以居焉譯
者問曰人呼師爲騰喫利蒙古孔譯語謂天
人也自謂之邪人稱之邪師曰山野非自稱
人呼之耳譯者再至曰舊奚呼奏以山野四
人事重陽師學道三子羽化矣唯山野處世
人呼以先生上問鎮海曰眞人當何號鎮海
奏曰有人尊之曰師父者眞人者曰神仙者
上曰自今以徃可呼神仙時適炎熱從車駕
廬於雪山避暑上約四月十四日問道外使
田鎮海劉仲禄阿里鮮記之内使近侍三人
記之將及期有報回紇山賊指斥者上欲親
征因改卜十月吉師乞還舊館上曰再來不
亦勞乎師曰兩旬可矣上又曰無護送者師
曰有宣差楊阿狗又三日命阿狗督回紇酋
長以千餘騎從行由佗路迴遂歷大山山有
石門望如削蠟有豆石横其上若橋焉其下
流甚急騎士策其驢以涉驢遂溺死水邊尚
多横屍此地蓋關口新爲兵所破出峽復有
詩二篇其一云水北鐵門猶自可水南石峽
太堪驚兩崖絶壁攙天聳一澗寒波滚地傾
夾道横屍人掩鼻溺溪長耳我傷情十年萬
里干戈動早晚迴軍復太平其二云雪嶺皚
皚上倚天晨光燦燦下臨川仰觀峭壁人横
度俯視危崖栢倒縣五月嚴風吹面泠三膲
熱病當時痊我來演道空回首更卜良辰待
下元始師來覲三月竟草木繁盛羊馬皆肥
及奉詔而回四月終矣百草悉枯又作詩云
外國深蕃事莫窮陰陽氣候特無從纔經四
月陰魔盡(春冬霖雨四月純陽絶無雨郤早)
彌天旱魃凶浸潤百川當九夏(以水溉田)摧
殘萬草若三冬我行徃復三千里(三月去五)
(月回)不見行人帶雨容路逢征西人囬多獲
珊瑚有從官以白金二鎰易之近五十株高
者尺餘以其得之馬上不能完也繼日乘涼
宵征五六日達邪米思干大石名河中府諸
官迎師入館即重午日也

長春真人西遊記卷上


















長春真人西遊記卷下群十
　　　　門人真常子李志常述
宣差李公東邁以詩寄東方道衆云當時發
軔海邊城海上干戈尚未平道德欲興千里
外風塵不憚九夷行初從西北登高領(即野/狐嶺)
漸轉東南指上京(陸局河東畔東/南望上京也)迤邐直西
南下去(西南四千里到兀里桑/又西南二千里到陰山)陰山之外不
知名(陰山西南一重大山一重小水數千里/到邪米思干大城即館於故宫)
師旣還館館據北崖俯清溪十餘丈溪水自
雪山來甚寒仲夏炎熱就北軒風卧夜則寢
屋颠之臺六月極暑浴池中師之在絶域自
適如此河中壤地宜百穀唯無蕎麥大豆四
月中麥熟土俗收之亂堆於地遇用即碾六
月始畢太師府提控李公獻瓜田五畝味極
甘香中國所無間有大如斗者六月間二太
子廽劉仲禄乞瓜獻之十枚可重一擔果菜
其瞻所欠者芋栗耳茄實若粗指而色紫黑
男女皆編髮男冠則或如遠山帽飾以雜綵
剌以雲物絡之以纓自酋長以下在位者冠
之庶人則以白麽斯(布/屬)六尺許盤於其首酋
豪之婦纏頭以羅或皁或紫或繡花卉織物象
長可五六尺髮皆垂有袋之以綿者或素或
雜色或以布帛爲之者不梳髻以布帛蒙之
若比丘尼狀庶人婦女之首飾也衣則或用
白□縫如注袋窄上寛下綴以袖謂之襯衣男
女通用車舟農器制度頗異中原國人皆以
鍮石銅爲器皿間以磁有若中原定磁者酒
器則純用琉璃兵器則以鑌市用金錢無輪
孔兩面鑿回紇字其人物多魁梧有膂力能
負戴重物不以擔婦人出嫁夫貧則再嫁遠
行踰三月則亦聽他適異者或有鬚髯國中
有稱大石馬者識其國字專掌簿籍遇季冬
設齋一月比暮其長自刲羊爲食與席者同
享自夜及旦餘月則設六齋又於危舍上跳
出大木如飛簷長闊丈餘上搆虛亭四垂纓
絡每朝夕其長登之禮西方謂之告天不奉
佛不奉道大呼吟於其上丁男女聞之皆趍
拜其下舉國皆然不爾則弃市衣與國人同
其首則盤以細麽斯長三丈二尺骨以竹師
異其俗作詩以記其實云回紇丘墟萬里疆
河中城大最爲强滿城銅器如金器一市戎
裝似道裝剪鏃黄金爲貨賂裁縫白□作衣
裳靈瓜素椹非凡物赤縣何人搆得嘗當暑
雪山甚寒烟雲慘淡師乃作絶句云東山日
夜氣濛鴻曉色彌天萬丈紅明月夜來飛出海
金光射透碧霄空師在館賔客甚少以經書
逰戲復有絶句云北出陰山萬里餘西過大
石半年居遐荒鄙俗難論道靜室幽巖且看
書七月載生𩲸遣阿里鮮奉表詣行宫禀論
道日期八月七日得上所批荅八日即行太
師相送數十里師乃曰回紇城東新叛者二
千户夜夜火光照城人心不安太師可回安
撫太師曰在路萬一有不虞奈何師曰豈關
太師事乃迴十有二日過碣石城十有三日
得護送步卒千人甲騎三百入大山中行即
鐵門外别路也涉紅水澗有峻峰高數里谷
東南行山根有鹽泉流出見日即爲白鹽因
收二斗隨行日用又東南上分水嶺西望高
澗若氷乃鹽耳山上有紅鹽如石親嘗見之
東方唯下地生鹽此方山間亦出鹽回紇多
餅食且嗜鹽渴則飲水冬寒貧者尚負缾售
之十有四日至鐵門西南之麓將出山其山
門嶮峻左崖崩下澗水伏流一里許中秋抵
河上其勢若黄河流西北乘舟以濟宿其南
岸西有山寨名團八剌山勢險固三太子之
醫官鄭公途中相見以詩贈云自古中秋月
最明涼風届候夜彌清一天氣象沉銀漢四
海魚龍耀水精吴越樓臺歌吹滿燕秦部曲
酒肴盈我之帝所臨河上欲罷干戈致太平
泝河東南行三十里乃無水即夜行過班里
城甚大其衆新叛去尚聞犬吠黎明飯畢東
行數十里有水北流馬僅能渡東岸憩宿二
十二日田鎮海來迎及行宫上遣復鎮海問
曰便欲見邪且少憩邪師曰入見是望且道
人從來見帝無跪拜禮入帳折身叉手而已
旣見賜湩酪竟乃辭上因問所居城内支供
足乎師對從來蒙古回紇太師支給邇者食
用稍難太師獨辦翌日又遣近侍官合住傳
㫖曰真人每日來就食可乎師曰山野修道
之人唯好靜處上令從便二十七日車駕北
迴在路屢賜蒲萄酒瓜茶食九月朔渡航橋
而北師奏話期將至可召太師阿海其月望
上設幄齋莊退侍女左右燈燭煒煌唯闍利
必鎮海宣差仲禄侍於外師與太師阿海阿里
鮮入帳坐奏曰仲禄萬里周旋鎮海數千里
遠送亦可入帳預聞道話於是召二人入師
有所說即令太師阿海以蒙古語譯奏頗愜
聖懷十有九日清夜再召師論道上大悅二
十有三日又宣師入幄禮如初上温顔以聽
令左右録之仍勑誌以漢字意示不忘謂左
右曰神仙三說養生之道我甚入心使勿泄
於外自爾扈從而東時敷奏道化又數日至
邪米思干大城西南三十里十月朔奏告先
還舊居從之上駐蹕于城之東二十里是月
六日暨太師阿海入見上曰左右不去如何
師曰不妨遂令太師阿海奏曰山野學道有
年矣常樂靜處行坐御帳前軍馬雜還精神
不爽自此或在先或在後任意而行山野受
賜多矣上從之旣岀帝使人追問曰要秃鹿
馬否師曰無用于時微雨始作青草復生仲
冬過半則雨雪漸多地脉方透自師之至斯
城也有餘糧則惠飢民又時時設粥活者甚
衆二十有六日即行十二月二十三日雪寒
在路牛馬多凍死者又三日東過霍闡没輦
(大河/也)至行在聞其航橋中夜斷散蓋二十八
日也帝問以震雷事對曰山野聞國人夏不浴
扵河不浣衣不造氈野有菌則禁其採者畏天
威也此非奉天之道也常聞三千之罪莫大
於不孝者天故以是警之今聞國俗多不孝
父母帝乘威德可戒其衆上悅曰神仙是言
正合朕心勑左右紀以回紇字師請徧諭國
人上從之又集太子諸王大臣曰漢人尊重
神仙猶汝等敬天我今愈信真天人也乃以
師前後奏對語諭之且云天俾神仙爲朕言
此汝輩各銘諸心師辭退逮正旦將帥醫卜
等官賀師十有一日馬首遂東西望邪米思
干千餘里駐大果園中十有九日父師誕日
衆官炷香爲壽二十八日太師府提控李公
别去師謂曰再相見也無李公曰三月相見
師曰汝不知天理二三月决東歸矣二十一
日東遷一程至一大川東北去賽藍約三程
水草豐茂可飽牛馬因盤桓焉二月上七日
師入見奏曰山野離海上約三年迴今兹三
年復得歸山固所願也上曰朕已東矣同途
可乎對曰得先行便來時漢人問山野以還
期嘗荅云三歲今上所諮訪敷奏訖因復固
辭上曰少俟三五日太子來前來道話所有
未解者朕悟即行八日上獵東山下射一大
豕馬踣失馭豕傍立不敢前左右進馬遂罷
獵還行宫師聞之入諫曰天道好生今聖壽
已高宜少出獵墜馬天戒也豕不敢前天護
之也上曰朕已深省神仙勸我良是我蒙古
人騎射少所習未能遽已雖然神仙之言在
衷焉上顧謂吉息利荅剌汗曰但神仙勸我
語以後都依也自後兩月不出獵二十有四
日再辭朝上曰神仙將去當與何物朕將思
之更少待幾日師知不可遽辭徊翔以待三
月七日又辭上賜牛馬等物師皆不受曰秪
得馹騎足矣上問通事阿里鮮曰漢地神仙
弟子多少對曰甚衆神仙來時德興府龍陽
觀中常見官司催督差發上謂曰應干門下
人悉令蠲免仍賜聖㫖文字一通且用御寳
因命阿里鮮(河西/也)爲宣差以蒙古帶喝剌八
海副之護師東還十日辭朝行自荅剌汗已
下皆擕蒲萄酒珎果相送數十里臨别衆皆
揮涕三日至賽藍大城之東南山有蛇兩頭
長二尺許土人徃徃見之望日門人出郊致
奠于虛靜先生趙公之墓衆議欲負其骨歸
師曰四大假軀終爲弃物一靈眞性自在無
拘衆議乃息師明日遂行二十有三日宣差
阿狗追餞師於吹没輦之南岸又十日至阿
里馬城西百餘里濟大河四月五日至阿里
馬城之東園二太子之太匠張公固請曰弟
子所居營三壇四百餘人晨參暮禮未嘗懈
怠且預接數日伏願仙慈渡河俾壇衆得以
請教幸惎師辭曰南方因縁已近不能遷路
以行復堅請師曰若無佗事即當徃焉翌日
師所乘馬突東北去從者不能挽於是張公
等悲泣而言曰我輩無縁天不許其行矣晩
抵陰山前宿又明日復度四十八橋縁溪上
五十里至天池海東北過陰山後行二日方
接元歷金山南大河驛路復經金山東南北
並山行四月二十八日大雨雪翌日滿山皆
白又東北並山行三日至阿不罕山前門人
宋道安輩九人同長春玉華會衆宣差郭德
全輩遠迎入棲霞觀歸依者日衆師下車時
雨再降人相賀曰從來此地經夏少雨縱有
雷雨多於南北兩山之間今日霑足皆我師
道廕所致也居人常歲䟽河灌田圃至八月
𢇲麥始熟終不及天雨秋成則地鼠爲害鼠
多白者此地寒多物晩結實五月河岸土深
尺餘其下堅氷亦尺許齋後日使人取之南
望高嶺積雪盛暑不消多有異事少西海子
傍有風塚其上土白堊多粉裂其上二三月
中即風起南山巖穴先鳴蓋先驅也風自塚
間出初旋動如羊角者百千數少焉合爲一
風飛沙走石發屋拔木勢震百川息于巽隅
又東南澗後有水磨三四至平地則水漸㣲
而絶山出石炭又東有二泉三冬暴漲如江
湖復潜行地中俄而突出魚鰕隨之或漂没
居民仲春漸消地乃䧟西北千餘里儉儉州
出良鐵多青鼠亦收𢇲麥漢匠千百人居之
織綾羅錦綺道院西南望金山其山多雨雹
五六月間或有大雪深丈餘此地間有沙陀
出肉蓯蓉國人呼曰唆眼水曰兀速草曰愛
不速深入山陰松皆十丈許會衆白師曰此
地深蕃太古以來不聞正教唯山精鬼魅惑
人自師立觀疊設醮筵旦望作會人多以殺生
爲戒若非道化何以得然先是壬午年道衆
爲不善人妬害衆不安宋公道安晝寢方丈
忽於天䆫中見虛靜先生趙公曰有書至道
安問從何來曰天上來受而視之止見太清
二字忽隱去翌日師有書至魔事漸消又毉
者羅生横生非毁一日墮馬觀前折其脛即
自悔曰我之過也對道衆服罪師東行書教
語一篇示衆云萬里乘官馬三年别故人干
戈猶未息道德偶然陳論氣當秋夜(對上論/養生事)
(故/云)還鄉及暮春思歸無限衆不得下情伸阿
里鮮等白師曰南路饒沙石鮮水草使客甚
繁馬甚苦恐留滯師曰分三班以進吾徒無
患矣五月七日令宋道安夏志誠宋德方孟
志温何志堅潘德冲六人先行十有四日師
挈尹志平王志明于志可鞠志圓楊志靜綦
志清六人次之餞行者夾谷妃郭宣差李萬
户等數十人送二十里皆下馬再拜泣别師策
馬亟進十有八日張志素孫志堅鄭志脩張
志遠李志常五人又次之師東行十六日過
大山山上有雪甚寒易騎于拂廬十七日師
不食但時時飲湯東南過大沙場有草木其
間多蚊虻夜宿河東又數日師或乘車尹志
平輩諮師曰奚疾師曰余疾非醫可測聖賢
琢磨故也卒未能愈汝輩勿慮衆愀然不釋
是夕尹志平夢人曰師之疾公輩勿憂至漢
地當自愈行又經沙路三百餘里水草絶少
馬夜進不息再宿乃出地臨夏人之北倕廬
帳漸廣馬易得後行者乃及師六月二十一
日宿漁陽關師尚未食明日度關而東五十
餘里豐州元帥以下來迎宣差俞公請泊其
家奉以湯餅是日輒飽食繼而設齋飲食乃
如故道衆相謂曰清和前日之夢驗不虛矣
時已季夏北軒涼風入坐俞公以蠒紙求書
師書之云身閒無俗念鳥宿至鷄鳴一眼不
能睡寸心何所縈雲收溪月白炁爽谷神清
不是朝昏坐行功扭捏成七月朔復起三日
至下水元帥夾谷公出郭來迎館扵所居來
瞻禮者無慮千人元帥日益敬有鷄鴈三七
夕日師逰郭外放之海子中少焉翔戲於風濤
之間容與自得師賦詩曰養爾存心欲薦庖
逢吾念善不爲肴扁舟送在鯨波裏會待三
秋長六梢又云兩兩三三好弟兄秋來羽翼
未能成放歸碧海深沈處浩蕩波瀾快野情
翌日乃行是月九日至雲中宣差緫管阿不
合與道衆出京以步輦迎歸于第樓居二十
餘日緫管以下晨參暮禮雲中士大夫日來
請教以詩贈之云得　㫖還鄉早乘春造物
多三陽初變化一氣自冲和驛馬程程送雲
山䖏處羅京城一萬里重到即如何十有三
日宣差阿里鮮欲徃山東招諭懇求與門弟
子尹志平行師曰天意未許雖徃何益阿里
鮮再拜曰若國王臨以大軍生靈必遭殺戮
願父師一言垂慈師良久曰雖救之不得猶
愈扵坐視其死也乃令清和同徃即付招諭
書二副又聞宣德以南諸方道衆來參者多
恐隨庵困於接待令尹公約束付親筆云長
行萬里一去三年多少道人縱横無賴者尹
公到日一面施行勿使教門有妨道化衆生
福薄容易轉流上山即難下坡省力耳宣德
元帥移剌公遣專使持書至雲中以取乘馬
奉師八月初東邁楊河歷白登天城懷安渡
潰河凡十有二日至宣德元帥具威儀出郭
西遠迎師入居州之朝元觀道友敬奉遂書
四十字云萬里遊生界三年别故鄉迴頭身
已老過眼夢何長浩浩天空闊紛紛事杳茫
江南及塞北從古至今常道衆且云去冬有
見虛靜先生趙公牽馬自門入者衆爲之出
迎忽不見又德興安定亦有人見之河朔州
府王官將帥及一切士庶爭以書䟽來請若
輻輳然止迴答數字而已有云王室未寧道
門先暢開度有縁恢弘無量群方帥首志心
歸向恨不化身分酬衆望十月朔作醮於龍
門川望日醮於本州朝元觀十一月望宋德
方等以向日過野狐嶺見白骨所發願心乃
同太君尹千億醮于德興之龍陽觀濟度孤
魂前數日稍寒及設醮二夜三日有如春醮
畢元帥賈昌至自行在傳㫖神仙自春及夏
道途匪易所得食物馹騎好否到宣德等處
有司在意館穀否招諭在下人户得來否朕
常念神仙神仙無忘朕十二月旣望醮于蔚
州三館師於龍陽住冬旦夕常徃龍岡閑步
下視德興以兵革之後村落蕭條作詩以寫
其意云昔年林木參天合今日村坊徧地開
無限蒼生臨白刃幾多華屋變青灰又云豪
傑痛吟千萬首古今能有幾多人研窮物外
閑中趣得脫輪迴泉下塵甲申之春二月朔
醮於縉山之秋陽觀觀在大翮山之陽山水
明秀松蘿煙月道家之地也以詩題其槩云
秋陽觀後碧巖深萬頃煙霞插翠岑一徑桃
花春水急彎環流出洞天心又云羣山一帶
碧嵯峨上有羣仙日夜過洞府深沈人不到
時聞巖壁洞仙歌燕京行省金紫石抹公宣
差便宜劉公以下諸官遣使者持䟽懇請師住
大天長觀許之旣而以驛召乃度居庸而南
燕京道友來迎於南口神𣸯觀明旦四遠父
老士女以香花導師入京瞻禮者塞路初師
之西行也衆請還期師曰三載歸三載歸至
是果如其言以上七日入天長觀齋者日千
人望日會衆請赴玉虛觀是月二十五日喝剌
至自行宫傳㫖神仙至漢地以清凈道化人
每日與朕誦經況壽甚好教神仙好田地内
愛住處住道與阿里鮮神仙壽高善爲護持
神仙無忘朕舊言仲夏行省金紫石抹公便
宜劉公再三持䟽請師住持大天長觀是月
二十有二日赴其請空中有數鶴前導傃西
北而去自師寓玉虛或就人家齋常有三五
鶴飛鳴其上北方從來奉道者鮮至是聖賢欲
使人歸向以此顯化耳入會之衆皆稽首拜
跪作道家禮時俗一變玉虛井水舊鹹苦甲
申乙酉年西來道衆甚多水味變甘亦善縁
所致也季夏望日宣差相公劄八傳㫖自神
仙去朕未嘗一日忘神仙神仙無忘朕朕所
有之地愛願處即住門人恒爲朕誦經況壽
則嘉自師之復來諸方道侣雲集邪說日寢
京人翕然歸慕若户曉家諭教門四闢百倍
徃昔乃建八會於天長曰平等曰長春曰靈
寳曰長生曰明真曰平安曰消災曰萬蓮師旣
歸天長遠方道人繼來求法名者日益衆嘗
以四頌示之其一云世情無斷滅法界有消
磨好惡縈心曲漂淪奈爾何其二云有物先
天貴無名不自生人心常隱伏法界任縱横
其三云徇物雙眸眩勞生四大窮世間渾是
假心上不知空其四云昨日念無蹤今朝事
亦同不如齊放下度日且空空每齋畢出遊
故苑瓊華之上從者六七人宴坐松陰或自
賦詩相次屬和間因茶罷令從者歌𣸯仙曲
數闋夕陽在山澹然忘歸由是行省及宣差
劄八相公北宫園池并其近地數十頃爲獻
且請爲道院師辭不受請至于再始受之旣
而又爲頒文牓以禁樵採者遂安置道侣日
益脩葺後具表以聞上可其奏自尔佳時勝
日師未嘗不徃來乎其間寒食日作春遊詩
二首其一云十頃方池間御園森森松栢罩
清煙亭臺萬事都歸夢花柳三春卻屬仙島
外更無清絶地人間唯有廣寒天深知造物
安排定乞與官民種福田其二云清明時節杏
花開萬户千門日徃來島外茫茫春水闊松
間獵獵暖風迴遊人共嘆斜陽逼達士猶嗟
短景催安得大丹冥换骨化身飛上鬱羅臺
乙酉四月宣撫王公巨川請師致齋于其第
公關右人也因話咸陽終南竹木之勝請師
看庭竹師曰此竹殊秀兵火而後盖不可多
得也我昔居于磻溪茂林修竹真天下之竒
觀也思之如夢今老矣歸期將至當分我數
十竿植寳玄之北軒聊以遮眼宣撫曰天下
兵革未息民甚倒懸主上方尊師重道賴師
真道力保護生靈何遽出此言邪願垂大慈
以救世爲念師以杖叩地笑而言曰天命已
定由人乎哉衆莫測其意夏五月終師登壽
樂山巓四顧園林若張翠幄行者休息其下
不知暑氣之甚也因賦五言律詩云地土臨
邊塞城池壓古今雖多壞宫闕尚有好園林
至於䆫户堦砌毁撤殆盡乃命其徒日益修
葺罅漏者補之傾斜者正之斷手于丙戌皆
一新之又創修寮舍四十餘間不假外縁皆
常住自給也凡遇夏月令諸齋舍不張燈至
季秋稍親之所以預火備也十月下寳玄居
方壺每夕召衆師德以次坐高談清論或通
宵不寐仲冬十有三日夜半振衣而起步於
中庭旣還坐以五言律詩示衆云萬象彌天
闊三更坐地勞參横西嶺下斗轉北辰高大
勢無由遏長空不可韜循環誰主宰億劫自
堅牢丁亥自春及夏又旱有司祈禱屢矣少
不獲應京師奉道會衆一日請師爲祈雨醮
旣而消災等會亦請作醮師徐謂曰我方留
意醮事公等亦建此議所謂好事不約而同
也公等兩家但當慇懃遂約以五月一日爲
祈雨醮初三日爲賀雨醮三日中有雨是名
瑞應雨過三日雖得非醮家雨也或曰天意
未易度師對衆出是語萬一失期能無招小
人之訾邪師曰非爾所知也及醮竟日雨乃
作翌日盈尺越三日四天廓清以終謝雨醮
事果如其言時暑氣煩燠元帥張資胤者諸
師逰西山再四過勤師赴之習日齋罷雨後
逰東山庵師與客坐于林間日夕將還以絶
句示衆云西山爽氣清過雨白雲輕有客林
間坐無心道自成旣還元帥第樓居數日來
聽道話者竟夕不寐又應大谷庵請次日清
夢庵請其夕大雨自北來雷電怒合東西震
耀師曰此道之用也得道之人威光烜赫無
乎不在雷電莫能匹也夜深客散師偃息草
堂須臾風雨駭至怒霆一震䆫户幾裂少焉
收聲人皆異之或曰霹靂當㳺至何一舉而
息邪有應者曰無乃至人在兹雷師爲之霽
威乎旣還五月二十有五日道人王志明至
自秦州傳㫖改北宫仙島爲萬安宫天長觀
爲長春宫語天下出家善人皆隸焉且賜以
金虎牌道家事一仰神仙處置小暑後大雨
屢至暑氣愈熾以七言詩示衆云溽暑熏天
萬里遥洪波拍海大川潮嘉禾已見三秋熟
旱魃仍聞五月消百姓共忻生有望三軍不
待令方調寔由道化行無外暗賜豐年助
聖朝自瓊島爲道院樵薪捕魚者絶迹數年
園池中禽魚蕃育歲時遊人徃來不絶齋餘
師乘馬日凡一徃六月二十有一日因疾不
出浴於宫之東溪二十有三日人報巳午間
雷雨大作太液池之南岸崩裂水入東湖聲
聞數十里黿鼉魚鼈盡去池遂枯涸北口山
亦摧師聞之初無言良久笑曰山摧池枯吾
將與之俱乎七月四日師謂門人曰昔丹陽
嘗授記於余云吾没之後教門當大興四方
徃徃化爲道鄉公正當其時也道院皆勑賜
名額又當住持大宫觀仍有使者佩符乘傳
勾當教門事此時乃公功成名遂歸休之時
也丹陽之言一一皆驗若念符契況教門中
勾當人内外悉具吾歸無遺恨矣師旣示疾
于寳玄一日數如偃中門弟子止之師曰吾
不欲勞人汝等猶有分别在且偃寢奚異哉
七月七日門人復請曰每日齋會善人甚衆
願垂大慈還堂上以慰瞻禮師曰我九日上
堂去也是日午後留頌云生死朝昏事一般
幻泡出没水長閑微光見處跳烏兔玄量開
緑樹攅攅宻清風陣陣深日遊仙島上高視
八紘吟一日師自瓊島迴陳公秀玉來見師
出示七言律詩云蒼山突兀倚天弧翠柏陰
森遶殿扶萬頃煙霞常自有一川風月等閑
無喬松挺㧞來深澗異石嵌空出太湖盡是
長生閑活計脩真薦福邁京都九月初吉宣
撫王公以熒惑犯尾宿主燕境災將請師作
醮問所費幾何師曰一物失所猶懷不忍況
闔境乎比年已來民苦徵役公私交罄我當
以觀中常住物給之但令京官齋戒以待行
禮足矣餘無所用也於是約作醮兩晝夜師
不憚其老親禱于玄壇醮竟之夕宣撫喜而賀
之曰熒惑已退數舍我輩無復憂矣師之德
感一何速哉師曰余有何德所禱之事自古
有之但恐不誠耳古人曰至誠動天地此之謂
也重九日遠方道衆咸集或以菊爲獻師作
詞一闋寓聲恨歡遲云一種靈苗體性殊待
秋風泠透根株散花開百億黄金嫩照天地
清虛九日持來滿座隅坐中觀眼界如如類
長生久視無凋謝稱作伴閑居繼而有奉道
者持蠒紙大軸來求親筆以鳳棲梧詞書之
云得好休來休便是贏取逍遥免把身心使
多少聦明英烈士忙忙虛負平生志造物推
移無定止昨日歌歡今日愁煩至今日不知明
日事區區著甚勞神思一日或有質是非于其
前者師但漠然不應以道義釋之復示之以頌
曰拂拂拂拂盡心頭無一物無物心頭是好人
好人便是神仙佛其人聞之自愧而退丙戌正
月盤山請師黄籙醮三晝夜是日天氣晴霽
人心悅懌寒谷生春將事之夕以詩示衆云
詰曲亂山深山高快客心羣峰爭挺拔巨壑
太蕭森似有飛仙過殊無宿鳥吟黄冠三日
醮素服萬家臨五月京師大旱農不下種人以
爲憂有司移市立壇懇禱前後數旬無應行
省差官賫䟽請師爲祈雨醮三日兩夜當設
醮請聖之夕雲氣四合斯須雨降自夜半及
食時未止行省委官奉香火來謝曰京師久
旱四野欲然五穀未種民不聊生賴我師道
力感通上眞以降甘澍百姓僉曰神仙雨也
師荅曰相公至誠所感上聖垂慈以活生靈
吾何與焉使者出復遣使來告曰雨則旣降
奈久旱未霑足何更得滂沱大作此旱可解願
我師慈悲師曰無慮人以至誠感上真上真
必以誠報人大雨必至齋未竟雨勢海立是
歲有秋名公碩儒皆以詩來賀一日有吴大
卿德明者以四絶句來上師復次韻荅之其
一云燕國蟾公即此州超凡入聖洞賔儔一
時鶴駕歸蓬島萬劫仙鄉出土丘其二云我
本深山獨自居誰能天下衆人譽軒轅道士
來相訪不解言談世俗書其三云莫把閑人
作等閑閑人無欲近仙班不扵此日開心地
更待何時到寳山其四云混沌開基得自然
靈明翻小大椿年出生入死常無我跨古騰
今自在仙又題支仲元畫得一元保玄素三
仙圖云得道真仙世莫窮三師何代顯靈蹤
直教御府相傳授閱向人間類赤松又奉道
者求頌以七言絶句示之云朝昏忽忽急相
催暗换浮生兩鬢絲造物戲人俱是夢是非
嚮日又何爲師自受行省已下衆官䟽以來
憫天長之聖位殿閣常住堂宇皆上頽下圮
時納海山揮斥八絃如咫尺吹噓萬有似機
關狂辭落筆成塵垢寄在時人妄聽間遂登
葆光堂歸真焉異香滿室門人捻香拜别衆欲
哭臨侍者張志素武志攄等遽止衆曰真人適
有遺語令門人宋道安提舉教門事尹志平
副之張志松又其次王志明依舊勾當宋德
方李志常等同議教門事遂復舉似遺世頌
畢提舉宋道安等再拜而受黎明具麻服行
喪禮奔走赴喪者萬計宣差劉仲禄聞之愕
然歎曰真人朝見以來君臣道合離闕之後
上意眷慕未嘗少忘今師旣昇去速當奏聞
首七之後四方道俗遠來赴喪哀慟如喪考妣
於是求訓法名者日益多一日提舉宋公謂
志常曰今月上七日公暨我同受師㫖法名
等事爾其代書止用吾手字印此事已行姑
㳂襲之繼而清和大師尹公至自德興行祀
事旣終七提舉宋公謂清和曰吾老矣不能
維持教門君可代我領之也讓至于再清和
受其託遠邇奉道會中善衆不减徃昔戊子
春三月朔清和建議爲師構堂于白雲觀或
曰工力浩大粮儲鮮少恐難成功清和曰凡
事要人前思夫衆可與樂成不可與慮始但事
不思已教門竭力何爲而不辦況先師遺德
在人四方孰不瞻仰可不勞行化自有人賛
助此縁公等勿疑更或不然常住之物費用
靜盡各操一瓢乃所願也宣差便宜劉公聞
而喜之力賛其事遂舉鞠志圓等董其役自
四月上丁除地建址歷戊己庚俄有平陽太
原堅代蔚應等羣道人二百餘賫粮助力肯
構是堂四旬告成其間同結兹縁者不能備
紀議者以爲締構之勤雖由人力亦聖賢陰
有以扶持也期以七月九日大葬仙師六月
間霖雨不止皆慮有妨葬事旣七月初吉遽
報晴霽人心翕然和悅前一日將事之初乃
炷香設席以嚴其祀及啓樞師容色儼然如
生遠近王官士庶僧尼善衆觀者凡三日日
萬人皆以手加額嘆其神異焉繼而喧播四
方傾心歸嚮來奉香火者不可勝計本宫建
奉安道場三晝夜預告齋旬日八日辰時玄
鶴自西南來尋有白鶴繼至人皆仰而異之
九日子時後設靈寳清醮三百六十分位醮
禮終藏仙蛻于堂異香芬馥移時不散臨午
致齋黄冠羽服與坐者數千人奉道之衆又
復萬餘旣寧神翌日大雨復降人皆嘆曰天
道人事上下和應了此一大事非我師道德
純備通于天地達于神明疇克如是乎諒非
人力所能致也權省宣撫王公巨川咸陽巨
族也素慕玄風近歲又與父師相會于燕雅
懷昭映道同氣合尊仰之誠更甚疇昔故會
兹葬事自爲主盟京城内外屯以甲兵備其
不虞罷散之日略無驚擾於是親榜其堂曰
處順其觀曰白雲焉師爲文未始起槀臨紙
肆筆而成後復有求者或輒自增損故兩存
之嘗夜話謂門弟子曰古之得道人見于書
傳者略而不博失其傳者可勝言哉余屢對
汝衆舉近世得道之士皆耳目所親接者其
行事甚詳其談道甚明暇日當集全真大傳
以貽後人師旣没雖嘗口傳其槩而後之學
者尚未見其成書惜哉



長春真人西游記卷下
附録
　　　詔書
成吉思皇帝勑真人丘師省所奏應詔而來
者備悉惟師道踰三子德重多方命臣奉厥
玄纁馳傳訪諸滄海時與願適天不人違兩
朝屢詔而弗行單使一邀而肯起謂朕天啓
所以身歸不辭暴露於風霜自願䟦涉於沙
磧書章來上喜慰何言軍國之事非朕所期
道德之心誠云可尚朕以彼酋不遜我伐用
張軍旅試臨邊陲底定來從去背寔力率之
故然久逸暫勞冀心服而後已於是載揚威
德略駐車徒重念雲軒旣發於蓬萊鶴馭可
遊於天竺達磨東邁元印法以傳心老氏西
行或化胡而成道顧川途之雖闊瞻几杖以
非遥爰荅來章可明朕意秋暑
師比平安好指不多及
聖㫖
成吉思皇帝聖㫖道與諸處官員每
丘神仙應有底修行底院舍等係逐日念誦
經文告天底人每與
皇帝祝壽萬萬歲者所據大小差發稅賦都
休教著者據丘神仙底應係出家門人等隨
處院舍都教免了差發稅賦者其外詐推出
家影占差發底人每告到官司治罪斷按主
者奉到如此不得違錯須至給付照用者
　　右付　　神仙門下收執
照使所據神仙應係出家門人精嚴住持院
子底人等並免差發稅賦准此
　　　癸未羊兒年三月(御寳)日
宣差阿里鮮靣奉
成吉思皇帝聖㫖丘神仙奏知來底公事是
也㬠好我前時已有聖㫖文字與你來教你
天下應有底出家善人都管著者好底歹底
丘神仙你就便理會只你識者奉到如此
　　　癸未年九月二十四日
宣差都元帥賈昌傳奉
成吉思皇帝聖㫖丘神仙你春月行程别來
至夏日路上炎熱艱難來㳂路好底鋪馬得
騎來麽路裏飲食廣多不少來麽你到宣德
州等處官員好覷你來麽下頭百姓得來麽
你身起心裏好麽我這裏常思量著神仙你
我不曾忘了你你休忘了我者
　　　癸未年十一月十五日
　　　請䟽

燕京行尚書省石抹公
　　　謹請
　　真人長春公住持天長觀者
竊以必有至人而後可以啓箇中機必有仙
闕而後可以待方外士天長觀者人間紫府
主上福田若非真神仙人誰稱此道場地仰惟
長春上人識超群品道悟長生舌根有花木
香胷襟無塵土氣寔人天之眼目乃世俗之
津梁向也乘青牛而西邁不憚朝天今焉奉
紫詔而南迴正當傳道幸無多讓早賜
光臨謹䟽　癸未年八月　日
　　　又
宣撫使御史大夫王
　　　敦請
　　真人師父住持燕京十方大天長觀者
竊以應變神龍非蹄涔所能止無心野鶴亦
何天不可飛故蒙莊出遊漆園增價陳摶歸
隱雲臺生光不到若輩人難了如此事伏惟
真人師父氣清而粹道大而高已書絳闕之
名暫被玉壺之謫以千載爲旦暮以八極爲
門庭振柱史之宗風提全真之法印昔也三
朝之教主今兹萬乘之國師幾年應
詔北行本擬措安於海内一旦迴轅南邁可
能獨善於山東維太極之故宫寔大燕之宏
構國家元辰之所在遠近取則之所先必欲
立接人之基莫如宅首善之地敢輒伸於管
見冀少駐於霓旌萬里雲披式副人天之望
四方風動舉聞道德之香謹踈
　　　癸未年八月　日真
　　　又
燕京尚書省石抹公
　　　謹請
　　丘神仙久住天長觀
竊以時止時行雖聖人不凝滯於物爰居爰
處而君子有恒久之心於此兩端存乎大致
長春真人重陽高弟四海重名爲帝者之尊師
亦天下之教父昔年應聘還自萬里尋思于
今日接人久住十方天長觀上以祝
皇王之聖壽下以薦生靈之福田頃因譏察
於細人非敢動摇於仙仗不圖大老遂有遐
心況京師者諸夏之本根而遠近取此乎法
則如或舍此而就彼是謂下喬而入幽輒敢
堅留幸不易動休休莫莫無爲深山窮谷之
行永永長長而作太極瓊華之主謹䟽
　　　丙戌年八月日
侍行門人
　虛靜先生趙(道堅)　沖虛大師宋(道安)
　清和大師尹(志平)　虛寂大師孫(志堅)
　清貧道人夏(志誠)　清虛大師宋(德方)
　葆光大師王(志明)　沖虛大師于(志可)
　崇道大師張(志素)　道真大師鞠(志圓)
　通玄大師李(志常)　頥真大師鄭(志修)
　玄真大師張(志遠)　悟真大師孟(志穩)
　清真大師綦(志清)　保真大師何(志清)
　通玄大師楊(志靜)　沖和大師潘(德沖)
特㫖蒙古四人從師護持
　　　　蒙古打　喝剌　八海
　　　宣　差　阿　里　鮮
　　　宣　差　便　宜　使　劉(仲禄)











