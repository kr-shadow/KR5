#+TITLE: 玄真靈應寶籤--
#+DATE: 2018-05-12 10:22:13
#+SOURCE: github.com/kanripo/KR5g0108 master 225a91ea                
玄真靈應寳籤序
始吾廟食劒嶺所降清河内傳落筆雙松凡
所禱者竟以夢應然未嘗以籤行於世今正
殿及家慶樓廟吏率借佗籤爲苟且計如十
二真君籤即青城丈人觀籤如易卦在家慶
尤無所證況夫川蜀行祠祇作朱真人内外
籤耳今吾親考較妙用上自天文下至地理
與夫運數之向背物情之離合者委嗣子等
七人巧譬善諭以上中下各作成一百二十
籤以十二時每時各三十籤又以五行金木
水火土輳成三百六十五籤以按周天三百
六十五度之數庶幾士之向信者隨其願力
而各有所得焉九天開化主宰靈應帝君序
　　　九天開化主宰文昌帝君寳誥
至心皈命禮不驕帝境玉真慶宫現九十八
化之行藏顯億千萬種之神異飛鸞開化於
在在如意救劫以生生至孝至仁功存者道
儒釋教不驕不樂職盡乎天地水官功德難
量威靈莫測大悲大願大聖大慈九天輔元
開化主宰司禄職貢舉真君七曲靈應保德
宏仁大帝談經演教消劫行化更生永命天
尊


















玄真靈應寳籤卷上
　　　子時第一　風雲慶會　上上
喜遇昇平日　加官誥命封　前程無限好
仙女跨飛龍
築黄金之臺座納士招賢拜丹詔之勳封酬
功受爵攀龍附鳳穩昇碧漢之中雲集風生
慶會紫霄之上
　　　子時第二　騰達有望　上上
青年人物好　智識勝蕭何　謀事深如意
眉濡喜色多
車書混一文章禮樂俱興道德無彊仁義忠
信悉備去天尺五拜丹韶於金階不次之除
受皇恩於玉陛
　　　子時第三　謹守勿失　中平
任使鷹鸇逐　防他虎豹威　簡居君子道
何處覔閑非
鷹鸇之逐狡兔伏於山林虎豹之威行客防
於道路君子静於守道萬禍不侵小人冗亂
私心一謀不遂
　　　子時第四　待時必捷　中平
千里一將軍奇謀藏未伸　浪高雲捲處
血染戰袍新
英略之將得其謀則攻必勝戰必克才志之
人遇其時則道必亨名必遂將有謀而功捷
不難人得時而名超甚易
　　　子時第五　望事難成　下下
有口笑葫蘆　求名費遠圖　水萍空浪泛
何日達天衢
將無作有孜孜空費於精神指實爲虚念念
謾勞於夢想求一事若浮雲中呼鴈望一事
如急浪裏飄萍
　　　子時第六　親好兩同　上上
風流王謝家　秦晋各争誇　自是吹簫客
好簪鳴鳳花
風流王謝堂前紫燕争飛秦晋交歡池内綵
鴛對偶乘鸞鳳吹簫泛月天上遨遊講親好
鼓瑟簪花人間歡樂
　　　子時第七　重疊有喜　上上
蓮幕既初開　重登錦上臺　慶他龍虎會
傑出間生才
稱心之美如開碧沼之蓮樂意之歡若玩錦
堂之景龍虎會登仙之質璞藥就丹成賢傑
生濟世之奇才安民輔國
　　　子時第八　更改則吉　中平
局促更何爲　和融喜入時　任機隨處好
高下穩行之
局促之心情不舒而意不暢和融之景改則
吉而動則安蓋機縁之有分進達謀通凡舉
用而無疑上和下順
　　　子時第九　事多奸宄　下下
一女既相逢　那堪二女通　秪因隨處礙
應使浪生風
事多滯礙皆因三女相逢處用差池蓋謂衆
情不順平水因風而起浪静中不寧安居因
動以生迍暗中詭詐
　　　子時第十　内外和同上　上
姻婭既相通　朋簪臭味同　魚書傳尺素
留得幾家風
諧合姻㜕之好意合情通和同馨味之歡謀
宜事遂魚鴈得佳音而有喜内悅外和家庭
保福禄之榮昌上從下順
　　　子時第十一　守否方泰　中平
剥盡復方生　時通路有　亨謹身應不失
狂妄莫重行
六陰至極陰極陽氣始生吾道至窮道窮變
否爲泰否與泰循環之理有盛有衰陰與陽
生殺之端有榮有謝
　　　子時第十二　所求阻隔下　下
久客無歸路　津梁又失時　望郷臺上立
何見免嶇崎
羈旅之情遠在天涯海角求謀之意近逢水
遠山遥登嶇崎絶有艱辛路危道險望音信
殊無通報鴈杳魚沉
　　　子時第十三　前程大吉　上上
雲散月重明　風恬浪不生　岸高船自濟
撫掌一家榮
陰雲忽散一輪明月現光輝災蹇頓消萬里
前程平坦率進一事進無礙滯風浪恬然謀
一事謀有亨通歡歌撫掌
　　　子時第十四　占信有望　上上
燈結數層花池蓮發異葩　秪因和氣溢
佳信落天涯
燈結花報天涯之喜信池發蓮稱人事之歡
心氤氲和氣仰感萬物之豐登瑞靄祥雲覆
護一門之康泰
　　　子時十五　望外小喜　上上
幸結殘花實　喜生枯樹枝　偶然春意在
雙喜笑來遲
庭前枯木忽生榮茂之柯園内殘花喜結桃
梅之實望中事不期而就就則有成心下慮
偶爾而消消則無害
　　　子時第十六　大宜進望　上上
桂子十分香　瓊瑶映碧堂　更加風力便
攀附看翺翔
瓊瑶映玉乾坤發瑩浄之光巖桂開金宇宙
噴馨香之氣風力便直衝霄漢萬里翶翔神
物助俓達亨衢一身康泰
　　　子時第十七　圖名遂意　上上
風激上青霄　鵬搏六翮秋　尺書雲外至
一舉占鼇頭
圖名通達如鵰鶚飛奮於秋天謀利亨嘉若
鶯燕嬌吟於春圃風一激雲開萬里穩穩逍
遥舉一事神助百祥平平遂意
　　　子時第十八　先滯後成　中平
後笑必先咷寧無損一毫度舟應有濟
江穩絶風濤
先號咷而後笑悲極生歡始蹇塞而終通損
中有益江穩者波平風静事泰心安有濟者
時至運臨脱災出滯
　　　子時第十九　占福有餘　上上
利劒若吹毛　雲高山亦高　此身無障礙
食息豈辭勞
道彌德廣高如齊嶽之山事快情通利若吹
毛之劒有福力有謀必遂勿怠勤勞無障礙
無所不通自然允濟
　　　子時第二十　危迫無成　下下
牛後尾分岐　那堪鷄口悲　望人人不見
回首事應遲
牛乃力耕之物牛尾分則事失田荒鷄爲警
旦之禽口生悲則門災户擾所望者稽遲有
滯所用者迫逼不成
　　　子時二十一　望信兩失　下下
無情恨食言　風險又無船　日暗應迷路
煙雲遮碧天
對暮春無情有恨花落水流望長江有浪無
船魂消魄散紅日晩向迷歸路戚戚憂心碧
雲障猶隔天涯沉沉别意
　　　子時二十二　向進通達　上上
秋月十分圓　雲開光滿川　家家渾不礙
江映一青天
雲開天浄月華現玉鑑之無塵災退福生家
門集金真之垂祐進向則有圓無缺光滿十
分求利則無礙有成歡生一慶
　　　子時二十三　勞心事成　中平
鑛盡見真金　苗長識土深　青雲終有路
休恩苦勞心
黄金出於鑛石非烹煉不能成其寳真仙生
於凡胎非功行不能成其道耕耘得時稼穡
登勤勞勿憚謀用遂
　　　子時二十四　無欺有望　中平
月被浮雲暗　鑑猶塵土侵　若交無障礙
清却一丹心
雲藏月暗風吹雲散月明塵掩鑑昏人拂塵
消鑑瑩雖有侵欺之惱易釋易除更無唇吻
之非保安保吉
　　　子時二十五　謀財有成　上上
珠玉冨囊中　財粮亦自通　不資人力助
其德日無窮
粮食豐足六天之内一天金玉盈箱五福之
中一福食與財豐盈雙美日益無窮福與禄
興盛俱臨時增有濟
　　　子時二十六　用事有成上　上
培壅積年功　風雲要發蹤　共開龍虎道
何日不侯封
合抱之木㙲培非一日之功侯爵之封陞擢
乃功勳之賞虎嘯則風生滿谷威大神全龍
吟則雲布彌天轟雷致雨
　　　子時二十七　官事而解　中平
官事恐悠悠　淹留幾月休　但存公直理
方得免憂囚
訟終凶而返吉勿恃勿欺事先亂而後寧且
謹且守理雖存於公道脱免爲先身當離於
淹留免凶爲上
　　　子時二十八　自執不通　下下
强弱謾紛紛　崎嶇獨掩門　幽閑無活路
飢餓任黄昏
不義不仁何異以强凌弱多貪多欲有如倚
冨吞貧上下傷於和氣獨處幽閑内外生於
怨心兀居寒餓
　　　子時二十九　百事未遂　下下
船礙石中波　徒行驚渡河　雲高山亦險
愁寂奈情何
謀心恐恐水中石礙行船用意惶惶山下虎
攔過客險阻者不能進步無力躋攀困厄者
惟起愁情何時通遂
　　　子時三十　祈福免災　中平
自有菩提路　家家香火縁　欲逃羅網厄
踈朗一青天
上善之人俓達菩提之路修真之士超登快
樂之門心無綰亂一身自脱網羅意若謹持
百事豈能拘礙
　　　丑時第一　求之必得　中平
得失自茫茫　閑愁慮更長　莫辭勤着意
金玉再盈箱
得失乃乘除之法不用關心興衰乃代謝之
宜何勞着念事稱遂未有不求而自至稻豐
熟豈有不種而自生
　　　丑時第二　事與心契　中平
紅緑爲留春　佳人情更親　按頭香未斷
歌笑草中茵
契緣相合所事無不歡諧識見和同所用自
然親好香未斷再添新篆氣象氤氲酒未乾
又續新杯人情悦懌
　　　丑時第三　名職改遷　上上
閬苑一時春　庭前花柳新　市城皆好語
草本亦欣欣
春雷微震藏者動而蟄者興陽氣方生柳吐
芽而花破萼好語者傳佳音滿國欣顔者布
歡信盈門
　　　丑時第四　財帛見喜　上上
憶昔傷時態　今朝花草春　稻粮隨處足
瓜李一時新
時通運泰今者是而往者非臈盡春回草自
萌而花自發瓜李熟秀而得實共慶時新稻
粮足而家給歲豐普沾福慶
　　　丑時第五　病患臨身　下下
天災未可祈　力困豈能支　三蟲昂首立
非血不成悲
重病未能痊瘥實乃天災沉痾尚自淹延豈
非今遣况三蟲而食血慮防蟲毒之危恐二
口而衝心必致患危之厄
　　　丑時第六　小小見喜　中平
踈散任情真　花間謾染身　笑吟燈燭夜
樽爼客相親
身踈散心除罣礙逸樂天真道蹤横意趣玄
微逍遥人世狂花野草更無一㸃塵縈列燭
開筵自有百端親好
　　　丑時第七　謹事小成　上上
莫愁空浪心　去去不消沉　幸自逢時變
珍良喜獲金
駕商舟而圖名利必不空回憑貨物以求資
財必無消折待變者時昌歲泰無所不通獲
金者利厚財豐無所不濟
　　　丑時第八　藥石無効　下下
深病入膏肓　難施扁鵲方　藥石非苦口
千里一難當
病入膏肓已有倒懸之危急藥修良劑更無
神効之奇功雖盧醫扁鵲不能施其方縱妙
藥靈丹豈能救其困
　　　丑時第九　寃結不解　下下
秪爲生荆棘　豺狼及子孫　一庭燈燭夜
灰冷半星存
荆棘生於怨惡禍及子孫狂縱起於侈淫害
臨自己燈燭夜晦暗中用事事不可明火存
半星灰内求然然不能熟
　　　丑時第十　倍獲厚利　上上
水高船自高　應手未嘗勞　已覺多多辦
誰能較爾曹
月明風静對秋月自現光輝水長船高得順
水不勞撑駕多多益辦如韓信之將兵未嘗
辭勞若孔明之竭節
　　　丑時十一　大宜遷擢　上上
不是文章貴　安知望外遷　若論清要地
身近紫薇垣
文章高美名標金榜之中學業精微身貴玉
堂之内職居清要之地恩寵日隆身近紫薇
之垣光華易顯
　　　丑時十二　有虚無實　下下
無形空抱影　平地生贅疣　羈絆從我出
何日消百憂
無形安得有影影自何生無水焉得生波波
從何出虚中無實事必是於妄傳實中有虚
言必從於外説
　　　丑時第十三　久困漸安　中平
困龍久蟠泥　山低虎徑迷　漸攀雲霧出
紅日未平西
蛟龍未得雲雨困卧幽巖豺虎迷失山林潜
伏草莽君子凡居養道道亨則進達必通士
入脩業待時時至則功名自顯
　　　丑時十四　旅隔不堪　下下
多病幾時甦　煙波隔遠途　馬疲人又困
殘日嘯猿狐
心不樂如患淹留之病事不遂若隔巇嶮之
途馬疲人困不能進而不能前列日猿狐不
可行而不可止
　　　丑時十五　貴人扶助　上上
一箭降清霄　途行逢馬牛　輪車通寳貨
風急送行舟
求名取禄遇薦舉而進身蹈困途行得駿□
而堪代步寳貨盈而車輪快速急若飛雲風
水順而舟楫穩平疾如奔騎
　　　丑時十六　進退兩得　上上
一馬過前山　金烏照遠關　高低無阻礙
歌舞映容顔
金烏升於天漢照下朗明駿馬疾如追風前
程通快欲上欲速高低皆可攀躋欲進欲違
上下並無拘執
　　　丑時十七　前程失望　下下
大雅何時見　斯文幾日亨　秪因愁白首
捫腹困諸生
文章踈謬更無科甲之名大雅荒亡空有留
連之樂望功名而挫失白首無成嘆學業以
蹉跎年華已老
　　　丑時十八　安静有得　中平
安分第一機　方識静中碁　莫滯心頭鑑
從他細管窺
澄心静慮如通心下之機定志頤神方識琴
中之趣棄塵緣而勿滯鑑自分明修圓覺以
參微惠光自見
　　　丑時十九　作爲暗昧　下下
佳人恨掩門　情隔不相通　進退全無圫
難尋正路蹤
佳人有恨慮防陰小不寧情隔不通多主行
藏蹇塞暗昧事牽纒不已進退兩疑幽悶懷
縈撓無休憂喜不定
　　　丑時二十　失事無成　下下
身在急難中　猶誇意氣濃　笑他無活路
人鬼怒相攻
人居患難當修善以消攘事在窘危宜謹心
而避畏誇雄豪而不知命分挫失猶多生妬
害而欲損他人鬼神共怒
　　　丑時二十一　意外有喜　上上
雲外降天書　門多長旨車　香添蘭室味
携手入蟾蜍
丹書天降則思寵之光榮長者車臨慶門庭
之賢貴事遂意如入芝蘭馨香之室謀稱心
如登廣寒蟾桂之宫
　　　丑時二十二　人財遂意　上上
寳玉貴珍藏　年年粳稻香　翠陰千里緑
桃李自成行
寳山出現貴尺璧之奇珍粳稻熟成慶豐登
之樂歲事遂翠陰千里緑蔭清和財豐桃李
成行花開結實
　　　丑時二十三　聽時必達　中平
有物未周旋　生涯難復艱　天時任消息
何地不閑閑
人情艱阻如登蜀道之難謀事憂勞若渡峽
江之險天時助生涯自遂可優可閑人事順
謀用自周有消有息
　　　丑時二十四　終有所濟　中平
久旱欲焦枯　田園半有無　井泉從地出
當看澤來甦
天久旱農力疲竭田裂紋苗稼焦枯偶井泉
湧出地神力扶而旱不爲災忽甘澤沾濡天
意救助而秋必有望
　　　丑時二十五　災去吉來　上上
花發又花殘　悲歡一半顔　十分留晚景
新意到人間
人有悲歡離合花謝花開時有否泰蹇亨月
圓月缺當其晚歲忻逢冨壽慶康寧正植桑
榆喜遇春和增快樂
　　丑時二十六　諸事漸亨　中平
祈福可偷安　隨緣意自寬　門庭香火供
無事也清歡
省過則災愆自息諸事漸亨隨縁則妄想不
生百魔降伏精祈香火香火旺而神力堅自
樂清歡清歡多而道心足
　　　丑時二十七　平平有得
生涯付倘來　顔笑逐時開　隨分春臺樂
天然獲寳財
冨貴功名身外倘來之物死生壽夭命中注
定之因寬其心者喜慶多而病不生安其分
者熙然樂而災不染
　　　丑時二十八　望事羈蹇　下下
人老又蹉跎　剛須口吻多　平地猶有觸
動得鬼神呵
生涯蹭蹬徒嗟人老花殘術業蹉跎謾嘆時
遷歲改履平地若有坑有坎觸處風波舉謀
用則無功無成人神呵責
　　　丑時二十九　忙失故道　下下
心折已堪傷　窮途暮復長　望人人不助
知有幾回腸
倉皇失措心百慮以堪傷路阻途窮意生縈
而堪恨道既失人情寡助空自回傷事不遂
親者乖踈謾勞役慮
　　　丑時三十　所求稱心　上上
青牛負寳財　良馬出龍胎　異夢生英傑
翔飛應上台
青牛負其寳貨力載萬鈞駿馬生於龍胎日
行千里英傑出世應三台嘉應之祥功名遂
心達四方契合之美
　　　寅時第一　非常之遇　上上
不是飛蓬客新開天上雄凌煙倍聲價
華寵揖三公
人之濟遇平地可以登仙事之得時談笑可
以獲禄非常者不期而會喜躍歡生王公者
利見大人恩華寵遇
　　　寅時第二　勢孤援寡　下下
鼎沸若狂波　孤舟要渡河　異郷無故友
人事拂天和
鼎沸之心謾有吞舟之大志奔趨之勢更無
濟渡之扁舟若孤軍絶援於堅圍如羈旅無
寥於異域
　　　寅時第三小　人道長　下下
冰霜寒裂膚　戎馬困長途　患深蜂蠆毒
秪自歎泥塗
履霜堅氷寒非一日浸潤膚受毁非一朝僞
説巧言之謗深於蜂蠆之有毒讒語佞口之
非甚於犬戎之爲害
　　　寅時第四　君子道消　下下
否剥數時窮　陰陽窒不通　獨謀寧獲助
紅日蝕長空
天地閉塞曰否否則有迍陰陽差謬曰剥剥
則有咎既否且剥君子所以道窮陽挫陰差
小人所以道長
　　　寅時第五　小事契心　中平
胡越可爲家芝蘭味更佳雖無霜雪幹
且喜傍墻花
合而不離曰契胡越可同美而不亂曰佳芝
蘭並室雖非比於松栢傲雪凌霜亦可慶於
芳菲賞心悦目
　　　寅時第六　改故則吉　中平
業垢礙前程　好邪事不成　但存公直理
咫尺契神眀
路無荆棘之所礙大道可行事有纖芥之所
疑虧邪勿用宜改宜革吉福漸次來祥存正
存心神明目然垂祐
　　　寅時第七　奮躍亨衢　上上
珍藏幾年功　一夕氣吐虹　北斗寒無翳
請看三天鋒
奮於學者必有成功之望奮於志者豈無騰
逢之時神鋒三尺熒熒掃蕩千邪北斗七星
凛凛斡旋造化
　　　寅時第八　先悲後吉　中平
春風雖未濃　空想舊顔容　直待秋雲捲
日明重又重
春風始生和氣萬物未萌秋月方見月輝百
祥集至若占望則先晦後明明而方遂凡用
事則初否末泰泰而始生
　　　寅時第九　内外失助　下下
居家睽六親　忤物又妨身　動摇不自得
舊跡幾時新
家庭擾擾親者踈而愛者離自身惶惶智者
愚而七者拙失助者弱力而荷千鈞焉能負
載遠動者巨浪而漂一葉豈能平穩
　　　寅時第十　人財不安　下下
有慮親鄰隔　無財力漸疲　强生分别路
何處覔平夷
慮近不可不慮正若比鄰財損正恐失財一
如竊好分别者道險路危則坦平未見不安
者心離事阻而乖異並生
　　　寅時十一　驚憂失宜　下下
龍卧明珠失　虎行人跡空　何時得安枕
驚慘夕陽中
虎無爪則威令不行困居幽谷龍失珠則神
能頓減默隱深淵驚懼如臨棘座之中愁慘
若卧針氈之上
　　　寅時十二　騰達有望　上上
高攀龍鳳姿　豈似鷦鷯兒　平地皆煙雨
一夕游天池
鴻鵠之志豈從燕雀之徒鵾鵬之才焉與鷦
鷯之比飛黄騰達於萬里因高貴以提携奮
發逍遥於四溟得躋攀而稱遂
　　　寅時十三　望用得財　上上
一着已先機　碁分黑白圍　大江逢好渡
展翼却高飛
謀事有若變碁算在前而成在後進望全如
射弓端在此而中在彼津渡得舟更勿憂乎
不濟飛騰助翼何勞慮其不衝
　　　寅時十四　先虚後實　上上
雷發震天衢　陰雲密不舒　忽然膏雨至
霈澤領天書
霶𩃱雨降必布靉靆之濃雲恩禄寵臨必先
勤勞於王事膏雨至蘇田潤物歲稔時豐丹
書賜褒善美功道高德重
　　　寅時十五　人事不和　下下
樽酒謾追隨　花間争是非　解寃寃未解
争柰小人欺
因杯酌而生譏誚立見喧争防談笑而變是
非坐遭吻舌因而成怨怨結重若丘山造次
爲殃殃深積如滄海
　　　寅時十六　事慮非厄　下下
屋裏慮添蛇　馬嘶空自嗟　炎炎煙火地
紅日障雲遮
騰蛇遶宅門户豈得而安羸馬嘶鳴行人焉
得而至火炎空而虚驚將至晝謹夜防雲遮
障而暗昧恐臨日憂夕懼
　　　寅時十七　漸收天信　上上
離亭久索居　雲隔鴈來書　昨夜燈花結
明朝引玉琚
羈旅天涯久絶一音之好征鴻飛至忽收萬
寳之書燈結重重之蘂喜信臨門鵲鳴切切
之聲佳音入户
　　　寅時十八　往而獲吉　上上
欲速尚遲遲　投機自釋疑　緑深溪岸穩
何處不相宜
躊蹰未决欲進或欲退去處兩疑待舉又時
默幸有壺天之景色遍賞何妨殊無絶地之
閑憂暢懷何礙
　　　寅時十九　事無疑礙　上上
玉鑑塵無染　金刀利可裁　天然成美事
争得惹塵埃
鏡瑩淨則可以鑑容妍醜乃分刀快利則可
以裁物剛决乃應塵埃不染紛擾障礙已除
美事欲周悦懌情懷始暢
　　　寅時二十　臨事疑滯　下下
隔岸聞鳴鳥　道途隔幾灘　神呵猶自笑
無路到仙壇
鳥鳴獸吼徒生吻舌之音道阻途迷忽起嗟
嘘之歎神呵者怒而不恤愆重過深路絶者
往而不通道微德薄
　　　寅時二十一　失財不律　下下
多聚還多失　尋財事更遲　歸有如醉夢
閑慮却愁思
貪歛之人專務得而還務失欺邪之事不獲
吉而必獲殃心事倒亂昏昏醉夢顛迷念若
差迭擾擾愁思縈撓
　　　寅時二十二　人財虧損　下下
烏飛不可追　雲雨暗垂垂　尋真還失路
何處不堪悲
烏飛兔走日月逝而莫追雲暗雨垂天地暝
而難曉尋真失路仙不遇而道不成獨處悲
傷利不獲而名不遂
　　　寅時二十三　晚貺可望　中平
鐵硯費研磨　淹留争奈何　㠶開秋漲闊
牛女渡銀河
功名未遂磨穿鐵硯可爲時運未通用竭機
關何益須待睌逢佳貺秋色如春達然老遇
昌時衰年還壯
　　　寅時二十四　遇知見喜　上上
久久困泥沙　星金散作花　借他良匠手
鼓舞出黄芽
真金用於泥沙非陶鎔則不能成器美玉隱
於頑石非琢磨則不能别真黄芽出土遇真
仙白壁生光逢良匠
　　　寅時二十五　作用通快　上上
青雲年少　功壯氣常凌空　用事已得時
高飛出樊籠
雲梯高步蟾宫折桂之秋舊意飛騰霄漢凌
空之際通快者前程坦率去路迢遥得時者
濟會方通情懷舒暢
　　　寅時二十六　事過空亡　下下
敗北不堪論　山高日又昏　馬奔人失望
煙火一家村
山高日暮乃懷憂抱慮之時敗北亡師乃挫
鋭失鋒之意事不濟則空勞志役馬走人奔
道不行則謾設機謀煙消火滅
　　　寅時二十七　病患臨身　下下
夢想更添愁　無情人更憂　何時尋勿藥
回首幾經秋
心多惑則夢想不寧志多役則神思散亂孜
孜之欲豈無坎坎之憂戚戚之求必有綿綿
之患
　　　寅時二十八　恬退可保　下下
安分方成泰　奔波必遇迍　屈伸知有道
喜入笑眉顰
安分者可以知止知足恬養者可以保命保
生静中守静亦可屈而亦可伸迷中又迷必
致迍而必致否
　　　寅時二十九　小有知音　中平
庭外已虚心　忽聞鸞鳳音　斷金知有意
當認伯牙琴
虚其心者殊無縈惑之憂聞其音者知有鸞
鳳之瑞斷金者逢議讓之華風調琴者遇知
音之交友
　　　寅時三十　功名際會　上上
朝遊荷花湖　夕上凌煙閣　壯志歌此行
馬蹄侵日角
道德就則遊宴十洲三島功行滿則逍遥四
海五湖勳業俱盈名可標於凌煙壯志峥嶸
身可攀於麟鳳
　　　卯時第一　勞心有望　上上
羊腸危百結世路實多艱禄馬相逢處
雲霄可自攀
事多過慮心萬端而腸百結世路艱辛道未
亨而力寡助先歷風霜之險阻得意勿驕次
逢禄馬之扶持稱心勿慢
　　　卯時第二　再求有望　中平
重整亂絲頭　新修急峽舟　若逢春後澤
花柳一時抽
路頭未達一重水過一重山謀用未成亂絲
頭續亂絲尾弊損之舟再整可濟瞿塘甘膏
之澤復還霈新花柳
　　　卯時第三　事防重疊　中平
心緒亂如麻　浪看花後花　何時勤拂拭
回者故人家
紛紛之擾一事去而一事來衮衮之波一浪
退而一浪進拂拭者辟除外事小吝自消回
首者改悔前非大虞自息
　　　卯時第四　事多障礙　下下
白頭人未老　多苦更枯腸　逢處皆荆棘
何時憂自忘
人猶未老先言白首之悲事已凋殘謾起枯
腸之歎當道有荆榛之礙進步不前去路生
顛覆之危奔趨不遂
　　　卯時第五　望用稱心　上上
有意出機先　相逢不偶然　職名皆得地
花錦到平川
籌畫之機用在前而成在後職禄之事向則
吉而趨則亨得地者景貺如花如錦相逢者
縁契非偶非然
　　　卯時第六　家道吉昌　上上
桃李照門庭　溪山遶屋青　天香凝不斷
風物逐時新
春色芳濃桃李有芳菲之景秋光明浄溪山
無埃昩之塵天香一爇散蘭□之氤氲風物
初新保家門之福慶
　　　卯時第七　欺昧不明　下下
玉石已難分　奸邪不可論　怨從陰毒起
蛇鼠自相吞
佞人讒已雖眀哲不能保其身陰賊害人縱
賢智不能免其毒美玉頑石真僞尚未可分
君子小人邪正猶未可識
　　　卯時第八資助有得上上
去去莫遲回　天邊步斗魁　一嘘吞巨浪
走馬借聲雷
去路坦然勿舉遲回之意來祥助順必昭星
斗之光巨浪興因風力而吹嘘密雲起得雷
音之聲勢
　　　卯時第九　事多虚詐　下下
有口只談空　無情强不同　笑他人獸面
翻覆雨雲中
僞談飾説聽之者其巧如簧詐語虚詞味之
者其甘如蜜輕信寡諾秪知表而不知中人
面獸心朝生喜而暮生怒
　　　卯時第十　事遂功成　上上
九轉就丹砂　平吞日月華　真如龍虎妙
天地一黄芽
金丹妙藥無非九轉之功冨壽康寧乃是五
行純粹天非雲障日月現於光輝人有道心
龍虎聚而欽伏
　　　卯時十一　道果圓成　上上
仙骨比喬松　靈丹認葛洪　鶴聲雲外急
人在碧霄中
道骨仙風可比喬松之盛龜齡鶴算可同磐
石之安功行滿得爲雲外仙賔道果圓堪作
蓬壺羽客
　　　卯時十二　安分有成　上上
樽酒惹閑狂　誰家蝶夢忙　惺惺當自覺
秋後更時長
損真亂性有如畢卓貪杯迷意惑情全似莊
周夢蝶惺惺者宜早有覺曉岸清風賢長者
安分知機暮天月朗
　　　卯時十三　人離財散　下下
魂夢逐雲飛　行人歸未歸　馬奔人亦走
空有淚沾衣
雲飛天外夢魂散以無蹤鷗泛波中人財離
而盡失馬牛奔而駕馭不止事亦難追涕泪
流而悲感自生情亦難爽
　　　卯時十四　家宅多凶　下下
不覺斷蛇傷　鷹飛難整行　鳥啼春雨後
人在日中忙
鴈失行手足不利兄弟乖離蛇傷斷骨肉有
憂夫婦刑尅鳥啼雨後空嗟滿目花殘人在
日中自覺一身影亂
　　　卯時十五　神明扶祐　上上
事業誰無報　陰功信有神　飛騰今有路
一舉謝埃塵
施陰德者必招陽報行善事者必感福臨上
可以超宗拔祖吉慶所以流傳下可以廕子
榮孫神明所以扶祐
　　　卯時十六　望外有信　上上
燕子落天邊　行行鴈信傳　未期心外事
紅緑已聯翩
春光淡蕩燕傳熙喜之音秋色澄清鴈報佳
祥之信望行人忽然而至花綻嬌紅占用事
坦然而成柳敷陰緑
　　　卯時十七　先滯後快　中平
雨脚暗山前　行人出未還　待他風力捲
明月照紅顔
雨意濃而山路險行人阻而音信稀漸次雨
散雲收便覺舒情而快爽須臾風清月白始
知發笑以開顔
　　　卯時十八　人財不寧　下下
閑慮苦駸駸　驚波逐此心　無言空抱恨
人鬼怒相侵
憂疑不决者謂之慮其慮惶惶暴亂忽至者
謂之驚其驚擾擾心緒不遂則抱恨無言人
事不和則陰鬼謀害
　　　卯時十九　前程通快　上上
柳陰方濯濯　松幹已峩峩　着意春無盡
東南興最多
竹身松幹不憂霜雪之侵凌槐影柳陰正遇
清和之景色幸有東君之着意朽壤須榮不
妨朱夏之熙遊情懷必遂
　　　卯時二十　得人扶助　上上
中流似失船　賴得一壺全　更加風濟岸
輪月照青天
船至中流有失死在須臾賴得有人救援生
於傾刻順風濟岸心始寧而事始安紅日昇
天昏得明而暗復朗
　　　卯時二十一　前程得地　上上
情通濯錦川　帝里又開蓮　盡是超騰地
披雲望九天
情通道泰玩觀錦綉之山川功遂名超榮耀
王都之帝里飛黄騰踏心不顧於蟾蜍雲霧
披天身可乘於鸞鶴
　　　卯時二十二　事多乖悮　下下
平地障雲山　朦朧不可攀　怨多空掩袖
咫尺隔雲間
雲山曡疊始知途路之遥月影朦朧難折廣
寒之桂積怨多人懷恨毒舉措隄防契分淺
事繫乖訛行藏顛錯
　　　卯時二十三　小疑有成　中平
紅雨濕桃腮　離情莫怨猜　春風如有待
生意又重開
桃腮杏臉不禁驟雨狂風矯意虚情不必怨
猜離恨春風至芳萌再發釋去閑疑小用成
欣笑重開驅除念慮
　　　卯時二十四　事無定準　下下
身似一浮漚　隨風柳絮遊　波瀾猶未止
何處覔蹤由
一身有似浮漚忽爾生而忽爾滅萬事有如
飛絮或時聚而或時飛進望如木上出没之
漚謀事若風中顛狂之絮
　　　卯時二十五　必獲異寵　上上
鳴鶴在前途　鴛鴦叩玉壺　天厨應自設
忻得貴人扶
鸞鶴飛鳴已遂逍遥之志鴛鴦對偶相期寵
愛之歡天厨設上品之珍羞貴人扶陰德之
相助
　　　卯時二十六　决策必勝　上上
籌策孰爲先　人才第一賢　寵奇當未艾
千里獨加鞭
機略之妙謂之籌知鬼神之情狀料度無義
謂之策决勝負於有無二事俱備取勝之道
不難千里加鞭立功之宜必易
　　　卯時二十七　口舌相凌　下下
言行兩相違　空論是與非　不知榮與辱
輕在發樞機
宫行相合者謂之君子言行相違者謂之小
人毁真亂正逢天誅地戮之愆尤反是作非
遭扙舌耕犁之果報
　　　卯時二十八　所求可望　中平
行意莫遲回　重添别後　杯莫憂人影瘦
庭月照江梅
意思遲回多是累逢屯挫重添杯酒豈非斷
續歡忻人影清瘦必然先見於憂懷月照寒
梅乃是晩逢於佳貺
　　　卯時二十九　喜慶有漸　上上
缺月未圓時　看看桂子垂　馬蹄雖未快
喜笑入雙眉
新月初生漸有團圓之影馬蹄緩步豈無馳
驟之心占名位從小至大恩貺重重占財禄
從窄至寬歡情疊疊
　　　卯時三十　骨肉離散　下下
孤鴈失無群　哀鳴不可聞　望伊伊不見
遼邈幾重雲
鴈失群夫婦有喪偶之悲聲哀鳴兄弟有别
離之歎占骨肉者則主生離死别謀動用者
則有惹患招殃



玄真靈應寳籤卷















玄真靈應寳籤卷中納三
　　　辰時第一　天賜福祐　上上
天外散浮雲　真仙降玉音　福華並禄筭
忻喜此門庭
浮雲散則天氣朗而地氣清真仙集則家道
昌而公道泰施恩布德自然禄筭之錦長奉
道敬真必爾福華之延永
　　　辰時第二　幽失不前　下下
天外起浮雲　月華那更明　行人山路嶮
不可復登程
浮雲障月掩桂魄以無光險路登程阻行人
而失路心所急急而不濟所以進不可前事
有阻阻而未通所以退不可後
　　　辰時第三　人情見阻　下下
玉石共沉埋　賢愚不並裁　是非俱一體
豈得共和諧
至寳至美者謂之玉至頑至硬者謂之石有
才有德者謂之賢無才無德者謂之愚既是
非真僞之不分必人事乖訛而見阻
　　　辰時第四　德意成慶　上上
獨步上雲霄　前程萬里迢　更無他阻障
鸞鶴自逍遥
耿耿雲霄則與塵泥之隔遠迢迢萬里始知
前路之遥長無阻障者知其意而自然得逍
遥者得其樂而成慶
　　　辰時第五　如願遂心　上上
萬寳已成秋　歡聲到風樓　好將香火願
共答百神庥
百穀豐登萬寳收成之際千祥慶集一天和
氣之時香火慇懃者則福力愈重愈高誠意
堅確者則歡情愈安愈遂
　　　辰時第六　平和遂利　上上
春色滿仙園　風和花正妍　賞心無一事
舉措合神天
和風麗日則草木秀而芳華樂事賞心則念
慮消而悦懌物遇春雖朽壞亦可扶而敷榮
人有道求名利亦自然而超遂
　　　辰時第七　先憂後喜中平
風浪急孤舟　心中未遂遊　彼岸人接力
方始得安周
風狂浪急出於不測之中旅泊舟孤正在驚
惶之際神物護無虞無害心漸平寧人力接
乃助乃安事方獲泰
　　　辰時第八　進退不安　下下
碎事惱心懷　人情兩未諧　欲將心下事
進退又訛乖
凡事無巨無細有所感者則惱心懷凡人求
進求通無所就者必損於志惱損心懷者謂
之不安徒勞進退者謂之不遂
　　　辰時第九　退保守吉　中平
月落五更殘　家人獨掩關　徘徊那有遂
仍舊守吾庵
西傾月落始知更漏之殘獨坐掩關自覺無
聊之貺降寸心而屏息思慮外事休干守大
道而頤養神形内衷不擾
　　　辰時第十　殊祥祐吉　上上
洞庭秋色滿　明月照波瀾　好趁扁舟去
蓬覔大舟
洞庭秋夜之月色浩渺波瀾蓬萊麗日之春
光熙和宇宙扁舟順濟風不動而浪不生大
丹煉成神可昇而仙可遇
　　　辰時十一　事因不快　中平
落葉滿庭除　西風掃夜居　幽人情不快
餘困豈能甦
心疲志困對西風着物之悲事拙謀乖起落
葉辭柯之嘆欲棄之棄而不能食鷄玩助欲
求之求而不得指鴈爲羹
　　　辰時十二　求望未遂　下下
星月現微明　光華事未分　亭闌人去速
心事惱精神
新月初生未見團圓之桂影寸心未遂尚多
顛錯之乖情故人去速則懷離别之悲憂事
緒惱心則見艱難之阻遏
　　　辰時十三　淹滯方甦　上上
枯木再逢春　芳菲滿自明　與君同慶賞
遂得逐時新
在根之木得春風則葉茂柯榮有道之人遇
命亨則名超位達雖脱淹延之滯道德重修
幸逢昌泰之時芳菲共賞
　　　辰時十四　災退病除　中平
久困卧沉痾　憂情甚被魔　忽然良藥遇
輕舉上雲羅
綿綿困滯渾如久卧於沉痾疊疊憂懷何異
困居於幽壑忽遇良劑病可退而疾可痊得
濟高人出乎類而拔乎萃
　　　辰時十五　往凶退吉　下下
孤客夜登程　雲昏月色沉　秪堪恨寥落
回首竟無憑
孤客登程夜已昏而月已落蹇人用事志已
拙而謀已踈寥落者往則有不測之虞回首
者退則少保安之福
　　　辰時十六　前程進達　上上
文章得意歸　恩沛賜緋衣　光華修顯赫
福禄自相依
得意文場取功名如俯地拾芥進身台省被
恩華如仰天太陽道德隆而嗣禄超榮福禄
依而門庭顯赫
　　　辰時十七　内外不寧　下下
默默坐空堂　愁心未展張　那堪人鬼路
家宅事忙忙
内不寧因家道不和外不寧因人事不順情
懷鬱結人鬼怨嗟愁心默默幽怨多擾事悽
悽歡樂少
　　　辰時十八　平安凝福　上上
清晨一炷香　天意保安康　舉心皈大道
福慶自然長
晨香至禱祈門户之平安夙夜無欺保千齡
而益美行一善則百神協助集福凝祥減一
惡則萬禍蠲除宥愆赦過
　　　辰時十九　心遠事遲　中平
萬斛沉舟發　波津尚滿凝　空存千里志
未得一篙輕
船閣淺灘不可棹而不可驚事逢憂滯不可
奉而不可通志懷千里移寸步而尚阻尚難
心有百端設機關而何施何用
　　　辰時二十　意誠兩乖　下下
童蒙未解機　昏識豈堪爲　且守存餘意
終成白首歸
童蒙之子智識昧於奇才愚暗之人器量淺
於大用失機會者功摧名墮白首無成大癡
迷者事拙謀乖惶顔何濟
　　　辰時二十一　聞憂不憂　中平
人倚在西樓　秋深笛韻幽　秪堪空自看
不必更懷愁
人懷愁感聞笛韻而生悲事繫憂心聽鴈聲
而起慮釋其憂感則悲變爲歡安其心神則
慮變爲慶
　　　辰時二十二　聞喜不喜　中平
一鴈空傳信　虚聲不見聲　笑言憂喜事
但且枉傳聞
所聞者妄傳喜信喜自何生所見者惟是空
花空則無實徒起矜誇之美譽一事無成空
成懊惱之悲慚寸心有恨
　　　辰時二十三　福至災釋　上上
道德助良緣　天書降寳軒　許多災厄慮
一掃更無愆
人有三災八難自作孽者不可活命有四柱
五行自知分者必無撓害除吉祥自至紅
日消氷𠎝尤散福慶自生暴風飄葉
　　　辰時二十四　待時有慶　中平
有玉隱崑山　光芒射斗寒　若逢良匠别
傳器在人間
人懷道德如隱玉於石中命遇亨通似仙脱
於凡殻道德仁義人之寳可聖可賢金玉珍
珠世之珍乃冨乃貴
　　　辰時二十五　先合後散　下下
灰冷寳爐寒　樽空興已闌　許多歡笑語
渾似夢魂間
篆消煙滅覺佳貺以闌删筵散樽空知歡娱
而寂寞鴛侣有離别之恨鸞鑑分收斷絃無
再續之期仙音渺絶
　　　辰時二十六　事多撓攪　下下
擾擾復擾擾　極目清江渺　孤舟未得回
望信空生惱
忽忽擾擾目前如理亂絲或或惶惶心下若
焚炎火江浩渺而歸舟未至目極魂消意縈
惱而所事不通情疑腸斷
　　　辰時二十七　謹防語失　中平
談笑生荆棘　非言失所言　若非良友鑑
幾被苦牽纒
觸犯忌諱乃刀劍生於口角其口宜緘譏訟
是非而荆棘起於舌端其舌宜捲出一語而
當三思舉一事而宜詳審
　　　辰時二十八　自謹勿托　中平
舉措自端爲　行藏更謹機　托人爲所事
恐後變成非
所爲舉措遠邪佞而親君子似蘭斯馨動止
行藏守端正而去暴慢如松之盛敬其事勿
托非人謹其身而戒妄作
　　　辰時二十九　得時爲喜　上上
滿目發芳菲　仙園景最奇　趁逢佳慶節
歡笑醉金巵
萬卉千葩到陽春而始秀懷才抱藝得時濟
而方通靈根帶春氣而發萌君子遇時機而
顯達
　　　辰時三十　快疑退慮　中平
進退正宜新　明人見意深　好將懷内事
一决自分明
知進退存亡者乃有先見之明識利害榮辱
者必無後悔之患心之疑慮遇良友而曉然
事之幽潜得貴人而明辯
　　　巳時第一　解怨生恩　中平
念念在存思　相逢正彼如　向時讎與怨
兹者變歡娱
以恩解怨炎炎火内生蓮以怨結寃凛凛氷
中積雪恩不可㢮恩深而怨自消讎不可深
讎解而怨自釋
　　　巳時第二　遂意有期　中平
千里關山隔　寸心飛去難　忽然舟楫便
不可更愁煩
風快舟便何辭千里之遥事泰情通自有百
祥之助遂其意愁煩自釋佳貺有期稱其心
幽滯自除進謀有望
　　　巳時第三　待時後遂　中平
一鈎新月微　雲淡照庭幃　雖未十分快
團圓終可期
萬物代謝各皆有時一世榮枯豈得無命寳
月有圓有缺至三五而皎潔團圓凡人得遇
得時遇際會則亨通顯達
　　　巳時第四　悟道得真　上上
金丹大隱書　玉典降天樞　祕語今朝賜
凡胎脫下軀
金丹大典玄真祕密之文氣魄精神形體修
護之物悟其道者祕語不傳之妙羽化飛昇
識其理者參詳契合之微脱胎换骨
　　　巳時第五　憂先喜後　中平
荒田久旱時　農業正傷悲　天澤忽然濟
良苗救歲飢
志學者心圖名禄勞苦在先力耕者意望秋
成豐登在後天時順甘膏降澤苗槁重甦人
事和美譽稱揚名權復顯
　　　巳時第六　困滯俱生　下下
雲昏月又沉　孤客守空庭　寸心千萬意
誰解起愁音
危難驚惶淹延沉滯雲掩月則光輝不現風
激水則波浪不寧一事無諧愁音起寸心不
遂嗟嘆生
　　　巳時第七　忽然有喜　上上
高臺百尺危　快意望雲霓　天外雙雙鶴
飛來賜寳機
脱幽出滯如釋重病之軀快意稱心若覽春
臺之日鶴飛鳴而冲霄羽翼人脱爽而逸老
安居
　　　巳時第八　舉事有成　　上上
甘澤降荒田　靈苗發茂鮮　秋成終有待
佳節保安全
田疇萬頃甘澤降而禾稼榮口體一身造物
順而名禄顯舉一事有成有遂上德欣然謀
一用處公處正下情允許
　　　巳時第九　心勞事拙　下下
雲外幾重雲　天書不可聞　縱然心意恪
殊不聽佳音
密雲不雨徒生仰望之心丹詔不臨謾起沉
吟之嘆志勤恪返爲怠墮功不成意縈牽殊
無聽聞事不遂
　　　巳時第十　所願遂心　上上
坐久待嬋娟　雲開寳月圓　開樽共清賞
萬慮一齊捐
雲開天浄寳月現而宇宙澄清災退病除吉
福臨而謀用稱遂開樽俎而賞心樂事滌念
慮而事泰心安
　　　巳時十一　有助無阻　上上
長江千里遠　風静水紋平　好稱扁舟去
謀爲盡契情
得道者自然多助左逢挈而右逢提得時者
何患無功上遇合而下遇順風静者水平舟
穩契意者事遂情歡
　　　巳時十二　情乖事背　下下
氷炭不同鑪　彼情非我情　更宜自詳謹
心事勿相論
水火不可同處爲其性質兩殊賢愚不可並
居爲其智識不侔殊異共處情必乖邪正並
居謀必背
　　　巳時十三　貴人接引　上上
天福載文書　欣欣各遂如　朱衣相接引
權要兩相扶
文書有氣天禄駕而雲奔謀用無疑朱衣引
而風助當權握者欣欣接遇進爵添階臨要
路者穩穩扶持陞名益禄
　　　巳時十四　小害無傷　中平
一鬼暗中笑　豈知相竊窺　雖無十分害
第恐有微非
人有鬼人物有鬼物生妬害者謂之鬼人作
祟怪者謂之鬼物除鬼物者有天心之正法
易以軀除辟鬼人無治術之良方難爲禁止
　　　巳時十五　順守無害　中平
財利欲成時　人情兩是非　順之自和悦
終保少憂危
父子兄弟之不睦多以因財同儕朋友之不
和豈非争競利之者愈爲不足失義虧仁讓
之者順而自安名光譽美
　　　巳時十六　漸有涯際　中平
景色始光輝　憂心自退之　方能進寸步
漸可近天墀
昏暝已退景色漸漸清明憂慮已消佳貺徐
徐安泰進寸步可通千里何患不週謀一事
可保百祥何憂不遂
　　　巳時十七　敬真助福　上上
丹爐寳篆焚　親事祝吾尊　助爾清緣福
心專道自存
奉真者得其真力遇難自消奉佛者得其佛
慈逢災自釋焚寳爐之丹篆默禱虔誠賜遐
福之恩光昭明静應
　　　巳時十八　陰小不寧　下下
鬼昧苦相持　家庭陰小危　舉心行善事
解釋自安機
家庭危厄蓋因歲蹇年災鬼魅侵欺多是志
乖意僻正其心而行其事陰小自寧安其志
而戒其非災害自息
　　　巳時十九　未遂如心　下下
旱地豈行舟　歸心未得由　空令煙障客
兀兀意悠悠
倚舟旱地豈能濟而能行用事搏空豈得成
而得遂歸心未展空悠悠而惆悵多誠意未
周謾兀兀而歡悦少
　　　巳時二十　起滯發幽　上上
寳劒射穹蒼　邪幽鬼魅藏　更無他滯礙
威德發名揚
寳劒乃正真君子射斗衝牛鬼魅乃陰邪小
人伏幽藏隱威令發宣揚道德以正除邪功
力就起拔幽潜以恩成福
　　　巳時二十一　災退福生　上上
天樂發清音　仙車降宅庭　門闌光赫赫
闔慶受嘉恩
靈音清亮用事和而嘉信臨仙車降庭動則
吉而美事集浮災微惱天邊已逐雲飛禄慶
恩華户内福隨春至
　　　巳時二十二　舊事再成　上上
舊事復重新　退心變進心　分明幽滯客
翻作步雲人
退心復進始知時有變更事再重新方表命
逢協助不失青氈之故物幽閑重問得瞻金
鑑之輝光容顔復整
　　　巳時二十三　有助成喜　上上
歸心得便舟　擾意復優游　不必更惆悵
故人相遇周
歸心切切幸逢順便之舟擾意惶惶忽變優
游之樂幽滯脱而亨途快爽春滿江山貴人
進而成遂周圓光生閭里
　　　巳時二十四　宜守勿動　中平
且守不可動　動之事必訛　月寒庭下静
風鼓水中波
人若謀動吉凶悔吝生焉心若妄求福禍災
祥立至惟静守月照庭而清幽惟動求風鼓
波而洶湧
　　　巳時二十五　是非擾括　下下
月落又空山　清幽事已闌　寸心千里遠
俱在是非間
人之迍蹇作事是而反成非時之乖違道本
亨而復爲否謀踈計拙寸心千里之間信遠
音沉月落空山之外
　　　巳時二十六　有氣可成　中平
寒灰事復然　休言事向遷　若逢人力助
咫尺是前緣
星落寒灰忽有復然之喜凋零枯木再生返
緑之榮候其時而進咫尺可期得其助而成
因而可就
　　　巳時二十七　慶會亨通　上上
得意發新文　縱横道濟民　風雲相慶會
惟爾保安寧
事獲稱遂曰得意心無掛礙曰縱横雲龍風
虎盤旋於金鼎之中達聖通真慶會於蓬壺
之上
　　　巳時二十八　和合通達　上上
豺狼陷石崖　行客免憂懷　去路平如掌
相隨意自諧
豺狼當道幸然天已驅除謀用始通頓爾心
無憂惱去路平前程坦率進達四方事遂成
衆志諧和利名相美
　　　巳時二十九　𥆟災用事　上上
陰小脱重危　家庭漸有輝　許多憂惱事
風掃變塵微
陰小重重之危厄日照薄氷自身坎坎之災
愆風飄枯葉敗毁樓臺復鼎新而修茸歌傾
樹木再培植以扶持
　　　巳時三十　福慶兩生　上上
鸞鳳舞翱翔　香風降吉祥　大開佳慶宴
共集福華陽
安静無禍曰福道德興隆曰慶鸞鳳翱翔爲
天下瑞善念滋長則禄壽昌積善者餘慶乃
生積德者遐福必至
　　　午時第一　遲疑未達　下下
有意玩仙郷　三山路渺茫　不能升一步
惟恨對斜陽
蓬萊三島之郷有所聞而無所見求謀遠望
之事已所用而未所成志甚速而行甚遲得
甚難而失甚易
　　　午時第二　喜用有助　上上
行遍幾重山　今方得遂安更　逢人指引
得鹿始回還
涉水登山歷遍崎嶇之險退災進福方成稱
遂之安得人指引有功其功允濟得鹿回還
有喜其喜普歡
　　　午時第三　喜中有憂　下下
靉靆起雲霓　晴天忽變悲　一天星斗暗
不見月光輝
平寧安静恐生蹶步之憂喜笑歡欣慮有歛
眉之歎雲霓忽起一天幽暗而生星月潜光
滿目晦冥而至
　　　午時第四　賜福得慶　上上
枯槁本無氣　陽和一變春　東君施化
力均濟普沾恩
枯槁之木非東君不能發萌職禄之來非貴
人不能陶鑄田疇豐熟因沾雨露之恩草木
敷榮均賴陽和之力
　　　午時第五　超凡入聖　上上
青雲去路遥　仙籍姓名標　自有長生訣
丹砂出聖苗
道高德就名標仙籍之中行滿功成位列天
曹之内得長生之妙訣返老還童授丹鼎之
玄微降龍伏虎
　　　午時第六　憂喜未决　中平
混沌似冥昏　憂歡尚未分　秪須天地豁
鷄犬始能聞
混沌冥昏之際尚未能分憂喜進退之間尚
未能决更待天清地朗疑慮之事盡消始聞
犬吠鷄鳴是非之端方覺
　　　午時第七　守静待吉　中平
大道欲清幽　存心勿妄求　任他空撓聒
一意止存脩
守道之人心欲安而神欲静浮華之士意多
妄而念多浮天與壽惟存脩而待之否與通
但操正而執耳
　　　午時第八　散憂退事　中平
退事勿再舉進心且息然妄傳多少意
是非不能前
憂事如水上輕漚不能持久喜事若空中搏
影豈可得成所謀所用徒勞役志役心散喜
散憂方可免災免咎
　　　午時第九　虚空不實　下下
一溪春水流　花落滿芳洲　空作春花夢
悠悠事未周
榆錢不可以濟乏畫餅不可以充飢傳不可
以信虚名不可以聽實落花過目隨即掃空
春夢驚回無可玩味
　　　午時第十　待時有望　中下
寳鼎尚沉埋　才高未克諧　一朝龍虎會
有職盡添階
事之未濟如金玉沉於泥沙時之未逢縱才
智豈能亨達龍虎盤旋交會變異風雲時運
際合亨通驟遷禄職
　　　午時十一　疾退病除　上上
抱疾未能痊　良醫在目前　不須多悵恨
非久得安全
膏肓之病遇良醫則起死回生迷惑之心逢
成病則頓開解悟災厄若退其病忽爾而痊
命運若通其福自然而至
　　　午時十二　終有成望　上上
有鹿在山前　新花滿目妍　歷終微險阻
大可展愁顔
遂鹿者歷遍崎嶇之險𤤌花者曾經霜雪之
寒雖先見於至艱至難終成稱遂乃始逢於
從心從欲大展歡顔
　　　午時十三　扶持有獲　中平
護助非人力　扶持乃至真　分明舟欲覆
廼得渡平津
大厦將欹非大力而不能正沉舟欲覆非神
助而不可扶平津得渡分明險處逢安彼岸
得臨幸爾危中有救
　　　午時十四　文書利泰　上上
千里一丹書　傳來自寳樞　望中爲得意
職禄兩相扶
丹韶來從千里恩寵光華寳樞賜於一朝官
班品貴叩文書文書有氣化筆陶鎔占職禄
職禄有榮貴人助順
　　　午時十五　先阻後泰　上上
歷盡幾重山　雲開天地寬　不須多着力
平步到玄關
涉水登山歷盡艱辛之阻障雲開天浄幸逢
爽快之良時玄開到而不遠勞役休辭謀用
進而有期不須着力
　　　午時十六　合成非久　下下
衰朽又何爲　空言白首歸　夕陽雖有景
第恐不多時
衰朽之木非梁棟之奇才輕諾之言非信實
之良語彩雲虹影終不耐於久觀風梗浪萍
必暫聚而復散
　　　午時十七　守静勿用　中平
秋色到人間　庭空月正閑　丹爐香寂寂
百事不相干
性静情逸惠光朗朗圓明心動神疲業大炎
炎熾赫心火定丹爐寂寂萬禍不侵障雲散
夜月閑閑一毫不擾
　　　午時十八　括擾未寧　下下
是是與非非　稠人擾自爲　欲求清浄理
尤自格關機
咎吝生於自擾擾則不寧是非起自喧争争
則有怨關機藏隱逢怨惡而自滅自消清浄
無爲遇寃尤而自解自釋
　　　午時十九　憂事無害　中平
病虎卧前溪　前人望自爲　不能生陷害
何用設狐疑
惡心如猛虎當道不可不避舉步如履氷而
行不可不謹曰敬曰恭災害自然不生守正
守真咎吝何由而作
　　　午時二十　得道成合　上上
洞庭春色闌　仙友會雲班　好覔長生藥
逍遥餌大還
仙巖碧洞滿天月白風清紫府蓬壺匝地普
天春色道果成長生久視飽食蟠桃功力就
快樂逍遥飛昇仙境
　　　午時二十一　門户不寧　下下
幽鬼晴來退　家門氣象陰　謹身三七内
漸可退餛迍
虧心暗毒謂之幽幽隱不明害人竊物謂之
鬼鬼邪侵擾門庭撓括宜鎮静而消禳群小
争喧當謹身而退避
　　　午時二十二　得恩感惠　上上
得道始提携超凡入聖機感心常激切
恩惠足扶持
得人提拔者謂之恩其恩最大與人財禄者
謂之惠其惠尤深中心藏之常懷感激之心
何日忘之自有神真之助
　　　午時二十三　憂中有喜　上上
雷轟掣雷時　邪魅已潜機　幸得風雲散
天高月正輝
轟雷掣電豈誅有德之人白璧黄金不賜無
功之子邪魅消幽魔蕩息道氣冲和風雲散
星月光輝乾坤澄静
　　　午時二十四　讒妬相害　下下
佞語巧非常　侵之必有傷　暗中藏利刃
切欲要隄防
佞人悦己面必譽而背必非讒口陰謀快似
刀而利似劍比之蜂蠆之毒其毒尤深比之
虎狼之惡其惡尤甚
　　　午時二十五　道合遂成　上上
寳騎疾如飛　青雲得路時　機謀相遇合
成遂豈能遲
前程通達乘寳騎以如飛高步逍遥上青雲
而得路謀成遇合言必聽而計必從福至心
靈物必亨而名必遂
　　　午時二十六　防謹言謗　下下
烈火燒珠玉　讒言毁善良　若人非解忿
幾致有危傷
珠玉之美必有纖瑕之析善良之士豈無讒
毁之非消讒滅毁當宜潔己修身解忿釋愆
尤在退思改過
　　　午時二十七　用心不遂　下下
獨立斜陽裏　殘蟬吸晚風　一庭秋寂寞
更漏已成空
殘蟬斜日知景物以凄凉落葉西風覺秋容
而寂寞更漏永夢中作夢夢寐不安心緒亂
憂内懷憂憂疑未决
　　　午時二十八　琢磨成器　上上
一躍龍門裏桃花浪幾重如今身得意
勞逸已成功
文場得意始酬立志之勤勞蟾宫攀桂已遂
鷄牎之學業發奮志龍門一躍冠群倫名播
四方
　　　午時二十九　得遇扶持　上上
念念一何求　憂心未得周　忽然人借力
携接上雲遊
惟日孜孜一成名而成德亨途坦坦萬斯箱
而千斯倉遇上人之協助風力吹毛逢大貴
而提携雲開見日
　　　午時三十　名利不遂　下下
財散風波裏　名標雲霧間　利名皆不遂
回首掩柴關
財寳散失沉埋萬頃風波名位虚無障隔一
天雲霧回首者利不獲而名不就掩關者閉
不開而塞不通
　　　未時第一　家門利泰　上上
五福壽爲先　年高禄更延　一門佳氣集
長幼慶安然
康寧冨壽五福備而天下尊嘉慶安和一門
集而長幼順孝於親者天道助而家道昌敬
於真者吉事修而惡事退
　　　未時第二　名禄成遂　上上
鹿駕文書急　花開燕作喧　春花成遂合
每事喜相連
鹿駕文書文書動而名禄遂春花燕語燕語
喧而喜慶臨占遠信則遠信來叩近謀而近
謀遂
　　　未時第三　神功陰助　中平
竊盗來空室　勞心任往還　倘非神力助
心致損機關
偷盗之輩徒生竊害之心謀陷之中自有神
真之護謹其身以却其禍災害不生守其分
以安其福禍亂不作
　　　未時第四　成濟爲事　上上
高田百種苗　豐稔慶秋高　喜得逢甘澤
農家祝聖堯
時豐歲念自無水旱之憂雨順風調必有秋
成之望所謀所用之喜如甘雨以濟枯苗所
望所求之心如凉風而解炎熱
　　　未時第五　守真堅恪　中平
松栢傲霜雪　浮花不耐春　時真存節操
堅恪保安寧
守真守道之志如松栢而傲雪霜不凋不枯
苟求苟望之人如浮花而敵風雨豈久堅確
常以存心安寧自然獲福
　　　未時第六　正心無疑　中平
天外一聲雷　風雲慶會時　邪人皆悚慓
正士一皈依
雷音轟烈警其惡而誅其邪鏡瑩浄明照其
妍而鑑其配心若端正則無疑道若皈依則
無懼
　　　未時第七　出滯得快　上上
得道人多助　時欣歲又歡　豈能相阻遏
去路自翱翔
得道者所以多助天下順之守道者所以寡
過一身安矣出其幽谷飛騰而脱滯趨亨步
其去衢超越而遂心快意
　　　未時第八　福臨災退　上上
鸞鳴鶴舞時　仙仗下天墀　待賜真光福
災愆一宥之
玉珮丁當駕龍車於碧漢綵雲繚繞擁仙仗
於瑶空真光赫赫掃除天下之妖氛聖德巍
巍普賜闔門之福慶
　　　未時第九　忽然喜合　上上
十一口相扶　相承百事如　朱衣當引道
聞喜降天書
忽爾相承事有不期而會合因時際遇和同
衆力之扶持况貴人生提挈之歡心主文書
有陞遷之美意
　　　未時第十　憂退慮消　中平
三女已消亡　憂情自渺茫　目前開豁意
身後必嘉祥
三女亡姦詐自然而屏息戎具退盗賊頓爾
而消除雲收霧歛心眼有開豁之明慮散憂
除謀用無淹延之滯
　　　未時十一　利見大人　上上
利澤施于民　歡聲化彩雲　堯豐歲時泰
萬境賀升平
聖人德化惠可及於兆民君子道亨利可澤
於天下堯年豐瑞一天星斗呈輝舜日熙和
萬境歡聲誕布
　　　未時十二　干人有阻　下下
計策已爲詐　人情不可干　再三空進退
喜氣變愁顔
人之情詐口雖諾而心必違道之乖訛言不
從而謀不用心慇懃而至懇至切喜慶爲憂
事漸懶而無阻無成進而後退
　　　未時十三　退暗出明　中平
坐久清風發夢回明月生昏昏多少意
方始見分明
清風徐發滌炎熱以清凉明月初生照幽沉
之昏暗進一步行途漸穩已有輕便謀一事
逕路開通殊無障礙
　　　未時十四　禳災謝過　中平
陰小恐生迍　閑争事返驚　禬禳憑道力
香火更留心
陰小坎坷門庭生不測之迍閑事喧争名位
起不虞之惱急須謝過依憑大道之恩光速
可消禳保祐家門之吉慶
　　　未時十五　憂喜不成　中平
一木見雲霓　空花發秀枝　須臾無一事
憂喜兩忘之
雷雨收頓生霞彩江海浄忽起波濤須臾雲
收霞散更無一㸃之悲歡頃刻花謝水流謾
有兩忘之嗟嘆
　　　未時十六　心速事遲　下下
策馬度嚴關　天昏月又殘　主人難進步
惆悵起悲顔
千里之程非一日而可至可達迂折之事非
片言而可就可成漏殘月落徒生惆悵之悲
心速事遲謾起呻吟之嘆
　　　未時十七　虚聲妄意　下下
有寳隔千山　無言向彼間　聞聲名不實
到了事空閑
妄求之意有如空裏搏風虚想之心全似水
中捉月徒取他人竊笑謾勞自己施爲事事
無成謀謀何濟
　　　未時十八　憂迍不寧　下下
家中蕭索事　動静一成迍　旺氣全然滅
人憂鬼亦驚
興敗頓成於蕭索灰冷煙沉動静恐染於迍
邅心憂意慮守常守分猶防擾擾之非進望
進求恐有怱怱之失
　　　未時十九　成决未許　下下
見之則未見　成之尚未成　徘徊空進退
來往枉勞心
似見不見之形雖離婁而不可覩似聞不聞
之語有師曠而不可聽既聞見尚未得真於
成敗豈能便决
　　　未時二十　名稱俱備　上上
紅日照乾坤　嘉祥集孔門　望中旌表至
聲譽世間聞
紅日升天陽氣舒而陰氣匿嘉祥集户人道
亨而鬼道潛德業備而百世流馨忠節至而
一門旌表
　　　未時二十一　敗事復成　上上
紅日化嚴霜　幽潛悉顯光　枯根有生意
漸可發芬芳
嚴霜殺物物將敗而暖日消融巨浪飄舟舟
欲覆而暴風忽息退散之事舉用必成枯朽
之根栽培必活
　　　未時二十二　驚心未寧　下下
靄靄一天雲　風雷發震驚　憂懷無限恨
猶未脱埃塵
靄靄雲生必有迅雷之發惶惶心動隄防虚
詐之驚雖不至大難凶危之厄猶未脱小迍
無妄之災
　　　未時二十三　事遲有望　中平
大器晩當成　大音希有聲　琢磨方見寳
不枉久勞心
方鼎之器非一日之可成百里之雷非無時
之有震丹砂宿火須憑九轉之功謀事稱心
切要三思之用
　　　未時二十四　利見大人　上上
蓬萊路渺茫　仙洞歲時長　得遇高人面
靈機助玉章
蓬萊路渺得其道出則何難仙洞遐長遇其
真往則何遠夙緣契合利干上貴之人功名
照然必感寳章之賜
　　　未時二十五　萌事未發　中平
殘月待時久　機關用處忙　未知成敗事
流水去何長
栽培之木未遇春未可發萌謀望之心未得
時未能成遂機關用而未遂空自愴忙智謀
廣而無施謾勞心力
　　　未時二十六　福實事厚　上上
歷古至于　今金剛玉石身　任他霜雪凛
不改歲寒心
烹金琢玉乃成至寳之珍植檜栽松何異雪
霜之凛禄厚者雖火水不能有傷道成者縱
邪魔安敢相逼
　　　未時二十七　守節安吉　上上
貫道守于一　持心不在狂　坐中當見事
笑默意何長
有道之士守其一而不亂存心之人持其志
而不回静默虚恬則養浩然之氣謙恭端謹
則無暴慢之非
　　　未時二十八　解怨成懽　上上
千里遇知心　一天風月清　怨情今已解
爛熳醉懽忻
結怨者自種今生之禍患施恩者必招宿世
之因緣怨情既解一天風月澄清好貺重臨
千里恩爛熳
　　　未時二十九　待事如旦　中平
夜月照庭除　清𤠔一嘯孤　待須平旦日
方可去登途
𤠔啼悄悄徒勞枕上之思月影沉沉空役夢
中之想候得時而進用事必曉然待平旦以
登途路無阻礙
　　　未時三十　危中有救　上上
狂浪欲覆舟　憂慮不勝愁　須臾臨彼岸
新慶滿高樓
波狂浪急舟欲覆而事欲危風定浪收船始
安而心始泰臨彼岸已離危險天地扶持上
高樓而慶新華人物豐美



玄真靈應寳籤卷中















玄真靈應寳籤卷下納四
　　　申時第一　待時可時　平平
渺渺天邊鵠　乘風萬里飛　更無霜雪阻
秋色滿庭幃
天邊之鵠風力健則飛達雲霄塵世中人命
運通則顯榮超遂時未遂則潜而勿用命運
通則守而自亨
　　　申時第二　得意遇時　上上
皓月洞庭秋　乘鸞汗漫遊　玉壺天地闊
已脱苦淹留
明月清風况對洞庭之秋色乘鸞跨鶴何妨
汗浸之清遊玉壺潔浄更無半㸃囂塵仙洞
遐長已絶有爲之快樂
　　　申時第三　喜信臨門　上上
火煉始成金　真光現寳庭　駭然爲一信
忽爾報佳音
烹金琢玉乃成大寳之珍煉性修真必有昇
仙之分佳音至天降異常之喜慶美信臨人
生踴躍之歡欣
　　　申時第四　佳報奇遇　上上
燦然星斗交　寳劒氣凌雲　别有真奇遇
終身滿國聞
寳劒凌空上徹斗牛之色旌忠輔國下鎮夷
狄之威一時際遇遇則峥嶸千里播聞聞則
超遂
　　　申時第五　望事不成　下下
玉碎不成琢　金潜豈可烹　惜哉奇遇士
迤邐暗中行
玉簪將就已成中折之悲執釣得魚忽有折
鈎之歎因縁事遇而不遇一笑而空謀望事
成中不成中輟而止
　　　申時第六　决疑成事　中平
水清魚可見　智明情不知　幸無昏濁昧
何用强猜疑
水中静則遊魚可見智内敏則情僞可知既
無蒙昧之欺當决狐疑之慮舉一事須成就
謀一用須去疑
　　　申時第七　守道勿用　中平
大道本無礙　真光照眼明　守心能守正
神鬼亦須驚
大道無名本無拘無礙真光有象可能照能
明心若正直神不干而鬼不欺性若圓通仙
可學而佛可作
　　　申時第八　惱事漸消　中平
群心亂生忿　衆心空憂牽　從他機巧用
舉步自安然
僣亂者必遭君子之刑忿争者必受小人之
辱人事乖違衆情不順久而自消心意隱忍
百病不侵久而自泰
　　　申時第九　退憂成喜　上上
赫赫陽光發　沉沉鬼魅消　滿懷幽興盛
一掃意超超
日昇天則陰邪自然潜匿命運通則灾害自
然消除縱生慼慼之憂懷當有欣欣之美遇
　　　申時第十　守正戒非　中平
人頭三尺上　神物自相隨　昧事休生意
防心切自持
天雖高而聽甚卑神雖幽面察甚明意欲妄
舉豈無暗録之愆尤心宜自防必有明彰之
福報
　　　申時十一　憂散成喜　上上
風月滿高樓　提携可恣遊　開眉展愁腹
樽酒醉方休
樓臺風月正堪良夜之歡身世康和勿負佳
期之約散憂懷於物外眉展心寬列樽爼於
席前歡天樂地
　　　申時十二　得禄有望　上上
天禄賜堯階　丹書降玉臺　欣然無限意
花向故園開
堯階賜禄得瞻天地之恩光故圃花開復賞
芳華之景色職位有欣欣之喜慶家門無坎
坎之非虞
　　　申時十三　危中有赦　上上
羸疾自天降　昏迷日醉沉　忽逢天上士
寳餌賜玄靈
顛危之事恰如病在於膏肓迷亂之心何異
醉沉於酩酊非扶持不可以救困濟危非妙
藥不可以却災療病
　　　申時十四　迷中有指　上上
寒灰氣已消　志識更飄飄　得遇至人語
分明指路遥
至人妙語頓開迷悟之心長者提携指引亨
途大道寒灰滅燼餘焰復燃枯木凋零舊枝
再茂
　　　申時十五　謹身防失　下下
朽索御六馬　常須謹步行　倘然微縱放
必致禍臨身
卒暴之性豈無顚蹶之危朽敗之繩焉繫奔
衝之馬性縱逸而招禍必累其身心警懼以
免殃方成其福
　　　申時十六　舉措宜謹　中平
百尺高竿險　休宜縱此心　行藏須把捉
方許得安平
登崖雖險常懷懼亦不致危平地雖安縱放
性豈不招禍謀望事未成未許役志勞心行
藏事始吉始安修身養命
　　　申時十七　謹身守正　中平
萬頃清江静　一天星斗寒　扁舟行正道
謹懼渡波瀾
謹身謹行不可少頃離守正守心不可跬步
失不謹不畏澄江忽起於風波違正道必誠
玉自投於水火
　　　申時十八　舊幣重新　上上
一喜自天降　庭幃起壽萱　豈知殘户牖
復爾再新垣
重開户牖鼎新革固之時再整墻垣修弊補
殘之意謀新理舊二事皆可諧同望禄求名
一喜俱能稱遂
　　　申時十九　勞中有逸　上上
旱魚方得水　病虎入山林　漸漸有生意
悠悠快爾情
放旱魚而入深淵洋洋得意縱病虎而歸巖
穴漸漸生威勞役者有縱逸之期勤險者有
豐饒之望
　　　申時二十　先難後遂　上上
百戰事多危　功成凱樂歸　錦衣回故里
勳業事高彌
不祥之器孔子號曰佳兵决勝之謀孫子言
曰妙計功成勳就先經百戰之危衣錦凱旋
次受封侯之賞
　　　申時二十一　感真遇貴　上上
九轉靈丹藥　三山玉掌仙　一時來降集
災散福綿綿
靈丹九轉服之者羽化登仙蓬島三山到之
者逍遥快樂玄真降集福慶保於家門高貴
提携名禄登於爵位
　　　申時二十二　忍忿待時　中平
擊鼠雖防器　觸邪仍避真　不宜先忿躁
徒恃可成名
鼠臨玉器之傍擊之者必損其寳語犯惡人
之怒觸之者必害其身能隱忍忿事自消若
待時謀事自遂
　　　申時二十三　大成小吉　上上
楚玉逢良識　真金煉得烹　已能成大器
不礙小忿争
黄金白璧因烹琢而能成寳賢才君子懷學
業而可成名良謀得遂大器所以晚成美事
既修小忿何能侵礙
　　　申時二十四　謝恩得禄　上上
小禄尚徘徊　東君意已隨　願將香火信
遥達上天知
徘徊者必有進退之心東君者已得提携之
意廉謹守節禄可永而職可陞香火嚴恭神
可扶而真可助
　　　申時二十五　舉語可成　上上
照膽觀心事　明明自可知　君能開一語
攀接兩相隨
忠心義膽天可察而神可知妄意邪謀鬼必
禍而神必紏既寸心坦然無憂無謟若一語
合矣可順可從
　　　申時二十六　此急彼緩　中平
此望若思渴　彼情如蹈淵　忽然風雨霽
飄駕上青天
大旱望霖未有滂𩃱之甘澤急趨迷徑正當
差跌之多岐此心急如懸鼓而待槌彼意緩
若停碁而思着
　　　申時二十七　難中有救　上上
一夕風濤起　舟人意不生　賴他心力助
道德復全亨
乘舟行水暴風作而波浪彌天處世立身狂
悖興則功名掃地拔患難乃神真之助力獲
安泰縁道德之崇修
　　　申時二十八　慮心漸解　中平
有意自生憂無緣脱滯留但能安意志
何事不相周
憂疑出於縈惑慮起千端幽滯在於淹延愁
生百種安其意則狐疑漸次而釋寧其心則
悔過迤邐自消
　　　申時二十九　望事返覆
一志苦相執　狂心殊不知　待他成計日
反覆已經時

執迷之志將爲必取之功指擬之心却乃虚
無之失待他者空有懸懸之望進退再三經
時者殊無肯肯之心反復不一
　　　申時三十　求信有成　上上
鴈信欲通傳　誠心利後先　上人能一語
美事十分全
鴈足魚腹能傳千里之書良語誠心可助十
全之美占遠信信不虚傳傳無譎詐謁上人
人受實惠惠有恩光
　　　酉時第一謹身勿縱中平
仙友在重關　千山與萬山　謹心乃謹事
歡笑勿追攀
訪朋求友不勞涉水登山養性修真先要戒
貪絶欲心宜常謹謹則無失無憂意當去奢
奢則不固不遜
　　　酉時第二　有路可進　中平
有徑不相阻　無門不可關　非爲他妄作
千涉事須煩
屈曲之徑非盤折則不可通宛轉之求非周
旋則不可就事再三而方遂勿憚其煩意進
退而始周即非其妄
　　　酉時第三　悖理有吝　下下
理財理事遲　鬼賊見其機　勿共同心事
防言變是非
理財理事財不利而事不成理訟理婚訟有
虧而婚有破况鬼賊侵欺而有陰謀之逼防
語言變詐而成屈曲之非
　　　酉時第四　謹防小人　下下
彼意有所害　此心殊未然　更防樽爼上
外事恐相牽
彼畜害我之意言且和而貌且恭我無防彼
之心行不知而坐不察防杯歡而生仇怨戒
僣易而恐牽連
　　　酉時第五　失馭生迍　下下
玉石不可煉　丹砂不可沉　倘非當處用
寳器不全真
玉石至美不可火煉水烹心雖至明不可無
懼無憂失馭則駿奔遠邇難追縱放則迷逸
顛危難返
　　　酉時第六　棄利遠害　中平
舊事不宜舉　舉之必被連　目前當棄捨
身後得家傳
既往之事不可舉舉則返害其身鋒刃之蜜
不可嘗嘗則必傷其舌棄其小利大事必成
利其下人上情必順
　　　酉時第七　静守防心　中平
天外月華清　雲中有鴈鳴　寂然無一事
不可舉私心
静其心六賊不動五藴皆空防其心百魔自
潜三毒消滅狼虎雖曰猛獸由可誅擒善惡
出自於心自宜降伏
　　　酉時第八　輕信寡諾　下下
宿諾幾千番　徒勞反覆間　面前雖笑許
心復事多般
所懇所求之事雖至切而至勤所允所許之
言却多虚而多僞卑辭厚禮此徒費於精神
諂笑迂談彼常飾其奸詐
　　　酉時第九　先勞先遂　中平
二子本一事　兩情剛更推　鼠牛相促迫
虎兎見熙熙
二人同其心者義可分金二人異其志者事
無協濟子丑發用正當役役之勞心寅卯合
辰方有熙熙之喜色
　　　酉時第十　先詳次用　中平
行步先防險　乘舟預備風　豈宜倉卒辯
不必問窮通
事無巨細宜三思而後行動有吉凶當賔詳
而始用趨行步走猶防顛險之危求利圖名
焉可倉卒而辯
　　　酉時十一　疑事勿用　中平
幽昧未能知　求名叩聖機　自宜生揣分
疑事不須爲
幽暗者不明之象人莫可知疑惑者昏亂之
端神不可曉揣分棄而勿用用則難諧待時
必自有通通則可久
　　　酉時十二　怨解讎釋　中平
夙昔有嫌疑　兹來怨釋非　不須多忌諱
仍以禮和之
小嫌不除將有大怨小怨不解將成大争嫌
疑之意非自釋不能寬其心忿争之端非隱
忍不能和其怨
　　　酉時十三　遇事可求　中平
幽室有淹愁　人生水上漚　逢春須得遇
休且强遲留
人生處世如水上之輕漚謀事未周若困居
於幽室得遇陽春少展永淹之志幸逢良便
休更强自遲留
　　　酉時十四　欲速上遲　中平
聽聞唯未見　遇否尚難知　欲進非能向
從他意所爲
千里傳聞多有虚而少有實一時遇否難所
信以難所知事欲達尚未可達心欲速尚未
可速
　　　酉時十五　進禄可陞　上上
天地降洪恩　人神共仰欽　光華歸有道
仰視福來臨
天地恩隆輔有道而助有德人神欽慕仰無
愧而俯無慚禄位進陞共慶重重之喜官班
遷轉拜瞻疊疊之榮
　　　酉時十六　遇事宜進　中平
群鹿在山林　仙花滿徑春　正宜時進步
勿更滯空樽
鹿居山林攸伏濯濯之性人生俗世貪求戚
戚之心對仙花之爛熳進步勿遲逢麗景之
融和空樽勿滯
　　　酉時十七　出萃成用　上上
仙桂發新枝　蟾蜍用正輝　拏金伸我手
談笑得蟠螭
手攀仙桂始酬三學之勞步入蟾官方稱十
年之志展拏雲之大手拔萃超群獲龍頷之
真珠身榮名貴
　　　酉時十八　天貴用利　上上
土木著朱衣　相逢意自隨　不妨開一語
扶助上雲梯
至親者父母兄弟所倚者君子貴人非父母
不能生其身非貴人不能保其禄貴人助順
可陟雲梯君子扶持能成美譽
　　　酉時十九　先進後成　中平
一者是非公　三心意不同　勿交先下着
勝負在其中
一事始用或云是而或非三意不諧或多乖
而或多異須是先宜速着勿使後時無令彼
在我前恐或迫悔
　　　酉時二十　謹機用事　中平
各各意難知　機深用最宜　勿令輕漏泄
必致是成非
機事不蜜則害身謀事不謹則累已雖同濟
而干涉各懷意以難度難量蓋所見之異端
彼此情而莫達莫曉
　　　酉時二十一　擇機防失　中平
東南路可行　西北恐成迍　用事先達利
切要自安存
東南春夏乃生旺之吉方所以得朋西北秋
冬乃肅殺之否位所以喪朋度其事可以行
則行審其謀當用則用
　　　酉時二十二　用心必成　上上
欲覔深淵寳　當求頷下珠　必然成底事
不用自躊蹰
深淵之寳用智取而必獲龍頷之珠當猛求
而可得心誠堅則可成佛作祖解悟何難意
躊蹰必是敗道虧真追悔何益
　　　酉時二十三　失信絶音　下下
渺渺隔天涯　斜陽噪晩鴉　空中絶音信
默坐使空嗟
天涯路渺更無一鴈傳書夕照幽庭空聽群
鴉噪晩所謀事如空中捉影豈可而搏所望
事若海内尋針焉能有獲
　　　酉時二十四　先優後喜　上上
缺月又重圓　雲開復見天　醉懷今再醒
敗事更成堅
雲開天浄一輪皎月重圓憂散喜臨往事離
而得合醉夢醒魂神清浄燕處超然邪魔退
道氣常存冲和逸樂
　　　酉時二十五　安固久遠　上上
夙怨已除决　新恩來又别　久久意如何
青松奈霜雪
施恩惠已消宿怨退禍消殃布功力而受新
恩迎祥集福青松緑竹傲霜雪而耐歲寒堅
固保安養形神而增禄筭
　　　酉時二十六　福德兩助　上上
綵雲天外飛　仙音一派隨　吉祥又喜慶
延福更延禧
有福者必要有德其福彌高積善必要積功
其善彌重喜祥凝集簫韶仙樂常音福慶臻
華瑞藹綵雲常覆
　　　酉時二十七　家神不寧　下下
香火一蕭踈　家門鬼賊窺　自當修浄潔
方始得安居
香火精專真有術而神有護家門喧鬧鬼有
虧而盗有謀正身潔己始有滌於餘愆謝過
禳灾方且獲於安泰
　　　酉時二十八　憂事成喜　上上
羸弱復康强　災殃變吉祥　小人空計畫
大德自昭彰
重病漸次而愈復爾康强浮災迤邐而消再
逢喜慶陰謀一退如雪影之無踪照朗重明
若日光之普鑑
　　　酉時二十九　如履霜氷　中平
忠良士已成　浸潤事何迍　幸得高人見
閑非已化塵
忠良之士尚不免於讒言賢哲之人猶自遭
於譖語欲止其謗者莫如正己修身欲戒其
非者當以省心改過
　　　酉時三十　久誤方甦　中平
緣木欲求魚　徒勞志已虚　分明山下路
咫尺是前途
妄求之欲有如緣木求魚越分之謀何異鑽
氷取火當自回心默省今者悟而往者迷宜
交覺念參詳醒者清而醉者濁
　　　戌時第一　徒勞心力　下下
折足鼎何施　安排必見危　笑他群下口
一事不能爲
鼎之折足不可立立則傾欹事之虧理不可
行行則迍蹇傾欹則危而不穩上意乖踈迍
蹇則撓而不安下情喧吻
　　　戌時第二　困中有救　上上
枯木始成用　雪霜多見摧　一朝春得意
忽爾變芳菲
積雪嚴霜之際葉墜林枯逢迍遇蹇之時心
灰志懶幸陽和布氣而着物林茂木榮得意
人提携以扶持困消厄解
　　　戌時第三　因人借力　上上
車轍有所礙　前途尚見遲　忽然人着力
舉步上雲梯
巨石礙轍雖孟賁亦不能挽其行猛虎當途
縱卞莊亦不敢進而去人去石轉有轟轟之
勢神庇虎行無慊慊之憂
　　　戌時第四　計劃無成　下下
夢斷魂亦消　悲心起寂寥　許多良計畫
風雨更蕭蕭
魂消夢斷思百計以無成慮亂心迷舉一謀
而不就對寂寥蕭蕭夜雨獨起悲心暗咨嗟
悄悄西風轉生悵恨
　　　戌時第五　謹身守道　中平
危除過重山　豺狼日共班　且將低曲折
未可展愁顔
幽谷深山居處步險心危豺狼虎豹立身日
夜憂懼宜謹謹隄防勿縱危中始安常慊慊
和忍常恭憂中變吉
　　　戌時第六　守静待時　中平
萬籟已澄清　月華光彩明　且將詩酒興
餘事勿關情
萬籟俱息月華朗而宇宙清百慮皆消魂神
静而神體爽快遣興何妨於詩酒物外逍遥
守真如不礙於謳吟箇中快樂
　　　戌時第七　隄防姦詐　下下
三女事宜防　巧言爲亂常　守心休自縱
牛馬退災祥
奸人惑正不可測而不可度僞言亂真必是
詭而必是詐順情者不可輕信信則悮人悦
己者必要隄防防則免害
　　　戌時第八　積功成道　上上
九轉靈丹藥　功成非一時　欲求無上道
先下死施爲
功不積者不可以成道藥可煉者方可以成
丹修行累世名摽金簡玉籍之中習業歷年
身步青雲紫霄之上
　　　戌時第九　脱危成慶上　上
賢達乃真儒　猶同脱釣魚　躍開千尺浪
一餌不能拘
賢達之士不爲小利之害身谷舟之魚豈可
一餌之拘執錦鱗脱釣躍踊巨浪之中君子
出災快進亨途之上
　　　戌時第十　守正福佑　上上
蕩蕩乾坤大　巍巍道德尊　處身當正直
功遇自心存
乾坤廣大善惡報應無私道德彌高邪正操
修皆見心正念正福佑自臨心邪念邪吉祥
自退
　　　戌時十一　戒奢防禍　中平
尺水豈能波　量微福戒過　自前宜撙節
來禍必消磨
牛泓之水地步淺豈可興波窄量之人胷次
慳焉能容物吉福生於勤儉儉則豐腴禍敗
起於淫奢奢則狼籍
　　　戌時十二　守道勿用　中平
浮華能幾何　回首勿蹉跎　守業休閑縱
狂心勿更波
浮華易過渾如夢斷南柯盛事難逢謾歷時
遷歲改道業勿令放縱返照回光安心切戒
蹉跎少憂無禍
　　　戌時十三　所事不諧　下下
水火兩相非　小人君子機　不堪同處樂
去就必難爲
氷炭不同鑪蓋有相生相克薰蕕不並載蓋
有相染相污君子有寬仁惻隱之心小人無
遠識高明之見
　　　戌時十四　失迷得遇　上上
奔趨路失岐　心懷正此悲　仙音嘹喨起
方始見光輝
心迷誤則路頭蹉跌意愴惶則舉止乖張顛
危得吉人點悟良言如聽仙樂險阻遇貴人
提挈重瞻天日
　　　戌時十五　遇如不遇　下下
萬寳積如山　行人不遇還　空將心智術
一笑夢魂間
人不積善如入寳山空手回道既寡緣得遇
真仙無眼識機會臨而失搓智術空談好事
遇而乖差營謀無用
　　　戌時十六　憂事未解　下下
騎虎勢難下　隨機旋旋行　一朝能脱灑
快我志平生
登險崖心不可逸逸則害己騎猛獸勢不容
下下則噬人正此憂懷宜且謙恭而待物次
須脱灑始知散慮以逍遥
　　　戌時十七　用事未達　下下
薄霧作濃陰　天昏未得明　行人空嘆息
去路尚多程
濃陰作晦不知昏曉之天索手登程忽陷沉
迷之澤謀未達去程多阻水隔煙村人尚阻
味况不甦雲遮隴陌
　　　戌時十八　離事重遇　上上
一别幾經年　相逢事偶然　重開樽俎興
歡笑再綿綿
故人惜别相逢樽俎之歡寶月當虧復有團
圓之意事際遇易知返掌笑逐顔開時通泰
順若推輪喜從天降
　　　戌時十九　用事再三　中平
三謁方能遇　一言那便回　再三行底事
方得笑顔開
扣關三謁不辭往復之勞事非一言豈便無
從之許雖再三而至懇終必有成當守一而
至勤事無不就
　　　戌時二十信息臨喜　上上
雲中鴈陣飛　信息始重知　坐待回音至
行人咫尺歸
鴈足傳書喜得雲中之美信魚腹尺素欣逢
水内之佳音坐待者歸期之不遠咫尺者旦
夕而可臨
　　　戌時二十一　出幽得遇　上
寳赦降天來　幽關鑽自開　釋他愆與釁
更賜利名回
赦自天來釋其愆而宥其過福由真降保其
命以延其生幽關破而拔萃超昇恩光臨而
摽名賜禄
　　　戌時二十二　遇人知己　上上
寳玉久沉埋　光芒射斗回　有人能鑑識
幽現上仙臺
騏驥困於鹽車非百樂而不可識美玉藏於
頑石非卞和而不能知遇知己之士可以顯
拔其身逢高上之士可以曉明其道
　　　戌時二十三　妄語虚信　下下
妄語多言道虚無非實情傳聞空掛記
終是不分明
一人妄語衆人妄傳妄説者將無作有以假
亂於至真妄傳者反是爲非以言惑於衆聽
　　　戌時二十四　遇時得達　中平
百卉正芳菲　春花爛熳時　東君能着物
何慮事留遲
物不遇春則不能發萌吐秀人不遇時則不
能展志舒情時之至也東君有着物之榮命
之通也廊廟有陶鎔之賜
　　　戌時二十五　亨通無礙　上上
改革得從新　江山麗日明　目前無限景
嘯傲樂平生
斗柄回寅革固鼎新之象春光着物花芳柳
裊之時目前有景明媚則笑傲何妨心下憂
悶頓除則熙遊何礙
　　　戌時二十六　成名得禄　上上
拂拭更無塵　衣冠學業新　始能通大道
必不負青雲
靈臺拂拭更無一㸃之塵埃學業絶倫必取
三元之魁首衣冠正欽仰尊崇之禮貌功業
就獲取甲第之超榮
　　　戌時二十七　不可合成　一下
頑石休將琢　枯楊不可栽　小人無大器
往事豈能回
器量小者不可以任大智識低者不可以談
高頑石無玉琢磨徒費於工夫枯木無根栽
植謾勞於澆灌
　　　戌時二十八憂事自散中平
綿綿慮未休　豈可見蹤由　須待經時序
憂波逐水流
淹延不决者謂之慮禍患恐臨者謂之憂慮
漸解如暴風掃雲憂自消若遊波逐水
　　　戌時二十九　鬼憂心慮　下下
夜雨泣幽䆫　風寒雨又狂　不能成一寐
餘事更堪傷
幽䆫鬼泣慮邪崇侵擾於家門永夜風寒恐
疾厄牽纒於陰小事紛亂則夢寐不安意傷
悲則行藏不泰
　　　戌時三十　前程通達　上上
鸞鶴兩逍遥　風清月更高　仙人相指引
霄漢路迢迢
造物純粹更無蹇剥之憂功行圓成必有仙
真之遇鸞鵠昇舉逍遥於雲漢之中風月朗
清澄澈於乾坤之内
　　　亥時第一　守道得真　上上
妙語不可得　真仙豈易逢　一心能信恪
八達自亨通
志言逆耳不巧者謂之忠巧言美聽不中者
謂之巧一心恪信道可就而功可成八達開
通仙可學而真可遇
　　　亥時第二　出滯升達　上上
舉翼昇喬木　飛騰得意時　乘風方借力
一躍到天池
出於幽谷遷於喬大昇騰得志之秋失之東
隅得之桑榆靈貺亨嘉之際躍天池於萬里
因風肋於一時
　　　亥時第三　引獲迷誤　上上
流水碧溪長　桃源路渺茫　若非人指引
豈得遇真光
心着想者謂之迷意差謬者謂之誤流水碧
溪訪桃源而有路迷途漸通倒亂顛危求妙
理以知歸誤心復醒
　　　亥時第四　力心任大　下下
螢火競月華　小大意何差　費却精神力
終爲一笑誇
一葉小舟不載萬鈞之重一泓淺水焉興百
尺之波智識愚昩已非廊廟之賢才道行踈
慵未有神仙之骨格
　　　亥時第五　無助無望　下下
不學不知道　不修不遇真　工夫無一㸃
徒自作空名
功行兩全乃有達道昇仙之分學業俱美豈
無科甲及第之榮既德行學業之不修望冨
貴功名而差遠
　　　亥時第六　現出明暗　上上
古鏡久昏昏光輝尚未聞一朝人拂拭
妍醜自能分
昏埃積於寳鑑得洗磨則光瑩復生淹滯出
於善良遇提携則精神始懌鑑瑩净則可以
照物命通達則可以成名
　　　亥時第七　神真護佑　上上
香靄上丹霄　誠心一念遥　舉行無不利
神物自昭昭
寳鑪焚篆誠心達上於丹霄浄室延真舉意
永無於欺諂舉一事自天佑之吉無不利謀
一用唯神所護福有所歸
　　　亥時第八　災退病除　中平
鬼散病已痊　愁顔變笑顔　誠心答天地
更勿造諸愆
凶方鬼散因道力以驅除幽室病消乃真光
而護佑恭敬虔誠於香火衆善奉行消禳伸
謝於愆尤諸惡莫作
　　　亥時第九　除小不寧　下下
缺月未圓時　家人獨掩扉　未能伸屈曲
陰小慮防危
月缺虧光家人生重重之危厄花殘凋落陰
小有疊疊之迍邅自身有暗昧屈曲之憂門
户招唇吻是非之惱
　　　亥時第十　口舌不寧　下下
泣泣更沉沉　門闌非妄臨　守静方能吉
免使禍來侵
沉吟少語胸中有鬱結之愁唇吻多端户内
惹憂虞之事口舌争於争競隱忍爲先妄動
起於不寧守静爲上
　　　亥時十一　得時遇便　上上
舟行趁便風　衆志一心同　正遇良佳節
花開滿目中
得時用事逢良便易若推輪下水行舟遇順
風速如奔騎對良辰興佳節柳綻花開會故
友與新朋心同意合
　　　亥時十二　樂極生悲　下下
樽空興已空　心事正迷蒙　本是逍遥客
翻居滯礙中
歡娱奢侈財空興竭成憂故縱貴婪罪極過
深生禍本是逍遥之客强起悲顔幸爲快樂
之人返求拘執
　　　亥時十三　迷誤得省　中平
懷抱不堪言　呻吟慮最先　有人明語决
醉醒覺輕便
性迷則執見不通心解則通達易悟得人奇
語如惠百鎰之良金快我心懷似飲一盃之
酥酪
　　　亥時十四　謀望無定　下下
意若雲中鴈　心如水上萍　狂蹤無定跡
妙用豈能成
雲鶴飛空之物準擬難憑萍梗泛水之蹤聚
財不足所謀者必無望徒起所謀所用者必
無成謾勞於用
　　　亥時十五　望用必迍　下下
十言方成計　慮事必先明　不可輕輕舉
終爲一笑聲
陰謀執詐者謂之奸料度奇中者謂之策策
不當而計不用返受餘殃事不審而謀不成
徒爲人哂
　　　亥時十六　先剉後成　中平
折翼下丹霄　冲天忌已消　更須宜養鋭
再舉不爲勞
鳥折翼則挫奮飛翱翔之鋭人失志則生退
慚悔懶之心羽毛再整豈無霄漢之冲志業
重修必有亨途之望
　　　亥時十七　失則綰事　下下
倚恃必須失　托人終見危　虚將財與利
空惹是和非
協公倚勢如倚氷山太陽一照而氷解山摧
輕信托人如搏雲霧暴風忽至而霧散雲飛
財利俱亡交争並至
　　　亥時十八不可成事下下
盲者不能行　失音那有聲　既盲並且啞
事語兩無成
所謀不遂如瞽者視毫末之微所望無成若
瘖者起謳吟之韻既言視不能明曉則動用
焉得遂通
　　　亥時十九　遇貴成事　上上
森森古木高　梁棟用非遥　待時逢良匠
知音契合招
端森之木良匠擇而爲棟爲梁忠賢之士天
官選而有權有禄材高名重則知音自遇學
廣德深而契鑑須逢
　　　亥時二十　遇時得濟　上上
月到中秋夜　花逢二月春　此時當慶賞
百福盡維新
中秋夜月一輪桂影團圓二月陽春萬卉芳
葩錦繡慶佳辰而宴集百福臨門對良夜而
清歡千祥萃户
　　　　亥時二十一　失時少遇　下下
中秋風雨後　月暗不成輝　獨坐空庭裏
無言竟自悲
風雨障中秋之月不覩蟾光迍蒙挫寒士之
心惟逢蹇塞守空庭而獨處默默無言居宂
舍而失時沉沉有恨
　　　亥時二十二　改過得安　中平
逼迫上高山　行人舉步難　若能平正道
不可用機關
爲人豈得無過知其過則改過以自新謀事
豈得不難經其難則先難而後易守正道者
自安其分用機關者自撓其心
　　　亥時二十三　憂事未寧　下下
虎逐群羊急　風飄敗葉狂　静中猶未得
那得望成章
倉惶失措如猛虎而逐群羊顛倒亂驚似急
風而飄敗葉心欲静而未静餘事尚牽意欲
寧而未寧外情内擾
　　　亥時二十四　寡助少成　下下
渡口無舟楫　陸行車挫輪　不能相接濟
隻力尚前奔
非舟楫不能以濟渡非輪轂不可以行車寡
助之情臨渡口而沉迷舟楫無成之意登平
陸而挫折輪輗
　　　亥時二十五　先憂後喜　上上
暴雨何來速　雷霆忽起驚　一時天意助
月朗氣澄清
暴雨急風桃李有摧殘之意轟雷掣電魚龍
有震悚之驚風一静則月朗氣清雲一收則
花紅柳緑
　　　亥時二十六　功成道合　上上
養就真龍虎　煉成白雪金　功成神鬼助
跨鶴上雲深
真龍真虎盤旋於寳鼎之中白雪黄芽灌溉
於丹田之内道存一氣乃長生久視之人功
滿三千爲跨鶴騎鯨之侣
　　　亥時二十七　謹身守道　中平
溺水千鈞石　遭焚一束枯　防心更防失
謹謹學時餘
多貪多欲如巨石溺於深淵縱性縱心若烈
火焚於枯藁心不可不謹恐生禍患之機道
不可不遵當守希夷之理
　　　亥時二十八　神真扶護　上上
萬物莫非數　窮通信有時　道亨並道泰
保爾禄延期
天地循環各由其數萬物代謝悉有其時敬
真守正之士公道泰而私道亨積功行善之
人聖力扶而神力護
　　　亥時二十九　遇恠自安　中平
見恠不爲怪　逢驚不可驚　但存心正直
神物守門庭
恠異見而不恠恠不爲凶驚惶見而不驚驚
不爲禍寧其志定其心形神自安蕩其邪滌
其穢家門自泰
　　　亥時三十　狂縱天理　中平
六馬奔難馭三尸去勿追但能端守命
造物不相違
六馬者身之六賊謹禦謹防三尸者體内三
鬼欲除欲滅六賊不縱身必安而命必延三
尸驅除道可成而仙可就
　　　金行　勿進待時　下下
漠漠一天雲　沉沉雨意深　路行山道險
且更守郵亭
意不遂如天雲漠漠情不舒若雨意沉沉山
路險崎而難進守坐郵亭吾道窒塞而未通
困居幽室
　　　木行　去滯來亨　中上
缺月落西山　鍾聲四遠間　夢回人再醒
整頓道心寬
月落西山漸覺東方之欲曉鍾聲四遠時聞
玉漏之催殘夢寐初醒昏昏昧濁始除道心
一寬慊慊虞始退
　　　水行　福禄高源　上上
紅日乾坤大　丹砂妙道尊　高名書玉簡
厚禄付經綸
陽烏赫赫升天百魔隱匿萬邪潜伏巍巍道
德高聳九天保舉三界皈依王簡標而福禄
召經書注而壽筭永
　　　火行　節儉成福　中平
違和必少泰　不節豈能寬　戒止宜修儉
存心自保完
元氣損弱則疾病忽爾而生財物散消則困
窮必然而至節儉者寬餘多福具守平和奢
侈者禍敗有殃切宜戒止
　　　土行　脱白得緑　上上
官封三品位　名姓播天池　遠近人欽仰
天公也自知
龍門一躍全無㸃額之憂名播四方乃有震
雷之勢脱白麻而披緑綬金榜名高入紫微
而掌僞鈞玉堂位顯

玄真靈應寳籤卷下










