#+TITLE: 玉皇宥罪錫福寶懺--辛漢臣
#+DATE: 2016-06-11 12:26:50
#+SOURCE: github.com/kanripo/KR5a0194 master b16905d0                
玉皇宥罪鍚福寳懴結四
　　　　雷霆猛吏都督辛漢臣著
具籙軄(臣)某等謹炷眞香䖍誠上奏
說經教主元始天尊
抱送玉帝靈寳天尊
流演聖教降生天尊
萬天至尊玉皇上帝
光嚴妙樂國王聖父天尊
寳月光皇后聖母元君
經筵啓問無鞅眞聖
侍宸拱御一切眞仙
(臣)等恭聞玄苑幽居
元始昇光明之座化身來集
玉皇演本行之經言往昔時有妙樂國王號
淨德后寳月光慮儲嗣之乏傳勑道流而徧
禱已經半載不退初心感
太上道君與諸至眞駕五色輦抱一嬰兒毛
孔放光宫殿攺色從皇后之懇請賜太子以
繼承生而神靈長而慈善人歌謡於有道化
浹洽以無爲旣捨國以付大臣遂入山而修
至道行藥治病助國救人初乃證於金仙後
方成於玉帝昔未曽有嘆莫能窮(臣)等曠劫
受恩累生蒙化恨以愚迷之性積成深重之
愆敢不懴陳以干原赦爰仰遵於教典庸力
致於悔思祈斷障以消愆冀禳災而集福隨
心滿願證聖成眞方兹懴法之宣行首望眞
仙之臨降庶蒙哀憫遂獲感通伏願世界俱
同琉璃仙衆皆乗金碧九色瓊輪之輻輳十
絶羽蓋以飛揚靈風奏樂以相和寳花成蓋
而徧覆鸞嘯鳳唱龍戯麟盤悉翔舞於天端
咸下臨於凡世俾天人而恱慶獲罪咎以蠲
除倘副禱祈曷勝至幸(臣)與弟子某等下情
無任瞻望
天威拱俟降臨之至誠惶誠恐稽首頓首注
想尊容諒沐垂光謹依經念
髙虚清明天主所說偈章以伸讃歎
金闕玄穹主髙上玉皇尊妙相冠諸天
慈光燭三界眞聖妙道師天人依仗師
大乗垂法語眞一指迷途功德若虚空
讃揚無窮盡
具籙職(臣)某領録奉
大道弟子某等謹䖍誠再拜上奏
三清上聖玉帝至尊
帝父帝母至聖至眞十方三界一切眞靈
(臣)等伏聞聖德無窮不容紀讃凡情有感當
盡稱揚妙見妙知固無等倫大慈大悲有希
哀憫爰按經而稱述庶隨念以皈依一十號
强名未可讃難名之號十七光雖盡豈能窮
無盡之光大而曰天天亦豈擬其倫極而曰
道道則皆從所出雖金口尤莫能盡豈塵世
所可得知姑摭經言以揚
聖德伏願口宣一善在心之衆善皆生聲讃
十名滿籍之罪名皆落仁愛和遜隨而増長
智慧辨才漸可圓成與諸有情證無上道(臣)
與弟子某等下情無任懇祝之至普與過往
祖先見存眷屬塵寰品彚長夜幽魂傾倒䖍
誠皈依信禮
　(臣)等志心歸命禮
玉皇大天尊玄穹髙上帝
　(臣)等志心歸命禮舉六通力衆和
玉皇大天尊玄穹髙上帝(以下毎一句衆和/天尊聖號各一拜)
　(臣)等志心歸命禮
放大光明白玉京中黃金闕内七寳玄苑
大光明殿光明座上聖中最尊清淨第一
身寳光𤔵色相妙好㓜而敏慧長而慈善
仁愛和遜功成超度割愛學道行藥治病
拯救衆生廣行方便恢宣正化敷揚神功
助國救人行忍辱故放大光明現希有相
是穹蒼主浩劫之尊妙見妙知無等無倫
湛寂眞淨杳亡杳存上聖上靈大神通
光明藏大丈夫開化人天教道無窮
大慈大悲流煥法輪玄理幽深生浩劫前
運化古今號最上乘威德希有無量功德
清淨自然神明堅固威靈恢廓名聲周徧
無幽不燭神妙巍巍多劫行化具大神通
分身變化應現隨方利濟群生普垂教法
開悟後人神智妙達莫可度量大神通光
大慈悲光大喜捨光大忍辱光大平等光
大柔和光大自在光大利益光大如意光
大智慧光大吉祥光大解脫光大皈依光
大功德光大圓滿光大無礙光無能勝光
穹蒼眞老妙圓清淨智慧辯才至道至尊
三界師混元祖無能聖主四生慈父
髙天上聖大慈仁者十號圓滿萬德周身
無量度人拔生死苦
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝
具籙職(臣)某領録奉
大道弟子某等謹謹䖍誠再拜上奏
三清三境天尊
昊天玉皇上帝
帝父帝母至聖至眞三界十方一切眞宰
(臣)等伏聞造道成眞蓋本過尤之寡從生入
死端由踐履之乖性一縱則過積甚於丘山
心一悔則罪釋渙如冰雪故本行經教之昭
示乃罪福因縁之了明敢不萌於悔心仍復
由其縱性投誠懇切望聖矜憐十惡五逆隨
跪拜以消除三業六根逐稱揚而洗蕩不敢
覆藏而自隱悉皆首露以力陳庶沐慈悲特
垂原赦伏願萬目千條之罪言下立消多生
歷劫之愆道前咸滅更盡未來之世長爲無
過之人與道合眞去聖不逺上及九玄七祖
普同六道三塗蠢蠢群生茫茫下土悉仗
玉皇之大德同消曠劫之深愆寡過寡尤盡
善盡美(臣)與弟子某等下情無任懇祝之至
普與過往祖先見存眷屬塵寰品彚長夜幽
魂傾倒䖍誠皈依信禮
　(臣)等志心歸命禮
玉皇大天尊玄穹髙上帝
　(臣)等志心歸命禮願各各明了罪福因縁
玉皇大天尊玄穹髙上帝(以下毎一句衆/和聖號各一拜)
　願是諸惡業悉皆消滅
　願五逆十惡悉皆消滅
　願一切惡業悉皆消滅
　願能滅惡心信向是經
　願無邊聖教累承救拔
　願上聖殊恩得離地獄
　願塵沙惡業隨心消滅
　願曠劫巳來罪消滅
　願縱無明性罪消滅
　願六塵徧染罪消滅
　願三業縈纏罪消滅
　願肆意任心罪消滅
　願曽無覺悟罪消滅
　願日積月深罪消滅
　願背道違眞罪消滅
　願順邪棄正罪消滅
　願舉心運念罪消滅
　願不孝父母罪消滅
　願不敬三寳罪消滅
　願殺生偷盜罪消滅
　願邪滛妄語罪消滅
　願剛强暴惡罪消滅
　願無恭敬心罪消滅
　願出誹謗語罪消滅
　願穢手汚觸罪消滅
　願葷口讀誦罪消滅
　願講習俗語罪消滅
　願共生戯笑罪消滅
　願地獄中罪消滅
　願餓鬼中罪消滅
　願畜生中罪消滅
　願邊夷外域中罪消滅
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝
具籙職(臣)某領録奉
大道弟子某等謹謹䖍誠再拜上奏
三清三境天尊
昊天玉皇上帝
帝父帝母至聖至眞三界十方一切眞宰
(臣)等伏聞障未斷則蔽塞昏迷礙一除則通
達明了隂霾去而日復晴朗浮雲散而天自
光輝倘未掃除寧免固蔽心未同於天日障
當去於雲霾仰元聖之垂慈宣斷障之妙法
俾諸塵之無起庶眞境之自明奈何凡夫之
愚迷不能按法以修習未免縁情而逐境安
能澄慮以凝神容夫外邪亂其至道敗靈根
而盜至寳入俗網以墮凡流萬魔來攻一眞
遂失倘匪沐陶鎔之德豈能成斷障之功按
妙典以懴除求諸障而掃蕩爰伸懇告悉丐
矜憐伏願錫智慧劒以斷除庶煩惱障而消
滅掃開浮翳使慧日之光華拂拭塵勞俾心
珠之瑩徹凡身清淨道果圓成普同幽顯之
兩途俱識圓明之一性永無流轉長獲逍遥
(臣)與弟子某等下情無任懇祝之至普與過
往祖先見存眷屬塵寰品彚長夜幽魂傾倒
䖍恭皈依信禮
　(臣)等志心歸命禮
玉皇大天尊玄穹髙上帝
　(臣)等志心歸命禮(以下毎一句稱和天/尊聖號人各一拜)
願無起疑惑願無起貪嗔願無起婬慾
願無起嫉妬願無起殺害願無起凡情
願無起凡思願無起昏垢願無起聲色
願無起是非願無起憎愛願無起分别
願無起髙慢願無起執著願凝神澄慮
願萬神調伏願心若太虚願内外貞白
願身得清淨願超度諸難願得覩慈顔
願咸蒙護度願普聞妙法願親奉供養
願永無流轉願惡根斷絶願玄都記名
願諸念不生願萬縁頓息願捨除妄想
願受持是經願無所不容願無所不納
願外邪不亂願眞宗不失願靈根不敗
願不墮凡流願不入俗網願萬魔不攻
願得聞正法願捨除結習願修諸妙行
願具解脫門願同清淨信願同清淨解
願同清淨念願同清淨行願同清淨身
願同清淨心願同清淨意願同清淨果
願同清淨報願同大慈心願同大悲心
願奉戒專一願㝠心大道願善護眞宗
願孝養父母願恭敬三寳願竭忠於君
願不殺不盜願不淫不妬願不嗔不恨
願不驕不詐
　(臣)等志心歸命禮
太上彌羅無上天妙有玄眞境渺渺紫金闕
太微玉清宫无極无上聖廓落發光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝舉
　玉皇修證在香嚴普放神通十七光
　爲教衆生除斷障法門眞一廣宣揚
　　和不可思議功德少息再起
具籙職(臣)某領録奉
大道弟子某等謹謹䖍誠再拜奏啓
三清三境天尊
昊天玉皇上帝
帝父帝母至聖至眞
天地水陽十方印明眞宰
(臣)等伏聞無形無名獨髙曰道有體有相寧
免乎災天地尤有否終日月亦有薄蝕矧爲
人𩔖各豢凡軀不能離乎數而超乎縁未免
屬於星而隨於運前定之薄夙縁之重次舍
以逆時命以乖豈免乎災寧迯乎難大而水
火盜賊甚則疾病迯亡六極五衰七傷八難
三災四煞九厄十纏鍾於國而國不能安移
於歳而歳不能稔兵戈水火饑饉流離旣遵
奉於教條當懴禳於災厄伏願咸蒙護度悉
獲消除回定數而解前縁退威星而平舛運
在於一己餘殃以弭而厄㑹以消散及萬殊
劫運可迯而洪災可免安處塵寰而動與吉
㑹至度道岸而無使災侵己健人安天長地
久(臣)與弟子某等下情無任懇祝之至普與
過往祖先見存眷屬塵寰品彚長夜幽魂傾
倒䖍誠歸依信禮
(臣)等志心歸命禮
玉皇大天尊玄穹髙上帝
　(臣)等志心歸命禮(以下毎一句稱和/天尊聖號各一拜)
　願苦惱痊平普蒙解脫
　願山神衞護猛獸自退
　願風浪頓止安穩達岸
　願是諸惡賊悉自退散
　願𡨚枉自伸即得解脫
　願衆邪逺避自然安穩
　願一切災殃不能侵近
　願一切重病便得痊愈
　願諸惡鬼神盡自消滅
　願呪詛蠱毒皆自消滅
　願至度道岸無使災侵
　願保命度災掃諸不祥
　願一切諸魔自然殄滅
　願消兵戈並起之災
　願消疫氣大行之災
　願消水旱蟲蝗之災
　願消凶年饑饉之災
　願消種種惡病之災
　願消疥癩癰疽之災
　願消憂悲苦惱之災
　願消横惡所加之災
　願消牢獄繫鎻之災
　願消非命自害之災
　願消毒藥所殘之災
　願消𧆞狼虫蛇之災
　願消𡨚債牽引之災
　願消值遇惡人之災
　願消被他屠割之災
　願消推落崖岸之災
　願消邪精殘害之災
　願消水火漂焚之災
　願消刀兵誅戮之災
　願消横喪天年之災
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝
具籙職(臣)某領録奉
大道弟子某等謹謹重伸奏啓
三清上聖玉帝至尊
帝父帝母至聖至眞
天地水陽一切眞靈
(臣)等㐲聞福力崇髙始有福縁之集善念圓
熟方期善瑞之臻非天人而莫徵惟仙徒而
可繼旣未積修眞之行而素虧好道之心寧
免禱求以干敷錫按妙經之所載謂持誦而
後能旣巳歸崇粗知習誦罪福兩途罪旣除
則福必蒙賜災祥二理災旣消則祥必可儲
旣除罪於前定消災於後諒蒙慈憫必徇懇
陳敢伸禮拜之恭庶沐簡穰之降露香懇請
望帝仁慈伏願
德湛厖洪恩施曠蕩祥風廣扇普萬物以咸
庥惠澤旁霑俾一門而胥慶五福歛鍚而凡
民均樂百祥來介而後裔繁昌世躋仁壽之
郷長享綿延之福如居塵外不異玄中(臣)與
弟子某等下情無任懇祝之至普與過往祖
先見存眷屬塵寰品彚長夜幽魂傾倒䖍誠
歸依信禮
　(臣)等志心歸命禮
玉皇大天尊玄穹髙上帝
　(臣)等志心歸命禮(以下毎一句依/前和號各一拜)
　願安樂快然神風遐著
　願貴遇人君軄務遷轉
　願財寳充溢衣食自然
　願慶流子孫傳之後代
　願是諸惡星返降吉祥
　願心欲願者一切如意
　願衣食自然子孫榮貴
　願出言希聞所至恭敬
　願顯貴崇重光大其門
　願吉祥熾盛災障不侵
　願道根深重夙有善縁
　願宿植道本廣種福田
　願心有所請一切應奉
　願仙丹妙寳隨意自取
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝
具籙職(臣)某領録奉
大道弟子某等謹重誠上奏
三清三境天尊
金闕玉皇上帝
帝父帝母至聖至眞
天地水陽十方一切列聖恭望
洪慈洞囬昭鑑(臣)等伏聞衆寧無願惟所願
之不同人各有心豈其心之可一墮者欲昇
而賤者欲貴貧者欲富而苦者欲安或求證
道成眞或務濟民利物各有所求豈無願者
必待其滿而後釋然仰惟妙道垂慈能遂衆
生所願敢伸致禱曲頼昭孚伏願俯察凡情
特垂天聽隨機赴感應念從心或利已利他
或爲幽爲顯悉令志滿母使願違(臣)與弟子
某等下情無任懇祝之至普與過往祖先見
存眷屬塵寰品彚長夜幽魂傾倒䖍誠歸依
信禮
　(臣)等志心歸命禮
玉皇大天尊玄穹髙上帝
　(臣)等志心歸命禮(以下毎一句依/前和號各一拜)
　願天下歌謡欣國太平
　願地獄衆生化生諸天
　願三惡道苦一時解脫
　願普爲十方演說諸法
　願普放神光照燭法界
　願六凡四聖普叨道䕃
　願聖賢慶㑹普天興隆
　願國土清平人民樂業
　願凶㓂自息邊域不爭
　願運推數周正道當行
　願一切枯槁復生枝葉
　願短命衆生各得長壽
　願六道衆生普蒙開度
　願一切天人五衰四相永得除滅轉増天福
　願王臣兆庶即得人天長壽之樂
　願身或滅度乃得脫殻尸解之道
　願一切諸魔安處天宫闘戰之苦各得休息
　願一切衆生離地獄苦得淨土樂
　願一切餓鬼即得飽滿無饑渴惱
　願一切畜生脫畜生苦得智慧樂
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漢大神
通玉皇大天尊玄穹髙上帝
具籙職(臣)某領録奉
大道弟子某等謹謹重伸上奏
三清三境天尊
昊天玉皇上帝
帝父帝母至聖至眞
天地水陽衆聖十方一切眞靈恭望
洪慈洞囬淵鑑(臣)等伏聞求道未勤豈能成
道修眞有素自可成眞諦觀本行之經深貴
能持之者凡讀是經可稱眞人之號若習其
奥必臻仙道之成旣再三懇請而斷障消災
當究竟證悟而造玄入妙爰伸懴謝以丐周
成伏願道炁咸臻天福益固超沉尸而起飛
魄逰聖域而聽法音身處五雲神超八極千
靈敬仰萬神懾伏三界侍衞五帝司迎不失
人身克成眞道上資家國下及民生俱入法
門同登道岸(臣)與弟子某等下情無任懇祝
之至普與過往祖先見存眷屬塵寰品彚長
夜幽魂傾倒䖍誠歸依信禮
　(臣)等志心歸命禮
玉皇大天尊玄穹髙上帝
　(臣)等志心歸命禮(以下毎一句依/前和號各一拜)
　願一切人民咸臻道炁
　願白首面皺皆得化度紺髮朱顔
　願少壯㓜稺轉得形容光澤美好
　願枯骨更生沉尸飛魄皆起復形
　願得生十方諸大天宫
　願仰朝玉帝各到道前
　願嬉逰聖域餐聽法音
　願依教奉行登眞成道
　願一切玉女持幢下迎
　願獲宿命通遵奉大道
　願展轉修持至登道岸
　願神遷淨土蓮華化生
　願了悟生死深入山林
　願天魔外道悉皆懾伏
　願自在逍遥號人中聖
　願德慧長新同諸眞人
　願坐招自然天福益固
　願身度三界與道長存
　願得爲九天眞仙之人
　願天眞御几玉妃拂筵
　願萬神班列諸天臨軒
　願三界侍衞五帝司迎
　願身處五雲光明赫奕
　願上昇天宫衆眞下迎
　願頓得超證無上妙道
　願五帝輔翼召使群仙
　願御役神官運導隂陽
　願千靈敬仰萬神懾伏
　願百邪避路群魔束形
　願逍遥自在與道長存
　願得證功德身一切有情被其䕃故
　願得證神通身一切吉祥咸臻集故
　願得證清淨身是諸惡業不能侵故
　願得證威德身天魔外道不能攝故
　願得證無等身上帝遥唱萬神敬故
　願得證堅固身惡劫大難不能損故
　願得證道藏身口出語言鬼神仰故
　願得證慈悲身六道衆生頼其善故
　願得證大道身出入所在無怖畏故
　願得證良醫身善行妙法安樂人故
　願得證光明身常爲帝光所攝受故
　願得證自在身天宫妙境神能遊故
　(臣)等志心歸命禮
太上彌羅無上天妙有玄眞境渺渺紫金闕
太微玉清宫無極無上聖廓落發光明寂寂
浩無宗玄範總十方湛寂眞常道恢漢大神
通玉皇大天尊玄穹髙上帝
具籙職(臣)某領録奉
大道弟子某等謹謹重誠奏啓
三清三境天尊
昊天玉皇上帝
帝父帝母至聖至眞
天地水陽道德衆聖十方應感一切眞靈恭
望洪慈洞囬淵鑑(臣)等伏願
玉帝功德大能救度於衆生凡俗罪愆深敢
歸投於洪造旣極稱揚之力復伸懴謝之誠
諒沐慈悲特垂赦宥罪福之縁可得明了障
礙之因悉皆斷除保命度災延祥集福在心
之願得滿修眞之道可成豈匪因縁實爲慶
幸尚頼始終之相佑必令懇禱之昭通無願
不從有求皆應保天長存而昌運再啓致國
太平而兇㓂自夷九幽破壞長夜光明五福
歛錫兆民歌唱祖宗昇度眷屬壽康財寳充
盈而衣食自然子孫榮貴而吉祥熾盛善芽
増長道果圓成等與群生普沾聖澤(臣)與弟
子某等下情無任懇祝之至誠惶誠恐稽首
頓首再拜謹言
大哉至道無宗上眞上度諸天下濟幽魂
上無師祖惟道爲身丹臺紫府金闕玉京
祕此妙法溥福含靈滅我萬罪増我遐齡
萬神朝禮魔王保迎功德昌盛黄籙書名
渺渺億劫使我長存
　　　囬向
向來禮懴功德無量殊勳謹以歸命
說經教主元始天尊
抱送玉帝靈寳天尊
流演聖教降生天尊
萬天至尊玉皇上帝
光嚴妙樂國王聖父天尊
寳月光皇后聖母元君
經筵啓問無量眞仙
天地水陽一切衆聖恭望
天慈洞囬昭鑑以兹功德專爲弟子某等悔
過消災延生集慶伏願凡情通感
上帝矜憐障業斷除冀功成而滿願吉祥駢
集獲増福以消災九祖超昇闔門康泰身心
清淨處世昌隆一切有情成无上道志心稱
念
三清應化天尊
玉光普照天尊无量不可思議功德

玉皇宥罪錫福寳懴(終)










