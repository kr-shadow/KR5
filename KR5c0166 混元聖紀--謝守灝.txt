#+TITLE: 混元聖紀--謝守灝
#+DATE: 2016-06-11 12:27:07
#+SOURCE: github.com/kanripo/KR5c0166 master fc85ddd1                
混元聖紀序與一
懷英嘗爲舉子知推尊孔氏矣已而脱儒冠
去爲道士以推尊孔氏者尊老子於是爲書
若干卷自開闢以來凡老子名迹變化及其
遺事微言散見於百家者摭拾詮次無遺爲
聖紀嗚呼何其專且博也則誠有功於道家
者儒者嗜仕即不得專志於書往往不暇𡺈
嶇及世次年月也或有暇及此又不敢不務
差擇則拘於六經而不得騁故吾夫子之道
與天地相爲無窮夫人推尊之故未有如懷
英此書者向使懷英幸卒舊業不去爲道士
則此書將爲孔氏作其有功何如哉雖然昔
太史公嘗作孔子世家蓋有志於此矣說者
反曰夫子之道與天地相爲無窮豈必與戰
國若漢封君較乆長者則世家似不宜作而
孔氏之子孫輯所逮聞作家語孔叢子二三
書儒者亦弗甚稱道至墳羊楛矢稍欲以夸
大聖人又或以其語神怪不取者然則使懷
英不去爲道士將爲書尊孔氏則亦以六經
斷百氏必不能騁其博如此余以是嘆息於
懷英其不幸而不得自託於孔子也夫其亦
幸而得自託於老子也夫因以爲序云懷英
姓謝氏名守灝永嘉人余同舍生也紹熙四
年八月　　日陳傅良序
　　　進表
臣守灝言太清顯蹟悉資信史之洽聞浩劫
遺編必俟熙朝而大備時哉難得道不虚行
臣守灝誠惶誠恐稽首頓首切以九霄之上
素號帝鄉六合之外具存聖典三墳不存則
羲農之迹熄六籍旣出而周孔之業興粤在
漢唐之盛時咸尚黄老之至教聖賢間作元
化誕敷世道交興斯文弗墜惟混元之上聖
寳妙道之大原生天生地而莫睹其端倪神
鬼神帝而孰窮其畛域先延康赤明之劫旣
歷代爲師洎有商蒼姬之時復分身應化有
教無類則西胡成道至道不測則東魯見龍
惟其知之者希無怪言之弗究舊傳第測管
而窺豹後學益多岐而亡羊蔑聞藏室之全
書兹實教門之闕典臣材非入室學愧顓門
詎能馳騁乎翰墨之場不過涉獵乎藝文之
囿研精而髮半鶴染翰而手屢龜搜羅三教
書編叙而爲聖紀稽考百家說訂正而合眞
經計餘十萬言分爲一十卷抑亦古人之糟
粕庶爲後學之筌蹄雖道不在於書而捨書
則其道曷傳猶迹固出於履而索履者非迹
何代然欲記乆而明遠要當辯妄而歸眞希
開海宇之昏蒙必藉風雷之號令恭惟
皇帝陛下離明繼照天德出寧運陰陽不測
之神行清靜無爲之化祖禪父而父禪子振
古無雙人法地而地法天與道爲一邁唐虞
成周之盛見典章文物之隆矧片善之不遺
苟寸長而必録臣聿懷千載之遇輒效一得
之愚藐爾涓埃儻容著丙部之録美兹芹菽
覬獲塵乙夜之觀臣所編
太上老君混元聖紀謹隨表投進以
聞臣守灝誠惶誠恐稽首頓首謹言
　紹熙二年三月
　　　　日觀復大師高士(臣)謝守灝上表


混元聖紀卷之一
　　　　宋觀復大師高士謝守灝編
太上老君者大道之主宰萬教之宗元出乎
太無之先起乎無極之源經歷天地不可稱
載終乎無終窮乎無窮者也其隨方設教歷
劫爲師隱顯有無罔得而測然垂世立教應
現之迹昭昭然若日月其可無記述乎夫何
紀傳率多疏略如司馬遷史記班固古今人
表劉向之載列仙嵇康皇甫謚之叙高士與
夫葛稚川之神仙傳暨集仙總仙等傳例皆
蔑裂百不具一尹文操編聖記八百二十章
賈善翔傳猶龍析爲百篇雖記述頗詳而枝
蔓旁引首尾失次其間取舍未免乖違二三
其說覽者滋惑每一披卷爲之感慨誠教門
之闕典也今不揆愚陋編考三教經典傳記
究其源流仍序歷代崇奉之事編爲聖紀冠
以年譜若夫五太之初九皇之始眞文未兆
載籍叵詳今始纂書史所載老君應世之歲
月述其年譜於左
天皇
　皇甫謐三五歷云天地初立有天皇氏十
　二頭木德王歲起攝提兄弟十二人立各
　一萬八千歲徐整三五歷紀云元炁肇始
　有神人號天皇時老君降世號通玄天師
　一號玄中大法師唐翰林學士承㫖樂朋
　龜撰靑羊宫記云太上玄元老君應運降
　跡與天皇爲師上清下濁之初開相離未
　遠六合八紘之乍坼相去未遥正方圓上
　下之形定洪荒朴略之狀川新融而水仍
　晦土始結而石未堅配四海於四神付五
　行於五帝
地皇
　老君下降爲師號有古大先生唐紀云是
　時乾象猶低坤形仍薄立極定位敷化建
　功我太上老君屑跡下降與地皇爲師分
　配剛柔制定寒暑地增博厚天益高明聖
　力無窮神功靡測萬木甲坼萬草勾萌羽
　族毛群區分於兑離之位介蟲鱗類支分
　於坎震之宫
人皇(春秋緯作/九頭紀)
老君下降爲師號盤古先生三五歷紀云
天地混沌如雞子盤古生其中天地開闢
盤古在其中後乃有三皇此三才之始也
唐紀云已踰靑海之年又離靑海之歲二
聖旣理四表生光我太上老君博施濟衆
與人皇爲師三百六十之川初分血脉一
萬五千之策乍配偶奇三壬三乙之神離
胎於水木六丙六辛之將出孕於火風一
百五十六代四萬五千餘年始稱通玄天
師再號金闕帝君三名盤古先生
　　五龍紀(五姓玉皇通/一歷勾龍)紀
　　連通紀(六姓或作連遥紀春秋緯及/河圖五皇歷皆作連通紀)
　　合雄紀(三姓春秋緯作含雄紀/初置天地經作合雄紀)
　　五姓紀(河圖云通紀五姓是謂五姓/紀春秋緯有攝提紀而五姓)
　　(紀又序次/羌一紀)
　　叙命紀(四姓置天地經作厚/紀玉皇歷作玄命紀)
　　修飛紀(九姓河圖/作居方氏)
　　因提紀(河圖作/提挺紀)
　　禪通紀(七十二姓河/圖作通姓紀)
　　流訖紀(史記索隱三皇紀云流訖/紀當黄帝時制九紀之間)
按河圖代姓紀太古者生民之始也男女姤
精以女生爲姓始三頭謂之合雄紀生號三
世合雄氏没子孫相傳記其壽命是謂叙命
紀通紀四姓生子二世男女衆多群居連通
是謂連通紀生子一世通紀五姓是謂五姓
紀天下群居以類相親男女衆多分爲九頭
各有居方故號居方氏生子三十二世强弱
相凌欲生吞害中有神人提挺而治故號提
挺氏生子三十五世通紀七十二姓故號通
姓氏通姓氏之後有有巢氏天下九頭咸歸
而尊事之有巢氏生燧人氏燧人氏生伏犧
河圖及三五歷云自人皇已後有五龍氏燧
人氏大庭氏柏黄氏中央氏卷須氏栗陸氏
驪連氏赫胥氏尊盧氏渾沌氏昊英氏有巢
氏朱襄氏葛天氏陰康氏无懷氏而不知其
姓氏世次三墳載天皇伏犧氏策辭云皇曰
命子襄居我飛龍之位生我圖文代我咨告
於四方上下無或差忒後昊英氏進曆於君
曰曆起甲寅皇曰甲日寅辰木王於卯二月
乃集衆於傳教臺告民示始甲寅后女媧氏
无懷氏輔君之右上相共工下相皇亘飛龍
朱襄氏潛龍昊英氏居君左右栗陸氏居北
赫胥氏居南昆連氏居西葛天氏居東陰康
氏居下九州之牧各統其人群居於外皇曰
栗陸子居我飛龍之位主養草木開道泉源
毋或失時曰大庭子主我屋室視民之未居
者喻之借力同創其居無或寒冷曰陰康子
主我水土俾民居處無或漂流勤於道陸曰
混沌子居我降龍之位惟主於民曰昆連子
主我刀斧無俾野獸犧虎之類傷殘生民皇
曰四方之君咸順我辭則世無憂惟愛於民
則位不危又曰子無懷安惟安於民民安子
安民危子危其子念哉以三墳之書考之則
伏犧氏爲後天皇氏女媧无懷其后也朱襄
昊英其子也共工皇亘其相也栗陸赫胥昆
連葛天大庭陰康混沌皆其神也居内則其
六卿分職以治其國在外則爲四方君長以
牧其民所謂九頭者是也然皆一時人初無
世代之異而歷代典籍所載多列爲先後何
也意者伏犧氏没其后嗣及其九頭之臣皆
享遐齡曰迭爲君主耶不然則其臣之子孫
咸祚有國因祖命氏耳韓詩外傳以爲自古
封泰山禪梁甫者萬有餘家仲尼觀之不能
盡識管子亦曰古封泰山七十二家夷吾所
識十有二焉其首有無懷氏則知其伏犧之
前帝王世代先後不可得而識者蓋亦多矣
春秋緯稱自開闢至於獲麟凡三百二十七
萬六千歲分爲十紀一曰九頭紀二曰五龍
紀三曰攝提紀四曰合雄紀五曰連通紀六
曰叙命紀七曰修飛紀八曰因提紀九曰禪
通紀十曰流訖紀蓋流訖紀當黄帝時制九
紀之間今自周敬王之三十九年春秋魯哀
公之十二年庚申西狩獲麟逆數至黄帝元
年丁亥纔三千九百三十歲自黄帝推而上
之至於開闢當有三百二十七萬二千餘歲
其間帝王年代莫得而考雖間見於諸子圖
緯之書然疑相傳無所折衷今姑存而不論
伏犧(太昊姓風木德初造曆元年起甲寅女/媧繼之子孫相承四萬五千六百年)
　河圖代姓紀云伏犧氏燧人子也因風而
　生故風姓龍馬負圖始畫八卦命飛龍氏
　造六書命潛龍氏作甲曆伏犧制牛冶金
　成器教民炮食易九頭爲九牧因龍出而
　紀官因鳳來而作樂天下之民號曰天皇
　太昊伏犧時老君降世居荒野號鬱華子
　唐紀云庖犧氏之王天下也我太上以道
　弘濟降跡爲師教之以畫八卦指之以分
　三才助之以造書契之文製之以代結繩
　之政
祝融(炎帝姓姜火德起丙辰/始教民陶冶故號炎帝)
　按禮記謚號記先祝融後神農餘注則先
　神農後祝融切謂祝融爲炎帝之祖以火
　德王必不後於神農今當以禮記爲正其
　高陽氏之子黎爲火正故亦號祝融至今
　爲南方司火之神月令曰其帝炎帝其神
　祝融則祝融爲火德之祖明矣時老君降
　濟陰號廣壽字
神農(連山氏況融之後始教民耕種百谷/故號神農子孫相承五百三十年)
　河圖代姓紀號爲人皇時老君降于濟陰
　號大成子唐紀云連山氏之王天下也我
　太上救時屈己下爲帝師付之於五運分
　之於四時助之以正萬機明之以辨百穀
　變飲血茹毛之化移塊桴土鼓之音毁穴
　焚巢上棟下宇範金合土燔黍擘豚製耒
　耜以濟兆民作陶冶以利萬物天雨粟以
　呈瑞地芒稼而彰稔
黄帝(有熊氏姓公孫士德起丁亥子/孫相承共一千五百二十年)
　河圖代姓紀號爲地皇時老君降世居于
　崆峒山號廣成子唐紀云有熊氏之王天
　下也我太上隱身於崆峒之中放心於杳
　冥之外帝乃親降輦輅禮展師資旣摳衣
　以趨隅遂屈膝而問道當是時也榆岡凌
　虐蚩尤作亂化魚鱉爲兵士以助王師變
　雲霞爲神衹潛扶軍陣能弭兵於涿鹿偃
　戈於阪泉東遊靑丘之鄉北到洪隄之境
　受丹經於玉室登蒼冥於鼎湖屈軼旣生
　蓂莢復出若非大道孰可致斯按玉緯經
　有三種三皇有前中後之異故稱九皇洞
　神大有經云三皇治各三千六百年又小
　有經云三皇治各萬八百歲詳此二說大
　有經止論一代三皇每一皇治三千六百
　年小有經乃統論三代三皇每一皇治萬
　八百歲也若通論三代九皇則共經三萬
　二千四百年矣或言萬八千者蓋百字誤
　爲千耳今據老子内傳所明正與大有小
　有相符又前三皇中三皇各經九千九百
　億萬歲者乃計一劫之大數非止言三皇
　之身也所言後三皇者傳記所載亦多不
　同如洞神經與項峻止以天皇地皇人皇
　爲三皇而三墳書以伏犧爲天皇神農爲
　人皇黄帝爲地皇而皇甫謐注春秋運斗
　樞鄭玄高誘注吕覽以庖犧女媧神農爲
　三皇禮記謚號記以伏犧祝融神農爲三
　皇孔安國韋昭陶隱居以伏犧神農黄帝
　爲三皇尚書大傳應邵譙周以燧人庖犧
　神農爲三皇聊氏以有巢燧人伊祈爲三
　皇帝系譜中經岀塞記瀨鄉記以伏犧神
　農祝融爲三皇所見不同難遽加雌黄也
　而梁武帝以伏犧神農燧人爲三皇以黄
　帝少昊帝嚳帝摯帝堯爲五帝謂舜非三
　五亦非五帝與三王爲四代其說尤所不
　通歷世紛紛莫有定論也
少昊(金天氏黄帝之後金德起/辛未子孫相承共四百年)
　老君復降于崆峒號隨應子一號太極先
　生唐紀云金天氏之王天下也我太上乗
　九龍之輦降以爲師號太極先生說莊敬
　之典教之順時迎氣昭配神明羽族呈休
　命之鳥官理分九鳸以統百師景合璧以
　表靈鳳銜圖而示貺悉由至道彰此帝謨
顓帝(高陽氏姓姬水德在位/七十八年元年辛卯)
　老君降于衡山號赤精子唐紀云高陽氏
　之王天下也我太上教之解紛塞兑治國
　安民滌蕩九黎陟明八凱有龍野紫髯之
　兇醜有蛇身赤髮之渠魁力拔不周首觸
　山碎天低西北致日月之西行地亞東南
　使江海而東注追呼六甲役御百靈訓之
　以微言之經教之以大順之道乗蒼虬之
　迅駕或適幽陵御素螭以遐遊或臻蟠木
帝嚳(高辛氏黄帝之後木德/在位七十年元年己酉)
　老君降世居于江濱號録圖子唐紀云高
　辛氏之王天下也我太上敷道布化濟代
　爲師談黄庭之妙言隱日遁月稱録圖之
　嘉號返邑移城制九州之命作六英之樂
　封勾芒以佐蒼帝敕蓐收以翼白方封岱
　嶽而印金泥照寰區而開玉鏡飲太活之
　井遊不夜之鄉
帝堯陶(唐氏姓伊祈火德在/位七十年元年戊戌)
　老君降世居姑射山號務成子唐紀云陶
　唐氏之王天下也我太上暫垂至理下降
　爲師講玄德之經道以匡於玄化應丹陵
　之瑞名冀列於丹丘披鹿裘以食糲饌端
　拱於土階掛鶴氅而飲流霞凝思於瑶圃
帝舜(有虞氏姓姚士德攝位三十/年在位五十年元年戊申)
　老君降世居河陽號尹壽子唐紀云有虞
　氏之王天下也我太上談無爲之理講離
　合之經三苗克悛四罪咸服百揆時序五
　典謹微懷明神之珠賜照華之玉按孔子
　家語季康子問曰舊聞五帝之名而不知
　其實請問何謂五帝孔子曰昔丘也聞諸
　老聃曰天有五行水火木金土分時化育
　以成萬物其神謂之五帝古之王者易代
　而改號取法五行五行更王終始相生亦
　象其義故其爲明王者死配五行是以太
　皥配木炎帝配火黄帝配土少皥配金顓
　帝配水也康子曰太皥之始以木如何孔
　子曰五行用事先起於木木東方也萬物
　之初出焉是故王者則之而首以木德王
　天下其次則以所生之行轉相承也康子
　曰吾聞勾芒爲木正祝融爲火正蓐收爲
　金正玄冥爲水正后土爲土正此五行之
　主而不得稱曰帝者何也孔子曰凡五正
　者五行之官名五行佐成上帝而稱五帝
　太皥之屬配焉故亦云帝從其號也少皥
　氏之子曰重爲勾芒曰該爲蓐收曰修及
　熙爲玄冥顓頊氏之子曰黎爲祝融共工
　氏之子曰勾龍爲后土此五者各以其所
　能業爲官職生爲上公死爲貴神則稱五
　祀不得同帝也康子曰陶唐有虞夏后商
　周獨不得配五帝意者德不及上古耶將
　有限乎孔子曰古之平治水土及播植百
　穀者衆矣維勾龍氏兼食於社而棄爲稷
　神歷代奉之無敢易者明不可與等也故
　自太皥以降逮爲顓頊應五行而王數非
　從五而配五帝是其德不可以多也宋朝
　劉道源通鑑外紀於舜紀叙曰六經皆不
　稱三皇五帝三王易下繫辭曰庖犧氏没
　神農氏作神農氏没黄帝堯舜氏作繼世
　更王而無三五之數或以庖犧至舜爲五
　帝孔子未嘗道者不可附會臆說也管子
　稱明一者皇察道者帝通德者王謀得兵
　勝者霸孔穎達謂管子書或是後人所録
　非本書也或謂莊子列子皆寓言誕妄秦
　漢學者宗其文辭論議故競稱三皇五帝
　而不知古無其人其論辯雖若可取然考
　之實故亦未爲通論又其所載帝王世數
　歲月考之歷代紀傳及長曆皆抵捂不合
　推之甲子又參差抑傳寫者之誤與其固
　欲求異於人與抑第宄其大體而不暇計
　其細與特未可知也且如宰我問孔子以
　上世之傳孔子猶曰略聞其說而已況去
　古逾遠而才不逮聖人者乎至於季康子
　五帝之問則對以昔聞之老聃云未嘗敢
　謂古無其人也此亦見聖人信而好古之
　意唯司馬遷帝紀表曰學者多稱五帝尚
　矣然尚書獨載堯以來而百家言黄帝其
　文不雅馴縉紳先生難言之孔子所傳宰
　予問五帝德及帝繫姓儒者或不傳余嘗
　西至崆峒北過涿鹿東漸于海南浮江淮
　矣至長老皆各往往稱黄帝堯舜之處風
　教固殊焉總之不離古文者近是予觀春
　秋國語其發明五帝德帝繫姓彰矣願第
　弗深考其所表見皆不虚書缺有間矣其
　軼乃時時見於他說非好學深思心知其
　意固難與淺見寡聞者道也夫太史公博
　極群書歷訪古迹其爲良史宜矣
夏禹(姒姓金德元年戊戌建寅正月/子孫相承共四百三十二年)
　老君降世居商山號眞行子唐紀云夏后
　氏之王天下也我太上克匡王道爰作帝
　師談德行之經行爲國之法
商湯(子姓水德元年庚戌建丑正月在位一/十三年子孫相承共六百一十三年)
　老君降世居于潛山號錫則子唐紀云成
　湯之王天下也我太上權離左極下爲王
　師說長生之經體自然之道
　　以上事迹互見于帝系譜帝王世紀洞
　　神大有經玉歷經出塞記地理志譙周
　　古史考神仙傳郡國圖經云老君雖分
　　身下降隨世立教事竟則隱故在世未
　　有誕生之迹
外丙(元年癸亥/在位二年)
仲壬(元年乙丑/在位四年)
太甲(元年己巳在位三十三/年號太宗亦號祖甲)
沃丁(元年壬寅在/位二十九年)
太庚(元年辛未在/位三十五年)
小甲(元年丙午在/位一十七年)
雍己(元年癸亥在/位一十二年)
太戊(元年乙亥號中宗/在位七十五年)
仲丁(元年庚寅在/位一十一年)
外壬(元年辛丑/在位五年)
河亶甲(元年丙午/在位九年)
祖己(元年乙卯在/位二十一年)
祖辛(元年乙亥在/位一十六年)
沃甲(元年辛卯在/位二十二年)
祖丁(元年癸丑在/位二十二年)
南庚(元年乙亥在/位二十九年)
陽甲(元年甲辰在/位一十八年)
　十七年庚申老君自太清境分神化炁託
　孕於玄妙玉女
盤庚(元年壬戌在/位二十九年)
小辛(元年辛卯在/位二十一年)
小乙(元年壬子在/位二十年)
武丁(元年壬申在位五/十九年號高宗)
　九年庚辰二月建寅十五日(商之二月望/今之上元節)
　(也通鑑外紀云自夏之前皆以建寅之月/爲正月湯革夏命乃以建丑爲正月也)
　老君降生自陽甲十七年託孕至此八十
　一年
　劉向列仙傳云老子生於商時嵇康皇甫
　謐云生商末唐朝以生日爲眞元節樂朋
　龜記云商高宗御極之世周文王演易之
　初神光流入於瓊胎瑞彩結成於金骨不
　拆不副誕彌於八十餘齡降世降生過期
　者二萬餘晝四十三年甲寅老君降乗白
　鹿登庭檜之杪而飛昇今有昇天鹿迹在
　亳州太清宫
祖庚(元年辛未在/位一十七年)
祖甲(元年戊子在/位一十七年)
亶辛(元年乙巳在/位六年)
庚丁(元年辛亥在/位二十一年)
武乙(元年壬申在位四年/侮慢上天暴雷擊死)
太丁(元年丙子/在位四年)
帝乙(元年庚辰在/位二十七年)
辛紂(元年丁未在位二/十七年終癸酉)
　二十一年丁卯老君降于岐山之陽號燮
　邑子周文王爲西伯召爲守藏史世本云
　老子在商爲柱下史鄭玄注論語云老彭
　商之賢大夫也孔穎達疏言老是老聃
周武王(姬姓木德建子爲正月起癸酉滅商/即位九十六年子孫繼立者八百六)
　(十五/年)
　遷老君爲柱下史史記及劉欽七略皆云
　爲周守藏史葛洪及内傳云文王時爲守
　藏史武王時爲柱下史唯劉向列仙傳云
　生於商時爲周柱下史轉爲守藏史旣生
　於商其爲兩史故當在文王之世然或先
　或後特未定爾按揚雄方言云嘗聞伐輶
　軒之史秦籍之書皆藏於周秦之室又莊
　子云孔子將西藏書於周室子路謀曰由
　聞周徵藏史有老聃者(藏室云者皆考證/於老子故曰徴藏)
　夫子欲藏書則試往因之蓋仲尼將藏書
　以老子嘗爲史官諳知藏室前言往行故
　先訪之也按周禮王太史内史外史御史
　凡五史諸侯亦有國史故禮記君動則左
　史書之言則左史書之左史視禮内史太
　史爲諸史之長掌四方之志三皇五帝之
　書藏之於室故謂之守藏史周幽王時有
　伯陽父唐固注云周柱下史老子也烈王
　有太史儋儋亦老子也太史爲周下大夫
　謂五史之任總之太史記言記事嘗在君
　前柱下即史官所立之處因爲曹局之名
　而韋昭云伯陽爲大夫者謂職爲太史官
　即下大夫也史記稱張蒼好書歷秦時爲
　御史大夫主柱下方書據周禮御史掌贊
　書及贊教凡其方書及内史所掌此秦官
　不與周同也世本云在商爲守藏史在周
　爲柱下史蓋文王以侯服事商未得稱一
　周耳則先爲守藏後居柱下無疑矣劉向
　之言謂先聘爲太史以其靜退却爲他史
　當老子時復更免歸烈王之時又爲太史
　一居周世時歷數王故亦遍叅諸史是以
　守藏柱下先後不同班固云老聃者周之
　老史遊於柱下以宄高年據固之言則爲
　累代史官故稱老史隋内史薛道衡撰祠
　庭頌其序云爰自伏犧至於周氏綿紀歷
　代見質變名在文王武王之時居藏史柱
　史之職市朝累易容貌不改
成王元年戊寅在位四十七年
　老君仍爲柱下史號經成子授道周公乃
　遊西極大秦竺乾等國號古先生按老子
　内傳云伏犧時號鬱華子神農時號傳豫
　子祝融時號廣壽子軒轅時號廣成子顓
　帝時號赤精子帝嚳時號録圖子唐堯時
　號務成子虞舜時號尹壽子夏禹時號寧
　眞子(作眞/行子)商湯時號錫則子又文王武王
　凡爲十二帝師梁黄門侍郎簫子雲撰清
　虚館碑亦云太虚遼廓迹絶言象應感攸
　通縁物致稱伯陽降娠垂髮皓素堯曰務
　成舜曰尹壽赤精當生於顓帝録圖出自
　於神農得一含元百王資始又曰遨神九
　天之上遊精魏闕之下巍巍蕩蕩莫得而
　名云舊記並以老君在神農時爲大成子
　帝嚳時爲録圖子此碑獨謂録圖出自神
　農而内傳又謂神農時爲傳豫子諒未能
　無少誤要當以經傳爲正抱朴子葛洪作
　神仙傳疑歷代爲帝師謂皆見碎書不出
　仙傳正經又謂不應背澄清而入臭濁棄
　天官而受人爵且曰有天地則有道術道
　術之士世世有之何必常是一老子耶皆
　由晚學之徒好奇尚異欲推尊老子故有
　此說耳唐昊天觀主尹文操嘗著論駮之
　曰抱樸撰傳意在顯述老君起自修成將
　以訓誘後人令其勉力故云若謂老子是
　得道之人則人必勉力競慕若謂是神靈
　則非可學也斯其臆見耳殊不知開闢之
　始因學而得道者必有自然聖降而爲師
　隨機傳受焉定志經云昔天尊造大慈之
　初行應自然暗與理合自然玄悟本無文
　字撰集成經以教將來爾由是觀之則老
　君自然學道而世世爲師亦何疑焉旣爲
　大慈之父亦何辭捨尊就卑和光臭濁乎
　老子謂關尹子曰上世以來所更如沙塵
　動則有載却自惟甚苦勤太玄經亦云老
　子積學輪轉位登上聖應接無方不可稱
　述近世出化生乎殷末虞宣出塞記云老
　子凝神太玄之卿分靈散景世世下教鶴
　山崔元瀨鄉記云老子應見代代有之葛
　仙公云開闢以前下爲國師世世不休文
　始鬼谷張輔漢並云老君生乎太無之先
　經歷天地不可稱載此豈謂碎書與晩學
　淺見道歟稚川特未之思耳
康王(元年乙丑在/位二十六年)
　老君復歸于周號郭叔子復爲柱下史
昭王(元年辛卯在位五十/年老君去官歸亳)
　二十三年癸丑五月壬午老君西過函谷
　關度關令尹喜或謂老君出關雖在周癸
　丑歲五月壬午恐非昭王時有言幽王時
　者今檢幽王庚申年立十一年爲犬戎所
　滅其時無癸丑歲也或謂宣王四十年癸
　丑五月十八日壬午者推其歲月四十三
　年丙辰老君在渭川告宣王以周將衰幽
　王二年三川震老子曰周將亡幽王即宣
　王之子若宣王四十年出關則四十三年
　不得尚在渭川幽王時亦不得見三川震
　也平王四十三年歲亦在癸丑而五月又
　無壬午姚長謙年帝記謂景王十年丙寅
　爲孔子師敬王三十二年癸丑度關夫孔
　子生於靈王之庚戌至景王丙寅年方十
　七未應往師老子也況穆王西遊已聞尹
　眞人遇老子得道飛昇由是欽慕遺風遂
　修樓觀置道士以奉祠事則知老子度關
　决不在穆王之後也惟内傳之文與仙公
　之言符合自餘紛紜之論終於理義乖違
　固不可摭以爲實
　二十四年甲寅老子傳道尹喜授以道德
　五千言即於喜宅南小山上昇天是時有
　五色光貫紫微井水皆溢(自商高宗九年/至此凡二百七)
　(十四/歲也)
　二十五年乙卯老君復分身降生於蜀國
　李太官家前漢劉向列仙傳云老子生於
　商時爲周柱下史轉爲守藏史時稱爲隱
　君子仲尼見之知其聖人乃師之乗靑牛
　車去入大秦關令尹待而迎之嵇康皇甫
　謐皆云老子生於商末葛孝先乃謂周時
　託神李母者正謂降生於李太官家之時
　也或爲商祚將盡周祚已興所以商末時
　生亦何言周時託化此胎未必然也
　二十七年丁巳老君會尹喜於靑羊肆將
　去化胡故唐紀云靑羊肆者太上天皇大
　帝第二降生之所也自商道否閉周德陵
　夷歷藏史以同塵棄柱史以隱迹東離魏
　闕西度函關又云重爲千日之期再結一
　時之會將離蜀土欲化胡風遠適流沙長
　移獷俗及身毒罽(西胡毳布/纖毛爲之)賔之國教煩
　陀阿柱之王又魏明帝製老君贊云深憫
　後世託下於陳爲周柱史經九百年無極
　之際言歸崑崙化被胡域次受罽賔後及
　天竺於是遂遷又魏略西戎傳北史西域
　傳並云于闐國西五百里有毗摩寺云是
　老子化胡之所也(出見唐/通典)
　二十八年戊午老君同尹喜眞人降于天
　水啓靈山今秦州有西昇臺聖容殿俱存
穆王(元年辛巳在位五十/五年壽一百有五歲)
　老君化胡已即昇天
　四年甲申老君復降於中國東遊扶桑會
　大帝校集群仙遂遊西海至蘇鄰國號爲
　大光明使尋即復昇天穆王聞尹喜眞人
　得道上昇乃爲修樓觀立道士七人以奉
　祠事見穆王内傳及樓觀先生傳
共王(元年丙子在/位一十二年)
懿王(元年戊子在/位二十五年)
孝王(元年癸丑在/位一十五年)
夷王(元年戊辰在/位一十六年)
　老君與玄古三師降于蜀綿竹之三學山
　授李眞多以飛昇之道今號眞多治
厲王(元年甲申在/位三十六年)
　二十一年甲辰老君降于樓觀授道士宋
　倫以中景之道通眞之經并靈飛六甲素
　奏丹符
周召共和(起庚申時厲一流于彘太子幼相/和協共理國事十四年厲王崩乃)
(立太子/是爲宣王)
宣王(元年甲戌在/位四十七年)
　四十三年丙辰老君降于渭川告宣王以
　歲星北遷言周將衰後二年而幽王立今
　渭側有伯陽川是其處(見地/理志)時有採薪行
　歌者人莫能識以問老君老君曰此活國
　人修習無上正眞之道也(唐歷代/應見圖)
幽王(元年庚申在/位一十一年)
　第二年辛酉地動涇渭洛皆震老君言周
　將亡矣不及十年數之紀也後果爲犬戎
　所滅(出史/記)
平王(元年辛未在位五/十一年東遷洛邑)
　三十三年癸卯十二月老君復出關開化
　諸國遂至西海流麟等洲考校群仙事訖
　復還中國(出西/昇經)
威王(元年壬戌在/位三十三年)
莊王(元年乙酉在/位一十五年)
　九年癸巳四月建卯初七日夜釋迦佛生
　釋氏瑞應經云四月八日夜半生此用周
　正也又過去見在經云二月八日生此用
　夏正也老君時年六百一十四歲釋迦生
　於周莊王九年乃春秋魯莊公之七年當
　夏四月常星不見夜明是也至魏武定八
　年凡一千二百三十七年云出魏書釋老
　志及隋書經籍志頭陀寺碑云周魯二莊
　親昭夜景之鑑(見梁昭明太子/文選齊王巾作)粱邵陵王
　上表云常星不見周鑑娠徵滿月圓姿漢
　感宵夢(見唐僧法/苑珠林)
僖王(元年庚子/在位五年)
惠王(元年乙巳在/位二十五年)
襄王(元年庚午在/位三十三年)
項王(元年癸卯/在位六年)
匡王(元年已酉/在位六年)
　四年壬子佛入涅槃釋氏金光明經云壽
　命短促方八十歲是也
定王(元年乙卯在/位二十一年)
　王問老君以在世神仙老君對以中嶽有
　古先生即予是也(出望祠宫張/僧鑑潯陽記)
簡王(元年丙子在/位一十四年)
靈王(元年庚寅在/位二十七年)
　二十一年庚戌十月二十一日孔子生
景王(元年丁巳在/位二十五年)
悼王(立五/月)
敬王(元年壬午在/位四十三年)
　十七年戊戌孔子謂南宫敬叔曰吾聞老
　聃博古該今通禮樂之原明道德之歸則
　吾師也今將往矣明年遂與敬叔俱至周
　見老子按莊子云孔子行年五十乃南之
　沛見老子計是此年也其問禮及藏書等
　事雖見禮記孔子家語及史記而皆不繫
　年月故莫知其先後也然家語所載子夏
　問於孔子曰商聞易之生人及萬物各有
　奇偶氣分不同惟達德者能原其本也天
　一地二人三三三爲九九九八十一一主
　日月數十故人十月而生八九七十二偶
　以從奇奇主辰辰爲月月主馬故馬十二
　月而生其餘各從其類也鳥魚生陰而屬
　陽故皆卵生魚遊於水鳥遊於雲故立冬
　燕雀入海化爲蛤介鱗夏食而冬蟄齕吞
　者八竅而卵生齟□者九竅而胎生四足
　者無羽翼戴角者無上齒晝生類父夜生
　類母敢問其然乎孔子曰然吾昔聞之老
　聃亦如所言由此觀之則孔子謂老聃博
　古該今故無所不就學焉何止問禮及五
　行五帝而已乎
　四十一年建壬戌孔子卒(見孔子家語/及左氏傳)老
　子時年八百二十四歲
北王(元年乙丑/在位八年)
正定王(元年癸酉在/位二十八年)
哀王(立三/月)
思王(立五/月)
考王(元年辛丑在/位一十五年)
威烈王(元年丙辰在/位二十四年)
安王(元年庚辰在/位二十六年)
　十八年丁酉秦獻公立
夷烈王(元年丙午/在位七年)
　二年丁未老君還秦秦獻公授館致禮問
　於歷數老君遂出散關出史記
顯王(元年癸丑在/位四十八年)
　八年庚申秦孝公立老君東還遊赤城蒙
　山重過扶桑較集群仙已而隱于景山太
　室少室(出王子年/拾遺記)
愼靚王(元年癸丑/在位六年)
赧王(遷都西周元年丁未五十九年/乙巳盡獻其邑於秦西周遂亡)
　九年乙卯秦昭王立老君與尹喜諸仙西
　遊女几鷄頭天柱復出散關遂昇崑崙還
　紫微上宫昭王聞之乃於老君所經遊處
　爲置城邑以表聖跡故立老君停驛尹喜
　城謹按老君本記并諸史傳記並云老子
　以商武丁庚辰生於亳尋乗白鹿而昇天
　後一百八年帝辛丁卯降于岐周今以長
　歷推之武丁元年壬申九年即庚辰也傳
　記云老君以周文王時爲守藏史武王時
　遷柱下史推武王以癸酉□受□□商自
　武丁庚辰至此癸酉凡一百七十四年也
　傳記云老子以周昭王癸丑五月壬午將
　去周七月十二日到函谷關度尹喜推昭
　王元年辛卯二十三年癸酉自癸酉至癸
　丑凡一百有一年通前凡二百七十四年
　乃西度也傳記云老子甲寅年四月於樓
　觀昇入太微次年乙卯分身生於蜀後二
　年丁巳與尹喜會於靑羊之肆遂同往西
　域至穆王元年復還中夏東過扶桑大帝
　之所較集群仙自昭王二十三年癸丑至
　穆王元年辛巳凡二十八年則老君化胡
　訖復還中夏之時也史記云周幽王二年
　辛酉三川震老子言周必亡自穆王辛巳
　至此辛酉凡二百二十年通前凡五百二
　十二年也平王二十三年癸卯老君復出
　關遊西海較集諸仙魏書釋老志云釋迦
　生時當周莊王九年春秋魯莊公七年四
　月辛卯常星不見是也按莊王元年乙酉
　即九年癸已也自幽王辛酉至此癸巳九
　十二年通前凡六百一十四年而後佛生
　至匡王四年壬子入滅周靈王二十一年
　庚戌冬十月二十一日庚子孔子生自莊
　王癸巳至此庚戌凡一百三十七年通前
　凡七百五十一年也景王十五年辛未南
　宫敬叔生時孔子年三十五歲敬王十一
　年壬辰魯定公即位始命敬叔爲大夫辭
　以先人遺命使事孔子至定公七年戊戌
　孔子年五十乃南之沛見老子即老君應
　化諸方訖復還中夏之時也自靈王庚戌
　至此戊戌凡四十九年通前凡七百九十
　九年也傳記云秦昭王聞老子過爲散關
　修城邑據昭王立五十一年乃滅周推周
　赧王元年丁未九年乙卯乃秦昭王即位
　之歲是時老君將昇於崑崙還紫微之時
　也自敬王戊戌至此乙卯凡一百九十七
　年通前計九百九十六年也老君應感無
　方變化莫測或昇或降莫能究悉今考傳
　記并長曆推計自商武丁庚辰至周赧王
　乙卯凡出入隱顯綿歷九百九十六年在
　商一百七十四年在周八百二十二年正
　與史傳及諸經典相符魏明帝讚云爲周
　柱史經九百年唐大學博士吳楊昊亦云
　老君變通靈應難測旣生商日又仕周時
　計其始終乃立千載此皆舉其成數也史
　記稱或百六十歲或云二百歲者是據孔
　子時人斟酌老子之歲數云爾不能知其
　實是以每事言蓋言或也又列仙傳云去
　入大秦又云與尹喜俱遊流沙莫知所終
　皇甫謐云西之流沙作浮屠經以化戎俗
　文始内傳云老子出關周遊八十一國後
　至罽賔化胡劉向讚曰德合元炁壽同兩
　儀據諸傳記說雖不同莫不讚其長壽蓋
　儒者以長生昇天之說爲怪誕故但云莫
　知所終說其未嘗死也唐尹文操論云老
　君乃積劫得道之大聖人也故能寄惠人
　間和光幽顯千變萬化今古常存惟莊子
　假設秦失參號之說將以逆蕩凡淺執生
　者耳而梁武帝遂以老君爲尸解之仙謬
　矣遍尋老子始終竟無解蛻之迹而莊周
　獨云爾者亦猶雲將鴻濛之類並傲吏之
　寓言若以爲實則孔子見盜跖亦可爲實
　事耶按王子年拾遺記云老子至周之末
　居干景室之山嘗云我常在人間不去須
　臾或爲凡或爲聖但流俗之人不知之人
　行善惡各有罪福如影之隨形響之應聲
　若能思眞念善自可與我相遇以此詳之
　尤明其不死審矣又按龍蹻經云老子於
　大羅天明霞觀中告九天丈人曰吾今應
　相境界通身上顯諸天下應萬象歷劫演
　化開度兆人有道上賢降爲師授或生下
　界與物混冥託質通凡浮沉莫辯與道通
　化應接有縁潛行救度不恃有恩旣其神
　通自在世世隨機降應何生死之能累乎
　兒曹以管窺天果不足怪或云老子受學
　於容城或問道於常樅此蓋至人好賢樂
　善以多問寡亦將造端於師資以垂世立
　教耳豈眞有所授受耶舊傳記其子孫顯
　仕繼世不絶者此又至人不欲索隱行怪
　以驚世駭俗故示幻迹以和光同塵耳今
　慮後世貪縱之夫認幻爲眞而託道爲姦
　者將授以藉口故皆删之至十六變之說
　事迹隱晦亦無述焉
秦始皇帝(元年乙卯在位三十六年/庚辰初并天下爲皇帝)
　二十八年壬午封襌泰山乃建老君祠於
　樓觀之南躬行饗祀老君降于祠授帝以
　鬼林經策使鬼神之符出樓觀傳
前漢文帝(元年/壬戌)
　老君先降于陜河之濱號河上公亦曰河
　上丈人帝親訪之老君授以道德經也今
　陜州府北有河上廟并文帝望仙臺存焉
　出史記及抱朴子神仙傳或作景帝誤矣
成帝(河平元/年癸巳)
　河平二年甲午老君降于琅琊郡曲陽淵
　授干吉太平經出後漢書
後漢明帝(佛法初/入中國)
章帝(元和元/年甲申)
　元和二年乙酉老君再降授干吉眞人一
　百八十戒
安帝(永初元/年丁未)
　永初三年己酉老君降于泰山召江夏史
　劉圖較定天下簿籍因示罪福報應之事
　(見唐記聖賦/及應現圖)
順帝(永建元年丙寅後六年改元陽嘉又四/年丙子改永和又六年壬午改漢安又)
(二年甲申/改建康)
　漢安元年壬午老君降于蜀之鶴鳴山授
　天師張道陵正一盟威秘籙五月再降賜
　秦清中經九百三十卷符文七十卷建康
　元年甲申老君再降于閬州雲臺山授天
　師三洞衆經及超度九祖齋直之法(見天/師傳)
　(及蜀/圖經)
桓帝(建和元年丁亥後三年庚寅改和平又/一年辛卯改元嘉又二年癸巳改永興)
(又二年乙未改永壽又三年戊/戌改延熹又九年丁未改永康)
　永壽元年乙未老君降于成都授天師北
　斗削死注生之法今成都府玉局化即其
　地又降于鹿堂山授以制六天斬邪又(見/天)
　(師傳及/蜀圖經)
　延熹八年帝遣使詣陳祀老君命邊韶撰
　碑文九年帝親祀老君於濯龍宫用郊天
　樂(並見後/漢記)
靈帝(建寧元年戊申後四年壬子改嘉平又/六年戊午改光和又六年甲子改中平)
　光和二年己未老君降于天白山授仙人
　葛玄上清靈寳大洞等經及三籙七品齋
　法勸戒法輪轉神入定等經(見天台山記/及太極仙翁)
　(傳)
魏陳留王
　咸熙元年甲申老君降于隴右臨洮郡謂
　王始曰天下不乆當大平(見晋/書)
晉安帝(隆安元年丁酉後五年壬寅/改元興又三年乙巳改義熙)
　元興元年壬寅(姚秦洪始/五年也)老君下降按行
　山嶽至華山敕仙人成公興令移居嵩山

　仍賜以仙藥(見後/魏書)
後魏眀皇帝(永興元年即位十五年改/元神瑞又二年改元泰常)
　神瑞二年乙卯(晋安帝義熙/十一年也)老君降于嵩
　山授道士寇謙之雲中音誦新科之戒泰
　常二年丁巳老君再降賜寇謙之符籙七
　十卷(見後魏/道釋志)
太武皇帝
　太平元年老君降于嵩山命寇謙之授帝
　以太平眞君之號遂改元太平眞君(出魏/書)
隋煬帝(太業元/年乙丑)
　太業十三年丁丑老君降于終南山語山
　人李淳風以唐公受命之符(出金鎖/流珠記)
唐高祖(武德元/年戊寅)
　武德二年己卯老君降于羊角山語吉善
　行令奏聞云我帝祖也今唐得聖治社稷
　延長(出唐/記)
　五年壬午老君再降于廟所告以破賊之
　期(出唐/記)
高宗(永徽元年庚戌後七年丙辰改元顯慶/又五年辛酉改元龍朔又三年甲子改)
(元麟德又二年丙寅改元乾封又二年戊辰/改元總章又二年庚午改元咸亨又四年甲)
(戌改元上元又二年丙子改元儀鳳又三年/己卯改元調露又一年庚辰改元永隆又一)
(年辛巳改元開耀又/一年壬午改元永淳)
　龍朔二年壬戌帝幸洛陽宫建清廟於北
　邙治以祠老君設醮慶讚老君降于殿上
　二眞人夾侍光耀階壇衆咸瞻仰宫闈令
　權大力等列狀奏聞照依所見圖寫爲瑞
　像(見洛陽録事/楊護師奏狀)
　乾封元年丙寅帝封岱嶽駕至亳朝謁老
　君御製册文上尊號曰玄元皇帝聖母爲
　先天太后(出唐/書)
　儀鳳三年戊寅帝敕建齋於陽清廟時老
　君降于壇上祥光照映乗白馬履壇石皆
　有跡衆所瞻仰登時奏聞賀表云金相玉
　毫彩奪夜明之景白駒丹鬛跡留天駟之
　庭(見朝散大夫/孫瑞奏狀)
則天武后(嗣聖元年甲申二月改元文明九/月又改光宅攝位二十二年乙巳)
(改元神龍元/一十八年)
　文明元年甲申老君降于虢州皇天原命
　鄔元宗令傳言武后不可草命(出唐/畫)景龍
　四年庚戌　爲　平内難疑决老君爲
　白衣老父賣卦於春明門外象曰宜取天
　下吉利在三日内後於其處立廟(出洛中/記異)
玄宗明皇(開元元/年癸丑)
　後二十九年壬午改元天寳又三年甲申
　改年爲載開元十七年老君降于蜀州新
　興寺隱景於佛殿柱中宛如刻畫削洗愈
　現本路文武官及道僧俗尼同狀奏聞有
　云現於殿柱杳疑作史之年照彼佛祠緬
　若化胡之日(見於益州長史/張敬中奏狀表)
　開元二十九年老君降于丹鳳門外語田
　同秀曰我昔日入流沙藏一金靈符在尹
　喜舊宅可奏帝取之帝遣使求得之於函
　谷關故墟(出唐/書)
　天寳二年癸未正月上老君尊號曰大聖
　祖玄元皇帝十二月帝幸華清宫老君降
　現于朝元閣上遂改朝元閣爲降聖閣(見/唐)
　(史)
　天寳七載戊子上老君尊號曰聖祖大道
　玄元皇帝
　九載庚寅老君降于太白山語山人王玄
　翼以寳仙洞有妙寳眞符上命刑部尚書
　
　王倕等往求果得之(出唐/書)
　十三載甲午二月癸酉帝朝獻太清宫加
　上老君尊號曰大聖祖高上大道金闕玄
　天元皇大帝(出唐/書)
　十五載丙申帝幸蜀老君降于漢中郡黑
　水之側帝命刻石像於所見之處又乗白
　鹿降于利州昌嶺上以示收山之兆詔於
　所現之處立自然觀(並出/唐書)
肅宗(天寳十五年丙申改元至德又三年/戊戌改乾元又二年庚子改上元)
　至德二年丁酉老君降于通化郡雲龍巖
　自地接天儀相炳然詔圖其本明皇御讚
　曰晝現珠相空浮瑞色道釋人天作禮瞻
　奉申命藻繪示諸郡國(見唐太上/皇瑞讚序)
敬宗(寳曆元/年乙巳)
　寳曆二年丙午老君降于太清宫前御路
指示長安縣鄭剪陷井之處(見柳公權書/韋處厚所撰)
　碑
懿宗咸通元年庚辰
　咸通十年己丑龐勛領三千餘人欲劫奪
　太清宫時士庶數百餘家在宫避難咸見
　老君乗空而行須臾黑霧昏曀賊迷路自
　相蹂踐龐勛亦溺水死(見汴州節度/李尉奏狀)
宋眞宗皇帝(祥符元/年戊申)
　大中祥符七年甲寅駕幸亳州謁太清宫
　親奉册寳上尊號曰太上老君混元上德
　皇帝(出宋朝/事實)
徽宗皇帝(政和元/年辛卯)
　政和二年壬辰老君乗白馬駕祥雲降于
　茅山玉晨觀授梁光映加句天童經其餘
　降現事迹紀傳不繫時代者不述與夫放
　光見瑞示夢傳言靈驗等事非化身下降
　者亦復載于譜也


混元聖紀卷之一















混元聖紀卷之二與二
　　　　宋觀復大師高士謝守灝編
太上老君乃大道之宗祖三才之本根也太
極之先寥廓何有道源肇啓炁母混成澒洞
溟津兆朕胚腪中有眞精自然而生是爲神
明强名虚皇潛司玄化道運御世一炁分三
爲玄元始三炁混合氤氲漸著爲萬象之端
莫知其先强目曰元莫知其初强目曰始故
曰元始天尊三炁相生九炁混合化生諸天
成就世界莫知其大强目曰太莫知其高强
目曰上首出無極仰之曰老宰而無我主之
曰君故曰
无上三天玄元始三炁太上老君焉初自一
炁而分三炁是爲三天三炁合生九炁是爲
九天
　自大羅天生清微天禹餘天大赤天三清
　境也自三天下生鬱單天襌善天須延天
　兜術天不驕樂天洞元天梵輔天清明天
　無想天此九大梵天也九天又各下生三
　天合三十六天其外諸小梵天悉係屬於
　此大梵天也(九炁乃融炁炎炁演炁昊炁/景炁道炁混炁洞炁浩炁也)
次四種民天
　犬極平育天龍變梵度天玉隆騰勝天太
　虚常融天爲種民天亦曰種人謂開劫之
　初降爲人種也釋氏呼爲四襌天此天上
　取太清境三千三百萬億炁下生八梵天
　五千五百五十五萬炁凡一炁三千里此
　天出三界之上超陰陽之數故無年壽之
　限水火風灾所不能壞也
次分三界
　欲界六天色界十八天無色界四天也
次八梵天
　始靑天靑元天始丹天太丹天始素天太
　素天始玄天太玄天也
次人間世
　北方清靜世界東北長安世界東方納善
　世界東南用賢世界南方棄賢世界西南
　仁靜世界西方淨行世界西北延賢世界
下置九地結爲山嶽融爲海瀆
　第一壘潤色澤地第二壘剛澤色地第三
　壘脂色澤地第四壘潤澤地第五壘金粟
　澤地第六壘金剛鐵澤地第七壘水制地
　第八壘大風澤地第九壘洞泉無色綱維
　地每壘一重土一重水一重風自上而下
　也
陽精爲日陰精爲月分日月五行之精爲星
辰二炁交會則動植萬彙更相産化
　按開化置品經曰吾於無形無名濛澒溟
　涬之中開道玄黄分靈散炁從大羅下生
　三境次生九天立九帝爲三寳之玄律二
　十七天爲境界之修品三十六部爲三境
　之玄根下爲三十六天之域宅次三十二
　天三十二帝潛運開化下分三界傍貫璇
　璣二十八宿五星躔度以明五方清炁上
　騰重濁下凝下生九地中生九人天地人
　物無不備焉故陽和正炁化生上聖高眞
　柔和沖靜之炁化生元君聖后仙妃玉女
　剛烈英勇之炁化生天丁力士神兵將吏
　陰陽五行之炁化生男女雜謬之炁化生
　飛禽走獸咸承一炁萬種不同隨其化生
　也
大劫之末九地之上至無色界三灾大作萬
象消化種民天之上灾所不及元炁復合再
爲混沌歷劫重開復命天人降爲人種爲君
爲臣洪道建法隨時布化已經無量浩浩之
劫悉皆如是
　按上清經云天圓十二綱地方十二紀天
　綱運關三百六十度爲陽孛地紀推機三
　千六百度爲陰蝕天綱三百三十日運關
　一周地紀三千三百日推機一度九千九
　百度爲天地炁交名大陽九大百六亦名
　大劫大運也以數乗之大凡三百三十年
　一度陽孛此爲小陽九之灾一百八萬九
　千年即天綱運關三萬三千周地紀推機
　三千三百度大運之交也夫天動地靜陽
　躁陰遲故有孛蝕之異耳此時天氣窮於
　太陰地氣極於太陽陽極則孛陰極則否
　陽極則其精化爲水陰極則其精化爲火
　先焚爲大火次漂以大水上至九天之下
　下至九地之内金玉消化毫末無遺然後
　元氣復合謂之混沌混沌再分則三天上
　聖四天種民下世教化亦如此劫之初三
　皇五帝相承而治矣如此變革總名爲元
　炁離合老君歷此離合之數經無量劫故
　西昇經云動則有載劫自惟甚苦勤此之
　謂也(風俗通曰十千曰萬十萬曰億十億/曰兆十兆曰經十經曰垓十垓曰載)
　(載者謂地/不能載也)又按九天生神章曰大運將期
　數終甲申三官鼓筆料别種人考筭功過
　善惡當分自赤明以來至上皇元年依元
　陽玉匱受度者應二十四萬人開皇以後
　數至甲申諸天選叙仙曹空廢官僚不充
　依元陽玉曆當依三代更料有心積善建
　功爲三界所舉五帝所保名在上天者取
　十萬人以充其任又當别舉一十二萬人
　以充儲官三官相應皆逆注種名(謂合生/四天爲)
　(後劫種/人也)又九幽之府被東華靑宫九龍符
　命使拔九幽男女死魂宿名有善功德滿
　足應受開度者取三十二萬人以充甲申
　驅除之後開大有之民劫歷皆然悉禀命
　於老君也
天地之狀象類雞卵元炁繞之如日之暈如
是天地有五億五萬五千五百五十五億重
各於其中立天文地理運陰陽五行列神祇
産萬彙秉生成之柄鎭造化之原故在天爲
衆聖之尊在世爲萬教之主謂之老子者道
之形也應旣不一號亦無量或三十六號或
七十二名或號九天上皇或號洞眞帝一君
或號高上玉帝或號長生大帝或號太平正
眞太乙妙炁皇君或號九玄帝君或號太千
法王或號九靈老子或號太上左玄眞人或
號上清金闕三洞妙經大法師或號高上大
法王或號玄一眞定光或號金闕後聖君或
號九老仙都君或號九炁丈人或號太上丈
人或號千二百宫君或號太平上景君或號
無爲父或號萬物母其降生之時十方天神
空中稱讚尊號有十曰太上老君圓神智無
上尊帝王師大丈夫大仙尊天人父無爲上
人大慈仁者眞元教主天人稱讚亦有十號
曰無爲之君無上玄老太上老君高上老子
天皇大帝玄中大法師有古大先生金闕帝
君太上高皇虚無大眞人復有至眞無極大
道自然元始太上天尊道君無上天眞天老
天師黄老玄宗世師神人眞人仙人至人大
人道人聖人之號也(以上自天眞以/下號各二字)
老君洞眞極聖本無常形消則爲炁息則爲
人或於太虚之中凝爲眞容體大無邊相好
備足上無所攀下無所躡或在雲華之上身
如金色萬眞侍衛百靈宗奉或坐蓮花之内
建七曜玲瓏之冠披九色離羅之帔項負圓
光照曜天地或處寳堂金殿珠玉帷帳萬帝
朝禮神兵衛軒或金容玉姿黄裳繡帔或素
服玄冠乗朱鬃白馬或下治十天封掌兆民
居太微勾陳紫房中爲天皇大帝或春化爲
上景君長九千丈建七精寳華之冠衣玄黄
二炁之服靑錦飛裙手執虎符坐七色之雲
或夏化爲老翁戴九龍之冠衣黄紋之衣服
黄羽之裙手執金板立紫雲之上或秋化爲
童子衣五色之衣或乗獅子或坐靑雲或冬
化爲蒼玄靑三色之光光明混沌更相纏繞
此則返金闕之炁更受鍊飛玄通晨之精也
或化身爲玄天大帝
　經云八十二變爲眞武故佑聖眞君啓請
　有云仰啓玄天大聖者北方壬癸至靈神
　金闕眞尊應化身無上將軍號眞武也
其神通自在隨感則現能白能黑能方能圓
能屈能伸能修能短能老能少能一能萬縱
横反覆厥體靡常或爲千二百老子應現諸
天或爲百八十道君接引凡世分靈散景倏
忽周徧而眞一之身湛然常寂常在太清太
極宫也老君嘗以上和元年歲在庚寅九月
三日甲子化生於鬱單北玄玉國天罡靈鏡
山李谷之間上玄靈母九玄之房初母之始
孕夢玄雲日月纏其形六氣之電動其神遂
有妊旣誕之辰有三日並出乃以谷爲氏族
用曜景爲名一名弘字子光一名玄水字山
淵
　上和乃天上之紀年也如赤眀朱靈清漢
　天漢開皇上皇之類也而世俗之士秖知
　甲子造於大撓年號始於漢武便以上和
　等號皆謂之妄殊不知上天自億劫以前
　紀年不廢世人無從而知耳自鬼谷子北
　郭子張天師葛仙公等方引諸天之號以
　配人間時代也不然則諸仙博古該今窮
　幽宄微豈不知秦漢之前未有年號耶至
　如開闢之初建立法度及世代因革悉由
　上天數定時遣天眞降教以傳人世耳非
　世人能先天而肇造也學者詳之
於是斂魂研魄守胎寳神録精鎭血固液凝
筋吞光飲霞咀嚼飛根内德圓充外累遠判
形分百萬變化無窮紫微上眞天帝玉清君
遣八景瓊輿來迎以登上清宫授蘂剛丹玉
鳳璽金眞玉光給神虎之符及飛行之羽朱
錦龍裙靑帔虎帶戴圓容神冠受書爲金闕
後聖帝君
老君於龍漢元年分身於中央大福堂國出
眞文赤書以化其民民皆長生又於南極赤
明之國出火煉眞文故號洞陽之庭有流火
之池人煉其形皆成金色上置南昌之宫下
立朱陵之館以主生成
　老君以龍漢赤明上皇延康開皇五劫皆
　運始靑丹光中靈素華玄陽之炁輪轉而
　爲玉曆龍漢以來渺渺億劫混沌之中寥
　廓無光載籍叵考赤明開圖然後經典始
　可得而推也眞文者五方眞炁之精凝結
　成文八角垂芒或爲雲篆之形或成飛走
　之狀即今之符文天眞之信契也以上並
　互見於三洞眞經也
又於東極碧落之天浮黎之國書眞文於空
靑之林成紫字之文其林風聲成音鳥食其
葉身生文章人得其羽即能飛行其民長生
安樂無爲又於西極衛羅世界西那玉國出
眞文於浮羅之嶽以度國人玉池自生金精
流映人挹其水身生金光與天相畢又於北
方鬱單之國書眞文於洞靈之觀以度兆民
其下寒池靈津自然流澳人得飲之無有終
極此五土之内皆禀老君靈寳之教以得長
生因命五老上帝以鎭五方行道垂教和寧
群品也
　隋書經籍志云元始天尊生於太無之先
　禀自然之炁沖虚凝遠莫知其極天地淪
　壞劫數終盡而天尊之體常存不滅每至
　天地初開或在玉京之上或在窮桑之野
　授以祕道謂之開劫度人然其開劫非一
　度矣故有延康赤明龍漢開皇是其年號
　所說之經亦禀元一之炁自然而有非所
　造爲亦與天尊常在不滅天地不壞則藴
　而莫傳劫運若開其文自見乃命天眞皇
　人改轉天音而辨析之自天眞以下至於
　諸仙展轉節級以次相授諸仙得之始授
　世人推其大㫖蓋亦歸於仁愛清淨積而
　修習漸至長生自然神化或白日登仙與
　道合體宋張商英道德經云劫運悠曠太
　少格塞邪炁失元散著群生因其九竅發
　生情識情流識蔽宛轉顚倒因流起愛蔽
　愛生憎僧愛交攻前伏後起棄明趨昧積
　昧爲陰陰結爲幽入幽爲鬼神正爲人形
　傍爲異趣啖食陵暴性不得靜命不得延
　黑炁慘霾干犯霄極三清化主三帝天君
　鑑觀在下一念興悲自然妙炁絡繹成文
　靈風鼓奏自成音聲至慈度厄至仁好生
　至正摧邪至明破冥上列曹官下設嶽洞
　衆眞受職列仙分統眞機旣漏玉字乃出
　火煉洞陽筆著空靑玉檢金版符籙呪訣
　教授仙衆威制魔群煉度魂魄役召萬靈
　太上道三上眞道七中眞道六下眞道四
　金口所說三師所授瑶函寳笥祕蓄天臺
　遺落人間太倉一稗修眞之士集爲三洞
　無無上眞名曰洞眞幽深微妙名曰洞玄
　靈奇隱顯名曰洞神非眞之眞泯寂無文
　非元之元妙體孤存非神之神欻忽無垠
　此明三洞眞文之㫖趣也
老君又化身號靜老天尊行教五方遂於東
華山九合玄臺說法以授東極始老國王其
王妃王子大臣五千餘人同修其道俱得地
仙乃建習仙宫習靈七正二館令學仙者居
之二百年中國内白日昇天者三千餘人其
王昇爲妙梵天主
　按靑童内文云始老國在東海之外也一
　名清和國妙梵天主後以逸樂過度謫下
　人間爲罽賔國王老子化之爲佛者是也
老君在天皇時號玄中大法師亦曰通玄天
師出洞眞經一十二部以無極大道下教人
間在地皇時號有古大先生出洞玄經一十
二部化人以無上正眞之道在人皇時號盤
古先生出洞神經一十二部化人以太平無
爲之道
在伏犧時降于田野號鬱華子授天皇内文
又降河圖八卦之文教人以順性之道在祝
融時降于恒山號廣壽子授人皇内文教人
以安神之道俾陶鑄爲器以變生冷在神農
時降于濟陰號大成子授地皇内文教人以
好生之道俾播植穀果以代烹殺和合方藥
救疾養性略見唐紀在黄帝時降于崆峒山
號廣成子帝即位二十九年憂天下之不治
乃往見廣成子而問曰聞子達於至道吾欲
取天地之精以佐五穀以養民人又欲觀陰
陽以遂其群生爲之奈何廣成子曰而所問
者物之質也所欲官者物之殘也自汝治天
下雲氣不待族而雨草木不待黄而落日月
之光亦以荒矣而佞人之剪剪者又奚足以
語至道黄帝退捐天下築特室席白茅順下
風膝行而進再拜稽首問曰聞吾子達於至
道敢間治身奈何而可以長乆廣成子蹙然
而起曰善哉問乎來余將語汝夫至道之精
杳杳冥冥至道之極昏昏默默無視無聽抱
神以靜形將自正必清必靜毋勞汝形毋揺
汝精少思寡欲可以長生目無所見耳無所
聞心無所知神將守形形乃長生謹汝内閉
汝外多知爲敗我爲汝遂於大明之上矣彼
至陽之原也爲汝入於窈冥之門矣彼至陰
之原也天地有官陰陽有藏謹守汝身物將
自壯我守其一以處其和故修身千二百歲
吾形未嘗衰也黄帝再拜稽首曰吾子之謂
天矣廣成子又謂黄帝曰來余語汝彼其物
無窮而民皆以爲終彼其物不測而人皆以
爲極得吾道者上爲皇下爲王失吾道者上
見光而下爲土今夫百昌皆生於上而返於
土故余將去汝入無窮之門以遊無極之野
吾與日月參光吾與天地爲常乃授帝陰符
經
　老君於三皇時說經世謂之三墳之書乆
　失其傳兼累世所說經多藏瓊室瑶臺或
　秘龍宫海藏神眞保護世莫得聞今所傳
　者太山一毫芒爾
久之又命西王母授帝元始天尊玉像帝置
於高觀以敬奉之常有綵雲覆其上故號爲
道觀道觀之號自此始也
　按太平廣記所引道經云在昔道炁凝寂
　湛體無爲將欲啓迪玄功化生萬物先以
　東華至眞之炁化而生木公木公生於碧
　海之上蒼靈之墟以主陽和之炁理於東
　方號曰東王公焉又以西華至妙之炁化
　而生金母以主元毓神玄奥於眇莽之中
　分大道醇精之炁結炁成形與東王木公
　共理二炁而毓養天地陶鈞萬物體柔順
　之本爲極陰之元位配西方母養群品號
　曰西王母焉天上天下三界十方女子登
　仙得道者咸所隸焉木公冠三維之冠服
　九色雲霞之服亦號玉皇君居於雲房之
　間以紫雲爲蓋靑雲爲城仙童侍立玉女
　散香眞僚仙官巨億萬計各有所職故男
　子得道者名籍所隸焉時往謁九靈金母
　一歲再遊其宫共較定男女眞仙皆品功
　行以陞降之天地劫歷陰陽代謝時運興
　廢陽九百六舉善黜惡靡不由之總其籙
　籍而上奏元始中關玉晨以禀命於老君
　故老君授道於黄帝乃命金母示以元始
　之像焉
老君又命帝陟王屋山開石函發玉笈得九
鼎神丹飛雪爐火之道帝遂鑄鼎荆山煉丹
成服之有雲龍來迎帝乗龍上昇時群臣侍
女同得昇天者七十有二人其餘小臣不及
上爭持龍髯攀墮黄帝弓與鼎皆抱之號泣
世謂之烏號之弓臣民無所追慕遂取其遺
物於巴山造墳以藏之號巴陵又於橋山葬
其衣冠號黄帝陵鼎所墮處謂鼎湖焉
　今處州縉雲縣仙都山其巓有鼎湖無路
　可縁上生金蓮其葉嘗飄墮於雙溪故名
　金華縣古以帝氏縉雲故以名其邑信不
　虚也
初老君垂世立教故示有修證之訣師資傳
授之格乃以上皇元年甲子七月二日出遊
西河時見元始天尊乗八景玉輿駕九色玄
龍三素飛雲導從群仙浮空而來同會西河
之上天尊吐洞玄内觀玉符以授老君老君
稽首承教服符三部八景神身中並見金書
玉字二十四圖空中自明洞徹無窮羅縷自
然即命主圖上仙依而畫之金書紫字丹簡
玉章於此成立自南極上元九光太眞王夫
人東西二華南北眞公五嶽神仙清虚眞人
所授眞文並出於老君焉其圖分爲上中下
三品上品一神仙沐浴東井圖二五嶽眞形
圖三通靈訣精八史圖四六甲通靈圖五九
宫紫房圖六元始太清圖七眞道混成圖八
西昇保籙圖中品一神仙通微靈化圖二躡
虚九靈圖三九變天圖四常存圖五守一養
身圖六守神含景圖七寂嘿養眞守志圖八
芝英玉女圖下品一神仙六陰玉女圖二九
九道仙圖三導引圖四洞中洪保圖五變化
隱測圖六採芝開山圖七明鏡圖八無極太
一圖凡二十四圖皆修身長生之術並洞玄
元始之炁化成也
老君又典領玉晨神虎符圖智慧素經凡上
清大洞眞經召靈威魔神符玉章莫不掌録
焉此經皆結飛玄自然之炁以成其道高妙
衆經之尊總統萬靈匡御群仙祕於九天之
上大有之宫鑄金爲簡以撰靈文刻玉丹書
以明其篇或藏太微靈都瓊宫玉房之内咸
衛以巨獸扞以毒龍神虎七千備于玉闕金
晨玉童素靈玉女各三千人侍衛靈文衆眞
宴禮萬聖朝軒玉晨大道君常謂老君曰大
劫之周擇授上賢自無其人累劫不傳後學
求仙不知道原徒勞思存損疲形神夫欲尋
本當歸其根失根求生萬不得全上皇玉文
子擇人而傳其法寳祕深不可言當依明科
承而奉焉中皇元年壬戌三月一日老君於
玉天瓊房推較本元撰集靈篇以爲寳經三
百卷符圖七千章玉訣九千篇以授東海方
諸宫靑童大君使傳後學玉名合眞之人大
君旣受寳經位登上相金華玉女紫晨玉童
各三千人俱侍衛焉秉靈符之節麾命魔靈
旛逍遥紫虚之館徘徊靑華之房滅六天於
末運剪萬精於群山採後學於金簡校靑籙
於方諸延萬帝於曲宇讚寳訣於妙章撰獨
立於齊眞嚴四極以檢運普統九天九地五
嶽名山億兆萬眞莫不咸隸生死圖籍細無
不關末學之子欲受經及修行皆宜先奏金
簡於靑宫投玉札於上清典籙玉司常陰察
人精麤其有勤苦乃得玄授焉
老君又傳太虚眞人南嶽赤君使授學道宿
有金名玉字高閣刻名當爲眞人者又傳天
眞皇人太眞王夫人等或封於西玄王屋山
中或刻於蓬萊府北室金柱玉璧上又以五
色玉爲簡各封五嶽石笥中須壬辰告會後
聖君來下當出以付四輔使教上眞之才
　按後聖李君列記云後聖李君四輔上相
　方諸宫靑童大君上保太丹宫南極元君
　上傅白山宫太素眞君上宰西城宫總眞
　王君
凡欲求仙當尋其文得其本原道無不成苟
不知道所出與寳訣所生謂之投暗而學無
有祖宗眞不爲降道亦不行也
老君曰夫三洞寳經皆三清上道也吾昔授
之於元始天尊于今七億萬劫天地成壞萬
品生滅惟吾道獨存今猶修之於景雲之上
常以玉清玄簡出付眞公於無量壽天又付
方諸靑童大君依九天品格萬劫一出自開
皇以來傳付後學應爲眞者九千年聽傳三
人或四十九年中遇有其人聽頓傳人欲受
吾經當依四極明科齎信詣師受以佩身閉
心修行愼勿輕傳
　考之經科受經之格年限不同蓋上古淳
　和萬劫一出末代澆薄拯救尤切四十九
　年得人即傳皆以齋戒爲先陰功爲務以
　拔九祖之罪以度群品之厄後及己身立
　功布德上遵天憲以期超昇故有二十七
　品齋科三十六品醮法上即以清虚簡寂
　爲用次即以吐納服御爲階末即以洗心
　悔過爲宗普即以後己先人爲要功行三
　千白日登天斯言有證者也
又曰欲修行上法宜先修高上洞眞三元齋
直三元合眞上應九祖凡欲修行大洞眞經
三十九章雌一玉檢五老寳經玄母八十二
上願佩神虎金虎符豁落七元流金火鈴銷
魔隱祝威制萬靈飛步五星存注七元思眞
行道上求天仙合服神丹飛騰靈丸當修上
元之法九日九夜清齋念神未至一日五香
沐浴宿結齋心上至九人下至三人主客丹
禱每事精勤欲修中元齋直六日六夜以贖
己身積滯之愆解過於天眞謝罪於三元宿
愆旣散高上降眞書名玄圖尅成上仙學而
無法徒勞損功無感於自然欲修下元之法
三日三夜解抜九祖令飛魂更生出離三塗
上昇南宫釋結解滯斷滅惡根七祖旣懼身
自成仙其法高妙非眞勿傳齋直畢然後行
上道常當沐浴清齋盛潔法服并漱蕩口腹
令内外清虚口無餘味腹無餘薰眼無餘穢
體無塵染淡泊靜嘿惟道是身然後修行法
事焉
夫學上道不奉三百大戒而誦經行呪佩符
思神合丹服藥隱處山林求昇仙之舉恐未
可希也若能戒全於内和光於外乃庶幾於
靈標之崖矣非修道難奉戒難耳子能全戒
及十方太上將保爾登仙也戒今而誦寳經
佩大符而行事若復不仙則天下無有不死
之道矣我之所慨世求其人難得耳夫有經
而無戒猶涉海而無舟楫猶有口而無舌何
縁度兆身耶夫道要在行合冥科積善内足
然後始涉大道之境界弗能爾者皆爲徒勞
於風塵無益於生命之修短也
老君復授靑童大君靈書紫文修行二十四
事其略曰採服飛根吞日氣之法先服開眀
符常思見日初出時叩齒陰呪日魂之名日
中五帝之字存見日中五色流霞來接一身
呪嚥如法當覺體生玉澤面有流光次採服
陰華吞月精之法先服太玄陰生符常思見
月初出時叩齒陰呪月魄之名月中五夫人
之字存見月中五色流晶來接一身呪嚥如
法當覺體生玉光目有飛精次拘三魂以三
魂棄身遊遨飈逝本室或爲他魂留制或爲
魅物收録當拘而留之使無遊逸其法常存
心中有赤炁轉大以覆身變而爲火洞照内
外叩齒呼呪如法則三魂拘留矣次制七魄
以七魄流落遊走穢濁或交通血食往來鬼
魅或共死屍相關或言人之罪欲人之敗皆
魄之疾也其法生晦朔弦望及庚申日存鼻
端有白炁漸大以冠身九重又變作四靈之
獸匝繞一身呼呪如法則七魄制煉矣又人
身中有三元宫上元丹田泥丸宫其神赤子
字元先一名帝鄉中元丹田絳宫其神眞人
字子丹一名光堅下元丹田命門宫其神嬰
兒字元陽一名玄谷此三一之神上一服紫
衣中一赤衣下一黄衣皆如嬰兒之狀欲拘
制魂魄當先陰呼其名并存服色次第分明
又命門宫中有大君名桃康字合延衣朱衣
冠芙蓉冠三魂侍側暮卧常存大君祝守如
法一十八年大君能左激三田右御三炁呼
陽六甲召陰六丁來侍人也又行鬱儀結璘
奔晨之道服靈飛六甲陰陽符佩神虎金虎
銷魔豁落流金之章誦大洞眞經存三部八
景二十四神服琅玕華丹挹黄水月華徊水
玉精環剛之果即頭生七色之炁分形變化
千乗萬騎白日昇天皆學道修行要文乃太
微天帝紫微上眞天帝玉清君口傳之訣以
紫玉爲簡靑金爲文龜母執筆金童佛筵天
妃侍香玉童結篇名曰靈書紫篇以付上相
靑童大君使下授玄宫玉名爲眞人者於是
靑童大君清齋千日稽伏膝行捧首北面依
科盟授以還方諸霄宫其後傳西城王君使
下授骨相之子焉
　按經云始自大羅天開張萬範攝生十方
　先立九聖各分九等從凡遷仙有八十一
　等本爲三界迷暗參差故立三乗以爲修
　品上中下殊普令開悟昔於龍漢初時以
　聖道傳九天丈人九天眞皇次於赤明劫
　時以其道傳虚皇玉帝次於上皇劫時以
　仙道傳萬始先生太眞玉皇此上聖傳其
　道也太易時以德授太帝君太始時授天
　帝君太初時授太微帝君太極時授太微
　天帝太素時授金闕帝君上相靑童君此
　中眞傳其德也下代傳教者應化法門十
　二等事一者三洞本文二者神符告信三
　者玉訣祕諱四者靈圖圖寫五者歷代授
　道六者戒律防非七者威儀庠序八者方
　法修行九者術數隱景十者記傳傳示十
　一者讚詠歌頌十二者章表奏請三洞通
　達應感符證此下代傳其教也
老君在少皥時復降于崆峒山號隨應子說
莊敬經教以順時行令在顓頊時降于衡山
號赤精子說微言經教以忠順之道在帝嚳
時降于江濱號録圖子說黄庭經教以清和
之道又命九天眞王三天眞皇執九光之節
景雲之符下牧德臺授帝嚳以九天眞靈三
天寳符上以奉天使二儀無遺下以營人使
年命無墜帝乃祭天於北河之壇藏符鍾山
之峰後昇天爲玄宫眞人老君是時傳道與
赤松子被衣子王倪齧訣(略見/唐紀)
　按魏書釋老志云道家之原出於老子先
　天地以資萬類上處玉京爲神王之宗下
　在紫微爲飛仙之主千變萬化有德不德
　隨感應物厥迹無常授軒轅於峨嵋教帝
　嚳於牧德大禹問長生之訣尹喜授道德
　之㫖丹書紫字昇玄飛歩之經玉石金光
　妙有洞靈之說如此之文不可勝記魏證
　隋書經籍志云自古黄帝帝嚳夏禹之儔
　並遇神人咸受道籙年代旣遠經史無聞
　焉又曰方外之教聖人之遠致也俗士爲
　之不通其㫖多雜以迂怪斯所以爲弊也
　故中庸之教是所罕言然亦不可誣也
在帝堯時降于姑射山號務成子說玄德經
教以謙遜之道在帝舜時降于河陽號尹壽
子說道德經教以無爲之道又傳道與彭祖
唐紀
　按太平廣記載集仙録云女道士王妙想
　居蒼梧九嶷山辟穀服氣時念黄庭朝謁
　精誠忽有靈香郁烈祥雲滿庭天樂震空
　光燭壇殿千乗萬騎浮空而來旌幢鶴蓋
　導九龍之輦下降壇前見一仙官羽衣寳
　冠佩劍曳履昇殿而坐身有五色光妙想
　即往瞻謁仙官謂妙想曰吾乃往昔有虞
　氏之君帝舜也勞厭萬國養道此山每欲
　誘掖後人使之知道而世無可教授者夫
　道在於内不在於外道在爾身不在他人
　玄經曰所謂修之於身其德乃眞也頃者
　地司奏汝居此山三十餘歲初終如一守
　道不邪存念精誠遵禀玄戒若無所成證
　此乃道之棄人也玄經云常善救物而無
　棄物道之布惠周普物物皆欲成人人人
　皆欲度之但世人福德卑微道氣膚淺不
　能精專勤乆道氣未應而已中怠是人自
　棄道非道棄人也以精誠一至期以百生
　千生望於所證不怠不退深可愍也吾昔
　遇太上老君示以道德眞經理國理身度
　人行教可以亘天地塞乾坤通九天貫萬
　物爲行化之要修證之本非言可喻但世
　俗浮詐嗤謙光爲懦怯輕退身爲迂劣笑
　絶聖棄智爲荒唐鄙絶仁棄義爲逕庭蓋
　末世之迷妄也玄聖之意將欲還淳復朴
　宗道黜邪斜徑旣除至道自顯淳朴已立
　澆競自祛則裁制之義無所施兼愛之慈
　無所措昭灼之聖無所用機譎之智無所
　行天下混然歸乎大順此玄聖之大㫖也
　吾以曆數旣往歸理兹山常以乆視無爲
　之道分命仙官下教於人蓋上聖高眞愍
　劫曆不常代運流轉陰陽倚伏生死推遷
　俄爾之間又及陽九百六之會孜孜下教
　以救於人尤切於世人之求道也世人求
　道若存若亡繫念存心萬中無一天眞憫
　俗常在人間隱景化形隨方開悟此山九
　降皆有宫室眞官主之其下有寳玉五金
　靈芝神草三天所鎭之藥太上所藏之經
　或在石室洞臺雲崖嵌谷皆有靈司主掌
　無毒螫鷙攫之物可以度世可以養生可
　以修道可以登眞也汝居山以來未嘗遊
　覽四表俯睇岑巒固不得而知也勉之修
　之佇俟駕景策空然後倒景而研其本末
　也於是命侍臣以道德二經及駐景靈圖
　授之而去自是一年或三五降於黄庭觀
　後數年妙想白日昇天所居觀改爲營道
　觀兹山以舜修道之所故曰道州老君嘗
　以道德授舜於此可驗故河上公云吾者
　此書已一千七百歲也
在夏禹時降于商山號眞行子教以勤儉之
道授九疇書又命宛委山之神玄夷使者授
以玉書靈寳五符治水眞文及罡步劾召鬼
神之法初禹治水隨山濬川老君遣雲華夫
人往陰相之時禹駐巫山之下大風卒至崖
谷振損力不可制忽遇雲華夫人禹拜而求
助夫人即敕侍女授禹策召鬼神之書因命
其神狂章虞餘黄麾大翳庚辰童律巨靈神
等助其斬石疏波决塞導阨禹嘗謁雲華於
崇巘之巓顧盻之際化而爲石或倏然飛騰
散爲輕雲油然而止聚爲夕雨或爲游龍或
爲翔鶴千態萬狀不可親也禹疑其狡獪怪
誕非眞仙也問諸童律曰天地之本者道也
運道之用者聖也聖之品次眞人仙人也其
有禀炁成眞不修而得道者木公金母是也
蓋二炁之祖宗陰陽之原本仙眞之主宰造
化之元先雲華夫人者金母之女也受書爲
雲華上宫夫人主領教童眞之士理在玉映
之臺隱見變化蓋其常也亦曰凝炁成眞與
道合體非寓胎禀化之形乃西華少陰之炁
也且炁能彌綸天地經營動植大包造化細
入毫髮在人爲人在物爲物豈止於龍鶴飛
鴻騰鳳哉禹然之往詣焉忽見雲樓玉臺瓊
闕森然靈官侍衛不可名識獅子抱關天馬
啓途毒龍電獸八威備軒夫人宴坐於瑶臺
之上禹稽首問道召禹坐而謂曰夫聖匠肇
與剖大混之一樸判爲億萬之體發大藴之
苞散爲無窮之物故步三光而立乎晷景對
九域而制乎邦國刻漏以分晝夜寒暑以成
歲紀兑離以正方面山川以分陰陽城郭以
聚民器械以衛衆輿服以表貴賤禾黍以備
凶歉凡此之制上禀乎星辰而取法乎神眞
下以養於有形之物也是故日月有幽明生
煞有寒暑雷電有出入之期風雨有動靜之
常類炁浮乎上而衆精散于下廢興之數治
亂之運賢愚之質善惡之性剛柔之氣壽夭
之命貴賤之位尊卑之序吉凶之感窮達之
期此皆禀之於道懸之於天而聖人爲紀也
性發乎天而命成乎人立之者天行之者道
道存則有道去則無非道則物不可存也非
修則道不可致也太上有言致虚極守靜篤
萬物將自復謂歸於道而常存也道之用也
變化萬端而不足其一是故天參玄玄地參
混黄人參道德去此之外非道也哉長乆之
要者天保其玄地守其物人養其氣所以全
也則我命在我非天地煞之鬼神害之失道
而自逝也志乎哉勤乎哉子之功及於物矣
勤逮於民矣善格乎天矣而未聞至道也吾
昔於紫清之關受書寳於勤之我師三元道
君曰上眞内經天眞所寳封之金臺佩之太
微則雲輪上往神虎抱關振衣瑶房遨宴希
林長招仙公右棲白山而下盻太空汎乎天
津則乗雲騁龍遊此名山則天人詣房萬神
奉衛千精伺迎動有八景玉輪靜則宴處金
臺亦謂之太上玉珮金璫之妙文也汝將欲
越巨海而無飈輪渡飛砂而無雲軒陟阨塗
而無所輿涉泥波而無所乗陸則困於遠絶
水則懼於漂淪將欲以導百谷而濬萬川也
危乎悠哉太上愍汝之至將授汝以靈寳眞
文陸策虎豹水制蛟龍斬馘千邪檢馭群兇
以成汝之功也其在乎陽明於天矣吾所授
寳書亦可以出入水火嘯叱幽冥收束虎豹
呼召六丁隱淪八地顚倒五星乆視存身與
天相傾也因命侍女陵容華出丹玉之笈開
上清寳文以授禹仍命狂章巨靈等神助禹
誅爲民害人力不能制者戮防風氏於會稽
鏁淮渦之神無支秖於龜山皆其力也禹後
入陽明洞天爲紫庭眞人藏眞文於包山之
墟
　按玉笥山太秀法樂洞天乃太上授禹靈
　寳眞文之所遺迹存焉今太湖中洞庭山
　林屋洞天即禹藏眞文之所一名包山吳
　王闔閭十二年正月登包山之上命隱者
　龍威丈人入包山之洞宄其深遠見金城
　玉屋題曰天后别宫太陰之堂於玉室几
　上得素書一卷凡百七十四字而還闔閭
　不識其書使使問仲尼云赤烏銜書以授
　於王仲尼曰吾昔遊於西海之上聞童謡
　曰吳王出遊觀震湖龍威丈人名隱居北
　上包山入靈墟乃造洞庭竊禹書天帝大
　文不可舒此文長傳六百初今强取出喪
　國廬丘按謡言乃龍威丈人洞中得之赤
　烏所銜非丘所知也吳王懼復歸其書也
在商湯時降于潛山號錫則子說長生經教
以恭愛之道今潛山天祚宫前龍堂之址即
其所也
老君雖歷代應見而未有誕生之跡將欲和
光同塵以立世教乃先命玄妙玉女降爲天
水尹氏之女名益壽適仙人李靈飛玄妙玉
女即無上元君也靈飛本臯陶之後至商時
父子相承得修生之道父慶賔年百歲餘常
有少容周遊五嶽諸山一旦雲龍下迎白日
昇天靈飛感父昇天之事精修大道亦百餘
歲當老君未誕而昇天至商十有八世王陽
甲踐祚之十七年庚申歲老君自太清仙境
分神化炁乗日精駕九龍化爲五色流珠下
降時尹氏晝寢夢天開數丈衆仙捧日出良
乆見日漸小從天而墜爲五色珠大如彈丸
因捧而吞之覺而有娠今亳州天靜宫有流
星壇即其處
由是容顔益少神炁安閑所居之宰六氣和
平冬無凝寒夏無祁暑祥光照室衆惡不侵
八十一年不覺其乆至商二十二王武丁之
九年庚辰歲二月建寅十五日卯時聖母因
攀李枝忽從左腋降生
　仙傳所載皆云在胎八十一年唯内傳云
　上帝之師元君感日精入口因娠經七十
　二年剖左腋而生二說雖或不同然亦有
　由虞宣出塞記云老子復命胞中七十二
　年舉候九年則亦八十一年也
是時陽景重輝祥雲蔭庭萬鶴翔空九天稱
慶玉女跪捧九龍薦水以浴聖姿龍出之池
因成九井
　按漢伏滔北征記云老君廟中有九井水
　皆相通故每汲一井九井皆動降生之初
　即行九歩步生蓮花因指李樹曰此吾姓
　也
老君嘗於多劫之前降生於北玄玉國李谷
之間因以姓李今又降生李氏之家李木之
下生而知其姓故指以示人非今方以李爲
姓也
謚曰聃
　老君耳高於項厚而且堅下有垂珠中有
　三門天神之表與凡迥異故以爲謚或作
　儋者漢字通用也故史記亦作太史儋如
　今儋州曰儋耳也或作耽者音訛也或謂
　其吐舌舑然而謂之舑此又傳聞之謬也
名耳字伯陽或曰伯陽父者尊老之稱也一
名雅字伯宗一名志字伯光一名石字孟公
一名重字子文一名定字元陽一名元字伯
始一名顯字元生一名德字伯文
　按九宫經三五經元辰經云人各有厄會
　若易名字以隨元炁之音可以延年度厄
　今世有道者亦多如此又列記云李君二
　千五百年輒易名字老君在世最乆故名
　字稍多嘗告尹喜曰吾姓字渺渺從劫至
　劫非可悉紀也
老君降生九日身有九變皆天冠天衣自然
被體仍有七十二相八十一好七十二相者
頭圓如天面光象日伏犀蟠起玉椀穹隆皓
髮如鶴長七尺餘眉如北斗其色翠緑虎髭
龍髯素結如絲耳有垂珠中有三門高平於
頂厚而且堅河目日月方瞳緑筋鼻有雙柱
準骨隆隆口方如海脣赤如丹炁有紫色其
香如蘭齒如編貝其堅如銀數有六八上下
均平舌長且廣形如錦紋其音如玉其響如
金顴高而起頤方若矩日角月淵金容玉姿
龍顔肅肅鳳視閑閑額有光象三午上達天
庭平坦金匱充盈頰有白誌頤有玉丸項有
三約鶴素昂昂垂臂過膝手握十紋其指纖
長各有策文爪有玉甲身有緑毛胸有偃骨
背有河魁臍深餘寸腹軟如綿心有錦紋腹
有玄誌眼有輪文足蹈二卍指有乾坤身長
丈二徧體芳香面方而澤上下三停體如金
剛貌若琉璃行如虎步動若龍趨此其相也
左扶靑龍右據白虎前導朱雀後從玄武頭
蔭紫雲足履蓮花項負雙景五明耀日身有
圓象動照九天兼全仙相光色奇妍總八十
一謂之好也寄胎八十一年極太陽九九之
數生而皓首故號爲老古人稱師爲子又子
者男子之通稱故號老子
　一說老者長年之稱子者幼稚之號故謂
　之老又是初生故謂之子又乃白首故兼
　二儀而稱之曰老子也唐尹文操論曰老
　子者即道之身也迹有内外不同由能應
　之身或異也其内號者即至一眞一玄一
　皇一元一帝一太一天一正一等是也至
　一者妙而無質也眞一者淳粹湛然也玄
　一者通靈不滯也皇一者光明無上也元
　一者萬道之長也帝一者百神之聖尊也
　太一者長生之大主也天一者司陰之眞
　宰也正一者明威之法王也謂兹九義同
　出異名旣契玄機故咸言一矣其外號者
　則鬱華大成廣壽廣成隨應赤精録圖務
　成尹壽眞行錫則燮邑育成經成郭叔等
　子是也鬱華者道化光盛也大成者玄德
　普資也廣壽者怡神術贍也廣成者攝生
　功博也隨應者感通無礙也赤精者矜靈
　丹著也録圖者符命冥合也務成者庶績
　充遂也尹壽者公正身康也眞行者精誠
　淳粹也錫則者仁惠有方也燮邑者風教
　變俗也育成者牧養克諧也經成者正訓
　常全也郭叔者廓清累代也此並隨教得
　名旣降爲國師故同稱子也
居于東國苦縣瀨鄉曲仁里渦水之陰
　按史記云楚苦縣瀨鄉曲仁里人劉向列
　女傳云陳人皇甫謐高士傳云楚之相人
　家于渦水之陰或曰譙人瀨或作厲其說
　不同者蓋其地乃太皥伏犧氏之墟宛丘
　之側顓帝亦都焉禹貢屬潁州之分商湯
　復都之謂之亳商周武王克商封舜後媯
　汭於宛丘是謂陳國熊繹始封地連於陳
　爲楚國魯宣公十一年楚滅陳申叔時諫
　乃復立之昭公八年楚又滅陳遂縣之至
　十三年楚復封陳至襄公十七年卒爲楚
　所滅陳遂屬楚楚頃襄王爲秦所伐失兵
　鄢郢都陳秦滅楚陳屬潁川郡至漢爲淮
　陽國居陳領九縣如苦相譙厲等皆屬焉
　後漢章帝時改爲陳郡今爲亳州也苦縣
　徐廣云晋名谷陽齊省谷陽隋復置焉苦
　縣東谷陽故城即古之厲鄉城也縣東北
　有古相城即楚之相縣也戰國之末并相
　爲苦唐乾封元年改爲眞元縣今爲衛眞
　縣北近渦水東四十里有古譙城即漢之
　譙縣也故老子或稱陳人楚人相人譙人
　也厲鄉者即瀨鄉也左氏傳云楚成王伐
　徐秦師伐厲以救之杜預云厲楚之與國
　也地理志云屬淮陽王莽改曰賴陵裴松
　之北征記酈善長水經闞駰十三州已并
　圖經皆作賴爲其地近渦水俗遂轉而爲
　瀨焉
聖母旣誕育道身將返天闕復元君之位欲
示世人以師資傳授之道乃告老君曰夫人
受生於天地中有清有濁炁之清者聰明慈
仁氣之濁者愚癡凶虐明者因修以成性昧
者恣欲以傷命性者身之原也命者生之根
也是故修學之人鍊身於九丹解結於五神
引炁於本生滅根於三關九鍊十變百節開
明胞結斷滅乃知本眞而成上仙也若不修
學則邪魔入身百痾競生死不盡命痛乎難
言夫仙由心學心誠則仙成道貴内求内密
則道來能致靜以學眞積虚以通神則仙日
近矣苟心競神勞體煩不專動靜喪精耳目
曠眀徒積稔索道道愈遠也寄寓天地間少
許時耳若能攝炁營神辛苦注眞乆將得道
則與天地共寄寓於太無中也能洞虚體無
則視之不見聽之不聞乃與道合眞矣老子
曰今涇跡塵寰欲常存不死隨世度人可乎
元君曰吾有秘寳非聖不傳有能修之可以
長存老君曰願聞其致元君曰至道淵奥深
不可識匪有匪無匪聲匪色視之不見搏之
不得囊括天地至人無極近在諸身莫知能
測能知其則是謂玄德老君曰其道亦有衛
以致之乎元君曰道者虚通之至眞術者變
化之玄技道因術以濟人人因修而會道則
變化無窮矣夫道之要者無爲而自然術之
秘者符與炁藥而已符者三光之靈文天之
其信也藥者五行之華英地之精液也炁者
陰陽之和粹萬物之靈爽也人雖得一事未
畢要資符藥道乃訖此吾之秘寳爾能兼之
可以長存度人無量矣老君曰身者得道之
器也炁者致命之根也根抜則命終器敗則
道去今欲修之令命固道隆可得聞平元君
曰人禀骨肉之質猶陶家坯也坯木冶則敗
速身未煉則命促理固然也縱使德冠群有
神䟽太玄而身猶恐未免乎老死夫何故哉
由化致然不得不然也惟藥能煉形符能致
神神歸則心通而性逸形堅則氣固而命全
然後化炁變精洞入無形飛行虚空存出自
然乃能長存得道之人雖遭劫交天地崩淪
而灾不能及所以貴乎符藥者由此也老君
曰服神丹而得長生者神靈佑之乎將藥之
力也耶元君曰長生之功由於丹丹之成由
於神故將合丹必正其心不履罪過神明佑
之作丹必成神丹入口壽命無窮已天地明
察道歸仁人萬兆蠢蠢名曰行尸不信長生
之可學謂爲虚誕從朝至暮但作求死之事
天豈能强生之乎恣心盡欲奄忽輒死千金
送葬何所益哉神丹道成不惟長生而已亦
可作世之寳也知此道者亦安用天下爲人
有以國易吾方而非其人不傳也老子稽首
曰願聞其㫖元君乃仰天而嘯倏忽有紫雲
如蓋自天奄至中有五色藴光明八達仙人
涓子侍之元君披出神圖寳章變化之方還
丹伏火水汞金液之術凡七十二篇以授老
君其文曰一爲玄白生金公太陽流珠入華
池斤内五兩文姜□赤鹽白雪成雄雌五符
九丹得之飛眞道在此人不知五符者一曰
玄白二曰金精三曰飛符四曰金華五曰三
五靑龍精九丹者一曰白雪九轉還丹二曰
雌雄九轉還丹三曰金液九轉還丹四曰白
華九轉還丹五曰丹華九轉還丹六曰五色
九轉還丹七曰泥汞九轉還丹八曰金精九
轉還丹九曰九鼎極耀還丹此九丹得一則
可以長生不在徧作也神丹之道皆三化五
轉至九而止得服之者與吾等矣神仙之道
不在祭祀禱鬼神不在導引與屈伸不在呪
願多語言不在精思自苦勤長生之要在神
丹知之甚易爲寔難于能行之可長存此之
道成立得仙吾亦學得非自然老子再叩頭
稽首曰九丹之道旣奉慈訓矣切聞求仙不
得金液虚自苦辛願示直要元君曰大哉子
之問也九丹金液同爲昇天之道然九丹中
金液爲上所以爾者服九丹之人或三年或
二年或一年或半年或百日六十日三十日
十日三日乃有仙官雲龍來迎惟服金液者
入口則身色紫金立生羽翼昇天爲仙官矣
凡欲服之維先長齋斷穀一年乃得服之自
非有玄中之籙及不死之名者終不得聞九
丹金液之道也其法依前合丹金成而液之
其道畢矣此吾之秘寳也凡有千二百訣吾
於往劫塵沙天地之先受之元始天尊奉而
行之得居無上元君之位吾昔以傳至眞大
聖天帝上帝太微太一元君今又授汝爾其
勉之老君受記復請曰萬兆芸芸動之死地
今以此道廣濟如何元君曰悠悠之徒躭榮
嗜欲死者若墜石投川往而不返甚可痛傷
然道不虚行必授眞人此道高妙秘於九玄
瓊臺雲笈萬年一行貽諸玄籙玉名耳自非
宿命骨相合仙之人不得聞也愚人多過爲
得違天科而妄傳乎吾道盡止將去矣當遣
太和元君語汝言訖即有千乗萬騎五帝上
眞擁八景玉輿迎之昇天
　今太清神丹經其法乃出於無上元君其
　神能調和陰陽役使風雨進退五星斟酌
　寒暑驂駕九龍十二白虎天下衆仙皆仰
　隸焉人之生死咸由之猶言服丹所致也
老君乃遠遊山澤求煉神丹行經勞山果遇
太一元君乗五色班麟從官十人老君從之
問道元君曰道之要在乎還丹金液耳遂且
授秘訣他年之歷山復會大一元君因謝神
丹之方元君曰君是群仙之尊萬道之主玄
靈秘術本玄分也奚辱謝焉老君曰凡民無
知死者甚衆撫心泣血見之傷悲欲給以神
藥令皆長生可乎元君曰不可生道至重必
授大賢及孝順篤信之士天生萬物有善有
惡善者宜生惡者宜除不足給藥令皆長生
也君已知之不可輕泄
　聖紀讚曰老君體寂太無德資妙有成道
　億劫造化萬天自然而然不由積學降九
　皇而設教委歷帝以爲師獨立紫清誰與
　爲先今乃請聖母而寄學從元君而訪道
　欲顯眞道玄妙非學不成神仙高奇修之
　可獲俾夫尊師貴德存牝守柔表上聖之
　靈規垂將來之妙範所以隨機示教奬善
　懲迷文始抱朴旣述之於前今更讚之於
　其後
老君以神仙之道必假修煉欲垂法以勸來
世故存眞抱一煉丹復炁然後乗空陵虚出
有入無隨意所適人莫能測一日乗白鹿履
庭檜而昇天

混元聖紀卷之二





混元聖紀卷之三與三
　　　　宋觀復大師高士謝守灝編
商王紂二十一年丁卯正月十有二日丙午
老君鑑紂荒虐生靈塗炭周文王爲西伯有
仁心將輔有德而拯斯民遂分炁化身乗飛
飈之輪降于岐山之陽(今鳳翔府東北十八/里有啓聖宫乃其所)
(降之地有西伯受/道臺遺迹並存)
號燮邑子說赤精經教人以仁信之道西伯
聞之召爲守藏史武王克商踐祚遷爲柱下
史改號育成子作璇璣經在成王時號經成
子說廣化經又以道授周公旦乃退而閑居
因出遊西極大秦竺乾等國自號古先生至
康王時還歸于周號郭叔子復爲柱下史
　按世本云在商爲守藏史在周爲柱下史
　蓋文王尚以侯服事商也
老君潛龍卑秩以綏周道至昭王時老君知
周室之將衰乃以八天隱文授王令保鎭國
祚昭王自謂居自然之運稍怠於守成將縱
心於巡幸不崇天文老君知王之將不令終
也乃收天文歸休故里
老君居周雖乆常以自隱無名爲務外和光
同塵内實清虚不令名位之顯也
　後漢邊韶製老君祠碑云老君樂無名守
　不德危高官安下位其銘曰帷於元德抱
　虚守清樂居下位勢禄弗營浩然歷載莫
　知其情要以無爲大化周成進退無常錯
　綜其貞以智爲愚沛而不盈觀此銘則聖
　人之出處可見矣
老君復欲開西域乃以昭王二十三年癸丑
(上天之無/極元年也)五月壬午駕靑牛之車薄板爲隆
　穹徐甲爲御將西度函關
　隋薛道衡撰祠庭碑銘云小兹五嶽隘此
　九州逝將高蹈超然遠遊靑牛已駕紫炁
　先浮玄門洞啓神化潛流蓋言將化西域
　也岀塞記云西度函谷李亢函關銘云尹
　喜邀老君留作二篇而藏之玄靜云西出
　隴關催浩云喜爲散關長秦圖經載散關
　傍有尹喜城亦疑周康王時喜嘗爲散關
　長蓋以史傳但言度關不言所度之處故
　後賢各以意言亦猶巢許飲犢之所非止
　一處夷齊首陽之山不知所定也但隴關
　散關皆在秦隴其函谷關即在陜州桃林
　縣南十二里有故關墟存焉考之圖經及
　古老相傳咸云老子所度正是函谷故關
　昔周武王居鎬京成王雖營洛邑猶返西
　周至平王東遷洛邑樓觀内傳稱周康王
　拜喜爲大夫尹喜内傳稱喜出爲關令若
　以康王時喜爲散關長昭王時老君岀關
　與喜相遇亦於文爲便但内傳云出關乃
　至喜宅喜宅在函谷關之西盭厔縣若出
　關則無喜宅矣蓋函谷關在鎬京之東老
　子又在函谷之東仙公本其西駕之意乃
　云去周西度言將去周故西度也若言老
　子見孔子然後岀關則度關在東遷之後
　此時隴關散關之地並已屬秦尤不得設
　函關而言散隴也按秦之遠祖非子始居
　太丘與戎雜處即岐州之地孝王使非子
　養馬於汧渭之間有功初賜邑於秦即隴
　西秦亭也厲王時西戎叛周秦仲誅西戎
　因賜之太丘之地秦仲不能有還處秦亭
　及襄公送平王東遷王賜之岐西之地秦
　又東獵至汧渭之間感其先得封之由乃
　卜居隴東穆公敗晋于韓原闢界東至于
　河獻公漸東而都櫟陽孝公乃營冀闕謂
　之咸陽由此推之秦自隴東而西居秦邑
　又從隴西而東處汧渭則孔子後隴散即
　秦之中地何事於此置關散關所以有尹
　喜城者蓋赧王時老君與尹眞人將昇崑
　崙取道於此秦昭王命於其處置城邑以
　表之故有老君停驛尹喜城也說者見此
　有尹喜城即疑散關是喜任官之處旣已
　周關在此則不得言過關乃至喜第也考
　之驗事尹喜爲令之所老君逢喜之地當
　以函谷關爲定唐天寳元年於此獲老君
　所藏天寳靈符詔改桃林縣爲靈寳縣於
　其地置靈符觀明皇親禮御製碑銘立于
　觀内宋朝眞宗皇帝亦嘗御製度關碑銘
　刻于石云
初尹喜志慕道術少好三墳八索之書善天
文緯候乃結草爲樓仰觀乾象精思玄道號
爲樓觀喜於是瞻見東方有紫炁西邁天文
顯瑞知有聖人當度關而西乃求出爲函谷
關令王從之
　喜字公文康王朝爲大夫後召入東宫賔
　友按内傳稱喜母曾晝夢天絳霞流繞其
　身咽之及喜生靈光飛其側眼有日精少
　好墳索善天文秘緯仰觀俯察莫不洞徹
　雖鬼神無以匿其情大度恢傑不修俗禮
　損身濟物不求聞達逸響遐宣召爲東宫
　賔友出補關令劉歆七略云關尹子者關
　吏也名喜史記列仙傳皆言關尹喜未知
　尹是喜之姓是關之長如莊子云子列子
　問關尹則尹爲長也今有姓尹者當承喜
　之後則喜爲關之尹以官命姓尹乎然玄
　妙玉女降生於天水尹氏之家内傳及神
　仙傳皆云關令尹按周禮司關上士二人
　中士四人又云每關下士二人以此考之
　則下士掌啓閉之人司關爲諸關之長也
　莊子有門尹禮記有里尹國語云敵國賔
　至門尹以告是門長里長關長通謂之尹
　也但喜爲諸關之長故得迎候老君耳然
　周之關尹止是上士非大夫而劉向列仙
　傳云關尹喜者周大夫也善内學内傳云
　善天文秘緯按周禮有馮相氏保章氏皆
　掌天文秩並中士惟太史是下大夫亦總
　天文氣候之事喜善天文而爲大夫或是
　周之太史乎即其在朝常任大夫之職其
　出則兼上士之任蓋喜知老子將至關故
　求出爲令尹以候之也今終南山陰盭厔
　縣神龍鄉聞仙里中有草樓罽壇祠宇即
　其故宅也
　按樓觀先師傳及樓觀記並云周康王時
　爲大夫至昭王時遇老君得道遂侍雲輿
　西邁其後穆王敬尚遺塵乃爲建祠修觀
　故其碑文曰樓觀者周康王時大夫關令
　尹喜所立也以其結草爲樓故因以爲號
　又曰周昭王西巡秦文東獵並枉駕回輪
　親崇敬道始皇建廟於樓南漢武帝立宫
　於觀北晋宋謁版于今尚存秦漢廟户相
　繼不絶由是觀之足驗老君度關在昭王
　時也或云東周時也蓋後人但見孔子時
　老君猶在故爲此言不知老君化胡之後
　復還中夏其度關屢矣然無事可紀故略
　之今爲尹眞人授道之始且爲化胡張本
　故特書以表之耳
喜至關曰夫陽數極九星宿值金歲月並王
法應九十日内有大聖人經過京邑乃先勑
關吏孫景曰若有形容殊俗車服異常者勿
聽過喜即預期齋戒使掃路四十里夾道燒
香以候天眞入境至七月十二日甲子果有
老人皓首聃耳乗白輿駕靑牛而至關吏曰
明府有教願翁少留乃入白喜喜曰道今來
矣我得見聖人即具朝服出迎跪伏叩頭邀
之曰願天人暫留神駕老君曰吾貧賤老翁
居在關東田在關西今暫往取薪何故見留
幸聽度此一試也喜復稽首曰天人豈是取
薪乆承大聖人當來西遊勞神暴露少憩神
駕老君曰聞開導竺乾有古先生善入無爲
永存綿綿是以升車就道經歷子關子何苦
而見留也此二試也喜又曰今睹天人聖姿
超絶乃天上之至尊邊夷何足往觀願不託
言少垂愍誨
　老君當成王之時嘗至大秦竺乾等國自
　號古先生西昇經云老君西昇開導竺乾
　有古先生善入無爲不終不始永存綿綿
　是以昇就蓋自道也沖玄子云竺乾國在
　崐崘之西赤水之陽又禀淳和之氣自然
　長壽而未明道本修煉之要故老君嘗昇
　西極往化導之
　老君初度函關欲試關尹先稱貧賤老翁
　而關尹知其爲大聖人堅欲延留老君又
　稱開導竺乾有古先生將往昇就而關尹
　謂其天上之至尊邊夷何足往觀此西昇
　經首章之㫖也凡先聖虔人必先歷試關
　尹旣三試皆過老君乃告以實曰古先生
　者吾之身也化乎竺乾今將返神還乎無
　名綿綿常存此西昇經末章之㫖
老君曰子何所見而知吾此三試也喜曰去
冬十月天理星西行而過昴
　斗中有天理四星主統理萬物老君居焉
　故混元聖德賦云或耀魄於勾陳或韜光
　於天理是也昴星正西方之宿也
自今月朔融風三至東方靑氣狀如龍蛇而
西度此大聖人之徴喜少好墳易及天文秘
緯凡仰觀俯察未嘗不驗故知必有聖人度
關夙夜存思未嘗暫息今以有縁果遇仙駕
願垂愍誨開濟沉冥老君旣三試之皆過乃
怡然含笑曰善哉子之知吾吾亦已知子矣
子有神通之見當得度世也喜忻躍再拜叩
頭曰敢問大聖人姓字可得聞乎老君曰吾
姓字渺渺從劫至劫非可悉說吾今姓李字
伯陽號曰老聃喜於是就官舍設座供養進
盥櫛行弟子之禮
　甪里先生論曰觀老氏與尹生豈不警悟
　先機耶而猶如此執謙辭者欲教世耳
老君之御者徐甲少賃於老君約日顧百錢
至出關者計當七百三十萬錢甲見老君去
官遠適亟來索錢老君謂曰吾欲往西海大
秦罽賔天竺安息諸國令汝御車還當以黄
金計直償汝甲如約及至關令飯靑牛于野
老君欲試之乃以吉祥草化爲一美女行至
牧牛之所輒以言戲甲甲惑之欲留遂負前
約乃詣關令訟老君索顧錢老君謂甲曰汝
隨我二百餘年矣汝已乆應死吾以太玄陽
生符與汝汝所以得至今日汝奚不念此而
訟吾言訖符自甲口中飛出丹篆如新甲即
成一聚白骨喜憫甲違心至死乃爲甲叩頭
請命願赦其罪得以更生乞爲出錢償之老
君重喜慈捨曰善乃復以太玄陽生符投之
甲即立生老君曰吾不責汝汝負本約道自
去汝故死耳今償汝錢喜即以錢給甲而以
禮遣之甲請留不許伏地搏頰曰已沐聖恩
曲赦罪戾今此柘骨復見光明刻骨銘心願
從雲駕老君竟不許老君爲喜留關下百有
餘日喜齋戒叩頭再拜跪請曰塵凡孺子幸
遇聖人投身委命願聞大道老君曰微哉子
之問也夫大道守眞三品爲則以一爲度以
正爲德喜曰道品有三要得昇仙其可乎老
君曰子能知一萬事畢閉塞清慾入奥室煉
金食炁爲第一子能知之守勿失喜踴躍稽
首曰煉金奈何曰神方也自至眞上帝莫不
由金丹而得道履九幽而入杳冥上下虚無
因神明而俱昇喜復稽首曰願聞其㫖老君
曰紅鈆黑汞大丹頭從紅入黑是眞修赤中
取精黑取髓解取赤黑藥無比用赤入黑保
長生用黑入赤天仙矣喜曰道則高矣妙矣
未學未究願賜指示老君曰一者是鉛鉛爲
君二者是汞汞爲臣若鉛不眞其汞難親若
鉛是親不失家臣靑腰使者赤血將軍和合
兩姓異族同群白汞作腦黄芽爲根化鉛爲
粉煉汞爲塵陰居陽位陽數陰匀月盈日昃
寒暑區分開設法象赫然有文唯吾此道天
地常存喜拜曰藥物之㫖敬聞命矣鑪鼎之
制水火之候奈何老君歌曰圓三五寸一分
口四八兩寸唇長二尺厚薄均腹三臍坐垂
温陰在上陽下奔首尾武中間文始七十終
三旬内一百善調匀陰火白黄芽根來去遊
不出門漸成大情性純即歸一還本原至一
周甚殷勤密防護莫迷昏途路遠甚幽玄若
達此會乾坤子午沾淨魄魂得長壽入仙村
樂道者尋其文諦思之勿須論又歌曰日月
本是乾坤精卦象周回甚著明前三五兮後
三五五六三十還復生生兮滅兮周十二十
二中分二十四二十四氣互推遷萬象爻銖
都在此水銀一味互成二變化陰陽成旣未
旣未却配爲夫妻始覺壺中有天地又歌曰
金液還丹仙華流高飛雲翔登天丘赤黄之
物成須臾當時雄雌紛亂珠可以騰變致行
厨靈童玉女與我俱出入無間天同符其精
凝霜善沉浮汝其震敬必來遊金液之訣盡
於此矣丹成作金以爲食器亦得長生先試
作金金成乃可服故曰金丹可作世可度也
於是授喜太清八符經太清觀天經九都經
神丹經金液經及八鍊九轉還丹伏火之訣
焉老君復謂曰審欲神仙先當服還丹金液
汝不能服還丹金液虚自苦耳爲風寒雨濕
鬼炁所繫司命不能救也可不勉哉努力作
丹早自防衛勿示愚人令謗毁神道益子之
過嗟乎行屍雖富有萬物貴爲王侯不滿百
年成土一簣甚可哀也合作神丹勞苦須臾
一成便仙與天相畢恣心所欲樂何央哉喜
曰煉金食炁道有二乎老君曰天地之精華
陰陽之根本二氣之謂也陽龍陰虎木液金
精二氣交會合而成者謂之外丹含和鍊藏
吐故納新上入泥丸下注丹田循環不息朝
于絳宫採於五石以哺百神此内丹也含和
鍊氣修道之士得内丹者可以延年得外丹
者可以昇天三一九思者内修之要也九丹
金液者外丹之極也合而修之道成决矣
　漢天師撰金液神丹經序其略曰神仙之
　趣要妙之言無理之至理不然之大然已
　備載於淵宗非一毫之所宣也老子曰亦
　復暢此沖虚紀道者也其神德之狀感興
　所由以制經設教紀載異聞彌綸大道剖
　判三極先大明逆順然後蕩以兼忘咸稱
　有德統之以無待利用出入群生莫見其
　端百姓日用常善不知所以此其權見其
　於清明而爲萬物津梁者也其道焉其德
　焉推宗明本窮洲極妙總衆枝以眞根攝
　萬條於一要繼然而不絶矣至于金丹之
　功其神洞高冥體幽變龍化靈昭其含枯
　絶者返生挹生氣者無遼登景漢以凌邁
　遊雲嶺以逍遥迺至面生玉光身育奇毛
　吐水噀火無翮而飛分形萬變恣意所爲
　塞江川不以覆簣破山梁不煩斧錐其神
　難紀其妙叵遺大哉靈要不可具述
喜重請曰煉金之法旣奉教矣敢問食炁奈
何老君曰食炁固精受明玄經生道要妙出
幽入冥上固雲門下固靈根知者甚易行之
甚難夫形動德散氣越道叛精消魂損目動
魄亂是以聖人靜形固氣畜精收視則道德
虚凝魂魄固守形一神萬道乃成就常以半
夜之後偃卧握固鼻納清炁口徐吐之復守
三一入室九思神定炁安仙道近矣因授喜
玉曆中經三十五章喜曰三一之㫖願賜指
示老君曰三一之道神仙所重世莫得聞子
其秘之兩眉間却入一寸爲明堂二寸爲洞
房三寸爲泥丸上丹田宫也中有赤子字元
先名帝卿心中爲絳宫中丹田也中有眞人
字子丹名光堅臍却入三寸爲命門下丹田
宫也中有嬰兒字元陽名玄谷皆長三寸同
服赤幘赤衣赤履此三一也(一云上紫中赤/下黄衣皆是嬰)
(兒之/狀)下一座金牀玉几常以金鑪玉匕攪精
華以哺上一中一當晝夜存之也子欲長生
三一當明子能守一一亦守子炁變爲精精
變爲神神化爲嬰兒嬰兒上爲眞人眞人然
后爲赤子此眞一也又曰僞道養形眞道養
神神眞道通能亡能存神能飛形亦能移山
形爲灰土其可識焉耳目聲色爲子留愆鼻
口所喜香味是寃身爲惱本痛痒寒温意爲
形累愁毒憂煩弗疾去之則志氣日耗壽命
不延其來乆矣子當先損諸欲莫令意逸閑
居靜處精思齋室丹書萬卷不如守一常以
虚爲身以無爲心無身之身無心之心可謂
守神守神玄通是謂道同其猶高山大澤非
欲蟲魚鳥獸而蟲魚鳥獸歸之人能虚無無
爲非欲爲道道自歸之矣(餘見西/异經)乃授喜太
陽金眞九鍊之法謂之九室存思第一無邪
思第二正身思第三致政思第四大正思第
五極正思第六身正思第七正眞思第八洞
玄思第九大洞思入此九室行此九思即與
太陽合形同臻於道喜皆得其秘再拜稽首
敬佩玄㫖
　論曰聖言至簡元理不繁如上所述乃關
　尹累日懇請太上玄機酬答之言纂集其
　要以示來世非一朝一夕之談也
喜於是力辭去官十二月二十五日奉邀老
君歸其家他日請曰蠢愚不知所問願請益
老君曰子欲修身養性行道紀形結氣成神
終始無窮者莫先乎靜故天靜以爲定神靜
以爲變人靜以爲生將靜之時反聽内觀心
不妄念口不妄言形不妄動無色之色爲之
見無聲之聲爲之聞無味之味爲之甘不言
之言爲之教神景爲之降福德爲之臻和氣
爲之應矣子欲靜神先沐浴齋戒二十五日
然後精鍊己身魂魄和平乃可入室入室之
后或丹蛇來著子心或王母來降或道身應
現此皆身中之神試子耳但勿驚怖有問勿
對有所傷犯亦勿爲懼但安心定意其物自
去經二十五日四十五日六十日八十五日
一百五日一百二十五日一百五十日一百
八十日並有神來皆是試子但安心勿對不
能爲害若生怖懼爲試不過則失道矣戒之
愼之一百八十日後室内自明安危存亡之
事無不預知身中宫府一一顯見二百八十
日後衆病皆除一年之後瘢痕皆滅千日之
后形神俱妙爲眞人矣即授喜妙眞内解並
太清上清三洞眞經靈寳符圖太玄等法俾
教至精仁者羽化神仙令母斷絶喜稽首禮
謝乃謂喜曰吾重告爾古先生者即吾身嘗
化乎竺乾今將返神還乎無名綿綿若存今
吾逝矣亦返一原老君將欲西適喜叩頭乞
請侍行老君曰吾遊乎天地之表戲乎玄冥
之間四維八極上下無邊子欲隨吾烏可得
焉喜曰入火入淵入地上天灰身没命願隨
大仙老君曰得道之士目能洞視耳能洞聽
變化不測隱顯莫定尚未能隨吾遠適子雖
骨相合道法當成眞然受道日淺未能通神
安得變化隨吾聖身喜再拜曰通神變化之
道可得聞乎老君曰有生之氣有形之狀盡
幻也造化之所始陰陽之所變者謂之生謂
之死窮數達變因形移易者謂之化謂之幻
造物者其巧妙其功深故難窮難終有形者
其巧顯其功淺故隨起隨滅知幻化之不異
生死也始可與語變化之道子能精修此道
體入自然斯可與子行化諸國再越二十八
日喜復焚香再拜請曰喜幸聞至道欣喜難
言願賜著書闡揚道㫖以詔後世老君曰善
汝應爲衆眞之長當於此宛利天下棄賢世
界傳弘大道即以道德五千言授之曰吾此
文未嘗輕以授人凡經千載方一傳爾子其
勉之喜拜受欣躍持誦奉行道成矣遂傳後
學云
　按劉歆七略劉向讎校中老子書二篇太
　史書一篇臣向書二篇凡中外書五篇一
　百四十二章除複重三篇六十二章定著
　二篇八十一章上經第一三十七章下經
　第二四十四章此則校理之初篇章之本
　者也但不知删除是何文句所分章何處
　爲限中書與向書俱云二篇則未校之前
　已有定本參傳稱老子有八十一章共云
　象太陽極之數道經在上以法天天數奇
　故有三十七章德經在下以法地地數偶
　故有四十四章而葛洪等不能改此本章
　遂滅道經常無爲一章繼德經之末乃曰
　天以四時成故上經四九三十六章地以
　五行成故下經五九四十五章通上下經
　以應九九之數嚴君平乃云陰道八陽道
　九以八行九故七十二章上篇四十下篇
　三十二其彼章全與河上公不合此又出
　自君平無所依據今檢類衆本有依文連
　寫者亦有分題八十一章若古詩之章句
　每章分别於文爲繁則其所擇科段可了
　不復每章皆題也謹按列子引谷神不死
　稱爲黄帝書曰則五千之字或有舊書故
　老子亦云古之所謂曲則全者豈虚言哉
　亦其義也是以孔子謂述而不作信而好
　古竊比老彭之嘆今檢他書所引老子或
　曰玄經及韓非之述謂老子與今見行之
　本文字微有不同猶論語之有齊魯尚書
　之有古今聞見異辭未足怪也唐傅奕考
　覈衆本勘數其字云項羽妾本齊武平五
　年彭城人開項羽妾塚得望安丘之本魏
　太和中道士寇謙之得河上丈人本齊處
　士仇嶽傳家之本有五千七百二十二字
　與韓非喻老相參又洛陽有官本五千六
　百三十五字王弼本有五千六百八十三
　字或五千六百一十字河上公本有五千
　五百五十五字或五千五百九十字並諸
　家之註多少參差然歷年旣乆各信所傳
　或以他本相參故舛戾不一史記司馬遷
　云老子著書言道德之意五千餘言但不
　滿六千則五千餘矣今道家相傳謂老子
　爲五千文蓋舉其大數矣唐陸希聲道德
　經傳叙云大道隱世教衰天下方大亂當
　是時天必生聖人聖人憂民之不底于治
　而扶衰救亂之術作周之末世其幾矣於
　是仲尼闡三代之文以扶其衰老氏據三
　皇之質以救其亂其揆一也蓋仲尼之術
　興於文文以怡情老氏之術本於質質以
　復性性情之極聖人所不能異文質之變
　萬世所不能易也易曰顯諸仁以文爲教
　之謂也文之爲教其事彰故坦然明白坦
　然明白則雅言者詳矣易曰藏諸用以質
　爲教之謂也質之爲教其理微故深不可
　識深不可識則妄作者衆矣夫老氏之術
　道以爲體名以爲用無爲無不爲而格於
　皇極者也楊朱宗老氏之體失於不及以
　至於貴身賤物莊周述老氏之用失於大
　過故務欲絶聖棄智申韓失老氏之名而
　弊於苛繳刻急王何失老氏之道而流於
　虚無放誕此六子者皆老氏之罪人也而
　世因謂老氏之指其歸不合於仲尼故訾
　其名則曰搥提仁義絶滅禮學病其道則
　曰獨任清虚不可以爲治於戲世之迷其
　來遠矣是使老氏受誣於千載道德不行
　於當時良有以也且老氏本源天地之始
　歷陳古今之變先明道德次說仁義下陳
　禮學之失刑攻之䌓言其馴致而然耳其
　秉要執本在乎情性之極故其道始於身
　心形於家國終於天下如此其備也而惑
　者尚多云云豈不謂厚誣者哉伏羲氏畫
　八卦象萬物窮性命之理順道德之和老
　氏先天地本陰陽推性命之理原道德之
　奥此與伏羲同其原也文王觀太易九六
　之動貴剛尚變而要之以中老氏察太易
　七八之正致柔守靜而統之以大此與文
　王通其宗也孔子祖述堯舜憲章文武道
　斯民以仁羲之教老氏擬議伏羲彌綸黄
　帝冒天下以道德之化與孔子合其權也
　此三君子者聖人之極也老子皆變而通
　之反而合之研至變之機探至精之歸斯
　所謂至神者矣而王弼以爲聖人與道合
　體老氏未能體道故阮籍謂之上賢亞聖
　之人蓋同於輔嗣豈以老氏經世之跡未
　足充其所言耶斯不然也嗚呼聖人之在
　世也有有迹有無迹故道之不行也或危
　身歷聘以天下爲其憂或藏名飛遯示世
　故不能累有迹無迹殊途同歸斯實道義
　之門非徒相反而已然則仲尼之所以出
　老氏之所以處老氏之所以默仲尼之所
　以語蓋屈伸隱顯之極也二子安能識之
　哉司馬遷統序衆家以道德經爲首可謂
　知本末矣班固作古今人表乃詘老氏於
　第三品雖其名可詘而道可貶乎哉且仲
　尼親見老氏嘆其道曰猶龍乎從之問禮
　誠無間然記傳後世不能探其意是以異
　端之說紛紛然蓋述之者不窮其源故作
　之者不盡其致噫斯傳之不作則老氏之
　㫖或幾乎息矣今故極其微使昭然與群
　聖人意相合有能體太道用其名執古以
　御今致理如反掌耳自昔言老氏術者獨
　太史公近之爲治少得其道惟漢文耳其
　他反傳詭說皆不足取也
老君次年甲寅歲四月二十八日將於喜宅
南山阜上辭决昇天喜悲戀請留
　老君所以未便適西復昇天者姑俟喜道
　成同往化胡也
老君重告喜以除垢止念靜心守一之㫖戒
喜曰千日之外可尋吾於蜀靑羊之肆矣言
訖聳身空中坐雲華之上面放五明身現金
光洞照十方冉冉昇空光燭館舍五色玄黄
良乆乃没喜目斷雲霄涕淚攀戀其日江河
汎漲山川震動有五色光貫太微徧及四方
(太微史記/作紫微)喜遂以老君所說理國修身之要
去奢滅欲之言叙而編之爲三十六章以將
昇西極之際所演故名西昇經焉
　論曰老君所乗薄畚車歷代寳之至今猶
　存其昇天臺在樓觀之南今人相傳呼爲
　老君陵爾雅云小山曰陵時俗不知謂爲
　陵墓且史籍之中並無老君死處唯莊子
　云有秦失弔之語蓋齊死生之寓言耳夫
　帝王之墓曰陵混元退身吏隱以慈儉爲
　本而此陵周回五里高逾十丈孰爲老君
　爲之乎蓋秦川謂陸地高敞曰原原曰陵
　蓋因混元於此陵昇天故以老君名也
當昇天之時五色光貫太微徧及四方昭王
問太史吉凶之證太史云當有聖人西去千
年之外聲教返此昭王命誌郊壇焉此乃西
化之兆也自昭王甲寅至漢永平果千年也
喜乃草樓清齋屏絶人事三年之内修鍊俱
畢心凝形釋無有饑渴不畏寒暑窮數達變
之微形一神萬之㫖悉臻其妙乃自著書九
篇號關尹子至丁巳歲即往西蜀尋訪靑羊
之肆
老君以甲寅年昇天至乙卯歲復從太微宫
分身降生於蜀國太官李氏之家也已先勑
靑帝之靑龍化生爲羊毛體華潔色如靑金
常在嬰兒之側愛翫無斁忽一日失羊所主
兒啼不止太官乃遣守羊童於市肆間尋覓
得之尹眞人見而問之童子備言其故喜忽
感悟曰聖師之約其在是耶即囑其童曰煩
爲我告太官之子云尹喜至矣童子如其言
入白兒即振衣而起曰令喜來前喜旣入其
家庭宇忽然高廣湧出蓮花之座老君化數
丈白金之身光明如日項有圓光建七耀之
冠衣晨精之服按九色離羅之帔坐於蓮花
之上舉家見之皆驚怪老君曰吾太微是宅
眞一爲身太和降精耀魄爲人主客相因何
乃怪耶尹喜匍匐歔欷悲啼踴躍喜慰無量
稽首言曰不謂慶會復奉天顔未審慈尊出
無入有起居安否老君從容告曰與子别後
何得何喪汝存道守一亦有益乎喜稽首曰
自奉秘要粗得其妙恩濟祖先咸受無量之
慶老君曰善吾所以留子者以子居世深染
恩愛初受經訣未克成功是以待子於此今
子保形鍊氣三年功畢已造其妙心結紫絡
面有神光金名表於玄圖玉札保於紫房炁
參太微解形合眞矣喜再拜稽首謝曰聖師
德重天地恩過父母天地能覆載喜不能令
喜得道父母能生育喜不能令喜長存老君
曰汝之玄分致然即令召三界衆眞時諸天
帝君十方神王洎諸仙衆倏忽之頃浮空而
至各執香花稽首聽命老君勑五老上帝四
極監眞授喜玉册金文賜以文始先生之號
以道德五千言自喜傳受方行於世故曰文
始先生也位爲無上眞人賜紫芙蓉冠飛靑
羽裙丹襡緑袖交帶霓裳羅紋黄綬九色之
節及金童玉女各五十人居二十四天王之
上統領八萬仙士喜降拜俯伏曰塵凡孺子
得遇大聖使枯骨再肉千生慶幸俾居則執
掃除之役行則衛僕御之徒喜之願也喜之
榮也位號崇高禮文優渥顧何德以秪承敢
辭老君曰子慕道積乆隱德昇聞修鍊勤勞
玄功已遂非吾有私於子也子其勉之喜辭
不獲乃再拜受命自此方得飛騰虚空叅侍
龍駕遊行八方老君遂爲太官聖母說无陽
經其家長幼二百餘口即時拔宅昇天老君
以太官家世積功德昇聞上天縁合昇舉故
託化於其家
　今成都府有靑羊宫及降生臺元陽臺之
　址存焉翰林學士承㫖知制誥樂朋龜奉
　勑撰其略曰原夫八十一天比太上之半
　壽六百萬歲當无始之初年道渺邈以難
　窮體希夷而莫宄在無象無形之内居太
　初太易之前二神贔屭以俱來鑿開造化
　三氣氤氲而互進朴散胚腪玄黄流而未
　凝清濁分而乍結道爲萬氣之祖德爲萬
　物之宗又云身駕德車輪轉於混茫之外
　手持壽柄指揮於開闢之前寂爾無爲淡
　然自得化其不化則萬物而皆成生其不
　生則群生之盡遂又曰當其幽原旣開九
　炁陶蒸而未已玄元大闢六虚流轉而勿
　休設不二之教門稽眞一之宗本前逍遥
　於靑運靑運旣周後出没於赤眀赤眀復
　畢九十九萬億歲貯在彈丸五千五百重
　天藏於卵殻殷高宗御極之際周文王演
　易之初神光流入於瓊胎瑞氣結成於金
　骨不柝不副誕彌於八十餘齡降瑞降生
　過期者二萬餘晝足蹈不滅之理手執長
　生之文俯窺溟涬之前下視渾淪之後隨
　機設教爲萬古之楷模應變無方爲百王
　之軌範故知大道者三教之冠冕上德者
　百王之宗元靑羊肆者按本紀則太上玄
　元天皇大帝第二降生之所也自殷道否
　閉周德陵夷歷藏史以同塵棄柱史而隱
　跡東離魏闕西度函關乗靑牛宛轉之車
　駕白鳳逍遥之輦徐甲執御從先帝以爰
　來尹喜占風知道君之必至暫别而三千
　甲子曾作赤童相逢而八百年齡永依黄
老潜傳妙訣暗付微言重爲千日之期再
結一時之會暫朝元始却上天中之天永
奉宗師重歸象外之象是勑靑帝之靑龍
化靑羊於蜀郡乗雲紫於紫府降紫氣於
王宫將停不嗄之聲須及來斯之乳俄聞
喜至頓止嬰啼爰從赤子之身却變白頭
之士云云銘曰洪源肇開浩劫無際恍惚
大道希夷象帝太初能隱太始來繼玄黄
在殻清濁未蛻天地之前億千萬歲設教
隨機應變無滯三皇益明五帝增睿率土
皆泰群生咸濟樓觀發軌函關掛轊罽賔
闡化身毒布惠無狀之狀無聲之聲去莫
可送來莫可迎强字之字强名之名太虚
之上黄金爲城杳冥之内白玉爲京煥赫
亡極牢籠八紘萬國同酌百川成傾莫得
而竭莫得而盈淺而行者長居利貞深而
行者永致太平又曰鑿開天地刳剔胚腪
把捉日月包裹乾坤萬象俱盡唯道獨存
三教爭長惟道獨尊(唐中和四年九月勑/西川節度使立碑靑)
(羊宫見/今猶存)


混元聖紀卷之三






　　　　　　　　　　　　　　　










混元聖紀卷之四與四
　　　　宋觀復大師高士謝守灝編
老君謂尹眞人曰子昔欲從吾遠遊今道已
成可以遊觀八紘之外也乃吐八方隱文授
之喜奉受訖即致八景雲輿老君乗輿駕五
色神龍建流霄黄天丹節蔭九光鶴蓋前導
十二衛官神丁執麾後有九萬飛仙驂控飈
輪師子啓途鳳凰翼軒策空東遊眞人與四
天王從焉至日窟常暘之山掇扶桑之丹椹
散若木之朱華觀碧海挹東井過鬱池宫暘
谷神王東海靑童仙衆陳丹椹朱實金津碧
醴次登祖山觀芝田採養神草息蓬萊宫復
南遊風山登靑丘過紫府太元夫人紫府先
生獻九光甘液白文王英靑林白子此山一
名蕭丘出九光芝英火浣之布登長離山越
赤津入太丹宫南極夫人設瓊花玉酒赤靈
火棗至絳山觀流火之鄉息朱陵之闕太和
玉眞華蓋上公列炎岡朱髓飛丹紫桃雲浪
之液而奉焉乃西遊龜臺入七寳園觀飛玄
紫文過流精闕九靈金母太素元君進玉文
之棗其實如缻命侍女陳返魂靈香玄光碧
桃金紫交棗次泛弱水登鳳山挹玉池息昆
吾山白帝天君採七名石芝流精玉膏金光
丹醴進焉北遊崆峒山過洞陰宫北極眞公
獻千結神草玄雲李空洞瓜其瓜四劫一熟
登玄丘觀朔陰八煉池息廣寒墟太玄仙伯
奉絳樹丹實三玄紫棕進焉復登中嶽崑崙
山
　此非人間之五嶽海上之神山也東嶽曰
　廣桑南嶽曰長離西嶽曰麗農北嶽曰廣
　野中嶽曰崑崙
遊玄圃瑶臺入閬風觀七寳瓊林聆九苞鳴
鳳盻日月星辰交輝下覽四天下如指掌上
有金臺玉樓七寳宫殿晝夜光明天帝神王
之下遊處也一面有二百四十門有珠玉七
寳之林紫華丹實碧葉瑶英琴瑟相和皆應
律吕太玄九室眞人居焉皆自然天厨出入
任意天伎雅絶樂難可勝實宇内之清都神
眞之盛觀也尹眞人初受童眞之任隨侍老
君遊此宛利天下五嶽名山洞天宫觀及四
海江河洞源水府其主者或稱聖帝或稱眞
王或公或侯有所諮啓多論二儀三景陰陽
氣候劫運賒促及帝王命録脩短安危興廢
兆人禍福並學道進仙階級黜陟之事調和
炁序抑消陽九百六灾會之法或問道德宗
源希夷之㫖老君皆如所請酬答言辭隱奥
不可測識
　爲西王母說常清靜經亦此西遊龜臺之
　時葛仙公曰吾昔授之於東華帝君東華
　帝君授之於金闕帝君金闕帝君授之於
　西王母西王母皆口口相傳不記文字吾
　今於世書而録之也
老君謂喜曰吾將與汝上朝玉晨遊歷帝鄉
作是語時靈音八會雲炁四合冉冉昇虚遂
徧歷九天諸天帝君皆來迎老君老君入其
宫宇設瓊英玉實月液雲漿靈芝仙果光華
映席天樂繁會靈唱妙絶諸天帝眞皆禮拜
請問自然無上玄妙至眞帝一之道已而上
元大有眞公中元太極仙公下元太清仙伯
乗碧霞黄素雲輿駕蒼虬麒麟師子張交輝
流霞鸞鳳飛鶴之蓋仗日精命眞之旆月華
命魔之節星光命仙之旗侍從神仙靈官十
五萬(謂上元七萬中元五萬下元三萬所/乗駕及蓋旆旗節之類皆各有等降)各
持香花浮空而至稽首拜迎老君上昇上清
日闕丹城蘂珠宫老君乃命喜朝拜高上玉
晨太上大道君於是道君賜喜環剛丹果隱
伏龍芝珠英玉醴共一十二事乃從老君下
降于天水之靈山遂之西域
　今秦州啓靈山也見有西昇臺聖容殿並
　在巖下
初老君去周嘗西化大秦安息月氏烏戈竺
乾等國號古先生其國王及臣民皆奉教行
善變强獷之俗崇揖遜之風乃還中國
　按唐通典云大秦一名犁靬亦曰拂箖去
　長安四萬里其地平正有四百餘城小國
　役屬者數十其人長大有類中國其王無
　常人皆簡立賢者老君先已開化諸國世
　莫知之故傳記不載今因將尹眞人行化
　遂有記述流傳中國劉向列仙傳云老君
　好養精氣居周乆之去入大秦至尹眞人
　傳云喜與老子俱遊流沙時然後得俱遊
　也葛洪丹序云洪少欲詣拂箖備聞海外
　諸國風境說大秦國清淨奉道人民淳和
　王法甚正見商賈者皆目曰周人又唐時
　遣使入朝戴冠穿鞾嘗謁老君像捨錢修
　觀寫明皇御注道德經黄帝陰符經歸其
　國足驗老君嘗至其國
今復與無上眞人尹喜至罽賔行化暫止于
近郊山谷初清和國王(即東極始/老國也)生天爲妙
梵天王每遇老君遊行經歷即遥拜發願云
惟願慈尊濟度弟子於當來世常與弟子爲
師於當來世得爲高眞其後享天福報盡降
生人世尚以餘福得爲羌胡之主即罽賔之
煩陀力士是也旣生人間忘其宿命殺害無
度頻出遊獵老君不忍違其前願乃於此教
化之時王出獵至山有五色光炁貫日怪而
尋之乃遇老君王問曰公是何人老君曰吾
是修道之士
　至人通玄宄微應諸天諸地異域方言以
　至異類音聲莫不洞解故與胡王問答皆
　隨其國之方言而與之言當時隨侍衆眞
　即以正音紀録之還傳中夏後人目曰化
　胡經也猶齊人能爲楚人言者遇楚人則
　操南音與之言及其紀之於册則必用齊
　語矣事出一人之手不待翻譯也
王曰道是何物誠爲我說之老君曰道者元
炁虚無混沌自然無表無裏無有高下天地
從之而生萬物資之而形不得而名故强爲
之稱曰道也王曰吾自建國以來不聞有如
是事公何所從來而居此乎老君曰吾是萬
氣之靈根神仙之道元在天爲衆聖所尊在
地爲萬國師君天上天下皆吾百官回神無
極造化方圖分布日月星宿虚玄步天量地
制作經文天地萬物係命道君有形之類皆
從道生吾生於無形長於無名降爲帝師隨
世教化今來自周也
　老君知王頑獷難化不達謙遜之辭故以
　直告之庶其警悟宿因耳
王曰未審在彼國土以何法教人老君曰吾
在中華常以道法開化王曰何謂道法老君
曰道法者乃太上靈寳生於天地之先大無
不包細無不納天不得此無以耀明地不得
此無以表形神不得此無以入冥人不得此
無以生成是以萬物芸芸以道爲根蛇得之
爲龍禽得之爲鳳獸得之爲麟凡人得之爲
仙人能修之逍遥太空改易五内變化形容
役使鬼神隱顯無常上仙之道也王曰所說
靈寳者固爲希有然我智力淺劣不任是事
不知今於此國宜以何法設教老君曰觀王
風俗人懷悖戾更相誅戮虐及含生邪淫貪
慾日造惡業自取沉淪一欲生得全壽死無
殃考宜修浮屠之法
　内外剪除而不傷形體故曰浮屠也
王曰其法云何老君曰先去人我止烹殺衆
生蠢蠢皆愛形命王今好獵殺害無度天道
好生甚惡殺傷王欲保壽願勿畋獵王艴然
變色曰異哉是欲亂我風俗乃疾我遊獵禁
我殺生耶我自有國以來代代弋獵亦保天
年公有所須當遣供給毋出此語亂我國人
使之失業遂馳還後出獵復到屈山又遇老
君問曰殺有何罪乃禁我獵身死空無將何
受報老君曰王之好獵不問四時不避胎養
是何逆天暴物法當滅禄奪筭天有司殺之
神紀人過惡一朝命終地司追其魂神禁繫
考掠永淪罪獄王曰未知殺外更有何罪老
君曰殺罪至重積寃成業五道四生縁對不
絶如驕恣暴逆耽酒淫色貪婪欺罔信用妖
巫亦皆有罪死入地獄魂神受苦王欲改過
信奉浮屠生則富貴康寧死則魂魄不拘喜
悅無量不亦善乎王曰甚善公試爲我分别
說之老君曰浮屠者削去鬚髮著瓌色衣偏
袒徒行以制其形持戒止惡中食悔過常習
止觀以檢其心能修之者上可全身保國下
可免離苦趣王曰善則善矣但我智識淺劣
積習旣乆未能持戒止觀又不能惡衣徒行
然軍國事重猶希福祐請且修中食漸省殺
獵以化國人可乎老君曰可王曰未解其方
請公教之老君欲化其國令悉信向乃謂王
曰今請爲王設中食願率群臣衆庶悉來會
食因觀法度王曰公縱神聖安能供給吾國
之衆老君曰願王枉駕率衆俱來勿以爲慮
王乃歸國尅曰聚會老君散五雲於五方山
谷隨其方色化爲宫殿陳設帷帳飛仙百億
悉爲給使天厨飲食不可稱數王密遣人覘
之方大驚異遂舉國俱來就會七日滿散并
以種種珍寳綵繒賜王徧及臣庶王啓老君
曰我等已見儀法欲設中食願率徒衆皆來
老君曰吾衆頗多恐王不能供給王訝曰我
大國無所不有何以不能供給耶請尅期而
會老君謂尹喜眞人胡性堅强心猶未服可
因此會方便化之乃勑海内群仙皆來赴會
來者相續於路月餘不絶王倉庫將竭齋未
及半乃生悔心玉召群臣謀曰道士徒衆何
乃果多耶予設中食本祈益國今乃傾我倉
庫恐是鄰敵姦謀故遣來害我國不然必是
鬼魅若不早圖恐彌損國汝等急宜焚殺以
全予國於是群胡積薪外郊煙焰亘天乃將
兵圍繞老君及隨侍仙衆驅逼入火老君與
諸仙怡然赴火隨煙出没身更精明又令左
右沉之深淵老君入水淩波越流身放光明
王益發怒又燒大鑊令煎煮之老君忻然入
沸湯中談笑自若胡王始驚知不可殺然業
已行此恥不能殺乃急遣使以告鄰國曰有
一妖魅或老或少變化不常處吾國山谷中
我投之水火皆不能殺恐更興妖害及諸國
請速興兵相共誅戮旬月之間胡兵並集共
圍老君吹具扣革彎弓按劍四面合圍于時
老君宴處圍中怡然不爲恤亦無怒意俄而
風雷四合天地震動胡兵矢石皆自反中戈
矛摧落金革無聲胡兵驚懼一時奔潰胡王
戰慄調群胡曰其老翁等安知非大聖人今
欲事之何如群胡曰大王旣已燒沉煮射皆
不能傷豈非聖人耶但恐其積怒將滅王國
願王早爲之謀王曰誠然吾今正爾自詣其
前求哀請命庶蒙赦宥於是面縛至老君前
五體投地叩頭千百求乞哀宥是時老君欲
堅其信心語之曰吾是太上老君生乎無極
之先經歷塵沙劫運度人無量爲三十六天
之尊統領三界制御萬靈報應罪福莫不由
吾哀汝造罪故來行化汝恃貴驕不能遵依
邀我中食返相折辱汝積惡鍾身萬悔何及
諸天神兵將滅汝國絶汝種類語未竟胡王
衆等皆見天丁力士神王甲卒不可稱計乗
龍跨虎俱在空中怒聲震地王及庶等驚怖
哀號叩頭出血跪伏謝曰我生邊戎受性狂
愚不信道法凌辱天尊伏量此過萬死尚輕
一國同誅不足償責惟乞赦罪重賜全活願
受前法至死不悔舉國奉身不敢終怠老君
曰且止且止雖叩頭泣血猶未可保恐汝後
悔當何以爲質誓耶王曰若天尊大聖見赦
我罪與我更始請以舉世男女一世不婚不
娶髠剃鬚髮以奉教法若違誓約當身死爲
證老君曰可矣汝今誓重諒可憫也然汝兇
惡日乆甚不足恤吾滅汝國土令入地萬丈
化爲微塵猶彈指耳不足爲難但吾好生故
赦汝當一如吾戒不得後負王拜曰敬奉命
旣而神兵匿景天地清寧老君乃戒王曰今
釋汝罪汝宜奉浮屠法永世受福常生人道
王及群胡莫不懼喜頭面著地合掌禮謝老
君於是注慈惠光降照王身王忽追省前因
悔悟悲泣涕淚俱下再拜叩首曰我從無量
劫來惡根未滅雖得超生旋即墮落頭出頭
没如汲井輪不遇天尊大慈仁者憫念宿縁
特賜救抜終淪惡道無有出期今願棄國入
山以奉太戒爲國人謝罪祈福終希度世永
離輪迴老君曰善汝欲居山學道妻子群臣任
其去留留者令奉五戒十善隨入山者則奉
六戒王曰唯唯是誠所願老君曰汝審欲聞
法者可清潔修齋齋竟同集當授汝法王禮
謝而退即捨王位傳授其子乃率國中臣民
男女發善心者一萬二千五百人俱時來至
稽首長跪以俟尹眞人適赴天帝中食而還
項負圓光足履蓮花諸仙玉童玉女香花天
樂從空而下老君指尹眞人示胡王曰此吾
之弟子無上眞人命爲汝師乃令王與偕來
之衆先懺悔三業六根自從無始以來所造
陰罪陽過十惡五逆信用邪見外道一切罪
犯以至積世父母眷屬所造諸業悉皆懺悔
懺悔已畢乃謂汝等各各攝念靜神諦聽吾
言今爲汝授五戒十善五戒者一不殺生二
不飲酒三不偷盜四不邪淫五不妄語能持
此戒當有二十五戒神護之十善者一曰孝
二曰忠三曰慈四曰忍五曰施惠六曰精勤
七曰供養八曰信向九曰勸化十曰靜定能
行此者當有十天善神衛之矣授已即復爲
王等說十戒十八戒二十四戒二百五十戒
女人五百戒又令一歲正月五月九月謂之
三長月齋又每月六齋初一初八十四十五
二十八二十九日謂之四天王齋又每月十
直齋初一日念無量太華天尊免火車地獄
之苦初八曰念玄上玉晨天尊免溟泠地獄
之苦十四日念度仙上聖天尊免鑊湯地獄
之苦十五日念玉寳皇上天尊免風雷地獄
之苦十八日念好生度命天尊免銅柱地獄
之苦二十三日念玄眞萬福天尊免火翳地
獄之苦二十四日念太靈虚皇天尊免屠割
地獄之苦二十八日念太妙至極天尊免金
剛地獄之苦二十九日念眞皇洞神天尊免
普掠地獄之苦三十日念玉虚明皇天尊免
三界寃報之苦是日十方諸天下降觀人善
惡當一日一夜素食誦經可免九獄之苦三
界寃報之罪不能齋者許食自死肉仍謂四
衆曰王今已得受度我將行化諸國王復再
拜啓曰天尊大聖今將遠遊覬集良難舉國
受恩慨巒無所欲請天尊洎我師徒衆行道
三十日然後送别唯垂許可老君曰善王遂
與世子群臣人民大建道場廣陳供養歌唱
詠讚會日告滿猶欲延留眞人謂曰善哉善
哉供養矣吾將侍師行化諸國弗可得而留
也於是胡王攝衣而起跪行而進再拜長跪
合掌白言我師將捨我去無所諮請願授要
㫖終身受持眞人謂曰吾語子夫戒律雖非
至道誠爲入道之階能堅持不懈泰定從此
生智慧從此起九層之臺起於累土合抱之
木生於毫末千里之行始於足下又曰汝國
風俗獷戾阿修羅之氣習未除我師立教柔
弱處上汝惟不爭故天下莫能與之爭汝能
無爭三昧則於見在世當爲人中第一未來
世中當證善果王受教已稽首禮謝眞人重
告王曰子來前子知身相虚假萬有非實乎
汝欲求寂滅之樂當除垢止念不見可欲一
塵有著即累汝性王於言下開悟叩頭拜謝
曰唯唯眞人遂偕諸仙衆侍從老君出罽賔
境合境臣民俱哀戀拜送王即與衆入山修
道遞相訓導老君遂至條支國其國王奉事
外道魔師曰謂是聖人其徒三千餘人皆從
官供給凡十二年廣行幻術王敬信之一日
語魔師曰國中大山當道妨人行路壅遏源
流時作洪水師等能爲却之否魔師曰可明
日爲王却之時老君適至坐於樹下觀諸魔
師各作奇術兩手作訣山爲微動老君知王
可化謂尹眞人曰魔師作法欲除此山山若
果除王必信之謂眞神聖不可復化矣乃令
尹眞人遥以神通制之山遂不動魔師自相
謂曰向者已動今返不動莫有異術之人禁
制之乎遂競上山巓四望尋覓遥見眞人乃
急追捉送王王問曰汝是何人眞人答曰太
上弟子王曰太上何人耶曰太上聖人王曰
汝太上今安在曰自罽賔國行化至此近在
山下王即勑左右迎之旣至王宫王即延坐
問曰人言老翁是聖人吾國有一大山妨路
萬民患之魔師却之不能願聖者謂我除之
老君曰諾王曰不知須幾人力曰此小事也
何須人力魔師恐王因此不復信用更求自
却王曰善於是魔師三千人俱作法用盡其
術終不能動王曰師法盡矣請老翁除之老
君即把九節之杖撥而去之如去塊土水乃
順流地亦平正王叩頭再拜求爲弟子不復
奉事魔師舉國臣民莫知敬仰咸願皈依受
化老君還於樹下王請就館王宫老君不從
王益加信仰於是匍匐膝行叩頭請問曰竊
聞聖者不違人心伏願爲說妙法老君曰吾
聞王者悉非常人德蔭萬物行合乾坤開化
人天爲國之君君能行道國土長全寢甲休
兵安濟萬民於世無道國土傾淪多嬰灾難
毒及臣民王宜盡心奉道求眞身無灾害嗣
續詵詵鄰國畏服姦惡不侵命壽長永與天
相傾月不夜蝕日不晝昏父不哭子臣不背
君王宜體之尊道敬天王曰願乞哀憫留神
賜教示以道要老君曰恐王驕蹇易生退心
未可輕付王於是召群臣萬民七日七夜修
齋供養各持絲繒黄金以爲信誓手持香花
叩頭百拜慇懃三請伏聞大聖開化罽賔遠
近諸國咸受正眞我今劣弱未蒙垂慈願剖
大道開示愚民使舉國人民終世奉行老君
知其心至乃謂曰吾已令弟子無上眞人與
諸國王爲師演說經戒刳心制形生得安穩
無有夭横死得滅度不墮惡趣王能敬奉獲
福無量王曰唯唯老君曰善王可還宫焚香
作念於是眞人應見化身於王宫殿坐寳蓮
花爲王授十八戒王歡喜合掌禮拜願棄國
家不顧身世持如是戒不敢有違又爲王天
人群臣若男若女初發心者說三戒爲已伏
心者說五戒王復問曰太上聖人先下東方
不知以法教化莫亦如今所授乎眞人曰我
師隨世設教昔在神州以神仙之道教化天
下上自三皇次及五帝修之皆得神仙王曰
浮屠神仙有何差别眞人曰浮屠者回心向
道剪滅六根以空寂爲宗至於神悟性靈得
證佛果然命過形亡終歸菽滅永爲陰靈而
已神仙者修眞證道形神俱妙顯化飛昇出
有入無長生不滅胡王曰何不以此教我外
國使得同然耶眞人曰生道至重上天所祕
非夙植道本安得易聞胡王禮謝遂建精舍
造像供養老君乃與眞人行化諸國遂至于
闐國于闐先聞老君將至即率國奉迎於國
南渠山之上(一名檀/特山)營造精舍延請老君居
焉老君宴處其間不飲不食王與近臣朝夕
諮問求乞所聞老君授以齋戒之法王曰聖
師所言止有齋戒還更有餘教耶老君曰吾
道無量無邊順俗通時因機立化在中華時
行無上正眞無極大道修習之者度世延年
行備功圓克登仙果乗龍馭炁白日昇天說
三洞眞經三十六部大乗次法萬八千篇上
至帝王下及凡庶修奉之者隨其淺深受報
登仙或爲上聖或證高眞品秩崇卑三十七
等飛行自在變化不測又有金液神丹修煉
之道吐納咽景養炁之訣柔體調神導引之
法三奔五煉嗽御之經及採餌靈芝神草柔
金水玉之方至於隱天藏月變景煉形役使
鬼神制御天地符圖寳籇玉璽金書萬術千
經開化後學皆因宿根清淨禀氣淳和好道
樂眞精誠不退身心相應方堪付授如汝國
人積生剛勁宜以浮屠之法制煉身心如能
精勤不懈命終之後受福生天道法玄妙深
微縱教於汝亦難解了非吾所惜也良由衆
生自無始以來慳貪嗜慾啗食無厭養其膿
血彌益罪根生老病死惡風毒炁百病來侵
受生禀質各各不同日夜循環萬生萬死或
居母腹不得出生或至分娩即便死亡或一
歲二歲念念改張一日之中無少安樂良由
廣食穢濁骨肉薰蒸損傷臟腑金玉化銷身
形難乆吾不飲不食抱道自然變化無方長
生不死常說經教開度衆生凡夫遇迷不能
信用吾常憂念憫痛在兹故使持齋减其病
苦能行之者獲福無量王曰聞有佛陀近在
罽賔出世傳法度人莫是聖師否老君曰此
浮屠教法西域諸國國王人民咸已歸依止
殺除淫調柔其性當得果報常生人天今汝
奉行不得懈怠内外清淨心照圓明罪旣不
生福亦自長歷劫之中常得快樂王大信服
敬禮受命


混元聖紀卷之四















混元聖紀卷之五與五
　　　　宋觀復大師高士謝守灝編
是時老君在于闐國謂尹眞人曰吾所行化
遍此西方攝伏外道令歸正法其諸國土已
得度者及未得度者我於此時咸令集會俾
其開悟歸入法門語已即有九色神光遍照
西方無極國界光所及處無有遠近俄頃之
間毗摩城中自然寬平地化金色建大法座
百寳莊嚴三界衆眞諸天靈神俱時來集時
于闐國王及罽賔國條支國安息國大月氏
國朱俱半國渴叛陀國護密多國骨咄陀國
俱密國解蘇國𢪛汙那國乆越得犍國悒怛
國烏拉喝國失范延國護時健國訶達羅支
國波斯國疏勒國碎葉國龜兹國拂箖國焉
耆國弓月國瑟匿國康國史國采國似没盤
國曹國何國大小安國穆護國烏那葛國尋
勿國火尋國西女國大秦國波羅奈國帝那
勿國伽摩路國乾陀羅國烏萇國曇陵國多
勒建國大食國殖賦國數漫國怛没國俱藥
國嵯骨國迦葉彌羅國迦羅國不路羅國泥
婆羅國獅子國拘尸那揭羅國毗舍離國劫
毗陀國室羅伐國瞻波羅國三摩怛吒國嗚
茶國蘇剌吒國信度國烏利尸國扈利國色
伽栗國漫土漫國尼拔國越底延國賒彌國
小人國軒渠國陀羅伊羅國狼揭羅國舍衛
摩竭提國臨倪國天竺國等王(已上共計/八十國土)
　按通典云塞王居罽賔國在度山之西塞
　種分散爲數國自疏勒以西北休屠損毒
　之屬皆故塞種也損毒即婆羅門國或曰
　摩伽陀漢謂之損毒亦曰身毒顔師古云
　身毒即天竺也塞種即釋種也蓋胡音有
　輕重也身毒有别國數十如舍衛波羅奈
　之屬雖各小異而俱名天竺故有五天竺
　亦曰五印土
及諸羌酋部落不可勝數遥睹光相妙麗希
有晝夜瞻仰歡喜讚歎老君運妙有神通悉
皆攝受令俱得至道前老君宴坐寳座之上
諸胡國王及其后妃眷屬各各燒香散花奏
樂圍繞禮拜供養願聽法音老君乃爲說經
老君說經竟復告曰汝等常當皈依大道信
奉佛陀時舍衛國王摩竭提國王等
　按通典云摩竭提乃天竺之屬國其都臨
　恒河有山曰靈鷲胡語曰耆闍崛山蓋有
　靑石山頭似鷲鳥故以爲名
出班再拜胡跪請曰敢問皈依大道信奉佛
陀其法云何修何恭敬老君曰善哉問奉吾
法者當作淨舍恭肅無疑朝夕焚香傳授經
教念念相續自悟悟他興建福田齋講開悟
親近明師鄰愍後學厭離俗纏不矜功德常
思濟物願見明時念施法藥願道流行不妄
興利不慕榮觀不欺卑賤一切恭敬恤老矜
孤平等親疏不妄殺戮永斷諸業常興道合
能如是者見世獲福過去生天慶流後嗣時
舍衛烏萇摩竭等國王皆願捨位歸心修道
會中無鞅數衆悉發善心稽首唯唯信受奉
行尹眞人將侍老君復還中夏群胡留戀不
忍辭决願留於此國土教化衆生祈懇再三
眞人曰汝等以相見我我本無動寧有去來
汝必欲以身相見我者宜以五色土木金玉
彩石置像吾身禮拜供養吾當應現爲汝說
法復告之曰汝等同受天地一元之炁而生
皆具足眞常之性於未來世究竟當得無上
正眞徧知至道善自護持無犯戒律過中勿
食食已欲起先作念言處世界如虚空如蓮
花不著水心清淨超於彼稽首禮無上尊念
已即起時會衆等悉皆歡喜頂禮信受是時
彼國又有外道九十六種善惑人心人莫能
覺老君悉皆化之令歸正道
老君將還中夏乃與群胡辭决胡衆攀戀不
已老君不違其善意乃喻之曰我暫歸天上
簡定人鬼之録尋當下降百年之外當遺佛
陀生汝國土施教後人言訖老君駕八景雲
輿尹眞人乗白鹿群仙跨鶴仙樂駭空天神
導從昇天而去
　按唐通典西域總傳云于闐都葱嶺之北
　二百餘里去長安九千八百餘里户三萬
　二千東北至都護理所二千八百里東至
　鄯善千五百里葱嶺以東唯此二國爲大
　後漢魏梁後周隋唐正觀中並遣使通中
　國自商昌以西諸國人多深目高鼻惟此
　國貌不堪胡頗類華夏自漢武帝至今中
　國詔令書册符節悉傳以相付敬而存焉
　國西五百里有毗摩寺云是老君化胡之
　所
群胡仰望再拜哀泣倏忽之間無復影響乃
各還本國惟罽賔煩陀王入山居精舍積修
苦行堅持戒律化其國人捨惡從善死後上
生梵天旣生天已能知宿命每念前因願聞
大道老君不違其願乃命尹眞人下降授以
眞空常寂之道神仙解化之法
　後漢書裴楷上書於桓帝云臣聞宫中立
　黄老浮屠之祠此道清虚貴尚無爲好生
　惡殺省欲去奢老君西入夷域始爲浮屠
　之化浮屠不三宿桑下不欲乆生恩愛精
　之至也天神遺以好女浮屠曰此但革囊
　盛血爾遂不盻之其守一如此乃能成道
　故知浮屠立教之初煩陀王率先捨國入
　山修行又能堅志不破戒律宜其終聞大
　道而證佛果也魏明帝製老君化胡經讚
　云混元未始老君爲先長於太初冥昧之
　前無師無祖誕生自然渝眞散朴乃微乃
　玄仰而攀之耀乎霄乾俯而察之深乎淵
　源敷二儀以布化燭三光以列天其性無
　欲純粹精也體虚抱素妙難明也撓之不
　濁澄之不清幽之不昧顯之不榮誰謂天
　高懸象可標誰謂地厚重泉可洮然道也
　標之不高洮之不浚物受其形莫鑑其源
　人禀其中莫識其全美哉乎道爲萬物之
　宗天地之始吾欲書之非筆可紀吾欲體
　之無形可擬又曰深愍後世託下於陳爲
　周柱史經九百年無極之際言歸崑崙化
　被胡域次授罽賔後及天竺於是遂遷文
　垂後世永乎不泯
老君化胡已即昇天至穆王四年甲申降遊
東海至扶桑會大帝校集諸仙品位高下復
分身降于西海王蘇鄰國號長生甘露無上
醫王大光明使度化人天神鬼凡教法所未
暨處皆令得度俄復登天
穆王少好神仙之道感西王母降甘吕又獲
八駿之馬王乗之命奔戎爲右造父爲御導
車涉弱水魚鼈鼉　爲梁遂登春山觴王母
於瑶池之上而歸在位五十四年壽一百四
歲時尹喜旣適流沙其草樓在終南之陰王
追慕靈跡命駕諸馬爲修觀建祠延杜外等
七人爲道土以奉同事冲字玄逸閑居幽室
吟詠道德常攝護炁液吐納光華經二十餘
載忽展眞人降其靖室將侍者二人捧碧玉
函立於左右沖拜手求哀蒙授以九華丹經
一函謂沖曰老君與文始先生於東海八渟
山召大帝校集群仙天下山川洞室仙人無
遠弗至時有地司保舉子勤勞老君勑我付
汝仙方也沖依法令服身生玉光五臟充實
僅容氣息又感眞人李君授以太上素靈洞
玄大有妙經沖復修之甚得其驗遂解胞釋
結保命凝眞領攝群神洞觀衆妙祛策虎豹
役使百靈通達冥顯莫測其涯年百餘歲穆
王十九年己亥老君遣上清元君下迎授書
爲太極眞人任王屋山仙王
文始先生之徒茅軌字公度少學天文兼通
讖緯文始授以道經丹訣凡百餘篇皆蒙口
訣文始先生登眞之後即與隱士杜沖等同
於樓觀修習時年二十有八絶粒行氣修煉
神丹道成上昇老君賜任太和眞人命下統
仙僚於杜陽宫軌時出遊帶神丹歷天下濟
度有縁之人或煉金銀以賑會窮或行丹樂
以救危厄求哀之人咸得其福利焉
李脱學長生之道穆王時來居蜀金堂山龍
橋峰下合九華丹丹成夫遊五嶽十洞二百
餘年於海上遇飛陽君授水玉之道還歸此
山煉藥成又夫數百年或隱或顯遊於市朝
後復回龍橋峰下煉金鼎還丹丹成已八百
歲矣蜀人歷代見之因號曰李八百凡三於
此山學道故世人號此山爲三學山脱妹名
眞多隨兄修道居綿竹中老君與玄古三師
降授以飛昇之道先於八百白日昇天故其
山號眞多化即古浮山治也
厲王二十一年甲辰洛陽人宋倫棲止樓觀
抱一沖和不交人事日誦道德二篇數徧服
黄精白术積二十餘年一日老君降其居仙
童六人輔眞執籙倫匍匐乞哀乃告倫曰吾
有中景之道通眞之經生乎三元之始出乎
九玄之庭五德合慶六氣凝精負眞保遐長
生回齡子能修之立致雲軿出有入無徹幽
洞明三光並照二炁齊靈變化適意飛昇上
清今以授汝倫拜受教乃開寳藴出靈飛六
甲素奏丹符以付於倫倫修之乃自然通感
常有童子六人更迎侍之洞視萬里察物如
神能望岩伸步凌波涉險不用津路或化爲
□鹿或化爲鳩鴿翱翔原陸試人之心年九
十餘以景王時授書爲太清眞人下司中嶽
神仙之録焉
彭宗年二十學道師事杜沖受道德五千言
行雌一之道能三日三夜通爲一息能一氣
誦道德經兩徧厲王時年一百五十歲老君
召爲太清眞人
宣王時馮長任柱下史年四十休官入道常
誦道德經居終南山老君遣眞人彭宗駕白
虎降其室授以太上隱書至平王時昇仙爲
西嶽眞人
宣王四十三年老君過渭川王迎謁之老君
曰歲星北入于燕周其衰矣後二年幽王立
(今汧渭之側有伯/陽川是其處也)是時郊野採薪者行歌曰
巾金巾入天門呼長精翕玄泉鳴天鼓養泥
丸時人莫能識老君曰此活國中人其語祕
矣斯乃修習無上至眞之道也
幽王二年西周地動涇渭洛三川皆震老君
曰周將亡矣夫天地之氣不失其序若失其
序民亂之也陽伏而不能出陰迫而不能蒸
於是其地震今三川實震是陽失其所而塡
陰也陽失而在陰原必塞原塞國必亡矣夫
水土演而民用也土無所演民乏財周不亡
何待昔洛竭而夏亡河竭而商亡今周德若
二代之季乎其川原又塞塞必竭夫國必依
山川山崩川竭亡之徴也川竭山必崩若亡
不過十年數之紀也是歲三川竭岐山崩三
年幽王嬖褒姒老君曰周亡矣昔夏之衰也
二龍止於庭而言曰余爲褒之二君於是布
幣而策告之龍亡而漦在乃櫝而藏之比三
代莫敢發厲王發而觀之漦化爲黿童妾遭
之而生女子懼而棄之宣王時有謡曰檿弧
箕服實亡周國王聞有夫婦賣其器者使執
而戮之懼而夜逃聞童妾所棄女子啼於路
哀而收之奔褒褒人有罪請入此女以贖是
爲褒姒王愛之生伯服立爲太子乃廢申后
及太子宜臼老君曰禍成矣無可奈何尋爲
犬戎所滅
平王三十三年老君復出關行化諸國遂遊
西海至流麟等洲召十方神仙及初得道地
下主者遊散仙人至孝至忠經歷度者八萬
餘人校其功行授以仙職五等仙官二十七
品隨高下付之乃復昇天
老君自與群胡辭决已逾百年煩陀王(昔罽/賔胡)
(王/也)下生身毒國爲王子是謂浮屠教主實莊
王九年癸巳四月七日夜半從莫耶夫人右
脇誕生
　周之四月即今二月也釋氏過去見在經
　云二月八日生因果經三月七日生瑞應
　經云四月八日夜半子時生按唐通典載
　晋宋間浮屠經云臨倪國其王生浮屠太
　子父曰□頭耶母曰莫耶浮屠身服色黄
　髮如靑絲始莫耶夢白象而孕及生從母
　右脇出生而有髻墮地能行七步此國在
　天竺國中其國又有神人名沙律又後魏
　釋老志云釋迦即天竺迦維衛國王之子
　天竺其總攝迦維别名也初釋迦於四月
　八日夜從母右脇而生旣生姿相超異者
　三十二種天降嘉瑞以應之亦三十二其
　本起經說之備矣釋迦生時當周莊王九
　年春秋魯莊公七年夏四月恒星不現夜
　明是也至魏武定八年凡一千二百三十
　七年又隋書經籍志云釋迦當生周莊王
　之九年四月八日自母右脇而生姿相奇
　異有三十二相八十種好捨太子位出家
　學道勤行精進悟一切種智而謂之佛亦
　曰佛陀亦曰浮屠皆胡言也華言譯之謂
　之淨覺云
鬚髮皆卷多力善射年十七父王爲納瞿夷
耶輸鹿野三女爲夫人生二子長曰羅㬋羅
次曰憍陳如又十二年因遊四門見生老病
死之相乃忽驚恐憶念前因遂棄家踰城徑
入雪山棲止阿藍花樹下修尹眞人昔所授
之道(胡人因名其樹曰菩/提中國譯曰道也)備歷艱苦六年道
成身相金色類佛陀像號曰釋迦牟尼至匡
王四年壬子二月十五日解化
　時以建子爲正月昔之二月乃今之十二
　月也西域呼佛滅爲涅槃金光眀經曰云
　何如來壽命短促年方八十此之謂也或
　謂老君是周定王三年九月十四日生佛
　是周昭王二十四年生穆王十三年滅蓋
　謂佛生滅在老君出關之前欲證非老子
　化胡成佛也按劉向列仙傳云老子生於
　商時又世本云在商爲守藏史在周爲柱
　下史隋薛道衡制碑云在文王武王時居
　藏史柱史之職倘生於定王時豈得在商
　爲西伯藏史乎釋迦之生滅亦今昔所共
　知不可易也按魏書釋老志隋書經籍志
　並云釋迦生當周莊王九年春秋魯莊公
　七年夏四月恒星不見夜明是也至魏武
　定八年一千二百三十七年又云齊王簡
　棲撰頭陀寺碑云周魯二莊親昭夜景之
　鑑漢晋兩明並勒丹靑之飾今寺與碑猶
　在鄂渚梁昭明嘗編入文選矣五臣註云
　佛生於周莊王魯莊公時佛法漢明帝時
　來晋明帝時興故云二莊兩明夫蕭昭明
　學佛者也使其言或非詎肯編入文選也
　哉後人學不師古妄起異端忽欲遷其生
　滅之歲月躋十有三王越三百四十餘年
　而先之欺罔甚矣且自東漢以來胡僧入
　中國者不爲不多皆已據實吐露矣至姚
　秦時已歷三百餘歲其間未聞有乖異之
　論而好勝之徒一旦輒欲盡廢前人據實
　之言而從己之說人孰汝信哉如唐書藝
　文志子録首叙道德次述神仙東載釋氏
　總目爲道家之流未嘗别立門類也歐陽
　文忠公修唐書其載老釋事甚略惟天竺
　傳載其貞觀中來獻異物土地圖請老君
　像或者不悟猶謂老君何不化胡成道而
　乃成佛耶殊不知天竺言菩提即華言道
　也釋書亦言釋迦入山修道又言六年成
　道則知佛道可以通稱也猶中國修道登
　眞之士不言成道而言成仙耳今據法華
　經提婆達多品云佛言我於多劫之前嘗
　爲國王爲求法故捐捨王位奉事仙人經
　于千載仙人爲說妙法蓮華經今我具足
　六波羅蜜慈悲喜捨三十二相八十種好
　紫磨金色成等正覺故古襌師述序分云
　釋迦自引昔爲求經捨國捨榮奉仙學道
　故有提婆達多品張無盡合論亦云佛事
　仙人者示善知識之難遇也仙人教佛者
　法以口傳而佛以心證也夫瞿曇昔於多
　劫之前已事仙人則知仙道其來乆矣仙
　人爲說經令得六波羅蜜以至成等正覺
　則仙人足以爲佛師矣佛爲一大事因縁
　故出現於世而說是經必無誑語爲其不
　欺心不叛師而直述其所自來此其所以
　爲佛也雙林傅大士世稱彌勒佛也猶以
　道爲尊而釋次之故冠道冠而披袈裟天
　台寒山子文殊之化身也文殊乃七佛之
　師有頌曰家住緑岩下庭蕪更不芟仙書
　一兩卷樹下讀喃喃又云寒山一倮蟲身
　白而頭黑手把兩卷書一道而一德常持
　智慧劍擬破煩惱賊又嘆世頌云埋著蓬
　蒿下晩日何㝠㝠遮莫咬鐵口無因讀老
　經竊觀前哲皆知尊老子而重道德後世
　學者不宄本原乃毁師叛道良可哀也
釋迦寂滅之後上生三十二天昇賈奕天居
延眞宫爲種民天之長號善惠眞人
　按本相經云結習已盡心識兼忘超出三
　界昇入種民本始經云佛滅上生三十二
　天常在素天奎星之位奎有三十六星其
　
　中一星是也第三十二天乃種民天之界
　曰平育賈奕天其天中有别宫號曰延眞
　賈奕天之炁下生奎宿也後魏釋老志亦
　云佛者昔於西胡成道今在三十二天爲
　延眞宫主唐李淳風注金鎻流珠云善惠
　眞人乃天竺國佛之後身豈無所據而云
　哉


混元聖紀卷之五
混元聖紀卷之六與六
　　　　宋觀復大師高士謝守灝編
老子之門人辛鈃一名計然(范蠡之/師也)道號文
子(其著書號/通玄眞經)其先晋公子也嘗請問於老君
曰何謂道德仁義禮老君曰無爲無形内以
修身外以治人功成事立與天同鄰道也畜
之養之遂之長之兼利無擇與天地合德也
於大不矜於小不偷兼愛無私乆而不衰仁
也爲上即輔弱爲下即守節達不肆意窮不
易操一度順理不私枉撓義也爲上恭嚴爲
下卑遜退謙守柔爲天下雌立於不敢設於
不能禮也故修道則下歸服修德則下從令
脩仁則下不爭修義則下平正修禮則下遵
敬五者皆修則家國安定此聖人之所以御
萬物也無道則下叛無德則下怨無仁則下
爭無義則下暴無禮則下亂五者不立而不
危亡者未之有也文子復問曰治國之本何
如老君曰未嘗聞身治而國亂者也夫靜以
修身儉以養生則下不擾而民不怨是以天
覆以道地載以德四時不失序風雨不爲虐
日月清明五星合度矣故爲治之本在於安
人安人之本在於足用足用之本在於勿奪
勿奪之本在於節用節用之本在於省事省
事之本在於無爲夫無爲者非謂引之不來
推之不去迫之不應感之不動堅滯而不流
捲握而不散也謂其私志不入公道嗜慾不
枉正術循環而舉事因時而立功任下責成
舉無過事名各自命類各自用事由自然莫
出於己故事成而身不伐功立而名不有猶
水行用舟山行用橇因高而田因下爲池非
吾所謂有爲也古之立帝王者非以奉養其
欲也聖人之踐位者非逸樂其身也爲天下
之人强掩弱衆暴寡智欺愚勇侵怯懷才不
以相教積財不以相分故立天子以齊一之
爲一人之明不足以遍照海内故立三公九
卿以輔翼之爲絶域殊俗不得被其澤故立
諸候以鎭撫之是以天無不任時無不應官
不隱材國無遺利矣是以先王之法不殺胎
不麛卵不涸澤而漁不焚林而畋豺未祭獸
置罘不得通於野獺未祭魚網罟不得入於
水鷹隼未擊羅罘不得張於谷草木未落斧
斤不得入於林昆蟲未蟄不得以火畋孕育
不殺鷇卵不探魚不尺不得取犬豖不期年
不得食是故萬物之發若蒸氣此先王所以
得時修備富國利人之道也夫水濁則魚噞
政苛則人亂上多欲則下懷詐上多求則下
交爭智詐萌生盜賊滋彰不理其本則求之
於末無異鑿渠而止水抱薪而救火也聖人
事省而治求寡而贍不施而仁不言而信不
求而得不爲而懷保眞抱道而天下從之如
影響故曰無爲也文子曰無爲之治旣聞命
矣敢問不言之教可得聞乎老君曰天致其
高地致其厚日月照星辰朗非有言也正其
道而物自然陰陽四時非生萬物者也雨露
時降非養草木也神明接陰陽和而物自生
矣夫道者藏精於内棲神於心靜漠恬淡悅
穆胸中廓然無形寂然無聲官府若無事朝
廷若無人無隱士無逸民無勞役無寃刑天
下莫不仰上之德象主之指絶國殊俗莫不
重譯而至非家至而人喻之推其誠心施之
天下而已故賞善罰惡者政令也其所以能
行之者精誠也政令雖明不能獨行必待精
誠精誠形乎内而外喻於人心此不言之道
也聖人在上懷道不言而澤及萬方故不言
之教芒乎大哉是以人主之思神不馳於胸
中知不出於四域懷其誠行之於心則甘雨
以時五穀蕃殖養人以公威厲不試法省不
擾囹圄空虚天下一俗莫懷姦心故精誠動
於天景星現黄龍下翔鳳至醴泉出嘉禾生
河不溢流海不湧波矣若逆天暴物則日月
薄蝕五星失行四時相乖晝冥宵光山崩川
涸冬雷夏霜天文變異國將危亡天之與人
有以相通夫神明之事不可以智巧爲也不
可以强力致也惟聖人與天地合德與日月
合明與鬼神合靈與四時合信懷天心抱天
炁執沖含和不下堂而行四海變易習俗人
皆遷善若生諸己謂之神化者蓋行不言之
教也文子復再拜而問曰治國之本敬聞命
矣治身之本奈何老君曰來吾語汝太上養
神其次養形神清意平百節皆寧養生之本
也肥肌膚充腹腸閉嗜慾養生之末也人能
養其本節寢處適飲食和喜怒便動靜在内
者已得邪炁無由入夫人受天地變化而生
一月而膏二月而血三月而胚四月而胎五
月而筋六月而骨七月而成形八月而動九
月而躁十月而生形骸已成五藏乃官肝主
目腎主耳脾主舌肺主鼻膽主口頭圓法天
足方象地天有四時五行九解三百六十日
人有四肢五臟九竅三百六十節天有風雨
寒暑人有取與喜怒人與天地相類而爲之
主耳目者日月也血氣者風雨也日月失行
薄蝕無光風雨非時毁折生灾五星失行國
受其殃天地之道至闊以大尚猶節其章光
愛其神明人之耳目何能乆燻而不息精誠
何能馳騁而不乏是以聖人守内而不守外
夫血氣者人之華也五藏者人之精也血氣
專乎内而不外越則胸腹充而嗜慾寡嗜慾
寡則耳目清而視聽聰達五臟能屬於心而
無離則意炁勝而行不僻精神盛而炁不散
以聽無不聞以視無不見以爲無不成是以
飾其外者傷其内快其情者疲其神見其文
者弊其眞須臾不忘自賢者必困其性百步
之中不忘其容者必累其形故羽翼美者傷
其骸骨枝葉茂者害其根荄是以靜漠恬淡
所以養生和愉虚無所以據德外不亂内即
性得其宜靜不干動即得安其位養生以經
世抱德以修年可謂體道矣夫道者陶冶萬
物修治無形寂然不動大通混冥深闊廣大
不可爲外折毫剖芒不可爲内始於柔弱終
於剛强治於短寡成於衆長故十圍之木始
於把百仞之臺始於下是以眞人體之故虚
無平易清靜柔弱純粹素朴不與物雜得天
地之道故謂之眞人夫虚無者道之舍也平
易者道之素也清靜者道之鑑也柔弱者道
之用也純粹者道之幹也嗜慾不載虚之至
也無所憎愛平之至也一而不變靜之至也
隨時爲宜柔之至也不爲物散純之至也是
以聖人輕天下即神不累細萬物即神不惑
齊死生則意不懾同變化則明不眩靜與陰
同德動與陽同波亦無所疏亦無所親與道
爲際與德爲鄰倚不杌之柱行不闕之途禀
不竭之府學不死之師故無往而不遂無之
而不通也文子再拜受教周平王問於文子
曰聞子得道於老聃今賢人雖有道而遭婬
亂之世以一人之權而欲化乆亂之民其庸
能乎文子對曰夫道德匡邪以爲正振亂以
爲治化婬敗以爲朴淳使德復生天下安寧
要在一人故積德成王積怨成亡堯舜以是
昌桀紂以是亡平王用其言而天下治文子
復從老君授神丹之方遂證品仙階矣
士成綺自楚來見老君曰吾聞子大聖人也
吾故不辭遠道而來願見百舍重趼而不敢
息今觀子非聖人也鼠壤有餘蔬而棄妹不
仁也生熟不盡於前而積歛無涯老君漠然
不應士成綺退明日復見曰昔者吾有剌於
子今吾言信而心屈直吾形而立矣吾心正
郤何故耶老君曰夫巧智神聖之人吾自以
爲脱矣昔者子呼我爲牛而我爲之牛呼我
爲馬而我爲之馬苟有其實人與之名而弗
受則受其殃吾服常服也吾非以服有服也
於是士成綺鴈行避影履行遂進而問修身
奈何老君曰爾容崖然而目衝然而顙頯然
而口闞然而狀義然似繫馬而止也動而持
發也若機察而審智巧而睹於泰凡以爲不
信近境有人焉其名爲竊成綺慙而退
老君西遊於秦陽子居邀於郊至梁而遇老
君老君中道仰天而歎曰始以汝爲可教今
不可教也陽子居不答至舍進盥漱巾櫛脱
履户外膝行而前曰向者大人仰天而嘆弟
子欲請問大人行不閑是以不敢今閑矣請
問其過老君曰睢睢盱盱而誰與居大白若
辱盛德若不足陽子居蹴然變容曰聞命矣
其往也舍者將迎家公執席妻執巾櫛舍者
避席煬者避竈其反也舍者與之爭席矣他
日再見老君老君曰虎豹之文猿猴之捷所
以致射也子居曰敢問明王之治老君曰功
蓋天下而似不自已化被萬物而不恃有德
而不稱其名立乎不測而遊乎無有者也
老君之弟子庚桑楚(即亢倉/子也)偏得老君之道
北居畏壘之山其臣之畫然智者去之其妾
之挈然仁者遠之擁腫之與居鞅掌之爲使
居三年畏壘大壤其民相與言曰庚桑子吾
日計之而不足歲計之而有餘庶幾其聖人
乎胡不尸而祝之社而稷之乎庚桑子聞之
南面而不釋然曰春氣發而百草生正得秋
而萬寳成豈無得而然哉吾聞至人尸居環
堵之室而百姓不知所如往今以畏壘之細
民而竊竊然欲俎豆予於聖人之間吾是以
不釋於老聃之言南榮趎問曰趎之年已長
矣將惡乎託業庚桑子曰全汝形抱汝生無
使汝思慮營營趎曰目之與形吾不知其異
也而盲者不能自見耳之與形吾不知其異
也而聾者不能自聞心之與形吾不知其異
也而誑者不能自得形之與形亦以闢矣而
物或間之欲相求而不相得今謂趎曰全汝
形抱汝生無使思慮營營趎勉聞此道達於
耳矣庚桑子辭盡曰奔蜂不能化藿蠋越雞
不能伏鵠卵魯雞固能矣雞之與雞其德非
不同也有能與不能者其材有巨細也今吾
材不足以化子子胡不南見老子耶南榮趎
乃籯糧七日七夜至老君所老君曰子自楚
所來乎趎曰唯老君曰子何乃與人偕來之
衆也趎懼然顧其後老君曰子不知吾所謂
乎趎俯而慚仰而嘆曰今者吾忘吾答因失
吾問老君曰何謂也趎良乆復問曰不知乎
人謂我朱愚知平反愁我軀不仁則害人仁
則反愁我身不義則傷彼義則反愁我已我
安逃此而可乎此三言者趎之所患願因楚
而問之老君曰向吾見若眉睫之間吾固已
得汝矣今汝又言而信之何規規然若喪父
母揭竿而求諸海也汝亡人哉罔罔乎汝欲
反其情性而無所自入可憐哉南榮趎請就
舍召其所好去其所惡十日自愁而復見老
君老君曰汝自洗濯孰哉鬱鬱乎然而其中
津津乎猶有惡也夫外韄者不可繁而捉將
内揵内韄者不可謬而捉將外揵外内韄者
道德不能持而況放道而行者乎趎曰里人
有病里人問之病者能言其病然病猶未病
也若趎之聞大道譬猶飲藥以加病者也趎
之願聞衛生之經而已老君曰而能抱一乎
能勿失乎能無卜筮而知吉凶乎能止乎能
已乎能舍諸人求諸己乎能翛然乎能侗然
乎能兒子乎終日號而嗌不嗄和之至也終
日視而目不瞚偏不在外也終日握而手不
掜共其德也行不知其之居不知所爲與物
逶迤而同其波是衛生之經也已趎曰然則
至人之德已乎曰非也是乃所謂冰解凍釋
者也夫至人相與交食于地而交樂于天不
以人物利害相攖不相與爲怪不相與爲謀
不相與爲事翛然而往侗然而來是謂衛生
之經已曰然則是至乎曰未也吾故告汝曰
能兒子乎兒子動不知所爲行不知所之身
若槁木之枝而心若死灰若是者禍亦不至
福亦不來禍福無有烏有人灾趎再拜致謝
而去精神曉靈十日不食如享太牢智略天
地察分秋毫
定王問老君曰方今在世神仙可得知乎老
君曰東嶽有展禽先生南嶽有匡續先生西
嶽有尹喜北嶽有皇人中嶽有古先生即余
是也續字子孝老君之弟子也修道於盧山
七百年至烈王時白日登仙王聞其名遣使
徴之使者詣其所空存靖盧因奏請以南嶂
山爲靖盧山復以先生姓呼爲匡阜
　按爾雅釋名云土山曰阜此山本名南嶂
　言上有三天嶂也古祀潜山爲南嶽而以
　南嶂爲儲福故亦呼南嶽漢武帝元封五
　年巡狩祀名山大川射蛟潯陽江中顧問
　此山何神主之劉歆奏曰匡續先生得道
　於此帝因命立祠於虎溪舊隱列于祀典
　至東晋桓伊守九江好奉釋氏乃從鴈門
　僧慧遠之請徙先生祠於山口而以其地
　爲僧居今東林寺是也
先生上昇之後老君授以眞人之位令主吳
楚水旱乃賜以主瘟之印統攝八部瘟神俗
因號爲和瘟匡阜先生
　宋朝建中靖國元年九月勑封靖明眞人
　遇祈禳例降御前視版遣郡官詣觀行禮
敬王十七年戊戌孔子謂南宫敬叔曰吾聞
老聃博古該今通禮樂之原明道德之歸則
吾師也今將往焉敬叔曰謹受命乃言於魯
君曰臣受先君之命云孔子聖人之後滅於
宋其祖弗父何始有國而授厲公及正考父
佐戴武宣三命益恭載諸鼎銘臧孫訖有言
聖人之君若有當世則必有明達焉孔子少
而好禮其將在矣屬臣必師之今孔子將適
周觀先王之遺制考禮樂之所極斯大業也
君蓋以乗資之臣請以往公曰諾乃遺孔子
車一乗馬二疋僮一人與敬叔俱明年至周
見老君老君曰子來乎吾聞子北方之賢者
也子亦得道乎孔子曰未也老子曰子惡乎
求之哉孔子曰求之度數五年而未得也曰
子又惡乎求之曰求之陰陽十有二年而未
得也老君曰然使道而可獻則人莫不獻之
於其君使道而可進則人莫不進之於其親
使道而可以告人而人莫不告其兄弟使道
而可以與人則人莫不與其子孫其不可者
無他也中無主而不立外無正而不行由中
出者不受於外聖人不出由外入者無主於
中聖人不隱孔子退無何復見老君拜而問
曰今者宴閑敢問大道老君曰君子得時則
駕不得時則蓬累而行吾聞之良賈深藏若
虚君子盛德容貌若愚去子之驕盈梁多欲
態色與淫志皆無益於子之身吾之所告子
者若此而已他日又見老君而語仁義老君
曰夫播糠眯目則天地四方易位矣蚤虻潛
膚則通夕不寐矣吾子使天下無失其朴則
天地固有常矣日月固有明矣星辰固有列
矣禽獸固有群矣物植固有立矣吾子欲放
德而行循道而趨已至矣又何偈偈乎揭仁
義若擊鼓而求亡子焉意吾子其亂人之性
也夫鵠不日浴而白烏不日黔而黑黑白之
朴不足爲辨名譽之觀不足以爲廣泉涸魚
相處於陸相呴以濕相濡以沫不若相忘於
江湖孔子歸三日不談子貢怪而問曰夫子
見老聃亦將何規哉孔子曰爲吾知其能飛
魚吾知其能游獸吾知其能走飛者吾可以
增游者吾可以綸走者吾可以網至於龍合
而成體散而成章垂雲氣而上天吾所不能
測也今見老聃其猶龍乎吾口張而不能嗋
神錯而不知所居吾又何規老聃哉
楊傑序老子記云老子先天地而生不知
而華皓壽以乆也弱而能言非習教也莊
而能嬰專致柔也胎于尹母降于仁里子
孫繼之與人同也指李爲姓無所係也聃
耳廣目日角月淵二柱三門握十蹈五神
人表也受學容成問道常樅無常師也伏
羲時爲鬱華子神農時爲大成子祝融時
爲廣壽子商陽時爲赤精子帝嚳時爲録
圖子唐堯時爲務成子夏禹時爲眞行子

商湯時爲錫則子周文時爲燮邑子又曰
太史儋在天爲金闕帝上景君神寳丈人
無常名也藏史柱史不擇仕也周衰度關
退以時也道德妙藴洞神靈章天人法也
旋斡造化呼吸陰陽陟降星斗消息九變
飛煉金石役使鬼神躡景凌雲遁形隱耀
長生乆視佑善濟厄超萬化也世莫知其
然否而以隱君子稱之孔子曰鳥吾知其
能飛魚吾知其能游獸吾知其能走至於
龍則合而成體散而成章乗風雲而上天
　吾所不能知也吾見老子其猶龍乎古今
　言老子者多矣未有如孔子之所言也
子貢請問於孔子曰人固有尸居而龍見雷
聲而淵默發動如天地者賜亦可得觀乎孔
子曰夫白晏遊盪衆人莫不欲見隆然而天
冥然而雷勃然而雨各捧其首賜汝何能觀
乎子貢遂以孔子之聲見老君老君方據牀
而應微曰予年運而往矣子將何以戒我哉
子貢蹴蹴然立不安老君曰小子可歸矣汝
之師名丘相諫三年而後可教矣子貢反孔
子曰汝已震矣子貢懷慙無以答焉
孔子見老君弟子從焉老君曰前者爲誰對
曰仲由勇且多力者也次曾參孝者也次顔
回仁者也次顓孫師武者也老君曰吾聞南
方之鳥其名爲鳳戴聖纓仁左信右賢力在
足而勇在前斯爲下矣
老君助葬於達巷黨人孔子從焉日有食之
老君曰丘止柩就道左止哭以聽變旣明反
而後行反葬孔子問曰夫柩不可以反也日
有食之則豈如行哉老君曰夫柩不蚤出不
莫宿見星而行唯罪人與奔父母之喪者乎
日有食之安知其不見星也孔子問曰下殤
用棺殮禮歟老君曰吾昔見史佚有子死下
殤也而墓遠召公謂之曰何以不棺殮於宫
中佚曰吾敢乎哉言於周公公曰豈不可佚
乃行之下殤用棺殮自佚始也孔子問曰三
年之喪卒哭金革之事無辟禮歟老君曰昔
魯公伯禽有爲爲之也(徐戎作/難故也)孔子曰古者
行師必遷廟主而行何也老君曰君去其國
太宰取群廟之主以從禮也祫祭於祖則祝
迎四廟之主主出入廟必蹕禮也
孔子問曰聞古之祀天有五帝之神尸之有
諸老君曰天有五行木火金水土分時化育
協佐上帝生成萬物眞神謂之五帝孔子曰
敢問何謂五帝老君曰東方靑帝威靈仰執
規以司春南方赤帝赤熛弩執衡以司夏西
方白帝白昭矩執矩以司秋北方黑帝叶光
紀執權以司冬中央黄帝含樞紐執繩以司
四季故古之王者易代改號取法五行五德
更始終始相生故其爲明王者死配享於五
行是以太皥配木炎帝配火黄帝配土少皥
配金顓頊配水也
孔子問曰甚矣道之難行也丘比執道委質
於當世之君而不我受也道之於難行也老
君曰說者流於辯聽者亂於辭知此二者則
道不可委矣子之所言者其人與骨皆已朽
矣獨其言在耳詩書禮樂先王之陳迹也豈
其所以迹哉夫迹履之所出而迹豈履哉夫
白鶂相視眸子不運而風化蟲雄鳴於上風
雌應於下風而風化類自爲雄雌而風化性
不可易命不可變時不可止道不可壅苟得
其道者無自而不可失焉孔子退就舍三月
不出復見老君請曰丘得之矣烏鵲孺魚傳
沫細腰化有弟則兄啼乆矣夫丘不與化爲
人安能化人老君曰可丘得之矣孔子一日
又往見老君老君新沐方將被髮而乾慹然
似非人孔子便而待之少焉見曰丘也眩歟
其信然歟向者先生形骸掘若橋木似遺物
難人而立於獨老君曰吾游於物之初孔子
曰何謂也曰心困焉而不能知曰闢焉而不
能言嘗爲議其將至陰肅肅肅肅出乎天至
陽赫赫赫赫發乎地兩者交通成和而物生
焉成物之紀莫見其形消息盈虚一晦一明
日改月化有所爲而莫見其功生有所乎萌
死有所乎歸始終相反乎無端而莫知其所
窮是非也且孰爲之宗孔子曰請問遊是老
君曰得是至美至樂也得至美而遊乎至樂
之謂至人孔子曰願聞其方曰食草之獸不
疾易藪水生之蟲不疾易水行小變而不失
其大常者也喜怒哀樂不入於胸次夫天下
者萬物之所一也得其所一而同焉則四肢
百體將爲塵垢死生終始將爲晝夜而莫之
能汩而況得喪禍福之所介耶棄隸者若棄
泥塗之身貴於隸也貴在於我而不失於變
且萬化而未始有極也夫孰足以患心哉爲
道者解乎此矣孔子曰大人德配天地而猶
假至言以修心古之君子孰能脱焉老君曰
不然水之於汋也無爲而才自然矣至人之
於德也不修而物不能離焉夫天之自高地
之自厚日月之自明夫何修焉孔子出以告
顔回曰丘之於道其猶醯雞歟微夫子之發
吾覆吾不知天地之大全也
孔子將反魯老君送之曰吾聞富貴者送人
以財仁者送人以言吾旣不能冨貴竊仁者
之號請送子以言凡今之士聰明深察而近
於死者好譏議人者也博辯宏達而危其身
者發人之惡者也勿以有己爲人子者也勿
以有己爲人臣者也孔子曰敬奉教自周反
魯其道彌高遠方弟子從者至三千焉
　按唐享孔廟迎神樂章云通英表聖問老
　探眞三千弟子五百賢人億齡規法萬載
　祠禋潔誠以祭奏樂迎神云大樂舊有此
　詞不詳所起王廙頌曰無爲有宗虚爲實
　源老子清寂寄意不言遂爲孔師守一長
　存陸士衡頌曰孔丘睿聖配天弘天風扇
　玄流恩深神寳明發懷周興言模老信非
　虚也蘇子古史曰孔子以仁義教人而以
　禮樂治天下仁義禮樂之變無窮而其稱
　曰吾道一以貫之或無以貫之則因變而
　行義必有支離而不合者矣易曰形而上
　者謂之道形而下者謂之器語曰君子上
　達小人下達而孔子自謂下學而上達者
　洒掃應對詩書禮樂皆所從學也君子由
　是以達其道小人由是以得其器達其道
　故萬變而致一得其器故有守而不蕩此
　孔子所以兩得也蓋孔子之爲人也周故
　示人以器而晦其道使達者易入而未達
　者不眩也老子之自爲也深故示人以道
　而略其器使達者易入而不恤其未達也
　要之其實皆志於道而從施之有先後耳
　聞之吾兄子瞻曰太史公言莊子作漁父
　盜跖胠篋以詆訾孔子之徒以明老子之
　術此知莊子之粗者予以爲莊子之言皆
　實予而文不予陽擠而陰助之其詆訾孔
　子未嘗不微見其意也太史公又言申韓
　少恩皆原於道德之意夫商鞅以法治秦
　申不害以術治韓憲令著於官府刑罰必
　於民心所謂法也因任而授官循名而責
　實操生殺之柄課群臣之能所謂術也韓
　非之學並取申商而兼用之法之所止雖
　有聖智不用也術之所操雖有父子不信
　也此申韓所謂老子之道而實非也
陳大夫聘魯私見叔孫叔孫曰吾國有聖人
子知之乎大夫曰非孔丘耶曰然曰何以知
其聖叔孫曰吾聞顔回孔丘能廢心而用形
陳大夫曰吾國亦有聖人子弗知乎曰孰謂
聖人曰老聃之弟子有亢倉子(即庚桑楚也/其著書號洞)
(靈眞/經)得聃之道能以耳視而目聽叔孫以告
魯君聞之大驚使上卿厚禮以致之亢倉子
至魯君卑辭請問亢倉子曰傳之者妄也我
能視聽不用耳目而不能易耳目之用魯君
曰增異矣其道奈何亢倉子曰體合於心心
合於氣氣合於神神合於無其有介然之有
唯然之音雖遠在八荒之外近在眉睫之間
我必知之乃不知是我七孔四肢之所覺心
腹六腑之所知其自知而已矣魯君大悅他
日以告孔子孔子笑而不答
商太宰蕩見孔子而問曰丘聖者歟孔子曰
聖則丘何敢丘博學多識者也太宰曰三王
聖者歟孔子曰三王善任智勇者聖則丘弗
知曰五帝聖者歟曰五帝善任仁義者聖則
丘弗知曰三皇聖者歟曰三皇善因時者聖
則丘弗知太宰大駭曰然則孰爲聖孔子動
容有間曰西方之人有聖者焉不治而不亂
不言而自信不化而自行蕩蕩乎民無能名
焉丘疑其爲聖弗知其眞聖歟眞不聖歟太
宰默然計曰孔丘欺我哉
　老子之和光同塵處無爲之事行不言之
　教故孔子慕其聖而往師之且如亢倉子
　衆猶稱爲聖人而況其師于魯表東海周
　在魯西時老君在周孔子居魯故指其方
　述其德而推其聖諒非欺也後人或者妄
　認以爲佛是時佛滅已乆且與中國言語
　不通文軌不同孔子奚取焉況孔子内諸
　夏外夷狄被髮左衽乃其所深惡春秋之
　法用夷禮則貶之其肯捨中華之聖師而
　尊之耶昔有文王居于岐山之下是爲西
　伯武王曰惟我文考顯于西土周在中華
　之西故亦自稱爲西也如伯夷叔齊處于
　孤竹慕文王之聖德相謂曰吾聞西方有
　人似有道者試往觀焉遂至岐山之陽詩
　云爲誰之恩西方美人彼美人兮西方之
　人兮此衛國風也鄭氏箋云思周室也又
　齊姜謂晋文公曰西方之書有之日月不
　處人誰獲安此亦周書也歷考古之所謂
　西方者指言周耳孤竹遼西之國也魯衛
　齊東方之諸侯也故皆稱爲周西方未嘗
　遠指流沙之外也至於陰陽家云某神煞
　在西方乃指在墻壁間豈遠指他所乎又
　如孔子南之沛見老君老君稱爲北方之
　賢豈在獯鬻玁狁之類哉
夷烈王二年老君過秦獻公聞之郊迎授館
致禮問曰敝邑鄙遠孤不肖先生幸臨寵之
軍旅之事不敢瀆聽天之曆數可得聞乎老
君曰老夫何足以知此公曰孤願聞之先生
無讓老君曰秦始與周合而中離離五百載
而復合合七十載而霸王者出焉過此以往
未可問也公悅曰願先生少留使得師事之
明日老君不謝而行遂出散關
秦孝公時老君東還又與尹眞人等遊于上
虞赤城蒙山重過扶桑大帝之所校集群仙
已而隱於洛中景室山時有黄髮老叟五人
或乗鶴或衣羽手執靑筠之杖相與共談天
地之數世無知者老君著經書垂十萬言傍
有二神人捧金壺盛墨汁狀若淳漆其墨灑
木石間皆成篆籀之文
　王嘉拾遣記云昔老君居景室山與老叟
　五人共談天地之數撰經書垂十萬言有
　浮提國二神人出金壺器中有墨汁狀若
　淳漆灑木石皆成篆隸以寫之及金壺汁
　盡二人乃欲刳心瀝血以代墨焉五老即
　五天帝釋也景室即太室山也
秦昭王時老君與尹眞人諸仙遊女几地肺
天柱諸山復西出散關渡流沙昇崑崙還紫
微上宫返平太玄之鄉王聞之恨不及見乃
於西麓下老君經由之處爲修城邑以表聖
迹今有老君亭驛尹喜城故墟尚存
秦孝文王畋于殽函之間親詣樓觀禮祠焉
赧王十年丙辰老君遣使召隱士沈羲羲本
吳郡人學道於西蜀能救人疾苦一日與妻
賈氏共載詣子婦卓孔寧家路逢龍車虎車
白鹿車各一乗導從甚衆皆朱衣仗節問羲
曰君是處十沈羲否羲愕然答曰是騎士曰
處士陰功及物心不忘道少小以來履行無
過黄老今遣仙官來迎乗白鹿車者侍郎薄
延也靑龍車者度世君司馬生也白虎車者
送迎使者徐福也須臾三仙羽衣持節以白
玉册靑玉界丹玉字授羲碧落侍郎遂載羲
升天時路間鋤耘人皆見之須臾大霧霧散
但見羲所乗車牛入田食苗或有識其牛者
以報羲家其子疑爲邪魅所攝乃將數百人
分布百里之内山谷間搜求之不獲至後漢
殤帝元年丙午凡四百一十二年乃還鄉里
推求得其十世孫名懷喜懷喜曰聞先世相
傳說家有仙人今來歸耶留數十日說初上
天時不見天帝惟謁老君宫殿鬱鬱有如雲
氣五色不可名狀侍者數百人多是童子庭
中有珠玉之樹衆芝叢生龍虎避邪遊戲其
間但聞琅琅如銅鐵之聲四壁熠熠有書著
之老君長可丈餘體有光耀不可正視老君
令玉女持金桉玉盃盛藥賜羲曰此是神丹
飲者不死夫妻各一刀圭告言飲畢拜而勿
謝筆賜棗二枚大如雞子復以符一道及仙
方一首賜羲今且還人間救人疾苦若欲上
升可以此符掛竿杪吾當遣使迎汝語已羲
奄然如睡覺已在地上竇太后疾嘗遣使請
羲安帝時猶在人間後復昇天
秦始皇建老君祠於樓觀之南世給廟户親
製祝文曰大道汎兮其可左右老君去則西
遊返則東顧朕方有事蓬瀛願垂影響始皇
躬行享禮俄見老君降于座帝驚喜再拜罄
折求道老君笑而不答命授以鬼林經策使
鬼神之符猶懇請不已老君忽不見始皇贍
悵而還其所製文筆札尚存
混元聖紀卷之六





混元聖紀卷之七與七
　　　　宋觀復大師高士謝守灝編
老君憫周衰之末俗益澆訛乃分身住世以
拯救時遯迹陜河之濱不顯姓字人因呼爲
河上丈人亦曰河上公嘗以道授安期生安
期生後授馬鳴生馬鳴生授陰長生陰長生
授爾朱先生後莫知其所傳
　馬鳴生(一作/明)本姓和字君賢爲縣吏捕賊
　被重傷垂死遇太眞王夫人以藥活之君
　賢念無以報乞備役使意欲求其治金瘡
　之方耳不知爲神仙也服勤歲乆夫人見
　其敬仰靈氣廉謹如初乃謂之曰吾所行
　之道非高眞不可傳不可以教初學者安
　期生有金液還丹之法明日生來吾當以
　汝付之汝隨之乆當得其道也明日安期
　果至夫人遂以君賢囑之君賢隨安期生
　去事之幾二十年遂授以丹訣鍊成服之
　白日昇天陰長生後漢陰皇后之親屬少
　好道術聞馬明生得度世之道乃乆執奴
　僕之役十有餘年明生不教以道而但談
　俗事同事之者十二人皆怨恚辭去獨陰
　君禮敬彌篤明生乃告之曰子是眞得道
　者乃立壇歃血授以神丹之訣後於忠州
　平都山修煉服之白日昇天其自序云惟
　漢延光元年新野山之北受神丹要訣道
　成去世則藏名山如有得者列爲眞人行
　乎去來何爲俗間不死之道要在神丹行
　氣導引俯仰屈伸服食草木可得少延不
　得永度以致神仙子欲聞之此是要言積
　學所致不爲有神上士爲之勉力劬勤下
　士大笑以爲不然能知神丹乆視長存於
　是以黄素及金簡寫丹經三通各藏於嵩
　華及綏山縑書一通付弟子世世常有所
　傳云
安期生又嘗别授毛翕公毛翕公授樂瑕公
樂瑕公授樂巨公樂巨公授蓋公
　按史記曰樂毅之族有樂巨公善修黄老
　言其本師曰河上丈人不知其所出河上
　丈人教安期生安期生教毛翕公毛翕公
　教樂瑕公樂瑕公教樂巨公樂巨公教蓋
　公蓋公教於高密膠西爲曹相國師又曰
　惠帝元年曹參相齊盡召長老諸生問所
　以安集百姓諸儒以百數言人人殊參未
　知所定聞蓋公善治黄老言使人厚幣請
　之公爲言治道貴清靜而民自定推此類
　具言之參用其術相齊九年齊國安集
漢孝文皇帝及竇太后皆好老子言詔諸王
大臣悉令誦習
　史記儒林傳云孝文帝好刑名景帝黜儒
　術竇太后好黄老漢書外戚傳云竇太后
　好黄帝老子之言景帝與外戚不得貴尚
　之據此乃景帝好之今言文帝何也豈非
　竇后之所以好者亦由文帝好之歟班固
　揚雄傳讚云老聃著虚無之言二篇薄仁
　義非禮學然後世好之者尚以爲過於五
　經自漢文景之君皆有是言則文帝亦好
　老子但不如好刑名爲切耳
每搜訪遣逸之士解其義者或告曰河濱有
老人人莫知其姓名呼爲河上公嘗誦道德
二篇詣試咨之帝聞之乃遣使問以經㫖老
人曰道尊德貴非可遥問帝乃命駕詣之帝
降輦致恭公倨坐於草廬之中帝不懌因謂
曰普天之下莫非王士率上之濱莫非王臣
域中四大王居其一子雖有道猶朕民也不
能自屈何太高乎公撫掌大笑坐躍去地數
十丈止於太虚之中俯而答曰予上不在天
中不累人下不居地何民之有帝乃知其爲
神人即稽首禮謝曰朕以寡德纂承先業材
小任大懼不克堪雖治世事而心勤道德直
以愚昧厥未燭禮惟蒙道君有以教之公乃
授帝素書二編曰熟硏此則所疑自决無事
多言余著此書以來一千七百餘歲凡傳三
人并子四矣言畢雲霧四合天地晦㝠失公
所在(出史記及抱/朴子神仙傳)
　今有河上公廟在陜府之北并文帝望仙
　臺遣迹並存神仙傳謂河上公騰虚又言
　起霧而去或以此言爲誕因爲老子說經
　當周昭之時至文帝之日無千七百年併
　以爲非然漢邊韶作老子祠堂碑稱老子
　自義皇以來世爲帝者作師而内傳載舜
　時爲師號尹壽子作道德經即是經其來
　乆矣尹喜雖請老君著書何妨老君重述
　舊典乎公所授素書二編即道德正經也
　旣蒙惠光加被則心靈自悟何假詮說今
　世所傳河上公注老子者蓋後人誤以著
　爲註遂依放而託之者唐劉之幾修三教
　珠英亦謂老子無河上公注蓋秦漢以前
　經典並無注解況云吾道甚易知又安用
　自加詮釋耶
孝武皇帝好道慕仙徧祀名山冀有所遇而
　
黷武不已縱欲無厭老君命西王母與上元
夫人同降其庭察其精誠隨機而開誨之王
母謂之曰夫欲脩身先當營其氣太仙眞經
所謂行益易之道益者益精易者易形也能
益能易名上仙籍不易不益不離死厄行益
易者常思念靈寳靈者神也寳者精也子但
受精固氣氣化爲血血化爲精精化爲神神
化爲液液化爲髓行之不倦神精充溢爲之
一年益氣二年益血三年益精四年益脉五
年易髓六年易筋七年易骨八年易髮九年
易形形易則變化變化則成道成道則爲仙
人矣上元夫人謂帝曰汝好道乎聞汝數招
方術祭山嶽祠靈禱河亦爲勤矣勤而不獲
實有由也汝胎性暴胎性淫胎性奢胎性酷
胎性賊五者截身之刀鋸刳命之斧斤也雖
復志好長生不能遣兹五事徒爾自勞但得
小益以自搘拄耳若自今已往寫汝五性反
諸柔善明務察下兹念務寬惠貧恤寡薄賦
愛身常爲陰德救濟死厄去諸淫養汝神放
諸奢處至儉勤齋戒節飲食鳴天鼓飲玉漿
蕩華池叩金梁按而行之當有冀耳乃遣侍
女紀羅容到扶廣山勑靑眞小童出三天太
上所撰左右六甲靈飛致神之方欲以授帝
靑眞回報曰阿昌言受教承阿母相邀詣劉
徹家不意天靈至尊下降於臭濁不審起居
比來何如侍女紀羅容至云尊母欲得金書
祕字六甲靈妃左右策精之文十二事欲授
劉徹輒封一通付信且徹雖有心寔非仙才
詎宜以傳泄於行尸乎昌近在帝所見有上
言之者甚衆云山鬼哭於叢林孤魂號於絶
域興師歸而族有功忘兵勞而縱白骨煩擾
黔首淫酷自恣罪已彰於太上怨已見於天
氣囂言互聞必不得度世也奉尊見敕不敢
違耳王母笑曰言此子者誠多然帝亦不必
推也夫好慕仙道者精誠志念齋戒思愆輒
除過一百克己反善奉敬眞神存眞守一行
此一月輒除過一千徹念道累年心亦勤矣
累禱名山願求度脱校計功過殆已相掩但
自今已去勤修志誠奉上元夫人之言不宜
復奢淫暴虐使萬兆勞殘冤魂窮鬼有破掘
之訴流血之尸忘功賞之辭耳夫人乃起立
執玉笈鳳文之藴仰天而呪曰九天浩洞太
山耀靈神照玄微清虚朗明清靈者妙守氣
者生至念道臻寂感眞成役神形辱安精年
榮授徹靈飛及此六丁左右招神天光策精
可以步虚可以隱形長生乆視還白留靑違
犯洩漏禍必旋傾反是天眞必沉幽冥爾其
戒禍敢告劉生言畢夫人以一手摘所施用
節度以示焉王母授以五嶽眞形圖帝拜受
併以寳函奉安於栢梁臺帝自受法六年意
氣清暢自謂神眞見降必當度世恃此不修
至德更興臺館勞弊萬民殺伐不休路盈怨
歎至太初元年十一月乙酉天灾栢梁臺眞
形圖并靈飛經籙十二事及自撰所授凡十
四卷并函並失累祈王母不復降矣至天漢
二年八月壬辰老君復遣衛叔卿來見帝時
帝閑居殿上忽見羽衣星冠乗雲車駕白鹿
而至驚問爲誰答曰中山衛叔卿也帝曰子
若是中山人乃朕臣也可前共語叔卿忽然
不知所在帝甚悔恨即遣梁栢至中山推求
之不得見但將其子度世還見帝帝問云汝
父今何在對曰臣父少好仙道不交世事委
家而去已四十年矣云當入太華山也帝復
遣梁柏與度世共至華山尋之至絶巖之下
望見叔卿與數人博戲於巖上紫雲覆之白
玉爲牀又有數仙童持幛節立其後度世望
而再拜叔卿曰汝何爲來度世曰帝甚恨前
日倉卒不得與父言今故遣使者梁柏與度
世共來願更得見父也叔卿曰我前爲太上
所遣欲告以大灾之期及救危厄之法國祚
可延而强梁自貴不識眞道而反欲臣我不
足告語是以去耳今當與中黄太一共定天
元吾終不復往也梁柏還奏帝悔之
　太史公司馬談尤明老子之道嘗論六家
　之書要指著于史記曰道家使人精神專
　一動合無形贍足萬物其爲術也因陰陽
　之大順采儒墨之善撮名法之要與時遷
　移應物變化立俗施事無所不宜指約而
　易操事少而功多爲陰陽者使人拘而多
　畏爲儒者博而寡要勞而少功爲墨者儉
　而難遵法家嚴而少恩名家苛察而善失
　眞唯老氏之教稱爲大道焉曰無爲又曰
　無不爲其實易行其辭難知以虚無爲本
　以因循爲用無成勢無常形故能救萬物
　之情不爲物先不爲物後故能爲萬物主
　有法無法因時有爲有度無度因物與合
　賢不肖自明白黑乃形在所欲用何事不
　成乃合大道混混冥冥光輝天下復反無
　明凡人所生者神也所託者形也神太用
　則竭形大勞則弊形神離則死死者不可
　復生離者不可復反故聖人重之由是觀
　之神者生之本也形者生之具也不先定
　其神而曰我有以治天下何由哉是以先
　黄老而後六經焉出史記
　前漢藝文志云道家者流秉要執本清虚
　以自守卑弱以自持此君人南面之術也
　趙榮歐陽文忠公崇文總叙云道家者流
　本清虚去健羡泊然自守故曰我無爲而
　民自化我好靜而民自正雖聖人南面而
　治不可易也或不宄其本棄去仁義而歸
　之自然以因循爲用則儒者病之
孝元皇帝初元五年丁丑四月三日老君以
天皇大帝命賜仙人茅盈神璽玉章盈字叔
申咸陽南關人生於景帝中五年丙申年十
八委家學道入常山採芝术而食常誦道德
經及周易六年聞西城總眞王君有道徑往
求師登高涉峻超榛冒險卒遇之遂得執巾
履之役凡十七年不敢懈怠王君使盈主領
衣書圖籙後三年乃將盈同乗九蓋之車造
白玉龜臺謁西王母王君稽首而退王母曰
總眞今乃挾肉人以登靈臺不亦勞平王君
笑而不答因目盈起拜請乞奇要盈乃叩頭
再拜曰盈小醜賤生枯骨之餘敢以朝菌之
質竊求積朔之期是以負笈幽林貪師所生
王君哀盈艱若見授治身之要服氣之法師
重見告宜更訪求長易之益豈圖今日遭遇
一睹聖姿願賜長生之術警悟於行尸之身
王母授以玉珮金璫之經太極玄眞之法修
習三年王君又賜以九轉還丹一劑謂之曰
子道已成可以返矣後當授爾仙任於吳越
也君乃辭歸侍父母其鄉里先有枉死雖乆
葬者皆敕地司令其還生在家晦迹五十三
年後父母俱終行喪如禮二弟固衷並仕漢
朝固爲武威太守衷爲上郡太守同日之任
餞送者車馬塞途盈時已得王君密㫖報以
昇舉之期因徧告送客曰吾雖不作二千石
亦當有神靈之職來年四月三日諸君能來
顧如今日否衆皆欣然相諾時元帝初元四
年也明年送客如期而集數倍於前是日老
君以天皇大帝命遣逸域宫繡衣使者冷廣
子期授盈以神璽玉章太微天帝君亦遣三
天左宫直御管條賜盈以八龍錦輿紫羽華
衣太上大道君遣協晨大夫石叔門賜盈以
金虎眞符流金之鈴金闕聖君命太極眞人
使正一上玄玉郎王忠鮑丘等賜盈四節燕
胎流明神芝長曜靈飛夜光洞草使拜而食
之佩璽服衣正冠北首帶符握鈴而立四使
者告盈曰食太極四節隱芝者位爲眞卿食
金闕燕胎玉芝者位爲司命食東宫流明金
英者位爲司録食長曜靈飛者位爲眞伯食
夜光洞草者主總左右御史之任子已盡食
之矣壽同天地當爲司命上眞東嶽卿君都
統吳越之神仙綜帥江左之山源也言畢使
者各去須臾五帝君各乗方面色車從群官
來下受大帝之命授盈司命東嶽上卿之册
加九錫以紫玉爲版黄金刻之文曰惟盈虚
挺遠朗幽耽玄妙爰自童蒙散髮北山靜心
林澤精思求神登峻履谷艱尋師門擲形絶
堮投軀萬津丹誠率任肆其天然遂造明匠
乃授靈篇翦髮祝𧵥(音/去)殘首截身帶索自樂
不恥饑寒所適唯道所保以眞情昭上帝感
激太玄今故授盈位爲太元眞人領東嶽上
卿司命神君君平心正格秉操金石丹心矯
衆棲神高映今故報盈以玉鉞緑旌八威之
策使盈征伐源澤折衝萬神君寒凍林谷味
玄仰眞思激窮岫啓心精誠今故報盈以紫
髦之節藕敷華冠使盈招驅萬靈封山召雲
君棄家獨往離親樂仙契闊嶮巇冬祖山川
今故報盈以繡羽紫帔丹靑飛羣使盈從容
霄階携命玉眞君步驟深藪足履危仞心耽
志尚曾不愆憚今故報盈以班龍之輿素虎
之軿使盈游宴太空飛輪帝庭君披榛併景
寒凌霜雪心求明眞不戰不慄今故報盈以
曲神寳蓋瓊幃玉室使盈遊盻九宫靜神温
密君遠利遁榮無疲於心潜形幽嶽靜思萬
林今故報盈以流金火鈴雙珠月明可以上
聞太極通音上清君貞心高靜淫累不經素
挺皓映内外坦平今故報盈以錦旌繡旛白
羽玄竿可以呼召六陰玉女侍軒君慈向觸
物陰德萬生蠢動之毛皆念經營今故報盈
以鳳鸞之簫金鐘玉磬可以和神虚館樂眞
舞靈君饑渴養神艱辛求眞萬物不能致其
感千邪不能毁其淳今故賜盈紫林之腴玉
漿金甖可以壽同三光刻簡丹瓊也君標領
清玄紫緯八映心輝重離神躍太霞實眞人
之長者故以太元爲號君九德旣備感積太
微天人虚白不期同歸今酬九事以報往懷
盈心神方期四靈所棲丹誠啓煥秉眞不回
正任全固鑑無照微今屈宰上卿總括東嶽
又加司命之任以領録圖籍給玉童玉女各
四十人以出入太微受事太極也治宫赤城
玉洞之府盈其蒞之動靜以聞時年百二歲
君旣受策將駕龍輿顧謂人曰眞道隱跡不
應表顯動耀視聽吾今所以爾者欲以誘勸
二弟令其追慕也且令天下有心者皆知向
道耳二弟聞吾此去或釋官委禄來尋我今
當權停江水之東句曲山也言畢乃登羽車
旌幢鬱鬱參駕龍虎浮空而去二弟聞君昇
仙皆棄官還家永光元年渡江尋君於句曲
君教以變枯潤骨之法二君精勤備至積二
十四年盈又啓王君賜以九轉還丹服之成
道至成帝永始三年丁未乃將二弟同詣金
闕下請聖君受書於是太上遣朱宫使者齎
紫策中君曰太上天眞書言咸陽茅固家于
南關厥字季偉受名當仙位爲定録兼統地
眞使保舉有道年命相關勤恭所蒞四極法
令宫館洞臺治丹陽句曲之山固其勗之動
靜察聞又曰盈固弟衷挺業該清雖晚反正
思微徹誠斷馘六天才穎標明今屈司三官
保命建名總括岱宗領死記生位爲地仙九
宫之英勸教童蒙開導方成教訓女官授諸
妙靈蒞治百鬼典崇校精開察水源江海流
傾封掌金谷藏録玉漿監植龍芝洞草夜光
治于良常之山帶北洞之口鎭陰宫之門使
者授書訖盈與二弟辭金闕而歸所治之鄉
至哀帝元壽二年庚申八月十八日己酉司
命君與二弟别曰吾今去當任職不復數相
往來要當一年三月十八日十二月二日期
邀吾師及南嶽太靈赤眞人來過此山有好
道者待我於是吾自當有以教訓之乃與王
君並駕同之赤城玉洞
　舊傳載司命受錫飛昇並在二弟金闕受
　書之後竊疑傳誤且如之句曲登羽車杖
　紫髦之節文武官數百人未受錫命安得
　有此己未飛昇如何將得二弟詣金闕耶
孝成皇帝河平二年甲午老君化身下降遊
于琅耶郡曲陽淵
　今閏州有曲陽山有神溪水定州亦有曲
　陽山有神溪水海州有曲陽城北有羽潭
　水壽州有曲陽城又有北溪水而干吉與
　其弟子宫崇並琅耶人必海州曲陽也
時北海人干室後改名吉世好道術忽得痼
疾經十餘年百藥不能愈乃晨夕焚香哀告
上天願賜救度老君感其精誠乃令仙人帛
和爲賣藥翁於市中吉往問之帛謂曰卿審
欲得疾愈者明日雞鳴時來大橋北木蘭樹
下當教卿愈疾之方明日雞鳴吉往到其處
而帛已先在怒曰不欲愈耶去明日夜半時
來於是吉初夜便往候之乆而帛至乃出素
書二卷赤界靑首朱目號太平靑領書以授
吉曰此太上老君太平經也卿得此書非但
愈疾而已當得長生化行天下吉拜受訖踴
躍悲感其疾頓愈老君復降親授其㫖遂編
前經成百七十卷(出後/漢書)
　按後漢書云初順帝時琅耶人宫崇詣闕
　上獻其師干吉於曲陽淵水上所得神書
　一百七十卷皆縹素朱界靑首朱目號太
　平靑領書言吉親受於老君今道家太平
　經也其經以甲乙丙丁戊己庚辛壬癸爲
　部每部一十七卷縹靑白也素縑也以朱
　爲界道首幖也目題目也太平經曰吾書
　中善者悉使靑首而丹目合乎吾之道也
　廼丹靑之信也靑之者主生仁而有心赤
　之者太陽天上之正色也
吉得其㫖遂以修身養性消災治病無不驗
者其要曰夫人之生也天付之以神地付之
以精中和付之以炁人能保精愛神護炁内
則致身長生外則致國太平又曰人臣之行
當上愛其君欲以長生爲人子者當念父母
畏其將老風化其意使之入道常爲求索奇
方殊術以奉君親爲人弟子者當念緑師恩
夫人生於父母成道德於師得尊榮於君每
念君父師將老無以復之或行學更事賢明
求奇方異法而資益之此乃應太古上皇最
善忠臣孝子順弟子也人皆爲之則天下太
平矣有心之人所作皆善言行精實心自尅
責洒心易行感動於上受天施恩輒言報謝
精專不怠得致神仙其方曰吾字十一名爲
士丙午丁未爲祖始四口治事萬物理子巾
用角治其右潜龍勿用坎爲巳人得見之壽
長乆居天地間活而已治萬百人仙可待善
理病者勿期紿樂莫樂乎長安市使人壽若
西王母比若四時周反始九十字策傳方士
蓋神丹奇策可以奉君父師者焉又出科戒
祭酒之法以付吉吉後奉經行道分布弟子
置男官女官廣化人民四方歸嚮
後漢章帝元和二年老君復降詰責吉曰吾
前授汝道助國扶命憂念萬兆而頃以來諸
男女弟子託吾位號貪財縱欲驕倨自大嫉
賢妬才更相是非皆不當爾故來語汝吉稽
首伏地叩頭百下曰唯唯願太上赦旣往之
罪容臣修將來之善從今日已往不知當何
以救諸男女弟子之譴謫老君曰汝善聽汝
善聽人生雖壽萬年不持戒律與老木乆石
何異寧一日持戒爲道德之人而死不忍犯
戒而生持戒者上補天官尸解昇仙世人雖
爲王公上至帝皇脱有重罪無益魂神可以
痛耶明奉吾戒以教授之乃爲說一百八十
戒訖又語吉曰往古仙聖皆從此得道道本
無形從師得成道不可廢師不可輕吉稽首
受命再拜而謝
　按後漢裴楷傳云楷孝桓帝時復上書言
　前者宫崇所獻神書專以奉天地順五行
　爲本亦有興國廣嗣之術其文易曉參同
　經典而順帝不行故國嗣不興楷言多切
　直帝不能用章懷太子注引太平經興帝
　王篇曰眞人問神人曰吾欲使帝王立致
　太平其可聞耶神人言但順天地之道不
　失銖分則立致太平元炁有三名爲太陽
　太陰中和形體有三名爲天地人天有三
　名爲日月星北極爲中也地有三名爲山
　川與平土人有三名爲父母子政有三名
　爲君臣民此三者常相得腹心不失銖分
　使其同憂合成一家立致太平延年不疑
　也靈帝即位以楷言爲然太傅陳蕃舉楷
　方正不就鄉里宗之每太守至輒致禮清
　平中與荀爽鄭元(或作/玄字)俱以博士召不至
　范曄論曰古人有云善言天者必有驗於
　人而張衡亦云天文曆數陰陽占候今所
　宜急也郎顗裴楷能仰瞻俯察參諸人事
　禍福吉凶旣應引之教義亦眀此蓋道術
　所以有補於時後人所當取鑑者也
吉後寓居會稽孫策平江東見士民事吉如
神遂招爲客留軍中將士多疾疫請吉噀水
輒差將士咸崇仰吉旦先拜吉而後朝策策
怒乃收吉責數曰天乆旱水道不能君安坐
船中作鬼態束吾將士敗吾部曲今當相除
即縛吉暴使請雨若能感天今日日中大雨
者當相原不者加誅俄而雲興雨大注策竟
殺吉將士涕泣欲收葬俄失其尸策尋爲許
貢伏客所傷覽鏡見吉在鏡中策大驚擲鏡
大呼創裂而死吉尚周旋人間百餘年然後
仙去(已上元未注所出此略見/太平經序太平經本文)
安帝永初三年己酉二月老君降于泰山遣
泰山使者雅羽以車騎召江夏善士劉圖欲
使校定天下簿籍圖至見老君當殿南面而
坐太上居東西向九天仙君居南北向八極
天君居西東向命圖與官屬校定天下名籍
三日而畢老君欲示圖以罪福報應乃令羽
將圖入地獄凡至八十一重圖見父在獄受
苦出告老君爲父哀求乃命釋之又令將圖
至天堂見大清宫中金臺玉殿音樂自然仙
眞多著靑衣執金簡歌誦經文觀畢遣回圖
因此得道遂爲道士後亦仙去(見唐史紀聖/賦及應元圖)
順帝漢安元年壬午正月十五日老君乗雲
車群仙侍衛降于蜀之臨卭鶴鳴山張陵修
鍊之所敕神人呼陵至前謂曰子祖張良積
功致德垂福後嗣子命應爲道士即授以新
出正一盟威秘籙俾除蕩六天故炁以清化
天下及朝拜日月高奔鬱儀結璘之訣令修
習之自是百姓翕然奉之爲師弟子至數萬
民有疾患官灾隨事輸米絹絲綿雜器紙筆
樵薪之屬以贖罪并疏其過惡而懺謝之誓
不敢復犯灾難隨解由是民皆樂從莫敢爲
非
初陵(後名道陵/字輔漢)以光武建武十年甲午正月
十五日生於餘杭之天目山七歲能誦道德
經後爲書生博綜五經通河洛象緯之文章
帝元和二年乙酉以博士召不起時年五十
二自謂儒學無益於年命乃歎曰人生幾何
老死將及不能復經生死之苦遂散其門人
行學長生之道隱居于雲錦山(今信州龍/虎山是也)和
帝永元四年壬辰就拜諫議大夫辭疾不拜
帝復以三品印綬駟馬車徴爲太傅封冀縣
侯陵語使者曰爲我謝天子九霄之上無何
有之鄉金闕帝君某已爲之臣矣惟清靜寡
欲天下自治何以陵爲遂轉入嵩山齋戒念
道常誦道德經積九年精感老君遣神人告
云中嶽石室中有上古三皇天文黄帝九鼎
大丹經五嶽眞形圖子可往受之乃入石室
中果得天文寳經黄帝九鼎丹法而陵家素
貧無貲可鍊聞蜀人朴厚可教化且多名山
乃將弟子入蜀於鶴鳴山隱居旣遇老君遂
於隱居之所備藥物依法修鍊三年丹成未
敢服餌謂弟子曰神丹已成若服之當沖天
爲眞人然未有大功於世須爲國家除害興
利以濟民庶然後服丹輕舉臣事三境庶無
媿焉老君尋遣清和玉女教以吐納清和之
法修行千日能内見五藏外集萬神乃三步
九跡交乾履斗隨罡所指以攝精邪戰六天
魔鬼奪二十四治改爲福庭名之化宇降其
師爲陰官先時蜀中魔鬼數萬白晝爲市擅
行疫癘生民乆罹其害自六天大魔摧伏之
後陵斥其鬼衆散處西北不毛之地與之爲
誓曰人主於晝鬼行於夜陰陽分别各有司
存違者正一有法必加誅戮於是幽明異域
人鬼殊途今西蜀靑城有鬼市並天師誓鬼
碑石天地石日月存焉(其誓蓋指此爲約謂/天地合日月明乃許)
(汝出/也)五月一日老君再降授陵以太清中篇
經目九卷金液丹經三十六卷太清中經室
中祕要二十四卷玄女祕妙經素眞經始陰
經九鼎變化鍊眞玄洞之法開明大經玉策
山紀圖籙山海大戒河洛圖讖内外黄庭内
外太清玉策幽經五行精微東井沐浴經天
鏡地鏡明鏡山鏡等經變景經合景内視經
九天元譜九天元洞九眞中經五老寳經丹
簡黑籙上下齋品戒文太一金液經眞一守
玄經三元中胎素靈中經金闕帝君靑童内
經洞玄眞經三皇内文宣化思道成敗觀戒
三五飛步魁罡玄經遁甲山圖明禁地籙鬼
曆諸法凡九百三十卷符文七十卷合一千
卷
老君復命陵驂侍龍駕至崑崙閬風金墉七
寳臺時玉晨大道君遊處其間老君將陵朝
禮玉晨於是敕靑童付陵天師印綬使按千
二百官仍賜雌雄二劍二儀交泰冠驅邪帔
魚鬛服符籙契令經戒法律使助國扶命養
生制惡陵拜畢復還
建康元年甲申天師徙居閬州雲臺山十月
十五日老君再降授以正一盟威經三業六
通之訣及三洞衆經歲月二齋法皆披靈寳
五篇自然天書大字爲㫖要妙經今宣教十
方天人并甲子庚申八節三元五臘三會皆
當沐浴齋戒設獻禮念祈謝愆犯落滅黑簿
超度九祖齋值之法(已上見天師/傳及蜀圖經)
桓帝建和二年戊子正月七日天師納趙昇
爲弟子又降十二神女化鹹泉爲鹽井後因
名郡爲陵以旌其功(後改爲仙井鹽/今爲隆州也)
永壽元年乙未歲正月七日老君再降命陵
同遊成都老君駕龍車陵乗白鶴頓下五雲
至太昊玉女修丹之所地祇湧出同捧一玉
局高可丈餘以爲寳座爲說北斗削死注生
之法至十五日又說南斗陶魂鑄魄之功
　南北二斗經乃二侍眞人叙述其事而爲
　經也老君旣去玉局尚存地陷爲井今在
　成都子城内號玉局觀後又至鹿堂山授
　陵以制六天斬邪之文
永壽三年丙申陵一百二十三歲也九月九
日日中老君遣五帝使者持玉策降雲臺山
授陵正一眞人號繼有五色雲龍來迎遂與
弟子王長趙昇同昇天(見南北二/斗經序)
延熹八年乙巳八月甲子帝夢老君乗華蓋
寳車降于殿庭乃遣使詣陳國苦縣致祠禮
焉敕陳相邊韶撰碑文其詞云老君爲周守
藏室史當幽王時三川實震以夏殷之季陰
陽之事監喻時主孔子以周靈王二十一年
生問禮於老聃計其年紀聃時已一百餘歲
孔子卒後百二十九年謂周太史儋爲老子
莫知其所終其二篇之書稱天地所以能長
且乆者以不自生也厥初生民遺體相續其
死生之義可知也或有谷神不死是謂玄牝
之言由是世之好道者觸類而長之以老子
離合於混沌之氣與三光爲終始觀天作讖
昇降斗星隨曰九變與時消息規矩三光四
靈在旁存想丹田太一紫房道成仙化蟬蛻
度世自羲黄以來世爲聖者作師班固以老
子絶聖棄智禮爲亂首與仲尼道違述漢書
古今人表檢以法度抑而下之與楚子西同
科二者論之殊矣所謂道不同不相爲謀也
延熹八年八月甲子皇上尊德弘道含弘光
大存神養性意在凌雲是以潜心黄軒同符
高宗夢見老子而尊祀之于時陳相邊韶典
國之禮材薄思淺不能測度至人辯是與非
按據書籍以爲老子玄虚守靜樂無名守不
德危高官安下位遺孔子以仁言辟世而隱
居變易名姓唯恐見知夫日以幽眀爲節月
以虧盈自成損益盛衰之原倚伏禍福之門
天道惡盈而好謙蓋老子所以見隆崇于今
爲時人所享祀乃其逃禄處微損之又損之
顯虚無之清寂先天地生乃守眞養性獲五
福之所致也敬演而銘之其辭曰於惟玄德
抱虚守清樂居下位執禄不營爲繩能直屈
之可縈三川之對舒憤散呈見機而作需郊
出坰肥遁之吉辟世隱聲守一不失爲天下
平處厚不薄居實含榮楷式爲重金玉是輕
絶嗜去欲還歸於嬰浩然歷載莫知其情要
以無爲大化用成進退無恒錯綜其貞以知
爲愚沖而不盈大人之度非凡所評九等之
叙何足累名同光日月合之五星出入丹廬
上下黄庭背棄流俗舍景匿形包元神化呼
吸至精世不能原知其死生天人秩祭以昭
厥靈羨彼延期勒石是旌十二月再遣中常
侍管霸詣苦縣祀老君九年建濯龍宫於芳
林園以文罽爲壇飾淳金釦(音/口)器設華蓋之
座用郊天樂帝親祀老君以浮圖釋氏配享
焉(並見後/漢書)
　按東漢西域傳云天竺國一名身(音/乾)毒其
　國修浮屠道和帝時遣使貢獻至威帝延
　熹二年四月頻從日南徼外來獻世傳明
　帝夢見金人長大項有光明以問群臣或
　曰西方有神名曰佛其形長文六尺而黄
　金色於是帝遣使之天竺問佛道法於中
　國圖畫形像焉
靈帝光和二年己未正月朔旦老君敕太極
眞人三洞法師徐來勒等同降於天台山老
君乗八景玉輿從官千萬正一眞人侍焉老
君自號太上玄一眞人眞定光爲洞經高玄
法師命侍仙玉郎王思眞披九光玉韞出洞
玄大洞靈寳經凡三十六部以授仙人葛玄
及上清齋法二等其一絶群獨宴靜氣儀刑
冥心之齋入聖昇虚之法也其二清壇肅侣
依按眞儀先拔九祖次及家門後謝己身也
並三籙七品齋法三籙者金籙齋調和陰陽
保鎭國祚玉籙齋保佑后妃公侯貴族黄籙
齋拔度九玄七祖永辭長夜之苦七品者曰
明眞齋超度幽爽解諸寃對也曰自然齋普
爲衆生請福謝罪學仙修行之法也曰三元
齋自謝犯戒之罪解考於三官也曰八節齋
謝玄祖及己身之罪滅黑簿之法也曰洞神
齋以精簡爲上求仙保國之法也曰指教齋
以清素爲貴救疾禳灾之法也曰塗炭齋以
苦節爲功悔過請福之法也并勸戒法輪經
四十五卷無量通妙轉神入定等經以授玄
俾行化於世曰子應常思虚無眞人高上大
法王大千世界號曰老子是玄中大法師焉
玄字孝先威帝延熹七年甲辰四月八日月
父漢爲尚書玄始生有支道紀者高道之道
謂其父曰吾昨聞通玄眞人從大羅天下也
君家當爲神仙宗伯非常兒比其父曰仙人
變化不可測願得壽考以爲宗嗣足矣玄大
而秀穎性識英明經傳子史靡不該覽年人
餘歲俱失恃怙忽歎曰天下有常不死之道
何不學焉因遁迹名山參訪異人服食芝术
得從仙人左慈受九丹金液仙經玄勤奉齋
科善治病劾鬼兼吐納導引精思念道故感
老君親降授之經法又示以天府所定世人
罪福條目即太上感應篇又曰功滿三千白
日昇天修善有餘坐降雲車弘道不已自致
不死玄稽首禮謝(今天台山桐栢觀有法輪/院三眞經之處及仙公)
(役鬼所築受/詰壇存焉)
吳赤烏二年戊午十月朔日甲子日中老君
命九天帝釋持太上三天金簡錫文賜玄爲
太極左仙公其文曰揚州丹陽郡句容縣葛
玄先世苦行累劫立功損身布施濟度危亡
轉輪聖域鍊神守精志竭道源事師恭肅勤
修匪懈積感太上注名玄都上仙定籍是故
英明智惠誕降德門所以才質玉秀馨蘭清
發天姿逸穎卓然挺抜道謨淵偉獨步群萃
高辭世榮抱朴尚質注心眞仙含元守一散
髮林藪倚若爲室得意山林觀此蓬蓽過中
不餐齋不虧日燒香誦經拜禮靡缺慈心度
人經營不輟志窮微賾大法周悉教世賢愚
莫不解說謙謙和顔常懷欣悅今錫子以丹
錦繡帔飛羅之裙天寳羽服芙蓉晨冠金眞
神虎仗命魔旛所爲在意役海召山玄索隱
繙經長齋靜念才思專精苦而不倦今錫子
以八景玉輿駕龍乗雲項生圓光金章玉文
以酬昔德世爲道門後賢仰止秉持法輪太
上尊教三天所詮矣玄體德弘遠訓化道俗
溥濟群品大度妙覺功成得名高眞信伏巍
巍上聖皇皇穆穆恩盈十方各得所欲也今
錫子位爲太上玉京太極左仙公總統三界
六天大魔王之官屬給眞仙玉童玉女各五
百人侍直左執九曜之香華右擎太上洞玄
之經龍騎二千遊行上清九宫一年三朝太
上玄都玉京金闕太上錫命天帝承書奉行
依法啓行如三天舊典時有沙門釋道微竺
法蘭者遠聞仙公得道故來求師焉作禮請
問曰我聞道無先後無古今不審太上老子
與悉達太子其道同異仙公曰本無高下貴
賤形名之殊乃於天台山立壇授道微法蘭
五嶽眞形圖告曰太上傳命之信執之遊八
方名山三界奉迎又以太上金丹經靈寳自
然五稱寳曜文三皇内文大有妙經天師㫖
教金書玉字等凡十卷並太極龍謄芝草一
莖告盟仙官各令佩身命入室弟子鄭思遠
具宣口訣又惠以仙藥一粒令辟穀除五味
之類可以遠遊名山道微等旣受寳經靈藥
不饑不渴願得少留侍奉聖尊仙公曰子心
存我我即可見不必依戀子應登嵩高彼山
諸眞後五年復當傳子祕訣成子道矣
仙公嘗謂諸儒各講明經論張昭問述而不
作信而好古竊比於我老彭其㫖如何仙公
曰老子演自然之道化行天下孔子歷聘諸
國仁及齊民其歸一揆太子登嘗問仙公莊
周云六合之外聖人存而不論六合之内聖
人論而不議何也仙公曰六合之内囿於形
象陰陽之數猶可致詰六合之外人所希見
渺茫之中太虚之表聖人罔述故存而不論
也登稱善七年甲子歲仙公年八十一八月
十五日太上命從官乗龍麟執九光之節景
雲之符驂駕九龍八景雲輿垂蔭華蓋龍旛
虎旗來迎仙公仙公飛轡雲間停駕太虚作
五言歌詩三篇以遣世人其一曰眞人昔遺
教愍念狐疑子嬖邪不信道禍亂由斯起身
死而名滅悔恨何所以罪大不可揜流毒將
誰理冥冥未出期劫盡庶當已轉輪貧賤家
或復爲役使六根或不完蹩躄行乞市不知
積罪報怨天神不恃大道常無爲弘之由善
始吾今巍巍尊立功所得耳三界稽首禮從
容紫宫裏停駕虚空中控龍飛鳳峙臨訣屬
素翰粗標靈妙紀其二曰我今便昇天依依
諸儒英大道體虚無寂寂中有精觀者皆云
昧窈窈中昭明莫言道虚誕所患不至誠奚
不登名山誦是洞眞經一誦而一詠玄音徹
太清太上輝金容衆仙齊應聲十方散香花
燔煙旃檀馨皇娥奏九韶鸞鳳儀哀鳴龍駕
翳空迎華蓋耀杳冥蕭條劫仞表帝釋欻降
庭八王奉丹液挹瀨身騰輕道遥有無間流
朗人形名神童夾侍側自然朝萬靈其三曰
飄飄八景輿飛輪涉天京優游七寳宫相與
樂未英七祖昇福堂先賢亦獲生王侯能信
謹終爲天下貞大人體至德一切蒙其成散
誕遊山水吐納和靈津練氣同希夷靜詠道
德篇一心栖玄漠冥感今乃宣飛駕轡九龍
飄飄乗紫煙暫迂蓬萊宫倏忽已昇天偉偉
衆眞會眇眇凌虚玄體固無終劫金顔隨日
鮮若人弘衆妙輕舉昇神仙歌畢雲輿冉冉
昇天而去
魏陳留王時咸熙元年甲申老君降現於隴
右臨洮郡襄武縣身長三丈著白衣垂素髮
戴金冠告縣人王始曰天下不乆當太平及
武帝受禪果天下一統帝乃令於所現處造
太平觀即李宗之故居也(見晋/書)
吳興戴洋年十二時死五日而蘇說死時天
使爲酒吏授符籙給吏從旛麾將上蓬萊混
崙積石太室常廬衡等諸山旣而被謫遣歸
洋自此好道術妙解占候卜數吳末爲臺吏
知吳將亡托病不仕嘗至瀨鄉經老子祠追
思境物皆是洋昔死時所見處因問守藏應
鳳曰去二十年前嘗有人乗馬東行過老君
祠不下馬未達橋而墜馬死者不鳳言有之
所問之事悉與洋同蓋洋由此被譴而謫還
人世也
道士梁諶修道於樓觀精思積年晋惠帝永
興二年乙丑五月五日老君命太和眞人尹
軌降其室授以鍊氣隱形之法日月黄華上
經水石還丹六甲祕符等經諶遂能飛行變
化三年丹成白日昇天
後魏道武皇帝好老子言誦詠不倦數召諸
王及朝臣親爲說之天興中儀曹郎董謐因
獻服食仙經數十篇於是置仙人博士
晋安帝天興元年壬寅姚秦之洪始五年仙
人成公興因行秦土遇道士寇謙之遂師事
之乃隱居華嶽山神忽見告公興曰老君將
下按行山嶽子可加齋勤修公興惕然加勤
香火仰候天文十一月二十三日戊子夜北
斗魁中紫陽文昌赫然而開乃見老君乗白
麟冉冉而下足躡蓮花雙幢舉高三丈侍從
仙人玉女甚衆老君臨駕顧敕公興曰汝今
遊處中嶽可得仙度公興再拜起已不見明
年癸卯二月乃依所敕上曰其師寇謙之遂
同過關往嵩高少室居焉老君又降河南穀
水里停駕空中語公興曰吾去歲於華山東
崖今汝來居嵩鎭子自到此意復如何公興
稽首禮謝老君曰嵩少河洛集仙之府遊龍
之淵不可遠去即敕玉女取藥賜公興公興
再拜跪而服之老君曰子服吾藥補塡五臟
神心開朗無不通鑑矣昔以張道陵繼天師
並代干吉道陵昇天之後鬼魔復作中國統
絶非子師誰可任也見後魏書
　按後魏釋老志云世祖時道士寇謙之字
　輔眞南雍州刺史讚之弟寇恂之十三世
　孫早好仙道有絶俗之心少修張魯之術
　服食餌藥歷年無效幽誠上達有仙人成
　公興不知何許人至謙之從母家傭賃謙
　之嘗覲其姨見公興形貌甚强力作不倦
　請回賃公興代己使役乃將還令其開舍
　南棘田謙之樹下坐筭公興懇發致勤時
　來看筭謙之謂云汝但力作何爲看此二
　三日後復來看之如此不已後謙之筭七
　曜有所不了惘然自失公興謂謙之曰先
　生何爲不懌謙之曰我學筭累年而近筭
　周髀不合以此自愧且非汝所知何勞問
　也公興曰先生試隨公興語布之俄然便
　决謙之歎伏不測公興之深淺請師事之
　公興固辭不肯但求爲謙之弟子未幾謂
　之曰先生有意學道豈能與公興隱遁乎
　謙之欣然從之公興乃令謙之潔齋三日
　共入華山令謙之居一石室自出採藥還
　與謙之謙之食藥不復饑乃將謙之入嵩
　山有三重石室令謙之住第二重歷年公
　興謂謙之曰公興出後當有人將藥來但
　得食之莫爲疑怪尋有人將藥至皆是毒
　蟲臭惡之物謙之大懼出走公興還問狀
　謙之具對公興歎惜曰先生未便得仙止
　可爲帝王師耳公興事謙之七年忽謂謙
　之曰公興不得乆留明日中午當去公興
　亡後先生幸爲沐浴自當有人見迎公興
　乃入第三重石室而卒謙之躬自沐浴明
　日日中有叩石室者謙之出視見兩童子
　一持法服一持鉢及杖謙之引入至公興
　尸所公興欻然而起著衣持鉢執杖而去
　先是有京兆灞城人王胡兒其叔父亡頗
　有靈異曾將胡兒至嵩高别嶺同行觀望
　見金室玉堂有一館尤珍麗空而無人題
　曰成公興之館胡兒怪而問之其叔父曰
　此是仙人成公興館坐失火燒七間屋被
　謫爲寇謙之弟子七年始知謙之精誠遠
　通公興乃仙者謫滿而去
公興事謙之凡七年而仙去謙之守志嵩高
精專不懈元魏明元皇帝神瑞二年十月乙
卯忽有二神人衣翠羽之衣冠紫金之冠乗
龍持節告謙之曰太上老君至矣須臾聞音
樂之聲漸近仰望見玉衡車一乗金剛爲輪
驂駕九龍威儀赫奕神仙導從彌滿虚空集
止山巓仙官五人侍立於前謙之見有五宫
門忽然而開仙樂交奏坐白銀花之座敕仙
伯王方平引謙之前立謂曰往辛亥年吾得
嵩嶽鎭靈集仙宫主趙洪政等表云自天師
張道陵去世以來地上曠職修善之人無所
師授以卿立身直理行合自然才任軌範堪
處師位故來觀汝授汝天師之任賜汝雲中
音誦新科之戒吾有經戒自開闢以來不傳
於世今運數應出汝宜宣吾新科清整吾教
佐國扶命以化群生除去三張之弊租米税
錢及男女合氣之術時老君停駕雲中三日
賜謙之經戒凡九卷專以禮度爲首而加之
以服氣閉鍊又遣玉女長容等十二人教以
服氣導引之訣自是氣盛體輕顔色殊麗
太常二年丁巳正月十五日老君再降賜以
新科符籙七十卷號曰並進八年癸亥歲十
月十五日又遣玄孫上師眞人牧土宫主李
普文降嵩嶽延謙之入仙宫授以天宫太眞
太寳九州眞師治鬼師化民師繼天師等四
籙及賜仙冕天衣符籙圖文并壇治又授以
太平素經一百卷皆眞文大字上師手書令
以甲子年奉經入國行化又賜以天果六枚
食之遂絶火食(見後魏/釋老志)
　按後魏釋老志云李普文老君之玄孫昔
　居代郡桑乾以漢武之世得道爲牧土宫
　主領治三十六土人鬼之政地方十八萬
　里有奇蓋歷術一章之數也其中爲方萬
　里者有三百六十嵩嶽所統廣漢平土方
　萬里以授謙之作誥曰吾處天宫敷演眞
　法處汝道年二十二歲除十年爲童蒙其
　餘十二年教化雖無大功且有指授之勞
　今賜汝遷入内宫太眞太寳九州眞師治
　鬼師化民師繼天師四籙修勤不懈依勞
　復遷賜汝天中二眞太文籙劾召百神以
　授弟子文籙有五等一曰陰陽太官二曰
　正府眞官三日正房眞官四日宿宫散官
　五曰並進籙生壇位禮拜衣冠儀式各有
　差品凡六十餘卷號曰籙圖眞經付汝奉
　持輔佐北方太平眞君出天宫靜輪之法
　能興造克就則超眞仙矣
　又地上生民來劫垂及其中行教甚難但
　令男女立壇宇朝夕禮拜若家有嚴君功
　及上世其中能修身鍊藥學長生之術即
　爲眞君種民藥别授方銷鍊金丹雲英八
　十三漿之法皆有訣要上師李君手筆有
　數篇其餘皆正眞書曹趙道覆所書古文
　寫迹篆隸雜體辭義約辨婉而成章大㫖
　與世禮相准擇賢推德信者爲先勤者次
　之又言二儀之間有三十六天有三十六
　宫宫有一主最高者無極至尊次曰至大
　眞尊次天覆地載陰陽眞尊次洪正眞尊
　姓趙名道隱以殷時得道牧土之師也牧
　土之來赤松王喬之倫及韓終張安世劉
　根張陵近世仙者並爲翼從牧土命謙之
　爲弟子與群神仙結爲徒友幽冥之事世
　所不了謙之一一告焉
太武皇帝始光元年甲子歲師遵教敕奉其
書獻之四方翕然歸向而朝廷猶未全信司
徒崔浩博達之士也奇其言因師事之遂上
疏曰臣聞聖人受命則天瑞應而河圖洛書
皆寄言於蟲獸之文未若今日神人對接手
筆燦然辭㫖深妙自古無有昔漢高祖雖復
大聖四皓猶不屈節今清德隱仙不召而至
斯誠陛下侔蹤軒黄應天之符也豈可以世
常談而忽上靈之命乎臣切懼之帝欣然嘉
納即命有司詣山奠幣因迎致其餘弟子在
山中者帝見師不食甚加禮敬又見符籙心
彌欽信乃建玄都壇起靜輪天宫依儀大會
師與弟子皆服仙衣天冠光儀璀璨帝欲授
師洎弟子以高爵皆確辭不受乃處以方外
之禮敕師及門弟並列在王公之上不聽稱
臣於是顯揚新法宣布天下大闡清靜無爲
之化别擇大家子弟有德業者一百二十人
爲道士
十七年庚辰師於高嶽立壇行道爲帝祈福
老君命授帝太平眞君之號賜冠服符籙師
還具奏遂改元爲太平眞君大赦天下三年
壬午歲謙之奏曰今陛下以眞君御世建靜
輪天宫之法開古以來未之有也應登受符
書以彰聖德帝從之遂親至法壇受符籙備
法駕旗幟皆向靑以從道家之色自後諸帝
每即位皆受籙焉(出後/魏書)

混元聖紀卷之七
混元聖紀卷之八與八
　　　　宋觀復大師高士謝守灝編
周武帝建德三年五月丙子除浮屠教悉毁
經像又下議欲廢道教詔道士嚴達問曰道
與釋孰優達曰主優客劣帝曰主客奚辯曰
釋出西域得非客平道在中夏得非主乎帝
曰客旣西歸主無送耶達曰客歸則有益於
胡土主在則無損中華去者不追居者自保
不亦可平帝嘉其對然業已建議遂併斷之
止留五嶽觀廟而已六月丙午帝將視朝忽
見黄衣使者自空中持玉版丹書告曰太上
有敕帝愕然不覺下拜使者以詔示帝曰告
宇文邕大道經教亘古長存所以保制天地
濟度牛靈何關爾事而輒行廢黜以爾爲世
主乃蔑棄天命自絶於天非天棄汝胡爲稔
惡將速厥辜帝覽之再三使者曰天命靡常
不可乆稽即收詔騰空而去帝驚懼累日乃
復建通道觀於都城命嚴達主之仍召諸山
方士講道德經戊午下詔曰至道弘深混成
無際體包空有理極玄幽但岐路旣分源流
愈遠淳漓朴散形器斯乖遂使三墨八儒朱
紫交競九流七略異說相騰道隱小成其來
舊矣不有會歸爭祛靡息今可立通道觀於
都城聖哲微言先賢典訓金科玉篆祕賾玄
文可以濟養黎元扶成教義者並宜弘闡一
以貫之俾夫翫培塿者識嵩岱之崇崛守磧
礫者悟渤海之泓澄不亦可乎乃命裒九流
之書摘其合於道者並付道藏
隋大業七年辛未煬帝親駕征遼樓觀道士
岐暉謂門弟子曰天道將改吾猶及見之不
過數歲矣或問曰不知來者若何曰當有老
君子孫治世此後吾教大與但恐微軀不能
久保耳後數年隋果亂
大業十三年丁丑老君降于終南山語山人
李淳風曰唐公當受天命淳風由是歸唐(出/金)
(鎻流/珠)
唐高祖皇帝初起義兵於晋陽帝女平陽公
主柴紹妻也亦起兵應帝屯於宜壽宫暉逆
知眞主將出盡以觀中資糧給其軍及帝至
蒲津關暉喜曰此眞君來也必乎定四方矣
乃改名爲平定以應之仍發道士八十餘人
向關應接帝嘉之乃下詔曰今東應義旗西
開幕府設官分職本在忠誠道士岐平定鏟
迹求眞銷名離俗恬淡榮利無悶幽閑而能
徹損衣資以供戎服抽割菽粟以瞻軍糧忠
節不嘉理須標授平定宜受紫金光禄大夫
已下並節級授銀靑光禄大夫以酬其義平
定力辭曰草莽之臣應接聖君心崇道本黄
冠不貴金紫玄教豈向銀靑雖奉殊私理恐
非愜帝曰師且受俟得京城别有進止時隋
戒牙郎將宋老生屯霍邑以拒義師會霖雨
積旬餽運不給高祖命旋師太宗切諫乃止
有白衣老父詣軍門曰余爲霍山神大上老
君使謁唐公曰八月雨止路出霍邑東南吾
當濟師高祖曰此神不欺趙元䘏豈負我哉
八月辛巳高祖引師趨霍邑斬老生遂平霍
邑十一月初八日遣使詣樓觀設醮祈福是
夕白雲如幕蔭覆壇場與香交映又有白鹿
一雙來傍殿門長鳴數聲乃去馳驛以聞明
日果克京城因改元義寧
唐武德元年正月劉武周遣宋金剛舉兵十
萬侵晋絳秦王世民擁塵絳州州民吉善行
素朴直時避地於晋之臨汾縣大通堡衆令
善行往羊角山探賊方行至西北嶺上柳柿
兩株間望見坡上有人乗白馬來善行異之
即走回到甘棠叢下其人已至從後呼善行
住汝勿怖回頭乃見老人鬚髮皓白素衣烏
冠執紅拂乗白馬騣尾及蹄皆赤有二靑衣
年少裏巾赤鞾侍立左右老人謂善行曰與
我語唐天子李果今得聖治社稷延長宜於
長安城東置安化宫而設道像則天下太平
言訖騰空而去至四月二十七日夜善行在
家似有人召之明旦不覺至前所立處復見
老人戴金冠衣服乗馬如前謂善行曰吾前
語汝記得否答曰並記得老人曰汝即入奏
天子道我所言善行曰貧無路糧又無文書
如何得達老人曰前程自有汝不須憂善行
曰見天子乃非細事未審到京將何爲信曰
汝到京當有獻石龜者可以爲信言訖而隱
善行往見晋州總管府長史賀若孝義言之
時五月三日孝義即留善行至十一日引見
秦王具言老人現所言事十三日秦王即差
左親衛帥都督杜昂隨善行於所見處設祭
拜欲起忽見老人如前現於紫雲之中舉鞭
指昂曰汝是何人對曰秦王使者杜昂敬來
奉祭老人曰吾不飲不食安用祭焉又指善
行曰所有委曲此人知之昂還具言神人復
現即具表令昂將善行馳驛入奏五月十九
日纔至朝堂門果有知郇州侍中張達獻石
似龜有文曰天下安子孫興千萬年乃同入
奏高祖大悅七月六日詔授善行朝散大夫
敕通事舍人柳憲於羊角山立廟八月二十
五日善行至廟所復見老人在二樹間張大
帳坐牙牀憑玉几珠花羅網垂覆其上二靑
衣童子來侍後有黄衣力士控馬老人問曰
天子喜否曰大喜但疑不知聖者姓名老人
曰我是無上神仙姓李字伯陽號曰老君即
帝祖也亳州谷陽縣有枯檜再生可以爲驗
今年平賊後天下太平享國延永語已忽不
見善行復以告賀若孝義孝義差襄陽縣主
薄席通與善行馳驛入奏高祖賜善行御袍
一領并束帛二年五月敕樓觀令鼎新修營
老君殿天尊堂及尹眞人廟應觀内屋宇務
令寬博稱其瞻仰并賜土田十頃及仙遊監
地充莊仍於觀側立監置官檢校修造即以
岐平定主觀事三年春帝親詣老君於祠庭
平定率道衆迎駕仍具千人之食以獻帝召
平定及法師吕道濟監齋趙道隆等並賜坐
遂令百官悉就坐飲食謂曰朕之遠祖親來
降此朕爲社稷主其可無興建乎乃降詔改
　
樓觀曰宗聖觀賜白米二百石帛一千匹以
供觀中修補
　宗聖觀乃尹眞人之故宅也按宣室志云
　尹眞人將上昇以石函付門弟子約之曰
　此函中有符籙不得輒啓大曆中有清河
　崔君爲犍爲守旣至郡聞有尹眞人函笑
　謂官屬曰辛垣平之詐見矣即詣觀且命
　破鎻道士顔申白曰眞人有遺教曰啓吾
　函者且有大禍幸君侯無犯眞人之約崔
　君怒曰尹眞人死向千歲安得獨有石函
　在乎命破其鎻堅不可動崔命以皮絙繫
　函鼻用數牛拽其絙鞭而祛之石函乃開
　中有符籙數十軸黄縑丹書炳然如新崔
　君觀畢曰吾向者意函中有奇寳故開而
　閱之今徒有符籙而已遂復緘鎻而去是
　夕暴卒後三日而蘇官屬悉詣謁且訊焉
　崔君曰吾甚戇未嘗聞神仙事前者開尹
　眞人石函果爲冥官追攝初見一紫衣吏
　語吾曰我吏於冥司者也奉命召君固不
　可拒拒則禍益大矣宜疾去吾始聞之憂
　欲以辭免然不覺已與使者俱去出郡城
　僅行五十里至冥司其官即故相吕公也
　謂吾曰子何爲開尹眞人石函乎今奉上
　帝命削君之禄壽果何如哉已而召掾吏
　令按吾禄壽之籍掾吏白曰有官五任有
　壽十七年今奉上帝符盡奪五任官削十
　五年壽今獨二年在矣於是聽還後二年
　果卒
五年三月吉善行至羊角山廟前見老君坐
堂上憑玉几仙官列侍神丁侍衛龍虎騎從
幡幢旌節翳空滿廡傳呼善行前來謂曰亳
州廟中枯檜已更生吾孫當王已遣周公旦
將神兵助國討黑闥期在四月必破孝義差
司兵叅軍馬敬卿馳驛入奏敕令善行乗傳
往洛州軍前示諭至期果平黑闥(出唐/書)
七年甲申十月帝詣樓觀祀老君初高祖詔
玉清觀道士王遠知授朝散大夫賜金縷冠
紫絲霞帔以遠知嘗奉老君㫖預告受命之
符也
　遠知陶隱居之弟子初隋煬帝爲晋王鎭
　揚州起玉清玄壇以處之使者繼至遠知
　遂來謁見斯須而鬚髮變白王懼而遣之
　尋復如舊唐太宗討王世充因與房玄齡
　微服謁之初不相識即迎謂曰方作太平
　天子願自愛太宗登極親受其法籙加銀
　靑光禄大夫貞觀九年固請還山敕於茅
　山置太平觀并度道士二十七人降璽書
　曰朕昔在藩朝早獲問道眷言風範無忘
　寤寐近覽來奏請歸舊山已有别敕不違
　高志所令置觀用表宿心師還山後謂弟
　子潘師正曰頃見仙格以吾往時誤損一
　童子吻不得昇天今見召爲少室仙伯將
　行在即翌日沐浴衣冠焚香而化年一百
　二十六歲詔贈金紫光禄大夫謚昇眞先
　生
太宗貞觀元年七月丙午敕修太上老君廟
於亳州宣尼廟於兖州各給二千户以供享
祀
九年二月丁卯于闐王遣子來朝貢語及其
國土所有云西有毗摩伽藍相傳是老子化
胡之所戎俗柔服遂白日昇天國人思慕之
爲建伽藍也
十一年正月二十五日詔曰老君垂範義在
清虚釋迦貽則理存因果求其教也汲引之
迹殊途窮其宗也弘益之風齊致然則大道
之行肇於邃古原出無名之始事高有形之
外邁兩儀而運行包萬物而亭育故能經邦
致理返朴還淳至於佛教之興基於西域爰
自東漢方被中華神變之理多方報應之縁
匪一洎乎近代崇信滋深人覬當年之福家
懼來生之禍於是滯俗者聞玄宗而大笑好
異者望眞諦而爭歸始波湧於閭里終風靡
於朝廷遂使殊俗之典鬱爲衆妙之先諸華
之教番居一乗之後流遁忘返于兹累歲朕
夙夜寅畏緬惟至道思革前弊納諸軌物況
朕之本系出於柱史鼎祚克昌旣憑上德之
功天下大定實賴無爲之德宜有改張闡兹
玄化自今已後應齋供行立至於稱讚其道
士女冠宜在僧尼之前庶厚本之俗暢於九
有尊祖之風貽諸萬葉告報天下主者施行
　
二十一年詔譯老子道德二篇爲梵文以賜
天竺諸國初唐將受命老君嘗敕華山素靈
宫仙宫馬周下佐聖孫創業而周沉湎于酒
汩没風塵間二十年栖旅困餒聞袁天綱善
相術因詣之以卜休咎天綱目之良久曰五
神奔散尸居旦夕耳何相之有耶周大驚問
以禳制之術天綱曰可自此直東而行當有
老叟騎牛者不得迫而與語但隨其行此災
可除矣周如其言未出都門果有老叟騎牛
出城周默隨其後繚繞村徑登一大山至山
巓叟顧見之下牛坐於樹下語曰太上命汝
輔佐聖孫創業拯世何爲昏沉於酒自掇困
餓五神已散正氣彫淪旦夕將死而不修省
耶周亦懵然未曉叟曰汝本素靈宫仙官今
太華仙王使人召汝即入宫闕至大殿之前
羽衛森肅若帝王所理趨至簾前有宣言責
之者以其受命不恭墮廢所委使還其舊署
省愆自訟叟與所司數人送於東廡之外别
院中視其門則姓名存焉啓鑰而入罏火鼎
器床榻茵席宛如近所棲止沉思乆之忽有
五人衣五色之衣立於前曰我等先生五臟
神也先生酣酒流蕩濁辱於身我等乆歸此
矣請閉目當復於神室也周瞑目頃之忽覺
心志明悟頓憶前事二十餘年若旬日間矣
復扃鐍所居出仙王之庭稽首謝過再禀其
命來詣長安明日復謁天綱天綱驚曰子何
所遇耶已有廖矣六十曰當一日九遷百日
位至丞相勉自愛也時貞觀中勑武官各貢
理國之策周因代郎將常何上封事太宗大
悦即日召拜拾遺監察御史裏行自此累居
大任至中書令數年一旦群仙降其室曰佐
國功成可以退矣太一徴命無復留也翌日
無疾而終(並出唐史太平廣/記所載正與此同)
高宗龍朔二年二月幸洛陽宫忽然有感因
令詢問側近有何古聖靈跡父老奏曰皇城
北山先有老子祠每祈請立有福應即勑洛
州長史許力士就祠更建清廟掘基得石案
及故碑碑題云眞人白君之表(即仙人白仲/理所立漢天)
(師立北邙/治之所也)其石案長四尺廣二尺厚二寸高
八寸兩頭各有二脚上面鎸太上老君字立
殿畢建道場慶讚醮訖忽白光徧殿照耀階
壇老君現於光中二眞人夾侍良乆方隱時
監宫闈令權大力洛州録事叅軍楊護帥等
一十三人同見列狀奏聞有㫖依狀圖寫爲
老君瑞像百官表賀有云柱下靈姿散其光
於壇宇棟間仙侍流異景於階庭允應至誠
宜符睿德豈可與虞致榮光漢延嘉氣靈禽
降祀膚葉興封者同年而語哉後至明皇朝
命吳道子繪列聖御容於殿及徧畫廊廡宫
墻
　杜工部洛城北謁玄元皇帝廟詩云山河
　扶繡户日月近雕梁仙李盤根大猗蘭奕
　葉光世家遺舊史道德付今王畫手看前
　輩吳生遠擅場森羅移地軸妙絶動宫墻
　五聖聯龍衮千官列鴈行冕旒皆秀發旂
　旆盡飛揚身退卑周室經傳拱漢皇谷神
　如不死養拙更何鄉即此廟也宋朝歐陽
　文忠公集古録有謁玄元皇帝廟詩跋云
　唐玄宗撰碑文并書予嘗見世有玄宗所
　書鶺鴒頌與此字法正同碑在北邙山上
　洛陽人謂之老君廟也考之此跋則明皇
　當有御製詩今未及見故不載
乾封元年二月二十八日己未帝自東封岱
嶽禮畢回駕亳州朝謁老君册上尊號爲太
上玄元皇帝御製文曰大道混成先二儀而
立稱至人虚己妙萬物以爲言粤若老君朕
之本系爰自伏犧之始暨乎姬周之末靈應
無象變化多方遊元氣以上昇感日精以下
降或從容宇宙吐納風雲或師友帝王丹靑
妙化譬陰陽而不測與日月而俱縣屬交喪
在辰晦迹柱下大弘雅訓垂範將來雖心齊
於太虚而理歸於眞宰若夫絶聖棄智安神
寡欲寂寞杳冥之際希夷視聽之表淡爾無
爲悠然自得酌之不竭用之不盈執大象以
還淳滌玄覽而遣累邈乾坤而長乆跨陶鈞
而亭育至矣哉固無得而名也況夫大聖所
資克昌寳祚上德所履允屬休期朕嗣膺靈
命撫臨億兆總三光之明而夙宵寅畏居四
大之重而寢興祗惕盡孝敬於宗祧罄懷柔
於幽顯行清靜之化承太平之業登介丘而
展采坐明堂而受記飛煙結慶重輪降祥鶴
應九歌山呼萬歲越振古而會休徴冠帝先
而爲稱首大禮云畢回輿上京肅駕瀨鄉躬
奠椒醑仰瑞栢而延佇挹神泉而永歌如在
之思旣深敬始之情彌切宜昭元本之奥以
彰玄聖之功可追上尊號爲玄元皇帝聖母
爲先天太后祠堂廟宇並令修創置令丞各
一員以供薦饗仍改谷陽縣爲眞源縣
儀鳳三年戊寅四月四日敕遣道士鄭元隱
於洛陽北邙山清廟與羅務先等二十四人
建齋行道至五月一日丑時至殿東門乃見
老君乗白馬朱𩦲并二靑衣童子降于壇上
祥光照映顧道士寇義待與語良乆乃隱宫
苑北面監朝散大夫孫瑞檢得壇上馬跡有
實登即奏聞百官上表賀有曰玄元皇帝見
於廟所金相玉毫彩奪夜明之景白駒丹鬛
跡留天駟之衢靑童曉引應瓊鍾而降節紫
云霄布籠銀漢而高昇固以克昌厥緒惟新
景命恢我皇度光乎兆人所以道冠百王慶
隆萬葉永綏寳祚克享無期者也帝大悅敕
　
道士自今後宜隸宗正寺可班在諸王之次
(見朝散大夫/孫瑞奏狀)
儀鳳三年五月詔自今已後道德經並爲上
經貢舉人並須兼通
則天文明元年甲申廢中宗爲廬陵王欲王
諸武二月十八日豫章人鄔元崇以詔詣闕
至虢州閿鄉縣龍臺鄉皇天原忽有六仙人
皆乗赤龍著雜色衣二人執珠幢四人執霓
旌錦傘從西北彩雲中來俯謂元崇曰太上
老君來言訖便過須臾間異香芬馥乃見三
靑衣童子執香爐雲中過又見二靑衣童子
執紅拂如意微笑而過次有四仙人各乗靑
龍手執旛節謂元崇曰太上老君來欲與君
語言訖而過須臾五色雲中見一道士著淺
黄衣鬢髮皆白頭戴花冠作金色乗白獸似
騾髮尾皆赤俯謂元崇曰我是太上老君汝
帝之元祖元崇即拜老君曰汝隨我來我與
汝語元崇不覺已在雲中去地數丈老君令
傳言天后說我國家曆數綿遠不得輒立異
姓見後有六仙人並乗龍佩劍花冠大幘雜
彩之衣光明燦燦手執别物皆不能識分侍
左右後有雲車一乗雜彩莊嚴上有大寳蓋
花旛垂下五色雲炁圍繞又有乗龍執節持
幢侍從無數從人皆長大亦有音樂導從時
往來人及閿鄉百姓官吏五百餘人同見莫
不遥禮斯須元崇不覺已在地上旣至長安
通具奏天后不悅遂遭禁錮尋以閿鄉行宫
爲奉仙觀后亦終懼此言不敢立武三思竟
復辟於中宗故改元神龍二年復改元景龍
敕天下諸州各置景龍觀又改爲中興觀三
年再改爲龍興觀至明皇開元中降敕曰洪
州人鄔元崇往在文明年中傳玄元皇帝眞
誥於天后曰我國祚無窮當千萬君遂遭禁
錮因兹淪喪自非忠義之士感激過人孰能
不避死亡之誅竟違神靈之命宜與追贈以
慰泉壤其子瓊亦依資授一官制曰故洪州
人鄔元崇往者來應嘉招次于虢略忽觀玄
元皇帝俾之昇雲空中與言使戒天后表國
祚中興之運示寳曆無疆之期遂能不顧其
身來傳此㫖竟遭幽縶諒可傷嗟自非竭節
本朝孰肯犯顔兹日宜加追贈用慰幽魂可
贈棣州刺史
萬歲通天元年丙申東都福先寺僧惠澄表
乞除毁老子化胡經敕秋官侍郎集成均監
弘文館學士詳議化胡經議太中大夫守秋
官侍郎上柱國劉如璿議曰李釋元同未始
有異法身道體應現無方降跡誕靈各行其
化且老子發自東方遠之西域雖莫知其終
而事見之前史謹按後漢書云老子入夷狄
爲浮屠之化高士傳曰老子化戎俗爲浮屠
皇朝實録云于闐國西五百里有毗摩伽藍
是老子化胡之所建老子至是白日昇天與
群胡辭决曰我昔遊天上簡定人鬼之録尋
當下降因立此祠焉然則歷考經典煥乎可
矚則知化胡是實爲經不虚浮屠即佛陀也
化俗豈無經乎但聖人設教應物施行況復
中人上士性分有殊道佛二門隨性開化洪
通兩教不亦宜乎
宣德郎行右補闕弘文館學士張思道議曰
老君見形東土演教西方事著前書跡彰往
諜化胡是實爲經不虚言包天地之先理起
文範之表或則恂恂接物爰開柔弱之宗或
則察察繩非乃挫剛强之力隨機設教妙㫖
難量應病施方聖功莫測(云/云)
朝散大夫行太子宫尹兼弘文館學士張元
簡議曰大道圓通隨方感應在胡在漢只轉
我身居中夏則暢清淨之眞風適西戎則現
神通之變化(云/云)
中散大夫行太子曲膳郎上柱國張太元議
曰道本中華釋垂西域隨方設教同體異名
且老君變化無方易形改號或在天爲帝或
在世爲師隨物見形靈應難測縱使史籍無
據釋教不異老君(云/云)
成均監大學士王方回議曰史記云老子過
關爲尹喜說道德經五千餘言而莫知所終
又劉向列仙傳曰老子好養氣重無名乆而
入大秦乃知眞聖人也又西域傳云老子與
尹喜俱至流沙莫知所終(云/云)
成均監大學博士吳揚昊議曰史記云老子
楚人也生於商時爲守藏史孔子適周問禮
於老子老子曰子之所言者其人骨已朽矣
獨其言在耳吾聞之良賈深藏若虚君子盛
德容貌若愚去子之驕氣與淫欲皆無益於
子之身吾所以告子若是也孔子歸謂弟子
曰吾今日見老君其猶龍耶老子出關尹喜
曰子將隱矣願爲我著書於是作道德經五
千餘言莫知所終或言老子一百六十歲或
言一千二百歲罔知其然又劉向列仙傳云
老子好養氣重無名乆而入大秦乃知其聖
人也(云/云)
弘文館學士賜紫金魚袋員半千議曰謹按
范蔚宗後漢裴楷傳魏略西域傳兼北史西
域傳及周隋等十餘家書傳並云老子西入
流沙皆稱化胡(云/云)
弘文館大學士仍守諸王侍讀崔元悟議曰
據佛普曜瑞應長阿含等經并中元記高士
傳及晋宋齊梁周隋等十餘家書傳並云佛
生周莊王九年癸已歲四月八日(云/云)
萬歲通天元年六月十五日敕㫖老君化胡
典誥攸著豈容僧輩妄請削除故知偏辭難
以憑據當依對定僉議惟允倘若史籍無據
俗官何忍虚承明知化胡是眞非謬(云/云)
　按唐書藝文誌丙部載議化胡經狀一卷
　云萬歲通天元年僧惠澄上言乞毁老子
　化胡經敕秋官侍郎劉如璿等議
葉法善處州人也年七歲時嘗溺於水中其
家以爲死也後三年而還父母問其故曰靑
童引我飲以雲漿復引朝太上老君老君領
而留之故乆耳弱冠身長九尺性淳潔不茹
葷常獨處幽室或遊林澤自仙府歸還已有
役使之術遂卜居卯酉山其門近山巨石當
路師投符起石須臾飛去衆共驚異嘗遊括
蒼白馬山石室内遇三神人皆錦衣寳冠謂
師曰我奉太上老君命以密㫖告子子本太
極紫微左仙卿以校録不勤謫於人世速宜
立功濟人佐國功滿當復舊任以正一三五
之法今授於子宜勉之焉言訖而去自是誅
蕩兇妖所在以救人爲志高宗召至京拜上
卿不就請度牒爲道士則天召至神都中宗
復位武三思尚秉國權師以頻察妖祥保護
中宗相王及玄宗爲三思所忌竄於南海歲
餘入洪州西山養神修道景龍四年辛亥三
月九日括蒼三神人又降傳太上之命云汝
當輔我睿宗及開元聖帝未可隱迹山岩以
曠委任言訖而去時二帝未立而廟號年號
皆預以告其年八月果有詔赴闕後平韋后
立相王睿宗玄宗繼統凡吉凶動靜必預奏
聞會吐番遣使進寳函對題曰請陛下自開
毋令他人知機密朝𨑳默然唯法善曰自是
凶函宜令番使自開玄宗從之函中弩發中
番使死果如法善言俄授銀靑光禄大夫鴻
臚卿員外置越國公景龍觀主
　按太平廣記所載與此正同
中宗景龍四年庚戌六月韋庶人旣害中宗
復擅朝政又將不利於睿宗明皇時爲臨淄
王謀平内難疑不能决老君乃化身爲一白
衣老叟賣卜於春明門外王請筮之俄有蓍
一莖突然飛出挺立空中老叟笑曰此卦宜
取天下爲君吉餘並凶利在三日内王乃與
劉幽求鍾紹京入定謀誅韋后立睿宗即命
搜訪賣卜老叟莫知處所亦不知其爲老君
也遂於其地立廟號阿父神親制碑詞及書
之長安之人至今祀之(洛中/紀異)
玄宗開元三年二月十五日丁卯以老君降
生之辰爲玄元節御製玄元皇帝讚曰爰有
上德生而長年白髮垂相紫氣浮天含光默
默永劫綿綿萬教之祖號曰玄元東訓尼父
西化金仙百王取法累聖攸傳函谷關右經
留五千道非常道玄之又玄親以紅粉版八
分書置老君殿寳帳額上詔改羊角山爲龍
角山改廟爲慶唐觀御製碑文塑高祖太宗
高宗中宗睿宗玄宗六聖御容列侍焉
帝東封迴謁老君於亳州舊宅親札道德經
鎸石作大憧造八角樓覆之於虚無殿之前
元年辛酉亳州舊宅枯檜歲乆道士欲斫去
之隨所斫木柹上有朱書乾元亨利貞五字
點畫精妙片片有之具事上奏詔曰瑞木表
靈奇文自現用彰大慶以福洪圖配五德於
易經迎萬葉於休運宣誠告謝仍付史官其
柹藏於内庫兼賜諸王宰輔及道衆
三月置石幢於景龍觀命天台山道士司馬
承禎依蔡邕石經三體書寫老君道德經鎸
之(今有漆版本在天台山/崇道觀亦子微親札也)
十一年癸亥蒲州奏因建玄元廟開地獲玉
石形如半月後有仙人搗藥之狀扣之其聲
清越敕送至太原府玄元觀號偃月磬非齋
醮不得擊後東都留守張琦奏汝州魯山縣
修仙居古觀獲玉瑛扣之聲聞數里命置於
太清宫聖祖殿齋壇中用今雲版之類也又
衢州建觀穿地獲一魚長三尺狀如鐵微紫
碧色其光瑩如玉雕琢殆非人工扣之甚響
其魚亦不能名遂獻于朝帝宣示百僚莫能
辨者帝命呼爲瑞魚磬命置於太微宫遇齋
講則擊之於是諸宫觀競以木石模之以代
集衆宫觀有木魚自兹始也
十四年九月制曰玄元皇帝仙聖宗師國家
本系昔草昧之始告受命之期高祖應之遂
於神降之所置廟改縣曰神山近日廟庭屢
彰嘉瑞虔荷靈應祇慶載深宜令本州擇精
誠道士七人於龍角山廟中潔齋焚香以崇
敬奉
十七年四月八日蜀州新津縣新興尼寺設
齋有一道流後至就坐僧衆輕之不爲設食
道流徐起入殿中乆而不出齋罷衆人入殿
尋求無復蹤跡忽現形像在殿柱中隱起分
明以刀削之益加精好眉鬚鬢髮細如圖畫
雲冠霞衣冠上有物如鴛鴦足下方頭履下
有蓮花花後有荷葉葉上有龜左肘後雲片
蓮焰光中有龍首右肩之前有虎形回顧於
左周身光焰雲葉天花上有大花如蓋覆蔭
其身益州大都督府長史張敬忠奏云當管
蜀州新津縣新興尼寺佛殿柱上自然木文
隱起爲一老君聖像頂上有華蓋足下前後
各有雲葉天花一十三處謹差判官王大鍾
驗覈得與蜀州刺史李忠詢别駕盧昉縣令
李韶道士僧尼等一百三十人同狀云自然
木文眞容隱起神迹殊妙洗削愈明非圖書
所能成非雕刻所能及伏以太上老君先天
大聖變化不常潜現難測又云瑞花旁繞知
芳輝之不歇華蓋上浮明魄寳之常貴現於
殿柱杳疑作史之年照彼佛祠緬若化胡之
日雖鳳巢軒閣麟伏周庭豈若仙祖降靈聖
孫膺運伏望册歡九廟昭配兩儀編付史官
布告天下表奏五月二十四日差内侍林昭
隱就蜀迎取像柱令作寳輿立安至京就大
同殿禮謁三日大齋訖令衛尉移於東明觀
陳設奉安許士庶瞻禮次令兩街諸觀各供
養七日却進入内敕曰道體無方元宗有應
形標柱史名叶新興宗廟垂休生靈蒙福宜
付史館宣示四方
十八年十月命集賢院學士陳希烈等於三
殿講道德經侍中裴光庭等奏曰堯舜以揖
遜而理湯武以干戈而興或勞神以苦形且
役志而焦慮有生之類雖亦聞於小康無爲
之風故未臻於大道今陛下化成天下與道
玄同小其有爲之迹弘此不言之教將以去
華歸本削僞存眞其唯道德之鄉固在老莊
之術遂命集賢院學士中書舍人陳希烈諫
議大夫王迥質侍講學士宗正少卿康子元
贊善大夫馮朝隱等於三殿侍講敷暢眞文
演襄城之七聖及姑山之四子理之於國惟
清惟靜之風修之於身乆視長生之道聖化
玄運寰瀛樂康咸日用而不知實曠代之未
有臣忝職司望編入史策宣示天下帝手詔
報曰朕虔守宗祧祗膺曆數夙夜兢惕懼不
克勝求賢臣而委之謀獻延學士而咨其博
洽用扶不逮雅致咸和旣内平而外成且刑
清而訟息端拱多暇留意典墳以爲道者玄
妙之宗德爲教化之本講諷微㫖稽詳秘文
庶無爲而政成不宰而物應豈敢比德堯舜
論功禹湯者哉然必先正其心深思逮於遐
邇務惟齊俗亦欲申於兆庶必若同歸清靜
共守玄默所陳編示良用多慙
十九年二月十五日夜帝夢神人謂曰吾是
九天使者受玄元正眞玉皇帝命帝即汝祖
太上老君也命我爲隨運採訪九天九地十
方三界總司九天司命居舒之潜山九天丈
人居蜀之靑城吾居江之廬山皆可立廟五
百年後福及生靈帝晨興焚香望空禮謝忽
復見於雲端衛從靄空即命吳道子依所見
圖之遣使齎本於三山創立祠宇
二十一年癸酉春正月庚子朔制曰老子道
德經宜令士庶家藏一本每年貢舉人量减
尚書論語策一兩條准數加老子策俾尊崇
道本弘益化源今之此敕亦宜家置一本每
須三省以識朕懷侍中裴光庭等奏曰伏見
昨日一敕教示百僚爰及兆庶聖恩溥洽德
澤如天亦旣生成載加誨朂莫不遷善咸知
向方臣忝在樞衡未有弘益忽承天奬曠若
發蒙雖羲軒上皇堯舜至德無以加也天下
幸甚望編入國史以示將來從之詔答曰玄
元之教家國是資匪爲先宗貴申道本所以
首歲元日因行春令清靜之政期諸相國乎
爲官擇才可以先淳素也十二月侍講學士
陳希烈等講書畢黄門侍郎同中書門下平
章事裴耀卿等奏曰臣等伏承陛下講讀尚
書周易道德莊列畢聖心弘道國訓崇儒玄
風遠被更自兹始況以事因四海念切萬方
日旰罷朝旣披文於内殿風迴開俗亦函丈
於行宫漢皇一夜無以過此悟老莊之㫖齊
物而仁恕以行運堯舜之心稽古則憲章攸
備鉤深致遠不疾而速陶鈞庶類品物之歡
幸寳深弘奬大猷簡策之輝光載遠臣等叨
陪獻納竊奉徽音慶耀之誠倍百常品伏望
宣布史官騰芳盛烈帝手詔報曰尚書雅誥
周易精微朕幼奉師資未窮奥義故時令講
及道德經遞爲表裏詳其所指觸類繁多旣
問廣成之道復得方明之相況之今日千載
一時故弘斯義以喻卿也文武百官尚書右
丞相集賢院學士蕭嵩等奏曰伏見去年以
來有敕令集賢院學士工部侍郎陳希烈諫
議大夫王迥質膳部郎中馮朝隱等每日侍
講玄元皇帝道德經及周易尚書莊子等以
今月二十四日講畢臣聞堯收上代之文以
成其聖舜觀古人之象以著其明是知道有
可尊禮忘於貴不唯聚學將以軌人伏惟皇
帝陛下明實天聰舉惟聖作道風允洽文教
克成尚猶以廣生知以從積學事必稽古書
皆造微尊祖而習老經體天而觀易象追廣
成之說則問以莊篇考唐郊之舊則詳於堯
典日者北祠后土東幸温泉或地涉風沙或
天將寒雪而講筵必集帳殿如初足以知好
學之志彰克勤之德雖庖羲畫卦夏禹受書
曷以臻兹臣等忝在朝列預聞帝道伏請宣
付史官頒示天下帝手制答曰爰聞集賢引
進儒道退朝講讀蓋亦其常歲月周旋頗尋
章句其雅誥則稽之於古以質于今其道德
經則取之於眞不崇其教理國之要可不然
乎宣付史官依卿所請
二十三年三月癸未親注老子並修疏義八
卷及制開元文字音義三十卷頒示公卿士
庶及道釋二門聽直言可否文武百官右丞
相蕭嵩等奏曰臣等准敕牒問百司并宣示
道俗各得報稱咸以爲玄言造微字統該洽
刊成代則欽若聖規觀妙知常與埏埴而爲
體宿疑前失區條流而畢正足以發揮道教
弘長儒風旣已化人且聞端本雖旁求異義
載佇天心而四海同文一辭寧措並請編入
史册藏之秘府許之二十七年十二月宰臣
牛仙客李林甫奏曰臣等伏睹皇太子送十
二月德音赴史錧伏承陛下前月五日將欲
巡幸渭北是夜夢玄元皇帝曰明日子欲遊
乎北神不在此事宜止五更當自有應且子
之享國多歷年所何必此日陛下二更即降
制停渭北之行至五更果烈風大起際暮方
定伏以玉眞體妙莫大於皇極盛明致理孰
盛於吾皇由是感而遂通聖與神合言不測
之事示必然之期果兹烈風有叶靈夢旣彰
陛下之祚更表無疆之休同天地而久長若
符契之徴驗臣以上自開闢博考圖書神靈
效祥帝王膺慶未有若此之昭著者也臣等
謬當樞近又忝史官預聞德音不勝抃躍
二十八年四月帝夢老君告曰吾有像在京
城西南百餘里可遣人求之吾合與汝於興
慶相見汝當大慶旦日謂宰臣曰朕臨御海
内向三十年未嘗不雞鳴而起禮謁眞容爲
民祈福近因禮謁曉色未分靜坐假寐見玄
元皇帝即遣使與道門威儀蕭元裕尋訪遂
至盭屋縣樓觀山間見紫雲垂覆白光屬天
乃穿其下果得老君玉像高三尺餘以進其
　
日上適在興慶宫遂親迎謁置於内殿果與
夢中所見無異因命宰臣入視上表賀曰玄
元大聖降見眞容應感之徴實符睿德陛下
體至眞之道崇清靜之源何嘗不禮敬虔誠
爲蒼生祈福故得眞容入夢烈祖表靈求之
西南果與夢協且興慶宫者潜龍舊邸王業
所興當此處而告期與嘉名而相會斯乃降
於紫府鎭我皇家啓無疆之休論大慶之應
陛下爰捨正殿以爲法堂是尊是崇至敬至
極殊常之禮將萬福而俱臻無外皆覃及億
兆而同慶臣等何幸親詣瞻禮自然相好諒
絶明言開闢以來典籍所載未之有也請宣
示中外編諸簡册帝手詔報曰夢之正者是
謂通神於惟聖容果以誠應豈朕德所及而
大道是興再省神靈言猶在耳將貽福業代
紀彌多初告以行宫乃直於内殿兼之大慶
允屬朕躬稽之道經以兹爲寳當孳育萬姓
承答神明卿等宗臣宜同朕意願揚嘉應安
敢讓焉
五月庚戌命有司圖畫眞容分布天下乃下
　
詔曰大道混成乃先於天地聖人立教用明
於宗極故能發揮妙本弘濟生靈使秉志者
開悟迷方者知復以此救物故無棄人其孰
當之粤若我烈祖玄元皇帝矣朕纂承寳業
重闡玄猷自臨御以來罔不夙夜每滌慮凝
想齋心服形禮謁於眞容未明而畢事將三
十載矣蓋爲天下蒼生以祈多福不謂微誠
上達睿相垂鑑頃因假寐忽夢眞容旣覺之
後昭然以瞻殊相自然與夢相協誠謂密降
仙府永鎭人寰告我以無疆之休德音在聽
表我以非常之慶靈貺有期乃昊穹幽贊宗
社儲休豈朕虚薄能致兹事若便寢之乃乖
其敬宜令所司即寫眞容分送諸道採訪使
今當道州轉運開元觀安置所在道士等皆
具威儀法事迎候像到七日夜設齋行道仍
各賜錢用充齋事之費自今已後常令講習
道經以暢微㫖所置道學須倍加篤勸使有
盛益是知眞理深遠弘之在人不有激揚何
以勵俗諸色人中有明道德經及莊列文子
等委所由長官訪擇具以名聞朕當親試别
加甄奬今者眞容應見古所未聞福雖始於
邦家慶宜均於士庶親王公主郡縣主者及
内外文武官等並量賜錢至休暇之辰宜以
素餐用伸慶樂諸道節度使及將士等亦准
此其兩京及諸州父老亦量賜錢同此歡宴
其錢以當本處官物充伊爾公卿逮乎黎獻
宜勉崇玄化共復淳源宣布遐邇明知朕意
　(臣)聞中庸曰誠則形形則著人之有夢蓋
　亦誠之形也商高宗恭默思道夢帝賚之
　良弼果求而得傳說眀皇每禮謁眞容故
　感而見夢此其誠之形之著者也逮其倦
　於庶政委任非人馴致胡雛之變而或者
　槩之秦皇漢武謂皆好道之失愚切惑焉
　夫道以清心寡欲爲本濟人利物爲用而
　三君者内多欲而外黷武乃區區欲此禱
　祠致神仙烏可得耶且如梁武竭國用以
　營塔廟施身命以爲僧奴絶歡宴於六宫
　廢牲牢於七廟彌勒生佛親爲講演寳誌
　聖僧共作護持而不免臺城之禍豈亦好
　道之失哉
二十九年辛巳正月丁丑詔曰三皇之時兆
庶淳朴蓋由其上以道化人自兹厥後爲政
各異我烈祖玄元皇帝禀大聖之德藴至道
之精著五千文用矯時弊可以理國家超夫
彖繫之表出彼明言之外朕有處分令家習
此書庶乎人用向方政成不宰慮兹下士未
達微言是以重有發明俾之開悟其弱喪而
知復弘善貸於無窮兩京及諸路各置玄元
皇帝廟一所每年依道法齋醮兼置崇玄學
生徒於當州學生數内均分量置令習道德
經及莊子文子列子待習業成每年准明經
舉送至省置助教一人委所由州長官於諸
色人内精加訪擇補授仍稍加優奬
是月毫州奏玄元皇帝廟中九井湧氣成雲
五色相映
二月辛卯帝製霓裳羽衣曲紫微八卦舞以
薦獻於太清宫貴異於九廟也又幸懷州開
元觀及閿鄉奉仙觀爲王公萬姓所請親禮
道德二經作大石幛對峙之一如太清之制
九月御興慶門樓親試道德經及莊文列子
舉人問策曰朕聽政之暇常讀道德經文列
莊子其書文約而義精詞高而㫖遠可以理
國可以保身朕敦崇其教以左右人也子大
夫能從事於此甚用嘉之夫古今異宜文質
相變若在宥而不理外物而不爲行邃古之
化非御今之道適時之術陳其所宜又禮樂
刑政所以經邦國聖智仁義所以序人倫使
之廢絶未知其㫖道德經曰絶學無憂則乖
進德修業之教列子力命曰汝奚功於物又
違懲惡勸善之文二㫖孰非何優何劣文子
曰金積折廉璧襲無羸具申其義莊子曰恬
與知交相養明徴其言使一理混同二教兼
舉咸不易之則付虚佇之懷有姚子彦靳能
元載等對策入第各授之以官十二月敕曰
朕每念黎庶無忘鑑寐冀其家給而足富而
且壽弘濟之方莫如道教天聖垂範微言粲
然遵而行之其應何遠況時將獻歲萬物發
生旣協陽和或存惠養宜令天下諸觀自來
年正月一日至年終已來常轉本際經老君
所降以富國安民者也(漢天師女孫玉蘭夢/天降赤光入口覺而)
(有娠人疑之乃剖腹以自明有物如蓮/花自腹中出中有金篆素書即此經)
天寳元年正月甲寅忽有紫雲降於丹鳳門
外老君乗白馬侍仙童子各二人駐立雲端
俯詞陳王府參軍田同秀曰我昔與尹喜將
往流沙之日藏一金匱靈符在桃林故關尹
喜舊宅汝可奏帝取之用以鎭國同秀以聞
乃差内侍李志忠監同秀往陜州桃林縣之
南函谷關故墟求之俄有紫雲白兔現於尹
喜宅西枯桑之下隨手穿掘下至水際乃得
石函金匱玉版朱書細篆帝令列十部樂自
通北門迎入寳符於輿中放五色光洞照天
地帝登丹鳳樓被衮冕執金爐拜迎奉安於
靈昌殿是夜樓閣林木之上虚空之中悉有
神燈時文武百官及家子道釋咸上表以符
瑞感通韞匱眞寳潜應年號先天不違願崇
徽號光昭典禮帝固辭不受表累上壬申乃
下詔曰神之降休禮無不答永言禋祀必在
躬親朕粤自君臨載弘道教崇清淨之化暢
玄元之風庶乎澤及蒼生時臻壽域積以歲
月未嘗懈怠豈請微誠感通烈祖降見乃昭
靈命是錫寳符因而求之應言而獲亦旣至
止果表殊微諒惟玄秘不可詳說然邦國大
慶何以過焉是知神仙所緘造化同固爰初
有待經韞匱而多時潜應改元若符契之相
合景福攸介祗畏良深而群官宗室抗疏於
外元良諸子屢請於中逮夫緇黄兼彼耆老
以至懇誠不已前後相仍願加天寳之名用
易開元之號顧惟菲薄曷以當之然則玄訓
在乎欽承人心難以推拒順天從衆義協至
公敬依所請實用多愧斯蓋上玄厚載爰及
百神孚祐效靈協於睿祖幽贊惟新之曆克
彰永成之祥宜遵祀典式陳昭報可於來月
十五日附玄元皇帝廟於是置玄元聖帝廟
於大寧坊東都於積善里舊邸二月辛卯享
玄元皇帝於新廟京城斷屠宰丙申追號莊
子爲南華眞人庚子帝曰莊子號曰南華眞
人其文列庚桑宜令中書門下更討論聞奏
宰臣等奏曰莊子旣號南華眞人文子請號
通玄眞人列子號沖虚眞人庚桑子號洞靈
眞人其數子並望隨號稱經從之是月二十
日敕昊穹眷命烈祖降靈休昭之儀存乎祀
典莊子文子列子庚桑子列在眞仙體兹虚
白師玄元之聖教洪大道於人寰觀其微言
究極精義比夫諸子諒絶等夷其莊子依號
曰南華眞人文子號曰通玄眞人列子號曰
沖虚眞人庚桑子號曰洞靈眞人其四子所
著改爲眞經崇玄學置博士助教各一員學
生一百人門下侍郎陳希烈奏曰臣伏見今
月二十日恩制以莊子號南華眞人書曰南
華眞經所說皆理身之要發明奥義有十萬
玄言祖述道經含五千微㫖昔嘗侍講跪演
眞文至于七篇陛下顧謂臣曰其篇有養生
主已悟長年之術其次有德充符豈無非常
之應臣稽首對曰陛下德充於内行應於外
發言之後必有大慶以應之後篇之中所謂
應帝王之篇是也今玄元皇帝果降靈符彰
寳祚無疆之福含眞道知來之㫖尊以稱謂
陳其象設希代之禮曠古未聞臣於此經宿
願深重受持讀誦三十餘年作禮焚香庶禆
聖化獲逢殊慶倍百常情望宣付史官以昭
靈應許之
三月詔史記古今人表玄元皇帝升入上聖
詔毫州眞源縣先天太后及玄元廟各置令
一人四月戊寅詔曰化之原者曰道道之用
者曰德其義至大非聖人孰能章之昔有周
季年代與道喪我烈祖玄元皇帝乃發明妙
本汲引生靈遂述玄經五千言用救時弊義
高象繫理貫希夷非萬代之能儔豈六經之
所擬承習前業人等以其卷數非多列在小
經之目微言奥㫖稱謂殊乖自今已後天下
應舉除崇玄學生外其餘所試道德經並停
仍令所司更詳一小經代之其道經爲上經
德經爲下經庶乎道尊德貴是崇是奉凡在
遐邇知朕意焉
混元聖紀卷之八















混元聖紀卷之九與九
　　　　宋觀復大師高士謝守灝編
九月置譙郡紫極宫宜準西京例爲太清宫
先天太皇先天太后廟亦改爲宫
太清宫制度南開三門兩重東西各開三門
一重每門安戟正殿前後八間置卯階午階
酉階及布甎置龍墀沙墀及置皇帝齋宫公
卿及行事官齋宇御厨齋厨及官吏公宇焉
十二月戊戌帝幸華清宫忽見老君現於朝
元閣上移刻不見遂改朝元閣爲降聖閣帝
見靈符有天寳萬載之文天寳二字已應改
元之號遂詔改年爲載以合之又改桃林縣
爲靈寳縣置天寳觀立御製靈符銘於其處
四載四月癸巳詔曰尊祖奉先必在於崇敬
辨儀正禮所貴於縁情伏以大聖祖玄元皇
帝御氣昇天長生乆視體重玄而不測與玄
化以無窮眞容屢現天寳仍集恭惟孚佑實
表常存比太清宫行事皆具冕服爰及奏樂
未易舊名并告獻之時仍陳筴祝旣非事生
之禮豈是降仙之儀且眞容殊倫幽明異數
理有非便亦在從宜自今後每於太清宫諸
宫行禮官宜改用朝服兼停祝板其告獻辭
及所奏樂章朕當自修撰仍令所司具儀注
奏聞帝製降眞召仙之曲紫微送仙之曲於
太清宫奏之詔改三禮爲三再拜以祝板爲
靑詞用靑紙朱書御署稱嗣皇帝臣果永爲
常式
七載閏六月丙寅帝親謁太清宫上聖祖玄
元皇帝尊號爲聖祖大道玄元皇帝丙辰詔
曰玄宗妙本實備微言垂範傳學將弘至化
朕所以發求道之使遠令搜訪因聞政之餘
親加尋閱旣刊訛謬爰正簡編必有闡揚以
崇勸道令内出一切道經宜令崇玄館即繕
寫分送諸道採訪使令管内諸道轉寫其官
本便留採訪至郡親勸持誦聖人垂訓莫先
於道學者宗本必有其師文宣王與聖祖同
時俱爲教首雖考言比德理在難名而問禮
叙經跡彰親授思廣再三之義用崇混一之
尊宜於太微宫聖祖前更立文宣王儀像與
四眞人列侍左右是日大赦制曰褅祫之禮
以存序位質文之變蓋取隨時國家系本仙
宗業承聖祖重熙累盛旣錫無疆之庥合享
登神思弘不易之典自今已後每禘祫並於
太清宫聖祖前設位序正上以明陟配之禮
欽若玄宗下以盡虔恭之誠無違至道比來
每縁禘祫時享則停事雖適於從宜禮或虧
於必備已後每縁禘祫其常享以素饌三上
香以代三獻
初太清宫成命工人於太白山採白石爲玄
元聖容又採爲玄宗聖容行立於右皆衮冕
之服繒絲朱玉爲之今又琢玉爲老君聖祖
像及帝眞容於啓聖宫
九載庚寅御史大夫王鉷奏稱太白山人王
玄翼見玄元皇帝於寳仙洞中得玉石函上
請護國經寳券紀籙等帝乃命刑部尚書王
倕往訪之遂取以進
十載辛卯春正月乙酉朔帝親朝獻太清宫
癸巳朝享太廟甲午有事于南郊合祭天地
十一載壬辰三山饑死者十五六多採野葛
山芋而食忽有二靑童降于劍州女冠王法
進之庭謂曰大帝以汝夙禀仙骨志不忘道
敕我迎汝受事於上京也法進不覺騰身凌
虚逕達帝所夫老君下理十天撫掌兆民則
謂之天皇大帝耀魄寳也於是法進朝拜老
君命以霞漿賜之徐謂曰世人厭棄五穀爲
天神所責汝宜歸世間告諭下民使其悔罪
乃命侍女授以靈寳清齋告謝天地儀範一
軸俾傳於世曰可相率於高山幽靜之所致
齋悔罪則宿業可除穀父蠶母之神爲致豐
衍矣龍虎之年當復召汝乃遣還今蜀中所
行天公齋是也法進以十二載復昇天
十三載二月癸酉帝親朝獻太清宫加上聖
祖玄元皇帝尊號曰大聖祖高上大道金闕
玄元天皇大帝敕有司每年四孟及五臘修
薦獻上香之禮天下州縣永依此式十五載
帝辛蜀玄元見於漢中郡三泉縣黑水之側
帝親禮謁遂命刻石像眞容於所在之處在
秦望驛南六里
又於利州益昌縣嶺上見老君乗白鹿而過
忽去其角變爲白𤢟以示收禄山之兆詔封
其山爲白衛嶺於所現之處置自然觀
初李泌幼有神仙志嘗遊嵩山參訪道術老
君敕安期生戒之曰國祚將危時方多難宜
以文武之道佐佑人主廣濟生靈方可脱屣
登眞耳泌乃還遂佐肅宗剪除暴亂恢復王
室歷輔三朝然後仙化
　按太平廣記所載云李泌母周氏有娠三
　年寤而生生而髮至眉爲兒童時身輕能
　於屏風上立有道人云此子十五歲必白
　日昇天父母親族聞之以爲憂或空中有
　異香及音樂之聲時有綵雲掛於庭樹其
　家乃作蒜虀令人登屋潑之後遊嵩山衡
　山因遇桐栢眞人羡門子安期先生授以
　長生羽化服餌之道且戒之曰太上之命
　以國祚中危朝廷多難宜以文武之道佐
　佑人主功及生靈然後可登眞脱屣耳自
　是多絶粒服氣修黄老谷神之要天寳八
　載在表兄鄭叔則家忽兩日冥然如寐忽
　其身自頂踴出長二三寸傍有靈仙揮手
　動目如相助者足將及頂及念言大事未
　畢復有庭闈之戀願終家事於是在傍者
　皆散見一人儀狀甚巨衣冠如帝王者前
　有婦人禮服而跪如帝者責曰情知未得
　固欲令來使勞靈仙之衆跪者對曰不然
　宜教伊近天子遂寤十載玄宗召入内應
　制作皇唐聖祚文及講道德經敕與太子
　諸王爲布衣之交楊國忠嫉之遂遯入名
　山安禄山陷潼關玄宗肅宗分道巡狩虢
　王爲河洛節度使人求得泌於嵩少間會
　肅宗手札至虢王即備車馬送至靈武肅
　
　宗延於卧内動靜顧問規畫大計寢則對
　榻出則聯鑣嘗與泌論諸將功賞因曰若
　臣之所願特與他人異上曰何也泌曰臣
　絶粒無家禄位與茅土皆非所要但枕天
　子膝睡一覺使有司奏客星犯帝座足矣
　上大笑及南幸扶風每頓必令泌領元帥
　兵先發請行宫收管鑰奏報然後軍駕
　至寳定郡泌稍疲先於本院寐上至不令
　人驚之登牀捧泌首置於膝良乆泌覺上
　曰天子膝已枕矣尅復之功當在何時泌
　遽起謝曰以臣觀之假九廟之靈乗一人
　之威當如郡名必保定矣旣旬日而西域
　河隴之師皆會江淮庸調亦相繼而至遂
　克復兩都泌之居山也栖神幽林不交人
　事居内也密謀正救動合玄機所以代歷
　四朝恩渥隆異而兀載李輔國之輩嫉之
　若仇代宗即位累有頒賜中使旁午於道
　號天柱峰中岳先生賜朝天玉簡薨贈太
　子太傅是月中使林遠於藍關逆旅遇泌
　單騎常服暫往衡山話三朝之事慘然乆
　之乃别到長安方聞其薨德宗聞之尤加
　愴異是乃佐四聖而脱屣也斯言驗矣夔
　州道士王法明生而舌長呼字不正及入
　道乃日誦道德經數年後忽夢老君爲剪
　其舌旣覺語言遂正
肅宗至德二年丁酉三月十八日通化郡人
爲國祈福於雲龍巖建大齋會忽有祥雲異
香氤氲不散移時漸開有神光照天乃見老
君立於山前自地接天其山雖高不及其肘
左手垂下右手執五明扇儀相炳然衆悉瞻
禮良乆乃隱遂具奏聞詔圖其本太上高皇
製讚並序曰我大聖祖誕敷衆妙光宅上清
貽厥孫謀屢彰幽贊晝現殊相空浮瑞色七
耀五明之服玉童金媛之儀道釋人天作禮
瞻奉昔眞誥傳於羊角寳祚無疆今宸儀炳
於龍巖妖氛將殄豈惟歷代師授前王得一
斯乃宗社降祥後昆惟萬申命藻繪示諸郡
國若對寥陽之宇如臨太極之庭讚曰猗我
烈祖闡教乗時理身理國曰希曰夷上開仙
洞俯視靈姿昭融至道叶贊無爲巖谷增麗
丹靑罔追神光爍爍淑景遲遲當朝稱慶列
郡來斯福祚流衍千齡在兹
乾元二年己亥帝夢二靑童導從至一宫闕
謁見老君冠九鳳冠衣雲霞衣鬚髮皆黑凭
玉几執拂眞人童子玉女力士侍衛極衆帝
衣絳衣秉珪立侍其後遊涉山海經歷甚遠
及旦宣訪諸像乃於務光坊光天觀聖祖院
果有黑髮老君之像一如夢中所見帝大悅
乃出御容畫像令侍立於像後仍頒天下普
令供養
代宗大曆五年丙午八月己巳朔乙亥上顧
謂宰臣曰神仙之事信乎李藩對曰神仙之
說出於道家道家所宗老子五千言爲本老
子指歸與經無異後代好怪之流假託老子
神仙之說故秦始皇遣方土入海求仙漢武
帝以女妻方士求不死藥二主受惑即無所
得文皇帝服胡僧藥遂致暴疾不救古詩云
服藥求神仙多爲藥所悮誠哉是言也君人
者但務其理四海樂推社稷延永自然長年
也上深然之
德宗貞元十年甲戌十月十六日果州南充
縣金泉山女冠謝自然修道功成老君命召
之白日上昇後三月再自天降謂刺史李堅
曰天上有玉堂最高老君居焉白玉爲壁上
皆金題神仙之名時有宋書注其下云降世
爲帝王或爲宰輔凡神仙入謁見老君皆四
拜焉予恐世人不信有神仙之事故暫來語
君言訖遂即昇天堅以表聞有詔褒美
　按太平廣記云謝自然性穎異少不食葷
　血母令隨尼越惠經年以疾求歸又令隨
　尼日曉數月亦求還其家在大方山下山
　頂有石像老君自然因瞻禮顧謂母曰此
　兒所願居也母從之乃遷居山頂常誦道
　德經黄庭内篇居乆之年十四歲因食新
　稻見是蛆虫自此絶粒其父寰官遊多年
　及歸見自然不食怒曰我家世業儒何得
　有此妖惑固鎻閉室中四十餘日益加爽
　秀寰方驚異之旣而東嶽夫人與諸仙時
　降其家令以香湯沐浴不得用乳頭香又
　云上天自有眞仙非鬼神之類上界無削
　髮之人得道之後悉皆冠履仙裝也又自
　然昇天時書于堂之東壁云寄語諸眷屬
　莫生悲苦可勤修功德修立福田清齋念
　道百劫之後冀有善縁早會清原之鄉即
　得相見其書跡存焉李堅述金泉道場碑
　及傳具載其本末昌黎韓文公愈詩云果
　州南充縣寒女謝自然童騃無所識但聞
　有神仙輕生學其術乃在金泉山繁華榮
　慕絶父母慈愛捐一朝坐空室雲霧生其
　間如聆笙竽韻來自冥冥天白日變幽晦
　蕭簫風景寒簷楹互明滅五色光屬聯觀
　者徒傾駭躑躅詎敢前須臾自輕舉飄若
　風中煙茫茫八紘大影響無由縁里胥上
　其事郡守驚且觀驅車領官吏甿俗事相
　先入門無所見冠履同蛻蟬皆云神仙事
　爍爍信可傳蓋謂此也
敬宗寳曆元年乙巳七月命左僕射平章事
李逢吉攝太尉充孟秋薦獻大聖祖于太清
宫寳曆二年丙午正月帝有事於南郊朝獻
太清宫御駕將至老君化爲一白衣叟指示
長安縣主簿鄭翦曰當此路有眢井可速實
之俄失老人所在駕至具以聞百官稱賀詔
兵部侍郎韋處厚撰碑起居郎柳公權書之
置於實井之側仍編付史官立碑之際忽有
勁風颯然而起旋飈不已衆仰視之乃見老
君紫衣金冠躡金履立於白蓮之上右手執
五明扇左手垂下空中見光明如金色公權
與鎸碑人瞻睹良乆因以物畫地記其形像
及畫畢老君忽以扇指空中流光四散乃騰
空而去衆皆注目須臾漸遠没於雲中遂以
事奏聞詔編事跡入碑(見柳公權書韋/處厚所撰碑)
大和七年癸丑八月文宗詔曰聖人立極教
本奉先王者配天義惟尊祖我大聖祖玄元
皇帝肇開寳運垂祚有唐致六合於大同躋
群生於壽域保兹鴻業實賴貽謀如聞亳州
太清宫頻經水潦頗似摧毁永惟聖誕之地
敢忘崇奉之誠宜令宣武軍節度使李程兼
充毫州太清宫使乃委漸加修葺以時致敬
稱朕意焉
開成二年丁巳五月中書舍人高元裕爲閬
　
州刺史於州北九里嘉陵江上小山之前忽
有崖壁間光彩有異近而觀之石上有自然
文成老君之像眉髮巾履服飾無不周備傍
有一人寬衣大袖持爐薦香後一童子雙髺
高束謹若聽命皆非人力圖繪鎸刻所及元
裕每有祈禱即紫炁上浮又有靈泉自湧士
民請福無不立效遂刻石建宇用旌其瑞仍
圖畫進呈詔編入史
武宗以開成五年庚申正月即位二月敕玄
元皇帝降生日宜爲降聖節休假三日宣宗
大中四年七月一日老君遣眞人韓衆賜河
中永樂縣道淨院道士侯道華姓李賜名内
芝命住上清宫善進院
　按宣室志云唐文宗時道士鄧太玄煉丹
　成留一合藏於院内後周悟仙主院事有
　侯道華者洒掃隸役無所不爲諸道士常
　奴畜之然常好子史手不釋卷人或笑之
　答曰天上無愚懵仙人一旦刳去門前古
　松之枝云他日礙我上昇衆咸怒之時大
　中五年五月二十日也明旦道華留詩與
　周悟仙云帖裏大還丹多年色不移前宵
　盜喫却今日必空飛慚愧深珍重珍重鄧
　天師他年鍊得藥留著與内芝吾師知此
　術速鍊莫爲遲三清專相待大羅的有期
　下列細辭云去年七月一日蒙韓君降賜
　姓李名内芝配住上清善進院乃脱屣松
　下上古松之表脱衣掛松上而飛昇節度
　使鄭公光按視不誣以事聞奏詔賜絹五
　百匹並賜御衣修飾殿廊賜名昇仙院
大中十二年戊寅天台山僧陳惠虚乆居國
清寺因與同侣遊山欲過石橋水浚苔滑衆
皆股慄不行惠虚獨超然而過徑上石壁至
夕不回惠虚至石壁外見微有小徑稍稍平
闊遂見宫闕花卉萬叢臺閣連亘十里許見
三門相向鼎峙其中門題額曰會眞府左門
曰金庭宫右門曰桐栢宫皆有金樓玉窗高
百餘丈入右門内之西又一高樓廣門題曰
右弼宫周顧數千間屈曲相通瑶階玉陛流
渠激水處處華嚴而了無人跡又入一院見
靑衣童五六人相顧笑語而去再三問之應
曰但問張老須臾回顧見一老叟扶杖持花
而來訝曰汝俗之人何忽至此惠虚曰常聞
過石橋即有羅漢寺人世時聞鍾聲故來尋
訪千生幸會至此境界不知羅漢何在張老
曰此眞仙之福庭天帝之下府號曰金庭不
死之鄉養眞之靈境周回百六十里神仙右
弼桐栢上眞王君主之列仙三千人上眞三
百人神王力士天帝玉女萬人爲小都會之
所太上老君一年三降此宫校定天下學道
之人功行品第乃神仙所都非羅漢所居也
問曰王君爲誰張老曰周靈王之太子浮丘
公之弟子位爲上眞矣惠虚曰神仙可學否
張老曰積功累行肉身昇天在於立志堅久
耳汝得見此福庭亦是有可學之望又問曰
仙道以何門而入張老曰内以保神鍊氣外
以服餌丹華凡爲仙者神丹之力也汝不可
久住上眞適遊東海騎衛若還恐有冥責因
引之使出門行十餘步已在國清寺矣惠虚
自此慕道常好丹石晩居終南山捧日寺漸
衰老其心愈切寢疾月餘羸憊且甚忽有老
叟負藥囊入寺大呼曰賣大還丹衆僧皆笑
之乃指惠虚之門戲謂老叟曰此僧頗好還
丹售之可也老叟欣然詣之留藥數丸惠虚
便服之老叟即去衆相率來問言已買得還
丹吞服之矣遥指衆僧曰勿前覺爾等有臭
頃間易新衣忽飛登殿簷揮手相别冉冉凌
空而去
懿宗咸通元年庚辰二月草寇仇甫攻掠越
州奔突縣邑官吏奔駭因據剡縣城詔八道
會師討之居民潜竄有沈瑩者家奉老君像
甚精誠瑩聞兵至倉惶鎖門而逃誤鎖小童
在舍中却回欲開門則營幕充斥矣後勝敗
不常市肆焚爇無幾十餘月方誅殄罷兵後
瑩所居悉無所損及開鎖小童安然問其故
云門閉之後並無驚伯但有一靑衣童子年
可十三四來云老君令我嬉戲又引去一大
宅内得飲食果食啗纔如半日許即聞老君
令添香火纔炷香了即聞門聲瑩入門時香
猶未熄
十年己丑九月徐州賊龐勛來寇亳領其徒
三千餘人趨太清宫欲據爲營壘是日避難
士庶千餘人咸在宫内忽望見老君自宫中
乗空而南須臾黑氣自九井中出良乆昏曀
一川賊黨迷路自相蹂踐龐勛溺水而死逡
巡開霽無孑遺矣汴州節度使李蔚奏聞尋
遣使詣宫告謝仍下詔曰苦縣舊里聖祖故
鄉宫宇具嚴廟貌斯設昨者餘妖奔突縱火
焚燒陰霧覆蔽於晴空狂寇顚迷於道路散
逸鹿野遂至夷平緬惟玄功申兹靈貺内出
靑詞虔申告謝布示中外仍付史官
僖宗廣明元年庚子三月黄巢攻劫郡邑七
月寇淮南將焚太清宫忽陰風四起變暑爲
寒賊衆駭散卒不敢攻而去又有群盜欲劫
掠宫庭行至近境忽陰雲昏蔽迷失路徑乃
回亳州城下因圍逼州城攻擊甚急刺史潘
稠望宫焚香設拜以祈救護頃之黑霧自宫
中來周旋城外腥毒可畏俄密雪交下寒涷
異常賊死者十五六而城内晴景晏然復有
神鴉銜接賊懼乃解圍去尋亦散滅潘稠令
道士馬含彰孫棲梧等上奏云太清宫自乾
符已後累有逆寇少或逾千多或萬餘皆窺
伺太清欲爲焚劫或來攻城邑或傍犯縣城
凡一百八度老君皆密垂神化忽起濃雲或
祛以雲風或擊以雷電率皆顚沛尋至敗亡
庇謢邦人莫知其數請移縣治就宫安靑詔
答曰恐移縣就宫必多穢瀆縣仍舊所准萬
年例陞爲赤縣仍降表詞告謝帝望宫稽首
拜而遣之
八月十二日敕毫州太清宫是玄元降聖之
地名高道祖福蔭皇基九龍之瑞井涵空一
鹿之仙蹤在木累代之祺祥可紀近年之感
應尤彰所宜嚴盛於福庭安可荒凉於淨宇
潘稠能施善政乆染眞風廣出俸錢備修宫
觀垣墻棟桷無不精新像設丹靑彌加煥麗
觀圖考事深可慰嘉其住宫威儀道士吴重
玄可賜紫仍號凝玄先生道士馬含彰孫棲
梧并賜紫潘稠加金紫光禄大夫檢校工部
尚書餘如故
十一月黄巢陷東都駕幸興元賈湘隸職計
司有老君晝像常持以自隨所至處雖一日
亦設香火之位黄巢陷長安湘挈家避難居
龍角山下忽有群賊圍其家湘入告老君乃
出與賊語賊投刃於地羅拜其前湘入門賊
猶拜稱罪過湘哀之持贈帛慰勉之一無所
取而去或間賊何所見而反拜曰我見賈君
左右神兵極多皆長數丈呀口瞪目似欲吞
噬懼不得命耳自後外户不扃人無敢犯
成都楊鬧兒奉祀老君精勤不怠嘗於金堂
把截被虜往南山寨中晝夜常念老君願再
見父母忽夢老君賜雲一朵令一童子引之
送於平地及覺已出山寨因得還家到家日
父母已作百日齋矣
二年辛丑三月河中節度使王重榮奏據晋
州申龍角山慶唐觀老君殿側栢樹上瑞葛
枯死重生是武德中老君應見後於二樹間
立殿宇逾年之後栢樹上忽自生葛蔓長十
餘丈榮茂異常其後齊王奪嫡此葛蔓枯死
旬日之後忽然再生齊王遂敗至中宗復位
朱泚謀亂葛皆枯落乆而復生
廣明元年黄巢犯闕其年秋葛蔓枯死二年
春枝葉再茂又於傍樹上别生一枝旬日間
長五丈餘繁茂異常有詔褒美編付史官
六月駕幸成都七月改元中和
中和二年壬寅七月辛亥朔丙午夜西北方
赤炁如虹竟天賊將尚護攻宜君砦雨雪盈
尺寒甚賊兵凍死者十二三
八月二十九日戊辰宗室李特立命道士李
無爲於成都靑羊肆玄中觀設醮忽見紅光
如毬出於殿基東南竹林中跳躑入殿西梅
樹下忽不見遂穿其地入三尺許乃得甎一
口長一尺一寸五分闊七寸四分一邊厚一
寸三分有花紋一邊厚一寸八分重一十二
斤有古篆六字各方二寸深三分鎸刻瑩潔
迨非人工其文曰太上平中和災
九月庚辰西川節度使侍中陳敬瑄以聞奏
曰皇帝陛下稽古順天應圖撫運凝懷至道
屬相大同是用省方以明罪己深仁旁達於
下土至德昇聞於上玄符讖永臻禎祥間出
降太上臣扶之命靖中和寇孽之灾迺示明
文爰形古篆足表妖氛即殄聖壽無疆克知
攸復之期便是清寧之日帝令宣示百官中
書侍郞平章事章昭度户部侍郞平章事蕭
冓門下侍郞平章事鄭畋御史中丞張瀆宗
正郷曹王龜年等表賀曰伏以藿蒲嘯聚車
馬省方天灾流行國家代有陛下下成湯罪
己之詔徴王者有征之師顧彼兇妖即當殄
滅清平旣彰於嘉兆幽贊爰睹於祕文赤雀
銜書貺豈同於天上玄龜負卦慶難比於平
灾況因宗室齋醮之辰仍有祥光跳躑之瑞
其爲感現可謂丁寧又復奏云伏自翠華南
指黄道西分山行則六鳳翔軒水渡則雙龍
負檝劍飛峭壁芝秀行宫祥文泛木於湘川
麗日交輝於蜀國蓋由聖神所祐謙抑不居
遂令感動玄穹發揮厚土靑羊故里精思盤
石之臣白馬新蹤默啓靈甎之篆仙家祕密
景祚延洪周旋六字之中契合千年之運魏
代之始管宫廟玉璽效祥舜朝之流眄庭除
金車迥出方於貽賑難繼斯文云樞密使李
順融十軍十二衛都指揮使田令孜表賀曰
今者爰有維城來斯仙觀至誠才發嘉兆俄
呈現此時在地之赤光是昔日度關之紫炁
及穿積土果獲古文驗逸勢之龍蛇知即平
其梟獍來於幽邃理頗昭明旣太上今已平
灾知中和永昌厥祚所現全因聖祖掘得又
自皇枝驗此靈蹤可明天意且玄元聖祖每
逢多難皆有殊祥惟彼明徴備書正史昔於
丹鳳門上告田同秀以天寳復國之期今者
靑羊肆中示李特立以陛下還宫之慶莫不
天下幸甚乞付史官從之十五日李特立授
太子校書李無爲賜紫仍各賜縑帛二百匹
二十一日詔曰太上玄元大帝與弟子文始
先生講眞經於樓觀之臺約後會於靑羊之
肆便乗雲駕俱入流沙仙記傳聞地圖摽載
自周昭至于此日曆數約二千餘年景象寂
寥基蹤罕落今因巡幸靈貺昭彰殊光跳躑
於庭前靈篆甲明於樹下甎含古色字驗伏
徴中和之灾害欲平厚地之禎符乃現足表
玄穹降佑聖祖垂祥將殲大盜之兵戈永耀
中興之事業須傳簡册兼示寰區以付史官
備令編録仍模勒文字告示諸道及軍前其
觀可改號靑羊宫仍置殿堂屋宇側近屬觀
田地約有兩頃近來散屬黎甿多植葱蒜清
虚之地難使薰蒸已賜錢二百貫便令收贖
仍紿公驗永歸靖廬宗子特立除官道士李
無爲以賜紫所宜昇奬用慶靈休敬瑄位冠
公台風行郡國效節於延洪之代修心於道
德之郷遂令境内銷兵地中呈寳其如休美
倍可嘉稱云
十月七日敕高品鄭遵泰監建靑羊宫土木
工用並内庫宣賜自獲靈瑞之後至是月癸
丑近蜀群寇相次擒戮旬日之内遂致清平
駕幸靑羊宫頒賜有差李特立賜緋授龍州
録事參軍
三年癸卯下詔曰太上垂祥靑羊應現禮宜
崇飾用答殊休諸道州府紫極宫宜委長吏
量事修飾仍選差有科儀道士祭醮
五月丙寅朔劍南西川節度使成都尹陳敬
瑄准詔設醮詞文云伏以上聖誕膺寳命丕
纂鴻樞自出震以來至御乾之後何嘗不納
隍在慮馭朽勞思惠布寰區恩覃動植雖志
期清淨而運偶艱難旋屬盜據宫闈毒流士
庶震驚宗廟沸蕩山川是用勞天步以禳灾
王蜀都而罪己伏賴玄祖垂佑靈符降祥垂
六字之明文表千年之聖祚今則果潰元惡
爰收九重指鳳闕以非遥返鑾旂而有日臣
虔奉綸㫖精按科儀投玉板以陳詞潔金壇
而備醮伏冀群眞效祉大道垂休蕩邪炁於
六天掃妖氛於九有保安社稷永息兵戈即
仰荷大道覆育之恩尋收復京城誅黄巢秉
黄業及同惡等海内清晏大駕還宫敕翰林
學士承㫖兵部侍郞樂朋龜撰靑羊宫記
四年九月八日中書門下奉敕牒西川節度
使立碑于宫云金闕降祥紫炁接度關之狀
遥壇秘瑞赤光騰發地之祥粤有玄符留于
古篆當午夜而龍蛇揺動六字分輝後一年
而狼武蕩平八紘無事克昭靈貺獲啓中興
考帝祖之徴言顯神功於景運得不標於道
觀鉻在蜀川流傳千百萬年紀我一十八葉
樂朋龜職司内翰首冠近臣妙迴擲地之金
鏤入他山之石鋪陳盡善蔡邕當患於先知
述作無遺子建何勞於獨步宜刊盛事以證
斯文按成都秦惠王時方通中國混元西會
之日尚是封城之外秦通以來古跡多不録
成都府西南二里有古靑羊肆老松修竹崗
阜連延人或居之率多變異不可陘犯民間
因立屋宇奉香火以敬事之號玄中觀自大
唐受命已來聖祖遺迹罔不崇奉北邙瀨郷
岐山天水皆建宫宇以旌聖功而靑羊肆獨
未興葺僖宗幸蜀獲平賊之符始出内庫錢
建其宫碑記石刻見存備載本末焉昭宗天
祐元年朱全忠遷車駕於洛陽至哀帝天祐
二年乙丑四月太清宫使柳璨奏修上清宫
畢請改爲太清宫從之詔曰玄元皇帝肇基
聖緒敷佑神孫璿派靈長共乾坤而莫極瑶
圖貞固與日月而無窮是以我朝追崇奕葉
昭祀禮因尊祖爰陳恭敬之文事匪求眞且
異虚無之㫖比者常如九廟别置一宫東遷
以來欲修奉而未暇北觀之内遂薦享以從
宜每備粢盛靡稽古實祝史正亂而追遠雖
屬猶龍宰臣肅拜於當陽如求罔象徒陳玉
斝莫對瓊儀璨練達舊章振舉重職爰思改
作頗謂協宜庶不愆而不忘致來顧而來享
又尋玄圃如得瀨郷古殿密清橋木陰翳可
以仰規紫府使號淸宫捨短從長斯爲智士
尋源正始實賴賢臣合議允俞殊可加奬
梁開平二年戊辰改天下太清宫太微宫紫
極宫皆爲老君廟吴越王錢鏐奏請復兩浙
淮南道老君廟爲眞聖觀仍親製碑文曰若
夫眞聖之教大道爲先恍惚難名虚無罔象
□極於玄黄之始施功於融結之前籠罩九
有森羅萬物可大可乆玄之又玄豈推步之
能窮非名言之可載太上老君者神凝太素
氣積混茫誕形雖感於星精崇德實標於道
祖當驪陸犧軒之代則同出而異名洎陶唐
殷夏之年乃殊途而一貫抗世立法爲師爲
臣恢張沖漠之風振蕩希夷之迹及乎姬周
建國仙聖膺期託孕玄姝寓形楚國指李言
姓視耳傳名雙柱三門式表儀形之異厖眉
鶴髮更彰耆耋之尊然而隱迹公朝韜光柱
史魯宣父起猶龍之嘆尹先生知望氣之祥
莫不經演五千齡高八百唐朝將基王業遠
託直源廣啓玄關累崇徽號由是普天之下
悉立道宫皆以紫極爲名冀以奉行齋醮當
府頃嘗建置歲月已深後因大盜經過恣其
煨燼緬惟道館乆曠眞風因爲重興俾延多
福竊詳載籍靜究源流但以老君禀虚無精
應混元氣託神明之質先天地而生在三皇
五帝之時則自號鬱華廣壽及殷商成周之
代則官居柱史王師出入自然應期而現後
以周王之世再誕於苦縣瀨鄉道震中華化
行西域然而位居大乙尊號帝君統御十方
施生萬物配三光而普照綿萬劫以長生前
朝欲濬靈源仰攀仙系寧同血胤聊比宗祊
則老君自是大道之至眞非唐家之枝派夫
軒轅大聖必問道於崆峒周穆至仁亦學仙
於瑶水是以追崇道教廣務勝因絳闕朱臺
遠比蓬萊之境星壇月殿大新焚醮之場必
冀玄功克臻靈貺其餘隙地間植松筠白鹿
靑羊自遨遊於春嶺清風皓月更縈帶於秋
江立吴都玄教之觀名千秋不朽改越國紫
宫之眞聖萬載永隆足使大道常興眞風不
墜大顯玄元之教永資邦國之休宜刻貞珉
式揚光烈其錢塘眞聖觀宋朝改爲天慶觀
其所立碑見存後唐明宗天成二年敕朱温
所改老君廟並復舊額爲宫觀八月左補闕
趙明吉上言曰竊見天下宫觀乆失崇修蓋
自朱温篡逆以來例多毁廢請下諸道應本
朝舊置宫觀近經毁拆者皆勒增修以奉祖
宗以弘孝治光陛下中興之業顯國家大道
之源復我眞宗寘兹永世其兩京宫觀有公
田乞免科率俾充齋糧以給正名道士庶懇
志於焚修期上玄之福祐從之
三年正月中書奏休假令二月十五日玄元
皇帝降聖節休假三日准會昌元年二月敕
休假一日伏請准近敕從之
四年十二月壬子敕尊崇聖祖修飾道宫旣
復其名固難無額宜令所司依舊造太清宫
牌額懸掛兼京城内金眞觀仍改名崇道宫
亦准上給換牌額以朱梁改爲廟額故也
晋高祖天福四年己亥九月辛卯召道士崇
眞大師張薦明錫以繒綵薦明燕人也少爲
儒遊學河朔漁獵老莊故性與道俱其後雲
衣星冠奉自然之教帝素尚玄元御極之初
數數召見帝問曰道可治世乎薦明對曰道
也者妙萬物而爲言總兩儀而稱德得之上
者爲道得之中者爲仁義得之下者爲禮智
信而失之非人也得其極者尸居衽席之間
可以治天地豈止乎世者也帝遂延入内殿
講老子道德經召宰臣馮道授卷而聽道曰
道士講老子僧人受具戒今古有之不可輕
也帝遂禮之爲師益加崇重嘗聞宫中奏時
鼓乃曰陛下聞鼓聲乎守一而已夫絃匏金
石其聲十二其黄鍾也唯合於黄鍾其不應
者五十有九出乎多門也鼓之爲音也奚其
間然無宫商無角徴無羽無變和而契之其
一故也人能混成於心則與天地俱矣何患
世之不淳哉帝由是致心虚靜尊道貴德故
每一召見多所頒賚
五年五月賜張薦明號通玄先生令以道德
二經雕上印板命學士和凝别撰新序冠于
卷首俾頒行天下
周世宗顯德五年戊午六月出御衣并錢帛
修太清觀
六年二月觀成帝駕幸焉禮謁老君畢因觀
所賜鍾觀在乾明門外初帝聞濮州有一鍾
聲甚𥐪每擊之聞數十里乃命徙之以賜太
清觀
宋太祖皇帝建隆元年庚申遣使詣亳州祠
老君又建建隆觀於閶闔門其觀即周世宗
所修太清觀帝改賜今額仍舊奉祠老君太
宗皇帝太平興國七年壬午謂輔臣曰朕讀
老子道德經佳兵不祥之器聖人不得已而
用之未嘗不三復以爲規戒王者雖以武功
克定終須用致治深得老子衛生之㫖
九年謂宰臣曰朕每日所爲自有常節辰巳
間視事旣罷便即觀書深夜就寢五鼓而起
盛暑晝日亦未嘗寢乃至飲食亦不過度行
之旣乆甚覺得力凡人食飽無不昏濁倘四
肢無所運用更便就寢血脉凝滯諸疾自生
欲求淸爽其可得乎老子云我命在我不在
　
於天全係人之調適卿等亦當留意毋自欺
於攝養也
淳化二年辛卯遣内侍李守倫李廷訓羅懷
中等下兩浙軍州選擇良才重新修建亳州
太清宫自是凡水旱必遣使祈禱屢有感應
三年帝嘗誦老子道德經謂侍臣曰清淨致
治黄老之深㫖也朕當力行之昔汲黯卧治
淮陽宓子賤彈琴治單父此則黄老之道也
宰臣吕端曰行黄老之道以致昇平其效甚
速吕蒙正曰老子稱治大國若烹小鮮夫魚
撓之則亂比來上封事求更制度者甚衆望
陛下行清淨之化上曰朕不欲塞人言路至
若愚夫之言賢者擇之亦古典也
四年遣中使部丁匠修太清宫至至道元年
十月畢役自後命使臣二員監宫及洞霄宫
(洞霄宫奉先天太后後漢/永興元年置廟唐改爲宫)每三年而代每歲
老君生日三元及誕聖節并修齋醮著于今
眞宗皇帝咸平五年壬寅遣内侍陳延慶重
修太清宫及洞霄宫各給兵士洒掃景德二
年乙巳詔禁兩宫四面樵採
大中祥符二年己酉詔左右街選道士十人
校定道藏經典至三年又令於崇文院集館
閣官僚詳校命宰臣王欽若總領之初太宗
嘗訪道經得七千餘卷命散騎常侍徐鉉知
制誥王禹偁校正删去重複寫演送入宫觀
止三千三百三十七卷至是欽若沿舊三洞
四輔經目增補凡四千三百五十九卷撰成
篇目上進賜名寳文統録帝親製序云夫混
茫未闢兹謂之無名文字云生於是乎有作
矧乎希夷之㫖沖妙之音法於自然生乎太
極所以述洪荒之始叙天地之心宣至眞之
言介群生之福若乃刻之瑶版貫之金繩封
以琅函固以瓊藴萬靈翼衛與環極而同遵
億世仰觀方珠躔而不昧其乆也盤石有時
而鑠矣其異也烈火莫得而燔之所謂神之
至神大之爲大者也言思往古以迄後時開
基纘服之后王代工具瞻之卿輔穆清垂拱
以致太和廊廟緝熙用成大定莫不奉其訓
而成治遵其教而流行至于嗇炁凝神澡心
練行累德增善通幽洞靈上賔於九清下延
於萬壽遊方之内故莫得而詳象帝之先寔
於斯而睹國家肇膺丕曆欽奉元樞藝祖淵
嘿以教人神宗清靜而致治隆興玉字遠募
銀題大致闕文夐出前古載惟眇質祗紹慶
基仰受河圖下迂飈馭代宗昇燎鄈壤廌琮
渦水順風國陽肆類民歸淳朴物無荐瘥豈
止宗祐之靈以恢盛則抑亦虚無之助用浹
多祥期闡眞風在揚妙㫖惟發揮於閟籍可
啓迪於懷生復以載祀屢遷篇章至廣授於
帝嚳伯禹不其近歟傳於龍漢赤明蓋夫遠
者倘靡伸於詮次即何罄於夤恭由是詔朝
宥密之臣總司厥任擇柬校讎之士各效其
宫輯丹室之寳章訪紫臺之祕迹正奇字於
古篆考方言於軺車索隱造微鉛黄之妙曲
盡群分類聚甲乙之次罔差豈止班志之九
十三篇仙記之三十六法而已哉飛灰之序
三浹貫花之教一成將使垂於後天布之綿
字方新濡翰以永藏山惟慶育壽丘是開帝
緒高昇函谷允曰道宗仰惟述作之言並極
天人之際混于諸子良所未安列行寳經兹
爲至當自幼沖之仰奉詔不朽之明規樞密
使吏部尚書檢校太師同平章事王欽若實
冠攸司益懷順美顧勤職之無舍期傳世之
有輝爰以奏封獻兹篇目願裁序引式謹歲
時紹璿宙之鴻源雖遠欽於道蔭繼瓊綱之
前制亦可煥於人文俯示方來彌多靦媿題
曰寳文統録云爾欽若以道德經陰符經乃
老君聖祖所述請自四輔部陸于洞眞部初
詔道釋藏經互相毁訾者削去之欽若言老
子化胡經乃古聖遺跡不可削除詔從之
大中祥符四年辛亥帝祀后土于汾陰駕至
函谷關御製度關銘并序曰夫聖達之心無
適無莫神化之跡或闇或彰倘遺烈之昭然
即生民之仰止函谷關者老君西昇之途也
若夫含眞上德闡教强名居藏室以棲眞涉
流沙而匿影仲尼問禮旣吐於微言尹喜授
經復占於眞炁斯並存於前載播厥方來若
乃萬壽之年至神之道臻乎妙有豈易殫云
踐華之郊疏河之境仙馭所歷車轍如存揭
以關梁見崤函之阻紀斯縣邑彰靈寳之休
所謂人往而教存世殊而地乆朕恭祠坤載
因舉時巡淵嘿之風永懷於瞻望清靜之治
靡捨於宗師將振清塵俾刊翠琰銘曰教父
潜眞神龍比德方事神遊爰符默識聖言聿
昭生民有則載望函谷永存轍迹元妙無疆
清輝罔極齋輅云經貞珉乃刻
祥符五年遺三司使丁謂詣宫禮謁六年秋
有詔幸亳謁太清宫時昇天檜已乆枯至是
再榮
七年甲寅正月車駕詣太清宫朝謁親奉册
寳上尊號曰太上老君混元上德皇帝御製
老君讚并序曰若夫先二儀生庶物是謂之
至道首三辰敷元命是謂之高天若乃居道
之大侔天之崇迹處於範圍可思而不可測
功逾於陶冶可知而不可言其應期也無爲
而無不爲其隱景也無往而無不往是以存
靈躅運神遊或恍淴而來同或杳冥而高蹈
九清宴處與元始而均尊億世仰瞻稱太上
而垂裕洪惟老氏實曰眞人所以綿區靡不
攸賴況後昭昭福地寔再誕之鄉奕奕仙祠
蓋炳靈之域宜乎積精之所屬丕佑之所祈
徇輿誦以來思揆元辰而祗若者也太清宫
者介譙都之列壤濱渦水之洪淵固降聖之
名區誠集眞之淨館成湯之國疆理相望太
皥之墟次舍密邇土風純固地利膏腴高阜
層岡總形勢於千里茂林嘉樹呈鬱葱於四
時足以爲曲密之庭靈仙之宇者焉矧惟太
上混元上德皇帝禀混茫之炁含杳冥之精
挺元化而無垠冠懷生而資始故能先太極
而有後太極而無先來年而終後來年而在
若乃感日而受娠指李而辨宗始育而能言
未孩而皓首此至靈之兆也晦迹於樹下遠
涉流沙答禮於仲尼授經於尹喜此垂教之
迹也肇自羲昊以訖商周代爲至人世存奇
躅此神變之德也言乗飈馭往陟淸都總治
群仙宣布和氣此裁成之功也至于希夷之
㫖清靜之宗本於自然臻於至妙用之爲政
政協於大中用之治身身躋於難老施於天
下天下可以還淳漸於生民生民由其介福
所謂萬物之祖衆教之先漢尚其言措於刑
辟唐宗其道致乎昇平宜餘蹟之誕敷傳億
年而靡絶國家膺延洪之寳命啓累盛之璿
圖惟醇治之攸基自妙道而斯始太祖皇帝
神武不殺舞干戚而賔九圍太宗皇帝清明
在躬垂衣裳而立教增修俊德冠列辟之丕
聲茂著鴻靈貽沖人之纘服敢不寳慈儉持
恭嘿尊五千之訓安億兆之民書轍所通期
登於仁壽日月所照庶洽於穆淸由至誠之
感通果祥徴之昭格暨乎神明告瑞諜頒大
禮誠純禧集九霄之馭俯降於宸圍百世之
祥縷聞於帝緒欽承錫類祗答降康故將擇
吉壤於神臯伸大報於春序念至教之父始
妙用於三才景亳之郊峙靈墟於九卻躬修
款謁方在於詢謀旅貢輿言遽形於傒望顧
兹協契深慰予衷乃議省巡用諧人欲由是
發明詔戒攸司擇元辰於攝提詣殊庭於誰
左爾乃千車萬騎九游八鑾按轡乎皇衢弭
蓋乎眞館百執措事萬國充庭先時洗盥徇
乃齊之訓質明酌獻勵如在之恭鍾罄之諧
簠簋斯潔預奉寳册所以增崇名次祓壇墠
所以待靈遊也若乃星漢杳杳宫殿沉沉期
飈馭以來斯想蓬壺之密邇盛節無斁介祉
有孚復將格太室就陽位奠圭幣奉牲牲侑
享於祖宗合䄞於穹厚以成𨙵家之純懿以
答神祗之洪祐載惟眇質獲纘睿圖恭佩聖
言肅遵道祕非敢溺方術求神仙蓋以宗希
夷化區宇緬迫於淳古大庇於蒸人而六廟
降衷三靈流貺故能膺天賜交神歡大曠之
儀以之累舉景鑠之事罔不彰明由合宫之
齋居成峒山之順拜旣遵道而闡化復尚德
而教人警蹕言旋顧禮容而斯備琬琰攸刻
庶風聲而靡渝讚曰譙都之壤渦水之濱是
爲福地寔誕聖君含兹衆妙佑彼烝民藏室
問禮尼父依仁函谷望炁尹喜知神飈駕雖
往鴻應常新福壤斯在風烈無垠緬瞻珍館
俯徇輿人羽旄款謁舊典遐遵蕭薌肅薦精
意虔伸考聲名兮大備期昭感兮交臻祝威
靈兮不昧冀介福兮相因將述宣兮茂則聊
刻鏤兮貞珉序凝禎兮三檜昭邁德兮萬春
仍敕彩繪殿宇又御製老君古玉石像讚并
序云夫聖眞之迹實浹於無方神明之區必
彰乎尤異眷言肖像成自古先晬表可觀祥
徴丕顯發乎輝景旣協於禎期飾乎棟梁用
昭於精意驂騑雲駐忻獲仰瞻琬琰斯刊庶
垂不朽讚曰洪惟教父生此靈墟述宣道德
隱景虚無肖像斯在明徴允敷發兹靈耀協
乃禎符聿修毖祀言駐乗輿載刊樂石永讚
洪圖時正月二十日也是日日重暈甘露降
仙鶴翔五色雲現黄雲如蓋下屬及迴仗嘉
氣彌望紫雲捧日變五色賜天下大酺時亳
州通判李若谷之子淑年十二奏頌以述盛
禮召對行在面命賦朝謁太清宫詩授筆立
成帝嘉賞之詔中使引送中書再賜童子出
身初虚無堂之北有大檜引柯南指時營前
殿匠者深慮其礙殿簷白官吏欲削之一夕
大雷雨明旦視巨枝已轉北矣至是帝見而
嘆異駐輦移時因名爲御愛檜
　此檜昔題者甚衆唯石曼卿爲絶唱又得
　福唐林迥詩尤佳句云古殿當年欲葺時
　槎牙高檜礙簷榱人間斤斧不容手天上
　風雷爲轉枝煙色并來春已重月華饒得
　夜相宜眞皇一駐鑾輿賞從此佳名萬世
　知蓋紀實也
帝御製太上太清天童護命經序云妙本難
窮至眞善應可道而非常道無爲而靡不爲
是以瓊簡瑶函爰敷寳訓雲章鳳篆咸演祕
文標示明科形容造化所以宣揚博利佐助
洪鈎爲善教之筌蹄導含靈之耳目朕獲膺
元命茂育群黎冀廣眞詮潜滋庶品天童護
命經者太清密誥金闕珍符素有前徴播於
别録其或洗心成誦結念奉持固可却厲蠲
邪臻和致壽類義經之立象幽贊神明同夏
鼎之除妖不逢魑魅愈凶灾於六極集戬穀
於百祥因模寫以頒行乃標題而叙引所期
寰海共樂生成云爾
初帝以儲嗣乆虚命句曲山道士朱自英奏
章自英存念精誠神昇帝闕忽見三茅眞君
各乗寳輦從黄道而下自英俯伏避道俄聞
輦中顧問自英因何來此自英答以臣爲眞
宗皇帝祈求聖嗣茅君領之曰此亦人間
大事旣而章進御太上敕茅某有憂國愛民
之心宜爲宋天子嗣明年果誕皇子是爲仁
宗皇帝天聖初召自英詣闕二聖眷遇甚隆
賜號觀妙先生建乾元天聖二觀以旌其功
　按三茅山二十二代宗師觀妙先生朱君
　碑銘有曰方帝三葉之慶祥兮屬春宫之
　位虚祀高禖以詔弓韣兮洞天輟司命之
　友于蓋謂是也
仁宗皇帝天祐四年丙寅宰臣王曾言道藏
經其中有詞語淺俗者帝曰道藏多說飛煉
金層修合方藥豈得皆如老氏五千言宰臣
張知白曰道德經乃治清靜之術與諸道經
不同帝曰今搜訪道經當精細詳校乃入藏
至和二年乙未正月帝不豫召建隆觀道士
劉從善於大慶殿設醮奏章命宰臣代拜至
夜伏章次帝忽大漸暝目已數刻中外驚讋
從善遲乆方起曰章已達太上有敕令聖駕
回矣俄而帝甦即傳宣問葛將軍是何神從
善對曰即三天門下中元將軍也主人間章
奏之事復傳宣令速設位供養翌日聖體遂
康謂左右曰朕昨夜夢至天門有葛將軍者
自門内出曰皇帝未合來急索馬送回遂寤
時有㫖特建葛將軍觀於郊壇之西仍賜從
善御服金帛甚厚
　范文正公仲淹通判陳州日郡守爲母疾
　請道士拜章公曰庸人安能達章帝所耶
　因來問疾次遂令其奏章伏地乆不動人
　捫其軀則僵矣直至五更方起謂守曰得
　太上㫖太夫人壽有六年所苦勿慮公詰
　其伏地甚乆之故道士曰上章罷將回適
　會張明年試進士榜群仙聚觀壅隘欲出
　不能是以乆公疑其妄曰法師曾見榜否
　曰是何不見復問曰狀元是誰道士曰姓
　王名上是拱字下一字墨塗之又注一字
　於傍天門高望之不可辨明年果王拱壽
　作大魁御筆改爲拱辰
嘉祐七年帝不豫夢三神人自言其姓號左
右翊衛之旣寤而疾遂平乃詔徧訪神祠無
有合者帝後於所受太上正一籙中得之乃
三將軍也八年三月十六日詔曰神理至幽
必有驗於顯誠心至著必有達於微音容相
交符應若合上仙隱景唐將軍上靈飛形葛
將軍直使飛眞周將軍階列仙游名在眞籍
頃朕違預漠而感通孚佑有加康復如故不
薦美號無以隆其稱謂不嚴祕閣無以宅其
威靈唐將軍加號道化眞君葛將軍加號護
正眞君周將軍加號定志眞君仍於在京宫
觀内建置殿宇庶殫精衷庸答休證
神宗皇帝元豐三年癸丑從張君善奏自今
補道職試道德經靈寳度人經南華眞經義
五年詔增神仙封號又詔釋氏水陸道場設
三清上帝等位與幽冥鬼神爲列褻瀆高眞
仰所在官司嚴加禁止
哲宗皇帝紹聖五年戊寅二月十五日夜亳
州太清宫道衆朝禮次見老君像兩眉間紅
光浡浡而出漸照滿殿通徹瓦屋上連霄漢
入洞霄宫先天大聖后殿逡巡光定左右二
道爛若紅霞中間一道皎如白練輝華連屬
亘若虹橋數百里間光明如晝遠近居人皆
出户仰望燒香瞻拜至二更已後光影浸移
尋入天門而去宫主觀妙大師張景先并道
衆韓惟吉等一百四十人洞霄宫主女冠王
景素等八十一人狀并監宫兼谷陽鎭監酒
稅李翔繳連到市户王靖等一百一十一人
狀申州知州事喻陟等亦睹靈光之異遂以
奏聞有㫖就宫開建金籙道場一月日差守
臣喻陟代拜命左街都監道士賈善翔率其
屬從事
　善翔嘗至太清宫衆請講度人經至說經
　二徧盲者目開時會中有媪年七十餘喪
　明已三十年一聞經義豁然目明至醮之
　夕夢衆靈官傳太上命賜其仙服以善翔
　爲太清宫主者後數日返眞張商英作眞
　遊記備載其事
三月十八日丁卯降靑詞嗣天子臣某謹遺
入内侍省東頭供奉官幹御藥院臣蘇珪請
道士三七人於太清宫開啓祈福道場一月
罷日設普天大醮一座三千六百分位臣謹
上啓太上老君混元上德皇帝太淸玉陛下
伏以譙亳奥區聖眞所宅發祥降祉神光屬
天現於眉間照耀千界顧德不類獲承天休
夙夜祗嚴罔敢怠忽二十日將晚執珪陞殿
燒香忽見老君兩眼下有光如雙珠圓明至
巳時方散四月初九日珠光復現如前州郡
賀表云一毫煥發初照殿庭五色相鮮俄連
霄漢傍若慶雲之紛郁中如素練之卷舒又
云化潜格於無形福自生於有象浮雲異彩
爲史官甚盛之書表聖洪禧協帝緒無疆之
慶
徽宗皇帝崇寧五年丙戌十月五日下詔曰
有天下者尊事上帝敕命惟幾敢有弗虔而
釋氏之徒修營佛事妄以天帝次於鬼神之
列瀆神踰分莫此之甚其能克享上帝之心
乎可令有司檢會削除以稱朕嚴恭寅畏之
意又准敕水陸道場之内設三清玉皇上帝
等位其可以三境高眞與幽冥鬼神同列乎
昔神考元豐中曾降詔止絶可檢舉施行又
准敕舊來僧居多設三教像爲院額及堂殿
名且以釋氏居中老君居左孔子居右非所
以稱朝廷奉天神興儒教之意可迎老君及
道教功德并歸道觀遷宣聖赴隨處學舍以
正名分以别教像
大觀元年丁亥正月初四日尚書省劄子准
敕道士序位在僧之上女冠在尼之上致和
二年壬辰建康府有鄉民梁光映乆患癩疾
其家畏其傳染而棄之乃於茅山玉晨觀捨
身逐日擔水以給道衆夜則睡於三門外龍
虎君之下如是者數載一日給水之際忽一
人皓首素衣乗白馬而朱鬃紫煙彌覆其上
身放光明照映山川前有二人持節叱梁曰
太上老君來梁再拜叩頭老君曰吾有天童
護命妙經流傳於世乆矣汝聞之乎曰不識
老君曰吾今授汝汝可記之誦以呪水沐浴
則汝疾當愈亦可以濟人也乃誦經(今世上/天童護)
(命妙經/是也)
六年八月詔太上老君混元上德皇帝名耳
并字伯陽及謚聃並見在於經傳見今士庶
多以爲名字甚爲褻瀆自今後並令禁止
十一月詔曰周室衰中國有聖人焉著書九
九篇以貽後世淡然獨與神明居豈得而窺
之漢司馬遷班固皆小智自私作傳則同於
韓非申不害之徒叙古今人表以爲第三等
列子游子夏之後表而揚之實在今日史記
老子傳陞於列傳之首自爲一秩前漢古今
人表叙列于上聖其舊本並行改正昨注道
德經可視倣唐制命大臣分章句書寫刻石
于京神霄萬壽宫以垂無窮焉
　司馬貞史記索隱以老子與韓非並傳爲
　史遷之失謂二人教迹全乖不宜同傳先
　賢已有成說故其序云伯陽清虚爲教韓
　子峻刻制法靜躁不同德刑斯舛今宜柱
　史共漆園同傳公子與商君並列可不善
　歟今詔昇於列傳之首自爲一秩又盡善
　也又班固漢書古今人表序爲九等乃置
　老子於第三後漢邊詔曰班固以老子絶
　聖棄智禮爲亂首與孔子道違故抑而下
　之與楚子西同科二者之論殊矣所謂道
　不同不相爲謀又曰夫大人之度非凡所
　訂九等之序何足累名耶唐陸希聲亦云
　仲尼親見老氏從之問禮誠無間然而班
　
　固乃絀之於第三品雖其名可絀而道可
　貶乎哉是皆天下之公論也是以唐之明
　皇嘗有詔令史記陞老子入上聖今朝復
　有此詔可謂前聖後聖其揆一也
二十日詔道無乎不在由漢以來析以異之
世流於末俗不見大全由是以隱朕作而新
之究其本始使黄帝老子堯舜周孔之教偕
行於今日可令天下學校諸生添大小一經
各隨所願分治大經黄帝内經道德經小經
莊子列子自今學道之士應入學人並令所
在州縣勘會保明不經刑責不犯十惡姦盜
及違八行之人許入州縣學教養并依見行
學法所習經以黄帝内經道德經爲大經莊
子列子爲小經外兼通儒書俾合爲一道經
周易小經孟子自來唯有先生法師處士大
師等號而品秩甚少名稱旣高視官亦隆人
難遽進並依舊外其在學中選人可依下項
　置士名分入官品
　元士(正五/品)高士(從五/品)大士(正六/品)上士(從六/品)
　良士(正七/品)方士(從七/品)逸士(正八/品)居士(從八/品)
　隱士(正九/品)志以(從九/品)
資任請紿各隨品官法神霄玉清萬壽宫天
慶觀及其餘宫觀知副並以學校登科人充
禮部置籍差注如吏部法山林高蹈之士令
監司守令依八行法以禮延入州學並以名
聞其後禮部尚書薛嗣昌奏從禮部出給印
紙所屬批書從之
同日詔莊周列禦寇令神霄玉清萬壽宫司
設像並配於太上之祠以稱朕欽崇道妙之
意是先聖政録編修官王禮言莊列功不在
顔孟下竊見朝廷推尊孔子而顔孟配祀爵
皆封公至莊列獨以諸子百家爲稱未有旌
異乞講究崇祀之禮故有是詔
宣和元年六月九日詔莊周封微妙元通眞
君列禦寇封致虚觀妙眞君仍行册命八月
編修道史官言編修道史所止年代詔自龍
漢止五代爲道史本朝爲道典
宣和三年十一月三日詔提舉道録院見修
道史非可以常史論自史記漢書以來體制
有可采當以爲例則史表一門不須徒設道
紀斷自天地始分以三清爲首三皇而下帝
王之得道者以世次先後列於紀爲天地宫
府品秩輿服符籙儀範禁律修煉丹石靈文
寳書等十二志男眞自風后力牧而下女眞
自九靈元君而下及凡臣庶之得道者各以
世次先後爲傳
方諸宫靑童大君撰金闕後聖李君紀曰夫
二炁離合理物有期二道虧盈出處因運期
之至也因而適之運有來矣就而撫之承唐
之年積數有四十六丁亥從此後復有五十
六丁亥之間主有縱横九一之名建光延昌
元年其後甲申之歲前後種善人除殘民疾
疫洪水交其上兵火繞其下惡惡並滅凶凶
皆没好道陸隱善人登山到壬辰之年三月
六日金闕聖君來下光降於兆人矣當是時
聖君發自靑城出隴西雲北察燭龍之外
　北方黑國之北有山極峻造天四時冰雪
　晝無日北向更明夜直上觀北極乃燭龍
　所居燭龍北方之神也山海經曰西北海
　之外有神人面蛇身而赤其服及晦視乃
　明不食不寑是燭九陰是謂燭龍炬可以
　明照
西旋九流之關東之扶林晨落南視朱山空
中乗三素飛輿從虚輦萬龍天光總照神鑑
三辰於焉滅惡人於水火存慈善以爲種民
始學者爲仙使得道者爲仙官若能精洞房
於上元修九眞以彌勤步隱書於七靈窮八
素之用誠旣得涉三灾而不傷必觀更始於
太平又得賜書爲仙官神眞長生也然後聖
君當復斷其麤妙擢以補官僚者或位爲仙
伯或拜爲仙侯助聖牧人理氣布德或對掌
一邑委政一國若奉鬱儀以召日施結璘以
攝月詠大洞之上經存七變之轉章按金闕
之眞書佩神虎之大符施八道以拘神啓紫
文以駕浮誦金根以長存設九赤以封丘命
曲素以招神役紫度以昭無服五行以呼魔
挹琅玕而不休經嶮試度無疑履兵火而不
憂者皆位爲左右仙公左右大夫或爲卿相
之司上國仙侯也所以聖君從虚輦萬龍者
以視衆仙隨材而授給也聖君雖封掌兆民
下盻萬生故自逍遥金闕宫館上清棲形太
虚遨遊五城察照十天百方太平也諸見太
平者皆是慈心仁人守善不已或學道修眞
可教之士或靈人受書守精保胎或得道得
仙精誠之夫或玄簡録名七代有德祚及子
孫當爲仙者或生有靑骨通神接眞或才性
偉寂天分淑邁至忠至孝至正至廉作仙之
品高下數百矣聖君皆隨才署置以爲大小
仙侯皆各有秩以君種人也仙侯一年一朝
上清見聖君以受事也聖君五年一下遊以
幸仙侯察種民而考仙治焉蓋老君於將來
運親降爲太平眞君也故亦號金闕後聖君
世閭拜表上章露刺投詞皆乞逕御太平金
闕後聖玄元上道太上老君太清玉陛下蓋
老君號千二百官君千二百官章之主也封
章用九老仙都君印者老君亦號九老仙都
君也以至上士澄心注想隨祈而應靈感之
迹接於見聞然形於紀録者蓋大地之一塵
爾其周流三界濟度無窮或示仙姿瑞像爰
及肉身或飛或步或尊或卑或朝或野或夏
或夷應己則隱不可測量來無所從去無所
至洞有洞無周徧一切眞身化身一歸妙有
稱讚所不能及記述所不可旣姑摭經史前
聞編次以爲實録云
混元聖紀卷之九





