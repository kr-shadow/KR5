#+TITLE: 南華真經義海纂微--褚伯秀
#+DATE: 2018-05-12 10:21:53
#+SOURCE: github.com/kanripo/KR5c0127 master 02f0736d                
荘子小傳建一
荘子宋人也名周字子休生唯陽蒙縣嘗爲
蒙漆園吏學無所不窺要本歸於老子之言
故其著書十餘萬言大抵率寓言也其言洸
洋自恣以適已故自王公大人不能器之楚
威王聞周賢使使厚幣迎之許以爲相周笑
謂使者千金重利卿相尊位也子獨不見𨹍
祭之犠牛乎養食之數嵗衣以文繡以入太
廟當是之時欲爲孤豚其可得乎子亟去無
汙我我寧游戯汙瀆之中自快無爲有國者
所覊終身不仕以快吾志焉唐封南華真人
書爲南華真經






南華眞經義海纂微序
始余讀莊子頗疑齊物之論荒怪汗漫若與
物情戾偶縁病卧夢中有以木雞之說告者
因復取其書而繹焉始悟其立言本指最切
於救時而人或未之識盖自周德下衰禮樂
征伐不自天子出戰國諸侯變觸並鬥以糜
爛其生民其禍實起於不知分莊子於是時
思有以覺其迷而砭其疾故於道遥遊篇首
寓微言其曰鳩鷃之不敢自擬於大鵬物之
知分者也其曰許由不敢受堯之天下人之
知分者也夫使天下而皆知分則賤不慕貴
小不圖大强不凌弱衆不暴寡君君而臣臣
父父而子子舉一世莫不各安其天分之當
然而無僭踰爭奪天開之患則夫物之不齊
者非必物物而齊之而無不齊矣且莊子與
孟子同時使其言而悖道無補於世教則孟
子固亦距之矣讀者泥其辭而不求其意往
往例以不經目之如郭象所云者是豈眞知
莊子哉一日中都道士褚伯秀持所集莊子
解且附以己見示余余喜其會粹之勤去取
之精而所見之多有超詣也因舉余言告之
矍然謝曰以分一字斷齊物之說此非我所
及也願得以爲序鋟諸木可乎余曰此臆說
也世豈無深於是書者子其博訪而求印可
焉他日以復於我相與訂之未晩也若夫爲
序則不敢咸淳元年夏四月東北人劉震孫
書于姑蘇寓舍木雞窠
道一而已形於言即爲二故曰道無問問無
應又曰知道易勿言難知者不言言者不知
善者不辯辯者不善然則忘言可乎言可忘
則南華經不作矣言不可忘是以有南華經
既有南華經是以有諸家解雖然南華經十
萬餘言未嘗不言而亦未嘗言何者其言皆
寓言也後之人求其所已言而不求其所未
言尋行數墨分章析句言愈支而道愈離矣
雪巘羽衣褚伯秀身近尼五之天而神遊乎
漆園濮水之上輯諸家解斷以己見筆之書
以爲未足且刻之梓以傳不朽其用心亦勤
矣鳴呼道以言而傳昭氏之鼓琴也道不可
以言傳昭氏之不鼓琴也大音希聲鼓不鼓
琴與音固無恙也抑得魚忘筌得兔忘蹄可
也筌蹄豈魚免哉道也言也一而二二而一
者也噫南華之經諸家之解褚之管見子之
臆說是又寓言中之寓焉耳矣咸淳元年夏
五月五日本心翁文及翁書于道山堂
古諸子之書若孟氏之正蒙莊之奇皆立言
之極至後世雖有作者無以加之矣而莊子
尤難讀大聰明如東坡翁自謂於莊子有得
今觀其文間有說莊者往往猶未契本㫖況
雱惠卿流毒螫滿懷而可與於帝之縣解乎
近時釋莊者益衆其說亦有超於昔人然未
免翼以吾聖人言挾以禪門關鍵似則似矣
是則未是余謂不若直以莊子解莊子上絶
攀援下無拖帶庶幾調適上遂之宗可以見
其端涯也武林褚君伯秀道家者流非儒非
墨故其讀此書也用志不分無多歧亡羊之
失特欲索祖意於千載之上會粹衆說附以
己見采獲所安不以人廢白首成書志亦勤
矣余視其目端而明氣夷而靖斯學之力也
余舊喜讀莊時有欣然會心處然未嘗筆之
於册今老病目昏嘉褚君之志有成而已不
暇一二勘其得失矣君既竭力以板行其言
且屬余序其篇首余笑曰彼刻雕之工未竟
歟則釋椎鑿而上者能爲君序之矣咸淳乙
丑歲八月甲申鄱陽湯漢書
張湛列子釋文載莊子宋之蒙城人爲梁漆
園吏著書五十二篇郭象合爲三十三篇註
之一云向秀先註莊子二十八篇而卒郭象
得其書足成之以行於世後向氏别本出故
向郭二註文義一同碧虚子陳景元註眷首
叙云莊子師長桑公受其微㫖著書十萬餘
言目曰南華論内篇三宇標題者是其舊外
雜篇則爲郭象所删修今通計正文止存六
萬五千九百餘宇唐開元十九年侍中裴光
庭請册四子天寳元年詔册莊予宜依舊號
曰南華眞經義取離明英華發揮道妙也竊
詳南華之號其來乆矣似是上天職任所司
猶東華南極之類不可以人間義理臆度故
諸解無聞焉謹表出以備解題一難俟傳識
考訂之
陳碧虚解義卷末載覽過莊子註
　景德三年國子監刊行本
　江南古藏本(徐鉉葛湍校)
　天台山方瀛宫本(徐靈府校)
　郭象註中太一宫本(張君房)校
　成玄英疏中太一宫本(張君房校)
　文如海正義中太一宫本(成文並唐道士)
　江南李氏書庫本(張潜夫補註)
　散人劉得一本(大中祥符時人)
今所纂諸家註義姓名
　郭象註(吴門官本)
　吕惠卿註(川本)
　林疑獨註(舊麻沙本)
　陳詳道註(藏本)
　陳景元註(字太初號碧虚子建昌人熙寧/間主中太一官召對進道德南)
　(華二經解/頒行入藏)
　王雱註(内篇)
　劉槩註(外雜篇繼/雱之後)
　吴儔註(已上五家並見/道藏崇觀間人)
　虚齋趙以夫註(内篇福本)
　竹溪林希逸口義福本
　李士表莊子十論
　王旦莊子發題
　無隱范先生講語(名元應宇善甫/蜀之順慶人)






　　　　　　　　　　　　　　　









:JUAN: 
南華眞經義海纂微卷之一
　　武林道士褚伯秀學
　內篇逍遥遊第一
北㝠有魚其名爲鯤鯤之大不知其幾千里
也化而爲鳥其名爲鵬鵬之背不知其幾千
里也怒而飛其翼若垂天之雲是鳥也海運
則將徙於南㝠南㝠者天池也齊諧者志怪
者也諧之言曰鵬之徙於南㝠也水擊三千
里摶扶揺而上者九萬里去以六月息者也
野馬也塵埃也生物之以息相吹也天之蒼
蒼其正色邪其遠而無所至極邪其視下也
亦若是而已矣
　郭象註鯤鵬之實吾所未詳莊子大意在
　乎逍遥遊放無爲自得故極小大之致以
　明性分之適達觀之士宜要其會歸而遺
　其所寄鯤之化鵬非㝠海不足以運其身
　非九萬里風不足以負其翼此豈好奇哉
　直以大物必生於大處大處必生此大物
　理固然也夫鵬翼大難舉故摶扶摇而後
　能上九萬里一去半年至天池而息也野
　馬遊氣鵬憑以飛鵬之自上以視地亦猶
　人之自地觀天也
　吕惠卿註通天下一氣也陽極生陰陰極
　生陽如環之無端萬物隨之以消息盈虚
　者莫非是也北㝠之鯤化爲南㝠之鵬由
　陰而入陽也陰陽之極皆㝠於天而已三
　千九萬皆數之奇六月則子與巳午與亥
　之相距也言鵬之數奇而去以六月息則
　鯤之數耦而去以六月消可知也野馬塵
　埃皆生物之以息相吹息者氣之所爲充
　塞天地而無間人於其間自下視天見其
　蒼蒼果正色邪遠而無所至極不可知也
　唯不可知故未嘗以所居爲下則鵬之自
　上視下亦豈知所以爲高哉
　林疑獨註北者水之方㝠者明之藏北㝠
　則陰陽之所出入也莊子以鵾鵬明陰陽
　變化故以北㝠爲始鯤陰物也鵬陽物也
　太玄云幽無形深不測靜曰復命者其象
　在鯤夫物芸芸瑩天功明萬物者其象在
　鵬也鯤之初化烏鵬雖曰陽類而未離幽
　眇故不知幾千里次言三千里數之未遂
　也終言九萬里動必有極也盖有體之物
　雖至遠至大亦不逃乎陰陽之數故動則
　九止則六也去以六月息乃反歸於陰陰
　陽迭運相爲無窮而不可致詰者也野馬
　塵埃生物之息以明風起於微而積之至
　於厚然後鵬待之以圖南也
　陳詳道註道散而爲陰陽陰陽散而爲萬
　物出陰陽而復於道則無適而不逍遥入
　陰陽而麗於物則無適而不係累㝠者明
　之藏明者㝠之發北㝠則入而爲道南㝠
　則出而爲事莊子所以於北則寓淵潜之
　魚於南則寓摶飛之鳥水於方爲北於氣
　爲精於時爲冬於數爲一物之化也常始
　於此夫鯤之爲物陰中陽也鵬之爲物陽
　中陰也潜北徙南不離陰陽之方九萬六
　月不離陰陽之數背若太山翼若垂雲不
　免乎有體化則資水摶則資風不免乎有
　待怒而飛不能無情飛而息不能無窮以
　鯤鵬之大其囿於陰陽也如此況蜩鳩斥
　鷃乎
　碧虚子陳景元註夫道以生化爲先以陰
　陽爲原北㝠生鵾化而爲鵬氣形已具皆
　不知所以然而然盖陰陽生化神變莫測
　者也物之初變量未可窮故云不知其幾
　千里有生必有所詣故怒飛而徙於南㝠
　有生有詣材力不能無限故水擊三千里
　搏扶摇而上者九萬里而去以六月息六
　陰數故云息也天地之間元氣氤氲昇降
　往復故有野馬塵埃之喻有生之物莫不
　互以息氣鼓吹而交相乗御故彷徨東西
　莫之夭閼也若以形之小大而有所域則
　陰陽隔絶上下異見莫之能適矣
　王雱註鯤潜則處於北鵬飛則徙於南㝠
　有體之物雖至大而能變亦不免乎陰陽
　之類是以攝制於造化而不能逍遥易曰
　方以類聚物以羣分所謂逍遥遊者其唯
　無方無體者乎水擊三千里陽數始暢也
　動必有極故摶扶九萬里去以六月息也
　野馬塵埃則鵬之所待以飛者其在上而
　視下亦猶人之在地觀天自大視小者不
　明則鵬亦以大爲累也
　虚齋趙以夫註莊子鯤鵬以明天地陰陽
　之氣魚化而鳥北徙而南由陰而陽由靜
　而動也經以南㝠爲天池天包地外則北
　㝠亦天池也三爲陽之始一函三也九爲
　陽之極三三九也一陽生於子六陽極於
　巳故以六月息野馬塵埃生息相吹細大
　雖殊其氣則一人之視天亦猶鵬之視下
　高卑雖殊其理一也
　林希逸鬳齋口義云鯤鵬變化之論只是
　形容胸中廣大之樂盖謂世人見小故有
　紛紛之爭若知天地外有如許世界則自
　視其身不啻太倉粒粟也鯤鵬亦寓言不
　必拘陰陽之說鳥之飛也必以氣下一恕
　字便自奇特三千九萬只形容其高遠去
　以六月息者一舉必歇半年也野馬塵埃
　生息相吹三句正發明下文視天無極以
　形容鵬飛之高却如此下語可見筆力
　　褚氏管見云㝠者一氣之混同而無間
　　者也北主潤氣所以滋孕萬物南主烜
　　氣所以長養萬物先北而後南陽由陰
　　生也位雖有殊而氣本無間特以相去
　　遼遠漸化不覺猶四時之運祁寒隆暑
　　非一朝成故鯤潜鵬化靜極而動摶風
　　九萬六月而息不出乎陰陽之互變亦
　　在乎一氣混㝠中耳是以南北皆謂之
　　㝠焉南華老仙盖病列國戰爭習趨隘
　　陋一時學者局於見聞以縱横捭闔爲
　　能掠取聲利爲急而昩夫自己之天遂
　　慷慨著書設爲遠大之論以發明至理
　　開豁人心言得此道者與天地合德陰
　　陽同運隨時隱顯無往而不逍遥天地
　　之陰陽即人身之陰陽水火因之以發
　　源性情資之以通化上際下蟠無所不
　　極然非視聽所可及故立鯤鵬以强名
　　使學者始因物而明心終忘形以契道
　　深根寧極妙合化機吾身之陰陽無時
　　不運吾身之天地未嘗或息也由是知
　　人之本性具足逍遥而世俗㝠迷忘眞
　　逐偽當生憂死慮得患失罔知所謂逍
　　遥故申言以破其惑謂人之生死如魚
　　變鳥失鱗甲而得羽翰舍游泳而從飛
　　舉情隨形化各全其天造化無極與之
　　無極何所容其愛惡哉物之初化其變
　　未量故不知幾千里及乎鵬徙南㝠之
　　後三千九萬之數形焉去以六月息者
　　陰消陽長造化不停之機野馬塵埃即
　　事物過前之譬儻善操其本而得鵬飛
　　之要則超逸絶塵徜徉物表六合之遊
　　氣潜運萬彙之生息交嘘適所以相吹
　　舉而莫足爲之累動容周旋無入而不
　　自得所以爲逍遥遊也故以冠一經之
　　㫖其間怒而飛一句諸解罕詳及偶得
　　言外意附于條末云天地禀乎一氣者
　　也萬物禀乎天地者也自一氣分而爲
　　天地天地交而生萬物互離互合生化
　　無窮小大短長咸足其分由受氣至於
　　具形數極至於變質負陰抱陽時各有
　　待當化者不得不化當飛者不得不飛
　　皆天機所運受化者不自知也怒而飛
　　者不得已而後動之義怒猶勇也爲氣
　　所使勇動疾舉有若怒然非憤激不平
　　之謂也凡物之潜乆者必奮屈乆者必
　　伸豈厭常樂變而爲此哉盖囿形大化
　　中則隨二氣而運盈虚消長理不可逃
　　齊物論萬竅怒呺外物篇草木怒生亦
　　此意道德經所謂萬物並作是也於此
　　以觀其復則六月息之義可知世人見
　　其怒而不見其息知其作而不知其復
　　故背夫逍遥之鄉日趨有爲之域以至
　　事物膠葛患累糾纏薾然疲役不知所
　　歸可不哀邪關尹子云天地雖大能役
　　有形而不能役無形夫欲免爲二氣所
　　役者請於㝠魚未形已前求之
且夫水之積也不厚則其負大舟也無力覆
杯水於坳堂之上則芥爲之舟置杯焉則膠
水淺而舟大也風之積也不厚則其負大翼
也無力故九萬里則風斯在下矣而後乃今
培風背負青天而莫之夭閼者而後乃今將
圖南蜩與鷽鳩笑之曰我决起而飛搶榆枋
時則不至而控於地而已矣奚以之九萬里而
南爲適莽蒼者三飡而反腹猶果然適百里
者宿春糧適千里者三月聚糧之二蟲又何
知小知不及大知小年不及大年奚以知其
然也朝菌不知晦朔蟪蛄不知春秋此小年
也楚之南有㝠靈者以五百歲爲春五百歲
爲秋上古有大椿者以八千歲爲春八千歲
爲秋而彭祖乃今以乆特聞衆人匹之不亦
悲乎
　此段起喻以衍上文次設蜩鳩對辯以明
　小大之分各足其足而無企羡之心此所
　以爲逍遥遊也又論所適有遠近則所資
　有少多曾二蟲之何知指蜩鳩無知而同
　於同也小知大知小年大年重重起喻不
　越此義經文大意明白不復集解
湯之問棘也是已窮髮之北有㝠海者天池
也有魚焉其廣數千里未有知其脩者其名
爲鯤有鳥焉其名爲鵬背若太山翼若垂天
之雲摶扶揺羊角而上者九萬里絶雲氣負青
天然後圖南且適南㝠也斥鷃笑之曰彼且
奚適也我騰躍而上不過數仞而下翶翔蓬
蒿之間此亦飛之至也而彼且奚適也此小
大之辯也故夫知效一官行比一鄉德合一
君而徴一國者其自視也亦若此矣而宋榮
子猶然笑之且舉世譽之而不加勸舉世非
之而不加沮定乎内外之分辯乎榮辱之境
斯已矣彼其於世未數數然也雖然猶有未
樹也夫列子御風而行冷然善也旬有五曰
而後反彼於致福者未數數然也此雖免乎
行猶有所待者也若夫乗天地之正御六氣
之辯以遊無窮者彼且惡乎待哉故曰至人
無己神人無功聖人無名
　陸德明音義載棘子湯時賢人崔氏云亦
　齊諧之徒能識㝠靈大椿之名者也郭象
　註湯之問棘亦云物各有極任之則條暢
　故莊子以所問爲是也吕惠卿云此引湯
　之問棘者以其言自古有之所謂重言也
　棘之言鯤鵬即今所引者見於列子盖其
　略也林疑獨註載殷湯夏革之事始於古
　初有物終於無盡之中復無無盡無極之
　外復無無極正與上文相貫故引以爲證
　而郭氏乃云物各有極任之則條暢非莊
　子本意觀者求正於列子可也
　　褚氏管見云按列子作殷湯問夏革革
　　棘聲相近而義亦通皆訓急也崔說以
　　此句結承上文靈椿之論吕註從此句
　　起下文㝠海之談各據所見分章耳大
　　觀八註本以此句獨立條似亦牽於上
　　下文未决所附故也林氏註正與上文
　　相貫則同崔論碧虚陳景元本第二章
　　從此句始則同吕說今詳考經意盖欲
　　實鯤鵬之義故一唱題而兩舉證首引
　　齊諧所志次以湯之問棘再参列子湯
　　問篇㝠海天池之論以印莊子之言則
　　此章自合始於湯之問棘句末加是已
　　者證上文而生下語觀者多不明辯誤
　　作前章結句若以爲結句則意已盡矣
　　後章從窮髮之北重起論端非立言之
　　體也故僣述所以附于條末以釋其疑
　　竹溪林氏亦云據此句合在下以結句
　　爲起句是其作文鼓舞處下文乃再舉
　　鯤鵬之論不在重釋知效官行比鄉等
　　語言人知能小大各有所施以得用爲
　　適耳宋榮子猶然笑之則不以榮利動
　　其心而全無用之用者也超出知能一
　　等矣而眞人猶以爲未立則所見超詣
　　可知如列子能御風而不能無待必至
　　於御六氣以遊無窮斯爲至也故斷之
　　曰至人無己神人無功聖人無名此三
　　者人道之極用以總結逍遥遊首章大
　　意盖至道窮神妙躋聖域不越乎三無
　　之論入而言至出而言聖神運於其中
　　無方而不側弘之在人理亦寄耳因言
　　立教則不無序焉凡厥有生私利易植
　　貴乎忘己驕矜易萌次當忘功已功既
　　忘人譽必至又須忘名以遠世累累遠
　　身全道純德粹以之處人應物無不盡
　　善而三者之名亦混融俱化矣竊觀古
　　今才能英傑之士建功立名不爲不多
　　而明哲自全者無幾豈其智弗及邪道
　　心未明有以障之耳夫幼學壯行期於
　　立功功所以及物也而功成必見忌修
　　身立業期於揚名名所以礪俗也而名
　　下難乆居非功名之過病在於有我信
　　能無己則避功逃名隱迹全道若五湖
　　之泛赤松之遊桐江之釣四海一身將
　　有餘樂何危機之足慮哉太上云功成
　　弗居名遂身退良有以也儻致知力行
　　動與理合則善窮善達樂生樂死無往
　　而不逍遥所謂至神聖者物被其德而
　　歸美之稱何足以極天遊之妙郭氏註
　　理至則迹滅其說盡之
堯讓天下於許由曰曰月出矣而爝火不息
其於光也不亦難乎時雨降矣而猶浸灌其
於澤也不亦勞乎夫子立而天下治而我猶
尸之吾自視缺然請致天下許由曰子治天
下天下既已治也而我猶代子吾將爲名乎名
者實之賔也吾將爲賔乎鷦鷯巢於深林不
過一枝偃鼠飲河不過滿腹歸休乎君予無
所用天下爲庖人雖不治庖尸祝不越樽俎
而代之矣
　郭象註夫能令天下治不治天下者也許
　由方明既治則無所代之而治實由堯故
　有子治之言宜忘言以尋其所況或者遂
　云治之而治者堯也不治而得以治之者
　許由也失之遠矣夫治由乎不治爲出於
　無爲取於堯而足豈借之許由哉若謂拱
　默山林之中然後稱無爲者此老莊之談
　所以見棄於當塗也夫自任者對物順物
　者與物無對堯無對於天下許由與稷契
　爲匹矣何以言之與物㝠者羣物之所不
　能離也是以無心玄應唯感之從汎若不
　繫之舟東西之非己故無行而不與百姓
　共者亦無往而不爲天下君矣次舉庖人
　尸祝各安所司爲獸萬物各足所受帝堯
　許由各靜所遇此乃天下之至實各得其
　實又何所爲乎故堯許之行雖異其於逍
　遥一也
　吕惠卿註自堯言之由雖無爲而未嘗不
　可以有爲故請致天下而不疑自由言之
　堯雖有爲而未嘗不出於無爲故以天下
　既治而不肯受自言以其迹言人以其心
　故也夫以無事取天下而天下治此無爲
　之實也天下既治而吾猶代之則是取天
　下而爲之將見其不得也是取其無爲之
　名而已名者實之賔吾肯爲之乎是故方
　其有爲也四海九州樂推而不爲有餘及
　其無爲也一枝滿腹歸休而不爲不足此
　所以無用天下爲而堯許之所以逍遥也
　林疑獨註日月時雨出於自然故不見其
　有爲而功大爝火浸灌出於人力故見其
　有爲而效淺堯謂許由無爲之道既行則
　有爲之道不能無愧故請致天下許由謂
　子治天下天下既治則雖無爲而無不爲
　矣易曰鼓萬物而不與聖人同憂者神也
　聖人之功以神爲體神何嘗有功哉唯堯
　也吉凶與民同患故不免於有爲有爲之
　極復歸無爲所以讓天下於由也夫聖之
　在神有爲在無爲猶滴水之在㝠海也迹
　雖有爲但無累於心亦天下之至妙不必
　羡乎無爲也後舉庖人宰割以喻有爲尸
　祝接神以喻無爲神人不得不無爲聖人
　不得不有爲也
　陳詳道註堯治天下者也由忘天下者也
　治天下則實喪而名立忘天下則實聚而
　名泯治天下而天下已治則不可致之於
　人忘天下而天下兼忘則不可代之於彼
　此堯之志所以不得行於由而由之志所
　以不屈於堯也日月出矣智周萬物之譬
　也時雨降矣道濟天下之譬也鷦鷯一枝
　足乎外也偃鼠滿腹足乎内也庖人有事
　於事者也尸祝無事於事者也有事則多
　累故無事者未嘗過而問焉此由所以不
　越分而代堯也
　陳碧虚註名器不可假人大寳惡敢輕受
　許由貴身賤物不以天下爲利人人不利
　天下天下自治矣故不事王侯高尚其事
　志可則也夫知人者智自知者明不知人
　則無以通利害而處人間不自知則無以
　知天命而㝠自然此堯之所以知由而由
　之所以自知也
　王旦論云天出於無爲人出於有爲無爲
　者以有爲爲累有爲者以無爲爲宗方其
　有爲也堯爲天子富有天下不爲有餘及
　其無爲也由爲匹夫隱於箕山不爲不足
　以由喻天之所爲日月時雨是也以堯喻
　人之所爲爝火浸灌是也夫堯以由能治
　天下而不敢尸由以堯能治天下而不肯
　代然則天下將誰治之曰治於堯則有爲
　而無爲者也治於由則無爲而有爲者也
　盖道之在聖人出則堯也隱則由也庸何
　擇乎
　虚齋趙以夫註堯與許由非二人也觀者
　當於言外求之天運篇中堯舜問答即此
　意
　　褚氏管見云伏讀堯讓章淳古揖遜之
　　風儼然在目有以見聖人尊道貴德後
　　己先人眞以治身土苴以治天下之意
　　彼戰爭攘奪於尺寸土地之間何後世
　　之𣻏薄耶堯以爝灌比功其謙虚至矣
　　豈以黄屋爲心哉由以鷦鼠喻量其素
　　分足矣豈僥倖富貴者哉爲有神堯在
　　位斯有許由在野氣類感召理有由然
　　堯之憂天下也深謂四海雖巳治非由
　　莫能繼由之待天下以忘謂四海既已
　　治吾將曷與哉非大任而不疑無以見
　　堯之眞知卓絶非高視而不受無以見
　　由之抱道精純盖聖人不以出處分重
　　輕而以義理爲去就此有係乎道之卷
　　舒時之當否耳夫堯之知由也審故不
　　俟歷試而舉以代己使由幡然受襌不
　　失乎端拱巖廊之尊使堯翛然得謝則
　　可以韜光太古之上聖人顯晦在道若
　　合符節豈世俗得以窺其藴哉且由之
　　於堯以分則民以道則師其啓沃之微
　　心傳之妙由之所以資堯者至矣雖受
　　之天下亦未爲過而由也誠何以天下
　　爲至若名者實之賔一語足爲萬世法
　　即此語而推非惟醒邯鄲之夢息觸蠻
　　之爭抑使後人想像箕山穎水之趣而
　　風樹一瓢猶以爲累也終以尸祝不越
　　俎而代庖言堯之至德明於知人由之
　　隱德明於處己各安所安各足其足而
　　天下無事矣夫尸祝之於庖人雖尊卑
　　勞逸勢若不侔然均於以誠接神臨事
　　尚敬有可代之理古人猶不爲之季世
　　薄俗乃有叛倫背理而妄希代者幸是
　　經不泯足以明進退之節量授受之分
　　而絶天下姦倖之心吁南華老仙亦聖
　　矣知世道交喪之後有人與人相食者
　　故具述先聖揖遜之迹覬由迹而求其
　　心是亦盧扁投藥於未病之義誠有以
　　密輔世教而人罕知者敬衍其所以言
　　之意而表出之
肩吾問於連叔曰吾聞言於接輿大而無當
往而不返吾驚怖其言猶河漢而無極也大
有逕庭不近人情焉連叔曰其言謂何哉曰
藐姑射之山有神人居焉肌膚若冰雪綽約
若處子不食五穀吸風飲露乗雲氣御飛龍
而遊乎四海之外其神凝使物不疵癘而年
穀熟吾以是狂而不信也連叔曰然瞽者無
以與乎文章之觀聾者無以與乎鍾鼓之聲豈
唯形骸有聾盲哉夫知亦有之是其言也猶
時女也之人也之德也將旁礴萬物以爲一
世蘄乎亂孰弊弊焉以天下爲事之人也物
莫之傷大浸稽天而不溺大旱金石流土山
焦而不熱是其塵垢粃糠將猶陶鑄堯舜者
也孰肯以物爲事宋人資章甫而適諸越越
人斷髮文身無所用之堯治天下之民平海
内之政往見四子藐姑射之山汾水之陽窅
然喪其天下焉
　郭象註神人即所謂聖人也雖處廊廟之
　上無異山林之中今言王德之人而寄之
　此山將明世所無由識故乃託之絶垠之
　外推之視聽之表耳
　吕惠卿註藐姑射山唯有道者能登之神
　人即人心之所同有唯窮神者能見之藐
　猶眇視始且也射厭也言登此山者視天
　下事舉無足爲故藐且射之非神人孰能
　與於此
　林疑獨註此一節皆至理聖人所秘而不
　言者盖道至於此不可以言言故引接輿
　之言以明神聖之道而寓意於姑射藐言
　其遠非必有是山也猶列子云五山之類
　神人者聖而不可知又惡可以言盡哉陳
　詳道註藐姑射山以喻道也神人無體即
　道爲體神人無用即道爲用則神人之所
　居者道而已矣
　陳碧虚註神人者寓言體道聖君淡泊無
　爲與化升降言無治跡故有爲者笑之以
　爲狂而不信也
　吕儔註藐姑射山在託辭於寰海之外以
　妙神人之妙處而非世俗所知也
　王雱註藐姑射山在北海中以喻歸根復
　命之意
　西蜀無隱范講師云山以喻身藐射言其
　幽眇神人即身中至靈者人能求諸幽眇
　之中而得吾身之至靈則不食五榖吸風
　飲露乗雲御龍遊於四海非過論也或者
　求之於外不亦遠乎
　　褚氏管見云姑射神人章非食煙火語
　　不因親接聖訓何由下教人間寓道眞
　　切莫要乎此而言微㫖奥初學難窺詳
　　前諸解吕林二公得其端緒後有無隱
　　講師盡略衍義直指玄微發先聖不言
　　之秘開學人固有之天恨不手挈群生
　　俱登姑射同爲逍遥之遊其用心可謂
　　普矣伯秀幸聆慈誨不敢己私敬附諸
　　解之末以弘法施併推廣餘意詳釋下
　　文云肌膚若冰雪體抱純素塵莫能汙
　　也綽約若處子守柔自全害莫能及也
　　不食五穀吸風飲露則絶除世味納天
　　地之清冷乗雲御龍遊乎四海則淩厲
　　太空同元氣之㝠漠所謂不行而至與
　　造物遊者也其神凝使物不疵癘而年
　　穀熟則養神之極者非唯自全而已又
　　足以贊天地之化育輔萬物之自然此
　　言推己以及物之效所以合神不測契
　　道無方也歟或者爲名相所移求是山
　　於絶垠之外則所謂神人者益遠矣竊
　　謂經中窮神極化之妙備見此章而聞
　　者以爲狂而不信豈止一肩吾而已哉
　　按此與列子黄帝篇第二章文小異而
　　義實同南華託之於接輿又所以神其
　　迹也餘文平易可通不復贅釋獨猶時
　　女也一句有二說郭成諸解並云猶及
　　時之女自然爲物所求但智之聾瞽者
　　謂無此理虚齋趙氏以時訓是女音汝
　　尚書時女功義同連叔謂肩吾神人似
　　是汝也列子所謂生生形形者鬳齋口
　　義同趙音訓又塵垢粃糠陶鑄堯舜之
　　語若輕堯舜然及考經㫖所歸實尊之
　　至也謂世人所稱堯舜推尊之爲聖人
　　者徒名其塵垢粃糠耳堯舜之實惡可
　　得而名言耶堯往見四子藐姑射之山
　　四子說亦不同按陸德明音義載司馬
　　舊註謂王倪齧缺被衣許由也郭象註
　　四子者寄言以明堯之不一於堯耳夫
　　堯實㝠矣其迹則堯也自迹觀㝠内外
　　異域世徒見堯之爲堯豈識其㝠哉故
　　將求四子於海外而據堯之所見因謂
　　與物同波者失其所以逍遥也成法師
　　䟽四子四德也一本二迹三非本非迹
　　四非非本迹也言堯反照心源洞見道
　　境超兹四句故云往見四子吕惠卿註
　　堯往見四子藐姑射之山是見神人也
　　神人即吾心見吾心則無我無我則雖
　　有天下亦何以天下爲哉又解堯之師
　　曰許由許由之師曰齧缺齧缺之師曰
　　王倪王倪之師曰被衣四子皆能窮神
　　而堯因之以入是往見之也林疑獨註
　　堯資治天下之功業往見許由齧缺王
　　倪被衣而不爲四子所售猶宋人資章
　　甫而適越也陳詳道註四子者不以天
　　下與物爲事者也連叔以大浸不溺大
　　旱不焦歸之神人王倪以澤焚不熱河
　　沍不寒歸之至人河伯以寒暑不害禽
　　獸不賊歸之德人仲尼以經太山而不
　　介入淵泉而不濡歸之眞人此四人者
　　皆心與元氣合體與陰陽㝠堯得四子
　　之道故云往見之也陳碧虚註夫忘天
　　下者無寄託之近名然歸之愈衆而忘
　　之愈㝠故外其身而身存後其身而身
　　先此天下樂推而不厭者也吴儔註自
　　迹觀堯則内外異境治天下平海内者
　　見其迹而已若乃堯之爲心豁然四達
　　遠在遼絶一方不足以係之也虚齋趙
　　以夫註堯往見四子豈眞有人之可見
　　哉亦反而求之耳能知許由即堯者可
　　以語此本篇主意在肩吾連叔問答能
　　通此則首尾之意皆貫矣林氏鬳齋口
　　義云四子既無名或以爲許由齧缺王
　　倪被衣或云一本二迹三非本非迹四
　　非非本迹如此推尋轉見迂誕不知此
　　正莊子滑稽處如今人所謂斷頭話正
　　要學者於此揣摸盖謂世人局於所見
　　不自知其迷必有大見識方能照破也
　　西蜀無隱范講師云四子喻四大藐射
　　言其幽眇謂堯雖治天下平海内迹若
　　有爲而心不離道能反觀四大於幽眇
　　之中故累盡而逍遥也褚氏管見云已
　　上諸解四子之論不齊或大意混成而
　　於數不合或稽數合符而考義差遠求
　　之近解中虚齋實爲理勝范講義數兼
　　該皆可服膺者也按此所謂四子乃寓
　　言以明道而道之爲物恍惚窅㝠難以
　　形數定在學者用志不分親有所見始
　　究端的非語言能盡今據經意擬爲之
　　說堯之師曰許由由之道盖出於齧缺
　　王倪被衣則四子之道一而已矣堯能
　　忘形以求道是爲往見之藐姑射山即
　　前反觀身中幽眇之喻此道古今無殊
　　君民罔問君得此道即今之帝堯民得
　　此道即今之許由也汾水堯所都不離
　　當處而得見四子言道不在乎速求窅
　　然喪其天下棄如弊屣之謂也又固研
　　味祖經密有所契敬以有象有物有精
　　有信參解四子義若脗合既見四子則
　　至貴在我萬乗之尊四海之富有不足
　顧者矣
惠子謂莊子曰魏王貽我大瓠之種我樹之
成而實五石以盛水槳其堅不能自舉也剖
之以爲瓢則瓠落無所容非不呺然大也吾
爲其無用而掊之莊子曰夫子固拙於用大
矣宋人有善爲不龜手之藥者世世以洴澼
絖爲事客開之請買其方百金聚族而謀曰
我世世爲洴澼絖不過數金今一朝而鬻技
百金請與之客得之以說吴王越有難吴王
使之將冬與越人水戰大敗越人裂地而封
之能不龜手一也或以封或不免於洴澼絖
則所用之異也今子有五石之瓠何不慮以
爲大樽而浮乎江湖而憂其瓠落無所容則
夫子猶有篷之心也夫惠子謂莊子曰吾有
大樹人謂之樗其大本擁腫而不中繩墨其
小枝卷曲而不中規矩立之塗匠者不顧今
子之言大而無用衆所同去也莊子曰子獨
不見狸狌乎卑身而伏以候敖者東西跳梁
不避高下中於機辟死於罔罟今夫斄牛其
大若垂天之雲此能爲大矣而不能執鼠今
子有大樹患其無用何不樹之於無何有之
鄉廣莫之野彷徨乎無爲其側逍遥乎寢卧
其下不夭斤斧物無害者無所可用安所困
苦哉
　郭象註其藥能令手不拘拆故常漂絮於
　水中蓬非直達者也盖言物各有宜苟得
　其宜安往而不適夫小大之物若失其極
　則利害之理均用得其所則物皆逍遥也
　吕惠卿註惠子拘於形器謂莊子之言大
　而無用故以大瓠況之自其種而樹之成
　明我於其言始終察之也而實五石至不
　能自舉則求之於形器而累於有身者也
　剖之以爲瓢瓠落無所容則用之而域於
　宇宙不能出者也夫用大物必於大處今
　惠子累於有身是以疑而有問故莊子答
　以拙於用大遂引不龜手之藥爲喻道之
　爲言一也不善用之不足以周四體則世
　世洴澼絖不過數金之謂也善用之非特
　周吾身而已雖天下淪溺猶將拯之則用
　之水戰裂地而對之謂也夫注焉不滿酌
　焉不竭此亦人之江湖也今子有大器不
　能浮之於大處而患其無所容則謂之有
　蓬之心也宜矣惠子未悟又以大樗爲問
　夫物以有用爲用用之小以無用爲用用
　之大狸狌跳梁死於網罟不能無爲而以
　知巧殺身之譬也斄牛至大不能執鼠逍
　遥無爲全其形生之譬也聖人之於道體
　之以深根固蒂則其爲樹也大矣欲樹之
　者莫若反求吾心心之爲物莫知其鄉得
　其莫知之處而安之是樹之於無何有之
　鄉也充之而彌廣六虚靜之而萬物莫撓
　逍遥其側寢卧其下未始須臾離也則所
　謂大而無用者安所困苦而子患之乎盖
　惠子雖至聰明未能刳心去知以至於未
　始有物則於道不能無疑故莊子於無用
　無情之說而致其辭焉後之疑者可思而
　得之矣
　林疑獨註魏王貽我大瓠之種喻天遺我
　虚中之性樹之成喻受而全之實五石喻
　充以五常以盛水漿清淨可爲萬物鑑也
　其堅不能自舉五常在身不亦重乎剖以
　爲瓢則分而爲二瓠落無所容以爲無用
　而掊棄之喻性散而不能全亦莫不瑩然
　在耳速自以爲不可復而弗悟其爲情所
　奪也今子不能全大瓠之用猶人不能盡
　其性也故引宋人不龜手之藥以明所用
　之異人有虚中之性當充以逍遥任其無
　爲猶因大瓠之形慮爲大樽而浮乎江湖
　而反憂其無所容邪未盡性則不眞達故
　云有蓬之心惠子復以大樗爲問擁腫卷
　曲衆所同去以譏莊子之言大而無用遂
　引狸狌斄牛以答之雖小大有異敏鈍亦
　殊而長於用者不免有所困苦是以聖人
　全其命之根本而體道以爲用樗者深其
　根而枝葉榮命者固其本而萬事理易曰
　貞者事之幹此又幹之所以爲本也何有
　言其虚無廣莫言其寬大今子有大樹亦
　猶人之有正命也何不眞之於虚無廣莫
　之地任其逍遥無爲不夭不害此神人所
　以爲大祥也
　陳詳道註物有所宜事有所適患不善用
　之而已不龜手之藥一也宋人用之其利
　小吴人用之其利大弱七國之術一也晁
　錯用之則禍興主父偃用之則亂息大瓠
　之用豈異是哉瓠之烏物中虚而善容外
　圓而善浮寘之於地則失浮之性而其堅
　不能舉剖以爲瓢則毁圓之體而瓠落無
　所容若夫慮以爲樽浮於江湖則不勞而
　自舉無適而不宜矣凡天下之物小者爲
　用易大者爲用難而人之情用小者常工
　用大者或拙於其難而處之以工非因性
　任理去蓬心之累者孰與於此惠子又以
　莊子之言大而無用況之大樗是知有用
　之用而不知無用之用也莊子答以狸狌
　小而有用不免於禍斄牛大而無用物莫
　之害是有用之用不若無用之用也大樗
　無用矣又樹之無用之地則樹之者得以
　彷徨逍遥而爲樹者得免斧斤之患與轉
　徙於利害之塗而掊擊於世俗者豈可同
　日而語哉
　陳碧虚註物有不適世用者或便掊棄之
　是未明無用之用也故物無小大精粗在
　人善用繼又寓言大樗再釋無用狸狌以
　輕脫中機斄牛以無技全質才能之速禍
　愚鈍之全身乆矣夫前論鵬鷃以有情逍
　遥貴其飛翔自適結以瓠樗以無情逍遥
　要在不夭不掊達兹趣者何往而非善遊
　哉王雱註大同疑獨而節其文
　趙虚齋註惠子以大瓠大木爲無用而發
　問莊子以不龜手與斄牛答之以明無用
　之用也
　林氏慮齋口義云樽浮水壺繫腰可渡中
　流失船一壺千金謂此莊子既以不龜手
　之事喻其不知所用乃曰有此大瓠何不
　思爲浮江之湖蓬心茅塞其心也惠子又
　以大樗擁腫譏莊子之言答以狸狌小而
　桀頡卒中機網斄牛大而無技亦可全生
　謂物有大小所適不同不可以大者皆爲
　無用也無何廣莫言造化自然至道之中
　自有可樂之地雖無用於世而禍害亦可
　幸免矣
　　褚氏管見云造化生物盈天地間有用
　　無用係一時之逢林不林又其次焉故
　　或用於昔而棄於今或棄於今而用於
　　後此出於人爲非物所能必也觀夫芻
　　狗之陳朱陳膍胲之散未散可見矣況
　　魏王之瓠異於凡種見者張皇驚賅之
　　不暇又惡知所以爲用哉宜惠子怪而
　　有問也莊子知其拙於用大遂以不龜
　　手之事喻之物本一也而其貴賤或相
　　什伯或相千萬者在人善用不善用之
　　間耳人多工於用小世亦甘於就小則
　　所成可知矣世多拙於用大人或安於
　　守大則所藴可知矣夫五石之瓠樹之
　　成也豈一朝之功今則非唯不能成其
　　大用而又掊擊暴殄之何斯瓠之不幸
　　邪凡出類之物亦造化間氣所鍾其無
　　用也意或有待既大而不可剖爲室家
　　之用當思全而爲江湖之用濟深利涉
　　與舟楫同功則大瓠之無用適爲妙用
　　矣以惠子之多方而不知出此蓬塞其
　　心也夫惠子又以大樗擁腫不中規矩
　　譏莊子之大言無用對以狸狌黠慧死
　　於機辟斄牛無技幸全其生得失果何
　　如哉今子有大樹不能樹之於無用之
　　地以全逍遥之樂而乃反憂匠者之不
　　顧此南華所深惜故因其問而救正之
　　使脫形器之桎梏保性命於虚玄超有
　　爲而入無爲以不用而成大用庶乎逍
　　遥遊之本㫖也
　　逍遥遊篇敷叙宏博引喻高遠辭源浩
　　渺意趣卓絶使讀之者若御冷風而登
　　汗漫忘世累而極天遊眞所謂超衆義
　　徹重關解粘釋縛之洪規通玄究微之
　　捷逕也伯秀不揆荒蕪槩陳管見復於
　　篇末爲之統論云循至理者以道通乎
　　萬事全正性者與物同乎一天理性得
　　而不逍遥者未之有也夫赤子之心本
　　無知識識隨形長物接乎前得失存懷
　　冰炭交作舍彼役此無休歇期儻非燭
　　理洞明道義戰勝雖居至貴至富亦有
　　所不免焉故學道之要先須求聖賢樂
　　處切身體究方爲得力易云樂天知命
　　顔氏簞瓢自樂孟子養浩而充塞天地
　　原憲行歌而聲出金石此皆超外物之
　　累全自己之天出處動靜無適非樂斯
　　可以論逍遥遊矣北㝠之鯤化而爲鵬
　　摶風擊水徙於南㝠盖謂學者見聞狹
　　陋趨向細微罔知性海之淵澄併與命
　　珠而淪失遂舉此大物生於大處以明
　　已之所自來涵養既乆體神合變出陰
　　入陽其用莫測俾夫知效一官行比一
　　鄉德合一君而徵一國者悟外物之可
　　輕己天之當重將見培風絶雲與化無
　　極何世累之能及哉故必至於乗天地
　　御六氣以遊無窮然後爲逍遥極致所
　　謂至神聖者亦混融俱化而已功名皆
　　外物矣堯讓許由章所以證成前義啓
　　廉遜之風警省後人絶劵外之慕裨益
　　治道爲多及肩吾聞言於接輿發揮神
　　人之祕以喻身中至靈務操存涵養以
　　致之初不在乎遠求也塵垢粃糠陶鑄
　　堯舜言神人之德與天同運推其緒餘
　　猶足以成唐虞之治而其眞則非世人
　　所知也堯往見四子藐姑射之山中存
　　妙理難以臆度必須親造姑射四子當
　　不言而喻學者勉之是篇首論鯤鵬蜩
　　鳩靈椿朝菌知年小大皆窮理之談末
　　舉大瓠以虚中自全大樗以深根自固
　　喻盡性以至於命學道之大成而入乎
　　神者也不疾而速不行而至何往而非
　　逍遥遊哉


南華眞經義海纂微卷之一





南華眞經義海纂微卷之二建二
　　　　武林道士褚伯秀學
　　　齊物論第一
南郭子綦隱几而坐仰天而噓嗒焉似喪其
耦顏成子游立侍乎前曰何居乎形固可使
如槁木而心固可使如死灰乎今之隱几者
非昔之隱几者也子綦曰偃不亦善乎而問
之也今者吾喪我汝知之乎汝聞人籟而未
聞地籟汝聞地籟而未聞天籟夫子游曰敢
問其方子綦曰夫大塊噫氣其名爲風是唯
無作作則萬竅怒號而獨不聞之翏翏乎山
林之畏佳大木百圍之竅穴似鼻似口似耳
似枅似圈似臼似洼者似汙者激者嗃者叱
者吸者叫者譹者宎者咬者前者唱于而隨
者唱喁泠風則小和飄風則大和厲風濟則
衆竅爲虚而獨不見之調調之刁刁乎子游
曰地籟則衆竅是己人籟則比竹是已敢問
天籟子綦曰夫吹萬不同而使其自己也咸
其自取怒者其誰邪
　郭象註同天人忘彼我故嗒然解體若失
　其配槁木死灰言其寂寞無情止若枯木
　行若遊塵動止之容吾所不能一也其於
　無心自爾吾所不能二也夫我既喪矣何
　物足識哉簫籟參差官商異律故有短長
　高下萬殊之聲而所禀之度一也咸其自
　取天地之籟見矣大塊噫氣豈有物哉天
　地塊然而自噫耳萬竅之怒號衆木之異
　竅衆竅之殊聲莫不稱其所受調調刁刁
　風欲止而微動貌已上既明人籟地籟子
　游遂問天籟子綦曰吹萬不同而使其自
　己此天籟也天籟者豈復别有物哉即人
　籟地籟接乎有生之類會而共成一天耳
　夫生者塊然而自生非我生也我既不能
　生物物亦不能生我自己而然謂之天然
　豈蒼蒼之謂哉
　吕惠卿註人之所以有其形心者以其有
　我而已茍爲無我則如死灰槁木不足異
　也子游不知我之所自起爲形心所役而
　不得息不知何居而可使至此也然於嗒
　然之間知今昔隱几之不同則其觀之亦
　察矣盖昔之隱几應物時也今之隱几遺
　物時也苟知我之所自起則存與喪未始
　不在我也比竹之爲物人皆聞之知其空
　虚無有也我之所以爲我者亦然萬竅怒
　號何異有我而役其心形之時邪衆竅爲
　虚何異喪我而若槁木死灰之時邪曰而
　獨不聞獨不見者言地籟之作止汝之所
　嘗聞見而心之起滅汝之所未嘗聞見也
　以其所嘗聞見而究其所未嘗聞見則天
　籟可知矣
　林疑獨註風出空虚尋求無迹起於靜而
　復於靜生於無而歸於無惟竅之所受不
　同在人之所聞亦異比於萬物禀受亦然
　衆竅爲風所鳴萬形爲化所役風不能鳴
　則萬竅虚化不能役則萬物息若夫無聲
　無竅者非風所能入列子所謂疑獨是也
　王雱註大同林說
　陳詳道註人籟出於使然天籟則有自然
　者存而尸之者誰邪咸其自取怒而已夫
　日晷有常度憂喜者視之有長短之異月
　行有常遡往來者視之則東西俱馳風之
　吹萬不同而咸其自取豈異是哉此所以
　爲天籟也風以虚而善入竅以虚而善容
　籟者出於虚而已即虚以觀物物無不齊
　即實以觀物物無不異也
　陳碧虚註天地之有風猶人身之有元氣
　是爲無作猶人坐忘時也萬竅怒號猶人
　應用時也惟其竅穴有異所以聲籟萬殊
　盖亦出於自然耳詳夫三籟之自然理歸
　坐忘之㝠極者也
　趙虚齋註聲出衆竅誰實怒之盖有聲聲
　者存乎其中不可得而聞見此地籟中之
　天籟也人籟亦猶是而非比竹所能盡故
　後章喻以知言夢覺喜怒哀樂日夜相代
　不知所萌萌者生之始旦暮得此所由以
　生即籟之天也所謂眞宰眞君亦此意
　林氏慮齋口義云莊子之文如此一段妙
　中之妙者古言詩爲有聲畫謂其能寫難
　狀之景也未嘗見畫得聲出來自激者至
　咬者八字八聲于喁又是其相和之聲也
　天地間無形無影之風可聞不可見之聲
　却就筆端寫出此所以爲妙
　　褚氏管見云竊考上文形固可使如槁
　　木正言之也心固可使如死灰乎反問
　　之也子綦曰今者吾喪我知其爲吾則
　　心不應如死灰是有眞我存滅動不滅
　　照之義子游請問其方答以大塊噫氣
　　特證以地籟而已洎再請子綦乃曰吹
　　萬不同而使其自己也至此始泄天籟
　　眞機惜乎子游知形可槁心不可灰之
　　爲眞我而弗悟此即籟之天也心爲天
　　君籟即吾心之用凡所以致知格物酬
　　機應變形諸言動者皆是不必見於聲
　　而後爲籟也君可端拱無爲不可一日
　　失位心可寂靜無思不可一時泯滅心
　　雖無聲而有聲聲者存乎其中如鍾鼓
　　在懸不待扣而後知昧者泥夫形相之
　　起滅是以聲聞有間斷耳人籟地籟有
　　動有寂天籟自然超乎動寂而有眞宰
　　眞君實聲聲聞聞之主後文言非吹也
　　言者有言是矣百姓日用不知與接爲
　　構滑神勞精而病物之不齊是猶抱薪
　　而止火也學者儻能反而求之得其歸
　　趣則内揆諸身外觀諸物始終各契於
　　本源小大皆均於一致安有不齊者哉
　　績考大塊之義郭氏謂無物成法師云
　　造物是也亦自然之稱又云天也按本
　　經大塊載我以形列子云地積塊耳釋
　　之以地義或近之詳此所謂大塊似指
　　天地之間噫氣即道德經所謂其猶橐
　　籥乎是也闢闔之機陰陽之本一元之
　　氣運化於斯所以鼓舞萬物動蕩振發
　　而使之敷舒長茂焉大而飛屋拔木摧
　　山立海此奮發之暴戾者及其機停籟
　　息寂然歸無則向之鼓舞者安在眞人
　　以此喻心之起滅實爲至論而所以起
　　滅者在人精思而善求之
大知閑閑小知間間大言炎炎小言詹詹其
寐也魂交其覺也形開與接爲構日以心鬥
縵者窖者密者小恐惴惴大恐縵縵其發若
機栝其司是非之謂也其留如詛盟其守之
之謂也其殺如秋冬以言其日消也其溺勝
所爲之不可使復之也其厭也如緘以言其
老洫也近死之心莫使復陽也喜怒哀樂慮
嘆變慹姚佚啓態樂出虚蒸成菌日夜相代
乎前而莫知其所萌已乎已乎旦暮得此其
所由以生乎非彼無我非我無所取是亦近
矣而莫知其所爲使若有眞宰而特不得其
朕可行己信而不見其形有情而無形百骸
九竅六藏賅而存焉吾誰與爲親汝皆悅之
乎其有私焉如是皆有爲臣妄乎其臣妾不
足以相治乎其遞相爲君臣乎其有眞君存
焉如求得其情與不得無益損乎其眞一受
其成形不亡以待盡與物相刃相靡其行盡
如馳而莫之能止不亦悲乎終身役役而不
見其成功薾然疲役而不知所歸可不哀邪
人謂之不死奚益其形化其心與之然可不
謂大哀乎
　郭象註夫知言寐覺之不同交接恐怖之
　異態以至衰殺日消溺而遂往性情事變
　日夜相代若有眞宰而不得其眹迹明物
　皆自然無使物然也今夫行者信己可行
　情當其物形不别見則百骸九竅付之自
　然而莫不皆存悦之則有所私上下相冒
　而莫爲臣妾矣夫君臣之分若天高地卑
　措於自當眞君則任其自爾而非偽也凡
　得眞性用其自爲者知與不知皆自若然
　知者守知以待終愚者抱愚以至死逆順
　相交各信偏見恣其所行莫能自反此比
　衆人所悲者亦可悲矣而人未嘗以此爲
　悲性故然也物各性然又何足悲哉然則
　終身役役薾然疲困雖生而實與死同比
　又哀之大而人未嘗以爲哀則凡所哀者
　不足哀也
　吕惠卿註閑閑間間明量小大之不同也
　寐覺接構有縵窖密之不同也好惡藏於
　中而物觸之則其發若機栝名節臨於外
　而物引之則其留如詛盟是其趣之向背
　不同也殺如秋冬至莫使復陽則欲之淺
　深不同也喜怒哀樂至姚佚啓態則其情
　狀發見之不同凡此皆吹萬不同而使其
　自己也如樂之出盧蒸之成菌日夜相代
　莫知所萌乃天籟無爲之爲也夫器之小
　大趣欲向背淺深之不同不乃似畏佳竅
　穴之異形乎閑間縵惴喜怒哀樂情狀之
　不同不乃似怒號于喁之異聲乎樂之出
　虚蒸之成菌求其所萌而不可得不乃似
　風濟竅虚調調刁刁而不知所歸乎由此
　觀之則我之爲我者安在形安有不如槁
　木心安有不如死灰者乎夫天籟之難知
　眞君之難見唯嗒然喪我以心契之斯可
　得旦暮得此所由以生是知其莫知所萌
　而以心契之者也不得其映不見其形則
　不得其所爲使而遍索於形骸之内知其
　未嘗有在也人之一身無不愛則百骸九
　竅吾誰與親無所獨親則皆爲臣妾莫有
　君之者臣妾不足以相治則遞相爲君臣
　非眞君也於形骸之内求其所爲使者不
　可得則有眞君存焉可知矣人莫不有眞
　君不爲求得其情而加益不得其情而加
　損何則彼非無心之所得近非有心之所
　得遠故也
　林疑獨註以至約之心闘至多之物終亦
　疲潰而後已縵者蔽之淺窖者蔽之深密
　則尤深者也機栝言其發不可追詛盟言
　其守不可奪逐於是非係於守勝其精氣
　之殺如秋冬摇落其沈溺利欲不能使復
　之於善也自上文炎炎閑閑至姚佚啓態
　皆論不能見獨者爲陰陽所役有此情態
　萬殊樂出虚則聲出於無聲蒸成菌則形
　生於無形日夜相代乎前而莫知所生之
　始旦暮得此以生而不知所以然也非眞
　宰則我不生非我則眞宰之名無所取眞
　君出命而無爲宰則承君之命而有所宰
　制其爲物也不屬陰陽内外可以神會不
　可象求性命之至情待眞宰而後行而眞
　宰之形不可見也夫人之百骸九竅宜任
　其自然茍不能忘而愛之則有私親於其
　間所悦者爲君不悦者爲臣妾臣妾不足
　以相治必有眞君以治之眞君者無爲而
　居中虚之地百體九竅皆爲役用而不自
　知也如求得其情與不得無益損乎其眞
　老子云絶學無憂言求無益於得也夫物
　在造化中其變無極而眞君固不亡世人
　偶得爲人遂至於有我而不知有不亡者
　與物相刃相靡薾然疲役形與心化則亦
　已矣可不大哀乎
　陳詳道註夫以知言應於外鬥恐攻於内
　則其發有是非之累其留有守勝之蔽消
　殺其德而至於不可復厭塞其心而至於
　不復陽則喜怒哀樂唯物之感而已豈知
　所謂逍遥哉樂出於虚蒸而成菌陰陽之
　變日夜相代乎無窮之中即形聲而觀所
　以形聲者遠矣而莫知其所萌即彼我而
　觀則亦近矣而莫知所爲使故若有眞宰
　而不得其映眞宰道之用也夫目視耳聽
　手執足行吾皆存之而已又孰親私之哉
　臣妾者事人而不足以相使遞相爲君臣
　則不能無爲有眞君存焉則未嘗有爲當
　視之時目爲君而使然者有尊目存焉當
　行之時足爲君而使然者有尊足存焉凡
　此皆人之固有求得其情與不得無益損
　乎其眞夫操有時之具託無窮之間則形
　奚足有彼生生之厚者有之而不亡與物
　轉徙於是非之塗至於形化而心與之然
　此哀之大者所謂哀莫大於心死是也
　趙虚齋註知言寐覺接鬥窖密酬酢萬變
　猶風作籟鳴吹萬不同也發者方動之初
　有機焉留者既動之後有守焉豐者殺長
　者消已之漸也入而不出閉而不開至於
　涸竭歸盡已之終也厲風濟則衆竅爲虚
　此所謂使其自己也喜怒至啓態十二者
　發乎情見乎聲音顔色是敦使之然邪樂
　由虚出菌由蒸成所以明十二者之咸其
　自取也情與物接起伏相因不知其所生
　之始凡有生於無無之中有主宰存焉旦
　暮得此所由以生即籟之天也非彼無我
　中庸謂不誠無物然非物無以見誠故曰
　非我無所取此言幾於道矣不知誰實使
　之若有眞宰存於中而無端之可尋信者
　率性而行情者性之已發性則無形之可
　見也人之一身百骸九竅不能相純吾誰
　與親其有私焉言其中必有眞君然後能
　統之仁者見之謂之仁求得其情也百姓
　日用而不知不得其情也得與不得其眞
　無所加損一受此以成形形有盡而性不
　亡世之人顚㝠於是非利害而不知止甘
　與草木俱腐是可哀已鬳齋口義云大知
　之人從容自得小知之人計星筭兩大言
　炎炎有光輝也莊子之意伊周孔孟皆在
　此一句内小言詹詹瞻前顧後百家之說
　市井之談皆在此一句内魂交則神集於
　心形開則四體皆動此兩句自帝王至庶
　人皆在内言人夜則安寢平旦遇合之間
　便有應接役心如戰鬥然即孟子所謂旦
　晝之所爲有梏亡之者是也縵者緩縵不
　切窖者語存機穽密者深思一線不露此
　言世之應物用心者皆憂苦畏懼不得自
　在所謂小人長戚戚是也孔子謂小人戚
　戚莊子之意則謂堯舜周孔皆爲戚戚矣
　議論主於是非如射之謀中的好勝之心
　自守不化若與人有詛盟然用心憂勞日
　消月鑠意有所溺一往無回此等人身雖
　暫生而心已不可復活也已上形容世俗
　之用心喜怒等十二字又形容其狀貌變
　態如樂之出虚氣之蒸菌皆造物使之是
　爲吹萬不同也日夜相代言造物往來而
　莫見所起之處旦暮之間不過得此而生
　此指造物非造物則我不能生造物所爲
　必因人而見如此論之若近而可睹而所
　以見使於造物者人實不知之眞宰即造
　物若有者不敢以爲實有也不得其映即
　是莫知其所萌造物之所行信乎有之但
　不見其形故莫知所爲使有情言有實即
　已信也自日夜相代以下言造物之所爲
　雖在面前而人不可見欲人於此着意點
　檢也百骸九竅六藏人皆備此吾何所獨
　親而私喜乎如頭痒手搔則手爲頭之役
　目望足行則足爲目之役役者臣妾也不
　足以相治手足耳目鼻口互相爲用以受
　役者爲臣役之者爲君百體之君臣既不
　可定名則心者一身之主宜以爲君心又
　不能自主而主之者造物則造物爲眞君
　矣如此尋求欲見到實處然見得與見不
　得所謂眞君者初何加損乎人受形造物
　相守不亡待此形歸盡而後已而不能委
　順乃爲外物所汨盡其一生如駒過隙薾
　然疲役可不哀邪其形化者從衰得白從
　白得老形衰而心亦疲是其心與之然也
　可不謂大哀乎重歎其不可復救也
　　巳上集解詳明兹不復贅其間慮歎變
　　慹姚佚啓態八字眞人矢口成文他書
　　無所見諸論多不及獨成法師疏云慮
　　則預度未來歎則咨嗟既往變則改易
　　舊事慹則屈伏不伸據慮歎疏釋誠善
　　而變慹之義尚欠發明今擬解云變則
　　輕躁而務作爲慹則畏懼而不敢動庶
　　盡經意云又疏姚則輕浮佚則奢縱啓
　　則開張情欲態則嬌淫妖冶似亦未稱
　　上文今擬解云姚則悦美以自肥佚則
　　縱樂而忘反啓則情開而受物態則驕
　　矜而長慠言人之徇物忘已者一體之
　　中有此異狀計得慮失焦火凝冰是以
　　形化心俱日消而近死也然此豈性所
　　有哉由厭溺物欲情識顚倒忘其所不
　　忘不忘其所忘譬夫樂之出虚蒸而成
　　菌幻塵泡影倏起倏滅何足以介浩然
　　之懷當知有湛然寂然者亘古常存而
　　此擾擾特其變境塵縁偶遇識破即空
　　反究我之與物原於本無暫寄世間姑
　　酬宿業思所以解胎根於厚地襲氣母
　　於先天不將不迎常清常靜則雖身處
　　囂塗神超聖境何世累之能及哉
人之生也固若是芒乎其我獨芒而人亦有
不芒者乎夫隨其成心而師之誰獨且無師
乎奚必知代而心自取者有之愚者與有焉
未成乎心而有是非是今日適越而昔至也
是以無有爲有無有爲有雖有神禹且不能
知吾獨且奈何哉夫言非吹也言者有言其
所言者特未定也果且有言邪其未嘗有言
邪其以爲異於鷇音亦有辯乎其無辯乎道
惡乎隱而有眞僞言惡乎隱而有是非道惡
乎往而不存言惡乎存而不可道隱於小成
言隱於榮華故有儒墨之是非以是其所非
而非其所是欲是其所非而非其所是則莫
若以明物無非彼物無非是自彼則不見自
知則知之故曰彼出於是是亦因彼彼是方
生之說也雖然方生方死方死方生方可方
不可方不可方可因是因非因非因是是以
聖人不由而照之于天亦因是也是亦彼也
彼亦是也彼亦一是非此亦一是非果且有
彼是乎哉果且無彼是乎哉彼是莫得其偶
謂之道樞樞始得其環中以應無窮是亦一
無窮非亦一無窮也故曰莫若以明
　郭象註今夫知者不知所以知而自知生
　者不知所以生而自生故曰天下莫不芒
　也人心之足以制一身之用者謂之成心
　自師其成心則各自有師付之自當以成
　代不成非知也心自得耳故愚者亦師其
　成心未有用其所謂短而舍其所謂長者
　未成心而有是非猶今日適越而云昔至
　明夫是非者羣品所不能無故至人兩順
　之理無是非而惑者以爲有此以無有爲
　有惑心已成雖聖人不能解也言者各有
　所說故異於吹我是彼非以爲有言邪未
　足有所定以爲無言邪據此以有言言與
　鷇音有辯無辯亦未可定是天下之情不
　必同而所言不能異也夫道焉不在言何
　所隱蔽而有眞偽是非不知此道之皆存
　皆可也小成榮華自隱於道而道不可隱
　則眞偽是非者行於榮華而止於實當見
　於小成而滅於大全也儒墨更相是非各
　私所見今欲是儒墨之所非非儒墨之所
　是不若以儒墨反覆相明則知其所是者
　非是所非者非非然物皆自是故無非是
　物皆相彼故無非彼無彼無是所以玄同
　物皆不知彼之所見而自知其所知自以
　爲是則彼以烏非譬之生者方自以生爲
　生而死者方自謂生爲死可不可也亦然
　故儒墨之辯吾所不能同至於各㝠其分
　吾所不能異因天下之是非而是非無不
　當也是亦彼也則我爲彼所彼彼亦是也
　則彼自以爲是彼是有無未果定也是非
　相尋反覆無窮謂之環環中空者也今以
　是非爲環而得其中空則無是無非故能
　應乎是非是非無窮故應亦無窮也
　吕惠卿註我與物敵形與心化而不自知
　芒昩之甚者至人之心其靜如鑑非有待
　而然得其成心而已我不得其成心所以
　獨芒彼至人者固不芒也人誠能隨其成
　心而師之誰獨無師乎奚必知代其故習
　而心自取者有之愚者與有不芒而可師
　者不知求之耳成心吾所受於天而無虧
　者故足以明眞是非苟爲物所虧則所謂
　是非者未定也是非本無而以爲有雖禹
　之神猶不能爲之方吾將奈何哉言非吹
　也言者有言是爲物之所吹非吹物而使
　之者故所言未定則有言之與未嘗有言
　其異於鷇音不可得而辯也道無不在則
　言莫非道道惡乎隱而有眞偽物無非道
　則言亦道也言惡乎隱而有是非知道無
　不在則何往而不存知言莫非道則何存
　而不可然有不存不可者以道隱於小成
　而不知大全言隱於榮華而不知本實由
　是有儒墨之是非欲是其所非而非其所
　是則莫若以明明者復命知常之驗也今
　儒墨之是非不離乎智識而未嘗以明故
　不足爲是非之正若釋知回光以明觀之
　則物所謂彼是者果無定體無定體則無
　非彼無非是矣自彼則不見故以彼爲彼
　自知則知之故以己爲是在彼之論亦然
　則是本無定體也而世以爲有彼是猶方
　生者以生爲生而方死者以死爲生是以
　無有爲有也自道觀之物之方生也求其
　所以生自何來其方死也求其所以死自
　何去知死生之一體則方生乃所以烏方
　死方死乃所以爲方生可不可也亦然此
　皆吾心之所造盡心窮神復乎無我則其
　體未嘗有異也因是因非因非因是更相
　爲用而已聖人不由而照之于天則以明
　之謂也
　林疑獨註人生芒昩之中非無不芒之眞
　性也爲物所蔽而不自知耳聖人則不由
　是非之塗忘懷息慮照之于天然吾之所
　照特因世有是非者耳故曰亦因是也以
　此爲是亦爲彼所彼以彼爲非彼亦自以
　爲是彼之與此各有一是一非莊子欲明
　其無彼是而不定其所以然故託以果且
　有無之語既忘彼是又忘其所以彼是彼
　是不得與我爲偶此謂道樞樞者運轉開
　闔之機環者虚而未離乎形樞之體圓而
　動妙有也環之體圓而靜眞空也妙有眞
　空相資爲用所以應無窮也非天下之至
　明敦能與於此
　陳詳道註人心固清明於水火與物相馳
　與形俱化而至於芒乎無知者無明覆之
　耳盖芒者人也不芒者天也善養心者不
　以人滅天存其不芒者而已人之生也天
　與之成形道與之成心隨其成心而師之
　則㝠與道契奚必知代而心自取者有之
　代者陰陽之變知代而心自取道則知者
　也人皆有成心可師奚必知者爲然未成
　心而有是非是以無爲有榮華其言雖有
　神禹且不能知況非神禹乎夫人之心以
　道尊之則君以道求之則師有是非之心
　而師之則是是非非而全於知有是非之
　心而役之則是非非是而歸於愚古之人
　始乎師心而卒乎忘心師心則是非所以
　彰忘心則是非所以泯也夫言非吹也言
　者有言吹出於自然而無所停言出於有
　辯而無瑕謫鷇音不出於所倡而猶有辯
　言始於有言而卒於無言故有異於吹辯
　始於有辯而卒於無辯故異於鷇音道惡
　乎往而不存則道固無隱矣而隱於小成
　言惡乎存而不可則言固無隱矣而隱於
　榮華小成則不㝠於大道而眞偽所以生
　榮華則不要於實際而是非所以著今欲
　是儒墨之所非而歸於眞是非儒墨之所
　是而歸於眞非聖人不由彼是而照之于
　天亦因是也樞所以運轉開闔環則圓虚
　善應樞得環中以爲運轉萬物得樞以爲
　之應所以付是非於兩行而無窮也陳碧
　虚註人之生也皆以欲惡蕩眞是非滑性
　芒昩而不明至人超然生死妙理昭明豈
　有芒昩者乎夫不師道法古而自執己見
　謂之成心若隨成心師之誰獨無師人人
　自有師則不須賢以代不肖也若以成心
　自取而爲有所得者則愚人黨與亦衆矣
　故道者同於道失者同於失也心未成而
　有是非越未適而云先至理本無而强謂
　之有因是有而有有莫窮雖至德神人亦
　不能知其所以吹猶鳴也故與言異彼此
　持勝故無定言言者所以宣意吹則無義
　可取若不以義取言其與鷇音何異大道
　未嘗隱而學者有眞偽至言未嘗晦而語
　者有是非道人無間何適不有言化羣品
　何往不通大道廢有仁義小成之謂也知
　慧出有大偽榮華之謂也儒學周孔墨宗
　夏禹儒之所是墨之所非墨之所是儒又
　非之今欲是儒者所非而非墨者所是莫
　若反覆相明而彼此是非兩行矣物情本
　無非彼因其對偶故也本無非是因其自
　勝故也自彼則不見如緩之成儒不見彼
　翟之爲墨自知則知之翟之守墨出於自
　勝緩以儒自是亦因有翟而已彼此是非
　亦猶方生者貴生方死者樂死是以聖人
　照之於天不由於人亦不得謂無因是也
　彼是各一是非而求其果且有無歸於忘
　言之極則莫得其偶謂之道樞樞者中空
　轉而不滯户樞之用要在環中以應無窮
　若乃道之樞則以理轉物雖天地之大萬
　物之多無有能對道樞之妙者矣
　虚齋註芒即役役而不知所歸則不芒矣
　成心即子思所謂誠者自成也此本然之
　性能盡其性則無所不通人皆有是心奚
　必他求師邪代者晝夜生死之理人能師
　其成心則此理自明奚必求知如子路之
　問鬼神與死是必欲知代也故孔子答以
　事人知生欲其自取於心耳理未明而先
　有是非以無有爲有此妄人也雖聖人亦
　無如之何言心聲吹風聲與比竹聲鷇音
　鳥子欲出卵之聲三者不同而有聲聲者
　存乎其中則未嘗有異言者有言謂欲言
　未言之間故未定果有言邪則其言未出
　未嘗有言邪則其言將岀於此之時不可
　得而辯猶鷇音也道無不存而有眞偽之
　辯言無不可而有是非之分儒墨互相是
　非非明莫辯也物無非彼物無非是是天
　也彼人也自人而求之不可得而見自知
　則知之知性則知天矣彼出於是有形生
　於無形也是亦因彼無形依於有形也彼
　是方生之說有無動靜相生也世人昏迷
　於是非之塗莫之能辯聖人灼見是非之
　理要亦不過因其是者是之而已彼是相
　因有無相生皆不能以相異莫得其偶者
　離彼是有無而獨立此乃道之樞要樞者
　處中而運外酬酢萬變如環無端惟知者
　知之
　鬳齋口義云芒芒然無見識貌天生蒸民
　有物有則天理未嘗不明以人欲昏蔽故
　至於芒昩知道之人豈如是乎成心者天
　理渾然而無不備若能以此爲師誰獨無
　之知代古賢者之稱代謂變化言其知變
　化之理自取言其有所見若未能見此渾
　然之理而强别是非猶今日適越而昔至
　本無所見强以爲有雖聖人亦不能曉悟
　也吹萬不同皆聲而已聲成文謂之言則
　非吹比言者有言各宣其意此四字便是
　是非之論所由生其所言者出於汝邪出
　於造物邪故云未定鷇音未有所知亦由
　是也道本無眞偽因何隱晦而有此眞偽
　言本無是非因何隱晦而有此是非道則
　小大精粗皆存言則是是非非皆可小成
　謂小識偏見榮華者自誇詡而求名偏見
　之言勝則至言隱矣自此而有儒墨相非
　之論若欲一定是非須燭以自然天理物
　我對立而後有是非故曰彼出於是是亦
　因彼亦猶生必有死死必有生二者不可
　相離不若因其所是而是之聖人所以不
　任一偏之見而照之以天理混彼我而一
　之爲得道之樞要始如環中之空而應物
　無窮是非各無窮亦照之以天理而已
　　按諸解多以成心爲善或以成心爲否
　　考之下文未成乎心而有是非是今日
　　適越而昔至則成心者是非分别之所
　　自萌不可以善言之也愚嘗侍西蜀無
　　隱范先生講席竊聆師誨云未成心則
　　眞性混融太虚同量成心則已離乎性
　　有善有惡矣人處世間應酬之際有不
　　免乎成心即當師而求之於未成之前
　　則善惡不萌是非無映何所不齊哉其
　　論精當足以盡祛前惑再衍餘意輙陳
　　管見云夫人之止念非難不續爲難能
　　自初成心即師而求之於未成心之前
　　則念不續而性可復矣是故對物則心
　　生忘物則性現心者性之用萬法之本
　　原一身之主宰盖不可蔑無若曰成心
　　則流乎意矣心之爲物出入無時莫知
　　其鄉然方寸之所欲爲未有不因物而
　　生者心离也离主火火不能自形必有
　　所麗而後見心同太虚則無所麗矣且
　　心麗物而爲善猶不若無心無爲況麗
　　物而爲惡乎關尹子云來干我者如石
　　大頃以性對之物浮浮然此遺物離人
　　攝性歸性之要道也學者歸而求之有
　　餘師矣知字舊音去聲或讀如字以下
　　文愚者與有證之則音智爲當與音預
　　碧虚以黨與釋之獨異於衆知代之義
　諸解不同審詳經意知代而心自取者
　　正指師心之人以知代用自取於道以
　　爲成心者也



南華眞經義海纂微卷之二





南華眞經義海纂微卷之三建三
　　　　武林道士褚伯秀學
　　　齊物論第二
以指喻指之非指不若以非指喻指之非指
也以馬喻馬之非馬不若以非馬喻馬之非
馬也天地一指也萬物一馬也可乎可不可
乎不可道行之而成物謂之而然惡乎然然
於然惡乎不然不然於不然物固有所然物
固有所可無物不然無物不可故爲是舉筳
與楹厲與西施恢恑憰怪道通爲一其分也
成也其成也毁也凡物無成與毁復通爲一
唯達者知通爲一爲是不用而寓諸庸庸也
者用也用也者通也通也者得也適得而幾
矣因是已已而不知其然謂之道勞神明爲
一而不知其同也謂之朝三何謂朝三狙公
賦芧曰朝三而暮四衆狙皆怒曰然則朝四
而暮三衆狙皆悅名實未虧而喜怒爲用亦
因是也是以聖人和之以是非而休乎天均
是之謂兩行
　陳碧虚云指馬之喻自司馬彪向秀郭象
　至有唐名士皆謂漆園寓言構意而成斯
　喻遂使解者指歸不同今閱公孫龍六論
　内白馬指物二論有白馬非馬而指非指
　之說乃知漆園述作有自來也
　郭象註自是而非彼天下之常情以我指
　喻彼指則彼指於我指爲非指覆以彼指
　喻我指則我指於彼復爲非指矣彼我同
　於自是又同於相非此區區者各信其偏
　見耳聖人知天地一指萬物一馬故浩然
　大寧各當其分同於自得無復是非可於
　己者即謂之可不可於己謂之不可道無
　不成物無不然各然其所然各可其所可
　譬夫筳横楹縱厲施西施好所謂齊者豈
　必齊形狀同規矩哉故恢恑憰怪道通爲
　一夫物或此以爲毁而彼以爲成我所謂
　成彼謂之毀者皆生於自見而不見彼唯
　達者無滯於一方寄當於自用因而不作
　故也不知所以因而因謂之道道即一也
　達者之於一豈勞神哉若勞神明於爲一
　與彼不一無異矣亦同衆狙因所好而自
　是也是以聖人莫之偏任付之自均聽天
　下之是非兩行而已
　吕惠卿註以指喻指之非指雖有名實小
　大之辨不出於同體曷足爲非指乎以馬
　喻馬之非馬雖有毛色駑良之辯不離於
　同類曷足爲非馬乎唯能不由是非而照
　之于天則出乎同體離乎同類然後足以
　定天下之眞是非故天地雖大無異一指
　以其與我並生而同體也萬物雖衆無異
　一馬以其與我爲一而同類也則物之可
　不可其孰自哉道行之而成非無爲而成
　也物謂之而然非本有而然也其所然所
　可乃不然不可之所自起而求其爲之者
　不可得則知其本無有此物之所齊也胡
　爲趨舍於其間哉小大美惡固常相反今
　以道通而一之則其分也乃所以成其成
　也乃所以毁而萬物無成與毁復通爲一
　唯達者知通爲一故我則不用寄萬物之
　自用寄物則通通則無入而不自得適得
　而近道未可以爲道以其猶知其然也知
　是之無體而因之已而不知其然而後謂
　之道道所以通爲一者以其小大美惡之
　所自起有在於是若不知其然勞神明而
　爲之乃所以爲不一也猶朝三暮四朝四
　暮三不離乎七而皆怒皆悦此羣狙所以
　見畜於公而公所以籠羣狙也亦因是而
　已
　林疑獨註是非各執彼我異情以我指比
　他指則以我指爲是他指爲非今欲息是
　非之辯反以他指爲主以比我指則他指
　爲是我指爲非矣以馬喻馬其義亦然反
　覆相喻則彼我既同於自是又同於相非
　是非同歸於道則雖天地之大萬物之多
　近取諸身則一指遠取諸物則一馬也夫
　無可無不可無然無不然者天下之至理
　也可道之道行之而成可物之物謂之而
　然己以爲然而然之己以爲不然而不然
　之皆不免於所係莫若任物之自然自可
　縱横美惡復通爲一則道無不成物無不
　然也其分也成也言道散爲物其成也毁
　也有始必有終夫道無成毁成毁者物之
　獨見分木以爲器器成而木毁固在造化
　之間耳達者廢獨見而㝠至理爲是不用
　而寓諸庸盖寄之常用則無往而不通無
　入而不自得斯爲近道矣道本無通無得
　爲物不通不得所以有通得之名因是而
　復歸於無則已矣既已而不知其然强名
　之曰道也夫神明在身宜任其自然今勞
　而求其爲一失之遠矣何異狙公賦芧朝
　暮四三名實無虧喜怒爲用世人不通至
　理者與衆狙同乎喜怒是以聖人和同乎
　是非而休乎自然聽其兩行而歸乎一致
　也
　陳詳道註近取諸身以明天地則天地一
　指也遠取諸物以明萬物則萬物一馬也
　盖天地雖大不離乎有體萬物雖衆不離
　乎有用不離有體則於空中猶一指而已
　不離有用則於天下猶一馬而已若夫道
　則無體而體以之成無用而用以之備無
　在無不在無爲無不爲豈一指一馬之謂
　哉
　陳碧虚註指者指斥是非也凡人之情皆
　以此爲是指彼爲非彼不知非又指此爲
　未是因執此指爲是而謂彼指爲非若天
　下無有相指者則物自爲物不爲人强物
　指自爲指不矜此妄指物不爲人强物則
　忘物指不矜此妄指則非指矣且不指物
　之指元無彼此是非爲指物之指强生彼
　此是爲非指也馬固有形色捨色命名盖
　言馬耳言馬則天下之馬一馬也白墨不
　與焉今求色命馬故曰白馬求白馬則黄
　黑之馬去矣是因求色而失其形求色失
　形則白馬非馬也若乃時之尚白則以白
　爲是以馬爲非斯則以非爲是以是爲非
　也夫懷是非之心而不能齊者指物有彼
　此忘彼此則雖天地之殊猶一指也分種
　類之多而不能一者形色有去取脫去取
　則雖萬物之繁猶一馬也自其同者視之
　可乎可也自其異者視之不可乎不可也
　非道行之則敗敗則孰謂之然凡順理則
　然於然無物不然也逆理則不然於不然
　無物然也若詣理全當則無不然無不可
　而自然㝠會也夫物狀萬態形類不同唯
　道通而一之譬工之造器計其成器敦慮
　其毁樸哉論成則無毁論毁則無成其於
　道也復通爲一故達者因道樸之不爲世
　用而寄諸自用是用之者假不用也知不
　用之用則有得於己適得而盡矣猶有迹
　存焉知道之深者心㝠體會而已已而不
　知其然無因是之迹也若勞神明以爲一
　則如狙公之役知以籠羣狙羣狙之以喜
　怒爲用亦因是也
　王雱註舉指馬以喻非指非馬據此已有
　指有馬矣故必至於未始有物而後爲得
　也天地異體萬物異用有體故雖大而均
　於有在有用故雖衆而均於有窮若無不
　該無不遍者豈一指一馬之謂乎萬物之
　變固自有可不可然不然者但當㝠夫至
　理不係於心而已道無不成物無不然則
　可不可然不然皆爲至理合乎至理則物
　之縱横美惡皆爲一矣道又散而爲物終
　則有始也成毁者物之妄見㝠於理則無
　成與毁道通爲一也雖然固不廢萬物之
　成毁但寄之常用而不自有耳故無往而
　不通通則得得則近矣若勞神明而爲一
　豈知其同哉故繼以狙公之喻朝暮雖異
　而芧無增减事變雖殊而心無得失任世
　情而不覈至理未有不同乎衆狙者聖人
　則和是非之有無而聽其兩行也
　趙虚齋註知指之外别有運動之者則知
　指之非指知馬之外别有驅馳之者則知
　馬之非馬指馬有形者也非指非馬無形
　者也以有形喻形之非形不若以無形喻
　形之非形也則知天地之運萬物之生皆
　别有主宰之者求之於天地萬物之外可
　也可不可然不然縱横美惡恢恑憰怪是
　非成毁復通爲一則無是非雖是亦不用
　也庸常也常者無用之用所以爲通通則
　得得則近於道矣因是已已則不特非者
　息是者亦息是非皆息而猶不知其然是
　未嘗有眞知而離形去知以爲坐忘非勞
　而何神即明也明即神也朝三暮四即朝
　四暮三惑於是非先後而不知其同也狙
　公因衆狙之喜而從之亦因是也鬳齋口
　義云指手指也以我指爲是指則以人指
　爲非指彼非指之人又以我指爲非指物
　我對立是非不可得而定也馬博塞籌禮
　記投壺篇下馬有多寡博者之相是非亦
　然縁有彼我故有是非若天職覆地職載
　亦豈可以彼我分乎此言物論之不可不
　齊也可者可之不可者不可之道行而成
　皆自然也物謂而然說底便是亦何所然
　何所不然言物物分上本來有所然有所
　可既無物不然無物不可横直者各當其
　分美惡者各全其質皆通而一之歸諸造
　物也凡物無毁則無成無成則無毁如代
　木以作室室成而木毀知此理則去其是
　者不用而寓諸庸常以爲用隨用皆通通
　則得得則盡矣人有勞苦神明自爲一偏
　之說而不知理本同者謂之朝三做此二
　字以設喻與方生文法同名實未變喜怒
　隨之喻是非之名雖異而實理則同但能
　因是則世自無爭而任是非之兩行也
　　褚氏管見云彼我異情是非互指東家
　　之西即西家之東天地之先亦太極之
　　後此亘古今而不齊者也而眞人舉非
　　指非馬之喻可謂善齊物論矣以指喻
　　指之非指常人之見也以非指喻指之
　　非指至人之見也非馬之義亦然世之
　　至見少而常見多則天地一指萬物一
　　馬之論又所以重增其惑也請解之曰
　　所異者天下之情所同者天下之理一
　　理可以通萬情則非指亦是也萬情不
　　能歸一理則是馬亦非也盖指馬涉乎
　　形迹所以不免是非非指非馬則超乎
　　形數言議之表故天地雖大而一指可
　　明以其與我並生也萬物雖多而一馬
　　可喻以其與我爲一也凡得其情而通
　　其理則物雖萬殊融會在我事隔千里
　　契之以心古之一羣情有大物者得諸
　　此太上云得一萬事畢此物之所齊論
　　之所止而非言之極議也歟
古之人其知有所至矣惡乎至有以爲未始有
物者至矣盡矣不可以有加矣其次以爲有
物矣而未始有封也其次以爲有封焉而未
始有是非也是非之彰也道之所以虧也道
之所以虧愛之所以成果且有成與虧乎哉
果且無成與虧乎哉有成與虧故昭氏之鼓
琴也無成與虧故昭氏之不鼓琴也昭文之
鼓琴也師曠之枝策也惠子之據梧也三子
之知幾乎皆其盛者也故載之末年唯其好
之以異於彼其好之也欲以明之彼非所明
而明之故以堅白之昧終而其子又以文之
綸終終身無成若是而可謂成乎雖我亦成
也若是而不可謂成乎物與我無成也是故
滑疑之耀聖人之所圖也爲是不用而寓諸
庸此之謂以明
　郭象註人而知夫未始有物則外不察乎
　宇宙内不覺其一身故曠然無累無所不
　應其次有物而未有封雖未都忘猶能忘
　其彼此其次有封而未有是非雖未忘彼
　此猶能忘彼此之是非無是非道乃全道
　虧則情有所偏而愛有所成果且有無成
　與虧乎哉夫聲不可勝舉也故吹管操絃
　雖有繁手遺聲多矣而執籥鳴絃者欲以
　彰聲也彰聲而聲遺不彰聲而聲全故欲
　成而虧者昭文之鼓琴不成而無虧昭文
　不鼓琴也夫三子者皆欲辯非己所明而
　明之故知盡形勞枝策假寤據梧而瞑賴
　其盛故能乆不爾早困也三子自以殊於
　衆人欲使同已所好而彼竟不明故己之
　道術終於昧然文之子又終文之緒亦卒
　不成若三子而可謂成則我之不成亦成
　也若是而不可謂成物與我無成也聖人
　各㝠其所能曲成而不遺今三子欲以己
　之所好明彼不亦妄乎聖人無我者也滑
　疑之耀則圖而域之恢恑憰怪則通而一
　之使羣異各安所安衆人不失所是則已
　不用而萬物之用用矣放蕩之變倔奇之
　異曲而從之用雖萬殊歷然自明也
　吕惠卿註道無不在則物無非道物無非
　道則道外無物此古之人所以爲未始有
　物能即物而爲道者也知止於此則至矣
　其次以爲有物而未有封域未能即物爲
　道而能以道通物其次以爲有封而未有
　是非未能以道通物而能遺物以合道二
　者所知雖未盡善於道猶未虧也至於是
　非之彰道所以虧道虧而情生愛之所以
　成也然自達者觀之未始有物果且有無
　成虧乎哉昭氏之鼓琴師曠之枝策惠子
　之據梧明有無成虧之意亦幾矣若是而
　可謂成則無成者亦成也若是而不可謂
　成則物與我卒無成也奈何役心於有無
　成虧之間而欲以爲成哉凡光耀未盡以
　滑吾心而疑於有無者猶圖而去之復歸
　於明而後止況容有物乎所以爲是不用
　而寄諸萬物之自功此之謂以明
　林疑獨註死生物之至大能無死生則餘
　物不待無而自無故以爲未始有物者至
　矣其次有物而未有封未忘死生爲有物
　猶未至於彼此封疆也其次有封而未有
　是非離俗學道已有封矣猶能知彼我異
　情任其自是自非而無是非也夫道體渾
　淪本無彼此是非既立各止一隅此道之
　所以虧愛之所以成有愛則有惡而彼是
　具焉君子論道本以救虧而言有所彰更
　成分别故莊子於此不定成虧之有無得
　意忘言有在於是古之聖人極高明則寂
　然不動此昭氏之不鼓琴也道中庸則感
　而遂通此昭氏之鼓琴也師曠之枝策惠
　子之據梧三子之知皆近道而未至然其
　藝術之盛載之末年言終身不悟也不盡
　性則滑不窮理則疑耀者光之散也聖人
　之所圖不在於覺而在於妄故寄之衆人
　之常用而能不昩也
　陳詳道註太易者未見氣也而體之者以
　爲未始有物至矣盡矣太初者氣之始而
　體之者以生爲喪以死爲反太始者形之
　始而體之者以無有爲首以生烏體以死
　爲尻盖以生死爲喪反者已犯於物而未
　離乎道故未始有封有封者德也以無有
　生死爲首體尻者已囿於封未涉於事故
　未有是非道未嘗虧而虧於是非之彰愛
　未嘗成而成於道之所虧道樸也是非器
　也器成則樸毁道江湖也愛濡沬也江湖
　失則濡沬與此成虧之所以長相仍而莊
　子亦不定言其有無在人以意求之夫不
　資物而樂天樂也資物而後樂人樂也昭
　文師曠惠子之樂皆不免於資物其好徒
　異於衆人身之所欲明者卒於似是而非
　也凡物未嘗無成亦未嘗有成以俗觀三
　子之術則無不成此所以耀矣不光而天
　下爲之滑疑也
　陳碧虚註未始有物即遊於物之初謂隱
　几者也其次有物而未有封嗒然喪偶之
　謂也其次有封而未有是非吾喪我汝知
　之乎是也是非彰而道虧道虧愛所以成
　果且有無成虧乎哉昭文師曠惠子之技
　性所長者而欲使性短者明之則知盡精
　竭不能兩得也大意在乎自明自治而已
　若以明示他人皆鬻技者也安可謂之成
　哉聖人以精奇卓異之事爲爚亂非常故
　規畫限域處物之分内而寄諸自用則三
　子之技各有所明矣
　趙虚齋註列子曰生物者則不得謂之無
　無極而太極也有太極則有陰陽是謂有
　封陰陽分而剛柔有體善惡生焉喜怒哀
　樂未發則未始有物謂之中則未始無物
　喜怒哀樂封也中節不中節是非之彰也
　中既發則性動而情矣愛者情之根本有
　動靜則有成虧矣昭文之琴非師曠不知
　其音惠子之辯非莊子不知其㫖三子各
　造於妙而不鼓之鼓不聽之聽不辯之辯
　盖未之知也故莊子後之莊子自謂所以
　異惠子者我之所明異於彼彼於不足明
　而明之雖肆堅白同異之辯終於昏昩不
　明若昭文之子不知無絃之玄終於無成
　而已如此而謂之成亦可謂之不成亦可
　皆不係乎其眞是故滑亂疑惑之中而明
　出焉聖人之所尚也
　鬳齋口義云此一段固是自天地之初說
　來然會此理者眼前便是且如一念未起
　是未始有物此念既起便是有物因此念
　而有物有我便是有封因物我而有好惡
　喜怒便有是非未能回思一念未起之時
　但見胸次膠擾便是道虧而愛成及此念
　一過依然無事便見得何嘗有成虧若能
　如此體認皆是切身受用先說成虧之理
　却以鼓琴喻之繼以師曠惠子三子之技
　皆有盛名於世以終其身三子之好自以
　爲異於天下故誇說以明之而聽者不能
　曉故終身無成堅白公孫龍之事莊子却
　以爲惠子但借其分辯堅白之名耳滑亂
　而可疑似明不明也言聖人之心所主未
　嘗著跡故所見若有若無圖字訓欲聖人
　之所欲者正若此所以去其是不用而寓
　諸尋常之中此之謂以明
　　古之人貴眞知而遣妄知去滯有而存
　　妙有所以保性命之眞全自然之道也
　　人心澆漓世道愈降有物以窒其虚明
　　有封以限其疆域物我對而是非彰是
　　非彰而道虧愛成也果且有無成虧乎
　　哉又重提唱以警省人心俾悟夫齊物
　　之本㫖也夫成虧者物之粗迹信能復
　　乎無物何成虧之有昭文鼓琴之至精
　　者以其未超乎形聲度數故不逃成虧
　　枝策謂以杖擊樂據梧者隱几談論此
　　師曠惠子之所長各以其能自是至老
　　好之不衰非唯巳好之又將以明彼不
　　度彼之所宜徒强聒以求合以至昩然
　　而終莫覺莫悟而文之子又以綸終終
　　身無成明前三子成於技而虧於道固
　　自以爲成文之子既虧於技又虧於道
　　亦自以爲是言彼是之各偏成虧之無
　　定也滑疑之耀謂三子之技滑亂於世
　　而疑眩耳目故聖人之所圖爲此不可
　　用而寓之於常道求以漸復其初是謂
　　善用其光而不耀者也
今且有言於此不知其與是類乎其與是不
類乎類與不類相與爲類則與彼無以異矣
雖然請嘗言之有始也者有未始有始也者
有未始有夫未始有始也者有有也者有無
也者有未始有無也者有未始有夫未始有
無也者俄而有無矣而未知有無之果孰有
孰無也今我則已有謂矣而未知吾所謂之其
果有謂乎其果無謂乎天下莫大於秋毫之末
而太山爲小莫壽乎殤子而彭祖爲夭天地
與我並生萬物與我爲一既已爲一矣且得
有言乎既已謂之一矣且得無言乎一與言
爲二二與一爲三自此以往巧歷不能得而
況其凡乎故自無適有以至於三而況自有
適有乎無適焉因是己
　郭象註今言無是非不知其與言有者類
　乎不類乎謂之類則我以無爲是彼以無
　爲非斯不類矣此雖是非不同亦未免於
　有是非則與彼類矣故類與不類相與爲
　類與彼無異也將大不類莫若無心既遣
　其非又遣其遣遣之又遣是非去矣雖然
　試嘗言之有始也者言必有終有未始有
　始也者無終始而一死生有未始有夫未
　始有始也者言一之者未若不一而自齊
　斯又忘其一也有有也者有有則美惡是
　非具焉有無也者有無則未知無無是非
　好惡猶未離懷有未始有無也者知無無
　矣而猶未能無知有未始有夫未始有無
　也者俄而有無矣而未知有無之果孰有
　孰無也此都忘其知俄然始了無耳了無
　則天地萬物彼我是非豁然確斯也又不
　知吾所謂之果有果無爾乃蕩然無纖芥
　於胸中也夫以形相對則太山大於秋毫
　若各據性分物㝠其極則形大未爲有餘
　形小不爲不足足於其性則秋毫不獨小
　其小太山不獨大其大若以性足爲大則
　天下之大未有過於秋毫若其性足非大
　則雖太山亦可稱小矣太山爲小則天下
　無大秋毫爲大則天下無小足於天然安
　其性分故雖天地未足爲壽而與我並生
　萬物未足爲異而與我爲一也萬物萬形
　自得則一已自一矣理無所言物或不能
　自明其一故謂一以正之既謂之一即是
　有言一與言爲二一本一矣言又二之有
　一有二得不謂之三乎以言言一猶乃成
　三凡物殊稱何可勝紀故一之者與彼未
　殊而忘一者無言而自一也
　吕惠卿註夫人所以不能遣彼我忘是非
　以至於未始有物者以不知彼我是非之
　心所自始也欲達此理必於其始觀之故
　曰有始也者始本無自有此始則有自矣
　又曰未始有始也者所以遣其所自也遣
　之而所遣者不去亦不免烏有所自而已
　又曰未始有夫未始有始也者所以遣其
　所遣也既無所自又無所遣則我心之所
　自起豁然得之知今之所有者舉出於無
　也唯能知此則存亡在我我欲無之不起
　而已故曰有無也者然有此無亦未免爲
　有曰未始有無也者所以遣其無也曰未
　始有夫未始有無也者遣其所遣也夫求
　其所始者不可得又求其所無者亦不可
　得則其悟在俛仰之間脗然自合故曰俄
　而有無矣未知有無之果敦有敦無也使
　學者忘言而以心契之雖然吾今所言亦
　未始有物也則有謂無謂吾安得而知之
　又使學者知夫言之未嘗有言也夫唯知
　吾心之所自起則毫末太山殤子彭祖以
　至天地萬物莫不起於此也則小大久近
　豈有常體哉無名天地之始茍知此則我
　亦始於無名也有我則有天地故天地與
　我並生有名萬物之母苟知此則我亦生
　於有名也無我則無萬物故萬物與我爲
　一也
　林疑獨註無言然後見獨見獨然後不類
　今且有言者欲遣其有而言出更自爲有
　遣有歸無以求不類而遣之則更與爲類
　故類與不類復同爲類則與彼無以異矣
　然不言則無以悟天下之迷故試言之有
　始也者有形而可見見物不見道也有未
　始有始也者見道未忘道也有未始有夫
　未始有始也者氣形質具而未相離謂之
　渾淪此道之極致有有也者非妙有也有
　無也者非眞無也未知有無之果敦有敦
　無哉一陰一陽謂之道陰陽不測之謂神
　然而未能忘言不得已而有謂其果有謂
　乎果無謂乎世人所謂小大者言其形吾
　所謂小大者言其道世人所謂壽夭者言
　其生吾所謂壽夭者言其無也秋毫近於
　無形以太山言之足以爲大對無成虧而
　言太山又爲小矣殤子近於無生以彭祖
　言之足以爲壽對無死生而言彭祖又爲
　夭矣近於無生故能與天地並生近於無
　形故能與萬物爲一也
　陳詳道註夫道之在天下無終無始非有
　非無及散而寓於物則終始相循有無相
　生故自徼觀之則有始也者有有也者自
　妙觀之極於未始有夫未始有始未始有
　夫未始有無斯爲至矣老子曰無名天地
　之始無者體始者用也今先以有始而繼
　以有無即用以原其體而已夫道之爲物
　無而非虚有而非實無在無不在無爲無
　不爲故古之言道者常處以疑似而不膠
　於有無所以遣爲言之累也
　陳碧虚註有始謂道生一未始有始混洞
　太無未始有夫未始有始視聽不及虚之
　虚者也此三者叙道未始有氣有有謂物
　形獨化塊然自有有無謂物形未兆怕然
　虚寂未始有無謂形兆之先沈默空同至
　無者也未始有夫未始有無謂㝠寂虚廓
　搏之不得無之無也此四者叙道未始有
　形俄而有無矣謂道無不在生化無時萬
　物卓然而疑獨翩然而往復天地密移疇
　覺其有無哉有謂無謂未免其迹欲超二
　者其唯忘言乎
　趙虚齋註有始有有皆有也等而上之至
　於無始無有既以爲無而有我者存則不
　得謂之無然則所謂有無何從而知之乎
　天地與我並生無壽夭也萬物與我爲一
　無巨細也纔說一即涉有言有言即有數
　自無適有不可勝窮唯無所適則所謂因
　是者亦無之矣況於非乎
　鬳齋口義云有始未始有始未始有夫未
　始有始即列子所謂太質太素太初之意
　又謂若以太山爲大天地更大於太山故
　太山亦可謂之小彭祖至壽比之天地又
　爲夭矣天地與我並生於太虚之間萬物
　與我並生於天地之間雖草木昆蟲亦與
　我混然爲一矣
　　凡天下之論大莫過乎太山壽莫過乎
　　彭祖此以形論不能無限若以虚空性
　　體觀之太山直細物彭祖直嬰孩耳秋
　　毫雖細而有形之初同具此理何嘗無
　　至大者存殤子雖幼而有生之初同禀
　　此性何嘗無上壽者寓天地特形之大
　　萬物特形之衆原其所自來盖未嘗不
　　一也故翻覆互言以破世人執着之見
　　以開物理造極之機由是而進黍珠容
　　黎土芥子納須彌之義可類通矣學者
　　信能得其環中之空休乎天均之分則
　　大秋毫而小太山壽殤子而夭彭祖之
　　論非徒矯流俗之弊救貪生之失究理
　　之極有誠然者奈何世眼徒見萬物之
　　迹擾擾不齊而方寸澄明之區與之俱
　　滑如水赴壑莫覬還源故眞人諄諄訓
　　導使之反究本初混融物我同胞同體
　　無間吾仁皞皞熙熙共樂清靜則羲黄
　　帝代今日是也聖賢密傳此心是也復
　　何壽夭彼此大小古今之辯哉並生爲
　　一大槩與前一指一馬之喻相類雖語
　　若乖宜而理實精到所謂正言若反可
　　與知者道也
夫道未始有封言未始有常爲是而有畛也
請言其畛有左有右有倫有義有分有辯有
競有爭此之謂八德六合之外聖人存而不
論六合之内聖人論而不議春秋經世先王
之志聖人議而不辯故分也者有不分也辯
也者有不辯也曰何也聖人懷之衆人辯之
以相示也故曰辯也者有不見也夫大道不
稱大辯不言大仁不仁大廉不嗛大勇不忮
道昭而不道言辯而不及仁常而不成廉清
而不信勇忮而不成五者圓而幾向方矣故
知止其所不知至矣孰知不言之辯不道之
道若有能知此謂之天府注焉而不滿酌焉
而不竭而不知其所由來此之謂葆光故昔
者堯問於舜曰我欲伐宗膾胥敖南面而不
釋然其故何也舜曰夫三子者猶存乎蓬艾
之間若不釋然何哉昔者十日並出萬物皆
照而況德之進乎日者乎
　郭象註道未始有封㝠然無不在言未始
　有常是非無定也道無封故萬物得恣其
　分域左右異便物物有理羣分類别逐競
　辯爭略而判之有此八德六合之外謂物
　性分之表雖有理存焉未嘗以感聖人故
　不論六合之内陳其性而安之先王之志
　順其成迹凝乎至當故物物自分事事自
　别若由己以分别之不見彼之自别也聖
　人以不辯爲懷衆人則辯己所知以示之
　故有不見也大道無稱付之自稱大辯不
　言而自别大仁無愛而自存大廉無所容
　其嗛盈大勇無所往而不順以道明彼彼
　此俱失以言分彼不及自分物常愛必不
　周廉激然則非清忮逆之勇天下疾之此
　五者皆以有爲傷當不能止平本性而外
　求無巳猶以圓學方以魚羡鳥耳故所不
　知皆性分之外不求强知止於不知之内
　而至矣不言不道此謂天府浩然都任之
　也至人之心應而不藏理存無迹任其自
　明而光不蔽也昔堯欲伐三國而問於舜
　舜謂物之所安無陋也則蓬艾乃三子之
　妙處若不釋然何哉十日並出無不光被
　德進乎日則又無所不照今欲奪蓬艾之
　願而伐使從己於道未弘故不釋然神解
　若物暢其性各安所安則彼無不當我無
　不怡也
　吕惠卿註道無往而不存未始有封也言
　惡存而不可未始有常也由其自無適有
　於是有畛域矣夫惟有畛故有左右以至
　於有競爭言其不能不德遂至於此是以
　或存而不論或論而不議或議而不辯觀
　六經之言則聖人之所以論不論議不議
　辯不辯者可知矣盖理極則分有不分辯
　有不辯若欲事事物物分而辯之卒至於
　有競有爭聖人知理不可辯懷之而已衆
　人則辯以相示而有不見也故道言仁廉
　勇五者皆圓而剉其銳則趨於道矣心之
　出爲銳圓而剉其銳則不以生其心豈容
　有知於其間哉此不言之辯不道之道也
　天府者有萬不同而至富故注不滿酌不
　竭而不知所由來此光而不耀者也堯欲
　代宗膾胥敖而不釋然三子猶存乎蓬艾
　之間是未代之也未伐而不釋然非應物
　而不藏物採而後出者也德進於日其有
　不釋然者乎言智日之所未照故猶有是
　論也宗膾胥敖之事史所未聞
　林疑獨註道有分者物物自分有不分者
　我未嘗分辯也者事事自辯有不辯者我
　未嘗辯物自分故分而不分事自辯故辯
　而不辯聖人藏而不言衆人辯以示之故
　有不見也夫道無不在不可名稱不言之
　辯斯眞辯也萬物各正性命吾何所施其
　仁哉大廉無隅故無所容其嗛大勇不忮
　神武而不殺者也凡物滯則有圭角通則
　無方隅五者皆患在於滯道滯於昭言滯
　於辯仁滯於常廉滯於清勇滯於忮若圓
　剉其圭角以同乎大全則幾於道之方矣
　天府者自然之藏萬物所歸故注焉不滿
　酌焉不竭比性命之情不增不减求其所
　自來而不可得此之謂葆光其光在内蔽
　而不發也夫聖心㝠寂各安所安無遠近
　幽深付之自得此天府之所自藏葆光之
　所自出也
　陳詳道註道未始有封稊稗瓦礫無乎不
　在也言未始有常存而不論議而不辯也
　及道降爲德出而有畛以體則有左右以
　理則有倫義以言則有分辯以事則有競
　爭何望乎物之齊哉道昭而不道公孫休
　之徒是也言辯而不及公孫龍之徒是也
　仁常而不成墨翟之徒是也廉清而不信
　於陵仲子之徒是也勇忮而不成北宫黝
　之徒是也此五者皆銳其圭角能剉而圓
　之則近於道矣推而上之極於不可知之
　神所謂眞知無知是也無乎不藏天府也
　不危其眞葆光也此性之無喪無得者也
　不言之辯無所不舉不道之道無所不通
　此即道以盡性之效也弘於道者一視而
　同仁篤近而舉遠若以物我爲心是非爲
　辯而欲攻人於蓬艾之間至南面而不釋
　然則所希者小所損者大非所謂知葆光
　也
　陳碧虚註無有入無間有封孰所礙至言
　無不當有常孰爲定然可道可言豈得無
　規法左右倫義屬封分辯競爭屬言其封
　其言理有實際故謂之德六合之外聖人
　不論理存則事遣也六合之内聖人不議
　事當則言忘也歷代帝王治亂聖人詳議
　褒貶垂戒將來非矜其博辯也故分於内
　者不分於外辯於此者不辯於彼聖人懐
　之知者不言衆人辯之言者不知也大道
　不稱謂無所不宜辯仁廉勇五者備矣則
　於道無爲於理自齊若乃一事傷當如以
　圓向方必與物迕矣故不越分求知以戕
　自然之性不言之辯不道之道皆藏于人
　心豈非天府哉有形則注必滿有源則酌
　必竭今不滿不竭者是知無源源之深無
　形形之大深大莫睹故曰葆光三子猶存
　蓬艾之間猶鷦鷯安於一枝十日比堯之
　德言其無幽不燭也道德經云大國不過
　欲兼畜人小國不過欲入事人兩者各得
　其所欲故大者宜爲下
　趙虚齋註道未始有封無往不存也言未
　始有常無存不可也爲欲明其是然後有
　封畛左右至競爭八者是也六合之外無
　形者也六合之內有形者也有形生於無
　形必有無形者爲之本存而不論無言也
　論而不議有言也事至於議辯論紛起矣
　春秋聖人筆削之書寓是非於褒貶盖出
　於不得已而諸傳又未必得聖人之心故
　曰有不見也莊子借此以自明其著書之
　意大道不稱至大勇不忮五者圓而幾向
　方也圓乃破觚爲圜之義幾向方近於道
　也道昭至勇忮五者皆道一名立則道裂
　矣知止乎其所不知則無能名焉道之至
　也不言之言有言言者不道之道有道道
　者若人能知此則其中虚故曰天府言物
　之所自出也至於注不滿酌不竭則是無
　所底止不知其所由來併與知去之矣葆
　光言自晦其明也宗膾胥敖不見於經史
　下章言正處正味正色謂口之於味目之
　於色四肢之於安佚有性存焉堯欲克而
　去之雖處至尊不以爲樂舜告堯以帝有
　眞見則是三者安其所當安何必去之哉
　唯聖人然後可以踐形以是觀之則宗膾
　胥敖似是寓言
　鬳齋口義云有封即彼我有常有所主也
　至道至言本無彼此因人心之私有箇是
　字生出許多畛域八德只是物我對立之
　意纔彼此對立說理說事便各有所主分
　辯無已故六合之外存而不論釋氏所謂
　四維上下不可思量六合之内有許多道
　理聖人何嘗不說但不詳議以强天下之
　知見於史册者皆先王經世之意聖人豈
　容不議然亦何嘗爭競是非凡天下之理
　忘言爲至纔到分辯則是胸中無見故有
　不分有不辯也大道不稱謂無對立者大
　辯不言迺至言也大仁不仁無仁之迹猴
　藏食處曰嗛滿也以廉爲廉則意自滿不
　得爲大廉矣不忮者不見其用勇之迹圓
　圓也已上五者皆是圓物本自混成若稍
　有迹則近於方物有圭角也眞知無知便
　可以見天理之所會矣故欲益不能欲損
　不可而不知其所由來藏其光而不露是
　曰葆光宗膾胥敖事無經見亦寓言耳蓬
　艾之間喻物欲障蔽謂彼三子物欲自蔽
　不能向化我纔有不悅之心則物我對立
　矣日於萬物無所不照況德進於日而不
　能容此三子乎物我是非聖人所以眞之
　不辯者照之于天也十日之說即莫若以
　明之喻
　　堯欲伐宗膾胥敖一節似與上文不貫
　　然句首加故昔者則是因上文而引證
　　無疑第此事不見他經無所考訂三國
　　之名義亦難分諸解缺而不論獨音義
　　載崔氏云宗一膾二胥敖三也陳碧虚
　　音義亦引崔說一云宗膾叢支胥敖三
　　國人間世篇亦有堯攻叢支胥敖之語
　　然觀者又當究其立言之意不可以事
　　迹拘也偶得管見附于編後以俟博識
　　竊詳經㫖自上文有封有常有畛而來
　　意三國者借喻前六合内外先王之志
　　曰論曰議曰辯三條皆欲攻而去之所
　　以離言辯之是非復道德之玄默而堯
　　猶未能自勝以問於舜舜答以三子者
　　猶存蓬艾之間謂皆已存而不論莫若
　　聽其自處於無人之境則在我不以介
　　懷在彼無所礙累何不釋然之有復證
　　云昔者十日並出羣陰皆退有目有趾
　　待是成功況今帝德又過乎日則彼三
　　者不待攻而自去理固然也盖以寓言
　　夫論議辯不生則是非自息此齊物之
　　大㫖也


南華眞經義海纂微卷之三
南華眞經義海纂微卷之四建四
　　　　武林道士褚伯秀學
　　　齊物論第三
齧缺問乎王倪曰子知物之所同是乎曰吾
惡乎知之子知子之所不知邪曰吾惡乎知
之然則物無知邪曰吾惡乎知之雖然嘗試
言之庸詎知吾所謂知之非不知邪庸詎知
吾所謂不知之非知邪且吾嘗試問乎汝民
溼寢則腰疾偏死鰌然乎哉木處則惴慄恂
懼猨猴然乎哉三者孰知正處民食芻豢麋
鹿食薦蝍蛆甘帶鴟鴉嗜鼠四者孰知正味
猿猵狙以爲雌麋與鹿交鰌與魚游毛嬙麗
姬人之所美也魚見之深入鳥見之高飛麋
鹿見之决驟四者孰知天下之正色哉自我
觀之仁義之端是非之塗樊然殽亂吾惡能
知其辯齧缺曰子不知利害則至人固不知
利害乎王倪曰至人神矣大澤焚而不能熱
河漢沍而不能寒疾雷破山風振海而不能
驚若然者乗雲氣騎日月而遊乎四海之外
死生無變於己而況利害之端乎
　郭象註所同未必是所異不獨非彼我莫
　能相正故無所用其知若自知不知即爲
　有知而不能任羣才之自當故齧缺三問
　而王倪答以三不知也汝豈知吾所謂知
　之非不知不知之非知邪魚泳於水水物
　所同咸謂之知自鳥觀之則向所謂知者
　復爲不知矣故舉民鰌猿三者以明萬物
　之異便次舉民鹿蛆鴉四者以明美惡之
　無主又舉猿猵麋鹿鰌魚毛麗以明天下
　所好之不同不同者而非之則無以知所
　同之必是唯莫之辯蕩然俱得齧缺未能
　妙其不知猶疑至人當知之斯懸之未解
　也至人神矣言體與物㝠雖涉至變而未
　始非我也
　吕惠卿註知止乎不知物之所同是也知
　物所同是則非不知也唯道不可知知之
　所以不知不知所以知之則道之爲體可
　見矣今夫民以體知安佚爲正處口知芻
　豢爲正味目知好色爲正色至於鰌猿之
　所安蛆鴉之所甘魚鳥麋鹿之相與爲偶
　者如彼是各以其知爲知之正則民與萬
　物之所知豈有正處正味正色哉誠不得
　正處正味正色而知之則其所知者非正
　可知矣故自我觀之仁義是非樊然殽亂
　吾安能知其辯所以四問四不知也至人
　神矣神則妙萬物而爲言萬物莫非我而
　我則無矣敦能寒熱而驚懼之哉
　林疑獨註民人之與鳥獸各隨所好交相
　憎愛敦知天下之正處正味正色哉天下
　之正處無處是也天下之正味無味是也
　天下之正色無色是也雖然以無爲是者
　見無而已故但言有處有味有色之殊而
　不言無之爲正自我觀之是非仁義樊然
　殽亂敦從而正之故不知其辯乃所以辯
　也
　陳詳道註道以不知爲内知之爲外故知
　乃不知不知乃知然不知而知其不知亦
　不免於有故不定云知與不知又不言無
　處味色之爲正凡以遣其爲言之累而已
　夫澤焚不熱河沍不寒疾雷不驚者其天
　守全其神無卻故也乗雲氣騎日月則不
　疾而速不行而至者也
　陳碧虚註以同爲是則無非以非爲同則
　無是凡物形類不同各不相知雖都忘其
　知而物各存焉且吾所知者庸言不知彼
　不知此也吾所不知者庸言知之物各不
　相知也吾所謂知者萬物之理所不知者
　萬物之性故濠梁之上知鯈魚之樂庸詎
　信之哉蟬飲而不食蠶食而不飲自不知
　其所以然凡物之形類不同色味亦爾性
　情所禀豈可强齊則仁義是非宜聖人所
　不辯也至人神變不測故造化莫移方寸
　之地虚矣身非我有雲氣可乗也視聽不
　用日月可騎也所在皆適四海可遊也生
　死莫變利害何有哉
　趙虚齋註吾所謂知未必知所謂不知未
　必不知子曰吾有知乎哉無知也言必至
　於無知斯爲眞知居處味色人與鳥獸各
　適所欲不能皆同孟子謂犬之性猶牛之
　性牛之性猶人之性正類此言欲識居處
　色味之正必離居處色味而後有眞識欲
　知仁義是非之正必離仁義是非而後有
　眞知齧缺復以至人爲問王倪遂以姑射
　神人之說告之二子皆寓言也
　慮齋口義云齧缺同是之問王倪不知之
　對即是知止其所不知知之非不知不知
　之非知盖謂不知即眞知也次論正處正
　味正色皆是非物我之喻結以仁義是非
　紛然殽亂亦猶處味色之不同又安可得
　而辯哉王倪即至人神矣妙萬物而無迹
　不熱不寒不驚即遊心於無物之始也死
　生且不爲之動心況利害是非乎
　　諸解於齧缺首問物之所同是一句似
　　欠發明竊考經意盖謂人物之所同者
　　性所異者情性流爲情物各自是彼此
　　偏見指馬相非論殊而嫌隙生辯極而
　　忿爭起以至肝膽楚越父子路人者有
　　之其患實始於知之一字妄生分别故
　　王倪三答吾惡乎知之欲齧缺反求其
　　所不知得其同然之性而㝠夫大通之
　　理則近道矣又恐未能心會繼以嘗試
　　言之引喻人鳥獸之異宜以證處味色
　　之非正然則所謂知者豈其眞知所謂
　　不知豈眞不知哉
　　太上云知者不言言者不知今既有言
　　矣如知何曰舍其多知而求其所不知
　　因其有言而究其所言則敦知不知之
　　非眞知有言之非無言邪
瞿鵲子問乎長梧子曰吾聞諸夫子聖人不
從事於務不就利不違害不喜求不縁道無
謂有謂有謂無謂而遊乎塵垢之外夫子以
爲孟浪之言而我以爲妙道之行也吾子以
爲奚若長梧子曰是黄帝之所聽瑩也而丘
也何足以知之且汝亦大早計見卵而求時
夜見彈而求鴞炙予嘗爲汝妄言之汝以妄
聽之奚旁日月挾宇宙爲其脗合置其滑涽
以隸相尊衆人役役聖人愚芚參萬歲而一
成純萬物盡然而以是相藴予惡乎知悅生
之非惑邪予惡乎知惡死之非弱喪而不知
歸者邪麗之姬艾封人之子也晋國之始得
之也涕泣沾襟及其至於王所與王同匡牀
食芻豢而後悔其泣也予惡乎知夫死者不
悔其始之蘄生乎夢飲酒者旦而哭泣夢哭
泣者旦而田獵方其夢也不知其夢也夢之
中又占其夢焉覺而後知其夢也且有大覺
而後知此其大夢也而愚者自以爲覺竊竊
然知之君乎牧乎固哉丘也與汝皆夢也予
謂汝夢亦夢也是其言也其名爲吊詭萬世
之後而一遇大聖知其解者是旦暮遇之也
　郭象註務來理自應非從而事之任而直
　前無所避就斯獨至者也無彼有謂有此
　無謂是以言之者孟浪聞之者聽瑩付當
　於塵垢之外玄合乎視聽之表今瞿鵲方
　聞孟浪之言便以爲妙道之行無異見卵
　而責司晨之功見彈而求鴞炙之實予試
　妄言之子試妄聽之以死生爲晝夜旁日
　月之謂也以萬物爲一體挾宇宙之謂也
　以有所賤故尊卑生滑涽紛亂莫之能正
　不若委之自爾脗合自然也故衆人馳騖
　役役聖人芚然無知舉萬世而參其變可
　謂雜矣而與化爲一常遊於獨積是於萬
　歲萬歲一是也積然於萬物萬物一然也
　惡知悦生惡死之非惑邪如麗姬者一生
　之内情變若此況死生之異惡能相知哉
　觀寤寐之間事變情異則死生之願不得
　同矣死生雖異而各得所願以方夢而不
　知其夢則方死亦不知其死必有大覺而
　後知其大夢愚者夢中自以爲寤竊竊然
　以所好爲君上所惡爲牧圉可謂固陋況
　復夢中占夢哉此非常之談吊當詭異萬
　世一遇猶旦暮然言玄同生死者至希也
　吕惠卿註聖人不知利害故無就違無不
　足故不喜求無非道故不縁道有謂乃所
　以無謂無謂乃所以有謂唯無心者足以
　與此瞿鵲子嘗聞夫子言之以爲孟浪而
　已則以爲妙道然二者皆非夫道非言默
　所載故黄帝之所聽瑩夫子何足以知之
　時夜生於卵而卵非時夜鴞炙得於彈而
　彈非鴞炙妙道因於所聞而所聞非妙道
　也今之聞道者自以爲悟而不知日損以
　至於無爲皆瞿鵲之徒也道不可以言傳
　耳聽予言之而汝聽之皆妄而巳欲其忘
　言而以心契之也知日月之所以爲日月
　而與之合其明則可旁矣知宇宙之所以
　爲宇宙而其機在乎手則可挾矣爲其脗
　合此所以爲妙道之行非特聞之而已滑
　涽而以隸相尊者固置而不取矣衆人役
　役不見成功聖人則愚而無知芚而不散
　雖萬歲之乆參而一之則成純矣萬物盡
　然而以是相藴我體備萬物萬物即吾體
　之謂也參萬歲而一成純則殤子可以壽
　於彭祖矣萬物盡然以是相藴則秋毫可
　以大於太山矣以麗姬觀之則安知死者
　不悔其向之蘄生又何生之可悦死之可
　惡乎
　林疑獨註聖人應之於不得已何嘗從事
　於務哉無揀擇故無就違心至足故無求
　縁乃能默時說說時默而遊乎塵垢之外
　也聽主乎聰瑩主乎明謂黄帝之聰明乃
　能不惑不蔽而丘也何足以知之如脗之
　合者爲之滑亂而涽者置之使各盡其極
　臣隸於君僕隸於臣自然之勢也任其不
　齊而不廢吾心之平等故愚芚不别参萬
　歲之變而一成純粹也夫人莫不悦生而
　生不能延莫不惡死而死不能免在生安
　生麗姬之在艾封也在死安死麗姬之在
　王所也惡知死者不悔其始之蘄生乎
　陳詳道註聖人不以己絶物未嘗忘務而
　不應不以物累己未嘗役務而從事利之
　不吾益故不就害之不吾損故不違供物
　之求故不喜求與道爲一故不縁道終日
　不言而未嘗無言終日言而未嘗有言也
　孟浪則不中平聽瑩者聽而明也夫子以
　爲孟浪則不及瞿鵲以爲妙道則過矣故
　曰太早計居日月之下而旁日月生宇宙
　之中而挾宇宙非役陰陽官天地者不足
　以與此脗合則爲之爲其所可爲也滑涽
　則置之不爲所不可爲也雖相與爲君臣
　時適然耳役役愚芚老子所謂衆人皆有
　以我獨頑且鄙是也參萬歲則古猶今一
　成純則衆由一也人皆知生之樂不知生
　之苦皆知死之惡不知死之息是以生生
　死死不知悦惡之爲妄況知生死乎古者
　謂死人爲歸人則生人爲行人矣弱喪不
　知歸人以爲迷生而不知死非迷邪生死
　往反猶覺夢然知夢之悲樂不足爲是則
　覺之悲樂豈誠然哉
　陳碧虚註孟浪不精要貌瑩玉色辯玉當
　以視而云聽豈非惑哉黄帝道之宗師視
　聽不以耳目若未忘言是猶聽瑩也夫司
　晨在雞造炙須鴞契道由心此有其本也
　今見末而喜者早計輕侻(音/脫)之徒耳旁日
　月者常照也挾宇宙者總攬也爲其脗合
　從事無迹也置其滑涽忘其違就也以隸
　相尊世俗役役也聖人愚芚灰心槁形也
　參萬歲而一成純者通古今如旦暮合萬
　變爲混成也夫安生樂死未出陰陽之域
　惡得體㝠乎道故麗戎之女失艾封之樂
　得晋國之歡舍彼從此木爲無着一生之
　内悲喜莫知生死之際安可輕議夫夢飲
　酒夢哭泣者情變之所致非至人所有以
　萬世爲一旦此大覺者也以死生爲一條
　豈復有夢哉愚者於夢中自以爲覺尊己
　爲君視人如牧斯固陋之甚也至人以生
　死爲大夢超生死爲大覺衆人以魂交爲
　夢形開爲覺顚倒詭異惑於生死是故達
　人發此覺夢之至言以吊趣死之詭異夫
　生死之係雖無繩約而不可解若乃經歷
　萬世一遇大聖釋此生死之縛者是猶旦
　暮之遇也
　王雱註儒者之所以知孔子不出乎形器
　之間故於道未全然所謂不知乃眞知也
　凡有言有聽不足以盡其眞故皆曰妄旁
　日月挾宇宙此盖識者所了不可爲衆人
　道如脗之合者爲之置世之滑涽使各盡
　其極而不以縈懷若臣隸於君僕隸於臣
　自然之勢本無高下衆人役於滑涽聖人
　㝠於無物萬歲之間萬物之化殽雜多矣
　參合其變俱爲純粹此可以心了不可以
　言受也次論悦生惡死證以麗姬之喻義
　甚切當盖謂齊物論者始於齊彼是終於
　一死生死生既一物安有不齊者乎夫大
　覺者本自無覺對未悟而言强立覺名即
　是不覺之覺覺與不覺俱不可着愚者之
　竊竊然自以爲覺亦夢也直爲其有是夢
　故吾不得不爲之言夢然大覺者知覺與
　夢本無異也古之人不得已而有言盖爲
　發明此處吊當於至理而詭異於衆人也
　趙虚齋註聖人不從事至塵垢之外乃長
　梧平時告瞿鵲者瞿鵲以爲妙道而長梧
　以爲孟浪瞿鵲未免有疑長梧又語之曰
　此數語乃黄帝之所聞見非我所知且汝
　未造此而遽以爲妙無乃太早計乎世之
　養生家不知大道之所存以乾坤爲門户
　坎離爲轂軸求合吾身之造化其不可曉
　者置之不言而以百骸九竅六藏遞爲君
　臣是何足以相治所謂以隸相尊而不知
　有眞君者存衆人役役顚㝠於利害聖人
　愚芚則知而不言萬物各具此理而出機
　入機安知死之不樂於生邪列子載周之
　尹氏大治産夜則夢爲人僕其役夫夜則
　夢爲國君夢中爲君爲牧若固有之也今
　吾與子問答已是夢語告子此語是夢亦
　是夢說其名爲吊詭言舉世爲夢幻眩惑
　而不自覺是可吊憫也萬世之後一遇大
　聖言舉世未有知之者能知其解是旦暮
　遇之言悟此理在頃刻間耳
　慮齋口義云孟浪不着實聽瑩聽而能明
　也太早計謂汝之所言方如此而早以爲
　妙道之行見少而自多之意旁附日月挾
　懷宇宙脗合至理混而爲一世人滑涽以
　隸相尊者皆置之而不言臣僕皆隸也而
　自爲尊卑衆人役役聖人則渾然無知合
　萬歲而觀止此一理更無間雜麗姬悔泣
　以破悦生惡死之惑飲酒哭泣覺夢之間
　變幻若此夢中占夢之說皆曲盡人情則
　知衛玠之問樂廣之答未爲深達大覺即
　大悟君牧貴賤之分吊詭至怪也我爲此
　言可謂至怪而中存妙理萬世之後有大
　聖人出知此等見解與我猶旦暮之遇也
　此亦後世有揚子雲必知我之意
　　聖人無爲任物自爲故利害莫得而及
　　非有心於避就也不喜求則方寸内虚
　　不縁道則虚亦忘矣不言而令行無謂
　　有謂也言而無滯迹有謂無謂也若是
　　則何塵垢之能染哉此瞿鵲平日聞於
　　夫子以爲孟浪之言而自以爲妙道之
　　行舉以求證於長梧長梧謂此言誠妙
　　唯黄帝聽之始能明了恐夫子亦未盡
　　知之況汝踐履未充徒歎羡其美是爲
　　太早計猶見卵而求時夜也予試妄言
　　汝試妄聽以爲何如旁日月挾宇宙此
　　神人之事非與日月參光天地爲常未
　　易語此儻能行前所論聖人之事則可
　　進乎是要在審其脗合自然者爲之滑
　　涽於俗者置之從徼至妙由階而升亦
　　如以隸相尊士隸大夫大夫隸公卿等
　　而上之聖而入於神矣衆人昧此役於
　　知見不能暫息聖人如愚不分故雖萬
　　歲之乆事變之雜合而一之混然純備
　　無今古而忘生死也聖人不獨善而已
　　又使萬物同證此道相藴而熟成之故
　　能與天地並生萬物爲一也凡人所以
　　不能造此者悦生惡死惑其心喜怒哀
　　樂戕其性遂於後文申言以破其迷觀
　　麗姬之先泣後悔則安知死者不悔其
　　向之蘄生乎飲酒哭泣之無據覺夢變
　　幻之多端夢中占夢以喻世人迷之尤
　　者必有大覺而後知此大夢也而愚者
　　於夢中自以爲覺以君牧貴賤於其間
　　何固蔽不通之甚舉世皆夢又何分手
　　彼我哉是以此言達者喜其吊當迷者
　　驚其詭異萬世一遇知其解者若旦暮
　　然重歎世人明此道者至希也竊詳本
　　章指歸開人耳目正在大覺二字觀者
　　宜究心焉瞿鵲長梧製名以問答夫子
　　指孔子亦是寓言
既使我與若辯矣若勝我我不若勝若果是
也我果非也邪我勝若若不吾勝我果是也
而果非也邪其或是也其或非也邪其俱是
也其俱非也邪我與若不能相知也則人固
受其黮闇吾誰使正之使同乎若者正之既
與若同矣惡能正之使同乎我者正之既同
乎我矣惡能正之使異乎我與若者正之既
異乎我與若矣惡能正之使同乎我與若者
正之既同乎我與若矣惡能正之然則我與
若與人俱不能相知也而待彼也邪何謂和
之以天倪曰是不是然不然是若果是也則
是之異乎不是也亦無辯然若果然也則然
之異乎不然也亦無辯化聲之相待若其不
相待和之以天倪因之以曼衍所以窮年也
忘年忘義振於無竟故寓諸無竟
　郭象註不知而後推不見而後辯辯之而
　不足以自信以其與物對也辯對終日黮
　闇莫能正當付之自正耳同故是之異故
　非之皆未足信是若果是則不復有非之
　者非若果非則無復有是之者故是非生
　乎好辯而休乎天均付之兩行而息乎自
　正待彼不足以正此則天下莫能相正任
　其自正而已是非然否彼我無辯故和之
　以自然之分不待彼以正之也是非之辯
　爲化聲化聲之相待俱不足以相正故若
　不相待和以自然之分任其無極之化則
　是非之境自泯性命之致自窮忘年故玄
　同死生忘義故彌貫是非蕩而爲一斯至
　理也至理暢於無極故寄之者不得有窮
　也
　吕惠卿註天下之所謂是非者不過我是
　若非若是我非或是或非俱是俱非四者
　皆出於我與若而我與若俱不能相知則
　所謂是非者卒不明人固受其黮闇誰與
　正之必正於人也而人者非同乎己則同
　乎若非異乎己則異乎若非同乎我與若
　必異乎我與若亦不過四者而皆不能正
　之則是我與若與人俱不能相知也其待
　彼也邪言不相待也唯聖人知其然故雖
　化聲之相待若其不相待則彼是莫得其
　耦而休乎天均矣何則言之是非非有實
　也聲之出於化而巳我之與人相待與不
　相待又出於識心之妄計也我則和之以
　天倪而不爲之分辯因之以曼衍觸類而
　長之則萬物不累乎心矣窮年則參萬歲
　而一成純之謂也是不是然不然之無辯
　者知其同體而物物皆然也窮年則忘年
　無是非則忘義始起於無竟故終亦寓於
　無竟也
　林疑獨註莊子盖欲忘言故立是論使我
　與若辯至我果非也邪設辭以遣之也我
　勝若若不吾勝吾誰使正之又遣其所遣
　也使同乎若者正之至同乎我與若矣惡
　能正之此遣之又遣而至於無所復遣斯
　其至矣凡言是未必是言然未必然故其
　異同亦皆無辯然之與是復自相對又均
　於辯也有化者有化化者有聲者有聲聲
　者化者之化非聲則不顯聲者之聲非化
　則不彰化者聲之體聲者化之用此化聲
　之相待也然而聲出乎化非化之所能知
　化統乎聲非聲之所能識此又若其不相
　待也夫相待生於兩物若合萬化爲一則
　相待之迹無由而生夫聲者常聲不待物
　而後聲聞者自因物而生聽耳化者常化
　不待聲而後化見者自因聲而生識耳此
　其所以相待而若不相待也若夫化化者
　非化之所能化聲聲者非聲之所能聲又
　何相待不相待之有和之以性命之本因
　之以變化之餘則古今之年有時而窮而
　所以爲我者不古不今而無極也
　陳詳道註天倪者性命之端曼衍者無窮
　之變和以天倪因以曼衍則物我不蔽於
　是非而各盡其性命之分此其所以窮年
　也忘年則死生爲一條忘義則可不可爲
　一貫死生可不可固無竟矣而知忘之者
　豈以爲有物邪特寓之而已
　陳碧虚註悟則不辯辯則不悟對辯不已
　黮闇莫明彼我不自信故也夫水清則可
　以鑒妍醜心虚則可以齊同異若中無主
　則待於外是逐物而遷者也從箕子視比
　干則愚以比干視箕子則卑矣從管晏視
　夷齊則戆以夷齊視管晏則貪矣趨舍相
　非嗜欲相反將使誰正之若乃飛者棲巢
　走者宿穴各安所安孰曰不齊哉夫彼我
　之情相待者也是非之辯化聲者也情不
　相待惡有彼我辯無是非惡有化聲是以
　虚心以和崖分妙用以釋留滯所以窮天
　年而無是非也窮天年則忘年無是非則
　忘義故能振舉於無竟以無盡之物無極
　之理寄諸無盡無極而已矣
　趙虚齋註自得之學難爲人言言之則辯
　論鋒起誰能正之孔子曰莫我知也夫又
　曰知我者其天乎亦此意化聲相待啐啄
　同時也和以天倪因以曼衍和其光同其
　塵也是不是然不然皆不可得而辯則是
　舉世不相知與人言無解者是化聲之不
　相待也如此則但當和光同塵以樂其天
　年何必强聒哉忘年忘義言此生此理皆
　付之於忘言造物者無窮吾亦與之無窮
　而已
　鬳齋口義云勝負不足爲是非則我與若
　辯者彼此不能相知也黮闇言所見不明
　我與若皆不明將使誰正之議論與彼同
　既不可議論與我同又不可皆與我與彼
　不同亦不可皆與我與彼相同亦不可則
　是三者皆不能相知必須待彼也此彼字
　指造化即所謂天倪天倪者自然之分所
　以和者因是而已是不是然不然皆兩存
　之若定其然是則有不然不是便有是非
　之爭化聲者以言語相化服相待對敵也
　若以是非言語相對敵以求化服何似因
　其所是而不相敵故曰若其不相待不相
　敵而尚同則是和之以天倪游衍以窮盡
　歲月如此則併與歲月義理俱忘之振動
　鼓舞於無物之境此振字亦逍遥之意信
　能如是則終身寓於無物之境矣
　　是非勝負各執一偏不能相正則我與
　　若與人俱不能相知也而待彼也邪言
　　必付之造化耳此一節諸解備悉獨化
　　聲之義隱奥難明相待不相待之機亦
　　未易以言盡唯窮神通化者以心燭之
　　至理自見諸解中疑獨立論最高自成
　　一家之言與經文相表裏非訓詁之學
　　所能及鬳齋論化聲獨異於衆而無竟
　　立說尤長若以簡要論之死生覺夢之
　　分出於化者也彼我是非之辯出於聲
　　者也覺夢依乎形是非生乎情有若相
　　待也然而化者自化不知其所以化聲
　　者自聲不知其所以聲又若不相待也
　　要夫物理之至極莫逃造化之自然此
　　萬化之所出入萬物之所以齊也詳此
　　化聲之相待與形景之相待義同前後
　　互發明耳吕氏註後附說云化聲之相
　　待至所以窮年也合在何謂和之以天
　　倪之上簡編脫略誤次於此觀文意可
　　知
罔兩問景曰曩子行今子止曩子坐今子起
何其無特操與景曰吾有待而然者邪吾所
待又有待而然者邪吾待蛇蚹蜩翼邪惡識
所以然惡識所以不然昔者莊周夢爲胡蝶
栩栩然胡蝶也自喻適志與不知周也俄然
覺則蘧蘧然周也不知周之夢爲胡蝶與胡
蝶之夢爲周與周與胡蝶則必有分矣此之
謂物化
　郭象註罔兩景外微陰天機自爾坐起無
　待無待而獨得者孰知其故責其所待尋
　其所由卒於無待而獨化之理明矣若待
　蛇蚹蜩翼則無特操之所由未爲難識今
　所以不識正由不待斯類而獨化耳或謂
　罔兩待景景待形形待造物者請問造物
　有邪無邪無則胡能造物有則不足以物
　衆形明衆形之自物自造無所待焉此造
　物之正也今罔兩之因景猶云俱生而非
　待也故罔兩非景之所制景非形之所使
　形非無之所化則化不化然不然從人之
　與由己吾惡識其所以哉方其夢爲蝶而
　不知周俄然覺則蘧蘧然周也自周而言
　故稱覺耳未必非夢也今之不知胡蝶無
　異夢之不知周而各適一時之志則無以
　明胡蝶之不夢爲周矣世有假寐而夢經
　百年者則無以明今之百年非假寐之夢
　也覺夢之分無異死生之辯今所以自喻
　適志由其分定非由無分也夫時不暫停
　今不遂存昨日之夢於今化矣死生之變
　豈異於此而勞心於其間哉
　吕惠卿註罔兩之於景同類也而不知景
　之無待於形猶我與若與人亦同類也而
　不知其無待於彼盖景之行止坐起唯形
　是隨則無特操者也然本無情豈知有待
　若謂景待於形形又何待而然邪景之待
　形非若蛇之待蚹而行蜩之待翼而飛也
　惡識所以然不然哉人能通乎物之無知
　則蛇蚹蜩翼亦無待而已故方其爲蝶也
　栩栩然不知有周及其爲周也蘧蘧然不
　知有蝶一身之變猶不自知則物之化而
　異形其能相知乎物物不相知則各歸其
　根物物不相待則莫得其偶其有不齊者
　邪
　林疑獨註景由形生似乎相待而實不相
　待也而罔兩者不知形景皆屬造物遂以
　爲行止坐起在乎形然非日火之光則雖
　有形景何由生哉此所謂不相待也景曰
　吾所待又有待而然者景之所待者形而
　形亦未能無待言待於造化耳夫景之待
　形則亦微小而形在造化中益又小矣故
　曰吾待蛇蚹蜩翼言物之至微薄者也外
　篇蟲臂鼠肝亦此義莊子寓意於蝶以明
　夢覺無復分知莊子夢蝶之理則死生之
　說盡矣夢而爲蝶不知有周覺而爲周不
　知有蝶有勢不能合并必有時而分矣萬
　物之化亦如此
　陳詳道註罔兩待景而後有景待形而後
　見形待造物然後生形之於造物已幻矣
　況景乎景之於形已外矣況罔兩乎凡此
　皆非眞實故不足辯況認其非眞實者以
　爲有而即其不足辯者以爲問此莊子所
　以託景之答以袪其惑夫天下之物自迹
　觀之未嘗不相待自理觀之未始有待今
　景之爲物以爲待形邪非日火則無見以
　爲待日火邪非形則無有然則形也景也
　日火也果有待邪無待邪惡識所以然不
　然哉蛇蚹蜩翼言其用之小者耳悟而爲
　道者摭實而不摭華迷而通物者摭華而
　不摭實蝶之爲物摭華者也而周夢爲之
　是爲道而不免通物之想摭實而不免摭
　華之夢也及其覺也然後不以想累神不
　以夢易眞而周與胡蝶固有分矣唯大通
　物化之情者斯可與於此
　陳碧虚註景不待形形不待陰陽豈比蛇
　蛻蜩殻有物者邪夫物之相因無如形景
　今尚言其不相待明外物不可必萬類皆
　自爾唯因待都忘卓然獨化方可論超生
　死而反混㝠是謂帝之縣解也周蝶之性
　妙有之一氣也昔爲胡蝶乃周之夢今復
　爲周豈非蝶之夢哉周蝶之分雖異妙有
　之氣一也夫造化之機精微莫測儻能知
　此則造化在已而不遷於物是謂生物者
　不生化物者不化既已爲物惡有不化者
　哉死生之革形類所遷漆園之夢其理盡
　矣
　趙虚齋註景之行止坐起皆依於形而所
　以行止坐起必有形形者存乎其中蛇籍
　蚹以行蜩藉翼以飛而所以行飛者非蚹
　翼也人物之一動一靜皆有待而然景待
　形而形之所待者非形也形且不知其所
　以然何責於景哉是以莊周胡蝶物我俱
　化栩栩蘧蘧覺夢如一也
　鬳齋口義云景言吾之運動待形而形又
　待造物形之爲形猶蛇蚹蜩翼而巳蛇蜩
　既蛻而蚹翼猶存豈能自動邪我既待形
　形又有待惡知所以然不然此即是非待
　彼之喻周昔夢蝶不知周也及覺爲周得
　非蝶之夢乎然此覺夢須有箇分别到此
　似結不結却不說破正要人於此參究此
　之謂物化言萬物變化之理不過如是
　　蛇蚹蜩翼或謂蛻甲者不若齟齬翅翼
　　之說爲優盖蛇藉以行蜩籍以飛喻人
　　身中所以運動者有若相待而終於無
　　待則獨化之理明矣故翻覆辯論卒歸
　　無待而止人之一身耳聽目視手執足
　　行有待而然也而所以用形者若待造
　　物而實無待也天下之物生於有有生
　　於無有之以爲利無之以爲用然則有
　　無利用未嘗不相生也人能反究至無
　　之妙遊乎物初則知所以生有所以用
　　形者矣今有形以運動有心以思慮尚
　　不自知其主宰之者則自形以生景又
　　豈罔兩所可知宜其惑而有問也寓言
　　篇有衆罔兩問景章喻世之迷者益多
　　故不一言之有云子蜩甲也蛇蛻也與
　　此蚹翼義同本經嘗言古之眞人其寢
　　不夢而南華自謂夢爲胡蝶何邪盖借
　　覺夢以立言明死生之一致生不知死
　　亦猶死不知生二者雖不相知而理本
　　齊一請以覺夢觀之槩可見矣何爲當
　　生而憂死當死而羡生乎蝶之爲物無
　　巢穴之營無飢渴之患翩翩栩栩遊放
　　乎天地間人見之者亦欣其自適而莫
　　加害焉其所由生非關種類往往他蟲
　　所化或朽麥所爲至樂篇載鳥足之根
　　爲蠐螬其葉爲胡蝶則亦出於草化莫
　　究其始而終亦不知所歸盖翾飛中之
　　得道者故眞人或夢爲之夫人之與物
　　形分多類咸禀自然自然者至道之妙
　　本萬化所由立也故莊蝶夢覺各不相
　　知終歸於化則未嘗有異是知動植萬
　　形生死萬變有情無情卒齊於化化者
　　形數之始終萬類之出入由於造物之
　　推排勇有力者莫能拒物受雕琢形歸
　　鼓鑄不知所以然而然是以達人委而
　　順之故覺夢混融生死爲一也周與胡
　　蝶則必有分分即物之天物雖各有天
　　固同一天也或讀分如字則分别無已
　　天下物論何由而齊學者又當究夫性
　　命之精微以通物理之一致與物同化
　　而有不化者存以死生爲覺夢視古今
　　如朝昏將無物之可齊容有論乎然則
　　莊與蝶與夢與覺與既有論之者矣必
　　有知之者矣
　　孟子曰物之不齊物之情也而莊子名
　　篇以齊物論或疑其與儒家悖重增不
　　齊之情殊不思孟子特爲許子言之耳
　　況孟之所言者情莊之所言者理理一
　　分殊則情之不齊也宜矣故南華原本
　　究極主一理以齊天下之物論篇首設
　　二子問答詳論人籟地籟之不齊明天
　　籟之自然非惟理不待齊亦非齊之所
　　及故於其間旁證側引而不指言天籟
　　欲人心契而自得之夫生物糺紛榮謝
　　萬變自形自色自消自息卒歸天籟而
　　止天籟者無形無聲而形聲之所自出
　　神化之所發見也儻能究夫人籟地籟
　　之所由作則天籟可知故郭註云豈復
　　别有物哉即衆竅比竹接乎有生之類
　　會而共成一天耳至論知言覺夢成心
　　言吹可否是非方生方死無異乎萬竅
　　怒號及乎得其環中以應無窮則虚以
　　待物物亦無礙此忘而彼自化風濟竅
　　虚之謂也天地一指萬物一馬則以不
　　齊齊之恢恑憰怪道通爲一有不待齊
　　而自齊矣若夫狙公賦茅喜怒所由生
　　昭文鼓琴成虧所以著言有心有爲不
　　足以化物何望於齊哉至於天地與我
　　並生萬物與我爲一可以言齊矣又慮
　　或者以一與言爲二二與一爲三此又
　　散而不齊之兆也唯造乎未始有物注
　　酌無窮以大覺而知大夢參萬歲而一
　　成純所以槩天下之物而齊之之道也
　　罔兩問景不知即異而同南華夢蝶孰
　　究非同非異盖極論物我生死覺夢之
　　不齊而終歸於物化南華之所謂化即
　　大易所謂神潜於恍惚見於日用而不
　　可以知知識識由是悟萬物一形也萬
　　形一化也萬化一神也神而明之變而
　　通之孰爲物熟爲我夫是之謂大齊



南華眞經義海纂微卷之四




南華眞經義海纂微卷之五建五
　　　　武林道士褚伯秀學
　　　內篇養生主第一
吾生也有涯而知也無涯以有涯隨無涯殆
已已而爲知者殆而已矣爲善無近名爲惡
無近刑縁督以爲經可以保身可以全生可
以養親可以盡年
　郭象註生也有涯分有極也夫舉重携輕
　力有所限好勝者雖絶膂未足慊其願此
　知之無涯也知之名生於失當而滅於㝠
　極㝠極者任其至分而無毫銖之加雖負
　萬鈞忽然不覺重之在身雖應萬務泯然
　不覺事之在已此養生之主也若以有限
　之生尋無極之知安得而不困哉已困又
　爲知以救之因養而傷眞大殆也必須忘
　善惡而居中任萬物之自爲悶然與至當
　爲一故刑名遠己而全理在身盖能順中
　以爲常則事事無不可養生非求過分全
　理盡年而已矣
　吕惠卿註生隨形而有盡知逐物而無窮
　以生隨知則有殆而已已而繼之以知卒
　於殆而已矣天下皆知美之爲美斯惡已
　皆知善之爲善斯不善已善惡皆生於知
　其相去何若唯上不爲仁義之操以近名
　下不爲淫僻之行以近刑善惡兩遺而縁
　於不得巳以爲常是乃刳心去知而止乎
　不知之道也保身全生養親盡年何以加
　此
　林疑獨註有形者陰陽不能續無形者歷
　數不能窮故以有涯之生隨無涯之知殆
　已夫眞性裂而有善惡善惡立而有名刑
　爲善不近於名斯天下之眞善爲惡不近
　於刑斯天下之眞惡唯順性命之情而不
　損不加於萬物混同而無毁無譽則刑名
　之所不能及也天下所以有善名因不及
　者立所以有惡名因過之者生或輕生趨
　義以要一時之名或貪生逐利以陷中道
　之夭皆所謂近名之善近刑之惡非順性
　命之情而去其已甚者也
　陳詳道註善養生者内我以爲主外物以
　爲賔不以有涯隨無涯斯免危殆從心而
　動不違自然所好當身之娛非所去也故
　不爲名所勸從性而遊不逆萬物所好身
　後之名非所取也故不爲刑所及縁督而
　應不得已而起以是爲常而不爲已甚則
　在我無忤於物在彼無害於我故可以保
　身而養親全生而盡年也易曰善不積不
　足以成名惡不積不足以滅身則爲善未
　嘗不近名爲惡未嘗不近刑而莊子言此
　者盖莊子所謂善非離道也志其劵内而
　巳所謂惡非犯義也特異於善而已老子
　謂南榮趎其中津津乎猶有惡也所謂惡
　者如此則所謂善者可知矣
　陳碧虚註壽夭者生之有涯博通者知之
　無涯天與則深不可識人爲則勞而多弊
　故生理之主要在善養而乃貪名逐利不
　知休息重增其偽以益其生卒至於危殆
　而已夫自全之善理無近名謂守朴少變
　漢陰文人之徒是也自損之惡理無近刑
　謂沈溺嗜好公孫朝穆之徒是也無爲善
　無爲惡由正以爲常者聖人之中道可以
　保身全生養親盡年此所生之主也
　趙虚齋註人從少至壯從壯至老從老至
　死此生之有涯經緯萬事亘古今而常存
　此知之無涯人惟昧於眞知而終身役役
　以爲知危矣生有盡而知亦盡其形化其
　心與之然可不謂大哀乎人處世間爲善
　則有無窮之譽爲惡則有無窮之毁伯夷
　死名盜跖死利雖所死不同殘生傷性均
　也惡固不可爲善亦不必爲爲則有心矣
　但當縁督以爲經督中也喜怒哀樂之未
　發其感於物也一出乎性之自然形諸外
　者即此中也率性之謂道縁督爲經之義
　也奇經八脉中脉爲督
　林氏鬳齋口義云以有盡之身隨無盡之
　思紛紛擾擾何時而止殆已者言其危可
　畏於危殆之中又用心思筭自以爲知終
　於危殆而已爲善無近名至可以盡年數
　句正是養生家之學莊子所自受用者若
　以爲善又無近名之事可稱若以爲惡又
　無近刑之事可指此即駢拇篇上不敢爲
　仁義之操下不敢爲淫僻之行也迫而後
　應應以無心以此爲常則可以保身全生
　養親盡年即孟子所謂壽夭不貳脩身以
　俟之也
　　褚氏管見云内篇始於逍遥遊盡性之
　　學所以明道次以齊物論窮理之談所
　　以應化又次以養生主至命之要所以
　　脩身也故首論無以有涯隨無涯則生
　　任其自生而無夭閼之患知復乎無知
　　而歸混㝠之極切身之害既除何危殆
　　之有信能如是則因天下之善而善之
　　因天下之惡而惡之雖爲非爲也又何
　　有近名近刑之累哉夫人之處身應世
　　有當爲之善惡至若聖賢任天下之重
　　紀綱世道扶持生靈於善惡尤有不得
　　不爲者賞一人而天下勸罰一人而天
　　下戒以天下之愛惡行天下之賞罰若
　　天地之運行春夏生成而不以爲恩秋
　　冬肅殺而不以爲怨盖天地無心寒暑
　　自運物自生成物自肅殺時當然耳恩
　　怨無與焉若羿之工乎中微而拙乎藏
　　譽近名之善也能如飄瓦之中人不怨
　　斯無近刑矣按此二句即道德經建德
　　若偷之義諸解或引善不積不足以成
　　名惡不積不足以滅身爲證則是爲而
　　近名刑也或引上不敢爲仁義之操下
　　不敢爲淫僻之行則是不爲而不近名
　　刑也語雖相類義實不同今經意盖謂
　　世人所謂善惡私而有迹特見其小者
　　耳聖賢所謂善惡公而無畛爲於無爲
　　豈淺識所能窺哉若四凶之惡而帝堯
　　除之桀紂之惡而湯武放之少正卯之
　　惡而夫子誅之則聖賢所謂善惡者可
　　見矣夫爲善惡而近名刑不爲善惡而
　　無名刑皆理之當然今則爲之而不近
　　名刑者世人視之以爲善惡而聖賢之
　　心常順乎中道合天理之自然而已故
　　利害不能及而道德之所歸也督字訓
　　中乃喜怒哀樂之未發非特善惡兩間
　之中也苟於七情未發之時循之以爲
　常道則虚徹靈通有無莫係吾與太極
　同一混成又惡知身之可保生之可全
　親之可養年之可盡哉郭氏以中釋督
　而不明所以後得虚齋引證切當盖人
　身皆有督脉循脊之中貫徹上下復有
　壬脉爲之配乃命本所係非精於養生
　罕能究此故衣背當中之縫亦謂之督
　見禮記深衣注
庖丁爲文惠君解牛手之所觸肩之所倚足
之所履膝之所踦砉然嚮然奏刀騞然莫不
中音合於桑林之舞乃中經首之會文惠君
曰譆善哉技盖至此乎庖丁釋刀對曰臣之
所好者道也進乎技矣始臣解牛之時所見
無非牛者三年之後未嘗見全牛也方今之
時臣以神遇而不以目視官知止而神欲行
依乎天理批大卻導大窾因其固然技經肯
綮之未嘗而況大□乎良庖歲更刀割也族
庖月更刀折也今臣之刀十九年矣所解數
千牛矣而刀刃若新發於硎彼節者有間而
刀刃者無厚以無厚入有間恢恢乎其於遊
刃必有餘地矣是以十九年而刀刃若新發
於硎雖然每至於族吾見其難爲休然爲戒
視爲止行爲遲動刀甚微謋然已解如土委
地提刀而立爲之四顧爲之躊躇滿志善刀
而藏之文惠君曰善哉吾聞庖丁之言得養
生焉
　郭註自手之所觸至乃中經首之會言其
　因便施巧無不閑解既適牛理又合音節
　直寄道於技所好非技也所見無非牛未
　見其理間未嘗見全牛但見其理間也以
　神遇不目視闇與理會也官知止神欲行
　司察之官廢縱心而順理也依乎天理不
　横絶也有卻之處批之令離節解窾空就
　導令殊因其固然刀不妄加遊刃於空未
　嘗經槩於微礙故十九年而刃若新發硎
　每至交錯聚結之處視止行遲動刀甚微
　謋然已解理解而無刀迹如聚土也逸豫
　自得拭刀而藏之刀以善用而全生亦以
　善養而全也
　吕註物以有而礙道以虚而通人未聞道
　則所見無非物既聞道則所見無非道神
　遇不目視喻聞道者能以心契而不以知
　知識識也目官知止神欲自行依乎天理
　至大乎是乃未嘗見全牛也天下無物
　非道而無適不通亦若是而巳矣所見無
　非牛更刀傷生之譬十九年而刃若新發
　硎不以傷其生之譬也其爲形也未始有
　物不乃似其節之有間乎其爲生也未始
　有生不乃似其刃之無厚乎其於遊刃恢
　有餘地不乃似其體道而遊萬物之間乎
　雖然每至於族吾見其難爲則人之所畏
　不可不畏也休然爲戒視止行遲以至善
　刀而藏則慎終如始無敗事矣
　疑獨註牛喻性命之理刀乃生之譬也順
　性命之理而無爲則生不傷順牛體之理
　而不用力則刀不虧故手觸足履疾徐動
　止之間因其自然順其常理是以中於五
　音合於樂舞桑林湯樂經首堯樂會者合
　音與舞而言之庖丁自謂寄道之微妙於
　技之粗末所好非技也始見無非牛以目
　視也乆則無全牛以神遇也今一於神遇
　而不目視則筋骨之内皮膚之間固已㝠
　會矣老子曰絶聖棄知官止之謂也易曰
　不疾而速神行之謂也依乎自然之理大
　郤則批而離之大窾則導而通之凡此皆
　因其固然豈復强爲私巧哉若然則肯綮
　微礙之處未嘗或經而況𩨢戾大骨乎良
　庖之與族庖雖歲月有遠近更刀有遲速
　其於傷刀一也族言其衆良言其寡則庖
　丁者言其獨斯爲神庖也歟以無厚入有
　間所以十九年而刃若新發硎也族者骨
　肉結聚之處見其難爲運刀須當戒慎視
　止行遲喻性命之精微養之爲尤難提刀
　四顧躊躇滿志解牛至此無復解矣善刀
　而藏則知至人以應爲不得巳而復退藏
　於宻也
　詳道註目視者見物不見理所見無非牛
　也神遇者見理不見物未嘗見全牛也所
　見無非理故以無厚入有間而遊刃有餘
　地矣養生之道豈異此哉處心以虚而不
　以實應物以順而不以逆於其易也遇之
　以適無異砉然而中音於其難也處之以
　慎無異怵然而爲戒其成也視履考祥無
　異提刀而四顧其終也全而歸之無異善
　刀而藏也善解牛者所解雖多而刀不剉
　善應物者所遇雖煩而生不傷也
　碧虚註識明則達理技妙則中節庖丁素
　學養生之道假技以進耳始則見牛不見
　理後乃見理不見牛以神遇不目視治内
　者遣外也官知止神欲行視聽不以耳目
　也依乎天理自然㝠會批卻導窾遊刃於
　虚未嘗經肯綮之礙況大𩨢乎是以十九
　年而刃若新發硎也動刀甚微謋然已解
　牛不知其死也夫解牛者觀其空郤之處
　遊刃舞蹈以全妙技養生者豈不能避患
　深隱保形不虧以全天眞乎
　李士表論云物本無物其體自離道無不
　通安所用解莊子所謂解牛者離物㝠心
　而未嘗見牛乗虚順理而未嘗經刃是亦
　解於無解耳且以十九年則歷陰陽之數
　不爲不乆所解數千牛則應世故之變不
　爲不多而刃若新發硎者盖執迹則瞬息
　已遷操本則亘古不去一身已幻敦爲可
　奏之刀萬物皆妄熟爲可解之牛哉物我
　既忘能所斯泯故未嘗批而大郤自離未
　嘗導而大窾自釋奏刀騞然而無應物之
　勞釋刀而對而無留物之累其終也善刀
　而藏之復歸於無用矣以道觀之在解無
　解非礙則解亦不知在礙無礙非解則礙
　亦不立以庖丁視族庖解者解其礙也以
　族庖視庖丁礙者礙其解也解礙俱遣虚
　而已矣以是道而遊乎萬物之表彼且惡
　乎礙哉
　趙註庖丁解牛進退周旋合乎音節牛之
　經絡皆會於首屠者刺刃於首正中其會
　則百骸立解所以發文惠君之歎丁又自
　言其技之精盖進乎道至於難處未嘗不
　戒謹恐懼心爲之休視爲之戒行爲之止
　動爲之遲惟恐一毫之傷其刃所以十九
　年若新發硎他人則歲月之間不缺則折
　此善養生者也
　鬳齋口義云奏刀進用其刀中音言合律
　吕桑林經首皆樂名未嘗見全牛言牛身
　可解處一目而見也神遇猶言心會也官
　知止言耳目皆無所見聞而不言之神自
　行依牛身自然之腠理骨節空窾皆固然
　者我但因而解之其用刀也未嘗經涉肯
　綮之間而況大𩨢乎良庖族庖歲月更刀
　之不同均不免於損今經十九年而刃若
　新發硎言其無損也以無厚之刀入有間
　之體遊刃於其間言無滯礙也喻世事皆
　有自然之理但順而行之我心泰然物亦
　不能傷也至雖然一轉甚有意味言人之
　處世豈得皆爲順境或遇逆境之時多忙
　亂失措然正當委曲順以處之不動其心
　事過而化一似元無事時始爲養生得力
　也
　　庖丁章叙述養生要㫖最爲親切故寫
　　其動作進止之度以應夫行住坐卧之
　　間未始須臾離也而畫筆之工曾不是
　　過盖天下事無小大有理存焉解牛而
　　得其理則目無全牛刃有遊地養生而
　　得其理則身有餘適事無廢功奏刀中
　　音喻應物之當理釋刀而對喻忘生而
　　得理也有心乎應物則所見無非牛體
　　道而㝠物未嘗見全牛也神遇不目視
　　則依乎自然以虚爲用而亦無所事乎
　　知見矣十九年而刃若新發硎言與物
　　無迕者生無所傷養神有道者乆而不
　　弊也然而每至於族見其難爲骨肉盤
　　結曰族以喻應酬世故事物繁劇之時
　　當加戒謹以成厥功定而後能應也世
　　人徒從事乎厚味侈服華居顯位聲色
　　悅樂以爲養養愈至而生愈失經所謂
　　養形果不足以存生是已庖丁所好者
　　道則所見無非道故事物之間恬無滯
　　礙雖逆順迭出萬變叢挫卒有以善解
　　之不啻遊塵之過前是何也盖能養其
　　生之主則玄德内充眞機外應處已處
　　物無不適宜應已而復歸於無是謂善
　　刀而藏安有月更之弊哉眞人慮後世
　　學養生者溺於沉寂無爲無以酬酢世
　　故廢人事而道可立其爲道也鮮矣故
　　寓道於技以立言而牛之解不解無庸
　　辯再考每至於族似指族庖見族庖之
　　難爲故休然爲戒而終無難也李士表
　　論意亦同此休然爲戒已下趙氏點句
　　獨異說亦可通但末後刀甚微三字句
　　不圓耳
公文軒見右師而驚曰是何人也惡乎介也
天與其人與曰天也非人也天之生是使獨
也人之貌有與也以是知其天也非人也澤
雉十步一啄百步一飲不蘄畜乎樊中神雖
王不善也
　郭註介者偏刖之名知之所無奈何天也
　犯其所知人也獨指偏刖夫師一家之知
　而不能兩全其足則知之所無奈何以右
　師之知而必求兩全心神内困形骸外弊
　矣豈直偏刖而巳哉兩足共行曰有與有
　與之貌未有疑其非命也以有與爲命則
　知獨者非我也夫逍遥乎自得之場固養
　生之妙處又何求於入籠而服養哉言雉
　心神長王志氣盈豫自放於清曠之地忽
　然不覺善之爲善也
　吕註右師盖人貌而天者也介然獨立故
　公文軒見而疑其非人天之生是使獨也
　言所得於性命之理本如此若夫與物接
　而其貌有與者則人而已矣澤雉飲啄自
　如心與天遊而適其性命之譬也不蘄畜
　樊神王不善制乎人間而不得逍遥之譬
　也樊中之養雖至於神王非其所善不若
　澤中飲啄之希而自得也
　疑獨註天生斯人使之獨足而人之貌則
　有與也言養生不在形骸要在神王而巳
　故澤雉自適雖飲啄至少而神不虧樊中
　稻粱充足適所以累身而已夫養神在於
　適性故古人一畝之宫簞食瓢飲以爲至
　樂正明此理
　詳道註介者不與物通獨而無與右師盡
　其所受乎天者如此而與人之貌有與者
　異故公文軒曰云云雉之爲物資養於澤
　而憂畜於樊其養於澤也神可謂王矣其
　憂於樊中雖王不善也盖處世而與物遊
　者未嘗無所防離人而入於天者未嘗不
　自適右師驚於人則神王而善可知矣雉
　神王而不善則驚於人可知矣
　碧虚註作善不免天也爲惡近刑人也有
　與猶相與今介獨者是罹禍於天雖犯法
　令盖禀受愚昩亦非人也人之儀形全美
　相與而行固難企慕而忘己醜也乆矣夫
　不知世事感變之所起事至則惑其所由
　然惑則外物害之矣其害也知其所由然
　則委之自爾而内無驚怛所以免乎重傷
　也
　趙註右師矇瞍也介相師者也人莫不有
　目而我獨無是天使我獨非人所能爲因
　引雉以自解雉在澤中十步方一啄百步
　方一飲不能忘機者以目有所見懼物之
　害己也慮患如此豈料寘身樊籠爲人所
　畜是兩目之明不足恃故曰神雖王不善
　也神寓於目精采發見謂之王言恃目防
　患而不得免不若無目者之一委於天也
　鬳齋云右師巳刖之人爲右師之官介獨
　也刖而存一足也天與人與者言天生如
　此邪刖則分明是人却曰天之生是使獨
　者言人之形貌皆兩足相並而行此則獨
　異便是天使非人也盖謂世間有餘不足
　雖是人爲皆由造物人處患難當安之也
　澤雉十步一啄百歩一飲言得食之難若
　受養籠中則飲啄皆足而爲雉者不願盖
　籠中飲啄雖飽雉之精神雖王而終不樂
　故曰不善也
　　介一音兀斷足也崔氏本作𧿁據前諸
　　解立說不同亦各有意義詳定從本音
　　以偏刖釋之爲當有與說亦未明今擬
　　以與訓類說之盖右師之介雖蓄於人
　　亦其天分使之獨足而其貌則與人同
　　類耳況禀形最靈復有以充其内豈可
　　以外虧一足而自棄其全美哉是故一
　　安於命而歸之天知所當全者在乎德
　　性德者與生俱生性則爲生之主不離
　　於斯二者是謂得其養矣形之殘兀何
　　加損焉欲人安於患難而順其性命之
　　情則吾有尊足者存所養非形骸也故
　　後文澤雉之喻以全性爲樂畜樊爲憂
　　再詳經㫖謂澤雉飲啄雖鞎而不願就
　　養若受畜樊中則雖飲啄有餘而飛行
　　失所形雖王不善也諸本多作神使其
　　神王豈得謂之不善哉況受縶樊中無
　　神王之理傳寫之誤失於訂正耳



南華眞經義海纂微卷之五




南華眞經義海纂微卷之六建六
　　　　武林道士褚伯秀學
　　　内篇養生主第二
老聃死秦失弔之三號而出弟子曰非夫子
之友邪曰然然則弔焉若此可乎曰然始也
吾以爲其人也而今非也向吾入而弔焉有
老者哭之如哭其子少者哭之如哭其母彼
其所以會之必有不蘄言而言不蘄哭而哭
者是遁天倍情忘其所受古者謂之遁天之
刑適來夫子時也適去夫子順也安時而處
順哀樂不能入也古者謂是帝之縣解指窮
於爲薪火傳也不知其盡也
　郭註秦失見人弔亦弔人號亦號弟子怪
　其不倚户觀化乃至三號然至人無情與
　衆號耳老者如哭子少者如哭母嫌其先
　物施惠不在理上住致此甚愛也夫天性
　所受各有本分不可逃亦不可加感物太
　深不止於當遯天者也馳騖於憂樂之境
　楚戮未加性情已困庸非刑哉適來時自
　生適去理當死無時而不安無順而不處
　㝠然與造化爲一哀樂無所措其間以有
　係者爲縣則無係者縣解也爲薪猶前薪
　前薪以指指盡前薪之理故火傳不滅心
　得納養之中故命續不絶明夫養生乃生
　之所以生也夫時不再來今不一停人之
　生也一息一得耳向息非今息故納養而
　命續前火非後火故爲薪而火傳火傳命
　續由夫養得其極也世豈知其盡而更生
　哉
　吕註弔之爲禮哭死而弔生三號則哭死
　爲不哀無言而出則弔生爲不足此弟子
　所以疑其爲非友弔焉若此爲不可也始
　吾以爲其人意從老聃者皆得聃之道今
　見其老者少者愛慕而哭泣之不能安時
　處順所以知非其人也盖必有不蘄言而
　言不蘄哭而哭者内外相成此所以會之
　也人之所受於天其性命之情未始有物
　而爲之哀樂是遁天倍情忘其所受無適
　非天而欲遁之不免於刑而已矣知其適
　來而安之適去而順之古者謂是帝之縣
　解以其未嘗有死也火之所託者薪而火
　非薪其爲薪也雖窮於指而火傳不知其
　盡何則火之在此薪猶彼薪也其傳豈有
　盡哉火以喻生薪以喻形達此則知生之
　所以爲生者未嘗有死也何哀樂之能入
　哉
　疑獨註至人本無情老聃死而秦失弔號
　者若堯死而百姓如喪考妣自非土木無
　情安能使天下兼忘哉然聃之所以爲有
　情者特未定也禮曰知生者弔知死者傷
　秦失弔之弔其生人三號而出傷其死也
　弟子怪其止於三號非與老子爲友也答
　以三號爲可矣始也吾以爲其人故人弔
　亦弔人號亦號而今見其遁天倍情忘其
　所受之爲非也夫形骸如贅疣生死如夜
　旦安知生人之非死鬼死鬼之非生人何
　乃切切然以生死哀樂於胸中爲哉夫大
　塊吐精嘘氣鞠而成物固莫知其所自來
　雖天地陰陽不得爲之父母而世之昩者
　乃執子母之愛而號泣之又況哀他人之
　親如己之子母者乎盖所以相會人合而
　致此甚哀故不蘄言而言不蘄哭而哭此
　方内之事秦失以爲遁逃自然倍益哀情
　忘吾所受於造化者之本無也天刑即命
　遁於命則累於刑而憂患生矣以適來爲
　時適去烏順哀樂不能入也古者謂是帝
　之縣解有生爲縣無生爲解也致命之極
　則吾之有生長於上古而不老如指窮於
　爲薪火傳不知其盡也
　劉槩註薪火之論以譬神舍於形而屢移
　者也古之至人所以載營魄而視形骸爲
　逆旅者以此況肯仞形而喪其尊形者乎
　趙註秦失哭老子而不哀弟子疑焉失乃
　告以所見說者於此以爲失不滿於老子
　謂不合使人哀慕如是之切殊失本意盖
　老子平日和光同塵不與物迕人自愛之
　故不蘄人言而言不蘄人哭而哭其死也
　逃乎造化背乎世情忘其所受於天者至
　此則天亦無如之何故曰遁天之刑適來
　不以爲樂適去不以爲哀所謂安時處順
　也縣者大患有身解者吾今而後知免也
　帝之縣解謂造物者勞我以生息我以死
　也指窮於爲薪薪盡則火息而所以不息
　者常存故曰火傳不知其盡
　慮齋云秦失老子之友也三號而出言其
　不用情故弟子疑而有問失謂始吾以老
　子爲非常人今見其弟子之哭若老若少
　如此過哀必老子未能去其形迹有以感
　會其心不期然而然也夫天之所受本無
　物猶以有情相感則是忘其始者之所受
　而遁逃天理背棄情實此皆得罪於天者
　故曰遁天之刑人之生也適然而來死也
　適然而去當隨其時而順之不足以爲哀
　樂知此理則天亦不能以死生係着我矣
　故曰帝之縣解爲薪火傳生死之喻以薪
　熾火指其薪以觀之則薪有盡時而世間
　之火古今不絶講理到此却以三句譬喻
　結末眞奇筆也
　　按前諸解指字多以手指釋之盖以爲
　　訓前則指在其中矣竊詳經意指應同
　　㫖猶云理也理盡於爲薪故火傳不知
　　其盡義甚顯明知北遊篇周遍咸三者
　　異名同實其指一也可證夫一家之薪
　　有盡而天下之火無盡善爲薪者有以
　　傳之一人之身有盡而身中之神無盡
　　善養生者有以存之火之在彼薪猶此
　　薪也而焰焰不同神之託後身猶今身
　　也而息息各異焰不同所以有然有滅
　　息各異所以有死有生然而天下之火
　　未嘗盡神未嘗滅者有人以主之耳至
　　若鑑日擊石鑽木戛竹皆可以得火火
　　性遍天地間非人無以致之神之運化
　　也亦然去是薪火何麗亡是形神何託
　　由是知傳火在乎得薪託神在乎得形
　　所以成至人之妙用相天地之全功南
　　華舉以結養生主一篇之義深有㫖哉
　　達養形之理者勿傷得養神之道者無
　　爲形者生之所託神則爲生之主虚無
　　之道是所以養其神者也世人徒知養
　　生而不知養其生之主養愈至而生愈
　　失故眞人誨以無以有涯隨無涯庶乎
　　養生之㫖矣夫以道存懷者無心於善
　　惡以虚待物者何有乎名刑順中而不
　　失其常保身盡年之理有在於是解牛
　　喻應物刀以喻生十九年而刃若新發
　　硎則剸繁治劇不知其幾而吾之精明
　　者愈乆而不弊是爲生之主人當善養
　　者唯其善養於平日所以得濟於斯時
　　以不用而成大用也至於善刀而藏則
　　應物餘暇斂知韜光物遂其適事盡其
　　理而吾之利用未嘗或虧古之大隱居
　　鄽接物而常應常靜得此道故也是以
　　學道之要虚靜爲先非虚無以全神非
　　靜無以復命性全命復養生之能事畢
　　矣如鏡當臺有鑒無迹事物於我何加
　　焉凡人逐物喪眞攖事拂理得失交患
　　滿心戚醮生能無損乎所以澤雉不願
　　畜樊見於後喻老聃大聖南華所師猶
　　云死者示人安時處順守常得終而遯
　　形飛化之妙非世所測聖人之死曰神
　　是也秦失弔之而三號巳爲方外剩法
　　然弟子猶不能無疑遂告以去來適然
　　安之勿拒是謂帝之縣解造物不得以
　　係之矣盡爲薪之理者火傳無窮盡養
　　形之理者神全不喪有形終於有盡在
　　我不得不養假幻以修眞亦相資之理
　　特不必如張毅無足之過養耳是以卒
　　貴乎全而歸之形得全歸則神無謬適
　　出有入無何往而非正伏羲得之而襲
　　氣母黄帝得之而登雲天傅說得之騎
　　箕尾而比列星太上云死而不亡者壽




南華眞經義海纂微卷之六




南華眞經義海纂微卷之七
　　　　武林道士褚伯秀學
　　　人間世第一
顔子見仲尼請行曰奚之曰將之衛曰奚爲
焉曰回聞衛君其年壯其行獨輕用其國而
不見其過輕用民死死者以國量乎澤若蕉
民其無如矣回嘗聞之夫子曰治國去之亂
國就之醫門多疾願以所聞思其則庶幾其
國有瘳乎仲尼曰譆若殆往而刑耳夫道不
欲雜雜則多多則擾擾則憂憂而不救古之
至人先存諸己而後存諸人所存於己者未
定何暇至於暴人之所行且若亦知夫德之
所蕩而知之所爲出乎哉德蕩乎名知出乎
爭名也者相軋也知也者爭之器也二者凶
器非所以盡行也且德厚信矼未達人氣名
聞不爭未達人心而彊以仁義繩墨之言術
暴人之前者是以人惡有其美也命之曰菑
人菑人者人必反菑之若殆爲人菑夫且苟
爲悦賢而惡不肖惡用而求有以異若唯無
詔王公必將乗人而鬥其捷而目將熒之而
色將平之口將熒之容將形之心且成之是
以火救火以水救水名之曰益多順始無窮
若殆以不信厚言必死於暴人之前矣且昔
者桀殺關龍逢紂殺王子比干是皆脩其身
以下傴拊人之民以下拂其上者也故其君
因其脩以擠之是好名者也昔者堯攻叢技
胥敖禹攻有扈國爲虚厲身爲刑戮其用兵
不止其求實無已是皆求名實者也而獨不
聞之乎名實者聖人之所不能勝也而況若
乎雖然若必有以也嘗以語我來顏回曰端
而虚勉而一則可乎曰惡惡可夫以陽爲充
孔揚采色不定常人之所不違因案人之所
感以求容與其心名之曰日漸之德不成而
況大德乎將執而不化外合而内不訾其庸詎
可乎然則我内直而外曲成而上比内直者
與天爲徒與天爲徒者知天子之與己皆天
之所子而獨以己言蘄乎而人善之蘄乎而
人不善之邪若然者人謂之童子是之謂與
天爲徒外曲者與人爲徒也擎跽曲奉人臣
之禮也人皆爲之吾敢不爲邪爲人之所爲
者人亦無疵焉是之謂與人爲徒成而上比
者與古爲徒其言雖教謫之實也古之有也
非吾有也若然者雖直不爲病是之謂與古
爲徒若是則可乎仲尼曰惡惡可太多正法
而不諜雖固亦無罪雖然止是耳矣夫胡可
以及化猶師心者也
　郭註行獨不與民同欲也舉國而輸之死
　地視若草芥民無依歸故顔回欲往救之
　仲尼言回之道不足以救彼如百醫守患
　適足致疑不能一愈也有其具然後可接
　物茍役思以犯難知其所存於己者未定
　也德所以流蕩知所以横出者矜名爭善
　故也雖復桀跖其所矜惜無非名知名起
　則相軋知用則爭興必遺名知而後行可
　盡也今回之德信彼所未達雖欲繩以仁
　義彼將謂欲毁人以自成必反菑之茍悦
　賢惡愚聞義而服便爲明君君明則不無
　賢臣汝往亦不足奇且必有害汝唯寂然
　不言言則彼必乗君人之勢以角捷飾非
　使汝目眩色平自救不暇乃釋己以從彼
　非唯不能救更成彼之惡昔龍逢比干居
　下而任上之憂故其君擠之夫暴君非徒
　求恣其欲仍復求名但求非其道耳惜名
　貪欲之君雖堯禹不能化而不免攻之汝
　乃欲空手而往化之邪回曰正其形虚其
　心言遜而不二則可乎曰惡惡可衛君亢
　陽之性充内揚外人以事感己淩挫以求
　遂其侈心將執而不化庸詎可乎回又更
　說三條内直者與天爲徒外曲者與人烏
　徒成而上比與古爲徒仲尼猶以爲未可
　爲其政與事不㝠也雖未弘大亦可免罪
　然於化則未以其挾三術以往未能無心
　故也
　吕註年壯故輕用其國行獨故輕用民死
　死者以國國事死也則報之宜湛厚汪濊
　而量乎澤至於若蕉屯膏之甚民之所以
　無如也顔回欲屈已伸道夫子不許惡雜
　多之爲擾而不救也先存諸己而後存諸
　人則無適不可今回存諸己者未定何暇
　至於暴人之所行德蕩知出爭之器也且
　德厚信可足以達人氣而使不至於鄙倍
　名分不爭足以達人心而使不至於忌疑
　而後可與有言也今回未及此而强以仁
　義繩墨之言開導於暴人之前者有其美
　而人惡之也彼好名而已軋之以名彼好
　知而已出之以知使之由乎凶器是菑之
　也觀其所出知其所反則回之往殆爲菑
　耳苟人君悦賢惡不肖則與汝同矣汝惡
　用求異哉汝與之言徒唯諾而無詔告彼
　必乗人而鬥其捷辯氣色拂厲而目熒心
　成求解免順從之不暇是猶以水救水以
　火救火則順始無窮矣彼不以信厚期我
　而與之言必死於暴人之前矣昔龍逢比
　干脩身拊民疑於斂恩故其君擠之亦好
　名而已堯禹之於蕃國猶不能化必至於
　滅之是名實者聖人不能勝而況若乎端
　而虚非至虚也勉而一非至一也驕滿於
　中發見於外抑人所感求快其心小德猶
　不成況大德乎以之格其君不過外合内
　不訾而已又何足以化彼夫以己之言而
　蘄人之善不善以己賤而人貴故也自道
　觀之天子之與已皆天之所子何分别於
　其間與天與人與古爲徒回謂以三者趨
　變庶乎其可然以此應物非得一而無心
　此所以爲太多也外則寓直於古則是政
　人以法不以人而易其所知是不諜也諜
　者密覘人意而得之則固矣雖亦無罪惡
　可以及化以其師心而未能無心故也
　疑獨註年壯者其氣剛行獨者其德孤此
　所以輕用其國民死若蕉也賢者之於國
　猶醫之治病治國本治賢者無所施則去
　之亂國不治賢者負其術以就之有疾者
　多往醫門有國者多求賢士願以所聞於
　夫子之言思其法則而行之庶幾衛國有
　瘳乎仲尼以其術淺不足往化聖人抱一
　爲天下式則夫雜多者宜其憂而不救先
　存諸己則在人者不言而喻存諸己者未
　定何暇至於暴人之所而行其道哉夫德
　因有名而後蕩知因有爭而後出二者凶
　器不可以盡行於世也養氣至於充然後
　能達人之氣養心至於靜然後能達人之
　心未能如是徒以繩墨之言行法於暴人
　之前彼必惡有其美而害之矣且衛君茍
　悦賢惡不肖惡用求汝以取異於彼耶汝
　唯無言則已若其有言彼必乗君人之勢
　以角其□辯汝必容色形見於外心亦順
　之於内順其始而後無窮也汝苟不信吾
　厚言必死於暴人之前矣昔龍逢比干脩
　身以拊人之民其君因以陷之此好名之
　過也叢技胥敖有扈三國相攻以求名實
　堯禹猶不能化興兵伐之使國虚身戮而
　後止由是知求名實者皆不能自免也顏
　子又告以端虚勉一夫子言衛君以陽爲
　充案人所感小德無成況大德乎回又陳
　三條與人與天與古爲徒庶可免經世之
　患夫子復不許太多政法而不諜諜私察
　亦間諜之意雖固亦無罪言猶有内外古
　今之論所以不免世患若以命物之化者
　言之又豈有天人與古之異哉唯無心者
　然後能與於此
　詳道註至人之於天下未嘗有思而足以
　悦有思者之心未嘗有爲而足以研有爲
　者之慮是何邪感而後應迫而後動豈弊
　弊然以天下爲事哉顔子知有思有爲以
　經世而不知無思無爲以應物將欲救衛
　君威虐之過拯民於無如之中仲尼所以
　譏其雜擾也至人先存諸已抱一也後存
　諸人爲天下式也存諸己者未定則雜暴
　人之所行則擾夫德者名之實名勝則德
　蕩知者爭之器爭興則知出德厚信矼内
　也未達人氣名聞不爭外也未達人心而
　強以仕義繩墨之言術暴人之前是交淺
　言深適致其惡也自悅賢惡不肖至必死
　於暴人之前言知之爲患自桀殺關龍逢
　至聖人之所不能勝言名之爲患也端虚
　勉一以陽爲充者也以陽爲充則實自有
　回也回之始也欲尚知以濟世患知其不
　可則欲攝知以歸虛一旣又知其不可欲
　通虛一以歸於三術故與天爲徒則推巳
　直前不𥷋人之善否與人爲徒則爲人所
　爲而不犯人之所疵與古爲徒則陳古剌
　今而不爲人所病端虛勉一固執而巳不
　足以言德謂不化者不知通變也三術則
　諜察而巳不足以言政所謂未及化者安
　能化人也
　碧虛註輕用其國固不重已輕用民死又
　不重人死者莫知其數故以國量蕉者質
　虛之草衛群𨿽有德澤如蕉之不實民無
　所往矣回謂醫門多疾願思所以救之道
　不欲雜多則惑也先存諸已立其本也其
　本未立安能化人喪德者名也役知者爭
　也人不能知者大名也人不與爭者大知
　也不知不爭所以盡行也而強以仕義繼
　墨之言術暴人之前是以人惡有其美若
　殆爲人菑夫若乃尊賢遠侫是爲明哲安
　用更求異邪彼將乗勢角其捷辯則汝目
　熒以驚外色平以忍內口成而依違容形
　而失措心成則無守而順始無窮終於不
　逆也若殆不信厚言必死於暴人之前矣
　遂舉龍逢比干以證無道則逆順之事彰
　有道則逆順之理忘昔堯禹之於三國尚
　不能化必攻以滅之而回欲空言以化衛
　君非徒無益也端則未虛勉則不一驕盈
　於外人所不違性不可違其可以虛一而
　化諸顂子又陳與天與人與古爲徒或可
　以免患而夫子不許以其猶師成心而未
　能體㝠大道故也
　趙註死者以国量乎濖積尸平澤以澤爲
　量也若蕉刈民如草營也顔回欲往救之
　夫子歎曰汝往必遭刑耳說人而憂其不
　合必多爲之說期人必從是爲雜矣自雜
　而至於憂自救之不睱安能救人汝胷中
　所守尚未定暴人之所豈可輕往夫名立
　則德失爭起則知生諌言行則過歸於君
　善歸於臣故名相軋而知起爭非所以盡
　行也汝𨿽德厚信矼而心氣未達乃楊巳
　之直以招人之過人必疾之此之謂菑人
　必反受其菑也彼若有悅賢惡不肖之心
　將求汝不睱何待汝往汝不言則巳苟有
　言焉彼將強辯以求勝當此之時汝目眩
　而不敢視色和而不敢抗汝之口自解不
　睱汝之容必且靣從汝之心必且成其所
　欲爲如是則不惟無補抑又甚焉順適其
　意方得其不我窮也龍逢比干忠諌被殺
　是不與其名也叢技胥敷有扈用兵交爭
　爲堯禹所攻是不與其實也名實者聖人
　且不能勝汝乃欲正衛君乎汝欲往必有
　道試以語我回告以端虚勉一夫子以爲
　不可衛君驕矜肆欲朝夕以善言漸漬猶
　且不入況遽欲正之彼既執而不變汝將
　外與之合而内不敢議斯尤不可矣顔子
　又更辭以告與天與人與古爲徒夫子謂
　衛君政法所失甚多安可以古爲比彼雖
　不改亦不汝罪然技止此耳胡可以及化
　彼之所爲與自是其心者同豈復師古哉
　鬳齋云嘗聞邦有道則見邦無道則隱莊
　子反其說曰治國去之亂國就之者謂如
　人能醫必其門多疾之時方可行其術若
　已治之國又何用我欲以所聞於夫子者
　告衛君庶乎其國可安也夫子以爲不可
　往自雜至憂言其自苦何能救人當先存
　其在己者纔有求名之心則自然之德已
　蕩私知用而爭競起矣名知者天下之凶
　事不可以盡行故雖德厚信實未達人之
　性氣而强以仁義法度之言陳術於惡人
　之前菑將及汝矣汝既不召而自往彼以
　王公之貴將乗汝言語爭以求勝汝爲其
　所困則目必眩然屈服其色以求平於彼
　口則營救解說形必擎跽曲拳用心以成
　順之順此而往其惡無窮也昔龍逢比干
　以忠見殺好名之過也堯禹之伐三國言
　彼求名自利之人堯禹且不能堪而況汝
　欲求名諫衛君乎顔子謂吾將端虚勉一
　庶可往化夫子以爲甚不可衛君陽氣充
　滿汝欲以言感之彼將案服汝心以快其
　意汝將執而不回則外以端虚求合内守
　勉而一者詎自以爲可乎顔子又設三條
　庶可以說衛君夫子復不許謂汝所言政
　法太多終不安諜能此三者固亦無罪然
　止於自免而已安可以化人盖汝三說皆
　是師其有爲之心纔容心便有迹非自然
　之道也
　　諸解大意詳悉兹不復贅字義或有遺
　　論僣附編末云按澤若蕉頗難釋或從
　　澤絶句則下二字爲句未圓澤宇說有
　　二義蕉亦解者不一音義舊註以澤爲
　　野蕉同樵其論却通死者以國量猶史
　　載谷量牛馬之義言其其多不可數也
　　民死既衆則穀粟草木不得遂其生澤
　　中如見樵刈其國政可知矣强以仁義
　　繩墨之言術暴人之前者是以人惡有
　　其美也術宇諸本一同獨碧虚照江南
　　古藏本作衒下文又照崔氏本作惡育
　　其美育賣也以貫上文衒字之義於經
　　㫖終有未安考之史記樂書識禮樂之
　　文能術又曰術者之明術通作述存古
　　可也此章暴人凡三諸解例以凶暴立
　　說審詳前二處宜作表暴解謂表暴人
　　之所行術暴於人之前辭意頗暢上下
　　文亦通末句正指凶暴之人謂蒯聵也



南華眞經義海纂微卷之七














南華眞經義海纂微卷之八建七
　　　　武林道士褚伯秀學
　　　人間世第二
顔回曰吾無以進矣敢問其方仲尼曰齊吾
將語若有而爲之其易邪易之者皞天不宜顔
回曰回之家貧唯不飲酒不茹葷者數月矣
若此則可以爲齊乎曰是祭祀之齊非心齊
也回曰敢問心齊仲尼曰若一志無聽之以
耳而聽之以心無聽之以心而聽之以氣聽
止於耳心止於符氣也者虚而待物者也唯
道集虚虚者心齊也顔回曰回之未始得使
實自回也得使之也未始有回也可謂虚乎
夫子曰盡矣吾語若若能入遊其樊而無感
其名入則鳴不入則止無門無毒一宅而寓
於不得已則幾矣絶迹易無行地難爲人使
易以僞爲天使難以僞聞以有翼飛者矣未
聞以無翼飛者也聞以有知知者矣未聞以
無知知者也瞻彼闋者虚室生白吉祥止止
夫且不止是之謂坐馳夫徇耳目内通而外
於心知鬼神將來舍而況人乎是萬物之化
也禹舜之所紐也伏戲几遽之所行終而況
散焉者乎
　郭象註有心而爲之者誠未易以有爲爲
　易未見其宜也若一志謂去異端而任獨
　遺耳目忘心意而符氣性之自得此虚以
　待物者也未使心齋故有其身既得心齋
　之使則無其身放心於自得之場當於實
　而止譬之宫商應而無心故曰鳴也使物
　自若無門也付天下之自安無毒也不得
　已者理之必然體至一之宅會必然之符
　理盡於斯矣夫欲不行則易行不踐地不
　可得也無爲則易爲不傷性不可得也視
　聽所得者粗故易欺自然之報細故難爲
　也失眞少者不全亦少失眞多者不全亦
　多失得之報各當其分而欲違天爲偽不
　亦難乎有翼有知之喻言必有其具乃能
　其事今無至虚之宅無由有化物之實夫
　視有若無虚室者也室虚而純白生吉祥
　之所集也若夫不止於當不會於極此以
　應坐之日而馳騖不息外敵未至而内已
　困矣豈能化物哉使耳目閉而自然得者
　心知之用外矣故將任性直通無往不㝠
　尚無幽昧之責而況人間之累乎物無貴
　賤未有不由心知耳目以自通者故世之
　所謂知見豈欲知而知欲見而見哉世人
　因欲爲知以知爲見以見心神馳於内耳
　目喪於外故處身不適與物不㝠矣
　吕註仲尼謂顔回凡事有爲而爲之未有
　易而無難者心齋者無思無爲而復乎無
　心也非一志不足以告此無聽以耳而以
　心則聽無聞矣無聽以心而以氣則心無
　知矣聽無聞而止於耳心無知而止於符
　虚以待物唯氣而已唯道集虚此所以復
　乎無心也人之於其心未有得其所爲使
　者所以不能無我故回之未得使實自有
　其身得使之也則能無我矣無感其名忘
　其虚也入遊其樊則其心之出有物採之
　入則鳴不入則止金石有聲不考不鳴也
　方其止也無門可由而羣動不能踰無毒
　可施而衆邪不能病一宅而寓於不得已
　而動以此涉人間世亦幾矣夫子又告以
　絶迹易無行地難欲無行地則莫若絶迹
　欲免物累則莫若忘身忘身不眞不免於
　僞而已人則有知而有所不知故爲人使
　易以僞天則無知而無所不知故爲天使
　難以僞存吾心之所以事天爲天使者也
　其可容僞邪人之有知者以知爲翼拔其
　翼則止而不飛矣瞻彼闋者虚室生白則
　吉事有祥止於所止夫且不止是之謂坐
　馳此吉凶悔吝之所以生乎動也夫止止
　者耳如目目如耳心凝形釋骨肉都融耳
　目内通外於心知鬼神將來舍而況於人
　乎此萬物之化古聖之所行終者也
　疑獨註齋貴虚心若心猶存有則其爲齋
　也難矣以齋爲易而忽之者皞天不宜聽
　之以耳正聽也聽之以心反聽也聽之以
　氣無聽也正聽以耳將以窮理反聽以神
　將以盡性無聽以虚將以至命也聽止於
　耳不若於心心有分别符則分而有合意
　至於氣則無所復聽虚以待物而巳道由
　此而集心齋之妙用也列子云體合於心
　心合於氣氣合於神與此義同顔子既悟
　乃曰回未得仲尼使之心齋實自有回既
　得使心齋之後未始有回則無我矣夫子
　又語以汝雖已至虚若入於有爲之地當
　不動心於名可也心如管籥虚以待氣氣
　入則鳴不入則止何嘗容心於其間哉任
　萬物之出入無門者也付天下之自治無
　毒者也抱一自居不得巳而後起以應物
　寓其理於物而不自有則盡矣盡性命之
　理而有爲者其爲莫非天也爲人使易以
　偽爲天使則爲偽也難矣翼飛知知以喻
　顔子必有至虚之宅方能化物瞻彼前境
　了然空虚以喻心也生白則道集之謂性
　舍神定則吉祥來止不能止者形坐而神
　馳矣夫能定者耳目非必在外心志非必
　在内故雖有思有爲而無涉世之患鬼神
　將來舍而況於人乎
　詳道註有而爲者古人嘗難之有思必齋
　有爲必戒故欲神明其德者必齋心焉此
　仲尼所以告顔回也文子曰上學以神聽
　中學以心聽下學以耳聽聽止於耳則極
　於耳之所聞心止於符則極於心之所合
　而已聽之以氣則無乎不在廣大流通所
　以用形而非用於形所以待物而非待於
　物虚而無礙應而不藏故一志所以全氣
　全氣所以致虚致虚所以集道此心齋之
　義也回之未得使猶以大患有身得使之
　也未始有回則無其身矣故能入其樊而
　無感其名入則鳴不入則止無門無毒攝
　有爲以歸無爲也一宅而寓於不得已推
　無爲以寄有爲也天不行地則易行不踐
　地則難無爲則易涉世不犯難則難爲人
　之所爲人使也故易以偽爲天之所爲天
　使也故難以偽鳥非翼無以飛人非知無
　以知室非虚無以生白吉祥何由而止止
　哉夫苟不止則雖拱默山林亦坐馳也夫
　耳目内通則無聞無見外於心知則無思
　無知如此則虚極靜篤鬼神來舍況於人
　乎此所以命萬物之化而不化於物古聖
　之所服行終身者也
　碧虚註祭祀之齋涉迹心齋則悟本也無
　聽以耳而以心遺照觀妙也無聽以心而
　以氣渾一太漠也初學到此散漫而難攝
　然有妙門焉在乎聽止於耳神專所司則
　内景不逸外塵不入心止於符祥光凝合
　則靈府湛然心君寂爾是故沖氣洞虚本
　無所待然無待之中靈物自集所謂交梨
　火棗不生於荆棘之地此理惟修習者知
　之得使者心齋之密用實自回也未能虚
　心未始有回虚亦忘矣若能入乎法令之
　所於物不動不矜者庶幾免患矣入謂聽
　納鳴謂無機巧之言聽之則言不聽則止
　言辭廣大曰無門理趣淡泊曰無毒心無
　二者一宅寓於不得已寄功羣林也止步
　絶迹則易行不踐地則難喻人使易誑自
　任難欺有翼斯可以衝天有道斯可以應
　變也室虚則陽明生心定則天光發身坐
　閑堂内懷好惡是猶馬伏槽櫪馳意千里
　矣夫不逆六鑿於外則反收靈光於内人
　間事物無縁染汙也
　趙註聽止於耳心止於符寂然不動也氣
　虚以待物感而速通也唯道集虚虚則衆
　理之所會此之謂心齋顏子豁然而悟曰
　不能運動如意者有我也能運動如意者
　無我也夫子歎其盡善又告之曰汝能入
　其國中而不爲名所動合則言不合則止
　無門者我無隙之可乗無毒者彼不以我
　爲害一處之以不得已則庶幾焉絶迹易
　無行地難亦寓於不得已之意爲人使則
　有心故易以偽爲天使則任理故難以偽
　以無翼飛無知知是不疾而速不行而至
　也闋者虚空之性虚室生白泰宇發光也
　吉祥止止禍亦不至福亦不來也若有徼
　福之心是謂坐馳矣夫徇耳目内通其中
　明也外於心知其中虚也如是則將與鬼
　神爲徒人其有不信者乎
　鬳齋云汝有其伎倆而欲爲之纔萌此心
　則天意亦不樂矣先令一志欲其不雜也
　聽以耳則猶在外聽以心則猶有我聽以
　氣則無物矣聽止於耳則不入於心心止
　於符則與物相合便是物我對立虚者道
　之所在唯道集虚只此虚字便是心齋也
　顔子謂未得教誨之時猶自有我既得教
　誨之後未始有我忘我則虚矣夫子又告
　以人世如樊籠汝能入遊其中而不爲名
　所感動入則鳴可與之言而與之言也不
　入則止不可與言而不與之言也無方所
　則無門無臭味則無毒此皆無心無迹之
　喻以混一爲吾宅而寓此心於不得已則
　於人間世之道盡矣絶迹不行則易行地
　無迹則難爲人慾所役則易至於欺偽唯
　㝠心而聽造物所使則無所容偽矣無翼
　而飛便是不行而至所謂神也以喻下句
　有知爲知人之常也唯知其所不知則爲
　無知之知斯造道之妙視彼室中空處必
　有光入以彼闋者喻我虚中生明即此虚
　明之地便是吉祥所止下止字是虚處止
　則虚虚則明纔容心而不能自止則身坐
　而神馳矣夫耳目所聞見皆内通於心我
　無容心則耳目雖通於内若無所聞見也
　心虚則鬼神來舍豈有人而不能感化乎
　　夫涉人間世者不能無憂患故是篇首
　　以孔顔問答歷述暴君厲行而酌其往
　　化之方顔子以虚一進其本議亦正矣
　　然出於端勉未能無心則彼由中之機
　　安保其不妄發顔子又思三術自全仲
　　尼猶以爲太多政法而不諜胡可以及
　　化以心未能忘故也顏子至此無以進
　　由是知夫子化人直造懸崖撒手心路
　　斷絶之地始可進向上一歩使齋肅形
　　神而後告之自明而誠之謂也諜字以
　　間諜釋之不通鬳齋訓安爲近按聽止
　　於耳心止於符及氣也者重舉以釋上
　　文解者或分析立說義不貫通今摭其
　　大意以求印正云聽之以耳止於聞道
　　而未能盡行聽之以心止於契道而未
　　能盡忘至於聽之以氣則無所不聞無
　　所不契彷徨周浹混合太虚太虚何處
　　無之故待物盡善而物亦不能逃也耳
　　之所㝠者心心之所符者氣氣則靜極
　　無爲虚以待物孟子所謂浩然充塞者
　　也觀夫注焉不滿酌焉不竭與人而愈
　　有常應而常靜者則亦何待不待之有
　　哉通天下一氣人物太虚之所同攝也
　　唯虚與氣非即非離互顯體用是以無
　　往而不通道則非虚非氣能虚能氣所
　　以化天下之剛御天下之實待物於無
　　待善應而不窮者也心齋之妙亦虚而
　　已故能靜鎮百爲明燭萬有如鏡開匣
　　如衡在懸天下之重輕妍醜莫逃而無
　　恩怨予奪之累以是而處人間世特遊
　　戲耳顔子豁然而悟曰未得心齋之用
　　實自有回既得心齋之用未始有回則
　　受化之速可知矣夫子常謂其終日不
　　違如愚此未始有回之實驗也顔子將
　　之衛而夫子告以此者盖平日心傳内
　　學皆性命之精微眞以治身者也今將
　　出而有爲翊扶治道故詳及於君臣交
　　際世故酬酢之間使之形氣交和中虚
　　外順上以造心齋之妙用下以顯及化
　　之眞機聖人所以與天爲徒而不涉人
　　間世之患者以此
葉公子高將使於齊問仲尼曰王使諸梁也
甚重齊之待使者盖將甚敬而不急匹夫猶
未可動也而況諸俟乎吾甚慄之子嘗語諸
梁也曰凡事若小若大寡不道以懽成事若
不成則必有人道之患事若成則必有陰陽之
患若成若不成而後無患者唯有德者能之
吾食也執粗而不臧爨無欲清之人今吾朝
受命而夕飲冰我其内熱與吾未至乎事之
情而既有陰陽之患矣事若不成必有人道
之患是兩也爲人臣者不足以任之子其有
以語我來仲尼曰天下有大戒二其一命也
其一義也子之愛親命也不可解於心臣之
事君義也無適而非君也無所逃於天地之
間是之謂大戒是以夫事其親者不擇地而
安之孝之至也夫事其君者不擇事而安之
忠之盛也自事其心者哀樂不易施乎前知
其不可奈何而安之若命德之至也爲人臣
子者固有所不得已行事之情而忘其身何
暇至於悦生而惡死夫子其行可矣丘請復
以所聞凡交近則必相靡以信遠則必忠之
以言言必或傳之夫傳兩喜兩怒之言天下
之難者也夫兩喜必多溢美之言兩怒必多溢
惡之言凡溢之類妄妄則其信之也莫莫則
傳言者殃故法言曰傳其常情無傳其溢言
則幾乎全
　郭註事無小大少有不言以成爲歡者以
　成爲歡不成則怒矣此楚王之所不能免
　也使事成而人患去固已結冰炭於五藏
　矣成敗任之於彼而莫足以患心唯有德
　者能之今爨夫對火而不思凉明所饌之
　儉薄而内熱飲冰者誠憂事之難也事未
　成則恐其不成若果不成則恐懼結於内
　刑網罹於外也仲尼告以命義大戒自然
　結固不可解者若君可逃而親可解則不
　足戒也知其不可奈何而安之若命則無
　哀樂何易施之有故㝠然以所遇爲命而
　不施心於其間雖事凡人猶無往而不適
　況君親乎事有必至理固常通當任所遇
　直前耳若信道不篤悦惡存懷謀生慮死
　未見其成事也夫喜怒之言常過其實傳
　之者宜兩不失中就傳過言似於誕妄受
　者有疑則傳者獲罪故不傳臨時之過言
　必傳其常情而要其誠致斯近於全也
　吕註外物不可必而事無小大以成爲歡
　是必之也若成若不成而有人道陰陽之
　患是多兵也唯有德者則能無我無我則
　無必無必則無患矣今使未行而其憂至
　於内熱則未至乎事之情而有陰陽之患
　不能忘身之甚也故仲尼告以愛親命也
　事君義也不可解於心事親不擇地之夷
　險事君不擇事之艱易而一皆安之所以
　爲忠孝之盛則事其心者哀樂之來豈易
　施乎前哉哀樂易施乎前是有所擇而不
　能安能事其心則以之事親事君未有不
　安者誠能無所擇而安則行事之情而忘
　其身何暇至於悅生而惡死乎
　疑獨註凡欲立事者莫不樂成而憂毁故
　若成若不成舉不免乎患能逃斯患其唯
　有德者乎子高自陳吾食粗而不精故其
　爨也用火不乆而不思凉今朝受命而夕
　飲冰内熱可知矣未至於行事之情而陰
　陽人道之患皆不可免爲人臣者不足當
　之宜有以語我仲尼告以臣子大戒命在
　天而義在人子之愛親不可解於心臣之
　事君無適而非君也心者人之眞君能求
　之於已而事之則亦不知有君親任其自
　然而忘哀樂之變事有不可奈何者行事
　之情而忘其身何暇至於悦生而惡死哉
　仲尼又告以爲使傳言之道凡與人交近
　則可以責其實故相靡以信遠則不可失
　其傳故忠之以言然兩家喜怒之言傳之
　最難而溢美溢惡則類乎妄信之也莫則
　傳言者殃傳其常情無傳其溢言庶乎全
　矣
　碧虚註爨無欲清明所饌淡泊内熱飲冰
　盖憂煩所致欲免陰陽人道之患所以請
　教於仲尼仲尼告以父子天合曰命君臣
　道合曰義且造化之下皆係君親無所逃
　於天地之間是曰大戒故不擇事地而安
　之擇之則非忠孝也自事其心者哀樂不
　易施乎前唯信道任命而已矣爲人臣子
　者固有所不得已舜之陶漁禹之治水唯
　盡節忘身安乎命義可也相靡以信忠之
　以言皆迹也觀迹可以知其本傳言猶履
　迹貴乎適中過與不及皆差矣差則傳言
　者殃盖失常則虧也
　趙註圖事不成則屈辱隨之人道之患也
　圖事若成喜懼交集陰陽之患也吾所食
　粗糲爨無欲清可謂節約矣初無内熱之
　病而胸中已如焚是不待事之成不成而
　二患集於吾身夫子何以教我遂告以命
　義大戒以事親喻事君既委質爲臣皇恤
　其身哉又教以爲使之道主乎忠信喜怒
　之際謹於傳言庶乎全矣
　鬳齋云爲國謀事不成必有刑責爲人道
　之患若勞心計較成事憂思致疾爲陰陽
　之患今我自受命以來食不知味胸中焦
　勞未曾實理會事已成此病萬一不成又
　有刑責是兩受患夫子何以教我仲尼告
　以二大戒戒猶法也命得於天事親與生
　俱俱生故不可解於心義則人所當爲事
　君第一件事事親盡孝則東西南北唯命
　之從豈擇地而安心主於忠則哀樂之境
　雖施於前而不變易盖事有難易既出君
　命則是所當爲天命一同無可奈何安之
　而已爲人臣子不幸而遇其難但行其事
　之實豈復顧其身哉
　　子高將使齊以平日聞諸夫子者質諸
　　夫子且自迷其奉命懷憂冰炭交戰之
　　意覬有以發藥之夫子告以命義二戒
　　忠孝大節事親不可解於心事君無逃
　　於天地事心哀樂無所施人世立身之
　　要亦槩見乎此然心爲天君萬化所出
　　人能事心盡道則於君親可知矣不可
　　奈何而安之則平居暇日可知矣信道
　　篤而自知明何死生之悅惡哉此所以
　　訓天下之爲人臣子者於其所難安而
　　安之忠孝之至立身之盡也繼又陳奉
　　使傳言之難而誨以幾全之道庶使君
　　無失德臣無辱命此又下告顔子者一
　　等矣唯顔子至命盡神故足以發夫子
　　心齋之論而造坐忘之極子高則未免
　　以得失利害存懷故但告之以謹傳命
　　全臣節而已有以見聖人因才施教循
　　循而善誘者也

南華眞經義海纂微卷之八










南華眞經義海纂微卷之九建八
　　　　武林道士褚伯秀學
　　　人間世第三
且以巧鬥力者始乎陽常卒乎陰泰至則多
奇巧以禮飲酒者始乎治常卒乎亂泰至則
多奇樂凡事亦然始乎諒常卒乎鄙其作始
也簡其將畢也必巨言者風波也行者實喪
也夫風波易以動實喪易以危故忿設無由巧
言偏辭獸死不擇音氣息茀然於是並生心
厲尅核太至則必有不肖之心應之而不知
其然也苟爲不知其然也孰知其所終故法
言曰無遷令無勸成過度益也遷令勸成殆
事美成在乆惡成不及改可不慎與且夫乗
物以遊心託不得已以養中至矣何作爲報
也莫若爲致命此其難者
　郭註始陽卒陰欲勝情至潜興害彼而不
　復循理也始治卒亂旅酬有次湛湎淫佚
　而無所不至也煩生於簡事起於微此必
　至之理夫言者風波行之則實喪事得其
　實則危可安而蕩可定也忿怒之作常由
　巧言過實偏辭失當譬蹴獸窮地意急情
　盡氣息不理茀然暴怒俱生𤷅疵以對之
　尅核太精則鄙吝心生而不自覺又安能
　知禍福之所詣邪遷令勸成事之危殆美
　成者任其時化譬之種植不可一朝成彼
　之所惡而勸强成之則悔改尋至且夫寄
　物以爲意任理之必然者中庸之符全斯
　接物之至當任齊所報之實何爲爲齊作
　意於其間哉直爲致命最易而以喜怒施
　心故難也
　吕註人心善淵而靜則言者所以爲風波
　而易動止則居實而安則行者所以爲實
　喪而易危然於易動易危之際不可不謹
　夫事其心忘其身則無陰陽之患無遷令
　無勸成則無人道之患其心之出有物採
　之是乗物以遊心也有爲也縁於不得已
　託不得已以養中也今使於齊莫若爲致
　命而已致命則不以死生禍福動其心而
　事之情得矣夫何作爲以報哉唯致命盡
　情此爲難而已矣
　疑獨註以巧鬥力者始於喜卒於怒以禮
　飲酒者始於治卒於亂奇巧謂詐偽奇樂
　謂異歡始於信諒卒於鄙野始也尚簡其
　終必大此亦人事之常心以喻水言喻風
　波德實也行華也無行則德不虧無華則
　實不喪心已歡故易以動德已失故易以
　危夫忿怒之施因巧言不實偏辭失理猶
　迫獸窮地鳴不擇音氣息茀鬱疵癘並生
　此喻事其心者當放之無爲之地若引之
　憂患之途與迫獸窮地無以異矣尅者責
　人太切核者迫人太甚不肖之心㝠然應
　之而不自知也爲使者遷改其令勸助其
　成皆危殆之事美成在乆仁在乎熟是也
　彼所惡者勸强成之則改悔尋至可不慎
　歟乗萬物以遊心託至理以養中理所當
　爲者不得已也縁督以爲經即不得已以
　養中之義斯爲至矣又何必强有作爲以
　報人君之德莫如爲致命而不辱此其爲
　難也
　碧虚註巧變則必爭樂變則必亂風波之
　言易動實喪之行難安逼獸窮地則惡聲
　出責人太深則和氣喪理自爾耳莫知所
　以然也遵法令者不遷明自成者不勸美
　成在乆大器晩成也惡成不及改將奪必
　與也乗物遊心則任物託不得已則虚己
　作爲以報則偽矣自忘則易欲致君命所
　以爲難非難非易唯有道者能之
　趙註始陽卒陰始治卒亂此理之必然水
　遇風而波作獸將死而咆哮亦勢所必至
　一言之發激怒於人非風波乎人既激矣
　將行其怒非實喪乎遷令勸成是謂過度
　從而益之事必危矣美成者因喜而得成
　猶貴在乎乆惡成者本無成意而强之使
　成必不乆也心寄於物一寓於不得已而
　心不爲之動養中之道無加於此何必逆
　料其難成而作爲報也莫若致命盡情此
　其難者
　鬳齋云陽喜也陰惡也戲劇太甚則有過
　用奇巧者招飲以禮也治初筵秩秩時也
　亂載號載呶時也飲酒過當故樂多異常
　或成爭競諒信也鄙詐也人世相涉言語
　則風波之所由起行有名迹則喪實矣忿
　怒之設由於巧言偏辭如獸死之時音又
　何擇氣息茀怒狠戾並生是爲尅核故不
　肖之心應之而不知其然也到此就奉使
　上結無遷令即傳其常情也無勸成聽其
　自然也纔起過當之念便是求益謀事必
　危美成在乆言人之相與盡善非一日可
　成一事不相順有轉歩便成惡者是不及
　改也若乗物以遊心於自然托不得已以
　養其中正此爲至矣何必有所作爲而後
　友命邪但當眞實致其君命不必過慮事
　之成否也
　　出世間法即世間法能處世間而無累
　　是爲出世間矣先論奉使傳命之難却
　　泛說世事感召勢之必至而莫知所以
　　然使求其理而已風波實喪之語誠爲
　　切當尅核太至核同劾諸解罕詳及唯
　　疑獨分爲二字釋之今擬從核字本義
　　爲之說云核者木果生意所寓仁在其
　　中先賢嘗取以喻仁愛之意今謂尅削
　　其核則傷其仁而生意盡尅削其行則
　　傷其義而交道絶故不肖之心不期應
　　而應之肖類也仁心錫類一視同慈仁
　　苟不存則其心不類何惡弗爲盖由有
　　以召之其機不可不謹文中子周公篇
　　好奇尚怪蕩而不止必有不肖之心應
　　之語本乎此美成惡成對待立義諸解
　　或以惡音去聲今擬從本音解云美善
　　之成至難必積乆以化之過惡之成至
　　易雖欲改而不及矣上句戒其無遷易
　　國家之號令下句戒其無勸成齊侯之
　　驕志也乗物以遊心因理而行不逆慮
　　成否也不得已以養中理極而止不失
　　乎中道也如此亦足矣何必作爲以報
　　其君哉莫若爲致命言但聽其死生禍
　　福則處此亦何難之有夫子始告以命
　　義大戒終亦歸於本意觀此一段曲盡
　　物情敦謂南華傲睨物表而略於世故
　　邪
顔闔將傅衛靈公太子而問蘧伯玉曰有人
於此其德天殺與之爲無方則危吾國與之
爲有方則危吾身其知適足以知人之過而
不知其所以過若然者吾奈之何蘧伯玉曰
善哉問乎戒之慎之正汝身哉形莫若就心
莫若和雖然之二者有患就不欲入和不欲
出形就而入且爲顚爲滅爲崩爲蹶心和而
出且爲聲爲名爲妖爲孽彼且爲嬰兒亦與
之爲嬰兒彼且爲無町畦亦與之爲無町畦
彼且爲無崖亦與之爲無崖達之入於無疵
汝不知夫螳蜋乎怒其臂以當車轍不知其
不勝任也是其才之美者也戒之慎之積伐
而美者以犯之幾矣汝不知夫養虎者乎不
敢以生物與之爲其殺之之怒也不敢以全
物與之爲其决之之怒也時其飢飽達其怒
心虎之與人異類而媚養已者順也故其殺
者逆也夫愛馬者以筐盛矢以蜄盛溺適有
蚊蝱僕縁而拊之不時則缺銜毁首碎胸意
有所至而愛有所亡可不慎邪
　郭註夫小人之性引之軌制則憎己縱其
　無度則亂邦不知民過之由己責民而不
　自改吾將奈之何反覆與會俱所以爲正
　身形不乖迕和而不同就者形順入則遂
　與同和者義濟出則自顯伐與同則是危
　而不扶與彼俱亡矣自顯和之且有含垢
　之聲彼將惡其勝己妄生妖孽故當玄同
　光塵然後不得而親疏利害也與之爲嬰
　兒不立圭角以逆其鱗也今知之所無奈
　何而强當其任猶螳螂怒臂以當車轍積
　才代美以犯危殆之道故順理則異類生
　愛逆節則至親交兵當世接物逆順之際
　不可不謹也
　吕註其德天殺則人所不能生與之無方
　則危吾國與之有方則危吾身無所施而
　可也知人之過而不知其所以過則尤難
　事者也就之失在入入則與之同和之失
　在出出則與之異故爲顚滅崩蹶爲聲名
　妖孽者以其與之同而不知所以扶持與
　之異而不知所以將順故也與之爲嬰兒
　以至於與之爲無崖則雖與之無方不至
　於危國雖與之有方不至於危身盖因其
　性之所有而達之如宣王好勇好貨而孟
　子導之以王道是也後文螳螂愛馬皆引
　喻之言大意明白不復全解
　疑獨註天殺者言其惡德禀於自然而不
　可化方矩也與之遊矩之外則恣欲敗度
　吾國危矣與之入矩之内則制欲奪情吾
　身危矣知人之過而不知其所以過吾奈
　之何哉答以先正汝身形在外宜與人同
　故莫若就心在内宜與人異故莫若和就
　不欲入懼其褻狎也和不欲出惡其自顯
　也入而褻狎則爲顚滅崩蹶出而自顯則
　爲聲名妖孽此所以宜戒慎嬰兒無知町
　畦界畔崖岸也順彼所爲隨而不逆然後
　導達之使入於無疵也螳螂怒臂戒顔闔
　勿攖其鋒養虎養馬俾顔闔導之以理也
　詳道註臣人易傅人難傅人易傅太子難
　勢尊位重理所難化況其德天殺此所以
　慄之也形就者比而不雜外曲也心和者
　異而不乖内直也外曲則不失人内直則
　不失己就而入則與之爲無方而危吾國
　和而出則與之爲有方而危吾身則當與
　之爲嬰兒而無畦無崖達之入於無疵矣
　古之君淫亦淫君奢亦奢者以此餘註槩
　同前說
　碧虚註相與爲惡則亂邦率之以道則害
　己唯善歙張之權者斯能傅之若省己過
　則無凶德矣正身者不言之教形莫若就
　與之無方也心莫若和奪之有道也就入
　則同惡爲顚滅崩蹶所以危吾國和出則
　自矜爲聲名妖孽所以危吾身故自嬰兒
　以至於無崖此所以歙張予奪之道也螳
　螂怒臂以當車轍才美力微不敗而何養
　虎養馬喻制物在乎術役人在乎權亡其
　權術而欲御物斯自害而已矣
　趙註形就則使不我疏心和濟其所不及
　和猶和羹非以同爲和也雖若是猶恐不
　免就而入則逢君之惡和而出則彰君之
　惡顚滅崩蹶是淪胥以亡聲名妖孽是求
　名而掇禍故必和光同塵使無得而瑕疵
　乃爲至也螳螂養虎愛馬三喻事異而意
　同
　慮齋云其德天殺言爲天所銷鑠無方無
　法度也言縱彼敗度必危吾國若救正之
　則禍必及身吾奈之何教以正汝身者率
　已以律人也就隨順之和調和也外隨順
　而内調和然猶無患隨順而與之爲一是
　就而入也調和而圭角稍露是和而出也
　不免顚滅妖孽而已嬰兒無町畦無崖是
　形容無知妄爲之狀彼方如此我且順之
　到有可覺悟處就加點化使之躍然醒悟
　或可以入無疵之地螳螂怒臂喻小才自
　矜以當大事鮮不敗者養虎愛馬義自顯
　明
　　觀伯玉之教顏闔又下夫子教子高者
　　一等矣盖子高猶知尊楚君有奉命憂
　　懼之心故夫子告以命義大戒終之以
　　乗物遊心託不得已雖委身爲使而猶
　　知存所天未至徇人而忘己也闔則既
　　知蒯聵之不可傅而欲傅之先己懷疑
　　而求彼之信己於理已稍悖矣故伯玉
　　告以正汝身哉立其本而後末可舉也
　　形就心和是見其勢不可以力正姑立
　　此苟全之論非爲傅之道也況就而入
　　和而出者乎至於與之爲嬰兒爲無町
　　畦爲無崖則就入之尤者雖有因機點
　　化一着然師傅之尊豈無善誘之道而
　　遽至於是縱由此而達之僅可無疵而
　　已安能化物哉螳螂怒臂正以喻闔將
　　恐不免耳養虎愛馬又所以申前喻而
　　俾之加謹也
匠石之齊至乎曲轅見櫟社樹其大蔽牛潔
之百圍其高臨山十仞而後有枝其可以爲
舟者旁十數觀者如巿匠伯不顧遂行不輟
弟子厭觀之走及匠石曰自吾執斧斤以隨
夫子未嘗見材如此其美也先生不肯視行
不輟何邪曰已矣勿言之矣散木也以爲舟
則沈以爲棺槨則速腐以爲器則速毁以爲
門户則液樠以爲柱則蠹是不材之木也無
所可用故能若是之壽匠石歸櫟社見夢曰
汝將惡乎比予哉若將比予於文木邪夫櫨
梨橘柚果蓏之屬實熟則剥則辱大枝折小
枝泄此以其能苦其生者也故不終其天年
而中道夭自掊擊於世俗者也物莫不若是
且予求無所可用乆矣幾死乃今得之爲予
大用使予也而有用且得有此大也邪且也
若與予也皆物也奈何哉其相物也而幾死
之散人又惡知散木匠石覺而診其夢弟子
曰趣取無用則爲社何邪曰密若無言彼亦
直寄焉以爲不知己者詬厲也不爲社者且
幾有翦乎且也彼其所保與衆異而以義譽
之不亦遠乎
　郭註不在可用之數曰散木可用之材爲
　文木物皆以用自傷數有睥睨己者唯今
　匠石明其無用乃爲濟生之大用弟子猶
　嫌以爲社自榮不趣取於無用匠石謂社
　自來寄非求爲之木乃以社爲不知已而
　見辱病豈榮之哉夫以無用爲用雖不爲
　社終不近於翦伐是彼以無保爲保而衆
　以有保爲保無用者泊然無爲而羣材自
　用汝以社譽之不亦遠乎
　吕註櫟社不材而神者也其大蔽牛則其
　本根深固可知彼以不材爲用而觀者以
　爲美是不知己也知其散木故壽此所以
　爲匠伯器羣材而用之之道也自爲舟則
　沈至爲柱則蠹此所以爲不材也櫟之不
　材是木之質則櫨梨橘柚乃所以爲文折
　泄掊擊以文滅質也先操斧斤而觀後舍
　之而去則幾死而乃得之爲予大用使可
　以爲舟楫棺槨且得有此大也邪唯不物
　乃能物物而物與物奈何相物也夫無用
　者固不知其無用而趣取之則爲社者固
　非彼所知而曰求無所可用者向之不知
　已者以己材爲美是詬厲也直寄之無用
　而已彼安知其無用而趣取之乎彼所以
　不翦者在於不材雖不爲社豈有翦乎則
　爲社者非彼所保也衆以有保爲保而彼
　之所保與衆異非可以義譽之欲學者忘
　義而求之也
　疑獨註散木非規矩繩墨所能制散人非
　仁義禮樂所能拘唯至命者斯足此語櫨
　梨橘柚以實而害其生凡物以有用自傷
　者莫不若此且我求無所可用乆矣數爲
　匠者睥睨是幾死矣今得匠石以爲不材
　此無用之用實爲大用也使其有用豈得
　若此大邪子與汝皆受命於造物均爲物
　而已奈何相物也匠石弟子謂櫟樹何不
　疾取無用而又爲社邪匠石曰櫟非求爲
　社社直來寄耳汝言此則櫟樹以汝爲不
　知已而詬厲之也彼以無用保其生縱不
　爲社亦豈有翦代乎彼以無保爲保衆以
　有保爲保此其所以異也
　碧虚註櫟社巨材人皆厭觀若非匠石别
　識幾爲執斤者所伐今以全朴爲大用也
　奈何相物猶嫌匠石有分别之意然弟子
　尚以爲良材而託社自芘匠石謂彼社直
　來寄木非木求爲社也以曲轅鄉俗爲不
　知己者以社爲辱謂之詬厲至人以無用
　全生世俗以不材見棄櫟社與文木有異
　唯匠石知之耳夫木猶不可以義譽而況
　至人之道乎
　趙註匠石章發明大木無用之用與逍遥
　遊意同鬳齋口義頗類吕氏疑獨但趣取
　無用則如本音謂此木志趣取於無用何
　必爲社邪章末以義譽之謂汝乃以義理
　求其毁譽相去遠矣
　　前章備述處身應世之難此章復引櫟
　　社以不材自保而全無用之用又假匠
　　石答問以發明之幾死乃今得之爲予
　　大用是一句奈何哉其相物也言予汝
　　皆禀形爲物汝乃欲用我邪幾死之散
　　人謂汝以能自役亦幾死矣予安於無
　　用豈汝所知哉弟子又謂櫟之本趣既
　　取無用則何以社爲匠石令其不必言
　　彼社直來寄耳非求爲社也正以社爲
　　不知己而加詬厲且既安無用縱不爲
　　杜亦何得有翦伐乎盖彼所保者不材
　　故與衆異而汝以社義譽之相去遠矣
　　喻淳朴之人自全於世不願人之吹嘘
　　奬借或得譽於鄉黨亦寄焉耳豈以爲
　　榮哉唯其不可得而利所以不可得而
　　害也
南伯子綦遊乎商之丘見大木焉有異結駟
千乗隱將芘其所籟子綦曰此何木也哉必
有異材夫仰而視其細枝則拳曲而不可以
爲棟梁俯而視其大根則軸解而不可以爲
棺槨咶其葉則口爛而爲傷嗅之則使人狂
酲三日而不已子綦曰此果不材之木也以
至於此其大也嗟乎神人以此不材宋有荆
氏者宜楸栢桑其拱把而上者求狙猴之杙
者斬之三圍四圍求高名之麗者斬之七圍
八圍貴人富商之家求樿傍者斬之故未終
其天年而中道夭於斧斤此材之患也故解
之以牛之白顙者與豚之亢鼻者與人有痔
病者不可以適河此皆巫祝以知之矣所以
爲不祥也此乃神人之所以爲大祥也
　郭註天王不材於百官故百官御其事明
　者爲之視聰者爲之聽知者爲之謀勇者
　爲之扞夫何爲哉玄默而已羣材不失其
　當則不材者乃材之所至賴也
　吕註前論大木以不材終天年次論荆氏
　楸栢夭於斧斤以材爲之患是以聖人神
　人之於用致之爲尤深藏之爲尤密故無
　用而用以之通不材而材爲之使則遊人
　世間而吉凶與民同患者尤不可不知此
　疑獨註高名之麗高顯之屋也襌傍棺材
　也此言文木有材所以夭折解祭祀解賽
　也白顙亢鼻痔疾此三者解賽靈河不可
　用之彼祝以爲不祥神人貴無用之用則
　所以爲大祥也
　詳道註老子云曲則全枉則直龜以神而
　見夢不若曳尾於塗中狙以便而見巧不
　若全軀於深蓁然則不材者神人所以爲
　材不祥者神人所以爲大祥也
　碧虚註七竅馳用則昏塞不通百骸勞役
　則疲薾莫支唯有無名靈物統御一體光
　耀弗竭充滿太虚故衆神得以芘籟巫覡
　嫌病物不殺神人以淪祭爲尊
　趙註商丘大木與櫟社義同荆氏楸栢以
　有用而不能終天年不若牛之白顙豕之
　亢鼻人之痔病者以不材而自全也
　鬳齋云商丘之木與前章大意相類言神
　人之所以全其生者亦以此不材而已荆
　氏之地宜楸栢桑三木杙椿也麗屋棟高
　名大家也即高明之家音同而字異耳解
　古巫祝者書名解之中有曰牛白額者豚
　鼻高者皆不可以祭河古者或以人祭如
　西門豹之事故添痔病一句此三者巫祝
　以爲不祥唯其不祥所以免殺身之禍以
　神人觀之則大祥也
　　諸解發明大意盡矣而字義有未釋者
　　今附于後云隱將芘其所籟言隱然芘
　　其蔭也或以隱字屬上句說之不通必
　　有異材夫絶句以夫屬下文者非軸解
　　謂木紋旋散也杙所以棲獼猴襌傍棺
　　之全一邊者高名之麗麗釋以屋字當
　　從欐列子餘音繞梁欐高名則是高明
　　無疑慮齋說甚當此章與前章義同後
　　添人以疾而免祭河之厄又結以神人
　　所以爲大祥經意顯明兹不贅述
支離疏者頤隱於齊肩高於頂會撮指天五
管在上兩髀爲脇挫鍼治繲足以餬口鼓筴
播精足以食十人上徴武士則支離攘臂於
其間上有大役則支離以有常疾不受功上
與病者粟則受三鍾與十束薪夫支離其形
者猶足以養其身終其天年又況支離其德
者乎
　郭註神人無用於物而物各自用歸功名
　於群材與物㝠而無迹故免人間之害處
　常美之實者支離其德者也
　吕註支非體之全離非物之合疏則通而
　明支分而離散之則疏通而無有身之患
　故支離其形者征役所不能加支離其德
　者事爲所不能累也
　疑獨註支離其形則忘形而以理自勝支
　離其德則忘德而以命自處墮體黜聰忘
　形之謂也上德不德忘德之謂也忘形之
　人保身盡年以遠人間之害而已若夫忘
　德者知周萬物而反知於愚明並日月而
　歸明於昩豈忘形者可同日而語哉
　碧虚註處身無用支離其形也懷道若愚
　支離其德也
　趙註世人知德之爲美而不知德之爲累
　故莊子以支離疏譬之
　鬳齋云會撮椎髻兩髀腿兩邊也挫鍼縫
　衣治繲浣衣鼓筴所以播米而得其精也
　支離疏以形病不受役又因得粟與薪亦
　不材自全之意至人之德亦如此支離者
　以無用爲大用也
　　會撮音檜最又會古活切撮子活切項
　　椎司馬云髻也古者髻在項中脊曲頭
　　低故髻指天向氏云兩肩聳上會撮然
　　也今讀多從首音與大宗師篇句贅指
　　天宇異而義同自頤隱於齊至兩髀爲
　　脇形容殘疾之狀鼓筴播精司馬云筴
　　同策小箕也簡米曰精崔氏云鼓筴揲
　　蓍播精布卦占兆也今多從司馬說二
　　技衣食所資切於日用故可藉之以食
　　十人此亦設辭言其形雖不足而養身
　　有餘也彼支離其形猶若此況支離其
　　德者乎此段切緊在後句盖德忌乎執
　　執則非德矣支離謂疏散自在於德而
　　疏散自在上德不德是也夫支離其形
　　者徵役不及而粟薪可沾則支離其德
　　者人害莫及而天爵所加也宜矣


南華眞經義海纂微卷之九











南華眞經義海纂微卷之十建九
　　　　武林道士褚伯秀學
　　　人間世第四
孔子適楚楚狂接與遊其門曰鳳兮鳳兮何
如德之衰也來世不可待往世不可追也天
下有道聖人成焉天下無道聖人生焉方今
之時僅免刑焉福輕乎羽莫之知載禍重乎
地莫之知避已乎己乎臨人以德殆乎殆乎
畫地而趨迷陽迷陽無傷吾行吾行卻曲無
傷吾足山木自寇也膏火自煎也桂可食故
伐之漆可用故割之人皆知有用之用而莫
知無用之用也
　郭註順時直前盡乎會通之宜世之盛衰
　蔑然不覺付之自爾而理自生成豈爲治
　亂易節哉治自求成故遺成而不敗亂自
　求生故忘生而不死盡當今之會㝠然與
　時世爲一而後妙當可全刑名可免知止
　其所不知能止其所不能用其自用爲其
　自爲恣其性内而無纖芥於分外此無爲
　之至易無爲而性命不全者未之有也性
　命全而非福者理未聞也福者即向所謂
　全非假物也豈有寄鴻毛之重哉率性而
　動動不過分天下之至易也舉其自舉載
　其自載天下之至輕也釋此無爲之至易
　行彼有爲之至難棄夫自舉之至輕取夫
　載彼之至重此世之常患也烏内福也故
　福至輕爲外禍也故禍至重禍重而莫之
　避此世之大迷也畫地而循之其迹不可
　掩有己而臨物與物不㝠矣不明我以耀
　彼而任彼自明不得我以臨人而付之自
　得故泯然與天下爲一而内外同福也迷
　陽猶亡陽亡陽任獨不蕩於外曲成其行
　各自足矣
　吕註聖人成焉成己而成物聖人生焉則
　全其生而已天下之至善莫如道則福莫
　大於是其爲物也視聽莫及輕如羽而世
　莫之載也天下之至惡莫如非道則禍莫
　大於是其爲物也自無爲有重如地而人
　莫之避也臨人以德則有已畫地而趨不
　免殆而已迷陽則不知所如往唯曲乃所
　以全也山木桂漆之見伐皆自有以取之
　是知有用之用而不知無用之用也人之
　處世有治有亂遭亂而能曲全斯爲善處
　人間矣
　疑獨註聖人當有道之時則制禮作樂成
　功於當世當無道之時則全身遠害以保
　其生聖人非有係乎生也欲其身存垂法
　後世謂之成可也周公之於周聖人之成
　也孔子之於魯聖人之生也福不出於性
　内而罕求之禍多生於分外而求不止性
　内者舉則能勝載則能行豈有鴻毛之重
　哉分外者寄於吾身其重如地迷者没溺
　於其間而不避盖不明禍福之本故也所
　謂本者戒定慧即性内之福貪嗔癡即分
　外之禍也臨人以德則未能㝠於道畫地
　而趨則未能藏其迹迷陽則晦其明而無
　傷吾全生之行空却其心曲順於物則各
　足乎性分矣山木桂漆之召患以喻不能
　遠害而求用以傷身者也
　詳道註聖人之心豈弊弊然以經世爲事
　特因時乗理應之而已世之知孔子者止
　於形器之間而不見其無事之際故始陳
　其經世之迹卒援接輿之歌以信之則迹
　絶而心見矣所謂聖人成焉者以身徇道
　而成功聖人生焉者以道徇身而全生也
　已乎已乎至畫地而趨言今之從政者如
　此迷陽迷陽至無傷吾足言今之體道者
　如此也
　碧虚註有道則樂成無道則全生能載輕
　羽之福者無爲之士不避重地之禍者勢
　利之徒夸德臨人有我厚矣驅人徇迹其
　道尤危迷陽謂晦明晦明則行完却曲謂
　退身曲全安於分内木火桂漆之喻皆適
　人之適而不自適其適者也
　趙註接輿之歌盖傷孔子不遇時非譏孔
　子也天下無道聖人生焉言鳳出非時也
　人處斯時僅免刑戮足矣微福莫能勝重
　禍不知避言世人迷惑若此臨人以德則
　人惡有其美畫地而趨則人徇其迹已乎
　已乎言不可不止殆乎殆乎言不勝其危
　迷陽迷陽無傷吾行晦其明則吾行全矣
　山木至無用之用乃莊子之語用以結上
　文數章之義
　鬳齋云天下有道聖人可以成功天下無
　道聖人全生而已方今亂世苟免於刑爲
　幸何敢他求處亂世而免刑全生此特一
　羽之福而汝不知有亂世之禍常至殺戮
　是重於地而汝不知避臨人以德取禍之
　道不若已之畫地而趨言其拘束自苦誠
　危殆也迷陽喻失本性之光明曷行於世
　却曲言回護避就必至於傷吾足言其不
　可行也
　　諸解已詳不復贅釋按文中子迷史篇
　　天下有道聖人藏焉天下無道聖人彰
　　焉句法雖同而反其意各有所主耳愚
　　嘗謂秦漢以來諸子立言者襲南華語
　　意不少獨經中設譬引喻未嘗蹈前人
　　一轍而愈出愈奇是謂文可文非常文
　　也吾行却曲無傷吾足諸本皆然却多
　　音隙獨碧虚如字復正經文作却曲却
　　曲庶協上文元本應是如此傳寫差謬
　　誤疊吾行二字識者自能鑒之
　夫處人間世者君臣之分爲大不可不盡
　焉然當度可否之宜謹出處之節視古今
　而無愧超悔吝而獨全斯爲善美矣是以
　顔子將之衛而夫子備言事君之多患名
　知之相軋心氣未達譽終毁至弓旌在前
　而刀鋸在後者有之況以不違如愚之臣
　遽欲往化年壯行獨之君焉保其無悔所
　以力救止之使衛君知賢者不苟進益堅
　尊道之心固將自化奚必輕往以資驕志
　攖暴行邪顔子又陳端虚勉一内直外曲
　或可自全夫子謂僅免患耳胡可及化化
　者不言而信使人意消豈在政法繁多以
　啓物敵乎顔子至此無以進請問其方則
　是人欲空而天理將見之時也夫子乗其
　開悟之機告之以齋使虚心受教無聽以
　耳而以心無聽以心而以氣遂於言下悟
　其未始有回心虚而形亦忘則化物也無
　難矣子高將使齊誨以行事情而忘其身
　察風波而戒實喪顔闔將傅衛誨以就不
　入而和不出達虎怒而通馬情皆所以明
　世患之多端外物之難必在高識之士洞
　燭幾微進退以義可也至於曲轅櫟社以
　無保爲保商丘異材見不神而神又申言
　材之爲累而世人弗悟往往恃材求用而
　不揆分度宜名顯而妬害生利鍾而禍患
　至雖欲臃腫自全不可得也故是篇大意
　在乎外應世而内全眞道不離而物自化
　古之聖賢不得巳而有世俗之償罔不密
　由斯道遂寓孔顔問答以發明之篇末又
　引接輿之歌以袪聖賢經世有爲之迹以
　杜衆人逐物無厭之心復結以膏火桂漆
　之喻警世尤切唯其知涉世之難可以處
　世而無難矣
　太上云聖人猶難之故終無難




南華眞經義海纂微卷之十
南華眞經義海纂微卷之十一名一
　　　　武林道士褚伯秀學
　　　德充符第一
魯有兀者王駘從之遊者與仲尼相若常季
問於仲尼曰王駘兀者也從之遊者與夫子
中分魯立不教坐不議虚而往實而歸固有
不言之教無形而心成者邪是何人也仲尼
曰夫子聖人也丘也直後而未往耳丘將以
爲師而況不若丘者乎奚假魯國丘將引天
下而與從之常季曰彼兀者也而王先生其
與庸亦遠矣若然者其用心也獨若之何仲
尼曰死生亦大矣而不得與之變雖天地覆
墜亦將不與之遺審乎無假而不與物遷命
物之化而守其宗也常季曰何謂也仲尼曰
自其異者視之肝膽楚越也自其同者視之
萬物皆一也夫若然者不知耳目之所宜而
遊心乎德之和物視其所一而不見其所喪
視喪其足猶遺土也常季曰彼爲己以其知
得其心以其心得其常心物何爲最之哉仲
尼曰人莫鑑於流水而鑑於止水唯止能止
衆止受命於地唯松柏獨也在冬夏青青受
命於天唯舜獨也正幸能正生以正衆生夫
保始之徴不懼之實勇士一人雄入於九軍
將求名而能自要者而猶若是而況官天地
府萬物直寓六骸象耳目一知之所知而心
未嘗死者乎彼且擇日而登假人則從是也
彼且何肯以物爲事乎
　郭註虚往實歸各自得而足也王駘形毁
　心全忽然獨往而天下莫能離況一國乎
　死生人之大變彼與變俱故死生不得與
　之變也夫恬苦性殊美惡情異各美其所
　美萬物一美也各是其所是天下一是也
　因其所異而異之而浩然大觀者知異之
　不足異故因其所同而同之又知同之不
　足同故因其所無而無之無美惡則耳目
　無不宜無不宜而不和者未之有也視死
　生如一則喪足猶遺土耳常季猶嫌王駘
　未能忘知而自存遺心而自得得其常心
　平往者也不能平往與物過常故使物就
　之仲尼喻以止水致鑑非駘引物從己也
　夫下首唯有松柏上首唯有聖人故不正
　者皆來求正若物皆青全則無貴松柏人
　皆自正則無羡大聖而趨之也幸自能正
　非爲正以正之生與變化俱則無往而不
　㝠心與死生順則無時而非生擇日而登
　以不失會爲擇斯人無擇也任其天行而
　時動者也故假借之人由此而最之彼何
　肯以物爲事乎
　吕註學道者學其所不能學行其所不能
　行故寓言於王駘從仲尼遊者知從其所
　能行而不知從其所不能行則雖全魯歸
　之與王駘猶中分也從其能行者則立有
　教坐有議其教不得無言其成不得無形
　也從其不能行者則立不教坐不議虚而
　往實而歸仲尼王駘相爲表裏而已不以
　其所能而當君師之任則無用之用與庸
　亦遠矣孰爲死生而與之變敦爲覆墜而
　與之遺乎審乎無假知其所得者眞不與
　物遷則死生覆墜而不變命物化而已不
　化守其宗本不離也人唯不能自其同者
　視之則耳目不内通能自其同者視之則
　耳目不知其所宜故物視其所同不見其
　所喪也常季謂駘懷内聖之道則爲己而
　已以其知得其心以其心得其常心物何
　爲最之而推爲君師邪唯止能止衆止此
　人所以從之求鑑也夫木莫不受命於地
　唯松柏獨全人莫不受命於天唯舜也獨
　正則舜豈不以正生爲幸而正衆生哉今
　夫士之以勇自名者猶能雄入九軍而況
　官天地府萬物死生不得與之變者非求
　名自要之比也彼且擇日而登假其去來
　容與如此人安得不從而最之
　疑獨註學者始未有得則虚而往終焉有
　悟則實而歸教者默然而喻學者亦默然
　而得列子云用無言爲言亦言用無知爲
　知亦知是也受制於陰陽而後有死生乗
　雲氣騎日月則死生不得與之變矣無假
　則盡性故不與物遷命物則至命故常守
　其宗也膽附於肝本同一體楚越相去盖
　數千里自其異而觀雖同體而有數千之
　隔自其同而觀則與道玄合而萬物皆一
　也王駘自聞自見故不知耳目之所宜所
　一言其德所喪言其形盖不獨自忘其形
　而又使物忘己也常季謂王駘未能忘知
　以爲己忘心以得心得其常心未大過於
　人物何爲最之答以王駘獲最猶止水來
　鑑止者性之本然唯止於先者然後能止
　衆止莫非木也而松柏獨正淩霜雪以冠
　衆木莫非人也而舜獨正明庶物而察人
　倫幸能正生以正衆生正己而物正之謂
　也夫勇士忘生雄入九軍求名自要而猶
　若是況體道者乎以無形司有形曰官天
　地以無物藏萬物曰府萬物寓六骸者寄
　而無畜象耳目者存而不用一知之所知
　則與造化爲一其心未嘗死故能擇日以
　登假去留自在也
　詳道註德之充者形雖兀而全德不全者
　形雖完而虧王駘德充於内形忘於外死
　生不變覆墜不遺則利害之小者可知矣
　審乎無假則不以内徇外命物之化則不
　以末傷本萬物與我雖殊類我與萬物爲
　一體故物視其一而不見其所喪也德充
　之人視聽不以耳目故不知其所宜在我
　忘其形之喪而全其德所者在物視吾德
　所一而忘吾形之虧盖聽以耳而聞非耳
　視以目而見非目所以立不教而教以之
　有坐不議而議以之信也常心則一迷悟
　自殊水性本同流止斯異水以止而取鑑
　人以正而取最也松柏不以寒暑易其色
　故在木爲長舜不以窮達移其正故在人
　爲聖駘之於舜雖隱顯不同其受天地正
　命則一所以皆能正生以正衆生然正生
　者聖人之本務正衆生者聖人之餘事故
　稱幸焉夫勇士内存不懼之實外驗保始
　之名猶不以死生經懷而雄入九軍此全
　於氣也況全於道者乎全於道者官天地
　以烏己役府萬物以爲己備寓六骸而不
　有象耳目而不用一知而不爲物所貳心
　存而不與形偕制命在内而不在外所以
　能擇日而登假也
　碧虚註不治而不亂立不教也不言而自
　信坐不議也齋心問道則虚而往悟理而
　反則實而歸無形而心成介兀而德充也
　夫至人者天地不能易其德死生不能革
　其性即境皆㝠獨立不改天地密移而我
　常存府藏氣異則一體之中楚越也動植
　道同則天地之間不二也逐聲色則耳目
　異宜混物我則事無好惡是故心無係着
　所詣皆通彼此委和得喪自泯今見學者
　盈門而謂得其心睹淡泊自守而謂以其
　心常心無迹物何爲最之哉觀容必鑑止
　水求道當訪賢師唯其自止故能止絶衆
　心也植物産乎地得地氣之正者松柏動
　物育乎天得天氣之正者聖人率己以正
　而行沖默之訓是以大丈夫以道戰死生
　而名勢不足稱焉覆載有官動植有聚身
　非我有故視聽不用所知不二心奚有死
　哉擇日而登去留有時也假人則從是眞
　人則任己也
　趙註王駘殘兀人皆賤之夫子乃欲率天
　下而往從焉先生之見與常人遠矣遂問
　其用心若何仲尼言王駘之道萬物有死
　生而此無死生天地有覆墜而此無覆墜
　盖能審乎無假而守其宗也常季未達仲
　尼又以一身萬物之同異爲喻肝膽楚越
　同而異也物與我一異而同也如是則無
　視無聽適乎自然物我混融又安知其足
　之喪哉常季豁然而悟曰彼爲己之學以
　其知得其心言虚靈知覺之心自致知而
　得以其心得其常心言由虚靈知覺而入
　於不死不生也王駘所得不過如是天下
　何爲最之哉仲尼又舉唯止能止衆止正
　生以正衆生以明生物者不生化物者不
　化又告以保始之證不懼之實始者先天
　地生人能保之則死生臨乎前而不懼彼
　勇士徇名而猶若是況未常死者乎此道
　範圍天地曲成萬物特寄之六骸形之耳
　目亘萬古而長存也登假猶昇天云
　鬳齋云無形無所見心成感之而化也直
　後猶尚遲奚假豈特也死生亦大矣一句
　釋氏議論皆從此出天地覆墜猶大傳云
　乾坤毁遺亦墜落之義審乎無假盡見其
　實也命物之化言萬物受命於我宗者物
　之始也常人不知物同一初至肝膽亦分
　楚越苟知此則萬物與我爲一不特以耳
　聽目視也物視所一不見所喪言其觀於
　萬物無所欠剩讀夔蚿章便見此意爲己
　修身也以其知言人有此識知則能修此
　身得其心以其心言有此知覺之心則能
　得其本然之心本然知覺非二物特如此
　下語耳盖謂人皆有知有心苟能盡之則
　可以爲己可以得心得其常心而已物何
　爲最之流水止水皆以喻心能止其心所
　以賢於衆人衆人以欲止之心就其求止
　故曰唯止能止衆止此語大奇松柏堯舜
　得於天者獨異故能正其生以正衆生生
　與性字義同保守始初徵驗必有不懼之
　實謂荆軻聶政之徒尚能不變死生況有
　道者乎官天地府萬物各職其職而聚所
　聚也六骸特吾所寄目象目而不止於視
　耳象耳而不止於聽故能一知之所知而
　無所不知也心無所見曰死彼豈擇日而
　登至於道言無時不在道也
　　立不教之教而天下化之坐不議之議
　　而天下信之非德充於内物符於外者
　　不足以與此此王駘所止而有以來鑑
　　之道也學者洗心求教故虚而往終則
　　眞見内充故實而歸非虚則不能受教
　　非實則不能悟理悟理之極明白洞達
　　物來斯鑑亦虚而已是故爲道之要無
　　他善教者輔物之自然善學者求復其
　　自然用不施而體自見非有以增飾之
　　也太上云我無爲而民自化則不教之
　　教教之至也孔子曰天何言哉四時行
　　焉則不議之議議之至也先聖之所以
　　教人者如此在受教者爲如何又彼爲
　　己以其知得其心以其心得其常心物
　　何爲最之哉郭氏從以其知以其心爲
　　句得其常心遺而不論成林王氏並同
　　郭說獨吕氏從得其心得其常心爲句
　　上下文義自明虚齋無隱皆宗吕義今
　　從之又受命於地至唯舜獨也正文句
　　不齊似有脫略陳碧虚照張君房校本
　　作受命於地唯松柏獨也正在冬夏青
　　青受命於天唯堯舜獨也正在萬物之
　　首補亡七字文順義全考之郭註下首
　　唯有松柏上首唯有聖人則元本經文
　　應有在萬物之首字傳寫遺逸又彼且
　　擇日而登假人則從是也郭氏從登絶
　　句假如字屬下文碧虚因之吕氏以假
　　音遐絶句疑獨詳道王雱虚齋並宗吕
　　說竊詳假人無義革從登遐文義顯明
　　謂得此道者去留無礙而昇於玄遠之
　　域也續考列子周穆王篇登假字並讀
　　同遐可證鬳齋以假音格絶句盖本於
　　後篇登假於道之語云
申徒嘉兀者也而與鄭子産同師於伯昏無
人子産謂申徒嘉曰我先出則子止子先出
則我止其明日又與合堂同席而坐子産謂
申徒嘉曰我先出則子止子先出則我止今
我將出子可以止乎其未邪且子見執政而
不違子齊執政乎申徒嘉曰先生之門固有
執政焉如此哉子而悅子之執政而後人者
也聞之曰鑑明則塵垢不止止則不明也久
與賢人處則無過今子之所取大者先生也
而猶出言若是不亦過乎子産曰子既若是
矣猶與堯爭善計子之德不足以自反邪申
徒嘉曰自狀其過以不當亡者衆不狀其過
以不當存者寡知不可奈何而安之若命唯
有德者能之遊於羿之彀中中央者中地也
然而不中者命也人以其全足笑吾不全足
者衆矣我怫然而怒適先生之所則廢然而
反不知先生之洗我以善邪吾與夫子遊十
九年矣未嘗知吾兀者也今子與我遊於形
骸之内而索我於形骸之外不亦過乎子産
蹴然改容更貌曰子無乃稱
　郭註我出子止羞與刖者並行以執政自
　多明其不遜申徒謂此論德之處非計位
　也子産答以子既殘形而輕蔑在位欲與
　有德者並計子之德不足以補殘形之過
　申徒謂自陳其過以爲不當亡者衆默然
　知過自以應死者少夫利害相攻天下皆
　羿也不遺身忘知與物同波者皆遊羿之
　彀中雖張毅之出單豹之處猶未免於中
　中與不中唯任命耳人以全足笑吾不全
　是不知命而我怒之又不知命也見至人
　知命遺形故廢其怒而復常不知先生洗
　我以善道故邪我能自反邪形外也德内
　也今子與我德遊耳而索我外好不亦過
　乎子産曰子無乃稱已悟則厭其多言也
　吕註申徒能外形骸以忘人之勢子産悅
　執政而不能忘己之勢凡爲道者所以洗
　心去垢而歸之明猶鑑而已今猶出言若
　是則是不明而塵垢所以止也我則非自
　狀其過以不當亡者故知其不可奈何而
　安之遊羿之彀中中央者中地則行至於
　無憾而可以免焉之譬不中者命也則不
　幸而不免焉之譬人笑吾不全不免怫然
　而怒適先生之所則化於道而忘之不知
　洗我以善邪吾之自悟邪十九年則極陰
　陽之數遊於形骸之内未嘗知吾兀也而
　今索我於形骸之外不亦過乎
　林註不違猶不避齊與之肩也子産自多
　執政而後人申徒所以引鑑爲喻而責之
　子産以申徒形殘若是而與我爭猶與堯
　爭善也申徒謂世人自分解其過以爲己
　當存者衆不分解其過以爲已當亡者寡
　言子産未能忘物遺形自重執政而輕兀
　者之德又謂與堯爭善此自狀其過而不
　知亡者也知其不可奈何而安之知命者
　也弓力所及爲彀中喻己無取兀之道而
　兀者命也形骸之内謂道德性命之理形
　骸之外謂手足狀貌之間也
　詳道註德充之人視富貴如浮雲以形骸
　爲逆旅子産挾貴以驕賤恃全以薄兀則
　不足以言德又何足以言命故曰遊羿之
　彀中不中者命也忿怒者性之塵垢既悟
　則垢去而鑑明此始迷而終悟者也
　碧虚註子産師伯昏之道而未能忘我申
　徒同出師門而未能忘德況其下者乎以
　不當亡者衆飾非者多也以不當存者寡
　罪己者鮮也遊羿彀中喻欲全而不免皆
　天命也人笑吾不全則怫然而怒風火猶
　存適先生之所則廢然而反鑑于止水也
　與遊十九年而未嘗知兀忘德忘形者也
　趙註世人多自文其過以爲吾不當亡足
　鮮以爲吾實有罪者盖有幸不幸焉如羿
　善射鵠之中央乃必中之地萬有一免焉
　命也曾不自幸顧乃笑人我爲所笑未免
　不平是亦不知命也至伯昏之前則釋然
　矣吾與伯昏遊未嘗知吾兀今子與我遊
　於形骸之内言寓六骸象耳目則子即我
　也而索我於形骸之外言爾爲爾我爲我
　而不相知也子産謝曰子無重陳我知過
　矣
　鬳齋云與堯爭善四字亦奇言子既兀矣
　縱能爲善得如堯乎不自反猶不自量自
　迷其過以爲足不當亡者衆不述其過以
　爲足不當存者寡唯有德者知其有命豈
　人所能奈何此三句說三等人遊羿彀中
　數語尤奇絶言人處世動是危機彀中者
　張弓而箭端所直之地喻世之危如此章
　而不中者命也形骸内外之語皆前賢所
　未發
　　申徒安命而忘兀德充於内者無戚於
　　外也子産矜位而鄙兀心徇乎外者不
　　明乎内也同學於伯昏之門固有執政
　　焉如此哉言雖侍明師而猶以勢位爲
　　尚未能相忘而化其道是心鑑不明塵
　　垢得以止之也不當亡者衆不當存者
　　寡此盖申徒論足存亡言人之處兀知
　　已過而安之者少然有幸不幸一歸之
　　於命耳則知申徒之兀出於非罪者也
　　或以此二句爲指子産未能忘形取義
　　差遠遊羿彀中莫非中地設有不中幸
　　免耳人處世間莫非憂患苟得免患亦
　　幸耳而人因以其幸笑吾之不幸我猶
　　有怒未忘己也廢然而反己亦忘矣不
　　知先生洗我以善邪吾之自悟邪則彼
　　己俱忘物我交化何喜怒之可動何形

　　骸之可索哉



南華眞經義海纂微卷之十一






　　　　　　　　　　　　　　　











南華眞經義海纂微卷之十二名二
　　　　武林道士褚伯秀學
　　　德充符第二
魯有兀者叔山無趾踵見仲尼仲尼曰子不謹
前既犯患若是矣雖今來何及矣無趾曰吾唯
不知務而輕用吾身吾是以亡足今吾來也
猶有尊足者存吾是以務全之也夫天無不
覆地無不載吾以夫子爲天地安知夫子之
猶若是也孔子曰丘則陋矣夫子胡不入乎
請講以所聞無趾出孔子曰弟子勉之夫無
趾兀者也猶務學以復補前行之惡而況全
德之人乎無趾語老聃曰孔丘之於至人其
未邪彼何賔賔以學子爲彼且蘄以諔詭幻
怪之名聞不知至人之以是爲己桎梏邪老
聃曰胡不直使彼以死生爲一條以可不可
爲一貫者解其桎梏其可乎無趾曰天刑之
安可解
　郭註踵頻也人生莫之爲而任其自生重
　身知務者也若忘其自生謹而矜之輕用
　其身者也猶有尊足存言刖一足未虧其
　德去其矜謹任其自生所以務全也使天
　地而爲覆載則有時而息矣無趾聞所聞
　而出猶怪孔子方復學於老聃師人以自
　得是率其常然舍己而效人求非常之名
　也故學非爲幻怪也而幻怪以之生禮非
　烏華薄也而華薄由之興故至人以爲桎
　梏欲以眞理㝠之仲尼非不㝠也順物則
　名迹立終不免乎名其爲桎梏也孰能解
　之哉
　吕註無趾亡足而所以行者未嘗忘所以
　行者尊足之謂也仲尼欲入而講所聞性
　與天道非所以泛語學者也無趾不言而
　出則所以相與有不容聲者矣賔賔以學
　疑至人其猶未邪道以絶學爲至則世之
　所學者至人觀之皆諔詭幻怪而烏已桎
　梏夫唯以死生爲一條可不可爲一貫則
　桎梏解矣胡爲不使之然哉盖可解者人
　刑天刑則不可解也
　疑獨註不知務謂忘物輕用吾身謂忘形
　尊足謂道也無趾務全道而忘身外身而
　身存也以夫子之德配天地猶責其不謹
　不及此以迹言若以心言則孔子辭以陋
　請入而講所聞者是也無趾默然而喻故
　夫子勉弟子識之又見老聃疑夫子賔賔
　以學蘄以諔詭名聞而不知至人之以是
　烏桎梏胡不思所以解之盖夫子學老聃
　亦世事當爲非有所覬也老子以無趾未
　明其心故使解其桎梏無趾以爲天命使
　然不可解也
　詳道註申徒叔山之於王駘其兀同其所
　以處兀則異叔山之於申徒其務學同其
　所以爲學則異即事觀之名於教爲尊即
　道觀之名於身爲累故古之得道者㝠得
　喪於一已還功名於衆人是謂帝之懸解
　孰得而榮辱之哉而世人競一時之虚譽
　規死後之餘榮疲薾而不知歸窘束而不
　自適重囚桎梏何以異此然孔子非好異
　以蘄名也苟惡其桎梏而思解之則是任
　我違命而更有爲安在其爲孔子哉
　碧虚註尊足謂性性不虧則可稱全矣仲
　尼請無趾入室講道而無趾目擊意達不
　言而出孔子以無趾之迹誨門人之心無
　趾語老聃孔子何賔賔以學子爲彼蘄以
　幻怪名聞而不知至人以此爲刑戮也胡
　不思所以解之上與造化同死生一條也
　下與物我齊可不可一貫也天刑不可解
　未能泯迹也
　趙註叔山仲尼問答與前章申徒子産意
　同孔子傳道修教使天下學者贏糧而趨
　之此所謂蘄以諔詭幻怪之名聞者也聃
　謂無趾胡不使仲尼思所以解其桎梏言
　知此理則無係累無趾謂人生有形則有
　累安能高舉不在世間故曰天刑之安可
　解
　鬳齋云不知務猶云不曉事尊足性也二
　字下得奇賔賔恭謹諔詭幻怪言其好名
　桎梏者言名爲己累天刑猶天罰也此皆
　寓言至若無趾兀者也猶務學以補前行
　之惡而況全德之人乎此語有益於世教
　　首章王駘得道而至命者也次章申徒
　　有德而知命者也此章無趾務學以補
　　過者也南華論德充有三等與人間世
　　所序意同夫子謂叔山不謹犯患則其
　　兀也必有以致之彼亦謂不知務而輕
　　用吾身已自知其過唯其知過斯能補
　　過故聖門不棄焉尊足即所謂使其形
　　者也於此而務全求得其道矣無趾以
　　夫子爲天地圖有以覆載之夫子指其
　　前失以爲今來何及矣無趾歎其猶若
　　是則有不滿於中殊不知夫子之言正
　　所以覆載之之道也使無趾思所以補
　　前行之失而爲全人形之殘兀何加損
　　焉有以見聖賢化冶曲成萬物而不遺
　　人品差殊則其成也不無等降如本篇
　　所列者是也
魯哀公問於仲尼曰衛有惡人焉曰哀駘它
丈夫與之處者思而不能去婦人見之請於
父母曰與人爲妻寧爲夫子妾者數十而未止
也未嘗有聞其唱者也常和人而已矣無君人
之位以濟乎人之死無聚禄以望人之腹又以
惡駭天下和而不唱知不出乎四域且而雌雄
合乎前是必有異乎人者也寡人召而觀之
果以惡駭天下與寡人處不至以月數而寡
人有意乎其爲人也不至乎期年而寡人信
之國無宰而寡人傳國焉悶然而後應氾而若
辭寡人醜乎卒授之國無幾何也去寡人而
行寡人䘏焉若有亡也若無與樂是國也是
何人者也仲尼曰丘也嘗使於楚矣適見豚
子食於其死母者少焉眴若皆棄之而走不
見己焉爾不得類焉爾所愛其母者非愛其
形者也愛使其形者也戰而死者其人之葬
也不以翣資刖者之屨無爲愛之皆無其本
矣爲天子之諸御不爪翦不穿耳取妻者止
於外不得復使形全猶足以爲爾而況全德
之人乎今哀駘它未言而信無功而親使人
授己國唯恐其不受也是必才全而德不形
者也哀公曰何謂才全仲尼曰死生存亡窮
達貧富賢與不肖毁譽飢渴寒暑是事之變
命之行也日夜相代乎前而知不能規乎其
始者也故不足以滑和不可入於靈府使之
和豫通而不失於兊使日夜無卻而與物爲
春是接而生時乎心者也是之謂才全何謂
德不形曰平者水停之盛也其可以爲法也
内保之而外不蕩也德者成和之脩也德不
形者物不能離也哀公異日以告閔子曰始
也吾以南面而君天下執民之紀而憂其死吾
自以爲至通矣今聞至人之言恐吾無其實
輕用吾身而亡吾國吾與孔丘非君臣也德
友而已矣
　郭註惡駭天下而人歸之者明不由權勢
　飲食而往不由形美招致而往也夫才全
　者與物無害故入獸不亂群入鳥不亂行
　而爲萬物之林藪哀公與處未經月己覺
　其有遠趣不至期年委以國政悶然而應
　汜若而辭寵辱不驚也夫生者以才德爲
　類死而才德去矣故失類而走情茍類焉
　形雖不同而物無害心情類苟亡雖母子
　不足以固其志矣使形者才德也翣者武
　所資戰死則無武翣將安施採擇嬪御燕
　爾新婚皆以形好爲意故足以降至尊之
　情回貞女之操德全而物愛之也宜矣死
　生存亡飢渴寒暑其理固當不可逃也人
　之生也非誤生生之所有非妄有天地雖
　大萬物雖多而吾之所遇適在於是則絶
　力至知弗能違也命行事變不舍晝夜始
　非知之所規故非情之所留知命之必行
　事之必變豈於終規始在新戀故哉苟知
　性命之固當雖死生窮達千變萬化而湛
　然自若和理在身靈府者精神之宅不以
　憂患驚神使和性不滑靈府閑豫不失其
　兊泯然任之順四時而俱化也天下之平
　莫盛於停水内保其明外無情偽玄鑒洞
　照與物無私故能全其平行其法無事不
　成無物不和此德之不形者是以天下樂
　推而不厭也
　吕註無君位則至貴之德不足名無聚禄
　則至富之業不足比天下皆以情求之而
　不得則以爲至賾而思之神無方而無不
　在則知不出乎四域也萬物負陰而抱陽
　則分矣雌雄合前妙乎陰陽而不測是以
　意其異平人悶然汜若則非肯以物爲事
　卒授之國亦寓焉耳無幾何而行窅然喪
　之也豚子死母之喻言神之在母乃所以
　在子相與爲類也神離其母則不得類所
　以去之戰之有翣所以自衛戰死則無所
　事翣刖者之不愛其屨皆無其本矣神使
　其形所以爲本也嬪御新婚猶以形全而
　致重況德全乎未言而信無功而親是必
　才全而德不形者也死生存亡等目在人
　則事之變在天則命之行日夜相代知不
　能規吾何容心哉和者神之所好靈府神
　之所宅其神和豫通而不失於兊則其神
　無郤而不見有晝夜之間與物爲春是與
　物接而生時乎心者也水平而明其性然
　也内保外不蕩勿撓之也喻人之性亦然
　萬物皆備則成萬物爲一則和德者成和
　之脩德不形則同於初物安得離其所自
　生哉
　林註哀駘它無位無禄惡駭天下唯才德
　内充所以衆歸之不役乎分外故知不出
　乎四域與物爲一故雌雄合乎前也悶然
　汜若無心而不係貌無幾何而去難進易
　退也豚子之於母生爲己類死則不類矣
　喻君子以才德爲類而不以形骸爲愛形
　謂六骸耳目使其形者道德性命之理也
　戰死而無用翣刖者之無用屨喻形以才
　德爲本非其本則形無用也嬪御前爪穿
　耳娶妻者以形傷不使盖擇形全者爲用
　況全德之人乎死生存亡飢渴寒暑事變
　命行日夜相代雖有至知不能度其所始
　唯才全者無得無喪任之而已故不足以
　滑和不失於兊悦日夜無郤忘變之至與
　物爲春有以生之也此言造化無極事物
　日生而不物者未嘗死接而生時乎心謂
　至人因時接物感而遂通而已停水均平
　天下取法德不形者亦若是也德者和成
　之脩化行而不知所以化德不形者物不
　離功成而不知所以功也
　詳道註王駘以兀而取物最哀駘它以惡
　而物不離盖有尊形存焉雖兀猶全也有
　至貌存焉雖惡猶美也所謂至貌者才全
　而德不形是也故丈夫婦人之所慕鳥獸
　之所親以至國君願授之國非使物保而
　物自保之也母愛以使形爲本戰者以勇
　爲本行者以足爲本哀駘它所以存而見
　任去而見思者有本故也德全則顯而爲
　才才全則入而爲德德不形則自死生存
　亡以至不失於兊不以物易己也自日夜
　無郤以至生時乎心不以己忘物也内保
　之則無失其實外不蕩則無感其名所謂
　德者脩其性而復於成和而已哀公之於
　孔子始爲君臣而終爲德友其悟也盖亦
　微矣
　碧虚註權勢聚禄可以活人故衆歸之今
　匹夫而衆歸者以德爲丘也己性也生則
　己類死則失類豚母亡其己性豚子失其
　己類故棄而走喻哀公鮮德而至人遠之
　也翣以旌武屨以飾足戰死刖足皆忘其
　本飾安用哉死生至寒暑十六目是爲塵
　網凡涉世者莫能逃委之天命是曰德充
　然猶爲方内之士彼遊方之外者翛然縣
　解入於大妙故仲尼得以忘言哀公絶其
　所問也炎凉事變晨夕不停雖巧歷規度
　莫定乎前誰復計其終乎靈府既虚自然
　和理閑豫通達不滯常有兊悦之懷虚妙
　之心未嘗間斷也春氣茂養同聖賢育物
　之心水停之盛爲大匠之所取法德在内
　則成身施於外則和物成和之理非脩莫
　就也執民之紀而憂其死未能芻狗萬物
　忘國則身富忘勢則德充矣
　趙註哀駘它即不言之仲尼時仲尼自衛
　反魯形容醜惡故曰衛有惡人焉丈夫與
　之處思而不能去喻諸侯敬之婦人願爲
　妾喻弟子從之和而不唱述而不作也君
　位聚禄喻道濟天下而爲素王也知不出
　域雌雄合前言所知不過日用之常所見
　不越夫婦之愚而所以與人異者何也哀
　公遺形取德授之國政未幾而去仲尼喻
　以豚子食於死母少焉覺非己類棄之而
　走燔肉不至孔子不税冕而行豈得已哉
　戰死之無用翣猶刖者之無用屨也嬪御
　新婚又以喻才全德不形死生至寒暑十
　六者人所不能免循環晝夜莫規始終而
　不足以亂吾天和入吾方寸盎然歡然萬
　象皆春接而生時感而遂通也水停之盛
　天下爲法也德脩而成和和則同物德離
　物則形形則非德矣此哀公所以稱孔子
　爲德友也
　鬳齋云知不出乎四域言所知不出乎世
　外雌雄合乎前與物狎也即漚鳥不驚之
　意豚子之喻謂人之愛惡不在形之美惡
　戰死不用翣非行禮之喪猶刖者之屨無
　所施也此明德在内而不在外嬪御不翦
　爪不穿耳貴全其形不事脩飾新娶者免
　役禮記有之此借全形以喻全德死生窮
　達事變命行日夜迭運於前雖知者不能
　求其始而不足以滑胸中之和不入於靈
　府不動其心也日夜無卻言日新不巳與
　物爲春遇事皆樂也接而生時乎心接猶
　感時猶時中之時隨事所感而應之才全
謂全質性德不形言不顯伐內保外不蕩
形容水平可法之意成全性中之和是其
德之脩也德不形者無所往而非德故物
不能離焉非君臣也德友而已與孟子友
之云乎意同
　按雌雄之義所解不一或以爲禽獸者
　本於裂子雌雄在前孳尾成羣之說𥩈
　考經意丈夫與之處思而不能去婦人
　願爲妾之語則雌雄合乎前言丈夫婦
　人歸之者衆也戰而死者其人之葬也
　不以妾資舊來從資絕句翣者飾武之
　見形似方扇以木爲之衣以白布畫以
　雲氣來車兩邊所以自衞也資彧訓用
　訓送或畧而不言殊無確論後得無隱
　講師從翣絕句以助釋資文從理順經
　㫖大明續考禮記檀弓篇周人置翣孔
　子之喪飾棺牆置翣又置絞衾設蔞翣
　(絞音爻蔞音柳/門禮作柳翣)又明堂位云周之壁翣
　鄭氏註天子八翣皆戴璧垂羽諸侯六
　翣皆戴圭大夫四翣士翣皆戴郷儒係
　　(錐切/冠纓)據此則古者喪禮通用翣非特爲
　　飾武設竊原南華本意謂先聖制禮使
　　人養生送死而無憾周以棺衾飾以柳
　　翣貴賤隆殺各當其宜所以慎終也若
　　戰而死則非正命又失用師之道故其
　　葬也不以翣形且不得全歸何望儀物
　　之備哉亦猶刖者之不愛其屨也此章
　　從上文豚子食於死母起喻至此又疊
　　喻以結之不過形容德充於内者無假
　　於外德餒於中者外飾無益也與物爲
　　春是接而生時乎心言才全而德不形
　　者至和内藴接物無間若青陽流布無
　　不被生育之恩盖以無心爲心故能無
　　感不應濓溪先生不去窗前草云與自
　　家意思一同亦此義或問方其不感不
　　接和安在哉曰如樂在懸聲無隱乎爾



南華眞經義海纂微卷之十二
南華眞經義海纂微卷之十三名三
　　　　武林道士褚伯秀學
　　　德充符第三
闉跂支離無脤說衛靈公靈公悅之而視全
人其脰肩肩甕㼜大癭說齊桓公桓公悅之
而視全人其脰肩肩故德有所長而形有所
忘人不忘其所忘而忘其所不忘此謂誠忘
故聖人有所遊而知爲孽約爲膠德爲接工
爲商聖人不謀惡用知不斲惡用膠無喪惡
用德不貨惡用商四者天鬻也天鬻也者天
食也既受食於天又惡用人有人之形無人
之情有人之形故羣於人無人之情故是非
不得於身眇乎小哉所以屬於人也警乎大
哉獨成其天惠子謂莊子曰人故無情乎莊
子曰然惠子曰人而無情何以謂之人莊子
曰道與之貌天與之形惡得不謂之人惠子
曰既謂之人惡得無情莊子曰是非吾所謂
情也吾所謂無情者言人之不以好惡内傷
其身常因自然而不益生也惠子曰不益生
何以有其身莊子曰道與之貌天與之形無
以好惡内傷其身今子外乎子之神勞乎子
之精倚樹而吟據槁梧而瞑天選子之形子
以堅白鳴
　郭註其德長於順物則物忘其醜長於逆
　物則物忘其好德者世之所不忘形者理
　之所不存故忘形非忘而忘德乃誠忘也
　遊於自得之場放之而無不至才德全者
　也而知約德工四者自然相生其理已具
　故聖人無所用其己物無妄然皆至理所
　趨當任之而已形貌同人而掘若槁木故
　浩然無不任而獨成其天也夫人非情之
　所生則生豈情之所知惠子未解形貌之
　非情而復有問莊子謂以是非爲情則無
　是非好惡者雖有形貌直是人耳情將安
　寄不以好惡傷身任當而直前者非情也
　因自然而不益生止於當也惠子猶未明
　生之自生理之自足莊子又告以生理自
　足於形貌之中任之則自存好惡之情秖
　足以自傷耳倚樹據梧言有情者之自困
　此世之所謂情而云天選明夫情者非情
　之所生而況他哉
　吕註無脤大癭以德長而見美於二君形
　有所忘也人不知存其神是所忘役於視
　聽思慮是所不忘不忘其所忘而忘其所
　不忘此謂誠忘非特形有所忘而已誠忘
　則聖人之所遊物不得遯而皆存者也若
　然者以知爲孽孽非本榦也以約爲膠所
　以約散也以德爲接所以續異體以工爲
　商非所以爲器也聖人不謀惡用知不斲
　惡用膠無喪惡用得不貨惡用商四者天
　鬻也故無待於外有人之形無人之情以
　其所遊在誠忘故也羣於人則遊于世俗
　是非不得於身則体乎天均得其小者屬
　於人大者屬於天也貌則動作威儀無非
　道形則六骸九竅天而生所以爲人者足
　矣奚烏疑其不可以無情乎惠子直謂無
　情若木石不可以烏人莊子謂吾所謂情
　是非不得於身也吾所謂無情不以好惡
　内傷其身也若是則足以有其身何必益
　生哉惠子不知即動而靜乃據梧以求靜
　唯不知此即是不得其所爲使形爲天之
　所選而以堅白鳴也
　林註形者世所不忘德者世所忘也人能
　不忘世所忘而忘世所不忘則才德全矣
　是謂誠忘聖人所遊列子謂觀其所變遊
　之至者也智者謀所出故爲孽約者物之
　束故爲膠德成已以應物故爲接工造器
　以營利故爲商此四者世人之所爲聖人
　則不謀不斲無喪無貨惡用四者爲四者
　雖人事亦天所以養人者既受食於天惡
　用人爲哉聖人形與人同故羣於人情與
　人異故是非不得於身形小所以屬乎人
　情大所以成其天也惠子知其情而不知
　所以情莊子謂不以好惡内傷其身合性
　命之情而言所以成乎天者也好惡之情
　應物而也身無與焉不益生則能盡其生
　理而無所措其情道貌天形不傷於好惡
　斯足以有其身矣今子外神勞精倚樹據
　梧此皆有情之所累也天選子之形容與
　物獨異子又益生惑衆若公孫龍堅白之
　掄能勝人之口而不能服人之心此不知
　性命之情而受役於造化者也
　詳道註聖人之道無方而無乎不在無體
　而無乎不爲則其心無適而非遊也遊者
　逍遥自放無所係累之稱所謂惡用知惡
　用膠惡用德惡用商者乃其所遊也知因
　謀而出約因斲而興德因喪而有工因貨
　而作四者皆世人相養之具德充之人無
　所用之天食而巳聖人形與人同故眇乎
　小哉情與人異故獨成其天聖人非無情
　也好出於不好惡出於不惡因其目然而
　不益生謂之無情可也人之生也形選於
　天性靈於物其德未嘗不充特牽於物而
　有以害之去其害而德充矣惠子之多言
　害之尤者故是篇以非惠終焉
　碧虚註二君之中其說忘形而未能忘德
　也聖人遊於志形忘德之外雖日用知德
　而不自矜故勝孽蕁事無由萌兆不謀利
　害何用知不斷情性何用膠無喪於物何
　用德不植貨財可用商已上四事百天然
　而養者也蛣蜣轉丸蜘蛛結網不謀之知
　也雲龍風虎松柏女蘿不斲之膠也禽獸
　林藪魚鼈江湖無喪之德也物物自利各
　各營生不貨之商也此乃天之所養故曰
　天食有形無情望之似木雞矣一尺之面
　容貌不同者道與之也六尺之體空窾無
　殊者天與之也皆非情之所有天任子之
　形者豈有情哉喑醷而自生耳今子有人
　之形與衆無别而强以堅白同異之辯鳴
　噪於衆人之前而自謂賢者猶躍冶之金
　何得不怪哉
　趙註無脤大癭形惡可知二君悦之而視
　全人忘其形而親其德也形惡可忘而世
　人不忘德不可忘而世人忘之此眞忘矣
　聖人遊於斯世慮知過而至於欺立約以
　固之慮德不足以及人教以貿遷有無聚
　天下之貨也聖人之所以爲聖則無此四
　者故曰不謀不斲無喪不貨也眇乎小哉
　形也謷乎大哉德也惠子猶疑無情何以
　爲人答以吾謂無情者不以好惡内傷其
　身此直指以告而惠子猶有枝辭莊子警
　之曰夫子外神勞精疲役甚矣若子之形
　一旦爲天之所取尚能騰口說以肆堅白
　同異之辯邪
　鬳齋口義云德有所長形有所忘言愛其
　德而忘其形世人知有形而不知有德此
　眞忘也聖人有所遊即心有天遊知以處
　事約以檢身接於外而忘於内商賈猶賣
　名聲於天下也心有天遊則知此四者皆
　爲吾累故無所用之天食猶天爵德知前
　論皆以爲美此則以爲惡鼓舞其筆有失
　點檢處有人之形已下乃莊子尋常有此
　語惠子因而問之天與之形有物也道與
　之貌物必有則也吾所謂無情者忘好惡
　而不傷因自然而不益今惠子外神勞精
　於堅白同異之辯且天授子形何乃自苦
　如此邪
　　德有所長者悦在德而不在貌形有所
　　忘者捨乎貌而契乎心此二士之所以
　　見知於二君二君之所以見稱於後世
　　也聖人之所遊亦不出乎人間世從容
　　逍遥以觀其變行不以足視不以目故
　　物無遯形人無遯情而其憂世之心未
　　嘗一日去懷也夫聲名妖孽所以滑性
　　而以之爲知由是貪詐生焉結繩之約
　　由於朴散而執之如膠由是欺誕生焉
　　工匠作器所以給用而貿易爲商由是
　　巧偽出焉此皆時俗之弊也眞人猶覬
　　有以反之故斷曰不謀惡用知不斲惡
　　用膠不喪惡用德不貨惡用商其言意
　　亦切矣此還淳反朴之要道聖人復出
　　不易斯論人能脫去膠孽等累則與天
　　爲徒何世患之能及有人之形飲食起
　　居同也無人之情是非好惡不動於中
　　也眇乎小哉此形之在天地謷乎大哉
　　此德之在性情也以己之性情復己之
　　自然豈假他人哉道與之貌無論美惡
　　安之而已天與之形無論壽夭全之而
　　已常因自然而不益生知不益則必不
　　損夫復何所措其情今惠子不務内充
　　其德徒以言辯求合天下之情以至外
　　神勞精據梧而瞑則其爲知能所役亦
　　困苦矣故告以天之所以選取汝形而
　　爲萬物之靈者豈但以堅白之辯鳴噪
　　於人間而已由階而升致極乎性命道
　　德之奥乃聖乃神可企及也痛惜惠子
　　累於才而溺於辯昩乎性而惑乎情是
　　因知而失德學者之大病殊弗悟人之
　　至情本無好惡好惡因物而有情與物
　　忘則俱化矣常因自然而不益生是謂
　　無情之情何以辯爲使惠子而頓悟還
　　淳反朴進乎無知則德可充而性可復
　　何患乎人之不契物之不應哉
　物得以生之謂德乃天賦粹美所以成形
　尊生由是而充之性與天道可得而聞也
　夫德本乎天而充之在人可不自愛重乎
　物之符契特應感小節以印德充之驗其
　成功大業則有相天地贊化育者焉故王
　駘足以起敬於夫子將欲引天下而從之
　則其修爲必有大過人者且不教不議而
　學者虚往實歸自非以心契心而死生無
　變命物守宗而化由己出其能至是乎視
　所一遺所喪以見得道者忘形唯止能止
　衆止明夫以虚而來鑑凡此皆所以充之
　之道也德充而爲物所歸猶松柏之於衆
　木堯舜之於百姓豈特以正生爲幸幸在
　能正衆生而一己之死生禍福非所芥蒂
　故擇日登假去留在我何肯以物爲事哉
　申徒無取兀之過而招兀視兀猶全也子
　産以執政之貴而傲兀雖貴猶賤也無趾
　而尊足存所存有重於足者天刑之不可
　解則一安之命而與全人無異矣哀駘它
　之雌雄合乎前使哀公忘其惡而願授國
　此非愛其形愛使其形者也故泰和内運
　疵癘外消德與日新道通神化事成而不
　以功自處無往而不爲物所歸矣哀公以
　仲尼爲友德尊而位可忘也靈公視無脤
　爲全德尊而形可忘也聖人所遊與物無
　際謷乎大哉獨成其天是能忘人之所不
　忘而粹美所歸有不得而辭者惠子厚於
　才而薄於德遂問好惡之情答以性命之
　情所以深救其失使道貌天形不傷於好
　惡有形無情常因乎自然至是則德充物
　符彼己兩盡是非好惡化於忘言何在乎
　外神勞精而以堅白鳴哉
　太上云上德至德孔德玄德皆德之充者
　善結無繩約天下將自賔不召自來有德
　司契皆符之謂也而南華發揮爲尤詳至
　取殘兀厲惡之人以摽論本盖所以爲尚
　形骸外德性者之戒云


南華眞經義海纂微卷之十三







南華眞經義海纂微卷之十四名四
　　　　武林道士褚伯秀學
　　　內篇天宗師第一
知天之所爲知人之所爲者至矣知天之所
爲者天而生也知人之所爲者以其知之所
知以養其知之所不知終其天年而不中道
夭者是知之盛也雖然有患未知有所待而
後當其所待者特未定也庸詎知吾所謂天
之非人乎人之非天乎且有眞人而後有眞
知何謂眞人古之眞人不逆寡不雄成不謨
士若然者過而弗悔當而不自得也若然者
登高不慄入水不濡入火不熱是知之能登
假於道也若此
　郭象註知天之所爲皆自然也則内放其
　身外㝠於物任之而無不至夫爲者不能
　爲而爲自爲知者不能知而知自知眞人
　遺知而知不爲而爲自然而生坐忘而得
　故知稱絶而爲名去人之生也凡天地所
　有者不可一日無然身之所有者知或不
　知理之所存者爲或不爲知之所知者寡
　身之所有者衆爲之所爲者少理之所存
　者博人之所知不必同而所爲不敢異異
　則偽成而眞喪矣知人之所爲有分故任
　而不强知人之所知有極故用而不蕩一
　體之中知與不知闇相與會比准知之盛
　而未知遺知任天必有待也若任天而生
　則遇物而當吾生有涯天也欲益之者人
　也人莫非天治亂成敗皆自然耳有眞人
　而後天下之知皆得其眞不逆寡則所順
　者衆不雄成則非恃其爲縱心直前羣士
　自全非謀謨以至之直自全當而無過非
　以得失經心言能登至於道若此之遠也
　吕惠卿註知天之所爲則知吾之所自生
　者天也莫之爲而人無與焉知之所不能
　知也知之所能知者人之所爲則以其知
　之所知養其知之所不知以知養生非以
　生隨知所以能盡年而不中夭世所謂知
　之盛者無過於此然不免有患盖所謂知
　天知人必待知而後當知非道之眞而待
　以爲當所待固未定也則安知吾向之所
　謂天者非人乎所謂人者非天乎唯眞人
　有眞知則以不知知之而無所待也天下
　是非不一則從衆而已從衆則不免於逆
　寡也地道無成而代有終剛則不免於雄
　成也詢謀僉同則不免於謨士此皆聖人
　應世之迹而非其眞眞人者體純素而無
　我則雖過也不得不過何悔之有雖當也
　不得不當何自得之有若然則登高我所
　爲也將誰慄水火亦我所爲也將誰濡且
　熱知固非道而眞人眞知能登假於道也
　若此
　林疑獨註天之所爲人所不知而必以人
　之知養之一身之中凡在形骸之内吾所
　不知形骸之外吾所知也爲之飲食爲之
　動止皆所以養其不知也夫思者有形無
　思者無迹今以有形之思而思其無思則
　知養不知亦明矣知之所養者薄而不知
　者不逃其養故曰盛也知雖盛而不免患
　猶有待而後當故也有待則未定兩忘其
　知與不知豈復有所待庸詎知吾所謂天
　之非人人之非天乎唯其不逆寡衆以是
　而順之不雄成衆以是而先之不謨士衆
　以是而歸之其過其當理之適然何悔何
　得之有若然者登高不慄不濡不熱此至
　妙之理非眞人莫能是知之能登假於道
　也
　陳詳道註知天之所爲命也知人之所爲
　義也知天不知人則以命廢義知人不知
　天則以義廢命皆道之一偏而非至也以
　其所知養其所不知則其生也自然而已
　人之所爲必資所養而後致夫知非道也
　資之以入道必有待而後當也知天之所
　爲所待者天也雖當乎天不知有人知人
　之所爲所待者人也雖當乎人不知有天
　是所待者特未定所知不能無偏非眞知
　也眞人之於知無億也故不逆寡無爲也
　故不雄成無待也故不謨士若然者或過
　在於經世而吾不知其所以過或當在於
　循理吾不知其所以當也不知其爲高故
　登而不慄不知其爲水火故入而不濡不
　熱是知之登假於道也
　陳碧虚註天之所爲降清妙之氣覆育萬
　物人之所爲運神和之氣營衛百骸若乃
　知天無爲而不空人有爲而不滯者斯爲
　至矣清妙之氣不知其所從來謂之獨化
　獨化者天然而生也知之所知者有涯之
　知知之所不知者無涯之知以有涯之知
　養無涯之知不越分而求知是知之盛也
　然猶患在乎知有待有當莫若都忘而任
　之境之對待特未定也豈知天然之非人
　事人事之非天然乎若然者心㝠沖漠迹
　混囂塵昇入太虚脗然無際也
　王雱註凡有知者必用知以傷生唯學道
　者知不出乎道知不出乎道此養其所不
　知而能登假於道者也
　趙虚齋註天之所爲出於自然知之所不
　知也人之所爲出於使然知之所知也以
　知所知養知之所不知是由知人以知天
　由知天以事天有考終命無凶短折蔑以
　加矣而猶有患死生之變不可預期有所
　待則未定也若夫不識不知順帝之則朝
　聞夕死彼且惡乎待哉孟子盡心章正明
　此理
　鬳齋口義云人事盡時天理見是以其知
　之所知養其知之所不知也知在我所待
　在外或不求而得或必求而得皆不可得
　而定若謂出於天又必求而後得若謂出
　於人又有求而不得者詎知天之非人人
　之非天乎必有眞人而後有眞知此言有
　道者也寡不足也當不足之時即聽順之
　功雖成亦不以爲雄誇也士同事東山詩
　勿士行枚無心而爲故曰不謨事不以失
　爲悔不以成爲喜皆委之自然也不慄不
　濡不熱即無入而不自得之義登假猶云
　深造也
　　褚氏管見云由知己而知人由知人而
　　知天此知之正也天本無爲今言天之
　　所爲者日月星辰之所以運陰陽寒暑
　　之所以行也人之所爲者善惡逆順之
　　所以著禍福得喪之所以成也既知此
　　矣以其知之所知養其知之所不知所
　　知謂知之所及人事可料天理可推者
　　是也所不知謂非知可料非數可推恍
　　惚杳㝠神鬼神帝者是也終天年而不
　　夭此特爲知人而言故云知之盛耳猶
　　待知而後當故所待者特未定也又豈
　　知吾所謂天之非人人之非天乎天人
　　混融乃眞知也齊物論云知止乎其所
　　不知是已寡謂貪約之時成喻盛大之
　　時處約當以順逆則害生處盛當以謙
　　雄則禍至謨士以事釋之義長即經所
　　謂不思慮不豫謀是也若然者應酬接
　　物之間過於事情盖適然耳何悔之有
　　當於事情亦適然耳何自得之有譬夫
　　飄瓦虚舟無心於迕物故物亦不忌之
　　以是而登高何者爲慄以是而入水何
　　者爲濡以是而入火何者爲熱哉因知
　　而升至於道猶若此況忘知而頓悟者
　　乎
古之眞人其寢不夢其覺無憂其食不甘其
息深深眞人之息以踵衆人之息以喉屈服
者其嗌言若哇其嗜欲深者天機淺古之眞
人不知悅生不知惡死其出不訢其入不距
翛然而往翛然而來而已矣不忘其所始不
求其所終受而喜之忘而復之是之謂不以
心捐道不以人助天是之謂眞人
　郭註寢不夢無意想也覺無憂遇即安也
　食不甘理當食耳眞人之息以踵乃在根
　本中來嗌言若哇氣不平暢深根寧極然
　後反一無欲與化爲體泰然任之故往來
　而不難終始變化皆忘之矣豈直逆忘其
　生猶復探求死意邪不問所受者何遇之
　無不適也夫物之感人無窮人之逐物無
　節則天理滅矣眞人知用心則皆道助天
　則傷生故不爲也
　吕註無思慮則寢不夢無嗜欲則食不甘
　然後其息深深而以踵矣踵者氣之元息
　之所自起身以足爲踵息以所自起爲踵
　皆以其至下言之深之又深則至於無息
　矣衆人失守而屈服者其嗌言若哇求息
　以踵可得乎其天機淺物觸則發也其息
　以踵則去物遠矣知生而悦死而惡出而
　訢入而距以棄其所謂翛然者則是以心
　捐道愛生而忘其生之所始畏死而求其
　死之所終不能喜而受之忘而復之昩於
　自然而益生焉是以人助天也
　疑獨註眞人夜寢旦覺不異於人不夢無
　憂則異於人盖心無思者魂閑而不遊乎
　物其寢所以無夢形無爲者神閑而不役
　乎物其覺所以無憂其食不甘猶不食也
　其息深深者眞人之氣藏於深眇踵者身
　之下極氣藏於密而不暴於外也息者鼻
　其所自而心爲之主屈服者爲人沮制其
　氣挫折故嗌言不平暢而若哇嗌者受食
　之處嗜欲深者神馳識昩察其天機止在
　肝膈之上面目之前去本遠矣孟子曰其
　爲人也多欲雖有存焉者寡矣是也不知
　悦生則其出何訢不知惡死則其入何距
　翛然往來至神不動而已不忘所始歸其
　根也不求所終一付之命耳方其生也不
　問何物喜而受之及其終也不思所歸忘
　而復之是謂不以心捐道不以人助天也
　詳道註古之眞人其寢也魂不交故無夢
　其覺也形不開故無憂味味而不味於味
　故食不甘直養而不耗其眞故其息深不
　悦生不惡死則其生死也任天出不訢入
　不距則其出入也任物若然者翛然往來
　而已夫累於物者忘其始趨於利者求其
　終其受有所不適其復有待乎思唯眞人
　不忘所始而歸其根不求所終而至於命
　故受而喜之忘而復之無思也不以心捐
　道無爲也不以人助天是之謂眞人
　碧虚註神凝者不夢心空者無憂無所嗜
　故不甘也眞人火在水下故其息無所不
　之衆人水火相亢故不寧極嗜欲深者天
　機淺眞水濁則天光昏烏道者無悦惡自
　任者無訢距不忘始則存其本不求終則
　不預謀不用心而棄大道不益生以致不
　祥此眞人之行也
　虚齋註無寢無覺無食無息此眞人也息
　自喉出衆人皆然至於寐熟喉中咯咯所
　謂嗌言若哇也悦生惡死出訢入距所謂
　欲深機淺也眞人無是則往來自由矣故
　能不昩本然之天與物相爲無窮也受而
　喜之不累於生忘而復之反其本也不以
　心捐道則心與道一不以人助天則人與
　天一也眞人之於天道安乎自然而已
　鬳齋云其寢不夢神定也其覺無憂與接
　爲構而不以心鬥也其食不甘即無求飽
　之意其息深深道家修養之論實原於此
　神定則息深自踵而上至於口鼻神無所
　養則出入之息止於喉間而已靜躁不同
　體於身者見之若内無眞見言語只在口
　頭所以易屈服於人看參襌問話者可知
　嗜欲即人欲天機即天理深淺言消長之
　分數也此段一句是一條貫道書釋典皆
　從此出自不知悦生已下只說出生入死
　事不忘始不求終即是原始要終之說受
　形於天安得不喜全而歸之無所係念也
　不以心捐道即心是道也不以人助天壽
　天有命人力無所加也
　　其寢不夢與覺同也其覺無憂與道同
　　也食不甘則淡乎無味息深深則不離
　　其根眞人之息以踵此是養生家奥學
　　南華爲憫世人逐物喪眞神衰氣耗不
　　得已而發露斯㫖人多疑踵字說之難
　　通盖以喻身之下極若能反求諸身見
　　其息之深深則知所謂踵矣衆息以喉
　　人所共知息之所自來者即踵也嗜欲
　　熏蒸重閬湮塞息離踵而不能復止往
　　來於喉間是以略爲外物抑挫則其氣
　　屈服不伸而嗌言若哇易繫云失其所
　　守者其辭屈此皆由於嗜欲深錮有以
　　賊其天機非天機之淺也不忘所始即
　　受而喜之不求所終即忘而復之不以
　　心捐道竊疑捐應是縁徇也逐也庶協
　　下文不以人助天之義齊物論不喜求
　　不縁道可證音存而字訛耳
若然者其心志其容寂其顙頯淒然似秋煖
然似春喜怒通四時與物有宜而不知其極
故聖人之用兵也亡國而不失人心利澤施
乎萬世不爲愛人故樂通物非聖人也有親
非仁也天時非賢也利害不通非君子也行
名失已非士也亡身不眞非役人也若狐不
偕務光伯夷叔齊箕子胥餘紀他申徒狄是
役人之役適人之適而不自適其適者也
　郭註所居而安爲志雖行而無傷於靜其
　顙頯然大朴之貌體道合變者與寒暑同
　其温嚴無心於物故不奪物宜無物不宜
　故莫知其極其亡國也因人心欲亡而亡
　之煖若陽春蒙澤者不謝凄若秋霜凋落
　者不怨夫聖人無樂也莫塞而物自通無
　親也任理而物自存時人者未若忘時自
　合之賢也不能一是非之塗而就利違害
　則傷德累當矣善爲士者遺名而自得故
　名當其實福應其身自失其性而矯以從
　物受役多矣安能役人若狐不偕務光之
　徒皆舍己效人徇彼傷我者也
　吕註其心志者志於道也容寂則神凝不
　動顙頯則反朴無態凄然似秋非有所惡
　煖然似春非有所愛喜怒通四時則同乎
　天和所以與物宜也亡國而不失人心吾
　無心於惡之也澤萬世不爲愛吾無心於
　愛之也其於物也因其自通其於仁也天
　下兼忘其於時也行藏在我困而不失其
　所守者君子所守異乎凡民者士也忘高
　深遺死生者役人也故自聖人仁賢以至
　役人雖尊卑貴賤之不同要皆有所謂眞
　然後足以充其名若狐不偕務光之徒皆
　役人之役而不自適其適者也唯無所爲
　而爲之乃所以自適其適也
　林註其心志忘己也其容寂忘物也其顙
　顔忘形也凄然似秋眞人之義煖然似春
　眞人之仁喜怒通四時則人民鳥獸各得
　其宜其神不疲其德不喪何有窮極哉聖
　人用兵非得已也因其有罪而伐之故不
　失人心湯武之事可見矣聖人利澤所及
　者廣所施者遠而未始有心以愛人堯舜
　之心可見矣聖人任物之自通非有心而
　樂通之也不可得而親疏是所謂至仁也
　賢者動與天時㝠會非求會於天時也欲
　一夫道必齊利害而通之反是則非君子
　也行名則唯名之逐而失己之修非士也
　役人者自立而足以使人失其本性而忘
　身作偽則受制於人非役人也
　詳道註内無所汩故其心志外無所動故
　其容寂殺非爲威也生非爲仁也其顙頯
　然則不爲物感可知矣聖人用兵因人所
　欲亡而亡之故不失人心義之盡也因人
　所欲利而利之故不爲愛人仁之至也其
　於物也以不通通之其於仁也以不親親
　之蔽於天時則人事廢非賢也闇於利害
　則情偽紛非君子也行名失己伯夷之徒
　是也亡身不眞申徒狄之徒是也
　碧虚註心志一之而已容寂反照也顙如
　頯之不動敦兮若朴也知天則通四時知
　人則與物宜忘外利則得内利慎内害則
　遠外害身名兩全謂之善士忘身徇物受
　役多矣若狐不偕之徒皆受役亡身者也
　趙註其心志志當作忘其容寂靜也其顙
　頯然確實之貌凄然煖然順乎四時與物
　宜而莫知其極無所往而非順也亡國而
　不失人心則殺之而不怨澤施萬世不爲
　愛人則利之而不庸通物近利不足以言
　聖有親則私不足以言仁隨時變遷不足
　爲賢利害不通不足爲君子行名失已不
　足爲士有所徇而亡其身則不能役羣動
　矣若狐不偕之徒皆亡身不眞者也
　鬳齋云志者有所主而一定之意頯然大
　貌凄然怒也煖然喜也無心喜怒猶四時
　之春秋隨事而處各得其宜而無一定所
　止之地即所謂接而生時乎心也用兵毒
　天下施澤愛天下皆以無心行之則亡國
　亦不怨被其德者亦曰帝力於我何有自
　樂通物已下一段皆譏誚聖賢以明眞人
　之道不可及也
　　志字諸解多牽强不通趙氏正爲忘字
　　與容寂義協其論甚當元本應是如此
　　傳寫小差耳其顙頯然若老聃出沐之
　　時也自前古之眞人形容至此言其不
　　以死生利害動于中故外貌能若此喜
　　怒通四時則與天合道與物有宜則與
　　人合德又惡知其窮盡哉用兵亡國而
　　不失人心人忘乎我也澤施萬世不爲
　　愛人我忘乎人也聖人盡己之性而通
　　物之性盖出乎自然非用心而樂通之
　　也至仁無親而博愛賢者無時而不中
　　君子之於利害通而一之無所避就而
　　禍患亦未嘗妄及焉行所以成名名所
　　以表行失己則無其實非士也亡身而
　　趨於偽者受役而已何足以役人不役
　　於人而自適者其唯眞人乎


南華眞經義海纂微卷之十四




南華眞經義海纂微卷之十五名五
　　　　武林道士褚伯秀學
　　　內篇大宗師第二
古之眞人其狀義而不朋若不足而不承與
乎其觚而不堅也張乎其虚而不華也邴邴
乎其似喜乎崔乎其不得已乎滀乎進我色
也與乎止我德也厲乎其似世乎謷乎其未
可制也連乎其似好閉也悗乎忘其言也以
刑爲體以禮爲翼以知爲時以德爲循以刑
爲體者綽乎其殺也以禮爲翼者所以行於
世也以知爲時者不得已於事也以德爲循
者言其與有足者至於丘也而人眞以爲勤
行者也
　郭註眞人與物同宜非朋黨也下之而無
　不上若不足而不承也常遊於獨而非固
　守曠然無懷乃至於實暢然和適故似喜
　也動靜行止常居必然之極不以物傷已
　而無所趨也至人無厲與世同行故若厲
　也謷乎未可制高放而自得連乎其好閉
　綿邈深遠也刑者治之體而非我爲禮者
　世自行而非我制知者時之動而非我當
　德者彼所循而非我作以刑爲體者任治
　之自殺雖殺而寬以禮爲翼者順世之所
　行故無不行夫高下相受不可逆之流小
　大相君不得已之勢承百流之會居師人
　之極者任時世之知委必然之事付之天
　下而已矣丘者性之本物各足於本付羣
　德之自循斯與有足者至於本也本至而
　理盡矣
　吕註眞人與物有義而非朋盛德若不足
　而不承也先聖嘗嘆觚不觚眞人之觚觚
　矣與世推移非堅而不能自舉者也其道
　彌滿六合而未始有物然而居其實者也
　邴之言炳受而喜之崔亦猶催迫而後動
　滀乎進我色而容物也與乎止我德不失
　己也人之所畏不可不畏則厲乎似世猶
　可制也謷乎大哉則不可制也連乎好閉
　不與物通故悗乎忘其言也此皆言其似
　而不可以狀求也仁者於殺則矜之以其
　愛之也不仁者於殺則快之以其惡之也
　眞人無所愛惡則其殺也豈不綽乎哉此
　則見其所體矣克己復禮則視聽言動莫
　非禮也用之爲翼以行於世而已入於不
　古不今則豈有時哉物採而後有知是其
　不得已於事也以德如軌轍之可循則有
　足者皆可與之至於丘也丘者中高之地
　中而不可不高者德也凡此皆用吾眞而
　已何動行之有哉
　林註眞人與物宜而不爲黨心若不足而
　其道首出萬物之上老子云後其身而身
　先若不足而不承也與者自適觚者獨立
　而人皆可入故曰不堅其道舒張雖虚而
　不華也喜則其色炳焕崔則迫而後動進
　其色而不藏止於德而常靜夫惟進我德
　故厲乎其似世夫惟止我德故謷乎未可
　制終則退藏於密連乎好閉悗乎忘言而
　至矣以刑爲體者其殺如秋冬理之當然
　雖殺而綽然有餘也禮者德之華所以行
　於外有翼之象以知爲時者因時之自然
　不得已於事也丘者地之高有足者皆可
　至以德爲循亦猶是也此皆眞人出而與
　人同者亦何嘗經心哉
　詳道註其狀義而不朋不可得而親疏若
　不足而不承不可得而貴賤觚而不堅行
　雖弗圓而非固守虚而不華文雖弗實而
　非滅質邴乎其似喜暢然自適也崔乎不
　得已迫而後應也滀乎進我色嗇精於内
　發神於外也與乎止我德利用於外不蕩
　於内也厲乎謷乎連乎三者至爲去爲也
　悗乎其言至言去言也眞人之道至於去
　爲去言者以刑禮知德爲本而巳矣經中
　多以山喻道丘喻德藐姑射之山隱弅(音/粉)
　之丘具茨之山崑崙之丘是也眞人之道
　用之不勤而人眞以爲勤行者是睹萬物
　之衆而疑天地雕斲之勞也
　碧虚註眞人之容狀非有朋黨也復能謙
　沖若愚卑而不受觚而不堅虚而不華邴
　乎似喜崔乎不得已言其虚曠悦懌應物
　有節也滀乎與乎言其温顔教育厲乎謷
　乎則聽厲而仰高也連乎好閉悗乎忘言
　此眞人之道不可測識者也而刑禮知德
　治世之具必有以體翼時循之刑不寬則
　失治體禮不興則化不行知不明則事留
　滯以德循禮然後能行於道也土高曰丘
　人物之所歸聚有足言能行者皆可至也
　眞人無爲自合天理世人見其成功則以
　爲勤行者也
　趙註與物宜而非黨周而不比也中不足
　則外物易入此無所入實若虚也觚有稜
　角易與物忤堅而不觚則觚不觚矣虚而
　不華大而非夸也邴乎崔乎外洋洋見於
　顔色中實迫而後動也滀乎進我色安安
　而能遷與乎止我德和而不流也厲乎其
　似世有人之形無人之情也謷乎未可制
　廣矣大矣物莫禦也連乎好閉無關鍵而
　不可開悗乎忘言默而成之也刑禮知德
　不得巳而應世之道也以刑爲體象刑惟
　明藏於不用也以禮爲翼知和而和必以
　禮節之也以知爲時動靜不失其時也以
　德爲循言與有足者至於丘丘山也有足
　人也與之者無足也特寓形骸象耳目人
　見其不行而自至眞以爲有足也
　鬳齋云義而不朋中立不倚也慊然若不
　足而不自卑承觚德之隅也觚而不堅有
　德之隅而無圭角也張乎舒暢貌虚者有
　若無不華實也邴邴似喜不喜崔下也處
　世應物有不得已之意滀乎充悦貌其生
　色也睟然見於面故曰進我色與乎自得
　之貌進我德吉祥止止也望之厲然與世
　人同而其中實有崔乎不得已之意謷乎
　未可制不屈於世也連乎密也好閉不欲
　開口方其未言似不欲言及其既言亦若
　不言故悗乎其忘言也兩句一意以刑爲
　體雖殺而綽綽乎無忤我心也以禮爲翼
　行於世而徇俗也時乎用知是不得已而
　應事也循天德之自然而無所容力譬人
　登丘山有足行者皆自至不必謂勤勞而
　後至也
　　此言眞人之狀者其心善淵而不可測
　　姑即其形似者論之義而不朋與物宜
　　而非黨也若不足而不承自卑者人尊
　　之也在衆人則宜物必黨不足必承矣
　　觚而不堅廉而不劌也虚而不華實若
　　虚也邴乎崔乎則言其情似喜於濟人
　　利物又似乎不得已盖無心之應斯眞
　　應也滀乎進我色睟然見於面人喜即
　　之也與乎止我德愛人也以德人亦樂
　　得之此皆言其德容之盛有以化物厲
　　乎難釋崔本作廣乎言德量廣無不包
　　足以容斯世所以謷乎大哉獨成其天
　　也連乎其好閉莫見其根門若是則眞
　　人之道不容聲矣禮刑知德皆先王治
　　世之具行乎自然與民宜之德則循之
　　而皆可至於高循謂安而行之非必勤
　　勞而可得也陳碧虚照文如海張君房
　　校本喜已世下三乎字並作也與上下
　　句恊似亦有理
故其好之也一其弗好之也一其一也一其
不一也一其一與天爲徒其不一與人爲徒
天與人不相勝也是之謂眞人死生命也其
有夜旦之常天也人之有所不得與皆物之
情也彼特以天爲父而身猶愛之而況其卓乎
人特以有君爲愈乎己而身猶死之而況其眞
乎泉涸魚相與處於陸相呴以濕相濡以沫
不如相忘於江湖與其譽堯而非桀也不如
兩忘而化其道
　郭註常無心而順彼故好惡善惡與彼無
　二無有不一者天也彼彼而我我人也眞
　人同天人齊彼我曠然無不一㝠然無不
　任知死生者命之極非妄然也眞人在晝
　得晝在夜得夜以死生爲晝夜豈有所不
　得今人有所不得而憂虞在懐皆物情耳
　非理也卓者獨化之謂人之所因者天天
　之所生者獨化人以天爲父晝夜寒暑皆
　安之而不敢惡況卓爾獨化於玄㝠之境
　又安得不任之哉眞者不假於物自然不
　可違豈眞君命而已故證以涸魚之喻與
　其不足而相愛豈若有餘而相忘夫非譽
　皆生於不足至足者忘善惡遣死生與變
　化爲一又安知堯桀之所在邪
　吕註夫物視其所一而不見其所異故其
　好之者美與善也而美善出於此不好之
　者惡與不善而惡與不善亦出於此則好
　與不好一也一猶水之湛然者其不一猶
　水之波流亦水而已知此則非獨止而後
　止也然有一有不一者其一與天爲徒退
　藏於密也不一與人爲徒吉凶與民同患
　也莫之致而致者命莫之爲而爲者天死
　生之相爲夜旦出於命與天則人之有所
　不得與此物之情也吾何爲哀樂於其間
　哉以天爲吾之所自生身猶愛之況生之
　所自生其爲父也卓矣獨不愛之乎苟惟
　知其卓者而愛之則生無足忻明矣人特
　以有君爲愈乎己身猶死之而況其眞乎
　苟知其眞者而聽之則死無足距明矣性
　命之源涸處乎人偽之陸而呴濡以仁義
　之濕沬不若相忘於道術之江湖而不知
　死生聚散也盖悦生惡死者情無死無生
　者道譽堯非桀亦情而已知兩忘非譽而
　化其道則所以忘死生者未始不同也
　林註此言刑禮知德皆眞也故復明好與
　不好㝠烏一致其一也一其不一也一則
　一與不一復爲一矣天人齊等無有高下
　豈復有一與不一之相勝哉死生之理命
　也陰陽之常天也眞人任其自然在晝得
　晝在夜得夜以死生爲晝夜豈有所不得
　與然猶有患慮在懐皆物情耳非理也卓
　者天地之祖眞者萬物之母物自天生以
　天爲父樂從而不敢違況天之祖乎以君
　爲勝乎己猶以身死難況萬物之母乎涸
　魚濡沬不若相忘於江湖以喻大道之世
　物各逍遥雞犬相聞民不往來及至後世
　道散朴離跂踶爲仁蹩躠爲義父子兄弟
　懷情相欺始思所以治之譽堯非桀紛爭
　無已不若相忘於自然也
　陳詳道註一者無迹於天下卓然獨立塊
　然獨處天得之以清地得之以寧侯王得
　之以爲天下正是以古之得道者始於致
　一中於抱一終於反一此眞人所以無適
　而非一也萬物本一而不一者物之私意
　㝠夫一者則知物之私意亦一而已故入
　而一則與天爲徒出而不一則與人爲徒
　與天爲徒而不失人與人烏徒而不廢天
　則一與不一復爲一矣夜者旦之藏死者
　生之始觀夜旦之不足係則死生豈足卹
　哉故眞人無情於生死而生死與之皆則
　夫人之有所不得與皆者物之情也人知
　以天爲父以君爲尊而不知所謂卓者尤
　當愛眞者尤當守也至仁無親則有恩以
　相生養者不足於仁也至知無知則有情
　以相非譽者不足於知也江湖譬道之廣
　大故言道者多以水喻之
　碧虚註得與猶相與人之不能一好惡同
　天人齊彼我者皆物情之所係也彼唯知
　尊愛天命而未識保其妙道唯知死節事
　君而不知外身修眞魚失水則相濡沬適
　江湖則忘矣人昧理則相非譽得此道則
　化矣
　趙註好之也一弗好之也一好惡在人我
　則無好惡也天則無好惡人自有好惡耳
　何勝負之有知夜旦相代天之所爲死生
　相代命之所爲通乎晝夜之道則知死生
　之說人而不知此理則悦生惡死情皆然
　也子之所以孝其父者以父爲天也而在
　己之天不知愛可乎臣之所以忠其君者
　雖死不顧而眞君之所存不知尊可乎魚
　處陸而思水人處亂而思治皆不免悦生
　惡死之情相忘江湖相忘道術則生死一
　理何喜何懼哉
　鬳齋云一自然也造化也好惡之異同皆
　不出乎造化之外故一與不一皆一也人
　能同好惡則知天故與天爲徒以好惡爲
　異則知人而已故與人爲徒眞人無好惡
　異同無分乎天人但循自然而已涸魚之
　相濡沬喻人處世有爲相忘於江湖喻體
　道無爲也譽堯非桀一句是其獨見自得
　處無桀亦無堯無譽亦無毁兩忘而付之
　自然是化之以道也
　　此論眞人好惡出於至公亦猶無好惡
　　也故好亦一弗好亦一其一也一不一
　　亦一其一與天爲徒本乎自然無所不
　　一也其不一與人爲徒或出使然不純
　　乎一也以道觀之一與不一亦一而已
　　天不人不因人不天不成亦何相勝之
　　有盖恐世人泥夫迹之不一而失其理
　　之大同故又喻以人之生死猶天之有
　　夜旦凡戴天履地者俱不免而有所不
　　得與知者皆物情蔽之耳若攝情歸性
　　混合天人則可以與知死生之理猶夜
　　旦之常而不足芥蒂也人以天爲父而
　　猶尊愛之況己之卓然者乎君愈乎己
　　而身猶死之況己之至眞者乎此又直
　　指道體以示人人能反求其卓然至眞
　　者則知吾之生死乃一念之起滅一氣
　　之往來耳儻不明此則失其所以生何
　　異魚之處陸而呴濡以濕沬視相忘於
　　江湖爲何如哉
　　南華自謂吾爲是論亦無異譽堯非桀
　　未能相忘而化其道盖欲人忘言而以
　　心契之又所以掃其迹也



南華眞經義海纂微卷之十五





　　　　　　　　　　　　　　　　








南華眞經義海纂微卷之十六名六
　　　　武林道士褚伯秀學
　　　内篇大宗師第三
夫大塊載我以形勞我以生佚我以老息我
以死故善吾生者乃所以善吾死也夫藏舟
於壑藏山於澤謂之固矣然而夜半有力者
負之而走昧者不知也藏小大有宜猶有所
遯若夫藏天下於天下而不得所遯是恒物
之大情也特犯人之形而猶喜之若人之形
者萬化而未始有極也其爲樂可勝計邪故
聖人將遊於物之所不得遯而皆存善夫善
老善始善終人猶效之況萬物之所係而一
化之所待乎
　郭註形生老死皆我也故形爲我載生爲
　我勞老爲我佚死爲我息四者雖變未始
　非我我奚惜哉死生皆命也無善則已有
　善則生不獨善吾死亦善也言生死變化
　之不可逃故又舉無逃之極然後明以必
　變之符將任之而無係也夫有力之大莫
　大於變化揭天地以趨新負山嶽以舍故
　故不暫停忽已涉新則天地萬物無時不
　移世皆新矣而自以爲故舟山日易而視
　之若前交一臂而失之皆在㝠㝠中去矣
　故向者之我非復今我我與今俱往豈常
　守故哉不知與化爲體而思藏之使不化
　雖至深至固無以禁其日變也無所藏而
　任之則體天地合變化索所遯而不得此
　乃常物之大情非一曲之小意也人形是
　萬化中之一遇耳豈特人形可喜而餘物
　無樂邪聖人遊於變化之途放於日新之
　流萬物萬化與之萬化萬化無極與之無
　極誰得遯之哉夫自均於百年之内不善
　少而否老猶足以師於人況玄同萬物與
　化爲體其爲天下所樂不亦宜乎
　吕註大塊之於我固無情也苟爲善吾生
　則善吾死必矣吾何悅惡哉物無大小心
　存則存心亡則亡苟爲非道未有存而不
　去者故藏舟藏山於壑澤可謂固矣吾心
　一遺則忽然失之夜半玄極之時有物於
　此徙而藏之玄極之處非有力者能若是
　乎夫藏小大得宜而猶有所遯以有涯之
　生藏無窮之宇宙而欲其無遯豈常物之
　情哉天下者萬物之所一得所一而藏於
　所一則彼有力者雖欲負之而走將安之
　哉非眞知不足以與此
　林註大塊造物之名於形言載於生言勞
　老則無能爲而自佚死則不期息而目息
　眞人無佚無息此特爲勞生者言耳夫能
　善吾生之理則死亦善矣生而不能充其
　善死何望於善乎舟取其浮而能移山取
　其止而不動夜半喻㝠理無迹有力者指
　造化負之而走言其推移也夫形隨化遷
　物豈守故俯仰之間已涉萬變世人操必
　化之器託不停之運爲化所遷不自知也
　故莊子有舟山壑澤之喻唯物物而不物
　於物者造化所不能移也鬻熊曰運轉無
　已天地密移疇覺之哉與此意同若夫藏
　天下於天下則無所藏而都任之索所遯
　而不得此常物之大情合於性命之理而
　與化爲一也夫以無生無死之性託於有
　變化之形亦萬化之一遇耳何獨喜之有
　形有生不出百年而使其形者固無終始
　所遇何極其樂可勝計邪聖人之所遊者
　藏天下於天下之道故無所不存也善夭
　善老善始善終雖未忘生死亦能盡性故
　可爲人師法而況至命而能物物萬物之
　所係一化之所待者乎
　詳道註人自生至終大化有四載我勞我
　爲可惡矣而人悅之佚我息我爲可樂矣
　而人惡之此無他無道以善之也道之善
　吾生乃所以善吾死其生若浮其死若休
　吾之在我任其所存而不使負趨之在彼
　豈私其藏以固其所有喜其形以矜其所
　遇哉夫藏舟於壑藏小也藏山於澤藏大
　也夜半非可見也有力非可禦也舟之於
　山小大動止雖殊而爲有力者所負趨則
　一然則人之於化將爲靜以藏之與將爲
　動以藏之與化非動靜所能免孰若藏天
　下於天下曠然與化爲一邪常物之大情
　莫不與化爲一特累於物而淪於小者而
　已聖人遊於物之所不得遯故不係於物
　而物之所係不待於化而化之所待也
　碧虚註大塊元氣也我者靈物之稱靈物
　本無生老死於何而有由其有形也則是
　我本不載爲有形故我本不勞爲有生故
　我本不佚爲有老故我本不息爲有死故
　觀此道之善能生物則必亦善能死物矣
　今且以樂天爲善吾生知命爲善吾死又
　何咎焉夜半有力者陰陽不測之神負之
　而走造化不停之謂也且藏物者寧無術
　而物將逃也曷能禁之然物不在藏理有
　不遷者庸詎知之乎夫飛不知沈則沈藏
　矣此不知彼則彼藏矣是謂自藏非物藏
　也此常物之大情而非假借達人以宇宙
　爲一室則失天下之有矣非藏而何天下
　者動植萬類之總名所謂藏者密移而不
　覺也夢爲鳥而厲天夢爲魚而没淵所化
　無極樂亦無極何獨遇人形而喜之乎物
　之所不得遯者造化也聖人遊於無心無
　化之途則物皆存矣人之倣傚徒美其迹
　至一無迹萬化所宗有善有待皆非懸解
　也
　趙註生爲行人死爲歸人生必有死行必
　有歸造物之所以善吾生善吾死者在此
　安乎自然而已舟壑山澤是藏小大有宜
　陰有以轉移之而不自覺也言有形終有
　變遷若藏天下於天下則上下四方古往
　今來須臾不能離又安得而遯哉形色即
　天性天性即形色常物之大情言人與物
　理皆然也夫具百骸而爲人猶喜悦之況
　使其形者乎聖人知囿形世間不逃乎數
　與之爲無方所以皆存也夭老始終處得
　其善人猶效之況運於無形而能形此形
　者乃萬物所係一化所待善之善者也可
　不尊之乎物有萬而化則一一者此也
　鬳齋云藏舟藏山夜半負走之喻言人之
　爲計雖至深密而有不得自由者藏天下
　於天下則付之自然無所遯矣萬物之眞
　實處常如此人皆以有形自喜而不知人
　之一身千變萬化萬物皆備於我其樂可
　勝計哉聖人遊心自然無得無喪故曰遊
　於物之所不得遯而皆存善夭善老善始
　善終造物能此人猶效法之況道乎萬物
　所係一化所待只是說道其立言則一節
　高一節莊予筆勢如此
　　大塊本以言地據此經意則指造物載
　　我以形猶云以形載我百骸具而神乗
　　之盖不得不載也勞我以生者起居飲
　　食痛痒寒温皆所以役我盖不得不勞
　　也佚我以老者血氣既衰形體日耄志
　　慮日消盖不得不佚也息我以死者氣
　　竭神逝四大各離偃然寢於巨室盖不
　　得不息也由是知世人當生而憂死皆
　　妄情耳但於其生也思所以善吾生凡
　　傷生悖理損人害物者不必爲則吾之
　　死也惡得而不善盖生吾者造物而善
　　吾者我也其生其死何有異哉藏舟藏
　　山喻人處造化中而欲逃造化之遷變
　　不可得也凡天下之物有藏必有遯遯
　　則不存矣唯其無所藏故物不得遯而
　　皆存物不得遯而皆存之處無何有之
　　鄉廣莫之野是也得是而遊焉任其無
　　心之遇曠然達觀無往不存此藏天下
　　於天下之道也雖出機入機生化萬變
　　見其日新耳物安所遯哉世人執於私
　　見往往認物以爲已有謂舟山爲不遯
　　之物壑澤爲可藏之地形質有不化之
　　方不悟夫㝠樞潜運寸晷不停物與地
　　者與形俱化而不自知也然則欲超遯
　　化將有道乎曰無藏無執心與天遊欲
　　求見在猶不可得又惡知所謂遯化哉
　　善夭善老諸本皆然唯陳碧虚照張君
　　房校本作善少善老於義爲優
夫道有情有信無爲無形可傳而不可受可
得而不可見自本自根未有天地自古以固
存神鬼神帝生天生地在太極之先而不爲
高在六極之下而不爲深先天地生而不爲
乆長於上古而不爲老狶韋氏得之以挈天
地伏戲得之以襲氣母維斗得之終古不忒
日月得之終古不息堪坏得之以襲崑崙馮
夷得之以遊大川肩吾得之以處大山黄帝
得之以登雲天顓頊得之以處玄宫禺强得
之立乎北極西王母得之坐乎少廣莫知其
始莫知其終彭祖得之上及有虞下及五伯
傅說得之以相武丁奄有天下乗東維騎箕
尾而比於列星
　郭註無情之情無爲也常無之情無形也
　古今傳而宅之莫能受而有之咸得自容
　莫見其狀未有天地自古固存明無者不
　得有而無也豈能生神哉不神鬼帝而鬼
　帝自神不生天地而天地自生故知神之
　果不足以神而不神則神也夫道在高無
　高在深無深在乆不乆在老無老無所不
　在而所在皆無也上下無不之不可以高
　卑稱内外無不至不可以表裏名與化推
　移不得言乆終始常無不得謂老也自狶
　韋氏得之以挈天地至騎箕尾而比列星
　道不可得此言得之明其自得耳生之難
　也猶獨化而自得既得其生又何患生之
　不得而爲之哉爲之則傷其生矣
　吕註耳目得之而視聽手足得之而運動
　豈不有情乎寒暑得之而往來萬物得之
　而生育豈不有信乎然求其爲之者不可
　得是無形也或不言而喻或目擊而存是
　可傳也而莫得而有之不可受也以心契
　之脗然而合是可得也而莫得其眹不可
　見也萬物之生未嘗無本根而此則自本
　自根萬物因天地而後有此則未有天地
　自古固存鬼帝得我以神我則不神雖鬼
　帝猶無靈響也天地得我以生我則不生
　雖今日猶爲太極也高深言其形乆老言
　其時我則無形無時所以道隱無名也古
　之聖人雖隱顯不同未有不得道而爲聖
　者非特狶韋氏至於傅說而已道爲天下
　母自天而下未有不得道而立者非特維
　斗日月而已此非人情所能測然亦不過
　得道者能之此其所以爲大宗師歟
　林註情謂性命之情信者其中有信莫之
　爲而常自然陰陽之所不能役也道有情
　於萬物故物生而不違然成功而未嘗有
　爲應物而未嘗有形也夫可傳可受者未
　離乎物可得可見者未離乎色傳無所傳
　故不可受得無所得故不可見輸扁之子
　不能受之於父也象罔求珠可得而不可
　見也靜曰復命自本也各歸其根自根也
　自古以固存能存存而不變也神之在人
　爲鬼神之在天爲帝聖人之死曰神言其
　死無異乎生也凡人之死曰鬼言其生無
　異乎死也然則盡人之神吾先乎天地矣
　老子曰玄牝之門是謂天地根故在高爲
　無高在深爲無深在生爲不生在老爲不
　老也自狶韋氏至傅說總論得道之人意
　與老子昔之得一章相類太易者未見氣
　太初者氣之始未見氣爲父則氣者母也
　斗爲天之綱維堪坯神名馮夷水神肩吾
　製名禺强北海神名西王母以至於傅說
　皆古之得道者其事不可盡考當以心求
　之無泥其迹也
　詳道註感而遂通有情也有情故有信寂
　然不動無爲也無爲故無形齊物論云可
　行己信而不見其形又曰有情而無形道
　其可易知邪唯其如此故可傳之於心而
　不可受可得之以性而不可見以其傳無
　所傳得無所得故也其原則自本自根未
　有天地自古以固存其用則神鬼神帝生
　天生地上下無常存非可以高深言也變
　化無常體非可以乆老言也神鬼神帝則
　道者神之父也生天生地則道者神之母
　也自狶韋氏以至傅說言古之得道者或
　升于天或蟠于山或潛于淵而皆能全其
　不亡之壽不測之神此所以爲大宗師之
　妙也
　碧虚註常善救物有情也感而遂通有信
　也有情而無爲有信而無形所以可傳不
　可受可得不可見也鬼爲陰主帝爲陽君
　陰陽之所以不測者爲其有神也天地之
　所以生生者爲其有道也道之高深乆老
　固不可以心思言議而無所不在焉老君
　自天地谷神萬物侯王而言得一漆園自
　狶韋至傳說皆言得之斯又忘其一矣是
　以道之通變千聖莫窮也
　趙註有情有信可得而名言無爲無形不
　可得而名言可傳而不可受有情有信而
　實無可受者可得而不可見無爲無形而
　實無可見者鬼之所以能靈帝之所以能
　主宰者皆以此而神也此下申言道之功
　用其義甚明不待詳釋
　鬳齋云前段不說道字到此方提起道字
　說大宗師也情信皆實也無爲無下手處
　無形無方體也可傳不可受可得不可見
　唯造道者知之關尹子一章發得傳授字
　甚明自本自根原其始也未有天地此道
　固存是曰無極而太極鬼者造化之迹帝
　者天之主宰鬼帝之所以能神者此道爲
　之天地亦因道而後有是曰太極生兩儀
　故不知其高深乆老也自狶韋氏以至傅
　說言皆得道而後能如此也
　　自篇首叙眞人之道死生之理至此則
　　又論道之體及上古得道之人以證之
　　語雖奇異理實明白諸解論之詳矣其
　　間神鬼神帝之語尤爲吊詭輒陳管見
　　附千條末云鬼帝即陰陽自本自根無
　　形而神者也運動而生天地可名可道
　　有形而神者也其爲體也無在無不在
　　無爲無不爲又何高深乆老之足議哉
　　竊詳此義本於道德經玄牝之門是謂
　　天地根玄牝亦陰陽異名能知玄牝之
　　門則知鬼帝之說神則處陰陽之中而
　　互爲體用是謂無方不測之妙也信能
　　知夫生天生地者則我身之所自來不
　　期知而知既知所自來則其去也有昧
　　然者乎



南華眞經義海纂微卷之十六




南華眞經義海纂微卷之十七名七
　　　　武林道士褚伯秀學
　　　內篇大宗師第四
南伯子葵問乎女偶曰子之年長矣而色若
孺子何也曰吾聞道矣南伯子葵曰道可得學
邪曰惡惡可子非其人也夫卜梁倚有聖人
之才而無聖人之道我有聖人之道而無聖
人之才吾欲以教之庶幾其果爲聖人乎不
然以聖人之道告聖人之才亦易矣吾猶守
而告之三日而後能外天下已外天下矣吾
又守之七日而後能外物已外物矣吾又守
之九日而後能外生已外生矣而後能朝徹
朝徹而後能見獨見獨而後能無古今無古
今而後能入於不死不生殺生者不死生生
者不生其爲物無不將也無不迎也無不毁
也無不成也其名爲攖寧攖寧也者攖而後
成者也南伯子葵曰子獨惡乎聞之曰聞諸
副墨之子副墨之子聞諸洛誦之孫洛誦之
孫聞之瞻明瞻明聞之聶許聶許聞之需役
需役聞之於謳於謳聞之玄㝠玄㝠聞之參
參寥聞之疑始
　郭註外猶遺也物者朝夕所須切已難忘
　外生則都遺之也遺生則所遇即安豁然
　無滯見幾而作斯朝徹也忘先後爲見獨
　無古今與獨俱也係生故有死惡死故有
　生無係無惡則無死無生矣任其將迎故
　無不將迎任其毁成故無不毁成夫與物
　㝠者物縈亦縈未始不寧縈而任之莫不
　曲成也自聞之副墨以至玄㝠玄㝠者所
　以名無而非無又推寄於参寥玄之又玄
　也自然之理有積習而成者故七重而後
　及無之名九重而後疑無是始也
　吕註人聞道則憂患不能入所以年長而
　色穉有聖人之道者得其大本大宗有聖
　人之才者能以是道推之天下國家也卜
　梁倚有其才而無其道故守而告之由粗
　以至精巳外天下而後外物外物而後外
　生外生而後朝徹言沉㝠於有身自省至
　是徹而爲旦也見獨者彼是莫得其偶無
　古無今參萬歲而一成純也不死不生則
　死者我殺之而我未嘗死生者我生之而
　我未嘗生將迎成毁雖皆攖之而我未嘗
　殆故名曰攖寜攖寧者攖而後成者也道
　以體之爲正則文墨所論者乃其副也洛
　誦謂綿絡貫穿而誦之子孫者言道之所
　生在乎此也瞻明見理之明聶許蹈而行
　之也需役需物而使之於謳詠歌以樂之
　也自副墨至瞻明學而有所見自聶許至
　於謳行而至於樂然皆未足以爲道之體
　玄㝠則無見無知參寥則無亦不立疑其
　爲始而莫知其爲始乃其所以始也
　林註道者命之配才者性之能有聖人之
　才已盡性矣有聖人之道則至命也言聖
　人之才非無道也出而濟世所主者才也
　言聖人之道非無才也入而無爲所主者
　道也以聖人之道告聖人之才引之而入
　於無爲似亦易矣猶守而告之三日然後
　外天下七日而後外物九日而後外生天
　下與物忘之猶易生者人所難忘外生則
　不生而能生生是爲道之極致夜氣存而
　朝亦徹之然後能見獨獨者離陰陽而無
　偶見非目之所及也無古無今非世變所
　推不死不生則至於命矣命物而不命於
　物能殺生者也物物而不物於物能生生
　者也其爲物也亦强名故任物之將迎成
　毁也夫物爲物所攖則動亂而不寜唯道
　則攖而後成也副墨翰墨貳本洛者出書
　之地誦者記習之也瞻明有見而明理聶
　許附耳而相許也需役有待而行於謳見
　於詠歌玄者妙之體㝠者明之藏參者一
　所以絶有二所以絶無寥者空寂之名而
　後疑無是始也製此九名以喻聞道必有
　漸也
　詳道註物者身之累故外物而後能外生
　生者道之累故外生而後能朝徹盖夜氣
　不忘故朝而能徹道無與偶故所見者獨
　合古今爲一時通死生爲一貫則無將無
　迎無成無毁純氣不虧於内萬物莫攖其
　外而色若孺子不足怪也彼生之徒則殺
　生矣而殺生者不死彼殺之徒則生生矣
　而生生者不生其爲物也往者無不將來
　者無不迎成者無不毁毁者無不成此以
　攖而成者也
　碧虚註有聖人之才質必資聖人之妙用
　藴聖人之妙用必資聖人之才質若守朴
　不變未可言其備守而告之謂其可傳也
　外天下則知土苴之可遣外物明緒餘之
　不足顧外生者悟喑醷(音/憶)之虚幻朝徹者
　獨見曉焉見獨視道無匹也無古無今通
　萬世也不生不死復於宗也殺生者不死
　生生者不生謂戮貪生之賊者身存進益
　生之妄者速死也物縈而已寧隨成不能
　傾副墨教典也洛誦習讀也見理曰瞻明
　耳告曰聶許需役則待用於謳則詠歌玄
　㝠謂幽漠参寥謂造極疑始則莫知其未
　始有始也
　趙註外天下外物外生三者同一外但由
　粗而精耳既能外生罔不洞照所謂朝徹
　也朝徹則所見者卓所見者卓則古今常
　存古今常存尚何生死之有列子生物者
　不生化物者不化正明此理自將自迎自
　毁自成一任乎物之自然而無不將迎無
　不毁成未嘗不與物接也縈寧者人爲此
　語所縈絆忽有所悟衆理皆解是攖而後
　成也子葵又問何從而聞斯語副墨書也
　洛誦言也瞻明視也聶許聽也需役行也
　於謳歌也玄㝠默會參寥求之於遠也疑
　始意其有初皆寓言也
　鬳齋云道與才俱全五帝三王之外伊尹
　周公孔子而已三日七日九日不必强解
　但言一節高一節耳朝徹者胸中朗然如
　平旦澄清之氣見獨者自見而人不見也
　無古今則無死生矣殺生不死生生不生
　言雖殺之而不爲死生之而不爲生也無
　將迎成毀即是自然而然也雖攖擾汨亂
　之中而其定者常在是攖而後成也因言
　而後書之簡策則墨之副也苞絡而讀誦
　之依文而讀背文而誦猶子生孫也後文
　同前解謂道從讀書而後有得做出許多
　名字到了歸之造物玄㝠有氣之始參寥
無名之始疑始又是無始之始盖言道雖
得之於文字實吾性天之所自有者也
　道者所以建中立極啓迪人心才者所
　以開物成務恢規創業聖人以天下爲
　心任教化之重於斯二者盖不可偏廢
　焉權夫二者之重輕則寧處道而有餘
　無或流於才勝所以女偶之化卜梁猶
　守而告之恐才之障道而難入也始外
　天下特遺其粗外物遺其在彼者外生
　遺其在我者在我猶遺則無所不忘矣
　朝徹明物之所未明見獨睹物之所不
　睹無古今則時不可拘無死生則形不
　能定以死爲虐則不能殺生以生爲恩
　則不能生物矣唯其無將無迎無成無
　毁所以無不將無不迎無不成無不毁
　也其名爲攖寧郭氏攖同縈今定如字
　人處世間日與物接罕有不攖拂其心
　者衆人則攖之而亂聖人則攖之而寜
　之而亂道之所以喪攖之而寧道之所
　以成也亦猶常應常靜之義但立言頗
　　奇後文副墨至疑始諸解備悉兹不復
　　贅
子祀子輿子犂子來四人相與語曰孰能以
無爲首以生爲脊以死爲尻孰知死生存亡
之一體者吾與之友矣四人相視而笑莫逆
於心遂相與爲友俄而子輿有病子祀往問
之曰偉哉夫造物者將以予爲此拘拘也曲
僂發背上有五管頤隱於齊肩高於頂句贅
指天陰陽之氣有沴其心間而無事跰𨇤而
鑑于井曰嗟呼夫造物者又將以予爲此拘
拘也子祀曰汝惡之乎曰亡予何惡浸假而
化予之左臂以爲雞予因以求時夜浸假而
化予之右臂以爲彈予因以求鴞炙浸假而
化予之尻以爲輪以神爲馬予因而乗之豈
更駕哉且夫得者時也失者順也安而時處
順哀樂不能入也此古之所謂縣解也而不
能自解者物有結之且夫物不勝天乆矣吾
又何惡焉
　郭註體化合變則無往而不因無因而不
　可當所遇之時世謂之得順任而去世謂
　之失安時處順謂之懸解一不能自解則
　衆物共結之能解則無所不解也天不能
　無晝夜我安得無死生而惡之哉
　吕註曲僂發背至句贅指天言病之拘攣
　而可惡此特陰陽之氣有沴耳其心閑而
　無事是以雖跰𨇤而不害於鑒井鑒井者
　反照於性之譬又將以予爲此拘拘若厭
　其生而以發子祀之問浸假而化者凡三
　而予之所體者則一此所謂萬化而未始
　有極也予何惡哉以無有爲首以生爲脊
　以死爲尻神則轉之者也故以尻爲輪以
　神爲馬予因而乗之豈更駕哉生之來不
　能知則得者時也其去不能禦則失者順
　也安時處順哀樂不能入則無所懸此所
　以爲解也若非時而求當順而逆則是物
　有結之而不能自解者也來不能却去不
　可禦則知物不勝天矣吾何爲惡之哉
　林註四人皆知道之士能以無有生死爲
　一體遂與爲友自曲僂至指天言子輿之
　病狀人受陰陽之氣而生今有此疾是二
　氣災沴之所致然形雖有疾心閑無事跰
　𨇤鑒井歸之造物欲顯物理故寄兹嗟嘆
　耳夫身屬造物則隨陰陽之變浸假而化
　臂爲雞爲彈子因而求時夜鴞炙浸假而
　化尻爲輪神爲馬予因乗之而不辭盖隨
　化而安何所違哉有生死則有得失得非
　我得係乎時而已失非我失順乎理而已
　此所謂懸解有生則懸無生則解也子輿
　謂使我如此者天也天者物之所不能勝
　吾何惡哉
　詳道註首與脊尻高下不同而同於幻形
　無與生死去來不同而同於幻事此所謂
　死生存亡一體者也左陽主生故左臂言
　爲雞右陰主殺故右臂言爲彈得爲可樂
　而安之不爲樂所動失爲可哀而處之不
　爲哀所遷有哀樂之謂懸無哀樂則懸解
　也夫水性非凝也凝而爲冰則水失其所
　融土性非立也立而爲墉則土失其所安
　人性之結於物亦猶是也要在解之以復
　基本而已
　碧虚註以七尺之軀即太空之體無有死
　生存亡而一貫之也莫逆於心逆則非友
　矣左臂爲雞因而求司晨右臂爲彈因而
　求鴞炙尻柔陰以喻輪神强陽以況馬予
　因乗之而遊豈更駕哉死生猶外之而況
　哀樂乎得其變則乗時而動失其化則委
　順而靜此乃達觀明脫者也其不能自解
　者爲死生變化之所結縛也
　趙註子輿舉化雞化彈輪馬之喻因而求
　時夜鴞炙乗之而遊固無是理但借以明
　浸假化而爲異物不過順物所宜而已何
　容心哉繫者爲形係累解者吾今而後知
　免也
　鬳齋云首脊尻只是首尾始終人自無而
　有既有有而後有生死也偉哉已下皆言
　其病狀使我爲此拘拘者造物也浸假一
　段最奇言假使造物漸漸化予之身以爲
　他物吾將因而用之此即順造化而無好
　惡之意是雖寓言亦自有理懸解者心無
　所係着不能自釋者有物結之萬物豈能
　勝自然之理哉
　　按此四人以無爲首以生爲脊以死爲
　　尻知死生存亡之一體者與之爲友與
　　庚桑楚篇始無有而有生生俄而死以
　　無有爲首以生爲體以死爲尻敦知無
　　有死生之一守者吾與之爲友義同諸
　　解論之詳矣下文郭氏從有沴爲句餘
　　解因之音義載崔氏本從其心爲句閑
　　而無事屬下文亦自有理人之囿形天
　　地間已爲造物所拘而今所病攣拳若
　　此是又爲形所拘也雖陰陽之氣有沴

　　於外而心閑無事跰𨇤鑑井始嘆爲形
　　所拘似亦未能忘情終安於天所賦則
　　亦何惡之有假使化予之臂爲雞彈因
　　而求雞彈之實假使化子尻神爲輪馬
　　因而求輪馬之用既入化機當隨所遇
　　而任之其可拒邪得者時失者順即是
　　適來夫子時適去夫子順也此所謂懸
　　解懸則係於造物解則造物不得以係
　　之矣而不能自解者物有以結之唯順
　　自然之理而不忻不距可以解此結縛
　　故曰物不勝天也
俄而子來有病喘喘然將死其妻子環而泣
之子犂往問曰叱避無怛化倚其户與之語
曰偉哉造化又將奚以汝爲將奚以汝適以
汝爲鼠肝乎以汝爲蟲臂乎子來曰父母於
子東西南北唯命之從陰陽於人不翅於父
母彼近吾死而我不聽我則捍矣彼何罪焉
夫大塊載我以形勞我以生佚我以老息我
以死故善吾生者乃所以善吾死也今大冶
鑄金金踊躍曰我且必爲鏌鋣大冶必以爲
不祥之金今一犯人之形而曰人耳人耳夫
造化者必以爲不祥之人今一以天地爲大
鑪以造化爲大冶惡乎往而不可哉成然寐
蘧然覺
　郭註死生猶寤寐耳於理當寐不願人驚
　將化而死無爲怛之自古或有違父母之
　命未有能違陰陽之變者也當死非所禁
　横有不聽之心適爲悍逆以速其死非死
　之罪也故善吾生者乃所以善吾死理常
　俱也人耳人耳唯願爲人也金之踊躍世
　知不祥生非故爲時自生耳矜而有之不
　亦妄乎人知金之有係爲不祥明己之無
　異於金則所係之情可解寤寐自若而不
　以死生累心也
　吕註鼠蟲人之所甚賤而氣形之散爲肝
　與臂又其所惡者也於斯時也問以所賤
　所惡盖以考子來之所安知陰陽之於人
　不翅父母而聽之知大塊之息我以死而
　善之則安用問其奚以汝爲奚以汝適邪
　夫躍冶之金人必以爲不祥人之願爲人
　也亦然今一以天地造化爲爐冶則鼠肝
　蟲臂無往而不可吾何容心哉成然寐蘧
　然覺言死生之際若寤寐之從容不爲之
　變也
　林註鼠肝蟲臂物之微小者與齊物論蛇
　蚹蜩翼義同言造化之變無窮人所不能
　知也子之於父唯命之從而不敢違人受
　命於陰陽奚翅父母死生變化亦聽之而
　矣或爲鼠肝或爲蟲臂隨所遇而安彼造
　化者近吾死安敢拒捍苟或拒之罪在於
　子彼何罪哉
　詳道註鼠肝怒之存乎内者也蟲臂怒之
　見乎外者也人生天地間欲捍陰陽之命
　而莫之聽何異乎鼠肝蟲臂乎陰陽之於
　人不翅於父母而不可不從也以身譬冶
　金不可以踊躍而必爲鏌鋣凡以明其無
　喜怒於生死耳
　碧虚註道在屎溺而況於鼠肝蟲臂乎世
　之違尊親之命者謂之不孝則逆變化之
　理者豈曰順道邪造化近吾死若不聽而
　抵捍者是自悖其天眞於化何罪譬夫大
　冶鑄金範猶不可違化豈得逆哉成然魂
　交則寐蘧然形開則覺交開之形雖殊寂
　寞之性一也
　趙註奚以汝爲奚以汝適言無所用汝也
　將化爲鼠肝蟲臂之微不可知也鑄金爲
　劍唯大冶之所爲犯形爲人唯化工之所
　命爲鼠肝爲蟲臂吾又安能知之哉成然
　寐全歸之義蘧然覺蘇醒之義也
　鬳齋云鼠肝蟲臂言物之至小者便是趙
　州云火燒過後成一株茅葦之論唯命之
　從不聽則捍即前段物不勝天之意鑄金
　之喻亦奇絶賈誼陰陽爲炭萬物爲銅自
　此中出成然寐蘧然覺以生爲寐以死爲
　覺却下六字如此結上一段文意眞奇筆
　也
　　古之所謂友者唯其莫逆於平日故能
　　規正其將死當子來妻子環泣之際叱
　　之使避無驚其化則異於常人之所爲
　　矣又語以人處世間萬物之一而所謂
　　人者不知其幾億萬計則何以汝爲此
　　又釋其滯念而開其曠懷也鼠肝蟲臂
　　言生之至微而不足道者設使造物所
　　命亦安之而已其可距乎於此有以見
　　灼知生死之理則無適而非樂無時而
　　不安推其緒餘足以濟朋友之危解世
　　俗之惑豈小補哉大塊載我以形至善
　　吾死也重舉前文以證盖慮常人之情
　　畏死而不得免則預爲他生之計毫釐
　　係念萬劫縈纏譬夫躍冶之金亦秪以
　　異而鏌鋣不可必得矣是以至人以天
　　地爲爐造化爲冶萬化無極吾與之無
　　極何必曰人耳人耳而憂其不得邪又
　　況於鼠乎蟲乎肝乎臂乎觀古人之所
　　以自處者若此則豈生死所能拘盖以
　　生爲寐死爲覺故也以死爲覺則何時
　　而非覺哉

南華眞經義海纂微卷之十七










南華眞經義海纂微卷之十八名八
　　　　武林道士褚伯秀學
　　　內篇大宗師第五
子桑户孟子反子琴張三人相與友曰孰能
相與於無相與相爲於無相爲孰能登天遊
霧撓挑無極相忘以生無所終窮三人相視
而笑莫逆於心遂相與友莫然有間而子桑
户死未葬孔子聞之使子貢往待事焉或編
曲或鼓琴相和而歌曰嗟來桑户乎嗟來桑
户乎而已反其眞而我猶爲人猗子貢趨而
進曰敢問臨尸而歌禮乎二人相視而笑曰
是惡知禮意子貢反以告孔子曰彼何人者
邪脩行無有而外其形骸臨尸而歌顔色不
變無以命之彼何人者邪孔子曰彼遊方之
外者也而丘遊方之内者也外内不相及而
使汝往吊之丘則陋矣彼方且與造物者爲
人而遊乎天地之一氣彼以生爲附贅縣疣
以死爲决𤴯潰癰夫若然者又惡知死生先
後之所在假於異物託於同體忘其肝膽遺
其耳目反覆終始不知端倪芒然彷徨乎塵
垢之外逍遥乎無爲之業彼又惡能憒憒然
爲世俗之禮以觀衆人之耳目哉子貢曰然
則夫子何方之依曰丘天之戮民也雖然吾
與汝共之子貢曰敢問其方孔子曰魚相造
乎水人相造乎道相造乎水者穿池而養給
相造乎道者無事而生定故曰魚相忘乎江
湖人相忘於道術子貢曰敢問畸人曰畸人
者畸於人而侔於天故曰天之小人人之君
子人之君子天之小人也
　郭註體天地㝠變化者雖手足五藏未嘗
　相與而百節同和相與於無相與也未嘗
　相烏而表裏俱濟相爲於無相爲也若乃
　役心志以恤手足運股肱以營五藏則相
　爲愈篤而内外愈困矣能忘其生則無不
　忘隨變任化何所窮極相視而笑莫逆於
　心明至親而無愛念之情也人哭亦哭俗
　内之迹臨尸而歌方外之志夫知禮意者
　必遊外以經内守母以存子若乃矜乎名
　聲牽乎情制則孝不任誠慈不任實父子
　兄弟懷情相欺豈禮之大意哉夫理有至
　極内外相㝠未有極遊外之致而不㝠於
　内者也吊者方内之事施於方外則陋矣
　以生爲附贅懸疣氣之時聚非所樂也以
　死爲决𤴯潰癰氣之自散非所惜也死生
　代謝未始有極故不知勝負之所在聚散
　變化皆異物也所假雖異共成一體故忘
　肝膽遺耳目任理而直往五藏猶忘何物
　足識哉其所以觀示衆人者皆其塵垢耳
　夫遊外者依内離人者合俗故有天下者
　無以天下爲也雖爲世梏桎但與汝共之
　明己常自在外也人之與魚所造雖異其
　於由無事以得事自方外以共内然後養
　給而生定莫不皆然各自足而相忘也能
　遊外以㝠内任萬物之自然使天性各足
　而帝王道成斯乃畤於人而侔於天也以
　自然言之則人無小大以人理言之則侔
　於天者可謂君子矣
　吕註相與於無相與相爲於無相爲歸根
　復命之處也登天則遂於大明之上遊霧
　則入於杳㝠之門故撓挑無極無所終窮
　彼以反眞爲樂則臨尸而歌乃所宜也先
　王制禮使人平好惡而復人道之正則以
　反眞爲樂者豈非禮意哉遊方之外則與
　天爲徒故以死爲樂而不足哀遊方之内
　則與人爲徒故以死烏哀而無敢樂若三
　人者與之爲徒而樂其死則倍死忘生者
　衆矣無三人者則綢繆於死生之間而不
　能解亦至人之所哀也内外之志不同此
　所以不相及孔子使子貢往吊欲其知禮
　意不出乎性命之情而天下之妙理有不
　在禮法之間也遊乎天地之一氣則非陰
　非陽以生爲附贅懸疣則以生爲喪而侈
　之以死爲决𤴯潰癰則以死爲反而樂之
　也假於異物託於同體則非以爲實肝膽
　耳目忘而遺之則反覆終始不知端倪又
　安能爲世俗之禮哉孔子以爲已則遊方
　之内而盛稱方外之高子貢疑其雖遊方
　内而所依者或不在此盖所遊者迹而所
　依者心也天之戮民言天刑之不可解若
　孔子則體性抱神以遊世俗安有所依足
　以累其心哉是以遊方内而不必出安天
　刑而不必解也此非吾所獨與汝共之又
　引魚以喻人穿池而養給不必大水也無
　事而生定不必方外也相忘江湖則非特
　穿池而已相忘道術則非特無事而已畤
　人侔天所以外而不内也天之小人人之
　君子則謹於禮法而不知性命之情者是
　也
　林註有相與之道無相與之事有相爲之
　心無相爲之迹登天遊霧致虚極也撓挑
　者宛轉於造化之表相忘以生者不戀生
　無所終窮未常死也編曲織簾也而已反
　眞我猶爲人所以發猗嘆之聲子貢怪而
　發問二人以子貢不知禮意所以相視而
　笑也脩己德行無有禮法外忘形骸俱同
　死生其道難測無以命之孔子曰彼遊方
　域之外者子遊方域之内者方外禮之意
　方内禮之文内外勢殊則不相及矣與造
　物者爲人則造化不足擬其用遊乎天地
　之一氣則天地不足極其壽附贅懸疣者
　氣之聚决𤴯潰癰者氣之散異物者生死
　變化同體者六骸耳目異物既爲假同體
　豈其眞哉遺内忘外莫知終始言其與化
　爲一也孔子拘於仁義禮法故以爲桎梏
　亦猶天刑之不可解也盖不得不然故云
　與汝共之子貢見三人者不耦於人道故
　問畤人孔子曰不耦於人道者求似於天
　道則侔於天者以天言之爲君子侔於人
　者以天言之則小人也聖人能天能人混
　同萬物又何畤人侔天之有哉
　詳道註形者造化之所爲命者造化之所
　賦不能順形則於拘拘不無惡不能順命
　則於喘喘不無怛子祀順形子來順命二
　者雖殊其於以無爲首以生爲脊以死爲
　尻一也然而順形未能忘形順命未能忘
　命若子桑三友登天遊霧撓挑無極此忘
　形也臨尸而歌顔色不變此忘命也忘形
　故忘其肝膽遣其耳目忘命故反覆終始
　不知端倪此方外者之所爲若夫孔子則
　居方内而不辭安天戮而不避無事而生
　定不必方外而後樂猶魚之穿池養給不
　必江湖而後安以道觀之孰知小人之非
　君子君子之非小人邪然則君子小人以
　畤侔於天人者言之彼三人者特賢於天
　之小人而已聖人混同物我無往不適又
　何區區於畤人侔天乎
　碧虚註無相與者自與無相爲者自爲自
　與則自治自爲則無爲此所以爲相忘友
　登天遊霧高蹈絶塵也事撓而挑去莫然
　無際故能相忘以生無所終窮也編次歌
　曲鼓琴相和非爲桑户也欲嗟警衆人耳
　哭泣躃踊禮之文安生順死禮之意修行
　無有不見踐言之迹無以命之未知其爲
　君子乎方外者妙意方内者粗迹彼數子
　者方將與化俱而遊乎太空同混茫而不
　二以生死爲水漚之生滅豈天雨之固爲
　哉假合五行之異物託乎造化之一體墮
　形體故忘肝膽黜聰明故遺耳目出自虚
　無入於空洞溷世莫染自得方外之趣安
　能爲繁偽之禮以示衆人哉達人以自依
　爲務而以依聖迹爲戮辱故雖聖賢趣異
　而應物不别也魚得水則相忘於波瀾人
　得道則相忘於行路由其穿池而各養無
　事而全生也順天然則忘禮法修禮法則
　失天然天之小人人之君子失天然者也
　人之君子天之小人脩禮法者也能兩全
　者其烏孟孫才乎
　趙註相與於無相與以至無所終窮此姑
　射神人之道也前章但能齊死生此則有
　不死不生者焉子反琴張鼓琴歌和以反
　眞爲樂而笑子貢之不知禮意孔子知其
　道之所存發明忘肝膽遺耳目之妙子貢
　因問夫子將依方外邪方内邪孔子謂我
　與汝皆桎梏於禮法是天刑之不可解也
　穿池而養給求安乎水也無事而生定求
　安乎道也魚不離乎水人不離乎道遊方
　之内也相忘於江湖相忘於道術遊方之
　外也畤人者與人不耦而與天合矣天道
　則眞人道則偽此其所以異也
　鬳齋云相與以無心相爲於無爲登天遊
　霧撓挑無極即遊乎萬物之表相忘以生
　無所終窮即不忘所始不求所終也往待
　事猶助原壞沐槨之類編曲織箔也反眞
　即復初禮意猶云禮之本也此或謂莊子
　寓言按禮記載原壞狸首之歌則知自古
　以來有此離世絶俗之人不待學道而後
　有也脩行無有言無德行與造物爲人即
　是與造物爲友遊乎天地之一氣言遊乎
　物之初贅疣𤴯癰喻此身爲天地間長物
　必决之潰之而後快即勞生息死之意假
　於異物託於同體即地水火風假合爲身
　之論反覆終始不知端倪則彷徨逍遥何
　所不適哉子貢問夫子所依者方内邪方
　外邪天之戮民即天刑不可解故不得爲
　方外之人與汝共之者欲與之言方外之
　樂也穿池而養亦足自給言得水不拘多
　少得道則隨其分量以爲生畤人獨異之
　人故合於天天以爲君子則人以爲小人
　人以爲君子則天以爲小人矣莊子之所
　謂君子有譏侮聖賢之意盖謂禮樂法度
　皆非出於自然必剖斗折衡使民不爭而
　後爲天之君子也亦憤世疾邪而有此過
　高之論
　　相與於無相與淡以成交也相爲於無
　　相爲靜以成德也登天遊霧則飛行無
　　所拘相忘以生則不知有身世逍遥物
　　外何所終窮哉一笑莫逆則神交心契
　　目擊道存非後世薄俗當面論心背面
　　笑之比也子桑户死孔子使子貢往待
　　事則桑户之爲人可知二友鼓琴相和
　　以反眞爲樂則其㫖趣亦不凡矣子貢
　　習乎禮文宜其怪而見問盖禮意所在
　　唯遊方外者知之且夫子非不知此也
　　使子貢往觀而發其所問欲有以誨之
　　耳與造化爲人而遊乎天地之一氣則
　　陰陽之變不得以二之故以生爲贅疣
　　聽其懸附死爲𤴯癰終於潰决惡知先
　　後之所在哉假四大而爲身混内外而
　　兼忘反覆終始不知端倪此其所以爲
　　大宗師之道也子貢復問夫子何方之
　　依夫子謂予以仁義禮樂化人乃桎梏
　　於造物者與汝共之言舉不逃乎此也
　　魚藉水而活人藉道而生安乎水者穿
　　池足以給安乎道者無事而生定此喻
　　遊方内者亦安於方内而已至於相忘
　　江湖道術之間喻遊方之外非世禮所
　　拘故處死生之變從容而不怛也子貢
　　聞方外之風離世絶俗遂問畤人答以
　　畸於人者侔於天言其違俗必合道也
　　由是知天之小人乃人之君子人之君
　　子即天之小人也兩句只是一句明畤
　　侔之不同天人之各異也
顔回問仲尼曰孟孫才其母死哭泣無涕中
心不戚居喪不哀無是三者以善處喪盖魯
國固有無其實而得其名者乎回壹怪之仲
尼曰夫孟孫氏盡之矣進於知矣唯簡之而
不得夫已有所簡矣孟孫氏不知所以生不
知所以死不知就先不知就後若化爲物以
待其所不知之化己乎且方將化惡知不化
哉方將不化惡知已化哉吾特與汝其夢未
始覺者邪且彼有駭形而無損心有旦宅而
無情死孟孫氏特覺人哭亦哭是自其所以
乃且也相與吾之耳矣庸詎知吾所謂吾之
乎且汝夢爲島而厲乎天夢爲魚而没於淵
不識今之言者其覺者乎其夢者乎造適不
及笑獻笑不及排安排而去化乃入於寥天
一
　郭註夫盡死生之理應内外之宜者動而
　以天行非知之匹也簡擇死生而不得其
　異若春秋冬夏四時行耳無所不安與化
　爲一猶忘所知於當今豈待所知而預憂
　哉已化而生焉知未生之時方化而死焉
　知已死之後今在夢中自以爲覺則無以
　明覺之非夢生之非死也死生覺夢不知
　所在當其所遇無不自得何爲在此而憂
　彼邪以變化爲形之駭動不以損累其心
　以形變爲旦宅日新其情不以爲死夫常
　覺者無往而有逆故人哭亦哭自是其所
　宜也死生變化吾皆吾之玄同内外與化
　日新豈知吾之所在夢爲鳥夢爲魚無往
　而不自得死生之變亦無時而足惜也所
　造皆適故不及笑排者推移之謂禮哭必
　哀獻笑必樂哀樂存懷則不能與適推移
　矣今孟孫常適安於推排與化俱往故乃
　入於寂寥而與天爲一也
　吕註夫惟知其未始有物則不見有内外
　死生之異奚必遊方之外以死爲樂至於
　臨尸而歌邪是以居喪哭泣與人同而不
　爲哀戚所累則與人異故寓之孟孫氏以
　明至至者不離乎世俗之同生猶是死猶
　是哭泣猶是雖欲簡之而不得彼三子者
　雖不知死生存亡之所在而以生爲喪以
　死爲反則未爲不知所以生所以死也以
　反眞爲樂爲人爲歎則未爲不就先不就
　後也孟孫氏不知所以生所以死則生無
　所喪死無所反也不就先不就後則死無
　足樂生無足歎也非特如是而若化爲物
　者固待其所不知之化而彼亦不知也盖
　方將化惡知不化方將不化惡知已化則
　吾今與汝其夢未始覺者邪彼有人之形
　故有駭形而心不動故無損心死生猶夜
　旦故有旦宅無人之情故無情死此孟孫
　氏所以特覺也夫唯知此故人哭亦哭無
　涕不哀是自其所以乃而不足怪也且汝
　方夢爲鳥爲魚亦不知其夢則今之所言
　爲覺爲夢殊未可知以明孟孫氏則忘吾
　而特覺者也適所以笑適而造之非自適
　也故不及笑笑所以排笑而獻之非樂笑
　也故不及排排者排遣憂愁而去之則孟
　孫之忘死生亦不可造而獻也安排則非
　有爲而排之去化則知其不可禦而順之
　寥則不礙天則不人一則不二道盡乎此
　矣
　疑獨註凡人知生而不知死孟孫氏知人
　之所不知故曰進於知矣夫安生安死何
　簡擇之有孟孫所簡者道不知死生之異
　而避就之也化者來不可却去不可追忘
　而待之理至則應唯化所不能移者在生
　而達死之理故且方將化惡知不化哉方
　將不化惡知已化哉有係於世皆夢也及
　其既覺死生不能累況世俗之禮乎彼孟
　孫氏當其母死見人駭亦駭而心不損旦
　屬陽生也形以喻宅凡人以情徇形故情
　形俱死至人知形非吾有視爲旦宅故形
　有死而情不死孟孫脫塵獨悟故曰特覺
　也說文乃象氣出之難言孟孫哭不出於
　本心因人哭而哭之此所以爲難也吾生
　吾死無往非吾夢爲鳥夢爲魚隨所遇而
　安之不知今之說者覺而說乎夢而說乎
　盖未達死生之理雖覺亦在夢中及其既
　覺更無覺夢也偶然而適適非常而强爲
　適故不至於笑心不樂而爲人笑此獻笑
　也排者推移造化之理唯無所不適者適
　而及於笑樂然後笑者笑而及於排故至
　人安其推移忘其變化入於寥寥而與天
　爲一也
　詳道註孟孫之善喪者道也顔回責之者
　情也孟孫唯簡之而不得則所簡而取者
　道而已又安知死生先後之所在夫徇於
　形而累於生者常人之情有駭形而無損
　心則不以形爲徇有旦宅而無情死則不
　以生爲累如此則順其在彼者而無所逆
　故人哭亦哭安其在己者而無所憂故哭
　而不哀也夫適生於所安笑發於所樂强
　爲適則不至於笑爲人笑則不能排而去
　之孟孫之心未嘗哀樂特因人哭亦哭造
　而獻之之謂也其不至於哀宜矣安其推
　移而無損心去其變化而無情死乃入於
　寥遠而與天爲一也
　碧虚註哭泣居喪事死之禮無涕不哀達
　死之道此能盡行而進於知者也以死生
　爲一條故莫可簡雖簡略死生而未能簡
　略哭泣也夫有所避就者常情今之有身
　者化物既爲化物從其所化今將化也安
　知死入空寥而不再爲人哉今將不化也
　安知生居短景而交臂已失哉形隨化遷
　故有駭形心同空寥故無損心形乃神之
　傳舍今旦居之則修治明旦遷徙爲棄物
　唯達者隨變而常生故無情死也說文乃
　象氣出之難謂忘哀戚而哭泣之不易也
　生亦吾死亦吾故曰相與吾之至人無己
　何處不吾夢爲魚鳥而厲天没淵亦猶是
　也人之迷惑死生覺夢乆矣不識居長景
　者無覺夢超象外者無生死也夫造作適
　樂不及笑之自然陳獻笑容不及推排之
　無着孟孫氏安於推排不怛去化乃入於
　寥寥之天混㝠而不二也
　趙註孟孫才母死不哀而以善喪之名盖
　魯國夫子謂孟孫盡死生之理造致知之
　域然不得不居喪不得不哭泣所謂簡之
　而不得也然不戚不哀則已有所簡矣不
　知所以生死先後言孝於其母事生事死
　一也若化爲物謂彼既化爲異物矣其所
　不知者不生不化也又豈待其所不知者
　與之俱化而後已邪化者形也不化者非
　形其化不化惡能相知哉有駭形而無損
　心有旦宅而無情死所謂有人之形無人
　之情也夫子謂回吾與汝未覺者也孟孫
　氏已覺者也人哭亦哭不知其然乃旦也
　言旦爲生夜爲死世人認生以爲我而不
　知爲夜之旦也吾所謂吾者亘古今而常
　存夢爲魚鳥不知夢也今之言夢有以異
　於夢乎造適者無入而不自得故不及笑
　獻笑者觸機而喜故不及排安於造物之
　推排而離於生生化化之域乃造於高遠
　而與天爲徒也
　鬳齋云進於知者進進而知道也簡之而
　不得謂居喪之禮哭泣之事猶欲簡去而
　不得雖欲簡不得而所爲已甚簡矣不知
　所以生死先後即反覆終始不知端倪順
　造化而爲物以待其所不知之化言聽其
　自然又安知將化已化與不化哉彼知道
　而我怪之是我之夢未覺也形有老少之
　變雖可駭異心閑無事故無損心旦生也
　宅居也死生猶夜旦知生之所居者暫則
　死非實死故曰無情死特覺人哭亦哭言
　隨衆耳此是欲簡而不得處是自其所以
　乃言其自得之妙欲簡而不得乃隨衆以
　哭也且今之相與既以我而怪之又安知
　我之所謂我果何如邪此莊子鼓舞其文
　觀者當别具一隻眼夢鳥夢魚只是前篇
　化蝶之意今之言者其覺其夢即周夢爲
　蝶與蝶夢爲周與意有所適有時而不及
　笑者適之甚也因物而笑是物獻笑於我
　出於自然何待安排世間萬事窮達得喪
　皆巳排定我但安其所排隨化而去乃可
　入於寥天一寥天一只是造化做成名字
　如此
　　前章子祀子輿子犂子來相與爲友子
　　輿形病而心無事子來將死而神不懾
　　達理而順化者也次章子桑户死二友
　　編曲鼓琴相和而歌忘形而樂化者也
　　至此章居母喪也欲簡之而不得故哭
　　無涕而心不哀不知所以生不知所以
　　死又惡知以躃踊哭泣而爲禮哉大意
　　明死生之不足異使人安而順之樂而
　　忘之生者不至摧毁死者免於驚怛神
　　遊所至其樂融融則所栖託必不入於
　　暴戾之軀矣請觀蜩蟬蜻蝶之化其理
　　可推將化未化凝然寂然罔知彼我之
　　分殊潜候天地之氣應則蛻甲千此而
　　化形千彼矣方其化也或誤爲他物所
　　觸則恚怒而變爲惡類心變於内形移
　　於外盖有以感召之夫化雖由於造物
　　亦有以見物之自造也其機可不謹哉
　　心之所適爲造適造適則眞樂内全不
　　在乎笑而後樂因物而笑爲獻笑獻笑
　　則出於勉强不及推排之自然物之窮
　　通係於造化之推排人之哀樂係於推
　　排之所遇能安於推排順於去化乃入
　　於寥遠合乎自然天人混融無二道矣
　　此言孟孫氏明數達變順化忘情壹以
　　死生爲夜旦姑寓覺夢於其間何足以
　　係哀樂邪或問孟孫氏情忘死生心無
　　哀戚達則達矣然施之於母喪薄親悖
　　禮得不爲名教罪人乎曰彼方外之士
　　所以報親者以實不以文盖有在乎陰
　　功密行解胎散結而極乎全神超化之
　　妙豈屑屑烏世俗之禮哉昔孔子之友
　　原壞母死登木而歌則尤甚焉者孔子
　　過之若不聞亦卒不加責此遊方内外
　　之辨禮教文質之殊非達觀不足以語
　　此


南華眞經義海纂微卷之十八
















南華眞經義海纂微卷之十九名九
　　　　武林道士褚伯秀學
　　　內篇大宗師第六
意而子見許由許由曰堯何以資汝意而子
曰堯謂我汝必躬服仁義而明言是非許由
曰而奚來爲軹夫堯既己黥汝以仁義而劓
汝以是非矣汝將何以遊夫遥蕩恣雎轉徙
之塗乎意而子曰雖然吾願遊於其藩許由
曰不然夫盲者無以與乎眉目顔色之好瞽
者無以與乎青黄黼黻之觀意而子曰夫無
莊之失其美據梁之失其力黄帝之亡其知
皆在鑪錘之間耳庸詎知夫造物者之不息
我黥而補我劓使我乗成以隨先生邪許由
曰噫未可知也我爲汝言其大略吾師乎吾
師乎𩐎萬物而不爲義澤及萬世而不爲仁
長於上古而不爲老覆載天地刻彫衆形而
不爲巧此所遊已
　郭註黥以仁義劓以是非言其以形教自
　虧不能遊自得之場意而不敢求涉中道
　願遊其藩籬而已許由不然之意而謂天
　下之物未必皆自成亦有須冶煅而爲器
　者故無莊據梁黄帝皆聞道而後亡其所
　務此寄言以遣云爲之累夫率然直往者
　自然也往而傷性性傷而能改亦自然也
　庸詎知我之自然當不息黥補劓而乗可
　成之道以隨夫子邪𩐒澤萬物皆自爾耳
　亦無愛惡於其間安所寄其仁義故見其
　日新而非巧也遊於無爲師於無師而已
　矣
　吕註道之大通遥蕩恣雎轉徙之塗是也
　無莊自美而累於美據梁恃力而累於力
　黄帝嘗齋心服形以復乎無知則其始不
　能無用知也鑪所以鎔鑄錘所以煅煉言
　三人之亡其累非天性無之亦在於鎔鑄
　煅煉之間則安知造物者之不息我黥補
　我劓使我乗其成心以隨先生之無爲邪
　夫𩐒澤萬物長於上古刻彫衆形此吾之
　所遊而以爲師者也子欲息黥而補劓亦
　以是爲師而已
　林註躬服仁義所以盡性明言是非所以
　窮理堯方内之治天下者故其告意而若
　此許由謂堯既黥汝以仁義劓汝以是非
　矣汝來何爲遥蕩遠泛恣雎轉徙往來自
　適貌意而既悟爲仁義是非之所拘而不
　能出今願遊於道之藩籬而許由以盲瞽
　喻之意而心願受教故舉三子之亡其美
　力知者皆在鑪錘之間人之所以至於道
　亦由學耳詎知造物者不息補我黥劓使
　乗其所成之道以隨先生邪許由謂物皆
　自造我與物俱不可知㝠之而已吾師乎
　指道而言𩐒碎萬物而不爲義與亡國而
　不失人心意同盖萬物皆自然仁義之名
　將誰寄哉長於上古而不爲老言道之至
　乆也覆載天地道之體刻彫衆形道之用
　凡吾之所遊者如此已
　詳道註古之論道者再變而及仁義八變
　而及是非仁義者道之散是非又仁義之
　薄則仁義之害猶黥汝是非之害猶劓汝
　也亡其知則無知甚於失美與力者矣許
　由謂仁義是非之所盲瞽者不是以見道
　意而謂美力知者冶煅而去之皆可以入
　道則前之所虧者在補息後之所成者在
　訓導耳故𩐒碎萬物非戾之也澤及萬世
　非愛之也長上古而不老則其變日新彫
　衆形而非巧則其用日藏非遊於仁義是
　非之表者能如是乎
　碧虚註以聖迹爲刑戮於何遊夫縱散自
　得無係之場夫知力美者禀受所有斯難
　去者皆因聞道而亡失此言聖賢情性猶
　假鍛鍊而成況中下之才乎今雖爲聖迹
　所虧豈知造物者不有息補乎旦性之虚
　靈黥劓何損今乗此成全之性以隨先生
　之後又何猜嫌夫道師未嘗有仁義之名
　今汝招黥劓之詬得不怪哉若光景都亡
　始可遊道之區域矣
　趙註由謂意而堯既以仁義是非黥劓汝
　之身無復有彷徨逍遥之樂矣意而願遊
　其藩由以盲瞽告之意而方悟仁義是非
　存於胸中果足以害道也於是引美力知
　爲喻言一經大冶怡然理解安知我之黥
　不息劓不補邪吾師乎言吾所師之道吾
　所謂仁義非子之仁義也陰慘而萬物殺
　非義也陽舒而萬物生非仁也亘古窮今
　非老也範圍曲成非巧也吾道如是而已
　當於此而遊之
　鬳齋云遥蕩放蕩恣雎縱横轉徙變動也
　盲瞽之喻謂汝無資質不足以聞道意而
　謂去故習而自悟在轉移之間願乗自然
　之理以事先生由嘆未可知言未必汝能
　如此也吾師乎已下方說出本篇大宗師
　盖無爲而爲自然而然我無容心故不得
　以仁義名之也易曰鼓萬物而不與聖人
　同憂亦此意長於上古等三句皆形容自
　然之道遊心於自然則見天地與我並生
　萬物與我爲一吾之所遊者如此而已矣
　　許由一於無爲兼忘天下者也堯不免
　　於有爲兼濟天下者也兼忘則己逸而
　　天下化兼濟則己勞而天下逸聖人一
　　出一處而有方内方外之分所異者迹
　　所同者心也躬服仁義明言是非方内
　　之學也遥蕩恣雎轉徙之塗方外之遊
　　也意而爲方内禮教黥涅殘劓之餘而
　　聞言心悟願舍方内而遊方外志亦可
　　嘉然由未之許意而遂引三子天禀殊
　　絶猶聞道而化則吾之此來也亦在陶
　　鎔錘鍊之間耳夫學道者所以求復其
　　初保其全而勿傷也既黥既劓而望造
　　物之息補不亦難乎信能明夫物之自
　　造則所謂黥劓者亦在乎自息自補造
　　物何與焉意而謂儻黥可息而劓可補
　　吾將復爲全人乗此成全之機以隨先
　　生之後而進乎道未晩也人患過不知
　　改迷不思復意而悟昨非而今是亦可
　　謂善復者矣人之所師者道吾師乎指
　　道而言也下四句發明大宗師之道超
　　仁義而貫古今盖出於無爲之爲不化
　　之化豈世間技巧所能及哉遊謂徜徉
　　自得於其間無適而非逍遥也故經中
　　不一言之
顔回曰回益矣仲尼曰何謂也曰回忘仁義
矣曰可矣猶未也他日復見曰回益矣曰何
謂也曰回忘禮樂矣曰可矣猶未也他日復
見曰回益矣曰何謂也曰回坐忘矣仲尼蹴
然曰何謂坐忘顔回曰墮肢體黜聰明離形
去知同於大通此謂坐忘仲尼曰同則無好
也化則無常也而果其賢乎丘也請從而後
也
　郭註顔子以損之爲益而夫子謂仁者兼
　愛之迹義者成物之功愛之非仁仁迹行
　焉成之非義義功見焉存夫仁義不足以
　知愛利之由無心故忘之可也但忘功迹
　猶未玄達禮者形體之用樂者樂生之具
　忘其具未若忘其所以具坐忘者既忘其
　迹又忘其所以迹内不覺其一身外不知
　有天地然後曠然與化爲體而無不同也
　無物不同則未嘗不適故無好惡同於化
　者唯化所適故無常也
　吕註人之爲人也乆矣其悟道雖在一言
　之頃而復於無物非一日之積也回聞心
　齋而未始有回則悟道於一言其忘仁義
　禮樂以至於坐忘則非一日之積也同則
　物視其所一故無好化則未始有極也故
　無常同於大通則同於化而已矣
　林註忘仁義而進於忘禮樂猶未離乎封
　域則有物也又進而至於無物則肢體於
　是乎墮聰明於是乎黜離形去知同乎大
　通此其至也盖墮黜猶出乎勉强離去則
　自然矣同乎大通與物爲一也好惡起於
　不同同則無好惡命萬物之謂化化則無
　常也言回能與物爲一與化爲人予亦願
　從其後盖孔子謙辭也
　詳道註枝海以爲百川則見川不見海合
　百川以歸海則見海不見川道海也仁義
　禮樂百川也回得道而忘仁義禮樂是睹
　海而忘百川然猶未忘道也至於離形而
　忘物去知而忘心宴然無所係累則道果
　何在哉與我兼忘而已此回之所以賢也
　義近禮仁近樂故忘義而後忘禮忘仁而
　後忘樂盖回之忘有所不忘而其益有所
　謂損不忘其所忘以歸於誠忘損之又損
　之以至於無損非造坐忘之妙何足以與
　此
　碧虚註顔子之益謂損外益内也愛物之
　謂仁利物之謂義愛利屬乎外忘之則可
　於道則未也禮者體之威儀樂者心之沖
　和心體係乎内忘之則可於道則未也坐
　忘者無時而不忘墮肢體謂即應而忘黜
　聰明謂即照而忘即應而忘離形去知也
　即照而忘同乎大通也體同太空則無好
　惡心同造化則無斷常矣
　趙註仁義禮樂君子不可一日去顔子心
　融乎理則四者之名不立而忘之矣墮肢
　體離形也黜聰明去智也同於大通則與
　道爲一矣夫子之意盖謂好惡兩捐常變
　俱泯是所謂同是所謂化汝果能是吾將
　汝師意其未必然也曰墮黜曰離去未免
　於有心亦不得謂之忘也
　鬳齋云坐忘之說乃莊子借顔子之名以
　形容造道之妙益矣言有所得也先忘仁
　義而後忘禮樂猶外天下而後外萬物至
　於坐忘則有無俱遣四肢耳目皆不自知
　而同於大通之道也與道爲一則化化則
　無所住而生其心矣
　　仁義本乎心心致虚則忘之易禮樂由
　　乎習習既乆則忘之難顔子於斯二者
　　既已俱忘則亦能人之所難能矣而夫
　　子猶以爲未盖欲進之而造夫道之極
　　於此有以見鑄顔之意他人至是則望
　　崖而反矣顔子又從而進坐忘之妙夫
　　子乃驚駭反問訝其得之之速也回告
　　以離形去知同於大通必由忘己而後
　　忘物斯爲坐忘矣夫不知所以同而同
　　是爲大通之道豈好同而同之哉猶大
　　化之運頃刻不停人處其中與之俱運
　　幼蒙長慧壯勞老逸其間出處動靜興
　　廢變遷亦何常之有盖非欲化而求化
　　也物理自然古今一致唯得道者我欲
　　不化忘之而已此二句乃夫子印證坐
　　忘一段公案欲人求同於異安化爲常
　　寘形於忘合道於虚則至矣盡矣人而
　　信能無以外習滑湛然之眞則夫坐忘
　　者亦學道分内事夫子推之爲賢盖所
　　以奬成之而誘進其徒云耳
子輿與子桑友而淋雨十日子輿曰子桑殆
病矣裹飯而往食之至子桑之門則若歌若
哭鼓琴曰父邪母邪天乎人乎有不任其聲
而趨舉其詩焉子輿入曰子之歌詩何故若是
曰吾思夫使我至此極者而弗得也父母豈
欲吾貧哉天無私覆地無私載天地豈私貧
我哉求其爲之者而不得也然而至此極者
命也夫
　郭註此二人相爲於無相爲者也今裹飯
　而往食之亦天理自爾非相爲而後往也
　子桑鼓琴哀歌求其爲之者而不得言物
　皆自然無爲之者也
　吕註莊子論大宗師而卒之以孟孫才顔
　回以爲如孔子之徒體性抱神以遊世俗
　而後爲至也然恐學者以子桑之徒爲不
　及孟孫氏子輿之徒爲不及子桑於是復
　合而論之其言則皆至於命而安之之辭
　諸子之迹雖不同以道爲大宗師而至於
　命則一也
　林註子桑忘形遺生故當其病也不以病
　爲病一歸之命而已不任其聲以病而力
　微故舉詩如此其趣也父母至親天地至
　公豈私貧我哉求其爲之者而不得則亦
　命焉耳萬化咸歸於一命此道之極也
　碧虚註寒與之衣飢與之食猶魚之相濡
　以沬非矯情也不任其聲憊也趣舉其詩
　不成章曲貧病之極求其爲之者而不得
　卒歸之於命任命則無不達矣
　趙註子桑固窮安命與夫子厄於陳蔡而
　弦歌不輟顔子居陋巷而樂不改意同
　鬳齋云不任其聲無力而聲微也趣舉其
　詩情隘而辭蹙也父母豈欲吾貧天地豈
　私貧我語最精絶求其爲之者不得而歸
　之命盖謂自然之理在天地之上命即自
　然之理是所謂大宗師也看莊子此篇高
　於列子力命篇矣
　　古之所謂友者道義相資成德就業急
　　難相濟生死不渝者也觀子輿之於子
　　桑無愧於交道矣淋雨而憂其病知子
　　桑之貧也裏飯而往食之知子桑之飢
　　也入門聞歌而驚問恐子桑困窮而怨
　　尤失其操守也子桑謂父母豈欲吾貧
　　天地豈私貧我可謂達人高論非困窮
　　所能厄也第以爲至此極猶未能忘情
　　於其間既而歸諸命則能以理勝而處
　　之有道使子輿所以忘言也
　　南華用以結大宗師之㫖即西銘所謂
　　貧賤憂戚玉汝於成盖非磨礪之乆涵
　　養之極不足以大任故也學道君子宜
　　深體之
　民物之衆主之者君學徒之衆訓之者師
　天生聖賢作之君師所以建隆治體恢拓
　化源使人知道德之可尊性命所當究君
　臣父子無失其倫天下國家同歸于治者
　也然而正心誠意之本傳道授業之微非
　師無以任其爲道也至矣宗師則爲學者
　所主而尊之之稱冠之以大猶云衆父父
　也首論知天知人明義命以立其本以知
　之所知養知所不知則以人合天知出於
　不知是知之盛也故繼以眞人眞知寢不
　夢而覺無憂出不訢而入不距虚而不華
　悗乎忘言誠若無爲也而刑禮知德治世
　之具密有以體翼之而至極乎内聖外王
　之道者也夫人之愛其父忠其君而身猶
　死之況其卓然至眞者乎眞之可貴有尊
　於君父之命而世俗罔知徒從事乎呴濡
　濕沬不若相忘江湖之爲愈也大塊載形
　佚老息死此造物之善吾形也而人多貪
　生畏死故設藏舟藏山之喻以破其惑凡
　有形有生理無不遯雖壑澤深固猶不免
　乎變遷有以見造物者無形而有力也以
　有限之軀藏無窮之宇宙惡保其不遯哉
　唯能藏天下於天下斯無遜矣是乃聖人
　所遊一化所待生天生地萬化而未始有
　極者何特遇人之形而竊喜之乎長上古
　而不爲老登雲天而處玄宫皆眞人之妙
　用大宗師體之以爲本民物學徒倚之以
　爲命者也女偶之無古無今則死生不得
　係之矣祀來之莫逆相友則物我不得間
　之矣故左雞右彈神馬尻輪聽造物之化
　隨所遇而安古之所謂懸解也曾何蟲臂
　鼠肝之足較而妄啓躍冶之疑邪子反琴
　張弦歌而吊桑户以涉世爲勞反眞爲幸
　此遊方之外異乎世俗者方且與造物爲
　人則壽夭窮通不足盡其變天地寒暑不
　得拘其體矣孟孫氏有駭形而無損心猶
　夢爲魚鳥而厲天没淵安於一時之化豈
　以形間而異情哉昔者南華夢爲胡蝶亦
　猶是也而今之所言爲覺爲夢唯超乎覺
　夢者知之顔子墮體黜聰坐忘造極傳心
　理窟繼統聖門原夫出藍之青實爲師者
　善化之力也至於子桑鼓琴若歌若哭求
　其爲之者不得卒歸之於命有大宗師之
　道而不得行於時故是篇終於子桑之安
　命眞人已得道則超乎命世累不得係之
　大宗師主乎弘道覺民然而命有窮達或
　行或止此係乎時而道無益損焉所謂眞
　知則究極天人暢達性命而無疑者也窮
　理盡性以至於命則以處己而言命物之
　化而守其宗則以宰物而言處己之命子
　桑是也宰物之命其唯大宗師乎
南華眞經義海纂微卷之十九
















　
南華眞經義海纂微卷之二十名十
　　　　武林道士褚伯秀學
　　　應帝王第一
齧缺問於王倪四問而四不知齧缺因躍而
大喜行以告蒲衣子蒲衣子曰而乃今知之
乎有虞氏不及泰氏有虞氏其猶臧仁以要
人亦得人矣而未始出於非人泰氏其卧徐
徐其覺于于一以己爲馬一以己爲牛其知
情信其德甚眞而未始入於非人
　郭註有虞泰氏皆世事之迹非所以迹也
　所以迹者世孰名之哉故乗羣變履萬世
　世有夷險迹有不及也夫以所好爲是人
　所惡爲非人者以是非烏域也能出於非
　人之域必入於無非人之境故無得無失
　無可無不可豈直臧仁而要人邪一以已
　爲馬一以己爲牛夫如是則奚必是人非
　人之有任其自知故情信任其自得故無
　偽不入乎是非之域所以絶有虞之世也
　吕註齧缺問王倪即子知物之所同是邪
　子知子之所不知邪然則物無知邪所謂
　知之非不知不知之非知邪四問而王倪
　一答以不知夫物之所同是者止於所不
　知王倪之不知乃眞不知而體之者也有
　虞亦訓憂虞泰氏亦泰定之義謂有知而
　有虞不若無知而泰定有虞氏之迹猶臧
　仁以要人而人從之固得人矣然以仁爲
　臧而是之不免以不仁爲否而非之是未
　始出於非人有人有非人樊然殽亂矣泰
　氏其卧徐徐其覺于于以己爲馬以己爲
　牛莫之惡也故其知信而不疑其得眞而
　不偽惡知不仁之爲否而入於非人乎自
　王倪觀之則有虞氏不及泰氏可知矣不
　及者言其迹泰氏則有虞氏之所以迹也
　欲得其所以迹者解心釋神深造乎王倪
　之所不知而已
　林註泰氏上古淳朴之世至堯則朴散而
　法成舜又因堯之法而增大之所以不及
　泰氏非聖人之道不同盖時事之變聖人
　應迹亦不得不異耳有虞氏以仁爲善而
　要天下亦得人矣而未始出於非人人之
　有仁則以不仁爲非人以人道言之有虞
　氏固出於非人矣以天道言之則有人者
　亦未免於非人也徐徐于于皆舒緩貌以
　形容其淳朴或以己爲馬或以己爲牛一
　安之而已故其知情信而其德甚眞未始
　入於非人言其無是非也
　詳道註道以不知爲内知之爲外不知爲
　深知之爲淺故齧缺四問而王倪一答以
　不知齧缺因悟喜而以告蒲衣蒲衣乃語
　以無爲之迹經曰虞氏招仁義以撓天下
　之民又曰有虞氏之藥瘍舜有羶行皆臧
　仁以要人於道已不淳矣故未始出於非
　人泰氏則物我兼忘無所係累呼我牛也
　而謂之牛呼我馬也而謂之馬其所知者
　情信其所得者甚眞於道淳而不漓故曰
　未始入於非人秦失之於老聃曰吾以爲
　人也而今非也所謂非人義盖如此
　碧虚註聖人行不言之教則四問四不知
　者乃應帝王之綱紐也虞氏喻有知泰氏
　喻無知臧人以要人有善惡也未始出於
　非人謂趣同流俗一以己爲馬一以己爲
　牛無物我也知性不偽故曰情信所行不
　喪故曰德眞未始入於非人謂超出塵表
　也
　趙註子曰吾有知乎哉無知也言必至於
　無知然後爲眞知齧缺躍然而悟以告蒲
　衣蒲衣曰子何知之晩也有虞以仁爲善
　求以得百姓之歡心此人之合未始離乎
　天也泰氏則覺寐自得以我爲馬可也以
　我爲牛亦可也喜怒不作物我兩忘此眞
　人之道也其知情信覆載寒暑無差也其
　德甚眞無一毫之偽也此天之合未始離
　乎人也有虞之於泰氏猶堯之於許由也
　鬳齋云四問而四不答即維摩經以不言
　烏不二法門之意齧缺悟其不言之言喜
　而告蒲衣蒲衣謂汝今方悟邪泰氏古帝
　王懐仁以結人心亦可以得人不出於如
　天而已謂其但能與天爲徒非人即天也
　故曰未始出於非人未始出猶曰不過如
　此也不曰天而曰非人是其奇筆以已爲
　馬以己爲牛皆置之不問聽人誰何也其
　所知皆實理其德在己皆天眞也到此處
　天亦不足以名之任其自然而然又出於
　造化之上故曰未始入於非人前曰出後
　曰入看他下字處
　　齧缺問王倪即齊物篇中四問是篇復
　　舉以標其首明眞知無知是以能無不
　　知而帝王之道尤宜忘知以任物使聰
　　者爲之聽明者爲之視知者爲之謀勇
　　者爲之捍吾則端拱而致無爲之治豈
　　不偉歟故齧缺因王倪之對喜而告蒲
　　衣蒲衣謂汝乃今知有虞不及泰氏盖
　　以仁爲善不能不虞而出之未始出於
　　非人德合乎人而已泰氏覺卧自得知
　　德俱眞未始入於非人則道合乎天何
　　有出入道合乎天而人歸之此應帝王
　　之第一義也臧字音義舊作藏故崔注
　　云懐仁義以結人也成疏因之吕氏從
　　臧釋之以善林陳諸解皆從吕說或謂
　　臧藏二字通借用按漢書食貨志輕微
　　易臧則是借臧爲藏而無以藏代臧之
　　理今本多作臧以善釋之爲當
肩吾見狂接輿狂接輿曰日中始何以語汝
肩吾曰告我君人者以己出經式義度人孰
敢不聽而化諸狂接輿曰是欺德也其於治
天下也猶涉海鑿河而使蚊負山也夫聖人
之治也治外乎正而後行確乎能其事者而
已矣且鳥高飛以避矰弋之害鼷鼠深穴乎
神丘之下以避熏鑿之患而曾二蟲之無知
　郭註夫寄當於萬物則無事而自成以一
　身制天下則功莫就而任不勝也故聖人
　之治也全其分内各正性命而已不爲其
　所不能也且禽獸猶各有以自存是以帝
　王任之而不爲使萬物自成也汝曾不如
　此二蟲之各存而不待教乎
　吕注君人者聲爲律身爲度而用人惟己
　則固有所謂以己出經者矣以義制事而
　他人有心予忖度之則固有所謂式義度
　人者矣此特其明之用非命物而化之者
　則所謂經者未必經所謂義者未必義不
　免爲欺德而已是猶涉海鑿河不足以有
　成使蚊負山不足以勝任也夫大物之至
　重神器之不可爲而以己出經式義度人
　則治外而已正而後行確乎能事則非治
　外之謂也若然者無有偏陂而人不見其
　所向無有反側而人不見其所背無有好
　惡人不可得而就避也凡吾之所爲者皆
　出於玄同則天下之眞情偽得矣敦敢操
　奇器以採我頷珠於九重之淵哉今夫鳥
　鼠之高飛深穴以避患也曾謂二蟲之無
　知乎人又知於二蟲不能無己而使彼有
　以窺之則二蟲之不若也
　林註用己出法度以治天下終不能成功
　如涉海鑿河使蚊負山言不勝其任也古
　者聖人治天下使民各安居物皆遂性何
　弊弊於法度以治外哉言聖人順民物之
　性於事確乎有能之者因而任之止於分
　内耳夫鳥高飛鼠深穴所以避患也不待
　教而然民有常性使之盡分而已何必作
　爲經式義度以拂亂其常性哉詳道注日
　中不以晦蒞衆始者不以權應物不以晦
　蒞衆故以己出經不以權應物故式義度
　人如此則如涉海鑿河不循其理使蚊負
　山不量其才也不循其理非所謂正而後
　行者也不量其才非所謂確乎能其事者
　也夫鳥鼠猶知高飛深穴以避害則聖人
　之治豈可以己出經而取患哉
　碧虚註出經濟之術用仁義之道庶民敦
　敢不聽而化諸不修己而飾人故曰欺德
　治外乎言必先治内也正而後行邪則不
　能率衆也禽鼠微物尚違害以全生理而
　況於人乎言出經式義乃治世之具非君
　人者之所以具也
　趙註日中始告肩吾以聖人之治天下立
　經陳紀爲萬世法則天下莫不服從矣接
　輿謂大海無際涉而鑿河蚊蝱至小使之
　負山喻藉區區之經式義度以整齊天下
　俾之向化萬無是理我好靜而民自正我
　無爲而民自化聖人盡其在我者而已豈
　以治外烏務哉鳥鼠猶知避危就安而不
　待教人而不若二蟲邪
　鬳齋云經式義皆出於己以身爲天下化
　也度人即化民經式義句法與和豫通同
　欺德言自欺非實德也治外者言化之以
　身則有跡也正而後行順性命之理也能
　其事者盡此自然之事也鳥鼠之避患言
　有迹者必有累曾不若二蟲之知也
　　日中始務明而好爲首者也故告肩吾
　　君人之道若此以己出經式義度則正
　　人以法而不安其性命之情人孰敢不
　　聽而化諸則必人之己從非心悦誠服
　　也故接輿指爲欺德謂非實德不特欺
　　人抑自欺耳以是而治天下憑虚莫濟
　　必不勝任也夫聖人之治豈務外乎言
　　經式義度皆治外之具正而後行確乎
　　能事謂道德性命之理吾身之内務本
　　立於内則施之齊家治國平天下可也
　　且禽鼠猶知高飛深穴以避害況欲君
　　人而欺德以召患乎曾二蟲之不若也
　　故古之應帝王者無欲無爲天下自化
　　若任知能以爲之則君勞於上民亂於
　　下何望乎治哉以己出經式義度人敦
　　敢不聽而化諸諸解多從經從人爲句
　　林趙從度爲句碧虚照張君房校本作
　　以己出經式義庶民敦敢不聽而化諸
　　續考吴門官本作以己制經制字獨異
　　博參衆說林趙斷句爲優今從之
天根遊於殷陽至蓼水之上適遭無名人而
問焉曰請問爲天下無名人曰去汝鄙人也
何問之不豫也予方將與造物者爲人厭則
又乗夫莽眇之鳥以出六極之外而遊無何
有之鄉以處壙埌之野汝又何帠以治天下
感予之心爲又復問無名人曰汝遊心於淡
合氣於漠順物自然而無容私焉而天下治
矣
　郭註問爲天下則非超於太初止於玄㝠
　者也與造化者爲人則任人之自爲莽眇
　羣碎貌乗羣碎馳萬物故能出處常通放
　乎自得之場不治而自治也任性則淡漠
　靜於性而止任性自生公也心欲益之私
　也容私果不足以生而順公乃全也
　吕註無名人則體道者也體道者無所忻
　厭此云忻厭與人同也忻則與造物者爲
　人厭則乗莽眇之鳥出六極之外何則彼
　其爲人存亡在己出入無迹孰肯以天下
　爲事汝又何帛以治天下感其心爲遊心
　於淡至無容私焉是乃無事而取天下之
　道也
　林註天根自然之本無名指聖人不豫謂
　不見於其先而乃發問也與造物者爲人
　倦則又乗夫杳㝠而能飛者出六極之外
　此言聖人之道無乎不在而實無爲斯足
　以應帝王矣汝又何法以治天下感予之
　心爲言其不足以感動我也天根又問答
　以遊心於淡則無味合氣於漠則無暴無
　味所以清神無暴所以養氣也則物來而
　不逆大同而無私不期於治而天下治矣
　詳道注天根以言本無名以言聖天根起
　本以應末出晦以趨明而問爲天下無名
　人所以鄙之夫與造物者爲人已涉於有
　事矣故厭則乗莽眇出六極遊何有處壙
　埌也莽眇喻心乗之以遊即遊心於淡合
　氣於漠順物而無私者也若是則不爲天
　下而天下自治又奚以法治之哉
　碧虚註與造物者爲人有意自造也乗莽
　眇出六極淩虚履妙超陰陽也遊何有處
　壙埌造道之域居空同也順物自然而無
　容私有私則失自然矣
　趙註天根者宗主之稱無名者眞人之號
　殷陽盛明之地蓼水寥寞之鄉造物者覆
　載天地彫刻衆形本非有心子猶厭之而
　超乎形氣之表又何必以治天下感動我
　心爲無名人又問乃以順物自然之理答
　之凡有心於爲者皆容私也天根此問之
　失在爲之一字無爲則天下自治矣
　鬳齋云與造物者爲人處世而順自然也
　遊於世間已足將遊乎造物之外莽眇虚
　無之氣何有壙埌太虚無極也何故以治
　天下感觸予之心帛字崔本作爲亦何故
　之意淡漠無形氣猶性也以此心此性皆
　合於自然前云無聽以心而聽以氣則此
　氣字合以性釋之順造物而無容心則天
　下自治何必爲天下乎無名人即子虚鳥
　有之類
　　天根喻自然之本當隱晦涵育任物自
　　化今趨於盛明之方自顯以求有爲故
　　問爲天下無名聖人所以鄙之謂何所
　　問之不悅我心也乃自陳無爲放曠之
　　樂就以點化之與造物者爲人言與化
　　俱運任而不助也莽眇猶杳㝠爲喻飛
　　行無迹壙埌虚豁貌言我逍遥自適若
　　此汝何法以治天下感動予心哉天根
　　又問無名人告以遊心於淡無嗜欲也
　　合氣於漠無所暴也順物自然而無容
　　私有心於爲天下則有私而失其自然
　　名曰治之而亂之所由生也盖治天下
　　之道無他善復其自然之本則身脩而
　　天下治矣天根不知反求諸己而懷寳
　　自迷哀哉
南華眞經義海纂微卷之二十
南華眞經義海纂微卷之二十一立一
　　　　武林道士褚伯秀學
　　　應帝王第二
陽子居見老聃曰有人於此嚮疾彊梁物徹
疏明學道不倦如是者可比明王乎老聃曰
是於聖人也胥易技係勞形怵心者也且也
虎豹之文來田猿狙之便執斄之狗來藉如
是者可比明王乎陽子居蹴然曰敢問明王
之治老聃曰明王之治功盖天下而似不自
己化貸萬物而民弗恃有莫舉名使物自喜
立乎不測而遊於無有者也
　郭註胥易技係勞形怵心言此功夫容身
　不得不足以比聖王盖以文彩技能係累
　其身非涉虚以脩乎無方者也天下無明
　王則莫能自得然功在無爲而還任天下
　天下皆得自任故似非明王之功而民莫
　知恃賴雖有盖天下之功而不舉以爲己
　名物皆自以爲得而喜居變化之塗日新
　而無方與萬物烏體則所遊者虚也不能
　㝠物何暇遊虚哉
　吕註嚮疾者趨事之速强梁則非以柔勝
　物而徹之非能無知疏之而明非明之所
　自出學道不倦則未能日損以爲道者也
　能有所技則勞其形思有所係則怵其心
　猶百工以短長有無胥易非聖人所以用
　天下也虎豹猿狗之來田藉皆有以取之
　則夫勞形怵心而爲天下用者亦强梁疏
　明之所自取也藉猶借言巧力爲人所借
　也有力弗居化貨弗恃則凡有者不得舉
　而名我使物自喜而已所以然者立於不
　測遊於無有故也則向之所以比明王者
　不亦疏乎
　林註明者神之散王者聖之動應帝王者
　出而治世故以嚮疾疏明爲問答以如是
　而可比明王則是胥徒好易技係勞形怵
　心者皆可望於聖人虎豹以文而來田獵
　猿狗以便而招繩藉皆可以比明王乎子
　居驚問明王之治答以功盖天下而不有
　化貸萬物而不恃言古之明王無意於天
　下而天下歸之以至運精神以化天地之
　德動心術以應事物之變其本莫不始於
　此故雖有功而不舉以爲名化物而不自
　以爲喜是以天下以功歸之物自喜之立
　乎不測之上而陰陽莫能制遊乎無有之
　鄉而萬物莫能累也
　詳道註嚮疾强梁則與能如嬰兒異矣物
　徹疏明則與明道若昩者異矣學道不倦
　則與絶學無憂者異矣明王即聖人聖人
　無爲而天下化今弊弊於三者而與物爲
　事猶以技係交易而牟利者也豈惟勞形
　怵心外患將至矣夫明王之治有功弗居
　則我何力於民化物不恃則民何得於我
　是以名不舉而迹不彰實不聚而患莫及
　以虚而爲羣實之宗以無而供萬物之求
　也
　碧虚註所嚮之處嫌疾强梁不容惡也徹
　通事物疏豁明白尚聰明也以此妄知易
　彼自然使其技能相係勞苦其形怵惕其
　心者也虎豹猿狙喻以能召患似不自己
　忘我也而民弗恃忘功也有莫舉名忘名
　也遊乎無有兼忘也明王之治如是而已
　趙註嚮疾者所志捷疾强梁者剛果敢爲
　物來能明力行不勌如此可比明王否答
　以道尚柔晦無爲若此則與道相反而爲
　才所累豈惟勞形怵心又有害焉猶虎豹
　猿狙來田來藉皆以才掇禍不足以治天
　下也子居更請盖銳於有爲老子則安於
　無爲故答以功成而若不自我出物化而
　弗恃以爲能物各自適而莫能名吾之功
　即孔子贊堯所謂民無能名而巍乎有功
　者也
　鬳齋云嚮疾强梁等語雖不指名而譏孔
　子胥刑徒易更也猶云卒更也必古有此
　語猶漢云鬼薪授係者以工巧而係累技
　術之人也言如此爲學身心俱勞猶虎豹
　以文而招田獵猿狗以便而招繩藉此貶
　之之甚也子居再問卒告以功盖天下似
　不自己至使物自喜即功成不有帝力何
　加之意立於不測即是遊於無有鼓舞其
　筆端耳已上數叚皆述其命篇之意
　　嚮疾諸解不同音義載梁簡文以嚮同
　　響猶庖丁章砉然嚮然讀同響之義然
　　考本章大意吕林碧虚如字釋之爲優
　　今擬解云嚮疾謂應物之速强梁則非
　　守柔者也物徹謂樂通物疏明則非葆
　　光者也學道貴於無爲而乃以不倦爲
　　功猶以技能相易相係不免於勞形怵
　　心言所求者非其道也且也至可比明
　　王乎乃老聃反問之辭謂若以前論嚮
　　疾强梁等可比明王則虎豹因文彩以
　　致獵猿因便捷狗因執狸而致繩藉亦
　　足以比明王乎子居始悟蹴然問明王
　　之治乃告以忘功善貸逃名遁形始可
　　以論明王之治盖子居所論者迹而老
　　聃所論者心心迹之判乆矣夫執斄說
　　之不通斄有離來二音至大之牛豈狗
　　能執音義載李氏本作狸爲當
鄭有神巫曰季咸知人之死生存亡禍福壽
夭期以歲月旬日若神鄭人見之皆棄而走
列子見之而心醉歸以告壺子曰始吾以夫
子之道爲至矣則又有至焉者壺子曰吾與
汝既其文未既其實而固得道與衆雌而無
雄又奚卵焉而以道與世亢必信夫故使人
得而相汝嘗試與來以予示之明日列子與
之見壺子出而謂列子曰嘻子之先生死矣
弗活矣不以旬數矣吾見怪焉見濕灰焉列
子入泣涕沾襟以告壺子壺子曰曏吾示之
以地文萌乎不震不正是殆見吾杜德機也
嘗又與來明日又與之見壺子出而謂列子
曰幸矣子之先生遇我也有瘳矣全然有生
矣吾見杜權矣列子入以告壺子壺子曰曏
吾示之以天壤名實不入而機發於踵是殆
見吾善者機也嘗又與來明日又與之見壺
子出而謂列子曰子之先生不齊吾無得而
相焉試齊且復相之列子入以告壺子壺子
曰吾曏示之以太沖莫勝是殆見吾衡氣機
也鯢桓之審爲淵止水之審爲淵流水之審
爲淵淵有九名此處三焉嘗又與來明日又
與之見壺子立未定自失而走壺子曰追之
列子追之不及反以報壺子曰已滅矣已失
矣吾弗及已壺子曰曏吾示之以未始出吾
宗吾與之虚而委蛇不知其誰何因以爲弟
靡因以爲波流故逃也然後列子自以爲未
始學而歸三年不出爲其妻爨食豕如食人
於事無與親彫琢復朴塊然獨以其形立紛
而封哉一以是終
　郭註未懐道則有心而亢其一方以必信
　於世故可得而相萌然不動亦不自正與
　濕灰同其寂魄此至人無感之時也夫至
　人其動也天其靜也地其行也水流其止
　也淵默雖動靜流止之不同無爲而自爾
　一也今季咸見其尸居坐忘即謂將死睹
　其神動天隨即謂有生耳誠能應不以心
　理自玄符與化昇降以世爲量然後足爲
　物生而非相者所測此應帝王之大意也
　德機不發曰杜權亦機也天壤之中覆載
　之功見矣比之地文不猶外乎此感應之
　容也存自然而覆載則天機玄應利名之
　飾皆爲棄物機發於踵常在極上起也發
　而善於彼彼乃見之居太沖之極浩然無
　心而玄同萬方故勝負莫得措其間也物
　各不平混然一之管窺者莫見其涯故似
　不齊淵者靜默之謂雖流水之與止水鯢
　桓之與龍躍常淵然自若未始失其靜默
　也至人用舍雖異玄默一焉故略舉三異
　以明之雖波流九變治亂紛如居其極者
　常淡然無爲深根寧極虚而委蛇無心而
　順物不知誰何汎然無所係變化頽靡世
　事波流無往而不因也食豕如食人忘貴
　賤也於事無與親唯所遇耳去華取實雖
　動而眞不散一以是終使物各自終也
　吕註既其文未既其實實則不識不知之
　處是也夫道未始有物虚空無相莫之與
　匹猶衆雌無雄吾非應物居然有藏於胸
　中猶無雄而卵是以道與世亢而必信者
　故使人得而相也地與陰同德則莫得而
　見示以地文使得而見也不震則不動不
　正即不止機者動之微也初見濕灰以爲
　死不知其杜也及其有生然後知向之所
　見爲杜權而非正也天則與陽同波莫得
　而見示以天壞使得而見也名實不入則
　無爲機發於踵所以示之也壞者物所自
　生踵者息所自起是以知其有生而爲善
　者機也地文則陰勝陽天壞則陽勝陰太
　沖則莫之勝而不一是以疑其不齊莫勝
　則平故謂衡氣機也三淵之義以喻心善
　淵雖流止之與鯢桓盖未嘗不淵也太沖
　莫勝亦若是而已矣及乎未始出吾宗則
　藏於天而示以無所示彼莫得而見故自
　失而走盖季咸以其心相人之心我無心
　則彼所以相者亦不能獨立是以失滅而
　不可復得也虚而委蛇不知其誰何則無
　心無爲其止也因以爲茅靡則莫知其爲
　靡也其動也因以爲波流則莫知其爲流
　也求我於動止之間皆不可得此其所以
　逃也食豕如食人則忘我之至於事無與
　親致虚之極也雕琢復朴塊然獨立紛而
　封哉一以是終雖萬物擾擾而吾之封自
　若終莫之變也
　林註列子見季咸而疑其師道之不及壺
　子告以質由文顯道即事彰言我與汝盡
　其文未盡其實何由得道與猶衆雌無雄
　何由而卵汝既未盡我道之實其道猶與
　世亢而必信於人故季咸得而相汝也濕
　灰言將死之證示之以地文不示則無文
　矣不震則寂然不動正者貞也貞夫一故
　體安靜不正則非一所以爲地文德雖有
　機杜而不發彼所不能知也天壤者覆載
　之功已及於物猶道德之機發於本根而
　名實未能入也踵者形之下極善者可欲
　之謂彼之所見曰機壺子自謂爲權權則
　所見者粗機則所存者妙故也始則杜機
　於至寂之中而相者疑其死次則發機於
　至極之下而相者疑其生已而不動不靜
　非死非生參差不齊無得而相也太沖者
　至虚而中莫勝列子所謂莫眹是也衡至
　平也應物則參差不齊氣虚而待物猶未
　離乎機壺子藏神於至虚無眹之際而動
　靜陰陽之不齊猶衡之應物故使季咸不
　可得而相也鯢大魚審停審止水爲淵喻
　示以地文流水爲淵喻示以天壤大魚盤
　桓以爲淵澄湛湍疾參差不齊示以太沖
　莫眹之謂也列子有九淵此引其三以明
　壺子之事耳太沖猶未離乎氣機至於未
　始出吾宗則與天同矣此季咸所以自失
　而走也無心而順物故虚而委蛇不知其
　人是誰是何也弟者放任靡者順從彼且
　爲弟靡因以爲弟靡彼且爲波流因以爲
　波流此言壺子之變化在己也列子見壺
　子之道遂自覺悟以爲若未始學也歸爲
　妻爨食豕如人不知有貴賤物我也不役
　於務去華就實塊然獨立事雖紛擾而守
　其封域終不爲之變也
　詳道註與道遊則無心故死生禍福之機
　泯於内不可得而相也與俗交則有累故
　死生禍福之機兆於外可得而相也此季
　咸所以於衆人則其術神於壺子則其術
　窮也地文者陰柔之體凝天壞者覆育之
　功見太沖者天地之中氣也陰柔體凝所
　以應物者靜故曰杜德機止水之淵是也
　覆育功見所以應物者美故曰善者機流
　水之淵是也至於太沖莫勝則非動非靜
　若死若生不上不下當中若衡故曰衡氣
　機鯢桓之淵是也水之或止或流或爲鯢
　桓其淵一也壺子之機或杜或發或爲太
　沖其道一也善觀水者察其淵善觀人者
　察其道而已列子悟壺子之道自知不足
　爲其妻爨忘我也食豕如人忘物也忘我
　故無内外之殊忘物故無貴賤之别心若
　死灰形如槁木紛而封哉而莫之動一以
　是終而莫之變也
　碧虚註理猶實也事猶文也壺子謂吾與
　汝無其文故未既其實而固執以爲得道
　猶有雌無雄奚以生化今有季咸之文斯
　足以顯壺子之實以道爲有而與物亢敵
　故爲術者所相地以不動爲文見其深根
　寧極不震不止動靜不發藴道息念杜德
　機也反常曰權杜權則復常之義天以發
　生爲壞見其神采外耀也眞人之息以踵
　生氣一動沖和遍軀發自根本豈止眉宇
　而已哉子之先生不齊但見形質而已太
　沖莫勝謂太空無勝負而不知所以然衡
　氣機則輕重平一不可以動靜觀也夫水
　之波蕩無涯而淵渟鑒物一也猶至人靈
　府虚豁洞鑒故相者無所施其術也示之
　以未始出吾宗形之語言則已出宗矣弟
　靡波流皆罔測貌食豖如人視彼若此塊
　然獨立無比儗也紛而封哉外蕩而内澄
　一以是終如此而已矣
　趙註列子神季咸之術以爲愈於其師壺
　子告以我之所以許汝者盡其文耳而其
　實則未汝固以爲得道與衆雌無雄而又
　奚卵言有形之類皆陰也必有無形者爲
　之主宰而汝以道與世亢必欲人之見信
　非無心而任理故人得而覘汝示以地文
　寂然而止也萌乎不萌也不震動故正之
　正則動矣此謂杜德機老子云塞其兊閉
　其門是也天壤與地文對坤靜而乾動也
　名實不入而機發於踵以萬物爲芻狗而
　勃勃乎有生意此謂善者機老子云虚而
　不屈動而愈出是也始見以爲弗活再見
　以爲有生又見而死生不可測故以爲不
　齊太沖莫勝列子作莫眹是也示以太空
　漠然無眹而中有機緘老子云窈兮㝠兮
　其中有精是也大魚盤桓以爲淵靜中有
　動衡氣機也止水爲淵杜德機也流水爲
　淵善者機也示以未始出吾宗泛應萬變
　而本然者常存也弟靡列子作茅靡茅靡
　波流即與之虚而委蛇也列子悔其學之
　未至於是去文反質槁木其形雖處紛擾
　之中而所守不移一以是終而已莊子論
　應帝王而言此者盖有深意夫爲國在仁
　義禮樂今乃泯然不見其迹人以爲國將
　亡矣及發政施令犁然當於人心又以爲
　國將興矣至於寓威武於文德之中行爵
　賞於刑罰之外則覘國者不可得而測識
　矣此聖人治天下之妙道而託之於神巫
　之相也
　鬳齋云文喻外實喻内汝未盡見其實固
　以爲得道乎無雄奚卵言無心亦無迹也
　此句喻其心未化故可以形見目以其道
　高於世而欲人必信之便是有迹使人得
　而相汝也濕灰言其生氣欲滅地文襌家
　修觀名萌乎若生之意不震不動也不正
　者不可以指定言此不正與孟子必有事
　焉而勿正同德機生意閉其機而不動有
　生意欲滅之狀遂以爲弗活矣於杜閉之
　中而動機已露故以爲有生天壤亦是觀
　名天田者自然之壞猶今修養家以舌間
　爲天津之類名實不入有無俱遣也機發
　於踵言其氣自下而上善者機猶言性之
　動處太沖即太虚莫勝不可捉摸也衡者
　平也半也氣機之動至於平半之地而止
　則是半動半靜所以爲不齊也鯢桓止水
　流水釋氏皆以爲觀名雷信也壺子到此
　方說出向之所以示季咸者皆此淵也九
　淵方示其三耳太沖莫勝未始出吾宗皆
　是觀名頽靡拉扱波流莽蕩故自失而走
　也爲其妻爨已下皆墮體黜聰之意不復
　贅釋李士表論云季咸者以我之心感人
　之心以我之見感人之見故禍福夀夭之
　妄名起矣名既巳妄又妄言之世之滯於
　相而不能㝠妄者又妄受之直以是爲眞
　故棄而走也彼至人者踐形於無形之表
　超數於無數之先又惡得而相哉故始示
　以地文而疑其死次示以天壤而疑其生
　殊不知形之生死心之起滅也心之起滅
　見之有無也壺子未始有心靜與陰同德
　動與陽同波沖則陰陽之中莫勝天地之
　平也萬法一致本無高下彼見不一謂不
　齊耳三者皆謂之機以其動之微可得而
　見也及其未始出吾宗則示以無所示彼
　以實投我而此虚彼以有受我而此無彼
　之起心役見有盡此之離人入天無盡所
　以自失而走也壺子謂見吾三機則猶立
　我與之虚而委蛇不知其誰何則我亦忘
　矣示之者誰邪見之者誰邪莊子論應帝
　王而言此者夫帝王之應世唯寂然不動
　故感而遂通唯退藏於密故吉凶同患一
　將出其宗弊弊焉以天下爲事則人得而
　相之矣古之帝王所以蕩蕩乎民無能名
　焉者以此
　王旦論云古者帝王之治天下必有不測
　之用故使人不可得而相孔子曰君子有
　三變望之儼然及其即之又變而爲温然
　聽其言也又變而爲厲矣是豈可執一而
　相哉夫堯一而已就之如日望之如雲其
　仁如天其知如神若此之多變然則聖人
　出而治天下使人不可得而相者固所以
　取天下而用之之道也歟
　　季咸以心感人而知其心者也道與世
　　亢則不能無心有心則有跡使人得而
　　相也始見壺子而哀其弗活盖至人心
　　若死灰季咸無所施其感耳不震者地
　　之體不止者坤之化萌所以示之文可
　　見者也杜則楗閉莫窺機則微有可睹
　　此至人潛德内藴之貌有非術者所能
　　測識也再見壺子喜其有生謂見杜權
　　矣權又機之顯者始欲杜而今微顯所
　　以知其有生也天壤謂自然之地生物
　　之本也名實不入心不動也唯能至靜
　　故其機發於下極吾身生意之所自始
　　養而爲浩然之氣廣而爲及物之仁是
　　謂繼性發見生生而不窮者也又見壺
　　子而疑其動靜不齊無得而相則至人
　　之妙用有出於術數之表者矣太沖者
　　虚之至故莫窺其眹兆也衡以平而善
　　應氣以虚而善入皆無心於物故不待
　　感而自應然謂之機者以所以示之者
　　言也三淵喻前三機之有深意九淵僅
　　示其三而季咸之技已窮至人非有心
　　於出奇以屈人也特示之以未始出吾
　　宗盖不示之示無宗之宗亦虚而已何
　　山入之有然則壺子所示者愈近而季
　　咸所相者愈遠宜其自失而走也季咸
　　既滅既失壺子亦無有也然則列子將
　　奚爲哉因悟向所學者皆其土苴而今
　　始識其眞紛而封哉一以是終隤然而
　　道盡之謂也此章實寓應帝王之妙㫖
　　託之季咸之相所以神壺子之道使後
　　之心醉技術者亦將少醒焉耳吾與汝
　　與許也孔子曰吾與點也義同既其文
　　一本作無其文天屈西北爲無側加小
　　卜爲無(古既/字)不正當是不止不齊如字
　　莫勝是朕無疑三淵審字列子並作潘
　　音盤水盤洄也本經音義云司馬本作
　　蟠聚也義或近之弟靡舊汪同頽未詳
　　所據今依列又茅靡爲正即草上之風
　　必偃庶協下文波流之義
南華眞經義海纂微卷之二十一









南華眞經義海纂微卷之二十二立二
　　　　武林道士禇伯秀學
　　　應帝下第三
無爲名尸無爲謀府無爲事任無爲知主體
盡無窮而遊無朕盡其所受乎天而無見得
亦虚而已至人之用心若鏡不將不迎應而
不藏故能勝物而不傷
　郭註物自當其名而各自謀物自任其事
　而王其知因天下之自爲故馳萬物而無
　窮盡其所受乎天足則止也見得則不知
　止不虚目不能任羣實用心若鏡鑒而無
　情來即應去即止故雖天下來照而無勞
　神之累也
　吕註無爲名尸則我無名而天下莫之能
　名無爲謀府則我不謀而天下爲之謀無
　爲事任則我無爲而任事者責無爲知王
　則我無慮而天下爲之慮體盡無窮則光
　大之至遊乎無朕則鬼神莫睹況於人乎
　若然者盡其所受於天而無見得所謂常
　因自然而不益生也所謂虚者豈虚之而
　後虚哉吾心本虚故也其心若鏡不將則
　既往無所存不迎則未來不可見應而不
　藏則方今不可得以盡其受於天者如此
　是以勝物而不傷也
　林註至人之心物感則通事成而寂有若
　鏡然明無情應物而妍醜莫欺是謂勝物
　而不傷至人無爭而是非莫欺因時循理
　而神亦莫之傷也
　詳道註鏡之於物至則應之而其光不藏
　去則聽之而其光自若不迎於其來不將
　於其往夾者不窮而吾應之也常虚而無
　心此所以勝物而不傷也自無爲名尸至
　而無見得以心之虚而致道也自至人之
　心至應而不藏以道之虚而至用也
　碧虚註爲名尸則形必瘁爲謀府則神必
　殆爲事任則才必竭爲知主則識必昏體
　未盡則有窮有迹則不足遊矣盡其所受
　乎天則任之而已有見有得則不妙無見
　亦虚而已用心若鏡物來斯鑑彼自來往
　而妍醜無隱無心於勝物故物亦不能害
　也
　鬳齋云無爲名尸爲善無近名是也無爲
　謀府不謀焉用知是也無爲事任事雖不
　可不爲而不以事自任也無爲知主人雖
　不能無知而不以知爲主也此四無字是
　禁止之意與論語四勿字同體察見也見
　道至於盡而無窮極而心遊乎無物之始
　也天受我以此理我能盡之而不自以爲
　有得見其有得則近於迹矣鋪叙至此以
　一爲虚字結之用心若鏡已下數句只是
　解一虚字文勢起伏平淡之中自有神巧
　豈不奇哉
　　趙虚齋以此段連南海之帝爲一章其
　　註義略而不論按此段乃承前季咸章
　　而立說用以總結其意觀文義可知名
　　尸謀府事任知主言季咸恃知謀以察
　　物而要名任事也體盡無窮已下言壺
　　子之道不可測識至人則指壺子明矣
　　非有心於勝物而不能不勝使季咸自
　　失而走是也唯其不爭所以善勝物又
　　惡能傷之哉蓋明任道則其用無窮任
　　技則其能有限也
南海之帝爲儵北海之帝爲忽中央之帝爲
渾沌儵與忽時相與遇於渾沌之地渾沌待
之甚善儵與忽謀報渾沌之德曰人皆有七
竅以視聽食息此獨無有嘗試鑿之日鑿一
竅七日而渾沌死
　郭註爲者敗之吕註南陽喻儵然而有北
　陰喻忽然而無中央不有不無所以會合
　之也儵忽雖異乎渾沌而渾沌未嘗與之
　異故去待之甚善知其爲善而謀報之則
　所以視聽食息者日鑿而與物通矣欲其
　朴之不喪不可得也
　疑獨註道體全而爲渾沌判而爲儵忽其
　精在乎中其粗在乎外分中央以爲南也
　此道之所以喪也喪道者必自外至故曰
　相遇於渾沌之地渾沌無所不可故曰待
　之甚善日鑿一竅以明有所害也七日而
　渾沌死言不待數之極已足以喪道矣
　詳道註陰陽合而爲渾沌渾沌散而爲陰
　陽以合者善乎散則其用無方以散者鑿
　乎合則其爲易敗老子云有象有物有精
　即渾沌儵忽之謂也謀報渾沌之德則以
　情滅道鑿竅而渾沌死則以人滅天七日
　者言不待數之究已足以死渾沌矣
　碧虚註南帝寓有爲北帝寓無爲中央之
　帝寓大朴也三氣未分謂之渾五行未彰
　謂之沌有無不分故曰善待南北二帝不
　識渾沌之眞而妄興空鑿以致朴散老子
　云開其兊濟其事終身莫究是也
　吴儔註儵者幽而有形忽者微而有數渾
　沌之全體散矣謂之中央之帝亦不離乎
　儵忽之間耳然則儵忽之相遇莫非渾沌
　之地也待之甚善以其公而無私謀報其
　德則私而有意矣道之全體將受其害故
　不待數之究而渾者分沌者散此所以爲
　死也
　趙註應帝王篇前四章論治天下之道後
　章發明前意而歸功於渾沌之德南離也
　主目司視北坎也主耳司聽言人恃其耳
　目之聰明而强其所不知則其眞始離矣
　此知者所以行其所無事而惡夫鑿也
　鬳齋云此段只言聰明能爲身累故以此
　形容隳肢體出聰明則爲渾沌矣本是平
　常說話撰成日鑿一竅之說眞奇筆也渾
　沌即元氣人身皆有七竅如赤子之初耳
　目鼻口雖具而未有知識是渾沌之全知
　識萌而有喜怒好惡渾沌之竅鑿矣孟子
　云大人者不失其赤子之心便是渾沌不
　鑿莊子翻說得來更是奇特如此機軸豈
　後世學者可及哉
　　右章計七十四字郭氏引道德經一言
　　以蔽之簡要切當莫越於此研味之餘
　　偶得管見附于衆說之後云
　　南華經所謂渾沌猶道德經所謂混成
　　沖虚經所謂混淪皆以況道之全體本
　　來具足不假修爲者也然而世有隆替
　　道與時偕儵化而爲有忽化而爲無道
　　體於是乎裂矣自一生三猶未至於鑿
　　也及乎時相遇於渾沌之地則物交物
　　而心生猶薪火相加理無不然者渾沌
　　無所分别待之固亦盡善使儵忽不能
　　忘情而思所以爲報則渾沌之德未能
　　不德故不免夫恩害相生之累日鑿一
　　竅患由斬入也七日而渾沌死則情竇
　　開而沖和喪也宜矣帝王之迹著而大
　　道之體亡何以異此
　古之應帝王者無爲而萬物化無欲而天
　下足淵靜而百姓定此堯舜三代已試之
　效後王法之以垂統立極豈以知治國汲
　汲於謀術者之比哉故南華以齧缺問王
　倪爲是篇之首有虞喻多慮泰氏喻無爲
　無爲足以配天此帝王所應歷數所歸而
　億兆民命之所寄託者也若夫以已出經
　式義度欲以化天下之民無異矰弋熏掘
　而致鳥鼠是速其高飛深穴之逃盖有爲
　則有心有心則知謀所由出姦詐所自生
　雖父子之天有所不能固其於君民之際
　求如標枝野鹿之相忘可得乎是以天根
　問爲天下答以心澹氣漠順物無私子居
　問明王之治答以忘功善貸使物自喜皆
　所以應帝王之道以無爲爲之凡有天下
　國家者盍求諸此鄭有神巫期人生死喻
　知謀之士審觀時政足以料國之興衰先
　事知幾燭微無隱可謂當代蓍龜然而一
　見壺子哀其將死再見幸其有瘳三見疑
　其不齊無得而相則觀形察色之技於是
　乎有限矣明日又見自失而走何壺子之
　多變而季咸之不神邪此言料國者知謀
　數術不越乎人爲之偽所以用之有窮而
　無爲之主憲天體道垂衣一堂精神四達
　與化無極巍巍蕩蕩民無能若則豈知謀
　可度術數可窺哉結以南北二帝遇於中
　央言道散爲物離無入有儵忽即有無異
　號徼妙之所以分今會而一之非不善也
　有一則有散所以啓儵忽之鑿唯其善待
　之必有善鑿者不若彼化無心相忘而交
　化也萬斛之舟不容灌針何怪乎七日而
　死渾沌哉竊惟南華一經肆言渾浩湍激
　籟號作新出奇跌宕乎諸子之表若不可
　以繩墨求而内篇之奥窮神極化道貫天
　人隱然法度森嚴與易老相上下初學未
　得其要鮮不迷眩日華之五色者矣考其
　創意立辭具有倫理始於逍遥遊終以應
　帝王者學道之要在反求諸己無適非樂
　然後外觀萬物理無不齊物齊而已可忘
　已忘而養生之主得矣養生所以善己應
　世所以善物皆在德以充之德充則萬物
　符契宗之爲師標立道原範模天下爲聖
　賢續命脉爲萬世開迷雲大宗師之本立
　矣措諸治道也何難内則爲聖爲神外則
　應帝應王斯道之所以斂之一身不爲有
　餘散之天下不爲不足也帝王之功雖曰
　聖人餘事然躋世眞淳挈民清靜應化極
　致莫大於斯故以終内篇之㫖儵忽生而
　渾沌死喻外王之功成而内聖之道虧也
　夫今之人鑿竅而死渾沌者多矣將何術
　以起之曰塞兊閉門用之不勤是爲眞修
　渾沌之術歟再詳七篇命題各有所主其
　間或舉例稠繁混淆莫辨竊窺的指以古
　人德合者配于逐條之下云逍遥遊之極
　議當歸之許由宋榮以解天下物欲之桎
　梏而各全自己之天也齊物論之極議當
　歸之子綦王倪以祛彼我是非之惑得其
　同然而合乎大通也養生主之極議當歸
　之老聃彭祖以糺過養形骸之謬知生道
　所當先也人間世之極議當歸之蘧瑗接
　輿明出處去就之得宜勿攖逆鱗以貽患
　也德充符之極議當歸之王駘申徒嘉言
　内充者不假乎外德盛者物不能離也大
　宗師之極議當歸之孔子顔回有聖德而
　不居其位弘斯道以覺斯民也應帝王之
　極議唯舜禹足以當之謳歌獄訟之所歸
　應天順人而非得已此南華企慕往古聖
　賢筆而爲經標準萬世若夫眞人之所造
　詣即七篇而不泥離七篇而脗合所以外
　混光塵内存慧照出凡入聖闔闢化機而
　不可以形教拘也善學南華者於内篇求
　之思過半矣
南華眞經義海纂微卷之二十二
南華眞經義海纂微卷之二十三立三
　　　　武林道士褚伯秀學
　　　外篇駢拇第一
駢拇枝指出乎性哉而侈於德附贅縣疣出
乎形哉而侈於性多方乎仁義而用之者列
於五藏哉而非道德之正也是故駢於足者
連無用之肉枝於手者樹無用之指多方駢
枝於五藏之情者淫僻於仁義之行而多方
於聰明之用也
　郭象註駢枝皆出於形性非假物也駢與
　不駢其性各足而此獨駢枝則於性爲多
　故云侈耳或云非性欲割棄之是道有所
　不存德有所不載人有棄材物有棄用也
　豈至治之意哉物有小大能有少多所大
　即駢所多即贅駢贅之分物皆有之若莫
　之任是都棄萬物之性也夫與物㝠者無
　多也故多方於仁義者羅列於五藏然自
　一家之正耳未能與物無方各正性命也
　方之少多未嘗有限少多之差則有定分
　不可相跂各守其分無不自得或者聞多
　　之不足以正少因欲棄多而任少是舉天
　　下而棄之不亦妄乎駢枝之於手足直自
　　性命不得不然非有用而然猶五藏之情
　　自多方耳而少者横復尚之以至淫僻而
　　失至當於體中也聰明各有本分多方不
　　爲有餘少方不爲不足然情欲之所蕩未
　　嘗不賤少而貴多若忘其所貴保其素分
　　則於性無多而異方俱全矣
　　吕惠卿註駢拇枝指非不出乎性而德則
　　所無也附贅縣疣非不出乎形而性則所
　　無也於所無而有之此所以爲侈其氣爲
　　五行其德爲五常其事爲五事其形爲五
　　藏則多方乎仁義而用之者非不列於五
　　藏也而非道德之正則亦所無而已故駢
　　於足枝於手皆爲無用而所謂道德之正
　　者無爲以反一而已
　　林疑獨註駢枝與形俱生出於性也疣贅
　　因形而有出乎形也以性配德性在天而
　　德在人以形對性性在内而形在外出乎
　　天者人以烏侈出乎外者内以爲侈此自
　然之理也夫仁義道德未嘗不相爲用而
　仁義之迹所以見惡於道德者猶疣贅見
　惡於形也駢枝喻仁義之本疣贅喻仁義
　之迹形性喻道德之正駢枝出於性而不
　可去猶仁義之本亦出於性也疣贅出於
　形而可去猶仁義之迹出於人爲故可去
　也若能忘仁義之迹則㝠於性命之理與
　道德爲一矣忘形骸之累則駢枝亦出於
　形性與四肢同矣贅疣乃形外之物仁義
　之迹亦性外之物去之所以全其形忘之
　所以渾其道也
　陳詳道註性以德立形以性成駢拇枝指
　在德無是也故曰侈於性仁義之端具於
　始生之時則道之駢枝者也而其用見於
　已生之後則道之贅疣者也人知駢枝之
　無用贅疣之爲累而不知仁義之行亦然
　盖尚道德則仁義爲無用用仁義則道德
　爲有累也
　碧虚子陳景元註駢枝與生俱生故出乎
　性而爲生德之餘贅疣生後而有是出乎
　形而爲性之外累故皆曰侈夫五行均則
　五常無偏乃道德之正今多於仁義是五
　藏之氣禀受必有少之者故非道德之正
　也且駢枝之於手足皆無用之指何足决
　齧哉若夫駢枝於五藏之情淫僻於仁義
　之行多方於聰明之用者乃駢枝於有用
　之處所以重增其弊也
　竹溪林希逸鬳齋口義云與生俱生曰性
　人所獨得曰德駢枝本於自然比人所同
　得者則爲侈矣贅疣之爲累亦然似此性
　德二字與吾聖經稍異多方猶多端列於
　五藏哉言非出於内故曰非道德之正告
　子言義外莊子併以仁爲外矣以仁義爲
　淫僻而與聰明並言皆以爲非務内之學
　故但見其多事也
　　褚氏管見云天命之謂性物得以生之
　　謂德會德性而充之之謂形是皆禀乎
　　自然所以尊生配道體天立極至誠而
　　不息者也凡在德性之外皆爲駢枝贅
　　疣所謂多方乎仁義聰明而非道德之
　　正故漆園立是論爲外篇之首而議者
　　謂薄仁義爲太過且老莊之學非好爲
　　高大而固薄仁義也盖尊道德則仁義
　　在其中然當時所謂仁義皆多駢旁枝
　　而非正者耳故不得不辭而闢之若仁
　　義根心安行中理其去道德也何遠夫
　　駢枝贅疣氣之暫聚初無痛痒之切身
　　任之而勿嫌可也或者惡其累形而欲
　　决齕之其爲害愈甚故眞人善巧設喻
　　以祛其惑覬學者心㝠體會即偽明眞
　　則天命之至理可全得以生之良貴可
　　復道物一致天人渾融回視駢枝贅疣
　　何足爲吾形累而所謂聰明仁義者皆
　　自吾德性中來是亦道之徼也但不徇
　　其迹以求善於物思復其本而同乎大
　　通則亦終歸乎道德之妙而已何淫僻
　　之有哉多方於聰明之用一句今本皆
　　然碧虚子陳景元云張君房校本此句
　　無方字引後文多於聰者爲證其論頗
　　長
是故駢於明者亂五色淫文章青黄黼黻之
煌煌非乎而離朱是已多於聰者亂五聲淫
六律金石絲竹黄鍾大吕之聲非乎而師曠
是已枝於仁者擢德塞性以收名聲使天下
簧鼓以奉不及之法非乎而曾史是已駢於
辯者纍瓦結繩竄句遊心於堅白同異之間
而敝跬譽無用之言非乎而楊墨是已故此
皆多駢旁枝之道非天下之至正也彼正正
者不失其性命之情故合者不爲駢枝者不
爲跂長者不爲有餘短者不爲不足是故鳧
脛雖短續之則憂鶴脛雖長斷之則悲故性
長非所斷性短非所續無所去憂也
　郭象註夫有耳目者未嘗以慕聾盲自困
　所困常在於希離慕曠則離曠雖聰明乃
　亂耳目之主也曾史性長於仁而性短者
　横復慕之慕之而仁仁已偽矣天下未嘗
　慕桀跖而必慕曾史則曾史之簧鼓天下
　使失其眞性甚於桀跖騁其音辯致其危
　辭者未嘗容思於檮杌之口而必競辯於
　楊墨之間則楊墨乃亂羣言之主也此數
　子皆師其天性直自多駢旁枝各是一家
　之正以一正萬則萬不正矣故至正者不
　以己正天下使天下各得其正而已自此
　以下觀之至正可見以枝正合及謂合爲
　駢以合正枝乃謂枝爲跂以短正長乃謂
　長爲有餘以長正短乃謂短爲不足各自
　有正不可以此正彼而損益之知其性分
　非可斷續而任之則無所去憂而憂自去
　矣
　吕惠卿註明者謂其自見今以所見爲明
　是以自見與所見合而駢之也聰者謂其
　自聞而聲律絲竹皆在外者則是益而多
　之也故道之所自出率性之自通則天下
　皆足於己不爲有餘也擢德則助長塞性
　則厭其所生唯其爲之太過以牧名聲則
　天下相鼓和之以奉不及之法此曾史之
　所以枝於仁也道在不言則辯非道也瓦
　貴鱗比而累之繩貴條直而結之句所以
　通其讀而竄藏之心貴乎虚而遊於堅白
　同異之間敝行跬立以喻無用之言如累
　瓦結繩然者此楊墨之所以駢於辯也凡
　此皆非天下之至正彼至正者不失其性
　命之情則無爲自然而無所加損矣
　林疑獨註駢於明者爲五色所亂不知道
　在内者可以返視也多於聰者爲五聲所
　亂不知無聲之和非聽所及也枝於仁者
　仁之散故擢其德蔽其性以收名聲使天
　下如吹笙鼓簧更相扇動以奉其法常若
　不及也駢於辯者其辭如累瓦之險其執
　若結繩之固邪說隱微曰竄句堅執白馬
　異同之論分外用力於無用之言此皆多
　駢旁枝之道非天下之至正天下之至正
　道德是也道德出於性命之理而已彼正
　正者正物而不正於物不失其性命之情
　而萬物之分明矣故合者不爲駢枝者不
　爲跂長者不爲有餘短者不爲不足各任
　自然之分則憂無所遣而自去矣
　陳詳道註擢德塞性以明曾參仁其親之
　過史鱒仁其君之過也累瓦結繩危辭敝
　敝然譽之也聖人無名而枝於仁者收名
　聲仁者不憂而仁者反多憂則其去道也
　遠矣形無駢枝而駢枝生於形非形之常
　然也道無仁義而仁義出於道非道之常
　然也形安其常然則駢枝不足爲之累故
　合不爲駢枝不爲跂道安其常然則仁義
　不足爲之患故臧於其德善於其性而已
　矣今世之人已陷身於仁義之患且蒿目
　以憂之是决駢齕枝者也不仁之人復强
　仁義以饕富貴是决性命之情而爲駢枝
　者也
　陳碧虚註駢拇者比五指之數則烏不足
　駢明者以兼倍之性謂之有餘聖人收視
　反聽以養内映世俗慕離曠之聰明縱耳
　目於外景以困弊其形骸則離曠爲亂耳
　目之帥矣枝於仁者擢德塞性以收名聲
　奔馳四方失其眞性則曾史爲惑人心之
　宗矣辯之縱横如累瓦重疊學之慱喻如
　結繩屈樻論之眇微者其竄句隱語之謂
　乎遊之卓詭者其離合是非之謂乎譽之
　小道者其敝跬不進之謂乎大辯若訥多
　言數窮故楊墨爲恢詭憰怪之首也夫形
　性之有餘不足皆非至正之道以所禀正
　性而能自正者謂之正正若役彼從己役
　己從彼皆失其性命之情矣合不爲駢枝
　不爲跂相忘形骸也鶴脛不斷鳧脛不續
　無所去憂而憂自去也
　鬳齋口義云五色文章古者以養目而莊
　子以爲亂淫即老子五色令人目盲之意
　離朱用明者也若以爲非乎而用明之人
　則以爲是矣多於聰者亦然德性本靜而
　强於爲仁是擢德塞性使天下簧惑鼓動
　以奉難行之法也多言而無味者比之累
　瓦結繩竄改言句以爲辯故遊心於堅白
　同異之間也敝跬勞跂也其言無用而稱
　譽自喜徒自勞苦也以爲非乎則楊墨之
　徒以爲是矣多駢旁枝言皆餘賸之事非
　至正也正正猶云自然而然不失性命之
　實理故合不爲駢枝不爲跂長不爲有餘
　短不爲不足此數句即大秋毫小太山之
　義跂起也有所跂則不平貼自在矣鳧鶴
　短長出於本然之性性之所安無憂可去
　也仁人何其多憂一句堯舜孔孟皆在其
　中
　　此段發明前意謂人各有正性性各有
　　良能能各有分量一毫不可强跂故慕
　　離朱者喪其明希師曠者損其聰習曾
　　史者過於仁學楊墨者僻於辯此皆以
　　不足企有餘等而上之攀援無極非天
　　下之至正也彼至正者盡性命之情而
　　無所企羡人安其分物得其宜合不爲
　　駢枝不爲跂長短各適而無有餘不足
　　之累世間憂患不待去而自去矣是謂
　　盡己之性而後盡物之性然則全物之
　　樂所以全己之樂也歟竊詳經文纍瓦
　　當是累丸彼正正者宜照上文作至正
　　不爲跂當作岐皆傳寫之誤




南華經義海纂微卷之二十三
南華眞經義海纂微卷之二十四立四
　　　　武林道士褚伯秀學
　　　外篇駢拇第二
意仁義其非人情乎彼仁人何其多憂也且
夫駢於拇者决之則泣枝於手者齕之則啼
二者或有餘於數或不足於數其於憂一也
今世之仁人蒿巨而憂世之患不仁之人决
性命之情而饕富貴故意仁義其非人情乎
自三代以下者天下何其囂囂也且夫待鉤
繩規矩而正者是削其性也待繩約膠漆而
固者是侵其德也屈折禮樂呴俞仁義以慰
天下之心者此失其常然也天下有常然常
然者曲者不以鉤直者不以繩圓者不以規
方者不以矩附離不以膠漆約束不以纆索
故天下誘然皆生而不知其所以生同焉皆
得而不知其所以得古今不二不可虧也則
仁義又奚連連如膠漆纆索而遊乎道德之
間爲哉使天下惑也夫小惑易方大惑易性
何以知其然邪自虞氏招仁義以撓天下也
天下莫不奔命於仁義是非以仁義易其性
與
　郭象註仁義自是人之情性俱當任之恐
　仁義非人情而憂之者可謂多憂也駢於
　拇者謂不足故泣而决之枝於手者謂有
　餘故啼而齕之如是則羣品萬殊無釋憂
　之地矣惟各安天性曲成而無傷又何憂
　哉及兼愛之迹可尚天下之目亂矣以可
　尚之迹蒿令有患而遂憂之此爲陷人於
　難而後拯之然今世政以此爲仁若無可
　尚之迹則人安其分豈有决己效彼以饕
　竊非望哉夫物有常然任而不助則同然
　皆得而不自覺故與物無二而常全任道
　自得抱朴獨往連連假物無爲其間也仁
　義連連秪足以惑物使喪其眞耳東西易
　方於體未虧矜仁尚義失其常然以之死
　地乃大惑也夫與物無傷非爲仁也而仁
　迹行萬理皆當非爲義也而義功見當而
　無傷非仁義之招而天下奔馳棄我徇彼
　所以失其常然故亂心不由於醜而常在
　美色撓世不由於惡而常在仁義則仁義
　者撓天下之具是非以仁義易其性與雖
　虞氏無易之之情而天下之性固己易矣
　吕註仁義列於五藏而大仁不仁至義不
　義奚爲而非人情乎惟其爲之太過而不
　由道德之正是以意其非人情彼仁人多
　憂則爲之太過者也夫駢枝之於手足或
　有餘於數或不足於數至於去之而憂則
　一今世之仁人蒿目而憂世則有餘於數
　之類决性命而饕富貴則不足於數之類
　然莫知其非性命之情而守之則决之而
　泣齕之而啼之類也夫待規繩而正膠漆
　而固者是削性侵德失其常然常然者不
　事乎規繩膠漆而自然正固不知所以生
　不知所以得古而不弊今而不新此所謂
　常然而道德之正也則仁義又奚連連如
　膠漆纆索而遊於其間而使天下惑耶易
　方則以東爲西易性則以無爲有人生而
　靜招仁義以撓之是以仁義易其性也
　疑獨註仁義本於人之情性今且擢德塞
　性以爲仁義非出自然故莊子意其非人
　情不然則彼曾史之爲仁何其多憂也古
　人所以行仁義者自其本性而充之後世
　乃徇仁義之迹入人爲之偽故但見其多
　憂耳苟不以天道任之則以駢枝爲人道
　之患欲傷而去之所以啼泣憂悲也蓋以
　駢枝譬仁義信能㝠其本乎自然則與道
　德同體而不可去不能如是而徒徇其迹
　人見其迹則思去之此所以爲憂也今世
　之仁人蒿目而憂世心憂則目爲之亂也
　凡物任其自然則安傷其性命則憂駢枝
　亦性之自然今欲决齕而去之猶仁人憂
　世患而欲救之徒益其憂耳不仁之人决
　裂其性命之情以饕富貴良由仁義之迹
　故得縁而爲偽是以疑仁義非人情也自
　三代以下樸散而不可復何其囂囂也夫
　待鉤繩規矩而正非自然之正曰削其性
　待繩約膠漆而固非自然之固曰侵其德
　屈折者禮樂之末呴俞者仁義之迹以此
　慰天下之心是失其常然也天下之常然
　豈有所待而爲正固哉不知所以生而自
　生不知所以得而自得故能合古今齊生
　死物不能傷而無虧矣則仁義之迹又何
　必連連相續如膠漆纆索而遊乎道德之
　間哉此言曾史之徒不能無心以遊道德
　反爲仁義束縛而不能解何天下之人競
　慕仁義之名而惑亂其心也易方猶易以
　悟易性則迷而不返此小大之辨也曾史
　襲仁義之迹故可非之有虞氏之仁義充
　其性者也而莊子非之何耶盖責其所始
　不得不然且先王之於仁義將以成民性
　而復於道也後世因其所陳之緒餘而尊
　嚴其迹以爲天命之至盡在此矣操所以
　成性之迹遂以爲性豈能使棄其名而樂
　其實哉所非者虞氏之迹所存者虞氏之
　心經曰受命於天唯舜獨也正此取其存
　心也
　碧虚註刓揉成就削性者也牽合附會侵
　德者也此皆失其常然夫蓬麻曲直敦爲
　鉤繩珠玉圓方敦爲規矩松栢女蘿孰爲
　膠漆連理合穗孰爲纆索物材天性皆由
　自然故誘然皆生同然皆得古今若一無
　興廢也舍道德而趨仁義是爲易方徇利
　名而殘生是爲易性自有虞氏舉賢流凶
　招呼仁義以撓天下天下莫不奔趨喪命
　者由是夸跂以致惑易也
　鬳齋口義云駢枝雖爲手足之病而不可
　强去强去則爲憂苦矣蒿目者半閉其目
　目睫茸茸然有獨坐憂愁之意憂世自勞
　貪饕富貴此皆自苦故並言之又歎仁義
　非人情乎言其非出於本然自三代而下
　此說盛行何其嘈雜耶夫性德出於自然
　非人力所爲若必待修烏而後正則是自
　𢦤賊矣鉤繩繩約膠漆皆修爲之譬故屈
　折呴俞以慰天下皆失其常然而曲直方
　圓不用人力則爲正理誘與莠同莠然而
　生者孰生之物之所同者孰與之不知其
　所生不知其所得故古今若一無加損也
　連連不已貌膠漆自固纆索自拘也離性
　以爲仁義爲之不已則泥執固束何以遊
　於道德之間徒以惑天下也小惑則四方
　易位大惑則易天地之性矣立仁義之名
　以撓天下天下爲其所使而奔趨之知仁
　義而不知道德是以外物易其性也
　　仁義出於情性非其人者偽之駢枝出
　　於形體累於形者惡之南華爲見世之
　　尚仁義者舍己以效人徇迹而忘本故
　　歎仁義其非人情乎謂矯性而爲之不
　　出於安行是攬天下之患爲己憂者也
　　恐天下之不理乃奔馳以救之而猶不
　　勝也蒿目以憂焦心以慮豈非决駢齕
　　枝之謂歟彼不仁之人决性命而不顧
　　饕富貴而不止及其禍發必剋則人貨
　　俱亡而後已耳盖仁有性之之眞必有
　　假之之偽惡夫假禽貪者器以虐天下
　　之民故重歎仁義其非人情乎自三代
　　而下爲仁義者何其囂囂浮薄耶夫物
　　之本性正固出乎自然有待而正則非
　　至正有待而固則非眞固是則削性侵
　　德失其常然無異乎手足之有駢枝也
　　夫常然者其烏曲直方圓不待乎鉤繩
　　規矩也自生自得不知古今之殊成虧
　　之異道德混成仁義爲無用矣又何必
　　膠固其迹以惑天下哉小惑易方東西
　　錯位未甚害事也大惑易性則失其常
　　然叛道背德爲害有不可勝言者然其
　　病源浸淫已乆自有虞氏招仁義以撓
　　天下舉以仁義易其自然之性性不眞
　　而仁義亦偽矣天下猶奔命而從之安
　　於失性而不悟此眞人之所哀也
嘗試論之自三代以下者天下莫不以物易
其性矣小人則以身徇利士則以身徇名大
夫則以身徇家聖人則以身徇天下故此數
子者事業不同名聲異號其於傷性以身爲
徇一也臧與穀二人相與牧羊而俱亡其羊
間臧奚事則挾筴讀書問穀奚事則博塞以
遊二人者事業不同其於亡羊均也伯夷死
名於首陽之下盜跖死利於東陵之上二人
者所死不同其於殘生傷性均也奚必伯夷
之是而盜跖之非乎天下盡徇也彼其所徇
仁義也則俗謂之君子其所徇貨財也則俗
謂之小人其徇一也則有君子焉有小人焉
若其殘生損性則盜跖亦伯夷已又惡取君
子小人於其間哉
　郭註三代以上實有無爲之迹故爲有爲
　者所尚尚之則失其自然雖聖人有不得
　已或以瘢痍之事易垂拱之性者夫鶉居
　而鷇食鳥行而無章者亦何往而不徇故
　與世常㝠唯變所適其迹亦徇世之迹也
　所遇者或時有瘢痍秃脛之變其迹則傷
　世之迹也然揮斥八極而神氣不變手足
　瘢痍而居形不擾則奚徇哉無徇也乃不
　徇其所徇而迹則與世同徇也天下所惜
　者生今徇之太甚俱殘其生則所徇是非
　不足復論夫生奚爲殘性奚爲易皆由尚
　無爲之迹也若知迹之由無爲而成則絶
　尚去甚反㝠我極堯桀均於自得君子小
　人奚辨哉
　吕註神降而爲聖王則聖之外也自三代
　以下一見聖王之迹而其所以爲神者隱
　而不見矣如禹之胼胝湯武之征伐雖出
　於不得已而其迹則不免於徇天下之弊
　也莊子欲絶其迹而反於神天之本宗則
　其論聖人固宜如此非小之也男婿婢爲
　臧穀則良家子牧羊以喻守意守意乃所
　以養心也挾筴讀書則無不善而不免與
　不善匹博塞以遊則放逸無良而其所出
　則良也二者皆害於守意雖事業不同忘
　羊均也伯夷死名則挾筴而亡羊之譬盜
　跖死利則博塞而亡羊之譬所死不同殘
　生傷性均也此爲道者所以貴乎兩忘而
　化其道且天下盡徇也所徇仁義則不知
　身之親於名也所徇貨財則不知身之多
　於貨其徇一也而有君子有小人焉其殘
　生傷性則盜跖亦伯夷不知得之病於亡
　則均也
　疑獨註伯夷爲清之名而身死焉盜跖爲
　貪之利而身死焉二人皆未知名與身孰
　親身與貨孰多而所逐者惟外之塵垢粃
　糠耳夫首陽之名長在而伯夷之身孰存
　東陵之貨常積而盜跖之魄孰有故曰其
　於殘生傷性均也如是則伯夷奚必是盜
　跖奚必非此道之所以一也伯夷聖之清
　莊子深詆之者以其迹見於世而與盜跖
　爲對故言此以矯當時襲伯夷之弊以刻
　意尚行者也其名雖與盜跖爲對而神與
　孔子同遊學者不可不知也夫天下盡徇
　苟不徇仁義以求名則必徇貨財以適欲
　天下之大致不離乎利名之間所徇仁義
　則世俗謂之君子而不知己爲天之小人
　所徇貨財則世俗謂之小人而不知與世
　所謂君子者均矣徇仁義者損其分而益
　其性徇貨財者損其性而益其分皆能安
　其性命之情則天之君子非俗之君子俗
　之小人經所謂人之小人是也
　詳道註三代而上天下以仁義易其性三
　代而下天下以物易其性世愈乆樸愈散
　矣伯夷死名盖不能弱其志盜跖死利盖
　不能强其骨也臧者義之善榖者信之善
　男而婿婢曰臧女而婦奴曰榖男貴義女
　貴信故也羊之爲物羣而不黨恭而有禮
　其性未嘗不善也制字者以羊從言爲善
　羊從大爲美莊子以忘羊譬忘德宜矣臧
　榖之拘縱不同而均於亡羊夷跖之善惡
　不同而均於殘生又惡取君子小人於其
　間哉
　碧虚註凡有迹者皆徇也名聲既彰迹不
　可逃矣臧榖亡羊小惑易方也夷跖殘生
　大惑易性也天下盡徇則盜跖亦伯夷矣
　又何君子小人之分哉
　鬳齋云以天下國家與名利並言以小抑
　大以下抑高也此書之中大抵如此數子
　事業不同殘生則一讀書博塞不同亡羊
　則均皆徇物之失也夫莊子豈不知夷跖
　之賢否其意主於譏君子故借小人以形
　之亦以下抑高之意
　　上古淳朴民俗熙熙不待治而自治是
　　以民安乎性分之自然君得以成端拱
　　無爲之化自三代而下以物易性逐偽
　　喪眞雖賢愚貴賤之不同各以所徇爲
　　是而弗悟其遠於道也故其殘生傷性
　　無以異然後爲民上者設爲刑政賞罰
　　以道之齊之勸之懲之上下俱憊而姦
　　詐生刑政賞罰有所不能制則民非其
　　民國非其國矣此實原於上下交徇之
　　過以致君民兩失喻以臧榖亡羊義甚
　　切當且天下盡徇則俱失其本然之天
　　而滯于一偏之見反指不殉者爲非何
　　君子小人之分哉夫伯夷之清盜跖之
　　汙萬世之下昭若白黑漆園混而一之
　　者以所徇而言舉不免乎有迹聖人猶
　　不逃評議而況跖乎治道之在天下若
　　權衡抑彼所以揚此其勢不得不然唯
　　求其平而已使天下無徇而免殘生傷
　　性之患則聖人盜跖固有間矣然其所
　　以善所以惡又當超乎仁義聖知之外
　　觀之


南華眞經義海纂微卷之二十四

南華眞經義海纂微卷之二十五(二十六/同卷)
　　　　武林道士褚伯秀學
　　　外篇駢拇第三
且夫屬其性乎仁義者雖通如曾史非吾所
謂臧也屬其性於五味雖通如俞兒非吾所
謂臧也屬其性乎五聲雖通如師曠非吾所
謂聰也屬其性乎五色雖通如離朱非吾所
謂明也吾所謂臧者非仁義之謂也臧於其
德而已矣吾所謂臧者非所謂仁義之謂也
任其性命之情而已矣吾所謂聰者非謂其
聞彼也自聞而已矣吾所謂明者非謂其見
彼也自見而已矣夫不自見而見彼不自得
而得彼者是得人之得而不自得其得者也
適人之適而不自適其適者也夫適人之適
而不自適其適雖盜跖與伯夷是同爲淫僻
也余愧乎道德是以上不敢爲仁義之操而
下不敢爲淫僻之行也
　郭註屬性於仁徇仁者耳率性通味乃善
　也不付之我而屬於彼雖通如彼我已喪
　矣各任其耳目之用而不係於離曠乃聰
　明也故善於自得者忘仁而仁謂仁義爲
　善損身以徇之比於性命還自不仁身且
　不仁其如人何任其性命乃能及人而不
　累於已同於自得可謂善也夫絶離棄曠
　自任聞見則萬方之聰明莫不皆全不自
　見而見彼不自得而得彼舍己效人者也
　效之若人己已亡矣雖所失之異塗其失
　一也故愧道德而不爲謝㝠復之無迹絶
　操行忘名利從容炊累遺我忘彼若斯而
　已矣
　吕註性者物之所屬非屬於物者也而曾
　史屬於仁俞兒屬於味師曠離朱屬於聲
　色非吾所謂臧也臧於其德乃臧之體非
　謂仁義能臧之任其性命之情而已矣謂
　仁義則以有謂其所臧者特未定也任性
　命之情則無謂而不可名眞所謂臧也聰
　明者亦然不聞彼而自聞不見彼而自見
　是謂見見聞聞者也苟其見聞在彼而不
　在我是得人之得適人之適而未能自得
　其性命而適之則盜跖伯夷豈有間哉以
　其皆非道德之正也上不爲道德下不爲
　淫僻則兩忘矣夫伯夷聖人也安有不自
　得適而可爲聖人哉盖其制行方且欲廉
　頑立懦則其迹不免於有爲莊子方言性
　命之情以兩忘名利故以夷跖同爲淫僻
　及其論高節戾行足以矯世則夷齊之節
　與許由善卷孔子顔闔同列於讓王矣
　疑獨註屬者性有所係著非大同於物而
　無私者也故曾史俞兒師曠離朱之於仁
　味聲色皆不免乎徇非吾所謂臧也臧於
　德者任其性命之情性命之情即正性正
　味正色正聲萬物之所自有者而數子强
　爲之非自得自適也唯能性性而後不屬
　性於物而味味聲聲色色者見矣含其聰
　則反聽含其明則内視反聽則聞道内視
　則見道道得而性得矣不自見而見彼者
　喪己而逐物不自得而得彼者離性以求
　道雖夷跖之不同其淫僻一也則知仁義
　所以喪道淫僻所以亂德皆莊子所不爲
　也
　詳道註有聲者有聲聲者有色者有色色
　者有味者有味味者聲之所聲者聞矣而
　聲聲者未嘗發色之所色者彰矣而色色
　者未嘗顯味之所味者嘗矣而味味者未
　嘗呈蓋人之耳目本自希夷聲色在前眞
　從妄廢口之於味亦復如是老子云五色
　令人目盲五音令人耳聾五味令人口爽
　又况多駢旁枝以屬其性者邪
　碧虚註曾史俞兒師曠離朱皆偏於一能
　役性著物失其天眞豈得謂之善哉臧於
　德者以自得爲善任其性命之情自聞自
　見而已若得人之得適人之適皆喪已於
　物者也故上不敢爲仁義下不敢爲淫僻
　此養正性正命者也
　鬳齋云任其性命之情即是順自然自聞
　自見之論是其獨到不可及處一大藏教
　不過此意自得自適即是自見自悟大抵
　欲分别本心與外物不得其本心而馳騖
　於外者皆爲淫僻也上不敢爲仁義之操
　下不敢爲淫僻之行爲善無近名爲惡無
　近刑也道德即自然近名近刑則非自然
　矣觀莊子此語何嘗不正心修身其譏評
　堯舜夫子曾史伯夷皆非實論特鼓舞其
　筆端耳
　　性若太虚窮之無有而無乎不在也一
　　有所屬則涉乎偏徇而非道德之正雖
　　曾史離曠特受異氣工於所長以道觀
　　之猶不免爲淫僻況以所短晞所長不
　　至學邯鄲之歩者鮮矣故皆不足以爲
　　善所善在任其性命之情出乎道德之
　　正無强跂偏徇之失耳目口之於聲色
　　味也未嘗强通亦不强閼任其自然而
　　無容私焉此天下之至正也何物足以
　　撓之人之聰明而至於自聞自見則有
　　異乎世俗之聰明所善在乎自得自適
　　則有異乎世俗所謂善仁義去而眞性
　　全臧於其德而巳德主乎中道將來舍
　　外物何自而入哉若其不自得適一徇
　　乎人則是同爲淫僻耳賢不肖也奚擇
　　南華自謂上下不敢爲而安於性命之
　　自得斯爲道德之正也歟本經内篇命
　　題本於漆園各有深意外雜篇則爲郭
　　象所删修但摘篇首字名之而大義亦
　　存焉内篇既詳述道德性命之理故於
　　外篇首論德性所不當有者猶駢枝贅
　　疣之於形也竊謂當篇本意原於道德
　　經之餘食贅行以明自見自矜者之遠
　　於道而南華敷演滂流浩瀚若此蓋弘
　　道闡教不得不盡其辭而達其意以祛
　　世俗之迷使之復乎自然而合乎道也
　　夫人之德性粹然如玉在璞其所漸被
　　木潤山輝及爲聰明所鑿仁義所分但
　　知求善於物在己之眞淳喪矣故舉曾
　　史離曠揚墨得性之偏沿習之僻是爲
　　多駢旁枝之道而天下猶奔慕之舉失
　　其性命之情離其道德之正所以亂天
　　下也唯能忘其異而一之如鳧鶴之無
　　容斷續而各不失其自然斯爲近道矣
　　然天下皆惑吾將奈何遂設臧榖亡羊
　　以喻伯夷盜跖各以所徇爲君子小人
　　之分而其殘生傷性一也信能去迹絶
　　尚性無所屬反本㝠極遊乎物初則駢
　　枝贅疣與形俱忘君子小人均於自得
　　故終以順性命之情爲至而本然之聰
　　明不廢也不聞彼而自聞不見彼而自
　　見與顔子所謂仁者自愛知者自知義
　　同所以自得自適而無企羡之心則夷
　　跖之賢否將有辨之者矣

南華眞經義海纂微卷之二十五










南華眞經義海纂微卷之二十六
　　　　武林道士褚伯秀學
　　　馬蹄第一
馬蹄可以踐霜雪毛可以禦風寒齕草飲水
翹足而陸此馬之眞性也雖有義臺路寢無
所用之及至伯樂曰我善治馬燒之剔之刻
之雒之連之以羈馽編之以皀棧馬之死者
十二三矣饑之渴之馳之驟之整之齊之前
有橛飾之患後有鞭筴之威而馬之死者已
過半矣陶者曰我善治埴圓者中規方者中
矩匠人曰我善治木曲者中鉤直者應繩夫
埴木之性豈欲中規矩鉤繩哉然且世世稱
之曰伯樂善治馬陶匠善治埴木此亦治天
下者之過也
　郭註駑驥各適性而足非辭鞍而惡乗但
　無羡於榮華有意治之則不治也治之爲
　善斯不善已夫善御者將以盡其能也盡
　用故有不堪而多死焉若任駑驥之力適
　遲疾之分雖足迹接乎八荒之表而衆馬
　之性全矣或者聞任馬之性乃謂放而不
　乗聞無爲之風遂云行不如卧何其狂而
　不返哉世以任自然而不加巧者爲不善
　治能以規矩矯拂其性使死而後已乃謂
　之善治不亦過乎
　吕註馬之齕草飲水而無羡義臺路寢則
　民耕織自給無羡於高明之譬也伯樂以
　燒剔刻雒治馬而死者十二三則强爲仁
　義而天下始疑之譬也饑渴馳驟而馬之
　死者過半則屈折禮樂而天下始分之譬
　也天下有常然因其性而爲之今陶匠之
　善爲方圓曲直皆失其常然者也爲天下
　而失其常然是乃不知在宥之道而治之
　之過也
　疑獨註馬之眞性逍遥於原野之間而不
　羡義臺路寢及至伯樂燒剔刻雒而馬之
　死者十二三饑渴馳驟而馬死巳過半此
　皆尚人爲之偽以閼其眞性故也陶匠之
　治木埴而中規矩鉤繩豈木埴所欲哉聖
　人以仁義禮樂治天下亦猶是也而世皆
　稱伯樂善治馬陶匠善治木埴聖人善治
　天下此皆大道巳散不見天地之全而唯
　治人之爲稱莊子所以深詆之
　詳道註土有形而無生木有生而無知馬
　有知而無義三者雖殊而善治之者莫不
　因其性而不違其自然循其理而不示其
　或使故馬盡其能而埴木盡其用然則善
　治天下者豈異是哉
　碧虚註夫馬之知齕飲翹陸而已無用義
　臺路寢猶澤雉之不願畜樊也及至伯樂
　則治之將興物性已弊才不勝任抑死過
　半矣土有方圓而陶者就規矩木有曲直
　而匠者施鉤繩馬有駑驥而伯樂用鞭筴
　民有賢愚而聖人興法度皆順其情而爲
　之後世之御馬而敗者非伯樂之才也治
　民而失者非聖人之道也而反歸罪於伯
　樂聖人是未知其所善漆園所以興歎也
　鬳齋云義臺路寢王者之居一作羲臺養
　也居移氣養移體之地燒剔刻削皆治之
　也雒謂絡其頭馽謂絆其足連列也橛銜
　也飾鑣纓之類馬制於人而不能自適所
　以死者愈多陶匠以土木爲器無異馬之
　被燒剔刻雒也而人皆以伯樂陶匠爲能
　猶泰氏而下以治天下爲能也
　　物有常性民有常德其德不離民性得
　　矣何在乎過求過養以損德傷性哉眞
　　人爲見世俗澆薄以人滅天不安本然
　　之分而求益分外之知凡上之御下下
　　之事上舉不免以知術相籠知術窮而
　　不肖之心應雖嚴刑峻法有所不能禁
　　也靖原其端由於上之人好知之過啓
　　其多知而又爲知以救之不亦勞且多
　　事乎欲正本澄源痛革其弊故借馬立
　　喻以明治之之失覬任治道之君子有
　　取焉耳自三代而下民性既離刑政賞
　　罰之所以立則是四者治天下之橛飾
　　鞭筴也而知術姦詐之萌實由於此後
　　篇所謂并聖知而竊之者是也然則今
　　之爲治者將何如曰主以道德而四者
　　爲之輔斯可矣舍道德而專刑政無異
　　乎伯樂之治馬千里之足雖得以自別
　　而馬之受害者不少矣若其不任道德
　　又廢四者則一家不能自齊如天下何
　　陶埴之喻不越前意其失在我善治之
　　一語矜己能而有心以爲治何以復民
　　性而全常德哉故曰治天下者之過也
吾意善治天下者不然彼民有常性織而衣
耕而食是謂同德一而不黨命曰天放故至
德之世其行塡塡其視顚顚當是時也山無
蹊隧澤無舟梁萬物羣生連屬其鄉禽獸成
羣草木遂長是故禽獸可係羈而遊鳥鵲之
巢可攀援而闚夫至德之世同與禽獸居族
與萬物並惡乎知君子小人哉同乎無知其
德不離同乎無欲是謂素樸素樸而民性得
矣及至聖人蹩躠爲仁踶跂爲義而天下始
疑矣澶漫爲樂摘僻爲禮而天下始分矣故
純樸不殘孰爲犧樽白玉不毁孰爲珪璋道
德不廢安取仁義性情不離安用禮樂五色
不亂孰爲文采五聲不亂孰應六律夫殘樸
以爲器工匠之罪也毁道德以爲仁義聖人
之過也
　郭註以不治治之乃善治也夫民之德小
　異而大同性之不可去者衣食事之不可
　廢者耕織此天下之所同而爲本者也守
　斯道者無爲之至故放之而自一非黨也
　是曰天放塡塡顚顚自足而無求於外之
　貌不求非望之利止於一家而足混芒同
　得與一世澹漠焉豈國異而家殊哉足性
　而止無吞夷之欲故與物全而無害德不
　離而民性素樸無煩乎知欲也聖人者民
　得性之迹非所以迹也此云及至聖人猶
　云及至其迹聖迹既彰則仁義不眞禮樂
　離性徒得形表而已有聖人則有斯弊將
　若之何殘樸爲器毁玉爲璋以至色爲采
　聲應律皆變朴爲華棄本崇末其於天素
　有殘廢矣世雖貴之而非其貴工匠則有
　規矩之制聖人則有可尚之迹也
　吕註民復常性而不離其眞則所謂聖者
　不可得而見故無欲而素樸未始有疑也
　同德而不離未始有分也及離乎其眞有
　所謂聖人者出爲仁爲義不由乎自然烏
　禮爲樂不由乎至正而天下始疑始分矣
　殘樸爲樽以況毁道德爲仁義毀玉爲璋
　以況離情性爲禮樂皆多駢旁枝之道也
　絶巧而反乎朴則工匠之罪除棄仁義而
　任道德則聖人之過免矣
　疑獨註古之神人在宥天下則無意於治
　順民之常性會於正命之極而已織而衣
　耕而食同德相親而不偏黨天放者出乎
　自然而非人爲也塡者實充乎内顚者眞
　顯乎外任足之所行而不由逕信目之所
　視而不入邪禽獸草木皆得遂性命之理
　而無夭闕之患獸可係巢可闚以明人無
　機心則物無所憚同居族並人民自樂又
　惡知君子小人哉同乎無知非無良知也
　同乎無欲非無可欲也始於其德不離終
　於是謂素樸民之常性得矣蹩躠踶跂皆
　用力貌烏仁義而不順性命之理天下始
　疑矣澶漫樂之散摘擗禮之偏由仁義而
　有禮樂有禮樂而性情離此天下所以分
　也夫仁義出於道德禮樂出於性情上古
　世質民淳仁義與道德爲一禮樂與性情
　不離後世廢道德以言仁義離性情而議
　禮樂是以有曾史之仁義非堯舜之仁義
　有世俗之禮樂非三代之禮樂老子所以
　槌提絶滅之在莊子亦所不取也殘樸爲
　器工匠固不能無罪因救弊之迹聖人亦
　不能無過也
　詳道註夫至德之世養生不奪於嗜欲而
　其行塡塡其視顚顚所求不出於分外而
　山無蹊隧澤無舟梁如是則視人如己視
　己如物物我兼忘内外無間所以入獸不
　亂羣入鳥不亂行也又惡知君子小人哉
　心有知而擇復無知而容志有欲而動骨
　無欲而立聖人之治天下虚其有知者實
　其無知者故能使民同乎無知弱其有欲
　者强其無欲者故能使民同乎無欲無知
　所以德不離無欲所以民素樸素者性之
　質言純白而不染於物也樸者性之全言
　混成而不散於器也老子云見素抱樸少
　私寡欲經曰素朴而天下莫與之爭羡由
　於民性得故也
　碧虚註民有常性織衣耕食一而不黨游
　於自然貿易未興不相往來俗儉約而物
　繁滋中無機而外無忌素朴而民性得矣
　不善爲治者用力行仁矜持尚義離道以
　善懷疑弗信矣屈折爲禮縱逸爲樂險德
　以行沖和分裂矣犧樽六律皆治世之法
　過則爲亂此云工匠之罪聖人之過者見
　其末敗而推責其古今之常情也
　鬳齋云同德謂其得於天者同常性前篇
　所謂常然也純一而無偏黨肆樂於自然
　之中塡塡滿足顚顚直視皆形容其拙朴
　無心之狀山無蹊隧路未通也澤無舟梁
　津未通也萬物羣生連屬其鄉禽獸雜居
　物無害者草木遂長未有斧斤之禍也羈
　獸而遊攀巢而闚人與物相忘也如是則
　安有君子小人之分哉無知無欲純乎天
　理及至聖人强行仁義流蕩禮樂然後心
　迹始分不純一也道德自然也莊子以仁
　義爲外故曰道德不廢安取仁義性情固
　有也莊子以禮樂爲强世故曰性情不離
　安用禮樂文采亂五色六律亂五聲皆是
　用人力非自然之喻工匠之罪聖人之過
　所以結上文也
　　前論治道之弊欲有以革去之故此謂
　　善治者不然上陳至德之世民性眞淳
　　而無所企慕衣食足用而無求羡餘山
　　無蹊隧澤無舟梁即民不往來舟車無
　　所乗之謂也羣生連屬草木遂長言其
　　生物繁茂禽獸可羈鳥巢可闚言無心
　　而與物化也由是知鳳巢于閣麟遊于
　　囿至和感召理誠有之如是則上無欲
　　而下無知德不離而民素朴又惡有君
　　子小人之分哉及至後世聖人以有爲
　　治天下致力於仁義勉强爲禮樂於是
　　民始疑而天下始分矣故南華以殘樸
　　毁玉爲工匠之罪廢道用仁爲聖人之
　　過然而樸玉不毀何以爲器仁義不立
　　何以衡道曰天下之樸散乆矣無患乎
　　乏器也聖人之道散乆矣一變而爲仁
　　義再變而爲禮樂三變而仁義禮樂徒
　　存其名是使後人而復哀後人也

南華眞經義海纂微卷之二十六














南華眞經義海纂微卷之二十七立六
　　　　武林道士褚伯秀學
　　　馬蹄第二
夫馬陸居則食草飲水喜則交頸相靡怒則
分背相踶馬知已此矣加之以衡扼齊之以
月題而馬知介倪闉扼鷙曼詭銜竊轡故馬
之知而能至盜者伯樂之罪也夫赫胥氏之
時民居不知所爲行不知所之含哺而熙鼓
腹而遊民能已此矣及至聖人屈折禮樂以
匡天下之形縣跂仁義以慰天下之心而民
乃始踶跂好知爭歸於利不可止也此亦聖
人之過也
　郭註御其眞知乗其自然則萬里之路可
　至而羣馬之性不失夫馬性不同而齊求
　其用故有力竭而態作者含哺鼓腹民之
　眞能及至聖人屈折以禮樂懸跂以仁義
　而民始好知其過皆由乎迹之可尚也
　吕註馬之食草飲水相靡相踶知已此矣
　猶赫胥氏之民無知無爲含哺鼓腹也加
　之衡扼齊以月題猶屈折禮樂懸跂仁義
　以匡慰天下也馬知介倪詭銜竊轡而至
　盜者猶民踶跂好知爭歸於利不可止也
　介間端倪闉曲控扼鷙則馬之很曼則馬
　之謾知夫衡扼銜轡介倪闉扼之所在而
　施其鷙曼以詭銜竊轡此馬之知所以至
　盜也然欲馬知不至於盜人心不至於好
　知者無它反其眞性而已矣
　疑獨註馬之眞性安於饑食渴飲喜則相
　順怒則相踏而已不知其它也及加以衡
　扼齊以月題額上的顱象月齊謂整飾之
　唯其勞役馬之形體故馬知介倪介猶賔
　介之介兩旁助馬者倪同耄倪之倪牧馬
　者也言馬因人制遂知有介倪而詭詐生
　矣闉者志之窒扼者體不伸鷙如鷙擊曼
　如病曼皆形容其憤怒之狀詭銜自出其
　銜竊轡自脫其轡言人害馬之眞性故矯
　詐而至於爲盜此伯樂之罪也赫胥氏上
　古帝王之號居不知爲行不知適含哺鼓
　腹民如嬰兒此外非所知也屈折禮之末
　徒能正其形而不能正其性情懸跂仁義
　之末蹔足慰其心而不能常安之也是以
　民好知而不止此亦聖人之過也
　詳道註聖人以仁義慰天下之心而民始
　疑以禮樂匡天下之形而民始分夫馬之
　食草飲水猶民之耕而食織而衣也喜則
　相靡怒則相踶猶民之一而不黨也穿牛
　絡馬皆人爲之過馬之知而能至盜豈善
　治馬哉故是篇始終言此以排人偽之極
　盖謂棄道德而徇仁義則君臣父子不能
　無分疑棄仁義而任道德則雖禽獸萬物
　可與族處故以赫胥氏終焉
　碧虚註馬之眞知唯造父泰丙知之不施
　鞭策有日行萬里者至伯樂而下加之衡
　扼齊以月題而不免詭銜竊轡之弊也民
　之常性唯赫胥氏知之不立法度而民咸
　遂其天性至堯舜而下則屈折禮樂懸跂
　仁義因之以賞罰而鬥爭莫止其弊益甚
　矣故曰聖人之過也
　鬳齋口義云此段又把前論翻出愈奇看
　它交頸分背字便見喜怒之狀月題今所
　謂額鏡介獨也獨立而睨怒之狀也闉扼
　曲頸以扼拒鷙猛曼突也言其抵拒不受
　羈絡之狀詭計以入銜潛竊以加轡與人
　抗敵故曰盜是伯樂使之也若無衡扼銜
　轡之事則豈見其介倪闉扼之態哉民之
　好知爭利無異馬之詭銜竊轡也
　　古之聖人以康濟天下爲已任唯恐一
　　夫之失所思有以撫育安全之豈有求
　　於世而然哉盖出乎性情之眞道德之
　　正在己所當爲者也是謂上德不德下
　　知有之而親譽不及焉逮乎後世樸散
　　民澆知詐日作出應聖人之運者匍匐
　　重趼以拯民於水火諄諄善誘以覺民
　　於迷塗愛利之而仁迹彰裁决之而義
　　功見節文之而禮興和樂之而樂出是
　　亦因民所尚適事之宜而爲之制度猶
　　未至甚失也然而治乆則民玩法乆則
　　弊生更張則法苛令嚴則易犯亦勢所
　　必至矣吁七竅既鑿其有復於渾沌者
　　乎此馬蹄之所以作旁譬曲喻之所以
　　繁且廣也末章又論馬之眞知以歸當
　　篇本意至舉赫胥之世民知含哺鼓腹
　　而已無爲自得之意槩見于此則上之
　　人不擾可知
　　南華引古證今覬復淳風於萬一奈何
　　世道交喪爭歸於利而不可止卒歸過
　　於聖人豈立言君子所得巳哉切於警
　　人心救時弊不得不反以矯之而或者
　　議其爲憤悱之雄則過矣善觀莊子者
　　究其意略其辭可也介倪舊音戛睨聲
　　聱牙而義難通今定從本音言人以知
　　御馬而馬之知介然巳見端倪思爲詭
　　銜竊轡之計則是馬本無知而人啓其
　　知也
　　是篇一意語分四節首叙題意以御馬
　　明治民與尚書御馬喻臨民義同而此
　　篇首尾形容馬之性情喜怒曲盡其態
　　雖畫筆之工曾不是過然則人心之善
　　否又安能逃其精鑒哉次借陶植立論
　　以演上文言有心有爲於治而攖拂天
　　下之性情不若無爲而任物之自化也
　　又舉至德之世無知無欲後王立法天
　　下始疑無異伯樂之從事乎燒剔刻雒
　　以求追風之步名曰治之而害莫甚焉
　　所謂聖人之過者設爲仁義禮樂以教
　　民號之令之唯恐其不至殊弗悟枝葉
　　繁而根幹衰政迹彰而姦弊作此淳朴
　　之所以散刑罰之所以興上下交兵而
　　不息也故漆園高言以矯之博喻以化
　　之使天下舍偽還眞知所趨向有以見
　　至人之心猶未忍恝然於世也末引上
　　古民淳俗厚熙熙自樂以證皇王無爲
　　之效後世聖人束以禮樂慰以仁義求
　　治太過而至於不可治矣
　　太上曰治大國若烹小鮮
　　南華之論得之



南華眞經義海纂微卷之二十七
南華眞經義海纂微卷之二十八立七
　　　　武林道士褚伯秀學
　　　胠篋第一
將爲胠篋探囊發匱之盜而爲守備則必攝
緘縢固扃鐍此世俗之所謂知也然而巨盜
至則負匱揭篋擔囊而趨唯恐緘縢扃鐍之
不固也然則向之所謂和者不乃爲大盜積
者也嘗試論之世俗所謂知者有不爲大盜
積者乎所謂聖者有不爲大盜守者乎何以
知其然邪昔者齊國鄰邑相望雞狗之音相
聞罔罟之所布耒耨之所刺方二千餘里闔
四境之内以立宗廟社稷治邑屋州閭鄉曲
者曷嘗不法聖人哉然而田成子一旦殺齊
君而盜其國所盜者豈獨其國邪并與其聖
知之法而盜之故田成子有乎盜賊之名而
身處堯舜之安小國不敢非大國不敢誅十
二世有齊國則是不乃竊齊國并與其聖知
之法以守其盜賊之身乎
　郭註爲大盜積爲大盜守知之不足恃也
　如此法聖人者法其迹迹者已去之物非
　應變之具奚足尚而執之哉執成迹以御
　乎無方無方至而迹滯矣所以守國而爲
　人守之爲大盜者不盜其聖法則無以敗
　其國言聖法唯人所用未足爲全當之具
　吕註攝緘縢固扃鐍以防胠篋發匱之盜
　世俗所謂知也及巨盜至則負之而趨唯
　恐其不固然則世俗所謂知有不爲大盜
　積者乎立宗廟社稷屋邑州閭以守四境
　者世俗所謂聖也田成子竊齊國并其聖
　知之法以守盜賊之身則世俗所謂聖有
　不爲大盜守者乎世俗所謂聖知者如此
　眞聖知者固不然也
　疑獨註胠者潛開也攝緘縢固扃鐍此世
　俗之知禦小盜而已大盜至則負掲而趨
　向之緘鐍非唯不能禦盜適足以資盜也
　世俗所謂知非周萬物之知故不免爲大
　盜積世俗所謂聖非不可知之聖故不免
　爲大盜守此老莊所以欲絶棄之也田成
　竊國并與聖知之法以守盜賊之身則凡
　聖人之迹見於法度者皆不免於盜然以
　田成之安比堯舜不亦過乎曰凡有身而
　爲天下之所寄託者皆粃糠緒餘何足校
　優劣若夫堯舜之不可寄託天下者豈田
　成子得以擬議邪
　碧虚註知謂造篋匱緘縢扃鐍者積謂裒
　斂寳貨而畜聚者聖謂掌符璽權衡斧鉞
　者守謂保宗廟社稷封彊者且齊國之創
　制立度何嘗不法聖人而田恒奪其聖知
　據有其國則聖知者乃大盜之資也
　鬳齋云世俗之知本爲鼠竊之備大盜至
　則併挈而去矣田氏篡齊以私量貸公量
　入看左傳所言便見借聖人之法以濟其
　盜賊之謀戰國時大抵如此故莊子以此
　喻之
　　備盜以緘縢扃鐍者世俗之知也穴室
　　負匱探囊者超俗之知也人有超俗之
　　知造化間幾何而一遇哉以之上盜天
　　和以養形保神下盜地利以肥家富國
　　何不可者而乃甘於妄意室中之藏以
　　希不義之貨而不顧公論之不可逃遺
　　臭之不可掩何弗思之甚邪竊嘗考其
　　所由亦有以致之者世無積而守之彼
　　惡得而奪之然自胠篋之欲充之而至
　　於竊國信乎履霜堅冰之不可不謹也
　　夫竊國者非并其聖知之法而竊之雖
　　得國無以自立則聖知者天下之利器
　　在人用之如何耳其權或墮姦雄之彀
　　中未有不反爲所制者後文云竊鉤者
　　誅竊國者爲諸侯諸侯之門仁義存焉
　　小盜有誅而大盜無禁是豈齊民之術
　　哉彼既竊國爲君而又禁民爲盜亦知
　　仁義之不可廢也得非以聖知之法守
　　其盜賊之身乎漆園慨立是論所以誅
　　千古姦雄之心麟經眞筆之嚴可以並
　　行於世矣
嘗試論之世俗之所謂至知者有不爲大盜
積者乎所謂至聖者有不爲大盜守者乎何
以知其然邪昔者龍逢斬比干剖萇弘肔子
胥靡四子之賢而身不免乎戮故跖之徒問
於跖曰盜亦有道乎跖曰何適而無有道邪
夫妄意室中之藏聖也入先勇也出後義也
知可否知也分均仁也五者不備而能成大
盜者天下未之有也由是觀之善人不得聖
人之道不立跖不得聖人之道不行天下之
善人少而不善人多則聖人之利天下也少
而害天下也多故曰唇竭則齒寒魯酒薄而
邯鄲圍聖人生而大盜起掊擊聖人縱舍盜
賊而天下始治矣夫川竭而谷虚丘夷而淵
實聖人已死則大盜不起天下平而無故矣
聖人不死大盜不止雖重聖人而治天下則
是重利盜跖也爲之斗斛以量之則並與斗
斛而竊之爲之權衡以稱之則并與權衡而
竊之爲之符璽以信之則并與符璽而竊之
爲之仁義以矯之則并與仁義而竊之何以
知其然邪彼竊鉤者誅竊國者爲諸侯諸侯
之門仁義存焉則是非竊仁義聖知邪故逐
於大盜揭諸侯竊仁義并斗斛權衡符璽之
利者雖軒冕之賞弗能勸斧鉞之威弗能禁
此重利盜跖而使不可禁者是乃聖人之過
也故曰魚不可脫於淵國之利器不可以示
人彼聖人者天下之利器也非所以明天下
也
　郭註暴主得據君人之威以戮賢臣而莫
　之敢抗者皆聖法之由也向無聖法則桀
　紂焉得放其毒而使天下側目哉聖勇義
　知仁五者所以禁盜而及爲盜資則聖人
　之利天下少害天下多斯言雖信而猶不
　可亡聖者天下之知未能都亡故須聖道
　以鎮之也羣知不亡而獨亡聖知則天下
　之害又多於有聖矣有聖之害雖多猶愈
　於亡聖之無治也雖愈於亡聖未若都亡
　之無害也甚矣天下莫不求利而不能一
　亡其知何其迷而失致哉夫唇竭非以寒
　齒而齒寒魯酒薄非以圍邯鄲而邯鄲圍
　聖人生非以起大盜而大盜起此自然相
　生必至之數也且聖人不立尚於物而不
　能使物不尚人無貴賤事無眞偽苟尚聖
　法則天下吞聲闇服此乃桀跖所至賴以
　成其大盜者也若乃絶尚守朴棄其禁令
　而代以寡欲所以掊擊聖人而我樸自全
　縱舍盜賊而彼姦自息矣竭川非以虚谷
　而谷虚夷丘非以實淵而淵實絶聖非以
　止盜而盜止盜止而華尚之迹都去矣將
　重聖人以治天下而桀跖之徒亦資其法
　所資者重所利不得輕則小盜之所因大
　盜之所利也軒冕斧鉞賞罰之重者所以
　禁盜也大盜又逐而竊之反爲彼用是以
　成其大盜而大盜必行以仁義平以權衡
　信以符璽勸以軒冕威以斧鉞盜此公器
　然後諸侯可得而揭也是故仁義賞罰適
　足以誅竊鉤者耳夫跖之不可禁由所盜
　之利重利之所以重由聖人之不輕也魚
　失淵則爲人禽利器明則爲盜資故不可
　以示人也
　吕註世俗所謂知所謂聖者皆以法爲之
　所謂至知至聖亦不出乎聖勇義知仁之
　名而不知知之所以知聖之所以聖也故
　四子者不能全其身而跖之徒反資以爲
　盜則世俗之所謂聖知者不免爲大盜積
　守耳至知在於不知至聖在於無名而世
　俗之聖知反所以資盜則利天下少害天
　下多非虚言也唇齒以況相因魯酒邯鄲
　以況非相因而相因然則欲治天下莫若
　掊摯聖人縱舍盜賊善惡兩忘而已夫心
　谷不虚而賊心得以起其間者以聖爲淵
　而壅之也竭聖川而涸之則谷虚而盜不
　生矣心淵不實而賊心得入於其間者以
　聖爲丘而傾之也夷聖丘而損之則淵實
　而盜不侵矣此聖人已死大盜不起天下
　所以無故也所謂死者不生其心是已賊
　心生而大盜起雖重聖人以治天下是重
　利盜也詳見下文并竊之語故竊之鉤者
　誅竊國者爲諸侯而莫之能禁也諸侯之
　門仁義存焉則是并聖知仁義而竊之也
　況其尤大而揭諸侯者乎雖軒冕斧鉞有
　所不能禁勸凡此皆離眞爲聖之過而猶
　以聖法明天下是示人以利器故大盜得
　以奪之也
　疑獨註道有君子有小人得道之正則聖
　勇義知仁皆正就其不正者而充之則爲
　大盜而已盜之所謂道者妄意所藏先入
　後出知可否分均也凡得其一者爲小盜
　跖得其全者也莊子嘗寓言於雜篇與吾
　夫子爲對以明大盜與大聖其知一也所
　用不同耳善人則資五者以立己惡人則
　資五者以爲盜善惡皆本於人心而天下
　爲善者常少爲惡者常多莊子所以深矯
　之魯酒薄邯鄲圍聖人生大盜起此自然
　相生必至之理且聖人制法豈有意於起
　人之偽人自襲其迹以爲偽所謂掊擊聖
　人者深惡聖人之迹也若襌家所謂我當
　時若見釋迦瞿曇出世一棒打殺意同縱
　舍盜賊亦欲息詐偽耳川谷之水相通丘
　淵之上相資喻聖人之迹大盜所資聖人
　已死絶聖棄知之意大盜不起爭尚之迹
　都去矣苟不絶聖知以止盜反重聖法以
　治天下跖之徒將乗之以爲盜是重利之
　也夫斗斛權衡符璽仁義皆聖人治天下
　之具莊子意謂凡涉形器法度者皆大盜
　所資爲盜而至於竊國則斗斛權衡符璽
　皆爲所有而刑賞自己出矣且堯舜三代
　之所賴以爲治者其形器法度與後世同
　而治亂之迹異者彼所賴雖在此及其成
　功則此雖存而可以無用也後世諰諰然
　唯此之爲賴其權一墮姦人之彀則所賴
　以安者往往以致危田成子之事是也聖
　人退處幽密而操至權以斡萬化故力旋
　天地而世莫睹其機威服海内而人不名
　以武此所以行萬物於術内而天下莫能
　禦又豈以利器示人哉
　詳道註以知治人莫如齊國以知治身莫
　如四子以暴亂人莫如盜跖皆曰嘗法聖
　人矣然齊國不免田氏之篡四子不逃時
　君之戮而盜跖竟以壽終是法聖人而爲
　治者無益竊聖迹而爲惡者無害則聖人
　之於天下也不足以止盜適足以起盜也
　莊子非不知聖人應物適時而已後世禍
　亂隨之而起者盖唇亡則齒寒魯酒薄而
　邯鄲圍其可以齒寒而責唇邯鄲圍而咎
　魯耶率歸過於聖人者遣其有迹之累也
　碧虚註知之出也或利或害聖之顯也或
　生或死利害不能惑者至知也生死不能
　動者至聖也若四子者皆矜知誇聖而自
　取滅亡又惡知至知至聖哉聖知大盜相
　因者也聖知生則大盜起大盜止則聖知
　亡掊摯聖人絶棄之也縱舍盜賊不貴貨
　也聖知泯絶民性淳厚天下平而無事矣
　夫竊仁義聖知者欲其貴也盜金寳珠玉
　者欲其富也然天與之則公人取之則私
　若公公而私私豈軒冕所能勸斧鉞所能
　禁哉
　鬳齋云四子雖賢而身皆得罪盜跖反以
　自免此言賢者不足恃而竊聖知者或以
　自利也爲盜之道是莊子撰出以譏世其
　言雖怪而實有理說到不善人多善人少
　利天下少害天下多處亦是精絶唇齒川
　谷之喻明聖人不爲盜設反爲大盜之資
　聖人不生大盜不起言無聖人亦無盜賊
　而天下自治也重聖人而治言聖人復出
　而制法姦人得之益以欺世戰國諸侯篡
　奪而得皆大盜也竊鉤者誅竊國者爲諸
　侯既爲侯立國則亦以愛民利物爲事是
　并竊仁義聖知也名爲大盜者人皆欲逐
　之今諸侯竊國立於人上故曰揭而世未
　　有用刑以禁止之者皆憤世而烏此言
　　世之所謂至知至聖者例不免爲大盜
　　積反不若不以聖知稱者無所積而盜
　　莫能窺也故引四賢以證聖知之不足
　　恃夫天生忠賢匡君輔國節義所在有
　　死無貳而上或不之察惡其逆耳拂情
　　始則疏遠之甚則譴斥之而彼忠不能
　　自泯終於戮之而後已吁忠賢之戮姦
　　臣之幸也咎證若此國其能乆乎夫爲
　　臣姦大盜豈無其術所謂術者亦不越
　　乎聖知之法以所資者重故所取不容
　　輕然其厲階非一日之積必酌其君上
　　之可罔有司之可欺因時乗勢以遂其
　　悖道之舉然猶不免資聖知仁義以爲
　　治如前立國者所云一廢而一興川谷
　　丘淵之消長也聖生而盜起魯酒邯鄲
　　之相因也雖重以聖知而爲治重利盜
　　跖也宜矣且竊鉤者受制於聖知之法
　　而竊國者奪聖知之法以制人是以善
　　人少而不善人多雖軒冕斧鉞不足以
　　爲勸懲也信知聖知者天下之利器不
　　可以示人彼竊窺其機將爲所奪猶魚
　　之脫淵螻蟻得以困之矣語云民可使
　　由之不可使知之然則聖人之治天下
　　必有神而化之之術歟此一節自曷嘗
　　不法聖人至聖人者天下之利器凡十
　　一處聖人字今本皆然唯陳碧虚照張
　　君房校本並作聖知考之前文世俗所
　　謂知世俗所謂聖之語則說亦可通據
　　當篇本意正論立法之多弊則從元本
　　可也竊意張氏當時被㫖校定及碧虚
　　述解進呈之時恐其間論聖人處語或
　　有嫌權易以聖知因而傳襲耳然有當
　　用聖人處若曷嘗不法聖人不得聖人
　　之道不立不得聖人之道不行聖人已
　　死聖人不死此不可易者餘易爲聖知
　　亦自有理至若聖人者天下之利器則
　　是聖知無疑


南華眞經義海纂微卷之二十八















南華眞經義海纂微卷之二十九立八
　　　　武林道士褚伯秀學
　　　胠篋第二
故絶聖棄知大盜乃止擿玉毁珠小盜不起
焚符破璽而民朴鄙掊斗折衡而民不爭殫
殘天下之聖法而民始可與論議擢亂六律
鑠絶竽瑟塞瞽曠之耳而天下始人含其聰
矣滅文章散五采膠離朱之目而天下始人
含其明矣毁絶鉤繩而棄規矩攦工倕之指
而天下始人有其巧矣故曰大巧若拙削曾
史之行鉗楊墨之口攘棄仁義而天下之德
始玄同矣彼人含其明則天下不鑠矣人含
其聰則天下不累矣人含其知則天下不惑
矣人含其德則天下不僻矣彼曾史楊墨師
曠工倕離朱者皆外立其德而以爚亂天下
者也法之所無用也
　郭註去其所資則不施禁而自止賤其所
　貴則不加刑而自息除矯之所賴則無以
　行其姦巧小不平者大不平之所用也外
　無所矯則内全我朴而無自失之害矣夫
　聲色離曠之所貴也受生有分而所貴引
　之則性命喪矣若乃毁其所貴棄彼任我
　聰明各全人含其眞也夫以蜘蛛蛣蜣之
　陋而布網轉丸不求之於工匠則萬物各
　有能也所能雖不同而所習不敢異則若
　巧而拙矣故善用人者任其所能不責萬
　民以工倕之巧衆技以不相能似拙而天
　下自能則大巧矣用其自能是以規矩可
　棄而妙匠之指可攦也去其亂性之率天
　下各復其朴而同於玄德彼曾史楊墨離
　曠工倕者所禀多方使天下躍而效之效
　則失我我失由彼彼爲亂主矣若夫法之
　所用視不過於所見故衆目無不明聽不
　過於所聞故衆耳無不聰事不過於所能
　故衆技無不巧知不過於所知故羣性無
　不適德不過於所得故羣德無不當安用
　立所不逮於性分之表使天下奔馳而不
　能自反邪
　吕註莊子所謂絶聖棄知者非滅典籍棄
　政教也不以生於心而已擿玉毀珠者非
　出府庫棄諸山也不以貴之心而已焚符
　破璽非燒而碎之也以信信之則民朴鄙
　而符璽非所恃也掊斗折衡非果掊折之
　也以平平之則民不爭而斗衡非所恃也
　然後民復其性命之情而始可與論議矣
　塞師曠耳欲反聽也我反聽則天下含其
　聰膠離朱目欲内視也我内視則天下含
　其明攦工倕之指天下始有其巧削曾史
　之行鉗楊墨之口天下之德始玄同則在
　我棄知絶巧不見可欲而巳彼外立其德
　而爚亂天下者則非含其聰明知德而反
　於性命之情者法之所無用也而或者謂
　莊予眞欲掊擊聖人縱舍盜賊殫殘法度
　者豈可與之微言乎
　疑獨註大盜盜法小盜盜物盜物者禁之
　以法盜法者化之以道符璽本以行信斗
　衡本以致平及其弊也行信者反爲大不
　信致平者反爲大不平此莊子所以欲焚
　破掊折之使人目不入色耳不入聲心不
　入觸種種色相隔越於外而以性命爲主
　收視反聽不慕離曠而得其性之固有是
　謂大巧若拙也曾史楊墨惑亂天下所以
　欲削其行鉗其口使之咸反於一天下之
　德始復於道而玄同矣人含其明則天下
　之明皆足以自照人含其聰則天下之聰
　皆足以自聞人含其知則天下之知皆足
　以自知人含其德則天下之德皆足以自
　得此所以不爍不累不惑不僻也彼曾史
　離曠數子者皆非充其固有之性使天下
　勞神疲慮以殉之則是爚亂天下法所無
　用也
　詳道註荀卿曰符節契券所以爲信也上
　好權謀則下乗是而後欺探籌投鉤所以
　爲公也上好曲私則下乗是而後偏衡石
　稱懸所以爲平也上好傾覆則下乗是而
　後險斗斛量槩所以爲均也上好貪利則
　下乗是而後鄙盖法生於聖人之所不得
　已而行於後王之善守有是人無是法上
　古不失爲善治有是法無是人末世不免
　於竊亂莊子之論不該於人法相資至謂
　爲是以量之爲是以矯之則并是而竊之
　乃欲焚破掊折而後已者盖欲斂其散而
　一之落其華而實之以復歸於道德之本
　而已矣○碧虚略而不論○鬳齋云擿玉
　毁珠以至掊斗折衡皆是激說以結絶聖
　棄知之意非實論也與老子不貴難得之
　貨使民不爲盜義亦相類但說得過當耳
　東坡云人生識字憂患始豈欲天下人全
　不識字邪擢亂抽紊之爍絶焚棄之外立
　其德重外物而失本心爚亂熏灼而撓亂
　之也此段不過敷演前文以結絶聖知棄
　聰明之意使人全性同德而已諸解已詳
　不復贅釋
子獨不知至德之世乎昔者容成氏大庭氏
伯皇氏中央氏栗陸氏驪畜氏軒轅氏赫胥
氏尊盧氏祝融氏伏犧氏神農氏當是時也
民結繩而用之甘其食美其服樂其俗安其
居鄰國相望雞狗之音相聞民至老死而不
相往來若此之時則至治已今遂至使民延
頸舉踵曰其所有賢者贏糧而趣之則内棄
其親而外去其主之事足跡接乎諸侯之境
車軌結乎千里之外則是上好知之過也上
誠好知而無道則天下大亂矣何以知其然
邪夫弓弩畢弋機變之知多則鳥亂於上矣
鉤餌罔罟罾笱之知多則魚亂於水矣削格
羅落罝罘之知多則獸亂於澤矣知詐漸毒
頡滑堅白解垢同異之變多則俗惑於辯矣
故天下每每大亂罪在於好知故天下皆知求
其所不知而莫知求其所已知者皆知非其
所不善而莫知非其所已善者是以大亂故
上悖日月之明下爍山川之精中墮四時之
施喘耎之蟲肖翹之物莫不失其性甚矣夫
好知之亂天下也自三代以下者是已舍夫
種種之民而悦夫役役之佞釋夫恬淡無爲
而悦夫啍啍之意啍啍已亂天下矣
　郭注民結繩而用之足以紀要而已適故
　常甘當故常美雞狗相聞不相往來無求
　之至也今贏糧趍賢而棄親去主至治之
　迹猶致斯弊上好知之過也夫攻之逾密
　避之逾巧禽獸猶不可圖之以知況於人
　乎上之所多下不能安其少也性少而逐
　多則迷矣不求所知而求所不知此乃舍
　已效人不止其分善其所善爭尚之所由
　生也吉凶悔吝生乎動而知之所動誠能
　摇蕩天地運御羣生君人者胡可不忘其
　知哉
　吕註聖人之治常使民無知無欲無知也
　故結繩而用之無欲也故甘食美服樂俗
　安居民至老死不相往來此至德之世也
　天下皆知美之爲美斯惡巳皆知善之爲
　善斯不善已皆知非其所不善惡與不善
　也莫知非其所已善美與善也復乎無爲
　則雖美與善亦非性命之情也民不往來
　而自爲族是謂種種之民某所有賢贏糧
　而趍則役役之佞也其教我也似父其諫
　我也似子則啍啍之意此皆尚賢好知之
　過由有知而後有聖人有聖人而後有大
　盜聖人大盜皆知之所自出故是篇始終
　以去知爲言
　疑獨註當上古十二帝之時天下之民食
　無所擇而甘衣無所擇而美其居其俗不
　擇地而安樂之雞狗相聞不相往來人物
　繁息無求於外也老子曰不尚賢使民不
　爭今贏糧趍賢不憚其遠者以名利滑其
　天性此上之人好知之過也自弓弩畢弋
　至喫詬同異復明上好知之過以致魚鳥
　人獸皆亂而失其性矣所不知者多知所
　已知者良知所不善者非可欲所已善者
　可欲也莊子欲人忘其外好充其自然之
　理而不見可欲之善也上好知而無道日
　月山川之悖爍四時之施墮矣下至小蟲
　小物皆失其性則大者可知種種之民言
　各隨其所受性而生淳朴未散也今舍淳
　朴而悦役役舍恬淡而悦啍啍宜其亂天
　下也
　詳道註軍多令則亂言多給則辯故知多
　則事多事多則患多此治天下者所以貴
　夫小知去而大知明也知求其所不知而
　莫知求其所巳知則於窮理之知爲贅知
　非其所不善莫知非其所巳善則於盡性
　之仁爲虧虧於仁贅於知則所知非眞知
　所非非當非矣天運曰三皇之知上悖日
　月之明下睽山川之精中墮四時之施其
　知憯於𧓽蠆之尾鮮規之獸莫得安其性
　命之情與此喘耎肖翹義同傳曰多事生
　之讎多言德之賊役役多事者也啍啍多
　言者也天下惡得而不亂哉
　碧虚註南華引上古容成大庭十二氏無
　爲之治以證今世爲治者之弊結繩則立
　法之始事不可終靜靜乆則動也至於上
　好知而天下亂矣鳥獸蟲魚不安其生況
　於人乎機詐之毒上干天和故草木昆蟲
　咸被其害太上云以知治國國之賊不以
　知治國之福信哉斯言
　鬳齋云十二氏只伏羲神農軒轅見於經
　餘無聞焉或得於上古所傳或莊子撰出
　如佛言我於過去某劫也以天地間觀之
　自伏羲以來載籍可考者三千餘年伏羲
　已前必有六籍所不傳者未可遽以爲無
　也某所有賢者贏糧而趍之暗說孔孟在
　其間頡滑堅白解垢同異皆當時辯者之
　事以取魚取鳥獸之事與辯者並言亦是
　以曾史與斗斛權衡並譏之意求其不知
　者務外以求異求其已知者曉然易見自
　然之理也所不善在人者所已善在我者
　即齊物論所謂是其所是而非其所非言
　但知它人之非而不知已之所是者亦非
　也大而日月山川微而喘耎肖翹莫不失
　其性甚矣好知之亂天下也歎息一句結
　了却以三代實之逍遥遊曰湯之問革也
　是已起句也此曰三代已下是已結句也
　起結雖異同一機軸
　　此章舉至德之世上下無求民各自足
　　以證今時之不然十二君者其間或典
　　籍未聞祝融已下迹漸可考竊意伏羲
　　已前民性素樸則繩猶未結也故所食
　　皆甘所服皆美樂俗安居何知帝力鄰
　　國相望而無攻掠之憂雞犬相聞而有
　　阜豐之樂民至老死不相往來則耕鑿
　　自給無求於外只此數句寫出太古淳
　　朴之風盖引道德經小國寡民章語云
　　後世遂至延頸舉踵贏糧趨賢棄主去
　　親不遠千里而求之尚賢之迹著使民
　　求奇務異以尊耳目所不及必有名浮
　　于實者應之是相率而爲偽欲天下不
　　亂可得乎下文明好知之害物使生民
　　失性雖禽獸蟲魚亦不得安其性命之
　　情矣皆知求其所不知謂分外求知如
　　測天地問鬼神之類所已知謂己之良
　　知辨微危尊德性之類所不善已自以
　　爲非者責人求備之類所以善己自以
　　爲是者矜能自用之類信能於此精擇
　　而謹趨之則知善皆出於眞性情各歸
　　於正不治天下而天下自治矣苟或反
　　是則日月山川爲之悖爍人民其能自
　　安乎此皆原於上好知之過種種之民
　　謂得祖氣之正可爲種於天下者也
　　是篇以胠篋命題諸解罕及胠字之義
　　唯林疑獨云潛開也今考監韻胠脅也
　　則胠篋者從篋之脅旁開而取物此竊
　　盜之行也經意謂治失其道法令滋彰
　　上以知防民民亦以知窺其上防之弗
　　周必將乗間而有之故國之利器不可
　　以示人田成子盜齊并竊其聖知之法
　　以致身安國霸則知盜亦有道而世俗
　　之聖知不足恃也如此四子之不免乎
　　戮宜矣世間善惡二塗皆資聖人之道
　　而立然而爲惡者常多趨善者常少則
　　其利天下少而害天下多也可知蓋消
　　長之理猶唇齒川谷之相因若重以聖
　　知治天下其爲盜跖之利不輕矣爲器
　　以平之并器而竊之立法以治之并法
　　而竊之吾將柰何哉此實由乎爲治者
　　不能弘道德以公天下之情然後姦雄
　　得竊其權以爲私利天下有被其害者
　　矣○南華務在絶聖棄知掊斗折衡思
　　復上古無爲之治然其遺淳反朴之要
　　在明乎眞知以正其所趨復乎眞善以
　　全其所受而已爲欲矯世俗之弊其言
　　不免乎過訐覬有以激回之馬蹄未足
　　盡其喻至胠篋而極矣奈何道大難用
　　徒託空言獨唱於前卒無和者無怪乎
　　古今抱道之士高蹈山海而不返也吁
　　使任治道之君子皆如漆園之用心何
　　患乎世道之不興淳風之不復哉


南華眞經義海纂微卷之二十九












南華眞經義海纂微卷之三十立九
　　　　武林道士褚伯秀學
　　　在宥第一
聞在宥天下不聞治天下也在之也者恐天
下之淫其性也宥之也者恐天下之遷其德
也天下不淫其性不遷其德有治天下者哉
昔堯之治天下也使天下欣欣焉人樂其性
是不恬也桀之治天下也使天下瘁瘁焉人
苦其性是不愉也夫不恬不愉非德也非德
也而可長乆者天下無之人大喜邪毗於陽
大怒邪毗於陰陰陽并毗四時不至寒暑之
和不成其反傷人之形乎使人喜怒失位居
處無常思慮不自得中道不成章於是乎天
下始喬詰卓鷙而後有盜跖曾史之行舉天
下以賞其善者不足舉天下以罰其惡者不
給故天下之大不足以賞罰自三代以下者
匈匈焉終以賞罰爲事彼何暇安其性命之
情哉
　郭象註宥使自在則治治之則亂也眞莫
　之蕩則性命不過欲惡不爽在上者不能
　無爲故有誘慕好惡而民性淫矣所貴聖
　王者非貴其能治貴其無爲而任物之自
　爲也無治乃不遷淫堯雖在宥天下其迹
　則治也治亂雖殊其於失後世之恬愉使
　物爭尚畏鄙而不自得則同耳喜怒失位
　居處無常此皆堯桀之流使致斯患人在
　天地之中最能以靈知喜怒擾亂羣生而
　振蕩陰陽也故得失之間喜怒集乎百姓
　之懷則寒暑之和敗四時之節差百度昏
　亡萬事夭落也慕賞乃善賞不能供畏罰
　乃止罰不能勝忘賞罰而自善性命乃大
　足耳夫賞罰者聖王所以當功過非所以
　著勸畏也故理至則遺之而三代已下匈
　匈然與迹競逐以所寄爲事何暇安其性
　命之情哉
　吕惠卿註天下者萬物之所一其常性常
　德即我之性德是也在宥天下在宥我而
　已在者存之而不亡任自然而不益宥者
　放之而不縱如囿之宥物也不淫不遷無
　爲而已無爲則無我無我則治天下者誰
　哉故兩忘堯桀之是非也人生而靜何有
　樂苦使之樂苦是淫其性淫其性未有不
　遷其德者也萬物負陰抱陽沖氣爲和人
　莫不有沖氣之和以與天地通而堯使民
　樂其性至太喜而毗於陽桀使民苦其性
　至太怒而毗於陽故傷其沖氣而墮四時
　之施寒暑之和不成反傷人形矣至於思
　慮不自得中道不成章所謂兩相傷也於
　是天下始有喬詰卓鷙非常之行喬則尚
　高詰則窮盡卓則難及鷙則不羣皆非平
　易中正此賞罰所以不給性命之情所以
　不得而安也
　林疑獨註天下所自生者莫不自在天下
　所自得者莫不自宥聖人觀天下自在之
　性而在之使各適逍遥之遊因天下自宥
　之德而宥之使各安其理義之悦在之者
　使天下成其性宥之者使天下順其德故
　性不淫德不遷聖人亦無爲矣豈有治天
　下者哉心無所苦謂之恬恬有安靜意心
　相承順謂之愉愉有懽悅意喜則氣散而
　心動故不恬怒則氣逆而心鬰故不愉人
　心未嘗不虚而至於悲喜者有物觸之也
　堯桀之治天下雖善惡不同其觸人心而
　至於害性則一非先王自得之理也其可
　長乆乎人過喜則陽氣常舒過怒則陰氣
　常慘喜怒始由於君政失中以致民心失
　節上干天地之和而反傷人之形此相因
　之理也故使人思慮不自得中道不成章
　皆言人形被傷陰陽不和之狀喬詰言之
　好高卓鷙行之尚異天下因堯之迹而有
　曾史因桀之迹而有盜跖既舉堯非桀善
　惡交紛竭天下之物不足以爲賞罰況其
　它乎上之人終以賞罰爲事則天下之民
　豈能安其性命之情哉
　陳詳道註有天下者欲開天而不開人爲
　福而不爲賊莫若在宥之而已在則莫之
　擾宥則莫之迫莫擾則性不淫故誘然皆
　生而不知所以生莫迫則德不遷故同然
　皆得而不知所以得又敦治天下哉治天
　下者不失於不恬必失於不愉不恬則太
　喜而毗於陽不愉則太怒而毗於陰盖人
　身之氣與天地通流吾之陰陽毗於此天
　地之陰陽應於彼寒暑之和不成而反傷
　人之形矣於是天下始有求高探深尚異
　務捷者出皆非中道也不過於爲善必過
　於爲惡故舉天下不足以爲賞罰何暇安
　其性命之情哉
　陳碧虚註上古之君存天下者寬之而已
　非有心以治之也故天下不淫其性不遷
　其德斯無爲而自治也昔堯亡自存之道
　而施仁愛使民失常性以至親之譽之桀
　無寬物之恩而務苛急使民失常德以至
　畏之侮之性淫德遷而不亡者未之有也
　人之喜怒通乎陰陽陰陽不和反傷人刑
　矣喬詰高奇之論喻曾史之流卓鷙獨行
　勇猛比盜跖之徒也賞善不足言詐善衆
　罰惡不給言實惡多故喧嘩競逐以勢利
　爲務何暇事恬愉壽考邪
　林氏鬳齋口義云在者優游自在宥者寬
　容自得天下之人性皆不亂德皆不移又
　何用治之哉恬靜也愉樂也喜屬陽怒屬
　陰毗益也醫書所謂有餘之病致中和則
　天地位失其中和則四時不調而人亦病
　矣居處無常謂妄動不成章失中道也喬
　者好高而過當詰者議論相詰責卓者孤
　立鷙者猛厲皆形容不和之意曾史盜跖
　只代賢不肖字用心不和則賢不肖皆非
　矣今賞賢而罰不肖則賢非眞賢舉世皆
　然賞之而不足言此等人多也人皆慕賞
　避罰以偽相與則豈能安其性命自然之
　理哉
　　在者存之而已有天下而不與焉宥者
　　矜而恤之故視民如傷焉是以聖君端
　　拱乎廟堂之上百姓恬愉於畎畝之中
　　性不淫而德不遷形聲和而天地應上
　　古至治之風也自三代而下匈匈然以
　　賞罰爲事使民無以安其性命之情至
　　戰國縱横則有賞之而不勸罰之而不
　　畏者矣南華立在宥之論有心於復古
　　者歟人處世間日與物接理有逆順喜
　　怒不能盡忘在乎調之以宜發而中節
　　不失乎和而已若過喜過怒偏陰偏陽
　　則寒暑爲之失序況於人乎原其太過
　　之由本於堯桀之治一使民欣欣一使
　　民瘁瘁此喜怒之所由生也由是而善
　　惡著焉賞罰立焉天下始高亢其行窮
　　詰其辭卓異鷙勇於事爲之間善者爲
　　曾史惡者爲桀跖舉天下不足以爲勸
　　懲何暇安其性命任治道者至是亦無
　　所施其術矣而江海山林之士猶拳拳
　　在念覬有以救藥而痊復之其言雖諔
　　詭而心則羲黄之心也豈可以迹異而
　　輕議哉
而且悅明邪是淫於色也悦聰邪是淫於聲
也悅仁邪是亂於德也悅義邪是悖於理也
悅禮邪是相於技也悦樂邪是相於淫也悅
聖邪是相於藝也悅知邪是相於疵也天下
將安其性命之情之八者存可也亡可也天
下將不安其性命之情之八者乃始臠卷傖
囊而亂天下也而天下乃始尊之惜之甚矣
天下之惑也豈直過也而去之邪乃齋戒以
言之跪坐以進之鼓歌以儛之吾若是何哉
故君子不得已而臨莅天下莫若無爲無爲也
而後安其性命之情故貴以身於爲天下則
可以託天下愛以身於爲天下則可以寄天
下故君子苟能無解其五藏無擢其聰明尸
居而龍見淵默而雷聲神動而天隨從容無
爲而萬物炊累焉吾又何暇治天下哉
　郭象註當理無悦悦之則致淫悖之患存
　亡無在任其所受之分則性命安矣然存
　此八者則不能縱任自然故爲臠卷傖囊
　也不能遺之已爲誤矣而又尊之豈不甚
　惑哉非直曰寄而過去乃珍貴之如此且
　無爲者非拱默之謂各任其自然則性命
　安矣不得已者非迫於威刑抱道懷朴任
　乎必然之極而天下自賔故出處語默付
　之無心神順物而動天隨理而行若遊塵
　之動任其自然而已矣
　吕惠卿註天下不安其性命之情則所謂
　聰明仁義禮樂聖知皆非其正不免亂德
　悖理而已八者存亡皆可言無益損乎其
　直臠割而不全卷束而不舒傖積而不散
　囊結而不解皆所以亂天下而乃尊之惜
　之齋戒以言鼓歌以儛以爲天下之至眞
　在是世迷日乆吾若之何哉夫臨莅天下
　誠出於不得已而無烏則我奚爲不貴愛
　以身於爲天下而以徇之哉斯則可以寄
　託天下者也貴則不輕其身愛則不危其
　身託如託身寄如寄物則貴重於愛託重
　於寄也無解五藏則不散而淫乎仁義無
　擢聰明則不引而屬乎聲色尸居龍見其
　見出於無爲淵默雷聲其聲出於不言神
　動則感而後應天隨則不召自來如此則
　從容無爲而萬物炊累即萬物之以息相
　吹累則炊之積也萬物歸之如塵自集又
　何暇治天下哉
　林疑獨註仁義者禮樂之體禮樂者仁義
　之文由性以充於内則與道爲一由聰明
　以求於外則離道爲名天下苟安其性命
　之在己者則此八者存之所以立人德亡
　之所以立天道若夫徇名逐迹則此八者
　始臠割卷束傖聚囊括而亂天下此皆言
　其拘滯不通之意而天下乃始尊惜之齋
　戒至儛之形容其尊惜之狀吾亦無如之
　何矣夫君子爲天下所歸不得巳而臨莅
　莫若無爲無爲而無不爲矣無爲所以治
　己無不爲所以應物堯舜之道不過此耳
　聖人入而同乎天則無貴無愛天下亦不
　知有可尊可親故無所寄託及出而之乎
　人則有貴有愛天下知有尊斯託之矣天
　下知有親斯寄之矣無貴無愛㝠乎神有
　貴有愛存乎身身者神之所寄託天下又
　寄託於吾身吾身寄託於天地天地寄託
　於虚空以是考之凡有形者皆不免有所
　寄託也老子曰貴以身爲天下若可寄天
　下愛以身爲天下若可託天下意同而辭
　異盖於有往意而未至若有似意而不實
　老子因有天下者而言莊子爲未有天下
　者而言若可者見其已有天下而心不係
　於天下古之人若堯舜者是也言可以者
　見其未有天下而心不忘於天下古之人
　若孔孟者是也各有所主而巳解其五藏
　則精神魂魄意散而不全擢其聰明則耳
　目鼻口形逐而不返豈君子治心養性之
　道哉是故居則如尸見則如龍默則如淵
　聲則如雷四者皆出於無心應時順理而
　已動如神之應物行如天之隨時唯其如
　此故從容無爲而萬物炊累若遊塵之自
　動我何與焉
　陳詳道註聰明聖知仁義禮樂之於天下
　聖人豈强爲哉凡以應時適變不得已耳
　昧者守芻狗爲神明指蘧廬爲聖宅豈直
　過而去之乃齋戒以言鼓歌以儛如此而
　欲天下不惑也難矣貴以身於爲天下則
　爲天下不若吾身之重愛以身於爲天下
　則爲天下不若吾身之親此忘天下者也
　貴以身爲天下愛以身爲天下非忘天下
　者也忘天下則適己而已非忘天下則有
　以適人然皆未能無身也老子曰生非貴
　之所能存身非愛之所能厚則無身者何
　貴愛之有哉貴愛其身雖下於聖人亦天
　下之所願爲君也故可以寄託天下然老
　子於貴以身言若可寄愛以身言若可託
　可以必辭也若可疑辭也寄其所付託其
　所恃也以忘天下與非忘天下言之則可
　以若可之辯明矣若夫寄託之說當從老
　子爲正無解正藏則道德不支於仁義之
　岐無擢聰明則耳目不沉於聲色之僞尸
　居則無事龍見則事出於無事而未始有
　事淵默則不言雷聲則言出於不言而未
　始有言如是則順物而動其動也不以心
　而以神乗理而行其行也不以天而以人
　從容無爲而萬物炊累如在橐籥之中而
　已又何暇治天下哉
　陳碧虚註收視聽於内則聲色莫能惑藏
　仁義於己則道德何由失約禮樂於身則
　邪偽莫能干絶聖知之迹則疵病莫能襲
　斯八者古人卷之以治身末世張之以喪
　本臠卷難其卷傖囊亂其囊謂陳迹難其
　卷懷必至於亂天下天下不貴重簡易而
　反尊惜繁難其惑甚矣故臨莅天下莫若
　無爲無爲而性命之情不安者未之有也
　貴身愛身於爲天下者是貴愛天下非貴
　愛其身也若是則得喪不在己憂樂不爲
　身故可以寄託天下也尸者不言而整肅
　龍者變化而彰明道性眞常如淵之靜默
　號令應時如雷之發聲神運于内象見于
　外寬裕自守羣物動昇雖云不治天下而
　治法存焉
　林氏鬳齋口義云悅聖之聖近似能字猶
　言草聖故於盜亦曰聖此皆不可以語孟
　字義釋之安其自然則此八者雖有亦不
　能爲累臠卷局束傖囊多事齋戒跪坐言
　鄭重致恭鼓歌以儛不知手舞足蹈也盖
　譏一時學者吾指它人而言汝輩如此果
　如何哉不得巳而下說無爲自然之治此
　三字便見有天下而不與之意以其身之
　可貴猶貴於爲天下而後可以天下託之
　以其身之可愛猶愛於爲天下而後可以
　天下寄之此二句文奇而理正禮記曰筋
　骸之束解其五藏即是不束擢抽也謂過
　用其聰明尸居即禮云坐如尸龍喻文采
　威儀可則也淵默深靜不言雷聲感動人
　也襌家所謂是雖不言其聲如雷神動天
　隨言動容周旋無非天理也此三句理到
　而文奇萬物炊累即是萬物以息相吹言
　我但無爲於上而民自作自息如遊塵之
　炊累又何容心以治之哉
　　聰明仁義禮樂聖知八者雖出於人爲
　　各具自然之理行其所無事而已亡之
　　不爲失存之不爲得也若心有所悦則
　　滯迹成弊害有甚焉者矣行其無事則
　　安其性命之情滯迹成弊則臠卷傖囊
　　而亂天下也臠卷謂拘束於仁義禮樂
　　傖囊謂馳騁其聰明聖知一人膠擾於
　　上何望天下之泰寧然天下猶慕而尊
　　惜之齋戒以言則神其說跪坐以進則
　　重其傳至於鼓歌以儛則樂之無厭其
　　惑不可解矣吾奈此何哉此重歎之辭
　　不得已而臨莅迫而後動也莫若無爲
　　任物性之自然故貴以身爲天下則不
　　賤其民愛以身爲天下則能親其民若
　　是然後可以寄託天下矣寄託互其文
　　不必分輕重無解五藏斂五常而歸於
　　道也無擢聰明泯聲色而全其眞也是
　　故善處者以時而出其出必神善寂者
　　以時而鳴其鳴必大皆由己涵養之功
　　以符至神之運天且弗違而況於人乎
　　從容無爲我自得也萬物炊累物自得
　　也物我俱得而天下治矣又何暇治天
　　下哉傖囊二字諸解並以亂釋之而
　　無音切按毛晃增韻以傖囊之囊附獰
　　字條引莊子爲註續考漢書賈誼傳國
　　制搶攘上音傖仕庚切下女庚切亂也
　　詳此經文傖囊字舊以亂釋之則當與
　　漢書搶攘音訓一同



南華眞經義海纂微卷之三十
南華眞經義海纂微卷之三十一立十
　　　　武林道士褚伯秀學
　　　在宥第二
崔瞿問於老聃曰不治天下安臧人心老聃
曰汝慎無攖人心人心排下而進上上下囚
殺綽約柔乎剛强廉劌雕琢其熱焦火其寒
凝冰其疾俛仰之間而再撫四海之外其居
也淵而靜其動也縣而天憤驕而不可係者
其唯人心乎昔者黄帝始以仁義攖人之心
堯舜於是乎股無肱脛無毛以養天下之形
愁其五藏以爲仁義矜其血氣以規法度然
猶有不勝也堯於是放讙兜於崇山投三苗
於三峗流共工於幽都此不勝天下也夫施
及三王而天下大駭矣下有桀跖上有曾史
而儒墨畢起於是喜怒相疑愚知相欺善否
相非誕信相譏而天下衰矣大德不同而性
命爛漫矣天下好知而百姓求竭矣於是乎
釿鋸制焉繩墨殺焉椎鑿决焉天下脊脊大
亂罪在攖人心故賢者伏處乎大山嵁巖之
下而萬乗之君憂慄乎廟堂之上今世殊死
者相枕也桁楊者相推也刑戮者相望也而
儒墨乃始離跂攘臂乎桎桔之間噫甚矣哉
其無愧而不知恥也甚矣吾未知聖知之不
爲桁楊椄槢也仁義之不爲桎桔鑿枘也焉
知曾史之不爲桀跖嚆矢也故曰絶聖棄知
天下大治
　郭象註排之則下進之則上言其易摇蕩
　也焦火凝冰皆喜怒并積之所生若乃不
　雕不琢各全其樸何冰炭之有俛仰之間
　再撫四海風俗之所動也靜之可使如淵
　動之則係天而踴躍人心之變靡所不爲
　任而放之則靜而自通治而係之則跂而
　僨驕僨驕者不可制之勢夫黄帝非爲仁
　義也與物㝠則仁義之迹見迹見則世必
　徇之是使物攖也至若堯舜之名皆迹耳
　我寄斯迹而迹非我故駭者自世世彌駭
　迹愈粗粗之與妙猶塗之夷險遊者豈嘗
　改其足哉聖人一也而有堯舜湯武之異
　所異者時世之名未足以名聖人之實雖
　有仁義之迹而所以迹者故全也自喜怒
　相疑至誕信相譏莫能齊於自得立小異
　而不止於分知無涯而好之故無以供其
　求於是有釿鋸椎鑿之禍雕琢性命遂至
　於此若任自然而居當則賢愚襲情貴賤
　履位君臣上下莫匪爾極天下無患矣斯
　迹也遂攖天下之心使奔馳而不可止惡
　直醜正蕃徒相引任眞者失其據業偽者
　竊其柄於是主憂於上民困於下由腐儒
　守迹故致斯禍不思捐迹反一方復攘臂
　用迹治迹可謂無媿而不知恥也桁楊以
　接槢爲管桎梏以鑿枘爲用聖知仁義者
　遠罪之迹迹遠罪民斯尚之尚之則矯詐
　生矯詐生而禦侮之器不具者未之有也
　吕惠卿註在宥而不治所以不攖人心治
　而感之則是攖之排之則下進之則上莫
　知其鄉也上下囚殺至其寒凝冰則非所
　宜攖者也俛仰之間再撫四海則出入無
　時也居也淵靜動也懸天僨驕而不可係
　所謂操存而舍亡者也眞人恐學者直以
　堯舜爲未至故又言黄帝以仁義攖人心
　其㫖在於絶聖棄知非其人有間然也聖
　知不去不能無以仁義攖人心以我有心
　故也有心則有迹不免以身徇天下以至
　於有所謂凶德而去之也自股無胈至規
　法度此以身徇天下者猶不能勝以不能
　絶聖棄知也施及三王則下有桀跖之窮
　凶上有曾史之過善儒墨畢起交相疑欺
　未有得天下之至正者所以性命爛漫百
　姓求竭於是有釿鋸椎鑿之禍不得不然
　也故賢者退伏而避患萬乗憂慄而不知
　所以爲之之方凡以不能無爲以反其性
　命之情而已今世殊死至刑戮相望三語
　則又非三代之比而儒墨乃離跂攘臂於
　罪人之間而欲與之論議是不知恥之甚
　也今欲救之而不反性命之情重之以聖
　知仁義則是遁天之刑增固而不解重利
　桀跖使得爲先聲而從之也
　林疑獨註進上者好高排下者趨卑各有
　所制縛所以爲囚殺綽約柔乎剛强廉劌
　所以喪眞雕琢所以損樸名爲治之實有
　以攖拂之也於是有陰陽之患焦火凝冰
　即躁勝寒靜勝熱之意俛仰之間再撫四
　海言夢寐之頃得天下者如南柯枕中之
　事淵靜即潛默懸天則所係高遠僨驕言
　其縱逸與心猿意馬喻同法始乎伏羲至
　堯舜而迹著又述黄帝之迹而行之以至
　股瘦而無胈脛秃而無毛徒能養天下之
　形不能安天下之性憂苦其五藏以爲仁
　義矜莊其血氣以規法度陰陽交戰於一
　身其能安於性命乎性命不安其能勝天
　下之情偽乎於是有流放之事施及三王
　則法愈乆而迹愈弊故有桀跖曾史之分
　儒墨競起相疑相欺淳風既喪天下衰矣
　性命爛漫百姓竭矣釿鋸喻仁義繩墨喻
　禮法椎鑿喻刑辟皆攖人心之具也故天
　下脊脊大亂萬乗之君無以安其位矣殊
　死至相望形容囚殺之多而儒墨猶徇仁
　義之迹離跂攘臂於其間欲有以救之此
　不知本者也盖以迹治迹猶以火救火其
　能有功乎椄槢校梁也淮南子云大者爲
　柱梁小者爲椄槢鑿枘者鑿頭厠木如柱
　頭枘也嚆矢矢之鳴者桁楊因槢椄而後
　成桎梏因鑿枘而後立聖知仁義者欲民
　遠罪之迹也民尚迹則矯詐生桁楊椄槢
　於是而具唯去其所以攖人心者則天下
　治矣
　陳詳道註孟子論人心曰操則存舍則亡
　莊子論人心曰僨驕而不可係盖操之而
　不舍者人也放之而不係者天也爲治者
　不可以人廢天以人廢天非所以在宥之
　也爲學者不可以天廢人以天廢人非所
　以充養之也夫人心排而下之則拘以囚
　進而上之則怒而殺廉而劌之使傷而不
　全雕而琢之使文而不質則陰陽之氣沴
　矣其僵也僨其起也驕執而係之使閉而
　不舒則不肖之心應矣仁義内也故愁五
　藏法度外也故矜血氣然仁義行而姦偽
　生法度彰而暴亂作故堯之至治不免四
　凶之誅況三代以下乎夫桀紂貴爲天子
　臧獲所不爲孔墨窮爲匹夫而宰相所憚
　貴賤之分在行不在位此所以言下有桀
　跖上有曾史也相疑相欺以至脊脊大亂
　内刑也殊死桁楊外刑也有外鑠則内刑
　至有内刑則外刑作故儒墨起而天下亂
　然後刑戮相望也殊者絶之戮者辱之椄
　槢者桁楊之梁椄槢非桁楊桁楊因椄槢
　而後具鑿枘非桎梏桎梏因鑿枘而後成
　聖知仁義非罪惡罪惡因聖知仁義而後
　致故以聖知譬椄槢仁義譬鑿枘也
　碧虚註人心本靜攖之而亂排謂毁之進
　謂譽之炎凉其外冰炭其内機心一發即
　遍空際成心縱蕩甚於奔馬也昔者黄帝
　始以仁義攖人心堯舜又勤苦以養天下
　爲仁義規法度然猶不勝也是以流放四
　凶延及三王天下驚駭儒墨並興相疑相
　欺德異而眞散知流而民竭故聖賢伏處
　以全其生在位者憂危而莫救也法令之
　嚴由於攖撓至刑戮交馳於道術之間者
　其榗紳高論之所致乎始有聖知仁義之
　利終成桁楊桎梏之害故賢者在位日約
　其法昧者在位日滋其令治迹澆淳在人
　而已無道之君亦必假聖賢法度以行其
　暴虐豈非曾史爲桀跖嚆矢哉
　鬳齋云此一段把孟子出入無時莫知其
　鄉合觀尤妙排下者不得志之時心趨向
　下得志則好進不已心愈向上上下皆烏
　囚殺自累自苦也剛强之人或爲綽約所
　柔項羽涕泣於虞美人是也廉劌圭角雕
　琢磨礱少年得志多少圭角更涉世故皆
　消磨了焦火凝冰形容其喜怒憂恐一俯
　仰間其心中往來如再臨四海之外言疾
　急如此淵靜喻不動念一起時如懸係於
　天也僨同憤僨驕亢厲之狀係猶制也此
　段模寫人心最爲奇妙股無胈髀肉不生
　之意脛無毛勞其足也矜梗其血氣猶云
　柴其内規爲仁義法度勞苦如此猶無如
　天下何故有流放之刑四罪而天下咸服
　本舜事而莊子唤作堯此是其辭參差而
　諔詭可觀者也延及三王下而小人則爲
　桀跖之行上而君子則慕曾史之名起儒
　墨之爭而相疑相譏性命之情到此都狼
　籍了百姓求竭言無以應之也既不勝天
　下遂至於用刑故賢者隱遁而君自勞被
　罪者益衆而儒墨於此時猶高自標致支
　離翹跂於衆罪人之中可謂不知恥也甚
　矣桁楊械也椄槢枷中横木楔嚆矢今之
　響箭也
　　天下不治然後有治之之名民心不臧
　　然後用臧之之術治術之設興於中古
　　立法之君而弊於後世徇迹之臣經所
　　謂木植之性豈欲規矩鉤繩哉崔瞿不
　　明人心本具至善乃欲以政治善天下
　　之心老聃告以但勿攖之足矣何作爲
　　以善之今人心之弊多好抑下尊高所
　　以至於爭競囚殺而不知綽約所以爲
　　柔剛强之道遂廉劌其鋒雕琢其質喜
　　怒外觸冰炭内攻一點沖和幾何而不
　　銷鑠哉況念頭一舉萬水千山淵靜天
　　懸不足爲喻此所謂僨驕而不可係者
　　也上古無爲君民各適處混芒而得澹
　　漠焉黄帝爲治始以仁義攖人心至堯
　　舜則政治畢具攖之愈深攖之既深犯
　　之必力故不免施四凶之誅而天下大
　　駭恩害相生理之必至者也上有不同
　　之治下有不同之德性命爛漫而無以
　　復百姓求竭而無以供於是釿鋸椎鑿
　　之禍興天下大亂不可救藥賢者伏處
　　之避禍萬乗憂慄而苟存以至殊死者
　　相枕於道路刑罰不中可知矣而爲治
　　者乃始攘臂乎桎梏之間謂己足以任
　　繁劇而善治亂也殊弗悟致亂之由實
　　爲自召無異置人於墊溺而後褰裳力
　　拯以爲恩非唯彼遭困厄而已亦勞且
　　憊矣由是知世所謂聖知仁義未必不
　　爲桁楊桎梏曾史楊墨未必不爲桀跖
　　利器也道德經云我無爲而民自化我
　　無欲而民自樸斯爲不治之治歟
黄帝立爲天子十九年令行天下聞廣成子
在於空同之上故往見之曰我聞吾子達於
至道敢問至道之精吾欲取天地之精以佐
五穀以養民人吾又欲官陰陽以遂羣生爲
之奈何廣成子曰而所欲問者物之質也而
所欲官者物之殘也自而治天下雲氣不待
族而雨草木不待黄而落日月之光益以荒
矣而佞人之心翦翦者又奚足以語至道黄
帝退捐天下築特室席白茅間居三月復往
邀之廣成子南首而卧黄帝順下風膝行而
進再拜稽首而問曰聞吾子達於至道敢問
治身奈何而可以長乆廣成子蹶然而起曰
善哉問乎來吾語汝至道至道之精窈窈㝠
㝠至道之極昏昏默默無視無聽抱神以靜
形將自正必靜必清無勞汝形無揺汝精乃
可以長生目無所見耳無所聞心無所知汝
神將守形形乃長生慎汝内閑汝外多知爲
敗我爲汝遂於大明之上矣至彼至陽之原
也爲汝入於窈㝠之門矣至彼至陰之原也
天地有官陰陽有藏慎守汝身物將自壯我
守其一以處其和故我脩身千二百歲矣吾
形未嘗衰黄帝再拜稽首曰廣成子之謂天
矣廣成子曰來余語汝彼其物無窮而人皆
以爲終彼其物無測而人皆以爲極得吾道
者上爲皇而下爲王失吾道者上見光而下
爲土今夫百昌皆生於土而反於土故余將
去汝入無窮之門遊無極之野吾與日月參
光與天地爲常當我緡乎遠我昏乎人其盡
死而我獨存乎
　郭註問至道之精可謂質不任其自爾而
　欲官之故殘人皆自修而不治天下則天
　下治矣窈㝠昏默皆了無也老莊之所以
　屢稱無者明生物者無物而物自生耳忘
　視而自見忘聽而自聞任其自動故閑靜
　而不夭慎内全其眞閉外守其分知無涯
　故敗也極陰陽之原則有官有藏但當任
　之任性命之極極長生之致身不夭乃能
　及物也物無窮而人以爲終徒見其一偏
　耳皇王之稱隨世上下得通變之道以應
　無窮一也失無窮之道則自信於一偏不
　能均同上下故俯仰異心土無心者也生
　於無心故當反守無心而獨往入無窮遊
　無極則與化俱日月参光天地爲常都任
　之也物之去來皆不覺故以死生爲一體
　無往而非存也
　吕註空同之上無物而大通之處道爲無
　名之樸故曰質陰陽道之散故曰殘雲氣
　不待族至益以荒矣則非輔其自然而有
　以虧之閒居三月齋潔之至順下風而進
　循本以求之治身而可長乆者唯道爲然
　是乃問其質也窈㝠則無形言所不能論
　意所不能致而有所謂精者可知言則非
　其極也必至於昏昏默默乃所以爲道之
　極此言道之體無視無聽至乃可長生則
　與之入道也抱神以靜則形不期正而自
　正必靜必清言其不可撓而濁之形不勞
　而全精不摇而復乃可長生矣夫神無形
　而麗物不麗於物而反乎無見無知不守
　其形將安知乎慎内則塞其兊閉外則閉
　其門此養神而保之之道反是則多知而
　敗矣人未知道則域於陰陽而未嘗至其
　原無見無聞無知則遂於大明之上入於
　窈㝠之門得是而窮之則知天地有官其
　官也以此陰陽有藏其藏也在此慎守汝
　身物將自壯則奚爲而外求哉黄帝又語
　以向之所謂無見聞知道之體而已至其
　用則無見乃其所自見無聞乃其所自聞
　無知乃其所自知也盖道之爲物無窮無
　測而遂止於無見聞知則是無窮而以爲
　終無測而以爲極也得道者爲皇爲王以
　其神明而皇王之所興起也失道者見光
　爲土以其形不出照臨覆載之間也百昌
　生土反土以其形而已故余將去汝入無
　窮遊無極則以爲終極者非知我者也與
　日月參光則其明不息與天地爲常則其
　乆無窮當我緡乎不知其爲當也遠我昏
　乎不知其爲遠也人盡死而我獨存則求
　之吾身不知何物而可以至於此也萬物
　之靈唯人爲最造化之爲人不知幾何而
　一遇而人之聰明恂達可以與此者又幾
　何而一遇也而不孜孜焉則彼以慈爲寳
　者固不厭數數言之也
　疑獨註黄帝爲天子歷年已更陰陽之數
　以治天下故言其迹廣成不治天下故言
　其道黄帝欲取天地官陰陽此至命體神
　者所爲陰陽言其氣天地言其形氣精而
　形粗精者神之質陰陽者道之殘盖可問
　可答者易散而爲天地也可官可任者神
　散而爲陰陽也雲氣未族而雨則陰陽失
　其理草木未黄而落則萬物失其道以至
　日月昏晦皆非神人之治也閑居不以物
　累三月數之小成至道之精太易也至道
　之極太極也陰陽生於太易天地生於太
　極窈㝠昏默則未有象數故謂之精謂之
　極目不亂於色耳不亂於聲故神全不動
　邪氣不干而形止於一矣無勞汝形老子
　曰載營魄是也無摇汝精老子曰抱一是
　也魄者形之主一者精之數學道者當廓
　其志勿累於形使神常載魄而不載於魄
　則可抱一而體神矣今人死而有升沉之
　異者由滅神徇形以神從魄故至淪於幽
　陰化爲異物若神全之人雖魄之陰滯將
　與神爲一而無所不之也目無見則内視
　耳無聞則反聽心無知則無思故塵自外
　隔根自内固而形可長生也慎内則眞不
　散閉外則塵不入此爲道日損之意多知
　則務日益所以爲敗也大明之上顯道也
　窈㝠之門玄德也至陽無陰至陰無陽原
　者陰陽之本萬物所自出彼物無窮無測
　而以爲終極者以人言之耳皇者王之所
　自出天道也王者出於皇人道也光以言
　天土以言地盖得道者出爲王入爲皇無
　所不可失道則有所偏在上見光在下爲
　土而已今天下百昌之物始出於土終化
　爲土土豈有心於物哉人生於無形死於
　無形豈能係於人間余將去汝言身雖在
　人間而心已離之而與造物者游矣無極
　不見其始無窮不見其終門者出入所自
　野者空曠而無適莫也與日月合其明與
　天地合其德故至人之心若鏡物來則應
　物去則忘當我物來也緡乎有係物意遠
　我物去也昏乎有忘物意物之去來皆不
　覺也人其盡死而我獨存言神人與造化
　爲一死生不得與之變也
　詳道註夫天地有官可任而不可違陰陽
　有藏可委而不可離欲官陰陽以遂羣生
　則是以人御天而逆其自然物幾何而不
　殘乎老子曰道甚夷而民好逕又曰益生
　曰祥苟欲速而益之則子生未孩而始誰
　雲氣不待族而雨何異乎揠苗者哉此所
　以上悖日月益以荒矣黄帝退捐天下能
　外物矣未能外生所以問治身之道廣成
　子告以必靜必清則於外生得之矣故又
　告以物無窮極也昏默則視聽不可見聞
　窈㝠則搏之不可得也耳目者心之寇故
　必無視無聽然後抱神以靜動濁者形精
　之蠹故必靜然後無勞形必清然後無勞
　精此所以貴閉慎而不貴多知也陽爲顯
　故遂於大明之上陰爲幽故入於窈㝠之
　間守其一精之至也處其和和之至也含
　德之厚比於赤子精和之至故千二百歲
　而形未嘗衰夫道前無始而後無終與有
　數者異上不皦而下不昩與有體者異光
　者陽之精土者陰之質失道則上役於陽
　故見光下制於陰故爲上而巳萬物生於
　土又反於土吾將去之也與日月參光則
　合其明與天地爲常則合其德當我緡乎
　與我合者緡而爲道遠我昏乎與我遠者
　昏而爲物人其盡死而我獨存謂彼則盛
　其枝葉以傷根柢此則深根固蒂以存枝
　葉也
　碧虚註有所欲有所取非精妙也乃粗質
　爾有所法有所治非全眞也必傷殘矣自
　而治天下陽灾陰沴二景失明又奚足以
　語至道哉黄帝退捐天下膝行而問修身
　廣成始告以窈窈㝠㝠强名道之精昏昏
　默默强名道之極不以色爲色不以聲爲
　聲故神靜而形正靜則神不勞清則精不
　摇不妄視故無見不妄聽故無聞不妄想
　故無思三者皆眞故神住形留也慎内則
　虚心閉外則塞兊盖懼夫多知之爲敗故
　能超乎陰陽會乎道域也三辰焕明五嶽
　安鎮天地有官也四時資生萬物結成陰
　陽有藏也自治則物化而日强純一則沖
　和之所聚故脩身千二百歲而形未嘗衰
　李淳風天元主物薄云千二百謂之大剋
　一曰陰陽之小紀也道本無始豈有終不
　知誰子豈有極上爲皇而下爲王域中之
　大也上見光而下爲土則一物也萬物自
　生自滅吾亦倐來倐去太虚之門無窮造
　化之野無極與日月參光不自顯也與天
　地爲常不自異也物之當我如絲緒緡然
　而不覺物之遠我如暗㝠昏然而不知人
　其盡死理當隱景而我獨存吾有不亡者
　是也
　鬳齋云官陰陽使陰陽各當其職物之本
　然曰質即前言至道也物之殘謂害物之
　事天地陰陽皆自然之理五穀羣生亦自
　生自遂有心以官之反爲物害矣雲不聚
　而雨此有而彼無不待黄而落失時也窈
　㝠昏默微不可見無視無聽耳目俱忘靜
　而無爲形則自正神必清靜形不勞役氣
　無動摇則可長生今修煉之學原於此無
　勞無摇此無與勿字同有禁止之意無見
　無聞無知又解無視抱神兩句慎内不動
　其心閉外不使物得以動吾心也不識不
　知而後德全多知則敗事矣大明即太虚
　窈㝠即無極言人身自有天地陰陽我之
　天地各官其官我之陰陽各安其所則此
　身可以慎守物物皆自堅固物謂我身所
　有之物所守者一而不雜所處者無不和
　順所以千二百歲而形不衰廣成子之謂
　天言其與天合一也物安有窮而人必求
　其所終物豈可測而人必求其所極以有
　涯隨無涯也易不終於既濟而終於未濟
　是知物無窮無測也子在川上曰逝者如
　斯乎亦指無窮無測者言之上爲皇下爲
　王如天下篇内聖外王皇無爲王有爲非
　三皇與三代之王也上見光者日月下爲
　土者地也言居天地懵然無知舉頭但見
　日月低頭但見地下而已百物生於土反
　於土神奇臭腐交相化也去汝者離去人
　間無窮之門無極之野言天地之外故可
　與天地日月同其長乆也緡同㝠昏暗也
　當我迎我而來遠我背我而去物之去來
　我皆泯然而不知也
　　空同一作崆峒司馬舊註云當北斗下
　　山也爾雅北戴斗極爲崆峒山自古雖
　　有此山似亦意有所寓斗居天中斡運
　　萬化山戴斗極地之中也空同當天地
　　之中喻人之一心處中以制外善居之
　　者物莫不聽命焉廣成子或云老子亦
　　不必泥迹但言古聖人也皇帝往問至
　　道答以天地之精渾淪曰質陰陽之氣
　　巳判曰殘汝所欲問者猶近乎道汝所
　　欲官者殘餘而已去道已遠何足議哉
　　黄帝退而閒居復往問治身之道始告
　　以無視無聽抱神正形必靜必清無勞
　　無摇至彼陰陽之原修身之道極矣天
　　地有官陰陽有藏盖指身内而言使人
　　善求之千二百歲特揆人間短景一紀
　　之數若要其分靈降氣生化之源則亘
　　古窮今可也自有天地陰陽則有人有
　　物後乎吾身巧歷莫筭斯爲無窮無測
　　而人以爲終爲極者以形化觀而不睹
　　其不化者耳上爲皇而下爲王此以得
　　道而言不在有位而稱也故雖時有不
　　同命物之化則一上見光而下爲土言
　　失道之人精魄化燐火骨肉歸塵土是
　　爲虚生浪死徒勞造化之鼓鑄者也百
　　昌之生土反土亦在乎得道失道之分
　　道無得失物有去來出機入機所以爲
　　化余將去汝言我不歸土而昇於太虚
　　則與二儀兩曜同其長乆矣當我近我
　　者緡乎與道合也遠我背我者昏乎㝠
　　暗無知也人其盡死謂衆人終於化而
　　我獨存此我非九竅百骸之我乃清靜
　　明妙虚徹靈通本來之我不可以色見
　　聲求是以先天地生獨立而不改也竊
　　惟二聖親傳道要具載此章初無甚高
　　難行之事易簡明白若此後世薄俗好
　　奇尚怪設爲存想抽添交媾採取之說
　　勞神苦形以求泰定至有以盲引盲騁
　　冰車於火山而弗悟者幾何而不喪其
　　所自生哉吁世無眞鑒乆矣因伏讀廣
　　成遺訓得以發余之狂言亦將有以狂
　　而取之者




南華眞經義海纂微卷之三十一











南華眞經義海纂微卷之三十二形一
　　　　武林道士褚伯秀學
　　　在宥第三
雲將東遊過扶揺之枝適遭鴻蒙鴻蒙方將
拊髀爵躍而遊雲將見之倘然止贄然立曰
叟何人邪叟何爲此鴻蒙拊髀爵躍不輟對
雲將曰遊雲將曰朕願有問也鴻蒙仰而視
雲將曰吁雲將曰天氣不和地氣鬱結六氣
不調四時不節今我願合六氣之情以育群
生爲之奈何鴻蒙拊髀爵躍掉頭曰吾弗知
吾弗知雲將不得問又三年東遊過有宋之野
而適遭鴻蒙雲將大喜行趨而進曰天忘朕邪
天忘朕邪再拜稽首願聞於鴻蒙鴻蒙曰浮
遊不知所求猖狂不知所往遊者鞅掌以觀
無妄朕又何知雲將曰朕也自以爲猖狂而
民隨予所往朕也不得已於民今則民之放
也願聞一言鴻蒙曰亂天之經逆物之情玄
天弗成解獸之羣而鳥皆夜鳴灾及草木禍
及昆蟲噫治人之過也雲將曰然則吾奈何
鴻蒙曰噫毒哉僊僊乎歸矣雲將曰吾遇天
難願聞一言鴻蒙曰噫心養汝徒處無爲而
物自化墮爾形體吐爾聰明倫與物忘大同
乎涬溟解心釋神莫然無魂萬物云云各復
其根各復其根而不知渾渾沌沌終身不離
若彼知之乃是離之無問其名無闚其情物
故自生雲將曰天降朕以德示朕以默躬身
求之乃今也得再拜稽首起辭而行
　郭註不知所求而自得所求不知所往而
　自得所往故内足者舉目皆自正也夫乗
　物非爲迹而迹自彰猖狂非招民而民自
　往是以爲民所倣效而不得已也若夫順
　物性而不治則情不逆而經不亂玄默成
　也自然得解獸群而鳥夜鳴則離其所以
　靜草木昆蟲坐而受害矣盖有治迹亂之
　所由生也噫毒哉歎治人之過深僊僊坐
　起貌嫌不能隤然遠放故遣使歸夫心以
　用傷則養心者其唯不用心乎理與物皆
　不以存懷而付之自然則無爲自化同乎
　溟涬與物無際莫然無魂坐忘任獨渾沌
　無知而任其自復乃能終身不離其本知
　而復之與復乖矣有問有闚失其自生默
　而知之常自得也
　吕註雲將以澤天下爲己任者扶摇之枝
　動之末也鴻大而蒙被觀其名可知願合
　六氣以育羣生則有意乎澤天下曰吾弗
　知是眞知也人莫不有求有往我則不知
　所求不知所往凡以無知而已鞅掌拘係
　貌雖遊者若有所拘係而吾觀天下之眞
　不過此物而已萬物並作吾觀其復復則
　不妄朕又何知自以爲猖狂則無爲己民
　之放則未能無爲天則無爲物則無知有
　知有爲則亂天經逆物情而玄天弗成矣
　歲有玄天冬至是也月有玄天晦日是也
　日有玄天夜半是也而人亦有玄天古之
　求正氣之所在而以存其精神美其根本
　者未有不知此非所以彰彰言之也夫唯
　玄天所以弗成而灾及鳥獸昆蟲者凡以
　不知無爲而治之之過也毒所以治疾無
　爲而治之猶無疾而毒之僊僊乎歸矣欲
　其反本以求之人莫不有成心在乎自養
　而已自養則無所事爲而物自化隳形體
　則不知有六骸吐聰明則不知有耳目倫
　則理之在我物在外者也涬溟氣之虚而
　待物者我與物忘而同乎涬溟則心解神
　釋而莫然無魂此所以處無爲之道也云
　云物之方興我則不知使物歸根亦不自
　知則渾沌旁礴而爲一以至終身不離無
　問無闚而物自生也方其無知不知其無
　知也而曰此名無知邪則是問其名此果
　無知邪則是闚其情猶物之方生剔其根
　而視之未有能生者也天之所以造物亦
　若是而已矣
　疑獨註雲將雲主帥鴻蒙陰陽未判之氣
　扶摇指風喻其無形遊者任其自適列子
　所謂至遊是也雲將未見道體故指時事
　爲問而願合六氣以育羣生鴻蒙曰遊未
　能無對次則仰視曰吁已無對矣未能無
　示終曰吾弗知吾弗知則無示矣此道之
　極致也鞅掌謂制縛始雖有所制縛而終
　亦自得舉目皆正而無妄矣其所觀如此
　我又何知盖以不知爲知是眞知也天有
　經物有情亂而逆之玄天所以不成玄者
　妙之體天言自然也鳥獸昆蟲皆具性命
　之理順理則安逆理則亂今强治之是解
　其羣而使夜鳴也曰心養者萬法由心起
　養之以理鎭之以靜物來則應物去則忘
　然後能無爲而無不爲離形去知同乎大
　通人倫物理混而爲一故解心釋神莫然
　無魂此人道之極由之而合乎天者也夫
　物云云指幻化各歸其根言空性幻化有
　滅空性無壞故至於命者渾渾沌沌終身
　不離若彼知之則道離矣始有所制於是
　有名性命所在於是有情名與情皆非神
　人復命之事無問其名則名不害實無闚
　其情則情不勝性物故自生言萬物之理
　得矣雲將聞言而悟天指鴻蒙降德示默
　皆言神人接物之意得無所得故起辭而
　行
　碧虚註雲將主雨澤之帥東遊行仁惠之
　方扶摇之枝風先所經鴻蒙元氣也遊者
　元氣運動之謂上不降則下不昇五運乖
　則六氣悖有宋之野膏澤之所也不知所
　求則於物無係不知所往則縱步無心物
　雖衆多羣分自正朕又何知哉雲本無心
　而民隨之即有心也將不得已而民效之
　則有迹也有意變常則亂任己役情則逆
　既亂且逆天理難成故山林無靜景林藪
　少和氣由於法度太明制割深刻之所致
　也心養謂以心惻養無爲則養心有爲則
　心養心非我有性原本空動靜不知同乎
　涬溟光景俱滅歸於窈㝠渾沌不離知則
　離矣無名無情何問何闚哉在默何求云
　德不得起辭而行即是妙用也
　鬳齋云扶摇之枝即扶桑日出之地育羣
　生之問與前章黄帝之問同鞅掌紛汩無
　妄眞也紛汩之中而自觀其眞不得已於
　民言欲謝絶之而不可民之放以我爲法
　也天經物情皆自然以有心爲之則亂逆
　其自然故玄天弗成玄虚也猶云先天不
　能輔物之自然而使失其性則草木昆蟲
　皆被禍矣此有心以治人之過故歎曰毒
　哉僊僊乎使之急歸也心養者言止汝此
　心自養得便是不曰養心而曰心養當子
　細體認汝但處於無爲而物自生自化將
　從前聰明皆吐去之倫與淪同泯没而與
　物相忘則與涬溟大同矣涬溟無形無氣
　之始解去有心之心釋去有知之神無魂
　猶無知也各復其根生者必滅也雖滅而
　不滅滅者又生故曰各復其根而不知渾
　渾沌沌無知無覺則終身不離乎道纔有
　知覺則是離之凡有分别之謂名有好惡
　之謂情無問無闚則無分别好惡此即無
　爲自然故物各遂其生矣天賜我以自然
　之德示我以不言之理反身而求已得此
　道得其所得拜謝而去也
　　雲將施雨澤調陰陽者過扶摇之枝喻
　　趨動境明其欲出而澤物也鴻蒙元氣
　　爵躍而遊言運動自適元氣運而雨澤
　　施以譬聖君在宥之化雲將願合六氣
　　以育羣生不免於有心與前章取天地
　　官陰陽義同鴻蒙以不知知之道盡於
　　此雲將不能領會而退洎再遭鴻蒙復
　　有問始告以不知所求不知所往言求
　　諸己而足不在遠問他人浮遊於世鞅
　　掌自得故足以觀見眞理又何必向外
　　求知哉此數句發明有以教之而雲將
　　猶未悟乃自陳其猖狂不得已於民之
　　狀鴻蒙就箴其失謂汝徒務多言多事
　　以亂天常逆物理敗其玄默之天故飛
　　走草木昆蟲皆失其所此治人之過也
　　毒訓治言有治天下哉汝歸休乎無復
　　多問雲將心疑未釋再願聞一言鴻蒙
　　告以汝所疑者爲心失其養心者神之
　　舍養以無爲則神全神全斯足以化物
　　自墮爾形體至莫然無魂乃心養之訣
　　至極則養亦忘矣萬物云云各歸其根
　　動極必靜自然之理何容知識於其間
　　但當渾渾沌沌守而勿失知識一萌則
　　離道矣問名闚情皆屬乎知倘能絶此
　　則任物自化何在乎合六氣以育羣生
　　哉雲將乃悟多言足以害道示默之爲
　　降德在反求諸身而已由是知以澤物
　　爲己任者勞而罔功任天下之自治者
　　逸而俱化盖育萬物和天下不越乎全
　　神養心之功古之神人使物不疵癘而
　　年穀熟者以此
世俗之人皆喜人之同乎己而惡人之異於
己也同於己而欲之異於己而不欲者以出
乎衆爲心也夫以出乎衆爲心者曷嘗出乎
衆哉因衆以寧所聞不如衆技衆矣而欲爲
人之國者攬乎三王之利而不見其患者也
此以人之國僥倖也幾何僥倖而不喪人之
國乎其存人之國也無萬分之一而喪人之
國也一不成而萬有餘喪矣悲夫有土者之
不知也夫有土者有大物也有大物者不可
以物物而不物故能物物明乎物物者之非
物也豈獨治天下百姓而已哉出入六合遊
乎九州獨往獨來是謂獨有獨有之人是之
謂至貴大人之教若形之於影聲之於響有
問而應之盡其所懷爲天下配處乎無響行
乎無方挈汝適復之撓撓以遊無端出入無
旁與曰無始頌論形軀合乎大同大同而無
己無己惡乎得有有睹有者昔之君子睹無
者天地之友
　郭註心欲出羣爲衆㑺者皆以出衆爲心
　所以爲衆人不能相出矣衆皆以出衆爲
　心而我獨無往不同乃大殊於衆而爲衆
　主也吾一人所聞不如衆技之多故因衆
　則寧不因衆則衆之千萬皆我敵也夫欲
　爲人之國者不因衆之自爲而以己爲之
　此徒求三王主物之利而不見己爲之患
　也三王之所利豈烏之哉因天下之自爲
　而已以一己專制天下天下既塞已何由
　通故一身不成而萬有餘喪悲夫有土之
　君不知也有大物者不可以物物言不能
　用物即是物耳不足以有大物夫用物者
　不爲物用斯不物矣不物故物天下之物
　明其自爲而不窮也人皆自異而己獨羣
　遊是乃獨往獨來獨有斯獨矣且與衆玄
　同非求貴於衆而衆人不得不貴斯至貴
　也若信其偏見以獨異爲心則雖同於一
　致故是俗中一物耳非獨有者也夫百姓
　之心形聲也大人之教影響也大人之於
　天下何心哉使物之所懷各得自盡問者
　爲主應者爲配處乎無響則寂以待物行
　乎無方隨物轉化也挈提萬物使復歸自
　動之性即無爲之至矣以遊無端則與化
　俱出入無旁玄同無表與日俱新故無始
　終也頌論大人之形容與天地無異有己
　則不能大同天下之難無者己也己既無
　矣則羣有不足復有之睹有者昔之君子
　能美其名者耳睹無者天地之友任其獨
　生者也
　吕註道之無爲自然非特人君體之而以
　道佐人主者亦當因衆以寧無事於爲人
　之國也一人所聞不如衆技之衆而欲自
　任以爲人之國則其不喪者僥倖而已三
　王之興君臣之相與固有以是爲利者而
　末世多以是爲患欲爲人之國者攬其利
　而不見其患也黄帝問廣成堯之見四子
　皆以大物爲患欲明物物者之非物而已
　吾所體者道道外無物是以謂之獨有夫
　大人之教若形聲之於影響而不爲天下
　先此所以爲之配也處乎無響則寂然不
　動行乎無方則未始有封故能挈天下而
　往以復之撓撓而不必靜是所謂萬物並
　作吾以觀其復而藏天下於天下也故能
　遊乎物之終始而方之所不能閡時之所
　不能拘也頌論言也言則出於不言形軀
　形也形則象於無形如是則大同而無己
　矣無己爲得有有哉熏然慈仁謂之君子
　聖人所以與人同也則睹有者特可謂之
　君子而已至於睹無則天地之友與人同
　者不足以名之也
　疑獨註惟至於命者喜怒好惡皆出於正
　若同乎己而喜之異乎己而惡之此欲以
　出衆爲心曷嘗出乎衆哉惟學以窮理思
　以盡性而至於命則不求出衆而在萬物
　之上矣明先王之道因衆人之知以安其
　心則己之所聞不如衆技衆矣合衆技以
　成己之能非聖人孰能與於此三代之王
　爲國而受其利未必有害後世襲其迹而
　不明其本此以人之國僥倖也其成人之
　國一猶不足而喪人之國萬猶有餘盖恐
　當時有土之君不知僥倖喪國之患也凡
　爲人所有者皆物而有土爲大今有生者
　雖至乆不能生生有物者雖至大不能物
　物唯不生者能生生不物者能物物故有
　大物者不可以物物而不物故能物物也
　聖人不物於物物非有也非不物於物物
　非無也明乎此則豈獨治天下百姓而已
　盖能出入六合遊乎九州治天下百姓聖
　人之妙理也獨者離陰陽而無對獨往無
　所因而往獨來無所從而來獨有無所有
　而有也至貴者莫之爵而常自然無所受
　命者是矣大人之教聖人之應物也響之
　答影之隨皆無心於形聲而不知所以然
　聖人之於物亦若是而已無問則寂有問
　則應任其自然而盡天下之所懷使各安
　其性命而爲天下配此論聖人之業前云
　獨有至貴則論聖人之道也處乎無響故
　不聞其聲行乎無方故不見其形此至靜
　也挈汝萬物同適乎至靜然後出而應物
　於撓撓之間故能與造物者遊乎無端出
　入無旁也日新無故則無始無終矣樂其
　意然後能頌得其理然後能論孟子曰惟
　聖人可以踐形言可者僅可也莊子論神
　人則頌論形軀合乎大同與孟子相表裏
　大同則公而無私故能無己無己惡乎得
　有有有非常有無非常無故睹有者不見
　其無睹無者不見其有不見無是溺於色
　不見有是溺於空二者皆倚於一偏而非
　全也故睹有者昔之君子睹無者天地之
　友昔之君子施之於今則泥矣天地之友
　施之於天地之父則不通也
　詳道註古之得道者虚其心弱其志心虚
　則無分别之妄志弱則無夸企之非如是
　則和光同塵豈以人之同異於己而爲之
　喜惡哉是故後其身而身先外其身而身
　存不求出乎衆而不得不出乎衆矣世俗
　則不然因衆之同以立己所聞之異則衆
　之千百皆吾敵也吾一人之所聞安能出
　乎彼哉此所以不如衆技衆矣雲將猖狂
　而民隨所往皆以出衆爲異至於灾及鳥
　獸禍及昆蟲非夫攬三王之利而不見其
　患者乎凡有貌像聲色者皆物也物與物
　何以相遠故明乎物物者之非物則吾心
　非物也心非物故能物物物物非特物物
　又能窅然喪其大物乗雲御龍出入六合
　而獨往獨來矣有大物者不能無之不物
　者不有之也吾能不物而吾之所以不物
　者又非物孰有出衆之心哉不出乎衆是
　出乎衆也心不出乎衆是不有其有而其
　實歸於獨有不貴其貴而其名歸於至貴
　老子所謂不居不去無私成私是也影固
　無情於形形立則影見響固無情於聲聲
　至則響應其見也枉直不在我而在形其
　應也清濁大小不在我而在聲大人之教
　如此故有問應之盡其所懷不惑愚也爲
　天下配不烏主也處乎無響則其默足以
　應物行乎無方則其動足以周物復之撓
　橈與鞅掌以觀無妄意同遊乎無端與遊
　乎物之終始意同形者生之質軀者形之
　别頌之所以樂其生論之所以究其本合
　乎大同則天地並生萬物爲一庸有有己
　之累哉
　碧虚註大人者聖人之總名大人以自治
　之道提挈萬類適性而動歸乎本源道無
　首尾日新無故頌美大人之容儀而與道
　㝠也㝠已則藏物物我都忘惡得有有人
　之君子未能忘形若自忘者始能化物也
　鬳齋云欲人同己而不欲異己是以我出
　乎衆人之上也以己之所聞必欲衆人皆
　歸向而後安則雖欲出衆而不出乎衆矣
　若謂之獨見必衆皆不知而後可既欲人
　人同我則我不如衆人之技多矣如此而
　欲爲人之國是攬取三王之利而不知其
　必爲患害也以此謀人之國是以僥倖爲
　心但見有喪安得有成有國者未知其人
　而爲其所惑也此分明譏當時歷聘遊說
　之士物物者有心有迹不物者無爲自然
　無爲則無所不爲故曰不物故能物物若
　知物物之不物則豈特治天下而已出入
　六合遊乎九州言道超乎萬物之表也操
　縱闔闢於造化之間而與天爲一非人可
　得而二之故獨往獨來是謂獨有如此則
　至貴矣大人即獨有之人形必有影聲必
　有響自然之理有問於我則盡此懷而應
　之以此對乎天下是以一身而當天下之
　大也我爲主配爲賔無響無聲無臭無方
　無迹也撓撓羣動無已貌挈舉世之人往
　歸於撓撓之中言雖出世而不外世間是
　出世世間非二法無端無旁皆無極也不
　見其始安知其終以形軀而論贊之合乎
　天地之間皆同此身既與萬物皆同則無
　已矣何者爲有昔之君子但見其有與天
　地爲友方見其無其曰昔之君子自堯舜
　而下皆在其中
　　惡異而喜同重己而輕彼此世之常情
　　以出衆爲心者也衆同己而喜之則己
　　與衆無異矣曷嘗出乎衆哉若此而欲
　　爲人之國是覽已往之利而不見方來
　　之患幾何僥倖而不喪人之國其存人
　　之國至萬有餘喪乃衍文奇筆悲夫有
　　土者之不知盖警其爲民上者有土大
　　物也有而不與焉斯可以物天下之物
　　若執而有之爲物役矣儻能明乎物物
　　者之非物則奚止治天下而已出入六
　　合遊乎九州即乗雲御龍遊乎四海之
　　義故能獨往獨來物無與偶獨有斯道
　　非至貴而何大人之教若形聲之於影
　　響隨扣隨答不違民願爲天下配則不
　　敢爲主而爲客應出乎感非求應也處
　　乎無響響讀同嚮言居無不在也行乎
　　無方動無不之也挈汝適復之撓撓一
　　句頗難釋諸解亦未甚顯明審詳經㫖
　　與道德經孰能安以乆動之徐生意同
　　盖大人之教主在動而化物故遊乎無
　　端無旁而與日俱新無始終也頌論猶
　　議論議論大人之形容合乎大同與道
　　無異即道德經孔德之容唯道是從之
　　義諸解多著意於頌論二字故於下文
　　說之不通大人則無己己既無矣何物
　　足有哉君子則務學期造乎道是以未
　　能忘物而所睹無非有猶庖丁始解牛
　　所見無非牛昔之君子尚然今之君子
　　又可知矣故思睹無之人而尊之睹無
　　則絶學而至於道猶庖丁三年之後目
　　無全牛矣天地生於無者也能睹天地
　　之所生則與之爲友非過論也若夫德
　　契自然道超象外揮斥八極出有入無
　　可以提挈天地把握陰陽豈止乎與之
　　友哉故康節先生云天地自我出其餘
　　何足言響字舊無它音似與下文不
　　協宜讀同嚮嚮猶方也養生主砉然嚮
　　然讀同響應帝王嚮疾强梁舊註云如
　　響應聲之疾則二字古通互用此處縁
　　上文有聲之於響字混肴差誤耳

南華眞經義海纂微卷之三十二
南華眞經義海纂微卷之三十三形二
　　　　武林道士褚伯秀學
　　　在宥第四
賤而不可不任者物也卑而不可不因者民
也匿而不可不爲者事也麄而不可不陳者
法也遠而不可不居者義也親而不可不廣
者仁也節而不可不積者禮也中而不可不
高者德也一而不可不易者道也神而不可不
爲者天也故聖人觀於天而不助成於德而
不累出於道而不謀會於仁而不恃薄於義
而不積應於禮而不諱接於事而不辭齊於
法而不亂恃於民而不輕因於物而不去物
者莫足爲也而不可不爲不明於天者不純
於德不通於道者無自而可不明於道者悲
夫何謂道有天道有人道無爲而尊者天道
也有爲而累者人道也主者天道也臣者人
道也天道之與人道相去遠矣不可不察也
　郭註曰因其性而任之則治反其性而淩
　之則亂任賤者貴因卑者尊此必然之符
　也事藏於彼故匿彼各自爲不可不爲但
　當因任耳法者妙事之迹安可以迹粗而
　不陳妙事哉當乃居之所以爲遠親則苦
　偏故廣乃仁夫禮節者患於係一物物體
　之則積而周矣事之下者雖中非德事之
　難者雖一非道執意不爲雖神非大況不
　中不一不神者哉故聖人順其自爲自然
　與高會也不謀而一所以爲易恃於二則
　不廣率性居遠非積也自然應禮非由忌
　諱事以禮接能否自任應動而動無所辭
　讓御粗以妙故不亂也恃民之自爲而不
　輕用因物而就任不去其本也夫爲者豈
　以足爲故爲哉自體此爲不可得而止也
　不明自然則有爲有爲而德不純矣不能
　虚已以待物則事事失會此不明於道者
　之可悲也天道任萬物之自爲人道以有
　爲爲累不能率其自得也同乎天之任物
　自然居物上而各當所任君無爲而委百
　官百官有所司而君不與焉二者俱以不
　爲而自得則君道逸臣道勞勞逸之際不
　可同日而語也
　吕註人貴物賤賤則宜若可以不任而不
　可不任也故因於物而不去以其賤則莫
　足爲而不可不爲其爲也輔其自然而已
　君尊民卑卑則宜若可以不因而天之視
　聽猶且因之故恃於民而不輕通變之謂
　事非睹未然則不能知其匿也故接於事
　而不辭制而用之之謂法法非妙道而天
　下以爲分故齊於法而不亂仁則君子所
　體而行仁近而義遠然非義則仁不能獨
　行雖遠而不可不居故薄於義而不積仁
　本孝弟義以利物義疏而仁親親止於父
　子虎狼之所同非所以爲至故會於仁而
　不恃禮以節民心爲事而無一物不由則
　不可不積故應於禮而不諱德者性之所
　同有不明於天則不純故成於德而不累
　莫非道也所以爲一然而不易則萬物之
　應不備故出於道而不謀無爲則天之所
　以爲神而有不爲則非無爲之全故觀於
　天而不助向之所論絶去聖知攘棄仁義
　與夫符璽斗衡之末皆欲焚破剖折而無
　遺此則自天道之精微至於事法之匿粗
　皆不可無何也夫天之所以神也一喣而
　萬物盈一吹而萬物虚其所以成物一而
　已矣莊子猶是也向之所言則一吹而萬
　物虚之時也今之所言一喣而萬物盈之
　時也亦以成物而已此其所以體神而入
　天也歟夫道一而已不明於天則不能無
　爲而不純於德由人而下猶可强焉者也
　道則有天有人不通之則無爲有爲皆無
　自而可不通且不可況不明乎無爲者使
　物有爲者使於物天道則無爲而尊者也
　有爲者貴人無爲者貴於人人道則有爲
　而累者也莊子非深乎涉世而有爲者而
　諄諄若此盖觀之天地之理古今之效知
　其得失嘗在此而已矣
　疑獨註物至賤也不以其賤而不任其自
　然民至卑也不以其卑而不因其常性賤
　而不任是無物也卑而不因是無民也天
　下其可無民無物乎夫事不爲則蠹壞而
　難興不匿則太顯而害道法不粗則民不
　知不陳則世不畏也義路也遠而可遊仁
　宅也近而可居然義不可以不居者以其
　不可無仁也仁不廣則無以博施濟衆不
　親則愛無差等禮不節則放而無法義不
　積則薄而不厚德不高則無以異衆人不
　中則不能與有足者皆至一則屬數道之
　散也易則無窮道之變也道無數則學者
　不能窮道不變則萬世受其弊天不神則
　功不妙不爲則物不成孟子曰莫之爲而
　爲者是也此十者由用以入體之序聖人
　與天合故觀天之自然而不相助德出於
　性因而成之而不以爲累也謀者指事而
　言顯於道以應物豈指事而言哉會者自
　然相合恃者心有所賴與仁相合與性爲
　一故無所恃也義者因理而動諱者言違
　於心薄於義而不積大義也應於禮而不
　諱大禮也事成則接之而不辭法成則齊
　之而不亂民爲邦本恃之而不輕物爲國
　用因之而不去此一節言聖人因體以致
　用之序任其自然而順之者也物生於道
　道統乎物聖人爲道不爲物而物物自遂
　故物莫足爲也而不可不爲荀子曰精於
　物者物物精於道者兼物物盖欲其精於
　道而不役於物也古之言道者先明天而
　道德次之明乎在天以求乎在己則純於
　德矣苟不通於道無所往而不滯礙大道
　散而有天人之分君無爲而在上天道也
　臣有爲而在下人道也天者自然人者使
　然人而非天者有之未有天而非人者也
　詳道註有物而後有民有民而後有事有
　事而後有法行法在義行義在仁禮所以
　節文仁義者由是而至於中而不可不高
　者德一而不可易者道卒乎神而不可不
　爲之天此由人而入乎天也及由天以之
　人則德自得者也道施諸物者也民有物
　者也物有於民者也不明於天者以人賊
　之故不純於德不通於道者以事汩之故
　無自而可然則不明於道者又豈能通道
　哉本在於上末在於下要在於主詳在於
　臣故良匠無爲於斲木而有爲於運斤良
　御無爲於布武有爲於攬轡然則爲人君
　者豈與下同事爲人臣者豈與上同德哉
　經曰以道觀言而天下之君正以道觀能
　而天下之官治君坐而論之者以言臣作
　而行之者以能此有爲無爲之别也
　碧虚註物無棄物不可謂賤而不任用人
　無棄人不可謂卑而不就使事有顯晦不
　可謂隱匿而不烏法貴適時不可謂粗迹
　而不陳義有裁斷不可謂近遠而不處仁
　者博愛不可謂親疏而不廣禮能治亂不
　可謂撙節而不積德有高下不可謂中順
　而不高道之虚無不可謂守一而不易天
　理自然不可謂神妙而不爲觀於天而不
　助至因於物而不去又覆衍前十條夫外
　物弊弊何足云爲而有生所須不可不爲
　昩於天理者專禮法滯陳迹喪已於物者
　無自而可也不言而在言所以爲尊受役
　而居下所以屬人王者法天無爲臣下事
　君有職天道人道勞佚不同若不察而倒
　置亂自此始矣
　鬳齋云觀此一段有精粗不相離之意道
　爲貴物爲賤人豈能遺物哉道爲尊民爲
　卑君豈能離民哉明白者道也以之對事
　則事晦匿矣然亦豈能盡遺世事故不可
　不爲道精而法粗法豈能盡棄故不可不
　陳言義則去道遠而義豈可去故不可不
　居仁愛雖非至道而豈能遺仁故不可不
　廣禮有節文似於强世故不可不積德者
　人所同得然有當自立處雖與世和同而
　不可不高也一於自然者道然有當變易
　處故不可不易不可知之謂神天之所爲
　固不可知然人事不容不盡故不可不爲
　觀於天而不助謂不容力成於德而不累
　積以爲高言其無容心也不謀不計度不
　恃不自以爲恩薄迫近也積不化也不積
　則化矣不諱不拘忌不讓無所退縮不亂
　有簡直之意民雖可恃而不輕我以倚重
　之物雖可因而不去本以就末斡轉從上
　數句到此已盡却提起物莫足爲也而不
　可不爲此物字即精者爲道粗者爲物事
　事物物皆在其中若以道心皆不足爲然
　有不可不爲者此便是人心處又曰不明
　於天者不純於德言世間事雖不可不爲
　必知自然之理則可若不明天理自然則
　在我之德不純不通於道即是不明於天
　故無往而不窒礙也無爲而尊者天道自
　然有爲而累人道不容不烏者也上句屬
　道心下句屬人心累與危字相近主者天
　道以道心爲主也臣者人道使人心聽命
　也此臣主字論身中君臣齊物論遞相爲
　君臣其有眞君存焉是矣此段自賤而不
　可不任至篇終乃莊子中大綱領與天下
　篇同東坡云莊子未嘗譏孔子於天下篇
　得之余謂莊子未嘗不知精粗本末爲一
　之理於此篇得之
　　此段始於任物因民即貴以賤爲本高
　　以下爲基之義次叙事法義仁禮德皆
　　不可不爲以其紀綱治道一日不可闕
　　者也繼以一而不可易者道則一得萬
　　畢操縱在我前八者之存亡無益捐焉
　　而其妙用則又超乎八目之表結以神
　　而不可不爲者天言其皆出乎自然也
　　自觀於天而不助翻序前十條以歸於
　　民物又明十條之所以然使學者知所
　　恃守不至泛然無統也至精莫過乎道
　　至粗莫過乎物末又舉物者莫足爲而
　　不可不爲然則物之於人難去也省矣
　　但能明於天通於道純於德則不待去
　　物而物自不能爲之累矣關尹子云聖
　　人不去物去識唯不通乎道者無所往
　　而非累也道一而已此又有天人之别
　　以明君臣之分猶元氣之判爲陰陽也
　　陰陽之迭運天人之相因盖不可偏廢
　　此云相去遠矣則以分言之所以警天
　　下之爲人臣者也敦謂南華之論一於
　　清虚而無關治道哉○是篇大意謂君
　　子不得已而臨莅天下莫若無爲故以
　　存民宥衆爲懷未嘗有心乎治之也是
　　以天下之民性不淫而德不遷爲民上
　　者喜怒平而賞罰中盖因天下之自治
　　而無爲治之勞故民易從而法不撓也
　　後世君天下者失其輔世長民之要而
　　專以賞罰爲事上有儒墨曾史之是非
　　下有桁楊桎梏之拘制然後爲治者不
　　勝其勞而民無所措手足矣猶且以仁
　　義聖知爲足以得天下之情尊之惜之
　　家傳國效而弗悟其爲撓民之具此南
　　華所以願絶棄之也信如所言則天下
　　之所寄託淵雷之所發見者有在於是
　　國政不至於傖囊人心不至於蠹壞從
　　容無爲而任萬物之吹嘘鼓舞又何暇
　　治天下哉次設崔瞿之問以發老聃之
　　㫖明乎爲治者罪在攖人心此桁楊桎
　　梏之所自來而桀跖之所以爲利者也
　　故黄帝問道於空同告以抱神正形清
　　靜長生之要身爲本家國次之未有身
　　治而國亂者也今之君天下者能力行
　　廣成之言則三代之治不難復取天地
　　官陰陽皆在吾無爲中此所以爲在宥
　　之道鴻蒙告雲將以墮體黜聰守根不
　　離所以爲治身之道也其篇末歷叙君
　　臣禮法殆無遺論及天道人道之分在
　　有爲無爲之别相去雖若不侔發於其
　　心見於事業一也特以表君臣之分正
　　其所當爲者耳
　　太上云公乃王王乃天天乃道



南華眞經義海纂微卷之三十三










南華眞經義海纂微卷之三十四形三
　　　　武林道士褚伯秀學
　　　天地第一
天地雖大其化均也萬物雖多其治一也人
卒雖衆其主君也君原於德而成於天故曰
玄古之君天下無爲也天德而已矣以道觀
言而天下之君正以道觀分而君臣之義明
以道觀能而天下之官治以道汎觀而萬物
之應備故通於天地者德也行於萬物者道
也上治人者事也能有所藝者技也技兼於
事事兼於義義兼於德德兼於道道兼於天
故曰古之畜天下者無欲而天下足無爲而
萬物化淵靜而百姓定記曰通於一而萬事
畢無心得而鬼神服
　郭象註天地均於不爲而自化萬物一以
　自得而爲治天下異心無心者爲之主也
　以德爲原無物不得得而不謝所以成天
　無爲則任自然之運動自然而爲君非邪
　也各當其分則無爲位上有爲位下官得
　其能而治矣上無爲則天下各以無爲應
　之萬物莫不皆得則天地通道不塞萬物
　自得其行人人自得其事而技者物之所
　不用也夫本末相兼猶手臂之相包一身
　和則百節皆通天道順則本末俱暢一人
　垂拱玄默百姓比屋可封故一無爲群理
　都舉矣
　吕惠卿註天地之大萬化而未始有極雖
　化而非其所以化均則無小大美惡長短
　之辨乃其所以化也道生一而至於萬何
　從而治哉一則各復其根而不知乃其所
　以治也人卒雖衆其主者君原於德則其
　化通於天地之均成於天則其治反乎萬
　物之一此二者同謂之玄古之君天下者
　無爲也天德而已則是以眞君君天下物
　其有不化者乎以道觀言則未嘗有言言
　而無言天下之君其有不正者乎以道觀
　分則無爲爲君有爲爲臣君臣之義其有
　不明者乎以道觀能則無能無不能天下
　之官其有不治者乎以道汎觀則物無非
　道萬物之應其有不備者乎天地之所以
　爲天地者得是而已人而得是則德與天
　地通而萬物莫非我道之爲物如此其大
　在上者用之以治人則事而已能有所藝
　則技而已技兼於事事兼於義義兼於德
　德兼於道道兼於天宜矣誠知其莫不兼
　於天則所以畜天下者豈有於技能事爲
　之間哉故其天下足天下化百姓定者在
　我而已凡以通於一而所得者無心故也
　萬事莫不出於一鬼神之所以靈則出於
　吾心而已
　林疑獨註萬物生於天地人卒靈於萬物
　天地未離乎有形人物又形之至繁而不
　可勝數者然其所宗道而已矣其化均者
　若易曰範圍天地之化而不遺其治一者
　若天下之動正夫一其主君者寡者衆之
　所宗是也君主人物以德爲本而終成於
　天玄者數之所起楊雄以一玄生三方玄
　古之君謂三皇以上無爲乃所以合天德
　也在上無烏唯出命以正乎下在下有烏
　唯盡瘁以事乎上以道觀其出命之言則
　天下之君正辨而制之謂之分以善爲尚
　謂之義以寡君御衆民其貴賤勞逸莫不
　有辨制之分以道觀之其義明矣以道觀
　能而天下之官治孟子曰能者在職是也
　以道汎觀而萬物之應備殊塗同歸百慮
　一致是也夫道有本末本所以立體末所
　以明用莊子遊方之外者非其言之過高
　蓋立體然也及四觀而入於遊方之内非
　其言之太卑盖明用然也通貫天地謂之
　德周行萬物謂之道上順理而治人者變
　通之事能有所藝者技而已矣技者事之
　末故兼於事事者義之末故兼於義至於
　德兼於道道兼於天皆本末相因故古之
　養天下者下達於技上達於天天下百姓
　萬物至繁且廣而使之自足自定自化者
　本於天道無爲而已故明足以畢萬事幽
　足以服鬼神也
　陳詳道註天地至大其化均於無爲萬物
　至衆其治均於自得則人君之所以治人
　卒者豈外是哉君原於中而不可不高之
　德成於神而不可不爲之天則其爲實未
　嘗爲也故古之以道莅天下者任其自然
　而已君之用天下也以言臣之爲天下用
　也以能君臣之合有義萬物之交有應然
　言非道不正能非道不治分非道不明應
　非道不備則凡見於云爲之間者無非道
　也藝則有所極技則有所工技兼於事而
　義存焉以事兼於義故也義兼於德而道
　存焉以德兼於道故也明夫本末精粗之
　相兼則稊稗瓦礫無非道人與萬物無非
　天居天下者豈它求哉推此以畜之而已
　夫情之無欲也行之無爲也性之淵靜也
　無心者能之是以一之中未嘗不該萬萬
　之多未嘗不歸一傳曰能知一則無一之
　不知不知一則無一之能知此聖人抱一
　所以爲天下式侯王得一所以爲天下正
　無心得而鬼神服也宜矣
　陳碧虚註天地無心所以均化物物自治
　所以齊一衆各異業唯君無爲原於不德
　成於自然也天德者自治而有妙用存焉
　以自然之道觀世之言教清靜無爲者其
　君必正職分不越者君臣義明方能稱任
　者其官必治周覽萬物咸得應用者庶可
　備具矣道者虚通昇乎上德者柔順降乎
　下義者流行通乎物事者應治役乎人技
　者隨能應乎藝故技兼於事則治事兼於
　義則適義兼於德則順德兼於道則通道
　兼於天則合乎自然矣無欲而天下足三
　句即道德經無欲而民自朴無爲而民自
　化好靜而民自正混兹三者通乎一眞則
　事無不畢神無不服矣
　林氏鬳齋口義云其化均者皆是元氣萬
　物雖多主之者一造化而已人卒雖衆主
　之者君而已天之與我者爲德人力無加
　焉人君體此則無爲自然天德玄遠玄古
　猶云邃古也名之爲君則天下之分定矣
　有此分則有君臣之義便是卑高已陳貴
　賤位矣天下事非一人所能隨能而盡其
　職所以能者亦天與之耳萬物未嘗無對
　上下前後各各相應皆出乎自然天能覆
　能生地能載能成通同此德也故萬物各
　具自然之理上之所以治者禮樂刑政皆
　治之事也事事之中各有藝業隨其所能
　者人之技也道德精者事藝粗者精粗皆
　出於自然則技即事事即藝藝即德德即
　道道即天兼者合二爲一之意義合作藝
　音同而字訛
　　褚氏管見云天地至大人物至衆其化
　　其治不知其幾而主之者君則夫君之
　　應世豈偶然哉原於德故物不能離成
　　於天而人自歸往其道微妙强名曰玄
　　是以古之君天下者無爲而德合自然
　　所以可乆可大其出言作命莫不聽從
　　以道觀言而言合乎道則君無不正以
　　道觀分而分合乎道則義無不明以道
　　觀能而能合乎道則官無不治以道汎
　　觀而物合乎道則應無不備由是知天
　　下事物苟離乎道未有能自立者通於
　　天地者德與天地合德也行於萬物者
　　道以道通乎物也凡以治人爲上縱意
　　乎刑政賞罰皆事而已況以藝能而入
　　於技其去道德益遠矣古之善畜天下
　　者無它無欲而天下自足無爲而萬物
　　自化心如淵水之靜撓之而不濁也民
　　惡得而不定哉又舉記曰者古書有云
　　通于一萬事畢此老君西昇告尹喜之
　　言無心得而鬼神服即易所謂天且弗
　　違而況於人乎況於鬼神乎
夫子曰夫道覆載萬物者也洋洋乎大哉君
子不可以不刳心焉無爲爲之之謂天無爲
言之之謂德愛人利物之謂仁不同同之之
謂大行不崖異之謂寬有萬不同之謂富故
執德之謂紀德成之謂立循於道之謂備不
以物挫志之謂完君子明於此十者則韜乎
其事心之大也沛乎其爲萬物逝也若然者
藏金於山藏珠於淵不利貨財不近貴富不
樂壽不哀夭不榮通不醜窮不拘一世之利
以爲己私分不以王天下爲己處顯顯則明
萬物一府死生同狀
　郭註有心則累其自然故當刳而去之不
　爲此爲而此爲自爲乃天道不爲此言而
　此言自言乃眞德愛利之者任其性命之
　情萬物萬形各止其分不引彼以同我乃
　成大耳玄同彼我則萬物自容我無不同
　故能獨有斯萬德者人之綱要非德而成
　不可謂立道非偏物故内自得心大則事
　無不容沛乎任萬物之自往也不貴難得
　之物乃能忘我況貨財乎富貴來寄心常
　遠之壽夭兼忘所謂懸解況窮通之間哉
　不私世利委之萬物忽然不覺榮之在身
　不顯則默而止蛻然無所在也
　吕註夫道如此其大心不刳不足以體之
　體道而無爲則人貌而夭矣以是而愛利
　之謂之仁以是而得所一謂之大行不殊
　俗寬之至也有萬不同富之至也執德之
　人通一畢萬若紀之在綱也德成則無待
　而自立道在我則無應而不備萬物莫足
　以傾之則完矣君子所以刳心在此十者
　而已反求諸已以明其心之大事無不容
　則已刳之效沛乎爲萬物逝周行而不殆
　也若然則藏金珠於山淵不知貨利之可
　欲窮夭之可醜不私一世之利藏之天下
　而巳不以王天下爲己處顯物之所利非
　己也顯則明明以德而非以位處上則帝
　王天子之德處下則玄聖素王之道也萬
　物備於我則一府方生方死方死方生則
　同狀而巳矣
　疑獨註刳心去其欲而使之虚也爲者人
　也無爲者天也日月星辰運於上飛走動
　植交於下其化也不知所以化其功也不
　知所以功此無爲而爲也言者聖人不得
　巳此無爲而言也天則言其自然德者自
　得而已愛利所以爲仁能同所以爲大寬
　者能容不可畜之物富則所同者廣也執
　德不回則能立紀一而能大則能立德循
　道而行乃能事事謂之備不以物挫志則
　無所喪矣明此十者則心無所不包沛然
　與物往所樂在内貨財富貴何足以動之
　夀夭窮通亦餘事耳故不以世利爲有不
　以天下爲泰若以爲顯則明矣不顯則闇
　然而日彰也萬物一府死生則狀則與造
　化玄合非體道者不能與於此
　詳道註萬物皆備於我能有之而勿失則
　富矣紀散則衆目亂德失則衆行乖故循
　於道之謂備不以物挫志之謂完也韜乎
　其事心之大則執大象之謂沛乎其爲萬
　物逝則天下往之謂也古之以道莅天下
　者示之不以迹詔之不以言使人自得之
　上之化下也無樂餌之可悅下之樂上也
　非慕羶而來求藏金珠於山淵不以物累
　身也不計夀夭窮通不以身捐道也一世
　之利厚矣而不以爲己私天下之權重矣
　而不以爲己顯終至於萬物不得與之殊
　死生不得與之變非無心者能然乎
　碧虚註首稱夫子曰者莊子受長桑公微
　言也夫道汪洋流注充塞太空唯靈府虚
　者方能容納焉自治而爲合乎天然守中
　而言遠離沮喪度生接物心不退轉人之
　所惡我無嫌猜和光同塵不立圭角萬類
　滋茂共豐區宇持至德而爲紀循至理而
　善建順眞常而不偏離外景以全内明此
　以鍊心則事無不藴理無不容恩無不沛
　物無不遂者矣金珠貨財患本也壽夭窮
　通内疚也私分處顯情病也一有係乎心
　則患不完矣
　鬳齋云刳心去其知覺之心也爲以自然
　謂之天得於己者謂之德無爲言之謂無
　所容言異者亦同曰不同同之崖異有迹
　也物物不同而我皆有之之謂富所執之
　德各有條理之謂紀卓乎如有所立德之
　成也循道而行無所不備外物不足以動
　其心則在我者全矣明於此十者包括萬
　事皆歸我心則此心之大無外故沛乎其
　爲萬物逝也藏金珠於山淵藏富於天下
　也不以壽夭窮通爲榮辱不以一世之利
　爲己私人亡弓人得之之義雖王天下不
　自以爲尊顯黃屋非心也胸中之明照乎
　天地以此爲顯故不以王天下爲顯也聚
　萬物而歸一故曰一府死生無變於己故
　曰同狀也
　　天地非能覆載所以覆載者道也聖人
　　非能爲能言所以爲言者道也洋洋乎
　　大哉謂道無不在然非刳心使虚則無
　　以容道室虚而後生白也天道無爲自
　　然人能以無爲而爲則合乎天道以無
　　爲而言則爲己之得施之於外則愛利
　　之謂仁物不同而視者一則所有者大
　　行不異物非寬而何萬物事齊吾悉有
　　之可謂富矣執德猶有所持德成則不
　　待乎持由有紀而後能立也順於道而
　　大備物敦能挫其志哉信明斯理則此
　　心足以韜藏萬事與物偕往事物無極
　　吾與之無極是謂與化爲人斯能化人
　　矣至使金珠無用藏於山淵貨財富貴
　　皆爲外物則壽夭窮通又敦得而患之
　　不以世利爲己私忘利也不以王天下
　　爲己顯忘名也然所顯者在明乎萬物
　　一府死生同狀耳萬物一府則無彼我
　　之分死生同狀則無去來之累此爲刳
　　心之極致歟○郭氏從顯則明爲句後
　　來諸解多因之似與下文不貫無隱范
　　先生連下文爲句義長今從之


南華眞經義海纂微卷之三十四














:JUAN: 
南華眞經義海纂微卷之三十五形四
　　　　武林道士褚伯秀學
　　　天地第二
夫子曰夫道淵乎其居也漻乎其清也金石
不得無以鳴故金石有聲不考不鳴萬物孰
能定之夫王德之人素逝而恥通於事立之
本原而知通於神故其德廣其心之出有物
採之故形非道不生生非德不明存形窮生
立德明道非王德者邪蕩蕩乎忽然出勃然
動而萬物從之乎此謂王德之人視乎㝠㝠
聽乎無聲㝠㝠之中獨見曉焉無聲之中獨
聞和焉深之又深而能物焉神之又神而能
精焉故其與萬物接也至無而供其求時騁
而要其宿大小長短脩遠
　郭註聲由寂彰以喻體道者物感而後應
　任素而往非好通於事也本立而知不逆
　然後其德彌廣心由物採而出非先物而
　唱也忽勃皆無心而應之貌故能存形窮
　生立德明道而成王德也若夫神聽而不
　寄之於寂則闇昩而不和故窮其源而後
　能物物極至順而後能盡妙我確斯而都
　任彼則彼求自供恣而任之會其所極而
　已矣
　吕註淵乎其居言湛而不動漻乎其清言
　通而不濁夫道若是而已矣以爲無邪金
　石不得無以鳴以爲有邪金石不考則不
　鳴萬物敦能定之素則無所與雜逝則無
　乎不在通於事則物徹疏明知通於神則
　周萬物而不遺奚以通於事爲哉本原者
　道事其末也立之本原則韜乎其事而事
　自通心非物採寂然而已不將不迎應而
　不藏也夫耳聞目見口言心思無非道也
　則形非道不生日用不知非得之在我不
　能明也則生非德不明惟能存形窮生立
　德明道則在我得之而執古御今矣忽然
　出動而萬物從之則藏不虞以生心而未
　嘗强謀也夫道之爲物雖不可見乃見之
　所自見雖不可聞乃聞之所自聞深而能
　物其中有物是也神而能精其中有精是
　也至無而供其求則天府之富無窮時騁
　而要其宿大小長短脩遠則其分未嘗不
　足易所謂各正性命保合太和者是也
　疑獨註淵乎其居言天下之至深漻乎其
　清言天下之至精此託淵水以明道金石
　不得無以鳴亦在考之而已盖鳴由寂彰
　聲由考應至幽而不可測故萬物敦能定
　之素逝則抱朴而往故不從事於務也事
　者道之末神者道之本去末立本故其德
　廣有物採之言應而不唱形不自生所以
　生者道生不自明所以明者德存形以明
　道所以踐形也窮生以立德所以盡性也
　故其出動也萬物莫不從之此謂王德之
　人見曉於㝠㝠聞和於無聲道之極致也
　故深而能物神而能精其接物也至無而
　供其求時騁而要其宿此道之所以無窮
　也
　詳道註道以清靜而有神非感則不應金
　石以清靜而有聲非考則不鳴其應也萬
　化相推而無方其鳴也五音相變而無窮
　敦能定之哉通物則失己辭事則失物聖
　人因於物而不樂通接於事而不敢辭故
　能定能應也譬夫木有火不鑽則不發土
　有水不鑿則不達而水火之用常周于天
　下者以其能應而已老子曰知其雄守其
　雌其心之出有物採之也世人不明乎此
　弊弊然以物爲事名尸謀府事任知主莫
　不攬而有之其弊至於亂天經逆物情而
　不知己可不悲乎夫存形窮生非忘形生
　也而忘形生者始於存與窮立德明道非
　忘道德也而忘道德者在乎立與明如是
　則可不出動以同民吉凶之患故忽然勃
　然而萬物從之㝠㝠見曉視不以目而以
　神也無聲聞和聽不以耳而以氣也深之
　又深入而與物辨矣而能物焉不以物忘
　已也與易精義入神以致用同神之又神
　出而與物通矣而能精焉不以物累己也
　與易利用安身以崇德同深而能物故至
　無而供其求神而能精故時騁而要其宿
　也
　碧虚註水之幾於道者其居也淵乎其渟
　其動也漻乎其清猶金石不考不鳴物有
　其性因而求之乃可得也質素獨往恥通
　於事立之本原歸根復命也知通於神知
　常曰明也德無不被故動涉眞趣爲物取
　採也道體生物德用昭明善存形者必能
　究生之理善建德者必能獲道之微是故
　德業蕩蕩其出無形其動無迹㝠㝠之中
　見曉聞和寳玉乆藏夜闇有煇焕之景精
　神内楗靜默有靈光之祥能物能精謂恍
　惚妙物窈㝠眞精也至無而供其求無爲
　無不爲也時騁而要其宿動極歸乎靜也
　大小長短脩遠一貫之以道而已矣
　鬳齋云金石能鳴自然之天人之考擊亦
　天機也庸詎知所謂天之非人乎人之非
　天乎素逝素朴而往恥通於事能之而不
　爲本原即物之初心出謂應物採之猶感
　也凡有形生皆同此道然非自得於己則
　此道不明言不知存我之形以究始生之
　理立我之德以明自然之道非聖人不能
　也忽然而首出庶物勃然不得已而動萬
　物從之猶云萬物睹也見曉聞和亦自見
　自聞而已深之又深而能應乎物言其能
　精能粗存於我者虚應物也無己是以至
　無而供萬物之求時出而用之要其歸宿
　不可以一言定也或大或小或長或短或
　近或遠便是時中之意脩遠合作近遠其
　意方足
　　道之淵乎漻乎天也金石有聲亦天也
　　感之而動人也考之而鳴亦人也天人
　　相因寓物而見以喻王德之人素朴而
　　往恥通於事非不能也待扣而應耳立
　　之本原猶金石之爲器知通於神猶聲
　　之在考擊也然有聲聲者存乎其中其
　　德豈不廣大哉心因物採而出即感而
　　遂通之義盖能存守此形斯能盡其生
　　之理能立己德斯能明道之自然善充
　　養其在我者則其出動也物安得不從
　　之乎至於㝠㝠見曉無聲聞和則其視
　　聽有非常人所及者故深而能物則物
　　不遠道神而能精則精不離神至無而
　　供其求虚而不屈動而愈出也時騁而
　　要其宿逝曰遠遠曰反之義結以大小
　　長短脩速六字乃作文奇筆言舉不逃
　　乎此也修遠當是近遠鬳齋之論得之
黄帝遊乎赤水之北登乎崑崙之丘而南望
還歸遺其玄珠使知索之而不得使離朱索
之而不得使喫詬索之而不得也乃使象罔
象罔得之黄帝曰異哉象罔乃可以得之乎
　郭註此寄明得眞之所由言用知不足以
　得眞也聰明喫詬失眞愈遠得眞者非用
　必象罔然即眞也
　吕註赤水之北喻玄之極處崑崙之丘形
　中最高也南望則向明而觀之珠之爲物
　不可以知知識識言求故皆索之而不得
　象則非無罔則非有非有非無不皦不昧
　此玄珠之所以得也
　疑獨註南望旋歸則自明以求復其根遂
　至遣其眞性使知索之眞性愈遠以聰明
　言辯索之皆不得也唯離形去知黜聰明
　忘言說謂之象罔乃可以得眞性也
　碧虚註動心則眞水失照慕高則至理有
　乖急欲反本妙道已喪矣彼無不聰故知
　不能符彼無不明故視不能偶彼無不辯
　故說不能契象罔恍惚也人無心而合道
　道無心而合人亦强云得之耳黄帝歎曰
　乃可以得之乎言實無所得也
　鬳齋口義云此言求道不在於聰明言語
　即佛經云以有思惟心求大圓覺如以螢
　火燒須彌山玄珠喻道象罔無心也
　　世之求道者往往以知識聰明言辯爲
　　務而喪失其本眞弗悟有所謂無知之
　　知無見之見不言之言乃所以無不知
　　無不見無不言也珠喻心之圓明玄謂
　　心之妙用唯當養之以晦然後用之無
　　窮今乃向明而求此所以遣之也使三
　　者索之不得皆以有心故若夫象罔則
　　形亦無矣心何有哉乃可以得玄珠而
　　起黄帝之歎是珠也人皆有之耀古騰
　　今輝天爍地靜則凝聚動則散離心淵
　　塵汩而障其光明性海濤飜而失其位
　　置一身不能自照何暇燭物哉黄帝始
　　以聰明知識爲足以得珠而不知其爲
　　賊珠也及使象罔而後得之盖欲人屏
　　除聰明知識復還性海之淵澄則玄珠
　　不求而自見矣篤信之士當從此入
堯之師曰許由許由之師曰齧缺齧缺之師
曰王倪王倪之師曰被衣堯問於許由曰齧
缺可以配天乎吾藉王倪以要之許由曰殆
哉圾乎天下齧缺之爲人也聰明睿知給數
以敏其性過人而又乃以人受天彼審乎禁
過而不知過之所由生與之配天乎彼且乗
人而無天方且本身而異形方且尊知而火
馳方且爲緒使方且爲物絯方且四顧而物
應方且應衆宜方且與物化而未始有恒夫
何足以配天乎雖然有族有祖可以爲衆父
而不可以爲衆父父治亂之率也北面之禍
也南面之賊也
　郭註配天謂爲天子聰明過人則使人跂
　之而又用知以求復其自然過彌甚矣故
　無過在去知不在於强禁若與之天下且
　使後世任知而失眞矣夫以萬物爲本則
　群變可一異形可同斯迹也遂使後世由
　己以制物則與物乖矣賢者當位於前則
　知見尊於後奔競而火馳將興事役之端
　使拘牽而制物指麾動物令應上務不能
　忘善而利人以應宜與物逐而不自得於
　内今日受其德明日承其弊未始有常何
　足以配天乎有族有祖言其事類可得而
　祖效衆父迹也衆父父所以迹也若與之
　天下非但治主乃爲亂率夫桀紂非能殺
　賢臣乃賴聖知之迹而禍之由恒非能篡
　齊國乃資仁義以賊之故曰北面之禍南
　面之賊也
　吕註齧缺之其性過人則非黜聰棄知而
　動於不得已者以人受天則非全於天也
　禁過而不知過之所由乃在禁之之處以
　是爲合於無爲而與之配天其能不以人
　廢天乎本身而異形則不能無我尊知而
　火馳則不能去知是以爲天下所役物有
　結之而不能自解也四顧而物應非尸居
　而使民不知所如往方且應衆宜非立之
　本原而知通於神者故與物化而未始有
　常夫何足以配天乎雖然無爲之所出未
　嘗不始於損之而已則有族有祖可以爲
　衆父而損之者非衆父所由出故不可爲
　衆父父也盖謂不能無知則堯桀之所以
　分而治亂之率也是知以知治國者乃北
　面之禍南面之賊也
　疑獨註齧缺之聰明睿知徒知大道之迹
　又以人爲而受天自然之性失之遠矣夫
　過生於聰明又爲知以禁之其過愈生而
　不可禁也本身異形則未能忘形尊知火
　馳則勞神奔逐緒使興事役之端物絯任
　知以礙物也四顧而物應使物歸己也方
　且應衆宜應物之宜也未能與造化㝠與
　萬物相逐而化若然者皆不出於自然知
　有時而盡力有時而窮本荷其德復承其
　弊而未始有常也雖且應衆宜與物化而
　未知大道之本故曰有族有祖可爲衆父
　而不可爲衆父父衆父父者有祖之謂也
　得道之眞則無治無亂任己無爲則非禍
　非賊若徇於有迹資於聖知不免爲禍賊
　也
　詳道註其政察察其民缺缺齧缺齧物而
　缺之也自聰明睿知至未始有常者齧也
　自治亂之率至南面之賊者缺也族其所
　歸祖其所始也古之臨民者未嘗不以聰
　明睿知而其妙至於神武而不殺然後爲
　至今齧缺聰明睿知而已所以可爲衆父
　而不可爲衆父父也乾爲萬物之父衆父
　也太始爲乾之父衆父父也衆父治天下
　者也衆父父在宥天下者也在宥則無治
　無亂治之則亂生焉故曰治亂之率也明
　此以北面則非臣故曰北面之禍明此以
　南面則非君故曰南面之賊也
　碧虚註恃聰明則福鮮性越羣則害多以
　機械之心望純白之應則遠矣其可與之
　配天乎彼且恃君人之勢而慢天理自尊
　貴其形而運知速作法束物周覽衆務以
　一應萬逐物不息何足以合自然然術有
　始末政教嚴峻未能忘迹可以戡難定禍
　而難爲臣下所謂以知治國者是也
　鬳齋云配天謂王天下聰明睿知給數敏
　捷此其過人處修人事以應天故曰受禁
　過猶持心而未化知過之所由生則不待
　禁止矣乗人而無天知有爲而不知無爲
　也以我對物曰本身而異形尊其知而急
　用之有若火馳也爲末事所役而不知其
　本曰緒使物絯爲事物所拘礙也物來必
　應各度其宜爲物所汩而失其自然之常
　非能定而應也雖然未可以配天亦有可
　尊處一族之聚必尊其祖衆父者出於衆
　而可爲父衆父之父又高一等矣率謂將
　帥言此人之用於世可以致治亦可以致
　亂以此以爲君爲臣皆有患害也
　　由謂齧缺聰明睿知其性過人是論其
　　才而不言其道以人受天謂尚有爲而
　　求合於無爲是審乎禁過而不知過之
　　所由生也若與之天下彼且乗有爲之
　　迹以臨民使天下失其自然之性矣本
　　身而異形肝膽楚越也尊知而火馳機
　　謀急速也爲緒使則役於事爲物絯則
　　礙於物四顧而物應物未能忘我也方
　　且應衆宜我未能忘物也與物化則逐
　　物而遷未始有常則失其本然之我夫
　　何足以配天乎雖然有族有祖謂齧缺
　　之學亦有宗有君槩嘗聞道者也可爲
　　衆父特不可爲衆父父耳衆父父則玄
　　之又玄之謂唯其不可爲衆父父故以
　　有爲治天下適所以亂之爲君爲臣俱
　　不免乎禍賊而已此言用知之不足以
　　治天下也若此夫齧缺爲許由之師而
　　由不許其配天何邪盖配天乃外王之
　　學而四子所傳者内聖之道出則爲帝
　　王師入則爲衆父父彼何以天下爲哉
　　故由不頌齧缺之所長而示其短使不
　　爲蟻慕而得以全其高是爲尊師之至
　　衛道之切也學者當以心求之

南華眞經義海纂微卷之三十五
南華眞經義海纂微卷之三十六形五
　　　　武林道士褚伯秀學
　　　天地第三
堯觀乎華華封人曰嘻聖人請祝聖人使聖
人壽堯曰辭使聖人富堯曰辭使聖人多男
子堯曰辭封人曰壽富多男子人之所欲也
汝獨不欲何邪堯曰多男子則多懼富則多
事壽則多辱是三者非所以養德也故辭封
人曰始也我以汝爲聖人邪今然君子也天
生萬民必授之職多男子而授之職則何懼
之有富而使人分之則何事之有夫聖人鶉
居而鷇食鳥行而無彰天下有道則與物皆
昌天下無道則脩德就間千歲厭世去而上
僊乗彼白雲至于帝鄉三患莫至身常無殃
則何辱之有封人去之堯隨之曰請問封人
曰退已
　郭註多男子而授之職則物皆得所而志
　定分富而寄之天下故無事也鶉居則無
　意求安鷇食則仰物而足率性而動非常
　迹也與物皆昌則猖狂妄行自蹈大方脩
　德就問則雖湯武之事應天順人未爲不
　間也故至極壽命之長任窮通之變其生
　天行其死物化厭世上僊乗雲帝鄉一氣
　之散無不之也三患莫至何辱之有
　吕註聖人盡天道故體合變化而物莫能
　累君子盡人道故吉凶與民同患而壽富
　多男雖人所欲不得不以多事多懼多辱
　爲辭也堯非不盡天道所以與人同者盡
　人道而已鶉居則不知所處鷇食不知所
　由來鳥行而無章其迹莫睹也神僊之說
　有求之於服食吐納之間世儒以爲狂而
　不信皆非也盖生而抱神其殁也亦必抱
　神而不忘生而全天其殁也亦必全天而
　不隕詩書皆有在天之說則去而上僊奚
　爲而不信堯非有人非見有於人則封人
　之退已乃其所體也
　疑獨註華地守封疆之人請祝聖人使壽
　富多男而堯皆辭之答以多男則爲屬累
　所役而多懼富則爲財所役而多事壽則
　爲生所役而多辱是三者不足以養無爲
　之德適所以爲有生之累耳封人曰始也
　以堯爲體道聖人今舍有趨無適爲賢人
　君子矣多男而授之職何懼之有富而分
　人何事之有鶉居無常處鷇食仰物而足
　鳥行無章無文迹也與物皆昌兼善天下
　脩德就間獨善其身壽極千歲厭世上僊
　則三患何由至哉
　碧虚註多男而授之職令各自治也富而
　使人分之藏金珠於山淵也鶉居不營巢
　穴鷇食無求而飽鳥行則無留迹與物皆
　昌乗時立事脩德就間雌靜自守也脫去
　塵歲躡景乗虚白雲喻道炁帝鄉眞境也
　封人所祝世俗所貴堯不惑而辭之隨而
　再問封人曰退已將有忘身之深㫖乎
　鬳齋云富壽多男人所欲也學道者則以
　爲不足介意天生萬民必授之職言人生
　墮地便有衣食分富而使人分之各付諸
　人也鶉居無定所鷇食非自求鳥飛而無
　迹皆言其無心也與物皆昌物我各得其
　生脩德就間無道則隱也厭世上僊解脫
　之意白雲帝鄉虚無之上也三患謂少壯
　老即楞嚴經恒河水之喻堯猶欲問而封
　人不答但曰退已接輿趨而辟荷篠丈人
　至則行矣亦此意
　　大哉堯之爲君仁昭而義立德博而化
　　廣天下既治遊觀乎華彼封人者亦隱
　　淪以樂堯之道三祝聖人取天下之至
　　美歸以報上以爲道之可獻者也而堯
　　則例辭之知非所以養德也封人申而
　　言之爲道之贅及觀其以九男二女事
　　舜於畎畝之中富有四海而不與上壽
　　百十八而徂落巍巍蕩蕩超乎三患之
　　外矣封人之論㝠合於堯之迹則亦堯
　　之徒也然其如天如神如日如雲之極
　　致豈封人所可測哉無彰當是無章文
　　迹也
堯治天下伯成子高立爲諸侯堯授舜舜授
禹伯成子高辭爲諸侯而耕禹往見之則耕
在野禹趨就下風立而問焉曰昔堯治天下
吾子立爲諸侯堯授舜舜授予吾子辭爲諸
侯而耕其故何也子高曰昔堯治天下不賞
而民勸不罰而民畏今子賞罰而民且不仁
德自此衰刑自此立後世之亂自此始矣夫
子闔行邪無落吾事俋俋乎耕而不顧
　郭註禹時三聖相承治成德備功美漸去
　故史籍無所載仲尼不能聞是以雖有天
　下而不與焉斯乃有而無之也故考其時
　而禹爲最優計其人則雖三聖固一堯耳
　時無聖人故天下之心俄然歸啓夫至公
　而居當者付天下於百姓取與之非已也
　故失之不求得之不辭忽然而往侗然而
　來是以受非毁於廉節之士而名列於三
　王未足怪也莊子因斯以明弊起於堯而
　釁成於禹況後世之無聖乎寄遠迹於子
　高使棄而不治將以絶聖而反一遣知而
　寧極耳其實則未聞也莊子之言不可以
　一塗詰或以黄帝之迹秃堯舜之脛豈獨
　貴堯而賤禹哉故當遣其所寄而録其絶
　聖棄知之意焉
　吕註古之稱禹者以爲神禹德至於神則
　其於堯舜宜無間然則不賞而民勸不罰
　而民畏與賞罰而民且不仁亦時而已矣
　而言此者明君天下以德其於賞罰固非
　得巳也
　疑獨註伯成子高當堯而爲諸侯至禹而
　退耕於野盖謂堯治天下以無爲民不待
　賞罰而有所勸畏今禹用賞罰民且不仁
　德衰刑立後世之亂自此始矣夫子闔行
　邪無廢吾農事用力而耕無復回顧也
　詳道註玄古之民實而不知其爲忠當而
　不知其爲信爲善無近名而不知有所勸
　爲惡無近刑而不知有所畏堯雖不賞不
　罰而民勸畏方之不知所勸畏者固已薄
　矣又況賞之而使勸罰之而使畏哉此所
　以德衰而刑立也夫堯非不賞不罰也盖
　賞一人而天下悦善賞也罰一人而天下
　服善罰也賞罰少而悦服多謂之不賞不
　罰可也華封以聖人責堯子高以堯責禹
　禹之視堯可謂玄矣堯視聖人玄之又玄
　者也
　碧虚註堯舜禹之治天下猶道德仁之利
　萬民其利廣博而伯成子高之論亢志絶
　俗端方不屈若此眞王者之師也言訖而
　耕俋俋不顧有務農崇本還淳反朴之意
　鬳齋云此言世變愈下在禹時便不如堯
　舜矣無落吾事言無廢吾耕事也俋俋低
　首而耕之狀堯不賞不罰今賞罰而民不
　仁盖言賞罰不如無亦如必也使無訟之
　意借三聖以言之
　　已上經㫖顯明諸解詳備無待贅釋
泰初有無無有無名一之所起有一而未形
物得以生謂之德未形者有分且然無間謂
之命留動而生物物成生理謂之形形體保
神各有儀則謂之性性脩反德德至同於初
同乃虚虚乃大合喙鳴喙鳴合與天地爲合
其合緡緡若愚若昏是謂玄德同乎大順
　郭註無有故無所名一者有之初至妙而
　未有物理之形夫一之所起起於至一非
　起於無也莊子所以屢稱初者以其未生
　而得生得生之難而猶上不資於無下不
　待於知突然而自得此生又何營生於已
　生而失其自生哉無不能生物而云物得
　以生所以明物生之自得斯可謂德也德
　形性命因變立名其於自爾一也性脩反
　德以不爲而自得之不同於初而中道有
　爲則其懷中爲有物有物而養之德小矣
　無心爲言而自言者合於喙鳴喙鳴合與
　天地爲合天地亦無心而自動其合緡緡
　坐忘而自合耳非照察以合之是謂玄德
　德玄而所順者大矣
　吕註無則一亦不可得無名則一之所起
　而未形天地之始是也既已謂之一且得
　無名乎此物得以生而謂之德是爲萬物
　之母也未成者有分且然而已而謂之命
　命則無間乎未形之初也至留動而生物
　物成生理而後謂之形形體保神而未嘗
　失各有儀則而未嘗妄謂之性性則不失
　乎已形之後者也凡此無它萬物均之得
　一以生命則有分而無間性則保神而不
　失神則妙萬物而充塞乎天地之間者也
　故性脩反德則合乎一之未形德至同於
　初則無亦不可得矣同乃虚其虚至於未
　始有物虚乃大其大至於不同同之若是
　則以無爲言之而合喙鳴喙鳴合則通於
　天地而與天地合矣天地之問其猶橐籥
　喙鳴合與天地爲合亦若是而已其合緡
　緡非蘄合而合非有所知見而合也是謂
　玄德則原於德而成於天同呼大順則無
　所與逆之謂也
　疑獨註太初者氣之始以其未見形故曰
　有無物有則名隨之此既無有名將安寄
　一者道之所以名物之所以命莫得而有
　莫得而無一之所起起於至妙未有形也
　物得以生言其受命則命在我故謂之德
　得其在我者也未形造化之始然已有辨
　制之分是分不在物成形之後雖有分而
　且然無間此物之命也且者不可以爲常
　之義物有生則有形生出於命形出於生
　人之有生則與道同體有形則與道合容
　留動者陰靜陽動而生物物之成就則自
　然生理故命之在我謂之性性之在物謂
　之理形者道之象也形體賴神而存能保
　其神各有儀則謂之性命出於生之前性
　顯於神之後也天下失性既乆聖人教以
　脩性性脩而至於無所復脩則反於德反
　於德則㝠於極而同於初初者未始有物
　無物則虚故同乃虚虚而後有無窮之體
　故曰大大者有爲而未嘗爲故合喙鳴喙
　鳴者無心於言爲之間也喙鳴既合盖以
　事業合天地天地與我而我與之合也與
　天地爲合者豈知之所能爲哉緡緡若昏
　無心而自合耳是謂玄妙之德無往而不
　順聖人之道極矣
　詳道註自泰初以至於無名推而上之也
　自一之所起至謂之性推而下之也雜乎
　芒芴之間太易也變而有氣太初也氣變
　而有形太始也形變而有生太素也有大
　初故有一而未形有太始故物成生理有
　太素故各有儀則有一而未形其精甚眞
　是也未形者有分其中有信是也且者方
　來而未知其所始無間則方生方死方死
　方生也留者陰動者陽物以陰陽留動而
　後生理以物成而後具形體所以建神而
　保之神所以統形體而使之萬物備於我
　莫不有儀象法則存焉此所以謂之性有
　德而後有性故始以物得以生繼以各有
　儀則人之脩也由性而後至德故性脩而
　後德至德至同於初同乃虚虚乃大則復
　歸於嬰兒大人之事也合喙鳴喙鳴合而
　至於與天地爲合則復歸於樸聖人之事
　也其合緡緡若愚若昏則復歸於無極神
　人之事也至於神而無以加矣
　碧虚註有則非初强名太初一之所起尚
　未有迹有迹則屬元氣矣靈光之物卓然
　而生謂之德氣降未兆清濁已分所禀無
　有間斷謂之命一靜一動化生萬物物成
　生理故謂之形形體保神各有儀則謂之
　性脩自然之性反初生之德德同太初乃
　虚乃大而無邊際也合喙猶脗合脗合自
　然其鳴無心所謂終日言未嘗言也喙有
　上下如天地之合塞兊閉門妙理沖默至
　德㝠深同乎大順之道矣
　劉槩註太初氣之始故有無太始形之始
　故無名一之所起則有名矣一雖未形而
　物得以生者以有一故也一未形則渾淪
　而已可名渾淪固已有分矣且者非乆安
　之意無間者始卒若環無端之可指也其
　中有精其中有信未形有分之謂也建德
　若偷且然之謂也綿綿若存無間之謂也
　然命之降也不留則不足以生物留而不
　動足以生一物而不能生萬物方其留也
　未嘗不動方其動也不害其流故能生物
　也物成生理謂之形形體保神各有儀則
　謂之性有生則有性㝠性則足以知天知
　天則反於德德至則合乎道矣
　鬳齋云太初造化之始所有者無而巳未
　有此有字安得有名此乃一之所起也一
　便是無故曰有一而未形物得以生則有
　有矣各有其有皆德也未形者言一所起
　之時若有分矣而又分它不得故且然無
　間無間便是渭然者有分便是粲然者此
　命字即天命謂性之命留動而生物元氣
　運動生而爲物則是動者留於此動陽也
　留動靜也靜爲陰此句有陽生陰成之意
　物得之而生成則生生之理皆具以元氣
　之動者而爲我之生者此謂之形形體保
　神各有儀則謂之性便是詩有物有則左
　傳所謂民受天地之中以生有動作威儀
　之則皆此神爲之便是性中自有仁義禮
　知之意脩性以復其自然之德德至則與
　無物之初同同於初則虚虚則大既虚而
　大則有不言之言合喙不言也鳴者言也
　喙鳴合之合又與上合字不同此喙之鳴
　既以不言而言則與自然者合矣以此自
　然之合則與天地合矣緡緡猶泯泯泯泯
　然若愚若昏形容此合字也此乃玄妙之
　德與大順同矣大順即泰初自然之理也
　　一氣未兆無亦無稱及稱泰初有無而
　　已不可得而名言是爲未形之一而一
　　之所自起也一立則有名矣萬物得一
　　以生各具自然之德造化分靈降秀實
　　肇於斯而爲人物之本雖形狀未睹而
　　氣之清濁所鍾已有分際人得之而爲
　　人物得之而爲物是也且然猶齟齬不
　　齊萬物羣生種類不齊而元氣流行殊
　　無間隙此之謂命天所命而物受之以
　　爲命者也凡此皆造化密運莫窺其迹
　　唯聖人通化能以理測之至於留動而
　　生物物成生理謂之形然後人物動植
　　昭然可睹世俗以此爲始而不知其來
　　遠矣物物各有生理唯神主之能保其
　　神儀則自備盖有是物必有是則皆己
　　性之所發見有生之所以立也性本不
　　假乎脩今謂脩者不失其儀則全天之
　　所與而復乎向之得以生之德德至則
　　同乎泰初是又反流歸源以人合天者
　　也同乃虚則還於本無虚乃大無物足
　　以喻大亦强名耳喙鳴即鷇音之義鳥
　　喙之鳴出於無心無心之言合於喙鳴
　　則喙鳴亦與之合天地之無心善應亦
　　若是而已矣夫人與天地爲合非有心
　　有爲可致坐忘而自合故緡緡若昏猶
　　子母氣應啐啄同時不知所以然而然
　　此德至同於初之良驗也若是則其德
　　玄同無天人物我之間天下至順莫大
　　於此留動說之不通應是流動猶云運
　　動也音存而字訛耳


南華眞經義海纂微卷之三十六










南華眞經義海纂微卷之三十七形六
　　　　武林道士褚伯秀學
　　　天地第四
夫子問于老聃曰有人治道若相放可不可
然不然辯者有言曰離堅白若縣㝢若是則
可謂聖人乎老聃曰是胥易技係勞形怵心
者也執狸之狗成思猨狙之便自山林來丘
予告若所不能聞與而所不能言凡有首有
趾無心無耳者衆有形者與無形無狀而皆
存者盡無其動止也其死生也其廢起也此
又非其所以也有治在人忘乎物忘乎天其
名爲忘己忘己之人是之謂入於天
　郭註强以不可爲可不然爲然斯矯其性
　情矣懸宇言其高顯易見執狸之狗猿狙
　之便此皆失其常然者也首趾猶終始無
　心無耳言其自化有形者善變不能與無
　形無狀者並存故善治道者不以故自持
　順日新之化而已其動止死生未始有常
　皆自然而然非其所用而然故放之而自
　得有治在人不在乎自用也天物皆忘非
　獨忘己復何所有哉
　吕註可不可然不然則以齊物爲事離堅
　白若縣㝢則以辯物爲事是若果是則是
　之異乎不是也亦無辯然若果然則然之
　異乎不然也亦無辯則可不可然不不然
　曷爲其不可哉然以是爲事則是知齊而
　不知其所以齊也不曰堅乎磨而不磷不
　曰白乎涅而不緇則堅與白雖未嘗離而
　離之若縣㝢胡爲而不可哉然以是爲事
　則是知辯而不知其所以辯也此二者雖
　相反物之胥易技係勞形怵心而已奚足
　以爲聖人乎能有所技則勞形思有所係
　則怵心猨狙之便則以技而勞形也執狸
　之狗則以思而怵心也告若所不能聞與
　而所不能言則有首有趾無心無耳者在
　天則日月星辰在地則山川草木凡有首
　趾無心耳者不害其爲日月星辰山川草
　木也奚獨至於人之無知無情而疑之哉
　苟爲無知無情則有形與無形無狀而皆
　存者盡無而已有形者人物無形者鬼神
　無狀則造化是也此三者有介然之有則
　不得皆存其所以皆存者盡無而巳矣苟
　爲盡無豈而所能聞而所能言哉則其動
　止死生廢起此又非其所以也其所以者
　有超於六目何以齊與辯爲所謂亂而非
　治也有所謂治者其在人也忘物忘天其
　名忘己忘己之人是謂入於天入於天則
　治而不亂矣
　疑獨註有人治道若相放效制物以己可
　乎不可然乎不然不知以道自信徒以堅
　白自鳴言我能離堅白之說若縣㝢高顯
　可比聖人乎答以此不過以是非相易用
　此技藝係累其身勞形怵心如狗之係頸
　而獵猨狙自山林來皆失其常性者也遂
　告以所不能聞與所不能言首趾猶云天
　地大道之窅㝠不可以聲聞言盡凡有天
　地終始言與道㝠會而無心無耳者衆矣
　有形者身無形無狀者心也人皆以爲有
　而我以其所有者盡無之則其死生動止
　廢起皆陰陽消息之理不知所以然也有
　治道者皆在人耳我既忘物忘天何暇於
　治人乎天物俱忘名爲忘已如是則㝠於
　自然之理又何必張縣㝢之辯哉
　詳道註可不可然不然此倒置於所爲者
　也離堅白若縣㝢此多駢於所辯者也執
　狸之狗成思以其能執也故不得適其適
　猨狙之便自山林來以其能便也故不得
　安其安自有以觀之則有首有趾無心無
　耳者衆自無以觀之則有形與無形無狀
　而皆存盡無非有死生廢起也所以有是
　者豈其所以哉故聖人亦應之以無有治
　則在人而巳若夫在己則無所不忘與夫
　設倒置之能張縣㝢之辯者固有間矣
　碧虚註可不可然不然飾知以求異也離
　堅白之辯若縣㝢高空使衆昭然也以妄
　相易以技相係疲薾形體驚怵心神猶獵
　犬被繫猨狙入檻皆因技能而致患也有
　首有趾形可睹也無心無耳意莫知也無
　耳故不能聞無心故不能言有形者有首
　有趾無形無狀者無心無耳也皆存者體
　與化㝠盡無者亦無無盡也其動止死生
　廢起又非其所以也夫復於何留意有治
　在人自治而已忘物則同物忘天則同天
　忘己則不二矣何所不入哉
　鬳齋云治道若相放帝王同條共貫之意
　以我之可明彼之不可以我之然明彼之
　不然雖堅白同異之多端我能分辯之若
　懸於天㝢之間胥易技係解見前篇成思
　者爲人繫縛而愁思自山林來爲人捕而
　來也所不能聞所不能言即性與天道不
　可得聞之意有首有趾言人之頂踵同也
　無心無耳言其無知無見也無形無狀自
　然而然者於形而下者見形而上者即有
　形者與無形無狀而皆存也盡無者言世
　無此人也凡動止死生窮達之間皆有自
　然而然者不自知耳因人事而治之我無
　容心故曰有治在人天物俱忘是謂忘己
　忘己則入於自然入於自然則與天爲一
　矣
　　今有人焉若放效先王之治道立法度
　　以律衆興教化以導民而法度不近乎
　　人情教化不循乎物理可天下之不可
　　然天下之不然所謂離堅白若懸㝢者
　　也若是者可比聖人乎盖譏當時尚楊
　　墨以爲治而自比聖人者老聃曰是猶
　　胥徒在圄以能相易以技相係而勞形
　　怵心無異獵犬被縛猨狙出林皆以能
　　而召患此喻鄙之之極也余告若所不
　　能聞與而所不能言直指道之微妙難
　　明處以啓其蒙有首有趾謂凡頂天立
　　地之人無心無耳謂不能思道不能聞
　　道者往往皆是也有形者人無形無狀
　　而皆存者道也盡無則至於俱忘前所
　　謂不能思不能聞者可見矣其動止死
　　生廢起特人事之代謝若認而有之以
　　爲治在人而已何足以入天乎倘能忘
　　物則天與己不期忘而自忘是之謂入
　　於天言道合自然無容人爲於其間也
　　此章與應帝王篇楊子居見老聃問答
　　相類但結語有優劣耳
蔣閭葂見季徹曰魯君謂葂也曰請受教辭
不獲命既已告矣未知中否請嘗薦之吾謂
魯君曰必服恭儉拔出公忠之屬而無阿私
民孰敢不輯季徹扃扃然笑曰若夫子之言
於帝王之德猶螳蜋之怒臂以當車軼必不
勝任矣且若是則其自爲處危其觀臺多物
將往投迹者衆蔣閭葂覤覤然驚曰葂也汒
若於夫子之所言矣雖然願先生之言其風
也季徹曰大聖之治天下也揺蕩民心使之
成教易俗舉滅其賊心而皆進其獨志若性
之自爲而民不知其所由然若然者豈兄堯
舜之教民溟涬然弟之哉欲同乎德而心居
矣
　郭註必服恭儉非忘儉而儉拔出公忠非
　忘忠而忠雖無阿私而不足以勝矯詐之
　任此皆自處高顯若臺觀之可睹將使物
　不止於性分而矯跂以附之舉足投迹不
　安其本歩也夫志各有趣不可相效因其
　自摇而摇之雖摇而非爲因其自蕩而蕩
　之雖蕩而非動故賊心自滅獨志自進教
　成俗易汎然無迹復性而不知所由皆云
　我自然矣溟涬自責之謂不肯多謝堯舜
　而推之爲兄心居者不逐於外故德同也
　吕註必服恭儉所謂忍性以視民則其自
　爲處危矣拔出公忠所謂尚賢也其烏臺
　觀多矣如是則吾不能無迹人投迹者衆
　夫大聖之治天下摇蕩民心使之成教易
　俗所謂鼓之舞之以盡神也民不窺觀以
　投上之迹則滅賊心而進獨志若性之自
　爲不知其所由然若然者德遺堯舜而不
　爲豈兄堯舜之教民而推先之溟涬然弟
　之而繼其後哉欲同乎德而心居心居則
　無爲而萬物化矣
　疑獨註蔣閭葂以必服恭儉拔出公忠爲
　輯民之要季徹以其未能安於無爲自然
　故扃扃然俯身而笑且若以斯言治國是
　自處至高以聳動天下之視聽使物皆歸
　之投迹於臺觀之下者衆矣葂聞言若失
　願言其流及於下風而自化矣季徹告以
　大聖之治天下也因民心之自然如風雨
　摇蕩萬物而使之成教易俗也外物入害
　其良心曰賊心賊心既滅則獨志進矣獨
　言其無偶而不累於物若性之自爲而不
　知其所由然百姓日用而不知此神人之
　治也其塵垢粃糠足以陶鑄堯舜豈以堯
　舜之教民爲兄而以己自然之道爲弟哉
　欲同乎德而心居矣心居則不逐外物也
　詳道註必服恭儉非無爲也拔出公忠是
　高賢也帝王之德爲無爲則天下無疲薾
　之患不尚賢則天下無夸跂之爭如此則
　因其自摇而摇之因其自蕩而蕩之故其
　賊心隨滅獨知日進若性之自烏而民不
　知其所由然今也勉以服恭儉拔公忠爲
　事則是開人之天而導其賊心閼天之天
　而捐其獨志其於帝王之德不亦遠乎夫
　樂餌以可悦而過者止利於暫而不可以
　常濕沬以不足而不相忘利於寡而不該
　乎衆此所以神人惡衆至而執大象天下
　往也若夫鼓螳螂之怒臂設臺觀之危形
　使人奔合而投迹豈非樂餌濕沬之論與
　昔舜以卷婁累其聖列子以饋漿驚其誠
　南郭子綦以知而鬻之爲憂庚桑楚以社
　而稷之爲患要在處陰以休影處靜以息
　迹然後爲至也
　碧虚註恭儉公忠非無爲也危其臺觀非
　安穩也尚賢則佞歸迹衆則偽集民之摇
　動聖人因而任之民之放蕩聖人因而安
　之使教成俗易則賊害之心隨化絶滅民
　各進其己志若性之自然也兄堯舜之教
　者尊其聖知民溟涬然弟之者下之散漫
　不明也今既民安其自然何用尊堯舜之
　聖知而使民散漫哉欲同乎德而心有所
　著矣言其有所尚非自然也
　鬳齋云螳螂怒臂以當車轍言力小不足
　任大也其自爲處者言自然之地如此則
　似危其臺觀以示人人往歸之投足者衆
　矣言以名聲自累也摇蕩猶轉移賊心有
　爲之心獨志獨得之志民既成教易俗滅
　去私心而進於道如生知之性而不知爲
　上之化以堯舜爲高而我次之故曰兄堯
　舜之教民而弟之溟涬有低頭甘心之意
　同乎自然之德則其心安矣欲者聖人欲
　其民如此也
　　有爲而化物者其用勞無爲而自化者
　　其濟博拔公忠危臺觀此有爲而化者
　　滅賊心進獨志無爲而化也摇蕩猶鼓
　　舞鼓舞民心使之成教易俗順導之而
　　勿攖此化之始也滅賊心而進獨志則
　　因病施藥化之中也至於若性之自爲
　　而民不知其所由然化之終也堯舜之
　　治民不過此耳奚必尊之爲兄溟涬然
　　弟之哉溟涬無分别貌如此則是欲同
　　乎堯舜之德而心有所著矣凡此皆所
　　以袪有爲之治掃堯舜之迹而歸乎絶
　　聖棄知之意云



南華眞經義海纂微卷之三十七

南華眞經義海纂微卷之三十八形七
　　　　武林道士褚伯秀學
　　　天地第五
子貢南遊於楚反於晋過漢陰見一丈人方
將爲圃畦鑿隧而入井抱甕而出灌搰搰然
用力甚多而見功寡子貢曰有械於此一日
浸百畦用力甚寡而見功多夫子不欲乎爲
圃者仰而視之曰奈何曰鑿木爲機後重前
輕挈水若抽數如泆湯其名爲橰爲圃者忿
然作色而笑曰吾聞之吾師有機械者必有
機事有機事者必有機心機心存於胸中則
純白不備純白不備則神生不定神生不定
者道之所不載也吾非不知羞而不爲也子
貢瞞然慙俯而不對有間爲圃者曰子奚爲
者邪曰孔丘之徒也爲圃者曰子非夫博學
以擬聖於于以盖衆獨弦哀歌以賣名聲於
天下者乎汝方將忘汝神氣墮汝形骸而庶
幾乎而身之不能治而何暇治天下乎予往
矣無乏吾事予貢卑陬失色頊頊然不自得
行三十里而後愈其弟子曰向之人何爲者
邪夫子何故見之變容失色終日不自反邪
曰始吾以爲天下一人耳不知復有夫人也
吾聞之夫子事求可功求成用力少見功多
者聖人之道今徒不然執道者德全德全者
形全形全者神全神全者聖人之道也託生
與民並行而不知其所之汒乎淳備哉功利
機巧必忘夫人之心若夫人者非其志不之
非其心不爲雖以天下譽之得其所謂謷然
不顧以天下非之失其所謂儻然不受天下
之非譽無益損焉是謂全德之人哉我之謂
風波之民反於魯以告孔子孔子曰彼假脩
渾沌氏之術者也識其一不知其二治其内
不治其外夫明白入素無爲復朴體性抱神
以遊世俗之間者汝將固驚邪且混沌氏之
術予與汝何足以識之哉
　郭註用時之所用者乃淳備也欲脩淳備
　而抱一守古失其㫖矣不忘不墮則無庶
　幾之道聖人之道即用百姓之心耳夫神
　全乃聖王之道非夫人也子貢聞其淳備
　之說而服之未知純白者之同於世此宋
　榮子之徒未足以爲全德子貢之迷没於
　此人若列子心醉於季咸孔子以其背今
　向古羞爲世事故知其非眞渾沌徒知修
　古抱灌之朴不知因時任物之易也夫眞
　渾沌者豈以外内爲異而偏有所治哉明
　白入素至以遊世俗者眞渾沌也故與世
　同波而泯然無迹豈必使汝驚哉彼世俗
　所識特識其迹耳
　吕註能執古以御今則凡日用無非渾沌
　之術豈必天地之初哉彼以有機械者有
　機事機心而不知機心之所自生者未始
　有物則是識其一不知其二也知忘神氣
　黜形骸以蘄道德之全不知行於萬物者
　無非道則是治其内不治其外也明白入
　素至以遊世俗即所謂廢心而用形者是
　也彼聞子貢之言始忿然而後乃笑宜其
　以機械爲累而不肯烏則不識不知乃所
　以爲渾沌也此篇方論天德無爲恐或者
　謂必無爲如漠陰丈人然者則不可與經
　世矣故論眞渾沌之術乃遊乎世俗之間
　而不爲累也矣
　疑獨註搰搰然用力貌前輕所以入水後
　重所以上水也機者動之妙處械者機見
　於器事者機見於爲然皆起於心機事外
　也機心内也凡有諸外本於内心主中貴
　虚物不可雜色不可染故曰純白若機動
　於中則物得以雜色得以染故純白不備
　則精亂而神生不定神者所以載道也若
　夫不定則爲物之所載矣吾非不知桔橰
　之械羞而不爲耳自博學至賣名聲於天
　下不過期人之知忘神氣則無心隳形骸
　則忘我乃庶幾於道矣汝未能如此則身
　猶不治何暇治天下哉汝宜行矣無妨吾
　事天下一人言孔子不知復有夫人指漢
　陰丈人也孔子極高明之道子貢所不能
　知故見假脩至道而心惑之聖人之於事
　也無可無不可於功也無成無不成或用
　力寡而見功多或用力多而見功寡未嘗
　滯於一隅子貢之知孔子盖孔子之襲諸
　人間者耳故訝其今徒不然而見其神全
　者聖人之道至於極致則同乎天矣故出
　則與民並行而民不知其所往芒昧乎其
　性淳其行備世之所謂功利機巧者皆出
　於人烏此人之心必忘之矣此子貢之心
　不明而以假聖人之道爲眞也夫聖人之
　志無之無不之聖人之心無爲無不爲顧
　天下之譽亦非不顧天下之譽受天下之
　非亦非不受天下之非得其所謂得其言
　之意失其所謂失其言之意也然不顧天
　下之譽易不受天下之非難漢陰丈人非
　其志不之非其爲不爲則未能忘非譽故
　有所不顧不受也若聖人之性雖天行不
　加窮居不損及其應物則亦隨時而已今
　夫人之徒不以天下之非譽爲增損未知
　其心果何如耶子貢未聞夫子性與天道
　之說故以彼爲全德之人而自爲風波之
　民若以夫子觀之則彼猶蹈一偏之弊也
　渾沌者離乎形氣數之强名術所以對道
　而言也執一而廢二樂内而忘外皆非聖
　人之全道明白則顯其白入素則不知矣
　無爲則顯無爲復樸則不知矣體性則與
　性合一抱神則不離於神以是而遊世俗
　與人爲徒而不失其天若是者汝將固驚
　邪言汝亦不知而不驚也則眞脩之與假
　脩可見矣
　詳道註渾沌之時民居不知所爲行不知
　所之視不以目而以神聽不以耳而以氣
　則機械何自而生聖人之於天下抱一以
　周萬遊内以應外人之所爲不可不爲器
　存所用不可不用則機械在物而不在心
　機事在時而不在械曠然與世偃仰莫知
　所以然而然則雖子貢之時使渾沌復作
　其能逆天違人而不爲機械乎機械之作
　特通其變使民不倦而已機械由於機心
　機心必虧純白是識一而不知二治内而
　不治外此假脩渾沌者不免夫驚世之患
　也至人之於德不脩而物不能離修渾沌
　之術其德固已淺矣又況假脩者乎
　碧虚註子貢謂爲圃者托生與民並行而
　不知其所之是果與衆異邪功利機巧必
　不入斯人之心矣非譽不受如渾沌也風
　波之民易動搖也渾沌自然脩之則非眞
　故云假也一謂體二謂用脩心者離境治
　外者同塵體性抱神以遊世俗此古之民
　也渾沌無竅則鬼神莫識況於人乎
　鬳齋云機械器也用之則爲機事所以用
　之者心也有機心則不能純一虚明神生
　不定不能抱靜主一所以不能載道也擬
　聖慕聖人於于自大貌獨弦哀歌言人不
　己知而自誦自說或比之擊磬於衛則非
　矣忘神氣猶黜聰明墮形體即忘己也汝
　能如此猶且庶幾不然身且不治何能治
　人卑陬慙恧頊頊自失貌託生於世雖所
　行與人同而自不知其所往此人心中必
　無功利機巧之事也譽且不顧況於毁乎
　所言行於世曰得其所謂不行於世曰失
　其所謂風波言爲世故所役而不定假大
　也渾沌即天地之初識其一所守純一也
　不知其二心不分也内心也外物也明白
　則可入於素無爲則復歸自然之朴體性
　全其性抱神與神爲一言汝未知此道宜
　乎驚也
　　舍勞就逸人之常情聲名功利亦人所
　　欲而世有棄至易而從至難甘藜藿而
　　安陸沈者豈土木□身心而至是耶盖
　　見道篤而自知明立志堅凝有以勝之
　　乆則安安則化矣此漢陰丈人所以恥
　　機械而甘抱甕身畎畝而目雲霄也卒
　　使善說辭者不能回其心易其操古長
　　沮桀溺之徒歟此雖本於氣禀高潔亦
　　積學涵養之功何謂學晞其勝己者何
　　謂養充其在我者而已作色而笑笑當
　　是答
諄芒將東之大壑適遇苑風於東海之濱苑
風曰子將奚之曰將之大壑曰奚爲焉曰夫
大壑之爲物也注焉而不滿酌焉而不竭吾
將遊焉苑風曰夫子無意于横目之民乎願
聞聖治諄芒曰聖治乎官施而不失其宜拔
舉而不失其能畢見其情事而行其所爲行
言自爲而天下化手撓顧指四方之民莫不
俱至此之謂聖治願聞德人曰德人者居無
思行無慮不藏是非美惡四海之内共利之
之爲悅共給之之爲安怊乎若嬰兒之失其
母也儻乎若行而失其道也財用有餘而不
知其所自來飲食取足而不知其所從此謂
德人之容願聞神人曰上神乗光與形滅亡
此謂照曠致命盡情天地樂而萬事銷亡萬
物復情此之謂混㝠
　郭註行其所爲因而任之使物爲之則不
　化矣指揮顧眄而民各至其性任其自爲
　故也共利共給而無自私之懷德者神人
　之迹故曰容又願聞其所以迹答以乗光
　乃無光故與形滅亡無我而任物虚空無
　所懷者非闇塞也情盡命至天地樂矣事
　不妨樂斯無事矣情復而混㝠無迹也
　吕註注焉不滿酌焉不竭則天府之富也
　苑風不知其至無而供萬物之求故以爲
　無意於横目之民也官施拔舉不失其宜
　則非無意於尚賢使能也畢見情事行其
　所爲則非使人匿情而投迹者也行言自
　爲而天下化手撓顧指而民俱至則非以
　賞勸罰沮也此聖人見於治而非所以爲
　德德人者無思無慮不藏是非美惡其心
　未嘗不虚也四海共利共給之之爲悦則
　天下樂推而不厭也若嬰兒失母則不知
　所依若行而失道則不知所往財用有餘
　則四海共利之而已飲食取足則四海共
　給之而已此德人之容而非所以爲神也
　泰宇發光所以照也神則乗之以照而非
　光與形滅亡而巳所以雖照而曠也致命
　則去故而復常盡情則離偽而居實萬事
　消亡致虚之極萬物復情芸芸歸根混則
　合而爲一㝠則照亦忘矣
　疑獨註水幾於道注不滿酌不竭其神之
　謂乎欲其出而治民故願聞聖治言官則
　知拔舉不失其職言能則知官施不失其
　宜畢見其情事則無有不當言行出於自
　然則天下俱化手指目顧遠民皆至言聖
　人出而爲治也無思慮忘美惡以其無累
　於物也四海共利之之爲悦非自給也嬰
　兒失母言無所恃行而失道言無所止財
　用飲食不知所從來言無求而自足也上
　神謂神之又神乗光則在光之上而乗之
　形影莫睹歸於無而巳矣致命者莫之致
　而至盡情則性無不盡矣神人者命之已
　致性之已盡天地猶樂況於人乎況於物
　乎萬物各復其性命之情則與道爲一故
　曰混㝠首論聖治即充實而有光輝之謂
　大次論德人即大而化之之謂聖末論神
　人即聖而不可知之謂神聖治言其業德
　人言其德神人言其道其實皆聖人之事
　也
　詳道註以言則諄諄所以應物以道則芒
　昩所以㝠物故出則言聖治入則言德神
　拔舉而不失其能與拔出公忠之屬同乎
　撓顧指四方俱至與投迹者衆同此謂聖
　治非以不治治之也無思無慮至飲食取
　足通神之道不過如此特以德人名之者
　德者神之體神者德之用盡其體者未必
　妙於用妙於用則必本於體此德人神人
　之所以分也神於五行屬火火無常形乗
　物而有物存則光物盡則亡神之利用出
　入民咸用之而乗光照曠亦若此也
　碧虚註大壑即東海注不滿酌不竭以喻
　道源無窮無所宜無所能不見其情行所
　不爲者治之要也行言自爲而天下化盖
　不治者聖治之妙也無思無慮用心若鏡
　故四海願共利給之嬰兒失母所託皆親
　也行而失道所向皆安也遊心於澹故物
　饒而自至合氣於漠故腹充而忘知此有
　德者之容也上乗元氣之光乃無光也光
　既無矣形何有哉此謂照曠太虚一體也
　得天命則物情盡樂内忘外萬物復情各
　歸其根此謂混㝠靜曰復命之謂也
　鬳齋云遊於大壑者言世間不足觀將觀
　於海也官施得宜拔舉得賢盡見事事可
　爲之實順而行之所行所言皆是自爲不
　爲人而爲天下自然化之矣舉手隨所顧
　而指之民莫不應聖人之治天下如此居
　行靜動也靜動無心故不藏是非美惡即
　是不思善不思惡也共給共利與人同樂
　之意若嬰兒失母行而失道言其樂意於
　人世有不得已之意財用飲食皆置之不
　問言其無心也上神言其神上騰出乎天
　地之外日月之光在下故曰乗光與形滅
　亡有身猶無身照曠大昭晣也致極乎天
　命盡其性中之情以天地之道自樂而萬
　事無累於我也復情復於實理復於實理
　則萬物與我爲一混㝠即渾沌之義
　　諄芒將之大壑盖厭世隘陋故慕其注
　　酌不竭而欲遊焉苑風疑其無意於民
　　遂問聖治答以官施拔舉得宜盡能則
　　在位者稱職遣逸者得昇政事之間畢
　　見其人情事理而得以行其所當爲行
　　者言者皆出於自爲而無矯揉之弊以
　　誠格物天下惡有不化者哉手撓顧指
　　遠民皆至則近者可知此聖人之治效
　　也繼問德人答以居無思行無慮言其
　　動靜無心美惡自泯四海之民有未得
　　其所者皆願利給悦安之則修之天下
　　其德普矣若嬰兒失母行而失道皆視
　　民如傷之意財用有餘儉則常給飲食
　　取足充腸而已不知其所從來言未嘗
　　著意於財食而自供其用盖本於利給
　　天下之所致也此德人之容儀見於外
　　而可睹者而非其實所謂實則有不容
　　聲矣又問神人答以上神乗光所謂遂
　　於大明之上是已與形滅亡所謂入於
　　窈㝠之門是已此言神人出陽入陰變
　　化莫測也上神神之至極乗光凌虚躡
　　景之義盖非虚則不能發光非曠則不
　　能容照也必至於己之命斯能盡天下
　　之情天地之樂揆之民心可見天視天
　　聽亦猶是也萬事銷亡本於我無爲而
　　已使萬物各復其本情是謂混㝠混㝠
　　則我亦忘矣況於物乎論神人而結以
　　混㝠此又明其所以神也
門無鬼與赤張滿稽觀於武王之師赤張滿
稽曰不及有虞氏乎故離此患也門無鬼曰
天下均治而有虞氏治之邪其亂而後治之
與赤張滿稽曰天下均治之爲願而何計以
有虞氏爲有虞氏之藥瘍也秃而施髢病而
求醫孝子操藥以脩慈父其色燋然聖人羞
之至德之世不尚賢不使能上如標枝民如
野鹿端正而不知以爲義相愛而不知以爲
仁實而不知以爲忠當而不知以爲信蠢動
而相使不以爲賜是故行而無迹事而無傳
　郭註二聖俱以亂故治之則揖讓之與用
　師直時異耳未有勝負於其間也均治則
　願各足復何爲計有虞氏之德而推以爲
　君哉且天下皆患創亂故求虞氏之藥操
　藥脩父其色燋然明治天下者非以爲榮
　也夫至德之世賢當其位非尚之也能者
　自爲非使之也上如標枝出物上而不自
　高下如野鹿放之而自得也其義仁忠信
　率性自然非由於知蠢動相使用其自動
　故動而不謝主能任其自行故行無迹事
　各止其分故不傳教於彼也
　吕註有虞氏以亂而後治之則武王亦以
　亂而後治之孰不以天下爲事而有不及
　哉故有虞氏之藥瘍也秃而施髢病而求
　醫則是亂而後治之也操藥脩父其色燋
　然道不至於兼忘而六親不和有孝慈固
　聖人之所羞也則有虞之治亦豈得已而
　謂過於武王哉自其迹觀之雖伏義燧人
　猶不得爲至德之世自其心觀之則虞氏
　武王之妙處乃所謂至德之世也以其無
　爲故無名無名故行無迹而事無傳孰得
　擬議於其間哉
　疑獨註莊子之意欲如太古之世使人各
　安其性命之情若堯舜治天下之道皆糠
　粃緒餘非所貴也民有亂者有虞氏以仁
　義治之猶藥之治瘍也髢者所以飾無𩬊
　醫者所以攻有病皆非任其自然亦猶亂
　而求治也操藥脩父其色燋然世人以爲
　孝而聖人羞之者主天道而言所以救人
　道之弊也夫至德之世不尚賢則人不爭
　名不使能則人不爭藝標枝無情於在上
　而自在上野鹿無情於在野而自在野端
　正者義之本相愛者仁之本仁義者端正
　相愛之名迹也實者忠之本當者信之本
　世俗所謂實當者求忠信之名耳盖至德
　之世以仁義忠信與性爲一體未嘗離而
　求其名迹也蠢動而相使言各任其性交
　相使役不以爲賜亦適然耳行而無迹事
　而無傳無意於行事故也
　詳道註瘍之爲患非疾之爲患患之淺深
　雖殊其資於藥一也五帝之世非三王之
　世世之淳漓雖殊其資於治均也由此觀
　之其可以舜之藥瘍爲是武王之藥疾爲
　非乎莊子以治天下者爲孝子以天下爲
　慈父尹文以己爲弟子以天下爲先生盖
　以天下爲心者未嘗不自卑以尊人然後
　得天下之親譽也然與窅然喪其天下者
　異矣
　碧虚註丹朱不肖有仁聖盛明以代之殷
　紂殘惡有戡定禍亂以伐之皆非恬然均
　治也黔首有病重華以仁義之藥治之病
　而求醫亂而求治豈良醫孝子所願聞邪
　不尚賢故無爭不使能故無敗上如標枝
　之無心下如野鹿之自得此亦感召之理
　有衺則義見焉有憎則仁出焉有詐則忠
　顯焉有誕則信彰焉無上四條則下四事
　亦亡矣蠢動之相使役物情自然不以爲
　賜也無迹無傳不以爲特異也
　鬳齋云滿稽以征伐不及揖遜因無鬼之
　問又併與有虞氏非之言天下皆願治因
　有虞氏治之而反以爲累無瘍何用藥不
　秃何用髢不病何用醫孝子爲父操藥其
　色燋然不若父之無病也脩慈父與羞同
　進也後羞之恥也至德之世舉世淳一未
　有賢能之名故不尚不使標枝枯枝與野
　鹿皆無情無欲之喻端正脩身相愛相親
　也端正而下四不知言當時未有仁義忠
　信之名也蠢動有生之民相使相友助賜
　猶恩也無迹無傳言當時未有是非毁譽
　之事也
　　唯其天下不治然後有治之之名唯其
　　堯子不肖然後有襌舜之舉盖有揖遜
　　於其前必有征伐於其後者亦猶有瘍
　　而後有藥有秃而後施髢有病而後求
　　醫也夫孝子脩藥此分内事而聖人羞
　　之者謂不若父無病之爲愈也況以征
　　伐而求治者乎故引至德之世以明末
　　俗之澆薄覬人去彼而取此也以其不
　　尚賢不使能故能如標枝如野鹿標枝
　　樹杪之枝居高而不知其爲尊也端正
　　應是相正考下文可見此四不知乃所
　　以同歸於道俱化於兼忘之域仁義忠
　　信特世人分别之迹耳蠢動指淳朴之
　　民相使而不以爲賜友助而無責望之
　　心也行而無迹即鳥行無章事而無傳
　　則所過者化此其所以爲至德之世歟

南華眞經義海纂微卷之三十八





南華眞經義海纂微卷之三十九形八
　　　　武林道士褚伯秀學
　　　天地第六
孝子不諛其親忠臣不謟其君臣子之盛也
親之所言而然所行而善則世俗謂之不肖
子君之所言而然所行而善則世俗謂之不
肖臣而未知此其必然邪世俗之所謂然而
然之所謂善而善之則不謂之導諛之人也
然則俗故嚴於親而尊於君邪謂己導人則
勃然作色謂己諛人則怫然作色而終身導
人也終身諛人也合譬飾辭聚衆也是終始
本末不相坐垂衣裳設采色動容貌以媚一
世而不自謂導諛與夫人之爲徒通是非而
不自謂衆人愚之至也知其愚者非大愚也
知其惑者非大惑也大惑者終身不解大愚
者終身不靈三人行而一人惑所適者猶可
致惑者少也二人惑則勞而不至惑者勝也
而今也以天下惑予雖有祈嚮不可得也不
亦悲乎大聲不入於里耳折揚皇華則嗑然
而笑是故高言不止於衆人之心至言不出
俗言勝也以二垂踵惑而所適不得矣而今
也以天下惑予雖有祈嚮其庸可得邪知其
不可得也而强之又一惑也故莫若釋之而
不推不推誰其比憂厲之人夜半生其子遽
取火而視之汲汲然唯恐其似己也
　郭註以君親所言而然所行而善此直違
　俗而從君親故俗謂其不肖耳未知至當
　正在何許俗不爲尊嚴於君親而從俗不
　謂之謟明尊嚴不足以服物則服物者在
　於從俗是以聖人未嘗隔異於世必與時
　消息故在皇爲皇在王爲王豈背俗而用
　我哉世俗遂以多同爲正故謂之導諛則
　作色不受而終身導諛亦不問道理期於
　相善耳夫合譬飾辭應受導諛之罪而世
　復以此得人以此聚衆亦爲從俗者恒不
　見罪坐也世皆至愚乃更不可不從聖人
　道同而帝王殊迹者誠世俗之惑不可解
　故隨而任之天下都惑雖我有求向至道
　之情而終不可得堯舜湯武隨時而已故
　大聲非委巷所尚俗人得嘖曲則同聲動
　笑此天下所以未嘗用聖而常自用也各
　自信據故不知所之莫若即而同之也趣
　令得當時之適不强推之令解則相與無
　憂於一世矣天下皆不願爲惡其爲惡或
　迫於苛役或迷而失性耳然迷者自思復
　厲者自思善也
　吕註臣子然君親之所然而善其所善則
　世俗以其諂諛而謂之不肖不知其然而
　善之爲非者果必然邪至於然世俗之然
　而善則不謂之諂諛所以嚴於君而尊於
　親果安在邪謂己導諛則必作色惡其名
　之惡也而終身導諛合譬飾辭聚衆不免
　爲其實則終始本末不相當也合譬飾辭
　皆非其理之當而以此羣於人所以爲導
　諛也夫合譬飾辭聚衆恥爲導諛且不可
　則夫不知反性命之情而垂衣設采動容
　貌以媚一世而不自謂導諛與夫人爲徒
　通是非而不自謂衆人乃愚之至也知其
　愚者非大愚則所謂病者能言其病其病
　之者猶未病是猶可爲也至於終身不解
　不靈則病而不能言其病是無可爲者也
　三人行而一人惑所適猶可致譬道興之
　世得道者多失道者少二人惑則勞而不
　至喻道喪之世失道者多而得道者少今
　天下惑予雖有祈嚮不可得也則世道交
　喪無可與明此者民之迷也其日已乆則
　雖祈其嚮此亦莫之從此乃至人之所深
　悲也大言不入於里耳至俗言勝也以惠
　子之聰明猶謂莊子之言爲無用則世可
　知矣二垂踵惑則惑者一人之足而所適
　不得小惑易方也今天下惑則所謂大惑
　易性也子雖有祈嚮可得乎我非愛其道
　而不以明天下也知其不可而强之則我
　亦一惑而已非致命盡情而兼忘天下者
　也故莫若釋之而不推與之相忘而已不
　推則誰其比憂邪譬之厲人恐子似己則
　道之爲物人心而已而彼獨不得則其疾
　豈特厲之比身而同乎流俗合乎汙世豈
　特子似己之比吾雖釋之而不推彼獨不
　憂邪
　林疑獨註世之所謂孝子者能順親之意
　所謂忠臣者能得君之心親之所行未必
　皆合於義而子一切順之則入乎諛君之
　所爲未必皆合於義而臣一切從之則入
　乎諂孝則不諛忠則不諂臣子之盛也爲
　臣子者以順君爲事而不能以道義繩之
　則世俗指爲不肖然亦未知其果不肖邪
　此言從君親而違世俗皆未必是而違君
　親順世俗則不謂之導諛夫世俗果能嚴
　於親尊於君乎皆非先王任其兩行之道
　導者取其意而引之諛者因其好而入之
　世俗知惡其名而不羞其實猶惡醉而强
　酒也合譬則善爲言飾辭則善爲文始是
　而終非本善而末弊出於鄉原之學世俗
　多從之及其終弊亦不罪坐此所以爲之
　而不息也世所謂君子者垂衣裳以爲文
　設采色以爲飾動容貌以爲禮以取世人
　之愛此眞導諛之人而自不謂之導諛與
　斯人爲徒是非相通而不自謂衆人愚之
　至也愚而自知其愚小愚也惑而自知其
　惑小惑也三人行而一人迷所適之方猶
　可至惑者少也二人迷則勞而不至惑者
　勝也當時天下皆惑而莊子一人求嚮至
　道終不可得也大聲淡而無味猶咸池大
　韶也折揚皇華俗之小曲高言極高明至
　言至於道至言所以不出者以俗言多而
　勝之也缶與鐘皆圓擊之有聲以二缶二
　鐘齊擊則聽者無所適而惑矣況今天下
　皆惑一人雖有嚮道之心詎可得邪知其
　惑不可解而强解之又一惑也莫若釋之
　而不推不推誰其比憂哉醜惡之人尚欲
　其子之妍則惑者豈不厭迷而思悟邪
　詳道註義可以從則孝子從義不從父故
　易蠱之三幹父之蠱小有悔無大咎則親
　之所言而然所行而善世俗謂之不肖子
　矣道可以從則忠臣從道不從君故臨之
　二咸臨吉無不利則君之所言而然所行
　而善世俗謂之不肖臣矣然世俗之所謂
　然所謂善而善之則不謂之導諛豈俗固
　嚴於親尊於君邪以無不盡惑而莫之傾
　也導則逢人之過諛則長人之過人皆有
　導諛之實而惡導諛之名豈特如此哉又
　至於合譬以明之飾辭以文之聚衆以傳
　之是終始本末不相坐而終莫不以受其
　過可謂愚矣二人惑則勞而不至惑於所
　適之路也以二缶鐘之聲惑而所適不得
　惑於所適之意也盖天下之理以多變寡
　則易以寡惑多則難其習俗之薄以哇聲
　俗言導之則易以大聲高言入之則難今
　天下皆惑予雖有所嚮庸可得邪
　碧虚註從世俗則失尊嚴於君親順君親
　則得導諛於世俗然君親者一人之私善
　世俗者天下之公是私心則非忠孝公論
　則非諂諛故賢人君子未嘗獨異於世也
　夫導諛者亦嫌人指其不正而終身導諛
　善苟合也以至飾辭聚衆户外屨滿聖人
　觀之可謂導諛矣而世人稱美之詎復有
　罪坐者哉謂彼希意則憾之而不受彼之
　順顔則恬然受之與夫峨冠博帶文藻語
　言嘘俞俛仰樂人稱譽者爲如何哉可解
　者非大惑有靈者非大愚終身不解不靈
　者矜名嗜利之心未刳耳若以己所見解
　釋彼愚惑我寡彼衆豈不悲哉大聲之不
　入里耳高言之不止衆心如擊缶撞鍾其
　音必異不唯聽瑩而又莫知所之矣人人
　欲悟盖因不得已而惑於惑則孰與之憂
　乎厲人恐子似己亦自知其惡也則愚惑
　者豈無趨善之心哉
　鬳齋云不諛不諂能諫其君父也隨其所
　言以爲然隨其所行以爲善不知諫者也
　在君親則以諫爲是不諫爲非而我之於
　世隨其所善者而爲之隨其所以爲是者
　而是之則世俗反嚴於君親乎盖言今人
　之所謂道皆世俗之所同是者非獨得於
　己而與造物爲徒者也我之所謂道即與
　世俗同則我之所爲亦導諛世俗而已惡
　導諛之名而終身不免導諛言其不能異
　於世俗也合譬飾辭聚天下之學者而歸
　己觀其初心要高於一世而終不能離當
　世之人是其終始本末不相照應矣垂衣
　設采動容言儒者之衣冠容貌循循善誘
　故以爲媚一世此皆譏吾聖人之意學於
　我者皆流俗庸人我之是非與彼通同則
　亦流俗之人耳既與庸人爲徒而不自謂
　爲庸人是至愚而無見者也終身不解不
　靈言其不自知祈嚮趨嚮也天下皆惑於
　其說我雖獨有所趨嚮何以回一世哉折
　楊皇華里巷曲名以比俗言大聲古樂喻
　至高之論俗言勝則至言隱矣垂踵垂足
　而坐不肯行也二垂踵惑即前言二人惑
　也或作缶鍾義不可解乃傳寫之誤知其
　不可得而强之又一惑也不推不必推說
　比近也付之不言則不近於憂此自解之
　言厲人恐子似己是自知其惡而世之惑
　者皆不自知則不如厲人矣到此譬說兩
　句似結不結眞奇筆也
　　善君親之言行則俗謂之不肖善世俗
　　之言行而不謂之諂諛俗非嚴於親尊
　　於君也盖臣節主忠子道主孝不當以
　　諂諛事其君父也至於待世俗則所然
　　所善不稽其實未免爲導諛而已惡其
　　名而爲其實終身由之而弗悟飾辭聚
　　衆以相夸然卒至於害道敗德若鄉原
　　之所爲是其始終本末謬戾若此不相
　　坐猶云不相安也彼乃垂衣設采動容
　　以媚世而不自謂導諛非愚而何知愚
　　惑者非愚惑言其猶可化至於不解不
　　靈雖聖人亦無如之何矣三人行至不
　　可得也言世之惑者衆非一人所能回
　　大聲不入至俗言勝也發明前意缶鐘
　　當是垂踵二人垂踵惑而不行所適猶
　　不得況天下皆惑予雖有所求至其可
　　得邪知其不可得而强之又增其惑不
　　若舍之而不問夫復何憂哉此眞人見
　　其不可救而自歎自解之辭結以厲人
　　生子取火視之言醜者猶不願子之似
　　已則迷者豈無向善之心在上之人有
　　以覺悟之其本然之天固未嘗不在也
　　經云開天者德生開人者賊生可不謹
　　歟
百年之木破爲犧樽青黄而文之其斷在溝
中比犧樽於溝中之斷則美惡有間矣其於
失性一也跖與曾史行義有間矣然其失性
均也且夫失性有五一曰五色亂目使目不
明二曰五聲亂耳使耳不聰三曰五臭熏鼻
困惾中顙四曰五味濁口使口厲爽五曰趣
舍滑心使性飛揚此五者皆生之害也而楊
墨乃始離跂自以爲得非吾所謂得也夫得
者困可以爲得乎則鳩鴞之在於籠也亦可
以爲得矣且夫趣舍聲色以柴其内皮弁鷸
冠搢笏紳脩以約其外内支盈於柴栅外重
纆繳睆睆然在纆繳之中而自以爲得則是
罪人交臂歷指而虎豹在於囊檻亦可以爲
得矣
　郭註略而不論
　吕註犧樽青黄以譬曾史之脩溝中之斷
　以譬盜跖之汙性脩反德德至同於初乃
　所以爲得惡取曾史盜跖於其間哉夫色
　者非明而色色者明以五色亂之乃所以
　使目不明也聲者非聰而聲聲者聰以五
　聲亂之乃所以使耳不聰也達乎此則五
　臭之薰鼻五味之噣口趣舍之滑心亦若
　是而已心無趣舍以趣舍滑之所以使性
　飛揚而不止也彼楊墨者固天下之才士
　而不聞道所知不出於五者之間乃始離
　跂自以爲得則鳩鴞之在籠也亦可以爲
　得矣夫柴其内而使道不得集約其外而
　使心不得解其繆内支盈於柴栅外重纆
　繳自達者觀之在纆繳之中睆皖然明矣
　猶自以爲得則罪人交臂歷指虚豹在於
　囊檻亦可以爲得矣
　疑獨註以青黄之樽比溝中之斷美惡雖
　不同然其本一也而爲物皆失其性矣盜
　跖曾史行義不同而同於離本失性亦猶
　犧樽與溝中之斷耳五色亂目五聲亂耳
　鼻之於臭口之於味亦然困椶擁塞爽違
　厲病也趣利舍害滑亂其心心亂而性亦
　散矣此五者皆生之害而楊墨離跂於性
　命之外以此爲得不能無困以困爲得鳩
　鴞在樊籠之中亦可以爲得矣趣舍聲色
　以柴其内冠弁搢紳以約其外内盈於四
　支者如柴栅纆繳繩也以趣舍塞滿於内
　府方之柴栅搢紳約束於外形譬之纆繳
　以況困弊也而自以爲得者何異罪人反
　縛交臂歷指虎豹在於囊檻亦可以爲得
　乎
　詳道註老子曰五色令人目盲五音令人
　耳聾五味令人口爽盖人之生也性靜而
　莫之動德厚而莫之遷妄境在前靈源遂
　滑以至忘不貲之良貴趣無窮之穢腐者
　豈不惑哉此君子所以貴乎嗇也然管夷
　吾曰耳欲聞者音聲而不得聽謂之閼聰
　目欲見者善色而不得視謂之閼明以至
　體之欲安者美厚而不得從謂之閼適意
　之欲爲者放逸而不得行謂之閼性凡此
　諸閼廢虐之主也拘此廢虐之主戚戚然
　以至乆生非吾所謂養何邪盖善嗇者不
　戚戚戚戚者非善嗇也
　碧虚註木生青全削器則性毁人本自適
　行義則眞殘故視聽食息存之亦可亡之
　亦可唯趣舍不係乎心者逍遥乎塵垢之
　外豈纆繳囊檻所可縶哉
　鬳齋云其斷在溝中破爲犧樽之餘者也
　雖榮辱不同而同爲枯木耳此與臧穀亡
　羊意同聲色臭味皆足以亂性以四者與
　趣舍並言所以抑之也困椶衝逆人自鼻
　而通於顙也濁口汙其口也或作噣非厲
　爽乖失也以趣是舍非滑亂其心則自然
　之性失矣楊墨之學趣舍滑心者也彼以
　其說自困而以烏得則鳩鴞在籠亦可以
　爲得矣貶之之甚也以其趣舍是非梗礙
　胸次故曰柴其内冠弁搢紳儒者之服以
　禮拘束故曰約其外内則支塞充盈如柴
　栅然外爲禮文所拘如罪人被縛睆睆目
　視貌人見其自苦如在束縛之中而彼自
　以爲得則罪囚之人囊檻之虎亦可以爲
　得矣盖極口以詆楊墨也
　　此段引喻以明失性之弊諸解已詳兹
　　不贅釋
　是篇首論天地大化人物衆多在君天下
　者汎觀以道通行以德無爲無欲官治分
　明盖以不同同之物莫得而異也大莫大
　於天地尊莫尊於道德聖人道兼覆載故
　得而並稱焉或問有聖人而無天地何以
　爲聖人余謂有天地而無聖人亦何以爲
　天地然則天地聖人相因而不可無者也
　故南華以天地明君德此所以統天地御
　萬物而君天下之道也人見其應物多方
　疑其聖知聰明絶人遠甚而不知刳心無
　爲之所致也是以有君天下之德者立本
　原以正其在我則天地不期合而合人物
　不期化而化視乎無形聽乎無聲玄感竒
　應有不止乎此者故黄帝遺玄珠而象罔
　得之帝堯要齧缺而許由危之謂道不可
　以有心求不可以聰明得也華封請三祝
　聖人使之分富授職千歲上僊則何累之
　有子高辭諸侯而耕于以見德衰刑立賢
　人退藏法密於前患鍾於後亂自此始矣
　故舉泰初有無俾究物生之本性命之所
　自來德同於初物將自化彼可不可然不
　然服恭儉拔公忠者抑又外用其心矣漢
　陰之恥用機械武王之帥師拯民一則抱
　朴守眞一則以權濟義出處動靜時有不
　同皆不離乎道而已若夫厲人之恐子似
　已大惑者終身不靈殘樸爲樽滑心傷性
　德不足以存生如天下何凡此皆以困爲
　得若楊墨之苦觳難爲者也至比之鳩鴞
　虎豹則非唯薄之而惡之亦甚矣昔孟子
　闢楊墨而聖道明世世稱之以爲功不在
　禹下余於此亦云南華之功不在孟子下
　後世必有以爲然者




南華眞經義海纂微卷之三十九




南華眞經義海纂微卷之四十形九
　　　　武林道士褚伯秀學
　　　天道第一
天道運而無所積故萬物成帝道運而無所
積故天下歸聖道運而無所積故海内服明
於天通於聖六通四辟於帝王之德者其自
爲也昧然無不靜者矣聖人之靜也非曰靜
也善故靜也萬物無足以鐃心者故靜也水
靜則明燭鬚眉平中准大匠取法焉水靜猶
明而況精神聖人之心靜乎天地之鑒也萬
物之鏡也夫虚靜恬淡寂漠無爲者天地之
平而道德之至故帝王聖人休焉休則虚虚
則實實者倫矣虚則靜靜則動動則得矣靜
則無爲無爲也則任事者責矣無爲則俞俞
俞俞者憂患不能處年壽長矣夫虚靜恬淡
寂漠無爲者萬物之本也明此以南鄉堯之
爲君也明此以北面舜之爲臣也以此處上
帝王天子之德也以此處下玄聖素王之道
也以此退居而間游江海山林之士服以此
進爲而撫世則功大名顯而天下一也
　郭象註天道帝道聖道三者皆任物之性
　而無所牽滯故雖六通四辟而無傷於靜
　善之乃靜則有時而動萬物無足以撓心
　斯自得也有其具而任其自爲故所照無
　不洞明凡不平不至者生於有爲休則未
　嘗動倫理也動則得者不失其所以動夫
　無爲也則羣材萬品各任其事而自當其
　責故舜禹有天下而不與焉俞俞從容自
　得貌尋萬物之本皆在不爲中來有道爲
　天下所歸而無其爵者所謂素王自貴也
　進爲撫世此又其次故退則巢由進則伊
　吕無爲之體大矣何所不爲哉主上不爲
　冢宰之任則伊吕靜而司尹冢宰不爲百
　官之所執則百官靜而御事百官不爲萬
　民之所務則萬民靜而安業萬民不易彼
　我之所能則天下靜而自得自天子至於
　庶人彌無爲而彌尊也
　吕惠卿註天道運轉無窮而未始有物故
　萬物成非雕而刻之也帝道一日萬幾而
　未始有物故天下歸非悦而求之也聖道
　無乎不在而未始有物故天下服非以力
　服之也明於天通於聖知其皆運而無所
　積則六通四辟於帝王之德也運則轉變
　無窮無積則介然之有不留乎胸中也雖
　吾之自爲猶將昩乎無不靜者以爲而未
　嘗爲故也况人各爲其爲而有不靜者乎
　聖人之靜也非曰靜也善故靜也若以靜
　爲善而後靜非本靜也萬物無足以鐃心
　則其本自靜非靜之而後靜也何則萬物
　得我以生我則不生萬物孰能鐃之明乎
　此則於其並作也乃所以觀其復於其芸
　芸也乃所以歸其根復而歸根則其自靜
　也水靜猶明而況精神上際下蟠無所不
　極而藏之聖人之心則其靜也非特水之
　靜燭鬚眉平中准而已盖天地於此乎觀
　則是其鑑萬物於此乎形則是其鏡也虚
　則無所於逆靜則一而不變恬則安於無
　知淡則不與物交寂則寂然不動漠則合
　氣於漠此六者聖人之所以無爲也天地
　之平則無有高下道德之至則無以復加
　此帝王聖人之所休也盖應萬幾之變供
　萬物之求而無此焉則無所於休而其神
　憊於事爲之衆矣其能虚乎虚者刳其心
　則韜乎其事而其富至於有萬不同故虚
　則實雖不同而其理未嘗亂則虚非特以
　實而倫又將以靜而動動而得也孰能安
　以乆動之徐生則靜而動動於不得已而
　當則動而得者也致虚而至於靜則萬物
　不足以鐃心而無爲無爲則任事者責而
　我不勞矣俞俞則無往而不然憂患於何
　而處年壽所以長也明乎虚靜之說則恬
　淡寂漠亦若是而已所從言之異耳萬物
　職職皆從無爲植乃其所以爲本也古之
　聖人或南面而爲堯或北面而爲舜或以
　帝王之德處乎上或以玄聖之道處乎下
　或退居間遊或進爲撫世其明乎萬物之
　本則一也
　林疑獨註道無不在故在天爲天道在帝
　爲帝道在聖爲聖道天以道而運寒暑代
　謝日月迭行未嘗有積故萬物莫不以之
　成帝道聖道之運亦然帝者神之出聖者
　王之入帝王言其位神聖言其道也明於
　天故無爲而爲通於道故吉凶與民同患
　無爲而爲者其化通乎六合與民同患者
　其德順乎四時是以古之帝王雖六通四
　辟而其所以爲德者任其自爲而已故其
　心昩乎無不靜聖人之靜不爲動對非世
　所謂靜也善即所謂性自其繼道以言則
　善也自其成之者言則性也性者命之在
　我未嘗不靜而世人所以不得與於此者
　以其心逐物所以失之唯聖人不以物撓
　心所以能靜也心譬則君性譬則國君正
　則國治不正則國亂自然之勢也欲盡其
　性必先靜心水靜則明則平大匠取法水
　靜猶能若此況人心乎心者精神之宅靜
　之則精一而神全撓之則精竭而神疲精
　一神全則其心圓明何所不照此天地之
　鑒萬物之鏡也心虚而後能靜靜而後能
　安安而後能至於無爲無爲者天地之平
　道德之至帝王聖人之所休息也唯其無
　爲則會道於虚虚則實者萬物自然之理
　無不在焉其爲出於無爲則向之實者虚
　矣虚之而靜靜而後動所以不失其動不
　失其動則無爲無爲則羣才各任其事當
　其責使之盡性分之極而已俞俞自得其
　心所以㝠乎至理而忘物我之分憂患不
　能處死生無所係歸根復命而與造化爲
　一此萬物之本也明此以南鄉北鄉即孟
　子欲爲君盡君道欲爲臣盡臣道二者皆
　法堯舜而巳玄聖若虞舜側微而玄德升
　聞素王若孔子無位而尊是也退居間遊
　巢許之類進爲撫世伊周之類聖人之迹
　雖趣時應變未嘗同其爲道一也
　陳詳道註天道運而無所積非以成萬物
　也而萬物成帝道運而無所積非以歸天
　下也而天下歸聖道運而無所積非以服
　海内也而海内服盖聖人之於天下達則
　爲帝王之德窮則爲玄聖之道書稱堯以
　帝德廣運而終於爲天下君此帝道運而
　天下歸也孟子稱孔子東西南北無思不
　服此聖道運而海内服也虚靜恬淡者心
　寂漠者氣無爲者神也能致虚守靜心淡
　氣漠而至於無爲此所以爲天地之平道
　德之至而帝王聖人休焉休謂其所要宿
　之地玄者妙之本素者性之質玄聖素王
　與書所謂玄德同帝王天子與書所謂俊
　德同
　陳碧虚註體不言者明於天適物變者通
　於聖委之動植則自然爲也昩然弗知則
　無不靜也聖人之靜也應物而不蕩非圓
　寂之靜也隨物攖寧而後成非曰靜也善
　故靜也物無足以撓心者故靜也水靜則
　毫髮難隱心靜則有無易照故虚靜則吉
　祥止而妙道生恬淡則神氣王而虚白集
　寂漠則靈府寬而眞君寧無爲則和理全
　而性命永此非特異也乃天地之平常萬
　物之至正聖人之所休止也心休則事虚
　事虚則理慤理慤則性靜性靜則動不妄
　矣無爲則所責不在己責不在己則俞樂
　而無憂年壽長矣明於此者謂虚靜等八
　目是道之密用無爲之事也處上則爲明
　君處下則爲帝師周之柱史魯之司寇是
　也退居間遊伯夷叔齊是也進爲撫世傳
　說吕望是也君臣定位不相凌越則天下
　治矣
　林氏鬳齋口義云帝道聖道本難分别經
　意盖以帝爲三皇聖爲五帝運而無積即
　是純亦不已此段主意在靜字上至靜之
　中運而無積何嘗是枯木死灰六通四闢
　猶云四方上下無所障礙聖人之靜也非
　曰靜也善故靜也此句最精神萬物不足
　以撓心故不求靜而自靜也以水鏡喻靜
　義甚精切虚靜恬淡寂寞無爲八字演一
　靜字此乃天地一定之理道德至極之事
　帝王聖人之心休止於此休則虚即惟道
　集虚虚則實即襌家云眞空而後實有實
　理之中自有倫理便是渾然之中有粲然
　者虚則靜靜則動便是一動一靜互爲其
　根動無不當曰得各當其事而任其責是
　無爲而無不爲也憂患不能處處猶入也
　便是仁者不憂年壽長即是仁者壽又提
　起八字斷之以萬物之本言此理出於萬
　物之初也餘論概同前解
　　褚氏管見云言天則地在其中言聖則
　　人在其中帝則兼三才而運化故六通
　　四闢而德行乎内所以治人化物上爲
　　皇而下爲王者是也其自爲則入而治
　　己反流歸源明道若昧無有不靜者矣
　　凡人之靜必靜之而乃靜聖人之靜豈
　　以靜爲善而靜哉物無足以鐃心故耳
　　言其本靜非使然也水靜則明則平大
　　匠取法亦言其自然明平可鑑可准以
　　況人之精神靜極而明天地萬物莫逃
　　其鑒一身之貴何以加此而昩者役不
　　知止憊不知息以至澌盡而莫救可不
　　哀邪夫欲求所以養精神之道不越乎
　　虚靜恬淡寂漠無爲而天地之平道德
　　之至亦豈外乎此哉故物理於此而曲
　　當聖人於此而休息雖萬縁擾擾而不
　　生其心然恍惚有物至理存焉物不終
　　靜動斯得矣任事者責則我無爲憂患
　　去而年壽長得其本而操之故也若是
　　則爲君爲臣無不合道進爲退處皆得
　　其宜此聖道法天運而無積之效也





南華眞經義海纂微卷之四十










南華眞經義海纂微卷之四十一莆十
　　　　武林道士褚伯秀學
　　　天道第二
靜而聖動而王無爲也而尊樸素而天下莫
能與之爭美夫明白於天地之德者此之謂
大本大宗與天和者也所以均調天下與人
和者也與人和者謂之人樂與天和者謂之
天樂莊子曰吾師乎吾師乎𩐒萬物而不爲
戾澤及萬世而不爲仁長於上古而不爲壽
覆載天地刻雕衆形而不爲巧此之謂天樂
故曰知天樂者其生也天行其死也物化靜
而與陰同德動而與陽同波故知天樂者無
天怨無人非無物累無鬼責故曰其動也天
其靜也地一心定而王天下其鬼不崇其魂
不疲一心定而萬物服言以虚靜推於天地
通於萬物此謂天樂天樂者聖人之心以畜
天下也
　郭註時行則行時止則止自然爲物所尊
　故美配天者唯樸素也天地以無爲爲德
　明其宗本則與天地無逆順天所以應人
　天和至而人和盡天樂適則人樂足矣物
　變而相雜曰𩐒自𩐒耳非吾師之暴仁者
　兼愛之名無愛故無所稱仁壽者期之遠
　無期故無所稱壽巧者爲之妙皆自爾故
　無所稱巧此之謂天樂忘樂而樂足也故
　靜與陰同德動與陽同波動靜雖殊無心
　一也常無心故王天下而不疲病我心靜
　而萬物之心通通則服不通則叛聖人所
　以畜天下者奚爲哉天樂而已矣
　吕註靜而聖自内而言動而王自外而言
　無爲也而尊則所以臣天下者無事於才
　知樸素而莫與爭美則所以服天下者無
　事於文采凡以明白於天地之德而已故
　處上處下進爲閑居雖不同而其大本大
　宗未始異也通乎此則無爲而與天和均
　調天下則與人和與天和者謂之天樂與
　人和者謂之人樂不過師於此而已𩐎物
　不爲戾澤世不爲仁以至雕琢衆形而不
　爲巧此莊子之所師也隨其成心而師之
　誰獨無師則其樂非外至故曰天樂也知
　天樂者其生也天行而我未嘗生其死也
　物化而我未嘗死靜與陰同德不知其爲
　靜動與陽同波不知其爲動也無天怨無
　人非以其未嘗在彼也無物累無鬼責以
　其未嘗在我也其動也天其靜也地所以
　然者一心定而已故其王天下也外則其
　鬼不崇内則其魂不疲萬物安有不服者
　哉夫心所以定以其未嘗不虚未嘗不靜
　也吾能以虚靜推於天地通於萬物此所
　以爲天樂聖人之心以畜天下者也
　疑獨註前論聖賢出處之迹不同故此云
　以其靜而言之均可以爲聖以其動而言
　之均可以爲王以之處下爲素王以之閑
　居則十服無爲也而貴所謂良貴是已聖
　人之心未始以天下之器爲器抱吾之樸
　而巳未始知天下之色爲色見吾之素而
　已若然則天下莫能與之爭美此所以自
　任於性命之内明白於天地之德大本大
　宗言命與性惟其任性命而與天和所以
　調天下而與人和天與人豈相勝哉故各
　盡其樂也雖樂而不知其所以樂適其自
　然而已其生也天行適來時也其死也物
　化適去順也其所以不生不化者豈非天
　樂哉動靜各得其直故無天怨人非無物
　累鬼責道今乎天故其動也天德及乎幽
　故其靜也地物無所累心定乎一出而王
　天下則萬物各正性命鬼不崇則無天傷
　魂不疲則神凝而性復矣若然者一心定
　於内萬物服於外虚其知靜其心推天地
　之大本通萬物之至理此又所謂天樂無
　所往而不適也聖人之心所以能畜天下
　者以此
　詳道註言靜而聖則動而王者明之出也
　動而王則靜而聖者神之降也僕者器之
　本器於天下或用或捨樸則不期於用捨
　而常尊素者色之本色於天下或美或惡
　素則不期於好惡而常貴故樸素而莫與
　之爭美政和則人和人和則天地和天地
　和則萬物遂萬物遂則神鬼寧神鬼寧則
　幽有所歸明不爲厲所以人歸德於鬼鬼
　歸德於人而天下明白矣老子云以道治
　天下其鬼不神列子云物無疵癘鬼無靈
　響是也
　碧虚註靜而聖動而王皆以無爲爲尊樸
　素爲美乾坤以簡易爲德簡易者萬物之
　宗本宗本不失則人事和人事和則天理
　順而陰陽宣暢矣自雕非義也自榮非仁
　也自永非壽也自化非巧也不爲它役故
　曰天樂物物自樂自和則動不爲動靜不
　爲靜矣心定者造化不能移陰陽不能改
　與太虚不二也聖人之心能養天下者太
　和而已矣
　鬳齋云靜而聖動而王即是内聖外王四
　字其道樸素無文而天下之美莫過於此
　若曉然知此天地之德則可與天爲徒和
　猶合也大本大宗贊美自然之德與自本
　自根意同均調天下則與人合亦猶堯曰
　子天之合也我人之合也吾師乎至不爲
　巧數句先見大宗師篇以爲許由之言此
　則上加莊子曰顯見是寓言不可作實話
　看天行行乎天理之自然物化隨物而化
　也靜爲陰動爲陽波流也聖門只曰不怨
　天不尤人此又添無物累無鬼責兩句愈
　自精神鬼見曰崇魂倦曰疲曰鬼曰魂即
　精神是也心定則精神自定萬物自服以
　虚靜之理行於天地萬物之間此之謂天
　樂以畜天下即以善養人者服天下也
　　道之在人靜則爲聖動則爲王皆以無
　　爲而尊樸素而美猶天地之德何嘗有
　　爲何嘗文采而陰陽四時無不爲日月
　　山川無非文明乎此理則天下之大本
　　大宗立矣所謂本宗即内聖外王之道
　　與天和者也用以均調天下則與人和
　　人樂天樂皆出於和其名雖異所以爲
　　樂則一猶聖王内外之分而道本無殊
　　也𩐎物不爲戾澤世不爲仁忘乎善惡
　　也至於忘壽忘巧則非時所攝非能所
　　係南華之所師者師此而已生爲天行
　　自然運動死爲物化動必有極如是則
　　動靜合乎天道無天怨人非無物累鬼
　　責又明其所以樂也其動也天其靜也
　　地即同德同波之意一心定而無爲天
　　下之所歸往無鬼責故鬼不崇無物累
　　故魂不疲行無愧乎幽顯物何爲而不
　　服此無它以虚極靜篤之理推於天地
　　通於萬物而已聖人之心所以養天下
　　者亦豈外乎此哉
夫帝王之德以天地爲宗以道德爲主以無
爲爲常無爲也則用天下而有餘有爲也則
爲天下用而不足故古之人貴夫無爲也上
無爲也下亦無爲也是下與上同德下與上
同德則不臣下有爲也上亦有爲也是上與
下同道上與下同道則不主上必無爲而用
天下下必有爲爲天下用此不易之道也故
古之王天下者知雖落天地不自慮也辯雖
彫萬物不自悅也能雖窮海内不自爲也天
不産而萬物化地不長而萬物育帝王無爲
而天下功故莫神於天莫富於地莫大於帝
王故曰帝王之德配天地此乗天地馳萬物
而用人羣之道也本在於上末在於下要在
於主詳在於臣三軍五兵之運德之末也賞
罰利害五刑之辟教之末也禮法度數刑名
比詳治之末也鍾鼓之音羽旄之容樂之末
也哭泣衰絰隆殺之服哀之末也此五末者
須精神之運心術之動然後從之者也末學
者古人有之而非所以先也君先而臣從父
先而子從兄先而弟從長先而少從男先而
女從夫先而歸從夫尊卑先後天地之行也
故聖人取象焉天尊地卑神明之位也春夏
先秋冬後四時之序也萬物化作萌區有狀
盛衰之殺變化之流也夫天地至神而有尊
卑先後之序而況人道乎宗廟尚親朝廷尚
尊鄉黨尚齒行事尚賢大道之序也語道而
非其序者非其道也語道而非其道者安取
道是故古之明大道者先明天而道德次之
道德已明而仁義次之仁義已明而分守次
之分守已明而形名次之形名已明而因任
次之因任已明而原省次之原省已明而是
非次之是非已明而賞罰次之賞罰已明而
愚知處宜貴賤履位仁賢不肖襲情必分其
能必由其名以此事上以此畜下以此治物
以此修身知謀不用必歸其天此之謂太平
治之至也故書曰有形有名形名者古人有
之而非所以先也古之語大道者五變而形
名可舉九變而賞罰可言也驟而語形名不
知其本也驟而語賞罰不知其始也倒道而
言迕道而說者人之所治也安能治人驟而
語形名賞罰此有知治之具非知治之道可
用於天下不足以用天下此之謂辯士一曲
之人也禮法數度刑名比詳古人有之此下
之所以事上非上之所以畜下也
　郭註用天下而有餘閒暇之謂也若汲汲
　然求爲物用故可得臣及其爲臣亦無餘
　也夫工人無爲於刻木而有爲於用斧主
　上無爲於親事而有爲於用臣臣能親事
　主能用臣斧能刻木工能用斧各當其能
　非有爲也若主代臣事則非主矣臣秉主
　權則非臣矣各司其任上下咸得而無爲
　之理至矣用天下者亦有爲耳然自得此
　爲率性而動故謂之無爲也爲天下用者
　亦自耳但居下者親事故雖舜禹爲臣猶
　稱有爲對上下則君靜而臣動比古今則
　堯舜無爲而湯武有爲各用其性而天機
　互發則古今上下誰無爲誰有爲也在上
　者患於不能無爲而代臣人之所司使咎
　繇不得行其明斷后稷不得施其播植則
　羣才失其任而主上困於役矣故冕旒垂
　目而付之天下天下皆得其自爲斯乃無
　爲而無不爲也天地萬物之化育所謂自
　爾帝王無爲而天下功功自彼成同乎天
　地之無爲也精神心術者五末之本任自
　然運動則五事不振而自舉所以先者本
　也君臣父子之先後雖是人事皆在至理
　中來非聖人所作明夫尊卑先後之序固
　有物之所不能無此大道之序非但人倫
　所尚也所以取道爲其有序自然既明則
　物得其道物得其道而和理自適雖適而
　不失其分得分而物當其形形明而無所
　復改物自任則罪責除各以得性爲是失
　性爲非賞罰者失得之報也愚知貴賤各
　當其才行其所能之情而無相易業名稱
　其實故由名而實不濫也自明天至刑名
　而五至賞罰而九皆自然之序治人者必
　順序先明天不爲棄賞罰也但當不失先
　後之序耳夫用天下者必通順序之道寄
　當於羣才斯乃上之所以畜下也
　吕注無爲也則以一人用天下而天下爲
　之用故有餘有爲也則以天下用一人而
　一人爲之用故不足不明乎天者不純乎
　德德則無爲而已故上無爲下亦無爲而
　與上同則稱德道則有天有人無爲而尊
　者天道有爲而累者人道也故下有爲上
　亦有爲而與下同則言道上必無爲而用
　天下下必有爲爲天下用此不易之道也
　故古之王天下者知不自慮而天下爲之
　慮辯不自悦而天下爲之悦能不自爲而
　天下爲之爲天不産而萬物化非我産之
　也地不長而萬物育非我長之也帝王無
　爲而天下功非我爲之也此天之所以神
　地之所以富帝王之所以大也無爲也者
　是乃道之所以乗天地馳萬物而用人羣
　者也知五末者須精神心術之運而後從
　之則向所謂虚無恬淡寂漠無爲者又所
　以保精神明心術而養其本之道也養其
　本則末從之矣末學者古人有之而非所
　先也君先而臣從至夫先而婦從此人道
　尊卑之序也至於天以神而位乎上地以
　明而處乎下春夏以生而先秋冬以成而
　後以至萬物始化而萌既作而區從微至
　著莫不有狀則盛衰變化皆有成理而不
　可易天地至神不測而有尊卑先後之序
　則凡人道之本末上下其可易乎非特君
　臣父子兄弟夫婦之先後爲出於天地之
　理也而宗廟朝廷鄉黨行事一時之所在
　猶各有所尚而不可亂皆大道之序而已
　則語道而非其序者安取道哉此百家之
　所以往而不反聖王之道所以闇鬱而不
　發也天者性命之極欲明道而不明乎天
　則所謂道者非道所謂德者非德唯眞道
　眞德則仁義之所自出也仁左義右則有
　分有守而形可見名可言有刑名而不亂
　則因任而不失其才能内原其心外省其
　迹則是非得其眞賞罰當於理愚知處宜
　而不敢違貴賤履位而不敢易仁賢不肖
　襲情而不敢偽也必分其能則官能其事
　必由其名則名當其實凡事上畜下治物
　脩身莫不以此而知謀不用必歸其天此
　文王所以不識不知順帝之則而周之多
　士亦皆秉文之德對越在天所以爲太平
　而比隆於唐虞也驟語刑名賞罰不知其
　本始也則天與道德其爲本始歟倒則不
　正以末爲本迕則不順當後而先言道而
　無本末先後之序則是自亂自亂則人之
　所治也
　疑獨註帝王之德宗乎天地故覆載之功
　大主乎道德故萬物不能移常乎無爲則
　無不爲矣以有爲而爲則有所不足以無
　爲而爲則其爲有餘古之人所以貴乎無
　爲也無爲者爲上之道有爲者爲下之道
　爲上者以道揆故兼物物爲下者以法守
　故以物物上不兼物物非帝王之德下不
　以物物非臣職之任此上下之分也古之
　王天下者循道而行順理而動未嘗見其
　有爲之迹知而不自以爲慮辯而不自以
　爲悦能而不自以有爲德配天地之化育
　故無爲而天下功神者妙萬物富者畜萬
　物天能神而不能富地能富而不能神帝
　王能天能地而德充大於其間易所謂聖
　人成能者是巳此乗天地馳萬物而用人
　羣之道也形而上者道之本形而下者道
　之末其本則要其末則詳主道無爲所以
　執其要臣道有爲所以貴乎詳下之五末
　是也爲帝王者守其至要主其大本則所
　謂末者自舉矣爲臣者必分之以職各任
　其事運其精神動其心術勤勞盡瘁然後
　事從之而成也夫法始乎伏羲而成乎堯
　法成則末學者從之而起不知所當先者
　道也故君先臣從父先子從此自然之理
　神者明之妙明者神之粗天所以爲神地
　所以爲明天尊地卑神明之位分矣春夏
　先秋冬後聖人因之先賞而後刑也變者
　離無入有化者因形移易萌者物之達區
　者物物所以有别也夫萬物生死區别盛
　衰變化形狀不一者咸歸於自然隨天之
　序而已況人倫之大者豈不若是哉蓋自
　然至理其本出於天地其用散於人倫苟
　失其序則悖天廢人其可以爲道乎萬物
　待是而存者天莫不由是而出焉者道道
　之在我曰德以德愛人曰仁愛而宜之曰
　義先後上下謂之分不侵不擅謂之守形
　者物此也名者命此也因其形名而任以
　所宜爲必原其情必省其事然後辨是非
　明賞罰愚知所處得其宜貴賤所履當其
　位仁賢不肖各行其能無以彼此飾其情
　也能各有限名必當實以此事上畜下以
　此治物脩身則知謀無用而歸於自然其
　治所以至極也舉書曰者逸書也有名者
　皆因形而命之此道之所以散若㝠之以
　道則長於上古先於天地未嘗有形未嘗
　有名故非所以先也五者陰陽之中所謂
　命也至於命乃可命物故五變而形名可
　舉九者陽數之極賞罰者量時而通變又
　爲道之終故九變而賞罰可言刑名者道
　之末賞罰者道之終語道而不求其本始
　皆爲倒迕也爲人所治者知治之具治人
　者知治之道也知治之具者可用於天下
　不足以用天下此辯士一曲之人蔽於道
　者也
　詳道註先針而後縷可以成帷先縷而後
　針不可以成衣針縷微物猶不可無序而
　況道乎莊子於人道則述君臣父子之義
　於天道則推春夏秋冬之理自天至刑名
　明道與物之自然因任至賞罰明人事之
　使然也盖因任不足然後有原省原省不
　足然後有是非是非不足然後有賞罰常
　罰雖非治天下之道亦治之具也伯成子
　高以禹用賞罰而去焉者盖譏其以敎之
　末者爲本也物有本末事有終始刑名物
　也故驟而語者不知其本賞罰末也故驟
　而語者不知其始也
　碧虚註以天地爲宗不稱長也以道德爲
　主不屬賔也以無爲爲常常不矜故有餘
　君忠無不容仁也臣道無不理義也君當
　垂拱無爲若同臣道理事是不主也臣當
　職事有爲若同君德容納是不臣也上不
　專執任羣才之能故無爲而用天下臣職
　所司以勤勞治事故有爲而爲天下用也
　由是知知落天地必取衆謀辯雕萬物必
　取衆議能窮四海必待衆爲斯無爲之業
　也天降氣而長育故莫神於天地升氣而
　産化故莫富於地帝王自治而功成故德
　合二儀也本謂理末謂事理在簡要君道
　也事在詳備臣職也本末雖異須待精神
　㝠運心術發用先循理本然後事末以表
　之先後之序隨物生焉然非聖人不能法
　象以序立教以道爲主法度立而利害隨
　之用貴賤之位而賞知罰愚因才能之分
　而徇名求實以上九目爲世治教五變而
　刑名可舉取五行生剋之義九變而賞罰
　可言陽九極變之㫖也刑名以天理道德
　爲本賞罰以刑儀名器爲始專任賞罰豈
　非倒道乎語失次序豈非迕說乎刑名賞
　罰治之具妙用次序治之道迹所以爲天
　下用理可以用天下也名數禮教下之所
　以事上也無爲自化上之所以畜下也
　鬳齋云落天地言其大雕萬物言其巧萬
　物自生非天生之萬物自長非地長之帝
　王無爲而成天下之功亦與天地同也要
　在主君道無爲也詳在臣臣道有爲也威
　武文德之輔助故五兵之運德之末明刑
　以弼教故賞罰五刑教之末禮法刑名鐘
　鼓羽旄皆非禮樂之本精神之運心術之
　動然後從之言皆從心生非由外鑠也末
　學者古人有之而非所先此論尤妙看得
　莊子亦何嘗欲全不用兵刑禮樂盖當知
　所先後若天地之行盛者非一時而盛衰
　者非一時而衰故曰殺也所尚齒爵親賢
　亦天下自然之理也次陳爲治之序凡有
　九等分守職也刑名稱也因任因所職而
　任之原免省滅也不任其事則免之去之
　矣是非旌别淑慝也賞罰撻以記之車服
　以彰之之類愚知處宜言當其任履位猶
　當位襲安也安其情實則分能由名各有
　所處而無容心歸於自然而已古書雖有
　刑名之說未嘗舍本以求末若不知先後
　驟然而言則失其本始是始於人而爲天
　下用非所以用天下也刑名賞罰爲治之
　具分守仁義爲治之道也刑名即形名古
　文通用
　　夫以天地爲宗道德爲主者豈有它哉
　　以無爲爲常而已無爲已難能況常而
　　不變者乎此古人所以貴也無爲有爲
　　上下之所以分反是則君不主而臣非
　　臣矣知不自慮辯不自悦能不自爲無
　　爲之本也天不産而物化地不長而物
　　育帝王無爲而天下功此無爲之效也
　　曰神曰富而大足以包之此帝德所以
　　配天地而乗之馳萬物用人羣特其餘
　　事本要未詳自然之理自三軍五兵至
　　隆殺之服雖五事之末而必由於精神
　　心術之運則古人所不廢也但非所先
　　耳若夫君臣父子夫婦之先後猶天尊
　　地卑之不可易而聖人取象焉神明之
　　位上下不紊四時之序先後有倫萬物
　　化作萌區有狀而物之盛衰變化見矣
　　此天地之序而人所取法者也宗廟朝
　　廷鄉黨行事莫不有序而道在其中語
　　道而非序何取於道哉故自先明天而
　　道德次之至仁賢不肖襲情皆因之而
　　不可無必分其能以稽效必由其名以
　　考實事上畜下治物脩身之要莫越乎
　　此知謀不用歸於自然此太平之至治
　　也後引書曰至畜天下也盖衍上文餘
　　意云
南華眞經義海纂微卷之四十一





南華眞經義海纂微卷之四十二形十一
　　　　武林道士褚伯秀學
　　　天道第三
昔者舜問於堯曰天王之用心何如堯曰吾
不敖無告不廢窮民苦死者嘉孺子而哀婦
人此吾所以用心已舜曰美則美矣而未大
也堯曰然則何如舜曰天德而出寧日月照
而四時行若晝夜之有經雲行而雨施矣堯
曰膠膠擾擾乎子天之合也我人之合也夫
天地者古之所大也而黄帝堯舜之所共美
也故古之王天下者奚爲哉天地而已矣
　郭註無告者所謂窮民不廢者常加恩也
　與天合德則雖出而靜四時晝夜皆不爲
　而自然也膠膠擾擾乎則目嫌有事故曰
　古之王天下者奚爲哉天德而已矣
　吕註天德則雖出而未嘗不寧日月照而
　四時行往來屈伸莫有爲之者也晝夜有
　經則相代乎前而莫知所萌雲行雨施而
　天下均平矣則其視不敖無告不廢窮民
　者豈不膠擾乎舜之所言乃天之合堯之
　所言人之合也而世儒之所以知堯者止
　此而已故寓之二聖以明所大而共美者
　爲在於此與黄帝不異也
　疑獨註不敖無告至哀婦人即是不敢侮
　鰥寡之意美則美矣未能澤及萬世而不
　爲仁此所以未大天德者自然之道得於
　己故出而有爲未嘗不靜若日月四時雲
　行雨施豈有心於天下之物哉帝王之道
　宜若是而已堯聞舜言知向用心之非膠
　膠擾擾逐於人爲而昩於天德故以舜爲
　天合己爲人合天合者與天同人合者與
　人同天地覆載萬物德無不被爲帝王者
　莫不體之雖黄帝堯舜亦莫大於德合天
　地而爲美也
　詳道註不敖無告至哀婦人者仁也天德
　出寧至雲行雨施者道也仁人也而無不
　爲故曰人之合道天也而無爲故曰天之
　合然堯舜一道也堯行天道而所言者人
　舜行人道而所言者天行天而合乎人故
　其德止於充實之美行人而合乎天故其
　功歸於光輝之大膠膠言其止擾擾言其
　動也
　碧虚註不敖無告不廢窮民仁人之心無
　以加此舜以爲弊迹未去故未大也天德
　而出寧人事則感動矣昏明有序開圍有
　常昇降氣交天地之德也堯悟己之所爲
　膠膠擾擾亂之又亂也天之合無心人之
　合有迹天地者古之所大王天下者體之
　而已矣
　鬳齋云天德者自然之德出寧者首出庶
　物萬國咸寧日月照至雲行雨施皆形容
　無爲而爲之意堯謂我之所爲未免自爲
　擾亂合於人而已未合於天也然則下三
　句是堯自嘆之辭天地自然之理古今莫
　大於此共美者共好之也王天下者無它
　但法天地則可矣
　　天德者無爲之化出寧者爲而無爲日
　　月照四時行皆自然運動無爲之者故
　　晝夜有常而無差忒雲行雨施品物流
　　形君天下者所以體之以立德而民莫
　　不歸弘之以化物而物莫不從也堯於
　　言下有省始悟日前所爲膠膠擾擾天
　　合之與人合相去遠矣以是觀之堯舜
　　之德若有優劣而結以黄帝堯舜之所
　　共美則又混然無分此南華立言抑揚
　　闔闢之妙學者熟味當自得之
孔子西藏書於周室子路謀曰由聞周之徵
藏史有老聃者免而歸居夫子欲藏書則試
往因焉孔子曰善往見老聃而老聃不許於
是繙十二經以說老聃中其說曰太謾願聞
其要孔子曰要在仁義老聃曰請問仁義人
之性邪孔子曰然君子不仁則不成不義則
不生仁義眞人之性也又將奚爲矣老聃曰
請問何謂仁義孔子曰中心物愷兼愛無私
此仁義之情也老聃曰意幾乎後言夫兼愛
不亦迂乎無私焉乃私也夫子若欲使天下
無失其牧乎則天地固有常矣日月固有明
矣星辰固有列矣禽獸固有羣矣樹木固有
立矣夫子亦放德而行循道而趨已至矣又
何偈偈乎揭仁義若擊鼓而求亡子焉意夫
子亂人之性也
　郭註中心物愷兼愛無私此常人所謂仁
　義也故寄孔老以正之夫至仁者無愛而
　直前世所謂無私者釋己而愛人欲人之
　愛己也此乃甚私非忘公而公也自天地
　固有常至樹木固有立皆己自足不待於
　兼愛也事至而愛當義而止斯忘仁義者
　也常念之則亂眞矣
　吕註孔子不用於時欲藏其言以待後之
　君子十二經謂春秋孔子所以經世者在
　於此孔子以人道教天下藏其妙用而未
　之嘗言則十二經之所以經世者不過仁
　義而已老氏絶學反樸而示之以眞則仁
　義在所攘棄宜其以爲非人之性也自人
　道觀之仁非特成己又所以成物義非特
　利物又所以立我君子之生成在於仁義
　故以爲眞人之性也自道之眞觀之中心
　物愷非外鑠我也無物而不樂上仁爲之
　而無以爲者也幾乎言近之而未至後言
　夫兼愛則非天德而出寧雲行而雨施者
　故以爲迂也凡名生於不足則無私焉乃
　私也欲使天下無失其牧輔萬物之自然
　而已天地有常至樹木有立此所謂物之
　自然也德則無爲道法自然又何必偈偈
　乎若擊鼓而求亡子焉言人之失性非仁
　義所可復也
　疑獨註徵藏史者掌藏書之官孔子爲道
　不行欲藏其書於周室之藏府以俟來者
　時老聃免官歸居孔子往因焉而聃不許
　孔子嘗删詩定書修禮樂作春秋六緯而
　贊易道此六經也又繙爲十二經以說之
　聃以爲支離太謾願聞其要答以要在仁
　義聃遊方之外謂仁義非自然之性孔子
　遊方之内謂仁義眞人之性也言人中心
　莫不欲物之愷樂兼愛而無私此人情之
　自然又復明仁義之出於性也老聃曰噫
　幾乎後言者近乎偽矣兼愛未免乎有係
　不若無愛之至也無私未免乎有私不若
　不知其私之爲私也夫子所以兼愛無私
　者欲使天下不失其養也莫若任其自然
　使之相親而不知以爲仁相友而不知以
　爲義自天地有常至樹木有立皆無爲自
　然各極其性而已矣放德不知德之爲德
　循道則不知道之爲道又何必偈偈然用
　力掲仁義於天下以求復其性無異擊鼓
　而求亡子也
　詳道註老聃之教以道德爲宗孔子之經
　以仁義爲本放德循道則天下無爲而得
　性居仁由義則天下有爲而倍情此莊子
　所以記孔子之迹以明之也中心物愷物
　物而悦之兼愛仁也無私義也兼愛則有
　所不愛非所謂至仁至仁則無親無私乃
　成其私非所謂至義至義則不物君子所
　以貴忘仁義而求其至也孔子嘗語老聃
　丘治詩書禮樂易春秋自以爲乆矣此言
　十二經者繙六經十二也
　碧虚註孔子欲藏書而老聃不許謂已陳
　芻狗不足留也縱横六經故曰十二上仁
　無爲而成上義不行而至率性而動豈偽
　也哉物愷則未能忘情無私則不免有迹
　仁義之情去道遠矣若春生秋斂之有常
　晝日夜月之有明星斗歷天之有列飛沉
　從類之有羣草木藂生之有立倣而循之
　可也何偈偈然用力爲哉
　鬳齋云西藏書於周室言西至周而欲觀
　其藏書也繙反覆言之中其說者言方及
　半而老子以爲太汗漫物愷以物爲樂後
　言淺近之言幾猶危也物之不齊何由兼
　愛此迂曲難行之說也纔有無私之名胸
　中便有箇私字欲使天下無失其養則物
　物皆有自然造化何可容力但當倣自然
　之德循自然之道如此而至矣擊鼓而求
　逃亡之子言驚動俗也
　　孔子爲見世衰道微欲以所述之書藏
　　於周之藏室以俟後世聖人盖不得已
　　而託空言以垂世立教其志亦切矣老
　　聃不許者謂道既不行於當世徒存糟
　　粕其能有濟乎十二經說者不一陸氏
　　音義舊註詩書禮樂易春秋六經加六
　　緯爲十二經一說易上下經與十翼又
　　云春秋十二公經孔子所作者也此說
　　近似要之引喻之言借以通意不必深
　　泥其迹中其說謂當其言但謾而非要
　　耳孔子曰要在仁義此治世之道所當
　　先者老聃謂非人之性則還淳反本有
　　道德存焉孔子答以中心物愷陸氏音
　　義物一作勿今從之中字宜音去聲則
　　不中心亦不怒矣故兼愛而無私此仁
　　義之情也聃曰危乎不及之言所以遠
　　乎道也以其無私故成其私若欲使天
　　下無失其養則天地日星禽獸草木莫
　　不各遂其性各當其宜人之放德循道
　　亦若是而已矣又何必用力於仁義若
　　擊鼓以求亡子終無可得之理也
士成綺見老子而問曰吾聞夫子聖人也吾
固不辭遠道而來願見百舍重趼而不敢息
今吾觀子非聖人也鼠壤有餘蔬而棄妹不
仁也生熟不盡於前而積斂無崖老子漠然
不應士成綺明曰復見曰昔者吾有刺於子
今吾心正卻矣何故也老子曰夫巧知神聖
之人吾自以爲脫焉昔者子呼我牛也而謂
之牛呼我馬也而謂之馬苟有其實人與之
名而弗受再受其殃吾服也恒服吾非以服
有服士成綺鴈行避影履行遂進而問脩身
若何老子曰而容崖然而目衝然而顙頯然
而口闞然而狀義然似繫馬而止也動而持
發也機察而審知巧而睹於泰凡以爲不信
邊境有人焉其名爲竊老子曰夫道於大不
終於小不遺故萬物備廣乎其無不容也淵
乎其不可測也形德仁義神之末也非至人
孰能定之夫至人有世不亦大乎而不足以
爲之累天下奮棅而不與之偕審乎無假而
不與利遷極物之眞能守其本故外天地遺
萬物而神未嘗有所困也通乎道合乎德退
仁義賔禮樂至人之心有所定矣
　郭註鼠壤有餘蔬言不惜物棄妹不仁言
　無近恩生熟不盡於前至足故常有餘萬
　物歸懷來者受之不小立界畔也自怪譏
　刺之心所以憚脫過去也呼牛呼馬隨物
　所名有實故不以毁譽經心若受之於心
　則名實俱累斯受其殃也服者容行之謂
　不以毁譽自殃故能不變其容以有爲爲
　之則不能常服矣崖然進趨不安衝出也
　頯然發露闞然虓豁義然踶跂目矜貌言
　其志在奔馳不自舒放趨舍疾遠明察是
　非也泰者多於本性之謂巧於見泰則拙
　於抱朴凡此皆以爲不信性命而蕩夫毀
　譽非脩身之道邊境有人亦如汝所行非
　正人也夫至人用世故不患其大靜而順
　之任眞而直往未嘗有所困也進道德而
　以情性爲主至人之心定於無爲也
　吕註鼠壞有餘蔬則可以賑季女之饑而
　棄妹則不仁生熟不盡於前則與者可以
　無取而積斂無崖則不義老子絶學反朴
　示人以眞而士成綺求之於仁義則漠然
　不應乃所以使其意消而心却也知巧神
　聖自以爲脫焉則絶學反朴未始有物也
　而子以某事爲不仁某事爲不義則是呼
　我牛而謂之牛呼我馬而謂之馬也苟有
　其實人與之名而不受吾所以漠然也開
　兊濟事而受之紛身不救自遺其殃者也
　吾服也常服則其心未始不在道吾非以
　服有服而人眞以爲勤行者也士成綺知
　而不足以得至人之心者以其在己者不
　足故也容崖然則若不與物交目衝然則
　逐物於外顙頯然則若大朴口闞然則其
　言欲出諸口也狀義然則若不朋而其心
　則若繫馬而止也動而持非能不動發也
　機不可以制也審而察則非襲明知巧而
　覩於泰非素樸守約者也凡此所爲皆以
　爲不信而已邊境非遊於道之中竊則非
　其有而取之也於大不終則天地未離乎
　内於小不遺則秋毫待之成體天下之物
　其有不備者乎廣無不容淵不可測此道
　之所以爲神也則流而爲形失而爲德廢
　而爲仁義乃神之末也非至人孰能定之
　有世不足爲之累能棄世也天下奮棅不
　與之偕忘天下者也忘天下故不與利遷
　能棄世故守其本凡神之所以困以不知
　此而已矣於道不塞於德不雜退仁義而
　不留賔禮樂而不主若此而後其心有所
　定也
　疑獨註鼠壤有餘蔬言其不潔棄蒙妹而
　不教言其不仁生熟不盡於前言其不義
　積斂無崖言其不廉是不知老子而妄譏
　之是以漠然不應吾心正郤言向者譏刺
　之心已虚矣夫巧知神聖未免有迹老子
　嘗欲絶棄之故自以爲脫焉呼牛呼馬隨
　其所名至人混同萬物豈有牛馬之異有
　實斯有名苟有其實人與之名而不受則
　名實俱累所以再受其殃若忘名實無物
　我毁譽是非任其自爾何殃之有哉恒乆
　也服謂服其心使之不動老聃謂吾心任
　至理服之乆矣非有所服而服之所以毁
　譽不能入也鴈行斜步側身避影言其隨
　後履行接跡也容貌崖岸不能自適其心
　不安日亦馳動而衝出也頯然高亢闞然
　虓豁言矜容儀夸言以服人也義然求合
　於宜繫馬而止意在奔躁也動則爲物所
　持發則疾如機括明察審乎是非巧知逐
　於多事凡此皆以其不能信道而有諸己
　無異邊境有人其名爲竊盜者也夫道無
　不通大而天地小而毫芒無乎不在此萬
　物所以備廣大而無不容淵深而不可測
　也形未離乎有數德者道之在己仁義又
　道之散是皆所以爲神之末也非至人孰
　能定其本末精粗哉夫至人之心與造化
　爲一故有天下而不足爲之累雖舉天下
　奮其權謀至人之心未嘗與之並逐也審
　乎眞性不爲利所遷極物之眞而常守其
　本故通之則爲道合之則爲德道德之所
　進仁義之所退進本退末自然之勢也禮
　樂者性情之散至人不役於物則以性情
　爲主禮樂爲賔明其進退而辨其賔主至
　人之心有所定矣
　詳道註鼠壤餘蔬非儉也棄妹非仁也積
　斂無崖非至足也非儉則於物無所愛非
　仁則於親無所厚非至足則於心無所慊
　觀其外以及其内察其粗以及其微則知
　老子爲非聖人矣然而大儉不嗇大仁不
　仁大廉不慊固非成綺之所能知此老子
　所以漠然不應也夫巧知神聖吾自以爲
　脫去矣而子謂我有聖之名非聖之實豈
　知我者哉而容崖然至知巧而睹於泰此
　教成綺脩身之道也經曰眞人其容寂其
　顙頯其狀義而不朋則崖然頯然義然非
　郭氏所謂進趨高露踶跂者也老子曰安
　平泰經曰宇泰定則睹於泰非郭氏所謂
　多於本性者也動而持與妄行而蹈大方
　意同知巧而睹於泰與鞅掌以觀無妄意
　同邊則不得中竊則非所有脩身之道貴
　於體而行之邊境而竊者庸能知之乎物
　之大者必有終小者常見遺道則於大不
　終於小不遺然大小不離乎有體而無體
　者不期於大小以大小而論道亦筌蹄而
　已矣夫神之所應者外忘外則神全心之
　所存者内忘内則心靜天地萬物外也故
　外之遣之而後神無所困仁義禮樂内也
　故退之賔之而後心有所定也
　碧虚註老子不應嫌其欲以粗迹窺聖意
　也成綺復自謂昔之邪心今直退矣老子
　告以吾於恢恑憰怪之名脫去乆矣若呼
　馬爲牛非誣即柱也有實斯有名有名斯
　有累若更不受反受其殃服用也吾之用
　也常用之道故無迹焉吾非以常用之道
　矜持有用而使人貴之也成綺恭問脩身
　老子謂汝容止乖崖精神馳突造作淳朴
　揚聲威厲其狀義然似繫馬而止也言未
　經調御强自執持動有機關靜多猜慮揣
　摩越分皆以烏不信此道故若戎敵之多
　詐也至大無外故不終至小無内故不遺
　不終不遣故萬物備不能容物則狹矣爲
　物所測則淺矣治物之具至人之緒餘也
　有世亦大矣而至人不以介懷鎮以無名
　之樸故未嘗有所困也通乎道則虚無合
　乎德則不喪退仁義則少私賔禮樂則寡
　欲用心若此非定而何
　鬳齋云食蔬之餘棄於鼠壞闇昩之地是
　不愛物故以爲不仁生熟不盡於前言積
　畜有餘也向有所譏今其心退然無有謂
　既見之後忽然有覺知巧神聖有爲之學
　脫焉出離乎其上也我既無心呼馬呼牛
　聽汝而已我若實有此事人以譏我而我
　拒之是兩重過也即是恥過作非之意吾
　之所行常常如此非以爲當行而行之即
　非曰靜也善故靜之意履行遂進躡足漸
　進也崖然異狀衝然突視闞然口呿義然
　堅固繫馬而止即坐馳之義舉動矜持發
　若機括明察精審自恃知巧而驕泰之意
　見於外凡此皆不誠所致邊境之間若有
　此等人必指以爲賊謂其機心太重不循
　乎自然處世必招禍患夫子老子也大而
　無極曰大不終細而無餘曰小不遣即語
　大莫能載語小莫能破也萬物莫能外此
　道故曰備廣大淵深形而爲德爲仁爲義
　皆其妙用之餘非至人孰能定其本末哉
　有天下之天不足累其心雖奮而執天下
　之棅此心亦不與之偕往言心不動也不
　計利害究極眞理故能守本然之靜外天
　地遣萬物其心不動神又何所困哉通乎
　道德即合乎自然以仁義爲後而非所先
　所主者性情而禮樂爲賔此至人之心所
　以靜定也
　　棄妹頗難釋諸解多音昩按陸氏音義
　　舊註音末言其棄薄末學也今從其音
　　而别爲之說成綺見鼠壤餘蔬而疑老
　　子非聖盖謂聖人於物無棄取蔬之本
　　而棄其末是不惜物近於不仁下文云
　　生熟不盡於前言食物滿前狼戾也昔
　　人入山訪友將至所居見溪流菜葉遂
　　不往亦此意是乃以世眼窺聖人故以
　　不應應之郤音隙訓虚悟昔譏刺之非
　　也老子謂知巧神聖吾已脫去呼馬呼
　　牛聽之而已汝先以聖期我已非知我
　　者況又以非聖責我何異牛馬妄名吾
　　無益損焉吾服也常服二句四服字解
　　者不一按此即泰拳服膺之服言其能
　　擇能守也謂吾服膺聖道常常如是非
　　以擇守爲事而有所服也履當是屣履
　　不躡跟也其行匆遽故若此崖則不平
　　衝則奔突頯則高亢口闞則欲言而未
　　出狀義則剛介而自矜此所謂似繫馬
　　而止也動而持非自然而靜發也機非
　　自然而動持之發之則有心有跡矣察
　　而審知以察爲明也巧而睹泰機心見
　　於驕色也凡俗以余言爲不信請觀不
　　由正道之人名爲盜竊之行盖痛鍼成
　　綺之失夫子曰以下乃誨之之辭夫道
　　超乎形數不可以大小論故廣無不容
　　淵不可測及乎有形有德有仁有義皆
　　神化之末唯至人能知其本耳至人者
　　有天下而無累天下奮棅而不與之偕
　　言物雖動而我自靜也審乎眞道利莫
　　能遷竊物之理能守其本故天地可外
　　萬物可遣其神足以勝之夫何所困我
　　唯能通道合德則仁義自退禮樂自賔
　　至人心有所定故足以定天下之心也



南華眞經義海纂微卷之四十二
南華眞經義海纂微卷之四十三端一
　　　　武林道士褚伯秀學
　　　天道第四
世之所貴道者書也書不過語語有貴也語
之所貴者意也意有所隨意之所隨者不可
以言傳也而世因貴言傳書世雖貴之哉猶
不足貴也爲其貴非其貴也故視而可見者
形與色也聽而可聞者名與聲也悲夫世人
以形色名聲爲足以得彼之情而形色名聲
果不足以得彼之情則知者不言言者不知
而世豈識之哉桓公讀書於堂上輪扁斲輪
於堂下釋椎鑿而上問桓公敢問公之所讀
者何言耶公曰聖人之言也曰聖人在乎公
曰已死矣曰然則君之所讀者古人之糟魄
已矣桓公曰寡人讀書輪人安得議乎有說
則可無說則死輪扁曰臣也以臣之事觀之
斲輪徐則甘而不固疾則苦而不入不徐不
疾得之於手而應於心口不能言有數存焉
於其間臣不能以喻臣之子臣之子亦不能
受之於臣是以行年七十而老斲輪古之人
與其不可傳也死矣然則君之所讀者古人
之糟魄已矣
　郭註其貴常在言意之表故得彼之情唯
　忘言遺書者耳輪扁之不能喻子言物各
　有性教學無益當古之事已滅於今雖或
　傳之豈能使古在今哉古不在今今事已
　變故絶學任性與時變化而後至焉
　吕註莊子言此欲學者遣言忘書而不求
　於形色名聲之間也夫斲輪事之粗者然
　疾徐甘苦得於手而應於心者雖父子猶
　不能喻而受之則夫道之爲物其傳之難
　於斲輪甚矣誠不能求之於心而唯書之
　讀則糟魄之喻非虚言也
　疑獨註易曰書不盡言言不盡意則所謂
　書者不過陳迹而已世以爲書足以盡道
　不知道者也言者莫不貴意意者隨道而
　無窮言不足傳則所謂書者何足貴哉世
　之所貴非所貴也不可言者道之全可以
　言者道之散道本出於性命之自然必也
　會之以無形因之以至理聞於寂寂見於
　㝠㝠可也而世之人舍自然之常性求先
　王之陳迹愈求而愈失矣夫耳目所聞見
　不過乎形色名聲其於書也亦若是而世
　人迷眞失性謂形色名聲爲能得彼之情
　此可悲也若能忘其形色名聲而棄言遺
　書因之以心會之以意則天地之至理性
　命之大情可不言而知矣篇扁以桓公惑
　於先王之陳迹而不知大道之本故以斲
　輪之事喻之在乎循之以理而不失其性
　不疾不徐得手應心數者自然之性存焉
　者所謂理也口不能言所以不能喻之於
　子而老斲輪斲輪技之末猶不可以言喻
　況欲求道於書乎唯善學者讀其書求其
　意舍其迹會其心斯免輪扁之譏也
　詳道註書言之於意猶形色名聲之於情
　情不可得之於形色名聲意不可傳之於
　書言必矣故善易者得意而忘象得象而
　忘言善詩者得志而忘辭得辭而忘文豈
　非所謂祠祀畢芻狗捐醇精流糟粕棄者
　哉桓公所以因輪扁而悟讀書之非王壽
　所以因徐馮而起焚書之舞也
　碧虚註古人已往所傳者書語而已胡足
　貴哉譬如問答五味只可說其形色名聲
　甘苦之味終莫能告也舍形色名聲則知
　者不言斯得之矣輪扁之得心應手妙莫
　能喻者有術數存焉此所以終身行之也
　年隨時化道逐日新古人語此未嘗不慨
　然也
　鬳齋云書能載道所以貴之貴在道不在
　書也以道爲言故其言可貴然所貴在意
　而不在言意之所向言不得而傳則言與
　書皆不足貴矣形色則可見名聲則可聞
　道不可見聞而世人欲以形色名聲得其
　實可悲也夫此段發明前意謂道不可以
　言傳而設喻精妙若此書載古人之言其
　人不存則其不可傳者何從得之糟粕之
　餔豈知酒味哉
　　跡者履之所出而跡非履也書者道之
　　所寓而書非道也悟者因書以明道迷
　　者舍道而求書故桓公溺於陳言輪扁
　　得以進說以粗喻精即事明理無適而
　　非道也夫斲輪者選材施工所以任重
　　致遠而推行於天下即懷道抱德而欲
　　有以濟世之譬也其運斤之妙得心應
　　手雖父子不能相傳則方圓長短之數
　　疾徐甘苦之節一得之於自然有不容
　　以言書者矣況神鬼神帝生天生地之
　　道其可以書盡乎扁之老於斲輪豈搰
　　搰於椎鑿之間而勞筋苦骨爲哉盖因
　　道進技以天合天得其所以爲輪用力
　　少而見功多故終身由之而弗舍也推
　　是理以達於書宜無難矣桓公滯跡遺
　　心遂謂聖人已死扁也得以盡其辭而
　　救其失夫聖賢所學者道所傳者心苟
　　得其心則知有不死者存此道可以坐
　　進又豈在譊譊乎紙上之糟粕耶此有
　　以見聖賢不得已而立言傳書南車借
　　此以祛世人泥象執文之弊學者信能
　　見月忘指而復吾混成之天則迴視挾
　　册諸生不直一笑此條大意與庖丁解
　　牛章相類但末後欠桓公領話耳留此
　　一語以惠後人必有承當者
　是篇以天道命名特標其首次以帝王聖
　道玄聖素王之事業以道德爲主無爲之
　常此乗天地馳萬物而用人羣之道也中
　叙德教禮樂仁義分守形名賞罰治世之
　具無不畢備然皆不離乎人道之常何也
　盖善論天道者必本乎人能盡人道者可
　配乎天天人交通本末一致廣無不容淵
　不可測又安知天之非人人之非天乎至
　論五變而形名可舉九變而賞罰可言此
　萬世不易之理所以立人極贊天道也若
　夫天德而出寧日月照而四時行若晝夜
　之有經雲行而雨施矣則天自己出炳靈
　獨化地道人道其有不從者乎夫修治具
　以明治道古今之道通論然有用之而治
　用之而亂者以其不知本末先後之序君
　臣詳要之宜故也世謂南華立言多尚無
　爲而略治具觀是篇所陳禮樂政教究極
　精微有非諸子所可及者要皆出於天理
　之自然假人以行之耳信明乎自然之理
　則可以由治具而通治道使君臣父子鳥
　獸草木皆得其宜天下擊壤謳歌不知帝
　力謂之無爲可也至若孔予欲藏書而繙
　經以說成綺問修身而其容崖然是皆狗
　人而忘天所以老聃弗許也唯至人知仁
　義爲道之末禮樂爲道之賔能天能人極
　貞守本而神未嘗有所困故雖有世而不
　足爲之累也終以遣書得意糟粕陳言而
　寓之於輪扁盖恐學者狗跡遣心舍本趨
　末則去道愈遠但當究夫聖人有不亡者
　存則學者當自絶學而入傳者當得無傳
　之傳而天地聖人之心見矣何以古人之
　糟粕爲哉






南華眞經義海纂微卷之四十三
南華眞經義海纂微卷之四十四
　　　　武林道士褚伯秀學
　　　天運第一
天其運乎地其處乎日月其爭於其所乎孰
主張是孰綱維是孰居無事推而行是意者
其有機緘而不得已耶意者其運轉而不能
自止耶雲者爲雨乎雨者爲雲乎孰隆施是
孰居無事淫樂而勸是風起北方一西一東
有上彷徨孰噓吸是孰居無事而披拂是敢
問何故巫咸袑曰來吾語汝天有六極五常
帝王順之則治逆之則凶九洛之事治成德備
監照下土天下載之此謂上皇
　郭象註天不運而自行地不處而自下日
　月不爭所而自代謝孰主張綱維之者無
　則無所能推有則各自有事然則無事而
　推行是者誰乎各自行耳不可知也雲雨
　俱不能相爲亦各自爾設問自爾之故夫
　事物之近或知其故然尋原至極亦無故
　而自爾假學可變而天性不可逆也
　吕惠卿註天運地處吾不知其眞運眞處
　也日月爭所吾不知其眞爭所也求其生
　張綱維與推而行是者皆不可得意其有
　機緘而不得已耶運轉而不能自止耶吾
　不可得而知也水之昇而爲雲雲之解而
　爲雨求其隆施與淫樂而勸是者不可得
　風起西東彷徨無定求其嘘吸披拂者不
　可得此乃道之不測而爲神者也知神之
　所爲則主張綱維隆施披拂是者皆以此
　而已五常即五福嚮用五福威用六極順
　之而吉也反是則逆之而凶九洛即洛書
　九疇九疇之用至於福極則治成德備監
　照下土而天下載之此所以爲上皇上皇
　則挈天地馳日月隆施雲雨嘘吸風氣而
　常居無事之地者是也豈必求之於鴻荒
　之世哉
　林疑獨註天圓自動豈有意於運地方自
　靜豈有意於處日月往來無所止所以無
　爭也天之運也孰主宰而弛張之地之處
　也孰綱紀而維持之日月之往來孰居無
　事椎而行之此皆自然而然豈有爲於其
　間意者必有機緘運轉而不能自止耶天
　地者形運轉者道機緘之動非不得已亦
　非得已也陰陽之氣鬱結則爲雲雨者陰
　陽之和也雲所以致雨亦有所不能致雲
　之爲雨雨之爲雲孰興廢之孰居無事過
　樂而勸勉之皆不可知自爲而已天一生
　水故風起北方或東或西在上彷徨孰嘘
　吸披拂而使之然哉六極四方上下五常
　五行也此皆自然而有莫知其故帝王順
　其理則爲治逆其理則爲凶九洛九州聚
　落也言帝德廣被遠民安居若日月之照
　臨下土天下莫不載之樂其治安其生民
　性復朴如上皇之世也
　陳詳道註天地之運處日月之往來雲出
　於地而本乎天雨降於天而本乎地風直
　乎東而起於北其覆載也其照臨也其散
　潤也豈或使之皆載於道之自然而已今
　夫野馬飄蕩而不動旋風偃岳而常靜江
　河競注而不流日月歷天而不周然則天
　地之運處以其不運不處也日月之往來
　以其不往不來也果莫詰其主張綱維孰
　知所謂若有眞宰者耶
　陳碧虚註清妙之氣無時不運重濁之形
　未嘗不止水火之精互爲昇降有主張綱
　維之者則勞矣有機緘運轉之者則獘矣
　雨從雲以施化故雨出於地雲憑氣而交
　合故雲出於天人身清濁之氣亦猶是也
　是知雲不爲雨雨不爲雲相濟之理暗與
　事㝠惡有爲之者哉雲自隆施雨自淫樂
　有勸勉之者則𥝠矣有嘘吸披拂則敗矣
　寒暑燥濕風火六氣氣極則變故曰六極
　金木水火土五運運常則化故曰五常氣
　和則教成運乖則政敗也九洛謂洛書九
　疇洪範所陳者是也王者得洪範九疇則
　彝倫攸叙五福被民順也失洪範九疇則
　彝倫攸斁六極傷民逆也不順不逆任物
　自爾得不謂之上皇歟
　林氏鬳齋口義云天行一日一周天之自
　運乎地有四游上下豈一定而處乎日往
　月來如人相追奪故曰爭其所主張綱維
　皆著力之意不得已不自己言亦不由它
　也天氣下降地氣上昇所以爲雲爲雨但
　不知雨爲雲乎雲爲雨乎隆施猶作止淫
　放樂戲劇也言何人爲放意戲樂之事而
　助成此雲雨也天形倚於北故風自北來
　東西上下彷徨往來披拂摇蕩也發問不
　言人又是變其筆法六極六氣五常五行
　也此皆是自然之理九洛九州聚落古文
　通用帝王順自然之理以治九州功成德
　備照臨天下而人皆戴之此乃三皇向上
　人也
　　褚氏管見曰天運地處日往月來人所
　　共知也然其所以運處往來人所莫知
　　也是孰主張綱維之者意其有機緘運
　　轉而不能自止耶盖謂天地亦物也虚
　　空中之至大者耳物之運動必有使然
　　者第人居兩間而不自知猶磨蟻之俱
　　旋而弗覺也雲爲雨而興耶雨爲雲而
　　作耶與夫風氣之東西上下孰隆弛而
　　嘘吸之耶已上皆發問之辭而逸其舉
　　問之人或以爲莊文變體不可以常法
　　拘也六極五常解者不一以洪範六極
　　五福釋之爲當順之則治逆之則凶即
　　彝倫叙斁之分也九疇洛書之事是矣
　　帝王由此理而行則治成德備光照六
　　合而天下戴之以致民淳物阜忻樂太
　　平上古三皇之治無以加之也按此答
　　語似乎不應所問考其歸趣義自脗合
　　治道躋乎上皇則君民各安其自然之
　　分人事盡而天理可推則其運處往來
　　之機不言而喻是所以答之之道也(有/上)
　　(說之不通碧虚照張氏校/本作在上陳詳道註亦然)
商太宰蕩問仁於莊子莊子曰虎狼仁也曰
何謂也莊子曰父子相親何爲不仁曰請問
至仁莊子曰至仁無親太宰曰蕩聞之無親
則不愛不愛則不孝謂至仁不孝可乎莊子
曰不然夫至仁尚矣孝固不足以言之此非
過孝之言也不及孝之言也夫南行者至於
郢北面而不見㝠山是何也則去之遠也故
曰以敬孝易以愛孝難以愛孝易而忘親難
忘親易使親忘我難使親忘我易兼忘天下
難兼忘天下易使天下兼忘我難夫德遺堯
舜而不爲也利澤施於萬世天下莫知也豈
直太息而言仁孝乎哉夫孝悌仁義忠信貞
廉此皆自勉以役其德不足多也故曰至貴
國爵并焉至富國財并焉至願名譽并焉是
以道不渝
　郭註無親非薄惡之謂夫人之體非有親
　也首自在上足自在下藏府居内皮毛處
　外内外上下尊卑貴賤於其體中各任其
　極無有親愛故五親六族賢愚遠近不失
　分於天下者理自然也奚取於有親哉孝
　不足言必言之於忘仁忘孝之地凡名生
　於不及故過仁孝之名而涉乎無名之境
　然後至焉夫㝠山在北極而南行以觀之
　至仁在無親而仁愛以言之郢雖見而愈
　遠㝠山仁孝彰而愈非至理也至人者百
　節皆適則終日不自識也聖人在上無爲
　使各自得其爲則衆務自適群生自足安
　得不各自忘我哉各自忘矣主其安在此
　所謂兼忘也遣堯舜然後堯舜之德全天
　下莫知泯然合道也太息而言仁孝失於
　江湖乃思濡沬也夫貴在身身猶忘之況
　國爵乎至富者自足而已故除天下之財
　至願者適也得適而仁孝之名都去是以
　道不渝去華而取實故也
　吕註世俗皆以愛爲仁則虎狼之父子相
　親何爲而不可言仁哉若夫至仁則天地
　聖人之仁是也與道合體而無爲豈容心
　於其間哉此至仁所以無親也謂無親則
　不愛不愛則不孝此不及孝之言也至仁
　無親則過孝之言也南行者不見㝠山去
　之遠也至仁則孝不足言亦去之遠也敬
　者禮也愛孝情也忘親道也忘之在己者
　也使親忘我忘之在人也兼忘天下我能
　外天下而已天下兼忘我則天下往而相
　忘也爲仁而至於此則德遺堯舜而不爲
　利澤萬世而莫知是謂與道合體而無爲
　也豈直太息而言仁孝乎哉自至仁觀之
　則孝悌仁義忠信貞廉皆自勉以役其德
　豈足多哉故至貴國爵并焉至富國財并
　焉則操天下之富貴而制其爵與財者也
　至願名譽并焉則修其可願而至於至仁
　則孝悌八者雖遺之而其名譽固已并於
　其間矣道不渝言其道無所往而不在也
　疑獨註有仁則有迹故有所親愛以親愛
　爲仁則虎狼亦有親愛何爲不仁及問至
　仁答以無親任其性命之自適雖親而不
　知其爲親也太宰謂有親則有愛愛則孝
　之所由生今云至仁無親無親則不孝莊
　子言其本過孝也太宰言其迹不及也㝠
　山喻道通以喻孝以其殉孝之迹而遠於
　道本也敬住於貌愛出於心忘親者忘其
　所愛而無所不愛矣雖忘親而親未能忘
　我則我之孝未免有迹也夫在我者忘之
　則易在彼者化之使忘則難能使親忘我
　而不能兼忘天下則猶有所累既兼忘天
　下必也使天下兼忘各任其性命之自然
　親而不知其爲親愛而不知其爲愛也爲
　道而至於德遺堯舜則無爲矣故利澤萬
　世而天下莫知豈直嗟歎而言仁孝乎哉
　盖謂仁孝不足言也夫孝悌仁義八者皆
　人勉而爲之以役其德非德之自然此道
　之所以散也豈得爲至貴至富至願哉國
　爵并焉莫之爵而常自然也國財并焉棄
　天下如弊屣也名譽并焉所願學孔子是
　也若然則任於道而不變矣
　詳道註猛獸不失所親螫蟲不害所愛則
　人之相親愛以爲仁者不過類此而已天
　地以萬物爲芻狗而萬物自育聖人以百
　姓爲芻狗而百姓自遂苟以濡沬相給樂
　餌相悦則周此而失彼利一而廢百泥仁
　愛之迹而不知聖人不仁所以爲至仁也
　仁生於孝孝生於愛由愛而至於至孝則
　愛不足言由孝而至於至仁則孝不足言
　所謂至仁者豈過孝不及孝之言耶而太
　宰必以孝愛爲至仁惑矣㝠山極北而南
　行以觀雖至郢而㝠山愈遠喻至仁無親
　而孝愛以言孝愛成而至仁遠矣至仁者
　非特忘親也而使親忘我以至德遺堯舜
　而不爲兼忘天下也利澤萬世而不知天
　下兼忘我也如是則仁常同於有餘而愛
　不生於不足豈直太息而言仁孝乎太息
　生於不足者也
　碧虚註至仁者不獨親其親則近於無親
　非實無親也言孝則有𥝠𥝠則非至孝敬
　外貌也愛内誠也有志則易無心則難行
　孝而子不記則易奉養而親不録則難德
　及一家則易化周天下則難忘人忘化是
　謂兼忘兼忘之治治之至也王人視聖德
　猶粃糠以百姓爲芻狗然而仁孝之行未
　嘗須臾離唯修德自勵而已豈欲求知哉
　至貴謂德全則軒冕不能動其心故國爵
　并焉至富謂知足則金玉不能易其志故
　國財並焉至願謂自適則是非不能變其
　性故名譽并焉此守道而不渝者也
　鬳齋云虎狼仁也與盜亦有道意同此皆
　排抑儒家之論然亦有理至仁無親者親
　而不知其爲親乃爲仁之至孝不足言非
　不孝也孝不待言矣至仁在孝之上是爲
　過孝若太宰所問乃不及孝之言也敬孝
　猶有迹愛孝則相忘以至忘親忘天下皆
　謂有迹不若無迹有心不若無心也德棄
　堯舜而不爲利澤萬世而不知又豈以仁
　孝嗟嘆自夸哉孝悌至廉貞世以爲美德
　實相勉以自苦而巳不足多也我之至貴
　何取於國爵我之至富何取於國財我之
　至願何取於名譽故皆屏去之是以道不
　渝所謂當然也前八者皆以有爲自役而
　我常無爲也
　　虎狼至惡以父子相親而可以稱仁此
　　世俗以親愛爲仁者也故眞人因其問
　　而矯言之太宰疑其非仁遂問至仁答
　　以至仁無親大哉斯言惜乎太宰不能
　　領會終以親愛爲仁而又歸仁於孝不
　　悟至仁之可尊孝固不足以言之謂之
　　不及也宜矣南行而不見㝠山喻親愛
　　之遠於仁也敬孝主於貌愛孝本於心
　　忘親則事親以適無所難矣使親忘我
　　則不貽親念行無迹矣兼忘天下則與
　　之俱化天下忘我則化亦㝠矣猶春風
　　夏雨長育萬物而不恃其恩此仁孝之
　　至也故德遺堯舜而不爲其塵垢粃糠
　　足以陶鑄堯舜也利澤萬世而不知功
　　盖天下而不似其自己也如是則豈待
　　歎美而言仁孝哉盖謂得其體則用不
　　在言矣世以孝悌貞廉八者爲美德徒
　　自困耳學而造乎道德則至貴至富至
　　願足矣回視爵財名譽之可屏除猶以
　　道德無爲而視夫八者之自役也此道
　　亘古窮今未嘗有所變此所以爲至貴
　　至富而人所至願者也


南華眞經義海纂微卷之四十四





南華眞經義海纂微卷之四十五端二
　　　　武林道士褚伯秀學
　　　天運第二
北門成問於黄帝曰帝張咸池之樂於洞庭
之野吾始聞之懼復聞之怠卒聞之而惑蕩
蕩默默乃不自得帝曰汝殆其然哉吾奏之
以人徽之以天行之以禮義建之以太清夫
至樂者先應之以人事順之以天理行之以
五德應之以自然然後調理四時太和萬物
四時迭起萬物循生一盛一衰文武倫經一
清一濁陰陽調和流光其聲蟄蟲始作吾驚
之以雷霆其卒無尾其始無首一死一生一
僨一起所常無窮而一不可待汝故懼也吾
又奏之以陰陽之和燭之以日月之明其聲
能短能長能柔能剛變化齊一不主故常在
谷滿谷在阬滿阬塗卻守神以物爲量其聲
揮綽其名高明是故鬼神守其幽日月星辰
行其紀吾止之於有窮流之於無止子欲慮
之而不能知也望之而不能見也逐之而不
能及也儻然立於四虚之道倚槁梧而吟自
知窮乎所欲見力屈乎所欲逐吾既不及已
夫形充空虚乃至委蛇汝委蛇故怠吾又奏
之以無怠之聲調之以自然之命故若混逐
藂生林樂而無形布揮而不曳幽昏而無聲
動於無方居於窈㝠或謂之死或謂之生或
謂之實或謂之榮行流散徒不主常聲世疑
之稽於聖人聖也者達於情而遂於命也天
機不張而五官皆備此之謂天樂無言而心
悦故有焱氏爲之頌曰聽之不聞其聲視之
不見其形充滿天地苞裏六極汝欲聽之而
無接焉故惑也樂也者始於懼懼故崇吾又
次之以怠怠故遁卒之於惑惑故愚愚故道
道可載而與之俱也
　郭註不自得者坐忘之謂由是知至樂非
　音聲也必先順乎天應乎人得於心適於
　性然後發之以聲奏之以曲故咸池之樂
　必待黄帝之化而後成焉自然律吕滿天
　地間但順而不奪則至樂全矣故因其自
　作而用其所以動運轉無極而以變化爲
　常也初聞無窮之變不能待之以一故懼
　然悚聽奏以陰陽燭以日月用天之道也
　齊一於變化而不主故常滿谷滿阬無不
　周也塞兊守神大制不割名當其實則高
　明也故鬼神不離其所日星不失其度止
　於有窮常在極上住流於無止隨變而往
　也慮之不知逐之不及闇然恣使化去弘
　敞無邊無所復爲也物之知力各有齊限
　形充空虚無身也故委蛇任性而悚懼之
　情怠既怠乃復無怠此其至也命之所有
　皆自然耳混然無係隨後而生適在體中
　故無別形布揮不曳幽昏無聲所謂至樂
　也動於無方居於窈㝠所謂寧極也死生
　實榮隨物變化明聖人應世非唱也故有
　情有命者莫不資焉忘樂而樂足非張而
　後備心悦在適不在言也有焱氏之頌乃
　無樂之樂樂之至也懼然悚聽故是崇耳
　未大和也次怠故遁迹稍滅矣惑故愚愚
　故道以無知爲愚愚乃至也
　吕註樂即道也洞庭之野廣漠之處奏之
　雖人以天理而美樂出虚也行以禮義由
　太清而建樂居太始也四時萬物莫非樂
　也盛衰文武經綸之不可亂清濁陰陽調
　和之未嘗戾其聲流光乎天地之間然不
　感則不發也求之本末無首無尾死生僨
　起所常無窮而一不可待故懼此無它我
　以人示之彼以人入之而已以人入天則
　萬變不同所謂一者豈可待宜其懼也又
　奏以陰陽燭以日月則天而已矣其短長
　不常滿谷滿阬塗郤守神以物爲量乃其
　所以烏聲也揮綽則不制於宇宙高明則
　所以爲天鬼神守幽日星行紀止之有窮
　流之無止唯所示而已欲慮之而不知逐
　之不及目窮力屈委蛇故怠此無它我以
　天示之彼以天受之而已吾又奏以無怠
　調以自然混逐藂生萬物芸芸也林樂無
　形各歸其根也布揮不曳動無方也幽昏
　無聲居窈㝠也死生實榮散徙無常則不
　制於一矣此舉世之所疑而聖人體之於
　起居造次之間未嘗離也所謂聖者無它
　達於情遂於命耳聽目視莫非是也則其
　天機而已奚以張爲哉此所以爲天樂無
　言而心悦也故舉有焱氏之頌咸池之妙
　若此汝欲聽之宜其無接而吾之聰不用
　故惑也此無它忘乎人忘乎天而已始懼
　故崇次怠故遁卒惑故愚身之所以不能
　載道者以其智識昭昭也唯其去知而愚
　所以載道而與之俱也
　疑獨註古之論至樂者豈鐘鼓管弦度數
　之末而巳哉其理盖極於天地之表其情
　蓋流於陰陽之妙無形可視無聲可聽禮
　所謂樂居太始老子謂大音希聲者也始
　奏以人未離乎人也次奏以陰陽者天也
　終則至於神生死不可測故調以自然之
　命人道故行之以禮義天道故燭之以日
　月無怠者神也神則役陰陽統日月兼禮
　義易所謂陰陽不測者是矣道至於無體
　然後人疑之疑故惑惑故愚愚故道此之
　謂也
　詳道註始奏以人而行以禮義徽之以天
　而建以太清其巧見於變化之不窮故聞
　之懼懼則神出故崇中奏以陰陽之和燭
　以日月之明而其用存於流止之不測故
　聞之怠怠則墮體黜聰故遁終奏以無怠
　之聲調以自然之命而其指歸於無形無
　聲之窈㝠故聞之惑惑則遺知若昏故愚
　猖狂妄行而蹈乎大方不識不知而順帝
　之則是謂愚故道也
　碧虚註大雅之音淡不入耳始聞之懼非
　流俗所美也審聽若怠終聽而惑蕩蕩默
　默莫識其所以然也奏以人者和暢品彙
　徽以天者諧美自然行以禮義上下不越
　也建以太清廓清區宇也四時迭起而合
　序萬物循生而莫逆文武理常陰陽氣順
　流光其聲元和普應也虚而不屈動而愈
　出豈有窮哉陰陽和則君臣合德日月明
　則姦佞莫進故治道日新化無凝滯鬼無
　靈響法令不差慮而知則不妙矣望而見
　則不晦矣逐而及則不㝠矣卓然獨化而
　無所遁所以無窮無屈也廓然凝合則靡
　順而怠息至和則無怠至樂則自然如叢
　灌脩篁之響皆曰天籟怒者其誰耶物性
　湛然布揮不曳也眞風淡泊幽昏無聲也
　沖氣混成故動於無方大象無形故居於
　窈㝠見其或動或靜揫歛滋繁而謂之生
　死實榮也隨氣盛衰應節而變疑其不常
　故考諸聖法而達鬼神之情遂萬物之命
　寂若死灰則機息五行自運則官備也焱
　氏之頌古樂章名形夷莫睹聲希莫聞視
　聽無由不惑而何心懼則不祥神怠則遁
　藏意惑則愚愚則近道矣
　鬳齋云奏以人事徽以天理禮義有條理
　也太清合造化也自此以下言其樂變化
　驚動可喜可愕流暢光華不見終始既常
　且變求其歸一之地而不可得所以懼也
　陰陽日月亦是和暢光華之意變化不常
　愈出愈奇也塗塞其聰明而守之以神隨
　物而爲齊量鬼神守幽日星行紀皆言其
　不用知巧而循自然止於有窮至逐之不
　及形容似有物而非有物之意故欲見而
　不可窮欲逐而不可及形雖充滿而忘身
　若虚至委蛇放弛所以怠也無怠不已命
　猶理也混同相逐如萬物叢生林然而樂
　布散揮動非由牽曳幽昏而不可聞變動
　而無方所故死生實榮散徙無常此世人
　所疑乃以稽於聖人也達情遂命極於自
　然耳目手足雖具而見聞動作皆不自知
　是曰天樂楞嚴經云反流全一六用不行
　是也汝於此時雖欲聽之而無所接所以
　惑也焱氏頌四句即是前意添作一轉便
　成節奏此文法之妙前言懼怠惑未見其
　意到歸結處方說愚而可以入道言人須
　經歷如此境界方有進歩處怠故遁是欲
　能不能之時惑故愚是意識俱忘之時也
　　南華論道而舉黄帝張樂於洞庭之野
　　蓋謂化物之速無過於道感人之切無
　　過於樂然求至音於曠寂之中非樂道
　　者不能也凡人聞道之初胸中交戰則
　　始懼也少焉戰勝則似怠矣及乎情識
　　漸泯懼怠俱釋然後造乎和樂復乎無
　　知此入道之序也竊詳本章三奏之義
　　與齊物論三籟相參奏之以人行以禮
　　義始乎有作也徽之以天建以太清漸
　　近自然也四時迭運萬物循生陰陽調
　　和流光其聲而不離乎文武經綸盛衰
　　清濁之間此樂之初奏合乎人籟也次
　　奏以陰陽之和燭以日月之明其聲能
　　短能長能柔能剛滿谷滿阬以物爲量
　　即所謂地籟也終奏以無怠之聲調以
　　自然之命充滿宇宙苞褁六極法天之
　　行健而且然無間矣至是則達情遂命
　　而視聽不以耳目非形非聲而有形形
　　聲聲者存此天籟之妙也故若混逐叢
　　生萬竅怒呺也林樂而無形即所以怒
　　呺者求之而不可得也布揮而不曳厲
　　風濟也幽昏而無聲衆竅爲虚動於無
　　方居於窈㝠則入於不測之神故生死
　　實榮散徙無常此凡人所疑而聖人之
　　所考據也天機不張墮體黜聰也五官
　　皆備存而不用也至於無言而心悦非
　　天樂而何禮云大樂與天地同和人之
　　道性未有不自和樂而得者樂臻於和
　　而天地應非人不能成也故此章借樂
　　以喻道使學者知形氣交和至音潜暢
　　無聲聞和初不在乎金石絲竹之繁奏
　　也末舉有焱氏之頌明至道至音有非
　　視聽所能接是以卒之於惑惑故愚此
　　猶顔子不可及之愚見聞知識一時都
　　泯故道可載而與之俱也是樂也器非
　　凡制音具先天至樂至和充滿天地絲
　　竹莫寫晝夜常聞解使師襄懼而瞽曠
　　驚土偶歌而木人舞然則咸池之妙豈
　　在乎音聲律吕之間哉善聽者當不以
　　耳而以心不以心而以氣則以虚合虚
　　聽於無聽所樂者天其樂全矣太上云
　　樂與餌過客止蟄潜之下必有聞霆而
　　作者吾將與之論樂焉太和當是泰和
　　儻然當是惝然惝恍自失貌焱氏一本
　　作猋必遥切太古無爲帝王之號
孔子西遊於衛顔淵問師金曰以夫子之行
爲奚如師金曰惜乎而夫子其窮哉顔淵曰
何也師金曰夫芻狗之未陳也盛以篋衍巾
以文繡尸祝齋戒以將之及其已陳也行者
踐其首脊蘇者取而爨之而已將復取而盛
以篋衍巾以文繡遊居寢卧其下彼不得夢
必且數眯焉今而夫子亦取先王已陳芻狗
取弟子遊居寢卧其下故伐樹於宋削迹於
衛窮於商周是非其夢耶圍於陳蔡之間七
日不火食死生相與鄰是非其眯耶夫水行
莫如用舟陸行莫如用車以舟之可行於水
也而求推之於陸則没世不行尋常古今非
水陸與周魯非舟車與今蘄行周於魯是猶
推舟於陸也勞而無功身必有殃彼未知夫
無方之傳應物而不窮者也且子獨不見夫
桔橰者乎引之則俯舍之則仰彼人之所引
非引人也故俯仰而不得罪於人故夫三皇
五帝之禮義法度不矜於同而矜於治故譬
三皇五帝之禮義法度其猶柤梨橘柚耶其
味相反而皆可於口故禮義法度者應時而
變者也今取猨狙而衣以周公之服彼必齕
齧挽裂盡去而後慊觀古今之異猶猨狙之
異乎周公也故西施病心而矉其里其里之
醜人見而美之歸亦捧心而矉其里其里之
富人見之堅閉門而不出貧人見之挈妻子
而去之彼知美矉而不知矉之所以美惜乎
而夫子其窮哉
　郭註凡廢棄之物於時無用則更致它妖
　先王典禮所以適時用時過而不棄興矯
　效之端故時移世異禮亦宜變因物而無
　係不勞而有功期於合時宜應治體而已
　彼以爲美者此或以爲惡禮義當其時而
　用則西施也過時而不棄則醜人也
　吕注聖人之禮義法度皆應世之迹方其
　應世也嚴之飾之則芻狗未陳齋戒以將
　之譬及其過也委而去之則芻狗已陳行
　者踐之之譬也取已陳芻狗寢卧其下則
　心有所係不夢必眯取先王應世之迹與
　弟子弦誦講習不息則伐樹削迹窮於商
　周之夢圍於陳蔡死生與鄰之眯乃其報
　也唯不能過而去之而心有所係則舟陸
　之非宜周魯之不行未知無方之傳應物
　而不窮者也以治人則非桔槔之俯仰而
　不得罪以應變則非柤梨味反而皆可口
　猶衣猿狙以周公之服是知美矉而不知
　矉之所以美也夫有教立道而無心仲尼
　則雖取先王應世之迹而弦誦講習豈有
　所係哉視伐樹削迹商周之窮陳蔡之厄
　猶鸛雀蚉䖟相過乎前也道之不行我知
　之矣則奚舟陸之必行周魯之必用而不
　知無方之傳以至俯仰得罪而不知禮義
　法度應時而變與夫矉之所以美哉盖學
　孔子而不知所以爲孔子則其弊常若此
　莊子所以數言之
　疑獨註六經者先王之陳迹適則用之過
　則棄之猶芻狗未陳則盛以篋衍巳陳則
　踐之爨之而已若復取之而寢卧其下不
　夢必眯盖祭祀鬼神之餘物或足以致它
　妖師金以此意告顔淵今汝夫子迷古人
　之土梗陳迹欲有爲於時使弟子遊居寢
　卧於仁義禮樂之下故不免世患是推舟
　於陸行車於水也夫應物無窮者隨時適
　變無古無今此無方之傳也又喻以桔槔
　俯仰在人引之非引於人也今仲尼用力
　於仁義禮樂要世人而從之非若桔槔者
　也故先王法度猶衆果之味不同而皆可
　於口當應時而變然後皆適也周公猨狙
　喻古今之不相侔也禮義法度則一而所
　用之時不同猶西施里婦之矉則一而美
　醜異矣
　詳道註齊楚燕魏之歌異轉而皆樂九夷
　八蠻之哭殊聲而皆悲是以聖人之治天
　下乗時以制宜因民以立法果可以利其
　國不一其用果可以便其事不同其禮故
　伏羲神農教而不誅皇帝堯舜誅而不怒
　夏質而不文周文而不質古之法其可行
　於今今之法其可膠於古乎孔子推古以
　御今非膠之也欲縁迹以復於所以迹而
　已師金恐天下之人溺於縁迹之弊所以
　始況以芻狗舟車次況以桔槔橘柚終況
　以猿狙好醜猶古今周魯之不可一也諺
　曰以書學御者不盡馬之情以古制今者
　不達事之變
　碧虚註師金惜夫子之有才而不達如芻
　狗已棄復用必招不祥盖治貴日新履迹
　則弊以周道可行於魯則太行可以盪舟
　不若舍陳迹而任自然應天理而隨物化
　故三皇五帝之禮義法度不矜於同而矜
　於治治則爲法矣猶口之於味欲甘與甘
　欲辛與辛應時而變者也故順猨狙之性
　則易馴效西施之矉者愈醜也
　鬳齋云師金亦荷篠丈人楚狂接輿之類
　盖謂儒者所學皆古昔陳言不足用於今
　世川陸舟車之喻言時不同無方之傳不
　執一之道古傳隨時不執一之道所以應
　世而無窮俯仰隨人而無所容心即無方
　應物之喻柤梨橘柚味各不同以譬三王
　不同禮五帝不同樂之意以古之禮樂强
　今人行之是强猨狙而衣以周公之服以
　今人而學古猶里婦而學西施之矉也此
　段凡六喻節節皆奇
　　芻狗所以致敬也祭已而存之則妖興
　　法度所以適時也時過而執迹則弊至
　　此師金所以譏夫子而醒其窮於商周
　　之夢解其圍於陳蔡之眯也而猶遑遑
　　然覬復古於今行周於魯無異盪舟而
　　求利涉之功宜其應物輒窮而至於死
　　生相與鄰也倘能如桔槔之俯仰無心
　　橘柚之甘酸可口則奚必强猨狙以周
　　公之服貴里婦以西施之美哉無方之
　　傳言古傳此道無有定方在任治道者
　　相時施政使民宜之而也易曰窮則變
　　變則通其師金之謂歟取弟子是聚弟
　　子眯音米物入眼爲病於此說之不通
　　陸氏音義載司馬云厭也音一琰切成
　　法師疏直作魘夢中怪也其論爲當
南華眞經義海纂微卷之四十五





南華眞經義海纂微卷之四十六端三
　　　　武林道士褚伯秀學
　　　天運第三
孔子行年五十有一而不聞道乃南之沛見
老聃老聃曰子來乎吾聞子北方之賢者也
子亦得道乎孔子曰未得也老子曰子惡乎
求之哉曰吾求之於度數五年而未得也老
子曰子又惡乎求之哉曰吾求之於陰陽十
有二年而未得老子曰然使道而可獻則人
莫不獻之於其君使道而可進則人莫不進
之於其親使道而可以告人則人莫不告其
兄弟使道而可以與人則人莫不與其子孫
然而不可者無他也中無主而不止外無正
而不行由中出者不受於外聖人不岀由外
入者無主於中聖人不隱名公器也不可多取
仁義先王之蘧廬也止可以一宿而不可以乆
處覯而多責古之至人假道於仁託宿於義
以遊逍遥之墟食於苟簡之田立於不貸之
圃逍遥無爲也苟簡易養也不貸無出也古
者謂是采眞之遊以富爲是者不能讓禄以
顯爲是者不能讓名親權者不能與人柄操
之則慄舍之則悲而一無所鑒以闚其所不
休者是天之戮民也怨恩取與諫教生殺八
者正之器也唯循大變無所湮者爲能用之
故曰正者正也其心以爲不然者天門弗開
矣
　郭註求之於度數陰陽而未得此寄孔老
　以明絶學之義中心無受道之質則雖聞
　道而過去中無主則外物亦無正己者故
　未嘗通也由中出者聖人之道外有能受
　者乃出耳由外入者假學以成性雖性可

　學成要當内有其質若無主於中則無以
　藏聖道也名者天下之所共用矯飾過實
　多取者也多取而天下亂矣仁義者人之
　性也人性有變古今不同故遊寄而過去
　則㝠若滯係於一方則見見則偽生而多
　責故至隨時而變無常迹也從簡故易養
　不損己以爲物遊而任之斯眞采也采眞
　則色不偽矣天下有以所非自累者而没
　命於所是非立乎不貸之圃也舍之而悲
　者操之不能不慄知進而不知止則性命
　喪矣所以爲戮守故不變則失正矣
　吕註道生一一生二二生三而道非一二
　三也求之於度數則不出乎數之中故五
　年而未得道分而爲陰陽而道非陰陽也
　求之於陰陽不出乎天宇之大故十有二
　年而未得道之所以不可獻之親告之兄
　弟子孫者以中無主外無正也中無主則
　我欲授之而彼不止外無正則彼欲受而
　我不行物之有主固有之也道之在己有
　其固有而已莫之有而有之是中無主而
　不止射之有正所以受之也道之於人與
　其所受而已莫之受而强之是外無正而
　不行由中出者不受於外聖人不出以其
　無正也由外入者無主於中聖人不隱以
　其不止也不隱則不能推而納之之謂也
　然則道非可求之於度數陰陽求諸己而
　已非可獻之於君親自得而已名者不可
　多取多取則德之蕩也仁義不可乆處乆
　處則覯而多責逍遥則無所不適苟簡則
　其求易贍不貸則不與物交如是則凡所
　采者莫非眞也不能讓禄知有富而已不
　能讓名知有顯而已不能與人柄知有勢
　而已而親權者操舍之累害性尤甚一無
　所鑒觀濁水而迷清淵不休則天刑之不
　可解怨恩至生殺八者正之器非正之道
　唯循大變而無所湮乃所以用其器之道
　也以其道用其器此正之所以烏正也天
　門者循大變而無所湮者所由出入也以
　爲不然則天門弗開可知矣
　疑獨註夫道妙在陰陽之外其粗在度數
　之間於此求之而未得必無思無求然後
　得之於陰陽之外也既不可進獻其上又
　不可告與其下者無它也學而不思則罔
　思而不學則殆思之所以尊德性學之所
　以道問學中無主言其不能思外無正言
　其不能學由外入者學中無主以思之則
　外入者不止於心由中出者思外無學以
　正之則中出者不行於人道由中出不爲
　外所受則是不止聖人不出學由外入無
　主於中是不能思聖人不隱出顯隱藏也
　易曰輝光日新其德由中出者也君子多
　識前言往行由外入者也由中出者所以
　致廣大由外入者所以盡精微此道之所
　以全也名者天下公器若有𥝠則是不實
　之名不可多取仁義之於道猶傳舍之於
　路只可一宿不可乆處言不著於仁義之
　迹也逍遥無爲不貸無出采眞之遊即天
　遊也嗜富好權之人心靈愚昩不能鑒見
　玄理以闚其所不休息者是天之戮民也
　怨恩至生殺八者唯大人用之然後爲正
　之器天門者精神往來一闔一闢萬物出
　入於此其變無窮者也
　詳道註莊子以孔子行年五十一而不聞
　道萬言以明道之不易聞也度數不過於
　五陰陽不過於十二仁以立人故假道以
　行義以立己故託宿以處然假道以行非
　不宿也孟子以仁爲安宅爲廣居是也託
　宿以處非不行也孟子以義爲正路爲大
　道是也貸應彼之乏而終以見還田者興
　作利養之地食於苟簡之田然後甘其食
　立於不貸之圃而後善貸且成也
　碧虚註孔子明有用之用而未得無爲之
　道道者無絲忽可度量無小閏可筭數無
　支干可推尋故求之而未得也老聃告以
　道之爲物君親臣子莫得傳授者難其器
　也中無原本則吉祥不止外無質正則至
　德不行妙意出乎聖人之懷外無受道之
　質妙意雖明猶不出也至言入乎學者之
　耳内無容納之量聽瑩自惑至言何嘗隱
　耶名者實之賔多取則招患仁義非一定
　之法蘧廬豈安居之處古之至人假而行
　之寄而居之遊於自得之場飡於莽蒼之
　野連墻而不相往來是謂采眞之遊眞則
　不偽矣夫矜富者恡禄誇榮者惜名恃權
　者多忌俗態之常也有鑒則知止知止則
　不辱怨恩等八者名實之所係名當其實
　則器不濫矣逆變則塞塞則名實虧名正
　則實正或矯而爲之是靈府之不通也
　鬳齋云度數禮樂也陰陽物理也五年十
　二年初無别義但言精粗求之乆而未得
　耳自道而可獻以下四句發得極妙學道
　者雖有所聞於外而其中無主非所自得
　留之不住也外無正者我無所得則外無
　質正何以自行由中出者此謂教人我言
　自中出而汝不能受則聖人不告汝矣由
　外入者此言受教至言自外而入汝之聽
　汝未有見而中無主雖聞亦無所得非聖
　人有所隱也由四句極精微道不可傳病
　在此四句而已名不可多取此譏儒者好
　名仁義不可乆處爲其有迹覯見也纔有
　聲亦可見禍患之所由生假道託宿過則
　化之意苟簡不貸易養無出皆不費於我
　是謂采取眞實之理也富顯權三者操之
　而患失則慄舍之而迷戀則悲略無所見
　以視其所不休迷而不知反者也心無見
　而不能反視其迷此天奪其魄也怨恩等
　八者有此人世則有此八者之用用所當
　用曰正必無心者方能用之大變造化也
　能順而無汩則在我者正而可以正物苟
　未能無心而以是爲不然則胸中之天昏
　塞矣詩曰天之牖民便是天門之意
　　度數之學可以律歷考也陰陽之學可
　　以氣候推也道之爲體不關律歷不涉
　　氣候所以於此求之而未得唯無心而
　　任化者不期合而與之合非求索所可
　　得也使道而可獻至莫不與其子孫言
　　道不可以有心傳不可以私意得也中
　　無主謂内無其質故道不舍止外無正
　　謂世無師匠故道不流行若郢人之於
　　匠石則中有主外有正故能成其妙斲
　　況至道授受之微神交心契於恍惚杳
　　㝠者乎夫聖人以道覺民猶天降甘露
　　未嘗擇地然非瓊瑛之器不能容受此
　　不受於外無主於中之謂也名多取則
　　毁至而害生仁義乆處則迹見而多責
　　至人所以假託之而無滯迹故世間憂
　　患無由及也以逍遥故無爲以苟簡故
　　易養以不貸故無出則雖物遶乎前吾
　　亦何事之有是謂采眞之遊言不容一
　　毫私偽於其間如天之運出乎自然而
　　生生化化未嘗息此人之所以貴道之
　　所以神也而世俗皆以富顯權三者爲
　　是而不能讓操憟舍悲將無復逍遥之
　　日矣此之謂不休而一無所見以燭之
　　是天刑之不可解也怨恩等八者正之
　　器唯正人能用不失宜如喜怒哀樂雖
　　聖人不能盡無在乎中節耳循大變而
　　無所湮謂富貴不淫貧賤不移威武不
　　屈者是已己正而後器正器正斯可以
　　正物其心以爲不然則是泰宇不虚何
　　足以論道天門喻心之虚明心法如眼
　　豈容有物哉
孔子見老聃而語仁義老聃曰夫播糠眯目
則天地四方易位矣蚊虻噆膚則通昔不寐
矣夫仁義憯然乃憤吾心亂莫大焉吾子使
天下無失其朴吾子亦放風而動總德而立
矣又奚傑然若負建鼓而求亡子皆耶夫鵠
不日浴而白烏不日黔而黑黑白之朴不足
以爲辨名譽之觀不足以爲廣泉涸魚相與
處於陸相呴以濕相濡以沫不若相忘於江
湖孔子見老聃歸三日不談弟子問曰夫子
見老聃亦將何規哉孔子曰吾今於是乎見
龍龍合而成體散而成章乗乎雲氣而養乎
陰陽予口張而不能嗋予又何規老聃哉
　郭註外物加之雖小而傷性已大使天下
　無失其朴質全而仁義著矣風自動而依
　之德自立而秉之斯易持易行之道若揭
　仁義以趨道德之鄉猶擊鼓而求逃者無
　由得也夫鵠白烏黑自然各足無所偏尚
　故至足者忘名譽忘名譽乃廣耳言仁義
　之譽皆生於不足若魚之相忘於江湖乃
　忘仁而仁也孔子謂乃今於是乎見龍言
　老聃能變化因御無方自然已足也
　吕註至人之心若鏡而仁義憯然亂之豈
　非播糠眯目蚊虻噆膚之比哉天下莫不
　有無名之朴而能使之無失則放風而動
　總德而立矣言其自動自立又奚傑傑然
　若建鼓而求亡子耶天下已失其朴而救
　以仁義無異建鼓求亡言以聲聞名譽求
　之也且鵠白烏黑朴之自然何所加飾則
　言譽之觀無所加廣於人之性亦若是而
　已魚處陸而相呴以濕不若相忘於江湖
　則天下失其朴而相呴以仁義之濕沬不
　若相忘於道術之江湖也龍之合而成體
　散而成章則未始累於其身也老聃以仁
　義爲播糠蚊虻則不累於其身可知矣
　疑獨註樸者道之全仁義道之散風者道
　之化物德者道之在人使天下無失其道
　之全但當任其自在依風而動據德而立
　奚必掲仁義以求道德若建鼓以求亡子
　耶鵠白烏黑自然而然故不足以爲辨也
　名譽者所以物色而非其朴故不足以爲
　廣也魚處陸而濕沬相濡雖頃刻相親而
　性命之理已失不若相忘江湖各自足也
　薄俗相親以仁義特一時之愛而性命之
　理已失不若相忘道術各自足也古者民
　至老死不相往來盖以此孔子聞老聃之
　言變化無窮歎其猶龍而合散無常也口
　且不能言何規老聃哉
　碧虚註駢於仁義者猶粃糠眯目枝於聰
　明者猶蚊虻噆膚欲不憒亂可得乎不雕
　琢則朴全倣淳風以化物總至德以自完
　足矣又何苦荷擔仁義奔走陳跡哉猶鵠
　白烏黑物自群分夫何足辯涸魚之呴濡
　相濟矜恤之情見矣不若相忘江湖之爲
　樂也孔子見老聃而云見龍夫龍㝠會元
　氣合而成體也飛潜焕爛散而成章也出
　處無心故乗乎雲氣動靜以時故養乎陰
　陽老聃聖德莫測若是余規諫何施哉
　鬳齋云噆膚眯目偏說逆心之譬憯毒言
　其苦憤逆也放風順化總猶執也若使天
　下不失其本然之朴則皆順化而行執德
　而立何待教乎猶負大鼓而求亡子無由
　得也夫鵠白烏黑不待浴黔自然之質不
　足致辯以名譽觀示天下便有是非此心
　不廣大矣魚之呴濡能幾何若處江湖則
　相忘於水喻至道之世各循自然無所是
　非上下亦相忘矣合而成體渾然者也散
　而成章燦然者也言龍在天地之間可見
　而不可見也乗乎雲氣在造化之上養乎
　陰陽以天地之道自樂也
　　孔子見老聃而語仁義無異道堯舜於
　　戴晋人之前故聃以播糠眯目蚊虻噆
　　膚喻仁義之憤心盖借是以鍼世人之
　　膏肓使天下各得其渾然之眞則化物
　　也動之以風治身也立不失德奚必傑
　　然自標仁義之名以爲道之極致若建
　　鼓求亡子無由得之也夫鵠烏之不待
　　浴黔則白黑之實知之審矣故不必辯
　　至道博大不可名言今乃求之於仁義
　　之譽何足以爲廣哉猶涸魚之相濡沬
　　非不親愛視江湖相忘之樂爲何如然
　　今世正以濡沬微愛爲仁而不知聖人
　　不仁爲仁之至也孔子見老聃歸而不
　　談目擊道存不容聲矣龍之成體成章
　　乗乎雲氣養乎陰陽則動靜不失其時
　　德澤足以及物而神化不測者也故古
　　之論聖人神人者皆以龍爲喻非夫子
　　不能形容聃之德非聃不足以當夫子
　　之喻然二聖人者皆人倫之至顯仁藏
　　用更相發明無容優劣於其間也



南華真經義海纂微卷之四十六
















南華眞經義海纂微卷之四十七端四
　　　　武林道士褚伯秀學
　　　天運第四
子貢曰然則人固有尸居而龍見雷聲而淵
默發動如天地者乎賜亦可得而觀乎遂以
孔子聲見老聃老聃方將倨堂而應微曰予
年運而往矣子將何以戒我乎子貢曰夫三
王五帝之治天下不同其係聲名一也而先
王獨以爲非聖人如何哉老聃曰小子少進
子何以謂不同對曰堯授舜舜授禹禹用力
而湯用兵文王順紂而不敢逆武王逆紂而不
肯順故曰不同老聃曰小子少進余語汝三皇
五帝之治天下黄帝之治天下使民心一民有
其親死不哭而民不非也堯之治天下使民心
親民有爲其親殺其殺而民不非也舜之治
天下使民心競民孕婦十月生子子生五月
而能言不至乎孩而始誰則人始有夭矣禹
之治天下使民心變人有心而兵有順殺盜
非殺人自爲種而天下耳是以天下大駭儒
墨皆起其作始有倫而今乎婦女何言哉余
語汝三皇五帝之治天下名曰治之而亂莫
甚焉三皇之知上悖日月之明下睽山川之
精中墮四時之施其知憯於𧓽蠆之尾鮮規
之獸莫得安其性命之情者而猶自以爲聖
人不可恥乎其無恥也子貢蹴蹴然立不安
　郭註親死不哭民不非也若非之則强哭
　殺其殺言親服有隆殺也子生五月而能
　言謂教之速未孩已擇人謂其競教速成
　也不能同彼我而心競親疏故不終天年
　言兵有順則天下已有不順故也盜自應
　死殺之非殺不能大齊萬物而人人自别
　斯人自爲種也求百代之流而會乎當今
　之變其弊至於斯者非禹也天下耳言聖
　知之迹非亂天下而天下必有斯亂儒墨
　皆起此乃百代之弊今之以女爲婦而上
　下悖逆者非作始之無理但至理之弊遂
　至於此復何言哉雖三皇五帝之治天下
　亦不免乎弊也子貢本謂老子獨絶三王
　故欲同三王於五帝今又見老子通毁五
　帝上及三皇則失其所以爲談故立不安
　吕註老子以仁義憤心比播糠眯目蚊虻
　噆膚則以五帝三王爲非聖宜矣子貢又
　求之於讓爭順逆之間則其迹之尤粗者
　自迹言之則使民心變固不若親親不若
　一然均不免於治天下而使民有心而已
　名曰治之而亂天下者自此始苟爲用知
　豈特五帝三王而已雖三皇之知亦將上
　悖日月下暌山川其知憯於𧓽蠆之尾矣
　獸之伏於山林夜行晝居雖饑渴隱約猶
　且胥疏於江湖之上則鮮規之甚也子貢
　聞其非三皇五帝而不得其所以非故蹴
　蹴然不安也
　林註尸居龍見雷聲淵默者神人之事也
　倨者居不爲容應微者不得已而應年運
　而往言已老也三王五帝聖人之名治天
　下者聖人之迹名迹不同而有所係故老
　聃非之若聖人之心則無不同矣禹治水
　故用力湯伐桀故用兵文王事殷武王伐
　紂故曰不同黄帝之時民不獨親其親不
　獨子其子故有親死而不哭者世不以爲
　非純任天道以治天下也及乎法成於堯
　則降天而入人民心已相親矣然禮法未
　詳備故有殺其親喪而民不非之至舜則
　純以人道治天下民非獨有親而競心起
　故澆淳散朴大道廢有仁義矣民欲叢生
　故孕婦十月而生子教之太速故子生五
　月而能言未至於孩提已能分别誰何赤
　子之心易失如此去神人不死之道不亦
　遠乎降及於禹民心有競而淳朴變矣然
　用兵征伐未嘗不順人心所殺者盜將以
　止殺書曰刑期於無刑是以不能大齊萬
　物而人人自别各分其種以亂天下也帝
　王治迹既弊則儒墨是非皆起非作始無
　倫也積乆而成弊故以女爲婦上下悖逆
　莫甚於此時何可言哉鮮規微獸猶不安
　其性命之情而況於民乎
　碧虚註不言而化行尸居龍見也名振而
　身晦雷聲淵默也昇降有常發動如天地
　也三皇五帝德有優劣其治不同而係聲
　名一也黄帝之治天下兼忘故親死不哭
　而民不非堯治天下使民心親爲親喪殺
　其服而民不非舜治天下使民心競民孕
　早育未孩而誰人始夭矣禹治天下使民
　心變孜孜爲生人有心也被伐不怨兵有
　順也禹授啓而天下化故曰人自爲種非
　一人𥝠故曰天下耳以至聖知生而天下
　駭儒墨興而大道分宜其處女早嫁而彝
　倫攸斁也是知立法成治法變必亂日月
　薄蝕山川崩竭四時愆亢不和之氣甚於
　蜂蠆使萬物失其性命之情者用知治國
　之過也
　鬳齋云以孔子之聲見老聃稱夫子門人
　而修謁也倨堂有傲意應微問答之聲甚
　微也黄帝之治順乎自然此後一節下一
　節制服以其親之重輕爲降殺昔無此而
　今制禮也古人十四月而生子兩歲而後
　能言今十月而生五月而言未提孩而早
　能問人爲誰矣心變謂變於古人有心謂
　各存私心兵有順以用兵爲順事也爲盜
　者可殺則殺法禁詳矣當此時也人皆自
　分種類各親各子特共此天下而居耳其
　作始之時猶有人倫之道其弊至於亂倫
　而以女爲婦又何可言哉禮記大道爲公
　一段亦有此意前此多尊三皇至此又併
　抑之謂其知亦能拂天地造化之理毒如
　𧓽蠆解少規求也小獸所求鮮少亦不得
　安其性命之情矣
　　尸居龍見則㝠㝠而見曉雷聲淵默則
　　聞和於無聲發動如天地陰陽同運也
　　此子貢贊仰老聃之德所以願見之老
　　聃方將倨坐於堂凝然入寂寂而常應
　　應夫微眇之間也子貢謂三皇五帝之
　　治不同皆係名聲於天下自使民心一
　　以至使民心競心變則知世道愈降人
　　心日虧矣親死不哭殺其親服此猶禮
　　文之略未甚害事也十月生子五月能
　　言則受化速而民始天有心有順人自
　　爲種而天下駭矣原其作始未嘗無倫
　　而卒未嘗有倫以其求治太過不度物
　　情强天下之從已是乃亂之招也復何
　　言哉夫三皇之知離性未遠然猶悖日
　　月墮山川而憯於𧓽蠆之尾使蟲獸不
　　安其性命之情則斯民可知況後世任
　　情識而資知巧者乎是豈足以語夫不
　　以知治國國之福之義哉
孔子謂老聃曰丘治詩書禮樂易春秋六經
自以爲乆矣孰知其故矣以奸者七十二君
論先王之道而明周召之迹一君無所鉤用
甚矣夫人之難說也道之難明耶老子曰幸
矣子之不遇治世之君也夫六經先王之陳
迹也豈其所以迹哉今子之所言猶迹也夫
迹履之所出而迹豈履哉夫白鶂之相視眸
子不運而風化蟲雄鳴於上風雌應於下風
而風化類自爲雌雄故風化性不可易命不
可變時不可止道不可壅苟得於道無自而
不可失焉者無自而可孔子不出三月復見
曰丘得之矣烏鵲孺魚傅沫細要者化有弟
而兄啼乆矣夫丘不與化爲人不與化爲人
安能化人老子曰可丘得之矣
　郭註所以迹者眞性任物之眞性其迹則
　六經也況今之人事則以自然爲履六經
　爲迹鶂以眸子相視蟲以鳴聲相應俱不
　待合而生子故曰風化夫同類之雌雄各
　自有以相感相感之異不可勝極苟得其
　類其化不難故乃有遥感而風化者至人
　皆順而通之雖化者無方而皆可失焉者
　無目而可也如烏孺魚沬細要者化物之
　自然各有性人之性則舍長親幼故有弟
　而兄啼也夫與化爲人者任其自化若繙
　經以說則踈矣
　吕註六經者先王之法明在度數而見於
　書非其所以化也其所以化者神明而已
　迹者履之所出而迹豈履哉以是而化天
　下宜其不用也白鶂之相視眸子不運而
　風化相感者神而不以聲蟲雄鳴上風雌
　應下風相感以聲而不以形類自爲雌雄
　故風化若是者凡以性殊而不可易命定
　而不可變時行而不可止道通而不可壅
　故也豈可以言議意測則知所以化天下
　者不在陳迹之間求其道而已矣孔子不
　出三月而得之於齋心服形之際悟夫爲
　鵲魚蜂莫不皆生而其所以生者未嘗同
　則知之所不能知也化而已矣有弟而兄
　啼情使之然化則均可以生情則雖兄弟
　不能均得欲人之化也難矣乆矣夫丘不
　與化爲人則爲道而不至於與造物者爲
　人也又安能化人哉世之學孔子而不得
　其所以迹者其患常在此
　疑獨註用六經陳迹以治天下而不求其
　道德性命之意猶人認迹而不知其出於
　履也白鶂與蟲皆以風化不待合而子自
　生同類之雌雄各有以相感得類則其化
　不難此皆造物自然之理性命之不可變
　時道之不可壅者但當任之不可强以先
　王陳迹亂其自然之性也三月者天時之
　一變明其悟道之難鵲魚蜂三者皆不因
　淫慾而生化故孔子得之以發明老子言
　道之意有弟而兄啼言人多憐幼而舍長
　乆矣夫言其來非一朝夕也與化爲人者
　隨造物之生死而心無係累故必須舍六
　經之陳迹而人自化矣
　碧虚註聖賢明識即時所用今之存者簡
　册而已詎復應務耶應用爲履應過爲迹
　白鶂之相視鳴和豈有迹哉賢愚之性不
　可易貴賤之命不可變窮通之時不可止
　聖人之道不可壅也悟則瓦礫爲金迷則
　璧玉皆石孔子遂悟鵲孺魚沬皆自爾耳
　不假於外也兄弟先後尚有憎愛況於時
　代乎言物各獨化豈有與化爲人而不能
　化人者哉
　鬳齋云夫有履則有迹得其迹而不得其
　履亦猶糟粕之喻自白鶂相視已下一段
　文字極奇凡物皆風氣所生故曰風化類
　自爲雌雄在萬物之中自爲一類故能如
　此風化也性命時道皆言自然之理不可
　違孺交尾也沬相濡化生也兄弟同母必
　乳絶而後生兄不得乳故啼不與化爲人
　言知人而未知天不與造化爲一也此章
　以造化生生之理喻自然之道盖謂儒者
　所學皆有爲之爲若無爲之爲則與造化
　同功經意盖欲人知此身自無而有與萬
　物一同所以破世俗自𥝠自戀之心也
　　白鶂之相視蟲鳴之相應皆以類自爲
　　雌雄故風化是所謂兩精相搏而神應
　　之陰陽相求自然之理故性命不可易
　　時道不可壅也烏鵲乳至有弟而兄啼
　　四句乍讀難通熟究其義化理甚博盖
　　胎卵濕化備見其中而人弗察耳夫天
　　地盈虚之理造化消長之機雖默運於
　　無形悉由四生發見四生之中人爲之
　　主億兆之中聖人爲主聖人者與化爲
　　人之化則知天矣故是篇終於論化自
　　非官天地府萬物而獨運乎亭毒之表
　　安能化人哉太上云我無爲而民自化
　　觀夫鶂蟲之風化烏鵲之孚乳魚之傅
　　沬蜂之祝子皆出乎自然之性成以專
　　定之功此感彼應不可致詰故謂之化
　　人爲最靈其化又有妙於此者亦不越
　　乎自然之理專定之功耳故中庸云唯
　　天下至誠爲能化以孔子之聖猶齋心
　　三月而後得則大化之妙豈容輕議哉
　本篇以天運地處啓論端設問日月風雲
　流行之故答以六極五常上皇之治體天
　運而行德教故無爲而化民樂自然次論
　至仁無親至貴屏爵行其無事亦法天運
　之義也至於論洞庭之張樂明大道之淵
　微奏以陰陽行以禮義天人相因立極之
　本也調理四時泰和萬物寒暑協序生化
　之原也動無方而居窈㝠天機停而五官
　備則隨物潜藏觸處發見不可以形拘聲
　盡而天遊所到無非至和希聲所存無非
　至樂也若夫治道比已陳之芻狗法度猶
　相反之柤梨猨狙裂周公之衣醜婦效西
　施之美此明夫政治貴乎適宜烹鮮在於
　不撓爲人上者信能體道法天與化同運
　節以鼓舞時其霈澤長養而熟成之民惡
　有不化者哉仲尼見老子嘆其猶龍則以
　人合天未至於俱化洎聞淵雷之妙遂棄
　六經陳迹而究其所以迹不出三月與化
　爲人則迹同乎人而體合乎天矣易曰天
　行健此其所以爲運精氣爲物遊魂爲變
　此其所以爲化也歟


南華眞經義海纂微卷之四十七
















南華眞經義海纂微卷之四十八端五
　　　　武林道士褚伯秀學
　　　刻意第一
刻意尚行離世異俗高論怨誹爲亢而已矣
此山谷之士非世之人枯槁赴淵者之所好
也語仁義忠信恭儉推讓爲脩而已矣此平
世之士教誨之人遊居學者之所好也語大
功立大名禮君臣正上下爲治而已矣此朝
廷之士尊主强國之人致功并兼者之所好
也就藪澤處間曠釣魚間處無爲而已矣此
江海之士避世之人間暇者之所好也吹呴
呼吸吐故納新熊經鳥申爲壽而已矣此導
引之士養形之人彭祖壽考者之所好也若
夫不刻意而高無仁義而修無功名而治無
江海而間不導引而壽無不忘也無不有也
澹然無極而衆美從之此天地之道聖人之
德也故曰夫恬澹寂漠虚無無爲此天地之
平道德之質也
　郭象註此數子者所好不同恣其所好各
　之其方亦所以爲逍遥也然此皆各自得
　安能靡所不樹哉若夫使萬物各得其分
　而不自失者故當引之無所執爲也忘故
　能有若有之則不能救其忘矣故有者非
　有之而有忘而有之也若厲己以爲之則
　不能無極而衆惡生矣不爲萬物而萬物
　自生者天地也不爲百行而百行自成者
　聖人也非夫寂漠無爲則危其平而喪其
　質矣
　吕惠卿註自刻意以爲高至導引以爲壽
　皆有待於物不能無不忘無不有也澹然
　無極則不爲刻意仁義功名等所役衆美
　從之則所謂高修治閒壽者不召而自來
　凡天地之道聖人之德如此而已則知所
　謂恬澹寂寞虚無無爲乃天地之平道德
　之質也盖無不忘無不有則不累於有無
　所以爲無爲也
　林疑獨註凡爲亢者未必知脩爲脩者未
　必知治爲治者未必無爲無爲者未必能
　壽爲壽者未必能死而不亡各有所蔽未
　若聖人之備也聖人者不刻意而高無仁
　義而修無功名而治無江海而間不導引
　而壽無不忘常無是也無不有常有是也
　常無非實無常有非實有故澹然無極而
　衆美之所歸天地之德亦若是而已恬淡
　虚無皆出於道德别之則恬淡寂寞者天
　地之平虚無無爲者道德之質也
　陳碧虚註高論許由善卷非世伯夷叔齊
　也枯槁鮑焦子推赴淵申徒狄卞隨也遊
　居學者仲尼洙泗子夏西河也致功伊尹
　吕望并兼管仲商鞅也藪澤巢父嚴光間
　曠公閱休牧馬童子釣魚任公子漁父也
　吹嘘呼吸胎息六氣之法熊經鳥申澤神
　五禽之術也忘有得有忘得入極天地中
　空而萬物生聖人無心而衆美成寂寞爲
　天地之平虚無爲道德之質也
　林鬳齋口義云刻苦用意以行爲尚高論
　怨誹憤世疾邪也枯槁寂寞投赴淵靜即
　入山恐不深之意爲脩好脩潔教誨爲師
　於世也致功并兼莊子當時目擊之事避
　世間隱超出是非之外與爲亢非世者不
　同熊經鳥申即華佗五禽之戲無不忘無
　不有即無爲無不爲無極無定止衆美從
　之備萬善也聖人得天地自然之道故如
　此道之質言其本然者也
　　褚氏管見云此篇首論古昔聖賢趣尚
　　不同自枯槁赴淵至養形壽考其義可
　　見若夫不刻意而高至不導引而壽可
　　忘可有澹然莫量此天地之全美聖人
　　之至德非若前條各滯偏見自以爲得
　　之比譬夫夷清惠和而夫子獨稱聖之
　　時是爲集大成者也唯其無不忘斯能
　　無不有若執而有之何由造乎忘哉吁
　　一陶能作萬器無有一器能作陶者以
　　其非形然後能形形以其非物然後能
　　物物天地聖人之德亦若是而巳矣
故曰聖人休休焉則平易矣平易則恬惔矣
平易恬惔則憂患不能入邪氣不能襲故其
德全而神不虧故曰聖人之生也天行其死
也物化靜而與陰同德動而與陽同波不爲
福先不爲禍始感而後應迫而後動不得已
而後起去知與故循天之理故無天灾無物
累無人非無鬼責其生若浮其死若休不思
慮不豫謀光矣而不耀信矣而不期其寢不
夢其覺無憂其神純粹其魄不罷虚無恬惔
乃合天德故曰悲樂者德之邪喜怒者道之
過好惡者德之失故心不憂樂德之至也一
而不變靜之至也無所於忤虚之至也不與
物交淡之至也無所於逆粹之至也
　郭註休乎恬惔寂寞息乎虚無無爲則雖
　歷乎險阻之變常平夷而無難患難生於
　有爲有爲生於患難故平易恬惔交相成
　而泯然與正理俱往不平不惔者豈唯傷
　其形神德並喪於内也天行則任自然而
　運動物化者脫然無係動靜無心而付之
　陰陽無所唱也會至乃動任理而起天理
　自然知故無爲乎其間故灾生於違天累
　生於逆物與人同者衆必是之同於自得
　故無責生浮死休汎然無所惜也付之天
　理理至而應用天下之自光非吾耀也用
　天下之自信非吾期也一無所欲故魂不
　疲乃與天地合其恬惔之德至德常適情
　無所槩靜而一者不可變也其豁然確盡
　乃無纖芥之違夫物自來耳至惔者無交
　物之情若雜乎濁欲則有所不順矣
　吕註聖人休休焉不役心於取捨之間平
　則不陂易則不艱恬然無知惔不交物所
　謂寂寞無爲者亦若是而巳夫憂患邪氣
　所以得入而襲之者以知知物物交而隙
　生其間故也生也天行則未嘗生故出不
　忻死也物化則未嘗死故入不拒靜與陰
　同德不知其爲靜也動與陽同波不知其
　爲動也不爲福先則福亦不至不爲禍始
　則禍亦不來盖爲福先禍始非感而應非
　迫而動非不得已而起則是用知與故人
　之所爲也循天理之自然天不能灾物不
　能累則無人非鬼責也宜矣故生浮死休
　無感而寂物至而應發乎天光而非皦其
　中有信而非約不夢無憂寤寐同也純粹
　者不雜不疲無所爲天德者聖人所以君
　天下也悲樂之情難去故爲德之邪喜怒
　倏起滅故烏道之過四者皆起於好惡好
　惡則悲樂喜怒之未形於外者也夫人之
　心終日萬鬳而未嘗止則惡能頃刻而靜
　哉德人不憂不樂至於一而不變是爲靜
　之至也無所於忤若虚船之觸物而不怒
　是爲虚之至不與物交則無味是爲惔之
　至若然則雖入水蹈火無往而非我庸有
　逆乎是爲粹之至也
　疑獨註天行者時聖人生則安其時物化
　者順聖人死則處其順陰陽雖異利物則
　同靜故以德言動故以波言福者是之報
　禍者非之召是非不自我禍福何由萌言
　是非皆化於道然感則必應迫則必動不
　得已而後起也夫爲福先禍始者知也不
　感而應不迫而動者故也去知與故則循
　乎自然無天灾然後無物累無人非然後
　無鬼責生浮死休則不知悦惡不思慮者
　以其無患不豫謀者無事可虞不耀非滑
　疑所生不期則大信不約寢不夢覺無憂
　其神全也純粹不疲亦由於此虚無足以
　見無爲恬惔足以見寂寞以是而合乎天
　德則悲樂喜怒好惡者所以爲道德之邪
　失也以天道觀則無悲樂喜怒好惡以人
　道觀則六者有所不免故以不憂樂爲德
　之至以明非樂之爲邪不變爲靜之至以
　明喜怒之爲過無忤爲虚之至以明好惡
　之爲失不與物交又明無所於忤之意無
　所於逆又明不與物交之意故爲粹之至
　也
　碧虚註憂患入於不平易交氣襲於不恬
　惔神德全完者諸垢詎能染哉生之暫來
　天行也死之暫去物化也無損益乎其眞
　得陰陽之體不爲天下先本無應也感而
　後應本無動也迫而後動本不起也不得
　已而起循天理而不欺忘物累而不驕人
　非既無鬼責何有生浮死休任理直性含
　光藏輝大信不約覺夢自得神魂不疲虚
　無恬惔乃合天德修德者忘悲樂履道者
　忘喜怒喪己者在好惡也故至德者希夷
　泊乎内至靜者生化莫能移至虚者無忤
　至惔者遠俗至粹者莫逆也
　鬳齋云平易恬惔即是無爲神不虧即是
　德全天行順天理而行物化視身猶蜕也
　隨感而應我無容心迫而後動不得已而
　後起皆無心應物之意去其私智離其事
　迹則循乎自然若浮若休汎然無著何思
　謀之有光而自晦不必於物神全故純粹
　魂靜故不勞凡有悲喜好惡則非自然憂
　樂不係於心方爲至德主一無適而順自
　然雖與物接不爲物所累也曰靜虚曰忺
　粹即是自然之德但如此發揮耳
　　休休和樂貌故平易恬惔憂邪莫干以
　　其德全而神不虧故也天行言一氣之
　　運物化言一氣之散即同德同波之謂
　　福先猶不可爲況於禍始乎感而應迫
　　而動言不得已而應物其應出於無心
　　雖爲而一無爲也去知與故則無知無
　　事循天之理則順乎自然天灾既無物
　　累自免人非不及鬼責何來故能生浮
　　死休思斷謀絶若美玉之含德天時之
　　有經也寢不夢則覺無憂神純粹則魂
　　何勞是謂虚無恬惔乃合自然之德心
　　譬則鵠也情譬則矢也衆矢趨一鵠鵠
能無中乎今人立乎彀中而不思爲避
鏑計欲其德全而神不虧也難矣
故曰形勞而不休則弊精用而不已則勞勞
則竭水之性不雜則清莫動則平鬱閉而不
流亦不能清天德之象也故曰純粹而不雜
靜一而不變惔而無爲動而以天行此養神
之道也夫有干越之劍者柙而藏之不敢用
也寳之至也精神四達並流無所不極上際
於天下蟠於地化育萬物不可爲象其名爲
同帝純素之道唯神是守守而勿失與神爲
一一之精通合于天倫野語有之曰衆人重
利廉士重名賢士尚志聖人貴精故素也者
謂其無所與雜也純也者謂其不虧其神也
能體純素謂之眞人
　郭註物皆有當而不可失象天德者無心
　而皆會無非至當也常在當上住與會俱
　而已若夫逐物而動是人行也愛劍者猶
　柙藏況敢輕用其神乎夫體天地之極應
　萬物之數以爲精神者固若是而有落天
　地之功者任天行而非輕用也所育無方
　同天帝之不爲常以純素守乎至寂而不
　蕩於外則㝠矣精者物之眞也與神爲一
　非守神也不遠其精非貴精也然其迹則
　貴守之迹耳苟以不虧爲純則雖百行同
　舉萬變參備乃至純也苟以不雜爲素則
　雖龍章鳳姿非常之觀乃至素也若不能
　保其自然而雜乎外飾則雖犬羊之鞹庸
　得謂之純素哉
　吕註觀聖人之心虚無恬惔如向所言則
　雖終日從事而精神不勞古之人所謂廢
　心而用形視聽不以耳目者以此今也屬
　耳目乎聲色而役心乎取舍形勞而不休
　精用而不已以至於弊且竭宜矣水性清
　平固自然也直不雜莫動之而已知其如
　此而以鬱閉不流爲莫動則不能清所謂
　天德者其象亦猶是也故純粹不雜水清
　之象靜一不變水平之象動而以天行水
　之不以鬱閉不流爲莫動之象也而天下
　之方術有制於虚靜而不知觀復於並作
　之間歸根於芸芸之際者不知此養神之
　道故也而世之人以爲養形足以存生又
　不足以與此劍之柙藏以其用之利也精
　神際天蟠地其用之利豈止干越之劍哉
　其名爲同帝則其貴豈直劍之可寳哉乃
　不知礪之以純粹柙之以靜一藏之以無
　爲將之以天行是不明乎貴賤之分也惟
　神是守守之以純素而已方其守也則有
　所謂守之者守而勿失則守之與所守者
　合而爲一矣倫即理也人而合乎天理則
　亦天而已矣此聖人所以貴精也素者無
　雜純者不虧唯眞人能之
　疑獨註形不可太勞精不可太用形役於
　精精入於神至於神則變化在己可以不
　死不生豈形之勞精之用哉夫清可濯平
　可法其流不舍晝夜者水之性也體自然
　之德而不流於使然之偽故能不雜不變
　動而以天行也純粹不雜所以窮理靜一
　不變所以盡性惔而無爲所以立本動而
　天行所以趨時養形之道盡矣夫名劍出
　於干越莫不以爲神柙藏而不敢用至於
　身則不知所以寳豈愛身不若劍哉亦弗
　思耳劍者器之寳精神者身之寳器寳用
　之不過敵一人身寳藏之可以流無極化
　育萬物易所謂曲成而不遣不可爲象所
　謂神無方是已其名爲同帝亦强名耳守
　其神者將以至於神至於神則與神爲一
　純素不足以名之一之精通則合乎自然
　之理矣又舉野逸之言以證之聖人貴精
　精則入於神所體者純素而其用則精神
　而已是之謂眞人
　碧虚註形勞精用越分而傷性故也水性
　不雜則清莫動則平身中眞水亦如之若
　純粹靜一動合天理雖不鍊形而神已王
　矣利劍外物尚知珍貴精神摇蕩而不收
　得不謂之倒置乎善攝御者可侔造化善
　養素者守保神氣故能混合㝠一通乎天
　理矣野語四事貴精爲上謂虚其靈府塞
　其六鑿也質不爲塵染則素神不爲事撓
　則純體備純素非眞而何
　鬳齋云以水喻養生鬰閉不能清則非全
　然如枯木死灰矣不雜莫動此無爲也不
　流不能清無爲中有爲也天行一日一周
　非無爲中有爲乎養神即是養生提起神
　字便親切愛劍者猶柙藏況精神乎化育
　萬物亦此神然無迹可見故其功與天帝
　同爲純素之學者始則唯神是守乆則與
　神爲一大而化之之謂也未化則與道爲
　二矣一而至於精通則與天理合聖而不
　可知之謂也貴精即神也純粹即乾之純
　粹精眞人至人聖人非有優劣也刻意言
　養神而有天行物化之論繕性言存身而
　有時命行謬之說以養神存身分作兩篇
　此則學問工夫處學者當細參之
　　養神之道貴在無爲故喻水之清平寂
　　而常照及其動也法天之行健而蟠際
　　乎兩間實本於不雜不變無爲而已此
　　照而常寂也精用則勞竭所以貴乎靜
　　鬱閉不能清所以貴乎動然於非靜非
　　動不即不離之間而妙道存焉其爲貴
　　也豈但干越之可寳而已哉同帝則與
　　天爲一天即神也故其精通合乎天理
　　至此又不可以天道人道分矣卒引野
　　語爲證歸於貴精而結以能體純素體
　　之則俱化矣非眞人孰能與於此
　是篇以刻意命題謂刻礪其意違世矯俗
　苦節獨任爲天下所不能爲而覬人之從
　己無異乎穿牛絡馬失其自然知長德消
　民始難治矣故南華歷叙古人立志各異
　若夷齊之爲亢孔孟之爲脩伊傅之爲治
　巢許之爲間老彭之爲壽以迹觀之似亦
　不能無偏然而不失爲聖爲賢者以其有
　爲而不累於有無爲而不溺於無因時之
　可否爲身之利用而已是以貴夫虚無無
　爲平易恬惔天行物化同德同波知故不
　留動合天理則灾累非責何從而至死生
　謀慮何由而滑哉夫如是故靜虚惔粹與
　物無忤卒歸於養神之功而申以柙藏干
　越之喻劍之於身輕重爲何如其去取灼
　然可見而世人猶昏迷若此故其立論始
　於非刻意尚行之習而終於能體純素謂
　之眞人則知刻尚者之爲假也明矣盖養
　生以純素爲本純素以守神爲先至於與
　神爲一則道之大本既立又何必區區於
　其末而以刻意尚行爲哉南華所以言此
　者盖欲矯當時學者之偽習俾安其性命
　之自然復乎道德之純素而已矣
南華眞經義海纂微卷之四十八










南華眞經義海纂微卷之四十九端六
　　　　武林道士褚伯秀學
　　　繕性第一
繕性於俗俗學以求復其初滑欲於俗思以
求致其明謂之蔽蒙之民古之治道者以恬
養知生而無以知爲也謂之以知養恬知與
恬交相養而和理出其性夫德和也道理也
德無不容仁也道無不理義也義明而物親
忠也中純實而反乎情樂也信行容體而順
乎文禮也禮樂徧行則天下亂矣彼正而蒙
己德德則不冒冒則物必失其性也
　郭註己治性於俗而欲以俗學復性命之
　本所求者愈非其道也己亂心於欲復役
　思以求明思之愈精失之愈遠若夫發蒙
　者必離俗去欲而後幾焉恬靜而後知不
　蕩知不蕩而性不失無以知烏而任其自
　知雖知周萬物恬然自得也知而非爲則
　無害於恬恬而自爲則無傷於知二者交
　相養則和理之分豈出它哉和故無不得
　道故無不理無不容者非爲仁而仁迹行
　無不理者非爲義而義功著若夫義明而
　不由中則物愈疏仁義發中而還任本懐
　則志得志得則樂信行容體而順乎節文
　其迹則禮也以一體之所履一志之所樂
　行之天下則一方得而萬方失矣各正性
　命而自蒙己德則不以此冒彼若以此冒
　彼安得不失其性哉
　吕註繕性於俗其患常在益生而失其初
　而又俗學以求復之則滋遠矣滑欲於俗
　其患常在趣舍以雜其明而又思以求致
　之則滋昏矣恬者安之而不知其然以是
　而養知非思以求致其明也知其生而無
　以知爲而不用則異乎安之而不知其然
　以是而養恬非俗學以求復其初也易之
　神明老氏之恍惚莊子之恬知其實一也
　古之治道者未有不以是交相養而能至
　者也恬之失在昩則無以發其照曠知之
　失在皦則無以復乎混㝠二者交相養而
　和理出其性非自外至也通於天地者德
　德則和也行於萬物者道道則理也德之
　體和而其用無不容則爲仁道之體理而
　其用無不理則爲義義明而物不得不親
　中也中純實而非偽樂之所由生信則有
　諸中形諸外而爲文禮也禮者忠信之薄
　而亂之首也夫萬物各正性命則自蒙己
　德矣所謂德者奚以冒彼爲哉禮樂遍行
　則道德滋遠而不能無冒冒則物必失其
　性天下所以亂也
　疑獨註古之眞人不治性於俗而抱其素
　樸所以能復本初不滑欲於俗而精思通
　道所以能致其明詎有蒙蔽者乎夫唯繕
　性於俗則所競者偽而又俗學以求復其
　初滑欲於俗則所逐者情而又用思以求
　致其明終不可得矣復初者盡其性致明
　者至於命初則未有物明則已見道也恬
　則安安則靜靜則知知則動動靜交相濟
　故知恬交相養而和理出其性和出乎使
　然故言德理出乎自然故言道德得乎己
　故無不容博愛之謂也道散乎物故無不
　理事得其宜之謂也有容以爲仁有理以
　爲義義明而後物親乃表吾之不欺忠者
　不欺之謂也仁足以容義足以理忠足以
　與物親則至樂生於中而節文著於外若
　夫禮樂遍行則天下亂矣彼正而蒙己德
　者聖人也聖人之德非有心於覆天下而
　天下之物各正其性如强欲以德覆冒之
　則物必失其性矣
　詳道註人生而靜天之性也感物而動性
　之欲也性之所本者眞欲之所貴者正今
　也繕性於俗則眞沉於偽矣而欲以俗學
　求復其初則學愈博而性愈失滑欲於俗
　則正淪於邪矣而役思以求致其明則思
　愈煩而志愈迷古之治道者不然以恬養
　知故能致其明而理無不窮以知養恬故
　能復其初而性無不盡性者知與恬之本
　和理者知與恬之用知恬交相養則仁義
　禮樂混而爲道德知恬交相失則道德枝
　而爲仁義禮樂夫仁出於德義出於道固
　已薄矣又况樂出於仁禮出於義哉
　碧虚註處塗而避汙在垢而求照非蔽蒙
　而何躁競必昏恬靜必知有知不役善保
　靜也知而不用故能和恬而自葆故有理
　雖假種習而本乎天然自得故能和衆己
　通故能治物上仁與德同以含容爲本上
　義與道同以通理爲原處中和而不淫者
　樂也整容貌而中節者禮也禮以應物樂
　以正性自檢則眞率人則亂彼自正者以
　蒙養己德德固則守恬而不冒此乃各正
　性命恬知相養者也
　鬳齋云繕性以俗學譏當時儒墨之言性
　者以俗學治性而求復理性之初滑於利
　欲而思欲致虚明之地此至愚無知者也
　定能生慧故曰以恬養知知吾本來無物
　何以知爲然後能定故曰以知養恬二者
　交相養而後得其自然之性和理猶云和
　順靜定而得其本然和順之性也恬養知
　知養恬六字最妙道德即是和順無不容
　即無不愛無不理各得其宜也義明而後
　與物親便是盡已之謂忠以中心眞純見
　於外以其發見者求之中心即是樂則生
　生則惡可已也信其容體之所行而有自
　然之節文即是周旋中禮也外求禮樂而
　不知其本故曰偏行言只見得一半蒙猶
　晦也德積不露而彼自正不冒者我非以
　德加諸人也冒則物必失其性矣
　　諸解並以俗學立說陳碧虚照張君房
　　校本學上無俗字其義簡明言性本自
　　然不假修學今之學者貴乎日益以要
　　世譽是治性於俗也而猶刻苦進學以
　　求復性初博而無要眞愈失矣貪著愛
　　憎沉迷不反是滑欲於俗也而猶深思
　　曲慮以求致其清明知竭精勞清明愈
　　遠矣凡人非天縱之資固不可以無學
　　學者所以涵養性天發其慧照以古人
　　之成績印我心之同然期於還淳復本
　　而已非開人鑿竅以益其知見增其雜
　　毒之謂也夫人性無有不善亦不能無
　　欲率性以道則欲出於正如饑食渴飲
　　寒衣倦息之類治性於俗則欲出於邪
　　食必珍飲必醇衣必華息必縱是也欲
　　入乎邪則性失乎善溺於流俗浸遠乎
　　道矣道以恬忺爲貴俗以華競爲先學
　　非其學思非其思人心道心之所以分
　　上善大惡之所以立也唯絶學無思乃
　　可復性初而致清明柰何外學以雜之
　　妄思以障之是以學日益而眞日損思
　　日煩而道日疏此眞人之所哀也若夫
　　全自然之性而不爲俗所治者本初不
　　期復而復存正性之欲而不爲俗所滑
　　者清明不期致而致惟道集虚故也語
　　云學而不思則罔思而不學則殆是學
　　與思者聖賢資之以進脩而南華不取
　　何邪盖賢者以内學爲學近思爲思聖
　　人以絶學爲學無思爲思所以異乎世
　　俗多聞博識之學也由内學而至於絶
　　學由近思而至於無思聖賢之能事畢
　　矣恬主靜知主動靜生潤動生炎炎潤
　　得中而和理出焉和者德之粹理者事
　　之宜二者皆吾性中物非由外鑠也世
　　人知恬不能交養動靜所以或偏利害
　　相摩生火焚和而眞性虧矣唯治道者
　　動靜不越乎道應物而不藏存恬以養
　　知知生而不用又所以養恬性極乎和
　　事盡其理而天地之和應矣此修身以
　　及天下之明驗也後叙仁義忠禮樂忠
　　字詳郭註成疏皆當是中治道至於尚
　　禮樂則愈下矣所以亂繼之禮樂非能
　　亂世而繼之者不能無亂勢使然也若
　　能由禮樂而躋乎仁義由仁義以歸乎
　　道德斯爲弭禍亂而致隆平之術也歟
古之人在混芒之中與一世而得澹漠焉當
是時也陰陽和靜鬼神不擾四時得節萬物
不傷群生不夭人雖有知無所用之此之謂
至一當是時也莫之爲而常自然逮德下衰
及燧人伏戲始爲天下是故順而不一德又
下衰及神農黄帝始爲天下是故安而不順
德又下衰及唐虞始爲天下興治化之流𣻏
醇散朴離道以善險德以行然後去性而從
於心心與心識知而不足以定天下然後附
之以文益之以博文滅質博溺心然民民始
惑亂無以反其性情而復其初
　郭註任其自然故至一夫德所以下衰者
　由聖人不繼世在上者不能無爲而羡無
　爲之迹故致弊也世已失一惑不可解故
　釋而不推安其所安而已聖人能任世之
　自得豈能使世得聖哉故皇王之迹與世
　俱遷而聖人之道未始不全也善者過於
　適之稱有善而道不全行者違性而行之
　行立而德不夷以心自役則性去也彼我
　之心競爲先識則無復任性忘知任性斯
　乃定也文博者心質之飾初者性命之本
　也
　吕註所謂處混芒而得澹漠者即燧人羲
　黄至一之妙處而諸聖人者混芒澹漠之
　粗迹也自其妙處觀之以道莅天下而使
　民無知無欲謂之至一亦其宜也自其粗
　迹觀之均於爲天下而其德不免於下衰
　而不出於至一也故爲道者常絶聖棄知
　復歸於無物而是篇論至於此者誠以夫
　至一之際雖燧人羲黄不得容於其間也
　而世之學聖人之言與其迹者不知吾身
　有所謂鼓萬物而不與聖人同憂之處則
　聞此言而驚疑笑訝不足怪也自燧人至
　唐虞則治化之流𣻏淳散朴時有厚薄其
　應不同所謂大道廢有仁義知慧出有大
　偽也夫道無不善有所謂善則不合矣德
　無所行有所謂行則不夷矣仁則善之長
　義所以行之也道德性而已仁義則性之
　發乎心也離道險德是去性而從心矣化
　而欲作吾將鎮之以無名之樸今以心定
　天下之心則心與心識知而不足以定天
　下故附以文而滅質益以博而溺心文則
　禮樂博則學質則性也禮樂行而天下亂
　求所以復初致明何可得哉
　疑獨註自人在混芒之中至此之謂至一
　文意屢見於前兹不復說燧人改火伏羲
　制文始有爲天下之心雖能順人心而不
　能使之爲一若在混芒之世也神農伐共
　工黄帝戰蚩尤雖志在安民然不順於群
　生矣堯平章百姓舜流放四凶興治行化
　自此而始故孔子斷書首於唐虞也善者
　道之散人知可欲之善則離道以逐善行
　者德之迹人知可行之行則以德爲險行
　爲夷矣然後去性從心而彼心亦起彼我
　之心相識强生分别以知爲知故不足以
　定天下也文勝則質滅博記則心勞民始
　惑亂而不能復其性情矣
　詳道註一則全於道而無所順順則順於
　物而無所安安則無亂矣一之失然後順
　順之失然後安安之失然後亂自古之人
　三降而至於唐虞民始惑亂而不安無以
　反其性情不順也無以復其初不一也夫
　道本繼善實離之也行雖行德實險之也
　性者心之國心者性之君性未嘗不靜而
　心或使之靜者未嘗不淳而使之者離之
　善爲道者存心以養性不善爲道者去性
　而從心則彼我之心競爲先識攬是非攖
　利害其去道也遠矣彼間間之知惡足以
　定天下哉以知爲不足以定天下然後附
　之文以飾質而適以滅質益之博以迪心
　而適以滅心是揚堁止塵縱風止焰天下
　幾何而不惑亂乎
　碧虚註至德之世素朴無知澹漠無欲故
　淳一焉燧人鑽火伏羲畫卦順物情則不
　一矣神農耒耜黄帝干戈有所安則不順
　矣堯征丹水舜伐有苗則朴散矣爲善近
　名離道也獨行損生險德也去湛然之性
　師自成之心以心度心競爲前識此道之
　華而愚之始也是知知不足以定天下恬
　可以養萬物爲道則質存絶學則心靜棄
　知則反本無爲則復初也
　鬳齋云混芒即晦藏不自露澹漠則上下
　不相求舉世純全於道無欠曰至一知有
　理可順則純一巳離人各以理爲安則有
　己而離於道矣有善之名則道益遠有行
　可見則德不平去自然之性從有爲之心
　我以有心爲彼以有心應是心與心相識
　察也用知不足又益之以禮樂文華用心
　於此則猶陷溺也
　　鬼神守其幽萬物遂其性至於人有知
　　而不用非在混芒而得澹漠能如是乎
　　此之謂至一言上古君德眞淳民心無
　　二也遠德下衰有逆之者故以順天下
　　爲心則離乎至一矣有撓之者故以安
　　天下爲心則忤其眞性矣下至唐虞興
　　治化以散淳朴離道德而爲善行則去
　　性愈遠以心識心用知不足附以文博
　　是猶抱薪而止火也已之性情猶不能
　　自得其如天下何南華論唐虞之世已
　　離道若此盖上古淳質猶嬰兒之夫孩
　　次則能言笑而有喜怒由兹已降喜怒
　　哀樂交乎中姦詐機險形於形覬其還
　　淳復朴不亦難乎今欲澄源而清流故
　　以燧人伏羲例在德衰之列則其所期
　　望者躋民於太古之上而有德無位惜
　　哉



南華眞經義海纂微卷之四十九
南華眞經義海纂微卷之五十端七
　　　　武林道士褚伯秀學
　　　繕性第二
由是觀之世喪道矣道喪世矣世與道交相
喪也道之人何由興乎世世亦何由興乎道
哉道無以興乎世世無以興乎道雖聖人不
在山林之中其德隱矣隱故不自隱古之所
謂隱士者非伏其身而弗見也非閉其言而
不出也非藏其知而不發也時命大謬也當
時命而大行乎天下則反一無迹不當時命
而大窮乎天下則深根寧極而待此存身之
道也
　郭註道以不貴故能存世然世存則貴之
　貴之道斯喪矣道不能使世不貴世不能
　不貴於道故交相喪若不貴乃交相興也
　今所以不隱由其有情以相興也何由而
　興由無貴也莫知反一以息迹而逐迹以
　求一愈得迹愈失一斯大謬矣雖復起身
　以明之開言以出之顯知以發之何由而
　交興哉時命大行此澹漠之時也反任物
　性而物性自一故無迹時命大窮此不能
　澹漠之時也雖有事之世聖人未嘗不澹
　漠深根寧極而待其自爲道之所以不喪
　未有身存而世不興者也
　吕註世與道交相興則聖人作而萬物睹
　世與道交相喪則聖人遊乎世俗而莫之
　知固已隱矣奚以自隱於山林間爲哉反
　一無迹華胥之夢姑射之遊是也深根寧
　極確乎其不可拔者是也龍蛇之蟄以存
　身亦若此而已矣觀莊子此言似亦慨然
　於時命之不遭盖世道交喪宜在所哀也
　夫聞道者有遇於興廢之間則所以存身
　者固不可不知若莊子則所謂不與聖人
　同憂亦何慨然於大謬之間哉
　疑獨註居古而行今之道則道喪世也居
　今而行古之道則世喪道也有斯世然後
　可以行斯道不然則世與道交相喪而已
　道無由興乎世命也世無由興乎道時也
　時與命俱相戾雖聖人不在山林之中其
　德隱矣若列子居鄭圃莊子居漆園是也
　隱者隱其德自隱隱其形長沮桀溺之徒
　形隱者也古之隱士非避地避言括囊其
　知也時命大謬安之而已當其時命而其
　道大行於天下聖人未嘗自以爲達反歸
　于一而不以迹示人也不當其時命而其
　道大窮於天下聖人未嘗自以爲窮深固
　其根而安其極也孟子所謂大行不加窮
　居不損是矣一者精義無迹然後入神根
　者盡性寧極然後至命百姓日用而不知
　反一無迹之謂也百世以俟聖人而不惑
　深根寧極而待之謂也
　詳道註古之人知與恬相養則道與世可
　知矣今之人世與道交相喪則知與恬可
　知矣世喪道則俗日薄道喪世則德日衰
　世無由興乎道此天地閉賢人隱之時也
　雖聖人不在山林之中亦將隱矣況其下
　者乎古之所謂隱士者非伏身閉言藏知
　之謂也身出心隱而陸沉者也與夫友木
　石群鳥獸者固有間矣經所謂天下有道
　聖人成焉者功成於無爲反一無迹也天
　下無道聖人生焉者保性命於長存而深
　根寧極也成焉而不以己忘物生焉而不
　以物害己則能視窮如通視通如窮神不
　馳於外精不耗於内豈非存身之道乎
　碧虚註人存則道興人亡則道喪世道交
　喪歷運使然人與世末也其要在乎本若
　老聃守藏史南華吏漆園其德隱矣隱故
　不自隱時使之然也伯夷采薇子陵垂釣
　時命大謬也反一無迹功成不居也傅說
　版築吕望磻溪深根寧極也
　鬳齋云道與世交相喪則有道之人何能
　作興世俗之聞見世俗之人又何由而知
　道哉世皆不知道則聖人雖在目前衆亦
　不識非聖人故意自隱也夫隱士非欲伏
　身閉言藏知知時不可所謂邦無道則愚
　是也反一無迹功成不有也道雖可行而
　付物於無心在我者一而巳矣根極即自
　本自根極止也深根猶退藏於密寧極猶
　曰安汝止存身以待時而巳
　　詳夫世道交喪之語意甚可悲眞人超
　　出世累固未必以一已之遇不遇介懷
　　此特爲世道而言是亦悲人之悲耳究
　　其極致又有足以解人之悲者能於言
　　下以至理燭破則處窮如通視毁如成
　　其得失果何如哉古之隱士知時命之
　　謬而安之故德隱身不隱雖處亂世而
　　和光同塵害莫能及今之隱士竄身避
　　地名隨迹彰不安所安固有行怪而召
　　釁者矣反一無迹則明道若昩深根寧
　　極則良賈若虚所謂隨時隱顯能龍能
　　蛇則此身何往而不存此道何存而不
　　可哉文中子天隱人隱之說盖原於此
古之存身者不以辯飾知不知窮天下不以
知窮德危然處其所而反其性已又何爲
哉道固不小行德固不小識小識傷德小行
傷道故曰正己而己矣樂全之謂得志古之
所謂得志者非軒冕之謂也謂其無以益其
樂而已矣今之所謂得志者軒冕之謂也軒
冕在身非性命也物之儻來寄也寄之其來
不可圉其去不可止故不爲軒冕肆志不爲窮
約趨俗其樂彼與此同故無憂而已矣今寄
去則不樂由是觀之雖樂未嘗不荒也故曰
喪己於物失性於俗者謂之倒置之民
　郭註任其眞知守其自得行於坦途塊然
　大通自得其志獨夷其心而無哀樂之情
　斯樂全也所謂得志者全其内而足去來
　在外物得失非我也淡然自若不覺寄之
　在身曠然自得不知窮之在己故無忻懽
　之喜也寄去則不樂者寄來則荒矣營外
　而虧内是爲倒置也
　吕註存身則靜而已行身非徒靜必應變
　而不害乎靜可也忘言而知無不知去知
　而德無不備危然處其所則不待避世離
　物而世物無足以累之此行身之道也道
　不小行德不小識則不少損以趨世不少
　損以趨世正己之謂也樂全者無以益其
　樂志於道而求得之此所謂得志也道則
　性命軒冕物之寄耳今以其寄去而易其
　無以益之之樂則喪己失性是爲倒置者
　也
　疑獨註存身有命以在天而言行身有道
　以在人而言不以辯飾知眞知無知也不
　以知窮天下兼忘天下也不以知窮德自
　德不德也道行乎外則大德有所識則廣
　小行所以傷道小識所以傷德正己則天
　下之物皆取正乎我豈小識小行所能與
　哉夫憂樂出於性命天下不能損益之者
　憂樂之全也舜以不得父母爲憂雖天下
　之富貴不能損顔子以簞食瓢飲爲樂雖
　天下之富貴不能益過此皆憂樂之外也
　樂苟不全不足謂之得志有物奪之志又
　失矣夫人在天地間寄也軒冕在身又寄
　於所寄世人執吾身而有之貴軒冕而寳
　之以此爲得志及其寄去則不樂而不知
　其非吾性命所有也故君子不榮通不醜
　窮此所以無憂也若以所寄軒冕爲樂其
　去爲憂則向之得者其樂未必不荒喪己
　失性謂之倒置也宜矣
　詳道注以知窮天下小行也以知窮德小
　識也道出於命德出於性人生莫不全性
　命道德之理而心之所之者不外乎此則
　所謂得志者無它樂全而已失性之人忘
　其不貲之身而逐夫儻來之榮以軒冕爲
　性命之根以形骸爲哀樂之府不知其所
　得者塵垢臭腐而所失者乃吾之所以爲
　我也何異乎以隋侯之珠彈千仞之雀哉
　碧虚註善行者貴默守愚者福全燕處超
　然歸根復命又何爲哉小行則矯俗小識
　則矜衒有益必有損豈爲得志哉物之儻
　來不可圉其去不可止隨物損益受役多
　矣中無主者失之則憂故其得之未嘗不
　荒是樂乎外而喪乎内矣
　鬳齋云存身言不用之時行身言用之時
　也有知見而不飾以辭知有餘而不敢盡
　用故雖用知而不失其自然之性危然處
　其所謂所立者高反其性即反一無迹也
　無爲者道之大有爲則小行不識不知德
　之大有識則小識正己而物正則所樂者
　全其得志在此不在外物也無以益其樂
　即反身而誠樂莫大焉性命天爵軒冕外
　物知其去來不可必故達不肆窮不屈其
　樂道與它人樂軒冕同樂在我則無時而
　能憂樂在物則物去樂亦去矣樂有去來
　則非眞樂故未嘗不荒也己與性本也物
　與俗末也重末而失本故曰倒置之民
　　辯知者戕身之具故存身者不取焉天
　　下之德歸於玄默無知而已巍然言獨
　　立不群處其所謂靜定於此足以反其
　　自然之性何必它求哉小行小識形容
　　所見者小故爲道德之累大人者正己
　　而物正則至樂全而本志得唯其性命
　　足重於内是以軒冕可輕於外儻來暫
　　去會之無心若寄去而憂者寄來則必
　　樂樂必荒矣己因物而喪性因俗而失
　　則冠屨倒施欲化天下之民也難矣(行/身)
　　(當是存身上文/可照危當是巍)
　是篇主意謂人無超逸絶塵之見而苟徇
　世縁漸失其本皆繕性滑欲於俗者也雖
　未爲顯惡而妨道爲尤甚況又益之以外
　學亂之以妄思而欲復初致明是猶適郢
　而北其轅也眞人又慮學者憚其空無渺
　莽無所致力設爲恬知交養之論使之易
　入焉夫人處世間酬機應變不能忘知知
　用則害恬要在審酌其宜處之以道事來
　則知見事去則恬存乆乆調熟二者俱化
　精神魂魄融爲至和符性命於希夷歸道
　德之根本由是而充之與一世之人處混
　芒而得澹漠雖有知而無所用則其爲化
　也博矣柰何政失淳和俗趨浮薄離道險
　德滅質溺心至於世道交喪而不可復也
　然後有山林之聖人深根寧極以期旦暮
　之遇存身所以存道也寄之去來無容休
　戚於其間尚何以知辯爲而其樂全志得
　有超乎軒冕之榮者人患不知求耳此聖
　賢處晦以自全之道也南華心事亦槩見
　於此云

南華眞經義海纂微卷之五十


南華眞經義海纂微卷之五十一端八
　　　　武林道士褚伯秀學
　　　秋水第一
秋水時至百川灌河涇流之大兩涘渚涯之
間不辯牛馬於是焉河伯欣然自喜以天下
之美爲盡在己順流而東行至於北海東面
而視不見水端於是焉河伯始旋其面目望
洋向若而歎曰野語有之曰聞道百以爲莫
己若者我之謂也且夫我嘗聞少仲尼之聞
而輕伯夷之義者始吾弗信今我睹子之難
窮也吾非至於子之門則殆矣吾長見笑於
大方之家北海若曰井蛙不可以語於海者
拘於虚也夏蟲不可以語於冰者篤於時也
曲士不可以語於道者束於教也今爾出於
涯涘觀於大海乃知爾醜爾將可與語大理
矣天下之水莫大於海萬川歸之不知何時
止而不盈尾閭泄之不知何時已而不虚春
秋不變水旱不知此其過江河之流不可爲
量數而吾未嘗以此自多者自以比形於天
地而受氣於陰陽吾在天地之間猶小石小
木之在大山也方存乎見少又奚以自多計
四海在天地之間不似礨空之在大澤乎計中
國之在海内不似稊米之在太倉乎號物之
數謂之萬人處一焉人卒九州穀食之所生
舟車之所通人處一焉此其比萬物也不似
豪末之在於馬體乎五帝之所連三王之所爭
仁人之所憂任士之所勞盡此矣伯夷辭之
以爲名仲尼語之以爲博此其自多也不似
爾向之自多於水乎
　郭象註不辯牛馬言其廣也吾長見笑於
　大方之家知其小而不能自大則理分有
　素跂尚之情無爲乎其間也物之所生而
　安者趣各有極以其知分故可與言理也
　窮百川之量懸於河河懸於海海懸於天
　地則各有量也此發辭氣者有似乎觀大
　可以明小尋其意則不然夫世之所患者
　不夷也故體大者怏然謂小者爲無餘質
　小者塊然謂大者爲至足是以上下誇跂
　俯仰自失此生民所惑也欲正之者莫若
　先極其差而因其所謂所謂大者至足故
　秋毫無以累乎天地所謂小者無餘故天
　地無以過乎秋毫然後各知其極物安其
　分逍遥者用其本歩而遊乎自得之場矣
　若觀大而不安其小視小而自以爲多將
　奔馳於勝負之境而助天民之矜誇豈達
　乎南華之㫖哉小大之辨不可相跂故五
　帝三王仁人任士之所爲不出乎一域物
　有定域雖至知不能出焉故起小大之差
　將以申明至理之無辯也
　吕惠卿註秋水時至百川灌河則學自外
　至而未達乎大道之譬涇流兩涘不辨牛
　馬則爲道而不出乎兩旁中央而未至乎
　無所不見也順流至於北海言循理而求
　則必得其所歸旋面望洋向若回趨大道
　從無窮之遊也拘於墟則小大之所限篤
　於時則乆近之所專束於教則方術之所
　制天下所以不得逍遥者以此出涯涘而
　觀大海則脫其拘限而與於無方之觀故
　可以語大理也萬川歸之不盈則益之不
　加益尾閭泄之不虚則損之不加損非乆
　近所專非小大所限此水之幾於道也計
　四海在天地間中國在海内人卒在萬物
　若亡若存如此其微而五帝三王仁人任
　士之所憂勞不過於此而或辭之以爲名
　語之以爲博自大道無方觀之輕其義而
　少其聞豈虚言哉
　林疑獨註拘虚者不能背境篤時者不能
　趨變束教者不能循道道歲也聖人時也
　執一時而疑歲者終不聞道矣聖人之言
　應時而變所變者言所同者道道散而爲
　教教者各售其師之說乆而成弊則泥束
　不通今爲儒者則非釋爲釋者則非道不
　知三聖立教其心則一儻不明此皆束於
　教者也今河伯出涯涘而觀海則不蔽於
　一曲可以語大理矣夫北海萬川歸之而
　不盈尾閭泄之而不虚遠過江河之流豈
　可量數而未嘗以此自多者比形於天地
　受氣於陰陽則爲其所制役吾形在天地
　間若小木小石之在泰山也礨空蟻穴𥺀
　米粺子皆至小者而置於山澤之間亦如
　北海之在天地也夫物數以萬爲號取其
　盈數言之人是萬物中一物中國九州人
　衆所聚何異一毫之在馬體耶五帝之連
　續揖讓三王之征伐爭國仁人之憂民任
　士之勤職雖事業不同俱盡於毫末而巳
　伯夷辭國以爲名仲尼修經以爲博而誇
　大於當世亦猶河伯之自多於水也
　陳詳道註老子多以水喻道道在乎有本
　水貴乎有源莊子所以以北海喻聖人之
　道秋河喻百家之術當是時也大道裂於
　百家天眞沉於俗習而一曲之士方且欣
　然以天下之美爲盡在己猶拘墟之蛙不
　可以語海篤時之蟲不可以語冰及其悟
　也然後仰天庭而卑天下之居登泰嶽而
　知衆山之小此秋水之篇所以作也盖百
　家之學以長衆爲能故託之河伯聖人之
　道以順物爲功故託之海若百川歸之不
　盈尾閭泄之不虚歸墟無底故也以小大
　相視則有餘不足之累生以小大相忘則
　俯誇仰歎之情泯莊子不期於相忘而期
　於相視將以驅小道歸宿於大方而已矣
　陳碧虚註望洋見水之盛大貌未至海門
　則成鄙陋所以爲無隅者所嗤是故通變
　適時廣大之道也君子小人各有涯量越
　分妄語自遺其醜知其醜者乃可語理知
　愚惑者非愚惑也夫水莫大於海未嘗以
　自多者盖取善下後身之義齊魏之爭蝸
　角兆民之處毫末皆爲貪者舉喻五帝之
　所連謂連續仁義也
　林氏鬳齋口義云涇濁也河水驟至而濁
　拍滿兩岸故曰涇流之大兩涘非涇渭之
　涇也洋海中若海神名拘墟篤時蟪蛄不
　知春秋之類尾閭沃焦也見山海經礨空
　小穴也人處萬物中之一此合太虚之間
　可名者論之其在九州之内又只是一件
　此合草木鳥獸論之二句發得極妙言世
　界之小如此五帝三王所知所能皆不出
　其内也
　　褚氏管見云觀於海者難爲水遊於聖
　　人之門者難爲言故秋水至而河伯欣
　　然東至海則望洋而歎無怪乎海若引
　　井蛙夏蟲之喻繼又形容北海之大不
　　可量數然計四海之在天地中國之在
　　四海奚啻馬體一毫未則安知天地之
　　外不有大於天地者乎故是篇借河海
　　問答以明小大少多之分與鯤鵬蜩鳩
　　之論相類文體機軸變换愈奇海若首
　　答大意在曲士束於教欲有以袪其自
　　多之謬使爲大方之歸而已矣辯論極
　　致詳見下文
河伯曰然則吾大天地而小毫末可乎北海
若曰否夫物量無窮時無止分無常終始無
故是故大知觀於遠近故小而不寡大而不
多知量無窮證曏今故故遥而不悶掇而不
跂知時無止察乎盈虚故得而不喜失而不
憂知分之無常也明乎坦塗故生而不悦死
而不禍知終始之不可故也計人之所知不
若其所不知其生之時不若未生之時以其
至小求窮至大之域是故迷亂而不能自得
也由此觀之又何以知毫末之足以定至細
之倪又何以知天地之足以窮至大之域
　郭註物各有量死生時行得失皆分終始
　日新各足而無餘則知遠近小大之物各
　有量曏明也今故猶古今遥長也掇短也
　證盟古今知變化之不止於生死故不以
　長而悒悶短故爲跂察其一盈一虚則知
　分之不常於得也能忘其憂喜死生者日
　新之正道明始終之日新則知故之不可
　執而留矣是以涉新而不愕舍故而不驚
　雖死生之化若一而所知各有限生時各
　有率莫若安於所受之分則大小俱足若
　秋毫不求天地之功則周身之餘皆爲棄
　物天地不見大於秋毫則顧其形象纔自
　足耳將何以知細之定細大之定大耶
　吕註道非小大豈有定體今夫天地吾以
　爲至大極吾知之所知而莫得其盡則吾
　所謂大者豈眞大所謂小者豈眞小耶小
　不烏寡大不爲多以知量之無窮也我以
　曏爲曏今爲今未及言而今已爲曏則所
　謂曏與今者豈有止哉證夫曏今之皆故
　則遥而不悶掇而不跂以知時之無止也
　吾安能鬰鬰侍百年之王則遥而悶者也
　彭祖以乆特聞衆人匹之則掇而跂者也
　日中則昃月滿則虧察乎盈虚則得而不
　喜失而不憂知分之無常也有始必有終
　有終必有始原始要終而明乎坦途故生
　而不悦死而不禍以知終始之不可故也
　則物之所謂時分終始豈眞知也哉知而
　非眞知則所知固不若其所不知也生而
　有知未生則無知則其生之時固不若其
　未生之時也知至小也無窮至大也以至
　小而求窮至大之域是以迷亂而不自得
　也
　疑獨註以形觀物有小大以道觀物無小
　大量者物之取平時者物之變化分者物
　之辨制始終者物之死生以大知觀之是
　皆不足以爲物之遠近小大也明證今古
　所行之道雖甚遠而心無不通之悶所取
　之物拾之甚易而無强行之跂此知時無
　止者能之察乎盈虚故得失無心知分之
　無常也世人之憂皆係乎得失唯大知者
　知得失非己任其自然而無憂喜於其間
　明乎坦途故死生不足以動其心則日新
　而無故也夫人有知則爲知所役勞形怵
　心逐物忘已不若無知㝠然自得矣人生
　之後爲生所役膠擾不息不若未生之時
　寂然至虚而已人之知至小萬物之境至
　大以至小求至大非迷亂而何
　詳道註知物量無窮則小大不足爲多寡
　知時無止則今故不足爲厭跂知分無常
　則得失不足以憂喜知終始無故則死生
　不足爲禍悦人之所以觀是者以其所知
　也所以有知者以其有生也能㝠其所以
　知而復乎未生之時則孰知大者不爲至
　細細者不爲至大耶
　碧虚註物量無窮則不可以言小大時無
　止則不可以言代謝分無常則不可以言
　得喪終始無故則不可以言變化大人滌
　除玄覽知物遠事小其用乃衆已近理大
　所費甚微故其量莫極也曏昔遥而不可
　明即今掇而不可證物遷不可悶日新不
　可跂故時難留也察富盈之何貴故得之
　不喜知貧虚之何賤故失之不憂知生死
　爲去來故不知悦惡也迎不見首隨不見
　後理豈有故哉是知分别之知有盡悗然
　虚曠無窮生則利害紛錯死則寂寥一空
　以蟻蛭之趣究崑崙之墟則困矣毫末具
　體細倪有餘也天地傾缺大域不足也
　鬳齋云前言其大於此又言無小無大即
　所謂莫大於秋毫之末而泰山爲小也物
　量無窮言不可量數時無止言寒暑晝夜
　分無常言有無得失終始新故大知之人
　然後有下面四知明今古爲一故迎而未
　至者遠而不憂掇而可取者易而不跂由
　乎正道而生死聽之明乎此則知終猶始
　不可以終爲故也人之所知者人所不知
　者天既生之後我則知之未生之前我何
　由知以我之至小欲窮至大之天宜乎迷
　亂而不自得也
　　人能知夫物量時分之無常又何終始
　　小大多寡之有考明今故之不停則此
　　理可見遥謂歷時之乆掇謂推移之速
　　不悶無厭其所生也不跂無求益其生
　　也脩短定分安之而已人固不能無生
　　不能無知而經云不若無知不若未生
　　者盖爲世人不務眞知而求妄知不務
　　全生而求益生以有限而追無窮忘素
　　分而希劵外在己之利害不能自明何
　　以定物理細大之倪域哉不若無知王
　　倪對齧缺之間是也不若未生髑髏不
　　願人間之勞是也然既生既知矣將何
　　以自免曰能以無生爲生不知爲知則
　　於生何累於知何有哉

南華眞經義海纂微卷之五十一





南華眞經義海纂微卷之五十二端九
　　　　武林道士褚伯秀學
　　　秋水第二
河伯曰世之議者皆曰至精無形至大不可
圍是信情乎北海若曰夫自細視大者不盡
自大視細者不明夫精小之微也垺大之殷
也故異便此勢之有也夫精粗者期於有形
者也無形者數之所不能分也不可圍者數
之所不能窮也可以言論者物之粗也可以
意致者物之精也言之所不能論意之所不
能察致者不期精粗焉是故大人之行不出
乎害人不多仁恩動不爲利不賤門隸貨財
弗爭不多辭讓事焉不借人不多食乎力不
賤貪汙行殊乎俗不多辟異爲在從衆不賤
佞諂世之爵禄不足以爲勸戮恥不足以爲
辱知是非之不可爲分細大之不可爲倪聞
曰道人不聞至德不得大人無己約分之至
也
　郭註目之所見有常極故於大有所不盡
　於細有所不明直是目所不逮耳精與大
　皆非無也詎知無形而不可圍者哉大小
　異故所便不得同若無形而不可圍則無
　異便之勢言意所不能及何精粗之有言
　意有也所以言意者無也求之言意之表
　而入乎無言無意之域而後至焉大人者
　無意而任天行舉足而投吉地豈出害人
　之塗哉無害人而不自多其恩應理而動
　任物所能而位當於斯非由賤之故措之
　斯職各使分定適中自任自足而已理自
　無欲故無可無不可所以與俗殊任理而
　自然正直榮辱不接於心故玄同也任物
　而物性自通則功名歸物故不聞物各無
　失則得名去任物而已約之以至其分故
　㝠也
　吕註自細視大者目力所不及直不盡耳
　非不可圍也自大視細者燋螟棲蚊睫視
　之而不見直不明耳非無形也夫精粗者
　期於有形無形者數不能分不可圍者數
　不能窮可以言論者物之粗可以意致者
　物之精道則超乎言意不期精粗焉故大
　人之行不出乎害人性自然也不多仁恩
　非有爲也門隸則以利爲事辭讓則不爭
　食乎力則不借人貪汙則反是辟異則以
　殊俗爲事佞諂則從君親而非從衆也凡
　此皆出於自然世之爵禄刑罰不足以爲
　勸懲矣夫豈知是非之爲分細大之爲倪
　哉人能約分之至至於無所分此道人所
　以不聞至德所以不得而大人所以無已
　也
　疑獨註經云天之蒼蒼其正色耶其遠而
　無所至極耶故自細視大者不盡自大視
　細者不明世之議者因其目力之所視遂
　以爲得其愚甚矣且天地者空中之小物
　自我觀之其大無極非天地之大特吾身
　之小耳秋毫者形中之細自遠觀之則不
　可見非秋毫無物吾去之遠也遺其目力
　以神會之則至大者亦可圍至小者亦有
　形此海若所以善議道而以理推之也盖
　至小爲微精則又小垺者糠也自大觀之
　猶爲細物自精視之已爲大之盛也物之
　精粗可以意致言論者極物而已豈足以
　盡道唯不言之言耳所不能聞意所不能
　察有心者所不能得也其可以精粗盡哉
　大人者自足於分内雖不害人而仁恩及
　人亦不多因性之所有而不加益也雖不
　爲利動而不賤門隸門隷抱關而爲貪者
　也貨財雖弗爭亦不多辭讓以與人事不
　假人而食力不多行雖殊俗而辟異者少
　爲在從衆故也凡此所以爲大人之行高
　不爲夷惠之清和卑不爲盜蹠之殘暴又
　豈知爵禄之爲勸戮恥之爲辱與夫是非
　之分細大之倪哉故道無所聞德無所得
　由於大人之無己盡其性分之内而至約
　也
　詳道註大人之於天下忘物以心忘心以
　道不出乎害人疑多仁恩也而不多仁恩
　貨財不爭疑當辭讓也而不多辭讓事焉
　不借人疑多食乎力也而不多食乎力行
　殊乎俗疑多辟異也而不多辟異不賤門
　隸以自貴不賤貪汙以自潔不賤佞諂以
　自直如是則爵禄戮恥無所攖其内是非
　大細無足辨乎外則凡精粗之在夫言論
　意致者亦奚容心哉故聞非聞彼得無所
　得至於無己則吾喪我矣尚安有物哉非
　約之以分而至其至者不足以與此
　碧虚註蟭螟莫適海涯大鵬不顧蓬艾所
　視有極過量則殆矣精垺不出於形而未
　免於言論意致也知恩利召害故貨財不
　爭雖行殊乎俗常和而不唱爵禄不足勸
　戮恥不爲辱外其身也是非不可分細大
　不可倪虚其心也道人不聞聞則可道也
　至德不得得則次失也大人無己己亦物
　也以上皆約分之至非自然而然也
　鬳齋云管中窺天者不盡鵬鳥下視塵埃
　者不明無形之小不可以數分曰毛曰芴
　亦不可也不可圍之大不可以數盡曰秭
　曰兆亦不可也精粗局於形故可以言論
　意推若小大皆無形則非言意所極不可
　以精粗論矣雖不害物亦不愛物故曰不
　出乎害人不多仁恩門隸賤役求利者我
　不求利亦不以求利者爲非我不爭貨亦
　不以辭讓爲能事皆自爲無所資於人然
　不盡用其力以自食貪汙之人亦不鄙賤
　之其行無異乎人而不自崖異爲在從衆
　和光同塵也不賤佞諂由由然與之處焉
　能浼我之意若此等人無分是非混同細
　大不聞則無名不得則無喪大人者會至
　理於至約而盡己分之事約分則盡己也
　　自細視大至於不盡而止非大止於此
　　也自大視細至於不明而止非細而無
　　形也精者細之極埒者大之盛小大雖
　　殊皆有形有數故有成壞精至於無形
　　大至於不可圍則非形可定非數可分
　　故無成壞也夫物之粗者可以言論精
　　者可以意致超乎精粗則言意所不能
　　及也言意不能及形數不能分者其唯
　　道乎故大人以利物爲先而不以仁恩
　　自多不爲利動而不賤趨利之人此下
　　皆述大人之行異乎世俗以至佞諂亦
　　不賤之則君子小人聽其兩行是非小
　　大不足爲辯又何爵位戮恥之足爲勸
　　懲哉由是知大人虚己而道德自歸非
　　越分而求也夫道德至貴也求之分内
　　而足則亦至易也今世人乃棄内而求
　　外舍易而趨難不亦惑乎
河伯曰若物之外若物之内惡至而倪貴賤
惡至而倪小大北海若曰以道觀之物無貴
賤以物觀之自貴而相賤以俗觀之貴賤不
在己以差觀之因其所大而大之則萬物莫
不大因其所小而小之則萬物莫不小知天
地之爲𥺀米也知毫末之爲丘山也則差數
睹矣以功觀之因其所有而有之則萬物莫
不有因其所無而無之則萬物莫不無知東
西之相反而不可以相無則功分定矣以趣
觀之因其所然而然之則萬物莫不然因其
所非而非之則萬物莫不非知堯桀之自然
而相非則趣操睹矣昔者堯舜讓而帝之噲
讓而絶湯武爭而王白公爭而滅由此觀之
爭讓之禮堯桀之行貴賤有時未可以爲常
也梁麗可以衝城而不可以窒穴言殊器也
騏驥驊騮一日而馳千里捕鼠不如狸狌言
殊技也鴟鵂夜撮蚤察毫末晝出瞋目而不
見丘山言殊性也故曰盖師是而無非師治
而無亂乎是末明天地之理萬物之情者也
是猶師天而無地師陰而無陽其不可行明
矣然且語而不舍非愚則諈也帝王殊禪三
代殊繼差其時逆其俗者謂之篡夫當其時
順其俗者謂之義之徒默默乎河伯汝惡知
貴賤之門小大之家
　郭註物無貴賤各自足也自貴相賤此區
　區者乃道之所錯綜而齊之貴賤不在己
　斯所謂倒置也所大者足也所小者無餘
　因其性足以名大則毫末丘山不得異其
　名因其無餘以稱小則天地𥺀米無以殊
　其稱若夫觀差而不由斯道則相加相傾
　不可勝察也天下莫不相爲彼我斯東西
　之相反也然猶唇齒未嘗相爲而唇亡則
　齒寒彼之所爲濟我之功弘矣故因其自
　爲而無其功則天下之功莫不皆無因其
　不可相無而有其功則天下之功莫不皆
　有若乃忘其自爲之功而思夫相爲之惠
　惠之俞勤而偽薄滋甚天下失業而情性
　爛漫矣故其功分無時可定也物皆自然
　故無不然物皆相非故無不非無然無非
　者堯也有然有非者桀也然此二君各受
　天素不能相爲因堯桀以觀天下之趣操
　不能相爲可見夫應天順人而受天下者
　其迹則爭讓之迹尋其迹者失其所以迹
　矣若就其殊而任之則物莫不當天地之
　理萬物之情以適性爲治失性爲亂殊性
　異便是非無主能付之天均恣其兩行則
　殊方異類同焉皆得也
　吕註以道觀物安有貴賤以物觀之自貴
　而相賤而道非物也以俗觀之貴賤不在
　己而道非俗也道非物與俗則非貴賤也
　因其所大而大之因其所小而小之知天
　地差於太虚而至於爲𥺀米毫末差於無
　形而至於爲丘山則所謂差者其數睹矣
　而道非差則非小大也因其所有而有若
　東必有西因所無而無無東則無西知
　束西之相反而不可相無則所謂功者其
　分定矣而道非功則非有無也因其所然
　而然所非而非知堯桀之出於自是而交
　相非則所謂趣者其操睹矣而道非趣則
　非是非也若然則爲道者兩忘而休乎天
　均惡用而倪貴賤小大哉以堯舜之讓爲
　是則之噲以絶以湯武之爭爲是則白公
　以滅爭讓之禮堯桀之行貴賤有時未可
　以爲常也梁麗不可窒穴騏驥不能捕鼠
　鴟鵂不能晝視三者不同而欲齊之是未
　明乎天理物情也篡夫言其獨義徒言其
　衆
　疑獨註若物内外言性分之内外也無貴
　無賤自然之理有貴有賤强爲之别觀之
　以道則無彼我是非熟爲貴賤觀之以物
　則各貴我而賤彼夫物之貴賤非出乎性
　因習而成故以俗觀之貴賤不在己物之
　小大理不可易而形則有差惟其小不求
　於爲大則小者足以謂之大大不求於爲
　小則大者足以謂之小因其所大而自足
　則毫末可以等丘山因其所小而無餘則
　丘山可以等毫末萬物差數無窮所觀者
　如此而已有者妙有常有者也無者眞無
　常無者也舉天下動植之物生育長養莫
　不有功於其間此可謂之有也然而功之
　所之屬乎造化自然而已此可謂之無也
　涉有則不見無㝠無則不見有其相反若
　東西而實不可相無則功分自然而定矣
　萬物之理有是有非彼我相非堯桀所以
　辨也因其自然而相非則趣操可睹故或
　讓而帝或讓而絶或爭而王或爭而滅爭
　讓之禮於堯舜湯武之時則貴於之噲白
　公之時則賤若堯是桀非亦各有時而已
　未可以爲常也又譬之梁麗騏驥鴟鵂之
　殊用殊技殊性也盖師是師治師天師陰
　皆其一偏其不可行明矣襌之與繼不因
　時順俗則謂之篡當時順俗則謂之義本
　一而末不同何足論其優劣乎
　詳道註以道觀之物無貴賤離道以之物
　之俗故差則有小大功則有有無趣則有
　是非然吾因其所大而大之因其所小而
　小之以至功之有無趣之是非吾一以是
　觀則孰知大小有無是非之辨哉然天下
　之理異而同同而異其變不一而不可以
　爲常以差與功趣觀之異而同也或遜而
　帝或遜而絶或爭而王或爭而滅同而異
　也異而同者不在物而在道同而異者不
　在迹而在時非特是也用有殊器能有殊
　技生有殊性貴此則彼賤大彼則此小貴
　賤小大惡可以倪之哉由是知是非治亂
　天地陰陽常相爲用而不可以貴賤小大
　論也
　碧虚註道無貴賤物情好惡耳世俗所尚
　皆外物也夫小天地大毫末非理也若因
　其大而謂之大則物皆可大因其小而謂
　之小則物皆可小此差數也以差奪理乆
　矣東西之相反猶高下之不可相無功自
　我有濟彼必矣我若無功彼何賴焉堯之
　所然而然之則天下莫不然桀之所是而
　是之則天下孰敢是聖凡趣操詎可同哉
　堯舜湯武順天時守功分者也之噲白公
　逆人事執差數者也故貴賤無常在乎趣
　操之異君子小人器識分矣然而是非治
　亂常相倚伏不可不察也師天無地師陰
　無陽者膠固不明未可以語道差時逆俗
　者在貴即賤當時順俗者方小即大矣
　鬳齋云自貴而相賤雞壅豕苓時爲帝也
　貴賤不在己即軒冕償來之意以天地比
　𥺀米毫末比泰山則等差之數不足言矣
　各任一職以爲功曰功分農商工賈世間
　不可闕一猶東西之相反而不可相無也
　以堯爲是以桀爲非固趣操之當然以不
　有廢者君何以興觀之則趣操之不可定
　見矣因其小大有無然非即齊物論因是
　之意故以殊器殊技殊性有喻之天地陰
　陽亦喻其不可相無篡夫義徒即堯桀之
　論
　　物無貴賤己物兼忘也自貴而相賤彼
　　是未忘也貴賤不在己忘己任物也因
　　大而大因小而小即物所宜也以至功
　　趣之有無然非相反而不可以相無則
　　物理人情於斯可見矣故爭讓之迹善
　　惡之行貴賤有時而未可以爲常猶殊
　　器之異用殊技之異能殊性之異便不
　　可以一槩論也若師治而無亂師陰而
　　無陽非明乎天地萬物之理者也襌繼
　　順逆各因其時而已汝不必多言也縱
　　使言之僅論其迹耳又惡知貴賤小大
　　之所從出哉欲知貴賤小大之所從出
　　者當於未始有物求之



南華眞經義海纂微卷之五十二






南華眞經義海纂微卷之五十三端十
　　　　武林道士褚伯秀學
　　　秋水第三
河伯曰然則我何爲乎何不爲乎吾辭受趣舍
吾終柰何北海若曰以道觀之何貴何賤是
謂反衍無拘而志與道大蹇何少何多是謂
謝施無一而行與道參差嚴乎若國之有君
其無私德繇繇乎若祭之有社其無私福汎
汎乎其若四方之無窮其無所畛域兼懷萬
物其孰承翼是謂無方萬物一齊孰短孰長
道無終始物有死生不恃其成一虚一滿不
位乎其形年不可舉時不可止消息盈虚終
則有始是所以語大義之方論萬物之理也
物之生也若驟若馳無動而不變無時而不
移何爲乎何不爲乎夫固將自化
　郭註貴賤之道反覆相尋自拘執則不夷
　於道隨其分故所施無常不能隨變則不
　齊於道無私德公當而已無私福天下所
　同求故汎汎然無所在奄御群生反之分
　内而平往者也豈扶疏而承翼哉唯其無
　方故能以萬物爲方而莫不皆足死生者
　無窮之一變耳非始終也知成無常處故
　不以形爲位而守之不變欲舉之令去而
　不能欲止之使停又不可變化日新未嘗
　守故但當就用不可執也若有爲不爲於
　其間則敗其自化矣
　吕註學者平日係於有物一聞道無貴賤
　小大則於爲不爲辭趣舍之際莫知所從
　固其宜也所謂貴賤者是物之反衍而已
　非道也反則有往反爲貴往爲賤衍則有
　耗衍爲貴耗爲賤則當放志而無拘拘而
　志則與道大蹇而不通矣所謂少多者物
　之謝施而已非道也謝則有榮謝爲少榮
　爲多施則有歛施爲多歛爲少當兩行而
　無一一而行則與道參差而不當矣無私
　德則於所君之人無所獨賴無拘而志之
　謂也無私福則於所祭之人無所獨與無
　一而行之謂也無所畛域與道通而不大
　蹇之謂也其孰承翼是謂無方萬物一齊
　與道當而不參差也恃其成則不知終始
　之不可故位乎形則不察乎盈虚而不知
　分之無常也年不可舉故遥而不悶時不
　可止故掇而不跂消息盈虚終則有始則
　天行而已是所以語大道之方論萬物之
　理也柰何係心於辭受趣舍之際哉若驟
　若馳言變化密移則何係心於爲不爲之
　間固將自化安排而去化之謂也
　疑獨註萬物之理㝠於自然非爲也非不
　爲也又何措意於辭受趣舍之間哉衍者
　有餘施者所分也貴賤少多出於强生分
　别非道之眞理道之眞理則一而巳以道
　觀之貴不爲加賤不爲損多非有餘少非
　不足又何有貴賤少多之别哉無私德則
　於所君之人無所獨賴無私福則於所祭
　之人無所偏與此下註文並同吕說
　詳道註衍者廣平之地反之則平復爲陂
　平陂之分未始有常貴賤往反豈異是哉
　施者仁之用謝之則賜予而不以爲仁多
　少之數豈足計哉反衍則忘貴賤而不累
　於名謝施則忘少多而不累於利若是而
　不反其眞者未之有也
　碧虚註當受而不受何爲乎彼舍而我取
　何不爲乎貴賤小大不出乎二端耳貴賤
　無主而反覆流行常也大道甚夷而放心
　自得通也禀分有數而少謝多施宜也世
　道參差而行止適變理也德私則不嚴毅
　福私則不乆長有畛域則不溥汎有方所
　則有承接扶翼之而兼懷之德喪矣巳上
　皆辭貴樂賤之義忘我則無短長忘心則
　無生死忘位則無盈虚忘年則任化忘時
　則任遷忘消息盈虚則孰爲之終始夫物
　無時不生無時不化其變如驟其移如馳
　陰陽爾四時爾固將自化何容心於爲不
　爲之間哉
　鬳齋云以道觀之而無貴賤反而求之吾
　身綽綽然寬衍也若以貴賤是非自束則
　與道相違施則有多少謝去其施則無多
　無少若執一而行拘於多少之施則與道
　參差矣國之有君祭之有社諭此心以道
　爲主而無所用其私此心廣大無所窮極
　則無町畦萬物皆備於我是兼懷也無所
　私愛其孰承翼拱扶之耶無方即無心無
　心則無短長無生死不恃其成即不雄成
　也盈虚隨時不可一定故曰不位乎其形
　無古今則年不可舉無去來則時不可止
　大義即道也變動轉移無時不然何者爲
　何者不爲皆聽造化自然而已故曰夫固
　將自化
　　河伯未明天理物情則猶有所疑復以
　　辭受趣舍爲問海若告以世間所謂貴
　　賤少多是其一反一衍一謝一施耳若
　　拘志而一行與道差蹇矣若君之於民
　　德無不被社之於人福無所私明道之
　　無方而兼懷萬物也物之死生乃形化
　　之一變非道之終始也故成無常處不
　　以形爲位而守之其去不可止其來不
　　可禦萬物盈虚之理如斯而已夫物生
　　若馳其機不息任其自化無容爲不爲
　　於其間況辭受趣舍乎此言應物貴乎
　　無心則死生不足爲累也
河伯曰然則何貴於道耶北海若曰知道者
必達於理達理者必明於權明權者不以物
害己至德者火弗能熱水弗能溺寒暑弗能
害禽獸弗能賊非謂其薄之也言察乎安危
寧於禍福謹於去就莫之能害也故曰天在
内人在外德在乎天知天人之行本乎天位
乎得蹢躅而屈伸反要而語極曰何謂天何
謂人北海若曰牛馬四足是謂天落馬首穿
牛鼻是謂人故曰無以人滅天無以故滅命
無以得殉名謹守而勿失是謂反其眞
　郭註何貴於道以其自化知道者知其無
　能無能則何能生我我自生耳四肢百體
　己不爲而成何有意乎生成之後哉達斯
　理者必能遣過分之知遺益生之情乗變
　應權不以物害己而常全也故心之所安
　則危不能危意無不適則苦不能苦雖心
　之所安亦不使犯之知其不可逃安乎命
　之所遇審去就之非已故莫之能害也天
　在内而天然之所順者在外内外之分皆
　非爲也知天然之知自行故雖行於外而
　常本乎天位乎得與會相應有斯變也知
　落天地事該萬物而常不失其要極故天
　人之道全牛馬不辭穿絡者天命固當也
　苟當乎天命則寄之人事而本在乎天若
　乃走作過分驅馳失節天理滅矣不因其
　自爲而故爲之者命其安在所得有常殉
　名則過也
　吕註任物自化即道也河伯不悟乃謂何
　貴於道海若告以達理明權不以物害己
　皆知道者之事而非體道極致至於水火
　不害寒暑不侵則體道者固如此也非謂
　其薄之言察乎安危謹乎去就莫之能害
　則知道達理明權而已寧於禍福知其不
　可奈而安之則天在内矣察於去就則人
　之所畏不可不畏人在外矣以是而入德
　雖未能天而不人而德在乎天矣知天人
　之行本乎天位乎得則出天而之人蹢䠱
　而屈伸反要而語極則由人而之天也自
　無以人滅天至是謂反其眞則其於道也
　豈特知之而已哉
　疑獨註大同吕說
　詳道註知道者必達理達理者必明權權
　者以無心應物而不失其平庸詎以外傷
　内以物害己哉爲道而至此則能以之應
　人蹢䠱而屈伸以人復天反要而語極此
　海若之論始於齊小大同貴賤中於察安
　危謹去就而終於明天人反要極盖能齊
　物則能全已全已則能復道而至於要極
　則反其眞而已矣
　碧虚註知化化之道達生生之理者必能
　適物之權故樂全而無傷察安危審禍福
　謹去就故也是以有德者内守天理外修
　人事然後位業可得而進退出處在我可
　以反要妙而語極致也牛馬天理也穿絡
　之者以人滅天饑渴馳驟以故滅命黄馬
　驪牛則以得徇名也守天而不失還朴而
　不偽矣
　鬳齋云此問尤妙言既聽造化之所爲則
　人亦不必學道矣朱文公問答書中廖德
　明亦有此問文公不曾答想難言也故莊
　子於此說箇權字又以不以物害己一句
　明之道總言也理事物各有之理權用之
　在我者有道之全體然後有此大用明於
　權則知輕重也薄謂迫近之至德之人固
　知事事有數豈物所能害然亦不恃此以
　薄之猶知命者不立乎巖墻之下察安危
　謹去就便是道心中有人心何嘗皆說聽
　之自然天内人外即前篇主者天道臣者
　人道也德在乎天言自然之德知天人之
　行此知字從人心上起本乎自然而安於
　所得此句又屬道心位居之安也蹢䠱而
　屈伸謂進退各循其理此句又屬人心發
　明至此道之至要理之至極也牛馬四足
　得於自然不絡不穿將無所用此便是人
　心一段事至滅天滅命徇名則人心流於
　危矣三言無以乃禁止之辭即知天知人
　能謹守而勿失則天理全矣是謂反其眞
　故人事命天理也
　　自篇首至此凡六問答如風驅遠浪漸
　　近漸激至是而雪濤噴薄使人應接不
　　暇須臾澄靜則波光萬頃一碧涵天人
　　之息偽還眞中扄虚湛者有類於此夫
　　至德之士由人以明天因權以達理察
　　安危謹去就物孰能害之然亦未嘗恃
　　此而傲物也天在内所以立體人在外
　　所以應用德在乎天則合乎神而無方
　　不測者也體天居德則屈伸從世反要
　　語極則勿失其眞若然則處己處人之
　　道盡矣故河伯心㝠體會而無所復問
　　焉今學者自信不及群疑窒心與河伯
　　同病者不少儻能於海若言下豁然有
　　省如雲開月見則昭昭靈靈求諸己而
　　足何暇它問哉(知天人之行天當是夫/音符位乎得當是德詳)
　　(文義/可見)
南華眞經義海纂微卷之五十三





南華眞經義海纂微卷之五十四端十一
　　　　武林道士褚伯秀學
　　　秋水第四
夔憐蚿蚿憐蛇蛇憐風風憐目目憐心夔謂
蚿曰吾以一足趻踔而行予無如矣今子之
使萬足獨奈何蚿曰不然子不見夫唾者乎
噴則大者如珠小者如霧雜而下者不可勝
數也今予動吾天機而不知其所以然蚿謂
蛇曰吾以衆足行而不及子之無足何也蛇
曰夫天機之所動何可易耶吾安用足哉蛇
謂風曰予動吾脊脅而行則有似也今子蓬
蓬然起於北海蓬蓬然入於南海而似無有
何也風曰然予蓬蓬然起於北海而入於南
海也然而指我則勝我䠓我亦勝我雖然夫
折大木蜚大屋者唯我能也故以衆小不勝
爲大勝也爲大勝者唯聖人能之
　郭註物之生也非知生而生生之行也豈
　知行而行哉故足不知所以行目不知所
　以見心不知所以知悗然而自得矣遲速
　之節聰明之鑒或能或否皆非我也而或
　者欲有其身矜其能所以逆天機而傷神
　器至人知天機之不可易也故捐聰明棄
　知慮魄然無爲而任其自動故無動而不
　逍遥恣其天機無所與爭斯小不勝也乗
　萬物御羣才使才各自得物各自爲而天
　下莫不逍遥此乃聖人所以爲大勝也
　吕註夔以一足憐蚿之多足蚿以多足憐
　蛇之無足蛇以動其脊脅而憐風之蓬蓬
　然起於北海而入於南海也則目之繫此
　見彼而憐心之無所見而無往不至可知
　也夔以一足爲易憐蚿多足之難蚿以多
　足爲易憐蛇無足之難天機所動莫知其
　然則其難易豈在於多少有無之間哉由
　是知風目與心莫不出於自然若河伯之
　區區計夫貴賤少多何足以與此夫風以
　小不勝爲大勝而人之目與心之用其神
　於風也遠矣乃不能得所謂無見無知而
　能見見知知者以制萬物之大勝豈眞知
　也哉
　疑獨註夔一足而危蚿萬足而安蛇無足
　而疾風無形而動化目著色相心入觸法
　者也以一足憐萬足少憐多也以行遲憐
　行疾多憐無也蛇以有形爲累而憐風能
　動化風以無見而憐目之有見目以爲物
　所役憐心之處中而無爲也趻踔行危貌
　如唾之噴豈期於如珠如霧皆出於天機
　自然則衆足之行遲無足之行疾與夫行
　安用足者亦天機而已風之起於北海入
　於南海出於陰而歸於陽也爲人所指䠓
　皆不能勝及其折木蜚屋則能勝矣喻聖
　人之學至於如風則無以復加自夔之一
　足相憐至風則已矣盖有心有目然後有
　所憐目睹於外心動於内所以以此慕彼
　而無窮至於無心無目如風之於物則無
　所憐矣非聖人孰能與於此
　詳道注以足爲用則一足不如萬足之多
　故夔憐蚿以足爲累則萬足不如無足之
　愈故蚿憐蛇蛇有有矣睹無有爲不足故
　憐風風蓬蓬矣以有方爲不適故憐目目
　之爲用司視而已心則無所不司故憐心
　也
　碧虚註物有以少勝多以無勝有者皆天
　機時命使然强勢不能奪至理莫能究其
　夔蚿蛇風相憐之謂歟見莫如目知莫如
　心目見而弗辨者藴其明也心知而弗言
　者韜其智也此以小不勝而爲大勝者也
　鬳齋云自一足說到無足皆天機自然之
　動可謂奇文中間又以人唾喻蚿之多足
　其末歸之於風而心與目却不說此文宇
　變换奇之又奇者也就風上又說箇小不
　勝爲大勝則萬物孰能出於造化之外哉
　　河伯海若問答既畢南華又自立說以
　　衍前意云夔蚿蛇以足之少多有無相
　　憐是著於體也心與目之以内外勞逸
　　相憐是著於用也皆物之妄情耳唯風
　　則有體而不礙指䠓無體而能成大勝
　　有用則動化萬物無用則蓬蓬入海盖
　　造化嘘吸復歸於造化而已喻聖人屈
　　伸從世體用兼資出處兩全終不失道
　　人見其小不勝而輕易之及積而爲大
　　勝則不止乎拔木蜚屋而已豈有心於
　　勝物哉天機所動自然而然視彼河伯
　　海若貴賤少多大小精粗之論亦如異
　　類之以妄情相憐而不悟物物皆具自
　　然之理無容憎愛於其間也夫形數之
　　少多行止之遲速各安其自然則莫不
　　足乎道此聖人處世所以無往而不適
　　也或疑後文細述相憐之義至風而止
　　憐目憐心之㫖遺而不論疑獨結以有
　　心有目然後有所憐其說得之
孔子遊於匡宋人圍之數帀而弦歌不輟子
路入見曰何夫子之娱也孔子曰來吾語汝
我諱窮乆矣而不免命也求通乆矣而不得
時也當堯舜而天下無窮人非知得也當桀
紂而天下無通人非知失也時勢適然夫水
行不避蛟龍者漁父之勇也陸行不避兕虎
者獵夫之勇也白刃交於前視死若生者烈
士之勇也知窮之有命知通之有時臨大難
而不懼者聖人之勇也由處矣吾命有所制
矣無幾何將甲者進辭曰以爲陽虎也故圍
之今非也請辭而退
　郭註將明時命之固當故寄之求諱時勢
　適然無爲勞心於窮通之間夫漁父獵夫
　烈士之勇各有所安聖人則無不安也知
　命非己制故無所用其心安於命者無往
　而非逍遥也
　吕註孔子之畏匡安於死生之際而不懼
　卒之以匡人請退者明夫不能去知與故
　而以死生爲憂者非徒無益適足以累其
　心而已
　疑獨註窮通在己時命在天求通不得則
　易處諱窮不免則難處猶語云富而無驕
　貧而無怨也古人未嘗以窮通爲累各安
　其時而已夫不避蛟龍兕虎白刃者一偏
　之小勇若臨大難而不懼此聖人之大勇
　兼三者而有之孟子之勇於義可以與此
　孔子謂汝宜安處我命受制於造物匡人
　其如予何未幾將甲者辭而退以是知至
　於命者不生不死孔子盡之
　碧虚註孔子遊匡宋人園之所謂指䠓皆
　勝我也及其知非請辭而退所謂大勝者
　也
　鬳齋云此段言時命自然非人力所與知
　道者又何懼焉中間以漁父獵夫烈士比
　聖人亦自有理由處矣今其止息不必言
　也
　　此章明死生有命窮通有時故君子不
　　立巖墻之下亦不求生以害仁臨大難
　　而不懼知命有所制則盡人事於平日
　　安天命於此時而已盖内得其至貴至
　　富者則外之窮通利害不足以動其心
　　卒使將甲者知非請辭而退有以見人
　　不勝天而以弱制强之驗也非聖人燭
　　理之徹自知之明何以與此(陸氏音義/載司馬舊)
　　(註云宋當作衛匡衛/邑也今本多誤作宋)
公孫龍問於魏牟曰龍少學先王之道長而
明仁義之行合同異離堅白然不然可不可
困百家之知窮衆口之辯吾自以爲至達已
今吾聞莊子之言汒焉異之不知論之不及
與知之弗若與今吾無所開吾啄敢問其方
公子牟隱機太息仰天而笑曰子獨不聞夫
埳井之鼃乎謂東海之鼈曰吾樂與吾跳梁
乎井幹之上入休乎缺甃之崖赴水則接腋
持頤蹶泥則没足滅跗還虷蟹與科斗莫吾
能若也且夫擅一壑之水而跨跱埳井之樂
此亦至矣夫子奚不時來入觀乎東海之鼈
左足未入而右膝已縶矣於是逡巡而却告
之海曰夫千里之遠不足以舉其大千仞之
高不足以極其深禹之時十年九潦而水弗
爲加益湯之時八年七旱而崖不爲加損夫
不爲頃乆推移不以多少進退者此亦東海
之大樂也於是埳井之蛙聞之適適然驚規
規然自失也且夫知不知是非之境而猶欲觀
於莊子之言是猶使蚊負山商蚷馳河也必
不勝任矣且夫知不知論極妙之言而自適
一時之利者是非埳井之蛙與且彼方呲黄
泉而登大皇無南無北奭然四解淪於不測
無東無西始於玄㝠反於大通子乃規規然
而求之以察索之以辯是眞用管闚天用錐
指地也不亦小乎子往矣且子獨不聞夫壽
陵餘子之學行於邯鄲與未得國能又失其
故行矣直匍匐而歸耳今子不去將忘子之
故失子之業公孫龍口呿而不合舌舉而不
下乃逸而走
　郭註擅一壑之水而跨跱埳井之樂猶小
　鳥之自足於蓬蒿左足未入右膝已縶明
　大之不遊於小非樂然也以小羡大故自
　失物各有分不可强相希效始於玄㝠反
　於大通言其無所不至夫遊無窮者非辯
　察所得非其任者去之可也以此效彼兩
　失之矣
　吕註是非之境言其所自起得於是非之
　所自起是以視堯桀爲一而知不知此觀
　之汒然無所容其喙也黄泉六極之下太
　皇太極之上無南無北奭然四解淪於不
　測忘乎幽明無方而入於神也無東無西
　始於玄㝠反乎大通則會乎沖和出神而
　遂於明也要而言之所謂六通四闢形充
　空虚是已此意之所不能盡言之所不能
　論也而規規然求之以察索之以辯是用
　管闚天錐晝地之類也
　疑獨注公孫龍困百家之知窮衆口之辯
　今聞莊子之言汒然若失而心異之公子
　牟引井蛙海鼈之喻故驚而自失也夫其
　知不能知是非之境論極妙之言無異於
　井蛙耳而莊子之方上過乎天之高下極
　乎地之深奭然四解顯諸仁也淪於不測
　藏諸用也始於玄㝠則寂然不動反於大
　通則感而遂通其妙若此豈察辯所能得
　哉壽陵燕邑邯鄲趙郡餘子弱齡之子聞
　趙郡其俗善行遂不遠千里舍已能而强
　學之不得趙國之能而反失故步此鄙公
　孫龍不自量而學莊子非唯不得莊子之
　道終必失其舊業矣
　碧虚註野人以負日之煖而欲獻之至尊
　猶井蛙之將命海鼈也海大故水旱不能
　損益人之達道者寵辱豈能忻戚哉寓言
　以是非爲主舍是非而明寓言詎知輕重
　者耶時利宗乎極致夸時利者未聞乆長
　之策也且莊子者方躡沈溺已超象外隱
　淪神化東西俱忘爰自寥天復乎原本若
　乃以規法之言而求之以察是用管窺天
　之類是故學行失歩匍匐而歸學智忘眞
　汒然喪道矣
　鬳齋云九年之水七年之旱信然人類盡
　矣莊子添作十年九潦八年七旱便自别
　下蹈黄泉上登于天言其見趣高遠奭同
　釋解達也淪於不測所入者深始於玄㝠
　在無極之先反於大通歸於至道也以察
　察之明窮之以言辯不亦小乎邯鄲失行
　之喻尤佳
　　公孫龍趙之辯士能合同異離堅白困
　　百家窮衆口及聞莊子之言而汒然失
　　措盖逐外學而忘本眞者其患常若此
　　故魏牟告以井鼃海鼈所見不同使知
　　是非之所起妙論之所存斯可以登天
　　徹泉奭然四達始於玄㝠契虚合無也
　　反於大通與道爲一也今徒以區區口
　　辯而欲窮莊子之道無異壽陵餘子學
　　行於邯鄲直匍匐而歸耳餘子猶云孺
　　子也


南華眞經義海纂微卷之五十四






　　　　　　　　　　　　　　　










南華眞經義海纂微卷之五十五表一
　　　　武林道士褚伯秀學
　　　秋水第五
莊子釣於濮水楚王使大夫二人往先焉曰
願以境内累矣莊子持竿不顧曰吾聞楚有
神龜死已三千歲矣王巾笥而藏之廟堂之
上此龜者寧其死爲留骨而貴乎寧其生而
曳尾於塗中乎二大夫曰寧生而曳尾於塗
中莊子曰往矣吾將曳尾於塗中
　郭註寧生而曳尾塗中性各有所安也
　吕註莊子不知有死者也而云此者以救
　時之趨利而忘生唯二大夫之知足以與
　此
　疑獨註莊子引神龜之事以辭楚王之聘
　盖不願以身取富貴而殘其生也
　碧虚註是知軒冕外物非性命之有也
　鬳齋云死留骨生曳尾之喻眞是奇特
　　莊子辭召以神龜爲喻義甚眞切盖賢
　　才之士爲國排難圖治實有賴焉而功
　　成患集身或不免猶龜能靈於人也昔
　　陶隱居晝二犍牛以答詔一拘窘於鞭
　　繩一優游於水草亦此意
惠子相梁莊子往見之或謂惠子曰莊子來
欲代子相於是惠子恐搜於國中三日三夜
莊子往見之曰南方有鳥其名鵷鶵子知之
乎夫鵷鶵發於南海而飛於北海非梧桐不
止非練實不食非醴泉不飲於是鴟得腐鼠
鵷鶵過之仰而視之曰嚇今子欲以子之梁
國而嚇我邪
　郭註搜於國中揚兵整旅欲以子之梁國
　而嚇我言物嗜好不同願各有極也
　吕注莊子之所踐如魏牟之言則無所忤
　者也其自比於神龜鵷鶵而以惠子爲鴟
　梁國爲腐鼠不亦可乎
　疑獨註鵷鶵鳳屬其趨向大棲必擇木食
　必擇果飲必擇水盖貴禽也鴟者穢惡之
　鳥嚇者拒物之聲
　碧虚註惠子恐而搜於國中是謂親權者
　不能與人柄以富顯自驕何異鴟據腐鼠
　而嚇邪
　鬳齋云莊子惠子最相厚善此事未必有
　之戲以相譏耳練實竹實也
　　搜應作搜郭註可證成疏謂搜索國中
　　尋訪莊子疑獨因之義頗淺近盖本於
　　偏旁之誤鴟得腐鼠而嚇鵷鶵又何足
　　與語練實醴泉之味碧梧高潔之棲哉
莊子與惠子遊於濠梁之上莊子曰鯈魚出
遊從容是魚樂也惠子曰子非魚安知魚之
樂莊子曰子非我安知我不知魚之樂惠子
曰我非子固不知子矣子固非魚也子之不
知魚之樂全矣莊子曰請循其本子曰汝安
知魚樂云者既已知吾知之而問我我知之
濠上也
　郭註莊子謂子非我尚可以知我之非魚
　則我非魚亦可以知魚之樂惠子舍其本
　言而給辯以難尋惠子本言非魚則無縁
　相知耳今子非我而云汝安知魚樂者是
　知我之非魚則凡相知者果可以此知彼
　不待是魚然後知魚也循汝安知之云已
　知吾所知矣而方復問我我正知之於濠
　上耳豈待入水哉夫物之所生而安者天
　地不能易其處陰陽不能回其業故以陸
　生之所安知水生之所樂未足稱妙耳
　吕註循其本則惠子謂子非魚安知魚之
　樂是子非我而固已知我不知魚之樂則
　我非魚而能知魚之樂矣是既已知吾知
　之而問我也我則知之濠上而已不待爲
　魚而後知也
　疑獨註魚藏於深眇而自得經曰於魚得
　計盖深知於魚而取之也人生於陸而安
　於陸魚生於水而安於水盡己之性而後
　能盡物之性此所以知魚之樂惠子昩此
　而强辯是非所以分也莊子請循其本欲
　其由恕以觀之終曰我知之濠上也以我
　在濠上之樂推之則知魚之樂矣
　詳道註以迹觀之萬物與我無同形以理
　觀之萬物與我無異性惠子以形觀形故
　云子非魚安知魚之樂莊子以性觀性故
　己非魚而知魚之情盖齊小大遺貴賤則
　天地爲乆矣而與我並生萬物爲衆矣而
　與我爲一是以處此足以知在彼之趣居
　顯足以知潜者之樂也
　碧虚註在我逍遥則見魚之容與惠子以
　人魚爲異故興難辭是失齊物之㫖惠不
　知莊事固然矣莊不知魚理豈然哉尋惠
　子本問安知魚樂之句是惠不知魚而問
　莊也是以儵魚遊泳從容者唯莊知其樂
　乎濠上耳盖謂魚樂與人樂雖異其於逍
　遥一也
　鬳齋云循本者反其初言汝初問我非魚
　安知魚之樂是汝知我方有此問汝既如
　此知我我於濠上亦如此知魚也此篇河
　伯海若問好與傳燈録忠國師無情說法
　無心成佛問答同看大慧云這老子軟頑
　撞着這僧又軟頑黏住了問謂其家活大
　門户大波瀾闊命根斷這數語莊子即當
　得
　李士表論云物莫不具乎道則於我也何
　擇性莫不足乎天則於我也何有雖契物
　我之如此盖有不期知而知妙理嘿會神
　者受之有不能逃於其先者此莊子所以
　知魚樂於濠上也夫出而揚游而泳無網
　罟之患無濡沬之思從容乎一水之間者
　將以是爲魚樂乎以是爲魚樂又奚待南
　華而後知盖魚之所樂在道而不在水南
　華所知在樂而不在魚魚忘於水故其樂
　全人忘於魚故其知一莊子於此盖將無
　言惠子亦將無問而復有是論者非問則
　至言無所託非言則道妙無以見直將袪
　天下後世離物與我爲兩者之蔽耳物將
　有自其物則莊固非魚安知魚樂我將自
　有其我則子固非我安知我不知魚之樂
　知與不知皆道之末此所以請循其本本
　末皆不知者昔人嘗言之矣眼如耳耳如
　鼻鼻如口在我者盖如是也視生如死視
　己如魚視豕如人視人如豕在物者盖如
　是也若然則在在皆至遊而無非妙處物
　物皆眞樂而無非天和奚獨濠梁之上儵
　魚之樂哉吾知莊之與魚未始有分也唯
　明至樂無樂眞知無知者可以語此
　　明己性者可以通物故天下無遁情昧
　　己性者無以知人故在物多滯迹莊子
　　之知魚以性會之也惠子不知莊以形
　　間之也驟讀此章莫不喜惠子之雄辯
　　視南華之壘若不足攻暨聞循本一言
　　而五車之學無所容喙則惠子之本可
　　知矣經中往往力救惠子之失未有若
　　此二字之切至者盖使之友求而得其
　　性本通乎物理之同然則彼我無間於
　　大情動寂皆歸於至理奚待入水而後
　　知魚哉再詳經文謂惠子不知魚之樂
　　全矣全猶必也又全然不知魚樂之意
　　碧虚以樂全名章似失本㫖今擬名循
　　本章庶協經意
　是篇以秋水命題設河伯海若問答喻細
　大精粗之理明道物功趣之觀各本自然
　無貴無賤成敗得失時適然耳翻覆辯難
　卒歸於無以人滅天無以故滅命則求之
　性分之内而足是謂反其眞有非言論意
　察所可及也次論夔蚿蛇風之相憐喻人
　以才知短長爲愧衒而弗悟天機之不可
　易小不勝之爲大勝也信明此理則物各
　足其分何所憐哉無所憐則無所慕故企
　羡之情息分别之意消斯爲要極也歟孔
　子遊匡而臨難不懼知命由造物非匡人
　所得制也若爲横逆沮屈何以見聖人之
　勇井鼃海鼈即前河伯海若之義而歸於
　達理明權物莫能害謂世俗沉濁所見隘
　陋雖知有聖賢在前强欲企羡猶餘子學
　行反失故歩盖以所短而希所長越分而
　求非徒無益也至論神龜寧曳尾於塗中
　鵷鶵豈留情於腐鼠皆歎時之𣻏薄傷道
　之不行也終以莊惠濠梁之論言物我之
　性本同以形間而不相知耳會之以性則
　其樂彼與此同即人之所安而知魚之樂
　固無足怪而競言辯之末忘性命之本者
　斯爲可怪矣此語非獨鍼惠子之膏育亦
　所以警世之學一先生之言而煖姝自悦
　者無異河伯之自多於水也故以結當篇
　之㫖云


南華眞經義海纂微卷之五十五







　　　　　　　　　　　　　　　　








　
南華眞經義海纂微卷之五十六表二
　　　　武林道士褚伯秀學
　　　至樂第一
天下有至樂無有哉有可以活身者無有哉
今奚爲奚據奚避奚處奚就奚去奚樂奚惡
夫天下之所尊者富貴壽善也所樂者身安
厚味美服好色音聲也所下者貧賤夭惡也
所苦者身不得安逸口不得厚味形不得美
服目不得好色耳不得音聲若不得者則大
憂以懼其爲形也亦愚哉富者苦身疾作多
積財而不得盡用其爲形也亦外矣貴者夜
以繼日思慮善否其爲形也亦疏矣人之生
也與憂俱生壽者惛惛乆憂不死何之苦也
其爲形也亦遠矣烈士爲天下見善矣未足
以活身吾未知善之誠善邪誠不善邪若以
爲善矣不足活身以爲不善矣足以活人故
曰忠諫不聽蹲循勿爭故夫子胥爭之以殘
其形不爭名亦不成誠有善無有哉今俗之
所爲與其所樂吾又未知樂之果樂邪果不
樂邪吾觀夫俗之所樂舉羣趣者誙誙然如
將不得已而皆曰樂者吾未之樂也亦未之
不樂也果有樂無有哉吾以無爲誠樂矣又
俗之所大苦也故曰至樂無樂至譽無譽天
下是非果未可定也雖然無爲可以定是非
至樂活身唯無爲幾存請嘗試言之天無爲
以之清地無爲以之寧故兩無爲相合萬物
皆化芒乎芴乎而無從出乎芴乎芒乎而無
有象乎萬物職職皆從無爲殖故曰天地無
爲也而無不爲也人也孰能得無爲哉
　郭象註忘歡而後樂足樂足而後身存以
　爲有樂邪而至樂無歡以爲無樂邪身已
　存而無憂擇此爲據避處等八者莫足以
　活身唯無擇而任其所遇乃全耳凡厚味
　聲色失之無傷於形得之有損於性今反
　以不得爲憂故愚也内其形者知足而已
　親其形者自得於身中而已夫遺生然後
　能忘憂忘憂而後生可樂生可樂而後形
　是我有富是我物貴是我榮也列士見善
　矣未足以活身善則過當故不周濟蹲循
　勿爭唯中庸之德爲然有善無善當縁督
　以爲經舉羣趣其所樂乃不避死吾未知
　樂不樂無懷而恣物耳夫無爲之樂無憂
　而已俗以鏗鎗爲樂美善爲譽天下是非
　果未定也無爲而任之是非自定矣百姓
　定則吾身近乎存譬夫天地自清寧非爲
　之所得故物皆化有意乎爲之則有時乎
　滯也無從出之者皆自出耳無有爲之象
　皆自殖耳人得無爲則無樂而樂至矣
　吕惠卿註略而不論
　林疑獨註無樂則不憂無身則不死求其
　至樂而不憂活身而不死者無有也然則
　何爲何據何避何處何就何去何樂何惡
　雖然亦奚爲奚不爲奚據奚不據但因時
　順理無心於其間者至矣夫天下所尊者
　富貴壽善所下者貧賤夭惡又以身安厚
　味美服聲色爲樂求而不得則爲苦而憂
　懼以此養形亦愚矣富者累於財貴者累
　於位身愈壽而憂愈長益遠於性命之理
　矣列士忘身而徇名若以爲不善又足以
　活人必活人而不失身斯爲盡善故古之
　人忠諫而不聽蹲循而勿爭若子胥好爭
　反害其身然不爭名亦不成是誠有善邪
　無有邪今世俗之所爲非正爲所樂非眞
　樂正爲無爲所以能有爲眞樂無樂所以
　能盡樂吾未知世俗之所樂果樂邪果不
　樂邪世俗樂於有爲聖人樂於無爲無爲
　誠樂矣而世俗以爲大苦而不能行也故
　至樂者無樂至譽者無譽夫是非起於有
　爲唯無爲則是非自定無是無非心何適
　而非樂身何往而不存哉清寧者天地之
　德而天地非恃於清寧故兩無爲相合萬
　物皆化道出而爲物物入而爲象無從出
　不知從何出無有象不可得而見也職職
　言各有所主皆出入於無爲無爲而無不
　爲者天地之道人位天地之中豈得無爲
　哉
　陳碧虚註若係爲據等八目則其樂未必
　至其身未必生天下之所尊所樂者皆外
　物來寄不可必也今以不得而憂懼非愚
　而何金玉軒冕比形疏矣薾然疲役乆生
　奚榮列士敢爲而身不免者以爲天下見
　善故也是皆知善之爲善斯不善已善名
　不可必必在全王而已俗之所爲所樂奔
　競誙誙然如將不得已是以塵妄爲樂而
　以無樂無譽爲苦是非果未定也若乃自
　守分内性眞不移可以定是非矣兩無爲
　相合澹然而衆美從之上下有爲而不交
　則和氣否塞矣眹兆之初本無出入形象
　之迹然萬物皆自一氣芒芴而來所謂造
　物者無物而有物之自造也人多前識不
　能無心安得無爲哉
　林氏虞齋口義云奚爲奚據以下四句與
　屈原卜居文勢一同次叙富貴壽善四段
　本同意皆以物害己者說前三段了後以
　列士一段如此發明變换語勢此文法也
　蹲循即逡巡爭則殘其形不爭名不成此
　兩句說破世故爲名而至於殘形不得謂
　之善矣舉世羣趣誙誙然必取之意我以
　無爲爲樂而俗反以爲大苦則樂譽是非
　果未定也唯無爲可以定之耳
　　褚氏管見云人處幻境之中難遂者樂
　　難保者生故是篇首歎至樂活身之不
　　可必得而兼有使人安其素分無所爲
　　據去就於其間則亦奚樂奚惡哉天下
　　所樂者富貴壽善厚味聲色也而倚伏
　　之機莫測美善不可常有所下所苦者
　　貧賤夭惡所求不得也而能遊乎物初
　　則己猶可忘何外累之能及今觀夫富
　　者之苦身疾作貴者之思慮善否壽者
　　之乆憂不死皆疏外其形去道遠矣列
　　士之不足活身亦猶是也故忠諫勿爭
　　徐有以啓悟之則君無過舉臣得盡職
　　君臣之盛也若夫子胥因爭以殘形亦
　　因以成名誠有善邪無有邪觀俗之所
　　樂果樂邪不樂邪吾以無爲誠樂矣而
　　世俗以爲大苦則其向背可知故必知
　　至樂之無樂至譽之無譽者然後安於
　　無爲始可以定天下之是非矣夫欲求
　　至樂活身者唯無爲近之天地無爲而
　　清寧故萬物皆化人而能無爲物惡得
　　不化哉
莊子妻死惠子吊之莊子方箕踞鼓盆而歌
惠子曰與人居長子老身死不哭亦足矣又
鼓盆而歌不亦甚乎莊子曰不然是其始死
也我獨何能無槩然察其始而本無生非徒
無生也而本無形非徒無形也而本無氣雜
乎芒芴之間變而有氣氣變而有形形變而
有生今又變而之死是相與爲春秋冬夏四
時行也人且偃然寢於巨室而我噭噭然隨
而哭之自以爲不通乎命故止也
　郭註未明而槩既達而止斯所以誨有情
　者推至理以遣累也
　吕註莊子之所貴則孔子孟孫才顔氏而
　其制行則若子桑子反子琴張之徒何也
　盖人道之弊天下沉於哀樂之邪而滅其
　天理故救之之道爲若此
　疑獨註莊子襲諸人間不能忘人道故妻
　死則鼓盆而歌見其情發乎聲也惠子謂
　子巳長身已老不爲不乆死而不哭亦見
　其無情矣又鼓盆而歌不亦甚乎莊子答
　以其妻始死也豈得不槩然及察其本無
　生無形無氣則果何自而有哉㝠於眞空
　而莫得其眹也精鞠而爲物斯有氣有氣
　斯有形有形斯有生芒未有象陽之始也
　芴未有數陰之始也陰陽之中各有沖氣
　氣變而有形有以設飾之形變而有生有
　生則有死死生相隨如環無端盖自無氣
　無形無生以觀之則萬物者眞空而已自
　有形有氣有生以觀之則無變而有有變
　而無猶四時之運相爲無窮人且偃然寢
　於巨室巨室指天地萬物譬室中之人人
　何嘗不出入於室萬物何嘗不出入於天
　地哉
　碧虚註聞死感槩人之常情鼓盆而歌假
　物遣累也人本無生孰爲形氣混乎㝠漠
　之際相因而有此生今又化而歸無何異
　四時代謝而往來無迹推求原本故止世
　慮也
　鬳齋云形變而有生言先有形而後有此
　動轉者釋氏云動轉歸風便是此生字四
　時行者有生必有死之喻鼓盆之事亦寓
　言如原壤登木而歌豈親死之際全無人
　心乎聖門之學所以盡其孝慕者豈不知
　生死之理原壤莊子之徒欲指破人心之
　迷故爲此過當之舉便是道心惟微不可
　以獨行於世所以有執中之訓李漢老因
　哭子而問大惠以爲不能忘情恐不近道
　大惠答云子死不哭是豺狼也此語極有
　見識若其它學佛者答此問必墮偏見
　　莊子妻死章以世情觀之人所難忘者
　　而處之泰然何也盖究其形氣之始悉
　　本於無雜乎芒芴有氣有形形生而情
　　識愛樂無所不有至若親姻情好假合
　　須臾耳惑者認以爲實縁情生愛因愛
　　生貪滋長業縁生死纏縛害形損性一
　　何愚哉眞人痛憫凡迷方便開喻謂天
　　下之物生於有有歸於無此自然之理
　　金石有壞況於人乎須以毒眼覷破世
　　間使無一毫障礙青天白日萬古靈靈
　　固已無容憂喜於其間而又鼓盆而歌
　　者寄聲於無情之物所以矯流俗哀號
　　痛泣過用其情之弊若云易悲爲喜則
　　亦不免於偏見耳列子載魏有東門吴
　　者其子死而不哭人問其故曰吾嘗無
　　子無子之時不憂今子死與向無子同
　　吾何憂焉此達人大觀所以異於俗也
　　然則外物之儻來不足介懷也宜矣
　　槩字說之不通當是嘅然歎也芒芴宜
　　讀同恍惚
支離叔與滑介叔觀於㝠伯之丘崑崙之虚
黄帝之所休俄而柳生其左肘其意蹶蹶然
惡之支離叔曰子惡之乎滑介叔曰亡予何
惡生者假借也假之而生生者塵垢也死生
爲晝夜且吾與子觀化而化及我我又何惡
焉
　郭註斯皆先示有情然後尋至理以遣之
　若云我無情故能無憂則夫有情者遂自
　絶於遠曠之域而迷困於憂樂之境矣
　吕註黄帝之所休則心死形廢如土壤而
　不覺柳之生其肘也柳者易生之物以滑
　介爲事則其初不免驚而惡之終知其生
　之爲假借塵垢又何惡焉古之所謂觀化
　者其道盖如此
　疑獨註黄帝之所休大道也柳陰木左陽
　肘柳生左肘陰陽之變也夫生者造物之
　假借皆塵垢粃糠何足愛惡易曰通乎晝
　夜之道而知明此理也今觀於陰陽之變
　化而化及我又何惡邪
　碧虚註二人或以支榦離散爲善或以滑
　稽介獨爲善觀化空於㝠寞之丘峻極之
　墟而柳發其肘左取生義夫生者化空之
　假借於空論之生爲塵垢長景況之死爲
　昏夜也是故生生者不生化化者不化今
　有生乃常生忽化乃常化以常生觀常化
　則知常生不眞常化不空空化相通於理
　何患哉
　鬳齋云黄帝之所休謂嘗休息於此柳瘍
　也今人謂生癤也想古時有此名字假借
　喻外物塵垢言至微釋氏所謂四縁假合
　是也觀物之變化而化及我言我隨造物
　而變也前言蹶蹶然惡之亦人情也思死
　生之理而知其本原便是道心爲主又何
　惡焉
　　按柳生左肘其語頗怪諸解略而不論
　　獨吕註及之偶得管見廣而爲說云柳
　　者易生之木左肘罕用之臂臂罕用而
　　木易生喻無心無爲者也遠化也夫肘
　　動物也柳植物也動植異性形質亦殊
　　動者俄化爲植在常情不能無怪然物
　　受化而不自知故處乎大冶之中者例
　　莫遁焉儻悟吾生之爲假借塵垢則肘
　　也柳也均爲物耳何所容其親疏愛惡
　　哉由是知萬物與我同一化機然非靜
　　極無以見所以滑介叔觀於黄帝之所
　　休而化及之黄帝土德主靜休亦息靜
　　之義靜者化之體動者化之用觀化而
　　化及與化俱者也身與化俱何往而非
　　我此言有情化爲無情則無情者亦或
　　化爲有情至樂篇種有幾已下可見皆
　　造物所化耳行小變而不失大常當無
　　適而非樂也



南華眞經義海纂微卷之五十六





　　　　　　　　　　　　　　　










南華眞經義海纂微卷之五十七表三
　　　　武林道士褚伯秀學
　　　至樂第二
莊子之楚見空髑髏髐然有形撽以馬棰因
而問之曰夫子貪生失理而爲此乎將子有
亡國之事斧鉞之誅而爲此乎將子有不善
之行愧遺父母妻子之醜而爲此乎將子有
凍餒之患而爲此乎將子之春秋故及此乎
於是語卒援髑髏枕而卧夜半髑髏見夢曰
子之談者似辯士諸子所言皆生人之累也
死則無此矣子欲聞死之說乎莊子曰然髑
髏曰死無君於上無臣於下亦無四時之事
從然以天地爲春秋雖南面王樂不能過也
莊子不信曰吾使司命復生子形爲子骨肉
肌膚反子父母妻子閭里知識子欲之乎髑
髏深矉蹙頞曰吾安能棄南面王樂而復爲
人間之勞乎
　郭註舊說云莊子樂死惡生若然何謂齊
　乎所謂齊者生時安生死時安死生死之
　情既齊無當生而憂死此莊子之㫖也
　吕註原始要終故知死生之說以其一體
　而已則世之貪生惡死者固非是樂死而
　惡生者亦豈所以爲一體邪而莊子言此
　者以世人所病尤在於貪生惡死則南面
　王樂之說豈無爲而言之乎
　疑獨註莊子寓言於髑髏相答問以齊死
　生使人生時安生死時安死則陰陽變化
　所不能役無爲當生而憂死當死而戀生
　也
　碧虚註好生者以世事爲樂趣死者以人
　間爲勞唯超死生者可以論其大槩矣
　鬳齋云髐然虚而堅固從然從容自得諸
　子凡子所言也此段說生死之理撰出髑
　髏一段說也是奇特讀者當求其意莫作
　實話看
　　南華致髑髏五問可謂灼見世情憂患
　　之端據髑髏所答則雖有世患何由及
　　哉觀者往往於此反疑其樂死惡生誤
　　矣盖見世人貪生惡死營營不息喪失
　　本來之我則此形雖存與死何異故立
　　是論以矯之庶警悟其萬一猶良毉之
　　因病施劑損彼所以益此其勢不得不
　　然知生之有涯取温飽而止不多積以
　　資業也知死之爲息則委而順之不忤
　　化而增戚也如是則生而無勞死而無
　　苦從然以天地爲春秋何往而非南面
　　王樂邪陳碧虚名此章爲兩謬所以破
　　二見之惑其論得之
顔淵東之齊孔子有憂色子貢下席而問曰
小子敢問回東之齊夫子有憂色何邪孔子
曰善哉汝問昔者管子有言丘甚善之曰褚
小者不可以懷大綆短者不可以汲深夫若
是者以爲命有所成而形有所適也夫不可
損益吾恐回與齊侯言堯舜黄帝之道而重
以燧人神農之言彼將内求於己而不得不
得則惑人惑則死且汝獨不聞邪昔者海鳥
止於魯郊魯侯御而觴之于廟奏九韶以爲
樂具太牢以爲膳鳥乃眩視憂悲不敢食一
臠不敢飲一杯三日而死此以己養養鳥也
非以鳥養養鳥也夫以鳥養養鳥者宜栖之
深林遊之壇陸浮之江湖食之鰌䱔隨行列
而止委蛇而處彼唯人言之惡聞奚以夫譊
譊爲乎咸池九韶之樂張之洞庭之野鳥聞
之而飛獸聞之而走魚聞之而下入人卒聞
之相與還而觀之魚處水而生人處水而死
彼必相與異其好惡故異也故先聖不一其
能不同其事名止於實義設於適是之謂條
達而福持
　郭註内求不得將求於外合内求外非惑
　如何實而適故條達性常得故福持
　吕注知不知是非之境而聞莊子之言則
　眩視憂悲固所不免是以屢及海鳥之說
　欲學者深思而慎出也衝城窒穴之殊器
　千里捕鼠之殊技夜明晝暗之殊性此先
　聖之所以不一其能不同其事也名止於
　實則無過實之名義設於適則無過施之
　義條達則隨其條之短長而不求通求通
　則不達矣福持則因其分之小大而不過
　與過與則不持矣
　疑獨註顔回適齊欲以三皇五帝之道教
　齊侯不知齊侯禀性有定欲强教之則必
　有辱此夫子所以憂子貢所以有問也褚
　盛金囊綆井索也小不可懐大短不可汲
　深以其禀於天命不可得而損益任其自
　然而已彼將内求不得必求諸外而惑生
　於心雖欲全生豈可得乎古之人有以直諫
　殺身者以此猶以九韶太牢觴海鳥于廟
　而不知好惡之有異也是以聖人任萬物
　之性故不一其能萬物各盡其能故不同
　其事聖人無名因實而後有名聖人無義
　因適變而有義則名止於實者不爲浮名
　義設於適者不爲非義條達則無往而不
　通福持則無入而不自得也
　碧虚註受命自然不可勸成其猶小囊詎
　能容大禀質定分不可遷適其猶短綆詎
　能引深海鳥之驚九韶猶齊侯之惑皇道
　也人有賢愚故莫能一事有古今故莫能
　同名實不越則有條而不塞義理適用則
　禍去而不危矣
　鬳齋云命與形得於天各有一定之分不
　可損益以古人之道與齊侯言未能感動
　以化之則將有罪我之意此借顔子以譏
　當世遊說之士猶以人食養鳥失其性矣
　此意只是不可與言而與之言失言莊子
　衍出一段說話壇讀同澶水中沙澶地也
　人才不同人事各異隨其實之所有而得
　其名隨其意之所適而得其理也條達者
　直截不費力福持者福常保持也
　　褚小不可懷大喻命有所成而莫易綆
　　短不可汲深喻形有所適而莫强是皆
　　得之於造物無容益損於其間今回與
　　齊侯言先王之道將不契其素心則惑
　　而無主反傷其形矣故繼以海鳥之喻
　　對太牢而不敢享聞韶樂而增憂悲此
　　以己養養鳥失其本性終於不飲食而
　　死耳後又申言以鳥養養鳥之意使求
　　其所適而合其性情則物我之養皆得
　　是以聖人不一其能順物性之自然也
　　不同其事度人事之可否也故名止於
　　實而不浮義設於適而不過此條理之
　　所以暢達多福之所以扶持也
列子行食於道從見百歲髑髏攓蓬而指之
曰唯予與汝知而未嘗死未嘗生也若果養
乎予果歡乎種有幾得水則爲㡭得水土之
際則爲鼃蠙之衣生於陵屯則爲陵舄陵舄
得鬱棲則爲烏足烏足之根爲蠐螬其葉爲
胡蝶胡蝶胥也化而爲蟲生於竈下其狀若
脫其名爲鴝掇鴝掇千日爲鳥其名爲乾餘
骨乾餘骨之沫爲斯彌斯彌爲食醯頤輅生
乎食醯黄軦生乎九猷瞀芮生乎腐蠸羊奚
比乎不箰乆竹生青寧青寧生程程生馬馬
生人人又反入於機萬物皆出於機皆入於
機
　郭註各以所遇爲樂歡養之實未有定在
　夫變化種數不可勝計自得水則爲㡭至
　皆入於機言一氣而萬形有變化而無死
　生也
　吕注遊魂爲變無所不之則百歲髑髏何
　知也刳心而至於無知則知其未嘗生未
　嘗死與之均矣汝果養而畏於死乎子果
　歡而悦於生乎夫唯知遊魂之無所不之
　而精氣之爲物則其種果有幾邪故㡭與
　蠙衣陵舄一種也或得水土之際或得陵
　屯而其生各不同烏足蠐螬胡蝶與陵屯
　亦一種也或得鬰棲或以根以葉而其變
　各不同鴝掇乾餘骨斯彌食醯頤輅與胥
　亦一種也或以竈下或以日乆或以其沬
　而其生各不同黄軦之於九猷瞀芮之於
　腐蠸羊奚之於不箰則不知其種之所自
　生也乆竹也青寧也程也亦一種也而馬
　與人有自而生也則物或以無情相生或
　以有情相生或以無情生有情或以有情
　生無情皆遊魂精氣之所爲也凡列子所
　言則嘗聞見而知之其所未嘗聞見者可
　勝道哉
　疑獨註列子在生而安生髑髏在死而安
　死各以所遇爲安是知未嘗生未嘗死養
　者未必實養歡者未必實歡也㡭古絶字
　絶而復生有繼之意得水則爲㡭萬物生
　化之始也次述蛙蠙之衣以至程馬人皆
　生化之物或一形數變或因形移易或死
　而更生或生而反死生此死彼相因無窮
　而形生之主未嘗暫無是以聖人知生不
　長存死不永滅一氣之變所適萬形萬形
　萬化而有不化者存歸於不化故謂之機
　機者動靜之主出無入有散有反無靡不
　由之也
　碧虚註子未嘗死也其生果歡樂乎汝未
　嘗生也其死果頤養乎此欲極其不生不
　死之理也時列子適逢道邊有蛙因指以
　論化機蛙感火氣則爲鶉得水則相繼而
　生說文反𢇍爲㡭遺類水涯著苔如衣乃
　科斗所出遺類於山阜之上變而爲草名
　曰陵舄藥名車前草此有情入於無情猶
　山蚓化爲百合也鬰棲糞壤也烏足草生
　水邊俗呼墨草鳥髭方用之一草而根葉
　異類由氣有陰陽也盖物有相胥生者不
　可一槩論胡蝶就熱化爲鴝掇初出形潔
　若脫千日能飛其沬爲斯彌之蟲此言小
　大之化相因無窮斯彌爲食醯已下明有
　情之物觸類而變瞀芮爛草腐蠸螢也此
　乃無情化有情猶朽麥之爲胡蝶也腐蠸
　生羊奚即羊蹄菜有情復歸無情也羊奚
　與不生箰之老竹比合兩無情相交而生
　青寧形似刺蝟俗云敗竹園多刺蝟是也
　尸子云越人呼豹曰程或謂程爲貘搜神
　記秦孝公時有馬生人盖五運六氣觸物
　感變難以致詰也
　鬳齋云生而飲食曰養死而寂滅曰歡却
　如此倒說此是弄奇處種有幾者言世間
　之物生種不同姑以至微者論之大者亦
　無異於此而文字之妙不齊中整齊如看
　飛雲斷鴈愈看愈好㡭者水上初生苔而
　未成鼃蠙之衣則已成苔附土著岸者陵
　屯田野高處陵舄車前草鬱棲糞壤烏足
　之根爲蠐螬其葉爲胡蝶之别名此下說
　化生之蟲自鴝掇乾餘骨至瞀芮腐蠸皆
　蟲名謂萬物變化生生不窮也末後却把
　至怪底結殺此是其驚世駭俗處羊奚草
　名草似竹而不生荀者曰不荀乆竹青寧
　蟲名程亦蟲也馬亦草名如馬齒馬蘭之
　類人亦草名如人參人面子分明用許多
　草名却把馬與人故爲此詭怪名字前後
　解者皆以爲未詳是千萬世人爲其愚弄
　看它不破萬物之變如雀化爲蛤鷹化爲
　鳩腐草化螢鼠化蝙蝠何所不有出機入
　機即是出生入死便是火傳不知其盡也
　　此章自種有幾至馬生人詳見列子南
　　華舉似差略其文夫動植生化之理耳
　　目不可遍及非格物君子不能盡知盖
　　極論物類變化之不常以明人世生死
　　去來之不足怪但知有不化者存足矣
　　按經文所載雖未悉通姑以文義考之
　　當從二醯字爲句次九猷腐蠸次羊奚
　　至青寧爲一句參諸音義亦然成法師
　　疏乃從賾輅黄軦瞀芮乆竹爲句恐非
　　經意陳碧虚照張君房校本作斯彌爲
　　食醯食醯生乎頤輅頤輅生乎黄軦黄
　　軦生乎九猷九猷生乎瞀芮瞀芮生乎
　　腐蠸腐蠸生乎羊奚羊奚比乎不箰乆
　　竹生青寧云云此則排句整齊第加衍
　　太繁文無變體非南華文法也續考列
　　子註引爾雅熊虎配其子豹山海經南
　　山多貘豹郭璞註豹之白者曰貘程是
　　貘之别名貘又豹之别名也
　是篇名以至樂而首論有生爲累憂苦多
　端以至避處去就罔知所擇而莫得其所
　以活身之計何邪意謂人能於憂苦中心
　生厭離勇猛思復則其樂將至矣故凡俗
　之所謂樂者未知其誠樂否邪盖天下之
　事盛則有衰極則必變孤臣孽子操心也
　危慮患也獨故達由是知貧賤憂戚玉女
　于成則禍福之機常相倚伏所以舉世陷
　於哀樂之域而不能自出其能安於性命
　之情乎故卒之於無樂無譽是爲至譽至
　樂也已次載鼓盆而歌髑髏之答皆以人
　所不樂爲己之樂則其樂也豈世俗所可
　共語哉中叙觀化而化及者肘變而無惡
　求己而不得者聞樂而驚憂此言順化則
　其樂皆同拂情則雖養非樂也終論人卉
　蟲獸生化之不常而斷之曰皆出於機皆
　入於機大哉機乎孰弛張是凡涉形器罔
　不由斯生死變化循環無極若悦生而惡
　死或樂死而厭生皆滯于一偏而非樂之
　至必也無樂無不樂無生無不生然後不
　爲化所役不爲機所運造夫大衍虚一不
　用之妙泯然無際湛兮若存斯爲至樂也
　歟

南華眞經義海纂微卷之五十七










南華眞經義海纂微卷之五十八表四
　　　　武林道士褚伯秀學
　　　達生第一
達生之情者不務生之所無以爲達命之情
者不務知之所無奈何養形必先之以物物
有餘而形不養者有之矣有生必先無離形
形不離而生亡者有之矣生之來不能却其
去不能止悲夫世之人以爲養形足以存生
而養形果不足以存生則世奚足爲哉雖不
足爲而不可不爲者其爲不免矣夫欲免爲
形者莫如棄世棄世則無累無累則正平正
平則與彼更生更生則幾矣事奚足棄生奚
足遺棄事則形不勞遺生則精不虧夫形全
精復與天爲一天地者萬物之父母也合則
成體散則成始形精不虧是謂能移精而又
精反以相天
　郭象註生之所無以爲者分外物也知之
　所無奈何者命表事也知止其分物稱其
　生足矣有餘則傷也守形太甚故生亡知
　非我所制無爲有懷於其間故養之彌厚
　死地彌至若放而任之性分各自爲者皆
　在至理中來不可免也更生日新之謂付
　之日新則性命盡矣所以遣棄之無所偏
　爲故能子萬物所在皆成而與化俱遺輔
　其自然也
　吕惠卿註生之所無以爲非所待而生也
　知之所無奈何知所不能知也凡形不養
　者以其生生之厚不皆在物之不足凡生
　亡者以其動之死地不皆在形之離生由
　是知養形果不足以存生則世奚足爲然
　不可不爲者人安能免於爲形邪欲免爲
　形者有世而無累無累則正平正平則不
　以爲形爲事而與彼更生得所謂更生者
　則幾存矣事本不足棄不棄則累於事而
　形勞生本不足遣不遺則役於生而精虧
　形全精復則德同於初矣萬物者禀精於
　天成形於地其合則吾之所以成體天地
　氤氲萬物化醇是也其散則物之所以成
　始男女媾精萬物化生是也合則不虧散
　則能移不虧固精矣能移則又精以其所
　禀於天者反以相天則所謂存生者豈不
　妙哉
　林疑獨註生之所無以爲益生曰祥是也
　知之所無奈何貧富壽夭是也養形在乎
　物逐物無已必爲形累爲生在乎形守形
　不離生亡者有之謂形雖存而生理已亡
　也來不可却去不可止人以爲養形足以
　存生而果不足以存生然則世奚足爲哉
　雖不足爲而其爲不免欲免爲形莫若棄
　世世者人與我同生而不可去也大覺者
　以此爲大夢大者既亡何物足累無累則
　用心正平故能與彼更生生生不窮則至
　於命矣夫事奚足棄生奚足遺哉然其始
　亦莫不在乎棄與遣也故形不勞而精不
　虧若然者與天爲一與化爲友天地交而
　萬物生體則有形始則有氣合則爲有散
　則爲無形全則明精全則神精而又精乃
　天下之至神故能以己之天相萬物之天
　也
　陳碧虚註達生之情者任其富貴貧賤知
　富非强趨貴非妄慕也達命之情者任其
　賢愚通塞知賢非猝學通非力致也金玉
　潤屋而儉嗇不用神氣壯盛逐物而亡者
　莫不皆然悲夫世人之倒見唯外身者可
　無死地矣理皆自爾雖不足爲然有生之
　所未免也夫爲形之患莫大於世縁忘縁
　則無累無累則不危而德業日新同彼再
　生庶幾乎道矣在世非事不立有身非生
　莫存則事奚足棄生奚足遺哉至於形全
　精復與造化爲一合則成羣物之體散則
　歸太無之先也善達生者忘形故形全忘
　生故精復形精既壯與化推移研妙不已
　歸輔其自然而已
　劉槩註生者我之有命者天所制達生之
　至者足以知天達命之至者未嘗忘人生
　之所無以爲而已之則凡可已者皆不爲
　也知之所無奈何而安之則凡可安者無
　求於外也不求不爲與道合矣然人之形
　於世世之有夫累常相纏而不相離也且
　形非道也世非我也而累在乎物耳以理
　觀之於斯三者累易遣也累可去則世於
　我也何有世可棄則我於形也何羡不有
　於世不羡於形是達生達命也至矣
　林氏鬳齋口義云生之所無以爲者言身
　外之物知之所無奈何者人力所不及也
　養形必以物有生必全形然物常有餘而
　形豈長存形雖能全而生者有盡雖不足
　爲而不可不爲即前云物莫足爲而不可
　不爲也爲與不爲皆不免於自累欲免於
　累非棄世不可棄世非避世也處世無心
　感而後應迫而後動則我自我世自世矣
　正平者心無高下决擇更生則與之無窮
　與造物俱化日新又新則身外之事與其
　生者不待遣而自遺矣四大假合成體散
　則復初歸無形精全則能變化是謂能移
　也體道至此則精而又精可以贊造化矣
　　褚氏管見云許由高隱而辭襌知生之
　　所無以爲也夫子厄陳而弦歌知知之
　　所無奈何也儻不安其生而益之物有
　　餘而形不養矣不安其知而役之形不
　　離而生亡矣生之來不能却善養以致
　　之也其去不可止過養以傷之也世之
　　人以爲養形足以存生是知養之爲養
　　而養形果不足以存生盖不明其所以
　　養而養非其養也生不足爲以其因養
　　而亡然有不可不爲者若饑食渴飲之
　　類其爲也不免以有世存焉耳故欲免
　　爲形莫如棄世有世而遺之何累之有
　　正平謂視物如一而與世俗之生道不
　　同故曰更生更生則近於道矣事固不
　　足棄我能轉物也生固不足遣我亦忘
　　之也然而形全精復則本於棄事遺生
　　由粗以至精也與天爲一斯其極致歟
　　夫世間萬物皆禀天地之氣合則爲萬
　　物之體出而有也散則復還天地之始
　　歸於無也形全精復則能通化故潜天
　　而天之地而地在人爲人遇物爲物也
　　精而又精謂純亦不已反以相天則歸
　　乎受氣之初萬化所不能役此由達生
　　以造乎忘生之妙也爲世爲形義亦相
　　類互其文耳
子列子問關尹子曰至人潜行不窒蹈火不
熱行乎萬物之上而不慄請問何以至於此
關尹曰是純氣之守也非知巧果敢之列居
予語汝凡有貌象聲色者皆物也物與物何
以相遠夫奚足以至乎先是色而已則物之
造乎不形而止乎無所化夫得是而窮之者
物焉得而止焉彼將處乎不淫之度而藏乎
無端之紀遊乎萬物之所終始壹其性養其
氣合其德以通乎物之所造夫若是者其天
守全其神無卻物奚自入焉夫醉者之墜車
雖疾不死骨節與人同而犯害與人異其神
全也乗亦不知也墜亦不知也死生驚懼不
入乎其胸中是故𨕣物而不慴彼得全於酒
而猶若是而況得全於天乎聖人藏於天故
莫之能傷也復讎者不折鏌干雖有忮心者
不怨飄瓦是以天下平均故無攻戰之亂無
殺戮之刑者由此道也不開人之天而開天
之天開天者德生開人者賊生不厭其天不
忽於人民幾乎以其眞
　郭註其心虚故能御羣實至適故無不可
　非物往可之物與物何以相遠唯無心者
　獨遠耳同是形色之物未足以相先常遊
　於極非物所制也止於所受之分㝠然與
　造化日新終始者物之極飾則二矣不以
　心使氣不以物離性萬物皆造於自爾若
　醉者之墜車失其所知耳非自然無心也
　干將鏌鎁與讎爲用然報讎者不事折之
　飄落之瓦雖復中人人莫之怨皆以其無
　心故也不虞而知開天也知而後感開人
　也開天者性之動開人者知之用性動者
　遇物而當足則忘餘斯德生也知用者從
　感而求倦而不已斯賊生也任天性而動
　則人理自全民之所患偽之所生常在於
　知用不在於性動也
　吕註天地之運萬物之變孰非氣邪誠能
　守乎純氣則不窒不熱不危無足異也凡
　以至虚而已豈知巧果敢可得與哉譬龍
　之爲物合而成體則上極下蟠而無不至
　散而成章則入於無有而不可見亦以氣
　而已凡有貌象聲色皆物也物與物何以
　相遠則奚足至乎先均是色而已先則未
　有物之初色則物之已有奚足以至純氣
　之守至虚之遊乎物之造乎不形則非貌
　象聲色故止乎無所化而不去矣夫得是
　而窮之者將處乎不淫之度則不皦不昩
　適與之當而不過也藏乎無端之紀則始
　終相反乎此不可得而窮也遊乎萬物之
　所終始則所謂造乎不形而止乎無所化
　也壹性則不二養氣則不耗合其德以通
　乎物之所造則性修反德而與造物者同
　之乎不形若是者守全而無卻物奚事入
　焉夫全於酒者死生驚懼不入其胸中則
　藏於天而全之者宜其物莫能傷也常有
　司殺者殺則人之遇之猶干將飄瓦而已
　此天下所以均平雖伐國而無攻戰之亂
　也開天者德生以其併忘其無知無爲也
　開人者賊生以其德有心而心有眼也不
　厭其天則開之而已不忽於人畏人之所
　畏也民而知此幾乎以其眞矣
　疑獨註純者不雜守者致一不雜則靜致
　一則專氣靜而有守所謂專氣致柔是也
　豈在知巧果敢之列夫貌象聲色物豈相
　遠而世之所先者不知踐神明之容特先
　之以喜怒之色奚足以先乎物哉凡物之
　所造有形乃自於無形有化乃自於無化
　言神明之德動靜皆存得是而窮其妙理
　以極於無形無化物焉得而止焉禮度有
　法故不淫道紀有本故無端唯無終始然
　後能終始萬物故一其性而不二養其氣
　而不害合其德而不散也若然則通物所
　造而不爭守其自然而不虧物之自外來
　者安能入於我哉此下又設三譬醉者墜
　車得全於酒而不能傷也鏌干飄瓦以其
　無心而人不怨也人之天有爲中之自然
　天之天無爲中之自然老子云地法天人
　之天也道法自然天之天也德生者不以
　知治國賊生者以知治國不厭其人不以
　人滅天也不忽於人不以天廢人也民幾
　乎以其眞言其化下也以此而已
　碧虚註以其密行故能㝠通不遇虎兕不
　避甲兵者持守不雜心無機巧也物皆形
　色孰爲先後有形則有所化得是不形不
　化之道故無有窮盡物各自正矣彼謂潜
　行而不窒者不越法度含章藏耀遊乎萬
　物之終始歸乎太空而已矣壹性養氣合
　德三者混一與化同矣其天守全其神無
　卻窒熱惴慄何事入焉醉者之物莫能傷
　亦猶是也聖人藴乎天理鬼神莫睹其迹
　有心有情則招折招怨矣故以之治身則
　和暢治國則太平不以知役知而以忘去
　忘忘機者德役知者賊不以有德自足不
　以無知爲失則近乎眞道矣
　鬳齋云純氣之守守元氣而不雜也貌象
　聲色謂有形迹物皆拘於形我若有迹與
　物同耳何以至乎未有物之先人之不能
　見乎萬物之終始者皆以迹自累是色而
　已前叙四字後只舉色字文法也造物無
　形而止於無所化言其無變易也得此造
　化之理而盡其妙則去乎有物之物遠矣
　故焉得而止焉不淫之度一定之法無端
　之紀無窮之理萬物之所終始造化是也
　壹性合德與造物爲一故曰通乎物之所
　造曰天曰神即此理之在我者内既全而
　無卻外物奚事入焉醉者墜車鏌干飄瓦
　之喻極精密有理人之天猶有心天之天
　無心也開天之天自然之德也開人之天
　則心猶未化六根皆爲賊況外物乎
　　列子得風僊之道故其問若此答以純
　　氣之守一語盡之盖人獸草木虚空金
　　石有情無情不離乎氣人則得氣之純
　　僊則能守此純氣而抱神以靜故其動
　　也物莫能窒火莫能熱危莫能慄也夫
　　貌象聲色物無相遠又奚足以相先舉
　　不離乎形色而已然則所謂先者物之
　　不形乃物之所自形物之無化乃物之
　　所自化則萬物之終始可見矣得是理
　　而窮之物焉得而制焉故將處乎所受
　　之分藏乎日新之紀而遊乎物之至極
　　壹性養氣與天合德通乎物之所造則
　　超乎形色之表矣其形可忘其神無間
　　物奚事入其舍哉次論醉者全於酒聖
　　人藏乎天故莫之能傷也鏌干飄瓦喻
　　無心無情雖觸人而人不怨況不觸人
　　手人能若是天下均平戰爭殺戮何自
　　而有故天性人知在乎所開而德賊分
　　焉學者慎諸○物焉得而止焉止字說
　　之不通郭註云至極者非所制也當是
　　制字聲近而訛耳
仲尼適楚出於林中見痀僂者承蜩猶掇之
也仲尼曰子巧乎有道邪曰我有道也五六
月累丸二而不墜則失者錙銖累三而不墜
則失者十一累五而不墜猶掇之也吾處身
也若橛株枸吾執臂也若槁木之枝雖天地
之大萬物之多而唯蜩冀之知吾不反不側
不以萬物易蜩之翼何爲而不得孔子顧謂
弟子曰用志不分乃凝於神其痀僂丈人之
謂乎
　郭註累二丸於竿頭用手之停審也故其
　承蜩所失者錙銖之間累三而不墜所失
　者愈少累五而不墜停審之至乃無所復
　失遺彼故得此也
　吕註知承蜩之道則所謂純氣之守者其
　用志不分亦若是而已
　疑獨注痀僂曲腰承蜩如拾仲尼見其巧
　妙疑其有道而問之答以五六月蜩鳴之
　時累丸至危習之精者猶能使之不墜此
　習承蜩之法也錙銖數之微一者數之始
　猶掇之者離一而入無矣橛株槁木形容
　其不動不以萬物易蜩之翼何爲而不得
　此豈天性所有哉用志不分乃凝於神耳
　碧虚註蜩可以作醢故承取之初習承蜩
　累彈丸於竿頭以驗其手不摇動累二丸
　而不落失蜩猶錙銖至累五而不落則身
　如斷木臂如槁枝蜩集而不疑故取之如
　掇也由是知一志凝神則道無不得豈特
　來蜩之翼而已哉
　鬳齋云不反不側只是凝定其心一主於
　蟬而不知有它此借以論純氣之守而世
　間實有是事但以爲技而不知有道寓焉
　乃凝於神凝當是疑後削鐻章可照
顏淵問仲尼曰吾嘗濟乎觴深之淵津人操
舟若神吾問焉曰操舟可學邪曰可善游者
數能若乃夫没人則未嘗見舟而便操之也
吾問焉而不吾告敢問何謂也仲尼曰善游
者數能忘水也若乃夫没人之未嘗見舟而
便操之也彼視淵若陵視舟之覆猶其車却
也覆却萬方陳乎前而不得入其舍惡往而
不暇以瓦注者巧以鉤註者憚以黄金注者
殙其巧一也而有所矜則重外也凡外重者
内拙
　郭註物雖有性亦須數習而後能習以成
　性遂若自然視淵若陵故視舟之覆於淵
　猶車之却退於坂覆却雖多而不以經懷
　以其性便故所遇皆閑暇也若所要愈重
　則其心愈矜欲養生全内者其唯無所矜
　重乎
　吕注觀操舟金注之說則形全精復者非
　棄世遺生至於其神無却不足以與此
　疑獨註此寓言達生者率性任眞心無係
　累無往而不自得善游者率性操舟猶有
　未至若乃善没水之人未嘗見舟而便操
　之也覆却陳乎前而不入其胸中惡往而
　不暇哉注者以物賭戲射也鉤貴於瓦金
　貴於鉤心無所貴故巧心有所貴則潰亂
　矣
　碧虚註操舟若神善游者不懼溺也鶩没
　於水者則不待舟即便操之言忘水者猶
　存舟未嘗見舟兼忘之也憂患不入於胸
　次内有餘裕故也喻瓦缶賤器投物必審
　鉤金重寳射物戰殆是知輕水則舟可操
　重貨則心計拙此自然之理也
　鬳齋云善没之人視水如平地則不學而
　能操舟矣射而睹物曰注射者之巧本一
　有所顧惜則所重在外而内惑惑則雖巧
　者有時而拙矣
田開之見周威公威公曰吾聞祝腎學生吾
子與祝腎遊亦何聞焉田開之曰開之操拔
篲以侍門庭亦何聞於夫子威公曰田子無
讓寡人願聞之開之曰聞之夫子曰善養生
者若牧羊然視其後者而鞭之威公曰何謂
也田開之曰魯有單豹者巖居而水飲不與
民共利行年七十而猶有嬰兒之色不幸遇
餓虎餓虎殺而食之有張毅者高門縣薄無
不走也行年四十而有内熱之病以死豹養
其内而虎食其外毅養其外而病攻其内此
二子者皆不鞭其後者也仲尼曰無入而藏
無出而陽柴立其中央三者若得其名必極
夫畏塗者十殺一人則父子兄弟相戒也必
盛卒徒而後敢出焉不亦知乎人之所取畏
者袵席之上飲食之間而不知爲之戒者過
也
　郭註學生者務中適守一方之事至於過
　理者皆不及於會通之適鞭後去其不及
　也藏既内矣而又入之過於入也陽既外
　矣而又出之過於出也若槁木之無心而
　中適是立名極而實當者也夫塗中十殺
　一人便大畏之至於色欲之害動之死地
　而莫不冒之斯過之甚也
　吕註單豹則所謂形不離而生亡者也張
　毅則所謂物有餘而形不養者也豹則入
　而藏毅則出而陽皆有心而爲之柴立則
　無心中央則非其後者也
　疑獨註善牧羊者視其後者而鞭之欲其
　循理而勿失單豹張毅皆不鞭其後者也
　入而藏者入而又入出而陽者出而又出
　柴立其中央無心乎出入者也得其實則
　名必極矣畏塗十殺一人人道之患也袵
　席飲食之間陰陽之患也人道之患易見
　而人知避陰陽之患難明而不知戒老子
　云動之死地是也
　碧虚註養生若牧羊好逕故後不得不鞭
　也單豹養内而不謹外張毅修外而不治
　内皆失鞭者也入而藏謂幽棲離羣昩於
　應物出而陽者奔馳溷俗忘於自治柴立
　中央者朱愚不通少適變也三者無係是
　得常名而臻極致者也夫畏塗麄顯易戒
　袵席微暗難持故美善之爲害也乆矣而
　天下不覺也
　鬳齋云拔篲掃帚供灑掃之役也牧羊本
　聽其自然有在後者而鞭之謂循天理而
　行亦必盡人事單豹張毅皆在人事有未
　盡者不可全委之於天也此段於學者己
　分上最爲親切推此則知前後說天道人
　道之意無入而藏不專於靜無出而陽不
　一於動也柴立中央無心動靜若槁木也
　盡此三句可名爲至人矣以畏塗喻袵席
　即蛾眉伐性之斧示人窒慾之戒也
祝宗人玄端以臨牢筴說彘曰汝奚惡死吾
將三月㹖汝十日戒三日齊藉白茅加汝肩
尻乎彫俎之上則汝爲之乎爲彘謀曰不如
食以糠糟而錯之牢筴之中自爲謀則苟生
有軒冕之尊死得於豚楯之上聚僂之中則
爲之爲彘謀則去之自爲謀則取之所異彘
者何也
　郭註欲贍則身亡理常俱耳不間人獸也
　吕註爲彘謀則去之自爲謀則取之豈愛
　身不若彘哉以世爲之累也故唯棄世遣
　生可以無累
　疑獨註爲龜謀則願曳尾於塗中不願留
　骨而爲貴爲彘謀則願食糟糠而措牢筴
　不願加肩尻乎彫俎之上意謂逆性命之
　理以居富貴不若順性命之理而樂貧賤
　莊子自喻以龜而喻世人以彘其微意可
　知
　碧虚註解牛皮爲鼓正三軍之衆爲牛計
　者不若服軛狐白之裘天子被之而坐廟
　堂爲狐計者不若走澤此牢彘所以不願
　加肩尻乎彫俎之上達生達命之㫖者也
　鬳齋云玄端冠也㹖芻養之也豚同篆楯
　机也曲而可以聚物曰聚僂畚筥之類也
　左宣公二年宰夫胹熊蹯不熟殺之寘畚
　即此義生有軒冕之貴或以形死置身趺
　躓之上畚薄之中亦甘心焉爲彘謀如彼
　而自爲謀如此何邪
　　已上四章大意相類痀僂承蜩用志不
　　分似亦發明前章純氣之守淵人操舟
　　若神即精義入神之謂也牧羊鞭後則
　　示養生之規祝宗說彘則警軒冕之惑
　　是皆所以破世人之昏迷歸達生之妙
　　經㫖坦明不復贅釋拔篲上蒲末
　　切李氏舊註云把也鬳齋口義同根拔
　　之拔拔篲掃帚也諸解略而不論無隱
　　范先生云拔讀同拂拂篲皆服役者所
　　執解義通而音訓未明詳玩字形參之
　　以理而得其說拔當是帗傳寫小差監
　　韻帗音拂與翇同全羽也亦侍者所執
　　豚楯陸氏音義云字當作篆輴畫輀車
　　所以載柩聚當作菆才官切僂當作蔞
　　力九切謂殯於菆塗翣蔞之中也而舊
　　傳經文用字若此續考禮記檀弓篇天
　　子之殯菆塗龍輴以椁又云設蔞翣蔞
　　同柳菆聚也聚木盖棺而塗之龍輴則
　　篆畫龍文也經意盖謂取富貴者之死
　　以易彘之生彘猶不爲之豈有人而不
　　如彘乎




南華眞經義海纂微卷之五十八
南華眞經義海纂微卷之五十九表五
　　　　武林道士褚伯秀學
　　　達生第二
桓公田於澤管仲御見鬼焉公撫管仲之手
曰仲父何見對曰臣無所見公反誒詒爲病
數日不出齊士有皇子告敖者曰公則自傷
鬼惡能傷公夫忿滀之氣散而不反則爲不
足上而不下則使人善怒下而不上則使人
善忘不上不下中身當心則爲病桓公曰然
則有鬼乎曰有沈有履竈有髻户内之煩壤
雷霆處之東北方之下者倍阿鮭蠪躍之西
北方之下者則泆陽處之水有罔象丘有峷
山有夔野有彷徨澤有委蛇公曰請問委蛇
之狀何如皇子曰委蛇其大如轂其長如轅
紫衣而朱冠其爲物也惡聞雷車之聲則捧
其首而立見之者殆乎霸桓公辴然而笑曰
此寡人之所見者也於是正衣冠與之坐不
終日而不知病之去也
　郭註此章言憂來而累生者不明患去而
　性得者達理也
　吕註此言憂疑則鬼雖無能傷而自傷疑
　釋則病雖在己而自去然則全於天而物
　無自入者宜其莫之傷也夫皇子告敖何
　從知鬼之名與其形若此盖古之民之精
　爽不携貳者在男曰巫在女曰覡能猶鬼
　神祇之居則知其名與形如此豈無傳乎
　疑獨註此數鬼名古人所傳莊子引之理
　寓其中凡學未至天道者皆不可以議其
　有無孔子曰未能事人焉能事鬼盖亦存
　而不論也桓公澤中所見皇子告敖因其
　疑而解之故告以委蛇之狀見之者殆乎
　霸其言中桓公之心其疑遂釋而不知病
　之去也今人病而問卜求毉用巫而獲愈
　者亦此理昧者不知耳
　碧虚註管仲無心故不見鬼桓公有心故
　見鬼成疾陽氣上發而陰凝則善怒陽氣
　下發而陽伏則善忘不上不下中身當心
　則爲病矣及問鬼之有無答以有鬼之狀
　洎陳委蛇則正中公之所見是知欲無小
　大得之則喜疑無巨細釋之則散臨機貴
　於啓悟此至人所以未能忘言也
　鬳齋云誒詒氣逆之病沈溝泥之中也桓
　公所見者在澤中故獨問委蛇之狀始疑
　爲妖故懼而爲病及云見之者霸故喜而
　病去矣此事又與見豕負塗載鬼一車者
　不同然聖人既以此語入之爻辭則世間
　亦有此事不足怪也
　　桓公因疑而致疾則非藥所可痊告敖
　　以妄而止妄遂不藥而成效則知鬼之
　　有無由心之起滅而心有好惡又人之
　　妄情也明矣妄情去則好惡得其眞本
　　心明則起滅不由彼今人之逐妄喪眞
　　皆見鬼而成疾者也然則孰知治之善
　　哉告敖之言曰公則自傷鬼惡能傷公
　　斯爲治病之良劑歟盖戲瓦出而心痛
　　除弓影去而疑病愈之類也信能澄心
　　滌覽虚白内融一塵不留萬境莫撓則
　　鬼何由而見病何由而入哉據所載鬼
　　名似涉怪誕然孔子家語亦有夔罔象
　　之說左傳新鬼大故鬼小史記槁池君
　　獻璧之事則鬼不爲無有也但陰陽各
　　得其所兩不相傷足矣經云天下有道
　　其鬼不神
紀渻子爲王養鬥雞十日而問雞已乎曰未
也方虚憍而恃氣十日又問曰未也猶應響
景十日又問曰未也猶疾視而盛氣十日又
問曰幾矣雞雖有鳴者已無變矣望之似未
雞矣其德全矣異雞無敢應者反走矣
　郭註此章言養之以至於全猶無敵於外
　況自全乎
　吕註人之所養能如木雞不爲物感而變
　則亦莫之敵矣
　疑獨註此以養雞喻養生而所養有漸次
　虚憍恃氣無實而自矜猶應響景接悟之
　速也疾視而盛氣求敵而必己之勝也雞
　雖鳴而巳無變則彼命敵而我不應忘勝
　負矣至於望之似木雞異雞無敢應則知
　德全者非但己無心乃能使物不生心此
　養之至也
　碧虚註虚憍恃氣軒昂夸大也猶應響景
　矜衒瞻顧也疾視盛氣便僻光儀也雖鳴
　無變則塵不耀也至於望之似木雞異雞
　無敢應則心灰形槁物莫與爭矣
　鬳齋云聞響而應見影而動則心猶烏物
　所移疾視而盛氣言神氣王而形不動首
　云虚憍而恃則氣在外此言疾視而盛則
　氣在内至於望之似木雞則神氣俱全矣
　此言守氣之學借雞爲喻
　　虚憍而恃氣暴其氣以求敵也猶應響
　　景有所逐而忘内也疾視而盛氣内充
　　而發見有意於勝物也望之似木雞則
　　内融而外化遺物而獨立異雞無敢應
　　見者反走矣此明養氣以全神神全而
　　威著之效也人而學道至於形如槁木
　　則氣與神不待養而自全鬼神猶爲之
　　欽服況同類乎古之人所以不爭而善
　　勝者以此雞已乎說不通按列子本
　　文作雞可鬥已乎莊文脫略耳
孔子觀於吕梁縣水三十仞流沫四十里黿
鼉魚鼈之所不能游也見一丈夫游之以爲
有苦而欲死也使弟子並流而拯之數百步
而出被髮行歌而游於塘下孔子從而問焉
曰吾以子爲鬼察子則人也請問蹈水有道
乎曰亡吾無道吾始乎故長乎性成乎命與
齊俱入與汩偕出從水之道而不爲私焉此
吾所以蹈之也孔子曰何謂始乎故長乎性
成乎命曰吾生於陵而安於陵故也長於水
而安於水性也不知吾所以然而然命也
　郭註磨翁而旋入者齊也回伏而涌出者
　汩也人有偏能得其所能而任之則天下
　無難矣用無難以涉乎生生之道何往而
　不通哉
　吕註由乎性命之理與齊俱入與汩皆出
　從水之道而不爲私猶可蹈也至於黿鼉
　之所不能游則合其德以通乎物之所造
　宜其無所蹈而不適也生於陵而安於陵
　爲故故則非出於性而人之所爲也長於
　水而安於水爲性性則其所偏能也苟無
　其性而習之則雖能之不至乎人所不能
　及也
　疑獨註吕梁丈夫之蹈水有道而不爲私
　任理者也故與齊俱入與汨偕出而不爲
　所溺始乎故則有所因長乎性則有自然
　者成乎命則不知其所因所縁而亦非自
　然矣是故安於陵安於水而不知其所以
　然也
　碧虚註齊如磨臍之旋入汩者洄洑而涌
　出私己逆水則不能成性命矣生於陵而
　安於陵不失其故也長於水而入不危因
　同本性也游於湍流而不知所以然者遂
　成天命也明達生之㫖有如吕梁之游因
　習而成者也
　鬳齋云此段與前操舟意同故本然也孟
　子曰言性者故而已謂性命自然之理從
　水之道而不爲私順而不逆之意安陵安
　水皆隨其自然而不知其所以然也故性
　命二字初無分别但如此作文耳
　　吕梁丈人之蹈水行歌其妙在乎從水
　　之道而不爲私所以水不能害也人之
　　處世能從人之道而不爲私人亦無害
　　之者矣推是理以交物安往而不全哉
　　始乎故則因習而成長乎性習乆成自
　　然也成乎命則與水相忘不知所以然
　　而然是謂得全於天者也按此章即與
　　物無迕者處物而不傷之意斯言也其
　　爲涉世之標準歟並字舊無它音宜
　　讀同傍去聲
梓慶削木爲鐻鐻成見者驚猶鬼神魯侯見
而問焉曰子何術以爲焉對曰臣工人何術
之有雖然有一焉臣將爲鐻未嘗敢以耗氣
也必齊以靜心齊三日不敢懷慶賞爵禄齊
五日不敢懷非譽巧拙齊七日輒然忘吾有
四肢形體也當是時也無公朝其巧專而外
滑消然後入山林觀天性形軀至矣然後成
見鐻然後加手焉不然則已則以天合天器
之所以疑神者其是與
　郭註視公朝若無跂慕之心絶矣必取其
　材中者不離其自然也盡因物之妙故疑
　是鬼神所作耳
　吕註器之所以疑神者猶如此則外滑未
　消而欲遊乎物之所造者不可得至矣
　疑獨註梓人名慶鐻止樂之器一名敔象
　伏虎形背有二十七齟齬未嘗耗氣虚一
　而靜也不懷慶賞爵禄忘利也不懷非譽
　巧拙忘名也忘吾有四肢形體則神全而
　與天爲一故能視公朝若無而外事之滑
　心者消然後入山林觀木形與鐻合者然
　後加手而不强求之推己之天以合物之
　天此器之所以疑於神也
　碧虚註役慮則耗氣無欲則靜心不懷慶
　賞爵禄屏外事也不懐非譽巧拙息内念
　也忘吾形體忘内外也然後入山林采自
　然之材合自然之巧所以妙若鬼神而魯
　侯疑其有術也
　鬳齋云鐻鍾鼓之拊乃筍簴之類所以懸
　鍾鼓刻木爲獸形者也不懷爵禄非譽忘
　其肢體謂純氣自守外物不入也觀木之
　天性形軀若見成者然後取而用之以我
　之自然合物之自然而已
　　未嘗耗氣則神全矣又齋又靜心是爲
　　養神氣之道故見於用也其巧專而外
　　滑消觀夫木材天性合鐻形者然後加
　　手則用力少而見功多此器之所以凝
　　神也然而以天合天之妙不可以言盡
　　唯窮神知化斯足以與焉人而能不爲
　　慶賞爵禄非譽之所移則凡所舉措何
　　往而非凝於神耶
東野稷以御見莊公進退中繩左右旋中規
莊公以爲文弗過也使之鈞百而反顏闔遇
之入見曰稷之馬將敗公密而不應少焉果
敗而反公曰子何以知之曰其馬力竭矣而
猶求焉故曰敗工倕旋而盖規矩指與物化
而不以心稽故其靈臺一而不桎忘足屨之
適也忘要帶之適也知忘是非心之適也不
内變不外從事會之適也始乎適而未嘗不
適者忘適之適也
　郭註馬力竭而猶求焉故敗明至當之不
　可過也雖工倕之巧猶任規矩此言因物
　之易也百體皆適則都忘其身是非生於
　不適所遇而安故無所變從是知識適者
　猶未適也
　吕註稷之御至善矣而不能無敗於馬力
　既竭之後則爲道而務乎生之所無以爲
　知之所無奈何者亦無自而成知工倕旋
　而盖規矩言任指之旋而盖乎規矩盖則
　其畫與之合而不露也指物之相得若化
　之自然不待心之稽考而後合乎方圓也
　夫唯如此則其靈臺一而不桎至於忘足
　忘腰心忘是非未嘗不適者此其不以心
　稽之證歟
　疑獨註稷之御中規繩莊公以爲有文者
　不能過也使之回旋如鉤百度而反馬力
　巳竭而猶求焉故知其必敗此明性命之
　理順其至當而已不可過求也工倕能旋
　疾以用規矩得於手而心應之未嘗有所
　稽留故其靈臺虚一而不爲利慾所桎梏
　也忘足則屨無不適忘腰則帶無不適忘
　是非則心無不適内不好變外不好從遇
　其事觀其會以行其典禮則事會無不適
　是爲忘適之適也
　碧虚註御中規繩如組織文繡使之回還
　如鉤百往百反皆復故迹也韓嬰曰舜工
　於使人造父工於使馬不窮其民故無逸
　民不窮其馬故無逸馬馬之蹶敗由策御
　之過分民之知竭由政教之苛察故達命
　者不務知之所無奈何也工倕之應物無
　滯而性不雜者指與物化也心無稽留故
　其靈臺一而不桎也忘足忘腰末也心忘
　是非則本亦忘矣況於末乎内外在我所
　遇皆然自適而常適乃無適之適工倕之
　妙亦猶是也
　鬳齋云御之巧如織組然故曰文弗過鉤
　百打圍百轉也馬力竭而馳之不已御雖
　巧而必敗人之自用豈可過勞其神乎工
　倕以手旋轉其圓便如盖然自中規矩如
　吴道子畫佛像圓光一筆而就指與物化
　猶山谷論書法云手不知筆筆不知手手
　筆兩忘而略不留心即所謂官知止而神
　欲行也故其靈臺純一而不拘礙適安也
　會猶造造道而至於適則内境純一而無
　所變雖與物接亦不知其所從事者矣始
　乎適而未嘗不適者乆則併與適亦忘之
　也
　　詩云執轡如組兩驂如舞可以證文弗
　　過之義織組者總紕於此而成文於彼
　　喻善御者執轡於上而馬調於下也鉤
　　百謂圓驅而不止故知其必敗力竭而
　　猶求則非唯馬敗而人亦勞只公密而
　　不言惡其沮志也少頃而驗斯表先見
　　之明然於危巳無濟矣世之聽忠言而
　　不能用者其失亦若此工倕旋而盖規
　　矩諸解中吕說明當所論盖字尤有理
　　鬳齋於盖字頗費辭而後論精到合二
　　家之長斯爲盡善也經意不過謂達生
　　之人心通物理而物與之合非區區求
　　合於物故其巧妙其功深徜徉於世而
　　未嘗不適是爲忘適之適盖人處世間
　　能與物無忤則無往而非適矣
有孫休者踵門而詫子扁慶子曰休居鄉不
見謂不脩臨難不見謂不勇然而田原不遇
歲事君不遇世賔於鄉里逐於州部則胡罪
乎天哉休惡遇此命也扁子曰子獨不聞夫
至人之自行邪忘其肝膽遺其耳目芒然彷
徨乎塵垢之外逍遥乎無事之業是謂爲而
不恃長而不宰今汝飾知以驚愚脩身以明
汙昭昭乎若竭日月而行也汝得全而形軀
具而九竅無中道夭於聾盲跛蹇而比於人
數亦幸矣又何暇乎天之怨哉子往矣孫子
出扁子入坐有間仰天而歎弟子問曰先生
何爲歎乎扁子曰向者休來吾告以至人之
　
德吾恐其驚而遂至於惑也弟子曰不然孫
子之所言是邪先生之所言非邪非固不能
惑是孫子所言非邪先生所言是邪彼固惑
而來矣又奚罪焉扁子曰不然昔者有鳥止
於魯郊魯君說之爲具太牢以饗之奏九韶
以樂之鳥乃始憂悲眩視不敢飲食此之謂
以己養養鳥也若夫以鳥養養鳥者宜棲之
深林浮之江湖食之以委蛇則平陸而已矣
今休款啓寡聞之民也吾告以至人之德譬
若載鼷以車馬樂鴳以鍾鼓也彼又惡能無
驚乎哉
　郭註凡非眞性皆塵垢也凡自事者皆無
　事之業率意自爲非恃而爲之任其自長
　非宰而長之也己養鳥養各有所便均任
　性命之適而至矣
　吕註此篇之㫖在乎存生以至神全精復
　與天爲一若孫休之所爲則反之者也其
　聞斯言也不能無憂驚眩視而不敢飲食
　故終之以海鳥之說云
　疑獨註子扁慶子孫休之師休自謂居鄉
　無人謂我不脩臨難無人謂我不勇然而
　耕田不遇豐歲事君不遇治世居鄉里爲
　人所擯居州部爲人所逐何罪於天而受
　命如此其師告以子獨不聞至人之自行
　邪忘其肝膽則五藏皆虚遣其耳目則六
　塵不入故彷徨塵外逍遥無爲眞君之爲
　出於無烏故爲而不恃眞宰之長出於非
　長故長而不宰今汝修身飾知自顯於世
　宜其罹害也得全形而無夭自比於人數
　已幸矣何暇乎怨天尤人哉又恐孫休不
　知而驚其言遂舉海鳥之喻言善養生者
　各任其性分之適而至矣
　碧虚註休自謂身脩志勇所造不遇乃不
　知天命妄興憂歎也夫至人之行不願人
　知忘其肝膽況喜怒乎遺其耳目況見聞
　乎脩勇賔逐皆塵垢也自行遺忘皆無事
　也今休將爲而恃欲長而宰要人知用矜
　伐苟免幸類完人耳盖孫休欲務生之所
　無以爲故扁子答以知之所無奈何是知
　大聲至音里巷俗夫之所必惑也惡得無
　驚乎哉
　鬳齋云賔讀同擯棄也明汗驚愚言其自
　異款啓小孔竅喻其所見者小語之太高
　彼安得不驚邪此譏當時學者淺見而未
　知大道也食以委蛇使之自得而食也鳥
　養之喻已見前篇
　　樂天知命故不憂窮理盡性夫何疑若
　　孫休之所云其於天命理性之說大有
　　逕庭矣故扁子告以至人之行忘肝膽
　　則内虚遺耳目則外靜然後彷徨乎塵
　　垢之外凡人世有爲事迹皆塵垢也能
　　離乎此則行住坐卧莫非無事之業所
　　謂世出世間矣何爲可恃何長可宰邪
　　今汝飾知脩身昭若日月以攬世間之
　　禍患得全形無夭亦幸矣何暇乎天之
　　怨哉此所以深警其迷而使之知復也
　　海鳥之喻文意顯明
　是篇首論生者人之所重或過養而傷生
　命在天而莫違或以故而滅命儻達於斯
　二者則能保其生而安乎命是爲深根固
　柢長生乆視之道也故凡生之所無以爲
　者己之命之所無奈何者遠之知其非所
　當務而吾有純全之天不可須臾離也請
　觀醉者之視車讎者之於鏌干則亦何所
　容心哉承蜩操舟以明積習而造妙牧羊
　畏途在乎鞭後而戒危說彘喻貪爵者不
　如見鬼顯不能㝠妄者多惑此後設喻不
　一皆所以申達生之㫖可謂諄且切矣夫
　人生所養自有定分不爲求之而得弗求
　而失也人之患難有出非虞不爲幸而可
　逃智而可免也在乎修人事以順天理求
　其無愧而已壽夭禍福非所汲汲也至若
　岩谷清修廟堂事業内而養生外而治人
　亦不過美人倫興教化同歸乎道德之理
　而已然的知生爲可重而能警乎袵席飲
　食之間者幾何人哉必也望之而似木雞
　御而不竭其力斯達乎生理而庶幾乎至
　人之行矣結以魯郊之鳥聞鍾鼓而憂悲
　盖外失其養則内傷其性苟知所以養之
　則知所以全之要在達己之生推以利物
　之生與物同適忘適而無不適矣



南華眞經義海纂微卷之五十九





南華眞經義海纂微卷之六十表六
　　　　武林道士褚伯秀學
　　　山木第一
莊子行山中見大木枝葉盛茂伐木者止其
旁而不取也問其故曰無所可用莊子曰此
木以不材得終其天年夫子出山舍於故人
之家故人喜命竪子殺鴈而烹之竪子請曰
其一能鳴其一不能鳴奚殺主人曰殺不能
鳴者明日弟子問莊子曰昨日山中之木以
不材得終其天年今主人之鴈以不材死先
生將何處莊子笑曰周將處夫材與不材之
問材與不材之間似之而非也故未免乎累
若夫乗道德而浮游則不然無譽無訾一龍
一蛇與時俱化而無肯專爲一上一下以和
爲量浮遊乎萬物之祖物物而不物於物則
胡可得而累邪此神農黄帝之法則也若夫
萬物之情人倫之傳則不然合則離成則毁
廉則挫尊則議有爲則虧賢則謀不肖則欺
胡可得而必乎哉悲夫弟子志之其唯道德
之鄉乎
　郭註設將處此耳以未免乎累竟不處若
　夫乗道德而浮遊者莊子亦處焉不可必
　故待之不一方唯與時俱化者能涉變而
　常通耳
　吕註聖賢之不容於世其累常在材故莊
　子數數言之深戒乎材之爲累也若夫愚
　不肖以不能鳴見殺亦多矣豈以不材必
　可免邪則山中之木主人之鴈其失均耳
　故將擇夫材與不材之間而處之然猶似
　道而非道也以道之爲體不涉兩端亦非
　中央則材不材之間猶未免乎累若夫乗
　道德而浮遊則無譽無訾不可得而貴賤
　一龍一蛇不可得而聖凡消息盈虚與時
　俱化或升或潜和而不乖豈係乎材不材
　之間凡以浮遊乎萬物之祖而已萬物之
　祖猶云衆父父也若是則物物而不物於
　物胡可得而累邪夫萬物之情人倫之傳
　有合必離有成必毁廉則見挫尊則見議
　然則材不材之間欲免乎累何可必得欲
　無累者其唯道德之鄉乎
　疑獨註天下之理其發如機可乗而不可
　制天下之時其過如矢可因而不可執故
　昨日之木以不材生今日之鴈以不材死
　是以聖人因時乗理與物俱流而不凝滯
　於物與世俱化而不拘係於世一龍一蛇
　其變無常不得而譽不得而訾與時俱化
　以和爲量浮遊乎萬物之祖物物而不物
　於物以應無窮之變此先王所貴之法則
　也若夫萬物之情人倫之傳則不免乎離
　合成毁胡可必哉欲免此者其唯道德之
　鄉乎
　碧虚註鴈之不存者無其文也木之大本
　者有其質也至人藏其質而混其文所以
　遊於世而不僻道德日新也浮遊無迹也
　無譽訾則能括囊同龍蛇則能顯晦與時
　化則隨世宜無專爲則可上下以和爲量
　動則循理遊乎物祖爲不逐末如此則世
　累莫干太古之道也若夫物情賢則謀猶
　材木也不肖則欺猶默鴈也道德之鄉在
　乎不必而無迹也
　鬳齋云材與不材猶有形迹不免乎累必
　至於善惡俱泯無得而名斯爲全其天也
　乗道德即順自然一龍一蛇喻用舍隨時
　無心故無譽無訾專爲則有心上下進退
　也以順自然爲度或上或下皆可祖即始
　也萬物之情私情也人倫之傳傳習也此
　下數句曲盡人情處世不由人胡可自必
　歎人事之無常危機之可畏也故囑其弟
　子識之唯順乎自然則可以自免也
　　爲聖賢者無不因學而成學聖賢者往
　　往徇迹成弊唯得心遣迹斯無弊矣木
　　以不材而生鴈以不材而死此可見之
　　迹也然其所以生所以死豈專在乎材
　　與不材亦有係乎所遇焉故眞人將處
　　乎材與不材之間猶以爲未免乎累而
　　欲脫去之特未知所遇者如何耳能否
　　係乎材所遇係乎命或謂材屬人而命
　　屬天則截然二途矣盖材亦出於天而
　　成之在人命全之在人而有係乎天所
　　遇則天人相因之迹而美惡之所以著
　　也故材不材之間賢者之事超三者而
　　無累則入乎聖矣是以必至於遊乎萬
　　物之祖物物而不物於物然後材之所
　　不能役命之所不能拘也故聖人不貴
　　材罕言命鄉字舊無它音今擬從去聲
　　與向同
市南宜僚見魯侯魯侯有憂色市南子曰君
有憂色何也魯侯曰吾學先王之道脩先君
之業吾敬鬼尊賢親而行之無須臾離居然
不免於患吾是以憂市南子曰君除患之術
淺矣夫豐狐文豹棲於山林伏於若穴靜也
夜行晝居戒也雖饑渴隱約猶且胥疏於江
湖之上而求食焉定也然且不免於網羅機
辟之患是何罪之有哉其皮爲之灾也今魯
國獨非君之皮邪吾願君刳形去皮洒心去
欲而遊於無人之野南越有邑焉名爲建德
之國其民愚而朴少私而寡欲知作而不知
藏與而不求其報不知義之所適不知禮之
所將倡狂妄行乃蹈乎大方其生可樂其死
可葬吾願君去國捐俗與道相輔而行君曰
彼其道遠而險又有江山我無舟車奈何市
南子曰君無形倨無留居以爲君車君曰彼
其道幽遠而無人吾誰與爲鄰吾無糧我無
食安得而至焉市南子曰少君之費寡君之
欲雖無糧而乃足君其涉於江而浮於海望
之而不見其崖愈往而不知其所窮送君者
皆自崖而反君自此遠矣故有人者累見有於
人者憂故堯非有人非見有於人也吾願去君
之累除君之憂而獨與道遊於大莫之國方
舟而濟於河有虚船來觸舟雖有偏心之人
不怒有一人在其上則呼張歙之一呼而不
聞再呼而不聞於是三呼邪則必以惡聲隨
之向也不怒而今也怒向也虚而今也實人
能虚己以遊世其孰能害之
　郭註有其身而矜其國雖憂懐萬端尊賢
　尚行而患慮愈深故令其無身忘國而任
　其自化寄之南越取其去魯之遠也若各
　恣本步人人自蹈其方則萬方得矣不亦
　大乎去國捐俗謂蕩除其胸中君乃謂眞
　欲使之南越也形倨謂躓礙留居謂滯守
　形與物夷心與物化斯寄物以自載也君
　能少費寡欲則無所不足涉江浮海不見
　其崖喻絶情欲之遠君無欲則各反守其
　分自此遠矣謂超然獨立於萬物之上也
　有人者有之以爲己私見有於人爲人所
　役用也有天下而寄之百官非有人也因
　民任物而不役己非見有於人也欲令蕩
　然無有國之懷則世雖變其於虚己以免
　害一也
　吕註以魯國爲皮者患之所生由乎不能
　忘其國也盖形不遣則國得爲之累刳形
　所以去皮心不白則欲得爲之染洗心所
　以去欲離人入天此爲遊於無人之野建
　德之國所以立道也其民愚朴寡欲則非
　屬於文之不足作不知藏物至而供其求
　與不求報仁而不以爲恩也不知義之所
　適則不尚往來不知禮之所將妄行而蹈
　大方可樂可葬則終始所不去也建國之
　爲國如此而所以不能遊者以國與俗縻
　之而已棄國捐俗與道相輔而行則不勞
　而至矣夫道邇甚夷而人視之若遠且險
　者以形倨而不遜留居而不進耳以無形
　倨無留居而爲車以少費寡欲而爲糧其
　患不能達哉不見其崖與乎無窮之遊送
　君者自崖而反則拘於虚而畏其深遠者
　莫之敢前君自此獨立無匹而人莫之能
　從也儻遊乎此非有於人非見有於人也
　堯之爲堯如是而已大莫建德即前章所
　謂萬物之祖道德之鄉是也次論虚船觸
　舟而不怒向之乗道德而浮遊者其於世
　也亦若此而已矣
　疑獨註南越明地建德聖人之國愚朴寡
　欲善養心也作而不藏與不求報大仁也
　不知義之所適眞義也不知禮之所將至
　禮也三者自得於内故猖狂妄行蹈乎大
　方在生安生在死安死也刳形去心遊於
　無人之野使之神德行入而同乎天也去
　國捐俗與道相輔而行之於建德之國使
　之顯道出而同乎人也魯侯眞謂使之南
　越憂其道遠而險豈知建德之國只在乎
　心存神忘形不行而至矣魯侯又慮道遠
　無糧此皆不能忘物認言着境市南子欲
　其求之於性分之内使之少費以嗇神寡
　欲以養心雖無糧而自足矣江喻德道喻
　海不見其崖背境也不知所窮適變也如
　是則送君者皆自境而反言其至於道者
　中人之所不及也貴者有人寵者見有於
　人堯非有人則能以貴爲寄非見有於人
　則能以寵爲下故無累無憂盖俗魯侯去
　累忘憂而與道遊於大莫之國也虚舟以
　喻無心故觸物而不怒有人在其上則有
　心於物而物攖之矣人能無心以處物孰
　能害之
　碧虚註刳形則文皮去洒心則嗜欲除既
　能自治則是遊於無人之野去此尚賢取
　彼立德是爲建德之國愚故少私朴故寡
　欲知義所適故藏知禮所將故報不猖狂
　何縁遊方外不妄行何縁蹈大方生可樂
　死可葬終始居而不離也願君去其緒餘
　與精妙相輔而行憂無舟車未能懸解又
　憂道遠無糧攀縁未絶也少費寡欲無糧
　自足鶉居而鷇食也涉江浮海望不見崖
　絶塵無著也自崖而反言力小者不前君
　自此遠矣視聽不及也堯非有人忘汾水
　也非見有於人日用不知也我忘人則無
　累人忘我則無憂故獨與道遊於大莫之
　國大莫之國謂造化也虚船觸舟喻無心
　而遇物向也不怒非有人也而今也怒見
　有於人也人不怒虚舟則物不害虚己可
　知矣
　鬳齋云以皮自累言有名於世皆能召禍
　也前言無人之野即無物之始此又云建
　德之國看此一段今人禮淨土其源出於
　此戰國時南越未通中土借以立言初無
　它義耕作自食而無私畜未有禮義之名
　故無所適無所將猖狂從心而行皆合乎
　大道也以慕道之心自相勉勵而欲至於
　此國無形倨不有其身無留居不有其國
　如是則可以往矣涉江浮海至不知所窮
　只是遊無窮三字送君者皆自崖而反君
　自此遠矣言學道之人既悟之後向之所
　資以自悟者如人餞送登舟至於海崖皆
　已反歸矣譬見舞劍而善草書始因劍而
　悟既悟則劍爲送者矣讀書亦資送者也
　大莫之國即無人之野建德之國也虚船
　觸舟而不怒此喻最佳
　　狐豹栖伏隱約猶不免於患皮爲之灾
　　也今魯國君位無異文皮之賈禍信能
　　刳形則外皮自去洒心則内欲自除超
　　然遠俗是遊無人之野也到此恐魯侯
　　渺茫無據又設建德之國以誘之作不
　　知藏見在而足與不求報施不爲恩又
　　安知義禮之所適將哉所以恣行而不
　　離乎大道也可樂可葬言安生安死去
　　國捐俗則舍其係累與道相輔則歸於
　　無爲若是者可以至於建德之國矣魯
　　侯未悟又慮道遠而無舟車告以但能
　　無以君侯自尊仍無戀此國位以是爲
　　車則可往矣又慮幽遠無鄰無糧曷至
　　故凡著物滯有者畏墮於虚其患常若
　　此又告以少費寡欲無糧乃足君其泛
　　乎道德之海而無崖無窮送君者喻爵
　　位嗜欲平日相從諳熟者一旦棄去而
　　遊乎無窮則向之相從者望崖而不可
　　進遂與之日遠矣夫有人見有皆不免
　　憂累唯能若堯之蕩蕩無名斯可免患
　　願君去累除憂而獨與道遊於大莫之
　　國莫即無也盖由無人之野斯造建德
　　之國大莫則德亦忘矣即逍遥遊所謂
　　無何有之鄉是也虚船觸舟備見前解
　　○無須臾離居然不免於患舊從居爲
　　句諸解多因之今定從離爲句居屬下
　　文


南華眞經義海纂微卷之六十




南華眞經義海纂微卷之六十一表七
　　　　武林道士褚伯秀學
　　　山木第二
北宫奢爲衛靈公賦歛以爲鍾爲壇乎郭門
之外三月而成上下之縣王子慶忌見而問
焉曰子何術之設奢曰一之間無敢設也奢
聞之既彫既琢復歸於朴侗乎其無識倘乎
其怠疑萃乎芒乎其送往而迎來來者勿禁
往者勿止從其强梁隨其曲傅因其自窮故
朝夕賦歛而毫毛不挫而況有大塗者乎
　郭註怕然守一非敢假設以益事還用其
　本性任其純朴而已無所趣無所悦而任
　彼往來順乎衆無所係而用其不得不爾
　當故無損泰然無執用天下之自爲斯大
　通之塗也故經之營之不日成之
　吕註有術設其間則非所謂一也彫琢復
　朴去華務實也侗乎無識不知誰何倘乎
　怠疑不敢欲速也送往迎來勿禁勿止彊
　梁無所抑曲傅無所遏而出於彼之不得
　已故朝夕賦斂而毫毛不挫以其無所設
　於一之間而已況天下之理有大塗者乎
　庖丁所以遊刃於其間而有餘地也
　疑獨註鍾者虚中而善應以喻人心賦斂
　以爲鍾喻嗇養精神以治心也爲壇祭鍾
　而後用喻成心之體然後成心之用也三
　月天道小成上下之懸體用備也王子慶
　忌問何術之設答以抱一以爲用無敢設
　也復朴喻復性無識怠疑何思何鬳也往
　來勿禁各任所適從其彊梁柔剛也隨其
　曲傅不彊柔也因其自窮所以不窮故賦
　斂而毫毛不挫此皆不出乎性分之内是
　以無損而自足也
　碧虚註用心專一於其間豈敢妄設邪彫
　琢復朴制度淳古也倘乎怠疑倜儻無退
　也勤誠將迎而無仰奪順其挹扞任其附
　已因其自窮非勢取也賦斂而毫毛不挫
　民悦故無損也而況有大道者乎
　鬳齋云循自然之理純一而無雜故曰一
　之間無敢設也彫琢復朴去圭角而歸自
　然無識而若怠若疑無容心之狀勿禁勿
　止無將迎也强梁不順曲傅順也皆隨而
　聽之自窮自至言或順或逆終皆不求而
　自至故無毫毛之傷大塗謂可坦然而行
　無容心以處之也
　　金石奉天之器應律吕而調陰陽國所
　　當備者而賦斂於民以爲之則宜難成
　　也今乃三月而成上下之懸設架懸鍾
　　上下各六所謂編鍾是也怪其成之速
　　故問何術之設而致是答以唯知純一
　　是守無敢有所設也既彫既琢始於有
　　爲復歸於朴終乎無爲所以至於無識
　　而若怠若疑也萃乎芒乎送往迎來若
　　蚊蟁之過前也來者勿禁隨其曲附也
　　往者勿止從其彊梁也因其自窮使各
　　盡其情而已吾能止此而上下二懸猶
　　足以不擾而辨況懷大道於身者乎盖
　　其謙辭也此言以道處物者無往而不
　　從容執物而障道無往而不係累夫賦
　　歛以成事後世爲國者所不免有道存
　　乎其間則事成而民不害也所謂有道
　　者何守一復朴而已矣
孔子圍於陳蔡之間七日不火食太公任往
吊之曰子幾死乎曰然子惡死乎曰然任曰
予嘗言不死之道東海有鳥焉其名曰意怠
其爲鳥也翂翂翐翐而似無能引援而飛迫
脅而棲進不敢爲前退不敢爲後食不敢先
嘗必取其緒故其行列不斥而外人卒不得
害是以免於患眞木先伐甘井先竭子其意
者飾知以驚愚脩身以明汙昭昭乎如揭日
月而行故不免也昔吾聞之大成之人曰自
伐者無功功成者隳名成者虧孰能去功與
名而還與衆人道流而不明居得行而不名
處純純常常乃比於狂削迹捐勢不爲功名
是故無責於人人亦無責焉至人不聞子何
喜哉孔子曰善哉辭其交遊去其弟子逃於
大澤衣裘褐食杼栗入獸不亂羣入鳥不亂
行鳥獸不惡而況人乎
　郭註患害生於役知以奔競木伐井竭才
　之害也夫察焉小異與衆爲迕混然大同
　無獨異於世矣故昭昭者乃㝠㝠之迹也
　將寄言以遺迹因陳蔡以託意恃功名以
　爲已成者未之嘗全功自衆成故遺之道
　昩然而自行彼皆居然自得此行非由名
　而後處之無心而動功自彼成故勢不在
　我而名迹皆去恣情任彼彼各自當其責
　寂泊無懐乃至人也辭交遊去弟子取其
　棄人間之好若草木之無心故鳥獸無所
　畏盖寄言以極推至誠之信任乎物而無
　受害之地也
　吕註翂翂翐翐則雖紛而不亂似無能而
　非無能引援而飛迫脅而棲則躊躇不得
　已於動止之間也進不敢先退不敢後無
　出而陽無入而藏也食不先嘗必取其緒
　處乎不爭之地也行列不斥人不得害則
　羣於人之道也知功名之成必有虧而去
　之以遺與衆人此大成之人所爲也道流
　而不明居則人莫見其功得行而不名處
　則人莫聞其名得則德也純常比狂猖狂
　妄行也不爲功名遺與衆人也此所謂有
　道者能以有餘奉天下也陳蔡之厄所以
　處之非不足於此亦知之所無奈何耳學
　仲尼者苟不知有所謂行列不斥與鳥獸
　之可入則不至於揭日月而行而爲功名
　之所累者幾希
　疑獨註大成之人指老子去功爲名還與
　衆人此所以不隳不虧也道流於天下而
　不見其迹德行於天下而不聞其名不雜
　不變無心若狂故不責於人而人亦無責
　此至人之道也至人不欲名聞於人子何
　喜於名也夫子於是辭交遊去弟子逃於
　大澤衣褐食杼盡棄人間之好而求物外
　之理鳥獸爲之柔馴況於人乎
　碧虚註鳥名意怠取其無騫翥之心引援
　而飛食取其緒言避害之深也今孔子飾
　知以删詩書脩身以定禮樂昭如日月衆
　人師仰有如直木甘井先遭伐竭伐功矜
　名必無全者故神人無功其功歸民聖人
　無名其名歸臣道氣流布何嘗彰顯至人
　所居得行其道而民不見其迹也純常比
　狂天之君子人之小人也削除聖迹則無
　功矣捐棄權勢則無名矣縁飾知以驚愚
　故有陳蔡之厄也於是孔子辭交去徒逃
　於大澤亦猶意怠之迫脅而棲行列不斥
　鳥獸不惡而況人乎
　鬳齋云意怠燕也迫脅而棲言近人烏巢
　不斥不多各依人家故外人不得害之順
　道而行黯然自晦故曰道流而不明所居
　得行其志不以聲名自高故曰居得行而
　不名處純常一也狂若無心不爲功名人
　我無責無迹而化也至人欲無聞於世子
　何以名爲喜乎末後數語與列子食豕如
　食人意同
　　道流而不明居得行而不名處二句停
　　匀分讀義自顯然郭氏乃於明字下著
　　注故後來解者不越此論唯吕氏疑獨
　　二家從居從處爲句盖得當是德名應
　　是明庶與上文義協言道德流行無往
　　不在但不欲自顯其道德以取伐竭耳
　　純常比狂彼此無責故能入獸不亂羣
　　入鳥不亂行此孔子服膺大成之言而
　　洗心藏密之效也故摽示後世以爲規
　　戒焉
孔子問子桑雩曰吾再逐於魯伐樹於宋削
迹於衛窮於商周圍於陳蔡之間吾犯此數
患親交益疏徒友益散何與子桑雩曰子獨
不聞假人之亡與林回棄千金之璧負赤子
而趨或曰爲其布與赤子之布寡矣爲其累
與赤子之累多矣棄千金之璧負赤子而趨何
也林回曰彼以利合此以天屬也夫以利合者
迫窮禍患害相棄也以天屬者迫窮禍患害
相收也夫相收之與相棄亦遠矣且君子之
交淡若水小人之交甘若醴君子淡以親小
人甘以絶彼無故以合者則無故以離孔子
曰敬聞命矣徐行翔佯而歸絶學捐書弟子
無挹於前其愛益加進異日桑雩又曰舜之
將死眞冷禹曰汝戒之哉形莫若縁情莫若
率縁則不離率則不勞不離不勞則不求文
以待形不求文以待形固不待物
　郭註君子之交無利故淡道合故親小人
　之交飾利故甘利不可常故絶無故而自
　合者天屬也合不由故則故不足以離之
　有故而合必有故而離矣其愛益加進去
　飾任素也因形率情故不矯之以利形不
　假故常全情不矯故常逸任朴直前故常
　足也
　吕註學孔子而不知有所謂天屬唯學與
　書之爲務則所以交於天下者皆人合而
　已形莫若縁縁則不離而合矣情莫若率
　率則不勞而逸矣不離不勞則任其質之
　自然而性分已足奚用求文以待形哉不
　求文以待形則不待物宜矣此絶學捐書
　之尤至者也
　疑獨註以勢交者勢窮則離以利合者利
　窮則散唯父子兄弟天屬也其相親之道
　尤見於窮禍患害之時故太史公曰疾痛
　未嘗不呼父母詩曰死喪之戚兄弟孔懐
　故假人之亡國林回不以千金之璧爲利
　而以赤子爲愛出乎天性之自然盖其始
　無所因而合今亦無所因而離也君子以
　道交故淡小人以利交故甘道交之與天
　屬其致一也孔子犯患之後交徒益散者
　其始有故而合亦有故而離也舜之將死
　以其眞道命令禹曰形莫若縁不以心使
　形也情莫若率不以物忤情也形縁則不
　離情率則不勞故無文而反質無物而自
　足矣
　碧虚註天屬淡以親利合甘以絶無故以
　合所以親有故以合所以絶孔子絶學捐
　書弟子加進去其利合留其天屬也舜之
　將死以眞道清冷曉悟禹曰形屬外因物
　而順之情屬内自率而領之物順則合自
　領則逸既合且逸豈假文采以待形用固
　不須外物之附已也外物謂親交徒友輩
　鬳齋云冷音零曉也以眞道告之縁謂因
　其自然率謂循其自然不離與道爲一也
　形指我文指身外之物不以身外之物待
　我待猶宴客曰待不以身外爲文華則不
　待於物此不待不資之也
　　天屬相收出乎自然無故而合也利合
　　相親出乎使然有故而合也以夫子之
　　交徒比林回之赤子則有故無故可見
　　淡親甘絶又爲世道汎言之此相收相
　　棄之所以分也夫子既悟歸而絶學以
　　至於無爲捐書而究其所以跡弟子無
　　揖遜之禮而相忘於前其愛益加進則
　　去飾任眞皆天屬也奚獨父子而後爲
　　至親耶形縁而不離則己常存情率而
　　不勞則性常逸所謂我者得矣又何待
　　乎禮文何資乎外物哉
南華眞經義海纂微之六十一










南華眞經義海纂微卷之六十二表八
　　　　武林道士褚伯秀學
　　　山木第三
莊子衣大布而補之正緳係履而過魏王魏
王曰何先生之憊邪莊子曰貧也非憊也士
有道德不能行憊也衣弊履穿貧也非憊也
此所謂非遭時也王獨不見失騰猿乎其得
柟梓豫章也攬蔓其枝而王長其間雖羿蓬
蒙不能睥睨也及其得柘棘枳枸之間也危
行側視振動悼慄此筋骨非有加急而不柔
也處勢不便未足以逞其能也今處昏上亂
相之間而欲無憊奚可得邪此比干之見剖
心徴也夫
　郭註遭時得地則申其長枝雖古之善射
　莫之能害勢不便而强爲之則受戮矣
　吕註明雖放言若此而不見害者虚己以
　遊世之證也
　疑獨註大粗也緳履帶履壞故以帶係之
　魏王歎先生之憊莊子答以是貧非憊乃
　引騰猿自喻得柟梓豫章猶君子之得時
　今處柘棘枳枸之間謂遭昏主亂相雖欲
　不憊不可得也如欲强以直言行道比干
　之見剖心徵驗昭然也
　碧虚註無行干人謂之憊不遇固窮謂之
　貧夫騰猿之處木也得勢則王長處難則
　危行人處昏亂之世而欲逞英林召患必
　矣
　鬳齋云攬把也蔓纏繞不柔上著加急字
　其狀猿尤精結以徵也夫三字亦奇
　　外利禄而守志者貧無所守而氣餒曰
　　憊貧者士之常憊者士之喪故南華於
　　一字之間必正其名所以欲弃其實也
　　騰猿之喻夫豈得已意在柟梓柘棘之
　　分以形容其不遭時耳觀南華所對可
　　謂確乎其尚志者矣吁士抱道而不遇
　　賞音何代而非魏王耶然心廣體胖足
　　以勝之則亦何貧憊之有
孔子窮於陳蔡之間七日不火食左據槁木
右擊槁枝而歌猋氏之風有其具而無其數
有其聲而無宫角木聲與人聲犂然有當於
人之心顔回端拱還目而窺之仲尼恐其廣
己而造大也愛己而造哀也曰回無受天損
易無受人益難無始而非卒也人與天一也
夫今之歌者其誰乎回曰敢問無受天損易
仲尼曰饑渴寒暑窮桎不行天地之行也運
物之泄也言與之偕逝之謂也爲人臣者不
敢去之執臣之道猶若是而況所以待天乎
何謂無受人益難仲尼曰始用四達爵禄並
至而不窮物之所利乃非己也吾命有在外
者也君子不爲盜賢人不爲竊吾若取之何
哉故曰鳥莫知於鷾鴯目之所不宜處不給
視雖落其實棄之而走其畏人也而襲諸人
間社稷存焉爾何謂無始而非卒仲尼曰化
萬物而不知其禪之者焉知其所終焉知其
所始正以待之而已耳何謂人與天一邪仲
尼曰有人天也有天亦天也人之不能有天
性也聖人晏然體逝而終矣
　郭註天損之來唯安之故易而物之儻來
　不可禁禦於今爲始者於昨爲卒則所謂
　始者即卒矣言變化無窮皆自然也任其
　自然則歌者非我也天地之行不可逃偕
　逝則不識不知順帝之則所在皆安不以
　損爲損斯待天而不受其損也感應旁通
　爲四達故可以御高大物之利己非求而
　取之夫人之生必外有接物之命非如瓦
　石止於形質而已盜竊者私取之君子之
　致爵禄非私取也受之而已若鷾鴯之畏
　人而入於人舍此所以稱知況之至人玄
　同天下故相與社而稷之此無受人益所
　以爲難也日夜相代未始有極正以待之
　無所爲懐也凡言天者皆明其不爲而自
　然人亦安能有此自然哉故曰性是以聖
　人晏然無矜而體與變俱也
　吕註猋氏之風猶焱氏之頌木聲人聲犂
　然有當於人心則其心亦槁木槁枝而已
　已自無已而廣之則是造大愛之則是造
　哀也無受天損易無受人益難今則天損
　而已安用廣己以造大邪無始非卒正以
　待之人與天一晏然體逝而已安用愛己
　以造哀邪知今之歌者則知所以爲始卒
　爲天人者莫不在此矣天地之行非人所
　得止運物之泄非人所能閉無受天損則
　與之偕逝不敢以爲損而去之也執臣之
　道猶不敢去而況所以待天乎此無受天
　損所以易也爵禄並至命之在外者苟受
　物所利以爲益與盜竊何異哉君子於四
　達並至之際以爲物之所利非己也吾命
　有在外者以是不敢受而取之如鷾鴯之
　畏人而襲人間則天下相與社稷之不可
　去此無受人益所以難也化萬物而不知
　其襌之者襌之者即不化者也又惡知其
　終始哉有人有天皆天而已人之不能有
　天性也此有人之所以爲天知其爲天則
　晏然體逝而終矣
　疑獨註七日不火食則幾死矣至於命者
　安之而無死地歌猋氏之風心樂乎道也
　有具無數則不役於陰陽有聲無宫角不
　役於五行也孔子恐回聞歌而遂廣己之
　事以造大意見厄而遂愛己之生以造哀
　情故告以無始非卒言變易無窮也合天
　人以言之今之歌者誰乎不知所以然而
　然也饑渴寒暑陰陽之患窮桎不行亦天
　時也天地之行運物之泄皆本於陰陽陰
　陽於人不啻父母是以與之偕逝也夫臣
　受命於君猶不敢去況受命於天乎始用
　四達言其襲諸人間無所不通爵禄並至
　修天爵而人爵從之君子得爵將以利物
　豈係於己吾之命有在外者謂人益自外
　至以至公而受人益非竊盜以取之凡不
　能充其類者皆竊盜也吾若取之何哉言
　受人益而非私也鷾鴯襲人間人愛而狎
　之故得免害喻聖人和光同塵天下樂推
　而不厭也化萬物者化也襌之者變也變
　化代興莫知終始正以待之而已有人中
　之天有天中之天人而不能有天性而無
　命也天而不能有人命而無性也性命之
　理猶陰陽之不可相無體逝而終順性命
　之理而合天人之變也
　碧虚註據几擊琴詠歌古風孔子恐顔回
　廣己而造大愛己而造哀因告之以人遇
　饑渴窮桎不憂則易爵禄勢利不動則難
　無始而非卒言有此命則有此報人之所
　造不異天賜今歌聲變常不知所以然也
　夫荒旱寒燠窮塞不通者天損之也同彼
　升降則易逆之則難且君命所至猶不可
　逃況所以待天乎爵禄之來期於利物非
　爲己也命屬乎内爵禄榮外亦命也天下
　公器豈私受哉燕之稱知能遠害也擇居
　之便宜落實而不顧避人深也然而須襲
　人舍者以窠巢在焉孔子自謂窮塞天命
　故易安爵禄人事故難却然歷險難而不
　忍去者廬墓在魯故也且物莫不有始卒
　唯盡性命之情者始卒莫與焉具形兩間
　人也窮桎爵禄天也既與天合則窮達非
　人矣人之不能順天理而妄作亦性然也
　故聖人泊然無情隨化所往此達命之至
　也
　鬳齋云廣己尊我也以尊我之意而求之
　則所造無畔岸以愛我之意而思之則必
　至於哀傷人與天一言在我者皆天理今
　之歌者亦非我也無受天損貧而樂也無
　受人益富不淫也謂天損之時不容不安
　故易人益之來欲辭不能故難窮桎不行
　推之不去運物之泄氣數往來皆天也君
　命且不得違天命其可違乎此無受天損
　易也始用謂此意纔萌四達所向無礙事
　隨而集爵禄外至亦命使然故曰吾命有
　在外者無功而禄君子耻之視如盜竊然
　有推不去者此無受人益難也鷾鴯即意
　怠畏人而與人相近居社稷祭祀之地人
　自敬而存留之如燕在人家人自愛而容
　之言處富貴之人能如鷾鴯之無益無害
　於人則亦無譏惡之者既富貴矣安得無
　益無害此所以爲難無始而非卒言不知
　其始終但居造化之中待之而已人者天
　所生故有人天也天亦造化爲之故有天
　亦天也性者天命之性此性與生字同人
　性生而有皆得之於天非人所與也故聖
　人處之安然盡吾身而已
　　槁木槁枝皆無情之物歌焱氏風傷今
　　思古也廣己而造大猶云張皇其事愛
　　己而造哀鍾情憂戚也夫天損之來安
　　之則易人益之至辭去則難孔子嘗謂
　　貧而無怨難富而無驕易南華反立說
　　語意尤奇而於理無悖此所以度越諸
　　子也盖貧而無怨難指俗而言無受天
　　損易爲學道者而言若顔子簞瓢自樂
　　無受天損易也王子搜登車仰呼無受
　　人益難也盖天損之來安之在我不以
　　損爲損此所以爲易人益之至制之有
　　尊不可辭却此所以爲難然而禍福倚
　　伏勢若循環又安知天損之非益人益
　　之非損乎是以達人視損如益處窮如
　　通故不淫不移死生莫奪也信知無始
　　而非卒則何損之能損哉天人之理互
　　相因成今之歌者亦非我也造物使之
　　耳夫物受天地運化不啻人臣之從君
　　命唯抱道在躬者不受其損也四達並
　　至命在外者得之有道非竊取也則人
　　益之來君子亦有時乎受之矣鷾鴯畏
　　人而襲人間喻處世全身之知其顧窠
　　巢而不去猶人守社稷而不可離也天
　　地之化物不覺其變人當以天合天安
　　時任化爵禄窮桎非所介懷人而不能
　　有天曾鷾鴯之不若也運物碧虚照江
　　南古藏本作運化於義爲優桎當是窒
　　本經多通用
莊周遊乎雕陵之樊睹一異鵲自南方來者
翼廣七尺目大運寸感周之顙而集於栗林
莊周曰此何鳥哉翼殷不逝目大不睹褰裳
躩步執彈而留之睹一蟬方得美蔭而忘其
身螳螂執翳而搏之見得而忘其形異鵲從
而利之見利而忘其眞莊周怵然曰噫物固
相累二類相召也捐彈而反走虞人逐而誶
之莊周反入三月不庭藺且從而問之夫子
何爲頃間甚不庭乎莊周曰吾守形忘身觀
於濁水而迷於清淵且吾聞諸夫子曰入其
俗從其俗今吾遊於雕陵而忘吾身異鵲感
吾顙遊於栗林而忘眞栗林虞人以吾爲戮
吾所以不庭也
　郭註執木葉以自翳於蟬而忘其形之見
　乎異鵲也目能睹翼能逝此鳥之眞性也
　今見利故忘之夫相爲利者常相爲累故
　有欲於物物亦欲之誶問之也身在人間
　世有夷險若推夷易之形於此世而不度
　所宜斯守形而忘身者也見彼而不明即
　因彼以自見幾忘反鑒之道入俗從俗不
　違其禁令也以見問爲戮夫莊子推平於
　天下故每寄言以出意乃毁仲尼賤老聃
　上掊擊乎三皇下痛病其一身也
　吕註觀異鵲之利而從耳目之好是守形
　也不知有虞人之誶足以爲辱是忘是也
　動與物交即濁水靜而玄覽即清淵夫至
　人之於清淵未嘗頃刻迷也而莊子言此
　者明虚以遊世如與魏王言者雖足以無
　害而畏人之所畏又不可不然也
　疑獨註樊籬也感觸也蟬得美蔭所利者
　小只忘其身螳螂捕蟬有意於得所惑漸
　大故非徒忘身又忘其形異鵲又從而利
　之志在必得其惑愈大性命之理皆忘之
　矣世人爲利欲所惑者愈大愈忘可不謹
　歟莊子於此悟而歎曰物固相累二類相
　召也舍彈而回栗林虞人疑其盜栗逐而
　誶之莊子知物情若此居家三月不出户
　庭藺且莊門弟子疑而問之答以吾守形
　而忘身觀蟬鵲所利而己亦忘其身觀濁
　水而迷清淵以其見彼而反照以此也夫
　子指老子入俗從俗和光同塵之義
　碧虚註夫物相爲累而忘其所不忘者由
　彼此之感召故莊子捐彈反走而虞人疑
　其盜栗也三月不庭因虞人辱問故守形
　追悔今乃忘身悟夫向者覽外境之塵而
　失内照之明也夫子指長桑公莊子之師
　入俗知禁則遠禍踐境違令則招咎喻孔
　子涉人世而不免戮辱皆幸脫烹伐者也
　鬳齋云翼大不逝目大不睹逐物而自迷
　之狀螳螂與鵲異類而相召皆忘形忘眞
　相累者也守形養生言我爲養生之學忽
　因逐鵲而忘其身是以欲而汩其理也濁
　水喻人欲清淵天理也入國問俗誤入它
　人栗園是違禁也此言物無小大有所逐
　者皆有所迷而不自知也
　　樊舊說同藩籬之藩音訓俱遠兼氣象
　　隘陋非所宜遊今依字以山樊釋之則
　　陽篇夏則休乎山樊謂山林茂密之地
　　三月不庭音義註一本作三日詳下文
　　頃間之語則三日爲當傳寫小差耳從
　　其俗碧虚本作從其令元本應是令字
　　故郭註及之與禮記入竟而問禁入國
　　而問俗義同
陽子之宋宿於逆旅逆旅人有妾二人其一
人美其一人惡惡者貴而美者賤陽子問其
故逆旅小子對曰其美者自美吾不知其美
也其惡者自惡吾不知其惡也陽子曰弟子
記之行賢而去自賢之行安往而不愛哉
　郭註言自賢之道無時而可也
　吕註行賢而去自賢之行所以無往而不
　愛也
　疑獨註夫驕盈矜伐人神之所不與虚己
　修理天下之所樂推以此而往孰能距之
　碧虚註妍美者自驕故爲人所賤醜惡者
　自卑故爲人所貴陽子使弟子記其事欲
　後世行賢之人去自賢之行也且美惡二
　妾有以見材與不材之間似之而非矣
　鬳齋云有賢者之德而無自矜之行則隨
　所往而人皆愛樂之此段與前蟬鵲章皆
　是學者受用親切處
　　存自賢之行則美者人猶惡之況於惡
　　乎去自賢之行則惡者人猶愛之況於
　　美乎美惡由乎形愛惡由乎心貴賤由
　　乎命形一定而不易命有時而窮通心
　　則隨物而變故其愛惡也無常至於彼
　　自美惡而吾不知其美惡則心與物忘
　　同乎溟涬然後可以化物矣彼能去賢
　　此能忘賢是爲不尚賢所以使民不爭
　　歸於自化無爲而治莫大於斯故用以
　　結山木之論
　是篇以山木命題即大樗櫟社之義皆以
　不材得終天年又以鴈不能鳴而見殺相
　對立論則南華之於世諦觀之亦熟矣夫
　木以擁腫全生理固然也而物之壽夭窮
　通各係乎命分所遇不可謂例以不材而
　幸免也材與不材俱爲著迹中間一路猶
　涉殽訛以其似之而非故未免乎累必欲
　離三者而獨立乗道德以浮遊與物同波
　與時俱化超物祖而無累去文皮而無災
　則建德大莫之國不在遠求而自至矣若
　虚船之觸舟不怒賦歛而毫毛不挫皆以
　無心待物物亦以無心應之至論陳蔡之
　厄不若鷾鴯之知螳螂蟬鵲不知挾彈乗
　之此皆處材而未盡善故不免乎累也林
　回棄璧甘負赤子而趨帝舜命禹貴形縁
　而情率則知尊天屬而不待外物矣衣大
　布而過魏王擊槁枝而歌焱氏明處貧而
　非憊知天損之易安則人益之來處之必
　有道矣結以行賢而去自賢之行是超乎
　材與不材之間而眞似者也故眞人不憚
　諄複期學者更進竿頭一歩云

南華眞經義海纂微卷之六十二
南華具經義海纂微卷之六十三表九
　　　　武林道士褚伯秀學
　　　田子方第一
田子方侍坐於魏文侯數稱谿工文侯曰谿
工子之師邪子方曰非也無擇之里人也稱
道數當故無擇稱之文侯曰然則子無師邪
子方曰有曰子之師誰邪子方曰東郭順子
文侯曰然則夫子何故未嘗稱之子方曰其
爲人也眞人貌而天虚縁而葆眞清而容物
物無道正容以悟之使人之意也消無擇何
足以稱之子方出文侯儻然終日不言召前
立臣而語之曰遠矣全德之君子始吾以聖
知之言仁義之行爲至矣吾聞子方之師吾
形解而不欲動口鉗而不欲言吾所學者眞
土梗耳夫魏眞爲我累耳
　郭註言東郭順子貌與人同而獨任自然
　虚而順物故眞不失夫清者患於太潔今
　清而容物則與天同清虚正己物邪自消
　故不欲動不欲言自覺其近也土梗非眞
　物知至貴者以人爵爲累也
　吕註其爲人也眞則固人貌而天矣凡人
　之心未始須臾不縁物眞人則虚縁而葆
　眞凡人之清則患於太察眞人則清而容
　物物無道正容以悟之則所告者不在諄
　諄之間使人意消則所改者不在事爲之
　際聖知仁義則言與行而已如子方之師
　則所謂道德也求諸形而不得故形解而
　不欲動求諸言而不得故口鉗而不欲言
　則非學之所及故知其所學爲土梗耳夫
　魏豈不爲我累哉
　疑獨註凡虚而順物者多失於無所守清
　而拒物者多失於無所容世有無道之物
　正容以悟之使人取正於我而邪意自消
　孟子云正己而物正是也文侯始未悟道
　則以聖知之言仁義之行爲至及聞子方
　之師道德若此遂悟理而忘形忘言然後
　知吾向所學者眞土梗耳土梗猶土苴知
　道者一身尚以爲累況魏國乎
　碧虚註赤宅七竅人也不形好惡天也虚
　縁葆眞混俗也清而容物天合也正容悟
　物以身率導也使人意消方寸之地虚矣
　聖知仁義名教也子方之師道德也悟所
　學爲土便因眞而别妄也知魏國爲我累
　有大物者難忘也
　鬳齋云雖人貌而具自然天德虚心而順
　物未嘗動其心曰葆眞清則易離物而能
　容之言其大也人有非道動容貌而使之
　自悟消其不肖之心形解口鉗言其自失
　以有國爲累故未得深究無爲自然之道
　也
　　褚氏管見云名所以彰德外學也内學
　　則以爲累德故凡學道之人爲世所稱
　　者皆未能無迹非德之全若東郭順子
　　其徒猶未嘗稱之世人又安能窺其萬
　　一特因文侯之問遂言大略其爲人也
　　人貌而天謂外同光塵而内不虧其自
　　然之德虚縁則無爲也而能混迹以葆
　　眞清則忤俗也而能恢度以容物正容
　　以悟此爲容之之道使人意消則德博
　　而化容之在我其化在彼此人所難能
　　者而順子能之非唯不待乎稱揚而亦
　　不可得而稱揚也聖知之言仁義之行
　　脩其外者耳子方之師之德足以使人
　　内化文侯聞風而悟至於形解口鉗亦
　　可謂速化者矣悟所學爲土梗則知絶
　　學爲全眞悟魏國爲身累則知無位之
　　可乆此使人意消之良驗也又況於親
　　炙規誨者乎其爲人也眞疑此眞字爲
　　冗下文有之誤加於此詳文義可見
温伯雪子適齊舍於魯魯人有請見之者温
伯雪子曰不可吾聞中國之君子明乎禮義
而陋於知人心吾不欲見也至於齊反舍於
魯是人也又請見温伯雪子曰往也蘄見我
今也又蘄見我是必有以振我也出而見客
入而歎明日見客又入而歎其僕曰每見之
客也必入而歎何邪曰吾固告子矣中國之
民明乎禮義而陋乎知人心昔之見我者進
退一成規一成矩從容一若龍一若虎其諫
我也似子其道我也似父是以歎也仲尼見
之而不言子路曰吾子欲見温伯雪子乆矣
見之而不言何耶仲尼曰若夫人者目擊而
道存矣亦不可以容聲矣
　郭註進退成規矩從容若龍虎盤辟其步
　委蛇其迹也諫我似子道我似父禮義之
　弊有斯飾也見之而不言已知其心矣目
　裁往意已達無所容其德音也
　吕註進退成規成矩則威儀詳於折旋之
　間從容若龍若虎則機變出於燕閑之際
　諫我似子道我似父則非得我於眉睫之
　間此所謂明於禮義而陋於知人心者也
　禮學之弊如是魯人則尤甚者夫東郭順
　子正容以悟物温伯雪子目擊而道存則
　古之聖賢所以相與者如是其微邪
　疑獨註禮義出於人心知禮義之迹而不
　知其本故陋於知人心但見其進退威儀
　之間耳其諫之則如至親其教之則如至
　嚴文勝之弊一至于此温伯雪子所以屢
　見而屢歎也若夫仲尼見之則目擊道存
　而不容聲由是知見於言語威儀之間皆
　其祖者也
　碧虚註明乎禮義謂進退規矩威儀槃辟
　也陋於知人心謂諫我似子道我似父也
　心契常道則目擊而妙存其可道者禮義
　容聲而已矣
　鬳齋云規矩有法度龍虎成文章諫我似
　子道我似父交淺言深也目擊道存即正
　容悟物之意
　　言所以在意得意而言可忘禮所以接
　　誠誠至而禮可薄故先聖教人務脩其
　　實而文非所尚也則夫進退從容諫我
　　道我者形諜成光去道愈遠謂之陋乎
　　知人心也宜矣昔韋鼎請見文中子子
　　三見而三不言恭恭若不足鼎出謂門
　　人曰夫子得志於朝廷有不言之教不
　　殺之嚴矣是亦庶乎目擊道存之義云
顏淵問於仲尼曰夫子步亦步夫子趨亦趨
夫子馳亦馳夫子奔逸絶塵而回瞠若乎後
矣夫子曰回何謂邪曰夫子步亦步也夫子
言亦言也夫子趨亦趨也夫子辯亦辯也夫
子馳亦馳也夫子言道回亦言道也及奔逸
絶塵而回瞠若乎後者夫子不言而信不比
而周無器而民淊乎前而不知所以然而已
矣仲尼曰惡可不察與夫哀莫大於心死而
人死亦次之日出東方而入於西極萬物莫
不比方有目有趾者待是而後成功是出則
存是入則亡萬物亦然有待也而死有待也
而生吾一受其成形不化以待盡效物而動
日夜無卻而不知其所終薰然其成形知命
不能規乎其前丘以是日徂吾終身與汝交
一臂而失之可不哀與汝殆著乎吾所以著
也彼己盡矣而汝求之以爲有是求馬於唐
肆也吾服汝也甚忘汝服吾也亦甚忘雖然
汝奚患焉雖忘乎故吾吾有不忘者存
　郭註心以死爲死乃更速其死其死之遠
　由哀以自喪無哀則已有哀則心死者乃
　哀之大也萬物莫不比方皆可見也目成
　見功足成行功直以不見爲亡耳待隱謂
　之死待顯謂之生竟無死生也夫有不得
　變而爲無一受成形則化盡無期動自無
　心其化常新不以死爲死也薰然成形又
　奚爲哉知命不係於前而與變俱往不可
　留也雖執臂相守不能令停若哀死者則
　此亦可哀而人未嘗以此爲哀何邪唐肆
　非停馬處言求向者之有不可復得人生
　若馬之過肆無駐須臾新故相續不舍晝
　夜汝殆見吾所以見者日新也故已盡矣
　汝安得有之服者思存之謂甚忘謂過去
　之速言汝去忽然思之常若不及俱爾耳
　不問賢聖未有得停者不忘者存謂繼以
　日新雖忘故吾新吾已至未始非吾吾何
　患焉故能離俗絶塵與物無不㝠也
　吕註歩也趨也馳也可追而及也至於不
　言而信不比而周無器而民淊乎前則不
　知所以然而已故以譬奔逸絶塵而回瞠
　若乎後矣心未嘗死者不知有死也則心
　死而後人死次之此哀莫大者也日之出
　東入西物莫不比方而獨有目有趾者待
　是而成功是出則存是入則亡而日未嘗
　有存亡也物有待而死生而所待者未嘗
　有死生也則吾之所以不言而信不比而
　周無器而民淊乎前者終以是而已使吾
　一受其成形不化以待盡效物而動日夜
　無隙則與萬物皆有待而生其能體所待
　以至於不知其然邪以是日徂則非不化
　以待盡可不哀與則哀莫大也汝求吾所
　以奔逸絶塵之處而莫得是殆著乎吾所
　以著而不見乎吾所以不著也人心操存
　舍亡孰有所以著而可著乎是彼已盡矣
　而汝求之以爲有與求馬於唐肆何異唐
　與肆馬之所閱而非馬所居也吾服汝也
　甚忘則所謂吾者無有汝服吾也亦甚忘
　則所謂汝者無有然汝奚以甚忘爲患哉
　雖忘乎故吾吾有不忘者存則所謂奔逸
　絶塵者可見矣
　疑獨註夫子奔逸絶塵而回瞠若乎後所
　謂瞻之在前忽然在後也不言而信誠所
　化也不比而周非親人而人自忠愛之無
　治民之具而民自淊乎前不知所以然而
　然也夫至於命者知乎晝夜之道達乎死
　生之理故有形死而心不死者哀莫大於
　心死非不亡之死人死者形化而心不化
　也日之出東入西萬物莫不附麗凡具形
　體者皆待陰陽而後成功出爲陽故存入
　爲陰故亡萬物皆有待而死生舉不逃乎
　此也唯無死生則無所待矣一受其成形
　不化以待盡待盡無所待也此孔子無生
　無死也日夜無郤合陰陽爲一體效物而
　動無心以順物不知其所終不以死爲死
　薰然而成形不以生爲生也日徂言與化
　俱往交一臂而失言造物之驅人百年一
　瞬耳人知以死爲哀而不知此理尤可哀
　也著明也唐肆鬻馬非停馬處言欲求向
　者之有不可復得猶藏舟藏山而夜半有
　負之而走者所以見者日新也若夫故者
　已盡矣安得有之吾服汝也甚忘使汝忘
　吾汝服吾也亦甚忘使吾忘汝服猶思也
　吾有不忘者存繼之以日新也
　碧虚註超逸絶塵喻妙理卓絶應變無窮
　夫迹之滯礙形之變化猶可遷復若乃靈
　府不虚趨死不反哀莫大焉心死者執著
　自喪之謂蘧伯玉行年六十而知五十九
　非者其心活耳日之出没不已比物之生
　化不停觀者非日莫見履者非日莫行目
　得日新之妙則視不眊趾得日新之妙則
　履不蹶是曰成功也日出則萬類皆見日
　入則萬類皆晦萬類有休王之數死生各
　有日唯逃乎數者無所係待也仲尼知死
　生有命故上不逆造化下不期所盡效物
　而動物攖亦攖日夜無郤心無間斷而不
　知所終有終則間斷也陰陽之氣薰然成
　形若規度前事則悖於天理是以聖人常
　保日新期至則往且吾汝相與交臂之頃
　已成陳迹有志之士寧不慨然吾所以顯
　著外化也汝殆庶幾於此而彼已盡矣奚
　足論哉吾之一不化者則非汝所及故瞠
　若乎後矣日新之妙百姓日用而不知以
　其無迹也而汝求之以爲有是求馬於唐
　肆唐肆豈停馬之所哉吾汝相服甚忘即
　不貴其師不愛其資之義師資兩忘吾汝
　何患忘乎故吾身非我有也有不忘者存
　道無不在也
　鬳齋云心死喻無所見生而無所見尤甚
　於死故哀莫大焉比方可數也日出日入
　言自朝至暮有目有趾羣動之物必待日
　而後事可爲人事之存亡係日之出入萬
　物有待於道猶人事之待乎日也人受形
　則此道在身無所遷變效物而動無所容
　心無卻無間斷言此身無非和順之理雖
　知事物無非命而不以命爲規度也日徂
　者與之俱往交一臂並立也吾終身與汝
　周旋而汝未得此道汝但見吾所可見而
　不知有不可見者道必至於無而後盡汝
　以有求之所以見不到盡處唐無壁屋詩
　云中唐有甓唐肆今之過路亭求馬於唐
　肆刻舟求劍之意極其不可知曰甚忘服
　行也吾與汝之所行必極其不可知汝與
　吾之所行亦必極其不可知謂此事我與
　汝說不得必至於忘言而後盡汝雖未至
　於此亦可患焉汝既知有奔逸絶塵一解
　未盡到汝能忘其故吾之時雖與今所見
　不同而己之不忘者仍在謂見到無處方
　盡依舊只是有時道理也
　　孔子奔逸絶塵而回瞠若乎後即揚子
　　所謂顔苦孔之卓也聖人之心湛如止
　　水物來斯燭潜應所感是謂與物爲春
　　日夜無郤者也若其心死則枯槁絶物
　　滯於頑空沉淪幽寂莫使復陽故哀莫
　　大焉既心死而不復陽則人死亦隨之
　　矣日有出入以喻物有死生有目當是
　　有首天地篇有首有趾無心無耳者衆
　　有首有趾謂凡戴天履地之人是指造
　　化物之存亡係於造化之出入所謂有
　　待者也日徂則與化俱往吾與汝共處
　　一生之中若交臂而過頃刻失之可不
　　哀與汝殆見乎吾所以見特窺其迹陳
　　迹已化而汝求之以爲有是求馬於唐
　　肆也唐肆鬳齋說爲近又疑當時闤闠
　　有此名如京師馬行樊樓之類要亦不
　　必深究吾服汝也甚忘謂吾思汝之前
　　事已俱化矣汝之思吾亦然此古今聖
　　賢愚知所共非可以計力免但當委而
　　順之知有不忘者存足矣竊觀此章問
　　答極於出生入死造化推遷之理先儒
　　所未發明羣弟子所不可得聞者也唯
　　顔子優入聖域故夫子以此告之再詳
　　交臂而失一語有以見拳拳於道義之
　　間情均天屬德意薰然惜夫化機之不
　　可停羣居之不可常也然而知有不忘
　　則大常者存非化所役去來見在無得
　　而間之前所云者特其涉世之迹耳豈
　　足以窺聖賢之藴哉





南華眞經義海纂微卷之六十三



南華眞經義海纂微卷之六十四表十
　　　　武林道士褚伯秀學
　　　田子方第二
孔子見老聃老聃新沐方將被髮而乾慹然
似非人孔子便而待之少焉見曰丘也眩與
其信然與向者先生形體掘若槁木似遺物
離人而立於獨也老聃曰吾遊心於物之初
孔子曰何謂邪曰心困焉而不能知口辟焉
而不能言嘗爲汝議乎其將至陰肅肅至陽
赫赫肅肅出乎天赫赫發乎地兩者交通成
和而物生焉或爲之紀而莫見其形消息滿
虚一晦一明日改月化日有所爲而莫見其
功生有所乎萌死有所乎歸始終相反乎無
端而莫知其所窮非是也且孰爲之宗孔子
曰請問遊是老聃曰夫得是至美至樂也得
至美而遊乎至樂謂之至人孔子曰願聞其
方曰草食之獸不疾易藪水生之蟲不疾易
水行小變而不失其大常也喜怒哀樂不入
於胸次夫天下者萬物之所一也得其所一
而同焉則四肢百體將爲塵垢而死生終始
將爲晝夜而莫之能滑而況得喪禍福之所
介乎棄隸者若棄泥塗知身貴於隸也貴在
於我而不失於變且萬化而未始有極也夫
孰足以患心已爲道者解乎此孔子曰夫子
德配天地而猶假至言以脩心古之君子孰
能脫焉老聃曰不然夫水之於汋也無爲而
才自然矣至人之於德也不脩而物不能離
焉若天之自高地之自厚日月之自明夫何
脩焉孔子出以告顏回曰丘之於道也其猶
醯雞與微夫子之發吾覆也吾不知天地之
大全也
　郭註慹然似非人寂泊之至無其身心而
　後外物去初者未有而倏有遊於物初然
　後明物之不爲而自有也心困口辟欲令
　仲尼求之於言意之表試議陰陽以擬之
　出天發地言其交也莫見爲紀之形而未
　嘗守故明其自爾故無功也生萌於未聚
　死歸於散所謂迎不見首隨不見後至美
　無美至樂無樂也死生亦小變知小變而
　不失大常故喜怒哀樂不入於胸次知身
　貴於隸故棄若遺土苟知死生皆我則所
　貴者我而我與變俱故無失也已爲道者
　解乎此所謂懸解也老聃謂天地日月皆
　不脩爲而自得孔子謂比吾全於老聃猶
　甕中之與天地也
　吕註未始有物則起居語默孰非遊於物
　之初心困焉則非知所能知口辟焉則非
　言所能言議乎其將非其至也夫陰陽交
　通成和而物生焉遠之爲歲近之爲日外
　而萬物内而一身莫不有是也或爲之紀
　莫見其形消息改化以是而已生萌死歸
　始終無端亦以是而已則向所謂物之初
　者殆是也天下之所美所樂非美樂之至
　得此而後爲至美至樂也獸之易藪魚之
　易水此其小變而不失藪水之大常得是
　而遊之者天下莫不一而同焉則死生莫
　之能滑況得喪禍福之所介乎知身貴於
　隸則貴在我雖有小變豈以所賤而失吾
　所貴哉萬化無極亦奚足以累吾心已爲
　道者解乎此故也
　疑獨註物之初謂未有氣質之前試議其
　將難以盡言也肅肅北方之氣赫赫南方
　之氣大吕陰聲生於巳是出乎陽也黄
　鍾陽聲生於亥是出乎陰也陰陽之中各
　有沖氣以爲和而物生焉物得以生不知
　其紀而莫見陰陽之形消息盈虚至日有
　所爲總言陰陽變化之理生出於不生此
　其所萌也死入於不死此其所歸也非是
　陰陽也孰爲之主哉天下之至美無美至
　樂無樂故所得日新所玩無故得在己之
　至美而遊乎物之至樂可謂至人矣死生
　小變道大常也獸易藪魚易水猶人處大
　道之中隨變任化未始非我也以死生烏
　小變則喜怒哀樂何足介懷天下者萬物
　所同得其所同則死生莫能滑況得喪禍
　福乎聖人以道爲貴其次貴身則有患矣
　人皆知身貴於隸而不知身爲大患知道
　貴於身則貴常在我而死生不得與之變
　天地之間萬化無極何足以累乎心唯有
　道者能解乎此孔子既聞至言復問老子
　德配天地猶未能忘言何也老子告以水
　之於汋至人之於德天高地厚日月之明
　皆本於自然又何脩焉謂吾雖有言猶無
　言也
　碧虚註槁木遣物謂其藏精藴神離人立
　獨謂其喪耦入寥遊於物初未始出其宗
　也擬知而心已困欲言而口又辟離心忘
　言斯近之矣夫肅陰之氣降乎下赫陽之
　氣昇乎上二儀通和萬物妙化謂其有綱
　紀也而不睹其形兆消息有數晦明有常
　謂其有造爲也而不睹其功用生則萌於
　恍惚死則歸於窅㝠無端則莫知其始無
　窮則莫知其終若非此道何物爲之宗主
　邪孔子又問遊學於忘言之道夫學道詎
　有所得得其性之至美至樂而已其於死
　生也猶獸之易藪魚之易水暫爾小變又
　何患焉夫天下者旁礴萬物而爲一自其
　同者視之則己之百體猶臭腐也此之死
　生猶寤寐也況其它乎故視執御與軒冕
　猶易水易藪耳所謂外化而内不化者也
　貴在於我未始非吾其樂無涯詎復有患
　譬水之汋挹而善利豈有所造爲至人之
　德業廣被豈有所脩治猶天高地厚日月
　之明何假脩焉是以夫子自喻以瓿蠓去
　覆而識天地之大全也
　鬳齋云立於獨言超乎世表物之初無物
　也陰陽發乎天地四句只是一陰一陽之
　謂道交通成和即獨陰不生獨陽不成似
　有物爲之紀而莫見其形消息晦明日有
　所爲而莫見其功始終無端皆言造物也
　至美至樂贊道之妙魚獸雖易水易藪而
　水草不失猶人同此天下豈能自異知其
　一出於天而莫不同則死生且不能滑況
　禍福乎僕隸去來棄如泥塗以我貴而彼
　賤也若知道之可貴實在於我則外物之
　變豈能失我之至美至樂哉世間萬化無
　極又何足爲心累但愚俗不解唯已與道
　合者方曉此耳至言指前文謂老子猶不
　能離言語以脩心孰能免此答以江河之
　水汋之而不竭者以其本質無爲而自然
　也至人之德與天地日月亦自然而已又
　何容力乎
　　物初者無名天地之始即太極也肅肅
　　出天赫赫出地即太極動而生陽動極
　　而靜靜而生陰靜極復動循環無端似
　　有物爲之紀而莫見其形即所謂上知
　　造物無物下知有物之自造也明夫物
　　初則知己之初以至天地之初亦若是
　　而已得是至美而遊乎至樂斯爲人道
　　之至也夫物之生死有萌有歸人之生
　　死可不深究小變謂生死大常不壞也
　　不壞者一靈之本靜而曰性含虚空爲
　　有餘動而曰心入塵垢爲不足達斯理
　　者涉變而通知常曰明其存也如月在
　　水其化也如風行空何易水易藪之足
　　慮哉天下者萬物之所同則四肢百體
　　豈吾獨有知隸賤可棄而身貴常存則
　　何得喪禍福之能滑夫水之於清性自
　　然也喻至人之德無假脩爲而物自歸
　　之天職生覆地職形載主教化者聖人
　　之職斯其所以爲大全也歟此章要㫖
　　在生萌死歸而先聖於此多不明言欲
　　人反而求之充其眞見之實然後不爲
　　死生轉移且人處生死之間上知下愚
　　無得免者生圖厚養死圖後葬比比皆
　　然而罔知萌所歸之何如也夫欲知其
　　所歸必當究其所萌乍聞此言若茫然
　　無致力處研窮經意互有發明
　　南華亦嘗有云察其始也本無生非徒
　　無生而又無形無氣雜乎芒芴之間變
　　而有氣氣變而有形有生生又變而之
　　死是相與爲四時也又云善吾生者所
　　以善吾死則先聖不言之祕眞人已詳
　　言之人患不求耳是道也可以心會而
　　不可以言盡即襌家究竟父母未生已
　　前風火既散已後雖因師指而入終焉
　　直須自悟所謂說破即不中是也學者
　　勉之
莊子見魯哀公哀公曰魯多儒士少爲先生
方者莊子曰魯少儒哀公曰舉魯國而儒服
何謂少乎莊子曰周聞之儒者冠圜冠者知
天時履方屨者知地形緩佩玦者事至而斷
君子有其道者未必爲其服也爲其服者未
必知其道也公固以爲不然何不號於國中
曰無此道而爲此服者其罪死於是哀公號
之五日而魯國無敢儒服者獨有一丈夫儒
服而立乎公門公即召而問以國事千轉萬
變而不窮莊子曰以魯國而儒者一人耳可
謂多乎
　郭註德充於内者不修飾於外
　吕註莊子數假孔子問學於老聃之徒以
　明所謂聖知者非至道之盡也此言不發
　則學者無以知尊孔子之實
　疑獨註楊子曰通天地人曰儒斯眞儒也
　内有其道質也外有其服文也有一不具
　皆非儒也唯聖人踐形然後能稱其服學
　不至於聖人而服儒衣冠此俗儒也舉魯
　國儒服而眞儒一人則尊孔子之至也
　碧虚註爲王佐者一夔而足興儒教者何
　假三千故羊質虎皮必有惑者盛德若愚
　豈無知者哉
　鬳齋云此段盖言儒服者多而皆不知道
　也
　　南華以間世卓犖之才而居溷濁之世
　　時人無足與語無以發胸中之奇遂上
　　論皇王中談孔老下至楊墨桀跖悉評
　　議而無遣其於察言行之實判心迹之
　　微不啻明鑑之燭秋毫也或謂所談多
　　譏孔子徒觀其言而不究其意耳是章
　　結以舉魯國儒服而儒者一人余謂尊
　孔子者莫南華若也請觀東坡莊子祠堂
　記庶表余言之不妄云
百里奚爵禄不入於心故飯牛而牛肥使秦
穆公忘其賤與之政也有虞氏死生不入於
心故足以動人宋元君將畫圖衆史皆至受
揖而立舐筆和墨在外者半有一史後至者
儃儃然不趨受揖不立因之舍公使人視之
則解衣槃礴臝君曰可矣是具畫者也
　郭註内自得者外事全故神間而意定也
　吕註小則百里奚之得政大則有虞氏之
　動人以外物入其心而能至是者未之有
　也解衣槃礴所以爲眞善畫者也
　疑獨註爵禄小物死生大事能外爵禄未
　能外死生能外死生則無所不能矣夫内
　矜則外莊内足則外間内矜則神散欲進
　而有不受之嫌外間則神定雖爲而有無
　爲之意元君擇畫史而得其眞由此道也
　碧虚註待時命而飯牛人必觀其行事父
　母而忘生衆必察其孝急於人用者學未
　至逌然自得者藝必精粗迹尚爾況妙理
　乎
　鬳齋云方其飯牛豈有求爵禄之心唯其
　不求所以見用動人者感動而化之畫史
　之無心於求知而解衣槃礴元君所以知
　其爲眞畫也
　　爵禄無心而飯牛故穆公與之政而治
　　工拙不矜而槃礴故元君知其畫之眞
　　心虚則物附内足者外間故也今世之
　　從事才技者汲汲然恐人之不知而用
　　才者則惟外飾是取宜其得之不精也
　　再考飯牛而牛肥只應作飯牛而肥謂
　　百里奚雖處賤躬耕而樂道忘貧四體
　　充悦非謂牛肥也

南華眞經義海纂微卷之六十四















南華眞經義海纂微卷之六十五表十一
　　　　武林道士褚伯秀學
　　　田子方第三
文王觀於臧見一丈人釣而其釣莫釣非持
其釣有釣者也常釣也文王欲舉而授之政
恐大臣父兄之弗安也欲終而釋之不忍百
姓之無天也於是旦而屬之大夫曰昔者寡
人夢見良人黑色而𩑺乗駁馬而偏朱蹄號
曰寓而政於臧丈人庶幾民有瘳乎諸大夫
蹙然曰先君王也文王曰然則卜之諸大夫
曰先君之命王其無他又何卜焉遂迎臧丈
人而授之政典法無更偏令無出三年文王
觀於國則列士壞植散羣長官者不成德斔
斛不敢入於四境列士壞植散羣則尚同也
長官者不成德則同務也斔斛不敢入於四
境則諸侯無二心也文王於是焉以爲太
師北面而問曰故可以及天下乎臧丈人
昧然而不應泛然而辭朝令而夜遁終
身無聞顏淵問於仲尼曰文王其猶未
邪又何以夢爲乎仲尼曰默汝無言文
王盡之也而又何論刺焉彼直以循斯
須也
　郭註聊以卒歲竟無所求不以得失經意
　其於假釣而已尚同則和其光塵潔然自
　成則與衆務異天下相信故能同律度量
　衡也爲功者非己故功成而身不得不退
　事遂而名不得不去名去身退乃可以及
　天下也文王任諸大夫而不自任斯盡之
　矣斯須者百性之情當悟未悟之頃循而
　發之以合其大情也
　吕註知臧丈人之足與爲政得之於其釣
　莫釣之間屬之以夢期之以卜而不卜者
　上恐大臣父兄之不安下恐百姓之無天
　也用之三年觀於國其效至於如所言則
　言而能夢不爲不信欲卜不卜不爲不敬
　直以循斯須而已典法無更六典八法受
　於天子者此其爲一國之道也偏令無出
　則可以公之諸侯而後出此所以可及於
　天下也壤植則壞其所樹之黨斔斛則非
　先王之嘉量也
　疑獨註此一節寓言文王用太公之事文
　王未得太公之時其心不忍百姓之無天
　託夢以求之亦聖人順人情之道及受之
　政大常之法不改不正之令不出三年之
　後天下尚同故列士壞植散群植者木之
　直列士之操也方其尚同之時列士之操
　無用故壞列士之羣無施故散尚同則天
　下無異務故長官者不成德斔斛不入於
　四境功成如此故文王北面事之而大公
　昧然不答汎然而辭朝令而夜遁終身無
　聞文王之舉太公非不能獨行以應天意
　盖不欲有異於衆故託夢以循衆人之情
　於斯須之間耳
　碧虚註其釣莫釣謂直鈎也託釣待時隱
　於釣以爲常耳文王假夢質諸大夫大夫
　謂先君之命何疑何卜遂迎而授之政列
　士壞植散羣謂國治則忠臣隱諫垣廢也
　長官不成德謂民淳政簡斔斛不入境時
　和歲豐也尚同則君臣一心同務則四民
　著業顔子猶疑託夢之非實答以權之子
　奪在乎斯須之間文王盡之矣又何論刺
　焉
　劉槩註三代直道而行知臧丈人之有道
　則授之政可也奚必託夢以信諸大夫哉
　盖知道者必達於理明於權道天也自信
　可也權人也豈可廢哉仲尼與文王盡之
　而顔子有所未及也然則高宗之夢有類
　是矣高宗則所謂直道而行者也精神四
　達與天地同流至誠之驗天人之際猶影
　響也其夢賚良弼者不足疑矣莊子之寓
　言以爲文王欲明權必考古以驗今故假
　夢以信於人學者或因臧丈人之論以推
　傳說則失之
　鬳齋云常釣者釣常在手而無意於釣故
　曰非持其釣有釣者也壞植散羣言不立
　羣黨不成德不有其功同務與衆同事不
　自異也外國斔斛小大不同皆不敢入其
　境内諸侯無二心莫不知歸也朝令者聞
　文王有及天下之問故逃去終身無聞古
　本屬之夫夫上夫字讀同大太山刻石始
　皇文曰御史夫夫義同
　　壞植說者不一司馬註云行列也散羣
　　言不養徒衆一說植者疆界頭造屋以
　　待諫士故成疏云諫士之館也無隱范
　　先生云植者邊疆植木以爲界如榆關
　　柳塞之類壞植散羣則撤戍罷兵鄰封
　　混一此尚同之俗也續考司馬子長樂
　　毅上燕王書云薊丘之植植於汶篁徐
　　廣注謂燕之疆界移於齊之汶水竹田
　　曰篁植以爲界之物也按此則范講爲
　　可據餘義備見諸解
列御寇爲伯昏無人射引之盈貫措杯水其
肘上發之適矢復沓方矢復寓當是時猶象
人也伯昏無人曰是射之射非不射之射也
嘗與汝登高山履危石臨百仞之淵若能射
乎於是無人遂登高山履危石臨百仞之淵
背逡巡足二分垂在外揖御冠而進之御冠
伏地汗流至踵伯昏無人曰夫至人者上闚
青天下潜黄泉揮斥八極神氣不變今汝怵
然有恂目之志爾於中也殆矣夫
　郭註盈貫謂溢鏑左手如挹石右手如附
　枝右手放發而左手不知故可措之杯水
　也前矢去未至的已復寄杯水於肘上言
　其敏捷之妙象人謂不動之至夫德充於
　内則神滿於外無遠近幽深所在皆明故
　審安危之機而泊然自得不能明至分故
　有懼有懼而所喪多矣豈唯射乎
　吕註引之盈貫持滿之至肘措杯水平直
　之至前矢適發而復沓方矢復寓而在弦
　復沓則矢往而沓遺方矢則與前矢並言
　其前後相續而不絶象人謂其用知不分
　此射之射也不射之射則所謂純氣之守
　非知巧果敢之列故登山臨淵而不動其
　心發無不中推是以往則揮斥八極神氣
　不變固其宜也
　疑獨註御冠之射用知之審者故能適矢
　復沓方矢復寓此射之中非道之中也及
　觀伯昏無人之登山臨淵背行逡巡御冠
　汗流至踵則猶是聖知之粗可見矣若夫
　揮斥八極神氣不變則非聖人莫能故曰
　爾於中也殆矣夫射之射謂不出於力分
　之外不射之射力分又不足以言之
　碧虚註考之射法左手如拒石右手如附
　枝故可措杯水其肘上弦發矢往復沓前
　箭所謂擘括而入也箭方去未至的復寄
　杯水於肘上言其敏捷之妙象人不動也
　是射之射謂猶存射法若登山臨淵而能
　射非唯忘法兼亦忘形故能揮斥八極神
　氣不變也
　鬳齋云發之矢方去而矢又在弦上杳於
　弦上者纔去方來之矢已寓於弦言一箭
　接一箭如此之神速是射之射也若登山
　臨淵背行逡巡而伯昏無人能之者不射
　之射也所謂純氣之守揮斥八極而不變
　者也
　　此章明精藝而神耗者易窮以道而通
　　藝者不慄當發矢沓寓而如象人可謂
　　盡射之藝矣及登山臨淵則悚汗而不
　　能立況欲射乎此伯昏所以示不射之
　　射特寓道於藝非以是爲極致也然亦
　　揮斥八極之漸歟習養神之道者請觀
　　諸此或疑御寇著書而自貶若是何邪
　　盖抑己所以尊師尊師所以尊道也與
　　彎射羿之弓者不俟矣無隱范先生講
　　宗吕註兼證郭氏小失云方矢猶方舟
　　之義並也謂並執之矢已寓於弦非寓
　　杯水於肘上也其論爲當
肩吾問於孫叔敖曰子三爲令尹而不榮華
三去之而無憂色吾始也疑子今視子之鼻
間栩栩然子之用心獨柰何孫叔敖曰吾何
以過人哉吾以其來不可却其去不可止吾
以爲得失之非我也而無憂色而已矣我何
以過人哉且不知其在彼乎其在我乎其在
彼邪亡乎我在我邪亡乎彼方將躊躇方將
四顧何暇至乎人貴人賤哉仲尼聞之曰古
之眞人知者不得說美人不得濫盜人不得
劫伏戲黄帝不得友死生亦大矣而無變乎
己況爵禄乎若然者其神經乎大山而無介
入乎淵泉而不濡處卑細而不憊充滿天地
既以與人己愈有
　郭註曠然無係玄同彼我則在彼非獨亡
　在我非獨存躊躇四顧謂無可無不可伏
　戲黄帝者功號耳非所以功也故其名不
　足以友其人也夫割肌膚以爲天下者彼
　我俱失也使人人自得而已使人自得者
　與人而不損於己其神明充滿天地故所
　在皆可所在皆可故不損己爲物而放於
　自得之地也
　吕註鼻間栩栩然則其息以踵而深深之
　意以其得失之非我知命而安之也不知
　其在彼在我以道而忘之也躊躇四顧則
　自省之不給何暇至乎人貴人賤哉古之
　眞人所以不得說不得濫不得刦不得友
　者審乎無假而不與物遷故也若然者其
　神可以經山入淵充滿天地與人愈有言
　道之無窮也
　疑獨註此即論語所載令尹子文之事又
　託肩吾以明之栩栩然氣微動貌軒冕之
　來不可却則順受之其去不可止則任之
　而已得失非在我又何憂喜乎忘乎彼我
　歸於大同得喪所以自泯天且不能貴賤
　之況於人乎眞人與化爲友故知者不可
　得而說美人不可得而濫盜人不可得而
　刦羲黄不可得而友唯其如此故經山不
　介入淵不濡居困而不失其亨充滿天地
　與人而愈有也
　碧虚註鼻間栩栩然色澤欣暢貌吾無以
　過人不矜故無憂耳且有生是妄逆旅誠
　虚軒冕去來何異蚊蟁之過目也故躊躇
　弗進存神道德之鄉顧眄四方御氣窅㝠
　之域彼之貴賤何暇及哉古之眞人朴素
　故難說質眞故莫渝寡欲故遠盜無求故
　不屈是知心地礙者生死不能變形無累
　者爵禄弗能縈若然者其神無方故貫至
　堅而無畫其氣無體故没至柔而不濡潜
　藴於無内充盈於無外推功與物物足而
　己有餘也
　鬳齋云鼻間栩栩然息在内而有自養之
　意令尹之貴若在於令尹則與我無預我
　之可貴若在於我則與令尹無預故曰其
　在彼邪亡乎我其在我邪亡乎彼躊躇四
　顧謂高視遐想於天地之間安知人之所
　謂貴者賤者知者不得說非言可窮美人
　不得濫非色可淫盜人不得刦非威可屈
　羲黄不得友遁世而輕天下也介間卑細
　貧賤也道在己而充塞天地推以化人用
　之無盡也
　　中心閑豫故鼻間栩栩然息深而動微
　　知爵禄之來不可却去不可止以爲得
　　失之非我而無憂色此其所以過人者
　　也不知其在造物乎其在我乎以爲在
　　我則無造物以爲造物則無我彼我兼
　　忘夫何憂哉躊躇四顧言其自得何暇
　　至於人貴人賤則所樂也内其視三仕
　　三已若遊塵之過前此言安命者忘貴
　　賤輕利者忘爵禄也故仲尼以比古之
　　眞人眞人者死生無變於己以其浩然
　　之氣充塞天地故推以利人其用無極
　　南華寓言於肩吾叔敖所以爲可仕可
　　止之鑑而於内樂無益損焉斯可與之
　　論道矣
楚王與凡君坐少焉楚王左右曰凡亡者三
凡君曰凡之亡也不足以喪吾存夫凡之亡
不足以喪吾存則楚之存不足以存存由是
觀之則凡未始亡而楚未始存也
　郭註言凡有三亡徵不足以喪吾存遺凡
　故也遺之者不以亡爲亡則存亦不足以
　爲存矣曠然無矜乃常存夫存亡在於心
　之所措耳天下竟無存亡也
　吕註天下有常存不死不生者是也得其
　常存而存之則存其存矣凡楚曷足以當
　存亡哉
　疑獨註國之存者物存也吾之存者命存
　也至於命者國雖亡而己有不亡者存係
　於物者國雖不亡而己之所存者已喪矣
　楚王利人之國左右曰凡有三亡徵欲有
　其國也凡君不係於國故曰凡之亡也不
　足以喪吾存夫凡亡不足以喪吾存則楚
　之存不足以存存譏楚王之存存者已亡
　國之存無益也由是觀之則凡未始亡楚
　未始存此以道觀之故無存亡也
　碧虚註楚王有吞夷之志故使左右以言
　感之凡有三亡徵謂不敬老不尊賢不養
　民凡之亡也不足喪吾存不以皮爲灾也
　楚之存不足以存存國雖存而生已喪矣
　由是知存亡在道不在國邑也
　鬳齋云此即刖者有尊足存之意謂道之
　在己不問有國與無國也凡不爲亡楚不
　爲存則世之得喪皆外物耳然其意尤在
　楚不足以存存一句失者既不足以自歉
　則得者亦不足以自矜此語誠有味
　　凡君不以國亡係念而能存己之存知
　　身之重於國也楚王以國存自矜而己
　　之所存者巳亡以國爲重於己也己重
　　於國則國雖亡而無傷國重於己則國
　　雖存而己無濟矣是知君子所當存者
　　在乎道德而不在國位而況區區得喪
　　下於國位者乎
　是篇立論始於子方之師人貌而天隱德
　潜耀有不容稱者遂足以使文侯悟所學
　之非眞知魏國之爲累可謂善揚師德一
　言悟主者矣何患乎己之不立道之不行
　邪仲尼見温伯雪子目擊道存則啓迪之
　機不在乎諄諄訓古之間顔子歎超逸絶
　塵瞠若乎後則大化密移盍求諸交臂易
　失之際老聃遊乎物初而孔子識其離人
　立獨具眼相逢造妙若此而猶有問不幾
　於贅乎然非因機闡理則無以惠後學故
　詳及於陰陽成和生物之奥由其萌以究
　其歸使人人知天地之大全而忘形骸之
　小變是亦聖人弘道濟物之盛心也哀公
　謂魯多儒士則以衣冠取人莊子稽其行
　實故得以少之及其號於國而獨存仲尼
　有以見眞道之不磨偽學之易泯衡鑑昭
　昭其可欺耶文王舉臧丈人政成而夜遁
　則知有心爲治者任賢惟急應物無心者
　功成弗居君臣之道至是極矣所以示萬
　世之標凖也至若伯昏以射觀列御冠叔
　敖三已而無憂色此又論至命之士離人
　入天與化爲一揮斥八極死生無變者也
　學道必至此地方爲極則不然皆外殉而
　中殆者耳終以楚王凡君身國存亡之喻
　明物我内外之分可謂知輕重矣

南華眞經義海纂微卷之六十五















南華眞經義海纂微卷之六十六正一
　　　　武林道士褚伯秀學
　　　知北遊第一
知北遊於玄水之上登隱弅之丘而適遭无
爲謂焉知謂无爲謂曰予欲有問乎若何思
何慮則知道何處何服則安道何從何道則
得道三問而无爲謂不答也非不答不知答
也知不得問反於白水之南登狐闋之上而
睹狂屈焉知以之言也問乎狂屈狂屈曰唉
予知之將語若中欲言而忘其所欲言知不
得問反於帝宫見黄帝而問焉黄帝曰无思
无慮始知道无處无服始安道无從无道始
得道知問黄帝曰我與若知之彼與彼不知
也其孰是邪黄帝曰彼无爲謂眞是也狂屈
似之我與汝終不近也夫知者不言言者不
知故聖人行不言之教道不可致德不可至
仁可爲也義可虧也禮相僞也故曰失道而
後德失德而後仁失仁而後義失義而後禮
禮者道之華而亂之首也故曰爲道者日損
損之又損之以至於无爲无爲而无不爲也
今已爲物也欲復歸根不亦難乎其易也其
唯大人乎生者死之徒死者生之始孰知其
紀人之生氣之聚也聚則爲生散則爲死若
死生爲徒吾又何患故萬物一也是其所美
者爲神奇其所惡者爲臭腐臭腐復化於神
奇神奇復化爲臭腐故曰通天下一氣耳聖
人故貴一知謂黄帝曰吾問无爲謂无爲謂
不應我非不我應不知應我也吾問狂屈狂
屈中欲告我而不我告非不我告中欲告而
忘之也今予問乎若若知之奚故不近黄帝
曰彼其眞是也以其不知也此其似之也以
其忘之也予與若終不近也以其知之也狂
屈聞之以黄帝爲知言
　郭註任其自行斯不言之教也道在自然
　非可言致不失德故稱德稱德而不至矣
　禮有常則矯效之所由生故爲道者日損
　華偽華去朴全雖爲而非爲也物失其所
　故有爲物欲復歸根不亦難乎唯大人體
　合變化化物无難也知變化之道者不以
　生死爲異更相爲始未知孰死孰生俱聚
　俱散吾何患焉各以所美爲神奇所惡爲
　臭腐然彼之所美我以爲惡我之所美彼
　或惡之故通共神奇通共臭腐死生彼我
　豈殊哉以不知爲眞是知之爲不近明夫
　自然者非言知所得是以先舉不言之標
　後寄明於黄帝則自然之㝠物槩可見也
　吕註知北遊則反本以求其所同而玄之
　極隱則不皦弅則不昩无爲則无事无謂
　則无言有言不答所以无爲謂也反於白
　水之南又趨明以求之狐闋之丘或不盈
　之地狂則不知所往屈則不伸黄帝之宫
　意之所在也夫道不可以知知无爲謂則
　不知是眞知也狂屈欲言而忘非不知也
　是以似之我與汝知之是以終不近也道
　无方故不可致致則招之使來德在我故
　不可至至則自此至彼德則无爲而仁可
　爲也仁則所厚而義可虧也禮則爲而莫
　之應攘臂而仍之是相偽而已所以爲亂
　之首也故爲道者日損以至於无爲則仁
　義禮樂不得不絶滅之及无爲而无不爲
　則仁義禮樂孰非道耶今已爲物則已有
　知欲歸其根而不知不亦難乎大人則光
　輝而物不能蔽歸根於芸芸之際亦易事
　耳生死始終无端无紀氣聚則生氣散則
　死知其氣之聚散爲徒又何患乎故萬物
　一也特其所美者爲神奇所惡者爲臭腐
　二者交相化而已以是知通天下一氣聖
　人所以貴一
　疑獨註北與水皆知之所屬隱幽而弅顯
　喻陰陽之中无爲无謂者道也三問而不
　答欲其得之於无言中欲言而忘其所欲
　言盖不可得而言也反於帝宫而問焉黄
　帝以喻中道故答以无思慮无處服无從
　道所以烏知道安道得道也知則未能忘
　言遂曰我與若知之彼无爲謂與狂屈不
　知也其孰是邪黄帝能體无爲之道以行
　有爲之事故以无答爲眞是欲答而忘爲
　似之言者終不近道也又引老子之言而
　語以知者不言之意无爲无謂則眞知也
　深遠之道不可致日新之德不可至仁可
　爲也上仁爲之而无以爲是已義可虧也
　上義爲之而有以爲是已禮相偽也故見
　於道德仁義之後是爲忠信之薄而亂之
　首也日損見知則可至道日損猶有爲損
　之又損則至於无爲无爲則萬法皆空唯
　變所適也今已爲物欲復歸根反本不亦
　難乎唯大人則易耳死者生之始則知生
　爲死之終易曰精氣爲物氣之聚也遊魂
　爲變氣之散也若死生爲一吾又何患神
　奇人之所好臭腐人之所惡本乎一氣運
　轉无窮聖人貴一所以明夫自然之道非
　言知之所得當㝠乎无言之理而至矣
　碧虚註知北遊於玄水之上欲藏知於淵
　默也然知不終默有隱伏則有弅起知无
　所息故扣杳㝠以求安无爲謂以无答爲
　答其㫖深哉白水則向明而趨帝宫靈府
　也黄帝即眞君收視反聽諸有皆空以知
　爲是不知爲非者重增過耳不言之教即
　妙有也且眞是與眞知皆爲道障尤難除
　者也大道无形可致上德无德可至仁者
　兼愛弊則偏私而有可爲義主裁斷弊則
　傾奪而事可虧禮尚威儀弊則矯飾而浮
　偽生矣皆自知之失以至乎亂當先損其
　知後損不知以至於无知无損而後无爲
　无爲而无不爲也无爲則无我其唯大人
　乎唯忘生故死莫能係唯忘死故復生之
　原知其紀者識其先有其聚者歸於散以
　死生爲一條惡往而不暇哉神奇者性臭
　腐者形萬類皆以性存爲美性壞爲惡性
　之化爲形形之復乎性不出一氣耳得一
　萬事畢孰不貴之哉夫有无之利用粗妙
　之相須也故先舉无爲謂之不答示至理
　幽微次以狂屈欲告而忘明語默㝠會終
　以黄帝之知所以假言詮道惑於知則爲
　粗超於言則爲妙也
　鬳齋云篇首一段分眞是似之不近三節
　主意歸於知者不言言者不知繼以道不
　可以言致德不可以迹求仁義禮皆有迹
　則道隳矣而禮爲尤甚墮體黜聰此爲道
　日損也損之又損則忘其故吾之時至於
　无爲則循天理之自然无所不可爲矣求
　道而有迹則已猶與物同欲見本根之地
　難矣歸根言返於无物之初唯大人无爲
　則易也生者死之徒死者生之始如花木
　之發終无不盡之理則其生者猶死矣伊
　川云復入之息非已出之息即此意死生
　往來孰知其所以紀綱者氣若知死生只
　是一理吾又何患爲徒爲一也萬物生死
　一理而人自分好惡美惡如花卉方盛則
　烏神奇凋落則爲臭腐不知葉落糞根生
　者又自是而始是臭腐復化爲神奇古今
　往來只此一氣而已聖人知此故不以死
　生禍福爲分别一者无分别也
　　褚氏管見云知北遊於玄水喻多識之
　　士欲求歸本源隱弅之丘謂未能全隱
　　其知猶有以示人也无爲謂則不復以
　　知言故問而不知答反乎白水之南又
　　向明以求之狐闋則疑心已空狂屈人
　　以爲狂而曲全者也欲言而忘明其不
　　可得而言反於帝宫則求諸内黄帝居
　　中之主有扣不得不應遂告以知道安
　　道得道之要在乎无思无處无從而已
　　眞是謂得其實似之次焉不近則遠於
　　道矣知言之相反若此宜其夫子之於
　　人聽言而觀行不言之教以身率之无
　　待於言也夫道降而爲德仁義禮猶人
　　生而知知而能能而役役則爲物所物
　　欲復歸根也難矣唯大人則能物物所
　　以易也死生者一氣之聚散神奇臭腐
　　交相化亦以人之所美所惡言之耳聖
　　人貴一一則混然无間何分乎神奇臭
　　腐哉唯知死生爲徒者可以語此知謂
　　黄帝曰已下重衍前文義不待釋
天地有大美而不言四時有明法而不議萬
物有成理而不說聖人者原天地之美達萬
物之理是故至人无爲大聖不作觀於天地
之謂也今彼神明至精與彼百化物已死生
方圓莫知其根也扁然而萬物自古以固存
六合爲巨未離其内秋毫爲小待之成體天
下莫不沉浮終身不故陰陽四時運行各得
其序惛然若亡而存油然不形而神萬物畜
而不知此之謂本根可以觀於天矣
　郭註至人无爲唯因任也觀其形容象其
　物宜與天地不異故百化自化而神明不
　奪死者自死生者自生圓者自圓方者自
　方未有爲其根者故莫知自古以固存豈
　待爲之哉計六合在无極之中則陋秋毫
　雖小非无亦无以容其質四時運行不待
　爲之昭然若存則亡矣挈然有形則不神
　畜之而不得其本性之根不知其所以畜
　也
　吕註天地无爲而无不備有大美也四時
　變通始終不惑有明法也萬物雖多而道
　无不在有成理也美則充乎其中法則可
　效理者无所往而不通皆歸乎道而已聖
　人原美達理知其不爲而自然者觀於天
　地而已矣今神明至精與彼百化則以物
　觀之物已死生方圓矣何自而知其根哉
　雖然扁然而萬物物莫非彼也自古以固
　存彼未常去也陰陽四時各得其序非彼
　而誰爲哉若亡而存不形而神則不可求
　之於有无之間也萬物以是相藴而不知
　其然此之謂本根
　疑獨註大美陰陽也明法生化也成理性
　命也聖人本天地陰陽之美達萬物性命
　之理入而爲至人則无爲出而爲聖人雖
　有爲而亦出於不作也觀天地之會通以
　行其典禮而已神明者天地之至精百化
　自化神明則與之而不奪故物之死生方
　圓莫知其根扁然而萬物自古以固存長
　上古而不老是已六合不離此道之内秋
　毫亦待此道而成天下莫不由此以浮沉
　道常日新而无故是以陰陽四時因之以
　得其序若亡而存不形而神物由之以養
　而不知此之謂本根妙萬物者是也推此
　可以觀天道矣
　碧虚註大美覆載明法生殺成理羣分也
　言則美乖議則法弊說則理亂唯无爲者
　默順四時大同天地萬化而未始有極可
　謂精明矣夫物皆自然故莫知其根獨立
　不改乾坤非神明莫能容秋毫非至精莫
　能成聖人法天地之行物受其賜而不知
　此之謂本根
　鬳齋云大美即易云以美利利天下明法
　謂寒暑往來一定之法成理謂小大長短
　之所以如何說得无爲不作皆自然聖人
　所以順自然者得諸天地而已神明至精
　言妙理物之死生方圓皆神明至精爲之
　敦能究其根極扁即翩然言物化无停而
　造化常存東坡云逝者如斯而未嘗往也
　非眞見不能道此浮沉往來不故常新也
　惛然不可見油然生意也若亡而存死者
　生之徒也不形而神不恃形而立也
　　此段南華自立說亦接前章无爲无言
　　之意首三句即是天何言哉四時行焉
　　百物生焉聖人體天地而育萬物豈直
　　塊然无爲不作如木偶哉盖爲出於无
　　爲作本於不作若天時之運行地利之
　　發育不越乎自然而已合天地之神明
　　至精與物百化榮枯形狀昭昭可睹而
　　莫知其爲之者此所謂根也扁然而萬
　　物即萬物芸芸之義自古固存道不渝
　　也故大彌六合細入秋毫與物同波而
　　日新陰陽俱運而有序若亡而存恍惚
　　有物也不形而神㝠㝠見曉也萬物莫
　　不生育於斯而不知此爲本根所謂本
　　根者亦豈他求哉反求諸吾身得其所
　　以生我者是已知其根而守之不離是
　　謂歸根歸根曰靜靜曰復命學道至此
　　始可進又玄一歩故曰可以觀於天矣
　　今彼陳碧虚照散人劉得一本合彼
　　參之上文於義爲優


南華眞經義海纂微卷之六十六





南華眞經義海纂微卷之六十七正二
　　　　武林道士褚伯秀學
　　　知北遊第二
齧缺問道乎被衣被衣曰若正汝形一汝視
天和將至攝汝知一汝度神將來舍德將爲
汝美道將爲汝居汝曈焉如新生之犢而无
求其故言未卒齧缺睡寐被衣大悅行歌而
去之曰形若槁骸心若死灰眞其實知不以
故自持媒媒晦晦无心而不可與謀彼何人
哉
　郭註不以故自持與變俱也无心不可與
　謀獨化者也
　吕註正形則坐而鑑一視則无妄窺故邪
　氣却而沖和歸也攝知則歸根一度則不
　淫神來舍則守形而不離也德美則充而
　同於初道歸則止而集乎虚新生之犢則
　不知其所之言未卒齧缺假寐則聞其言
　而隳也被衣行歌而去之悦其安之易也
　形槁心灰則寂之至眞其實知以其无知
　也不以故自持則其生之遺也後三句謂
　其所自出吾不知其誰也
　疑獨註形正則不佚視一則不淫故和理
　出焉攝知將以去知一度將以忘度故心
　虚而神來舍也唯其至和故德將爲汝美
　唯其至虚故道將爲汝居瞳然如新生之
　犢言其神全无求其故日新也言未卒齧
　缺假寐被衣喜其得道行歌而去之眞其
　實知不以故自持與化俱往也媒晦无心
　不可與謀與化爲人也
　碧虚註體不邪目不蕩則沖和集收知覺
　簡法度則吉祥止然後衆美從而純白留
　瞳光及照視不浮外其道庶幾乎故耳聞
　可道神入妙門言下懸解凝寂若寐也形
　若槁骸心若死灰正形一視也眞其實知
　不以故自持攝知一度也媒媒晦晦則德
　美无心而不可與謀則道居此皆歌頌齧
　缺之德容而假寐妙㫖難以言盡也
　鬳齋云正形一視忘其形體耳目也攝知
　一度去其思慮意識也如是則元氣全而
　神來舍矣德美謂其足以潤身道居居天
　下之廣居也瞳然无知而直視貌初生之
　犢視而无心赤子亦然无求其故言不知
　其所以視者何也言未卒而寐語意相契
　不容言也實見此理之眞事物不入於心
　矣媒晦芒忽貌彼既无心我有不容言者
　彼何人哉深美之也
　　善誨者立條必簡善學者受化必速正
　　形一視所以檢外也攝知一度所以肅
　　内也可謂條簡矣言未卒而睡寐則尤
　　可謂速化者也瞳然如新生之犢一句
　　形容德美道居无心无爲粹然與物相
　　忘之狀最佳觀此可以知入道之方矣
　　被衣形歌之辭與子貢讚漢陰丈人義
　　同人患在爲謀府知主今也无心而不
　　可與謀故歎美其淳德謂世間无復有
　　此人也
舜問乎丞曰道可得而有乎曰汝身非汝有
也汝何得有夫道舜曰吾身非吾有孰有之
哉曰是天地之委形也生非汝有是天地之
委和也性命非汝有是天地之委順也孫子
非汝有是天地之委蜕也故行不知所往處
不知所持食不知所味天地之彊陽氣也又
胡可得而有邪
　郭註身非汝有而況无哉若身是汝有則
　美惡死生當制之由汝今氣聚而生汝不
　能禁也氣散而死汝不能止也明其委結
　而自成非汝有也至於子孫亦氣自委結
　而蟬蜕耳故其行處飲食皆在自然中來
　彊陽猶運動明斯道者庶可以遺身而忘
　生也
　吕註觀天下之物得擅者莫若汝身而天
　地之委形汝不得有而親汝身之所存者
　莫若乎生而天地之委和汝不得持其成
　汝生之所本莫若乎性命而天地之委順
　汝不能違其正觀汝之身知本无知則行
　安知所往處安知所持食安知所味是皆
　天地彊陽之氣所爲則所謂道者汝安得
　而有之哉
　疑獨註丞者古之得道人身者載道之器
　而身屬乎造物之與奪則非我有是天地
　之委形也身猶不能自有況於道乎非特
　身也生與性命皆非汝有是天地之委和
　委順至於子孫亦其委蜕耳知其皆非汝
　有則當任之自然故其行其處其食皆從
　自然中來而不知所以然也天地彊陽之
　氣人禀之而生亦因之而死胡可得而有
　邪
　碧虚註夫道視聽摶之不得果可得而有
　乎身者塊然而自有豈汝之有哉答以既
　云獨化即屬我有委隨也身且非汝有隨
　天地之形而有生非汝有隨天地之和而
　有性命非汝有隨天地之順而有子孫非
　汝有隨天地之蜕而有故其行處食也皆
　元氣鼓吹而動於汝何有哉
　鬳齋云委聚也四大假合曰委形陰陽成
　和而物生曰委和性命在我即造物之理
　曰委順人世相代如蟬蜕然曰委蜕彊陽
　即生氣人之行處飲食皆此氣之動爲之
　而非我有也圓覺經云今者妄身當在何
　處便是此意不知所持无執著也
　　丞或云舜師諸解罕詳及續考碧虚子
　　音義註云古者帝王有四輔左輔右弼
　　前疑後丞盖官名也此說明當夫道本
　　无形因物而見身非我有以神而靈天
　　地委形有成必毁所謂吾者暫寄焉耳
　　曰生曰性亦然則子孫之爲委蜕又可
　　知矣故其行處飲食一當任之自然天
　　地之和氣流行生育萬物此榮彼謝彼
　　死此生皆道之運化无極而物之受命
　　无窮者也汝惡得而獨有之盖明天地
　　造化无私以破世人執有其身而憐子
　　愛孫之惑始可以入道矣此南華眞切
　　爲人脫韁解鏁之要訣也
孔子問於老聃曰今日晏閑敢問至道老聃
曰汝齋戒疏瀹而心澡雪而精神掊擊而知
夫道窅然難言哉將爲汝言其崖略夫昭昭
生於㝠㝠有倫生於无形精神生於道形本
生於精萬物以形相生故九竅者胎生八竅
者卵生其來无迹其往无崖无門无房四達
之皇皇也邀於此者四枝彊思慮恂達耳目
聰明其用心不勞其應物无方天不得不高
地不得不廣日月不得不行萬物不得不昌
此其道與且夫博之不必知辯之不必慧聖
人以斷之矣若夫益之而不加益損之而不
加損者聖人之所保也淵淵乎其若海巍巍
乎其終則復始也運量萬物而不匱則君子
之道彼其外與萬物皆往資焉而不匱此其
道與中國有人焉非陰非陽處於天地之間
直且爲人將反於宗自本觀之生者喑醷物
也雖有壽夭相去幾何須臾之說也奚足以
爲堯桀之是非果蓏有理人倫雖難所以相
齒聖人遭之而不違過之而不守調而應之
德也偶而應之道也帝之所興王之所起也
人生天地之間若白駒之過隙忽然而已注
然勃然莫不出焉油然漻然莫不入焉已化
而生又化而死生物哀之人類悲之解其天
弢墮其天袠紛乎宛乎魂魄將往乃身從之
乃大歸乎不形之形形之不形是人之所同
知也非將至之所務也此衆人之所同論也
彼至則不論論則不至明見无值辯不若默
道不可聞聞不若塞此之謂大得
　郭註曰㝠㝠曰无形曰道皆明其獨生而
　无所資借形則猶精以至粗也萬物雖以
　形相生亦皆自然故胎卵不能易種而生
　明神氣之不可爲也夫率自然之性遊无
　迹之塗者放形骸於天地寄精神於物表
　是以无門无房四達皇皇逍遥六合與化
　偕行也人生而遇此道則天性全而精神
　定天地萬物皆不得不然是以聖人斷棄
　智慧付之自然使各保止分容恣无量也
　與化俱者用物而不役己明道之贍物在
　於不贍而物自得言无功乃足稱道也无
　所偏名敖然自放所遇而安了无功名反
　於宗者不逐末噫醷物直聚氣耳死生猶
　未足殊況壽夭哉物无不理但當順之人
　倫有知慧之變故難然其知慧自相齒當
　順所遇宜過而過調偶和合之謂帝王所
　興如此而已隙駒忽然乃不足惜已生又
　死俱是化也死物不哀死類不悲解弢墮
　秩言其獨脫變化氤氲无爲用心於其間
　也不形形乃成務則不至默而塞之故得
　也
　吕註精神於道猶爲昭昭至道之極則㝠
　㝠物成生理則有倫其精甚眞則无形也
　而萬物以形相生來往无迹四達皇皇也
　人而邀於此則休乎萬物之奥體强思達
　其用无方天地萬物之生成莫非是也夫
　博非知而辯非慧聖人已斷之益非益而
　損非損聖人之所保也淵乎巍巍莫知其
　紀有運有量非道之内萬物之所資非資
　於外也由是而求道得其所在矣非陰非
　陽唯道是從直且爲人與人同耳反宗與
　天同也喑醷謂非所美壽夭等觀堯桀奚
　足分哉果蓏有理萬物所同人倫相齒大
　道之序不違不守不去不取之謂調而應
　之德之所以曲成偶而應之道亦不考不
　鳴也帝王之所興起不過由此道耳人生
　如駒過隙莫可留止物哀人悲不明其未
　嘗生未嘗死故也解弢則馳張莫拘墮秩
　則卷舒无礙魂魄往而身從之言不出乎
　大冶不形之形形之不形衆人之所同知
　非務其所將至也至則體之不至則論之
　而已明見於道則无值故辯不若默眞聞
　於道則无聞故聞不若塞言者无言聽者
　无聞此之謂大得也
　疑獨註有㝠㝠之志然後有昭昭之功有
　无形之道然後立有倫之事致一之謂精
　不測之謂神萬物相生以形而所以相生
　者此所謂精也故胎生卵生各正性命而
　至精之妙出乎自然以不來爲來不往爲
　往无門无房四達皇皇也知此道者四肢
　耳目會於眞理所以用心不勞應物无方
　天地萬物之運行生化亦莫不由乎此若
　夫以博辯爲知慧者聖人已斷棄之而非
　損益之所增减者則聖人之所保也與化
　俱往而无窮供物之求而不乏物往資焉
　而不匱此皆道之功用也中國有人謂聖
　人非陰非陽言莫測直且爲人者適遇此
　形非有意也故反於宗以觀物之變化生
　者喑醷氣之暫聚耳世間果蓏皆有性命
　之理人倫之尊卑長幼亦然調而應之者
　天德偶而應之者人道帝王興起於此然
　皆應世粗迹非聖人之妙用也夫人處世
　間忽然而已出生入死如晝有夜而逐境
　昧理從而悲哀之此皆束縛於親愛如弓
　之在弢書之在袟唯獨脫者則能墮解之
　紛乎宛乎魂氣无不之死則人之歸也不
　形之形生而來也形之不形死而去也此
　固人所共和非將至之務也謂生死之理
　衆人亦能言之彼至命者則不論論則不
　至也故辯不若默聞不若塞是得无所得
　得之大也
　碧虚註陽出於陰有生於无其理焕然精
　神者沖妙之緒餘形質者和氣之土苴故
　錯雜類分胎卵莫侔也其來莫知孰謂之
　迹其往莫測孰謂之崖出則遍滿於何爲
　門入則充盈於何爲房无闕无剩彌羅皇
　皇也遇此沖妙之道者與天爲一應物无
　窮天不得不高四句皆指道混元云得一
　是也夫以知詢道則所聞寡以慧答道則
　其辭訥絶去知慧古人所取損益之所不
　能加而淵乎巍巍也運量萬物而不遺者
　先務其本非由外也故物往資焉而无匱
　乏此明沖妙之不益不損也直且爲人道
　貌天形也將反其宗入於寥天一喑醷結
　聚而爲有生之物頃乆復散爲无校壽夭
　爭是非皆妄情耳植物无情猶具陰陽之
　理人品不易莫越先後之序聖人事至則
　應既往則忘而欲興事務者未嘗不以調
　和爲德應偶爲道也人生世間交臂易失
　唯湛寂者无出入不化者无死生解弢墮
　秩即决疣潰癰之義紛綸宛轉欲化未化
　之間魂魄不守則百骸潰散神歸眞宅也
　不形之形不化者能化化形之不形化物
　者不化也在形屬粗人皆知之得道者粗
　妙皆忘矣言論則徒語其糟粕而无所值
　故聽止於耳而以不得爲得也
　鬳齋云有倫可别萬物也无形造化也精
　神在人者也萬物以形相生人禽皆在其
　中人雖貴於物其生則同无門无房不可
　尋求豈知所出入邪邀索而見此道則體
　安思達應物无方自天地至萬物四句形
　容徹上徹下无非此道人以博辯爲己能
　而不知所以知慧者造物也故聖人以造
　物斷之不以益爲益不以損爲損所保者
　在我外物不得而加焉終則復始應物无
　窮未免乎有心有迹物往資焉而不匱則
　无心无迹矣非陰非陽不可以物名也有
　人之形而心遊物初直寓形天地間耳宗
　即物之初喑醷氣不順也自其本初而觀
　有形適足爲累百年之間以天地比之須
　臾而已果蓏微物生有時萌有種自然之
　理也人倫有上下之相制强弱之相凌然
　同處世間相爲齒列不違則順之不守則
　化也調和偶合道德之自然帝王興起不
　越此理而已出生入死即往者伸來者屈
　易所謂窮神知化是也物自无而生死又
　歸於无本同一理而人物自爲悲哀此有
　所包裹而不明如在弢袠之中能自知覺
　則解弢墮袠矣紛宛言其變化大歸返其
　眞宅不形之形不可見者形之不形體中
　有不可見之形釋氏所謂唯有法身常住
　不滅此事人皆知之未能離形以來故不
　得至學者將極乎至則所從事不止如斯
　至則不論論則不至此又說高一層話見
　而有所遇曰值此有迹之見道不可以形
　迹求則无值矣故辯不若默聞不若塞也
　　昭昭生於㝠㝠至形本生於精明天下
　　之有生於无也萬物以形相生一生二
　　二生三之義來往无門而四達皇皇无
　　非門也思慮恂達而耳目聰明无非用
　　也天地萬物莫不由斯則道之爲用大
　　矣世人徒以區區博辯爲知慧而欲求
　　合乎大道聖人已斷棄之矣此章首所
　　以先令掊擊知慮而後告之必至於世
　　間益損所不能加則淵乎巍巍終始萬
　　物運量萬物而不遺雕琢衆形而非巧
　　也物往資焉而不匱至无而供其求也
　　此其所以爲道歟中國有人非陰非陽
　　言有无死生不得以係之直且爲人有
　　人之形而无人之情將反於宗遊乎物
　　初之謂也人生乃一氣之結聚雖壽夭
　　不同等須臾耳奚足以分堯桀之是非
　　觀夫果蓏雖微種類滋榮各有條理人
　　倫之貴賤高下相齒亦然是以聖人遇
　　則順之不迕物性過則忘之不介己懷
　　曰調曰偶皆應物之妙用而不離乎道
　　德之間此帝王之所興起人民之所依賴
　　者也夫物之出機入機亦其常理而世
　　人不免乎悲哀未離乎自然之弢袠也
　　若以理燭破則弢袠自解魄往身從乃
　　大歸耳何足哀耶不形之形出而生也
　　形之不形入而死也是人之所知非將
　　至而難明之事衆所同論也然理至則
　　忘言可言則未至故辯不若默聞不若
　　塞若塞若默此謂大得則辯之與聞失
　　可知矣運量萬物而不匱碧虚照散
　　人劉得一本作不遺義長
南華眞經義海纂微卷之六十七
南華眞經義海纂微卷之六十八正三
　　　　武林道士褚伯秀學
　　　知北遊第三
東郭子問於莊子曰所謂道惡乎在莊子曰
无所不在東郭子曰期而後可莊子曰在螻
蟻曰何其下邪曰在稊稗曰何其愈下邪曰
在瓦甓曰何其愈甚邪曰在屎溺東郭子不
應莊子曰夫子之問也固不及質正獲之問
於監市履狶也每下愈況汝唯莫必无乎逃
物至道若是大言亦然周徧咸三者異名同
實其指一也嘗相與遊乎无何有之宫同合
而論无所終窮乎嘗相與无爲乎澹而靜乎
漠而清乎調而間乎寥已吾志无往焉而不
知其所至去而來不知其所止吾已往來焉
而不知其所終彷徨乎馮閎大知入焉而不
知其所窮物物者與物无際而物有際者所
謂物際者也不際之際際之不際者也謂盈
虚衰殺彼爲盈虚非盈虚彼爲衰殺非衰殺
彼爲本末非本末彼爲積散非積散也
　郭註舉其標質言无所不在而復問此斯
　不及質也夫監市之履豕而知肥瘦者愈
　履其難肥之處愈知豕肥之要今問道之
　所在而每況之下賤明道之不逃於物也
　必謂无之逃物則道不周若遊乎有則不
　能周徧咸也同合而論然後知道无不在
　斯能曠然无懷而遊无窮此皆无爲寥然
　空虚志寥然則无所往故不知其所至有
　往則理未動而志已驚矣但往來不由於
　知耳不爲不往來也往來者自然常理其
　有終乎馮閎虚廓之謂大知遊乎寥廓恣
　變化之所如故不知也物物者无物而物
　自物故㝠也物有際故相與不㝠眞所謂
　際也不際者雖有物物之名直明物之自
　物而物物者竟无物際其安在既明物物
　者无物又明物之不能自物則爲之者誰
　乎皆忽然而自爾
　吕註螻蟻有知而至微稊稗无知而有生
　瓦甓无生而有形屎溺有形而臭腐者也
　若是而爲道則道无不在可知期道在乎
　四者乃其質也以爲愈下而復問是不及
　質矣履豨者每下愈況則期道愈下豈不
　愈非其質邪而乃必欲逃物以爲无非所
　以爲无不在也故前四者雖不同而无不
　具道之體猶言之有周徧咸其指一也遊
　乎无何有之宫而得其同合者則焉有四
　者而非道邪萬物雖並作而嘗相與於无
　爲則澹漠調間者莫不復歸其根寥然而
　已吾志不逐物則无往焉而不知其所至
　去而來亦不知其所止往來而又不知其
　所終此則道之未嘗有物而物之无非道
　也故彷徨馮閎大知入焉而不知所窮由
　是知物物者與物无際小大不得而倪之
　物有際者所謂物際則非物物者也不際
　之際際之不際猶不形之形形之不形盈
　虚物也爲盈虚者道也彼爲衰殺本末積
　散亦猶是也然則爲稊稗螻蟻爲瓦甓屎
　溺者誰歟
　疑獨註貴而上者去道愈遠賤而下者取
　道愈近世人常忽其下賤者而不知求道
　爲最近襌家所謂佛在糞堆頭與此意合
　市正名獲問監市履豕之法愈履難肥之
　處愈知履豕之要今問道所在而況之下
　賤明道之不逃乎物也若謂道必逃乎下
　賤之物則道不周矣至道散而在物則爲
　理大言散而在人則爲教周則不缺徧則
　不偏咸則无私以喻道无不在三名雖異
　其實則一澹而靜言其體合於心漠而清
　言其心合於氣調而間言其氣合於神寥
　已吾志神合於虚也若是則无往而不知
　其所至自至也去來不知其所止自止也
　吾已往來而不知其所終此自然之理也
　是以彷徨馮閎乎虚曠之野大知入焉而
　不知其所窮此能物物者也能物物者與
　物一體而无際矣際者岸畔物有際者所
　謂物之際也釋氏云前際後際是已不際
　之際物物者能之故雖有際與不際同際
　者同物不際者處己既明物物者无際又
　明物不能自物則爲之者誰乎皆忽然而
　自爾盈虚衰殺本末積散皆在彼者我何
　與焉虚心以觀陰陽之變而已
　碧虚註固不及質言所問失其宗本故引
　監市履豨以喻之腕下有肉則知上肥矣
　道體虚无何處无之无既不逃乎物物亦
　不逃乎无道則淨穢无間言亦粗妙俱通
　是以周匝太清徧及萬物咸被其化育猶
　希夷微之不可致詰混而爲一也遊乎无
　何有之宫有則不周矣同合而論无所終
　窮窮則不徧矣嘗相與无爲乎爲則不咸
　矣澹漠調間皆爲道者日用寥空其志而
　已不知其所至周也不知其所止徧也不
　知其所終咸也以至於彷徨馮閎而不知
　其所窮則非知識思議可及也道體无際
　化物亦无際有際在物不在道也不際者
　无際故能容一切之際若其有際不能容
　无際之物矣道有盈虚之名而无盈虚之
　實物有衰殺之迹而无衰殺之理道化有
　本末而體无本末物形有積散而性无積
　散由是知道物未嘗相逃妙用无乎不在
　也
　鬳齋云質本也汝問不及其本故吾所言
　愈下也汝无固必之心則物之至理皆无
　所逃周徧咸三字以喻物无精粗其理一
　也无何有之宫志已見而无固必之意同
　合而論无有精粗安有終窮哉澹靜漠清
　調間皆形容无爲之妙能講究至此虚一
　之㫖則吾之志願足矣故曰寥已吾志已
　讀同矣既无往矣安有所至雖有去來而
　无所止我既往來而又不知其所終但見
　其彷徨入於大知之中而不知其窮極大
　知即道與物无際則與俱化所謂不物者
　乃能物物也與物未化則有際有窮所謂
　物際者也窮而至於无窮則爲不際於物
　之際得其不際者則際之不際也物之盈
　虚盛衰本末聚散皆若有迹而不可窮此
　即不際之際際之不際者也
　　道之在天下猶水之在地中而其體性
　　周徧法界此云道在瓦甓稊稗指其至
　　下者言之觸類而通則知徧一切處何
　　物不具此道但人品不同見有差别聖
　　人見道不見物凡人見物不見道蓋因
　　物以障之非道有存亡也今所問固陋
　　不及道之眞質反不若履豕者得其豕
　　肥之要也汝若謂道之逃乎卑下之物
　　則不能周徧咸矣混三者而遊於无何
　　有之鄉安有所窮極邪所謂澹靜漠清
　　調間者終歸於寂寥而已吾志无往焉
　　而不知其所至謂神遊八極舉意即到
　　以至不知所止不知終窮皆形容此道
　　用之无盡物物者道也與物无際通生
　　萬物之謂也而物有際者謂物各有限
　　量是所謂際也道何有際哉不際之際
　　道散而爲物也際之不際物全而歸道
　　也道散爲物則易從源趨流出乎自然
　　也物全歸道則難反流遺源出於使然
　　也若悟夫爲盈虚者非盈虚爲積散者
　　非積散則安知使然之極不歸於自然
　　者乎
妸荷甘與神農同學於老龍吉神農隱几闔
户晝瞑何荷甘曰中奓户而入曰老龍死矣
神農隱几擁杖而起嚗然放仗而笑曰天知
予僻陋慢訑故棄予而死已矣夫子无所發
予之狂言而死矣夫弇堈弔聞之曰夫體道
者天下之君子所繫焉今於道秋毫之端萬
分未得處一焉而猶知藏其狂言而死又況
夫體道者乎視之无形聽之无聲於人之論
者謂之㝠㝠所以論道而非道也於是泰清
問乎无窮曰子知道乎无窮曰吾不知又問
乎无爲无爲曰吾知道曰子之知道亦有數
乎曰有曰其數若何无爲曰吾知道之可以
貴可以賤可以約可以散此吾所以知道之
數也泰清以之言也問乎无始曰若是則无
窮之弗知與无爲之知孰是而孰非乎无始
曰不知深矣知之淺矣弗知内矣知之外矣
於是泰清中而歎曰弗知乃知乎知乃不知
乎孰知不知之知无始曰道不可聞聞而非
也道不可見見而非也道不可言言而非也
知形形之不形乎道不當名无始曰有問道
而應之者不知道也雖問道者亦未聞道道
无問問无應无問問之是問窮也无應應之
是无内也以无内待問窮若是者外不觀乎
宇宙内不知太初是以不過乎崑崙不遊乎
太虚
　郭註起而悟夫死之不足驚故還放杖而
　笑自肩吾以下皆以至言爲狂而不信也
　夫體道者人之宗主而道非言所得在乎
　自得耳㝠㝠而猶復非道明道之无名凡
　得之不由於知乃㝠也故默成乎不聞不
　見之域而後至焉形自形耳形形者竟无
　物有道名而无物名之不能當也不知故
　問不應則非問所得故終不聞无問无應
　是絶學去教歸於自然之意而强問之所
　謂責空實无而假有以應者外矣若夫婪
　落天地遊虚涉遠以入乎㝠㝠者不應而
　已矣
　吕註夫體道者天下君子之所繫則聖生
　王成莫不繫於此今於道秋毫萬分未得
　一則其精至於不可分所謂致一也而猶
　知藏其狂言而死又況體道而萬化未始
　有極者乎夫老龍吉之藏其狂言而死凡
　以道之爲物非視聽所及人之論者謂之
　㝠㝠而非言可論所以論道而非道也泰
　清聞論道而非道以爲足以求之於无窮
　而无窮不知也无爲非本无爲知其无足
　爲而无爲是以知之也不然則玄同矣知
　道之可貴可賤可約可散則不免乎數也
　无始則極乎始之所自是以知不知烏深
　知之爲淺不知爲内知之爲外也泰清中
　而嘆曰弗知乃知无窮是也知乃不知無
　爲是也孰知不知之知則无始而已夫道
　不可聞見言則聞聞見見言言者誰邪有
　形而後有名知形形者不形此道所以不
　當名也則聞聞者不聞見見者不見言言
　者不言可知有問而應不知道也雖問道
　者亦未聞道道无問以問者不可得也問
　无應以應者不可得也凡以其未始有物
　而已无問問之是問窮則不知其无窮而
　无以問爲也无應應之是无内則未得其
　未始有物於内也以无内待問窮若是者
　不觀乎宇宙不知乎泰初則非時與方之
　所攝也不過乎崑崙不遊乎太虚則不知
　形之高而天地萬物畜乎其中矣
　疑獨註體道則與道爲一非學道知道者
　比无形无聲曰夷曰希是也人之論者謂
　之㝠㝠以是論道猶非道也夫可以貴賤
　約散者道之數不可以貴賤約散者道之
　體不言不知則見其本矣故曰孰知不知
　之知夫道无聲无色无名故不可見聞言
　而有聲聲色色名名者存知形形之不形
　則道不當名是以問者固非而應者亦未
　是問道者猶未知道況應之者乎問窮无
　内不若不問不應之爲愈也以不應之應
　答无問之問其神矣乎故外不觀乎宇宙
　之廣内不知乎泰初之妙不過乎崑崙則
　脫乎地不遊乎太虚則離乎天非至神孰
　能與於此
　碧虚註天下君子所繫言道爲百王師今
　於道得之秋毫尚知隱祕況其全備者哉
　窈㝠者耳目所不及論道則窈㝠亦非故
　泰清問无窮无窮答以不知知則有窮矣
　又問无爲无爲知其得道則貴失道則賤
　守之則約舒之則散此道之數也不知深
　矣内矣是无名常道理之妙也知之淺矣
　外矣是有名可道事之徼也有問則涉迹
　豈能知妙故問道者未聞道聞則不問矣
　无問无應猶淄澠之水易論而甘苦之味
　難言不知而問謂之无問无問問之是爲
　理屈不知而應謂之无應无應應之是无
　内照以无内照之應待理屈之問猶與瞽
　者議黼黻聾者論宫商也又奚識宇宙之
　廣泰初之寥崑崙之崇太虚之邈哉
　鬳齋云有體道之人則天下君子皆歸宗
　之今神農於道未有所見亦知老龍之死
　爲藏其狂言況體道而與老龍同者乎狂
　猶大也盖謂道在不言藏其言者所以爲
　道夫道无形聲不可視聽若論說於人以
　㝠㝠名道亦非道也即言者不知之意形
　聲有也㝠㝠无也知有之爲无不若併與
　无而无之盖謂神農此言亦未爲道也貴
　賤合散皆道之可以歷數者不知之知乃
　不可名言之妙形形之不形即不物乃能
　物物道不當名不當對也有道之名則名
　與道對立離其本然之眞矣道本无問問
　而答之我已離道彼之問者亦非道矣問
　窮者所見至於問而窮謂泥言語求知見
　也无内者中心未得此道得此道則不應
　之矣
　　此章明道至大不可以問答盡聖賢於
　　此没身而已人處萬物之中不啻豪末
　　之在焉體其於道也亦然故老龍死而
　　神農興歎弇堈弔所謂體道者正指老
　　龍隱而顯之耳世人以視聽莫及爲合
　　道之㝠㝠非知道也特見道之无而未
　　能无无也泰清問无窮无窮不知也又
　　問无爲无爲知道之數而已乃問无始
　　无始定知與不知之淺深内外即篇首
　　黄帝云不知眞是忘之次之知之終不
　　近也於是泰清中而歎曰孰知不知之
　　知謂不必求知而有自然合道處无始
　　乃悟道之不可以聞見言也形形之不
　　形猶云生生者不生則道不可得而名
　　也故問者應者皆未聞道聞則不問亦
　　不應矣道无問而强問是因問而窮道
　　无應而强應是无主於内又安足以知
　　至大至先至高至廣者哉○中而歎說
　　之不通義當是卬詩瞻卬昊天與仰同
　　傳寫之誤




南華眞經義海纂微卷之六十八












南華眞經義海纂微卷之六十九正四
　　　　武林道士褚伯秀學
　　　知北遊第四
光曜問乎无有曰夫子有乎其无有乎光曜
不得問而孰視其狀貌窅然空然終日視之
而不見聽之而不聞搏之而不得也光曜曰
至矣其孰能至此乎予能有无矣而未能无
无也及爲无有矣何從至此哉
　郭註此皆絶學之意於道絶之則夫學者
　乃在根本中來故學之善者其唯不學乎
　吕註光曜者泰宇發光而能照无有則无
　照矣此光曜所以不知其爲有爲无問之
　而不得問也窈然空然視聽搏之所不及
　此所以爲无有也唯其有无所以爲光曜
　不能无无是以未能无有也及其无有則
　无所至何從至此哉
　疑獨註光躍明知之稱无有體道者也體
　道故不可以聲色名相求然此三者混而
　爲一其體无乎不在亦无乎不同是以光
　曜歎其孰能至此乎言其不可以有加矣
　碧虚註光曜喻内照无有喻妙本内照體
　乎妙本者也謂其有邪則窅然空然謂其
　无邪則有无焉而未能无无也且論无議
　有曼衍无窮絶有斷无妙從何悟微乎哉
　光曜之問知北遊之大㫖也
　鬳齋云子能有无未能无无此語至妙未
　能无无言我猶在无字中爲无字所有何
　從至於窅然空然乎圓覺云說无覺者亦
　復如是无覺可謂妙矣而猶以爲未盡與
　此義同
大馬之捶鉤者年八十矣而不失毫芒大馬
曰子巧與有道與曰臣有守也臣之年二十
而好捶鉤於物无視也非鉤无察也是用之
者假不用者也以長得其用而況乎无不用
者乎物孰不資焉
　郭註拈捶鉤之輕重而无豪芒之差都无
　懷則物來皆應也
　吕註无用无不用唯道爲然
　疑獨註大馬楚之大司馬有工人善捶鍜
　帶鉤老而藝精故司馬疑其巧而有道答
　以非有道也内守固則外物不能亂自少
　而好此藝於外物无視非帶鉤无察此其
　所以精也蓋用心於此則不用於彼故此
　愈精是用之者假不用所以長得其用也
　无不用者道也物孰不資焉巧者知之精
　知之精猶若此況道之精乎
　碧虚註道在有守而已若无察无守是都
　无所用也凡有用於此必无用於彼是用
　之者假夫不用者也假不用爲用故長得
　其用善治萬物者无有不用故用得資焉
　鬳齋云非鉤无察即前所謂唯蜩翼之知
　用者巧也不用者道之自然无不用者道
　之无爲而无不爲者也言我以不用之妙
　而用之於巧且長得其用況道之无爲无
　不爲者天下孰不賴焉
　　光曜喻學道而有所見心華發明之初
　　无有則損而至於无爲宜其不得問而
　　窅然空然視聽搏之不可得也光曜始
　　悟而歎其道之至何所修爲而至於此
　　乎猶河伯見海若望洋而歎也子能有
　　无謂知萬法皆空故獨明此道然猶坐
　　於无未造重玄之域今汝得爲无有何
　　從而至此哉重歎羡其不可及也捶鉤
　　之於物无視不用世間之用能无有之
　　謂也非鉤无察精其在我之用能有无
　　之謂也至於无不用則无无之謂歟天
　　下之物生於有有生於无有无互顯故
　　物孰不資焉无之爲物窅然空然最難
　　形狀而道妙所立至神之運實資於此
　　世人執著於有不知從无而生還歸於
　　无耳故眞人多以此立論破世人之執
　　見明萬物之始終信能靜而求之忘而
　　契之萬有俱空一眞獨露始知用假不
　　用而長得其用非虚言也○及爲无有
　　矣諸本皆然審詳經意當是无无上文
　　可照
冉求問於仲尼曰未有天地可知邪仲尼曰
可古猶今也冉求失問而退明日復見曰昔
者吾問未有天地可知乎夫子曰可古猶今
也昔日吾昭然今日吾昧然敢問何謂也仲
尼曰昔之昭然也神者先受之今之昧然也
且又爲不神者求邪无古无今无始无終未
有子孫而有孫子可乎冉求未對仲尼曰已
矣未應矣不以生生死不以死死生死生有
待邪皆有所一體有先天地生者物邪物物
者非物物出不得先物也猶其有物也猶其
有物也无已聖人之愛人也終无已者亦乃
取於是者也
　郭註仲尼言天地常存乃无未有之時虚
　心待命斯神受也思求則更致不了非唯
　无不得化而爲有有亦不得化而爲无是
　以有之爲物雖千變萬化而不得一爲无
　故自古无未有之時而常存也子孫孫子
　言世世无極夫死者獨化而死耳非生者
　生此死也生者亦獨化而生死生无待獨
　化而足各自成體誰得先物者乎吾以陰
　陽爲先物而陰陽即所謂物誰又先陰陽
　者乎吾以自然爲先物自然即物之自爾
　吾以至道爲先物道乃至无既无矣又奚
　爲先然則先物者誰乎而猶有物无已明
　物之自然非有使然也聖人愛人无已者
　亦取於自爾故恩流百代而不廢也
　吕註天地孰名之知所以名天地者則知
　所以生天地者知所以生天地者則未有
　天地猶今而已神者先受之不思而得也
　又且爲不神者求所以爲不神也古今終
　始相待而有无待則皆无矣儻明此則知
　所謂未有天地矣未有天地而可知則未
　有子孫而有孫子也使之勿應欲其不以
　有心求之蓋心有所謂生而後能生其死
　心有所謂死而後能死其生此以有心求
　之之過也死生有待邪體本无待也有待
　无待皆有所一體知死生爲一體則安有
　先天地生者物邪先天地生則物物者也
　物物者非物則物出不得先物也所謂有
　物混成先天地生者猶其有物而已猶其
　有物无而已矣言其未始有物也聖人之
　愛人終无已者亦乃取於是也此乾元所
　以統天君子體之以長人者也
　疑獨註未有天地之前果可知乎以有天
　地之後推之則可知矣荀子云百王之道
　後王是也千載之前今日是也故孔子對
　冉求曰古猶今也冉求始則虚心以問虚
　則神生故昭然終則聞言未悟中心有物
　以礙之而不神者來舍故昩然孔子復告
　之以无古无今无始无終以神言也未有
　子孫當待其化而遽欲有之不可也本无
　死也因生生死本无生也因死生生死生
　各有一體皆不相待也太易者未見氣也
　非形非氣所以能物物能物物則非物以
　其爲物雖出物先而不能先物猶其有物
　所以不能先也猶其有物則无窮已聖人
　之於物也以不任愛之而其愛終无已者
　蓋取諸此
　碧虚註問未有天地欲明先物也答以古
　猶今以身觀身也昭然謂幼稚聰慧昩然
　謂中年昏晦神者先受之專氣和柔受道
　之樸全也又爲不神者求嗜好无厭欲美
　頑質也老同幼則无古今生如死則无終
　始有子故有孫是相因之道明古今之有
　自而散有爲无積无成有不離乎造化也
　不以有此生而生其死不以因此死而死
　其生明生者自生死者自死非因生而死
　非因死而生言其本无待也皆有所一體
　有无異道也天地獨化之大者儻有先者
　物自先耳不得謂先天地生者物也然物
　與天地皆有所一體雖同是物而物物自
　生前物非後物亦猶子子孫孫各不同也
　故物物各有太極若言物後而後物復先
　猶其有物而物物无窮已也聖人芻狗百
　姓而百姓愛之无已者亦取其不先物故
　也
　鬳齋云神者在我之知覺不神者知覺之
　靈爲氣所昏也昔之昭然虚靈知覺者在
　故能受之今之昩然虚靈知覺者不在故
　又有所求也无古今終始言造化之理生
　生不窮如人之有子孫不待其有而後知
　之也末應謂不必更言纔有生字則有死
　字是因生而後生一死字纔有死字則有
　生字其義亦然死生所待一體而已體猶
　理也物物者非物非物者必生於天地之
　先不可以物名之既名爲物不得爲在天
　地之先矣如此便是有物故曰物出不得
　先物也猶其有物也此是一句既有物則
　相物无窮已聖人愛人有迹可見形迹相
　求无時而已者蓋其所取在於有物而不
　知物物者之非物也
　　冉求此問有疾雷破山之勢夫子等閑
　　一答使之失問而退聖賢之分量可知
　　蓋求也雖升夫子之堂所習无過世學
　　則其聞見不越乎耳目之問未有天地
　　之先豈能逆知哉宜其怪而有問也夫
　　人之一身法天象地未有天地之先吾
　　身之本來是也知吾身之本來則知天
　　地之先知天地之先亦以有天地之後
　　推之耳聖人者執古以御今則必能推
　　今以明古豈止百世可知哉夫天地乃
　　空中之細物物中之至大者有形生於
　　无形終亦必歸於壞但人居短景目不
　　及見猶夏蟲之不知冰耳神者先受之
　　知其神而神也又且爲不神者求不知
　　不神之所以神也昔昭然者汝用知識
　　而求其所謂神是神者先受之今昧然
　　者聞道而忘其知識是不神之中有神
　　存焉汝又何必更求邪蓋使之反照心
　　源得无所得不昭不昩无古无今則死
　　生不得以係之矣不以生生死不以死
　　死生謂其獨化非有所待也猶向息非
　　今息前焰非後焰之義復提起問端云
　　有先天地生者物邪言獨有道居天地
　　之先物无先天地生者物物者非物道
　　生天地萬物不可以物名之一有物出
　　涉乎形器便不得爲先物由其有物故
　　也由其有物則從一生萬林林總總日
　　接乎前能卓然獨立不爲所惑者鮮矣
　　是知人物无窮由於造化之无窮故聖
　　人仁愛之心及物亦无窮然均不免散
　　淳朴爲澆漓太古无爲之治不可得而
　　復也夫欲還太古无爲之治其唯善求
　　已之先天者歟○經文猶字疑當是由
顔淵問乎仲尼曰回嘗聞諸夫子曰无有所
將无有所迎回敢問其遊仲尼曰古之人外
化而内不化今之人内化而外不化與物化
者一不化者也安化安不化安與之相靡必
與之莫多豨韋氏之囿黄帝之圃有虞氏之
宫湯武之室君子之人若儒墨者師故以是
非相𩐎也而況今之人乎聖人處物不傷物
不傷物者物亦不能傷也唯无所傷者爲能
與人相將迎山林與臯壤與使我欣欣然而
樂與樂未畢也哀又繼之哀樂之來吾不能
禦其去弗能止悲夫世人直爲物逆旅耳夫
知遇而不知所不遇知能能而不能所不能
无知无能者固人之所不免也夫務免乎人
之所不免者豈不亦悲哉至言去言至爲去
爲齊知之所知則淺矣
　郭註以心順形而形自化以心使形故外
　不化常无心故一不化一不化乃能與物
　化化與不化皆任之无心而恣其自化非
　將迎靡順則足而止也夫无心而任化乃
　羣聖之所遊處𩐎和也儒墨之師天下難
　和者无心者猶能和之況其凡乎處物不
　傷至順在我而已无心故至順至順故能
　无將迎而義冠於將迎也山林臯壤未善
　於我而我便樂之此爲无故而樂无故而
　樂亦无故而哀則所樂不足樂所哀不足
　哀也世人不能坐忘自得而爲哀樂所寄
　如逆旅耳知之所遇者知之所不遇者不
　知也所不能者不能强能亦然由此觀之
　制不由我皆自得也由知而後得假學故
　淺矣
　吕註古之人外化則與之偕逝内不化則
　有不忘者存今之人内化則其心與之然
　外不化則規乎前而不日徂也與物化者
　一不化則安有化不化有化有不化則非
　所以爲不化安可與物相靡其行如馳而
　莫之能止哉與之莫多則不將不迎應而
　不藏而已曰囿曰圃曰宫曰室言世益衰
　而遊之者益少其居益狹矣君子若儒墨
　者師猶以是非相𩐎𩐒則傷之甚況今之
　人不與之相靡也難矣聖人處物不傷物
　則是非兩行而休乎天均物其能傷乎故
　雖與人相將迎而獨遊於无所將迎也世
　人爲外物所役哀樂得以入其舍山林臯
　壤使我欣欣樂未畢也哀又繼之二者相
　爲往來而未嘗息也其來莫禦其去莫止
　則其身直爲物所寄如逆旅耳蓋知遇而
　不知所不遇遇則偶物不遇則離物也能
　能而不知所不能能則爲物役不能則役
　物也无知无能人所不免言其固有皆可
　求之而反務免乎人之所不免則失性甚
　矣豈不悲哉至言去言至爲去爲而齊其
　知之所知以務免乎人之所不免者雖知
　之亦淺矣
　疑獨註外化而内不化者形隨物遷而中
　有主内化而外不化者心隨物化而形未
　忘與物化者形化而心不化故曰一不化
　夫物之化與不化聽而任之安然與之相
　靡順又使之各足於性分无欠剩也囿者
　田狩之地圃者場圃圃狹於囿宫狹於圃
　室狹於宫言人之性命自廣大世變下衰
　不能使之復朴乃蹙其廣居而使之狹遭
　時使然也彼聖人者豈有優劣乎儒墨之
　說是此非彼最難和之歸一𩐎者和而一
　之也盖聖人處物不傷物故物亦不能傷
　兕无所投其角虎无所措其爪是也此全
　德之人唯能與人相將迎所謂將迎者同
　人而已凡人之情樂新厭故天下之物未
　有新而不故者以必故之物待易厭之情
　天下之无樂也宜矣富貴者之樂勢利幽
　間者之樂山林不過待外物以爲樂安有
　新而不故故而不厭者哉及故而厭則哀
　繼之矣哀樂之寄於吾身猶逆旅耳唯學
　而至於道者不居富貴而有宰制役使之
　資不隱山林而足以閱萬物之變資之存
　不匱變之出无窮則所樂日新而无故何
　有厭而哀者邪
　碧虚註殉物曰外化全眞曰内不化蕩性
　曰内化持勝曰外不化與物化者迹同物
　化一不化者本未嘗化化與不化任之而
　已非獨委順而又簡易也夫純白涉世者
　如聖人之遊行居寢於囿圃宫室又何將
　迎哉儒墨君子尚不能无心而分别是非
　況其下者乎處物不傷物光塵一體也物
　亦不能傷彼我无心也唯无所傷者爲能
　與人相將迎然无心而不將迎者易將迎
　而不迕物者爲難也山林无情於人而人
　多樂之者靜與性合也遇變即哀情使然
　也世之人皆爲哀樂所將迎故遇則禍多
　不遇則福全能者受役不能者役人也是
　以聖人貴乎无知无能而世人乃强知强
　能與物相傷是爲大病儻能去其妄言妄
　知而入其不知所以知者則深矣遠矣
　鬳齋云應物而不累於物爲外化應物而
　不動其心爲内不化與接爲構爲内化與
　物靡刃爲外不化以我之内不化而外應
　乎物所過者化而无將迎則化亦不知不
　化亦不知一不化者无心之心安猶豈也
　靡磨也豈與之相磨而必欲與之相勝哉
　豨韋黄帝有虞湯武儒墨之師皆未盡内
　不化之道故至於以是非相𩐎𩐎謂五味
　相奪也囿圃宫室謂其以此爲窠臼不傷
　物即與物化與物化故能與人相將迎也
　凡人遊於山林其心必樂樂則有感感必
　哀矣蘭亭記中正用此意因物而樂因物
　而哀去來於我皆不自由則我之此心是
　哀樂之旅舍耳遇謂可見不遇不可見可
　見者人不可見者天能其所能人也其所
　不能天也舉世之人皆有不自知不自能
　者唯其知人不知天故欲免其所不可免
　者豈不悲哉故至言无言至爲无爲不知
　其所不可知而皆以所可知者爲知其所
　見淺矣
　　外化者柔以和光内不化者介以立德
　　内化者心隨物遷外不化者矜持矯俗
　　世之人不化其所當化而化其所不當
　　化此古今澆淳之所以别君子小人之
　　所以分也聖人土苴以治天下與物化
　　也眞以治身一不化也誠能眞以治身
　　則推之天下特餘事耳將无内外之可
　　辨化與不化同歸於化矣故安然與之
　　相順而必无過舉也囿圃宫室言聖人
　　之所安後世遊之者益少而日狹其居
　　所尚者儒墨之師猶不免是非紛競以
　　相𩐎傷況今之人其能處物无傷而與
　　人相將迎乎无怪其棄囿圃宫室羣居
　　之樂而爲山林臯壤獨善之舉也凡物
　　之理動極必靜在人之情樂極必哀滑
　　鄽市者慕山林之清樂山林者无不厭
　　之理盖性情密移與化同運不自覺此
　　身爲哀樂之旅舍也外物篇云大林丘
　　山之善於人也亦神者不勝與此同遇
　　謂物接於前者不遇則遺物離人見猶
　　不見也能謂施爲處當者不能則如愚
　　守朴絶學无爲也人莫不以物之去來
　　爲哀樂不悟吾身亦暫寄耳況所遇所
　　能又吾身之暫寄者哉唯无知乃眞知
　　无能乃眞能是人所固有而不免者今
　　棄其固有而反務乎多知多能苦心勞
　　形役役以至於斃此眞人之所哀也凡
　　人固不能无言无爲但无心於言爲之
　　間則言爲之累自去斯爲至言至爲也
　　若齊限以爲知之所知則淺陋不近道
　　矣君子之人當是古之人三字詳下
　　文可照
　是篇以知立題知者有爲有言之所自也
　北遊則趨其本方有還源之意玄水至妙
　而存澤物之功有心於爲道之譬无爲无
　謂則㝠於道矣故三問而不知答不知乃
　眞知也黄帝答之愈明其如道愈不近何
　是故聖人離形去知墮體黜聰无爲而萬
　物成不言而天下化知道不可得而有身
　不可得而私物之有生於无通天下一氣
　耳神奇臭腐之交化陰陽喑醷而自生勃
　然出漻然入衆人所同也與物化一不化
　聖人之所獨也死生任化弢袠自墮則居
　化而任化无化无不化忘化而化化安化
　安不化哉每下愈況故道在瓦甓用假不
　用故工乎捶鉤以今日而知天地之先不
　居則不去也无將迎而通内外之化處物
　而不傷也由是知不因境而靜者无所不
　　靜不因物而樂者无所不樂非化所能運
　　非累所能侵可以一日爲百年可以百年
　　爲一日則安知今日之所寓非壺中之天
　　地哉靖觀世人之爲物逆旅往往以所遇
　　所能而殘生傷性无異沉檀就爐騰馥須
　　臾而形已燼矣莫若不遇不能之全其眞
　　也
　　太上云不言之教无爲之益天下稀及之
　　故南華以至言去言至爲去爲終外篇之
　　㫖云


南華眞經義海纂微卷之六十九







南華眞經義海纂微卷之七十正五
　　　　武林道士褚伯秀學
　　　雜篇庚桑楚第一
老聃之役有庚桑楚者偏得老聃之道以北
居畏壘之山其臣之畫然知者去之其妾之
挈然仁者遠之擁腫之與居鞅掌之爲使居
三年畏壘大壤畏壘之民相與言曰庚桑子
之始來吾灑然異之今吾日計之而不足歲
計之而有餘庶幾其聖人乎子胡不相與尸
而祝之社而稷之乎庚桑子聞之南面而不
釋然弟子異之庚桑子曰弟子何異於予夫
春氣發而百草生正得秋而萬寳成夫春與
秋豈无得而然哉天道已行矣吾聞至人尸
居環堵之室而百姓猖狂不知所如往今以
畏壘之細民而竊竊焉欲俎豆予于賢人之
間我其杓之人邪吾是以不釋於老聃之言
　郭象註畫然飾知挈然矜仁擁腫朴也鞅
　掌自得始異其棄知而任愚終悟夫與四
　時俱者无近功也春秋生成皆得自然之
　道故不爲也至人尸居而百姓自往非由
　知也故不欲爲人標杓老子云功成事遂
　百姓皆謂我自然今畏壘反此故不釋然
　吕惠卿註老聃之道絶仁棄知而不尚賢
　非以明民而愚之故其臣妾之仁知者皆
　去而遠之唯擁腫鞅掌是與畫然挈然仁
　知之小者擁腫遲鈍鞅掌拘執則非任知
　與仁者也畏壘之民化楚之道无所事知
　而致力於衣食之間所以大穰楚之所爲
　足以新人耳目故灑然異之其道无爲而
　成故日計不足歲計有餘也尸祝社稷皆
　爲君宗者所從事言民欲推尊之意夫春
　秋皆天之所爲萬物莫知也聖人所以尸
　居而百姓不知所如往今畏壘細民欲俎
　豆予於賢人之間所謂不能使人无保也
　我其可以不辭而爲人之標杓乎
　林疑獨註物受命於天則役於天民受命
　於君則役於君弟子受命於師則役於師
　天役物以生而息物以死君役民以事而
　息民以財師役弟子以學而息之以道凡
　有所受命者皆不免乎役故楚學於老聃
　而稱役也聃非有私於楚而楚獨得聃之
　道者能充其性分之實故也畏壘禹貢之
　羽山見洞靈經其臣妾皆取淳朴之人而
　去其畫然知挈然仁者无用之材與之居
　不職之臣爲之使三年大壤民皆異之无
　近功故日計不足有遠效故歲計有餘民
　化其德欲立之南面社稷而尸祝之與老
　子可以寄託天下意同春至而物生秋至
　而物成自然之道行而人弗知也居則如
　尸言其靜環堵之室言其陋而百姓猖狂
　欣慕自往依歸非由於知也今畏壘細民
　欲以禮器待我於賢人之間是以我爲人
　之杓也杓小器便於衆用而已則是有違
　老聃之訓是以不釋然也
　碧虚陳景元註偏得老聃之道言其悟理
　最深故智略仁義皆所不取而擁腫不材
　鞅掌自得者與之從事是以初驚情泊後
　欣俗阜道脩德長民欲尸祝之不釋然者
　尚嫌有跡春秋皆自然之道不言而自行
　於我何功哉故尸居潜隱民莫得知豈肯
　爲人之標杓耶若當俎豆是吾不解師言
　而故違之也
　劉槩註老子曰功成事遂百姓皆謂我自
　然而畏壘之民乃欲尸祝庚桑則楚之於
　道其猶未耶又聞苟有其實人與之名而
　弗受反受其殃今聞之南面而不釋然則
　楚之於順物其猶未耶又聞堯非有人非
　見有於人存乎千世之後特其跡耳然則
　庚桑之道造乎无爲而未能无不爲也
　林氏鬳齋口義擁腫鞅掌猶支離也灑然
　瀟灑有異於人歲計有餘乆而有益也尸
　祝社稷敬祀之意鼓舞筆端如此下語不
　釋然不樂貌豈无得而然言天實爲之天
　道已行自然无心之喻不知所如往言與
　世相忘杓小器必我小淺易見故人得而
　知之釋氏云我修行无力被鬼神覷破不
　釋於老聃之言者恐負師訓故不樂也
　　褚氏管見庚桑太史公作亢桑一作亢
　　倉諸子中之一家也唐朝册號洞靈眞
　　經其經云庚桑子居羽山之顚何粲註
　　羽山在徐州莊子言畏壘指其形之拙
　　朴畫然挈然皆顯示貌爲仁知而不晦
　　藏則不仁不知者疾之而患至掇也寧
　　與椎鈍者居彼此无心風淳俗阜乆而
　　民樂其化願推尊之日計不足歲計有
　　餘積絲成帛之義庚桑以爲不知己恐
　　民歸附而爲己累也夫春生秋成天道
　　自運聖世之民何知帝力今乃陳列予
　　於賢人之間我雖不自賢而猶爲彼所
　　尚是立杓於此以召矢石也吾肯爲此
　　乎然則庚桑之居畏壘韜光未密不能
　　使人兼忘莫若列子居鄭圃之混融无
　　迹也
弟子曰不然夫尋常之溝巨魚无所還其體
而鯢鰌爲之制步仞之丘陵巨獸无所隱其
軀而㜸狐爲之祥且夫尊賢授能先善與利
自古堯舜以然而況畏壘之民乎夫子亦聽
矣庚桑子曰小子來夫函車之獸介而離山
則不免于網罟之患吞舟之魚碭而失水則
蟻能苦之故鳥獸不厭高魚鼈不厭深夫全
其形生之人藏其身也不厭深眇而已矣且
夫二子者又何足以稱揚哉是其於辯也將
妄鑿垣牆而殖蓬蒿也簡髮而櫛數米而炊
竊竊乎又何足以濟世哉舉賢則民相軋任
知則民相盜之數物者不足以厚民民之於
利甚勤子有弑父臣有弑君正晝爲盜日中
穴阫吾語汝大亂之本必生于堯舜之間其
末存乎千世之後千世之後其必有人與人
相食者也
　郭註弟子謂大人必有豐禄而勉夫子聽
　之答以去利遠害乃全若攖身利禄則粗
　而淺曾魚鼈藏身之不若也二子謂堯舜
　何足稱揚哉將令後世妄行穿鑿而植穢
　亂簡髮數米理錐刀之末也混然一之无
　所作爲乃克濟耳若拂戾其性以待其所
　尚眞不足以知繼之則偽矣偽以求生非
　盜而何民於利甚勤則无所復顧由於堯
　舜遺其迹飾偽播其後而致斯弊也
　吕註老聃以本爲精以物爲粗以有積爲
　不足淡然獨與神明居楚得聃之道故藏
　身不厭深眇德遺堯舜而不爲也夫以未
　始有物之間而分辯堯舜何異鑿垣植蒿
　非宜而又无用唯能輔物自然而不敢
　爲則簡易而有功不然則猶簡髮數米曷
　足以濟世哉聖人之治使民无知无欲以
　堯舜之迹觀之不免舉賢任知卒互相軋
　相盜則有知爲欲之大民性爲其所遷亂
　之所由生也
　疑獨註弟子謂賢有德者則尊之以位能
　有才者則授之以職堯舜之治尚然況畏
　壘細民感庚桑之德化者乎答以魚鳥不
　厭高深所以期免患也人欲全生藏身不
　厭深眇而已堯舜者眞人出而應世之迹
　是其塵垢粃糠耳何足以稱揚哉二子之
　言辯不能順性命之理猶鑿垣而植蒿也
　簡髮數米言其小計堯舜雖德之盛漸離
　天而入人莊子所以非其迹而防其流也
　慮民相軋故不尚賢而无爭心慮民相盜
　故絶聖知而利百倍夫賢知數物不足以
　厚民徒使上下交征以至日中穴阫而不
　顧者皆因堯舜遺迹致弊而然獸相食且
　人惡之況人相食乎
　碧虚註汙瀆凡鱗所專而蛟鯨不遊丘阜
　狐狸所善而虎兕不處是以道德光大俗
　難隱藏先善與利聖人常事唯高遠深眇
　者利害莫能侵而彼全其形生者不足稱
　楊也辯析賢愚將毁淳朴簡髮數米喪失
　混同聖人不尚賢絶聖知所以厚民使不
　爲篡竊也而任知之士目前圖成而已豈
　料他日之敗哉
　鬳齋口義鰌狐雖小可以主溝丘言地无
　小大皆有所尊先善與利名出則利入也
　言人有賢能人必尊敬之今畏壘細民樂
　於尊能敬賢夫子當聽之而已獸離山魚
　失水喻名見於世則能害身介獨也盪同
　蕩以堯舜二子爲辯猶鑿垣而植草无此
　理也於利甚勤言爲生甚苦穴阫即穿窬
　之盜
　　弟子謂尊賢先善堯舜遺法畏壘舉而
　　行之未爲失當答以至人藏身不厭深
　　眇猶九淵之龍蟄而後能神也夫堯舜
　　繼統作君功成治備莫非由仁義而行
　　若无可疵者南華主於老氏絶仁棄義
　　之說凡欲揚道德而抑仁義必指堯舜
　　爲首意在拔本塞源不得不爾觀者當
　　求其主意无惑於緒言可也故謂子雖
　　引以爲辯猶植蒿取蕪穢簡髮徒自勞
　　何足以濟世且仁知數物世之所尊以
　　爲可以致治儻无道以統之但徇其迹
　　將見姦弊横生豈止乎相乹相盜而已
　　俗既梟薄切爲利謀則臣子之分有所
　　不安君父之尊有所不畏叛倫悖理將
　　无不爲矣庚桑不受畏壘之祝是察病
　　於未形而先固其本也世患何由而及
　　哉
南榮趎蹴然正坐曰若趎之年者已長矣將
惡乎託業以及此言邪庚桑子曰全汝形抱
汝生无使汝思慮營營若此三年則可以及
此言也南榮趎曰目之與形吾不知其異也
而盲者不能自見耳之與形吾不知其異也
而聾者不能自聞心之與形吾不知其異也
而狂者不能自得形之與形亦辟矣而物或
間之邪欲相求而不能相得今謂趎曰全汝
形抱汝生勿使汝思慮營營趎勉聞道達耳
矣庚桑子曰辭盡矣曰奔蜂不能化藿燭越
雞不能伏鵠卵魯雞固能矣雞之與雞其德
非不同也有能與不能者其才固有巨小也
　今吾才小不足以化子子胡不南見老子
　郭註全形謂守其分而无攬乎生之外也
　目與目耳與耳心與心其形相似而所能
　不同不强相效兩形開而不能相得將有
　間之者達耳謂早聞形隔故難化也
　吕註德遺堯舜而不爲其无積也至矣然
　則惡乎託業而可以及此言耶答以人之
　形常保神得以生者一也豈以有物爲患
　哉及其耳目屬乎聲色鼻口屬乎臭味心
　爲物之所役則形虧而不全生離而不抱
　思慮營營而不止是以不能无物也唯其
　全形抱生而无思慮則常心得矣安有所
　謂聖知仁義得存其間哉夫耳目不别聲
　色心知不辨是非世所謂聾瞽與狂也爲
　道者則以不自見爲盲不自聞爲聾不自
　得爲狂狂與聖在念與不念之間耳我形
　之與彼形固皆保神神則无方也安有閉
　而不闢者其所以相求而不能相得有物
　間之而已趎雖云未聞道其所知已異乎
　常人但未能以楚之言契之於心也
　疑獨註趎懼庚桑之道難至遂發惡乎託
　業之問答以全形抱生即老子云營魄抱
　一也營魄則形全抱一則生全專氣致柔
　无思无慮可以及此言也趎未明庚桑之
　意謂形雖一而耳目與心不能相爲用以
　聾瞽狂者觀之則耳目心三者各異於形
　矣夫豈知聾瞽狂者之所以爲形全哉我
　形彼形俱開而外見諸理物或間之與接
　爲構欲相求而不能相得者六賊爲之孽
　也趎自知未化庚桑之道勉聞達耳而已
　奔蜂越雞喻己才小不能化大使之見老
　子所謂大而化之也
　碧虚註趎問若舍賢知何業可託答以去
　賢則全形忘知則抱生疏瀹千斯言應
　矣有主不執故狂弗自得六鑿相攘故物
　或間之膚受者達耳神悟則徹心牛涔安
　有鯤鵬之化蜂房安有鵰鶚之雛理固然
　也庚桑所以謝趎之問者欲藏其狂言以
　自全而推至理於老聃耳
　鬳齋口義人之心與耳目皆開也而狂者
　不能自得猶聾盲者之无所見聞我形與
　人形本開闢而无蔽今乃爲物欲所間以
　心求心不能相得夫子教我勿使思慮營
　營勉以聞道庶幾其能達矣奔蜂越雞之
　喻義同前解
　　趎聞至人藏身不厭深眇遂問於何託
　　業而可踐及此言庚桑誨以全形而勿
　　損抱生而勿離忘思絶慮功周千日庶
　　幾可矣若前所云尊賢先善皆勞思而
　　爲之損形離生之本也趎猶未悟乃述
　　中心之疑謂目與形本同而盲者不能
　　自見耳與心之於形亦然聾者不自聞
　　狂者不自得即連叔曰豈唯形骸有聾
　　盲哉知亦有之今趎非形有聾盲正坐
　　知之聾盲所以費庚桑點化形闢即覺
　　也我形彼形俱開而應物本无所蔽及
　　物入而爲主所謂我者反爲客矣相求
　　而不能相得猶孔門云夫子之言性與
　　天道不可得而聞相求而相得則子知
　　我而我知魚矣今雖承師訓勉聞達耳
　　未能心悟也庚桑至此無所施其巧遂
　　使就有道而求速化將無不解之惑矣
　　於此有以見庚桑之德不責人之難化
　　及揆己之不足所以廣師門之樂育躋
　　弟子於成材者也


南華眞經義海纂微卷之七十





南華眞經義海纂微卷之七十一正六
　　　　武林道士褚伯秀學
　　　雜篇庚桑楚第二
南榮趎贏糧七日七夜至老子之所老子曰
子自楚之所來乎南榮趎曰唯老子曰子何
與人偕來之衆也南榮趎懼然顧其後老子
曰子不知吾所謂乎南榮趎俯而慙仰而歎
曰今者吾忘吾答因失吾問老子曰何謂也
南榮趎曰不知乎人謂我朱愚知乎反愁我
軀不仁則害人仁則反愁我身不義則傷彼
義則反愁我己我安逃此而可此三言者趎
之所患也願因楚而問之老子曰向吾見若
眉睫之間吾因以得汝矣今汝又言而信之
若規規然若喪父母揭竿而求諸海也汝亡
人哉惘惘乎汝欲反汝情性而无由入可憐
哉
　郭註老子問趎何與人偕來之衆挾三言
　而來故
　吕註趎欲烏道其心不能致一而挾三言
　則謂與人偕來之衆亦宜矣以道與世亢
　其心莫得而藏此老子所以得之於眉睫
　之間也道者物之所生唯致一能得之今
　趎規規然以趣舍不一之心索之於无窮
　之間若喪父母而揭竿求之於海罔罔然
　哉欲反其性情而无由入此至人之所憐
　也
　疑獨註贏同籯裹糧器七日七夜言慕道
　之切晝夜不息也老子知其自楚之所來
　挾三言而至故問與人偕來之衆趎遂懼
　然莫辨主賔繼陳三條以求决盖爲夫明
　仁義知之本故有此疑老子告以向吾見
　眉睫而得汝今又言而信之世之術士以
　言貌觀人亦此理但學不至者不免於妄
　耳趎失道之眞猶童穉失所親而欲揭竿
　測海以求斷不可得汝亡人哉言失爲人
　之道也
　碧虚註問何與人偕來之衆謂采色不定
　意不一也懼然顧後懐疑失容吾所謂者
　非言非貌驚故忘答慚故失問朱愚丹心
　愚蠢也夫仁知義三者彼我皆爲患既目
　擊道存矣又況有言乎海非藏親之地竿
　非探淵之策喪本无歸罔然失措欲反性
　情而无由入此所以可憐也
　鬳齋口義趎方獨見而老子以爲與衆偕
　來釋氏所謂汝心中正鬧也朱愚猶顓蒙
　仁知義三語謂无心又不可有心又不可
　疑而未决也規規蹇淺貌揭竿求海言求
　无於有亡人亡失其本心之人欲見自然
　之道不可得也
　　何與人偕來之衆一語勘辨甚力此楚
　　老爲人眞切處若内无眞見聞此鮮不
　　懷疑宗門諸老慣用此機趎於言下忘
　　答失問遂以第二機接之及其懼消慚
　　釋陳述三條覬免世累老子告以汝如
　　孩童失親而揭竿求海言眞性汝之至
　　親不能保全而致喪失乃欲爲仁義以
　　索之於无涯世事之中愈求愈遠身雖
　　存與亡无異矣惘惘无歸貌欲反性情
　　而无由入則是迷能思復聖人不棄所
　　以憐而進之信能超三言而无累斯爲
　　反性情之道也歟○朱愚難通碧虚云
　　江南古藏本作株愚取形若橛株之義
南榮趎請入就舍召其所好去其所惡十日
自愁復見老子老子曰汝自灑濯孰哉鬱鬱
乎然而其中津津乎猶有惡也夫外韄者不
可繁而捉將内揵内護者不可繆而捉將外
揵内外護者道德不能持而況放道而行者
乎南榮趎曰里人有病里人問之病者能言
其病然其病病者猶未病也若趎之聞大道
譬猶飲藥以加病也趎願聞衛生之經而已
矣老子曰衛生之經能抱一乎能勿失乎能
无卜筮而知吉凶乎能止乎能已乎能全諸
人而求諸己乎能翛然乎能侗然乎能兒子
乎兒子終日嘷而嗌不嗄和之至也終日握
而手不掜共其德也終日視而目不瞚偏不
在外也行不知所之居不知所爲與物委蛇
而同其波是衛生之經己
　郭註全形抱生莫若忘其心術遺其耳目
　若乃聲色韄於外則心術塞於内欲惡韄
　於内則耳目塞於外故必无得无失而後
　爲通偏韄尚不可況内外韄乎耳目眩惑
　於外心術流蕩於内雖繁乎以執之綢繆
　以持之弗能止也抱一不離性遺自得當
　則吉過則凶无所卜也止謂止於分已謂
　无追故迹舍人求已全我而不效彼也无
　停迹无節硋任聲之自出而不由喜怒任
　手之自握而非獨得任目之自見非係於
　色也信足自行縱體自任至於物波亦波
　斯順之也
　吕註知趣舍滑心而惡之欲洗濯而復於
　虚靜是爲召好去惡然猶未之能行所以
　自愁鬱鬱之氣充津津有所漏韄則物之
　粘著而難去者今惡耳目之韄於聲色而
　欲物物以持之是繁而捉也則莫若内揵
　内揵則心不出而外不韄矣老子云塞其
　兊閉其門是也心術韄於事爲而欲事事
　以止之是繆而捉也則莫若外揵外揵則
　物不入而内不韄矣老子云開其門解其
　紛是也故寂然不動萬物不足以撓其心
　不然則雖有道德者猶不能持況倣效而
　行者乎所謂聞道者知其未始有物而无
　所事爲也趎自知其病未足以勝大道之
　藥但願聞衛生之經而已衛生以无爲爲
　經一者道之所自生吉祥所止何事卜筮
　哉此皆能止其思爲而求諸己故也翛然
　无係侗然无硋則如兒子矣使其嘷出於
　哀怒而不和其能不嗄乎以至握而不知
　其爲握視而不知其爲視其行止一出於
　无心與物宛轉同其波流此銜生之經也
　疑獨註心存好惡所以自愁洗去其惡亦
　孰矣然而鬱鬰津津猶有發見於外者韄
　猶羈縛楗謂關閉耳目之於聲色外韄也
　不可使至於繁捉而納諸内以楗閉之身
　意之於觸法内韄也不可使至於繆捉而
　置諸外以楗閉之與由外入者中有主則
　不入自内出者有正於外則不距意同譬
　人家有不肖子爲姦於外者捉而閉諸内
　爲宄於内者捉而閑諸外嗜慾之害身猶
　不肖子之害家防閑不可不謹也趎引里
　人之病以自喻病病者猶未病猶列子云
　生生者不生趎欲聞大道而未得其方猶
　飲藥以加病也願聞衛生之常道而已答
　以抱一勿失則不待卜筮而知吉凶見險
　而能止已則終止矣足於己而无待於外
　故翛然侗然不失其赤子之心專氣致柔
　而常德不離是以入鳥獸而不亂逢虎兕
　而不傷其嘷握視也一出於无心以至任
　足之自行任體之自爲與物同波而不離
　乎道也
　碧虚註能病己病者猶未病聞道愈惑者
　爲難悟故知大方之難窺願聞小乗而已
　抱一勿失專而藏照也知吉凶者誠明能
　止已則不役求諸己則自信翛然侗然无
　所係累能兒子乎全其朴也兒子淳德未
　虧故聲完而握專无著而神定縱任而无
　忤同流而莫汨此皆衛生之經也
　鬳齋口義召好求其是去惡離其非未忘
　好惡所以自愁孰同孰謂用功之乆鬱鬱
　意未寧一故津津可見韄以皮束物楗閉
　門之牡皆檢束之喻應物於外欲自檢枙
　則繁多而不可執捉將反而求之於内曰
　内楗中心擾擾欲自檢枙則綢繆而不可
　執捉又將求之於外曰外楗言學道不得
　其要内外皆无下手處若此者其在身之
　道德且不能持況欲循自然之理而行者
　乎趎陳愚惑之甚欲聞大道而自不知其
　受病之處雖承教而愈惑猶飲藥以加病
　今不敢求聞大道願聞衛生之經而已抱
　一謂全眞勿失得於天者无所喪无卜筮
　知吉凶至誠可以前知也止即定已即大
　休歇舍人求諸己不務外也兒子啼而聲
　不乾无容心而不傷其和也掜者屈而不
　可伸小兒乆握而无窒硋共其德猶云同
　其性言人皆如此目不瞬者視而无心不
　知所居所爲而與物同波此可爲衛生之
　常道也
　　請入就舍願留而受業於門召好去惡
　　則不能忘情於善惡之間又不知所好
　　之果善所惡之果不善耶自愁一本作
　　息愁又作愁息說俱未通審詳經意猶
　　書云自怨自艾之義退處旬日怨艾日
　　前爲學不力見道不明今雖遇聖師卒
　　難陶鑄至於洗心復見可謂有志而能
　　自新矣老子謂汝洗濯孰哉古同孰鬰
　　鬰乎勇進於子充乎顔貌然其中津津
　　形見於外猶有未除之惡此又勉進向
　　上一歩而成其自新之志也内韄即六
　　根之盤固外韄即六塵之染著楗則關
　　閉防閑以嚴其界限之意諸解多從捉
　　爲讀疑獨從繁從繆絶句亦有理内外
　　二韄人之通患在中有主者善持之則
　　情不流而性可復心不撓而道可進矣
　　趎猶未悟引里人有病猶能言己有病
　　而不能毉恐不可以進大道願聞衛生
　　之經而已能抱一則心不二不務得則
　　必无失无卜筮知吉凶垢去而心鑑明
　　也知至則能止造忘則能已舍人求己
　　内足而不假乎物也能兒子乎此誠切
　　喻使人皆可以求諸己而復乎本來之
　　天其嘷握視之所以異於成人者内韞
　　沖和而无心於外故也衛生之經何以
　　加此
南榮趎曰然則是至人之德已乎曰非也是
乃所謂冰解凍釋者夫至人者相與交食乎
地交樂乎天不以人物利害相攖不相與爲
怪不相與爲謀不相與爲事翛然而往侗然
而來是謂衛生之經已曰然則是至乎曰未
也吾固告汝曰能兒子乎兒子動不知所爲
行不知所之身若槁木之枝而心若死灰若
是者禍亦不至福亦不來禍福无有惡有人
灾也
　郭註若能自改而用此言便欲自謂至人
　之德冰解凍釋明非自爾至人无心皆與
　物共不以利害相攖也趎謂己便可得此
　言而至耶答云非謂此言爲不至但能聞
　而學者非自至耳苟不自至則雖聞至言
　適可以爲經胡可以爲至哉故學者不至
　至者不學也禍福生於得失人灾由於愛
　惡今槁木死灰无情之至憂患得失何自
　而來
　吕註人心湛然如水知識結硋而不能虚
　猶水凍而爲冰知衛生之經冰解而凍釋
　矣至人心常如水故德不脩而物不能離
　交食交樂而不以利害相攖也不與爲怪
　故世俗所不能異不與爲謀故世俗所不
　能同无係无硋又何能抱一能勿失翛然
　侗然之足問乎此至人所以爲衛生之常
　而非其至所謂至者亦止於所不知耳兒
　子之不知所之所爲而若槁木死灰者是
　也禍福生於有身有心天地鬼神之所司
　也人能身槁心灰安得而累之哉
　疑獨註趎聞衛生之經便以爲至人之德
　止於此矣冰解凍釋喻人爲物欲所蔽聞
　道則釋然也至人者仁足以安土故受於
　地者不擇而食之知足以事天故受於天
　者不辭而樂之不以我敵人不以己徇物
　則利害不足以攖其心矣不爲怪以尚奇
　則能常其德不爲謀以任知則能守以仁
　不爲事以好動則能鎮以靜翛然侗然去
　來无累此至人之德也趎又問然則是至
　乎老子復舉前話人能如兒子之槁形灰
　心何禍福之能及哉
　碧虚註趎以此爲至人之德是見彈而求
　炙也故鍼藥去病言教解惑皆非至至者
　至人脩德以調陰陽庶人竭力以事稼穡
　交食所以養形交樂所以和性人和物阜
　誠心无攖利害兩忘任常不怪空有无係
　恣其遊適是衛生之經已理至則忘言也
　夫欲至極者必先反淳朴淳朴如嬰兒爲
　道之捷徑若以言爲至猶咀糟粕而求醇
　液之美也
　鬳齋口義趎問衛生之經求其次者聞老
　子所言高妙又有至人之德之問老子曰
　非也恐其住著於此故示以冰解凍釋脫
　灑自悟之意交食乎地與人同也交樂乎
　天與天同也不與物相攖爲怪而无謀度
　事事之迹是衛生之經已上言夫至人者
　此曰衛生之經衛生之經即至人事以此
　見得非也二字不是實語趎又問然則是
　至乎老子曰未也則當别有話頭却又再
　舉前文盖不欲與之盡言使之自悟耳
　　列子載陳大夫聘魯稱吾國有亢倉子
　　者得老聃之道魯侯使上卿厚禮而致
　　之則知庚桑之道與老子无異故其推
　　仁愛物善誘樂育之心唯恐其不至也
　　是篇首庚桑子曰凡四南榮趎問者三
　　洎趎往見老子老子曰者八其諄諄誨
　　導不忍棄人於失道之域盖可見矣夫
　　眞性如水虚明澄湛非有非无及爲物
　　欲蔽結如水凍而成冰水至清而結冰
　　不清神至靈而結形不靈聞道悟理則
　　冰解冰釋清靈何損焉人患弗反求耳
　　交食乎地耕鑿共給也交食乎天均陶
　　太和也若然則人物利害何由及怪行
　　謀爲何所用往來安得而不適生經安
　　得而不銜學道造此因已至矣而猶曰
　　未也違詰其至又復引兒子之辭以告
　　此師家作略轉换人耳目處分明兩手
　　分付要人力量承當盖人之性質本柔
　　日與物接客氣乗之相刃相靡皆吾敵
　　矣信能專氣致柔而至於還淳復朴粹
　　如嬰兒又何禍福之能及飜覆答問至
　　此辭窮理盡亦无所施力矣奈何趎之
　　載道力微卒无領會一語惜哉



南華眞經義海纂微卷之七十一












南華眞經義海纂微卷之七十二正七
　　　　武林道士褚伯秀學
　　　雜篇庚桑楚第三
宇泰定者發乎天光發乎天光者人見其人
人有脩者乃今有恒有恒者人舍之天助之
人之所舍謂之天民天之所助謂之天子學
者學其所不能學也行者行其所不能行也
辯者辯其所不能辯也知止乎其所不能知
至矣若有不即是者天鈞敗之
　郭註德宇泰然而定則所發者天光非人
　耀也故人見其人物見其物各自見而不
　見彼所以泰然而定人而脩人則自得所
　以常泰常泰故反居我宅自然獲助出則
　天子處則天民二者俱以泰然而得之非
　爲也故凡所能者雖行非爲雖習非學雖
　言非辯所不能知不可强知故止斯至也
　意雖欲爲爲者必敗理終不能也
　吕註身者人之宇不否不亂則發天光天
　光者不識不知明白洞達人見其人而莫
　知其天是人貌而天者也人有脩者乃今
　有恒爲道必至於天而後可乆也人舍謂
　羣於人天助獨成其天也天民非人所得
　而民天子以其繼天而生也天下之物可
　以知知則學之所能學行之所能行辯之
　所能辯唯道不可以知知故學所不能學
　經云學不學是也行所不能行不道之道
　是也辯所不能辯不言之辯是也或反此
　而不免有爲則敗之而已矣
　疑獨註宇者氣之宅陰陽交爲泰宇泰定
　則沖氣生于中自然之光發于外人見之
　者人道人不見者天道世人莫見至人合
　天之道但見其同人之迹能襲而脩爲有
　恒者矣有恒則可乆是爲成性之人方盡
　人道人雖舍之天則助之人之所舍非人
　之民是天民也天之所助非人之子是天
　子也士有窮居陋巷不爲人所知而去就
　聽天者天民也有達處廊廟爲天之所助
　而夤畏奉天者天子也今之學者强學其
　所不能學故損性强行其所不能行故損
　德强辯其所不能辯故悖理此皆不止於
　性分之内故不能有所至而敗其自然之
　分也
　碧虚註靈宇大寧者慧光内發天廷外瑩
　我牛人謂之牛我馬人謂之馬物物自名
　而天光不妄也脩大寧者和光不忤未始
　異常與物和同人所蔽舍奉天子物天所
　佑助此有恒德者也世學學所不能學至
　學學其所能學天下難事必作於易是也
　世行行所不能行至行其所能行聖人言
　易行天下莫能行是也世辯辯所不能辯
　至辯辯其所能辯善者不辯辯者不善是
　也知止乎其所不知而至猶操舟者止於
　游欲其騖没則殆矣反其自然非敗而何
　鬳齋口義至此莊子泛論至理宇譬胸中
　泰然而定則天光發見即是誠而明也天
　光既發則人見其爲人而已自同於天矣
　脩眞至此有恒者也即是至誠悠乆如此
　則天助之人歸之天民言非常民天子天
　愛之如子也人之學行辯三者皆有迹所
　不能學不能行不能辯自然者也人之知
　至於所不能知而止則爲造極反此道者
　造物敗之
　　身者神之宇神安宇泰定猶主鎮靜而
　　家和平君无爲而國寧謐也泰然而定
　　則行住坐卧无非定不在乎堅制强執
　　似繫馬而止也天光即已之靈明内發
　　外見如鑑无隱人見其同乎人而實與
　　天爲徒矣若能脩此乃合有常之德德
　　有常則功齊天運外貌若愚世人忽而
　　舍之天則愛而助之以其心合天德故
　　也天民則德超乎人光而不耀天子則
　　體天立極推德及人即所謂以此處上
　　天子帝王之德以此處下玄聖素王之
　　道也凡此皆君子所當學當行之事世
　　人多務學人之所能而失己之良能唯
　　至於道者學人所不能學學不學是也
　　行人所不能行无徹迹是也辯人所不
　　能辯不言之辯是也信能造此則是知
　　人之所不知是爲知之至若舍此而求
　　進乎道則敗其自然之鈞无以陶成己
　　德何望乎發天光而得天助哉乃今難
　　釋疑當是○乃合天均古本作鈞通用
備物以將形藏不虞以生心敬中以達彼若
是而萬惡至者皆天也而非人也不足以滑
成不可内於靈臺靈臺者有持而不知其所
持而不可持者也不見其誠己而發每發而
不當業入而不舍每更爲失爲不善乎顯明
之中者人得而誅之爲不善乎幽間之中者
鬼得而誅之明乎人明乎鬼者然後能獨行
券内者行乎无名券外者志乎期費行乎无
名唯庸有光志乎期費者唯賈人也人見其
跂猶之魁然與物窮者物入焉與物且者其
身之不能容焉能容人不能容人者无親无
親者盡人兵莫憯于志鏌鋣爲下寇莫大於
陰陽无所逃於天地之間非陰陽賊之心則
使之也
　郭註因其自備順其成形心自生耳非虞
　度而出之理自達彼非慢中而敬外天理
　自有窮通有爲而致患乃人也安之若命
　其成不滑靈臺清暢憂患不能入也有持
　謂不動於外其實非持若知其所持而持
　之則失也發不由己誠何由而當事不居
　分内所以爲失幽顯无愧於心則獨行而
　不懼遊分内者行不由名期損己以爲物
　行无名者本有斯光因而用之志期費者
　雖己所无猶借彼而販賣人見其跂而自
　以爲安也窮謂終始且謂劵外而跂者其
　身不能自容則雖己非己況能有親乎故
　盡是他人而其志之所攖焦火凝冰故其
　爲兵甚於劍㦸盖心使氣則陰陽徴結於
　五臟所在皆陰陽故不可逃也
　吕註萬物與我爲一備物也將形謂无往
　而物不從物來而心出非生於虞也於是
　而敬生因之以達彼非有持於外敬以直
　内也若是而萬惡至者天也以其非爲而
　敗之故不足以滑成靈臺不動則有持而
　持之者莫知其鄉盖以不持持之耳知此
　則所謂誠己發而必中節矣否則妄作凶
　又惡能當哉業自外入而无主於中亦將
　不舍不舍謂去之之速每更爲失者俗學
　以求復其初不免爲蒙蔽之民劵所以主
　物而有之有諸己而行之爲劵内誠己而
　獨行也无諸己而行之爲劵外不見其誠
　己而幽顯不能一也无名者道故信矣而
　不期與焉而不費劵外者期而後能信費
　而後能與唯庸有光不用則復歸其明唯
　賈人也可以市而已人見其不足而跂慕
　猶魁然自大也人能見其未始有物則與
　物窮而无我无我則物入而不硋是謂知
　常容否則與物且而已其身不能容所謂
　汝之片體將爲氣所不受汝之一節將爲
　地所不載又安能容人不能容人者无親
　无親則盡人可知矣志之爲兵傷人之心
　鏌鎁則傷人之形而已盜之爲寇可逃而
　免陰陽之寇莫逃於天地之間唯至人弱
　其志而不必故无兵藏於非陰非陽而无
　心故萬物不得而盜也
　疑獨註萬物備於我性命之理具矣退藏
　於密而不虞度物來則應之而已敬義立
　而德不孤若是而萬惡至者天命存焉非
　人爲也至人之學已至於命雖事之可惡
　者不足以滑亂其成心靈臺有持欲其存
　也苟不知其持之之道而有志乎執守又
　不可持矣仁能成己推而及物則无不當
　若不誠而妄發業入於中而不舍則向所
　謂得者更爲失矣故爲惡於顯則欺人爲
　惡於幽則欺鬼於心有愧其敢獨行乎止
　乎劵内不越分也无待於外所以行乎无
　名出於劵外好爲人也逐物无窮所以志
　乎期費行乎无名則充實而光輝發外期
　費者以名迹求受於人唯恐其不受人見
　其好跂其足危矣猶魁然自大而不知變
　知變則物入焉與物且者不必於物身猶
　不敢自容況容人乎至人无親无親者盡
　人道天道其有不盡乎人知兵之憯毒不
　知心之爲害尤甚兵害猶可避心害无往
　而不值也過喜則寒凝冰過怒則熱焦火
　皆心使之唯无心者陰陽不能寇五行不
　能賊也
　碧虚註賢愚之性莫移爲備物進退之儀
　有漸爲將形括囊不安之意以生應物之
　心内自恭肅外弗見侮无爲而禍臨者天
　命也有繫而獲罪者人事也處患而不憂
　者靈臺不桎成性不虧也有持則眞性存
　不知其所持无主也而不可持者隨其成
　心而師之不誠己則所發皆妄道業難入
　更致重失也劵内者行乎无名故自明劵
　外者志乎期費則賈衒人見其危跂自謂
　安固也與物窮者謂劵内之人與人愈有
　劵外之人苟且容身而已无親者人不保
　附而孤絶期費之志毒過鋒刃妄發之心
　寇甚陰陽故憯毒之氣无所逃也
　鬳齋口義萬物皆備於我將順其生之自
　然退藏於不思慮之地心之應物隨時而
　生釋氏所謂无所往而生其心也敬存於
　中自達於彼至此而有不如意事是天實
　爲之何足以滑我胸中混成之德持謂有
　所主雖主而不知其所主而不可持者專
　於持守則爲未化一句三持字語甚精微
　人未能誠已而有所妄發發而不中業已
　入於其間雖知之而不能舍此恥過作非
　也每有所改更轉見差失業不訓事如今
　人言業已成行之業如此者人誅鬼責必
　不可逃知幽明之可畏則當謹獨故能獨
　行劵内不越己分人无得而名券外求在
　人者也志之所期不過費用之資圖自利
　耳惟庸有光充實而光輝常在舍己外求
　志在得利商賈之用心人見其跂高自立
　魁然可尊而不知没入於利欲窮盡而後
　已且謂逐物苟得趨禍不悔者身不自容
　於人何有親戚疏棄人道絶矣心有所著
　皆能自傷憯於兵器陰陽之傷亦猶寇也
　心和平則不能爲害矣
　　人而知萬化生乎身備物之大者則能
　　順乎生理矣藏猶深造生心謂應物深
　　造无思之地而物來斯應應以无心敬
　　在中而自達彼身脩而物化之謂至此
　　猶有无妄之灾安之而已不足以滑吾
　　成全之性靈臺喻心之虚敞高明外物
　　之至鑑而不留納於其中則桎而不靈
　　矣持謂主宰之者知其不可持故以不
　　持持之不誠己則非敬中發不當則无
　　以達彼皆爲之失也業謂世間有爲之
　　事不趨乎善必趨乎惡爲善者常少爲
　　惡者常多是以莫逃人鬼之誅因果相
　　縁而无已以道觀照善惡二業善猶爲
　　幻況於惡乎然而爲惡者心常有歉夢
　　寐猶不自安生死之際焉能弗怖非鬼
　　神仇之心實使之也爲善有心希求福
　　報妄念一萌眞性已失物得以誘之故
　　善惡二業有一於胸中而不合離愈爲
　　而愈失又安知所以持靈臺之道哉惟
　　通乎幽顯之情者乃可獨行天地間俯
　　仰而无愧也凡人務内者貴實故行乎
　　无名而建德若偷務外者貴華故志乎
　　求用而矜能自衒唯能用光歸明斯可
　　常也賈人求售則非深藏若虚者此言
　　无常之人重外輕内人見其跂立不安
　　而自謂魁然碩大也與物窮者言盡物
　　之性入猶歸也與物齟齬則彼我角立
　　身不能容安能容人與我之大賢何所
　　不容我之不賢人將拒我義同不能容
　　人則孤立而无與身外皆他人耳志異
　　而矛㦸生不啻陰陽之寇原其所由心
　　爲之賊大哉心乎善惡所出禍福之機
　　也苟不得其持之之要則物欲撼之流
　　於不誠不當人非鬼責之莫逃雖天地
　　之大而片體一節將无所寄矣是以君
　　子謹所出○幽間舊音閑詳上文顯明
　　之義則此當是幽闇傳寫欠筆


南華眞經義海纂微卷之七十二







南華眞經義海纂微卷之七十三正八
　　　　武林道士褚伯秀學
　　　雜篇庚桑楚第四
道通其分也其成也毁也所惡乎分者其分
也以備所惡乎備者其有以備故出而不反
見其鬼出而得是謂得死滅而有實鬼之一
也以有形者象无形者而定矣出无本入无
竅有實而无乎處有長而无本剽有所出而
无竅者有實有實而无乎處者宇也有長而
无本剽者宙也有乎生有乎死有乎出有乎
入入出而无見其形是謂天門天門者无有
也萬物出乎无有有不能以有爲有必出乎
无有而无有一无有聖人藏乎是
　郭註成毁无常分而道皆通不守其分而
　求備所以惡分也本分不備而求備所以
　惡備也不反守分内其死不乆不出而无
　得乃得生也滅其性矣雖有生何異於鬼
　有形而能曠然无懷則生全而形定欻然
　自生非有本欻然自死非有根言出者自
　有實耳其所出者无根竅以出之字有四
　方上下而四方上下无窮宙有古今之長
　而古今之長无極死生出入皆欻然自爾
　而无所由故无見其形天門者萬物之都
　名猶云衆妙之門物有聚散隱顯故有出
　入之名而竟无出入門其安在以无爲門
　則无門也夫有之未生以何爲生必自有
　耳豈有之所能有乎明有不能爲有而自
　有非謂无能爲有若无能爲有何謂无乎
　一无有則遂无矣无者遂无則有欻生明
　矣是以聖人任其自生而不生生也
　吕註物皆具道故无成毁則其分也乃所
　以爲通其成也乃所以爲毁而惡乎分者
　以其有備而分之也惡乎備者以其分也
　以備其分也以備則對備而有分分有異
　乎通矣其有以備非无爲而自備則成有
　異乎毁矣此道之所以散也夫唯分而不
　知有備備而不知有以備則何適而不通
　哉道无死生出而有生必反乎所未嘗生
　則生全矣出而不知反雖生而見其鬼出
　而有得生有爲故也其得死宜矣滅而有
　實不能反乎无物也出而不反與出而得
　奚以異乎故其爲鬼一也唯能以有形象
　无形者而定矣定則不爲死生所亂也夫
　物之出必有本出於道者則未始有本也
　物之入必有竅入於道者則未始有竅也
　物之有實者必有處而出无本者有實而
　无處物之有長者必有本剽而入无竅者
　有長而无本剽然則經文宜曰有所出而
　无本者有長有所入而无竅者有實文義
　方全宇有四方上下則有實矣我以上爲
　上居我上之上者則以我上爲下以至下
　與四方亦然是豈有乎處哉宙者古往今
　來固有長矣今以古爲古後以今爲古亦
　豈有本剽哉悟此則宇宙所不能制六通
　四辟无乎不在也雖有死生出入而莫見
　其形是之謂天門天門者无有也有不能
　爲有必出於无有天下之物生於有有生
　於无是也有所謂无有則非无有而无有
　一皆无之乃所謂无有也聖人藏乎是遊
　於物之所不得遯而皆存者也
　疑獨註道出乎天分本乎性分有成有毁
　道則通貫之人不守分而求備所以惡分
　也分不備而有以求備所以惡備也若大
　備而无求又何惡哉物出道而不反則見
　其鬼能反則不離乎神出而有得謂之死
　神則无死矣滅而有實與鬼同也唯有形
　而无累常象於无形則定矣夫物欻然自
　出而不見其本欻然自入而不見其竅出
　言生入言死有實性也无乎處不著境有
　長者道本剽終始也有出則有實性實性
　本空故曰无竅凡有形器者莫離乎宇宙
　之中而其死生出入不可見此之謂天門
　天門者精神往來一闔一闢萬物出入於
　此然而本无有也有必出於无有而无有
　一无有斯爲至矣聖人藏乎是故物莫能
　傷也
　碧虚註大道通徹有无咸備然而物各有
　分不可一槩論也如魚得水則生蟻得水
　則死本分已定物之素備也所以惡備者
　雖惡而宿業莫逃故曰其有以備眞蕩而
　不反則陰氣來舍故見其鬼開兊濟事曰
　出而得若乃失者同於失是謂得死也天
　光已滅雖有實性而與㝠㝠之物不二矣
　學道者以虚爲身以无爲心非定而何造
　化无本太虚无竅雖无本竅而理則有實
　而未識何處妙本无夭是謂有長而不見
　始末觀其卓然獨化是无竅而有實也四
　方上下莫窮有實亦莫窮往古來今无際
　有實亦无際有生死出入之名无生死出
　入之迹故曰天門造物者无物有形皆自
　造而天門亦无有也蓋有不能生物所生
　在於无動不能化形所化在乎靜有无皆
　不免涉迹故寄至无妙有之理而混爲一
　无有聖人藏乎是與造化俱也
　鬳齋云世人分成毁爲二以道觀之一而
　已是通其分也心分彼我則於私必求備
　凡有皆歸於无而私求備者但求其有故
　有道者惡之應物而能反則爲得而能神
　逐物而不反則淪於鬼趣矣與物无是无
　非則此心常生執是非而不化則此心爲
　死出而得是言役於外而得自是之見即
　近死之心莫使復陽也有无者天地間實
　理若以私心滅之而貪著諸有以爲實則
　其人與鬼无二唯能以有形象无形則見
　理定矣釋氏云但空所有勿實所无是也
　物必有所始而不可知物必有終而不見
　所入之處實理雖有而无方所可求古今
　如是而不見其終始宇宙以喻道之廣大
　而常存物之生死出入皆有所自而无形
　可見此造化之妙天門即造化自然因物
　出入於斯故曰門凡有出於无有而此无
　有者又一无有也聖人之心藏於无有亦
　藏於密之意
　　道本乎一眞體混成通生萬物其體分
　　矣然則萬物之成乃大道之毁也所以
　　惡乎分者以萬物分禀道氣无不備足
　　聖人慮物繁而道愈分樸散而難復也
　　所以惡乎備者爲人不能忘物以契道
　　資生之物愈備而衛生之道愈疏物有
　　餘而形不養者有之矣夫道之通乎萬
　　物猶水之通乎百川道无心於通物物
　　不得不禀乎道水无心於通川川不得
　　不納乎水道通物而後生成之德著川
　　通水然後運載之功成然則其分也亦
　　豈惡乎分其備也亦豈惡乎備哉此與
　　齊物論其分也成也其成也毁也萬物
　　无成與毁復通爲一義同出而不反謂
　　忘道逐物見其動之死地是者指此道
　　謂出生而得此道則入死也亦以道矣
　　得死謂得其死所與善吾生者所以善
　　吾死相類世人毁滅其眞性認物以爲
　　實形雖存而與死无二所謂行尸是也
　　唯能以有形象无形則身心俱空物何
　　能動出非无本也而人莫知其所萌入
　　非无竅也而人莫知其所歸信能身心
　　俱空則虚而靈寂而照物來必鑑一毫
　　莫欺況已之所萌所歸乎實謂眞性長
　　謂性所自來眞性隨處發見而无定所
　　在眼曰見在耳曰聞是也性所自來宰
　　形分化莫知終始長於上古而不老是
　　也有所出而无本者有長言出生亦莫
　　究其根但與化流行而已有入而无竅
　　者有實言入死亦莫見其門但一眞不
　　昩而已吕氏補句義甚明當以无乎處
　　者爲宇則所居而安以无本剽者爲宙
　　則所適而得宇宙何能不容人物人物
　　亦何能離宇宙哉萬物生死出入必有
　　主張綱維之者而莫見其形是之謂天
　　門以物所出入强名曰門而實无有也
　　若執於无有猶不免乎有併无有一无
　　之乃造眞空之妙而萬物萬理具焉聖
　　人藏乎无有故能无所不有也剽同
　　標末也
古之人其知有所至矣惡乎至有以爲未始
有物者至矣盡矣弗可以加矣其次以爲有
物矣將以生爲喪也以死爲反也是以分已
其次曰始无有既而有生生俄而死以无有
爲首以生爲體以死爲尻孰知有无死生之
一守者吾與之爲友是三者雖異公族也昭
景也著戴也甲氏也著封也非一也有生黬
也披然曰移是嘗言移是非所言也雖然不
可知者也臘者之有膍胲可散而不可散也
觀室者周於寢廟又適其偃焉爲是舉移是
請嘗言移是是以生爲本以知爲師因以乗
是非果有名實因以己爲質使人以爲己節
因以死償節若然者以用爲知以不用爲愚
以徹爲名以窮爲辱移是今之人也是蜩與
鷽鳩同於同也
　郭註生者喪其散而歸乎聚死則遺融液
　也雖欲均之然已分矣故或有而无之或
　有而一之或分而齊之三者雖有盡與不
　盡俱能无是非於胸中故譬之公族昭景
　著戴甲氏著封四者雖公族然已非一則
　向之是者已復差之黬謂聚氣既披然有
　分各是所是是无常在故曰移所是之移
　已著言前不言其移則其移不可知故試
　言也臘者之膍胲喻各有用偃謂屏厠寢
　廟則以燕享屏厠則以偃溲偃溲則寢廟
　之是移於屏厠矣是非彼此因而乗之則
　均耳物之變化无時非生則所在皆本所
　知雖異而各師其知乗是非者无是非也
　物之名實果各自有各以己是爲足以爲
　是非之主故莫通當其所守非直脫也不
　能隨所遇而安之若玄古之人无是无非
　何移之有同共是其所同亦與蜩鳩无異
　也
　吕註三者雖異皆歸於道猶同爲公族而
　昭景著戴甲氏著封其親疏非一也夫於
　未始有物之間而有生焉猶膚之有黬非
　其體也而二家之談披然分辯一以爲有
　物矣而以生爲喪一以爲始无有俄而有
　生是以未始有物之全體移而爲有生之
　黬亦不可知者也譬臘祭具百物而有膍
　胲非不可謂之百物而不可散不可散者
　以其體之下而已觀室周寢廟又適其偃
　焉偃非不可謂之室而不可觀不可觀者
　以其處之賤而已道无不在則不可以言
　移是非所言者亦若是而已二家之說爲
　是之故而曰舉移是所以爲未至未盡也
　夫移是之說始於有生是以生爲本生出
　於有知是以知爲師因以相乗而是非滋
　多是非移則果有名實而因以己爲正至
　其弊也以己所是爲己節而守之至於以
　死償節不知所謂已者亦未始有物用舍
　窮通皆非我也而妄有知愚名辱之分此
　今人移是之弊猶鷽鳩之同於同又安知
　有天池之大耶
　疑獨註未始有物太初之前有物則太初
　之後太初者氣之始氣有陰陽故物有生
　死物生於有有生於无知生爲喪其无則
　知死爲反本然而死生已分矣自有物之
　後生始於无有既有生俄而有死无有譬
　首生譬體死譬尻三者雖有前後而皆一
　身猶昭景等四族本一姓散而至於不一
　也黬者黑黶以黬爲有生之贅而披散之
　曰移是非所言者以其不可知也知而言
　之則是愈移也臘者大祭膍胲牛藏方祭
　則不可散祭已則可散不可散則以散爲
　非可散則以散爲是此是之可移也猶在
　寢廟則以燕享爲是適屏厠則以偃溲爲
　是也人係於生故執己是若能遺生是將
　安寄有生則有知因以乗是非是非皆妄
　而執以爲名實因以己爲質質則定而不
　可移已則是是非之主欲人重己節因以
　死償之若然者以用舍爲知愚以窮通爲
　名辱此舉世之移是也與鷽鳩之同以蓬
　蒿爲是何以異哉
　碧虚註未始有物窅然難言唯勤行密脩
　者默而悟之其次有物謂胚腪也至人以
　生爲喪以死爲反是以有生死雖有生死
　之别皆出沖氣一宗猶昭景屈異姓系楚
　公之一族著戴謂衣冠偉盛甲氏謂第族
　崇高著封謂郡縣豐阜事雖非一而不離
　乎楚都猶氣方黬聚而生俄披散而死不
　知天地密移而妄執是非以有生爲是則
　以披散爲非以沖氣爲是則以黬聚爲非
　是非无主故非所定言在學者辨而析之
　喻膍胲麤穢可散也而大祭備物不可散
　生死黬披其義亦然寢廟偃厠又重喻是
　之可移生爲是非之本知爲是非之師故
　乗之而无窮以爲果有名實因持以爲己
　節至於死而不顧亦各是其是而已何異
　蜩鳩之同於偏見哉
　鬳齋口義无物之始生死始終不分也次
　則有生死之名以生爲喪寓形宇内以死
　爲反歸其眞宅纔有生死便是有物是以
　分已上焉无物太極之初也次焉有物陰
　陽既分也其次有生則有我雖有我猶以
　死生爲一三者雖有次第皆未離於道譬
　公族分三其姓則一昭氏景氏以職任著
　甲氏以封邑而著著戴即任職也昭景甲
　雖非一氏皆楚公族上言三者雖異同一
　公族却於四也字下著一非也結之就上
　生下絶而不絶此作文妙處黬釜底墨亦
　疵病言元氣凝聚成人亦元氣之病與生
　者醷噫物也義同人生同此氣而强自分
　别各私其是非所言者謂人各有一是所
　是者未定故不可知也臘祭之備膍胲牲
　之一體也祭時牲體分列諸俎謂之散所
　祭之牲本是一物爲不可散喻人之所是
　移而不定也五藏只舉百葉百體只舉足
　趾文法也猶一室之中有寢有廟有偃息
　之所在在不同而同乎一室猶移是之不
　可定以臘祭與室而觀則所謂是者皆可
　移而不定之是也故曰舉移是
　　禀質爲人既形而下欲復乎未始有物
　　不亦難乎夫有物皆幻也心存則存心
　　亡則亡我心不萌寂寥獨立謂之未始
　　有物可也儻造乎此則雖有生死亦寄
　　焉耳古之得道者能之次則有物而有
　　死生之分然能以生爲喪以死爲反則
　　與常人處生死流者異矣又次曰无有
　　生死之分首體尻焉三者雖異而同出
　　乎道猶楚之公族則一而有昭屈景三
　　姓之别盖謂貴戚滋衍而封建制度之
　　不一喻人知識日增而嗜欲滋廣也黬
　　者釜底結墨似形非形而生於形者也
　　人寄形而有生亦猶黬耳俄而披散則
　　所謂我者又移而之他不可定言其有
　　无故試言之喻夫臘祭之有膍胲備牲
　　體以薦神則不可散祭畢分胙則爲可
　　散觀寢廟則肅然起敬適偃厠則不无
　　褻慢焉此皆可移之是也經文請嘗言
　　移是五字詳文義合在上五句前不可
　　知者也之下觀郭註可證人之自是以
　　其有生生則有知知爲之師二者相乗
　　而不已果執以爲名實因以爲已質則
　　不可變矣謂不能照破幻塵而認虚爲
　　實至於以名實爲己節而以死償之皆
　　由自是其是以致此弊舉世循習莫悟
　　其非无異蜩鳩之同於榆枋之適而不
　　知有鵬程九萬里也


南華眞經義海纂微卷之七十三





南華眞經義海纂微卷之七十四正九
　　　　武林道士褚伯秀學
　　　雜篇庚桑楚第五
蹍市人之足則辭以放驁兄則以嫗大親則
已矣故曰至禮有不人至義不物至知不謀
至仁無親至信辟金徹志之勃解心之謬去
德之累達道之塞貴富顯嚴名利六者勃志
也容動色理氣意六者謬心也惡慾喜怒哀
樂六者累德也去就取與知能六者塞道也
此四六者不盪胸中則正正則靜靜則明明
則虚虚則無爲而無不爲也道者德之欽也
生者德之光也性者生之質也性者動謂之
爲爲之僞謂之失知者接也知者謨也知者
之所不知猶睨也動以不得己之謂德動無
非我之謂治名相反而實相順也
　郭註蹍市人則稱已脫誤以謝兄則傴詡
　之大親則已矣明恕素足也不人者視人
　若己不相辭乃禮之至義者各得其宜則
　物皆我謀而後知非自然也譬之五常未
　嘗相親而仁已至金玉小信之質大信則
　除此矣以性動故稱爲此乃眞爲非有爲
　也目非知視而能視心非知知而能知所
　以爲自然若得已而動則爲强動故失也
　動而效彼則亂有彼我之名故反各得其
　實則順也
　吕註他人關弓而射我則談笑而道之以
　其無恩於我不以恩望之則碾足不得不
　辭以放驁兄弟關弓而射我則涕泣而道
　之以其恩於我則以恩望之故雖蹍足不
　嫌於不愛以傴而已無所事辭大親則恩
　之至勿傴可也由是言之禮義仁知之至
　者皆無所待於外知禮意而不爲俗禮以
　親衆人不人之禮也行之而宜不求宜物
　不物之義也事至而應無所預謀不謀之
　知也以百姓爲芻狗而使天下兼忘無親
　之仁也信矣而不期辟金之信也苟至於
　道則五者無不至矣志者心所之心者德
　之和德則道之在我者是以徹志而後解
　心去累而後達塞養志貴弱以富貴等爲
　志非弱也悖而已矣故不可不徹養心貴
　虚以容動等爲心非虚也繆而已矣故不
　可不解德以同於初爲至則欲惡等爲德
　之累不可不去也道以通于一爲達則去
　與等爲道之塞不可不達也凡此諸累不
　蕩於胸中則道集矣不尊無以爲道故道
　者德之欽不生無以見德故生者德之光
　性者生之質性動而有爲爲偽而失矣生
　而無以知爲則知者接也非與生俱生者
　也謀而後用知則知者謨也知者之所不
　知則知之所自知猶睨者之所不睨乃其
　所以睨也故動以不得已則性之爲非爲
　之偽是以謂之道也動無非我則物與我
　一何得以動亂之誠能如是則天下彼我
　是非雖名或相反而實未嘗不相順者以
　道無非我故也
　疑獨註以天屬之親不嫌於不敬在他人
　則有嫌矣故蹍市人則稱誤以謝兄則傴
　翊之父則無復有言由是知言辭之非實
　可見矣至禮猶天故不人至義忘己故不
　物至知同物故不謀至仁博愛故無親至
　信不渝故辟金也悖則不通故徹之謬則
　不脫故解之累則不明故去之塞則不虚
　故達之此四六者不蕩於中則正于一一
　則靜而明虚而通也必矣可道之道爲德
　之欽能生之生爲德之光命之在我爲性
　曰生之質性動而爲莫非自然人爲則偽
　所以爲失以知而接物謀事皆不免於用
　知知者之有所不知猶睨者之有所不見
　若神則無不知無不見也性出乎靜不得
　已而應物是其動動不失正使物皆自得
　安有不治者哉不得已而動若相反然使
　物皆自得則實相順也
　碧虚註凡有脫誤於人者情疏則不免辭
　謝情親則恕之而已至禮者忘己則治有
　人則亂矣至義者守節自全在物則虧矣
　至知者不思而明多謀則惑矣至仁者芻
　狗萬物親疏大同矣至信者未嘗失約豈
　俟金璧以爲質哉貴富諸事不能悖亂者
　志通也容動諸事不能繆網者心空也慾
　惡等事不能縁累者德厚也去就諸事不
　能閼塞者道明也諸事不慁於靈府則洞
　然明靈遐覽太漠世事有爲之患豈足以
　猒溺耶夫有迹者難侔於無形枯槁者詎
　比於華耀無性有有生於何由質正哉視
　聽食息皆性所爲所爲非眞爲道之失故
　不接不謨安用知爲知者於所常知則知
　之其所不知則瞢然矣猶睨者斜視而不
　能直見也迫而後動動則斯得眞以治身
　何所不治内外物我猶東西之相反而不
　可以相無也
　鬳齋口義禮義知仁之至者皆不待於外
　物蹍足之喻義歸下文四六不盪於胸中
　此教人下手處欽者守持之恭生者德之
　發見性在我者質本然也性而有爲爲而
　流偽則爲失矣應接謀慮皆性中之知知
　者以其所不知而爲知猶嬰兒之睨而無
　所視凡所動用以不得已而爲之謂之德
　即忘我也於忘我之中又無非我此即形
　中之不形不形中之形也物不得以亂之
　曰治曰不得已曰無非我名若相反而實
　未嘗不相順也此又是一般說話
　　蹍足以親疏而分敬驁則世俗之所謂
　　禮者相偽而已矣庸敬在兄斯須之敬
　　在鄉人大親則不喻而愛敬常存脫誤
　　蹍足無所復問故禮義知仁之至者皆
　　不資於有物有爲而自造其極此出乎
　　天理自然故不容擬議而行者合轍也
　　至於徹志解心去累達塞則由乎人爲
　　又下一等繼以四六者不盪於中以示
　　入道之要由正而靜所以應天下之動
　　自明而虚所以容天下之實則與前所
　　謂至禮至義者無間而同歸乎道矣德
　　者物之欽道又德之欽則其尊可知生
　　者德之光義當是德者生之光人而無
　　德奚以生爲物得以生之謂德是也性
　　者生之質形體保神各有儀則謂之性
　　是也性之動謂之爲則知無烏者其性
　　未嘗動爲之偽謂之失則知有爲者其
　　爲未嘗眞世之任知者與接爲構相與
　　爲謀唯恐接之不徧知之不博以自苦
　　其形神而弗悟知之所不知者乃其所
　　以知猶睨者之所不睨乃其所以睨即
　　本經云踐者恃其所不踐而後善博也
　　故凡應物處事必不得已而動則出於
　　性之自爲而無失矣此皆與世之名相
　　反而實相順老子云正言若反此有道
　　者所以異於俗而能處物不傷也
羿工乎中微而拙乎使人無己譽聖人工乎
天而拙乎人夫工乎天而俍乎人者唯全人
能之唯蟲能蟲唯蟲能天全人惡天惡人之
天而況吾天乎人乎一雀適羿羿必得之威
也以天下爲之籠則雀無所逃是故湯以庖
人籠伊尹秦穆公以五羊之皮籠百里奚是
故非以其所好籠之而可得者無有也介者
拸畫外非譽也胥靡登高而不懼遺死生也
夫復謂不餽而忘人忘人因以爲天人矣故
敬之而不喜侮之而不怒唯同乎天和者爲
然出怒不怒則怒出於不怒矣出爲無爲則
爲出於無爲矣欲靜則平氣欲神則順心有
爲也欲當則縁於不得已不得已之類聖人
之道
　郭註善中則善取譽理常俱也任其自然
　天也有心爲之人也工於天即俍於人矣
　全人即聖人也蟲能守蟲即是能天都不
　知而任之斯謂工乎天威以取物物必遯
　之天下之物各有所好所好各得逃將安
　在畫所以飾貌刖者貌已虧殘不復以好
　醜存懷故拸而棄之胥靡無賴於生故不
　畏死復謵不餽而忘人不識人之所惜無
　人之情自然爲天人矣彼胥役形殘而猶
　同乎天和況天和之自然乎出怒不怒出
　爲無爲此是無能生有有不能爲無之意
　平氣則靜理足順心則神功至縁於不得
　已則所爲皆當聖人以斯爲道豈求無爲
　於恍惚之外哉
　吕註經中有天人神人至人聖人此又有
　全人焉聖人者逃變化雖工乎天而拙乎
　人全人則又出其上故工乎天又俍乎人
　也彼跂行喙息群分類聚者蟲能蟲也不
　知其所以然而然蟲能天也全人之所惡
　惡人之天也人之天則知其不知所以然
　天之天則忘其不知所以然夫不知其所
　以然猶且惡之況天乎人乎而擬議之耶
　雀適羿必得之威也彼不適者則非威所
　得以天下爲籠則萬物畢羅而無所逃況
　於雀乎唯深之又深而能通天下之志者
　斯能以天下爲籠是故有若伊尹百里奚
　者皆莫逃焉以其所好籠之也介者以外
　非譽猶能拸畫而弗循胥靡以遺死生猶
　能登高而不懼況夫能忘人宜其復謵而
　不餽也玩習至於再三而不能忘人之所
　不能不愧忘人因以爲天人明所謂天人
　者不止於忘人忘人爲之因而已此則同
　乎天知者宜其敬之而不喜侮之而不怒
　也夫怒常出於不怒爲常出於無爲不怒
　無爲則未始有物而物所自出也氣者虚
　而待物人不能平而暴之故不靜誠能平
　其氣未有不靜者心於人則神也人不能
　順而滑之故不神誠能順其心未有不神
　者有爲欲當誠已者也躊躇以興事豫若
　冬涉川皆不得已之義
　疑獨註以威得人所獲者少以心得人所
　獲者衆以射取之者威也以好籠之者德
　也伊尹好調鼎負鼎以干湯湯以庖人籠
　之百里奚好服五色羊皮秦穆公以五色
　羊皮籠之故各得其心而爲之用也介者
　小人畫以飾外小人已忘形骸外非譽而
　不倦服習至於有成而不餽其師是忘人
　道也由忘人道因而自以爲入於天人不
　免一曲之蔽也未能忘已則有所擊累敬
　之則喜侮之則怒唯同乎天和者喜怒不
　由敬侮而發而繫天下之治亂若武王一
　怒而安天下此怒出於不怒也出怒既不
　怒則出爲亦無爲故不暴其氣而性靜不
　逆其心而神全欲事無不當則縁於不得
　已此聖人應物之道也
　碧虚註工取中者拙乎藏譽妙自然者疏
　於人爲天人之迹俱泯斯爲全人也已禽
　蟲多自名曰能蟲飛走不相代曰能天全
　人惡天不以心縁道惡人之天不以人助
　天又豈顧人之譽工而毁拙者禽誤入羿
　之彀士固入國之籠羿得禽則威羿威而
　禽斃國得士則昌國昌而士勞一得一失
　自然之理如伊尹百里奚皆未能無心忘
　好故爲成湯穆公所籠若心無所好豈可
　得而籠耶夫飾容者喜譽貪生者懼亡復
　習玩好而不餽遺者忘棄人事也縁習成
　性因以爲天然者亦猶介者外非譽役者
　遺死生矣方其戮辱之時何情及於喜怒
　哉性同乎天和者亦然有怒而不出則蓄
　而愈怒出之則廓然不怒矣有爲而不爲
　則沮其欲爲爲之則曠然無爲矣由於本
　性無怒無爲故也平氣靜照則何所怒順
　心安神則何所爲其動也縁於不得已則
　當於事情此聖人之道也
　鬳齋口義羿不能使人無已譽猶聖人不
　能逃天下之名能盡天道又能晦迹人中
　此全德之人也禽蟲之飛走鳴躍各遂其
　性能蟲能天也全人則不以天自名惡天
　謂不樂有其名也人而有天人之分猶且
　惡之況我自分别天人乎羿善射故雀畏
　之以天下爲籠則雀不待射伊尹百里奚
　亦因所好爲人所籠若無所好則超然物
　外誰得而籠之介兀者之拸去華飾盖其
　心於毁譽棄外之矣胥靡城旦舂之人不
　愛其身故登高不懼即心無愛則無所著
　之喻復如易之反復道謵同習餽予人也
　言此道在已不是賣貨但知爲己則是忘
　人忘人則入乎天矣徐無鬼篇我必賣之
　彼故鬻之詳此可知不餽之意同乎天和
　與造物爲一也怒自不怒而出有爲於世
　亦無所容心即是無爲而無不爲變换下
　語縁於不得已而後起言應物而無心
　　羿不工乎射人安得而譽之聖人不工
　　乎治百姓安得而歸之然而物歸則已
　　累彼工則此拙此必至之理工天拙人
　　猶之可也若工人而拙天則純乎人欲
　　累將若之何此工天俍人所以爲全而
　　免乎幽顯之患夫卵生濕化翾飛跂行
　　蟲能蟲也烏慈鴒友蛛網𧏙丸蟲能天
　　也人之能人能天亦可類推矣全人惡
　　天惡人之分别以爲天非惡自然之天
　　也況肯自分天乎人乎必也藏人於天
　　混而一之所以爲全德而免世間之累
　　也一雀適羿羿以威得之威之得物未
　　若無心得物之衆若以天下爲籠所得
　　豈止乎雀唯有所好然後可籠淡然無
　　欲彼惡得而籠哉介兀之不願飾胥徒
　　之不懼死皆以刑戮之餘人所不齒而
　　已亦無意乎生全無可奈何姑安之耳
　　至於復謵之乆中心無所愧懼能忘人
　　所不忘因而入於自然此言處患之乆
　　安而化也況本乎自然而能天能人者
　　其脫塵獨悟詎可量哉區區外貌之敬
　　侮何足以介浩然之懷同乎天和即人
　　之能天者出怒不怒則所過者化出爲
　　無爲則事成無迹聖人非絶無喜怒絶
　　無作爲也物不因細故以發不爲已私
　　而動一志養氣以乗事物之機怒所當
　　怒爲所當爲一以百姓之心爲心有以
　　勸善懲惡亦猶不怒不爲也氣平而靜
　　心順而神感而後應迫而後動其有不
　　當者乎經文不餽難釋一本作不愧今
　　從之
　庚桑之於老子具體而微然其未至者猶
　有所立卓爾居畏壘而民稱其德乃聖賢
　利物之常至於衆心欣感欲推而尊之則
　愛利之迹著物交而情生是以南榮所見
　亦猶畏壘也庚桑恐己德不足以化遂使
　往見其師將有以轉移其心而警發之是
　爲换手接人使之的信無疑然後至言可
　入故其入門一勘棒喝不施問答俱喪是
　爲撒手懸崖命根蘄處幾何而一遇耶惜
　乎南榮不能直下承當而曼衍支離鋪陳
　長語老子揣其病源而痛鍼之乃退舍自
　愁灑濯復見亦可謂善受教而能自新矣
　故其再接也乗機直指盡去其津津之惡
　徐有以發藥之趎自揆受道器淺但願聞
　衛生之經即道之方充廣在人耳老子誨
　以抱一求己還嬰順物衛生之經槩見乎
　此問詰至極又復歸結於能兒子乎言有
　宗事有君也次論泰宇發乎天光靈臺不
　知所持謂室虚而白生不必以有心有爲
　汲汲求也劵外券内之說志憯鏌鋣之喻
　又使學者知輕重而加决擇焉無有生死
　序先後而同一體寢廟偃厠勢貴賤而各
　有宜盖欲悟有生之本無破移是之妄見
　至叙貴富欲惡之勃志繆心則知志欲一
　而心欲虚凡涉物累而障虚明者不可不
　棄而遠之所以全吾天而復乎道也臘具
　膍胲而可散不常羿工中微而拙乎藏譽
　此皆解執滯之凡見廓虚玄之化權混天
　人工拙而超乎物我是非忘毁譽敬侮而
　造乎不爲不怒靜則平氣養浩在不擾也
　神則順心好和而惡姦也如是則澹然獨
　與神明居定于一而應無方矣此庚桑所
　得老聃心傳之奥若顔子之於尼父有不
　可容聲者南華繼絶學於百年之後猶孟
　氏聞而知之操踐至極成功一也故舉以
　爲天下式


南華眞經義海纂微卷之七十四






　　　　　　　　　　　　　　　








南華眞經義海纂微卷之七十五正十
　　　　武林道士褚伯秀學
　　　徐无鬼第一
徐無鬼因女商見魏武侯武侯勞之曰先生
病矣苦於山林之勞故乃肯見於寡人徐無
鬼曰我則勞於君君有何勞於我君將盈嗜
欲長好惡則性命之情病矣君將黜嗜欲掔
好惡則耳目病矣我將勞君君有何勞於我
武侯超然不對少焉徐無鬼曰嘗語君吾相
狗也下之質執飽而止是狸德也中之質若
視日上之質若亡其一吾相狗又不若相馬
也吾相馬直者中繩曲者中鉤方者中矩圓
者中規是國馬也而未若天下馬也天下馬
有成材若卹若失若喪其一若是者超軼絶
塵不知其所武侯大說而笑徐無鬼出女商
曰先生獨何以說吾君乎吾所以說吾君者
横說之則以詩書禮樂從說之則以金板六
弢奉事而大有功者不可爲數而吾君未嘗啓
齒今先生何以說吾君使吾君說若此乎徐
無鬼曰吾直告之相狗馬耳女商曰若是乎
曰子不聞夫越之流人乎去國數日見其所
知而喜去國旬月見所嘗見於國中者喜及
期年也見似人者而喜矣不亦去人滋乆思
人滋深乎夫逃虚空者藜藋柱乎鼪鼬之逕
踉位其空聞人足音跫然而喜矣又況乎昆
弟親戚之謦欬其側者乎乆矣夫莫以眞人
之言謦欬吾君之側乎
　郭註耳目好惡内外無可故云病矣超然
　不對不悅其言夫眞人之言何遜哉唯物
　有好之可也從横說之而君未嘗啓齒是
　樂鴳以鍾鼓故愁聞相狗馬而喜猶人去
　國而見其所知各思其本性所好也得其
　所好則無思無思則忘其所以喜眞人之
　言所以得吾君性也始得之而喜乆得之
　則忘矣
　吕註無鬼忘武侯之勢而箴其病武侯以
　其不下己故超然不對无鬼託相狗馬以
　喻己无求之意狗之下質執飽而止猶人
　饑則爲用而有求者中質若視日猶人所
　視高遠未能忘己者一猶忘之則忘己可
　知馬之中規矩鉤繩是國馬也以况國士
　之遊乎方内者天下馬有成材不習而自
　然若卹則无與樂若失則无與匹若喪其
　一則喪我之至非特亡之而已超軼絶塵
　不知其所以況天下之士遊乎方外而不
　可知者也意謂狗之上質與天下之馬猶
　若此則吾安知君之勢而下之君安得不
　相之乎武侯悟其意所以大悦夫言以道
　接者也言不當道雖詩書禮樂不足以動
　言而當道雖相狗馬猶足以悦夫人失其
　性命之情而耽於人偽猶去其鄉黨親戚
　而流於遠方與逃虚空以羣鼪鼬之間者
　也所謂眞則其性之固有猶其鄉黨親戚
　之舊也非至狂惑其有聞眞人之謦欬而
　不悦者乎
　疑獨註無鬼魏之隱士女商魏之宰臣武
　侯文侯之子也武侯以無鬼苦山林之勞
　故於見而勞之無鬼謂雖居山林未嘗有
　勞今君盈嗜欲則性命之情病黜嗜欲則
　耳目之情病二病不可逃我所以勞君君
　何勞我武侯不對忤其心也無鬼知其不
　可以語大遂以相狗馬之技因其好以中
　之下質飽食而无所能中質意趣高遠上
　質若亡其一一者數之精而猶亡之粗者
　可知次論相馬中繩鉤規矩皆教習之法
　天下馬有成材故不言方圓曲直其顧視
　若有憂䘏若有所失此猶可以形相求至
　於喪一則超軼絶塵不知其所矣横說者
　逆從說者順武侯好武惡文故女商稱六
　經爲横兵法爲從以求合其意又引越國
　流放之人以喻初去國數日見所知識者
　而喜及乎旬月見所嘗見而喜及乎期年
　去國人既乆思國人滋深但見其似鄉人
　者亦喜矣若夫逃難而入虚空之境野草
　柱塞鼪鼯之徑人跡人位率皆空虚當此
　之時非必見人但聞人足音跫然亦喜矣
　又況昆弟親戚言笑於其側喜可知也今
　武侯心好犬馬思之乆矣故聞善相者而
　悦不必見其實也遂歎乆无善言謦欬吾
　君之側故聞此淺技而悦也
　碧虚註盈嗜欲則性命之情病黜嗜欲則
　耳目之情病即前所謂内外韄也若亡若
　喪皆不自得之意亡一不自得未若喪一
　之甚也盖借狗馬而言豈以是爲至哉欲
　反武侯之意使之粗而入然後導之而造
　夫精微也
　吴儔註無鬼盖神人也因時乗勢而不容
　心於其間所以言者亦默寓其意是以循
　道之歸而不逆其理順彼之好而不忤其
　情故雖武侯之剛暴亦悦而笑喻之有道
　故也
　鬳齋口義狸德資質如狸狗之下者視日
　凝然上視而目不瞬一者生之性雖生若
　死猶望之似木雞此馬之上品也中規矩
　鉤繩言其件件合法度不必泥而求合成
　材謂自然天成若䘏若失悶然之意喪一
　即亡一故超軼絶塵不知其所至此皆借
　喻之言六弢太公兵法金版猶云藏於金
　匱奉事有功言見之行事皆有效驗流入
　去國之喻不待釋謦欬喉中之聲
　　褚氏管見狗馬常畜也所能不過警盜
　　代歩雖善相而得其眞亦來爲絶技武
　　侯聞之大悅何耶盖善說者必因其所
　　好而籠之則其言易入猶王好戰而以
　　戰喻也請玩天下馬有成材一語超軼
　　絶塵之姿可想象而得伯樂九方臯之
　　技至是亦无遺鑑矣視日亡一猶可形
　　容至於䘏失喪一又善述其難寫之狀
　　非若國馬之可以規矩鉤繩喻也一者
　　物始萌兆若亡若喪猶云恍惚有无之
　　間不可指定其形質唯其啓之有道所
　　以得武侯之心其效速於詩書弢略也
　　後引去國者不免懷思以喻失性者亦
　　必求復有人乗機以發之何異逃跡空
　　曠之地而聞人足音哉乆矣夫已下乃
　　歎惜无人以至言妙理感悟武侯之心
　　故使之聞相狗馬而悦儻有賢臣近輔
　　以道德微言漸化而密融之吾知其良
　　心善性如水之回淵浩乎其莫禦也是
　　以凡有洗心向善者君子不拒焉或疑
　　无鬼賢士也見武侯而突然語狗馬似
　　无意義盖武侯素驕慢故忠良之臣莫
　　進眞人之言莫聞無鬼求見欲有以救
　　正之而侯以常士待遂申言吾見狗馬
　　尚能相其優劣而爲之去取君之見士
　　豈不能鑑其賢而加禮敬耶此又言外
　　之意云
徐无鬼見武侯武侯曰先生居山林食芋栗
厭葱韭以賔寡人久矣夫今老邪其欲于酒肉
之味邪其寡人亦有社稷之福邪无鬼曰无鬼
生於貧賤未嘗敢飲食君之酒肉將來勞君
也君曰何哉奚勞寡人曰勞君之神與形武
侯曰何謂邪無鬼曰天地之養也一登高不
可以爲長居下不可以爲短君獨爲萬乗之
主以苦一國之民以養耳目鼻口夫神者不
自許也神者好和而惡姦夫姦病也故勞之
唯君所病之何也武侯曰欲見先生乆矣吾
欲愛民而爲義偃兵其可乎無鬼曰不可愛
民害民之始也爲義偃兵造兵之本也君自
此爲之則殆不成凡成美惡器也君雖爲仁
義幾且僞哉形固造形成固有伐變固外戰
君亦必无盛鶴列於麗譙之間无徒驥於錙
壇之宫无藏逆於得无以巧勝人无以謀勝
人无以戰勝人夫殺人之士民兼人之土地
以養吾私與吾神者其戰不知孰善勝之惡
乎在君若勿已矣脩胸中之誠以應天地之
清而勿攖夫民死已脫矣君將惡乎用夫偃
兵哉
　郭註天地均養不以爲君而恣之无極若
　苦民以養其耳目鼻口是違天地之平也
　神者不自許物與之耳與物共者和也私
　自許者姦也愛民之迹爲民所尚愛己偽
　矣偽則名張而競興父子君臣懷疑相欺
　欲偃兵可得乎從无烏烏之乃成耳美成
　於前偽生於後民將以偽繼之也仁義有
　形故偽形必作成則顯也變謂失其常然
　鶴列陳兵麗誰高樓也歩兵曰徒但不當
　爲義偃兵亦无爲盛兵走馬得中有逆則
　失矣守其朴而朴有所能則平率眞知而
　知各有所長則均以道應物物服而无勝
　名不知以何爲善則雖尅非己勝若未能
　已則莫若脩己之誠使甲兵无所陳而非
　偃也
　吕註以知治國國之賊不以知治國國之
　福則愛民固害民之始偃兵固造兵之本
　以知而不以道故也天下皆知美之爲美
　斯惡已則成美固惡器也器則已遠乎道
　雖有愛民之仁偃兵之義亦偽而已愛民
　之形成固有伐則害民之始偃兵之形變
　固外戰則造兵之本惟无形則无所造矣
　鶴列於麗誰則佳而觀之徒驥於錙壇則
　玩而覿之非不得已而用之也凡得而不
　順天理則是藏逆於其間以巧謀勝人則
　恃知而不以道以戰勝人則以兵强而不
　以德殺人兼地以養吾私與吾神私則自
　許神者則惡而病之謂之善戰而勝人不
　知孰善而勝惡乎在君若不得已而欲爲
　之脩誠以應天地之情而物无不應奚患
　民死不脫哉
　疑獨註天地有形之至大而所養者一一
　者元也易稱乾元坤元天地猶宗之況人
　乎天地之道以平爲正登高居下何分短
　長今君處上以自高苦民以自養姦賊攻
　於外心神喪於内神者不許此所以病不
　得不勞之武侯又以愛民偃兵爲問愛民
　之迹著則民爭以愛爲仁害之始也爲義
　則名彰名彰則競興故曰造兵之本是皆
　有爲之爲故殆不成也樸散則爲器器成
　有美惡今雖欲爲仁義皆不免於偽耳形
　者物此者也是爲造形形成則有功功著
　必有伐變則失其常守利欲戰於外矣鶴
　列陳兵之象麗譙觀兵之地錙壇習兵之
　所得於己則逆於人此藏逆於得也巧者
　機心内萌雖勝人而不利己謀者疑懼而
　未决戰者殺人以求勝是皆害其所養不
　可爲也以此養其私不能成其私以此養
　其神不能全其神其戰雖勝非善勝之道
　唯能脩誠以應天地而勿攖則民无夭傷
　何必爲義偃兵哉
　碧虚註武侯乆湛欲而忘本故无鬼直言
　勞君之形與神夫天地之養人君民无二
　今則損不足以奉有餘逆理也人神與天
　神同其至公自許謂自與之私是所謂姦
　也民從君化君病則民傷故勞之武侯遂
　問爲義偃兵之要魚處涸則思濡沬民困
　匱則思仁義也答以愛尚則不均而害多
　義立則必虧而爭興皆由爲者敗之故危
　殆及而成功寡
　也道失而後有仁德失而
　後有義仁義崇而民性遷則偽生矣至若
　鶴列麗譙徒驥錙壇皆非乆安之策不足
　尚也順天理則无喪失好武事則懷併吞
　巧謀多則先窮戰爭極則易國應天則公
　自聖則私神豈容私哉天道祐善勝果在
　此矣
　鬳齋口義天地生物本同无高下貴賤之
　别以外物養形而心中不自得曰神者不
　自許和謂同物姦自私也我神本與萬物
　爲一情欲自私以昏之是其所惡也則病
　矣君病此而不自知我故勞君也有意愛
　民乃害之有意偃兵乃造之美惡之成皆
　有迹故曰器以有爲之心爲有迹之事曰
　形造形成定也心執定而不化則克伐怨
　慾行而傷其内爲外物所變亂曰外戰鶴
　列兵陣名麗譙宫樓名錙壇祭祀之地盖
　謂人心若與物鬭則一室之内皆若歩兵
　騎卒陳列於前无非爭奪之境也人情以
　得爲順失爲逆无得則无失故曰无藏逆
　於得此句下得好巧謂機心知謀自機巧
　出戰爭又自知謀出以此求勝以快耳目
　之私是若勝矣然而胸中爲物所戰撓雖
　勝而神者勞矣故曰勝之惡乎在勿已猶
　云莫如此但脩吾本然之誠以應天地自
　然之實與物无所迕不爭而善勝則民死
　已脫矣何偃兵求哉
　　无鬼再見武侯豈爲身謀而希進用哉
　　欲有以匡救其失而免民於難也武侯
　　乃云厭葱韭而干酒肉其尊己薄人甚
　　矣无鬼不爲勢屈直云勞君之神與形
　　則非特藐之亦且哀之武侯猶未之省
　　盖平日湛於聲利嗜欲不暇形神之顧
　　所以聞告茫然无鬼又陳天地之養也
　　一以槩其自尊之心其要在神者好和
　　而惡姦一語神則己之眞而武侯以爲
　　義偃兵爲問因失義而後思爲義困窮
　　兵而後思偃兵遽反其常豈眞情哉夫
　　恩害相生理之必至无爲任眞庶可全
　　也凡事成而美者皆爲惡器器謂迹之
　　著見愛民偃兵迹之尤著者也我以此
　　心感彼以此心應謂之形造形形成必
　　召伐動與物迕斯外戰矣況列兵陣盛
　　騎卒夸耀於世覬天下之歸己得之不
　　順於理皆藏逆也天所助者順逆其能
　　乆乎巧勝則事物之間無非機知謀勝
　　則圖度浸大而害物漸深至於戰勝則
　　殺人兼地焚都墟國害莫甚焉皆由於
　　積暴所致然恢恢之網莫逃而身亦與
　　之俱盡矣故當自微而謹遏之今乃藉
　　君臨之勢恣無窮之欲以養吾私與吾
　　神者較之其戰不知孰善勝之惡乎在
　　請武侯自度之君若未明養神之道但
　　脩己誠以應天地而勿攖即是順天地
　　之養而見其與己爲一則君民熙熙至
　　和潜暢物无疵癘人无夭傷何在夫區
　　區求偃兵哉
南華眞經義海纂微卷之七十五















南華眞經義海纂微卷之七十六空一
　　　　武林道士褚伯秀學
　　　徐無鬼第二
黄帝將見大隗乎具茨之山方明爲御昌寓
驂乗張若謵朋前馬昆閽滑稽後車至於襄
城之野七聖皆迷无所問塗適遇牧馬童子
問塗焉曰若知貝茨之山乎曰然若知大隗
之所存乎曰然黄帝曰異哉小童非徒知具
茨之山又知大隗之所存請問爲天下小童
曰夫爲天下者亦若此而已矣又奚事焉予
少而自遊於六合之内予適有瞀病有長者
教子曰若乗日之車而遊於襄城之野今予
病少痊予又且復遊於六合之外夫爲天下
亦若此而已又奚事焉黄帝曰夫爲天下者
則誠非吾子之事雖然請問爲天下小童辭
黄帝又問小童曰夫爲天下亦奚異乎牧馬
者哉去其害馬者而已矣黄帝再拜稽首稱
天師而退
　郭註聖者名也名生而物迷雖欲之乎大
　隗可得乎各自若則無事無事乃可以爲
　天下乗日之車出作入息也爲天下莫過
　自放任物亦奚攖焉故我無爲而民自化
　夫事由民作今民自得必有道也馬以過
　分爲害師天然而去過分則大隗至矣
　吕註隗高也大而高者無如道覆被萬物
　即具茨之義欲見大隗而七聖與偕所以
　至襄城之野皆迷而無所問塗亦猶七竅
　鑿而渾沌死夫欲見大道而聖知不絶宜
　其至於上達迷而不悟也馬之辰午南方
　心火也童子則無知者以童子牧馬則宜
　知具茨之山大隗所存也人心具神神則
　無方而遊不出乎六合之内非有瞀病不
　若是欲已之則莫若以明而上達乗日車
　而遊襄城是也雖然少痊而已以其猶乗
　日之車也弗乗而遊乎六合之外其猶有
　患耶爲天下者亦猶養心豈有他哉去其
　爲害者而已夫隨成心而師誰獨無師既
　知其在我所以稱天師而退
　疑獨註大隗道之强名具茨喻艱棘難至
　方明至滑稽皆製名喻各執一偏道之散
　也襄城縣屬汝州在具茨山之南牧馬言
　順物性而擾之童子未有知未有與也此
　寓言於黄帝六臣者學道所賴以求至其
　所襄城喻中道野言其無適莫牧馬童子
　能指七聖之迷故黄帝異之山則未離乎
　所存則不離乎在此道之粗可告可學者
　若道之妙非絶學忘言不能致也聖人之
　治天下事出於無事爲出於無爲又奚事
　焉少遊六合之内言昔曾爲人間世之事
　經世不能無岸故有頭目昏眩之病乗日
　之車隨日新以變化襄城之野近具茨而
　去塵遠故病少愈又復遊乎六合之外超
　出物表之意莊子盖謂學道者必先至於
　道之所在故曰大隗所存不免出而應世
　涉患故曰少遊六合之内適有瞀病又復
　遊乎六合之外則入天道而無爲又奚事
　焉黄帝又扣之不巳遂以牧馬之事告之
　去其害馬者聖人用刑以安天下之意
　碧虚註黄帝功成不居故訪道於幽深而
　遇牧馬童子童子以牧馬俞治國有㫖哉
　馬之眞性齕草飲水自足民之眞性耕食
　織衣自足更無他事乗日之車謂乗日新
　之道隨化而不滯再問不答示以不言之
　教也今之牧馬者不知鞭策之爲害字民
　者昩乎法令之生姦乃謂馬難調而民難
　治兩失之矣
　劉槩註無思無爲之妙唯至神獨與之感
　通而所以應天下者不得已而同民患耳
　故曰予自遊六合之内適有瞀病同民患
　之道無他順陰陽之明法與物出作入息
　無違其理而已故曰乗日之車而逰乎襄
　城之野如是則民患去矣此功成身退之
　時也其歸於道不以物爲累故曰今子病
　少痊又且復遊於六合之外也爲天下之
　道未達其上者莫若去害性者爲養性之
　本去害馬者爲牧馬之要此粗而可以言
　傳者故童子不得而辭焉
　吴儔註具茨謂充足而有所覆藏以喻道
　之全體居是山者大而無敵高而無上故
　云大隗也襄城無人之境喻道之路以黄
　帝之迹觀似猶未㝠於道而欲見之七聖
　者所以見道之具至襄城而無所問塗者
　盖以道之全體本實在我則所謂具茨之
　山何暇訪之於彼而大隗所存豈七聖之
　可見哉唯牧馬童子乃能知之牧而去其
　害馬者喻其能全性命之情而不益生此
　即具茨之山大隗所存也
　鬳齋口義六臣名皆寓言乗日之車言與
　日俱往猶云日新也言六合之内未離於
　物則有目昏之病能離此病逰於自然則
　爲六合之外爲天下者亦然無累於有物
　之内而巳牧馬者能順其性而無所害則
　牧馬之道盡矣天師者稱其天人可爲我
　師也
　　黄帝見大隗於具茨猶堯見四子於姑
　　射盖神交氣合不可以形相求黄帝輔
　　以六臣者喻六識未泯則猶以知見能
　　解爲聖雖欲之乎大隗而中道不免於
　　迷大隗混成諭道之體具茨全覆諭道
　　之用襄城之野則郛郭猶存非洞庭廣
　　莫之比盖未能虚廓洞達暢乎無垠非
　　唯賴之以求道者莫之適從而一精明
　　之主亦昩然無所向矣然猶知問塗於
　　牧馬童子亦庶幾焉牧馬童子喻守心
　　之神猶襌家牧牛之譬然而牧者何物
　　牧之者誰耶知慧能反六情無異善牧
　　之去其害馬者爲天下亦若是言其本
　　無難與治民如牧羊意同瞀病目眚目
　　力所及不過六合之内拘於形器而不
　　能徧燭無外斯爲病也有教之去其病
　　者謂能乗天光而上達則遊襄城之野
　　何迷之有今病少痊而逰於六合之外
　　則無形器之拘而猶知有六合内外之
　　分所以未爲全愈而云少痊也童子不
　　過以自然爲師而能若是故黄帝稱天
　　師而退此章寓言以明學道之難多中
　　道而畫當卜諸心君而力主之乗天光
　　而上達形器而逍遥具茨之山不待問
　　塗而可至矣
知士無思慮之變則不樂辯士無談說之序
則不樂察士無淩詳之事則不樂皆囿於物
者也招世之士興朝中民之士榮官筋力之
士矜難勇敢之士奮患兵革之士樂戰枯槁
之士宿名法律之士廣治禮教之士敬容仁
義之士貴際農夫無草萊之事則不比商賈
無市井之事則不比庶人有旦暮之業則勸
百工有器械之巧則壯錢財不積則貪者憂
權勢不尤則夸者悲勢物之徒樂變遭時有
所用不能無爲也此皆順比於歲不物於易
者也馳其形性潜之萬物終身不反悲夫
　郭註不能自得於内而樂物於外故可囿
　也各以所樂囿之則萬物不召而自來非
　强之也士之不同若此故當之者不可易
　其方能同則事同所以相比業得其志故
　勸事非其巧則惰物得所嗜而樂權勢生
　於事變凡此諸士用各有時時用則不能
　自己也苟不遭時雖欲自用可得乎故貴
　賤無常能各有極若四時之不可易也當
　其時物順其倫次則各有用矣是以順歲
　則時序易性則不物物而不物非毀如何
　不守一家之能而之夫萬方以要時利故
　有匍匐而歸者所以悲也
　吕註人莫不有至樂之處得是而遊之其
　爲囿也大矣而諸士者獨樂其性之所偏
　則囿於物而不能囿物者也自招世之士
　至勢物之徒雖趨向不同而遭時有用不
　能無爲則一以不知眞君所在也夫時有
　所用而爲之非性命也時有今昔猶歲有
　寒暑今一遭之遂守而不舍不能無爲此
　皆順比於歲寒而不知有暑暑而不知有
　寒以所遭爲常而不物於易者也人莫不
　有眞君存焉而乃馳其形性逐物而不知
　反此至人之所悲也
　疑獨註知者樂運其才辯士好騁其言察
　士務窮詰人三者皆役於物故曰囿道能
　招世人使之慕事能中民使之樂筋力兵
　革勇敢皆言其能爲國禦難枯槁幽隱山
　林法律執法議罰禮教謂化民仁義謂利
　物農以草萊爲業商以市井爲業庶人無
　暇日旦暮皆有業百工有器械之巧則業
　長而壯矣貪者務多積不積則憂夸者務
　權勢不尤則悲勢物之徒好有爲有爲主
　於變以變爲樂則所遭之時不同不能無
　爲也凡此衆事皆爲物所係各蔽一曲非
　同於大通者也夫歲所以統四時易所以
　統萬物聖人與天同故能統於歲而不爲
　歲所統物於易而不爲易所物一曲之士
　反此爲歲所統者若四時之殊氣爲易所
　物者若萬物之異形也
　碧虚註黜計慮則知士窮廢合縱則辯士
　困崇簡易則察士閑能内養而不樂外馳
　則物不可得而役也招世之士尚賢所以
　興朝中民之士循理所以榮官時有患難
　則勇士矜夸佳美干戈則不親耒耜枯槁
　之士不事王侯宿於名而已法令興則冗
　惰勸禮儀盛則矯飾脩行仁義者以際會
　爲得志若其士不學農不積工不巧商不
　貨羣庶失業由於自惰也貪者貴財過於
　身夸者重勢甚於命以勢役物樂於變動
　如耳目鼻口當有用之時莫能自遏也才
　知各任則事業成四時失序則歲功廢不
　順比於歲皆爲物所遷其心化其形與之
　然是之謂不反誠可哀也
　鬳齋口義思慮百變談說有條凌轢問訊
　爭分爭毫三者各以所能爲喜一日無之
　則不樂皆囿於物者也招世者耀名欲興
　起而立朝廷之上中民則庸人故以爵禄
　爲榮筋力者以濟難自矜勇敢者見患難
　而喜枯槁隱士留意名聲法家者流多求
　治事敬容矜持容貌貴際以交際爲重草
　萊謂耕種市井商販之事比和樂也旦暮
　之業謂日積其贏工藝之人以其能自壯
　有所恃曰勢有所積曰物小人依附豪貴
　多從臾有所作爲而後可以得志遭時有
　用欲無爲不可得也譬一歲之間百物生
　成皆順比其序其所變易者非物所自由
　不物於易猶云非物自爲變易也馳役其
　身心溺物而不反可哀也已
　　此章起論突兀疑前有缺文不可復考
　　其評知辯察士之所樂乃學道者之所
　　悲何背馳若此是各爲其能所囿而不
　　得自由者也招世謂舉善旌賢以來天
　　下之士故可以興起朝廷中民猶云宜
　　民故當榮以官爵後叙諸士農庶百工
　　趨向之不同各執一偏但以得用爲樂
　　而忘其勞苦失性之爲患然而不能變
　　通用各有極極則姦偽生而患害作矣
　　當其處無用也常以有用爲心思所以
　　設施註措妄念未嘗暫息遭時有用則
　　志滿意得作法逞能之不暇又安望其
　　無爲哉貪者不積則憂夸者不尤則悲
　　亦不越前意是皆安其所不安者也亦
　　猶春秋冬夏之統温凉寒暑雖順比於
　　歲而各得其偏不能與物易寒令不可
　　施之於夏暑令不可施之於冬不物於
　　易猶云不易於物錯綜其文唯至人心
　　同太虚而身備四時之氣所以能易
　　物而不易於物也

南華眞經義海纂微卷之七十六
南華眞經義海纂微卷之七十七空二
　　　　武林道士褚伯秀學
　　　徐無鬼第三
莊子曰射者非前期而中謂之善射天下皆
羿也可乎惠子曰可莊子曰天下非有公是
也而各是其所是天下皆堯也可乎惠子曰
可莊子曰然則儒墨楊秉四與夫子爲五果
孰是邪或者若魯遽者邪其弟子曰我得夫
子之道矣吾能冬爨鼎而夏造冰矣魯遽曰
是直以陽召陽以陰召陰非吾所謂道也吾
示子乎吾道於是爲之調瑟廢一於堂廢一
於室鼓宫宫動鼓角角動音律同矣夫或改
調一弦於五音無當也鼓之二十五弦皆動
未始異於聲而音之君已且若是者邪惠子
曰今夫儒墨楊秉且方與我以辯相拂以辭
相鎮以聲而未始吾非也則奚若矣莊子曰
齊人蹢子於宋者其命閽也不以完其求鈃
鐘也以束縛其求唐予也而未始出域有遺
類矣夫楚人寄而蹢閽者夜半於無人之時
而與舟人鬭未始離於岑而足以造於怨也
　郭註不期而誤中非善射也若以謬中爲
　善射則天下皆謂之羿可乎言不可也若
　謂謬中皆羿則私自是者亦可謂堯矣若
　皆堯也則五子何爲復相非乎猶魯遽之
　與弟子俱亦以陽召陽而横自以爲是或
　改調一弦五音隨改無聲則無以相動有
　聲則非同不應今改此一弦而二十五弦
　皆改其以急緩烏調也遽以此夸其弟子
　然亦以同應同未爲獨能其事五子各私
　所見而是其所是無異於彼而未能相出
　也未始吾非言各自是惠子便欲以此爲
　至莊子遂舉齊人蹢子於異國使門者守
　之出便與手不保其全此齊人之不慈也
　然亦自以爲是故爲之而反以愛鐘器爲
　是束縛恐其破傷失亡其子而不能遠索
　遣其氣類而亦未始自非也又引楚人寄
　而蹢閽者言俱寄止而不能自投於高地
　夜半獨上人船未離岸已共人鬭齊楚二
　人所行若此未嘗自以爲非今五子自是
　豈異斯哉
　吕註天下皆羿固不可惠子知莊子言爲
　巳發故以爲可言中則爲羿不必前期是
　則爲堯不必公是此所謂以反人爲實以
　勝人爲名者也雖然五子不皆是則皆堯
　之說不立矣不然則若魯遽之調瑟不免
　以聲律相召而已施自謂賢於四子而實
　無以異施以爲我固無異於四子然與我
　以辯未始吾非則奚若言此者欲以成皆
　堯之說莊子以微言感動之父子之道天
　性也而齊人蹢子於宋其命閽也不以完
　以喻施輕其性命之情而不知愛其求鈃
　鐘以束縛其求唐子未始出域譬施於辭
　辯名聲之外物則愛之而恐其傷至於受
　之于天者則失之而不知求爲可惜也楚
　人寄而蹢閽者譬施亡其眞宅之歸而於
　是非芒昩之際與人爭勝不足以有濟徒
　與物不適而已非所謂知也
　疑獨註以偶中爲善射則天下皆羿以私
　是爲公則天下皆堯莊子以爲不可而惠
　子以爲可莊子謂果如所言則儒墨楊秉
　公孫龍名與夫子其孰是耶魯遽之弟子
　能於冬日取千年灰擁木須臾出火可以
　爨鼎夏日瓦缾貯水湯中煮沸置井内而
　成冰以此爲得遽之道遽謂是直以類相
　召非吾所謂道於是爲之調瑟堂室各一
　而宫角皆應或改調堂中一弦而室内五
　音皆無當弦動謂鼓之而不應舊音也言
　其以聲召聲未始有異而音之君唯聲聲
　者能之魯遽以此自夸然亦以同應同未
　爲獨能其事五子各私所是無異遽之夸
　其弟子而未能相出也惠子謂今四子方
　且與我以辯未始吾非便欲以此爲是莊
　子遂引齊人棄蹢其子於宋命門者守之
　出入有制不保其全此齊人之不慈亦自
　以爲是求鈃鐘以束縛求失子不出境言
　愛異物勝於同類而不自以爲非惠子自
　是亦猶是也昔楚人有客寄於蹢閽者蹢
　閽謂有罪而守門夜半獨上人船未離岸
　已與舟人鬭既忘其恩便造此怨所爲如
　是亦不知非與惠子之徒無異也
　碧虚註射之謬中者非善人之自是者非
　公五子以相勝爲道殊魯遽以優劣稱術
　異而不知有大同者存堂室之瑟調則律
　同矣宫角之弦變則音異焉是故寂寞爲
　五音之主靜默爲衆辯之宗而惠子乃以
　雄辯爲極故莊子引齊人蹢子以喻遺殘
　嗣續寳貴外貨叛道求勝莫悟已非寄而
　蹢閽則寓迹不高夜鬭者所爭無明未離
　岑則滯有崖造怨者難免其非也
　鬳齋口義前期指的也若舍的而射則中
　者皆爲羿喻天下無歸之是人人各持其
　說則人皆爲堯矣五子學既不同孰爲眞
　是冬日不以火而爨鼎夏日能以水而爲
　冰實若難矣冬至陽生夏至陰生以陽召
　陽則冬不寒以陰召陰則夏不熱雖違時
　而有可召之理非吾之謂道言其術未高
　請各置一瑟於堂室鼓此而彼動宫角皆
　相應以其音同猶曰易也若只調一弦而
　於五音中不定一音鼓宫亦得鼓徵亦得
　故曰無當鼓一於此而彼二十五弦皆動
　比之宫應宫角應角爲又難矣以理推之
　五音皆以音爲君舉不離於弦上之聲故
　曰未始異於聲如此與陰召陰陽召陽何
　異遽乃自以爲勝亦各是其是非眞是也
　拂猶抗鎮屈服也蹢音擲住足也不能行
　之子用以守閽而不用完全之人以此處
　其子自以爲是而求小鐘乃加護之愛物
　而不愛子亦自以爲是猶亡子於外而求
　之鄉域是惑也楚人有病足而爲閽者此
　别是一句與上蹢字不相關有遺類略相
　似也言此三事與五子略相似亦猶前言
　若是也耶不結於怨也之下而先結於此
　是作文妙處此章大意皆譏惠子之自是
　以惠子好辯故特爲詭譎之辭有不可遽
　曉者以困之東方朔與舍人辯亦此意
　　皆羿皆堯之論莊子力鍼惠子之病以
　　救其自是之失故舉魯遽與弟子所較
　　優劣陽召陽陰召陰即是以同應同耳
　　及改調一弦於此而彼衆弦皆變聲不
　　同故不應也五音皆聲而音則有所主
　　是爲音之君在乎善聽者别之耳故鼓
　　宫宫動鼓角角動以類相從未爲特異
　　也五子之各是一偏而非公猶宫止於
　　宫角止於角而不能相通也惠子猶未
　　悟以己能超出四子而未始吾非則吾
　　之所是眞是矣莊子遂引齊人輕子重
　　鍾失恩背理而亦自以爲是至於楚人
　　寄閽而鬭不自知非則三轉語矣於此
　　有以見莊子於惠子愛友之篤詳後章
　　經意可知聲猶木也音以喻楝梁榱桷
　　音之君喻良匠之手所以成楝梁榱桷
　　者皆不可以相無也
莊子送塟過惠子之墓顧謂從者曰郢人堊
漫其鼻端若蠅翼使匠石斲之匠石運斤成
風聽而斲之盡堊而鼻不傷郢人立不失容
宋元君聞之召匠石曰嘗試爲寡人爲之匠
石曰臣則嘗能斲之雖然臣之質死乆矣自
夫子之死也吾無以爲質矣吾無與言之矣
　郭註非夫不動之質忘言之對則雖至言
　妙斲亦無所用之
　吕註唯其如此莊子所以每與之反覆而
　深惜其不至也
　疑獨註有惠子之問然後有莊子之對惠
　子既殁莊子歎其無知言者故引匠石自
　喻郢人以白土汙其鼻端使匠石運斤斲
　之匠石雖工斷須有郢人不動之質然後
　能成其妙宋君乃欲爲之匠石謂臣則嘗
　能斲之然臣之質死乆矣質指郢人已死
　不可爲也莊子自謂吾失惠子猶匠石之
　失郢人故歎曰吾無以爲質無與言之矣
　即伯牙絶弦之意
　碧虚註槁木其形者有之臨刃而不驚者
　鮮執柯逞技者有之當鼻而縱揮者寡是
　知目擊之遇忘言之對世豈常有哉
　鬳齋口義運斤成風言其急捷盡堊而鼻
　不傷斲者固難矣立者爲尤難質者用巧
　之地言有惠子之辯然後我得以窮之惠
　子既死無可與言者矣
　莊子抱道高堅非時俗可探其淵大則
　論端無由而發僅一惠子可與言時得
　　以申其汗漫無崖之說以豁暢胸中之
　　奇載道鳴文亦或在是及惠子殁過墓
　　而憶之顧從者而與言其感慨可知夫
　　匠石之斲天下敏乎也然非郢人能立
　　則亦無所施其工臣之質死已乆矣故
　　運斤無失而彼能忘形以聽斲者豈易
　　得哉莊子之失惠子亦然吾無以爲質
　　一語頗難釋審詳經意前云臣之質死
　　乆矣又須得質死之人不怖不動乃可
　　施斲今惠子既亡此質雖存而無以對
　　猶無質也謂世無知音孰相激發者無
　　與言之矣有以見傷悼友生之切惠子
　　平生時有譏刺之言南華每盡忠竭力
　　而救正之雖不逃辯給之名而所務者
　　清談雅論免墮當時縱横詭詐之習是
　　亦尚友之力也故南華於其殁後猶致
　　意焉聽而斲之據郭註云瞑目恣手陳
　　碧虚照江南李氏書庫本此四字係是
　　經文後人誤引爲郭注縁此四字不類
　　註文故也


南華眞經義海纂微卷之七十七







　　　　　　　　　　　　　　　









南華眞經義海纂微卷之七十八空三
　　　　武林道士褚伯秀學
　　　徐無鬼第四
管仲有病桓公問之曰仲父之病病矣可不
謂云至於大病則寡人惡乎屬國而可管仲
曰公誰欲與公曰鮑叔牙曰不可其爲人潔
廉善士也其於不己若者不比之又一聞人
之過終身不忘使之治國上且鉤乎君下且
逆乎民其得罪於君也將弗乆矣公曰然則
孰可對曰勿已則隰朋可其爲人也上忘而
下畔愧不若黄帝而哀不己若者以德分人
謂之聖以財分人謂之賢以賢臨人未有得
人者也以賢下人未有不得人者也其於國
有不聞也其於家有不見也勿已則隰朋可
　郭註上忘而下畔謂高而不亢哀不己若
　故無棄人若皆聞見則事鍾於己而羣下
　無所措手足遺之未能盡遺故僅可也
　吕註容乃公公乃王王乃天天乃道五者
　皆其所體者也公故可以爲公王故可以
　爲王王公之名盖由於此若隰朋之德可
　謂容乃公者乎
　疑獨註桓公之霸管仲之力仲病亟公問
　誰可屬國仲復問公欲誰與公云鮑叔牙
　叔牙仲之友仲曰不可潔廉可爲善士未
　可大有爲不己若者不比之則失人心而
　寡助聞人過而不忘則人多怨若使之治
　國上則鉤制其君下則逆其民心得罪將
　不乆矣公曰然則孰可仲曰不得已則隰
　朋可上忘者忘勢下畔接有境也愧不若
　黄帝則道日以高哀不己若者則德日以
　博君道以德分人臣道以財分人自其化
　而言謂之聖自其業而言謂之賢以賢臨
　人臨之不得其道以賢下人善下則人歸
　之有不聞有不見言其能反聽内視所以
　無不聞無不見也
　碧虚註鮑叔不能强力忍垢兼濟天下而
　欲使物齊己潔廉故鉤君不比故逆民隰
　朋之爲人不諂不傲尊道恤民聖不自德
　賢不悋財以賢下人焉有不得故大者宜
　爲下於國有不聞於家有不見兼忘天下
　也鮑叔之舉管仲公也仲之舉隰朋亦豈
　私哉
　鬳齋口義不比不數之鉤要束之逆强之
　以禮義也上忘忘其勢下畔離遠而無求
　於上也以德分人猶云德乃降黎民懷以
　財分人不自私以賢臨人擅名而自矜也
　有不聞有不見言其不察察此事不見於
　他書只見列子亦是寓言
　　叔牙仲之賢友也公問屬國仲宜以叔
　　牙對而乃審所欲與公以叔牙爲言仲
　　知其賢而才不足以治劇慮其執中無
　　權鉤君逆民乃斷以不可盖不以與己
　　善而私其舉使之不勝任而得罪於君
　　也勿已則隰朋可言僅可耳上忘而下
　　畔按列子作下不叛張湛註居上而自
　　忘不憂下之離散也足以證莊文誤逸
　　古文畔通作叛據此方論隰朋之德似
　　不可以背叛言若從邊畔說又不通宜
　　從列文下不叛爲正於國有不聞於家
　　有不見言其爲政寬恕不衒己聰明以
　　爲苛察善下而能得人知其可以屬國
　　盖與其以知治國作法害民寧若寬厚
　　得衆而相安於無事此仲知人能任所
　　以成霸齊之功忠於君而愛於友在義
　　實爲兩得也可不謂云列文作可不諱
　　云爲當
吴王浮于江登乎狙之山衆狙見之恂然棄
而走逃於深蓁有一狙焉委蛇攫𢮞見巧乎
王王射之敏給搏捷矢王命相者趨射之狙
執死王顧謂其友顔不疑曰之狙也伐其巧
恃其便以敖予以至此殛也戒之哉嗟乎無
以汝色驕人哉顔不疑歸而師董梧以鋤其
色去樂辭顯三年而國人稱之
　郭註敏疾也給續括矢往雖速狙猶能搏
　也國人稱之稱其忘巧遺色而任夫素朴
　也
　吕註以色驕人者心驕人而見于色鋤色
　者去其心而已所謂容動色理辭氣六者
　繆心是也
　疑獨註狙以矜伐其巧恃山林之便以敖
　人而取死因以戒不疑無以色驕人不疑
　受訓歸而師有道之士鋤去驕矜之色而
　任朴素故國人稱其賢也
　碧虚註恂懼幽潜者免禍縱慢躑躅者罹
　灾故狙恃獨巧不能逃衆箭也山林異類
　以無識而敖人猶不免速死況人爲物靈
　有知有識而欲敖忽同類之尊者乎不疑
　歸而鋤其驕色國人稱之易悟也夫
　慮齋口義敏給言射去速而狙能搏接其
　矢亦甚速相者左右之人齊射之狙雖巧
　捷力不能敵見執而死矣此爲矜能掇禍
　者之戒
　　狙之與人異類也得深山茂林而王長
　　其間唯人聲之惡聞況見其身乎然則
　　睹吴王而攫𢮞見巧是其速死之徵故
　　不免乎射而猶能搏接捷矢可謂敏給
　　也已王怪其過巧遂命左右趨射之則
　　莫非彀中能無中乎其執樹而死也亦
　　宜王於此悟夫傲物之速禍出羣之招
　　患也因戒其友無以色驕人不疑歸而
　　鋤色辭顯非勇於進善疇克爾耶猶閱
　　三年而後國人稱之盖爲善在乎不倦
　　千日而後成功若爲惡則不崇朝而殺
　　身有餘地矣可不戒哉
南伯子綦隱几而坐仰天而噓顔成子入見
曰夫子物之尤也形固可使若槁骸心固可
使若死灰乎曰吾嘗居山穴之中矣當是時
也田禾一睹我而齊國之衆三賀之我必先
之彼故知之我必賣之彼故鬻之若我不有
之彼惡得而知之若我不賣之彼惡得而鬻
之嗟乎我悲人之自喪者吾又悲夫悲人者
吾又悲夫悲人之悲者其後而日遠矣
　郭註齊國三賀以得見子綦爲榮子綦知
　爲之不足以救彼適足以喪我故以不悲
　悲之則其悲稍去泊然其心枯槁其形所
　以爲日遠矣
　吕註田禾一睹齊國三賀爲我先而賣之
　彼故知而鬻之心未盡於内而有迹於外
　故爲人所知也夫天道未始有物也有介
　然之知存於心則爲自喪喪謂失其本心
　子綦以人之自喪者在此而悲之欲其復
　也然知其喪而悲之猶爲喪而未復吾又
　悲夫悲人之悲則其爲喪與夫悲之者皆
　莫知其所矣此所以日遠而不爲物所累
　則形其有不槁心其有不灰者乎
　疑獨註物之尤謂有過人之才而能忘其
　身心若是子綦猶以爲未也吾嘗居山中
　國君一睹而國人三賀我何以得此於人
　我若不以聲名先之彼何得知而鬻之凡
　哀莫大於心死人皆喪其良心故我悲之
　我悲之又可悲矣以此遣累猶爲未至吾
　又悲夫悲人之悲者則遣之又遣而世累
　日遠矣
　碧虚註列子居鄭圃而陸沉適齊國而受
　饋盖宿名者如日蔽雲中其光必發是以
　鬻賣名德生乎巢許之間故後世山林養
　浩者有借巖居之高爲仕路之捷遂無眞
　隱矣悲人之自喪傷彼鬻名也悲夫悲人
　者知非在己也悲夫悲人之悲者悟有心
　之謬也然後理事日遠而大同乎溟涬矣
　鬳齋口義曰先曰賣言我有迹可見故彼
　得而知此所以爲自喪悲人之自喪而不
　覺其悲又可悲也山穴之中舊所居地言
　我當時唯以悲人之悲自覺所以道日高
　遠遂至今日形槁心灰也
　　此即齊物論首南郭子綦故顔成入見
　　問端亦同隱几靜極之際仰天而嘘則
　　其機巳動故乗而問之尤謂物之最靈
　　今乃灰槁若此子綦引往事以對田禾
　　齊君聞子綦之賢入山一顧而齊國三
　　賀其得賢共理可以致治也我有則彼
　　知我賣故彼鬻言不能自晦而招來聲
　　名名至則身累責重者患生非自喪而
　　何是爲可悲也吾悲自喪者迹近而易
　　見吾又悲夫悲人者則漸深而歸於自
　　悲又悲夫悲人之悲者則付之無可奈
　　何以不悲悲之而聽天籟之自鳴自己
　　然後世間之憂累日遠故能形槁心灰
　　若此也信知懷才而隱古今所難唯龍
　　脫世網鴻㝠高雲者斯可以始終之耳


南華眞經義海纂微卷之七十八







　　　　　　　　　　　　　　　









南華眞經義海纂微卷之七十九空四
　　　　武林道士褚伯秀學
　　　徐無鬼第五
仲尼之楚楚王觴之孫叔敖執爵而立巿南
宜僚受酒而祭曰古之人乎於此言已曰丘
也聞不言之言矣未之嘗言於此乎言之巿
南宜僚弄丸而兩家之難解孫叔敖甘寢秉
羽而郢人投兵丘願有喙三尺彼之謂不道
之道此之謂不言之辯故德總乎道之所一
而言休乎知之所不知至矣道之所一者德
不能同也知之所不能知者辯不能舉也名
若儒墨而凶矣故海不辭東流大之至也聖
人并包天地澤及天下而不知其誰氏是故
生無爵死無謚實不聚名不立此之謂大人
狗不以善吠爲良人不以善言爲賢而況爲
大乎夫爲大不足以爲大而況爲德乎夫大
備矣莫若天地然奚求焉而大備矣知大備
者無求無失無棄不以物易己也反己而不
窮循古而不摩大人之誠
　郭註聖人無言所言者百姓之言故曰不
　言之言苟以言爲不言則雖言出於口固
　爲未之嘗言今將於此言於無言宜僚叔
　敖息訟以默澹泊自若而兵難自解苟所
　言非己則雖終身言固爲未嘗言耳是以
　有喙三尺未足稱長凡人閉口未是不言
　彼謂二子此謂仲尼道之所容雖無方大
　歸莫過於自得故一也言止其分非至而
　何各自得耳非相同也而道一也知非其
　分故辯不能舉儒墨欲同所不能同舉所
　不能舉故凶也海受物無所辭故成其大
　聖人汎然都任有而無之謚所以名功功
　不在己雖謚而非己有令物各足故實不
　聚功非己爲故名不立若爲而有之則小
　矣賢出於性非言所爲夫大愈不可爲而
　得唯自然乃得耳天地大備非求之也知
　其自備者不舍己而求物故無求無失無
　棄也反守我理而自通順常性而自至非
　摩拭也不爲而自得故曰誠
　吕註三人不同時亦是寓言所謂不言之
　言非無喙也誠如二子所爲則雖有喙三
　尺猶爲不言彼二子所爲是謂不道之道
　此仲尼之不言是謂不言之辯世豈知之
　哉德所不能同辯所不能舉者固無名也
　止乎無名則吉祥之所止否則名雖若儒
　墨不免妄作凶矣道之在天下猶百川之
　於海受之而不辭聖人并包澤物亦如之
　不知誰氏無爵無謚此聖人無名所以爲
　大也夫以善言爲賢且不可而況爲大豈
　在於言乎則知之所不能知者辯固不能
　舉而有不言之辯也聖人不爲大爲則不
　足以爲大而況爲德乎道之所一德不能
　同而有不道之道也天下所以大備者固
　無求而大備也人亦莫不有所謂大備者
　誠而巳矣誠則無求無求故無失無棄以
　其足於己不以物易之也大人者知在我
　之萬物無不備故反之而不窮長於上古
　而不弊故循之而不摩誠者不勉而中不
　思而得不爲而成者也
　疑獨註古者飲食必祭示有所尊叔敖宜
　僚侍宴之次受酒而祭欲仲尼有言以教
　之故曰古人皆於此會同之時而有言已
　仲尼嘗欲無言故曰聞不言之言矣未之
　嘗言於此乎言之盖欲知其言出於不言
　也楚白公勝欲作亂殺令尹子西二人皆
　遣使召宜僚宜僚正弄丸而戲不顧二使
　者二人皆不得宜僚各解兵而歸叔敖閑
　燕高枕執羽扇而自得使敵國不敢侵折
　衝千里之外仲尼引此二人無爲而息難
　以證不言之意此言出於不言雖有喙三
　尺亦不害於不言也彼無言無爲是謂不
　道之道常道也此言出於不言是謂不辯
　之辯大辯也合衆德而歸乎道道能同之
　德不能同也知之所不能知者則默能舉
　之辯不能舉也以德相勝以言相高名同
　儒墨者不能慎密以固其命凶斯及之海
　之所以爲大以其無所不納聖人所以爲
　聖以其并包天地而不知誰氏莫之爵而
　常自然謚因功立功成弗居則無謚矣生
　無爵故實不聚死無謚故名不立此之謂
　大人狗善守者不嫌於不吠士善行者不
　嫌於不言夫言不足以爲大而況爲德此
　孔子欲無言之意備者足於用求則不足
　也天地無心於萬物萬物自盈天地間此
　所以爲大備有求而備備之小者也欲知
　大備須知無求無求則無失無失則無棄
　然後不以物易己也能反己則能循古不
　越乎誠而已矣
　碧虚註弄丸者轉丸於掌以爲戲適鬼谷
　子有轉丸法猛獸之語謂聖知無窮若轉
　丸之無止類獸威之無盡也故宜僚視天
　下事若轉丸於掌中甘寢高卧秉羽扇而
　指揮若二子者豈事於言乎默而識之喙
　長何害言出患生三緘奚益故有不道之
　道不言之辯道之所一即不道之道知所
　不知即不言之辯故雖善辯若儒墨亦所
　以召禍耳海以容納故淵廣聖人并包故
　無名生不顯德死無留稱以實不聚故名
　不立此之謂大人才全不器也人貴造道
　不在能言容物曰大廣濟曰德存大者當
　謙損有德者當支離猶覆載無心橐籥萬
　類生之育之動植以成唯其無私無求故
　大備藏金於山而不采沉珠於淵而不泳
　任民復朴而不棄不爲物所遷也歸根而
　無極循古而不泯大人之誠合乎天地也
　鬳齋云弄丸戲事秉羽扇而甘寢無作爲
　之意夫子謂二人皆能無爲之爲何待我
　說願有喙三尺言我無如此長喙也道之
　所一即自然德者得於己出於人爲不能
　同自然之道此德與本經他處德字又不
　同名若儒墨便非不言之辯不知誰氏無
　得而名實不聚言有善不歸之身賢者不
　以多言爲能況大人乎有大之名不足以
　爲大況自然之德又何名乎大備大成也
　唯其無求所以無失無棄不以物易己則
　己貴於物在反求而已循古道而行無所
　容力也
　　弄丸於掌轉運無窮應用之機在乎方
　　寸以喻世事萬變莫匪由人達士觀之
　　等如遊戲熊宜僚楚之知勇士也司馬
　　子綦謂若得之可敵五百人則其才可
　　知隱居巿南適意于此視天下事無足
　　爲者矣彼白公勝將謀不軌而覬其相
　　成之何不知己之甚宜其弄丸而弗顧
　　也此雖戲事而能使白公作亂不成子
　　西免禍是兩家難解也孫叔敖三仕三
　　已而無喜愠則其量未易測也酣寢閒
　　暇秉羽扇而清談皆能使敵國投兵而
　　退兵法所謂不戰而屈人者也是爲不
　　道之道不言之辯有口難以形容夫子
　　願有喙三尺方可議論此事非實有三
　　尺喙也道之所一乃萬物之祖德自歸
　　之知所不知乃道之眞非言可載故德
　　不能同辯不能舉也儒墨雖以善辯著
　　名至是亦無所施其辯矣聖人海量并
　　包澤及天下而不有其功故爵謚不立
　　名實俱忘是以能如天地之大備而不
　　在乎有言有爲也大備故於物無求無
　　求故於道無失無失故於人無棄能居
　　今而常循古通物而不失已盖本乎誠
　　而已誠則實行之著見物焉有不化者
　　哉夫大備矣多矣字無求下當叠無求
　　字屬之下文不摩一作不磨爲當
子綦有八子陳諸前召九方歅曰爲我相吾
子孰爲祥九方歅曰梱也爲祥子綦瞿然喜
曰奚若曰梱也將與國君同食以終其身子
綦索然出涕曰吾子何爲以至於是極也九
方歅曰夫與國君同食澤及三族而況於父
母乎今夫子聞之而泣是禦福也子則祥矣
則不祥子綦曰歅汝何足以識之而梱祥邪
盡於酒肉入於鼻口矣而何足以知其所自
來吾未嘗爲牧而羊生於奥未嘗好田而鶉
生於宎若勿怪何邪吾所與吾子遊者遊於
天地吾與之邀樂於天吾與之邀食於地吾
不與之爲事不與之爲謀不與之爲怪吾與
之乗天地之誠而不以物與之相攖吾與之
委蛇而不與之爲事所宜今也然有世俗之
償焉凡有怪徴者必有怪行殆乎非我與吾
子之罪幾天與之也吾是以泣之無幾何而
使梱之於燕盜得之於道全而鬻之則難不
若刖之則易於是乎刖而鬻之於齊適當渠
公之街然身食肉而終
　郭註夫所以怪出於不意故也吾所遊者
　不有所爲隨所遇於天地耳循常任性脫
　然自爾斯不爲也順而無擇有功於物物
　乃報之吾不爲功而償之何也無怪行而
　有怪徴故知其天命也爲而然者勿爲則
　已不爲而自至則無可奈何故泣之後使
　梱於燕爲盜所得全恐其逃刖之則易售
　也
　吕註言此者明九方以相知之不若子綦
　以道揆之子綦與其子遊於天地者皆至
　人衛生之經而有怪徵焉知其天與非有
　以取之也
　疑獨註室西南隅曰奥未地屬羊東南隅
　曰宎辰地屬鶉羊因牧而有鶉因田而獲
　人事也羊生於未鶉生於辰天理也未嘗
　爲此人事何爲有酒肉之怪此言陰陽性
　命之理非人所能避也吾與梱遊於天地
　遇於天者不辭而樂之遇於地者不辭而
　食之不與爲事與之爲道也不與爲謀與
　之爲理也不與爲怪與之爲常也故能乗
　天地之誠而不與物攖世俗與宜者吾未
　嘗爲也今乃有與國君同食之徴是世俗
　之所願者償其形耳夫有不常之徵者必
　有不常之行我與吾子皆無之而有此徵
　者天與之也凡事之至於極者聖人皆歸
　之於天天所以出命者則安而已矣渠公
　富商之家
　碧虚註至於是極遇福而懼父則不祥言
　其拒福酒食入鼻口言外養之厚不知所
　自來言無功受禄猶未嘗牧田羊鶉忽生
　於室爲可怪也遊於天地合乎自然邀樂
　於天樂其俗邀食於地甘其食不爲則守
　中不謀則率性不怪則守常乗天地之誠
　體道也不與物相攖順理也不與爲事宜
　無擇也眞功無迹而世事有償怪行既無
　則幾於天與雖定分莫逃而不無憂懼是
　以泣也九方歅以術自信而子綦以道獨
　明是故修爲而不免患皆命也夫
　吴儔註九方歅術窮於有數知盡於有限
　故其相梱也知與國君同食以終身之爲
　祥而不知遭刖以傷生不祥莫大焉然則
　子綦之出涕徵也夫
　慮齋口義未嘗牧未嘗田而羊鶉生於室
　異事也喻我與吾子無求於世安得有與
　國君同食之事吾順天自樂適地自養無
　事無謀不與爲異而一循乎自然不敢應
　乎事惡知宜不宜我方樂於無爲而彼所
　云若此是有此世俗之債未償誠怪徵也
　吾子不應得之將來必有怪行渠公之街
　臨街之門爲閭者也
　　九方歅以術而知人子綦以理而占事
　　術相者知食肉之祥而遺其刖理占者
　　懼分外之福而安於常然則關乎定命
　　人力莫移安知術之不通乎理理之不
　　包乎術又何祥不祥之辯請觀夫塞翁
　　之馬蕉中之鹿其得失果何如哉知命
　　者聽之而已今子綦以未嘗牧田而羊
　　鶉忽生莫知其所自來亦惡得不怪且
　　我與吾子樂天之道食地之利不從事
　　乎詭異之謀而與之乗天地之正故於
　　物無攖於事忘適一任乎自然之道而
　　乃謂將與國君同食此世俗之願非吾
　　望也無怪行而有此怪徵幾天與之既
　　知其天與又何以泣爲盖至人燭理之
　　微慮事之變知福之盛必出於禍之極
　　未有無因而至者是以不免乎泣也無
　　幾何而下具述禍福倚伏之機相者謂
　　與國君同食後乃食於渠公之街音義
　　註渠公齊之富室爲街正以此與遺刖
　　而論則相術未爲全驗不若理占之近
　　道而無所希倖也


南華眞經義海纂微卷之七十九





南華眞經義海纂微卷之八十空五
　　　　武林道士褚伯秀學
　　　徐無鬼第六
齧缺遇許由曰子將奚之曰將逃堯曰奚謂
邪曰夫堯畜畜然仁吾恐其爲天下笑後世
其人與人相食與夫民不難聚也愛之則親
利之則至譽之則勸致其所惡則散愛利出
乎仁義捐仁義者寡利仁義者衆夫仁義之
行唯且無誠且假夫禽貪者器是以一人之
斷制利天下譬猶一覕也夫堯知賢人之利
天下而不知其賊天下也唯外乎賢者知之
有暖姝者有濡需者有卷婁者所謂暖妹者
學一先生之言則暖暖妹姝而私自悦也自
以爲足矣而未知未始有物也是謂暖姝者
也濡需者豕蝨是也擇疏鬛自以爲廣宫大
囿奎蹄曲隈乳間股脚自以爲安室利處不
知屠者之一旦鼓臂布草操煙火而己與豕俱
焦也此以域進此以域退此其所謂濡需者也
卷婁者舜也羊肉不慕蟻蟻慕羊肉羊肉羶
也舜有擅行百姓悦之故三徙成都至鄧之
墟而十有萬家堯聞舜之賢舉之童土之地
曰冀得其來之澤舜舉乎童土之地年齒長
矣聰明衰矣而不得休歸所謂卷婁者也是
以神人惡衆至衆至則不比不比則不利也
故無所甚親無所甚疏抱德煬和以順天下
此謂眞人於蟻棄知於魚得計於羊棄意以
目視目以耳聽耳以心復心若然者其平也
繩其變也循
　郭註仁者爭尚之原仁義既行將偽以爲
　之其跡可見則夫貪者將假斯器以獲其
　志若仁義各出其情則其斷制不止乎一
　人覕割也萬物萬形而以一劑割之則傷
　也唯外賢則不偽矣意盡形教豈知我之
　獨化於玄㝠之境哉非夫通變邈世之才
　而偷安一時之利者皆豕蝨也聖人之形
　不異凡人故耳目之用衰而精神常全若
　少而未成及長而衰則聖人之聖知不崇
　朝可乎衆自至耳非好而致之明舜之所
　以有天下盖出於不得已豈比而利之於
　民則蒙澤於舜則形勞蟻魚羊三者未能
　無其耳目心意故未能去繩而自平絶迹
　而玄會也
　吕註舜禹之事吾知之矣則是假夫禽貪
　者器也謂之仁義不免於有知有知則隔
　於形器非天下所同是以一人之斷制利
　天下猶一覕而已非輔物之自然曲成而
　不遺者也所謂大亂之本必生於堯舜之
　間而其末存乎千世之後是已以暖爲是
　不知天下有至足以姝爲是不知天下有
　至美故學一先生之言自以爲足而不知
　未始有物者名之也濡則不去需則有待
　安於卑污而不知禍故以豕蝨名之收卷
　婁攬不藏其羶使天下慕而歸已故以舜
　名之由夫學一先生之言而不知未始有
　物故爲利則濡需爲害則卷婁以舜之迹
　言之天下於我何加適足勞形而已故以
　卷婁言之衆至而歸之雖如堯舜乃神人
　之所惡故不與之比則彼不利而至矣此
　眞人之所以無甚親疏抱德煬和以順天
　下而已天下悦而歸之舜亦悦而順之舜
　視天下猶弊屣而其所以爲舜者視舜猶
　塵垢粃糠耳非神與眞而何蟻以知而多
　事魚以深而全生羊以意而多狠以目視
　目則見見者得矣以耳聽耳則聞聞者得
　矣以心復心則知知者得矣去知與意則
　藏身於深渺之間而得所謂見見聞聞知
　知者則無所往而不平輔物自然而無爲
　矣此所以復其眞之道也
　疑獨註法始於伏羲而治成於堯堯者仁
　人之迹所由起也愛以親之則民聚利以
　和之則民至譽以崇之則民勸致其所不
　欲則民散於是世之棄仁義者少利仁義
　者衆以其殉名逐跡離性入偽欲行仁義
　而不出於誠世之貪如禽獸者將假斯器
　以爲穿窬之資舉世皆竊仁義之名以爲
　盜於天下後必有人與人相食者矣且以
　一人標仁義之權斷制以利天下猶暫視
　而欲周平四海本欲利之而不知其害天
　下也賢人有仁義之名者唯外乎賢者知
　之與老子不尚賢義同暖自温姝自美濡
　者潤需者待卷自屈婁自歛此製名以鄙
　當時之俗夫學一先生之言者泥陳迹而
　昩聖道以温暖妹美自悦未知夫道在無
　物之初也奎形象蹄身之曲處乳間股脚
　温煖之所蝨賴豕存濡潤需待以爲安利
　而不知屠者一至與豕俱焦喻世人未能
　出乎境域而有所待者皆不免禍患故曰
　域進域退自非邈世之才而偷安一時之
　利皆濡需者也夫舜受命於天其眞在内
　而不發緒餘土苴則爲百姓之所悦慕三
　徙以避堯之子而民自從之童土無草木
　之地舜勞苦於天下不得休息此所謂卷
　婁者也是三者皆非道之眞故神人惡衆
　至雖至亦不私比之無親無疏抱德煬和
　以順天下此所謂眞也蟻之知小魚之計
　深羊之意狠聖人去其小知得其深計棄
　其狠意目視目欲其自見耳聽耳欲其自
　聞心復心欲其自知若此則其平也繩其
　變也循循言其猶未能絶迹而獨立也
　碧虚註暖柔姝好自悦也濡潤需頃偷安
　也卷婁牽拘不伸貌喻曲士膚淺偏執自
　足而不知大方之家以窮理盡性爲未始
　有物也苟尸素而濡潤曰域進不需頃而
　禍及曰域退惡來順紂而同誅亦何異於
　豕蝨聖人芻狗萬物無寄託之近迹民之
　歸也如蟻慕羶故其所至一年而成巿二
　年而成邑三年而成都鄧墟邑名童土無
　草木堯舉舜自代冀天下蒙澤舜功成年
　老而不得休閑仁義之羶所致也功成則
　衆至而親譽之親譽乆則不比至於畏之
　侮之則不利矣唯能無所親疏而外乎賢
　者則民不歸慕於蟻棄知也相忘江湖於
　魚得計也恬淡無爲悗然德化民知有君
　而無慕羶之聚於羊棄意也收視反聽灰
　滅其心率意而平自中繩墨應物趨變無
　不循理也
　鬳齋口義暖姝淺見自喜以譏學者不知
　未始有物之妙濡滯而有所待貪著名利
　之人奎蹄曲隈群蝨居之自以爲安不知
　其不足恃也域喻囿心於富貴卷婁傴樓
　自苦貌言脩德之人自以爲名人皆歸之
　反以爲苦終身不得休息借此以諷有爲
　之君抱德煬和養其德而不露蟻至微而
　未能盡無知羊至愚而未能盡無意眞人
　則無知無意矣魚之在水自得眞人烏計
　亦然水喻造物魚喻其身眞人之心耳目
　皆與人同但無心而用之故目視目耳聽
　耳心復心也繩則自然之平變則循之順
　其動也
　　齧缺許由皆能貴其眞以治身而無以
　　天下爲者也觀其所論亦非拙於治庖
　　者顧樽俎之不可越遊方内外有勞逸
　　之分耳夫仁義五常之首不可輕訾但
　　後世行之不至者往往認跡爲履愈失
　　其眞既離性而任情則仁義不出於安
　　行利心存于中不免繼以偽似之而非
　　是誠足以害道故老莊氏遺淳復本之
　　學皆辭而闢之若夫至仁大義涵天育
　　物配道德以立人極者又何闢之有仁
　　義至於堯已爲𣻏薄許由恐其爲天下
　　笑盖察影而知形所以欲逃去之而免
　　乎後患也凡治天下當無爲而自化儻
　　孜孜焉欲有以愛利之力有不及不免
　　繼之以偽偽出而患害横生矣爲人上
　　者信能以百姓之心爲心雖不行仁義
　　而與之暗合不然則譬夫禽貪之人而
　　假之矰弋網羅之器其害物也滋甚是
　　以一人之斷制欲以利天下猶於瞥見
　　之頃求盡天下萬物之情徒知尚賢之
　　爲利不知其爲後世害也唯外乎賢者
　　知之必超出一頭地然後能識破也後
　　叙煖姝卷婁濡需以證前義條衍頗詳
　　諸解備悉神人惡衆至連下二句言民
　　之歸堯堯之舉舜而衆心悦服皆理之
　　自然非比而利之故無親無疏而以德
　　順天下此眞人以其緒餘應世之驗也
　　蟻魚羊三語爲舜有羶行而發立言甚
　　奇當先蟻次羊後結以魚不爲羶之所
　　化蟻棄知也不著羶行以動人羊棄意
　　也如是則上下各安其分無慕聖尚賢
　　之迹猶魚不厭深而相忘於江湖豈非
　　得計哉夫然後以目視目而不眩於色
　　以耳聽耳而不惑於聲以心復心而不
　　役於知則天下之目可一耳可同心可
　　盡矣故其平如繩爲天下法其應事變
　　一循理之自然無利物之私無忤物之
　　患何憂乎天下之不自化而有心爲治
　　以治之耶衆人以名利爲域衆蝨以豕
　　身爲域進退猶成敗也
南華眞經義海纂微卷之八十










南華眞經義海纂微卷之八十一空六
　　　　武林道士褚伯秀學
　　　徐無鬼第七
古之眞人以天待之不以人入天古之眞人
得之也生失之也死得之也死失之也生藥
也其實堇也桔梗也雞壅也豕零也是時爲
帝者也何可勝言句踐也以甲楯三千棲於
會稽唯種也能知亡之所以存唯種也不知
其身之所以愁故曰䲭目有所適鶴脛有所
節解之也悲故曰風之過河也有損焉日之
過河也有損焉請只風與日相與守河而河
以爲未始其攖也恃源而往者也故水之守
土也審影之守人也審物之守物也審故目
之於明也殆耳之於聰也殆心之於殉也殆
凡能其於府也殆殆之成也不給改禍之長
也兹萃其反也縁功其果也待乆而人以爲
己寳不亦悲乎故有亡國戮民無已不知問
是也
　郭註居事而待事事斯得以有事求無事
　事愈荒死生得失各隨其所居耳於生爲
　得於死或以爲失故當所需則無賤非其
　時則無貴各適一時之用不能摩所不可
　則有時而失有時而悲矣夫有形者自然
　相與爲累唯外乎形者磨之而不磷猶風
　日過河實已損而不自覺恃源以往也無
　意則止乎分所以爲審有意則無涯故殆
　所以貴其無能任其天然苟不能忘知禍
　長多端反守其性則其功不爲而成矣欲
　速則不果己寳謂知能故亡戮之禍皆有
　其身之過不知問禍之由乎有心而脩心
　以救禍也
　吕註以天待之則無爲而應感不以人入
　天雖爲而未嘗爲眞人不知有死生有時
　曰得之也生失之也死萬物不得無以生
　是也此爲輕生者而言有時曰得之也死
　失之也生以生爲喪以死爲反是也此爲
　惡死者而言猶藥之或甘或毒時烏帝而
　不常其餘臣佐而已以生烏得死爲失則
　輕生者之藥也以生爲喪死爲反則惡死
　者之藥也視彼病而投之其變何可勝言
　大夫種知亡越之可以存而不知身之所
　以愁猶鴟目能夜不能晝所適不可移鶴
　脛能長不能短有節不可解解之也係於
　有形而不知其源也風日之過河非不損
　而河以爲未始攖恃源而不竭也通道者
　與物無不適亦有源而已水之於土蟲穴
　蟻隙無不至影之於人坐起行止無不從
　則無情而守之審者耳之於聽目之於視
　心之於思未嘗須臾不在則物守物而審
　者其聰明心志非若水與影之無情故不
　能不殆凡能其於府也殆府五藏殆謂安
　其所不安不給改則禍滋萃夫惟迷非一
　日故其反也縁功其果也待乆上士所以
　損之又損者以殆之不可成也而世人以
　爲己寳不亦悲乎
　疑獨註以天待人誠而明也以人入天明
　而誠也無得失無生死此所以謂之玄堇
　烏喙雞壅芡也皆藥之至賤者時能療病
　遞爲君臣得失窮通無異於此世人妄計
　賤彼貴我豈知用舍在時而已昔越王句
　踐棲兵會稽大夫種能知亡之可再存而
　不知身之將死猶鴟目晝暗而夜明鶴脛
　能長不能短各適一時之利解去其適則
　悲有所徇者不免乎一偏也夫陰陽有氣
　萬物有形氣妙而形粗氣摩其形形必有
　損風日陰陽之氣河水有形者也風日過
　河河水必損而不自覺雖相與守之而河
　無所攖拂者有源可恃也喻人處陰陽之
　中日有所損恃有命存焉水之於土影之
　於形物之於物皆無心而守之故其守也
　審雖審而不逃造化之密移昨日之物今
　已化矣而昩者不知故耳目心之於徇皆
　不免於危殆也凡能出於府藏則爲所役
　必至危殆既成而欲速改不暇給矣是以
　禍生滋甚若反本復性則順而有功欲其
　事果其待必乆而世人乃以多能爲己寳
　此至人之所悲以至爭城爭地而殺無辜
　之民不知問禍起之由故也
　碧虚註以天待人任其自然不以人入天
　偽難契眞也得之生失之死與物同也得
　之死失之生與物異也萬物得時而榮失
　時則悴眞人得時不榮失時不悴猶藥之
　堇梗壅苓雖賤物而良醫主療時用之以
　爲君喻眞人御世無時而不治也種能存
　國不能活身喻醫療他疾不能治己病鴟
　目鶴脛之有適不適喻種之才知而終不
　免禍風吹日曝河水耗减讒深佞入忠臣
　失權所恃重者其攖拂亦不輕矣水離土
　則散影離人則滅物去物則空人失道則
　亡唯善審者幾乎全目徇離朱耳徇師曠
　心徇曾史未有不危殆者反覆縁於功過
　善惡之果目前未見耳世有恃功爲己寳
　而禍不旋踵者大夫種是也
　鬳齋口義不以有心預自然之理曰不以
　人入天生死得失一聽自然生而曰得亦
　可死而曰得亦可生而曰失亦可死而曰
　失亦可如醫用藥主者爲帝其餘爲臣藥
　雖同而用有輕重猶人在世得時則貴失
　時則賤在我者初無二也大夫種爲越報
　吴能於亡中求存可謂知矣而不知反以
　殺身鴟目鶴脛又重引喻風日皆能損水
　而河未始攖者其源長也故物雖損己而
　我無所攖拂此五句自是一意水土相入
　形影相依物之守物自然之理耳目心之
　徇物皆非自然凡知出於胸府自以爲能
　皆危殆也給猶及反訓覆因謀功之心必
　致敗覆有待乆之謀其心固必而不化此
　皆爲身之害而人人以此爲寳古今亡國
　戮民無已者不知於此致問故也
　　以天待人其義灼然謂以天理爲主而
　　人事應之人入天者以人事爲主而天
　　理悖矣次古之眞人四字只應是故字
　　上文有此誤筆重出言或得此道而生
　　失此道而死理之常也或得此道而死
　　失此道而生又出於人事之變如顔夭
　　跖壽之類譬藥中之烏喙豕零隨證施
　　用主治則爲君佐使則爲臣適當其時
　　非有常也種之工於謀國拙於全身猶
　　鴟目鶴脛各有所適强其所不能則悲
　　矣又喻風日過河不能無損損而不覺
　　恃其有源然則得失利害之攖心人能
　　無損乎欲補之者道爲之源凡事物之
　　來能不納於靈府則吾源壯矣事物之
　　起伏不啻蚊蝱之過前又何所攖拂哉
　　水之守土理相資而實無心影之守形
　　則所自出而不能相無者物之守物各
　　生其心雖相守之審而互生互尅或然
　　或流有若外物篇所云者則不能無殆
　　矣況以耳目心之徇爲能殆成而不
　　給改其禍長也固宜夫欲反歸本源當
　　致功於改過待乆而决成世人乃以聰
　　明心知爲己寳此眞人之所憫也亡國
　　戮民禍之大者其端實起於耳目心之
　　所殉貴在謹遏其源耳
故足之於地也踐雖踐恃其所不蹍而後善
博也人之知也少雖少恃其所不知而後知
天之所謂也知大一知大陰知大目知大均
知大方知大信知大定至矣大一通之大陰
解之大目視之大均縁之大方體之大信稽
之大定持之盡有天循有照㝠有樞始有彼
則其解之也似不解之者其知之也似不知
之者不知而後知之其問之也不可以有崖
而不可以無崖頡滑有實古今不代而不可
以虧則可不謂有大揚搉乎闔不亦問是已
奚惑然爲以不惑解惑復於不惑是尚大不
惑
　郭註忘天地遺萬物然後蜩翼可得而知
　況欲知天地之所謂可不無其心哉大一
　即道也用其分内則萬事無滯用萬物之
　自見大目也因其本性令各自得大均也
　體之使各得本分則萬方俱得所以爲大
　方命之所期無令越逸斯大信也眞不撓
　則自定持以大定斯不持也物未有無自
　然者循之則明無所作也至理有極但當
　㝠之則得其樞要始有之者彼也故我迷
　而不作解任彼則彼自解解之無功故似
　不解用彼之知故似不知我不知則彼知
　自用彼知自用則天下莫不皆知應物㝠
　而無方各以其分萬物雖頡滑不同而物
　物各自有實不可相代搉而揚之有大限
　也若問其大榷則物有至分故忘己任物
　之理可得而知奚爲而惑若此也夫惑不
　可解故尚大不惑愚之至也聖人從而任
　之所以皇王殊迹隨世爲名也
　吕註足所踐者少恃其所不踐而後善博
　所謂知無用而後可以言用人之知也少
　恃其所不知而後知天之所謂則大一太
　陰以至大定從可知矣爲道者主之以大
　一則無所不通入窈㝠之門至至陰之原
　則亦至於至陽之原矣物負陰而抱陽所
　以係而不能解不知有至陰之原故也目
　視有限不視以目則無不見縁其一未有
　能均和以是非任其兩行縁以大均也無
　南無北無東無西體以大方也其精甚眞
　其中有信稽以大信也澤焚不熱河沍不
　寒雷破山風震海而不驚持以大定也盡
　有天則止乎知之所不知循有照則雖不
　知而無所不知㝠有樞則彼是莫得其偶
　始有彼則所以應彼是者固無窮也其解
　似不解言本無係故不解而後解其知似
　不知以其本無知故不知而後知此至人
　所以遊乎世俗之間若愚若拙也問以有
　崖無崖皆爲有係崖謂自邊徼而求之然
　亦不可求之於有無之間也頡不可係滑
　不可持若無物而有實也往古來今若不
　相代而不可虧也能以是問之可不謂有
　大揚榷乎揚謂發其幽榷謂劾其實彼不
　問是則我不能以是告之唯能見其未始
　有物則不惑以是解其有物之惑而猶存
　未始有物者亦惑而已唯解之而復於不
　惑庶幾大不惑也
　疑獨註此言無用之爲有用不知之爲能
　知也明矣大一謂天大陰謂地大目者天
　無不見大均者地無不載大方生萬物而
　悉備大信應萬物而不期大定鎮萬物而
　不動夫知始於知終於養之以不知而所
　知至於如此之妙故曰至矣一係乎數貴
　乎通之陰主乎凝貴乎解之大目無意於
　見物物來而視之大均無意於順物物至
　而縁之大方嫌於無體故以易爲體大信
　嫌於不考故稽之以道終之以造物持之
　而巳天下萬物之理各有一天循理以觀
　之則有光自㝠以觀之則有樞有始則有
　彼無始未有物無彼亦無我也解似不解
　知似不知凡論至其極者皆疑之以不知
　而後知斯至矣問而有崖切問也問而無
　崖泛問也切問可窮理未可以盡性泛問
　可博知未可以反約故皆不可也滑稽多
　不實而或有實焉古今相代而理實無代
　能盡其理故曰不虧如上所陳可不謂大
　顯揚榷論乎事不可則已何惑而爲之夫
　人之惑己以不惑解之彼雖復於不惑而
　解惑者尚大惑也此莊子遣言之意
　碧虚註地至廣大人之所踐容足而已恃
　其不踐之處而後行之無窮道至微妙人
　之所知可道而已賴其忘言之趣而後悟
　之無盡故至人以無用無言爲天之所謂
　也大一妙有知之者廓然通達大陰玄寂
　知之者悗然蜕解大目天光昭然徹視大
　均平一靡然縁順大方渾然無不體用大
　信誠然無不稽考大定至靜默而持之所
　以成上諸妙用也凡此七日皆有天然之
　理順理則明寂然自運始即道對道者皆
　彼也蜕然自解故似不解自然而知故似
　不知知不知而後知之愈澄而愈照也道
　不可以有崖求又不可以無崖求萬形參
　差實理則一頡滑參差也古今不二生死
　自殊理不可虧生死自具是有大發揚商
　榷存乎其中何不問諸此道知道則此理
　不惑矣大惑終身不解下愚上知莫移猶
　鶴脛不可斷鳧脛不可續也禀生受氣盖
　有由然唯識侔造化者默而知之若假世
　學而欲復於不惑是大惑之人徒欽尚於
　大不惑也
　鬳齋口義人之踐地少所不踐者多喻人
　所知無幾其所不知者皆天也不恃所知
　而恃所不知可以知天矣大一造化之運
　者大陰至靜也大目所見大均謂分劑大
　方與大虚同體大信眞實之理大定總持
　萬物者也無物之始必有物以始之齊物
　論云非彼無我即此彼字謂造化也曰天
　曰照曰樞曰彼雖可解之知之亦似不解
　不知者不敢以爲可知可解是謂不知爲
　知乃眞知也問者問造物之理以爲有崖
　無崖皆不可頡滑旋轉言造物不可捉摸
　若無物而實有古今只此造化用之不窮
　此事可不爲大發揚而榷論之世人乃不
　知問此理又何疑乎以此不疑之理解天
　下之疑復歸不疑之地庶幾大不疑矣只
　是不疑二字鼓舞出此數句結一篇之文
　可謂奇特
　　足踐之地不若所不踐之廣心知之事
　　不若所不知之多不恃其所踐所知而
　　以無用爲用然後可以知天矣天道難
　　諶不容擬議故無所措知於其間止乎
　　其所不知斯眞知也要在日損之功人
　　欲既盡天理見矣自大一大陰至大信
　　皆因知天而後知首以大一通之道貫
　　萬理通生庶物禀陽而結形遇陰則解
　　化生於無而歸於無也大目視物所不
　　視大均順物使自平大方以無方爲體
　　大信稽之以不期終以大定持之所以
　　應天下之動而已常無爲也盡有天則
　　極物之自然循有照則順理而自明㝠
　　中有樞寂而常運始由乎彼和而不唱
　　也以不解解天下之紛以不知知天道
　　之祕又何所施其頡問而考其有崖無
　　崖哉由是言之雖若頡頏滑稽而有實
　　理存焉古今不易各盡其分可不謂有
　　大揚榷乎漢書揚榷古今揚舉也榷引
　　也舉而引之陳其趣也世人胡不問是
　　而恃其妄知之博昩夫自己之天又安
　　足以知乾元之所謂此盖心天無照有
　　惑以障之故以不惑解惑復於不惑是
　　尚大不惑惑者妄情之偽不惑者本來
　　之眞本來之眞我之自然者猶知尊尚
　　之則非大不惑也若眞造不惑之地有
　　何不惑之可尚亦何惑之可解哉
　有道之主不以國位而驕人有道之士必
　以節義而匡君武侯雖强悍難入而無鬼
　說之有道首言良駿以啓其心兼明君之
　於臣下可不具眼乎遂能始忤終合徐救
　其虐民奉已之過盖人之良心善性無蔑
　盡之理猶去國者見似人而喜也及其再
　見然後納忠逆耳以警其失好和而惡姦
　盡脩身之要脩誠應天地盡爲國之道得
　聞斯語社稷之福也何在乎爲義以宜民
　偃兵而求治哉黄帝見大隗而七聖皆迷
　喻人之六識既昏則心君不能獨朗猶知
　問塗於牧馬童子則不遠復故至人取之
　寓言明君欲見大道當絶聖棄知求諸守
　心之神而去其爲吾害者則大隗不求而
　自至矣豈若武侯者苦國民以養耳目至
　於神者不自許然後求夫爲義偃兵哉唯
　其後世君德不淳所尚非一遂有諸士趨
　向之不同潛形性而之萬物無復望其歸
　根則與道日遠矣若儒墨楊秉惠者各執
　一偏自以爲道盡於是然其言論機鋒所
　觸亦有賴以發明道妙者猶郢人聽斲足
　以成匠石之巧也又喻有隰朋之才然後
　足以致管仲之舉終不以鮑叔私愛而易
　之也狙以傲人而速斃人以狙色而致稱
　此所以警世俗之驕慢也又豈若灰心槁
　形者之累日遠弄丸秉羽者難可解乎九
　方歅知梱祥而不言其刖許由畏堯仁欲
　逃而去之此皆睹微而知彰外賢而獲利
　者也堇梗壅零時爲帝以喻人之移是風
　日河水之相攖以喻化之移人物之守物
　固審矣終不免於移移則殆矣唯知足恃
　不踐心恃不知者則盡己天以燭物之天
　己不惑而解天下之惑矣



南華眞經義海纂微卷之八十一





南華眞經義海纂微卷之八十二空七
　　　　武林道士褚伯秀學
　　　則陽第一
則陽遊於楚夷節言之於王王未之見夷節
歸彭陽見王果曰夫子何不譚我於王王果
曰我不若公閱休彭陽曰公閱休奚爲者邪
曰冬則擉鼈於江夏則休乎山樊有過而問
者曰此予宅也夫夷節已不能而况我乎吾
又不若夷節夫夷節之爲人也無德而有知
不自許以之神其交固顚㝠乎富貴之地非
相助以德相助消也夫凍者假衣於春暍者
反冬乎冷風夫楚王之爲人也形尊而嚴其
於罪也無赦如虎非夫佞人正德其孰能撓
焉故聖人其窮也使家人忘其貧其達也使
王公忘爵禄而化卑其於物也與之爲娱矣
其於人也樂道之通而保己焉故或不言而
飲人以和與人並立而使人化父子之宜彼
其乎歸居而一間其所施其於人心者若是
其遠也故曰待公閱休
　郭註王果言公閱休之爲人以抑彭陽之
　進趨而已不若夷節之好富貴能交結意
　盡形名任知以干上也苟盡故德薄而名
　消巳順四時之施不能赴彭陽之急聖人
　淡然無欲樂足於所遇不以侈靡爲貴故
　其家人不識貧之何苦輕爵禄而重道德
　超然坐忘不覺榮之在身故使王公失其
　所以爲高不以爲物自苦通彼而不喪我
　也人各自得斯飲和矣豈待言哉望風而
　靡使彼父父子子各歸其所施同天地之
　德故間靜而不二欲其釋楚王而從閱休
　將以靜泰之風鎮其動心也
　吕註公閱休無求如此宜其爲王所信神
　者人心之同可以窮而入之夷節自謂不
　能入而其所與交固已顚㝠於富貴之地
　相助以消言其德不長而日消凍在冬而
　假衣於春暍在夏而反風乎冬言求之無
　得也楚王嚴暴非佞人正德莫之能撓欲
　我言之非所能也唯佞人能撓君之正唯
　正德能撓君之邪佞人夷節正德閱休也
　我樂而忘貧則家人亦忘貧道尊德貴爵
　禄不足以爲高則王公化卑矣飲人以和
　其德足以沃人心無所事於言矣並立使
　人化無所事於勢矣父子歸居不廢人倫
　也一間所施無嗃嗃之悔人心若是其遠
　則解其繆矣閱休之爲人如此可以言之
　於王而必信故曰待公閱休
　疑獨註魯人彭陽字則陽夷節楚人王果
　楚大夫公閱休隱者也夷節無天德而有
　俗知不能以神道自許顚㝠於富貴之地
　固足以消子之德非助子也譬凍者假春
　爲衣暍者俟冷風禦暑言求王果之助非
　所急也況楚王爲人威嚴如虎若不入之
　以佞則必化之以正也聖人雖貧而樂故
　家人忘其貧其達也不以爵禄爲顯使王
　公化高爲卑於物無逆與之爲娛未嘗言
　而人飲其和與人立而人化其善使人人
　父子各宜於歸居守一而無事道自施於
　人故與世俗相遠矣不若釋楚王而從閱
　休也
　碧虚註則陽求見王爲利禄之計王果引
　隱士抑貪競之心無德而有知尚文去質
　也不自許以之神者舉指欺罔心神交固
　而湮況乎嗜欲也救凍暍者人事待春冬
　者天時王果任天時而不從人事所以救
　則陽之失也老萊之妻織畚伯鸞之婦賃
　舂家人忘貧也魏文侯尊段干木漢光武
　交嚴子陵忘爵禄而化卑也與物爲娯則
　同塵而不溷與物樂通則和光而不耀不
　言之教煖然似春鎮以無名之樸而使人
　自化德化有序人安其居其道簡易無所
　施爲而趨進者弊弊焉以干禄爲事與有
　道者之心相遠去矣
　慮齋口義神乃我之自然顚迷富貴不知
　有自然之神是不自許此相率而自損之
　道故曰消也凍者得衣則煖如春暍者得
　風則冷如冬人之相與必以有餘濟不足
　彭陽好進是其不足告之以隱退如執熱
　而濯當寒授衣將有補也佞人正德謂眞
　小人方能屈撓其身以事之王公忘爵而
　下士化尊爲卑也窮理自娯與物無硋自
　保其眞不言而悟如以至和飲之也並立
　而人化使人意消也彼其猶詩云彼其之
　子此一句倒下意謂彼其之子若歸而居
　乎則尊卑長幼各得其宜所施間暇殊不
　容力言在家在鄉各得其和閱休之德與
　彭陽相遠若是也
　　褚氏管見王果言夷節之好進不能爲
　　公閱休之行而二人者皆楚王所愛重
　　也今則陽以榮進爲心故求薦於夷節
　　夷節弱於德强於知不知内有神者可
　　尊而外迷於富貴非以德相助徒取消
　　爍耳猶假衣於春何足以救凍反風乎
　　冬何足以救暍違宜背理求之無益也
　　夫神者好和而惡姦人性本善無有不
　　可至於神者有得於己而信之篤然後
　　能自許令夷節貪競若此是不自許以
　　之神也況楚王嚴暴非夫姦佞之人及
　　德之正者不足以撓動之蓋行之善惡
　　不越此二途子何不捨惡趨善從閱休
　　以進庶乎可乆也故聖人已下叙閱休
　　之德足以化物而一出於無爲至若不
　　言而飲人以和並立而使人化非聖人
　　不能也
聖人達綢繆周盡一體矣而不知其然性也
復命揺作而以天爲師人則從而命之也憂
乎知而所行恒無幾時其有止也若之何生
而美者人與之鑑不告則不知其美於人也
若知之若不知之若聞之若不聞之其可喜
也終無已人之好之迹無已性也聖人之愛
人也人與之名不告則不知其愛人也若知
之若不知之若聞之若不聞之其愛人也終
無已人之安之亦無已性也
　郭註玄通無外而皆洞照不知其然而然
　非性而何摇者自摇作者自作莫不復命
　而師其天然此非赴名而高其迹率性而
　動其迹自高故人不能下其名也任知而
　行則憂患相繼鑑物無私故人美之夫鑑
　者豈知鑑而鑑耶生而可鑑人謂之鑑耳
　若人不相告則莫知美於人譬聖人人與
　之名也鑑之可喜由於無情不問知與不
　知聞與不聞來即鑑之故終無已若鑑由
　聞知則有時而廢性所不好豈能乆照聖
　人無愛若鏡事濟於物故人與之名若人
　不相告則莫知其愛人也蕩然以百姓爲
　芻狗而道合於愛人故能無已若愛由乎
　聞知則有時而衰性之所愛故能久也
　吕註人心綢繆於事物不知有所謂一體
　者唯聖人能達之故内不見我外不見物
　物我爲一其所體固周盡矣而不知其然
　者止於性而非外得也復命則歸根摇作
　芸芸也雖靜而復命不害乎摇作是以終
　日言未嘗言終日爲未嘗爲凡以天烏師
　而已天則知之所不知也我何以自知爲
　聖哉人從而命之耳無知則無憂衆人憂
　乎知而所行如馳無幾時而有止也若之
　何而可以至於此乎生而美者人與之鑑
　而告之而後知其美於人若知若不知若
　聞若不聞其可喜終無己人好之亦無巳
　以其出於性也聖人之愛人也人與之名
　告之而後知其爲愛人也若知與不知聞
　與不聞其愛人終無已人安之亦無已其
　出於性也不以知不知聞不聞而有所加
　損焉
　疑獨註聖人解脫束縛而通大道混然一
　體無内無外不知其然而然性也復命者
　靜摇者作動皆以天爲師也聖人非有意
　於名天下之人自以名命之憂乎知之不
　明則是好用知知有時而窮故所行無幾
　而止矣若之何以至於道也鑑無情於人
　人愛之以别美惡知之亦若不知聞之亦
　若不聞爲人喜而愛之終無已使鑑亦有
　知有聞如人情之愛惡則其照不能乆人
　愛之亦不能無已也鑑之可喜本於無情
　人之好之亦出天性故終無已鑑能照而
　不能言苟不相告則亦不知鑑之美於人
　也聖人之愛人亦無情而人與之名若不
　相告則亦不知聖人之愛於人也若以聞
　知而愛人則其愛有時而止矣人之安聖
　人之仁亦無已性也
　碧虚註達綢繆不滯於物周盡一體莫非
　我也知其然則去性遠矣靜動雖殊皆以
　自然爲師聖人無名人感其化從而命之
　夫以有涯之生而憂無涯之知故曰常無
　幾時且欲止而不行復未知如之何也人
　有美容則人與鑑照之令知容美於人也
　或知或不知或聞或不聞其美容可悦何
　嘗已哉然人好美之亦未始休者天性也
　聖人之愛人無已人之安之無已亦性也
　鬳齋口義綢繆謂陰陽往來相因不已聖
　人達陰陽造化理窮精粗合一之妙循乎
　自然而不知所以然故也任其動用作爲
　皆復歸於天命而以自然爲主憂乎知者
　人之私知憂慮萬端能有幾件計較得行
　故曰所行恒無幾我將有爲有行而尼之
　於命亦如之何故曰時其有止也若之何
　時猶命也原其所患皆自知始若知其所
　不知則無憂矣夫妍生於醜若不告之以
　醜則亦不知其妍美惡分别憂端所自故
　曰不知不聞其嘉終無已我忘美惡與物
　無心則人之好我亦無已此自然之理故
　曰性也
　　綢繆謂世累糾纏不得自在皆始於有
　　我與物爲敵故也唯聖人能以道通之
　　使周盡物理歸于一體而不知其然盖
　　以性會之而不以物我生心何所不同
　　哉故於靜默之際而有動作者存則知
　　動作之中不離復命之道一動一靜互
　　爲其根是知陰陽無消盡之理此皆以
　　自然爲師非出有心而自有主之者至
　　於大而化之之域人則從而命之以爲
　　聖非聖人自聖也亦大德必得其名之
　　義世人乃憂乎智之不足而所行恒無
　　幾時其有止也謂欲以智爲名而驅馳
　　不息將若之何哉喻以人因鑑而知美
　　不告則不知鑑之照人無已人之喜鑑
　　亦無已聖人愛人而人與之名亦然故
　　其愛之安之也亦無已皆出於性之自
　　然各安其宜而已矣

南華眞經義海纂微卷之八十二
南華眞經義海纂微卷之八十三空八
　　　　武林道士褚伯秀學
　　　則陽第二
舊國舊都望之暢然雖使丘陵草木之緡入
之者十九猶之暢然況見見聞聞者耶以十
仞之臺縣衆間者也冉相氏得其環中以隨
成與物無終無始無幾無時日與物化者一
不化者也闔嘗舍之夫師天而不得師天與
物皆殉其以爲事也若之何夫聖人未始有
天未始有人未始有始未始有物與世偕行
而不替所行之備而不洫其合之也若之何
湯得其司御門尹登恒爲之傅之從師而不
囿得其隨成爲之司其名之名嬴法得其兩
見仲尼之盡慮爲之傅之容成氏曰除日無
歲無内無外
　郭註得舊物猶暢然況得性乎見所嘗見
　聞所嘗聞猶暢然況體其體用其性耶衆
　之所習雖危猶閑況聖人無危乎冉相氏
　古之聖王居空以隨物而物自成與物無
　終無始忽然俱往日與物化故常無我而
　常不化夫爲者何不試舍其所爲乎唯無
　所師乃得師天師天猶未免於殉奚足事
　哉師天猶不足稱事況又不師耶必至於
　天人始物都無乃㝠合也故湯委之百官
　而不與焉任其自聚非囿之也任其自散
　非解之也司御之屬亦能隨物之自成而
　湯得之所以名寄於物功不在己名法者
　已過之跡非適足也故曰嬴然無心者寄
　治於群司則其名跡並見於彼仲尼曰天
　下何思何慮慮巳盡矣若有纖芥之慮豈
　得寂然不動感應無窮以輔萬物之自然
　耶今所以有歲而存日者爲有死生故若
　無死生歲日之計除矣
　吕註望舊國而暢然人之情也雖陵木緡
　合猶之暢然亦不忘其本而已況吾之所
　以見聞者與天地並則爲吾之國都又乆
　矣而見之聞之猶以十仞之臺縣衆間則
　無所不睹其暢然可勝道哉衆間謂無人
　之處環中運轉無巳而未始有物隨成而
　無所爲是以無終始無幾時也幾謂計數
　與物化者一不化則胡爲而不舍之其行
　恒無幾時而有止也夫欲師天而不得則
　與物皆殉其以爲事而已聖人者未始有
　天人始物也偕行不替備而不洫所謂復
　命摇作是眞師天者所以合之也湯得司
　御主調御門尹正所入登恒成有恒之脩
　主調御者心正所入者道恒則道之乆此
　皆以天爲師也唯師之從而不囿於物又
　得隨成爲之司其名則之名贏法得其兩
　見隨成則司御等名皆隨吾之成心非有
　爲之者之名也其精爲道其嬴爲法見其
　名之所由生則知法之所由成是爲兩見
　雖有所見而不知天下未始有思慮猶爲
　未盡也故仲尼盡慮爲之傅仲尼非傅湯
　也隨成則冉相氏之所得者以是知司御
　等名爲寓言除日無歲則不知有宙無内
　無外則不知有字唯盡慮者足以與此
　疑獨註人性逐物迷而不返猶去國都之
　乆望之暢然而喜入於國都十識其九猶
　有悦志況見所嘗見聞所嘗聞喜可知也
　眞性譬丘陵草木入之者譬將反本十識
　其九反之未至見見聞聞反之已至言見
　性之樂猶見舊國都之樂也夫高臺懸危
　習而登之亦如間暇況得眞性者乎冉相
　氏三皇已上聖君得眞空之理運轉無窮
　隨順萬物以成其道無終始幾時與物化
　也與物化者一不化一不化者能化化也
　世之有爲者何不舍其所爲而復於自然
　眞性可得矣然有心於師天則不得況與
　物殉而不反者乎未始有天有人而天人
　自存未始有始有物而始物自我行世則
　屈伸而不替備行則守謙而不溢與理㝠
　合若之何而如此也司御門尹官號登恒
　製名言登恒道者可爲人師也聖人從師
　不爲師所囿但任其自然彼且爲嬰兒與
　之爲嬰兒是也湯得此三人爲傅從之而
　不囿隨順而成其道湯反爲司其名彼三
　人者其跡不見於世矣此名嬴法兩見於
　湯湯雖爲盡人道之聖人其時法未備至
　仲尼之時天下之變備故盡慮以制成法
　是又爲湯之傅也
　碧虚註弱喪之人望故里而忻暢雖林屋
　荒穢十亡其九尚懷欣悦況見不失見聞
　不失聞而妙有湛然者耶大道之高明無
　隱如建崇臺於勝地縣鍾鼓於廣野警人
　耳目咸使曉悟衆間音閑謂廣野環中空
　故能轉物以其隨成故不可以終始幾時
　定之得環中之道則與物無際化雖日遷
　而原本湛然又何容心於化不化哉以其
　未嘗取故亦未嘗舍無心師天乃師天也
　若厭没於塵埃復如之何耶師天者必忘
　人事殉物者必忘妙本未始有天則人事
　不廢未始有物則妙本無虧與物混而不
　背眞履行具而不溺塵若假偽於綢繆何
　爲而若此昔湯良臣司主臨御以爲師傅
　故從之而不囿囿者任之極是以門尹登
　恒得其隨物自成之功而主其名名法者
　政治所難忘而況適名益法照然兩見且
　百官司御其職各盡慮以傅之盡慮則無
　思慮矣故可以爲師傅除日無歲則終始
　不囿無内無外則死生隨成此達綢繆而
　周盡一體之道也
　鬳齊口義乆旅而歸舊國必暢然有感入
　其中則草木緡合比昔十失其九猶且暢
　然況求道忽悟得見其所自見聞其所自
　聞皆吾固有之物能不喜乎臺最高處縣
　張樂衆多也間(去/聲)猶云笙鏞間作處最高
　之地聽交奏之樂可以聳動世俗耳目況
　聖人以虚無自然之理隨萬物而樂之其
　自處之高爲如何環中至虚之喻無終始
　如一也幾時猶古今幾者時之變日與物
　化言與物日新即我之所得一箇不化者
　也世人何不舍去故習而歸至道耶以自
　然爲法而無法自然之名不過與物相順
　而已若有心於爲事則末如之何人有爲
　也天無爲也非唯無事爲之跡併與無爲
　者無之故曰未始有天未始有人有物跡
　也無物之始無跡也非唯無有物之跡併
　與無跡者無之故曰未始有始未始有物
　行世與人同無廢替之事萬行俱備不著
　於一洫猶齊物論老洫泥著陷溺之意與
　道爲一不求而合求合則不可得而合矣
　昔湯以伊尹爲師不爲其所籠囿得萬物
　之成理而隨之自處無爲之地使尹主其
　名湯無爲而尹有爲湯無名而尹有名也
　此名在世是爲剩法兩見身與名爲二不
　得其混然之一也伊尹之任自未爲奇孔
　子又慕之盡慮以輔相斯世亦欲爲伊尹
　之事此語譏之也容成氏古聖人合三百
　六旬而爲歲逐日除之但謂之日不可謂
　之歲老子云數車無車之意外名固内而
　生無内則無外矣舉此以證自然之義
　　人之眞性渾全久而内虧者外爲聞見
　　所移浸遠其内猶去國都之舊漂寓他
　　鄉遇明師啓發之安有望故都而不暢
　　然者雖陵木緡合十失其九猶爲之欣
　　喜況見所自見聞所自聞出於性之本
　　然如高臺縣衆人之中無所不睹也昔
　　冉相氏得虚通之道其爲治也隨物而
　　成其性與之無終始則忘其化之大者
　　無幾時則忘其化之小者小大乆近混
　　而一之只今見在又何執著日與物化
　　者前焰非後焰一不化者今吾即故吾
　　何嘗舍離哉夫欲師自然而有心殉物
　　則不自然矣其爲事也若之何而可濟
　　耶聖人忘天忘人所以能天能人忘始
　　忘物所以能始能物與世偕行而不替
　　順物而已無虧也所行之備而不溢周
　　物而無過舉也動合於道若之何而能
　　如此也湯得三臣爲之傅師其道之無
　　爲而不爲政術所囿盖賢臣之政術所
　　以囿天下而育萬民其致君尊安者道
　　而已技能無與焉此又在乎君之用舍
　　而治亂禍福之機見矣湯得隨物順成
　　之道爲之司其治天下之名功成於三
　　人而名歸於湯此名皆剩法耳非湯之
　　眞也得其兩見謂君臣相資而成治道
　　其跡著見於世也故仲尼盡慮於其後
　　以成治世之法雖不與湯同時是亦爲
　　之傅也曆家積日而成歲帝王積知而
　　爲聖湯非三臣爲傅無以成其治道非
　　湯與三臣開創於前仲尼亦不能獨成
　　於後猶内外之不可相無也及其道成
　　德備澤流無垠皥皥熙熙民忘帝力則
　　聖知亦與之俱化除日無歲之義也又
　　何内外之分哉○經文入之難釋疑只
　　是合字連上文讀之
魏瑩與田侯牟約田侯牟背之魏瑩怒將使
人刺之犀首聞而恥之曰君爲萬乗之君而
以匹夫從讎衍請受甲二十萬爲君攻之虜
其人民係其牛馬使其君内熱發於背然後
拔其國忌也出走然後抶其背折其脊季子
聞而恥之曰築十仞之城城者既十仞矣則
又壞之此胥靡之所苦也今兵不起七年矣
此三之基也衍亂人不可聽也華子聞而醜
之曰善言伐齊者亂人也善言勿伐者亦亂
人也謂伐與不伐亂人也者又亂人也君曰
然則若何曰君求其道而已矣惠子聞之而
見戴晋人戴晋人曰有所謂蝸者君知之乎
曰然有國於蝸之左角曰觸氏有國於蝸之
右角曰蠻氏時相與爭地而戰伏尸數萬逐
北旬有五日而後反君曰噫其虚言歟曰臣
請爲君實之君以意在四方上下有窮乎曰
無窮曰知遊心於無窮而反在於通達之國
若存若亡乎曰然曰通達之中有魏魏中有
梁梁中有王王與蠻氏有辯乎曰無辯客出
而君惝然若有亡也惠子入見君曰客大人
也聖人不足以當之惠子曰夫吹管者猶有
嗃也吹劍首者吷而已矣堯舜人之所譽也
道堯舜於戴晋人之前譬猶一吷也
　郭註蝸至微而有兩角誠知所爭者若此
　之細則天下無爭也人迹所及爲通達謂
　四海之内今以四海爲大然計在無窮之
　中若有若無也王與蠻氏俱有限之物有
　限則不問大小不得與無窮者計雖復天
　地共在無窮之中皆蔑如也況魏中之梁
　梁中之王而足爭哉惝然若亡悼所爭者
　細吷而已矣曾不足聞也
　吕註罪莫大於可欲善言伐齊則見利之
　可欲固亂人也善言勿伐則見善之可欲
　亦亂人也謂伐與不伐亂人也者不免於
　有見又亂人也唯求其道則不滯一偏之
　見亂之所由息也人能遊心於無窮則四
　方上下相通達之國若魏若梁皆我心之
　所自起非唯王與觸蠻無辯通達之國魏
　梁觸蠻亦無辯也知此說則莫大於秋毫
　大山爲小矣王悟夫爭之所自起者本無
　有也是以惝然若亡神人聖人大人本無
　優劣所從言之異耳吹管者嗃有所受也
　吹劍者吷無所受也
　疑獨註戴晋人梁之懷道者通達舟車所
　通蝸角觸蠻之喻盖譏當時好戰之君魏
　王以爲虚言證以人事則見其實意在四
　方上下有窮極否知遊心無窮而反在通
　達之國言其處有窮之地通達中有魏魏
　中有梁梁中有王愈近愈小以至於王之
　身則與蝸角觸蠻何異由是觀之凡世間
　有形者未嘗無累況至於爭國爭地乎吹
　管聲大吹劍聲小道堯舜於戴晋人之前
　不足聞也
　碧虚註王者之師明行征伐若以虜掠爲
　事使彼怨憤發疽而拔國非所聞也今衍
　欲以小憤興兵侵暴鄰國固亂人也季子
　言勿伐縱鄰國之驕亦亂人也華子之自
　下以爲亂人者欲推有道之士而進諫也
　所謂求其道者脩德勿爭而已惠子請見
　晋人陳喻以解之寓意蝸角言其甚微爭
　於兩國之間不出一殻之内旬有五日一
　氣也喜怒之氣有反必復天地寄於太空
　小石之在太山通達之國寄於宇内似𥺀
　米之在太倉魏處通達之國似毫末之在
　馬體而況魏有梁梁有王不似觸蠻之在
　蝸角乎今齊魏之爭與觸蠻之戰有辯無
　辯乎大人者出六合任自然聖人則居域
　中守法度吹管者嗃然而鳴吹劍者吷然
　而過喻堯舜政教人所稱譽以道論之曾
　不足聞又況伐國虜民乎
　鬳齋口義兵不起七年此魏王之業之美
　犀首教之用兵猶壞其已成之城役者苦
　矣華子之言著一伐字則未免容心故三
　者皆亂人知道則併與兵不言矣蝸角之
　喻本虚下面說得成實無窮太虚之間通
　達即中國以太虚觀中國甚微以中國觀
　魏又小於魏國觀梁都又小於所都中求
　王之身愈微愈小以太虚而下觀王身與
　蝸角觸蠻何異惝然若失悟所爭之不足
　爭也管竅吹之有聲吹劍首則無聲謂有
　道者之前欲說仁義皆無所容聲也
　　犀首武士官號時公孫衍爲此官欲請
　　兵攻齊虜民拔國恃强輕敵固亂人也
　　季子謂兵乆不起爲王之基志在安民
　　靖國何爲而謂其亂人耶盖華子欲伸
　　後說故以此撓動魏君之心待其切問
　　而後告之奇哉君求其道之一語謂前
　　犀首所言非其道季子欲止之而無其
　　道若謂二者皆非未有以處之之道舉
　　不免爲亂人而已惠子請見戴晋人是
　　求之有道也蝸角二國以喻齊魏所爭
　　者甚微詳見諸解不復贅釋吹管有聲
　　喻衆人之譽堯舜道堯舜於晋人之前
　　猶吹劍無聲論伐國於華子之前亦猶
　　是也


南華眞經義海纂微卷之八十三














南華眞經義海纂微卷之八十四空九
　　　　武林道士褚伯秀學
　　　則陽第三
孔子之楚舍於蟻丘之漿其鄰有夫妻臣妾
登極者子路曰是稯稯何爲者耶仲尼曰是
聖人僕也自埋於民自藏於畔其聲銷其志
無窮其口雖言其心未嘗言方且與世遺而
心不屑與之俱是陸沉者也其巿南宜僚耶
子路請往召之孔子曰已矣彼知丘之著於
己也知丘之適楚以丘爲必使楚王召己也
彼且以丘爲佞人也夫若然者其於佞人也
羞聞其言而況親見其身乎而何以爲存子
路往視之其室虚矣
　郭註埋於民與民同也藏畔謂進不榮華
　退不枯槁聲消謂損名其志無窮規長生
　也所言者世言而心與世異人中隱者譬
　無水而沉著明也何以爲存不如舍之以
　從其志其室虚果逃去也
　吕註見孔子來而登極者示不與之接將
　徙而之高聖人僕聖德而僕者埋於民則
　不爲可見之行藏於畔則不居中正之德
　聲消志無窮退藏於密而遊方之外口雖
　言而未嘗言欲無言而不能無言與世違
　而不屑與俱將欲遁世而去也以聖德逰
　人間而人莫知猶處陸而沉者以孔子之
　迹言之棲棲然以天下爲事則似佞也然
　而人皆爲宜僚則横目之民誰與救聖人
　之道將墜地而不傳也昔微生畝嘗以孔
　子爲佞孔子答以非敢今於宜僚則自謂
　爲佞人以明所貴者在此而棲棲者非得
　已也
　疑獨註蟻丘地名賣漿水之家登極昇高
　而望稯稯衆多埋於民與民同藏於畔不
　見境聲消損名志無窮志於道也無意於
　言聊以應物心與世違外與人同耳聖人
　天隱在陸而沉隱於鄽巿者似之莊子寓
　言於孔子宜僚以非聖人之迹其室虚謂
　不見其迹於此有以見夫子與民同患宜
　僚離人入天者也
　碧虚註登極者昇屋楝而觀孔子執僕御
　之事師聖人者也猶庚桑楚爲老聃役自
　埋於民如列子居鄭圃人無識者自藏於
　畔如長沮桀溺晦耕隴畔故聲消而志暢
　言出而心忘不屑與世俱處陸而若沉也
　孔子度宜僚之不見已猶嚴僖之恥見許
　由而何以爲存言汝何縁留得此人也
　鬳齋口義極屋楝僕猶徒埋隱畔鄰也藏
　居比鄰而人不知聲消逃名在陸而沉喻
　隱於𢌅巿著猶知佞多言何以爲存必去
　而不留也
　　古者風俗淳厚民至老死不相往來各
　　安其素分内足而無求於外故也今夫
　　子遑遑歷聘欲以仁義化天下使之屈
　　折禮樂而失恬愉之性彼隱德潛耀之
　　君子宜其徙而之高唯恐去之之不速
　　也然而聖人愛人無巳不問己之窮達
　　嘗以兼濟天下爲心與彼陸沉獨善者
　　不可同日而語夫子知其爲聖人僕役
　　而未昇堂奥是亦逃名求志者必市南
　　熊宜僚也聖人知人之審若此子路欲
　　召之而夫子知其必不至其室虚即語
　　云使子路反見之至則行矣於此尤足
　　以彰夫子先知之明而陸沉獨善者處
　　身之隘亦隨其見地各從所好而已矣
長梧封人問子牢曰君爲政焉勿鹵莽治民
焉勿滅裂昔予爲禾耕而鹵莽之則其實亦鹵
莽而報予芸而滅裂之其實亦滅裂而報予
予來年變齊深耕而熟耰之其禾繁以滋予
終年厭餐莊子聞之曰今人之治其形理其
心多有似封人之所謂遁其天離其性滅其
情亡其神以衆爲故鹵莽其性者欲惡之孽
爲性萑葦蒹葭始萌以扶吾形尋擢吾性並
潰漏發不擇所出瘭疽疥癰内熱溲膏是也
　郭註鹵莽滅裂謂輕脫末略不盡其分功
　盡其分無烏之至也夫遁離滅亡以衆爲
　之所致若各至其極則有何患萑葦害黍
　稷欲惡傷正性形扶疏則神氣傷以欲惡
　引性不至於當此鹵莽之報也
　吕註爲道日損以至無爲是所以治形理
　心者也而乃遁天離性滅神亡情以衆爲
　而不知止則鹵莽之甚矣其安易持未兆
　易謀内之欲惡爲萑葦外之蒹葭扶吾形
　尋擢吾性天理滅矣於是時而欲治之可
　得乎並潰漏發已下皆欲惡爲孽奪其眞
　之所爲也
　疑獨註爲政治民而鹵莽滅裂則疏略而
　無成功封人推己治田之事亦然明年遂
　變所用之法而深耕熟耰其禾繁滋終年
　厭餐用力多則報亦侈也人之治形理心
　亦如之遁天逃其自然故離性滅情亡神
　以徇衆人之所爲動之死地者也蒹葭始
　萌扶苗之形而長及其已盛則害苗欲惡
　之情始動形亦隨而充盛及其熾而不節
　則害性故必制於始萌之初否則尋擢吾
　性性失欲熾精氣潰漏不擇所出遂成瘭
　疽疥癰内熱溲膏之病至於神去形遷而
　後已此治性鹵莽之報也溲膏即便濁之
　病
　鬳齋口義封人因耕喻政莊子又以喻學
　東坡稼說倣此變齊易其耕法好惡之性
　猶萑葦即茅塞其心之義性蔽塞則欲日
　長如蒹葮始萌充滿其身言通身是人欲
　以人欲扶其形則動失自然之理拔去眞
　性而天理滅矣性失氣亦病有並潰者有
　漏發者不擇所出觸則成病此段戒人縱
　欲者必殺身也
　　變齊舊音去聲耕法也司馬如字謂變
　　其耕法不與人齊一云變齊國之耕法
　　碧虚引說文禾麥吐穗上平曰齊審詳
　　經意去聲爲當與分劑同謂限量也鹵
　　莽之人不盡耕耘之齊量故其實亦鹵
　　莽今變昔日之齊量而盡其功力是以
　　禾繁而厭餐以此爲治形理心之喻可
　　謂切當人心天性皆不越乎自然唯其
　　逃自然所以離眞性以至滅情亡神而
　　不悟皆溺於衆人所爲故也欲惡之害
　　性無異萑葦之害苗蒹葮即萑葦之初
　　生始則扶苗同長終則過盛而害苗欲
　　惡拔性而失眞則形軀潰漏所向成疾
　　必至澌盡而後已此治形鹵莽之報也
　　可不戒哉
栢矩學於老聃曰請之天下遊老聃曰已矣
天下猶是也又請之老聃曰汝將何始曰始
於齊至齊見辜人焉推而强之解朝服而幕
之號天而哭之曰子乎子乎天下有大菑子
獨先離之曰莫爲盜莫爲殺人榮辱立然後
睹所病貨財聚然後睹所爭今立人之所病
聚人之所爭窮困人之身使無休時欲無至
此得乎古之君人者以得爲在民以失爲在
己以正爲在民以枉爲在己故一形有失其
形者退而自責今則不然匿爲物而愚不識
大爲難而罪不敢重爲任而罰不勝遠其途
而誅不至民知力竭則以僞繼之日出多僞
士民安取不僞夫力不足則僞知不足則欺
財不足則盜盜竊之行於誰責而可乎
　郭註殺人大菑謂已下事大菑既有則雖
　戒以莫爲其可得乎各自得則無榮辱得
　失紛紜故榮辱立而夸跂生奔馳乎夸跂
　之間非病而何若以知足爲富將何爭乎
　上有所好則下不能安其本分君莫之失
　則民自得君莫之枉則民自正夫物之形
　性何爲而失皆由人君撓之以至斯患反
　其性匿也用其性顯也爲物所顯則皆識
　爲物所易則皆敢輕其所任則皆勝適其
　足力則皆至民知竭則以偽繼將以避誅
　罰也主日興偽士於何許得其眞乎
　吕註矩盖嘗有位者解朝服而幕之致其
　哀矜之意明至此者已固嘗有罪焉故不
　嫌於訕在上者不能忘榮辱則民睹所病
　不能輕貨財則民睹所爭今立人所病而
　使之病聚人所爭而使之爭欲其不爲盜
　殺不抵於死豈可得也湯武以萬方有罪
　在子一人以得爲在民失爲在己也伊尹
　以一夫不獲曰時子之辜一形有失其形
　退而自責也今則愚不識罪不敢罰不勝
　誅不至異乎先王之宥不識量人力而矜
　不能者矣民知力竭不得不以偽繼之上
　出多偽而欲下不偽不可得也
　疑獨註大道日散詐偽日起生民受灾自
　此始矣汝何罪而先罹此莫爲盜乎莫爲
　殺人乎後言大灾之事榮辱貨財窮困人
　之身等是也上古之時不競榮辱故人不
　知所病不畜貨財故人不知所爭今之人
　君立乎榮辱之上處乎貨財之中是召人
　所病之端聚人所爭之本又重斂以困窮
　之徭役不得息雖欲無死不可得已以得
　爲在民至退而自責言古之人君愛民反
　身之道今則不然下四句指時君之政爲
　物隱匿而以不識者爲愚後文可以類曉
　凡此皆不縁人情而逆爲之計民知内竭
　而不可爲故繼之以偽上之人不能反本
　而區區於其末將何以救止之哉
　碧虚註以家觀家以國觀國則天下猶是
　也至齊見罪人戮死幕以朝服而哭之古
　禮也傷其德政之失而至此蓋由榮辱立
　貨財聚誅戮之灾已成攘寇之爭又滿欲
　脫大禍可得乎老子云受國不祥是爲天
　下王今則反古道矣藏典法而愚黔首設
　不便而罪違戾委繁劇而罰庸才展驛程
　而誅鈍弱民之知力已竭則思欺君罔上
　矣上既失眞民從其化欲流之清在澄源
　耳
　慮齋口義莫爲者得非爲盜爲殺人乎榮
　辱名貨財利病患害也在上者好名然後
　有此害爲國好聚財然後有所爭失得正
　枉兩句即百姓有過在予一人一物有失
　其形退而自責即匹夫不被澤若己納之
　溝中匿其物而不言反以不知者爲愚大
　爲難行之事而以不敢者爲罪重爲任不
　量人之力遠其塗不計人之程强其力所
　不能必以僞應之强其知所不及必以欺
　應之過取無厭必爲盜以輸之是上使之
　爲僞爲欺爲盜也又誰責乎
　　栢矩請之天下遊夫子欲乗桴浮海之
　　意至齊見罪人戮死在道則當時諸國
　　政化可知幕朝服而哭哀矜之至也世
　　間凍餒疾厄縲紲喪憂皆謂之災而性
　　命慘傷莫大於戮死汝獨何爲先罹之
　　莫爲盜乎莫爲殺人乎何爲而至此極
　　也又得非榮辱貨財之召病啓爭而至
　　是乎立人所病聚人所爭其來乆矣禍
　　其可免乎此語有譏及時政之意次叙
　　古之君天下者心存愛育唯恐一夫之
　　失所所以治成而化洽今則不然已下
　　直指時政之失言之者無罪聞之足以
　　戒也結以於誰責而可乎又有嗟嘆不
　　足之意覬有位君子反躬而加察焉信
　　能節己之養而去病絶爭民化其德而
　　刑措不用豈不盡善盡美哉○一形當
　　是一物傳寫之誤見慮齋註


南華眞經義海纂微卷之八十四








南華眞經義海纂微卷之八十五空十
　　　　武林道士褚伯秀學
　　　則陽第四
遽伯玉行年六十而六十化未嘗不始於是
而卒詘之以非也未知今之所謂是之非五
十九非也萬物有乎生而莫見其根有乎出
而莫見其門人皆尊其知之所知而莫知恃
其知之所不知而後知可不謂大疑乎已乎
已乎且無所逃此所謂然與然乎
　郭註化謂順世而不係於彼我順物而暢
　物情之變然也情變未始有極無根無門
　忽爾自然故莫見唯無生無出者能睹其
　門而測其根我所不知物有知之者用物
　之知無所不知獨任我知其知寡矣今不
　恃物以知而自尊其知則物不然非大疑
　而何不能用彼則寄身無地自謂然者天
　下未之然也
　吕註伯玉行年六十而六十化未嘗不始
　是而卒詘之以非與孔子同然知或未止
　乎其所不知則所謂是者固未定又安知
　今之所是五十九非也夫物生而莫見其
　根出而莫見其門則知之所不知者乃萬
　物之所由生出也而人皆尊其知之所知
　至其知之所不知則常恐其虚而莫之恃
　每至望崖而反其爲疑也豈不大哉巳乎
　已乎且無所逃言若此者終不可與有至
　而其身之不能容也雖今所言爲然未知
　其果然耶使人忘言以契之
　疑獨註夫人自幼至老新故相代處造化
　中不覺其遷伯玉能順化日新未嘗不始
　是而卒非未知今之謂是非五十九年前
　之非也物生之根即天地根物出之門即
　玄牝門二者皆本於谷神其源一也知之
　所知智者之事知所不知聖人之事知尊
　其智而不知尊其聖可不謂大疑乎已乎
　已乎言不如止其取舍之心萬物於造化
　無可逃之理我以爲然彼或不然是非之
　所以起各任其然則當矣
　碧虚註化化不停交臂已失世之求是者
　非求道理也求侔於我者也世之去非者
　非者邪曲也去忤於心者也侔我者未必
　眞是忤心者未必眞非故有始是卒非之
　嘆五十九固今之是今若悟非乃知昔之
　未是知其是之未是惟莫之是者無非故
　至是無非至非無是夫虚無恍惚至道之
　根淡泊寂寞衆妙之門此萬物之所生出
　也人之所知出乎不知因其不知而後知
　也不明此者豈不大疑乎世事糾紛日新
　其變知與不知莫如止也所知者人事不
　知者天理人事有爲是非莫逃天理無爲
　安逃哉若以己所知而謂之然則衆謂之
　不然者亦多矣然乎言未必然也
　鬳齋口義年六十而六十化一年之見勝
　一年也又安知六十歲之是便烏是耶物
　生必有根其出必有門但人不見此是其
　不可知者凡人知其所知而不知其所不
　知以爲至矣此大惑也無所逃謂自然而
　然不知之知通古今徹上下何處無此理
　如何逃得與乎皆疑辭
　　明有所易謂之變暗有所易謂之化行
　　年六十而六十化謂人處世間其形容
　　知識能解事爲被造物暗易而不知未
　　嘗不始是而卒非也及乎耳順之年更
　　事既乆庶乎是非可定物理可明然猶
　　未知今之所謂是非五十九年之非也
　　此言物變無窮事變無窮人心之變亦
　　無窮三者交相化而古今成焉得失著
　　焉事融理定是非乃審然猶未知後世
　　之公論何如也人閱人而成世事更事
　　而成化若蚊虻野馬之過前不知其幾
　　而吾之至靈眞常者固未嘗變也人而
　　知此死生不足以動其心矣物之生死
　　出入有根有門而人不見者皆知尊其
　　所知以爲已能而不知恃其所不知而
　　後能知信能知其所不知則萬物之根
　　門可睹矣其生死出入理之常然化與
　　不化與之俱化則亦何惑之有蓋人生
　　所知所能特其不知不能中萬分之一
　　耳聖人亦不能盡夫知能又豈能逃乎
　　物化哉雖然吾今所言以爲是者亦未
　　知其信然否也凡聖賢論化皆有不敢
　　指定之辭乃其不可致詰之妙此所以
　　爲化
仲尼問於太史大弢伯常騫狶韋曰夫衛靈
公飲酒湛樂不聽國家之政田獵畢弋不應
諸侯之際其所以爲靈公者何邪大弢曰是
因是也伯常騫曰靈公有妻三人同濫而浴
史鰌奉御而進所搏幣而扶翼其慢若彼之
甚也見賢人若此其肅也是其所以爲靈公
也狶韋曰夫靈公也死卜葬於故墓不吉卜
葬於沙丘而吉掘之數仞得石槨焉洗而視
之有銘焉曰不馮其子靈公奪而埋之夫靈
公之爲靈也乆矣之三人何足以識之
　郭註靈即無道之謚男女同浴此無禮也
　以鰌爲賢而奉御之勞搏幣而扶翼使不
　得終禮此所謂肅賢也幣者奉御之物欲
　以肅賢補其私慢靈有二義亦可謂善故
　仲尼問焉子謂蒯瞶言不憑其子靈公將
　奪汝處也夫物皆先有其命故來事可知
　是以凡所爲者不得不爲所不爲者不可
　得爲而愚者以爲爲之在己不亦妄乎徒
　識已然之見事未知已然之岀於自然也
　吕註大弢伯常騫則以人論之狶韋則以
　天論之以天論則雖名謚固非人之所能
　爲也
　疑獨註是三人皆爲太史官故仲尼問之
　靈公飲酒湛樂亡也田獵畢戈荒也得謚
　爲靈何耶大弢曰是因是也言靈即無道
　之謚謚法辭而不損曰靈伯常騫曰公與
　三妻同浴史鰌奉御而進使之搏幣扶翼
　而出以其能敬賢所以謚靈也狶韋曰公
　死卜塟沙丘掘得石槨銘曰不憑其子靈
　公奪而埋之言天理不可憑此地本屬靈
　公之父反爲其子得之則公之爲靈也乆
　矣彼二人何足以知此
　碧虚註謚法亂而不損曰靈又德之精明
　曰靈其靈素定謚自㝠符若以俗情料方
　外幽㝠之理何足以識之哉
　鬳齋口義衛君所爲如此謚之爲靈何耶
　言未足以當其惡也奉御猶今言召對搏
　執贄見之幣公使人扶翼之言有禮也沙
　丘古人葬處石槨先有靈公之名則生前
　已定人何力焉不憑其子言子孫不可託
　此地爲靈公所得也
　　靈之爲謚可善可惡故夫子問於三人
　　大弢答以唯其如此所以如此則靈爲
　　無道之謚明矣伯常騫曰公與三妻同
　　浴無禮孰甚焉及賢臣奉御而進使人
　　搏幣扶翼而出之幣謂奉御衣物是於
　　人欲熾然之中天理一毫之善未至全
　　泯則其謂之靈幾可以善言矣狶韋曰
　　公卜葬而得石槨之銘昭然靈公之字
　　㝠符千載其所謂靈也乆矣彼二人何
　　足以知之義同處父之槨滕公佳城莫
　　非前定至於名謚亦豈偶然但當盡人
　　事以應天理其謚號美惡則係乎生前
　　之所爲在人不可不謹謚法始於周公
　　以一字示褒貶亦嚴矣哉不勤成名曰
　　靈古之人主不善終者有靈若厲之號
　　至於達人大觀善惡兩忘去來見在等
　　無滯迹無爵無謚脩然順化使人無得
　　以議其善否豈不混成盡美哉三人各
　　一答首言其不道次言其敬賢後言天
　　理一定以迹論之不無優劣卒不逃天
　　理之一定耳
少知問於太公調曰何謂丘里之言太公調
曰丘里者合十姓百名以爲風俗也合異以
爲同散同以爲異今指馬之百體而不得馬
而馬係於前者立其百體而謂之馬也是故
丘山積卑而爲高江河合水而爲大大人合
并而爲公是以自外入者有主而不執由中
出者有正而不距四時殊氣天不賜故歲成
五官殊職君不私故國治文武大人不賜故
德備萬物殊理道不私故無名無名故無爲
無爲而無不爲時有終始世有變化禍福淳
淳至有所拂者而有所宜自殉殊面有所正
者有所差比于大澤百材皆度觀乎大山木
石同壇此之謂丘里之言少知曰然則謂之
道足乎太公調曰不然今計物之數不止於
萬而期曰萬物者以數之多者號而讀之也
是故天地者形之大者也陰陽者氣之大者
也道者爲之公因其大以號而讀之則可也
己有之矣乃將得比哉則若以斯譬譬猶狗
馬其不及遠矣
　郭註大人無私於天下天下之風一也自
　外入者大人之化由中出者民物之性性
　得正故民無違心化至公故主無所執所
　以能合丘里并天下一萬物夷群異也殊
　氣自有故能常有若本無而天賜則有時
　而廢矣殊職自有其才故任之耳非私而
　與之文者自文武者自武非大人所賜若
　由賜而能有時而闕矣豈惟文武凡性皆
　然名止於實故無爲實各自爲故無不爲
　時世有變無心者順之於此爲戾彼或宜
　正於此或差於彼各信所施不能離也比
　于大澤大山之無棄材合異以爲同也言
　丘里則天下可知有數之物不止於萬況
　無數之數謂道而足耶通物無私强字曰
　道所謂道可道也名已有矣將無可得而
　比耶名之辯無不及遠矣故謂道猶未足
　必在乎無名無言之域而後至焉
　吕註合姓名爲丘里異爲同也散丘里爲
　姓名同爲異也非如一家之言異不能合
　同不能散也百體莫非馬指之不得馬立
　百體而謂之馬譬大人不以其大全觀之
　則所謂大者亦不可得比以丘山江河所
　以烏大之至也故自物觀之萬物莫不備
　於我則自外入者有主於中而不執有萬
　而無不容也自我觀之汎乎其爲萬物逝
　則由中出者有正而不距周行而無不徧
　也天之於四時不因其固有而賜與之則
　功有所不備而歲不成矣君之於五官不
　付之衆爲而我有之則知有所不周而國
　不治矣文武殊才萬物殊理其爲不賜不
　私亦若是而已無私故無我無我則莫有
　名之者無名故無爲無爲則無不爲矣時
　變無停禍福無常有拂有宜善或爲妖也
　物情各殉殊面不一有正有差正或爲奇
　也物理不齊如此道者所以公之未始容
　心趣舍於其間比于大澤百林無不備觀
　乎大山木石無所分此之謂丘里之言道
　本强名則謂之道不可以爲足也凡物無
　窮萬不足以盡其數而期以萬者以數之
　多者稱之天地形之大陰陽氣之大道者
　爲之公則非形非氣故無名也名不足以
　盡道而名之曰道亦以其大者稱之本無
　名而以名稱之則已有矣乃將得與無名
　者比哉若以謂之道者爲道是猶認狗以
　爲馬也
　疑獨註十家爲丘二十家爲里丘里者合
　十姓百名以爲風俗而不知合并天下以
　爲公合異以爲同散同以爲異則道愈離
　而物愈乖矣指馬百體而不得馬立馬百
　體而謂之馬散同爲異合異爲同也丘山
　積卑江河合流以喻大人合并天下以爲
　公唯其公也故自外入者中有主而不執
　不執則能通由中出者外有正而不距不
　距則能行是以不私而天下一不賜而萬
　物成四時氣殊天不賜故歲成五官職殊
　君不私故國治以至文武殊任萬物殊理
　君道不私故德備而無名不賜則自成蒙
　澤而不謝不私則自正功成而無報也大
　道無私於物故無名無爲無爲則物各自
　爲而無所不爲矣時世有變禍福倚伏拂
　者或以爲宜殊面異向也正者或以爲差
　各執所見也比于大澤異材而同用大山
　異植而同壇此合異以爲同而未離乎有
　形有數是之謂丘里之言天地陰陽形氣
　之大者道爲之公皆因其大而號之也若
　此者已有矣其小大貴賤乃將得比之哉
　碧虚註周禮四井爲邑四邑爲丘五家爲
　部五部爲里合十姓百名之異爲一丘一
　里之俗或散一丘一里之俗爲十姓百名
　之異亦猶離馬之百體曰頭尾眼耳合其
　頭尾眼耳總曰馬也此即公孫龍離堅白
　合同異之㫖山積衆石河合百川大人合
　并郡國以爲公分之則楚越有異并之則
　風化一同亦無異乎丘里之合散也外入
　者事中有主則事不滯中出者理外不邪
　則理自遠炎凉氣殊天任之而不賜故歲
　功成工虞職殊君委之而不私故天下治
　文武材殊大人任之而不賜故德業備動
　植理殊道生之而不私故無名也物物自
　名非道强名之物物自爲非道强爲之道
　無所爲故能無不爲也冬春之代謝皇王
　之𣻏淳於此爲禍爲戾於彼或爲福爲宜
　比乎大澤衆材大小皆中法度大山木石
　精粗皆聚一壇所謂丘里之言亦若是而
　已大道無極物亦無窮今據多而號之曰
　萬若物止於萬則道亦有極何足以稱象
　帝之先大道合并形氣而爲公强名曰大
　字之曰道既曰大道已有之矣安得與未
　始出其宗者比哉
　鬳齋口義聚井爲丘聚丘爲里里中十姓
　百名人物雖異風俗則同合異爲同之喻
　丘里之言者公一里之言也合異以爲同
　萬物同一理散同以爲異萬物各一理合
　百體以爲馬體上無馬名立其百體謂之
　馬也合并以爲公合萬物之異以爲同也
　有主而不執執則非自然正者萬物之理
　出乎胸中其理與物不相距則無同異矣
　不賜不以爲功萬物殊理大道合之以爲
　公故無得而名也淳淳流行貌倚伏無常
　或有所拂而反爲宜塞翁失馬之類人自
　殉之心如面之不同有所正則拘執反或
　失之譬大山大澤木石之材皆中度可用
　合異以爲同也稱物數而爲萬總形氣爲
　天地陰陽道者爲之公皆以其大者言之
　耳雖已有道之名豈可以此相比哉
　　凡一丘一里之間必有年德之尊者考
　　衆情而立論猶所謂月旦評及各有里
　　諺漢傳以記其風土事物是謂丘里之
　　言合異以爲同也共出丘里而有少長
　　賢愚貧富得失之不齊同而異也天下
　　之大起於丘里道之大貫於事物散同
　　而爲異猶指馬之百體合異以爲同立
　　百體而謂之馬也言之則有合散㝠之
　　則歸混同理有至極不可容聲矣丘山
　　積卑江河合水大人合公亦不外乎此
　　理盖能合丘里而得宜則合天下之物
　　情亦猶是也在乎公之一字而已道經
　　云公乃王王則天下之所歸往安得而
　　辭哉故自外入者學也君子之學主乎
　　道主乎道則物無不通由中出者思也
　　君子之思正乎理正乎理則物無所距
　　猶四時殊氣而成歲五官殊職而成治
　　總歸乎大人之德備以闡大道之無私
　　又惡可得而名焉無名故無爲無爲而
　　無不爲此理之必至然而時有變遷機
　　有倚伏有以所拂而宜者有以所正而
　　差者皆由自殉己情故不免於殊向譬
　　大澤之百材合而爲匠石之用異而同
　　也大山之木石散而爲天下之用同而
　　異也若㝠理而歸于道復何同異之辯
　　哉夫道之爲名不足以盡道物數稱萬
　　不足以盡物各以其大者言之耳形之
　　大者天地統之氣之大者陰陽統之道
　　又以統天地陰陽其大詎可量耶然既
　　有道之名則不可與無名者比所以至
　　人之道行乎無名故天下莫得而名也
　　是章類齊物論之談有無生死此則頗
　　關治道又翻出丘里之言一段立說愈
　　奇製名寓意謂至公而能和天下則少
　　知者所當請問也
南華眞經義海纂微卷之八十五















南華眞經義海纂微卷之八十六空十一
　　　　武林道士褚伯秀學
　　　則陽第五
少知曰四方之内六合之裏萬物之所生惡
起太公調曰陰陽相照相盖相治四時相代
相生相殺欲惡去就於是橋起雌雄片合於
是庸有安危相易禍福相生緩急相摩聚散
以成此名實之可紀精之可志也隨序之相
理橋運之相使窮則反終則始此物之所有
言之所盡知之所至極物而已睹道之人不
隨其所廢不原其所起此議之所止少知曰
季眞之莫爲接子之或使二家之議孰正於
其情孰偏於其理太公調曰雞鳴犬吠是人
所知雖有大知不能以言讀其所自化又不
能意其所將爲斯而析之精至於無倫大至
於不可圍或之使莫之爲未免於物而終以
爲過或使則實莫爲則虚有名有實是物之
居無名無實在物之虚可言可意言而愈䟽
未生不可忌已死不可阻死生非遠也理不
可覩或之使莫之爲疑之所假吾觀之本其
往無窮吾求之末其來無止無窮無止言之
無也與物同理或使莫爲言之本也與物終
始道不可有有不可無道之爲名所假而行
或使莫爲在物一曲夫胡爲於大方言而足
則終日言而盡道言而不足終日言而盡物
道物之極言默不足以載非言非默議有所
極
　郭註問物之所起或謂道能生之此皆自
　爾而無所生凡此事故云爲趣舍所起於
　陰陽之相照四時之相代過此已往止於
　自然其相理相使皆物之所有非無能有
　之物表無所復有故言知不過極物廢起
　無所原隨此議之所止或謂道莫爲也或
　謂道或使也或使者有使物之功物有自
　然非爲之所能由斯而言季眞之言當也
　至精至大皆不爲而自爾物有相使亦自
　爾也故莫之爲者未爲非物凡物云云皆
　由莫爲而過去實自使之無使之者居指
　物之所在物之所在其實至虚求之於言
　意之表而後至焉突然自生吾不能禁忽
　然自死吾不能違近在身中猶莫見其自
　爾而欲憂之此二者世之所疑物理所窮
　故知言無窮然後與物同理常不爲而自
　然道不能自有有者自然也物所由而行
　故假名曰道舉一隅便可知求道於言意
　之表則足不能忘言而存意則不足道物
　之極常莫爲而自爾不在言與不言極於
　自爾非言默所議也
　吕註少知聞謂之道則已有而不得與道
　比故疑於無物問萬物所生惡起所謂制
　乎虚者也日月往來昇降消長相照相盖
　相冶也寒暑屈伸王相生尅相代相生相
　殺也物生天地間隨陰陽四時而運是以
　欲惡去就乗之以行雄雌片合動靜有常
　故有安危禍福聚散等事此名實之可紀
　而精之可志非不可致詰者也先後相隨
　之謂序相理而未嘗亂也橋則乗之以行
　運則因之以濟相使而未嘗定也窮則反
　終則始陰陽爾四時爾是物之所有非道
　之無也言知之所止極此而已此則萬物
　之所生起非所以生而起有名萬物之母
　是也若夫睹道之人未嘗無物故不隨所
　廢未嘗有物故不原所起泊然無名出乎
　六合之外豈言知之所及哉季眞莫爲隨
　所廢也接子或使原所起也雞狗之鳴吠
　其所化所已爲也其所以鳴吠所自化所
　將爲也精至無倫則無内大不可圍則無
　外或使莫爲果安在耶此所以未免於物
　以其不麗於實則麗於虚故也以有名實
　爲物之居不知其未嘗有以無名實爲物
　之虚不知其未嘗無所以言而愈疏也生
　死之不可却止則超乎言意雖近在身而
　不可睹也或使莫爲皆疑之所假而非理
　之眞往無窮則迎不見首來無止則隨不
　見後是物之理非物之形也或使莫爲則
　可言可意不免與物終始而已惡睹所謂
　無止無窮哉道不可有以其無有也有不
　可無以其自無非我無之也然則道者假
　名安可以名爲道莫爲或使皆在物一曲
　何足以合乎大道言而盡道希言自然也
　言而盡物多言數窮也自物觀之則道非
　物自道觀之無物非道道物之極言默不
　足以載終身言未嘗言則非言也終身不
　言未嘗不言則非默也議至於此然後爲
　極
　疑獨註陰陽則相照以日月相合以天地
　相治以風雨四時則相代以寒暑相生以
　春夏相殺以秋冬爲有陰陽四時欲惡雌
　雄於是橋起安危禍福悉由之矣至於相
　理相使與夫窮反終始者皆物之所有言
　知所能至極物而已睹道之人則見於形
　氣之表豈復留意於物而推廢起之由哉
　此議之所止也莫爲則自然天也或使則
　使然人也和同天下則非一曲矣雞鳴狗
　吠人所共知其所以鳴吠與所將爲雖大
　知不能以言意求矣由是而推至於極大
　極細皆非人力所能爲也莫爲則知天不
　知人或使則知人不知天滯物一偏終以
　爲過虚實有無之名相因而生可言意則
　愈疏不若求之言意之表也夫人之生死
　順乎性命孰能禁阻此理非遠在吾身中
　如四時循環而不可睹則或使莫爲之說
　疑其爲假而非性命之至吾觀夫復命之
　本其往也無窮出生之末其來也無止言
　道之無則與物同理言道之有則與物終
　始非有非無出於强名則或使莫爲皆在
　物一曲而未至於大方況欲語道之無方
　乎言而足者内無所慊故盡道言而不足
　者反此不若非言非默而道物兩得之也
　碧虚註少知問世間萬物之所生起太公
　告以陰陽四時照治生殺之理人民欲惡
　去就禽獸之雌雄片合橋起高勁貌事有
　安危禍福緩急聚散之不同而相易相生
　相摩相成之不一外有名稱可紀内有精
　微可志自天地至于萬物皆隨次序而相
　理相使物窮則反事始則終殫言竭知止
　極事物之粗莫能窺道之藩籬也唯睹道
　之人不隨物之廢起而任物之芸芸我則
　括囊全生而已又問道之莫爲也其如事
　業何道之或使也其如自然何當物之情
　孰偏孰正答以雞鳴狗吠是人所知而莫
　知其所以鳴吠謂其莫爲耶何縁而忽鳴
　吠謂其或使耶他物何爲寂然自化之理
　孰知將爲之情孰識唯置其莫爲者則可
　以察或使之情任其或使者則可以審莫
　爲之理推此而論雖至大極細皆不免於
　物莫逃乎累失物所賴者名與實名實喪
　則物何有唯妙道至理不涉思議氣來則
　生氣散則死方生復死方死倐生可謂近
　矣而理不可睹在於㝠悟而已或使則利
　人莫爲則自全達者左右逢原迷者疑心
　未釋假道而行耳吾觀道之本末空寥恍
　惚不可隨迎論其無窮無止亦與動植無
　二世以有用無爲爲言教之本既形言教
　則不能超物故與之終始有無二理皆借
　妙本而行季眞之無接子之有皆一曲之
　論見笑於大方之家有無皆貫事理兼明
　爲言而足言而足則道無遺矣有無偏執
　事理互陳爲言不足言不足則物無逃矣
　道之極也默不能默物之極也言不能言
　若離其言言去其默默然後㝠會忘言之
　機目擊衆妙之極
　鬳齋口義照猶應盖猶合相治相消長也
　春生秋殺隨時代謝然後有欲惡去就安
　危禍福等事皆同中之異者橋拱而起片
　即判也自欲惡已下其名實精微件件可
　見可書也隨序之相理即陰陽相治橋起
　而運相爲消長故曰使窮通終始物之必
　然言知之至極此而已唯知道之人於所
　以廢起者皆歸之自然故言議至此而止
　莫爲言事皆偶然或使有主之者雞鳴狗
　吠喻人所知不同雖有大知不能盡其言
　意所自化所將爲若以此理分析語大語
　小不可窮已皆累於物終以爲過謂有物
　司之是實也謂本無所主是虚也有實則
　有名爲累謂無則名實俱泯然所謂無者
　終在亦累於物曰有曰無皆可以言傳意
　度去道遠矣未生不容不生當死豈可違
　阻此理近在目前而不可睹以爲或使又
　以爲莫爲世之疑情假此而起即本始未
　動之時觀之見其往者無窮即既動而止
　之時觀之見方來者無止但泯於無方可
　合萬物而同一體或使莫爲皆未離於物
　與之終始不免於有何可得而無之若以
　眞實而觀道之一字亦是假名二者之論
　泥於一偏安得合乎大道我有眞見終日
　言亦無妨若無眞見雖多言而不離於形
　似道精也物粗也若要其極言默皆不足
　以盡非言非默之中自有至極之議釋氏
　所謂如我按指海印發光似汝舉心塵勞
　先起亦此意
　　天有陰陽四時人有欲惡去就物有雌
　　雄判合橋起憑虚而起庸有用是而有
　　言事或無因或有因皆出於天人萬物
　　之交化而本於道之緒餘安危至聚散
　　八者又自前而生其迹愈粗歷數人據
　　紀述無遣於是隨次序以相理而君臣
　　父子之義明憑虚運以相使而窮反終
　　始之機著故其言知所至極物而止此
　　治世之論方内事也若夫方外睹道之
　　士則不隨物所廢不原物所起首尾既
　　忘中亦不立然則何所容其擬議哉季
　　眞接子當時有此二家之論各執一偏
　　猶楊墨之烏我兼愛以其不合乎道故
　　以雞鳴狗吠鄙之人皆知其鳴吠而不
　　知所以鳴吠則吾於二子之論又安能
　　知其所自化哉以此理析之凡至小極
　　大或使莫爲皆不離於物莫免乎患或
　　使有由然則實也莫爲雖虚有名則實
　　係之未得爲全無也昔之語道者必離
　　四句謂有無非有非無亦有亦無離此
　　即是道猶舍東西南北即中也請觀夫
　　四時之往來日星之奔運天行健而不
　　息海嘘吸而有信莫之爲耶或使之耶
　　然則有爲之者有使之者鳴吠爲風氣
　　所使生死爲大塊所使四時日星天海
　　皆有眞宰司之但爲於無爲使於無使
　　耳人之生死去來不可阻此理近在身
　　中而不可睹其義亦然觀其本而往者
　　無窮觀其末而來者無止則知受役於
　　造化者往古來今而不息非獨我也何
　　可勝言與物同此理而已若泥於或使
　　莫爲則有言有名之所自起與物終始
　　而無已也道不可有有之則窒滯而不
　　通何由造虚玄之妙道處有無之間而
　　不著於有無假有無以行無所往而非
　　道若季眞接子者各殉一曲豈可達乎
　　大方言而足者得道之精言而不足者
　　得道之粗言一也而有道物之分若究
　　其極物之虚即道也言默皆不足以載
　　惟超乎言默之表斯爲道之極議也歟
　　褚氏統論是篇自則陽王果起論稱山
　　樊隱德以鎮市朝奔競之風有以見至
　　人善達物之綢繆使之歸乎恬暢是謂
　　飲人以和而使人化者也禆益治道多
　　矣以其愛民無已故民愛之安之亦無
　　已盖以道濟物出乎性情之眞民安有
　　不化者世人往往殉物失己日遠舊都
　　望之暢然則未至蔑盡猶思所以求復
　　而能見所自見聞所自聞其忻悦當何
　　如人之治身猶治國也心君正而五官
　　理國君正而羣輔賢非獨利於一時猶
　　足以興日後之化如湯得三臣傅於前
　　而有夫子繼其後若四時之成歲功又
　　河内天外人之辯哉次因齊魏敗盟而
　　舉兵遂引觸蠻爲喻以眇當時好戰之
　　君明所習之隘陋所爭之不足爭也孔
　　子舍蟻丘譏有迹之可嫌封人論爲禾
　　忌欲惡之爲孽此皆示應世理身之要
　　至於伯矩歎辜人以失爲在己正己以
　　正物也籧瑗隨年化恃知所不知用物
　　之知也此又論治民化物之方靈公之
　　爲靈定葬於未然則凡所爲者不得不
　　爲造物有定筭託之於人耳若夫丘里
　　之言合散同異馬非百體立體得名大
　　人合并爲公萬物殊而道備猶大澤之
　　百材大山之木石或同出而異用或異
　　産而同歸不越乎形氣之分化而至理
　　盡矣結以季眞接子虚實皆爲執滯未
　　免與物循環而已故必超乎言默之表
　　心融而意得之道物之極議存焉則知
　　可道可名之非眞常而非言非默之可
　　載道也明矣

南華眞經義海纂微卷之八十六
















南華眞經義海纂微卷之八十七谷一
　　　　武林道士褚伯秀學
　　　外物第一
外物不可必故龍逢誅比干戮箕子狂惡來
死桀紂亡人主莫不欲其臣之忠而忠未必
信故伍員流于江萇弘死于蜀藏其血三年
而化爲碧人親莫不欲其子之孝而孝未必
愛故孝己憂而曾參悲木與木相摩則然金
與火相守則流陰陽錯行則天地大絯於是
乎有雷有霆水中有火乃焚大槐有甚憂兩
陷而無所逃螴蜳不得成心若縣於天地之
間慰𢽹沈屯利害相摩生火甚多衆人焚和
月固不勝火於是乎有僓然而道盡
　郭註善惡所致俱不可必藏血化碧精誠
　之至忠未必信孝未必愛是以至人無心
　應物唯變所適天地大絯所謂錯行苟不
　能忘形則隨所遭陷於憂樂左右無宜也
　矜之愈重則所在爲難莫知所守故不得
　成心若縣謂希跂者高慰𢽹則非清夷平
　暢生火謂内熱也遺利則和若利害存懷
　其和焚矣大而黯則多累小而明則知分
　唯僓然無矜遺形自得乃盡也
　吕註凡非性命之精皆外物也故不可必
　龍逢比干以仁爲可恃而必之惡來桀紂
　以不仁爲可恃而必之皆至於不免烏善
　惡而不近形名則何必之有夫外物非獨
　不可必於人亦不可必於己君親莫不欲
　臣子之忠孝而忠未必信孝未必愛欲臣
　子之忠孝在己者也盖道未至於僓然而
　盡雖在己所欲猶爲外物而不可必況在
　人者乎伍員萇弘諸人必其在人者是以
　至於死亡憂悲血化爲碧忠誠之至而猶
　不能必於欲忠之人豈不哀哉木相摩則
　然同類不能無相害金守火則流異類不
　能無相害陰陽錯行已下言其大寇無所
　逃於天地之間則震而爲霆發而爲光或
　出於所異或害於所同以至生火焚和而
　月不足以勝之也盖大患有身安能無憂
　或係於所同或係於所異是爲兩陷螴蜳
　不得成其所欲爲心若縣於天地之間慰
　𢽹沈屯而不得解猶陰陽錯行天地大絯
　之時利害相摩生火甚多猶有雷有霆水
　火焚槐之時雖清明之性如月不足以勝
　焚和之火此皆出於有心僓然則縱心而
　至於無心道盡於此矣
　疑獨註在己有義在物有命義有可修之
　道命無可必之理外物不可必主於命而
　言臣子之忠孝在已者也以忠孝求知於
　君親在物者也外物雖不可必在己者不
　可不盡忠孝而不見知於君親者龍逢孝
　已諸人是也非唯不見信愛卒至誅戮憂
　悲此其不可必者君子修其在己以俟在
　天者而已木摩木則火生火守金則爍金
　火不以所生而不焚金不以散釋而失性
　也聖人因陰陽以統天地陰陽順則天地
　通而風雨時唯其絯而不通則雷霆奮擊
　水火焚槐水所以滅火乃出火而焚槐今
　之電火是也聖人至於命則不爲陰陽所
　制無憂樂於胸中世人必於外物五行所
　以爲之賊陰陽所以爲之寇爲憂樂所陷
　而不能逃也螴蜳疑惑不能成事遂意則
　慰乖意則𢽹遇境則沈觸物則屯利害交
　於胸中摩擊内熱則是生火焚其和理而
　性不全矣月者天之陰火者人之陽人欲
　熾而天理虧月不勝火之謂也陰陽五行
　之乖宜惟人欲惡之所召能僓然忘形於
　利害之外斯道盡矣
　碧虚註道安乎内事涉於外在我猶不可
　必況外物乎以仁義爲可必則夷齊不餓
　死以知爲可必則比干不剖心以忠爲可
　必則伍員萇弘不遭戮矣此忠賢佞倖兩
　陷而不可逃也碧者憂之色心主血忠臣
　憂國故血化爲碧伍員萇弘知事君盡忠
　而不知逆君之致禍孝己曾參知事親盡
　孝而不知親嫌而致憂皆未明外物不可
　必之理也惡來順紂同孽相濟而不免猶
　木之相摩龍逢逆紂善惡異性而遭誅猶
　金火相守也陰陽錯行則天地大絯忠孝
　被刑則國家傾覆忠孝臣子所當盡也不
　幸而遇闇君頑父逆理暴虐猶水中有火
　乃焚大槐淮南子云老槐生火是也忠而
　諫諍則憂及其臣佞而諂諛則憂及其君
　皆陷有爲之禍是以憂怵而志不得成其
　心欲高顯於天地之間而世道交喪鬱閉
　屯溺之使無所施用忠佞相摩恚怨日熾
　人和焚棄矣忠孝之誠如月暴虐之性如
　火月固不足以勝之唯僓然無心而至順
　者忠孝之道盡矣
　鬳齋口義桀紂之時賢不肖均於被禍是
　不可必也萇弘被放歸蜀刳腸而死蜀人
　以匱藏其血三年而化爲碧玉晋元帝託
　運糧不至而殺其臣其血逆柱而上齊以
　明月之讖殺斛律光其血在地去之不滅
　亦此類孝己曾參皆以孝而害身是不可
　必也木本無火相摩而生金本至堅見火
　而流皆言其不可必絯異也大雷雨之時
　或焚樹木此皆陰陽錯行而爲灾之事兩
　陷謂人道陰陽螴蜳怵惕不安心若懸言
　其繫縛自苦鬱悶陷溺利害交戰内熱生
　火焚蕩胸中之和氣也人之天性如月但
　爲物欲熏灼其爲月者不能勝之僓然放
　弛貌道盡天理滅盡而後已也
　　褚氏管見外重者内輕物得則已失凡
　　世間利名毁譽成敗得失非性命所有
　　者皆外物也而世俗認以爲眞殉而忘
　　反以至殺身而弗悟何耶盖𣻏風所尚
　　非利則名而毁譽榮辱亦隨之有識者
　　知利之爲汙不屑就焉則慕名以自高
　　名之美者無過忠孝以其能致君親於
　　無過有足以補國家興教化故也若上
　　古風淳君如標枝民如野鹿則安有犯
　　顔逆鱗之舉亦豈有刀鋸鼎鑊之威哉
　　爲臣不幸而遇暴君悖理專殺即陰陽
　　錯行雷霆妄發之時也而後忠見焉爲
　　子不幸而遇虐父窘逐流離即水中有
　　火焚槐之時也而後孝聞焉槐色正黄
　　喻性中和木之爲物絞之得水鑽之得
　　火陰陽之性具焉水中有火陽侵陰位
　　至於焚槐則過亢矣和能不傷乎譬人
　　身由陰陽而生抱沖和而立或得以寇
　　之者物爲之累而氣動于中喜怒并毗
　　陰陽交勝沖和日損客邪乗入無根之
　　木其能久乎兩陷謂外而事君奉親内
　　而修身養命皆不逃乎憂患心惶迫而
　　志不成若縣係於天地之間無求解脫
　　處慰字難釋或借從鬰音義頗明白慰
　　𢾞於思慮沈屯於嗜欲言著物之重所
　　以利害交戰生火内攻沖和焚燼而患
　　生焉夫陰陽之氣運於太虚而無形其
　　舒慘之機則隨人喜怒感召而發吁人
　　亦至靈矣可不自愛重乎又譬以月之
　　明雖大而虧多盈少出於天理也火之
　　明雖小而然之益烈由於人爲也天道
　　惡盈其虧也易復人爲好盛其盛也易
　　衰月不勝火人欲盛而天理滅之譬也
　　月盈而虧則有常度虧而復盈明何損
　　焉火之熾也燎原燭天及其薪盡灰土
　　而已世有臣子盡道而遭困阨者乃所
　　以成忠孝之名而虐之者自速於盡則
　　是身不勝暴虐之勢而理實勝之猶月
　　之形不勝火而明實勝之矣吁忠孝之
　　名成臣子之不幸也道德經云六親不
　　和有孝慈國家昏亂有忠臣然則何以
　　處之曰僓然而道盡僓然而道盡已忘
　　而物化之謂也已忘物化又安有生火
　　焚和之患哉
莊周家貧往貸粟於監河侯侯曰諾我將得
邑金貸子三百金可乎莊周忿然作色曰周
昨來有中道而呼者顧視車轍中有鮒魚焉
周問之曰鮒魚來子何爲者耶對曰我東海
之波臣也君豈有斗升之水而活我哉周曰
諾我且南遊吴越之王激西江之水而迎子
可乎鮒魚忿然作色曰吾失我常與我無所
處吾得斗升之水然活耳君乃言此曾不如
早索於我枯魚之肆任公子爲大鈎巨緇五
十犗以爲餌蹲乎會稽投竿東海旦旦而釣
期年不得魚已而大魚食之牽世鈎錎没而
下驚揚而奮鬐白波若山海水震蕩聲侔鬼
神憚赫千里任公子得若魚離而腊之自淛
河以東蒼梧以北莫不厭若魚者已而後世
輇才諷說之徒皆驚而相告也夫揭竿纍趨
灌瀆守鯢鮒其於得大魚難矣飾小說以干
令其於大達亦遠矣是以未嘗聞任氏之
風俗其不可與經世亦遠矣
　郭註莊子貸粟言當理無小苟其不當雖
　大何益任公子章言志趣不同經世之宜
　各有所適也
　吕註莊子貸粟明養生者止於活身而不
　務有餘任氏釣魚明經世者志於大成而
　不期近效
　疑獨註濟人之急必及其時若監河侯之
　諾莊子以邑金則後時而無及矣故申以
　轍魚之喻言侯不知莊子之急猶莊子不
　知鮒魚之急也任國之公子爲巨鈎大緇
　有興事造業之意犗犍牛大魚食之至襌
　赫千里言存心遠大者所得雖遲而驚動
　天下任公子得魚至無不厭若魚者喻所
　得大者天下均被其澤也後世驚而相告
　言存心遠大者得志於天下傳名於後世
　古伊尹太公之徒是矣鯢鮒魚之小縣令
　官之卑皆非求大之所也
　碧虚註常與謂相親者魚水常相親今失
　之矣故無所安處夫衣人在寒食人在饑
　激江水以迎轍魚不亦晩乎投虎千金不
　如一彘肩之謂也任公子爲巨鈎大緇而
　得大魚於期年之後世之輇量人材諷說
　事務者聞此風俗物異驚而相告盖喻淺
　學之徒不可與論經世大業也竿累(平/聲)所
　謂荆篠之竿璽絲之綸是矣縣(平/聲)高也謂
　高名令聞
　鬳齋口義邑金采邑之租金波臣猶水官
　常與常時相與者輇才揣量諷說猶塗說
　累小繩縣揭之號令猶賞格言飾小說以
　干上求合其所示之令格所能得幾何俗
　字屬下句言世俗之士
　　監河侯說苑作魏文侯呼舊音去聲義
　　當是吁字去聲歎也鮒鰿魚波臣舊註
　　波蕩之臣吴越之王頗難釋諸解略之
　　獨碧虚云吴越水聚之地王猶江海爲
　　百谷王張君房校本逰下加說字去聲
　　其論亦未通詳義考文粗得其意王字
　　元應是土誤加首畫耳說頗簡明此段
　　大意謂人處道中如魚在水不可須臾
　　離苟失道於身而欲假之於外類望監
　　河侯之邑金何足以濟目前之急大鈎
　　巨緇喻所操者大則其得必豐累當作
　　縲綸也風下俗字爲冗出於誤筆此言
　　人之守道乆而見功不可責以朝夕之
　　效及乎涵養成就見之設施澤及萬物
　　豈止淛河東蒼梧北而已哉鮒魚下忿
　　然作色四字誤筆重出縣平聲高
　　名令聞之說爲優



南華眞經義海纂微卷之八十七




南華眞經義海纂微卷之八十八谷二
　　　　武林道士褚伯秀學
　　　外物第二
儒以詩禮發冢大儒臚傳曰東方作矣事之
何若小儒曰未解裙襦口中有珠詩固有之
曰青青之麥生於陵陂生不布施死何含珠
爲接其鬢擪其顪儒以金椎控其頤徐别其
頰無傷口中珠
　郭註詩禮先王之陳迹也苟非其人道不
　虚行故儒者乃有用之以爲姦則迹不足
　恃也
　吕註小人之儒資先王之言以濟其不義
　何以異此
　疑獨註先王之世已遠儒者有資其迹以
　爲盜而至於發冢猶舉逸詩以諷亡者兼
　證口中有珠宜取之也夫仁義之迹大故
　田恒資之以竊國詩書之迹小故儒者資
　之以發冢由詩禮之迹充之以至於仁義
　由發冢之心充之以至於竊國不可不謹
　也
　碧虚註詩以導志禮以導事皆垂訓以翼
　扶治道者也君子則持詩禮以脩身小人
　則誦詩禮以烏盜君子少而小人多故聖
　迹之利天下少而害天下多夫盜不掘夷
　齊之冢必發桀紂之墓者盖有以致之是
　故多藏必厚亡老氏之深戒
　鬳齋口義此喻當時遊說之士借聖賢之
　言以文其姦者自上語下曰臚臚傳者大
　儒爲首而告其下青青之麥二句賦墓田
　下二句譏富者古逸詩也接其鬢而下教
　其取口珠而無損也
　　詩禮之於天下所以正治道而防其流
　　與法並行使人有所興立也聖人世不
　　常有故其爲慮也深思有以盡革天下
　　之弊出於禮必入於法合於禮而法可
　　除聖人之心本無而已奈何季世薄俗
　　有資其迹以爲姦者至於發冢而不恤
　　則非獨害及生民死者亦不得安於泉
　　下其流毒可勝道哉而猶舉詩語以諷
　　可謂爲所不當爲用所不當用也南華
　　憫世眞切而無所效其力遂旁譬曲喻
　　以致意焉至若魯號多儒及覈其實而
　　儒者一人則此章非無爲而言盖欲誅
　　其心而正其教使之爲詩禮所當爲盡
　　儒行所當盡又將以示時俗厚葬之戒
　　起後世淳朴之風一舉綱而衆目張於
　　治道豈小補哉
老萊之弟子出薪遇仲尼反以告曰有人於
彼修上而趨下末僂而後耳視若營四海不
知其誰氏之子老萊子曰是丘也召而來仲
尼至曰丘去汝躬矜與汝容知斯爲君子矣
仲尼揖而退蹙然改容而問曰業可得進乎
老萊子曰夫不忍一世之傷而騖萬世之患
抑固窶邪亡其略弗及邪惠以歡爲驁終身
之醜中民之行進焉耳相引以名相結以隱
與其譽堯而非桀不如兩忘而閉其所譽反
無非傷也動無非邪也聖人躊躇以興事以
每成功奈何哉其載焉終矜爾
　郭註長上促下耳却後而末樓視之儡然
　似營他人事者謂其能遺形去知故以爲
　君子揖而退受其言也設問令老萊明其
　不可進一世爲之則其迹萬世爲患直任
　之則民性不窶而皆自有略無不及之事
　惠之而歡者無惠則醜惠不可長故一惠
　終身醜也言其易進則不可妄惠之隱括
　進之謂也順之則全靜之則正事不遠本
　故其功每成矜不可載故遺而弗有也
　吕註老子孔子初無間然世之學孔子者
　泥迹而不得其心故莊子有是論自脩上
　促下至誰氏之子以貌求聖人者也躬矜
　躬行而矜之容知則非盛德若愚者夫大
　亂生於堯舜之間今不忍一世之傷而有
　爲以救之是騖萬世之患也豈富有之業
　固窶耶將亡其謀而有不及耶言皆不在
　是也夫惠非大知然以歡樂爲騖終身之
　醜猶且有所不爲至有相引以名相結以
　隱者此中民之行進焉耳況體道君子其
　可若是乎盖不能絶棄聖知兩忘善惡皆
　騖萬世之患者也道無不爲而反焉則無
　非傷無爲而動焉則無非邪安有可貴而
　譽之哉豫若冬涉川猶若畏四鄰躊躇之
　謂也奈何載而有之以爲非矜不可得也
　疑獨註末肩背樓傴僂然耳後貴人之相
　視若營四海言廣見無私躬矜容知謂未
　能無經世之迹業可得進進於道也夫仁
　義聖知者聖人不忍一世受害故爲之以
　救當時而後世資其迹以爲害以聖迹治
　世抑使人陵辱至於固陋貧窮又忘其簡
　易之理而不及眞道也惠之而歡者無惠
　則醜中民性可上下進之則上達何必惠
　焉惠者小人所懷故君子不取相引謂趨
　名相結謂樂隱趨名所以同民患樂隱所
　以充己欲二者皆有所偏所以爲中民相
　忘而閉所譽無是亦無非矣人之性反則
　傷順之則全動則邪靜之則正躊躇不遽
　故能順性命之理而每成功欲速則不達
　也孔子載道以行當時終有矜色故老萊
　告之以此
　碧虚註躬矜謂其欲明汙容知謂其將驚
　愚故皆令去之一世之傷數也含容則苟
　免萬世之患迹也驕驁則不救復詢仲尼
　歷聘遭難守道堅固致此貧窶耶或亡其
　謀略事業弗逮耶以惠爲悦而驁物者聖
　人之所醜也中士之性易誘世治則援引
　就名世亂則交結退隱仲尼述作皆美堯
　而惡桀若泯絶聖迹毁譽何有順世者不
　逆故自全靜慮者不撓故自正聖人從容
　行道功業自成成猶不居況不成乎忘言
　則無累載紀則矜名也
　鬳齋口義末微也言背微曲視若營四海
　即蒿目以憂世躬矜汝身矜持之行容外
　飾知思慮驁同傲汝既如此是宜窮也以
　名而相汲引以隱蔽之計相交結皆庸人
　所爲堯桀兩忘則無毁譽矣反謂背自然
　之理動而弗靜無非邪僻聖人不得已而
　後應所以每每成功汝奈何以矜持之志
　自負耶
　　老萊弟子形容夫子狀貌見於三語末
　　句似得聖人之心非具絶塵眼未易道
　　此與關吏仇璋狀文中子之語相類而
　　其師已知之聖賢心通神會若此躬矜
　　謂全身是誇耀容驕色知多謀皆足以
　　召患故令去之驁一作騖爲優言不忍
　　一時之患爲仁義以救之後世殉迹成
　　弊馳騖而不止也抑固窮窶輕於用世
　　耶或無謀而慮弗及此耶何歡於爲惠
　　之心形見於外而不可掩耶蓋譏夫子
　　遑遑遊聘徒自困其形神是馳騖終身
　　之醜庸民之行進於此耳進則相引以
　　名退則相結以隱譽堯非桀由此而生
　　若兩忘非譽堯桀奚辨哉反謂反前所
　　言不能兩忘者則愛惡存懷與物皆傷
　　也動謂内無定見喜譽惡毁者則隨物
　　趣舍於行爲邪也是以聖人待時而動
　　徐以興事每有成功奈何自負其能終
　　不免於矜也夫子之與老萊猶出烏堯
　　而隱爲由南華寓言以警世之不知時
　　而强爲以要譽者耳非實貶之也
宋元君夜半夢人被髮闚阿門曰予自宰路
之淵爲清江使河伯之所漁者余且得予元
君覺使人占之曰此神龜也君曰漁者有余
且乎左右曰有君曰令余且會朝明日余且
朝君曰漁何得對曰且之網得白龜焉其圓
五尺君曰獻若之龜龜至君再欲殺之再欲
活之心疑卜之曰殺龜以卜吉乃刳龜七十
二鑽而無遺筴仲尼曰神龜能見夢於元君
而不能避余且之網知能七十二鑽而無遺
筴不能避刳腸之患如是則知有所困神有
所不及也雖有至知萬人謀之魚不畏網而
畏鵜鶘去小知而大知明去善而自善矣嬰
　兒生無石師而能言與能言者處也
　郭註神之不足恃也如此唯靜然居其所
　能而不營於外者爲全不用其知而用衆
　謀猶網無情故得魚小知自私大知任物
　去善則無所慕無所慕則不驕而自善汎
　然無習而自能非跂而學彼也
　吕註龜有知而不得免患有神而不能避
　網是爲有所困有所不及爲道者所以絶
　聖棄知也雖有至知萬人謀之寡不勝衆
　其情得矣魚不畏網而畏鵜鶘鵜鶘有知
　網無知也故去小知而大知明去善而自
　善則治國者何以知爲哉嬰兒無石師而
　能言苟以知而與天下之民處其能使之
　不知乎
　疑獨註善知人之吉凶龜之知也刳而不
　喪其靈龜之神也然而不逃余且之網不
　免元君之厄是知有所困神有所不及夫
　聖人者聚衆人之善并天下之知所以爲
　至知也凡無情於物然後能得物故魚不
　畏網而畏鵜鶘去小知則知周萬物去小
　善則善出天性嬰兒無師而能言漸染而
　不覺豈用知以求之哉
　碧虚註龜十七十二兆八九之數故關子
　明易傳以七十二爲歷法蟾蜍辟兵而不
　免仲夏之殺雞明將旦而莫逃鼎俎之難
　靈於彼必昩於此是謂知有所困神有所
　不及也衆忌多知魚畏有心能去知人之
　知而養自知之明去離道之善而保自全
　之善則近道矣嬰兒淳朴漸散與能言者
　處也既能言矣分别是非而利害生焉
　鬳齋口義阿門曲側之門名之以知則有
　窮時人有至知者豈能勝萬人之謀鵜鶘
　有心害魚非網比也我有心彼亦有心能
　去其小知而付之自然則大知明矣去吾
　爲善自名之意則善自歸之石同碩碩大
　之師能教人嬰兒不待教而能言皆自然
　之喻
　　宰路淵名神龜所居爲清江使河伯之
　　所則以知而見役兼由清入濁所以不
　　免乎患猶能見夢於元君則其神靈未
　　泯也龜陰物而介色白應陽其圓五尺
　　配五行也卜殺龜而吉明兆不爲己私
　　雖不利於己而能著靈於人也七十二
　　鑽而無遣筴言其材美上符天候然而
　　入網莫逃刳腸不免者其神其知有時
　　而窮皆不足恃若不爲清江使而曳尾
　　於塗中以全無知之知不神之神斯爲
　　至知至神矣又何有網罟之憂哉此章
　　與史記龜策傳相類但彼作漁者豫且
　　即此人是故有至知者慮衆人之謀得
　　以勝之而不敢全恃衆知之謀無異鵜
　　鶘之於魚非若網之無心而可避也欲
　　避患者當去自己小睹之知而取衆謀
　　以爲知則大明而周物是以去已善而
　　天下之善歸之如嬰兒與能言者處久
　　而俱化不知所以然而然也



南華眞經義海纂微卷之八十八










南華眞經義海纂微卷之八十九谷三
　　　　武林道士褚伯秀學
　　　外物第三
惠子謂莊子曰子言無用莊子曰知無用始
可與言用矣夫地非不廣且大也人之所用
容足耳然則厠足而墊之致黄泉人尚有用
乎惠子曰無用莊子曰然則無用之爲用也
明矣莊子曰人有能遊且得不遊乎人而不
能遊且得遊乎夫流循之志决絶之行噫其
非至知厚德之任與覆墜而不反火馳而不
顧雖相與爲君臣時也易世而無以相賤故
曰至人不流行焉夫尊古而卑今學者之流
也且以豨韋氏之流觀今之世夫孰能不波
唯至人乃能遊於世而不僻順人而不失己
彼教不學承意不彼
　郭註聖應其内當事而發已言其外以暢
　事情情暢則事通外明則内用相須之理
　然也性之所能不得不爲性所不能不可
　强爲唯莫之制則同焉皆得而不知所以
　得也德非至厚則莫能任其志行而信其
　殊能人之所好不避是非死生以之易世
　無以相賤所以爲大齊同唯所遇而因之
　胡能與化俱而學者尊古卑今失其原矣
　隨時因物乃平泯也當時應務所在爲正
　本無我我何失焉教因彼性故非學彼意
　自然承而用之則萬物各全其我矣
　吕註世情以有知有能者爲有用無知無
　能者爲無用而不知無用者乃有用之所
　自出也自道觀之則世所謂知能有用者
　其小曷啻容足之於地耶列子云至遊者
　不知所適至觀者不知所視物物皆逰物
　物皆觀此我之所謂遊我之所謂觀也莊
　子之逰亦若是而已得道者物無非道則
　物物皆遊物物皆觀雖欲不遊不可得也
　人而不得道雖欲逰之不可得也流遁之
　志因俗而爲卑决絶之行離世而爲高皆
　非至知厚德之任盖蔽於一曲以至覆墜
　火馳而不顧則雖相與爲君臣亦時而已
　易世無以相賤其不當於道則一也有至
　知厚德者卑不爲流遁高不爲决絶唯道
　之從而已故至人不流行無轍迹也若遵
　古而卑今則以豨韋氏之流觀今世𣻏薄
　其心孰能平而不波乎唯至人乃能逰世
　而不爲僻異之行外順人而内不失己因
　於彼而教之非學也達其意而承之不彼
　也所教者彼之所有非教以所無也不能
　通天下之意則彼是生矣達其意而承之
　何彼之有此至人之所逰也
　疑獨註有用之用器也無用之用道也器
　有極其用小道無窮其用大莊子論道其
　言浩博故惠子疑其無用告以知無用而
　始可與言用譬行地雖至廣人之所用容
　足耳足外若無餘地恐墊溺而不敢行然
　則無用之爲用明矣逍遥遊論大樗大瓠
　皆此意逰者有行有止而自在者也人皆
　有自在之性有能有不能者在學與不學
　之間學而至於反本則能逰矣雖不務外
　觀亦無不自在此能遊也不學而烏物所
　蔽雖日務外觀亦不能自在矣流者逐物
　而不反遁者防患而不進决者果於動絶
　者滅其跡皆滯於一偏以之爲知則有所
　不知以之爲德則有所不載故靈氣覆墜
　心情火馳雖與爲君臣時適然耳何貴何
　賤哉至人唯變所適遇則因之不留行焉
　以三皇已前觀今之世孰不爲風波之民
　唯至人隨世而遊出於天性故能順物而
　不失己彼來則教之未嘗有事於學承彼
　之意而從之不以彼爲彼也内篇曰彼且
　爲嬰兒亦與之爲嬰兒是也
　碧虚註人以跐蹈之外爲無用之地若掘
　之墊下至於黄泉獨存容足地則不能跬
　歩矣譬之種植必多空地斯能蕃茂則無
　用之爲用明矣人能遊學於道性自然也
　安得使不遊乎不能逰學於道亦性自然
　安得使之遊乎世人不知分量妄役流蕩
　遁逃之志果决卓絶之行刻意以爲高亢
　皆非至知厚德所因任也覆墜謂不逰學
　而廢業火馳謂苦逰學而進益各務所趨
　而不反顧在時所尚遞爲君臣而已何分
　貴賤哉唯至人出處有道各行其志而學
　者貴遠忽近其弊已乆以上古聖賢觀今
　之世無不波蕩失性者至人則隨世汙隆
　外應物而内全眞彼之所教我者世道不
　必學也然亦承其意而不彼外之所以得
　全於世此之謂能遊
　鬳齋口義墊掘也若容足之外皆深淵則
　不可行故曰無用之用逰者自樂之意有
　能有不能喻有達有不達流遁逐物决絶
　自異至知厚德修自然之人任爲也覆墜
　陷溺世故火馳奔逐利名此皆不能自反
　者雖時間有君臣貴賤之分身没何有唯
　至人所行與世無留戀以古今爲一學者
　尊古卑今不知世變若以上古觀今日則
　皆爲波蕩失性者矣逰世而不僻則不以
　古今爲是非順人不失己外混世而内有
　所存彼之所教自以爲是我固不學之亦
　順承其意而無彼我之分此即齊物論因
　是之意
　　逰者逍遥自適於無用之地以全己之
　　大用唯達道之士能之能之者不得不
　　遊不能者不可强也盖謂時俗逐物而
　　流遁者多否則又爲决絶之行刻厲矯
　　亢而不自適則視人世如鼎鑊陷穽至
　　於負石自沉抱木燔死者有之何望乎
　　逍遥遊哉故皆非至知厚德者之所因
　　任類多顚覆奔馳於名利以求慰其心
　　雖一時有君臣之分若易此一時則無
　　以相貴賤唯道爲天下貴悖道則無以
　　取重於世也故至人聽物流行而不遏
　　與之同逰乎天地之一氣耳古往今來
　　乃其常理我能轉物則可反今爲古豈
　　貴耳賤目妄有尊卑分别哉且以上古
　　觀今之世孰不爲波蕩之人心忘古今
　　逰世而不爲僻異之行順人不失己以
　　衆心爲心而我心得矣是謂反今成古
　　何尊何卑仲尼答冉求以古猶今也即
　　此意是以人來學者因彼性而教之不
　　學其所不能承彼意而順之不以彼爲
　　異也如是則古今物我同逰一天雖相
　　後千萬年相去千萬里相處千萬人無
　　異合堂同席於漆園夫子之門而樂黄
　　帝老聃之道也此言至人應世非唯能
　　自遊於道又能與物同逰所以貫百王
　　於一道參萬世而成純者也
目徹爲明耳徹爲聰鼻徹爲顫口徹爲甘心
徹爲知知徹爲德凡道不欲壅壅則哽哽而
不止則跈跈則衆害生物之有知者恃息其
不殷非天之罪天之穿之日夜無降人則顧
塞其竇胞有重閬心有天遊室無空虚則婦
姑勃豀心無天遊則六鑿相攘大林丘山之
善於人也亦神者不勝德溢乎名名溢乎暴
謀稽乎誸知出乎爭柴生乎守官事果乎衆
宜春雨日時草木怒生銚鎒於是乎始脩草
木之到植者過半而不知其然
　郭註當通而塞則理有不泄而相騰踐凡
　根生者無知亦不恃息殷當也息不由知
　由知然後失當失當而後不通故知恃息
　息不恃知然知欲之用制之曰人非不得
　已之符也天理有常運無情任天竇乃開
　閬空曠逰不係勃豀爭處攘逆也自然之
　理有寄物而通者夫名高則利深故修德
　者過其當禁暴則名美於德急而後考其
　謀平往則無用知柴塞也衆之所宜者不
　一故官事立事物之生皆有由事由理發
　故不覺也
　吕註人之耳目鼻口不爲聲色臭味所壅
　則爲聰明爲顫甘爲知德壅則哽而不通
　不通之甚則相蹂踐得失交戰於胸中幾
　何而不至於跈此陰陽之患所以作衆害
　之所以生也凡物之有知者息存則生息
　去則死息之出入隨子午以消長循陰陽
　而左右與元氣交通無日不然則是天之
　穿而通之日夜均平未始有降人顧以聲
　色臭味塞其竇而不使之通所以降而不
　殷也人能恬淡虚無則眞氣從之正形一
　視則天和將至是以胞有重閬周固生白
　而邪穢不能侵心有天遊逍遥無爲而事
　物不能撓室必有空虚以異乎尊卑否則
　婦姑瀆而勃豀矣心必有天逰以出乎塵
　垢否則六鑿珍而相攘矣六鑿即耳目鼻
　口心知也人誠知所謂天逰則雖逰乎人
　間世萬物無足撓心其神足以勝之也奚
　以大林丘山爲善哉上德不德故無名有
　名則德之溢暴之而不藏又名之溢也則
　謀不得不稽乎誸知不得不出乎爭柴不
　得不生乎守此所以成實乎衆宜聲色臭
　味柴其外思慮知謀柴其内而不能相通
　也夫爲道者之治心治之於未亂無若草
　木怒生而銚鎒脩也
　疑獨註徹者通而無累六者皆徹則無所
　不聰明無所不顫甘無所不知無入不自
　得此之謂反本故能内視反聽以至鼻口
　心知皆内求諸己然後六根解脫衆塵不
　染於此所以入道六者不徹則爲物所壅
　相陵賤而害衆生矣夫生物之有知者以
　息爲主息者沖氣之往來本由於心而鼻
　其所自也前言六者貴徹息則六者之主
　人之好惡不中者盖有物塞之非天之罪
　自然之理通穿萬物晝夜不息無降殺也
　而人自以六物反塞其竇耳胞有重空乃
　能容五藏通氣液天遊喻心虚無係道生
　其中室者婦姑共處中不虚則尊卑競爭
　心者衆好所攻中不虚則六鑿攘奪此所
　以害生若其心虚則死生驚懼不入於中
　無往而非適也大林丘山神之所寄故善
　於人人知山林之善而不知有神者主之
　神之寄於山林猶自然之理寄於心也德
　者性之自得名生則德溢德溢則人不好
　德而好名爭名則暴矣誸者言之急爭者
　凶之器謀欲速故岀於誸知好勝故出乎
　爭柴謂衆好内實故生乎守皆非自然者
　也衆所宜者不一官事合乎衆宜則果於
　成矣春雨之時草木衝地而生未達則怒
　農器於是乎始修則倒植者過半凡物倒
　植則無生理當春則倒者亦植造物所爲
　不知其然也此皆言順自然之理
　碧虚註人能收視反聽納息潄液虚中藏
　用則六事俱徹妙極無加不然則哽礙騰
　踐上下錯亂諸疾作矣凡動物有知者皆
　恃息而生其六根壅閼而氣息弱者由欲
　惡之孽所致非天之罪也元氣貫通萬物
　人之竅穴晝夜昇降與之無窮乃爲嗜欲
　所窒空窾結滯神明何所託哉身内有丹
　田三宫金堂玉室胞有重閬也心中有竅
　謂之天府神遊息於其間室隘則婦姑反
　戾心礙則欲惡紛紜是故茂林爲丘山之
　美林伐則氣象損奇才爲士人之美才役
　則精神耗名夸者虧德志暴者損名謀貴
　深靜稽乎說急則淺陋矣智當晦藏出乎
　爭則與物競矣若能柴立不移而自保守
　免爲物所害也官事果乎衆宜在私則决
　乎自殉德形則名知顯而暴爭興春澤則
　草木生銚鎒起衆人逆道以求生猶草木
　反根而欲秀也
　鬳齋口義得自然之理而大通徹則耳目
　之所視聽爲眞聰明鼻口之所嗅嘗爲眞
　顫甘心所知爲眞知德爲眞德矣哽謂不
　通珍者足迹人見道有礙則累於形迹而
　衆害生也息猶生生之謂性人皆有之有
　此受生之性而後有此知覺所以知覺恃
　此息也或至於不當理者豈天靳之耶天
　理之在人身日夜發見人以物欲自塞其
　心竅耳胞膜空曠心君主之以天理自適
　謂之天逰室窄而婦姑爭鬭喻心蔽塞則
　六根相攘矣大林丘山人見而善者平日
　耳目隘窄不能存自然之神以勝物欲故
　也求名利則德性蕩溢性暴急則名亦蕩
　溢言併與名失之誸同弦有急意急而後
　稽於知謀有爭競而後知謀所出守執不
　化而後有柴哽不樂之意求衆事之宜者
　固執不通之弊此言癡兒欲了官事官事
　不可了也春雨至而草木怒生人修田器
　以鉏拔之豈有心於戕草木哉爲耕種計
　不得不然盖生者自生拔者自拔草木去
　而所種之物又生便是其成也毁也其毁
　也成也由是而觀得喪生死皆當聽其自
　然自德溢而下皆容心之失能無容心則
　有天逰矣
　　耳目鼻口心能通而無係者皆由知徹
　　爲德所致苟無德以貫之則五者俱壅
　　關竅哽塞物欲騰踐爲害多矣夫生物
　　之有息所以通一身之氣交天地之和
　　升降而滋榮之故經乆不衰當老益壯
　　今養生家正主此論但不能培養其源
　　而又有所作爲以壅閼之則非與天地
　　元氣流通之道元氣貫穿萬物無時休
　　歇其有衰殺者人自以六物反塞其竇
　　耳動物恃乎息植物恃乎根皆受氣之
　　所倚以爲命者也胞謂腔子重閬謂此
　　身從空而有自内又有五藏之空以行
　　氣液天遊謂心中能虚則無往不適也
　　室不虚則尊卑勃戾心不虚則欲惡凌
　　奪吾室與心有主之者外物安得而撓
　　動哉大林丘山之善於人以平日所見
　　隘陋忽睹虚曠高明之境心必喜之此
　　乃神不勝物反爲所勝山林臯壤使我
　　欣欣樂未畢也哀又繼之大化密移理
　　之必至唯至人不假物而樂故不因化
　　而哀化在我而能轉物故也然則物之
　　善人也豈眞善人之樂物也豈眞樂哉
　　盖外有慕則内虧重於彼則輕此矣夫
　　名公器不可多取故名之出爲德之失
　　有名而暴之又名之失也二者俱失急
　　思所以爲謀則知出而爭興此衆害生
　　之驗及有能守者又病在柴塞而無變
　　執一己之私若官事則務在衆宜衆宜
　　謂前六者皆徹而無私則其視聽嗅嘗
　　思慮與天下共否則嗜欲紛起如春雨
　　日時草木怒生而不可遏農器於是乎
　　始修言治之不早草木雖拔得雨再生
　　時使之然人莫知也人之命在息而使
　　之降而不殷則所以扶衛而補續之者
　　豈無其道哉要在知其時而已此又南
　　華密示養生之祕㫖學者宜深思之顫
　　(同/膻)跈(同/蹍)



南華眞經義海纂微卷之八十九

南華眞經義海纂微卷之九十(九十一/同卷)谷四
　　　　武林道士褚伯秀學
　　　外物第四
靜然可以補病眥𡟬可以休老寧可以止遽
雖然若是勞者之務也非佚者之所未嘗過
而問焉聖人之所以駴天下神人未嘗過而
問焉賢人所以駴世聖人未嘗過而問焉君
子所以駴國賢人未嘗過而問焉小人所以
合時君子未嘗過而問焉演門有親死者以
善毁爵爲官師其黨人毁而死者半堯與許
由天下許由逃之湯與務光務光怒之紀他
聞之帥弟子踆於窾水諸侯弔之三年申徒
狄因以踣河筌者所以在魚得魚而忘筌蹄
者所以在免得兔而忘蹄言者所以在意得
意而忘言吾安得夫忘言之人而與之言哉
　郭註補病休老止遽非不病不老不遽也
　若是猶有勞故佚者超然不顧神人言其
　内聖人言其外趨舍各有分高下各有等
　慕賞而孝去眞遠矣斯尚之過也其波蕩
　傷性遂至於踣河失兩聖之意乃都無所
　言也
　吕註靜然至止遽古之道術有在於是雖
　然動而後有靜繁而後有揃熾而後有滅
　擾而後有寧爲勞者言之所以息其勞佚
　者則未嘗動安用靜未嘗繁安用揃未嘗
　熾安用滅未嘗擾安用寧此所以不問也
　唯有德而後佚佚者神聖之所兼也孔老
　同生於周莊孟俱遊於梁而其言未嘗相
　及者道不同不相爲謀也神人聖人不同
　者迹賢人君子不同者才君子小人則有
　義利之分矣官師之勸其黨至於毁死許
　由之逃其徒至於踣河殉迹之弊至此莊
　子恐後世得其言而昩其所以言故引此
　二者卒之以筌蹄之喻俾學者忘言以求
　其意也
　疑獨註然當是默字之誤眥搣謂剪齊須
　鬢以滅老顔字又作剪滅靜默補病非不
　病也休老止遽皆出人爲而非自然是勞
　者之務故佚者未嘗問焉駴猶馭也聖人
　者神人之緒餘有爲天下之功賢人者聖
　人之德業有治天下之效君子者賢人之
　名迹有治國之事小人則君子之反也故
　皆未嘗過而問焉演門宋城門其地有親
　死而善毁者宋君嘉其孝爵之爲官師鄉
　人慕之强哭詐毀至於滅性而死者半此
　殉迹之弊聖人雖有治天下之迹本出於
　無爲無爲而無不爲也許由務光古之無
　爲者逃堯湯而去之見其未能無不爲紀
　他申徒狄則尤甚者也筌蹄之喻義不待
　釋
　碧虚註靜然補病未可以完神眥𡟬休老
　未可以還嬰寧以止遽未可以灰心眞誥
　云時以手按目四眥令見光分明是檢眼
　神之道乆爲之見百靈老形之兆發於目
　眥披𡟬皺紋可以沐浴老容雖然勞者之
　務故佚者超然不顧聖人則有名神人則
　無迹賢人尚行義乃聖人之餘事君子貴
　循理乃賢人之塵垢小人事苟且乃君子
　之贅疣也演門黨人哀毁過禮强哭傷性
　由殉外失眞係禄之深也紀他申徒又蹲
　窾踣河蕩失眞性皆刻意尚行好名之過
　獲魚兔則筌蹄可忘悟道妙則言教頓舍
　漁獵之夫尚不虚飾其笱罥探微之士奚
　用巧事於談說乎
　鬳齋口義心能安靜則向之失者可以補
　全剪滅物欲可以優逰至老寧其身心可
　止遽急此皆言失而後復先病後瘳故曰
　勞者之務若安逸之人胸中本靜則不問
　及此非佚者之所所猶事駴(同/駭)聖人以仁
　義治天下是駭之也神人則無此賢者以
　盛德駭世君子以聲名駭國小人營營求
　合一時但高一著則無此矣演門有善毀
　而得爵者鄉人慕之毀死者半此言好名
　之累許由務光以隱得名紀他慕之蹲於
　窾水蹲有鄙薄意亦欲諸侯以國讓之此
　已可笑三年後申徒又慕隱名踣河而死
　此極言好名之過既說盡了却以筌蹄之
　語結末與前篇言而足言而不足體格一
　同
　　補病休老止遽皆勞損於前而後求復
　　非佚者之事故過而弗問神人之於聖
　　人聖之於賢賢之於君子亦若是儻求
　　合於時則去君子遠矣此皆以大觀小
　　其德量有以包含之而不復問卒使自
　　化則等而上之可跂及也故凡物之在
　　外者聖人以不必必之然後涉世而無
　　患所以三教聖人設化雖不同而其言
　　未嘗相訾不過乎開人心資治道同歸
　　於善而止耳駴同駭德充符惡駭天下
　　崔本作駴可照演門善毁黨人慕之遂
　　忘死許由逃堯申徒慕之遂踣河是皆
　　認迹以爲眞併己之眞失之無異指筌
　　蹄而求魚兔何惑之甚耶故南華思忘
　　言之人而與之言言忘而意可得矣
　　是篇首論内外之輕重以明物我之親
　　疏在外者係乎物故不可必在内者由
　　乎我求則得之而世人多務外求求而
　　不得怨尤至矣故建言以破其惑夫忠
　　孝立身之善行猶不能必君親之知以
　　在内求其外故也況以外求外者乎由
　　是知性命之内無非道悟之則全性命
　　之外無非物必之者失唯僓然無爲闇
　　與道合斯可逃乎兩陷也莊子貸粟而
　　申轍魚之喻則惠物在及時任公垂釣
　　而鄙小說之非則明道當存大儒者徴
　　詩習禮乃或發冢取珠其初學未必不
　　正及爲物欲所遷則冒禁傷化有所不
　　恤反不若下愚不學者之猶有忌憚而
　　安乎定分也是皆原乎上之人以聖知
　　治民之過乆則姦民之雄者併聖知而
　　竊之矣復寓言於老萊仲尼以兩忘非
　　譽世患自息即我無爲而民自化之意
　　白龜能見夢而不能逃網則神不自神
　　而不知有不神之神盖喻恃知以脫患
　　不若忘知之無患也次以知無用而始
　　可以言用其義互相發明至論人有能
　　遊謂遊心於淡遊在内也前皆寓言此
　　稱莊子曰正當篇本㫖使學者超外物
　　之累進虚通之域神融意適無所不之
　　則道幾矣世習愈下往往遊所不當遊
　　至於火馳覆墜而不顧雖聖人復出末
　　如之何間有樂於逰者不過以江海爲
　　閑山林爲善而放蕩終身焉此逰世而
　　僻者不免務外而已繼又誨以身貴六
　　徹則道不欲壅有知恃息則人當貴虚
　　室虚白生無往而非天逰故勞者之務
　　佚者不問猶君子賢聖之有差等也至
　　於演門因毁而致爵申徒逃湯而踣河
　　皆由上貴卓絶之行是以下立潔脩之
　　中本欲礪世興教而不知傷生害俗也
　　故舉以爲後世鑑夫以行觀言亦外物
　　也然而非指無以見月故立言君子不
　　憚於諄諄在學者善求其要而已矣

南華眞經義海纂微卷之九十





南華眞經義海纂微卷之九十一
　　　　武林道士褚伯秀學
　　　寓言第一
寓言十九重言十七巵言日出和以天倪寓
言十九藉外論之親父不爲其子媒親父舉
之不若非其父者也非吾罪也人之罪也與
己同則應不與己同則反同於己爲是之異
於己爲非之重言七十所以已言也是爲耆
艾年先矣而無經緯本末以期年耆者是非
先也人而無以先人無人道也人而無人道
是之謂陳人巵言日出和以天倪因以曼衍
所以窮年不言則齊齊與言不齊言與齊不
齊也故曰無言言無言終身言未嘗言終身
不言未嘗不言有自也而可有自也而不可
自有也而然有自也而不然惡乎然然於然
惡乎不然不然於不然惡乎可可於可惡乎
不可不可於不可物固有所然物固有所可
無物不然無物不可非巵言日出和以天倪
孰得其乆萬物皆種也以不同形相禪始卒
若環莫得其倫是謂天均天均者天倪也
　郭註寄之他人十言而九見信世之所重
　十言而七見信巵滿則傾空則仰非持故
　者也況之於言因物隨變日出猶日新日
　新則盡自然之分分盡則和也言出於己
　俗多不受故借外耳肩吾連叔之類是也
　父之譽子人多不信時有信者輒以常嫌
　見疑故借外論之己雖信而懷常疑者猶
　不受寄之他人則信之人之聽有斯累同
　應否反互相非也三異同處而二異訟必
　取是於不訟者俱異耳而獨信其所是非
　借外而何重言以其耆艾故俗共重之使
　不借外十信其七年在物先而其餘本末
　無以待人則非所以先也直是陳乆之人
　便共信之此俗之所以安故習常也夫自
　然有分而是非無主故曼衍莫能定曠然
　無懷因而任之所以各終其天年也付之
　於物就用其言則彼此是非居然自齊若
　立言以齊之則我與物復不齊矣言彼所
　言而我竟不言故未嘗言亦未嘗不言彼
　我情偏有可不可而物各自然自可統而
　言之無可無不可而至也唯言隨物制而
　任其天然之分者能無夭落雖變化相代
　其氣則一於今爲始於昨爲卒理自爾耳
　莫得其倫夫均齊者豈妄或皆天然之分
　也
　吕註寓言十九則非寓而言者十一重言
　十七則非重而言者十三而已巵言日出
　和以天倪則寓與不寓重與不重皆巵言
　也何謂寓言十九夫道近在吾心以吾心
　論之彼則疑而不信猶父不爲子媒必藉
　外論之非吾不欲直言人不可與直言故
　也何謂重言十七同己則應而爲是異己
　則反而爲非吾所以言於人者欲其應不
　欲其反也故因其心之所重耆艾之人而
　言之以已所重猶已言也凡此書中稱引
　古昔者皆是以耆艾爲重者所聞先於我
　非以年也有經緯本末足以先人則人從
　之人而無以先人是謂陳乆之人曷足重
　哉言出未始有言則其日出猶巵而已巵
　之爲物酌於鐏罍而時出之中虚而無積
　也天倪則無烏之至聖人所休和以是非
　休乎天均則出處語默無非天均因以曼
　衍即是理而推之所以窮年也唯無我而
　不言則齊有言則有我有物安得而齊故
　齊與言言與齊未始齊也不言雖齊猶與
　言不齊未足爲大齊唯言無言而後大齊
　巵言是也故終身言未嘗言終身不言未
　嘗不言所謂可與不可然與不然皆有自
　也固有所然所可則無不然無不可可知
　矣萬物之種其出未始不同知其同則知
　始卒若環是謂天均天均者是非於此而
　和萬物所齊無爲之至故曰天倪也
　疑獨註寓言製名以言重言世俗所重巵
　言猶老子云善言無瑕讁也巵滿則傾空
　則仰喻言之善者因時而適變日出而不
　窮乃能和之以自然之分十言而九見信
　七見信皆局於陰陽之數不能無窮也言
　出於己俗多不信故父不爲子媒而藉外
　論之是謂寓言也重言如托以孔子顔回
　之類言雖出於己可推重則爲耆艾如無
　經緯本末雖耆艾亦非重也學至於道斯
　能先人否則陳人而已聖人之言應物當
　理往而不留故曰日出唯能和以天倪所
　以曼衍窮年也巵言出於不言不言則萬
　理自齊言則不齊矣莊子巵言出於既齊
　之後而齊與言言與齊皆不齊也莫若無
　言雖無言而未嘗不言孔子欲無言亦何
　嘗無言言出於無言則雖終日言所以應
　物也何意於言哉雖終日不言無妨應世
　也何嘗不言哉此莊子巵言之意有自也
　而可有可有自也有自也而不可無可無
　自也下文體此有自有然是非彼我之所
　起可不可然不然將以齊彼我一是非也
　而然於然可於可固有所然固有所可則
　使萬物各足於性命之内然可在物不在
　我也非巵言日出和以天倪孰得其乆耶
　種者物生之始萬形萬變其化無窮相代
　始終如環無端莫得其倫理是之謂天均
　人力莫與焉天均言其平天倪言其始皆
　自然之諭
　碧虚註寄寓之言十取其九德重之言十
　不信三此世俗之見也巵滿則傾空則仰
　中則正日出則斜過午則昊及中則明巵
　言取其正日出取其中君子言出中正而
　明和之以極分而巳藉外之言人多取信
　父之譽子難爲巧辭世人不察是非而以
　己同爲善重者取其耆艾若年先而無德
　非先也止是陳舊之人耳巵言日出中正
　而明和以極分之理因以不滯之辭所以
　盡其天年而無悔吝不言謂默默則寓重
　巵言皆齊盖以不言齊之也不言之理自
　齊寓重巵言自不齊耳故曰齊與言不齊
　是言自屬言齊自屬齊此與一與言爲二
　之義略同言無言謂無情之言巵言中正
　豈有情哉無是非愛惡之情則無是非愛
　惡之言故終身言而未嘗言若乃謹默括
　囊而中正未嘗去心則是終日不言未嘗
　不言也有自而可與不可有自而然與不
　然言其皆有由然乎然可乎可由於道故
　也其不然不可不由於道故也固有所然
　所可則無不然不可矣故再舉巵言可乆
　總結前文萬物異種理自相代有形化無
　形無形生有形有情交無情無情變有情
　始不見首卒不見後循環莫測故曰天均
　自然均平取其極分而已矣
　劉槩註水之在巵猶言之在德不滿則不
　發也自外來者益之而不可增由中出者
　雖多而未嘗虧故曰巵言日出物之有際
　必有端倪自然之倪始卒若環故曰和以
　天倪如草曼水衍以譬自然之緒道全而
　物不傷故可以盡年也終身言未嘗言終
　身不言未嘗不言則六經不爲支離老子
　不爲簡約矣若以寓言以祈人之合重言
　以祈人之信皆有爲而言言之末也則巵
　言者其爲言之本歟
　鬳齋口義巵以貯酒飲之有味日出者件
　件之中有此言以天理而調和衆心也父
　爲子媒人必不信故藉外論之已言所以
　止其爭變也借重於耆艾則聞者不敢非
　古先帝王皆耆艾也經緯本末言知常變
　始終期年期頤之年年先而學無所見不
　足以先人所謂陳乆無用之人耳曼衍自
　得窮年以此送日月也以無言爲言則歸
　于一理若以一而形諸言或以言而論此
　一皆爲容心不齊一矣唯無言則齊無心
　之言是也故終身言而未嘗言不言之中
　使人悟理則非不言也凡人所謂可與不
　可然與不然皆各有所是我何從而然可
　之唯隨其然者可者而然之可之固有所
　然所可則無不然不可矣齊物篇論此甚
　詳非以自然之言調和衆口豈能千古不
　磨萬物之種同出於造化往來終始相代
　於天地之間其倫理之妙莫得而窮之天
　均者天理之同然也
　　寓重之義諸解已明十居九七之論爲
　　優則出胸臆而言者無幾盖謂世俗之
　　人中無所主輕重隨人故從權立言乗
　　機化導俾從信而入陶成善心其憂世
　　愛民亦切矣巵言解者不一夫巵之貯
　　水喻言之載道道固非言所能盡水亦
　　非巵所能量遽謂道不屬言水不屬巵
　　不可也故其言日出而不窮人亦聽之
　　而不厭非若寓言重言之有所去取也
　　盖能和以自然之分則可以合天下之
　　心而我無心何同異是非之辨哉父不
　　爲子媒一語足以盡寓言之㫖我所以
　　藉外論之者爲彼難信故也其同異在
　　言而應反見諸迹不若無言之混成而
　　人莫我異無言之混成又不若無心之
　　言能化物而無迕也重言亦出於已言
　　經緯論其才本末明所學此又有警勵
　　學者之意巵言無窮而能和以自然之
　　分優游曼衍以終天年何世累之能及
　　至此亦可矣後又隨掃其迹云凡天下
　　事物之理不言則齊與道爲一齊與言
　　猶無與有粗妙異理惡得而齊唯超有
　　無而㝠粗妙者斯大齊也故曰無言曰
　　當是言字下文可照此又明夫未嘗言
　　未嘗不言之妙神而化之不滯有言無
　　言之迹而天下風靡影從也夫言之有
　　可有然出於固然固可則無不然無不
　　可矣此巵言所以併包寓重而無遣故
　　言滿天下無口過也本經末篇自叙有
　　云以巵言爲曼衍以重言爲眞以寓言
　　爲廣則知是經所言浩瀚宏深千變萬
　　化不越此三條而已然而絶迹易無行
　　地難不言易言無瑕讁難南華立此三
　　言所以免乎瑕讁也夫以言免瑕讁猶
　　夫若忘言而無瑕讁忘謂有而無之非
　　不言之偏執也忘言極議夫子之欲無
　　言近之世間萬物同出乎機而禀形有
　　異相代無窮猶言之同出乎心而立論
　　有異辨諍無極聖人因而不自唱應彼
　　而言非我言也故若環無端莫究其極
　　我則和以是非而休乎自然之分而已
　　是亦遣言之意云
莊子謂惠子曰孔子行年六十而六十化始
而所是卒而非之未知今之所謂是之非五
十九非也惠子曰孔子勤志服知也莊子曰
孔子謝之矣而其未之嘗言孔子云夫受才
乎大本復靈以生鳴而當律言而當法利義
陳乎前而好惡是非直服人之口而已矣使
人乃以心服而不敢蘁立定天下之定已乎
　已乎吾且不得及彼乎
　郭註隨年隨化與時俱也時變則俗情亦
　變乗物以逰心者豈異於俗哉變者不停
　是不可常謂孔子勤志服膺而後知非能
　任其自化此明惠子不及聖人之韻遠矣
　孔子謝變化之自爾非知力之所爲故隨
　時任物而不造言若役其材知而不復本
　靈則生亡矣鳴者律之所生言者法之所
　出法律皆衆人所爲聖人就用之故無不
　當而未之嘗言未之嘗爲也我無言也好
　惡是非義利之陳直用人之口耳口所以
　宣心既用衆人之口則衆人之心用矣我
　順衆心誰敢逆立哉因天下之自定而定
　之又何爲乎因而乗之故無不及也
　吕註傳稱孔子六十而耳順七十而從心
　從心則横心所念更無是非横口所言更
　無利害是也道未至於從心則不免於化
　化則必始是而卒非六十之所謂是安知
　非五十九非也惠子不知此乃孔子之與
　人同者至其與天同者則自古及今未始
　有化而眞以爲勤志而行服知而知也謝
　謂絶去之物得以生之謂德所謂受才乎
　大本復靈以生也未生則無氣無形安有
　所謂靈生而有氣有形而復其靈也鳴而
　當律無事於聲音之調言而當法無事於
　義理之釋及夫義利陳乎前我則從而好
　惡是非之此直服人之口而已以其所待
　未定非無爲而自化者若夫使人心服而
　不敢蘁立然後定天下之定是乃使之自
　化非直服人之口而已吾且不得及彼者
　是其謝之而未之嘗言也
　疑獨註孔子六十而耳順則無是非矣惠
　子未知以爲勤志服知而得也謝如陰陽
　代謝未嘗有言大本造化人才皆受於造
　化能反本復靈生理得矣若役於外物本
　失靈喪何生之能存律者迷陰陽之氣法
　者順天地之德聖人與陰陽合氣故鳴而
　當律與天地合德故言而當法今則義利
　交陳於前以起好惡是非而出於己之私
　見直服人之口不服人之心欲人心服者
　順而任之不敢逆立因天下之定而定之
　所以爲順也已乎已乎欲無爲之意我無
　爲則彼自定故曰吾且不得及彼乎
　碧虚註年運既長德性愈明此與籧伯玉
　章辭同而義别蘧瑗悟始是卒非未能自
　忘仲尼則行化不滯使人忘己難也始而
　所是隨事應變卒而非之終歸正道也前
　既未是今亦必非此愈損而愈益也勤志
　則少變服知則多矜孔子乆辭世紛未嘗
　載其言也受才質於大道者聖迹不足恃
　復靈性以出生者隨變而任化故其聲合
　中和語成文教義利陳諸方册豈直服人
　之口而已以至奔馳師仰使人心服遵古
　循理孰敢逆立持此委順世間可以定天
　下之定也吾不及彼孔子謙辭
　鬳齋口義勤心服事於知見謂博學也孔
　子謝去博學之事而進於道但未嘗與人
　言耳才猶性本始也謂造物禀靈者知覺
　之性反歸本來知覺之性而後可以盡人
　生之道鳴即言律即法義利在前而有所
　是非好惡則人與我對可以服其口未能
　服其心必舍義利是非乃可使人心服無
　敢對立爲忤者而後可以定天下之定理
　矣莊子既稱夫子之心乃對惠子而歎曰
　已乎已乎我安得及彼乎敬夫子之至也
　　人生隨年而化賢愚所不免者内而知
　　慮日增外而形貌日改得失利害之相
　　攻是非成毁之變易凡幻塵泡影倐起
　　焂滅於前者皆化也夫子行年六十而
　　六十化則生道日新不滯陳迹其居化
　　與人同而受化與人異黄帝書云宇宙
　　在乎手萬化生乎身信哉夫六十歲爲
　　天地枝榦之一周人生上壽之中半更
　　事既乆是非可定矣然猶未知今之所
　　是之非五十九非也靖原其由患在於
　　有我苟未至無我猶未必六十歲之後
　　爲眞是故璩夫子亦有五十九非之歎
　　勤志謂積學服知謂任能夫子謝去所
　　學所能乆矣默進此道而人不知耳人
　　皆受才性於造物必能復其己靈生道
　　乃可長乆以至充之以學問美之以德
　　業鳴當律言當法猶云聲爲律身爲度
　　此皆由靈而出人道可謂大備矣及其
　　義利陳乎前而以己之好惡爲是非直
　　服人之口而已世之學者往往皆然今
　　夫子乃使人以心服而不敢噩(從無隱/范先生)
　　(點/句)立定天下之定言其化之速也已乎
　　至彼乎乃莊子歎服夫子之辭



南華眞經義海纂微卷之九十一






南華眞經義海纂微卷之九十二谷五
　　　　武林道士褚伯秀學
　　　寓言第二
曾子再仕而心在化曰吾及親仕三釜而心
樂後仕三千鍾而不洎吾心悲弟子問于仲
尼曰若參者可謂無所縣其罪乎曰既以縣
矣夫無所縣者可以有哀乎彼視三釜三千
鍾如觀雀蚊虻相過乎前也
　郭註縣係也参仕以爲親無係禄之罪係
　禄以養也養親以適不問其具若能無係
　則不以貴賤經懷平和恬暢盡色養之
　宜矣彼無係者視榮禄若蚊虻鳥雀之在
　前而過去耳豈有哀樂於其間哉
　吕註安時處順哀樂不能入古者謂是帝
　之縣解則無所縣者固不可以有哀也死
　生亦大矣而哀樂不能入則視三釜三千
　鍾如觀雀蚊虻過乎前其小大多少不足
　較也明矣
　疑獨註曾子爲貧而仕禄始及親雖三釜
　而心樂後仕三千鍾親亡禄不及而心悲
　此所以心再化也門人以曾子能愛親而
　不以禄爲係累故問仲尼仲尼謂参之孝
　愛孝也未能忘親則有哀樂於胸中豈得
　無係累唯無係者可以無哀故視鍾釜如
　彼其輕也言曾子未能至此
　碧虚註心樂心悲爲再化孝心不必論貧
　富侍養亦豈在厚薄而曾子言此者猶有
　蓬之心也夫然參稱至孝必無係禄之罪
　又何有哀乎彼視鍾釜如蚊虻則其係可
　解矣
　慮齋口義弟子問曾子此言有係累之罪
　否疑其前後兩變有悲喜也既已縣已言
　只此悲喜便是有係若無係則外物過前
　猶蚊虻而已豈足悲喜乎
　　古人學優則仕志在澤民禄以代耕期
　　於仰事俯育而已豈若季世之仕者俸
　　禄之外槌剥取贏極耳目口體之養未
　　嘗過親庭而問焉者有之曾子三釜及
　　親而樂三千鍾不洎而心悲其悲樂係
　　親之存亡非係禄之厚薄也然而心不
　　免於再化門人所以有問夫子謂参於
　　二者之間不能無所係累親之存亡係
　　固不免禄之厚薄不必存懷可也若無
　　所係者又豈有哀乎彼視鍾釜猶蚊虻
　　耳曾子之孝行著乎萬世仕禄三千鍾
　　則所未聞南華寓言亦責備賢者之意
　　所以勉人以孝行爲重仕禄爲輕親之
　　待不待禄之及不及一付之於分又何
　　所係累哉
顔成子游謂東郭子綦曰自吾聞子之言一
年而野二年而從三年而通四年而物五年
而來六年而鬼入七年而天成八年而不知
死不知生九年而大妙生有爲死也勸公以
其死也有自也而生陽也無自也而果然乎
惡乎其所適惡乎其所不適天有曆數地有
人據吾惡乎求之莫知其所終若之何其無
命也莫知其所始若之何其有命也有以相
應也若之何其無鬼邪無以相應也若之何
其有鬼耶
　郭註野謂外權利從謂不自專通彼我而
　與物同來者自得也鬼入外形骸天成無
　所爲不知死生所遇皆適大妙則善惡同
　故無往而不㝠此言乆而聞道知天籟之
　自然將忽然自忘則穢累日去以至於盡
　耳生而有爲則喪其生由有爲故死由私
　其生故有爲今所以勸公者以其死之由
　於私也夫生之陽遂以其絶迹無爲而忽
　然獨爾非有由也然而果然故無適無不
　適而後皆適皆適而至也天地皆已自足
　理必自終不由於知非命如何不知其所
　以然而然謂之命似若有意也故又遣命
　之名以明其自爾而後命理全也理必有
　應若有神靈理自相應不由於故則雖相
　應而無靈也
　吕註道未始有物也既已爲物而欲復於
　無物則其致虚守靜非一朝之積也野謂
　忘仁義賔禮樂從言心之莫逆通言心之
　徹物即物物皆逰物物皆觀矣來則道集
　之謂鬼入即鬼神來舍天成(云六諸/本皆缺)不知
　死不知生則知止乎其所不知大妙則神
　矣妙萬物而爲言然後能體神也生而無
　爲則不知有生不知有死生而有爲而後
　有死勸之以公而無私則不知有死矣生
　而有爲死之所自故聖人外其身而自存
　以其無私能成其私所以勸公也原始要
　終故知死生之說始卒若環則生陽而巳
　安有所自以有爲爲自亦以物性言之其
　果然乎故體道窮神者不知有死生惡有
　所適所不適欲求之歷數人據未始同也
　又惡乎求之禍福人事之間哉以爲無命
　耶終若有所制也以爲有命耶求其始不
　可得也以爲無鬼邪而有以相應以爲有
　鬼耶而無以相應是以止於所不知而無
　所容心斯得之矣
　疑獨註野謂不文從謂不逆通則不礙物
　忘我也來則不去鬼入復靈天成與天合
　德不知死生聖也大妙神也至於神而極
　矣此學者入道之序人生而有爲以累其
　生則死之所自由私其生故有爲所以勸
　公者以其死之由私耳至於命者大同於
　物公而無私則無死矣生陽死陰知死生
　與陰陽爲一則無自矣果然知此理則生
　不足樂死不足哀又於何而適不適也歷
　數天之象人據地之器人處兩間天地之
　道求之於我而已命者天道鬼者人道始
　終以天道言相應以人道言天人交通陰
　陽性命之理備矣寄之於有無之間而疑
　之是深於知道者也
　碧虚註野謂初心質朴從謂不逆他情通
　則徹理無礙物則同一混成來謂衆歸其
　德鬼入深造窅㝠天成無爲自然不知死
　生則有無一體九年大妙則數究純陽神
　化莫測也生而有爲動之死地爲有私故
　勸之從公背公者必以私死其死豈無由
　哉生者强陽之氣無所自也汝果能至於
　大妙乎大妙者無公私生死無適無不適
　可謂至極者也在天成象歷數可推在地
　成形人據可知唯我無心孰能測之事有
　有始而無終有終而無始者皆天命使然
　相應謂前學道九驗鬼謂靈響有應無應
　在用功之深淺通靈之遲速也學道雖有
　序其要在乎獨化論程則九年而悟不岀
　乎旦暮耳
　鬳齋口義野反朴從順從通大徹也物如
　槁木死灰來謂寂寞之中有不滅者鬼人
　納造化於胸中天成與天爲一也不知死
　生即無入而不自得大妙極玄也自一至
　九借爲節次此事非可以歲月計也人以
　生爲有生執見自私也以至公之理勸之
　欲其知世間無不死之物謂之死則有所
　自求生之始無所自既始無生安得有死
　陽謂動之始以死生之理如此言之不知
　其果然否也適不適猶云然不然要極而
　觀然不然未可定也歷數人據果可以盡
　天地之理乎世間萬事萬變造物主之安
　得謂之無命芒芒之初本來無物安得謂
　之有命朝暮寒暑時至氣應安得謂無鬼
　神謙未必福仁未必壽安得謂有鬼神此
　言造物不可知之意
　　人生隨俗凋喪日失一日學道者損之
　　又損所以求復其初野謂漸遺質朴從
　　謂順人不失己通則徹理物則忘我來
　　謂人歸之鬼入造乎恍惚天成合乎自
　　然不知死生則無去無來九年大妙則
　　數極造微神化莫測矣人能以無爲爲
　　宗乃可登假乎此而世俗耽於有爲日
　　趨死地勸之以公者以其死由乎私也
　　碧虚照張君房校本以其下有私字絶
　　句私謂貴愛其生奉養過度本求益己
　　損莫甚焉故令去之歸乎公道也死者
　　因生爲有自生者從無而始爲無自生
　　而無私則亦無死天不能殺地不能埋
　　汝果能若是乎由是知無以生爲者賢
　　於貴生又惡論其適不適耶天有歷數
　　可推否泰地有人據可考治亂吾又何
　　從他求哉夫自二儀分判幾千萬年生
　　物而不知其終非命何以立襌物而不
　　知其始命從何而立歷數人據有禍福
　　之相應豈無鬼神主之天道有時而難
　　諶人事有時而無準則又疑其無鬼神
　　也此言造化精密難窺唯其難窺所以
　　爲造化但當盡人事以俟之故向上之
　　學使人反究自己天地之始終一身靈
　　物之隱顯盡性而至於命明鬼而極乎
　　神在乎力行心契則功躋大妙亦何待
　　乎九年哉
衆罔兩問於影曰若向也俯而今也仰向也
括而今也被髮向也坐而今也起向也行而
今也止何也影曰叟叟也奚稍問也予有而
不知其所以予蜩甲也蛇蜕也似之而非也
火與日吾屯也陰與夜吾代也彼吾所以有
待耶而況乎以有待者乎彼來則我與之來
彼往則我與之往彼强陽則我與之强陽强
陽者又何以有問乎
　郭註運動自爾無所稍問自爾故不知所
　以甲似蜩蜕似蛇影似形而非形也推而
　極之則今之所謂有待者卒至於無待而
　獨化之理彰矣直自强陽運動相隨往來
　耳無意故不可問也
　吕註罔兩生於影影外微陰非一故曰叟
　叟影之俯仰行止隨人而已豈知所以哉
　形之有影猶蜩之甲蛇之蜕而非蜩甲蛇
　蜕也影得日火則屯而顯遇陰夜則代而
　隱此乃影之所待而爲影然而無情豈知
　有待耶影之所待者日火陰夜而不可謂
　之有待況以有待者乎以有待者影之所
　自出即形是也以罔兩無待知影之無待
　以影無待知影之所出者亦無待則不爲
　形所累矣彼來往則我與之來往彼强陽
　則我與之强陽皆非我也又何以有問乎
　疑獨註叟叟指衆罔兩奚稍問何必問也
　凡屬造物者皆有所待而不知所以然甲
　似蜩蜕似蛇影似形而非蜩蛇與形也火
　日有光影之所聚陰夜無光影之所藏此
　吾所以有待也而況形又有所待乎言待
　造化也形來則我與之來形往則我與之
　往形强陽則我與之强陽此皆由於獨化
　又何足以有問乎
　碧虚註一燈一影十燈十影燈影既多微
　陰益衆詢其俯仰而止形使然耶影自然
　耶其動靜有無皆莫知所以影與微陰則
　有形而無礙蜩甲蛇蜕則有質而無性當
　其未蜕止有蛇蜩及其已悦甲皮固自有
　焉則影也形也其不相因明矣蜩也蛇也
　亦何嘗顧蜕哉世謂形生影影生微陰然
　影之生也聚於日火代於陰夜於形何有
　形當明而影生似有待也處暗而影滅似
　無待也來往運動雖由乎彼應之無心則
　在乎此又安所致詰哉
　鬳齋口義叟叟(音/蕭)若隱若顯貌稍猶率略
　言子之所有本不知其所以然蜩已化而
　甲在蛇巳化而蜕在盖以形之動者比蜩
　蛇以影比蜕甲亦似之而非也物遇日火
　則影聚陰夜則影代去矣彼指形影自謂
　彼豈吾所待耶然形之動又有所待故曰
　而況乎以有待者乎形待强陽之氣而動
　我亦從之其爲强陽者本非形之所知汝
　又何問我乎此段與齊物論同但添日火
　强陽之說
　　凡天下之物有形必有影人所共知而
　　影外微陰曰罔兩人多不察焉盖因影
　　之蒙昩而依附彷佛於其間其陰參差
　　疊出故云衆罔兩罔兩之於形猶七情
　　之於心心不官而七情縱則反受其攻
　　影不明而罔兩多則反遭其問然而影
　　之所待豈罔兩可知心之所㝠豈七情
　　可立哉此論物理相生有若因待而或
　　有或無非因非待以譬形生之始思慮
　　之端亦猶是也義極精妙昔賢所未發
　　夫影生於形非日火則莫見有若相因
　　也日火雖光非形則無影本於獨化也
　　影之於形行止不離一身之至親者其
　　動靜有無必有主宰世人日用而不知
　　則罔兩之問無足怪也齊物論云若有
　　眞宰而不得其眹正明此義所謂眞宰
　　者即獨化之主萬物萬形賴之以生育
　　運動而因待有無之所從出也信能反
　　而求之恍惚之間而見曉聞和則獨化
　　之理明罔兩之疑釋矣强陽謂人禀造
　　化之氣能運動形體而掉運外物者其
　　聚則有其散則零直寄焉耳儻知獨化
　　之主則眞我長存彼之聚散無足問也
　　況景外微陰乎
陽子居南之沛老聃西遊於秦邀於郊至梁
而遇老子老子中道仰天而歎曰始以汝爲
可教今不可也陽子居不答至舍進盥潄巾
櫛脫屨户外膝行而前曰向者弟子欲請夫
子夫子行不間是以不敢今間矣請問其過
老子曰而睢睢盱盱而誰與居大白若辱盛
德若不足陽子居蹴然變容曰敬聞命矣其
往也舍者迎將其家公執席妻執巾櫛舍者
避席煬者避竈其反也舍者與之爭席矣
　郭註睢睢盱盱跋扈之貌人將畏難而疏
　遠尊形自異故煬者避之去其矜夸故與
　之爭席
　吕註睢盱自異則舍者迎將之召也老子
　所以歎子居形諜成光則户外屨滿之召
　也伯昏所以去御寇其趣一也
　疑獨註子居楊朱之字進盥潄巾櫛明其
　潔己脫屨膝行言其謙恭睢睢盱盱矜夸
　見於外誰與汝居也告之以聖人知白守
　黑故大白若辱不自滿暇故盛德若不足
　子居聞言而悟其往也舍者迎將有禮避
　席讓竈言其外矜故人致敬及聞道而去
　外矜之色故反也舍者與之爭席不示人
　以迹不知所以敬之也
　碧虚註睢盱傲慢之容其往也威儀盤僻
　使人敬畏其反也視猶衆庶使人忘我也
　鬳齋云睢盱矜持言物我未忘嘗若與人
　同居家公旅邸之主煬炊也避舍避竈敬
　之也爭席則不知有可敬謂得老聃點化
　則退然自晦人亦視之以烏常也
　　睢盱自異人誰肯與汝居耶夫行潔白
　　者人將汙之故韜晦而若辱德盛大者
　　人將虧之故涵養若不足此全身之道
　　也今汝反此所以爲不可教子居聞告
　　蹴然不安容爲之變則其心改悔可知
　　故其往也逆旅主人迎將於其家(絶/句)公
　　執席妻執巾櫛言室家通敬之避席避
　　竈則衆皆駭異及其反也舍者爭席則
　　矯飾去而眞實存使人忘外敬之粗迹
　　也古之人所以入獸不亂群入鳥不亂
　　行者以此
　　是篇以寓言標題南華老仙渡水不濕
　　脚之意自揆立言既多恐後人殉迹成
　　弊故隨步隨掃其迹其寓言重言皆不
　　得已而藉外論之巵言如水在巵有防
　　而不失則其出也由中故日出而不厭
　　同異是非各當其分言出於無言亦猶
　　不言也其然其可則物情之去取耳惡
　　知其爲固然固可耶是以必至於不言
　　則齊也吁世衰道微人莫己信不得行
　　志當世猶覬垂訓方來又慮無以必後
　　人之知故寓於所重以取信焉使人由
　　寓以究其眞從徼而躋乎妙其成功一
　　也至論夫子之迹隨年化始是卒非當
　　身之是不可常也如此況欲必信於後
　　世乎曾子之再仕再化心不免乎有係
　　而哀樂形焉無問乎爲親爲禄也若夫
　　聞言而悟有若子游一年而野至於大
　　妙則心日虚而道日集所謂寓重巵言
　　者皆在過化之域矣次論命鬼之有無
　　形影之因待皆明造化不可致詰之妙
　　人能充其造化所與而莫之夭閼則吾
　　身之天地不可測之靈物亦猶是也結
　　以睢盱矜傲人誰與居聞命而反舍者
　　爭席則耳聆心悟在片言之頃孰謂載
　　道而之後世無得魚忘筌者哉予嘗閱
　　東坡蘇文公莊子祠堂記謂寓言篇末
　　當連列御寇篇首而不取讓王盜跖說
　　劍漁父四篇且二篇合一義或可通而
　　四篇遭黜無乃太甚意其所病者讓王
　　條列繁而義重複盜跖訾孔子若太過
　　說劍類從横之談漁父幾詆聖之語此
　　所以不爲坡翁所取也然祠堂記中嘗
　　謂莊子之言皆實予而文不予陽擠而
　　陰助之則亦燭其立言救弊之本心矣
　　又何以麤迹爲嫌竊考讓王等四篇較
　　之内外部若有間然其指歸不失大本
　　蓋立言者不無粗精之分抑揚之異或
　　門人補續不得其淳所以置諸雜部之
　　末自可意會無煩多議以啓後疑


南華眞經義海纂微卷之九十二















南華眞經義海纂微卷之九十三谷六
　　　　武林道士褚伯秀學
　　　讓王第一
堯以天下讓許由許由不受又讓於子州支
父子州支父曰以我爲天子猶之可也雖然
我適有幽憂之病方且治之未暇治天下也
夫天下至重也而不以害其生又況他物乎
唯無以天下爲者可以託天下也舜讓天下
於子州支伯子州支伯曰予適有幽憂之病
方且治之未暇治天下也故天下大器也而
不以易生此有道者之所以異乎俗也舜以
天下讓善卷善卷曰余立於宇宙之中冬日
衣皮毛夏日衣葛絺春耕種形足以勞動秋
收斂身足以休息日出而作日入而息道遥
於天地之間而心意自得吾何以天下爲哉
悲夫子之不知余也於是去而入深山莫知
其處舜以天下讓其友石户之農石户之農
曰捲捲乎后之爲人葆力之士也以舜之德
爲未至也於是夫負妻戴携子以入於海終
身不反也大王亶父居邠狄人攻之事以皮
帛而不受事之以犬馬而不受事之以珠玉
而不受狄人之所求者土地也大王亶父曰
與人之兄居而殺其弟與人之父居而殺其
子吾不忍也子皆勉居矣爲吾臣與爲狄人
臣奚以異吾聞之不以所用養害所養因杖
筴而去之民相連而從之遂成國於岐山之
下夫大王亶父可謂能尊生矣能尊生者雖
貴富不以養傷身雖貧賤不以利累形今世
之人居高官尊爵者皆重失之見利輕亡其
身豈不惑哉越人三世弑其君王子搜患之
逃乎丹穴而越國無君求王子搜不得從之
丹穴王子搜不肯出越人薰之以艾乗以玉
輿王子搜援綏登車仰天而呼曰君乎君乎
獨不可以舍我乎王子搜非惡爲君也惡爲
君之患也若王子搜者可謂不以國傷生矣
此固越人之所欲得爲君也
　郭註略而不論
　吕註三代之季父子兄弟爭有天下更相
　殘害所謂士者危身輕生以干澤此讓王
　之篇所以作也許由支父之徒皆不以天
　下易其生者楊雄以爲先哲堯襌舜之重
　則不輕於由也所謂重者得不以其歷試
　而後授之以天下乎殊不知堯之所以得
　舜者不在於歷試歷試者與人同而已所
　謂暴之於人是也使由無避堯之意安知
　其試之不如舜乎
　疑獨註憂藏乎心謂之幽憂支父不以天
　下害其生支伯不以天下易其生雖異乎
　俗而皆未能無心也善卷喻懷道之深石
　户之農善閉而敦本善卷之言爲己而求
　自全石户則指后之烏人嫌其德未備皆
　未能無所不適也大王亶父避狄不忍以
　土地而害人民可謂能尊生矣夫有身不
　能無養有生不能無累富貴者樂於養養
　過則傷身貧賤者迫於利利過則累形能
　免二患乃爲尊生也王子搜避位而逃可
　謂不以國傷生矣雖不累於物而愛民愛
　己之心未忘則猶有係未能無迹此皆聖
　人之緒餘非其眞也聖人之眞者忘生而
　生無不全忘養而養無不至雖爲天下國
　家之所寄託時適然耳又何傷乎
　碧虚註外天下者衆害不能干重其生者
　他物不能惑唯暢然虚懷則可託身於四
　海之上也天地大德曰生至人之所寳貴
　故不以天下易之毳褐饘粥以自足孰肯
　以物爲事而喪其天眞哉是以狷介者不
　肯屈於人德厚者乃能貴其下勁節葆力
　所以立大功放浪不反所以激貪鄙地所
　用養養物也物之所養養民也今爭所養
　之物而害所養之民聖人不忍爲也富貴
　者重失在乎養傷身貧賤者輕亡在乎利
　累形故爲君而致患不若退隱而自全也
　慮齋云幽憂之病猶云暗疾夫無以天下
　爲者可以託天下有天下而不與也捲捲
　(音/權)自勞貌葆力勤苦用力也堯舜二段無
　結語與前意同用以爲養謂土地所養百
　姓也尊生者以身爲重物爲輕此譏當時
　患失之士唯無意於君者方可以託國故
　越人欲得王子搜爲君也
　　褚氏管見天生聖人所以續道統明人
　　倫贊天地育萬物也君位之有無不與
　　焉然謳歌獄訟之所歸有不可得而辭
　　者亦一時寄託焉耳雖居萬乗之尊四
　　海之富而土階茅茨惡衣菲食不知其
　　勢之重位之極也盖由得之非心所以
　　處之非榮故其辭讓易如脫屣夫物莫
　　大於天下能以天下讓無物足爭矣其
　　胸中所存詎可量耶至若與之天下而
　　不受亦豈中無主者所能爲堯舜大王
　　之德業固不待讚揚而諸子之高節非
　　莊子不能盡見徐考其辭讓之語大意
　　不過卑物尊生輕外重内以樂聖人之
　　道而惡爲君之患也且與之天下古人
　　猶不屑受肯效後世矜詐恃力悖理越
　　分而妄求者哉幽憂之病按吕氏春秋
　　引此章高誘註云幽隱也詩云如有隱
　　憂是己謂方憂身之未治何暇治天下
　　爲此所以異乎俗也大王之避狄而不
　　忍害民王子搜逃民而恐其害己恐害
　　民則能愛己恐害己則能愛民此越人
　　所以欲得爲君以其德著而不逃蟻慕
　　也若夫上德不德民無能名則不可得
　　而利不可得而害是又超出一等矣南
　　華雖不盡言其意有在於此詳後章經
　　㫖可見云
韓魏相與爭侵地子華子見昭僖侯侯有憂
色子華子曰今使天下書銘於君之前書之
言曰左手攫之則右手廢右手攫之則左手
廢然而攫之者必有天下君能攫之乎昭僖侯
曰寡人不攫也子華子曰甚善自是觀之兩
臂重於天下也身亦重於兩臂韓之輕於天
下亦遠矣今之所爭者其輕於韓又遠君固
愁身傷生以憂戚不得也昭僖侯曰善哉教
寡人者衆矣未嘗得聞此言也子華子可謂
知輕重矣
　郭註略而不論
　吕註昭僖侯能用子華之言而輕其所爭
　則於不以天下易生者又其次也
　疑獨註廢謂斬斷而無用能不顧其臂以
　取銘而有天下乎侯曰不取也由是知兩
　臂重於天下身之於臂又重也以韓國比
　天下韓已輕矣所爭之地又輕於韓今反
　愁身傷生以憂戚不得是棄其甚重爭所
　甚輕豈不惑哉
　碧虚註名與身孰親身與貨孰多疆場廢
　地何苦爭爲鴻烈解曰殺戎馬而求狐狸
　援兩鱉而失靈龜斷右臂而爭一毫折鏌
　鎁而競刀錐可謂不知輕重者也
　鬳齋云銘猶契約攫其銘可以有天下愛
　身者且不爲之況韓國比天下尤輕今乃
　以不得爲憂戚而至於愁身以傷生又重
　於失一臂矣
　　韓侯與魏爭邊境所侵之地盖無幾而
　　憂形於色可謂於所輕者重而所重者
　　輕矣魏之諸臣諫者莫聽華子入見諫
　　之有道焉左攫銘而右手廢右攫銘而
　　左手廢一利一害不可免也在人審利
　　害之輕重而去取之耳侯知臂重於天
　　下身又重於臂而不知韓之輕於天下
　　所爭侵地又輕於韓審知其輕則重者
　　自見侯聞諫亟悟明輕重之當然吁韓
　　侯亦賢已哉華子亦知矣哉
魯君聞顔闔得道之人也使人以幣先焉顔
闔守陋閭苴布之衣而自飯牛魯君使者至
顔闔自對之使者曰此顔闔之家與對曰此闔
之家也使者致幣顔闔曰恐聽者謬而遺使
者罪不若審之使者還反審之復來求之則
不得已若顔闔者眞惡富貴也故曰道之眞
以治身其緒餘以爲國家其土苴以治天下
由此觀之帝王之功聖人之餘事非所以完
身養生也今世俗之君子多危身棄生以殉
物豈不悲哉凡聖人之動作也必察其所以
之與其所以爲今且有人於此以隋侯之珠
彈千仞之雀世必笑之是何也其所用者重
而所要者輕也夫生者豈特隋侯之重哉
　郭註略而不論
　吕註亦不詳及
　疑獨註顔闔處窮而通眞惡富貴故莊子
　取之夫得道之眞者不可以生死言故朝
　聞道而夕死及其貴愛以身爲天下則聖
　人之迹也絲緒之餘土草之賤微末不足
　道聖人爲天下之迹出於天下之寄託亦
　聽之而已故曰餘事所以之所以爲言有
　所動作必察其當然後應之隋珠彈雀喻
　世人以生易富貴棄重而就輕也
　碧虚註緒餘土苴言去身愈遠則愈粗聖
　人之治身也虚心弱志帝王之立功也手
　跰足䟡以立功視治身特餘身耳顔闔知
　其所以之之未可也所以爲之未必也故
　不受幣焉士有甘藜藿而忽富貴者身可
　屈而道不可屈其自重若隋珠輕利禄如
　燕雀耳
　鬳齋云緒餘土苴以治國家天下聖賢之
　論也莊子之言如此分别人皆謂其以精
　粗分兩截其意只謂知道之人不以外物
　累心有天下而不與方可以盡無爲之治
　但其言抑揚太過而心實不然緒餘土苴
　只就餘事上生猶云塵垢粃糠近世荆公
　之學眞把做兩截看了以此施用多舉緒
　餘土苴之語所以朱文公深辯正之以珠
　彈雀喻甚明當
　　察闔之心眞惡富貴者超出世俗所見
　　萬萬矣惜乎不瀝忱以辭乃失誠於使
　　者似亦稍虧淳德使者既造其家又見
　　其人而不能力致之乃從其辭而反審
　　無乃過淳矣乎夫難進易退君子之常
　　養愈乆而植愈深於闔固不容多議然
　　魯侯渴心求賢幾何而一遇幸遇之又
　　交臂而失不得與之共理大業以躋昇
　　平實由乎使不使之過故申言以爲戒
　　且天下功業宜莫大於帝王此猶以爲
　　餘事則所謂聖人之眞者豈常流所可
　　窺測耶所以之所以爲即語云所由所
　　安也今世本恐聽者謬多者字眞以治
　　身治當是持凡聖人之動作聖字爲冗
　　隋侯之重侯當是珠此章全見吕氏春
　　秋可證不韋去莊子非遠必得其眞
子列子窮容貌有饑色客有言之於鄭子陽
者曰列御寇盖有道之士也居君之國而窮
君無乃爲不好士乎鄭子陽即令官遺之粟
子列子見使者再拜而辭使者去子列子入
其妻望之而拊心曰妾聞爲有道者之妻子
皆得佚樂今有饑色君過而遺先生食先生
不受豈不命邪子列子笑謂之曰君非自知
我也以人之言而遺我粟至其罪我也又且
以人之言此吾所以不受也其卒民果作難
而殺子陽
　郭註略而不論
　吕註不詳及
　疑獨註士以正行而見知人以察實而求
　我則彼之所審者確我之見知亦無愧矣
　子陽爲鄭國相未嘗與列子接忽因人言
　而遺之粟夫因人言而知之必因人言而
　罪之此其所以不受也
　碧虚註士甘陸沈無聞豈肯屈志而受無
　名之禄苟殉妻子之情而躑躅於禍網哉
　鬳齋云子陽以人言而遣列子粟非眞知
　己也譽而可信毁亦信之矣
　　子陽相鄭秉人物之權以重輕一國者
　　也有賢在野而不知可乎聞人言其有
　　道而遺之粟則亦遇賢而能敬也列子
　　以爲因人之言而遺我惡知不因人言
　　而罪我耶故辭而不受此君子睹微而
　　知著見往而知來也其妻拊心有言乃
　　世俗鄙見孰謂有道者之妻子而爲此
　　哉夫至人之所爲雖其妻子猶不能盡
　　識況他人乎此言被褐懐玉之士未易
　　知知之又當致之有道斯可以盡人才
　　而得其用漁父篇云下人不親不得其
　　眞信哉
楚昭王失國屠羊說走而從昭王昭王反國
將賞從者及屠羊說屠羊說曰大王失國說
失屠羊大王反國說亦反屠羊臣之爵禄已
復矣又何賞之有王曰强之屠羊說曰大王
失國非臣之罪故不敢伏其誅大王反國非
臣之功故不敢當其賞王曰見之屠羊說曰
楚國之法必有重賞大功而後得見今臣知
不足以存國而勇不足以死寇吴軍入郢說畏
難而避寇非故隨大王也今大王欲廢法毁
約而見說此非臣之所以聞於天下也王謂
司馬子綦曰屠羊說居處卑賤而陳義甚高
子其爲我延之以三旌之位屠羊說曰夫三
旌之位吾知其貴於屠羊之肆也萬鍾之禄
吾知其富於屠羊之利也然豈可以貪爵禄
而使吾君有妄施之名乎說不敢當願復反
吾屠羊之肆遂不受也
　郭註以義明不復釋
　疑獨註方莊子之時人多不安義命而僥
　倖富貴故引屠羊說之事警之雖處屠肆
　而能叙分如此誠可以激礪薄俗三旌三
　公之位也吾知其爲富貴矣不以其道得
　之不處也今於屠羊說見之
　碧虚註誦詩書而發蒙居屠沽而守義者
　何代無之夫竊勢以爲已功市權而要重
　賞者聞此亦當知愧矣
　鬳齋云大王反國悦反屠羊各得其本分
　事三旌三公車服各有旌别也
　　昭王賞說示復國而推恩說之辭賞安
　　義分而不濫盖王失國而不能伏其誅
　　則王復國而不敢當其賞理亦宜然世
　　之無功叨賞者多則以安命辭禄者爲
　　創見王命見之高其行而欲識其人說
　　以爲不可毀約而見遂終辭焉不使君
　　有妄施之名其不欺如此士君子之所
　　難能也而屠羊說優爲之使舉國臣人
　　化說之德而克肖焉何患世道之不交
　　相興乎
原憲居魯環堵之室茨以生草蓬户不完桑
以爲樞而甕牖二室揭以爲塞上漏下濕匡
坐而弦子貢乗大馬中紺而表素軒車不容
巷往見原憲原憲華冠縰履杖藜而應門子
貢曰嘻先生何病原憲應曰憲聞之無財謂
之貧學而不能行謂之病今憲貧也非病也
子貢逡巡而有愧色原憲笑曰夫希世而行
比周而友學以爲人教以爲己仁義之慝輿
馬之飾悹不忍爲也曾子居衛緼袍無表顔
色腫噲手足胼胝三日不舉火十年不製衣
正冠而纓絶捉矜而肘見納履而腫决曳縰
而歌商頌聲滿天地若出金石天子不得臣
諸侯不得友故養志者忘形養形者忘利致
道者忘心矣孔子謂顔回曰回來家貧居卑胡
不仕乎回對曰不願仕回有郭外之田五十
畝足以給飦粥郭内之田十畝足以爲絲麻
鼓琴足以自娛所學夫子之道足以自樂也
回不願仕孔子愀然變容曰善哉回之意丘
聞之知足者不以利自累也審自得者失之
而不懼行修於内者無位而不怍丘誦之久
矣今於回而後見之是丘之得也
　已上三章意義同貫郭吕不詳釋
　疑獨註原憲貧而無怨者也曾子貧而能
　自遣也顔子貧而樂道者也養志者忘形
　原憲是也養形者忘利曾子是也致道者
　忘心顔子是也
　碧虚註子貢相衛結駟連騎入窮閭過原
　憲而歎其何病憲答以是貧非病子貢愧
　其言之失也夫迂趨世態希望功名親比
　周旋交構朋黨學不治身教藉資給坐仁
　養之慝盛輿馬之飾學道者豈忍爲哉原
　憲則學道而能行守義而不屈者也曾子
　養志故不仕忘利故寡合忘心故契道也
　知足不辱知止不殆不辱者行修於内不
　殆者無位不怍此仲尼之所誦今於顔子
　見之
　鬳齋云夫妻二室皆以甕爲牖故衣塞之
　抵風雨也華皮爲冠縰履曳履也假仁義
　以文姦曰慝緼袍絮衣無表外破而絮見
　腫噲虚浮也商頌所歌之曲若出金石言
　其有節奏致道者忘心無心故近道也學
　道足以自樂二程先生每教人求顔子樂
　處不可草草看過誦之乆矣昔聞其語今
　見其人也
　　原憲安貧絃誦學而能行雖居環堵蓬
　　門如坐廟堂之上仁義禮樂不離其身
　　故也子貢榮居相位是壅零之時帝者
　　能枉駕而顧亦見其友誼未忘然問其
　　何病則不知心之甚同學於聖人之門
　　而所見若是故憲歷分貧病以告之自
　　希世而行至輿馬之飾乃學者之大病
　　子貢身坐膏盲而不自知賴憲痛鋮力
　　砭誠友中之師也曾子腫噲胼胝衿絶
　　肘見其貧可知然而養志忘形歌若金
　　石浩然之氣充塞天地萬乗之君不得
　　而友況欲臣之乎顔子知足樂道無位
　　不怍襲夫子之步得夫子之心而一無
　　所作爲簞瓢自樂豈紆朱懷金可比哉
　　夫三子者皆孔門高弟親受聖傳所造
　　有精粗故所樂有深淺若子貢之遊說
　　列國榮官殖貨以駭動世俗則所樂與
　　二子不侔矣故南華舉以爲戒
中山公子牟謂瞻子曰身在江海之上心居
乎魏闕之下奈何瞻子曰重生重生則利輕
公子牟曰雖知之未能自勝也瞻子曰不能
自勝則從神無惡乎不能自勝而强不從者
此之謂重傷重傷之人無壽類矣魏牟萬乗
之公子也其隱巖穴也難爲於布衣之士雖
未至乎道可謂有其意矣
　郭吕略而不論
　疑獨註魏公子牟封於中山瞻子魏之賢
　人夫公子之貴其心最爲難勝故雖身在
　江海而心居魏闕自言其未能無心於富
　貴奈何而可以忘此答以重生則利輕利
　輕則不思魏闕矣牟雖知生可重物可輕
　然其心不能自勝所以有私瞻子告以苟
　不能自勝其私則神道寧無惡乎神生於
　虚今牟心未虚所以不能自勝而强不從
　者挫損情欲重傷其性與無壽之人類矣
　言牟爲萬乗之公子一旦隱居巖穴欲如
　布衣之士實烏難能然有其意則可期之
　以至也
　碧虚註公子牟雖嘗省道味之淡不能勝
　樂餌之美順所好則養生閼神靈則廢虐
　既失養形之樂復增閼神之憂非重傷而
　何魏牟慕嘉遁之名虧隱居之實其意易
　發其操難持然比之顚㝠富貴者固有間
　矣
　鬳齋云知吾生之可重則外物輕矣理未
　能勝姑順之而勿强抑强抑則同傷其神
　神惡之矣此非自養之道不入壽者之類
　可謂有其意勉而行之者也
　　象魏觀闕國君之門淮南子作騩闕音
　　訓同許慎註天子之兩觀也不能自勝
　　則從謂從順性情不强抑閼或連神爲
　　句謂從心神所適也夫學道者當損情
　　去欲志尚清虚此乃云從其性情使之
　　神和意暢是無惡乎不能自勝也又云
　　强閼而不從此之謂重傷則是使人任
　　情縱樂以爲道有類列子載管夷吾所
　　謂養生之道肆之而勿閼者也原其本
　　意盖爲公子牟生於富貴而欲隱巖穴
　　實爲難能若過閼其情恐傷其性故寬
　　以誘之進進不也成功一也南華取此
　　以爲富貴學道者之勸庶不至望崖而
　　反若夷吾者以伯國强兵爲事宜其立
　　論之偏又非牟比矣瞻子所言固不可
　　爲學道者之法譬名醫療疾必審人而
　　處方期於瘳疾而已



南華眞經義海纂微卷之九十三
南華眞經義海纂微卷之九十四谷七
　　　　武林道士褚伯秀學
　　　讓王第二
孔子窮於陳蔡之間七日不火食藜羹不糝
顔色甚憊而絃歌於室顔回擇菜子路子貢
相與言曰夫子再逐於魯削迹於衛伐樹於
宋窮於商周圍於陳蔡殺夫子者無罪藉夫
子者無禁絃歌鼓琴未嘗絶音君子之無恥
也若此乎顔回無以應入告孔子孔子推琴
喟然而歎曰由與賜細人也召而來吾語之
子路子貢入子路曰如此者可謂窮矣孔子
曰是何言也君子通於道之謂通窮於道之
謂窮今丘抱仁義之道以遭亂世之患其何
窮之爲故内省而不窮於道臨難而不失其
德天寒既至霜雪既降吾是以知松栢之茂
也陳蔡之隘於丘其幸乎孔子削然反琴而
絃歌子路扢然執干而舞子貢曰吾不知天
之高也地之下也古之得道者窮亦樂通亦
樂所樂非窮通也道德於此則窮通爲寒暑
風雨之序矣故許由娱潁陽而共伯得乎
丘首
　郭氏略而不論
　吕註自顔闔御寇至孔子皆不妄受人之
　爵禄施子以至貧賤凍餒而不改其樂者
　也其次公子牟雖未至乎道而有其意者
　也世俗之人湛於人偽者聞許由善卷之
　風狂而不信故歷叙聖賢莫不樂道以忘
　生忘生爲難猶且爲之則不以天下國家
　傷其生爲易可知矣
　疑獨註夫子之道充塞兩間何窮通之能
　累方其阸於陳蔡而無上下之交七日不
　火食夫子不以爲憂而絃歌不輟當時知
　夫子者獨顔回耳子路子貢不免有無恥
　之譏遂召二子而與之言窮通在道而不
　在物今予抱仁義之道何窮之爲此臨難
　而不失其德也道德在已非臨難無以見
　猶天寒而後知松栢故夫子以爲幸也遂
　反琴而絃歌二子釋然而悟執干而舞不
　知天高地下喻夫子之道不可得而形容
　由是知古之得道者窮通皆樂而所樂非
　窮通也
　碧虚註可謂窮矣是觀其迹以窮通在時
　未知道本也松栢遇霜雪而益茂聖人遭
　患難而不移以桓公文公越王之事證陳
　蔡之阸實由文顯道以事彰也天高地下
　喻仲尼之道大道德猶金石一調而不可
　更窮通猶琴瑟曲終必改調是知窮通在
　人猶風雨寒暑天理之常也許由謝堯而
　枯槁於潁陽共伯辭位而得志乎丘首仲
　尼不懼蔡陳之阸柴立乎二間之間也
　鬳齋云不糝無米粒藉陵爍之天寒松栢
　即後凋之義因陳蔡之阸而後聖大固窮
　之節見可爲法於後世故云幸也削然音
　瀟瀟灑之意扢然喜躍貌子貢曰數句述
　自悟之意商周謂周之都有商之舊地舊
　民也
　　子路子貢所言者夫子之迹顔子知夫
　　子之心所以忘言也窮通在道則世間
　　得失無所益損焉不窮於道則不失於
　　德又何患難之能移歲寒而知松栢臨
　　難乃見聖人此所以爲幸夫子復琴而
　　絃歌一安於命而不損其樂子路執干
　　而奮舞悟理而心悦不知手舞足蹈也
　　子貢曰數句讚夫子之道大難窮道德
　　於此義當是得上文可照許由共伯之
　　自樂其樂亦以得此道故也丘首山名
　　碧虚照江南古藏本松栢之茂也下有
　　桓公得之莒文公得之曹越王得之會
　　稽三句故其註(云/云)又共伯得下有志字
　　窮於商周商字說之不通諸解遺而不
　　論獨慮齋及之
舜以天下讓其友北人無擇北人無擇曰異
哉后之爲人也居於畎畝之中而遊堯之門
不若是而己又欲以其辱行漫我吾羞見之
因自投清冷之淵湯將伐桀因卞隨而謀卞
隨曰非吾事也湯曰孰可曰吾不知也湯又
因務光而謀務光曰非吾事也湯曰孰可日
吾不知也湯曰伊尹何如曰强力忍垢吾不
知其他也湯遂與伊尹謀伐桀尅之以讓卞
隨卞隨辭曰后之伐桀也謀乎我必以我爲
賊也勝桀而讓我必以我爲貪也吾生乎亂
世而無道之人再來漫我以辱行吾不忍數
聞也乃自投稠水而死湯又讓務光曰知者
謀之武者遂之仁者居之古之道也吾子胡
不立乎務光辭曰廢上非義也殺民非仁也
人犯其難我享其利非廉也吾聞之非其義
者不受其禄無道之世不踐其土況尊我乎
吾不忍乆見也乃負石而自沉於瀘水
　郭註士有殺身以成仁無求生以害仁志
　尚清遐高風邈世與貪利没命者固有天
　地之降也舊說曰如卞隨務光者其視天
　下若六合之外人所不能察也斯則謬矣
　夫輕天下者不得有所重苟無所重則無
　死地矣以天下爲六合之外固當付之堯
　舜禹湯耳淡然無係汎然從衆得失無槩
　於懷何自投之爲哉若二子者可爲殉名
　慕高矣未可謂外天下也
　吕註見後章
　疑獨註舜與湯一道也舜順得而湯逆取
　順者由天而之人逆者反道而入德舜讓
　北人無擇見其復命之深又言湯伐桀得
　天下以讓卞隨務光示湯無心於天下所
　以伐之者爲民非爲己也伊尹相湯伐桀
　之事具載於書而湯讓天下未嘗經見莊
　子製名以寄讓王之意
　碧虚註潔身之士以榮爲辱若北人無擇
　者上可與仲武爲儔下可與子陵爲友不
　以物挫志者也若卞隨務光者不臣亂世
　逃之而已何遽至於自沉盖有激于後世
　也
　慮齋云舜讓其友他無經見亦是寓言强
　力有作爲忍垢奈污辱卞隨務光古之隱
　者自沉之事亦不可考
　　舜與無擇友也必知其可任故讓以天
　　下爲無擇者不受則已或逃而去之何
　　至自投清泠耶盖指舜之居畎畝而逰
　　堯門以爲辱行則其立志可見何舜之
　　不知心所期愈下也湯將伐桀有爲方
　　銳卞隨務光無爲者也而湯因之以謀
　　是欲適越而北其轅也後得伊尹乃成
　　伐桀之功歸而讓卡隨隨非特不受而
　　已又恥其見污而自投稠水洎讓務光
　　務光數其非仁非義非廉之悖道卒不
　　受其禄不踐其土而負石自沉此三子
　　者皆高節厲行剛介不回自古有死又
　　奚恤焉故南華舉此以激勵頽俗云竊
　　詳本章大意舜襌之事雖不見他書以
　　得之於讓而施之讓盡善盡美人無間
　　言若湯之讓恐非其本心無以逃天下
　　之議卞隨務光稠水瀘水之事盖言其
　　避之之極存而勿論可也
昔周之興士有二人處於孤竹曰伯夷叔齊
二人相謂曰吾聞西方有人似有道者試往
觀焉至於岐陽武王聞之使叔旦往見之與
盟曰加富二等就官一列血性而埋之二人
相視而笑曰嘻異哉此非吾所謂道也昔者
神農之有天下也時祀盡敬而不祈喜其於
人也忠信盡治而無求焉樂與政爲政樂與
治爲治不以人之壞自成也不以人之卑自
高也不以遭時自利也今周見殷之亂而遽
爲政上謀而下行貨阻兵而保威割牲而盟
以爲信揚行以悦衆殺伐以要利是推亂以
易暴也吾聞古之士遭治世不避其任遇亂
世不爲苟存今天下闇周德衰其並乎周以
塗吾身也不如避之以潔吾行二子北至首
陽之山遂餓而死若伯夷叔齊者其於富貴
也苟可得已則不必賴高節戾行獨樂其志
不事於世此二士之節也
　郭註語云伯夷叔齊餓于首陽不言其死
　此云死者明守道以終也
　吕註若無擇隨光夷齊者非特不受人之
　天下與其爵禄又以聞其言處其世爲污
　辱至於溺餓而死此其於樂道以忘生者
　益爲難世俗之惰所不信也數子皆聖賢
　則於死生之義固達矣夫死有重於大山
　有輕於鴻毛而舜禹之讓其流爲之噲殷
　武之事其末爲聵輒聞無擇隨光夷齊之
　風者於天下後世豈小補哉則死非所愛
　也而韓非乃云湯恐天下以己爲貪乃讓
　務光恐光受之乃使說光湯欲傳惡聲於
　子光遂投河司馬遷亦不信有所謂隨光
　者韓非以知殺身則其量湯與光宜若此
　盖許由支父支伯不以天下易其生使後
　世尊生而輕利也無擇隨光夷齊之徒則
　棄生以礪天下使後世忘生而重義也其
　爲仁則一而已矣莊子方論至道以遺名
　利則夷齊隨光皆在所斥及論讓王以悟
　危身殉物之俗則皆在所貴觀者知此則
　言忘而意得矣
　疑獨註孔孟稱夷齊爲聖人以信於後世
　莊子所載者史臣之言其意盖欲矯世俗
　殉物之弊所言不能無過此篇本㫖以起
　高尚遠退之風使貪夫廉懦夫立然亦未
　能無弊夷齊之弊使暴虐之君得肆其毒
　而莫之敢抗也盖不得其時則制行以矯
　世亦有以使之然若因時乗理順物之自
　行則無迹而無弊矣
　碧虚註淳朴之世祀神不祈福事君不貪
　禄與政爲政與治爲治從人欲也江海爲
　百谷王以其善下之今乃自成自高自利
　聖人所不與也修文王之業夷齊辭孤竹
　而就有道豈苟爵禄者哉采薇西山養志
　幽林其禀性高潔也歟
　鬳齋云祈喜猶祈福無求猶無名與政爲
　政爲而無私遽猶汲行貨謂以利禄招天
　下之士阻兵行險保威立武揚行昭其名
　也其並乎周言我與周同乎斯世是塗辱
　吾身也不賴不以爲資言二子非欲高節
　厲行以爲亢使富貴有可受之理則亦受
　之唯其於義不可所以如此天下闇商亂
　也周德衰謂周方興而所爲又如此惡其
　以知謀取天下也
　　夷齊棄君位往觀於岐陽盖慕周之德
　　化願爲聖人氓共樂無爲之化而已武
　　王使叔旦與盟而誘以爵禄豈二士之
　　志哉故舉神農之世以證今日之非時
　　祀不祈福社臘郊禘盡敬以報神非有
　　所覬望也則治國無爲可知與政爲政
　　無私於己與治爲治不擾亂之不壞人
　　以自成不卑人以自高不以遭時自利
　　則視人猶己物得其平今周見殷之亂
　　而急於修政幸彼之危而圖之行貨保
　　威悦衆要利無異推亂以易暴也時闇
　　德衰興之並世恐汙吾身不若避之北
　　至首陽而甘餓死焉夫餓死之及身患
　　也節行之虧心患也心患推之至於冒
　　刑祀義流毒無窮身患終於一己而有
　　足以障頽波興教化者故民到于今稱
　　之而孔子許之以仁二子亦求仁得仁
　　而無怨也○今天下闇周德衰陳碧虚
　　照江南古藏本作殷德衰殷德衰故周
　　滅之也
　郭氏云此篇本意以起高尚遠退之風故
　被其風者雖貪冒之人乗天衢入紫庭時
　猶慨然中路而歎況其凡乎故夷許之徒
　足以當稷契對伊吕矣夫居山谷而弘天
　下者雖不俱爲聖佐不猶高於蒙埃塵者
　乎其事雖難爲然其風少弊故可貴也曰
　夷許之弊安在曰許由之弊使人飾讓以
　求進遂至乎之噲也伯夷之弊使暴虐之
　君得肆其毒而莫之敢抗也伊吕之弊使
　天下貪冒之雄敢行篡逆唯聖人無迹故
　無弊也若以伊吕爲聖人之迹則夷齊亦
　聖人之迹也若以夷齊非聖人之迹則伊
　吕之事亦非聖矣聖人因物之自行故無
　迹然則所謂聖者我本無迹故物得其迹
　迹得而强名聖則聖者無迹之名也
　陸德明云或謂讓王其意多重生而卞隨
　務光二三子自投于水何也曰莊子之興
　存乎反本反本之由先於去榮是以明讓
　王之高風標傲世之逸志在不降以礪俗
　無厚身以求生雖時有重生之辭亦終歸
　棄榮之意所以深祛塵務之弊也其次者
　被褐啜粥之士而全道高尚超俗自逸寧
　投身於清泠終不屈於世累也
　劉槩云於不得已而已者無所不拒於得
　已而不已者無所不取無所不拒近狷無
　所不取近狂聖人得中道而與之則二者
　皆在所廢其不得中道而與之則二者皆
　在裁之之域矣夫狂狷者固中道之弊而
　後世狂者非特進取也至於貪生愛利顚
　㝠於嗜欲之地狷者非獨有所不爲至於
　洗耳投淵以惡堯舜之名此又狂狷之弊
　也莊子謂讓之爲名處夫授受之間而宜
　不失者也王者域中之大於王而能讓事
　物何有哉故聖人不得巳而臨蒞天下如
　王子搜者盖可見矣聖人至於外無物則
　孰弊弊焉以天下爲事至於内無我則爲
　天下所歸亦安得而辭如此則堯舜之襌
　湯武之伐伊尹之相湯伯夷之避紂或足
　履堯門與夫身居畎畝者無殊致矣
　　褚氏統論本篇載讓王高節自堯舜許
　　由善卷至於王子搜皆重道尊生不以
　　富貴累其心視天下如弊屣者也子華
　　顔闔曾顔公子牟之徒葆眞守約不以
　　利禄易其操視富貴如浮雲者也其間
　　魏牟校諸聖賢若不足然以國之公子
　　能舍王位之尊就巖穴之隱亦良難矣
　　故其長風餘波之所被實啓有國有位
　　者重道尊生之心清靜無爲之教所以
　　立玄聖素王之業所以著也世之忘己
　　殉物者小臨利害一毫必爭在王位而
　　能讓可謂天下之盛舉矣夫懷道抱德
　　而爲人之所寄託者或不願有國去而
　　入山海有之何無擇隨光之徒遽至自
　　沉而喪不貲之軀耶盖士不得中道而
　　狷介特立者不能無弊是以貪甚者求
　　之無厭必至於篡逆讓甚者避之無所
　　必至自沉而後已此非特明其不受又
　　見其不受之極以暴白於後世亦慕名
　　之過唯聖人中庸無弊讓受合宜隱顯
　　隨時從容中道堯舜之事是也伯夷叔
　　齊讓國而逃于首陽食薇蕨而終則非
　　故爲矯亢要名後世者比實以世闇德
　　衰不容並立志在出塵高舉抱道獨全
　　雖死奚恤若夫爲君而讓則其迹顯未
　　爲君而避則其迹隱退讓之志本同惟
　　其時而已矣

南華眞經義海纂微卷之九十四
南華眞經義海纂微卷之九十五谷八
　　　　武林道士褚伯秀學
　　　盜跖第一
孔子與柳下季爲友柳下季之弟曰盜跖從
卒九千人横行天下侵暴諸侯穴室樞户驅
人牛馬取人婦女貪得忘親不顧父母兄弟
不祭先祖所過之邑大國守城小國入保萬
民苦之孔子謂柳下季曰夫爲人父者必能
詔其子爲人兄者必能教其弟若父不能詔
其子兄不能教其弟則無貴父子兄弟之親
矣今先生世之才士也弟爲盜跖爲天下害
而弗能教也丘竊爲先生羞請爲先生往說
之柳下季曰先生言爲人父者必能詔其子
爲人兄者必能教其弟若子不聽父之詔弟
不受兄之教雖今先生之辨將奈何哉且跖
之爲人也心如湧泉意如飄風强足以距敵
辯足以飾非順其心則喜逆其心則怒易辱
人以言先生必無往孔子不聽顔回爲馭子
貢爲右往見盜跖跖方休卒徒太山之陽膾
人肝而餔之孔子下車而前見謁者曰魯人
孔丘聞將軍高義敬再拜謁者謁者入通盜
跖聞之大怒目如明星髮上指冠曰此夫魯
國之巧僞人孔丘非邪爲我告之爾作言造
語妄稱文武冠枝木之冠帶死牛之脅多辭
謬說不耕而食不織而衣摇唇鼓舌擅生是
非以迷天下之主使天下學士不反其本妄
作孝悌而徼倖於封侯富貴者也子之罪極
重疾走歸不然我將以子肝益晝餔之膳孔
子復通曰丘得幸於季願望履幕下謁者復
通盜跖曰使來前孔子趨而進盜跖案劍瞋
目聲如乳虎曰丘來前若所言順吾意則生
逆吾心則死孔子曰丘聞之天下有三德生
而長大美好無雙少長貴賤見而皆悦之此
上德也知維天地能辨諸物此中德也勇悍
果敢聚衆率兵此下德也凡人有此一德者
足以南面稱孤今將軍兼此三者身長八尺
二寸面目有光唇如激丹齒如齊貝音中黄
鍾而名曰盜跖丘竊爲將軍恥不取焉將軍
有意聽臣臣請南使吴越北使齊魯東使宋
衛西使晋楚使爲將軍造大城數百里立數
十萬户之邑尊將軍爲諸侯與天下更始罷
兵休卒收養昆弟共祭先祖此聖人才士之
行而天下之願也盜跖曰夫可規以利可諫
以言者愚陋恒民之謂耳今長大美好人見
而悦之此吾父母之遺德也雖不吾譽吾獨
不自知邪且吾聞之好面譽人者亦好背而
毁之今告我以大城衆民是規我以利而以
恒民畜我安可長乆也城之大者莫大乎天
下堯舜有天下子孫無置錐之地湯武立爲
天子而後世絶滅非以其利大故邪且吾聞
之古者禽獸多而人民少於是民皆巢居以
避之晝拾橡栗暮栖木上命之曰有巢氏之
民古者民不知衣服夏多積薪冬則煬之命
之曰知生之民神農之世卧則居居起則于
于民知其母不知其父與麋鹿共處耕而食
織而衣無有相害之心此至德之隆也然而
黄帝不能致德與蚩尤戰於涿鹿之野流血
百里堯舜作立群臣湯放其主武王伐紂自
是之後以强凌弱以衆暴寡湯武以來皆亂
人之徒也今子修文武之道掌天下之辯以
教後世縫衣淺帶矯言僞行以迷惑天下之
主而欲求富貴焉盜莫大於子天下何不謂
子爲盜丘而乃謂我爲盜跖子以甘辭說子
路使去其危冠解其長劍而受教於子天下
皆曰孔丘能止暴禁非其卒也子路欲殺衛
君而事不成身菹於衛東門之上是子教之
不至也子自謂才士聖人邪則再逐於魯削
跡於衛窮於齊圍於陳蔡不容身於天下上
無以爲身下無以爲人子之道豈足貴邪世
之所高莫若黄帝黄帝尚不能全德而戰涿
鹿之野流血百里堯不慈舜不孝禹偏枯湯
放其主武王伐紂文王拘羑里此六子者世
之所高也熟論之皆以利惑其眞而强反其
情性其行甚可羞也世之所謂賢士伯夷叔
齊辭孤竹君餓死於首陽山骨肉不葬鮑焦
飾行非世抱木而死申徒狄諫而不聽負石
投河爲魚鼈所食介子推至忠也自割其股
以食文公文公後背之子推怒而去抱木而
燔死尾生與女子期於梁下女子不來水至
不去抱梁柱而死此六子者無異於磔犬流
豕操瓢而乞者皆離名輕死不念本養壽命
者也世之所謂忠臣莫若王子比干伍子胥
子胥沉江比干剖心此二子者世謂忠臣也
然卒爲天下笑自上觀之至于子胥比干皆
不足貴也丘之所以說我者若告我以鬼事
則我不能知若告我以人事不過此矣皆吾
所聞知也今吾告子以人之情目欲視色耳
欲聽聲口欲察味志氣欲盈人上壽百歲中
壽八十下壽六十除病瘦死喪憂患其中開
口而笑者一月之中不過四五日而已矣天
與地無窮人死者有時操有時之具託於無窮
之間忽然無異騏驥之馳過隙也不能悦其
志意養其壽命皆非通道者也丘之所言皆
吾所棄也亟去走歸無復言之子之道狂狂
伋伋詐巧虚僞事也非可以全眞也奚足論
哉孔子趨走出門上車執轡三失色若死灰
據軾低頭不能出氣歸到魯東門外適遇柳
下季柳下季曰今者闕然數日不見車馬有
行色得微往見跖邪孔子仰天而歎曰然柳
下季曰跖得無逆汝意若前乎孔子曰丘所
謂無病而自灸也疾走料虎頭編虎鬚幾不
免虎口哉
　郭象註此篇寄明因衆所欲亡而亡之雖
　王紂可去不因衆而獨用己雖盜跖不可
　御也
　吕惠卿註夫子與盜跖善惡相對吉凶貞
　勝者也天下之動貞夫一唯其對而不一
　則不足以相勝也觀跖之所以拒夫子者
　則天下之不仁而爲利者其說皆如是又
　惡可與言哉凡治其心者苟不能絶棄聖
　知仁義則亦不免爲巧利之對而已是以
　至人知善之與惡相去何若故不譽堯非
　桀兩忘而化其道以復乎未始有物此人
　心之盡而道之體也今不直言寓之孔跖
　者直言則人所難喻故反覆辯難以見其
　情之實
　林疑獨註聖賢立言以扶世教世變則不
　能無弊故仁義忠孝之實皆不見於當時
　人之所習者不過徇以求名利耳莊子寓
　言於孔跖以非聖人之迹禹湯文武已因
　堯舜之迹矣至於夷齊鮑焦申徒子推比
　干子胥之徒皆學聖人而得其偏迹愈彰
　而害愈甚此莊子所深病也獨以孔子盜
　跖起論者善惡之極所以爲對莊子之寓
　言猶易之立象以明意善學者求其矯弊
　之意毋認言而泥迹也
　陳碧虚註世俗之人輕生就死何異犬豕
　流磔怨憤投竄有如操瓢轉移皆利身後
　之名而喪素養之命夫徇外者病没世而
　名不稱甘亡身而不反適内者趨當生之
　樂以爲達亦順往而不飾也且天地之長
　景日月之明輝無窮無極也今以倐生之
　齡吷然之息託於其間復不能縱心娛樂
　而乃焦苦其形神以圖身後之名失淳古
　之道故雖跖之兇頑其所論之韙仲尼亦
　不能奪也
　鬳齋口義涌泉喻氣王飄風輕揚也禹偏
　枯言其胼胝磔大流豕喻其以身就殺若
　犬豖然離麗也言泥著於名不念本失其
　本眞之性伋同汲豈無也
　　褚氏管見父不能詔子兄不能教弟此
　　人倫之不幸也横行天下侵暴無厭此
　　生民之不幸也夫子以道德仁義化天
　　下莫不雲合景從而獨不得行於跖又
　　遭其困辱焉此聖人之不幸也然而夫
　　子猶日月適與惡曜交躔暫爲沴氣侵
　　薄曾何傷乎經意盖謂非借夫善惡之
　　極以爲對形迹之著以爲言則無以盡
　　其辭而明其意此聖狂之所以辯也夫
　　子首陳三德以其最下者箴之與說趙
　　文王三劍義同詳跖之所言雖出於强
　　辯其間亦自有理不可盡以人廢言然
　　皆視其迹而未得其心所以有是不齊
　　之論此章辭雄氣逸如洪源疾注不可
　　壅遏使人難以著語故郭氏於三章之
　　下略述大意而義自明觀者毋以辭害
　　意○樞户義當是摳苦鈎切枝木之冠
　　取嫩木皮以爲冠摓衣摓腋之衣大袂
　　襌衣也張其尸曰磔流烹也離名當是
　　利名
子張問於滿苟得曰盍不爲行無行則不信
不信則不任不任則不利故觀之名計之利
而義眞是也若棄名利反之於心則夫士之
爲行不可一日不爲乎苟得曰無恥者富多
信者顯夫名利之大者幾在無恥而信故觀
之名計之利而信眞是也若棄名利反之於
心則夫士之爲行抱其天乎子張曰昔者桀
紂貴爲天子富有天下今謂臧聚曰汝行如
桀紂則有怍色有不服之心者小人所賤也
仲尼墨翟窮爲匹夫今謂宰相曰子行如仲
尼墨翟則變容易色稱不足者士誠貴也故
勢爲天子未必貴窮爲匹夫未必賤貴賤之
分在行之美惡苟得曰小盜者拘大盜者爲
諸侯諸侯之門義士存焉昔者桓公小白殺
兄入嫂而管仲爲臣田成子常弑君竊國而
孔子受幣論則賤之行則下之則是言行之
情悖戰於胸中不亦拂乎故書曰孰惡孰美
成者爲首不成者爲尾子張曰子不爲行即
疏戚無倫貴賤無義長幼無序五紀六位將
何以爲别乎苟得曰堯殺長子舜流母弟疏
戚有倫乎湯放桀武王伐紂貴賤有義乎王
季爲適周公殺兄長幼有序乎儒者僞辭墨
者兼愛五紀六位將有别乎且子正爲名我
正爲利名利之實不順於理不監於道吾日
與子訟於無約曰小人殉財君子殉名其所
以變其情易其性則異矣乃至於棄其所爲
而殉其所不爲則一也故曰無爲小人反殉
而天無爲君子從天之理若枉若直相而天
極面觀四方與時消息若是若非執而圓機
獨成而意與道徘徊無轉而行無成而義將
失而所爲無赴而富無殉而成將棄而天比
干剖心子胥抉眼忠之禍也直躬證父尾生
溺死信之患也鮑子立乾申子不自理廉之
害也孔子不見母匡子不見父義之失也此
上世之所傳下世之所語以爲士者正其言
必其行故服其殃離其患也
　郭註此章言尚行則行矯貴士則士僞故
　篾行賤士以全其内然後行高而士貴耳
　吕註善與惡對故孔子不能化盜跖名與
　利對故子張不能服苟得苟得所以訟於
　無約也子張以干禄爲學則知有名苟得
　則知有利無約體道而信者也夫爲惡與
　利世謂之小人爲善與名世謂之君子此
　以人道言也以天道言則人之君子天之
　小人若徇天而從其理則君子小人不可
　得而分矣枉直視乎天之中則無枉直面
　觀四方與時消息則雖中而不執以爲中
　此道之所以六通四辟無乎不在也是非
　皆一無窮執圓機而無不應獨成而意與
　道徘徊則躊躇興事以每成功凡若此者
　所以之天無轉而行至將棄而天此則已
　之天不以人廢天之謂也忠信廉義世所
　謂名與善也而皆不免乎患世人但知利
　惡之爲累而不悟名與善亦非道也是以
　無約之論重及之
　疑獨註子張禹行舜趨有踐迹之嫌莊子
　因非聖人之迹取以立論滿而務苟得其
　製名可知行者德之可見有行而人信利
　亦隨之名利者信行所自出信行又義之
　所自出也子張之論主乎義故觀名計利
　義眞是也若舍名利反本以觀則士之爲
　行不可一日無也爲行者行已有恥而其
　言貴約苟得則謂無恥者富多信者顯此
　多言以求信於人非有諸己之信也無恥
　則臨財苟得多信則飾言求進此論爲行
　不若爲言之愈若棄名利反之於心則士
　之爲行徒抱其天而不知人也世之躁進
　名利之人常以人滅天故其言如此子張
　謂桀紂無行故小人恥爲孔墨有行故貴
　者亦讓貴賤之分不在勢之窮達而在行
　之美惡也苟得又論小盜竊財受制於人
　大盜竊國爲諸侯而人莫能制并與其聖
　知仁義而竊之也昔桓公田恒盜之大者
　而管仲爲臣孔子受幣以言論則賤其爲
　盜以行考則受幣爲臣悖戰於胸中不亦
　拂乎又引逸書云云意謂不在行之美惡
　但以成者爲上則是弑君竊國未必不利
　也子張又謂不爲行則貴賤疏戚無倫君
　臣父子何紀苟得引聖賢中之背倫失紀
　者以爲證且爲名爲利皆不順於道各執
　一端日與子訟而不决約者訟之契劵無
　約則不假乎此矣君子小人雖有名利之
　分其於棄本逐末則一也無爲小人至將
　棄而天無約所以釋前意而教戒之轉行
　成義言徇名之失赴富徇成言徇利之失
　唯無所徇而合乎自然乃至也比干剖心
　而下指古人之忠信廉義而召患者以爲
　龜鑑也
　碧虚註士之處世先敦信行任使次之任
　使已明利禄次之利禄已明故名顯而義
　著若乃棄名利而反省則斯須不可舍其
　行義也信音伸下同言俗士處世忍垢自
　伸且取利名之豐厚要在惡衣惡食强聒
　而不舍也若乃棄名利而反省弗由修飾
　但抱守天命以俟之桀紂有位而無行小
　人恥與並孔墨無位而有行卿相服膺焉
　計德不計位也儒者滑稽而不可法墨者
　自矯備世之急何以别君臣父子夫婦之
　道哉今之爲士者不溺於名必没於利二
　者皆背理未能脫去其縛吾昔與子以下
　皆無約語所爲者任己所不爲者契物莫
　爲利反其自然而已莫爲名順其天理而
　已但助汝天然涯分則曲直棄置不復論
　也觸目無滯出處有守執汝議論不爲是
　非所折故曰圓機意不縁物則獨成而與
　道徘徊矣行易則逐境義成則喪眞而失
　其所爲子張以此爲行義也趨富者速禍
　求成者多敗而棄絶天命矣苟得則以無
　恥爲多伸也
　鬳齋云子張謂欲求名利修義爲是若棄
　名利則反逆其心無所自樂必欲求之非
　行義不可多信者多爲可信之言以求榮
　顯苟得謂今之求名利者詐而已棄名利
　而反其心必欲得之以縱吾心之所欲猶
　爲天眞而不矯揉也言行之情悖戰於中
　謂其不相顧成毁首尾即得時爲義徒失
　時爲篡夫盖言仁義之行皆爲詐偽非天
　眞也五紀五常六位三綱也子以仁義之
　名爲得我但爲利而已不假矯偽之名言
　名利皆非眞實道理也無約喻自然能循
　自然則無君子小人曲直之分相而視之
　皆自然至極之理四方應四時往來皆一
　氣也執圓機則無是非信意獨行而從容
　中道矣轉行背道成義以義成功也無與
　毋同若正言必行而求合於忠信廉義必
　遭殃害也意謂飾詐以求利達不如任之
　爲愈盖以矯孟子天爵人爵之說
　　行者義之著見信任與利又行之驗也
　　義由中出行見于外則信任與利皆從
　　外來故考名利而義眞是也若不以名
　　利爲言而反求諸心士之行義不可一
　　日不爲也盖謂行義士所當爲名利之
　　儻來不必計此子張立論也多言以求
　　信於人富顯之所自出無恥者以此爲
　　是若不以名利爲意而反求諸心則爲
　　行者獨抱其天而不通乎人也此苟得
　　立論子張孔子之徒苟得乃跖之徒宜
　　其相反也至論藏聚恥稱桀紂卿相不
　　敢當孔墨則行可貴也小盜拘而大盜
　　爲諸侯則利可樂也此又引古聖賢以
　　證其各有所偏不能無弊二子之論不
　　决故苟得曾與訟於無約小人徇財至
　　章末並無約之辭謂二子皆殉一偏未
　　爲合道莫若心忘善惡一無所殉聽其
　　自然無君子小人之分各得其性情之
　　正亦何有枉直中外是非之辯哉此獨
　　成而不資於物所以與道徘徊而不失
　　也若轉移自然之行求成爲義之名及
　　趨於富利以望有成皆棄滅其天理而
　　陷溺於物欲者也比干剖心以下條指
　　其偏殉之失不免於患而爲士者猶取
　　正其言求必其行服殃罹患而不悟也
　　悲夫

南華眞經義海纂微卷之九十五





南華眞經義海纂微卷之九十六谷九
　　　　武林道士褚伯秀學
　　　盜跖第二
無足問於知和曰人卒未有不興名就利者
彼富則人歸之歸則下之下則貴之見下貴
者所以長生安體樂意之道也今子獨無意
焉知不足耶意知而力不能行邪故推正不
忘邪知和曰今夫此人以爲與己同時而生
同鄉而處者以爲絶俗過世之士焉是專無
主正所以覽古今之時是非之分也與俗化
世去至重棄至尊以爲其所爲也此其所以
論長生安體樂意之道不亦遠乎慘怛之疾
恬愉之安不監於體怵惕之恐忻懽之喜不
監於心知爲爲而不知所以爲是以貴爲天
子富有天下而不免於患也無足曰夫富之
於人無所不利窮美究勢至人所不得逮賢
人所不能及俠人之勇力以爲威强秉人之
知謀以爲明察因人之德以爲賢良非享國
而嚴若君父且夫聲色滋味權勢之於人心
不待學而樂之體不待象而安之夫欲惡避
就固不待師此人之性也天下雖非我孰能
辭之知和曰知者之爲故動以百姓不違其
度是以足而不爭無以爲故不求不足故求
之爭四處而不自以爲貪有餘故辭之棄天
下而不自以爲廉廉貪之實非以迫外也反
監之度勢爲天子而不以貴驕人富有天下
而不以財戲人計其患慮其反以爲害於性
故辭而不受非以要名譽也堯舜爲帝而雍
非仁天下也不以美害生善卷許由得帝而
不受非虚辭讓也不以事害己此皆就其利
辭其害而天下稱賢焉則可以有之彼非以
興名譽也無足曰必持其名苦體絶甘約養
以持生則亦乆病長阨而不死者也知和曰
平爲福有餘爲害者物莫不然而財其甚者
也今富人耳營鐘鼓管籥之聲口嗛芻豢醪
醴之味以感其意遺忘其業可謂亂矣侅溺
於馮氣若負重行而上也可謂苦矣貪財而
取慰貪權而取竭靜居則溺體澤則馮可謂
疾矣爲欲富就利故滿若堵耳而不知避且
馮而不舍可謂辱矣財積而無用服膺而不
舍滿心戚醮求益而不止可謂憂矣内則疑
刦請之賊外則畏寇盜之害内周樓疏外不
敢獨行可謂畏矣此六者天下之至害也皆
遺忘而不知察及其患至求盡性竭財單以
反一日之無故而不可得也故觀之名則不
見求之利則不得繚意絶體而爭此不亦惑
乎
　郭註此章言知足者常足
　吕註無足以富爲見下貴是爲安體樂意
　之道知和以爲富者同生同鄉而世輒下
　貴之則其中無主可知是與俗化於世棄
　其至重至尊者以爲世俗之所爲失其性
　命之情謂之安體樂意亦疏矣慘怚恬愉
　不監於體怵惕忻懽不監於心則知爲爲
　而不知所以爲向所謂以隋侯之珠彈千
　仞之雀是也雖至貴至富者猶不免於患
　況足於財者乎無足以富爲是謂人性皆
　然孰能辭之知和以爲不知足者不能讓
　畔故爭四處而不以爲貪知足以無以天
　下爲故棄天下而不以爲廉廉貪之實反
　監之度而已度謂器之小大不同謂人性
　皆然不可也侅溺於馮氣言馮恃多資其
　氣驕滿體澤則馮謂形體潤澤則恃而不
　知衛生極言富之爲害如此其終也觀之
　名則不見求之利則不得人乃繚意絶體
　而爭之此則向所謂和爲爲而不知所以
　爲也夫孔子不能化盜跖子張不能服苟
　得苟得取直於無約無足見屈於知和則
　知善惡名利不足以相勝唯道德足以勝
　之也
　疑獨註無足貪而不知分故謂人未有不
　欲興名就利者人利其富則歸之下之爲
　人之所下則貴可自養其意乃樂子何無
　意於此智不足以致此而力不能行耶推
　正理而不忘以遺貪求之心耶知和對以
　今好利欲富之人中無主正不必自享富
　貴但得與之同生同鄉則以爲超世絶俗
　是與俗共化於世遂去至重之生棄至尊
　之道以爲人之所爲而不能任天之自爲
　去道不亦遠乎夫人之情感物而動非體
　之所有非心之所存爲爲者好爲所以爲
　者無爲而無不爲唯人不知無爲是以雖
　處富貴之極而不免於患也無足又言富
　之勝人窮天下之美極天下之勢聖賢所
　不能及道德所不能勝勇者助其威强知
　者助其明察因人之德以爲賢良無位而
　嚴若君父此富者之事也若夫聲色滋味
　權勢人之所同欲不待學而能此性之見
　於情者天下之人孰能辭焉知和又謂智
　者之爲動以百姓不違其度度者心之法
　是以足而無所爭無爲而無求今之不足
　者求四方爭而得之亦不自以爲貪有餘
　故雖得天下而辭之亦不自以爲廉貪廉
　之名雖見於外而實由於内反照之心足
　以知矣不以貴驕人所以長守貴不以財
　戲人所以長守富見之於幾計患慮反恐
　傷其性故辭而不受非以要名譽天下自
　以名譽歸之堯舜之讓許由善卷之不受
　皆就利辭害非興名譽而名譽興焉無足
　謂知和所尚持守名譽苦體絶甘何異乆
　病長阸而不死者知和曰天下之物以平
　爲福有餘爲禍財其甚者今富者惑於外
　好遣忘本業侅塞於不正之氣若負重升
　高可謂苦矣貪財權以慰心竭慮靜居則
　沒溺於欲體澤則馮陵有爲求而不得則
　疾生矣積財若堵馮而不舍辱將至矣古
　人積財聚粟以備鄉閭饑荒疾患之用所
　以濟衆而成德也今富者多積而無用求
　益而不止憂積於内無所不思防患於外
　無所不備財爲天下至害也皆遣忘而不
　察及盜賊之患至求盡其所有則性命之
　情巳竭所積之財又單欲反日之貧賤無
　事不可得也而乃繚繞其意以深思决絶
　其體以禦患豈不惑哉
　碧虚註此章重解前二章世之興名者欲
　貴就利者欲富二者安逸之道誰無其意
　乎或識暗不知或知而力怠推正理而不
　忘謂委命而弗取其於富貴也何有世俗
　以與富貴者同時同鄉猶誇以爲勝而内
　有主者不爲物遷達古今者不爲事動也
　物莫重乎身身莫重乎生今乃同俗化世
　去重棄尊以爲其所爲而論安體樂意之
　道何縁近之處貧賤則怵惕居富貴則忻
　愉是昩本而矜迹也爲爲者爲興名就利
　之爲而不知富貴之自爲也舍其自爲而
　欲興就者知其不免矣夫礨空之蟻唯聚
　膻臭蒙袂之士恥近嗟來魚相忘於江湖
　人相忘於道術又何藉乎因挾哉縱肆者
　遇聲色則心樂驕侈者處權勢則體安此
　人之性也孰不願之動以百姓非爲己也
　不違其度少私寡欲爭四處者謂征伐四
　方志在安民非利寳貨故不爲貪及其功
　成名遂襌位有道亦不自以爲廉也王子
　搜逃乎丹穴顔闔飯牛辭聘此豈要名譽
　哉舜以天下讓善卷善卷耕而不顧此豈
　興名譽哉貪饕之人以恬淡烏病寂寞爲
　阸而不知平易爲福有餘爲害唯財速禍
　慘於他物而世俗弗悟也以恬淡寂寞之
　士觀鍾鼓醪醴則喪亂道業觀膏粱充溢
　則動多艱苦觀權勢取慰者溺爲身疾觀
　攫金不顧者甚於戮辱而委積無厭憂畏
　不釋一旦禍至身傾唯求所積之早盡耳
　當此之時眞性已竭貨財已單思放鷹犬
　於蔡上聞鶴唳於華亭詎可復得耶
　鬳齋云此人指富貴者非有甚高難及之
　行心無所主失其正性而爲流俗所化非
　他是已覽察古今向背以求自利而已至
　重至尊者天理皆棄而去之獨爲其所謂
　求富貴之事此豈安體樂意之道耶爲其
　所爲乃人爲所以爲者天理也棄天理而
　弗循雖天子猶不免患況其下者乎富貴
　之人極其美好盡其權勢至人賢士有所
　不及使人因人皆言其力可役物俗云財
　能通神之意天下雖以我爲非我亦安能
　辭避此設爲貪者之言也知者所爲以百
　姓之同得於天者爲主不敢違於法度德
　足於己則無所爭爲不在人求無所與四
　處四方也貪廉之實非務外也求天理法
　度而監之反身而慮之不以美名害身有
　天下而不與賢名歸之而無愧非求以興
　名譽也此又把堯舜許由都做好說無足
　謂必欲求名而不求富貴則徒苦其身身
　雖存而如疾阸不死耳平爲福至財其甚
　者數句極妙嗛謂塞滿其口侅溺不自在
　馮氣怒而氣不通慰猶足取竭事做盡也
　雖靜居亦没於嗜欲體肥澤而有驕滿之
　意積財如堵戀而不舍戚戚焦焦滿於胸
　中藏於内者恐人刦取運於外者恐遭寇
　盜可謂憂且畏矣及其患至雖欲求全其
　生去其財如貧居一日之無事不可得也
　盡性即全生竭財盡去其貨單獨也繚意
　絶體謂纏縛其身心
　　無足躭於利故以富者安體樂意之事
　　爲言人而得富以處世養身無所不利
　　也知和躭於名故動不違度足而不求
　　計患慮反知利之不足恃而賈患速禍
　　也故辭而不受非以要譽也譽自歸之
　　耳無足又譏其持名苦體無異病阸而
　　偷生知和告以平爲福有餘爲害通天
　　下之至論無足亦爲之心服矣此後至
　　篇終備言富者之所爲其心術機謀不
　　逃乎達人之鑑然皆無益於身終不免
　　爲大盜積守而已及其患至知非已晩
　　石崇臨東巿歎曰奴輩利吾財是也南
　　華述此聞之者足以戒云侅音該奇
　　侅非常馮音憑憤畜不通也醮同焦樓
　　疏窗牖繚繞其意謂深思决絶其體謂
　　忘生也
　劉槩云天下無是非是非生於人之情天
　下有是非是非泯於人之性是之德爲吉
　非之德爲凶易曰吉凶者正勝者也夫不
　能會於正以均忘而紛紛於有烏之域物
　物自貴而相賤孰能定之故雖孔跖之分
　而相謂爲盜矣莊子非不知尊孔子而賤
　盜跖也以世人不悟均忘之理相勝以知
　相誇以能若復徇情而尊之則是非愈彰
　性命之情愈爛漫矣故借天下之所共非
　者而述其自是之情則雖聖人亦不能以
　辯勝故篇末以子張之言爲未當而以知
　和之論終焉
　　褚氏統論按盜跖所言强辯飾非抑人
　　揚己至矣卒使聖賢通論亦爲之屈此
　　天下暴惡之尤者也或者議其訾聖不
　　典出於後人附會理盖不然夫孔子之
　　仁盜跖之暴固不待辯而明設爲是論
　　者盖欲彰夫子聖道之至容德之大也
　　然則夫子之所以聖又豈跖所能知以
　　行察行以心灼心宜其立論若是此姑
　　道跖之知夫子者耳夫子之聖使跖盡
　　得而知則跖非跖矣故夫子雖受抑而
　　名愈尊跖雖自揚而惡愈著則天下之
　　公是非未嘗泯也據辭演義諸解班班
　　無以相出竊詳言外微㫖盖有所寓而
　　讀者罔究例以訾聖爲疵使至理未伸
　　於千載之下輒爲之辯正云經意本以
　　譏當時國君卿相恃富貴擅生殺而不
　　可以理化使孔子復生亦不免其侮辱
　　故比以盜跖而以孔子自喻次設子張
　　問滿苟得滿而務苟得故所答亦無異
　　乎跖此皆以辯勝人不悟夫喪眞背理
　　而遠乎道也繼以無足問知和志在興
　　名就利以安體樂意爲先是亦苟得之
　　徒故知和告以富者貴其積而能散惠
　　衆周物貧人倚之以爲命而免轉徙塡
　　壑之憂昔陶朱公善理産業致富則散
　　之鄉鄰凡三散而三徙又避其爲善之
　　名也今富者溺於聲色嗜好而求益不
　　止多積若堵而憂畏滿懷利愈重而害
　　愈深郿塢金谷之覆轍可鑑反不若耕
　　鑿自給者可以養生盡年而無累也几
　　此皆所以痛鍼世俗之膏肓密顯聖賢
　　之教思學者信能遺其迹而究其所以
　　言融名利之私心歸道德之大本無爲
　　清靜之化足以仁壽八荒豈止康濟一
　　身而已於此足以見南華衛道弘化救
　　時憫俗之心與孔孟無殊轍矣



南華眞經義海纂微卷之九十六
南華眞經義海纂微卷之九十七谷十
　　　　武林道士褚伯秀學
　　　說劍第一
昔趙文王喜劍劍士夾門而客三千餘人日
夜相擊於前死傷者歲百餘人好之不厭三
年國衰諸侯謀之太子悝患之募左右曰孰
能說王之意止劍士者賜之千金左右曰莊
子當能太子乃使人以千金奉莊子莊子弗
受與使者俱見曰太子何以教周賜周千金
太子曰聞夫子明聖謹奉千金以幣從者夫
子弗受悝尚何敢言莊子曰聞太子用周者
欲絶王之喜好也使臣上說大王而逆王意
下不當太子則身刑而死周尚安所事金乎
使臣上說大王下當太子趙國何求而不得
也太子曰然吾王所見唯劍士也莊子曰諾
周善爲劍太子曰然吾王所見劍士皆蓬頭
突鬢垂冠曼胡之纓短後之衣瞋目而語難
王乃悦之今夫子儒服而見王事必大逆莊
子曰請治劍服治劍服三日太子乃與見王
王脫白刃待之莊子入殿門不趨見王不拜
王曰子欲何以教寡人使太子先曰臣聞大
王喜劍故以劍見王王曰子之劍何能禁制
曰臣之劍十步一人千里不留行王大悦之
曰天下無敵矣莊子曰夫爲劍者示之以虚
開之以利後之以發先之以至願得試之王
曰夫子休就舍待命令設戲請夫子王乃校
劍士七日死傷者六十餘人得五六人使奉
劍於殿下乃召莊子曰今日試使士敦劍莊
子曰望之乆矣王曰夫子所御杖長短如何
曰臣之所奉皆可然臣有三劍唯王所用請
先言而後試王曰願聞三劍曰有天子劍有
諸侯劍有庶人劍王曰天子之劍何如曰天
子之劍以燕谿石城爲鋒齊岱爲鍔晋魏爲
脊周宋爲鐔韓魏爲鋏包以四夷裏以四時
繞以渤海帶以常山制以五行論以刑德開
以陰陽持以春夏行以秋冬直之無前舉之
無上案之無下運之無旁上决浮雲下絶地
紀此劍一用匡諸侯天下服矣此天子之劍
也文王芒然自失曰諸侯之劍何如曰諸侯
之劍以知勇士爲鋒以清廉士爲鍔以賢良
士爲脊以忠聖士爲鐔以豪傑士爲鋏直之
亦無前舉之亦無上案之亦無下運之亦無
旁上法圓天以順三光下法方地以順四時
中知民意以安四鄉此劍一用如雷霆之震
四封之内無不賔服此諸侯之劍也王曰庶
人之劍何如曰庶人之劍蓬頭突鬢垂冠曼
胡之纓短後之衣瞋目而語難相擊於前上
斬頸領下决肝肺此庶人之劍無異於鬭雞
一旦命已絶矣無所用於國事今大王有天
子之位而好庶人之劍臣竊爲大王薄之王
乃牽而上殿宰人上食王三環之莊子曰大
王安坐定氣劍事已畢奏矣於是文王不出
宫三月劍士皆服斃其處也
　郭註無聞
　吕註莊子之制行願曳尾於塗中而不爲
　太廟犧牲以悟危身殉物之俗則說劍實
　所未聞盖借此以明道之所用無往而不
　可耳能止其君之喜好而安其國之危則
　其澤之所及亦豈小哉故有道者有時而
　爲之許其事而辭其幣明君子之不可以
　貨取服其服用其禮所以同其事然後言
　可入也夫天子之劍以天下爲之所以言
　天下神器不可爲也示之以虚開之以利
　後之以發先之以至此所以用神器之道
　以其不可爲而爲之者也能知其本末輕
　重之所在與其所以論制之法持行之時
　則用之而天下服矣自燕溪齊岱至渤海
　恒山喻天子之劍以天下爲之自五行刑
　德至下絶地紀喻神之無時無方也唯神
　人可以御神器故匡諸侯而天下服此唐
　虞三代已試之效也莊子之所以爲劍者
　如此文王聞之芒然自失乃知己所好者
　非眞劍也諸侯以一國爲劍故以士言士
　者民之望也知勇居先故以爲鋒清廉居
　次故以爲鍔賢良倚以爲幹者故爲脊忠
　聖植以爲本者故爲鐔膏傑則吾所持而
　行者故以爲鋏爲國者觀其所以爲鋒鍔
　鐔鋏者合與否則器之利不利國之安危
　可知也天下一國大小雖殊其所以用之
　者在精神之運則一而已及問庶人之劍
　則正指王之所好以救其失劍士皆服斃
　其處明所以勝剛强者如此而已矣
　疑獨註人情之所篤好者物不能奪況居
　人上勢高心侈言不可入道不可化者乎
　故趙文王喜劍而莊子以劍士見因其所
　好寓意於其間陳天人之道乃天子諸侯
　庶人之事以感動之遂能止文王好劍之
　弊言天子之劍必以鄰國與夫山海之險
　爲之鋒鍔鐔鋏包裹而繞帶之制論以五
　行刑德開持以陰陽四時故能逆之無前
　運之無旁上决浮雲下絶地紀非天下至
　神孰能與於此至論諸侯之劍則資治於
　人故以知勇清廉忠聖豪傑爲鋒鍔鐔鋏
　是以用之如雷霆之震無不賔服者矣又
　問庶人之劍答以即日所好無異鬭雞氣
　盡力憊而死言用小術不足以治國也與
　齊宣王好勇孟子對以大勇義同王聞其
　語心懷愧負繞食而不敢餐於是不出宫
　三月劍士皆服斃其處謂聞莊子之言能
　悔過也
　碧虚註廟戰者帝神化者王廟戰法天地
　神化法四時故政修於境内而遠方慕其
　德制勝於未戰而諸侯服其威是以天下
　爲劍豈直太阿干將比哉趙文王之喜劍
　傲吏所以進說其㫖在乎神武而不殺者
　也古有寳劍名曰含光視之不見觸之不
　覺影無曲直響無清濁匣於廟堂之上則
　威懾四夷用於敵國之際則一童子佩之
　却三軍之衆若乃示之以中虚開之以外
　漠運之以無形發之以無作進退而鸞舞
　麟振屈伸而鳳騫龍躍又何事乎杖御長
　短敦校遲速擊搏腰領斬斫死傷而弗休
　止耶夫兵者不祥之器聖人不得已而用
　之劍者一夫之勇象於鬭雞一旦命已殂
　矣何用於萬乗之國哉
　劉槩註天下事物之情莫不毁異而尊同
　捐小而慕大以至違害就利往往皆然若
　其不與己同雖利不從不見所利雖大不
　慕也莊子論道是篇及於辭人說客之言
　者盖寓至理於微眇必假言而後獲也物
　情自貴而相賤自是而相非而欲以不同
　蘄人之合則雖夫子之聖亦屈於盜跖之
　暴矣以所同而勝人則莊子一言而絶趙
　王終身之好者固其理也夫突鬢垂冠曼
　胡短後瞋目而語難者趙王之所好非莊
　子之情今且變其常情易其常服者彼將
　尊其所說也上論天子次及諸侯下鄙庶
　人者彼將慕其所大也大則服天下次則
　賔四封下則斬頸領者彼將就其所利也
　事物之情不過於此聖人調而應之物而
　畜之則衆狙之服於朝四暮三之術豈無
　其道哉若夫枉己未有能直人則莊子之
　說劍似求合矣盖自盜跖漁父皆非己事
　也其言之大意皆所以相攻而理固微矣
　若按迹而求豈知言者哉
　鬳齋云垂冠不高其冠如世所謂烈士巾
　曼胡麤魯短後不襜也語難以語相詰難
　示以虚開以利與其進也發後先至將擊
　以匿之勢敦斷也以劍相擊斷鐔劍刃鋏
　劍把四時五行日月陰陽皆順造化自然
　之意上决浮雲下絶地紀形容其所用廣
　大三繞所食之地而不敢坐愧弗自安王
　既感悟不用此戲劍士皆退服自斃於所
　　居之處也
　　褚氏統論南華立言明道高越九天深
　　窮九地闢闔造化鬼神莫測及其引事
　　物以爲喻則不出乎人間世之談而玄
　　機妙義隱然于中有足以覺人心救時
　　弊者說劍一篇辭雄㫖微鏗鍧千載豈
　　浪鳴哉漢書司馬氏在趙者以傳劍論
　　顯則劍術其來尚矣故漆園借此以發
　　胸中之奇或者泥於形似遂認爲說客
　　縱横之論經意一失指夜光爲魚目者
　　有之伯秀不揆淺陋竊考南華所以言
　　之㫖申爲說云趙國以喻一身文王喜
　　劍心牽於利欲之譬也太子悝患之猶
　　志有所覺而不能制心之失求莊子止
　　王所好喻推理以勝之也所陳三劍言
　　其理有優劣具眼决擇差等見矣十步
　　一人言其鋒莫當千里不留行言其用
　　捷速養神之全者似之天子以鄰國爲
　　固諸侯以賢士爲幹庶人恃匹夫之勇
　　耳以趙王之尊而好庶人之劍是昩德
　　性之至貴趨物欲之至卑日夜相擊於
　　前又惡保其無損鬭雞之喻卑之甚也
　　欲有以救其失而復其初非繩以至理
　　不可及其理勝欲消所存者正性則翻
　　毒刃爲神器亦無所事乎心矣此由失
　　以求復不免艱難而得之是謂勉强而
　　行成功一也所云天子諸侯庶人三劍
　　之等殊喻禀性之厚薄趨向之高下而
　　成功有優劣也古之君天下神武而不
　　殺者皆得此劍以神其用豈直太阿干
　　將比哉於是趙王繞食而不能餐禮義
　　悦心芻豢有不足美者使王安坐定氣
　　劍事已畢奏矣言心以動虧性由靜得
　　得性者復吾本來之眞亦由無所得也
　　趙王不出宫三月則能守之以靜養之
　　以虚成性存存而不變矣劍士皆服斃
　　其處以喻即時心死盖工技者去和技
　　者息回視所謂神器亦與之俱化又何
　　有天子庶人之別哉從太子之請而辭
　　其幣與魯仲連存邯鄲而不受千金義
　　同卒能止趙王之戲好而安其國兹又
　　寓治道於其中而不廢也盖南華痛憫
　　世人耽於物欲失性而不自知故創爲
　　是論以明復性者在乎中有所主防欲
　　如讐心纔有覺即推理以勝之不待乎
　　劍士夾門日夜相擊然後求夫善說者
　　以止之也此寓道於技以立言而解者
　　往往以外象求合使正大之理爲之乆
　　湮併陷至言於辯者之囿可爲太息兹
　　因鑽研至極遂悟反流歸源庶符立言
　　本意云子玄於是經得其心髓雄文奥
　　論與之並駕爭驅獨此篇不著一語使
　　人深造而自得之也恐或者於此乎致
　　疑故不得不辯


南華眞經義海纂微卷之九十七
南華眞經義海纂微卷之九十八傳一
　　　　武林道士褚伯秀學
　　　漁父第一
孔子遊乎緇帷之林休坐杏壇之上弟子讀
書孔子絃歌鼓琴奏曲未半有漁父下船而
來鬢眉交白被髮揄袂行原以上距陸而止
左手據膝右手持頤以聽曲終而招子貢子
路二人俱對客指孔子曰彼何爲者也子路
對曰魯之君子也客問其族曰族孔氏曰孔
氏者何治也子路未應子貢對曰孔氏者性
服忠信身行仁義飾禮樂選人倫上以忠於
世主下以化於齊民將以利天下此孔氏所
治也又問曰有土之君與曰非也侯王之佐
與曰非也客乃笑而還行言曰仁則仁矣恐
不免其身苦心勞形以危其眞嗚呼遠哉其
分於道也子貢還報孔子孔子推琴而起曰
其聖人與乃求之至澤畔方將杖挐而引船
顧見孔子還鄉而立孔子反走再拜而進客
曰子將何求孔子曰曩者先生有緒言而去
丘不肖未知所謂竊侍於下風幸聞咳唾之
音以卒相丘也客曰嘻甚矣子之好學也孔
子曰丘少而脩學以至於今六十九歲矣無
所得聞至教敢不虚心客曰同類相從同聲
相應天之理也請釋吾之所有而經子之所
以子之所以者人事也天子諸侯大夫庶人
四者自正治之美也四者離位亂莫大焉官
治其職人憂其事乃無所陵故田荒室露衣
食不足徴賦不屬妻妾不和長少無序庶人
之憂也能不勝任官事不治行不清白群下
荒怠功美不有爵禄不持大夫之憂也廷無
忠臣國家昏亂工技不巧貢職不美春秋後
倫不順天子諸侯之憂也陰陽不和以傷庶
物諸侯暴亂以殘民人禮樂不節財用窮匱
人倫不飭百姓淫亂天子有司之憂也今子
上無君侯有司之勢下無大臣職事之官而
擅飾禮樂選人倫以化齊民不泰多事乎且
人有八疵事有四患不可不察也非其事而
事之謂之總莫之顧而進之謂之佞希意導
言謂之諂不擇是非而言謂之諛好言人惡
謂之讒析交離親謂之賊稱譽詐僞以敗惡
人謂之慝不擇善否兩容顔適偷拔其所欲
謂之險此八疵者外以亂人内以傷身君子
不友明君不臣所謂四患者好經大事變更
易常以挂功名謂之叨專知擅事侵人自用
謂之貪見過不更聞諫愈甚謂之狠人同於
己則可不同於己雖善不善謂之矜此四患
也能去八疵無行四患而始可教已孔子愀
然而歎曰丘也再逐於魯削迹於衛伐樹於
宋圍於陳蔡丘不知所失而離此四謗者何
也客曰甚矣子之難悟也八有畏影惡迹而
去之走者舉足愈數而迹愈多走愈疾而影
不離身自以爲尚遲疾走不休絶力而死不
知處陰以休影處靜以息迹愚亦甚矣子審
仁義之間察同異之際觀動靜之變適受與
之度理好惡之情和喜怒之節而幾於不免
矣謹脩而身慎守其眞還以物與人則無所
累矣今不脩之身而求之人不亦外乎孔子
愀然曰請問何謂眞客曰眞者精誠之至也
不精不誠不能動人故强哭者雖悲不哀强
怒者雖嚴不威强親者雖笑不和眞悲無聲
而哀眞怒未發而威眞親未笑而和眞在内
者神動於外是所以貴眞也其用於人理也
事親則慈孝事君則忠貞飲酒則歡樂處喪
則悲哀忠貞以功爲主飲酒以樂爲主處喪
以哀爲主事親以適爲主功成之美無一其
迹矣事親以適不論所以矣飲酒以樂不選
其具矣處喪以哀無問其禮矣禮者世俗之
所爲眞者所以受於天自然不可易也故聖
人法天貴眞不拘於俗愚者反此不能法天
而恤於人不知貴眞禄禄而受變於俗故不
足惜哉子之早湛於人僞而晩聞大道也孔
子曰今者丘得遇也若天幸然先生不羞而
比之服役而身教之敢問舍所在請因受業
而卒學大道客曰吾聞之可與往者與之至
於妙道不可與往者不知其道慎勿與之身
乃無咎子勉之吾去子矣吾去子矣乃刺船
而去延縁葦間顔淵還車子路授綏孔子不
顧待水波定不聞挐音而後敢乗子路旁車
而問曰由得爲役乆矣未嘗見夫子遇人如
此其威也萬乗之主千乗之君見夫子未嘗
不分庭伉禮夫子猶有倨傲之容今漁父杖
挐逆立而夫子曲要磬折言拜而應得無太
甚乎門人皆怪夫子矣漁父何以得此乎孔
子伏軾而歎曰甚矣由之難化也湛於禮義
有間矣而樸鄙之心至今未去進吾語汝夫
遇長不敬失禮也見賢不尊不仁也彼非至
人不能下人下人不精不得其眞故長傷身
惜哉不仁之於人也禍莫大焉而由獨擅之
且道者萬物之所由也庶物失之者死得之
者生爲事逆之則敗順之則成故道之所在聖
人尊之今漁父之於道可謂有矣吾敢不敬乎
　郭註此篇言無江海而間者能下江海之
　士夫孔子之所放任豈直漁父而已哉將
　周流六虚旁通無外蠕動之類咸得盡其
　所懷而窮理至命固所以爲至人之道也
　吕註孔子體性抱神以逰世俗則豈有漁
　父之譏哉所以言此者蓋世之學孔子者
　不過其迹故寓言於漁父以明孔子之所
　貴者非世俗所知子貢之告漁父者乃世
　儒所知孔子者也夫天下雖大亦物而巳
　孔子之所以爲孔子者孰肯以物爲事故
　道之眞以治身緒餘土苴以治國家天下
　誠如子貢所言非其任而爲其事則其分
　於道也豈不遠哉八疵四病宜其不免也
　觀後世得孔子之迹者而考其所爲則莊子
　之言千載之下猶親見之得不謂之神人乎
　疑獨註莊子寓言於漁父以明七十而從
　心然後造至命之地則六十九以前皆孔
　子經世之迹也其間八疵四病亦人情所
　不免者聖人順人情而制法其見於言行
　之際固亦未嘗不即此而心盖已離之矣
　莊子寓言以非其迹自天子至庶人莫不
　各有其序所論疵病切中事宜然則孔子
　稱六十九而無所得豈非以未能從心耶
　若夫從心則服仁義行忠信飾禮樂選人
　倫凡所以治天下者皆非其眞猶因指見
　月而指非月也孔子至此亦無所事乎受
　教漁父亦不可容聲故曰吾去子矣吾去
　子矣俱相忘於無言也
　碧虚註四民著業則不爲世利所滑事應
　所感故豐足而無憂志小者無圖大之謀
　失御者寡持執之術故功不立而禄不守
　也謀而不當言而不信役重則工麤貴多
　則貢惡悖道生怨故有後期而致者變宜
　則不和易常則傷物怒深則暴亂憤極則
　攘伐禮樂煩則人淫食税多則窮匱能反
　而修之疵病免矣歷聘諸國而欲無謗猶
　奔塵而欲衣不緇冒雨而欲巾不濕也在
　物遺物屬人還人修身守眞彼我無累眞
　者自然之性内發於精誠外感於天人其
　用於人理也忠孝哀樂各得其宜功成之
　美無一其迹禮者世教眞者天性愚者恤
　於人變於俗故於道則不足也漁父之道
　不經不營淡然無欲而衆美從之仲尼所
　以歸敬也
　劉槩註同於己則是之故趙王以莊子爲
　賢異於己則非之故暴跖以仲尼爲盜無
　同也無異也唯道所在吾將致其所尊而
　盡言之此漁父之篇所以作而必寓言於
　孔子也夫天眞與人理相去遠矣而其本
　末先後未嘗相廢眞積於内神動於外刑
　名禮法之用又其外者焉仲尼明憂患與
　故以與民同將以利天下守眞之士亦且
　致貴愛於身老氏嘗謂貴愛以身爲天下
　然後可以寄託天下則其利天下之術固
　有不治而治者矣此孔子之所取也若夫
　長沮桀溺之潔身而亂倫未嘗不辭而闢
　之以此知寓言之意有所在也
　慮齋云春秋後倫朝覲失序也稱譽詐偽
　譽所不當譽以敗惡人毁所不當毁以顔
　色投人之好曰顔適無善惡皆欲其悦已
　曰兩容八疵四病人之大患去此乃可語
　道也漁父謂凡夫子所爲皆爲人而已所
　以不免世謗若修身而守眞無物我之對
　則無所累矣今不求諸身而汲汲爲人不
　亦外乎不精不誠不能動人即至誠感神
　之意强哭强笑强親與其眞者六句甚切
　當眞在内者神動於外禮者文飾於外世
　俗之爲眞者天命自然之理不知天爵之
　貴者以世俗之禄爲禄甘爲流俗所化故
　但見其常慊然也下人不精不得其眞此
　又爲學者設漁父有道者也吾尊其道所
　以敬之
　　褚氏管見漁父或謂范蠡扁舟五湖屈
　　原澤畔所逢者竊謂亦不必泥其人但
　　隱德藏輝潛身湖海若太公望嚴子陵
　　張志和陵龜蒙之徒其間有併姓名俱
　　隱者豈得而盡考緇帷言林木茂密暗
　　如帷幄因以爲名南華寓言於漁父孔
　　子問答與楚狂接輿歌而過孔子意同
　　盖孔子爲人心切則經世迹著所以人
　　得而擬議故漁父告之以去疵遠患修
　　身守眞而還以物與人夫名亦物也造
　　物者所斬過分則忌之眞者在已之良
　　貴外物不足比人而不知貴眞則中無
　　所主禄禄而受變於俗也宜矣畏影惡
　　迹及强哭强怒二喻甚精當事親則慈
　　孝以下一段大有益於治道有以見漁
　　父亦非獨善其身者用舍有時耳孔子
　　聞言而悟願棄所學而卒受教盖治世
　　有爲者聞無爲之益不得不宗焉刺船
　　而去示過化而無留迹待水波定不聞
　　挐音而後敢乗則一聆至言心悦誠服
　　其人雖往敬猶存也凡漁父所言明世
　　俗之知孔子者不過如此特其行世之
　　迹耳唯南華得夫子之心指其迹而非
　　之則所謂眞者可默契矣世人多病是
　　經訾孔子余謂南華之於孔子獨得其
　　所以尊之妙正言若反盖謂是也
南華眞經義海纂微卷之九十八










南華眞經義海纂微卷之九十九傳二
　　　　武林道士褚伯秀學
　　　列御寇第一
列御寇之齊中道而反遇伯昏瞀人伯昏瞀
人曰奚方而反曰吾驚焉曰惡乎驚曰吾嘗
食於十漿而五漿先饋伯昏瞀人曰若是則
汝何爲驚已曰夫内誠不解形諜成光以外
鎮人心使人輕乎貴老而齏其所患夫漿人
特爲食羹之貨多餘之嬴其爲利也薄其爲
權也輕而猶若是況萬乗之主乎身勞於國
而知盡於事彼將任我以事而效我以功吾
是以驚伯昏瞀人曰善哉觀乎汝處已人將
保汝矣無幾何而往則户外之屨滿矣伯昏
瞀人北面而立敦杖蹙之乎頤立有間不言
而出賔者以告列子列子提屨跣足走暨乎
門曰先生既來曾不發藥乎曰已矣吾固告
汝曰人將保汝果保汝矣非汝能使人保汝
而汝不能使人無保汝也而焉用之感豫出
異也必且有感揺而本性又無謂也與汝遊
者莫汝告也彼所小言盡人毒也莫覺莫悟
何相孰也巧者勞而知者憂無能者無所求
食而遨遊汎若不繫之舟虚而遨遊者也
　郭註漿謂賣漿之家先饋言其敬己内不
　解則外矜飾舉動盤辟而成光儀外鎮人
　心内實不足以服物若鎮物由乎内實則
　使人貴老之情篤也以美形動物則所患
　亂生矣夫漿人權輕利薄可無求於人苟
　不遺形則所在見保保者聚守之謂任平
　而化則無感無求無感無求乃不相保先
　物施惠惠不因彼豫出則異也必將有感
　則與本性動也細巧入人爲小言夫無其
　能者唯聖人耳過此以下至於昆蟲未有
　自忘其能而任衆人者也
　吕註聖人被褐懷玉全其形生其藏身也
　不厭深眇内誠不解則未能忘心誠發於
　形而成光可諜而知非藏身之道也食於
　十漿其半先饋是有以外鎮人心使之輕
　乎貴老而重已則齏其怠而自貽也齏同
　齎唯感而後應體性抱神以遊世俗乃能
　使人無保也出異則藏用不密感豫則摇
　而本性養心存神之大怠故以莫告而小
　言者爲毒而莫覺莫悟者不可謂之相孰
　也孰言其熏蒸而至於成爲學者日益故
　食無求飽居無求安爲道者日損去知巧
　而復無能故泛若不繫之舟虚而遨遊者
　也
　疑獨註内未能解脫故見外而成光諜有
　密察之意不能内隱其德故有外鎮之迹
　則人皆逐外而輕乎貴老䪡者物碎而雜
　亂之貌謂德性未造懸解而密察之心形
　于外患由之而雜生矣夫漿人利薄權輕
　猶競趨我況萬乗之主身勞知盡求賢爲
　助必將責我以功所以驚也善哉觀乎言
　非徒見彼而能反觀也禮見尊者脫屨而
　升堂户外屨滿言歸之者衆果爲人所保
　也發藥謂善言教人如藥治病夫列子能
　盡性矣而未至於命未能遺形滅迹故爲
　人所保非列子使之保而不能使人無保
　也經云使天下兼忘我難是矣物我兩忘
　者物感則應焉用豫岀異人之迹而使之
　來感耶必且有感則摇動汝之本性外物
　得以入之與汝遊者又莫汝告而以諂佞
　入汝乃人毒也不能覺汝之迷曷爲相孰
　孰猶知也相知則熟矣巧知之人不免憂
　勞非巧非知則無能而飽食遨遊汎若不
　繫之舟也
　碧虚註内誠不解心未虚形諜成光事威
　儀也以外鎮人心使人畏其光彩輕乎貴
　老而尊我恐其患亂生也賈利不多而遇
　我若此況萬乗之主乎主尚賢則其責任
　不輕是以驚也户外屨滿人果保附垂訓
　苦口猶醫之發藥有迹故人保附無心則
　人莫知列子能不失德矣未能支離其德
　也感物悦豫有心出異摇汝本性理何可
　堪從遊之人皆出汝下忠告莫聞唯事巧
　毒誰何明曉以相規戒哉且人來保汝不
　求無爲而必學巧知唯聖人知其然也故
　虚懷無繫委任群材無勞無憂飽食遨遊
　而已
　鬳齋云誠積於中而未化形容動成光儀
　所以人敬之趙州云老僧修行無力被鬼
　神覷破即此意貴者老者人所當敬今反
　輕彼而敬我齏猶聚言其迹愈露則不能
　逃當世之怠也賣漿之家敬我若此況爲
　君者乎君方身勞知竭必將求我爲用使
　效其成功此乃齏其所患人將歸向保汝
　爲師矣此保字便有不足之意看暋人之
　見又高一著古人坐席必脫屨而入急於
　迎暋人不及穿屨提之而走也不能使人
　無保汝即是使人忘我難而焉用之言汝
　何以至此人感動悦豫若此汝必不能自
　晦乖異出見乎外且摇動汝之本性尤無
　益也汝朋友又無相規正者則終身無所
　覺悟誰復問汝爲如何巧者必自勞知者
　必自苦唯體道自然而不用其能則飽食
　嬉遊而已此段文歸結在一虚字上眞奇
　筆也
　　此章全見列子止於何相孰也其間有
　　三兩字不同南華添巧者以下數句總
　　結前義愈覺精彩如光弼之將子儀軍
　　也按列子居鄭圃四十年人無識者則
　　此五漿先饋當在居鄭之前然見饋漿
　　而驚其察人檢已亦微矣户外屨滿則
　　是不能韜晦人爭趨而保附之汝焉用
　　此感悦之道出異以動人耶凡有以感
　　人者必先摇其本性彼方從而化之又
　　何說也我若無心鬼神莫能測況於人
　　乎汝之朋友又莫汝告徒以巧佞入人
　　而汝莫覺悟何相熏蒸習熟若此古文
　　熟與孰同爭任巧知以勞以憂無肯安
　　於無能者此無能猶云無爲也無爲故
　　無求飽食以遨遊汎若舟之不繫亦虚
　　而已矣碧虚照列子本文作無多餘之
　　贏
鄭人緩也呻吟於裘氏之地祗三年而緩爲
儒河潤九里澤及三族使其弟墨儒墨相與
辯其父助翟十年而緩自殺其父夢之曰使
而子爲墨者予也闔胡嘗視其良即爲揪柏
之實矣夫造物者之報人也不報其人而報
其人之天彼故使彼夫人以己爲有以異於
人以賤其親齊人之井飲者相捽也故曰今
之世皆緩也自是有德者以不知也而況有
道者乎古者謂之遁天之形聖人安其所安
不安其所不安衆人安其所不安不安其所
安
　郭註翟緩弟名緩怨父助弟感激自殺死
　而見夢謂已能爲儒又化弟令墨弟受己
　化而不能視己爲良師遂便怨死精誠之
　至故爲楸柏之實夫造物以下莊子辭也
　積習之功爲報報其性不報其爲然則習
　學之功成性而已豈爲之哉彼有彼性故
　使習彼緩自美其儒謂己有積學之功而
　不知其自然也夫有其功以賤物者不避
　其親無其身以平往者貴賤不失其倫也
　穿并所以導泉吟詠所以通性無泉則無
　所穿無性則無所詠世皆忘其泉性之自
　然徒識穿詠之末功矜而有之不亦妄乎
　觀緩之謬以爲學父任其自爾而知故無
　爲平其間也夫仍自然之能以爲己功逃
　天者也故刑戮及之聖人無安無不安順
　百姓之心所安相與異所以爲衆人也
　吕註緩自爲儒而使弟爲墨以至相與辯
　其父助翟而緩自殺皆其人而已若緩之
　所以爲儒翟之所以爲墨則其人之天也
　論其人則父子兄弟不一其身儒墨不同
　其業論其人之天則一而已其父之所夢
　者乃緩之天緩之天即其弟之天而緩不
　自緩矣言彼之爲墨天實使之良者受之
　於性非學所能亦天而已謂其弟爲而子
　自謂己之天爲良則忘其父子兄弟之辭
　學儒而儒學墨而墨與緩之爲柏實乃其
　所以報皆天使之也而人不知所以使己
　助人者未嘗異也乃以己爲有以異於人
　至於賤其親如緩之所爲可不悲哉此與
　齊人以井爲己有而至於相捽者無異世
　之不知其天而賤彼貴我者皆緩也原其
　所以失性如彼者以其有知而已有德者
　以不知所以全其天也況有道者乎有知
　則遁天遁天倍情則不免於復是以古者
　謂之遁天之刑聖人安其所安衆人安其
　所不安所安者天也所不安者人也
　疑獨註呻吟誦詠之聲裘氏地名儒者之
　成名必至於通天地人而後已吟詠三年
　而得之者特其粗耳當時通儒已不可得
　如緩者鄭國用之河潤喻澤及之遠三族
　父母妻也緩之爲儒弟之爲墨盖因其性
　分以充之而各以其術辯爭是非父助翟
　而緩自殺又託夢於父謂教汝子爲墨者
　子也翟不能順已而父又助之予所以怨
　死其眞性已化爲楸柏之實矣良如良心
　良能之良知能與心皆出於眞性謂之良
　楸柏堅固後凋言爲儒之性不可變人各
　有一天學者所以充其可欲也造物之所
　與人不能强無之造物所不與人不能强
　有之此緩翟儒墨之分雖父之尊嚴兄之
　愛友不可得而移盖彼有一天使之如彼
　也夫人之以其所見有異於人而賤其親
　皆由學術之偏此雖人也亦有天存焉齊
　人之井飲者相捽汲水而不知其源猶當
　時爲儒者執其末以爭是非學不至於命
　則無由知其本有德者猶能以不知爲知
　而不自矜況爲道者乎天刑謂命之自然
　而不可逃緩乃欲遁之莊子所以不取所
　安者仁不安者不仁皆人道也若天道則
　無安無不安乗理應時而已矣
　碧虚註緩以積憤而自殺父以妄念而成
　夢塚上楸柏成實言其堅貞不化鍾此歲
　寒之資以爲信也夫離曠之性本聰明故
　造物報之以聰明彼性本有者報之於彼
　形非緩自能爲儒又能教弟爲墨也學者
　爭教而相辯無異井飲而相捽皆勝心所
　使唯有德者則不欲人知又況爲道者乎
　遁天之刑謂棄蔑天理而自就刑戮也聖
　人安其鶴脛之長而不續鳧脛之短衆人
　反此故天理人事悖矣
　鬳齋云河潤九里澤及之廣以其餘資使
　弟從墨學學不同而論異父愛翟而助之
　緩怨父而自殺遂見夢於父曰資給汝子
　爲墨者我之餘澤也今爭而致殺何不視
　我家上松柏已成實矣言其死之乆良是
　埌音浪冢也莊子從而斷之曰緩謂己能
　使弟爲墨而不知造物於人自有報應之
　理不以人之能者爲應而以人之得於天
　者爲應彼學墨而墨是造物以其天應之
　非汝以人力資給而成也彼故使彼上彼
　指造物下彼指其弟夫人謂緩也齊人之
　井飲相捽私有其水所見與緩同夫有德
　者以造物爲不可知而況得道者乎遁謂
　棄其天理刑謂得罪於造物也
　　人各有正性得之於天而不可移緩之
　　爲儒翟之爲墨皆天性本有假學以成
　　之耳儒師堯舜墨師大禹皆學於聖人
　　儒主中庸墨則流於兼愛過猶不及故
　　聖門不取焉當時儒墨並行皆足以致
　　貴顯緩乃自謂己能爲儒又能使弟爲
　　墨以此自多二教指趣不同遂相與辯
　　其父不能槩之以理而偏助翟爲緩者
　　當順處而徐悟之天性無不復之理何
　　遽至怨父而自殺其所損亦多矣餘憤
　　未消猶見夢於父謂何不試視己冢上
　　其精靈已化爲楸柏之實實猶質也言
　　其堅貞不變眞性猶存莊子於是斷之
　　曰造物之報人也不報其人而報其人
　　之天報猶復天言性也緩之化爲異物
　　不復其形矣而能見夢以自陳其性未
　　嘗滅也彼故使彼結上文言人形非乆
　　性必有歸一念所存不可泯也緩以怨
　　憤而死性猶不滅而化爲堅貞之木然
　　則養生得理盡年遺累順化而復初者
　　其眞性所歸當如何哉鄭人之爲楸柏
　　語之似怪按夸父之生鄧林則亦或有
　　之盖有情無情生化何極舉不離乎形
　　器之變幻人處其中而不自知所以與
　　之俱化若知有所謂無形而不變者則
　　不受物化而化能物矣夫人至皆緩也
　　所以責世儒之陋所見若是何望其通
　　三才而理萬物有德者以不知言緩所
　　以失道爲有知而分别耳渾然不知所
　　以全其天也遁天之刑訓解不一詳下
　　文所安所不安即其證或析爲别章遂
　　至經意不貫言緩遁逃自然之理而棄
　　背父子兄弟之天是不安其所安怨憤
　　而自之於刑戮是安其所不安也南華
　　以遁天之刑一語結緩之公案所以爲
　　後世不安天理而狠愎自戕者之戒云


南華眞經義海纂微卷之九十九












南華眞經義海纂微卷之一百傳三
　　　　武林道士褚伯秀學
　　　列御寇第二
莊子曰知道易勿言難知而不言所以之天
也知而言之所以之人也古之人天而不人
朱泙漫學屠龍於支離益單千金之家三年
技成而無所用其巧聖人以必不必故無兵
衆人以不必必之故多兵順於兵故行有求
兵恃之則亡小夫之知不離苞苴竿牘敝精
神乎蹇淺而欲兼濟導物太一形虚若是者
迷惑于宇宙形累不知太初彼至人者歸精
神乎無始而甘瞑乎無何有之鄉水流乎無
形發泄乎太清悲哉乎汝爲知在毫毛而不
知大寧
　郭註知雖落天地未嘗開言以引物應其
　至分而已事在於適無貴遠功理雖必然
　猶不必之斯至順矣兵其安有理雖未必
　抑而必之各必所見則乖逆生物各順性
　則足足則無求矣不得已而用之以恬淡
　爲上者未之亡也苞苴以遺竿牘以問小
　知所徇也昏於小務所得者淺而欲兼濟
　導物經虚涉遠志大神敝形爲之累則迷
　而失致是以至人泊然無爲任其天行爲
　知則所得者細必任性大寧而後爲至也
　吕註之天之人之分此無爲謂所以云狂
　屈似之知與黄帝終不近也龍之爲物其
　變化有似乎聖知屠則絶棄之謂單千金
　之家空其所有也無所用其巧則亦無所
　事於絶棄矣此之天之全者也兵莫憯乎
　志鏌鋣爲下聖人之才立之斯立道之斯
　行則可必也然而未嘗必歸之天而已是
　以必不必則不爲不得志之所傷故無兵
　衆人反此故多兵順於兵而行有求有恃
　之而亡者矣小夫之知不離問遺之間則
　是敝精神乎蹇淺而欲兼濟導物太一形
　虚非其任也此所以迷惑於宇宙形累不
　知太初則不能太一形虚矣唯聖人歸精
　神乎無始而甘瞑乎無何有之鄉至其動
　也水流乎無形發泄乎太清乃所以兼濟
　導物太一形虚者也夫心之爲物莫知其
　鄉亦大矣而其知不離乎苞苴竿牘之間
　此其知在毫毛而不知大寧爲可悲也
　疑獨註聖人非有意於言不得已而應物
　孔孟之心一而言不同者以此楊子在可
　以不言之時而以言爲悦意之所歸亦無
　異於孔孟其相去一間者在言與不言之
　間耳故曰知道易勿言難道勝於物乃能
　不言此以言與不言分天人其實未嘗相
　離也世俗人烏之欲熾故用以矯之屠龍
　者士之妙技然而無所施用言莊子之學
　窮理盡性以至於命不務無益之功故術
　不可不謹也順者命必者義聖人於義有
　可必之勢而處之以順盖有命也故無兵
　衆人於義無可必之勢又不知命而行之
　以必故多兵孟子曰言不必信行不必果
　此以必不必也語曰言必信行必果硜硜
　然小人哉此以不必必之也兵非在外喜
　怒交戰於胸中者是也然喜怒亦人所不
　能免順而行之有求可得恃而用之則亡
　不可不節也苞苴香草以行祀禮竿牘書
　簡以通誠意皆世俗小夫所爲徒敝精神
　於蹇淺非兼濟導物求合於太一形虚之
　道也如此者迷惑於宇宙形累不知太初
　太一數之始太初氣之始於形虚言太一
　於形累言太初虚不可無數累嫌於不虚
　故也無始未有始之先無何有太虚也水
　於藏爲腎主精衆人役精神於事物坐馳
　於嗜欲之境至人藏精神於無始甘瞑於
　何有之鄉衆人之水流乎有形故易竭至
　人之水流平無形故無窮發泄乎太清無
　所不之也而小夫不知大寧之道亦可悲
　夫
　碧虚註心有是非而默然天也心有惻隱
　而形言人也天而不人則常存内照孰可
　欺哉忘汗漫者所學虚大技崛奇者其益
　支離龍者變化之物合而成體散而成章
　不可的視又惡可得而屠設爲此大言耳
　至於技成而無所用其巧則深有㫖云外
　物不可必故至人僓然任之以免恚忤若
　强欲必之則有抉眼藏血之禍可不謹歟
　度桑子曰懷恚未發兵也豈止鋒鏑之慘
　而已敝精神乎蹇淺小有所志大有所亡
　也迷惑宇宙不知大初者所謂目察秋毫
　而不睹泰華耳調絲竹而不聞雷霆也歸
　精神乎無始則匿其聰明甘瞑於無何有
　則抱其虚曠故能知行乎寥廓施用於寂
　寞今汝乃縁標末而喪大本是可悲也
　鬳齋云勿言難謂難於忘言知道而忘言
　則離人絶迹與天爲徒矣竭家資以學屠
　龍學成而無所用莊子自喻其道大而未
　有所施也聖人以必不必即知其所不知
　衆人以不可必之事爲可必故多爭競用
　兵爭之大者若順其爭心則行於世者皆
　有求敵之意以爭自恃亡身而已饋遺書
　問皆蹇淺之事而欲兼濟天下輔導萬物
　以合太一之始無形之妙豈可得耶所以
　迷惑乎宇宙爲形迹所累而不知有太初
　自然之理至人則歸精神於無物之始而
　安處無爲之地甘瞑善睡以喻安處水流
　人見其有形不知實出於無形及其發泄
　而去又歸於太清之虚無世人不知事物
　之終始亦猶水然知在毫毛所見者小大
　寧即無爲自然之理無所不包也
　　知道而言知之事也知道忘言聖之事
　　也聖則天矣知者言道猶足以弘教誨
　　人未爲深失也世有淺學諛聞而矜衒
　　自足者口雖不言而形色已言又何足
　　以知古人契合天理之妙哉屠龍諸解
　　多貶題與經意不侔唯吕註得其㫖碧
　　虚以無益名章亦失之今擬易名忘妙
　　章併述管見云人從學求道猶入海求
　　龍然而見龍者少見而能屠者又幾何
　　人盖以喻學道之難而見道能忘爲尤
　　難也始於求龍而得見則知吾身有無
　　窮之變化終於得龍而能屠則明吾道
　　有不形之至神龍非尸居莫見當求諸
　　恍惚窅㝠之間屠非刀刃所加故超乎
　　砉嚮肯綮之外窮神極妙豈桑林之舞
　　所能形容哉單千金之家即是空諸所
　　有至於千日功成而無所用其巧則一
　　以神遇能解俱忘不知龍爲何物屠者
　　何人也襌宗有云龍牙山中龍一見便
　　心息即此初段工夫竊詳屠龍四句文
　　絶奇而語甚簡義與庖丁大章並驅彼
　　章末則猶存用此則體㝠而用亦忘所
　　以爲至聖人以必不必有者亦無之衆
　　人以不必必無者强欲有之也兵謂嗜
　　欲交戰於中者其有無亦在人而已凡
　　順於兵者欲行有求之志不悟恃之而
　　至於亡小知從事遺問以敝精神是亦
　　自兵也何望乎志存兼濟以導天下之
　　物理窮太一以形天下之虚太一數之
　　始萬物自此離無入有以形相襌生生
　　化化而不息者也衆人迷惑乎宇宙盖
　　以今之形累而不知太初之本無至人
　　則歸精神於無始即太初無何有之鄉
　　是也水爲五行之首可見而不可執有
　　形而又無形故形降則流潤乎萬物氣
　　騰則發泄乎太清隨陰陽而運成造化
　　之功者有在於是世人則役知於細微
　　而不知有大寧之道同天運而不息大
　　寧即眞性之未動此心之未萌物感而
　　應即天一之生水發泄乎太清之謂也
宋人曹商爲宋王使秦其往也得車數乗王
悦之益車百乗反於宋見莊子曰夫處窮閭
阨巷困窘織屨槁項黄馘者商之所短也一
寤萬乗之主而從車百乗商之所長也莊子
曰秦王有病召醫破癰潰痤者得車一乗䑛
痔者得車五乗所治愈下得車愈多子豈治
其痔耶何得車之多也子行矣
　郭註事下然後功高功高然後禄重故高
　遠恬淡者遺榮也
　吕註凡賤其身以干澤者皆䑛痔之徒也
　疑獨註曹商得車而誇咤莊子引醫痔爲
　喻鄙之之甚也
　碧虚註治愈下而得愈多是以抱道者遺
　榮貪利者忘辱也
　鬳齋云痤亦癰類醫愈下而賞愈厚鄙其
　汙辱不足貴也
　　曹商以車自侈南華以道自尊車侈一
　　時而遺臭無窮道尊萬世而流芳不歇
　　人之趨向可不謹耶
魯哀公問顔闔曰吾以仲尼爲貞幹國其有
瘳乎曰殆哉圾乎仲尼方且飾羽而畫從事
華辭以支爲㫖忍性以視民而不知不信受
乎心宰乎神夫何足以上民彼宜汝與予頤
與誤而可矣今使民離實學僞非所以視民
也爲後世慮不若休之難治也施於人而不
忘非天布也商賈不齒雖以事齒之神者弗
齒爲外刑者金與木也爲内刑者動與過也
宵人之離外刑者金木訊之離内刑者陰陽
食之夫免乎外内之刑者唯眞人能之
　郭註至人以民靜爲安一爲貞幹則遺跡
　萬世飾競於仁義雕畫其毛彩百姓即危
　至人亦無以爲安也飾畫則非任眞將令
　後世從事者無實而意趣横出也後世人
　君慕仲尼之遐軌忍性自矯偽以臨民上
　下相習不自知也今以上民則後世百姓
　非直外形從之乃以心神受而用之不復
　自得於體中也彼百姓汝哀公各自有所
　宜相效則失眞此即今之見驗效彼非所
　以養已正不可也此爲後世慮明不謂當
　時治之則偽故聖人不治布而識之則非
　芻狗萬物商賈不齒況士君子乎要能施
　惠於事不得不齒以其不忘故心神忽之
　此百姓之大情也金謂刀鋸斧鉞木謂捶
　楚桎梏靜而當則内外無刑不由明坦之
　塗謂之宵人動而過分則性氣傷於内金
　木訊於外自非眞人未有能止其分者也
　吕註易以貞爲事之幹天下之動正夫一
　者也唯忘心可以致一致一所以爲貞幹
　爲天下國家者儻不知此而徒欲任聖知
　以爲治其弊必至於如所言也夫道法自
　然猶鵠之不日浴而白有聖知爲之累則
　是飾羽而畫也羽者天質自然畫者人爲
　之巧猶從事華辭以大爲小名實殽亂事
　不出乎自然則皆强爲忍性以視民而不
　知不信若然者不能忘心而受乎心不能
　體神而宰乎神此所以爲民也何足以上
　民哉道之所以不可與人者以其中無主
　而不正也則彼仲尼能宜汝與抑予自頤
　養與唯絶學而心養者乃所以致一也徒
　欲以聖人爲貞幹誤而可矣非所以爲正
　離實學偽非所以視民若雲行雨施則何
　不忘之有商賈不與士齒古禮也以事齒
　之禮之變也神者不齒人之性也貴義而
　賤利禮實出於人之性至於奸利而忘義
　者失其本心故也金與木刑人之體動與
　過刑人之心寂然不動者心之正動無非
　邪也有爲而欲當則縁於不得已否則皆
　過而已楊子云晝人之過少夜人之過多
　宵即夜之謂爲道未至乎光大而不免内
　外刑者猶爲宵人耳唯眞人寂然而爲縁
　於不得已内外之刑安能累哉
　疑獨註哀公知仲尼之粗故欲用以爲貞
　幹衆事之動歸乎貞猶衆枝之生附平幹
　也顔闔謂使仲尼治國非唯不治適足以
　危國方且修飾羽儀盛其文彩從事華辭
　則不務實以支爲指則喪其本性有所欲
　忍而制之言其非眞以此視民而不知民
　之不信己使後世之治天下者見其迹則
　以心受之以神宰之而不能外形骸以順
　性命何足以爲民上哉且民與哀公各有
　性命之宜又豈必效汝與若欲效彼予非
　所以養也欲以仲尼爲貞幹以誤言之則
　可正言之不可也離實學偽非所以視民
　恐後世殉迹成弊不若任其自然布如泉
　布用有輕重施人而不忘此人布也天布
　則施者不見其物受者不知其恩人布則
　施而務報商賈猶不齒之雖以事齒之神
　者弗齒事與道殊也金與木害人四肢動
　與過害人五藏宵人即小人之暗昩者故
　不逃内外之刑始於陰陽之怠不能反則
　金木及之唯眞人乃能免此
　碧虚註繪畫羽毛以爲飾支蔓華辭以爲
　文刻意臨民故俗多偽受事以勞其心宰
　物以役其神己將自病何暇治民哉汝與
　頤與並音黨與之與予從推與音彼指仲
　尼汝爾衆也言仲尼之德宜衆黨與推予
　養衆誤試用之未知可否離實學偽不若
　己之施政而欲民不忘其德非無心也雖
　負販之徒尚有不望報者況士君子乎有
　惠有報俗情所稱無惠無報神理所尚因
　惠責報刑害生焉外刑金木内刑動過顯
　明幽暗俱不可逃是以作法者冰炭戰於
　内犯令者斧鉞戮於外上下俱失其和何
　望乎平治哉
　鬳齋云貞幹猶云賢輔貞固足以幹事也
　既畫彩色又飾以羽毛言文藻之甚以支
　爲指不知本也忍性矯激臨民之上以示
　之自不知其不眞實也受乎心者心著乎
　此故神識以此爲主宰何足以長民宜猶
　益頤養也汝若以彼爲賢而養之無益於
　汝誤汝則有之不如其已民可以不治治
　之有心於治則難治矣施政而不忘即有
　心於治譬商賈之人爲士者不屑與之齒
　因事偶相聚會其神亦不樂之彼有爲之
　人故有道者不屑與之俱也訊鞫問食猶
　日食之食病之也人身之舉動過失與刑
　戮同唯眞人免此
　　哀公欲以仲尼爲佐覬其國政有瘳是
　　病而求醫也求之切者望必重故問諸
　　顔闔以印其心闔遂歷陳時賢之弊尚
　　之無益徒使殉迹生姦民愈難治仲尼
　　時賢之著者借以立論飾以羽毛加之
　　彩畫喻從事浮華之辭支離而不究本
　　源矯揉其性以示民而不知其不信己
　　而生姦以應之也物至則以心受之心
　　受物則神主之内不虚而外紛擾與民
　　同耳何足以上民闔又反問彼仲尼果
　　有益汝與汝能自頤養其民與誤應是
　　悟汝當於此省悟可也如上所言皆使
　　人離實學偽非所以示勸於世不若勿
　　爲之愈民之難治以其知多實由爲民
　　上者有以啓之若此所爲猶商賈之不
　　可與士齒雖一時以事齒之如社祭鄉
　　飲之類其神亦不屑與之俱言其趨向
　　不同賢不肖所以分也彼學偽之宵人
　　宜其莫逃内外之刑矣宵人謂㝠行而
　　無知見雖處白日猶長夜也動謂心念
　　始差過則見諸行事過形而不可掩所
　　以金木訊之陰陽食之食猶寇也眞人
　　體純素而無爲何内外刑之能及

南華眞經義海纂微卷之一百















南華眞經義海纂微卷之一百一傳四
　　　　武林道士褚伯秀學
　　　列御寇第三
孔子曰凡人心險於山川難於知天天猶有
春秋冬夏旦暮之期人者厚貌深情故有貌
願而益有長若不肖有順懁而達有堅而縵
有緩而釬其就義若渴者其去義若熱故君
子遠使之而觀其忠近使之而觀其敬煩使
之而觀其能卒然問焉而觀其知急與之期
而觀其信委之以財而觀其仁告之以危而
觀其節醉之以酒而觀其則雜之以處而觀
其色九徴至不肖人得矣
　郭註險於山川至去義若熱言人情貌之
　反有如此者但難知耳未爲無迹夫君子
　易觀不肖難明然觀所由察所安搜之有
　塗亦可知也
　吕註願者少立故與益反長與不肖反順
　懁與達反達者質直而奸義則非順懁也
　堅與縵緩與釬皆相反者故察之不可以
　一塗也
　疑獨註山川之險有形人心之險無形天
　之運行有期人心變動無期考之山川之
　險與天之變化難明未若人心之爲甚也
　厚貌深情言其難測自貌願而益至有緩
　而釬言人之情貌相反如此亦不能無迹
　但爲難知耳莊子之九徵以迹觀心而知
　君子小人之所存也
　碧虚註此言山川之險可睹人心之險難
　測有貌謹嚴而情益傲者有貌長厚而情
　不肖者有貌順急而情疏遠者有貌堅確
　而情散縵者有貌徐緩而情爭悍者其内
　外相反若此不可以一塗觀故君子用九
　徴之法忠者託遠而不變敬者密邇而不
　慢能者任繁而不敗知者應變而不窮信
　者守約而不渝仁者臨財而不欺節者固
　危而不易則者酣飲而不亂清者溷處而
　不汙若不質之行事而以風鑑取人未足
　以盡君子小人之情實也
　鬳齋云有貌雖愿厚而實求益利者有内
　抱所長而外若不肖者有柔順懁急而反
　達理者有似堅剛而實縵弱者有若寬緩
　而實惼急者此言人之不可知若渴言其
　鋭進若熱言其速退以九徵驗人賢不肖
　見矣此段議論甚正借爲孔子之言則知
　莊子非不敬孔子也
　　天有寒暑晴雨之變可以度數測也地
　　有山川澗谷之險可以梯航濟也人心
　　方寸其變其險有不可測不可濟者何
　　耶人心操存舍亡出入無時是爲難知
　　難見者然有所麗而形見焉鑑貌察辭
　　亦可得其六七但彼文之以深厚則此
　　不免乎徵試其心正者形於動作無非
　　正其心邪者形於動作無非邪雖巧爲
　　矯飾終有不可得而掩者此君子小人
　　所以分也其要在上之人欲不逾矩平
　　易近民則天下之心猶一心也天下之
　　俗猶一家也何慮其難知何憂其難化
　　哉自貌愿至若熱言其内外相反自遠
　　使之至雜之處試其所守之堅以九徵
　　而得賢不肖之情固善矣然而已亦勞
　　只不若當事物之來示之以虚而徐觀
　　其眼目定動如見肺肝況又言而信之
　　安可逃於衡鑑耶
正考父一命而傴再命而僂三命而俯循墻
而走孰敢不軌如而夫者一命而吕鉅再命
而於車上儛三命而名諸父孰協唐許賊莫
大乎德有心而心有眼及其有眼也而内視
内視而敗矣凶德有五中德爲首何謂中德
中德也者有以自好而呲其所不爲者也窮
有八極達有三必形有六府美髯長大壯麗
勇敢八者俱過人也因以是窮縁循偃佒困
畏不若人三者俱通達知慧外通勇動多怨
仁義多責達生之情者傀達於知者肖達大
命者隨達小命者遭
　郭註唐謂堯許謂由言而夫與考父誰同
　於唐許之事有心爲德非眞德也眞德者
　忽然自得而不知所以得率心爲德猶之
　可也役心於眉睫之間偽已甚矣乃欲探
　射幽隱以深爲事則心與事俱敗矣夫自
　是而非彼則攻之者非一故爲凶首若中
　無自好之情恣萬物之所是所是各不失
　天下皆思奉之矣窮謂窮於受役天下未
　嘗窮於所短而常以所長自困縁循杖物
　而行偃佒不能俯執困畏怯弱此三者既
　不以事見任乃將接佐之故必達通外則
　以無崖傷其内怯而靜乃厚其身耳仁義
　者天下皆望其愛愛有不周故多責傀然
　大恬解肖釋散也隨者泯然與化俱達者
　每在節上住乃悟也
　吕註正考父至孰協唐許言器度大小有
　如此者不識不知順帝之則毁則爲賊矣
　德有心而心有眼知識具而敗其則賊莫
　大於是内視則所謂賊也五官之動迷而
　不反莫非凶也中德爲首謂德有心有心
　則有我自是而非彼故有以自好而呲其
　所不爲也八者俱過人則自裕故以是窮
　三者不若人則自强故通達孟子論孤臣
　孽子操心慮患義同知慧外通則物至勇
　動多怨仁義多責此明世俗之所美者非
　美所惡者非惡要在强行者有志以遺其
　形而已人能於生而達之則所謂天而生
　者無以知爲也傀然而已於知而達之者
　知吾之所知出於無知而未能無知肖之
　而已命者造物所爲吾與造物爲人故達
　大命者隨之而不去知窮達在天而不在
　我故達小命者遭之而不辭也
　疑獨註一命士二命大夫三命卿也傴僂
　至循墻皆言退讓之威儀命愈增而讓愈
　加也不軌謂侮之吕距直腰貌車上舞輕
　浮之甚呼諸父以名傲慢之極堯許以天
　下讓而彼不能故曰孰協唐許此言君子
　受命而愈恭小人受命愈不遜德有心下
　德也上德則無心心有眼動心也靜心則
　無眼德有心則賊道心有眼則賊德道德
　喪則人偽生偽生則内視思慮營營敗其
　眞性矣凶德謂眼耳鼻舌心心爲中德動
　則四者從之中有以自奸人不爲己之所
　好則訾毁之此心之賊也八者俱過人不
　免爲人役所以窮三者不若人然得保其
　身所以達人有八極三必如形有六府自
　然之理也知慧外通則傷其内勇動多忤
　則人怨之仁義則人望其愛而多責達生
　之情者傀傀者人之不能同於神也達命
　之情則同於神矣達於知者肖肖者其小
　道大故似不肖達大命者忘死生而無累
　樂天者也達小命者貧富壽夭遭則受之
　安之者也
　碧虚註文子曰道有知則亂德有心則險
　心有眼則眩有心謂增愛是非有眼謂馳
　逐景物内視謂明察分别去取也凶德謂
　眼耳鼻舌心心主於中自好自是而訾其
　不同己者是謂内視内視而敗矣凡勝物
　之極者乆必窮困畏不若人乆必達此乗
　除之理知慧而務外勇動以招怨仁義而
　不周皆用失其宜非所以全身也故達生
　之情者大悟無係達於知者肖似愚拙達
　大命者隨順生死達小命者遇則安之何
　窮通之能累哉
　鬳齋云德有心數句於學人分上最爲親
　切襌家謂之滲漏心又曰第二念爲德而
　知其爲德則是有心於有心中又有思前
　筭後之意是又開一眼以此有眼之心而
　内視則千差萬别不復知有渾然者矣凶
　德指心耳眼鼻口有以自好言己有能而
　訾人所不能此心不可以學道圓覺云不
　重乆習不輕初學亦此意八極言有所恃
　者必至於窮三必言慊然不足有時而達
　縁循柔順偃佒隨起倒貌形有六府言人
　身中有此六箇藴畜之地知慧勇敢仁義
　達生達知達命是也遭者猶有得失委命
　之心隨則聽之而無容心矣所言六府後
　以命字紬繹爲兩句結之此文法也
　　正考父孔子十代祖宋大夫也此段猶
　　是哀公與顔闔問答曼術餘意盖謂聖
　　賢處世不以窮達累其心三命而循墻
　　以達爲懼也三命而名諸父以達而驕
　　也皆不免寵辱驚心安足以協唐堯許
　　由之高致哉堯之黄屋非心由之不肯
　　越俎出處雖殊其心一也故用以結前
　　章之義後又論世俗自好之弊而不知
　　窮達之由命也爲德而有心則分别生
　　而惠不廣矣又役心而有見則知慮煩
　　而内不靜矣惠不廣則害德内不靜則
　　害心故爲賊之大内視謂忖度其所欲
　　爲經營布置如在目前規擬其必成而
　　敗亡繼之矣釋氏說五種眼唯天眼肉
　　眼在面慧法佛眼皆在心彼心眼顯成
　　德之效此心眼戒敗德之原不戒乎敗
　　曷臻乎成二家之論相爲表裏凶德有
　　五視聽言貌思之不由乎正者心主中
　　而爲首因有以自好謂人莫我及而訾
　　毁之此敗德之始加以四凶從之何惡
　　弗爲哉人能自中德而反之復猶未遠
　　轉凶爲吉在人力行耳八極三必亦奇
　　正相生循環之理猶人身府藏應陰陽
　　之盈虚消長而不自知也知慧所以養
　　德而用於外通於事則勇動而多怨仁
　　義所以廣惠而博濟爲難故不周而招
　　責達生者傀然恬解達知者消然忘知
　　大命隨而任之小命安於所遇賢人君
　　子所以窮通皆樂而世患莫及者以此
　　○予頤與予字難釋疑當是汝肖音消
　　義同

南華眞經義海纂微卷之一百一















南華眞經義海纂微卷之一百二傳五
　　　　武林道士褚伯秀學
　　　列御寇第四
人有見宋王者錫車十乗以其十乗驕穉莊
子莊子曰河上有家貧恃緯蕭而食者其子
没於淵得千金之珠其父謂子曰取石來鍛
之夫千金之珠必在九重之淵驪龍頷下子
能得珠者必遭其睡也使驪龍而寤子尚奚
微之有哉今宋國之深非直九重之淵也宋
王之猛非直驪龍也子能得車者必遭其睡
也使宋王而寤子爲韰粉夫或聘於莊子莊
子應其使曰子不見失犧牛乎衣以文繡食
以芻菽及其牽而入於太廟雖欲爲孤犢其
可得乎
　郭註取富貴者必順乎民望若挾奇說乗
　天衢以攖人主之心者明君之所不受也
　故如有所譽必有所試於斯民不違僉曰
　舉之以合萬夫之望者此三代所以直道
　而行也樂生者畏犧而辭聘髑髏聞生而
　矉蹙死生情異各自當也
　吕註世之冒險探嘗以徼寵名幸而不寤
　者皆探珠之類也此乃至人之所危而哀
　之彼用以驕穉人不亦謬乎莊子入於不
　死不生嘗以死爲南面王樂則太廟犧牲
　非所畏也而俗方危身傷生以蹈利故其
　制行如此
　疑獨註緯蕭易食業之至賤一旦子没淵
　得千金之珠必遭驪龍之睡也使驪龍而
　寤子之身安有哉今子得宋王之車何以
　異此又引太廟犧牲答聘使不以利禄累
　其生也
　碧虚註業緯簫而獲珠何異不田而鶉生
　幸遭其睡亦險矣夫誇十乗而忘韰粉之
　禍却聘使而慕孤犢之生其賢愚之操可
　見矣
　鬳齋云驕穉者驕矜而孩視人緯簫織蘆
　爲箔得珠遇龍睡喻人之取富貴皆危道
　也使其君覺悟禍必不輕奚微之有殘食
　無餘也太廟犧牲一段與龜曳尾於塗中
　意同
　　緯簫一本作葦簫言採薪以給食碧虚
　　本從之其子没淵泅戲得珠非所望也
　　故亦不識爲奇而驪龍之睡寤曾弗介
　　意父欲取石鍛試則有心矣且謂驪龍
　　若寤將有粉身之禍幸一生於萬死淵
　　其可復入哉此喻奪人所欲者禍必重
　　縱瞰彼無心而得之僥倖不可再也奚
　　微之有或疑微下逸軀字理盖不然此
　　四字正是奇筆鬳齋說爲當犧牛之喻
　　明不待釋
莊子將死弟子欲厚葬之莊子曰吾以天地
爲棺槨日月爲連璧星辰爲珠璣萬物爲齎
送吾葬具豈不備邪何以加此弟子曰吾恐
爲鳶之食夫子也莊子曰在上爲烏鳶食在
下爲螻蟻食奪彼與此何其偏也以不平平
其平也不平以不徴徴其徴也不徴明者唯
爲之使神者徴之夫明之不勝神也乆矣而
愚者恃其所見入於人其功外也不亦悲乎
　郭註以一家之平平萬物不若任萬物之
　自平不因萬物之自應而欲以其所見應
　之必不合矣夫役其所見受役多矣安能
　使物哉惟任神然後能至順故無往不應
　也明之所及不過於形骸至順則無遠近
　幽深皆各自得用發於彼而功藏於物若
　恃其所見執其自是雖欲入人其功外也
　吕註得天地萬物之所一而同焉以爲體
　則其生也備物以將形其死也以之爲齎
　送非虚言也彼怠烏鳶螻蟻之食則不免
　子奪之偏唯無心則無所予奪干以平之
　則平之至于以徵之則徵之至苟有心則
　不無取舍失其常心是爲至不徵至不平
　也欲以平之則其平也不平欲以徵之則
　其徵也不徵猶之水也莫動則平大匠取
　法唯其平也故以平之則平唯其徴也故
　以徵之則徵凡今知所以予奪者明而已
　其不知者乃所以爲神也明者唯爲之使
　而神則徵之此明之所以不勝神也而愚
　者莫知所謂神獨恃其所見以入於人則
　用功於外安能反其性命之情哉
　疑獨註先王制爲葬禮棺槨衣衾以掩其
　形以盡人子之心而已非不知其神魂歸
　天精魄反土形如蟬蜕遄化異物也爲人
　子者有所不忍先王因人心所有而節文
　之莊子非不知古人制禮之意而自處如
　此者盖當時禮文過侈務厚葬以相勝不
　獨盡其心而己故高言以矯之欲其反本
　復朴也以天地爲棺槨亦有以見其已至
　於命則凡在命之下有形有象者皆爲己
　所役故萬物備於我而無求也至人之處
　已者如此若夫處人則有先王之禮在且
　形骸之委於地上與地下皆不免爲物所
　食奪彼予此不免於偏聖人存神不存形
　者以此夫平平者不平徵徴者不徵以不
　平平天下則天下自平非有心於平之也
　以不徵徵天下則天下自徵非有心於徵
　之也天下有平則有不平平出於不平則
　無不平矣萬物有徵則有不徴徵出於不
　徴則無不徵矣唯平與徴神者主之則明
　者爲之役神者天道明者人道故明不勝
　神也世之愚者恃其所見由明以入於人
　而滅其天用功於外而不知有内可不悲
　哉
　碧虚註璧玉珠璣富者用以飾棺今以日
　月星辰爲之豈不備耶任烏鳶螻蟻爲兩
　平奪彼予此爲不平以偏見平萬物萬物
　何由而平以偏見應群動群動何由而應
　分别爲明明者受役神則㝠漠虚通物無
　不應分别有盡㝠漠無窮是爲明不勝神
　也而世之愚者恃已所見探彼隱情奪爲
　我有用功於外而不知反至人所以興歎
　也
　鬳齋註此章譏當時厚葬之弊奪烏鳶而
　予螻蟻見之偏也萬物之理本平我以不
　平之心而欲平之則其平者亦不平矣物
　理一一可驗我以不驗之心驗之則其可
　驗者亦不驗矣本莫之爲而以爲或之使
　是以無心爲有心也明者之自累每如此
　至於神則聽其自應而已明不勝神言有
　心不能勝無爲而愚者恃其私見入於人
　爲求功於外可悲也夫
　　古者因山爲墳不封不樹上無通臭下
　　不及泉務藏形而已則棺衾之朴素葬
　　具之簡約可知後世習尚浮侈璧玉珠
　　璣生前受用已爲過矣用之以飾棺則
　　明器之繁夥塋隧之雄廣固不待言盖
　　由據尊恃貴厚享於前則送終之禮勢
　　不容薄歷觀古之侈葬如虎丘驪山者
　　自以爲固可千萬年終不免爲大盜積
　　耳今南華弟子欲厚葬其師是亦人心
　　所當盡然猶蹈俗習故慨謂吾以天地
　　爲棺槨達哉斯言古所未道楊王孫祼
　　葬之說劉伯倫荷鍤之意皆自此發夫
　　既委形于地則烏鳶螻蟻何以自免曰
　　吾之生也盖本於無而外蒸蚤蝨内變
　　蟯蚘皆因我而有及其死也猶蜩甲蛇
　　蜕委之而往神則無不之也又何烏鳶
　　螻蟻之足慮哉明謂形之可見者必籍
　　形中不可見者主之欲動而動欲止而
　　止其中有信即此所謂徵也不平者形
　　形有貧富壽夭之殊神之在人則一以
　　神觀物無有不平以形觀物則不平矣
　　徵者扣之而應感之則通若以不信視
　　物物亦不信之矣形本無徵取徵於神
　　以外求徴於内内重而外輕也若以内
　　求徽於外則其徵也不徵其徵也不徵
　　則其平也不平矣明者爲使動用有限
　　神者徵之靜體無極故曰明不勝神也
　　眞人立是論非唯矯時俗厚葬之弊抑
　　使後世學者所重在内而不在外所養
　　在神而不在形平徵之由已出神明之
　　暫相須也信能造此則與天地爲一日
　　星參光棺槨而珠璧之非過論也
　南華沖虚二眞人應期弘教躋世清寧遺
　訓流芳千古蒙惠二經㫖趣互相發揮盖
　不可以優劣論然本經首載列子御風猶
　有所待而後篇引用不一或議以漆園之
　才縱横馳騁自出瓌奇何不可者而乃必
　蹈沖虚之轍耶愚嘗考其所以云凡有德
　者必有言言所以述行也行同而言異者
　無之造極玄談古今一致直言曲喻正說
　反說皆所以明道也南華樂道前賢之善
　舉其全章以寓己意者十有六其㝠海章
　列文甚略莊子特詳焉故每章歸結則時
　見出藍之青精彩倍越莊子得列文而愈
　富列文賴莊子而愈彰前謂御風有待猶
　以跡觀後取立言微妙則以心契編末又
　以御寇名篇明所舉之不隱歸趣之合轍
　也然而當篇所載列文無幾疑爲郭氏删
　易之始乎饋漿之事戒其出異感人未幾
　而户外屨滿不能使人無保也次以緩翟
　交爭憤死化烏楸栢遁自然而之刑戮造
　物者報其人之天也知道不言如天之運
　知而言之其機淺矣是以屠龍技成無所
　用巧用巧不足以效於屠龍甘䑛痔者得
　車愈多不多不足以旌其䑛痔皆所以警
　學徒而鍼時病也至於賴貞幹以扶國不
　若休之悟動過之刑心當加謹只九徵用
　而不肖得三命至而恭慢分八極三必之
　不常一珠九殞而僅得又以喻處世應物
　之多端貪名逐利之召怠也儻能因其有
　形反究夫未始有物則人間世之累可免
　矣舍犧牛而爲孤犢亦在人篤信而力行
　之篇末結以莊子死示幻形不足戀凡物
　必有終也門人慮烏鳶之食猶以世眼觀
　唯至人忘形任化無予奪之或偏體神用
　明顯平徵之不謬此其所以離人入天而
　登假乎道也歟


南華眞經義海纂微卷之一百二










南華眞經義海纂微卷之一百三傳六
　　　　武林道士褚伯秀學
　　　天下第一
天下之治方術者多矣皆以其有爲不可加
矣古之所謂道術者果惡乎在曰無乎不在
曰神何由降明何由出聖有所生王有所成
皆原於一不離於宗謂之天人不離於精謂
之神人不離於眞謂之至人以天爲宗以德
爲本以道爲門兆於變化謂之聖人以仁爲
恩以義爲理以禮爲行以樂爲和薰然慈仁
謂之君子以法爲分以名爲表以操爲驗以
稽爲决其數一二三四是也百官以此相齒
以事爲常以衣食爲主蕃息畜藏老弱孤寡
爲意皆有以養民之理也古之人其備乎配
神明醇天地育萬物和天下澤及百姓明於
本數係於末度六通四闢大小精粗其運無
乎不在其明而在數度者舊法世傳之史尚
多有之其在於詩書禮樂者鄒魯之士搢紳
先生多能明之詩以導志書以導事禮以導
行樂以導和易以導陰陽春秋以道名分其
數散於天下設於中國者百家之學時或稱
而道之天下大亂賢聖不明道德不一天下
多得一察焉以自好譬如耳目鼻口皆有所
明不能相通猶百家衆技也皆有所長時有
所用雖然不該不徧一曲之士也判天地之
美析萬物之理察古人之全寡能備天地之
美稱神明之容是故内聖外王之道闇而不
明鬱而不發天下之人各爲其所欲焉以自
爲方悲夫百家往而不反必不合矣後世之
學者不幸不見天地之純古人之大體道術
將爲天下裂
　郭註爲以其有爲則眞爲也眞爲則無偽
　矣又何加焉神明由事感而後降出使物
　各歸根抱一而無飾於外斯聖王所以生
　成也凡天神至聖四名一人耳所自言之
　異仁義禮樂又四名之粗迹賢人君子之
　所服膺也其名法操稽之數民理既然聖
　賢不逆古之人即向之四名本數明故末
　不離無乎不在所以爲備數度可明者雖
　多已疏外也能明其迹耳豈所以迹哉六
　經散於天下皆道聖賢之迹尚復不能常
　稱用其迹而無統天下不免於亂故明聖
　賢之迹又未易也百家穿鑿各信偏見而
　不能都舉聖人統百姓之大情因爲之制
　百姓寄情於所統而忘其好惡故與一世
　而得淡漠焉亂則反之人恣其近好家用
　典法國異政家殊俗所長不同不得常用
　未足備任各用其一曲故析判萬物之理
　闇鬱聖王之道全人難遇故也古人之大
　體各歸根抱一則天地之純也道術流弊
　各奮其方或以主物則物離性以從其上
　而性命之情喪矣
　吕註天下百家之學莫不自以所治方術
　施之有爲爲不可加方術各不同則古之
　道術果何在曰無乎不在但不得其全耳
　既不得其全則神明何由降出神降則聖
　之所生明出則王之所成一者神明之主
　所謂天人神人至人聖人君子其體大同
　所從言之異耳語道先明天天者所宗也
　故不離於宗謂之天人精所以入神不眞
　則不至聖人則全天體神之至者故統道
　德而兆變化此即神降而爲聖也及其見
　於仁義禮樂薰然慈仁謂之君子則明出
　而爲王也由聖人而上與天同由聖人而
　下與人同者也以法爲分而不可犯以名
　爲表而不可亂以操爲驗而不可欺以稽
　爲决而不可惑此皆有數存焉數多者位
　高而用大數少者居下而治小百官相齒
　以此而已上則聖之所生下則王之所成
　無不備者故能配神明醇天地育萬物和
　天下明本數而不疑係末度而不失其道
　不爲六合所拘其運無乎不在古之道術
　其大體如此而所謂神者數不能計度不
　能度不可以書言傳也明在數度者有司
　出其法國史記其迹其在詩書禮樂者鄒
　魯之士多能明之自詩以道志至春秋以
　導名分皆古之道術明而在數度者先王
　以其數施於有政散於天下故百家時稱
　道之亦不出於古道術之外天下有道聖
　賢明而道德一學者得見其全不爲奇方
　異術所蔽及其亂也天下多得其一端察
　焉以自奸雖各有所長而不該不遍一曲
　之士而已天地有大美而判之萬物有成
　理而析之以古人之全而察之彼百家者
　寡能備天地之美稱神明之容是故聖王
　之道闇而不明人各爲其所欲爲道術爲
　天下裂矣
　疑獨註道術無乎不在方術則有在矣言
　道之體無不在道之用未嘗無在或謂之
　神謂之明或謂之聖謂之王或降或出或
　生或成是果有在乎夫神者明之藏明者
　神之顯聖者王之始王者聖之終圓融和
　會使之無間猶四時之氣不同所以成歲
　功則一曰天曰神曰至曰聖君子百官其
　本末精粗雖不同皆不離乎一而已出而
　有别者宗生而不粗者精眞者精誠之至
　合天德而通乎道謂之聖人四者非同非
　異出人殊迹聖人出而爲君子則道德散
　而爲仁義禮樂又散而爲法名操稽以備
　百官之用又君子之緒餘也聖人散道以
　致用故有法散同以立異故有分百官述
　法而不及道言分而不及用名者實之賔
　表者裏之外百官充名而不盡實充表而
　不及裏所操者行而有驗乎外所稽者智
　而决出乎果其數一二三四即名法守具
　也器有小大識有遠近故百官以此相齒
　以事爲常以衣食爲主所以養民也化之
　而蕃息居之而富藏老弱孤寡有以給神
　明天地有以配然後育萬物使之順性和
　天下使之時應而其澤流於百姓也本數
　言其精末度言其粗明而有係此道所以
　備而無乎不在也其微而在性命者可傳
　以心法所不能傳可有諸己史所不能有
　明而有數度詩書者法史搢紳能明之六
　經各有所道同歸于治而已夫老莊之槌
　踶仁義欲矯枉以歸直也矯之太過又歸
　於枉至此獨以聖人六經爲言所以矯向
　之過枉者耳六經判而百家各是其所是
　道術所以不明時稱道於口不能以心體
　之致聖賢闇而不明道德二而不一各爲
　其所欲爲私察以爲知私奸以爲仁所以
　寡能備天地之美稱神明之容其於内聖
　外王之道必不合矣
　碧虚註天下方術各成一家以求有用於
　世道惡乎在哉言醇英已去糟粕徒存也
　然神降明出由於有道聖生王成非有二
　途以窈㝠爲宗天人也精粹而無雜神人
　也守眞而不偽至人也若乃宗自然之理
　本不德之功行虚通之途逃神妙之機斯
　乃治世聖人居域中之大統上三名者也
　次論君子百官以仁義禮樂治天下熏然
　慈和惠及萬物立法以定職分授名以表
　性行觀操以驗才能稽老以决黜陟皆有
　術數存焉道不足則用法法不足則用術
　術不足則用權權不足則有勢勢不足則
　反權權反術術反法法反道道則無爲而
　自化也術者人君之密用群下不可妄窺
　勢者制物之利器群下不可妄爲君有術
　而臣得窺非術之奥者君有勢而臣得爲
　非勢之重者要在先正名分不相侵奪然
　後術可施而勢可專也百官以事相齒亦
　不出乎一二三四之序法名操稽之目用
　以教養萬民使無失業而已太古之時無
　法而自備非設法以備之也配神明則鬼
　無靈響醇天地則四時常若育萬物則年
　穀常豐和天下則人無夭惡所以仁及草
　木信及豚魚者由乎明本數係末度也主
　無爲而尊本數也天道也分守也臣有爲
　而累末度也地道也原省也本末之分在
　審之而已此道六通四辟而無礙凡天地
　秋毫神靈形器推移轉徙無有入於無間
　也其在陰陽律歷詩書禮樂者其數散於
　天下百家之學時稱道之及其朴散時𣻏
　世道交喪察察以自奸不能相通爲用故
　聖王之道不明而人各爲其所欲爲往而
　不反日遠乎道矣道術爲天下裂學者之
　不幸也
　鬳齋云莊子於末篇論古今之學猶孟子
　末篇聞知見知自篇首至將爲天下裂是
　箇冒頭總序方隨家數言之以其書自列
　於家數中鄒魯之學乃述於總序則知此
　老亦以其所著書多矯激之言未嘗不知
　聖門之學爲正人皆以其學爲不可加言
　人人自是古之道術與仁術心術字同惡
　乎在即無乎不在有時中之意言學雖不
　同而道無不在也神降明出何由而見聖
　生王成即天地生成之理皆原於一一謂
　造化曰宗曰精曰眞皆與一字同但作文
　如此以天爲宗至以道爲門皆無爲自然
　之意兆於變化則原於一熏然慈仁以氣
　象言法有區别名有操準其所驗决亦各
　有據一二三四言其纖悉明備以衣食爲
　主教民務耕桑以老弱孤寡爲意發政施
　仁之本配神明四句言功用之大本末即
　精粗六通四辟無施不可也次序六經之
　學分明是說孔子及散爲百家衆技天下
　多得其一端而察然以自夸猶耳目之不
　能相通於天地神明有所不備矣内聖體
　也外王用也内外之道不明人各以其所
　欲爲而自爲方術迷而不反道術將爲天
　下裂一句結得甚力
　　此篇首論當時學者各殉已能以有所
　　施用爲不可加而不知無爲自然之妙
　　理所以遠乎道然則古之道術果惡乎
　　在曰無乎不在後人自爲其方有以間
　　之國異家殊而流爲方術矣夫道術者
　　所以配神明而行治政厚風教而通物
　　情使民由之不知歸於自化上古聖君
　　所以端拱無爲而視天民之阜也其神
　　明之所降出則由事感而應雖爲非爲
　　聖生王成斯又神明施化之效自不離
　　於宗至謂之聖人所以成乎天則聖者
　　之事而神至在其中自以仁爲恩至謂
　　之君子所以成乎人則王者之事由道
　　而見於治故以内外言之次叙法名數
　　度詩書禮樂皆先王致治之具得其人
　　而後行者也道可配神明則可醇天地
　　德可育萬物則能和天下本數即所謂
　　一自一以往皆末也聖之所生以一爲
　　本王之所成因貳以濟本末相須而治
　　道備矣古者聖王之爲治也密其憂民
　　也深非唯求理於一時直欲爲法於萬
　　世自道志至名分皆聖人致治之迹也
　　施之天下而效有淺深見之事爲而政
　　有治亂者爲聖賢之指不明道德之歸
　　不一學者徒貴已陳之芻狗治莫致而
　　妖異興焉各得一端而自以爲大全無
　　異指蹄涔爲東海也天地之大美非道
　　不能備神明之形容非德不能稱彼自
　　爲其方者詎能造於是乎結章數語言
　　意激切有以見南華用心猶夫子時哉
　　之歎有爲不可加爲下當疊爲字欲焉
　　應是欲爲詳文義可見

南華眞經義海纂微卷之一百三





南華眞經義海纂微卷之一百四傳七
　　　　武林道士褚伯秀學
　　　天下第二
不侈於後世不靡於萬物不暉於數度以繩
墨自矯而備世之急古之道術有在於是者
墨翟禽滑釐聞其風而悦之爲之太過已之
大循作爲非樂命之曰節用生不歌死無服
墨子汜愛兼利而用鬭其道不怒又好學而
博不異不與先王同黄帝有咸池堯有大章
舜有大韶禹有大夏湯有大濩文王有辟雍
之樂武王周公作武古之喪禮貴賤有儀上
下有等天子棺槨七重諸侯五重大夫三重
士再重今墨子獨生不歌死不服桐棺三寸
而無槨以爲法式以此教人恐不愛人以此
自行固不愛己末敗墨子道雖然歌而非歌
哭而非哭樂而非樂是果類乎其生也勤其
死也薄其道大觳使人憂使人悲其行難爲
也恐其不可以爲聖人之道反天下之心天
下不堪墨子雖獨能任奈天下何離於天下
其去王也遠矣墨子稱道曰昔者禹之湮洪
水决江河而通四夷九州也名川三百支川
三千小者無數禹親自操橐耜而九雜天下
之川腓無胈脛無毛沐甚雨櫛疾風置萬國
禹大聖也而形勞天下也如此使後世之墨
者多以裘褐爲衣跂蹻爲服日夜不休以自
苦爲極曰不能如此非禹之道也不足爲墨
相里勤之弟子五侯之徒南方之墨者苦獲
已齒鄧陵子之屬俱誦墨經而倍譎不同相
謂别墨以堅白同異之辯相訾以觭偶不忤
之辭相應以巨子爲聖人皆願爲之尸冀得
爲其後世至今不决墨翟禽滑釐之意則是
其行則非也將使後世之墨者必自苦以腓
無胈脛無毛相進而已矣亂之上也治之下
也雖然墨子眞天下之好也將求之不得也
雖枯槁不舍也才士也夫
　郭註勤儉則瘁故不暉然財有餘故急有
　備太過太循不復度衆所能也物不足則
　鬭令百姓勤儉有餘故以鬭爲非不怒但
　自刻既自以爲是欲令萬物皆同己先王
　則恣其群異然後同焉皆得而不知所以
　得也毁古禮樂嫌其侈靡物皆以任力稱
　情爲愛今以勤儉爲法而爲之太過雖欲
　饒天下非所以爲愛也獨成墨子道而非
　道德不類萬物之情其道觳而無潤使人
　憂悲難行不可爲聖人之道聖道使民各
　得性之所樂則天下無難矣故王者必合
　天下之歡心而與物俱往墨子徒見禹之
　形勞而未睹其性之適謂自苦爲盡理非
　其時而守其道所以爲墨於墨之中又相
　與别巨子最能辯其所是以成其行皆願
　爲之主以係其業意在不侈靡而備世急
　所以爲是爲之太過則非亂莫大於逆物
　而傷性故爲治之下爲其眞奸重聖賢不
　逆也但不可以教人求之不得世無其輩
　枯槁不舍所以爲眞奸才士而已非有德
　者也
　吕註先王之治至於聲名文物之大備則
　不侈於後世不靡於萬物不暉於數度非
　其常然也以繩墨自矯所以備世急古之
　道術有在於是夫道所以體常而盡變墨
　子特見其備世之急遂以爲常所謂得一
　而察焉自好非可與人同也自作爲非樂
　至博不異皆爲之太過已之太循者也先
　聖禮樂有節喪葬有儀今乃生不歌死不
　服不同先王毁古禮樂其儉薄如此非特
　不愛人亦不愛己矣墨子本以汎愛兼利
　爲心而不察人之不堪甘其苦而爲之以
　約失之者鮮則未敗墨子道也哀樂人所
　不免先聖爲之節文墨子使之歌而非歌
　哭而非哭是果人情乎生勤死薄使人憂
　悲古之道術雖有在於是而墨子烏之太
　過不可謂聖人之道己雖能任奈天下不
　堪何其去王道遠矣昔禹遭洪水其勞至
　於此所謂備世之急者墨子以爲常然則
　非也夫勤勞備世之意則是爲之太過天
　下不堪其行即非將使後世學者自苦以
　相進而已勤儉固難爲而墨子優爲之眞
　天下之好求之不可得可謂才士也夫
　疑獨註大道既喪諸子繼出有若墨翟滑
　釐者有若宋鈃尹文者其終若惠施之徒
　相辯以數千言莊子辭而闢之廓如也墨
　教勤苦儉薄以逸樂侈靡爲非故使數度
　不暉而以繩墨自矯足以備世之急而財
　用有餘故墨翟之徒聞風而悦終爲之則
　太過終已之又太循生不歌故爲非樂以
　節用爲道故死無服其道使人各足而非
　鬭自刻故不怒奸學而使物同己故博不
　異生勤死薄毁古禮樂不與先王同也自
　黄帝有咸池至周公作武明其生不歌之
　非自古之喪禮至士再重明其死無服之
　非末敗言其終於敗也使歌而非歌哭而
　非哭是果類乎言獨誰成墨而違萬物之
　情變也其道大觳使人難爲其去先王也
　遠矣盖先王與民同患其道本諸人情非
　期於難行欲使天下皆如已也昔禹湮洪
　水决江河親操橐耜沐雨櫛風其勞形天
　下也如此後世效之以自苦爲極夫禹之
　道非墨也流習之弊則有所謂墨相里勤
　至鄧陵子之屬俱誦墨經而倍譎分别同
　學而異趨也以辯相訾以辭相應以最能
　辯者爲聖人願爲之尸冀傳業也墨子之
　勤儉備怠則是過於自苦則非言亂則居
　其上論治則居其下眞天下之奸求其比
　類不可得墨子才近禹而道遠於禹所以
　不能無弊止於一墨而已
　碧虚註墨氏之教不侈靡不暉耀勤儉厲
　己救世之急但儉嗇太過己能循而衆難
　遵非樂節用生憂死薄可謂大拂人情然
　而汎愛近仁兼利近義非鬭近禮不怒近
　知又奸學而廣尚同則亦異乎流俗也其
　與先王不合者毁古禮樂爲特甚自咸池
　至作武及棺槨之重數皆古禮樂也墨子
　則生不歌況絲竹乎死無服況珠玉乎以
　此自行固不情以此教人亦太忍終不免
　倍譎無倫之弊人之歌哭笑樂發乎本情
　今一切非而去之與世情不類矣枯觳無
　潤使人憂悲衆皆不堪而墨子獨能任既
　不合天下之情去王道遠矣墨子宗禹勤
　儉故稱其治水之功九滌天下之川謂九
　州之川滌除無壅腓無胈至置萬國皆載
　其粗迹未造妙本而後世效之以自苦爲
　極至有割肌膚斷肢節以徼福者此又學
　墨之弊也相里勤之徒末敗墨子道者也
　以辯博論大者爲師遂至清談奸勝之弊
　以勤儉備急則是以憂苦教人則非後世
　效之亂之上也治何望焉然而奸學勤篤
　無對於天下强學立志教侔仲尼亦才士
　之美者也但所行失道德之正耳
　鬳齋云不教後世以侈故不飾麗萬物不
　以禮樂度數爲暉華拘束其身以矯世欲
　天下之用有餘主於儉以足用言世人以
　衣食不足故致爭亂也後之學墨者遂抑
　遏太甚非樂節用墨子篇名以鬭爭爲非
　不以怒爲道博不異者廣其說而尚同教
　人愛己兩失其道不近人情故曰不類大
　觳猶大朴其行難爲也逆天下之心而墨
　子獨安之既不合人心非可以王天下墨
　子稱道至形勞天下也如此述禹之功績
　九讀同鳩鳩工而雜治之奇偶本異而曰
　不忤此强辯之辭巨子墨學之大成者求
　之不得言無復有斯人雖極其枯槁而爲
　之不止可謂豪傑之士矣
　　不侈靡於萬物不暉耀於禮儀勤謹節
　　儉以備世人之急此禹行之見於世者
　　墨翟滑釐聞風而悦遂至爲之太過而
　　勤苦難行體之太循而枯槁無類作爲
　　非樂節用以教天下生不歌死不服即
　　非樂節用之見於行者也汎愛所以兼
　　利非鬭所以不怒亦不失爲賢厚也奸
　　學務博覬人同己則心猶奸勝未能克
　　去其私至於毁古之禮樂則非獨悖乎
　　聖典亦拂天下哀樂之情强民以難從
　　人己俱不愛矣由是知墨子之道終於
　　敗不可行於天下後世也當歌不歌當
　　哭不哭其於人情不類矣生勤死薄苦
　　觳憂悲逆物情而人不堪其去王道遠
　　矣墨子又稱大禹治水之功勤勞若此
　　使後世學墨者必以自苦爲極而欲力
　　扶其教殊不知禹當洪水之變父殛而
　　功不成是又變中之變遂刻苦捐軀嗣
　　成厥績非可以爲常也以處變之迹施
　　之於常無異病己而鍼灸徒增瘡痛不
　　智孰甚焉相里勤之徒又稱别墨爭相
　　訾辯推其業成者爲聖人巨子猶儒家
　　云碩儒皆願繼其後至今不决此自是
　　一段言當時墨學之中又有分别墨翟
　　禽滑釐再續前話其爲人之意則是教
　　人自苦則非致亂則居首致治則下術
　　也然而墨子眞性所奸天下莫及卒以
　　立教於當時固非聖人之道亦可謂才
　　士也夫昔孟子闢楊墨以爲非聖人之
　　道峻辭而力拒之若不共戴天者有以
　　見衛道之切南華又詳述墨氏之行事
　　與其源流申言其疵弊而不廢其所長
　　可謂公論而存恕議不及楊氏意在其
　　中矣墨學大禹楊學老聃皆出聖人之
　　門學有所偏耳猶師商同學於夫子有
　　過有不及此楊墨之芽蘖也故學不可
　　不謹
不累於俗不飾於物不苟於人不忮於衆願
天下之安寧以活民命人我之養畢足而止
以此白心古之道術有在於是者宋鈃尹文
聞其風而悦之作爲華山之冠以自表接萬
物以别宥爲始語心之容命之曰心之行以
聏合驩以調海内請欲置之以爲主見侮不
辱救民之鬭禁攻寢兵救世之戰以此周行
天下上說下教雖天下不取强聒而不舍故
曰上下見厭而强見也雖然其爲人太多其
自爲太少曰請欲固置五升之飯足矣先生
恐不得飽弟子雖饑不忘天下日夜不休曰
我必得活哉圖傲乎救世之士哉曰君子不
爲苛察不以身假物以爲無益於天下者明
之不如己也以禁攻寢兵爲外以情欲寡淺
爲内其小大精粗其行適至是而止
　郭註忮逆也畢足而止不望有餘華山上
　下均平以表其行别宥萬物不欲令相犯
　錯强以其道聏令合調令和二子請得若
　此者立以爲物主見侮不辱以活民爲急
　救鬭寢兵所謂聏調雖天下不取强聒而
　不舍聏調之理然也見厭强見所謂不辱
　不因其自化而强慰之則其功太重請置
　五升之飯明自爲太少也宋鈃尹文稱天
　下爲先生自稱弟子日夜不休以爲民謂
　民亦當報己圖傲乎揮斥高大之貌不爲
　苛察務寬恕也不以身假物必自出其力
　無益於天下者已之所以爲救世之士其
　行適至是而止未能經虚涉曠也
　吕註不爲俗所累不求飾於物推誠以及
　人在醜而不爭願人安養而不求餘其心
　有不然則以爲垢而洗之是以此白心也
　夫物之紛爭由於交侵而苛急别而宥之
　乃所以息紛爭而願安寧之道心之爲物
　無所不容則宜無所爭也二子語其容而
　行之以聏合歡以調海内是謂心之行欲
　置之爲主推而宗之自見侮不辱至强聒
　不舍此所謂調聏之道古之道術雖有在
　於是然爲人太多爲己太少此二子所以
　不合於是言我日夜不休以救世人人必
　不至於圖傲平救世之士而不我顧則我
　必得活不以饑死爲憂其行適至是而止
　過此則非二子所知謂其不聞道也
　疑獨註若夫與世俗脫而無累於物任而
　不飾於人安而不苛於衆順而不忮願天
　下安寧畢足而止宋尹二人其道小異於
　墨故繼之墨翟之後言其流風末世尚有
　如此者故聞風而悦之華山之冠宋尹以
　此表其行接萬物以别宥大小爲始聖人
　之道則物我同體而無所别大小同區而
　無所宥所容以其迹所行非其心二子語
　心之容命之曰心之行其意願天下之安
　故以聏合歡以調海内請欲置之爲主與
　皆願爲之尸意同自見侮不辱至强聒不
　舍皆自任之過上說其君下教其民有以
　見爲人太多見侮不辱至於置五升之飯
　而足見其自爲太少圖傲放大而以救世
　爲事也夫能仁而不能變不足以立義二
　子於仁爲過而於義不及君子不爲苛察
　言必自出其力苟爲無益於天下而察之
　不如其己言必欲救世也外以寢兵戰内
　以寡情欲其精粗小大雖不同所行至是
　而止耳
　碧虚註無情故不累朴素故不飾直道故
　不苟因任故不忮願天下安活而不過養
　明白此心如是而已華山之冠以表心之
　堅正治如頂之均平以區别賢愚寬宥典
　法爲治本而言行不虧也法寬和則合民
　心宇内稱美樂推以爲君矣忍辱止鬭使
　民不爭寢兵守慈民尚雌靜以此說天下
　使民必從而願其安活是爲人太多也勤
　儉自苦請日置五升之飯猶推予先生寧
　己忍饑不忘天下是自爲太少也我必得
　活哉言我思救人天必活我圖傲乎言不
　圖傲也豈圖夸傲爲救世虚名而已不爲
　苛察務克己也不以身假物力行以率物
　凡無益於天下者不爲之外以不爭和調
　物情内以寡欲節抑己性事有精粗不同
　但去其非理者而爲之斯治道之極也
　鬳齋云飾猶自奉忮咈人情别宥猶在宥
　隨分自處爲别寬閑自安爲宥容謂體行
　謂用以和聏合人之歡以調一海内請欲
　置之以爲主也强聒不舍人厭聽而誇說
　不已日得五升之飯師與弟子共之先生
　猶不得飽弟子可知忍饑自苦日夜不休
　豈爲乆活之道盖欲以此矯夫託名救世
　而自利之人圖傲謀矯之也猶豫讓曰吾
　爲此至難所以愧天下之爲人臣而懷二
　心者是也其說又曰不爲苛察無爾我之
　辯事皆自爲而不借人力以爲助於天下
　無益之事明知其可爲不如已之其學之
　大意欲人外無攻戰之爭内無情欲之滑
　至此而止耳
　　不累不飾則心虚而守素不苟不忮則
　　務誠而和樂以此化俗接物普願安全
　　既身不過享則不妄求多積自貽怠害
　　是爲長安寧之道以此立教於天下明
　　白本心而無隱情宋尹聞風而悦繼行
　　其道華山之冠以表行之方正均平其
　　接物以别善類宥愚蒙爲本則必不趨
　　乎惡亦足以厚風俗興教化但行之有
　　弊不若聖治之大全而可乆也心之容
　　猶云手容足容言其動止氣象心之行
　　言其注措設施大槩以本心之善見諸
　　行事和調海内不鬭不怒普安足養而
　　止此語有惠而不知爲政之意寓其中
　　欲置以爲主願遵承其教也耐辱救鬭
　　寢兵止戰皆守柔不爭之義强恬强見
　　必欲人聽從其說請置五升之飯見其
　　自爲太少寧己饑而不忘天下見其爲
　　人太多日夜不休至於罷極而歎曰我
　　必得活哉言我勞苦以救人造物必能
　　活我也今世之苦行陀頭道者勤儉於
　　己而周悉爲人頗似之但不學無聞其
　　弗及遠矣圖傲乎一句頗難釋諸解唯
　　郭註近之此乃南華歎息之辭圖傲猶
　　謀疏也言其莽廣不切事情二子欲以
　　一己之力濟天下之衆而不度其難行
　　也不務苛察是謂善宥不借物以榮身
　　無益於天下者已之是謂善别也外行
　　則禁攻寢兵使人各足而無爭内行則
　　寡淺情欲律己不貪而無患事理雖有
　　大小精粗要其所行至於是而極言其
　　不能躋聖人堂奥所以止於墨學而已
　　此段論當時墨家之弊其間語有主賔
　　宜審詳之
南華眞經義海纂微卷之一百四















南華眞經義海纂微卷之一百五傳八
　　　　武林道士褚伯秀學
　　　天下第三
公而不黨易而無私决然無主趣物而不兩
不顧於慮不謀於知於物無擇與之俱往古
之道術有在於是者彭蒙田駢慎到聞其風
而悦之齊萬物以爲首曰天能覆之而不能
載之地能載之而不能覆之大道能包之而
不能辯之知萬物皆有所可有所不可故曰
選則不徧教則不至道則無遺者矣是故慎
到棄知去己而縁不得已泠汰於物以爲道
理曰知不知將薄知而後鄰傷之者也謑髁
無任而笑天下之尚賢也縱脫無行而非天
下之大聖椎拍輐斷與物宛轉舍是與非苟
可以免不師知慮不知前後魏然而已矣椎
而後行曳而後往若飄風之還若羽之旋若
磨石之隧全而無非動靜無過未嘗有罪是
何故夫無知之物無建己之患無用知之累
動靜不離於理是以終身無譽故曰至於若
無知之物而已無用賢聖夫塊不失道豪傑
相與笑之曰慎到之道非生人之行而至死
人之理適得怪焉田駢亦然學於彭蒙得不
教焉彭蒙之師曰古之道人至於莫之是莫
之非而已矣其風窢然惡可而言常反人不
聚觀而不免於魭斷其所謂道非道而所言
之韙不免於非彭蒙田駢慎到不知道雖然
槩乎皆嘗有聞者也
　郭註决然無主各自任也物得所趣故一
　都用乃周任其性乃至泠汰猶聽放謂知
　力淺不知任其自然故薄之而又鄰傷焉
　不當其任而任夫衆人衆人各自能則無
　爲横復尚賢也非天下之大聖欲壞其迹
　使物不徇耳法家雖妙猶有椎拍故未泯
　合不能知是非前後睧目恣性苟免當時
　之患魏然而獨立也推曳而後行往所謂
　縁於不得已患生於譽譽生於有建唯聖
　人然後能去知與故循天之理故愚知處
　宜貴賤當位賢不肖襲情而云無用賢聖
　所以爲不知道欲令去之如上塊也亦爲
　凡物云云皆無縁得道道非偏物也夫去
　知任性然後神明洞照所以爲賢聖而云
　塊不失道人若土塊非死如何豪傑所以
　笑之未合至道故爲詭怪得不教焉謂自
　任之道莫之是非所謂齊萬物窢然逆風
　所動之聲不順民望雖立法而魭斷無圭
　角也道無不在而云土塊乃不失道所以
　爲不知雖然槩乎嘗有聞但不至也
　吕註不黨無私則中虚而無主故與物爲
　一不顧不謀與物俱往古之道術者寂然
　不動之時二子聞風而悦感而遂通天下
　之故則三子者之所不知也天大地大道
　大而有所不能則知萬物有所可有所不
　可選則不遍教則不至唯齊之以道則無
　遺矣是故慎到棄知去故而縁於不得已
　泠者清其濁汰者去其擾古之人由是以
　入道非以是爲道二子以道爲止於此盖
　不知智與己未始有物也夫萬物並作乃
　其所以復而其芸芸乃其所以歸根不足
　以撓吾心也慎到之所以爲道理者以爲
　知不知而已將薄之而後鄰傷之唯無知
　乃所以全也慎到徒知夫知之不知而不
　知夫不知之乃知也謑髁不定縱脫無行
　而非天下之賢聖所以棄知去己也椎拍
　魭斷連下三句則泠汰於物之謂椎拍鍊
　治之魭斷破絶之宛轉則與之俱往故忘
　知慮前後魏然而已推曳而後動若風羽
　之旋磨石之隧則其動非我也若無知之
　物而已故無建己用知之患動靜不離於
　理是以無譽無過慎到以是爲道理夫唯
　塊不失道盖知絶聖棄知之說而絶棄之
　者乃所以爲聖知也則奚以異於死人之
　理豪傑所以笑之而得怪於天下田駢學
　於彭蒙得不教焉以其教則不至也言古
　人至於莫之是非而已其風窢然惡可而
　言亦幾乎未始有是非而知者不言之說
　至於所爲與人反而欲以不聚人觀則不
　免於魭斷而已夫道未始有物也故以虚
　空不毁萬物爲實奚以常反人而以椎伯
　魭斷爲哉其所謂道非道而所是不免於
　非以其滯於無知之域三子雖非知道槩
　嘗有聞者若墨翟滑釐宋鈃尹文非唯不
　如道又未嘗有聞也道本出於性命之情
　而其眞以治身今墨翟滑釐制行舉離於
　天下至於人已不愛則喪本失眞爲甚故
　論道術爲天下裂而先及之次以宋尹則
　爲知道田慎則知而近之由粗以及精也
　疑獨註道術有在於是三子聞風而悦明
　其道與宋尹異故齊萬物以烏首非若接
　物以别宥爲始者矣天能天而不能地地
　能地而不能天道運於中能包而不能辯
　由是知萬物皆有所可有不可故混之則
　遍任之則至包之則備辯之則有遺矣是
　以慎到棄知而不辯去己而不接縁迹於
　不得已之域未嘗求物之感而欲通之求
　言之通而欲動之泠汰自放不累於物故
　以薄知爲猶近傷於理將欲都忘之無任
　則無事無行則無迹賢則有事業聖則有
　德行笑而非之皆不尚之意椎拍者支其
　將往之形魭斷者削其既殘之緒與物宛
　轉舍是與非則累免矣不師知忘前後心
　若死灰魏然獨立未嘗唱而常和未嘗感
　而常應行如推車往如曳尾縁於不得已
　也故若風還羽旋磨石之隧其德全而動
　靜無過盖以於物無知於我無己所以患
　累莫及焉夫吉凶生於動毁譽出於有建
　二子遊於吉凶毁譽之外故至若無知之
　物以塊然爲不失道也道者有形所同由
　德者有心所同得雖瓦礫之微道無不在
　而慎到之道非生人之行適得怪焉田慎
　同學於彭蒙得不教之道其風窢然幽隱
　而有疑意其情狀非可明言也常反人不
　聚觀以未能齊萬物魭斷無圭角貌其所
　謂道或入於非道其所謂是或入於非是
　三子槩嘗聞道而未得道也老子嘗曰絶
　聖棄知而莊子於此不取彭慎疑若相戾
　然盖寓言於二子削去其迹庶幾將來知
　其爲矯一時之言耳
　碧虚註黨則不公私則不明無心則主不
　在己以法治物則事無疑貳故忘知而無
　擇唯執法而行天地無全功聖人無全能
　物有可有不可者故有治法存焉若舍法
　而用選施教則事不周理不至矣道總包
　而無遺有自然之法也慎到以下四句謂
　必如此然後可以無遺泠汰猶揀鍊以法
　揀鍊物之精粗以扶天下之道理用法雖
　非善猶愈於無法無法則道理不立亂莫
　甚焉薄知未免有心有心不能無怠謑髁
　訛倪而笑尚賢之無倫縱脫狂誕而非聖
　人之虚曠斯法弊之所致也椎拍敲斷桎
　梏魭斷刑截肢節然所施用宛轉物情無
　是無非苟可免禍忘慮忘知魏然安處靜
　則推曳而後行動若飄風與旋羽無用知
　之患若無知之物雖神明降出亦無所施
　爲言其枯槁絶物所以人皆怪之三子皆
　以墨學立教有教則有是非今云莫之是
　莫之非如風窢然有音無辨是爲得不教
　焉及其反於人情又不免敲斲刑截此所
　謂道非王道也言其法雖是而行之則非
　三子皆不知道然亦爲學而有聞於時但
　其立教非正耳
　鬳齋云趣物萬物之理趣不兩一也彭田
　慎三子皆齊之隱士其說謂天地亦萬物
　之一其爲首者無爲之道天地所能各有
　偏大道包之而無所分辨物有可不可選
　之則不能周教之則不能盡歸之於道無
　餘論矣去知與己無爲也泠汰於物無拘
　礙也其說曰若以知與不知爲分則迫於
　知而近自傷謑髁不定無任不留心於事
　故笑天下之尚賢縱脫無行故以天下聖
　學爲非椎拍魭斷無圭角也故能與物宛
　轉無是無非以免世俗之累風遺羽旋磨
　石之隧皆無心而與物宛轉之喻物唯無
　知則無是己之怠無容心之累動靜順理
　不求知於人無譽所以無咎何用賢聖之
　名但塊然無知可以不失道矣看此議論
　如今山林修苦行之人故豪傑笑之以爲
　猶死人也此等人爲學自相契合有不待
　教而能者其師之言曰古之爲道者本以
　無是非爲主發言如飄風窢然無所容心
　故曰惡可而言其見常與人相反不能聚
　合倫類而觀不免爲一偏之說但求無圭
　角而已魭斷與前輐斷同其言雖壯偉而
　所謂道者非道也三子不知道此莊子斷
　一句以大槩觀之亦皆有聞於道但不得
　其正耳
　　能不黨則無私善决而不以己見爲主
　　使天下物趣皆歸于一不慮不謀與物
　　俱往三子聞風而悦以其道同故也其
　　立教以齊萬物爲首物本不齊齊之者
　　道天地物之至大尚無全功況他物乎
　　道包之而不辨此所以齊也萬物有可
　　有不可選之教之愈不齊會之以道則
　　無遺矣故慎到棄知而若愚去己而任
　　物不得已而應雖爲非爲也澄己之源
　　以清泠沙汰萬物物無不從者矣其知
　　者出於不知若但薄其知猶近於傷性
　　必至於無知乃全也謑髁不任事故笑
　　天下尚賢以爲治者次句配上文義自
　　明白椎拍鞭笞輐斷即後文魭斷謂刑
　　截罪人言雖任法用刑而與物情宛轉
　　周浹公平而當理也舍世俗之所謂是
　　非而究極乎事理之實則可以無患苟
　　免是其謙辭不師知則忘前後之慮魏
　　然若枯槁推曳而後動其動也如風遺
　　羽磨無心於動故無過夫無知之物不
　　立己不用知動靜無心自與理合譽既
　　無矣毁亦何存故不慕聖賢之名以塊
　　然無知爲得道而不知有感通潛化之
　　理所以豪傑笑怪以爲死人無異也田
　　學於彭但任物性自然學以扶植之而
　　不矯其本故云得不教焉謂學道至於
　　莫之是非而已言出如風過窢然無心
　　於是非之辨豈可復論其所以哉是以
　　常反人之情不聚觀於天下聚觀與危
　　其觀臺相類然猶不免任法施刑無法
　　則又難治矣其所謂道者非道故所言
　　雖當亦不免爲人所非三子皆未知道
　　其學嘗有聞於時不可全泯也詳
　　南華所論則彭田慎之學又優於苦獲
　　已齒之徒故列於後與關尹老聃差近
　　焉
以本爲精以物爲粗以有積爲不足澹然獨
與神明居古之道術有在於是者關尹老聃
聞其風而悦之建之以常無有主之以太一
以濡弱謙下爲表以空虚不毁萬物爲實關
尹曰在己無居形物自著其動若水其靜若
鏡其應若響芴乎若亡寂乎若清同焉者和
得焉者失未嘗先人而常隨人老聃曰知其
雄守其雌爲天下谿知其白守其辱爲天下
谷人皆取先己獨取後曰受天下垢人皆取
實己獨取虚無藏也故有餘巋然而有餘其
行身也徐而不費無爲也而笑巧人皆求福
己獨曲全曰苟免於咎以深爲根以約爲紀
曰堅則毁矣鋭則挫矣常寬容於物不削於
人可謂至極關尹老聃乎古之博大眞人哉
　郭註有積爲不足寄之天下乃有餘無有
　何能建建之以常無有明有物之自建也
　天地萬物皆各自得而不兼他飾斯非主
　之以太一耶物來則應應而不藏故功隨
　物去不自是而委萬物物形各自彰著動
　靜若水鏡喻常無情芴乎寂乎常全者不
　知所得也物各自守其分則靜默而已無
　雄白也雄白者尚勝自顯豈非遂知過分
　以殆其生耶古人不隨無涯之知故其性
　全性全然後歸之如溪谷天下樂推而不
　厭也雌辱後下皆物之所謂垢也取實者
　唯知有之以爲利未知無之以爲用取虚
　者守沖泊以待群實無藏者付萬物使各
　自守故不患其少巋然獨立自足之謂其
　行身也因民所利而行之隨四時而成之
　常與道理俱故無疾無費巧者有爲以傷
　神器之自成無爲者因其自生自成萬物
　各得自爲蜘蛛猶能結網則人人自有能
　矣無貴於工倕也委順至理則常全無求
　而福自足隨物故不得咎理根於太極之
　初不可謂之淺也以約爲紀去其甚泰至
　順則金石無堅迕逆則水氣無耎順全逆
　毁斯正理也進躁無涯爲鋭各守其分自
　容有餘不削於人全其性也
　吕註以道爲精則以物爲粗以物爲粗則
　以無物爲精矣道未始有物故以有積爲
　不足致虚極則必至於無積而後止澹然
　獨與神明居而已古之道術本末精粗無
　乎不在此云以本爲精趣時而已道本無
　物而時有焉則猶有未樹也建之以常無
　有則物不能拔矣一與言爲二有所謂一
　則非太一太一則一亦不可得故萬物歸
　焉而不知主道無形則不爭故以濡弱謙
　下爲表觀其表則中之所體可知物各歸
　根體自空虚以空虚不毁萬物爲實異乎
　椎拍輐斷以爲道者也關尹子曰十一句
　皆在己無居形物自著之功老子曰知雄
　守雌知白守辱雌靜而不唱辱謝而歸根
　溪輸而不積谷應而不藏而江海之源所
　自出則建以常無有主以太一之謂也處
　後而受垢以濡弱謙下爲表也處虚而無
　藏故不毁萬物而物爲之用此其所以有
　餘不先人而隨人所以徐而不費異乎勞
　形苦己以爲道者矣因物之自虚而不毁
　之則異乎若無知之物矣曲全免咎是所
　謂福以深爲根則無事於堅以約爲紀則
　無事於鋭至虚至大故常容物不削於人
　盖以本爲精而澹然獨與神明居則所體
　者道之眞可謂至極故歎曰古之博大眞
　人哉
　疑獨註常無欲以觀其妙以本爲精也常
　有欲以觀其徼以物爲粗也以有積爲不
　足積之則有限散之則無窮也莊子嘗曰
　至無而供其求盖給天下之有者至無也
　應天下之實者至虚也澹然無欲故與萬
　物遠不離於精故與神明居無者對有之
　無常無者非無之無不爲有對所謂常有
　亦不爲無對者也建之以常無有則㝠矣
　豈復分徼妙於其間哉常無常有所宗者
　太一太一則天下之一不得以先之故守
　之以柔弱爲之以謙下表言其見諸外也
　人皆取實己獨取虚則以空虚爲實徐而
　不費無爲笑巧則以不毁萬物爲實存己
　以空虚接物以不毁濡弱謙下老子之行
　也空虚不毁老子之德也處己無居故能
　使物亦無居隨時變化超脫於六塵之外
　而形物自著無障礙也動而順故若水靜
　而明故若鏡芴乎有象而若亡寂乎無聲
　而若清同不以爲同故若和得不以爲得
　故若失未嘗先而嘗隨人和而不唱也溪
　容而善納谷虚而善應知雄守雌不爲物
　先知白守辱養之以蒙榮利人之所先垢
　辱人之所後人皆取實有積故不足己獨
　取虚無藏故有餘如山巋然獨立而無不
　足也其行身也愈鈍而後利外益而内不
　損任物自然不雕不斲人之於福以有求
　求之已之於福以不求求之曲全其身苟
　免於怠是所謂福也深者道之根約者道
　之紀堅則有毁之者當守之以柔鋭則有
　挫之者當養之以虚厚於處物曰寬容厚
　於處人曰不削此關尹老聃之道也
　碧虚註妙本之精可以意致有物之粗可
　以言傳以有積故不足有餘者莫過乎大
　虚獨與神明居不欺暗室也常無有道之
　用太一身之主沖虚物之宗也至人無己
　萬物皆我動而無心靜而能照感而遂通
　無常情也若亡非無若清非濁和非合汙
　失非喪己不先而隨後其身也知雄守雌
　謙以自牧知白守黑處昩而明受天下之
　垢能忍辱也無藏故有餘與人己愈有躁
　則精神耗巧則爲人役苟免於咎福何求
　焉深根故未始出其宗約紀故操之也易
　寬容於物則廣慈不削於人則博濟此皆
　眞人涉世之粗迹關尹老聃之所勤行者
　也
　鬳齋云以有積爲不足藏富於天下也以
　無爲宗以太極之始爲主表者應世接物
　見於外空虚則物物皆全實理樂軒所謂
　一物都無萬物全是矣無居無私主自著
　隨物形見水之動鏡之靜谷之應皆無心
　者也若亡似有而無若清清而無名以同
　於物爲和以無所得爲得知雄守雌以能
　隱於不能知白守辱居高而不爲高溪谷
　下而能容物之意唯其以虚爲實故無藏
　而有餘安徐而無損人皆以巧爲巧我以
　無爲爲巧人皆以福爲福我以免咎爲福
　以深爲根言其本在太一之始以約爲紀
　言以易簡爲守身之法凡物堅鋭則有挫
　毁以容物爲量則人於我無所侵削而全
　其生此天下至極之道也
　　道爲生物之本精微莫睹物爲道之緒
　　餘粗質具陳世人務積物以爲養愈積
　　而愈不足虚空曠邈神明所舍并包廣
　　納無毁無成雖天下萬物富有亦安能
　　勝虚空之無人能澹然無欲則體合太
　　虚而與神明居矣身外無積胸中有餘
　　此關尹老聃之所優爲也萬物之有生
　　於無而人之妄情例着於有能究常無
　　固難常無其有爲尤難欲建立於常無
　　有之地非主以太一不可太一者有一
　　而未形即天地之先人之性初也能主
　　於是則知夫未始有物故以濡弱謙下
　　爲表表謂見諸行事故與物處而不立
　　敵我空虚而不毁萬物不毁謂存而勿
　　論盖己忘而物自化何待毁物而爲無
　　物滿前則實也虚之在我耳在已無居
　　形物自著亦此意水動鏡靜谷應皆喻
　　無心自然之爲若亡不可得而有也若
　　清不可得而撓也同而混之則和執而
　　有之則失是以不先而隨終身無患知
　　雄守雌見剛而思柔知白守黑處明而
　　尚晦溪谷喻善下而衆流歸之受天下
　　之垢有容德乃大無藏故有餘虚而不
　　屈動而愈出也如是則巋然立乎萬物
　　之上無一物介吾心無一物非吾有矣
　　其行不躁而常自足心樂無爲不羡世
　　巧人皆求望外之福己獨以曲全爲福
　　苟免於咎福莫大焉深根謂内固約紀
　　謂省縁所以免堅毁而鋭挫也寬而容
　　物則不削人肥己可知矣凡此皆世人
　　立身處物之極致而博大眞人之精迹
　　也按道德經云知白守黑莊文小異


南華眞經義海纂微卷之一百五
南華眞經義海纂微卷之一百六傳九
　　　　武林道士褚伯秀學
　　　天下第四
寂寞無形變化無常死與生與天地並與神
明往與芒乎何之忽乎何適萬物畢羅莫足
以歸古之道術有在於是者莊周聞其風而
悦之以謬悠之說荒唐之言無端崖之辭時
恣縱而不儻不以觭見之也以天下爲沉濁
不可與莊語以巵言爲曼衍以重言爲眞以
寓言爲廣獨與天地精神往來而不敖倪於
萬物不譴是非以與世俗處其書雖壞瑋連
犿無傷也其辭雖參差而諔詭可觀彼其充
實不可以已上與造物者遊而下與外死生
無終始者爲友其於本也弘大而闢深閎而
肆其於宗也可謂調適而上遂矣雖然其應
於化而解於物也其理不竭其來不蜕芒乎
昧乎未盡之者
　郭註無形無常隨物也死與生與任化也
　何之何適無意趣物莫足歸故都任置以
　無端崖之辭時恣縱而不儻不怠欲使物
　見其意累於形名以莊語爲狂而不信故
　不與也其巵寓言俱通至理正當萬物之
　性命己無是非故恣物兩行形群於物故
　與俗處還與相合無傷不唯應當時之務
　故參差彼其充實不可已多所有也莊子
　通以平意說己與說他人無異案其辭明
　爲汪汪然禹之昌言亦何嫌乎此
　吕註無形故不可見無常故不可測以爲
　死與則未嘗有生以爲生與則未嘗有死
　以爲天地並與未嘗有古今以爲神明往
　與未嘗有彼是然則芒芴無烏寂然不動
　而已萬物畢羅無不任也莫足以歸其唯
　神之所爲乎以謬悠荒唐不可窮之辭時
　恣縱而不苟盖皆有對不以觭見之則雖
　無實不經不害其爲信言也莊語猶法言
　唯道之從而已巵言喻道之日用無窮重
　言寓言所以趨時也人不吾言之信故稱
　古昔以爲重重言不能喻而後有寓言夫
　莊子之所體者獨與天地精神往來而不
　傲倪於萬物故其言亦然傲倪猶疏親也
　不譴是非所以群於世俗著書雖瑰瑋而
　連犿無傷也連謂無間隙犿則有定體然
　不可得而求非世俗所可貴也諔詭言之
　異非世俗所可賤也唯其有諸中而充實
　不可以已故上與造物者遊下與外死生
　無終始者友則入於神矣其本宏大以天
　爲宗可謂調適上遂不離於宗者也故應
　化也其理不竭解物也其來不蜕謂形不
　待蜕而後解芒昩無盡此神之不可知者
　也
　疑獨註至人遊心於寂合氣於寞雖有形
　而若無形革故鼎新而不常天地者神明
　之體神明者天地之用體有常而用主變
　外物而至於外死生體道而至於任變化
　雖萬物畢羅而不出乎道之外古之聖人
　所以其道爲萬世法天下貴者要在無不
　該無不遍而已莊子立言矯時之弊自知
　其不免謬悠荒唐是以列于諸子聞風之
　後恣縱所言無有偏黨以泛觀而不以觭
　見之天下不可與莊語故以巵重寓言繼
　之與天地精神往來而不傲倪於萬物言
　其通理當物也是非本無有故不勞遣或
　從言者遣之以言也唯其混是非故處世
　無忤所言瑰瑋而連犿無傷其辭參差而
　諔詭可觀皆充實於内發見於外不可自
　已也與造物者遊無生死終始故其本弘
　大其宗調適其應化解物也乗理而不竭
　因時而不蜕故芒昩而不知其極無終始
　而不離於宗者也
　碧虚註寂寞無形道之體變化無常道之
　用生死道之化天地道之常神明道之迹
　芒乎何之至莫足以歸道之妙也不儻謂
　中法度不以觭見無偏也莊語正大之言
　南華著書以中正爲宗而曼衍無窮以重
　德爲體而眞實不偽以寄託爲用而廣施
　教導與天地精神往來而不傲倪於萬物
　則侔於天而不暗於人是以處人間世也
　瓌瑋奇特連犿相從參差不常諔詭可觀
　其道充實淵妙無窮故能無心而一變化
　廣大而極根源調適物理上遂化元也夫
　道可以言論至極則渾淪之精微何其粗
　也可以意慮窮盡則造化之沖漠何其淺
　也故自古聖賢作述相繼而莫能已也
　鬳齋云自寂寞無形至忽乎何適明至神
　與造化同運而無迹故萬物畢陳於前而
　莫知其所歸無偏黨則不以觭見所見不
　主一端也莊語端莊實語與天地精神往
　來與造化自然爲友也不譴無所泥連犿
　和同無傷無譏刺參差抑揚不定諔詭滑
　稽也此皆自說破其著書之意充實不可
　以已言道理充塞其間亦世間不可無之
　書也上遂上達天理故能應於教化解釋
　物理不蜕不離於道芒昩言其書之深遠
　然其胸中所得又非言語可盡也此篇自
　總序以下分列爲五自處其末繼老子之
　後明其學有源前三段著三箇雖然皆斷
　其學之是非獨老子無之至此又著雖然
　字謂其學非無用於世者文字轉换處筆
　力最高
　　無形無常言道無物而神化死與至往
　　與言人任化而無極芒乎至以歸言忘
　　適者無往而非適以謬悠之言恣縱而
　　不苟猶云猖狂妄行而蹈大方不使物
　　見己之觭介言混俗而不失道也以天
　　下不可與莊正之語故立巵重寓言以
　　致意焉獨與天地精神往來則離人入
　　天放曠八極不傲倪於萬物不責人之
　　是非故處世而和光應物而無忤立言
　　雖瓌瑋而與世順從無所傷也其辭參
　　差不齊即所謂荒謬諔詭可觀即所謂
　　瓌瑋也其中充實而見諸外也如此與
　　造物遊與無終始者友即與天地精神
　　往來不可形容其妙也其本弘大深閎
　　猶云以深爲根其宗調適上遂猶云以
　　天爲宗應化謂出生解物謂入死言人
　　處造化之中爲化機所運其理不可窮
　　詰其來不可蜕免芒昩無盡此其所以
　　爲造化也信能㝠心於芒昩之際而得
　　其所以運化者則可與天地精神往來
　　無愧乎禀靈爲人矣此段南華首於論
　　化次則自述其所言所行後又歸結於
　　化明己能窮神知化所以横說竪說無
　　非道也
惠施多方其書五車其道舛駁其言也不中
歷物之意曰至大無外謂之大一至小無内
謂之小一無厚不可積也其大千里天與地
卑山與澤平日方中方睨物方生方死大同
而與小同異此之謂小同異萬物畢同畢異
此之謂大同異南方無窮而有窮今日適越
而昔來連環可解也我知天下之中央燕之
北越之南是也汎愛萬物天地一體也惠施
以此爲大觀於天下而曉辯者天下之辯者
相與樂之卵有毛雞三足郢有天下犬可以
爲羊馬有卵丁子有尾火不熱山出口輪不
蹍地目不見指不至至不絶龜長於蛇矩不
方規不可以爲圓鑿不圍枘飛鳥之景未嘗
動也鏃失之疾而有不行不止之時狗非犬
黄馬驪牛三白狗黑弧駒未嘗有母一尺之
捶日取其半萬世不竭辯者以此與惠施相
應終身無窮桓團公孫龍辯者之徒飾人之
心易人之意能勝人之口不能服人之心辯
者之囿也惠施日以其知與人之辯特與天
下之辯者爲怪此其柢也然惠施之口談自
以爲最賢曰天地其壯乎施存雄而無術南
方有倚人焉曰黄繚問天地所以不墜不陷
風雨雷霆之故惠施不辭而應不慮而對徧
爲萬物說說而不休多而無已猶以爲寡益
之以怪以反人爲實而欲以勝人爲名是以
與衆不適也弱於德强於物其塗隩矣由天
地之道觀惠施之能其猶一蚊一蝱之勞者
也其於物也何庸夫充一尚可曰愈貴道幾
矣惠施不能以此自寧散於萬物而不厭卒
以善辯爲名惜乎惠施之才駘蕩而不得逐
萬物而不反是窮響以聲形與影競走也悲
夫
　郭註昔余未覽莊子嘗聞論者爭夫尺捶
　連環之意而皆云莊子之言遂以爲辯者
　之流按此篇較評諸子至於此章則曰其
　道舛駮其言不中乃知道聽塗說之傷實
　也吾意亦謂無經國體制眞所謂無用之
　談然膏梁之子均之戲豫或倦於典言而
　能辯名析理以宣其氣以係其思流於後
　世使性不邪淫不猶賢於博奕者乎故存
　而不論以貽好事也
　吕註老子曰多言數窮又曰希言自然則
　有言者不得已也而施之口談自以爲賢
　不知天地之虚曠而有我之甚不能守雌
　者也宜其以天地爲壯存雄而無術也夫
　聖人以無言爲言所以爲德令施恃其辯
　以反人爲實以勝人爲名則不知無言者
　也爲言所役不能自勝則弱於德以勝人
　烏名則强於物其塗隩謂非六通四闢之
　道也天地之道所以大者以其無爲今施
　之能不免於有我由天地之道觀之雖辯
　且博猶一蚊一蝱之勞而已於物何庸哉
　一與多皆道也一爲本多爲末則一雖不
　足爲本末之備然比之忘本逐末者尚可
　曰愈貴於道亦幾矣施不知反本以自寧
　散於萬物而不厭卒以善辯爲名逐物而
　不反也夫無聲則響絶處陰則影滅己無
　我則天下莫與之爭施雖有才而不知出
　此徒事言辭之末以與物競奚異於窮響
　以聲而形與影競走也其失性甚矣所以
　深惜而悲之
　疑獨註外猶有外謂之大至大則無外故
　謂之大一内猶有内謂之小至小則無内
　故謂之小一盖施之辯能反人之心易人
　之意或與天下辯其數雞三足是也或與
　天下辯其名狗非犬是也或與天下辯其
　形矩不方是也或與天下辯其色白狗黑
　是也或辯其上下天與地卑是也或辯其
　長短龜長於蛇是也其論大率以謂萬物
　無高下長短之殊無形名方圓之異無青
　黄黑白之别以齊萬物爲首謂大道散而
　有形名皆出於人之私以爲差别而已施
　恃此以與天下辯卒以善辯爲名然以天
　地之功視施之辯猶一蚊一蝱之勞者此
　古人所不爲學者所不道故於惠施則不
　曰古之道術有在於是莊子所以惜其有
　才而終於逐物以喪其本眞也
　碧虚註太虚無外而不二秋毫無内而介
　然可積則有厚何止乎千里自太虚觀之
　則天地皆卑從蒼蒼視之則山澤悉平交
　臂已失日方中方睨也俯仰陳迹物方生
　方死也物有貌像聲色大同也物以類聚
　羣分小異也由於一氣所化畢同也萬形
　種殊畢異也既定方所便有窮今適昔來
　意先到形可分神可出則連環可解論術
　不論理也燕北越南自分中央沖虚混合
　未嘗間斷惠子以此論大示於宇内辯者
　樂之同聲相應也卵本無毛而化雛有毛
　雞本兩足數曰一二即成三也郢以建都
　爲有天下犬羊皆古人强名以胎爲卵猶
　方言也楚人呼蝦蟇爲丁子有尾謂爲科
　斗時海山火獸不以火爲熱山突出爲口
　猶云溪口路口也車輪所輾謂之轍則不
　言地矣目非能自見所以見者神凡所指
　者指其不至之處若至則境足相接是不
　絶也龜長於蛇論壽不論形規矩爲方圓
　之法非方圓之物鑿枘亦假合會遇理不
　相因猶形影之獨化飛鳥移而影未嘗移
　也矢發則行而不止落則止而不行狗有
　懸蹄謂之犬則常狗非犬也黄焉驪牛三
　離合同異如堅白石焉若狗形白而目眇
　則呼眇不呼白或蹄蹷而形白則忘白而
　命蹶駒有母則不稱孤矣方寸之地朝夕
　施用終刦莫盡尺捶不竭之義論道不論
　物也與天下之辯者爲奇此其根柢也天
　行健地博厚是其壯也惠子恃其口談欲
　以敵之而不知守雌恬靜以養天和徒存
　雄而無術也倚人欲倚仗古人以立說不
　能自成一家之學故問天地風雷之故惠
　子徧爲敷說既多且怪自賢奸勝弱於德
　也博辯尚異强於物也以天地之道觀惠
　子之能猶蚊蝱耳何足數哉世所以貴道
　者以其書傳也惠子之書充其一家之言
　庶幾可矣若雞三足已下所論非備世之
　急者不知大辯若訥而分别粃糠以困役
　其精神漆園所以重嘆惜也
　鬳齋口義墨翟宋尹彭慎之徒猶爲見道
　之偏者惠子則專於奸辯故不與道術聞
　風之列特於篇末言之歷物考之詳至大
　無外太虚也至小無内秋毫之類此八字
　與莊子說同但謂之大一小一便生爭論
　一則無大小論中又生分别同而異異而
　同也無厚至薄也積之則厚其大可至千
　里天氣下降則與地卑山氣通澤則與澤
　平日方中之時側而視之則非中物方發
　生其種必前日之死者物有小大爲小同
　異合萬物之同異爲大同異大者不出小
　者之積小者合之可以爲大則無同無異
　矣南方指海無窮謂之方必有窮天傾西
　北海居其南比三方尤遠也今適昔來言
　雖未至其地先聞其名而後來也連環各
　自爲圓本不相連亦猶解也燕北越南固
　非天下之中而其國人各以國之中爲天
　下之中天地乃萬物中之一物猶一體也
　毛之在卵雖未可見而鴨爲鴨雞爲雞毛
　各不同是有毛矣雞本二足有運行之者
　是爲三也楚都郢而爲王亦與有天下同
　犬羊之名出於人若初謂犬爲羊則今亦
　以爲羊矣胎卵之生雖異其名亦出於人
　謂馬爲卵生亦可也丁子蝦蟇始爲科斗
　則有尾水寒火熱亦人名之有火中之鼠
　則非熱矣空谷人呼而應非山有口乎行
　地則爲輪著地則不可轉謂不輾地亦可
　目見而後指可至目不能至指不能見則
　是其至者目與指不可得而分絶也使龜
　如蛇長則不可謂之龜謂之龜則其長只
　合如此即謂之矩不可又謂之方規義亦
　然枘在鑿中而枘之旋轉非鑿可止圍之
　不住也鳥飛影隨但可謂鳥飛不可謂影
　動矢在絃爲止射侯謂之行離絯而未至
　侯則爲不行不止之時狗犬一也謂狗則
　不稱犬牛馬二體黄驪色也以二體與色
　並言謂之三以黄驪附馬牛之體而見亦
　謂之三黑白之名非出於有物之始則謂
　白爲黑亦可名孤駒則非有母又言嘗有
　母也尺捶析而爲二今日用此明日用彼
　萬世不盡可也此又學者推廣其說與惠
　子相應强辯而不已根柢言其本領不過
　如此恃其口才以爲壯而與天地同所存
　自以爲雄而實無學術也倚人畸異獨高
　之人天地風雷皆造化之妙豈可容言惠
　子不讓而對偏爲之說以反人爲能與世
　不和適也内無所得曰弱於德而徒强辯
　於外隩幽暗也以天地之道觀惠子所能
　猶蚊蝱然亦何用乎但以一人之私見自
　足則可若以此爲勝於貴道者則殆矣惠
　子終不知道僅以辯得名亦可謂有才者
　但放蕩而不知反爲可惜也響出於聲聲
　本響末窮響以聲不知本也形與影競走
　亦然莊子終篇以惠子結末雖不與聞道
　之列然語亦奇特故存而不廢著書與作
　文異亦自有體製起頭結尾皆是其用意
　處如春秋之絶筆獲麟中庸之上天之載
　此書内篇之渾沌七竅皆是一箇體製諸
　家經解言文法者理或未通精於理者於
　文或略所以罕能盡善獨艾軒先生文節
　林公道既高而文尤精所以六經之說高
　出千古所恨網山林公樂軒陳公之後其
　學不傳今人無有知之者矣
　　莆田艾軒先生工部侍郎文節林公光
　　朝字謙之一傳爲網山林公亦之字學
　　可再傳爲樂山陳公藻字元潔皆有文
　　集行於世竹溪林公鬳齋先生樂軒之
　　嫡嗣也
　陸德明音義卷末載云子玄之註論其大
　體亦可謂得莊子之㫖矣郭生前嘆膏梁
　之途說余亦晚睹貴遊之妄談斯所謂異
　代同風何可復言也或曰莊惠標濠梁之
　契發郢匠之模而言其道舛駁其言不中
　何也豈契若郢匠褒同寢斤而相非之言
　如此之甚耶曰夫欲極其教之肆神明其
　言者豈得不善其辭而盡其喻乎莊子振
　徽音於七篇列斯文於世重言盡涉玄之
　路從事展有辭之叙雖談無貴辯而教無
　虚唱然其文易覽其趣難窺恐造懷而未
　達者有過理之嫌將祛斯文之弊故大舉
　惠子之宏辯也劉槩統論云道體廣大包
　覆無遺形數肇一竒偶相生自此以往巧
　歷不能筭矣古之人循大道之序順神明
　之理於是有内聖外王之道其在數度者
　雜而難徧然本末先後之出于一而散爲
　萬者未嘗不通也故時出時處或靜或動
　能短能長以矯天下之枉而曲當不齊之
　變且伏羲非無法也而成於堯二帝非無
　政也而備於周不先時而好新不後時而
　玩故此聖人之在上者有所不能盡備也
　伊尹任也伯夷矯之以清清近隘也柳下
　惠濟之以和不逆世以蹈節不徇俗以造
　名此聖人之在下者有所不能盡全也道
　至於孔子而後集大成盖幾千百年而一
　出孔子之上聖人之因時者有不得已也
　孔子之下諸子之立家者各是其是也莊
　子之時去聖已遠道德仁義裂於楊墨無
　爲清淨墜於田彭於是宋鈃尹文之徒聞
　風而肆莊子思欲復仲尼之道而非仲尼
　之時遂高言至道以矯天下之卑無爲復
　朴以絶天下之華清虚寂寞以拯天下之
　濁謂約言不足以解弊故曼衍而無家謂
　莊語不足以喻俗故荒唐而無崖著書三
　十三篇終之以天下道術其言奸尊老聃
　而下仲尼至論百家之學則仲尼不與焉
　先之以墨翟禽滑釐之徒次以老聃關尹
　而後自叙其學結以惠施多方盖謂道非
　集大成之時則雖博大眞人猶在一曲老
　聃之書得吾之本故調適而上遂惠子之
　書得吾之末未免一曲而已嗚呼諸子之
　書曷嘗不尊仲尼哉知其所以尊者莫如
　莊子學者致知於言外可也
　　南華著經篇分内外所以述道德性命
　　禮樂刑政之大綱内聖外王之道有在
　　於是而立言超卓異乎諸子卒難階梯
　　見謂僻誕然而淵雷夜光不可泯也雜
　　篇則凡人間世之事旁譬曲喻具載無
　　遺雖經郭氏删葺遺文叙事盖仍其舊
　　至於末篇叙天下道術皆不免於有爲
　　趨尚或偏未有乆而無弊者乍讀若紛
　　亂莫究指歸夷考分章截然有理一儒
　　道二墨教三明治四論法五讚老六叙
　　莊其論天下古今道術備矣繼之以自
　　叙明其學出於老聃也立言既多慮學
　　者以辭害意故以評惠終焉載其雄辯
　　而闢其舛駁使後人知所趣舍也愚初
　　讀是經終卷至惠施多方以下莫窺端
　　涯與列子載公孫龍誑魏王之語絶相
　　類難以措思容喙横于胸臆有年矣淳
　　祐丙午歲幸遇西蜀無隱范先生遊京
　　獲侍講席幾二載將徹章竊謂同學曰
　　是經疑難頗多此爲最後一關未審師
　　意若爲發明度有出尋常見聞之表者
　　暨舉經文衆皆凝神以聽師乃見問諸
　　友以此論爲何如衆謝不敏願開迷雲
　　師曰本經有云恢恑憰怪道通爲一存
　　而勿論可也衆皆愕然再請明訓師默
　　然良乆曰若猶未悟耶此非南華語是
　　其所闢以爲舛駁不中之言焉用解爲
　　自至大無外至天地一體皆惠子之言
　　雞三足至萬世而不竭乃從學辯者相
　　應之辭時習佞給務以譎怪相誇肆言
　　無軌一至于此或者不察認爲莊子語
　　愈增疑議皆不究其本源故也郭氏知
　　此而不明言使觀者自得世有奸奇之
　　士爲彼怪語所惑遂苦心焦思生異見
　　以求合其說雖勤何補於是衆心豁然
　　如發重覆而睹天日也竊惟聖賢垂訓
　　啓迪後人義海宏深酌隨人量箋註之
　　學見有等差須遇師匠心傳庶免多岐
　　之惑否則死在惠施句裏無由達南華
　　向上一關雖多方五車不過一辯士耳
　　古語云務學不如務求師至哉師恩昊
　　天罔極兹因纂集諸解凡七載而畢業
　　恭炷瓣香西望九禮儼乎無隱講師之
　　在前洋洋乎南華老仙之鑑臨于上也
　　所恨當時同學南北流亡舊聆師誨或
　　有缺遺無從質正徒深嘅嘆耳師諱應
　　元字善甫蜀之順慶人學通内外識究
　　天人靜重端方動必中禮經所謂不言
　　而飲人以和與人並立而使人化者是
　　也江湖宿德稔知其人不復贅述聊誌
　　師徒慶會之因于卷末俾後來學者知
　　道源所自云咸淳庚午春學徒武林褚
　　伯秀謹誌
南華眞經義海纂微卷之一百六(終)















