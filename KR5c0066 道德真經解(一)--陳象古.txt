#+TITLE: 道德真經解(一)--陳象古
#+DATE: 2018-05-12 10:21:50
#+SOURCE: github.com/kanripo/KR5c0066 master d476daf6                
道德眞經解序知五
道本眞淳理貴清淨民興情欲巧僞萬端全
生不能救死不暇太上愍於苦趣爲著眞文
以謂道非己生百姓咸有惑於障蔽遂失自
然故顯教丁寧立言親密還淳反樸寔在人
心分章設名乃昔前訓夫道包於德德和於
道强名不德妙用一同以理究觀何有分别
今以太上老君五千言爲標題庶幾完其㫖
意理深義奥要在發明若或膠柱不通恐誤
研精覃思輒存解說聊視管窺時建中靖國
元年十月初五日陳象古序







道德眞經解卷上
　　　丞議郎陳象古解
道可道非常道名可名非常名可道謂衆人
之所知者也可名謂衆人之所見者也雖可
知可見未能盡道之妙理也故衆人常道者
非所謂道也衆人常名者非所謂名也道則
淵乎其無名名則紛兮其非道皆强名之爲
道爲名也無名天地之始有名萬物之母母
喻也義取其始生也天地之始恍惚無名旣
有其名因萬物之生於天地之間故也常無
欲以觀其妙常有欲以觀其徼無欲觀妙本
極始也有欲觀徼明其終也欲因物而生物
盡欲極則至於無爲矣徼邊際也欲及乎邊
際極而無所更往也必有還淳反樸之理與
妙何以異哉故無欲觀妙有欲觀徼也一而
已矣此兩者同出而異名因無欲而知道之
妙因有欲而知道之徼豈非同出之㫖哉同
謂之玄玄者深微之義也悟之在心聖人知
道之始終覺道之用捨衆人則日用而不知
其要非元而何玄之又玄衆妙之門非淺近
之義也非常道非常名其理至深不易窺測
故曰玄之又玄衆妙之門非一而已施之於
治天下施之於治國施之於治家施之於治
身其妙皆如是而已矣天下皆知美之爲美
斯惡已皆知善之爲善斯不善已夫厭於粱
肉者不顧羹藜唅糗之味被於純綿者不愛
羔裘牛衣之温殊不知寒者利裋褐饑者甘
糟糠其要在飽煖而已故美生於惡惡生於
美善生於不善不善生於善皆由心存其好
惡者也有是心者必有是事故有無之相生
難易之相成長短之相形高下之相傾聲音
之相和前後之相隨以其心存於美惡故利
害不齊之如是也是以聖人處無爲之事行
不言之教不自有其所爲不自繁其言教道
大自然物亦順之譬如四時運行而萬物由
之以生焉萬物作而不辭默隨玄化不言而
喻生而不有爲而不恃功成不居有則志淺
恃則任狹居則不廣以道之大如是而處之
豈道之要妙乎夫唯不居是以不去旣不可
居又不可去去則寂滅其教將何以興哉不
尚賢使民不爭賢者分别之所稱也尚者上
也使賢者爲上不肖者爲下故上者驕而處
位下者畏而處困以是自高企望之心無能
已也富貴之無厭貧賤之不足觸類而長紛
紛然哉民安得不爭乎不貴難得之貨使民
不爲盜盜因欲心使然也不見可欲使心不
亂尚賢貴貨見可欲也不爭不盜故心不亂
矣是以聖人之治教自己爲始也虚其心道
所依也實其腹以養其身爲教之本也弱其
志身常若不及也强其骨身之所立也常使
民無知無欲無知不任其智也無欲不强其
愛也使夫知者不敢爲也知者自任其智知
尚賢之跡見難得之貨民旣無爭心又無盜
意智者自知無所施其勇故不敢爲也爲無
爲則無不治矣道本無爲自然清靜豈不治
之可言哉道沖而用之或不盈沖和也道有
沖和之氣充塞於天地之間雖如此而不自
盈滿言其不可測度準量也淵兮似萬物之
宗淵深妙之㫖也宗主也道無作無爲於萬
物而萬物因沖和之氣以生故曰似萬物之
宗物性有剛柔遲速顔色聲音之不齊其所
禀之分皆出自然大則山川小則草木亦有
沖和之氣其用一也挫其銳不妄動也解其
紛動而有理也和其光不自明也同其塵渾
其跡也湛兮似或存無中之有有中之無故
也吾不知誰子象帝之先子者本於有生也
不可以定名故曰不知誰子帝之先謂始之
以虚無終之亦以虚無故也天地不仁以萬
物爲芻狗聖人不仁以百姓爲芻狗大仁不
仁故曰天地不仁聖人不仁也芻草也有性
焉狗畜也有性焉皆有道而無知之物也性
則道之始也情則道之終也道在乎始終而
悉不達於通變故以萬百之數言之又以芻
狗之賤比之天地之間其猶橐籥乎言其無
心於涵容而無不容也虚而不屈動而愈出
言其無隔礙之至也多言數窮不如守中知
者貴默故多言數窮默識内明故貴於守中
也谷神不死是謂玄牝谷喻也神陰陽不測
者也谷體雖小可以喻大虚而能受受而不
有其微若神故曰谷神死者寂滅之謂也神
用若此應用不窮若存不見安有死之道哉
玄牝則幽深不自滿假耳玄牝之門是謂天
地根根本也天地不言而四時行焉百物生
焉其本於玄牝之道至大至廣不可以測度
矣綿綿若存用之不勤綿綿不絶之謂也若
存則神用不可見也用之不勤則自然之道
無心於有爲之跡矣天長地乆天地所以能
長且乆者以其不自生故能長生沖而用之
不自生於萬物故至大不耗至和不虧所以
形全而道妙安得不長乆乎安得不長生乎
是以聖人後其身而身先外其身而身存不
自任於事不自專於己有若無實若虚保守
元微符合於道是以身常先而又身常存也
非以其無私邪故能成其私私道也萬物因
天地之涵容而不失沖和之氣豈非道之所
貴哉故能成其私上善若水水之爲性不好
清淨不惡穢濁其流行也必盈科而後進其
明未嘗蔽其潤未嘗虧則水之性道之自然
也故曰上善若水水善利萬物又不爭處衆
人之所惡故幾於道善利潤下之功也不爭
處惡物莫能先之居善地水積之地無不善
也心善淵水積之處内含清明無不深沉也
與善仁水流之處物得以生無有害也言善
信水潤所及無虚妄也政善治水力所行無
不滋益而順物理也事善能流行赴百仞之
谿而不懼激之過顙而不弱動善時逢决則
流遇防則止因風則漂當寒則冰夫唯不爭
故無尤以其上善故不可以求其過失矣持
而盈之不如其已失在持也持之則有爲也
有其有而自守不傾失者不如無其有而捨
持守之跡也揣而銳之不可長保揣而銳之
亦自用以就其利必有窮竭之時豈長乆可
保之道哉金玉滿堂莫之能守取喻以發明
上義也富貴而驕自遺其咎盈與銳之所致
也功成名遂身退天之道功成則自然不逆
其道也名遂則物各得其沖和之理也身退
則不自有其功名者也載營魄抱一能無離
乎道貴守眞養素者也魄則有象而不亂一
則有用而至純故曰營魄抱一離則不成道
乃爲二今言能無離乎是教之不可以有離
也專氣致柔能如嬰兒乎氣爲動用之先柔
爲剛强之本專氣致柔所保玄妙也嬰兒未
有善惡之情取捨之智故又教之以不可不
如嬰兒也滌除玄覽能無疵乎滌如水之濯
也除如掃糞穢也玄覽於是可全矣無疵玄
覽之要妙故又教之以不可以有疵瑕也愛
民治國能無爲乎使百姓謂我自然是無爲
之至也故又教之以不可以有爲也天門開
闔能爲雌乎天氣清淨光明者也隨物應時
開闔之道不形於言藏德不止豈非雌乎藏
德則應用不屈素問曰藏德不止故不下也
明白四達能無知乎明白四達不可掩蔽於
物則無不見也無不聞也外鑒其形内照其
理默而識之不用家至户曉紛紛其說矣生
之畜之生而不有爲而不恃長而不宰是謂
玄德生則品物流形各正性命也育則養之
以冲和之氣得遂其自然生死也育之之功
治天下之所有也萬物生之以奉己而不以
爲有故亦爲而不恃長而不宰矣玄德運之
在心不彰於外是也三十輻共一轂當其無
有車之用輻轂喻道之始也當無爲用道之
終也輻轂自相維持無所容也因輻轂而有
用運載不窮利之廣也是用在於無灼然矣
埏埴以爲器當其無有器之用鑿户牖以爲
室當其無有室之用此皆不自居其功故前
文曰沖而用之或不盈故有之以爲利無之
以爲用利則止於事也用則順於道也唯道
虚無深微不可見故曰無之以爲用五色令
人目盲五音令人耳聾五味令人口爽貪惑
嗜好故取病如是也馳騁田獵令人心發狂
動之過也飄揚不能靜故狂發於内矣難得
之貨使人行妨貪愛所生忽於義取故其行
妨是以聖人爲腹不爲目故去彼取此爲腹
則實其腹也内藏其明者也不爲目則防其
外境之侵鑠我也彼外也此内也是聖人之
所取捨也寵辱若驚寵辱之來哀樂之情必
生於内未有不動者故曰若驚貴大患若身
以大患生貴重者莫若於身因身而有患故
也何謂寵辱寵爲下辱則由於内也忍而屈
人之下道之要也寵則假於外也因人而成
其求不已故爲下也得之若驚失之若驚是
謂寵辱若驚是生於心者明矣何謂貴大患
若身吾所以有大患者爲吾有身及吾無身
吾有何患身者萬事之所叢知所叢則不足
恃其有也不恃其有則以道爲身之妙用矣
故貴以身爲天下若可寄天下愛以身爲天
下若可託天下恃貴有己而爲天下非寄天
下之要也恃愛有己而爲天下非託天下之
要也故不自大其貴不自厚其愛以其不能
長且乆故也故曰若可寄若可託言若則不
可寄不可託之義也視之不見名曰夷聽之
不聞名曰希搏之不得名曰微皆强名之也
以其無狀之狀無物之象故也此三者不可
致詰故混而爲一視之不可見其形聽之不
可聞其聲搏之不可得其實其㫖不二義不
可離故曰混而爲一其上不皦其下不昧繩
繩不可名復歸於無物皦明白之稱也昩隱
暗之稱也不皦謂道行於己不自明其功也
不昩謂道施於物不可隱蔽於其理也是謂
無狀之狀無物之象是謂惚恍惚恍不可定
名與夷與希與微何有異哉迎之不見其首
隨之不見其後不可致詰故如是執古之道
以御今之有古之道上文所載者是也道則
一也無古與今今之所爲雖與古異豈容捨
古之道哉能知古始是謂道紀知物之本沖
於道也自古始若此紀者理之用也知其古
始通其物理道之妙也古之善爲士者微妙
玄通深不可識守道抱一非衆人之所知故
能微妙玄通不可容易以識之也夫唯不可
識故强爲之容顯教示信若不强爲之容則
恐來者不可學之豫若冬涉川豫悦豫也冬
水定而無漂衝也虞故悦豫如冬涉川心安
利往也猶若畏四鄰猶言也言若畏四鄰則
左右前後無不從於道也四鄰近於己言必
聞之故若畏也儼若客欽其道之用也涣若
冰將釋將大也道施不吝期於必行所以涣
散及物如冰之大釋也敦兮其若樸樸則純
和未散之時也敦厚也厚則不澆薄故如樸
曠兮其若谷曠虚之義也谷幽深而有容故
也渾兮其若濁不自分别能否善惡若水之
未清故也孰能濁以靜之徐清孰能安以乆
動之徐生濁不能乆靜之則濁者澄而清生
安不可極乆而必動動則事理叢出皆自然
之理也保此道者不欲盈盈滿假之謂也志
自滿假道隨而污故不可盈夫唯不盈故能
弊不新成古人行道其弊不生今人若能如
古豈有新成之弊哉恐其奉道之不至也欲
無弊者其要在於不自盈而已致虚極守靜
篤致至也篤厚也虚極道之本也虚極無有
恐流於薄故必守之以靜篤此造道之妙㫖
也萬物並作吾以觀其復物極則復復者自
靜故可以觀萬物復生於微萬物雖多安能
離吾之道哉夫物芸芸各復歸其根芸芸衆
多不齊也根本也各復歸其根至於極者皆
如是而已歸根曰靜本自清靜因物有遷也
靜曰復命命所禀賦者也復命曰常禀賦各
有定分非常而何哉知常曰明明見道之用
理之順也不知常妄作凶不知常則逆物理
而亂其道之妙非凶而何哉知常容安於本
理不復爭競何有而不能容乎容乃公公者
不亂其物理不私其已意故能容容者至公
之所在也公乃王王者尊崇治天下之廣當
如道而已王乃天先天而天弗違後天而奉
天時唯王者堪之天乃道符合於天則道無
不備於動靜之間矣道乃乆道之爲用無有
窮已之時也殁身不殆止於一身者在各能
行其道者也故身雖殁而道未常殁也身因
道在死而不亡故曰不殆太上下知有之淳
和無爲之時也知者隨萬物以生下其知者
各正性命品物流形正假强治故曰下知有
之其次親之譽之情欲相生之時也非教化
則日有以亂故親之欲其奉己譽之欲其從
已也其次畏而侮之法令興行之時也有畏
在下之事也有侮在上之事也畏者避罪侮
者失正非刑戮則不可以齊之也信不足有
不信情僞旣生各懷愛惡信必不足是以不
信隨之猶其貴言言者不知知者必默信之
不足者其在貴言之喋喋乎功成事遂百姓
謂我自然功成者萬物得以順成其性事遂
者萬物得以盡適其理由下知有之微妙玄
通之所致也故曰謂我自然大道廢有仁義
智慧出有大僞六親不和有孝慈國家昏亂
有忠臣情欲競生是非淆亂之時也仁義智
慧孝慈忠臣强名之也皆因情僞而起情偽
已萌不得不如是也故聖人保眞養素靜以
鎮之還淳反樸以援天下之失道者絶聖棄
智民利百倍絶棄不用之義也利百倍則知
止知足之所致也百倍言其多也絶仁棄義
民復孝慈絶巧棄利盜賊無有此三者以爲
文不足故令有所屬若只言絶聖棄智絶仁
棄義絶巧棄利則義不盡而文不足也屬爲
民利百倍民復孝慈盜賊無有三事也以此
絶棄屬彼三事義彰而道存矣見素抱樸少
思寡欲絶棄之幾要也絶學無憂世俗所知
者得遂其愛樂其不知者仰慕而學之故欲
心願止而不能所以生憂多矣絶學無爲然
後可以全其道也唯之與阿相去幾何善之
與惡相去何若學則云爲不窮絶學則清靜
自足如是則不如絶學也故唯與阿善與惡
同歸於一强分别於其間者則非也唯阿其
喻也哉人之所畏不可不畏所畏者憂也憂
則損耗天眞故不可以不畏憂也荒兮其未
央哉荒者未治之謂也央盡也未治則未能
盡其理達其道此所以歎之也衆人熙熙如
享太牢如登春臺此因學而遂其愛樂之至
也我獨怕兮其未兆如嬰兒之未孩畏憂而
無爲如未萌知識之時嬰兒無知無欲孩則
情欲已生故喻以未孩矣乗乗兮若無所歸
乗乗厚重之貌守眞抱樸滿而不盈豈非厚
重之然哉若無所歸衆人之所不能見度也
衆人皆有餘而我獨若遺有餘自盈滿者也
恃學而然遺則常若不足道之所貴也我愚
人之心也哉純純兮大愚不愚其心至純故
白純純兮俗人昭昭自明也我獨昏昏藏其
明也俗人察察自恃能爲不貴寬恕我獨悶
悶無所用其能智也忽若晦寂兮似無所止
忽若則不可定求之謂也以其不可定求故
似無所止衆人皆有以以用也言學成而無
不求其用者也我獨頑似鄙内藏其用人莫
易知外視不能故頑似鄙我獨異於人不同
衆人之所學故也而貴求食於母求食則實
其腹之謂也於母則取義始生之道也孔德
之容唯道是從孔德上德也容者無所不含
容也從則不逆之至也德之包含不離於道
非德薄之所能然也道之爲物唯恍與惚恍
惚不可定名之謂也惚兮恍其中有象恍兮
惚其中有物窈兮冥兮其中有精此爲道之
要妙非孔德者莫能知之象也物元精也雖
似有成亦不可以定名者也其精甚眞其中
有信以其精微不妄故能取信於人所以唯
道是從者信之至也自古及今其名不去名
可名非常名故自古及今名不可去也以閲
衆甫吾何以知衆甫之然哉以此閲簡視也
如簡其物在目也甫美也物得其道則生死
通塞無不盡其美也能致其衆美者以孔德
之容乃如是也曲則全枉則直窪則盈弊則
新少則得多則惑是以聖人抱一以爲天下
式一者不繁不亂可以曲可以全可以枉可
以直可以窪可以盈可以弊可以新可以少
可以得可以多可以惑夫小者大之端暗者
明之敝理當然也故聖人抱一於數則有增
於象則有容不自滿假先見未萌天下若取
以爲式則人人合於道矣不自見故明不自
是故彰不自伐故有功不自矜故長此抱一
之法式也書曰滿招損謙致益夫唯不爭故
天下莫能與之爭全因曲成直因枉起之類
皆不爭之明驗也天下衆人不知取與之大
要故莫能與之爭矣古之所謂曲則全者豈
虚言哉誠全而歸之言可信之至也曲不終
曲全不終全隨曲隨全唯道之妙希言自然
法岀教彰一言而悟自然會道豈喋喋之可
用哉故希其言也言雖希而其理昭著非自
然而何飄風不終朝驟雨不終日孰爲此者
天地天地尚不能乆而況於人乎飄風驟雨
喻以明其㫖也飄驟出於卒暴人知風雨之
至何必終朝終日之多乎言以發明其道言
下有理求則得之何必多其言乎故從事於
道者道者同於道德者同於德失者同於失
言及於道信道者同之言及於德信德者同
之言及於失迷失者同之亦自然也同於道
者道亦得之同於德者德亦得之同於失者
失亦得之言不相異也信不足有不信言亂
而寡理故人不之信跂者不立跨者不行力
極而不可兼有故跂不容立跨不容行也自
見者不明自是者不彰自伐者無功自矜者
不長亦不可以兼有也夫玉在山而木潤淵
生珠而岸不枯如不自見而明不自是而彰
不自伐而功不自矜而長也其於道也曰餘
食贅行物或惡之故有道者不處餘食贅行
以其不可長乆也其自明自彰自伐自矜之
喻乎物汎言也物由惡之況有道者哉故曰
有道者不處也有物混成先天地生混成大
道之喻也道無定象天地有形因道而生故
先天地之義昭矣寂兮寥兮獨立而不改周
行而不殆可以爲天下母混成之時也母取
其始生萬物也吾不知其名字之曰道强爲
之名曰大以其無實體不可以定名故曰不
知其名字之曰道也大則無所不含容也故
總曰大大曰逝逝往也旣大則往不一所故
總曰逝逝曰遠所往攸利行之必遠及於物
故總曰遠遠曰反遠必有極極遠必反盡物
之變通復歸於淳故總曰反故道大天大地
大王亦大道者先天地生故首言道大天者
輕清在上重濁在下樸散之所生故次曰天
大又曰地大王者稽至道之沖和奉天地之
生化其大與天地等故又曰王亦大人法地
地法天天法道道法自然重爲輕根靜爲躁
君重謂不妄動也遷動則輕生靜謂潤默合
道也捨靜則躁起故道本無爲契乎重靜唯
輕與躁潜伏待時根與君言其所由興也是
以君子終日行不離輜重喻其所重不失常
也雖有榮觀燕處超然喻其安靜之得其所
也奈何萬乗之主而以身輕天下王者治天
下之大當守其重處其靜以鎮輕浮以杜僣
躁不可以欲之所縱身之所貪輕忽妄動而
忘治天下之道故歎以明之輕則失臣躁則
失君輕則道教不遠失於不密躁則政教不
詳失於廣大如是則奉上之道御下之德不
可保也善行無轍跡内自施於心外不彰其
事如無轍跡莫能尋求此善行之要也善言
無瑕謫教也可乆聽者獲全瑕謫不興千里
之外相應此善言之要也善計無籌筭得失
隨事成敗在心籌筭繁多何益智慧此善計
之要也善閉無關楗而不可開關楗者所以
爲開閉之具也無關楗故不可開譬如默運
在心言不出口欲窺其事測其理必不可得
矣善結無繩約故不可解易曰水流濕火就
燥此善結之至也是以聖人常善救人故無
棄人常善救物故無棄物心存救人不限賢
愚心存救物不限妍醜此聖人常善之要也
是謂襲明明則無不見於事理也善行善言
善計善閉善結皆明者之所有也轍跡瑕謫
籌筭關楗繩約皆暗者之所恃也襲則不遺
忘於其心矣故善人不善人之師不善人善
人之資資取也善人可法故曰師不善人可
以鑒誠善人亦取之故曰資也不貴其師不
愛其資貴則有其善也愛則喜於惡也非大
道之所可萌也雖知大迷是謂要妙不貴其
師不愛其資内識於心外忘其跡衆人見之
以爲迷而不知是大道之要妙故曰雖知大
迷是謂要妙知其雄守其雌爲天下谿爲天
下谿常德不離復歸於嬰兒人莫不好爲雄
雄則滿而招損聖人知雄之不可好故守其
雌以其柔而有容與物無競喻於谿者容而
不窮之義也以爲常德又不離異還淳保素
歸類嬰兒沖和無爲之時也知其白守其黑
爲天下式爲天下式常德不忒復歸於無極
知其榮守其辱爲天下谷爲天下谷常德乃
足復歸於樸白黑成形故以式言之榮辱無
實故以谷言之法必有盡雖不差忒亦不可
至於窮竭之時蓋守黑尚變通故也故歸於
無極谷亦空而能容能容恐其不乆也故常
德乃足樸則道未散之時也故論雄雌則以
嬰兒論白黑則以無極論榮辱則以樸皆反
本還元未嘗須臾離於道也樸散則爲器聖
人用之則爲官長樸散爲器有用有形之至
也官長治爲器之主者故大制不割總其器
之大小任其才之長短入用則合任過則離
皆自然之道也豈假聖人强力以割之哉將
欲取天下而爲之吾見其不得已書曰亶聰
明作元后元后作民父母豈得已乎天下神
器不可爲也言神器者不可測度其所用也
爲之則小苟道狹智窮非神器之宜故不可
爲也爲者敗之執者失之敗與失因有爲故
執之所生矣故物或行或隨或呴或吹或强
或羸或載或隳各從物性安於分定因無爲
無執而然也是以聖人去甚去奢去泰此過
常踰分之謂也如是者何由爲之執之不知
其要故也以道佐人主者不以兵强天下其
事好還佐輔助也輔助人主以治天下也當
不以兵强昔苗民逆命大禹舞干羽於兩階
七旬有苗格是不以兵强者也還復也兵雖
殺害不合於義人情血氣之所爭勝故報讎
伺隙洗怨乗間日往月來未易休息此好還
之明驗也師之所處荆棘生焉大軍之後必
有凶年言兵强之害如此之甚故善者果而
已不敢以取强果而勿矜果而勿伐果而勿
憍善謂善佐人主者也果敢也勝也定也剋
也果而已者果敢爲之也果者何不矜不伐
不憍是也果而不得已是果而勿强旣不矜
不伐不憍而敵强失道猶甚則當兵革以平
治之是不得已而用之也雖以兵勝不自以
爲强濟之以柔和所以來遠而有容矣物壯
則老是謂不道不道早已廣演其道之義也
壯則無以加益故曰老老則否於發生故曰
不道不道則物無所依故曰已已止息也物
無變通遂至止息則敗壞以隨之非道之妙
用也夫佳兵不祥之器佳大也祥吉也以其
大而不吉故有道者不處也君子居則貴左
用兵則貴右左陽也右陰也陰非道用之所
宜也兵者不祥之器非君子之器重言之者
明其實不祥不可以爲君子之器用也不得
已而用之恬惔爲上此果而勿强者也勝而
不美而美之者是樂殺人兵必貴殺非美事
也以爲美者違好生之德張殘賊之跡非君
子之器明矣夫樂殺人者不可得志於天下
害人者人必害之其事好還故不可得志於
天下也吉事尚左凶事尚右偏將軍處左上
將軍處右言以喪禮處之殺人衆多以悲哀
泣之戰勝則以喪禮處之此言不可就凶而
捨吉就凶於哀傷哭泣從之非人情所樂今
疊言之者明其兵不可恃其理必然故也道
常無名名不可定非常名也通變應用不一
其處故曰無名樸雖小天下不敢臣樸者道
未散之時也未散則莫測其狀故可以小言
之化及於物廣大無所不被故天下不敢臣
臣以喻下之義也侯王若能守萬物將自賔
如樸而守之淳素不亂萬物伏從其化如道
之妙也天地相合以降甘露人莫之令而自
均相和合之至也甘露言至和之及於下也
人莫之令非人力　能强也自均則及物無
偏無黨矣始制有名名亦旣有天地旣判名
從此制必有資始資生之繁豈無名而可言
乎夫亦將知止知止所以不殆物旣衆而名
旣多在知止以御之不知止則物窮而塞所
以危亡之幾生焉譬道之在天下猶川谷之
與江海川谷之所容江海所潤於物無纖毫
之遺故取以爲喻知人者智自知者明勝人
者有力自勝者强智與力行於外者也明與
强行於内者也明則省己無遺强則進道有
漸知足者富得一不求二自足於心所以爲
富不在多也强行者有志在心爲志强行大
道亦在内明非志而何哉不失其所者久得
其所則安於道安於道則可乆矣死而不亡
者壽死不可免形氣斯盡有生者之常也其
不亡者因自知自勝知足强行不失其所而
有存焉此爲壽之實也非世人百歲之斯可
同日而語也大道汎兮其可左右人能弘道
道不離於人取之則來行之則是不逆於理
故曰其可左右萬物恃之以生而不辭不言
己之能生也功成不名有不自有其成功也
愛養萬物而不爲主物由道生不自爲主其
施甚廣常無欲可名爲小無欲觀妙乃道之
幾可名於小其樸若全萬物歸之不爲主可
名爲大萬物歸己之恩不自恃其功沖而用
之物莫能測故可名爲大執大象天下往大
象大道之象也執之則行之至也非固執之
謂也天下從其不逆不忤也往而不害安平
泰從其象順其化故獲安泰而無危亡禍患
矣樂與餌過客止樂與餌喻也人之所共好
者也過客止不敢以爲主甚矣過客雖止明
亦不可乆也道之出口淡乎其無味出口則
言之詳也假言以明道明道必淳素爲上故
淡乎不可以求其味也視之不見聽之不聞
用之不可旣道非常道名非常名故明目聰
耳者無所施其功矣用本在心化必及物與
道默運豈有盡哉故曰用之不可旣將欲歙
之必固張之將欲弱之必固强之將欲廢之
必固興之將欲奪之必固與之是謂微明張
極者必歙强極者必弱興極則必廢與極者
必奪皆自然之理也聖人先見前知因於明
照故曰是謂微明微妙用明無幽不覩衆人
之見難與雷同柔弱勝剛强古人有言大山
之雷穿石覃極之統斷榦亦自然之理也魚
不可脱於淵國之利器不可示人喻也魚不
可脱於淵亦猶人不可離於道一也利器以
道爲之者也衆人諳於成事固不可以淺近
之跡示於人矣道常無爲而無不爲侯王若
能守萬物將自化萬物自化故無不爲非道
之自有爲也侯王治天下者也與道合契則
萬物各正性命順而不逆矣化而欲作吾將
鎮之以無名之樸將大也欲無窮限隨愛惡
而生之不鎮則易反終亂樸淳一不動之機
也上之好者下必有甚焉者矣此鎮之之要
也無名之樸亦將不欲無名之樸不欲是也
不欲以靜天下將自正不欲者不失本來清
淨也旣清淨則無濁惡之邪以及萬物也


道德眞經解卷上










道德眞經解卷下知六
　　　丞議郎陳象古解
上德不德是以有德下德不失德是以無德
不德者謂不自矜其德故人仰其德而歸之
不失德者謂自矜其德而患失之苟患失之
無所不至故人觀其所爲而輕之安可更以
德言哉書曰滿招損謙受益時乃天道又曰
汝惟不矜天下莫與汝爭能汝惟不伐天下
莫與汝爭功上德無爲而無以爲默運元化
包藏在心物順其理不假自爲以彰於外是
無所爲者也下德爲之而有以爲以其不失
德故爲之以爲累道數不遠智慧不明故也
上仁爲之而無以爲上義爲之而有以爲仁
者好生惡殺其施設已及於萬物也故曰爲
之不自矜憍化行被物不見其跡故曰無以
爲義謂裁斷取與合宜以是之故義之及物
是爲之而有以爲也上禮爲之而莫之應則
攘臂而仍之仍重也頻也禮以治人使人服
禮中禮則是不中禮則非是非必爭不應外
教唯威能整故曰攘臂而仍之重則不一頻
則不苟必使之從禮則失自然之道也故失
道而後德失德而後仁失仁而後義失義而
後禮夫禮者忠信之薄而亂之首道全則德
與仁義禮可包而一之今失道則事以類分
則德見而獨行有爲有用理非自然故德失
則求之於仁仁失求之於義義失求之於禮
泒别旣異就薄轉多雖欲一之固不可得故
曰禮者忠信之薄亂之首也前識者道之華
而愚之始前識者謂事前之知識也識其終
善而行之如草木之英是道之華見於外也
暗於終惡而行之亦不可掩故曰愚人之始
也是以大丈夫處其厚不處其薄居其實不
居其華厚者無踰於道也薄者下德也仁也
義也禮也實者内之所施沖和之道也華者
外之所施常行之事也無爲清靜何假於華
故處厚處實矣故去彼取此彼謂下德上仁
上義上禮此謂大道上德以理觀之其去取
者豈可以亂乎昔之得一者天得一以清地
得一以寧神得一以靈谷得一以盈萬物得
一以生侯王得一以爲天下正其致之一者
大道之妙用也致至也至其妙用之理也天
無以清將恐裂地無以寧將恐發神無以靈
將恐歇谷無以盈將恐竭萬物無以生將恐
滅侯王無以貴高將恐蹶裂則不全發則不
靜歇則不乆竭則易崩滅則不繼蹶則不安
皆失道所致也故貴以賤爲本高以下爲基
物理相續其勢然也是以侯王自謂孤寡不
穀此其以賤爲本邪非乎是用賤下之道者
也自謂孤寡不穀謙之至也易曰天道虧盈
而益謙地道變盈而流謙鬼神害盈而福謙
人道惡盈而好謙謙尊而光卑而不可踰君
子之終也非乎者不可以爲非也故致數輿
無輿上古聖人觀轉蓬始以爲輪輪行不可
載因物生智後爲之輿用輿以載物物至則
捨輿雖數輿不一輿豈自矜其用乎競無輿
也王侯之功濟物者甚大自謂孤寡不穀輿
無輿何以異哉不欲琭琭如玉落落如石琭
琭玉之美容也落落石之美狀也雖外見其
美而内無變通以濟之故不欲如玉石之有
外容狀也反者道之動物極則反道非隨物
而極故知爲道之動弱者道之用道之行也
與物無競知雄守雌故知爲道之用矣天下
之物生於有有生於無生則爲有不生則無
利害相因存亡相繼唯反者弱者理契於無
上士聞道勤而行之信悟之至也中士聞道
若存若亡信不厚而悟未至也下士聞道大
笑之不笑不足以爲道不信不悟理故如是
建言有之有所據也明道若昧進道若退夷
道若纇上德若谷大白若辱廣德若不足建
德若偷質眞若渝大方無隅大器晚成大音
希聲大象無形道隱無名外跡淺近内融幾
微知幾守微故不可測夫唯道善貸且成貸
則假於物而不窮成則全其妙而不敗矣道
生一一謂璞之始也一生二天之體也二生
三地之形也三生萬物天地旣判萬物遂生
情欲之繁不能守一矣萬物負陰而抱陽沖
氣以爲和陰陽道之妙用也負則在外抱則
在内沖而用之不失其和者也人之所惡唯
孤寡不穀而王公以爲稱沖和之至也故物
或損之而益益之而損道之所在不可測度
損益盈虚相續不已人之所教亦我義教之
言其教有所始有所起教以沖氣爲和也義
宜也我道之所在也人用其教亦由我隨物
宜而教之也强梁者不得其死强梁則不任
自然也非沖和之妙用也不得其死則不復
能全其生理者也吾將以爲教父凡稱父母
者皆喻其始生之義也以爲教父本其教興
之始也天下之至柔馳騁天下之至堅道性
虚無微妙可不謂之柔乎與物無競用之則
行捨之則藏可不謂之堅乎無有入於無間
無有妙用之道無間無所不通不可隔塞也
妙用道行則通變不測可以全微妙之理矣
吾是以知無爲之有益無爲之益達道者覺
之非衆人之易悟也不言之教無爲之益天
下希及之語曰天不言而四時行焉百物生
焉故及者少也名與身孰親身與貨孰多得
與亡孰病名者道之華貨者道之妄得者道
之累身者道之本有身則可以視教行道故
名不親於身貨不多於身得不安於亡也是
故甚愛必大費多藏必厚亡恐失其愛者必
耗散其精恐失其藏者必心常不足故有大
費之悔厚亡之憂焉知足不辱知止不殆可
以長乆知足則不甚愛也知止則不多藏也
契道合教雖不欲長乆其可得乎大成若缺
其用不弊大盈若冲其用不窮若缺若沖不
自滿假之謂也如是則不弊不窮可見矣大
直若屈大巧若拙大辯若訥屈則不直拙則
不巧訥則不辯直有時而彰巧有時而行辯
有時而設聖人深於道妙藏用待時故能如
此躁勝寒靜勝熱必然之理也清靜爲天下
正清靜無爲之所致也我無爲而民自正故
清靜可爲天下正矣天下有道却走馬以糞
天下無道戎馬生於郊有道者以清靜爲用
心存不爭故却走馬天下無事人悉好生故
可以糞田疇美土疆以自足食而實其腹也
無道則嗜欲共興處於必爭之地大則兵戈
以相好勝故戎馬生於郊以其不捨鬥亂也
罪莫大於可欲禍莫大於不知足咎莫大於
欲得可欲者以名爲親者也不知足者以貨
爲多者也欲得者以得爲病者也故知足之
足常足矣知足者有一而不望二有少而不
望多外境紛紜内明了悟一與少猶之以爲
累況不足乎故知足者常足矣不出户知天
下不窺牖見天道聖人得一以爲天下正故
不假户牖而所知所見愈遠矣其出彌遠其
知彌少耳目之所接者有渥故曰彌少是以
聖人不行而知不見而名不爲而成道博者
知其行之動止見其名之孚偽諳其成之大
小所以不待自行而知不待自見而名不待
自爲而成也爲學日益爲道日損學者有漸
從少至多故曰有益道成則藏其用祕其明
故曰日損損之又損以至於無爲無爲而無
不爲虚無清淨視之不見聽之不聞故不畏
損損而至於無爲是道之微妙也無爲而無
不爲如損之而無所損也聖人無常心以百
姓心爲心因物有治隨事而教故無常心善
者吾善之不善者吾亦善之德善信者吾信
之不信者吾亦信之德信言均一無愛惡也
有德之善有德之信故不分别而天下以爲
善以爲信聖人在天下惵惵爲天下渾其心
惵惵思懼貌易曰終日乾乾夕惕若厲無咎
以百姓心爲心者不自明其心之所能也渾
則與百姓外同其跡而内異也百姓皆注耳
目信順懷仰之至也百姓日用而不知故注
耳目而未知心之淵默矣聖人皆孩之言百
姓隨教順治未有所能如孩童之就乳不難
率也出生入死萬物出則生入則死自然之
道生之徒十有三死之徒十有三言其類異
而事不異也人之生動之死地十有三言不
出於生死之徒也夫何故以其生生之厚物
性本不生不死專用死以爲死是故以生爲
生隨生而死隨死而生是厚於生也故曰生
生之厚蓋聞善攝生者陸行不遇兕虎入軍
不被甲兵兕無所投其角虎無所措其爪兵
無所容其刃不生不死内明常存外境之來
於我何有故兕虎甲兵無所能及矣夫何故
以其無死地以其不生故無死地玄機妙理
悟者知之道生之大道也始於道也德畜之
上德也善於容物故歸於德物形之能生而
在地各自成形勢成之順於生畜賦分類聚
是以萬物莫不尊道而貴德由道而生仰德
之育故有尊貴之常道之尊德之貴夫莫之
爵而常自然天下之所尊貴者官爵而已道
德無形人莫能爵之是不可以名之義也如
是則出於自然故道生之畜之長之育之成
之熟之養之覆之皆自然之常理也生而不
有爲而不恃長而不宰不自有其功之至也
是謂玄德不可以測度故也天下有始以爲
天下母始於道也道生一一生二二生三三
生萬物故曰爲天下母也旣得其母以知其
子旣知其子復守其母没身不殆萬物本道
而生得其母之義也見萬物已生之衆是知
其子之義也萬物有窮盡之時而人道無休
息之理是復守其母之義也如是則没身豈
有危殆以相及乎塞其兊閉其門終身不勤
塞其兊者欲心不興於内也閉其門者羣邪
自施於外也勤勞也不勞苦而可保淳和之
道開其兊濟其事終身不救開其兊者道不
全也濟其事者施爲不窮也不可救者入患
難而不復安强矣故曰不救見小曰明常人
忽於小而重於大干雲之木起於葱青千里
之塗始於足下此見小之義也預識先知非
明而何守柔曰强揉曲木者不累日銷金者
不累月此柔弱勝剛强之義也用其光復歸
其明光者照於外者也明者内自照者也用
其光則知其子是也歸其明則復其母是也
使我介然有知行於大道介大也大有知則
知其道之要妙故能行於大道唯施是畏畏
其亂得失迷善惡以施及於萬物也大道甚
夷舉道之要以明非道民甚好徑不任自然
務敏於得故好徑捷之跡形焉朝甚除除其
荒穢以尚嚴整也田甚蕪禾稼盛之義如蕪
生焉非荒蕪之蕪也倉甚虚上下足食無掊
剋聚歛之事非空虚之虚也服文彩文事之
飾也帶利劍武事之備也厭飲食無饑饉也
財貨有餘無窮乏之憂也是謂盜誇非道也
哉務於好徑至於財貨有餘不任自然者多
矣失道之甚如盜者之相誇不足貴也故曰
非道也哉善建者不拔謹其始也善抱者不
脱保其成也子孫祭祀不輟不拔不脱之至
也修之身其德乃眞德上德也眞則不妄信
於下也修之家其德乃餘修之鄕其德乃長
修之國其德乃豐修之天下其德乃普以其
全眞故有餘以及於家以其有餘故能長以
及其鄉以其可長故爲豐厚以及於國以其
遂豐故普遍行於天下是善建不拔之明驗
也故以身觀身以家觀家以鄕觀鄕以國觀
國以天下觀天下見治身之道則知治己之
身見治家之道則知治己之家見治鄉之道
則知治己之鄉見治國之道則知治己之國
見治天下之道則知治己之天下不拔不脱
由此可明矣吾何以知天下之然哉以此用
此觀身觀家觀鄉觀國觀天下之道矣含德
之厚比於赤子上德之人也赤子嬰兒之巽
名也毒蟲不螫猛獸不據攫鳥不搏無恐畏
之心不傷於物至誠所在物亦知之故不加
害骨弱筋柔而握固未知牝牡之合而䘒作
精之至也終日號而不嗄和之至握固則無
所欲得而自執也䘒作則不因有爲而自動
也號而不嗄其本固也非精與和之至而何
哉知和曰常知此和之至可以常行而不離
知常曰明知此常之義復歸其明不難也益
生曰祥保此常守此明日益日生至於盛大
無凶咎也心使氣曰强不求外助内保乆長
氣與道俱不强何待物壯則老是謂不道不
道早已物有成形老必及之不知變道非道
之用已止也止而至於敗微妙何容焉知者
不言默運元機物隨以化家至户曉事有窮
時故不在於言言者不知入乎耳出乎口口
耳之間數寸爾何足以美七尺之軀哉故言
者非知之要也塞其兊内藏其明閉其門外
社其邪挫其銳知進退解其紛順而不亂和
其光不自顯同其塵不自異是謂玄同玄則
微妙同則均一故不可得而親不可得而疏
不可得而利不可得而害不可得而貴不可
得而賤親疏利害貴賤此之所重衆人之所
分别者也大道所在名非常名不可見其形
不可聞其聲况可得而親疏利害貴賤乎故
爲天下貴貴重其道也天下無能踰之者以
政治國以奇用兵以無事取天下政正也奇
不正也正如表之端而曲不用也兵尚詭祚
如守東擊西正不可行也正與奇有而用無
形如無事以取天下有事則愛偏愛偏則人
悉不與人猶不與况天下乎吾何以知其然
哉以此以此無事爲要妙也天下多忌諱而
民彌貧人多利器國家滋昏人多技巧奇物
滋起法令滋彰盜賊多有亦自然之理也多
忌諱則失取捨之和也多利器則權在下也
多技巧則蕩心之所生也滋法令則敝倖之
興不可革也故聖人云我無爲而民自化我
無事而民自富内自足也我好靜而民自正
不妄貪求率歸寡欲我無欲而民自樸嗜欲
不生保眞守素反道之始故曰樸其政悶悶
其民淳淳悶悶如無所能也淳淳如無所知
也道本無爲故貴如是其政察察其民缺缺
察察則無所能容也缺缺則無所能完也失
道之妙故致如是禍兮福所倚福兮禍所伏
孰知其極樂極則悲否極則泰非一日也明
有是理人不究尋强欲反禍强欲祈福是謂
不知其極致也其無正邪言物未嘗不存於
正道也正復爲奇善復爲妖復反復也迷而
不復捨爾元龜將獲其凶豈止於奇妖乎民
之迷其日固乆歎其甚而不知止息也是以
聖人方而不割廉而不劌直而不肆光而不
耀自足於内與道同和不假外飾之繁以汙
其眞實之理也治人事天莫若嗇嗇謂愛而
藏之聖人嗇於道小人嗇於財夫唯嗇是謂
早服以其能嗇可謂上德故人競懷服而恐
其後矣早服謂之重積德不矜己能德乃轉
盛故曰重積德重積德則無不克無不克則
莫知其極莫知其極可以有國沖和内融自
無不足故無不克所克無遺不見涯涘故莫
知其極移之治人與道人契物無不歸故可
以有國有國之母可以長乆母者始生之義
也用嗇積德是治國之所宗如是而不保長
乆者未之有也是謂深根固蒂長生乆視之
道根蒂喻其不可離二也長生乆視非寂滅
無爲之㫖也治大國若烹小鮮割烹有理小
大何殊見理知機政治爲易以道蒞天下其
鬼不神各安其分名存用密無妄禍福是謂
不神非其鬼不神其神不傷民無可傷之隙
故也非其神不傷民聖人亦不傷民民循道
化口無擇言身無擇行皆因聖人以道蒞之
鬼神依人而止故無所用其神矣夫兩不相
傷故德交歸焉感通之道雖木石猶行况於
鬼神乎以神守其靈我保其德相與全道是
謂交焉大國者下流天下之交下流者柔和
接物不視剛强滔滔其勢不逆不窮交謂交
結而附於己者也天下之交牝柔和之喻也
牝常以靜勝得柔和之要也牡以靜爲下用
牡者常以靜爲下靜爲下則天下之交至焉
故大國以下小國則取小國小國以下大國
則取大國俱以靜勝然也謂小國不治大國
取以治之大國不治小國取以治之不限大
小惟道是尊非私其人而取其境土也故或
下以取或下而取或下以取或下而取其歸
一揆自然之道不出其下矣大國不過欲兼
畜人小國不過欲入事人兼育人有義入事
人有禮事人則己爲下矣兩者各得其所故
大者宜爲下大國恃强鮮能下下今獨言大
者宜爲下將明其大者所難行也道者萬物
之奥奥深奥也深奥則無名可稱無跡可尋
非淺近之類善人之寳珍寳人之所藏是以
爲喻也不善人之所保得之則生不得則死
故得安焉美言可以市聞而從之者衆也尊
行可以加人人所欽仰故不厭焉人之不善
何棄之有棄人則道不行道不行則教不興
故不可棄也故立天子置三公言其用教之
至大也雖有拱璧以先駟馬不如坐進此道
拱璧駟馬雖禮之貴用畢則已備禮之物物
無變通三公坐而論道元化莫窮以治於民
民咸受賜故璧馬與道不可同日而語也古
之所以貴此道者不日求而得有罪以免邪
故爲天下貴行之即是故不日求與理合宜
故非有罪道本如是故天下貴之爲無爲事
無事味無味爲無爲則所爲不礙也事無事
則事不復因也味無味則其味不爽也知其
要者一言而終不知其要流散無窮大小多
少報怨以德大小多少總而言之包括其不
一也報怨以德柔和清靜不懷惡意道之妙
用也圖難於其易爲大於其細天下難事必
作於易天下大事必作於細是以聖人終不
爲大故能成其大易者難之基細者大之本
故難易之相尋大小之相續如循環之無端
聖人知其然信其理故保小守下而已夫輕
諾必寡信多易必多難亦自然之理也爲先
言圖難於其易難事必作於易恐人以輕易
自處故今言輕諾必寡信多易必多難明其
事有漸也是以聖人由難之故終無難知難
之道愼終如始難不能阻其妙用故終無難
其安易持其未兆易謀爲之於未有危未有
跡之時也其脆易破其微易散治之於未亂
也爲之於未有治之於未亂用力少而見功
多也合抱之木生於毫末九層之臺起於累
土千里之行始於足下言有之與亂從微至
著也爲者敗之執者失之極力有爲爲極必
敗極力以執執多必失之也是以聖人無爲
故無敗無執故無失明上義也民之從事常
於幾成而敗之愚者諳成事智者覩未萌爲
山九仞功虧一簣常情淺見故成敗如是焉
愼終如始則無敗事持盈守成可保長乆故
無敗事是以聖人欲不欲不貴難得之貨難
得之貨欲之大者欲不欲則無欲之至也學
不學道被德廣無所可學也復衆人之所過
復反也反衆人之所過不與衆人同過也以
輔萬物之自然而不敢爲輔萬物之自然不
專於己之力也不敢爲所以顯輔之之道也
古之善爲道者非以明民將以愚之愚者無
所知識明者智識務多智識相競背德違道
非善爲道者之所宜也民之難治以其智多
已爲難治因自用其智識況復明之以助其
亂故以智治國國之賊不以智治國國之福
用智則失其自然故喻之以賊治物有理濟
以變通何禍之有知此兩者亦楷式不可渝
也古今同然蓋取楷式以爲之喻常知楷式
是謂玄德玄德深矣遠矣與物反矣然後乃
至大順雖云楷式無狀可見故曰玄德深矣
遠矣物之趨利巧偽並生道本自然故與物
反反其物之失道者順之至也無不順者故
曰大順江海所以能爲百谷王者以其善下
之故能爲百谷王喻也江海處於低下大而
有容衆流歸之故在百谷之上是以聖人欲
上人以其言下之欲先人以其身後之孤寡
不穀以言下之也菲飲食而致孝乎鬼神惡
衣服而致美乎黻冕卑宫室而盡力乎溝洫
以身役之也是以處上而人不重處前而人
不害道德深邃不可得以輕重不可得以加
害也處上無自崇大之意處前有容於後人
故重害遠矣是以天下樂推而不厭以其不
爭故天下莫能與之爭樂推不厭因不重不
害之所生也輕重灾害猶不可及況於爭競
乎天下皆謂我道大似不肖肖似也似前人
也世俗衆人之所見謂以强治之也言不似
前人有爲顯跡以治天下也夫唯大故似不
肖若肖乆矣其細也夫大道不可測衆人不
能知不能見故似不肖我道肖似前人以道
治天下者也故曰若肖乆矣理密言玄故曰
其細我有三寳保而持之不可須臾離也一
曰慈謂愍天下之失道者二曰儉嗇之至也
三曰不敢爲天下先如江海之善下也夫慈
故能勇儉故能廣不敢爲天下先故能成其
器長道之用理之然也今捨其慈且勇捨其
儉且廣捨其後且先死矣獨任貪强行及於
亂人悉不與死可立而待也夫慈以戰則勝
以守則固言慈之爲道無施不可也天將救
之以慈衛之合天德也天之道亦以慈爲大
善爲士者不武以柔和行之也善戰者不怒
以仁義勝之也善勝者不爭爭則不足故勝
在不爭也善用人者爲之下推美遜德人必
歸之是謂不爭之德是謂用人之力是謂配
天古之極得道之至也己有不爭之德人有
奉己之力天法道而行聖人法天而治極中
也大中之道也用兵有言吾不敢爲主而爲
客不敢進寸而退尺兵者凶器聖人不得巳
而用之故不爲主而爲客言禍亂不從已生
也不敢進寸無妄動也不敢退尺果於禦亂
也是謂行無行行不自我始也攘無臂仍無
敵執無兵皆行無行之類也禍莫大於輕敵
不敢進寸不敢退尺豈輕敵之有焉輕敵則
幾喪吾寳喻也以慈爲寳也故抗兵相加哀
者勝矣戰而不怒仁義隨之固可取勝漢高
祖素服軍門能奉義帝哀之至也吾言甚易
知甚易行天下莫能知莫能行人能崇道非
道崇人易知而不能知易行而不能行所以
歎之也言有宗事有君宗君强名也在知其
要而已夫唯無知是以不我知因其無知故
不知道之妙知我者希則我者貴旣知我者
希容有知者而以爲楷式是可貴也是以聖
人被褐懷玉喻也被褐則不自顯其美以略
外相也懷玉則内自視其眞以全内境也知
不知上知道之沖謙虚不足猶爲不知知之
上也不知知病實不知而强知穿鑿其義失
於自然是以爲病原憲曰學道而不能行者
謂之病夫唯病病是以不病知不知道爲病
能求知道以除其不知道之病故無病可及
所以不病矣聖人不病知道之要故不病也
以其病病是以不病亦由知不知道之病教
使除不知道之病故也民不畏威則大威至
非常人所用之威捨聲色刑罰者也道唯貴
知不知則亂倫理取戕賊是大威存乎其中
矣民不畏人而畏道故曰大威至也無狹其
所居狹其所安則道不廣矣無厭其所生所
生益得以顯道故不可厭其所生矣夫唯不
厭是以不厭以其不厭道故不厭所生樂之
在内豈有厭哉是以聖人自知不自見自愛
不自貴詳於内而略於外也故去彼取此去
彼自見自貴而取不厭之道也勇於敢則殺
勇於不敢則活知此兩者或利或害天之所
惡孰知其故勇於敢是害也勇於不敢是利
也皆失其冲和之妙用也天之所惡與道違
也孰知其故迷於敢不敢不知其故如何耳
是以聖人猶難之亦不能勇於敢不敢也天
之道不爭而善勝不言而善應不召而自來
繟然而善謀天法道故如是天網恢恢疏而
不失網以喻夫包籠萬物也恢恢大之貌也
大則難密體雖不密而應乎物如影響然不
可言其有失也民不畏死捨安就危日以爲
務知進不知退同類相推俱入禍門豈畏死
乎奈何以死懼之見死在前觸冒爲之是以
不懼若使人常畏死而爲奇者吾得執而殺
之孰敢畏死懼殺則爲惡者悛輕死慢殺則
爲惡者如舊又何益於教化哉奇邪也今以
其不畏死故不敢任殺常有司殺者殺惡盈
罪見司殺者主之殺之足以懲勸代司殺者
是謂代大匠斲喻也大匠有繩墨有利器不
妄雕斲故能使物成其器也夫代大匠斲希
有不傷其手矣傷手則不得其法者代司殺
者殺人如代大匠斲木器必不成而又有所
傷害也民之飢以其上食稅之多是以飢不
知予之爲取聚歛大行民食不足於是乎飢
民之難治以其上之有爲是以難治法令滋
彰盜賊多有有爲之甚者民興敝倖以逃其
刑情僞百端於是乎難治人之輕死以其求
生之厚是以輕死迷於愛欲忘其患苦衆人
之情也夫唯無以生爲者是賢於貴生無以
生爲道之妙也任理自然不强其物故賢於
貴生得其道者也民之生也柔弱其死也堅
强性靜忘情樸素可保長存情欲漸盛不畏
死亡故曰生柔弱而死堅强也萬物草木生
也柔脆其死也枯槁生甲葱青觸物則折貪
生務長力極數窮必致枯死亦有性焉與人
同也故曰生柔脆死枯槁也故堅强者死之
徒柔弱者生之徒情欲盛者必與人爭支幹
大者必膺人用柔弱柔脆人不競之工不取
之故死生之境異矣是以兵强則不勝木强
則共兵强而極易見必敗故曰不勝木强而
極易見枯槁故曰則共謂共同其枯槁皆自
然之理也强大處下柔弱處上强大無容極
則易喪處下之道可保長乆柔弱有容未至
極致人悉與之處下之益萬物皆然天之道
其猶張弓乎高者抑之下者舉之有餘者損
之不足者與之此張弓之勢冲而用之不盈
者也天之道損有餘補不足稱物平施故如
是人之道則不然損不足以奉有餘言貪求
之無厭損至和之妙用也孰能以有餘奉天
下唯有道者道用廣大利物不窮是常有餘
能奉天下矣是以聖人爲而不恃功成不處
此有餘之玄機也其不欲見賢恃其爲處其
功則見其賢矣非聖人得道之宜也天下至
弱莫過於水而攻堅强者莫之能勝其無以
易之水之爲功善利萬物入汙流下非柔而
何攻堅强者恃力違順故不能勝水之柔也
無以易之其理自然不可改易故柔勝剛弱
勝强天下莫不知莫能行水衆人之所見非
難知之物也莫能行則信道不明崇道不篤
也是以聖人言受國之垢是謂社稷主受國
之不祥是謂天下王言含垢納汙不窮則信
道行德愈大天下之所與也正言若反似反
於正也受垢爲社稷主受不祥爲天下王以
言觀之則似非正以理觀之則至正矣和大
怨必有餘怨有怨不如無怨和怨非强力不
可故有怨生怨所以有餘怨也安可以爲善
非善之善也是以聖人執左契而不責於人
左契衆人之所不能見者也亦抱陽之義也
左契用則人必從之故不必責於人而後成
其道也故有德司契無德司徹左契上德者
之所執也上德存則契於道無上德則無契
故曰徹天道無親常與善人謂善於行道之
人也小國寡民使有什伯之器而不用寡少
也民寡則所用不多貪欲不競可以似道之
妙全眞反素什伯之器非全不用不爭用之
也使民重死而不遠徙人各自足以全生意
故重其死少欲寡求不必遠就其利故也雖
有舟輿無所乗之雖有甲兵無所陳之使民
復結繩而用之寡欲易足物共不爭故舟輿
可閑甲兵可偃結繩之政上古民淳之時所
行今復結繩全眞反素之驗也甘其食美其
服安其居樂其俗易自足也鄰國相望雞大
之音相聞言其不爲荒僻不治也民至老死
不相往來各不貪求淳淳之至使然也信言
不美美言不信言以顯教達理豈拘以美惡
哉飾美其言未必誠實取信則難矣善者不
辯辯者不善行著於前不假膚說膚說旣盛
豈善之善哉知者不博博者不知心知在内
無所不通自顯其博博豈誠然不知之嫌因
是而有聖人不積立教顯理未常不與人同
道豈獨藏積於己乎旣以爲人己愈有旣以
與人己愈多明達識通道大德廣教人猶己
如江海之源不患不有不多矣天之道利而
不害聖人之道爲而不爭天道聖人其施一
也利於物性爲於物始不害不爭乃全妙用
矣


道德眞經解卷下















