#+TITLE: 真仙真指語錄-元-玄全子
#+DATE: 2018-05-12 10:22:12
#+SOURCE: github.com/kanripo/KR5g0065 master 28ed61f2                
真仙直指語録卷上鼓二
　　　　海天秋月道人玄全子集
丹陽師父在龍門山重陽會上謂衆曰日用
不得欺瞞天地人三才常謹謹行寸陰可惜
莫虚度也睡眠亦人之所欲須是減省不得
專打坐行住坐卧只要心定皆是道諸公休
要起心動念疾搜性命但能澄心遣欲便是
神仙别休生疑心此是真實端的言語惟常
清静難行但悟萬緣虚假心自澄欲自遣性
自定命自住丹自結仙自做他人不能替得
各各用力休太急常逍遥自在弟子若不是
師父說破不敢認此爲妙法今則得効傳與
他人諸公但請休疑心常處無爲清静自然
之理不發烟火便爲得道也又曰十二時辰
天道運行斡旋造化還有息否行道之人須
象天道亦要十二時中無暫息停住斡旋自
己身中造化要常清常静不起纖毫塵念乃
是修行如行持做神仙指日矣苟或虧功失
行怎得了達我觀汝輩十二時中未有一箇
時辰專心在道將來怎得神仙受了十方供
養如何還得一朝合眼死墮酆都長劫受苦
永無出期我今叮嚀說與汝等如何是道但
澄心遣欲萬緣不掛神氣沖和便是道也依
此行持不到錯了你每行持不到却不得言
掌教真人不是豈不念七祖生前造無邊之
業受無極之苦望子孫成道憑天赦救拔生
天吾稽首門下弟子自今後不可虚度耐久
不退抱道而歸此所謂願也
又曰薄滋味所以養氣去嗔怒所以養性處
汙辱卑下所以養德守清静所以養道名不
係於簿籍心不在於世此所以出人之彀與
天爲徒
又曰專一學道人人可得人仙不同世俗進
取有黜落也但清静無爲最爲上乘省力
又曰道人要妙不過養氣夫人汩没於利名
往往消耗其氣學道者别無他事只在至清
至静頤神養氣而已心液下降腎氣上升至
於脾念想絶神自靈丹自結仙自做若行不
得挾泰山超北海非道也
又曰夫道者但清静無爲逍遥自在不染不
著十二時中但能行徹必不誤爾
又曰氣難住迅若奔馬惟静可以御之當先
去其外儻若在衆人中如在深山谷裏方是
道人若不到無心田地難以制御
又曰守清静恬淡所以養道處汙辱卑下所
以養德去嗔怒滅無明所以養性節飲食薄
滋味所以養氣然後性定則情忘形虚則氣
運心死則神活陽盛則陰衰此自然之理也
又曰道者行住坐卧不可須臾不在道行則
措足於坦途住則凝神於太虚坐則調息於
綿綿卧則沉神於幽谷久久無有間斷終日
如愚
又曰每日只要頭頭無事萬緣都放下六門
下不人少語言不著一物十二時中常要不
昧減省睡眠一齊放下雖是六門只是一箇
主人常常無物便是補也
又曰初學入道之人截自今日已往俗事不
掛心專心至志始終如一切莫中路而廢之
若有毫末不除則道不固已往之事不可思
未來事不可念且據日前爲見在便是無事
之人兒女情多烟霞志少則非學道者也
又曰汝等聽予言不可忘内日用外日用外
日用大忌見他人過自誇己德妬賢嫉能起
無明俗念欲心種種之過内日用真清真静
不染不著調氣養神逍遥自在暗積功行不
求人知惟望天察詩曰大道人情遠無爲妙
本基世間無愛物煩惱不相隨
又曰清静者清謂清其心源静謂静其氣海
心源清則外物不能撓性定而神明氣海静
則邪欲不能作精全而腹實故澄心如澄水
萬物自鑑養氣如護嬰兒莫令有損氣透則
神靈神靈則氣變此清静所到也
又曰無爲者不可思慮愛念嗔恚盖積利害
其間雖有爲而常無爲雖涉事而常無事何
況專一清心静意養氣全神飄飄然遊於逍
遥之場適於無何有之郷也
又曰人若行有心有爲之功盡是術法若行
無心無爲之功乃無盡清虚也
又曰酒爲亂性之漿肉爲斷命之物直須不
喫爲上酒肉犯之愆猶可恕若犯色欲罪不
容誅盖色之害人甚於狼虎敗人美行損人
善事亡精滅神至於損軀故爲道人之大孽
也
又曰大道以無心爲體忘言爲用柔弱爲本
清静爲基若施於心身節飲食絶思慮静坐
以調息安然以養氣心不馳則性定形不勞
則精全神不擾則丹結然後滅情於虚寧神
於極可謂不出户而妙道得矣自古神仙不
敢跳過澄湛二字乃妙言也經云澄其心而
神自清修行之人多言澄心不識澄心之理
如何是澄心之理只要一念不生性體真空
杳然湛然似天澄虚不别是真澄心也無心
可澄是名澄心且夫靈源妙覺本來清静因
爲萬塵汙其定水塵多則水濁心多則性暗
所以澄心損事其水自清其性自明澄光淺
者動則塵生澄光深者縱有風浪動摇其水
不渾譬喻人之功夫大小學道不貴實功實
行不驗自己清濁多將古人言句爲用便說
本來無修無證且道性雖無修無證塵心日
要損消到忘心忘性方契無修無證故道德
經云
經云爲道日損損之又損以至於無爲是也
自古學道之人體到實際真空得無心真定
纔說自然且道如何是體空處夫體空者心
體念滅絶盡毫思内無所知外無所覺内外
俱寂色空雙泯目視其色不著於色耳聽其
聲非聞於聲故聲色不能入者自然攝性歸
性混合杳冥化爲一點靈光内外圓融到此
處方契自然體空之道也夫自然體空者若
有所體即是所不體若無所體即無所不體
豈不聞學仙記曰殊不知至道之極昏昏默
默無門無旁四達皇皇若有所在即有所不
在若無所在即無所不在
又云身不勞而功不大行不廣而心不死或
於教門用力大起塵勞或於心地下功全抛
世事此兩者於道最上然既出家心却未死
中間不可虚費光陰積功累行一志無私至
死不退向教而忘休生妄想師祖云任從天
斷是也
師在華亭曰道者何物即氣便是根元豈不
知鼻中出者是也又曰夫道但務清静無爲
逍遥自在不染不著此十二字若能咬嚼得
破便做箇徹悄道人但信老人言行之自當
有益必不誤爾諸年少
又曰師在縣西高馬從仁庵高唱縱日消萬
兩黃金止好粗衣淡飰言去歲過關外聞人
誦此語喜其有理故記之
師曰清静經云人能常清静天地悉皆歸言
天地者非指外覆載之天地也盖指身中之
天地人之身以上爲天以下爲地若天氣降
地脉通上下沖和真氣自固矣
又曰儒家云以德報德以直報怨晉真人云
以信結交以恩復讎可以至矣
又曰無心者非同猫狗木石蠢然無心也務
在存心於清静之域而無邪心也故俗人無
清静之心道人無塵垢之心非所謂俱無心
而與木石猫狗一般也
又曰不生不滅見如來悟了之時免却再投
胎丘君曰此乃出陰神若到天庭忽有天花
飛方出陽神此乃初地也
龔道昇問曰湛然常寂如何師曰將來和湛
然都不用
于清風問曰弟子修行數年道眼不明心地
不靈何也師曰别無他事行道不精爾
師曰學道者不須廣看經書亂人心思妨人
道業若河上公註道德經金陵子註陰符經
時看亦不妨也不如一切不讀觜盧都地養
氣最爲上乘
又曰身中之氣不可散心中之神不可昧或
問曰何由得氣不散師曰身無爲又問何由
得神不昧師曰心無事
師曰張潤子有一句甚好每道往來但要照
顧潤身之寳師自笑曰他開鋪席話却勸别
人
又云詩曰深藏白雪非爲貴廣種黃芽不屬
貧欲要養氣全神須當屏盡萬緣表裏清静
綿綿固守用之不勤三年不漏下丹結六年
不漏中丹結九年不漏大丹結圓備是九轉
丹成亦名三千功滿
又十勸云一不得犯國法二見教門人須當
先作禮一切男女如同父母以至六道輪迴
皆父母也三斷酒色財氣是非人我四除憂
愁思慮攀緣愛念如有一念纔起速當撥之
十二時中常搜己過稍覺偏頗即當改正五
遇寵若驚不得詐作好人受人供養六戒無
明業火常行忍辱以恩復讎與萬物無私七
慎言語節飲食薄滋味棄榮華絶憎愛八不
得學奇異怪事常行本分只要吃化爲生莫
惹纖毫塵勞九居庵不過三間道伴不過三
人如有疾病各相扶持爾死我埋我死爾埋
或有見不到處逓相指教不得生異心十不
得起勝心常行方便損己利他雖居暗室如
對聖賢清貧柔弱恭順於人隨緣度日絶盡
貪嗔逍遥自在志在修行始終如一慎勿怠
惰心清無爲是真意浄無惡是善養氣全神
常起慈悲暗積功行不求人知惟望天察
長真譚先生示門人語錄
凡人輪迴生死不停只爲有心德山云心生
則種種法生心滅則種種法滅若一念不生
則脱生死何爲有心蓋緣衆生貪嗔癡三毒
孽無明心火師云跳出三山口是也所以悟
人修行割情棄愛摧强剉鋭降伏除滅衆生
不善心要見父母未生時真性本來面目是
也何爲不善心一切境上起無明慳貪嫉妬
財色心種種計較意念生滅不停被此業障
舊來熟境朦昧真源不得解脱要除滅盡即
見自性如何名見自性十二時中念念清静
不被一切舊愛境界矇昧真源常如虚空逍
遥自在自然神氣交姤沖和修行如了此一
事更有何生死可怖更有何罪業可懼如稍
生一念不爲清静即是罣礙不名自在如何
到得只要諸公一志如山不動不摇向前去
逢大魔盡此一身永無迴顧前期必了晉真
人云心清意静天堂路意亂心荒地獄門
　　　長生劉真人語錄
心上通得一物出得一物彀通得萬物出得
萬物彀證得虚無之道若不通便處無爲心
名頑空既爲聖賢天下皆知
太上云能乞食者是吾弟子乞中有益蒙人
恩身不自在曠劫以來販骨如山心猿未曾
暫歇業消盡見功也自覺氣和神定得自然
真常之道也若執一卷經做修行然是亦未
是欲要心無礙千經萬論都要通却不得執
著心神明都照破也道爲無形無影往往人
多疑有始有絡若心上無私常清静做徹便
是道人只清静兩字都包了太上云吾尚自
頭白誰能形完全身屬萬物之數怎生憑假
身要長生不死有形則有壞無形則無壞心
悟則邪欲不生心慧則常照不滅元神自見
然後保命長存三才虚無混而歸一成自然
之功
又云修行人如神氣相見得做神仙問衆曰
如何得神氣相見衆人各説異端俱不達理
師言要明萬法出得萬物之彀一分塵盡則
明一分道十分塵盡則明十分道如塵心絶
盡則可全於性色心絶盡則可全於命無明
心盡則可保於沖和修行人十二時中只要
内搜己過方可得神氣内安神氣安則爲真
功不見他人非則爲真行天長地久入道多
年内養精氣精氣盛則神思氣氣思神自然
神氣相見如水土和爲泥造成器物若未經
真火煅煉土再見水復化爲泥也如經真火
煅煉成器則不壞矣如磚瓦曾經火煉亦可
千年不壞何況性命煉成至寳
　　　長春丘真人寄西州道友書
大抵修真慕道須憑積行累功若不苦志虔
心難以超凡入聖或於教門用力大起塵勞
或於心地下功全抛世事但克己存心於道
皆爲致福之基然道包天地其大難量小善
小功卒難見效所以道刹那悟道須憑長劫
煉磨頓悟一心必假圓修萬行今世之悟道
宿世之有功也而不知宿世之因只見年深
苦志不見成功以爲塵勞虚誕即生退怠甚
可惜也殊不知坐卧住行心存於道雖然心
地未開時刻之間皆有陰功積累功之未足
則道之不全如人有大寳明珠價直百萬我
欲買之而錢雖未足須日夜經營勤用儉求
積聚財物或三千五千或三萬五萬錢數未
足而寳珠未得其積聚錢物應急且得使用
耳比於貧窶之家雲泥有隔積功累行者無
然雖未得道其善根深重今世後世聖賢提
挈方之無宿根者不亦遠哉惟患人心退怠
聖賢不能度脱若不退怠今世來世累世提
挈直至了達耳我無宿骨雖遇明師萬苦千
辛至今未了丹陽長真皆是宿緣則十年五
載之間天外飛騰自在我雖未了所受艱難
亦與常人異耳祖師云無爲道者先捨家而
後捨身病即教他病死即教他死至死一著
抱道而亡任從天斷斯爲至言學者其審之
又曰汝等又不端的做修行更不打些塵勞
如何消得十方飲膳若有福出家左右退不
得若無福出家宛宛轉轉須教退了不能成
就
于清風曰一意不離方寸如何師曰此真空
也難言難説待爾心上除了一分功除了十
分有十分功除了九千九百九分只有一分
不除不名清浄直須除盡聖賢向汝心上校
勘自有真師來度
又曰天真皇人云煉神煉氣煉形三件都行
了爲天官火官陽也息者風也以風吹火久
煉形神俱妙是也古人曰初念住二息住三
脉住四滅盡入乎大定與物不交七百年老
古錐也妙哉妙哉塵勞見後若做些小亦是
外行不可尋他不可避他雖是應物亦不著
他
又曰悟道之人如農家之積粟自一合至萬
石又如世人之積財自一文至萬貫如此惜
氣不損則積氣自神矣
又曰性體虚空方於正念清風曰若不到眞
空陽神難出師曰未到眞空陰神亦出不得
難處做過乃功行耳清風曰浄處做好丘曰
閙處做更好汝等後生但守歳月兼降色心
我下七年苦志比他人七世功夫
姚眞人問漏如何丘曰若體到眞清眞静自
然不漏劉道堅問修行内腎熱而心凉滿身
發熱如何丘曰聖賢提挈過也後來眼裏見
者耳裏聞者不得執著又曰空中只見人頭
落乃金丹就也
又問胡城王出家幾年答曰三年也爾不識
字休學文亂了修心且發三五年苦志莫言
是非且搜己過休起無明休愛華麗絶盡貪
嗔屏除色欲瀟瀟洒洒便是道人
又曰神定氣和乃是見性也但瑩浄與月無
異若人問有象以無象答之若問無象以有
象答之若有無相參玄之又玄又曰功虧行
少只得歸蓬島五百年後再來人世積功天
上功行難積人世功行易積上士得道超三
界外不居蓬島
或問曰修行在志提挈在聖賢師答云全在
志若無志聖賢如何提挈又問如何是志師
云勿令念起乃志也又曰初做道人下七八
年苦志不退雜念不生莫忘初志旋添决烈
遇魔不妨聖賢暗中照顧不肯壞了修行人
又問内外日用丘曰捨己從人克己復禮乃
外日用饒人忍辱絶盡思慮物物心休乃内
日用次日又問内外日用丘曰先人後己以
己方人乃外日用清静做修行乃内日用又
曰常令一心澄湛十二時中時時覺悟性上
不昩心定氣和乃眞内日用修仁藴德苦己
利他乃眞外日用
又云耳裏聞的眼裏見底皆不得執著在意
修行聖賢暗中提挈若人每到神定氣和之
間覺内腎熱熏蒸四大一兩時方散有山水
日月之象又曰我等三次撞透天門日月自
别直下看森羅萬象言訖而悔謂曰不可看
他
又曰有一等道人丹田搬運亦是下等門户
爾乃教初根小器人若性到虚空豁達靈明
乃是大道此處好下手决要端的工夫
有人問調息綿綿如何丘曰但令如龜喘息
乃是道人活計不可著他古人云神水不離
身華池日日新若能常得飲便是大羅人
又舉馬師父在日有人參住世延年忽空中
人言汝等小器耳禪家言清静兩箇字是兩
車糞土色身元有限情欲浩無涯癡似蜂貪
蜜狂如蝶戀花丹陽眞人曰即業根深重業
深不盡道可冀耶又有房中採戰之術耗亂
精神敗德惑衆名標鬼録跡墮酆都也經云
長生至愼房中急胡爲死作令神泣世人恣
情貪欲者身雖未死而神已泣矣中牟白沙
鎮有趙三公人問養生之道答曰生爾處乃
殺爾處此乃至言也經云人能常清静天地
悉皆歸盖清静則氣和氣和則神王神王則
是修仙之本本立而道生矣此爲内功亦假
外生仙道眞實人道貴華仙道人情直相返
爾諸惡可戒諸善可修萬行周圓一身清潔
終身永效不生退怠抱道而亡不虧志節大
抵外修福行内固精神内外功深則仙階可
進洞天可遊矣古今成道者皆福慧相須慧
爲燈火福爲油燈火無油則不明慧性無福
則不生故達士寧損其身不損其福世之人
雖天資明敏學海汪洋若福行未加則終不
能探其道元之妙古今得道聖賢道通爲一
福則有異外功大者仙位亦高外行卑者階
居其下古以天上聖賢惡行之未廣則重下
人間以償疇昔人間濁惡難修而功疾天上
清高易處而功緩軒轅久居天上因議大行
落在人間先世爲民再世爲臣三世爲君濟
物利生功成乃仙去爾至於冥府亦類人間
寸地尺天皆有所轄凡爲主者悉是在世有
功之人大定初年之間隴州一宦族李原通
安貧樂道一日自言爲吴山縣土地又解州
平陸縣李得和與衆結靈寳會祭祀亡魂有
善功忽夜夢青衣自空而降賫天書開示曰
授中條山土地李公曰一生好道不得下仙
而止授此職耶仙童曰三載職滿别陞福地
仙官爾隴州汧陽縣張三郎死而復生爲吴
山縣翟家男稍能言即說張家事張即求之
暫還旣見家中老幼辨之莫差張埋錢一窖
曾無知者直指其處又言其宿肚普爲一雀
觸網而死再肚爲犬囓麪爲一婦刀斫而死
三世爲羊長子宰之祭神四世爲翟家子翟
貧張富翟嘗借九兩絲於張氏旣還而未勾
其曆張使重還由此償宿債又磁州道者李
道明普寄沂水縣諸吴村庵舍當出家之始
落魄不羈沉湎杯酒忽夜夢人追往官府庭
立數具鐵枷有孔無縫前一人跪鞠使叱吏
枷之左右乃搓首長細僅入枷孔復以手按
圓大枷不可脱李拜跪哀訴無罪鞠使言汝
旣修行尚爾縱欲躭飲乎遂釋之出門即化
爲鳶飛翔于海顧盻哀咸曰胡爲化此類耶
天長海闊力困而下墮於水上颯然驚悟汗
流徧體然則人之爲異類異類之爲人或神
有此眀而物乃目擊之事也經云人身難得
中土難生假使得生正法難遇旣爲人而生
中國又逢正法尚千萬人中無一二皈依向
慕者况蠻夷外國道化不行者乎
　　　郝太古眞人語錄
旣是出家須要忘憂絶慮知足常足一日二
升之粮積之何用一年端布之裝身外何求
一日之閑一日之仙道沖而無欲神定而氣
和爲造化之根源窮陰陽之返復道不遠人
人自遠道日月不速人自速之勇猛剛强不
肯而低心而下意遊歷他方不如獨坐而守
道浮名浮利不如逍遥而寂淡飽食珎羞不
如糲飯而塞肚羅綺盈箱不如粗衣而遮體
榮華宴樂不如超然而守静當春登臺不如
安閑而有素非義得財不如貧窮而自樂口
能辨論不如終日以無言說古談今不如抱
元而守一多技多能不如絶學以守拙常懷
舊怨不如洗心而悔過道氣綿綿行之得仙
得意忘言岀入涓涓太虚妙本得魚忘筌牢
拴意馬壓定心猿守拙而萬物皆成守道而
千祥自降也
又曰日用者静處煉氣鬧處煉神行住坐卧
皆是道也晝夜見前須要不昧若睡了一時
無了一時日日有功無睡千日功夫了也勿
信他人言有宿骨也
又曰修眞之士若不降心雖出家多年無有
是處爲不見性既不見性豈能養命性命不
備安得成眞何爲如此緣有心病也第一心
病見他通達性命之理自己欲參不肯低下
他人不肯說心生怨謗第二心病他人有緣
不思自己無復不能化人生善徒生惡念損
人道緣第三心病見他人看經書自己不通
而生謗心此等之人永不得大智慧天眼自
昧之徒也第四心病緣未起行而强起緣動
衆擾亂他人是不良之人也第五心病是心
不足反致心亂是不足之人也除此五病低
下參訪必得其眞未能大静且守本分未通
大理常看經教未能動人只合守静稍得薄
緣莫忘性命能如此者進道尅日成聖不能
依此者决墮酆都不得人身披毛帶角永作
六畜九玄七祖何日超昇緣汝敗道故也夫
七眞五祖之語皆演性命之端的後學者多
求小法邪徑或用心引氣或數息忘心或運
水火交馳或究龍虎會合萬端不可盡録致
使祖師全眞之理滅而不顯夫吾道以開通
爲基以見性爲體以養命爲用以謙和爲德
以卑退爲行以守分爲功久久積成天光内
發眞氣沖融形神俱妙與道合眞今之學者
是非利害好惡貪嗔不離於心心旣如是性
豈能定氣豈能和自然走失去道愈遠矣虚
披鶴氅枉玷教門見高明者嫉妬百端見老
幼者欺誑百狀有小利處覓縫鑚頭問大道
者耳聾眼瞎機心巧詐好佞狂圖不當來出
家望做神仙不肯降心恣縱今時情性已作
兇徒不通經義呼牛作馬不知道理轉黑爲
白師父開下教門望箇箇修仙吾今徧觀門
人多多造業妖言妖語或作入夢出神盖觀
修堂記師家名姓引著一隊業家婆將著幾
箇憨漢子胡言亂語說誘他人合眼緘唇推
心辦道惑昧會首假聦明强知解只知說是
說非不知罪福不思辦道縱頑心而不善將
來陰司業報看待推誰莫嫌苦口是直言此
是修行之良藥欲入吾教先要修心心不外
遊自然神定自然氣和氣神既和三田自結
三田既結芝草自生要得完備勤謹而行陰德
伏鬼陽德伏人二德旣備道果立成前輩惺
惺李仙咸陽王仙隴西李仙成都王仙相州
趙仙滕州馬仙徐州老仙其姓名甚多皆是
豪傑之徒自入道之後低心下意苦心堅志
奉師如神敬友如賓口不出戲言身不爲諂
事守師奉教二三十年以致了達脱形仙去
爲教門之眼目豈不偉歟今之學者不奉師
不敬友見賢則有憎妬之心見愚則有戲狎
之意不學好事徒生勝心此等之輩生爲教
中魔軍死作地獄種子兩枝角或有或無一
修尾千定萬定九玄七祖盡遭塗炭冰池有
寒冷之苦鑊湯有熱惱之憂劒樹刀山千生
萬死莫待臨時悔也


真仙指語録卷上

















眞仙直指語録卷下鼓三
　　　　海天秋月道人玄全子集
　　　清和尹眞人語錄
出家人要計較心朝日有多少惡念不則酒
色財氣是欲心但從來愛的皆欲念但好一
物須要捩過自然心地容易降伏漸得安穩
人皆言得道甚難若修行人捩過心冷清清
地煞易修行不生煙火是非人我功行疾就
說有爲者教門用力說無爲者萬緣齊斷一
物也無時時刻刻心地下功便是聖賢佑助
若無功行的人聖賢不管聖賢教静處住不
敢動處住聖賢教動處住不能静處住若不
論前程汗漫過日下稍空休了也但一針一
草皆在聖賢若煉心人有自然衣自然食不
須苦求聖賢暗中斡運旣是修行人端的下
功夫聖賢不教錯了
又云凡有名相則有動静有視聽則有休咎
曰白刃臨頭而不驚怖亦不動心若承當得
過者乃聖人之勇也假如煩惱也則死了也
但一向懽喜知是自己前世中少的冤債須
要還了
又云自古聖人皆從貧苦得來不自富貴中
出凡人清貧者學道易降心鍊魔若富貴者
學道則淫欲心多勝心大自然萬兩金易銷
得若不動心不貪不愛不著無心則銷不得
大凡人成則忻忻敗則憾憾若此兩者戲若
平等便是了心地人也
又云玉陽大師主教有人參口訣大師曰齊
修萬行眞口訣聚神一氣撞三關到長春眞
人掌教更别但人要傳道只要外積陰德内
固精神更待說甚麽
又云修行人行到是處行也得道坐也得道
坐卧行住皆得道全要福但舉好心自然易
積福福廣道自應若供養他人亦合道争功
奪福打勤勞亦合道先人後己亦合道苦己
利他遠情去欲亦合道但常用好心便合道
只爲人不肯依但遇箇境觸著早昧了怎得
道應也
又云丹陽師父曾言殺一百牛不大殺一人
殺傷一百人不大錯指一修行人
又云箇箇只要俺說玄妙玄妙不可說要自
悟雖然說得不行也不濟事修行人非一世
得了得了道者皆宿世有功修行人但依師
家教言直言語録做修行不錯了打塵勞亦
是功接待亦是功降心亦是功除情去欲看
經亦是功但有益處做皆有功行然今世功
行未圓來世後世聖賢接引丹陽師父與祖
師三世曾爲伴十世做修行但出頭來便悟
正教累世積功累行方可今世了達其餘師
家亦然
又云修行人做事全要肯心承順便有功行
但積功行自心不知暗中聖賢積累但有益
處做自有功行事到頭來全在頭上要不辨
别自有功行若不承當怎得有功修行人若
有妄心要求行求行難有皆是無心而得但
有益處舉心自有功行暗中聖賢不錯不能
見喻如做塵勞常常亦要體道休要暗了怎
麽做便得功行或因争箇钁子便又争箇杴
子便又競早生煙發火折證是非怎得有功
若修行人苦己利他好物教人使用歹物自
己承當但苦處重處難處自己先做功行最
大便是有道心的人人說要傳道道本無傳
但說傳道便是怪人參的人亦是怪人
又曰萬物中惟人最靈最貴却有千生萬死
喻如眼中觀物爲無正主性著於物是物上
生心謂之生又耳内聞聲性却逐聲聲上生
物上却滅又鼻聞香性著香氣香上生聲上
却滅又舌嘗味性著甘味味上生聞香處却
滅身好衣袂衣袂上生甘味上却滅意好思
慮思慮上生衣袂上却滅但舉一念處爲生
絶一念處爲滅一日十二時中無功夫人心
上千頭萬緒縈繫其心便是千生萬死也若
要絶生滅但舉一念先用覺照照破萬緣盡
是虚假方可物境不能染住久久行持覺照
亦忘心上自清静清静生無爲無爲自然合
大道矣
又曰師父長春眞人轉展苦志鍊魔惟恐無
功於山上往來搬石鍊睡只爲福小不能心
定自後當過二番死魔一番浄身自險死一
番飛石打折三根肋肢又險死在後屢曾病
魔撲折三番臂膊恁般魔障不動心越生苦
志但修行人若有志越有魔無志則無魔當
過一番魔添一重福但魔一番心上明一番
性靈一徧
又云山東有張先生坐環至數載間坐次見
面前落下麻楷一莖此上顧至三番五番只
不顧忽一日從承塵上落下一箇人面前立
地長出一口氣張先生疑身外身遂出環來
直詣長春師父處問參疑心見師父禮拜訖
當面跪膝欲言環中的境界師父早知言修
行人若下功但眼裏見的都不可認見師父
也不是見佛也不是見神也不是見鬼也不
是見人也不是見龍也不是見虎也不是見
一切天上星辰也不是見地下一切禽獸也
不是張先生尚有疑心只認爲身外身又再
問長生師父言上件見的境件長生師父問
曰你參丘哥道的言語便是若修行人有的
境界但愛著他便是邪一切境物中只要不
染不著功夫到道自應便休疑心張乃禮謝
又云出家人箇箇要參訪玄妙每日一箇都
不行换教性兒敦厚朴實鍊魔心地便是妙
若起一念見要知覺念念覺回一念不生是
妙人愛處要不愛是妙人聞處要不聞是妙
人說古今興廢處要不說是妙不言是非長
短是妙不争人我是妙不競利名是妙苦己
利益他人是妙不犯酒色財氣是妙忘了憂
愁思慮是妙說俗語處不說是妙不起攀緣
愛戀心是妙永絶生烟發火心是妙斷了取
諢囂浮心是妙但有一切舊愛境界捩過不
犯是妙若依得此妙便是微妙玄通便是通
玄達妙便能通天徹地感動聖賢神氣沖和
便是達道之人除外更有甚麽若依得此玄
妙何須别參人只道更有玄妙便要做神仙
若是此當來這幾箇師家於祖師處只傳玄
妙便道何須受了千辛萬苦鍊魔心地十二
年積累功行既做修行要實行方可圓成
又云出家人但進前程休要疑心若有疑心
的人難進假似出家十年五載之間曾坐坐
静也曾起立因緣也曾接待也曾乞飯也曾
鍊睡也曾住山種種皆曾爲之因爲不見應
効便生退志自言與俗何異只此便是疑心
如何進得雖然無應驗一志前程更休退怠
直至終年盡心盡命合作福合結緣處結緣
常休縱放身心暗中積功累行聖賢提挈
又云三毒者是人貪嗔癡也貪嗔癡自欲而
起三欲者食欲睡欲色欲三欲既深六賊侵
害經云九竅之邪在乎三要轉迴販骨皆爲
三尸六賊既爲道人須要捩過三欲三欲旣
迴六賊三尸自易降伏若非剛烈不能斷决
直須著力翦除
又云一切有爲運行氣候說些功法都是伎
倆但有所學皆可棄惟文書不可棄文書只
是箇照道兒爲人心上未明如天地昏暗夜
不能行須要燈燭若天地明朗舉目直造經
者徑也是爲人開逕路既心地開悟文書亦
不用若殢著亦不是及教門中一切緣事亦
不可著但有所著不能造道如今修行人爲
疑心多下一徧志生一徧疑心則是福小若
下志不了道與不下志的一般乾受苦雖受
苦有般下志的人有頭畔有盡頭却有再悟
不下志的人没頭畔不能再返人只要問玄
妙却不窮究入玄妙的頭末兒怎生入去須
要苦己利他低下柔弱迤漸習成
又云坐圜的若贍得一二十人自己可以錯
得閑受用若贍不得衆人自己飯也難消化
飯的若不於難處一匙半匙求覔却於成熟
易得處喫來飽又不降心成群作隊任自飄
蓬閑過日月亦不濟事這閑煞難消世上人
無一箇敢閑的須要斡運營生日月也不閑
晝夜須走一遭這閑受人供養煞不小事
又云道人平等心也不得皆有憎愛有寵辱
有情欲順之則喜逆之則嗔若到無心地分
須要有主宰如没主人不知覺透入别殻人
皆要得道你試勘十二時中一箇時辰是八
刻心還肯定麽休得瞞心做事如不瞞心便
是道人大道易知而難行說怕難片時了須
要心地下功全抛世事即今乞化道人粧無
心却皆談話講是非看經教論些假無心聖
賢不佑護一箇境界來早打不過成風魔疾
病死了的多皆爲没福若起因緣接待教門
用力積得福多聖賢提挈
又云昔日師家得道各有時馬師父半路裏
得譚師父半路裏得劉師父勾欄裏得人皆
言得道通天徹地亦有不通處爲功行不同
各有階基上得一重天一重較别見不到處
聖賢提挈
又云如今道人住好庵觀引度門人受人供
養早道有福是濁福有盡心清意靜若有一
時安閑是清福無盡打塵勞是大功降心是
大功亦不可塵勞爲是如逐日塵勞畢尋箇
静處坐去心上做功夫然不到是處天長地
久心上漸得安閑即今誰肯降心都縱心做
事如人毁斥打駡盡是送福如人道好稱揚
自己盡是要福經云知空不空知色不色名
爲照了乃陽也但心定行住坐卧皆是行道
如心定有爲也是無爲也是如心不定處有
爲也不是無爲也不是
又云清静經是人修行之要妙若以有相解
之入去不得若以有爲解之亦入去不得若
以無相求之便入去得言說不得處是大道
最爲上乘人無心是第一著若與心相競費
力以法治心是有爲之法以道治國治身乃
無爲之道也
又云修行人不喫著好的更不生烟發火是
積福如要好的喫著更生烟發火辯證是非
動人心是散福如將自己錢物都使了若衆
人羨愛與本人增福福廣則安和也夫三欲
者食欲睡欲色欲之中食欲爲根喫得飽則
昏睡多起色心止可喫二三分飯氣候自然
順當也俺在東州時少的先生三百衆後逢
官魔留得三箇如今年少的多有一志不退
都是有福的
又經云心是根法是塵兩種猶如鏡上痕塵
垢盡時光始現心法相悟即眞人只言坐是
道假如身坐心被物轉了至如打塵勞斡運
早不如心定行住坐卧皆是道只要心不動
世人譬如一箇銚子兩箇耳一箇觜兒權將
使用或一日打破復入鑪中鍊成金汁匠手
隨模鑄成器物你此時怎言我是銚子若一
日眼光落地望後世再得人身做决難若不
降心喫一齋消不得若心清意静不動天下
人供養也消得
又云長春師父言覷那幾箇師家福慧相貌
皆勝自己遂發心下三年志要鍊心如寒灰
下十年志心上越整理不下自知福小再加
志著一對麻鞋繫了却解解了却繫每夜走
至十七八遭不教昏了性子後習至五十日
不動心眞心常明便似箇水晶塔子或一日
却倒了更起念師父啼哭自是福淺後長安
統軍請齋至夜走失三番師父自知福小不
能了道經天魔又五帝大魔飛石打折三根
肋肢亦不動心後至聖賢聞空中人言你二
月十五日得道至十一日早别通天徹地觀
見天地山河如同指掌
又云俺曾計較一日十二時中初時八箇時
辰不教昏後至九箇時辰外有兩箇時辰須
當不過不敢放令自在昏些少恁般過日月
自後七八日全不合眼只喫二三分飯雖煉
睡亦煉心若不煉心不濟事馬師父云稍令
自在神丹露略放寬容玉性枯
又云馬師父云仙有四等鬼仙人仙地仙神
仙皆有宿緣如去後或居十洲三島名山洞
府隨功行安排功大者升爲天官功小者或
五六百年二三千年再來人世上積功累行
便無功行一志清静到頭亦有歸止處布施
供養結緣造福有爲功德乃得人天之果却
輪轉也
又曰修行人有言無罪福的若十二時中不
起凡心方可無罪福有爲者但有微行不可
積無者但心上有米顆來塵事速當翦除心
若不動則神定神定則氣和三年不漏下丹
結六年不漏中丹結亦在人九年不漏大丹
結無福不能成
眞人云俺初在家見天下人過修行人有大
忌見他過莫爲他人和自己壞了一切萬事
皆是數須要般般放下有大過者有不及者
聦明人多馳騁可以伏藏淳朴人多執著可
以迴轉凡修行之功行更是穩坐昔日坐環
先生一日十二時中不敢放令自在如囚人
一般如别人言自己要不言别人是非自己
要不是非别人觀色自己要不觀色須要般
般打破此乃是最上乘一著至如粧㸃假無
心也勝如有心的學道假除假修眞空煉室
本源歸一處明月與清風又云飽諳世事慵
開口會盡人間只㸃頭若是更和頭不㸃也
無煩惱也無愁
又云師黙念經不吹火恐損神氣參聖争西
南上卑位坐則争近下容易處都依得纔觸
著又早生烟發火呌喚却不損神氣
修行人爲不養父母更不爲國家用力乃無
用之人消他天地間有用之物不得因此麻
衣紙襖乞化殘餘食用世間無用之物便不
了道亦没罪業若受人供養如不了道須索
還他口債如人氣力盡行不得若相救助者
是一功一行更不動心守道三年聖賢盡知
修行人若没心易過日功行都有也人則爲
心静處却思閙處鬧處却思静處俺當時終
日忘言人道俺高傲若求富貴與人争名利
的人則是高傲俺終日忘言而守道心上清
静的人如伯夷叔齊許由巢父一般便無功
行也好俺持一志清貧教門事大
修行人打熬睡眠若物上心肯休歇更事又
不愛飯食減少心上輕快自然睡少容易打
熬便又些少昏也不妨事若物物頭頭愛著
更要好的吃著不減飯食推在這相也睡推
在那相也睡便坐些也不濟事如不睡是志
往前有進境界别也有一等人言你坐箇甚
是捏怪爲他進不得是没道心
古人云禽死因毛翠龜亡爲殻靈不如無用
物安穩過平生
又云夫嬰兒之始生受得一㸃靈光本無罪
福無喜怒無寵辱無是非被先有之人教得
争高競下是非人我便是昧了得悟之人除
去情欲返朴還淳一志保䕶眞氣靈光心於
存道雖然無功行來來往往作箇靈明之神
又云性要養成容易養多則功多養少則功
少如何是養只要不動心修行人若識心見
性易過日如不識心見性逐日心上煞受苦
修行人不論心地却論甚麽最爲上根人行
的爲人不悟不行聖賢慈悲恐隨了人教打
勤勞接待供養苦己利他柔弱低下不教空
過日積德作福福廣則自然心地安和也
丹陽師父爲慈悲上直指人心地下功全抛
世事此最上根人行的修行人都有初志十
年之外都縱心向有中尋有尋不著向空中
尋又尋不著但降心有始有終更待尋箇甚
麽大凡性兒在脚頭上脚上無見眼前的不
見眼後的一性徧滿十方一體同觀若著的
盡是邊徼要活潑潑地三年不漏下丹結目
有光明六年不漏中丹結出得陽神九年不
漏大丹結飛騰自在皆不出寂滅性性中隨
飲啄六般神用空不空又云豁達空撥因果
莽莽蕩蕩招殃禍棄有著無病亦然猶如避
溺而入火
凡打塵勞須消了逐日飲膳如不打塵勞更
不降心欠下口債如揺不動修心煉性暗積
功行柔弱低下亦然如用心打塵勞要福設
如化飯要辦道設修行人見人布施懽喜見
人將自己財帛煩惱那的是逐日降煉性處
自己幻身尚不屬我惟一㸃兒眞性是自己
的如有緣行緣如無緣坐地養道去釋典云
六般神用空不空一顆圓明色非色人爲六
根妄動而不能神六根者眼不妄視耳不妄
聽鼻不妄聞香臭舌不妄嗜滋味身不妄貪
細滑意不妄遊思慮一心不動物物頭頭左
右護持不傷自己眞性人爲六處走失把捉
不住若不走失則神聚神聚則氣聚氣聚則
命自保能成大丹
閑人心閑最好道心堅固打塵勞一志盡心
一同化飯一志盡心亦同作道士一志盡心
亦同只爲心有千差萬别教人接待爲心好
則有福積儹稻粮教過往人喫種些蔬菜教
過往人喫栽幾箇樹樹下教過往人歇則是
儹福亦不如希心養道爲難行教人接待接
待亦好昔日大都裏有箇菜園陳也說不得
玄妙也看不得經書也無私無典師父曾提
挈上天


眞仙直指語録卷下
