#+TITLE: 道德真經集解(二)--董思靖
#+DATE: 2016-06-11 12:27:03
#+SOURCE: github.com/kanripo/KR5c0092 master 6d0971f5                
　道德眞經集解序說短五
　史記列傳曰老子者楚苦縣瀨鄉曲仁里人
　也(苦音怙縣本屬陳因楚滅陳故屬楚即今/之亳州眞源縣也瀨或作厲杜云瀨水出)
　(其西故/以名鄉)姓李氏名耳字伯陽謚曰聃周守藏
　室之史也孔子蓋嘗適周問禮焉(禮記曾子/問鄭氏註)
　(曰老聃古壽考者之號與孔子同時疏云老/聃即老子也說文云聃耳曼也○後漢竇章)
　(傳註云老子爲守藏史復爲柱下史○道藏/玄妙玉女内傳其略云玉女自九天降爲天)
　(水尹氏女適李靈飛老君於殷陽甲十七年/乘日精化流珠入玉女口中己而孕歷八十)
　(一年以武丁九年降誕文王爲西伯時召爲/守藏史○故論語鄭玄註云老彭商之賢大)
　(夫也疏云老是老聃也○武王時遷爲柱下/史成康之時尚爲柱史昭王時乃去官故魏)
　(明帝贊云爲周柱史經九百年唐博士吴楊/昊云旣生商日復仕周時計其始終乃歷千)
　(載此皆舉其成數也按實録云自商武丁九/年至周赧王九年升崑崙還紫微上宫之時)
　(計九百九十六年史記曰或云百六十歲或/云老子在周二百餘年乃入流沙此以孔子)
　(時人斟酌其歲數不能知其實所/以每事言蓋言或又云莫知所終)故家語云
　孔子謂南宫敬叔曰吾聞老聃博古知今通
　禮樂之原明道德之歸則吾師也今將往矣
　(有良賈深藏若虚君子盛德容貌若愚等語/於是孔子發猶龍之歎按混元實録昭王時)
　(出關穆王元年還中夏平王東遷復出關至/西海校仙再還中夏此問禮及五行等事乃)
　(敬王十/七年也)老子居周乆之不得以行其道乃去
　周尋欲西化異俗至函谷關關令尹喜曰子
　將隱矣彊爲我著書於是老子乃著書上下
　篇言道德之意五千餘言而去莫知所終(尹/喜)
　(字公文盩厔縣神龍鄉聞仙里人也少好墳/索善天文祕緯嘗結草爲樓仰觀乾象康王)
　(朝爲大夫後召爲東宫賔友昭王時因瞻紫/炁西邁天文顯瑞知有聖人當度函谷關而)
　(西乃求出爲關令王從之至關乃曰夫陽數/極九星宿值金歲月並王法應九十日外有)
　(大聖人經過京邑先敕關吏孫景曰若有形/客殊俗車服異常者勿聽過喜預齋戒使掃)
　(道燒香以俟是時老君以昭王二十三年五/月壬午駕青牛車薄版爲隆穹徐甲爲御將)
　(往開化西域至七月十二日甲子果有老人/皓首聃耳乘白輿駕青牛至吏曰明府有教)
　(願翁少留乃入白喜即具朝服出迎叩頭邀/之老君遜謝至三尹曰去冬十月天理星西)
　(行過昴今月朔融風三至東方眞炁狀如龍/蛇而西度此大聖人之徵於是爲留官舍設)
　(座行弟子禮喜乃辭疾去官十二月二十五/曰奉邀老君歸其家二十八日授以五千言)
　(至次年四月二十八日於南山阜辭决升天/戒以千日外尋吾於青羊之肆至二十七年)
　(會於蜀李太官家是時諸天衆仙浮空而至/老君乃敕五老上帝等授喜玉册金文賜號)
　(文始先生位爲無上眞人賜紫/服芙蓉冠等從遊八絃之外也)謂之老子者
　蓋生而白首亦以其脩道而養壽也道德經
　者其文載道德之㫖而可以常由也唐藝文
　志曰天寳中加號老子玄通道德經云(葛玄/序曰)
　(夫五千文宣道德之源大無不包細無不入/天人之自然經也○班固載老子傳說傅氏)
　(三十七篇鄰氏四篇徐氏六篇劉向四篇○/杜光庭云註者有尹喜内解漢張道陵想爾)
　(河上公章句嚴遵指歸魏王弼何晏郭象鍾/會孫登晋羊祜裴處思苻堅時沙門羅什後)
　(趙佛圖澄晋僧肇梁陶弘景後魏盧景裕劉/仁會南齊顧歡松靈仙人齊杜弼宋張憑梁)
　(武帝梁簡文帝張嗣梁道士臧玄靜孟安期/孟智周竇略陳道士褚柔隋道士李播劉進)
　(喜唐魏徵傅奕楊上善賈至王光庭王眞仙/人胡超道士宋文明尹文操韋録王玄辨尹)
　(愔徐邈何思遠薛季昌王鞮趙志堅車惠弼/李榮黎元興張慧超龔法師任太玄申甫張)
　(道相成玄英符少明唐藝文志又有安丘望/之湘逸其姓程韶王尚蜀才袁眞釋惠嚴惠琳義)
　(盈梁曠樹李允願陳嗣古馮廓玄景先生楊/上器韓杜賈大隱辟閭仁諝劉仲融王肅戴)
　(詵元宗盧藏用邢南和馮朝隱白覆忠尹知/章陸德明陳庭玉陸希聲吴善經孫思邈李)
　(含光凡四十家而藏中所存李約賈清夷王/顧杜光庭等皆唐人且不著於志始知所録)
　(猶有未盡惜名存書亡者十蓋八九○河上/公分八十一章以應太陽之極數上經三十)
　(七章法天數奇下經四十四章法地數耦○/劉歆七略云劉向定著二篇八十一章上經)
　(三十四章下經四十七章而葛洪等又加損/益乃云天以四時成故上經四九三十六章)
　(地以五行成故下經五九四十五章通應九/九之數○清源子劉驥曰矢口而言未嘗分)
　(爲九九章也○嚴遵以陽九陰八相乘爲七/十二上四十章下三十二章○王弼合上下)
　(爲一篇亦不分章○今世本多依河上章句/或總爲上下篇○廣川董逌云唐元宗旣註)
　(老子始改定章句言道者類之上卷言德者/類之下卷刻石渦口廟中○元宗釋題云道)
　(者德之體德者道之用經分上下者先明道/而德次之然其末又云是知體用互陳遞明)
　(精要不必定名於上下也○江袤云余昔於/藏書家見古文老子次序先後與今篇章不)
　(倫亦頗疑後人析之也○元宗命司馬子微/三體寫本有五千三百八十字○傅奕考覈)
　(衆本勘數其字云項羽妾本齊武平五年彭/城人開妾塚得之安丘望之本魏太和中道)
　(士寇謙之得之河上丈人本齊處士仇嶽傳/之三本有五千七百二十二字與韓非喻老)
(相參又洛陽官本五千六百三十五字王弼/本五千六百八十三字或零六百一十或三)
(百五十五或五百九十多少不一○史記云/五千餘言但不滿六千則是矣今云五千文)
(者舉全數也○彭耜皇宋集註有政和御註/道士陳景元司馬温公光蘇文定公轍王荆)
(公安石王雱陸佃劉概劉涇仙姑曹道沖馬/蹄山達眞子了一子李文惒陳象古葉夢得)
(清源子劉驥朱文公熹黄茂材程文簡公大/昌林東邵若愚而倪文節公思高士徐知常)
(等註亦/未盡録)大抵老子之道以清淨無爲自然爲
宗以虚明應物不滯爲用以慈儉謙下不爭
爲行以無欲無事不先天以開人爲治其於
治身治人者至矣如用之則太古之治可復
也(前漢藝文志云道家者流秉要執本清虚/以自守卑弱以自持此君人南面之術也)
(○歐陽脩崇文總叙云本清虚去健羡泊然/自守故曰我無爲而民自化我好靜而民自)
(正雖聖人南面/之治不可易也)以其所值之時俗尚文勝淳
朴之風無復存者而老子抱純素之道與時
偕極必待感而後應故不得位以推是道於
天下蓋知夫時數之有所忤也然終不能恝
然於其道之無傳是以有教無類而且睠睠
於西方之異俗則其憫當時慮後世之心何
如哉猶幸斯文不墜故西關伺駕東魯見龍
而書與言之尚存也河上丈人黄石公樂臣
公蓋公之徒蓋能究其㫖而體之歛厥用於
　一身則在我之天下己羲皇矣及其道之有
　所授則孝文以之爲君子房以之佐漢曹參
　以之相齊果能通一脉於苛秦之後吁亦驗
　也然使又有進於是如其人羲皇之則羲皇
　矣或者見是書詞意含洪寬大而不知致察
　於虚極靜篤之時存乎體之至嚴至密者以
　爲庶政庶事之本乃徒務爲悶悶若昏之量
　而習弊反墮於優游姑息遂有清虚不及用
　之譏故不經而子視之嗚呼惜哉(文中子曰/清虚長而)
　(晋室亂非老子之罪也○朱文公曰晋時諸/公只是借他言語來蓋覆那滅棄禮法之行)
　(耳據其心下污濁紛擾如何理會得老子底/意思○舊唐書憲宗紀李藩對曰老子指歸)
　(與六經無異○唐兵部郎李約云世傳此書/爲神仙虚無言不知六經乃黄老之枝葉爾)
　(故太史公論大道則先黄/老而後六經不爲無見也)是經大義固已見
　於諸家然或病其無所折衷僕昏蒙晚學過
　不自量輒採摭諸說亦間出己見以補一二
　或詮其文或逗其意附以音釋訂以異同圖
　便觀覽庶曰益曰損而契言外之㫖於絶學
　無憂之地也或謂微言隱訣多寓其間故以
　首章有無爲在二丹則神炁水火也虚心實
　腹則煉鈆之㫖用兵善戰則採鈆之方沖字
　從水從中乃喻氣中眞一之水三十輻共一
　轂爲取五藏各有六氣之象及準一月火符
　之數如斯等義今皆略之(或者蓋謂無者地/二之火有者天一)
　(之水故舉濳通訣云兩無宗一有靈化妙難/窺及以知白守黑爲金水之說然此乃大丹)
　(之法準易象法天地以日魂月魄爲藥物則/神農古文龍虎上經三十六字西漢淮陽王)
　(縯金碧要㫖經東漢魏伯陽參同契唐元陽/子金碧潛通訣等是其法也如混元實録云)
　(老君先授尹眞内外二丹之術然後告以道/德之㫖則是不以丹術雜於本經明矣又曰)
　(三一九思内修之要也九丹金液外煉之極/也故所授太清諸經則專言金液外煉之事)
　(然與前所舉大丹之法亦少異後輩見其有/壇爐鼎竈之設乃以靈砂金石等爲外丹殊)
　(不知後天有質陰雜非類之頑物服之令人/多躁失明而且不悟其非也或者又曰無者)
　(神也有者炁也乃以有無交入爲丹本隱顯/相符是水金及黑中有白爲丹母虚心實腹)
　(義俱深三十輻兮同一轂等詩爲證此雖皆/用經中之語以爲訣然其說自成一宗蓋内)
　(丹之法也若尹眞所受三一九思等法雖曰/内修之事然與内丹源流亦自不同大抵道)
　(法經術各有指歸不可以一書而兼/盡諸家之義荀强引而合皆傅會也)何則性
　由自悟術假師傳使其果寓微㫖亦必己成
　之士口授纖悉然後無惑區區紙上烏足明
　哉況是經標道德之宗暢無爲之㫖高超象
　外妙入環中遽容以他說小數雜之乎白樂
　天云元元皇帝五千言不言藥不言仙不言
　白曰升青天亦确論也(蘇文忠公軾奉詔撰/儲祥宫碑其大略云)
　(道家者流本出於黄帝老子其道以清靜無/爲爲宗以虚明應物爲用以儉慈不爭爲行)
　(合於易何思何慮論語仁者靜壽之說自奏/漢以來始用方士言乃有飛仙變化之術黄)
　(庭大洞之法木公金母之號太乙紫微之祀/下至於丹藥奇技符籙小數皆歸於道家嘗)
　(竊論之黄帝老子之道本也方/士之言末也得其本而末自至)噫修之身其
　德眞以至天下其德乃普非二本也學者果
　能得一而有以貫通則所謂杳冥之精恍惚
　之妙實昭然於守中抱一之中而玄牝之機
　橐籥之用莫非道之所爲也惟深造自得者
　知之淳祐丙午臘月望清源天慶觀後學圭
　山董思靖書









　
道德眞經集解卷之一
　　　　後學董思靖集解
道可道非常道名可名非常名(此先標以爲/立言之始也)
　道者萬理之總名名者萬物之所指然道
　不可名非言能喻將托於言强名曰道故
　道而可道名而可名則非常道常名矣常
　道常名者即經所謂道常無名而自古及
　今其名不去者是也常之爲言自然長存
　無時不然無處不有
無名天地之始
　此言道者天地萬物之原也以其絶無朕
　兆故莫得而名此即常道常名形而上者
　是也
有名萬物之母
　此即兩儀旣立已有可名而萬有皆從此
　生乃形而下者是也
常無欲以觀其妙
　此言聖人體道在己乃寂然不動所存者
　神之時即此可見道體之至微至妙者也
　常者眞常妙本也蓋無欲爲靜體之常也
　有欲爲動用之行也雖動靜不同時體用
　必有分然妙本湛然寂而常感感而常寂
　未始有間常自若也故皆曰常觀者廓然
　大公寂無不照之義
常有欲以觀其徼
　徼古弔切邊際也此感而應之時也於此
　可觀妙道之用矣是蓋指其動而可見處
　言之周子所謂靜無而動有是也○陳景
　元云大道邊有小路曰徼
此兩者同出而異名同謂之玄玄之又玄衆
妙之門
　此總結上意兩者謂無名有名妙與徼也
　體用一源故曰同也出即動靜之義謂或
　動或靜而體用分焉故曰異名然稱名雖
　殊即本則一故又曰同也惟同則性情冥
　而不可致詰是謂之玄凡遠而無所至極
　則其色必玄其在人心乃淵默無象之義
　夫玄雖變通無極深不可測然猶有玄之
　心在焉又玄則遣其滯玄之累也湛然無
　迹而能開闔陰陽化生不匱在於事物最
　爲微妙而理事皆由此出故云衆妙之門
　　　右一章(河上公名體道章諸家多以/章首數字爲名此章包羅揆)
　　　(序一經之㫖也或問有名無名前輩/多就無字有字爲句今獨不然何耶)
　　　(曰所謂無名即道也有名即炁也惟/道無形而炁有兆故以無名有名爲)
　　　(之别今云無名天地之始者蓋謂道/在天地之先而初無定名之可指故)
　　　(經云道常無名又云道隱無名是也/惟道無所不在雖超乎無物之先然)
　　　(亦未嘗不在乎有物之後故在無爲/無而未嘗滯於無在有爲有而未嘗)
　　　(局於有惟不可定名而其名自古以/固存此其所以爲常道常名也歟若)
　　　(直以無而名之則是以道爲專屬於/無及其無化而爲有又不可名爲無)
　　　(矣有無相因變化不己名亦隨之則/豈所謂常名哉况有無固不足以論)
　　　(道荀欲必謂之無未免淪於空寂之/一偏則天地萬化果何自而有耶今)
　　　(云無名者特以其寂兮寥兮無形可/狀無名可指然於無形無名之中天)
　　　(地萬物之理莫不畢具此其所以不/可直謂之無也夫道不可得而名也)
　　　(惟聖人無思於言則己荀欲立言非/名之則無以顯其道然又恐學者尋)
　　　(言滯句而名道以方故先標於篇首/曰道可道非常道名可名非常名其)
　　　(㫖深矣或問常無欲常有欲者前輩/多以常無常有爲絶句今亦不然則)
　　　(所謂無欲故可而謂之有欲可乎曰/聖人之心何嘗有欲今所謂有欲乃)
　　　(即其起處而言耳當其靜而無爲之/時乃無欲也及其應物而動雖未嘗)
　　　(離乎靜然在於事事物物則已有邊/徼涯涘之可見故對無欲而言有欲)
　　　(也欲猶從心所欲不踰矩之欲耳朱/文公答沈莊仲之問亦云徼是邊徼)
　　　(如邊界相似是說那應接處向來人/皆作常無常有點不若只作常無欲)
　　　(常有欲看今若必欲以常無常有爲/絶句則是常無未免淪於斷滅之頑)
　　　(空而常有乃墮於執滯之常情豈足/以觀妙道之體用哉況以常無爲句)
　　　(而下文云欲以觀其妙則於常無之/時而亦謂之欲可乎或問此兩者同)
　　　(出而異名固多就者字爲句或有以/同字屬上句何耶曰章首旣以無名)
　　　(有名别道與炁次又以無欲有欲分/體與用則章末固當合而結之也夫)
　　　(道炁體用固不可無别然初非相離/而各爲一物惟無是道則炁無以立)
　　　(無是炁則道無以寓非是體則用無/以行非是用則體無以顯道宰乎炁)
　　　(而不囿乎炁用著乎體而實源乎體/道即體也炁即用也體用一源理物)
　　　(無間故曰此兩者云云蓋雖即冲漠/無眹之體而昭然事物之用己具即)
　　　(事事物物之用而漠然無眹之體不/違然動靜不同名物理必有分是以)
　　　(靜而無名無欲則體也及至於動而/有名有欲則用也故繼之曰異名矣)
　　　(則是即靜之體而爲動之用初非指/動靜爲二本及置體用於無别也故)
　　　(曰此兩者同出而異名惟其一本而/異名所以該體用貫動靜混然玄同)
　　　(而無可指之迹故曰同謂之玄矣關/尹子所謂不可測不可分故曰天曰)
　　　(命曰神曰玄合曰道是也然則所謂/玄亦直寄云耳故又掃其滯玄之累)
　　　(而變化不/窮矣至哉)
天下皆知美之爲美斯惡矣皆知善之爲善
斯不善矣
　纔涉定名則有對待相因相軋如循連環
故有無之相生難易之相成長短之相形高
下之相傾聲音之相和前後之相隨
　和去聲此六對者相因而有也
是以聖人處無爲之事行行不言之教
　處上聲此無爲也惟不落於一偏故六對
　不得而有
萬物作而不辭
　此則無不爲也
生而不有爲而不恃功成不居
　此大而化之也
夫惟不居是以不去
　夫音符此其所以爲聖人也惟無爲自然
　則奚居奚去哉
　　　右二章(河上名養身此章進學/者於名迹兩忘之地也)
不尚賢使民不爭不貴難得之貨使民不爲
盜不見可欲使心不亂
　尚賢名也貴貨利也惟無所徇則心不外
　馳矣夫所謂不見可欲者非膠其目而不
　見也使萬境之雜乎吾前惟不見其有可
　欲之處則情不附物而此心澄然矣所以
　銖視軒冕泥看金璧何欲之有
是以聖人之治虚其心實其腹弱其志强其
骨常使民無知無欲
　强渠良切知如字虚心者物我兼忘實腹
　者精神内守物我兼忘則慮不萌而志自
　弱矣精神内守則氣不餒而骨自强矣虚
　心弱志則民自無知實腹强骨則民自無
　欲也
使夫知者不敢爲也爲無爲則無不治矣
　夫音扶知音智聖人之道内以之治身外
　以之治人皆然莊子所謂游心於淡合氣
　於漠順物自然無容私焉而天下治是也
　　　右三章(河上名安民此章言忘貴尚/泯思慮則復無爲而合至理)
道沖而用之或不盈淵兮似萬物之宗
　道體冲虚漠然無朕而其用則無所不該
　雖天地之大動植之繁在於其中亦莫盈
　其量矣蓋形有限而理無窮此固道之大
　而無外實不盈也然而其細亦無内故雖
　一物一事亦莫不各具而毫髪不遺是又
　必近察乎此而不可一向馳心空妙以求
　其所謂大而不盈者故云或也或之者疑
　之也又繼之曰淵兮似萬物之宗蓋淵者
　虚澄深靜而不可測之稱此其所以爲萬
　物之宗本然不可定名故云似也蓋即萬
　物而觀則必有以爲之宗主者而實未嘗
　有方體也
挫其鋭解其紛和其光同其塵湛兮似或存
　物莫不有是道而人獨能全之故上聖教
　人修之以極其全也夫鋭者人之才智外
　形而有芒角者也紛者事之節目繁會而
　盤錯者也挫則磨礱以去其圭角而本然
　圓成者自若矣解則如庖丁之理解而紛
　則其族也及乎磔然已解而靜一不紊者
　自若矣此修於外以養其中也和其光則
　光矣而不耀同其塵則磅礴萬物以爲一
　此一於内以應其外也及其至也内外一
　如而後渾然之全體在我湛然常存矣似
　或者不敢正指也蓋道無定體而執之則
　失矣
吾不知誰之子象帝之先
　道者天地萬物之母故曰不知誰之子象
　者有形之始帝者有物之主曰先者其未
　有形有物之前也
　　　右四章(河上名無源此章明妙/本冲虚而其用不測也)
天地不仁以萬物爲芻狗聖人不仁以百姓
爲芻狗
　仁者生之本愛之理三才之大德也所謂
　不仁者不滯於仁猶上德不德之義也蓋
　天地之常以其心普萬物而無心聖人之
　常以其情順萬事而無情所以不係累於
　當時不留情於旣往如束芻爲狗祭祀之
　儀適時而用已事而棄豈容心哉此無私
　之極仁之至也
天地之間其猶橐籥乎
　橐他各切鞴也籥音藥管也能受氣鼓風
　之物也天地之間二氣往來屈伸猶此物
　之無心虚而能受應而不藏也
虚而不屈動而愈出
　陸河上本皆釋屈作竭朱文公曰有一
　物之不受則虚而屈矣有一物之不應是
　動而不能出矣
多言數窮不如守中
　數音朔屢也○司馬温公曰能守中誠不
　言而信也○蘇文定公曰見其動而愈出
　不知其爲虚中之報也故告之云云
　　　右五章(河上名虚用此章先以天地/聖人之事及遠取諸物以明)
　　　(其無私無爲虚中之體旣立則其用/自然不息也不可徒徇於用而不知)
　　　(反求其本之所以然故教之訥言守/中以爲入德之門也夫中即道也即)
　　　(其體則圓同太虚卓然而無所偏倚/之稱以其用則周流無間在於事物)
　　　(各無過不及之謂也守則學以求至/者之事也及乎功用純熟則守底瞥)
　　　(地脱落當體澄然中斯立焉或云中/者中宫黄庭北極太淵也謂存神中)
　　　(宫所以養胎元襲氣母之要也此又/就形器而言中亦猶北極在天之中)
　　　(居其所而爲玄渾之樞紐則所謂中/者於是乎有以寓而可見矣然樞紐)
　　　(之所以處而元化之所以不息者又/實賴乎中而後能也若見得徹則横)
　　　(說堅說皆/在其中矣)
谷神不死是謂玄牝
　谷神者謂其體之虚而無所不受而其用
　則應而不可測也以其綱紀造化流行古
　今妙乎萬物而生生不息故曰不死此即
　眞一之精陰陽之主故曰玄牝此言理寓
　於氣而玄陽也牝陰也蓋陽變而玄妙莫
　測陰合而生生不窮故也○又公曰至妙
　之理而有生生之意焉程子所以取此說
玄牝之門是謂天地根
　門猶衆妙之門天地萬物皆從此出根猶
　草木之根人所不可見而實爲生生之本
　謂陰陽之闔闢而爲天地之本也其在人
　身則元宫牝府乃神炁之要會天地同根
　者也○曹道冲曰玄者杳冥而藏神牝者
　冲和而藏炁也
綿綿若存用之不勤
　曹曰綿者冲和不絶之謂也道貴無迹謂
　之有則滯謂之無則頑故云若存○文定
　曰綿綿微而不絶也若存存而不可見也
　能體此雖終日用之而不勞矣
　　　右六章(河上名成象此章言道之體/用炁之陰陽形之動靜而人)
　　　(則體之也蓋因玄牝之生生不已然/後知谷神之不死因天地之動靜有)
　　　(常然後識玄牝之所爲而谷神以理/言玄牝以氣言天地以形言蓋道之)
　　　(妙用不外乎陰陽而其所以然者則/未嘗倚於陰陽乃宰制氣形而貫通)
　　　(無間者也或問靈樞經云天谷元神/守之自眞上玄下牝子母相親及鼻)
　　　(爲玄吸炁而上通於天口爲牝納津/而下通於地今皆不取其說何耶曰)
　　　(是則專局於人身而言也此章乃直/從萬化原頭說起蓋此道宰御陰陽)
　　　(生育天地而即陰陽之宰爲人之性/即天地之炁爲人之體故近取諸身)
　　　(此理實同自口鼻之說又轉而爲丹/訣而後學因之爲說愈支離矣如張)
　　　(平叔云玄牝之門世罕知只憑口鼻/妄施爲饒君吐納經千息爭得金烏)
　　　(搦兔兒薛道光云玄牝之門切要知/幾人下手幾人疑君還不信長生理)
　　　(但去霜間看接黎朱眞人云玄牝之/門號金母先天先地藏眞士含元抱)
　　　(息乃生成一炁虚無亘今古又云時/人要識眞玄牝不在心兮不在腎窮)
　　　(取生身受炁初莫怪天機都漏盡吕/純陽云玄牝之門不易言從來此處)
　　　(會坤乾呼爲玉室名通聖號曰金坑/理會玄用似日魂投月魄來如海脉)
　　　(湧潮泉機關識破渾閑事萬里縱横/一少年此雖於方術以爲至妙然宗)
　　　(㫖之論則序中巳發之矣列子曰黄/帝書云云乃全載此一章蓋古有是)
　　　(書老子述而不作也而葛仙公内傳/又曰黄帝時老君爲廣成子爲帝說)
　　　(此經故帝著/書乃引此章)
天長地乆天地所以能長且乆者以其不自
生故能長生
　不生者生之本故云生生者不生是也凡
　麗形數者必有限量今云天長地乆者特
　以人所見者言之耳
是以聖人後其身而身先外其身而身存
　此屈己而忘我固非計私而爲利乃理勢
　之自然蓋牧謙而光忘形而壽
非以其無私耶故能成其私
　天地不與物競生聖人不與人爭得所以
　大過人矣至公一理不可磨滅乃長乆也
　　　右七章(河上名韜光此章明無/我之㫖乃可乆之道也)
上善若水水善利萬物而不爭處衆人之所
惡故幾於道
　處上聲惡去聲幾音機近也守柔處下乃
　俗之所惡而實近於道然麗乎形則於道
　有間故曰幾也
居善地
　卑以自牧猶就下也
心善淵
　淵靜而虚明此皆先存其體也蓋必有牧
　謙淵靜之德然後五者之功用所以行也
與善仁
　與虚而不與盈澤博而不求報無私而已
言善信
　誠信之言不待期而符契如潮汐之無爽
　及塞必止决必流鑑妍媸而不妄行險地
　而不失也
政善治
　正容而物悟清靜而民化亦猶平中準而
　滌衆垢也
事善能
　趨變任事各當其可猶隨器方圓任載輕
　重及避礙就通而不滯於一也
動善時
　時行時止猶春泮而冬凝
夫惟不爭故無尤矣
　有德有功而不爭乃德之至此其所以爲
　上善夫如是復何尤哉尤過也怨也
　　　右八章(河上名易性此章以水/喻上善明不爭之行也)
持而盈之不如其已揣而鋭之不可長保
　已音以止也揣初委切治也○文定曰知
　盈之必溢而以持固之不若不盈之安也
　知鋭之必折而以揣先之不如揣之不可
　必恃也若夫聖人無積尚安有盈循理而
　行尚安有鋭無盈則無所用特無鋭則無
　所用揣矣
金玉滿堂莫之能守富貴而驕自遺其咎功
成名遂身退天之道
　遺唯季切貽也能體四時代謝之序亦可
　以見天道○劉師立曰盈則必虚戒之在
　滿鋭則必鈍戒之在進金玉必累戒之在
　貪富貴易淫戒之在傲功成名遂必危在
　乎知止而不失其正此言深欲救人謂非
　必處山林絶人事然後可以入道雖居乎
　富貴功名之域皆可勤而行之
　　　右九章(河上名運夷此章明/脩身當體自然之理)
載營魄抱一能無離乎
　離平聲此資福延壽經所謂守煉精魄自
　然冲冲之意載乃登乘之義古文用字多
　有此例魄乃形魄精魄之謂營魄抱一猶
　衛形葆精之義蓋以魂御魄抱一而不離
　也
專氣致柔能如嬰兒乎
　此襲氣母之義○文公曰專非守之謂只
　是專一無間斷純純全全如嬰兒然了無
　知之之心則柔亦至矣蓋纔有一毫發露
　便是剛了
滌除玄覽能無疵乎
　此洗心藏密之義滌洗也除遣也玄覽心
　照妙理也疵病也夫玄妙之見不除是爲
　解縛滌除之迹猶存是爲覺礙無疵則法
　愛忘而能所雙泯矣
愛民治國能無爲乎
　此言推其緒餘以及人雖至於愛民治國
　一以芻狗遇之可也
天門開闔能爲雌乎
　此言出入往來酬酢變化而主靜也天者
　自然之門開闔者變化之道雌靜者蓄養
　之德爲雌或作無雌謂雌靜而不滯於靜
　乃無雌也或云無雌乃無陰邪以間之也
明白四達能無知乎
　此寂感無邊方也○文定曰蓋是心無所
　不知而未嘗有能知之心夫心一而已苟
　又有知之之心則是二也○上三者言精
　氣神則修身之事也乃存體以致用謂盡
　己之性以至於命而極其大而化之之地
　也下三者言其用效則治人之事也乃即
　用以歸體盡人物之性而見諸事業之間
　乃至與天爲徒而精神四達上下並流故
　功參化育而不居以大其無我之公此聖
　人之能事大道之玄功也所以下文乃申
　言之
生之畜之生而不有爲而不恃長而不宰是
謂玄德
　長上聲畜許六切養也○潛被默通不自
　彰顯忘功忘物洞入冥極
　　　右十章(河上名能爲此章爲說不一/如劉涇曰黄帝云動以營生)
　　　(謂之魂碧虚曰營魂也白虎通云營/營不定貌也載乘也謂使形常乘載)
　　　(魂魄抱守太和純一之氣令無散離/也○文定曰聖人性定而神凝不爲)
　　　(物遷雖以魄爲舍而神欲行魄無不/從則神常載魄矣衆人以物役性神)
　　　(昏而不治則神聽於魄耳目用於聲/色口鼻勞於臭味魄所欲行而神從)
　　　(之則魄常載神矣故教之以抱神載/魄使兩者不相離也○文公曰以車)
　　　(承人謂之載古今世俗之通言也以/人登車亦謂之載則古文史類多有)
　　　(之如漢紀云劉章從謁者與載韓集/云婦人以孺子載蓋皆此意營者字)
　　　(與熒同而爲晶明光炯之意其所謂/魄亦若予論於九歌耳蓋以魂陽動)
　　　(而魄陰靜魂火二而魄水一謂以魂/加魄以動守靜以火迫水以二守一)
　　　(而不相離如人登車而常載於其上/則魂安靜而魄精明火不燥而水不)
　　　(溢固長生乆視之要也但爲之說者/不能深考如河上公以營爲魂則固)
　　　(非字義而又并言人載魂魄之上以/得生當愛養之則又失其文意獨其)
　　　(載字之義粗爲得之若王輔嗣以載/爲處以營魄爲人所常居之處則亦)
　　　(河上之意至於近世而蘇子由王元/澤之說出焉洪慶善亦謂陽氣充魄)
　　　(爲魂魂能運動則其生全矣而且皆/以載爲以車承人之義矣是不惟非)
　　　(其文意且若此則是將使神常勞動/而魄亦不得以少息雖幸免於物欲)
　　　(沉溺之累而窈冥之中精一之妙反/爲强陽所挾以馳鶩於紛拏膠擾之)
　　　(塗卒以陷於衆人傷生損壽之域而/不自知也○九歌辯證或問魂魄之)
　　　(義曰子産有言物生始化曰魄旣生/魄陽曰魂孔子曰氣也者神之威也)
　　　(魄也者鬼之盛也鄭氏註曰嘘吸出/入者氣也耳目之精明爲魄氣則魂)
　　　(之謂也淮南子曰天氣爲魂地氣爲/魄高誘註曰魂人陽神也魄人陰神)
　　　(也此數說者其於魂魄之義詳矣蓋/嘗推之物生始化云者謂受形之初)
　　　(精血之聚其間有靈者名之曰魄也/旣生魄陽曰魂者旣生此魄便有煖)
　　　(氣其間有神者名之曰魂也二者旣/合然後有物易所謂精氣爲物者是)
　　　(也及其散也則魂遊而爲神魄降而/爲鬼矣說者乃不考此而但據左疏)
　　　(之言其以神靈分陰陽者雖若有理/但以嘘吸之動者爲魄則失之矣其)
　　　(言附形之靈附氣之神似亦近是又/謂魄識少而魂識多則非也但有運)
　　　(用畜藏之異耳揚子雲又以曰月之/光明論之則固以月之體質爲魄而)
　　　(日之光耀爲魂也謂日以其光加於/月魄而爲之明如人登車而載於其)
　　　(上也故曰月未望則載魄于西旣望/則終魄于東其遡於日乎言月之方)
　　　(生則以日之光加被於魄之西而漸/滿其東以至於望而後圓及旣望矣)
　　　(則以日之光終守其魄之東而漸虧/其西以至於晦而後盡蓋月遡日以)
　　　(爲明未望則曰在其右旣望則日在/其左故各向其所在而受光如民向)
　　　(君之化而成俗/此魂魄之說也)
三十輻共一轂當其無有車之用
　輻音福輪中凑轂衆竪木也轂古木切乃
　外受衆輻所會中空受軸以爲樞者當丁
　浪切即也無者空虚處也謂輻轂相凑以
　爲車即其中之虚然後有車之用○文公
　曰無是轂中空處惟其空中故能受軸而
　運轉不窮莊子所謂樞始得其環中以應
　無窮亦此意也
埏埴以爲器當其無有器之用
　埏始然切和土也埴市力切粘土也皆陶
　者之事此亦因其器中空無然後可以容
　物乃爲有用之器下意同
鑿户牖以爲室當其無有室之用
　鑿穿也半門曰户門旁窗曰牖
故有之以爲利無之以爲用
　是三者皆於外有以成形中虚而受物外
　有者適時之利中虚者眞常之用非無則
　有無以施其利非有則無無以致其用是
　故形神相資有無相以而宰形御氣者常
　無此所以妙化萬有而利用不窮焉易曰
　乾坤毁則無以見易易不可見則乾坤或
　　幾乎息矣亦此意也
　　　右十一章(河上名無用此章明有無/相資之妙用以遣其二邊)
　　　(取捨/之惑)
五色令人目盲五音令人耳聾五味令人口
爽
　令並平聲使也爽失也謂失恬淡之眞味
馳騁田獵令人心發狂
　是氣也而反動其心雖志之動氣常十九
　然此章所言皆由外而惑我者故告之制
　於外以安其内
難得之貨令人行妨
　行去聲難得之貨皆外物也妨謂傷害也
　心愛外物則於善行有所妨也
是以聖人爲腹不爲目故去彼取此
　去口舉切撤也此除去之去非去來之去
　腹者有容於内而無欲目者逐見於外而
　誘内爲腹猶易艮背之義不爲目猶陰符
　機在曰之說也
　　　右十二章(河上名儉欲此章明染塵/逐境皆失其正蓋前章言)
　　　(虚中之妙用無窮故此則戒其不可/爲外邪所實也而其要則在於目是)
　　　(以始終言之如六根六塵眼色亦居/其首夫子四勿必先曰視皆此意也)
　　　(然目必視耳必聽口必味形必役心/必感是不可必靜惟動而未嘗離靜)
　　　(則雖動而不著於/物乃湛然無欲矣)
寵辱若驚貴大患若身
　得爲寵失爲辱二者皆若驚謂不能以自
　安也貴顯與患難二者皆若身之不可辭
何謂寵辱寵爲下
　寵爲辱本因寵然後有辱故曰爲下
得之若驚失之若驚是謂寵辱若驚
　不以其道則必爲得失累其心故若驚也
何謂貴大患若身吾所以有大患者爲吾有
身及吾無身吾有何患
　爲去聲此又言身爲貴患之本無身即忘
　我也前不及辱此不及貴乃互文以見意
　亦以人莫不好貴而惡患故獨以患言此
　蓋由有我見存焉苟能無我則素富貴行
　乎富貴素患難行乎患難夷險不二苦樂
　一等則誰更受貴與患哉
故貴以身爲天下若可寄天下愛以身爲天
下若可託天下
　郭象曰若夫輕身以赴利棄我而徇物則
　身且不能安其如天下何○蓋謂必能貴
　愛其身然後可任以天下而貴不及愛之
　深寄不若託之乆或云知貴愛其身則能
　外天下矣
　　　右十三章(河上名厭恥此章明去妄/情而復正性也謂遺寵則)
　　　(辱不及忘身而患不至天下大物也/且不以爲累况於他物乎而忘身者)
　　　(方外之學也能貴愛其身而不/以天下爲累者黄屋非心者也)
視之不見名曰夷
　大象平夷無色可見
聽之不聞名曰希
　大音希聲寂不可聽
搏之不得名曰微
　摶伯各切微妙無形虚不可執
此三者不可致詰故混而爲一
　詰契吉切夫道非視聽智力之所能及要
　必歸於一而後可爾
其上不皦其下不昧
　皦古曉切明也謂在上不加明而在下不
　加晦
繩繩兮不可名復歸於無物
　雖繩然有條運而不絶然實無物之可名
　是謂無狀之狀無象之象是謂恍惚
　文定曰狀其著也象其微也惟非有非無
　而有無不可以定名故曰恍惚
迎之不見其首隨之不見其後
　惟其非形色而周流無端所以不可得而
　隨迎
執古之道以御今之有能知古始是謂道紀
　時有古今道無終始聖人教人體道以治
　身御物謂即其物之有而原其始之無者
　則得其本而統之有宗矣
　　　右十四章(河上名贊玄此章言道體/之沖妙如此若夫聞不出)
　　　(聲見不超色者荀非迷己著物則必/棄有著無故反覆發明其不即不離)
　　　(之㫖而使人深/造以自得之也)
古之善爲士者微妙玄通深不可識
　又定曰粗盡而微微極而妙妙極而玄玄
　則無所不通而深不可測
夫惟不可識故彊爲之容豫兮若冬涉川
　彊上聲豫者圖患於未然逡巡如不得已
　愼之至也
猶兮若畏四鄰
　猶者致疑於已事蓋建德若偷退藏於密
　戒之深也
儼若客
　文公曰儼若客語意最精今本多誤作容
　殊失本㫖况此七句而三協韻以客協釋
　脗若符契又此凡言若某者皆有事物之
　實所謂客者亦曰不敢爲主而無與於事
　故其容儼然耳
涣若冰將釋
　外端莊而内寬裕涣然不凝於物也
敦兮其若樸
　質素渾厚圭角不露
曠兮其若谷
　寬而有容虚而能應
渾兮其若濁
　渾與混同和光同塵淈泥揚波冥乎至道
孰能濁以靜之徐清孰能安以動之徐生
　以物汩性者惟靜以澄之則本然之清明
　者徐自復矣住於寂滅者惟安而能遷則
　不滯於一隅而徐自生矣所以活潑潑地
　而動靜兩忘也
保此道者不欲盈夫惟不盈故能弊不新成
　御註曰大白若辱盛德若不足○牧謙終
　節人之所難故又戒其矜滿之心其㫖深
　矣惟無自滿之心故能常守其弊而不自
　有其新成之功
　　　右十五章(河上名顯德此章句句有/序以主於成而若敝則盡)
　　　(矣如列子居鄭圃四十年無人識者/便是這樣子審若西晋之風又烏有)
　　　(此氣/象哉)
致虚極守靜篤
　虚靜兼忘是謂篤極
萬物並作吾以觀其復夫物芸芸各歸其根
　芸芸者動出之貌虚乃實之根靜乃動之
　根謂萬物皆作於性皆復於性
歸根曰靜靜曰復命
　夫靜天性也乃命於我者如是而已及乎
　感物則動矣惟動靜兩忘則動未嘗離靜
　而復其本然之天矣○又定曰苟未能自
　復於性雖止動息念以求靜非靜也故惟
　歸根然後爲靜命者性之妙也易謂窮理
　盡性以至於命是也
復命曰常
　物未有能常者惟至於命則湛然常存矣
知常曰明
　悟乎此則明亦至矣
不知常妄作凶
　即昧乎此則縁物而動皆妄也其凶可知
知常容
　徹見本元則差别混融通塞非礙何所不
　容哉
容乃公
　尚誰私乎
公乃王
　文定曰天下將往歸之矣
王乃天
　黄茂材曰王者與天爲徒
天乃道
　天法道也○文定曰天猶有形至於道則
　極矣
道乃乆没身不殆
　劉涇曰所謂自古固存也
　　　右十六章(河上名歸根此章謂悟此/道則能虚能靜與道同體)
太上下知有之
　大朴上古之時上如標枝民如野鹿是也
其次親之譽之
　此以仁義結人者也
其次畏之侮之
　此以智力服人者也
故信不足有不信
　吾誠自信則以道御天下足矣惟自信之
　誠不足而後申之以勸賞重之以刑政而
　民始有不信之心矣
猶兮其貴言功成事遂百姓皆曰我自然
　希言自然而民服無爲之化則大古之治
　可復故曰聲色之於化民末也
　　　右十七章(河上名淳風此章贊太古/無爲之化而警風俗之日)
　　　(下/也)
大道廢有仁義智慧出有大僞六親不和有
孝慈國家昏亂有忠臣
　大道之隆仁義之實隱然於其中而民不
　知所謂純樸不殘孰爲犧樽是也然犧樽
　亦豈離純樸而别爲一物哉特其智慧已
　出而詐僞亦由是而滋矣○文定曰堯非
　不孝而獨稱舜無瞽叟也伊周非不忠而
　獨稱龍逄比干無桀紂也
　　　右十八章(河上名俗薄此章蓋/深憫世道之不古也)
絶聖棄智民利百倍
　惟不居其聖則絶無自聖之心去小智則
　大智明故使民各安其性命之情而其利
　博矣
絶仁棄義民復孝慈
　夫仁義之實本爲孝慈惟假其名而忘其
　實則其本迷矣故欲棄絶其迹而復其良
　知良能之初則仁義之實可不言而盡矣
絶巧棄利盜賊無有
　文定曰巧所以便事也利所以濟物也二
　者非以爲盜而盜賊不得則無以行
此三者以爲文不足故令有所屬
　令平聲屬之欲切聖智仁義巧利此三者
　皆道中之事由後世徒徇其名用之以爲
　文飾而内誠不足乃專以智力持世豈足
　爲善治哉至於末流必有不勝其害者矣
　故令反其本而有所統屬則天下之民各
　復其性矣所謂有事不足以取天下及我
　無爲而民自化云云是矣
見素抱樸少私寡欲
　見賢遍切此乃屬之之地棄絶之機要也
　　　右十九章(河上名還淳此章尊素朴/之風去私欲之累則其利)
　　　(博矣陰符經云絶利一源用師十倍/是也或云絶者非去絶之絶乃極其)
　　　(至而人不可及之謂也必有/絶聖然後能棄私智下意同)
絶學無憂
　得道忘詮釋然無累
唯之與阿相去幾何
　唯維水切聲順而恭譍也阿鳥何切聲高
　而慢譍也
善之與惡相去何若人之所畏不可不畏
　若未至乎絶學之地當知此心寂然無爲
　於善惡未發之時乃渾然之本體至正至
　善者也及乎趨善向惡皆爲動也然有是
　身不能不感故當致察於感物而動之時
　謂恭與善則原於理義之正而慢與惡則
　汩於形氣之私其於二者之間相去不容
　以髪而天理人欲分焉惟欲易流人莫不
　然是不可不畏也茍能於此察之精而擇
　之審守之固而養之熟乃至於動而無動
　靜而無靜則雖感應無窮而湛然虚明者
　自若乃純乎天理了無對待則慢與惡何
　有哉
荒兮其未央哉
　荒大而莫知其畔岸則是未嘗倚乎恭慢
　之一偏也
衆人熙熙如享太牢如登春臺我獨怕兮其
未兆若嬰兒之未孩
　怕白各切靜也心目所經外境方盛隨時
　逐物而不知其非惟上聖徹見其妄遇之
　漠然不動如嬰兒之未至提孩心無所著
　故也
乘乘兮若無所歸
　曹曰乘萬物而遊無所係累也
衆人皆有餘我獨若遺
　遺忘也蓋有若無也
我愚人之心也哉純純兮
　御註曰天機不張而默與道契兹謂大智
俗人昭昭我獨若昏俗人察察我獨悶悶
　昭昭光耀目衒也若昏謂不分别也察察
　明而不容貌悶叶音莫奔切寬裕貌
澹兮其若海飂兮似無所止
　飂力幽切如長風飄揚之狀夫淵靜容物
　乃混然之全體變動不居乃大用之流行
衆人皆有以我獨頑且鄙
　以用也頑然無知也鄙野也人皆知有用
　之用而莫知無用之用也
我獨異於人而貴食於母
　文定曰道者萬物之母衆人徇物忘道而
　聖人脱遺萬物以道爲宗如嬰兒求食於
　母也
　　　右十章(河上名異俗此章首示絶/以立標復舉諭以明理次)
　　　(格凡聖以對辯終論獨行以返宗也/或曰唯阿同出於聲善惡同出於爲)
　　　(達人大觀本實非異正如臧穀亡羊/之意也此故太上忘情是非俱泯者)
　　　(之所爲然學者直須於善惡不可名/處著眼始得若直以爲善與惡同耳)
　　　(則是任天下入於惡/而不之顧豈理也哉)


道德眞經集解卷之一







道德眞經集解卷之二短六
　　　　後學董思靖集解
孔德之容惟道是從
　孔甚也謂盛德也德乃道之所以形見者
　自是推之則凡衆有之容皆道之見於物
　謂從道中出也
道之爲物惟恍惟惚
　有無不可定指之也
惚兮恍兮其中有象恍兮惚兮其中有物窈
兮冥兮其中有精其精甚眞其中有信
　此無狀之狀無象之象也冥冥之中獨見
　曉焉無聲之中獨聞和焉於至無之中而
　眞一之精湛然獨存感之即應豈非信乎
自古及今其名不去以閲衆甫吾何以知衆
甫之然哉以此
　文定曰古今雖異而道則不去故以不去
　名之惟未嘗去故能以閱衆甫之變也甫
　美也雖衆甫之變日逝而不停然甚眞之
　精常存而不亡聖人知萬物之所以然者
　亦以能體此道故也
　　　右二十一章(河上名虚心此章明至/道之眞得萬物之常也)
曲則全
　上聖即心而即道或曲或直惟義所在莫
　非全乎道也苟處時之變則曲身以全道
　惟能曲則不忤於物内以全身外以全物
枉則直
　枉乃所以爲直尺蠖之屈以求伸也
窪則盈
　窪爲瓜切埳也如地之窪下則水滿之蓋
　謙受益也
弊則新
　闇然而日章也
少則得
　道一而已得一則無不得矣故於至約之
　中而是體之全是用之妙罔不具焉
多則惑
　凡事多端則惑
是以聖人抱一爲天下式
　此隨時趨變以道而在乎以謙約爲主故
　聖人惟抱一以爲天下古今之準的所謂
　抱一則全體是道也
不自見故明不自是故彰不自伐故有功不
自矜故長夫惟不爭故天下莫能與之爭
　見形甸切顯也此教學者養德之方也蓋
　抱一則無我若更自見自是自伐自矜則
　是我見未忘又鳥可以言一哉惟至於無
　我之地則自然光明盛大愈乆愈新心法
　雙融人我俱泯何爭之有
古之所謂曲則全者豈虚言哉誠全而歸之
　蓋老子述而不作所謂曲則全等語皆古
　文也此申其言之不妄者勸之深也使學
　者果能盡其曲枉之道則道之大全實皆
　歸諸己矣道乃人之固有故云歸言復其
　初也夫如是則其爲直與盈者大矣
　　　右二十二章(河上名益謙此章示柔/順之謙全成和之德也)
希言自然
　經云聽之不聞名曰希聖人言出於希皆
　由其自然故乆而不窮○温公曰有道者
　不言而信故曰自然
故飄風不終朝驟雨不終曰
　飄風者狂疾之風驟雨者急暴之雨此陰
　陽擊搏忽然之變也然終不能勝清寧之
　自然故不能乆自旦至中爲終朝自旦至
　暮爲終日
孰爲此者天地天地尚不能乆而況於人乎
　茍反常則非自然雖出於天地亦不能乆
　況於人乎然天地亦不能無反常之時則
　人亦豈能免於失哉
故從事於道者
　惟從事於自然之道者其心有常乃能體
　道之所爲故樂與而善誘無所不同之也
道者同於道
　此安行者之事然上聖生知猶資學以成
　其道所以德不孤必有鄰是故同於道矣
德者同於德
　此利行者之事學知而必求以有得於己
失者同於失
　此勉行者之事謂人之氣禀茍或失於偏
　然其性則未嘗少異故亦與之同而化之
同於道者道亦得之同於德者德亦得之同
於失者失亦得之
　雖因其所禀之殊而所入不得不異然苟
　能同而化之及其得則成功之一也
信不足有不信
　惟自信之誠不至故因其失而疑之是以
　有不信之患茍不信矣雖與之同亦不能
　化之也必深造自得者然後安然於不疑
　之地
　　　右二十三章(河上名虚無此章明自/然之道可以常乆然至)
　　　(易而守難故天地之大苟失其常亦/不能乆況於人乎其於人也性固同)
　　　(而氣禀則異或梏於形氣之私者則/失其自然之性然而性未嘗失也惟)
　　　(在乎先覺者善方便以覺之同其事/以攝之則可以復其本然之自然矣)
　　　(莊子云彼且爲無崖亦與之爲無崖/達之入於無疵是也此聖人大同之)
　　　(德無私之教所以順其自然曲成而/不遺也惟終於自暴自棄者不與焉)
跂者不立跨者不行
　跂去智切與企同跨者跨其兩端也○温
　公曰違性之常而心有所屬故不能兩存
自見者不明
　自顯者終不明
自是者不彰
　蔽於己是者夫誰信之哉
自伐者無功
　自誇其勞者人不以爲功
自矜者不長
　眩其能則不可以乆
其於道也曰餘食贅行物或惡之
　贅專稅切附餘之肉也行下孟切惡去聲
　○温公曰是皆外競而内亡者也如棄餘
　之食適使人惡附贅之形適使人醜
故有道者不處也
　處上聲謂不處心於此視若脱然也
　　　右二十四章(河上名苦恩此章謂主/一者足於内而不矜於)
　　　(外/也)
有物混成先天地生
　先悉薦切夫道混然成體自古固存而兩
　儀由之以生物即道之爲物之物也
寂兮寥兮獨立而不改周行而不殆可以爲
天下母
　寂然無聲也寥邈無形也以其體則卓然
　無所對待而不變不遷以其用則周匝運
　行而不危不殆此蓋即本然之全體而有
　流行生育之妙用焉母者生生之本也不
　可指爲一物故贊之以寂兮寥兮又非溺
　於空寂故兼體用而言獨立周行而生物
　也不測矣
吾不知其名字之曰道彊爲之名曰大
　彊上聲此實無得而名焉
大曰逝
　逝往也謂往被於萬物也
逝曰遠
　無往不周
遠曰反
　極其遠則其大無外反而求則其小無内
　蓋遍乎萬物而未嘗離本故也
故道大天大地大王亦大域中有四大而王
居其一焉
　夫道超乎天地有形之先故章首云先天
　地也而亦未嘗不在乎天地有形之中故
　復云域中有四大也若由道言之則天地
　與王皆不足言其大矣然道亦豈外是三
　者而别爲一物哉故即域中而言則世人
　惟知是三者之大而不信道大是故云耳
　初非謂道亦域中之一物也學者不可以
　辭害意申言而王居其一焉者謂人者天
　地之心而會乎道所以潜天而天潜地而
　地凡於萬物之中靈秀者莫出乎人而王
　統之故也
人法地地法天天法道道法自然
　法者相因之義也故語其序則人處於地
　形著而位分地配乎天而天猶有形道貫
　三才其體自然而已謂推其相因之意則
　是三者皆本於自然之道蓋分殊而道一
　也故天在道之中地在天之中人在地之
　中心在人之中神在心之中而會于道者
　也是以神藏于心心藏于形形藏于地地
　藏于天天藏于道　文定曰使人一日復
　性則是三者人皆足以盡之矣
　　　右二十五章(河上名象元此章/贊道大而自然也)
重爲輕根靜爲躁君是以君子終日行不離
輜重
　重直用切輕起政切寡謀之類躁早報切
　離去聲輜莊持切大車也君子之道以靜
　重爲主不可須臾離也如輜車之重不敢
　容易其行
雖有榮觀燕處超然
　觀古亂切處上聲夫榮觀在物燕處在己
　惟不以物易己故遊觀榮樂無所係著而
　超然自得於物外也
如何萬乘之主而以身輕天下輕則失臣躁
則失君
　乘去聲身輕如字謂萬乘之尊不可縱所
　欲之私而不顧天下之重也輕則妄動故
　失助於臣躁則擾民故失其爲君之道或
　云君輕則失助於臣臣躁則失任於君矣
　　　右二十六章(河上名重德此章言靜/重然後可以爲有物之)
　　　(主或曰近取諸身則心爲君氣爲臣/輕則心妄動而暴其氣躁則氣擾亂)
　　　(而反動其心蓋君爲民物之主心爲/一身之主所當靜重則無爲而成功)
善行無轍迹
　行下孟切輪輾地爲轍夫與道爲一何迹
　之有
善言無瑕謫
　瑕下家切玼病也謫直革切過也惟和以
　天倪故無口過
善計不用籌策
　道一而已總括萬有
善閉無關楗而不可開
　楗其偃切拒門木也横曰關竪曰楗無門
　無房四達皇皇而天地之大亦不能出乎
　其外是謂善閉
善結無繩約而不可解
　妙本湛然不爲法縛不求法脱堂堂密密
　了無間然所謂不可須臾離也苟溺於刻
　意尚行執言滯句用心計度以求道而不
　達方便之門則反爲教相所縛故不能徹
　見萬法根元矣所謂善者無爲而已
是以聖人常善救人故無棄人常善救物故
無棄物是謂襲明
　夫救人於危難特救其形耳而且未必能
　博豈足爲善哉惟彼方執著有爲迷其性
　於暗蔽之中而我以兼容之量容之以先
　覺之明覺之使彼之天光自發如明燈之
　傳襲無盡而在我者旣以與人己愈多則
　其明亦何限量哉○葉夢得曰常之爲言
　無時而不然也
故善人不善人之師不善人善人之資
　謂因其不善而教之使善乃所以爲善救
　也則是資其不善者以爲吾施教之地矣
　○林東曰因其不善而不爲之是可資也
不貴其師不愛其資雖智大迷是謂要妙
　夫道之要妙非教能到故至於不貴不愛
　之地則知無我人雖大智而莫測蓋能所
　俱忘是曰獨化者也
　　　右二十七章(河上名巧用此章明名/迹雙泯教理兼忘傅弈)
　　　(云常善救人等兩句獨/得諸河上古本無有也)
知其雄守其雌爲天下谿爲天下谿常德不
離復歸於嬰兒
　離平聲知彼守此則所守者非勉彊而有
　常夫雌靜謙下衆必赴歸猶水附地相守
　之審在乎有常則雄動高强之念不作故
　性醇氣和無欲之至而赤子之心不失此
　專氣以致柔也
知其白守其黑爲天下式爲天下式常德不
忒復歸於無極
　以恬養智與道冥一則可爲天下之所取
　式以其德有常而不變不差故用未嘗窮
　量未嘗極此恬與智交養而成和也
知其榮守其辱爲天下谷爲天下谷常德乃
足復歸於樸
　爲衆所歸而取式則榮矣故處之以辱而
　受衆垢有如谷之能容能應而未嘗匱乏
　則復於渾然之全體矣此和行而成德也
　自嬰兒與無極言入德之序而復於樸乃
　其所至之地也
樸散則爲器聖人用之則爲官長故大制不
割
　長上聲樸即道也形而上者謂之道歸於
　樸則體斯立焉形而下者謂之器故散樸
　爲器以應萬物道之用所以行也聖人用
　此道以爲民物之主亦因其理勢之自然
　雖制而非有所裁割○曹曰大制猶天地
　之造物物隨性而自成不煩裁製也
　　　右二十八章(河上名反朴此章明牧/謙以容物泯迹而返樸)
　　　(故其用不窮或云雄者天一之水在/人爲精雌者地二之火在人爲神白)
　　　(者金也黑者水也/此又一家之論也)
將欲取天下而爲之者吾見其不得己天下
神器不可爲也爲者敗之執者失之
　天下乃天地神明之器也惟順其自然而
　自治將欲取而爲之是以人滅天以故滅
　命身猶天下也故黄帝南望而玄珠遺機
　心方存而純白不備
故物或行或隨或嘘或吹或彊或羸或載或
隳
　嘘煖也吹寒也彊盛也羸力爲切弱也載
　成也隳許規切壞也有爲之物必屬對待
　消息盈虚相推不已惟抱一者不入其機
是以聖人去甚去奢去泰
　去上聲除也聖人知外物之不可必而事
　勢之相因亦理之常故任其自然而不欲
　使其盈且過也故泰卦曰后以財成天地
　之道輔相天地之宜以左右民
　　　右二十九章(河上名無爲此章謂惟/無爲自然則可以有常)
以道佐人主者不以兵彊天下其事好還師
之所處荆棘生焉大軍之後必有凶年
　彊渠良切好去聲還音旋處上聲○御註
　曰孟子所謂反乎爾者下奪民力故荆棘
　生焉上千和氣故有凶年
故善者果而己不敢以取彊焉
　已音以下並同兵固有道者之所不取然
　天生五材亦不可去譬水火焉在乎善用
　惟以止暴濟難則果决於理而已凡理義
　之在我則所守者不屈矣春秋傳曰殺敵
　爲果言殺敵者令不相侵而已何敢取彊
　於天下哉
果而勿矜果而勿伐果而勿驕果而不得己
果而勿彊
　果以理勝彊以力勝惟果則有隱然必克
　之勢初非恃力好戰故臨事而懼好謀而
　成不得已而後應之勿彊而已
物壯則老是謂非道非道早已
　物壯極則老兵彊極則敗故兵之恃彊則
　不可以全其善勝物之用壯適所以速其
　衰老皆非合道宜早知止
　　　右三十章(河上名儉武此章謂輔相/以道則人心愛戴而用兵)
　　　(爭彊不/足服人)
夫佳兵者不祥之器物或惡之故有道者不
處
　惡去聲處上聲下同佳兵者用之善者也
　然兵終爲凶器凡有知覺之物猶且惡而
　避之況有道者乎惟以之濟難而不以爲
　常故不處心於此也
是以君子居則貴左用兵則貴右
　左爲陽陽好生右爲陰陰主殺
兵者不祥之器非君子之器不得己而用之
恬惔爲上勝而不美
　惔杜覽切安也好生惡殺而無心於勝物
　故也
若美之者是樂殺人也夫樂殺人者不可得
志於天下矣
　樂去聲惟不嗜殺人者爲能得天下之志
吉事尚左凶事尚右是以偏將軍處左上將
軍處右言以喪禮處之殺人衆多以悲哀泣
之戰勝以喪禮處之
　處上聲喪平聲○碧虚子曰右爲陰主死
　故喪禮尚右凶也上將軍專殺伐之權故
　處右偏將軍則不專殺故也○黄曰夫兵
　之不可去者以盜賊敵國之爲人害也身
　猶國也利欲之害人亦然惟有道之士虚
　無恬惔無所慕悦尚何慮於外物聲色之
　害吾也哉
　　　右三十一章(河上名偃武此章謂兵/者不祥之器不可以爲)
　　　(常也王弼云此章疑非老子/所作然此語蓋因時而發也)
道常無名樸雖小天下莫能臣侯王若能守
萬物將自賔天地相合以降甘露人莫之令
而自均
　令力政切猶教命也樸喻道之全體也以
　其無形故曰雖小以其先於品物故莫能
　臣○温公曰王侯守道則物服氣和民化
　亦猶冲氣合一而甘露降出於自然而平
　施徧被脗然浹洽於萬物此所謂三才同
　會于道也
始制有名名亦旣有夫亦將知止知止所以
不殆
　文定曰散樸爲器故因器制名然豈徇名
　而忘撲逐末而喪本哉蓋亦將知止而復
　於性是以乘萬變而不危殆也
譬道之在天下猶川谷之於江海也
　曹曰江海水之宗川谷水之派異派終會
　于宗殊名同歸於道
　　　右三十二章(河上名勝德此章/言守道則可常也)
知人者智自知者明
　分别爲智知人也蔽盡爲明見性也旣明
　則非惟自知亦可及人矣
勝人者有力自勝者彊
　血氣之勇不可有故勝人以力者非所尚
　也理義之勇不可無故克己復性則不屈
　於人欲而彊莫加焉
知足者富
　惟自知故知足常足綽然有餘
彊行者有志
　惟自勝故志於道而自彊不息則物莫奪
　其志而與天同健矣
不失其所者乆
　所猶艮卦止其所之所惟知道而能行則
　自得其所而居安矣故雖物變無窮而心
　未嘗失乃無日而不自得所以乆也
死而不忘者壽
　惟能自知自彊而不失其所乃壽之實也
　此即不隨生死所變者卓然而獨存是烏
　可以數量論哉初非言精神魂魄物而不
　化猶有滯乎冥漠之間也於此須見得徹
　○邵若愚曰形雖死而性不亡
　　　右三十三章(河上名辯德此章首言/自知則智及之矣然後)
　　　(立志果而安命分乃至力行以極其/所當止是以没身不殆也此女偊之)
　　　(所以必朝徹見獨然後能無/古今而入於不死不生是也)
大道汎兮其可左右
　汎通作泛無滯貌惟不麗於一物不離乎
　當處無處不有無時不然是以左右逢其
　源也
萬物恃之以生而不辭功成不居
　萬物之所以資始資生而不遺且不自有
　其能
衣被萬物而不爲主故常無欲可名於小矣
萬物歸焉而不知主可名於大矣
　衣去聲覆冒萬物而不示其宰制之功故
　常靜而無朕迹之可見亦小之至矣萬物
　交往而莫窺其相量之限故恢恢焉而無
　形體之可即亦大之至矣此所以汎兮其
　可左右也
是以聖人終不爲大故能成其大
　大而有我則小矣惟上聖與道爲一所以
　大也
　　　右三十四章(河上名任成此章謂成/光大之德者皆由於法)
　　　(道/也)
執大象天下往往而不害安平泰
　無象之象故曰大象執者體之而不違也
　道爲萬物母物來附德猶子歸母往者歸
　也然衆之歸苟存有我之心則害矣惟上
　聖虚己存誠利而不害故兩不相傷而其
　心安靜平和舒泰也莊子曰聖人處物不
　傷物不傷物者物亦不能傷也唯無所傷
　者爲能與人相將迎亦此意也
樂與餌過客止道之出口淡乎其無味視之
不足見聽之不足聞用之不可旣
　樂音岳出去聲淡徒暫切謂不知執大象
　而拘局於一曲之道者亦猶樂聲之佚耳
　芻豢之悦口過客之留止雖亦可以聚人
　於片時然終有時而窮則彼將捨之而去
　矣莊子喻籧廬止可以一宿是也若夫大
　道則雖湛然無形聲臭味之可得然其用
　則不可盡矣旣盡也
　　　右三十五章(河上名仁德此章/明體道之效無窮)
將欲歙之必固張之將欲弱之必固彊之將
欲廢之必固興之將欲奪之必固與之是謂
微明
　夫張極必歙與甚必奪理之必然所謂必
　固云者猶言物之將歙必是本來已張然
　後歙者隨之此消息盈虚相固之理也其
　機雖甚微隱而理實明著惟以清靜柔弱
　自處者不入其機也
柔之勝剛弱之勝彊
　惟柔弱自居則無心於勝而理自然也此
　守復之說也若剛强則是已過盛矣衰必
　隨之
魚不可脱於淵國之利器不可以示人
　蓋抱道在己而退藏於密也利器者利用
　出入民咸用之而有國者秉其機以制人
　者也非惟不可以示人蓋亦不可得而示
　於人也陰符所謂盜機是也民可使由之
　而不可使知之○文定曰魚之爲物非有
　爪牙之利足以勝物也然方其托於深淵
　雖彊有力者莫能執之及其脱於淵然後
　人得而制之聖人惟處於柔弱而不厭故
　終能服天下此豈與衆人共之者哉
　　　右三十六章(河上名微明此章示消/息盈虚者理之常而守)
　　　(柔弱者不/入其機也)
道常無爲而無不爲
　寂然不動萬理畢具感之則應萬事不遺
侯王若能守萬物將自化化而欲作吾將鎮
之以無名之樸
　常體夫至道則不教而自化然乆則必變
　譬如嬰兒之發知又當定之以無欲無欲
　故靜乃道之全體也所謂無名之樸是矣
無名之樸亦將不欲不欲以靜天下將自正
　苟有欲樸之心則失其全體矣此乃盡性
　以至命大而能化者也夫如是乃謂之眞
　靜故天下之物莫不感化而各全性命之
　正矣
　　　右三十七章(河上名爲政此章明體/道而能化復兼忘於玄)
　　　(悟也自首至此凡/三十七章爲上篇)
道德眞經集解卷之二









　
道德眞經集解卷之三短七
　　　　後學董思靖集解
上德不德是以有德
　御註曰孔子不居其聖乃所以有德○體
　道而有得於己之謂德○王顧等云有德
　則遣其失不德則遣其得
下德不失德是以無德
　拳拳服膺而不敢失是未能化者也故於
　上德爲有間矣
上德無爲而無以爲
　以者用也謂無用於爲也下同上德者至
　德也無爲而已
下德爲之而有以爲
　此必思而後得必勉而後中乃行而未至
　者之事也以其尚滯於有爲故未能全乎
　至道此皆釋其所以爲上德下德之分也
上仁爲之而無以爲
　仁者心之德愛之理專言之則可包四者
　此非指統體之仁而言故於上德爲有差
　等然仁者靜雖爲之而無用於爲也
上義爲之而有以爲
　義者事之宜而有割截之意故次焉
上禮爲之而莫之應則攘臂而仍之
　禮者天理之節又人事之儀則實以忠信
　爲本而尚繁又則末也今曰爲之則是徒
　其文以彊之有不肯從則繼之以攘臂而
　末流有不勝其弊矣老子時當尚文之極
　故獨言之也切蓋欲以無爲自然之道化
　斯民也此三者只言上而下者已不足言
　矣攘臂謂攘除衣袂以出臂也仍繼也○
　温公云仍引也字或作扔
故失道而後德失德而後仁失仁而後義失
義而後禮
　道體混然乃天地人物之所公共也人體
　是理而得諸己無待於外之謂德初非道
　之外别有所謂德也但旣謂之德則有上
　下倫下之分乃不若道之徧該故不德則
　德之至而全體是道矣若夫執而有之則
　下德之未能化而失乎道之全也故曰失
　道而後德關尹子曰彼可得者名德不名
　道是也蓋德之名顯則道之名泯仁之名
　顯則德之名泯愈趨愈下而所尚亦愈偏
　矣莊子曰道隱小成信哉
夫禮者忠信之薄而亂之首也
　徇文之極故其本質漓而末流則亂之所
　由生孔子所以欲從先進皆此意也
前識者道之華而愚之始也
　此用智者之事也謂役智以求明或臆度
　而屢中然終不能以周知適所以蔽其自
　然之明覺乃愚之始也孟子亦曰所惡於
　智者爲其鑿也蓋蔽於華藻則不能全大
　道之純素非愚而何
是以大丈夫
　有高世之見而不徇流俗者謂之大丈夫
處其厚不處其薄居其實不居其華故去彼
取此
　處去並上聲盍亦反其本矣○文定曰世
　人視止於目聽止於耳思止於心故樂其
　有得於下而迷其上喜薄而遺厚采華而
　棄實自非大丈夫孰能去彼取此哉
　　　右三十八章(河上名論德此章明全/德而勸還淳或問道德)
　　　(五常其有辨乎其無辨乎何用之異/也曰烏乎無辨道則統體者也德則)
　　　(隨其量之所充而得諸己也道猶混/然之元炁也德猶年與時之名也仁)
　　　(義禮智猶春夏秋冬之號也全是四/者則曰一年得其仁之盛則曰春禮)
　　　(曰夏義曰秋智曰冬各得其實之謂/信故每季士旺一十八日猶此義也)
　　　(有仁之義則生中有殺義之仁則殺/中有生如二月榆死八月麥生之類)
　　　(也其於天下也亦然皇極經世書曰/三皇以道化天下五帝以德教天下)
　　　(三王以功勸天下五伯以力率天下/三皇同仁而異化五帝同禮而異教)
　　　(三王同義而異勸五伯同智而異率/是知三皇之世如春也五帝之世如)
　　　(夏也三王之世如秋也五伯之世如/冬也老子與關尹相遇之時其當秋)
　　　(冬之交蓋欲以貞固之道化斯世而/復於春乎或曰其序不同何耶曰經)
　　　(世有因有革故依順布之序此言名/迹之流弊故全用革如化書云仁不)
　　　(足則義濟之金伐木也義不足則禮/濟之火伐金也禮不足則智濟之水)
　　　(伐火也智不足則信濟之土伐水也/然則居實處厚乃信之實又所以爲)
　　　(始之終終之始者歟○郭德元嘗問/於朱文公曰老子云禮者忠信之薄)
　　　(而亂之首孔子又却問禮於他不知/何故文公曰老子曉得禮中曲折蓋)
　　　(他曾爲柱下史於禮自是理會得所/以與孔子說得如此好只是他又說)
　　　(這箇不用得亦可一似聖人用禮時/反若多事所以如此說如禮運中謀)
　　　(用是作而兵由此超等/語便自有這箇意思也)
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也
　夫一即道也自古固存故云昔也凡物各
　具而道未嘗異故曰一也天以之清地以
　之寧神以靈谷以盈萬物以生侯王以貞
　其各能致乎當然之分者皆一之所爲也
　温公曰以事言之常乆不已所謂一也
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以貞而貴高將恐蹷
　蹷其月切顚仆也天之所以清明而職生
　覆地之所以寧止而職持載者得一也苟
　無以清寧則必有缺裂震發之變由失一
　也然一未嘗失故云將恐蓋致疑之辭也
　且一之爲物無去無來奚得喪哉直炁數
　之或餘或縮莫能稱是一之所爲耳故陰
　陽書曰天裂者陽氣之不足君德之衰微
　地震者陰氣之有餘臣道之失職如晋惠
　帝元康中天裂數丈殷然有聲周幽王二
　年三川震岐山崩蓋此類也乃至神所以
　謂之神者以其靈而已而其所以靈則得
　一而已茍無以靈則是其靈已息矣歇息
　也谷無以盈則不能受而應亦有所窮矣
　故曰竭也萬物則資一以生失之則滅侯
　王無以貞則是失道不能以自安而國家
　不可保矣雖然一非無也特外邪客氣或
　有以蔽其正爾首言天者形之大也終言
　王者天地民物之主也惟王能全其一以
　爲天下正則天地位而萬物育矣○碧虚
　子曰會歸戒于王侯是也
故貴以賤爲本高以下爲基是以侯王自稱
孤寡不穀此其以賤爲本邪非乎
　穀美也邪音耶○文定曰夫一果何物哉
　視之無形執之不得亦天下之至微此所
　謂賤且下也侯王以孤寡不穀自稱言得
　一以爲之本也
故致數譽無譽不欲琭琭如玉珞珞如石
　琭音禄玉貌珞字當作硌音洛石貌數入
　聲速也謂不能牧謙以賤爲本而欲速致
　貴高之譽者是數譽也如此則過情之譽
　暴集無實之毁隨至是無譽也然亦復不
　欲如玉之貴而不能賤石之賤而不能貴
　也蓋惟不倚於一物則不可得而毁譽貴
　賤矣此茍非得一者孰能哉
　　　右三十九章(河上名法本此章贊一/之功用至大而終則告)
　　　(以毋執/於一也)
反者道之動弱者道之用
　反靜者道之所以動體弱而用實彊也言
　動不言靜言弱不言彊乃互文以見意而
　體用之義亦明矣謂復乎靜有以立其體
　然後動之用所以行語其體之寂然無朕
　則弱矣而其用之遠而不禦亦彊矣此雖
　體用動靜周流無間然而動也必本乎靜
　用也必源乎體故元化之工則藏於冬乃
　所以蕃於春爲學之道則精義入神乃所
　以爲致用之本也
天下之物生於有有生於無
　此又以生物之義證之謂凡物皆自氣化
　而形生乃生於有矣然原其始之所以生
　則道也而道初無形容聲臭之可即故曰
　生於無也
　　　右四十章(河上名去用此章明崇體/以致用也或云道以靜爲)
　　　(正故動則爲與道相反矣若爾則是/以道爲專屬於靜矣殊不知動靜者)
　　　(氣也而道則宰制乎動靜而不囿乎/動靜者也或云反常合宜乃道之動)
　　　(而應變此顯權也以弱自守乃道之/常用此顯實也而有生於無則權實)
　　　(泯/矣)
上士聞道勤而行之中士聞道若存若亡下
士聞道大笑之不笑不足以爲道
　道非形聲不可見聞惟上士所禀純靜見
　識超越故一聞無疑如空即空造次不違
　中士之見可上可下故或信或疑下士則
　智不足以明信不足以守莊子所謂高言
　不止於衆人之心故大笑之也
故建言有之
　謂古之立言者有曰下文皆勤行之狀也
明道若昧
　惟照了精微故遺形去智而含光不耀也
夷道若類
　夷平也纇盧對切絲之不匀也高下俱融
　與物無際然以俗觀之則若有節纇而不
　可取以爲用也
進道若退
　爲道日損損之又損以至無爲故若退也
上德若谷
　上德不德若谷之虚
大白若辱
　忘色相者能納汙也
廣德若不足
　廣而有所限量則非廣矣惟德至廣而不
　自以爲足故能廣也
建德若偷
　潜修密行立德而不自衒也玄綱論云功
　陰則能全亦此意也
質眞若渝
　渝羊朱切變也質眞純素也惟文質兼備
　則不執於一故隨物變而内不失其眞外
　若渝也
大方無隅
　隅者角地也大方無畛域之可窮故無隅
大器晚成
　積之乆者發必洪故大器則不速成
大音希聲大象無形道隱無名
　經云聽之不聞名曰希故大音希聲經云
　無象之象故大象無形此雖超乎視聽之
　表然而冥冥之曉無聲之和亦何嘗不昭
　昭然於見聞之間哉是皆中士之所以若
　存若亡而下士之所以大笑也此十二者
　乃道之或隱或顯寓於事物者也而道之
　大全則隱於無名焉
夫惟道善貸且成
　貸施與也成謂物賴之以成功也
　　　右四十一章(河上名同異此章言道/之大全中下難知蓋道)
　　　(無形無名故不可以有爲之功而致/其極惟能沉潜涵泳則道自來居此)
　　　(道之所以善施與萬物而成其全之/無私也是以古之學者爲己而終至)
　　　(於成物者/體此道也)
道生一一生二二生三三生萬物
　朱文公曰道即易之太極一乃陽之奇二
　乃陰之耦三乃奇耦之積其曰二生三猶
　所謂二與一爲三也其曰三生萬物者即
　奇耦合而萬物生也若直以一爲太極則
　不容復言道生一矣此與列子易變而爲
　一之語正同所謂一者形變之始耳不得
　爲非數之一也
萬物負陰而抱陽冲氣以爲和
　凡動物之類則背止於後陰靜之屬也口
　鼻耳目居前陽動之屬也故曰負陰而抱
　陽如植物則背寒向煖而冲氣則運乎其
　間又統而言之則神陽而質陰神運於中
　曰抱質見於外曰負氣則動陽而靜陰乃
　濟之以中和而充乎形質爲神所乘之機
　也○温公曰萬物莫不以陰陽爲體以冲
　和爲用○文簡曰陰陽氣偏及交會而氣
　和是二之交焉而三三之徧焉而萬者也
人之所惡惟孤寡不穀而王公以爲稱故物
或損之而益益之而損
　惡去聲○温公曰滿招損謙受益所以去
　甚泰就中和也
人之所教亦我義教之彊梁者不得其死吾
將以爲教父
　彊平聲茍知損益之義如此則人之所以
　設教亦宜皆以我冲和之義教之是知彊
　梁者妄之極而終至於不得其死尤當知
　警而不可從也故曰吾將以爲教父父者
　本也且教乃師道然師則尊而不親父則
　尊而又親是以言無隱情如易曰無有師
　保如臨父母即此意也今專曰父者教道
　主尊嚴也
　　　右四十二章(河上名道化此章言道/寓於陰陽而生萬物亦)
　　　(莫不以冲/和爲用也)
天下之至柔馳騁天下之至堅無有入於無
間是以知無爲之有益也
　間去聲惟道無形故曰至柔惟物有質故
　曰至堅馳騁猶運化役使之意道之妙物
　皆以無形而鼔舞有質也夫道體無有化
　生衆形泰山秋毫待之成體故其入於物
　也初無間隔又道體圓攝無之與有並囿
　其中混然無間是則道在物中物在道中
　皆無間也人能體之則相得性融廓然無
　爲而利益不窮矣○文定曰聖人惟能無
　爲故役使衆彊出入羣有
不言之教無爲之益天下希及之矣
　希罕也○王輔嗣曰至柔不可折無有不
　可窮以此推之故知無爲之道而有益於
　物也夫孰能過此哉
　　　右四十三章(河上名徧用此章贊/虚柔無爲之有益也)
名與身孰親身與貨孰多
　身者神之舍豈不親乎名者實之賔其可
　尚乎況身一而已外物無窮茍棄身而徇
　名役一以求多愚莫甚焉蓋人能弘道故
　身者道之本也○文定曰若夫忘我則身
　且不有况名與貨乎
得與亡孰病
　温公曰得名貨而亡身與得身而亡名貨
　二者孰病○文定曰不得則以亡爲病旣
　得而病失又有甚焉
是故甚愛必大費
　以隋侯之珠彈千仞之雀皆甚愛之迷也
多藏必厚亡
　無藏則無所亡○開元註甚愛名者必勞
　神非大費乎多藏貨者必累身非厚亡乎
知足不辱知止不殆可以長乆
　惟審於内外之分則知止知足而無得失
　之患故能安於性命之常亦何殆辱之有
　所以可長乆也漢之二疏曾事斯語
　　　右四十四章(河上名立戒此章明/去僞全眞則可乆也)
大成若缺其用不敝
　敝毗祭切敗壞也體至道之大全而盛德
　若不足故其用愈乆而愈新也
大盈若冲其用不窮
　道備於己而有若無實若虚故積愈厚而
　用愈不窮此兼用而言下則略文也
大直若屈
　惟量之大故直而不肆初無涯涘之可窺
　然於正己以矯物者觀之則若屈也
大巧若拙
　其功用至於參贊化育雕刻衆形而體則
　無爲故若拙也
大辯若訥
　離語默而萬理昭融超見聞而重玄了悟
　故若訥也
躁勝寒靜勝熱清靜爲天下正
　動屬陽靜屬陰故躁勝寒靜勝熱然皆未
　免於一偏而有所對待若夫清靜者則御
　六炁之卞乘天地之正動未嘗動靜未嘗
　靜而動靜一致矣故爲天下正
　　　右四十五章(河上名洪德此章言體/大道之全而爲天下正)
　　　(或云苟成而不若缺盈而不若冲直/而不若屈巧而不若拙辯而不若訥)
　　　(是躁之不能靜靜之不能躁耳夫躁/能勝寒而不能勝熱靜能勝熱而不)
　　　(能勝寒皆滯於一偏也惟泊然清靜/則非成缺辯訥之所能定而後無所)
　　　(不勝乃所以爲天下/正而能成其大矣)
天下有道却走馬以糞天下無道戎馬生於
郊
　却與郤同除去也糞治田疇也戎馬者備
　戰之馬也郊者二國相交之境也以内言
　之心君泰然則却返氣馬以培糞其本根
　反是則意馬馳於外境矣
罪莫大於可欲禍莫大於不知足咎莫大於
欲得
　究其根本原於縱欲○文定曰匹夫有一
　於身患必及之侯王而爲是必戎馬之所
　自起
故知足之足常足矣
　黄茂材曰一性之内無欠無餘人能安之
　無適不足
　　　右四十六章(河上名儉欲此章戒貪/求之貽害貴知足以爲)
　　　(常/也)
不出户知天下不窺牖見天道
　天地萬物同出於道反身而誠萬物皆備
　○温公曰得其宗本故也
其出彌遠其知彌少
　　温公曰迷本逐末也
是以聖人不行而知不見而名不爲而成
　蓋清明在躬無爲而已○温公曰至理不
　易也
　　　右四十七章(河上名鑒遠此章言有/眞知之明則可以超見)
　　　(聞之域故無/爲而化成也)
爲學日益爲道日損損之又損以至於無爲
無爲而無不爲矣
　開元註云因益以積功忘功而體道
故取天下常以無事及其有事不足以取天
下
　取者取而化之也蓋克己復禮而天下歸
　仁之意○黄茂材曰無所不知而後可以
　言學故學欲日益益者已化然後可以言
　道故道欲日損然益者可以進損者不可
　彊損而未能兼忘其損未爲損也直須瞥
　地脱落前後際斷乃至無爲之地故能無
　所不爲而應用不窮施於天下綽綽然矣
　　　右四十八章(河上名忘知此章言/損有集虚其益無窮)
聖人無常心以百姓心爲心
　惟聖人無我故其心不滯於一而物來順
　應矣
善者吾善之不善者吾亦善之德善矣信者
吾信之不信者吾亦信之德信矣
　御註云舜之於象所以善信者至矣○人
　之有生同具此理聖人於人莫不皆以善
　信遇之此聖人之德量也蓋善不善信不
　信在彼而吾之善信未嘗渝此聖德之善
　信矣苟善善信信而絶其不善不信者則
　豈所謂常善救而不棄哉
聖人之在天下惵惵爲天下渾其心百姓皆
注其耳目聖人皆孩之
　惵圖協切憂勤貌爲去聲渾與混同胡本
　切天下之善惡信僞皆未知所定聖人則
　惵惵然爲天下渾心蓋欲融化其異而混
　合其同故無善惡無信僞皆一以待之彼
　方注其耳目以觀聖人之予奪吾皆以嬰
　孩遇之若保赤子此聖人之誠心也則彼
　亦將釋然而自化矣皆孩之意謂不生分
　别也
　　　右四十九章(河上名任德此章明虚/心而應物均養以自然)
　　　(之/德)
出生入死
　性無生死其出入乘炁機耳故是炁之伸
　則萬物出於機而謂之生是炁之歸則萬
　物入於機而謂之死
生之徒十有三死之徒十有三人之生也動
之死地亦十有三夫何故以其生生之厚
　十乃成數故舉爲例蓋謂自生至壯乃炁
　之伸生之徒也於十分之中居其三焉自
　老至死乃炁之歸死之徒也於十分之中
　居其三焉人之生也自壯及老之間乃動
　而入用之時亦十中居其三焉苟動失其
　正則用壯從妄皆動之死地矣經云物壯
　則老是謂不道是也夫何故者設問之辭
　也以其生生之厚者答之之辭也謂由其
　益生欲厚而不能忘我是以逐於妄而之
　死地耳蓋惟溺於貪生則必有死爲之對
　而於不屬生死無所對待之一者反昧矣
　故經云惟無以生爲者是賢於貴生也或
　云妄念芸芸乃生生之甚也亦通茍能主
　靜以養虚明則動未嘗離靜而動靜兩忘
　乃善攝生者之所爲也○文定云生死之
　徒以十言之三者各居其三矣豈非生死
　之徒九而不生不死之道一而已乎不生
　不死則易所謂寂然不動者也老子言其
　九不言其一者使人自得之以寄無思無
　爲之妙也
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　兕音似山海經云兕出湘水南蒼黑色爾
　雅云形似野牛而一角蓋聞者謙辭不敢
　自道也夫反流全一攝念歸無乃善攝生
　者關尹所謂忘精神而超生是也如是則
　一亦不立故其天守全其神無郤物無自
　而入焉所以數不能拘患不能及生地且
　無安有死地哉故曰至人無己與道同體
　　　右五十章(河上名貴生此章明善攝/生者以至無爲宗故能遠)
　　　(患害超生死也然爲之說者不一如/河上公韓非碧虚子葉夢得林東皆)
　　　(以四支九竅爲十三而動靜屬於生/死昧者自戕自賊動與惡會而之死)
　　　(地矣若是則死之徒與動之死地者/皆無以别況是特形耳其所以動靜)
　　　(者豈由此哉杜廣成以十惡三業爲/十三又有七情六欲之說者李文惒)
　　　(曰腎爲坎生門也心爲離死户也皆/一周十二辰消而再始是爲十三且)
　　　(遺其動之死地之十三開元註孫登/司馬邵王曹皆曰十人之中各有三)
　　　(人焉大率謂柔弱以保生者十中有/三剛彊以速死者十中有三又志愛)
　　　(生而不免趨死者亦十中有三曹曰/修長生者生之徒修寂滅者死之徒)
　　　(枉縱之人全以嗜慾動作皆趨死地/焉蜀趙氏又以五行生死數爲十三)
　　　(其說以甲己子午九乙庚丑未八丙/辛寅申七丁壬卯酉六已亥獨居四)
　　　(之訣起數如水生於申申數七死於/卯卯數六合十三也餘可例推此乃)
　　　(合生死之數而爲十三則經文當云/生死之徒十有三乃可矣黄曰水之)
　　　(成數六火之成數七爲十三雖近註/多取此說然矢口成書豈必若是况)
　　　(五行而獨舉其二且棄生數而獨取/成數果何謂乎又有出腎水而入於)
　　　(心爲出生入死者且引張平叔陰裏/十三陽中六七之詩爲之證所謂攝)
　　　(生則是取坎之實以點離虚至於無/死地則變成乾體矣其說似通而實)
　　　(非經㫖文定曰用物取精以自滋養/者生之徒也聲色臭味以自戕賊者)
　　　(死之徒也二者旣分生死之道矣吾/又知詐而不知息知言而不知默知)
　　　(思而不知忘以趣於盡所謂動之死/地者也而清源子之說亦然但死之)
　　　(徒與動之死地亦若無别愚所以獨/明是炁之伸屈爲生死之徒而以入)
　　　(用爲動之死地也蓋仙道貴生故方/生之炁陽也况乎天鬼道貴終故已)
　　　(退之炁陰也况乎地人道貴心則可/以生可以死故入用之氣中和况乎)
　　　(人至所謂不生不死之一則非數而/數以之通不用而用以之成乃况乎)
　　　(道此其所以周流乎三者之間而非/三者之所能拘也歟猶經世書三用)
　　　(而一不用之意亦三以况天地人而/一况道也故以元亨利貞之交爲交)
　　　(數其貞與元之間有無之極也是以/無數故無數則存乎荄核乎前輩以)
　　　(康節爲得老/子之㫖信哉)
道生之德畜之物形之勢成之是以萬物莫
不尊道而貴德道之尊德之貴莫之爵而常
自然
　道爲萬物母德乃道之在我者也在天地
　爲天地之德在聖人爲聖人之德道則始
　之所以生生者德則牧養羣衆而不辭非
　其德則萬物不得遂其生故云畜也物者
　皆道德之所以形見者也勢者萬物之理
　相因而成者也如是則鳥得不知崇其本
　哉所以莫不尊道而貴德也夫受命於天
　則爲天子受命於天子則爲諸侯有所受
　命則出命者能卑賤之而道在萬物之先
　以制其命果孰能爵之乎惟予奪不屬他
　人故常自然而所以尊且貴也
　
故道生之畜之長之育之成之熟之養之覆
之生而不有爲而不恃長而不宰是謂玄德
　長上聲○此八者皆大道之元功而不有
　不恃不宰皆出於無我此乃德之至深矣
　遠矣故曰玄德八者之義則資始之謂生
　包涵之謂畜遂其形之謂長字其材之謂
　育輔其功之謂成終其時之謂熟保其和
　之謂養護其傷之謂覆首言德畜之而此
　則皆歸於道蓋莫非道也首言道而終歸
　於玄德者茍不至德則至道不凝焉其實
　一也
　　　右五十一章(河上名養德此章言妙/本應感生成之㫖明萬)
　　　(物尊道貴德之由次美生/育之功終贊忘功之德也)
天下有始以爲天下母旣得其母以知其子
旣知其子復守其母没身不殆
　未有天地自古固存而物各資始以生故
　謂之母原乎始旣得其母則體斯立矣又
　當察其未嘗不在乎有物之中則凡資於
　道而生者莫非子也故反乎後以知其子
　則用不窮矣旣知其子又不可迷本逐末
　故告之以復守其母人惟體乎無爲自然
　而純亦不已則萬物萬事亦各自得其所
　此外初無别法亦非有意於守也所謂應
　物者化在躬者神如斯而已矣蓋道之體
　混然則萬殊之所以一本故得其母以知
　其子道之用無窮則一本之所以萬殊故
　知其子而復守其母夫如是故能混本末
　精粗爲一致而原始反終死生無惑矣故
　云没身不殆也
塞其兊閉其門終身不勤開其兊濟其事終
身不救
　易云兊說也蓋心意愛悦則染著也門者
　諸根之門也曰塞曰閉則告學者守母之
　行也謂愼言語節飲食閑情念葆神炁視
　聽以禮動靜以和此皆所以養形而養德
　也是以終身不勞而有成茍或反是則捨
　其内而專務於悅外故終身役役而不救
見小曰明守柔曰彊用其光復歸其明無遺
身殃是謂襲常
　遺唯季切貽也惟道無形不可以目窺可
　謂小矣不可以力得可謂柔矣察之精而
　不爲物所蔽故曰明守之專而不爲物所
　奪故曰彊學者潛心體察放下玩味則涵
　養之功得矣又見與守是用功處明與彊
　乃效驗處明者體也光者用也言靜存之
　體旣立則動察之用必行猶明之光照物
　體不傷而用不窮然又須和其光而不耀
　冥其慧於無知則退藏於密而殃咎不能
　及矣如是之謂善傳襲眞常之道也夫德
　愈盛則心愈下旣到此地自無遺殃之患
　此爲學者語也
　　　右五十二章(河上名歸元此章明返/本還元之道或云始者)
　　　(炁也凡人受炁以生則炁爲母而神/則寓於炁故爲子母子相守則神安)
　　　(炁專此亦入/道之初機也)
使我介然有知行於大道惟施是畏
　大道坦然無從無適不可以智知不可以
　識識無所施設作爲而已今欲介介然有
　知行於大道是此心先有所倚著矣故惟
　如此施爲是可畏也蓋前章旣勉人以守
　母之行故此又戒人以有爲之害也
大道甚夷而民好徑
　好去聲定觀經云背道求道怨道不慈蓋
　好捷徑則終無可至之理
朝甚除
　朝者國主所居之地甚除謂多用也而心
　君之多思慮也亦然
田甚蕪倉甚虚
　謂内無所儲也若以身而言則田三田也
　倉則精氣所藏之地也如胃爲太倉之類
服文采帶利劍厭飲食資財有餘是謂盜誇
非道也哉
　厭多也此皆不務修内而反矜施其外是
　誨盜也夫豈大道之行也哉此傷嘆之辭
　也○温公曰服美不稱貪積不厭故曰盜
　誇所以有此誇者豈非本欲行道而更鑿
　以致失哉
　　　右五十三章(河上名益證此章言有/知不足以明道好徑不)
　　　(足以行道及以未證爲/證未得爲得皆非道也)
善建者不拔善抱者不脱子孫以祭祀不輟
　惟道範圍天地流行古今該上下而不拔
　周萬化而不脱陰陽之相代故新之相易
　猶子孫相承而不窮也學者必先建中以
　立其本則實無所倚而不可拔抱一以專
　其守則實無所執而不可脱及德盛而利
　他則後覺之所宗乃至源深流長傳之後
　世愈乆而愈親也○温公曰不拔者深根
　固柢不可動搖不脱者民心懷服不可傾
　奪不輟者享祚長乆是也
修之身其德乃眞修之家其德乃餘修之鄉
其德乃長修之國其德乃豐修之天下其德
乃普
　眞則不僞也餘則綽然裕如也長者無不
　及也豐者無不足也普者無不徧也蓋道
　之眞以治身其緒餘以治人然修之身此
　理也推之家國天下不外乎是而已○温
　公曰皆循本以治末由近以及遠也
故以身觀身以家觀家以鄉觀鄉以國觀國
以天下觀天下吾何以知天下之然哉以此
　觀之之道其則不遠豈假他求哉蓋物分
　雖殊一本而已以此觀之莫不然者此意
　當默契於語言之外○開元疏云以修身
　之法觀身實相本來清淨有見旣遣知空
　亦空頓捨二偏迥契中道可謂契眞矣
　　　右五十四章(河上名修觀此章明修/身以及物修之彌廣則)
　　　(所及彌遠致知/格物不外乎此)
含德之厚比於赤子
　含懷至德如嬰兒然
毒蟲不螫猛獸不據攫鳥不搏
　螫音適攫厥縛切搏音博虚舩觸舟雖惼
　不怒全天之人物無害者○碧虚曰毒蟲
　蜂類以尾端肆毒曰螫猛獸虎豹類以爪
　拏按曰據攫鳥鵰鶚類以羽距擊奪曰搏
骨弱筋柔而握固未知牝牡之合而䘒作精
之至也
　䘒子垂切說文云赤子陰也○文定曰無
　執而自握無欲而自作是知精有餘而非
　心也
終日號而嗌不嗄和之至也
　號户毛切啼也嗌音益咽也嗄所嫁切聲
　嘶也○文定曰心動則氣傷氣傷則號而
　嗄故知心不動則炁和也
知和曰常
　曹曰和者生理之常知和則純粹靜一歷
　萬變而不失也
知常曰明
　由明乃能見此常乆自然之道亦必能常
　然後其道愈明故知常則明莫加焉
益生曰祥
　刻意有爲皆曰益生祥者妖也○達眞子
　曰祥者非其常也○文定曰生不可益而
　欲益之則非其正矣是妄作也經云不知
　常妄作凶是也
心使炁曰彊
　心動則不能專氣以致柔乃彊之始是失
　其赤子之心矣
物壯則老是謂不道不道早已
　已音以止也益生使炁皆失自然之道是
　徒速其衰老也茍知不合於道宜早已之
　　　右五十五章(河上名玄符此章首以/赤子明自然之本體純)
　　　(粹混然所以物莫能窺故雖握雖號/亦莫非出於自然也末則戒其纔有)
　　　(絲毫作爲之心則失其自然矣黄茂/材云古本無嗌字而嗌不嗄荘子之)
　　　(文也後/人增之)
知者不言言者不知
　至道之眞語默不足以載惟親證者知之
塞其兊閉其門挫其鋭解其紛和其光同其
塵是謂玄同
　義見四章及五十二章蓋内外交養默與
　道會而不異於人也
不可得而親不可得而疏不可得而利不可
得而害不可得而貴不可得而賤故爲天下
貴
　此言有德者之爲如此惟其周而不比執
　而圓機以應無窮故不住乎一境豈情計
　之所能及哉此夫子所以發猶龍之嘆也
　　　右五十六章(河上名玄德此章謂悟/道者忘言無執故内外)
　　　(兼治混合大/通所以貴也)
以正治國以奇用兵以無事取天下吾何以
知其然哉
　文定云古之聖人柔遠能邇無意於用兵
　惟不得已然後有征伐之事故以治國爲
　正以用兵爲奇夫天下神器不可爲也是
　以體道者惟廓然無事雖無心於取天下
　而天下歸之矣
夫天下多忌諱而民彌貧人多利器國家滋
昏人多伎巧奇物滋起法令滋彰盜賊多有
　謂失無爲之治而多忌禁則民將舉措失
　業而機械生若以身喻天下則心爲君炁
　爲民而拘小術鑿私智溺多岐縱六賊故
　不能無爲也○文定云人主多忌諱下情
　不上逹則民貧困而無告矣利器權謀也
　在上無爲使民無知無欲而已惟上下相
　欺以智則民多權謀而上益眩而昏矣奇
　物奇怪異物也人不敦本業而趨末伎則
　非常無益之物作矣患人之詐僞而多出
　法令以勝之民無所措手足則日入於盜
　賊矣
故聖人云我無爲而民自化我好靜而民自
正我無事而民自富我無欲而民自樸
　此自然之應而無爲之成功也
　　　右五十七章(河上名淳風此/章明無爲之治)
其政悶悶其民淳淳
　悶叶音莫奔切寬裕無爲之象夫有德者
　其於義分莫不截然明白而其量則寬洪
　故爲政以德則不察察於齊民雖以俗觀
　之若不事於事然民實感自然之化乃所
　以爲淳和之至治也
其政察察其民缺缺
　惟不知修德以爲爲政之本而專尚才智
　乃欲以刑政齊民然民未可以遽齊苟務
　在於必齊則必有所傷故缺缺也此所謂
　害生於恩禍福倚伏正猶是矣
禍兮福所倚福兮禍所伏孰知其極
　謂禍福相因莫知其所止極也
其無正邪
　若然則果無正定之理耶
正復爲奇善復爲祅民之迷也其日固乆
　惟世人迷於小察之近情而不知正道之
　大全故不能安於至正而反爲奇以爲正
　不能循於至善而反爲祅以爲善及其所
　應旣差又不知反求在我之所感而乃貴
　其彼之所應者此皆迷失正道日已乆矣
　亦猶爲政不能以悶悶之德量容之而反
　務於察察以爲善與正殊不知若此則是
　本欲全民而反致缺缺矣故下文舉聖德
　以勸修也○開元註云衆生迷執正者復
　以爲奇詐善者復以爲妖異故禍福倚伏
　若無正耳
是以聖人方而不割
　惟行方而德圓故無割截之迹
廉而不劌
　劌居衛切傷害也清而容物故不劌
直而不肆
　大直若屈所以不肆肆布列也
光而不耀
　復歸其明也是四者皆悶悶之政也蓋聖
　人惟恬淡無爲而方廉直光之用自整然
　於其中而人不知使天下各安其性命之
　情而不陷於一偏所以無割劌肆耀之過
　而禍福何有哉
　　　右五十八章(河上名順化此章欲使/民去智與故循天之理)
　　　(以祛其近/見之惑也)



道德眞經集解卷之三




道德眞經集解卷之四短八
　　　　後學董思靖集解
治人事天莫若嗇
　嗇音色乃嗇省精神而有歛藏貞固之意
　學者乆於其道則心廣氣充而有以達乎
　天德之全所謂至誠爲能盡己之性而後
　能盡人之性乃至與天地參矣蓋天人一
　理了無間然孟氏云存心養性所以事天
　是也
夫惟嗇是以早復早復謂之重積德
　重去聲再也○文公曰早復者言能嗇則
　不遠而復重積德者言先已有所積復養
　以嗇是又加積之也如修養者早覺未損
　失而便嗇之也
重積德則無不克無不克則莫知其極
　惟德可以勝物故已私盡克則其分量不
　可窮極矣
莫知其極可以有國
　德量如此則可以兼容天下矣
有國之母可以長乆
　民之附德猶子慕母蓋國之本在身身有
　其道則可長乆若以身爲國則母即雌一
　之根柢而性命之常雖生死不能變故曰
長乆
是謂深根固柢長生乆視之道
　柢丁計切○御註曰與天地爲常故能長
　生與日月參光故能乆視○文定曰以嗇
　治人則可以有國以嗇事天則深根固柢
　古之聖人保其性命之常不以外耗内則
　根深柢固而不可拔雖長生乆視可也蓋
　治人事天雖有内外之異而莫若嗇則一
　也○程伊川曰修養之所以引年國祚之
　所以祈天永命常人之至於聖賢皆工夫
　到這裏則有此應矣
　　　右五十九章(河上名守道此章明用/嗇之道治人則國祚延)
　　　(事天則/壽長乆)
治大國若烹小鮮
　烹普庚切煮也鮮音仙魚也謂不可撓也
以道莅天下者其鬼不神非其鬼不神其神
不傷人非其神不傷人聖人亦不傷民夫兩
不相傷故德交歸焉
　莅力至切臨也所感之機莫不由我是以
　聖人無爲而人各安其自然外無所求内
　無所畏則陰陽和而萬物理故鬼亦無所
　用其神非其鬼之不神其神不傷乎人非
　神不傷人以其聖人不傷於民所以鬼神
　莫不感其德化惟兩者交悦衆德交歸乃
　爲至德之治矣列子之論聖治至於物無
　疵癘鬼無靈響亦此意也○文公曰若是
　王道修明則此等不正之氣都消鑠了
　　　右六十章(河上名居位此章/明用道則德交歸)
大國者下流
　如江海必處衆流之下也○文定曰天下
　之歸大國猶衆水之趨下流也
天下之交天下之牝牝常以靜勝牡以靜爲
下故大國以下小國則取小國小國以下大
國則取大國故或下以取或下而取
　牝婢忍切釋畜母也牡音某畜父也大國
　以下及或下以取之下音暇自上而下也
　小國以下及或下而取之下如字上聲本
　在物下也交謂交會而歸聚也牝者雌靜
　柔下之德牡者雄動彊高之屬靜以攝動
　柔之勝彊事物皆然則靜而下乃常勝之
　道故爲衆之所歸即守雌爲天下谿之義
　也以取者大國能下則終取小國而兼有
　之而取者小國能下則爲大國所取悦而
　容受之終則大國之民且樂歸之如西伯
　善養老而盍歸乎來之類○葉夢得曰取
　之爲言得其所欲之謂也○黄曰大國下
　小國湯事葛也小國下大國句踐事吴也
大國不過欲兼畜人小國不過欲入事人兩
者各得其所欲故大者宜爲下
　其所以爲下者不過欲畜人事人耳初非
　計利而後然也故欲兩者各遂其理事之
　所安則大者宜能下使小者自歸之矣易
　於大有之後必繼之以謙者乃所以全其
　大也
　　　右六十一章(河上名謙德此章明以/德下人人交歸之清源)
　　　(子曰身則國之象也身之虚而萬物/至心之無而和氣歸所謂守雌抱一)
　　　(則是陽下煉陰化爲純陽/乃無爲之妙也此亦一義)
道者萬物之奥
　奥於到切釋文云室之西南隅曰奥謂深
　邃如堂奥也蓋道體混然其大無外萬物
　莫不藴於其中而資給焉其小無内亦莫
　不皆在萬物之中而不可見故西昇經云
　道深甚奥虚無之淵
善人之寳不善人之所保
　人雖不善然亦莫不賴於道以有生故是
　所保也○温公曰善人守而用之不善人
　亦依於有道以自安
美言可以市尊行可以加於人人之不善何
棄之有
　行去聲蓋人莫不有是性雖下愚不能無
　道心則道豈遠人哉故至美之言市人所
　可共知至尊之行人人皆所與能苟或有
　人朝爲不義使夕聞大道則妄盡性復雖
　欲指其不善不可得也是又安可棄哉惟
　善救之而已此不善人之所保也
故立天子置三公雖有拱璧以先駟馬不如
坐進此道
　先悉薦切拱璧合拱之璧美玉之大者駟
　馬者四馬爲乘共駕一車也古者朝聘有
　贄幣之禮謂將進駟馬則以拱璧爲先導
　也雖天子三公以勢爲貴拱璧駟馬以物
　爲貴亦不若安然坐進此道之爲貴也道
　乃人之所固有則良貴也而三公拱璧是
　有命焉不可幸而致也人當致勉於性分
　之所固有而於外物之儻來者何足貴哉
古之所以貴此道者何不曰求以得有罪可
以免邪故爲天下貴
　問所以貴此道之意蓋謂不求於外而求
　之在我則是求而有益於得也夫有志於
　道則無惡矣惟不假他求而自得故出乎
　禍福之外又爲有人災之所能及乎此所
　以爲天下貴或曰求以得則善人之寳有
　罪可以免則不善人之所保也
　　　右六十二章(河上名爲道此章言/道爲天下之至貴也)
爲無爲事無事味無味大小多少報怨以德
　夫涉於形則有大小係乎數則有多少大
　小之辨多少之分此怨之所由起也惟道
　非形數而上聖與之爲一爲出於無爲事
　出於無事而味乎無味故含大虚於方寸
　而不以纖芥私欲自累會萬有於一眞而
　不爲高下外境所遷是以物各付物事各
　付事而大小多少一以視之則愛惡妄除
　聖凡情盡亦奚怨之可報哉惟德以容之
　而已且使夫人之意也消譬如天地之無
　不覆載而化育之也然此則在常人之所
　最難惟切問近思漸而修之則亦可到其
　地矣下文乃修以求至之方也
圖難於其易爲大於其細天下之難事必作
於易天下之大事必作於細
　夫道之在於起居食息之間而不遺可謂
　易矣及其至也惟聖人爲獨能可謂難矣
　當思慮未發之中而漠然無朕可謂細矣
　而其充周也雖天地莫能窮其量可謂大
　矣故漸修而無一行之不謹及其德成則
　與聖人而同能謹微而無一毫之不盡至
　全乎道體則與天地而同量惟能愼於其
　始而毋忽於其終則難者可以成大者可
　以全矣若以怨言之則人之怨亦莫不由
　小以成大及乎怨愈深而忘愈難茍能於
　起處照徹根原則當下寂然矣
是以聖人終不爲大故能成其大
　學者固當弘毅以立其志然最不可先存
　爲大之心苟存是心則必有躐等自矜之
　患適所以障道是不能爲乎無爲事乎無
　事味乎無味矣惟聖人爲能無我故其心
　常小所以能成其大
夫輕諾必寡信多易必多難
　惟其粗而不精故言之不訒而行必不符
　忽易之心生其於道必難至矣
是以聖人猶難之故終無難矣
　聖人生知安行固不待勉而後能然豈忽
　之乎哉蓋德量平等齊小大一多少無所
　不謹無所不難故終無難濟之事也此又
　致勉乎學者不可有一毫忽易之心則爲
　之勇守之固愼終如始故亦無難矣
　　　右六十三章(河上名恩始此章明/聖人得道之大全也)
其安易持其未兆易謀其脆易泮其微易散
爲之於未有治之於未亂
　脆此芮切脆嫩易斷貌謂嗜欲未堅也泮
　冰釋貌此亦承上章之意謂存之於未萌
　之時則渾乎自然矣故曰易持易謀察之
　於始萌之際則不遠而復矣故曰易泮易
　散未有乃無思無爲之時也未亂乃方行
　而未汨之時也爲之治之於此時則無所
　用力而功成矣然理由頓悟乘悟頓消行
　非頓成漸修乃至故下文則養德之事也
合抱之木生於毫末九層之臺起於累土千
里之行始於足下
　此設諭之辭也謂當志立乎事物之表而
　敬行乎事物之内致知力行趨實務本不
　遺於細微不忽於卑近修以縝密養以悠
　乆則庶乎小者可以大下者可以高而遠
　者可以到矣然於此苟有一毫謀利計功
　之心先入則於道反爲無補故下又歷陳
　之也
爲者敗之執者失之是以無爲故無敗無執
故無失民之從事常於幾成而敗之愼終如
始則無敗事矣
　幾平聲蓋天理精微智力之私無與焉故
　用意者有爲少懈者敗事惟守之以自然
　則眞積力乆而德自成矣
是以聖人欲不欲不貴難得之貨學不學復
衆人之所過以輔萬物之自然而不敢爲
　夫道無欲也所謂欲者求其在我而已不
　欲外物之爲貴也無爲眞學也不以博溺
　心之爲學也但反其衆人情欲之過以復
　其初耳蓋此道初非外求而聖人亦不能
　爲物作則也且夫萬物莫不有箇自然之
　道聖人惟順其性命之理而立教以左右
　之使適乎中而已不敢别有益生助長之
　爲也
　　　右六十四章(河上名守微此章贊聖/人無爲之學以怯有爲)
　　　(有執/之失)
古之善爲道者非以明民將以愚之
　民可使由之不可使知之蓋不先天以開
　人反朴之謂愚
民之難治以其智多故以智治國國之賊不
以智治國國之福知此兩者亦楷式
　兩者謂用智與不用智也知乎此亦可以
　爲楷模法式矣
能知楷式是謂玄德玄德深矣遠矣與物反
矣然後乃至大順
　人能知此其德可謂玄矣雖以小智近情
　察之若相反然然反於物乃順於道則其
　爲順也大矣
　　　右六十五章(河上名淳德此章明用/智啓姦之惑示玄德大)
　　　(順之規此老子逆知世變/之必至其有憂患之心乎)
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以處上而人不重處前
而人不害是以天下樂推而不厭以其不爭
故天下莫與之爭
　善下言下之下音暇樂音洛○御註曰屯
　初九曰以貴下賤大得民也蓋得其心也
　處上而人不重則戴之也懽處前而人不
　害則利之者衆若是則無思不服故不厭
　也○聖人隨時趨變以道豈計利哉亦德
　之謙而已矣德下之則形上矣德後之則
　形先矣楊雄曰自下者人高之自後者人
　先之故天下樂推戴而無厭斁之心此天
　道不爭之德也
　　　右六十六章(河上名後己此章/明善下不爭之德)
天下皆謂我道大似不肖夫惟大故似不肖
若肖乆矣其細也夫
　夫音扶若有所肖似則亦同於一物何足
　以爲大○西塘鄭俠曰道大而物小人之
　營營而卒乎小者累於物也元者善之長
　而至於大之謂也至而不知其爲大則同
　乎道而與世俗不相似故天下皆謂我道
　大似不肖
我有三寳寳而持之一曰慈二曰儉三曰不
敢爲天下先夫慈故能勇
　仁者必有勇也
儉故能廣
　守約而施博也
不敢爲天下先故能成器長
　長上聲後其身而身先故卒爲有物之長
　乾之出庶物亦必曰見羣龍無首吉是三
　寳皆與世俗不肖似乃所以爲大也
今捨其慈且勇捨其儉且廣捨其後且先死
矣
　捨其本而徇其末則易以窮故剛彊夸大
　好進者皆死之徒也
夫慈以戰則勝以守則固天將救之以慈衛
之
　夫慈者生道之所以流行乃仁之用也故
　爲三寳之首稱以慈御物物亦愛之如慕
　父母雖爲之效死不辭是以戰則勝守則
　固故曰仁者無敵於天下也苟或人有所
　不及天亦將以慈而救衛之蓋出乎爾反
　乎爾而天道好還常與善人故也○文簡
　曰去邠而岐周以興是其救也
　　　右六十七章(河上名三寳此章明/道體至大而用以慈)
善爲士者不武
　不尚力也
善戰者不怒
　不得已而戰非出於人欲之私
善勝敵者不爭
　惟無爭之之心故能勝彼之爭貪先動者
　必敗
善用人者爲之下
　德之謙下則人樂與吾爲用蓋心誠而願
　服其勞也
是謂不爭之德是謂用人之力是謂配天古
之極
　惟其不爭而爲下則去智與故循天之理
　乃與天同德○温公曰德與天合自生民
　以來無以加也
　　　右六十八章(河上名配天此章標/四善以表合天之德)
用兵有言吾不敢爲主而爲客不敢進寸而
退尺是謂行無行攘無臂仍無敵執無兵
　行上如字下户剛切○文定曰造事曰主
　應敵曰客進者有意於爭退者無意於爭
　惟無意於爭則雖用兵與不用均也故難
　進而易退雖在軍旅之間如無行陣之可
　行無臂可攘無敵可因無兵可執而亦安
　有用兵之咎哉
禍莫大於輕敵輕敵則幾喪吾寳故抗兵相
加哀者勝矣
　幾平聲喪去聲失也抗舉也○文定曰旣
　以慈爲寳故輕敵則輕戰輕戰則殺人是
　喪其所慈矣兩敵舉兵相加而吾出於不
　得已則有哀愍殺傷之心哀心見而天人
　助之雖欲不勝不可得矣
　　　右六十九章(河上名玄用此章假用/兵以明道而貴在於守)
　　　(慈也或云若以人身言之則邪念多/於敵國利欲勝於鋒銛蓋亦寡欲以)
　　　(至於無欲以/全其所寳乎)
吾言甚易知甚易行而天下莫能知莫能行
　性本固有人所同然指此示人宜若無難
　知難行之事然天理渾然茍差之一毫則
　謬以千里以其非計度之所能明故用意
　者過之忘懷者不及所以莫能知以其非
　步驟之所能至故邀近功者好捷徑力不
　足者廢半塗所以莫能行
言有宗事有君
　言者道之詮事者道之迹不言之教事於
　無事乃其宗與君乎此沉言滯迹者之所
　以莫能知莫能行也
夫惟無知是以不吾知也
　文定曰古之聖人無思無爲而有漠然不
　自知者存焉此則思慮之所不及是以終
　莫吾知也
知我者希則我貴矣
　温公曰道大故知之者鮮
是以聖人被褐懷玉
　御註曰聖人藏于天而不自衒鬻○清源
　子曰被褐則和光同塵懷玉則抱道藴德
　文簡曰褐者日用之不可無舉世之所共
　也玉者至貴之貨我所獨有也知我者希
　固足以見吾道之上矣而聖人不以自異
　也故其聖而不可知之妙亦何嘗不顯諸
　日用共由之間蓋以期乎人之皆能也此
　孔子所謂吾無隱乎爾者也
　　　右七十章(河上名知難此章明道至/易知易行而忽之則至難)
知不知上矣不知知病矣
　惟其眞知則與道爲一故不滯於知此德
　之上也若夫不到眞知之地而自己謂之
　知則必以文滅質以博溺心欲彊知之乃
　德之病也
夫惟病病是以不病聖人之不病以其病病
是以不病
　夫惟知其病之爲病是以不落於病也聖
　人則生而知之本自不病不待病其病然
　後至不病之地所謂以其病病者乃以其
　病病之藥示乎學者使之病其彊知之病
　而了悟眞知以遣其病則藥病齊祛能所
　俱泯始知從來元自不病則與聖人同矣
　　　右七十一章(河上名知病此章謂眞/知則契理執迷則成病)
民不畏威則大威至矣
　夫人自有至大至剛者充塞乎天地實高
　明光大赫然物莫能加此所謂大威也惟
　人梏於形器之私溺於衆妄之迷畏生死
　憚得喪於是萬物之威雜然乘之故終身
　惴慄有是大威而不自知也苟誠知之一
　生死齊得喪勇往直前力行不顧則此大
　威燁然見前矣
無狹其所居無厭其所生夫惟不厭是以不
厭
　狹胡夾切隘也厭於艶切棄也無當作毋
　居者性之地居天下之廣居則與太虚同
　其體矣生者氣之聚含太一之至精則與
　造化同其用矣惟曲士不可以語道茍不
　溺於小術而實諸所無以自狹其居則必
　棄有著無而蔽於斷滅以厭其所生矣是
　以告之以無狹無厭使學者知夫性者氣
　之帥而其大無量當擴而充之以全其大
　生者道之寓而其用不窮當葆而養之以
　致其用則養氣全生盡性至命而不生厭
　慕之心所以體無非彊無而無非頑也長
　生非貪生而生非礙也夫如是則生與道
　居而道亦未嘗厭棄於人矣
是以聖人自知不自見自愛不自貴故去彼
取此
　見賢遍切顯也去上聲自知則返照無畏
　而不狹其居自愛則絶外嗜欲而不厭其
　生惟自知自愛所以居之安也而不自見
　以矜能不自貴以賤物故無知之之見忘
　愛之之心也○文定曰雖自知之而不自
　見以示人雖自愛之而不自貴以眩人蓋
　恐人之有厭有慕也此心未忘則猶有畏
　也畏去而後大威至矣是以去彼自見自
　貴者而取此自知自愛者然聖人動靜皆
　天理無去取此開教引凡之說也
　　　右七十二章(河上名愛己此章/祛妄惑以全眞也)
勇於敢則殺勇於不敢則活此兩者或利或
害天之所惡孰知其故是以聖人猶難之
　惡去聲剛彊者死之徒勇於此則殺也害
　也柔弱者生之理勇於此則活也利也此
　乃必然之定理也或有時而返常故云或
　利或害然彊梁者殺之徒實爲天之所惡
　也今偶然而未受其禍孰能知其故哉是
　以聖人猶難之列子曰迎天意揣利害不
　如其已是也雖然要其終而盡其變則未
　始少失故下文歷陳之○温公曰聖人於
　天道亦不敢易言之
天之道不爭而善勝
　温公曰任物自然而物莫能違
不言而善應
　天何言哉四時行焉其於福善禍淫之應
　信不差矣
不召而自來
　神之格思本無向背如暑往則寒來夫豈
　待召而後至哉
坦然而善謀
　御註曰德行常易以知險
天網恢恢疏而不失
　蓋要終盡變然後知其雖廣大而微細不
　遺也失或作漏
　　　右七十三章(河上名任爲此章告人/當勇於道不當勇於力)
　　　(繼明天道之自然而末又戒以/天網之不漏使人信之無疑也)
民常不畏死奈何以死懼之若使民常畏死
而爲奇者吾得執而殺之孰敢
　文定曰政煩刑重則民無所措其手足故
　常不畏死雖以死懼之無益也苟民安於
　政則常樂生畏死或有詭異亂羣者吾然
　後執而殺之孰敢不服哉
常有司殺者殺而代司殺者殺是代大匠斲
夫代大匠斲希有不傷其手矣
　文定曰司殺者天也理也方世之治而詭
　奇亂羣之人恣行於其間則天之所棄也
　因而殺之則是天殺之非我也否則是代
　司殺者殺矣夫代大匠斲則傷其手代司
　殺者殺則及其身矣○程伊川謂德未成
　而先以功業爲事者有類乎是
　　　右七十四章(河上名制惑此章謂君/無爲則民知自勸之方)
　　　(○右史張耒曰夫物不患無殺之者/萬物泯泯必歸於滅盡而後止則常)
　　　(有司殺者殺矣竊司殺之常理而移/之以行其畏非徒不足以懼物而亦)
　　　(有所不及者然則操政刑死生之/柄驅一世之民使從之殆非也)
民之飢以其上食税之多也是以飢民之難
治以其上之有爲也是以難治
　御註曰賦重則民不足政煩則姦僞滋起
人之輕死以其生生之厚也是以輕死
　御註曰矜生太厚則欲利甚勤放僻邪侈
　無不爲矣○文定曰上以利欲先民民亦
　爭厚其生雖死而求利不厭
惟無以生爲者是賢於貴生也
　温公曰外其身而身存也
　　　右七十五章(河上名貪損此章戒有/爲之弊惟忘其生則可)
　　　(以全生也王弼註謂/此章疑非老子所作)
人之生也柔弱其死也堅彊草木之生也柔
脆其死也枯槁故堅彊者死之徒柔弱者生
之徒
　文定曰冲氣在焉則體無堅彊之病至理
　存焉則事無堅彊之累矣
是以兵彊則不勝木彊則共故堅彊居下柔
弱處上
　共如字謂人共伐之也列子云兵彊則滅
　木彊則折是矣夫物之精者常在上而粗
　者常在下其精必柔其粗必彊理勢然也
　而天下亦未有剛彊而能居人上者莊子
　曰以懦弱謙下爲表是○也達眞子曰善
　勝敵者不爭皆意不在於彊也木之彊大
　則人必共伐之兵以柔弱致其勝木以柔
　弱致其存是以堅彊可居其下而柔弱可
　處其上也人之立性固不異此
　　　右七十六章(河上名戒彊此章言用/柔弱可以保冲和之氣)
天之道其猶張弓乎高者抑之下者舉之有
餘者損之不足者補之天之道損有餘補不
足人之道則不然損不足以奉有餘
　天道無私常適乎中故滿招損謙受益時
　乃天道○葉夢得曰張弓者挽之而後發
　是亦歛之於己而後施之於物者也以平
　正爲主調和爲常故與天道同此其高下
　抑揚有餘不足無不中其節者其取之不
　在外也蓋出於自然故無私而均人則反
　是而不求於内是以每損人之不足以奉
　己之有餘蓋出於使然故多私而不均○
　開元註引損上益下爲益損下益上爲損
　二一卦之義亦明
孰能損有餘而奉不足於天下者其惟道乎
是以聖人爲而不恃功成不居其不欲見賢
邪
　惟有道者爲能爲天之所爲亦不恃其爲
　不居其功若使爲而恃功而居則賢見於
　世矣賢見於世則是以有餘自奉也
　　　右七十七章(河上名天道此章明道/之用中正而無私惟觀)
　　　(天之道知之而聖/人則與之同也)
天下莫柔弱於水而攻堅彊莫之能勝以其
無以易之也
　以其善下柔弱之性不易故不失己而能
　勝物
柔之勝剛弱之勝彊天下莫不知而莫之能
行
　觀水可喻則事近而理明豈難知哉惟信
　道不篤所以莫能行
是以聖人言受國之垢是爲社稷主受國之
不祥是爲天下王
　温公曰含垢納汙乃能成其大
正言若反
　正言合道若反於俗蓋反於小智之近情
　乃合於大道之至正
　　　右七十八章(河上名任信此章言柔/弱能容則爲物所歸也)
和大怨必有餘怨安可以爲善
　夫怨生於妄覺妄即眞怨亦何有今不治
　其本而欲和其末則外雖和而内未忘是
　有餘怨也豈足爲善哉若徹見根本則眞
　忘寂然矣
是以聖人執左契而不責於人
　夫契有左右所以爲信而息爭聖人與人
　均有是性人惟執妄馳騁於爭奪之場故
　惑於大怨而迷其本曾不知眞性之無妄
　也是以聖人惟抱此本然之正性雖不求
　悟於人而人感其化及乎妄盡怨釋亦莫
　不廓然自得以還其固有之善而合於正
　矣亦如右契之合左豈待責之乎哉左契
　者猶言性之先覺也○清源子曰古者結
　繩而治破木以爲契君執其左臣執其右
　契來則合所以取信
故有德司契無德司徹
　有德者不言而信乃無爲而民自化猶執
　契也徹者通也彼無德者乃欲人人而通
　之故汲汲於和怨也
天道無親常與善人
　清源子曰契之無私亦猶是也惟合者得
　之○黄曰然爲善者非特無求於人亦無
　求於天惟任其自至而已
　　右七十九章(河上名任契此章明息妄/在於復性皆無爲之治也)
　　　(治/也)
小國寡民使民有什伯之器而不用也
　人稀務簡君無事於尚賢而民各安其性
　分之天使有材器堪爲什夫伯夫之長者
　亦不求用於世矣蓋當文勝欲弊之時人
　好自用而夸大於外故舉此以諭太古之
　治而勸之以務内之學也
使民重死而不遠徙
　遂性無求故安土而不遷
雖有舟輿無所乘之雖有甲兵無所陳之使
民復結繩而用之
　不競利不紛爭故復結繩可也
甘其食美其服安其俗樂其業
　内足而外無所慕也惟樂於内則無入而
　不自得故雖疏惡隘陋亦自以爲甘美安
　樂蓋其樂以道不以物也
鄰國相望雞犬之聲相聞民至老死而不相
往來
　望音亡與冠蓋相望義同惟無欲無求故
　如此
　　　右八十章(河上名獨立此章明/安性分則無所企求)
信言不美美言不信
　信則爲實而合道故不必美美則爲觀以
　悦人故未必信
善者不辯辯者不善
　文定曰以善爲主則不求辯以辯爲主則
　未必善也
知者不博
　一以貫之何事於博
博者不知
　
　溺於博者未必知道
聖人無積旣以爲人己愈有旣以與人己愈
多
　爲于僞切助也聖人當體即一一亦不立
　何積之有蓋無藏於中無交於物泊然純
　素無私而已故施其德以爲人而我未嘗
　費推其道以與人而一無盡也○曹曰體
　虚而善應
天之道利而不害聖人之道爲而不爭
　文定曰勢可以利人則可以害人矣力足
　以爲之則足以爭之矣能利能害而未嘗
　害能爲能爭而未嘗爭此聖人與天爲徒
　所以大過人而爲萬物宗者也
　　　右八十一章(河上名顯質自三十八/章至此凡四十四章爲)
　　　(下篇此經二篇通明道德之㫖首立/可道可名爲設教之宗元次標上德)
　　　(下德述因時之澆樸此章寄信美以/彰言教論善辯以戒修行述知博以)
　　　(示迷悟陳無積以教亡遺假有多以/暢法性合天道以論聖人欲使學者)
　　　(造精微於理性之中忘筌蹄於言象/之表故能悟教而忘教以是終焉此)
　　　(蓋叙述者/之大㫖也)
道德眞經集解卷之四










　六爻重而大易之全體微三傳作而春秋
　之初意泯河上公分章定句而老子混成
　之道散夫道不可言聖人欲發人之覆使
　知天地之大全無言而不可得也是經詣
　道之大途學者即此而求自知歸矣迨河
　上公諸人參錯己見註脚紛然或者始有
　多歧亡羊之嘆圭山之集註豈非欲覺冥
　途於晦蝕之中方執塗人之見而問吾故
　廬者耶使其由是而之可直參老子混成
　之㫖矣余嘉其用志勤立言正而贊一註
　脚云寳祐丁丑蒲節天台謝□跋
　昔孔子無常師故萇弘師襄老聃郯子之
　徒皆嘗問焉然觀其語南宫敬叔獨以禮
　樂之原道德之歸屬之老聃則聃豈萇弘
　而下所可比耶其所以責原壤者以學老
　氏而差於老氏固無貶也雖然孔子以實
　有爲理老子以虚無爲道孔子以太極兩
　儀四象八卦爲生生之本老子謂道生一
　一生二二生三三生萬其數亦異孔子欲
　人知道之無物不有無處不在無時不然
　老子欲人求是道於天地萬物之始蓋道
　一也而隨人所指有不同數一也在人所
　用有不同其不同者固不可以强同也至
　其見素抱朴少私寡欲以治心載營魄抱
　一綿綿若存以治身以重爲輕根以靜爲
　動根不矜不伐不爭以應物無爲無欲去
　泰去甚以治國家天下雖聖人不能違也
　是以谷神玄牝程子取焉養氣之說朱子
　取焉吾黨其可輕議之哉圭山董道士所
　註老子道德經集古今諸家之善以發明
　宗㫖雖修煉家自附於老子者本末先後
　亦有辨焉其用工深而有助於老子之教
　多矣覽者毋忽寳祐丁巳年夏前恩平假
　守黄必昌京甫序






