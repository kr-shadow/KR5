#+TITLE: 太極真人說二十四門戒經-唐-
#+DATE: 2018-05-12 10:21:37
#+SOURCE: github.com/kanripo/KR5a0184 master c5f32afc                
太極真人說二十四門戒經
爾時
元始天尊先天地生布炁十方成就萬象人
天之主河嶽之君日月因之以運行四時禀
之以成像作修道梯航爲生死津梁出有入
无應時方便隨縁設教濟度蒼生爲作法身
周徧天下成一切智起無邊心或作帝王身
或作宰官身或作郎吏身或作出家身或作
法師身或作龍王身或作男子身或作女人
身或作乞士身或作下賤身種種形變隨順
世間肉眼凡夫不能見我以不識故多生顛
倒是非人我貪癡因隨愛欲生從執著起便
生地獄結成𡨚家從生至生從劫至劫不曽
覺悟正念身心未入定源起離虚假沈淪惡
道漂浪愛河被業風吹豈能正定三業自種
十惡心生於正法中盡作分别永沈苦悔解
脫無縁常念衆生苦惱無量我今傳戒止惡
防愆能自依行是成道果
太極真人又曰我前五百生中發念修道見
一切法無非真法何以故不以假見故知一
切法無有非真何以故以真知故故知假者
見假眞者見真但作真心即是真智真不離
假變假還真假不離真妄真成假但能斷假
歸真戒成如說奉行晝夜讀誦自無地獄皆
證天堂凡念戒時毎月一日八日十四日十
五日十八日二十三日二十四日二十八日
二十九日三十日月小却取二十七日此名
十直齋日立春日春分日立夏日夏至日立
秋日秋分日立冬日冬至日此名八節齋日
正月十五日七月十五日十月十五日此名
三元齋日正月一日四月一日七月一日十
月一日此名四始齋日正月七日七月七日
十月五日此名三㑹齋日如此等日同業共
行修道戒人或少或多同居靜室清齋讃唱
念誡燒香或在觀中名爲福地掃洒房院即
是玄壇能屈法師誦我妙誡燒衆妙香是時
即有左右官使者三十二天真仙帝君十方
靈官五嶽將吏九州社今山林孟長水府靈
祇十二溪女飛天神王諸天童子無鞅數衆
一時同㑹念誡之所録其功德記發心人當
必爲之削除罪業若能堅固抄寫受持毎能
念之劫劫生生不墮地獄真人說諸戒偈我
今衆等深心慚愧各各受持唯願戒師時時
爲說
苐一誡者不得殺生割斷他命煎煑美味以
　饒一身或自殺教他殺見殺隨喜噉食衆
　生犯者過去受鑊湯地獄罪
苐二誡者不得偷盜取非義財夜入人家晝
　窺園圃承其便勢遂起賊心或自偷教人
　偷見偷隨喜犯者過去受刀山劒𣗳地獄
　罪
第三誡者不得心懷隂謀枉䧟良善見人勝
　巳便欲害他計較不平自求饒益他好我
　認我惡怨他犯者過去受爐炭地獄罪
第四誡者不得口是心非闘亂親戚談說三
　寳䜛謗出家走作唇舌非𥬇良善誹謗聖
　教疑惑兩心說語不平勸生分别犯者過
　去受鐵犂耕舌地獄罪
第五誡者不得違經慢道欺誘他人敗壞靈
　壇侵損常住隱没功德踐踏福地犯者過
　去受剉碓剉身地獄罪
第六誡者不得飲酒醉亂心神凶横無度不
　存禮樂喧悖尊親呌喚神靈驚心損氣犯
　者過去受毒蛇食心地獄罪
第七誡者不得妄言綺語惡口兩舌罵詈尊
　親毀辱師長善言惡對轉爲怨讎犯者過
　去受鎔銅灌口地獄罪
第八誡者不得行邪心曲躭婬愛色執著生
　迷離他恩愛奪人寵念隔絶他家犯者過
　去受抱銅柱地獄罪
第九誡者不得慳貪恡惜財物自求饒益𡜍
　妬他人呪詛一切更相猜忌彼此怨深犯
　者過去受鐵輪地獄罪
第十誡者不得破齋破戒不孝不仁偷𥨸齋
　食隱没廚供令彼功德使不周圓犯看過
　去受運石培山地獄罪
第十一誡者不得毀拆尊像偷𥨸幡花自將
　供養充衣裳卧具犯者過去受卧鐵床地
　獄罪
第十二誡者不得見功德破壞屋舍傾崩不
　好修營心懷虚過犯者過去受劒林割切
　身心地獄罪
第十三誡者不得因到人家見他有物便即
　貸借方便不還羅織貧窮非理逼奪犯者
　過去受寒氷地獄罪
第十四誡者不得見人有憂心生歡喜見人
　苦惱心即快他見人有財常思下脫見人
　好心常自憎嫌犯者過去受鐵釘釘身身
　生猛火地獄罪
第十五誡者不得不洗手漱口直進道場侵
　觸經像穢汚靈文心不恭敬多生懶慢犯
　者過去受鐵杖亂考地獄罪
第十六誡者不得探巢破卵傷胎墮子非理
　枉横截斷生路犯者過去受大石壓身地
　獄罪
第十七誡者不得裸形露體於天地日月星
　辰之下三明六昧之中犯者過去受䥫錐
　剌身地獄罪
第十八誡者不得耗蠹常住攀摘花果損折
　園林穢汚觀舍不生慚愧是輕福地犯者
　過去受吞鐵丸地獄罪
第十九誡者不得雜食葷辛葱蒜韮薤身中
　臭穢神靈不居念誦修持觸犯靈聖犯者
　過去受吞火食炭地獄罪
第二十誡者不得自以爲是非笑他家於諸
　法中横起人我執心自著不見正真犯者
　過去受磑磨碓擣地獄罪
第二十一誡者不得將諸毒藥方便施人損
　他性命毎結怨嫌犯者過去受百毒惡汁
　灌煑身心地獄罪
第二十二誡者不得計筭三寳離隔六親不
　念捨施唯求自饒言作兩心不行一信犯
　者過去受㧞舌地獄罪
第二十三誡者不得將齋食就葷辛酒肉相
　和共食不敬齋法諸天罰人犯者過去受
　鐵鎻鎻身不得託生地獄罪
第二十四誡者不得自倚豪强欺誘貧賤離
　拆男女不信天真生兩見心不斷人我自
　行非去不識罪因犯者過去受鋸解身心
　地獄罪
太極真人又曰此二十四門誡者身之大患
犯者鋒刀萬劫常考生魂凡人或遍身楚痛
或身自青赤心懷憂愁此是生魂𡨋司將考
當須各隨力分燒香入齋行道禮懴持心受
誡念无上天尊布施然燈廣造功德更無再
犯其罪必除
真人又曰几欲學道先須齋戒洗心防患持
戒功德多於微塵微塵之數見而可量齋戒
之功无窮无盡一人持戒九祖生天合家蒙
恩臨難分解縱盡家産巳將布施還須持此
戒經若學道不持此戒終各不成就能持此
戒者即有諸天帝王天真大聖神仙玉女无
極世界一切靈司燒香然燈證持戒者得福
无量尅成道真諸天香花因便迎接必將此
軰隨願徃生若善男子善女人聞此戒經心
生歡喜惡業便除能捨慳貪將清淨財贖所
傳經戒發起回向持心精勤若爲亡人臨送
之夜或經初七乃至終七持誦此戒即得魂
飛淨境託生天堂懷姙婦人聞此戒經臨難
分解若爲巳身厄難消除苦縁闔家得福无
量戒約煩惱隔絶魔心努力勤修早求解脫
諸天同唱而說偈言
一切修學人誓願成真道慈悲念誡文
隨聲斷煩惱永離生死苦得成无上道
歸心向正真紅顔不衰老


太極真人說二十四門戒經(終)












