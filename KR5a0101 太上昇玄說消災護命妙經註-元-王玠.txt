#+TITLE: 太上昇玄說消災護命妙經註-元-王玠
#+DATE: 2016-06-11 12:26:48
#+SOURCE: github.com/kanripo/KR5a0101 master f9b49d14                
太上昇玄說消災護命妙經註收八
　　　　脩江混然子註
太者無也上者極也昇髙也玄妙也說開
化也消滅也災害也護保也命身也妙玄
之又玄也經心也徑也人人共行之徑路
也天尊言無極大道化生天地萬物之多
無物不有其妙唯人得其秀而最靈然雖
靈也人生風土不同禀受則有殊異是有
賢愚不等故天尊以慈憫力開方便門普
化世人明本來之眞性全見有之身命以
心鍊念以情歸性然黙運天機流精化氣
㑹於乾宫充周四體乃謂之昇玄運符火
以鍊神嚥金液以鍊形形强神清諸邪不
入百病不生長生久視超塵出劫乃謂之
消災護命若有能受持此道運行一身與
聖仙並駕與天地同軀是爲妙經也道德
經謂善人不善人之師不善人善人之資
故無棄人所以衆生雖是有貪愛之心其
中皆有善智之性天尊說此經開化妙理
以喻後之來者流通讀誦究竟大道之由
　悟之者愚可以智濁可以清超凡入聖自
　然消災滅罪保命乃得延年豈不是妙經
　也哉頌曰無極玄元始巍巍靈寳尊昇玄
　弘教化顯道說經文
爾時元始天尊在七寳林中五明宫内
　爾時者昔混沌之時也元始者祖氣也天
　尊者一靈至貴天上地下唯此獨尊也七
　寳林者心也神也五明宫者黃庭也以世
　法釋當龍漢之初八角垂芒一㸃祖劫之
　氣化正氣萬道浮滿空中結成聖體一神
　含妙萬有乃强名曰元始天尊也當說之
　時在始青天七寳林中五明宫内也以道
　用言人人之生皆有元始天尊此言一㸃
　眞陽之氣居於生門宻户中間空懸一竅
　乃曰天心性亦寓焉爲萬神朝㑹之祖是
　謂元始天尊者也凡遇一陽初動當轉經
　之時則神下墜玄關鼓巽風吹發離宫三
　昧之火追二氣於黃道㑹三性於元宫混
　融成丹所以鍊性如金之堅全藉火力以
　鍜鍊火以七言土以五言是以在七寳林
　中五明宫内者也此即度人經所謂元始
　懸一寳珠大如黍米在空玄之中去地五
　丈登引天眞之道也頌曰元始先天地無
　爲浩劫宗一心抱衆體眞下翫眞空
與無極聖衆倶放無極光明照無極世界
　此承上言一神正位萬神朝宗以世法言
　當天尊說經之時則諸天諸地三界十方
　無極聖衆一時同㑹於七寳林中五明宫
　内咸聽說經之妙是時放無極光明照無
　極世界也以道用言凡作丹之時以天罡
　之斡運逆回斗柄之機則通身萬神萬氣
　同㑹於心薰蒸片餉即得神清氣爽心廣
　體胖靈含空妙萬竅光明是照無極世界
　也此即與度人經所言上聖髙尊妙行眞
　人無鞅數衆淨空而來俱入寳珠之内既
　入珠口不知所在法事粗悉諸天復位倏
　歘之間寂無遺響是也頌曰一黍藏天地
　諸眞集聖軀慧光生恍惚徧界照虚無
觀無極衆生受無極苦惱宛轉世間輪廽生
死漂浪愛河流吹慾海沉滯聲色迷惑有無
　觀者洞觀也無極者言天下人物之多生
　生不盡之意也衆生者下愚貪愛之人也
　及其一切含靈之物皆是衆生此一節以
　下天尊居靜極之中以智慧目洞觀大
　之内劫濁之間有等貪夫俗子下愚之人
　不畏天命不惜生身紛紛貪愛形雖人身
　心如禽獸也柰何此等衆生不識人倫不
　懼國法心爲形役逐利迷情舍死貪求了
　無厭足造成種種之愆作下無遮罪業一
　旦自招殃咎天災罪己小則自陷一身大
　則禍連骨肉是以受無極苦惱宛轉世間
　輪廻生死於六道之中永無出期漂浪於
　愛河流浪於慾海之地汩没沉淪無有休
　息天尊憐憫衆生之苦深可痛哉故以此
　等由開化世人早悟回頭殊不知造惡者
　必有惡報如影隨形竟不尋思至此唯務
　縱念所爲沉滯於聲色耳中聽眼中見紛
　紜馳逐於外自身精神耗散化爲異類而
　不復猶自不醒迷惑有無而終不攺也頌
　曰衆生心自昧造業受輪沉愛滯於聲色
　何如獸與禽
無空有空無色有色無無有無有有無有終
始暗昧不能自明畢竟迷惑
　此一節承上言衆生迷惑有無不自醒悟
　於此故言大道之始本無形無情無名因
　氣化生物一分爲二遂有形有情有名衆
　生所以不得眞道者執著幻形爲有昧了
　本來之性道本不空執著爲空道本無色
　執著有色道本無形執著有形道虚眞有
　執著無有以此爲有妄心不信眞道不知
　其來不知其去是以終始暗昧不能自明
　畢竟迷惑故造惡作非遭於濁辱受報無
　休永失眞道也頌曰大道本無色眞空非
　是空若人明得透顯出舊家風
天尊告曰爾等衆生從不有中有不無中無
不色中色不空中空非有爲有非無爲無非
色爲色非空爲空空即是空空無定空色即
是色色無定色即色是空即空是色
　空者道虚無體也色者一切有形之物也
　此一節以下天尊慈憫世人不悟眞道於
　此丁寧反覆告戒形容道之體用教人如
　此悟見大道至虚無體因不虚立故生形
　以立道形爲道之室道爲形之用是以有
　其形必有其神必有其道人之元神本是
　虚靈因形所梏障礙不靈譬如空中有日
　千江同色水清月明水濁月昏月不離水
　水不離月形不離神神不離形形有敗壞
　神無生滅人生不過假此幻形以成於道
　何故衆生如此之愚執此幻形被他所使
　棄其本逐其末終不悟性命之理天尊故
　言爾等衆生可以諦聽吾說從不有中有
　者此言形非長有不可認形爲有不無中
　無此言人性虚靈亘古亘今不生不滅不
　可以性爲無也不色中色者此言大道清
　虚本無其色不貪迷其色也不空中空者
　此言人神含妙主宰萬機本無其空不可
　固執爲空也非有爲有者此言人初生爲
　赤子之時本來素儉非有今日不可貪生
　厚利爲我之有也非無爲無者此言人物
　之生一身一竅一物一太極造化妙理無
　不在人一身不可棄我之有而爲無者也
　非色爲色者此言大道沖虚無物不貫天
　地神明無處不存本無形色之可覩不可
　執其非色而爲色者也非空爲空者此言
　成道之人變化自在劫劫長存本來非空
　而實有不可執著爲虚無而笑之爲空也
　空即是空空無定空者此言大道無形變
　化莫測生天生地生人物豈有定空之理
　至如青天白日一時風雲雷雨變化頃刻
　徧滿大千世界是也知人性靜之時乃太
　空也一時發其喜怒神機不測亦復如是
　豈不是空無定空者也色即是色色無定
　色者人以眼觀色眼即色也若能覺之得
　色觀色廻光返照了徹心空色皆無也且
　夫天地之間隂陽化生萬物隨氣成質隨
　質變色有情而變無情貞女化爲石山蚯
　化百合之類無情而變有情丹楓化羽人
　腐草化爲螢之類萬物皆化輪廻無期豈
　不是色無定色者也是以即色是空即空
　是色豈不聞金剛經云無我相人相衆生
　相壽者相凡有所相即是虚妄若是諸相
　非相即見如來斯言至矣學人於此玩味
　其庶幾乎頌曰道妙非空法人迷幻色心
　有無都放下陸地盡平沉喝㑹得麽行
　到水窮山盡處鳥啼花笑一般春
若能知空不空知色不色名爲照了始達妙
音識無空法洞觀無礙入衆妙門自然解悟
離諸疑網不著空見
　此一節承上文而言爲化衆生其有能悟
　之者不墮頑空不著邪見唯存一心湛然
　常寂了了眞空無所不知無所不透道在
　我而不在於彼若領悟至此地位方信知
　空不空知色不色是以名爲照了始達妙
　音識無空法洞觀自在此心通於他心無
　物不盡其性穿山透石無有隔礙於我慧
　性生明廣照無際所以入衆妙門自然解
　悟頭頭是道物物同眞一切疑網盡行掀
　翻獨露本來不著空見也頌曰空空本不
　空色色即非色直下悟玄機知白守其黑
清靜六根斷除邪障
　清靜者虚心實腹也六根者眼耳鼻舌身
　意也斷絶也除去也邪障一切塵勞色慾
　也此承上言不著空見之意於此教人清
　靜其六根絶去其邪障内不出外不入自
　然神清氣靜六根安寧邪障斷除矣頌曰
　了徹一心通天徹地陽威隂消邪魔退位
我即爲爾說是妙經名曰護命濟度衆生傳
教世間流通讀誦
　我者天尊自稱也爾者言悟道之人也說
　開化也妙玄也經心也猶路也人人共行
　之路也濟者接引之意也度者超彼岸也
　此一節天尊故言世人若能悟道明徹不
　被形縛不著邪障所蔽透得向上機關至
　此田地方纔可與爾言說大道之宗轉經
　之妙這誦經之者可以通神悟之者可以
　養命得之者可以長年是名曰護命濟度
　衆生傳數世間使人人流通讀誦願得箇
　箇早悟圓成豈不稱天尊之心哉頌曰箇
　箇身同道人人心是經精凝神氣固護命
　保長生
即有飛天神王破邪金剛護法靈童救苦眞
人金精猛獸各百億萬衆俱侍衞是經
　此章以世法言凡好道持誦是經之人當
　依經說有如是神童猛獸侍衞誦經者身
　以道用言飛天神王者意轉靈寳昇玄之
　道也破邪金剛者武鍊也護法靈童者文
　烹也救苦眞人者退魔也復其天心也金
　精猛獸者五色師子也總而言之凡行靈
　寳之時則當轉護命之經命吾黃意入東
　海鞭起潜龍駕火輿上昇玄谷之宫乃曰
　飛天神王倒流黃河之水作他崑崙蕩氛
　之霖乃曰破邪金剛從西山跨白虎以歸
　家乃曰護法靈童戰退强魔元神復位乃
　曰救苦眞人身坐空玄五色師子之上凛
　然肅正其威儀乃曰金精猛獸通身萬神
　萬氣悉歸一心乃曰各百億萬衆俱侍衞
　是經也學人能悟此妙内有黙運綿綿如
　是之功外則自有十天善神長擁護其人
　斯經玄妙不可思議功德也哉頌曰一㸃
　無多子超凡入聖基道髙魔自伏神妙頭
　威儀
隨所供養捍厄扶衰度一切衆生離諸染著
　此言有道誦經之人隨身所至自有神明
　擁護供養外則攝伏羣魔内則通眞顯聖
　一切含靈皆沾道廕有情無情咸登彼岸
　所以捍其厄而扶其衰度一切衆生離諸
　染著也頌曰道妙無窮神化莫測救度衆
　生扶衰捍厄
爾時天尊即說偈曰視不見我聽不得聞離
種種邊名爲妙道
　此天尊說經已畢不敢自讚故尊稱爾時
　天尊即說偈言形容大道之妙總結此經
　一篇之玄此四句偈爲學人喫緊處老子
　所謂視之不見名曰夷聽之不聞名曰希
　摶之不得名曰微所以道在天地天地不
　知道在萬物萬物不知澄之不清撓之不
　濁動中不動靜中不靜妙體至虚靈應萬
　有不可得而形容也可以離形棄智即此
　用不見中親見見中不見不聞中親聞聞
　中不聞黙識心通神領意㑹到此之間自
　離種種諸相方名爲妙道也豈不爲學人
　希有之功者乎頌曰大象無形大音希聲
　虚空粉碎神昇太清

太上昇玄說消災護命妙經註















