#+TITLE: 虛皇天尊初真十戒文--
#+DATE: 2016-06-11 12:26:49
#+SOURCE: github.com/kanripo/KR5a0181 master 5466df81                
虚皇天尊初真十戒文
　謹按
虚皇天尊言出家超俗皆宿有良契故能獨
　㧞常倫若慎終如始精至修錬當福及七
　祖慶流一門所謂九層之臺起於累土千
　里之行始於足下入道之門積德之基亦
　必由此始開度之時宜受初真之戒其戒
　有十爾當受之
第一戒者不得不忠不孝不仁不信當盡節
君親推誠萬物
　按傳曰仙經萬卷忠孝爲先盖致身事
　君勤勞王事所以荅覆庇之恩也修身慎
　行善事父母所以荅生育之恩也事師如
　事父母所以荅教誨之恩也民生於三事
　之如一乃報本之大者加以仰不愧於天
　俯不怍於人敬信神明所以荅造化之恩
　也併前三事謂之四恩至於祝
　國延禧除妖却害化民爲善禆王化之所
　未及乃出家之忠也生則誘其親以惜福
　向道死則爲之遷神福郷其處巳則離諸
　恩愛息諸塵縁專精一心勤於學道道功
　既就則雖億劫種親皆得超度上可以報
　四重之恩下可以濟三途之苦廼出家之
　孝也至於不仁者欺心妄作越禮非爲不
　信者虚誕自矜華辭惑衆要當知大忘者
　不昧其心至一物不欺大孝者不悖於理
　至一體皆愛然則一語欺心非忠也一事
　悖禮非孝也故忠孝爲諸戒之首百行之
　源學者之先務也若能依上遵守而行則
　可以盡節
　君親推誠萬物矣
第二戒者不得隂賊潜謀害物利巳當行隂
德廣濟群生
　夫隂賊潜謀者是暗中使人爲非教唆詞
　訟之謂也令人入於䧟阱憲網之中而自
　得快樂害物利巳之念迨不可勝言若或
　返照廻光化人爲善則廣隂德普濟群生
　斯廼入道之第一義也
第三戒者不得殺害含生以充滋味當行慈
惠以及昆蟲
　盖不殺生者所以存仁愛也夫禽獸旁生
　性命同禀有夫婦之配有父子之情有巢
　穴之居有飲食之念愛憎喜懼何異於人
　能懷惻隱之心不忍殺戮而食以證慈悲
　之行不亦善乎或心雖仁民愛物而迹廼
　混俗衆中有所未便則不起意殺不下手
　殺不眼見殺三淨是則飲食隨縁又何殺
　生之有且聖賢於肉食固未常必其有无
　而仁愛之及物亦何常間乎彼此如網解
　三面迹逺庖廚釣而不綱弋不射宿啓蟄
　不殺方長不折德惠之普人蟲草木一視
　同仁後之不肉食者果能然乎又當知人
　生衣食之豐儉皆因前世修積之淺深今
　日分應所受廼能節之則當來之福益厚
　莫可量也果能如是則慈惠以及昆蟲豈
　虚言㦲
第四戒者不得淫邪敗真穢慢靈炁當守真
操使无缺犯
　盖不淫邪者所以戒亂倫也夫有家者特
　爲繼後承先而設故憑媒議通書娉明白
　婚娶又爲酒食以召郷黨僚友以厚男女
　之别則夫婦之道禮所當然實不犯他人
　之色又何淫之有娼妓之徒名曰下賤正
　以其苟合亂人倫也若親此軰是與等矣
　然前代仙師亦有㳺戯妓門者盖或以試
　錬道心令見境不動或從化導有縁令背
　塵合覺後之凡夫或引以證巳實乃左道
　濫逰真妄不同仙凡異致端人正士自善
　主張未必溺於其所惑也其出家超俗者
　皆因宿有善慶所以獨拔常倫果能頓息
　塵縁斷絶色慾精修道行當證仙階福及
　九祖慶流一門經曰仙人道士非有靈質
　積精養炁以成真者此也然或初基未明
　志節早宜修省以勗將來母負善因復墮
　塵網當守真操使母缺犯則福德日新道
　功可就矣
第五戒者不得敗人成功離人骨肉當以道
助物令九族雍和
　夫不敗人成功者盖聞人有一善則賛和
　之聞有諸惡必當掩之使之成功不至喪
　德又不離人骨肉者或見有親族不和父
　子夫妻兄弟師友因矛盾而至參商者當
　以道勸勉使之雍和令不離間則人倫不
　廢道義兩全實登真之要路也學道之士
　宜各體知
第六戒者不得䜛毁賢良露才揚巳當稱人
之美善不自伐其功能
　盖誠爲入道之門語者心之聲也語之妄
　由心之不誠也心既不誠而謂之道是謂
　背道求道无有是處但遇賢良而䜛毀之
　則露才揚已自伐功能皆非正士之所宜
　有必當稱人之美善庶㡬成已之功勤此
　固學者之深戒也
第七戒者不得飲酒過差食肉違禁當調和
氣性專務清虚
　夫不飲酒者所以戒亂性也盖酒本以行
　禮浹洽和氣古人主賔百拜終日而不至
　醉示有節也後人嗜慾无厭縱飲謀醉遂
　至形骸顛倒禮法喪失或以致病或以搆
　禍㒺覺其非儻隨平日酒量深淺減節飲
　之不使過量又何亂性之有且食肉違禁
　者如牛之有功犬之有義鴈之有序鯉鱔
　朝斗此等之肉又安忍食之能推此心戒
　而不食則可以調和氣性感格真靈專務
　清虛而道業日新玄功時着矣凡所學者
　宜自慎焉
第八戒者不得貪求無厭積財不散當行節
儉惠恤貧窮
　夫人之貧富命禀生初悉已前定若生財
　有分用盡還來若胎骨受貧廣求不富能
　明此理一切取覔付之自然非己之財不
　妄取非義之財不苟得合得之財隨分取
　可不䧟於貪求無厭之慾亦有積而不散
　致招殃禍者然吾黨之士先須識破幻假
　以惠恤貧窮節倫謹守隨縁度日勿苦貪
　求常使心地虚閑物欲消遣乆則自然與
　道合真矣
第九戒者不得交㳺非賢居處雜穢當慕勝
已棲集清虚
　夫初心出家未能獨立須仗叢林或結道
　伴逓相扶持不至偏頗然友分三等有雲
　朋霞友有良朋知友有狂朋恠友凡有志
　節錬心地究罪福絶塵情逍遥方外同志
　相求遂與爲友此等謂之雲朋霞友以其
　心與雲霞相似塵事礙他不住故也又有
　習學經書髙談闊論此等謂之良朋知友
　以其不錬心亦不能作惡故也又有一等
　不治心地不習經典不顧罪福出語乖訛
　作事狂横觸着一毫便起爭闘誇强逞俊
　恃力恃勝欺壓良善相率成黨此等謂之
　狂朋恠友此三等人身謝之後各有安置
　去處隨其功業各得受報其雲朋霞友升
　入无形逰宴玉京或爲神仙或爲天官其
　良朋知友塵心未盡不出人倫其狂朋恠
　友受了十分供養全無功德填還口債或
　墮酆都或墮旁生輪迴苦惱若到如斯悔
　之何及如上三友宜審擇焉學者思之各
　㝷長便當慕勝巳棲集清虚不負父母遣
　子出家之心不孤
　聖朝開教度人之意所宜體悉庶獲成功
第十戒者不得輕忽言笑舉動非真當持重
寡辭以道德爲務
　按古云端謹嚴重不富即貴輕浮薄劣不
　夭即貧而輕忽語言脇肩謟笑曲學阿世
　小人之歸實非正士之所宜有況持重寡
　辭動容中式乃進道之要誠達者之所當
　爲若能恪守力行何患乎髙尚之不至歟


虛皇天尊初真十戒文(終)










