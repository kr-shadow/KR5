#+TITLE: 黃帝九鼎神丹經訣--
#+DATE: 2018-05-12 10:21:58
#+SOURCE: github.com/kanripo/KR5c0283 master 26066352                
黄帝九鼎神丹經訣卷之一(二同/卷)温一
黄帝受還丹至道於玄女玄女者天女也黄
帝合而服之遂以登仙玄女告黄帝曰凡欲
長生而不得神丹金液徒自苦耳雖呼吸導
引吐故納新及服草木之藥可得延年不免
於死也服神丹令人神仙度世與天地相畢
與日月同光坐見萬里役使鬼神舉家昇虚
無翼而飛乗雲駕龍上下太清漏刻之間周
遊八極不拘江河不畏百毒黄帝以傳玄子
誠之曰此道至重必以授賢者苟非其人雖
積金如山地方萬里亦勿以此道洩之也得
一足仙不必九也傳受之法具以金人一枚
重九兩金魚一枚重三兩投東流水爲誓金
人及魚皆出於受道者也先齋沐浴設一玄
女座於水上無人之地燒香上白欲以長生
之道用傳某甲及以丹經著案上置座在此
今欲夾道向北伏一時之中若天晴無風可
受之受之共飲白鷄血爲盟並傳口訣合丹
之要及投金人金魚於水萬兆無神仙骨之
者終不得見此道也
黄帝曰欲合神丹當於深山大澤若窮里曠
野無人之處若於人中作之必於高墻厚壁
令中外不見亦可也結伴不過二三人耳先
齋七日沐浴五香置加精潔勿經穢汙喪死
嫁女之家相往來黄帝曰欲市其神藥必先
齋七日以子丑日沐浴以執日市之當於月
德地坐勿與人爭貴賤玄女曰作藥以五月
五日大良次用七月七日始以甲子丁巳開
除之日爲善甲申乙巳乙卯次之作藥忌日
春戊辰己巳夏丁巳戊申壬辰己未秋戊戌
辛亥庚子冬戊寅己未癸卯癸酉及月殺及
支天季四孟仲季月收壬午丙戌癸亥辛巳
月建諸朔望皆凶不可用以起火合神藥愼
不得與俗間愚人交通勿令嫉妬多口舌人
不信道者聞知之也神藥不成神藥成便爲
眞人上天入淵變化恍惚可以舉家皆仙何
但一身俗人惜財不合丹藥及信草木之藥
且草木藥埋之即朽煮之即爛燒之即焦不
能自生焉能生人可以療病益氣又不免死
也還丹至道之要非凡所聞
黄帝曰起火時當於釜邊施祭以好白酒五
升牛羊脯各三斤黄粱米飯二升大棗三升
梨一斗熟雞子三十枚鯉魚三頭各重三斤
凡用皆三案案皆用二杯燒香再拜祝曰
小兆臣某共誠惟大道君老君太和君哀小
兆臣某貪生樂道某令藥不飛不亡皆使伏
火藥已好善隨手變化黄白悉伏服藥飛仙
朝於紫宫命長無極得至眞人行酒起再拜
畢諸赤果木橘柚皆上之訖然放火如法黄
帝曰欲作神丹皆先作玄黄
玄黄法取水銀十斤鉛二十斤納鐵器中猛
其下火鉛與水銀吐其精華華紫色或如黄
金色以鐵匙接取名曰玄黄一名黄精一名
黄芽一名黄輕當納藥於竹筒中百蒸之當
以雄黄丹砂水和飛之(雄黄丹砂水在/三十六水中)黄帝
曰又當作六一泥
泥法用礬石戎鹽鹵鹹礜石四物先燒燒之
二十日東海左顧牡蠣赤石脂滑石凡七物
分等多少自在合擣萬杵令如粉於鐵器中
合裏火之九日九夜猛其下火藥正赤如火
色可復擣萬杵下絹篩和百日華池以爲泥
當開以泥赤土釜土釜令可受八九升大者
一斗塗之令内外各厚三分暴之於日中十
日令乾燥乃取胡粉燒之令如金色復取前
玄黄各等分和以百日華池令土釜内外各
三分暴之十日令大乾燥乃可用飛丹華矣
又法作藥釜及六一泥訖之時著瓮内蓋口
陰乾瓮去地三四尺勿令濕
第一神丹名曰丹華作之法用眞砂一斤亦
可二斤亦可十斤多少自在隨人富貧納釜
中(云以鹵鹹/覆擣之)以六一泥塗釜口際會無令洩
也謹候視之勿令有拆如髮則藥皆飛失其
精華但服其糟滓無益也塗訖乾之十餘日
乃可用(不乾燥不/可火之也)先以馬通糠火去釜五寸
温之九日九夜推火附之又九日九夜以火
壅釜半腹又九日九夜凡三十六日可止火
一日寒之藥皆飛著上釜如五彩琅玕或如
奔星或如霜雪或正赤如丹或青或紫以羽
掃取一斤減四兩耳若藥不伏火者當復飛
之和以玄水液龍膏澤拌令浥浥復置玄黄
赤土釜中封其際如始法猛火飛之三十六
日藥成凡七十二日畢矣欲服藥齋戒沐浴
五七日焚香乃以平旦東向禮拜長跪服之
如大黍粟亦可如小豆上士服之七日乃升
天中士服之七十日得仙愚人服之以一年
得仙成以其丹華釜飛第二之丹及九丹一
切神丹大善也玄女曰作丹華成當試以作
金金成者藥成也金不成者藥不成藥未伏
火而不可服也或塗釜不密或是犯禁所致
云更准前飛之試之龍膏丸之如小豆者致
猛火上鼓囊吹之食頃即成黄金又以二十
四銖丹華點粉汞一斤亦成黄金黄金成以
作筒盛藥又以一銖丹華投汞一斤若鉛一
斤用武火漸令猛吹之皆成黄金也斤與銖
愼勿多多則金剛少則金柔皆不中槌也又
云金若成世可度金不成命難固徒自損費
何所收護也
第二神丹名曰神符也取無毒水銀多少自
納在六一泥釜中封之乾訖一如調治丹華
法也飛之九上下寒發掃取和以鯉魚膽復
封塗如初復飛之九上下寒發掃取和以龍
膏名曰神符取鉛黄華十斤置器中以炭火
之即又取水銀七斤投鉛中猛火之須臾精
華俱上出狀如黄金又似流星紫赤流珠五
色玄黄即以鐵匙接取之得十斤即化九轉
名曰丹華之黄一名玄黄之液一名天地之
符即擣治汞化爲丹名曰還丹聖人祕之非
凡俗道士之所知見也非殊達者不能知也
火名子明汞亦名子明一者鉛精也一名太
陰一名金公一名河車一名姹女一名立制
石下愚治調直用山中立制石實非也眞人
曰石膽皆出鉛中凡人愚昧治調神藥反用
羌里石膽非也去道萬里爲藥故不成也眞
人曰以丹砂精化爲流珠霜雪鉛精化爲還
丹黄白乃成服之神仙矣不用此二物調治
藥雖得丹服之猶候死矣太陰者鉛也太陽
者丹也取汞九斤鉛一斤合置赤土釜中猛
火上從平旦至日午上晡一云日下時水銀
與鉛精俱出如黄金色名曰黄精一名黄芽
一名黄輕一名黄華以井華水火之名曰黄
華池一名黄龍一名黄服一名立制石取玄
黄和以玄水液合如封泥丸之納赤土釜中
以六一泥内伏之令各厚三分令乾十日無
令泄以馬通若糠火火之八十日當成金藥
取玄黄一刀圭納猛火以鼓囊吹之食頃皆
消成黄金黄金若不成藥仍生未可用也當
更納赤土釜中如前封泥火之八十日藥乃
可用服矣玄黄一名伏丹一名紫粉欲服之
當以甲子日平旦向東再拜服如小豆吞一
丸日一百日神仙萬病皆愈大癲大癩並愈
無所不瘥即服以百日華池和玄黄令如泥
以置苴兩赤土釜中内外各厚三分納水銀
一斤亦可十斤作藥多少任意三斤可以仙
一人耳可得玄黄精十兩取汞三斤納土釜
中復以玄黄覆其上厚二寸許以一土釜合
之封以六一泥外内固濟無令泄置日中暴
令大乾乃火之濕者不可得火即坼破如調
丹華法以馬通若糠火火之九日夜寒一日
發之藥皆飛著上釜狀如霜雪紫紅朱緑五
色光華厚二分寸餘以羽掃取之和以黄狗
大膽亦可以河伯餘魚者訣云是鯉魚膽和
之一云以此玄黄令如封泥注云其所丸之
物訣云是水泉也復丸納土釜中已下同丸
納土釜中復以玄黄覆之令厚一寸一云釜
合蓋之以六一泥封之如初法暴十日令大
燥乃火之濕者不可也得熱釜即拆也復火
九日夜可止一日寒之發開以羽掃取著上
釜精飛若但紫名曰神符還丹和以龍膏丸
如小豆常以甲子平旦東向再拜長跪服之
百日與仙人相見玉女來至於是從諸神方
而飛行矣欲渡大水和神符以龍膏若河伯
餘以塗足下行水上足不没溺也欲入火服
一丸即不熱也服藥百日三尸九蟲皆自敗
壞長生不死也
第三神丹名曰神丹也先以六一泥泥兩赤
土釜内外令厚各三分又取牡蠣赤石脂磁
石法無磁石存本不改凡三物分等調治之
萬杵令如粉和以百日華池令浥一云以苴
釜中塗釜内服又以玄黄華著此苴上令厚
一寸許乃取帝男二斤(雄黄/也)帝女一斤(雌黄/也)
先以百日華池小沾之濡之乃即上不敢飛
乃鐵臼中調擣之萬杵令如粉上釜中復蓋
以黄粉令厚一寸許以一釜合之封以六一
泥勿令泄氣乾之十日乃以馬通糠火火之
九日夜火去釜邊五寸也以推火擁之九日
夜也推火至釜一日猛火九日夜以大壅至
釜半腹火之九日夜止凡三十六日一日寒
之以羽掃飛精上著者和以龍膏通納釜中
也復泥封之乾之復火之三十六日一云二
十七日止一日寒發之以羽掃取之名曰飛
精治之者曰神丹上士服之一刀圭日一五
十日神仙中士服之百日愚人服之一年乃
神仙矣凡夫男女小兒奴婢六畜以與服之
皆仙而不死矣辟五兵帶繫之夫神多所衛
護辟兵服丹百日諸神仙來迎之即玉男即
玉女即玉童山卿澤尉皆來侍從見形如人
度代無種事在人耳
第四神丹名曰還丹取礬石礜石代赭戎鹽
牡蠣赤石脂土龍矢雲母滑石凡九物皆燒
之一日一夜猛其火皆合治擣令如粉和以
左味令如泥以苴一釜中納汞一斤次以帝
男次以曾青次以礬石亭脂次以鹵鹹次以
太一禹餘糧次以礬石礜石在上而水銀獨
在下也凡七物各異器調擣之令如粉以水
銀一斤獨在下餘先乃以次納之以一釜合
上以左味和六一泥泥之封令密暴之十日
置鐵弋三柱上令高九寸以馬通糠火火之
去釜底五寸候其火九日夜没增火至釜半
腹九日夜常以濕布加釜上令藥不飛視布
乾取復濡濕之凡八十一日止寒之一日發
之藥皆飛著上釜釜出五色飛法一同藥之
要也以鷄羽掃取之合以百草花以井華水
一服之一百日朱雀鳳凰翔覆其上神人玉
女至二百日登天入地仙人來侍一年太一
以雲車龍馬迎之矣服此丹令人不飢不渴
百歲輒飲石泉食棗栗二十枚牛羊脯五寸
又以還丹塗錢用市物錢即日皆自還至以
還丹書人目匡郭上百鬼皆走避去又以藥
一刀圭粉水銀一斤火之立成黄金一法以
龍膏和藥火之九日夜乃成眞金也
第五神丹名曰餌丹取汞一斤置六一釜中
又取帝男一斤擣之如粉加汞上禹餘糧一
斤擣之如粉加帝男上以六一釜合之封其
際以六一泥泥之令乾加馬通糠火火之九
日夜止更以炭火燒之九日夜乃止火寒之
一日發之藥皆飛著上釜如霜雪以羽掃取
之和以龍膏少室天雄分等乃鷄子服一云
鷄子血一刀圭三十日羽飛仙矣萬神來侍
衛玉女皆可役神仙迎之上昇天矣百鬼社
稷神風伯雨師皆來迎之可使役
第六丹名曰鍊丹取八石而成之八石者取
巴越丹砂帝男帝女飛之曾青礬石礜石石
膽磁石凡八物等分多少在意異擣令如粉
和以土龍膏乃取土龍矢二升以黄犬肝膽
合爲釜牡蠣赤石脂各三斤擣令如粉以左
味和爲泥塗釜内外各厚三分乾之一法八
味多少自在以土龍膏土龍矢一升以和黄
狗膽合土龍矢二升牡蠣赤石脂末之如粉
和以爲泥塗釜内外各厚三分乾之八石各
異末之如粉者乃納丹砂在下次以帝男次
以帝女次以曾青次以礬石次以礜石次以
石膽次以磁石磁石獨在上以六一釜合之
以六一泥封其會際乾之如上法乃以馬通
糠火火之三十六日止寒之一日發之藥皆
飛上著如霜雪羽掃取之和以龍膏丸如小
豆食後服一丸日一十日仙矣鬼神來侍衛
之役使亦可以作服黄金非但男子女人亦
得飛仙若欲辟穀常絶房事但飲水勿交接
也此丹下滓可療百病一法鉛合之成黄金
以鍊丹刀圭合水銀一斤火之成黄金也一
云柔丹與鍊餌丹相似滑澤易食之
第七丹名曰柔丹用汞三斤以左味和玄黄
合如泥以塗土釜内外各厚三分乃納汞合
以一釜用六一泥塗其際會乾之十日乃火
之如太丹華法三十六日止寒之一日發之
以羽掃取上著釜者和以龍膏服如小豆日
三令人神仙不死以歃瓮汁和之九十歲老
翁服之更二十日白頭黑益陽精陰氣雖交
則生子無數以柔丹畫梧桐爲人也以柔丹
書字奴婢終不逃走八十婦人服之皆有子
長吏服之得遷與鉛合火成金銀一名黄金
第八丹名曰伏丹其色頗黑紫如有五色之
彩取汞一斤亦可多之以玄黄華苴其土釜
令内外各厚三分復擣曾青磁石令如粉以
著玄黄華及曾青磁石末覆汞上以一釜合
以六一泥塗其會際乾之十日乃以馬通糠
火火之九日夜轉以上釜爲下釜復火之九
日夜又復以下釜爲上釜火之九日夜如是
九上九下乃止寒之一日發之以羽掃之取
其飛著上者和以龍膏後還納釜中更火之
一旬乃止寒一日發之以羽掃取飛上著者
擣之如粉盛以金銀筒若生竹筒中常平旦
面東向日再拜長跪以井華水服一刀圭便
爲神仙也以如棗核大著手中而行百鬼銷
滅以此柔丹書門户百邪衆精魑魅魍魎不
敢前又辟盜賊乃至虎狼皆避之若婦人獨
守賫持如大豆者百鬼盜賊遠避不敢來
第九丹名曰寒丹法用赤土釜以六一泥泥
其内外令各厚三分乾之如治丹華法取帝
男帝女曾青礜石磁石各一斤異擣之如粉
先以玄黄苴以六一釜如丹華法乃内流珠
一斤於釜中次以帝男加流珠上次以帝女
次以曾青次以礜石次以磁石磁石最上以
一釜合之以六一泥塗其會際令厚三分復
以土龍矢黄土各半斤令爲泥一云以牡蠣
赤石脂塗其上厚三分又以土龍矢塗厚三
分暴之十日令乾乃微火先文後武九日夜
寒一日發之以羽掃取著上者和以龍膏黄
犬膽丸如小豆許平旦以井華水向日再拜

吞一丸令人身輕百日百病除愈玉女來侍
司命消除死籍名著仙籙飛行上下出入無
間不可拘制坐在立亡輕舉乗雲昇于天矣


黄帝九鼎神丹經訣卷之一




黄帝九鼎神丹經訣卷之二
　　　明神丹之由致取人貴法
臣按還丹之九法也蓋九天元道君九方之
上經上古眞人王喬赤松子黄帝受之於玄
女玄女者天女也第一道明眞人之道素女
眞人者神仙之主也天地之師位曰眞人則
神仙皆師焉眞人先天而生後地而死水不
能漂火不能燒毒不能傷兵不能害神通變
化任己由心役使衆仙靡不成就曉鑒靈藥
通于神明故經曰眞人焉服丹者身則神仙
爲眞人矣能召風伯使雨師也仙人者位昇
百鬼身壓萬精所謂服食小丹雲母八石草
芝藥所致也青腰玉女者風伯之女也殊卑
於玄女素女也玉女者凡人之女也學得道
號爲玉女並神仙之妻妾儀使也此九丹經
本是王喬赤松子黄帝受於玄女非餘小仙
之所傳受也臣按葛洪云按黄帝九鼎神丹
經曰黄帝服之遂以昇天若以呼吸導引及
服草木之藥可延年終不免於死也若服神
丹令人壽無窮也與天齊畢乗雲駕龍上下
太清故黄帝以傳玄子誡玄子曰此道至重
必以授賢者苟非其人雖積金如山勿傳之
也受之者以金人金魚投於流水以爲盟誓
歃血爲盟若無神仙之骨者亦不可得聞見
也得聞見者有此道之分矣夫合丹者求於
名山之中無人之地結伴不過三人先齋百
日沐浴五香致加精潔勿經穢污及俗人往
來不信道者勿令知之此人謗毁神藥藥即
不成成即舉家皆仙不但一身俗人不合神
丹及只信草木之藥且草木藥埋之即腐煮
之即爛燒之即焦停之即朽不能自生何能
生人不能自堅何能堅人乎此九丹者長生
之要也非凡人之所聞見之矣
第一丹名曰華丹經云此丹服之七日得仙
以玄膏丸置猛火上須臾成黄金又以此丹
二百四十銖合水銀百斤火之赤即成黄金
金成者藥成也金不成更封其藥而火之日
數足經云无不成也
第二丹名曰神符丹經云服之百日仙也行
大水以此丹塗足下即可步行水上不没溺
服去三尸九蟲皆即自消亡百病自愈也
第三丹名曰神丹經云服一刀圭百日仙也
以六畜吞亦終不老不死又辟五兵服之百
日得仙人玉女山川鬼神視之皆如人形也
第四丹名曰還丹經云服一刀圭百日仙也
朱雀鳳凰翔覆其上玉女來侍以一刀圭取
水銀一斤火之立成黄金以此丹塗錢物用
之即日却還以此丹書凡人目上百鬼皆走
避之矣
第五丹名曰餌丹經云服之四十日神仙鬼
神侍玉女至也
第六丹名曰鍊丹經云服之十五日仙也又
合汞火之成黄金也
第七丹名曰柔丹經云服一刀圭百日仙也
以秋覆盆汁和服九十歲翁皆有子與鉛合
之火即成黄金也
第八丹名曰伏丹經云服之即日仙也以丹
如棗核者帶之百鬼避走以此丹書門邪精
不敢前又辟盜賊虎狼也
第九丹名曰寒丹經云一刀圭服百日仙人
玉女來侍飛行輕舉經云凡此九丹得合一
丹便仙矣不在悉作之在人所好耳凡欲服
九丹欲昇天則亦隨心如欲且止人間亦任
意便能出入無間不可害矣
臣按金液還丹法合成者依經服一兩便昇
仙若未欲去代且住世爲地仙者齋一百日
服半兩則長生不死萬害百毒不能傷可以
畜妻子若居官秩在意所欲無所禁若後欲
昇天者乃齋更服九丹滿一兩便即飛仙矣
凡欲昇天皆先斷穀過一年方服之也
臣又按眞人九昇經云凡服九丹欲昇天者
如正經上法所服日數也若欲地仙者可如
上之半者以數減之雖減亦長生無間不可
得害後若欲昇天者更服上藥臣按此說凡
服神丹大藥依經日數即輕舉昇天減半服
之即長生不死即是地仙無疑也
臣聞學道不成所由有八一者偶知一事便
言已足劬勞鼎火皓首無成二者雖奇方謂
非實法求之不已遂至蓋棺三者眞僞不分
無師取訣意無一定消棄光陰四者恃所聰
明忽略知法自言已得不盡師心五者眞方
祕訣非易見逢謂在名山歷險損命六者家
無擔石飢寒切逼得如不得知如不知七者
性不專精復無蓄積明師已訣疑而不行八
者所遇之師師素狹劣惜其淺短不盡教之
云道不多矯生寳祕謂以爲實遂至守株也
夫道不在多莫謂小法者即是大丹之中莫
過九鼎之道出自眞人眞人以傳玄女玄女
以傳黄帝帝得之以傳玄子自時厥後得法
爲眞人不聞眞人更親指授得至者則爲可
尚後代貴耳賤目棄近逐遠則秦皇睹安期
而失道漢武求少君而不盡别尋方丈遠涉
滄波卒可成功虚縻爵賞善求者不在任用
巧取者不勞蹴迫軒轅之臨天下廣成不與
焉德政不以爲損也唐堯之有四海而巢由
不佐焉後德不乏也四皓鳳戢於商洛而不
妨大漢之多士也周黨驎跱於林藪而無虧
於孝文之刑措也寵貴不能動其操心安靜
默性惡諠譁以縱逸爲懽以榮任爲滯蕭索
繿縷茹草操耜以芳林爲臺榭以峻岫爲大
厦以翠蘭爲茵褥以緑葉爲帷幄荷裳以代
衮服葵藿以當嘉膳匪躬耕不以充腸匪妻
織不以蔽身守常待終翫其三樂不憚速死
不營苟生辭千金之重聘忽卿相之貴位蕩
然自縱無所修爲咸爲當時稱尚高逸此輩
上不能益國下無以利人良史之談猶稱人
物况有求長生之上道蓋學神丹之大法不
肯役身於俗唯以藥物自助使外患不及内
疾不生舊身改容乆視不死精心不怠校練
衆方得其效驗審其優劣必有以後翫其塵
壤以聲爲朝露八極之内將詎幾人其志遠
矣其益大矣攻務要藉不此一二三人若逼
迫之則不成矣夫景風起而裘爐息王化隆
而奇士退今宇内寧謐休牛放馬烽燧減影
干戈載戢繁弱既韜盧散停廢子房出玄帷
而返閭巷信布釋甲冑而修魚釣况宇宙之
内篤好兹道而能者萬無一也昔黄帝垂衣
裳而理天下飛流珠而化霜雪昇平致政百
一十年道成服餌白日仙去蓋因廣成玄女
之力非自然而得之者也昔吴王伐石以營
宫室而於合石之中得紫文金簡之書不能
讀之使者以問仲尼曰吴王閑居有赤雀𠾑
書以置殿前不知其義故遠咨呈仲尼觀之
曰此是靈寳之方長生之法禹之所服年齊
天地禹將先化封之名山石函之中今乃云
赤雀𠾑之殆天授也是知自古帝王銳思於
長生者未有行年不永者也縱求而不得猶
愈於不求者亦有之矣不患心之無道但患
不勤勤而不已必有所得又人之求道如憂
居家之貧如愁處位之卑者道豈有不得耶
但患志之不篤務近忘遠聞之則悅以前席
未乆則忽然若遺毫釐之益未周丘山之失
已及安得窮至言微妙成思極之後匱乎然
雖志勤苦不遭明師亦無由成也夫長生學
者在藥藥之大者在訣訣在神丹道同德合
誓以俱取可以義獲難以抑求昔夏禹不迫
伯成子高尊其長也仲尼不假蓋於子夏護
其短也豊草淺水廣野深澤狐鹿所遊窮巖
絶岫幽徑茅棟仙士所居也若以華堂豢狐
鹿是其檻穽矣若以榮秩罷仙士是所徭役
矣故覽正經者如對眞人受眞訣者如得其
身假使有毒競來安期爭至而言異經訣不
可信也必有小同異者伏願聖主詳擇從之
臣聞凡草春剪芝蓂不秀傾巢覆卵鸞鳳不
集耳



黄帝九鼎神丹經訣卷之二











黄帝九鼎神丹經訣卷之三(四同/卷)温二
　　　明擇師受訣不藉眞人法
臣聞師無常師主善而師之三人同行必以
善者孔子之道一以貫之黄帝省方無求不
往若以眞人道訣非眞人不傳元君之經非
元君不授何異胃子侍宣尼以講習虞政俟
臯陶以弼諧消失光陰永無成日所以九鼎
之道長生之方若此營之與取死無異也生
可戀也死可懼也日失一日比速逝川晨露
夕光吁嗟易盡今但遇知方之人指摘其意
求而不已復自參驗結以良伴同契不移此
自能成之固有之矣則必無眞人玄女借助
之也藥成之後清腸服餌即玉女來侍或青
龍將迎未成之前不聞有感故元君曰愼無
以神丹告人令之笑道謗眞傳丹經不得其
人必受其殃若有篤信者可得合丹藥分人
莫以經云傳與此之眞人實以祕惜與親傳
口訣無異也若言獲見眞人及知方士不爾
而得道也昔殷家之遇彭祖周室之逢老子
秦皇之睹安期漢武之任少君不聞皆得道
夫學道之人尤惡諠譁不欲人雜言不欲見
俗人固易路而行異處而坐戄貽毁辱味道
獨居所好不同必招誹謗恨不絶迹軌以逃
遁隔千里以嫌疑况彼眞人何求以至夫眞
人者蹈炎飈而不灼躡玄波而不傾鼓翮清
虚雲軒風駟仰凌紫極俯栖崑崙假令或遊
人間匿眞隱異比肩接武外若庸流俗人何
以察之安能覺也自有子晋躬御白鶴黄帝
親驚赤龍或鱗身蛇軀或金車羽服非洞視
不能覿其事非徹聽不能聞其聲俗不見聞
則多疪毁所以眞人嫉之益潜遁也常人之
所愛上士之所憎常人之所賤至人之所貴
英儒偉器猶不願雜風塵玄女眞人何急遽
參人事俗人怪之不爾乎謬凡人目察百步
不能了了而欲以己所見爲有己所不見爲
無則天下之不見者實亦多矣猶如蠡測海
而云水盡惑之甚也眞人自不見不得謂之
無也不得以有之而可求知法人不可要待
眞人也知法者皆知口訣而受
臣聞丘明之傳春秋尋經者知褒貶在於一
字仲尼之翼訓周易觀卦者知吉凶存乎一
象儒書尚非法不明仙道神丹豈按經能盡
故黄帝登崆峒訪自然之道涉王屋求說丹
之經録在方言傳之口訣訣隨口滅方不逐
經所以求者似牛毛獲者如麟角雖曰難得
代不絶人法既有人得之身豈非人者矣上
聖念將來之可教爲篤信者故使思而得之
脱死亡之禍患凡俗不信謂爲虚文此之眞
人誹議先聖故欲合神丹必不使不信者知
之知之藥即不成此之一忌非小禁也皆由
不得眞訣變化不成作既無成謗從此起由
如田家或水旱不收謂不可種也水旱以時
穀稼收矣經訣若眞神丹成矣夫訣法有二
也一者文訣可以文傳者紙墨能傳口訣者
非口不宣故易云書不盡言言不盡意立身
行道可以盡傳也陰陽變化不可言詮朱砂
本赤燒之變成水銀水銀至白燒之又成丹
色凡情淺識自不得知之亦如燒胡粉以如
金白鉛而類火言無此道曾不修求者足皆
不及俗人哉俗人乃防儻其不得爲凡人之
所笑不知儻至有得爲智者之所嗤皆曰不
得眞經正訣之所致也傳不得人復貽咎累
所以法之隱没而不可聞也故葛洪云一代
之中不過二三人得之又云八極之内將詎
幾人見知祕訣難聞得之者少必立盟誓方
事相傳長生神仙之藥千方萬術所不得此
訣終不能成也神祕至重萬金不傳若有傳
者依本經一二口授不得頓以傳之法依于
盟經用黄金八兩黄布四十尺白銀八兩白
絹四十尺爲信限百年内得傳一人歃血爲
盟若後爲識傳至人違負漏泄天帝謫譴永
謝玄路太玄仙都使盟者心迷意亂所傾敗
死即仙君使精神昏濁所學不成太一司録
三天司命減筭伐年所作不成受罰於太玄
都此太清諸丹等張天師訣文
狐剛子曰吾昔慕長生之道數十年中飢苦
寒凍莫問遠近曾無一得心恒不變學志轉
深太極感吾之心遂以此訣就未央谷授吾
得之依按合作無不成者吾道從此起吾常
祕之玉函藏之名山若俗中有人得吾此訣
不問賢愚但精專按而合作無不成必得道
也葛洪曰余雖生於末代頗慕古風考集仙
經八十餘歲雖聞此訣目未曾睹求亦不已
余師鄭君也始授余此訣余自得之精思清
齋齋滿百日依按合作無不成者吾始轉清
氣息服餌之五神泉即得住命法後敢憑驗
者方道術自在若後有人同余得此訣者必
須心知口默不得輒授人及告不是心腹之
人即反受其殃衆神不護作者不成余今所
以誓告後生必無妄傳此是領帶之中歷代
神要祕密之道貴在質不能廣說使俗人知
也其傳授法在粉訣中此是玄珠訣文也
狐剛子曰五金神粉非獨服餌長生用以摩
身俗疾不能干衆灾莫由害也此法本出玉
皇祕藏隱文非俗所有自非稟其仙籙者終
不能見吾本故訣隱文以開後聖若得此訣
者必須依傳授法受之不得輕吾告授非其
人也非所受作不成亦萬劫學仙道永不得
成也粉圖云授法不得輕告傳法日取王相
日結齋立壇師與弟子並在壇前日夜恒燒
寳香奏帝祈請所願長生藥録名目稱某少
好長生上道萬劫以來常蒙道福今得奉思
聖允蒙師慈念許受訣文某今不敢許納一
一奏請皇君師言弟子某求道日夜無怠某
今欲授某訣文不敢自許一一奏請皇君如
此謹心滿七日夜然香登壇飲血爲盟分金
鐶投於東流水中請師傳授諸神金丹及口
訣圖籙皆同此法傳授若不依傳法諸受師
與弟子所造不成是粉圖中訣文也
狐丘先生授葛仙公曰命屬仙星名録繼我
今故授汝萬金訣等及修仙法汝依而用之
汝若傳之自非决志山巖不規俗利者歃血
分鐶立壇爲誓終不得妄傳傳非其人名削
福薄殃及累代愼之勿妄傳也此是萬金訣
也
臣按五金三汞九鉛八石皆有毒若不得古
人舊訣假有新知方者口傳三數十句終無
成理故狐子云五金盡火毒若不調鍊其毒
作粉假令變化得成神丹大藥其毒未盡去
者乆事服餌少違誡禁即返殺人是故具訣
圖録鍊煞並作粉法以示將來狐子萬金訣
五金粉圖訣伏玄珠訣張天師口訣
臣按上件四訣皆是先賢寳重流俗有眞能
見之假令或逢一卷亦終不知其初終之意
其文錯亂間厠諸法假令俗人悉得莫知用
處所以萬劫誡傳授之受口訣儀法先敷儀
置坐訖以白絹四尺五寸爲籍清酒一斗鹿
脯若牛羊脯七朐朐方三寸酒杯七枚置槃
案上脯各置杯後以信物置酒杯左邊燒香
長跪曰謹請
太清玉陛下太上大道君太微天帝君太玄
仙都九老仙君太一司録司命神君下降某
郡某里人某甲就坐尚饗(尚饗一/作嘗香)某雖凡愚
宿有道縁遇蒙先師受大訣祕之在心未曾
發洩雖知天禁至重又不可使神道水祕今
有某甲雖處世俗心慕道門不貴金玉不尚
榮華仰希玄路志登紫雲故減削自身以備
信物詣臣某請受大訣某不敢自專輒敢啓
白唯願照知(一云/照明)爲之訖乃再拜上香酒三
上香酒訖乃曰勞屈玄尊來臨下土枉蒙降
顧心喜意悅當聽某所陳慈恩相慜君以醉
飽持其酒食請收餘福見物水書訖乃再還
取酒脯共所受人飲食之勿與他人食矣

黄帝九鼎神丹經訣卷之三















黄帝九鼎神丹經訣卷之四
　　　明防辟惡邪魅守神保身
臣按凡學長生須事神丹若不得金丹大藥
而但能餌草木之藥者可以賒死不得仙也
或但服藥而不得房中之要則終無乆生之
理矣或曉帶神符行禁加思神守眞一則止
可内疾不起風濕不犯若卒有惡鬼彊邪山
精水毒害之則便死也或不得入山令山神
爲之作禍則妖魅試人猛獸傷之蛇蝮螫之
矣
臣按房中陰陽之道高可以愈小疾次可以
免虚損必不能移灾解罪去禍召福安身全
神長生乆視者也人間謂黄帝以千二百女
昇仙便以黄帝單以此事長生也而不知黄
帝於荆山之下鼎湖之上飛九鼎神丹成乃
乗龍登天也黄帝自可有千二百女耳而非
得仙之所由也凡養性之保命者雖服千味
之藥三牲之膳而不知房中之要者亦無所
益若縱情肆慾不知能節宣則伐命本也是
玄素喻之水火水火殺人又能生人在於用
也明自古合作神丹必依名山
臣按昔者黄帝受丹經於王屋訪至道於崆
峒然後於荆山之下鼎湖之上飛化九轉道
成仙去又昔之左元放於天柱山中精思而
感神人授之以金丹仙經會漢末大亂不遑
合作而避地江東志造名山以修此道乃以
九鼎神丹經等授弟子葛仙公又以其法授
弟子鄭君鄭君家貧無以買藥而葛洪者鄭
君之弟子親事勤苦矣鄭君乃於馬迹山中
立壇盟授洪丹經並具諸口訣訣不書也洪
得此道二十餘年資無擔石無以爲之始鄭
君謂洪曰吾承先師左君之誡曰諸小山中
不可居作金及神丹也且小山之中無有正
神皆是木之精千歲老物血食之鬼此輩皆
是邪氣不念爲人修道作福但欲於禍人也
夫齋潔之士雖以術數辟身而鬼魅或能壞
人藥也今合醫家佳藥好膏皆尚不欲令鷄
犬及婦人小兒等見之如藥被見者用便不
驗又染綵物者遇惡目見之皆失其色也况
神仙長生之大藥乎以古之道士合作神藥
必入名山無人之地終不止於小小凡山中
正爲此也又按仙經可以精思合於仙藥山
者有華山泰山霍山恒山嵩高山少室太白
終南等山此中皆有正神其中有地仙又生
芝草可以辟大難大水不但堪合藥也若有
道者登之則此山神必助之爲福也至藥必
成
臣按天地之情狀陰陽之吉凶實難詳也不
可謂之必無是以黄帝太史皆所信伏也又
經傳有政曆明時剛柔之日吉日惟成有自
來矣所以王者立太史官封置拜立有事宗
廟郊祀天地皆擇良辰而有賢才庸夫自許
脱俗舉動所居恥簡善日不亦偏見者也凡
登山不擇時日校有其驗不可輕入也夫山
大小皆有神靈山大則神大山小則神小無
防避之道必有思害也或被疾病或遭驚怖
或患傷剌或聞異聲或逢變異或見光景或
大木不風而摧折或巖石無辜而自墮或令
人迷亂狂走墜落坑谷或猛獸毒蛇犯傷人
故不可輕入也凡入山當擇四時王相支干
相生之日吉也又依遁甲良時佳也又當擇
其月中吉日佳時也若至急不得徐待吉日
要須此月者但少選日時東嶽歲月忌不可
以甲乙寅卯之歲正月二月入也南嶽歲月
忌不可以丙丁己午之歲四月五月入也中
嶽歲月忌不可以戊已辰戌丑未之歲四季
之月入也西嶽歲月忌不可以庚辛申酉之
歲七月八月入也北嶽歲月忌不可以壬癸
亥子之歲十月十一月入也右不必五嶽忌
此歲月但所之此山屬其嶽之者方面皆悉
禁此歲月也靈寳經云入山當以保日及義
日專日大吉若以制日伐日必死也保日者
謂支干上生下之日若甲午乙已是甲者木
午者火乙者木已者火火生於木故也義日
者謂支干下生上之日若壬申癸酉日是壬
者水申者金癸者水酉者金金生於水故也
制日者謂支干上剋下之日若戊子己亥日
是戊者土子者水己者土亥者水土剋於水
故也伐日者謂支干下剋上之日若甲申乙
酉日是甲者木申者金乙者木酉者金金剋
於木故也他皆倣此入名山當以甲子開除
日以五色綵繒各五寸懸石上所求必得入
名山亦癸之時此謂天心日必得仙道度世
也
入山良日謂甲子甲午甲寅乙亥乙卯乙巳
丙戌丙午丙辰皆大吉必安隱得道大月忌
日謂三日十一日十五日十八日二十四日
二十六日三十日小月忌日謂一日五日十
三日十六日二十六日二十八日若犯此日
入山既爲山神所試所求不得所作不成不
但道士忌之凡人此日入山皆凶與虎狼毒
蟲喜相見遇入山宜知六甲祕訣呪曰
臨兵鬥者皆陳列前行凡九字當密呪之無
不辟惡要道不煩也此之謂矣
又入山月忌之日正月午二月亥三月甲四
月戊五月戌六月申卯七月甲子八月甲午
九月寅十月辰十一月乙十二月丑
凡欲辟鬼受符等法皆宜知之山精或如鼓
赤色一足其名曰輝如人長九寸衣裘戴冠
笠名曰金潔或如龍五色赤角名曰飛龍以
名呼之不爲害也山中大樹精此樹能語名
曰雲陽非樹之語呼之則吉山中大吉木精
夜見火光是其所作勿怪之山中銅鐵精見
爲胡人勿怪是其所作不爲害也山中百歲
木精夜見秦人是其所作不能爲害也山川
之間夜見爲精者名曰激呼之即止也山中
大蛇精見大蛇著冠幘者名曰計鄉呼之吉
也山中見吏若但聞聲不見形呼人不止者
以白石擲之則息又一法以葦爲𨥨以刺之
吉山中見來唤人求食不止者以白茅投之
即死山中見虎或人决失道逕者以葦杖打
之即死寅日山中見稱虞吏者虎也山中稱
當路君者狼也稱令長者狸也卯日山中稱
丈者兔也山中稱東王父者麋也稱西王母
者鹿也辰日山中稱雨師者龍也山中稱河
伯者魚也稱無腸公子者蟹也已日山中稱
寡人者社中蛇也山中稱時君者龜也午日
山中稱時三公者馬也山中稱仙人者老樹
精也未日山中稱主人者羊也稱吏者麞也
申日山中稱時令君者猴也稱九卿者猨也
酉日山中稱將軍者雞也稱賊捕者野雉也
戌日稱人姓字者大也巳日山中稱城陽翁
者狐也亥日山中稱臣者猪也稱婦人姓者
金玉也子日山中稱雅君者鼠也丑日山中
稱書生者牛也有知其怪物則不能爲害臣
按自古仙人及西王母皆得道皆自山中成
而今山中鹿馬之精乃偷此號合丹之士忽
有所見妄爲感應總敗神藥自餘怪物不可
不知若擾亂人須明遺法故修如右遺法文
兼符數道最驗故以符法後卷次之


黄帝九鼎神丹經訣卷之四







黄帝九鼎神丹經訣卷之五(六同/卷)温三
　　　明朱成神丹必藉資道之縁
臣聞欲求長生乆視與天地相畢若未得其
至要之大者則小者不可不知蓋道之共成
長生也大而喻之猶人主之治國焉文武相
代無一不可也小而喻之亦如爲車焉轅軸
輞轄莫可虧一也所謂道者内修形神使延
年疾愈外攘邪惡使禍害不干比之琴瑟不
可以一弦求音也方之甲冑不可以一扎待
鋒也養生者欲令多聞而貴要博見而擇善
編修一事不足必賴也又患好事之徒各從
所長言玄素之術者必曰唯房中可以度世
也明吐納之道者必曰唯行氣可以延年矣
知屈伸之法者必曰導引可以難老矣知草
木之方者必曰其藥可以無窮矣學道之不
成者皆由偏恃之若此大丹一就則一切無
復用也未就之間則無不須也譬如田家作
事家業者事不俟用多物者謂有金銀珠玉
在于懷抱之中自量足以供累代之費故自
安之苟至無此何可不廣播百穀多儲菜蔬
是以斷穀辟兵厭剋鬼魅集禦百毒救病療
疾入山則使猛獸不犯涉水則令蛟龍不害
蛇不能螫疫不能加此皆小事而攝生者不
可不知况過此者乎神丹者長生之大事可
緩之哉昔黄帝涉王屋而授丹經登崆峒而
問廣成子求道養生則聞玄素之說覈窮神
怪則記以白澤之詞故窮盡道眞畢該祕奥
飛伏九轉於荆山之下變化流珠於鼎湖之
上服神丹之力乆視之功遂勒昇龍高躋與
天地乎罔極道成之後始無所爲未成之前
無不爲者自古莫不由多識博達至勤而成
者也
　　　明道家三皇文五嶽眞形圖
臣聞按上入山合丹求道潔靜賫三皇文及
五嶽眞形圖所召山神及按鬼録召里社及
山卿澤尉問之則知木石之怪山川之精不
敢來試人也亦如釋法中有般若經所置之
處當知此則爲是塔凡諸邪物自然遠匿道
士有此文專主攝效故云道書之至重者不
輒授也受之者四十年乃一傳之傳者歃血
爲盟委質爲誓名山五嶽皆有此書但藏于
石室幽隱之地應得道者入山精誠則山精
自開出令見之若有此書當置之處凡有所
爲必先知如奉君父焉其經曰家有三皇文
辟一切邪惡鬼毒疫瘟氣横殃飛禍若有困
病垂死而令信道者至心以此書賫之即活
也夫道士欲求仙賫此書入山辟虎山精五
毒百邪皆不敢近人可以涉江海却蛟龍風
波其法可以變化起功不問宜便无咎殃也
有此文而求驗者當潔齋百日乃可依法召
諸神司命及太歲日遊五嶽四瀆社稷之神
皆見形如人可得問吉凶安危及病者禍出
爾之所由也道士之中如有得之者若不能
仁義慈心而不清正者雖得之必速禍其身
不可輕也故昔黄帝東到青丘過風山見紫
符先生受三皇内文以勑召萬神即此書也
　　　明符致神驗
臣按入山合丹欲辟山川廟社百神鬼之法
最以符爲切要神丹大藥亦資符力而辟衛
也符法者于老子皆天文也老子于神人授
之者也令人用之而少驗者由出于不歷文
傳寫多誤又信心不篤徒施用之且俗經文
同字識春秋之錯杜預非之以五門史記之
謬則子夏正之爲巳亥故諺曰書三寫魚成
魯帝成虎七學士但以音相涉長短之間輒
致舛也况符上點畫非字錯不可識誤不可
覺故莫知其定與不定也然凡求長生制之
在藥不由符力而能致之仙也然不可廢者
藉其却鬼辟邪以丹之漸
　　　入名山賫召高山君符



此符齋十日召高山君使除虎狼之害其符
以丹書繒上一尺二寸長亦如之若書時不
得中息而語也書畢燒香夜於靜室之中隨
月建立著新衣服而召之其字向下凡用符
以大字著左右心前恒正思慕其象之宜旁
在六甲直符並玉女名字賫所召之書仰視
面想思八方之外存神長五尺衣服如六甲
經




此登山符仙人陳安世入山甲寅日書白素
上夜向北斗祭以酒脯自說姓名以著衣領
中辟邪精百鬼老物虎狼毒蟲帶之置案上
面向北斗



此符一本書點畫如此用法如前同只點畫
大同小異與前不别其功效一種故兩存之



此符以丹書絹書各異之帶著肘後男左女
右亦可以書白素帶之可以著所住處四方
各四枚若移徙當先令人拔取此符大神勿
妄傳之


此符亦是登山功效不異是老君黄庭三十
九眞祕符辟百鬼合仙藥和合之處住必須

名山極深之處無人畜行跡仍有東流水大
石巖室之中若無巖石室可於深林之中無
人迹處作室恒須近水非其處勿措意合作
神藥大山無東流水西流亦得


此符居山住處安以丹書栢板上大文書令
彌滿其板上著門上四方四隅及所行道之
處安之並五十步辟諸精也



此符是去虎狼之符與前同移徙板將辟山
精道側用
臣按爲道者多在山林之間乃是虎狼毒蛇
精怪魍魎之窟穴也不深防辟損害藥也昔
者圓丘多大蛇又生好藥黄帝將登山而求

好藥是蛇爲毒廣成子教黄帝佩雄黄而衆
蛇皆去故入山之士欲合大藥不知入山之
法多虞患害諺曰太華之下白骨狼籍者以
其偏知一事不能博備雖欲求生而反速趨
死也而道士徒知大方不曉入山辟禁之法
亦非小事也蛇雖種類至多唯蝮蛇及青蛞
二蛇中人最爲至急一日不救則殺人救者
以刀割去其所傷處瘡肉投之於地狀如火
炭須臾焦盡人得活也然此二蛇至秋是毒
盛之月不得物齧乃以其牙吸咬其大竹木
即皆焦枯此是自欲洩其毒故所以上入山
戄蛇可畏必預止家中先學禁法思存日月
及朱鳥玄武青龍白虎以衛其身乃到山草
中左取三氣而閉之以次山草而意思令屯
氣赤色如雲霧彌滿數十里中若同伴從人
無限三五人皆令羅列皆令以氣吹之則雖
踐蛇蛇不能動又亦略不逢見又令帶雄黄
五兩已上入山亦不畏蛇若中人以雄黄末
塗之即愈又帶乾雄黄附子於肘後或燒牛
羊鹿角以熏或以野猪耳中垢及麝香丸之
於足爪中著皆有效也
　　　辟百蛇印及能却虎狼不犯符



此二神印取棗心剋之方之二寸畢設祭再
拜請佩帶之甚有效



此黄首朱宫玉女簡房教導之印而却虎狼
不敢前此亦可爲符朱書吞之入山辟虎狼
亦可爲印出玉胎經也



此符却鬼合藥時懸安四面制諸鬼大神驗



一本中心有七曲餘並同不知誤者




此山居符書之於栢板上安門四角虎狼不
至　已上三符並朱書



此符有一本下如此
此開山符以千歲□爲之長尺二寸以丹書
此符以印大石名山山門即開寳書出亦金
玉皆見我之千歲虆者天慈也如鼠耳却鬼
制魅也
　右於深山靜處作丹屋四角懸鈴子並作
　却鬼藥却鬼符安四面然後可合藥若不
　然者鬼神吸其藥精華盡或變却是以須
　作符厭禳之却鬼藥法以光明砂雄黄雌
　黄麝香附子白术鬼臼鬼箭各二等蜜丸
　之帶
　　　黄帝玉台篇圖符
臣按昔黄帝到峨嵋山見皇人於玉堂請問
眞道又求長生故皇人昔黄帝之師也皇人
曰凡道士求仙欲造大藥鎔鑄五石要祕居
山無容得在俗間穢污之處若違者所合之
藥終不可成又不得吾玉台祕符者縱使有
他法一切不成皇人曰凡道士求仙得吾此
文者不乆獲道凡欲入山求仙學道合丹起
火造長生藥皆齋一百五十日乃然後以王
相日五合日日辰不相剋以之香湯井華水
白糧粉一斗二升朱砂一兩白蜜一斗桑薪
灰一斗先取五香湯一斗然後以粉朱砂蜜
灰并合之以牡荆杖子長三寸順楊杖攪之
三七遍然後置之靜室取台符以靜解明者
隨方座新筆畫之置湯盆邊當相方面又取
銅器一枚以中央符懸湯上去水三尺置之
訖調息出户作禹步閉氣還入室中至湯盆
徐徐放氣調息使定閉目合掌正立端身先
向東方符禮七拜次南方符禮二七拜次西
方符禮三七拜次北方符禮五七拜正向户
並足立面向湯盆上符禮七七拜然後以湯
水從頭至足沐浴令内外香潔向湯使盡然
後便著新衣取東方符左臂佩之西方符置
右臂上南方符心前著北方符背上中央符
吞之然更潔齋七日安身靜室必五雲神威
降光照室遍耀内外愼勿驚恐守一不移神
人見形必有逼迫須臾影没此爲上驗或隨
人語問道訣直爾光明爲證但有此微必便
合得道從此已後任意皆成凡欲求長生度
世變鍊五石服奇異藥還年却老飛騰羽化
者不依符法一切所作必不得成徒喪其功
萬無一就於是誹謗反生謂無仙法雖種種
别術雜法或用禁呪或欲單符或服諸藥不
得此法一切不得成無有疑也又所造之藥
不求道養眞欲俗利榮華而造黄白亦無成
理致使靈衹不祐鬼神忽恚衆横加多以致
不祥非但徒棄藥物更置貧窮何足爲益夭
枉傷年深宜愼之諸道士不得妄傳非人亦
不得談說向人也非同志者不得輕出洩之
也


此第一皇老玉台神符主南方用緋爲地白
華爲文




第二皇老玉台神符主西方素爲地黄華爲
文有一本中心下父字作此餘並同



第三皇老玉台神符主北方皂爲地青華爲
文



第四皇老玉台神符主中央以黄爲地黑華
爲文


第五皇老玉台神符主東方以青爲地朱華
爲文
皇人曰凡道士欲事此符以五色爲座隨方
置之各須解潔唯中央神丹置銅湯盆以黄
爲座懸之湯盆上去水三尺一云七尺凡座
法各令方圓一複面等隨座爲囊之帶如上
法中央一方并座燒之爲灰和水服之皇人
曰山中合丹及修爐火要須得吾此符求道
即成山中置爐竈者以王相支干不相剋日
去爐四面各三尺入地五寸埋之又取中央
符埋之爐下入地七尺然後於上置爐處兼
中央符吞之然後帶隨身符則靈仙祐助祕
之諸大名山皆有神芝靈草神仙妙藥如無
祕法取之難得設使見之亦須臾變化道士
求仙此藥者當齋戒沐浴香湯帶此玉台五
色神符所逢神芝隨意所欲諸神芝靈草皆
有虎狼龍蛇大蟒百毒護之道士出入皆須
帶則一切山神百靈皆悉隱没轉視其人亦
增加衛護


黄帝九鼎神丹經訣卷之五
黄帝九鼎神丹經訣卷之六
　　　明神丹功能求皆有益之道
臣聞肖形天壤人最爲貴限以速老則死善
養則生生可惜也死可畏也是以道家至祕
而重也莫過此長生之方也若長生之藥方
法莫過此神丹之道也若此道修而不長生
則古無長生矣夫生之在己其利實大論至
貴賤雖爵爲公候不足以論比其輕重雖賞
有封畿不足以易百年之壽三萬餘日幼弱
則未有所知衰邁則歡樂無味童霥昏耄除
數十年平和喜笑八九千日飈飛電激顧盼
以盡今百年者萬中一焉假或終之哀憂迫
擾所以上士之務先營長生事定可以任意
不祈羽化取樂人間同彭祖之享年比少君
之遐壽可以畜妻子可以居官秩無虧上下
之節不失人理之歡實盛事矣然長生之道
必資於藥藥之上者訣在神丹百不易之法
黄帝所云而學者錯學求者妄求謂道在文
字之方丹在生飛之藥率心按造百無一成
此由神無方非神藥恚道之不成要道不書
故劉向不成於漢朝陶明靡驗於梁代自非
聰明大智才堪贊務累歷勤苦積之艱危内
解修身外善調鍊有始有卒不傾不邪不朝
爲夕待其成不坐而立望其效不廢敗於讒
嫉不厭怠於時長受至苦於初勞成乆視於
終逸譬如人君理國戎將待敵外以武略剋
定内以謨猷經緯故一人之身一國之象胸
腹猶宫室也四支之列猶百官也神猶君也
血猶臣也氣猶人也修身之道猶理國也愛
其人所以保其國固其氣所以全其神全其
神者不可使氣竭保其國者不可使人散人
氣難養而易危難清而易濁也故審威德以
保社稷割嗜慾以固血氣乃能有剋終義成
長生之功百害却焉年壽長焉故欲與長生
務内養之失理不免喪生比夫木槿楊柳易
生之物倒之所生横之所生生之易者莫過
斯木然埋之既淺栽未得乆乍剋乍剥或揺
或拔雖壅以膏壤浸以春澤而不免枯以其
根朽不暇吐其萌芽津液不得結其生氣也
人之爲體易傷難養方之二物不及遠矣攻
毁之者非一條過尅剥劇乎揺拔精靈固於
燋擾榮衛消於數用煎熬形器剋削平和飲
食失宜榮逸過度當風卧濕變起膏肓方託
命於草木之醫或投誠於祭祀之助猶渴穿
井於高阜若飢起耕於石田草木之藥何所
補之神鬼之力曷能濟之若命可以草木延
病可以祭祀除則醫人悉長生巫師永不病
故經云不在祭祀事鬼神不在誓願多語言
長生之道唯在神丹知之不易行之實難而
學道之人少淮多退競知者衆克終者鮮如
井不達泉猶不進故非長生難聞道行之爲
難非行之難終之難也非至明不能察也非
勤至不能學也若易得則漢武遇少君已得
之矣易明則劉向按枕中已明之矣故黄帝
登崆峒訪道夏禹封金簡於玉函或功就而
上昇或道成而仙去事昭故實法茂前修者
長生之法唯有神丹以丹爲金以金爲器以
器爲貯服食資身漸潰腸胃霑溉榮衛籍至
堅貞以駐年壽然金之爲物雖稱上寳優劣
之品損益不同一者金帶毒生成必傷人也
二者𨥥金之本性剛毒亦損人也三者丹金
神化妙力致延年但上品諸石多含毒氣成
物必致傷人譬如渴飲鴆漿飢餐毒脯欲益
反損爲害實俓今時多士異人間出容成宦
炎之日彭祖司主藥之年所見不同或未盡
善有金而不知去毒而不解成金縱其有成
成亦無用若不精加詳擇一切無益時不可
失不俟終日生前之一切唯有長生可重伏
願聖聰營之與天地相畢九丹日開列如後
　　　第一名丹華　第二名神符
　　　第三名神丹　第四名還丹
　　　第五名餌丹　第六名鍊丹
　　　第七名柔丹　第八名伏丹
　　　第九名寒丹
　右九丹此略録名其義解釋並在後卷耳


黄帝九鼎神丹經訣卷之六


黄帝九鼎神丹經訣卷之七(八同/卷)温四
　　　明守一閉邪及釜鼎丹屋
臣按昔黄帝受丹經於玄女訪眞一於皇人
故云長生仙方則唯有金丹守形却惡獨有
眞一以古人尤重焉仙經曰九轉金丹經守
一訣皆在崑崙五城之内藏以玉函刻以金
札封以紫芝印以中章此蓋上聖寳祕之法
也夫人所以死者其害有六也一者損也二
者老也三者百病所加四者毒惡所中五者
邪氣所傷六者風冷所犯今凡欲却惡之者
導引行氣還精補腦食飲有度興居有節欲
服藥物思神守一帶佩符印不觸禁忌此可
以去邪惡而杜不祥必不能延壽而消萬疾
也若遇暴鬼狂惡横夭疫毒之流行大藥未
成則非此以却之矣譬除甲冑積蓑笠者爲
兵爲雨也若時無攻戰天不陰沉則有之與
無正同也若矢石霧合鋒刃烟交則如赤體
者之同若洪雨傾注素雪彌天則知露立者
之凍也身疾未愈神丹未就年命未定衆邪
未遣守一之道不可不知也入山守一則百
毒不敢近人不須諸法百邪自去其法如後
爲其法在皇人三一法卷中故不抄録
　　　飛丹作屋法
先擇得深山臨水懸巖靜處人畜絶迹施帶
符印清心潔齋除去地上舊土三尺更納好
土築之令平又更起基高三尺半勿於故丘
墟之間也屋長三丈廣一丈六尺潔修護以
好草覆之泥壁内外皆令堅密室正東正南
開門二户户廣四尺暮閉之視火光及主人
止室中以其竈安屋中心央密障蔽施籬落
令峻也舍若不峻不辟天大雨蘺落亦然此
皆舊法今意不然若嶮絶懸崖流水勝地既
是深山不可多得人功恐只除其朽壞實以
好土當釜下埋符訖堅築令實即後充得又
丹經云欲合神丹當於深山大澤若窮里廣
野無人之處若人中作必須作高墻厚壁令
中外不相見聞其間亦可結侣不過二人至
三人耳先齋七日沐浴五香致加精潔勿經
穢汙喪葬之家往來耳
　　　居山辟邪鬼惡賊蟲獸法
凡住山居止怖懼邪鬼當以左手取青龍上
物折半置蓬星下歷明堂入陰中禹步步畢
祝曰諾臯太陰將軍獨開曾孫某甲勿開外
人使見甲者以爲束薪不見甲者以爲非人
即折所將草物置地於是左手取土以傳人
中右手持草自蔽左手著心前禹步而行到
六癸丁立閉氣而住令鬼不能見六甲爲青
龍六乙爲蓬星六丙爲明堂六丁爲陰中凡
合仙藥用四時王相日日辰不相剋見天晴
日月精明氣色靜可起手
凡服丹藥時勿以天陰雪寒風雨大露五日
服藥須在靜處得力大速服藥須愼口味五
辛葷臭房中污穢臨喪視孝並大禁也此是
狐剛子造大藥禁愼符室法庭前其室方十
二步高二丈四尺南門著扉門前使有東流
水東日西月表裏香泥泥之四方各作主丹
符也於室中立五嶽三台西方壁下别立層
壇置諸藥草及神丹經訣目録並布於上即
有生藥使者護之萬邪不能干也
　　　作竈法
屋下中央作竈口令向東以好塼石繕修之
以苦酒及東流水搗和細白土并蒱臺泥泥
之竈内安鐵三脚其脚器以生鐵爲之佳以
藥釜置三脚上訖使釜置在竈中央勿傾邪
也四邊去竈壁各三寸半令竈出釜上二寸
繞釜四邊宜恒下糠續火增之恐火之彊弱
不均也
　　　五嶽三台法
先立五嶽形當中别三台以瓦器石壘之以
香泥泥之諸經亦有作法若令鍊丹不能立
五嶽三台即須符室符室中立竈四周廣七
尺以瓦石壘之黄丹爲泥泥表裏也
　　　鐵𨭊釴法
量釜大小周圓一等著三脚高一尺六寸
　　　土釜法
臣按飛藥合丹神器以土爲釜不用鐵者古
豈不知摸立圖様一鑄便成特以五金有毒
不可輒用故丹大法未有一處用鐵器者又
以土爲釜其法最雞毛髮參差藥總奔洩自
古施功積累年歲終老而不成者莫不由此
物也古人重之不傳授然作土釜用六一泥
者六與一合爲七也聖人祕之故云六一
　　　六一泥法
礬石礜石戎鹽鹵鹹先燒之二十日又取東
海左顧牡蠣赤石脂滑石凡七物或多少者
自在搗一萬杵細篩下之以百日苦酒和爲
泥丸諸丹用者皆云六一亦有不皆七種各
自有法唯有取牢密耳以左元放所授狐剛
子七寳未央丸其泥釜藥乃用紫石英白石
赤石脂牡蠣粉白滑石各二十斤爲泥搗溲
法亦妙録付于六一數内唯用三味且六一
之目雖充泥用論其功力堪助年壽礬石乃
輕身堅骨增年不老譽石則明目下氣益肝
止渴戎鹽則能去毒蟲使堅肌肉鹵鹹則去
藏中留熱除嘔喘滿赤石脂則益聖智不飢
輕身延年白滑石則輕身年長耐飢止渴以
此爲釜直取釜氣之藥已有長生之功力焉
故古人用之不无意全賴作釜先成赤土釜
爲骨體次以六一泥重塗之又以玄黄華傅
之故編之其次第相類如後
　　　作赤土釜法
取鷄肝赤土黄色者細搗絹篩蒸之從旦至
日中下之取薄酒和之爲泥搗令極熟以作
土釜三合六枚者正用數也又别作三合六
枚者旁試乾與不乾之作也隨藥多少任意
作之通令厚五分許陰乾三十日小者容八
九升大者容一斗半亦云厚三分曬燒極令
大乾次用槲樹白皮三十斤細剉以水三石
煮之一日去滓煎取一升其色赤黑名曰槲
漆釜數若多隨數若多少加增塗土釜表裏
即堅勁不破入火不裂此是神丹土釜祕訣
　　　造丹爐六一泥法
取東海左顧牡蠣三百斤剥取肉于大鐵臼
中搗絹篩于盆中水澆如白飲狀攪數百遍
停一宿去下滓先傾却水也接取細淀曝乾
其下麤者更搗篩如前法納鐵器中加露竈
上木柴猛火燒之二十日常與火同色寒之
一日更以絹篩之以百日藥池和之爲泥以
羊鬚筆染取以塗土釜表裏次取特生礜石
礬石滑石赤石脂戎鹽鹵鹹各分等合搗不
篩亦燒之二十日乃分取向牡蠣粉合七種
醋和爲泥以塗釜表裏牡蠣粉可一百斤此
七種各用二斤耳
　　　中黄密固泥法
取好黄土如脂臘者曝乾搗篩水汰如作牡
蠣粉法曝乾破之如梅李大猛火燒之三日
令通赤如丹畢寒之更搗篩三斤納黄丹一
斤紙一斤漬令爛以酒和煮阿膠五斤汁足
以紙土爲泥搗三千杵於瓷器中蒸之半日
以塗六一泥上也
　　　泥丹釜法
取赤土釜先以牡蠣泥泥其兩赤土釜表裏
表厚五分裏厚三分陰乾十日令極燥又次
以六一泥塗之厚二分表裏各厚五分也據
此則是六一泥塗裏不塗表也
　　　塗釜法
當稍塗十日中令厚五分耳塗訖更陰乾十
日乃曝之十日此内外各厚五分於例亦薄
只二十日耳
　　　塗牡蠣法
亦當一塗六一之日數也
　　　丹爐固濟法
納藥訖先以六一泥塗兩釜口乃合之乃以
六一泥塗外際以漸增之乾燥復塗之令厚
寸餘務令堅密也又以中黄神泥通塗上厚
六七分乃佳封令釜形如覆盆此形當正鵝
卵形也此謂密固法若不爲此則六一泥得
火力其精皆散則裂疏疏則丹精奔洩也昔
安期師廣成丈人三十餘年雖得丹經及注
說衆訣而未傳此要九鍊不成重更請乞乃
賜此神泥之要一合便成上昇太清也
臣按此說有理常疑諸丹用馬羊毛爲泥毛
得火便焦焦則其處空虚虚則泥不密藥氣
洩出也更詳之所塗須泥極乾乃可起火若
猶小濕得熱即坼亦可以屯泥别塗他物如
釜節度時作復剥其别試之釜視之看其徹
裏燥與不燥亦可時試燒之以爲釜候也此
法最要前陰乾後須更曝之十日已燒之者
訣須如是瓦物雖經陰乾數百日後得火及
必帶柔潤今泥中有醋彌是潤物必須塗小
釜數燒試之
　　　行泥法
先塗裏乃泥外别作欄格安處之並爲尺度
模様知其厚薄若作圓規之取泥令調當於
欲乾未乾之時恒以手摩將令就手乾不得
一直放乾宜停置停即拆開若天雨陰於屋
中然火使暖日數既有准限不得待其自乾
則失期候
　　　和泥法
當令淖淖以羊鬚爲筆取泥塗之當以灰沐
洗淨鬚安管作數枚用之
　　　用和泥酢法
和六一等泥直用好淳酢不須華池若作金
沙當依諸經作之此不須也經云百日者不
可不滿日也若得多日多年者彌佳
　　　搗藥法
凡搗藥之細篩者好絹篩爲佳不須研也
　　　狐剛子仙釜法
取南方赤黄土澄沙惡物令盡調理使熟剛
柔得所先作釜令深七寸廣一尺二寸勿令
際會不均四周不等厚一寸上下一等自餘
丹釜亦准此作大小隨所藥多少並一時作
訖著陰中乾一月然後作陶鑪内釜著中先
文後武候也稍微罷火冷出之置淨室不得
穢矣其釜不燒用時將息稍難也
　　　狐剛子和釜泥法
紫石英白石脂牡蠣粉白滑石各一斤此是
仙丹大藥釜也各異搗下篩然後和陰獸玄
精汁爲泥各團之如鷄子暴乾然壘鑪燒之
十日夜火盡更蓋十日罷矣冷便團更納鐵
臼中各異搗令粉細以戎鹽下鹵鹹以水和
令浥浥復和華池煎爲泥泥釜乾更上之每
上率以一分爲度三遍即罷也土釜裏玄黄
泥泥之每泥一遍厚只一分最是神妙常看
視泥上勿令有毛髮開裂謹固使密爲要耳
　　　作仙釜中玄黄藥法
狐剛子用玄銀十斤鈆白一斤三轉鉛黄華
五斤藉覆升置土釜中猛火從旦至日没鉛
精俱出如黄金名曰玄黄一名飛輕一名飛
流取胡粉亦鐵器中熬之如金色與玄黄分
等搗萬杵和以左味搗令成泥也
　右此仙釜泥藥等法非九丹正訣所用臣
　以各試是至妙故存之一切别法莫過此
　最上耳
黄帝九鼎神丹經訣卷之七
















黄帝九鼎神丹經訣卷之八
　　　明化石爲水并硝石法
　　　明化石序
臣聞凡合大丹未有不資化石神水之力也
此水之法雖自黄帝至於周備則是八公三
十六水之道也八公者漢淮南王安之師劉
安者漢高祖之親孫其父厲王也於時天下
貴人莫不以都邑畋獵犬馬爲事也王獨愛
仙道偏崇祕術論仙之道聞有變化道術之
士雖遥千里卑辭厚幣請致之莫不集之如
雲數千人也所撰内書二十一篇中篇八卷
鴻寳方三卷而又布遠近遂降八公感之願
爲之師也初門吏不納八公八公現以老少
之質門人以聞之王足不暇履肘步而前延
公登思仙之臺設錦綺之帳進金玉之机執
弟子之禮請長生之訣八公曰修學仙道先
作神丹乃可長生不死耳我能煎泥成金凝
汞成銀水漬八石飛騰流珠轉化五金凝變
七寳服之者能乗雲龍浮遊太清出入紫闕
宴寢玄都矣此是雲騰羽化之妙事也王宜
修之安重叩頭流涕乞長生之訣公遂哀矜
授五靈神丹上經及三十六水法與安安即
登壇立盟歃血跪金以受神丹方起鑪火也
遂獲藥成安爲五利所譖於帝帝怒乃遺宗
正執節收安八公難曰阿安今可去矣夫有
神仙之籍者謀之者死犯之者滅門其五利
未幾是八公言也謂安曰天遺如此王足爲
恨公乃與安登山大祭即日昇天所踐大石
人馬之迹千古見存焉是以雞鳴天上犬吠
雲間矣
昔太極眞人以此神經及水石法授東海青
童君君授金樓先生先生授八公八公授淮
南王劉安安昇天之日授左吴左吴者安所
念也臨去告左吴曰欲求長生當作神丹神
丹若成恣意所爲也然此諸仙傳神丹乃是
五靈神丹也合之謹愼揀藥石亦與九鼎相
似至於功用乃劣於黄帝九鼎神丹力但化
石水法出自八公故具列由致如後
　　　黄礬石水法
造九鼎神丹所用水銀皆須去毒去毒之法
不得礬石水其毒不盡今作按諸法皆以五
十日成存古依舊日數不輒加也取礬石一
斤無以馬齒者盛於青竹筒中薄削其筒表
以硝石四兩覆薦上下係漆固其口納華池
中四十日成水以華池和塗鐵鐵銅色諸法
皆用每十筒得斗許水計藥數作之加石膽
三兩者
又法礬石三斤置生竹筒中薄削其表以細
約筒口埋之濕地五日成水
又法先以淳酢溲礬令浥浥乃盛之以硝石
二兩漆固口埋地中深三尺十五日成水
　　　玄珠法
礬石一斤石膽三兩薦覆上下納筒中以漆
固口納華池中五十日成水三法同用玄珠
一之
　　　三精六液法
白礬石一斤納青竹筒中薄削其表以硝石
二兩覆薦上下漆固口納華池中四十日成
水矣
又造九鼎神丹第一之丹丹華之法先作玄
黄訖即須雄黄水丹砂水和玄黄竹筒中薄
削其表
　　　爲百蒸九飛法
雄黄一斤納竹筒中即加硝石四兩漆固如
法納華池中四十日成水
又法用硝石二兩塘㖒盛苦酒筒内中塞蓋
埋中庭入土三尺二十日成水其水甘美其
色黄濁也
　　　作丹砂水法
丹砂一斤納生竹筒中加石膽硝石各二兩
塘㖒盛苦酒筒内中覆蓋埋中庭入地三尺
二十日成水其水甘美其色黄濁也
又法丹砂一斤納生竹筒中加石膽二兩硝
石四兩漆固如上入華池中三十日成水
又法加石膽硝石各二兩塘㖒盛埋如上法
三十日成水其味苦其色赤
臣按礬石雄黄丹砂化之爲水一依八公三
十六水正經其法皆用硝石乃成之又化丹
砂即須石膽諸大丹中有戎鹽當今四海清
通諸藥皆足唯硝石一藥不能得之俗人乃
有不假硝石成水者亦有假以别藥合成硝
石仍云變化成者其力乃神
臣竊尋究其方必恐不及眞者故疏出假以
别藥合成如左
　　　假别藥作礬石水法
礬石三斤搗末以桑薪木盤一面取炭燒淨
地可盤面經宿燒之以苦酒灑熱地上布礬
石末可盤下合之著地四邊以白灰擁之待
地熱盡去四邊灰開盤取著上者出羽掃之
納三斗苦酒中率一斤華料一斗苦酒漬之
七日急用火好待一百日始大佳也作法斤
兩與苦酒如前臨時任人
　　　作朴硝硝石法
假别藥成此謂芒硝石也非硝石也取朴硝
硝石無用擣篩麤研以暖湯淋朴硝取汁清
澄者煮之多少恒令減半出置淨小盆中以
冷水漬盆中經宿即成狀如白石英大小皆
有楞角起作之勿令污若雜人臨視則損精
氣變化不成唯换冷水漬水盆中成即疾也
不得使不冷此變化諸水立效
　　　假别藥作戎鹽法
用明淨石鹽多少安在鐵器中復鎔使沸投
於白礬石末中復鎔投著鹵鹹中復鎔投著
乾鹽末中覆之如是三鍊成戎鹽也變化與
眞同不異也此鹽衆藥之主若作五色神鹽
五帝精投之即成
　　　假别藥作石膽法
青礬石二斤黄礬一斤白山脂一斤大鐵器
銷鑠使沸即下眞曾青末二斤急投攪瀉出
作鋌成好石膽看礬石等剛鎔不盡即投曾
青末和苦水使相得瀉著礬石中消鎔瀉出
作鋋亦得也
　　　假别藥作硝石法
石脾一斤朴硝一斤芒硝一斤三物各搗研
作末取苦水三斗於銅鐺中煎十沸即下三
物末煮之半在澄取清緩火煎之文𡈗起即
罷瀉著瓷器著冷水中漬經一宿即成硝石
如霜雪成如凍凌以水投之立即爲水復以
火煎之文𡈗起還瀉瓷器中還以冷水漬之
即作硝石如此之轉鍊之其力即微不得穢
處作又勿使風日觸之其石脾者陰陽結氣
五鹽之精因礬而長託石而生峨嵋山中有
之俗人無一識者所處小人亦不見唯有求
道之士時須要用也古人以四方分隔覓不
可得使作代用乃勝眞者
　　　假别藥作石脾法
眞白礬石一斤戎鹽一斤二物各搗未取苦
水二升著銅鐺中煎四五沸即下二物煎令
半在以物除却滓後煎令盡即鐺中沸沸起
石脾色白如雪用此作硝石無不效神驗之
道畢矣
彭君曰其硝石戎鹽石膽芒硝眞者雖有陰
陽正質作者變化功效乃神若有求仙不得
此道徒損萬金終無一就其石脾一種流俗
莫能辯識所造之代用並出其性庶以濟事
葛洪長生之神藥功效變化道極寳重者莫
先此訣也洪今撰録示之後同志非其人乃
至父子萬金不傳耳
太一曰余聞三十六水患在硝石黄白之中
礙乎戎鹽今具得之道無以妄傳之後學共
寳守勿示非人
　　　假别藥作東野硝石法
此藥入河車用不關丹所用也恐合鍊之際
見現俱别藥成謂便通用今故别疏出唯入
河車若作河車此硝石其藥無力今作之法
取鹵鹹末五斗取三年不食井水七斗半煮
之十沸漉取清三斗加芒硝十兩煎至一斗
再以朴硝二斤末之投此汁中朴硝皆消乃
下火澄去滓取上清煎令水盡皆著器中霜
雪即成矣用此合河車乃諸藥皆有效驗耳
訣曰言東野者東野鹹味所出河東之地也
河車法中言晋硝者是此東野物也此東野
法亦是太一於元君邊聞八種硝石法中一
法也行各偶對不得錯以河車之藥誤者是
神丹之硝石也
　　　速成水法
狐剛子注珠經末云其神泉亦中
　　　諸水法
自有正本三十六水方更無别作若欲令神
泉速成即須著華池甕炊竈上鐵圈承底以
馬通火若糠火去甕底七寸置筒於甕中温
之七十日恒令纔温好謹伺候若作諸金石
之水盡著中同作無妨合此藥人不過二三
必著新淨衣不得血食在旁即觸藥精服之
不得道矣切須祕愼之神泉就變化難識此
謂上聖之功力
　　　作三轉酒法
用赤黍米一石釀如酒法待熟插取用漬麴
二斤經三日許後炊一石黍米令至爛更和
乾麴末一時納著甕中封口三七日成兩轉
復取其牡荆根莖合其中微火煎之令可五
斗許即去滓更用七月七日神麴末和之一
時入甕中封口還三七日成也可鍊諸毒能
令剛者亦變爲柔此名三轉酒
又三轉牡荆酒大丹所要能柔又能去銀毒
與黄礬相資成因也好弱不畢備金與水銀
等毒不可輒盡所以凡作九轉九鼎大丹必
須先覓三年淳醯大酢其味驗重謂之左味
投藥和釀轉作硝石華池水又别須作金藥
華池金藥華池以驗五石之精令精不揚又
須别作三轉黄白左味煮泊水銀仍須轉此
轉更投五栽華池若不得五栽華池煮伏水
銀餘並非正法但牡荆三轉好酒及諸華池
並諸石水有一或闕無以成煮鍊之功也煮
鍊不了毒則未盡急事爐鼎其丹食毒不堪
服也然此其毒諸物不得硝石必無成理故
先須得眞好硝石與朴硝相似奇難别識若
得者必須試作雄黄雌黄丹砂礬石等水者
是硝石也按硝石味苦辛實無毒其五臟積
熱腹中止熱止煩滿消渴利小便乆服輕身
天地至神之石一名芒硝岀益州山谷及武
都隴西西羌採無時節
陶隱居云主療與朴硝相似經多用此硝化
諸石竟無正别識者頃來尋訪猶云與朴硝
同山所以朴硝硝石名朴硝也如此則非一
種也先時有人得一種石其色理與朴硝大
同小異朏朏如握鹽雪不殊燒之紫青烟起
仍成灰不停沸如朴硝者云眞硝石也一名
芒硝今芒硝乃是鍊朴硝作之與皇甫說並
亦未得窮研其驗效當文證記耳
　　　化硝石法三十六水方
隴西屬秦州在長安西羌中今鞏昌以北山
有鹹土處皆有之皇甫士安說方無朴硝可
以硝石替之硝石生山之陰鹽之膽也取石
脾與芒硝以水煮之一斛得一二斗正白如
雪以水投中即硝石其味苦無毒三月採於
赤山朴硝亦得水即消主療與硝石小異按
此說即是芒硝煮成眞硝石但不知石脾復
是何物皇甫既是安定人又明醫藥或當詳
鍊之今益州人乃鍊礬石作硝石雖服柔白
而味猶是礬石也
孔氏解散方又云熬鍊硝石令汁盡沸定如
此硝石猶是有汁也今仙家所用硝石須能
化石爲用於理未盡又朴硝生於益州故决
山郡西川蠶陵二縣界山崖之中色多青白
亦雜異斑時人擇取白軟者當硝石用之燒
汁沸岀狀如礬石也仙經數云硝石能化他
石今此又云能化石必爾可各試之此朴硝
經云化七十二種石鍊之如白銀服之輕身
神仙已有寒熱澀滑辛苦鹹酸八種又更能
化石即此朴硝之功何異於硝石也訣曰硝
石難得好者不好則不能化雄黄丹砂爲水
也若得眞物少先岀數兩硝石試化雄黄及
他石視之成與不成若不能化石者不可用
非眞物也形極似朴硝小虚軟當先以一片
子置火炭上有紫烟岀仍成灰者爲上若沸
良乆者由是朴硝也難得其眞亦宜必須先
作雄黄丹砂水試之不然不可定也

黄帝九鼎神丹經訣卷之八










黄帝九鼎神丹經訣卷之九(十同/卷)温五
　　　明用金銀善惡服鍊方法
臣聞金銀二寳能鎭心腑所以狐剛子服玄
珠法以之爲鈎留也然金之善惡不可不擇
若銀雜則其色青黄若金雜則其色紫赤燒
之有黑燻在肌上並不可用也若好金者其
色黄赤百鍊不耗求雖得之猶應打爲薄依
俗間法以鹽土炮之一日夜又出之更鎔更
打炮燒取不耗乃止是知金以欲用不可以
市得之物即任服食也古者狐剛子作七轉
鍊金粉法皆用𨥥金今合神丹亦宜𨥥金新
出者爲上凡服金銀金銀多毒必須鍊毒盡
乃可服之是以狐剛子立五金盡有毒若不
鍊令毒盡作粉假令變化得成神丹大藥其
毒若未去乆事服餌小違禁戒即反殺人是
故狐剛子其有出金𨥥圖録今取其要者列
之如左
凡金𨥥或在水中或在山上水中者其如麩
片碁子棗豆黍粟等狀入沙石土下三寸或
七寸此爲水南北流金在東畔入沙石土下
五寸或九寸此謂水東西流金在南畔生皆
是第一上金也山中者其形皆圓根脉向陽
入地九尺或九十尺雜沙夾石土而生赤黄
色細膩滑重折之不散破以火消鎔色白如
銀以藥攪和合入八風淘石鍊成之此謂山
東西者金在北陰中帶水雜沙挾石出而生
深淺如上也入雜沙挾土下根脉向陽或七
尺形質如上此謂山南北者金在西陰中生
也此謂第二金也變白攪和入八風爐淘石
鍊如上其金𨥥若在水中或在山上浮露出
形非東西南北陰陽質處而生大小皆有稜
角青黄色者盡是鐵性之𨥥其似金不堪鼓
用
　　　出水金𨥥法
用甘土作鍋火燻使乾用松木炭置鍋爐中
即下金𨥥堝中即排囊火炊之使即下鹽末
合攪看鎔盡以荆杖掠去惡物更下鹽末更
攪掠去惡物盡瀉脂膜中出入打看若散裂
即以鐵醋濾爲屑和牛糞灰鹽未等分還用
牛糞火中養之還沙取更鎔打看若柔軟即
打使薄用黄礬石胡同律等分和鎔和泥塗
金薄上炭火燒之赤即罷更燒如此四五遍
即成上赤金以餘藥投之别作方法者而皆
是不實故淫人耳若欲作金薄金泥塗飾物
者即更鎔金一斤與石硫黄曾青等分一兩
入堝中合攪即柔軟隨意打用之若一遍入
牛糞灰食鍊猶不好者重食鍊即惡物無不
盡
　　　後灰坯食錫金法
黄礬胡同律鹽等分和醋煎爲泥今此無鹽
及醋直言鎔之出山石
　　　金𨥥法
金精石膽朱砂雄黄石硫黄朴硝硇砂白礬
騏驎竭等各二兩唯騏驎竭研作末瓷器中
以醋浸之著糠火中勿令沸即爛從辰至未
出用蜜陀僧紫石英已上各五兩鹽一斤凡
十二物藥各擣爲末别用水銀八兩於小銅
鐺中以醋沃水銀鐺下小猛火别鐵器中鎔
錫瀉著水銀中即合相得看醋欲盡更添一
斗如此盡二斗罷矣即取諸藥著瓷器中並
水銀一時與藥合研半日成藥也即取細膩
𨥥打令使碎如黍豆等十斤𨥥與藥二兩與
黄礬石末十兩相合入八風沃爐中用檉柳
木炭剛柔兼好裝𨥥勿使不均即火不徹盡
火力止若𨥥熟即停如不熟更一遍入爐即
無有不熟者用沙盆中精沙取熟金如麩片
或如細沙糖屎自與金别沙託取牛屎灰一
斗鹽末半升與二兩熟金沙一時和攪以玄
精水和團如雞子燻乾還入牛屎火食之若
好一遍即罷未好更一遍入食沙取堝中消
之瀉脂膜中打薄用胡同律黄礬石等分醋
和塗薄鋌燒岀色一如水𨥥金法即成上金
若作薄泥塗飾物者還依前法一斤金黄礬
曾青等分一兩堝中令鎔攪即柔軟隨意打
用矣若𨥥金稱無楞角者十斤𨥥加前藥一
兩黄礬石末加前十兩无不得者若𨥥非眞
體物强鼓造徒費功也藥力得星化氣消即
爲鐵悔終無銖兩眞物可得其藥分中騏驎
竭不可得者以紫𨥥代用亦得矣
　　　次作八風沃爐形様
　　　

　　　作鍊錫灰坯爐法
先以甘堝中鍊鉛錫二十遍用三斤鍊錫著
熟鐵鍋中鎔使赤沸即納金錫碎者一斤合
相得掠去糖屎瀉岀别鍊殺熟炭以土墼壘
作方爐其中安鍊灰作坯模以金錫著灰坯
中上安鐵鐐上布剛炭火于爐上用一孔于
爐前開一小孔候之須臾錫與金雜物相利
取其金狀似銀即以熟雌黄和好酒銅器中
煮之殺之還復本性若不徹好者即打薄鍊
食出色一同上法眞錫鍊訖著鐵鐐上以胡
同律黄礬石鹽等分和醋煎爲泥塗金錫鋌
上用牛糞火四周壘之于錫鋌上用牛屎火
四周食錫盡唯有金在取著熟銅鐺中以黄
礬石和鹽煮之半日許出鎔作鋌錯鑢屑食
鍊用藥斤兩一同上法也
　　　此是鍊金灰坯形様



錫投牛脂赤土中又投蒲挑汁芥子中又投
梨茗灰汁中又投黑鹽宕白酒中又投浪宕
子胡酒中各七遍即好
　　　作赤鹽法
黄礬石一斤石鹽八兩並擣作末鐵器中消
鎔看色赤足即停下成赤鹽研爲末用狐子
曰其藥分中金精曾青朱砂雄黄若不鍊殺
用之者徒費千金无閏金之分毫也石膽亦
須鍊取精華用之金精曾青二物一種于瓷
器中以三轉左味漬之二百日岀暴乾研搗
甚可用朱砂雄黄二物瓷器中以好春酒漬
一百日岀暴乾研令細甚可用
　　　鍊石膽取精華法
以土墼壘作兩箇方頭爐相去二尺各表裏
精泥其間旁開一孔亦泥表裏使精燻使乾
一爐中著銅盤使定即密泥之一爐中以炭
燒石膽使作烟以物扇之其精華盡入銅盤
爐中却火待冷開取任用入萬藥藥皆神狐
剛子金爐之法都有六種隨𨥥性隨多少用
一爐即得不須盡作虚費人功矣今以二法
最勝具圖如前
　　　出𨥥銀法
有銀若好白即以白礬石硇末火燒出之若
未好白即惡銀一斤和熟鉛一斤又灰濾之
爲上白銀
作灰坯火屋中以土墼作土𡐋高三尺長短
任人其中作模皆得坯中細鍊灰使滿其中
以水和柔使熟不濕不乾用之小抑灰使實
以刀鈹作坯形灰上薄布鹽末當坯内𨥥各
以黄土鍊覆上裝炭使訖還以墼蓋爐上當
坯上各開一孔使大氣通出周泥之坯前各
别開一孔看時時瞻候以鐵鈎鈎斷糖屎使
出須臾火徹錫𨥥沸動旋迴與銀分離錫盡
銀不復動紫緑白艶起艶起以杖擊少許布
水濕沾之其銀得冷即起龍頭以鐵匙按取
名曰龍頭白銀
　　　作土爐灰坯形樣



　　　作漏錫灰坯爐法
先打鐵坯大小在人其間參差開孔孔容箭
簳孔多唯甚怕差土𡐋土𡐋中如似竈形鐵
坯中薄布鍊灰極抑之以刀鈹使高下均平
還布鹽末覆鐐裝灰鈎爐屎瞻候節度一同
前法唯鐵坯下多著猛火使錫分離下過速
疾耳
　　　次作漏錫灰爐法



狐剛子云出銀𨥥爐凡有三法看𨥥多少作
一爐用即不須盡費功力今取要者二法立
樣如前
　　　却收灰坯中錫法
取銀訖急以油脂和石硫黄末從出銀孔中
瀉脂令入灰坯中看焰火起即以鐵條從𨥥
下孔㓨之急攪灰中錫還出流下爲團矣
　　　蒸鍊食銀灰坯中灰法
其出銀灰必須蒸淋去滑汗錘打使令甚熟
得銀倍多灰鍊不熟得銀倍少中道裂破錫
還倒土漫却銀也會須精打甚熟燒桑灰之
好炭灰亦得
　　　作銀𨥥藥法
生雄黄　白石英　硇砂　戎鹽　石膽
白礬(已上各/一兩)青礬(十/兩)
訣曰出銀藥特云用生雄黄若依出金𨥥中
所有雄黄即同鍊丹砂法鍊之明知雄黄即
無定性生用發銀色也熟用發金色也凡此
七種藥各末取水銀四兩錫二兩小鐺中以
醋沃水銀鐺下猛火别鐵器中鎔錫瀉水銀
中相合煮二斗醋盡罷矣出著瓷器中取前
七種藥一時合研令相得看灰坯中錫不動
文𡈗起即以此藥如棗等散著中錫須臾動
文𡈗不起得錫甚疾
　　　金銀用炭法
金用檉柳木炭松栢石炭土壃木炭乾牛糞
等逐堅濡性以火出之唯有柴木似檉乾之
直用燒金𨥥金即流出用功甚少得金最多
銀銅鐵一種用剛木炭錫用松木燒之亦得
剛炭出亦得
　　　作出銀色藥法
取蜀地白梅子烏梅子擣之使熟銅器中以
水一斗梅二升醋一升鹽末一升一時煮使
極熟取銀先打薄者著炭火燒赤以木杖壓
著梅漿中承赤入槳也更煮之更燒更入可
半日莫問好銀表裏盡白矣火燒不異復有
一種出色法直爾取淨者用硇砂和水燒銀
著中銀即白色矣
　　　柔前所出上金法
消鑠上金淬於荆酒中十上下因漬釀其荆
酒中一日即柔潤若以作金液者先應柔之
爲上矣
　　　鍊金法
取未經用者甘堝消投好清酒中三百遍即
不沸握之堪指間出名曰鍊金但能精心鍊
餌者亦昇太清鍊銀亦同以此柔質打爲薄
作金液用彌良
　　　鍊金銀法
消新出𨥥金銀投清酒中淳醯中若眞蜜中
二百度皆得柔潤握之亦出指間直漬之多
日亦堪服餌爾消投猪脂中二百遍亦得成
柔金打爲薄細剪下投無毒水銀爲泥率金
一兩配水銀六兩加麥飯半盞許合水於鐵
臼中擣千杵候細好傾著盆中以水沙去石
詳審存意勿令金隨石去以帛兩重絞去半
汞取殘汞泥置瓷器中以白鹽末少少漸著
研令碎著鹽可至一盞許即止研訖篩麤物
更研令細惣置土釜中覆薦以鹽末飛之半
日許飛去汞訖沙去鹽即自然成粉以此金
粉一兩和鍊丹砂五兩丹砂取光明映徹者
以上醋微火煮之數添勿令醋竭宜用鐵器
三十六日成也鍊訖仍𢭏研以水煮取細者
和棗膏爲丸
　　　造棗膏法
大乾棗三升以水六升煮之令棗爛又納三
升水更煮和用九升絞去滓清澄之令得三
升乃納好羊髓六小合微火更煎如飴乃此
膏亦可長服令人填滿有美色可分爲三許
九日服一九亦云以此膏合前藥丸如小豆
日三服經三十日無復寒暑役使神靈金柔
无毒雖加少多畏也銀亦同金法其劣金取
壯荆根煮汁釀赤黍爲酒以漬金金亦消化
其金屑入漬以雄黄納此酒中亦消也何但
宜柔金
又法取好磁石能引鐵者碎之淳醋漬之出
之又漬卒出之更好擣篩取金屑无毒成鍊
陳著手中磨之立消石水服一藥汁日至再
不飢不渴長生久視
臣按金粉金水方服之五兩以上雖亦壽同
天地然尤禁房室又忌食肉精心鍊行貴在
山林此匹夫之所尚非萬乗所重豈比太一
金液之藥
黄帝九鼎之丹須昇即昇須住即住无妨妻
子不廢官榮者也
黄帝九鼎神丹經訣卷之九





黄帝九鼎神丹經訣卷之十
　　　明鍊藥禁愼陰陽制伏
臣按彭君曰古之聖人皆以丹藥保骨長生
後之學者以丹藥朽骨害命所謂今古不同
也此由古人淳朴殊深末代澆浮不得眞訣
雖有好生之始而無乆固之終不自調鍊其
心焉能調其藥性也假有古注經法據而合
作雖似丹藥其毒不去服之即死故云害命
臣又按彭君曰但耳中雖聞金石等藥若不
先飛伏火藥即有烟散失無定滓在精華去
驗何所憑是以皆須先伏火也臣今訣之夫
神丹者上品石藥粹也至如朱砂打破其光
洞徹曜目是其精也譬道之杳杳冥冥其中
有精怳怳惚惚其中有物不可急取難以緩
求似有而無似無而有欲速必不達取之自
有法也喻以牛食水草得成於乳因乳成酪
成酥展轉而熟酥成醍醐初雖因乳非酪非
酥亦無醍醐不可以無謂之不有不可以有
謂之不無巧取之則不無拙取之則不有巧
拙之義取類驅鷄緩之則不行急之則四散
鷄散有後呼之法藥失無却收之理故云唯
有麤滓無復精微精微既無以何變化成神
丹也
　　　鍊藥使不散法
凡鍊諸石破之如豆或如碁子或作麻米以
絹袋納鐵鐺中以酢浸之纔令没藥使人謹
守伺候滅即著火而去離鐺底五寸其火勿
偏遍底平擬藥氣上抽微抽端直火猛則氣
奔亂火弱則其氣停使酢温和勿令洋溢常
如人體冷暖即調故經云一切飛鍊皆當温
熱不甚湯人手藥即白雪是養法之謂譬如
春陽之月萬物發生皆因和暖萌芽甲拆若
清明以度雨水以時百卉滋榮潜增青翠不
可以因水而長浸之以寒池不可以因暖而
生燻之以烈火不以樹條不直掘而復栽不
可以根芽不淨洗而還種則津汋斷絶其生
理浸潤先適于時和如鑽火之人將乗熱而
頓息厭寒之士投沸湯而取暖俱失生遂之
節咸乖鍊養之道訣以斯道盡矣
臣聞彭君之法各依陰陽自制煞諸藥使訖
即合諸藥訣即合丹不問大小皆即成就服
之皆仙諸求大道大藥不得此訣終自勤苦
徒費萬金白骨狼藉者
臣按易云二女同居曰革乾坤交會曰泰故
天地氤氲萬物化淳男女媾精萬物化生陰
陽不測之謂神一陰一陽之謂道故能陶鑄
萬品埏埴生靈此並造化之神功陰陽之妙
力神丹祕要亦同此義太陰者鉛也太陽者
丹砂也二物相生成其大藥九鼎之法長生
之道原始要終莫不皆以丹鉛二物爲主也
故眞人歌九鼎第一定外丹之華曰父在神
山母在河本在南越亦在巴出于武陵會長
沙先祖昆弟豫章家道士將我遊五華子明
配鉛與赤蠡變化生彼玄黄多流珠熠燿内
懷河合彼雄水及丹砂轉相會合成一家牡
蠣赤石使不邪霜雪紫色忽若華後若相感
兩性和日暮復動否臧佳嬉戲光彩色勿華
陰陽令會系不過二氣生子加積沙鷄羽掃
取土龍和一銖一斤无少多食以黍粟飛相
過坐觀天地遠見遐忽然萬里渡江河以龍
爲馬雲爲車光同日月所欲何諸天賢聖相
對羅靈龜駢輜轉暇蟇伯牙鼓琴玉女歌青
腰起舞悲相和由身服食食丹華邪氣不生
疾不過即得久視吉無他此眞人之至言也
又狐子歌云草得陰陽精氣常青石得陰陽
精氣常形天得陰陽精氣常生故化萬物者
莫不以陰陽爲父母也陽氣爲天陰精爲地
天氣爲靈地精爲寳二物成丹服之長生又
五石者丹砂太陽之精也磁石太陰之精也
曾青少陽之精也雄黄石上之精也感陰陽
之正氣配五方之正位能相制伏無所發動
調鍊去毒故能令人不死者也
又伏鍊水銀要用陽月陽日陽時假得餘法
失此是即毒亦不盡但問三陽雖失小法其
毒亦盡鉛汞者陰陽精也若不得此三陽時
日月陰氣之精不可制也黄白者太陽之精
氣也左味者朝陽之津汋也金賊者夕陽之
筋髓也用三陽之氣味以制鉛汞萬無不盡
俗不解此耳和合服即煞人不可不愼直用
酢煮之去道愈遠矣此並陰陽相制之義也
　　　鍊藥禁忌法
凡鍊一切藥石經云皆齋戒忌婦人六畜喪
孝産乳
臣按眞人飛丹忌愚人女人小兒嫉妬多口
舌人其不信道者知之見之神藥不成勿令
婦人朋友賔客在藥邊過欲得家靜隱僻無
人聲無人處深山石室之中神藥一成舉家
仙矣
臣按黄帝一千二百女又未升仙之時於荆
山之下鼎湖之上鍊九丹成乗龍登天于時
鼎火之間事資人力侍執事者豈非女人近
臣乎
又按昔漢黄門侍郎程偉好黄白術娶妻妻
乃知方之妙也偉方扇炭燒火筩中有水銀
偉按披中鴻寳作金不成妻曰吾欲試作之
一兩乃出其囊中藥少少投之食頃發之成
銀偉大驚曰道近汝處也而不早告我何哉
妻曰得之須有命者偉設百計逼之欲取其
法妻曰告偉言道而合傳雖道路相逢付之
若非其人口是心非者雖寸斷支解猶不出
也偉復威脅不已妻乃發狂裸走以泥自塗
遂卒死以化去由是言之丈夫成道不能在
婦人之先也故玄女素女青腰女西王母等
皆婦人之仙者也
又天上眞人以玉女爲儀使也故曰玉女者
凡人之女服藥而得仙是以黄帝九鼎神丹
眞人訣云凡合神丹法欲得眞素姿容好髮
色調心腹唯信道者與師共傳丹祭之曰玄
女也欲得不死與師一志欲得度世與師同
契欲得昇天二十四賢共同金經未得仙路
又經云合丹不過三人今煮鍊之功未入神
鼎故不即拘嚴禁也消息火作恒須調適若
非直心顓性細意小眼口无擇言身无擇行
不躁不妬不謟不邪不可預于此役也若刑
餘之人六根不具耳聾眼瞎痼瘵尫殘雖有
景行亦不堪也
　　　市藥法
常于福德地坐立勿與人爭貴賤勿買凶服
者物當以收執日仍以子丑日沐浴先齋七
日乃推天德法正月起未二月起申以順行
十二辰也推日福德法甲日德在申乙日德
在庚餘倣此市藥


黄帝九鼎神丹經訣卷第十















黄帝九鼎神丹經訣卷之十一(十二/同卷)温六
　　　明水銀長生及調鍊去毒之術
臣按昔葛洪晚充鄭君門人也他弟子皆親
雜役而洪尪羸不堪勞苦無以自效常親掃
拭塵墨執燭及爲繕寫故書而已鄭君謂洪
曰讀書卷卷而有佳事但當校其精麤擇而
施行不在盡諳誦之以妨日月而勞意思若
金丹一成則此輩一切不用也然丹之要者
水銀是也
臣按凡水銀得涪陵(字是/符陵)自在流沙水中青
白色者最佳此水銀似錫甚柔軟氣中蒸之
亦消此物不可得化柔金銀唯此爲良然以
朱砂化爲水銀亦不惡也天生者代絶也
臣又按丹砂水銀二物等分作之任人多少
鐵器中或甘堝中於炭上煎之候日光長一
尺五寸許水銀即出投著冷水盆中然後以
紙收取之
臣又按以生竹筒盛丹砂若朱砂埋著地中
以雲母覆口與地平筒上僅可三四寸土覆
之以糠灰燒之再宿三日成水銀也若未成
更燒之再宿三日成水銀也若未成更燒之
再宿三日成水銀也若未成更燒之以成爲
限此法一斤砂還得一斤水銀若銀折上減
二三兩市中之物恐雜如此等色物長生之
所出者復須以藥成之故非自作不堪
臣按本草水銀味辛寒有毒主去瘡疥瘻墮
胎辟虱殺金銀銅錫轉鎔化還復爲砂乆服
神仙不死一名汞生符陵平土出於丹砂畏
磁石今水銀有生有熟此云生符陵平土者
是出朱砂腹中亦别出砂地皆青白色最勝
出於丹砂者是今燒麤末朱砂所得色白濁
不及生者其能消化金銀使成泥人以度物
是也爲還丹事出仙經酒和日暴服之長生
燒時飛著釜上灰名朱粉俗爲水銀灰最去
虱也
臣按狐剛子云凡出水銀有三種法一名雄
汞二名雌汞三名神飛汞用各有別作亦不
同神飛一汞偏易伏火雄雌二汞伏火稍難
若欲昇天騰虚長生乆視當用雄汞或欲作
水液召鬼神當用雌汞若欲變化銅鐵迴换
五金用神飛汞各有所用不宜舛雜俗人不
知錯亂所作不成違聖人方書無效審而用
之所作無差此之一藥道術之本愼勿輕傳
乃至萬金亦所保矣此法俗無解者見粉圖
者少知意况故此法眞人所保祕而不傳黄
金百石明珠萬筐亦不傳此法也若得此法
視寳如土何用百石萬筐唯寳翫長生愛慕
仙術者歃血分鐶重立信誓乃可略而出之
　　　雄汞長生法
取朱砂十斤酥一合作鐵釜圓一尺深寸半
平滿勿令高下不等錯之使平以爲釜竈亦
令平正然後取青瓮口與釜口相當者四枚
以酥塗釜安朱砂於中其朱擣篩令於釜中
薄而使酥氣然後以瓮合之以羊毛稀泥泥
際口勿令泄氣先然腐草可經食頃乃以軟
木柴然之所爲段木楊柳木不蟲不腐者也
綿淹水數數漬之備其燥不坼難乾也放火
之後不得在旁打地大行頓足汞下入火矣
從辰至午當下之待冷或待經宿以破毛袋
取著新盆中以軟葦皮裹新綿三四兩許好
急堅縛如研米槌狀於瓮中破之安穩瀉取
盡罷矣其粉别裹掌之爲六一泥最祕其燒
汞之人多食猪肉及酒若不食者汞氣入人
腹中五臟塞不能飲食乆乆傷人愼之好朱
一斤可得十二兩中朱十兩下朱八兩此法
可寳不可傳初用腐草可十束
　　　鍊雌汞法
臣按若作此汞用猪脂一升和朱砂十斤爲
泥以泥釜中若作神飛汞用朱砂末十斤吴
黄礬一斤梔子四十枚石鹽一斤鬱金根一
斤胡同律一斤各異擣下篩以牛糞汁和之
爲泥泥釜厚一寸蓋固際柴草燒已收拭一
如上法唯牛糞汁宜以十二月預收貯之臨
時用以暖水浸潰搦綟取用若以春月牛糞
草青力薄也方言陰獸玄精汁者牛糞汁也
方言聖無知者即赤石鹽也方言屈原素者
是胡同律也方言黑膏孫肥者即猪脂也臣
今法擬供奉所以不舊録也他皆准此
　　　淨水銀方
水銀一斤以帛兩重絞去滓以白鹽三升和
之輕手擣之令汞白可住以鐵器熬令烟出
即休入煮所爲接候烟出以三年大醋三升
中煮之微火煮之盡一石滿七日觀候其驗
若加藥物擬入大丹亦皆此淨法也以醋和
鹽下有證用油蜜醋和之義是也
　　　擇時用藥制水銀法
臣按水銀有毒鉛配太陰終不獨行行必爲
偶若無制伏二毒難消所以擇三陽之時用
三陽之藥以制鉛汞萬無不盡俗人不解麤
心率意只爾和合服即殺人直用醋煮去道
逾遠故三陽時奇日奇時也即謂方家尤重
五月五日七月七日之義是也三陽藥者即
謂太陽之精氣黄白是也朝陽之津液左味
也夕陽之筋髓金賊是也差此藥味失彼時
節雖萬法治鍊猶毒不盡故伏火水銀方云
用三年大醋納䃩沙末百日煮之又方云用
黄䃩沙流黄是也白䃩砂二物等分醋中煮
汞三七日觀試者伺候力强弱又方云用油
蜜醋和鹽微加硝石煮汞又加少胡粉汞即
白如銀雪堪鑄作餅欲入諸大丹藥屑末入
飛加也又方云以鐵器中以上醋微火煮之
數添勿令竭三十六日不凝更煮滿百日已
來凝下之又方云取上汞納鐵器中以淳苦
酒泊汞上微火煮之其苦酒消更添之恒令
不竭三十六日以汞凝乾可用不爾徒自苦
也又方云一切調鍊皆當恒令煴熱不甚湯
人手藥即白雪比等諸法並隱黄白左味之
言其將養節候亦有可採故不棄之仍引正
訣如後
　　　狐剛子伏水銀法
水銀二斤(水銀/玄珠)以金屑銀屑藥醋煮之(云黄/白左)
(味/也)三十日三十夜好伺候勿使汁盡即凝白
如雪若欲爲丹各依三十六石水煮鍊所用
其毒未盡去毒入釜立爲丹若不凝更煮以
凝白如雪爲限所造神丹節度各依其七十
二丹訣中方法
　　　金玄珠法
玄珠一斤金二兩半凡五十鍊鉛精五兩半
其金屑一時著鐺中黄白左味煮之十五日
十五夜謹候無令汁盡凝白如銀其毒未盡
欲入諸丹用煮還依三十六石水煮鍊去毒
入飛如可入其金粉散丸膏用黄乾伏之矣
　　　銀玄珠法
玄珠一斤銀一兩半五十鍊鉛精六兩半銀
屑一時著鐺中黄白左味煮之九日九夜謹
候如上表裏徹淨凝白光明若欲作白即用
礜石水煮半日許白礬石水煮半日許然後
乾伏作白能成若欲入諸粉用須去毒亦可
入飛
　　　九丹鉛精玄珠法
玄珠二斤九丹鉛精十二兩黄白左味中煮
之七日七夜凝白徹淨然後乾伏去毒合諸
藥即成河車八種之法丹鉛從一至九任取
其用覆籍諸丹無有不成者隨意入銅鐵變
化自在七十二丹神器皆用此作諸各隨華
應轉深淺任量
　　　煮伏水銀訣
水銀四兩銀一兩作銀汞泥餅著鐵函桑灰
必須細篩白淨
臣按上件諸法日數皆少人率依方勘驗不
成則止或醋多火急或汁盡汞乾或藥味差
違或華池失法之所致也今作之者鐺厚五
分磨裏使極平滑鐺中无布案桑灰可厚七
分以醋拌灰恒使浥浥無置高下四布平停
亦不堅捺恐有拆璺欲氣均凑燻潤水銀作
一木棬以絹爲底於其絹上平布水銀諸藥
所謂石流黄白硇砂石鹽磁石鹵鹹胡粉六
味各一兩和桑灰六兩擣篩令均布水銀上
可厚二分酢泊之恒使如粥不使乾竭令過
多恒令其氣調直亂衝即是火急其灰及藥
日一易之鐺蓋一紙特忌塵穢所添左味例
不冷投留之物一如上法要滿百日其汞必
成煮之既了研碎可乾服
　　　乾服玄珠法
用熟鐵鍋重八斤其鍋初爲兩片片重四斤
中心大小可如雞子繞四邊幅三遍銲之都
厚半寸車窠展縁上鑽孔大如箭竿孔處偏
厚務欲釘牢投汞入訖以釘銲之勘可旁量
必須牢密以鎚細藥漸傳甘泥四遍塗可厚
半寸暴五六日矣使極乾然後入炭火排囊
漸吹使赤徹一食時却彼排之後從火自滅
經停一宿待冷出之從辰至已消息可了去
土揺鐵如瓦礫聲秤鐵復本是不耗或失聲
即本耗如足鑿破出之乾伏即了訣須去毒
　　　去玄珠毒法
先作黄礬石水一斗著銅鐺中煮伏火玄珠
上可五斤下可二斤令礬石水盡更别燒牛
糞燒不灰木作灰取磁石破如小豆湯中煮
使極沸用湯淋二灰取汁著鐺中煮玄珠一
日夜即别用三轉左味更煮經一宿一日煮
後别用三轉好酒和蜜經一宿一日别取眞
酥更煮之三夜出取之置銅器中還以銅器
爲蓋著黍米中蒸之三日三夜出其毒皆盡
可以入萬藥服餌神仙作黄白入火飛此是
道之至極畢矣此言三轉好酒者即是牡荆
酒也言三轉左味者即黄白左味也以礬石
水煮汞其器及鎔如不消者可作鐺餅子若
不得碎亦可擣碎而煮之蒸法亦然五斤鐺
可受二斗細理者諸玄珠去毒皆歸此之也
更無别異唯有太玄君訣云莫問乾服玄珠
濕服玄珠欲去其毒但斤内一兩甜黄即玄
珠精不能散去一名玄黄土出西方胡國也
磁石亦以爲畏蜜陀僧爲臣將也若用黄丹
胡粉拘留玄珠精者是俗間雜用非正本訣
或用黄䃩沙石鹽之類亦非正本口訣
　　　别伏水銀法
水銀一斤磁石二兩末之如粉加曲獸汁(即/駞)
(尿/也)煮之唯緩火也不過七日一候凝與不凝
此蓋丹砂惡磁石畏鹵鹹水義也水銀出丹
砂豈不畏惡與亦同也故玄珠磁石亦以爲
畏明彼甜黄亦是水銀之所畏者一種有畏
何必外國之物勝於中華乎欲人不審磁石
之可必用故奇說化物欲令志誠者思而以
取意焉其蜜陀僧出於金𨥥藥中又持參水
銀等用之令爲磁石臣將不亦宜乎煮伏之
道不可棄也
　　　濕伏玄珠法(以鉤/鉛)
先取好細理鐵鐺受三二升許者泥如竈法
長開口及突融先伏及欲合藥爲河車者玄
珠作餅著鐺中用銀粉爲覆藉以銀爲粉法
在第九已具若無銀粉可用丹鉛粉覆藉亦
得即下油脂五升蜜一升合攪煮玄珠餅一
云三十日夜止三日夜罷(立變銅/鐵也)前去毒煮
法用一日夜今濕伏法乃用油脂明長生之
法與變銅鐵所用幾微不同矣亦如出長生
水銀用酥一合塗釜水液水銀乃以猪脂和
朱爲泥之義也又前去毒法以酒和蜜今濕
伏法以油脂和蜜是之别矣此名曰濕伏之
功立變銅鐵也以此濕伏之汞和以餘伏火
藥成如此法之丹方能變矣若以調伏玄珠
用藥攪合成者即是河車之法非是眞伏玄
珠矣
臣按欲以水銀作玄黄及擬大丹者即須空
煮取擬若不擬者乍可以九丹鉛精爲必可
以五十鍊鉛精及金銀爲拘留也


黄帝九鼎神丹經訣卷之十一


黄帝九鼎神丹經訣卷之十二
　　　合九丹鉛法鉛力功能
臣按狐剛子云夫合丹藥以鉛爲本鉛若不
眞藥無成者故云鉛者陰陽之筋髓七寳之
良媒解則萬事可成迷則千途競塞故曰鉛
絶河車空所作必無功功斷河車絶萬計無
所出又云莫破我車廢我還家莫壞我鉛我
命得全車者即河車也八河車法未有不因
鉛而成者丹之覆薦之藥即所謂河車者故
云不得八種河車丹無依伏是也又按太陰
者鉛太陽者丹也二物成藥服之神仙丹鉛
之精能出流珠白雪又加二水凡百蒸之取
以一斤分爲九分轉變不已即化神丹其功
既深其力亦大九上九下覆薦水銀化汞爲
丹三作九轉故聖人祕之非凡俗道士所知
見也所以鉛精一名鉛一名太陰一名金公
一名河車一名河上姹女一名立制石下愚
之人合藥乃用山中立制石又眞人以玄黄
華變化成立制石膽本出鉛中下愚調藥及
用羌里石膽非也所以丹鉛秘目三十六名
今列如後故方云汞之與鉛終不獨行行必
爲偶二物相得成兹妙藥焉
　　　丹鉛祕目三十六名
一名玄黄花二名黄輕三名龍鱗四名伏丹
五名河車六名丹液七名驛丹八名制丹九
名鍊丹十名黄芽十一石膽十二陰陽父母
十三飛輕十四黄精十五黄龍符十六河上
姹女十七制石十八名汞十九黄花二十成
已丹二十一紫粉二十二紅粉二十三流珠
液二十四紫明二十五玄丹二十六黄龍二
十七金火符二十八陰陽之精髓二十九天
地母三十液神符三十一金花三十二飛丹
三十三黄華三十四太陰三十五金公三十
六河上遊女
臣按成此三十六名妙藥皆是鉛精之力故
黄帝九鼎神丹第一之法名曰丹華復有一
名號曰流珠九轉即是以鉛合汞成之凡俗
不知乃以市錫爲鉛也可謂日暮途遠却行
求進不亦難矣今作之法皆須精專轉至九
方用之也
　　　狐剛子作九轉鉛丹法
鉛十斤鐵杯中銷鑠令作青沙鐵盆中鐵鎚
研騰取黄汁新瓦上暴取粉黄和玄精汁爲
團如雞子陰乾鐐鑪中銷取鉛精鐵杯中猛
火還銷鑠一伏時即鉛丹如此九轉爲丹名
曰九轉鉛其轉數用藥次第在黄老九飛丹
節度中
　　　九丹鉛玄珠法
玄珠三斤九丹鉛精十二兩黄白左味中煮
之七日夜凝白徹淨然後乾伏去毒合諸藥
即成河車八河之車丹鉛從一至九任取其
用藉覆諸丹無有不成者隨意入銅鐵變化
自在七十二丹神器皆用此作各隨藥轉深
淺任量此法雖於玄珠卷中已有然用鉛之
道雖重發揚覽按兹文即知河車所用之鉛
必須以黄白左味煮凝乾伏並備方可入用
又云丹鉛從一至九任取俗人不知乃以任
字作去聲讀之當以平聲爲義是也任堪也
其鉛非至九轉不堪取也故云丹鉛從一至
九任取矣以九轉丹鉛作河車及用覆藉諸
丹無有不成所云七十二丹神器皆用此造
即是以鉛黄花和胡粉爲泥泥六一泥上者
非九轉丹鉛不堪作玄黄也又云隨意入銅
鐵變化自在者試藥點黄白之道亦非此九
轉丹鉛成者皆不任用也
　　　出長生鉛法
臣按丹鉛之道雖法皆九轉按其用處三種
不同若欲長生乆視羽化昇天當作雄鉛若
欲辟召鬼神化液作水當用雌鉛若欲變化
黄白迴换五金當用神飛鉛俗人謂一乃混
而無二用之錯亂所作不成遂怨咎聖人方
書無效若審而用之萬不失一此法俗無有
解者自非見五粉圖乃能略知少况故眞人
寳祕而不傳此之一藥道術之本愼勿輕傳
萬金不泄假使黄金百石明珠萬筐亦不傳
也若得此法七寳視之如土何用百石萬筐
乎唯寳翫長生愛慕仙道歃血分環重立信
誓乃可略而出之此言並是汞方之所具載
然以三鉛三汞一而已矣故方云功用别能
與汞無異汞之與鉛終不獨行行必爲偶審
而用之萬不失一俗人多以錫爲鉛去道遠
矣又云雄雌神飛三種各須三轉用方有效
轉之法用不異於前鉛至九轉體爲神藥用
入餘藥無不效矣故言此法惟見粉圖者知
少意深自餘仙聖皆祕此方故今所作多敗
少成矣
　　　出雄雌鉛法
取眞丹百斤青白陽起石十斤又擣陽起石
細篩之以玄精汁溲之作團暴之令燥納鐵
鍋中以鑪鼓之待爲汁消盡瀉於煖灰中待
冷打擇取之爲丹覆最佳言丹覆者謂入神
丹玄黄之藥也
　　　出雌鉛法
取眞丹百斤眞粉十五斤吴青礬一斤石灰
一斤各别擣其礬石細篩四物合和以玄精
汁丸之陰乾出之法與前不異也
　　　出神飛鉛法
取眞丹百斤吴黄礬五斤赤石鹽一斤鬱金
根二斤黄硇砂五兩此五味異擣下篩以酒
合丹溲之勿令相著暴之令燥更擣篩之然
後取玄精汁溲之爲團陰乾之出法一如前
訣者方云聖無知者赤石鹽也方云玄精汁
者牛糞汁也方云黄山脂者吴礬也方云黄
金賊者石流黄也凡以藥和丹一法先黄礬
次赤鹽次鬱金根次石硫黄次黄丹訖方以
好酒潤和之勿使相著率黄丹五十斤可用
清酒五大升於高架葦箔上鋪厚紙糊魚鱗
相壓兩重暴可一日許然用牛糞汁溲之爲
團於架箔上陰乾十日
又法先秤丹知斤兩又别秤藥知斤兩即以
藥對丹多少相配以麤羅篩布一重丹一重
藥重重相次並盡然後以酒溲之
　　　鼓出鉛訣第一轉
以所用味之藥各異擣下篩以酒如上法合
溲勿令相著攤暴令乾更擣下篩以牛糞汁
和溲爲團其牛糞以臘月收貯以燸水浸搦
取之團如雞子黄若更大者難乾二七日陰
乾之納鐵鍋中其鍋底厚六分半以下五分
以上四分長七寸明間三寸半排鑪出看盡
消爲汁方瀉著煖灰中其灰唯細篩白者布
於淨平上厚三四分四畔以乾泥捲繞灰不
使鉛汁流溢四散以手摸鉛待冷打擇取之
所用之酒率百斤可用一斗酒若玄精汁二
斗即可團得百斤丹
　　　鼓出鉛訣第二轉
取上件鉛於鐵杯中炒之其杯底長三尺厚
一寸深一尺兩頭得稍綽所以上長三尺五
寸闊一尺二寸如槽之形也摩裏令滑極淨
勿使嘶璺以長鈍劍鐵篦攪之炒令並作沙
盡從旦至午看成細末續續掠出置冷器中
其器是厚鐵盆鑊也著清水以長鐵篦攪之
使兩三人更互攪勿令住手使成汁也然於
鐵杯中炒鉛亦得换人不得住手若有間斷
其沙復鎔鐵杯之下然以柴火火冷不得沙
成大熱恐鎔不止臨事看火勿令緩急也接
取泔淀黄汁置瓮子中著水鑽腹作孔候淀
澄清傾孔去水以滑鐵篦匀率出澄淀置新
瓦上預於瓦上鋪兩重紙以瓦凡平布烈日
之中暴之一日丹在瓦上硬裂乾定收取擣
篩納鐵杯中還以鐵篦攪炒令赤三日夜不
得猛火丹赤即成不拘日數也
　　　鼓出鉛訣第三轉
凡以酒溲藥及以玄精汁拌丹皆於直口深
銅盆中盆須滑淨不得輒用瓦器及綽口者
恐藥飛散消耗酒汁致失准則餘法如前其
用藥隨丹增損以爲多少衰降減之也凡絞
綟牛糞取汁必須稠如粥狀故俗間鍊鉛令
色白法以好酒任多少納白硇砂於酒中緩
使硇砂鎔盡以此硇砂酒拌糞汁如稀粥狀
以麤路重布絞取糞汁即此汁拌其藥丹和
令浥浥團如雞子不團亦得日暴令乾入鍋
鎔之須臾鉛出瀉牛膽中如是鍊之五遍可
白若以白蜜溲丹如强泥准前暴之亦得前
力若丹硬不出當去硇砂此雖色白乃非正
法若九轉丹鉛之精不悅人目其色青黑其
質亦柔神化之力不知所以然而然者也
　　　太極眞人九轉丹
　第一轉
取胡粉五百斤以石鹽二十斤置於一石水
中取牛糞汁一石和之丸如雞子陰乾然後
置鑪中鼓之須臾鉛出此名粉鉛號地之精
也取黄丹五斤以牛糞汁和之丸如雞子陰
乾之置鑪鍋中鼓之須臾鉛出此名丹鉛號
天之精也
　第二轉
取前天地之精合炒爲水色青沙然後以石
鹽三十斤明淨者和湯八斗曰鹹水鹹水盆
中研之爲土色黄沙擣爲末置鐺器中燒之
三日三夜變爲火色赤沙與好丹色同罷矣
　第三轉
取前丹以首男乳一斗若首男乳難得取黄
牛乳亦得取牛糞汁一石取石鹽明淨者三
十斤爲湯八斗相和溲之丸如雞子陰乾鼓
之如法餘如前爲之
　第四轉
取前三轉天地之精成丹者以朱砂好色光
明洞徹者二十斤以酒煮之三七日臼中擣
之和藥復以地强汁即牛糞汁也和之丸如
雞子陰乾之置鑪中鼓之作法用皆與九轉
同法但用藥有異
　第五轉
取雄黄色如雞冠者五斤以眞牛酥煮之七
日然後暴之與藥相和然後以酒一石牛糞
汁一石合丸如雞子陰乾鼓之法如前餘亦
如前
　第六轉
取雌黄二十斤吴黄礬石五斤合之牛乳麻
子汁煮之三日夜陰乾擣篩上和藥以牛糞
汁丸之如雞子陰乾鼓之如前法
　第七轉
取石曾青五斤香附白附各百枚新實者良
餘法同上
　第八轉
取戎鹽三斤朴硝芒硝各三斤擣篩同藥以
牛糞汁和之丸如雞子陰乾鼓之如前也
　第九轉
取前八轉丹依法置其人生命上及王相上
依丹經立壇醮祭潔清齋戒置靈寳五符於
五方十二神印符於辰上八靈符置八方掩
天門閉地户歷華蓋入陰中取白玉五斤爲
粉金一斤爲屑藥以青羊心肝各一具和泥
泥鑪以牛糞和之如雞子置生命上陰乾取
天心日天心時置九宫合藥者在中宫侍鑪
先問曰奇合尋出宫爲妙三日夜丹成丸以
白蜜日服二丸如黍米粒可爲眞人矣祕之
勿傳
臣按此方用藥雖具至於九轉即加隱祕鉛
至九轉體爲神藥及乃更料白玉五斤爲粉
黄金一斤爲屑以二物奇寳和而泥鑪青羊
心肝復極難得首男乳汁動料十升虚張色
數明不可得令取其可得之藥成其九轉之
功以此丹鉛充九鼎之用其道逾妙其力逾
大所以具說功能亦不須煩雜而録之耳

黄帝九鼎神丹經訣卷之十二





黄帝九鼎神丹經訣卷之十三(十四/同卷)温七
　　　明丹砂功力能入長生之道用
臣按草木之藥可以攻療疾病不可以致長
生也金石之藥可以必獲延年而亦兼能除
百邪也夫草藥之爲物也虚脆危軟不堪而
乆煮之即爛埋之則腐燒之則灰停之則朽
不能自堅豈能堅人乎不能自生豈能生人
乎若丹砂之爲物也是稱奇石最爲上藥細
理紅潤其質貞固堅祕積轉逾乆變化逾妙
能飛爲粉能精爲雪能爲眞汞能爲還丹能
拒火能化水消之可以不耗埋之可以不壞
靈異奇秘我難以稱然而得要則全生失法
則傷壽人見本草丹砂無毒謂不傷人不知
水銀出於丹砂而有大毒故本草云水銀是
丹砂之魂因丹而出末既有毒本豈無毒淺
識狹觀不思遠大性命之功蹉跌不追所以
古人深懼除惡務本必先煮鍊方入大丹殊
途同歸皆令伏火不拘日數莫限人功事資
於養不宜急速人見丹砂是石乃言諸石燒
之爲灰其丹砂何得獨爾不化殊不知丹砂
色赤而能生水銀之白物變化之理頗亦爲
證土得水而成泥埏之山下有金其上多有
丹砂變轉不已還復成金歸本之質無可怪
也故昔漢朝有李少君者乃數百歲人也不
聞有他能唯以丹砂合諸丹藥爲金以金爲
器以器盛食以食資身漸漬腸胃霑洽營衛
藉其堅貞以注壽事漢武帝盡情實乃以祠
竈左道之事奏進不以丹金正訣之義聞徵
卒以化去武帝思之故知唯有黄帝九鼎之
道太一丹金之妙令人不老不死可大善乎
若去毒不盡帶毒成金雖有所成亦無用譬
以飢餐毒脯渴飲鴆漿爲患必深欲益反損
今再具調鍊性味等法列之如後
　　　丹砂性味主療
臣按本草丹砂味甘微寒無毒主療身體五
藏百病養精神安魂魄益氣明目通血脉止
煩懣消渴益精悅澤人面煞精邪惡鬼除中
惡腸痛毒氣疥瘻諸瘡乆服通神明不老輕
身神仙能化爲汞調作末名眞珠光色如雲
母可拆者良生符陵山谷採无時惡磁石畏
鹹水按此化爲汞及名眞珠即是金沙也符
陵是涪陵接巴郡南今无復採者
　　　丹砂出處
臣按本草云符陵也但以巴郡之南都謂之
巴沙今无復採及出武陵西川諸蠻戎昔通
巴地故謂之巴沙仙經亦用越沙即出廣州
臨鄣者此二處並好唯須光明映徹爲佳又
如雲母片者謂雲母沙如紫石其大形謂馬
齒砂也並好俱任用入藥然非堪鍊之上物
也如大豆及作大塊圓滑者謂豆沙也細末
碎者末沙也此之二種麤不入藥可磨作朱
也採沙皆鑿坎入數丈許雖同出一郡縣中
亦有好惡揀餌之法備載長生之寳非本草
之所詳究也然丹砂雖出巴楚二地今之有
出處最不及辰州麻陽縣者爲上打破亦明
色焰焰然有精似火星向日看之如動揺光
明沙若其體細重破之白光昱昱然又片版
麤大如馬牙或如小捲晃晃昱昱光明暉徹
其質堅祕白光曜目者號曰丹砂紅明者上
紫者次赤濁者下天生已伏火者徒聞其語
不見其物縱使得之亦須煮伏興州有緊實
堅重其色亦赤狀類丹砂破之似鐵燒之還
赤停之有黑火之無烟此之丹砂之正質也
　　　丹砂調鍊法
取丹砂上者末之於鐵器中以上上醋微火
煮之數添勿令竭三十六日已上燒試無烟
爲成也若不伏火即以百日爲限以好春酒
一斗納瓷缸中以帛袋盛丹砂十兩納酒缸
中勿令到底十日一易滿百日暴乾入長生
用之又法取光明好色朱砂洞徹者以酒煮
三七日已上以火燒試之伏火又法碎丹砂
如大豆和酒納竹筒中又納釜湯中煮之火
試伏火欲休半日添水煮之又法取丹砂上
者於鐵器中微火煎之其砂末令漸漸益醋
以物耗攪勿令著底每朱一斤料醋一斗候
醋消盡出朱暴乾納甘堝中鑪火燒之不飛
即成若飛更煮三日一試以成爲限又方取
丹砂上者打破如豆以好大醋於銅器中微
火煎之漸漸益醋以物攪之勿令著底熬醋
醋盡日暴令乾燒之不飛即成又方取丹砂
光明映徹者細末納新瓦瓶中塞其口釜湯
中煮之百日無毒如此鍊者入長生瓶中著
酒亦得以酒拌之使潤入瓶釜中著酒義不
合水又法取好明徹朱砂細末用好醋煮之
百日燒之不然烟名曰伏火此入變化用不
云入長生
臣訣者按鍊丹砂雖有多方然不出於伏火
爲候古人深慮火性緩急故以重湯煮之又
慮人心躁迫故以百日限之入長生藥必須
美酒煮之若變化用必須大醋煮之鐵器中
煮酒數攪若納瓶中須密塞之熬醋用盡出
而暴之凝之未伏火試之新瓶法長生用之
銅鐵之器變化頃之如此消息萬無一失
　　　服丹砂别法
丹砂二斤擣爲末重絹篩之盛著銅盆中以
淳苦酒沃之令如泥狀置高燥處使乾復沃
之如前法一斤丹砂盡三斗苦酒如此暴三
十日當如紫色藥乃成把之不污人手引之
如飴乃可矣丸如麻子以井華水日服三丸
常以平旦吞之服之一日腹中三蟲下服之
六日身中一切諸病盡皆除愈服之六十日
則有所見能令白髮更黑齒落更生凡服此
藥當先齋戒三十日沐浴以五種香湯乃可
服之
　　　服丹砂法
丹砂一斤擣爲末下篩以淳漆二升好苦酒
三升三物和合相得微火上煎之令可丸服
如麻子日三服之十日百病盡皆除愈三尸
下亦云百日服膚强服之三年延年
臣按丹砂一味單服日乆尚獲如上之利况
去毒伏火以合大丹其置福爲益大矣今按
前件丹砂一味及和漆二法並同淳醋不言
用酒以此驗恐或疑不用酒又濾於瓦瓶中
不須用醋而漬者今據别漆丹法以眞丹一
斤清酒一斗白蜜一斤淳漆一升日暴酒蜜
數淹數暴可丸即止又方以清酒和丹砂納
竹筒蒸之日數亦如暴漬丹法白蜜丸之又
方以桑根汁和丹砂納瓶中入釜湯中煮之
二日夜以淳酒和復納白蜜丸之以上和合
之法先以酒和丹砂令至調適然後納漆火
之極微堪丸而止又以上服法丸如麻子初
服二丸日再服四十日三尸去乆服延年神
仙日中影不見也是知凡鍊丹砂去毒上法
莫過美酒也或以新瓦瓶盛或竹筒盛之亦
須先以清酒和丹也蒸之亦得暴之亦得但
以蒸則百日火不斷絶竹筒恐爛暴則百日
看手乾濕難均豈若置之於新瓦瓶中酒氣
淹漬瓶透潤恒自浥浥不勞開口一煮便成
也
臣按諸石之中唯有丹砂雄黄爲上調鍊之
法兼復不難先並營之以護身命此亦度世
要藥之基址也雖未及大丹其餘服餌皆不
能出此也又丹砂之魂名水銀以水銀消石
等分合擣相得納銅器中蒸之經日夜出之
加炭上爲水如是當紫赤色蜜丸吞如豆百
日其力亦與丹砂相似也



黄帝九鼎神丹經訣卷之十三
黄帝九鼎神丹經訣卷之十四
　　　明鍊雄黄法(其雄黄之功能/致長生之用)
臣按雄黄者與雌黄同山雌黄之所化也天
地大藥謂之雌黄經八千歲化爲雄黄一名
帝男精又經千歲化爲黄金一名眞人飯此
乃至神之石也但求齒不落髮不白續筋堅
骨輕身目明者莫過此藥也又能辟虎狼百
毒不使近人入水不畏蛟龍一切毒蟲妖魅
不能加也又辟五兵甚有威武耳目聰明役
使百靈乃神變之獨紀長生之上藥攻病之
要味還年之功物無所不入也故昔圓丘多
大蛇又生好藥黄帝將登焉廣成子教之帶
雄黄而衆蛇皆去明其力用大矣又仙經之
大藥乃以雄黄爲一味者也
　　　雄黄主療
臣按本草雄黄味苦而甘平寒有毒主治寒
熱鼠瘻疽瘡痔死肌疥蟲匿瘡目痛鼻中息
肉絶筋破骨百節中大風積聚癖氣中惡腹
痛鬼注殺精物惡鬼邪氣百蟲毒勝五兵殺
諸蛇虺毒悅澤人面鍊食之輕身神仙餌服
之皆飛入腦中勝鬼神延年益壽保中不飢
一名黄食石也
　　　雄黄出處
臣按雄黄生武都山谷燉煌山陽採無時好
者作雞冠色不臰而堅實也若黯黑及虚者
不好也燉煌在凉州西數千里古以爲藥最
要奇難得也昔與赤金同價今聖朝一統寰
宇九域無虞地不藏珍山不祕寳武都崇岫
一旦山崩雄黄曜日令馱運而至京者不得
雇脚之直瓦石同價此蓋時明主聖契道全
眞福祥大藥不求而自至其色濁赤者不佳
唯赤徹者爲上
　　　雄黄調鍊去毒法
臣按雄黄雖是長生上藥然有大毒去不盡
不可入大丹夫石藥之毒得火彌烈縱百飛
之伏火毒仍未除凡人不妙究其理乃謂代
火之物是無毒也失之遠矣是故必先煮鍊
然後伏之此與伏汞耿槩相似夫伏雄黄有
醋煮者有油煮者若有所爲用處不同列如
左
　　　雄黄用酒漬浮湯上鍊法
取雄黄上者十斤打去石脉擣如小碁子大
或末之如沙或碎之如粉若以油煮即如碁
子若以酒煮擣之令碎以好酒於銅器中拌
漬之伺盡更添盡二石止更以油煮去油擣
碎入大丹用苦酒煮訖欲單服者末之如粉
納竹筒加石鹽一斤爲之覆薦密其口沙中
蒸之七日夜出之有水瀉取别用也取其不
爲水者以絹袋盛納蜜瓶中封固勿洩埋馬
糞下七日滿藥成名紫宫飛丹以白蜜丸之
如豆服乆乆延年
　　　雄黄醋鍊法
雄黄以醋鍊取好雄黄一斤擣之如粉以好
苦酒和之於銅器中相和微火煎之不得急
火盡一石止如膠成藥
訣曰此苦酒者非是醋也煮訖擣爲末納竹
筒中蒸之一日夜欲熟時氣當青赤出置水
中引之如綿丸如梧子先食服一丸日三神
仙若以雄黄和漆服之者亦以好清酒緩火
煎之令如膠卒雄黄一斤料漆二斤其漆必
須青煮絞去滓合著銅器中攪令相和藥成
矣丸如黍米日三若丸如小豆日一常先食
服之咽去汁二七日百病皆愈二十日身浮
死肌脱此是藥力夜行如晝行如飛龍時寒
則熱時熱則寒百日腸中堅厚皮膚血脉盛
强骨節耳目聰明三百日漸可加至吞如黍
粟三丸爲常此方神祕不妄傳洩雖曰小丹
絶勝餘石及諸上草木也大丹未成必須先
以此藥豫填骨髓自支持也若以此鍊入大
丹者則宜煮滿百日不得如膠爲度也
　　　雄黄鍊入長生藥法
凡漬訖出之皆暴乾皆抽研作用取赤光映
徹者細末新瓦瓶中漬之以酒密塞口重湯
煮百日以酒著釜中煮瓶最佳此入長生合
丹藥用也直以好春酒一升納瓷缸中以白
袋盛雄黄十兩納酒缸漬之十日一易百日
止
　　　雄黄鍊入變化銅鐵
取好雞冠色者於銅器中以好淳醋煮之百
日試以伏火無烟成名曰伏火可變化立成
　　　雄黄油煮重鍊去處法
取好雞冠上色者打擇精去石脉碎之如小
碁子許大油鐺中煮之皆須先以酒鍊日足
然入油煮之滿九日夜無懈謹伺候緩急可
即脂焰必發緩即毒氣不消以瓦器蓋鐺恒
令湯手爲候日數滿足極熱傾油用意瀝當
使油並盡冷即凝住不下必須極熱傾之瀝
盡正鐺以均率取以絹袋可容二斤五袋十
斤各長九寸又作土竈高可一尺其口八寸
向上竈上四面各竪一墼狀如土甑於上著
沙沙上布其藥袋使袋隙間相去一寸填沙
布滿上亦一寸下著柴火可限七束看袋有
脂沙吸自然漸盡矣
　　　遷伏雄黄法
取上砂蒸鍊訖雄黄以新瓦器盛之瓦瓶以
甘土泥裹之厚半寸炙令乾且以淨物蓋口
權置一處先以黄泥捏作一形如瓶缸是狀
此泥形口厚如側掌高若竪拳填以白沙捺
使滿實統爐使乾然以瓶口倒覆形上瓶口
塞以亂髮沙上鋪紙一重以小鐵釘横口礙
髮務欲油氣下洩藥不亂墜也安置瓶訖伺
乾以馬糞實捺了從上放火火從上熱向下
燒瓶油氣滴沙被逐俱盡經一日夜待冷取
之承熱以鉗夾瓶使正摘其瓶口穿一孔子
藥在瓶中狀如濁水鑄之作器任所方圓此
謂無烟辟邪之物瀉若不盡打破收之油去
藥存毒氣絶矣直爾服之即得者當擣篩入
飛取三轉雪蒸之三日以白蜜丸之然服如
彈丸日三服稍減之去三蟲長生以鍊松脂
和之亦佳此可多作而服也
　　　鍊松脂法
若桑灰若石灰汁煮之多遍復以水煮之令
苦盡止
　　　鍊雌黄法
臣按鍊雌黄法與雄黄不殊然據本草云主
療則與雄黄有異若合大丹特須此味故如
左
雌黄味甘辛而平有毒療惡瘡頭秃癬疥殺
毒蟲虱身痒邪氣諸毒食鼻中息肉下部𧏾
瘡身面白駮散皮膚死肌及恍惚邪氣煞蜂
蛇毒鍊之服輕身增年不老令人腦滿
　　　雌黄出處
雌黄與雄黄同山俱生武都山谷其陰也山
有金金精薰則生雌黄採無時出於武都仇
池黄也其色小赤若出扶南林邑者謂爲眞
崑崙黄也色如金而似雲母錯而爲畫家所
重但丹家合化多共雄黄同飛既有雌雄之
名即是陰陽之義復與雄黄同山用者必宜
以武都爲上也擘破中有白堅文者最佳也
黄帝九鼎神丹經訣卷之十四










黄帝九鼎神丹經訣卷之十五(十六/同卷)温八
　明諸石藥之精靈
　　　明石流黄功力
臣按石流黄能化金銀銅鐵器物仙經頗用
之燒有紫烟而黄白以爲切物故車法中之
所要也伏水銀者乃號此藥爲黄䃩沙也得
硝石能化爲水此法出於三十六水中經也
又取石流黄擣末納竹筒中削其表令薄埋
馬糞中二十日化爲水以此水漬丹謂之流
黄液也
作法取上上光明砂酒漬鍊訖末之以流黄
液於銅器中漬丹微火煎之重湯煮之最佳
七八日色變十日如泥丸如梧桐子日服三
丸漸漸加至四十丸乆而輕舉亦可昇仙此
乃流黄之功力也
　　　石流黄主療
臣按石流黄味酸而温有毒主治婦人陰蟲
疽痔惡血堅筋頭秃心腹積聚邪氣冷癖并
欬逆上氣脚冷疼弱無力及鼻衄惡癚下部
𧏾瘡療癚止血煞疥蟲俗方用之偏療脚弱
及痼冷惟良
臣又按石流丹者石之赤精蓋石流黄之類
也非石流黄也皆浸溢於崖岸之間其濡濕
者可丸服其已堅者散服此一色石是百二
十種石芝之數雖有其名記不睹其目亦仙
藥之上也五嶽有而箕山爲多其方言許由
就服之而長生故不復以富貴累意不受堯
禪
　　　石流黄出處
臣按石流黄生於東海牧陽山谷中及泰山
及河西山礬石液也東海屬徐州而箕山亦
有今第一出扶南林邑如鷄子初出殻名崑
崙黄色深而佳也此色尤爲俗方療脚弱痼
冷所要若以入大丹此林邑者必不及徐州
及箕山者且南方無礬石不知何以稱爲礬
石液也
　　　鍊石流黄入長生藥法
臣按九霄君作九轉鉛丹鍊石流黄入長生
藥法四味大藥雖各别鍊皆同用酒湯上煎
之其法朱砂雄黄雌黄流黄四味之藥皆令
作末各一銅器好酒沃之即於浮湯上煎之
率酒五升可漬五兩恒使浥浥勿使頓添之
方可入用此入長生之藥又方碎如大豆並
醋納竹筒中三日夜煮之欲休半日加水也
此入變化用之不如酒煮也
　　　明曾青入長生藥油致功力
臣按曾青亦仙藥方上品也乆服令人輕身
不老化銅鐵鉛作金也
　　　曾青主療
臣按曾青味酸小寒無毒主療目痛止淚出
風痺利關節九竅破癥堅積聚養肝膽除寒
熱煞白蟲療頭風腦寒止煩滿補不足陰氣
　　　明曾青出處
臣按曾青出蜀山谷及越嶲採無時畏蟲絲
主療與空青亦相似今同官便無曾青惟出
始興今出蔚州鄂州也然蔚州者勝於鄂州
也餘州皆惡其形如蚯蚓糞又如黄連者佳
滑者好色理小勝空青難得而貴仙經用之
亦要而陶隱居乃言少也化金之法事同空
青也
　　　鍊曾青法
臣按曾青以好酒漬之置銅器中以紙蓋鎭
於日中暴若夏日待七日亦得唯多日益有
力矣若無日以火暖之調暴乾訖以瓷器玉
槌研之令極碎釅醋拌使乾濕得所任用又
以絹厚密者爲袋盛曾青置瓷缸中率曾青
十兩用醋一升懸其藥袋於醋缸中十日一
易醋盡一百日用醋一斗而止也其懸絹袋
不得到底又法曾青與金精鍊一種皆以瓷
器各别漬之擣藥爲末以三轉左味漬之二
百日岀暴乾以瓷盆玉槌研之極甚又法鍊
法與石流黄同碎如大豆並醋納竹筒中水
煮三日三夜欲休半日又添火煮之此法非
不知之但是迫急小道不足據也又法碎之
爲末三轉左味煮之一斤曾青微火盡醋五
斗止暴乾研訖堪入藥用矣
　　　鍊磁石法
亦同曾青此是九霄君九轉鉛丹法雖有典
據亦不如狐子上件鍊金精曾青之上法也
　　　明空青功力
臣按空青乆服輕身延年不老老人不忘志
高神仙又以合丹成則化鉛爲金矣神農云
化銅鐵鉛作金也其主療亦同曾青相似大
同小異今録如左
　　　空青主療
臣按空青味甘酸大寒無毒主療青盲耳聾
明目利九竅通血脉養神益肝氣療目赤痛
膚瞖止淚岀利水道下乳汁通關節破堅積
矣
　　　空青出處
臣按空青生益州山谷及越嶲今岀同官者
色最鮮深岀始興者不如益州也凉州西平
有空青山亦甚多但並圓實如鐵珠無空腹
者皆並鑿於土石中取之採無時今聖德多
感物無不至故蔚州簡州宣州梓州皆岀然
宣州者最上其蔚州者無孔塊大色深也
　　　鍊空青入長生藥法
臣按空青擣爲末同曾青法以酒漬滿一百
日訖岀暴更擣以醋拌暴十遍止大都消息
與曾青同也若鍊絳礬者直爾同其空青一
遍持暴之法則不煩以酒漬之也
　　　鍊石碌法
臣按今合大丹不須此物但以太一神精小
丹方云若無曾青以崑崙石碌研沙取用又
按本草石碌岀空青中相帶而生本法謂之
碌青其味酸寒無毒主益氣治肝鼻止洩利
生山陰空中色青白此則用畫緑色畫工呼
爲碧青而唤空青爲緑青矣欲替曾青而入
用者當水飛取精粹十兩可得三兩然以其
精鍊之同空青法此於小丹則可若入大丹
必不得代以他物也



黄帝九鼎神丹經訣卷之十五





黄帝九鼎神丹經訣卷之十六
　明鍊諸石由致皆有長生之用
　　　明磁石功力
臣按磁石入五石之數太陰之精其味辛鹹
寒無毒煞鐵毒爲朱砂水銀之所畏惡仙丹
方黄白多用之
　　　磁石主療
臣按磁石主治風痺風濕百節中痛不可持
物洗之酸疼除大熱煩滿及耳聾養腎藏强
胃氣益精除煩通關節消癰疽鼠瘻項强喉
痛小兒驚癇鍊水飲之人有子一名玄石一
名處石柴胡爲之使惡牡丹莽草畏黄石脂
也
　　　磁石出處
臣按磁石生泰山川谷中及磁山山陰有鐵
者則生其陽採無時其好者能懸吸針虚連
三四爲佳今最生相州也
　　　鍊磁石入長生藥法
磁石一斤入長生用擣爲末以左味煮之微
火盡五升止出暴餘不堪用
　　　方鍊法
宜與曾青者即盡五升醋也非關須漬之一
法云以磁石作麤末以苦酒煮之三日夜可
用
　　　明礜石功力
臣按礜石少陰之精入五石之數鍊而服之
令人不老不死丹經及黄白皆多用此善能
柔金生礜石内水中水不冰一名青介石一
名立制石一名固羊石一名白礜石一名太
白石一名澤乳一名石鹽
　　　礜石主療
臣按礜石味辛甘大熱有毒主療寒熱鼠瘻
蝕瘡死肌風脾腹中堅邪氣除熱明目下氣
除膈中熱止消渴益肝氣破積聚酒痼冷腹
痛去鼻中息肉乆服令人筋癴得火良畏水
惡毒公細辛虎掌爲之使
　　　礬石出處
臣按礜石生漢中山谷及少室採無時蜀漢
亦有而好者出南野及彭城界中洛陽南垣
墼其少室生礬石最熱若用者似黄泥色厚
半寸炭火燒之一日夜解破可用療冷結不
堪入大丹也丹家所用謂此白礜石非特生
礜石也
　　　礜石鍊入長生藥法
臣按礜石有毒復大熱得火良故本草云須
火鍊百日生服刀圭煞人及百獸若化爲水
偏有伏水銀之功鍊法取好者細末紙裹爲
顆然以作瓦家黄土泥泥厚半寸作筒爐壘
以炭火火之二七日中入藥用藥用滿百日
彌佳堪入黄白
一法以猪脂煮七日夜出暴乾擣爲末以苦
酒溲之作團猛火鼓之得銅然後擣爲末和
凝水銀末依方使用
　　　九霄君九轉鉛丹鍊礜石法
擣爲末牛糞汁和團入爐火之一日夜出置
臼中更擣研之即得入用
臣以諸方上者皆不如百日也若能先猪脂
煮滿七日然更筒爐燒滿百日此最上法也
　　　明礬石功力
臣按礬石亦八石之上藥也神農云鍊餌服
之輕身不老增年岐伯云乆服傷人骨能使
鐵爲銅者絶白蜀人乃以當硝石其黄理者
名雞矢礬投苦酒中塗鐵皆作銅色不能變
肉理仙經單餌之丹方亦用俗中合藥皆先
火燒令沸燥也一名羽泹一名羽澤
　　　礬石主療
臣按礬石主治寒熱洩痢白秃陰蝕惡瘡目
痛堅骨齒除固熱在骨髓去鼻中息肉其味
酸寒無毒甘草爲之使惡牡礪
　　　礬石出處
臣按礬石生隴西山谷及隴西武都石門採
無時亦出益州北部亦從河西來色青霜名
馬齒礬今出茂州乃益州管内者也
　　　礬石鍊之入長生藥用法
取吴白礬石用新桑合盤一具細末礬石著
盤中密蓋勿洩淨一室水灑地著盤地上一
日夜其石精飛上蓋上掃取更如前法合滿
三遍飛成之矣此入長生用仍先熬汁盡
一法醋拌暴同絳礬十遍止此不及前方也
先擣鍊之沸定汁盡若水法上礬石三斤擣
末之以新桑盤一面經宿燒地了以苦酒灑
地布礬未可盤不合之著地四面以白灰擁
之待地熱氣盡去四邊灰開盤取著上者出
之羽掃取精此亦收礬石之上法也若欲作
水即以此精納三年苦酒中一斤料一斗酒
漬之其精號曰礬華也若急用漬之七日亦
可也若不急者百日彌佳作法斤兩及苦酒
之數如前臨時多少任人
　　明朴硝功力
臣按朴硝是八石之數也能化十二種石百
日鍊餌服之輕身神仙鍊之白如銀能寒能
熱能滑能澀能辛能苦能鹹能酸入地千歲
不變人擇取白軟者以當硝石也本草經云
能化十二種石故用之者燒之汁沸出狀如
礬石也仙經惟三硝石能化他石不言朴硝
今此又云化石故隱居云必爾可試之取驗
言燒之汁出者皆須令沸定汁盡與燒礬石
法同
　　　朴硝主療
臣按朴硝味苦辛大寒無毒主治百病除寒
熱邪氣六腑積聚結固留癖胃中食飲熱結
破流血閉絶停痰滿推陳致新畏句麥薑
　　　朴硝出處
臣按朴硝生益州及益州北部故文郡西川
蠶凌二縣界生於崖上色多青白赤雜黑斑
言擇白軟者以當硝石即此物也鍊之色白
如銀青白者佳黄者傷人赤者殺人一名硝
石朴
　　　鍊朴硝入長生藥法
以朴硝三兩納瓷器中以水二升煎之可一
合在即停下之成若作朴硝漿者以好朴硝
一斤無急以芒硝代以水二斗煎減五升出
寒一宿當微凝以出之以三年苦酒一斗煮
三沸密器貯之泥頭二七日開看上作稜厚
二分以此朴硝漿之精覆太一招魂丹凝水
銀之上以鍊精入長生用必勝於不鍊者也
　　　明芒硝功力
臣按芒硝者鍊朴硝作之故神農本經無芒
硝正有硝石芒硝耳然有變化之能故彭君
曰其硝石戎鹽石膽芒硝眞者雖有陰陽正
質作者變化功效乃神若有求仙不得此道
徒損萬金終無一二就明是仙家之功味也
其主療與硝石正同疑此即是硝石故神農
本草無别芒硝也其正質者舊出寧州白粒
大味極辛苦若醫家煮鍊作者色絶白而粒
細而味不甚烈也依此生於朴硝而作者亦
好也又按春醪華池法取七轉春醪三石色
正黑者中用五山脂三斗所謂五色山脂一
解即云吴黄礬是也非别五種之物也芒硝
朴硝各五斤今按二硝即有各字五脂惟云
三斗蓋明五山脂是一物也華池方云各異
擣納春醪中封三七日成矣諸有變鍊黄白
改易五金皆用此華池最祕萬金不傳但芒
硝是鍊朴硝所作此方用其二物成彼神化
之力其明芒硝之力其功大也
　　　芒硝主療
臣按芒硝味辛苦大寒主五臟積聚人熱胃
閉除背氣碎留血腹中痰實結聚通經脉利
大小便及月水五淋推陳致新石葦爲之使
畏麥句薑若以芒硝煮成硝石煮療熱腹中
飽脹養胃消穀去邪氣亦得水而消其主療
與眞硝石同鍊法在硝石法中已具
　　　芒硝出處
臣按芒硝生於朴硝生益州山谷硝石又云
與朴硝同山明三物功力及出處略同也又
朴硝硝石朴也雖非一物大同小異朏朏如
握鹽雪不冰强又燒之紫青烟焰起仍成灰
不沸無汁者是硝石也若沸而有汁者即是
朴硝也若重據色理則不可造次而分辨也
生山之陰地有鹽鹹苦之水則朴硝生其陽
也出寧州者云是正質也
　　　鍊芒硝法
臣按芒硝雖有陰陽正質其變化功效造者
乃神既是朴硝而成者已是經鍊之物更不
可以成鍊之物又鍊之也今以朴硝鍊作芒
硝法者朴硝多少無在擣篩麤研以暖湯淋
朴硝取汁澄清煮之多少恒令減半出置淨
木盆以冷水漬盆經宿即成狀如白石英大
小皆有八楞起作之勿令污穢特忌雜人臨
視即壞精氣變化不成惟换冷水漬木盆成
即疾也不得使不冷此變化諸水盡效也
臣按此是造八種硝石所須又八種硝石之
中有石脾硝石擬化三十六水石脾亦是造
物然猶不能獨成必須得此鍊朴硝云芒硝
相助方可成其變化諸水盡效之功也今人
見芒硝方下有此盡功效之語乃謂芒即能
成水惑之甚矣石脾一味無人識者不得此
物硝石水無成理能造得之者功用乃神所
以其方之用此作硝石無有不效驗神道畢
矣其芒硝方又云此變化作諸外水盡效也
　　　造石脾消法
造石脾消又須戎鹽戎鹽方又變鍊與眞不
異共成硝石以化諸水雖並備於硝石法中
今因芒硝重以注顯
　　　作石脾法
眞白礬石一斤戎鹽一斤二物各别擣作末
取苦水二升著鐺中煮四五沸即下二物煎
令半在以物濾却滓復煎令盡即著鐺中沸
起成石脾色白如雪用此作硝石無有不驗
神極畢矣　
　　　作戎鹽法
用明淨石鹽多少無在鐵器中鎔使沸投著
白礬石末中復鎔鹵水中復鎔投著乾鹽末
中鹽覆之如是三鍊成戎鹽也變鍊與眞無
異
　　　五色神鹽
彭君曰此鹽衆藥之主若作此五色神鹽以
五帝精作之即成五色神鹽也
　　　東野芒硝法
鹹精多少無在以苦水著土釜中煮鹹精十
沸許漉出澄清納若骨草鹹汁中漬經二日
即取若骨草汁著銅釜中煎令汁盡即凝白
成芒硝若欲令作楞起勿使汁盡盛瓮中冷
陰地著經三日有楞起成作大壘也謂芒硝
與眞無異亦能冷利人也
訣曰苦骨草者苦參也其苦入骨故以爲目
其草極冷又苦芒硝味又辛苦以之爲成故
言亦能冷利也然可以入主療之用不可以
之變化也或疑苦水是醋所以必須若欲變
化者非鍊朴硝而成元正質者不堪也勝用
眞物也作石脾硝石法此中苦水又不合是
法合藥偏宜冷水醋既大熱不合交叉也
　　　石脾硝法
石脾一斤芒硝一斤朴硝一斤臣於硝石訣
中雖已備載此法然於失下更録者彼卷辯
明眞僞并雜諸法按而取一或失指歸今芒
硝戎鹽石脾俱是合成彭君又言變化功效
不劣正質又令求仙之人須依此法故硝石
之法即附於後物各擣研作末取苦水三斗
銅鐺中煎十沸即下三物末煎之半在去滓
澄清煎之文𡈗起即瀉著瓷器中以瓷器冷
水中漬經一日即成硝石如霜雪成如凍稜
以水投之立即爲水復以火煎之文𡈗起瀉
瓷器中還冷水漬之即作硝石如此三轉鍊
其方有徵不得穢處作勿使風日觸之其脾
者陰陽結氣五鹽之精因礬而長託石而生
峨嵋山多有之俗人無一識者用處少人不
覓惟求道術士須用也往以四方分隔莫能
得者所以古人作代用乃勝眞物也石脾者
陰陽之結氣也苦水極冷礬性又寒二物同
煎因火結聚五鹽之精者因戎鹽堪作五色
盬主者成也因礬而長託石而生即白礬石
而成就者也
黄帝九鼎神丹經訣卷之十六

















黄帝九鼎神丹經訣卷之十七(十八/同卷)温九
　明事藥先後酢及華池由致
臣聞九鼎神丹未有一丹不以玄黄及土釜
爲先也所以第一之丹名丹華者先作淳醋
重釀及華池者次作雄黄水丹砂水次調擣
燒篩礬石譽石戎鹽鹵鹹牡蠣赤石脂滑石
七味之藥及胡粉等各且先事三五十斤爲
六一泥又當先作赤土釜也土釜之法已列
前卷玄黄等訣備條如後
　　　玄黄法
玄黄者錫投水銀成之錫本岀於黄丹不明
錫質非精則不堪入長生用
　　　作黄丹法
凡黄丹自作者佳市得者恐有黄土色闇也
若得眞者師不自作也自作之丹色乃紅赤
暉暉然鮮明可愛不如此者即非眞也
　　　造法
鉛二斤多少任人淨洗以鐵杯中炒之作沙
用清水淘之置鐵鑊中遍淘揀使極大淨去
水留滓暴乾十日錘打作未以絹篩之然後
置鐵杯中二宿三日炒令赤乃止即是好丹
也
　　　岀鉛法
狐剛子曰凡合丹藥以鉛爲本鉛若不眞藥
無成者岀鉛之法以丹玄精汁加少金賊搏
如鷄子陰乾七八日鐵鍋中鼓之名曰丹鉛
以此作玄黄也其煮汞之鉛自有别法加遍
數在伏汞水銀法
　　　作玄黄法
水銀一斤煮之三十六日或凝者鉛二十斤
鍊五遍令淨二味納鐵器中猛其火鉛與水
銀吐其精華紫色而黄精以鐵匙接取一名
黄芽一名龍輕飛精也
訣曰取錫納鐵器中加炭火火之令沸漸使
火微投水銀著中生濕柳木攪之五色岀見
取鐵匙掠近一畔然後接取停使岀復接取
訖成候火若熱花色即黄火冷即花色青紫
兼帶氣其火若調即花色紅紫仍似金色也
然燒之共火同色酷似金狀出之離火還依
本質欲作丹釜先作玄黄又九鼎覆薦皆用
此物若不預作多營之臨事必闕所以早煮
水銀及出鉛也依太清覆薦之法亦有須用
玄白爲丹之薦今即作之如左
　　　玄白法
九鼎第八服丹法訣以玄黄若玄白一斤布
釜底以水銀置其上故須作也取鉛瀉爲挺
作板依水銀一斤鉛三斤眞金六兩消鉛金
乃内汞鼓以爲銀板懸華池中七日一發未
發當密覆華池瓮口發之取其流白者納青
竹筒中漆固其口注華池中三十日成水又
法鉛一斤金一斤兩鼓之爲板薄鍛如縑置
木盤中以布幕其下納左味中三十日皆爲
玄白在盤乃可用玄白有金者即可用無金
者不可用太清丹即以玄白爲薦金九鼎法
唯用玄黄也
臣按造合神丹先作諸水及鍊一切石毒溲
六一泥煮伏水銀凡所措手皆憑醋内過百
日者謂之淳醯三年已上謂苦酒投之以藥
即曰華池古人祕之號之左味欲求大道好
慕長生不老若不營之百無一就故調次第
如後
　　　作醋法
赤黍米一石淨簸淘取泔三石爛炊作飯及
泔依前三石之數一時下著瓮中細擣篩訖
以麴末黍飯及泔依前三石之數一時下著
瓮中攪之使均以紙七重蓋其瓮口每經七
日缷却一重四十九日去紙盡也初以紙蓋
重重别繫凡七七日其醋即熟别以好帛幕
其瓮口待滿始堪投藥欲取投藥接取醋清
若末須用糟密貯勿開之也其作醋水以五
月雨水作之最神百石千石分料放此醋瓮
之底必須著塼不欲數移即健壞挹率率物
宜用訖瓢時以枯棘漉去毛髮也
　　　太清中經上篇作華池法
華池者一曰溺水一曰四海水母一曰玄池
天上自有之在北極今人作之法用淳左味
五石三分之取一分納蜜一斤穀五斗以水
溲令生芽乃暴令乾擣篩納華池中合擣萬
過乃以米𥻓裹礬石三十斤浸其中封之三
日成其味苦而甘酸復納硝石十斤都合料
理也以水金玉五石金銀珠鉛三十日百日
皆化爲水承天雨水作左味尤佳用古秤
　　　天師太清華池口訣
按本經作華池如本經說唯以穀五斗以水
漬之令生芽乃暴令乾擣篩以納華池中合
諸物攪之乃得成若不生觳蘖則池不成此
大道之大要也以華池水金玉五石鉛等皆
化爲經在三十六水經皆須華池而成水也
　　　作三轉黄白左味法
取三年苦酒重釀者六石上清更用春酒糟
一石熟攪投中更取上黍米一石溺水極爛
納中待消盡更壓取清更納黄衣八斗五栽
各三斗納中三七日壓出安大瓷瓮中納金
屑銀屑各一斤次納青礬石二斤黄礬石十
斤五十鍊鉛白屑三斤布裹懸其中經七十
日鉛精消入藥也成黄白左味一名華池天
上自有之五栽者謂穀豆黍麥稻等用水溲
之生芽七八日成床也名曰五栽若欲合諸
丹及金液鍊諸水殺八石天地衆方先須預
作十瓮二十瓮瓮瓷作不可臨時始作藥即
无力變化不成
訣曰青礬石者吴白礬中擇取青黄者是本
草謂之鷄矢礬也黄衣者不破麥黄蒸也以
不破麥作之者是也
按狐子玄珠經但伏玄珠皆云黄白左味者
即此之華池是也一切他法不過此也
　　　黄帝九鼎神丹華池方
合丹作金華池以驗五石之精令不飛散方
小麥五斗漬之令擇蒸之使熟麴五斗青白
石大如栗者五斗鉛七斤熬作屑丹砂五斤
細末之赤黍米五斗炊作飯先以石子置瓮
底次以丹砂次麴次麥次黍飯次以水一石
五斗淋之密覆之夏七十日冬百四十日成
作之于盛室之中王相之地勿令鷄犬婦人
六畜見之使神功不成矣
　　　玉燭萬金訣伏汞華池方
取黄白左味三石吴青礬一斤五栽各一斤
取左味三轉之然後細擣青山脂納七日後
開封納五栽更封固勿洩三七日成也按單
華池末云若欲伏汞要用五栽華池之方若
用餘方則不能伏俗人不知直用醋煮或三
日三夜或十日十夜徒用功力必無伏理不
得五栽華池設經千日終無成者此之謂也
訣曰此五栽華池之法乃以黄白左味作之
明非轉之醋也又按玄珠凡所酢皆言是黄
白左味今復以此玄珠之金屑銀屑鉛白等
青黄二礬之大華池更以庚寅辛卯之日重
投五栽及青礬等物四七日以之伏汞無不
有效法之舛互乍莫知之所以的無錯失似
此玉燭五栽華池方取左味三轉之即此之
謂也何者前三轉黄白左味法取三年苦酒
重釀者六石此一轉之義也言重釀者即淳
酢之别名以其味不薄耳固非俗間求利之
味也又云取重釀者六石之上清更用春酒
糟一石熟攪投中更取上黍米一石弱炊極
爛納中待消盡者此是二轉之義也又云取
此二轉更壓取清更納黄衣八斗五栽各三
斗納中三七日壓出安大瓷瓮中納金屑銀
屑各一斤次納青礬石二斤黄礬石十斤五
十鍊鉛白屑三斤布裹懸中經七十日鉛精
消入藥中成黄白左味此三轉之義也今復
以三轉黄白左味候鉛精消盡七十日之成
者更以三石之上清投吴青礬細擣一斤納
之七日復開封方納五栽各一斤於中更封
固勿洩三七日乃成此所謂再著青礬重投
五栽者取其至驗也是以單華池末云不得
五栽華池設經千日終不成者是也又玉燭
五栽之目即號華池玄珠伏汞之方唯稱左
味明至五栽四轉方是眞法又據太一金液
還丹注釋云凡不成者莫不以硝石非眞華
池失法是也又據五轉霜粉法之華池若不
如法假至十日二十日縱加鈎留亦不成餅
者之類也若和泥用苦酒者亦可依金液左
味爲佳也但稱苦酒皆不厭乆云曰百者必
不可減百也得三年者彌隹
　　　作太一金液還丹華池法
以五月天雨水三石六斗作苦酒用米麴如
常封泥二十一日内大麥蘖末𥻓一斗八升
復經七日或三七日清澄别納大瓮中名曰
左味又作三斗秫米𥻓先擣礬石十斤令如
米豆大以𥻓裹之作三十許餅納左味中百
日成名太一華池華池成便可漬金液餌八
石也
　　　八石華池法
取三轉左味兩石一斗紫石英一斤眞鐘乳
一斤特生礜石一斤磁石一斤青陽石五斤
石膏一斤四兩石亭脂八兩五栽三斗凡九
味異擣下篩擇寅日瓷器中合納之封固勿
令洩氣七日成矣以金屑銀屑黄衣投此八
石華池中依方日滿足成黄白左味(此黄白/八石華)
(池/也)以此左味煮水銀及和丹入飛成丹可長
生
　　　青山脂華池法
取三轉左味三石色如琥珀者中用吴青山
脂五十斤(一云三/十斤)擣篩青山脂納左味中封
固勿洩四十九日作八石七寳水入七寳栽
五斗更封三七日納藥無件不爲水矣祕之
勿傳加土件黄白等屑化水化液有驗也
　　　春醪華池
取七轉春醪三石色正黑者中用五山脂三
斗芒硝朴硝各五斤各異擣納春醪中封三
七日成矣諸有變鍊黄白改易五金皆用此
華池最祕萬金不傳上上一種華池用作百
七水悉用之凡伏水銀皆用黄白左味明須
以金屑銀屑等物投此春醪華池之中以鍊
神飛鉛汞之水銀也
凡用作三十六水諸硝鍊變化者即取太一
金液華池及太清中經神丹溺水華池亦是
也若煮長生水銀即以八石五栽黄白三轉
左味華池用之若欲和溲金泥即取三年及
百日苦酒用之其合丹金華華池擬九鼎神
丹和合觸塗通用其有别華池法與此不相
涉入者不具載也
黄帝九鼎神丹經訣卷之十七





黄帝九鼎神丹經訣卷之十八
　明鍾乳等石及諸銅鐵由致皆有長生之
　用
　　　明鍊鐘乳功力
臣按鐘乳雖非藥之上乃是八石華池之所
要味也故陶隱居服之亦延年益壽好顔色
不老也
　　　鐘乳主療
臣按鐘乳味甘温無毒主療欬逆上氣明目
益精安五臟通百節利九竅下乳汁益氣補
虚損療脚弱疼冷下宜傷竭强陽令人有子
不鍊食之令人淋蛇床爲使惡牡丹玄石杜
榮畏紫石蓑草
　　　鐘乳出處
臣按鐘乳生少室山谷及太山採無時一名
孔乳一名盧石一名夏石生少室猶連嵩高
山也出始興而江陵及東境名山石洞亦皆
有惟通中輕薄如鵝管碎之如爪甲中無有
雁齒光明者爲善長挺乃有一尺二尺者色
黄者以苦酒洗刷則白仙經用之少俗方所
重亦甚貴也
　　　鐘乳鍊入長生華池法
取鐘乳無問多少厚薄但令水洗已光明者
即得入鍊惟黄赤二色不堪入用鍊時取鐘
乳安金銀器中若無上件瓷器亦得於大鐺
中令投煮之恒令調如魚眼即得水減即添
其乳薄者用三日夜若鴈翅及厚管者七日
夜候乳色黄其乳即熟若疑生即須十日夜
沸之其沸乳之水一鐺盡黄也其濁水皆須
棄之脱爾誤飲此水便穿人咽喉令人頭痛
多服即痢食猪肉可止棄此黄水竟不安清
水復納乳於鐺中煎之半日許看其水色清
不變即止作鍊不精而服者令發背瘡是以
必須精鍊也
　　　鍊訖研法
取乳安瓷鉢中用玉鎚研之令碎著少許水
研之水盡更添恒令水如稀粓狀其研乳細
者皆浮在上麤者下沉繞鎚研之雖易碎要
須滿五六日以晝繼夜如此細研如人乳汁
可滿十日其乳色放白光非常可愛試取少
許自塗臂上泯泯如白魚脂在紙上而有白
光水洗不落爲候也如此之乳方可堪服熟
以澄取暴乾更好熟研乃可入丸散任所别
用又法欲用好乳絹篩以清酒漬之一日夜
去上浮者即取沉者暴乾方研之鍊之法如
法其鍊乳研鍊訖細末之如粉置三石米下
蒸之佳又法其鐘乳研鍊訖以金銀盆盛之
率乳一斤用硝石二兩和之密蓋勿洩氣蒸
之
　　　紫石英
臣按紫石英者是石之精末服之長生常含
之不飢渴也紫英者八石華法之要味也乆
服輕身延年味甘辛温無毒生太山山谷採
無時所以太山之石其色黑明徹其下有根
故謂之最上也餘有綿石色亦黑而不明徹
又有材邑石腹裏别有一物如眼吴興石四
邊有紫色而無光澤會稽石形色如石榴子
此四色石先並醫人雜用今若精採擇總不
如太山有根者爲上可入華池用也
　　　代赭石
臣按代赭特是丹方之要並與戎鹽鹵鹹皆
欲急須故黄帝之丹亦所切要味也而好者
紅赤色如雞冠有澤染爪甲不偷者良俗出
齊國山谷採無時一名須丸出姑幕者名須
丸出代郡者名代赭此爲俗用乃疏其味苦
甘寒無毒
　　　鹵鹹
臣按鹵鹹戎鹽最爲丹家之用也亦是黄帝
九鼎丹中要味其味苦鹹寒無毒生河東鹽
池云是煎鹽釜下凝滓又云是河東大鹽形
如結冰圓强又黑鹽疑是鹵鹹柔鹽疑是戎
鹽又云有赤鹽駮臰鹽馬齒鹽四種並不入
食馬齒鹽即大鹽也
　　　戎鹽
臣按戎鹽虜中甚有從凉州來茜(疑此草下/下著丙)
茜河南使及胡客從燉煌來亦得將來其形
作塊片或如雞鴨卵或如凌片其色紫白味
不堪鹹口嘗氣息正如段雞子者言是眞也
又河南鹽池泥中自有凝鹽如石片打破皆
方青色善療馬脊瘡又疑此是也大都既目
之爲戎可取胡將來者爲上
　右紫石代赭鹵鹹戎鹽並是無毒之物而
　爲丹家所用至如鹵鹹火鍊已具泥法自
　餘不鍊用亦無憂矣
　　　鉛丹
臣按鉛丹者生於鉛即合熬鉛所作黄丹盡
用者俗者亦希用唯仙經丹釜所須調化還
成九光者當爲九光丹以此作釜無别變鍊
一名鉛華其味辛微寒乆服通神也
　　　胡粉
臣按胡粉者乃眞人九轉鉛丹之首物也又
黄帝九鼎神丹釜法先明此物合玄黄花爲
泥矣非不至要然本草乃云粉錫一名解粉
仍釋云此是金化鉛所作胡粉也其味辛寒
無毒有金色者彌良也
　　　殺鉛毒法
一轉至九皆一也用好春華池一斗赤鹽一
兩朱砂一兩攪溲相得其鉛精熟炒使赤瀉
著春華池藥中如此九瀉其毒皆盡一斗春
華池二兩赤鹽未可殺一斤鉛精令毒盡也
　　　去銅惡物法
先打爲葉温膠汁如薄餳越竈中燒使赤封
鹽厚三分即納越竈中燒赤徹出之打洗更
納如是二十遍若百度過即惡物俱盡矣其
銅漸柔而淨也
　　　去鍮石及鐵惡物法
又去鍮鐵二物惡穢亦與銅法不殊鍮銅欲
打爲葉先須預小鍊三遍其體益淨其水必
須淨而且暖不得全投恐致散失所爲鍱者
闊一寸長六七寸厚可二分燒訖冷拍膠鹽
使盡若熱即折不終百遍之功燒十兩穢銅
可得五兩以下淨體鍮亦准此作
　　　鍊石鹽
石鹽十斤淨淘以沸湯煮之令消出停經一
宿澄之取清煎之水欲盡漉之置木器中瀝
却水暴乾勿令塵土污之作之者石鹽上好
者擣爲末三斗淨簸入水中急淘岀之緩淘
即消耗矣又以水纔可淹著只候消盡岀之
停一宿澄之取清淀在下矣以清煎之水欲
盡漉取鹽花置木器中側其水器瀝却水暴
乾即好
　　　鍊白蠟法
取好崑崙白蠟甘土鍋消投醋中三百遍成
和合煮藥服立斷穀亦可作長生骨體鍊銅
等用同
　　　服白蠟法
茯苓三斤胡麻二升人參三兩硫黄三兩凡
四物各擣合蜜丸後食口嚼白蠟如棗大乃
加此藥如黍咀嚼須臾成水乃咽之日中三
過三十日内外通和肌色悦澤百日爲之怪
一年伏尸自去病皆愈還爲少童也
　　　鍊錫法
亦同上鍊白蠟法同功力略同也一鍊錫法
每消著鹽末一把以濕柳攪使烟盡傾著酢
中遍數如前若直取淨者傾著濕地若淨十
遍得淨仍須著鹽和之
　　　鍊茯苓法
取好茯苓白細膩者以桑灰汁煮之即散投
冷水中即凝堅用之佳
　　　鍊土法
取好黄土如脂蠟者暴乾擣篩水淘如甘飲
狀攪數百遍停一宿去上清水接取細泥暴
乾其下麤者更擣淘如前破之如梅李大猛
火燒之三日通赤如丹畢寒之更擣絹篩三
斤加一斤黄丹即是泥又法取黄土一斤堅
實細理者擣絹篩沸湯煮之三日此泥擬黄
帝九鼎丹中第一之丹流珠丹用
　　　辟神蟲臰法
收得五月雨水著在瓮中未及得用時復温
熱必有蟲出臭宜預辟之者取淨黄軟土三
二斗投瓮中即辟也蓋頭勿使有客塵入也
　　　取葱涕法
擣葱以疏布盛之壓取汁名曰涕也
　　　鍊棗膏法
大乾棗三斗以水六斗煮之令棗爛又納三
斗水更煮沸合取用九斗水絞去滓澄淨之
令得三斗乃納麚羊髓六升投汁中微更煎
如飴乃止無麚羊羯羊髓亦得分等以爲棗
膏如此膏可長服令人填滿有美色麚羊者
雄羊也此出金液棗膏和丹用法


黄帝九鼎神丹經訣卷之十八







　　　　　　　　　　　　　　　










黄帝九鼎神丹經訣卷之十九(二十/同卷)温十
　明鍊銅鐵鍮石等毒入用和合事防辟法
臣按銅鐵鍮石皆有大毒毒若不盡假令丹
變化成物必不堪服食也故上聖殺丹毒法
今列如後
　　　殺丹陽銅毒法
依上卷用鹽膠百遍炮銅令淨訖鑪此銅精
爲屑用硝石水一斗煮令盡又用青礬石水
一斗煮令盡又用戎鹽水一斗煮令盡又用
眞穌一斗胡椒末更煮之令盡又用赤黍米
一石布裹屑和胡椒末調均甘蔗水汁合蒸
之三日夜出取其毒皆盡如此用藥得殺十
斤丹陽銅然以銅入粉及變化用
　　　殺鍮石毒法
取眞波斯馬舌色上鍮依此上卷以鹽膠百
鍊石令淨訖鑢之爲屑其用煮蒸方法一與
丹陽銅殺法無異也
　　　殺鐵鏵精毒法
亦依上卷鹽膠淨訖必加百遍惡氣方盡鑪
此鐵精十斤都並爲屑用左味煮之三日夜
又用雌黄水三斗煮之令盡復用戎鹽必作
戎鹽水也水煮之一日夜又用磁石水鐵鏵
一斤著淨鐺中布令平均上加末鹽堅抑之
鐺下猛火一日冷却鹽取華精又用磁石水
煮一日夜其毒皆盡矣以此無毒鐵精方可
入粉及變化等用三十六水經中有鹽水法
戎鹽水法故知鐵用鹽水銅用戎鹽水也
　　　硝石水法
取硝石擣篩鹽水漬之令浥浥納竹筒中密
固口埋地中入土四寸五日成水疑是入土
四尺四寸臨事兩試之
　　　青礬石水法
取吴礬中擇取青色者一斤先以淳酢溲令
浥浥乃盛之用硝石二兩漆固埋之地中三
尺十五日成水也
　　　石硫黄水法
取石硫黄一斤八月桑上露一升硝石二兩
納筒中漆固納華池中三十日成水其取露
法以清旦令細心童子洗手以淨綿浥綟取
之
　　　淳鹹水法
此是鹽水也調理好鹽下篩以水溲之令浥
浥薄削其表竹筒如縑重密其口埋地中入
土四尺四寸以其上四日成水
　右件四水是鍊丹陽銅及鍮用
　　　雌黄水法
雌黄一斤納竹筒中加硝石四兩漆固口納
華池中三十日成水一方加礬石硝石各二
兩以塘瓶盛埋地中二十日成水其味甘色
黄鹽水即上淳鹽鹹水法是也但異名而法
同
　　　磁石水法
取磁石一斤雄黄一兩石膽一兩合擣納竹
筒中漆固口納華池中三十日取磁石水用
凡言漆固皆加灰布陰乾
　右件三水是鍊鐵華精去毒法用
凡欲以神丹變化試作黄白者一切水土以
上皆須精鍊况銅鐵物乎又作金銀經中言
須赤白銅銅者皆消鍊以成之非是山中自
然有也欲以神丹變化銅鍮爲黄白者以伏
火者去毒雄黄變銅色已然後試丹若以神
丹變化銅鍮爲白先以上卷無毒白蠟食銅
令白然后試丹事無獨成即是神藥矣
合和防辟法
凡欲合丹於山中安堵訖乃召山神請問可
否方得安穩施行萬無不成其法如左




齋十日丹書黄素一尺於山草間石中嶽君
主欲作神丹先召問其節度以符字



老子合神丹之日以朱書白素八寸盛以絳
囊繫心前欲服丹者當逆七日服之即便通
靈役使鬼神此名太一八寸素符




此符合丹人服之令心開勿污辱之
太清神丹寳經呪云
凝鍊八石　五耀七明　玄宫寳鎭　檢御火靈
九轉成華長昇太清
祝畢以青錦囊盛符繫於頭上此符檢制石
精令不飛亡使烟霜滿神華結凝



却害符以丹書白紙上廣三寸長四寸以投
竈中即伏精思常見神光加精諸神來至仙
人玉女來見也即神丹成天地間鬼邪不能
害也
法曰夫欲爲神丹五石變化出五金之法皆
當謁天上皇道君受五神符則五石五金隨
意而化爭出其精



青帝符法甲乙日白茅爲藉長三尺青繒長
一丈二尺布藉上酒二杯脯二朐以繒爲地
墨書符廣二寸長七寸置藉上祝曰
吉日良時小兆臣某再拜謹受上皇道君青
帝神符因再拜燒符服之此應一箇符圖寫
校參差須審詳之



赤帝符法以丙丁日白茅爲藉長三尺絳繒
長一丈三尺布藉上酒二杯脯二朐以丹書
符廣二寸長七寸投符藉上祝曰
吉日良時小兆臣某再拜受上皇道君赤帝
神符因再拜燒符吞之





黄帝符法以戊己日白茅爲藉長三尺黄繒
長丈二尺布席上酒二杯脯二朐朱爲地以
紫書符廣三寸長七寸投席上祝曰
吉日良時小兆臣某再拜受上皇道君黄帝
神符因再拜燒服之
　右已上大寥落不相附近計是一符復用
　審之



白帝符法以庚辛日白茅爲藉長三尺白素
長一丈三尺布藉上酒二杯脯二朐緑爲地
以丹書符廣二寸長七寸投藉上祝曰
吉日良時小兆臣某再拜受上皇道君白帝
神符因再拜燒符服之也





黑帝符法以壬癸日白茅爲藉長三尺皂繒
長一丈二尺布藉上酒二杯脯二朐黑爲地
以丹書符廣二寸長七寸投藉上祝曰
吉日良時小兆臣某再拜受上皇道君黑帝
神符因再拜燒符服之
　右按前五帝神符復四符及仙公葛玄所
　受併書兩通一通燒服之一通頭上帶之
　彌爲變化家用於欲合丹前十日作之



黄帝九鼎神丹經訣卷之十九




:JUAN: 
黄帝九鼎神丹經訣卷之二十
　明合丹忌諱敗畏訣(所明者謂合丹忌諱/敗畏九鼎九丹不盡)
　(訣開釜試藥訣/服餌眞護訣)
臣按夫大丹者則金石之華精眞人之所珍
是故服之者神仙變化長生乆視役使百靈
上昇太清者也俗人徒知其丹經之篇目而
不知合丹之忌諱雖得其方而無成者夫神
丹欲合者有五忌三諱四敗六畏也若犯之
者丹精飛散靈華墮落神光沉遁霜烟損失
服之無益不可不愼也所以眞人請問其目
玄師答曰五忌一者合藥及發火時無用五
石死日也謂春壬辰夏癸未秋丙戌冬丁丑
以其日造神丹起爐火則石精伏結飛花不
起霜烟合毒服之無益也二者忌市具神藥
及論說丹事無用五邪生日所謂春九轉云
齋起日先投清酒五斗於所止之流水中若
地無流水當作好井亦投酒於井中以清地
氣令齋者飲此水投酒雖無禮祝之辭亦是
投獻之義上丹高絶故假設有饌之祭醮請
之禮下法所須是以元君云不在祭祝事鬼
神也明矣藥未合成不可不志誠也故祭者
正願藥成耳若合之以竟而更祭者事理則
非允也夫祭者或太一下臨之或遣玉女下
冀神氣所加令藥有驗使人得仙而延年也
合丹在深山靜處東流水側立壇屋百事土
釜訖藥精鍊畢炭物並足以開除日齋百日
同志契誓不過三人試釜知密方可舉火臨
欲合藥更齋七日以甲子開除之日釜邊祭
之其祭法用清酒白酒各五升羊脯鹿脯各
三斤黄糧米飯二斗大棗二升熟雞子二十
枚鯉魚三頭重三斤用三案案三盃燒薰陸
香再拜祝曰
小兆臣某甲調藥合黄帝九鼎神丹惟神明
仙玉女玄女素女青腰玉女共成之惟大道
君太和君太上君今小兆臣某甲貪生樂神
仙合神仙藥願成行酒起再拜九拜畢呪曰
惟大道君玄女欲合神丹不飛不亡皆悉伏
火藥色佳好隨手變化黄白悉成服之命長
生無極得至眞人因上藥實棗橘等皆上之
訖然火如法
太一聖座用新床方三尺六寸高二尺八寸
敷以新席西向以三尺絳繒安席上以起火
日設祭文
九丹祭法於合丹之所黄土爲壇方九尺四
面藩之中方四尺四面開門爐在壇西去壇
六尺於壇所設席祭以白茅爲席長一尺壇
上五藉藉别一片脯酒一杯東座九藉藉兩
片脯酒二杯用黄米二升爲飯用牛羊脯各
三斤或五斤用鯉魚三頭重三斤蒸之用煮
雞子二十枚大棗三升用梨一頭若有橘柚
及諸赤色木果燒香酌酒拜座以上法發火
訖收爐旁祭更以新别酒脯常安三案各三
杯酒三斤脯自此以後常施三處酒脯晝夜
勿收每三日一易脯一日三易酒酒輒當拜
如常自始立祭便就燒香晝夜勿絶務加潔
肅恭敬勿怠至藥成當復祭如初唯加猪肉
三斤在壇東一座加白米一升爲飯雄雞一
頭蒸之乾魚鮓等祝云神藥已成今請開釜
隨意所言祭畢及開釜耳
凡合神丹之始皆必禮酒河源故以鎭地氣
又應大祭神明以賽八石若得九老玉劵以
檢萬氣辟却凶魔欀諸弑賊神明扶護火靈
自伏不復須陳禮醮而成功也







按此九老玉劵云以始齋日先朱書碧素此
素一名八素眞籙一名太清上符方九寸二
枚畢東向呪曰
八素眞符九老玉劵天神檢地上護丹精九
源鎭塞八河寳盈殺賊伏滅琳華曜明金醴
玉霜八石之靈七化五變九轉十成祝畢取
一枚盛青錦囊中以繫背心前以一枚當井
剪破以一半投所居水中一半埋六一竈中
當藥釜下投流水中可以石繫沉之埋釜下
者可深三寸





按此玄鎭是妙州寳鎭符一名仙伯太一檢
一名八寸素書當日以始齋日若甲子甲寅
之日中時面向東青筆書六一釜上又以白
素方八寸書此一枚書畢呪曰
上化春壬寅夏癸巳秋壬申冬癸亥以其日
入山合神藥皆無所成神靈不祐鬼邪敗人
三者忌造合神丹入名山忌五嶽傷絶日謂
春庚寅夏癸未秋丙申冬丁丑以其日入山
合藥及採芝草神靈録人魂魄丹藥則壞身
傷病四者忌合神丹爐釜及封泥神藥無用
天開地破日春丙戌丙辰夏辛未辛丑秋壬
辰壬戌冬癸未癸丑以此日合神丹竈爐釜
則室自開丹精散洩五石飛揚霜華皆敗五
忌者合丹男忌七月三日及七月甲寅日女
合丹忌正月七日及正月庚申日此四日是
石精交戰合鬼之日以其日執事起火則丹
精不發神靈不感邪鬼來入皆爲凶敗此所
謂五忌言三諱者一者諱合丹之時泣淚悲
惡也二者諱犯丹弑賊名字也三者諱凶衰
殗穢死産乳也
臣按犯此三諱則石精難結五華不曜其丹
必毒入口殺人凡八石至忌憂慼泣淚及臨
屍凶殗之人皆不可厠預飛鍊霜雪造爐火
等之事也此是神丹尤所禁忌又丹有弑賊
惡鬼謂所名石葱子字混泥洗合丹始火之
日愼呼此名字也若再犯之者則烟霜墮落
鬼兵來入神爐破碎精華散出
四敗一者合丹之處地多震動謂之車馬行
處二者見嫉妬之人謂惡眼人也見神藥則
致鬼殃也三者雷不釜震丹精墮落精華不
飛四者五辛臰物及燒雞犬毛也
臣按此四敗者八石之所大忌不可犯犯則
精華不飛作丹不成若合丹日數未足聞雷
霆之時急當以濡布覆於釜上令藥伏精飛
烟不起
六畏者一初封藥之日及始火之時畏遇風
雨雷霆也二者合丹之日畏聞唤魂魄聲元
本脱三四也五者合丹畏聞悲哭聲也六者
畏見一切血腥污穢之事也
臣按此六畏者皆神丹之所禁忌有聞而犯
之則飛精驚擾華烟損也
九鼎丹隱文訣
夫眞人經訣即九鼎丹之訣也第一之丹名
丹華此一丹中有二名一名流珠九轉二名
丹華
　　　第一之丹作流珠九轉法
依本經先作玄黄訖取雄黄丹砂水各一斤
和之
臣按此訣雖料二各一斤不盡玄黄多少又
不言和溲稀稠之法致使或得訣作亦不成
今按第二丹名神符法中乃有四法其第二
法云作玄黄訖以上流珠九轉玄黄水和之
令赤但與火蒸法雖殊如泥之狀固無二也
又三十六水法中實有玄黄水法然丹華與
九轉流珠曾不用之既言已上流珠九轉玄
黄水者正是玄黄所用丹砂雄黄二水和之
百蒸之物也納青竹筒中薄削其表内中蒸
之剋白木塞筒中覆以黄沙細沙也若麤者
氣易洩所出細者雜土而黄色者是令没同
蒸之食頃成水即下凝復上爲水如是百上
百下又以雄黄丹砂二水各一斤以溲玄黄
納釜密封飛之如此九遍飛之玄黄精下訖
出之取此玄黄一斤分爲九分而分之也復
取一分又分爲二分又當先作二釜一如太
清丹白雪土釜法備在上秩第六卷釋訖此
不重載次以牡蠣二十斤合赤石脂七十斤
擣之如粉以百日醯和爲泥復擣三千杵塗
土釜訖乃取水銀二斤納土釜中以玄黄二
分覆薦上下復以牡蠣赤石脂泥泥兩釜縁
上乃合之令密陰乾十日立鐵鍋上脚高九
寸以馬糞火若和稻等糠火火之三日夜寒
之一日寒訖發取飛精去其滓其滓燒試有
烟是藥氣未盡當更如上法飛取令盡以後
則以意消息增日飛之令盡也復取玄黄一
分分爲二分覆薦上下土釜飛之封閉如前
如是九遍飛訖發取飛精次取土龍七枚
臣訣曰經中或單言龍膏或言土龍膏無二
義也皆是白項曲蟮也於器中以鹽塗覆之
皆消爲水以溲飛精復飛之如上法三日夜
寒之一日發掃取之五色霜雪名曰流珠九
轉
臣竊謂曲蟮微蟲亦霑動植殘彼微軀之命
成己駐年之壽仁者側隱義所不爲又合丹
三十六水之中不欲聞傷殺六畜之聲悲哀
哭泣之音又三諱之中復諱憂慼故含蠢之
類咸惜其生刀仗所加孰不憂怖必不得已
以大義有滅親之道如可安全四網有開三
之義
余按第二之丹名曰神符之丹四中經其第
一法以玄液和之如泥用此爲替可也又按
第一之丹名丹華法藥若不伏以玄水液龍
膏澤和之令濕浥浥更飛之如此三十六日
伏矣明此二物不藉於曲蟮汁也且西龍膏
者桑上露也以曲蟮之蟲汁皆秋晨之露絞
汁優劣不可比方存古之法不敢删改以替
代臨事商量其玄水液自具訣如後
服第一之丹流珠九轉及丹華二丹功能者
以甲子日平旦向日再拜長跪服之如黍粟
即時神仙上昇九天服半黍粟即爲地仙入
水不濕入火不燒萬惡不中兵刀不傷變化
自在出入無間役使鬼神壽同天地若欲去
代更有半黍粟即時昇天欲度俗人服如小
豆即日昇仙服半小豆即爲地仙及六畜令
服如大豆即時昇天故曰鳥得之爲鳳獸得
之爲麟蛇得之爲龍鬼得之爲神女得之爲
玉女男得之爲仙也以蛇脂和爲四丸如彈
丸許埋所居宅處四角即變爲赤龍舉宅昇
天去地七千尺變爲金玉任情所適埋一丸
如雞子黄隨所近遠方圓千里下徹九泉其
中所有江河山林皆悉昇天矣取黄土堅實
細理者一斤細擣篩沸湯煮之三沸以一銖
投中熟攪合和煎令水盡變成金
臣按此訣曰乍聞法誠不可信也聖人所說
義或難誣昔八公謂淮南王曰我能一煎泥
成金凝汞成銀固即此丹之力也然以公之
只授淮南王以五靈之法殊不與九鼎之事
也是以劉安叩頭竟不得之故知之道難聞
見者也但赤銅黑鐵加之以丹力鼓以成糖
自然與常質不同實不可懸非之矣又以鉛
若錫若水銀若銅鐵一斤消之投以一銖皆
成黄金也此張天師至禁故本經不具載也
　　第二之丹丹華法
其丹華唯作土釜一如白雪法内藥封塗立
三鐵鍋上火之一如本經第二之丹神符丹
訣中有四法
第一法以上經用丹華之釜飛二神符具大
善也此神之丹一固九上九下而不開也以
水銀納釜中以牡蠣赤石脂泥泥兩土釜口
乃合之陰乾之立三鐵鍋上去地九寸以糠
火火之一日夜以下釜爲上不須開之復一
日夜如是九上九下乃寒之一日開取之飛
精和以鯉魚膽令濕浥浥復納土釜中封塗
以六一泥如封丹華之釜法令乾火之如前
法一日夜凡九上九下訖和西龍膏西龍膏
者桑上露也令浥浥又别取鉛黄華合水銀
火之如經法以作流珠五色玄黄訖得十斤
分爲九分取一分復爲二分先作土釜三合
六枚訖乃取前九飛水銀納土釜中以五色
玄黄二分覆薦上下以釜蓋之封塗合際以
六一泥令厚三分陰乾十日乃以糠火火之
九日夜寒一日取上飛精復納故土釜中復
取五色玄黄一分分爲二分覆薦上下封塗
火之一如前法如是九轉其第三轉輒易二
新土釜如太清丹九鼎極曜土釜法九轉合
用三合六枚故本經云三作九轉即此是也
藥力節度與流珠九轉同等此神符丹亦可
變化汞爲丹其法取汞一斤鐵器中火之乃
取神符丹一銖投其中攪之即化爲神丹名
曰還丹故其經云即治汞化爲丹者是也服
之如丹華法也
又第二法神符别作玄黄一如本經作玄黄
訖此玄黄者謂水銀九斤鉛一斤之玄黄非
如此華法中三玄黄也乃取上流珠九轉玄
黄水
臣按張天師玄黄水本經云丹華明是第一
華爲水也審細詳之非丹砂雄黄之水其玄
黄水法三十六水中無正法其水是蒸之水
不疑也和之令如泥以鐵器中火之令赤乃
和以玄水液玄水液者一名玄水澤即是磁
石水也作之法磁石一斤雄黄一兩石膽精
一兩合擣納竹筒中漆固如上納華池中三
十日成水也本方削竹如縑戎鹽著中埋之
井中不至水三尺二十日成水復納硝石二
十日水成矣納雲母二十日成水常遲若不
化者更納埋之言赤龍血以丹砂納中言青
龍血以曾青納中言玄水液以磁石納中此
法皆以井中埋之臨事兩法試取好者也令
如泥納土釜中封閉火之一如經法
又第三法神符取上流珠九轉中玄黄和華
池爲泥塗土釜訖令乾乃納水銀其中以一
釜蓋之封塗以六一泥陰乾十日立三鐵鍋
上火之九日夜寒之一日發取服之如丹華
法此之水銀皆是成去毒九飛之水銀也自
餘皆不堪用
又第四法所用玄黄亦是流珠九轉中玄黄
也下訖九丹所用土釜皆如太清白雪土釜
訣法無異也
　　　第三之丹神丹訣
擣調雄黄雌黄一如本經當先以玄黄和醯
爲泥以塗兩土釜内令厚三分陰乾十日納
雄雌二黄於其中復以玄黄泥塗其兩土釜
口乃合之封塗六一泥於合際上下釜外通
令厚三分令乾立三鐵鍋上火之如前法
　　　第四之丹還丹訣
先以譽石礬石合九物等燒之於炭火中訖
合擣篩納土釜中以玄黄一斤布其上水銀
一斤置玄黄上次以雄黄一斤擣千杵布水
銀一斤置七物各一斤擣之布上一如經說
封塗火之亦如經法勿失節度
　　　第五之丹餌丹訣
先以玄黄泥塗兩土釜裏厚三分令乾乃納
諸藥封塗訖立三鐵鍋上高九寸火之如經
法
　　　第六之丹鍊丹訣
以土龍膏土龍矢合黄狗膽牡蠣赤石脂爲
泥塗釜訖以玄黄布釜底厚半寸乃納諸藥
封閉火之一如上法餘說如經土龍膏者蚯
蚓汁也
　　　第七之丹柔丹訣
法如經以水銀納釜中訖以玄黄泥塗兩土
釜縁上乃合令密封以六一泥泥厚三分立
三鐵鍋上火之如法
　　　第八之丹伏丹訣
如經法以六一泥泥塗釜訖以玄黄若鉛白
一斤布釜内底以水銀内置玄黄上以曾青
磁石各一斤别擣細篩先以曾青布水銀上
次以磁石布曾青上又以玄黄一斤布磁石
上其玄黄當先以龍膏溲令浥浥乃覆薦上
下封閉火之如法法如經說也又飛之九上
九下訖復溲龍膏令浥浥復飛之
　　　第九之丹寒丹訣
如經法先以玄黄一斤布釜底乃納諸藥如
次第也封閉如法又云子明者火也
上第二神丹中作玄黄是别法餘丹皆同流
珠九轉玄黄法也
　　　開釜法
臣按鼎釜堅密號曰神室兩釜之際固以中
黄得火彌堅其泥甚厚理不宜槌鑿扣振正
應作利鋸兩三枚遞用截之亦可斲麤礪石
之狀如刀口以磨之須至釜質方可以鐵物
漸漸擿開仍作空格仍仰上釜著上釜拂取
飛精也方用雄雞羽雞是酉禽意謂用白羽
爲宜先預置覓白雌雄雞養生卵伏出純取
其白雄鶵兩三頭孤養於他處至二年可用
當拔取兩翅頭料風毛各三枚勿水洗拭之
以掃飛霜華也以丹納金筒中密塞口以錦
囊盛之方云帶肘後者正是寳貴不欲離身
亦恐未服之間脱能神化去故也
　　　試藥法
臣按丹經云藥當先試造金金成即丹成也
金若不成丹亦未成更須飛之以成金爲候
分兩雖有正訣臨試須以餘法詳驗按九轉
法取鉛十斤著鐵器中猛火炊之三沸投九
轉之華一銖投鉛中攪之須臾成黄金九斤
又取錫七斤著鐵器中猛火火之三沸投九
轉之華一銖於中攪之須臾成白銀所得之
華先秤之若千人服之有餘便可試金不可
一法望風輕賣也其濃丹滓乃將作銀亦可
依此以滓試之矣臨時節度自依本經
　　　服餌將護法
臣按諸丹成而服者乃多格人以三品言上
中下上士服之七日登眞下士服之七十日
得仙愚人服之一年乃仙若還志誠便敢頓
服刀圭者皆暫死半日許乃生如眠覺狀此
乃險之至矣必須依方以半黍粟爲度
臣按凡服療病之藥以食前服之若服養性
之藥以食後服之是知以藥攻病者宜及未
食内虚令毒氣未行若行後服之則藥但攻
穀力而盡矣若欲食養性而食前則藥力未
行穀驅之以下去矣不得除上無益也神丹
雖有大益當依正經節度不拘常塗小禁也
臣按人之年命各有所屬若命屬土者不宜
服青色藥他皆放此並以拘忌尅順之小禁
若丹金大藥神化奇妙不復論宜與不宜也
黄帝九鼎神丹經訣卷之二十
