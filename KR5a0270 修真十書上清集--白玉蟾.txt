#+TITLE: 修真十書上清集--白玉蟾
#+DATE: 2016-06-11 12:26:52
#+SOURCE: github.com/kanripo/KR5a0270 master 6c6bd05f                
修眞十書上清集卷之三十七　　　柰八
　　　海　南　白　玉　蟾　著
　　遊仙巖記
黄葉飛雲新雁篆空庭蕙破玉籬菊鑄金有
客來自瓊州蓬髮垂頤黧面赤足繒草文軀
露脛半裎橫錫袒肩氣槩越塵所適上清之
三華謁雲谷君於薄暮竹鎖翠煙簷鐸檄風
龕燈微紅棲鵲呼雛客乃弛懷飲瀑茹芝丁
宵御枕偃仰無夢矍然凭窗鼓唇而歌曰梧
桐枝上秋風起碧水連天天映水殘鴉幾點
暮山紫斜陽影落蘆花裏蜂衙罷聲蛙作市
藜杖落肩寢簟机天黎明月痕消安得異人
兮仙巖作道遥雲谷君起而歌曰酒初醒睡
初醒有客長歌遶玉屏我將治鳧昌兮振瑶
瓴順風一葉碧潭清收拾千巖萬壑之爽氣
歸來高卧乎松櫺與君結詩盟翌曉駕小艇
繫柳于鯉魚巖之下平田鋪碁鴉鷺分黑白
亂山開盡松竹自筆墨釋覽之雞籠石山花
眩眼巖鳥聒耳放浪登天竺峰古寺空四壁
柏子裊深殿紅巒際天緑巘架空猿嘯黄昏
月橫枯樹虎吼清夜風號萬竅疏鍾入雲房
持瓢訪丹井盤陀無塵坐歌一詩云峰頭鳩
聲呼曉雨淡煙鎖斷巖前路夜來湛露滴寒
松斷雲無家風掣空携錫兮理屨乗風欲歸
去雲谷君至是稽首話刀圭之妙客撫石而
歌曰偃月爐中烏兔朱砂鼎内龍虎黑汞入
紅鉛紅爐一粒圓雲谷君瓊州客既歸猿啼
古壑鶴唳冷泉水國無舟曳竹陟陸孤村牛
眠流水白雲瀟條然如廬阜間雲谷君還舊
客已徜徉矣因筆識其行
　　　雲窩記
武夷山一洞天也神仙有無或隱或顯昔此
地籛鏗餌紫芝能乗風御氣神姹採黄术能
呼風檄雨若張魏諸眞君男女得仙者十三
輩不知何年中秋之夕玉帝宴曾孫也一盃
既罷蕭鼓回空當時諸君霞裙霓袂飄然已
仙後世有鍊丹巖换骨巖者蓋當時事也世
傳止止庵有李道士幔亭峯有李鐵笛毛竹
洞有李磨鏡一李耶三李耶昇仙洞下有張
金幨鼓子洞下有張草衣一張耶二張耶及
如鼓樓巖之詹靈巖之葛與夫先輩道士吴
懷玉皆山中有人見之者動輟騰風架空浮
葉泛水丹鬢緑髮行步如飛或蜕形或尸解
或遁或存使人欲慕之不可得與語者第相
錯愕不謂千載之下仙躅寥寥惟青草白雲
尚無恙猿啼鶴唳誠不忍聞驀而丹樞陳先
生辟穀不粒年已七八旬猶方瞳漆髮其顔
猶童未知何許人而終日凝神不語興寢笑
談與常人異所附身僅一破衲一旦存乎五
曲之間吟晦翁先生詩山高雲氣深之句平
林煙雨尚如昨也於是誅茅伐竹經營一廬
目其廬曰雲窩後倚大隱屏前望三教峰左
則仙掌右則天柱面丹爐之石枕鐵象之巖
龍之形虎之狀奇哉東距仁智堂西抵仙遊
館皆百舉武松之青竹之翠草之緑也寒猿
唤曉碧煙濛濛樓鴉催暮紫霞漠漠雲飛白
花鳥放脆聲何況山之蒼水之碧風又清月
又白悄無人跡之地以人間一年此洞中一
日亦不爲過噫眞樂足矣宜乎丹樞老者至
於人亦廬廬亦人與溪山相忘與風月俱化
則有紅鸞紫唇青鳥白鶴之事先生知之雲
窩既覆茅嘉定之乙亥九月望煙霞葉古熙
如是
　　　駐雲堂記
白玉幨結茅於武夷偶一日起湖海之興杖
屨飄飄未數舉步回首舊廬猿驚鶴唳一二
揚袂間不覺已鉛山矣道遇一褐挈乎歸堂
循一炷柏子故事罷戰茗幾碗應言雲水滋
味如此枯淡如此孤介又言學道如此艱苦
如此玄奥予遂有言曰此去不遠八萬四千
餘里上有太清之都玄圃丹丘珠林玉洞寳
花異卉滿目琳琅麗雀珍禽聲聲韶濩中有
長裾大袂漢千輩舉身如鴻毛一旦戲青鸞
舞白鶴瞥然於五濁惡世之頂所視苦趣衆
生生死死生如蟻旋磨不忍爲之鼻酸於是
胎其神於塵胞範其形於色界自襁褓以及
丫冠不昧夙昔常生修眞養元之念發猛勇
心辦精進力易服毁形問津於道家者流以
此可見其慈憫衆生之美意或垢面而鬆髮
或赤足而秃鬢或冠逍遥如意之冠或服靈
靜清淡之服或青巾紙襖或巨劍長琴或單
瓢隻笠或藜杖芒鞋徜徉乎井里蕭散乎廛
陌世之人以目爭觀以手爭指耆以告稚甲
以諭乙此則道人也夫道不可得而名言惟
弘之在人耳所以前輩著述丹經又形而爲
之歌詩契論皆顯露金丹之旨必欲津筏後
學率歸仙畛所謂鉛銀汞砂者即龍虎水火
也所謂烏兔房壁者既馬牛龜蛇也所謂夫
婦男女者即君臣子母也所謂乾坤坎離者
即天地日月也喻之爲丁公黄婆名之爲嬰
兒姹女假之爲黄茅白雪不過陰陽二字覬
乎尸解積漸乎飛昇以要言之形與袖也身
與心也神與氣也性與命也其實一理攢五
行而聚五氣會三性而結三花如是而修謂
之丹如是而入謂之道則道人在天地間固
非庸常物嗚呼昔年穴土以爲廬輯草以爲
窠寒則紉蘭餒則茹芝在於林下一兩聲鐵
笛發出無窮天地之祕未得登天以前巢其
身灰其志惟恐閑名落人耳又恐異狀礙人
目與溪山魚鳥相忘與風月煙霞俱化白雲
悠悠青草芊芊茂松青竹之下雖不敢望肉
生翅且圖千百歲坐視桑田滄海如何此則
道人也良由世丁叔運時鼓澆風後進魚龍
各自菽麥遂建留雲駐鶴之居以宅此輩使
之宴坐乎繩牀偃仰乎簟榻飄雨驟風不能
殘其身凝冰積雪不能冽其體宜乎身安道
隆也幸而闤闠中往往有奇人志士有大人
君子之心築堂以居此徒借糧以飯此徒賴
得金丹之旨一絲之脉不絶代不乏人以鳴
此道鉛山道堂置之乆矣四明周道明乃瓢
笠中翹楚者也遂啓創堂話柄有皇甫汝稟
汝渠素志閑雅酷慕清虚舊有棲仙迎眞之
意所恨獨掌不鳴鍾也此意與周道明頗相
契券梓人運斤陶氏埏甓僝鳩羣庸彈指就
緒目之曰駐雲予所喜者玄綱中興而妙通
老人香篆不滅及乎觀之熏爐茶鼎瀟灑之
甚復有蒲團藁氈新塼素壁殊不墜舊典早
晝饘粥香積有餘雲集貼然巾單掛壁其間
分形化氣之士又誰不知金汞返還之妙出
没隱顯人豈堪測於篇詩斗酒之餘彈一兩
操琴舞三四歇劍狂歌野舞翔然歸宿晨香
夕燈規繩整整使江湖煙雨之叟楚越風月
之士源源而來栖栖而止方見蓬萊三島移
在目前羽衣霓裳端可顧揖斯則道堂之設
不虚也向時劉安王修仙於漢昭明太子修
仙於梁李元操修仙於唐皆宗室中有此挺
挺奇特漢今是堂之主人此之流也異日閲
籍於天台换骨於武夷皆始乎今日建堂納
士之舉前所謂天上神仙應世玩形而爲道
人然則然矣返本還源歸根復命獨不止此
當有一段奇特世所希有何哉丹爐之火冷
矣白雲之鶴飛矣頂飛雲玉靈之冠衣寳華
玄素之服乗雲中之青騶駕天表之綵鸞登
霄極謁天皇此時也神仙應世之事畢矣雖
不至人人皆鍾吕吾恐其中間有一二苟能
具眼目得遇青童漆髮之人手持博山請所
願學道堂之意如是道人之事如是隨喜書
此結縁嘉定丙子雨水後兩日援筆爲記云
　　　橘隱記
太微宫中奎星之精化而爲松松之魂松之
魄戲白龍翔青鳳矯矯鬱鬱然其間則有七
松處士太微宫中室宿之星化而爲柳柳之
聲柳之奥呼黄鸝入紫鷰垂垂裊裊然淡煙
踈雨之間其間則有五柳先生古人所以隱
於松者蓋欲示其孤高峭勁之節古人所以
隱於柳者蓋欲彰其温柔謙遜之志豈不知
七松處士五柳先生若人在於簡册中自有
没丗耳目吾未聞橘之爲物果何如焉揚州
厥包橘柚錫貢江陵千株橘其人與千户侯
等如是橘可貴也風土記名橘曰胡柑巴人
有橘革中藏二叟語如是則橘可奇也瀟湘
有橘鄉洞庭有橘澤雲夢有橘里彭澤有橘
巿如是則橘可嘉也陸績懷橘而遺母李靖
食橘而思兄如是則可以存孝義李德裕作
瑞橘賦張華作靈橘歌如是則可以入文章
李元有朱實似懸金之句沈休文有金衣非
所恡之句唐蓬萊殿六月九日賜羣臣橘秦
阿房宫正月一日賜羣臣橘耽湖之多橘寒
洲之盛橘人孰不知橘之爲美亦不易多得
故古今多記録則橘果爲異物也言其橘園
則天涯散星宿也觀其橘實則木杪羅珠璣
也皮薄而瓣豐膚氣而味甘劉禹錫之甘踰
萍實寒比柘漿又何況其花如龍涎其葉如
鴨髻其顆如蠟其霜如瓊所以吕眞人譬喻
金丹大如彈丸色如朱橘吾今知橘如此也
東南之邦武夷之山玄化之洞冲佑之觀靜
廉之庵有道士焉陳洪範字天錫道號曰造
齋生平於琴書外偏有橘僻酷嗜橘林又多
種橘吾意其所愛者非愛橘也蓋喜吕眞人
譬金丹之意所以一堂風月滿林煙雨朝吟
暮酌道遥自居必竟内有所養外有所玩造
次顚沛常持一金一粒金丹刻意若是宜乎
隱居於此則視七松處士五柳先生大不相
侔其所居名橘隱吾是以廣大其意彰麗其
名不爲謬矣陳天錫之風神骨範如秋之未
霜如夜之正月如水之曉緑如山之春青一
掬精神已可健羡平居暇日閑於軒窗几案
惟蓄一琴復事一劍可謂蒼梧紫櫄之琴青
萍赤荇之劍也多焚桐脂以搗鯨膠又於篠
節以縛毛錐兔穎大率惟杜松門空四壁往
來無俗丁者以此而觀故可與溪山魚鳥爭
清閑奪恬靜又可與松竹煙霞鬥魂爽戰滋
味也吾所以喜陳天錫之意如此一旦撫琴
長歌屬飲欲罷請淘泓毛穎輩禱予求一篇
蓋欲發明橘隱之意昔者緱山之仙子有詩
曰修鍊還丹苦不忍見甘橘青城丈人有詩
曰幾回誤吞橘便欲昇雲天此皆古人託意
之妙如此陳天錫所以隱乎橘者蓋得緱山
青城二君子之意況乎夜欲闌風正清月皎
皎又下猿啼一聲千林忽曉櫛盥之暇抱琴
於橘林之濱豈無深深妙妙之意子於此時
吾侑子以一曲曰橘成林橘成林一畝白雲
空翠深中有仙翁抱一琴夫誰知此心以是
可以見橘隱一片滋味也海南道人白玉幨
記
　　　棘隱記
丹樞先生結廬於武夷五曲之奥扃户絶粒
一旦有女道人自東陽而來訴所求道之狀
遂歷試以恬淡復語之以風俗薄惡又言居
巖谷之難如此學道業之難如此誅茅戮草
之難餽糧給膳之難然良乆而謂先生云糲
粒可以爲粥糜弊紈可以爲垢衣藜藿可以
餐儲儲可以炊但欲覓片地可以安茅茨編
蘭而爲簑榾拙之火亦可煨無使雨我頭無
使霜我肌父母未生前寒暑何所思枯骨既
火後無復可訴飢山中已如此辦道亦可宜
俄而道果成鸞鶴滿空飛先生笑而曰入道
之易如窮猿投林叛道之易如遊魚躍岸道
之在心即心是道汝能終始吾何幸焉於是
納之此道人者劉妙清若疑議其童年時娉
婷嫵媚使人駭心動目據以道眼觀之臭皮
袋裏一泓穢膿是酸苦之蠱釣迷之餌也故
妙清於紅塵中卓卓然作撑撑大丈夫氣槩
吾意其仙遊之夢禪化之魄所以能矍然回
觀返照把本來面目作自己本命元辰向髑
髏中打翻筋斗譬如洗面摸著鼻孔豈費纖
毫力耶妙清亦作數椽茅屋棲附先生之廬
取名曰棘隱蓋取何仙姑所謂幽居山林間
荆棘隱此身之句青松翠竹瀟灑翛然鶴唳
猿啼寒煙漠漠風魂月魄蕭灑無際此棘隱
之樂也夫棘隱之中其所用心者何如哉吾
謂如此棘隱之設渠必欲覬覦片雲隻鶴作
長裾大袂輩也淵然如蟄龍之未雷宜然如
海鷗之正睡湛然如春空之不雲寂然如秋
潭之有月悠然如遊魚之躍藻瀟然如寒鴈
之棲蘆爽然如梧桐之晚風寥然如芭蕉之
曉雨恍然如晝夢之已覺涣然如沉痾之脱
體了然如乆訟之釋囚杳然如竹逕之夕陽
的然如孤松之夜雪冲然如耆叟之欲耄潰
然如嬰兒之未孩安然如海上之三山灑然
如江心之萬頃悄然如千林之初曉浩然如
萬物之正春泠然如泛水之點萍渺然如浮
空之一葉快然如剛刀之破竹迍然如寸絲
之繫石其爲妙也不可得而形容其爲機也
不可得而測識此又非棘隱之用心乎故不
有用也吾必置之於空閑無用之地使其與
溪山魚鳥相化而爲一團清虚冷淡之氣又
使其與林泉風月俱點而爲些子奇特清妙
之氣味既如此其人必蓬萊之霓裳弱水之
羽衣也蓬萊弱水之間鳥飛不盡而雲煙渺
茫自非若人豈容百十舉武一程兩程而可
以亭堠其地乎古人有列仙傳亦有列女傳
皆女流中之大丈夫人也如此謂如張天師
之妻能飛昇而女亦飛昇許旌陽之妻能飛
昇而女亦飛昇葛仙翁之妻能尸解而其女
亦尸解劉洞天師之妻能尸解而其女亦尸
解夫修眞鍊元之士鍊穀食爲精鍊精爲血
鍊血爲髓鍊髓爲氣鍊氣爲神鍊神爲道鍊
此一念之道而爲聖人自非内有所養而外
有所固則古人列女何以羽化登仙若是也
玉皇殿前之仙姬紫微宫中之天媪廣寒之
月女蓬萊之雲嬪大有洞天掌笈之妃妙梵
天府司香之嫗謂如驪山老姥與夫青城之
蕭氏王室之童氏霍童之葛氏武夷之胡氏
李氏魚氏至於何仙姑輩又聞秦時毛女漢
時黎女及乎巫山洞庭間皆有神女所居而
莊子亦言藐姑射之處女形狀如此形狀如
此神仙有無人多半其疑信若古今所傳簡
册所述則女仙信乎有之仙果可學也學仙
成道何患乎其不仙乎人既返老還嬰則必
能回陽换骨人既能留形住世則必能變化
飛昇用神仙之心信神仙之事學神仙之道
證神仙之果學仙非爲難出塵離慾爲甚難
哉神仙長生乆視之道既可學也則出塵離
慾夫何難之有劉妙清既如此用心則必可
望也吹簫之女尚能跨鳳採桑之女猶可駕
鶴吾所以爲之點頭伻來求誌援筆書所可
言者
　　　題棘隱壁三絶
苔空緑錢死松死清陰瘦結廬卧白雲柏子
燒春晝
幽鳥噪巖谷寒煙瑣薛蘿忽遇金幨蛛無人
自呵呵
碧草正春風雨晴竹落涕白鳥忽飛來點破
一山翠



修眞十書上清集卷之三十七
修眞十書上清集卷之三十八　　　柰九
　　　　海　南　白　玉　蟾　著
　　　題三清殿後壁
些兒頑石些兒水畫工撑眸幾睥睨忽然心
孔開一竅呼吸掇來歸幅紙白髮黄冠逞神
通手把武夷提得起大槐宫中作螻蟻醒來
聞此心豁喜芒鞋竹杖一彈指三十六峰落
眉尾魏王豈是中秋死玉骨猶存香迤邐八
百年來覓隻鶴一舉直上三萬里半杯澆濕
曾孫齒幔亭遺事落人耳新村渡頭拽轉蓬
寒猿聲落青煙裏老松今已幾年梢毛竹于
今復生米巖上無人花自紅幽鳥自鳴鳴自
止笑將鐵笛起清風白雲飛過看無蹤夜來
月影掛梧桐莓苔滿地緑容容丹崖高處藥
爐空洞前雲深千萬重我亦偶來還自去一
夜瀟瀟江上雨飛廉怒作滿空雪天柱峰前
飛柳絮
　　　題丹樞先生草庵
數朵奇峰如削玉一溪秋水生寒緑幸有白
雲深處茅更兼明月壇前竹誅茅伐竹結蘧
廬現成山水可樵漁隨縁隨分山中住收拾
摩尼如意珠草廬道人貧徹骨一廬瀟灑空
無物身中有寳不求人價大難酬不擔岀朝
朝暮暮了身心山自開花鳥自吟未見桑田
成海水夕陽幾度鎖平林住此草廬無别術
終日凝神惟兀兀不是十洲三島仙亦非十
方三世佛是箇逍遥無事人廬中涵蓄一壺
春窗前明月千年影枕上清風萬劫聲廬内
主人那箇是古今占斷清閑地忽然洗面摸
得鼻不飲不食亦不寐廬空人去煙濛濛白
鶴呼雲滿碧空一瞻元始天尊面處處爲廬
處處同有箇草廬小復小此是虚空那一竅
頂頭不掛一莖茅萬象森羅爲拱斗劫火洞
然毫末盡此廬不瓌人如舊
　　　贈趙大虚畫竹石
竹魂竹魄竹精神飛落瀟湘淇水瀕千竿萬
竿競青翠吹風飲露千年春先生筆端自風
雨驚起竹魂無著處一點水墨化成龍龍孫
飛去鵝溪住先生把筆無逡巡造物不敢私
爲春新梢勁節森寒玉鸞鳳無處棲夢魂晋
人神仙如孫且(音/沮)畫竹每每天作雨唐人神
仙如張臻畫竹每每聞鴈鳴先生自得入神
手一竿兩竿發於酒當時大醉呼墨奴一筆
掃出竹千畝酒力安能奪化工先生鍊就金
丹紅一粒陽光照肺腑森羅萬象羅心胸有
時持岀風竹葉銀海不寒皆震攝有時持岀
雪中枝恍如凍碧欺漣漪復能濡墨作石塊
天然峭拔古且怪沙中伏虎草中犀教人持
向蓬萊賣竹之清虚石堅硬以此發明眞性
命使人觀石及愛竹知有眞箇趙元靜先生
醉時常風顚世人眼孔無神仙我今珍藏數
本畫雲鶴來也公歸天
　　　贈畫魚者
昔日僧繇所畫魚三十六鱗依翠蒲沈詢畫
中多畫魚鼓鱗揚鬛今爲圖古人妙畫猶不
朽今人妙處古未有郭丹青者冠古今天下
畫魚第一手畫到妙處手應心心匠巧甚機
智深紙上溶溶一溪水放出鰷鱨三二尾金
鱗錦鬛紅玉鬐圉圉洋洋戲波裏小魚如針
同隊行躍身噆水弄浮萍擲頭掉尾淨沉勢
三聚二散淨躍意筆分濃淡計萬鱗劃鬚點
眼匀墨痕狀如抛尺量波練復似穿梭擲水
紋宛然鏺鏺巢青藻漁翁未釣先吹火壁上
魚躍水不流稚子睥睨敲針釣君今畫到入
神處此畫一出聲尤著魚雖無腸有活意玉
波浸荇澄寒渚深恐後夜或雷雨化作龍飛
禹門去
　　　贈郭丞務蘆鴈
畫士郭熙畫之冠郭熙去後名未斷其裔復
有郭萬里胸中丹青飽無限爲誰作此蘆鴈
圖傑出南齋宇文焕煙水瀟瀟風捲蘆沙邊
鴻鴈暮相呼瀟湘洞庭此秋景世間此畫知
有無幻出樓鴈三四隻八九葉蘆横古磧欲
宿未宿嘹唳聲漁舟泊岸山煙黑秋風吹落
梧葉黄過鴈往往歸衡陽横空書字人不識
飛過有影沉滄浪落霞浸水江村暮數隻翶
翔回古渡引頸舉喙啄荷花飛越戍樓西畔
去雲寒月淡西塞秋幾聲凄切惹人愁岸頭
飛共丹楓落打團成陣訪沙鷗似此景物似
此意君今畫之不難事數幅鵝溪冰雪嫌須
臾掃出蘆鴈市世間豈無學畫者未必有與
君相似我欲置之篋笥間滿笥爽氣生秋寒
恐君此畫無人見有畫聞者誰敢戰掛於幽
軒素壁間一日須看千百遍
　　　清虚堂詠雪
長空慘慘晝如夜嚴風刮得雲片下寒猿傍
樹不敢聲江梅羞開恐易謝萬山無限落葉
愁處處凝煙纏草舍枯槎凍僵不復活飛廉
截住陽春赦餒虎呼雛入巖卧過鳥如梭鑽
樹罅園林蕭索無一物幾夜霜威煞無藉欲
雨不雨數點霰雪意沉吟天似詐滿空飛起
楊花駕三日兩日凍不化眼前幻出白玉樓
不敢登陟空嗟訝肌膚生粟鼻流水前村新
醅復增價漁翁溪畔笑收網魚亦不知鈎有
麝洗鐺簇火煎雪茶垂簾叠足說清話呼童
鑿碎硯中冰呵手團欒結詩社詩成此景尚
自爾安得王維收入畫
　　　純陽會
一點薰風舞緑槐祝融衮火從南來海棠落
地蜂蝶去池館無人蓮未開溶溶一掬清和
髓純乾已作牝馬矣嶽瀆將此英雄氣收來
頓在葫蘆裏階前十有四莢蓂諫議夜來夢
麒麟披槲老翁自鼻笑胞胎未兆天元春洞
賔弄巧翻成拙蓬萊路上空明月墻頭梅子
枝上蠟池畔榴花葉裏血生來挺挺其精神
所適性癖窮天眞驀然悟得鉛汞機敢謂大
道無楚秦忽爾金丹成九轉十月胎圓人不
問撼動乾坤走鬼神青雲白鶴方解悶天下
後世思眞人常與眞人慶誕辰櫻笋厨開正
來日釋氏亦欲制蠟人不知故事自誰始實
自五代譙陵起王詵建會集冠褐飛來白鶴
不知幾次則蕭氏建宅仙七閩萬户生祥煙
一郡二郡漸風化駸駸知省洞賓賢城南城
北走幾次人亦不知回老是但見老松作人
語先生携墨歸誰氏太平寺裏作篇詩又道
磨鏡嫌人癡岳陽市心一長嘯鐵笛無聲今
幾時寳婺有人潘氏子功名願足心肺喜髫
年崇奉迄今日四海杖屨紛如蟻萬指叢中
見玉蟾不作衣衫藍縷嫌題詩祝君勵金石
晨香夕燭增肅嚴妙通老人暗撫掌何年熊
羆入夢想待渠峥嶸欲及笄整頓衣鉢福無
量半千白鶴呼青雲青雲深處瓊梅新有人
要問飛昇事只看天邊日月輪
　　　贈城西謝知堂時通
蓬萊山上神仙翁道貌挺挺喬如松雙眸烱
烱黑於漆臉邊隱隱如桃紅有時仰天笑開
口撮起崑崙歸右手忽然虚空跌落地不覺
滿腹藏星斗有時驚起老龍號一口吸盡滄
浪波打破混沌湍岀骨拈起芥子貯山河偃
月爐中煮天地煎鍊日魂并月髓笑把葫蘆
禁鬼神杖頭挑起山和水欒巴噀飯飛成蜂
左慈剪艾化爲龍夏月梅花冬月電似此伎
倆問吕鍾撮土爲香猶是假水底麟麒取作
鮓鬼神眼精突出外無根樹下騎鐵馬工夫
到處戲極時拈弄造化如兒嬉大蟲舌上翻
筋斗却笑金剛學畫眉女媧要補西天竅鍊
石不得羲皇笑秦皇鑿山通四溟漢帝掣之
一長笑先生手持没底籃出有入無猶不凡
携此道術問四海洞賓今正覓同參盞裏綿
包或聚散火裹遊魚水裏鴈黄鶴樓前大醉
時撑眼撮與鍾離看水盆攪散五色沙滿地
寫出龍蛇花自將一盞逡巡酒敢向人前化
作茶笊籬裏面一條路透入青霄雲外去十
字街頭開鋪席翻手覆手成雲雨如今天下
覓無人似君道術眞入神踏遍江湖今幾春
都來一箇雲水身
　　　端午述懷
方瀛山上風颼颼五月六月常如秋松花落
地鶴飛去萬頃白雲空翠浮夜半蟾蜍落丹
井琪林深鎖寒煙暝滿天白露點蒼苔蛙市
一散萬籟靜三樹兩樹啼斷猿樹冷棲禽夜
不眠數點飛螢戀沙逕山腰石澗悲寒泉鐘
聲隔斷華胥路不知蝴蝶飛何處摩娑兩眼
摺紙衾人道今辰正端午曉雨初霽梅子肥
龍孫脱籜新鸞飛山居蕭然無一物摘虀搗
麥充晨炊憶著往年五月四葛巾羽扇鸞溪
市龍艘破浪漿萬枝鉦鼓聒天旗掣水紙錢
飛起屈原祠行人往來如蟻移桐花入鬢綵
繫臂家家禦疫折桃枝庭前緑艾制緑虎細
切菖蒲斟緑醑美鵝鱠鯉辦華筵冷浸水團
包角黍今年寂寞坐空山山雨山風生曉寒
默庵令我休噫氣作詩略述山居意安得兩
腋生飛翰與君飛上泬寥間免使在世賦辛
酸
　　　仙巖行　
醉携七尺霜前竹雲錦山前灣幾曲溪頭秋
雨添寒緑蛟龍冷浸一壺玉蓼花錦岸紅欲
流稻田高下鋪碁局碧巖聳出碧天半鳥不
敢飛縮雙足古洞無人石酒榨峭壁仙倉積
天粟老梢指顧猶驚呼神刓鬼劃出崖谷搗
藥聲乾人已仙萬丈丹井一泓泉風擊古松
飛翠蓋日射蒼苔鑄緑錢藤蘿拽樹擘輕煙
黄鶴一去今何年天欲夕陽空鳴蟬夜深嶺
月向人圓蕭寺老屋留數椽殘僧一二掩柴
門鐵像面壁蕭蕭然瓦爐無火古殿前寒鴉
到窗簷息溜暮雲衰草覺山瘦褚衾不暖不
成眠虎聲入耳猿聲叫幾點疏星落梧桐丹
巒紫壑高相鬥何當汗漫跨青牛曉露泠泠
白玉樓
　　　鷰巖行
有客來從天竺峰渡頭恰趁一篙風秋風著
力送行李吹入鷰巖松竹裏松竹凄凄天作
秋空來空去空中浮高巖萬丈聳空碧仙翁
騎鶴去無跡丹爐不火草芊芊數間巖屋掩
寒煙下有龍潭緑無底瀑布懸崖千尺水夜
來月影空滿山石鍾一響生秋寒王鷰何年
巖下舞飛時化作滿天雨盡言此巖多仙靈
白鶴點破一山青煙霧罩山石常潤莓苔滿
地翠無盡我欲他年此鍊丹奪取人間千歲
閑有箇高人陸巖主抱琴對我彈中吕勸我
他年歸去來此巖莫被煙雲埋
　　　胡東原香錦亭
東皇剖破勾芒腹錦心繡腸香馥郁絳都風
雨僝僽春花魂無主自精神黄鸝初唤柳開
眼海棠枝上春煙暖放出一點兩點紅墻頭
紅腮微笑風東原去後花無主春工亦懶施
機杼亭前忽遇詩酒仙花亦噴出些龍涎風
催雨趲花不辨滿庭芬芳生爛熳牡丹吐火
花欲然日將錦繡鋪苔氈詩狂夢與花神飲
酒醉不與花神寢酒闌令我憶東原花木雖
在人惻然此詩終不爲花作惆悵東原此丘
壑而今賞花不見人但見蜂蝶飛閑亭



修眞十書上清集卷之三十八



















修眞十書上清集卷之三十九柰十
　　　　海　南　白　玉　蟾　著
　　雲遊歌二首
雲遊難雲遊難萬里水煙四海寬說著這般
滋味苦教人怎不鼻頭酸初别家山辭骨肉
腰下有錢三百足思量尋思訪道難今夜不
知何處宿不覺行行三兩程人言此地是漳
城身上衣裳典賣盡路上何曾見一人初到
江村宿孤館鳥啼花落千林晚明朝早饍又
起行只有隨身一柄傘漸漸來來興化軍風
雨瀟瀟欲送春惟有一身赤𩨘𩪸囊中尚有
三兩文行得艱辛脚無力滿身瘙痒都生蝨
茫茫到此赤條條思欲歸鄉歸不得爭奈旬
餘守肚飢埋名隱姓有誰知來到羅源興福
寺遂乃捐身作僕兒初作僕時未半月復與
主僧時作别火雲飛上攴提峰路上石頭如
火熱炎炎畏日正燒空不堪赤脚走途中一
塊肉山流出水豈曾有扇可揺風且喜過除
三伏暑蹤跡于今復劍浦眞箇徹骨徹髓貧
荒郊一夜梧桐雨黄昏四顧淚珠流無笠無
蓑愁不愁偎傍茅簷待天曉村翁不許茅簷
頭聞說建寧人好善特來此地求衣飯耳邊
且聞慚愧聲阿誰肯具慈悲眼憶著從前富
貴時低頭看鼻皺雙眉家家門前空舒手那
有一人憐乞兒福建出來到龍虎上清宫中
謁宫主未相識前求掛撘知堂嫌我身藍縷
恰似先來到武夷黄冠道士叱罵時些兒餿
飯冷熟水道我孤寒玷辱伊江之東西湖南
北浙之左右接西蜀廣閩淮海數萬里千山
萬水空碌碌雲遊不覺已多年道友笑我何
風顚舊遊經復再去來大事怱怱莫怨天我
生果有神仙分前程有人可師問于今歷練
已顢頇胸中不著一點悶記得兵火起淮西
淒凉數里皆橫尸幸而天與殘生活受此飢
渴不堪悲記得武林天雨雪衣衫破碎風刮
骨何況身中精氣全猶自凍得皮迸血又思
古廟風雨時香爐無火紙錢飛神號鬼哭天
慘慘露冷雲寥猿夜啼又思草履卧嚴霜月
照蒼苔落葉黄未得些兒眞受用如何禁得
不凄凉偶然一日天開眼陳泥丸公知我懶
癸酉中秋野外晴獨坐松陰說長短元來家
裏有眞金前日辛勤枉用心記得長生留命
訣結茅靜坐白雲深鍊金丹亦容易或在山
中或在巿等閑作此雲遊歌恐人不識雲遊
意　　又
嘗記得洞庭一夜雨無蓑無笠處偎傍茅簷
待天明村翁不許簷頭住又記得武林七日
雪衣衫破又裂不是白玉蟾教他凍得皮迸
血只是寒徹骨又記得江東夏熱時路上石
頭如火熱教我何處歇無扇可揺風赤脚走
不輟又記得青城秋月夜獨自松陰下步虚
一闋罷口與心說話寒煙漠漠萬籟靜彼時
到山方撮乍又記得瀟湘些小風吹轉華胥
夢銜山日正紅一聲老鵶鳴鵶鳴過耳尋無
蹤這些子歡喜消息與誰通又記得淮西兵
馬起枯骨排數里欲餐又無糧欲渴復無水
又記得一年到村落瘟黄正作惡人來請符
水無處堪摸索神將也顯靈亂把鬼神捉又
記得北卭山下行古墓秋草生紙錢雨未乾
白楊風蕭蕭荒臺月盈盈一夜鬼神哭不止
賴得度人一卷經又記得通衢展手處千家
說慚愧萬家說調數倚門眼看鼻頻頻道且
過滿面看盡笑喝罵教吾去又記得入堂求
掛搭嫌我太藍縷直堂與單位知堂言不合
未得兩日間街頭行得匝復入悲田院乞兒
相混雜又記得幾年霜天卧荒草幾夜月明
自絶倒幾日淋漓雨古廟之中獨自坐受盡
寒忍盡飢未見些子禪未見些子道賢哉翠
虚翁一見便憐我說一句痛處針便住教我
行持片餉間骨毛寒心花結成一粒紅渠言
只此是金丹萬卷經總是閑道人千萬箇豈
識眞常道這些無蹊曉不用暗旗號也是難
八十老翁咬鐵盤也是易一下新竹刀又利
說與君雲遊今幾春蓬頭赤𩨘𩪸那肯教人
識
　　　　快活歌
快活快活眞快活被我一時都掉脱散手浩
歌歸去來生姜胡椒果是辣如今快活大快
活有時放顚或放劣自家身裏有夫妻說向
時人須笑殺向時快活小快活無影樹子和
根拔男兒端的會懷胎子母同形活潑潑快
活快活眞快活虚空粉碎秋毫末輪迴生死
幾千生這回大死方今活舊時窠臼潑生涯
于今淨盡都掉脱元來爹爹只是爹懵懵懂
懂自瓜葛近來髣髴辨東西七七依前四十
八如龍養珠心不忘如雞抱卵氣不絶又似
寒蟬吸曉風又如老蚌含秋月一箇閑人天
地間大笑一聲天地闊衣則四時惟一衲飯
則千家可一鉢三家村裏弄風狂十家街頭
打鶻突一夫一妻將六兒或行或坐常兀兀
收來放去任縱橫即是十方三世佛有酒一
盃復一盃有歌一闋又一闋日中了了飯三
餐飯後𪖙𪖙睡一歇放下萬縁都掉脱脱得
自如方快活用盡醒醒學得癡此時化景登
晨訣時人不會翻筋斗如飢喫鹽加得渴偶
然放浪到廬山身在白蘋紅蓼間一登天籟
亭前望黄鶴未歸春雨寒心酸世上幾多人
不鍊金液大還丹忘形養氣乃金液對景無
心是大還忘形化氣氣化神斯乃大道透三
關絳宫炎炎偃月爐靈臺寂寂大玄壇朱砂
乃是赤鳳血水銀乃是黑龜肝金鉛採歸入
土釜木汞飛走居泥丸華池正在氣海内神
室正在黄庭間散則眼耳鼻舌忙聚則經絡
榮衛閑五臟六腑各有神萬神朝元歸一靈
一靈是謂混元精先天後天乾元亨聖人採
此爲藥材聚之則有散則零晝夜河車不暫
停默契大造同運行人人本有一滴金金精
木液各半斤二十八宿歸一爐一水一火須
調匀一候剛兮一候柔一爻武兮一爻文心
天節候定寒暑性地分野分楚秦一日八萬
四千里自有斗柄周天輪人將蜕殻陰陽外
不可不鍊水銀銀但得黄婆來紫庭金翁姹
女即婚姻青龍白虎繞金鼎黄芽半夜一枝
春九曲江頭飛白雪崑崙山巔騰紫雲丁公
默默守玉爐交媾温養成胎嬰神水沃滅三
尸火慧劍掃除六賊兵無中生有一刀圭糞
丸中有蜣蜋形誠哉一得即永得片餉中間
可結成忽然四大生虚白不覺一靈升太清
縱使工夫汞見鉛不知火候也徒然大都要
藉周天火十月聖胎方始圓雖結丹頭終耗
失要須火候始凝堅動靜存亡宜沐浴吉凶
進退貴抽添火力綿綿九轉後藥物始可成
胎仙一時八刻一周天十二時辰准一年每
自一陽交媾後工夫鍊到六純乾精神來往
知潮候氣血盈虚似月魂一轂從來三十輻
妙處都由前後弦專氣致柔爲至仁禮義智
信融爲仁眞土歸位爲至眞水火金木俱渾
全精水神火與意土鍊使魂魄歸其根先天
一氣今常存散在萬物與人身花自春風鳥
自啼豈知造物天爲春百姓日用而不知氣
入四肢徒雕殘松竹虚心受氣足凌霜傲雪
長年青況人元神本不死此氣即是黄芽鉛
老松可少病可健散者可聚促可延心入虚
无行火候内景内象壼中天須知一塵一蓬
萊與走一葉一偓佺神即火兮氣即藥心爲
爐兮身爲田自耕自種自烹鍊一日一粒如
黍然靈芝一生甘露降龜蛇千古常相纏一
朝雷雷撼山川一之則日萬則煙日中自有
金烏飛夜夜三更入廣寒子子孫孫千百億
爐鼎雞犬皆登天大道三十有二傳傳到天
台張悟眞四傳復至白玉蟾眼空四海嗟無
人偶遇太平興國宫白髮道士其姓陳半生
立志學鉛汞萬水千山徒苦辛一朝邂逅廬
山下擺手笑出人間塵翠閤對床風雨夜授
以丹法使還元人生何似一盃酒人生何似
一盞燈蓬萊方丈在何處青雲白鶴欲歸去
快活快活眞快活爲君說此末後句末後一
句親分付普爲天下學仙者曉然指出蓬萊
路
　　　又
破衲雖破破復補身中自有長生寳拄杖奚
用叢頭藤草鞋不用田中藁或狂走或兀坐
或端立或仰卧時人但道我風顚我本不顚
誰識我熱時只飲華池雪寒時獨向丹中火
飢時愛喫黑龍肝渴時貪吸青龍腦絳宫新
發牡丹花靈臺初生薏苡草却笑顔回不爲
夭又道彭鏗未是老一盞中黄酒更甜千篇
内景詩尤好没絃琴兒不用彈無生曲子無
人和朝朝暮暮打憨癡且無一點閑煩惱尸
解飛昇總是閑死生生死無不可隨縁且喫
人間飯不用繅蠶不種稻寒霜凍雪未爲寒
朝飢暮餒禁得餓天上想有仙官名人間不
愛眞人號跨虎金翁是鉛兄乗龍姹女爲汞
嫂泥丸宫裏有黄婆解把嬰兒自懷抱神關
炁關與心關三關一簇都穿過六賊心如火
正焚三尸膽似天來大不動干戈只霎時破
除金剛自捜邏一齊縳向火爐邊碎如微塵
如斬挫而今且喜一粒紅已覺丁公婚老媪
當初不信翠虚翁豈到如今脱關鎖葉苗正
嫩採歸來猛火鍊之成紫磨思量從前早是
早翠虚翁已難尋討我今不見張平叔便把
悟眞篇罵倒從前何知古聖心慈悲反起兒
孫禍世人若要鍊金丹只去身中求藥草十
月工夫慢慢行只愁火候無人道但知進退
與抽添七返九還都性燥溪山魚鳥恁逍遥
風月林泉供笑傲蓬頭垢衣天下行三千功
滿歸蓬島或居朝巿或居山或時呵呵自絶
倒雲滿千山何處尋我在巿廛誰識我
　　　必竟恁地歌
我生不信有神仙亦不知有大羅天那堪見
人說蓬萊掩面却笑渠風顚七返還丹多不
實往往將謂人虚傳世傳神仙能飛昇又道
不死延萬年肉既無翅必墜地人無百歲安
可延滿眼且見生死俱死生生死相循旋翠
虚眞人與我言他所見識大不然恐人縁淺
賦分薄自無壽命歸黄泉人身只有三般物
精神與炁常保全其精不是交感精迺是玉
皇口中涎其炁即非呼吸炁乃知却是太素
煙其神即非思慮神可與元始相比肩我聞
其言我亦怖且怖且疑且擎拳但知即日動
止間一物相處常團圓此物根蒂乃精氣精
氣恐是身中填豈知此精此神炁根於父母
未生前三者未嘗相返離結爲一塊大無邊
人之生死空自爾此物湛寂何傷焉吾將矍
然以自思老者必不虚其言是我將有可愛
業渠必以此示言詮開禧元年中秋夜焚香
跪地口相傳朅爾行持三兩日天地日月軟
如綿忽然嚼得虚空破始知鍾吕皆參玄吾
之少年早留心必不至此猶塵縁且念八百
與三千雲鶴相將來翩翩
　　　安分歌
神仙底事君知否君若知兮求不苟先且回
頭自揣量須是瞞心方開口神仙有術非不
傳也要儂家有夙縁若也人人皆會得天機
容易向人言學道學仙須篤志堅然一念無
疑意如是操心無始終又道辨金將火試你
門心地荆棘多善根纔發便成魔若能先合
神仙意已分無時也奈何心地不明言行惡
做出事來須是錯自家無取他無求思量何
似當初莫恁他思量本故然且教自己放心
堅君看古今得事者一片靈臺必不然未見
志人須願見逢著人時心百變何縁傳授有
易難自是玄門未歷鍊問你如何不料量自
家窮達任穹蒼但且奈心依本分人言有麝
自然香玉幨本是山林客尋箇好心人難得
于今且趁草鞋壯臉似桃紅眼正黑玉幨你
也好凱頭何似拂袖歸去休有可度人施設
處便還鍾吕逞風流無人知獨自去白雲千
里不回顧依前守取三脚鐺且把清風明月
煑
　　　茶歌
柳眼偷看梅花飛百花頭上東風吹壑源春
到不知時霹靂一聲驚曉枝枝頭未敢展鎗
旗吐玉綴金先獻奇雀舌含春不解語只有
曉露晨煙知帶露和煙摘歸去蒸來細搗幾
千杵捏作月團三百片火候調匀文與武碾
邊飛絮捲玉塵磨下落珠散金縷首山黄銅
鑄小鐺活火新泉自烹煮蟹眼已没魚眼浮
𩘝𩘝松聲送風雨定州紅玉琢花甆瑞雪滿
甌浮白乳緑雲入口生香風滿口蘭芷香無
窮兩腋颼颼毛竅通洗盡枯腸萬事空君不
見孟諫議送茶驚起盧仝睡又不見白居易
餽茶唤醒馬錫醉陸羽作茶經曹暉作茶銘
文正范公對茶笑紗帽籠頭煎石銚素虚見
雨如丹砂點作滿盞菖蒲花東坡深得煎水
法酒闌往往覓一呷趙州夢裏見南泉愛結
焚香瀹茗縁吾儕烹茶有滋味華池神水先
調試丹田一畝自栽培金翁姹女採歸來天
爐地鼎依時節鍊作黄芽烹白雪味如甘露
勝醍醐服之頓覺沉痾甦身輕便欲登天衢
不知天上有茶無
　　　大道歌
烏飛金兔走玉三界一粒粟山河大地幾年
塵陰陽顚倒入玄谷人生石火電火中數枚
客鵲枝頭宿桑田滄海春復秋乾坤不放坎
離休九天高處風月冷神仙肚裏無閑愁世
間學仙者胸襟變清雅丹經未讀望飛昇指
影談空相誑嚇有時馳騁三寸舌或在街頭
佯做啞正中恐有邪眞裏須辯假若是清虚
泠澹人身外無物赤灑灑都來聚炁與凝神
要鍊金丹嫌幾人引賊入家開寳藏不知身
外更藏身身外有身身裏覓冲虚和氣一壼
春生擒六賊手活嚼三尸口三尸六賊本來
無盡從心裏忙中有玉帝非惟惜詔書且要
神炁相保守此神此炁結眞精唤作純陽周
九九此時方曰聖胎圓萬丈崖頭翻筋斗鉛
汞若糞土龍虎如雞狗白金黑錫幾千般水
銀朱砂相鼓誘白雪黄芽自無形華池神水
無泉溜不解回頭一著子衝風冒雨四方走
四方走要尋師尋得邪師指授時迷迷相指
可憐伊大道不離方寸地工夫細密有行持
非存思非舉意非是身中運精氣一關要鎖
百關牢轉身一路眞容易無心之心無有形
無中養就嬰兒靈學仙學到嬰兒處月在寒
潭靜處明枯木生花却外香海翁時與白鷗
盟片餉工夫容易做大丹只是片時成執著
奇言并怪語萬千譬喻今如許生也由他死
由他只要自家做得主空中雲也可縳水中
月也可捉身心兩箇字是火也是藥龜蛇烏
兔總閑言夫婦男女都颺却君不見虚無生
自然自然生一炁一炁結成物炁足分天地
天地本無心二炁自然是萬物有榮枯大數
有終始會得先天本自然便是性命眞根蔕
道德五千言陰符三百字形神與性命身心
與神炁交媾成大寳即是金丹理世人多執
著權將有作歸無作猛烈丈夫能領略試把
此言閑處嚼若他往古聖賢人立教化人俱
不錯況能驀直逕路行一條直上三清閣三
清閣下一團髓晝夜瑶光光爍爍雲谷道人
仙中人骨氣秀茂眞磊落年來多被紅塵縳
六十四年都是錯刮開塵垢眼豁開長嘯一
聲歸去來神仙伎倆無多子只是人間一味
呆忽然也解到蓬萊武夷散人與君說見君
眞箇神仙骨我今也不鍊形神或要放顚或
放劣寒時自有丹田火飢時只喫瓊湖雪前
年仙師寄書歸道我有名在金闕閑名落世
取不迴而今心行尤其乖那堪玉帝見憐我
詔我歸時未肯哉
　　　祈雨歌
天地聾日月瞽人間亢旱不爲雨山河憔悴
草木枯天上快活人訴苦待吾騎鶴下扶桑
叱起倦龍與一斧奎星以下亢陽神縳以鐵
扎送酆府驅雷公役電母須臾天地間風雲
自吞吐欻火老將擅神武一滴天上金瓶水
滿空飛線若機杼化作四天凉掃却天下暑
有人饒舌告人主未幾尋問行雨仙人在長
江一聲櫓

修眞十書上清集卷之三十九

修眞十書上清集卷之四十　　　柰十一
　　　　海　南　白　玉　蟾　著
　　題武夷五首
不見虹橋接幔亭空餘水緑與山青客來剔
出些奇勝五曲溪頭大隱屏
　　　其二
龍驤仙掌巖頭水鶴唳幔亭峰上雲但得明
窗塵一匕躍身去謁武夷君
　　　其三
芳草暗分流水緑老松剛借遠山青獨拈鐵
　笛溪頭立吹與洞中仙子聽
　　　其四
顯道眞人去不回幔亭不見舊樓臺曾孫倚
著寒松立日落風悲猿自哀
　　　其五
山聳千層青翡翠溪流萬頃碧瑠璃遊人來
此醉歸去幾箇親曾到武夷
　　　題紫芝院
武夷山前嘯一聲雲愁霧慘野猿驚閑披破
衲藏風月醉把葫蘆禁鬼神仗弄銀蟾攪天
地夜烹金鼎煮星辰睡酣不覺機關路身是
紅光火一輪
　　　題鄭通妙方丈
無爭之棋兩三局自勸之酒一二盃但且任
麽隨俗過丹成雲鶴自然來
　　九曲雜詠
　　　一曲昇眞洞
得得來尋仙子家昇眞洞口正蜂衙一溪春
水漾寒碧流出紅桃幾片花
　　　二曲玉女峰
插花臨水一奇峰玉骨瓊肌處女容煙袂霞
衣春帶雨雲鬟霧鬢曉梳風
　　　三曲仙機巖
織就霓裳御冷風玉梭隨手化成龍天孫歸
去星河畔滿洞白雲機杼空
　　　四曲金雞巖
水滿寒潭渾看月山藏空谷正吞煙金雞初
報洞中曉吚喔一聲飛上天
　　　五曲鐵笛亭
滿天沆瀣起清風白鶴飛來上翠松月冷山
空吹鐵笛一聲唤起玉淵龍
　　　六曲仙掌峰
仙子捫蘿上翠崖巖頭舊有鍊丹臺至今石
上留仙掌十指春葱積緑苔
　　　七曲石唐寺
高僧參透趙州禪拔寺移歸兜率天天聖二
年二月朔一宵雷雨撼山川
　　　八曲鼓樓巖
萬丈高巖聳石樓雲翬煙捅瞰寒流幔亭昔
聚曾孫宴石鼓拏歸古渡頭
　　　九曲新村巿
落日移舟上碧灘桃花林外見青山耳邊忽
爾聞雞犬不遇劉郞不肯還
　九曲棹歌十首
　　　武夷
三十六峰眞絶奇一豁九曲碧漣漪白雲遮
眼不知處誰道神仙在武夷
　　　一曲
幔亭峰下泛仙船洞口瓊花瑣翠煙一自魏
王歸絳闕至今哀怨嶺頭猿
　　　二曲
山下于今幾代孫當時簫鼓寂無聞丹爐復
爾生春草玉女峯前空白雲
　　　三曲
仙船停棹架巖頭黄鶴歸天今幾秋滿洞桃
花人不見一溪緑水爲誰流
　　　四曲
萬頃秋光無著處滿潭清水瑩青銅金雞呌
落山頭月漠漠寒煙颯颯風
　　　五曲　
聞道誰吹鐵笛聲石崖轟裂老龍驚當年人
已服丹去千古荒亭秋草生
　　　六曲
仙掌峰前仙子家客來活水煮新茶主人遥
指青煙裏瀑布懸崖剪雪花
　　　七曲
寂寂秋煙瑣碧灣往年此地有禪關水神移
入龍宫去一夜風雷吼萬山
　　　八曲
幾點沙鷗泛碧流蘆花兩岸暮雲愁鼓樓巖
下一聲笛驚起梧桐飛葉秋
　　　九曲
山巿晴嵐天打圍一村雞犬正殘暉稻田高
下如棋局幾點鴉飛與鷺飛
　武夷有感十一首
　　　春
雨霽煙凝正夕陽子規啼斷幾人腸東風不
動些情思無限落花春自香
　　　夏
鶯唤緑楊抽嫩葉蝶催碧藕發新花颯然一
點薰風至日落山前噪亂鴉
　　　秋
雨餘秋蘚幾堆錦日出朝葵千簇金對景適
然發清嘯野猿驚泣緑楊深
　　　冬
幾尺雪藏山逕暮一枝梅簇洞門春溪頭昨
夜水寒緑風捲彤雲發曉嗔
　　　曉
風吹萬木醒棲鵲月落西山啼斷猿雲捲翠
微深處寺一聲鍾落碧巖前
　　　暮
碧雲紅樹晚相間落日亂鴉天欲昏人去採
芝不知返草廬空自掩柴門
　　　行　　
雨脚初收起暮煙芒鞋竹杖翠林邊東風解
發陽春意放出落花啼鳥天
　　　住
月冷風清三逕竹猿啼鶴唳一窗雲開門放
入前山翠試把星兒柏子焚
　　　坐
千山猿叫月如晝萬籟風號天正秋霧濕蒼
苔煙漠漠白雲飛夢過瀛洲
　　　臥
巖下煙深人不來白雲寂寂掩蒼苔松花落
地鳥聲寂一枕清風送夢回
　　　結末
道人心與物俱化對景無思詩自成詩句自
然明造化詩成造化寂無聲
　　　題精舍
到此黄昏颯颯風巖前只見藥爐空不堪花
落煙飛處又聽寒猿哭晦翁
　　　臨安天慶陳道士遊武夷以頌贈之
七閩多山水兩淮好風月瀟湘之煙雲巴廣
之雨雪收拾歸武林細與令師說
　　　詠雪
青女懷中釀雪方雪兒爲麯露爲漿一朝雪
熟飛廉醉酘得東風一夜狂
　　　題凝翠閣
日射新苔鑄緑錢山聳花屏草剌氈剩把苔
錢買風月山屏低擁草氈眠
　　　題西軒壁
隨身風雨幾清閑不做人間潑底官朝飲一
壺朱鳳髓暮餐八兩黑龍肝打開俗網了無
事縳住時光自駐顔昨夜夢回天上去瓊樓
玉闕不勝寒
　　　贈潘高士
冬至鍊朱砂夏至鍊水銀常使居土釜莫令
鉛汞分子母既相感火候常温温如是既乆
乆功成昇紫雲
　　　又
龍虎戰百六烏兔交七九坎離直寅申艮巽
司卯酉一粒同朱橘千古永不朽八月十五
夜三盃冬至酒
　　　贈趙縣尉
半斤雷火燒紅杏一滴露珠凝碧荷錦帳中
間藏玉狗寳瓶裏面養金鵝鉛花朵朵開青
蘂汞葉枝枝發絳柯莫問嬰兒并姹女等閑
尋取舊黄婆
　　　贈趙翠雲
金公姹女到黄家活捉蒼龜與赤蛇偃月爐
中烹玉蘂朱砂鼎裏結金花奔歸氣海名朱
驥飛入泥丸是白鴉昨夜虎龍爭戰後雪中
微見月鈎斜
　　　贈雷怡眞
地魄天魂日月精奪來鼎内及時烹秪行龜
鬥蛇爭法早是龍吟虎嘯聲神水華池初匹
配黄芽白雪便分明道些是飲刀圭處漸漸
抽添漸漸成
　　　贈黄亭虞丈
修爵固當修天爵選官何似選天官青騶走
遍皇都易白鶴飛來絳闕難
　　　贈陳孔目
製錦堂前萬事閑掉頭來入武夷山當年种
放如能學白鶴青雲也不難
　　　贈陳先生三首
烱烱雙眸古老錐手提向上大鉗鎚驀然尋
著鍾離老捉住長髯問是誰
木人手裏揮泥劍石女頭邊帶鐵花龍漢元
年冬上己相逢一盞趙州茶
翻身趯倒玉葫蘆神水華池一夜枯驀地夜
行見月影水晶盤裏走明珠




修眞十書上清集卷之四十




修眞十書上清集卷之四十一　　柰十二
　　　　海　南　白　玉　蟾　著
　　　滿江紅(詠武/夷)　
憶昔秦時中秋日武夷九曲煙寂寂斜陽數
尺寒鴉枯木三十六峰凝曉翠一溪流水生
秋緑正滿林桂子散天香飛金粟　神仙客
金丹熟玉詔下雲生足石頭新换骨尚黏紅
肉夜半月華明似晝玉皇降輦鋪殽餗笑曾
孫回首幔亭前空松竹
　　　念奴矯(詠雪)
廣寒宫裏散天花點點空中柳絮是處樓臺
皆似玉半夜風聲不住萬里鹽城千家珠瓦
無認蓬萊處但呼童且去探梅花攀那樹
垂簾未敢掀開獅兒初捏就見佳人偷覷溪
畔漁翁蓑又重幾點沙鷗無語竹折庭前松
僵路畔滿目都如許問要晴更待積痕消須
無雨
　　　水調歌頭(詠茶)
二月一番雨昨夜一聲雷鎗旗爭展建溪春
色占先魁採取枝頭雀舌帶露和煙搗碎鍊
作紫金堆碾破香無限飛起緑塵埃　汲新
泉烹活火試將來放下兔毫甌子滋味舌頭
回唤醒青州從事戰退睡魔百萬夢不到陽
臺兩腋清風起我欲上蓬萊
　　　水調歌頭(自述/十首)
金液還丹訣無中養就兒别無他術只要神
水入華池採取天眞鉛汞片餉自然交媾一
點紫金脂十月周天火玉鼎產瓊芝　你休
癡今說破莫生疑乾坤運用大都不過坎和
離石裏縁何懷玉因甚珠藏蚌腹借此顯天
機何況妙中妙未易與君知
　　　二
喫了幾辛苦學得這些兒蓬頭赤脚街頭巷
尾打無爲都没蓑衣笠子多少風煙雨雪便
是活阿鼻一具骷髏骨忍盡千萬飢頭不
梳面不洗且憨癡自家屋裏黄金滿地有誰
知這裏一聲慚愧那裏一聲調數滿面笑嘻
嘻白鶴青雲上記取這般時
　　　三
苦苦誰知苦難難也是難尋思訪道不知行
過幾重山喫盡風僝雨僽邢見霜凝雪凍飢
了又添寒滿眼無人問何處扣玄關　好因
縁傳口訣鍊金丹街頭巷尾無言暗地自生
歡雖是蓬頭垢面今已九旬來地尚且是童
顔未下飛昇詔且受這清閑
　　　四
天下雲遊客氣味偶相投暫時相聚忽然雲
散水空流飽飫閩中風月又愛浙間山水杖
屨且逍遥太上包中下只得箇無憂　是和
非名與利一時休自家惺了不成得恁地埋
頭任是南州北郡不問大張小李過此便相
留且喫隨縁飯莫作俗人愁
　　　五
未遇明師者日夜苦憂驚及乎遇了得些口
訣又忘情可惜蹉跎過了不念精衰氣竭碌
碌度平生何不回頭著下手採來烹　天下
人知得者不能行可憐埋没如何怎地不惺
惺只見口頭說著方寸都無些子只管看丹
經地獄門開了急急辦前程
　　　六
堪笑廛中客都總是迷流寃家纏縳算來不
是你風流不解去尋活路只是檐枷負鎖不
肯放教休三萬六千日受盡百年憂　得人
身休蹉過急須修烏飛兔走刹那又是死臨
頭只這眼前快活難免無常兩字何似出塵
囚鍊就金丹去萬劫自道遥
　　　七
有一修行法不用問師傳教君只是飢來喫
飯困來眠何必移精運氣也莫行功打坐但
去淨心田終日無思慮便是活神仙　不憨
癡不狡詐不風顚隨縁飲啄算來命也付天
然萬事不由計較造物主張得好凡自天
然世味只如此指做幾千年
　　　八
一箇清閑客無事掛心頭包巾紙襖單瓢隻
笠自逍遥只把隨身風月便做自家受用此
外復何求倒指兩三載行過百來州　百來
州雲渺渺水悠悠水流雲散于今幾度蓼花
秋一任烏飛兔走我亦不知寒暑萬事總休
休問我金丹訣石女跨金牛
　　　九
不用尋神水也莫問華池黄芽白雪算來總
是假名之只這坤牛乾馬便是離龍坎虎不
必更猜疑藥物無斤兩火候不須時偃月
爐朱砂鼎總皆非眞鉛眞汞不鍊之鍊要何
爲自己金公姹女漸漸打成一塊胎息象嬰
兒不信張平叔你更問他誰
　　　十
要做神仙去工夫譬似閑一陽初動玉爐起
火鍊還丹捉住天魂地魄不與龍騰虎躍滿
鼎汞花乾一任河車運逕路入泥丸飛金
精採木液過三關金木間隔如何上得玉京
山尋得曹溪路脉便把華池神水結就紫金
圓免得飢寒了天上即人間
　　　水調歌頭修鍊
土釜温温火橐籥動春雷三田升降一條徑
路屬靈臺自有眞龍眞虎和合天然鉛汞赤
子結眞胎水裏捉明月心地覺花開一轉
功三十日九旬來抽添氣候鍊成日血换骷
髏四象五行聚會只在一方凝結方寸絶纖
埃人在泥丸上歸路入蓬萊
　　　沁園春(修鍊)
要做神仙鍊丹工夫譬似閑但姹女乗龍金
公御虎玉爐火熾土釜灰寒鉛裏藏銀砂中
取汞神水華池上下間三田内有一條逕路
直透泥丸一聲雷震崑山眞橐簫飛衝夾
脊雙關見白雪漫天黄芽滿地龜蛇繚繞烏
兔掀翻自古乾坤這些坎離九轉烹煎結大
還靈丹就未飛昇上闕且在人寰
　　　又贈胡葆元
要做神仙鍊丹工夫亦有何難向雷聲震處
一陽來復玉爐火熾金鼎煙寒姹女乗龍金
公跨虎片餉之間結大還丹田裏有白鴉一
箇飛入泥丸河車運入崑山全不動纖毫
過此關把龜蛇烏兔生擒活捉霎時雲雨一
點成丹白雪漫天黄芽滿地服此刀圭永駐
顔常温養使脱胎换骨身在雲端
　　　滿庭芳修鍊
鼎用乾坤藥須烏兔恁時方鍊金丹水中虎
吼火裏赤龍蟠況是兊鉛震汞自元谷上至
泥丸些兒事坎離復姤返老作童顔　五行
全四象不調停火候間斷如閑六天罡所指
玉出崑山不動纖毫雲雨頃刻處直透三關
黄庭内一陽來復丹就片時間
　　　又　　
兩種汞鉛黄婆感合如如眞虎眞龍周年造
化蹙在片時中鑪裏温温種子玄珠象氣透
三宫金木處鍊成赤水白血自流通　無中
胎已兆見龜蛇烏兔恍惚相逢但坎離既濟
復姤交融了得眞空命脉天地裏萬物春風
陰陽外天然夫婦一點便成功
　　　酹江月(冬至贈/胡胎仙)
因看斗柄運周天頓悟神仙妙訣一點眞陽
生坎位點却離宫之缺造物無聲水中起火
妙在虚危穴今年冬至梅花依舊凝雪先
聖此日閉關不通來往皆爲羣生設物物含
生育意正在子初亥末自古乾坤這些離坎
日日無休歇如今識破金烏飛入蟾窟
　　　水調歌頭
昔在虚皇府嘯詠紫雲中不知何事誤蒙天
謫與公同偶到金華洞口忽見和闌翁老子
挺挺衆中龍握手歸仙隱談笑起天風　忽
相逢一轉瞬酒盃空幾時再會唱賡詞翰倒
金鍾只恐武夷山裏千古猿啼鶴唳未便躡
飛虹公欲歸仙去我亦繼公蹤
　　　又(丙子七月十八日得雨/午後大風超因有感)
一葉飛何處天地起西風夜來酒醒月華千
頃浸簾櫳塞外賓鴻來也十里碧蓮香滿澤
國蓼花紅萬象正蕭爽秋雨滴梧桐　釣臺
邊人把釣興何濃吴江波上煙寒水冷剪丹
楓光景暗中催去覽鏡朱顔猶在回首燕巢
空鐵笛一聲曉唤起五淵龍
　　　又
一箇奇男子萬象落心胸學書學劍兩般都
没箇成功要去披緇學佛首下一拳輕快打
破太虚空末後生華髮再拜玉清翁　二十
年空挫過只飄蓬這回歸去武夷山下第三
峯住我舊時庵子碗水把柴升米活火煮教
濃笑指歸時路弱水海之東
　　　又(石知院/生辰)
兩鬢青絲髮雙眼黑方瞳人皆道是昭慶一
箇老仙翁暫别蓬萊弱水自把星冠月帔玉
佩舞薰風醉入桃源路歸去不知蹤舉雲
璈鳴鐵笛撫絲桐滿前劍弁森列稽首捧金
鍾挺挺松形鶴貌任待桑田變海寳鼎粒丹
紅玉帝下明詔獨騎上天宫
　　　滿江紅(詠白/蓮)
昨夜嫦娥遊洞府醉歸天闕縁底事玉簪墮
地水神不說持向水晶宫裏去曉來捧出將
饒舌被薰風吹作滿天香誰分别芳而潤
清且潔白似玉寒於雪想玉皇後苑應無此
物只得賦詩空賞嘆教人不敢輕攀折笑李
麤梅瘦不知他眞奇絶
　　　阮郎歸舟行即事
淡煙凝翠鎖寒蕪斜陽掛碧梧沙頭三兩鴈
相呼蕭蕭風捲蘆何處笛一聲孤岸邊人
釣魚快帆一夜泊桐廬問人沾酒無


修眞十書上清集卷四十一
修眞十書上清集卷之四十二　　　莱一
　　　　海　南　白　玉　蟾　著
　　　懶翁齋賦
眉山蘇森老於懶以懶翁名其齋翁其眞懶
耶雖曰鷗不入鴛鴻也其如蒼生觖望何吾
聞翁兒時不甚懶也以黄絹鞭心以青衫結
髮以勳業覽鏡以文章鏖鋒折旋俯仰於周
孔之間軒昂軼蕩於韓柳之外彼時黔黎見
翁者以手爭指以目爭睹皆有望吾懶翁以
禹臯爲心也今何爲其懶乎一班未露而仕
意已飽儒林煙薄學海波寒豈不孤朋簪拭
目之望自嘉泰間收筠陽時翁既乞祠逮作
衡陽侯復有武夷歸隱之請蓋懶翁無心於
仕而宦情如秋故於縉紳間無苞苴從臾之
欲所以龍蟠而不雨也翁今已過於從心之
一年宜乎猶懶於前而投閑終老於雲水堆
中矣翁有金華之浮家即其先侍郞之故廬
也堂前有丈餘空隙遂以八九椽而字之三
面開牖粗可容膝砌板代磚濡灰飾壁蓄一
枝花立緑桐之琴事三尺汶陽碧荇之劍翁
欲睡時化爲蝴蝶飛上登華胥國翁欲飲時
伸頸如玉虹一吸酒海乾翁欲吟時玉樹忽
生風珠璣吐落紙翁欲棋時縱橫星斗亂剥
琢玉聲寒翁欲舞時谷神移玉山飛劍指空
碧翁欲行樂時橫拖七尺笻松間一長嘯翁
欲狂歌時一聲吹鐵笛唤起玉淵龍謂如溪
山得名草木無咎者翁亦從而詩之花魂無
主月魄不歸者翁亦從而酒之翁但懶於世
事而此皆不懶之懶也閑時而棋興時而飲
暢時而歌醉時而睡此生爲任眞所適得自
若也事各各付事物無心於事無事於心此
則翁之懶處也希顔之坐忘傚綦之喪偶漸
入希夷與物俱化至於忘寢忘食之地則謂
之眞懶也翁也心君殿清閑白眼視朱紫政
所謂杜鵑罵鴻鵠丹棘笑楩楠也翁居齋中
惟懶所適雨送添硯之水竹供掃榻之風雲
展遮山之簾草鋪坐石之褥晝則博山飛碧
蛇夜則銀釭泛紅粟飲酒吞風月吟詩咬水
雲斫竹斬春風移花鋤曉月此則翁之懶中
不能懶也客從武夷來見翁如此懶遂造懶
翁齋醉筆自淋漓應問懶翁曰東風開柳眼
黄鳥罵桃花齋中自有春不喜岀郊飲翁於
此時懶於踏青乎幽軒風雨過明月一池蓮
筆下生薰風此心不受暑翁於此時懶於入
林乎落葉隨孤鴈呼霜要辨寒秋光滿乾坤
萬象自瀟灑翁於此時懶於登高乎水浸梅
花影猿呼一樹霜芋火煨地爐烹茶自煮雪
翁於此時懶於探梅乎翁曰然噫塵埃刺眼
名利焚心豈能一旦頓然似翁如此懶也壁
上之琴幾日蒙塵窗間之硯幾日無水翁懶
之故也清風而關門留月而待榻翁懶之甚
也懶翁有廬可以避風雨有田可以供饘粥
有子可以嗣衣鉢不與俗交不與人語翁之
身前乃一老禪也既見武夷白玉蟾遂喜而
終日與語玉蟾喜而賦此齋時乃嘉定丙子
初夏十有五日也毛穎玄陶泓等侍
　　　醫癰痛序
蚖脂鳳卵所以療癰癤此扁鵲之學也麟臘
龜趾所以療癰痛此榆拊之學也術而非貴
則藥亦不甚賤學而不到而人以爲甚奇以
奇人學所不可到則術之貴而藥亦不廉也
皆榆拊扁鵲事也武夷道士黄季長少年遊
俠於崇岡曠野間曾遇一異人授以癰痛之
藥要知其方緘藏肘後益不可以示人若觀
其人豐神爽邁宜乎其遇人也夫人之身一
氣流溢苟有癭蚋則懷膿結血彌浹凝滯呼
天訴痛有不能自已者或其决所血之癰導
所内之漬則淋漓其衣齟齬其身是豈人所
欲哉人之身有四百四病獨癰痛爲可酸心
今黄季長之爲人則榆拊扁鵲輩也今季長
之所肉藥則蚖脂鳳卵麟臘龜趾也一日訪
于雲窩因告其所學如此所用藥如此所療
人不計其幾何者又如此意其必欲吾篇翰
紙文以爲賞音吁麝不風而自馥珠不蚌而
自媚又奚必吾之弄柔訥爲作文者捧腹吾
既知能事如此因告之曰孫思邈有言癰疽
初生結肉癭癰疽既生凝肉珠癰疽初破剖
肉瓜癰疽既破剖肉橘因思此語則人之患
癰疽者誠爲不忍然吾若臨癰疽之前則必
熨眉不開蹙額不顧將欲揉之必復欲吮之
是豈所爲見公必效此醫公宜乎稔所福蓄
所行者蓋與樵徒之蘇彫瘵之力也秦皇刻
人肉漢武剥人皮公知之乎公治癰癤不事
乎楷煎不事乎針刮惟以藥攻其内復以藥
傅其外使其釋然如葉脱枝涣然如花結實
則公之用心也書此以布施
　　　屏睡魔文
人生無百年能有幾一日況百年三萬六千
日總有三百六十萬刻且如一刻但撚指間
而晨興暮寢古今之常也一百年内以百五
十五萬刻可以應酬以百五十五萬刻可以
寢息除寢息之外人生只有五十年光陰矣
況不滿百年者乎今但好睡曾無知草木之
不知也元神離舍涣散無歸眞氣去體呼吸
無主雲掩心天波渾性海慧鏡生塵智劍無
刃以興爲寢以明爲晦㝠然如黑山黯然如
鬼谷其酣兮如酒醉不醒其瞑兮如藥酘酩
酊其滋味兮如羣魚入網羅其意思兮如飢
鼠貪畫餅其鼾兮如雷霆攪萬山其齅兮如
波濤落崖井以慧刃攻之不破以智索挽之
不回明窗淨几之靜辨素簟小枕之清哉内
而虚谷貯萬神外而大塊宅百骸雙眼如膠
漆也四肢而委石也睡魔來也與心猿意馬
而作伍也謁心君而不臣睹谷神而不拜占
吾身之瓊臺玉闕作睡魔之營寨其勢高萬
丈其力重千斤賊我之魂魄葬我之精神盜
吾家之丹砂劫吾家之寳帑幻出窟宅變現
物象追之不敢以符籙順之不可以奠酹於
是貶青州從事呼黑甜唤黄妳而召雲腴使
者授以劍一使之斬之恬然而不動干戈怡
然而不改聲色睡魔愈熾遂命墨松御史兎
穎中書玄玉騎吏剡溪都尉驅龍役虎而戰
之塞鼻緘舌以耳聽耳以眼視眼其睡魔也
潜身於華胥戢跡於槐國化而爲蝴蝶改而
爲螻蟻兩楹之間歔欷有聲遂乃結柳輿而
緝草舟盛楮錢而囊竹黍畫牛而挽車繪龍
以棹舟三揖睡魔而語之曰聞子欲去乆矣
擇日具舟車汝等當辭吾有飯飽幾盂有酒
醉幾壺携汝朋儔行不可復滯居倏然如雲
飛瞥然如電舒汝曹自問心有意於行乎屏
息而潜聽其言返眼而内視其形啼笑不成
恍惚不寧縮肩而竦頸張眼而吐舌初疑其
有無今知其爲睡魔也如有言曰睡本無魔
汝心自黑汝寒我不衣汝飢我不食與汝無
絲毫之忿與汝有膠漆之契今欲歸而無家
雖辭子而安得不落涕我鬼也非人也奚用
乎舟車奚用乎飲饌吾欲餐而無口吾欲衣
而無袒吾欲車而無路吾欲舟而無岸汝能
推反思非吾爲汝患汝但洗心而習定可以
封形而閉神也復語之曰汝徒聞我靜坐則
窺我户牖汝徒見我默思則越我宫墻吾非
陳摶夢入鴻荒吾非襄王夢入高唐不可妖
我劈汝天斧睡魔四五面面相顧亦復有言
曰吾雖曰睡魔之精乃汝自身之一靈神清
則睡魔去神昏則睡魔生但睡其形而不睡
其神可也聚之爲元精蓄之爲一靈融之爲
太虚放之爲太清令子住舍而留形可以不
死可以長生予笑曰不知我之屏睡魔乎睡
魔之屏我乎
　　　道學自勉文
司馬子微初學仙時以瓦礫百片置於案前
每讀一卷度人經則移瓦一片於案下每日
百刻課經百卷如此勤苦乆而行之位至上
清定籙太霄丹元眞人又如葛孝先初鍊丹
時常以念珠持於手中每日坐丹爐邊常念
玉帝全號一萬遍如是勤苦乆而行之位至
玉虚紫靈普化玄靜眞人我輩何人生於中
華誕於良家六根既圓性識聰慧宜生勤苦
之念早臻太上之階烏躍於扶桑兔飛於廣
寒燕歸於烏衣鴈度於衡山羲和驅日月日
月催百年人生如夢幻視死如夜眠幾度空
搔首溺志在詩酒渾不念道業心猿無所守
吾今劃自兹回首前程路青春不再來光陰
莫虚度他日塊視人寰眼卑宇宙騎白雲步
紫極始自今日勉之勉之
　　　夢說
神農夢天皇與之以嘗草玉書黄帝夢到華
胥大庭之國舜夢拜乎丞高宗夢得說孔子
夢見周公老聃夢遊罽賓此皆夢也彼乃不
睡之睡非夢之夢也謂如莊周夢爲蝴蝶又
與吕洞賓夢爲螻蟻大故殊途也南華經云
其寢無夢其覺無憂此所以凝神不分聚氣
不散而然也彼皆就羲皇心地上著到故所
謂夢者乃神交氣合誠而爾也非睡中妄想
之夢也若不明夢中無夢之理則飛識遊魂
泛然而無歸㝠然而不返將見於見聞覺知
境界而化爲胎卵濕化之歸也況夫酬酢萬
機唱賡百念事物膠擾方寸不寧此乃開眼
之夢也何況於睡乎東坡云世間無眼禪齁
齁一覺睡者此也嗟乎今之人也糟醨其一
靈塵垢其一性甚矣古德云幻身是夢
　　　艮庵說贈盧寺丞子文
艮其背不獲其身行其庭不見其人無咎彖
曰艮止也時止則止時行則行動靜不失其
時其道光明艮其止止所也上下敵應不與
也是以不獲其身行其庭不見其人無咎也
象曰兼山艮君子以思不出其位　　前輩
云觀一部華嚴經不如讀一艮卦縁華嚴經
只於止觀然艮有兼山之義山者出字也雖
止於晦而出於明所謂行到水窮處坐看雲
起時也


修眞十書上清集卷之四十二
















修眞十書上清集卷之四十三(四十四/同卷)莱二
　　　　海　南　白　玉　蟾　著
　　　知宫王琳甫贊銘
萱堂一枕兮紅光入懷龍巖虎石兮瑞氣結
神胎北帝眞人兮斡箕統魁(丙子/生)蘭亭褉日
兮虚星落庭槐(丙子肖屬北帝也又況北/神生曰槐木乃虚危之精)生
而神靈兮珠庭日角煙髯威肅兮電眼閃爍
髫齓善詞翰兮心宇該博方寸晞慕兮片雲
孤鶴青衿蜕體兮琳宫遇師模九天降雨露
兮皮冠而羽裾瓊鍾振玉梵兮聲徹太虚(歷/職)
(表/白)蘂殿校圖籍兮緑軸丹書(次嘗/掌籍)冲鍊白鉛
花兮紅爐點雪穀神無象兮碧潭秋月函丈
二席兮價聞上闕(副知/宫事)砭愚斲陋兮誨語飛
瓊屑袖裏青蛇兮脊外之青銅踏破鐵鞋兮
養素于竹宫(參謁洞府/歸于太一)兩階饒舌兮御前享
天爵(御前符/水法師)筆下吼雷霆兮鉢内藏蛟龍長
歌歸故山兮古松寒菊群參蚋聚醯兮薰衆
主飦粥(勉領/宫盟)飛罡化訣兮正一天心法視微
聽冲兮靈寳中盟籙霞衿珠珮兮秉圭視玄
壇(監度/法籙)青鈎黑鑖花兮落紙鬼膽寒玄域中
興兮扶頽起墜三界稽首兮萬神生懽含眞
而宅仙兮僝陶鳩梓藻枕橫龍樓兮花磚砌
蚖□(修造/殿宇)御賜蒲獸兮晨夕奮瓊音百度復
舉兮宗綱崛起死讚骨行兮質俚而不文紅
顔皓齒兮甲子一周春(時十/六歲)兩鬢生黑絲兮
人言四旬許金丹已熟兮鸞鶴天上人天上
人兮自號曰拙庵笑傲乎三華兮諸方已罷
參所居乃三華殿博山飛冷蛇之篆兮啓瑶
笥而誦琅函横羽扇岸綸巾兮麈尾發清談
清談之時有方外客至而歌之曰青布衲碧
藜笻詩吟白芍藥曲唱紫芙蓉一局著殘人
事醒七絃彈破世間空時乎泛一葉於滄海
之外時乎飛片羽於虚空之中鐵笛橫吹老
龍泣金樽一倒琪花紅孤猿嘯夜月淡露滴
秋風雲錦谿深碧無底天蒼山秀緑不窮白
鶴卧占眠牛草丹鵲飛上棲鴉松眞人一聲
長嘯於蓬萊之東青童回首指道神仙中之
最雄
　　　讚管轄陳君緑雲先生之像
瞻師之神寒空片月知師之心紅爐點雪聞
師之德冰清玉潔見師之蹟霜炎冰熱師之
一言斬釘截鐵師之一行殺人見血風月情
懷松筠志節道法陸沉玄徒瓦裂師領郡檄
雷轟電掣冠冕洞宫興大施設輪輿楩楠陶
埏坯甈麗以粉奂飾以藻楶不逾年間滄江
貫折度五神足霞裙森列方有倫緒閈閭洽
悦胡爲雲鶴奄歸帝闕溪山失翠猿鳥悽切
散詞玉祠柏子一爇追慕替絢使人哽咽
　　　虚靖先生
七返還丹阿誰無先生歸去誰識渠時人要
見眞虚靖北斗西邊一點如
　　　朱文公像疏
天地棺日月葬夫子何之梁木瓌太山頽哲
人萎矣兩楹之夢既往一唯之妙不傳竹簡
生塵杏壇已草嗟文公七十一禩玉潔冰清
空武夷三十六峰猿啼鶴唳管絃之聲猶在
耳藻火之像賴何人仰之彌高鑽之彌堅聽
之不聞視之不見恍兮有像未喪斯文惟正
心誠意者知欲存神索至者說
　　　贊文公遺像
皇極墜地公歸于天武夷松竹落日鳴蟬
　　　自讚
神府雷霆吏瓊山白玉幨本來眞面目水墨
寫霜縑
　　　又
千古蓬頭跣足一生服氣餐霞笑指武夷山
下白雲深處吾家
　　　倪梅窗喜神贊
燕頷虎頭古班超龍章鳳姿晋嵇康高人心
地本無象風清月冷倪梅䆫
　　　周伯神喜神賛
方丈老仙客寸心水一滴雙臉紅朱砂兩眼
點黑漆咄白鬚撫掌笑呵呵白鶴一去無人
識
修眞十書上清集卷之四十三





修眞十書上清集卷之四十四
　　　　海　南　白　玉　蟾　著
　　　爲武夷道衆奏名傳法謝恩醮詞
琅函發祕老君開設教之門玉局呈祥靖應
啓流方之路以八極鍊魂而救苦以九靈飛
步而騰章天心有三符二印之傳雷府有五
社十蠻之應所以驅禳灾疾用兹考召鬼神
某等齋香信以投誠各傳法要飲丹泉而作
誓永續眞風
　　　化眞君簑衣疏語
九鸞之車九鳳之輿飾以黄雲護以紫霧八
鶴之馭九龍之輦駕於赤洼行於丹丘皆經
中所說天下之威儀而人間豈知世外之華
飾今張魏二眞君爲祈雨而出境而王謝諸
君子宜先日以安車蜀錦吴綾皆可護風蔽
日秦麻越苧亦宜剪雪裁綃一行筆下之龍
蛇無盡空中之雷雨
　　　化晝應縁功德䟽
道本無形豈因繪形飾像人須見物方纔隨
物興心是宜畫所不可畫之容所以曉未曾
曉之者青鸞朱鳳在剛風浩氣之前白鶴蒼
龍於浮靄太空之上箇中元有象其物非强
名既心存目想之猶堪豈粉飾金粧而不可
恍恍惚惚儼然賢聖之雲臻簡簡穰穰宜爾
福祥之川至
　　　化修造精舍疏
膏車秣馬爲尋仙子而來饔鼎寢茵未愜遊
人之意欲剗蘿煙蘚雨之地廣爲松風竹月
之廬以數椽上漏下濕之憂屬幾載左枝右
梧之篤艤舟岸畔皆酒酣耳熱之餘落簥庭
前正詩興心狂之甚相逢不拈出後會幾時
來
　　　縁化度牒疏
伏以青蚨千緡不待跨揚州之鶴白綾三尺
要須獲西狩之麟口頭雖不敢道有此夤縁
命裏那堪又帶這般題目雲龍風虎信乎會
合良時星鶡霞魚好箇清閑道士知音纔出
手好事便臨頭
　　　又
白髮老聃過函關只得尹喜黄冠莊子任漆
園惟接季伊妙處從來父子不傳知音亦有
檀信成就都來秪箇喫飯鈔隨縁唤作護身
符戴玉霄冠頂上幔亭之夜月衣鬱羅服袒
邊天柱之春雲特憑太上家傳效報賢豪樂
施但得飛鳧來白水何須騎鶴上揚州
　　　會眞堂疏語
　道友往來不知其幾數間破屋饘粥全無
　以此話頭問諸好道者結縁則箇
絶粒休糧總是作家伎倆虚心實腹要還他
本分生涯楹頽柱傾奈歷歲涉時之浸乆香
寒火冷致旁風上雨之交攻斬新請箇風月
主人依舊續此雲水故事一盂圓玉粒半筯
細銀條待哺張頤那得會吞霞吸露揮毫落
紙不無望喝水成冰
　　　給詰語
桑田成海海成田一刹那堪又百年撥轉頂
門關捩子阿誰不是大羅仙所以道風中之
燭水上之萍岸上之藤井邊之樹石邊之火
電畔之光須要未雨徹桑莫待臨渴掘井且
如今辰齋官某等向眼耳鼻舌身意那邊回
首從道經師眞玄神妙處知音建瓊函玉笥
之筵命星弁霞裾之侣盡天地化作鬱羅聖
境這些兒又是龍漢元年燈燦龍膏移下楚
天之星斗香焚牛首熏成越嶺之煙雲非止
於一天二天乃至無量天中天花鼓舞可於
此從劫至劫及於河沙劫裏福果豐隆雖然
有是津梁又作麽生證據(遂持超/詰云)諸仁者此
是萬聖千賢眼目可爲三空四梵階梯其素
牋凝碧落之雲其玄扎結紫霄之篆畢竟分
付一句作麽生道日裏有烏月有兔水中看
虎火中龍他年騎鶴乗風上直到蓬萊第一
峯　


修眞十書上清集卷之四十四




