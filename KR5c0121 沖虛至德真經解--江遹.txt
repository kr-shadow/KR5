#+TITLE: 沖虛至德真經解--江遹
#+DATE: 2018-05-12 10:21:53
#+SOURCE: github.com/kanripo/KR5c0121 master b9c6a4fe                
沖虚至德眞經解卷之一念一
　　　　宋杭州州學内舍生(臣)江遹進
　　　天瑞
子列子居鄭圃四十年人無識者
　解曰子列子古之善爲士者也微妙玄通
　其藏深矣不可測究故居鄭圃四十年人
　無識者圃澤多賢居四十年而無有識者
　然後有以見其藏用之深易所謂退藏於
　密
國君卿大夫眎之猶衆庶也
　解曰德足以君國道足以養人者宜勞於
　求賢也智足以率衆者宜哲足以知人也
　國君卿大夫眎之猶衆庶此所以爲深不
　可識
國不足將嫁於衛
　解曰國不足年饑也世之學列子者以其
　能御風而行妄意其不食五穀而以吸風
　飲露爲事殊不知一涉乎人間世則人道
　之患均所不免故其書首言此將俾後之
　學者務求其道而不行怪以駭俗也說符
　亦曰子列子窮容貌有饑色
弟子曰先生往無反期弟子敢有所謁先生
將何以教先生不聞壺丘子林之言乎
　解曰以虚容爲體以中庸爲道兼覆萬物
　者壺丘子林也此所以爲子列子之師
子列子笑曰壺子何言哉雖然夫子嘗語伯
昏瞀人吾側聞之試以告女
　解曰列子之師壺子相視而笑莫逆於心
　若伯昏瞀人者年齒長而聰明衰故壺子
　不得已而語之列子得側聞之也莊子曰
　知而不言所以之天列子之於壺子如此
　又曰知而言之所以之人壺子所以語伯
　昏瞀人以此
其言曰有生不生有化不化不生者能生生
不化者能化化生者不能不生化者不能不
化
　解曰天之神地之富聖之所以爲聖物之
　所以爲物一言而盡其道者生化而已故
　天瑞之訓首明此焉夫形體區别遷謝不
　停此爲有生有化太易未兆眞常不變此
　爲不生不化囿於有生曰趨於化安能生
　生役於有化終歸於盡安能化化生者受
　化彼無生者奚有於化化者終滅彼不化
　者初無起滅紜紜之生皆其眞心之所顯
　示是爲能生生擾擾之變皆其妙心之所
　發起是爲能化化既已有生則不能不生
　既已有化則不能不化雖天地之大日月
　之明一囿於生化之域則若有機緘而不
　能自已或運轉而不能自止時變歲遷終
　古不息而況於萬物乎生者不能不生則
　生生者亦不能不生生化者不能不化則
　化化者亦不能不化化生生化化莫窮其
　端且生且化不知其紀是天地之所以含
　萬物而無窮道之所以含天地而無極也
　雖然所謂不生不化初不可名因有形無
　彊爲之名是以生化者之外非更有不生
　不化者也即生化而不生不化之妙寓乎
　其中矣故其言曰有生不生有化不化以
　言有生者實未嘗生有化者實未嘗化而
　其所以爲生化亦不在外亦不在我自生
　自化而已觀其首言有生不生有化不化
　旣已盡其道矣不得已明夫生生化化之
　理終必歸之自生自化也若夫寓生化之
　境而順其生化即生化之中而不制於生
　化則萬物之生皆吾心之眞體萬物之化
　皆吾心之妙用此聖人之所以爲聖而子
　列子垂訓之㫖也
故常生常化常生常化者無時不生無時不
化
　解曰所謂常生常化者通古今萬物而爲
　言造化之至理也即一物以觀旣化而生
　又化而死以氣之暫聚者爲生則不得爲
　常生以形之遷滅者爲化則不得爲常化
　蓋造化之於萬物方生則其化固不停已
　死而其化猶自若化固有常生亦無間如
　俾一物在造化之中其生其化容秋毫之
　間則生化之理或幾乎熄矣嘗謂物之生
　死猶日之晝夜日出爲晝日没爲夜晝安
　可以言生夜安可以言滅此所謂無時不
　生無時不化也老君道經首章言常道常
　名常無常有語道而不至於常不足以爲
　衆妙之門也
陰陽爾四時爾
　解曰陰陽播而爲四時凡屬乎有生之域
　者隨其陶運而不能自己然而道散而爲
　陰陽其生化特寓於有形者爾常生常化
　之妙不即是而見之也其曰陰陽四時爾
　云者蓋小之也
不生者疑獨不化者往復其際不可終疑獨
其道不可窮
　解曰唯獨也故能偶而應而爲羣動之所
　屬是萬物之所係而一化之所待也然道
　不偶物物自偶道老君所謂似萬物之宗
　此之所謂疑獨也往復即所謂無端之紀
　也其際不可終其道不可窮是所以常生
　常化
黄帝書曰谷神不死是謂玄牝玄牝之門是
謂天地根綿綿若存用之不勤
　解曰谷虚而能應應而不藏人之生沖氣
　運乎一身而出入於鼻口有谷之象所謂
谷神者谷之神也以言得一以靈妙而不
可測也谷神不死長生乆視之道也謂之
不死者含生之類皆命於造化役於陰陽
其生也不得不生其死也不得不死唯人
爲萬物之靈雖與萬物均命於造化而有
生及其既生則有造化之所不能死者蓋
吾與天地分一氣而治自守本根故我命
在我不屬天地能常存其谷神則其息以
踵沖和徧軀有修身千二百歳而形未嘗
衰者是雖有生而入於不死不生而與道
同乆矣故其言谷神不謂之生而謂之不
死也玄者天之色牝者地之類飛曰雄雌
走曰牝牡牝則至陰而能生生者也形而
上者陰先於陽是以託言於此物之生生
者爲牝谷神之生生不窮是爲玄牝蓋谷
神之妙用之於身則生身施之於人則生
人能常存其神則其爲生豈有窮哉其要
妙若此非玄牝曷足以命之門以出入往
來爲言谷神之在我出入往來間不容髮
能常生而不死則一體之盈虚消息不制
　於造化而造化在我矣天地之所以能長
　且乆者本於此道爾故曰玄牝之門是謂
　天地根綿綿若存則谷神之體也用之不
　勤則存神之道也綿綿以言弱而不絶也
　一息往來乎一身之内可謂弱矣能常生
　而不死是爲不絶夫唯綿綿是以若存而
　非有非無也用之不勤則孟子所謂以宜
　養而無害其爲氣也不可廢而不用其用
　之亦不可以勤不用則是宋人之不耘苗
　也用之而勤則是宋人之揠苗也唯用之
　不勤而復能充塞乎天地之間而谷神不
　死也道授云大素傳者浩然虚映景中之
　道言也老君所謂谷神是也谷神若是所
　以滅生死之根而常生不死也
故生物者不生化物者不化自生自化自形
自色自智自力自消自息謂之生化形色智
力消息者非也
　解曰繼谷神不死而言此者能存其谷神
　則即吾身之生化而有不生不化之妙無
　待於生生化化是爲自生自化由一身之
　自生自化則知物物皆自生自化矣嘗原
　生化之道一本於自然謂之生生化化是
　二生化矣以爲自生自化若無所縁矣猶
　墮言說蓋生化之道離於言說無有稱謂
　謂之生化離道已遠必於謂之生化亦知
　其非然後爲至且萬物之變不可勝窮等
　爲生化爾别而言之則有形色智力消息
　之異將明道之贍足萬物而於小不遺故
　言其别如此
子列子曰昔者聖人因陰陽以統天地
　解曰語萬物之生化必本於陰陽要陰陽
　之推遷則囿於天地究天地之造化則統
　於聖人蓋天地雖大未離乎有形則不能
　無待以統聖人雖一化之所待也其於天
　地亦不能無所因以統其統之也又不能
　不因陰陽之宜也且天地之道初無所待
　亦不可統矣唯天地之化必因於陰陽而
　不能無所待聖人斯得因其所因而統之
　矣能因陰陽而不拂萬物自然之宜萬物
　各得由其道而各正性命矣夫萬物聽命
　於造化者也得聖人而後各正性命則造
　化唯聖人之從非能統天地而何統言舉
　此而彼從之也近取諸身首足象天地呼
　吸猶陰陽以直養而無害則一身之氣浩
　然充塞乎天地之間莫或養之則氣馬妄
　作而反動其心養之而不以直則爲益生
　之不祥故統一身者必本於我之直養統
　天地者必在於聖人之因陰陽也由是天
　地之造化雖不變於古今聖人在上則能
　俾陰陽常調日月常明而致安平泰之俗
　也故射之神人使物不疵癘而年穀熟黃
　帝欲取天地之精以佐五穀豈他道哉因
　陰陽而已噫人之生也莫不比形於天地
　受氣於陰陽雖聖人亦無以異於人也陰
　陽役我者也而聖人能因之天地生我者
　也而聖人能統之則謂聖人糠粃足以陶
　鑄堯舜信不疑矣
夫有形者生於無形則天地安從生故曰有
太易有太初有太始有太素
　解曰昭昭生於㝠㝠有倫生於無形萬物
　皆天地之化生也天地雖能生萬物猶未
　離于有形也既已有形則不能無自而生
　如亦有生則知其安所從生哉莫知其所
　自生則謂有形生於無形亦不信矣蓋天
　地爲有中之最巨而難終難窮者也不可
　謂其無所從生也莫能睹其所自生也能
　即我之一身而窮其生生之理則天地與
　我並生爾又奚爲而不可知哉雖然太初
　之無不可以言論也所可言者有而未形
　者爾故自有太易而下明其序焉所謂太
　易太初太始太素果何物哉亦以夫道之
　自無生有者因其生出之序擬諸形容而
　彊爲之名爾
太易者未見氣也太初者氣之始也太始者
形之始也太素者質之始也氣形質具而未
相離故曰渾淪渾淪者言萬物相渾淪而未
相離也視之不見聽之不聞循之不得故曰
易也易無形畔
　解曰太者大之甚言也形名而降不足以
　擬其大故以太名之易者變通不窮之謂
　也故於其未見氣則名之太易萬物同乎
　太初而後各有初有初矣而未形故以氣
　之始爲太初萬物成象於天而成形於地
　始之爲字從女從合胎而女可知也胎者
　形之始也故以形之始者爲太始到於素
　則在色爲未受采雖可名以素而色未著
　焉故謂之太素而以質之始者名之氣形
　質之始雖具而其序可擬其道猶未判也
　爲天爲地爲聖爲物同乎素樸而未離是
　爲渾淪也形形而無有安可視而循聲聲
　而無聞安可聽而知雖然氣形質之始即
　具則其去太易也遠矣然猶渾淪而未離
　於易故雖不可名之太易猶曰易也
易變而爲一一變而爲七七變而爲九九變
者宄也乃復變而爲一
　解曰一者水之生數七者火之成數精神
　旣具火騰水降坎離交濟萬化由是而顯
　矣七又變而爲九而萬物之變盡矣九天
　數之窮也窮則變故復變而爲一數變無
　窮如環之循此天地造化之至理也於水
　言生數於火言成數水物生之方火物盛
　之方且火之生數爲次二二不能變故也
　老君德經言一生二二生三三生萬物蓋
　言水一而火二次之精具而神從之天肇
　一於北地耦二於南人成位乎三三才具
　而萬象分矣老君言物之生列子言物之
　變其數雖不同莫不自一以始而資水火
　之用也由是知聖人之教一出焉一入焉
　互明於道而已矣
一者形變之始也
　解曰一之爲數雖離於道而未耦於物故
　一爲形變之始天一生水精所舍也人之
　生天一在藏本立始也萬物之化生皆本
　於天地含精此一所以爲形變之始莊子
　謂通於一而萬事畢非以其達形變之始
　而然歟
清輕者上爲天濁重者下爲地沖和氣者爲
人故天地含精萬物化生
　解曰天得一而積氣故清輕而覆物地得
　一而積塊故濁重而載物肅肅出乎天赫
　赫發乎地兩者交通成和沖和氣者爲人
　萬物之化生均於得一而不能無待於生
　生化化故必天地含精而後萬物化生不
　曰生化而曰化生則化已而復生以言生
　化之無窮也夫人之與物均禀陰陽之和
　以成若生載若形特言沖和氣爲人者有
　生雖均而萬物之生則有飛潜動植之異
　類羽鱗介倮之異屬其於陰陽不能無偏
　係也則沖和氣者唯人而已
子列子曰天地無全功聖人無全能萬物無
全用故天職生覆地職形載聖職教化物職
所宜然則天有所短地有所長聖有所否物
有所通何則生覆者不能形載形載者不能
教化教化者不能違所宜宜定者不出所位
故天地之道非陰則陽聖人之教非仁則義
萬物之宜非柔則剛此皆隨所宜而不能出
所位者也
　解曰論天地聖人之道則無不該也無不
　徧也語天地聖人之用則既已降本流末
　囿於形變之中而各有所職矣故天能天
　而不能地地能地而不能天聖宜通而有
　所否物宜否而有所通以陰陽求天道則
　千歲之日可坐而致以仁義求聖人之教
　則帝王之功可端拜而議以柔剛求萬物
　則擾擾之變可一二以數蓋一麗於形則
　必不能出其宜定之位也雖然不違其宜
　萬物之微亦各有妙用求其備天地之大
　無全功能常即其宜定之位而不逆其自
　然之性則物物皆與天地同功雖萬變之
　殊莫不融會於一致矣
故有生者有生生者有形者有形形者有聲
者有聲聲者有色者有色色者有味者有味
味者生之所生者死矣而生生者未嘗終形
之所形者實矣而形形者未嘗有聲之所聲
者聞矣而聲聲者未嘗發色之所色者彰矣
而色色者未嘗顯味之所味者嘗矣而味味
者未嘗呈
　解曰經曰無無有無有有無有蓋所謂有
　無者非以有爲有也非以無爲無也由不
　有中有不無中無即有是無即無是有故
　有生者有生生者非生故有非生生故無
　有生不離於生生生生不外乎有生其有
　不有其無不無形聲色味亦莫不若是矣
　是故不有形色聲味則無無之化不顯不
　有生生形形聲聲色色味味者則有有之
　物不運由是有生不可以言徼生生不可
　以言妙故形聲色味雖有物之至麤始終
　相續其生不窮資於人者無已也且形色
　聲味一體固足以兼之所以屢言之者萬
　物之生固有偏於聲色臭味者矣言此以
　明含生之類情與無情無非運於無爲之
　軄也
皆無爲之職也能陰能陽能柔能剛能短能
長能圓能方能生能死能暑能凉能浮能沉
能宫能商能出能没能玄能黄能甘能苦能
羶能香無知也無能也而無不知也而無不
能也
　解曰道常無爲而無不爲無爲之職即萬
　變之宗主而莊子所謂眞宰也夫唯無爲
　則不拘於陰陽不制於柔剛非方非體不
　死不生不麗於時不著於物不屬於聲色
　不主於臭味出氣物包形神萬物皆資其
　用而我初不離此所以無不知無不能老
　君所謂其用不可既也是以職教化者必
　本於無爲
子列子適衛食於道從者見百歲髑髏攓蓬
而指顧謂弟子百豐曰唯子與彼知而未嘗
生未嘗死也此過養乎此過歡乎種有幾若
鼃爲鶉得水爲㡭得水土之際則爲鼃蠙之
衣生於陵屯則爲陵舄陵舄得鬱栖則爲爲
足爲足之根爲蠐螬其葉爲胡蝶胡蝶胥也
化而爲蟲生竈下其狀若脱其名曰□掇𪀊
掇千日化而爲鳥其名曰乾餘骨乾餘骨之
沫爲斯彌斯彌爲食醯頤輅食醯頤輅生乎
食醯黄軦食醯黄軦生乎九猷九猷生乎瞀
芮瞀芮生乎腐蠸羊肝化爲地臯馬血之爲
轉鄰也人血之爲野火也鷂之爲鸇鸇之爲
布穀布穀乆復爲鷂也燕之爲蛤也田鼠之
爲鶉也朽瓜之爲魚也老韭之爲莧也老羭
之爲猨也魚卵之爲蟲鸇猨之獸自孕而生
曰類河澤之鳥視而生曰鶂純䳄其名大腰
純雄其名穉蜂思士不妻而感思女不夫而
孕后稷生乎巨跡伊尹生乎空桑厥昭生乎
濕醯雞生乎酒羊奚比乎不筍乆竹生青寧
青寧生程程生馬馬生人人乆入於機萬物
皆出於機皆入於機
　解曰髑髏至於百歲其遊魂之所之更而
　爲人亦巳百歲而死矣若化爲物則其更
　死更生其化抑不可勝計矣而爲空髑髏
　者方且髐然有形則遊魂所更之化亦已
　衆矣列子者獨悟一身之妙而髑髏既更
　百歲之變故列子指之曰唯子與彼知而
　未嘗死未嘗生也列子於是即其嘗所見
　聞而知其種者託問於百歳髑髏以明萬
　物之變也夫萬物之生或以情而生或以
　想而有因濕而生者以合而感由化而成
　者以離而應情想合離更相變易或以有
　情而化無情若鼃之爲陵舄或以無情而
　化有情若瞀芮生乎腐蠸或以小而化大
　或以大而化小鷰之爲蛤則飛者更潜鼠
　之爲鶉則走者更飛相視而化有若河澤
　之鳥自孕而生有若鸇猨之獸或一種而
　異化若鳥足之爲蠐螬爲胡蝶若鼃之爲
　㡭爲鼃蠙之衣爲陵舄其不同如此其間
　若后稷生乎巨跡尤化之特異詩之所稱
　爲可考者要之情與無情或大或小皆出
　入於機而均舍至理無以相易也所謂機
　者果何物哉萬物若之何而出入哉素問
　曰出入廢則神機化滅蓋萬物之成敗倚
　伏生乎動動而不已則變化作矣故非出
　入則無以爲生長壯老矣然而出入雖異
　其機則一出入雖徼其機則妙機由出入
　而顯出入得機而運不可謂出入爲機也
　亦不可離出入而求機也一出一入而神
　機默運矣易以知機爲神者意以此歟黃
　帝書曰天性人也人心機也而此書言萬
　物之出機入機亦特言人乆入於機豈不
　以人爲萬物之靈故舉以該之歟

沖虚至德眞經解卷之一
沖虚至德眞經解卷之二念二
　　　　宋杭州州學内舍臣江遹進
　　　天瑞
黄帝書曰形動不生形而生影聲動不生聲
而生響無動不生無而生有
　解曰寂然不動常無觀妙常有觀徼徼妙
　並觀了不相涉有感而動則無不能常無
　必入於有有不能常有必入於無自然之
　運莫之能禦矣夫形聲之於影響未爲無
　也然處陰以休影響乆而聲消終亦必無
　而已矣以夫無之不可以言生也故言形
　聲影響以託無也莊子曰萬物以形相生
　此以爲不生形者蓋形雖相生實非形能
　自生有生生者自無而生之爾
形必終者也天地終乎與我偕終終進乎不
知也道終乎本無始進乎本不久
　解曰有則有盡故有形必終天地與我均
　囿於形旣已明其安從生則亦宜知其終
　與否也體道者謂天地與我並生則其終
　也必與我偕終終進乎不知是未始有終
　也以夫天地與我猶不離形故其言止於
　不知而已若夫道則離於形生而無始無
　終矣始與終爲對者也道本無始安見其終
　也久與近爲對者也道本不久安見其盡也
有生則復於不生有形則復於無形不生者
非本不生者也無形者非本無形者也生者
理之必終者也終者不得不終亦如生者之
不得不生而欲恒其生盡其終惑於數也
　解曰本不生者初無生滅本無形者初無
　聚散有生矣則必復於不生有形矣則必
　復於無形消息盈虚自然之數也生也數
　起不得不生死也數窮不得不終生死之
　去來弗由我矣惑者乃復認其縁塵之體
　以爲我蘄於乆生而不死斯不識夫固然
　之理矣
精神者天之分骨骸者地之分屬天清而散
屬地濁而聚精神離形各歸其眞故謂之鬼
鬼歸也歸其眞宅黄帝曰精神入其門骨骸
反其根我尚何存
　解曰人之生也百骸九竅六藏賅而存焉
　縁氣暫聚初非我體清輕屬天濁重屬地
　逮其終也精神離形暖觸斯散動轉自息
　清還於天濁還於地各歸其眞所謂我者
　尚復何存所貴乎道之善吾死者以於物
　物各歸其眞之時而不喪其我也於斯而
　不亡我之所存則制命在我而造化不能
　沉淪矣孔子曰朝聞道夕死可矣孟子曰
　壽夭不貳顔回曰回坐忘矣皆此道也
人自生至終大化有四嬰孩也少壯也老耄
也死亡也其在嬰孩氣專志一和之至也物
不傷焉德莫加焉其在少壯則血氣飄溢欲
慮充起物所攻焉德故衰焉其在老耄則欲
慮柔焉體將休焉物莫先焉雖未及嬰孩之
全方於少壯間矣其在死亡也則之於息焉
反其極矣
　解曰人生之屬乎造化也新新不停念念
　遷謝舉其大較則有四焉其序自然不爲
　貴賤而加損也嘗考德之與形内外不相
　及矣人之生也其德之盛衰乃與形體相
　爲消長其理果安在哉蓋人之生氣之聚
　也氣專於嬰孩溢於少壯休於老息於死
　夫或不能存我而志不足以帥氣則内之
　所存幾何而不爲物流轉方生則唯化所
　役已死則唯化是變不知何時而已也唯
　體道者能轉物而不轉於物雖亦順化之
　變而不遷流於造化其在嬰孩與人同其
　專一至於少壯老耄也終不失其赤子之
　心雖有死也適所以遂其寂靜之常樂爾
　是所謂之於息而反其極矣
孔子遊於太山見榮啓期行乎郕之野鹿裘
帶索鼓琴而歌孔子問曰先生所以樂何也
對曰吾樂甚多天生萬物唯人爲貴而吾得
爲人是一樂也男女之别男尊女卑故以男
爲貴吾既得爲男矣是二樂也人生有不見
日月不免襁褓者吾既已行年九十矣是三
樂也貧者士之常也死者人之終也處常得
終當何憂哉孔子曰善乎能自寬者也
　解曰所謂榮啓期者榮則英而不實啓則
　開以有接攬道之英榮形開而接物期於
　趨當生之樂而不造夫道之根深蒂固者
　也此其所以以處常得終爲樂也蓋所貴
　乎道者豈唯生之獨樂哉蓋將以善吾死
　也若夫人者雖不汩欲於利害之塗而無
　中道之夭亦已異乎俗矣語其聞道則未
　也是所謂善自寬以爲樂非眞樂之無所
　不樂也
林類年且百歲底春被裘拾遺穗於故畦並
歌並進孔子適衛望之於野顧謂弟子曰彼
叟可與言者試往訊之子貢請行逆之壠端
面之而嘆曰先生曾不悔乎而行歌拾穗林
類行不留歌不輟子貢叩之不已乃仰而應
曰吾何悔耶子貢曰先生少不勤行長不競
時老無妻子死期將至亦有何樂而拾穗行
歌乎林類笑曰吾之所以爲樂人皆有之而
反以爲憂少不勤行長不競時故能壽若此
老無妻子死期將至故能樂若此子貢曰壽
者人之情死者人之惡子以死爲樂何也林
類曰死之與生一往一反故死於是者安知
不生於彼故吾知其不相若矣吾又安知營
營而求生非惑乎吾又安知吾今之死不愈
昔之生乎子貢聞之不喻其意還以告夫子
夫子曰吾知其可與言果然然彼得之而不
盡者也
　解曰少而勤行以名譽導其前也長而競
　時以利欲汩於外也不羡名故不勤行不
　徇財故不競時内無名利之徇外無妻子
　之累旣佚於老將之於息知既死之暫往
　謂求生之爲惑此林類之所樂也子貢方
　且悅生而惡死安足以得此人之心哉雖
　然林類以死期將至爲樂亦未爲道也得
　道者泊然無心於生死其於死生廢而任
　之而巳奚遽憂樂於其間哉孔子以謂得
　之而不盡者其不在兹乎又其以營營而
　求生爲惑亦其所得也謂今之死爲愈於
　昔之生亦其所未盡也所謂林類者野外
　謂之林以言違物離人處平廣莫之鄉而
　類聖人之道者也是所以以死爲樂得之
　而不盡也
子貢倦於學告仲尼曰願有所息仲尼曰生
無所息子貢曰然則賜息無所乎仲尼曰有
焉爾
　解曰子貢居言語之科者也聞夫子語林
　類之可與言者於是始悟賢於辯之爲非
　將求爲道之日損故告於仲尼願有所息
　也殊不知有生之委運於大化其序爲不
　可紊方其勞我以生安得有夫息雖然爲
　子貢者亦易悟矣一聞孔子之言則知君
　子之息小人之伏也故孔子許之曰賜汝
　知之矣
望其壙睪如也宰如也墳如也鬲如也則知
所息矣
　解曰睪如宰如墳如鬲如則以言壙之所
　象不同以人之貴賤異等也同之於息而
　已
子貢曰大哉死乎君子息焉小人伏焉仲尼
曰賜汝知之矣人胥知生之樂未知生之苦
知老之憊未知老之佚知死之惡未知死之
息也晏子曰善哉古之有死也仁者息焉不
仁者伏焉
　解曰息猶氣之息一往而一來伏猶勝物
　而伏之其動止有制之者矣君子之息雖
　化而不亡小人之伏昩然而趨化君子者
　仁之成名小人反是故晏子亦曰仁者息
　焉不仁者伏焉老氏之寳以慈爲先超死
　生之域者莫先於能仁而博愛是以言君
　子之仁
死也者德之徼也古者謂死人爲歸人夫言
死人爲歸人則生人爲行人矣行而不知歸
失家者也一人失家一世非之天下失家莫
知非焉
　解曰人生世間如物逆旅要必有所歸宿
　古無以易此也世之貪生失理者衆而蚤
　悟其理者希衆寡相傾行非爲是終莫之
　覺列子言此亦不以一人而非一世也直
　欲齊死生於一貫爾
有人去鄉土離六親廢家業遊於四方而不
歸者何人哉世必謂之爲狂蕩之人矣又有
人鍾賢世(鍾賢世宜/言重形生)矜巧能脩名譽誇張於
世而不知己者亦何人哉世必以爲智謀之
士此二者胥失者也而世與一不與一唯聖
人知所與知所去
　解曰狂蕩之人則以去鄉土而廢其家業
　智謀之士則以脩名譽而誇張於世彼其
　所爲狂蕩也則俗謂之小人彼其所徇智
　謀也則俗謂之君子殊不知狂蕩之去鄉
　離親特廢其家業而智謀之殘生損性乃
　離其性宅又烏取君子小人於其間哉莊
　子謂臧穀之挾策讀書博塞以遊爲均於
　亡羊即此所謂二者之胥失也列子繼此
　言貴虚之道以虚靜爲得其居取與爲失
　其所則聖人之所與所去可知也已
或謂子列子曰子奚貴虛列子曰虚者無貴
也子列子曰非其名也莫如靜莫如虚靜也
虚也得其居矣取也與也失其所矣事之破
□而後有舞仁義者弗能復也
　解曰虚靜者萬物之本也虚故足以受羣
　實靜故足以應羣動虚靜在我則萬變雖
　起而吾心常寂萬態雖殊而吾心常徹此
　應物之本也故曰莫如靜莫如虚虚而能
　容靜而常寂周旋變故不出性宅是爲得
　其居也有所取則不虚矣有所與則不靜
　矣取與交戰耳目外徇火馳而不反斯失
　其所矣所即其居之所也與老君所謂不
　失其所者乆之所同意既失其所方且鼔
　舞仁義於物之凋殘虧喪之後是殆智謀
　之士所以誇張於世者爾彼則自傷其性
　矣又焉能便人復其初乎
粥熊曰運轉亡已天地密移疇覺之哉故物
損於彼者盈於此成於此者虧於彼損盈成
虧隨世隨死往來相接間不可省疇覺之哉
凡一氣不頓進一形不頓虧亦不覺其成不
覺其虧亦如人自世至老貌色智態亡日不
異皮膚爪髮隨世隨落非嬰孩時有停而不
易也間不可覺俟至後知
　解曰物與化爲體體隨化而遷百年之間
　大化有四復於其中時變歳遷日改月化
　雖一息之頃呿吟前後新故不同譬彼風
　之擊水前波非後波燈之在缸前焰非後
　焰俯仰之間己形萬變昩者潜移於造化
　但睹夫己形之陳跡而不知大化之密運
　於物之成而樂其成不知虧之之理已運
　矣於事之虧而睹其虧不知成之之理已
　進矣楊子於元經言月闕其博不如開明
　于西蓋言造化之宻移成虧之迭進也求
　之於身百年之役顔色智態皮膚爪髮無
　日不異亦已明甚奈何其不自悟耶此莊
　子藏舟於壑之義也子在川上曰逝者如
　斯夫蓋明此也
杞國有人憂天地崩墜身亡所寄廢寢食者
又有憂彼之所憂者因往曉之曰天積炁爾
亡處亡炁若屈伸呼吸終日在天中行止奈
何憂崩墜乎其人曰天果積炁日月星宿不
當墜耶曉之者曰日月星宿亦積炁中之有
光耀者只使墜亦不能有所中傷其人曰奈
地壞何曉者曰地積塊爾充塞四虛亡處亡
塊若躇步跐蹈終日在地上行止奈何憂其
壞其人舍然大喜曉之者亦舍然大喜長廬
子聞而笑之曰虹蜺也雲霧也風雨也四時
也此積炁之成乎天者也山嶽也河海也金
石也火木也此積形之成乎地者也知積炁
也知積塊也奚謂不壞夫天地空中之一細
物有中之最巨者難終難窮此固然矣難測
難識此固然矣憂其壞者誠爲大遠言其不
壞者亦爲未是天地不得不壞則會歸於壞
遇其壞時奚爲不憂哉子列子聞而笑曰言
天地壞者亦謬言天地不壞者亦謬壞與不
壞吾所不能知也雖然彼一也此一也故生
不知死死不知生來不知去去不知來壞與
不壞吾何容心哉
　解曰號物之數謂之萬人處一焉此其比
　萬物也不似毫末之在於馬體乎則人之
　一身寄於天地之間微亦甚矣又況天穹
　隆而位乎上經爲日月緯爲星辰而萬物
　覆焉地磅礴而位乎下結爲山嶽融爲江
　河而萬物載焉天之長地之乆有非人之
　所能俄而測度者杞國之人乃有憂其身
　之無所寄而至於廢寢食者豈天地之大
　不足以容其身哉亦其人無以自容爾曷
　亦不思自有天地至于今也更死更生不
　可勝紀奚獨至汝而憂之哉其憂之者固
　悲人之自喪者也而憂彼之所憂者則又
　悲夫悲人之悲者既已憂之矣而又以物
　理之鄙近者更相喻曉而舍然大喜噫天
　長地乆何多寡於斯人而斯人奚遽以妄
　心而憂喜於其間哉長廬子聞而笑之亦
　似是矣其言天地爲空中之一細物有中
　之最巨理無以易矣且曰遇其壞時奚爲
　不憂哉是得之而不盡者也蓋成理所在
　無往不一或彼或此終無有二以二致一
　無有别一明夫一之不二則生死去來各
　不相知寓形宇内飲天和食地德泰然終
　其身而已矣奚用知其壞與不壞哉此長
　廬子所以又見笑於子列子也
舜問乎烝(莊子/作丞)曰道可得而有乎曰汝身非
汝有也汝何得有夫道舜曰吾身非吾有孰
有之哉曰是天地之委形也生非汝有是天
地之委和也性命非汝有是天地之委順也
孫子非汝有是天地之委蛻也故行不知所
往處不知所持食不知所以天地彊陽氣也
又胡何得而有耶
　解曰道之與我異名同實即道即我無有
　差殊有無二境虚實相形如可得而有亦
　可得而無矣道不離我安得復有天道道
　可得而有是道與我爲二也舜之問乎丞
　蓋將以道擅而有之於吾身也吾之一身
　天地彊陽氣之所積爾暫聚復散曾非我
　有安可以有道哉究觀吾之一身天命而
　爲性有性斯有生有生斯有身性命出於
　天地之委順有生出於天地之委和是身
　出於天地之委形至於孫子抑遠矣是天
　地之委蜕爾故或行或處或味常因於彼
　而我曾不知是以欲知其身顧若影則知
　之矣身之於我猶影之於形也彼彊陽則
　我與之彊陽彊陽者又胡可得而有耶老
　君謂吾有大患爲吾有身蓋將反於未生
　無身而同於道也舜古之大聖人也而乃
　問道乎丞者蓋舜不得已而臨蒞天下繼
　堯之後明德所自而始旣已離於道矣故
　其託言如此丞即以道佐人主者
齊之國氏大富宋之向氏大貧自宋之齊請
其術國氏告之曰吾善爲盜始吾爲盜也一
年而給二年而足三年大壤自此以往施及
州閭向氏大喜喻其爲盜之言而不喻其爲
盜之道遂踰垣鑿室手目所及亡不探也未
及時以贜獲罪没其先居之財向氏以國氏
之謬己也往而怨之國氏曰若爲盜若何向
氏言其狀國氏曰嘻若失爲盜之道至此乎
今將告若矣吾聞天有時地有利吾盜天地
之時利雲雨之滂潤山澤之產育以生吾禾
殖吾稼築吾垣建吾舍陸盜禽獸水盜魚鼈
亡非盜也夫禾稼土木禽獸魚鼈皆天之所
生豈吾之所有然吾盜天而亡殃夫金玉珍
寳穀帛財貨人之所聚豈天之所與若盜之
而獲罪孰怨哉向氏大惑以爲國氏之重罔
己也過東郭先生問焉東郭先生曰若一身
庸非盜乎盜陰陽之和以成若生載若形況
外物而非盜哉誠然天地萬物不相離也仞
而有之皆惑也國氏之盜公道也故亡殃若
之盜私心也故得罪有公私者亦盜也亡公
私者亦盜也公公私私天地之德知天地之
德者孰爲盜耶孰爲不盜耶
　解曰黃帝書曰天地萬物之盜萬物人之
　盜人萬物之盜三盜既宜三才既安蓋天
　施地生役萬物之力以更相變化萬物之
　生資人力以成其生育人之生資萬物以
　爲養天地無全功聖人無全能萬物無全
　用即其所不全而假於外豈非其盜耶故
　凡非其有而取之者皆盜也奚必手目所
　及無不探而後爲盜哉然而天地之生化
　也無窮萬物之生於天地也無極人以私
　意力取而仞有者有限國氏之盜天地公
　道也故可以大壤而施及州閭向氏盜人
　之聚歛私心也彼既以私心而聚歛之矣
　汝又從而利之宜其獲罪併與其先居之
　財而没之也雖然以有公與私爲盜則無
　公與私宜非盜矣蓋一犯人之形而身非
　我有安往而非盜哉雖無心於公私奈何
　其不能逃於形體也且盜一也公道之盜
　既巳異乎私心而免人道之患矣無公私
　之爲盜雖未能忘形體亦異夫公道者之
　貴生愛身也若夫天地之德則不有心於
　爲公也任萬物之自公不有心於無私也
　任萬物之自私語至於此則萬物之盜於
　人人之盜於萬物不乃爲天地大盜積者
　乎天地生化萬物始終於此故天端至此
　而終焉嘗試論之一兔適於野百人逐之
　而人弗非也暨乎一童子得之雖有壯者
　力抗百夫扶手而不敢取何則名分定也
　悠悠之生以多駢旁枝之心自私於天地
　之間若彼逐兔之流畫爲分守其有得之
　於適然者眞以爲己有也莫之得者亦以
　爲眞彼之所有也由是貪多務得封殖名
　利終身欣玩唯恐人之已窺庸詎知吾身
　之亦盜哉噫天地之生萬物非天地之道
　也以夫其生無方其化無窮使人盜之家
　富而無殃況天地之道渾淪廣博苟能得
　之則其富可勝道哉
　　　天端解
六經皆載道而之後世者也寓精神之妙於
形名度數之間寄心術之微於仁義禮樂之
際其顯也雖匹夫匹婦之愚亦與能焉其妙
也雖聖人之智有所不與知焉其可能者以
其言近也其不可知者以其指遠也經之所
傅皆如此矣六經之外其立言著書博極妙
道之行歛道之散而一之落其華而實之辯
物復性志靜事簡表裏六經之訓者莫備乎
老列莊子之書夫三至人之經雖均傳妙理
而其立言之㫖互明於道抑可得而言矣老
君九九之篇明道德之㫖歸纔數千言究觀
其始終以可道爲非道謂上德爲不德以聖
道爲不爭雖言聖人應世之道蓋未嘗及於
羲皇之君雖著萬物生化之理亦未嘗及於
動植之物此老君之經所以爲至妙而約也
至於莊子之書以卮言爲曼衍以重言爲眞
以寓言爲廣共書連犿而無傷其辭諔詭而
可觀老君之約得莊子而其道益明矣若夫
列子之教元妙亦在於老君之道德諔詭亦
有於莊子之寓言廓明老君之要妙而不爲
莊子之曼衍三經之㫖同歸於道而列子之
訓適居其中必明乎此而後可以讀列子之
書也夫道果何物也妙而不可知者是也所
謂妙者非曰虚無無爲故妙也以其行於萬
物之上而不可測知故妙爾大哉道元資育
萬物其自然必以生化爲先其範成必以陰
陽爲原是以此經首明天瑞之生化也天者
莫爲之道瑞者合驗之物謂之天瑞自然之
符也嘗原生化之道非離物而能明非即物
而能盡即物則不足以言生化以生化不盡
於有爲也離物則無以顯其生化以生化不
住於無爲也其言曰有生不生有化不化不
生不化者本於天之自然有生有化者有若
瑞之合驗生化之道盡於此矣爰自太易既
有而太初繼之太始見而太素兆焉氣形質
之始既具斯可名於易易變而爲一一爲形
變之始㝠㝠之中其序已無毫釐之紊矣既
已墮於形變則清濁異源天地奠位人沖其
和物含其精天地雖大其道可符於陰陽聖
道雖妙其教可驗於仁義萬物雖多其變可
合以柔剛故一範人之形未有能逃造化之
變者至若萬物之出機入機有情無情更相
變易可謂妙矣化已一定則亦不能紊其自
然之符矣故均烏足之所化也爲蠐螬則不
能爲胡蝶均鼃之所化也爲鶉則不能爲繼
生化之理其符如此宜其杞國之人睹有形
之必終觀天地之昭然有物是致區區之過
計也且所謂自然之符者其始也必有所自
而生其生也必有宜定之位其終也必有所
由以復始而必終終而復始一七九之變循
環而無端此生化之理所以終古不息也嘗
謂物之無知沉淪於造化固其宜也人爲萬
物之靈雖未免乎生化亦有不生不化之理
備於我曷不思所以反身而誠奚爲甘心於
造化之域與彼萬物同其轉徙哉列子之訓
蓋將俾學者即生化之中而明生生化化之
妙順生化之符而不制於生化爾故篇終託
言舜之問道乎丞以祛有生之累也猶以爲
未也直以吾乎一身謂爲天地之盜雖天地
之盜雖天地生化亦謂之爲盜盜人之所共
惡也而我乃以盜而成若生載若形則之人
也奚以貴生愛身而犯人之所惡哉故天瑞
至此而終焉



沖虚至德眞經解卷之二




　　　　　　　　　　　　　　　










沖虚至德眞經解卷之三念三
　　　　宋杭州州學内舍生(臣)江遹進
　　　黃帝
黄帝即位十有五年喜天下戴己養正命娯
耳目供鼻口焦然肌色皯黣昏然五情爽惑
又十有五年憂天下之不治竭聰明進智力
營百姓焦然肌色皯黣昏然五情爽惑黃帝
乃喟然讚曰朕之過淫矣養一己其患如此
治萬物其患如此
　解曰生理貴於肆任有心於養一己則必
　蹈其患矣百姓謂我自然有心於治萬物
　亦必蹈其患矣是故娛耳目供鼻口而有
　欣欣之喜是不恬也竭聰明進智力而有
　戚戚之憂是不愉也不恬不愉非德也雖
　養身治物之不同憂喜之有異其於殘生
　傷性均也殘生故焦然肌色皯黣傷性故
　昏然五情爽惑夫合十有五年而一世成
　矣憂喜居半外以瘁形内以傷性亦何生
　之樂哉此黃帝所以嘆其過之深而思求
　至道也
於是放萬機舍宫寢去直侍徹鐘懸減厨膳
退而閒居大庭之館齋心服形三月不親政
事晝寢而夢遊於華胥氏之國
　解曰放萬機則不與接搆舍宫寢則周行
　而不殆去直侍則獨立而不改徹鐘垂减
　厨膳則無耳目鼻口之娛閒居大庭之館
　則優遊而寓乎廣居齋心服形則聰明智
　力不用三月不親政事則寂然不動歷時
　變而不遷晝寢而夢則形不與物接而昭
　然與神會也華胥氏之國神之所寓也彊
　爲之名而無有實非體性抱神者不能遊
　也故黃帝夢之所遊者如此
華胥氏之國在弇州之西合州之北不知斯
齊國幾千萬里蓋非舟車足力之所及神遊
而已
　解曰西北爲天地之奥内照之元門故託
　以華胥氏之國所在雖彊爲之名而寓之
　於方實非方之所能制數之所能拘故曰
　不知斯齊國幾千萬里神游而已
其國無師長自然而已其民無嗜慾自然而
已不知樂生不知惡死故無夭殤不知親己
不知疏物故無愛憎不知背逆不知向順故
無利害都無所愛惜都無所畏忌入水不溺
入火不熱斫撻無傷痛指擿無痟癢乗空而
履實寢虛若處牀雲霧不硋其視雷霆不亂
其聽美惡不滑其心山谷不躓其步神行而
已
　解曰語有之曰人不衣食君臣道息其國
　無師長其民無嗜慾以此而已且國無師
　長不以無欲治之民而然也自然而已民
　無嗜慾亦不以有善治之君而然也自然
　而已道至於自然則世俗之所謂欲惡親
　疏逆順愛畏都忘之矣又奚有夭殤之患
　愛憎之情利害之擇哉即是可以入水火
　忘痟痛乗空如實處實若虚視聽洞徹其
　心不滑其行不躓也眞空不空乗空有似
　乎眞而非眞也故言若履實眞虚非虚寢
　虚有似平虚而非眞虚也故言若處牀非
　天下之至神其孰能與於此古之眞人其
　寢不夢其覺無憂黃帝古之辯覺夢者然
　則華胥之遊彼直眞夢者矣其託之夢非
　以循斯須故然耶
黄帝既寤怡然自得召天老力牧太山稽告
之曰朕閒居三月齋心服形思有以養身治
物之道弗獲其術疲而睡所夢若此今知至
道不可以情求矣朕知之矣朕得之矣而不
能以告若矣又二十有八年天下大治幾若
華胥氏之國
　解曰天老者體天道之無爲力牧者爲人
　治之工宰太山稽者於地類爲莫大得道
　者能命三才而役造化是以黃帝怡然自
　得則召三者而告之也夫道有情有信而
　至道不可以情求者蓋道不廢情而有情
　不可以求道也所謂至道者道之不離於
　眞者也安有術之可思以思而求其術是
　以情求至道也終不足以得道矣故必疲
　而睡所夢若此而後既寤則怡然自得也
　蓋疲而睡則肢體墮而智力不用而夢則
　眞與神接也唯有得於至道則天下可不
　治而治矣故又二十有八年天下大治幾
　若華胥氏之國二十有八四七之數也七
　七天癸之數至此得其中而極其盛雖黄
　帝之治不離於有爲故其治不能逃乎數
　且七七陰數也黃帝方斂華而復本故特
　舉陰數之盛者言之且道不至於眞人未
　有寢而不夢者曷亦不至乎華胥既寤則
　怡然自得歟蓋晝之所好則夜之所夢有
　若黃帝之齋心服形則想夢自消矣使黃
　帝也而有夢則必至乎華胥而已矣苟不
　能齊心服形則役於思慮制於陰陽夢飲
　酒者旦而哭泣夢哭泣者旦而田獵方且
　顚倒於夢想而得失憂喜初無有定不知
　去華胥氏之國幾千萬里矣且晝想夜夢
　理之常也此必託之晝寢而夢者晝日之
　中也膠擾而接於事之時也神遊於形接
　之時是神無須臾離形也嘗試論之帝王
　之功聖人之餘事也聖人不得已而有爲
　雖有爲也而付於物物之自爲宜無有爲
　之累矣然既已有爲則帝王之功成而大
　道隱矣列子將眀聖人之應帝王始終不
　離於至道故即黄帝之始以爲言焉語道
　至於黃帝則極矣逮其即位而應世則擾
　擾之緒起矣或治或亂一喜一憂其爲必
　不免矣雖然黄帝以夫大宗師者出而應
　物常體盡無窮而遊無眹是以託之華胥
　之夢以祛其應世之跡逮其齋心服形斂
　應世之跡而復於至道幾若華胥氏之治
　則所謂黃帝者世莫得而見之矣天下之
　人徒亦守其陳跡以思無斁爾故此篇終
　言季咸之相壺子至於示之以未始出吾
　宗則季咸莫得而相自失而走爾其說蓋
　明此也帝王之道至此而極矣故莊子應
　帝王亦以此終其篇
列姑射山在海河洲中山上有神人焉吸風
飲露不食五穀心如淵泉形如處女不偎不
愛仙聖爲之臣不畏不怒原慤爲之使不施
不惠而物自足不聚不歛而己無愆陰陽常
調日月常明四時常若風雨常均字育常時
年穀常豐而土無札傷人無夭惡物無疵癘
鬼無靈響焉
　解曰姑且也射厭也姑射山者厭射世累
　不得已而姑且應之者所居也水幾於道
　海河水之所歸也姑射山在其洲中以言
　居道之中也非神人孰能與於此不食五
　穀吸風飲露則味於道之淡乎無味心如
　淵泉則靜專而不流形如處女則應物而
　不倡不偎不愛芻狗萬物也不畏不怒純
　氣是守也不施不惠而物自足所謂人人
　不損一毫也不聚不斂而已無愆所謂人
　人不利天下也由陰陽常調而至於鬼無
　靈響老君所謂安平泰也
列子師老商氏友伯高子
　解曰商金聲也老商則反性復命而無爲
　者也伯高子則年彌高而德彌邵者也故
　子列子師友若人也列子嘗師壺丘子友
　伯昏瞀人矣蓋道無乎不在則亦何常師
　之有
進二子之道乗風而歸尹生聞之從列子居
數月不省舍因間請蘄其術者十反而十不
告尹生懟而請辭列子又不命尹生退數月
意不已又往從之列子曰汝何去來之頻尹
生曰曩章戴有請於子子不我告固有憾於
子今復脱然是以又來列子曰曩吾以汝爲
達今汝之鄙至此乎姬將告汝所學於夫子
者矣
　解曰莊子曰使道而可以告人則人莫不
　告其兄弟十反而十不告非不欲告之也
　不知其可告也與齧缺問於王倪四問而
　四不知知問無爲謂三問而三不答頻矣
　爲章戴者方且以文之成尊而冠諸首安
　足以語老商無爲之道哉是以旣從列子
　則以懟憾而辭旣退數月復以脱然而來
　去來不常懟憾再三其鄙而不達於道終
　不近矣故不得巳而告之
自吾之事夫子友若人也三年之後心不敢
念是非口不敢言利害始得夫子一眄而已
五年之後心庚念是非口庚言利害夫子始
一解顏而笑七年之後從心之所念庚無是
非從口之所言庚無利害夫子始一引吾並
席而坐九年之後橫心之所念橫口之所言
亦不知我之是非利害歟亦不知彼之是非
利害歟亦不知夫子之爲我師若人之爲我
友内外進矣而後眼如耳耳如鼻鼻如口無
不同也心凝形釋骨肉都融不覺形之所倚
足之所履隨風東西猶木葉幹殻竟不知風
乗我邪我乗風乎今女居先生之門曾未浹
時而懟憾者再三女之片體將炁所不受汝
之一節將地所不載履虚乗風其可幾乎尹
生甚怍屏息良乆不敢復言
　解曰是非在理利害在事昔之所是今而
　非之則是非初無定體我以爲利人或病
　之則利害初無常是所以有是非利害者
　人之生也因欲有身因身有愛以欲發愛
　七情交錯眼逐於色耳循於聲鼻流於香
　舌嗜於味一體之内各不相知雖均於耳
　目之見聞也左右異位則明闇或殊況能
　無不同乎由是知是非利害咸出於耳目
　鼻口之知覺耳而知覺之生依於圓明之
　性性與物對物合於我因以成體體雖不
　一性終無二夫一性裂爲七情初不屬彼
　則反决裂於圓明亦奚假於物哉苟能即
　聲色臭味之中一有所悟而休復於眞則
　七竅俱潜耳目鼻口融通爲一迴視天下
　萬物紛紛擾擾如雨雪之見睆無不殞釋
　而同於眞精矣而況於吾之一身乎此則
　子列子履虚乗風之道也列子於此道生
　知而自得矣奚假於學哉將以垂訓故必
　寓於學者歷階以進之序而託之於躬行
　也心不敢念是非口不敢言利害則能去
　智與故矣此由一年之野進於三年而通
　之時也夫不敢非無其意也未至乎目擊
　而道存也故始得老商一眄而已至於五
　年而來則心更念是非口更言利害其念
　其言出於自然而無矜吝之心則其道莫
　逆於心故爲之解顔而笑能無擇於心之
　念口之言矣不至乎七年之天成則未能
　縱而不守是未可與權也安能與壺子齊
　驅而並駕哉故必從心之念從口之言更
　無是非利害始一引之並席而坐然而從
　則縱之而已雖曰更無是非利害是能無
　有矣未能無無也故必進於九年之大妙
　而後橫心之念横口之言亦不知彼之是
　非利害也亦不知我之是非利害也無不
　同矣道至於此則不貴其資不愛其師故
　不知夫子之爲我師若人之爲我友而内
　外進矣夫然後七竅休復於一眞百骸圓
　同於太虚其寓於天地之間猶木葉幹殻
　之隨風東西不知風乗我耶我乗風乎謂
　我之乗風則木葉之飄亦有心於乗風乎
　謂風之乗我則風之吹嘘曷嘗有待於我
　哉然則御風而行泠然善也不知其所以
　然而然爾且旣曰骨肉都融矣猶擬之以
　木葉幹殻者蓋有生之氣有形之狀可使
　之虚而不可使之無雖有形體而無形體
　之累可謂虚矣雖猶木葉幹殻之輕而未
　離於有物也此莊子所以謂其猶有所待
　也是乃道之所以爲大妙也如亦無而已
　矣又何貴於道哉若尹生者内藏懟憾以
　忿滀之氣自戾於大和其生也爲天地之
　疣贅爾居先生之門曾未浹時而對憾再
　三則積此妄情以終其身有沉溺而已雖
　以坤之厚載亦不能勝其一節之淪墜矣
　噫有生均命於造化情想一殊而升沉之
　異乃至於此故列子於此特致意焉
列子問關尹曰至人潜行不窒蹈火不熱行
乎萬物之上而不慄請問何以至於此關尹
曰是純氣之守也非智巧果敢之列
　解曰至人不離於眞者也眞在於内則萬
　物孰足以易之此至人之所以入水不濡
　入火不熱登高不慄也關尹以謂至於此
　爲純氣之守者蓋純也者謂其不虧其神
　也不虧其神是所以爲眞也彼智巧果敢
　有心於勝物也内藏猜慮外恃盛氣雖一
　節片體將不容於天地之間水火豈復可
　近哉唯純氣内守則知見旋復觀聽内藏
　莫知其爲水火與之爲一體矣此所以無
　入而不自得也老君曰含德之厚比於赤
　子即此所謂純氣之守也是以毒蟲不螫
　猛獸不據攫鳥不搏
姬魚語汝凡有貌像聲色者皆物也物與物
何以相遠也夫奚足以至乎先是色而已
　解曰貌像聲色皆謂之色者凡物自無而
　生有必始於流動而生色太素具而形質
　始著太素猶不及於太始又安能至乎先
　哉唯物物而非物者然後足以至乎先至
　乎先其老君所謂有物混成者歟
則物之造乎不形而止乎無所化夫得是而
窮之者焉得爲正焉
　解曰有形皆屬乎造化唯造乎不形則止
　乎無所化矣得是道而窮盡之者離形超
　化至乎物先泯絶是非雖獨正不足以命
　之矣是至人之所以爲眞也
彼將處乎不深之度而藏乎無端之紀游乎
萬物之所終始
　解曰甚易知甚易行不違萬物自然之數
　者不深之度也老君以迎隨不見其首尾
　者爲道之紀即此所謂無端之紀也行乎
　萬物而萬物得之以消息滿虚其際不可
　終者遊乎萬物之終始也内能處而藏外
　能遊乎物此備道全盡者也
壹其性養其氣含其德以通乎物之所造
　解曰壹其性則不貳養其氣則不耗含其
　德則不散若是則能上與造物者遊是所
　謂通乎物之所造也
夫若是者其天守全其神無却物奚自入焉
　解曰由物焉得爲正焉出而遊乎萬物之
　所終始斯能通乎物之所造矣通乎物之
　所造則能天矣天則神矣其天守全是乃
　其神之無卻也其神無郤則純氣之守也
　固矣故物莫得而入焉
夫醉者之墜於車也雖疾不死骨節與人同
而犯害與人異其神全也乗亦弗知也墜亦
弗知也死生驚懼不入乎其胸是故遌物也
不慴彼得全於酒而猶若是而況得全於天
乎聖人藏於天故物莫之能傷也
　解曰神生形形成神形不得神不能自生
　神不得形不能自成神欲不虧其全其或
　虧者以有知也形欲不傷其完其傷之者
　以迕物也然神生形者也愛其形者神未
　必守含其神則物莫之能迕矣醉者之於
　車乗墜皆莫之知此神之所以全也神全
　則死生驚懼不足以動其中雖墜車也秪
　能傷其形而不能傷其神也此所謂犯害
　與人異故雖疾不死也然而得全於酒徒
　以沉湎而迷其知爾非知而忘情者也至
　於不醉則其知歷然不復須臾之忘矣故
　雖不死而猶有疾也若眞知之無知則雖
　水火猶不能焦溺而況於墜車耶此全於
　天者所以物莫之能傷也聖人藏乎是所
　以爲長生乆視之道
列禦寇爲伯昏無人射引之盈貫措杯水其
肘上發之鏑矢復沓方矢復寓當是時也猶
象人也伯昏無人曰是射之射非不射之射
也當與汝登高山履危石臨百仞之淵若能
射乎於是無人遂登高山履危石臨百仞之
淵背逡巡足二分垂在外揖禦寇而進之禦
寇伏地汗流至踵伯昏無人曰夫至人者上
闚青天下潜黄泉揮斥八極神氣不變今汝
怵然有恂曰之志爾於中也殆矣夫
解曰引之盈貫言其張之盡鏑也措杯水
　其肘上言其乎之停審也適矢復沓言其
　中之巧也方矢復寓言其射之敏也其所
　以能若是者以其用志不分而猶象人也
　然而是射之射非不射之射也射之射所
　要者在彼不射之射所守者在我射之射
　方可方不可不射之射無可無不可方其
　猶象人以外無所懼也所以伏地而汗流
　者以心有所矜也夫山之高石之危淵之
　深無心於害人也登履之者未必皆蹈其
　患也唯其貪生外殉矜吝無所不至卒之
　物不能爲我害而吾心自爲之害以至於
　喪生而終不悟也若夫至人之不離於眞
　其於登履與人無異也特神氣内守不知
　有高深之可畏無往而不猶象人爾揮斥
　八極神氣不變以此而已子列子嘗御風
　而行矣於進是道也何有其云爾者將俾
　學者不以諛聞爲天下之美盡在於己而
　務其全也孔子不居其聖亦若是矣所謂
　伯昏無人者居物之長反明爲昏以無爲
　人者也是所以能登高臨深而不懼子列
　子之所受教也
范氏有子曰子華善養私名舉國服之有寵
於晋君不仕而居三卿之右目所偏視晋國
爵之口所偏肥晋國黜之遊其庭者侔於朝
子華使其俠客以智鄙相攻彊弱相凌雖傷
破於前不用介意終日夜以此爲戲樂國殆
成俗禾生子伯范氏之上客出行經坰外宿
於田更商丘開之舍中夜禾生子伯二入相
與言子華之名勢能使存者亡亡者存富者
貧貧者富商丘開先窘於饑寒潜於牖北聽
之因假糧荷畚之子華之門
　解曰禾生子伯皆范氏之上客則其知范
　氏之名勢也審矣相與言子華之名勢於
　中夜則非有誇誕於人也商丘開潜於牖
　比聽之則知其言之無心而不妄矣故以
　其黨之言皆實唯恐誠之之不至行之之
　不及也
子華之門徒皆世族也縞衣乗軒緩步闊視
顧見商丘開年老力弱面目黎黑衣冠不檢
莫不眲之旣而狎侮欺詒攩㧙挨抌亡所不
爲商丘開常無愠容而諸客之技單憊於戲
笑
　解曰子華之門徒以狎侮其詒衆技爲戲
　笑者求己勝而人辱也爲商丘開者亦以
　爲誕辱而懟憾之則子華之志騁而商丘
　開誠可辱矣今也一遇之以誠而常無愠
　容技雖衆俄而單矣戲笑雖樂俄而憊矣
　終不足以爲商丘開之辱矣迴視昔之狎
　傷戲笑不亦徒勞而自辱乎
遂與商丘開俱乗高臺於衆中漫言曰有能
自投下者賞百金衆皆競應商丘開以爲信
然遂先投下形若飛鳥揚於地𩨒骨無䃣
　解曰猜慮不存誠信内守則其體虚矣故
　其輕揚擬於飛鳥投於高臺而𩨒骨無䃣
　亦猶醉者之墜車其犯害與人異矣
范氏之黨以爲偶然未詎怪也因復指河曲
之淫隅曰彼中有寳珠泳可得也商丘開復
從而泳之既出果得珠焉衆昉同疑子華昉
令豫肉食衣帛之次
　解曰信其言而泳水不能溺此忠信錯其
　軀於波流爾詒以爲彼中有寳珠泳而出
　果得珠焉此何理哉誠信能感物之證也
　且寳珠之爲物體元用妙每下愈況無乎
　不在求以明智索以喫詬其失愈遠唯商
　丘開之誠同於象罔則其得之亦何異哉
俄而范氏之藏大火子華曰若能入火取錦
者從所得多少賞若商丘開往無難色入火
往還埃不漫身不焦范氏之黨以爲有道乃
共謝之曰吾不知子之有道而誕子吾不知
子之神人而辱子子其愚我也子其聾我也
子其盲我也敢問其道商丘開曰吾亡道雖
吾之心亦不知所以雖然有一於此試與子
言之曩子二客之宿吾舍也聞譽范氏之勢
能使存者亡亡者存富者貧貧者富吾誠之
無二心故不遠而來及來以子黨之言皆實
也唯恐誠之之不至行之之不及不知形體
之所措利害之所存也心一而已物亡迕者
如斯而已今昉知子黨之誕我我内藏猜慮
外矜觀聽追幸昔日之不焦溺也怛然内熱
惕然震悸矣水火豈復可近哉
　解曰泳而得寳珠亦已異矣范氏之黨昉
　同疑之至於入火往還而埃不漫身不焦
　而後以其爲有道而謂之爲神人蓋投於
　高而無䃣或能因其勢而偶然泳而出學
　泅者能之若火之烈烈則物無美惡柔剛
　一投於煙焰皆煨燼矣自非體合於神而
　同於無則塊然之形薪火奚可近哉商丘
　開以謂吾無道雖吾之心亦不知所以唯
　其忘情而無知則心一而不二是所以爲
　道而物莫之能迕也若夫藏猜慮矜觀聽
　則怛然内熱已焚其和於中又焉能入火
　不熱哉惕然震悸已溺其性於内又焉能
　入水不濡哉
自此之後范氏門徒路遇乞兒馬醫弗敢辱
也必下車而揖之
　解曰以子華之名勢而弗輕於乞兒馬醫
　者蓋審夫名勢之非道以君子之盛德其
　容貌若愚故能忘其勢雖賤弗敢辱也是
　亦至信之所感化也嘗謂商丘開方其誠
　物而無二心雖至人純氣之守無以復加
　矣至於藏猜慮矜觀聽則猶爲蔽蒙之民
　由是知至道所在不俟他求其於有得亦
　無漸次狂聖相去特在克念罔念一息之
　間爾可不慎哉
宰我聞之以告仲尼仲尼曰汝弗知乎夫至
信之人可以感物也動天地感鬼神橫六合
而無逆者豈但履危險入水火而已哉
　解曰當而以爲信未孚之小信爾信矣而
　不期辟金之至信也至信之人内不疑於
　已外不疑於物至虚而無所於忤至粹而
　無所於雜故能參天地之廣大贊天地之
　化育蠻貊之邦可行豚魚之微可及此所
　謂動天地感鬼神横六合而無逆也若夫
　尾生之溺鮑焦之燔豈信之罪也哉是塞
　以爲有信非至信爾
商丘開信僞物猶不逆況彼我皆誠哉小子
識之
　解曰誠在於我則物雖偽而皆眞惑存於
　内則境雖順而猶逆處己者唯務於自誠
　而聖人之善救必期於彼我皆誠而後已
　若湯問所謂仙聖之種一日一夕飛相往
　來於五山之間者其彼我皆誠者歟謂小
　子識之則道之在人無間於少壯小子之
　所宜勉也奚俟而晚聞大道哉所謂子華
　者以榮而不實爲名固宜以名勢驕人也
　商則聲之摰歛丘則地之中高開則物之
　啓出謂之商丘開是以始則能入水火終
　則以謂水火豈復可近也
周宣王之牧正有役人梁鴦者能養野禽獸
委食於園庭之内雖虎狼鵰鶚之類無不柔
馴者雄雌在前孳尾成羣異類雜居不相搏
噬也王慮其術終於其身令毛丘園傳之梁
鴦曰鴦賤役也何術以告爾懼王之謂隱於
爾也且一言我養虎之法凡順之則喜逆之
則怒此有血氣者之性也然喜怒豈妄發哉
皆逆之所犯也夫食虎者不敢以生物與之
爲其殺之之怒也不敢以全物與之爲其碎
之之怒也時其饑飽達其怒心虎之與人異
類而媚養己者順也故其殺之逆也然則吾
豈敢逆之使怒哉亦不順之使喜也夫喜之
復也必怒怒之復也常喜皆不中也今吾心
無逆順者也則鳥獸之視吾猶其儕也故游
吾圍者不思高林曠澤寢吾庭者不願深山
幽谷理使然也
　解曰含生之類皆有血氣之性自人以觀
　血者心之所藏氣者肺之所府氣運而血
　如之一晝一夜凡萬有三千五百息血氣
　周流寤行於身寐行於藏間不容髮或過
　或不及微則疾而甚則死矣血氣之可順
　而不可逆如此由有血氣之性斯有逆順
　之境而起喜怒之情怨恩生殺無所不至
　矣然而人之爲人雖不能逆其氣而能帥
　其氣雖不能違其性而能節其性此人之
　所以爲有道雖有喜怒之情其發也罔或
　不中節矣至於飛潜之倫附翼戴角分牙
　布爪仰飛伏走知有生之是利唯血氣之
　是使是以鳥窮則攫獸窮則搏欲其柔馴
　於人雜居而不相搏噬不亦難乎然而虎
　狼鵰鶚禽獸之至彊者也既己與人均其
　血氣則其心智與人不殊遠也苟能達其
　情欲時其饑飽媚其順而無犯其所逆未
　有不可以柔馴者且達其喜怒而媚之是
　養之之術爾要其所以能使雄雌在前孳
　尾成羣異類雜居而不相搏噬者則本於
　其心無逆順爾何則達其喜怒未能使之
　忘喜怒也喜怒之復猶陰陽之往來逆而
　犯之固所不可順而喜之亦非其中雖暫
　能順之而喜終必或犯而激其怒也唯喜
　怒不形而於物無逆順則物亦無逆順於
　我矣故鳥獸之視吾猶其儕也夫鳥獸之
　所以驚駭散亂逃竄隱伏唯高林廣澤深
　山幽谷之是趨者以避患害而從其類也
　今而視吾猶其儕則其游吾之園寢吾之
　庭與人同處與人並行亦已樂矣又何暇
　趨山林之幽深慕川谷之險阻耶意無逆
　順在我其不言不爲之妙乃默得於禽獸
　之彊食靡角者化而柔馴可謂妙矣周之
　宣王知惜梁鴦之術而傳之至於爲治則
　方且料民而不知用其術焉弗思甚矣如
　亦以斯道而牧斯民其於在宥天下而致
　恬愉之俗亦易易矣所謂梁鴦者鴦匹鳥
　其性馴耦梁鴦則進而在梁得其所者所
　謂毛丘園者丘園蓋羽毛之族利養之地
　而所樂居也此梁鴦所以能養野禽獸宣
　王所以令毛丘園傳其術也
顔淵問乎仲尼曰吾嘗濟乎觴深之淵矣津
人操舟若神吾問焉曰操舟可學邪曰可能
游者可教也善游者數能若乃夫没人則未
嘗見舟而謖操之者也吾問焉而不告敢問
何謂也仲尼曰𧮒吾與若玩其文也乆矣而
未達其實而固且道歟能游者可教也輕水
也善游者之數能也忘水也若乃夫没人之
未嘗見舟也而謖操之也彼視淵若陵視舟
之覆猶其車却也覆却萬方陳乎前而不得
入其舍惡往而不暇
　解曰水負舟者也學操舟者宜知所本矣
　學津人之操舟而不能學其爲津人雖津
　人之妙止能傳其術而不能使之盡其巧
　也有習於水勇於泅者雖不學操舟而津
　人之妙可侔矣蓋不習於水則顧視水之
　津涯方且惕然震悸惟沈溺之是虞尚何
　舟之能操耶是以輕水者可教忘水者數
　能若夫没人則未嘗見舟而便操之也未
　嘗見舟則非特忘水雖舟亦忘之矣是以
　無往而不暇也涉水猶涉難也御世者猶
　操舟以濟斯民於無難之地也唯有道者
　斯能輕忘世故出没於萬變之中而未嘗
　有所困則其於濟世也有暇矣顔子用捨
　行藏同於聖人故孔子與之玩其文而道
　其實
以瓦摳者巧以鉤摳者憚以黄金摳者惛巧
一也而有所矜則重外也凡重外者拱内
　解曰所要愈重則其心愈矜心矜則智惛
　而巧喪矣夫巧在我物在外既已巧矣以
　有所矜而拙爾曷亦定其内外之分等黃
　金爲瓦甓則無往而不巧所要者亦不能
　捨我矣然此終不可以彊而爲之也唯有
　道者其爲出於自然爾且其始也巧其終
　也拙是以巧而拙如俾其智巧不存則莫
　見其所要之輕重而遇事未必不巧也則
　世俗之所謂巧者不乃爲大拙者乎故大
　巧若拙


沖虚至德眞經解卷之三

















沖虚至德眞經解卷之四念四
　　　　宋杭州州學内舍生(臣)江遹進
　　　黃帝
孔子觀於吕梁懸水三十仞流沫三十里黿
鼉魚鼈之所不能游也見一丈夫游之以爲
有苦而欲死者也使弟子並流而承之數百
步而出被髮行歌而游於棠行(棠行當/作塘下)孔子
從而問之曰吕梁懸水三十仞流沫三十里
黿鼉魚鼈所不能游向吾見子道之以爲有
苦而欲死者使弟子並流將承子子出而被
髮行歌吾以子爲鬼也察子則人也請問蹈
水有道乎曰亡吾無道吾始乎故長乎性成
乎命與齎俱入與汨偕出從水之道而不爲
私焉此吾所以道之也孔子曰何謂始乎故長
乎性成乎命也曰吾生於陵而安於陵故也長
於水而安於水性也不知吾所以然而然命也
　解曰水生之蟲不疾易水性也若人則生
　於陵而安於陵爾吕梁之文人乃能游於
　黿鼉魚鼈之所不能游蓋其性之所偏能
　也唯有其性故能長於水而安於水雖安
　於水矣不至於不知吾所以然而然是未
　能從水之道而不爲私也則亦不若是之
　妙矣故其言終至於命若夫人者猶莊子
　所謂得之以游大川者也
仲尼適楚出於林中見痀瘻者承蜩猶掇之
也仲尼曰子巧乎有道耶曰我有道也五六
月累丸二而不墜則失者錙銖累三而不墜
則失者十一累五而不墜猶掇之也吾處也
若橛株駒吾執臂若槁木之枝天地之大萬
物之多而唯蜩冀之知吾不反不側不以萬
物易蜩之冀何爲而不得孔子顧謂弟子曰
用志不分乃凝於神其痀瘻丈人之謂乎丈
人曰汝逢衣徒也亦何知問是乎脩汝所以
而後載言其上
　解曰學承蜩於累丸者丸之爲物可轉而
　反莫適爲仄能累之而不墜則其處身之
　定執臂之審用志之不分可知矣以是而
　承蜩此所以猶掇之也夫以蜩翼輕迅而
　取之猶掇則進乎道矣豈智巧之列故曰
　我有道也蓋方其處身若橛株駒執臂若
　槁木之枝則内能忘我矣不以萬物易蜩
　之翼則外能忘物矣物我兩忘奚止可用
　以承蜩故孔子謂其用志不分乃凝於神
　也志分則神耗志一則神凝所謂純氣之
　守如是而已痀僂丈人則支離其形而無
　修於外者也孔子方且衣逢腋之衣而飾
　儒行於魯是以丈人者俾孔子修其所用
　於世者而去之而後載斯言於其上也蜩
　之爲物捨畢穢趣高潔其鳴以時不食而
　無求得形襌之道者是所以託之承蜩也
海上之人有好漚鳥者每旦之海上從漚鳥
游漚鳥之至者百住而不止其父曰吾聞漚
鳥皆從汝游汝取來吾玩之明日之海上漚
鳥舞而不下也故曰至言去言至爲無爲齊
智之所知則淺矣
　解曰經曰旣有妄心即驚其神心之與神
　表裏之符也我驚其神則物亦驚我矣海
　上之人從漚鳥游以其心無逆順也旣懷
　取之之心則驚其神矣此漚鳥所以舞而
　不下也且於物無迕則物物皆然矣奚止
　漚鳥而已唯其好在於漚鳥故漚鳥從之
　爾夫漚之於人爲異類也而人心之不言
　不爲者乃爲其所密察則吾之脩身治物
　亦何假於言而後信爲而後知哉齊智之
　所知誠淺矣列子於五漿先饋所以驚也
趙襄子率徒十萬狩於中山藉芿燔林扇赫
百里有一人從石壁中出隨煙燼上下衆謂
鬼物火過徐行而出若無所經涉者襄子怪
而留之徐而察之形色七竅人也氣息音聲
人也問奚道而處石奚道而入火其人曰奚
物而謂石奚物而謂火襄子曰而嚮之所出
者石也而嚮之所涉者火也其人曰不知也
　解曰我之所以爲物累物之所以能爲我
　累者以形隔而不能大同也物之與我非
　本不同其不同者生於知見故知其爲石
　則其堅不可入矣知其爲火則其烈不可
　近矣雖然火之燔也石之堅也亦非泊然
　無知者所能亡也唯其知以無知湛然不
　留秋毫於胸中則骨肉都融合乎大同大
　同而無己故物莫之能硋爾今則人從石
　壁中出隨煙燼上下至於問其處石入火
　之道則不知也非特不知其道也雖石火
　亦亡之是眞不知者矣則石也火也孰得
　而硋之
魏文侯聞之問子夏曰彼何人哉子夏曰以
商所聞夫子之言和者大同於物物無得傷
聞者游金石蹈水火皆可也文侯曰吾子奚
不爲之子夏曰刳心去智商未之能雖然試
語之有暇矣文侯曰夫子奚不爲之子夏曰
夫子能之而能不爲者也文侯大說
　解曰可否相濟謂之和滯於有不可以爲
　和匿於無亦不可謂之和蓋無則無爲而
　非理有則有硋而非道唯不廢有無之用
　而有無俱遣然後能大同於物所謂大同
　者以不同同之也同以不同則不毁石之
　堅不廢火之烈而不能傷閡於我矣是道
　也子夏聞之於夫子者雖子夏之未能刳
　心去智亦有暇於語此矣而況於夫子乎
　夫子之不爲此者非不能也不爲爾夫不
　能者固不爲矣能而不能不爲是爲能之
　所使必不能爲此矣唯能之而能不爲或
　爲之而莫知其所以爲斯無不能爲矣竊
　嘗論之趙人之處石入火以其不知也然
　則草木之無知也曷亦不能不焦溺於水
　火不窒閡於金石也蓋麗於五行者木橈
　水弱金堅火熯土均而布相生相成相尅
　相制烏能逃其化人爲萬物之靈沖和之
　氣所鍾也能天能地能陰能陽其所謂不
　知者非若物之無知也含和守氣融會萬
　物不覺其有異爾則其游金石蹈水火鳥
　乎往而不可哉求之於物固有雲飛之翰
　潜淵之鱗蟲藏於木鼠遊於火皆陰陽之
　所爲也彼其得陰陽之一偏者猶若是則
　聖人大同於陰陽造化在我其無入而不
　自得又奚待爲之而後信哉
有神巫自齊來處於鄭命曰季咸知人死生
存亡禍福壽夭期以歲月旬日如神鄭人見
之皆避而走列子見之而心醉而歸以告壺
丘子曰始吾以夫子之道爲至矣則又有至
焉者矣
　解曰古者民之精爽不貳而神降之者在
　男曰巫謂之神巫則妙於其道矣命曰季
　咸則少而有感者也妙於其道則我之於
　人也能洞鑑少而有感則人之於我也無
　匿情凡域於形體者莫不惑於死生存亡
　禍福壽夭之數而季咸能先事以期之是
　乃昩者之所謂至至者也
壺子曰吾與汝既其文未既其實而固得道
歟衆雌而無雄而又奚卵焉而以道與世抗
必信矣夫故使人得而相汝
　解曰文者事之彰實者道之眞有文而無
　實猶有雌而無雄也安能居物之先而化
　育萬物哉列子以道與世抗故其爲可必
　而其信可期是盡壺子之文而未盡其實
　者則於何逃形哉
嘗試與來以予示之明日列子與之見壺子
出而謂列子曰譆子之先生死矣弗活矣不
可以旬數矣吾見怪焉見濕灰焉列子入涕
泣沾衾以告壺子子曰向吾示之以地文罪
(莊子/作萌)乎不誫不止是殆見吾杜德幾也嘗又
與來明日又與之見壺子出而謂列子曰幸
矣子之先生遇我也有瘳矣灰然有生矣吾
見杜權矣列子入告壺子壺子曰向吾示之
以天壤名實不入而幾發於踵此爲杜權是
殆見吾善者幾也嘗又與來明日又與之見
壺子出而謂列子曰子之先生坐不齋吾無
得而相焉試齋將旦復相之列子入告壺子
壺子曰向吾示之以太冲莫眹是殆見吾衡
氣幾也鯢旋之潘爲淵止水之潘爲淵流水
之潘爲淵濫水之潘爲淵沃水之潘爲淵氿
水之潘爲淵雍水之潘爲淵汧水之潘爲淵
肥水之潘爲淵是爲九淵焉嘗又與來明日
又與之見壺子立未定自失而走壺子曰追
之列子追之而不及反以報壺子曰已滅矣
已失矣吾不及也壺子曰向吾示之以未始
出吾宗吾與之虛而猗移不知其誰何因以
爲茅靡因以爲波流故逃也
　解曰示之者在我見之者在彼有所示則
　必有所見矣示以地文偏於陰也不震以
　動不止而寂則見其德幾杜而不發故以
　爲弗活示以天壤多於陽也名實雖不入
　而猶有我氣幾雖外發而其息則深則見
　其德出而爲善故以爲有生所謂杜權者
　始見其地文莫知其爲杜德幾也及見其
　天壤然後以其杜德幾爲權時之宜爾至
　於示之以太沖莫眹則至和發越莫測其
　涯氣幾常均充塞天地外應萬變而終不
　能撓其淵靜之居水之九淵類是矣故季
　咸於此莫得而見焉所謂九淵者水性無
　人雖曰因地而爲曲直因器而爲方圓或
　旋或止或流或濫或下溜而爲汏或旁出
　而爲氿或雍而復入或汧而流行或出同
　而歸異雖波流九變常淵然自若道至於
　此則入於不死不生矣季咸所知者有生
　之後爾尚安得而相之哉然而太沖莫眹
　猶寓於氣而示以幾也至於示之以未始
　出吾宗則雖人而能天雖泛應萬物而常
　深根寧極此季咸之所以自失而走列子
　追之弗及也夫偽之於眞猶雨雪之見晛
　而消也故曰已滅矣已失矣且未始出吾
　宗則不離於宗而猶有所示者蓋至道雖
　妙未始不示譬如日光無所不照盲者不
　見咎豈在日所謂壺丘子者以空虚爲體
　而居於中高之地居於中高則疑若可接
　矣以虚爲體則未嘗與世抗此其所以莫
　得而相
然後列子自以爲未始學而歸三年不出爲
其妻爨食狶如食人於事無親雕琢復朴塊
然獨以其形立㤋然而封戎(戎宜/作哉)壹以是終
　解曰三年不出絶物也爲其妻爨食狶如
　食人忘我也於事無親則去智與故也雕
　琢復朴塊然獨以其形立則復命反常而
　一眞獨露也㤋然而封哉則萬變雜然而
　其却常塗也一以是終則亘萬世而不易
　也列子進此道矣將示人以復本故云爾
　也
子列子之齊中道而反遇伯昏瞀人伯昏瞀
人曰奚方而反曰吾驚焉惡乎驚吾食於十
漿而五漿先饋伯昏瞀人曰若是則汝何爲
驚已曰夫内誠不解形諜成光以外鎮人心
使人輕乎貴老而𩐎其所患夫漿人特爲食
羹之貨無多餘之贏其爲利也薄其爲權也
輕而猶若是而況萬乗之主身勞於國而智
盡於事彼將任我以事而效我以功吾是以
驚
　解曰人之性猶水也凝之而爲冰釋之而
　爲水凝則其體不易釋則其用不窮至人
　之心涣若冰將釋而復歸其明曾何光耀
　之外鎮哉若夫内矜實智不能自解物有
　結之便辟成光人皆得以密察之有若漿
　人之權輕利薄者亦輕乎貴老而𩐋其所
　患矣𩐋亂也謂所患衆至也齊中央之國
　任事效功之所在也故子列子之齊中道
　驚五漿之饋而反也雖然驚於此者與所
　謂寵辱若驚者異矣
伯昏瞀人曰善哉觀乎汝處己人將保汝矣
無幾何而往則户外之屨滿矣
　解曰以五漿先饋爲驚是善於内觀者也
　處己謂不遺形也此户外之屨所以滿也
伯昏瞀人北面而立敦杖蹙之乎頤立有間
不言而出賔者以告列子列子提屨徒跣而
走暨乎門問曰先生既來曾不廢藥乎
　解曰北面而立辯於物也敦杖蹙之乎頤
　忘我也不言而出忘言辯也列子提履徒
　跣而走則未能默悟不言之教敏於求道
　而忘其足也且徒跣而走則既已異于處
　己矣莊子德充符數稱無趾兀者意幾是
　歟
曰已矣吾固告汝曰人將保汝果保汝矣非
汝能使人保汝而汝不能使人無汝保也而
焉用之感也感豫出異且必有感也揺而本
身又無謂也與汝遊者莫汝告也被所小言
盡人毒也莫覺莫悟何相孰也
　解曰能不失其德而未至乎上德之不德
　知可道之有跡而未造乎常道之無心斯
　不能使人無汝保也且以不能使人之無
　保爲患者與夫使人保汝者有間矣感豫
　者先施之謂也列子固未嘗出異以感物
　也其所以人得而保之者是必有以感之
　而不自知也既已感物也勞汝神摇汝精
　日與户外之屨者相與辯其果有謂乎故
　曰摇而本身又無謂也與汝游者俱淪於
　人道之患故莫知所告其小言之詹詹安
　能爲至言之發藥哉若是者同之乎迷塗
　物與我無成也故曰莫覺莫悟何相孰也
楊朱南之沛老聃西遊於秦邀於郊至梁而
遇老君老君中道仰天而嘆曰始以汝爲可
教今不可教也楊子不答至舍進涫漱巾櫛
脱履户外膝行而前曰向者夫子仰天而嘆
曰始以汝爲可教今不可教弟子欲請夫子
辭行不閒是以不敢今夫子閒矣請問其過
　解曰孔子曰彼非至人不能下人下人不
　精不得其眞進涫漱巾櫛脱履膝行凡以
　欲得其眞而已
老君曰而睢睢而盱盱而誰與居
　解曰存乎人者莫良於眸子眸子不能掩
　其惡蓋離爲目而圍二神之所託也得道
　者之相遇目擊而其意已傳知人者每得
　於眉睫之間故楊朱之睢睢盱盱其視不
　正則老君以爲不可教也故黃帝書曰機
　在目
大白若辱盛德若不足
　解曰明白四達是謂大白每下愈況是謂
　若辱沖而不盈故盛德若不足若此者其
　視顚顚與人相遇目若不相見者奚有於
　睢盱哉
楊朱蹴然變容曰敬聞命矣其往也舍者迎
將家公執席妻執巾櫛舍者避席煬者避竈
其反也舍者與之爭席矣
　解曰避席非止於不爭而已爭席非止於
　不避而已聞命而反則昔之避者更且爭
　夫秦梁之地不遠也今之舍者猶昔之舍
　者也亦非有二楊朱也其相遇遽若是之
　異者乃知至道密庸變形易慮人常由之
　而莫之知也蓋南之沛則趨於物之所會
　其反也則復於命之所本或避或爭在於
　往反之間爾
楊朱過宋東之於逆旅逆旅人有妾二人其
一人美其一人惡惡者貴而美者賤楊子問
其故逆旅小子對曰其美者自美吾不知其
美也其惡者自惡吾不知其惡也楊子曰弟
子記之行賢而去自賢之行安往而不愛哉
　解曰貴其美而賤其惡者情之私惡者貴
　而美者賤道之公或美或惡生於妄見貴
　之賤之亦非眞理所惡於逆旅之妾者非
　謂其美也以恃其美故賤之所貴於逆旅
　之人者不以能賤其美也以不知其美故
　取之如俾逆旅之妾亦不恃其美而無自
　賢之行則無往而不愛矣老君曰天下皆
　知美之爲美斯惡矣非惡美也惡知其美
　爾
天下有常勝之道有不常勝之道常勝之道
曰柔常不勝之道曰彊二者亦知而人未之
知故上古之言彊先不己若者柔先出於己
者先不己若者至於若己則殆矣先出於己
者亡所殆矣以此勝一身若徒以此任天下
若徒謂不勝而自勝不任而自任也粥子曰
欲剛必以柔守之欲彊必以弱保之積於柔
必剛積於弱必彊觀其所積以知禍福之鄉
彊勝不若己至於若己者剛柔勝出於己者
其力不可量老聃曰兵彊則滅木彊則折柔
弱者生之徒堅彊者死之徒
　解曰柔弱者道之本守道之本自勝而已
　故無一不勝以此勝一身以此任天下有
　安而無危有福而無禍雖未嘗先人而人
　莫之能先是乃善攝生者與天地同乆之
　道也易曰巽以行權莊子曰於魚得計義
　協於此故老君粥子其書每致意焉其稱
　上古之言則以此道自古以固存也
狀不必童而智童智不必童而狀童聖人取
童智而遺童狀衆人近童狀而疏童智狀與
我童者近而愛之狀與我異者疏而畏之有
七尺之骸手足之異戴髮含齒倚而趨者謂
之人而人未必無獸心雖有獸心以狀而見
親矣傅翼戴角分牙布爪仰飛伏走謂之禽
獸而禽獸未必無人心雖有人心以狀而見
疏矣庖犧氏女蝸氏神農氏夏后氏蛇身人
面牛首虎鼻此有非人之狀而有大聖之德
夏桀殷紂魯桓楚穆狀貌七竅皆同於人而
有禽獸之心而衆人守一狀以求至智未可
幾也
　解曰所謂有非人之狀者其形貌之近似
　若蠭目豺聲虎頭燕頷載之近史爲可考
　者斯言脗合乎造化之妙特人惑於淺智
　不悟童智之奥爾列子務明至道故横口
　而言唯誠理之是取而不顧衆意之所驚
　也
黃帝與炎帝戰於阪泉之野帥熊羆狼豹貙
虎爲前驅鵰鶡鷹鳶爲旗幟此以力使禽獸
者也堯使夔典樂擊石拊石百獸率舞簫韶
九成鳳凰來儀此以聲致禽獸者也然則禽
獸之心奚爲異人形音與人異而不知接之
之道焉聖人無所不知無所不通故得引而
使之焉
　解曰觀簫韶九成鳳凰來儀則以力使禽
　獸不誣之理也
禽獸之智有自然與人童者其齊欲攝生亦
不假智於人也牝牡相偶母子相親避平依
險違寒就温居則有羣行則有列小者居内
壯者居外飲則相携食則鳴群太古之時則
與人同處與人並行帝王之時始驚駭散亂
矣逮於末世隱伏逃竄以避患害今東方介
氏之國其國人數數解六畜之語者蓋偏智
之所得太古神聖之人備知萬物情態悉解
異類音聲會而聚之訓而受之同於人民故
先會鬼神魑魅次達八方人民末聚禽獸蟲
蛾言血氣之類心智不殊遠也神聖知其如
此故其所教訓者無所遺逸焉
　解曰皇歩帝驟有虞氏之宫湯武之室以
　言世每降而道每隘也在太古之時則禽
　獸與人同處與人並行而不疑世降而每
　隘乃始驚駭散亂逃竄隱伏矣夫異類而
　與人同處並行雖曰太古之時則然亦太
　古神聖之人有以會聚而訓受之也且古
　今之時則異矣而神聖何殊於古今後之
　神聖之人亦有矣不聞聚禽獸蟲蛾而訓
　受之者何哉蓋世已降矣異類旣已驚駭
　散亂隱伏而不可復聚矣雖有神聖之君
　亦能使鳥獸魚鼈咸若而已故必達乎聖
　人之時而後可以語聖人之道
宋有狙公者愛狙養之成羣能解狙之意狙
亦得公之意損其家口充狙之欲俄而匱焉
將限其食恐衆狙之不馴於己也先誑之曰
與若芧朝三而暮四足乎衆狙皆起而怒俄
而曰與若芧朝四而暮三足乎衆狙皆伏而
喜物之以能鄙相籠皆猶此也聖人以智籠
羣愚亦猶狙公之以智籠衆狙也名實不虧
使其喜怒哉
　解曰喜怒之用皆不中也喜之復也必怒
　怒之復也常喜狙公賦芧名實不虧將欲
　限其食使之伏而喜必且誑之而使之起
　而怒故終得其喜也如亦遽而與之以朝
　四而暮三非特不得其喜必亦起而怒矣
　且衆狙之喜怒非有偽也三四之數無增
　損於七也計衆狙之心寧飲於朝而餒於
　暮也則朝暮之多寡喜怒安得不爲用哉
　嘗謂自太易旣判一變而爲七天三地四
　之數一奇一耦方生方成萬物不能逃其
　數也不明其數則役於數不惑於數則能
　用其數非唯衆狙之喜怒爲然也霸者驩
　娛之治所以羞稱於聖人之門者爲其以
　能鄙相籠也非唯霸者之治爲然也雖聖
　人之應帝王未免於以天下爲籠也特其
　用數有徼妙故其治效有淺深爾推而極
　之雖天地之造化一晝一夜一覺一夢一
　寒一暑一死一生亦無以易大衍七七虚
　一之數矣故謂衆狙之喜怒爲惑則物物
　皆惑也謂人之喜怒爲是則衆狙之喜怒
　安得獨爲非乎人見衆狙之籠於狙公則
　笑之至於已嘗處於籠而不知笑是亦惑
　矣故以人而笑衆狙亦猶孟子所謂以五
　十歩笑百歩也且狙之爲物善伐其巧恃
　其便其心難於調御者也乃惑於三四反
　覆之數而不悟而況於餘物乎是或列子
　特取狙公賦芧之意也雖然狙公以損其
　家之口而至於匱故不得已而限狙之食
　爾由是知聖人以智籠羣愚亦以世降而
　不足於道故不得已歟
紀渻子爲周宣王養鬭鷄十日而問鷄可鬭
已乎曰未也方虚驕而恃氣十日又問曰未
也猶應影嚮十日又問曰未也猶疾視而盛
氣十日又問曰幾矣鷄雖有鳴者己無變矣
望之似木鷄矣其德全矣異鷄無敢應者反
走爾
　解曰鷄木畜也木與木相摩則然故鷄爲
　善鬭之畜虚驕則有傲物之態恃氣則有
　凌物之志雖未嘗見鷄而求敵無所不至
　若是則能無懼而已矣豈能必勝哉故問
　其可鬬則曰未也猶應影嚮則能不恃其
　氣顧影之所嚮則應之爾猶疾視而盛氣
　則弗逐於影之妄見嚮而應之也有敵之
　者至則致其雄毅以待之而已然而疾視
　則其神不寧盛氣則其心不平雖弗與之
　鬬而心動於内神沮於外但忍而不發爾
　故曰未也及其幾矣之後鷄雖嗚而無變
　望之似木鷄其德全矣蓋内忘其氣外忘
　其形他鷄雖竦立而鳴而我不聞其聲矣
　與槁木何以異哉則不爭之德莫盛於此
　故曰全也天下之鷄皆莫之能敵但反走
　而悅服矣若太上之降胡俗孔子之服門
　人也心爲絳官於禽爲朱雀聖人善養於
　内使之足而不貪飽而不爭故天下莫能
　與之爭衆人但養於外使朱雀常饑翺翔
　八表惟利是求不貪則不足以滿其懷不
　爭則不足以充其欲至於死而後止悲夫
惠盎見宋康王康王蹀足謦欬疾言曰寡人
之所說者勇有力也不悅爲仁義者也客將
何以教寡人惠盎對曰臣有道於此使人雖
有勇刺之不入雖有力擊之弗中大王獨無
意耶宋王曰善此寡人之所欲聞也惠盎曰
夫刺之不入擊之不中此猶辱也臣有道於
此使人雖有勇弗敢刺雖有力弗敢擊夫弗
敢非無其志也臣有道於此使人本無其志
也夫無其志也未有愛利之心者臣有道於
此使天下丈夫女子莫不驩然皆欲愛利之
此其賢於勇有力也四累之上也大王獨無
意邪宋王曰此寡人之所欲得也惠盎對曰
孔墨是以孔丘墨翟無地而爲君無官而爲
長天下丈夫女子莫不延頸舉踵而願安利
之今大王萬乗之主也誠有其志則四境之
内皆得其利矣其賢於孔墨也遠矣宋王無
以應惠盎趍而出宋王謂左右曰辯矣客之
以說服寡人也
　解曰宋康王說於勇力方惠盎之見也康
　王蝶足謦欬疾言惡其以仁義之說投於
　我也其意疑若不可迕矣而惠盎因以勇
　力投其好屢進其說而終歸於孔墨宋王
　將以其言爲然則既拂其所好矣將以其
　言爲不然則未見其背於理也是以惠盎
　既出則謂左右言其辯爾嘗試論之在可
　言之域初無定是非也成者爲首不成者
　爲尾爾有若儀秦習縱横之言而遊於戰
　國俾六國之君皆知其爲辯終不能屈其
　說信其言而用之安中國者各十餘年則
　辯者之是非果如何耶雖列子之書亦未
　免於辯也其言此者亦遣其著書陳言之
　一端爾
　　　黄帝解
莊子以帝王之功爲聖人之餘事謂之爲餘
事者不曰帝王之功爲不足爲也亦云聖人
之道博大宏深帝王之功皆其糠粃土苴之
所爲爾蓋聖人之所以爲聖人者以其有帝
王之功也天下之所以仰望於聖人者以其
有帝王之治也故莊子亦曰莫神於天莫富
於地莫大於帝王夫天之神地之富必形於
天瑞之生化則聖人之寂然不動感而遂通
天下之故以應帝王者安可以已哉此黃帝
之篇所由而作也昔者神農氏没黃帝堯舜
氏作道出而爲德矣皇降而爲帝矣而黄帝
爲帝之始雖有應世之務未至乎堯之放勳
也雖有濟世之德未至乎舜之明德也然而
既已通天下之故則思爲之端起而吉凶之
變生矣故其始也喜天下之戴己繼乃憂天
下之不治五情惑於内肌色瘁於外自非齋
戒以神明其德安能當天下之至變爲天下
之至難而不蹈於凶咎悔吝之域哉唯黄帝
能齋心服形而不離於至道是以雖遊於榮
辱利害之塗而辱與害之所不能及天下之
治幾若華胥氏之國也有若姑射神人之所
爲即黄帝之治效也有若列子之御風而行
即黃帝之至道也至人之守純氣聖人之藏
於天商丘開之與物無迕梁鴦之心無逆順
凡皆其鼓舞萬物之所本也津人之操舟吕
梁之蹈水痀瘻之承蜩趙人之處石入火凡
皆其感通天下之功也以此感通天下則天
下孰足以累之以此鼓舞萬物則萬物孰足
以撓之黄帝之所以爲帝其道如此故列子
之論道數稱黄帝書以爲宗原缺
終於應帝王者亦此意也且列子既著黃帝
之篇至於稱陽朱之言則以謂五帝之事若
覺若夢渾賢愚而歸於消滅其言堯舜亦謂
其與桀跖同腐蓋自道觀之則黃帝之治初
不離道由帝王之功以觀則大道之體已隱
矣其功名之跡幾何而不與時俱運而同歸
於盡耶其稱楊朱之言豈非去黄帝之功名
而存其大道歟



沖虚至德眞經解卷之四
沖虛至德眞經解卷之五念五
　　　　宋杭州州學内舍生(臣)江遹進
　　　穆王上
周穆王時西極之國有化人來入水火貫金
石反山川移城邑乗虚不墜觸實不硋千變
萬化不可窮極既已變物之形又且易人之
慮穆王敬之若神事之若君推露寢以居之
引三牲以進之選女樂以娛之化人以爲王
之宫室卑陋而不可處王之厨饌腥螻而不
可饗王之嬪御膻惡而不可親穆王乃爲之
改築土木之功赭堊之色無遺巧焉五府爲
虛而臺始成其高千仞臨終南之上號曰中
天之臺簡鄭衛之處子娥媌靡曼者施芳澤
正娥眉設笄珥衣阿錫曳齊紈粉白黛黑珮
玉環雜芷若以滿之奏烝雲六瑩九韶晨露
以樂之月月獻玉衣旦旦薦玉食化人猶不
舍然不得已而臨之居亡幾何謁王同遊王
執化人之祛騰而上者中天廼止暨及化人
之宫化人之宫構以金銀絡以珠玉出雲雨
之上而不知下之所據望之若雲屯焉耳目
所觀聽鼻口所納嘗皆非人間之有王實以
爲清都紫微釣天廣樂帝之所居王俯而視
之其宫榭若累塊積蘇焉王自以居數十年
不思其國也
　解曰方外之與方内其不相及亦遠矣穆
　王方之内者也化人方之外者也西方主
　金金爲從革故化人之來必自西極也物
　本非有身原太虚化人造物之主也六合
　所不能拘五行所不能役故可以撮乾坤
　于黍米之中促劫運于須臾之内綽綽然
　猶有餘地至于入水火貫金石反山川移
　城邑變物之形易人之慮皆平常閑事爾
　穆王在耄荒之中見物皆有知身不虚故
　驚天駭地而敬之若神事之若君惟露寢
　引三牲選女樂庶幾其歡心焉而不知化
　人之所樂者眞樂無樂爾反以爲卑陋腥
　膻困𢣌中顙而不肯一顧焉王又改築中
　天之臺於終南之上其高千仞選鄭衛之
　處子以滿之奏烝雲六瑩九韶晨露以樂
　之獻玉衣進玉食而不知化人者居無居
　味無味色無色聲無聲又豈悅夫人間之
　所悅者乎化人見王有慇懃恭敬之心似
　可教者然未可頓超最上乗道試漸引之
　入於下乗之道使攬其祛而同遊上中天
　之半及化人之宫搆以金銀絡以珠玉出
　雲霄之外上無所攀下無所據若雲屯于
　碧霄而不墜焉耳目之所觀聽鼻口之所
　納嘗皆非世間之所有自以爲清都紫微
　鈞天廣樂上帝之宫闕乃復從上俯而視
　之却見人間昔日舊宫但累土積薪爾與
　蜂房蟻穴何以異哉乃捨卑穢趍高潔不
　願復還於故都髣髴數十年矣嗚呼穆王
　亦丹臺之舊侣也謫降人間塵俗之氣尚
　未深染故能安棲聖境此雖下乗之所居
　豈胎生肉人所能到哉縱使能到亦魂警
　魄喪而必求反歸也
化人復謁王同遊所及之處仰不見日月俯
不見河海光影所照王目眩不能得視音響
所來王耳亂不能得聽百骸六臟悸而不凝
意迷精喪請化人求還化人移之王若磒虚
焉既寤所坐猶嚮者之處侍御猶嚮者之人
視其前則酒未清肴未昲王問所從來左右
曰王默存耳由此穆王自失者三月而復更
問化人化人曰吾與王神游也形奚動哉且
曩之所居奚異王之宫曩之所游奚異王之
圃王閒常疑蹔亡變化之極徐疾之間可盡
模哉王大悅不恤國事不樂臣妾肆意遠游
命駕八駿之乗右服□騮而左緑耳右驂赤
驥而左白滅主車則造父爲御𧮼𠜦爲右次
車之乗右服渠黃而左踰輪左驂盜驪而右
山子柏夭主車參百爲御奔戎爲右馳驅千
里至于巨蒐氏之國巨蒐氏乃獻白鵠之血
以飲王具牛馬之湩以洗王之足及二乗之
人已飮而行遂宿于崑崙之阿赤水之陽别
日升于崑崙之丘以觀黄帝之宫而封之以
詒後世遂賔于西王母觴于瑶池之上西王
母爲王謡王和之其辭哀焉廼觀曰之所入
一日行萬里王乃歎曰於乎予一人不盈于
德而諧於樂後世其追數吾過乎穆王幾神
人哉能窮當身之樂猶百年乃徂世以爲登
假焉
　解曰化人之道千變萬化不出於一唯其
　至一是以眞能證其道者一超而入無有
　漸次以夫學者其才未可告以聖人之至
　道也故假示中天之化使之睹人間之無
　有審世累之可厭而不思其國矣乃始示
　以至道之眞境也仰不見日月則高不足
　以擬之俯不見河海則深不足以命之光
　影所照目亂而不能得視則天光内發可
　視以神而不可視以目音響所來耳亂而
　不能得聽則天籟自嗚可聽以氣而不可
　聽以耳由此而視化人之宫亦猶中天之
　視其國矣穆王不足以進此故解心釋神
　意迷精喪請化人求還也夫化人復謁王
　同遊所及之處則初不離於中天而見聞
　之異廼至此者蓋妙道所在不離當處頓
　超羣有非特不異於化人之宫爾其所居
　其所游初不異於王之宫王之圃也由是
　知狂聖之所以異域者名轉而實不轉人
　迷而道不迷亦若神游而形不動也嘗謂
　化人之來於西極也豈從顯奇出異務駭
　於俗哉蓋將俾斯民同之乎妙道而後已
　如穆王能先覺其道則黃帝華胥之治可
　幾矣奚止一身之娛哉方穆王虚五府以
　爲化人之奉化人猶不舍然化人豈眞有
　心於聲色臭味之樂哉蓋欲其即此而悟
　世味之無樂也此而不悟於是化人與之
　爲神游顯示幻化欲其睹化工之隨起隨
　滅而悟神理之自然也彼方假示變化穆
　王乃實以爲清都紫微鈞天廣樂而樂之
　抑又非矣至於化人復謁王同游則示以
　道之眞境也穆王至此非特不能進請於
　化人而求還矣何則妙道之行超於形體
　豈未得於道未證其理者所能居其域哉
　化人知其終不悟矣故於其求還也亦不
　制止之焉雖然化人移之王若隕虚是亦
　所以覺之也而穆王終以不悟故及其旣
　寤則自失者三月也然而由此而復更問
　化人化人語以神遊之理乃始悟變化之
　理而大悅也於是不恤國事而遺物不樂
　臣妾而離人肆意而不守其心遠遊而不
　局於近命駕八駿之乗馳驅無所不至矣
　夫造父三百之倫不世出八駿之乗非常
　有一日而行萬里則其超虚送日之步風
　雲不足以擬其駃矣馳驅千里至于臣蒐
　氏之國者蒐擇也方且馳驅而擇所徂向
　也白鵠潔白高飛之物牛馬任重致遠之
　畜獻白鵠之血以飲王將易其慮而使之
　趨高也具牛馬之湩以洗王之足則滌其
　形而使之致遠也崑崙西極之山也謂之
　崑崙則擬夫道之高明渾淪也赤水之陽
　水之北也陰而含陽元妙之象也其始也
　至于巨蒐氏之國則過之而不守宿于崑
　崙之阿赤水之陽則猶託宿而不乆處也
　别日升于崑崙之丘則進於道矣莊子以
　支離叔觀於㝠伯之丘崑崙之墟爲黃帝
　之所休謂黃帝由崑崙之丘南望還歸而
　遺其玄珠則崑崙之象道可知矣夫穆王
　能升于崑崙之丘則其肆意所遊亦遠矣
　然其行不能無假於輿馬非若化人之神
　游也故雖一日行萬里猶可期以數雖入
　於西極終亦不過乎崑崙不遊乎太虚而
　不能至化人所從來之國也黃帝至聖之
　人也雖封于其宫而不見其人西王母仙
　聖之種也雖不容於不主而賔之抑與之
　觴于瑶池之上而徒歌以倡之宜能心醉
　其道而得其樂矣而穆王之和其辭哀焉
　是止能窮當身之人樂而不得夫天樂者
　也廼觀日之所入者日道喻也莊子以十
　日並出萬物皆照爲德之盛則日之入於
　西極其聖人斂道而歸於大本大宗之象
　歟觀日之所入則觀之而已不能造其道
　也故終則嘆其不盈于德而諧于樂也周
　書稱其百年耄荒是所謂後世追數其過
　也然而能窮當身之樂而得壽之大齋是
　乃世俗之所謂登假於道者故考以竹書
　蠹簡求諸石室不絶金繩山經爾雅及乎
　大傳咸紀其說焉嘗謂黃帝之夢神行也
　穆王之化亦神遊也夢化均矣而異其治
　效者黃帝之夢本於齋心服形穆王之化
　殆變易於化人爾又黃帝之寤得之自然
　穆王乃不得已謂於化人而求還爾此黃
　帝所以既寤則怡然自得而致華胥之治
　而穆王既寤則自失者三月止於窮當身
　之樂而已
老成子學幻於尹文先生三年不告老成子
請其過而求退尹文先生揖而進之於室屛
左右而與之言
　解曰欲學幻者是欲以幻還學於幻也三
　年之久其幻化之極可盡模哉三年不告
　其術是以不告告之也老成子莫能洞視
　不說之理方且請過而求退故尹文先生
　不得已而與之言揖而進之於室其道奥
　也屏左右而與之言則衆不見獨非所與
　知也所謂老成子則晚聞大道而能有成
　者也故其學幻於尹文先生則始也請其
　過而求退終能傳其術也所謂尹文先生
　則内得於道示斯文以尹衆者也故老成
　子學其術焉
曰昔老聃之徂西也顧而告予曰有生之氣
有形之狀盡幻也造化之所始陰陽之所變
者謂之生謂之死窮數達變因形移者謂之
化謂之幻造物者其巧妙其功深固難窮難
終因形者其巧顯其功淺故隨起隨滅知幻
化之不異生死也始可與學幻矣吾與汝亦
幻也奚須學哉
　解曰生死幻化槩而論之如形之影如水
　之漚如薤之露如電之光皆幻而已即其
　巧妙功深而難窮難終者謂之生死即其
　巧顯功淺而隨起隨滅者謂之幻化謂之
　者因其用而彊名之也故徼妙雖殊其巧
　均也淺深雖異其功等也則幻化奚異於
　生死哉唯知幻化之不異生死則死生不
　足以爲大幻化不可以言淺死生不能變
　幻化自我出矣故學幻者必本於知幻也
　雖然知不離覺說有覺者不離幻境就無
　覺者亦不離幻是故由知學幻以幻幻物
　雖能幻物我猶在幻既有學幻之知斯墮
　爲幻之境矣唯眞能以性覺者諸幻盡滅
　初無有心奚須學哉然則尹文先生之不
　告老成子是眞能幻者矣
老成子歸用尹文先生之言深思三月遂能
存亡自在幡校四時冬起雷夏造冰飛者走
走者飛終身不著其術固世莫傳焉
　解曰麗於形體無動非幻造化雖妙亦不
　離幻造化幻物常因人爲人爲之幻亦依
　天理造化之幻不離陰陽人之幻化不離
　數變制於陰陽則雖眞亦幻窮其數變則
　即幻而覺覺在於我幻豈屬彼苟得此道
　矣不特能幻物而不幻於物爾遂能幡校
　四時更造雷冰變易飛走奪造化之幻矣
　且所謂幻者果何自而然哉要其所本依
　於妙心是生其體猶如空華從空而有幻
　體雖顯幻理則妙顯斯有幻妙故能幻唯
　顯故可得而言唯妙故必深思三月而後
　得其道爾且古之學幻者非曰幻可以駭
　俗也故學之蓋將即幻而覺其道爾故語
　其能幻則飛走可易雷冰可造及既得其
　道則終身不著其術固世莫傳焉噫幻化
　之妙若此故尹文先生亦不自任其道姑
　道老君徂西而告之之言爾
子列子曰善爲化者其道密庸其功同人五
帝之德三王之功未必盡智勇之力或由化
而成孰測之哉
　解曰天地之所以爲天地者幻化萬物也
　聖人之所以爲聖人者覺幻化之道也天
　地之幻物陰陽迭運寒暑審度使萬物莫
　不由其道而得其宜不以幡校四時爲功
　也如天地亦以冬起雷夏造冰爲幻則物
　無遺類矣則善爲化者亦奚以顯奇出異
　務駭人之觀聽爲哉是以聖人之化雖曰
　密庸不可俄而測其功則亦同於人而已
　此老成子之能幻所以終身不著也孔子
　能之而不爲亦此道也五帝三王皆古聖
　人也或遜或爭因時適變雖示智勇之功
　而默運不言之妙人能睹其功而莫測其
　化之之由未足以語帝王之治也
覺有八徴夢有六候奚謂八徴一曰故二曰
爲三曰得四曰喪五曰哀六曰樂七曰生八
曰死此者八徵形所接也奚謂六候一曰正
夢二曰蘁夢三曰思夢四曰寤夢五曰喜夢
六曰懼夢此六者神所交也
　解曰覺之證夢之候雖神形所遇不一其
　理要其所本唯其心之自造爾
不識感變之所起者事至則惑其所由然識
感變之所起者事至則知其所由然知其所
由然則無所怛
　解曰感變之所起不出於覺之證夢之候
　理之常爾識其所由然且能無所恒而況
　於知道乎知道者雖死生曾無變乎己其
　視夢覺亦末矣
一體之盈虛消息皆通於天地應於物類故
陰氣壯則夢涉大水而恐懼陽氣壯則夢涉
大火而燔焫陰陽俱壯則夢生殺甚飽則夢
與甚饑則夢取是以以浮虛爲疾者則夢揚
以沉實爲疾者則夢溺藉帶而寢則夢蛇飛
鳥御髮則夢飛將陰夢火將疾夢食飮酒者
憂歌舞者哭
　解曰夢者神之所遇也至神之道陰陽莫
　測莫之能測則莫之能制矣人之爲神因
　精而集寓於形體因於陰陽因於彼則必
　役於彼矣此一體之盈虚消息神遇爲夢
　所以通於天地應於物類而無所逃也故
　夢涉大水夢涉大火氣實制之也飽而夢
　與饑而夢取欲則使之也或夢揚或夢溺
　則疾癘得以蠹吾之神也或夢蛇或夢飛
　則物類得以感吾之神也將陰夢火將疾
　夢食則夢想之顚倒有如此者飲酒者憂
　歌舞者哭則憂喜之更生有如此者夫以
　一身之微百年之生晝夜居半一不能守
　其純氣則與時盈虚陰陽萬物晝夜爲吾
　之寇形勞而不休神耗而不巳終身役役
　與物俱化矣可不悟哉嘗究夢覺之理夜
　旦之常爾夢之所見雖曰神遇實爲形役
　形之役我非形能役我則自役由我役形
　形反役我我受其役反不能制方其爲夢
　不知是夢因覺知夢俄而復夢猶以爲覺
　夜旦遷流而不停終身覺夢而不悟雖水
　火取與等相初無有實而憂懼喜樂之態
　眞有於心然而覺能知夢夢不知覺則覺
　固眞於夢覺之所爲止存於思慮之中夢
　之先知乃見於思慮之外則夢實靈於覺
　旦旦之覺其云爲常有倫昔昔之夢其聞
　見常不續夢覺須臾之說爾其差殊之變
　乃至於此又況生死爲去來之大變苟非
　其人欲無輪溺於造化得乎哉雖然苟能
　早悟於夢覺則死生之去來亦不足道矣


沖虚至德眞經解卷之五










沖慮至德眞經解卷之六
　　　穆王下
子列子曰神遇爲夢形接爲事故晝想夜夢
神形所遇故神凝者想夢自消信覺不語信
夢不達物化之往來者也古之眞人其覺自
忘其寢不夢幾虚語哉
　解曰晝之想夜之夢夢也魂交覺也形開
　晝夜迭運物化往來猶如空華隨起隨滅
　故信覺者不可以語道信夢者不可以爲
　達雖然神形所遇雖合於物究其所生咸
　其自造故夫想夢之顚倒與夫想夢之自
　爲非有佗也亦在天神之凝不凝而已所
　謂眞人者不離於精而其神凝者也不知
　悅生不知惡死其出不訢其入不拒不以
　心捐道不以人助天翛然而往翛然而來
　不逐於物化之往來而於夢覺都無所信
　者也故能其覺自忘而其寢不夢也
西極之南隅有國焉不知境界之所接名古
莽之國陰陽之氣所不交故寒暑亡辯日月
之光所不照故晝夜亡辯其民不食不衣而
多眠五旬一覺以夢中所爲者實覺之所見
者妄四海之齊謂中央之國跨河南北越岱
東西萬有餘里其陰陽之審度故一寒一暑
昏明之分察故一晝一夜其民有智有愚萬
物滋殖才藝多方有君臣相臨禮法相持其
所云爲不可稱計一覺一寐以爲覺之所爲
者實夢之所見者妄東極之北隅有國曰阜
落之國其土氣常燠日月餘光之照其土不
生嘉苗其民食草根木實不知火食性剛悍
彊弱相藉貴勝而不尚義多馳步少休息常
覺而不眠
　解曰西極之南隅坤兊之方也萬物由坤
　之致役而趨悅息之兊故其國以夢之所
　爲者爲實謂之古莽之國則其道廣莫自
　古以固存也是亦西南之類也東極之北
　隅艮震之方也萬物由艮之徑路而達乎
　震之大塗方將趨於相見之離故俗常覺
　而不眠謂之阜落之國則以物生阜而爲
　聚落也是亦東北之類也中央之國陰陽
　審度故一晝一夜一寒一暑以覺爲實以
　夢爲妄凡皆不能逃陰陽之變爾
周之尹氏大治産其下趣役者侵晨昏而弗
息有老役夫筋力竭矣而使之彌勤晝則呻
呼而即事夜則昏憊而熟寐精神荒散昔昔
夢爲國君居人民之上總一國之事游燕宫
觀恣意所欲其樂無比覺則復役人有慰喻
其懃者役夫曰人生百年晝夜各分吾晝爲
僕虜苦則苦矣夜爲人君其樂無比何所怨
哉尹氏心營世事慮鍾家業心形俱疲夜亦
昏憊而寐背昔夢爲人僕趨走作役無不爲
也數駡杖撻無不至也眠中啽囈呻呼徹旦
息焉尹氏病之以訪其友友曰若位足榮身
資財有餘勝人遠矣夜夢爲僕苦逸之復數
之常也若欲覺夢兼之豈可得耶尹氏聞其
友言寬其役夫之程減己思慮之事疾並少
間
　解曰晝夜各分形神迭用晝勞於神者其
　形則佚故夜則神佚而形勞畫勞其形者
　其神則佚故夜則神勞而形佚此陰陽消
　長物極則反之道也尹氏與其僕所以有
　苦佚之復而不得兼於覺夢也昩者不察
　夫盈虚之理信覺爲實以夢爲妄知趨於
　晝之利害而不暇知夢之苦佚殊不悟使
　夢而無知則可矣夢而有知則哀樂欲惡
　不殊於覺又安可以爲妄哉尹氏知以是
　爲疾而訪其友是或神者先受之也至於
　能寬其役夫之程减己思慮之事疾並少
　間則其理誠可信矣如俾其誠之不已於
　己思慮損之又損則至神可凝想夢自消
　奚止其疾少間而已哉
鄭人有薪於野者遇駭鹿御而擊之斃之恐
人見之也遽而藏諸隍中覆之以蕉不勝其
喜俄而遺其所藏之處遂以爲夢焉順塗而
詠其事傍人有聞者用其言而取之既歸告
其室人曰向薪者夢得鹿而不知其處吾今
得之彼直眞夢者矣室人曰若將是夢見薪
者之得鹿耶詎有薪者耶今眞得鹿是若之
夢眞耶夫曰吾據得鹿何用知彼夢我夢耶
薪者之歸不厭失鹿其夜眞夢藏之之處又
夢得之之主爽旦按所夢而尋得之遂訟而
爭之歸之士師士師曰若初眞得鹿妄謂之
夢眞夢得鹿妄謂之實彼眞取若鹿而與若
爭鹿室人又謂夢仞人鹿無人得鹿今據有
此鹿請二分之以聞鄭君鄭君曰嘻士師將
復夢分人鹿乎訪之國相國相曰夢與不夢
臣所不能辯也欲辯覺夢唯黄帝孔丘今亡
黄帝孔丘孰辯之哉且恂士師之言可也
　解曰人之常情信覺爲實以其形之所接
　也謂夢爲妄以其魂之所交也今焉覺之
　所爲而忘之不幾於夢乎夢之所遇而有
　實不幾於覺乎蓋覺之所爲每出於有心
　故易以忘神之所遇或出於無心故夢則
　靈要其夢覺初無二致㝠之則俱眞辯之
　則俱妄如仞夢爲實方其夢時奚不知其
　爲夢以覺爲實則旣已覺矣奚爲復有夫
　夢斯人之生適居中央之國故其於夢覺
　别之如此如以夢覺之理語諸古莽阜落
　之民則其是非特未可定也鄭之薪者其
　初以實爲夢終則以夢爲實取鹿者用其
　言而以爲夢取其鹿而爭其鹿夢覺雜揉
　眞偽交馳是非相虀此所以必有訟也士
　師聽其訟而折之者也將以取鹿者爲是
　則鹿本薪者之有謂薪者爲是則尋而得
　之蓋出於夢是非樊然莫知其辯據鹿而
　二分之安可以爲聽訟之善乎此鄭君聞
　之所以歎而訪之國相也然而覺夢之理
　平分晝夜信覺不語信夢不達唯黃帝孔
　子能辯其然爾非黃帝孔子則是非安可
　以遽而折之哉然則士師之二分其鹿雖
　爲之不得已要其至則二分之者其於覺
　夢都無所信而無所不信者也雖未至於
　想夢自消可謂能任之矣且恂士師之言
　不亦可乎士師法之所在也凡有形有名
　而以法爲分者是非紛然莫適爲可皆爲
　之於且然而已不得已而可乎可不亦可
　乎
宋陽里華子中年病忘朝取而夕忘夕與而
朝忘在塗則忘行在室則忘坐今不識先後
不識今闔室毒之竭史而卜之弗占謁巫而
禱之弗禁謁醫而攻之弗已魯有儒生自媒
能治之華子之妻子以居產之半請其方儒
生曰此固非卦兆之所占非祈請之所禱非
藥石之所攻吾試化其心變其慮庶幾其瘳
乎於是試露之而求衣饑之而求食幽之而
求明儒生欣然告其子曰疾可已也然吾之
方密傳世不以告人試屏左右獨與居室七
日從之莫知其所施爲也而積年之疾一朝
都除
　解曰理涉於情偽則卦兆可占爲見於利
　害則祈請可禱疾得於嗜欲則藥石可攻
　迷忘之疾蕩蕩然不覺天地之有無又何
　占相祈禱藥石之所能已乎露之而求衣
　未能忘寒暑也饑之而求食未能忘形體
　也幽之而求明未能忘好惡也由是知華
　子之忘特以疾而有所蔽爾非眞能忘世
　態者故儒生欣然知其疾之可已也如眞
　忘者雖造化亦末如之何矣豈儒生淺術
　之所能已哉儒以詩禮發塜最爲害道之
　大原者其所以使斯民離實學偽亦有以
　密移而罔覺之使人由之而不知也故自
　以謂其方密傳世必屏左右而獨與居也
　與之居七日則渾沌死而視聽食息均於
　人矣故積年之疾一朝都除
華子既悟廼大怒黜妻罰子操戈逐儒生宋
人執而問其故華子曰曩吾忘也蕩蕩然不
覺天地之有無今頓識既往數十年來存亡
得失哀樂好惡擾擾萬緒起矣吾恐將來之
存亡得失哀樂好惡之亂吾心如此也須臾
之忘可復得乎子貢聞而怪之以告孔子孔
子曰此非汝所及乎顧謂顔回記之
　解曰眞之難遇而偽之易以亂人也乆矣
　所樂在於眞則萬物不足以易其好雖妻
　子之愛爲可割矣所物不足以擬其尊雖
　儒生之道不足守矣故華子既悟則黜妻
　罰子操戈逐儒生也華子知忘之爲可樂
　則宜於世累能忘之而弗念矣猶恐外物
　之亂其心而不復得須臾之忘又況於初
　不知忘之爲可樂而日趨於是非之塗若
　華氏方且以華子之忘爲闔室之毒儒生
　方且欣其疾之可已則其心之淆亂何如
　耶所謂宋陽里華子者陽則以生育長養
　爲事華則得陽而蕃鮮是皆趨於擾擾之
　塗者也中年病忘則落其華而反本焉及
　其既悟則復趨於膠擾之塗矣反常者兊
　之悅澤生出者震之决躁故華子旣悟廼
　大怒也子貢居言語之科方且以賢於方
　人見斥於孔子若顔子則能忘仁義忘禮
　樂屢進而至於坐忘矣故孔子顧謂顔回
　記之
秦人逢氏有子少而惠及壯而有迷罔之疾
聞歌以爲哭視白以爲黑饗香以爲朽嘗甘
以爲苦行非以爲是意之所之天地四方水
火寒暑無不倒錯者焉楊氏告其父曰魯之
君子多術藝將能已乎汝奚不訪焉其父之
魯過陳遇老聃因告其子之證老聃曰汝庸
如汝子之迷乎今天下之人皆惑於是非昏
於利害同疾者多固莫有覺者且一身之迷
不足傾一家一家之迷不足傾一鄉一鄉之
迷不足傾一國一國之迷不足傾天下天下
盡迷孰傾之哉向使天下之人其心盡如汝
子汝則反迷矣哀樂聲色臭味是非孰能
正之
　解曰歌哭白黑香臭甘苦至於天地四方
　水火寒署紛紛之名同一妙本初無二致
　由彼妄情有於愛惡物物分辯種種假名
　尋名求實執着不易莫有覺者即其一端
　而論之以白爲白是從衆也以白爲黑是
　從我也從我則衆疑從衆則我惑彼我異
　言白黑殊名名言雖殊體性不動是以名
　言之異衆寡相傾寡不敵衆以迷導迷淪
　胥以溺而不反矣安可遽以衆人之同疾
　爲是一人之獨覺者爲非耶楊氏以爲我
　之道傾天下方且與儒墨相爲是非白黑
　故爲逢氏病之而俾之訪於魯之多術者
　逢氏則逢物而偶之者也故少而惠長而
　以迷罔爲疾
且吾之此言未必非迷而况魯之君子迷之
郵者焉能解人之迷哉榮汝之糧不若遄而
歸也
　解曰天下本無正是大道不涉言詮但聖
　人垂世立教者不免於云云耳又恐學者
　以衆人之言爲非而以聖人之言爲是遂
　認而不捨守而不忘諺所謂黄金雖貴入
　眼成瞖故老子曰吾之此言未必非迷況
　魯之君子立仁義忠信之教垂詩書禮樂
　之文迷中之最迷者又安能解人之迷哉
　榮汝之糧不如遄歸蓋使之返照求之於
　内耳
燕人生於燕長於楚及老而還本國過晋國
同行者誑之指城曰此燕國之城其人愀然
變容指社曰此若里之社乃喟然而嘆指舍
曰此若先人之廬乃涓然而泣指壠曰此若
先人之冢其人哭不自禁同行者啞然大笑
曰予昔紿若此晋國耳其人大慙及至燕眞
見燕國之城社眞見先人之廬冢悲心更微
　解曰傳教者有眞偽受道者有先後先入
　者爲主後入者爲客今之學者先遇一師
　傳以偽法遂認而守之謂其無以復加矣
　數年之後忽遇眞師傳以眞理反執而不
　信至于終身不悟良可悲哉故禦寇設此
　燕人過晋之喻斯人也生于燕而長于楚
　旣老而歸過於晋國同行者誑之曰此燕
　之城也其人愀然變容指社曰此若里之
　社也乃喟然而歎指舍曰此若先人之廬
　也乃涓然而泣指壠曰此若先人之墳墓
　也乃哭不自禁同行者啞然而大笑曰此
　晋國也向吾紿若其人大慙及至燕國眞
　見先人之廬冢悲心遂消沉而不能更發
　矣蓋境之感人初見則動情也深再見則
　視猶平常且父母之邦本以樂生也今愈
　近而愈蹙終至於涕泣而止爾何生之樂
　哉又其所謂燕者初非燕國實晋城爾彼
　以偽紿眞此以眞信妄自紿之者以觀眞
　足資其獻笑爾由是知人之所謂内外親
　踈喜怒哀樂未有不猶燕人之紿也從而
　親踈憂樂之亦未有不見笑於造物者猶
　燕之人也如亦悟其不眞則亦必思其當
　悲憂之時何至而能爾也然而親疏不在
　物而在我眞偽不在境而在心心眞則雖
　偽亦眞心惑則雖眞亦偽向俾晋人終不
　自言其紿則燕人之情終亦不易矣及知
　其爲紿雖眞見先人之廬冢悲心更微矣
　何則人之心未始不眞一誘於人偽欲復
　於眞不可得矣是以燕之人眞情一散漫
　不可復其後彼雖以誠而來我亦審其無
　妄矣欲强之悲終亦弗能矣可不慎哉嘗
　原老列之教大抵期鎮斯民以無名之樸
　使之不蕩於偽而已不以治斯民於既澆
　漓之後爲教也故道經終言無名之樸亦
　將不欲以靜天下將自正而穆王之篇終
　之以此也
　　　穆王解
由皇而下至於王功雖曰道之屢降要帝王
之應世咸本於道皆聖人之所爲也特其因
時適變居帝者之世不得不爲帝功至王者
之時不得不爲王業爾治至於王功而末矣
雖賢人可乆之德亦庶幾及之矣故禹湯文
武同爲王功啓之賢亦足以承禹之道成王
之中才亦能特守文武之業也至於穆王道
不足以傳化人之妙不盈于德而諧於樂周
道自是而衰矣於帝言其盛於王言其衰始
終之理也且五帝之德三王之功其道密庸
或由幻化直若一夢爾故此篇劇言覺夢之
理有若古莽之國以夢中所爲爲實者有若
阜落之民常覺而不眠者役思慮於晝則昔
昔夢爲人僕勞形體於晝則昔昔夢爲人君
至於爭鹿之訟則覺夢又不可得而辯矣聖
人應世之跡如斯而已誠能審覺夢之道則
知病迷者非本迷病忘者非本忘是非美惡
同之於道道化德業同於一致其塵垢粃糠
足以陶鑄堯舜而有餘而況於王功乎嘗原
天下之治始於三皇方是時也以道在宥天
下民結繩而用之卧則居居起則于于可謂
至治矣然既己出道而爲治矣則時運而往
必降而爲帝者之德帝者之治若黄帝堯舜
垂衣裳而天下治亦已盛矣然德已顯矣必
至於湯武之王人皆知王者之功見於夏禹
之時殊不知其闓端乃自於三皇之前而其
末存乎千歲之後也故譬道之每降猶水之
離源其流無已去本日遠必不可復反矣莊
子謂有虞氏爲招仁義以撓天下謂聖人爲
不忍一世之傷而謷萬世之患蓋謂此也雖
然有聖人者能以道御時不隨世降雖成周
之王可使民之攸塈不殊於至德之世此則
子列子之垂訓有望於萬世旦暮之遇也


沖虚至德眞經解卷之六












沖虚至德眞經解卷之七念六
　　　　宋杭州州學内舍生(臣)江遹進
　　　仲尼
仲尼閒居子貢入侍而有憂色子貢不敢問
　解曰退朝曰閒閒居則方退食自公故其
　憂有在於治天下遺來世有以見聖人雖
　閒居乃心罔不在王室其忠有如此者問
　也者心之所欲爲而未達者仲尼之憂雖
　顔子所未喻況子貢之弗如哉故不敢問
出告顏回顔回援琴而歌孔子聞之果召回
入
　解曰回之援琴而歌欲夫子之聞之也果
　召回入有以見聖人之教不倦
問曰若奚獨樂回曰夫子奚獨憂孔子曰先
言爾志曰吾昔聞之夫子曰樂天知命故不
憂回所以樂也孔子愀然有閒曰有是言哉
汝之意失矣此吾昔日之言爾請以今言爲
正也汝徒知樂天知命之無憂未知樂天知
命有憂之大也
　解曰顔子之樂在道孔子之憂以人由衆
　人以觀唯顔子爲獨樂由顔子以觀唯孔
　子爲獨憂天之所與樂之而不辭謂之樂
　天命之所制順之而不逆謂之知命能樂
　天而不能知命能知命而不能樂天皆不
　足以爲不憂雖樂天知命則窮亦樂通下
　樂所樂非窮通是所以不憂也顏子得是
　道矣故居於人不堪之憂而能不改其樂
　也雖然孔子行年六十而六十化始時所
　是卒而非之以樂天知命爲不憂始之所
　是也以樂天知命爲憂之大今之所言也
　顔子之於孔子得其行而未得其所以行
　所以援琴而歌而不能與聖人同憂也且
　皆聖人之言也豈眞有迕而不合哉因時
　適變姑請以今言爲正爾至於眞樂眞知
　則今昔之言又鳥知辯
今告若其實修一身任窮達知去來之非我
亡變亂於心慮爾之所謂樂天知命之無憂
也曩吾修詩書正禮樂將以治天下遺來世
非但修一身治魯國而已而魯之君臣日失
其序仁義益衰情性益薄此道不行一國與
當年其如天下與來世矣吾始知詩書禮樂
無救於治亂而未知所以革之之方此樂天
知命者之所憂雖然吾得之矣夫樂而知者
非古人之謂所樂知也無樂無知是眞樂眞
知故無所不樂無所不知無所不憂無所不
爲詩書禮樂何棄之有革之何爲
　解曰聖也者德之極而道之至也謂之聖
　人則心凝形釋都無所愛惜都無所畏忌
　當有何憂哉雖仁者猶能不憂而況於孔
　子集聖人之大成者其果有憂乎如未免
　於有憂則不可以言聖矣謂聖人爲有憂
　是不知聖人者也今而自以爲憂之大而
　形於色者蓋聖人者萬物之所係一化之
　所待而自任以天下之重者也以樂天知
　命修一身任窮達知去來之非我止變亂
　於心慮我則不憂矣安能使斯民皆無憂
　乎彼民未盡無憂則聖人安能獨無憂乎
　非特憂在於當年其憂又有及於來世方
　來之世爲無窮斯民之憂爲無盡聖人之
　憂亦與之爲無盡則其爲憂也不亦大乎
　又況修詩書正禮樂將以求治而其道不
　行以詩書禮樂爲無救於治亂思欲革之
　而未知其方安得而無憂乎何則六經先
　王之陳跡也豈其所以跡哉夫跡履之所
　出而跡豈履哉雖然跡雖不可守而履亦
　不可廢也故詩書禮樂棄之則無以爲治
　即之則不能爲治今而以樂天知命爲不
　憂是併與其履而棄之矣又何以爲治哉
　是以謂之樂天未免於有所樂也謂之知
　命未免於有所知也有所樂則必有所憂
　有所知則必有所遺唯得所謂眞樂眞知
　則無樂無知矣無樂無知則無所不樂無
　所不知無所不憂無所不爲憂樂兩忘爲
　無爲俱遣詩書禮樂亦不必棄而革而天
　下可治來世可遺也此易所謂鼓萬物而
　不與聖人同憂也孔子所以删詩定書繫
　易作經諄諄於垂訓者蓋以此也
顏回北面拜乎曰回亦得之矣出告子貢子
貢茫然自失歸家淫思七日不寢不食以至
骨立顔回重往喻之乃反丘門絃歌誦書終
日不輟
　解曰顔子嘗請行於孔子而將之衛矣孔
　子以爲若殆往而刑爾是或未得所謂樂
　天知命有憂之大而然歟至於謂其用之
　則行捨之則藏同於孔子其以有得於此
　而然爾至於子貢雖曰智足以知聖人於
　聖人之天道則不得而聞也故至此則茫
　然自失雖然深思歷時而不變至於不寢
　不食而骨立則都忘我體融會於理可告
　以聖人之道矣故一得顔子之喻則釋然
　反夫子之門終其身焉絃歌則得其樂誦
　書則亦知詩書之不必棄也
陳大夫聘魯私見叔孫氏叔孫氏曰吾國有
聖人曰非孔丘耶曰是也何以知其聖乎叔
孫氏曰吾嘗聞之顏回曰孔丘能廢心而用
形陳大夫曰吾國亦有聖人子弗知乎曰聖
人孰謂曰老聃之弟子有亢倉子者得聃之
道能以耳視而目聽魯侯聞之大驚使上卿
厚禮而致之亢倉子應聘而至魯侯卑辭請
問之亢倉子曰傳之者妄我能視聽不用耳
目不能易耳目之用魯侯曰此增異矣其道
奈何寡人終願聞之
　解曰人之見聞不離形體雖聖人亦無以
　異於人也特聖人所以爲見聞寄於形體
　以發其明不盡循於形體也唯其不循形
　體故能廢心唯其寄於形體故猶用形廢
　心即亢倉子之視聽不用耳目用形即亢
　倉子之不能易耳目之用以亢倉子之爲
　聖不殊於孔子之聖則知孔子之道無異
　於老君之道也
亢倉子曰我體合於心心合於氣氣合於神
神合於無
　解曰太初有無無有無名而神運乎其中
　矣太初兆而爲氣之始氣委和而有生有
　生斯有心造化之均付於人者如此所以
　有狂聖之異者以其所合不同也聖人則
　每陟愈上而合於無合於無則無往而不
　合矣衆人則每降愈下而合於物合於物
　則無適而不礙矣體合於心則忘其形體
　心合於氣則忘其思慮氣合於神則渾然
　一氣聖而不可知矣然而神雖妙猶未離
　有至於神合於無則同於太虚於大不終
　於小不遺萬物莫能逃其鑑矣
其有介然之有唯然之音雖遠在八荒之外
近在眉睫之内來千我者我必知之乃不知
是我七孔四支之所覺心腹六藏之所知其
自知而已矣魯侯大悅佗日以告仲尼仲尼
笑而不答
　解曰八荒之外至遠也山河布列萬物紛
　錯視聽之所不周眉睫之内至近也腑藏
　居中竅穴居外知見不能自見神合於無
　則形體融虚物象銷殞渾然大虚雖麽蟲
　之微可視猶嵩山之阿況於介然之有乎
　雖麽蟲之聲可聽猶雷霆之響況於唯然
　之音乎老君曰其出彌遠其知彌少義協
　於此雖然聖人不務多知也來千我者則
　知之爾唯其不務外知是以莫覺莫知其
　知自然無所不知也如其所知得之於覺
　則不離於體得之於知則不出乎思又焉
　能無不畢知哉亢倉子之言盡之矣莫逆
　於心而不可以容聲矣是以魯侯以告仲
　尼仲尼笑而不答
商太宰見孔子曰丘聖者歟孔子曰聖則丘
何敢然則丘博學多識者也商太宰曰三王
聖者歟孔子曰三王善任智勇者聖則丘不
知曰五帝聖者歟孔子曰五帝善任仁義者
聖則丘弗知曰三皇聖者歟孔子曰三皇善
任因時者聖則丘弗知商太宰大駭
　解曰道一而已皇降而帝堯以是而傳之
　舜舜以是而傳之禹湯文武皆古聖人也
　然而羲皇之簡朴堯舜之遜湯武之爭孔
　子之素王皆其不得已因時而應世所以
　爲聖者隱矣故孔子於商太宰之問在己
　則曰不敢於人則曰不知雖然善任因時
　則道顯善任仁義則德著善任智勇則業
　富博學多識則窮理盡性皆聖人之事也
　特不敢知而已且皇降而帝帝降而王商
　太宰則王者之佐爾彼其於帝王之治方
　且祖述憲章之不暇遽而告以弗知爲帝
　爲皇之聖彼又烏能無驚乎哉
曰然則孰者爲聖孔子動容有間曰西方之
人有聖者焉
　解曰所謂聖人者即皇之道帝之德王之
　業孔子之集大成也孔子語商太宰者亦
　皆聖人之事也其所以不居其聖者蓋所
　以聖則與於神而不可知矣聖人作而兆
　於變化則爲萬物之所睹而所以爲聖者
　隱矣可知其治而不知其道矣商太宰乃
　欲外聖人而求聖惑亦甚矣孔子動容將
　正容以悟之也動容有間而不悟是終不
　能知言之謂也於是乃告之曰西方之人
　有聖者焉所謂西方之人者亦以聖人之
　不離於神天之本宗而未兆於變化者爲
　言爾蓋西爲復命反性之方也且天道自
　西而之北至北而後爲復命之至列子語
　聖人之道每託言於西方者方祛衰周文
　勝之弊欲斯民去華而就實故言主於西
　亦以此言化人之所從來老聃之所徂往
　也如至於北之辯則又將爲震之出矣此
　其言之㫖歟
不治而不亂不言而自信不化而自行蕩蕩
乎民無能名焉丘疑其爲聖弗知眞爲聖歟
眞不聖歟
　解曰天下本無事彼民有常然不忍一世
　之傷而治之斯謷萬世之患而莫之救矣
　是故應帝王者以道觀言命物之化所不
　免也然而有言則必有疑之者矣有化則
　亦有拂之者矣名存於治亂則其去聖逾
　遠矣唯蕩蕩乎民無能名者爲足以擬聖
　也老君曰道常無名無始曰道不當名聖
　人者道之至也可名則非道矣由伏犧而
　至孔子其應世之跡不幾於賣名聲於天
　下者乎宜孔子不知其聖也然而以無能
　名爲聖旣可名以無名亦既有矣安得爲
　無能名蓋終不可得而名者道之眞名之
　以無能名而託其無者聖人之不得已故
　孔子雖曰西方之人有聖者焉終亦云弗
　知其眞爲聖而眞不聖也雖然所謂無能
　名者非以虚無無爲離於稱謂爲無也故
　曰雖爲而無爲之之累若可名而無可名
　之實爾故孔子嘗以蕩蕩乎民無能名稱
　堯矣不廢其巍巍之成功也觀孔子之語
　商太宰者始也不知其聖終亦疑其爲聖
　不知其跡於其始莫知其妙於其終聖而
　不可知於是乎在
商太宰默然心計曰孔丘欺我哉
　解曰有方而後可欺商太宰於孔子之言
　辯不足以屈其理誠不足以信其道故心
　計之以爲我欺也
子夏問孔子曰顏回之爲人奚若子曰回之
仁賢於丘也曰子貢之爲人奚若子曰賜之
辯賢於丘也曰子路之爲人奚若子曰由之
勇賢於丘也曰子張之爲人奚若子曰師之
莊賢於丘也子夏避席而問曰然則四子者
何爲事夫子曰居吾語汝夫回能仁而不能
反賜能辯而不能訥由能勇而不能怯師能
莊而不能同兼四子之有以易吾吾弗許也
此其所以事吾而不貳也
　解曰諸子之德譬猶陰陽聖人之道譬猶
　沖氣沖氣微於陰陽陰陽資於沖氣語四
　子之有皆賢於夫子兼四子之有則不許
　其易夫子然則其賢也乃其所以爲偏其
　不及也乃其所以爲妙此四子所以事夫
　子而不貳也
子列子既師壺丘子林友伯氏瞀人乃居南
郭從之處者日數而不及
　解曰列子既進二子之道乗風而歸則所
　以處已者至矣盡矣列子不忍以夫子之
　道獨善其身也於是乃居南郭也南明方
　郭邑中也旣已出而趨物之會則不能使
　人無保汝而户外之履滿矣
雖然子列子亦微焉朝朝相與辯無不聞而
與南郭子連墻二十年不相謁請相遇於道
目若不相見者門之徒役以爲子列子與南
郭子有敵不疑
　解曰謂之南郭子則體道之妙居塵而不
　染者是所以與子列子爲連墻也二子之
　道圓通妙合常相與以不來而來不見而
　見又奚以相謁請爲哉非特不相謁請也
　雖相遇於道目若不相見者夫學道者至
　於目擊而道存亦已至矣然待於目擊猶
　未離見唯相遇而目若不相見則離於知
　見無相無作彼我都忘列子之道盡於是
　矣故曰子列子亦微焉微以言不離於道
　心之小而妙也然則朝朝相與辯無不聞
　豈好辯哉以夫從之處者故不得已爾門
　之徒役方且見列子於言辯之間故以其
　不相謁請爲有敵而不疑也
有自楚來者問子列子曰先生與南郭子奚
敵子列子曰南郭子貌充心虛耳無聞目無
見口無言心無知形無惕往將奚爲
　解曰貌充者修身而形不衰也心虚者忘
　心而物不留也耳無聞者自聞而已目無
　見者自見而已口無言出言不言也心無
　知眞知無知也形無惕都無所畏忌也若
　是者師資兼忘其往也將奚爲哉
雖然試與汝偕往閲弟子四十人同行
　解曰列子旣已言南郭子之妙矣恐其徒
　役之重惑於至道故與之偕往閲而實之
　以見也弟子四十人同行猶所謂與人偕
　來之衆也
見南郭子果若欺魄焉而不可與接顧視子
列子形神不相偶而不可與羣
　解曰神生形形成神形神偶合人之所以
　有生也形神不相偶所謂有人之形無人
　之情也是欺魄之類也欺魄土偶人也若
　是者遺物離人而立於獨故不可與接不
　可與羣
南郭子俄而指子列子之弟子末行者與言
衎衎然若專直而在雄者子列子之徒駭之
反舍咸有疑色
　解曰夫乾其靜也專其動也直衎衎言其
　和也衎衎然若專直而在雄者則言若體
　乾之道尸萬物之化而納之大和者俄而
　指弟子之末行者與言則遇感而應非有
　心也其道大故駭之信不足有不信故反
　舍咸有疑色與退而省其私亦足以發者
　異矣
子列子曰得意者無言進知者亦無言用無
言爲言亦言無知爲知亦知無言與不言無
知與不知亦言亦知亦無所不言亦無所不
知亦無所言亦無所知如斯而已汝奚妄駭
哉
　解曰書不盡言言不盡意故得意者無言
　知者不言言者不知故進知者亦無言然
　而以無言無知爲當是絶物也以不言不
　知爲是則未能忘我也以有言有知爲是
　則其所得亦淺矣言乎言終日言而未嘗
　言不言乎不言終日不言而未嘗不言無
　所不言無所不知亦無所言亦無所知二
　子之相遇如斯而已是乃道之常非有異
　也又奚以妄駭爲哉列子凡言如斯而已
　與老君所謂吾何以知天下之然哉以此
　同意學者由斯足以悟至道矣外此而二
　則非眞矣由是知列子之訓亦昭昭矣
子列子學也三年之後心不敢念是非口不
敢言利害始得老商一眄而已五年之後心
更念是非口更言利害老商始一解顔而笑
七年之後從心之所念更無是非從口之所
言更無利害夫子始一引吾並席而坐九年
之後横心之所念橫口之所言亦不知我之
是非利害歟亦不知彼之是非利害歟外内
進矣而後眼如耳耳如鼻鼻如口口無不同
心凝形釋骨肉都融不覺形之所倚足之所
履心之所念言之所藏如斯而已則理無所
隱矣
　解曰狂聖異域究觀差殊止存毫忽心欲
　凝也而放之形欲釋也而結之心馳而不
　反形隔而不通心爲形之所使形爲心之
　所役雖一身之中眼不知耳耳不知鼻鼻
　不知口肝瞻有楚越之異而況於萬物之
　理乎不覺形之所倚足之所履以其形釋
　也不知心之所念言之所藏以其心凝也
　如是則耳目鼻口互相發明骨肉都融而
　合於神之至無來干我者我心知之理無
　所隱者以此列子嘗以是言其御風而行
　矣復以此言理無所隱者御風在我燭理
　在物其用雖不同苟得乎此則無適而不
　可矣且語道而至於視聽不用耳目骨肉
　都融可謂妙矣疑非學之能至也要其所
　以然乃出於心不敢念是非口不敢言利
　害歷階以進而至於九年之大妙然則學
　者安可以至道爲若登天之不可及而不
　勉哉
初子列子好游
　解曰游之爲道不在内不在外不居乎兩
　間行於萬物之上而逍遥乎天地之間道
　之全盡者也故禦寇好游而壺子以游爲
　至也
壺丘子曰禦寇好游游何所好列子曰游之
樂所玩無故人之游也觀其所見我之游也
觀其所變游乎游乎未有能辯其游者壺丘
子曰禦寇之游固與人同歟而曰固與人異
歟凡所見亦恒見其變玩彼物之無故不知
我亦無故務外游不知務内觀外游者求備
於物内觀者取足於身取足於身游之至也
求備於物游之不至也於是列子終身不出
自以爲不知游
　解曰觀其所見則於彼物象昏明通塞山
　川人物見其體之不一也觀其所變則即
　彼物象觀大觀小觀有觀無知其化之不
　停也然空不成見見不離物有見皆變變
　不離見觀見觀變均囿於物奚有同異且
　見與所見等爲虚假皆轉於物展轉物變
　而求其備離道愈遠故外游而求備於物
　不若内觀而取足於身也所謂内觀者亦
　非外於物而求見也即我一身之物任彼
　物化之遷物自轉物我不逐物即彼逐變
　之體不易圓明之性於一性中該全萬化
　不假周視則其爲游不亦至乎昩者不知
　取足於身以觀物之變爲愈於觀其所見
　而止矣列子欲明至游之妙故自處於觀
　物之變假壺子之言以祛其蔽終身不出
　自以爲不知游也
壺丘子曰游其至乎至游者不知所適至觀
者不知所眂物物皆游矣物物皆觀矣是我
之所謂游是我之所謂觀也故曰游其至矣
乎游其至矣乎
　解曰孟子曰萬物皆備於我反身而誠樂
　莫大焉此内觀取足於身之謂也能内觀
　矣不離性地而徧含海寓安知其所適不
　離秋毫而洞觀萬化安知其所視是物物
　皆游也物物皆觀也夫以一人之内觀本
　原乃能俾天下萬物皆游而皆觀不至矣
　乎其所以重言游其至矣乎者妙之中有
　妙言不足以盡其至也與易之乾言其唯
　聖人乎類矣莊子之書其篇首之以逍遥
　游者豈不以其至乎

沖虚至德眞經解卷之七











沖虛至德眞經解卷之八念七
　　　　宋杭州州學内舍生臣江遹進
　　　仲尼
龍叔謂文摯曰子之術微矣吾有疾子能已
乎文摯曰唯命所聽
　解曰龍之爲物降升自如不見制畜能變
　者也謂之龍叔則未若莊子所謂老龍爲
　能盡變也龍叔以聖智爲疾或由此乎
然先言子所病之證龍叔曰吾鄉譽不以爲
榮國毁不以爲辱得而不喜失而弗憂視生
如死視富如貧視人如豕視吾如人處吾之
家如逆旅之舍觀吾之鄉如戎蠻之國凡此
衆疾爵賞不能勸刑罰不能威盛衰利害不
能易哀樂不能移固不可事國君交親友御
妻子制僕隸此奚疾哉奚方能已之乎
　解曰道也者無不通也既已得聖智之道
　矣眞以治身緒餘以爲國家土苴以治天
　下無不可者而龍叔之道榮辱憂喜不足
　以累其心生死貧富不足以易其慮内忘
　我外忘物不威勸於刑賞不變易於利害
　不推移於哀樂其道至矣盡矣不可以有
　加矣今以其道不可以事國君交親友御
　妻子制僕隸是蓋以聖人之不離本宗與
　夫兆於變化離而爲兩之過也夫内觀本
　宗外兆變化一出一入非異非同嘗試以
　道之大本大宗之在我者推而行之於天
　下國家與物委蛇而同其波雖將迎成毁
　無所不攖而終不失吾太寧之道而萬物
　亦無不得其治矣而龍叔乃欲守其治身
　之眞而勿攖思求萬物之治安見其可哉
　是所以謂聖智爲疾也
文摯乃命龍叔背明而立文摯自後向明而
望之
　解曰命之背明而立使之内觀也自後嚮
　明而望之察其不能無心於應物也
旣而曰嘻吾見子之心矣方寸之地虚矣幾
聖人也子心六孔流通一孔不達今以聖智
爲疾者或由此乎非吾淺術所能己也
　解曰人之生六根與我而爲七皆其心之
　所自爲也龍叔之道等夷萬物可謂六孔
　流通矣猶持其治身之眞而未能推以有應
　也豈非一孔之不達哉嘗謂心之與形一身
　之表裏也常相與爲矛楯七竅俱鑿則渾沌
　死七竅流通則聖智盡矣體道者以有身爲
　大患不以此乎所謂文摯則持其文以應物
　聖人兆變化者也故龍叔必求術於文摯
無所由而常生者道也由生而生故雖終而
不亡常也由生而亡不幸也有所由而常死
者亦道也由死而死故雖未終而自亡者亦
常由死而生幸也故無用而生謂之道用道
得終謂之常有所用而死者亦謂之道用道
而得死者亦謂之常
　解曰既生則廢而任之不貪於生是爲無
　所由而常生將死則究其所之以放於盡
　是爲有所由而常死謂之常生常死則雖
　有死生實未嘗死未嘗生而入於不死不
　生矣此其所以爲道由生而生此達生之
　情者故死而不亡由死而死此貪生失理
　者故雖生猶死此理之常也由生而亡顔
　之夭是矣由死而生跖之壽是矣此則幸
　不幸者也或死而謂之神者以其得道也
　或死而謂之鬼以由其常也或死而謂之
　物則由死而生雖生猶死爾
季梁之死楊宋望其門而歌隨梧之死楊朱
撫其尸而哭隸人之生隸人之死衆人且歌
衆人且哭
　解曰季梁則不居物之長其道上足以承
　下足以庇超越波流而濟斯民於無難之
　地者則其於生死之道進之矣故楊朱於
　其死也則望其門而歌所謂隨梧者梧之
　爲木櫜鄂皆五而子不絶其所自生若能
　受中以立命者隨梧則隨於物化實不能
　受中立命而淪與物忘者也故其死也楊
　朱則撫其尸而哭隸人知悅生惡死莫知
　其所以生死也故歌其所宜哭哭其所宜
　歌者皆是也且歌且哭自有道者歡之等
　爲可哀爾噫人之生也物物分辯唯一嚬
　笑之微其中節與否莫不從而是非之至
　於死生之大變且歌且哭而莫覺莫悟可
　不爲之大哀耶
目將眇者先睹秋毫耳將聾者先聞納飛口
將爽者先辯淄澠鼻將窒者先覺焦杇體將
僵者先亟犇佚心將迷者先識是非故物不
至者則不反
　解曰陰陽相照相蓋相治四時相代相生
　相殺隨序之相理橋運之相使窮則反終
　則始自然之理也故明極則眇聰極則聾
　味極則爽臭極則窒健極則僵識極則迷
　是以收視反聽絶味除馨黜健去識則精
　神爲之不衰雖千萬歲可以深根固蒂也
鄭之圃澤多賢東里多才圃澤之役有伯豐
子者行過東里遇鄧析鄧析顧其徒而笑曰
爲若舞彼來者奚若其徒曰所願知也鄧析
謂伯豐子曰汝知養養之義乎受人養而不
能自養者大豕之類也養物而物爲我用者
人之力也使汝之徒食而飽衣而息執政之
功也長幼羣聚所爲牢籍庖厨之物奚異犬
豕之類乎伯豐子弗應伯豐子之徒者越次
而進曰大夫不聞齊魯之多機乎有善治土
木者有善治金革者有善治聲樂者有善治
書數者有善治軍旅者有善治宗廟者羣才
備也而無能相位者無能相使者而位之者
無知使之者無能而知之與能皆爲之使焉
執政者廼吾之所使子奚矜焉鄧析無以應
目其徒而退
　解曰賢者嗇精神才者衒名器然則賢之
　與才其相去也遠矣伯豐之賢鄧析之才
　相遇于塗鄧析衒名器而舞伯豐伯豐嗇
　精神而距鄧析其從者未能忘言故越次
　而應之曰大夫不聞齊魯多機巧之士乎
　善土木善金革善音樂善書數善軍旅善
　宗廟皆小技而受役者也位之者無知使
　之者無能無知無能者帝王也知之與能
　之者人臣也帝王者無爲之道也人臣者
　有爲之職也以有爲之職事無爲之道能
　方者不能圓能白者不能黑能高者不能
　下能玄者不能黃以無爲之道統有爲之
　職則方圓白黑高下玄黃無適而不能物
　各以其質而得形而此無形物各以其聲
　而得名而此無名然則鄧析謂養人而物
　爲我用者爲執政之功不知執政者乃爲
　人之使而不能使人者也才奚足恃才奚
　足矜焉故其聞伯豐子從者之言雖辯無
　所開其喙矣目其徒而退爾
公儀伯以力聞諸侯堂谿公言之於周宣王
王備禮以聘之公儀伯至觀形懦夫也宣王
心惑而疑曰女之力何如公儀伯曰臣之力
能折春螽之股堪秋蟬之翼王作色曰吾之
力者能裂犀兕之革曳九牛之尾猶憾其弱
女折春螽之股堪秋蟬之翼而力聞天下何
也公儀伯長息退席曰善哉王之問也臣敢
以實對臣之師有商丘子者力無敵於天下
而六親不知以未嘗用其力故也
　解曰公儀伯則閑於在公之儀所謂善爲
　士者不武是謂用人之力也堂者高平之
　基肯構之所臨人所尊仰之地也堂谿公
　則其德如堂能守雌而爲天下谿者也此
　所以能知公儀伯之不用其力周宣王中
　興之主也將任人以事而效人以功故其
　所取有在於孔武有力之士也商丘子則
　體性抱神而示中庸之常德者此所以其
　爲力雖六親不知而爲公儀伯之師也且
　折春螽之股堪秋蟬之翼則其力不足恃
　故不用其力而求用人之力此其力所以
　不可量裂犀象之革曳九牛之尾則力足
　以有敵故必負其力則力不加增而勝已
　者至矣然則不亦懦者勇而力者弱歟
臣以死事之乃告臣曰人欲見其所不見視
人所不窺欲得其所不得修人所不爲故學
視者先見輿薪學聽者先聞撞鐘夫有易於
内者無難於外於外無難故名不出其一家
今臣之名聞於諸侯是臣違師之教顯臣之
能者也然則臣之名不以負其力者也以能
用其力者也不猶愈於負其力者乎
　解曰以死事之則肢體墮而聰明黜可謂
　有其質矣故乃告之所謂見其所不見得
　其所不得者非以窈㝠而難見而獨見之
　也難能而不可爲而獨得之也見不離於
　衆人之視衆莫之窺爾爲不出於衆人之
　能衆莫之爲爾故視莫難於秋毫而易於
　輿薪聽莫難於蚋飛而易於撞鐘竭目力
　於秋毫則見不出於秋毫窮耳力於蚋飛
　則聞不過於蚋飛借明於衆則目力不用
　而見有餘明借聽於人則耳力不竭而聽
　有餘聰衆人見物不見道故常攻其所難
　賢人見道不見物故每爲其所易有易於
　内斯無難於外矣無所難則無非易矣夫
　孰得而名之故名不出其一道由是能用
　其力者雖力旋天地而世莫睹其健威服
　海内而人不名以武也古人有言善力舉
　秋毫善聽聞雷霆此之謂也且折春螽之
　股堪秋蟬之翼雖曰以弱爲彊亦既有所
　折有所堪其跡可得而睹其爲可得而名
　矣故公儀伯猶以此爲顯其能而違師之
　教也
中山公子牟者魏國之賢公子也好與賢人
遊不恤國事而悅趙人公孫龍樂正子輿之
徒笑之公子牟曰子何笑牟之悅公孫龍也
子輿曰公孫龍之爲人也行無師學無友佞
給而不中漫衍而無家好怪而妄言欲惑人
之心屈人之口與韓檀等肄之公子牟變容
曰何子狀公孫龍之過歟請聞其實子輿曰
吾笑龍之詒孔穿言善射者能令後鏃中前
括發發相及矢矢相屬前矢造準而無絶落
後矢之括猶銜弦視之若一焉孔穿駭之龍
曰此未其妙者逄蒙之弟子曰鴻超怒其妻
而怖之引爲號之弓綦衛之箭射其目矢來
注眸子而眶不睫矢墜地而塵不揚是豈智
者之言與公子牟曰智者之言固非愚者之
所曉後鏃中前括鈞後於前矢注眸子而眶
不睫盡矢之勢也子何疑焉樂正子輿曰子
龍之徒焉得不飾其闕吾又言其尤者龍誑
魏王曰有意不心有指不至有物不盡有影
不移髮引千鈞白馬非馬孤犢未嘗有母其
負類反倫不可勝言也公子牟曰子不諭至
言而以爲尤也尤其在子矣夫無意則心同
無指則皆至盡物者常有影不移者說在改
也髮引千鈞勢至等也白馬非馬形名離也
孤犢未嘗有母非孤犢也樂正子輿曰子以
公孫龍之鳴皆條也設令發於餘竅子亦將
承之公子牟默然良乆告退曰請待餘日更
謁子論
　解曰公孫龍辯者之徒也公子牟以其言
　爲至言者夫至言去言雖終日言而未嘗
　言則雖徧爲萬物說說而不休多而無巳
　不害其爲言之至也觀樂正子輿以爲紿
　孔穿之言是其未嘗窮理也以爲誑魏王
　之言是其未嘗聞道也何則善射者能令
　後鏃中前括則知其所以中鈞後於前爾
　矢注眸子而目不睫則能度遠近之宜審
　弓矢之力盡其勢而不使之有過不及也
　是皆理之可推而知也若夫言在於道則
　離形去智同於大通意在所忘指在所非
　盡物者常有則不有一物與一尺之捶日
　取其半萬世不竭同意有影不移則前影
　非後影與鏃矢之疾而有不行不止之時
　同意等物之勢則千鈞非重一髮非輕離
　於形名則白不可以命馬馬不可以名白
　孤犢未嘗有母則犢之與母軀命不同理
　非相代其言之妙一至於此非知言之要
　者安能知其解哉故方其未能窮理則笑
　其紿爾及其言在於道則又以爲負類反
　倫雖公子牟爲之疏其說子輿終莫之悟
　方且忿嫉而加鄙倍焉公子牟知其不可
　與語至道也故默然告退矣雖然公子牟
　亦仁於子輿至矣猶冀其一日克己而悟
　至言不醜抵固拒而深絶之也故曰請待
　餘日更謁子論且公孫龍之辯公子牟以
　爲至言列子稱之而莊子則以謂能勝人
　之口而不能服人之心者列子之稱稱其
　至也莊子將假其說以祛著書之跡故於
　其書之終篇既取其辯又惡其輿天下之
　辯者爲怪悲其駘蕩而不得逐萬物而不
　反也言之不同各有攸當
堯治天下五十年不知天下治歟不治歟不
知億兆之願戴己歟不願戴己歟顧問左右
左右不知問外朝外朝不知問在野在野不
知堯乃微服游於康衢聞兒童謡曰立我蒸
民莫匪爾極不識不知順帝之則堯喜問曰
誰教爾爲此言童兒曰我聞之大夫問大夫
大夫曰古詩也堯還宫召舜因禪以天下舜
不辭而受之
　解曰聖人之世不治而不亂堯治天下五
　十年不知天下之治不治是乃所謂至治
　也當是時也爲左右爲外朝知靖共爾位
　而已爲在野之民知日用飲食而已故自
　左右而至於在野顧問而咨詢之皆莫知
　其治否也然帝堯之用心以天合人不敖
　無告不廢窮民終欲知之也於是微服而
　游於康衢微服則外無以鎮人心康衢則
　九達之會四方之情所通也兒童之謡則
　其言出於歡忻之自然而非有偽也其言
　曰立我蒸民莫匪爾極不識不知順帝之
　則以夫立蒸民而會于有極之地其道乃
　本於天德而出寧進於智矣是言也童兒
　聞之大夫大夫以爲古詩夫古詩而童兒
　謡於今是今之治有以符於古矣夫堯之
　爲治者務若稽古而已則堯聞此言安得
　不與斯民同其喜歟此堯治之大成也書
　言黎民於變時雍此其時歟
關尹喜曰在己無居形物其著其動若水其
靜若鏡其應若響
　解曰在己無居不留一塵於胸次也至虚
　在我則萬物之理無所隱矣故曰形物其
　著其動若水則趨變無常而所適常啻也
　其靜若鑒則應物見形未嘗攬物也其應
　若響則有聲必答無所將迎也
故其道若物者也物自違道道不違物
　解曰道之在物於大不終於小不違其廣
　包畛其纖入薉稱物平施無欠無餘適可
　而止其若物如此是所以有鑑水之諭也
　故譬道之在天下若日月之照臨光于四
　方莫之或違而盲者不見咎豈在日物自
　違道道不違物其證若此
善若道者亦不用耳亦不用目亦不用力亦
不用心欲若道而用視聽形智以求之弗當
矣瞻之在前忽焉在後用之彌滿六虛廢之
莫知其所亦非有心者所能得遠亦非無心
者所能得近唯默而得之而性成之者得之
　解曰非聲非色故若道者不用耳目無體
　無用故若道者不用心力迎隨若知其首
　尾故瞻之在前忽焉在後用之則見道不
　見物故彌滿六虚廢之則見物不見道故
　莫知其所然則若道者果如何其善哉亦
　非有心者所能得遠則以道不住於無爲
　也亦非無心者所能得近則以道不盡於
　有爲也唯默而得之而性成之者得之默
　得則不假於言性成則無待於爲則其所
　謂得非得人之得而自得其得者也夫唯
　有得於此則不溺於虚不着於有在我者
　無爲而無不爲在物者無用而無不用矣
知而忘情能而不爲眞知眞能也發無知何
能情發不能何能爲
　解曰人之所以貴於萬物者以其有知與
　能也人之所以役於造化者以其爲知能
　之使也所貴於知之與能者爲其爲道非
　無心者所能得近也所惡夫知之與能者
　爲其爲道非有心者所能得遠也知而忘
　情則無用智之鑿其知自然無所不知是
　爲眞知矣能而不爲則無有爲之累其能
　徧物無所不能是爲眞能矣蓋有情有信
　然後爲道發無知則非忘情也不能情矣
　豈道也哉能陰能陽然後爲道發不能則
　非不爲也不能爲矣豈道也哉是聚塊積
　塵之所以非理也若商丘開之蹈水火此
　知而忘情者也若孔子之於游金石則能
　而不爲者
聚塊也積塵也雖無爲而非理也
　解曰聚塊則不爲野馬之飄鼔積塵則不
　爲塵埃之飛揚可謂無爲矣雖無爲而生
　理息矣何貴於無爲哉聖人之無爲則猶
　坤之厚載充塞四虚無心於物未嘗有爲
　而萬物生化終古不息是眞無爲者也由
　皇而降帝王受授至孔子而集大成其道
　咸本於此故仲尼之篇以是終焉
　　　仲尼解
孔子之道譬猶大明東升無愚智皆知其明
質諸聖賢之言然後足以探其妙爾子貢曰
以予觀於夫子賢於堯舜遠矣孟子曰孔子
之謂集大成且曰自生民以來未有盛於孔
子也楊子曰天之道不在仲尼乎子貢智足
以知聖人者也孟子學孔子者也楊子自比
於孟子者也其所以譽聖人者是乃天下萬
世之所取法者也質之於經而求夫子之道
可仕則仕可止則止可乆則乆可速則速而
不倚於一偏時清而清時任而任時和而和
而不膠於一曲能仁能及能辯能訥能勇能
怯能莊能同不拘于一道孔子曰我則異於
是無可無不可而後之學者方且倚于一偏
膠於一曲拘於一道而不見聖人之大全此
仲尼之篇所以而作也顏子止知樂天知命
之無憂而未知樂天知命有憂之大者顏子
亞聖也尚且待教而後知況子貢之徒宜乎
其淫思而至于骨立也關尹曰善若道者亦
不用耳亦不用目亦不用力亦不用心惟黙
而識之性而成者可以得之孟子曰可以仕
則仕可以止則止可以乆則乆可以速則速
孔子之謂集大成此皆知孔子者也觀此篇
之義則知孔子之最深可見矣庚桑子遠見
于八荒之外而耳目俱廢列禦寇學進于九
年之餘而骨肉都融非窮神極妙者孰能與
於此乎商太宰深惑于西方之聖而謂其見
欺子列子不謁于南郭之墻而信其有敵豈
世間淺識寡聞者所能議哉心閉一孔而龍
叔之病難痊髮引千鈞而樂正之疑莫解鄧
析侮伯豐之侣而見困于從者帝堯聽童子
之詩而取信于大夫公儀伯力堪蟬翼而名
譽滿于諸侯商丘子力敵天下而功用沉于
六族季梁之死楊朱倚其門而歌隨梧之死
楊朱撫其尸而哭若此類者豈容易而窺見
之哉皆謂孔子之所爲衆人固不識也今之
學者讀莊子至于漁父盜跖遂擯而斥之以
爲毁訾孔氏而莫之觀也是豈知莊子尤尊
孔子者也列子之於是篇前後發明使孔子
之教流光萬古而不窮者深有力也宰我曰
以予觀於夫子賢於堯舜遠矣又曰自生民
以來未有盛於孔子也然而謙謙自晦商太
宰問其爲聖則遜而不居也若夫關尹喜言
善若道者以知而亡情能而不爲爲眞知眞
能是又所以明孔子之道也蓋孔子之應世
周旋變故不離於眞既不爲卷婁藥瘍之彊
聒亦不爲聚塊積塵之無爲常居於眞知眞
能處夫材與不材之間爾故此篇始言其眞
樂眞知而終言其眞知眞能也
沖虚至德眞經解卷之八
















沖虚至德眞經解卷之九念八
　　　　宋杭州州學内舍生(臣)江遹進
　　　湯問
殷湯問於夏革曰古初有物乎夏革曰古初
無物今惡得物後之人將謂今之無物可乎
　解曰有天地然後有萬物萬物盈天地之
　間原其所生同於一氣一氣之運其際不
　可終故萬物之生相續而無間由彼物化
　遷流不已日改月化假名今古物之有無
　何殊今古成湯以天錫之智而乃問是於
　夏革者蓋堯舜禹三聖授受至湯而革夏
　爲商雖出於因時適變而其爲則古之所
　無有也以今之所有驗古之所無推而上
　之至於羲皇其道浸入於簡朴則及於古
　(原缺)有無於物也此則湯問夏
　革之義也
殷湯曰然則物無先後乎夏革曰物之終始
初無極已始或爲終終或爲始惡知其紀然
自物之外自事之先朕所不知也
　解曰以形見物散爲萬殊先不識今後不
　識先雖一息之往來不可紊其先後之倫
　也以性見物同於一眞始或爲終終或爲
　始雖天地之覆載亦不知其先後於物也
　究觀物化若鷂爲鸇鸇爲布穀布穀乆復
　爲鷂鷂之所終鸇之所始鸇以爲終布穀
　以爲始布穀之終鷂復始之以至臭腐化
　爲神奇神奇復化爲臭腐其生也莫知其
　所從來其化也莫知其所從往譬猶日月
　往來四時代謝將先晝而後夜乎將先秋
　而後春乎則亦莫能知其紀矣蓋一囿於
　造化均於沉輪尚安有先後之别哉欲知
　其先其唯外於事物而混成者歟然自物
　之外自事之先窈窈㝠㝠昏昏默默豈智
　之所能知哉故曰朕所不知也
殷湯曰然則上下八方有極盡乎革曰不知
也湯固問革曰無則無極有則有盡朕何以
知之然無極之外復無無極無盡之中復無
無盡無極復無無極無盡復無無盡朕是以
知其無極無盡也而不知其有極有盡也
　解曰無則無極有則有盡知此則上下八
　方可不言而喻矣然計天地在太虚之中
　雖未離於物而爲物之最巨雖曰最巨亦
　已有物矣故其爲有異乎物之爲有也不
　可言之爲有極以其大也不可名之爲無
　盡以其有也謂之難終難窮難則難識者
　幾是矣故夏革之言曰無極復無無極無
　盡復無無盡夫無極無盡亦已至矣於無
　極無盡之中復無無極無盡然後足以見
　天地之量爾雖然此所謂無非眞無也因
　有形無爾謂之無者以遣有也以夫天地
　之未離於有故假無以顯其大爾要之旣
　已有矣會歸於盡故始終寓之於不知爾
湯又問曰四海之外奚有革曰猶齊州也湯
曰汝奚以實之革曰朕東行至營人民猶是
也問營之東復猶營也西行至豳人民猶是
也問豳之西復猶豳也朕以是知四海四荒
四極之不異是也
　解曰四海之齊謂中央之國天地之所合
　也四時之所交也風雨之所會也陰陽之
　所和也營則居日之東而景夕多風豳則
　居日之西而景朝多陰地偏則風俗異習
　而人民之情乃無以異於齊豳之西營之
　東其偏於雨露益遠矣而人民亦不殊於
　齊則四海之外雖非足跡舟車之所通以
　情度情又奚待於見而後知言而後實哉
故大小相含無窮極也含萬物者亦如含天
地含萬物也故不窮含天地也故無極朕亦
焉知天地之表不有大天地者乎亦吾所不
知也
　解曰一身之内一毛含於肌膚肌膚含於
　一體百體含於一身雖一毛之微亦具一
　體之全用一體之用亦不廢百體之俱用
　其於物也焦螟則宅於蚊睫鯤鵬則遊於
　天地焦螟無不足於鵾鵬鵾鵬不有餘於
　焦螟大小相含如斯而已然而物量易以
　窮故其所含有極天地至大哉其所含無
　窮天地猶有形未若道之含天地爲無極
　也且其言大小相含大固足以含小矣小
　如何其含大哉蓋謂天地含萬物雖可以
　形見其所以含之則有道矣即道而言雖
　一芥之微莫不含天地之妙故曰含萬物
　者亦如含天地其言安知天地之表不有
　大天地者列子將擴學者之見聞使之不
　囿於範圍之内要使覺者自知其道爾終
　亦存之而不論故曰亦吾所不知也
然則天地亦物也物有不足故昔者女媧氏
練五色石以補其闕
　解曰由大小相含以觀則知天地亦物而
　已既已爲物矣安能無成與虧哉此所以
　有不足而可補也五色者五行之英石者
　石氣之堅精練五行英妙堅精之氣以和
　陰陽之盈縮此謂補其闕也方是時裁成
　輔相之道既已見矣
斷鼇之足以立四極
　解曰天地在太虚之中浮遊至微直猶巨
　鼇之戴一物爾旣已不足而可補則所謂
　浮游者始跱而不動故鼇足可斷四極始
　立上下八方不可易位矣
其後共工氏與顓頊爭爲帝怒而觸不周之
山折天柱絶地維故天傾西北日月星辰就
焉地不滿東南故百川水潦歸焉
　解曰天柱天之所恃以中立而不倚者地
　維則地之所資以四維而不虧者此道之
　未離於渾淪也嘗原道降而一見一兆天
　地生矣天地奠位人辟乎兩間於虚無自
　然之中妄爲明覺是生同異同異既立愛
　惡交起愛惡起而爭競立則忿慉之氣勝
　而道之周徧咸者毁矣此共工所以與顓
　頊帝爭而觸不周之山也折天柱絶地維
　則天地析其渾全二氣交而生化顯矣故
　天傾西北日月星辰就焉地不滿東南百
　川水潦歸焉西北萬物歸根之方也日月
　星辰就於西北則至陰之精并於下而奉
　於上萬物得以資其氣而生東南萬物敷
　施之方也地不滿東南則至陽之精并於
　上而降於下萬物得以資其澤以成形故
　天有精地有形天有八紀地有五里能爲
　萬物之母其在人也則右耳目不如左明
　左手足不如右强其於物也雖形體萬變
　未有能違其化之宜也
湯又問物有巨細乎有脩短乎有同異乎革
曰渤海之東不知幾億萬里有大壑焉實維
無底之谷其下無底名曰歸墟八紘九野之
水天漢之流莫不注之而無增無減焉其中
有五山焉一曰岱輿二曰員嶠三曰方壺四
曰瀛洲五曰蓬萊其山高下周旋三萬里其
頂平處九千里山之中間相去七萬里以爲
鄰居焉
　解曰水以喻道道之爲物其大不可圍其
　深不可測而衆善之所宗也故大壑實惟
　無㡳之谷名曰歸墟道之大原該備天人
　沖而不盈故八紘九野之水天漢之流莫
　不注之而無增無减焉山居之象不離道
　之大原而爲萬化之宗仙聖之所居如此
　輿者木之爲嶠者火之鋭方者金之體洲
　者水之類蓬萊者土之所以然山之名或
　指事或象物不一其義要皆不出乎五行
　之理也萬盈數以象道之備也凡數起於
　一立於三成於五盛於七處於九一三五
　七九皆數之陽也變化之道也故此篇數
　稱以喻道焉
其上臺觀皆金玉其上禽獸皆純縞珠玕之
樹皆叢生華實皆有滋味食之皆不老不死
所居之人皆仙聖之種一日一夕飛相往來
者不可數焉
　解曰仙聖之人眞精不蕩故其所感變者
　臺觀皆金玉禽獸皆純縞珠玕之木皆叢
　生華實也且其華實感變於自然不甲拆
　於春而就實於秋也故食之者不隨變遷
　而老不逐化往而死也仙聖之體至虚而
　無累故常飛相往來由是觀之丘陵荆棘
　險惡不一安知非人心之所自爲耶
而五山之根無所連著常隨潮波上下往還
不得暫峙焉仙聖毒之訴之於帝帝恐流於
西極失羣聖之居乃命禺强使巨鼇十五舉
首而戴之迭爲三番六萬歲一交焉五山始
峙而不動
　解曰旣以不得暫峙爲毒以夫峙而不動
　爲安故必假於人資於物而即其安也此
　所以訴之於帝而帝爲之命禺强也禺强
　北方之神靈龜爲之使故禺强使巨鼇舉
　首而戴之也雖巨鼇也其力必有量其用
　力也必或匱故必合衆力迭爲三番而後
　能舉焉旣已爲物而我所資以爲安矣則
　物必有爲之害者而物又將爲我害矣是
　以有鼇若此乃有龍伯之國人得以一釣
　而連六鼇負而歸灼其骨以數也
而龍伯之國有大人舉足不盈數步而暨五
山之所一釣而連六鼇合負而趣歸其國灼
其骨以數焉於是岱輿貟嶠二山流於北極
沉於大海仙聖之播遷者巨億計帝憑怒侵
減龍伯之國使阨侵小龍伯之民使短至伏
羲神農時其國人猶數十丈
　解曰岱輿貟嶠東南之山也地不滿東南
　故二山流沉焉於北極沉於大海則復於
　本原而歸於至道故仙聖失其所居而播
　遷後世之治顯也此帝之所以憑怒而古
　人之大體隱矣
從中州以東四十萬里得僬僥國人長一尺
五寸東北極有人名曰諍人長九寸荆之南
有㝠靈者以五百歲爲春五百歲爲秋上古
有大椿者以八千歲爲春八千歲爲秋朽壤
之上有菌芝者生於朝死於晦春夏之月有
蠓蚋者因雨而生見陽而死終北之北有溟
海者天池也有魚焉其廣數千里其長稱焉
其名爲鯤有鳥焉其名爲鵬翼若垂天之雲
其體稱焉世豈知有此物哉大禹行而見之
伯益知而名之夷堅聞而志之江浦之間生
麽蟲其名曰焦螟羣飛而集於蚊睫弗相觸
也栖宿去來蚊弗覺也離朱子羽方晝拭訾
揚眉而望之弗見其形𧣾俞師曠方夜摘耳
俛首而聽之弗聞其聲唯黄帝與容成子居
空桐之上同齋三月心死形廢徐以神視塊
然見之若嵩山之阿徐以氣聽砰然聞之若
雷霆之聲昊楚之國有大木焉其名爲櫾碧
樹而冬生實丹而味酸食其皮汁已慎厥之
疾齊州珍之渡淮而北而化爲枳焉鸜鵒不
踰濟貉踰汶則死矣地氣然也雖然形氣異
也性鈞已無相易已生皆全已分皆足已吾
何以識其巨細何以識其脩短何以識其同
異哉
　解曰萬物盈於天地之間其生殊方其化
　異時其變異數動植飛潜萬形萬狀其可
　勝窮哉究其所目造化之於萬物一本於
　自然萬物之於造化又焉能有擇以之爲
　蟲臂以之爲鼠肝唯其所寓而已其爲人
　也生於龍伯之國則不得不大爲僬僥諍
　人則不得不小其於植物也爲㝠靈大椿
　於荆則壽爲芝菌於朽壤則夭其於動物
　也爲鵾鵬於終北之北則大爲麽蟲於江
　浦之間則小大者不以大而有餘於性小
　者不以小而不足於性雖壽必終不能增
　其性之所無雖夭亦生不能損其性之所
　有柚之不踰淮鸜鵒之不踰濟貉之不踰
　汶皆地氣之使然也若其性則無以相易
　矣莊子逍遥遊之篇蓋明此也竊嘗論之
　物之大者莫若巨鼇觀其能舉首而戴岱
　輿圓嶠之山靈亦甚矣而不免有灼骨之
　患則物也又奚以大爲哉物之微者莫若
　麽蟲雖離朱子羽𧣾俞師曠弗能聞見其
　形聲至黃帝容成子以神視而氣聽則更
　見其有不可量之大則物也又奚必惡夫
　小哉然則物之巨細脩短同異亦不足識
　矣
太形王屋二山方七百里高萬仞本在冀州
之南河陽之北北山愚公者年且九十面山
而居懲山北之塞出入之迂也聚室而謀曰
吾與汝畢力平險指通豫南達于漢陰可乎
雜然相許其妻獻疑曰以君之力曾不能損
魁父之丘如太形王屋何且焉置土石雜曰
投諸渤海之尾隱土之北遂率子孫荷檐者
三夫叩石墾壤箕畚運於渤海之尾鄰人京
城氏之孀妻有遺男始齔跳往助之寒署易
節始一反焉河曲智叟笑而止之曰甚矣汝
之不惠以殘年餘力曾不能毁山之一毛其
如土石何北山愚公長息曰汝心之固固不
可徹曾不若孀妻弱子雖我之死有子存焉
子又生孫孫又生子子又有子子又有孫子
子孫孫無窮匱也而山不加增何若而不平
河曲智叟亡以應操蛇之神聞之懼其不已
也告之於帝帝感其誠命夸蛾氏二子負二
山一厝朔東一厝雍南自此冀之南漢之陰
無隴斷焉
　解曰渤海之尾隱土之北則信足以容太
　形王屋之高子孫無窮而山不加增則平
　高險通豫南達漢陰其理亦可信矣既有
　其理又盡其誠故雖操蛇之神至勇者也
　聞之而知懼上帝之崇高也亦感其誠焉
　是以雖愚公弱子能使冀之南漢之陰無
　隴斷焉且以其爲愚公弱子此隴斷之所
　恃以除也蓋愚公則欲慮柔而其誠至弱
　子則志專氣柔而不雜是其所以能動天
　地感鬼神也如俾其内藏猜慮而居血氣
　方剛之時則計其力不足以平魁父之丘
　而止矣此其妻所以獻疑河曲智叟之所
　以笑而止之也人生妄計我體增長已慢
　虧隔於道奚啻二山之塞如俾其亦能忘
　智慮而無矜其血氣誠之不已而不以死
　生爲間未必不於一息之頃能頓釋諸有
　而通於道也其或不然則亦誠之不至而
　已矣
夸父不量力欲追日影逐之於隅谷之際渴
欲得飲赴飮河渭河渭不足將走北飲大澤
未至道渴而死棄其杖尸膏肉所浸生鄧林
鄧林彌廣數千里焉
　解曰日影果何物哉不量力而追之役於
　妄見爾由有妄見是生愛渴愛渴内存雖
　竭河渭不足以止其焦炎之熱故卒渴死
　於道也逮其既死棄其杖尸膏肉所浸乃
　生鄧林彌廣數千里焉夫以一身之澤浸
　潤所棄之杖而生數千里之林乃不足以
　潤一身之枯骨妄見蠹身有如此者


沖虚至德眞經解卷之九





沖虚至德眞經解卷之十念九
　　　　宋杭州州學内舍生(臣)江遹進
　　　湯問
大禹曰六合之間四海之内照之以日月經
之以星辰紀之以四時要之以太歲神靈所
生其物異形或夭或壽唯聖人能通其道夏
革曰然則亦有不待神靈而生不待陰陽而
形不待日月而明不待殺戮而夭不待將迎
而壽不待五穀而食不待繒纊而衣不待舟
車而行其道自然非聖人之所通也
　解曰唯聖人能通其道者非聖人樂通物也
　其道無不通爾非聖人之所通者非聖人不
　能通也其道自然無所事通爾然而必有非
　聖人之所通者而後有聖人之所能通者爾
禹之治水土也迷而失塗謬之一國濱北海
之北不知距齊州幾千萬里其國名曰終北
不知際畔之所齊限無風雨霜露不生鳥獸
蟲魚草木之類四方悉平周以喬陟
　解曰北朔方也萬物之所藏也眞一之所
　舍也至神之所寓也濱北海之北其國謂
　之終北則精之又精神之又神者也不拘
　於方故無際畔之齊限不役於氣故無陰
　陽之化不假於物故不生動植之類四方
　悉平其道甚夷也周以喬陟其外無郤也
　若是則非神禹安能之其國哉雖神禹也
　非迷而失塗亦莫之能至以非足力舟車
　之所及故也
當國之中有山山名壺領狀若擔甀頂有口
狀若圓環名曰滋穴有水湧出名曰神瀵臭
過蘭椒味過醪醴一源分爲四埒注於山下
經營一國亡不悉徧土氣和亡札厲人性婉
而從物不競不爭柔心而弱骨不驕不忌長
幼儕居不君不臣男女雜游不媒不聘縁水
而居不耕不稼土氣温適不織不衣百年而
死不夭不病其民孳阜亡數有喜樂亡衰老
衰苦其俗好聲相携而迭謡終日不輟音饑
惓則飲神瀵力志和平過則醉經旬乃醒沐
浴神瀵膚色脂澤香氣經旬乃歇
　解曰居中在上中虚不窒其循無端其出
　無窮能常滋澤萬物者滋穴之神瀵也臭
　過蘭椒味過醪醴則其道發聞惟馨悅可
　人心如此也經營一國無不悉徧則其道
　無不爲而無不在也物亡札厲至和不散
　也人性婉而從純氣内守也柔心則神凝
　也弱骨則形釋也長幼儕居男女雜游人
　不婚宦也不耕不稼不織不衣人不衣食
　也百年而死處常得終也其民孳阜生生
　不窮也相携而迭謡則各得其眞樂也其
　所以能若是者以夫飲神瀵以易其中沐
　浴神瀵以染於外爾
周穆王北遊過其國三年忘歸旣反周室慕
其國𢠳然自失不進酒肉不召嬪御者數月
乃復管仲勉齊桓公因遊遼口俱之其國幾
剋舉隰朋諫曰君舍齊國之廣人民之衆山
川之觀殖物之阜禮義之盛章服之美妖靡
盈庭忠良滿朝肆咤則徒卒百萬視撝則諸
侯從命亦奚羨於彼而棄齊國之杜稷從戎
夷之國乎此仲父之耄奈何從之桓公乃止
以隰朋之言告管仲仲曰此固非朋之所及
也臣恐彼國之不可知之也齊國之富奚戀
隰朋之言奚顧
　解曰周穆王嘗與化人俱爲神遊故其後
　肆意遠遊嘗過其國也三年忘歸神者受
　之也既歸數月而復進酒肉召嬪御且又
　爲不神者求耶夫自神禹至穆王之時治
　變有忠質文之異尚而穆王之游與夫神
　禹之至其國見聞曾不少異豈非神之所
　爲獨存而常仝歟若桓公之霸與夫隰朋
　之賢安足以知此故區區睹齊國之近而
　以爲莫之或加乃更以仲父爲耄是猶埳
　井之蛙跨跱埳井之樂而不知東海之大
　樂也
南國之人被髮而祼北國之人鞨巾而裘中
國之人冠冕而裳九土所資或農或商或佃
或漁如冬裘夏葛水舟陸車然而得之性而
成之越之東有輒休之國其長子生則鮮而
食之謂之宜弟其大父死負其大母而棄之
曰鬼妻不可與同居處楚之南有炎人之國
其親戚死㱙其肉而棄之然後埋其骨乃成
爲孝子秦之西有儀渠之國者其親戚死聚
柴積而焚之燻則煙上謂之登遐然後成爲
孝子此上以爲政下以爲俗而未足爲異也
　解曰五政之所加七賦之所養中於天地
　者爲中國故其人冠冕而裳農商佃漁冬
　裘夏葛水舟陸車其所云爲無非中道也
　地偏於陰陽則其習俗亦偏矣故南國多
　暑則被髮而祼北國多寒則鞨巾而裘其
　偏於四海四荒四極之遠者則又有若輒
　沐炎人儀渠之國其習俗乃有非耳目之
　所見聞而人理之所甚駭者上以爲政下
　以爲俗居之而不疑是皆陰陽爲之寇習
　俗足以亂人如此也
孔子東遊見兩小兒辯鬭問其故一兒曰我
以日始出時去人近而日中時遠也一兒以
日初出遠而日中時近也一兒曰日初出大
如車蓋及日中則如盤盂此不爲遠者小而
近者大乎一兒曰日初出滄滄凉凉及其日
中如探湯此不爲近者熱而遠者凉乎孔子
不能决也兩小兒笑曰孰爲汝多知乎
　解曰日麗於天而隨旋者也上下八方無
　極無盡難終難窮安可以俄而測其遠近
　哉元命苞曰天不足於西北陽極於九故
　天周九九八十一萬里歷記言數起於一
　立於三成於五盛於七處於九故天去地
　九萬里二家之學其有所授之也如信其
　說不亦近者熱而遠者凉乎至於驗之車
　蓋盤盂之說則不合矣故方其出於扶桑
　而爲朝明則滄滄凉凉可擬以車蓋及其
　對于昆吾而爲正中則猶之探湯而可擬
　以盤盂宜大而小宜凉而温宜近宜遠大
　小温凉近遠雖小兒之智亦知惑之究其
　所以然雖孔子之智有不能辯者蓋日猶
　道也以爲遠則或能悟之於一息以爲近
　則人常迷之於終身言其大則用之彌於
　太虚言其小則廢之莫知其所故視日於
　大小不知日者也求道於精粗不知道者
　也嘗試以夫燧求火於日則不旋踵而至
　矣又焉有初中遠近之間哉然則大小遠
　近終不可期是乃日之所以爲妙而其運
　行終古不息也孔子之不能决豈眞不能
　决哉存之而不論爾小兒遽謂孔子爲非
　多知者孔子常曰吾有知乎哉無知也孔
　子而多知又奚以爲孔子區區較日之大
　小遠邇眞小兒之辯鬬爾
均天下之至理也
　解曰均齊萬物無有高下則物我同而合
　乎一合乎一則同乎道是爲天下之至理
　莊子所以有齊物論
連於形物亦然均髮均縣輕重而髮絶髮不
均也均也其絶也莫絶人以爲不然自有知
其然者也
　解曰連於形物者寡不能以勝多弱不足
　以制彊也審矣苟得至理之所謂均而用
　之則一髮之微足以引千鈞之重而不絶
　以爲不然者累於物也知其然者達於理
　也連於形物亦末矣苟得其均微可以制
　大若此矧夫得至理之所謂大均惡乎往
　而不可哉
詹何以獨繭絲爲綸芒鍼爲鈎荆篠爲竿剖
粒爲餌引盈車之魚於百仞之淵汩流之中
綸不絶鈎不伸竿不撓楚王聞而異之召問
其故詹何曰臣聞先大夫之言蒲且子之弋
也弱弓纖繳乗風振之連雙鶬於青雲之際
用心專動手均也臣因其事放而學鈎五年
始盡其道當臣之臨河持竿心無親慮唯魚
之念投綸沉鈎手無輕重物莫能亂魚見臣
之鈎餌猶沉埃聚沫吞之不疑所以能以弱
制彊以輕致重也大王治國誠能若此則天
下可運於一握將亦奚事哉楚王曰善
　解曰以弱制彊則弱必絶以輕致重則輕
　必壓何則勢不等也我誠弱矣因彼之彊
　而制之則彊不與我敵而爲我用是彊反
　在於我而弱在於彼也我則輕矣因彼之
　重而致之則重不與我爭而爲我使是重
　反在於我而輕在於彼也則弱之於彊輕
　之於重夫孰曰不足以制而致之哉此詹
　何以絲綸鍼鉤引盈車之魚於千仞之淵
　蒲且子以弱弓纖繳連雙鶬於青雲之際
　之道也噫釣弋異事矣治國者抑又不同
　焉詹何之釣乃學於蒲且子之弋又以教
　楚王之治國者蓋得所謂至理之均則物
　雖萬變鳥能逃吾之至理哉此莊子所謂
　通於一而萬事畢是乃聖人以眇然之身
　土苴以治天下而運之於一握者也奚啻
　楚國乎
魯公扈趙齊嬰二人有疾同請扁鵲求治扁
鵲治之既同愈謂公扈齊嬰曰汝曩之所疾
自外而干府藏者固藥石之所已今有偕生
之疾與體偕長今爲汝攻之何如二人曰願
先聞其驗扁鵲謂公扈曰汝志彊而氣弱故
足於謀而寡於斷齊嬰志弱而氣彊故少於
慮而傷於專若换汝之心則均於善矣扁鵲
逐飮二人毒酒迷死三日剖胸探心易而置
之投以神藥旣悟如初
　解曰謀慮存乎志果斷屬乎氣志者氣之
　帥也志足以帥氣則其發無不中節矣志
　不足以帥氣則役於氣而反動其心矣故
　氣彊則傷於專氣弱則寡於斷也嘗謂志
　在於我初不屬化由其認有於我貴生愛
　身有愛於身斯役於身矣此公扈齊嬰其
　志慮所以與氣體而爲彊弱也夫以我之
　志慮而役於氣體誠可悲矣扁鵲乃能治
　二人之疾而移造化之功又何妙歟扈猶
　跋扈也故公扈志彊而足於謀嬰猶嬰兒
　也故齊嬰志弱而少於慮
二人辭歸於是公扈反齊嬰之室而有其妻
子妻子弗識齊嬰亦反公扈之室有其妻子
妻子亦弗識二室因相與訟求辯於扁鵲扁
鵲辯其所由訟乃已
　解曰昔者孔子嘗使於楚矣適見豚子食
　於其死母者少焉眴若皆棄之而走不見
　已焉爾不得類焉爾是故苟非其類豚子
　眞見其母棄之而走矣苟得其類雖公扈
　齊嬰歸異其室而不疑也嘗原公扈齊嬰
　旣爲扁鵲易置其心唯使形者之是役各
　反其室而不自知其形之非也爲二室者
　惑於形變而不知二人之爲類也故弗識
　焉然則二室之於二人者果索之於形骸
　之内耶亦索之於形骸之外耶如在於形
　骸之外則何以遽信扁鵲之辯哉如在於
　形骸之内則方其反於室也安得而不識
　奚必求辯於扁鵲哉噫人自生至終大化
　屢遷自老耄而視嬰孩之時貌色智態奚
　啻公扈齊嬰之易形哉然大化之遷流也
　密移人常由之而罔覺扁鵲之易置其心
　也以遽故莫不駭其變焉且以公扈齊嬰
　志氣一易則其人與其室俱不能相知又
　況造化之於萬物已化而生又化而死更
　死更生莫知其端彼人也又鳥知其所以
　然哉昔楊朱之出也素衣其反也緇衣其
　狗之不知迎而吠之楊朱所以止楊布無
　扑其狗也
瓠巴鼓琴而鳥舞魚躍鄭師文聞之棄家從
師襄游柱指鈞弦三年不成章師襄曰子可
以歸矣師文舍其琴歎曰文非弦之不能鈞
非章之不能成文所存者不在弦所志者不
在聲内不得於心外不應於器故不敢發手
而動弦且小假之以觀其後無幾何復見師
襄師襄曰子之琴何如師文曰得之矣請嘗
試之於是當春而叩商弦以召南吕凉風忽
至草木成實及秋而叩角弦以激夾鍾温風
徐迴草木發榮當夏而叩羽弦以召黃鍾霜
雪交下川池暴沍及冬而叩徴弦以激蕤賔
陽光熾烈堅冰立散將終命宫而總四弦則
景風翔慶雲浮甘露降澧泉涌師襄乃撫心
高蹈曰微矣子之彈也雖師曠之清角鄒衍
之吹律亡以加之彼將挾琴執管而從子之
後爾
　解曰夫道可傳而不可受可得而不可見
　不可見故不可受可傳斯可得善教者止
　於可傳善學者斯能有得師文之學將違
　其器而覺其道師襄之教將由其器以傳
　其聲是以師襄既命之歸師文方且求小
　假之也逮其既有得矣則力迴造化幡校
　四時翔景風浮慶雲降甘露出澧泉曾不
　離於發乎動弦之間是陰陽之運不出吾
　之把握也豈不妙哉師襄於此亦撫心高
　蹈而歎其微爾向俾師文循師襄可傳之
　術而爲師襄之所知則終必不能得師襄
　之歎也是以務學者雖曰不如務求師而
　君子則欲其自得之也噫一技之妙其致
　若此則有得於道者以之治天下而致安
　平泰之俗信無難矣
薛譚學謳於秦青未窮青之技自謂盡之遂
辭歸秦青弗止餞於郊衢撫節悲歌聲振林
木響遏行雲薛譚乃謝求反終身不敢言歸
　解曰學道者固有若鄭師文之於師襄莫
　知其所存所志而命之歸其後乃歎其微
　者亦有若薛譚之於秦青自謂窮青之技
　而去之卒乃謝而求反終身不敢言歸者
　此學者之不可不辯也
秦青顧謂其友曰昔韓娥東之齊匱糧過雍
門鬻歌假食既去而餘音繞梁欐三日不絶
左右以其人弗云過逆旅逆旅人辱之韓娥
因曼聲哀哭一里老幼悲愁垂涕相對三日
不食遽而追之娥還復爲曼聲長歌一里長
幼喜躍抃舞弗能自禁忘向之悲也乃厚賂
發之故雍門之人至今善歌哭效娥之遺聲
　解曰眞悲無聲而哀眞親未笑而和謂哀
　樂之不可偽以爲也以鬻歌假食則其歌
　或不出於心之誠喜因人之辱而哀哭亦
　未足以言眞悲也特以其技之妙遂能俾
　一里之老幼未嘗有憂徒以聞其哭悲愁
　垂涕相對而不食未嘗有樂徒以聞其歌
　喜躍抃蹈而不能自禁夫歌哭之偽乃眞
　能動人況彼我皆眞哉雖然其術能施於
　雍門之里而已使至齊而歌之必有辯其
　不然者故效其遺聲止傳於雍門
伯牙善鼓琴鍾子期善聽伯牙鼓琴志在登
高山鍾子期日善哉峨峨兮若泰山志在流
水鍾子期曰善哉洋洋兮若江河伯牙所念
鍾子期必得之伯牙游於泰山之陰卒逢暴
雨止於巖下心悲乃援琴而鼓之初爲霖雨
之操更造崩山之音曲每奏鍾子期輒窮其
趣伯牙乃舍琴而歎曰善哉善哉子之聽夫
志想象猶吾心也吾於何逃聲哉
　解曰有聲者有聲聲者聲之所聲者聞矣
　旣已有聞則大不過宫細不過羽番其宫
　羽之清濁而稽諸人事將安所逃聲哉則
　子期之善聽未足異也且伯牙之琴得子
　期而名益彰而子期之聽非伯牙亦無所
　施其巧列子稱之者貴知音爾若季札之
　觀樂進此道矣

沖虚至德眞經解卷之十















沖虚至德眞經解卷之十一作一
　　　　宋杭州州學内舍生(臣)江遹上進
　　　湯間
周穆王西巡狩越崑崙不至弇山反還未及
中國道有獻工人名偃師穆王薦之問曰若
有何能偃師曰臣唯命所試然臣已有所造
願王先觀之穆王曰日以俱來吾與若俱觀
之越日偃師謁見王王薦之曰與若俱來者
何人也對曰臣之所造能倡者穆王警視之
趣步俯仰信人也巧夫鎮其頤則歌合律捧
其首則舞應節千變萬化唯意所適王以爲
實人也與盛姬内御並觀之技將終倡者瞬
其目而招王之左右侍妾王大怒立欲誅偃
師偃師大懾立剖散倡者以示王皆傳會革
木膠漆白黑丹青之所爲王諦料之内則肝
膽心肺脾腎腸胃外則筋骨支節皮毛齒髮
皆假物也而無不畢具者合會復如初見王
試廢其心則口不能言廢其肝則目不能視
廢其腎則足不能步穆王始悅而歎曰人之
巧乃可與造化者同功乎詔貳車載之以歸
夫班輸之雲梯墨翟之飛鳶自謂能之極也
弟子東門賈禽滑釐聞偃師之巧以告二子
二子終身不敢語藝而時執規矩
　解曰雖傅會之物旣教之倡是誨之淫也
　故能歌合律舞應節則其瞬目也不足異
　矣夫人之巧固有若飛鳶玉楮之妙者是
　物而已人爲萬物之靈疑不可以傅會而
　象之也偃師之所造乃能使趣歩俯仰不
　殊於人歌則合律舞則應節千變萬化唯
　變所適夫然後爲至妙也故雖班輸墨翟
　之巧亦不敢語藝而時執規矩也噫人之
　有生奚啻偃師之巧人常由之而不自悟
　至於偃師之造倡亦末矣乃更羡其巧不
　亦外乎
甘蠅古之善射者彀弓而獸伏鳥下弟子名
飛衛學射於甘蠅而巧過其師紀昌者又學
射於飛衛飛衛曰爾先學不瞬而後可言射
矣紀昌歸偃卧其妻之機下以目承牽挺二
年之後雖錐末倒訾而不瞬也以告飛衛飛
衛曰未也必學視而後可視小如大視微如
著而後告我昌以氂懸虱於牖南面而望之
旬日之間浸大也三年之後如車輪焉以睹
餘物皆丘山也乃以燕角之弧朔蓬之簳射
之貫虱之心而懸不絶以告飛衛飛衛高蹈
附膺曰汝得之矣
　解曰學不瞬者不以物易己也學視得將
　以轉物也我不易於物而物爲我轉故能
　見小如大視微如著射之所以中者在我
　矣此紀昌之所以能貫虱也
紀昌旣盡衛之術計天下之敵己者一人而
已乃謀殺飛衛相遇於野二人交射中路矢
鋒相觸而墜於地而塵不揚飛衛之矢先窮
紀昌遺一矢既發飛衛以棘村之端扞之而
無差焉於是二子泣而投弓相拜於塗請爲
父子剋臂以誓不得告術於人
　解曰孟子言矢人豈不仁於函人以謂術
　不可不慎故紀昌既盡飛衛之術於是謀
　殺飛衛也蓋幻昌之學飛衛之教幾在於
　唯恐不傷人也必終於此而已矣逄蒙學
　射於羿既盡羿之道於是殺羿亦以是也
　孟子以逄蒙之殺羿爲是亦羿有罪焉爲
　其取友之不端也有學射若庾公之斯者
　則安忍以夫子之道反害夫子哉幸哉飛
　衛之生也曩非得棘刺以扞其遺矢則必
　不免矣故君子之務學者不射之射爾
造父之師曰泰豆氏造父之始從習御也執
禮甚卑泰豆三年不告造父執禮愈謹乃告
之曰古詩言良弓之子必先爲箕良冶之子
必先爲裘汝先觀吾趣趣如吾然後六轡可
持六馬可御造父曰唯命所從泰豆乃立木
爲塗僅可容足計步而置履之而行趣走往
還無跌失也造父學之三日盡其巧泰豆歎
曰子何其敏也得之捷乎凡所御者亦如此
也曩汝之行得之於足應之於心推所御也
齊輯乎轡銜之際而急緩乎脣吻之和正度
乎胸臆之中而執節乎掌握之間内得於中
心而外合於馬志是故能進退履繩而旋曲
中規矩取道致遠而氣力有餘誠得其術也
得之於銜應之於轡得之於轡應之於手得
之於手應之於心則不以目視不以策驅心
閑體正六轡不亂而二十四蹄所投無差迴
旋進退莫不中節然後輿輪之外可使無餘
轍馬蹄之外可使無餘地未嘗覺山谷之險
原隰之夷視之一也吾術窮矣汝其識之
　解曰天下之事固有若緩而急疑後而先
　愚者之所暗智者之所察也故習御之道
　人莫不以爲先於掌握之執節泰豆之教
　乃先使之觀其趣亦猶學射者之先學視
　爲弓者之先爲箕爲冶者之先爲裘也由
　是知雖一技之微學不由師則終莫識其
　爲之之先務雖有智者不能無因而造其
　妙也造父學之三日而盡其巧何其敏也
　然而自非執禮甚卑三年不告而執禮愈
　謹則其學不誠其思不精亦安能得之如
　是之捷乎以其所得而推之所御無餘術
　矣且以馬駕車以轡御馬六馬之衆二十
　四蹄一足差所投則六馬之良皆棄矣御
　之難也如此是以習御者亦不用目亦不
　用策視以目則見愈亂而不周驅以策則
　力愈勞而不整唯内得於中心外應於銜
　轡則險夷急緩而其心常閑進退旋曲而
　其體常正然後輿輪之外可使無餘轍馬
　蹄之外可使無餘地無餘轍非無餘轍也
　以言輿輪之無所於窒也無餘地非無餘
　地也以言險夷之無所於擇也御至於此
　乃不知是我之御馬馬之駕車也視之若
　一矣豈不妙哉此造父所以能主穆王之
　車肆意遠遊過崑崙觀日之所入一日而
　行萬里也噫執御者微亦甚矣其術之妙
　一至於此技安足以命之使造父也投其
　銜轡而施其所得於道夫孰曰不可楊子
　曰有天下者審其御審此而已
魏黑卵以暱嫌殺丘邴章丘邴章之子曰來
丹謀報父之讎丹氣甚猛形甚露計粒而食
順風而趨雖怒不能稱兵以報之恥假力於
人誓手劍以屠黑卵
　解曰黑者陰之色卵者陰之類魏者高顯
　之所魏黑卵老陰之象也邴者明之盛章
　者文之成丘者中高之地無邴章老陽之
　象也丹舍陽來丹則少陽之方浸而長者
　也易曰陰疑於陽必戰陽常居於大夏而
　以生育長養爲事而陰則退伏矣是於陽
　不能無暱嫌也故至於方冬用事則牋物
　入之而殺丘邴章焉然陰方盛而一陽之
　氣已潜萌於黃鍾之宫矣是爲來丹故謀
　報父之讎焉陽體剛是以來丹氣甚猛形
　甚露方且潜萌是以計粒而食順風而趨
　雖怒不能稱兵以報之唯其體剛故恥假
　力於人誓手劍以屠黑卵也
黑卵悍志絶衆力抗百夫筋骨皮肉非人類
也延頸承刃披胸受矢鋩鍔摧屈而體無痕
撻負其材力視來丹猶雛鷇也
　解曰陰以刻制爲事又方用事堅冰之時
　也是以志悍力抗而皮骨非人承刃受矢
　而痕撻無有視來丹猶雛鷇也
來丹之友申佗曰子怨黑卵至矣黑卵之易
子過矣將奚謀焉來丹垂涕曰願子爲我謀
申佗曰吾聞衛孔周其祖得殷帝之寳劍一
童子服之却三軍之衆奚不請焉來丹遂適
衛見孔周執僕御之禮請先納妻子後言所
欲
　解曰寳劍神器之能宰制者也殷中也與
　以殷仲春之殷同殷帝之寳劍言冲和之
　氣宰制陰陽審諦而不妄也其祖得之則
　其道自古以固存也神器至妙以至柔馳
　騁天下之至剛故一童子服之而却三軍
　之衆申佗則能申人之不直者故爲來丹
　謀焉孔周則能周旋於人理之至者故申
　佗使來丹求劍於若人也執僕御之禮致
　所尊也請先納妻子質其誠也
孔周曰吾有三劍唯子所擇皆不能殺人且
先言其狀一曰含光視之不可見運之不知
有其所觸也泯然無際經物而物不覺二曰
承影將旦昧爽之交旦夕昏明之際北面而
察之淡淡焉若有物存莫識其狀其所觸也
竊竊然有聲經物而物不疾也三曰宵練方
晝則見影而不見光方夜則見光而不見形
其觸物也騞(火麥/切)然而過隨過隨合覺疾而
不血刃焉此三寳者傳之十三世矣而無施
於事匣而藏之未嘗啓封
　解曰含光則葆光而不曜者也此神之妙
　萬物而爲言也視之不可見以無形也運
　之不知其有以無用也其所觸也泯然無
　際經物而物不覺則其道密庸也承影則
　既有影可承矣將旦昩爽之交日夕昏眀
　之際皆陰陽之交際於是時反本而求之
　淡兮似或存終不可得而識也其所觸也
　竊竊然有聲經物而物不疾則鼓舞萬物
　而無迕於物也宵練則旣有體矣方晝則
　見其影役於陽也方夜則見其光制於陰
　也然見影而不見光見光而不見影猶未
　赫然有物也其觸物也騞然而過隨過隨
　合覺疾而不血刃焉則行於萬物生之育
　之代榮代謝其化無窮也使夫生化者不
　得不生不化是或物之疾也然神之所爲
　以無有入無間是爲隨過隨合雖覺疾也
　於物無所傷而物亦不能傷我是爲不血
　刃焉傳之十三世則言周歷陰陽之度而
　其存自古也無施於事是謂無用之用也
　匣而藏之則其藏深矣未嘗啓封其神無
　郤之謂也
來丹曰雖然吾必請其下者孔周乃歸其妻
子與齋七日晏陰之間跪而授其下劍來丹
再拜受之以歸
　解曰神也者妙萬物而爲言也即其寓於
　生化之序擬諸形容有若三劍者焉至於
　宵練始兆於太素而爲質之始故來丹必
　請其下者孔周乃歸其妻子不絶其相生
　相配之道也與齋七日則一其志而忘其
　形體也晏陰之間則昏明之交密傳其道
　也
來丹遂執劍從黑卵時黑卵之醉偃於牖下
自頸至腰三斬之黑卵不覺來丹以黑卵之
死趣而退遇黑卵之子於門擊之三下如投
虚黑卵之子方笑曰汝何蚩而三招予來丹
知劍之不能殺人也歎而歸黑卵旣醒怒其
妻曰醉而露我使我嗌疾而腰急其子曰疇
昔來丹之來遇我於門三招我亦使我體疾
而支彊彼其厭我哉
　解曰牖下陰陽之際也醉而偃則迷而罔
　覺之時也陰方隆盛必於其交際罔覺之
　時始足以害之爾雖然宵練之劍能使物
　覺疾而不血刃而已故來丹以之斬黑卵
　則怒其妻曰使我嗌疾而腰急以擊黑卵
　之子則曰遇我於門三招我亦使我體疾
　而支彊來丹知劍之不能殺人也歎而歸
　而已矣然而黑卵雖承刃而不覺亦已嗌
　疾而腰急其體自是而日消矣故雖有一
　之日觱發二之日粟烈俄而春日載陽而
　小往大來矣人皆睹夫四月維夏不知其
　本乃自於來丹潜移於一之日也嘗原陰
　陽之道相生猶父子相偶猶夫婦其迭用
　也則更生更死其交戰也則更怒更讎囚
　則爲疾用事則旺其道雖無待於外其用
　則寓之於物此陰陽之情也凡物之情態
　人之云爲皆陰陽之役也嘗試以人情物
　變求之陰陽之情義無一不備故有若魏
　黑卵以暱嫌殺丘邴章來丹誓手劍以屠
　黑卵之事也然而陰陽之理更王更廢終
　不能相絶是以來丹雖有屠黑卵之志而
　不能殺黑卵也如黑卵而可殺則生化之
　理或幾乎息矣若是則魏黑卵何以能殺
　丘邴章乎蓋丘邴章已用而爲旺者所勝
　故可殺也若魏黑卵則方用事而旺安可
　殺哉且方是時非獨陽氣潜萌爲來丹而
　已爲魏黑卵者亦旣有其妻與其子矣是
　以原陰陽之道雖曰陽生於子陰生於午
　而陰中之陽陽中之陰其生其長其消其
　息有不可得而測究者明乎列子之斯言
　則其道思過半矣
周穆王大征西戎西戎獻錕鋙之劍火浣之
布其劍長尺有咫鍊鋼赤刃用之切玉如切
泥焉火浣之布浣之必投於火布則火色垢
則布色出火而振之皓然疑乎雪皇子以爲
無此物傳之者妄蕭叔曰皇子果於自信果
於誣理哉
　解曰錕鋙之劍火浣之布得於西戎之獻
　而非中國之有也皇子局於耳目之見聞
　而不能博通乎物理之變異遽以爲無此
　物而傳之者妄非誣理而何列子此篇妙
　及於天地之表若女媧之鍊石愚公之移
　山夸父之逐日扁鵲之治疾偃師之造倡
　來丹之手劍几皆闡無内之至言以坦心
　智之所滯恢無外之妙理以開視聽之所
　閡如俾膚識淺聞之士皆自局於見聞而
　不能深求至理又焉能解其桎梏哉是其
　以此終篇之意也
　　　湯問解
萬物之出機入機隨其種性因其情想更相
變易萬形萬狀則有大禹之所不能見伯益
之所不能聞夷堅之所不能志者其變可勝
窮哉雖然其形則異其性則鈞龍伯之國其
人雖大不殊僬僥之心智僬僥之人其形雖
微不殊龍伯之悅惡焦螟爲細矣生理亦無
不足鵾鵬爲巨矣性量亦無有餘大椿之壽
亦終於死芝菌之夭亦旣有生昧者惑於物
變之不齊不明夫其性之不易由是矜壽而
傷夭就愛而避惡樊然殽亂終身役役莫之
能止故列子假湯問以别其大小同異巨細
長短要之以至道也求之此篇有若日之遠
近小兒辯之而孔子不能决者有若扁鵲之
治疾而使公扈齊嬰與其二室俱不能相知
者是皆惑於形變而不知其本無不同也苟
知其所同則無往而不一矣故蒲且子之弋
可用以釣弋釣之道可用以治國鄭師文伯
牙以此而妙於琴子期以此而善聽飛衛紀
昌以此而名於射造父以此而精於御偃師
之造倡秦青之善謳亦以此道而已使數子
者投其技而進乎道夫孰曰不然哉凡此萬
物之化皆不能逃乎陰陽之運故終以魏黑
卵以暱嫌殺丘邴章來丹謀報父之讎焉雖
然物之不齊物之情也將欲齊之必得其所
以齊之之道而後可如亦蔑然於萬物之變
而弗顧以爲能齊物矣是猶掩目塞耳者自
以謂莫之見聞何能制其坐馳之情哉終之
以皇子果於自信果於誣理蓋爲此也

沖虚至德眞經解卷之十一


沖虚至德眞經解卷之十二作二
　　　　宋杭州州學内舍生(臣)江遹上進
　　　力命上
力謂命曰若之功奚若我哉命曰汝奚功於
物而欲比朕力曰壽夭窮達貴賤貧富我力
之所能也命曰彭祖之智不出堯舜之上而
壽八百顔淵之才不出衆人之下而壽四八
仲尼之德不出諸侯之下而困於陳蔡殷紂
之行不出三仁之上而居君位季札無爵於
昊田恒專有齊國夷齊餓於首陽季氏富於
展禽若是汝力之所能奈何壽比而夭此窮
聖而達逆賤賢而貴愚貧善而富惡邪力曰
若如若言我固無功於物而物若此邪此則
若之所制邪命曰既謂之命柰何有制之者
邪朕直而推之曲而任之自壽自夭自窮自
達自貴自賤自富自貧朕豈能識之哉朕豈
能識之哉
　解曰力者人之所爲也命者天之所謂也
　天不人不因人不天不成力之制於命命
　之因於力未易以差殊論功也取力之重
　者與命之薄者而比之奚翅力之功多取
　命之厚者與德之薄者而比之奚翅命之
　功厚主於力者雖命也以爲有性而不謂
　命也主於命者雖性也以爲有命而不謂
　性也是皆一偏之論也嘗即其一端而考
　之彭之壽顔之夭疑若制於命矣然彭之
　爲不必皆壽顔之才不必皆夭是或因於
　力矣然則謂力爲有功於物而無預於命
　則不可也謂物物皆制於命而無預於力
　亦不可也雖然莫之致而至不知所以然
　而然命也旣謂之命則命萬物而無所聽
　也如亦有制之者安可以爲命乎故直而
　推之亘萬世而不窮曲而任之成萬物而
　不遺雖曰推之無有推者雖曰任之無有
　任者直者自直曲者自曲壽夭窮達貴賤
　貧富亦不由天亦不由人如烏之黑如鵠
　之白如椿之壽如菌之夭咸其自取致者
　其誰耶唯其自爲無爲之者是以之八者
　之在人猶草木之生根在苗先實從花後
　嘉穀之實以其美種雖有惡卉生必從根
　究其根源曾無毫厘之繆安知今之厚於
　命不因於昔之厚於德耶又安知今之厚
　於德不爲異時厚於命之積耶是皆不可
　知也若是則命未必非力力未必非命若
　之何其有命耶若之何其無命耶雖命亦
　不知其所以然矣是所以爲命也安可遽
　以當生臠卷傖囊之所爲規規然責報於
　造物者必欲顔壽而跖夭貴賢而賤愚富
　善而貧惡邪其不通乎命亦甚矣唯眞能
　知命者則因天理之自然修人爲而不廢
　壽夭兩忘窮通皆樂貴財俱適貧富不變
　此聖人所謂樂天知命而列子力命之篇
　所由而作也莊子於大宗師以子桑之言
　命終焉以此爲大宗師之至也
北宫子謂西門子曰朕與子並世也而人子
達並族也而人子敬並貌也而人子愛並言
也而人子庸並行也而人子誠並仕也而人
子貴並農也而人子富並商也而人子利朕
衣則短褐食則粢糲居則蓬室出則徒行子
衣則文錦食則粱肉居則連欐出則結駟在
家熙然有弃朕之心在朝諤然有敖朕之色
請謁不相及遨游不同行固有年矣子自以
德過朕邪西門子曰予無以知其實汝造事
而窮予造事而達此厚薄之驗歟而皆謂與
予並汝之顔厚矣北宫子無以應自失而歸
中塗遇東郭先生先生曰汝奚往而反偊偊
而步有深愧之色邪北宫子言其狀東郭先
生曰吾將舍汝之愧與汝更之西門氏而問
之曰汝奚辱北宫子之深乎固且言之西門
子曰北宫子言世族年貌言行與予並而賤
貴貧富與予異予語之曰予無以知其實汝
造事而窮予造事而達此將厚薄之驗歟而
皆謂與予並汝之顔厚矣東郭先生曰汝之
言厚薄不過言才德之差吾之言厚薄異於
是矣夫北宫子厚於德薄於命汝厚於命薄
於德汝之達非智得也北宫子之窮非愚失
也皆天也非人也而汝以命厚自矜北宫子
以德厚自愧皆不識夫固然之理矣西門子
曰先生止矣予不敢復言北宫子既歸衣其
短褐有狐貉之温進其茙菽有稻粱之味庇
其蓬室若廣厦之蔭乗其蓽輅若文軒之飾
終身逌然不知榮辱之在彼也在我也東郭
先生聞之曰北宫子之寐乆矣一言而能寤
易怛也哉
　解曰天道之運自西而之北酉爲萬物之
　闔户故謂之西門子北則萬物之所藏而
　化精之所奥也故謂之北宫子西門子方
　嚮於室處故爲厚於命而薄於德北宫子
　則其藏深矣故爲厚於德而薄於命東郭
　先生則既勞乎坎而復出平震是不住於
　無爲即動而靜者也故能釋北宫子之愧
　而使之寤也嘗原命出於莫之致而至有
　生者之所不能逃也雖以堯舜夷齊孔子
　之聖季札展禽顔子之賢一制於命終身
　不易宜乎北宫子以德厚自愧西門子以
　命厚自矜也然而謂命出於莫之致而至
　則其至自然無有致之者致之者本無物
　則其至也孰受其制哉或制或不制在我
　而已故苟不安於命則制於命苟能知其
　命則制命而不制於命矣由是聖可窮而
　仁可夭善可貧而賢可賤不聞能以命而
　易聖賢之操也是以北宫子一聞東郭先
　生之言而識夫固然之理則終身逌然不
　知榮辱之在彼也在我也若是則命果能
　制之乎此則能至於命者之事也
管夷吾鮑叔牙二人相友甚戚同處於齊管
夷吾事公子糾鮑叔牙事公子小白齊公族
多寵嫡庶並行國人懼亂管仲與召忽奉公
子糾奔魯鮑叔奉公子小白奔莒旣而公孫
无知作亂齊無君二公子爭入管夷吾與小
白戰於莒道射中小白帶鈎小白既立脅魯
殺子糾召忽死之管夷吾被囚鮑叔牙謂桓
公曰管夷吾能可以治國桓公曰我讎也願
殺之鮑叔牙曰吾聞賢君無私怨且人能爲
其主亦必能爲人君如欲霸王非夷吾其弗
可君必舍之遂召管仲魯歸之齊鮑叔牙郊
迎釋其囚桓公禮之而位於高國之上鮑叔
牙以身下之任以國政號曰仲父桓公遂霸
管仲嘗歎曰吾少窮困時嘗與鮑叔賈分財
多自與鮑叔不以我爲貪知我貧也吾嘗爲
鮑叔謀事而大窮困鮑叔不以我爲愚知時
有利不利也吾嘗三仕三見逐於君鮑叔不
以我爲不肖知我不遭時也吾嘗三戰三北
鮑叔不以我爲怯知我有老母也公子紏敗
召忽死之吾幽囚受辱鮑叔不以我爲無恥
知我不羞小節而恥名不顯於天下也生我
者父母知我者鮑叔也此世稱管鮑善交者
小白善用能者然實無善交實無用能也實
無善交實無用能者非更有善交更有善用
能也召忽非能死不得不死鮑叔非能舉賢
不得不舉小白非能用讎不得不用
　解曰天下之事凡非智慮之所及而成虧
　於莫之致而至者命也方管夷吾鮑叔牙
　相友之戚其心可謂無間矣及夷吾事公
　子糾鮑叔事公子小白所奉雖不同其心
　未有異也至二公子之爭入戰於莒道管
　仲射中桓公於斯時也夷吾安有事桓公
　之心哉及桓公旣立脇魯殺子糾方且請
　於魯以管仲爲讎願得甘心而醢之則桓
　公安有用仲父之心哉鮑叔至此雖能忘
　莒道之異志而不替昔之善交宜亦以桓
　公之讎而不敢舉其賢也抑管仲之奉公
　子糾旣不能立其功於前又不能死其節
　於後其賢亦不足尚矣今也鮑叔弗顧齊
　之嫌而舉之桓公忘其無功於子糾且不
　念其讎而用之管仲亦不以向之幽囚受
　辱爲恥不辭其位而盡忠於齊忘其向之
　奉子糾也是皆非智慮之所可期者及管
　仲既爲齊用務實倉廪明禮節富國彊兵
　因禍爲福轉敗爲功遂能九合諸侯一正
　天下民到于今受其賜故孔子稱之曰微
　管仲吾其被髮左衽矣然則管仲之有功
　於天下後世豈淺淺哉夫管仲固不守匹
　夫匹婦之諒而爲溝瀆之自經也向使鮑
　叔之言不行桓公之讎不解則鮑叔安能
　全其交管仲安所施其功哉雖然管仲既
　終有合諸侯正天下之功使民到于今受
　其賜則鮑叔之舉讎桓公之用讎管仲之
　忍垢於魯而盡忠於齊皆有不得不然者
　矣由此觀之世稱管鮑善交小白善用能
　者實無善交實無善用能者皆命之自爲
　非人之所能爲也如曰有善交者則方其
　莒道之戰管仲之交情何如哉亦曰有善
　用能者則桓公之用管仲奚必俟鮑叔之
　言哉其言非更有善交更有善用能者以
　爲非特桓公管鮑爲然也凡朋友之信君
　臣之義罔或不若是矣然而究觀數子之
　爲皆能公其心者也心存於至公故交不
　期於全而自全讎不期於棄而自棄忠不
　期於效而自效矣此桓公所以成霸業之
　本也噫人苟能公其心矣則其於天命之
　自然無往而不合矣又焉以屈身枉道求
　合於物情之屑屑爲哉且以霸者之治成
　於智謀而力取猶以爲非人力之所能爲
　則推而上之皇之道帝之德王民之皥皡
　其莫爲而自然抑又可知矣
及管夷吾有病小白問之曰仲父之病病矣
可不諱云至於大病則寡人惡乎屬國而可
夷吾曰公誰欲歟小白曰鮑叔牙可曰不可
其爲人潔廉善士也其於不已若者不比之
人一聞人之過終身不忘使之理國上且鈎
乎君下且逆乎民其得罪於君也將弗乆矣
　解曰人常以管仲不許鮑叔之屬國爲言
　蓋管仲知鮑叔之才不可以屬國也恐其
　得罪於君也與其使之理國而得罪孰若
　不屬之國而俾其自全歟是乃管仲之全
　交也
小白曰然則孰可對曰勿已則隰朋可其爲
人也上忘而下不叛愧其不若黄帝而哀不
已若者以德分人謂之聖人以財分人謂之
賢人以賢臨人未有得人者也以賢下人者
未有不得人者也其於國有不聞也其於家
有不見也勿已則隰朋可然則管夷吾非薄
鮑叔也不得不薄非厚隰朋也不得不厚厚
之於始或薄之於終薄之於終或厚之於始
厚薄之去來弗由我也
　解曰上忘者其政悶悶之謂也下不叛者
　其民淳淳之謂也愧不若黃帝則不自滿
　假也哀不已若者以善救爲心也以德分
　人則使斯民各得以復命反常此聖人之
　道也以財分人則使斯民不乏於仰事俯
　育此賢人之德也以賢臨人猶山之殺瘦
　也以賢下人猶澤之增肥也所謂於國有
　不聞於家有不見者非眞莫之見聞也其
　道足以容之爾隰朋之可與夫鮑叔之不
　可在此而已古語曰不瞽不聾不能成功
　蓋爲是也詩於葛屨之序言魏君之險嗇
　徧急而其詩則曰唯是褊心是以爲刺徧
　心之害治如此夫與人爲徒厚薄之去來
　有至公之道有自然之理弗由我也唯管
　鮑隰朋知其然也故始終厚薄依乎天理
　而弗徇乎我此齊國之治所以能尊周彊
　國歟

沖虚至德眞經解卷之十二





沖虚至德眞經解卷之十三作三
　　　　宋杭州州學内舍生(臣)江遹上進
　　力命中
鄧析操兩可之說設無窮之辭當子產執政
作竹刑鄭國用之數難子産之治子産屈之
子產執而戮之俄而誅之然則子産非能用
竹刑不得不用鄧析非能屈子產不得不屈
子産非能誅鄧析不得不誅也
　解曰子産相鄭三年而善者服惡者化其
　治宜不可屈而鄧析數難而屈之鄭國用
　鄧析之竹刑宜愛其人而卒誅之是理之
　不可推知者也世謂作竹刑誅鄧析爲子
　産鄧析之能殊不知固自有不得不用不
　得不屈不得不誅者存焉漢文帝感緹縈
　之言而罷肉刑後世卒莫之能復亦若
　是也按荀子與夫左氏皆以駟顓殺鄧
　析在子産之後學者以是疑於經誤夫
　列子之書務明道達理而已所謂得其
　精而遺其粗者也又焉用區區較其言
　之同異哉
可以生而生天福也可以死而死天福也可
以生而不生天罰也可以死而不死天罰也
可以生可以死得生得死有矣不可以生不
可以死或死或生有矣然而生生死死非物
非我皆命也智之所無奈何
　解曰以康寧攸好德而生以壽考終命而
　死此可以生可以死得生得死者也洪範
　所謂五福此之所謂天福也可以生而凶
　短折與夫疾惡憂貧而生者洪範所謂六
　極此之所謂天罰也得生得死理之常也
　或死或生則幸不幸存焉生死一矣或以
　爲天福或以爲天罰或由其常或遭其變
　至智之人宜能觀其差殊矣然而生之所
　以生死之所以死方禀生之初旣有制其
　死者矣將息我以死亦有制其生者矣生
　生死死外非物之所能奪内非我之所能
　制皆天之所命智之所無如之何也唯明
　乎此然後死生無變乎也
故曰窈然無際天道自會漠然無分天道自
運天地不能犯聖智不能干鬼魁不能欺自
然者默之成之平之寧之將之迎之
　解曰際者分之餘會者運之聚窈言幽而
　難見漠言遠而無極物之生顯與道俱會
　妙與道偕運天道常自會自運萬物亦自
　生自死雖天之神地之富不能犯其自然
　聖智之妙不能干其自然鬼魅之靈不能
　欺其自然若是者默之成之而無言無爲
　平之寧之而無偏無陂將之迎之而無始
　無終命之所爲其極如此
楊朱之友曰季梁季梁得疾七日大漸其子
環而泣之請醫季梁謂楊朱曰吾子不肖如
此之甚汝奚不爲我歌以曉之楊朱歌曰天
其弗識人胡能覺匪祐自天弗孽由人我乎
汝乎其弗知乎醫乎巫乎其知之乎其子弗
曉終謁三醫一曰矯氏二曰俞氏三曰慮氏
診其所疾矯氏謂季梁曰汝寒温不節虛實
失度病由饑飽色欲精慮煩散非天非鬼雖
漸可攻也季梁曰衆醫也亟屏之俞氏曰女
始則胎氣不足乳湩有餘病非一朝一夕之
故其所由來漸矣弗可已也季梁曰良醫也
且食之盧氏曰汝疾不由天亦不由人亦不
由鬼禀生受形旣有制之者矣亦有知之者
矣藥石其如汝何季梁曰神醫也重貺遺之
俄而季梁之疾自瘳
　解曰矯之爲義執枉而矯之使直非自然
　也矯氏之醫欲攻其漸而在於有生之後
　是爲衆醫俞以順從爲言故俞氏之醫在
　於有生之初以爲其弗可巳也是爲良醫
　盧以總合爲言故盧氏之醫齊死生而一
　之其言出於禀生受形之先精義而入神
　矣是爲神醫夫季梁之於生死其能安之
　如此故其死也楊朱望其門而歌
生非貴之所能存身非愛之所能厚生亦非
賤之所能夭身亦非輕之所能薄故貴之或
不生賤之或不死愛之或不厚輕之或不薄
此似反也非反也此自生自死自厚自薄或
貴之而生或賤之而死或愛之而厚或輕之
而薄此似順也非順也此亦自死自厚
自薄
　解曰生死厚薄已制於禀生受形之先豈
　貴賤愛惡之所能增損於有生之後哉蓋
　身爲天地之委形生爲天地之委順彼天
　地既已委化於我矣猶不能犯其分之自
　然矧非汝之所有又豈貴賤之所能存亡
　愛惡之所能厚薄哉雖然貴賤存亡愛增
　厚薄生於有見妄爲同異衆見則同獨見
　則異以同爲順以異爲逆循其本然奚有
　逆順謂之逆順似之而非究其所爲咸其
　自爾是以推原有生有身之所自雖生不
　知身身不知生而況於貴賤愛惡哉雖然
　列子論此亦明有生有身之妙咸本於自
　然將以祛世之惑者貪生夫理徇利累形
　爾至於尊生重本欲爲天下之寄託者寧
　蹈其似順不爲其輕薄也
鬻熊語文王曰自長非所增自短非所損算
之所亡若何老聃語關尹曰天之所惡孰知
其故言迎天意揣利害不如其已
　解曰長短之不可增損猶鳧鶴之不可斷
　續也方未生無身之時既有制之者矣算
　猶智也豈智之所能奈何哉皆天而已矣
　是以人之所惡即天之所惡也天豈私惡
　於人哉其故必有所自矣特不止於耳目
　之所接不可俄而知耳順而受之可也若
　夫以智爲鑿揣而鋭之弊精神而妄億度
　德經謂之前識此道之華而愚之始也故
　其語關尹喜以迎天意揣利害爲不如其
　已億則屢中孔子所以惡子貢也
楊布問曰有人於此年兄弟也言兄弟也才
兄弟也貌兄弟也而壽夭父子也貴賤父子
也名譽父子也愛憎父子也吾惑之楊子曰
古之人有言吾嘗識之將以告若不知所以
然而然命也今昏昏昧昧紛紛若若隨所爲
隨所不爲日去日來孰能知其故皆命也
　解曰在我者有性在天者有命性可修不
　可弛命可聽不可干君子之處已行法以
　俟命而巳亦奚欲以此道而徼此福哉楊
　朱乃區區度年德才貌之厚薄而計其壽
　夭貴賤名譽愛憎之差殊父子而兄弟之
　兄弟以言長少之相從父子以言尊卑之
　不等也此謂以惑復於惑是爲大惑殊不
　知命之所爲昏昏昩昩而非智之所能明
　紛紛若若而非理之所能辯隨所爲而不
　匿於無隨所不爲而不滯於有日去而與
　化俱運日來而與時偕顯夫孰能知其故
　此造化之所以妙萬物也如造化亦計斯
　人當生之所爲而爲之響應則其生化萬
　物其道亦淺矣
夫信命者亡壽夭信理者亡是非信心者亡
逆順信性者亡安危則謂之都亡所信亡所
不信眞矣慤矣奚去奚就奚哀奚樂奚爲奚
不爲
　解曰所謂亡壽夭是非逆順安危者非無
　之也有若頻壽而跖夭雖使有道者誠能
　信命矣安能厚誣其人謂顔子爲壽而彭
　祖爲夭哉亦於壽夭之間任其自然而不
　有之爾夫唯不有則壽夭兩行是所以爲
　無之也其於是非逆順安危亦若是而已
　矣謂之都亡所信則以亡壽夭亡是非亡
　逆順亡安危也謂之都亡所不信則以信
　命信理信心信性也若然者好惡不存故
　無有於避就憂喜不形故無有於哀樂隨
　所不爲故無所爲隨所爲故無所不爲斯
　可名於眞矣慤矣眞言精而不偽也慤言
　實而不妄也
黄帝之書云至人居若死動若械亦不知所
以居亦不知所以不居亦不知所以動亦不
知所以不動亦不知所以衆人之觀易其情
貌亦不謂衆人之不觀不易其情貌獨往獨
來獨出獨入孰能礙之
　解曰居若死心如死灰也言其無心而自
　止也動若械發若機括也言其因物而後
　動也隨時動隨時止是居與不居動與不
　動因其自然皆所不知若是則物我兼忘
　而視聽俱泯矣奚有於觀骨肉都融而情
　貌無寄矣奚有於易超然疑獨無與爲偶
　獨出獨入獨往獨來夫孰得而礙之若夫
　衆人之動止異是矣内外之分不定榮辱
　之境不辯以有名爲尊榮以無名爲卑辱
　情貌之易不易乃在於人之觀不觀是以
　畏威畏刑畏鬼畏人愁結其五臟桎梏其
　形體終身役役與化俱徂可不悲哉曷亦
　不思吾之爲我奚假於人審夫吾之我則
　衆人之觀不觀不足知吾之情貌不必易
　矣然則至人之不離於眞衆人之不能見
　獨豈有他哉在我而已


沖虚至德眞經解卷之十三












沖虛至德眞經解卷之十四作四
　　　　宋杭州州學内舍生臣江遹上進
　　　力命下
墨杘單至嘽咺憋懯四人相與游於世胥如
志也窮年而不相知情自以智之深也巧佞
愚直婩斫便辟四人相與遊於世胥如志也
窮年而不相語術自以巧之微也㺒㤉情露
𧮈極凌誶四人相與游於世胥如志也窮年
而不相曉悟自以爲才之得也眠娫諈諉勇
敢怯疑四人相與游於世胥如志也窮年而
不相謫發自以行無戾也多偶自專乗權隻
立四人相與游於世胥如志也窮年而不相
顧眄自以時之適也此衆態也貌不一而咸
之於道命所歸也
　解曰墨杘單至則夷俟恐懼之異情也嘽
　咺憋懯則迂緩輕發之異態也巧佞愚直
　則儇利鄙樸之不同婩斫便辟則彊䦧柔
　佞之不一㺒犽情露則多數淺中之殊情
　𧮈極凌誶則訥澀辯給之異狀眠蜒諈諉
　則或暗於疏通或樂於煩重勇敢怯疑則
　或喜於奮厲或安於畏懦多偶則雷同者
　也自專則任己者也乗權則假威以尚人
　也隻立則自奮而無輔者也爰自大樸既
　散斯民馳騖於是非利害之塗情態百出
　不可勝窮列子姑即其情之所鍾術之所
　傳才之所施行之所著時之所遭者概言
　其别有二十焉情者自以智之深術者自
　以巧之微才者自以其有得行者自以其
　無戾時者自以其適宜紛紛若若人各是
　其所是而非其所非胥如其志而窮共年
　衆態之不一如此究其所以則是非成敗
　均於有生美惡好醜同之於盡是其所以
　感之於道而同歸於命也雖咸之於道而
　不能知道雖同歸於命而不能信命任私
　智執偏見唯小己之是徇忘天下之大公
　若是則其比形於天地也與夫夔蛇風目
　之相憐無以異矣何貴於有生之最靈哉
　唯體道而至於命者則心凝而形釋心凝
　則内無有於智態形釋則外無有於貌色
　是乃衆態之所資而衆態無得而名者常
　逍遥乎天地之間而心意自得俯視衆態
　不亦悲乎
佹佹成者俏成也初非成也佹佹敗者俏敗
者也初非敗也故迷生於俏俏之際昩然於
俏而不昧然則不駭外禍不喜内福隨時動
隨時止智不能知也
　解曰天下之理至微而明其未兆爲微而
　其理爲至明賢人睹於未萌衆人暗於成
　事於事之成且或闇之而況於成敗之幾
　乎宜其昩然而莫之知也雖然所謂俏成
　俏敗者初無有俏也理之成敗默定於未
　形之先矣雖曰因俏生迷其實因迷有俏
　爾唯不能睹成敗之未形而惑於俏之際
　雖成也不敢必其成惴惴然唯恐其或失
　也雖敗也不自以爲敗望望然猶幸於有
　得也若是則安得不駭外禍而喜内福哉
　苟能於俏之際而不昩然則其成自成其
　敗自敗視禍福之至猶晝夜之往來寒暑
　之迭運見出可以知入觀往足以知來又
　奚以憂喜於其間哉若然者進乎智而與
　平道矣雖死生之大且無變乎己而況利
　害之端乎
信命者於彼我無二心於彼我而有二心者
不若揜目塞耳背坂面隍亦不墜仆也故曰
死生自命也貧窮自時也怨夭折者不知命
者也怨貧窮者不知時者也當死不懼在窮
不戚知命安時者也
　解曰商丘開之蹈水火自以謂物無迕者
　心一而已則信命者於彼我無二心可見
　矣不知信命則執著於我我立而彼是具
　矣彼是具而好惡立好惡交起則憂喜迭
　用雖未嘗背坂面隍而常有墜仆之憂揜
　目塞耳者非眞能忘聞見也然聞見暫窒
　雖眞背坂面隍亦不墜仆此知命安時者
　所以當死不懼在窮不戚也
其使多智之人量利害料虚實度人情得亦
中亡亦中其少智之人不量利害不料虛實
不度人情得亦中亡亦中量與不量料與不
料度與不度奚以異唯亡所量亡所不量則
全而亡喪亦非知全亦非知喪自全也自亡
也自喪也
　解曰量利害之成敗料虚實之有無度人
　情之好惡此多智之人也不智者反此然
　而智不盡中愚不盡亡是量與不量料與
　不料度與不度皆無以異矣然而不可謂
　智不盡中而廢其智也亦不可謂愚不盡
　亡而守其愚也唯無所量無所不量用智
　而不役於智任智而不恃其智則得喪兩
　亡常能全而亡喪不知其所以然而然矣
齊景公游於牛山北臨其國城而流涕曰美
哉國乎欝欝芊芊若何滴滴去此國而死矣
使古無死者寡人將去斯而之何史孔梁丘
據皆從而泣曰臣賴君之賜疏食惡肉可得
而食駑馬稜車可得而乗也且猶不欲死而
況吾君乎晏子獨笑於旁公雪涕而顧晏子
曰寡人今日之游悲孔與據皆從寡人而泣
子之獨笑何也晏子對曰使賢者常守之則
太公桓公將常守之矣使有勇者而常守之
則莊公靈公將常守之矣數君者將守之吾
君方將被蓑笠而立乎畎畝之中唯事之恤
行假念死乎則吾君又安得此位而立焉以
其迭處之迭去之至於君也而獨爲之流涕
是不仁也見不仁之君見謟諛之臣臣見此
二者臣之所爲獨竊笑也景公慙焉舉觴自
罰罰二臣者各二觴焉
　解曰罰爵所以養氣之不足也景公臨其
　國城羡美外慕將常守之而無術至於悲
　泣而不已及聞晏子之言始悟其所養之
　不充也故舉觴自罰罰二臣者各二觴焉
　二觴有副焉所以甚其不足也
魏人有東門昊者其子死而不憂其相室曰
公之愛子天下無有今子死不憂何也東門
昊曰吾常無子無子之時不憂今子死乃與
嚮無子同臣奚憂焉
　解曰有人之形未有無人之情者唯太古
　之人則能忘情其下則不及情苟不至乎
　忘情而泊然無憂則不及情者爾人而無
　情何以謂之人故雖以孔子之涉世其於
　顔子之死也則哭之慟以謂非夫人之爲
　慟而誰爲其不能忘情如此然則東門昊
　之子死不憂其眞能忘情者歟
農赴時商趣利工追術仁逐勢勢使然也然
農有水旱商有得失工有成敗仕有遇否命
使然也
　解曰此力命之篇也列子既極言有生皆
　制於命矣又惡其以力爲無功而溺於莫
　之爲也言此者將使力命兩行而不失其
　然之㝠運爾
　　　力命解
孟子謂仁義禮智爲命也有性焉君子不謂
命也以臭味聲色爲性也有命焉君子不謂
性也性則人力之可勉命則天理之不易雖
性所有不可有習則人力不可廢雖天所命
必因於人則天命不可任命之所制或存於
性性之所有或制於命性命常並行天人常
相因人之壽夭窮達貴賤貧富無不出於此
故列子有力命之篇焉嘗求列子之言如主
於命謂力爲無功於物矣然亦不欲廢人力
之所爲而委化於命也要在於不累夫壽夭
貴賤窮達貧富而制命在我爾且以力對命
則自然使然若相待而不可相無槩之以道
無非命者故人之所欲爲者命也人之所不
爲者亦命也爲之而成者命也爲之而不成
者亦命也直而推之曲而任之壽夭窮達貴
賤貧富無非自爾夫既謂之自爾無制之者
雖有壽夭孰爲增損雖有窮達安足喜悲故
知命者於此則順而受之而已爾是以孔子
之聖自生民以來未之有也一制於命則再
逐於魯伐木於宋窮於商周圍於陳蔡卒之
一君無所鈎用其天縱之將聖載之空言而
不得見之行事斯可以爲命矣爲夫子者脩
一身任窮達知去來之非我止變亂於心慮
其樂天知命如此故能窮亦樂通亦樂而所
樂非窮通也然而自非聖人未有由於命之
所制而能知者非特不知而已抑又區區計
人力之未爲攘臂而仍之是可悲矣故鮑叔
厚夷吾於其始而夷吾薄之於其終隰朋薄
夷吾於其始而夷吾厚之於其終鄧析屈子
產之治子產用鄧析之刑子產用其刑於始
鄧析遇其誅於終厚者其自厚也薄者其自
薄也用者不得不用也誅者不得不誅也皆
命也非人之所能爲也而數子者方且自謂
智能之所爲而不識夫固然之理此桓文之
治所以羞稱於孔門子産之惠所以貶於孔
子也有若季梁之重貺神醫則雖死生之大
不能變矣有若齊景公之臨其國城而流涕
則於利害之端且猶惑之皆命也知不知其
别若此此子列子所以不免於辯也雖然北
宫子嘗以薄於命而愧夫西門子造事而達
矣及其旣悟則榮辱俱忘終身逌然是則雖
薄於命也命果足以制之耶列子之意明其
已悟者要以覺其未悟者而使之求有悟爾
且列子一篇之㫖雖盡祛力命之惑矣終則
以力不可不爲命不可不聽爲命之至故以
仕農工商勢命之說終焉


沖虚至德眞經解卷之十四


沖虚至德眞經解卷之十五作五
　　　　宋杭州州學内舍生(臣)江遹上進
　　　楊朱上
楊朱游於魯舍於孟氏孟氏問曰人而已矣
奚以名爲曰以名者爲富旣富矣奚不已焉
曰爲貴既貴矣奚不已焉曰爲死既死矣奚
爲焉曰爲子孫名奚益於子孫曰名乃若其
身僬其心乗其名者澤及宗族利兼鄉黨況
子孫乎凡爲名者心廉廉斯貧爲名者必讓
讓斯賤曰管仲之相齊也君淫亦淫君奢亦
奢志合言從道行國霸死之後管氏而已田
氏之相齊也君盈則己降君歛則己施民皆
歸之因有齊國子孫享之至今不絶若實名
貧僞名富曰實無名名無實名者僞而已矣
昔者堯舜僞以天下讓許由善卷而不失天
下享祚百年伯夷叔齊實以孤竹君讓而終
亡其國餓死於首陽之山實僞之辯如此其
省也
　解曰道常無名名之生在於物成數定之
　後智者惡事物之紛錯也不得已如事物
　而彊爲之名爾名非自然也凡在可名之
　域者皆偽而巳矣雖然名以出信必依於
　實實不自顯必假於名君子無惡於循名
　而蹈實也但惡夫守名而累實爾悠悠之
　徒不知身之非我有也故趣富貴於當生
　不知子孫之非我有也故競虚名於既往
　其始也將徇名而求實其終也乃徇名而
　妨實且以實非名則管氏之奢奚無益於
　子孫以名非實則田氏之廉何乃因有齊
　國蓋名不可去名不可趣趣名則實斯毁
　矣實聚則名斯立矣且趣當生則夷齊之
　遜不若堯舜之偽將恤我後則管仲之奢
　不若田氏之廉若欲名實兼之惡可哉列
　子非有貴乎世俗之富貴也非不知堯舜
　夷齊之不與名期而名歸之而爲天下後
　世之所共美也蓋雖聖人之應世日與接
　搆則名亦既有均在可議之域矣列子言
　此欲學者務造乎道之無名而巳如或矯
　情乎仁義禮教以盜當世之虚名非特不
　得名併與夫利而失之矣曾不若盜貨者
　之猶得肆情於當生爾此殆矯枉不得已
　之言歟
楊朱曰百年壽之大齊得百年者千無一焉
設有一者孩抱以逮昏老幾居其半矣夜眠
之所弭晝覺之所遺又幾居其半矣痛疾哀
苦亡失憂懼又幾居其半矣量十數年之中
逌然而自得亡介焉之慮者亦無一時之中
爾則人之生也奚爲哉奚樂哉爲美厚爾爲
聲色爾而美厚復不可常猒足聲色不可常
翫聞乃復爲刑賞之所禁勸名法之所進退
遑遑爾競一時之虚譽規死後之餘榮偊偶
爾順耳目之觀聽惜身意之是非徒失當年
之至樂不能自肆於一時重囚纍梏何以异
哉
　解曰百年之生憂患所瘁陰陽寇其外嗜
　慾蠹其内無彊無堅爲疾爲惱夜眠而神
　勞晝覺而形役計人之生安得無介然之
　慮於斯須之頃哉然而介然之慮存之則
　憂懼釋之則逸樂存之在我釋之在我人
　之所以每蹈於憂患之域者彼豈甘心於
　憂患哉由其以美厚聲色爲可樂是以競
　譽規榮慎耳目惜是非偊偊遑遑爲刑賞
　之所禁勸名法之所進退日罹於憂患而
　不自悟矣是則百年之生既不能内得於
　天樂又不能自肆於一時而兩失之矣其
　與重囚纍梏何以异哉莊子亦以此爲乆
　病長阨而不死者也夫列子之設心豈欲
　使斯民自肆於聲色之娯哉蓋深醜夫遑
　遑競虚譽者之無益於身不若縱脱而趨
　當生之樂者爲猶愈爾是亦矯枉之言歟
太古之人知生之暫來知死之暫往故從心
而動不違自然所好當身之娛非所去也故
不爲名所觀從性而游不逆萬物所好死後
之名非所取也故不爲刑所及名譽先後年
命多少非所量也
　解曰死之與生一往一反爾太古之人大
　樸未散渾淪之質不雕於人偽故能原始
　反終而知死生之說由是從心而動從性
　而游無往而不逌然自得矣性於心爲體
　心於性爲用去性而後從心故從心而動
　則能不違自然所好之在我者爾從性而
　游然後能不逆萬物所好且動或迫之不
　若游之適也從心而動不去當身之娯是
　不爲近名之善也故不爲名所勸從性而
　游不規既往之名是不爲近刑之惡也故
　不爲刑所及若然者其視死生之變直猶
　夜旦之常爾又何暇計其名譽之先後量
　其年命之多少哉
楊朱曰萬物所異者生也所同者死也生則
有賢愚貴賤是所異也死則有臭腐消滅是
所同也雖然賢愚貴賤非所能也臭腐消滅
亦非所能也故生非所生死非所死賢非所
賢愚非所愚貴非所貴賤非所賤然而萬物
齊生齊死齊賢齊愚齊貴齊賤十年亦死百
年亦死仁聖亦死凶愚亦死生則堯舜死則
腐骨生則桀紂死則腐骨腐骨一矣孰知其
異且趣當生奚遑死後
　解曰生死交謝初無同異小智自私於大
　同中妄見成異因異立同由是生死之同
　異昏擾而無辨矣楊朱欲齊生死之變而
　一之故即俗之所見以生爲異以死爲同
　要其終必歸於無同無異也或遽而語之
　至道之所謂一則彼將殽亂於滑疑之際
　而其惑終不可解矣此乃聖人之常善救
　人也且齊萬物之變必以堯舜桀紂爲言
　者將祛世之重惑宜以狂聖之極天下萬
　世之所共信者爲之言也且謂堯舜同於
　桀紂非苟然也堯舜應世之跡因時合變
　未免於有所殉則其跡安得不同趨於腐
　骨哉若夫堯舜之所以爲堯舜是乃孔子
　所謂蕩蕩乎民無能名又安得與桀紂同
　腐哉
楊朱曰伯夷非亡欲矜清之卸以放餓死展
季非亡情矜貞之卸以放寡宗清眞之誤善
之若此
　解曰人之生因情有欲以欲發愛欲而無
　以節之則盈嗜欲長好惡而性命之情病
　矣是所以爲誤善也所矜在於清正則能
　抑其情而節其欲矣安得爲誤善雖然伯
　夷展季既有矜清正之名而存心於矯枉
　救弊則其跡未免於有卸是亦爲情欲之
　所役也放而至於餓死寡宗則謂之誤善
　不亦可乎是以聖人縁督以爲經而不爲
　已甚也
楊朱曰原憲窶於魯子貢殖於衛原憲之窶
損生子貢之殖累身然則窶亦不可殖亦不
可其可焉在曰可在樂生可在逸身故善樂
生者不窶善逸身者不殖
　解曰人之生也必將資物以爲養則耕而
　食織而衣所不可已也雖太古之民亦莫
　不若是也特不欲左右望而罔市利於富
　貴之中有司隴斷爾由前則不窶是所以
　爲樂生也由後則不殖是所以爲逸身也
　蓋窶則華冠縱履而杖藜安可以言樂生
　殖則滿身戚醮而求益安可以言逸身以
　是知列子之道不爲已甚於世道之安危
　未嘗都忘之也
楊朱曰古語有之生相憐死相捐此語至矣
相憐之道非唯情也勤能使逸饑能使飽寒
能使温窮能使達也相捐之道非不相哀也
不含珠玉不服文錦不陳犧牲不設明器也
　解曰立后王君公以治天下之民欲其不
　懈于位是乃生相憐之道也至於死則略
　矣雖有良朋不過況我以永嘆而已是乃
　相捐之道也
晏平仲問養生於管夷吾管夷吾曰肆之而
已勿壅勿閼晏平仲曰其曰奈何夷吾曰恣
耳之所欲聽恣曰之所欲視恣鼻之所欲向
恣口之所欲言恣體之所欲安恣意之所欲
行夫耳之所欲聞者音聲而不得聽謂之閼
聰目之所欲見者美色而不得視謂之閼明
鼻之所欲向者椒蘭而不得嗅謂之閼顫口
之所欲道者是非而不得言謂之閼智體之
所欲安者美厚而不得從謂之閼適意之所
欲爲者放逸而不得行謂之閼性凡此諸閼
廢虐之主去廢虐之主熙熙然以俟死一日
一月一年十年吾所謂養拘此廢虐之主録
而不舍戚戚然以至乆生百年千年萬年非
吾所謂養
　解曰子列子之學於老商子三年之後心
　不敢念是非口不敢言利害則於口之所
　欲言意之所欲行莫得而恣也故老商見
　之始一解顔而笑至於九年之後橫心之
　所念橫口之所言則於是乎得恣而肆之
　勿壅勿遏矣故老商許其内外進矣所謂
　恣耳之聽恣目之視恣鼻之向恣體之安
　亦若是而已非曰翫足於聲色嗅味以犯
　人理之所惡然後爲恣也能進此者是所
　謂聞道也朝聞道夕死可矣故雖一日一
　月之生亦足以爲養矣又奚以戚戚然乆
　生爲哉此列子論養生之至理也管仲晏
　子曾西之所不爲曾何足以進此道乎蓋
　晏平仲豚肩不掩豆是躬儉者也管夷吾
　三歸反坫是好奢者也晏平仲管夷吾其
　問其答固宜若是矣二子之問答譬猶果
　蓏之理其言適有與道相當者故列子取
　其說以寓夫至道非欲學者爲管晏之所
　爲也
管夷吾曰吾旣告子養生矣送死柰何晏平
仲曰送死略矣將何以告焉管夷吾曰吾固
欲聞之平仲曰既死豈在我哉焚之亦可沉
之亦可瘞之亦可露之亦可衣薪而棄諸溝
壑亦可衮裳繡文而納諸石椁亦可唯所遇
焉管夷吾顧謂鮑叔黃子曰先死之道吾二
人進之矣
　解曰得道者之於送死以天地爲棺椁以
　日月爲連璧以星辰爲珠機以萬物爲齎
　送則其所遇鳥平往而不可哉

沖虚至德眞經解卷之十五










沖虚至德眞經解卷之十六作六
　　　　宋杭州州學内舍生(臣)江遹上進
　　　楊朱中
子產相鄭專國之政三年善者服其化惡者
畏其禁鄭國以治諸侯憚之而有兄曰公孫
朝有弟曰公孫穆朝好酒穆好色朝之室也
聚酒千鍾積趨成封望門百步糟漿之氣逆
於人鼻方其荒於酒也不知世道之安危人
理之悔吝室内之有亡九族之親疏存亡之
哀樂也雖水火兵刃交於前弗知也穆之後
庭比房數十皆擇稚齒婑媠者以盈之方其
聃於色也屏親昵絶交游逃於後庭以晝足
夜三月一出意猶未愜鄉有處子之娥姣者
必賄而招之媒而挑之弗獲而後已子產日
夜以爲戚密造鄧析而謀之曰僑聞治身以
及家治家以及國此言自於近至於遠也僑
爲國則治矣而家則亂矣其道逆耶將奚方
以救二子子其詔之鄧析曰吾怪之乆矣未
敢先言子奚不時其治也喻以性命之重誘
以禮義之尊乎子産用鄧析之言因間以謁
其兄弟而告之曰人之所以貴於禽獸者智
慮智之所將者禮義禮義成則名位至矣若
觸情而動聃於嗜慾則性命危矣子納喬之
言則朝自悔而夕食禄矣朝穆曰吾知之乆
矣擇之亦乆矣豈待若言而後識之哉凡生
之難遇而死之易及以難遇之生俟易及之
死可孰念哉而欲尊禮義以夸人矯情性以
招名吾以此爲弗若死矣爲欲盡一生之歡
窮當年之樂唯患腹溢而不得恣口之飮力
憊而不得肆情於色不遑憂名聲之醜性命
之危也且若以治國之能夸物欲以說辭亂
我之心榮禄喜我之意不亦鄙而可憐哉我
又欲與若别之夫善治外者物未必治而身
交苦善治内者物未必亂而性交逸以若之
治外其法可暫行於一國未合於人心以我
之治内可推之於天下君臣之道息矣吾常
欲以此術而喻之若反以彼術而教我哉子
產忙然無以應之佗曰以告鄧析鄧析曰子
與眞人居而不知也孰謂子智者乎鄭國之
治偶爾非子之功也
　解曰肆情於色人情之所惑着人理之所
　甚醜者恣口之飲人情之所同欲先王之
　所誥戒者常人之情目欲視色至於閼明
　而不得恣者非眞能黜嗜慾也畏夫性命
　之危有所拘而不得逞耳口欲美味至於
　閼適而不得恣者非眞能忘好惡也惡夫
　名聲之醜有所避而不得恣爾由是尊禮
　義矯情性終於其身視其外若能恬淡無
　爲者語其坐馳之情則其疾俛仰之間再
　撫四海之外志念所在無所不至亦無所
　不爲矣若是則百年之生内愁其心智外
　苦其形體亦何生之樂哉若夫朝穆之所
　爲則眞而已矣其所謂恣口之飲者非荒
　酖于酒也其所謂肆情於色者非沉湎冒
　色也蓋朝穆於世道之安危人理之得喪
　知之乆矣擇之亦久矣爲欲盡一生之歡
　窮當年之樂故恣口之飲肆情於色雖名
　聲之醜曾不遑憂性命之危亦不暇恤此
　所謂治内而不治外無愧乎道德不爲仁
　義之操而敢爲淫僻之行者也以其道之
　眞以治身者推而行之天下可土苴而治
　也子産方且以乗輿濟人於溱洧爲治未
　免爲國人之所非鄧析之所屈所謂善治
　外者物未必治而身交若其法可暫行於
　一國未合於人心者也安足以知二子之
　眞其不能知則亦已矣又以說辭亂其心
　榮辱喜其意則其爲誠可鄙其意爲可憐
　矣以是相鄭而專國之政雖曰善者服其
　化惡者畏其禁初不知其所以爲治是殆
　得之於偶爾豈其功哉子産之於朝穆適
　居季孟之間其趨操之不侔内外之異治
　若此故曰使道而可以告人則人莫不告
　其兄弟也且爲鄧析者其初於朝穆之道
　爲未察也故聞子産之言則與子産同其
　戚其終於朝穆之道爲有得也故聞子産
　之言則與子産異其知也噫微鄧析之言
　則後之觀朝穆者幾不盡同子産之戚而
　終莫能知其眞矣
衛端木叔者子貢之世也藉其先貲家累萬
金不治世故放意所好其生民之所欲爲人
意之所欲玩者無不爲也無不玩也墻屋臺
榭園囿池沼飲食車服聲樂嬪御擬齊楚之
君焉至其情所欲好耳所欲聽目所欲視口
所欲嘗雖殊方偏國非齊土之所産育者無
不必致之猶藩墻之物也及其游也雖山川
阻險塗逕脩遠無不必之猶人之行咫步也
賔客之在庭者日百往庖厨之下不絶煙火
堂廡之上不絶聲樂奉養之餘先散之宗族
宗族之餘次散之邑里邑里之餘乃散之一
國行年六十氣幹將衰棄其家事都散其庫
藏珍寳車服妾媵一年之中盡焉不爲子孫
留財及其病也無藥石之儲及其死也無瘞
埋之資一國之人受其施者相與賦而藏之
反其子孫之財焉禽骨釐聞之曰端木叔狂
人也辱其祖矣段干生聞之曰木叔達人也
德過其祖矣其所行也其所爲也衆意所驚
而誠理所取衛之君子多以禮教自持固未
足以得此人之心也
　解曰子貢以貨殖累其身者也方其貨殖
　財積而不敢用服膺而莫之捨滿心戚焦
　求益而不止可謂憂矣夫以子貢之富豐
　屋美服厚味姣色以終其身無有於不足
　也其所以求益而不止者爲子孫無窮之
　計也噫孫子非汝有也認而有之亦惑矣
　抑又苦體絶甘約已之養以貨殖見棄於
　聖人門務求適其適可不爲之大哀耶爲
　端木叔者藉其先貲初不知貨殖之勤而
　有萬金之累既已有之又能用之由是放
　意所好無不爲而無不玩其適意而志得
　擬齊楚之君非特能用之至其氣幹之將
　衰又能散其有而盡之以俗觀之薄於子
　孫之遺甚矣其後受其施者相與反其子
　孫之財是亦不爲無所遺矣噫爲木叔者
　其生也無貨殖之累而盡一生之歡其死
　也不爲子孫留財而不失子孫之財其所
　行所爲是乃衆意之所驚而誠理之所取
　誠理所在非聖人不足以盡之此束於教
　者所以不免於驚其神也意狂聖異域奚
　啻天壤達而以爲狂惑亦甚矣楊子謂大
　聖爲難知不以此歟
孟孫陽問楊子曰有人於此貴生愛身以蘄
不死可乎曰理無不死以蘄久生可乎曰理
無久生生非貴之所能存身非愛之所能厚
且久生奚爲五情好惡古猶今也四體安危
古猶今也世事苦樂古猶今也變易治亂古
猶今也既聞之矣既見之矣既更之矣百年
猶厭其多況乆生之苦也乎孟孫陽曰若然
速亡愈於乆生則踐鋒刃入湯火得所志矣
楊子曰不然既生則廢而任之究其所欲以
俟於死將死則廢而任之究其所之以放於
盡無不廢無不任何遽遲速於其間乎
　解曰囿於有生生不難形形終必弊役於
　有化化常流形形安能乆是以百年壽之
　大齊也得百年者千無一焉理或不能乆
　生而況於不死乎究其生之存亡初不屬
　我察其生之憂患爰以乆生方其有生汝
　形之内五情之好惡汩於中汝身之中四
　體之安危迫於外一世之間萬事之苦樂
　交於前一日之變與一月之化不異也一
　歲之遷與百年之變不殊也既聞而知之
　既見而識之既更而歷之又安以乆生爲
　哉雖然死之與生猶彼旦暮生奚足喜死
　奚足悲亦不可以其不足喜而厭於乆生
　也亦不必以其不足悲而樂於速亡也是
　以得道者之於生死旣生則廢而任之究
　其所欲以俟於死不爲溝瀆之自經也將
　死則廢而任之究其所之以放於盡不爲
　吐故納新之壽考也雖無心於乆生有若
　彭之壽亦不厭也雖無心於速亡有若顔
　之夭亦順化也無不廢無不任如斯而巳
楊朱曰伯成子高不以一毫利物舍國而隱
耕大禹不以一身自利一體偏枯古之人損
一毫利天下不與也悉天下奉一身不取也
人人不損一毫人人不利天下天下治矣
　解曰於易損下益上爲損損上益下爲益
　蓋益必有損損終必益損益盈虚消息之
　理也若夫萬物之生均舍至理無欠無餘
　增之一毫性無餘地損之一毫性無餘物
　則益之而損損之而益皆不中也名曰治
　之而亂孰甚耶唯無以損益爲者則物我
　兼利之道也莊子言自容成氏而至於神
　農氏之時民皆甘其食美其服樂其俗安
　其居至老死而不相往來可謂人人不損
　一毫人人不利天下也若此之時則至治
　矣
禽子問楊朱曰去子體之一毛以濟一世汝
爲之乎楊子曰世固非一毛之所濟禽子曰
假濟爲之乎楊子弗應禽子出語孟孫陽孟
孫陽曰子不達夫子之心吾請言之有侵若
肌膚獲萬金者若爲之乎曰爲之孟孫陽曰
有斷若一節得一國子爲之乎禽子默然有
間孟孫陽曰一毛微於肌膚肌膚微於一節
省矣然則積一毛以成肌膚積肌膚以成一
節一毛固一體萬分中之一物柰何輕之乎
禽子曰吾不能所以荅子然則以子之言問
老聃關尹則子言當矣以吾言問大禹墨翟
則吾言當矣孟孫陽因顧與其徒說佗事
　解曰世之語楊子者以其道主於爲我因
　謂雖拔其體之一毛而濟天下亦所不爲
　也列子稱其言則異此矣楊子之言蓋曰
　一世之大必非一毛之所能濟一毛旣不
　足以濟一世矣又安以假濟爲言乎禽子
　之問亦不豫矣故楊子不應夫楊子之設
　心以謂一毛之於肌膚雖若多寡之不同
　而肌膚固一毛之積均我體則均所愛矣
　柰何輕一毛而重一節哉能使人人尊生
　重本而不輕於一毛則天下有餘治哉楊
　子之愛一毛者非愛一毛也愛其身也人
　皆愛其身而不知一毛之惜不惜一毛積
　而至於殞身而不之覺矣人於愛身則是
　之於愛一毛則非之弗思甚也嘗觀人之
　有生貴則治賤卑則事尊終身役役無非
　爲物曾無一毫之爲己曷亦不思我之生
　也其以我耶其亦爲人而生我耶如其在
　我則我奚爲而不自爲耶且將以爲人也
　我之不能自治又奚以爲人哉列子深醜
　夫世之逐萬物而不反者故其書每託於
　楊氏爲我之言禽子終不能達其況方且
　謂以吾言問大禹墨翟則吾言當矣是特
　見大禹墨翟之跡爾非特不知楊子亦不
　知大禹墨翟矣孟孫陽因顧與其徒說佗
　事以其言之不類也
楊朱曰天下之美歸之舜禹周孔天下之惡
歸之桀紂然而舜耕於河陽陶於雷澤四體
不得暫安口腹不得美厚父母之所不愛弟
妹之所不親行年三十不告而娶及受堯之
禪年已長智已衰商鈞不才禪位於禹戚戚
然以至於死此天人窮毒者也鯀治水土績
用不就殛諸羽山禹纂業事讎惟荒土功子
産不字過門不入身體偏枯手足胼胝及受
舜禪卑宫室美紱冕戚戚然以至於死此天
人之憂苦者也武王既終成王幼弱周公攝
天子之政邵公不悅四國流言居東三年誅
兄放弟僅免其身戚戚然以至於死此天人
之危懼者也孔子明帝王之道應時君之聘
伐樹於宋削跡於衛窮於商周圍於陳蔡受
屈於季氏見辱於陽虎戚戚然以至於死此
天民之遑遽者也凡彼四聖者生無一曰之
歡死有萬世之名名者固非實之所取也雖
稱之弗知雖賞之不知與株塊無以異矣桀
藉累世之資居南面之尊智足以距羣下威
足以震海内恣耳目之所娛窮意慮之所爲
熙熙然以至於死此天民之逸蕩者也紂亦
籍累世之資居南面之尊威無不行志無不
從肆情於傾宫縱欲於長夜不以禮義自苦
熙熙然以至於誅此天民之放縱者也彼二
凶也生有從欲之歡死被愚暴之名實者固
非名之所與也雖毁之不知雖稱之弗知此
與株塊奚以異矣彼四聖雖美之所歸苦以
至終同歸於死矣彼二凶雖惡之所歸樂以
至終亦同歸於死矣
　解曰舜爲帝之盛帝禹爲王之首王周公
　之忠聖孔子之明道皆聖人之極致天下
　萬世莫不尊親者也而舜之窮毒禹之憂
　苦周公之危懼孔子之遑遽考之虞夏商
　周之書稽之孔子之言其理爲不誣謂之
　戚戚然以至於死不爲溢惡之言矣至於
　桀紂之逸蕩放縱恣耳目之所娛窮意慮
　之所爲肆情於傾宫縱欲於長夜此可謂
　熙熙然足於從欲之歡矣天下之美歸之
　舜禹周孔而謂之四聖天下之惡歸之桀
　紂而謂之二凶四聖被萬世之虚名二凶
　享當身之實利實固非名之所與名固非
　實之所取要其所謂毁譽徒傳于萬世之
　下毁譽之者何能知其前爲其毁譽者亦
　何知於後雖有毁譽與株塊何以异哉謂
　美惡爲同歸於死不亦宜乎列子言此不
　欲天下之人去四聖之名趣二凶之實也
　使求道者審名實之俱非知憂喜之均累
　故以天下萬世之所同是非者爲言俾之
　遺聖人之跡而求聖人之道也且爲四聖
　者樂天知命未始有憂其所謂窮毒憂懼
　皆不得巳而應世與民同吉凶之患而憂
　民之憂爾其所以有聖智之名者亦人與
　之名而弗拒爾必知此而後知列子之言
　是乃與四聖同道者

沖虚至德眞經解卷之十六


沖虚至德眞經解卷之十七作七
　　　　宋杭州州學内舍生(臣)江遹上進
　　　楊朱下
楊宋見梁王言治天下如運諸掌梁王曰先
生有一妻一妾而不能治三畝之園而不能
芸而言治天下如運諸掌何也對曰君見其
牧羊者乎百羊而羣使五尺童子荷箠而隨
之欲東而東欲西而西使堯牽一羊舜荷箠
而隨之則不能前矣且臣聞之吞舟之魚不
游枝流鴻鵠高飛不集污池何則其極遠也
黄鍾大吕不可從煩奏之舞何則其音疏也
將治大者不治細成大功者不成小此之謂
矣
　解曰治天下者必知所謂如運諸掌而後
　可以語治也楊子曰天下爲大治之在道
　四海爲遠治之在心信斯言也則不下帶
　而道存奚啻運諸掌哉苟能此道矣則我
　無爲而民自治我好靜而民自正是以不
　治治之也如欲治之而治則一妻一妾已
　不勝其治矣三畝之園已難爲其力矣是
　使堯牽羊而舜荷箠之類也故曰將治大
　者不治細成大功者不成小
楊宋曰太古之事滅矣孰誌之哉三皇之事
若存若亡五帝之事若覺若夢三王之事或
隱或顯億不識一當身之事或聞或見萬不
識一目前之事或存或廢千不識一太古至
于今日年數固不可勝紀但伏羲已來三十
餘萬歲賢愚好醜成敗是非無不消滅但遲
速之間爾矜一時之毁譽以焦苦其神形要
死後數百年中餘名豈足潤枯骨何生之樂
哉
　解曰可言可爲無非事者不離於言爲之
　域則不逃於時數之運矣雖太古之治必
　有事焉皇之道帝之德王之業世每降而
　事愈叢矣以耳目之見聞計所識之多寡
　或相倍蓰或相什百或相千萬推而上之
　至於皇帝則存亡覺夢或有或無及於太
　古則已滅矣已失矣孰誌之哉由是美惡
　之跡均在所遺謂善爲可趨則善名乆亦
　滅矣謂惡爲可避則惡聲乆亦消矣但遲
　速之間爾安可致惑於遲速奔競而不已
　哉然則爲皇爲帝爲王其應世之事不離
　於可名之域其果是耶其果非也耶蓋帝
　王之跡出於感而應迫而動無心於名而
　人以其名歸之與夫矜毁譽而要名者異
　矣故其應世之事雖與時俱往而所以爲
　聖者則獨存而常今不然何以貴於聖人
　之治哉
楊朱曰人肖天地之類懷五常之性有性之
最靈者人也人者爪牙不足以供守衛肌膚
不足以自捍禦趨走不足以逃利害無毛羽
以禦寒暑必將資物以爲養性任智而不恃
力故智之所貴存我爲貴力之所賤侵物爲
賤然身非我有也旣生不得不全之物非我
有也既有不得不去之身固生之主物亦養
之主雖全生身不可有其身雖不去物不可
有其物有其物有其身是橫私天下之身横
私天下之物其唯聖人乎公天下之身公天
下之物其唯至人矣此之謂至至者也
　解曰人之生必將資物以爲養性是乃養
　生之主衛生之經達生之情所不可不爲
　而其爲不免矣蓋身固生之主故有生必
　先無離形物亦養之主故養形必先之物
　物有餘而形不養者有之矣故雖不去物
　不可有其物形不離而生亡者有之矣故
　雖全生身不可有其身世之人不知養形
　果不足以存生也橫私天下之身以爲我
　横私天下之物以爲養是務夫生之所無
　以爲也形木必全而生理滅矣則世奚足
　爲哉能棄事遺生而至於形全精復者其
　唯聖人乎聖人猶兆於變化未能忘我也
　若夫至人之不離於眞則公天下之身而
　身不異物公天下之物而物無非我此莊
　子達生之所謂精而又精而此之謂至至
　者歟
楊宋曰生民之不得休息爲四事故一爲壽
二爲名三爲位四爲貨有此四者畏鬼畏人
畏威畏刑此謂之遁人也可殺可活制命在
外不逆命何羨壽不矜貴何羨名不要勢何
羨位不貪富何羨貨此之謂順民也天下無
對制命在内
　解曰人之始生也莫不有壽之道焉得其
　常性則壽矣秉彝而好德則名斯賔之名
　立而位至矣名位立而資財有餘矣此四
　事之序也人之壽固有若彭祖之上及有
　虞下及五伯者則人之貪生奚有已哉至
　於烈士之殉名貪夫之殉財未得則患得
　既得則患失苦心勞形終身遑遽豈復須
　臾之寧哉四事之於人每不得而兼之有
　一于此雖終身役役曾不足以充其欲況
　於兼四者之有而徇之又安能償其無厭
　之求哉此生民之所以不得休息也有此
　四者則進將以有求退將以有避恐懼於
　幽畏鬼貴也矯情於俗畏人非也威不必
　爲我施恐恐然唯畏其我及也刑不必爲
　我設惴惴然唯畏其我犯也一身之微無
　動而不制於物而在我之眞宰喪矣此之
　謂遁人殊不知齊死生之變則壽夭可忘
　審知足之富則貨財不足徇車服不維則
　刀鋸不加理亂不聞則黜陟不知在我者
　一無所羡則在物者都無所畏其寓於天
　地之間也獨出獨入獨往獨來天下無對
　是謂獨有獨有之人是之謂至貴
故語有之曰人不婚茝情欲失半人不衣食
君臣道息
　解曰饑而食寒而衣有生者不能免其欲
　有欲而不足則爭興君臣之分所由以辯
　也民莫不衣食而不盡婚宦也婚則人道
　之患衆矣宦則羡慕之心起矣生民之不
　得休息其本於此乎人不婚宦雖未能都
　無情欲愈於凡民遠矣所謂君臣道息者
　是乃君臣皆安莫知作上作下而無有於
　親譽也是以君臣之義不可廢而其道則
　可息也
周諺曰田父可坐殺晨出夜入自以性之恒
啜菽茹藿自以味之極肌肉麤厚筋節𦝘急
一朝處以柔毛綈幕薦以粱肉蘭橘心㾓體
煩内熟生病矣商魯之君與田父侔地則亦
不盈一時而憊矣故野人之所安野人之所
美謂天下無過者
　解曰均是人也爲田父而享國君之奉則
　病矣爲商魯之君而與田父侔地則憊矣
　夫捨膏粱而從茹藿固人情之所難以茹
　藿而易膏粱疑人之所易而不能易田父
　之安者習之移人不可遽易也矧夫汩於
　外物恬於俗學而欲俾之易其習而安於
　至道宜其未之思者以爲遠也
昔者宋國有田夫常衣緼黂僅以過冬暨春
東作自曝於日不知天下之有廣厦隩室綿
纊狐狢顧謂其妻曰負日之暄人莫知者以
獻吾君將有重賞里之富室告之曰昔人有
美戎菽甘泉莖芹萍子者對鄉豪稱之鄉豪
取而嘗之蜇於口慘於腹衆哂而怨之其人
大慙子此類也
　解曰衣緼黂者不知有廣厦隩室綿纊狐
　狢之温美戎菽甘泉莖芹萍子者不知有
　膏粱之美暖暖姝姝而不知道之衣被萬
　物惑於世味而不知道之淡乎無味亦猶
　此矣
楊宋曰豐屋美服厚味姣色有此四者何求
於外有此而求外者無厭之性無厭之性陰
陽之蠧也
　解曰豐屋美服厚味效色皆分外之物也
　苟務此而求之亦無厭之性也奚必外此
　而有求而後爲無厭哉孟子以目之色耳
　之聲鼻之臭四肢之安逸爲性列子之教
　蘄於順性而逸樂惡夫矯情以招虚名故
　以有此四者而求於外爲陰陽之蠹也且
　言有此四者是或爲富足以有此四者爲
　言也如亦必待於求四者而有之其爲無
　厭孰大焉
忠不足以安君適足以危身義不足以利物
適足以害生安上不由於忠而忠名滅焉利
物不由於義而義名絶焉君臣皆安物我兼
利古之道也
　解曰忠則敢於犯顔義則果於制物忠或
　過於厲己人則反菑之矣義或失於刻核
　則不肖之心應之矣若夫以道事君則身
　荷美名君都顯號不亦君臣皆安乎以道
　應物則我常無爲民皆自化不亦物我兼
　利乎老君曰大道廢有仁義國家昏亂有
　忠臣亦此意也
鬻子曰去名者無憂老君曰名者實之賔而
悠悠者趨名不已名固不可去名固不可賔
邪今有名則尊榮亡名則卑辱尊榮則逸樂
卑辱則憂苦憂苦犯性者也逸樂順性者也
斯實之所係矣名胡可去名胡可賔但惡夫
守名而累實守名而累實將恤危亡之不救
豈徒逸樂憂苦之間哉
　解曰鬻子之去名非無之也不守之爾老
　君之賔名非去之也不主之爾蓋有生斯
　有身有身斯有累物我交搆事無非名名
　無非實性之苦逸名則係之名胡可都亡
　之耶悠悠之徒羡美虚名趨之不已因失
　其右實矣故慕仁之名者有至於殺身慕
　義之名者有至於滅親子推死於忠尾生
　死於信是皆守名而累實恤危亡之不救
　者也列子此篇於名實之理反復告說盡
　之矣慮夫學者遂以爲其道欲盡去天下
　之名也故又爲之說曰但惡夫守名而累
　實者夫苟能不守其名而無累其實是乃
　鬻子之去名莊子之賔名聖人之所謂無
　名而處身應物之道無餘藴矣
　　　楊朱解
子列子之經明大道之要傳黄帝堯舜禹湯
文武周公孔子之正統也楊氏爲我是邪說
誣民者蠧聖人之道莫此之甚故後之學聖
人者以能言詎楊墨爲聖人之徒觀列子以
禦寇爲名是亦以閑先聖之道爲己任也其
書乃務引楊墨之言以垂訓嘗以孔子與墨
子均爲天下之所願安利者至此又爲楊朱
一篇之訓爲列子者其以楊朱之道爲不乖
寡於聖人而可以垂訓於天下耶抑知其爲
充塞仁義者又何以取其言哉列子之㫖亦
可以意逆矣蓋楊氏爲我者也列子悲夫世
之人逐物喪我不知存諸己者其生也爲壽
爲名爲位爲富無一有益於我者至其死也
猶需利澤於子孫子孫天地之委蛻爾奚有
於我哉由是慎觀聽惜是非禁勸於賞刑進
退於名法遑遑偊偊以終其身不殊於重囚
纍梏曾不悟造化之生我以我而已則吾之
生宜知爲我而使之勿喪也又焉以苦身焦
心求得人之得適人之適而喪其爲我者耶
以是知列子不欲天下皆爲楊氏之邪說也
欲其不役於物知存我而已人能無喪其我
則以之治國家推之天下皆其緒餘之所爲
爾豈不盛哉雖然子列子之訓抑微矣其書
明羣有以至虚爲宗藏穀均於亡羊故取楊
朱邪說之尤者合聖人之道並爲一談蘄於
學者不徇聖人之跡而求聖人之心也故凡
寓楊朱之言無非至道之㫖其言至以四聖
二凶爲同歸於盡後之誦其書至此罔有不
疑列子謂堯舜爲果外乎道而眞與楊氏同
爲邪說者是讀其文而不達其況之過也殊
不知此篇正列子之所盡心而與夫堯舜禹
湯文武周公孔子相爲始終者孔子曰知我
者其唯春秋乎罪我者其唯春秋乎列子楊
朱之篇類是矣

沖虚至德眞經解卷之十七
沖虚至德眞經解卷之十八作八
　　　　宋杭州州學内舍生(臣)江遹上進
　　　說符上
子列子學於壺丘子林壺丘子林曰子知持
後則可言持身矣列子曰願聞持後曰顧若
影則知之列子顧而觀影形枉則影曲形直
則影正然則枉直隨形而不在影屈伸任物
而不在我此之謂持後而處先
　解曰說符明聖人應世之事也聖人之應
　世感而後應迫而後動不得已而後起以
　物爲形以我爲影影常隨形而枉直我常
　任物而屈伸彼來則我與之來彼往則我
　與之往曩行而今止曩坐而今起人皆取
　先己獨取後若無持操者至於不與物爭
　而天下莫能與之爭是乃所以處先也子
　列子之師壺丘子林也嘗以弟子之謁而
　語之曰壺子何言哉至此則道其持後之
　言者天瑞則著聖人之道由天而之人故
　謂其不言說符則言聖人之道由人而之
　天故不免於有言始也不言而之天蓋聖
　人之本心終也言而之人殆聖人之不得
　已爾且列子之道生知而自得奚假於學
　哉將以是垂訓而爲萬世之師故始終必
　假師資之道以爲言也與孔子不居其聖
　而曰好古敏以求之同意
關尹謂子列子曰言美則響美言惡則響惡
身長則影長身短則影短名也者響也身也
者影也故曰慎爾言將有和之慎爾行將有
隨之
　解曰易曰言行君子之樞機樞機之發榮
　辱之主也言行君子之所以動天地也故
　君子慎之
是故聖人見出以知入觀往以知來此其所
以先知之理也
　解曰出入往來一機也人常昩於至微之
　明必至於物成數定而後能知其爲出入
　往來能見出以知入觀往以知來者其唯
　由本宗而兆變化之聖人乎易曰尺蠖之
　屈以求伸也龍蛇之勢以存身也
度在身稽在人人愛我我必愛之人惡我我
必惡之湯武愛天下故王桀紂惡天下故亡
此所稽也稽度皆明而不道也譬之出不由
門行不從徑也以是求利不亦難乎嘗觀之
神農有炎之德稽之虞夏商周之書度諸法
士賢人之言所以存亡廢興而非由此道者
未之有也
　解曰太易未判萬象渾淪兩儀既分物物
　定位毫釐不能紊一二不可差聲動則響
　應形生而影從在我者其度可擬在人者
　其稽可决適堯舜則帝業可循由湯武則
　王功可襲神農有炎之德得此而已虞夏
　商周之書載此而已法士賢人之言辯此
　而已雖至聖之人微妙玄通深不可識一
　出而應物未有不由此道以治也孟子自
　謂知言則曰聖人復起必從吾言矣其言
　閑先聖之道亦曰聖人復起不易吾言矣
　於聖人之未生逆知聖人之必行者以其
　不外乎稽度而已夫所謂人愛我我必愛
　之人惡我我必惡之聖人不以人之愛惡
　我而有憎愛於人也蓋曰人愛我必以我
　有以愛之也人惡我必以我有以惡之也
嚴恢曰所爲問道者爲富今得珠亦富矣安
用道子列子曰桀紂唯重利而輕道是以亡
幸哉余未汝語也人而無義唯食而已是雞
狗也彊食靡角勝者爲制是禽獸也爲雞狗
禽獸矣而欲人之尊己不可得也人不尊己
則危辱及之矣
　解曰莊子嘗以玄珠喻黃帝之道矣珠之
　爲物至圓而眀寳之至也圓則物莫能窒
　明則物無不鑑故以得珠喻道之富且唯
　得道者萬物皆備莊子所謂有萬之富也
　重利以爲富終於危辱而已矣
列子學射中矣請於關尹子尹子曰子知子
之所以中者乎對曰弗知也關尹子曰未可
退而習之三年又以報關尹子尹子曰子知
子之所以中乎列子曰知之矣關尹子曰可
矣守而勿失也非獨射也爲國與身亦皆如
之故聖人不察存亡而察其所以然
　解曰射者非前期而中不可以爲善射爲
　其不知所以中也知其所以中則其中在
　我而甘蠅飛衛之巧可能也治國治身亦
　若是矣能察存亡之所以然故以道御時
　常存而不亡也如存亡之體巳著則雖察
　之無益矣
列子曰色盛者驕力盛者奮未可以語道也
故不班白語道矣(一本/作失)而況行之乎
　解曰色盛者驕力盛者奮是少壯之時也
　物所攻焉德故衰焉安可以語道至於班
　白則欲慮柔而體將休焉故可與語道而
　行之也雖然此以人之役於大化者爲言
　耳亦有循大化而不與化俱者常不失其
　赤子之心雖壯而不驕雖耄而不耗其於
　語道無往而不暇矣
故自奮則人莫之告人莫之告則孤而無輔
矣賢者任人故年老而不衰智盡而不亂故
治國之難在於知賢而不在自賢
　解曰不爲事任而材者盡其力故年老而
　不衰不爲謀府而智者用其謀故智盡而
　不亂雖以堯舜之聰眀堯以不得舜爲己
　憂舜以不得禹臯陶爲己憂治國之難如
　此而已安以恃自賢之行爲哉
宋人有爲其君以玉爲楮葉者三年而成鋒
殺莖柯毫芒繁澤亂之楮葉中而不可别也
此人遂以巧食宋國子列子聞之曰使天地
之生物三年而成一葉則物之有葉者寡矣
故聖人恃道化而不恃智巧
　解曰刻玉爲楮亂之楮葉之中而不可别
　則人之智巧可以侔造化如此然刻玉者
　三年而成一葉造化之運陽氣潜迴倐然
　周天地遍萬物榮枯而拆甲雕刻衆形而
　不爲巧且有若宋人之巧僅得食於宋國
　耳況於巧不盡若宋人者哉故聖人恃道
　化而不恃智巧
子列子窮容貌有饑色客有言之鄭子陽者
曰列禦寇蓋有道之士也居君之國而窮君
無乃爲不好士乎鄭子陽即令官遺之粟子
列子出見使者再拜而辭使者去子列子入
其妻望之而拊心曰妾聞爲有道者之妻子
皆得佚樂今有饑色君過而遺先生食先生
不受豈不命也哉子列子笑謂之曰君非自
知我也以人之言而遺我粟至其罪我也又
且以人之言此吾所以不受也其卒民果作
難而殺子陽
　解曰聖人之於辭受無所苟也非其道雖
　身死而不受也寧以妻妾之奉而爲之乎
　以涉世是以免於難
魯施氏有二子其一好學其一好兵好學者
以術干齊侯齊侯納之以爲諸公子之傅好
兵者之楚以法干楚王王悅之以爲軍正禄
富其家爵榮其親施氏之鄰人孟氏同有二
子所業亦同而窘於貧羨施氏之有因從請
進趣之方二子以實告孟氏孟氏之一子之
秦以術干秦王秦王曰當今諸侯力爭所務
兵食而已若用仁義治吾國是滅亡之道遂
宫而放之其一子之衛以法干衛侯衛侯曰
吾弱國也而攝乎大國之間大國吾事之小
國吾撫之是求安之道若賴兵權滅亡可待
矣若全而歸之適於他國爲吾之患不輕矣
遂刖之而還諸魯既反孟氏之父子叩胸而
讓施氏施氏曰凡得時者昌失時者亡子道
與吾同而功與吾異失時者也非行之謬也
且天下理無常是事無常非先日所用今或
棄之今之所棄後或用之此用與不用無定
是非也投隙抵時應事無方屬乎智智苟不
足使若博如孔丘術如吕尚焉往而不窮哉
孟氏父子舍然無愠容曰吾知之矣則勿重
言
　解曰齊之國氏宋之向氏其貧富之不同
　者向氏不喻國氏之道也北宫子西門子
　其造事之窮達不同者德命之厚薄或異
　也若魯之施氏孟氏所業既同則非若國
　氏向氏之不同道也亦非若北宫子西門
　子德命之厚薄也齊因太公之俗繼以管
　晏之治衛封自康叔武公嗣修其政故衛
　多君子而齊衛之國所務者仁義而已楚
　居蠻夷武王嘗欲以敝甲觀中國之政莊
　王觀兵於洛郊而問周鼎秦自孝公以下
　蠶食六國秦楚之王所務者兵食而已施
　氏以孟氏之所以事衛之術而事楚干秦
　之法而干齊故無適而不利孟氏亦以干
　衛之術而之秦適秦之法而干衛則亦與
　施氏同功矣奈何易置其術耶故施氏以
　爲其無適時之智孟氏亦釋然無愠容矣
　仁義爲治之德盛故其得罪也大兵權彊
　國之術淺故罪止於刖耳雖然投隙抵時
　應事無方者屬乎智天下之事固有智之
　所無奈何者則二氏之窮達是亦有命而
　已而列子稱其言者蓋說符之論不離於
　形名之稽度如以物之窮達一切委之於
　命則學者將趨於聚塊積塵之無爲而非
　道矣故於此特不廢適時之智
晋文公出會欲伐衛公子鋤仰天而笑公問
何笑曰臣笑鄰之人有送其妻適私家者道
見桑婦悅而與言然顧視其妻亦有招之者
矣臣竊笑此也公寤其言乃止引師而還未
至而有伐其北鄙者矣
　解曰人之心見不殊遠也我之所欲人亦
　欲焉我之所知人亦知焉將騁己之志而
　不顧人之情是亦感矣
晋國苦盜有郄雍者能視盜之貌察其眉睫
之間而得其情晋侯使視盜千百無遺一焉
晋侯大喜告趙文子曰吾得一人而一國盜
爲盡矣奚用多爲文子曰吾君恃伺察而得
盜盜不盡矣且郄雍必不得其死焉俄而羣
盜謀曰吾所窮者郄雍也遂共盜而殘之晋
侯聞而大駭立召文子而告之曰果如子言
郄雍死矣然取盜何方文子曰周諺有言察
見淵魚者不祥智料隱匿者有殃且君欲無
盜莫若舉賢而任之使教明於上化行於下
民有恥心則何盜之爲於是用隨會知政而
羣盜奔秦焉
　解曰恃伺察者得盜於既盜之後明教化
　者禁盜於未萌之先既爲盜矣仁將焉在
　故郄雍之視盜則不得其死焉化已行矣
　民斯知恥故用隨會知政則羣盜奔秦焉
　夫使羣盜去而奔秦猶治水者之以鄰國
　爲壑也以道治天下則其民居不知所爲
　行不知所之同乎無欲是謂素樸羡志不
　存夫孰爲盜晋國方恃伺察故即其失而
　救之使之知政耳不遂而語諸道也
孔子自衛反魯息駕乎河梁而觀焉有懸水
三十仞圜流九十里魚鼈弗能游黿鼉弗能
居有一丈夫方將厲之孔子使人並涯止之
曰此懸水三十仞圜流九十里魚鼈弗能游
黿鼉弗能居也意者難可以濟乎丈夫不以
錯意遂度而出孔子問之曰巧乎有道術乎
所以能入而出者何也丈夫對曰始吾之入
也先以忠信及吾之出也又從以忠信忠信
錯吾軀於波流而吾不敢用私所以能入而
復出者以此也孔子謂弟子曰二三子識之
水且猶可以忠信誠身親之而況人乎
　解曰忠則從水之道而不私信則安於水
　而不疑若是則其出入於水也不知所以
　然而然矣此所以能入而復出也黃帝篇
　嘗言此以爲順性命之理而然也此以爲
　忠信錯其軀於波流者蓋忠信即性命之
　理也前篇明帝道之自然故云性命此篇
　明物理之符驗故云忠信孔子嘗語子張
　謂忠信雖蠻貊之邦行矣其言主忠信者
　不一矣故於此亦俾二三子識之也
沖虚至德眞經解卷之十八






　　　　　　　　　　　　　　　　








沖虛至德眞經解卷之十九作九
　　　　宋杭州州學内舍生(臣)江遹上進
　　　說符中
白公問孔子曰人可與微言乎孔子不應白
公問曰若以石投水何如孔子曰昊之善没
者能取之曰若以水投水何如孔子曰淄澠
之合易牙嘗而知之白公曰人故不可與微
言乎孔子曰何爲不可唯知言之謂者乎夫
知言之謂者不以言言也爭魚者濡逐獸者
趨非樂之也故至言去言至爲無爲夫淺知
之所爭者末矣白公不得已遂死於浴室
　解曰音之所不能該則識無與焉可言則
　可知矣我以有知而能言彼以有言而可
　知蓋形聲既見雖若淄澠之合疑難辯矣
　易牙能嘗而知之故白公方問微言於孔
　子孔子既已知其意之所存而不應矣言
　之不可隱也如此然而無心於言者雖言
　而無言有心於言者欲微而益彰是以言
　非不可微也欲微則不微矣故有言則有
　爲有爲則有爭我以怨往彼以害來猶爭
　魚逐獸之濡走其勢不得不然也若夫知
　之之謂者不以言言也無言則無爲矣視
　彼淺知之爭直若蠻觸耳不亦末乎白公
　雖聞孔子之言其終死於浴室者豈非以
　父之讎故不得已歟
趙襄子使新穉穆子攻翟勝之取左人中人
使遽人來謁之襄子方食而有憂色左右曰
一朝而兩城下此人之所喜也今君有憂色
何也襄子曰夫江河之大也不過三日飄風
暴雨不終朝日中不須臾今趙氏之德行無
所施於積一朝而兩城下亡其及我哉孔子
聞之曰趙氏其昌乎夫憂者所以爲昌也喜
者所以爲亡也勝非其難者也持之其難者
也賢主以此持勝故其福及後世齊楚昊越
皆嘗勝矣然卒取亡焉不達乎持勝也唯有
道之主爲能持勝孔子之勁能拓國門之關
而不肯以力聞墨子爲守攻公輸般服而不
肯以兵知故善持勝者以彊爲弱
　解曰以我彊攻彼弱以我衆敵彼寡以我
　無釁攻彼有罪此萬全之道也盈極必虧
　成極必壞盛極必衰此必至之理也故勝
　之非難持之爲難語其勝則齊楚吴越皆
　嘗勝矣語其持非鳧鷖之君則不足以爲
　能焉何則勝者以彊持者以弱抗兵相加
　雖以彊勝非以彊故彊蓋有至柔之道運
　其彊耳勝敵城下必以弱保非弱能保彊
　亦以至柔之道積而剛耳故老子曰人之
　生也柔弱其死也堅彊草木之生也柔弱
　其死也枯槁兵彊則不勝木彊則共唯有
　道者達夫天地消息盈虚之理雖甚勁而
　不肯以力聞雖能服物而不肯以兵知以
　柔弱謙下爲表而常處于不爭之地故天
　下莫能與之爭非特莫之爭也又將樂推
　而不厭矣持勝之道孰大於是此孔子所
　以知趙氏之昌也
宋人有好行仁義者三世不懈家無故黑牛
生白犢以問孔子孔子曰此吉祥也以薦上
帝居一年其父無故而盲其牛又復生白犢
其父又復令其子問孔子其子曰前問之而
失明又何問乎父曰聖人之言先迕後合其
事未究姑復問之其子又復問孔子孔子曰
吉祥也復教以祭其子歸致命其父曰行孔
子之言也居一年其子又無故而盲其後楚
攻宋圍其城民易子而食之拆骸而炊之丁
壯者乗城而戰死者太半此人以父子有
疾皆免及圍解而疾俱復
　解曰黑牛生白犢理之常也唯其無故而
　生則天其或者必有所示矣夫牛者祭天
　地之牲也則其無故而生是所以爲吉事
　之祥也牛水畜也黑者水之色白者金之
　色金生水黑而生白則反其所自生而其
　生無窮矣此行仁義不懈者所以恃此而
　免楚圍之戰死也且黑幽而白顯是亦始
　失明而終復之類也聖人之言皆窮理盡
　性之說也故無往而不合其或迕者非不
　合也持其事之未究耳後之讀聖人之書
　未達聖人之㫖安可遽而施之於事而求
　近效哉嘗試論之家無故黑牛生白犢者
　至于再又孔子以爲祥而教之薦上帝其
　發祥且異則宜有介福之佑矣乃止於父
　子免於乗城之役者蓋自道觀之禍福之
　異别於小智故其至也亦視時而爲輕重
　方周之衰六國之務兵權而已雖孔子之
　生當是時也幾不免陳蔡之阨則宋人之
　免於戰而死者自非行仁義不懈於三世
　而有以感動天地未易以得此也
宋有蘭子者以技干宋元宋元召而使見其
技以雙枝長倍其身屬其踁並趨並馳弄七
劍迭而躍之五劍常在空中元君大驚立賜
金帛又有蘭子又能燕戲者聞之復以干元
君元君大怒曰昔有異技干寡人者技無庸
適值寡人有歡心故賜金帛彼必聞此而擬
進復望吾賞拘而戮之經月乃放
　解曰技之妙非不同而賞罰或異外物不
　可必也故君子務求其在我者而已
秦穆公謂伯樂曰子之年長矣子性有可使
求馬者乎伯樂對曰良馬可形容筋骨相也
天下之馬者若滅若没若亡若失若此者絶
塵弭𨅊臣之子皆下才也可吿於良馬不可
吿以天下之馬也臣有所與共檐纏薪菜者
有九方臯比其於馬非臣之下也請見之穆
公見之使行求馬三月而反報曰已得之矣
在沙丘穆公曰何馬也對曰牝而黄使人往
取之牡而驪穆公不說召伯樂而謂之曰敗
矣子所使求馬者色物牝牡尚弗能知又何
馬之能知也伯樂喟然太息曰一至於此乎
是乃其所以千萬臣而無數者也若臯之於
觀天機也得其精而忘其麤在其内而忘其
外見其所見不見其所不見視其所視而遺
其所不視若臯之相者乃有貴乎馬者也馬
至果天下之馬也
　解曰相馬技之末者也雖以伯樂之妙不
　能告之於其子其子亦不能受之於伯樂
　何則可傳者不出乎規矩鉤繩可相者不
　出於形容筋骨至於天下之馬則若滅而
　隱於存亡之際若没而處乎恍惚之間超
　軼絶塵不知其所自非遺其物色觀其天
　機内得於中心外合於馬體則國馬可求
　而天下馬不可得矣故九方臯之求馬牡
　而驪而以爲牝而黃夫九方臯豈不能知
　色物牝牡哉牡而以爲牝爲其所用者牡
　所守者雌也驪而以爲黃爲其所驪者黑
　所存者中也此所謂見人所不見視人所
　不視乃有貴乎馬者也是以穆公聞其言
　以爲敗矣伯樂則雖是而知其千萬臣而
　無數馬至果天下之馬也蓋九方臯之於
　馬默得於不言之妙伯樂之於九方臯莫
　逆於無聲之中非九方臯不足以得馬非
　伯樂不足以知九方臯夫沙丘之馬未嘗
　無也而伯樂九方臯不世出雖有天下馬
　不得與良馬同驂而齪齪與駑駘並馳於
　轅下者或不免矣噫天下馬難於知也如
　此又況於天下之士遊乎方外而不可知
　者乎徐無鬼見魏武侯告之以相馬此武
　侯所以大悦而笑也
楚莊王問詹何曰治國柰何詹何對曰臣明
於治身而不明於治國也楚莊王曰寡人得
奉宗廟社稷願學所以守之詹何對曰臣未
嘗聞身治而國亂者也又未嘗聞身亂而國
治者也故本在身不敢對以末楚王曰善
　解曰黃帝問廣成子曰吾欲取天地之精
　以佐五穀以養人民吾又欲官陰陽以遂
　羣生廣成子以謂而佞人之心剪剪者又
　奚足以語至道至於復往邀之而問治身
　柰何而可以長乆廣成子則善其問而語
　之以至道蓋得其本則末不足慮矣故莊
　王問治國於詹何而詹何對以治身也
狐丘丈人謂孫叔敖曰人有三怨子知之乎
孫叔敖曰何謂也對曰爵高者人妬之官大
者主惡之禄厚者怨逮之孫叔敖曰吾爵益
高吾志益下吾官益大吾心益小吾禄益厚
吾施益博以是免於三怨可乎
　解曰爵高者人妬之爲其軋己也官大者
　主惡之爲其逼己也禄厚者怨逮之爲其
　多藏也爵高而志下則人莫見其高官大
　而心小則主不嫌其大禄厚而施博則人
　不厭其多此其爲遠怨之道也
孫叔敖疾將死戒其子曰王亟封我矣吾不
受也爲我死王則封汝汝必無受利地楚越
之間有寢丘者此地不利而名甚惡楚人鬼
而越人機可長有者唯此也孫叔敖死王果
以美地封其子子辭而不受請寢丘與之至
今不失
　解曰處衆人之所惡則不爭夫唯不爭故
　無尤果故可以長乆夫孫叔敖爵禄足以
　榮身而遠於怨利澤及於子孫而能長有
　豈他道哉亦於富貴之中審盈虚消息之
　理使高不至於危滿不至於溢耳此所謂
　雖富貴不以養傷身者也若夫顔闔之眞
　惡富貴則又進此矣
牛缺者上地之大儒也下之邯鄲遇盜於耦
沙之中盡取其衣裝車牛步而去視之歡然
無憂吝之色盜追而問其故曰君子不以所
養害其所養盜曰嘻賢矣夫既而相謂曰以
彼之賢往見趙君便以我爲必困我不如殺
之乃相與追而殺之燕人聞之聚族相戒曰
遇盜莫如上地之牛缺也皆受教俄而其弟
適秦至關下果遇盜憶其兄之戒因與盜力
爭既而不如又追而以卑辭請物盜怒曰吾
活汝弘矣而追吾不已迹將著焉既爲盜矣
仁將焉在遂殺之又傍害其黨四五人焉
　解曰牛缺以眞能無吝而被害燕人之弟
　又以憶其兄之戒假有所惜而受禍雖曰
　安危之變出於莫之爲而爲要二人之爲
　是皆已甚而致然耳何則牛缺之遇盜歡
　然無憂吝之色亦足矣及追而問其故則
　又曰君子不以所養害其所養則在我之
　跡著矣憶其戒者力爭而不如亦可以已
　矣又追而以卑辭請物則在彼之跡著矣
　彼我之跡著則盜慮其反害於己也此二
　人之所以見殺於盜也然而彼之跡顯則
　其爲害也遠故所害者牛缺而已盜之跡
　顯則其爲害也近故有傍害其黨四五人
　焉
虞氏者梁之富人也家充殷盛錢帛無量財
貨無訾登高樓臨大路設樂陳酒擊博樓上
俠客相隨而行樓上博者射明瓊張中反兩
㩉魚而笑飛鳶適墜其腐鼠而中之俠客相
與言曰虞氏富樂之日乆矣而常有輕易人
之志吾不侵犯之而乃辱我以腐鼠而此不
報無以立僅於天下請與若等戮力一志率
徒屬必滅其家爲等倫皆許諾至期日之夜
聚衆積兵以攻虞氏大滅其家
　解曰滿盈之道天之所虧地之所變鬼神
　之所害人道之所惡唯聖人睹萬物之變
　遷故去甚而無益生去奢而無侈性去泰
　而無踰分游乎劵内而已虞氏之富既以
　不仁而歛怨矣而又登高樓以要鬼神之
　所瞰臨大路以犯衆人之所惡設樂陳酒
　從事擊博恣其逸蕩安可長也故雖大嘗
　有陵物之心而禍敗之致乃出於飛鳶適
　墜其腐鼠夫飛鳶之得腐鼠忍棄而墜之
　耶衢路之人不一矣乃適中其俠客豈非
　其騞奢爲神人之所共惡默有俾之墜而
　中者將啓俠者之怒邪
東方有人焉曰爰旌將有適也而餓於道
狐父之盜曰丘見而下壺餐以餔之爰旌目
三餔而後能視曰子何爲者也叔我狐父之
人丘也爰旌目曰譆汝非盜邪胡爲而餐我
吾義不食子之食也兩手據地而歐之不出
客喀然遂伏而死狐父之人則盜矣而食非
盜也以人之盜因謂食爲盜而不敢食是失
若寳者也
　解曰方其未能視則就而餔及其既餔之
　而能視則因心妄見請盜之食爲盜至於
　隕其身而不顧由是知心目之知則其於
　利己也少而害己也多矣謂之爰旌目則
　以目能旌别也莊子曰賊莫大乎德有心
　而心有眼老子曰聖人爲腹不爲目豈以
　此歟
柱厲叔事莒敖公自爲不知已去居海上夏
日則食菱芰冬日則食橡栗莒敖公有難柱
厲叔辭其友而往死之其友曰子自以爲不
知已故去今往死之是知與不知無辯也柱
厲叔曰不然自以爲不知故去今死是果不
知我也吾將死之以醜後世之人主不知其
臣者也凡知則死之不知則弗死此直道而
行者也柱厲叔可謂懟以志其身者也
　解曰柱厲叔以有知而忘其身者也人之
　有知生於妄見以身爲我貴而愛之以蘄
　不死由是慮物之爲己害也其於萬物欲
　無不畢知而後已既已有知知見内惑怨
　懟積中至於忘身而不悟是其始也將以
　知而愛身其終也乃以知而反害其身夫
　則知之不若不知也明矣君子之於死有
　輕若鴻毛有重若泰山若殺身以烕仁則
　以其輕也懟以忘身何益哉故聖人之所
　尚者在乎知不知而其所病者在乎不知
　知也
楊朱曰利出者實及德往者害來發於此而
應於外者唯請是故賢者慎所出
　解曰觀爰旌目柱厲叔則怨往者害來可
　知矣而謂賢者爲之乎

沖虚至德眞經解卷之十九





沖虚至德眞經解卷之二十作十
　　　　宋杭州州學内舍生(臣)江遹上進
　　　說符下
楊子之鄰人亡羊既率其黨又請楊子之竪
追之揚子曰嘻亡一羊何追者之衆鄰人曰
多歧路既反問獲羊乎曰亡之矣曰奚亡之
曰岐路之中又有岐焉吾不知所之所以反
也楊子戚然變容不言者移時不笑者竟日
門人怪之請曰羊賤畜又非夫子之有而損
言笑者何哉楊子不答門人不獲所命弟子
孟孫陽出以吿心都子心都子他曰與孟孫
陽偕入而問曰昔有昆弟三人游齊魯之間
同師而學進仁義之道而歸其父曰仁義之
道若何伯曰仁義使我愛身而後名仲曰仁
義使我殺身以成名叔曰仁義使我身名並
全彼三術相反而同出於儒孰是孰非邪楊
子曰人有濱河而居者習於水勇於泅操舟
鬻渡利供百口裏糧就學者成徒而溺死者
幾半本學泅不學溺而利害如此若以爲孰
是孰非心都子嘿然而出孟孫陽讓之曰何
吾子問之迂夫子答之僻吾惑愈甚心都子
曰大道以多歧亡羊學者以多方喪生學非
本不同非本不一末異若是唯歸同反一爲
亡得喪子長先生之門習先生之道而不達
先生之況也哀哉
　解曰易曰天下何思何慮天下同歸而殊
　塗一致而百慮天下何思何慮蓋思以有
　歸也殊塗同歸則何思慮以有致也百慮
　一致則何慮譬猶之燕者北轅適越者南
　路審燕越之定位信道而不已雖有多歧
　亦不足惑矣唯其學者見道不審信道不
　篤要淺功而求近效捨大道之夷而好徑
　自以妄見而爲差殊迷其同歸一致而惑
　於殊塗百慮如亡羊者終不知所之而反
　耳此楊子之所以惑亡羊而損言笑也羊
　之辰未土之正位其屬則脾而意之府也
　亡羊則害於守意者也故楊子感之莊子
　謂藏穀均於亡羊亦此意也心都子則能
　存心而守意者也故知以學仁義者同師
　而異術爲問而楊子則以學泅而半溺爲
　答也孟孫陽則雖居物之先趨於動出而
　支離於道矣與莊子所謂孟子反者異也
　是以謂心都子之問爲迂楊子之答爲僻
　也其以學泅爲喻者蓋學道者期於越生
　死流濟斯民於無難之地而已而學者以
　多方喪生不幾於學泅而溺乎雖然溺死
　者非水之咎喪生者非道之失以鬻渡爲
　利則不免於溺矣以多方求道則不免於
　喪生矣從水之道而不爲私則奚有於溺
　哉遵道之夷而不好徑亦奚有於喪哉此
　則楊子之志也
楊朱之弟曰布衣素衣而出天雨解素衣衣
緇衣而反其狗不知迎而吠之楊布怒將扑
之楊朱曰子無扑矣子亦猶是也嚮者使汝
狗白而往黑而來豈能無怪哉
　解曰緇素之衣一易而狗莫之知則人將
　扑之外物遷變己莫之悟從而喜怒之者
　不一矣咎將誰扑哉唯循大變無所湮者
　爲足以語此
楊朱曰行善不以爲名而名從之名不與利
期而利歸之利不與爭期而爭及之故君子
必慎爲善
　解曰始於爲善而終及於爭則所謂善者
　果善耶果不善耶故君子必愼爲善所謂
　愼为善者非以善为不可爲也亦不爲近
　名爲善而已苟無近名則天下莫能與之
　爭矣
昔人言有知不死之道者燕君使人受之不
捷而言者死燕君甚怒其使者將加誅焉幸
臣諫曰人所憂者莫急乎死己所重者莫過
乎生彼自喪其生安能令君不死也乃不誅
有齊子亦欲學其道聞言者之死乃撫膺而
恨富子聞而笑之曰夫所欲學不死其人已
死而猶恨之是不知所以爲學胡子曰富子
言非也凡人有術不能行者有矣能行而無
其術者亦有矣衛人有善數者臨死以决喻
其子志其言而不能行也他人問之以其父
所言告之問者用其言而行其術與其父無
差焉若然死者奚爲不能言生術哉
　解曰莊子曰使道而可獻則人莫不獻之
　於其君故燕之君不能使之不死者獻其
　道又曰使道而可以與人則人莫不與其
　子孫故衛之善數者以决喻其子其子志
　其言而不能行也然而道可傳而不可受
　唯可傳故能行者不可無其術唯不可受
　故或有其術而不能行列子之著書亦此
　類也以夫道之不可告不可以與人也故
　不得已而寓之於書將使覺者用其言行
　其術而與其道無差耳
邯鄲之民以正月之旦獻鳩於簡子簡子大
悦厚賞之客問其故簡子曰正旦放生示有
恩也客曰民知君之欲放之故競而捕之死
者衆矣君如欲生之不若禁民勿捕捕而放
之恩過不相補矣簡子曰然
　解曰陰符經曰恩生於害害生於恩以仁
　爲空適以害物天地之於萬物聖人之於
　百姓輔之以自然而無愛利之心一視以
　芻狗者蓋此道也
齊田氏祖於庭食客千人中坐有獻魚鴈者
田氏視之乃歎曰天之於民厚矣殖五穀生
魚鳥以爲之用衆客和之如響鮑氏之子年
十二預於次進曰不如君言天地萬物與我
並生類也類無貴賤徒以小大智力而相制
迭相食非相爲而生之人取可食者而食之
豈天本爲人生之且蚊蚋噆膚虎狼食肉非
天本爲蚊蚋生人虎狼生肉者哉
　解曰莊子曰萬物與我爲一故禽獸之智
　有自然與人同者徒以狀而見疏耳豈相
　爲而生之哉太古神聖之人其於異類會
　聚而訓受之同於人民以其心智與人不
　殊遠也後世始以小大智力相制迭相食
　矣如以人之食肉謂爲人而生物則蚊蚋
　之噆膚亦爲物而生人矣田氏食客千人
　曾不如鮑氏之弱子爲早有知也即是有
　以知道之所在無間於少長若鮑氏之子
　可謂千人之遇矣
齊有貧者常乞於城市城市患其亟也衆莫
之與遂適田氏之廐從馬醫作役而假食郭
中人戲之曰從馬醫而食不以辱乎乞兒曰
天下之辱莫過於乞乞猶不辱豈辱馬醫哉
　解曰役馬醫之辱愈於乞而假食矣然齊
　之貧者初不以乞之辱而易志也徒以衆
　莫之與故不得已耳唯其安於貧如此故
　雖有戲之以榮辱不足以動其心矣又況
　於眞能辯榮辱之境者其視得喪利害如
　何哉
宋人有游於道得人遺契者歸而藏之密數
其齒吿鄰人曰吾富可待矣
　解曰遺契不足以致富猶陳言之不足以
　得道也此桓公之讀書輪人所以釋椎鑿
　而上問以謂古人之糟粕也
人有枯梧樹者其鄰父言枯梧之樹不祥其
鄰人遽而伐之鄰人父因請以爲薪其人乃
不悦曰鄰人之父徒欲爲薪而教吾伐之也
與我鄰若此其險豈可哉
　解曰鄰父言枯梧之不祥不必以欲爲薪
　而言也因請以爲薪則踐可疑之塗矣其
　人遂以爲險特不知果鄰父子險耶亦其
　人自險耶要之險不險在我而已
人有亡鈇者意其鄰之子視其行步竊鈇也
顔色竊鈇也言語竊鈇也作動態度無爲而
不竊鈇也俄而抇其谷而得其鈇他日復見
其鄰人之子動作態度無似竊鈇者
　解曰鄰之子常自若也亡鈇者猜慮内藏
　則見其無爲而不竊鈇也猜慮一釋則見
　其無似竊鈇者由是觀之萬物分錯皆自
　吾心爲之耳學者苟能誠其意猶亡鈇者
　則無往而不在於道矣物奚自而入焉
白公勝慮亂罷朝而立倒杖策錣上貫頤血
流至地而弗知也鄭人聞之曰頤之忘將何
不忘哉意之所屬著其行足躓株埳頭抵植
木而不自知也
　解曰莊子曰至人無已不知道者認有於
　我顧視吾之一身百骸九竅六臟賅而存
　焉若之何其能無已歟胡不觀諸白公勝
　邪慮内藏則至於忘頤頤之忘將何不忘
　哉又況内能致道則形軀合乎大同而無
　已者其理亦昭昭矣
昔齊人有欲金者清旦衣冠而之市適鬻金
者之所因攫其全而去吏捕得之問曰人皆
在焉子攫人之金何對曰取金之時不見人
徒見全
　解曰見物猶攫金則物外無道見道猶攫
　金則道外無物列子之書終於此者蓋八
　篇之訓皆假物明道也後之讀其書者其
　悟不悟亦在夫欲不欲見不見之間耳
　　　說符解
語道之體不立一物離於言說語道之用不
廢一物寓於形數有形斯有名有數斯可紀
成虧之不易如符之信始終之可驗如符之
合莫神於天其道符於陰陽莫富於地其理
符於柔剛莫大於帝王其德符於仁義如影
之於形枉直隨形而不易如響之於聲高下
在聲而不差神農有炎之德備此而已虞夏
商周之書載此而已法士賢人之言明此而
已是以列子之教由揚朱而上既已盡言至
道之極矣必終之以說符也夫所謂至道之
極豈徒爲是窈㝠昏默而已將以此感而遂
通天下之故而爲說符之事也故說符之義
在我者有度在人者有稽處世者在于重道
爲治者在于知賢應事者屬乎智持勝者本
於道治國先有治身遠怨由乎謙下利出者
實及怨往者害來故賢者慎所出名不與利
期而利歸之利不與爭期而爭及之故君子
慎爲善凡其所言皆世道这安危人理之得
喪凡其所爲皆言之所能論意之所能察致
者是以言道而不在於說符不足以爲道也
雖然列子以天瑞首篇以說符終訓天瑞即
自然之符也天瑞言天道之妙而合符於生
化是爲自天出而之人也說符言人事之顯
合驗於至道之妙是爲由人入而之天也大
道之行如環之循運而無積其際不可終其
道不可窮常生常化以此而已嘗考列子之
書自天瑞而下次序大道之體可得而言矣
天道之運必先於天瑞聖人之應世莫大於
帝王故以黄帝次天瑞穆王次黄帝也三代
之王莫尚於文武至穆王而王業衰矣不云
其盛而言其衰以明大道之妙既開其端則
不復純常而終至於弊有黄帝之治於前必
有穆王之弊於後也有帝王之治矣自非孔
子之元聖删詩定書繫易作經則帝王之功
業不白於後世矣是則帝王之道集明帝王
之大成者孔子而已故以仲尼次穆王由仲
尼而來傳道之序無餘藴矣列子抑慮後世
(原缺)　變之不齊而支離於道也故假湯問
以盡其變使人不以物妨道也要萬物之變
其爲莫不出於力其致莫不制於命故設力
命之問答要其終歸於自然欲人之不制命
於外而已至於楊朱之篇則遣萬物之虛名
而要於道之極致道至於此則至矣盡矣不
可以有加矣然而道不可以終無也故以說
符終焉由是觀之列子之教一出焉而爲天
瑞一入焉而爲說符是乃傳黄帝堯舜禹湯
文武周孔之道而所謂古之博大眞人者也
其自名爲子列子者蓋以其爲子矣與孔子
同異乎諸子之子也後之不達其書之況者
因謂不與帝王同道而以其經並於諸子是
直用管窺天其見者小耳何足道哉學者宜
盡心焉
沖虚至德眞解卷之二十
