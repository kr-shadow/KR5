#+TITLE: 洞淵集--李思聰
#+DATE: 2018-05-12 10:22:04
#+SOURCE: github.com/kanripo/KR5d0086 master 4210797c                
洞淵集卷之一(二同/卷)
　　　沖妙先生李思聦集
　三界詠序
　夫三界詠者應三才也列八十一章者應
　九九之數也玉清詠賛三清旋象之神化
　洞天詠著五嶽洞天之勝槩海山詠述蓬
　壺閬苑之仙景三才備矣九數生焉昔希
　夷先生著指玄篇言修身養炁之妙理(臣)
　今吟三界詠述虛無洞天海島之奥區今
　古異同各言其志並按仙經寳籙鳳藴霄
　書備究根源非敢臆說退慙膚淺妄扣淵
　微秪期傅修眞羽服之流豈敢示英辭學
　林之士味道君子同暢眞風時
　宋皇祐二年上元日序
三清詠(叙叙三清傳降/經籙事跡)
元始天尊者即天地之精極道之祖炁也本
生乎自然消即爲炁息即爲神不始不終永
存綿綿居上境爲萬天之元居中境爲萬化
之根居下境爲萬帝之尊無名可宗故曰天
尊始世人天矣不可以理測不可以言筌生
萬物而不宰化萬類而不言至尊至極乃曰
天尊居玉清聖境清微天官焉
玉晨道君者乃大道之化身也言其有不可
以隨迎謂其無復存乎恍惚所以不有而有
不無而無視之無象聽之無聲於妙有妙無
之間大道存焉道君即審道之本洞道之元
爲道之炁即師事元始天尊稱受道弟子焉
猶是老君禀而師之矣居上清眞境禹餘天
中降金科寳籙三洞仙經付經師鬱羅翹眞
人傳教於萬國焉
混元老君者乃元炁之祖宗天地之根本也
歷劫行化代代爲師或在九天或遊四海不
可無師教不可無主立乃師事玉晨道君稱
受道弟子焉或降太微勾陳六星中即號曰
天皇大帝曜𩲸寳至周降生孔子嘗曰老聃
者吾之師也而問禮焉仰之如猶龍自開闢
以來五十餘度降見西度流沙下化中國爲
三教宗師作百王軌範千古行道神變無方
居太清仙境太赤天中焉
紫微北極五靈帝君者位居中天紫微垣爲
萬象宗師衆星拱之焉昔龍漢元年爲北陰
酆都羅山六洞鬼神妖魔出行人間殺害生
人尤甚莫能制禦上帝召北帝統神將天兵
驅蕩氛邪救護兆庶功成昇帝入中天自然
緫極紫微之位七眞曰我祖師北極歷劫已
來勤苦香燈供養三清功滿德備而昇入紫
微帝位出入常有華蓋相隨星光七寳燦爛
上徹諸天下照萬國每月二十七日下降察
世人罪福焉
度人經者即元始天尊在始青天中演四方
元始眞文五帝魔王名諱諸天内音之辭眞
文奥妙非世常辭諸天大聖所祕於紫微之
宫上帝憫天地陰陽有劫壞之數救地獄有
五苦八難之魂諸天神仙乞演靈音救度兆
庶上消天災下禳毒害安鎮國祚保天長存
斯經尊妙爲萬道之宗焉
黄庭經者即玉晨道君在上清眞境紫微上
宫蘂珠闕内而作是經皆羅列一神室處胎
神之所在耳乃眞人不死之道焉
一名太上琴心文一名太帝金書一名東華
玉篇東海青童君衆仙皆以白玉爲版黄金
刻書日夕朝拜天地然後師授暘谷神王傳
紫虛元君魏夫人因傳於世矣
道德經者即混元老君在太清天中所著焉
昔虞舜在宥以孝悌治民感老君下降稱尹
壽子以五千文授舜悟希夷之妙退身禪位
隱于蒼梧之野斯文祕之不傳於世至周昭
王時老君西度流沙尹喜爲關令占見紫炁
浮天狀若龍蛇之質知有聖人度關掃街齋
肅以俟眞游果遇老君瀝懇拜伏乞救腐尸
朽骨願賜祕言老君憫其哀苦乃駐駕重演
此五千言並親注號曰節解又河上公爲漢
文帝分爲道德二經列八十一章用留於世
矣清靜經者即老君之祕言也太極左仙公
葛玄曰此經上天所寳不傳下士吾昔授之
於東華帝君東華帝君授之於金闕帝君金
闕帝君授之於西王母皆祕語相傳不死之
文上士悟之昇爲天官中士得之南宫列仙
下士受之在世長年遊行三界昇入金門矣
陰符經者即玄女授黄帝三百言上百言有
神仙抱一之道中百言有富國安民之法下
百言有强兵戰勝之術黄帝得之而昇雲漢
陰者暗也符者合也天機暗合於事機故曰
陰符也
上清寳籙者是九天三景寳文妙道極眞之
炁出於大羅玉京上館玉皇所祕衆聖所尊
封於瑶臺位昇高仙有金闕玉名者皆得佩
帶朝謁上清此文生於元始之先結飛玄之
炁以玉字焕曜太空萬靈尊奉
高上玉皇傳太微天帝傳上清得道之聖因
小有天王王眞人傳紫虛元君魏夫人夫人
傳茅山楊司命許長史後下降於世焉
靈寳仙籙經者是九炁之精結成而文光明
焕赫上徹九天之威下滅六天之兇上帝至
祕非名刻金簡玉書者不得輒窺此文道君
傳太微天帝天帝傳金闕後聖帝後聖帝傳
青童君青童君傳得道之眞因太極眞人徐
來勒傳葛仙公後留於世矣
正一盟威籙者以後漢時玉晨道君乘五雲
緑軿儀衛甚整降鶴鳴山告天師張道陵曰
吾見下界鬼魔混雜人事不分生民夭傷賜
汝正一法籙三卷神劔二張可爲吾斬滅妖
兇返邪歸正和天轉地保國寧家功成之後
昇汝歸無何之鄉天師禀命入西川行化降
二鬼師王長趙昇二人於門下指使奪二十
四鬼獄爲二十四福庭分别晝夜禁誓鬼神
使宇宙清寧民保遐壽以後漢桓帝時白日
騰翥位爲正一眞人法籙留傳自兹而始
道教金科玉律者以漢安二年正月十五夜
半時玉晨道君降九龍玉輿威儀甚整徧滿
空界清歌引詠去地萬仞徘徊不下天師刳
心仰望乃見道君告眞人曰昔使汝西蜀降
鬼不候天符擅興雷雨役使吏兵失常過度
驅馳星斗昏亂日月上驚天府下怖陰司殺
炁盈空邪光遍體今上帝責汝之過録子罪
名吾不得近汝矣天師悲告乞死駕前願垂
救㧞道君憫之乃遣功曹使者開紫陽玉笈
出素書三卷題云玉律金科謝罪滅除黑簿
救㧞九祖儀式天師禀命退居鶴鳴山道靖
依科醮謝萬靈功徹諸天白日昇晨位爲三
天扶教大法師齋醮玉律金科留傳自兹而
始玄都玉京山周迴九萬里即陽華精炁凝
結而生無根而立據空而停在無極大羅天
中焉山有七寳城闕光燦諸天其山上廣下
狹狀若崑崙傍有十二天自然陽炁化生周
遶其下復有七寳騫林彌覆八天周列八行
乃八方神仙受事之徑花葉之上皆玄炁化
生鳳篆龍章諸天内音之文道德希夷之句
衆聖吟詠難可尋詳靈風振之鈞天汎空即
虛皇上帝所都萬聖朝軒爲極道之城高仙
之玄都焉
酆都羅山者在北方癸地爲鬼户死炁之根
山高二千六百里周迴三萬里其山有洞宫
皆鬼神之都山内外各有十二宫合爲二十
四陰宫主考罰罪魂之所其三宫九府二十
四獄冥官鬼神主黑簿之司皆濁炁凝滯爲
地之根陰炁之主乃九地樞機焉山林草木
皆禀毒惡之炁所生爲鋒刃爍空黑煙濛勃
晝夜不停中有執罰神兵常考理罪魂皆三
元八節之日北帝冥官引出歷劫窮魂責問
罪釁端由州縣鄉土墳墓所在居住年代去
處或罪法深重天未原赦者即流殃見世子
孫災難自此而生乃北帝君統御鬼官鎮此
山其中皆結黄精之炁而成宫闕官吏皆是
古之帝王忠臣孝子有功者即爲冥官皆黄
衣素丹繡服常以七月七日校定世人善惡
黑簿罪名上奏天府塵心不得警悟追導祖
宗矣地官品秩各有等差焉

洞淵集卷之一










洞淵集卷之二
　　　　沖妙先生李思聦集
第一王屋山天壇峯絶頂高一百二十里洞
周迴一萬里名小有清虛之天即杜沖王褒
爲小有天王清虛眞人所理在洛京王屋縣
第二委羽山洞周迴一萬里名大有空明之
天即司馬季主爲大有眞人所理係台州爾
雅云應在海中
第三西城山高二千丈洞周迴三千里名太
玄極眞之天此即王方平眞人所理在梁州
成都府西一千里入西界
第四西玄山高二千七百丈洞周迴一千里
名三玄極眞之天即裴眞人所治係華州人
不可到入西界
第五青城大面山高三千六百八十丈九尺
洞周迴二千里名寳仙九室之天即寗眞人
所理黄帝曾問道希夷眞君授帝龍蹻經之
處在蜀州青城縣
第六天台赤城山高一萬八千丈洞周迴五
百里名上清玉平之天即桐栢王眞人所理
葛玄仙公鍊丹得道處上應台宿故名曰天
台在台州天台縣
第七羅浮山高三千六百丈洞周迴五百里
名朱明耀眞之天即篷萊之島也堯時洪水
泛海而來博於羅山二山相合故曰羅浮抱
朴子葛洪鍊丹得道處在惠州博羅縣
第八茅山高一百七十丈洞周迴一百五十
里名金壇華陽之天即古名句曲山因茅君
鍊丹得道故曰茅山記云華陽洞天生黄金
壇高百丈紫玉宫室皆上清眞人遊息之地
在昇州句容縣
第九林屋山洞周迴四百里名尤神幽墟之
天一名包山在太湖水中夏禹治水平後蔵
靈寳五符於此洞中在蘇州
第十括蒼山洞周迴三百里名成德隱眞之
天徐來勒眞人所治在處州
第一霍桐山高三千四百丈洞周迴三千里
名霍林之天即鄭思遠韓衆許映眞人爲司
命君所治在福州長溪縣
第二東嶽泰山高四千丈二尺洞周迴一千
里名蓬玄空洞之天此即太昊爲青帝治東
嶽主萬物發生考校死魂鬼神之所歷代帝
王報功封禪之嶽上應奎婁之精下鎮魯地
之分係兖州奉符縣
第三南嶽𢖍山高四千一十丈洞周迴二千
里名朱陵太虛之天即神農赤帝治南嶽昔
上帝降玉册寳印賜生眞君永鎮靈嶽即吾
皇比壽之山上應翼軫機衡之精故爲之衡
下鎮楚地之分係衡州衡山縣
第四西嶽華山高七千丈洞周迴二千里名
太極總仙之天即少昊爲白帝治西嶽昔巨
靈神手擘其上足蹈其下以通流救民洪波
之難仙掌之形粲然瑩目上應井鬼之精下
鎭泰地之分係華州華陰縣
第五北嶽常山高二千九百丈洞周迴二千
里名太一總玄之天即顓頊爲黑帝治北嶽
山名有五一曰蘭臺府二曰列女宫三曰華
陽臺四曰紫微臺五曰太一官上應畢昴之
精下鎮燕地之分主天下五穀蕃熟之司係
定州常山縣
第六中嶽嵩山高七千丈洞周迴一千里名
上帝司眞之天即黄帝治中國土德分精黄
老駐蹕生仙人貝多之株峭玉女織錦之臺
石髓瓊環玉人金像上應柳星張之精下鎭
周地分係洛京登封縣
第七峨嵋山洞周迴三百里名虛靈大妙之
天即天眞皇人所治黄帝曾問道於此皇人
授帝守三一經見傳於世嚴君平佐此山在
嘉州峨嵋縣
第八廬山高三千九百丈洞周迴一千七百
里名仙靈詠眞之天古名天子三嶂山昔周
武王時有方輔先生字君季跨白驢入山結
草爲廬舍鍊丹得道故曰廬山即王長趙昇
二眞人所治在江州潯陽縣
第九四明山二百八十峯洞周迴一百八十
里名丹山赤水之天山有四門通日月星辰
之光故曰四明秦皇驅山塞海鬼神勞役奔
入四明洞不出因名鬼蔵山在明州
第十陽平山在蜀郡繁縣界去成都一百八
十里其山洞周迴三百五十里名極玄大元
之天禹穴蔵書處
第十一太白山洞周迴五百里名眞德之天
即鬼谷子授蘇秦佐國之術處祠廟見在長
安縣
第十二西山洞周迴六百里名天寳極眞之
天即洪崖先生煉丹井修道及吳許十二眞
君扳宅上昇處在洪州南昌縣
第十三大圍山周迴三百里名好生玄上之
天在潭州醴陵縣
第十四潜山洞周迴八百里山高一千丈名
天柱司玄之天此左慈眞人煉丹得道處即
皇朝聖祖九天司命大帝所治在舒州懷寧
縣
第十五鬼谷山洞周迴七千里名太元思眞
之天即正一眞人張天師煉丹修道處在信
州貴溪縣
第十六武夷山洞周迴一百二十里名昇化
玄眞之天即武夷君所理山高三百仞在建
州建陽縣
第十七玉笥山高三十里周迴四百里名太
素法樂之天古名群玉峯漢武帝建壇授上
清籙天降玉笥因而名焉即大秀天王所治
漢九眞人杜曇詠蕭子雲鍊丹上昇處在臨
江軍新淦縣
第十八華蓋山洞周迴四百里名容城太玉
之天在温州永嘉縣
第十九蓋竹山洞周迴一百八十里名長耀
寳元之天即禹帝鎭此山及葛孝先眞人所
理部先生得道處在台州黄巖縣
第二十都嶠山洞周迴一百八十里名寳玄
之天在容州
第二十一白石山洞周迴七百里名瓊秀長
眞之天在容州
第二十二句漏山洞周迴三百里名玉闕寳
圭之天即葛洪眞人鍊丹處在容州北流縣
第二十三九疑山洞周迴三千里名朝眞太
虛之天孔子爲太極上眞公所治即何侯眞
人宅會虞舜分金液上昇處在道州延康縣
第二十四洞陽山洞周迴一百五十里名洞
陽隱觀之天在潭州
第二十五幕阜山洞周迴一百里名洞眞太
玄之天在岳州平江縣
第二十六大酉山洞周迴一百里名大酉華
妙之天即堯時善卷先生宅唐張果先生修
道處在辰州
第二十七金庭山洞周迴三百里名金庭崇
妙之天在越州剡縣
第二十八麻姑山洞周迴一百五十里名丹
霞之天即南極王方平眞人會麻姑於蔡經
宅上昇處在建昌軍南城縣
第二十九仙都山周迴三百里名玄都祈仙
之天即黄帝駕火龍上昇處在處州晋雲縣
第三十青田山周迴五百里名青田大鶴之
天即青牛道士得道處在處州青田縣
第三十一鍾山周迴一百里名朱湖太生之
天即馬明生所治在昇州上元縣
第三十二良常山周迴三十里名良常方會
之天即茅衷爲保命眞君所治許長史楊廊
眞人全家得道在潤州茅山北
第三十三紫蓋山洞周迴八十里名紫玄洞
照之天在杭州餘杭縣
第三十四天目山有兩目左目高三千丈右
目高二千五百丈洞周迴一百里名太微玄
蓋之天在杭州
第三十五桃源山洞周迴七十里名白馬玄
眞之天秦時有三千餘人入洞避難皆云得
道即黄瞿眞人鍊丹得道處在鼎州武陵縣
第三十六金華山高一千丈洞周迴五百里
名金華洞元之天即黄初平眞人遇赤松子
叱石爲羊得道處在婺州金華縣上應婺女
星故曰金華山



洞淵集卷之二





洞淵集卷之三和三
　　　　沖妙先生李思聦集
廣桑山者天之東嶽也在東海之中爲五嶽
發生之首上有碧霞之闕瓊樹騫林紫雀翠
鸞碧藕白橘莫可名狀即青帝天君靈威仰
統仙官萬衆鎮此山上主歲星之精居九炁
青天之内矣
長離山者天之南嶽也在南海之中上有朱
宫絳闕赤室丹房朱草虹芝霞膏金醴莫可
名狀應天下初得道神仙皆詣此宫瑩形浴
質消陰鍊陽長生久視之道即赤帝天君赤
摽弩統仙官萬衆鎮此山主熒𤊨之精居三
炁丹天之内矣
麗農山者即天之西嶽也在西海之中上有
白華之闕三素之城王泉之宫瑶林麟鳳莫
可名狀即白帝天君白招矩統仙官萬衆鎮
此山主太白之精居七炁素天之内矣
廣野山者天之北嶽也在北海弱水之中形
如崑崙與酆都羅山合爲陰炁之主上多瓊
樓寶闕金醴靈芝莫可名狀即黑帝天君叶
光紀統仙官萬衆鎭此山主辰星之精居五
炁玄天之内矣
崑崙山者天之中嶽也在八海之中上當天
心形如偃蓋上廣下狹三成而上與天文齊
萬度之心日月黄赤二道交會其上三光行
焉東曰崑崙西曰玄圃北曰閬風南連積石
大岩水泉北户四山四面各一萬里上有瓊
華之闕光碧之堂瑶林翠水西王母統衆眞
居焉海中四嶽爲枝榦十洲三島八海大川
圍繞其側絶頂之上有金臺五所玉樓十二
金城千里地生金根之林瓊柯之林紫鵲翠
鸞碧桃紫柰百寳裝嚴莫可紀述即黄帝天
君含樞紐統仙官萬衆鎭此山主洞府與中
國五嶽名山相通神仙住來考校生籍上主
鎭星之精居中央一炁天中焉其海外五山
即天地之五鎭造化之五嶽五炁之祖宗矣
蓬萊山在東海中高一千里地方三千里上
有金臺玉闕是神仙之都太帝仙鄉遊息之
地海水正黑色而謂之溟渤無風而洪波百
丈不可徃來唯飛仙能到此矣
扶桑山在東海中地方萬里去中國九十萬
里即太眞丈人青童君所治山多林木皆桑
長者數千丈大者二千圍株兩相扶倚同根
而生故曰扶桑椹子甘香赤色千歲一生其
實仙人採椹食之體生金光飛翔太空桑上
有金鳳九色鳥一鳴即天下群雞應之日即
曉矣
方丈山在大海之中高四萬七千丈上有太
元之宫即三天司命衆眞所居上有玉漿金
醴飲之長生瑞禽竒木莫可名狀又别有九
源丈人宫府主領天下水神鮫龍巨鯨水族
之類
滄浪山在大海中山高五百里地方三千五
百里四面水皆蒼色也仙人謂之滄浪山上
多石桂石芝中有紫玉石室即九老仙都君
統領仙官吏兵數萬人同理此山焉
瀛洲在東海中也地方四千里去岸七十萬
里正對會稽上有青丘翠水二山眞宫瓊室
萬所地生玉酒飲之長生又産昆吾之鐵鍊
之爲刀切玉如泥神芝靈草皆異陵巖莫可
紀述即上眞神仙居焉
祖洲在東海中地方一萬里去岸七萬里地
生不死瓊田芝草又名養神芝其狀如瓜苗
可長數尺人死以草蓋面即活秦始皇曾獲
此草遣使問北郭鬼谷先生試果驗遣徐福
字君房將童男女各五百齎金帛駕舟入海
尋祖洲求草遂不反始皇甚悵然上有仙家
萬衆上眞居此洲莫可紀述
聚窟洲在西海中地方三千里去岸二十四
萬里上有大山形似人鳥之象因名人鳥山
中有洞玄之宫山返魂香株狀如桐花香聞
數百里煉液爲香一曰驚精香二曰震靈香
三曰返生香四曰震檀香五曰鳳精香六曰
却死香凡此六名實神仙之異物也人死聞
香即活皆仙宫洞府上眞居焉至漢之時通
于中國矣
炎洲在南海中地方二千里去岸九萬里洲
四面數千里地蒸炎亘天飛鳥高空而不敢
度海水四面爲之沸騰上有火山鼠毛長數
尺仙人採毛爲布名曰火浣布凡爲衣以水
洗之終不瑩潔用火焚之其白如雪又産風
生獸青色如狸積薪燒之其毛如故其獸死
觸風乃活上有太山流火之宫仙家萬衆皆
上眞列仙所治至漢時曾通中國矣
鳳麟洲在西海中地方一千五百里四面有
弱水禽毛不浮上多麟鳳因以爲名出返魂
香續絃膠仙人煑鳳喙麟角合煑作膠青色
如碧玉一名連金泥此神異物也上有青華
之宫素丹林府皆神仙上眞居焉世人不可
到此矣
玄洲在北海中地方二千二百里去岸三萬
六千里地多山丘有風山聲響如雷正對天
門上有玄都府仙伯眞人所治地生金玉紫
芝無風而洪波百丈唯飛仙徃來世人莫到
矣
流洲在西海中地方三千里去岸九十萬里
上有飛霞之山神仙徃來竒花異果瑞草靈
芝莫可名狀仙府之中皆上眞靈官居焉
長洲在南海中地方五千里去岸二十萬里
上有眞都之山一名青丘地生甘液玉英紫
瓊宫府天眞女仙居焉世人不可到矣
元洲在北海中地方三千里去岸十萬里上
有紫虛玉館神仙所居地生靈藥神芝玄澗
之中甘醴如蜜飲之長生上眞靈官所治焉
生洲在東海中地方二千五百里去岸二十
三萬里相接蓬萊山上多神草靈芝服之飛
仙上有仙家萬衆皆高逸神仙所治此焉


洞淵集卷之三










洞淵集卷之四
　　　　　沖妙先生李思聦集
　　天下名山七十二福地
第一福地地肺山在長安終南山心四皓先
　生修煉處
第二福地蓋竹山在台州黄巖縣
第三福地青遠山在南陽
第四福地安山在交州
第五福地石磕山在台州天台縣
第六福地東仙源在台州
第七福地青嶼山在東海中接扶桑島
第八福地郁木坑在玉笥山心係臨江軍新
　淦縣
第九福地赤水山在西番西梁府
第十福地在麻姑山頂後建昌軍
第十一福地君山在洞庭湖心岳州
第十二福地桂源尹眞人得道處在建州建
　陽縣
第十三福地靈墟在天台山頂係台州天台
　縣
第十四福地沃洲在越州
第十五福地天姥岑李先生修道處在越州
　剡縣
第十六福地若耶溪在越州
第十七福地金庭山在明州
第十八福地馬嶺山在郴州
第十九福地鵝羊山在潭州
第二十福地眞墟在長沙
第二十一福地清玉壇在南嶽頂
第二十二福地光天壇在南嶽衡州
第二十三福地洞宫婁敬先生修道處在長
　安
第二十四福地陶山在瓊州
第二十五福地洞靈源在衡州
第二十六福地三皇井在温州永嘉縣
第二十七福地爛柯山在衢州
第二十八福地勒溪在建州
第二十九福地龍虎山張天師在信州
第三十福地靈山在信州
第三十一福地白水源在羅浮山頂鄭思遠
　眞人鍊丹處在惠州博羅縣
第三十二福地逍遥山在西山心許眞君宅
　淬劔處在洪州
第三十三福地閤皂山張天師觀寳炁浮天
　發洞穴獲玉像天尊因立洞穴在臨江軍
　新淦縣
第三十四福地始豐山在洪州豐城縣
第三十五福地金精山在虔州虔化縣
第三十六福地東白源在洪州
第三十七福地鉢池山喬眞人修道處在楚
　州
第三十八福地論山在潤州丹陽縣
第三十九福地毛公壇劉根先生修道處在
　安吳縣
第四十福地鷄籠山在和州歷陽縣
第四十一福地桐栢山在唐州
第四十二福地平都山陰長生修道處在忠
　州
第四十三福地緑羅山在鼎州武陵縣
第四十四福地彰觀山在鄆州豐陵縣
第四十五福地抱福山在南海交州
第四十六福地大面山在青城山頂係蜀州
　青城縣
第四十七福地虎溪廬山心五柳先生宅在
　江州德安縣
第四十八福地元辰山蘇眞人上昇處在都
　昌縣
第四十九福地馬跡山老君下降授青童君
相骨經馬跡印於石壇上因立祠宫在潤
　州丹徒縣
第五十福地德山堯時善卷先生修道處在
　鼎州武陵縣
第五十一福地藍水在長安藍田縣
第五十二福地玉峯山在河中府
第五十三福地天目山在和州歷陽縣
第五十四福地商谷山四皓先生修道處在
　商州
第五十五福地張公洞在常州義興縣
第五十六福地魚湖洞秦始皇求道處在四
　明山
第五十七福地中條山在河中府
第五十八福地靈墟在天台北天台縣
第五十九福地綿竹山在綿州綿江縣
第六十福地甘山在黔州
第六十一福地瑰山在漢州
第六十二福地金城山在雲中郡
第六十三福地靈山在武罡縣
第六十四福地北邙山在洛縣
第六十五福地武當山在均州武當縣
第六十六福地女几山在三峽口
第六十七福地少室山在鄧州南陽縣
第六十八福地廬山在江州德安縣
第六十九福地西源山在台州黄巖縣
第七十福地南田山在東海生州
第七十一福地玉溜山在東海接扶桑島
第七十二福地抱犢山在徐州



洞淵集卷之四
洞淵集卷之五(六七/同卷)和三
　　　沖妙先生李思聰集
東海水府仙官居青華宫係廣德王所理廟
　在萊州
南海水府仙官居丹陵宫係廣利王所理廟
　在廣州
西海水府仙官居素靈宫係廣潤王所理廟
　在河中府
北海水府仙官居玄冥宫係廣澤王所理廟
　在孟州
松江水帝廟在蘇州
楚江水帝廟在江州
湘江水帝廟在潭州
荆江水帝廟在荆州
漢江水帝廟在利州
南江水帝廟在洪州
楊子江水帝廟在潤州
吴江水帝廟在蘇州
江瀆源出岷山沔地係廣源公所理廟在益
　州建寧縣
河瀆源山崑崙之墟係顯聖靈源公所理廟
　在河中府
淮瀆源出南陽桐栢山係長源公所理廟在
　唐州
濟瀆源出王屋山名沇水係清源公所理廟
　在河陽濟源縣
黄河伯廟在北番界
洛河伯廟在洛京
淮河伯廟在泗州
太湖水神廟在蘇州
青草湖水神廟在岳州
彭蠡湖水神廟在南康軍
謝陽湖水神廟在楚州
丹陽湖水神廟在太平州
𡷯峽溪上眞廟在夔州巫山縣
五雲溪上眞廟在越州
岷山溪上眞廟在嘉州
清遠溪上眞廟在廣州
桐栢溪上眞廟在台州天台縣
嶓𡻑溪上眞廟在嘉州
崑崙溪上眞廟在北地
武陵溪上眞廟在鼎州
苧羅溪上眞廟在越州
滌溪上眞廟在利州
浣沙溪上眞廟在越州
沔池溪上眞廟在洛京
第一馬當山上水府福善安江王廟在江州
第二採石山中水府順聖平江王廟在太平
　州
第三金山下水府昭信大江王廟在潤州
洞淵集卷之五









洞淵集卷之六
　　　　沖妙先生李思聦集
　　　天下名山二十八治
第一陽平治(上應角宿下管金/命人禄壽禍福)
陽平治山在蜀都繁縣界去城一百八十里
道由羅江水兩岐山口入水道四十里治道
東有龍門拒守神水有二栢生其上西南有
大泉决水歸東天師子嗣師諱自靈眞君以
光和二年正月十五日於此山上昇立碑一
雙見在治門焉
第二鹿堂治(上應亢宿下管金/命人禄壽禍福)
鹿堂山治在蜀都繁縣界北鄉去城三百里
上有仙室仙臺古人度世之處
第三鶴鳴治(上應氐宿下管木/命人禄壽禍福)
鶴鳴山治山頂與青城山天相山相連去成
都二百里在蜀郡卭縣界徑道三百里世人
不知昔馬底何丹得道處治前三水合成一
帶神龍居之古有四獸頭金釘簪二石上金
銀蠶二斛又云尹喜先生主之又神仙傳云
昔張天師世亂遇中國戈甲乃於鶴鳴山學
道上昇處
第四離沅治(上應房宿下管土/命人禄壽禍福)
離沅山治在蜀郡繁縣界與鹿堂治相通其
澗八十里去成都二百五十里上有百果靈
松神草服之長生是四龍神騎之門昔范蠡
得道上昇之處
第五葛璝治(上應心宿下管火/命人禄壽禍福)
葛璝山治在蜀都繁縣界與離沅山相連去
成都縣二百三十里去陽平治水口四十八
里昔楊仙賢魯女得道處山上生金粟玉芝
服之長生山高六百丈
第六庚除治(上應尾宿下管土/命人禄壽禍福)
庚除山治去平地三百九十丈在廣漢郡陽
泉縣界西去縣五里接成都三百八十里上
有神仙徃來可以避世養生有張力士趙昇
眞人得道上昇處山有二石室三龍口淮水
遶之
第七秦中治(上應箕宿下管水/命人禄壽禍福)
秦中山治在廣漢郡綿竹縣東九里去成都
二百里其山昔韓衆眞人於此得道立鐵符
於山前有大水東有道經於漢谷古有大石
銅爲銘誌見在
第八眞多治(上應斗宿下管金/命人禄壽禍福)
眞多山治在廣漢郡新都縣去成都一百五
十里山有芝草神藥服之長生壽延千歲山
高二百八十丈前有池水口有神魚五頭昔
南極眞人王方平於此修道遇
金闕老君授以道要
第九昌利治(上應牛宿下管土/命人禄壽禍福)
昌利山治在廣漢郡雒縣東四十里去成都
一百五十里昔成都李八伯韓千秋學道處
八伯即唐房卿之師也遊行蜀中名山常出
戲翫都市暮宿青城山上故號曰八伯山南
有一石室可容百人前有三龍門右有石誌
存焉
第十𥻳上治(上應女宿下管火/命人禄壽禍福)
𥻳上山治在廣漢郡德陽縣界東北一百二
十里山有二石室神井一所生白鹿白鶴白
鳩來徃如人治與綿毋相連西石溪上有三
松爲記山去地高二千九百丈昔季子先生
衛叔卿於此得道上昇處
第十一涌泉治(上應虛宿下管木/命人禄壽禍福)
涌泉山治在昔廣漢馬明生於此學道遇
太上老君至此授化形之法治在遂寧郡小
漢縣界上有泉能救萬病服之立愈古傳云
祝水治去成都二里有懸崖百丈猿猴百鳥
翔翔其間其山小而高四向皆遊徑徃來
第十二稠梗治(上應危宿下管火/命人禄壽禍福)
稠梗山治在犍爲郡南安縣去成都一百一
十里汶口山江水九里山高去城一千七百
丈昔軒轅黄帝於此山修道遇
九天聖母下降授帝丹經兵法治左右有㟵
相續西北有味江水山多芝草靈藥服之延
年矣
第十三北平治(上應室宿下管金/命人禄壽禍福)
北平山治在犍爲郡南安縣去成都一百四
十里山有池水廣二百步中有神芝草藥食
之長生昔越人王子喬與青城寗眞君曾居
此修道一名𥐿山治
第十四本竹治(上應壁宿下管木/命人禄壽禍福)
本竹山治在犍爲郡南安縣去成都一百二
十五里山高一千三百丈上有一水有香林
在治北有龍穴洞中透峨嵋山上有桂栢昔
郭子聲得道處後有林竹西去十五里鑿通
鶴鳴山中山前水尾常有龍遊戲其中焉
第十五蒙秦治(上應奎宿下管火/命人禄壽禍福)
蒙秦山治在雋郡卭都縣西去郡城二十里
去成都一千四百里治與越嶲郡隔河水前
有小山後有大山高一千丈昔伊尹於此學
道上昇處産金液草服之長生
第十六平蓋治(上應婁宿下管土/命人禄壽禍福)
平蓋山治在犍爲郡武陽縣去成都八十里山
下有洞穴中有玉人一丈三尺金匱三所昔
吴郡崔孝通於此學道上昇山有大江南有
長生泉北有平川龍門
第十七雲臺治(上應胃宿下管火/命人禄壽禍福)
雲臺山治在巴西郡閬中縣西去六十里山
足去成都一千三百七十里張天師弟子四
百人治中修鍊漢安二年白日上昇自後天
師門人王長趙昇亦於此修鍊丹藥服食昇
天治前巴西大水山崖中有一桃株三年一
花五年一實在懸崖七百丈下有無底之谷
惟趙昇擲身取桃獻天師餘無人取得治中
常有玉女乘白鶴白鹿忽至迎天師白日上
昇萬民皆見即天柱山也於雲臺治前立雙
碑見在
第十八濜口治(上應昴宿下管木/命人禄壽禍福)
濜口山治在漢中郡江陽縣去成都二千九
百二十里漢中水過其山一名平元山西有
長山東有流海水帝所治號曰青龍門陳安
世於此學道上昇飛仙安世即京兆人也
第十九後城治(上應畢宿下管土/命人禄壽禍福)
後城山治在漢中郡南鄭縣前有大水後有
重山生神芝千歲不死一名黄陵山南有長
山北有青龍山東有松栢爲記昔夏子然於
此學道上昇處
第二十公慕治(上應觜宿下管金/命人禄壽禍福)
公慕治在漢中郡南鄭縣去治一百里一名
北逢仙山南又有石坎北有懸流昔蘇子於
此學道處
第二十一平罡治(上應參宿下管水/命人禄壽禍福)
平罡山治在犍爲郡南安縣去成都一百里
北有曹溪三重南犍爲誌昔蜀人李阿於此
得道上昇處
第二十二主簿治(上應井宿下管金/命人禄壽禍福)
主簿山治在犍爲縣界去成都一百五十里
一名秋長山南有石室玉堂松栢生其前昔
蜀人王興於此修道處
第二十三玉局治(上應鬼宿下管水/命人禄壽禍福)
玉局山治在成都南門左二里永壽元年正
月七日
太上老君乘白鹿張天師乘白鶴至此地神
湧出玉局來乘襯雲座授道要訣付天師局
床脚四石見在玉局治前
第二十四北邙治(上應柳宿下管土/命人禄壽禍福)
北邙山治在河南府洛陽縣梁木在治左右
有大黄出東穴泉南流昔務成子得道處
已上二十四治皆有州縣去處又
張天師地圖云此四治名山在京師東北未
詳州縣所管
第二十五正互治在蘭武山(上應星宿下管/水命人禄壽禍)
　(福)
第二十六白石山治在左極山(上應張宿下/管金命人禄)
　(壽禍/福)
第二十七鍾茂治在飯陽山(上應翼宿下管/水命人禄壽禍)
　(福)
第二十八具山治在元東山(上應軫宿下管/土命人禄壽禍)
　福


洞淵集卷之六










洞淵集卷之七
　　　沖妙先生李思聦集
　　周天十一曜星君
日者太陽之精人君之象日中帝君仙官神
吏萬衆皆修鬱儀奔日之道日爲洞陽之宫
自然化生空青翠玉之林天官採食花實身
生金光日之精炁化生金烏棲其林朝出暘
谷夕没崦嵫一年一周天日宫太陽帝君上
管周天二十八宿星君天曹注禄壽之司常
以三元萬靈天官皆詣日宫檢校世人罪福
之目進呈
上帝謂之陽宫生籍日魂吐九芒之炁光瑩
萬國日名鬱儀
月者太陰之精皇后大臣之象月中帝君仙
官神吏萬衆皆修結璘奔月之道月爲廣寒
洞陰之宫自然化生青華紫桂之林亦曰絳
林枝葉紅蘭神仙採食華實壽同日月昇入
玉清魄精之炁化生玉兎一月一周天月宫
太陰帝君下管五嶽四瀆五湖四海十二溪
水府並酆都羅山百司常以三元日冥官僚
佐皆詣月宫校定世人生死罪福之目呈進
上帝謂之陰宫死籍月魄常泛十華之彩光
瑩萬國月名結璘
東方木德星君木之精蒼帝之子光照三十
萬里徑一百里十二年一周天眞君戴星冠
躡朱履衣青霞壽鶴之衣執玉簡垂七寳劔
白玉環珮下管人間山林草木龍蛇魚鼈水
族風雷之事木之氣直行仁和司於有德
南方火德熒𤊨星君火之精赤帝之子執法
之星其精下降爲風伯之神常以十月入太
微受事光照八十萬里徑約一百里二年一
周天星君戴星冠躡朱履衣朱霞鶴壽之衣
執玉簡垂七星金劔白玉環珮管人間火焰
衆蟲鳳凰雞雉烏鵲百勞群飛鳥雀之類火
德昭彰巡行天下
西方金德星君金之精白帝之子主刀兵將
軍肅殺之威其精下降爲雨師之神光照七
十萬里徑一百里一年一周天星君戴星冠
躡朱履衣皓鶴白霞之衣執玉簡懸七星寳
劔垂白玉環珮管人間金銀銅鐵玉石兎牛
馬牲豕鼠蟲石人石馬霜雪之事
北方水德星君水之精黑帝之子水德爲天
心紫辰之星正對崑崙之頂處紫微之宫即
元氣之主其精下降爲先農之神主發生物
光照五十萬里徑一百里一年一周天星君
戴星冠躡朱履衣黑霞鶴壽之衣執玉簡懸
七星寳劔垂白玉環珮管人間水族鮫龍群
魚雪雹凝寒之事博大冠五行之首生萬物
之根海瀆江河宰酌之事
中央土德星君黄帝之子其精下降爲靈星
之神光照十二萬里徑五十里二十九年一
周天星君戴星冠躡朱履衣黄霞鶴壽之衣
執玉簡懸七星寳劔垂白玉環珮管人間兆
庶形踝蟲蟻之類霧露虹蜺之屬土宿主信
厚萬物之事
羅睺神首星君主九天之下一切諸惡星君
戴星冠躡朱履衣純玄霞雲之帔執玉簡垂
七星金劔帶白玉環珮逆行天道順之則昌
逆之則禍
計都神尾星君主九天之下一切罪福多主
疾病困苦之災星君戴星冠躡朱履衣純玄
瑞雲霞帔執玉簡垂七星金劔帶白玉環珮
逆行天道不顯神光順之則吉逆之則凶
天一紫炁星君戴星冠躡朱履衣紫霞瑞雲
之帔執玉簡垂七星寶劔帶白玉環珮長侍
紫微垣門降人間之百福添禄筭之司
太一月孛星君主九天之下一切凶殺星君
戴星冠躡朱履衣玄霞鶴壽之帔執五簡帶
七星寳劔垂白玉環珮逆行黑道順之則吉
逆之則凶
　右周天十一曜星君
　　北斗七元星君
北斗第一天樞貪狼天英星君上管室氐房
心箕牛宿下管揚鄭兖徐等州分野管天下
子生人身命禄筭注世人求宫覔職之事掌
北斗陽明延生眞炁太上之宫貪狼星君主
日披朱霞絳霄之帔戴七寶星冠貪狼即天
之太尉圍闊九百里光照萬國
北斗第二天璇巨門天任星君上管亢昴井
鬼張翼等宿下管臨荆楚周分野管天下丑
亥生人命禄注世人求仙學道之事掌北斗
陰精度厄眞炁中元之宫巨門星君主月披
玄霞垂雲之帔戴七寶星冠巨門即天之上
宰星圍闊五百里光照萬國主人間悟道修
眞之府
北斗第三天機禄存天柱星君上管婁胃參
柳等宿下臨宋豫分野管天下寅戌生人命
禄注世人求財莊宅之事掌北斗眞君保命
之炁眞元之宫禄存即天之司空星主火披
朱霞瑞雲之帔戴七寶星冠星圍七百二十
里光照萬國
北斗第四天權文曲天心星君上應牛危等
宿下臨吴越分野管天下卯酉生人命禄注
世人壽福身相之事掌北斗文明益筭眞炁
紐幽之宫文曲星主木披青霞瑞雲之帔戴
七寳星冠文曲即天之遊擊星圍闊八百里
照曜萬國
北斗第五天衝廉貞天禽星君上管玄尾女
等宿下臨趙冀魏晋等分野管天下辰申生
人官禄福命注世人婚姻妻妾之事掌北斗
丹元消災眞炁綱神之宫廉貞星君主上披
黄霞瑞雲之帔戴七星寳冠廉貞即天之斗
君星圍七百二十里光照萬國
北斗第六闓陽武曲天輔星君上管房斗牛
等宿下臨燕國分野管天下巳未生人禄命
注世人興生業次財帛之事掌北斗北極散
禍眞炁紀明之宫武曲主木披青霞瑞雲之
帔戴七寳星冠武曲即天之太常星圍七百
里光照萬國
北斗第七摇光破軍天關星君上管虛軫角
奎觜等宿下臨青齊衛并州等分野管天下
午生人禄命注世人福德相貌妻妾奴婢之
事掌北斗天關扶衰眞炁關會之宫破軍星
君主金披素霞之帔戴七寶星冠破軍即天
之上宰星圍九百里光照萬國


洞淵集卷之七


洞淵集卷之八(九同/卷)和四
　　　沖妙先生李思聦集
　　周天二十八宿星君降靈
角宿天門星君上應太焕極瑶天照臨鄭國
分野掌海外伽宻國夜市國迦陵國並九小
國下管人間將軍兵甲雨澤延生農田耕稼
之司
亢宿天庭星君上應玄明恭慶天照臨鄭國
分野掌海外西天竺國乾□國羅謝䫻國並
九小國下管人間瘟災大風颺石百藥國師
三公五老百官禄秩之司
氐宿天府星君上應觀明端靜天照臨鄭國
分野掌海外迦業國彌羅國新頭國毗摩國
並九小國下管人間后妃宫府山林草木雨
水淫泆之司
房宿天駟星君上應虛明堂曜天照臨宋國
分野掌海外豁尋國勃律國黑衣國並九小
國下管人間后妃蔵内寶器金玉管籥驚風
駭雨負重擎駱之司
心宿天王星君上應竺落皇崖天照臨宋國
分野掌海外大食國獨足國並九小國下管
人間帝王明堂雨澤工役伎藝百巧之司
尾宿天鷄星君上應耀明宗飄天照臨燕國
分野掌海外罽賔國計羅國多烏國並九小
國下管人間祥雲瑞霧女人不和之司
箕宿天律星君上應玄明恭華天照臨燕國
分野掌海外糠國解蘇國並九小國下管人
間斜風細雨奸邪謟佞蠻夷狐狢膚狄津梁
水族之司
　右東方七寳青龍之精
斗宿天府星君上應太極濛翳天照臨吳國
分野掌海外吐火羅國穿鼻國西皇母國並
九小國下管人間進士登科爵禄微風細雨
斛斗升合秤尺之司
牛宿天機星君上應虛無越衡天照臨吳國
分野掌海外北番黑山三大部落國並九小
國下管人間雲霧霜雪牛羊六畜犧牲足蟲
百獸南越百蠻之司
女宿天女星君上應上明七曜摩夷天照臨
吳國分野掌海外堅髮國女國狗國並九小
國下管人間裁縫衣物嫁娶娉偶陰凝大風
之司
虛宿天府星君上應元明文舉天照臨齊國
分野掌海外拂林國無影國木枝國並九小
國下管人間宫室廟堂蓋屋祭祀考妣五虛
六耗悲泣之司
危宿天錢星君上應玄胎平育天照臨齊國
分野掌海外土番國同國東天竺國並九小
國下管人間丘陵墳墓悲泣旋風砂石危厄
險難之司
室宿天廪星君上應清明何童天照臨衛國
分野掌海外金山十姓九姓三大部落國並
九小國下管人間宫室金户玉堂文章圍籍
軍料府庫陰翳凝滯之司
璧宿天市星君上應太明玉完天照臨衛國
分野掌海外龜兹國于闐國踈勒國並九小
國下管人間文章圖書祕府陰寒雨澤霹靂
五穀百果之司
　右北方七宿玄武之精
奎宿天將星君上應太極平育賈奕天照臨
魯國分野掌海外單于國地亢國火胡國并
九小國下管人間武庫兵甲戈矛溝瀆池亭
風雨雷電之司
婁宿天獄星君上應龍變梵度天照臨魯國
分野掌海外三山國仙官國並九小國下管
人間宫觀寺院禁苑内庭供給犧牲郊祀齋
醮之司
胃宿天倉星君上應太釋玉隆天照臨趙國
分野掌海外高麗國扶餘國南竺國并九小
國下管人間倉庫積聚金銀珍寳疋帛雷公
五穀之司
昴宿天目星君上應太虛無上常融天照臨
趙國分野掌海外舍衛國麾陁國北天竺國
并九小國下管人間天地晴明去衰除禍獄
典曹吏刑罰囚繫考决之司
畢宿天耳星君上應太素秀樂禁上天照臨
趙國分野掌海外震旦國雪山國龍中天主
國并九小國下管人間天地開泰朱輪寳蓋
邊兵守境封疆安靜之司
觜宿天屏星君上應太文翰寵妙成天照臨晉
國分野掌海外婆羅門國柰毗耶國摘棘國并
九小國下管人間收歛萬物風雷雨澤山川
房廟鬼魅妖恠之司
參宿天水星君上應淵通元洞天照臨晉國
分野掌海外毗漢國覆照國雕題國并九小
國下管人間將軍權衡境域殺罰寃讎劫奪
忿悅之司
　右西方七宿白虎之精
井宿天井星君上應無極曇誓天照臨秦國
分野掌海外眞獵國林邑國身形國并九小
國下管人間天色昏暗池塘陂井橋梁大水
江湖魚龍介族之司
鬼宿天匱星君上應上揲阮樂天照臨秦國
分野掌海外交趾國文身國隨羅國并九小
國下管人間積主金玉疋帛喪禍呪詛毒藥
司察奸惡之司
柳宿天厨星君上應無思江由天照臨周國
分野掌海外昆明國蠻尾國甘露國并九小
國下管人間庖厨食味天色昏黄雷雨兵戈
草賊之司
星宿天庫星君上應太星翁重浮容天照臨
周國分野掌海外東天竺國泥婆國狗頭國
并九小國下管人間裁縫衣裝文繡晴明刀
劔血光之司
張宿天秤星君上應始皇孝芒天照臨周國
分野掌海外弘誓國訶陵國婆利國并九小
國下管人間宗廟珍寳衣服賜宴賔客寒熱
時炁不和大寒熱父子不睦兄弟不和之司
翼宿天都星君上應顯定極風天照臨楚國
分野掌海外稜伽國婆踵國没羅國並九小
國下管人間樂府調五音六律水府魚龍飛
走群毛萬類之司
軫宿天階星君上應太安皇崖天照臨楚國
分野掌海外南天竺國躭身國師子國并九
小國下管人間天地明朗哭泣離别官府口
舌凶惡危難之司
　右南方七宿朱雀之精


洞淵集卷之八
洞淵集卷之九
　　　沖妙先生李思聦集
　　上清三十二天帝宫神
太黄皇曾天分東方第一清微天帝元陽之
炁此天炁黄係東方梵天管天下長生之籍
係欲界
大明玉完天分東方第二禹餘天帝上陽之
炁此天炁緑化生璧宿管天下救度九幽長
夜之魂更生之籍係欲界
清明何童天分東方第三太赤天帝太陽之
炁此天炁青化生室宿管天下演教度人之
籍係欲界
玄胎平育天分東方第四無量天帝係九天
第一青陽天炁此天炁赤化生危宿管天下
召魂入仙之籍係欲界
元明文舉天分東方第五無量壽天帝係九
天第二洞陽之炁此天炁蒼色化生虛宿管
天下流通元炁之籍係欲界
上明七曜摩夷天分東方第六梵監天帝位
通陽之炁此天炁黑化生女宿管天下開通
幽難之籍係欲界
虛無越衡天分東方第七兜術天帝位建陽
之炁此天炁碧化生牛宿管中天星宿宫神
仙之籍係色界
太極濛翳天分東方第八不驕樂天帝位東
極陽之炁此天炁紫化生斗宿管天下度鍊
朽骸之籍係色界
赤明和陽天分南方第一化應聲天帝位始
陽之炁此天炁白係南方梵炁管天下鍊仙
成眞之籍係色界
玄明恭華天分南方第二梵輔天帝位陽暉
之炁此天炁黄化生箕宿管天下一切萬物
變化之籍係色界
耀明宗飄天分南方第三無愛天帝位陽暉
之炁此天炁緑化生尾宿管天下舉功行學
仙之士文籍係色界
竺落皇笳天分南方第四答惒皇曾天帝位
陽明之炁此天炁青化生心宿管天下魔王
學仙之人名籍係色界
虛明堂曜天分南方第五梵明天帝位陽演
之炁此天炁赤化生房宿管天下天仙地仙
成功之籍係色界
觀明端靖天分南方第六摩雜惒天帝位陽
明之炁此天炁蒼色化生氐宿管天下仙人
身名之籍係色界
玄明恭慶天分南方第七億羅天帝位陽浩
之炁此天炁黄色化生亢宿管天下學道至
人之籍係色界
太焕極瑶天分南方第八那育天帝位陽極
之炁此天炁碧色化生角宿管天下教道仙
人之籍係色界
元載孔昇天分西方第一梁梨恭首天帝位
少陽之炁此天炁紫係西方梵炁管天下度
魂更生之籍係色界
太安皇崖天分西方第二首來天帝位太陽
之炁此天炁白化生軫宿管天下開度善人
昇仙之籍係色界
顯定極風天分西方第三首爲稽那天帝位
浩陽之炁此天炁黄化生翼宿管天下苦魂
善魄之籍係色界
始皇孝芒天分西方第四阿那迦波羅天帝
位洞陰之炁此天炁緑化生張宿管天下九
幽長夜之魂鬼籍係色界
太皇翁重浮容天分西方第五波羅離和天
帝位通陰之炁此天炁青化生星宿管天下
召魂集眞之籍係色界
無思江由天分西方第六梵明元黄天帝位
玄陰之炁此天炁赤化生抑宿管天下開度
長夜死魂之籍係色界
上揲阮樂天分西方第七蔡釋元天帝位浩
陰之炁此天炁蒼色化生鬼宿管天下品量
天人功行之籍係色界
無極曇誓天分西方第八阿梨惒天帝位極
陰之炁此天炁黑色化生井宿管天下一切
神仙品位之籍係色界
皓庭霄度天分北方第一答惒天帝位陰生
之炁此天炁係北方梵炁其炁紫管天下拔
度至人昇仙之籍係色界
淵通元洞天分北方第二扇明民天帝位陰
化之炁此天炁紫化生參宿管天下人昇度
天人品位之籍係色界
太文翰寵妙成天分北方第三梨那天帝位
陰明之炁此天炁白化生觜宿管天下統掌
神王鬼録之籍係無色界
太素秀樂禁上天分北方第四梵括太招天
帝位洞陰之炁此天炁黄化生畢宿管天下
魔王名品之籍係無色界
太虛無上常融天分北方第五阿尼姤天帝
位陰靈之炁此天炁紫化生昴宿管天下記
功度人昇仙之籍係種民天
太釋玉隆騰勝天分北方第六頃達天帝位
陰魂之炁此天炁青化生胃宿管天下仙眞
大聖品位之籍係種民天
龍變梵度天分北方第七元梵頃帶大婚天
帝位陰結之炁此天炁赤化生婁宿管天下
進仙成聖之籍係種民天
太極平育賈奕天分北方第八釋緷自然天
帝位乃陰極之炁此天炁蒼色化生奎宿管
天下學仙姓名功績之籍係種民天
　右三十二天畢
　　　具官三界事跡
夫三界者欲界色界無色界號曰三界也初
下六天爲欲界中一十九天爲色界此二界
劫數所爲陰陽所陶炁有窮盡上有三天爲
無色界人有歲數外有四種民天曰上至無
上大羅之天皆結虛無清淨之炁化生此天
陽光照之無日月之過焉此天之下即有晦
明皆
三清大羅之境不生不滅無劫運之數陽九
百六災所不及爲極道之域即萬聖朝軒元
始眞炁化生萬物之根本矣


洞淵集卷之九






