#+TITLE: 大洞玉經-明初期-龔德同
#+DATE: 2016-06-11 12:26:46
#+SOURCE: github.com/kanripo/KR5a0007 master 7449c75a                
大洞玉經日一
　秉簡當心臨目叩齒存室内紫雲之炁徧
　滿來冠兆身金童玉女侍經左右三光寳
　芝洞煥室內叩齒微祝曰
天朗氣清三光洞明金房玉室五芝寳生
玄炁紫盖來暎我身仙童玉女爲我致靈
九帝齊景三元同軿上乗紫盞升入帝庭
　　　開經玄藴呪
微微玄景門煥朗徹空同至道由靜黙
當見三素宫大道於此成驂景策雲龍
左右侍經眞玉女及玉童身濟不死津
解羅順靈風七祖反胎生世爲神仙宗
　叩齒冥目俯心祝曰糞土小兆男臣某今
　有微言上啓
玉清瓊元君髙聖萬眞太上道君中央黄老
元素道君上清總仙大司馬長生法師主三
天君栢成上眞降授大洞眞經經師上眞聖
母紫微元君王夫人降授迴風大混合師上
眞聖母中侯元君王夫人上清九微太眞玉
保王金闕上相大司命髙晨師東海王青華
小童君上清太无東霞搏桑丹林大帝上道
君祖師南極紫眞上清道主玉晨聖后金闕
上保東華道君金闕大夫上清仙使臣今入
室誦詠上清大洞眞經三十九章願晨暉煥
發暎照臣身臟府榮華災禍消散七祖返胎
同駕雲輿
　閉目存帝一尊君如嬰兒長四寸居鼻下
　人中皮内主集百神坐五色雲中存帝一
　尊君空玄中其口正對兆口聽誦玉經
　　　大洞震靈符文






　符文用黄素爲地以朱書內黒書郭行則
　佩坐卧拜就以爲褥制伏萬魔全神定志
　　　大洞照辟符文











　符用貴重之物兩面刻文囊用錦外用黄
　羅爲之遇行事佩之六天魔王三天禁君
　不敢阻遏也
　　　　誦經内訣身坐震靈符帶照辟符靜
　　　　思身在三台北斗中畢叩齒三十九
　　　　通然後誦隠書入本經





　　　大洞神慧隠書
玄景散天湄清漠薄雲迴妙炁煥三晨
丹霞䁐紫微諸天書靈彩流霄何霏霏
神燈朗長庚離羅吐明暉四嶺帯髙雲
玄精廕八垂三素啓髙虚蘭闕披重扉
金墉暎玉清靈秀表天畿風生八㑹宫
猛獸騁雲馳紛紛三洞府眞人互參差
上有千景精㝠徳髙巍巍太一務猷收
執命握神麾正一履昌靈攝召萬神歸
公子翼寂轅洞陽衞玄機明初合道康
龍輿正徘徊七景恊神王飈輪萬杪階
體矯玄津上飛歩絶嶺梯披景入神丘
璀璨振羽衣㝠攄交雲㑹飛景承神通
青峯無毫蒼𦂶合生絶空金華帶靈軒
翼翼髙仙翁萬轡乗虚散蓊藹玄上窻
中生合景君九帝昌上皇明輪暎黄寜
羽珠耀玄陽天精元素炁中五號養光
結朗始生神九眞合成雙妙景啓㝠數
順感標神蹤泥九洞元光運珠正絳宫
元陽部命門三神携紫童拘制招上歸
夾闕侍明窻翳蔚對啓明圎華煥三冲
方盈引接生反老回嬰蒙颷粲麗九天
緑轅遶丹房蕭蕭纏靄表曲降寢華堂
游宴盻萬變歸㑹神霄王仙道樂子生
鬼道樂子凶但聞貴生道不聞鬼道隆
瑶歌參天炁貴生元正章神慧命朱兵
五帝符寒郷仗旛攝萬魔瓊文檢北酆
體解自然道妖滅非爾功汎景鼓長扇
含靈慶霄峯俯盻四謝飛天劫永難終
妙中生眞景迴輦若遲遲意合存㝠感
携提髙上竒翔翅期妙㑹洞觀誰與齊
嘯叱咄嗟頃倐忽歷九圍攝炁反交初
併景幽玄棲
　三素者三素老君也務猷收太一名履昌
　靈玉帝君字也公子无英公子也洞陽君
　右白元神名也理明初中央司命丈人名
　也孩道康命桃康名也合景君膽中八眞
　名也九帝昌上皇泥丸九眞名也明輪肝
　中四眞名也黄寧精血三眞名也羽珠胃
　管二眞名也玄陽左腎七眞名也天精心
　中一眞名也元素无英公子名也養光子
　脾神名也調元君泥九君名也運珠心巾
　丹元君名也元陽昌命門下元元王君名
　也紫童太微小童名也拘制九元眞男名
　也上歸皇一䰟女名也翳蔚紫素左元君
　名也啓明白素右元君名也圎華月神名
　也方盈月中桃君名也接生日中司命名
　也神慧心神名五帝腎神名也

　　　大洞太微玉符



　　　服符微祝曰
太微小童君名干景精字㑹元子一名三𥘞
交一名對帝眞常鎭舌根之下血液之府
　太微乃兆初地修行之身小童即童子對
　帝眞即同參知識之義
　　　　玉清眞王呪曰

天寳大隠生明梁玄上炁爲我塞下戸受生
牢關外益元羽童君列于緑室軒七祖得解
結隨風離根源配天升遷基洞違變八玄
　太隠生人之心也明梁者人之鼻息益元
　羽童鼻之神也緑室乃人中也
　　　又呪曰
元炁自本生五塗承靈出雌雄寄神化森羅
邃幽蔚玉音響太和萬唱元中發仙庭迴九
轉百混同得一易有含虚中俱入帝㑹室
　雌雄乃大洞雌一雄一之君易有九天西
　北門名帝㑹堂室之名










大洞玉經卷上
　　　髙上虚皇君道經第一
髙上洞玄　元生九天　炁祖太无　宗風胤玄
玄曽散絶　四清撫閑　帝一上景　連衆攝烟
長契一運　七世投間　託靈屬命　反華自然
泯邈流虚　六曜浮遷　凌梵銜暉　西華彰安
仙編帝簡　盡得解源　胎田邃路　世發玉蘭
靈光八曜　混生萬神
　髙上玉皇之炁在人身爲明梁之炁下應
　人之鼻中盖以人受胎結形先始生鼻鼻
　祖之義取於此宗風乃祖炁之異名生生
　化化玄之又玄玄孫之義取於此曾親結
　散者謂人身乃祖親之委蛻隱顯中有自
　然感召之機結散乃得大解脱也帝一上
　景者乃眞一不二法門最上乗之妙道也
　連衆攝烟者連貫衆炁攝聚靈烟取肺爲
　五臟華盖明梁祖炁繫乎鼻六曜謂南斗
　六矅炁浮南炎爲兆化形易貌也凌梵玉
　帝君名逄淩梵彰安肺神白帝名彰安幸
　字西華胎田謂結胎仙於丹田也八曜八
景也
　　　大洞太一玉符



　　　服符微呪曰
太一尊神名務猷收字歸㑹昌一名解萌一
名寄頻常枕我玉枕之下泥丸之後戶
　腦後枕骨眉間却入三寸爲丹田即泥丸
　宫泥丸後戸正在玉枕之下督脉所入處
　　　上皇玉虚君道經第二
玉虚順玄歸　天晨金霄遊　朗朗生帝景
歘生宴玉洲　左攝始童神　右命起常扶
明眞煥九霄　三日暎玄敷　千景併三𥘞
内有幽寥無　今我得長生　千劫始一周
黄籙保徳仭　披錦入神丘　太一務命根
公子命靈旛　十回度初心　得入大信根
(離堂合/推運回)
　玉慮之天乃乾陽也順者以人得一炁之
　正故順生非若草木逆生禽獸横生也玄
　歸子太一精䰟之名又泥丸之靈根也天
　晨者雌一君之名金霄者雄一君之名遊
　乃逍遥也朗朗者日月之華帝景者雌一
　所居之景也歘生者風之名玉洲者雄一
　所居之景也始童神黄庭元王名也起常
　扶泥丸帝卿之名也明眞者九天臺名也
　干景併三衿謂大微小童君一名千景精
　一名三衿交幽寥无者帝皇太一君之字
　也徳仭者九天臺名也神丘者帝一之靈
　穴也公子无英公子也
　　　大洞皇上玉符




　　　服符微祝曰
皇上玉帝君名逢淩梵字履昌靈一名七靈
一名神丈人常鎭我兩眉之間紫戸之外
　眉間却入一寸爲明堂左方一寸爲青房
　右方一寸爲紫户
　　　皇上玉帝君道經第三
帝有玄上旙　制命九天階　七覺乗妙道
歡熈神風回　颷燦北停華　紫英唱東隈
琳和九霄外　玉符微太微　三素生泥丸
發矅金靈暉　老君牢張上　守衛死節機
十善生玄中　度死而熈熈(珠鬱羅/廣都靈)
　玄上旛一名反華旙玉帝招眞致靈之號
　今也北停華者北方有留春仙苑號曰停
　華也東隈者東極青華之天也九霄者神
　霄琅霄紫霄青霄碧霄絳霄景霄太霄玉
　霄也三素者三素老君也金靈暉金丹之
　神光也牢張上三素老君名也死節機死
　户也七覺火之數也
　　　大洞无英玉符



　　　服符微呪曰
左元英公子名玄无叔字合符子一名元素

君一名神公子常鎭我左腋之下肝之後戸
　在背去脊骨左三寸與前左乳相對左臂
　甲骨之下
　　　上皇先生紫宸君道經第四
太㝠絶九玄　洞景寄神通　玉帝乗朱霄
緑霞煥金墉　上館雲珠内　仰接无仭峯
靈關太漠下　靄沫鏡中空　㝠光混離子
玄上叔火王　瑋寂髙同生　无極保谷童
圎塗无凝滯　𦂶合有九重　南拔七祖根
西解累葉凶　體矯萬津波　神生攝十方
火歸反胎轅　三合乗天龍(弗育邀/散兆生)
　寄者不着相也朱霄者朱陵之天也金墉
　者九天館名雲珠者九天庭名謂金墉館
　在雲珠庭内也太漠指地戸也靄即露電
　沫即泡影謂俯盻世塵如靄沫也冥光者
　左腎七眞之字混離子血中赤炁君名也
　玄上叔謂元英公子名也瑋寂者心君内
　名髙同生上玄元父君名也無極者胞中
　黄炁君之字保谷童子結中元君精䰟之
　名也綺合者九天臺名也南指南昌上宫
　也根乃胎根胞樹西指西王母之都也葉
　乃玄葉孫枝萬津波在𦂶合臺下乆歸者
　流金火鈴之神使火假上果也返心乾者
　回度胎仙之車於路絶道斷之際也
　　　大洞白元玉符



　　　服符微呪曰
右白元尊神名洞陽宫蔚靈標字玄夷絶一
名朱精一名啓成常鎭我右腋之下肺之後
戸
　在背去脊骨右三寸與前乳相對右臂甲
　骨之下
　　太微天帝君道經第五
太微天帝君　八浮入雲營　神宗理靈襟
龍山秀玉京　金房欎明霞　九户朗髙瓊
黄庭渉北元　元父左回明　朱精啓明師
幽寥登上清　四玄秉元禁　長保五帝城
(超滯天/橫冥始)
　八俘者風之名也神宗者中央司命君名
　也龍山者玉清天中臺名也明霞者九天
　宫名髙瓊者九天室名謂九竅之戸通明
　於髙瓊之室也北元者黄庭之幽闕也左
　回明上玄元父君字也朱精者白元尊神
　名也啓明者白素右元君名也幽寥者太
　一君字也四玄者四象也四聖也四體之
　神也五帝城指五臟也
　　大洞司命玉符




　　　服符微呪曰
中央司命丈人君名理明初字玄度卿一名
神宗一名靈華常鎭我絳宫心房之中四孔
之戶
　心有七竅神名丕曰法垣曰朱霄曰丹皇
　運珠曰神慧曰洞源洞明
　　　三元紫精君道經第六
紫精太无中　三元上景衢　秀朗寳太混
眇眇扇帝敷　伯史啓三素　帝靈登玉虚
慶炁育五雲　司命神明初　十華妙行仙
制魔羽明車(騫苞庭/盻猷巳)
　上景者日宫也秀朗者九天臺名也帝敷
　者帝座也伯史原黄庭元王名也三素者
　三素老君也帝靈者帝一之名也神明初
　中央司命君名也十華者十極之天也羽
　明車名也
　　　大洞桃康玉符



　　　服符微祝曰
命門桃康君名孩道康字合精延一名命門
一名胞根常鎭我臍中之關命門之外
　在臍下三寸其形方圓一寸男藏精女藏
　胎下丹田也
　　　眞陽元老玄一君道經第七
眞陽帝賔老　受事會玉皇　滅魔除穢水
百司詣絳宫　逸宅丹玄内　五炁結十方
七轉司命至　三迴召仙翁　太山主鬼者
急校三官中　十徳初成基　同飛七覺充
(玄握沙/稱福神)
　眞陽者上清天中舘名也帝賔左仙仲成
　子名也穢水者尸穢之水也絳宫謂心也
　𨓜宅者眞炁之明堂也丹玄即泥丸之宫
　七轉者念頭也一念纔動七竅俱通謂舉
　念而司命至也主鬼者嶽神也
　　　大洞天戸玉符




　　　服符微祝曰
泥丸上一天帝君名赤子玄凝天字三元光
一名伯无上一名伯史原常鎮泥丸之中九
孔之户
　即上丹田内有九宫四雌五雄各方一寸
　其形内圓虚中紅而塋乃神之所居其後
　戸有兩脉貫於脊骨之端
　　　上元太素三元君道經第八
太素三華炁　晨燈廣靈堂　玉賔表玄籍
守命孩道康　回風散萬魔　金符召廣郷
輔衞地户内　保此長生王　轉入十仙門
八景齊洞陽(明柱子/會合存)
　三華者三華聚頂也神燈者靈光也玉賔
　者三元君所居館名也孩道康命門桃康
　君名也召廣郷召登廣漠之郷也地戸者
　隂魔之門輔衛即封形閉債背土凌空之
　事洞陽者白元尊神名也
　　　大洞丹皇玉符




　　　服符微祝曰
絳宫中一丹元君名皇神運珠字子南丹一
名生上伯一名史雲拘常鎭我頂中央大椎
骨首戸之下
　人眷骨有二十四椎上第一椎是也
　　　上清紫精三素君道經第九
紫精毓華林　長明太无外　玉房生寳雲
九扇胞胎内　帝賔奉五符　三元迴紫蓋
倉玉斌來生　衛此長夜會　五靈度符籍
九統合九元　三玄出太清　紫陽發萬玄
玄精育九靈　元父結胎仙(樂伯勒/飛明賢)
　紫精者天中之樹葉似竹而赤花似鏡而
　明實似李而無核食其葉則辟飢花則不
　死實則飛仙名毓華之林九扇者九重之
　門乃帝一胎尊所居之處帝賔者左仙仲
　成子之名也三元者上元泥丸中元絳宫
　下元命門也紫蓋者黄庭門名倉玉斌來
　生者節中黑炁君名斌來生字倉玉也長
　夜者節中黒炁所會之名也五靈者五老
　君也三玄者道之三眞也紫陽者官名玄
　精者膽中八眞名九靈者天之九䰟也

　　　大洞黄庭玉符



　　　服符微祝曰
命門下一黄庭元王名始明精字元陽昌一
名始童神一名藏明初一名嬰兒胎一名史
伯原常鎭我兩完間車軸之下戶
　脊骨下第二十四椎是也與尾間笄兩腿
　臂骨相連綴耳運動載身若車之有軸也
　腰胯當中是也
　　　青靈安陽元君道經第十
青靈扇八炁　鼔輪三華城　披此胞胎結
七祖受福生　宿對滅五道　長守帝一營
(望昌謁/順萬烟)
　披者脱體之義五道即五苦滅之者生神
　章云五難縁理去是也
　　　大洞九眞玉符



　　　服符微祝曰
泥丸九眞名帝眞上皇字帝先靈一名元宗
當鎭我口之四際
　想自頂上是也口神一名清浄和
　　皇清洞眞大道君道經第十一
公子執五符　太一居紫房　三合地戸下
㧞命玉帝宫　少女郁墨子　衛兆七炁窻
拘制盛血液　盈滿五藏充　十眞登黄房
帝子化金仙　白玉飛符招　引升龍臺天
(回素充/吉求静)
　公子者无英公子也五符者五文眞符也
　三合者皇清元君女之髙仙洞眞眞人男
　之髙仙即雌一雄一之異名二眞與太一
　合化於廣漠之境故曰三合地戸即坤宫
　也郁墨子皇一䰟女之內名也炁者七情
　也一曰七竅未祥孰是拘制者九元眞男
　名也十眞者妙行十全位登太上黄房也
　龍臺五宫名也

　　　大洞八眞玉符





　　　服符微祝曰
膽中八眞名合景君字北臺一名玄精常鎭
我背中骨節之府
　一名威明上一椎丹皇君守之下第一椎
　黄庭王守之上七節玄陽七眞守之中七
　節玄隂七眞守之下七節膽中八神守之
　　　髙上太素君道經第十二
髙上宴紫霄　五老輔玉根　太素拂眇景
合符帝一前　白帝號蔚將　迴金太霞郷
度我死戸下　㧞出三塗梁　十通由斯生
妙行由此圎　洞明光景中　帝一眞玄玄
(和歸落/结舒永)
　玉根者天中之山名或以爲人之鼻也眇
　景者日名白帝浩蔚將者白帝運浩景之
　炁於蔚將之宫也十通者謂十眞事畢妙

　澄十通自一至十皆天地之數此道通天
　地之外隂陽莫能拘辠福莫能報超出天
　地定數故曰十通
　　　大洞左七眞玉符




　　　服符微祝曰
左腎間七眞名玄陽君字冥光一名元生一
名玄冥一名五帝常鎭我背骨盡際地戸之
下
　　　皇上四老道中君道經第十三
皇上超無景輪轉九曜生徊風混帝心
八炁運常寧廣霞參神天五帝散日精
液溢玄中漠血凝五華平體寳圎珠暎
流曜瑩兆形號爲壽逸阜亦曰澄潧渟
俱濟三惡關啓籍登太冥令我保仙眞
七世披緑青　解禍冥途中超福晨上靈
度世登玉卿　累祖返胎嬰洞觀無礙空
始通生圓明　驪珠貫方曈內外洞照清
(三樂深/五達門)
　九曜者日名又云眼爲日輪也廣霞者玉
　清山名五華者五臟也壽逸阜九天山名
　號延壽之國三惡關鬼關也緑青者服青
　華之炁登玉卿位登玉府上卿也圎明者
　日月也三樂深五達門者九天祝言皇上
　君内名也或釋之曰法輪迴道上生
　　　大洞右七眞玉符



　　　服符微祝曰
右腎間七眞名玄隂君字太眞一名上生常
鎭我背下骨玉闕之戸
　　　　玉晨太上大道君道經第十四
玉晨九天司　太上大道君　常保景化内
九回鏡上清　解帶玉暎室　乗素入四明
携提日中王　併羽玉晨靈　太一召天魔
帝君致萬精　㧞過死積炁　越度仙皇庭
帝立三關上　八風舞神兵　左挹福醴液
右提慶元缾　洞微無障玄　梵通明靈生
貫顙聞十方　豁落一切聲(泓欝遐/渡法令)
　景化者三景道化也九回者金丹九轉也
　鏡上清者以大微小童駕羽明之車上朝
　元始如求鏡裹之形也四明者玉帝南門
　之名也左挹右提者謂左耳斟右腎之水
　右耳酌左腎之水梵通明靈者妙通大梵
　聦明達靈也貫顙聞十方者靈音貫顙流
　響雲營也
　　　大洞六眞玉符



　　　服符微祝曰
肺中六眞名上元素玉君字梁南中童常鎭
我頸外十二間梁之中
　十二間梁肺簡兩邉也蓋頸兩條各有六
　條大筋存法一神守二梁也
　　　太清大道君道經第十五
太清浮絶空三天寳神符日中關五暉
青帝圎常无捧籍登太明受籙金華樓
五臟植玉根　䰟𩲸一凝和洞空清淨玄
炁通生清明定和妙明覺玄息自長生
(明考梨/㧞劫呵)
　浮絶空太清山名應鼻爲中嶽大明者日
　宫名也金華樓太清樓名玉根鼻神名也
　玄息者象龜引炁以耳不以鼻是爲玄息
　　　大洞五眞玉符



　　　服符祝曰
脾中五眞名養光君字太倉子一名羽臺子
常鎭我喉内極根之戸
　上有横文中黄之正印極根乃重楼十二
　環之左右各有一戸正與炁顙之左右密
　相連炁顙名三思臺
　　　太極大道君道經第十六
太極元景王　三天攝神仙　紫素翳鬰仭
安來上華京　㧞出五苦界　返胎七元庭
九玄解重結　累祖落冤名　徘徊秀華下
俯仰邀五靈　兆身升玉堂　五神迴孩嬰
俱濟太漠外　養素朝圎明　洞虚清淨和
華通引玄冥　舐練五芽味　含善吐長生
(回圓明/神初羅)
　翳鬰仭者紫素左元君名華京乃元君所
　都之處秀華者天中之山名也圎明者日
　之名也清淨和者口爲太和之官玄冥者
　腎神名舌下爲華池内有二竅下通腎水
　謂華舌妙通玉華也徊圓明神羅初者九
　天祝言元景君内名也或䆁之曰暉履安
　固止身(見茅山大洞經天/上内音地上外音)
　　　大洞四眞玉符



　　　祝曰
肝中四眞名青明君字明輪童子常鎭我胃
管之戸膏膜之下
　五臟唯心肺居膈上今存神在胃口之外
　胃管之戸乃咽食物處膏膜即膏肓之膜
　　　皇初紫元靈元君道經第十七
皇初紫元中　暉光鬱霄清　三天煥九景
離合億萬生披朱巾緑霞上徊寒童靈
㧞出五苦毒　超身過始青白素起蕭仭
金門衛朱兵七祖積尸結一化百散傾
受福東霞室返胎朱火庭洞神清淨妙
力通自冲明淨眞手握斗足躡九元星
揮執天地關精神生命根(發遷合/光運長)
　九景者九日並出也寒童靈九天山名啓
　明蕭仭白素右元君名也九元星者九靈
　之罡也天地關手爲天關足爲地關發遷
　合光運長者九天祝言
　　　大洞三眞玉符



　　　祝曰
精血三眞名元生君字黃寜子玄常鎭我鼻
兩孔之下源
　鼻準顕内名玄達之戸俗云鼻尖
　　　无英中眞上老道經第十八
无英眞上玄玄元素炁鬰　寄頻携運珠
混化啓明日正一左右仙長挾林虚闕
兆有五符籍合仙得眞契　䰟生太無中
𩲸亦五道㑹　世世解死結七祖无住滯
神風吹胞樹　根葉巳斷絶　胎中衆鬼殃
五符開地結長爲神眞王應仙續萬世
洞眞清淨身　道通自然質眞應化現相
不動住黄室應化無方在骨肉金玉實
靜眞明正道至老長不易(彌勒車/大生彰)
　素炁鬰謂音黄白三色也寄頻者太一名
　也混化者泥丸君内名也啓明者白素元
　君名也左仙名仲成子右仙名曲文子林
　虚者中央玄一老子名謂長挾精炁於林
　虚之玄關五道者天中之宫名也五符開
　地結者除去隂魔必仗五符而散地結也
　黄室者黄庭也
　　　大洞二眞玉符



　　　祝曰
胃管二眞名堅玉君字凝羽珠常鎭我太倉
之府五腸之口
　胃爲太倉是傳𨓜達於五腸之口口乃胃
　之下竅心肺相接處謂之五攅頭即胃口
　納食處
　　　中央黄老君道經第十九
中央黄老君　圓華玉壽靈　太張上玉門
仗雲三仭明　赤景翳逸寥　携提太一眞
帝女抱定陵　吟詠玉清文　五符編紫房
玉籍標圓庭　七祖返胎仙　滅絶三途生
流風斷血滯　玄葉得黄寜　洞玄清淨元
元命靈通成　性命宗本堅　孝道成明王
生根得太和　無爲登上清(滿景生/比孛通)
　黄素中元君名圓華黃仭字太張上天中
　山名玉壽靈太一眞者太一胎尊也抱定
　陵皇一之䰟女内名也玄葉即玄孫也精
　血三眞名黄寧子玄孝道成明王者謂孝
　感於天於日中爲孝道明王於月中爲孝
　道仙王斗中爲孝悌王也生根者性命之
　宗本也
　　　大洞一眞玉符




　　　祝曰
心中一眞名天精液君字飛生上英常鎭我
胷中四極之口
　胷前兩乳之上正中央自心坎鳩尾骨度
　上四寸乃神所居
　　青精上眞内景君道經第二十
青精上華炁　太微玄景童　神化玉室内
飛羽逸紫空　曰爲三𥘞交　奉符登帝墉
開關把金節　閉戶叩瓊鐘　滅魔三鄷野
招靈上清宫　明出窮隂間　入精六合房
回老變皓形　還白飬嬰蒙　洞元清淨光
津海具神通　咽液生萬神　神水華池融
湧身灌而潤　往來無有窮　通生道之源
天根常茂豐(種炁會/出蘭蒙)
　青精之天上華之室中有返香之烟其炁
　迎風三千里猶徹聞也玄景童此小童君
　之號三𥘞交太微童君名也帝墉者玉帝
　金墉之館也開關者應人之鼻謂調鼻息
　以節約肺金之炁瓊鐘者叩齒集神如叩
　大寳鐘也六合者明堂也
　　　大洞九元玉符



　　　祝曰
九元眞男名拘制字三陽常鎭我左耳之下
伏晨之戸
　在左耳垂下二指面許向後分是也
大洞玉經卷上
太洞玉經卷下日二
　　　太陽九炁玉賢元君道經第二十一
太陽化三晨　紫軿微玄下　元君保谷童
守胃塞地戸　金符煥北華　玉契披七祖
帝眞灌上生　斷我三塗苦　洞明清靜光
帝心太玄通　宿命過去智　根本元由中
未來及他心　一切無礙融　洞源與洞明
道由通生(會命初/幽中和)
　玉晨宫名微玄日神名保谷童子元君精
　䰟名也北華亭名洞源洞明者言此心乃
　大洞之靈源大洞之神明也
　　　大洞皇一玉符



　　　祝曰
皇一䰟女名上歸字帝子一名郁墨子一名
抱定陵常鎭我右耳之下伏晨之戸
　在右耳垂下二指面許向後一分
　　　九素金華景元君道經第二十二
太初九素炁　炁出華景中　法坦舞仙旗
逡廵五老翁夫人名啓珠執籍歸紫房
父寜在迴明混合太微童洞清冥冥慧
大量玄玄同根塵悉消滅　有無皆虚空
妙行眞一全名大心神通道備登玉清
位爲聖仙公(冥冲次/信明都)
　華景者宫名啓珠流泪池水神名也父寜
　在帝一名也左廻明上玄元父君字也根
　塵消滅謂具道眼聖耳玄鼻華舌眞身帝
　心也
　　　大洞紫景玉符




　　　祝曰
紫素左元君名翳鬰无仭字安來上常鎭我
頭面之境
　上部八景齒神髪神皮膚神目神頂髓神
　耳神鼻神舌神
　　　九皇上眞司命君道經第二十三
元始授太玄　蒼胡頡寳珠　檀熾鈞音妙
希聲徹太虚九皇上眞炁四司太仙王
飛霞散天日凝煥六合房上清朝玉虚
乗景晨暉中三神號發紐捧籍啓虚皇
𨓜録登紫清金符刻羽宫頂玄蒼胡頡
弘濟登普光運度玄中人咽味生五方
結集成胎仙丹母金眞陽主伴合元範
大易生玄郷(掌堂庭/元眇靈)
蒼胡頡寳珠名大仙王司命君之位號統
　領四司六合房乃明堂之房也晨暉宫名
　發紐者血中之神名羽宫水神所居之處
　普光者大洞殿名金眞陽者乾父也謂乾
　父坤母結成胎仙元範者所謂檀熾鈞也
　掌堂庭元眇靈者九天祝言
　　　大洞黄素玉符




　　　祝曰
黄素中元君名圓華黄仭字大張生常鎭我
胷腹之境
　　天皇上眞玉華三元君道經第二十四
天皇上眞炁三元乗神徊法坦興朱霄
帝昌啓玉扉㧞尸命門内解結桃康階
歛神保五福越轉入太微單入而雙修
一曲水天衢海日自東生元命生太初
(保解乗/結六庭)
　天皇上眞者玉華仙女之母也神徊者車
　名也法坦心神名朱霄心神宫帝昌上皇
　泥丸九眞内名寳閣之戸名玉扉單入而
　雙修者謂天一生水便對地二生火性命
　雙修之義也天衢乃西北天門之路也
　　　大洞白素玉符



　　　祝曰
白素右元君名啓明蕭仭字金門上常鎭我
下關之境(小腹至/脚底)
　下丹田在臍下三寸其形方圓一寸男子
　藏精女子藏胎之所地關足名
　　　太一上元禁君道經第二十五
太上上元君　日中司命童　煥然神光明
披霞升帝墉　列坐震靈席　混合五日房
白炁育尚生　青君按延昌　左携精上門
右抱合和英　我生日月華　友賔赤炁王
八景照泥丸　朗照洞房中　嬰兒爲赤子
混離生玉容　五道秀金華　位爲上清公
七祖斷玄滯　身得乗神風　徘徊三清上
和樂返嬰童　太始三炁周　眞文肇生明
(丹明昌/左帝根)
　司命童號赤炁王内名將軍梁爲日中上
　神帝墉者玉帝金墉館也震靈席者震靈
　符文可拜可坐卧也延昌者結中青炁君
　名也精上門者節中黒炁君名也赤子玄
　凝天泥丸上一天帝名也混離子血中赤
　炁君名也五道宫名金華山名
　　　大洞日中玉符





　　　服符微祝曰
日中司命君名接生字通靈一名上景一名
圎光一名眇景一名九曜一名微玄一名曜
羅司命童號赤炁王内名將軍梁乃日中上
神常鎭我左手通眞之戸
　左手掌心宛宛中一戸
　　　元虚黄房眞晨君道經第二十六
元虚黄房中内有黄寧童左有堅玉君
右有帝昌皇浮清翳晨炁鬰鬱虚靈容
青肝明輪子　開朗徹八聦太一疇丘蘭
奉符入玉宫㧞赦七世罪回元期太通
混合帝一室五老變孩童太素梵行初
一善四金融(變世炁/三道遷)
　黄房乃眞晨君之所治也黄寜子玄精血
　三眞名也堅玉君胃管二眞名也帝昌上
　皇泥丸九眞內名也虚靈者谷神字也明
　輪童子肝中四眞名也八聦者八景也疇
　丘蘭太一帝尊内名也
　　　大洞月中玉符





　　　服符微祝曰
月中桃君名盈子字運景(青帝母號芳艶嬰/日月之明曰朗朗)
(曰圓/明)常鎭我右手通眞之戸
　在右掌心宛宛中是神所居
　　　太極主四眞人元君道經第二十七
太極主四眞凌羽逸上清七轉召司命
太一揚威明司録保儲命三舉登震靈
魔王來受事　仙官束鬼精月中青帝母
號曰芬艶嬰太張上五符安來上玉名
混化六合内洞房列火兵太極五靈冲
横文帝子賔(登來章/乗法謨)
威明者瞻神之字也震靈者符名也青帝
母月中之神也太張上黄素中元君名也
安來上紫素左元君名也火兵者陽靈也
横文乃中黄之正印黄帝執此文而爲萬
神之主與詣天帝子皆爲仙賔也
　　大洞陽光玉符



　　　祝曰
左目童子名靈飛字陽光常鎭我左目之曈
　　四斗中眞七晨散華君道經第二十八
斗中四眞人　散華玉清臺　帝卿中玄生
一回衆眞來　香風扇三寳　五臓暎清夷
蒼胡頡光華　檀熾鈎吉祥　太中六炁清
曲水天河襄　大度功圓成　五魔伐六隂
中結元始王　髙觀六合庭(鮮曲玄/鏡重車)
　四眞人四斗之神也中玄生泥丸帝卿名
　也三寳山名清夷宫名襄者升也泉曲之
　水下注北酆升爲天河上貫南斗了明此
　道沈者皆升五帝大魔伐六陰而陽回六
　府
　　　大洞隂精玉符




　　　祝曰
右目童子名晨嬰字隂精常鎭我右目之瞳
　　　辰中黄景元君道經第二十九
辰中黄景炁　三秀登霄庭　滄臺飛羽輪
迎延道巳成　司命奉帝書　號爲玄度卿
保生太霞宫　列賔館上清　命門合精延
守我身黄寧　左携元素君　右攝朱蔚靈
太和度七覺　㸃火生眞文　紫華頂胎仙
元命眞中神(總命本/登龍津)
　三秀山名滄溟臺名迎延符名玄度卿司
　命丈人名也合精延桃康君名也黄寜子
　玄精血三眞名也元素君旡英公子名也
　朱蔚靈右白元尊神名七覺者火之成數
　也又離爲火而文明發混洞赤文之秘也
　華頂胎仙者三華聚頂胎結成仙也眞中
　神乃眞中之陽神也

　　　大洞胎仙玉符



　　　祝曰
肺部童子名素明字虚成常鎭我肺部之下
　　　金闕後聖太平李眞天帝上景君道
　　　經第三十
金闕上景炁　十方暉紫烟　三命太一尊
五召太平神　七轉招嶽眞　玉符告三官
㧞籍三靈下　受生髙上晨　太靈八靈王
一化回慶雲　桃君守六合　勒精衛泥丸
太清八景觀　十徳眞文宣　保子神中神
元命生自然(暉延勒/得日賢)
　金闕者肺也太一胎尊隨所應現太平後
　聖自然通神嶽眞者五嶽衆眞也頒玉符
　而告三官大帝㧞死籍於三靈之神郷則
　受生於高上之晨宫矣八靈君太帝精䰟
　之字六合明堂名勒精泥丸帝卿名八景
　八神名
　　　大洞胎神玉符



　　服符微祝曰
胎中一元白炁君名務玄子字育上生太一
精䰟名玄歸子字盛昌(號八/靈王)二神常鎭我五
臟之上結喉之本戸
　結喉一名金樓一名重樓一名三思臺神
　有十二亭長眞人在其內主通上下炁也
　　　太虚後聖元景彭室眞君道經第三
　　　十一
太虚空无景　霞中有彭室　九雲合重扉
帝君静幽宻　八眞合景君　上携女太一
雌雄混玉房　九變還返七　分形散六合
泥丸易分別　太眞九光輪　十住丿(音/曳)文結
保子元炁通　五炁理中頡　混一歸帝闕
永壽無窮劫　變化飛上清　三千行超越
(乗元輪/入幽宗)
　空无景山名彭室者彭君之室室中主延
　生之符重扉者門也合景君膽中八眞名
　十住乃十地一屬陽略伸筆過右便是隂
　此耦之所由生也此言丿文者正得反隂
　爲陽之義理中頡者中理五炁混合百神
　頡乃升上之義
　　　大洞結中玉符



　　　祝曰
結中青炁君名按延昌字合和嬰元君精䰟
名保谷童子字明光二神常鎭我五臟之下
胃之上口
　正指胃口存其神在胃口内也前言胃管
　二眞者存其神在胃口外也
　　　太玄都九炁文人主仙君道經第三
　　　十二
太上九炁上　烟迴太暉間　神光秀空峯
五道焕三天　駕景登絶霄　乗風蕩滯神
中一曰運珠　理心入清閑　混合三五宫
累變億萬年　伐絶胎樹生　永斷血尸根
七祖散積滯　反華墨幽玄　萬炁生萬津
齊化成仙人　太玄啓十明　妙行登十眞
(無阿景/奉神冲)
　太玄都在九炁之上九炁即返䰟之香大
　暉者宫名空峯者山名五道者宫名蕩滯
　神亦山名也運珠者心中一眞名也金木
　水火混合於土名曰三五宫
　　　大洞節中玉符




　　　祝曰
節中黒炁君名斌來生字精上門帝眞精䰟
名幽臺王字灌上生二神常守我九腸之口
伏梁之下
　九腸之口是小水出處伏梁下戶是大小
　腸窮相近間隔處當中接秘訣云伏梁下
　戸在隂囊之後肛門之前二隂中央也
　　　上清八皇老君道經第三十三
上清絶霞外　八皇運九天　幽寥生帝子
携化景中人　晨登太老寢　夕宴金華便
羽節命太一　錦旛召萬神　堅我玄胎仙
伐滅胞樹根　解結生七祖　散禍寧九玄
赤帝丹靈峙　扶兆入金門　月母靈景蘭
守閉死炁關　死炁自今絶　生津從兹延
萬神萬炁仙　超脱位眞王　十眞妙行全
大玄㑹明陽　無上大洞尊　一炁同龍光
(映遂刼/度連絶)
　太一君字幽寥无晨登大老寢喻理脾土
　之元夕宴金華便又喻咽肺金之液丹靈
　臺名靈素蘭月母之號明陽玉堂名龍光
　車名

　　　大洞胞中玉符




　　　服符微祝曰
胞中黄素君名祖明車字神元極天帝精䰟
名理維藏字法運珠二神常鎭我小腸之内
二孔之本
　小腸之端胞囊繫馬胞有一帶合於小腹
　之内其右一帶管便溺水左一帶則漏泄
　精華故曰二欲孔焉
　　　東華方諸宫髙晨師玉保王青童君
　　　道經第三十四
東華發始暉髙晨暎上清洞煥圎珠靄
朗朗紫曜明七神回帝席五老飛玉軿
太一景中王司命攝萬靈汎然雲波間
寂盻泥丸城七轉召三官北君稽首呈
五嶽應命到㧞死書長生三舉震靈符
玄解大魔精七祖生福堂玄華保黃寧
(觀軒寢/明實鬱)
　始暉者日出之郷髙晨者宫名圎珠紫曪
　皆日名也黄寧者精血三眞名也
　　　大洞血中玉符




　　　祝曰
血中赤炁君名混離子字叔保堅司命精䰟
名發紐子字慶玄二神常鎭我百關之血絶
節之下
　歴刼受質未有不由精血而成身也故節
　結不解仙道難成經曰兩脚絶骨之戸在
　兩腿脛骨之下節向外之踩骨下宛宛中
　名曰絶骨之戶
　　榑桑大帝九老仙皇君道經第三十五
大帝九老京校仙登槫桑七轉召天帝
司命承神綱五嶽啓靈戸　傳制大魔宗
河海皆受事立示應㑹方保符泥丸内
守神曰桃康廻明易死籍記仙叔火王
㧞出三塗疾　去禍生上英　七玄登朱宫
兆身㑹明陽　上友方盈子　下携理維藏
左攝明車君　右輔歸盛昌　混一玉景炁
化兆吉以强　反嬰元命童　檩熾吉祥鈞
天一元根仙　自在光明輪(盈劫運/邕玉升)
　京者玉京之山也靈戸者符名也叔火王
　下玄元母君名也上英者心中一眞名也
　朱宫者流火之庭也明陽者玉堂也方盈
　子月中桃君名也理維藏天帝精䰟名也
　粗明車胞中黃炁君名也歸盛昌太一精
　䰟名玄歸子字盛昌(　)
　　　大洞七神玉符



　　　服符微祝曰
上元玄父君名髙同生字左廻明下玄元母
君名叔火王字右廻光帝皇太一君名重冥
空字幽寥无九帝尊君名日明眞字飛衆帝
生太帝精䰟名陽堂王字八靈天帝九關開
䰟君名迴録道字絶冥天紀帝䰟大魔王名
照无阿字廣神凡七神常鎭我本命之根胞
胎本結
　本命之根即臍輪子母分炁之根蒂也胞
　胎大結臍中與腎相連結胎之戸也命門
　内宫外宫言入臍一寸内有一帯通丹田
　中門乃結胎之地外宫指腎之外也内宫
　指臍之内也只是一處
　　　小有玉眞萬華先生圖玉君道經第
　　　三十六
玉眞萬華宫　髙仙藏帝經主圓九天表
洞觀无中生七轉召萬眞五嶽一來庭
三宫招衆魔司録校所呈㧞籍重泉曲
仙名書太清七世解牢結穢血息沈零
反胎朱火室更受洞神靈伯史衛神軀
令我保黄寧(合帝伯/方超凝)
　主圖者玉君主掌圖録於九天也朱火室
　朱陵火室伯史原嬰童之名黄寜精血三
　眞名
　　　大洞九神玉符




　　　服符微祝曰
三素老君名牢張上字神生道(人中神名緑/室蓋老子之)
(玄牝醫經之任督道家之/人中世莫知其機㑹之端)正一左仙名仲成
子字四華尊一名帝賔正一右仙名曲文子
字靈和一名光賢凡三神常鎭我鼻下人中
(鼻神曰羽童曰明梁曰辟/非曰玉根曰靈戸曰開關)中央玄一老子名
林虚夫字靈時道常鎭通精之竅(九曲下戸/人之隂也)
(男曰九曲/女曰下戸)北方黒帝名保成昌字北伐常鎭
膀胱之中(膀胱在小腸并胞之前傳之兩邊/宻宻相連故小腸水滿則膀胱少)
(陽炁蒸之然後腸之中水隨/陽炁而過胞中復化爲水也)西方白帝名彰
安幸字西華(一名凌/梵七靈)常鎭男之外腎女之兩
乳南方赤帝名長來覺字南和常鎭口中舌
下(下有華/池之水)東方青帝名雕梁際字青平常鎭
五臟之外(膏膜膈也五臟/惟心肺居膈上)中央黄帝名含光
露字䰟明常鎭脾胃之中(黃庭經曰脾長一/尺掩太倉又中黃)
(經曰胃爲太倉太倉之口胃脘之/內正是分擘消濁傳遞之戸也)
　　　玄洲二十九眞伯上帝司禁君道經
　　　第三十七
玄洲絶三津　羽景太无庭　回霄飛重漠
委化混萬精　五雲蔚絶空　七霞落圓明
朗朗幽寥子　梵昌濟黄寜　五老飛絳華
散香携玊靈　金質濯帝川　緑烟靄流瓊
神拔三塗積　仙胎結兆形　上清玉皇師
玉宸大道君　與心絳宫神　飛澄太玄尊
(開神華/大紀元)
　玄洲絶島之下有三弱之津即弱水也羽
　景堂名重漠山名圓明日名也幽寥子太
　一君字也梵昌太一精䰟名也黄寜精血
　三眞名也玉靈上精之玉童也帝川池名
　玉震即上清也
　　　大洞三神玉符




　　　服符微祝曰
泥丸上元帝卿名兆勒精字中玄生一名起
非伯一名常扶肇絳宫中元輔卿名中光堅
字四化靈一名幽車伯一名董史華黄庭下
元弼卿名歸上明字谷下玄一名奉申伯一
名承光生常鎭我三元之宫衛我本命守我
帝室
　　　太无晨中君刋峨眉山中洞宫玉戶
　　　太素君道經第三十八
三眞生太无　玉戸暎晨霞　太素洞元靈
丹林生朱柯　廻神九重府　内昌發瓊華
百關納精液　停年三秀阿　兆身騰玉清
七祖離幽塗　長保不終刼　萬世承仙家
位爲聖統尊　玉清大洞都(陵昌王/百塗君)
　太素洞元靈者太素之天洞煥元靈之殿
　也内昌臺名三秀山名大洞都神都也
　　　大洞帝一玉符




　　　服符微祝曰(上唇之内上齒之外及/鼻下人中乃神所居混)
　　　(合百神之事蓋任督二脉爲一身陰/陽之海五炁眞无之會仙經云一物)
　　　(含五采永/作仙人梯)
大洞帝一尊君名父寜在字合母精廻風混
合鎭衛死炁緊闕統三十九戸之神常在人
中或上唇之内光暎目中瞳子自無而有之
自有而無之有有不有無無不無號眞一之
所變萬歸一之道
　　　西元龜山九靈眞仙母青金丹皇君
　　　道經第三十九
西元九靈炁　金丹流雲宫　上極璇矅杪
暉景大霞空　動回九天輪　靜沈八流綱
室有胎仙母　携𥘞太帝皇　玄一靈時生
三老素牢張　左把五符籍　右携理神宗
同登龍珠闕　稽首玉清房　㧞棄死滅根
養形三五中　七祖解尸結　受福明朱方
上澄聖中尊　符化玄炁王(極炁壽/受乗明)
　西元者桐柏山或云崑崙山九靈山中館
　名也九天輪乃天輸也八流綱流綱之八
　山即地軸也仙母乃坤母爲黄婆爲無夜
　夫人爲大藥王即太隂錬形之道靈時者
　中央玄一老子之字也牢張上三素老君
　名也神宗中央司命丈人名也死滅根言
　拔棄三十九死戸也三五中河圖縱横三
　五之數也
　　　大洞總眞玉符




　(右符總三十九符眞炁於帝一之所同三/十九符並以丹書眼皆用黄紙佩通青素)
　(一幅五尺五寸此符/單用亦可功備大成)
　　　太玄眞人呪曰(眞人姓趙諱守眞/主太玄清明宫)
天中之天　仙峯嶽京　樓臺殿閣　宫室闕廷
洞房庭館　福堂金城　靈軒帝席　上首之名
關竅開通　門戸窻櫺　日月星曜　光暎目睛
風雲烟霞　氣息混凝　川池海波　血液津精
五臟六府　面部身形　胞胎結節　各有神靈
求之不見　呼之斯磨　神有萬萬　主一清寧
一源萬泒　濁濁澄澄　萬流一源　四海合并
大哉空洞六合黄庭眞一不二法門無扄
三十死戸死炁常冰我呼我神常令惺惺
如睡斯覺如醉斯醒虚靈谷神混合五行
九十七相放大光明死戶之炁自然更生
祖炁回潤孫枝敷榮塜訟罷對𡨚債無徴
普度天人妙行圓成大洞之富萬寳充盈
大洞之貴仙位髙登車廻畢道太微上清
　　　大洞内錬玉章
青童大道君　東躡摶桑雲心傳大洞㫖
靈章粲符文　琅琅瓊玉音清響徹帝閽
哀憫人間世滅魔絶妖氛惠我清淨光
弘濟照無垠有如蒼胡頡運度玄中人
五府生華采九元常鎭身虎服攝衆邪
龍旗召百神離羅吐白炁開朗髙上晨
太一雌雄混七眞隂陽分暫詣六淵宫
再廽九光輪永壽無終刼太初長爲隣
元君號紫虚　乗鸞謁玄都手持大洞經
鏘然鳴瓊琚分章三十九嘘炁寫靈符
召攝生身神　靜密守所居九眞粛嚴衛
三元䕶儲胥左携千景精　右抱起常扶
併襟樂黄室鏡心留雲珠游翫眞陽館
夙駕羽明車　青峯挿霄漠玄景薄天衢
洞微根至理豁落起太无豈期咄嗟頃
奮迅風雷俱長保爲仙伯萬神伺招呼
三芽句曲山兄弟列仙班泒接魏元君
金簡玉斒斕濟濟朱霞帔峩峩玉晨冠
紫房錦帷幄彤庭青琅玕同心詣蘭闕
接武登天壇逍遥躡雲漢嘯傲嗚佩環
三晨散靈彩四海澄波瀾迅轡御神虎
拂衣乗青鸞位登聖統尊消弭累刼艱
呼吸九靈炁錬造七還丹飬形混帝室
廻風啓天關道通自然質　靈威來人間
　玉清大洞内錬玉經
　　　玉清帝君玉章上品
碧海青童君　駕龍朝紫震九矅耀八極
五斗臨生門二十八宿君　燦爛明天閽
五帝來玉軿三官降玄恩祥光洞天地
瑞氣回陽春天司定仙籍丁甲除妖氛
金滕啓玉章　日月停朱輪　萬神含我室
壽與天地存
　　　玉清内錬玉章中品
無上大羅天三景合四明紫戸生梵炁
金光煥九清混合萬神備大聖朝玉京
洞章歌玉音中黄敷寳經五帝宣玉符
三官啓百靈刼刼應太平返本如孩嬰
眞風日蕩蕩　道炁常泠泠玉女散璚葩
金童閑玉扄　无爲赤元君與道同升沈
　　　玉清内錬玉章下品
嵯峨九光山璚闕居上仙日月運金炁
龍虎奔玄關灌漑碧芝房靈苗生翠烟
煥赫紫霞光萬聖垂雲軿洞歌聲朗朗
上激天上天若能保其室萬刼爲天仙
内寳不外求是爲无上玄錬成大寳器
消摇歸帝軒
　　　都匠符




　　　服符呪曰
日出洋洋眞武遊行行符敕水坐視四方
求道得道求仙得仙長生久視位納眞祥
萬邪一見情慘驚忙急急如律令(服用參/湯沐浴)
(亦用/此符)
　一名大洞玉清都録眞符乃老君玊篆符
　竅中第一符三中靈文此符端首
　　　太玄眞人呪曰
三十九戸　固有神靈　未聞玉經　莫知其名
三十九符　隨炁運行　不見玉經　其文未明
我有道縁　心運玊經　經以致敬　經以致誠
符求同炁　神應同聲　靈谷洞虚　萬籟自鳴
青天不雲　眞文自成　感應之理　㑹神聚精
胞結自解　尸血自澄　陽回祖根　玄華長青
父寧母精　徊風混凝　寳珠放光　返胎結嬰
氣轉洪鈞　火候調停　守雌抱雄　收視返聽
頥養嬰童　冨貴黄庭　升降自然　回鏡玉清
胎轅旣返　玉席髙登　萬遍道備　龍鶴來迎
功成名遂　玄俗光榮
大洞玉經卷下
大洞玊經漢壇傳之久矣愚於少年固嘗披
誦而不曉經義先輦云多是身中百神之名
不可以文理推之也後得茅山宗壇及梓潼
文昌經本比方各有差殊或因傳寫之誤或
音聲之訛大同小異互有得失然聖經不敢
輕易去取乙巳歳菊月有國子助教豫章太
古熊隣初棄官學道究竟大洞經㫖由盱江
麻姑來山中携至所抄大洞經本乃有昔峕
太玄趙眞人所注經義其中多是身中百神
名字所主所居宫分山林樓臺池館一一明
白大槩以生門死戸守雌抱雄爲主混合百
神常存各居其所各理其務同山錬師蘭雪
周先生與愚同好雖年躋八十耳聰目明筆
力道勁繕冩二部因以見示一誦了然可謂
晚年有此竒遇也惜乎區區老朽不能修持
然又不忍捨置姑例抄一袠居常玩味及傳
之後學抄畢返壁尚冀先生精專持誦修錬
日新返老還童不辜所遇而獻頌曰
大洞玉經至道之精眞思帝一守雌抱雄
三部八景混合廻風祥烟慶雲戸塞門通
太一命神滅魔摧兇執符把籍結節皆空
三關通暢九炁沖沖世發玉蘭天根茂豐
證一眞道位登仙翕長保景化消摇琳宫
他日蓬閬一笑相逢
　　　　　八十九翁秋水龔徳同拜書















