#+TITLE: 鉛汞甲庚至寶集成-唐-
#+DATE: 2018-05-12 10:21:59
#+SOURCE: github.com/kanripo/KR5c0319 master 90952729                
鉛汞甲庚至寳集成卷之一馨七
　　　湧泉匱法丹序
夫天地原於陰陽鉛汞本乎水土水土長生
在申乃陽生於亥子子乃天一生水之旺方
火生於寅陰生於已午午乃地二生火之旺
位也萬物無陰陽無水火則不能成物也丹
爐亦宗於此水注於地夫何能致雨於天火
運乎天夫何能致熱於地蓋天地之氣升降
交合如此交合而四時成萬物備天氣自上
而下降於地地氣自下而上升於天所以生
物成物二氣抱負凝神聚氣而成形質也各
從其類分玉石草木禽蟲鱗介走獸之類惟
玉石金銀爲貴皆天地氣化自然之寳也世
所貴之原夫金銀原於丹砂人之所以取而
煅鍊分其黄白之色丹砂之中煆出精液名
曰汞汞曰水銀也名曰水銀未嘗能濕物不
見其水濕潤於物但含其水於中流墜於地
珠散就下收聚之不可得遇之於火隨之煙
焰輕飛茫然視之不可得物之有能制伏者
本草玉石部中有硫黄乾汞所以作靈砂者
以二八爲陰三九爲陽古之以水銀八兩硫
黄二兩爲一鼎水火既濟而抽之其有以硫
黄三兩水銀九兩爲陽而抽之以治病也昔
上古以來軒轅黄帝入羅霍山遇黄蓋童子
授金銀方六十首自兹流傳于世已千百年
矣歷代寳之去世乆遠俱不得其明人之名
自大唐寳應中類編本草世人皆見丹房鏡
源刊具藥物之靈異有仙聖之術詳戴本草
玉石部中金銀諸石條下明載其詳注說世
有術士能乾汞母砂而成眞銀自古至今所
有丹士隱秘不傳於世罕有之矣能此術者
亦幾希矣予平昔自貧而憐貧得義而重義
某得遇丹師仙傳乾汞之術名靈砂澆淋湧
泉長生匱藥靈法妙徑截然不繁措日而成
百千萬兩皆出於此母多則子多田多則禾
多也丹經云如雞抱卵無中生有也經云欲
得水銀乾須是乾水銀欲得水銀死無過死
水銀丹經云五金逢類死八石遇硝亡俗諺
云種禾得禾種豆得豆也此法比之爲田收
禾且無水旱之灾水銀至難死之物且謂燒
爲銀朱銀朱復燒爲水銀可謂難死也死得
水銀可謂仙矣見寳之後不復再活任便成
器丹經云九轉大還金丹成還丹金紫金粉
成糝制乾汞成黄成白也法度多門乾汞則
一世有黄芽大丹乃伏火四神而成金寳剪
其黄芽點銀成庚又紀丹養火十二年歲丹
養火一年有獨體朱砂獨體硫黄獨體雄黄
四熟養匱六甲飛雄太一中丹有琥珀砒白
殊砂白靈砂金靈砂太一神精砂有單制母
砂粉霜鉛白霜見寳朱砂法神符白雪黑靈
砂金鼎砒白虎匱黑虎匱硝匱砒匱有硃靈
共匱澆淋砂見寳九轉靈砂見寳九眞靈砂
名烏團烏團轉養靈砂爲爲團養火成寳至
百千萬兩又有一法公領孫就澆淋匱中帶
養一七日色青黑炬火聚下過明爐作湧泉
匱烏團一兩寄養一錢每湧泉匱丹頭十兩
澆汞二兩半乃四兩養一兩汞也此小養法
也以十兩丹頭爲率養煮靈砂二兩半出爐
即名烏團二十兩爲率則養五兩也只以湧
泉匱丹頭四十兩養汞一十兩只一七日養
火丹頭百兩則養火一七日乾汞二十五兩
則收多矣大爐小爐只依此法又有一法三
七母砂寄湧泉匱養火合中名瓊花擁雪可
謂利益無窮矣與夫梅核銀皆微末之法藥
中有八般龍芽草及十六般奇草皆有其名
萬法多門乾汞則一爲妙成寳之後所乾之
汞砂過明爐一𤇨鎔成汁有關藥數般有硫
𥕮關有鐵砂關脫殻見白乃九眞之法也有
富貴關乃銀葉子包乾汞砂三七爲數過明
爐一𤇨成汁有鉛黄關此二者乃靈砂見寳
之關藥也萬無失一此乾汞之法富貴而榮
身濟人而利物誠不虚語萬金不傳之仙術
一時輕付與高人得之者保之有義氣者而
得之有道心者而得之前生有縁者今生而
得之秘而不傳何以濟人利物術不流世匿
天寳啓丹之初岀自西蜀張富壺楊九鼎丹
師一者乃吾父之師練鍊師乃吾之師皆寳
玄近名吾師得傳寳之罕有矣今之得吾與
傳視之等閑得貴重恩所以傳不背師不昧
心爲乆長享富貴宜濟貧救苦當保而秘之
幸勿輕泄是云歲次丙辰迎富日知一子趙
耐庵書
　　　見寳靈砂澆淋長生湧泉匱
一透明生硫黄二兩(如鵝脂塊/子不夾石)水銀八兩(不/拖)
　(龜尾/者)先以硫黄研細下水銀同研半日許
　直候不見星子謂之陰交媾次以新鐵銚
　下青金頭文武火炒半日慢火頻上頻下
　炒不要煙起青色成砂爲度
二以水火鼎一付可容十五兩者各先用水
　於内經一宿試之試之無滲漏了烘乾用
　生姜擂自然汁塗焙數徧火鼎外以鐵線
　穿耳
三固濟用好黄土細絹篩過每乾土六兩以
　鹽一兩(名六/一泥)同紙筋作一處搗打千百下
　方以固濟鼎一措厚陰乾或慢火烘乾
四以雞子清磨好京墨塗火鼎之内併水鼎
　之下烘乾(名崑/崙墨)然後將青金頭再研細入
　於鼎之内築實却以好米醋稠調赤石脂
　末及牡蠣用泥褁煅過爲末等分塗火鼎
　口下水鼎掯定鐵線緊扎鼎口周匝再塗
　固藥放厚陰乾有龜坼再塗之此法但凡
　煅諸丹皆只用此法
五磚砌四方爐一箇深六寸内闊一尺四面
　着底留風門各一寸(按地風/井卦)爐内釘三台
　丁各長五寸釘二寸入地留三寸高閣鼎
　子先以水鼎量水七鼎備堅炭十斤先以
　火燒爐内無濕氣鼎上掛救命鈎索一條
　掛鼎
六用炭一十斤分三進紅炭第一進三斤至
　鼎之底候火將伏再第二進火三斤至火
　鼎之半第三進火四斤可分作兩進至火
　鼎盤下次將瓦片蓋火(伏火焰以竈中/麩炭未帶濕蓋)直
　候火消伏次早開鼎
　凡進水法未固濟先以水鼎量水七鼎(本/六)
　(鼎四/分正)以瓶盛水常温忌冷每進水之時只
　進五分不可十分滿(如水沸急以鉛垛或/瓦片入内又一法用)
　(燒殘油燈草/於内即定沸)恐滚湧水出濕了口縫走失
　靈砂凡遇鼎罐及口縫開拆走出青煙急
　以筆蘸固口藥塗之不然先安灰缸一隻
　在畔急提鼎於灰内却將藥固此件最緊
　子時下火至午時住火卯時下火至酉時
　住火
七開鼎將所出靈砂用薄刀子劈開作四方
　塊如大拇指大用厚生絹夾袋盛了靈砂
　塊子用甕罐一箇約盛水五升者將好米
　醋三升(每升約/二酒)白梅二十一箇白芨白□
　作塊各半兩荷葉灰半兩同醋入罐中將
　前靈砂懸胎入於醋中煮一伏時(即一晝/夜如醋)
　(乾再添醋煮慢火/煑之勿交溢了)取出沐浴用甘草煎湯
　(陰陽/湯)洗過焙乾次以黄丹半兩韶粉半兩
　米醋調稠(名貼/身)以一半塗所煑靈砂塊子
　周徧焙乾若塗厚了則藥氣不相感若薄
　了則走藥氣但盡此藥一半塗之留下一
　半别用
八用好銀四十兩(山澤銀出山銀/是也元寳亦好)鎔作汁用
　水缸一隻傾于掃箒上流下入水内作珠
　子如雞頭大或將銀打成四方塊子如小
　措大亦可將前留下貼身藥塗銀珠子周
　徧焙乾以養火合子一箇(處州/者)内用弸砂
　水刷過焙乾用燒熟鐵線作耳扣定用六
　一泥固一指厚陰乾或微火焙乾亦得勿
　令龜坼以銀鋪養火合底内次下靈砂塊
　於合中心四圍皆用銀硃塡壅令滿盡用
　銀蓋頭令實用崑崙紙剪蓋蓋定以雞子
　清磨京墨厚塗紙曬乾名崑崙紙以合口
　用固口藥醋調赤石脂牡蠣末塗口縫合
　定以養火合上鐵線耳扣定好生固縫勿
　令分毫漏泄更以六一泥外固微火逼乾
　勿令龜坼方入灰池灰池以小缸一隻淨
　者要刷洗乾燥以紙錢灰約淺缸許先篩
　淨炒乾别用火盆以炭燒紅用之日乆有
　炭灰在内沉重可换灰一番竹葉茅草桑
　葉灰皆可用以鐵三脚架子安於缸底可
　以閣養火合子先截羊脛堅炭每塊長五
　寸各重二兩六塊(名六/合火)俱燒紅了以熱灰
　平架子下中心先插紅炭一塊安養火合
　子於上再以熱灰平至養火合子之上上
　再用一鐵架子一箇閣在合子上按子午
　卯酉方插火各一塊(離合/三指)再以熱灰平滿
　合子一掌高頂架上約離合三措將炭火
　横安合子四邊火各遠三指周時添火炭
　第一日下子午卯酉方火第二日下辰戌
　丑未方火第三日下寅申已亥方火如此
　周復下火七晝夜足開爐開合子取出銀
　珠子皂角湯濯洗淨了烏梅湯煮白收下
　揀出所養靈砂塊子拍開内外俱青黑色
　一般方是養倒了如内有紅色謂之養火
　未倒再入合内如前法封固再養如靈砂
　紅得淺少養一日紅得深多養一日必須
　要内外青黑色一般了方入明爐鎔作汁
　傾入銷銀槽内成錠(如鎔太緊在此一節/才候靈砂將鎔便傾)
　(之若多時/作煙去了)靈砂拒火作汁了截作塊子如
　大拇指大用甘草湯浴過焙乾此靈砂已
　成湧泉匱




九將養火合子内用弸砂水刷過焙乾了亦
　依前用鐵線作耳了外用六一泥固濟煏
　乾了下前湧泉匱頭安在合内中心每匱
　頭四兩水銀下一兩爲率如匱頭十兩下
　汞二兩半亦可崑崙紙蓋上用合蓋蓋定
　固口縫更以六一泥外固了煏乾(以火水/未濟卦)
　(養/火)將灰缸之底安一小罐子盛水八分勿
　令滿周匝以濕土築之平水罐口上以磚
　一片當心鑽一小孔筋頭大蓋罐口然後
　將養火合子安於磚孔上以養火炭五塊
　每塊長五寸重二兩名五方火遠離合子
　三指插火炭蓋當合頂安架子離三指横
　安紅炭二兩四圍插四塊如前按方位插
　火七日足取出開合所澆水銀俱乾拒齒
　硬可𤇨成寳如有油汞則火力少再養二
　日




十關藥每取乾汞砂子一兩用好銀葉子三
　錢重包砂子於明爐𤇨之成寳任意打造
　此名富貴關
　又一法建康好黄丹半斤用生姜自然汁
　大盞稠調乾入銷銀鍋内用瓦片蓋之火
　煅通紅作汁覆傾石上作垛鉛在四圍及
　底下鉛黄花在中心候冷研細以水飛黄
　花作關藥每砂子一兩用黄花一兩蓋於
　砂子上𤇨之作汁傾油槽内關藥包定分
　胎冷打開成至寳其關藥可以再用此名
　鉛黄關又名金華關大妙
　　　匱法補遺
匱頭名曰長生養之力竭不能乾汞上有蜂
窩酥碎又當資助丹頭之力有大救法小救
法有領孫法有眞死硫再同匱頭𤇨法有烏
團養烏團法有瓊花湧雪法則如此澆淋水
銀而無休息可謂長生無窮盡期
大救法用銀硃四十兩煮過靈砂一十兩依
前火候日足同𤇨作錠截塊下汞養
公領孫法每常匱頭十兩可用前煑藥煮過
靈砂一兩作塊沐浴過以貼身挨埋匱中澆
汞在上依本法養七晝夜火足切添養靈砂
塊看内紅爲養末足再於後次依前七晝夜
無妨愈堅愈好亦𤇨鎔截作匱頭長生日多
則如周歲匱頭更多也澆汞數如前
眞死法以靈砂塊八錢添入死硫二錢同匱
頭鎔作汁傾錠截作匱頭澆養
烏團養烏團法又名大救法以匱頭四兩下
藥煮靈砂一兩爲率若匱頭二十兩或養五
兩七晝夜火足寒爐開看色青黑火力足可
入明爐成汁成錠截塊作匱不澆汞再轉養
成匱
瓊花湧雪法用緑礬一兩汞一兩以新銚子
一箇以水半盞煑汞礬不結砂子再添水煑
直候成砂子方住如結十兩以大新鐵銚煑
之礬亦用十兩水不以多少添煮以成砂爲
度却用鹽梅湯洗去緑礬厚紙襯焙乾更桑
柴灰淋汁煑砂子可以拒火入湧泉匱中養
火七日寒爐開合已成寳了可用關𤇨又可
作母養靈砂作匱如不用丹頭如煎銀法入
灰池用鉛煎成元寳前項澆淋砂子可入
此分三錢造器作十分足色
黑靈砂砒八錢明淨者用五焙子四兩生姜
大蒜各半斤萆麻去殻四十九粒俱擣碎用
河水瓦瓶盛之藥并水却以絹袋盛砒懸胎
文武火煮三伏時取砒焙乾入汞二兩或四
兩乳細不見星入鼎内固濟以炭十斤如靈
砂法煅伏火開鼎取藥又懸胎以羊蹄根者
一伏時每赤一兩以藥一錢半點化入銀二
錢成器
第一池將赤煅紅浸於人中黄内七日愈多
愈好
第二池用半夏南星當歸麻黄乳香没藥爲
末白酒脚浸之將前赤物鎔作汁傾於内候
冷取過第三池
第三池用鵓鴿糞東瓜汁鹽蒜醋加韭過之
再加池用淘鶴油如收即以鶴素收過之蝟
油紅鵝油石腦油皆可用又方赤一兩人言
半錢用米醋煮蘆三錢硇三分並爲末赤如
水伍次下點之成錠了用礬末燒五次了用
礬水煮三時再燒微黑方用單梅水煮三時
先下母三錢重任用
天罡萬丈速降臨河魁金剛速降臨天也速
運轉地也速運轉日月山川俱運轉人也轉
鬼也轉樹木寒林皆變轉萬物聞之疾速轉
嚩𠺗嚩昵唫吒唫𠽮嗚𠺗𠻣嚌𠰢𠰢婆訶
　　　聖鼎長生湧泉匱法
辰錦朱砂一斤舶上硫黄二兩二味成顆和
匀用馬尾羅底縫袋盛貯用桑柴灰汁二斗
許入鍋内懸胎煮三七日勿令着鍋底如乾
旋添熱汁火不可大緊常魚沫微沸煑至日
數足取藥一粒火上燒紅試之如無煙焰爲
之伏火方可入匱養之養法用鐵合或磁合
一箇可容半升大者將合子火炙熱用生姜
自然汁裏外擦炙再用鹽醋擦炙乾用
　　　櫃法
用山澤銀一斤錯爲末或走作珠子一半鋪
合底將前朱砂排在銀末上次用良無頭末
四兩蓋之上用崑崙紙一層隔之上用潤黄
土塡實令滿用蓋蓋之以醋蜜調赤石脂固
口縫令銜蜜用鐵線十字拴定通身用鹽泥
固濟匀厚半寸炙曬乾方入爐養之
　　　爐法
爐法於淨地上掘坑可深一尺五寸徑一尺
四寸許用火燒乾以淨桑柴灰鋪底於内可
厚四指許
　　　合下火法
常以四兩火於合蓋上鋪之又用熱灰蓋之
不令死滅以草心試之如火滅再又添火用
卯酉二時加火二日一次换之如此養火七
日後加火半斤養之二七日後加火一斤三
七日火滿加火一斤半日滿將灰淨去用炭
一十斤煅之頂火燒候冷開合取之將砂與
母銀末各自分揀出其死汞形如黑鐵之狀
又似炭滓上有燥烈紋爲之成熟也如有紅
紫色者末伏火也再入匱用一斤火養五日
或七日然後將砂一粒於緊火上試之令紅
如成汁者爲好若有些小煙焰爲之不伏火
依然入匱養火五七日直至伏火則止却將
伏火砂子裝入甘鍋中於風爐中鎔爲汁不
分胎少者傾入合子内作一垛子用水銀澆
淋如砂多者可鑄爲鼎另用山澤銀打蓋每
一斤重鼎入汞半斤通身用鹽泥固濟不必
令厚坐於爐上鼎下用半斤熟火養三伏時
如常用半斤火日數足開鼎取出乾汞於火
上燒試之如無煙焰爲妙再入風爐内澆爲
錠子任用如難作鼎者依前作垛子入合内
固濟養之如前法如將砂銀點庚必分去其
胎色
　　　分胎法
將砂入甘鍋内銷爲汁入萆麻子去殻五枚
一次投金汁内再投硝石半兩如此相間投
之五七次其金汁如鏡面方好點化爲黄若
要澆淋不必分胎火
　　　神仙養道術
丹砂丹砂自然不死若以氣衰血散體竭骨
枯入石之功稍能添益若欲長生乆視保命
安神須餌丹砂且入石見火悉成灰燼丹砂
伏火化爲黄銀能重能輕能靈能神能黑能
白能暗能明一斛人擎力難昇舉萬斤遇火
輕速上騰鬼神尋求莫知所在
馬牙硝硝石若草伏而斤兩不折軟一切金
銀銅鐵硬物立軟
空青久服輕身不老令人不忘志高神化能
化銅鐵鉛錫作金生益州山谷及越雋山有
銅處銅精重則生空青其腹中空三月中旬
採無時
曾青久服身輕不老能化金銅生蜀中山谷
及越雋採無時
又曰凡使勿夾及銅青若修事一兩要紫背
天葵甘草青芝草三件乾濕各一鎰並細剉
放於一甆鍋内將曾青於中以東流水二鎰
并諸藥等緩緩煮之五晝夜勿令水火失時
足取出以東流水浴過却入乳鉢中研爲粉
而用之
又曰曾青結汞制丹砂金氣之所生
又曰曾青若住火成膏膏者可立制汞成銀
轉得八石
雄黄得銅可作金一名金石食或云雄黄金
之苗也
又曰雄黄若以草藥伏住者熟鍊成汁胎色
不移若將制諸藥成汁添得者正可服食只
可點銅成銀不可變銀成金
雌黄伏住火胎色不移鞴鎔成汁點銀成金
點銅成銀
信人言若草伏住火胎色不變鞴鎔成汁添
得者點銅成銀若見質枯者不堪用
鉛黑鉛草伏得成寳可點銅爲銀並鑄作鼎
養朱砂住得火養水銀住火煅粉霜住火
金屑凡金有二十件雄黄金雌黄金曾青金
硫黄金水中金生鐵金熟鐵金生銅金鍮石
金碌砂子金金母砂子金白錫金黑鉛金朱
砂金已上十五件惟秪有還丹金水中金瓜
子金青麩金草砂金等五件是眞金餘外並
皆是假也
硇砂若草伏住火不碎可轉制得諸石藥硇
砂爲五金賊也若石藥并灰霜伏得者不堪
用也又曰北庭白黄者訣曰爲之金賊能制
合群藥中之使自制雄雌黄又曰及爲銲藥
弸砂及銲金銀用
礬石能使鐵爲銅及黑黄者名難屎礬不入
藥惟堪鍍作以合熟銅投苦酒中塗鐵皆作
銅色外雖有銅色内質不變
蝟油能軟一切銅鐵
石膽鍊而服之不老久服增壽神仙能化銅
成金銀一名畢石一名黑石一名銅勒一名
碁石
石硫黄能化金銀銅鐵奇物可煎鍊成汁以
模瀉作器亦鵝子黄色仙方爲黄硇砂能壞
五金亦能造作金色凡使勿用青赤及半白
半青半赤半黑者自有黄色内瑩淨似物命
者貴也凡用四兩先以龍尾蒿自然汁一鎰
東流水二鎰紫背天葵汁一鎰續遂子生莖
汁四件合之攪令均一垍堝中六一泥固濟
底下恃硫黄碎之入於鍋中以前件藥汁旋
旋添火用火煮之汁盡爲度了再以百部末
十兩柳蚌末二斤一簇草二斤細剉之以東
流水并藥等同煮硫末一伏時日滿去諸藥
取出用熟甘草湯洗之了入鉢中研二萬遍
方用此硫黄見五金而黑得水銀而赤又曰
硫黄號爲將軍功能破邪
水銀煞金銀銅錫毒化還復爲丹乆服神仙
不死一名汞能消化金銀使成泥人以鍍物
是也還復爲丹又曰先以紫背天葵并夜交
藤自然汁二味同煮一伏時伏其毒自退若
修十兩用前二味汁各七鎰和令足爲度又
曰得鉛則凝得硫黄則結并棗肉研之則散
别法煅爲膩粉粉霜唾研死虱銅得之則明
灌屍中則屍弗腐以金銀銅鐵置其上則浮
得紫河車則伏
　　　點毛秘訣
凡赤毛七錢用人言三錢半鎔開徐徐點藥
盡傾入油槽取出打碎茶頭紅前藥少再下
前藥一錢或半錢再入火開攪匀仍傾入槽
取出打碎茶頭青爲妙如蜂窠泡是藥多用
新磚打碎放入鍋内或三五塊十塊取出藥
氣味來還傾出槽中打碎看得所入銀三錢
或四錢攪匀入槽入梅水内煮多多爲好如
要急用鹽二錢白礬一錢研碎水調匀搽在
物上用火燒紅取出用炭灰擦洗淨仍入梅
鍋煑白再用前礬搽再燒多多爲妙
一法梅燒底銀明礬三錢食鹽七錢研爛水
調如糊搽上大火燒上三次後入梅又换淡
梅三次水未上藥先要梅白方上藥燒之後
入梅凡三次
凡用赤毛一兩用鎚打或方或圓用底銀子
半錢剪碎用飛過弸砂二分攪匀搽在毛上
用火燒底銀混入毛上相着用鎚打光了再
搽前物仍依前法燒藥盡爲度了却入梅鍋
内煮白多多爲妙
凡金子一兩用白礬二分皂礬一分焰硝一
錢二分鹽二分把金梅淨搽於金上放在火
上燒的色發起黑色取出入水中復入火炕
熱用刷閗盡多多亦好
凡金子一分水銀一分放於手心内將金於
水銀中研開成泥搽在鍮石上用火燒紅取
出鎚打方圓如泥有再搽再燒入梅煑
悟眞洞陽子曰以上四法乃神仙戲術耳凡
有不得已處可濟急而用之不可專執爲事
誤人損善念也得者思之
煑膠法鹿角不以多少先用瓦缸盛水浸三
日漉出用江中沙子揩洗要見黄色然後用
鋸二寸長一塊别换江水入缸浸三日用一
大瓦鉢有蓋者用鹽泥和陳壁土作泥固濟
隨鉢大小作一竈用第二次所浸水入鉢内
和鹿角煮常以鐵瓶燒水在竈門前如鉢内
水耗一寸又添一寸斷不可添冷水須用純
櫟炭凡三日三夜不可斷火以煮盡爲度第
四日旦漉出用乗熱修去皮修去皮便成鹿
角霜鉢内所餘汁須要熬取十分稠粘却竹
筒溜出掛在陰凍處隔宿即凝結破開竹筒
用鋸成餅子收頓
又煮膠法鹿角不用自死者不以多少三寸
許截斷去麤皮將角河水内浸七日其每日
一易候日足洗淨入鍋内煮每角五斤用桑
白皮半斤楮實子一斤舶上硫黄二兩朱砂
二兩同煮之如水盡旋添湯及一伏時自然
已軟或火不相斷未軟再煮一伏時如軟放
冷取出於當風處掛起便可入藥用煮鹿角
水濾去諸藥慢火再熬便可爲膠
丸藥法蜜劑每藥一斤用蜜一斤麵糊濟每
藥末一斤用藥四兩米粉一如之
又煑法須用兩鍋常要温湯准備添用


鉛汞甲庚至寳集成卷之一









































鉛汞甲庚至寳集成卷之二馨八
　虛源九轉大丹硃砂銀法
　　　第一轉
用朱砂一兩半細末汞一兩同研極相着用
綿子褁懸胎石灰汁并芫花末一兩同煮一
伏時取去蜜調芫花草烏天南星嫩地榆葉
如指厚又用白芨白蘞用椒末以雞子清調
又包一重入合用白虎末鋪蓋用油調蚌粉
固縫入瓦瓮中養火七日初一日二日火一
兩至三日四日火四兩五日六日火六兩七
日一斤火煆一日候冷取出是爲第一轉
　　　第二轉
用汞二兩依前結砂煮藥同前煮了入合内
養二七日一日二日火一兩三日四日火四
兩五日六日火六兩七日八日火八兩九日
十日火十兩十一日十二日火十二兩十三
十四日火三十兩
　　　第三轉
汞二兩同前結砂子煮又封固入火養三七
日初一日初二日火一兩三日四日火四兩
五日六日火六兩七日八日火八兩九日十
日火十兩十一十二日火十二兩十三十四
日火三十兩養至日足
　　　第四轉
取元砂子秤看折多少秤汞等分依前法煑
結入火養三七日取出用新砂合子一箇用
砂子鋪蓋光明砂十兩在内用蜜調紫
末貼合子身外用雞子清調細墨
貼身又用前藥封白虎鋪蓋前藥爲固濟砂
禁法也火合子内鋪蓋了用油調蚌粉固縫
入火缸内用三斤火養四十九日足
　　　第五轉
取明窗塵五兩乃納朱砂也依前朱砂法鋪
蓋了用硫黄五兩七日取出硫可制汞
　　　第六轉
取五兩藥鋪蓋雌黄封固養七日制汞成庚
　　　第七轉
取六轉丹砂末鋪蓋雄黄封固依前養七七
日可點鐵成庚
　　　第八轉
取七轉丹砂末楮汁丸如粟米大每一粒水
吞下可延年益壽與天地同也
　　　第九轉
取七轉丹砂鋪蓋砒十兩養七日可點五金
皆成至寳
　太上聖祖金丹秘訣
　　　修鍊金丹變化金石
太上聖祖金硫匱頭變化金寳滋養無窮之
法說三品金丹第一品金丹服之飛昇金闕
名曰天仙第二品還丹服之住世長年第三
品神丹變化五金八石立成大寳濟世利身
名曰人仙得此術者名曰王公然不可傳於
下士受之人并授之人大殃藥亦不成可傳
授者必須濟人利物所用有節枉費至藥永
爲下鬼得法遇人不傳名隱天寳傳得人者
同志可也若傳非人名曰泄天機此皆不可
亦招陰累修鍊之士宜愼焉
　　　修鍊秘訣
用生麩金一兩二錢舶上硫黄二兩
右將金鎔成汁鑄成錠子剉研成末研極細
取金末七錢加硫二錢同研如粉麵用小磁
合一箇可盛得藥盡者先將合子以生姜磨
墨塗三次炙乾將金硫入合以匙捺半實用
餘金末半兩蓋頭令實上用醋墨紙蓋七重
上用白礬末蓋頭與合口平赤石脂固封外
以針砂磁石碾未雞子清調爲膏固濟白合
子了又用外匱一箇以伏火鹽泥末栽小合
子在内外匱合子内白合上面末只可厚一
指又將外匱合子以赤石脂固口縫了鹽泥
固濟日乾入灰缸内養火三兩火養三日六
兩火養六日如灰燼即换去泥開外匱取出
小白合子亦去却藥皮並口縫淨取出白礬
末並吹去黑紙灰揩拭合子四方令淨後用
快刀取金硫一如蜜陀僧色秤時依舊一兩
四錢又將金硫入乳鉢内研秤出半兩金硫
蓋頭將九錢金硫末又將生硫二錢准前法
入合將餘半兩蓋頭依前次序入外匱固濟
再入灰池其法火候依前分兩日數開合研
細秤時依舊一兩六錢其硫已大段伏火又
用金硫末再研入生硫二錢入合以餘金硫
六錢蓋頭依前固濟准前火候法温養日足
但加絶硫二兩盡爲度如合小换大合依法
養共三兩二錢伏火聖祖匱
　　　次用養寳法
右將小塊殊砂如豆大者先以無油銚子一
箇將匱末在銚内用硃砂一兩慢火炒紫色
止放冷匱末入在合内以砂如㘽蓮子成匀
固濟合三兩火養三日六兩火養七日開合
其砂如紫金色與前匱末同研入汞二兩研
無星再入合四兩火養七日開合取出𢶞研
此汞爲長生匱如糝製之功用硃砂三兩如
㘽蓮成匱内上用匱末更㘽硃砂一重上更
用匱末蓋一重依法固濟入灰池中四兩火
養七日開合子殊砂三兩顆顆如金色上槌
可打如片但准此一法養就二十兩足將十
兩用七寳鍋手脫出眞硃砂金八兩打作一
金合子將砂十兩研細生硫一兩同研匀合
了固了入灰池中依前養七日開合研細此
藥可白制汞成眞金如舊將金合入匱末不
損匱末撥開中心作坑傾汞四兩在内上以
匱末蓋赤石脂固入灰池四兩火養一伏時
成金一鍋此法須詳更有口訣方可成藥仍
須有福德之人修之必然成也無福德者不
可修鍊
　　　次入金池法
衫子軟金有方碧礬黄礬各一錢紫礬絳礬
各一兩四味並以火伏研末醋一升煮金魚
目沸取金器燒赤投入華池内文火燒金似
赤於醋槽中乗熱便入華池中能令赤色正
定黄紫光眩目每徧須皆以烏梅湯以故氈
毛揩拭
　　　次入潤金華池法
清油一升黄牛脂猪脂各一斤白硝石八兩
小便四升右先煮油熱下牛脂消耗六分下
小便更四十餘沸即下硝石朴硝二味候成
汁以金入池内即潤澤奇妙前匱内用藥體
法在次篇中如後法凡入匱之物皆陰制陽
伏方成至寳所爲諸丹皆陰制結胎而後陽
伏成形其諸滅暈之藥若丹陽伏成形則無
色也見火多燥若只陰制成形其色多暗大
凡制伏金硫八石藥皆先須陰伏後入陽爐
此法通妙也如用金褁硃砂入匱便成金若
銀箔褁硃砂入匱則成銀焙不用母自然成
寳也如入少母生焙亦妙矣
　　　伏火礬法
硫二兩　硝二兩　馬兜鈴三錢半
右爲末拌匀掘坑入藥於罐内與地平將熟
火一塊彈子大下放裏面煙漸起以濕紙四
五重蓋用方磚兩片捺以土塚之候冷取出
其硫黄住每白礬三兩入伏火硫黄二兩爲
末大甘鍋一箇以藥在内扇成汁傾石器中
其色如玉也
　　　伏青鹽法
青鹽一斤入甘鍋内用桑螵蛸二兩許調之
自然成汁
　　　進七寳鍋子法
白蘞白芨糯米棗肉桑火灰白堊子赤石脂
右爲細末水和成鍋子了乾用
　　　口傳秘訣
修鍊金丹變化金石下篇曰太上說此金石
之法者蓋欲濟世利人使人知道可修如術
之有驗矣非正令無情金石變成至寳儻人
修鍊服之則延壽長年决矣何其後人遇之
者全少不遇者殊多居當貴則貪好榮華嗜
慾處貧賤則矜於欺罔奸詐如斯之人雖遇
此法皆不能修養設使修制亦不能成蓋無
福德之助也故此太上聖祖匱法實太上之
所說者秘之金匱玉函世人無有知者余授
此法於有道之士令傳受太上之法利身利
世養生修鍊至眞之士遂拜受之後初養不
成亦無物不損再於師前乃受口訣火候上
數言而已余遂又依法及口訣養之便成匱
余今不避輕泄天機依傳口訣及經驗養藥
過度并内外匱中合子用要伏火之藥餌盡
心口傳秘訣重編刊之于後庶使得遇之人
同志修鍊訣所就矣
凡欲修鍊先須選擇名山大川或觀宇或淨
室方可安藥若所居處在昔屠坊囚獄墳墓
産室及有伏屍鬼魅人足常到處虚用心力
不可安爐次有魔也凡安爐須先嚴淨齋潔
淨室三日或七日先祭醮所在神衹供養太
上眞容若此則鬼魅亦來護助仍須逐日持
念經呪無缺香火此乃養藥之先要不可不
知法也夫法用黄者蓋方出山澤之麩金其
受天地之靈氣尚在固養之可以變化設或
熟金之類皆是觸惡之物不可入大藥然而
法中不用他藥爲匱而獨用金硫者蓋子母
可以産化之靈也凡銷金汁及用匱合之類
皆須以新未曾用者及將經用器物並以乳
香水浴過安神聖前潔淨處安爐下藥時大
忌雞犬婦人見及深密毋使閑人知之亦須
戒愼其法内說分兩須是仔細切忌分兩不
匀若失之毫釐藥飛壞也夫金硫惟𢶞細如
麵爲上若粗進火兩日不一日難透凡固濟
須是依法仔細先陰得匱乾然後日乾若有
風裂缺損並不可用須擇吉日方可入爐凡
云三兩火養三日者即是每一伏時以火三
兩餘准此但每將匱合先入灰池内其灰池
須柴火灰紙灰相拌四面以匙將灰捺實即
以火筯校合子一寸來闊灰令徹底虚後將
稱到熟火徧簇合上以灰蓋覆毋令透風及
不缺火其火自得多時不化近合子灰切不
可緊緊則火力不行火外面灰四向却須是
緊實若犯之一切觸污及用火失度亦走失
損也如增匱頭走却硫黄但據所走者錙銖
依法别進再依前來日數養候日數足開稱
如不折便次更增硫黄候數足减增之凡進
硃砂須先入淨室器量多少入水用土馬鬃
弸砂硇砂各少許文武火煮一伏時取出後
再依法制入匱凡糝制之法難爲此法甚奇
捷但毋終久無盡其匱至此以爲驗但更依
法入汞每一伏時取物四兩也决有准矣其
物初出莫便見猛風仍先烏梅包金土虎耳
草各半許同物於石器水煮一伏時復入鍋
子𤇨三次方可用今恐遺此并匱頭口訣盡
録藏之永爲家寳非人勿示焉
大唐元和三年戊申甲子月壬申日金華洞
清虚子撰
　九轉出塵糝制大丹
　　　第一轉詩曰
三黄二子及猪牙蒼术還同𧄒麥花大火鍊
成通體黑丹砂從此是根芽
　右法煅硃草以大黄黄芩黄藥子决明子
　猪牙皂角蒼术𧄒麥花七味爲末入建盞
　鋪蓋辰砂五兩捺實小盞覆蓋鐵線十字
　結固濟令乾灰抱定合實二斤火一煆冷
　開取出草灰其辰砂黑色如此四次共煅
　二十兩方入後段每鉛二兩對砒一兩以
　鉛先入甘鍋内鎔成汁子却將砒塊投入
　鉛汁中候火煙盡提退冷打破砒鉛分胎
　砒在上鉛在下用砒不用鉛砒如琥珀色
　通紅煆得砒二十兩與丹砂二十兩同研
　匀入甘鍋瓦陀蓋口入爐煆紅提出放坐
　温灰中冷打破其丹成寳如一塊生銀可
　愛其砒無顔色不用此丹砂成寳號曰青
　金頭要用硬石好炭排布爐内煽紅火猛
　却入甘鍋了以元瓦蓋上再用熟火蓋之
　用煽候作聲朱成寳却提起
　　　第二轉煑出鉛炁詩曰
磕破青金更莫疑玄胎煑鍊兩三時藥神逼
去黄芽氣功效如神神可奇
　右以草鳥川椒白礬龍骨五倍子甘草磁
　石狼毒南星針砂十味藥入米醋中將青
　金頭打作片子入生絹袋中懸胎煮三日
　夜又以沸煮一日三次淘洗要去鉛氣方
　焙爲匱
　　　第三轉青金匱朱砂成寳詩曰
伏火朱砂甚足誇將來爲匱養神砂徧鋪合
内㘽蓮様五日功成更可嘉
　右將煮了青金砂爲末作匱頂火四兩子
　午卯酉换虚養五日足鉛氣已斷却通靈
　也
　煅信硼作母砂貼身法
　右將白芍藥知母石斛燒煙熏甘鍋令黑
　燒紅以硼信等分入甘鍋成汁傾出如玉
　色也明淨朱砂以米醋潤過以三七母砂
　逐塊褁更衮蜜以椒末貼身入前寳匱内
　如前火候固養七日足取出砂鐵色可壘
　至一斤作長生丹陽匱養靈砂若不作匱
　鉛煎成寳得八分
　　　第四轉丹陽匱靈砂見寳詩曰
養出丹砂能换骨切言造化脱靈砂入爐七
日成仙體若遇鉛池號雪花
　右丹陽三斤靈砂四兩重以醋潤銀末貼
　身入匱子午卯酉火四兩養七日一斤火
　就煅冷開壘作匱或見寳體皆可愛
　　　第五轉超凡入聖養母砂成寳詩曰
火力相資入大鈞丹陽爲匱愈通神超凡入
聖趍眞境五日陶成出世珍
　煅硼信法見三轉内又取丹陽匱中養黄
　𤇨成銀結成三七母砂五錢一丸白礬鹽
　湯煑一伏時硬了蜜潤貼身入前丹陽匱
　内子午卯酉四兩火養五日足二斤火煆
　此匱經火五次養母砂後方入第六轉
　　　第六轉養七寳成大藥匱詩曰
朱砂體性合雌雄更和硫黄至聖功三七母
砂包褁定丸成靈寳入其中
　右以前五次積火養成丹陽匱末二兩入
　生硃砂與三黄各一兩汞一兩研細不見
　星以芸香草二兩入銚化汁次下衆藥末
　炒之慢火即成膏刀刮丸如彈子大乾如
　鐵次用聖銀結三七母砂貼身入前五積
　火大匱内如前火養七日二斤火煅次開
　如金彈子號曰大藥也積得三十兩作匱
　養後段
　　　第七轉朱砂糝製詩曰
七寳源流養大還朱砂受氣共成丹一朝造
化參眞宰乾汞成金頃刻間
　右將三十兩七寳藥爲匱生硫三兩生朱
　砂七兩用楮汁丸如彈子大入寳匱如前
　火候固濟養七日不煅冷開朱硫彈子紫
　金色精神沉重光澤奪目爲末每三錢糝
　汞一兩成寳
　　　第八轉岀塵糝製詩曰
神仙大藥超生死點化凡軀試有情豈特水
銀能立死誰知凡骨可飛昇
　右以新鐵銚百花蜜潤過入汞十兩糝朱
　砂末一兩建蓋蓋醋赤石脂固縫下熟火
　四兩候内作車聲即乾也朱硫依舊不動
　掃入匱中養再糝足日出塵糝養之一年
　只一粒糝一兩
　　　第九轉號曰紫霞大丹詩曰
須信人人有洞天志誠修鍊自昭然紫霞丹
就蓬萊近修合成時度有縁
　右以前積七寳匱三十兩爲末作匱通明
　辰砂七兩爲末楮汁九不貼身入匱内固
　濟四兩火子午卯酉養四十九日寒爐焚
　香拜謝
　三清上帝開之有光射人爲末棗肉丸爲
　梧桐子大絳紗袋入井中離一尺水許七
　日足出火毒號紫霞大丹一粒糝汞一兩
　成十分庚服之蟬蜕昇仙超凡入聖


鉛汞甲庚至寳集成卷之二






鉛汞甲庚至寳集成卷之三馨九
　子午靈砂法
靈砂其桑灰要三四淋濃汁煑方下不侵母
此靈砂打時不要十分碎
　　　第一煆
靈砂不以多少研作小骰子塊以桑灰汁煑
二伏時取出每一兩煮了取靈砂用六錢銀
末一兩二錢汞同入鐵銚結成一兩半母砂
厚褁法用鹽一斤知母四兩研細和炒令煙
待知母煙盡去知母以鹽安合子内將褁了
靈砂如㘽蓮狀㘽徧合子内上用砂鹽蓋之
合定以赤石脂固濟可厚半寸日乾埋於灰
缸内第一日二日夜頂火四兩三日四日夜
合頂火五兩五日六日夜頂火六兩七日頂
火七兩至夜頂火半斤第八日早去餘火伺
合子十分冷去泥開取靈砂不得去褁者母
砂次用菠稜子苦蕒子撘水花田字草金燈
草根五味爲末以紫葛自然汁溲逐一毬定
其靈砂入鼎内如三才法七八斤火煆之火
消自至成汁出靈炒去母砂次方入鉛池煎
以一兩靈砂用鉛一兩煎之
　　　第二煆
以煎煑銀錯爲末結母砂煑養火煆之
　　　第三煆
汞八兩石停脂二兩雄黄一兩用制研爲末
匀傾入銚内炒青金頭打靈砂煮煅如前法
若不變轉只依匱子煑養時只依第三煆煆
了靈砂爲末每四兩末可汞一兩和研不見
星爲度且率以二十兩爲匱合𢶞五兩汞即
以十兩靈砂末五兩汞同研不見星外有十
兩分五兩入甆合底次同汞𢶞者十五兩安
在中心又以無汞者五兩末蓋面以合合之
赤石脂泥固濟縫通身以紙筋泥固濟入灰
池内七日至半斤火足寒爐輕輕以鐵匙挑
取面上五兩無汞末次取中十五兩有汞者
又取合底五兩無汞者將此上下無汞者十
兩作一處又用汞七兩同研不見粉星即以
前來先𢶞養有汞者分爲兩處將一半先入
合底即將近和汞末在中間又以前來一半
末蓋面固濟如前法入灰缸增火養並亦如
前法七日取出一處𢶞匀仍汞八兩同研固
濟養火復如前二十兩靈砂共成四十兩匱
此謂之餵餤登對法此可養母砂及粉霜冬
之後見火多而愈有力而無黄土頭之義若
覺十數養取物其匱有枯色四十兩匱可研
一十兩汞入内合白養其匱取出養物又滋
潤纔覺枯色又四兩研一兩汞餵之精增不
竭斤愈靈
　　　第四煆
以汞八兩雌雄各一兩先將硫汞交媾了方
得將雌雄同打作靈砂煮養火了不用母砂
但於第三匱内養七日其火候亦如第三煅
餵餤登對了方可作匱而養庚砂七七日而
成匱養若覺枯餵餤如前法
　　　第五煆
用三黄靈砂煮了入第四匱養出靈砂餵餤
登對更入鹽匱及不用母砂包草藥煅此匱
宜養金砂更靈以七錢點一兩赤肉漸有脚
鞉皮之蟲
　　　第六煆
用三黄靈砂不用煑只於第五煆靈砂匱内
養火七日取出看意下要取多少兩數此第
六煆靈砂可以七錢點一兩赤肉成眞丹陽
换骨乃正脚黑鞉二法也此煅方可入死龍
蟠亦曰白雪又曰明窗塵也
　　　第七煆死龍蟠法
几以第六轉靈砂一兩對汞一兩細研不見
星爲度法正三十三兩三十兩靈砂同三十
兩汞合研成六十兩入鼎朝昇暮降打作白
雪


　用鼎法


上下鼎身周十二寸以應十二月身長八寸
以應八節上鼎身闊倍下鼎一倍乃按二十
四氣上鼎爲天下鼎爲地上昇爲陽下降爲
陰陰氣欲昇陽氣欲降此應陰陽之陶冶也
尺寸闊狹不可大不可小大則氣散不聚小
則逼溢故不能遂昇降之匀和蓋在於鼎乃
鼎中之包密内調昇降外禀陰陽以成天地
造化之機矣上鼎圍闊二十四寸下作三級
與鼎唇口三級相合下鼎長八寸身圍十二
寸唇三級與上鼎覆下三級相合不得差殊
此鼎不用足别打鐵圍令厚以三釘釘作三
足釘可以大姆指厚高二寸半次作陰陽二
爐陰爐鑿地作坑埋一瓶瓶口如大鼎復大
埋在地與瓶口平次作餘土築四邊如無地
相似一陽爐只平地疊成及以六十兩藥入
在鼎内用赤石脂調稀泥塗上下鼎三級方
捺合以鐵線貫耳固濟如打靈砂法用四時
火七晝夜成其大功水火藥三者應天地人
三才也四時火者春火欲暖夏火欲烈秋火
欲温冬火欲微此法擇子日子時安鼎安三
足之上乃入陽爐鼎復底疊至鼎身三分用
緩文火用火使其内相交媾一時半乃便暴
火簇炭至半鼎一時辰半乃使烈火炭令盛
上增鼎身五分之三一時辰半乃漸漸退火
用微火令鼎内温温氣定一時辰半至午時
掇鼎起入陰爐乃坐鼎腹於小罐口上用灰
埋鼎身五分之三乃以布滲去上鼎水乾方
可上鼎槃内安火一斤内春火也令鼎内之
汞徐徐而降投下一時辰半方可自灰之上
疊炭簇火漸暴一時半乃有盛簇火自上鼎
盤至灰上皆生盛火烈一時辰半方漸次去
上鼎火次徐徐而去下火用微火令鼎内藥
定温温一時辰半至半夜子時復撥鼎入陽
爐依前一昇一降既濟未濟七晝夜火功成
矣破鼎取出白雪少許入氣爐𤇨成汁不折
不耗能事畢矣如或少許損折不色别又使
一鼎如前法打昇降七晝夜後取出白雪汞
爲大寳丹詩漏泄取此死龍蟠如靜鐵臼内
研之如粉使一薄鐵合子常常安白雪三分
之三以插長孔注汞於内滿如此周插如㘽
蓮之狀畢乃以如一分蓋面以合蓋之定固
濟合縫安入灰池合子上常欲一寸半灰灰
上安四兩火起頭增至十兩火晝夜第八日
去餘火候冷開合子採白瓊條每一錢可點
赤肉一兩爲眞换骨丹陽如以三二錢點作
一兩愈妙不然獨烹爲銀亦可凡如此七次
取物至第八次乃六日取物六日畢次五日
又四箇四日又三箇三日又二箇二日方至
朝種暮收白雪至此一錢可糝汞三黄四初
之妙至此無不靈也
　日華子口訣
　　　黄芽白雪金精第一
黄芽搗碎水飛淘隨水過者鼎器養爲大藥
不隨水過者白砂銷爲寳不可爲藥
　　　黄芽添汞産塵第二
用先内金分黄芽五兩入華池添汞五兩半
在火上結成砂子再挑量入鼎封固文武火
養一日一夜再取出澆汞五兩依前火候養
之取出皆成至寳
　　　黄芽修轉玉田採寳第三
黄芽半斤汞半斤銀末半斤擣和如泥三味
共入華池中淬五十徧取出入爐鼎中固濟
養火依前火候養之取銷成寳　青霞子曰
黄芽一兩可點赤杖子一兩爲至寳或將芽
子五斤爲母五日一澆五兩採摘入生取熟
永不竭也
　　　明窗塵轉修朱汞本源第四
明窗塵二兩入神室中用顆塊朱砂好者一
兩入合子内明窗塵上下鋪蓋澆汞一兩同
固濟入灰池瓮中養四十九日取出開看皆
成紫金粉𤇨之成寳上色眞金明窗塵是紫
粉不變藥者是也若人服食取研如粉棗肉
丸如菉豆大空心井花水下一粒安魂定魄
去病延年有卒經一七不壞者用朱砂半錢
冷水傾入死人口内片時自活其明窗塵用
楮汁丸如麻豆大空心下一粒至二粒延年
極有神效焉
　　　明窗塵修二氣法第五
明窗塵二兩入鼎内生硫黄一兩汞一兩二
味一處細研入鼎中明窗塵鋪蓋上下固濟
入爐養火五日取看皆紫金色然後一處細
研每入生硫黄五錢一處研之楮汁丸如菉
豆大一丸可糝汞一斤成寳
　　　明窗塵修河車第六
明窗塵五兩入神室中乃大神室也爲用汞
五兩如蓮子㘽塵内固濟入爐依前火養七
日開看皆作其芽飛於鼎上紫河車粉芽子
銷之成眞寳
　　　紫河車變金液第七
紫河車五兩重爲末子醋和成膏捏作合子
候乾將汞在内入神室内固濟養火七日開
看皆成丹砂汞銷之成眞寳
　　　紫河車修黄轝第八
紫河車一兩辰砂一兩細研如粉入神室中
固濟灰池養火四十九日取岀細研楮汁丸
如胡麻子大空心用無灰酒下一粒此丹能
返魂起死服之十日三尸自離青虚子曰
人卒亡經七日不壞用此丹半錢冷水調入
口内隨時自活迴生
　　　黄轝伏雄黄變質第九
黄轝一兩辰砂一兩汞一兩雄黄五錢一處
同研細入神室中養火七日足取岀細研棗
肉丸如菉豆大每日空心井花水下一粒如
陽衰氣絶精神恍惚服之固陽生力剛强倍
加返老還童回生起死内臣服之再童顔功
難比汞一斤入銚内丹二粒糝之成寳
　　　雄黄點化第十
將前黄轝丸子入神室内再用黄轝末一兩
上下鋪蓋固濟依前火候養百日足取岀丹
一丸可點鐵一斤作眞金神驗不可議論至
此通靈變化也
　　　紫河車糝汞成寳第十一
將黄轝并芽一處入辰砂四兩神室中鋪蓋
固濟依前火養三十五日足取岀將朱砂爲
末楮汁爲丸如菉豆大每一粒糝汞十兩成
至寳
　　　黄轝修成紫河車第十二
將粉霜一兩鋪蓋入爐養三七日取岀每粒

糝汞十兩爲寳將此物别有變化
　　　紫金丹修製五金第十三
河車粉一兩入神室中依前固濟養火一年
其火力與大藥同楮汁丸如菉豆大粒點
五金爲至寳
　　　紫金神化法第十四
將前紫河車粉再入神室固濟養一年取棗
肉丸如麻豆大入神室固濟四十九日取出
用物包褁東流水浸四十九日取岀齋戒沐
浴空心無灰酒下一粒别有靈驗
　　　變紫金丹第十五
將此金河車四兩或半斤入金神室中將成
芽子一兩用紫河車上下鋪蓋封固養一年
取岀方分五丹
　　　至寳遇金丹第十六
依前匱養火一年開爐齋戒沐浴醮謝天地
方開鼎收取諸丹若見鼎上凝結如眞紅色
者名曰龍虎大還丹服之百日冲昇長生不
死雲遊紫府雞犬服之化爲龍鳳其合内四
面金花如魚鱗片相似名曰神符白雪丹如
四畔淡紅色者名曰紫極丹紫色不變諸色
又名曰紫金丹如鼎畔皆花金色光燦名金
液小還丹已上諸丹楮汁丸如麻子大候乾
以物包以東流水浸百日取井花水下一粒
服丹四兩爲一劑此丹仍精心詳密自覺神
驗服千日骨體五臟皆金色世上金石草木
丹皆不清此丹無毒入水入火皆不能近諸
邪遠離亦爲地仙也
　又十六變
　　　黄芽見寳第一
黄芽令碎水淘之浮者養之爲藥水内砂子
銷爲寳號曰白金
　　　黄芽抽添産藥第二
取水内砂子五兩添汞華池結成壘入鐵合
子固濟養三日常用火一兩又曰五兩至一
斤入神室養九轉點五金服之長生號赤石
丹
　　　赤石丹種玉田第三(此名入仙玉本/又名大湧泉)
取赤石丹砂一兩養汞十兩醋爲末水銀十
兩同攪爲泥然後入華池淬十徧更以汞十
兩却入鐵合中上用砂石蓋之固濟常用火
五兩灰池中養七日滿再入汞三兩養七日
生白笋取三兩入三兩入生取熟𤇨爲寳永
不盡金殻之術固也
　　　轉爲四神丹又取明窗塵第四
四神丹一兩舶上硫黄半兩汞三兩同研爲
粉入湖南瓶子内灰池養三七日半兩至十
兩即住二十一日取出研二千徧養至一年
漸化輕塵水不能溺火不能焚日當午抛少
許於虚空化爲白雲漸漸昇天莫測高深也
　　　明窗塵轉修汞第五
明窗塵五兩米醋和爲膏乾入汞合中固濟
文武火養一伏時出爲寳可作器辨諸毒
　　　明窗伏不奪元色伏朱砂法第六
取明窗塵上下鋪蓋朱砂文武火養一伏時
成棗肉丸服之安魂定魄人卒死經七日用
伏火朱砂半錢冷水調入口即活能返魂其
明窗塵伏火朱砂養之一年變化與大丹同
但不能昇騰
　　　明窗塵點銅化銀第七
取砒爲粉明清園之用明窗塵上下鋪蓋養
一伏時每兩點杖子一斤爲寳矣
　　　修黄轝第八又名紫河車
黄轝一十兩或一斤修如大藥法養十月如
紫金粉也
　　　紫河車添汞第九
紫河車一兩汞一斤入華池淬三徧汞自爲
白霜入合固濟養七日即爲黄金取出添汞
依此法是人種金乃殻子術也
　　　紫河車雄黄木第十
河車粉要成塊雄黄不拘多少用粉於合子
中上下蓋之固濟灰池養七日成伏火雄黄
每一兩爲粉生龍腦一錢楮汁丸爲菉豆大
空心無灰酒下三粒
　　　伏火雄黄乾汞第十一
汞十兩伏火雄黄末半兩銚内糝汞上濕紙
茶盞蓋之令恰好以文武火一伏時漸燒銚
子通紅即成寳也
　　　紫河車修紫丹第十二
紫河車四兩汞八兩雄黄四兩入鐵合子中
固濟灰池養火四十九日如養一年如紫磨
黄金色楮汁丸如麻豆大每粒制汞一斤爲
至寳
　　　紫金還丹乾汞成金第十三
汞一斤丹一丸同入銚子内蓋之灰池中慢
火養一伏時偶成黄色𤇨之爲寳
　　　紫金還丹變鐵成金第十四
生鐵一斤𤇨爲水紫金還丹一粒入鍋點之
成上色金也
　　　紫金還丹點銅成金第十五
銅一斤𤇨爲水丹一丸入鍋中點之成上色
金也
　　　服紫金還丹第十六
每日空心清酒下三丸服至千粒一切毒蛇
猛獸精魅邪神皆不能害非世上金石草木
之比服之千日五臟骨髓皆金色長生不死
陸地神仙昇騰紫府
　太微帝君長生保命丹
　　　九還七返寒林第一
製眞鉛法用山澤銀入甘鍋内煅成汁作粟
米珠養殊砂法用透明硃砂一兩半懸胎煑
一伏時煮藥用弸砂膽礬白礬各二錢青鹽
半兩右同用爲末苦酒内煮了沐浴沐浴用
芫花遠志川椒各三錢水煮半日取出火上
焙乾濃研松煤墨於盞内滚之令黑却用貼
身藥用鍊過蜜滚上貼身礬石末入合時先
用野苧根芫花遠志鹽四味調搗成膏塗合
内然後下鉛末如㘽蓮狀重重蓋之以荷葉
隔定煅過鹽末蓋頭固濟入灰池養火三兩
火養三日三兩半火養三日四兩火養一日
取出火上試之成汁如尚有未伏再養之候
伏却取出再以朱砂一兩半入匱養並依前
法火候亦如七日取出共得砂三兩就將此
砂三兩爲匱再用生殊砂二兩半依前法煮
鍊入頭轉三兩伏火朱砂匱内養之不用野
苧根護匱但用砂蓋頭塡實封固也入灰池
養火二兩火養二日三兩火養三日取出三
斤熟火煅之候冷取出其色赤白細研亦添
入匱養第三轉用
　　　第三轉增砂成寳質法
將此前五兩砂研細爲匱再以朱砂三兩並
依前法制度貼身亦如火候如第二轉火候
出其色白而不改此第三轉同前共得八兩
作匱又加藥養通靈爲九轉之法
　　　第四轉除胎氣不增添法
將前八兩硃砂同研入合以雲母石片蓋之
滑石末塡實固濟入灰缸中養火以三兩火
養三日取出去滑石
　　　第五轉還土體變黄色能生物
將第四轉硃砂再入合亦用雲母石片蓋了
以好雄黄二兩研爲細末又蓋依前火三兩
養三日色反黄如土色也其雄黄收起别用
　　　第六轉不用蓋頭仙基之法(五轉之/中見接)
　　　上
土體但以草藥固之六九者還質也以陽火
煆之而作灰也將前砂入合不以雲母石蓋
之但用蕎麥稈灰拌蓋之以火三兩養三日
　　　第七轉稱七返
朱砂至七轉色返紅復爲母砂故曰還丹至
此靈變出也初産時色碧像母也不用鉛則
五黄三白變化之中須候同藥及至七返九
還之數却以元産之鉛爲外固此乃返本還
元之道也凡萬物返歸本元乃長生變化也
自此還元質可以死汞爲七轉也七轉將前
朱砂再研入合蓋之却以第一轉鉛蓋之以
火三兩養三日取出其色返紅能變化黄白
六兩母到不用七返既定八轉可以生物將
此七返朱砂爲匱養三七母砂二兩分作四
塊固濟養之以二兩火養三日四兩養一日
如此養三次了再用養二分母砂火候如前
再養九一母砂並養三次𤇨之成寳却將七
返朱砂匱末二停爲底入砂合子於内作坑
子四箇每箇入汞半兩上却以一停匱末蓋
之下火二兩養三日取出再作坑子依前添
汞二兩並依前法右如此澆三十次之後澆
二兩汞倒下二兩火養之一宿到此方通靈
也方入八轉之妙
　　　第八轉離母造化入合澆汞玄中也
用生硃砂四兩金箔褁之入丹合内用火養
之此一轉通在第一變内說
　　　第九轉亦名九還丹
取出所養朱砂别用一合澆養之此通十六
變内說其詳細
鉛汞甲庚至寳集成卷之三







鉛汞甲庚至寳集成卷之四馨十
　丹房製鍊藥材
　　　趙仲明先生用驗六法
死鹽每鹽十兩以羊蹄根葉汁一大碗將鹽
於藥汁内洗濾過煎乾以皂角末二兩鋪和
入砂鍋内大火一煅通紅取煙盡爲度死明
礬以五方草灰汁燒半日乾大火煆紅爲度
蒼耳汁亦可死硝先以姜汁蕩鍋子數次再
下姜汁同硝煑三時辰候姜汁乾上火蓋通
煆略數次取出眞死此乃入粉霜内用之若
煆硝作用栢枝皂角湯煑半日一煆此爲眞
死爲匱死硫先以黄粟稍草燒灰淋煑一日
到晚取在地上冷一夜次早用菠菜擂自然
汁二三盆用鐵銚燒紅鎔開硫黄傾入冷菠
菜汁内如此三四次燒試無煙爲度如有煙
再如此鎔入汁三兩度直要無煙方住入銚
之時先將所淋過稍草灰柤及用濃灰汁和
爲爛泥伺候如見硫有大煙急以灰蓋住火
大妙死雄蒼木當歸取汁同雄末入罐内煑
一日候乾用所煑藥滓蓋頭入明爐火煆略
紅急取出候冷碎罐雄結爲一陀在底死朋
以好川牛膝㕮咀生牡蠣爲麤末去細末不
用却以川牛膝煎湯煮朋牡蠣一日入砂鍋
却將牛膝柤蓋用大火一煅取出候冷其牡
蠣與朋自然分胎(六法用/驗全)
　　　固鼎口藥
　針砂　蛤粉　鹽醋調搽　一法白善土
　蛤粉　鹽醋調搽　一法以灰柤醋調搽
　一法六一泥内所用之鹽先以火煅過然
　後用度
　　　金二十種論(本草金/石論云)
　雄黄金　雌黄金　曾青金　硫黄金
　土中金　生鐵金　鍮石金　砂子金
　土録砂子金　金母砂子金　白錫金
　黑鉛金　朱砂金　熟鐵金　生銅金
　已上十五件唯只有還丹金水中金瓜子
　金青麩金草砂金等五件是眞金餘外並
　是假
伏火四神丹　朱　硫　雄　雌　磁石丹
　朱砂　磁石
養正丹　硫　鉛　汞　朱
沉附黑錫丹　沉香　黑鉛　附子　補骨脂
　金鈴子　硫黄　木香　肉桂　陽起石
　胡蘆巴　豆蔻　茴香
八寳震靈丹　朱砂　代赭　靈脂　紫英
　没藥　滴乳　赤石　餘糧
　　　丹房鏡源
雲母粉制汞伏丹砂亦可食之芹花立起貧
形如芍藥花色赤青可長三尺已來葉上黄
班色味苦混堪用煮雌黄立住火雷公云雌
得芹花立便成庚補天石又名修天石伏鉛
立拒火紫背天葵背紫面青能堅鉛形反死
鉛宗心草今呼石竹花能留砒住鼎青鬚草
今呼虎鬚草煮硇砂即住火立便成庚硇遇
赤鬚玉末可養丹砂芒硝可伏雌黄石鍾乳
可爲匱養丹砂可制硇砂紫礬石可制汞滑
石可制雌雄二黄爲外匱石膽出蒲州余鄉
縣如雞卵大爲上擊之縱横解皆成疊文色
青見風乆則緑其中亦青也今信州鉛山縣
有苦泉流以爲澗挹其水熬之則成膽礬即
成銅煮膽礬鐵釜久久亦化爲銅矣曾青蔚
州者眞勿用夾石及銅青者若修事一兩要
用紫背天葵甘草青芝草三件乾濕各一鉢
并諸藥等分慢慢煮之五晝夜勿令水火失
度時足取出東流水浴過却入乳鉢内研如
粉用曾青結汞制丹砂金氣之所生又云曾
青若住火成膏者可立制汞成銀轉入八石
空青亦如法出蔚州者佳雄黄千年化爲黄
金雄黄似鷓鴣肝色者用甘草天葵地膽碧
稜花四件並細剉每件各五兩雄三兩下東
流水入於堝内煮三伏時漉出搗如粉水飛
澄去黑者㬠乾再研用内有劫鐵石者不可
入鹽硝作汁住火力石硫黄可乾汞語曰此
硫見五金而黑得水銀而赤又曰黄芽硫黄
色瑩者方用硫黄四兩龍尾蒿自然汁一鉢
東流水三鉢紫背天葵一鉢續遂子莖汁四
件合之攪令匀入甘鍋内用六一固濟底下
將硫黄碎之入於鍋内煎藥汁旋旋添入火
煑之汁盡爲度再以百倍末十兩柳蚌末二
斤一簇草二斤細剉之以東流水並藥等同
煮二伏時日滿去諸藥取出用熟甘草煑過
入鉢研萬萬匝用葉子雌黄可轉硫黄伏粉
霜記之不可悮使雌四兩用天碧枝和陽草
續遂草各五兩三件乾濕加一倍用甆堝子
煮三伏時其色如金汁一垛在下用東流水
猛投於中如此淘三度去水取出拭乾搗篩
如塵可用大忌觸穢即黑雌伏住火胎色不
移成汁點寳石膏桂州者可結汞傾砂中生
者先以天葵夜交藤自然汁二味同煮一伏
時其毒自退十兩用藥各鉢合煮足爲度傾
粉即煅煙也磁石四兩協物上者伏丹砂養
汞去銅暈軟硬汞堅頑之物磁石一斤用五
花皮一鉢地榆一鉢故綿十五兩三件並細
剉以鎚於石上碎作小塊於甆器中下草藥
以東流水煑三日夜漉出拭乾布褁向石上
搥細入鉢研細如塵用凝水石可作油衣可
食製丹砂爲匱伏玄晶陽起石可爲外匱不
灰木可煑汞潞州者妙伏龍肝或經十年者
釜下掘深一尺下直片紫甆色者可伏砂縮
賀妙石灰伏硫黄去錫暈制雄黄制硇砂可
用之又可爲匱名曰白虎匱紅皮礬石能伏
丹砂養汞砒霜化銅乾汞用草伏住火胎色
在成汁得氣者可點實枯拆不用代赭石出
金色硇砂能制雄雌黄草伏住火不碎可制
諸石黑鉛以草伏得成寳可銅爲銀並鑄作
鼎養朱砂住得火養水銀住得火煅粉霜住
火
　　　造丹法
凡造丹用鉛一斤硫二兩硝一兩先鎔成汁
下醋點之滚沸時下硫一小塊續下硝少許
沸定再點醋依前下少許硝黄沸盡黄亦盡
炒爲末成黄丹胡粉可制硫黄亦可作外匱
即今化鉛所作胡粉也武昌銅作丹打之不
裂化戎鹽純制赤黑二色累卵乾汞制丹砂
滷鹽純制四黄作銲藥握雪礬乾汞制汞並
丹砂礬石甆瓶盛中於火中煅令内外通赤
用鉗揭起蓋旋安石蜂窠於赤瓶中燒蜂窠
盡爲度將鉗夾出放冷敲碎入鉢研如粉於
屋下掘一坑可深五六寸以紙褁留坑中一
宿取出再研每修事十兩用蜂窠六兩又方
研如粉甆瓶中可盛三升者以六一泥泥於
火畔炙之令乾置研了礬於内用五角草天
葵二味自然汁各一鉢旋旋添礬於中下火
逼令藥汁乾用盞子蓋瓶口更以泥上下用
火火煅從已至未去火取冷細研如輕粉用
者硝研如粉以瓶於五斤火中煅令通赤用
雞腸葉栢子仁和作一處分丸如小帝珠大
投赤瓶中加硝四兩用雞腸栢子仁煅珠子
盡爲度硝石草伏住不折一切物砂先以香
水浴過拭乾碎搗白鉢中研之三伏時取甆
鍋子着砂子於内用甘草天葵五方草各剉
之着砂子上下以東流水淘淨㬠乾又研如
粉用小甆瓶子盛之青芝草山鬚草半兩蓋
之下十斤火煅從已至子方歇候冷再研如
粉用如五兩砂用甘草二兩天葵一鉢五方
草汁一鉢東流取足雲母光瑩者如水一斤
用小地膽草紫背天葵生甘草地黄汁各一
鉢乾者細剉濕者取汁於甆鍋内安石并諸
藥下天池水三鉢煮七日夜水火不可失度
石自然成碧玉漿在下却以天池水猛投其
中攪之浮如蝸涎者去之如此三度淘淨取
沉香湯三升已來分爲三度再淘漿水了㬠
乾任用硃砂草伏住火胎色在成汁可點寳
水銀逢硫則結得鉛則凝死水銀用紫河車
水銀要死用紫背天葵夜合交蕂自然汁二
味同煮一伏時加藕節煮阿魏死銅紫河車
白銅汞不退益母草可制硫黄鬱金灰可結
砂子楮汁溲藥砂子乳香啞銅軟銅桑灰結
汞拖子柔金五倍子佐鉛楊柳膠結砂子馬
脂柔五金糞養一切藥力牛屎抽銅暈羊脂
柔銀軟銅羖羊角縮賀白狗糞煮錫蝟皮脂
伏雄黄軟銅烏賊魚骨淡鹽胡麻巨勝黄丹
砂粟草灰抽錫暈蕎麥灰煮粉霜苦瓠煮汞
糠火力要信常堇菜灰制朱砂硫黄馬齒灰
煮丹砂結汞五色莧煮砂子冬瓜蔓灰煮汞
及丹砂碎銅錫
　白雪聖石經
白堊石二升　白石二十兩
右用水三升於鼎内相和用炭火煎至水少
更添須臾水波没即便石花出次以柳木匙
捺取花於紙上候乾入罐内以泥固濟燒作
火色一日夜候冷破罐取之已作團白雪名
曰第一鍊聖石右將此石細研准入前白石
四兩同水煎取花候乾入瓶内實築後用白
蜜大合傾藥上後用火三四斤周回圍藥瓶
子熁後蜜乾漸進火燒候瓶紅一食乆退火
冷破瓶取出又准前入白石二兩同煎取花
候乾入合固濟燒作火色一伏時候冷破瓶
取之其石轉青色名第二變戎鹽能軟雞子
右法伏雌黄滑石等名爲玉法用滑石末半
斤取此石五兩同研米醋和匀以瓶盛重湯
煮三伏時成上色眞霜白玉又法如此用此
藥半斤雄黄半斤依煎法作即成紅琉璃又
將此石入白石二兩准前煎取花候乾入漿
水米糊醋烏驢乳共半斤均攪此藥以瓶重
湯煮候乳乾名爲第三變琉璃吸砂石能伏
汞用法汞一斤此石三兩同研半日後入鍋
中以火三四斤周回熁漸漸退火其汞湧沸
定作一元伏火眞寳矣右將此石細研入白
石三兩准前煮取花用蜜和作餅子入瓶中
生絹封口後坐鼎中重湯煮一伏後取瓶漸
漸進火燒作火色半日候冷破瓶取之名第
四變青砂石又將此石細研入瓶中以米醋
均和重湯煮五日夜名第五變黑便神石湛
色褁鉛汞錫燒成金如服食法用黑神石五
兩同汞一斤和匀半日後以泥褁入新糞中
埋却以糠火和馬糞燒作火色三日夜冷取
出作一圓伏火光明輝赫五彩如紅琉璃色
其形或作龍形雖無昇天之功服之永爲長
生又將此石四兩細研白石二兩准先煑取
花入器中燒作火色一日夜候冷破瓶取之
名第六變紫衣砂石能伏汞法用汞一斤此
石一大兩研匀後入鍋以火燒其汞湧沸定
即成赤金一斤柔軟炬火扇鞴方鎔又將此
石四兩細研入白石二兩准前煎取花入器
中燒作火色一伏時候冷破瓶取之名爲第
七變道玻璃法用此石一兩用汞一斤和匀
入火燒沸定即成紫磨金一斤以汞度作一
兩倍勝常金五兩又法此石四兩細研入白
石二兩准前煎取花入器中燒作火色一伏
時候冷破瓶取之名爲第八變潜龍碧波石
能伏黑錫爲金法用黑錫十斤打作薄片以
碧波石四兩入鼎内次下米醋煮次旋旋添
醋煮一日夜即成赤黄金十斤倍勝諸金又
將此石二兩白石二兩依前煎取花候乾入
器内燒作火色一伏時後入鍋中鎔作鋌紅
色名爲第九變紅石可伏汞法用汞一斤此
石四石同研入鍋火周回燒汞沸定即成赤
金十斤又將此石四兩白石二石准前煎取
花入器燒作火色一伏時鍋中鎔爲鋌名爲
第十變青帝河車又爲黄石能伏一切硬物
皆爲玉能作銅鐵鉛錫汞皆爲赤金諸石花
一斤入黄石末一兩投入攪之即成金如各
將此石服之亦得長生諸玉石如要作器物
每物各一斤爲末與黄石一兩和匀研後入
無皮青竹筒中盛重湯煮化爲水欲得器物
以滑石末和膘膠和溲合作模様瀉岀水於
模中隨模成物器通透表裏光明可愛造化
水晶亦然又將黄石四兩白石二兩同前煎
取花候乾入瓶燒作火色一伏時鍋中鎔爲
鋌候冷破瓶取之名爲第十一變寳光明砂
耀石又名𤇨石寳法用黑錫十斤剉末以砂
澤石四兩和米醋煮一伏時後用糠火牛馬
糞燒作火色一日夜成葳蕤紫金十斤剉爲
末服長生不死又將砂澤石四兩白石二兩
依前煎取花候乾入器中燒作火色一伏時
候冷破瓶取鎔爲鋌名爲第十二變瑟瑟碧
玉光石法用鍊過鉛十斤打成餅子以瑟瑟
石五兩和醋煮一伏時即成紫磨光色黄金
十斤如熟銅十斤鎔爲汁以此金一兩投攪
即成黄金十斤又將此石四兩白石二兩水
五斤同煎取花入器中燒作火色一伏時後
冷鍋中鎔作錠名爲第十三變赤石法用鍊
過鉛十斤拍作薄片取赤石四兩爲末入米
醋調作稀糊塗鉛片上㬠乾上用牛糞塗厚
半寸候乾於平底鍋中安排後用糠火馬糞
燒作火色三日夜其鉛成熟金十斤一兩信
勝常金五兩又將此石四兩白石二兩水五
升同煎取花入器燒作火色一伏時候冷鍋
中鎔成錠子名爲第十四變日月光華又名
五色石法用蚌頭去麤皮細研如粉每斤粉
用五色石一兩和研均以瓶盛安鼎中重湯
煮半日溲得如糊藥即衆手丸爲珠子以針
穿孔安石灰中良乆便硬即成珍珠以鵝吞
食再宿糞内取洗光明非常欲要光明滿宂
者蚌粉加水晶末等分依前法作即成夜明
珠又將此石四兩白石二兩張秀訣只至五
變即通神渠須到二十一變法用上件石三
兩和汞一斤同研半日用火三斤燒作火色
一伏時候冷成金剉爲末以硝二兩和研後
入無皮竹筒重湯煮三日夜便化成水見風
便硬每日空心服一豆許大服至三日永得
長生服至百日即有昇天之功立見神朝拜
即爲眞人矣石乃太陽之精汞乃太陰之精
但依上件鍊法銀即爲金况此入火無不成
金也石五味爲主汞金爲主鉛是石之精汞
是金之氣但鍊二十一變即大通神聖也幸
蒙上眞大聖流傳慮恐一失聖道萬劫不復
既然得聞聖賢開鍊石之法元君傳世故不
教隱蔽也鍊石號八石神水華池聖無知諸
帝祐味胡藥潑施雲坑根已上是八石是八
石異名世人不知聖意妄說方八書古歌云
號之紫遊丹龍虎經云若得紫遊丹不死亦
不難葳蕤從此出此藥生萬般亦曰紫河車
黄金滿我家赤乳還炁母一物混三華第一
變善下二斗用鹺二升云即如此若至精好
鹺斤數則善下即不定其鹺隱於善下中銷
鎔成汁重重澄濾以淨爲好所以參同契云
恍恍惚惚其中有物周者徧徧十字乃玄玄
是水之數故龍虎經云水倫生萬物人獨知
之此乃龍虎丹之機也付於有道勿示非人
包君歌云白雪法姹女伴劉郞二八相逢藥
下死更須火煅又歸陽日㬠色如霜
　　　母硃砂
同煎取花入器中燒作火色一伏時鍋中鎔
爲錠子名爲第十五變保生丹又名玻璃石
法用雌雄空青石碌水銀朱硫砂此七種石
皆得成寳以上諸石各一斤别搗爲末以玻
璃一兩和研見風便硬表裏光明火燒不熱
即是上等美玉服之固命長生若以汞一斤
此石和研半日入鍋燒沸定須臾成赤金一
斤其諸石爲粉各一斤玻璃石一兩和研以
米醋一升和安無皮竹筒中重湯煑一伏時
其玉如溲了麵相似任意捻作器物以蚌頭
研令光白滑後安石灰中良久硬爲玉光通
透表裏非常至於車磲瑪瑙瑟瑟七寳並得
成矣世人不曉此理將爲有别術異方此石
燒至五變即爲白虎十變爲青帝河車二十
一變爲玄天紫河車與大還丹同功至四十
九變點汞成金此石鍊二三百變亦可況二
十一變乎一切變化皆由此一法也
　　　鍊鉛法
以前二石分等入石灰中牛糞中柴灰中冷
水中猪脂中醋糟中各鍊十徧後打薄片子
然後使用成金也此法並依上方世界法燒
至二十一變神聖鍊至戎鹽即能軟柔便堪
生鉛汞燒三日夜成金矣如急造物即用鍊
石五兩爲末生汞一兩黑鉛二兩和搗了此
名石末覆籍錠子泥固燒三日夜候冷取出
鎔去滓只得一兩鎔汁入新牛糞汁三次即
成庚也如得五鍊石豆大和汞一兩於口中
含之良乆吐入火中燒便不飛走即成金也
試問金公若半斤撲於新瓦去埃塵五星鐺
内烹成汁汞兩硇錢會有神
鉛垛平鋪四兩砂化亭一分兩礬加甆鉢井
花煎一伏熟時紫霧映丹霞
半兩明礬一分硇硫珠二字最風騷兩奩滿
貯輕英粉纏定丹砂意氣豪
銀屑由來八兩賒一層銀裏一層砂醋調白
善來封口七日薰陶事可嘉
一一二二火星中四一二至半須紅六七四
朝加半兩六星鉛裏有奇功
當取此硃砂銀爲匱再養硃砂是云眞鉛眞
汞此以是頭煅也
鉛汞甲庚至寳集成卷之四





鉛汞甲庚至寳集成卷之五馨十一
　黄芽大丹秘㫖
　　　造丹砂識眞鉛服元氣秘法
出山眞鉛要極軟嫩者元氣足經火成汁投
以雪白砒要輕嫩者不用黄硬及紅黑者此
等皆是鉛炁重不中用每十兩眞鉛要投二
兩小塊子砒用瓦錢蓋面鍋中微有煙出不
妨四面少着火只要煅得成汁便傾於砂器
内候冷輕輕打取砒淡黄色不妨最爲上也
不要深黄色並紅色雖好看折砒多最第一
病折少其砒色嫩黄是鉛體在内少元炁多
其砒大靈故仙經云此傳炁之道不用其質
即用其炁如此則妙用通神最爲玄妙可不
深究既云此法天下人皆做得向後不成功
何也訣云蓋不得靈鉛眞炁故也
　　　三家相見死硃砂法
金鼎砒一十兩爲細末辰砂十兩二物相和
入水火鼎内封固口縫鐵線扎定上水下火
漸慢至緊令水蟹眼沸爲准不得加火其火
亦不得滅常令如水鼎只添沸湯常令八分
滿火如常湯不沸是水鼎下面藥厚也只不
得添火常常要依前火一般直打六箇時辰
退火經宿取開割下鼎内藥碾令細末依前
入鼎打第二次畢再打至第五次墜鼎眞死
取辰砂與金鼎砒同死共二十兩取出研細
入甘鍋𤇨成汁坐鍋候冷打開已分胎也
　　　分胎出辰砂法
如辰砂打得一十兩淨者研細作匱養生砂
四兩依常法七日火候日足取出便可點物
爲寳也
　　　用分胎出砒去鉛通靈法
如辰砂内分出砒淨者一十兩打作小塊子
用花銀十兩𤇨成汁逐塊投入銀汁慢慢成
汁以盡爲度大火𤇨成汁坐鍋打開其銀黑
色鉛在銀内也收砒别用花銀每次用銀十
兩將砒如此過於銀汁内四五次分胎破鍋
取出銀雪白不黑時鉛炁方盡其砒通靈或
作匱子或點化頑物或養丹砂或養粉芽或
作𤇨藥其靈無比
　　　第一轉
塊子硃砂五兩用米醋拌濕於分胎煅出辰
砂末内滚過放在眞死砒匱中封合頂火三
兩養七日加火半斤就灰煅盡冷取朱五兩
汞不動可爲長生匱子只取其中養出者生
硃粒粒鐵色已伏火眞死可烹鍊成汁入槽
成錠自然分胎點化
　　　第二轉(點鐵/分胎)
每生鐵一兩入甘鍋中大火烹鍊成汁清次
用養出砂子七分只作粒子投之鐵汁内便
用紅炭攪之一兩時次取出鍋子坐於灰上
冷打開其鐵已成一兩已上之色蜂窠好銀
在下七錢砂子依舊粒粒不動浮於面上精
神不損分兩不耗是爲分胎見寳藥也
右件分兩過度如前五金銅錫鍮鐵鉛皆爲
好銀也此丹砂如經用一次若再將點物力
已慢須再入前匱養過七日依舊可用或不
欲再養却將經用丹砂細研爲末蜜和餅依
後煆
　　　第三轉　煅紅荔枝銀法
每三七砂子入朱砂生者一粒在内如皂子
大用砂褁朱次用皂絹二層包褁線扎定懸
胎於磁罐子内以水同白礬末少許同煮半
時取出次用經使分胎砂末蜜調成餅子褁
定煮出母砂子厚成毬子令乾坐於平地上
用醋濕灰兩椀抱帽形先以四兩火團定發
頂火三斤然後旋添至七斤一煅候冷去灰
先三斤後三斤又一斤火候耗三分通赤中
心生砂皆成至寳是爲紅荔枝所褁丹砂仍
舊不動又留可聚八兩或十兩入生汞四兩
研入合固濟令乾頂火四兩養七日足加火
一煅冷取汞並砂伏火依舊作匱養母砂法
也
　　　第四轉　養三七母砂匱法
將再聚丹砂二十兩爲末先鋪十二兩在合
底次三七母砂五兩以白礬水煮過㘽在合
内次以八兩蓋頭如法固濟頂火四兩養七
日足加火三斤煅冷開母砂已伏火其匱日
乆愈靈但是七日入生取熟養至二十次漸
减母加汞去矣
　　　第五轉　變養汞法
先以前母砂一十二兩入合以匙按實心中
作一窩子次澆入汞與藥等分已下尤佳次
用八兩匱蓋頭固濟候乾頂火四兩養七日
足加火三斤煅冷開汞成寳但七日一次取
熟入生乆而愈靈至二十次可糝制也
　　　第六轉　糝制
將前匱研末每汞一兩入在銚内上用匱末
一錢糝蓋了次用黑盞一隻蓋却用醋濕紙
條糊縫將銚於三斤火上候銚内作聲定銚
底紅多時移於冷灰上冷開汞已伏火其匱
藥依時不動或且澆汞且糝制二十度其色
漸漸變黄可入庚匱矣
　　　第七轉　養庚母砂
以前匱頭末二十兩入雄雌黄各二兩膽黄
柳三礬各半兩揭緑二分已上六味一同研
細生絹袋盛之懸胎銀磁罐内别用前六味
各一分入皂礬青鹽各一分同研細入醋同
煮前袋子半日然後取袋子内丹砂却入合
子如法固濟令乾放平地上發頂火三四斤
一煅火盡冷取出再研細吹去輕灰乃成丹
砂庚匱也
　　　第八轉　初養重頭庚母砂法
前煅出匱十分先鋪七分在合内然後結六
庚四汞砂子二兩半用絹褁二重懸胎於前
煮匱藥醋中煮二時取出入在匱内㘽蓮却
用餘上匱藥三分蓋頭固合口縫外固如法
通令乾頂火五兩養七日加熟火三斤煅盡
冷取其母砂已成上色庚其匱永爲長生庚
匱但七日一次取熟入生至二十次即减母
加汞也
　　　第九轉　减母加汞法
汞六庚四結成砂子如前法藥汁内煮過入
匱並依前法火候取之數度匱老已有庚體
方可養庚砂及丹砂
　　　第十轉　養輕頭庚砂法
庚三汞七如前法結砂煮養加煅並依前法
及數次更减母加汞然後至九汞一母又數
次畢煅養並依前法
　　　第十一轉　變養庚朱砂法
大顆硃砂入前藥醋煮法如前一日畢取出
浴淨却將煅倒九一庚砂子研細以蜜鍊褁
丹砂逐塊包褁令厚實不露體銚内枯令蜜
乾硬如此貼了朱末四兩以前細匱入合上
下鋪蓋如前養煅火候並依前法冷開其朱
砂皆粒粒透骨成庚可作大丹是爲金丹矣
或要打庚可投母砂同𤇨鎔攪匀取出即成
上等神庚砂也汞爲世寳
　　　第十二轉　再述造丹頭分胎
其黄芽如前法造恐費耗只將淨金足色者
一十六兩鎔攪成粉次用如前法鉛鼎造過
黄芽砒一十兩過一次銀鼎烹之次與金末
同碾匀入水火鼎封固自文至武用火一秤
打一晝夜來日取出再同金末研匀逐旋投
紅母鍋中漸漸下之瓦錢蓋口不可入灰煅
盡止火出安冷灰中坐鍋候冷打開自然分
胎去金不用只取此黄芽砒十兩變養大丹
　　　第十三轉　變養庚砂
明淨無灰石朱砂四兩用前煮庚砂藥醋内
煑過了以金箔子包之將前十兩黄芽末鋪
蓋了入合内封固令乾入灰池中三兩火貼
頂養七日四兩火貼頂養七日加火二斤一
煅寒爐取出再與匱同碾匀水火鼎封固打
一伏時取出研細同匀再鞴甘鍋通紅了旋
旋投成金汁坐鍋取之冷自然分胎去黄芽
砒只用朱砂四兩
　　　第十四轉　養庚芽
將前硃四兩爲末入合二八庚砂一兩同前
煑煑過㘽蓮入朱匱内封固水火鼎下底火
二兩插火二兩養九日加火半斤周圍簇轉
火盡取出其芽已成寳色如此澆杏數次與
朱同庚重八兩爲度後二兩九一庚砂也
　　　第十五轉　混胎法變金汞
將朱與砂子同研匀虚養半月取出與黄芽
砒十兩同研匀入水火鼎封固令乾大火打
一晝夜來日取出爲末同再攛成汁坐鍋冷
取自然分胎朱與砂子成大丹庚藥也去砒
只用庚朱匱便可乾汞
　　　第十六轉
雌雄膽硇各二兩研匀鍊蜜和成餅子却入
黄芽砒匱中封養四十九日取出眞死却與
前朱八兩同研匀水火鼎打一晝夜取出再
爲末將一十二兩入藥醋煮過硫黄三兩㘽
蓮封固養火三七日加火半斤煅出總成末
此丹大藥也
　　　第十七轉　糝汞成庚
辰砂四兩用藥醋煮過以匱藥一斤戳孔入
汞封養七日或九日取出盡成庚寳也
　　　第十八轉　糝點法
却將死汞四兩黄芽砒捺頭𤇨成汁去砒以
汞寳打成合子一斤如混沌形入辰砂一兩
在内外用黄芽砒㘽入混沌鋪蓋無令露體
厚二指固令乾入灰池中養火四十九日出
眞死點化五金糝制世汞不可具述
　　　金丹法
只用死汞金一味入朱硃一兩入混沌合中
外匱㘽籍封固周天火候進退抽添沐浴法
象一年成大丹矣故號曰金丹一兩分爲三
百六十粒每粒乾汞十兩即成上色紫磨至
寳矣
　　　石中青取紫庚法
石青一斤膽碌石四兩石硫黄半兩代赭石
二兩右件爲末甘鍋内大火鎔成汁傾出成
庚也
　　　冷黄結神砂
右以雌二兩硇半兩牡蠣一兩先以雌入合
蠣粉蓋頭固縫鹽泥通固候乾四兩火養一
伏時研細以湯淋去蠣灰焙乾再入銚炒雌
硇成汁候冷取出研蠟丸如茨菇大每丸點
淨黑鉛一兩色佳
　　　眞死弸
右以弸一兩用横紋草防風各一兩重薰鍋
子煅通紅入弸在内瓦盤蓋之一煅成汁
　　　死硝
右以巴豆皂角薰鍋留些子同硝研令得所
燒鍋紅傾硝入鍋扇成汁
　　　又冷黄
以黑鉛半斤鎔汁青鹽西朋硇砂各半兩砒
三錢炒紫色爲度取丹頭每錢點鉛十分赤
色
　　　造丹頭法
右雌一兩硇二錢半研細絹毬定外用海螵
蛸緊磁石末蜜調毬定辣蓼擣膏爲匱養十
日早晚火二兩日足取出點物妙硇砂半錢
膽礬二錢半白礬六錢代赭半兩包金土半
兩焰硝半兩青礬四錢半青鹽半錢
右件爲細末鹽滷少許煮乾如茶褐色鋪底
蓋頭了更以食鹽捺頭熟炭十數塊煅紅通
赤以火盡爲度
　　　伏法别方
硇一錢半海螵蛸煅白礬一錢青鹽煅焰硝
天竺黄煅三十分兩又用青礬一錢膽礬一
錢半鹽精石一錢右爲細末每物一錢以藥
一錢上下鋪蓋食鹽捺頭大火煅成汁妙
　　　又印方
黑錫一斤以鵓鴿糞一斗水内攪濾去砂土
將鉛於銚内鎔成汁投入鴿糞汁内取白爲
度打作片以雄黄一分雌黄一分合研以垍
合一箇用猪鼻孔草汁油合子内乾著雄雌
黄末向内又以草藥四五片蓋固濟口縫候
乾於灰池内三兩火養三日取出研細於合
子内以鉛片一重入雌雄末一重如此入滿
築令實泥固合縫五斤火一煅取出黑鉛鎔
成黄色任自打褁家事好看之甚
又法雌半兩硇砒各一分先將雌研次砒硇
二味單研如粉取雞子一枚開竅一箇去黄
留清將砒硇一半鋪在雞子底次入雌在中
心却以砒硇一半蓋定取雞子殻小半蓋口
以緑礬水調塗封閉雞子取黄丹一斤鐵鼎
子一箇下黄丹一半鼎内安中安雞子藥又
以黄丹蓋盡微壓石灰塡滿固濟用炭半斤
灰池内養取出已成也每一兩白錫用小豆
大先鎔成汁下藥點之瀉出候冷即便是金
色也
　　　硫櫃養鉛成瑶
硫不以多少用魚腥草酸漿草二味擣汁煑
碾細硫滴煑三日乾入合用火蒜十箇擣爛
捺頭滷調蛤粉固縫鐵線扎鹽泥封固入灰
池養火七日一日二日用火二兩作二塊插
四兩三日四日五日三兩六日頂二兩插二
兩七日頂四兩插四兩
　　　死鉛
以胡孫頭取自然汁滴炒令死了爲末入硫
櫃鋪蓋封固四兩火養五日取出擘脆爲度
如未脆斷後點時有病須再養令脆取出再
𤇨作汁用後丹頭點鉛一兩點化换骨拒火
就用後母砂點成瑶每鉛五兩用母砂一兩
充之母亦得
　　　養母砂法
三七母砂結了用藕擣碎鋪蓋入油缸内不
蓋鉛煅之藕煙盡絶取起次用五倍子老桑
葉呵子醋調蓋鋪入缸内如前煅煙盡取出
母砂入硫櫃養崑崙紙包四兩養子一七日
各二兩插火
　　　丹頭點前鉛法
如金鼎砒一兩乳香三錢同研細用大蒜五
箇擣爛水浸取青汁一碗去滓滴煮砒乳乾
爲度入水火鼎打三盞水乾打時以大蒜捺
頭打用生砒則可打金鼎砒打不得了雌雄
各半兩用滷水一瓶煮一日方出去得鉛氣
如無滷水以鹽水清煮取出以沸湯洗去黑
水焙乾次方用大葉艾煮雌一日用生地黄
煮一日焙乾
　　　死硇
用鐵塔草煎汁建盞滴煮半日用鐵塔草末
鋪蓋入甘鍋瓦盤蓋固濟入灰養煅成汁頂
火五兩火過冷取去草灰
　　　死硝
以皂角薰鍋攛硝作汁以甘草投之傾槽每
死硝半兩入死硇半兩木律一兩如無以水
楊柳樹上木鵝代之爲末建盞内湖水滴煑
一日取出候乾入木律末半兩研匀入鼎輕
慢火打一盞水乾右以五物合胎作丹頭點
前鉛成瑶
又法茅七錢錫七錢入砒半錢礬五錢銀朱
五錢甘鍋内初入茅次入錫次入砒礬末後
入銀朱鎔成汁入油槽成瑶



鉛汞甲庚至寳集成卷之五
