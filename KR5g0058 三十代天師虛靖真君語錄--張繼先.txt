#+TITLE: 三十代天師虛靖真君語錄--張繼先
#+DATE: 2018-05-12 10:22:12
#+SOURCE: github.com/kanripo/KR5g0058 master 7b67bce1                
三十代天師虛靖真君語録序席一
宇宙之間鍾光嶽靈淑之氣者惟人而人之
修乎身也有諸内必形諸外固凡藴蓄之素
者其能已於言乎雖老莊氏之學墮肢體黜
聦明凡役乎外者一切斥絶務一返乎内而
至於垂世立教之道亦必因言而後達且著
焉由是觀之遊方之外者豈盡以言爲無所
用者哉蓋其於言也若太空行雲澄淵微瀾
隨其動止而成文不可以跡見之也若儒之
於言也達則雄邁放逸之情肆窮則羈愁感
慨之語發者異矣雖然其道隆神化之久與
天爲徒久豈必以言之有無而後謂之至哉
三十代祖虛靖真君以靈悟宿植遭熙洽之
朝在崇寧靖康間徽廟崇道尤篤而真仙輩
出與真君上下一時者若徐神翁王文卿林
靈素也凡驅禁祟平潮孽驗縈禬往往有異
徵暨國運艱否預達災朕及致風霆晹雨特
指顧間其道神行著誠足以羽儀天朝澤被
含品矣雖相去數百載迨今人猶道慕之豈
惟誇一時而後竟泯泯無聞者比哉舊傳應
化録載述勳行詳矣凡真君流示世教之語
陶冶性靈之篇又皆足以警迷啓蔽非遊神
於胚腪坱比之初蟬蛻於膠轕塵滓之表無
毫忽足以介其中者其所造詣能若是哉四
方傳誦願見者惜不獲其全往嘗刋行久亦
遺缺因采之名山重鋟諸梓以廣其傳庶俾
冠褐之士慕向之流探索於言外意表以悟
火符之祕窮鉛汞之妙有餘師矣以是而進
乎道德之域若所謂廣漠之野虚無之濱當
層峰高林之間風清月霽之夕哦詠其空歌
靈韻林唱泉答又焉知其霓旌霞珮之不來
降也哉其可不與老莊氏之言而並傳乎宇
初忝嗣匪才豈足以盡其讃頌揚美嘗懼有
所逸墜姑序其槩於首以俟諸大手筆焉歲
洪武二十八年乙亥中元後上吉日正一嗣
教道合無為闡祖光範真人領道教事嗣漢
四十三代天師嗣孫宇初齋沐再拜謹序



三十代天師虛靖真君語録卷之一
　　　　　嗣孫四十三代天師宇初編次
　　文
　　　心說
夫心者萬法之宗九竅之主生死之本善惡
之源與天地而並生爲神明之主宰或曰真
君以其帥長於一體也或曰真常以其越古
今而不壞也或曰真如以其寂然而不動也
用之則彌滿六虛廢之則莫知其所大無外
則宇宙在其間而與太虚同體矣其小無内
則入秋毫之末而不可以象求矣此所謂我
之本心而空劫以前本來之自己也然則果
何物哉杳兮冥恍兮惚不可以智知不可以
識識强名曰道强名曰神强名曰心如此而
已由是觀之豈不大乎豈不貴乎然而輪廻
於三界出入於生死而不能自巳者何也蓋
一念萌動於内六識流轉於外不超乎善而
超乎惡故有天堂地獄因果之報六道輪廻
無有出期可不痛哉可不悲哉若夫達人則
不然也故齋戒以神明其德一真澄湛萬禍
消滅老子曰致虛極守靜篤萬物並作吾以
觀其復夫物芸芸各歸其根歸根曰靜靜曰
復命復命曰常知常曰明不知常妄作凶所
謂常者越古今而不壞者是也所謂妄者一
念纔起者是也莊子曰既以爲物矣欲復歸
根不亦難乎在易也其爲大人乎自兹以往
慎言語節飲食除垢止念靜心守一虛無恬
惔寂寞無爲收視返聽和光同塵瞥起是病
不續是藥不怕念起惟恐覺遲譬如有髮朝
朝思理有身有心胡不如是行住坐卧勿使
須臾離也無何有之鄉華胥氏之國吾其遊
焉
　　　開壇法語
君不見千丈梯倚於峻嶺躡之可至顛峰臨
於陸地則數尺墻不可越梯非不及所立者
非萬斛之舟安於大川濟之可涉江海委於
湫水則數步溪不可渡舟非不能所安者非
吾家法籙上可以動天地下可以撼山川明
可以役龍虎幽可以攝鬼神功可以起朽骸
修可以脫生死大可以鎮邦家小可以却災
禍然得之在修失之在墮故匠者與䂓繩不
能使必巧師者與模範不能使必行但人之
恩情魔阻名利障難罪釁日增未嘗少息生
形無父母身外誰親度日不過衣粮積之何
用榮華富貴秉燭當風恩愛妻兒同枝宿鳥
高車大馬難將長夜之遊美妾艷妻寧救九
幽之苦雕墻峻宇白玉黄金偶爾屬君不可
長守茫茫三界碌碌四生一逐逝波永沉苦
海莫待酆都使至黑簿勾名到此悔之何及
今日汝去父母國來親師匠門躡蹻擔簦衝
霜冒雨傾肝滌膽來瞻太上之真風賫信投
名拜受天師之祕籙從兹已去革故日新名
雖奏於高穹身尚拘於世網從前恩愛割絶
漸休日後冤憎相逢莫結惟是解紛挫銳濟
物救人養性安恬存神靜慮攀緣既斷火必
息於心猿妄想不生内自停於意馬知身是
患見命爲真陽不煦生陰不幽死自是大風
不動劫火難燒念既絶於三尸性豈著於五
慾瑶臺閬苑爲自己之家鄉愛海恩山是他
人之活計人生何定白首難期日月迅速下
手猶遲若更蹉跎空成潦倒此生幸到寳山
不得回時空手伏願皇基永固聖壽延長四
夷不戰來王萬國無私自化然後十方三界
六道四生一切有情俱登道岸今則玄壇已
就開度俄臨不敢久立學人伏惟珍重
　　　答池州太守書
馬休粮來特承附書復審已移成都雖跋涉
少勞所履泰定法籙且竢盟申謹須躬臨盟
佩以全儀式因風聊布手誠休粮去别奉狀
六月十三日某上望之太守
　　　答真定府太守書
久遠氷表遽損瓊緘喜聞起居克臻冲適欣
惟安府侍郎結髮從道奮身守儒浩乎學海
之巨波卓爾文林之偉傑佇看大用以副群心
即遂參承但深欣懌(某)上真定府太守
　　　答湯明權啓
(某)啓久服徽名阻親玄論仰斗每勞於夢寐
披風遠隔於烟霞雲會未遑瓊緘首辱荷至
誠之尤甚顧鄙野以何堪共惟明權玉闕高
仙瑶臺上客棄利名之韁鎖務道德之樞機
罔象存神探玄珠於赤水恬和養性合至理
於華胥更宜拯濟難危提引愚下全盡真人
之德發揮太上之風庶幾羽蓋龍鱗共訪華
陽之境雲旌霓輦同遊太極之天
　　　答太守林公書
曩者所授功法乃得聖師口訣更在勤行雖
然不白日輕舉亦得身色無遺在世延年長
生不死矣奉祝奉祝(某)上林公道友
　　　答林靈素書
瓢笠無情雲烟奚取金門紅霧漫爲天上之
遊白石清泉方保山中之適萍梗偶成於會
合雲泥各致其逍遥一隔江山屢移寒暑閑
名日起浪跡時睽靖惟道本自然神非别有
明月周流碧漢光本無形白雲來去青山色
非有跡蚕入繭而蛾去雀赴水而蛤生變化
斯須循環影響趨向不干於模擬浮沉自得
於方圓萬象有殺有生春花秋落一氣互消
互息夜露朝晞五湖放浪於扁舟三島翺翔
於玄鶴升高須遠就下無難不昧先機方爲
逹者遠承梅驛徑復華箋幸閟冲和適符欵
記
　　　傳天師與弟青詞
昔三天之後父往而子來今諸籙之師兄辭
而弟受當小臣之披戴祈太極以鑒知將儲
福於微躬實難忘於大賜(臣)無任
　　　謝官職表
時不迨人悮蒙天眷恩沾同氣慶洽私門自
愧寵驚實增欣抃誠惶誠恐伏念臣頃當總
角獲奉清光七换歲華三頒詔節構漏楶雲
眉之宇以便焚修賜宣和御禮之經俾成功
行俄下漏泉之澤及(臣)同産之兄遭遇踰涯
報稱何地兹蓋伏遇特崇教範無間顓蒙義
重天倫推及臣子雖緣故例實駭當時犬馬
之心所當自竭鳳鸞之宇何極其榮中殫香火
之誠上祝岡陵之壽(臣)瞻天望聖激切屏營
之至謹言



三十代天師虚靖真君語録卷之一
三十代天師虚靖眞君語録卷之二
　　　　　嗣孫四十三代天師宇初編次
　　五言古詩
　　　同石元規講鵾鵬偶書
翺翔數仞間何異九萬里大道蕩無名無彼
亦無此倬哉元䂓翁斯言迨盡矣一物自太
極志士標高擬鵬乎與蜩鳩涉辯非至理有
形相變化不出六合裏飛躍涉程途底用嘲
遠邇廼識逍遥游潨遠發玄旨講罷四窻間
忘言空隱几
　　運使徐中奉尋李隱者于本部因臨訪
　　上清遂得煑茶欵話至夜分乃散明自
　　悅耳信有瑰偉崇高變通之論山川之
　　秀亦有增明日分袂時宣和五年其略
　　於是篇也
西風初飄飄白露仍瀼瀼有人浮大川東巡
抵饒陽實受九重書因之訪丹房山氣龍虎
明青林雲表長與予適相值議論清氷霜已
暮更秉燭坐偶新月凉玉蟾翳烟景金飈扇
天香影落如卿雲爛然獻奇祥六合無異色
五峰同秋光錦袍謫塵世騎鯨隔川梁君期
踐玄約緲緲空中翔
　　　湯明權挈家入道
佳汝久虚淡有才弗願仕雞犬白雲間挈家
從遊此所藴既超特玄理可坐致倬哉明主
命不以奪我志一變江海才緫無塵土氣聞
之旌陽令拔宅脫凡世此事在精修勉旃湯
氏子
　　　書龍變軒事廼成頌白青城道伯
一室絶塵埃和風撼瑶竹滿几惟琴書瀟然
異塵俗時時操寸毫節篆數囊籙或同務玄
子楸枰兩三局夜對隔林月膝上奏神曲更
深興未闌徐徐啓緘軸好來青城君雲開遠
山緑
　　　和元䂓拜違
纔到巍峨畔還登翠碧重調青賡白雪琴靜
撫黄鍾履踐古人道追遊仙者蹤自來多福
力相信各疏慵何處不爲樂此心知所從還
如一片月掛在萬年松
　　　思青城翁
一别青城翁今經數旬朔天炎春氣闌山花
旋零落時時與攀慕西眺步瑶閣無乃戀人
間笙歌正酣樂歸來方外儔踐我緑巖約回
照閃餘輝芙蓉出金削
　　　和元䂓見勉
觀君詞語中具引先賢事了然道在兹不行
而善至君今真至矣奏樂求真知一言見吾
子固難盡於辭知君貫老莊亹亹蹈大荒劇
談玄中玄豁落無邊旁有學必有待不與諸
魔對涉景若與知何嘗訝譎恠疑論涣已釋
則信爲善士主善以爲師天真坐可致人間
猶論分仙事宜任運有命終出倫盍死即待
盡大道非罔象明明萬物上使我一聞知應
是快神爽休更論淺深斯言盡誠心時哉且
落魄此語吾所欽傍聽亦㗛嗤不責於仁慈
所幸異流俗事物中思惟
　　　和張知縣省食費韻
食饌不須豐古人貴量腹一飽尚何求八珍
非所欲犀筋猒未下但折平生禄造物賦人
料多少有數目更思途中殍皆緣食不足莊
叟重鵓食此篇時一讀
　　　又省衣
衣服貴適宜冬裘與夏葛睠兹修行人初不
事精潔輕紗並麗帛樣新價亦别每縑數千
錢拙工亂裁截些小未稱身中心已不悅曾
知有貧者冬夏皆皮裂



三十代天師虚靖真君語録卷之二










三十代天師虚靖真君語録卷之三
　　　　　嗣孫四十三代天師宇初編次
　　歌行
　　　大道歌
道不遠在身中物則皆空性不空性若不空
和氣住氣歸元海壽無窮欲得身中神不出
莫向靈臺留一物物在身中神不清耗散精
神損筋骨神馭氣氣留形不須雜術自長生
術則易知道難悟既然悟得不專行所以千
人萬人學畢竟終無一二成神若出便收來
神返身中氣自回如此朝朝還暮暮自然赤
子産真胎
　　　虛空歌
虚空蕩蕩無邊岸日月東西互賔餞東賔西
餞幾時休生死場中如掣電本來真性同虚
空光明朗耀無昏蒙偶因一念落形體爲他
生死迷西東堪嘆世人全不覺死即哀兮生
即樂不知生是死根由只喜東升怕西落東
升西落理當然休將情識相牽纏不信但看
日與月朝昏上下常周天生非來兮死非去
無有相因隨所寓六道輪廻浪著忙真人止
在虚空住真人住處無室廬鄰風伴月同清
虚莫謂靈光只𣆟子包羅法界無遺餘法界
包羅大無外密入纖塵小無内飢寒災禍不
能加物物頭頭歸主宰一堆塵土百年形如
舟泛水憑人行忽朝舟壞人登岸枯木無主
從沉傾莫腐莫回顧萬水千江幾番渡這
回到岸好焚舟不須更說波濤苦有緣舟居
不居舟終不虞昨夜風雷撼山嶽虚空不動
常如如識得真空方不昧古往今來鎮長在
掀翻世界露全身盡度衆生超苦海真空消
息非頑空縱横變化無終窮聽我一歌空裏
曲鐵蛇飛上崑崙峰
　　　休歇歌
休休休歇歇休休歇歇無分别千般要妙萬
般玄只是教人各休歇既能休復能歇一切
情緣皆斷絶飢飡渴飲困時眠萬死千生没
交涉古聖賢及明哲一性綿綿周浩劫光明
相照合真空休歇之餘更無别地獄種作冤
業六識熾然如火熱立我争人昧休歇甘受
碎身並拔舌休與歇真口訣無愚無智無工
拙從上師真只恁修不遇知心誰肯泄休非
休歇非歇大用現前無扭捏主張元化絶形
蹤囊括虚空超起滅亦無休亦無歇歇歇休
休皆强說欲知真歇與真休一輪皎潔中秋
月
　　　錢塘有作
紅霞映朱欄白雲隱青山塵中人不到雙鶴
舞柴關瑶琴一曲詩數篇山童煑茗爐無烟
爲思塵世去遊樂一别洞天今幾年湘江江
上月初白湘浦浦邊風色清斷腸聲咽玉笛
碎愁殺霜堤多少情人生緫浮雲仙家依舊
春歸去來兮樂吾真
　　　和元䂓任從他歌
任從他儘教他莫管他他是他非奈我何盡
日閑同方外友高吟落筆如懸河世上無心
結凡累匣中有劒降陰魔長生已悟玄關旨
從教烏兔走如梭塵勞汨没誠堪惡孰肯飄
蕩隨蹉跎靜處每思喧處事到頭空自競嘘
呵任從他儘教他莫管他但從元氣養冲和
有時恣把丹書讀无事閑尋玉軫歌我心非石
不可動任從俗論生乖訛松簪布褐且自樂
豈戀浮華張綺羅神爐交媾鍊金液混乎湛
湛而日多功行圓成共歸去飄飄飛蓋拂霄河
任從他儘教他莫管他
　　　橐籥歌
休言大道無爲作須向房中明橐籥過時不
動片時間紫霧紅光亂灼灼青龍喜白虎惡
赤蛇纒定烏龜殻縱然過得尾閭關又被曹
溪路隔著兩條直上絜丹田决言上有三清
閣閣下分眀有玉池内有長生不死藥依時
下手採將來服了蓬萊受快樂
　　　靖通庵歌
吾結草庵山之中旁人笑我名靖通都來方
寸間田地大包世界同虚空我庵非通亦非
靖玲瓏八面無形影盈虚消息任天機庵内
主人都不省有時風雪三冬天山前盡日無
人烟頑空墨黑晝如夜庵中光耀長周圓有
時風雷平地起山沉江湧流雲氣龍吟虎嘯
萬形喧庵内情緣無止起環庵松竹連天青
冬不悴兮春不榮人來謾笑庵居苦徹骨貧
來徹骨清清貧生理十分好翻憶朱門多餓
殍君能認得自家珠終身豈羡他人寳庵似
身兮主似心欲明庵主須參尋驢胎馬腹河
沙夢那知鐵礦藏精金高著眼睛速下手只
今覓取無中有言窮理絶妄緣空無毛獅子
撩天吼庵前大厦皆蘧廬知音有幾同庵居
若非捩斷縣崖手誰解伊邊認得渠間中有
樂無人識靜處工夫閒裏得自然妙用自然
真向上神仙皆此出浮生短景甚悠悠一切
庵壞便須休溥勸吾門諸學者不昧此庵須
早修
　　　野軒歌
四海鯨魚不足釣縱使上鈎吾不要三島神
仙不足誇長生不死數如麻驚人名譽不足
恃萬古英雄一場戲些些富貴不足欣何如
野軒卧閑雲洞然刼火纖芥盡此時睡著都
不聞野軒野軒在何處宇宙茫茫無入路十
千仙子浪中潜百萬搏鵬地底度此一軒實
奇特神不知鬼不測東徹西南徹北中心一
竅塵沙國塵沙國界有微塵一一微塵一真
人一真人一真源威儀隊仗數亦然時人若
見野軒叟正眼一覷皆奔走呵呵呵千古萬
古野軒歌
　　　寄林太守
長生門户誰不愛只要自己下功夫九宫臺
上黄芽生白玉池邊蟠桃在撞動天關鬼神
伏撥轉地軸陰魔敗河車搬上九重天日月
鍊成金世界
　　　懷鬼谷山思真洞天因詠以贈元䂓
思真洞兮雲水深道人居兮鬼神欽山花笑
兮松竹陰巖溜潺潺兮千古音何時一造兮
清神襟攀石蘿兮共笑吟

三十代天師虚靖真君語録卷之三





三十代天師虚靖真君語録卷之四
　　　　　嗣孫四十三代天師宇初編次
　　五言律詩
　　　得請還山元規遠迓遂成山頌
喜見石渾淪忘言意獨真還尋石橋約一洗
客京塵香篆丹爐靜詩篇彩筆新高霞不孤
暎携手洞門春
　　　和渾淪庵超然即事韻
自得逍遥趣從來樂靜居水邊紅杏小烟外
翠篁踈有物真常應忘形内本虚人間役塵
慮到此盡消除
　　　簡元䂓泰定二公
傍水絃歌者當簷執卷人人心各有趣天樂
一何真畏日初交夏閑花尚是春不隨寒暑
變只有刼初身
　　　立秋之夕對酒成章粗遣清景以招
　　　佳詠
閃閃秋光好行行萬寳成松高孤鶴唳竹密
一蟬鳴大醉衣襟濕空歌風度清腰琴宜更
作楚澤有餘情
　　　送元䂓遊麻姑
拂袖麻源景飄飄逸興清不辭千里遠獨步
五雲輕自有琴書樂應無世俗縈我慚阻追
逐回首謾馳情
　　　和元䂓拂雲軒韻
踈翠擁高軒虚徐欲出雲兩楹清蔭共西有
龍變軒故云一陣好風分偏暎琴書席難栖
燕雀群主人憐直節孰敢巧操斤
　　　元䂓道人覽予心說作頌見寄次韻
　　　奉答
新文博不繁披誦已清魂意在諸緣外心爲
萬法源猶龍誰可測牧馬自微言三復難窮
處重來得細論
　　　聽元䂓琴
萬物紛然在渾淪聲不流昔人絃上取今我
意中求水激崖邊石風高島上秋相看得真
樂天地共優游
　　　喜晴
芍藥都零落山泉遂有聲盡知春去晩深喜
夜來晴高柳拂簷净閑花照塢明松間携好
酒今日思方清
　　　鄧程二子傳法於予清壇事畢賦詩
　　　以遺之
不閉三天道難回二子誠露章招有感裂帛
喜爲盟神劒一日試法燈千古明内觀當自
悟至理本無情
　　　送正之法師
道貌古昂藏聲名萬里香紫霞衣縹緲丹佩
玉琳琅寂寞居巖館殷勤詠洞章佇看功行
滿飛蓋上寥陽
　　　曬經
遲日滿高臺書囊雲錦開梅蒸陽氣透林隱
景光回洞究千神恍高吟萬惡摧殷勤能啓
祕須仗出群材
　　　晩步山間有作
宿鳥頻來語尋巢未得間小星明更近高桂
冷初攀拂露松都在因風信未還豈無虛歇
處青及謝家山
　　　和元䂓寄楊子寓真巖韻
應到最高處翹思上古人風來多柏子雲去
净囂塵溽暑不到處天花自在春仙蹤欲無
著流俗謾尋津
　　　次韻上勉元䂓
優游且消遣認取本來人痛苦邊是妄杳冥
中有真煎煩徒自累恬惔即長春君豈知予
念予身非子身
　　　題度儀堂四首
屢賞中秋月山堂亦悵哉暫居行百日常覺
近三台大木聲深夜脩篁蔭靜階倘非能自
度何以見歸來
近户皆林杪元非粧㸃成山中行不遍雨後
看尤清桃向天邊種雲從嶺上生不通雞犬
到時聽度鸞笙
驟爾升堂者同乎白日仙崇深鄰聖像超卓
愧吾年微月兼寒露喬松間野田宫成方數
載猶使扣鍾錢
正向西窗處兩峰蒼翠排白雲清畫入玄鶴
幾時回剪猒如毛竹鋤嫌繞砌苔有時不開
户烟雨蔽陽臺
　　　聯句
　　　　翛然元䂓夜坐酌佘德儒所惠酒
　　　　因成
共飲名家酒三杯亦未辭張攄懷談道妙舉
筆賦新詩石雖病仍牽率爲歡信渺瀰張踈
星聯遠漢緑水湛前池石未及裴君句慚教
樂所知張翛然清且慧泰定默如癡石有美
新荷近無塵皓月隨張山風來細細銀燭耿
離離石青眼便爲覽朱簾莫下垂張睡魔渾
散釋吟思愈清奇石萬態付一笑千春緫片
時張此情能共適得志任人嗤石道重皆相
契心機獨耻爲張瞿曇作良友老聖是真師
石四海無餘事諸公足自怡張仙巖拏釣艇
雲錦種丹芝石世俗爲無謂吾人還有宜張
紅塵聊應跡紫府去非遲石終始懷觀子友
持愧伯慈張功成當並駕六合恣傲嬉
　　　又
酒猒高陽價人懷中古情張把杯聊共樂對
景發新聲石十二分清氣三千外世榮張天
真聊所適俗禮莫相嬰石韻微微近松聲宛
宛生張林風侵坐冷山月照人明石籟靜神
尤爽宵分氣尚横張星文玉燭焕虎力紫毫
輕石得志非軒冕游神必海瀛中元聊醉此
寓意笑虚名
　　　七言再詠
醉倒尚誇雲液美吟看尤覺羽毛輕張松軒
悵望情何限竹檻留連興愈清石水草遠含
青翠色野花仍吐細微英張風來畫榻消殘
暑雨過秋蟬送晚聲石仙境每看天路近風
騷不許世紛縈張饒君先駕雲間鶴顧我還
騎海上鯨石白帝氣剛群動肅道人心正百
魔驚張共欣淡泊居林石翻笑驅馳到市城
石溪上且同三笑樂飲中要與八仙争莫言
酒量全輸我會是詩名數石𡖖
　　　同遊棲真
興爲棲真來情因昔人動張昔人道非孤今
人心乃共石靜有物外樂清無世間夢(恭/定)至
論超形神談歌徹巖洞張野色雜茶甌松聲
入琴弄石未可賦歸歟更揭流霞甕(恭/定)
　　　禱雨應時喜而聯句
何以慰黎民山川朝出雲精誠動天地丹懇
在詞文張南畝苗初槁西郊雨已紛林巒添
鬱鬱草木共欣欣石休怪芝田茂其如羽服
勤穹蒼豈私曲流俗足妖氛張途路塵埃息
軒窗暑氣分豐年慰農叟盛德謝吾君石枝
潤驚林鳥厨清絶楚蚊張上真何以報惟把
寳香焚
　　　渾淪庵成翛然子親慶因以何字為
　　　韻共酌聯句
作室觀靈境功成事若何張琴書消日月畊
釣老烟蘿石爲羡雲蹤遠時將酒共過張東
巖開玉洞西澗瀉銀河石整珮思天柱觀碁
悟爛柯張真情敦澹薄世業信蹉跎石絶跡
求無累澄心到不波張渾淪甘宴息真率謝
澆訛石塵穢千峯隔風流萬氣和張乾坤堪
比壽烏兔任如梭石仙至不無讖鶴來信有
他張(正月上旬白鶴數十群/飛至此盤旋移時乃去)煮茶留客話種
藥救民痾石竹露延清蔭蘭風動妙歌張閑
尋仙傳讀靜把玉經科石大道猶衣袂囂塵
自網羅張有生如石火移世似燈蛾石欲入
高仙調毋教下鬼唆張茅簷無一事時復動
吟哦
　　　飲罷聯西江月
此夜月華如晝東池不讓西江月明人靜滿
庭芳酒興詩情貪長張未忍茅堂歸去濡毫
且趁吟狂燈前高詠對幽䆫却笑青春流宕
石




三十代天師虚靖真君語録卷之四











三十代天師虚靖真君語録卷之五
　　　　　嗣孫四十三代天師宇初編次
　　七言律詩
　　　次御製賜于真人韻
玉篆金章詠洞真真中高妙孰能倫世緣撥
去神常靜精食休來甑已塵且爲聖明常讃
化未應栖遯便終身自循多幸因君命得往
琳宫見一人
　　　京師夜坐懷渾淪庵有作寄之
獨坐空廬靜可知江城意味豈如斯君看鳳
實初成處自稱蟾華欲妙時酒興願同雲叟
樂風塵無取慶宗詩山中林壑虚明境不得
歸吟有所思
　　　次韻答趙尚書
炎蒸時節别家山霜雪如今却漸寒恨我虚
名徒涉世憶君高語共憑欄比因厭客連朝
卧長是援琴終夜彈已得明春歸去旨預驚
靈鶴整翎翰
　　　送于真人
仰慕清聲實積時前朝因幸拜彤闈稍瞻風
致頻相見又恨霜天遽告歸至德謾勞中下
笑高才須信古來稀自慚功行虧楊許安得
南真□太微
　　　新荷
敗荷已盡小荷圓照眼含香尚忍憐月帝來
尋青玉匣金童立認碧銅錢已凝重露資清
氣何幸輕風掃淡烟遠有華峰全美在花開
般捧爛紅鮮
　　　錢塘
幾萬人家水繞城白雲開處見丹青地連金
色三千界山暎瑶峰六尺屏曉凭闌干披宿
露夜收簾幙透寒星淛江風物端無賽半擬
蓬萊半洞庭
　　　恒甫以新茶戰勝因詠歌之
人言青白勝黄白子有新芽賽舊芽龍舌急
收金鼎火羽衣争認雪甌花蓬瀛高駕應須
發分武微芳不足誇更重主公能事者蔡君
須入陸生家
　　　題皇仙寶積觀
仙去仙人往結廬我來自喜駐雲車秋陽今
日七月九花蕊長春千載餘一泒松前流水
出數行沈約戲題書圍碁注酒飡蓮實聊復
有無談太初
　　　京師七夕率賦
七夕風光豈易闌一年一度巧相干不驚高
處流星過盡向今宵仰面看花月有情天闕
冷胭山隨分酒杯寒從兹肅肅秋陰後却恐
衣衾未復單
　　　自京還始來龍變軒覓故年幽致閑
　　　成長句粗寫虚心
尋得故年香翠團共將真賞倚闌干幾隨白
日飛仙變半爲今朝寳黑乾光冷未粘春物
笑影踈來趁月華看江南秋景猶繁劇賴此
一襟風月寒
　　　還山
長年京國甚羈囚丘壑歸來始自由流水有
聲如共語閑雲無迹可同遊猿依松影看丹
竈鶴與蘆花入釣舟如此栖遲良不惡紅塵
何事辱鳴騶
　　　答太守虞察院遊仙巖詩
累年林下意何長巖谷風霜亦備嘗俗客不
曾交得到達人應未以爲狂江亭昔造懷寧
海石屋今居似瀨鄉誰擬上饒新太守却因
朝謁到山陽
　　　翫月翛然堂
密林崇岫往留連十載官非上士班赤帝御
龍行末伏嫦娥分月入深山關津洞達干戈
後食息將安州里間今也柳堤真吏隱清流
華薄地寬閑
　　　題冲虚堂
養其冲氣以全生栖息虚堂只數楹南浦道
高坊號美太微風暖木蘭清百章爲愛青林
密三體應書老子成未有紫宸朝覲日兩餘
幾處白雲輕
　　　琴齋乃予舊居以琴名齋吾為之也
　　　項先生與諸生居之談莊講老有佳
　　　趣向嘗造焉而憶往事廼亦有分勝
　　　多捄之處成詩呈項先生者書其實
　　　耳
琴齋高致有真風山閤延賔未折中來問死
生非碌碌爲談莊老肯匆匆喜今可與君還
往惜昨曾留客許同處士或將方寸比斯人
爲不殢焦桐
　　　渾淪庵慶成
高齋忽已慶成功赤石蒼厓入眼中貞節由
來拘世業稚川隨處是家風紅金櫃隱書尤
祕碧玉壼清酒不空崑閬歸期應可展我來
時欲笑歌同
　　　仙巖寺
依然仙迹倚巖開真館何年竟草萊今日梵
宫方得到舊時玄鶴也飛來一條澗水琉璃
合萬疊雲山紫翠堆禪客夜深能共坐滿䆫
明月正徘徊
　　　汪□玄降睡有作
萬籟沉沉月滿空一枰初勝□玄翁金壺飲
罷前村酒玉軫閑歌太古風羡我無眠神已
爽笑渠貪睡意何濃回頭爲報孤雲道清濁
由來自不同
　　　和答周提刑
試於閑處尋閑境松竹無言緑滿秋方外每
煩勤下諭山隅何幸偶來遊一簾芳草庭前
長千載遺書圯上求得請南還樂居此清談
深感聖恩優
　　　本竹治
有興來登最上山真風長在可躋攀世間濁
質能相信雲外清游豈肯閑怪石欲飛明落
落驚湍直下響潺潺尋常衆目應難見雲擁
真人暗往還
　　　蒙秦治
紫垣佳客有靈蹤獨木爲橋處處同一自渾
家參太極更誰連步上青空檻前怪木冬長
碧巖下靈光夜久紅真澤不隨時世斬出塵
人世入神功
　　　平蓋治
昔人已去附龍鱗神炁猶存録籍真洞口記
曾三拜日雲間别是一家春釣絲無迹龜魚
靜樵客忘機虎豹馴金井未經新汲引已無
胸次一纖塵
　　　雲臺治
漢朝人與道翺翔是處遺蹤屬靜方烟外桃
花非俗種風前柏實有餘香杖穿翠靄通深
窅舟駕洪波入渺茫千八百年三十代雲臺
空碧珮琳琅
　　　濜口治
真真相襲養真材萬木深沉一水廻珠逞夜
明秋浪定磬含霜韻曉霞開二仙已遠教誰
遇三粒還能待我來若遣青童驗輪跡斷烟
無影落蒼苔
　　　後城治
近枕長河即化壇擬超壇側到河干丹砂在
地經冬暖玉竹成林入夜寒水鶴應思冥象
外山翁愁不到眉端杖頭已指丹霞景密有
塵羅絡我難
　　　公慕治
一壇幽古萬松陰意爲尋真特地深翳翳野
雲披緑岸時時踈雨灑青林真圖未落前朝
手短褐堪求古聖心鶴輦近過遊息處桃花
流水尚堪尋
　　　平岡治
千松萬竹蔭真祠多少尋真不記歸枕石池
臺全似古穿雲溪澗一如飛玄猿夜久鳴寥
閴黄鶴風高入太微直自六天渾屏靜聖功
何代不皈依
　　　主簿治
映盡朝陽與暮霞苦無軒冕送塵沙舊聞靈
草千年種近有幽人一兩家彩鳳每來尋竹
實靈禽時復啄仙花偉哉往昔輕騰客豈有
心貪五馬車
　　　玉局治
座隅依約有餘香威喪如存動悚惶筍石並
抽擎天閼金泉一帶自汪洋因談妙有開迷
逕直指無何入故鄉季世孰能稽萬一日隨
諸境愈忙忙
　　　北邙治
滿壇明月化宫春千古依依楊柳津碧沼不
容生俗物玉毫寧復示儔人幽尋已與三玄
約靜樂誰知一㸃親世外清遊堪准擬輪蹄
無跡輾香塵
　　　金丹詩四十八首
金鼎玄珠夜半功紛紛五彩滿房中只爲日
月交加合却被龜蛇取次攻乍見容儀方恍
惚久看相貌即朦朧慇懃爲報陽人道此箇
真空不是空
假法人間有萬般君宜求取紫金丹崑崙山
上樓臺聳北海爐中龍虎攢此箇藥中爲貴
寳將來鍊就作天官玉皇數下金玄詔始信
雲衢去不難
流俗紛紛不悟真不知求己却求人只貪世
上無窮色忘却人間有限身鼎内藥成堪益
壽水中金盡化輕塵北邙山下纍纍土緫是
人間不了民
不覺年年撚指過急如催浪轉長河鼎中日
月知人少世上陰陽識者多盡爲資財損真
性皆因女色逐流波□□半有歸泉路忍把
真元亂鬼魔
堪笑愚人被色縈擬將呼吸要留精神仙清
靜方爲道男女腥膻本俗情穢濁豈堪充上
品還丹方可保長生房中之術空傳世迷殺
寰中多少人
採陰丹法起何時後漢劉晟亦自迷不免輪
迴歸復道豈將淫慾益愚癡狗猪行狀稱爲
妙神鬼陰謀不可欺争似無爲清靜道一爐
金就養嬰兒
嬰兒頭上栽蓮花詐僞迷人亂似麻不道修
行從一鼎却言般運有三車泥丸有路蒸方
透紫府無涯價莫加爲勸塵中迷路者好尋
元本莫咨嗟
火急尋師指水金依時用火採浮沉九回照
見如來相一紀方開處士心虛駕輙翻鉛易
就龍車推轉汞難禁自從飲著醍醐酒便覺
身居紫府深
擾擾浮生一夢間幾人回首鎖三關黄婆壓
定分全易白虎飛來投下難朱雀入爐三畆
靜黑龜伏鼎一生閑昭昭妙理余知得只欲
藏機隱舊山
莫論仙骨莫求丹此理玄玄有正門迷者少
能知返本教人藉此以爲根龜蛇大小宜頻
給日月精華且緫吞只自明師分剖後難爲
荒野作丘墳
神仙妙用最難窺學道多因慾道迷向此若
能明水火這回方得識東西真鉛莫把凡鉛
雜真婦休將世婦齊離坎自交身自泰恁時
方見是夫妻
黄芽至寶莫輕論白雪通玄敢謾言不是野
人藏祕訣大都仙藥俗難吞浮沉卯酉玄分
路變化龜蛇别有門萬萬學徒無一二浪稱
道友滿乾坤
存神認取本來身此理幽玄可學人無漏實
成除有漏迷津纔出是通津浮生難保千年
壽仙世輕翻萬劫春堪嘆茫茫迷路者甘將
神作北邙塵
學佛回心又學仙兩頭捫摸不能專大都錯
路生迷惑便見迷途易變遷得事只烹身上
藥癡心莫望火中蓮但能求己兼求命休說
三千與大千
炁龍津虎不難分下手須從神定門白雪鍊
多齊日月黄芽服久出乾坤四神鼎内堪逃
死五色漿中可返魂世上蜉蝣能幾許莫將
財色敗元根
急認浮沉水内金若能烹鍊鬼神欽四神守
衛神爐固九轉工夫轉色深龍虎翻施雙入
路龜蛇騰焰兩邊侵但知五色紛紛起滿室
熒煌可照心
周天火候誑凡人胎息縈爲亦未真紫府聚
金龍火種崑丘走玉虎泉新三蓮折處分神
力一子生時出俗塵爲報忙忙求事者真鉛
真汞不離真
崑崙宫裏紫金丹不是仙材不可觀有分得
飡延壽命自然無戀免飢寒虎龍鉛汞庚辛
鼎大小龜蛇太乙壇烹鍊一丸飛五彩上天
消息不爲難
勞生擾擾去知梭火急修真逐鬼魔好把浮
沉翻北海莫將夢幻戀南柯甲庚鼎内金非
少卯酉壇中土亦多只自熒煌光一室齋心
服了脫微痾
貪著浮名浮利身不思光景走頻頻只貪眼
下紅顔好不覺頭中白髮新藥鼎堅牢延壽
命情思放恣損天真勸君求取金丹訣養箇
嬰兒脫俗塵
瞥然光景幾時休出入輪廻去復收只爲貪
癡緣底事不思清靜學真修虎龍便是昇天
駕鉛汞元爲出世舟多少神仙哀俗輩故留
丹訣救凡流
乘龍駕鶴不須驚此是金丹一粒靈五色雲
龍騰海底九回風虎到天庭瓊花合處看壬
癸紫府交時藉丙丁此理要明非下士除非
名是少微星
勞生擾擾疾如風急殺三彭及五蟲不使狐
狸侵藥竈須教龍虎守真空鼎中寳物時添
火腹内嬰兒貌轉豐善女善男尋此語莫貪
花酒墮迷中
大都奇怪惑人深一見邪淫便動心只是欹
傾身内寶何能堅固水中金天堂有路無人
到地獄無門衆却尋寄語世間男女道收蹤
火宅隱山林
阿爾多淫上帝嗔罰爲狐獸尾隨身只言五
百年方變豈謂三千日化神雷火不知何處
用犬牙同此作教親冤魔眷屬狐狸肖變化
妖容惑幾人
劉晨阮肇事多非今日憑君子細推謾使仙
宫由色慾却將紫府貯姦欺洞中清净難容
雜穴裏幽冥易變奇大是世人迷不悟幾人
喪命爲狐狸
子真壇下紫微邊深夜風光俗好傳不道求
鉛堪益壽却言藥物可延年仙丹未必離身
内人意何須立户前或是山精迷弄汝故將
雜色等閑看
真鉛真汞最堪憑此理昭昭却少行白虎鼎
中成玉液螣蛇宫裏養金精坎男離女分三
位日月東西合一程若向此中尋得路嬰兒
相貌自然成
金丹换骨不相欺大抵凡流性易迷若使赤
蛇騰海北自然玉兎走天西㦳蓮使者行真
水種火龍王啓大蹊好向此中尋搗鍊飛騰
只在一刀圭
幸得修真趣理深勤勤烹鍊水中金若知紫
府蓮堪種始信崑崙路可尋日月合來光上
下白青交後彩浮沉自從得此真消息榮辱
人間惣不侵
少年何事學詩書争似求真保玉壺更不勞
神遊赤水只知存性養玄珠鼎中日月何人
有爐内丹砂世所無人笑此中多寂寞此中
寂寞與人殊
既悟今生與後生何須苦苦强談禪華池水
號昇天藥金鼎蓮爲出世筌下乎始知深妙
妙功成方見理玄玄自從一得明師指始信
雲車出俗鄽
三清門户出無猜自是凡夫不肯來月魄日
魂爲道路虎泉蛇火作梯媒三田勤固元精
種一鼎堅牢後却開無質自然生有質真胎
能解結靈胎
絳橋行氣緫爲非自是凡夫著相迷北海鼎
爐分造化南溟宫殿合天倪虚無只就還丹
力恍惚身成妙道齊若向浮生能見得浮生
只可比醯雞
塵寰道友萬千人幾箇虚名幾箇真不悟汞
鉛爲至寳却將爐竈學燒銀内中採藥方端
的外裏求丹謾苦辛何況迷途有迷者不爲
自誤誤他人
九真山下有華池此水延年世不知金橘生
成光色透彈丸小大彩霞飛送歸北海深藏
密般上南溟事怪奇只候此中功力就黄雲
片片擁嬰兒
九真山上接樓臺日月浮生紫氣堆北海下
生金芍藥南溟宫産玉玫瑰三清門户三田
奥九轉工夫九轍回當此鍊成無價寳從教
人笑我癡騃
擾擾尋師苦苦忙但求神水是仙鄉熒煌一
鼎鎔金汁燦爛三田湛玉漿夜半只知真火
焥房中不覺彩霞光超凡一粒真堪重始信
蓬萊去路長
鼎中大藥世難知日月雙投姤不迷未必妙
光方火棗始思玄理號交梨溶溶朱粉飛雲
遠湛湛神輝滿室齊一紀烹煎纔得了便乘
鸞輅上天梯
隱跡人間數十年不令衆覺種丹田五行聚
會生俄爾一顆圓明出自然湛湛神爐開白
雪依依鉛鼎瀉紅蓮近來不覺浮名起多被
人來叩妙玄
金丹餌了骨毛輕便覺蓬萊去有程澄湛藥
爐分玉粉淒凉氣海徹三清崑崙宫殿年年
聳紫府樓臺日日成只此便乘雲鶴駕笑人
笑我學長生
學道多多少悟真真成便見自家身三田有
路縱横去萬類無緣變换因土内養金金色
重鼎中進火火功新若於財色全無動便是
蓬萊洞裏人
忍辱多多日苦辛閉門又被鬼偷精不知牢
鎖丹田固争奈魂狂紫府傾陽氣旋衰難保
壽陰邪浸長易消兵勸君火急尋師去莫爲
冤魔破道情
只見神爐當子夜豈知火力散陰邪忽於金
鼎凝寒玉倐爾真身現彩霞沆薤露中分白
雪華池水内養黄芽此中便見真消息莫浪
驅馳覓鹿車
人有金丹可返魂常流迷道不知吞朱禽若
啓巖前地白鹿須投海底門欲得必先調氣
馬由來宜急鎖心猿善男善女尋真訣莫把
形容化土墳
靜坐焚香念念中念中須見已形容生成本
籍鉛中汞變化端由火裏龍二八莫辭頻採
造一三還用苦交衝此中有路通天去可把
塵蹤繼赤松
莫嫌野客漏機微要接仁人至上蹊悟者便
從言下悟迷途終是意中迷甲庚一判龍歸
左卯酉雙投虎在西若見玄玄玄裏事不離
真箇是夫妻
我身我命與天齊只得金丹便出迷靈質長
來居玉殿聖胎生就步雲梯蜉蝣世界何須
戀螮蝀衣裳不必携烹鍊雖然勞日月出塵
宜假一刀圭



三十代天師虚靖真君語録卷之五





三十代天師虚靖真君語録卷之六
　　　　　嗣孫四十三代天師字初編次
　　詞
　　　祐陵問所帶葫蘆如何不開口對御
　　　作㸃絳唇
小小葫蘆生來不大身材矮子兒在内無口
如何恠　藏得乾坤此理誰人會腰間帶臣
今偏愛勝掛金魚袋
　　　蔡師元疑予及神翁侍宸師元發問
　　　予如何是修鍊之術予走筆成小詞
　　　以答之憶桃源
長生之話口相傳求丹金液全混成一物作
神仙丁寧說與賢休嚥氣莫胡傳豈知造化
玄用鉛投汞汞投鉛分明顛倒顛
白雲堆裏探芙蓉枝枝香艷濃靈龜岸畔起
祥風樓高十二重黄金殿碧雲籠丹砂透頂
紅神機運處鬼神通清真達上宫
　　　鄧恒甫晝六鶴於渾淪庵請予題遂
　　　作臨江仙
莫怪精神都素淡全諳千載松頭羽人幽意
苦相投殷勤争㸃寫展轉動吟酬況有咸
陽兄弟事教人聞見忘憂我生曾是眷仙標
一從揮洒後相繼未能休
　　　降魔立治沁園春
劫運將新天書降恩聖師命魔正陰陽錯忤
鬼神淆混依憑城市綿亘山河殺氣閉空陰
容奪晝萬姓罹殃日已多青城上現琉璃高
座忽起巍峨　群妖忿怒揚戈競奔走攻山
若舞梭感神光一瞬龍摧虎陷威音一動電
掣霆呵立治化民攝邪歸正生息熙熙享大
和風雲靜見天連碧漢月浸澄波
真一長存太虚同體妙門自開既混元初判
兩儀布景復還根本金籍靈臺浩氣衝開谷
神滋化漸覺神光空際來幽絶處聽龍吟虎
嘯驀地風雷　奇哉妙道難精解㸃化愚還
成大材試與君說破分明狀蚌含淵月秋兎
懷胎壯志男女當年高士莫把身心惹世埃
功成後任身居紫府名列仙階
急急修行細算人生能有幾時任萬般千種
風流好柰一朝身死不免抛離驀地思量生
死事大使我心如刀劒揮難留住那金烏箭
疾玉兎梭飛　早覺悟莫教遲我清净誰能
婚少妻便假饒月裏姮娥見任從他越國有
貌西施此箇風流更無心戀且寬懷免是非
蓬萊仗三千行滿獨跨歸
　　　和元䂓臨江仙
蠢動含靈天賦與逍遥性分元均莫生異見
亂吾真只今中有主渾與化爲人那更徽
詞清徹底輕埃欲染無因惟應得此便凝神
百魔咸息戰六道永停輪
　　　滿庭芳
閑裏工夫無中妙用切休擬議參詳龍降虎
伏真土自中黄行動起居寢食隨緣度莫動
真陽歸根處神凝脉住玉界發天光　風高
鵬翼遠水深舟運物理昭彰但眀心是道專
役天罡信口呼神召鬼暘不是顛狂癡迷者
風霆在手應用反乖張
　　　和元䂓覽楊羲傳臨江仙
自古清真靈妙降安妃來就楊君因緣冥會
異常倫仙風聊設相真道本無親　惟有元
䂓能訪問深將此意相聞大家宜賞綴新文
免教塵穢士誚笑上天人
　　　用于真人滿庭芳韻和元䂓
心境雙清古今同樂勝緣休道無媒天門高
妙應伏至人開豈比尋常意緒方寸地不貯
纖埃仍須信金堅石確一志斷無回　真元
真可愛真師真友且喜無猜就中更奪脫灑
不顧形骸可是正容而悟憑真趣改易凡胎
神明會塵嬰世網莫共話由來
　　　洞仙歌
孤峰絶頂更無人能到萬里虚空没邊徹正
秋高景靜霧捲雲收風露裏惟有月華高照
浮生紛過客好天良夜醉舞狂歌錯昏曉有
誰知一性圓滿恒河亘萬古光明不老競對
月論利與談名全不想駒陰暗催年少
　　　對酒成漁家傲呈介輔
草草開樽資一笑微生病苦隨緣了友義交
情如地厚心相照今人莫遣前人誚　燈火
熒熒山悄悄芝蘭佳氣松筠茂得便盤桓塵
世表香初透鄰雞且莫催清曉
　　　和元䂓天和堂更漏子
因元精收視物外身無死地接子謬季真非
無爲翻有爲　但心虛教腹實密與寥天爲
一華陽洞廣寒宫人人方寸中
　　　題郭南仲庵壁
深源密塢問牧竪樵童俱迷方所蓬藋縱横
蛇龍出没玉峽攙空無路不戀雁塔榮名解
守魚淵寒素這勤苦但堅心自有神靈呵護
　猛悟無回顧一㸃虚明萬刼無今古胎息
根深靈泉穴祕靜裏運調陽火莫問地久天
長管取收因結果休輕負把天谷真基與君
說破
情纒識縛嘆時人不悟酒中真樂縱口招愆
迷心失行却道爲他狂藥須信醉舞狂歌也
有良知真覺無依泊任暖氣周流三關三絡
　落魄清閑客醉鄉深處風月長酬酢空花
消息光明顯露人我事皆忘却不問市醖村
醪盡可淺斟低酌從鄙薄競口口談醒言言
成錯
　　　雪夜漁舟
晩風歇謾自棹扁舟順流觀雪山聳瑶峰林
森玉樹高下盡無分别性情澄徹更没箇故
人堪說恍然身世如居天上水晶宫闕　萬
塵聲影絶透虚空無外水天相接浩氣冲盈
真功深厚永夜不愁寒洌愧怜鄙劣只解赴
炎趨熱停橈失笑知心都付野梅江月
　　　鶴鳴奉旨
玉土平平正海息波瀾嶽歛雲烟三景虚明
八表澄清一月普照諸天有流霞洞焕暎黍
珠徐下空玄絶形言見千真拱極萬炁朝元
當時鶴鳴夜半感真符寳篆特地親傳碧湛
龍文紅凝龜篆絳衣無鬛蹁躚計功成果就
垂真教廓景飛仙已千年亘燈燈續焰光朗
無邊
　　　用于真人更漏子韻
是和非雙打過免共相魔生火談有相損頑
空齊居看望中聖賢風行處在巧智争如休
賣詩與酒且乘閑隨緣發笑顔
　　元宵慶壽
天開景運記建武中興炎劉重盛明良際會
八表風雨調順甚一時嶽降生申正千載河
清誕聖祥雲擁流霞映飛仙拱魁星炯佳應
是師真毓瑞人天交慶蘅薇香滿元宵景
耀天目神光如鏡現龍章鳳質降伏群魔歸
正禀玄元立教開先悟至道心空神領昌玄
嗣明真境同無有怡清靜綿永度三途六道
神仙同證
　　　用介輔韻賦風入松
深耕易耨寸田中看真箇英雄夜來猶上星
臺望全不厭水緑雲紅便是清交素友頻相
視笑晴空　玉階瑶甃翠重重帶萱草葱葱
流霞盡飲何辭醉休更數塵裏千鍾曉夜朝
元去也怎忍捨大夫松
　　　對竹賦惜時芳
虛心勁節争簫散無冬夏鈎欄側畔霜風雪
色沉沉晩殘不了細枝纖榦情中意裏塵
沙恨試與聆絃歌急慢無嫌青翠開青眼相
看似太原家慣
　　　清平樂
天先天後真土藏靈秀妙用自然循火候節
節熏蒸教透　不分龍麝檀沉都能入鼻通
心待得煙消息住渾身變現真金
　　　用伍先生韻和元䂓蘇幕遮
先天生後天久道有真詮諦聽當時受　恰
是迷天迷望斗只恐微軀薄幸隨枯朽
　　　又和西江月
蓬户横開寥寂寒䆫側暎清暉竹風偷入五
香幃還有好音相惠　須信毫芒可入明珠
胎裏忘機宵狂夜宴是和非月府仙人無媿
　　　和元䂓南郷子
無奈這群迷味色聲中若係羈儘任改頭兼
换面何悲不染伊時不管伊春去又秋兮
莫遣空踰十二時好把自然真妙旨修爲塵
事勞仍道甚夷
　　　又
久不上春臺直待將身跨九垓懶向人間深
有謂氛埃難趁邪風觸聖胎水檻映山齋
賞遍從容首自回長謝故人書曲意微哉争
得腰琴拂袂來
　　　觀棊作望江南
秋枰靜黑白兩奩匀山水最宜情共樂琴書
贏得道相親一局一番新　松影裏經度幾
回春隨分也曾施手段争先還恐費精神長
是暗饒人
　　　西源好十二首次元規韻(並序)
　　　某一喜西源壁立竣峙無一俗狀踈
　　　松密竹四通九達青玉交輝天作高
　　　山地靈若此常相謂曰身處真人之
　　　墟而不知也登戲珠峰以見虎蹲龍
　　　躍遠壁遥岑皆在其下考室立靖建
　　　名榜之水中花圃中蔬山光竹新日
　　　屋逾靜得其居矣昔之思歸見十二
　　　篇之曲同聲相應故和之
西源好仙構占仙峰一鶴性靈清我宇萬龍
風雨亂霜空高靜太踈慵　天地樂山水靜
流通行坐卧憐塵外景虚空寂是道家風非
細樂相從
西源好龍首虎頭高風雨每欣清宇宙林巒
長似湧波濤吟詠有詩豪　成大樂美稱適
相遭醮斗清筵投羽札啓元喜會執金刀身
净隔紛搔
西源好巖館鑿松厓五斗洞前斟玉斝半酣
䆫外撫金杯無累自悠哉青翠色玉竹自
新栽風到莫來摇老木雨霖時復洗蒼苔如
此惱詩才
西源好春日日初長不看人間三月景常思
天上萬花鄉幽賞一時狂　歌笑也空洞大
歌章千業浄來風谷秀三雲歸後月林光沉
麝似蘭香
西源好迎夏灑炎風紅錦石邊怜一派老張
巖上戀群峰時得化龍笻　琴振玉曉色倚
梧桐黼黻文章朝内盛山川林木野亭空朱
火焕明中
西源好秋景道人憐時至自然天氣肅夜深
猶喜月華圓長嘯碧厓巔　須信酒難别詠
歌邊是處伐薪爲炭後此時嘗稻慶豐年童
子舞胎仙
西源好冬日雪中松携手石壇承愛景靜觀
天地入清宫恰似大茅峰　襟袂冷琴裏意
濃濃吹月洞前含碧玉動人佳趣轉黄鍾情
緒發於中
西源好幽徑不成斜山谷隱連無改色池塘
空靜㸃無瑕人釣水之涯　仙舫小人欲盻
君家歸棹日回如覽鏡放船星落似乘槎風
雨亂寒沙
西源好神洞自相求傍水墾田流澗急斫山
開徑小花浮蹤跡舊人留　忘萬物爽氣白
雲收司命暫曾尋寢靜紫陽真是步條幽思
繼此公游
西源好人在水晶宫長願玉津名濯鼎恰如
龍井到天峰的的好遺風　清徹底豈忤李
唐隆自浸巖前厓石潔不籠天外嶺雲濃澄
徹瑩懷中
西源好雨霽歛紅紗碧水靜招摇釣叟緑巖
寒迫起漁家携駕會春茶　風浩浩錦蔭石
屏華濯鼎上方敲翠竹轆轤西去碎丹砂休
問樂津涯
西源好還向觀庭西看晚菊開方丈外傍寒
梅放六花飛三鶴會同時　清净宇虛一貴
無爲戴月夜中仍是别御香原上不須迷於
此振衣歸
　　　再次韻于真人更漏子
誦真經期萬過未滅無明心火宜回首探真
空融怡惔寞中自古
人何處在謾記聲名沽賣抛塵累養清
閑瓊漿自駐顔
　　　蘇幕遮
抱孤琴彈小操獨坐幽軒盡日無人到唯樂
烟霞長嘯傲明月清風今古長爲友識乾
坤知牝牡懶共塵勞汩汩争奔驟愛高著眼
消白晝一任他家玉兎金烏走
　　　减字木蘭花呈鑒義王介輔
嚴寒冬月前日陽生幾降雪松栢凌霄森聳
亭中嘆後凋　昔人猶豫身入山林深處今
古同符好趁笙歌且自娱
　　　又上滿庭芳
調理三關安和四體靜無憂撓相煎太微冥
契元始語諸仙玉字重修妙典西臺南嶽
題篇偏崇好身田在世心向太清天
雲邊曾降聖金壇夜拜高駕留連論瓊華靈
液形與神全　形體須憑妙氣神來舍黄闕
丹田真精旨明光輔相天地保長生
　　　望江南寄明權
秋夜事月裏竹亭亭清籟與誰喧地水微風
遣我下簷楹圓缺若爲情　終南道累寄笑
歌聲丹闕夜凉通馬去黄河天曉照舟横聯
轡去還成
　　　江神子
彩雲樓閣瑞烟平雨初晴月籠明夜靜天風
吹下步虚聲何處朝元歸去晩雙鳳小五雲
輕　落花流水兩關情恨無憑夢難成倚遍
闌干依舊楚風清露滴松梢人靜也開寳篆
　　　誦黄庭
鵲橋仙寄明權
神清心妙山長水遠有分何年瞻望晴空一
片彩雲飛又起我無窮想像一易門徑九
華恩露唯願分明指向竹風頻起紫微烟似
有意許歸鄉
　　　水調歌頭(師於泗州尸解後化身/青城作付薩守堅真人)
高真留妙訣達士濟群迷心清行潔天人凡
聖盡皈依不在般精運氣不在飛罡躡斗心
亂轉狐疑但要除邪妄心地合神祇　悟真
空離世網絶關機養吾浩氣驅雷役電震天
威混合百神歸一一念通天徹地方始了無
爲叱咤生風雨挾世佐明時
　　　度清霄
一更一㸃一更初城門半掩行人踈茅庵瀟
洒一事無孤燈相對光清虛　蒲團安穩身
不拘跏趺大坐心如如月輪微出天東隅空
中露出無名珠
二更二㸃二更深宫鍾聲絶夜沉沉明月滿
天如寫金同光共影無昏沉起來閑操無
絃琴聲高調古驚人心琴罷獨歌還獨吟松
風澗水俱知音
三更三點三更中烟開雲歛靜無風月華迸
入水晶宫四方上下同一空　光明遍轉華
胥同千古萬古無初終鐵蛇飛舞如流虹倒
騎白風遊崆峒
四更四㸃四更長伏牛送鼠心不忙丹爐伏
火生新香群陰剥盡回真陽金娥木父歡
相當醍醐次進無停觴主賔倒置情不傷更
闌别去還相忘
五更五㸃五更殘青冥風露迫人寒扶桑推
出紅銀盤城門依舊聲塵喧　明暗二景交
相搏生來死去紛紛换道人室中天宇寬日
出三竿方啓關
獨自行兮獨自坐獨自歌兮獨自和日日街
頭走一過我不識吾誰識我　人間旦暮自
四時玄中消息不推移覿面相呈知不知知
時齊唱囉囉哩
　　　沁園春用伍先生韻呈元䂓
況有夷途正透玄關衆所共傳願萬魔披散
諸塵蕩净琴心和雅天性清圓未信凡流可
回高步留戀形聲情更延真消息定如何唤
醒聊發言筌　雖由宿命回緣達世士何曾
無慨然筭靜專爲妙閑多樂少一成瀟灑永
絶憂煎影照澄潭聲流虛谷業火消亡都瑞
蓮安平泰看堅完如地長久如天
　　頌
　　　泗洲尸解頌(靖康丙午冬)
一面青銅鏡數重蒼玉山恍然船夜發移跡
洞天間寳殿香雲合無人萬象閑西山下紅
日烟雨落潸潸

三十代天師虚靖真君語録卷之六















三十代天師虚靖真君語録卷之七
　　　　　嗣孫四十三代天師宇初編次
　　五言絕句
　　　雞
鷄德靈居五峨冠鳳彩新五更大張口唤醒
夢中人
　　　鍊丹巖留題
鶴來松有客苔去石無衣黄金浮世在白髮
故人稀
　　　戲吟
落魄正當年人皆笑我顛乾坤時運動滄海
渺無邊
　　　竹
雨過江臯净風來庭檻清此君故人好入夜
聽秋聲
　　　書林管轄扇
九鸞陪玉獸八鳳薦金芝青童歌妙曲玄女
唱清詞
　　　青城洞陽大人
青城老洞翁名籍丹臺上日日誦黄庭感得
祥雲降
　　　野軒偶書
日月雙螢火乾坤一鵲巢野軒有凉户誰敢
等閑敲
　　六言絕句
　　　題崇仙觀知足軒
此性本無一物涓水亦自圓明借問先生足
處軒前月白風清
　　　靜室偶書
貧有清風明月富無紅粉膏脂子午鳳朝元
始去來雷電相隨
　　七言絕句
　　　鍾
金晶鑄就斗星懸掛向瓊樓知幾年好是五
更殘夢裏一聲敲透白雲天
　　　詠䆫
無意殷勤遮皓月有心特地隔紅塵從兹虚
室長生白占得桃源洞裏春
　　　白菊
陶家籬下未開時曾得西風借力吹月影夜
深籠素艷分明殘雪兩三枝
　　題濯鼎泉
　　　演法觀崇真之院一方池清泉不
　　　竭昔漢天師嘗濯鼎於此池故得
　　　名焉比即池傍作小軒書名以揭
　　　之庶幾幽光不泯靈景常清故申
　　　之以頌
幾千年浪碧澄澄對景難忘我祖情樂就也
知曾借力軒成方見不辜名
　　　浩然子觀笻竹杖
本是子猷園裏枝今朝分取手中携自憐高
節虛無物野外山行得共伊
　　　贈青城洞翁二首
神仙抱一養玄微九載功成白日飛道在當
人須順授今朝何必祕天機
人間久矣喜相倍道術參同豈吝哉他日功
成果輕舉爲吾天上作梯媒
　　　妙應大師往錢塘欲予贈行
太真宫室上方新歸去先垂紫詔人天目洞
霄期過處星冠應不冐風塵
　　　庵居襍詠九首
甓瓦完齊土壁堅籓籬周匝没踈穿人來謾
笑無華旆風雨須教安穩眠
庵前桃李春争開雪裏見花惟有梅莫謂枝
梢有分别根本自異非人㘽
春蠶絲盡即生蛾秋燕雛成不泥窠山雉經
時藏窟穴也能龍化入烟波
長松偃蹇不依林枝榦高盤千畆陰昨夜酒
醒風雨急半空彷彿聽龍吟
南山雨過北山出昨夜月明今日晴雲氣自
舒還自捲太虚萬古常清明
莫羡庵居景物清須知樂自苦中生山前盡
日幽尋客多說荒蹊不可行
柴門雖設不曾關賔客從他自往還連日山
寒聲影絶蒲團危坐更安閒
晴日暖風時出游冷烟凄雨便歸休雲還樵
斧溪邊牧不似畸人得自由
鍾聲鼓聲朝夕鳴茶烟炊烟先後生雲衣霞
珮栖山客兀兀窮年無一營
　　　寄元䂓
白日未中氣色明玉壼興入西源行草臺羡
我不共往竹風爲汝致幽清
　　　蓮花
淡淡紅生細細香半閒人折寄山房只緣清
净超塵垢須似風流壓衆芳
　　　勉弟子還山頌
昔刼因緣今刼會昨日顔容今日改世間滄
海盡桑田慎勿重來呈傀儡
　　　示湯弟子
子欲濟民非爲己我貪修道不憂貧直須勉
强方成業只恐因循易老人
　　　傳慶後作
道人願力如天溥度盡衆生方自度若還纖
芥未蒙恩我終不捨升天路
　　　送九龍徐正之歸麻姑
步衝晴雪過前灘鶴跡雲蹤孰可攀也似來
時無一物却凝歸去是三山
　　對月分韻得清字
碧霄澄徹素芒清一片多情四海明花院空
庭冷香裏羽人心膽欲寒生
　　　訪友不遇題
庵裏人行庵外路庵外人來庵裏坐遮頭茅
草欠堅牢年年風雨年年破

三十代天師虚靖真君語録卷之七















