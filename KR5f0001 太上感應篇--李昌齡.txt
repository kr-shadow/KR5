#+TITLE: 太上感應篇--李昌齡
#+DATE: 2018-05-12 10:22:08
#+SOURCE: github.com/kanripo/KR5f0001 master 9cfd29dc                
進太上感應篇表義一
(臣)瑩微言凝旒重道深嘉
太上之格言鋟梓迄工幸畢微(臣)之素願輒
僣聞於
淵聽用祗答於
宸恩(臣)惶懼惶懼頓首頓首(臣)𥨸觀寳藏之
諸經中有瑶編之大訓本慈悲而救物爰諄
複以誨人謂善惡感召之由端𩔖樞機之發
而禍福應驗之理捷於影響之隨千二百懇
懇之辭億萬載昭昭之誡然必賴明良之敷
闡廼能率衆庶以皈依恭惟
皇帝陛下垂拱視朝緝熈典學講貫雖專於
六籍搜羅旁及於羣書道訪窈冥繼
聖祖下風之請化流清靜邁漢皇當日之規
怡神政事之餘玩意天人之際將推行而傳
逺故裒集以加詳羲畫丁寧冠驪珠之八字
甘盤叙賛擅鴻筆於一家煥乎函笈之光榮
矣簮裳之遇(臣)么麽無取樸野何庸焚修濫
厠於竹宫名姓誤塵於
楓陛曩巳躐教門之陛擢今又叨
睿㫖之使令寵拜賜金冒司鏤牒誓竭眇綿
之力少伸報效之私慨念先(臣)每懼斯文之
廢闕不圖回禄愈増吾道之宣明董摹刻以
既周謹緘熏而恭進伏望
皇帝陛下俯留一覽誕布四方俾爾民皆遷
善之歸自樂從於教化則是書爲扶世之助
庶不負於
君師(臣)謹以所刋
御題太上感應篇一部八卷隨表上進以
聞(臣)瑩微惶懼惶懼頓首頓首謹言
　(紹定六年八月日右街鑒義主管教門/公事太一宫焚修臣胡瑩微上表)
太上感應篇敘
先儒有言天理人欲同行異情故飲食男女
謂之欲矣然於其間理欲所由分邪正所由
辯於是善惡殊途相去逺矣使皆以飲食男
女爲人欲則是閉口枵腹然後可以得飲食
之正絶㓕種𩔖然後可以得人倫之正是惡
有此理哉使夫人而渇飲飢食男室女家舉
是兩端驗之心術之微達之家國天下念念
不離乎天理之正則是諸惡莫作衆善奉行
也巳夫如是則感應篇不必有可也奈之何
好善未必能如好好色惡惡未必能如惡惡
臭始而㳙㳙終而滔滔始而萌于一念慮終
而散爲千萬端善念不勝惡念之多君子不
勝小人之衆也此感應篇所由作而注者之
功出入三教網百家因事引𩔖旁引曲證孜
孜勸人爲善之意也是書在故宋時甞刋版
于虎林之東太一宫前有李宗題識諸惡莫
依衆善奉行八大字其時大儒若真西山先
生鄭安晚丞相皆有序引内附巳七十餘年
其爲版不存久矣余郷備貟永嘉莫府時刋
積善録諸書今入吴得四書集注并小學善
本皆巳勒諸梓欲復刋是篇則心力有所不
迨矣吴人温懷仁君壽家藏是篇恒恐磨滅
於是捐金刋諸梓不足則募施者以足之經
始於至正七年之冬更九年秋八月刋工告
完君壽刋是篇時以余有意爲善也實謀於
余余力雖不能振之而時時勉之以有終始
則余不爲無助刋完乞余爲之序故不敢以
俗陋辤承德郎平江路緫管府推官許昌馮
夢周敘
大上感應篇舊出道藏宗季刋版臨安太一
宫其首題八字蓋宋理宗御書其以次序述
之者鄭安晚丞相真西山先生餘皆其時宗
工鉅儒觀其意無非勉人爲善之意也懷仁
生長吴下自先人以來莫不好善至於懷仁
克守先業今犬馬之齒且望五十竄身民籍
中及保父毋遺體要皆不敢爲惡之所致也
於是敬以此篇刻諸梓庶與四方善人因是
篇也日加修省幾不孤太上開示之㫖敘者
注者誘掖之意云平江温懷仁謹敘
史遷述老子傳叅舉萊子史儋之倫未始定
于一殆不知孰爲老氏者而葛稚川以爲所
歷非一世所出非一人其論去遷逺矣遷之
言曰無爲而自化清靜而自定則老氏者吾
不知其爲天人也耶唐興推其祖之所自出
躋於上帝尊之也至矣今讀其所著道德之
篇言用天下國家者莫詳焉至其窮極徼妙
旁羅袐隱於是莊周列禦宼之徒始以其說
滂洋乎天下而莫適於實用載讀感應靈篇
與蜀士李昌齡之註是殆推本道德之㫖發
明禍福之端究詰天人之證嚴於訓戒以警
悟人心者乎雖然人道邇天道逺人之盡天
之合也蓋曰善而無所勸則沮惡而無所戒
則流使人知所勸而勉於善知所戒而懼於
爲不善則夫保衛良心適其情性之正惕然
不敢自肆以速戾于厥躬有關於治化審矣
天以天爲不可不信以已爲不可欺以人爲
不可逆以物不可不愛順而行之何往非福
反是則禍之招也可不謹與論者曰順徳者
祥反正者殃此天道也爲善以邀福不幾於
有所爲而爲之乎蓋視履考祥者理也小善
未孚覬心已生則人事之作止而天道之逺
邇係焉故貴乎誠之也或者又曰顔夭而跖
壽慶冨而憲貧董秦之官爵黔婁之衣巾天
之報施又何難諶之若此蓋修人事而契天
道所以盡性也順天道以修人事所以至命
也人性無一之不善則是訓是行而不貳其
心抑亦可以立命矣故知戒懼之不可忘而
充於至誠之久知是心之不可妄用而達於
清靜無爲之妙讀是書者所當盡心焉廼若
注釋之搜冥抉怪旁引曲喻是又當嘉其用
心之廑而審取焉則可矣紹定癸巳季夏中
澣九峯真逸陳奐子敬父序
太上無言不得巳而言其言感應篇云者律
程嚴備逵徑朗分䇿之使趨尼之使辟緫一
千二百七十有四字始之曰禍福無門唯人
自召終之諸惡莫作衆善奉行指歸精切不
過此一十六字愚夫愚婦易知易行李註言
逾十萬不既多乎矧蔓而爲序爲跋未巳也
且天地之間惟一感應心吾心也無欠無假
感之在我應之亦在我故善者常福不善者
常禍感而爲應應復爲感循環無端有以𩔖
至冝非可以文寳索也彼託文字而傳者削
之又削之至於不容削繇文字而悟者忘之
又忘之至於無可忘銷聲剥華呈真露樸心
與道混隨感隨應若是則文字誠不足尚矣
雖然動而之乎情其不謬於感應者幾何人
哉性命之薄文字之滋也集衆妙以鈎其玄
揭諸徵以昭其信曽謂踈略簡淡之辭可以
振遺響於大道將隱之後耶編牘爛熳主一
善而巳使人人果能以善爲感應根則諸福
之物皆其心官統之雖太上此篇藏諸金匱
可也吾亦將守中焉端平乙未長至後三日
方厓龔㓜采謹跋
是書也以感應名篇豈茍云哉世人毎以感
應二字作一句輕讀過豈知有感此有應感
者在我應者在彼固未有無感而自應者也
幸今吾邑刋是書則人皆可以有是書矣人
有是書要須心有是書使心無是書雖模以
紙侈其帙壓架充棟猶無書也詩曰上帝臨
女毋貳爾心心乎心乎其有是書之心乎嘉
熈戊戌嵗閏月朔日谷口鄭大惠謹題
太上感應篇之作正所以開千萬世愚天愚
婦爲善之門也感隨於應應孚於感其機甚
速可不謹哉若夫感不在物而在心應不在
近而在逺則士君子者尤當黙㑹於自然之
中可也真氏子其勉之熈戌立夏後十靜軒
先挺跋
太史公作伯夷傳有曰近世操行不軌專紀
忌諱而終身逸樂及原累世不絶或擇地而
蹈之時然後言行不由徑非公正不發墳而
遇笑禍者不可勝數也范孟博誡諸子吾欲
使汝爲惡惡不可爲使汝爲善則我不爲惡
合二子之論而觀之而感應之說遂窮使後
世爲善者懼爲惡者肆未必不繇此也余謂
有天道有人道福善禍滛天之道也趨善逺
惡人之道也爲人行人而巳而禍福何知焉
感應篇之作爲不能擇善而行者設爾人心
未甞無所畏上焉畏義其次畏禍讀是書者
見爲惡得禍之可畏充畏禍之心而畏善之
心萌焉則庶矣端平丙申二月既望里人葉
應輔謹書
世謂感應之云獨出於老佛氏非也書有作
善降祥之訓易有積善餘慶之言大抵皆此
理也顧甞思之所謂善者果何事耶傳稱活
千人者有封而殺降者殃及三世然則有志
於善者必其權足以生人殺人然後可也陋
巷簞瓢之士將焉從而用力乎否則嚴禱祀
以徼福於鬼神植因果以希報於冥漠此又
利心之尤而不足以言善者也然則當奈何
余聞諸孟子曰雞鳴而起孳孳爲善舜之徒
也又曰存其心養其性所以事天也夫雞鳴
而起未與接物善焉乎施存心養性此人事
也於天何與嗚呼知乎此而後知爲善之本
矣益天命之性賦之於人本皆至善自夫泪
之以私亂之以欲然後反善而之惡爾心者
所以主乎性者也吾能兢畏齋果如臨君父
如封神明則本心常存而性不失矣循性而
行何徃非善是爲不負天之所子者此既所
以事天也雞鳴而起孳▲一善者爲此而巳
▲存乎此則天下之善皆此焉出雖功被萬
物澤及百世亦自是而充之爾予故曰此爲
善之本也李公註感應篇以諭人子懼世人
不求諸内而求諸外顧以力弗足而怠焉又
或出於僥求覬幸之私而反流於不善也故
書之篇末以告觀者庶不失感應之本指云
端平二年上元日西山居士眞德秀敬跋七
天昌謹齋心三復
太上感應之㫖金輝玉映如日之必燥雨之
必潤炊之必熟種之必生也恭惟
皇上御灑八字簡明二理該貫眞三十六部
之喉衿萬八千篇之管轄也敬閱大丞相妙
賛心鏡了然輸關透鐍隨筆呈露所以開人
心之蒙昧獨歩杳冥之日月也若夫李君集
註世網蝟如懲妄破譎迎刃解散所以去人
心之危疑直躋霄漢之風雲也是理也吾儒
講之熟矣達者施於政窮者蹈於身未甞不
深切著明也是書之旁引曲諭特以發明是
理其有功於輔教者哉君子由是而行夫已
之所未行以覺夫人之所未覺庶愚夫愚婦
皆知遷善逺罪極而至於天人一心物我同
視始不辜刋行是書者之本意也時嘉熈戊
戌夏五朔謙堂陳天昌謹書
天道福善禍滛人之積善積惡殃慶各以𩔖
至間有爲善而得惡爲惡而得善或者修省
之念從而怠焉是未明夫熟與未熟之論耳
老氏言禍𠔃福所倚福兮禍所伏倚伏之幾
誰其尸之惟君子率性而行不雜以僞正其
義而不謀其利明其道而不計其功此感應
篇之本旨也觀是書者無徒知之宜允蹈之
嘉熈戊戌夏至易隱太初子應辰謹跋
　　　紀述靈驗
昔峨眉令奉議郎王湘紹興辛巳嵗因觀此
篇焚香誓行數十件事後氣疾昏悶殊絶更
衣而卧男女環泣覺身在半空聞哭聲微如
蜂蠅少頃有人云王湘方欲行感應篇真楽
善者且速放還巳而遂甦
遂寧府周箎因獲此篇日逐觀閱又好與人
演說紹興二十一年二月二十一日暴死經
日還魂謂妻曰有人追去隂司見庭下皆立
籃縷人各有力士執州府旗號管押箎被驅
立本州旗下顧盻左右半是郷里餓死者心
甚恐怖俄頃呼至殿下瞻殿上坐者如人間
畫星官像呼箎喻曰汝本在饑饉籍中今以
汝欽奉
太上感應篇爲人演說汝雖欲行未及一二
然聞而回心爲善者多亦有行持而證仙果
者皆因汝之功今一㮣追至巳攺注壽禄籍
訖放還之後堅固善心可證大道不復來此
箎既出忽一吏戒曰汝還陽間更宜將感應
篇廣行流布若一方受持一方免難天下受
持天下豐治傳受之士功業不淺非但脫水
火盗賊疾苦之厄凡能平心待物亦可析求
男嗣添注壽禄廣而充之可造神仙箎因省
敬録其事以警世人噫即此知彼二人福興
一念而報應巳若是其有信心力行更相䦕
導引接未來積之以漸持之以久則
天地鬼神森列昭布豈無助於冥冥之中哉
台州仙居縣城西王竺有次男王淨年四嵗
嘉定乙亥六月十二日午時生因戊寅年二
月二十三日竺帶出閑嬉被邪祟侵害回家
不能語言至二十六日戌時身死竺情切發
心命工刋
太上感應篇印施欲求亡男王淨魂魄再投
母胎人爲兒子果蒙感應妻黄四九娘巳卯
春有姙至前三月二十八日夜夢到黄巖縣
定光觀黃籙普度大㑹附薦所同亡男王凈
共轎歸家夢覺胎姙微動至十月十八日申
時生長男子捨在東嶽行宫取名師回至乙
酉年妻復有孕得病甚篤四月二十八日命
工上此篇板即有報應次日下手刋行病則
繼痊(此段報應乃邑士施乗文得/之於妻弟鄭時俊見居嚴嶼)
新都楊道機字明夫云吾郷友人學諭宋子
止一日甞與子言曰慶元攺元夏六月十二
日早有雲遊道人以久病死於所居之壁後
至晚忽引首相視若有言者因詢之曰貧道
死良久而甦略有怪事願聽其說貧道姓張
天彭人也家以酒業破蕩遂慕道流落於嘉
眉黎雅間口傳
太上感應篇縁化以充旦暮至雅安有一茶
肆日供齋饌令貧道念誦此經雖爲至誠轉
誦然止能誦其半而未究全篇每以爲愧數
日前以病故卧於此適早困絶𥘉夜之時見
一鬼吏呼之前行至一官府恍若嘉州憲司
方入門見飢餓者無數又過一門有一大庭
見庭下旗幟羅列鎗㦸滿前有一人坐於㕔
上遂引至前問曰爾在生之日誦
太上感應篇何故止誦其半貧道竟不敢答
又曰汝雖有過而亦有功令還人間更受辛
苦百日吏遂引出謂曰汝以誦經不及全篇
所以至此今既生還若到人間可究全篇及
化世人誦念此經即可免汝之罪言訖而覺
又泣而告曰貧道所見如是恨此身穢惡不
能化人乞爲作一方便以
太上感應篇普勸念誦一以願奉道之人消
災集福一以少贖貧道不誦全篇之罪塩知
太上感應篇其爲冥司取重如此雖誦而不
全其報應尚爾況知有
太上感應篇而略不念誦奉行者乎
簡州進士王巽於開禧丁卯之冬染病困篤
爲隂府所攝比至一山樓宇壯麗金釘朱門
金字大書曰東嶽府内則廊廡清肅階陛峻
嚴有青衣道士數輩如以職役於下仰視殿
左一碑髙可丈餘乃金書一
太上感應篇誦讀敬禮而出復經從一所在
宛如官府榜曰速報司方竦然而身巳至於
庭矣人亦衆聚有縶縛者有從容者半可面
識似各以善惡照對所拘不相存問俄聞呼
巽姓名曰
太上聖訓汝既面覩切宜欽奉從此當持殺
戒聞之釋然其疾頓愈
黄巖縣郭進士楊琛因覩刋感應篇遂占助
一版甲午春夢神人告曰巳排君在第三甲
第十七名意謂應在科舉次日刋局發版様
請金乃刋琛名在第二卷第十七版丁酉春
版將成就刋局欲再作小卷刋施本文使人
便於持誦庶幾由誦而覺由覺而行進士沈
球因内子項氏有娠多病發心刋施至三月
庚申日刋成刋者捧版至門項氏即産不移
時刻毋子俱慶且無少艱至若真大圭竭誠
募刋是篇繼獲嗣續及凡能至誠助刋者亦
多獲嘉應今不敢隱其感應之實姑述其略
用勸善男信女恪意受持正真在我則自應
於彼矣





太上感應篇卷之一
　　　　李昌齡傳鄭清之賛
太上曰禍福無門唯人自召
　傳曰一念未起則方寸湛然有同太虚何
　者爲善何者爲惡及一念𦆵起趣向不同
　善惡既殊禍福即異此太上所以言禍福
　無門唯人自召也大抵一念起處即禍福
　之門篇中之言皆其事也昔衛仲達初爲
　館職被攝至冥司冥官命吏呈其善惡二
　錄比至則惡録盈庭而善録𦆵如筯小官
　色變索秤稱之既而小軸乃能壓起惡録
　地爲之動官乃喜曰君可出矣仲達曰某
　未四十安得過惡如是之多乎官曰不然
　但一念不正此即書之不待其犯也仲達
　曰然則小軸中所書何事官曰朝廷甞大
　興工役修三山石橋君上䟽諫止之此諫
　藁也仲達曰某雖言之朝廷初不從於事
　何益而能有如是之力乎官曰朝廷雖不
　從然念之在君者巳是向使聽從則君善
　力何止如是將見乗此而立獲度世矣尚
　安得而攝君乎奈何惡念太多力巳減半
　不可復望大拜後果止於吏部尚書鳴乎
　仲達之惡止是空有其念尚至一旦損盡
　合作宰相之福況本自獧薄而又多直犯
　者乎於此益知一念起處信爲禍福之門
　也是故趙康靖公㮣甞置缾豆二物於几
　案間每一念起必隨善惡以豆別之善則
　投一曰豆於白缾中惡則投一黒豆於黒
　缾中初則黒豆絶多既而漸少久而善惡
　二念都忘缾豆二物亦俱棄而不用此蓋
　消磨至於瑩徹無復可以記別者也嗟乎
　丗人方寸之間波瀾萬丈尚何望如趙康
　靖之至于瑩徹乎將見損福如衛君也
　　　賛曰
　　福本自求孽由自作同出念慮
　　分爲善惡吉凶感召影響酬酢
　　毋待巳形所貴先覺致力於斯
　　俯仰無怍
善惡之報如影隨形
　傳曰善惡之報而以形影爲言者謂作善
　得善作惡得惡亦猶形之必有影也昔曹
　彬忠誠事君謙恭自處不急貨利不樹私
　恩振乏絶恤鰥寡喜愠莫見不以富貴驕
　人雖帥師征討未甞妄殺初破遂州諸將
　皆欲屠城公獨執爲不可及伐金陵必先
　焚香誓衆城下之日無得妄殺一人舉此
　二端餘悉可見前後全活可勝言哉又如
　捨怨而雪昌言自誣而救全斌緩決新婚
　之吏不傷己蟄之蟲皆盛德也是故諸子
　皆賢令瑋琮璨繼領旄鉞少子玘追封王
　爵實生光獻太后以至濟隂生享王爵子
　孫昌盛近世無比然則爲善之報豈不如
　影隨形乎閩中國計使薛文傑常與内樞
　宻吴英有隙一日閩主鏻使巫徐彦視鬼
　宫中文傑因令以英將反爲對鏻信而殺
　英時英久典閩兵軍士悅附聞英𡨚死無
　不切齒適吴人攻建州鏻發兵救之軍既
　發乃逗遛不進必欲得文傑而後行鏻不
　得巳以檻車械送軍士得之臠食立盡初
　文傑之爲鏻造此車也謂舊制無他苦於
　是自出新意車内皆周植鐵鋩鋩皆内向
　使檻送者居中不得動轉動即爲鋩所剌
　其意必有所主無何未及施用至是乃身
　自甞之然則爲惡之報豈不如影隨形乎
　　　替曰
　　理有施報出於自然如種五穀
　　刈穫有年如植荆𣗥久則蔓延
　　易稱善惡必以積言勿以其事
　　責諸目前
是以大地有司過之神依人所犯輕重以奪
人筭
　傳曰按北帝大伏魔神呪等經下方正北
　有一大海穢惡腥黒莫測邊際中有一山
　高十萬六千里上參碧落下入風泉名曰
　北都羅酆山山近水面有一大洞名曰隂
　景天宫周回三萬六千里中有三十六獄
　獄中草木皆稟自然惡毒之氣鋒鋩風利
　甚於劒㦸主此洞者名曰太隂天君助治
　四人一曰東斗斗中生炁君二曰西斗斗
　中成須君三曰南斗斗中司禁君四曰北
　斗斗中司命君此洞之外山上別有六洞
　六天大魔各主其一即太隂天君外六曹
　也互相關報主執罪罰六大洞宫之下又
　有三小宫官一曰天官二曰地官三曰水
　官專主刑名之軄最爲追呼要司也三官
　之下又有九令土主即九州之主也五嶽
　府君二十四炁乃二十八宿之隂獄以至
　河海掾吏丘陵溪洞主者各各秉命列爲
　屬吏夫酆都者天地司過之都司也九令
　五嶽者酆都之子司也令獄以下所有冥
　曹又屬令嶽之子司也分司列局因事授
　職千千萬萬何可勝言不聞嶽司近又置
　舉意司乎其司共有五案六員判官專主
　關達人之事始即人之起意處也善惡功
　過纎悉皆書既書達於更生虞公御史吕
　公所主之司此司得之又復籍爲二簿達
　於豐道中獄定子定奪二司定予司則皆
　青蓮寳座定奪司則皆荆𣗥蒺藜予本二
　司亦自紹興二十八年置至乾道八年校
　幼以善而僧紀福者四方上有二千八有
　六人以惡而將入荆蒺者四方却有八千
　七百六十一人便可見其爲善者少而爲
　惡者多也大抵荆蒺之獄端爲欺詐姦邪
　者設行住坐卧荆蒺蒙縛極爲苦楚嗚呼
　今日身被蒙縳豈不亦猶昔日欺詐姦邪
　人被蒙縛乎若夫減奪之說則當隨文引
　證兹不復載
　　　賛曰
　　天地鬼神森列昭布隂誅冥責
　　列於刀鋸依過定罪毫髮不恕
　　筭既可奪壽豈難注不睹不聞
　　冝益戒懼
筭減則貧耗多逢憂患
　傳曰道藏紀筭録云清齋一旬増筭十紀
　清齋一日増筭十旬清齋者心齋也一經
　減筭即爲有過之人貧耗憂患何所不有
　昔奉符令錢若愚早嵗補官姦險狠愎在
　處多不成任晚益迍蹇子女淪喪觸目無
　聊因投詞於龍虎山叩頭禱謝是夕夢一
　神叱曰汝姦險狠愎奪筭將盡尚何謝爲
　未幾果卒櫟陽尉郭鄩官不得調奇蹇迍
　塞無所不至雖至親宻友亦漸踈斥每倦
　悶間即見二物狀如猿狖跳躑其旁心大
　惡之祛亦不可避亦不可忽一日乃自言
　曰吾乃主世之虚耗者也君既獲罪故吾
　得以擾君今數滿當去可享安矣果如言
　此皆減筭則貧耗多逢憂患者也嗚呼與
　其至此孰若速自澡雪無令至此乎
　　　賛曰
　　人之賦壽如木有根隨其生植
　　脩短所存沃以膏潤枝條苾芬
　　乃或戕伐枯悴日聞栽培傾覆
　　天何心云
人皆惡之
　傳曰按七星移度經隂匿闇昧伏姦藏欺
　不義不仁無恩無徳北斗定爲大惡人隂
　匿暗昧伏姦藏欺不義不仁固大惡無恩
　無德亦大惡歟大抵無德無恩則功不及
　人隂匿闇昧伏姦藏欺不義不仁則害必
　及物其爲不善實皆一也今爲人而至使
　人皆惡者必自取也昔丁晉公與㓂萊公
　同在政府天下之人識與不識聞萊公之
　名則必許爲忠藎聞晉公之名則必目爲
　姦䛕聞一善必以歸萊公未必皆萊公所
　為也聞一不善必以歸晉公未必皆晉公
　所爲也物論如此而鯨波之設竟如此豈
　非功不及人而害多及物乎經云喜集則
　福生怨積則禍至信不誣矣昔杜祈公知
　乾州嵗未滿攺知鳳州二州之民爭于界
　上一曰我公也汝奪之一曰今我公也汝
　何有焉張忠定再鎮蜀蜀中之民無不鼓
　舞相慶如赤子之久失父毋知公之來必
　能復鞠我也至今尸而祝之社而稷之然
　則二邦之民所以喜二公者爲何如嗚呼
　與其怨積孰若喜集戒哉
　　　賛曰
　　西子不潔掩鼻過之滄浪之濁
　　濯足是宜美惡自取尤人何爲
　　梟獍蝮蠍唾逐恐遲愛人不親
　　反己可知
刑禍隨之
　傳曰太虚真人南嶽赤君曰人若遇我以
　禍但以福往自然福德之氣恒生於我害
　氣重殃自生於彼此學道之大行也然則
　刑禍隨者豈非害氣重殃恒在於身乎苟
　爲不然胡爲所至輒與刑禍㑹也不聞盧
　劉之事乎昔盧嬰氣質文貌皆足過人人
　與之交必遭横禍時元伯和爲軍司馬聞
　而不信召與之飲宴未終而節度陳少游
　巳遣軍吏縛伯和而去矣或以告少游少
　游亦不信曰伯和自當有罪嬰何預焉吾
　將薦而官之及至潼關則上巳幸奉天矣
　又有劉甲者亦如嬰之爲人人與之交必
　及於禍士子王建獨謂不然但人偶有災
　耳甲何預焉甲聞大喜急往謝之相與談
　論久之乃退未幾建遂失火人因目爲鵂
　鵩或遇諸途無不急走逺避帷恐避之之
　不速也嗚呼盧劉如此而所至輒如此赤
　君之言豈不然也
　　　賛曰
　　人之隱慝爲於無形厭然掩覆
　　更𥨸美名髙談理義自詭廉清
　　謂可欺丗永享安榮孰伺其後
　　人禍天刑
吉慶避之
　傳曰南嶽壽星告太極真人徐來勒曰若
　能剋意爲善自然動與福㑹然則吉慶避
　者豈非不能剋意爲善而至然乎大抵非
　吉慶避之其福德淺薄自不能與吉慶㑹
　也昔宋太宗作端拱樓聞董羽善𥁞龍水
　召之使𥁞於壁羽用意精妙半年乃成自
　謂天下絶筆及太宗引嬪御登樓觀賞無
　何太子見龍大驚立命汙漫半年工夫一
　旦無用曏使皇子不驚董羽恩數豈在明
　日范文正公鎮鄱陽有書生獻詩甚工自
　言平生未甞一飽可謂天下之至飢者時
　士夫盛習歐陽率更字墨本直千錢薦福
　寺碑乃其本也公備紙墨使匠打千本俾
　售于京無何震霆暴作碑遂碎爲數片百
　萬之錢一旦失望曏使碑不擊碎書生享
　用其有窮乎於此益知吉慶避者非吉慶
　避之其福德淺薄自不能與吉慶㑹也
　　　賛曰
　　淑慝以𩔖吉凶在人譬如儀鳳
　　不棲荆榛虺蝪之窟豈産珠珍
　　氷雪凝沍寒谷不春一氣所感
　　當識其因
惡星災之
　傳曰按十一曜大消災神呪經欲界衆生
　不脩正道不知有五行推運十一曜照臨
　主其災福至知土火留伏金木凌犯羅計
　孛逆日月薄蝕乃至州縣播遷人民災難
　水火蟲蝗刀兵相犯悉皆由也又按七星
　神呪經天地設位乃建五行廵歷天下察
　無道之國觀不祥之人凡處虚域之内蠢
　動含生命係于天星辰凌犯彗孛衝破遂
　生兵災水旱流離知而逃形可全自巳逆
　之遇害凶釁微生黎民死亡淪沉苦海然
　則人之有災要當自省其可但歸惡於星
　歟大抵惡自人爲星因災之非星之惡而
　人心自惡耳宋景公時熒惑守心子韋曰
　禍當君可移於臣公曰相所以治國家也
　曰可移於百姓曰百姓死寡人將誰君曰
　可移於嵗曰嵗飢人餓必死子韋曰君有
　至德之言三天必三賞君矣是夕熒惑退
　三舍張士平知青州忽夫妻失目因棄官
　家居日夜禱謝一日忽有一書生踵門曰
　吾乃太白星官五帝星君以子久志於道
　且禱謝勤至遣吾下降爲子療治既而不
　施一劑惟於宅南鑿開一井取水滌之一
　滌遂愈嗚呼熒惑本主災厄疾病今也乃
　能爲宋公退舍太白本主災怪刑律今也
　乃能爲士平療眼然則星果惡歟惜人不
　知人間一年三百六十五日上應周天三
　百六十五度度主一日皆二十八宿主之
　嗚呼人在世間日日節節皆屬星卦主攝
　爲善不免予福爲惡不免予災是豈星之
　惡歟
　　　賛曰
　　天道云逺太空冥冥我興視夜
　　瞻彼列星熒惑退舍善言足憑
　　天人相與如影赴形視履考祥
　　甘后之經
筭盡則死
　傳曰按赤松子中誡經人有違犯皆被本
　命星辰奏聞上帝七星六律四時八風九
　宫五行先令司命奪其筭紀授以禍殃然
　則人有禍殃乃至於死豈偶然哉必其作
　諸不善奪筭至盡故至然也惜人莫悟浮
　生短世膏火相煎日失一日彈指便過況
　惡習難拔修行者少迷惑者多業識茫茫
　無有是處求之日用不免與物浮沈蕩然
　不反於膠膠擾擾之場欲其無過其可得
　乎今日以某事減若干筭明日以某事減
　若干筭減奪不巳㑹有盡時既乏正修又
　多過失一死之後便有三惡險道歷然在
　前或爲畜生或爲餓鬼或墮地獄皆未可
　必不聞王咨以處官刻核而死受牛身乎
　費冝以操心黠劣而死爲餓鬼乎陳堂以
　恃䕃凌人而死墮地獄乎此皆死有餘責
　而淪入三惡者也孰謂一死便了更無餘
　事乎
　　　賛曰
　　紂有天命忽焉以亡文拘羑里
　　與齡益長覆卻萬變善慶惡殃
　　我命在我誰云不常彭殤壽夭
　　寸心自量
又有三台北斗神君在人頭上録人罪惡奪
其紀筭
　傳曰三台共有六星每台二星上台司命
　中台司功下台司録上帝署爲天曹俾主
　生死壽夭人有三魂上應三台篇言三尸
　上詣天曹言人罪過即上詣三台也若夫
　北斗乃紫極都曹爲天地日月江河海之
　元合隂陽木火土金水之德象陳北斗精
　應玉清三界十方皆所統御斡旋氣運斟
　酌死生六甲生人各稟一元之氣方得囿
　形爲人具足一軀皆北斗也主持人命使
　保天年亦北斗也又按九真帝君九隂混
　合縱景萬化隱天祕訣人兩眉間却入一
　寸號曰明堂北斗帝君太隂九妃常處其
　中又按業報因縁經七星之氣常結爲一
　星在人頭上去項三尺其人爲善則光大
　而明爲惡則光小而暗又按北斗傍通圖
　七真曰吾每月初三及二十七日必一下
　降受人醮祭察人善惡然則三台北斗在
　人頭上録人罪名奪其筭紀信不誣矣
　　　賛曰
　　人之一身肖貌天地反而求之
　　萬物皆備此心最靈不行而至
　　神明所舍動息弗離福祈禍禳
　　無乃兒戲
又有三尸神在人身中每到庚申日輒上詣
天曹言人罪過
　傳曰三尸言人罪過非獨篇中言之諸書
　亦皆言也一云上尸名彭踞中尸名彭躓
　下尸名彭蹻一云上尸名青姑好伐人目
　中尸名白姑好伐人五臟下尸名血姑好
　伐人胃命一居人頭能令人多思欲好車
　馬一居人腸能令人嗜飲食好恚怒多忘
　少氣一居人足能令人耽色慾喜殺害關
　節搔擾五臟踴動每至庚申日與身中三
　魂上詣天曹言人罪過大抵三尸言過乃
　其職也按經所說修真之人先當絶去一
　云三守庚申三尸伏七守庚申三尸滅守
　者不寐也不欲三尸得以言其過也一云
　寅日三尸游兩手當去兩手指甲午日三
　尸游兩足當去兩足指甲此名斬三尸隨
　所在而去之嗚呼與其百守庚申盡去指
　甲孰若清心寡欲無使三尸所能惱人者
　數事得以干吾方寸乎昔僧契虚志慕清
　虚一日因山行爲異人捧子所導至稚川
　仙都稚川曰子能絶三彭之仇乎契虚莫
　悟捧子曰彭者三尸之姓也當居人身伺
　察善惡庚申之日悉録以聞然則三尸言
　過孰謂不然内則守心外則去甲此修行
　之初法也
　　　賛曰
　　柳子罵尸義正詞宜奮筆抗辯
　　出於有激其實七情交相蟊賊
　　投機乗間肆其侵蝕非彼巧訴
　　繄我逸德
月晦之日竈神亦然
　傳曰竈之爲神號曰司命司人一家良賤
　之命過無隱露纎悉皆言一云竈神狀如
　美人貌有六女(即六癸/玉女也)月晦日詣天曹白
　人罪大者奪紀小者奪筭一云竈有三十
　六神能轉禍爲福除死定生驅逐妖邪遷
　官益禄若依時祭禱所願必從祭竈有日
　或以晦日清淨竈前香花酒果謝之亦吉
　一云在天爲五帝直符在地爲五音太嵗
　在人間爲五音竈君竈中黄帝即世之司
　命常將世人罪狀及過惡奏聞隂陽二景
　記之黑簿嗚呼竈之爲神明察如是職主
　奏告又如是世人行事但取快一時豈問
　家有竈神而恐懼修省乎
　　　賛曰
　　祀典所録竈其一焉神靈棲之
　　是或當然余苟無過子亦奚言
　　一有不戒獲罪於天無所禱也
　　醮祭可捐
凡人有過大則奪紀小則奪筭
　傳曰紀之爲說一云十二年爲一紀一云
　三百日爲一紀筭之爲說一云百日爲一
　筭一云一日爲一筭大抵三百日自不可
　奪況十二年乎一日猶不可奪況百日乎
　謹按經云人之受生所得之筭皆記在諸
　天太上勑勒諸天諸地日月星斗天真聖
　人將軍使者天神童子天地飛仙三界四
　司嶽瀆官屬執籙把籍廵行考校三日一
　言十日一奏百日一結不輟須㬰若修善
　立功則便可延年萬一造罪則立見減筭
　又按趙業被攝至上清校勘所見一吏方
　呈押戊申生人録其錄首具人之姓字又
　降行横列六十甲子日辰其日有功或過
　皆書其下如無亦書無功則延年過則減
　筭與經中之言皆無以異孰謂減筭爲無
　耳絽興初符仲信者赤手起家方且稱意
　年三十五忽至不起方委頓間自言恍然
　如處曠野俄見數人遥呼曰恩主胡爲在
　此相與引至一處乃一官府仲信因卧門
　側一吏自門引頭曰豈鼎州符仲信乎數
　人曰然吏曰此人本合飢寒以好施故能
　起家壽本五十有九以不燒香睡起晚今
　皆削盡數人曰不燒香睡起晚皆小過何
　至如是吏曰不燒香即是無敬奉天地之
　心睡起晩即是有多淫之意豈爲小過數
　人相顧大驚曰厚德如符公尚猶以此奪
　盡紀筭人其可自恣乎嗚呼所謂過者不
　待出於語言見於行事然後謂之爲過但
　凡念起于中稍渉不正即名爲過仲信之
　過便可見也
　　　賛曰
　　命曰迓續可演而伸命曰斷棄
　　促亦有因細行不謹終累正真
　　罪大惡積乃滅其身惟德是輔
　　皇天無親
其過大小有數百事欲求長生者先須避之
　傳曰數百事者即篇中自非義而動下迄
　死亦及之之說是也欲求長生之人先須
　避者非餘人不必避也謂求長生之人則
　尤當謹避必使已行淨如明珠雖纎塵微
　翳亦不可使有也苟尚有之未得爲無過
　之人也昔許真君行符施木治病救災於
　民最有大功上帝猶讉其七世不祀祖先
　且有貪殺匿三種之罪必待特赦然後拔
　宅輕舉女仙楊正見久以遇師登真有日
　上帝亦譴其少時父母貫錢輸稅正見不
　合擇取二文圓好者匿之名曰隱藏官物
　更復謫留人間一年又如陶隱居之修本
　草孫真人之著千金方皆是主於濟活惟
　是中間略取虻蟲水蛭之類以備藥使上
　帝亦譴其功雖及人反害物命但得尸解
　而已又如紫虚元君與茅君同在清虚宫
　校勘天下真仙得失之事頓落者四十七
　人復上者𦆵二人蓋爲抱淫慾之心行上
　真之道非止被落又將被考三官然則欲
　求長生者是可有纎毫微翳乎大抵欲求
　長生之人於篇中所謂數百事之說者須
　得謹避也
　　　賛曰
　　神仙可學不死可致博採方藥
　　鍊神養氣外誘紛然可慕可喜
　　寧保此心果無纎累欲成仙道
　　先修人事
是道則進非道則退
　傳曰道之爲說見於諸書者其說甚多然
　曉而易見者無若中庸之說之爲著明也
　中庸曰天命之謂性率性之謂道大抵性
　也者道之體也道也者性之用也人欲未
　起之前湛然方寸即性之天也道之體也
　於日用間能自率性不爲人欲所移即性
　之用也道之體也今日用之間動靜語黙
　豈非道乎是故孔子曰何莫由斯道也行
　而是是道也行而非非道也可行則行可
　止則止即太上所謂進退也第人不能率
　性常使如人欲未起之前所以倒行逆施
　以是爲非以非爲是當進而退當退而進
　也昔趙清獻公甞曰吾晝之所爲夜必焚
　香九拜告之于天不敢告者不敢爲也蘇
　黄門書隂君之言曰晝之所爲夜必記之
　于紙不可記者不可爲也此皆能自率性
　不使於進退之間或有是道非道之失者
　也能知此者有幾人耶
　　　賛曰
　　道則在是明白坦夷所謂常道
　　民之秉彝試反諸心能別是非
　　一念不昧良能真知外是求道
　　斯則自欺
不履邪徑
　傳曰太上曰大道甚夷而人好徑夷者平
　也徑者不正之路也即吾儒所謂澹臺滅
　明行不由徑之徑也在人履踐言之即人
　之履踐不正處也履踐不正自一念始一
　念起處其可不謹昔李退夫隱居南嶽日
　以不得遇師爲恨一日尋幽訪深忽聞空
　中有彈碁聲舉頭視之則見二人坐於木
　杪相對而弈退夫大喜亟往致敬方問道
　間俄有田婦岀傍不覺反顧則二弈者巳
　失所矣退夫不悔事巳無及張木爲浮梁
　令縣有一廟極靈能爲人禍福令至必祭
　以斗酒隨酌輒盡木疑爲妖既祭度其醉
　撤席執之果一老猿巳大醉矣將戮于市
　猿俄醒曰某死固不問然數年所貯極爲
　可惜君雖至廉然縣道闕乏不爲無補木
　𦆵問處則猿巳躍身而去矣自此百計蹤
　跡竟不可得嗚呼一念𦆵差遂至如此所
　謂邪徑即此便是
　　　賛曰
　　道若六路曽蔑多岐跬歩弗謹
　　溪谷險巇視聽言動以禮自持
　　九思三省猶恐失之捨而他適
　　顛覆奚疑
不欺暗室
　傳曰太上所謂不欺暗室即中庸所謂君
　子戒慎乎其所不睹恐懼乎其所不聞莫
　見乎隱莫顯乎微詩所謂相在爾室尚不
　愧於屋漏大抵暗室者所可欺處能不欺
　於可欺真不欺也不聞翊聖真君不欺之
　說乎真君戒張守真曰但潔身守正不欺
　方寸自然黙符天理以此事君何懼之有
　然則不欺爲行豈細行哉昔張建章奉使
　渤海中流遇風波濤如山自分必死俄見
　一青衣乘一小舟而至曰仙官召君方恍
　惚間則巳逹岸仙官曰君平生不欺暗室
　上帝所知波濤無足慮但復登舟吾當遣
　人護子建章竟得將命而返於是棄官學
　道遂獲登真韋行式採訪西川其姪子威
　侍行有老兵名曰丁約曰侍左右子威覺
　其不凡方欲詰問則約巳求别曰吾神仙
　也上帝嘉子不欺暗室遣吾下降更加審
　察今果不欺得道必矣但尚餘兩塵耳子
　威曰何謂兩塵約曰儒謂之世釋謂之劫
　道謂之塵兩塵即兩劫也嗚呼世人於青
　天白日之下尚敢公然行欺況暗室乎是
　故超凡入聖常聞於古人少見於今日也
　必欲不欺在我而已
　　　賛曰
　　境有明暗心無顯幽一念之舉
　　十目巳周形諸事爲洪水横流
　　褒衮撻市何必外求不愧屋漏
　　心正身修
積德累功
　傳曰德也者日新之謂也功也者日用之
　謂也苟能閔閔然如農夫之望歳汲汲然
　如商賈之營財今日積其德明日又積其
　徳今日累其功明日又累其功夫所謂天
　仙一千三百善行之只在四年地仙三百
　善行之只在一年第人不能多至中廢不
　聞穿石禮樹之說乎紫虚元君曰昔有傅
　先生者自少好道入焦山石室中積七年
　忽遇太極真人授以木鑚使之穿一盤石
　戒曰石透吾當度汝石厚五尺餘傳穿之
　不息積四十七年石忽穿透太極真人果
　來度之又南嶽夫人曰昔有一人勵志於
　道然不知求道之方惟日夕禮一枯樹求
　乞長生如是不巳積二十八年樹忽生華
　有汁如蜜其人取華并汁吞之立獲度世
　嗚呼積徳累功雖不在於鑚石禮樹便可
　以見其積德累功大抵有其志者無不成
　也
　　　賛曰
　　聖賢有順成已成物仁以已任
　　道由性率小善必爲細務無忽
　　事在悠久效非倉卒能辦肯心
　　斷無乾没
慈心於物
　傳曰佛告普眼曰我今此身地水火風四
　大和合四大各離今者妄身當在何處即
　知此身畢竟無體和合爲相實同幻化四
　縁假合妄有六根六根四大中外合成妄
　有縁氣於中積聚似有縁相假名爲心此
　虚妄心若無六塵則不能有四大分解無
　塵可得於中縁塵亦歸散滅畢竟無有縁
　心可見然則世人胡爲而妄執此心以爲
　心乎況不善用而不慈乎嗚呼此說微妙
　姑置勿論請以慈之一字言之佛言我有
　四無量心一曰慈二曰悲三曰喜四曰捨
　太上曰吾有三寳一曰慈二曰儉三曰不
　敢爲天下先諸聖尚爾況於人乎按經所
　說燈燭焰上別有一種微細衆生吞食其
　光以爲性命人氣一吹隨吹即死是故諸
　佛戒人不得以口氣吹滅燈燭迦葉尊者
　未出家時甞令其妻壓油飲牛妻不樂曰
　我不忍見此等微細衆生粉骨碎身然則
　諸聖所以慈其心者爲如何惟其如是所
　以於一切物不遺微細一切護念昔寳文
　王敏仲七世不殺又好放生至敏仲身乃
　自生疑一日咨決於小法華曰以某所見
　不殺不放一切付之無心可乎師厲聲曰
　公大錯公大錯豈作空解耶面前露柱亦
　自無心著幾箇露柱能救得世間一箇苦
　惱衆生諸佛菩薩其說不爾可急懴悔無
　自貽戚敏仲駭然汗洽再發心放一百萬
　命其後持節淮甸適嵗飢出按拯濟舟次
　青河忽聞洶洶聲如數百人爭閙疑是飢
　民遣人跡之了無所見心忽自悟於是䇿
　杖循河而行則見數十婦女濯筥岸側洶
　洶之聲正出筥中蛤蜊也悉命以粟易之
　得數十斛親爲誦經持呪投之中流既而
　復自疑曰吾平生放此可謂多矣萬一感
　恩來爲眷屬豈不癡鈍是夕即夢文殊現
　身其前慰諭之曰我於往世亦曽生蜆蛤
　中來但堅汝心無自疑沮敏仲至此始大
　信異因著一書以示勸戒王渙宣和年間
　大病濵死忽夢一金佛告曰汝平日放生
　巳及萬命自合延壽我今傳汝一方可急
　買茯苓黄芩地骨皮甘草四味等分和劑
　餌之無不愈者渙如戒修合一劑果愈孰
　謂諸聖於一切物不遺微細一切護念之
　說爲不然乎大抵慈爲萬善之本心若不
　慈善何以立
　　　賛曰
　　萬物同體均受於天樂生畏死
　　此性則然忍肆其暴刲割烹煎
　　肖翹蠕動皆在所憐視物猶已
　　仁術乃全


太上感應篇卷之一
太上感應篇卷之二義二
　　　　李昌齡傳鄭清之賛
忠孝
　傳曰東卿司命曰有蕭邈之才絶衆之望
　養其浩然不營冨貴或至貞至廉不食非
　已之食不衣非已之衣紛華不能散其正
　氣萬乗不能激其名操或先世有功流逮
　後嗣易世鍊化改氏更生此皆有應仙格
　當登仙品然必多歴年所始得漸進至於
　至忠至孝則今日謝世明日便當補爲地
　下主者復從地下主者便當進補仙階大
　抵忠也者人臣之大節孝也者人子之本
　事使爲臣而皆不忠則爲君者復何望於
　臣爲子而皆不孝則爲父者復何望於子
　如此則君臣之分父子之倫一切䘮矣人
　不禽獸如必夷狄如也惜其不知忠孝乃
　超度之本得獲度世莫此爲速不聞吕公
　誨蘭公期之事乎昔吕公誨爲御史中丞
　正色直言傾動朝野一日獨坐悅見一青
　衣授以一丹曰此清涼丹也上帝非久南
　游炎州命子紏正羣仙彼州大熱故先以
　此賜公再拜吞之不啻氷雪下咽未幾果
　捐舘時朱明復初登第在湘江見公跨一
　玉角鹿左右皆青衣小童吏兵數百前後
　呵擁明復迎揖曰君其已仙乎公曰吾此
　行侍上帝南游不及欵曲乃口占一詩曰
　功行偶然書玉闕衣冠無限葬塵埃我今
　從帝爲司紏更遣何人直栢臺言訖不見
　蘭期家世孝悌聚口百餘上下和睦略無
　間言一夕有一眞人降自斗中曰吾乃斗
　中孝悌王也未孝至於天日月爲之明孝
　至於地草木爲之生孝至於人王道爲之
　成子能孝悌吾所以親眄於子旣得見吾
　得道必矣後果如言然則至忠至孝其於
　度世豈不捷疾嗚呼忠孝者旣如此則不
　忠不孝者當如何哉
　　　賛曰
　　非忠無君非孝無親捨是二者
　　獸而不人莊周放蕩命義是遵
　　釋氏空寂報恩猶勤戴天履地
　　孰逃其身
反悌
　傳曰有子曰君子務本本立而道生孝弟
　也者其爲仁之本與司命使者以父子兄
　弟夫婦爲三綱本之與綱字殊而義一若
　棄本捨綱倫何以立大抵能踐其實則上
　下相安而不渝苟尚其文則悔吝易生而
　必瀆昔姚栖雲家不甚冨惟仰給農桑生
　三嵗其父爲其兄無子代之逺戍遂死于
　邊栖雲旣䘮迎魂以葬廬於墓側終身號
　慕縣令蘇徹捐俸買田開阡刻石以表其
　事府尹渾瑊列狀以聞有詔褒賞旌表門
　閭名其郷曰孝悌社曰節義里曰愛敬始
　自栖雲凡十五世同居聚口數百歴三百
　餘年無一人異詞經五代離亂子孫保守
　墳墓不相離散又有張誠者亦田家也累
　世同居聚口一百七十有餘内外和睦略
　無間言衣服之𩔖皆無常主每旦家長坐
　堂上子弟列堂下以次受軄罔不祗勤自
　祖琯至誠凡六世同居幾二百餘年始終
　如一嗚呼若二家者眞所謂實踐者也尚
　虛文者能如是乎
　　　賛曰
　　父母之身分爲兄弟一本而出
　　安有異體愛其枝葉以護根柢
　　史誚豆箕詩歌棠棣如塤如箎
　　神相愷悌
正已化人
　傳曰孔子曰君子正其衣冠又曰席不正
　不坐嗚呼衣冠几席尚當使正況行已乎
　又曰子帥以正孰敢不正又曰不能正其
　身如正人何此皆聖人行已之大法也然
　則人之行已其可不正惟其正也人皆敬
　之人知敬處即其心已化處又何待區區
　而化之哉昔司馬温公爲人正直名聞海
　内其居洛也風俗爲之一變莫不敦尚名
　教不急貨利人隨貧冨皆自足後生晚輩
　知畏廉恥欲行一事必相戒曰無爲不善
　恐司馬端明知吕申公正直敢言傾動朝
　野時王安石出守常州移書於公曰某客
　京師二年于兹疵吝積其心胷每不自勝
　及詣長者即廢然而反德人之容使人意
　消今於晦叔見之滎陽吕公心與道潛湛
　然方寸其爲崇政殿說書也日以正心修
　身之說勸導人主每自言曰若身修心正
　不假他術而天下自化是以所居則躁人
　化聞風則薄夫敦胡公瑗之爲蘇湖二州
　教授也每解經至有要義必懇切爲諸生
　言其所以治已而後治人然則諸君所以
　正已者爲如何哉以此化人夫誰不化
　　　賛曰
　　表正影直源清流泚枉已直人
　　萬無是理聖賢何術舉斯加彼
　　瑕而戮人三軍見齒大學修身
　　家齊國治
矜孤
　傳曰孤也者未能有成親已蚤世或母死
　而父或再娶或父死而母再行其者父母
　俱亡藐然孤露不幸至此情況何堪王令
　捧負提携寢興衣飲主之者信存惻隱亦
　必不如親父母之情愛之爲親切也可不
　矜乎世人但知孤爲可輕而不知其中亦
　有因孤而能養成大器者昔張鄧公士遜
　方在襁褓父母皆卒及長安貧讀書勤苦
　不倦竟能登科致位台輔以賢德稱此至
　貧之孤者也自立如是非能養成大器者
　乎吕中丞誨㓜失所怙勵志爲學不妄交
　游洛陽之人多不之識及登第人方知爲
　吕正惠公之孫歷官言職以勁正稱此貴
　家之孤者也自立如是非能養成大器者
　乎然則孤可輕乎愚於矜孤之下不書矜
　孤而輙書此者正欲不幸而孤者以此爲
　法皆知自勵右以矜孤言之則前輩行之
　視以爲常初不以爲竒特查龍圖家道甚
　貧甞聚親族之惸獨者養之禄賜所得隨
　施輙盡與人交情分切至廢棄孤露者待
　之尤厚甞有一同僚女貧爲人婢公聞而
　贖之嫁于士族吕正惠公端與故相馮道
　耀帥趙文度皆郷里世舊道子病廢公分
　俸給之又薦文度之子紹宗于朝官之非
　眞實矜孤能如是乎
　　　賛曰
　　方㓜而孤何怙何恃懷抱無依
　　疢疾誰視吾㓜及㓜人子亦子
　　放麑違命射麛泣矢能推是心
　　乃合天理
䘏寡
　傳曰寡也者方當盛年夫忽告殞形單影
　隻觸目無𦕅況女㓜男癡百事未舉者耶
　此即孟子所謂窮而無告者也禍變如此
　非窮極歟欲語誰吐非無告歟爲其夫者
　雖云死矣冥冥之間烏得無念昔徐擇之
　判北京趙士恍自仁興來留爲幹官士恍
　與擇之三子俱相得無何士恍遽以病卒
　擇之父子爲辦䘮事且津遣其妻子甚厚
　又命小吏趙沂護送至京沂畢事歸參忽
　作士恍語謝曰士恍不善攝生以方壯之
　年遽就鬼録荷公父子周䘏之恩甚至不
　惟死骨得歸老母妻子皆得平達鄉舍無
　復流落失所之歉區區此心不勝感激隂
　君亦以此敬歎將有以厚報君矣中貴黄
　述奉詔持扇帕至彭澤迎賜北使無何舟
　師王貴中路病卒其舟乃兩浙漕司官舟
　貴死舟當歸官其妻泣訴曰舟今歸官妾
　一家十口餓且死矣願得一言使貴長子
　得繼父業不勝感幸述至鎮江言之漕使
　即日剌其子爲兵付以父舟是夕宿丹陽
　明見貴操一小舟逺逺從煙波間來泣具
　拜曰貴雖身死長子已得繼業一家十口
　不復憂矣實荷公恩言訖不見嗚呼此固
　顯顯姑置勿論竊觀寡婦人中立志大有
　逺過人者不可不書趙公槩年七嵗而孤
　其母勵志教篤竟能登天聖五年第三人
　第初遇郊恩法當任子公請以封其母爲
　郡太君宰相曰公爲學士擬封不逺公曰
　母八十有二朝夕不可期願及今以爲榮
　許之李公筠年三歳而孤其母秦氏有姿
　色或有誘之使嫁母怒叱曰夫婦義屬天
　倫死生命由眞宰我寜餓死其可再嫁於
　是篤意教筠竟能登第官至耀帥然則寡
　可輕乎愚於䘏寡之下亦復書此者正欲
　使一切寡婦皆知所法云嗚呼似此之人
　天必報者重乎倫也何止子貴而已哉
　　　賛曰
　　寡而守義賢哲所重折脛露筋
　　婦節尤勇臺築懷清暴秦是奉
　　況其無告寧不爲動誰或躪之
　　不戁不竦
　傳曰老也者閱世之乆更事之多衮衮年

　少無限淪䘮厖眉皓首獨保康强可不敬
　乎開寳初有鄆州盧縣尉許永者詣匭進
　狀日言父瓊九十七長兄八十一次兄七
　十九水身七十五願得一近便差遣以就
　榮養太祖命召其父旣至敷奏詳敏詞
　氣不衰太祖大加敬歎曰卿一門如此
　必有大過人者瓊曰亦無他但累世義聚
　不分耳太祖曰此即卿大過人處立命
　賜襲衣腰帶銀裝鞍勒一副馬一疋御茶
　三十斤雜綵三十段與近便差遣一任從
　其志也呉元嗣亦享髙壽時聖節根括老
　人惟元嗣一門有八十九十者一百以上
　者八人内呉琬一名一百一十有四步履
　輕健氣不少衰詢其履踐亦累世義聚不
　分詔賜一官旌表門閭門外又築二所義
　順土臺立二株華表鶴柱異其禮也至尊
　尚爾況餘人乎竊甞求之本朝處髙位而
　享其髙壽者惟張退傳九十一文潞公九
　十三趙康靖八十六張文定八十五陳文
　惠八十二曽宣靖冨文忠皆八十以上又
　求其次趙清獻龎莊敏向文簡李文正皆
　七十以上已不及也又求其次曹武惠薛
　簡肅王懿敏吕文穆吕文惠㓂文愍皆六
　十以上又不及也又求其次种司諌恰六
　十劉集賢恰五十王内翰尹舍人王待制
　錢宣靖皆四十以上逺不及也又如石徂
　徠恰四十蘇内翰三十九趙舍人三十六
　王御史三十八此則尤可惜也名利場中
　彈指便過還有於自已分上做得些工夫
　者乎如或未然即是空來人世浪走一遭
　於諸佛所謂願我壽命長勤行一切善願
　我福德盛廣濟一切人之說皆蹉過也嗟
　乎少年但知負才輕侮老輩不知壽居五
　福之先縱有多才不到其地於事何益昔
　楊大年與周翰朱昻同在禁掖時二公皆
　已老楊方弱冠每輕侮二公翰大不堪因
　好謂曰君莫侮我老老亦終留與君昻從
　傍揺手曰莫與莫與厥後太年壽止四十
　有九然則老也者欲到其地豈不難乎可
　不敬乎
　　　賛曰
　　學養三老禮尊髙年爲近於親
　　家國所先天與之壽俾華其顚
　　人而弗敬是名䙝天矧復耆德
　　敢不禮焉
懷㓜
　傳曰孔子曰少者懷之孟子亦曰㓜吾㓜
　以及人之㓜蓋㓜者年方童穉未有識知
　爲之長者固當矜憐而撫䘏之也虐而視
　之非人道矣故父母有㓜子則當盡其恩
　勤兄有㓜弟則當極其友愛他人有㓜者
　亦當推吾恩愛之心等而視之不冝分别
　彼此也若夫吾之子弟則愛之他人之子
　弟則不愛亦非所以盡懷㓜之道也況夫
　㓜者位則居卑力則孱弱卑者易侮弱者
　易凌苟無慈愛之心則將挾長以自肆矣
　在彼者必無辯口以别是非也必無强力
　以較勝負也如痿者之被杖無所逸避如
　瘄者之受讒不能辯明其苦可勝道哉甚
　矣風俗之薄也婦人之性𩔖多忌刻爲母
　之德不均愛子之心始偏已之所生則親
　之妾之所生則薄之其爲繼母者又徃徃
　不恤前人之子如閔子騫之母冬寒衣其
　子以纊而衣子騫以蘆花使之御車是也
　子騫之母猶爾其他可知由是孤孽㓜穉
　横罹慘毒者多矣閭巷之人規併財産則
　爲尊長爲兄姊者爲贅壻者乃有不慈不
　義凌虐其卑㓜者矣巧飾訴牒僞立契約
　囑牙保以曲證賄吏胥以舞文使之困苦
　抑塞無所赴愬甚則隂謀詭計捐傷其性
　命者有之嗚呼尚忍言之哉昔者李知本
　一門子孫百餘長少雍穆陽城兄弟孤惸
　相依前輩救荒則以收養孤㓜爲先若此
　者足以盡懷㓜之道矣
　　　賛曰
　　堯哀孺于聃慕嬰兒仲尼之志
　　少者懷之在厥初生淳德未漓
　　易致凌虐可無保持所以孤㓜
　　周仁先施
太上感應篇卷之二










太上感應篇卷之三義三
　　　　李昌齡傳鄭清之賛
昆蟲草木猶不可傷
　傳曰按經所說諸類衆生一身具足一切
　形質隨造隨成無明爲卵生煩惱包裹爲
　胎生愛水浸潤爲濕生歘起煩惱爲化生
　於此四生人復析爲十二𩔖生於十二類
　生每𩔖又各有八萬四千種𩔖差别總而
　言之則一十二𩔖便有一百萬八千之多
　然則衆生種𩔖差别何其多歟但即其曰
　用觀之目覩珍竒便起貪想舌味肥脆便
　起殺想意攀華麗便起慾想非獨眼舌意
　三爲然耳鼻身三亦復如是如是妄想如
　是顚倒念念不停洎合眼後更只紛然做
　主不得臘月三十日脚忙手閙做得主乎
　佛所謂十二𩔖生一百萬八千種類差别
　端起乎此昔佛在世㳺化諸國獨有一國
　化不能從及遣目連傾國而至衆疑問佛
　佛言此一國人於徃昔世本一聚蜂目連
　本一樵夫因採薪觸著𣗳枝羣蜂驚擾爭
　欲蠆之目連謂曰汝等本有佛性以惡業
　流轉至此今也尚有小忿欲逞毒乎願我
　早登聖果首度汝等是時羣蜂若有所悟
　領納在心今故見之悉皆隨順又在瞻婆
　則中迦羅池畔爲衆說法時有一蛤聞法
　歡喜躍出池上濳身草間傾誠諦聴偶爲
　一聴法人柱杖剌殺命終之後生忉利天
　爲忉利主復從忉利日徃佛所聴說妙義
　以開悟故證須陀洹然則昆蟲一𩔖雖曰
　微物其爲有知與人異乎又如草木一𩔖
　在吾儒言之固若有生而無知驗以佛書
　則亦不可一槩謂爲無知按傳燈録昔有
　一僧久爲梵摩淨德及其子羅㬋羅多受
　供養以道眼未明虚霑信施命終之後乃
　於淨德園中生爲木菌日充淨德父子蔬
　食他人欲取不復可得然則草木一𩔖亦
　一槩謂爲無知可乎若曰昆蟲草木尚不
　可傷人則尤不可傷也
　　　賛曰
　　恭惟哲皇弗踐螻蟻濓溪之庭
　　草觀生意有生有知此性無異
　　吾仁所充際天極地不見其間
　　一物可棄
宜憫人之凶
　傳曰太上言樂人之善而首言憫人之凶
　當知所謂凶者乃凶人爲不善之凶非凶
　喪之凶也大抵人之性眞上與諸聖一體
　無二能自率性則便可爲聖爲賢若但任
　情不免爲凶爲忒是故太上書以吿人使
　人皆知導之以善不然則永爲凶人不復
　反於善矣太上告眞武曰一切衆生競赴
　善惡輪轉生死無有窮巳汝宜普爲斷除
　邪見察其罪福增益功行逐月輪定日分
　遊奕世間善者以福加之不善者以善解
　之然則太上所以憫乎凶者爲如何哉昔
　巢州居民飡啜之外競㗖水族不知毎年
　十二月二十五日乃玉帝奏告三清遊歷
　諸天下觀世界予决罪福之日其日九天
　採訪使者日月星宿天地百神嶽瀆社廟
　皆得條具以聞一日玉帝召中天北極紫
　微大帝問曰南贍部洲呉國分野地號巢
　州善惡如何北極奏曰此方居民實是凶
　惡殺害物命不知紀極深恐積日之久𡨚
　䰟愈結非連地址蕩爲大湖不足以蕩除
　累年殘忍殺害厭觸腥穢之氣玉帝曰可
　北極旣退召眞武吿曰汝爲三界遊奕檢
　察善惡豈不知巢州之民造如是惡厭穢
　之氣上犯玉帝勝游日月爲之無光星辰
　爲之失次乎玉帝有命盡令全城䧟殁此
　事屬汝可速奉行眞武曰千里之廣未必
　一一皆然若一例䧟殁恐多𡨚濫容臣下
　降更問地祇回奏北極曰彼州神祇皆巳
　奉勑遷徃他所矣眞武乃大嘆曰痛哉一
　物之命尚在輪回未易出離况此千里盡
　為水界展轉相害大𡨚愈結何可救㧞又
　復力請自差部下天罡神將再行審驗旣
　而天罡化爲大鼈浮遊溪面先是守倅差
　人臠取次及百姓亦復如是天罡回奏眞
　武又請自降於是化爲一雲遊道人廵街
　乞水如是七日家家腥穢最後一家號曰
　焦婆水獨清淨眞君詰之婆曰某一家三
　口久厭腥穢蔬食而巳眞君曰吾非人也
　此州不逺當蕩爲大湖誠欲救之巳不可
　矣汝宜速徃他所未幾雨果暴至洪亦隨
　發一州千里頃刻之間波濤如山浩渺無
　際是日眞君復降告焦婆曰汝可便主此
　湖數日婆死其子及婦亦死遂得爲神因
　名其湖曰焦從婆姓也然則天眞所以憫
　人之凶者爲如何書曰汝無忿嫉于頑亦
　此意也
　　　賛曰
　　人之凶惡豈皆本情見如探湯
　　惻怛已形無忿于頑書訓丁寧
　　死喪刑辟擿埴顚冥有拯其迷
　　闇室之燈
樂人之善
　傳曰吾之一字最能成就一切行願人發
　善願天上間之聲如爆竹諸佛無不護念
　上真無不主持心契故也按唐文粹昔髙
　邁見鄕之俊傑主寳融寺經藏院長明燈
　精進成就喜而發願銘而頌之巳而迫於
　多事斯文莫構忽染目疾朦朧如隔綃縠
　每自嘆恨不審得罪之由一夕夢神告曰
　子於長明燈其有負乎邁應聲而寤寤而
　起起而作頌明日目愈然則諸佛所以護
　念於善者爲如何按啓聖録程嗣昌常在
　宻州見郊西鎭人好食鳥雀獵徒數輩日
　常打捕或碎首宂胷於鷹鶻爪觜之下或
　拗脚折翅於網羅𦊨𦊙之中或被箭穿或
　遭彈擊哀聲悲切所不忍聞於是夜起露
　立於星斗之下仰天告曰某欲將家藏一
　切所食衆生並同七世父毋因縁戒殺圖
　子一本覆板印行庶幾此方皆知攺悔今
　日正當眞武眞君下降之日願慿聖力俾
　獲流通覆畢印行攔頭彭景亦請一本歸
　示其妻其妻華氏三娘一見大怒𢮎破投
　之穢處移時買得一魚操刀欲膾魚忽跳
　躣觸破其眼血遂迸流俄化爲蟲縁遶其
　身處處𠰼噬方喧傳間監鎭孰向怳見一
　神立于其前自言吾是眞武察知此地有
　一大善乃興化軍程嗣昌印施戒殺圖子
　不謂婦人華氏乃敢𢮎破擲之穢處罪惡
　深重即當死矣其他不悔之人亦當獲罪
　俟吾二十七日再降更看如何然則上眞
　所以主持於善者爲如何嗚呼上眞與佛
　皆已久住解脫樂人之善尚爾如此况人
　正在苦海可不然乎求之世間非無人也
　胡文定見李文靖澹然無欲又能濟之以
　學喜曰若此人者八九分地位人也見王
　所公儼然不動加以篤學文曰若此人者
　亦八九分地位人也邵康節見司馬温公
　忠厚友悌恭儉正直喜曰若此人者脚踏
　實地八九分人也見韓欽之論事上前無
　所囘避又曰若此人者可謂至清而不耀
　至直而不激至勇而能温誠難能也又如
　杜正獻聞人有善喜若巳出劉集賢聞人
　有善稱道不巳文潞公見人有善惟恐弗
　及韓忠獻聞一小善必曰𤦺所不及若數
　君者非眞實樂善巳到於樂則惡可巳也
　之地能如是乎
　　　賛曰
　　人無不善出於天性胡爲忌嫉
　　私心之勝克伐怨欲交相爲病
　　惟其無我此心不競見人之善
　　如月在鏡
濟人之急
　傳曰諾詎羅尊者曰若人大智慧耿耿籠
　中燈若人大福德飄飄海上漚若人大方
　便乙乙空中雨今也於人之急力能濟之
　即所謂大方便也如雨普潤其爲及物可
　勝言哉所謂急者非一而已在疾病則以
　湯劑爲急在死喪則以後事爲急在飢乏
　則以飲食爲急在婚娉則以奩橐爲急此
　外又有無限不可悉陳之急但能各隨其
　急方便濟之皆爲濟人之急也昔許叔微
　少嘗以登科爲禱一夕夢神告曰汝欲登
　科須憑隂德叔微自念家貧無力惟醫乃
　可於是精意方書久乃通妙人無髙下皆
　急赴之旣而所活愈多聲名益著復夢其
　神授以一詩曰藥有隂功陳樓間處堂上
　呼盧喝六作五是年登第六名進士第上
　一名陳祖言下一名樓材及注闕用陞甲
　恩如第五名授職官以歸與詩中言無一
　字差此則濟人之急者也范文正知邠州
　暇日載酒率僚屬登樓觀賞初舉觴俄見
　數輩衰絰徃來營理喪具公遣人問之乃
　一寄居官方卒賵殮棺槨之具皆未有公
　爲撤宴厚賙䘏之此則濟人死喪之急者
　也范忠宣知慶州歳大飢餓殍滿路無粟
　以賑公請發常平封樁粟麥郡官皆不許
　曰須奏乃可公曰人不食七日即死奏而
　後發豈能及事即日發之且曰諸君但勿
　與吾當自坐此則濟人飢乏之急者也查
　道未第時嘗遊湘漢間假貸於人得錢十
　萬途次適見故人以嫁女理財甚急即罄
　囊與之畧無吝色此則濟人婚娉之急者
　也用心如此烏得無報其後許叔微竟能
　登第范文正官至叅政范忠宣官至丞相
　查道官至侍從非其報歟大抵人處世間
　於人急處自當如此
　　　賛曰
　　君子周急非相爲私如人在穽
　　脩綆弗施有力不用猶已殺之
　　揖遜拯溺無乃自欺以已望人
　　其急可知
救人之危
　傳曰雲笈七簽曰能救一人之命當延一
　紀之年若所救又是善人延壽又當倍之
　然則於人之危其可不救所謂危者死生
　之命也昔王均亂蜀朝廷忿蜀再亂命雷
　有終將兵平討意欲屠城時蜀士范璨尚
　氣節范璲好讀書文鑒大師有名行皆蜀
　中所素敬者因相率從間道出迎王師叩
　頭告曰蜀人懦弱城中皆平民其脅從者
　特畏死耳城下之日願無肆戮鋤其凶黨
　可也三人者皆堂堂丈夫且陳議慷慨忘
　身爲物出於至誠有終爲之攺容曰不聞
　長者之言屠城必矣由是一城之民得脫
　於死范與鑒之力也章郇公得象之髙祖
　仔事閩爲建州剌史其大人練氏有智識
　仔嘗出兵二將後期欲斬之夫人救之得
　免二將後仕南唐爲將攻破建州時仔已
　死矣夫人居建州二將遣使厚以金帛遺
　夫人并以一白旗授之曰吾屠城夫人植
　旗于門吾以戒士卒勿犯也夫人反其金
　帛并旗弗受曰君幸思舊德願全此城必
　欲屠之吾家與衆俱死耳不願獨生二將
　感其言遂不屠城練之力也范氏今爲蜀
　中望族子孫蕃衍有官者常百數人章氏
　亦爲建之大族位至卿相者相踵皆練氏
　後公其一也嗚呼二家所救如此而天之
　報之亦如此此固非世常有但於水火盜
　賊飢寒疾疫刑獄逼迫逆旅狼狽一切危
　急皆能如此存心事體雖不相侔其爲救
　危則皆一也
　　　賛曰
　　孺子及井怵惕皆有器將墜地
　　觀者舉手轉危爲安起痿而走
　　彼難旣脫我喜亦厚以仁存心
　　必無悔咎


太上感應篇卷之三

















太上感應篇卷之四義四
　　　　李昌齡傳鄭清之賛
見人之得如已之得見人之失如巳之失
　傳曰文殊問道場於維摩曰如何是道場
　維摩曰平心是道場趙州問道於南泉曰
　如何是道南泉曰平心是道然則平心即
　道歟道場歟歐陽文忠修好賢樂善常以
　平心為難彭中丞思永好學不倦常語人
　曰吾不為他學自㓜即學平心然則平心
　果難歟須自學歟大抵心之為物即體非
　有隨用非無必欲平心在我而巳夫復何
　難前輩以為難者歎無人也示後學也世
　之見人得失不能如巳之得失者必不曉
　此惟其不曉是以物我常勝罪來集身如
　水歸海日成深廣尚何足以道場與道之
　說而告之哉昔薛瑗身相燕國不䏻平心
　見人有得如巳有失見人有失如已有得
　未嘗薦一士舉一賢有可稱者嫉之如仇
　遏截使不得進晚歳一子死於獄餘皆肓
　聾喑啞傴僂顚癡時公明子臯見而憐之
　因詰責曰此皆縁汝心行不好罪當滅門
　諸子雖爾未足以盡子之罪瑗聞大懼懇
　求救護子臯於是以赤松子中誡授之瑗
　誓志力行僅全一子所謂中誡果何書哉
　竊嘗伏詩其與此篇無以異也大扺皆是
　指出人之錯用心處其為拔罪最為有力
　薛瑗敬受中誡而能得免滅門周箎宣揚
　此篇而能得脫餓死不有力乎嗚呼世間
　萬事轉頭即空惟有因長為身累今注
　此書正所以發明此說也知有此書者不
　可不求一讀旣讀不可不行信能如是異
　日生死路當得大力也
　　　讃曰
　　百篇之書穆誓殿後人之有技
　　視若巳有民不恊極未離于咎
　　洪範之君錫福均受非曰為人
　　待巳則厚
不彰人短
　傳曰馬伏波戒子孫曰聞人有過如聞父
　毋之名耳可得聞口不可得而言此已自
　盡夫太上所謂不彰人短之說也至於龜
　山先生則又為之語曰口固不可得而言
　耳亦不可得而聞此則又出於馬伏波之
　說向上一頭地也大抵人處塵勞不能無
　短然短自其短何與於我在我只消一箇
　不聞不知則其短終不自我而彰苟或一
　語彰之則其短不免傳播聞望自此而減
　素守自此而隳詰此之由咎當誰執當知
　好彰人短君子有所不為小人為之而無
　忌憚也昔龜城之民有祝期生者為人獧
　薄好彰人短人有體相不具者譏笑之妍
　美者嫉毁之愚昩者輕侮之智能者評品
　之貧者鄙簿之富者訕謗之官僚則訐其
　隂邪士友則發其隱由門閥才望皆出其
　右無可擬議者則必巧求其短曰乃祖微
　人也乃父鄙人也母家工商也妻家駔儈
　也其弟不良也厥子不肖也有小過者亦
　必溢詞增飾以成其短事無臣細一切如
　此乃至以無為有以十為百以疑似為端
　的以偶然為故犯以不得巳為優為以錯
　誤為情實度其人可欺即面折之衆辱之
　過毀之待他人亦如此待親族亦如此平
　生知識無不在其貶剥中甚者目父毋為
　頑嚚目兄弟為管蔡或教人興訟巳復和
　之教人詛罵已復證之習之旣久不以為
　非晚年忽病舌黄每作必湏砭剌出血數
　升乃巳旣而復作又湏剌之一歳之間作
　者五七痛苦切至殆不可言竟至舌枯而
　卒此事與道士章齊一好嘲誚人竟至嚼
　舌而死一也然則彰人之短是可為乎
　　　讃曰
　　我所自立欲為聖賢彼亦人耳
　　何獨不然邂逅有過尚可滌湔
　　一播其迹終身之諐是以掩惡
　　君子貴焉
不衒巳長
　傳曰老子曰良賈深藏若虚盛徳容貌若
　愚孔子曰君子之道闇然而日彰小人之
　道的然而日亡大抵人之為人其可畧無
　所長苟有所長自當如是要在益加韜晦
　善自涵養必使日新又新然後可以成德
　苟𢦙不然不免輕躁衒露自呈褊淺豈所
　謂盛德容貌若愚君子之道闇然而日彰
　也哉是故歐陽文忠公修長於文章毎對
　客論談則言政事而不及文章蔡端明襄
　長於政事毎對客論談則言文章而不及
　政事此皆自晦者也惜人不知多至自衒
　昔李泌極聰慧年七歳巳能文嘗賦長歌
　行曰天覆吾地載吾天地生吾有意無不
　然絶粒升天衢不然鳴珂遊帝都焉能不
　貴復不去空作昂藏一丈夫一丈夫𠔃一
　丈夫平生志氣多良圖請君看取百年事
　業就扁舟泛五湖歌成莫不稱賞獨張九
　齡力戒之曰藏器於身古人所重今君早
　得美名必有所折宜自韜晦庶幾成德況
　童子乎若為歌詩但只賞風景詠古今勿
　自揚巳為妙泌若有悟泣謝再三從此不
　復自衒曏使不巳安能成德為一代之名
　相乎當知人有所長切忌自衒
　　　讃曰
　　三才並立曰天地人綱紀兩間
　　繫人一身自賢而聖由聖而神
　　頃刻滿假其德不新顔淵如愚
　　端可書紳
遏惡揚善
　傳曰遏惡揚善在易謂之君子在篇謂之
　善人易曰火在天上大有(大有包/容之象)君子以
　遏惡揚善順天休命然則遏惡揚善即為
　順夫天德休物之命乎天之休命果在是
　乎大抵人非堯舜安能毎事盡善其不善
　者即名為惡我能為之遏之使之不至自
　棄復得勉而從善人誰不貴於善一言一
　行苟有可取即名為善我能為之揚之使
　人皆得聞知爭相率而為善天之休命豈
　不然乎天之休命本如此我今於物亦如
　此豈非順天休命乎中庸曰舜其大智也
　與隱惡而揚善舜尚如此況餘人乎是故
　趙康靖公槩專以掩惡揚善為務邵康節
　公雍樂道人之善不及人之惡此皆得夫
　遏惡揚善之說者也惜人不知成人敗人
　皆在一言言之出口其可不謹昔㓂萊公
　之在鎮也因生日造一山棚為監司所奏
　上大怒玉音甚厲謂王文正公旦曰㓂凖
　毎事必欲效朕何也文正曰㓂凖誠賢能
　但騃耳上曰但騃耶遂不復問曏非文正
　一言則山棚之怒安得便霽賢能之說安
　得上聞乎王文康公𥌓治蜀盗無輕重皆
　論死有謗其大苛㑹劉燁召還眞宗問曰
　凌䇿與王𥌓治蜀孰優燁曰凌䇿值歳豐
　故得以平易治之王𥌓值歳歛慮民為盗
　不得不繩以法易地則皆然也眞宗善其
　言曏非劉燁一言則大苛之疑安得遽釋
　皆然之語安得上聞乎此遏惡揚善太上
　所以稱為善人易所以讃為順天休命者
　也
　　　讃曰
　　善惡之念實同一初舉抑進退
　　如轉轆轤遏彼揚此繫其機樞
　　春意所感百蟄昭蘇易順休命
　　其天心乎
推多取少
　傳曰推多取少似主兄弟言之大抵義屬
　大倫臨財自當如是苟或反是義復何在
　況財者尤貴乎義天之察人多在乎此今
　日取多豈遂多乎今日取少豈遂少乎昔
　薛包與兄弟析産奴婢取其老者田疇取
　其荒頓者器物取其弊折者徐積與二叔
　析産先請二叔畢取所欲惟餘一篋圖書
　兩間弊屋積怡然受之畧無愠色又如魏
　公感熈之畧取一二种東染世衡之但取
　圖書杜正獻衍之盡與諸昆杜神童淳之
　悉與季弟此皆推多取少者也至於官爵
　亦有推而不受者如申積中兩遇郊恩悉
　推以官其二弟徐禧恩命巳下復推以待
　其兄之子是也彼錙銖必校尺寸必爭者
　旋踵破敗何足以此而語之哉
　　　讃曰
　　知雄守雌大白若黑不貪為寳
　　老氏之嗇自廣狹人豈曰盛德
　　意防侈大身務儉抑徒以財言
　　未盡天則
受辱不怨
　傳曰按涅槃經昔有一人讃佛為大福德
　相聞者乃大怒曰生𦆵七日毋便命終何
　者為大福德相讃者曰年志俱盛而不卒
　暴打而不瞋罵亦不報非大福德相乎怒
　者心服大抵惟有福德方能如是惟能如
　是乃有福德固非局量𥚹淺者之所可窺
　不聞本朝大福德者乎昔吕蒙正拜參政
　將入朝堂有朝士於簾下指曰是小子亦
　參政耶蒙正佯若不聞旣而同列必欲詰
　其姓名蒙正堅不許曰若一知其姓名終
　身便不能忘不如不聞也富文忠公少時
　嘗有詬之者文忠聞如不聞或以告之文
　忠曰恐罵他人曰明呼公名弼曰天下豈
　無同姓名者竟至不問此固文士或亦能
　之若夫武臣而亦能者誠亦可取狄武襄
　為眞定副帥一日宴孫沔有劉易者亦與
　座易素踈訐見優人以儒為戲乃勃然曰
　黥卒乃敢如此甚至詬罵武襄不絶口俄
　又擲樽爼而起時孫沔觀武襄氣殊自若
　不少動笑語愈温易歸方自悔則武襄巳
　踵門求謝矣王吉為添差都監從征劉旰
　吉謹愿寡語狀若無能動輙為同列詬斥
　吉不問惟盡力王事奮不顧身竟能衝破
　賊軍遷統制非氣量超越能如是乎此皆
　有前程享福德處孰謂佛語為不然乎
　　　讃曰
　　顔子不校隨會能賤下惠袒裼
　　師德唾面稱美當時垂芳記傳
　　心和氣平笑觀物變虚舟飄瓦
　　吾又何怨
受寵若驚
　傳曰太上於寵辱章曰寵為下得之若驚
　失之若驚是謂寵辱若驚今於此篇又曰
　受寵若驚然則受寵果若驚乎大抵福𠔃
　禍所伏當受寵時不無盛滿萬一盛滿則
　便有無限禍事伏乎其間一旦寵失禍必
　勃至豈不果可驚乎是故君子受之常若
　驚也昔王文正公旦初登第知平江即通
　判鄭州尋拜右正言知制誥攺集賢殿修
　撰遷翰林學士拜工部侍郞參知政事加
　同平章事從封泰山祀汾隂兼玉清昭應
　宫使迎奉聖像天書刻玉兖州太極觀奉
　上寳册使拜太尉兼侍中晚年官益重毎
　家人出賀必止之曰遭遇如此愈増憂懼
　何可賀也及為朝修使自禁中乗車輅出
　都門百官餞送莫不交口稱賞公之榮遇
　公則不然曰但覺反側不安耳他人處此
　能如是乎張忠定公詠之拜吏部侍郎也
　謂所親李畋曰今蒙聖恩㩴為天官少宰
　可畏可畏若轉下而思則身不危轉上而
　思則恐必敗慄慄若有懼色他人處此能
　如是乎惟其如是所以能有其寵苟𢦙不
　然不免立取禍敗不聞盧多遜與种放之
　事乎盧多遜初拜參政服用漸侈其父億
　即愀然不樂曰吾家世儒素一旦富貴遂
　至如此未知稅駕之地矣多遜不能念父
　之言竟以事敗种放初為朝廷所召聲名
　大振其毋即恚謂放曰吾勸汝勿聚徒無
　求名今果為人知不得安處矣放不能念
　毋之言竟以名敗此皆受寵不能若驚者
　也
　　　讃曰
　　犧尊青黄乃木之災孤犢衣繡
　　寧活草萊軒冕所寄外物儻來
　　貪榮保存禍身之胎夫知道者
　　可不懼哉

太上感應篇卷之四










太上感應篇卷之五義五
　　　　李昌齡傳鄭清之賛
施恩不求報
　傳曰君子有心於施恩無心於求報茍有
　心於求報即是利在於報初非爲人報未
　必可求而怨必先之烏足謂之恩哉是以
　不求之報常見於無心之恩昔尚霖爲巫
　山令邑尉李鑄最强悍無何感疾遽至困
　劇霖憐之因請所托尉拭淚以老母少女
　對及卒霖爲割俸送其母及其函骨歸河
　東且爲嫁其女于二族一夕夢尉如生時
　拜且泣曰公本無子感公之恩巳爲力請
　于帝今得爲公之子矣是月霖妻果孕明
　年解官沿流而歸毎遇灘險必見尉隱約
　立岸上如指呼狀將抵荆渚又夢尉曰某
　明日當生府公必以小合送及生府公果
　以小合貯粟米爲麋粥之須因呼之曰合
　名之曰頴及長極寛厚敏於仁篤於孝官
　至大理寺丞宇文英迪初領黔江都獄民
　有扶愛之者常訴漕臺官吏適坐事繫獄
　官吏恨之必欲文致于法英迪爲之不平
　力爲辯雪竟從輕斷又三年英迪沿檄道
　由南賔泝流而歸時六月忽大雨水遂暴
　至波濤如山中流䌫絶舟人拱手坐待傾
　覆俄見一小舟冉冉出没於煙波間逺來
　相救旣濟乃扶愛之也相顧大驚曰吾昔
　日平黔之獄初非有意於君君今日冒險
　而來亦豈知將溺者之爲我豈天意故以
　彰其事乎相與感嘆者久之嗚呼當霖之
　爲尉也不過曰同官當如是而巳安知有
　今日爲子之報乎當英迪之爲愛之也不
　過曰斷獄當如是而已安知有今日救溺
　之報乎此皆無心之恩不求之報者也曏
　使有心則未必然也古語云恩雖亂施有
　不期而自㑹怨不可作恐窄路之或逢真
　至言也
　　　賛曰
　　怵惕惻隱仁心自生内交要譽
　　利心乃萌仁本天理遇物而亨
　　利則人欲其末必爭毫髮千里
　　宜謹權衡
與人不追悔
　傳曰老子曰旣以爲人巳愈有旣以與人
　巳愈多大抵人之臨財多至吝嗇一毛不
　㧞者有之與而復悔者有之今也乃能與
　而不悔非真實樂施安能如是福德自此
　而長豈不愈有愈多乎昔柳仲塗少時飲
　于酒肆見一書生將謁魏守求貲葬其父
　母仲塗問所費幾何書生以二十萬對仲
　塗即日歸家罄其所有得白金百兩見錢
　數萬以與悉之略無吝色范文正公賞遺
　其子堯夫歸姑蘇取麥舟次丹陽見故人
　石曼卿以三喪未舉不得歸盡以五百石
　麥舟付之旣歸未及言文正曰見故人否
　堯夫以曼卿三喪未舉爲對文正曰何不
　以麥舟付之曰付之矣堯夫怡然喜見于
　色若二公者是有悔乎此固偉人宜有此
　舉然求之其次不爲無人比李謙者冨室
　也嘗值歳歉出粟千石以貸鄕人明年又
　歉人無以償公即對衆焚劵曰債已了矣
　不須復償明年大熟人爭償之一無所受
　明年又大歉公復竭家貲設粥以濟賴以
　全活者動以萬計死者復爲瘞之或曰子
　隂德大矣公曰隂德猶耳鳴已自知之人
　無知者子今巳知何足爲德李浩然者亦
　冨室也拯濟貧困積四十餘年未嘗少怠
　若二公者亦有悔乎其後柳范益通顯二
　李孫皆登第所謂愈有愈多豈不然乎
　　　賛曰
　　爲德不終古人所賤與其諾責
　　寧有已怨君子不吝果於爲善
　　貨惡棄地藏已則淺隨力所及
　　斯爲方便
所謂善人
　傳曰孔子曰善人吾不得而見之矣得見
　有常者斯可矣然則善人者當何修何飾
　而能到其地乎曰無他但能踐篇中之言
　即能到其地也篇之言曰爲臣當忠爲子
　當孝兄弟當曉夫婦當和正已化人慈心
　於物不欺闇室不履邪徑進退以道積累
　有功䘏寡矜孤敬老懷㓜憫凶樂善濟急
　救危不衒已長不彰人短遏惡揚善取少
　推多受辱不怨受寵若驚施恩不求報與
　人不追悔人得人失如已得失乃至澤被
　昆蟲仁及草木所踐如此非善人歟昔李
　文正公昉旣致政因上元張燈太宗命安
　輿迎之坐之御榻之側手酌御樽且選果
　核之珍者賜之曰如卿者真善人君子也
　兩在相位未嘗有傷人害物之心此朕所
　以念卿也公歸語其子曰吾雖無竒功偉
　績驚世駭俗然未嘗蔽人之善忌人之進
　不欺暗室度德守分於此四者自謂允蹈
　今蒙聖上崇獎對羣臣前以善人君子見
　稱夫善人君子者男子極善極美之稱也
　孔子尚云不見吾何人而敢當之乎汝曹
　當念聖上崇奬之言吾平日所踐四者之
　說於君忠於親孝修謹自立庶幾可以無
　忝其子宗諤亦能恪守先訓爲一時聞人
　叅政李公穆之死也上郎時臨喪哭爲之
　慟旣而顧左右曰天不使好人爲朕輔佐
　耶何至奪之之早宗諤問文正曰從叔爲
　事何如而能使聖上痛惜如此公曰叅政
　公清簡亮恬澹寡欲直不忤物曲不苟合
　乃至學術之該愽識量之深粹真大雅君
　子矣加之善與人交敏於從政是故捐舘
　之日識與不識莫不交口嘆惜不然何以
　感致萬乗之尊親臨其喪爲之長慟乎嗚
　呼二公所踐真可謂允蹈夫篇中所謂善
　人之說也得名善人豈爲過哉
　　　賛曰
　　乾卦六陽元爲善長寸隂不容
　　純乎天象受天之中在人能養
　　推而行之安利勉强陽長隂消
　　此心天廣
人皆敬之
　傳曰蓋巨源爲縣令因買羅於公㕔上手
　自開托其侍婢從屏間見之即恚曰不意
　今日乃來伏事一箇羅絹牙郞因求去不
　可留范諷爲御史中丞有一閽吏𨽻臺巳
　四十餘年事二十餘中丞矣毎能道丞之
　賢否丞賢當聲喏時所執之杖必橫否則
　直此語久矣喧傳爲中丞者惟恐其挺之
　直也一日挺直諷驚問故則曰比見中丞
　約客喻庖者至于數四某私意異時作相
　亦復如此毎事喋喋豈不煩碎心實鄙之
　不覺挺之直也諷愧謝者再三嗚呼此皆
　舉措偶失巳不爲婢僕所敬况能使人皆
　敬之乎當知人皆敬者必其真可敬也不
　聞温公與劉大諌之事乎昔温公之赴闕
　也衞士見之莫不以手加額乃至百姓亦
　復遮道告曰公無歸且留相天子活百姓
　時王闢之過青州道見村民數百亦復歡
　呼踴躣皆喧傳曰司馬作相吾儕大快活
　矣公薨京師之民爲之罷市而弔鬻衣以
　奠四方會葬者數萬人力至嶺南封州父
　老亦皆相率而至炷香於頂相九百餘人
　非人皆敬之能如是乎劉大諌之在宋也
　人皆謂若過南京不見劉待制如到泗州
　不見大聖及薨𦒿老士庶乃至婦人女子
　田夫野䝤市井小民莫不爭持香劑誦佛
　書以哭公門爲塡壅不得入因設大爐於
　㕔下以受其香香價爲之踴貴非人皆敬
　之能如是乎又如王沂公之在閣下楊文
　公性恢諧一時僚友無不被其狎侮至公
　則曰第四㕔舍人不敢奉戯陳襄陳烈周
　希孟鄭穆皆以知天盡性爲學天下之重
　爲巳任士人宗之號曰四先生雖誕突盜
　傲不可率者亦不敢失禮於其門冨文忠
　公嘗乘小徟過天津橋人隨觀之市中爲
　之一空徐孝節廬于墓側城中之人日徃
　致敬市中亦爲一空申顔特立獨行毎過
　市肆市人爲之起邵康節毎出遊城中士
　夫無不倒屣而迎此亦人皆敬者非真可
　敬能如是乎
　　　賛曰
　　敬心之生得於未施林宗之巾
　　紫芝之眉至于君實走卒所知
　　匪求于人人則即之不然回紇
　　曷拜子儀
天道祐之
　傳曰天道祐之之說即易所謂自天祐之
　吉無不利之說也大抵天道無親常與善
　人不言而善應不召而自來我果有以格
　之無有不爲所祐也昔劉器之旣登第不
　即就選復歸從學毎以漆雕開斯未能信
　爲戒大爲温公所知初拜諌官即抗䟽二
　十有四甄别朝臣邪正又抗䟽一十有九
　論章子厚小人不可用人皆爲縮頸公則
　不問及子厚用事公遂走竄人言春循梅
　新與死爲隣髙竇雷化說著便怕凡此八
　州公歷其七雖盛暑畏途亦必令所屬監
　督日行一程或泛海冒險人皆謂公必死
　公則安然年八十未嘗一日病時公貶所
　有一納粟者揣知子厚意自求爲子厚殺
　公子厚即日自選人擢爲本路運判其人
　飛馭徑至距公貶所纔二十里而止明日
　將有以處公左右莫不爲懼無何夜半怱
　聞鐘鳴則運使者若爲物擊暴吐血而死
　矣曏使運使不死公則必死非天道祐之
　能如是乎庚子輿者亦吉人也其父出守
　巴西遷寧蜀而卒子輿扶護而歸時秋水
　方壯灧𤃡微露水面而瞿唐之流尤爲湍
　悍天又欲雨舟人大懼子輿因仰天大哭
　一慟未終而水巳退减二十餘丈旣過水
　復如初曏使水不退減事知如何非天道
　祐之能如是乎當知天道祐之特在我而
　巳耳况忠孝者百行之冠冕乎所謂善者
　此其首也
　　　賛曰
　　天者公理當然而然非有好惡
　　孰司其權與善輔德𦔳順尚賢
　　惠迪之吉動相周旋誰祐我者
　　在巳之天
福禄隨之
　傳曰詩曰樂只君子福禄申之樂只君子
　福禄膍之此即篇中隨之之說也大抵善
　人君子其吉祥愷悌足以招致福禄是故
　所至不求而自然來宜有若隨也昔冨鄭
　公以直言危論爲諌官旣知制誥宰相不
　恱因薦公使不測之虜時歐陽丈忠公上
　書引盧杞薦顔真卿使李希烈事言宰相
　欲害公也書入不報及公使虜一言之間
　乃能使虜之君臣相與誦公之言修好中
　國不用兵者幾百餘年使回除樞宻直學
　士又除翰林學士又除樞宻副使皆力辭
　不受踰月除樞宻使又辭上必待公綴班
　乃坐豈非福禄隨之而然乎此固大福大
　禄非粗能有成者之所敢望然各在其身
　言之但凡有成皆福禄也醫官甄百里者
　本鄙野庸夫也然能善用其心病無大小
　皆急赴之一日上不豫或薦其能一服果
　愈於是寵冠諸醫出入宫禁半年之間金
　如熟薄所積巳二萬餘片酒如上樽亦常
　貯三千餘缾此雖未足謂之福禄然在甄
　身比之曩日非福禄乎當知福禄隨之亦
　在我而巳耳
　　　賛曰
　　顔天陋巷夷餓首陽貧歸原憲
　　刑及范滂福禄之應幾於反常
　　當知數子日月爭光此福此禄
　　千載明昌
衆邪逺之
　傳曰衆邪者不正之類也其類不一故曰
　衆邪大抵邪正殊途勢不兩立正之所至
　邪自不容譬如日輪照於氷山日固自如
　氷當自釋所謂逺者求之于古如禁呪之
　不能加曇顯素娥之不敢出梁公是也昔
　道士陸脩靜等善呪術能呪僧衣鉢及宫
　殿梁柱皆飛舉振動髙自矜誇以爲神仙
　輩也時法師曇顯聞之斥曰爾曹未遇勍
　敵敢以小術自肆遂以稠禪師袈裟置地
　使呪之道流併力作法逾時不能動顯即
　自取置梁間使呪梁柱亦不能動修靜等
　慚縮無人色如武三思嘗買得一妾名素
　娥真絶色也毎宴朝士出以自誇一日約
　狄仁傑仁傑將至娥遂深匿不肯出武入
　呼之則入堂奥隙中聲若屬絲曰妾本花
　月之妖梁公正人何敢出也自此遂不復
　出求之于今如方公諸君是也若方謙之
　者清靜自居味道爲樂者也時所居之方
　多病山瘧謙之書名與之無不立愈或請
　其方謙之曰嘗聞心正可以治邪吾居貧
　無財可施但日誦法輪道德經隨喜衆善
　慈悲靖惡自謂可以自治亦可治邪如是
　而巳此則見名而逺者也張乖崖者始終
　挻然無所屈撓者也與髙士傅霖相善一
　日欵于近郊夜飲劇談時彼方大疫諸隣
　多有病者是夕如洗頓然皆愈明見鬼物
　云云若爲二公而去此則聞聲而逺者也
　彭公逹者淡然寡欲廉謹不苟者也嘗知
　湖州州宅素號多怪前後守臣不獲安處
　及公到官乃至解去未嘗問其怪之有無
　其怪亦不敢輙呈伎倆始終帖然殊無小
　撓此則見之而逺者也非我有以服之而
　然乎至於張玄感之任淮南漕也則不然
　矣到官之後日爲鬼物所撓時有一武弁
　善治鬼因命治之旣至叱曰運使尊官朝
　廷重任爾等何鬼輙敢干之鬼乃大笑曰
　我豈比你班行苟且取奉以求薦舉自此
　益塗糊(上鶻/下突)不可制豈非兩皆無以服之
　乎
　　　賛曰
　　有道之世其鬼不靈清明在躬
　　物無遁情無邪爾思所存者誠
　　泰宇旣定迅雷不驚是氣無餒
　　何物敢攖
神靈衞之
　傳曰神靈者聰明正直者也在處皆有之
　也所敬者道德所與者忠孝所契者正直
　所取者隂德然則人其可無是四者乎苟
　果有之神靈無不衞也昔韓魏公自成德
　移帥中山將至沙河前驅回白水暴至不
　可前公曰業巳至此避之何益命速具舟
　旣濟行李未絶而波濤如山後騎猶有未
　得渡者時徐濟之民皆見公方渡時有神
　龍偃截上流水爲之立淺梅公儀嘗知滑
　州夜報河决公即躬率官屬分役兵夫夜
　趨河上隨處堤塞正窘急間明見一白鬚
　老人載一舟稭稈徃來佐助意其豪民心
　大喜之及水定天亦曉命吏請之則白鬚
　老人不復見矣此皆神靈衞之者也
　　　賛曰
　　神之爲道聰明正直洋洋在上
　　鑒臨微側呵禁不祥以奉有德
　　匪求于神彼則受職惡人反是
　　神所罰殛



太上感應篇卷之五










太上感應篇卷之六義六
　　　　李昌齡傳鄭清之賛
所作必成
　傳曰世間無不成之事天下皆可作之人
　苟有其志無不成也昔張仲賔之祖本一
　善謀利者但以翻然改圖篤意教子其子
　仲容仲賔果皆登第明年仲安又登第于
　令儀本一市井小民亦以翻然改圖篤意
　教子其次子傑姪子傚亦皆登第然則有
　志之士欲有所作是有不成者乎況能力
　行衆善者乎竇公之事便可見也竇公禹
　鈞者燕山人也初夢其祖謂曰汝無子又
　不壽曷不早修隂德以回造化禹鈞惶懼
　於是内外姻婭有喪未舉有女未嫁皆𦔳
　成之乃至焚劵嫁㒒夫之女得金還去失
　之人苟可修德無不爲者又於所居建四
　十間屋聚萬卷書延文行師儒居之師席
　有志之士聽其自至由是英俊四集由公
　門而貴者前後接武公之身官至左諫議
　大夫年八十無疾而卒今爲洞天眞人晚
　得五子皆登第儀禮部尚書儼禮部侍郎
　𠈉左𥙷闕偁參大政僖起居郎嗚呼欲長
　壽而得長壽欲得子而得五子欲官爵而
　有官爵好修德而得登眞然則世間所作
　是有不成者乎
　　　賛曰
　　求仁得仁叔齊伯夷孳孳爲利
　　盗跖之歸天旣與善惡亦稔之
　　貪回隂狡動遂其爲成效美惡
　　要終可知
神仙可冀
　傳曰張楊閱道藏見一壁魚身有五色爛
　然奪目及開經卷則神仙字處蠧蝕殆盡
　乃知壁魚蠧蝕神仙字遂能身有五色也
　何諷買得一軸道如經中有一物狀如髪
　捲規可四寸循環無端旣而截斷則頭尾
　兩皆水出滴可升餘徧以問人無能知者
　一日遇一得道者舉以問之則曰君遇此
　物而不能羽化命也此乃壁魚三蝕神仙
　字化爲此物名曰脉望以規映星星使立
　降可得還丹復取其水服之便得換骨諷
　歸取經畢讀則一軸之中神仙字處字字
　果皆蝕盡又知壁魚三蝕神仙字遂能化
　爲脉望也嗚呼一蟲尚爾況以人冀神仙
　其有不可冀者也大抵人之與仙性眞本
　一第以情勝遂失其眞一旦反眞塵情俱
　盡即神仙也況能濟之以善求之于古如
　子房之忠吳猛之孝王進賢之不失婦節
　蘭期之友于兄第劉翊之損巳分人趙素
　臺之濟窮䘏死許眞君之行符施水嚴平
　君之以善導人周伯持之收瘗遺骸李五
　郎之不欺斗斛陳安世之不殺物命李奚
　子之拯濟飢禽楊敬直之閑則凝神唐若
　山之性無忿恚乃至黄萬祐之鮮過景相
　之酷好放生劉平阿本一醫人呉睦本一
　縣吏劉妍本一妓女鮑靚本一店家賀生
　本一屠兒丁約本一兵卒朱㹠本一劫盗
　李正玄本一獵人此皆自人而得仙者也
　求之于今如晁公逈之爲靜居天主章公
　文起之爲司命眞君王公素之爲王京侍
　郎吕公晦之爲上帝司紏韓公琦之主紫
　府冨公弼之司崑臺王公叟之掌翊聖鐵
　輪金公三之爲佑聖風伯張公孝基之爲
　嵩山主者竇公禹鈞之爲洞天眞人乃至
　歐陽公脩之主神清王公安國之主靈芝
　吕公溱之主羣玉石公延年之主芙蓉陳
　公靖之判司直田公承君之主維陽此亦
　自人而得仙者也按經云今中元二品左
　洞陽宫所總地上九皇土壘四維八極其
　靈宫僚屬共有九萬九千九十九萬衆皆
　是在世有功之人受度而得進𥙷其職如
　吾郷臺法何公熈志以注金剛經有𥙷於
　世死後乃得𥙷爲西嶽㸃檢歷數官此雖
　嶽府是亦受度孰謂神仙爲不可冀乎其
　間亦有欲冀而終不能冀者非仙之不可
　冀也所踐未足冀乎仙也不聞二眞人之
　言乎鍾離曰仙之求人甚於人之求仙洞
　賔曰人常以不得見吾爲恨雖日見吾而
　不能行吾言於事何益此皆嘆人不能冀
　夫仙也
　　　賛曰
　　神仙之說多謂渺茫求而不得
　　漢武㤗皇亦如釋教地獄天堂
　　天堂果有必處忠良地獄果有
　　小人之郷
夫欲求天仙者當立一千三百善欲求地仙
者當立三百善
　傳曰天仙地仙之有差在乎立善多寡之
　有異篇中巳自言之固不在論請以百尺
　竿頭更進一歩之說言之庶幾己得仙者
　不復從墜一向超升未得仙者不假他求
　即日便到釋迦曰仙有十種一曰地行仙
　二曰飛行仙三曰遊行仙四曰空行仙五
　曰天行仙六曰通行仙七曰道行仙八曰
　照行仙九曰精行仙十曰絶行仙旣而又
　曰是等皆是不循正覺别修妄念存想固
　形遊於山林人不到處壽千萬歳斯亦輪
　回妄想顛倒報盡却來散入諸趣(堅固服/餌而不)
　(休息食道圓成名地行仙堅固草木而不/休息薬道圓成名飛行仙堅固金石而不)
　(休息化道圓成名遊行仙堅固動止而不/休息氣清圓成名空行仙堅固精液而不)
　(休息潤德圓成名天行仙堅固精色而不/休息吸粹圎成名通行仙堅固呪禁而不)
　(休息術法圎成名道行仙堅固思念而不/休息思憶圎成名照行仙堅固交遘而不)
　(休息感應圎成名精行仙堅固變/化而不休息覺性圎成名絶行仙)鍾離曰
　仙有五種一曰鬼仙二曰人仙三曰地仙
　四曰神仙五曰天仙旣而答大道之問則
　又曰道本無問問本無答萬物之中最靈
　最貴者人也若能窮萬物之理盡一已之
　性窮理盡性以至于命全命保生以合乎
　道自然與天地齊其堅固而同其長乆矣
　(一者不悟大道惟務速成正令心若死灰/形如槁木神識内守一志不移定中以出)
　(隂神然窮其歸究竟只名清虚之鬼不得/爲純陽之仙名曰鬼仙二者暫於人中得)
　(聞大道然業重福溥或以魔退或僻在一/偏確守不變絶五味者不知有六氣忘七)
　(情者不知有十戒行咽潄者笑吐納之爲/錯著採捕者指清靜之爲愚好接物以奪)
　(天地之炁者不肯休糧好存想而採日月/之精者不肯導引孤坐閑息者不知有自)
　(然屈體勞形者不誠於無爲但能延年安/樂而巳名曰人仙三者法天地升降之理)
　(取日月生成之數身中用年月日中用時/刻識龍虎配坎離辯水源清濁分氣候早)
　(晚收眞一察二儀别三才分四象列五行/定六氣聚七寳序八卦行五行九州顛倒)
　(氣傳子毋液行夫婦三田反復燒成丹藥/永鎮下田鍊形住世長生不死名曰地仙)
　(四者巳得地仙用功不巳超凡入聖却反/三山名曰神仙五者巳得神仙傳道於世)
　(於道有功爲人有行功行滿足超居洞天/便得效職列爲仙官若又於天地有大功)
　(於古今有大行從此漸進仙階陞擢歷任/三十六洞天反於八十一陽天復從八十)
　(一陽天超入虚無自/然之境名曰天仙)然則釋迦所謂正覺
　鍾離所謂大道果何說哉夫正覺即大道
　大道即正覺也大抵必欲識取自心不落
　情解不聞僧那之說乎僧那曰欲明自心
　但於日用中行住坐卧常自審諦思察遇
　色遇聲未起覺觀時心何所之是有耶是
　無耶旣不落有無處所自然心珠獨朗常
　照世間無一塵許間隔刹那頃斷續之相
　此即正覺即此大道也是故吕眞人旣因
　不學錬金而得度世矣又因聞應無所住
　而生其心之說而胷次始得豁然旣得胷
　次豁然矣又嘗飯僧於潭之興化孫眞人
　旣以留意方書而得度世矣又嘗咨決於
　唐之宣律旣得咨決於宣律矣又嘗聽寳
　塔品於成都之無名行僧此即百尺竿頭
　必欲更進一歩者也若夫立善自當然也
　縱不求仙亦當然也
　　　賛曰
　　禮儀三百威儀三千待人而行
　　人道乃全積功累善必有後先
　　條目嚴備毫髪罔愆是乃仙道
　　以人合天
若或非義而動背理而行
　傳曰孟子曰理也義也人心之所同然者
　也孟子所謂義理也大抵義理在人不可
　非背苟或非背不免追隨汨没闒茸駔儈
　無所不至矣其肯清靜自居味道爲樂乎
　請以一二君子言之庶幾稍知愧恥昔郭
　延卿以文行著名厭世澆薄葺園圃於水
　南居之凡二十餘年足跡未嘗至城市少
　則與張文定吕文穆游張吕相繼作相薦
　之于朝得職官不肯就時錢文僖惟演爲
　留守謝絳爲通判尹洙爲掌書記歐陽脩
　爲推官皆一時文行之士慕其爲人一日
　屏騎從同謁延卿對談良乆延卿以陶樽
　果簌進文僖愛其野逸引滿不辭至晚吏
　報申牌府吏牙甲羅列庭下延卿徐曰公
　等何官而從吏如是之多洙指文僖曰此
　留守相公也延卿曰不圖今日肯顧野人
　相與大笑更進數盃曁日入公辭歸延卿
　送出曰某老病不能造謁幸勿訝文僖登
　車茫然自失如入神仙之境旣而嘆曰此
　人視冨貴爲何等事乎此則士大夫中清
　靜自居味道爲樂者也杜五郎者本田家
　也亦確然有守所居距縣三十里惟兩間
　小屋一其自居一其子居之枵然一榻更
　無他物時蘩陽尉孫軫慕其爲人乗閑謁
　之良乆曰某村民無能何爲見訪軫因問
　何以不出笑曰無用於時無求於人偶不
　出耳又問何以爲生曰曏居邑南有田半
　頃與兄之子共耕兄子旣娶自度不足贍
　盡以付之因攜妻子至此適郷人有兩間
　閑屋因借居之初則賣藥擇日以自給及
　兒子長成郷人又以三十畝田令佃耕有
　餘力又傭於人自此稍足不欲與人爭利
　醫卜之類一切罷廢又問終日有何所爲
　曰端坐而巳又問曽看經否曰二十年前
　曽看一本淨名經初見其議論的當心頗
　愛之今己忘却經亦不知所在矣對語移
　時氣韻瀟洒言辭精簡軫大敬嘆曰眞有
　道之士也自此數數訪之此則田野間清
　淨自居味道爲樂者也彼非義背理而無
　所不至者視此得無愧乎
　　　賛曰
　　理本法意義爲條式原情定罪
　　一毫不易銖銖戒謹猶差於石
　　矧越繩矩肆爲頗僻人而不誅
　　底天之辟
以惡爲能忍作殘害
　傳曰天道常與善人爾乃以惡爲能天地
　之大德曰生爾乃忍作殘害違天背地非
　爾而誰所謂能者不自以爲非也所謂忍
　者殊無惻隱也諸惡之中莫此爲甚殘害
　之中莫此爲慘地獄之設端爲是人異時
　牛頭阿旁之屬亦豈恤爾而不加毒手乎
　請以不忍之說急速救之庶幾不至已作
　而不可復救昔西域僧名覺稱者來入中
　國楊文公億一見即加禮旣而求去不可
　留因命譯者問之則曰我土全不食肉今
　入中國在處皆屠殺猪羊懸肉市肆甚不
　忍觀吾意不樂居此暫到五臺禮文殊即
　歸矣山谷詩有蕨牙已作小兒拳之句張
　閣一見即蹙然不樂指爲忍人此但詩人
　狀物初非忍者篕閣爲河内推官而通判
　葛繁惟蔬食誦經閣亦斷肉故有此語若
　使世人皆能有悟如覺公如張公於一切
　物常存不忍愚保其必不敢以惡爲能而
　忍作殘害也今故首表出之然後略叙因
　果昔陸孝政欲收一聚蜂收不可得即怒
　盡以熱湯沃之死無遺者未幾復於其地
　忽爲一大蜂所螫而死周昻嘗晝寢户上
　有一燕巢三雛呢喃待哺昻怒悉以蒺䔧
　與之三皆胷裂而死其後三子皆喑金華
　寺有栢數株怱生毛蟲色黄而長近二寸
　蠶食枝葉莫知紀極寺僧秀榮惡之悉命
　掃除埋瘗或棄於柴積其徒秀仁又取柴
　積曬於日中俟蟲死方以供㸑數年秀榮
　卒時寺内别有一僧亦卒旣而得還語秀
　仁曰某到隂司見秀榮荷鐵枷坐烈日中
　有萬萬毛蟲縁遶𠾱噬若不可忍秀仁聞
　而大懼不數日亦發背而卒大慈寺僧修
　凖新開一軒四面皆竹欄檻上多有蟻子
　縁遶修凖怒立伐其竹盡取蟻子棄於火
　中未幾怱患癬瘡頭面尤甚命醫視之醫
　曰此名蟻漏瘡不可療也未幾遂卒又如
　王愈忿鵲之噪而生斷其舌其後竟死舌
　瘡張霖忿蛙之鳴而沃以熱灰其後忽爲
　湯爛然則人之於物是可以惡爲能忍作
　殘害乎旣作得無罪報乎
　　　賛曰
　　智伯之賢盆成之才明推丹朱
　　捷稱惡來受天異禀如木産材
　　用以爲善其孰禦哉以能濟惡
　　豈不可哀
隂賊良善
　傳曰陳平多隂謀自知必當無後公孫弘
　好陽與其後不復顯聞大抵隂謀不免陽
　與陽與便有隂謀譬如彈丸擊物最爲暗
　中施之餘人皆不可施之良善則尤不可
　也蓋良善者民之望也在一國則一國重
　在一郷則一郷重其可隂賊之乎昔李林
　甫未顯時在槐壇遇一道士戒曰君名已
　列仙籍縱不白日上升亦必爲二十年太
　平宰相異時事權在手切記吾言不得妄
　有隂賊林甫旣貴不復憶記一味怙寵多
　所賊害乆之復夢道士責曰君豈忘吾言
　乎令果獲罪矣於是命吏引入一處林甫
　耳中惟聞瀟瀟風水聲旣至則府署嚴飭
　帳榻華侈林甫復自喜曰正令居此亦自
　不惡道士笑曰此乃鱗介所居其間苦事
　最爲慘毒君尚以爲不惡欲如何而後謂
　之惡乎林甫駭然汗洽而寤此則以隂賊
　良善而將生水族者也許文規被攝至𡨋
　司以曽活一人得延一紀而還旣出望見
　一門守衞甚嚴許以問吏吏曰此都獄也
　但凡世間讒譛忠良毀敗善類常行隂賊
　之人死後無問貴賤皆當治罪于此此則
　隂賊良善而必入地獄者也孰謂爲之爲
　無罪乎當知明白洞逹坦然易見者近乎
　陽也姦險狠愎深而難知者近乎隂也平
　生宅心於隂死而復歸於隂理之必然亦
　無足恠所謂水族所謂地獄非隂界歟
　　　賛曰
　　犯法舞法冐法則均闘殺謀殺
　　同於殺人至於定罪輕重不倫
　　舞設智數謀秘鬼神發必命中
　　亦中其身
暗侮君親
　傳曰在人臣言之一味姦䛕肆其欺罔暗
　侮也在人子言之空事虚文情實不至暗
　侮也但凡爲臣爲子而不能盡其所以事
　君事親之誠皆暗侮也使爲臣而皆暗侮
　其君爲子而皆暗侮其親則爲君爲親者
　尚何望於爲臣爲子者乎害教叛道莫此
　爲甚太上所以言之昔曹武惠彬方在宥
　宻常公服危坐如對君父旣歸私第亦必
　閉閣宴居不敢妄通賔客五鼓纔動即待
　漏於禁門如此八年雖雪霜甚寒未嘗輙
　易其操王文正公旦雖在私第亦如在朝
　一日歸自朝中即冠帶入靜室黙坐不出
　家人惶恐亟遣其弟詢之趙公安仁安仁
　曰適議事公不欲行未決而歸必憂國家
　耳彼暗侮其君者視此得無愧乎郭琮㓜
　喪其父獨有母在常懷罔極之嘆凡三十
　年不茹葷不飲酒朝夕𧆛禱必欲爲母祈
　壽其母張氏果得一百四歳耳目不衰飲
　食不減孟熈者市井人也日以販賣果實
　養其父母雖不知學問而於温凊定省出
　告反面之道皆能曲盡其至知學問者徃
　徃不及其父死寢苫於地不食鹽酪哀毀
　過節幾至滅性如是三年始終如一彼暗
　侮其親者視此得無愧乎惟其不敢暗侮
　所以曹氏王氏二家特盛郭琮明詔褒賞
　旌表門閭孟熈因掘地於鋤下得金遂成
　富室然則天於忠孝其報之也曷嘗爽乎
　　　賛曰
　　恭不侮人僞無戴爾事父事君
　　恭莫大此不用吾情是欺而巳
　　有既面目爲人臣子借曰未知


　　神明彰矣


太上感應篇卷之六














太上感應篇卷之七義七
　　　　李昌齡傳鄭清之賛
慢其先生
　傳曰先生者所以傳道授業解惑者也片
　言之悟一字之傳皆所自也其可慢乎昔
　胡安定瑗之爲先生也如錢藻之淵篤孫
　覺之純明范純仁之直温錢公輔之簡諒
　皆一時知名之士其於先生則不啻如子
　弟之事父兄未嘗聞其慢也孫明復之爲
　先生也如石介之該通張洞之辯博皆魯
　之尤賢而有道者其於先生行則從升降
　揖拜則執杖屨而侍肅然其恭亦未嘗聞
　其慢也又如待制彭汝礪少嘗師事嗣廬
　倪天隱及官保信即迎天隱置于齊閣執
　弟子之禮甚恭天隱死毋猶未葬明年妻
　亦死又且無子公爲葬其三䘮又爲嫁其
　女于同年進士宋渙尚書王存少嘗師事
　頴川陳俊俊死無子存爲立其弟之子官
　之由是俊妻得有所托此則又能不忘先
　生於旣死之後者也況敢慢之於在生之
　日乎其間或有慢者特輕薄小人耳惜其
　不知爲先生者大有不可慢處其開悟未
　逹隂德最大克昌厥後皆未可知王公之
　事便可見也昔王先生者家極貧以教導
　村童爲業晚得一子巳八歳不能養捨與
　西寺僧爲童其僧一見知其英物即令就
　學不惜錢帛資之咸平中舉賢良方正其
　後爲參政作樞宻名位烜赫官業過人是
　爲王文康公曙其名也文康之子益柔官
　至龍圖學士益柔之子謹行謹言皆至大
　夫有賢德嘗與康節諸公游然則爲先生
　者是可慢乎
　　　賛曰
　　父生師教二者並言傳道授業
　　孰爲本源服有衰絰心䘮三年
　　人倫所重天道亦然慢其所敬
　　惡莫大焉
叛其所事
　傳曰僚屬之於長吏卒伍之於部轄僕妾
　之於主翁皆所事也所謂叛者不待真敢
　叛之然後謂之叛也但凡緩急非所倚利
　害不相䘏即爲叛也請以一二僕卒言之
　庶幾出於僕卒之上者稍知愧耻昔僕夫
　趙延嗣事舍人王隣幾爲僕夫隣幾知制
　誥不逾年而父子俱卒家素貧無以爲養
　延嗣義不捨去竭力養其三女凡十許年
　未嘗識女之面及三女長成即詣京訪舍
　人之舊宋翰林白楊侍郎徽之放聲大哭
　具道所以二公驚謝曰汝之所爲吾儕不
　及於是合金迎三女歸京擇良配嫁之著
　得名士時徂徠先生石守道特爲傳之以
　激世之不能篤於義者王逵初事屯田郎
　中李曇爲僕夫後應募爲兵以選入捧日
　軍適曇父子坐事繫御史臺獄平生親舊
　無一人敢餉問者獨逵日守臺門供其飲
　食如是四十餘日未嘗少怠及獄具貶爲
　南恩州駕從者皆辤去獨逵送之曇忽感
　恚自盡逵爲經理後事哭之如親父子見
　者無不墮淚洎事畢方敢捨去時司馬温
　公亦爲傳之以戒世之薄乎義者然則世
　之受知於人臨利害而輒相棄皆者曽不
　若趙延嗣王逵之爲僕卒也
　　　賛曰
　　君師長治及其受恩皆曰所事
　　分有常尊情義攸托施于子孫
　　奴僕報主犬馬戀軒我思嬰曰
　　作于九原
誑諸無識
　傳曰楞嚴云詃惑無識疑誤衆生死後便
　當墮入無間然則誑之爲罪豈爲輕哉昔
　毫州太清宫有一道人氣貌甚揚毎擕一
　小鑪於老君殿下煆藥而賣衆方集必指
　老君像大言曰我乃彼之師也衆頗惑之
　莫不皆欲多得其藥一日方指像大言忽
　火自鑪出飛入其身須㬰焰發五體烘燒
　衆皆以水沃之沃不能滅號呼跳躍不勝
　其苦良久面老君像俯伏如待罪狀視之
　則巳死矣時楊克勤聞之於驗屍官甚的
　張懷素者亦偉然其人也自言道術通神
　飛走之屬皆能呼遣至言孔子誅少正卯
　時彼正在旁諌其太早又言漢楚成臯之
　戰彼正登髙觀戰姦如蔡卞尚猶惑之毎
　對客言及必極口稱嘆惟忠肅陳瓘不信
　其後事敗抵罪名士多被汚衊惟忠肅獨
　免羅織然則誑諸無識其掇禍終可免乎
　大抵誑妄之人但知貪財不復畏罪爲僧
　人則挾談空而誑爲方士則挾丹藥爲誑
　爲師巫則挾鬼神而誑爲醫卜則各挾其
　術而誑安知誑妄爲罪非獨掇禍又當墮
　大地獄乎
　　　賛曰
　　笑烈於怒志慘於兵侮玩紿惑
　　殆非人情淵魚可躍漚鳥易驚
　　矧我同類萬物之靈以誑爲巧
　　掩耳盜鈴
謗諸同學
　傳曰人倫有五曰君臣曰父子曰兄弟曰
　夫婦曰朋友居于其一然則朋友之道豈
　爲輕乎況諸同學平日相處於硯席之間
　雍容笑語非不親厚其可妄起嫉心而輒
　加毀謗乎昔郭尚書贄初作賦即有聲時
　同學李勉深忌其能潜加毀謗由是贄連
　上不中選其後竟先登第及再知貢舉而
　勉方以明經充選詔下之日勉大悔而歸
　贄聞之亟命親厚者召還俾復就選遂得
　中第然則郭之所長終可掩乎今復頼之
　得無愧乎惜其不知前輩同學未嘗不相
　親厚也昔韓億少與李若谷同學又嘗同
　途赴試共有一被一氈毎出謁則互爲僕
　從是年李先登第受許州長社簿將之官
　李自爲其妻控騾韓從後爲負一籠旣至
　界所惟餘八百見錢中分爲二一哭而别
　明年韓亦登第後皆官至參政世爲婚姻
　有相謗乎又如趙安仁少嘗與宋元興同
　學元興蚤世裔嗣衰替安仁旣貴屢以清
　俸濟之又爲訓其諸子手寫周易論語老
　子孝經凡七子人各授以一帙此則尤能
　不忘同學於旣死之後者也彼不忠厚者
　烏足以語此哉
　　　賛曰
　　儀秦交訾敗於傾覆㳙臏胥忌
　　䘮身刖足相觀而善道盛仁熟
　　借使非才石可攻玉須友以成
　　千禄百福
虚誣詐僞
　傳曰虚也者漫浪不根也誣也者妄有汚
　衊也詐也者詭計百出也僞也者矯飾過
　情也離而言之則有四合而言之皆不誠
　也大抵誠者天之道也思誠者人之道也
　今乃捨誠而習爲虚誣詐僞即是戾天之
　道而失人之道也旣戾天道又失人道不
　入三惡其將何歸是故藥山曰欲識餓鬼
　道者即今之多虚少實令人不信者是(藥/山)
　(曰保欲識地獄道只今鑊湯煎煑者是欲/識餓鬼道即今多虚少寳不令人信者是)
　(欲識畜生道見今不識仁義不辯親疏者/是豈須披毛戴角斬截倒懸欲識人天即)
　(令洗淨威儀持缾/挈鉢者是也云云)夫多虚少實在虚誣詐
　僞中特四之一耳其從墜之速尚至如此
　況兼其四而皆犯之乎從墜之說姑置勿
　論且以一二誠實之士言之庶幾皆知自
　克昔李及爲監司旣替登對神宗問曰麥
　價幾何及曰臣於職事無不盡公獨不知
　麥價耳他日欲得一官爲諸路按察宰執
　屢薦其人終不能當上意一日上自言曰
　向時不知麥價者爲誰宰執問故上曰朕
　欲周知四方利病須忠誠信實人方可委
　任如麥價不知有甚撰一箇不得於是召
　及遂蒙信用王隱者本皇城司一徤𡵯也
　時河決大發丁夫隨處築塞上遣數輩徤
　𡵯往來偵視先有兩輩至言決流已塞水
　復故道俄而隱至其言亦然既而又曰初
　來時頗覺津流未斷恐尚煩聖慮上怒抅
　之少頃報至則水勢暴猛復衝壞大揵横
　注數郡矣上因召隱慰諭立遷小校自是
　𥙷擬校列多䝉超擢及東宫擇親衛指揮
　使巳得劉謙尚闕一名上曰王隱誠實可
　用即已𥙷之其後位至侍衛𡵯軍都指揮
　使保寧軍節度使得任子恩前後凡一十
　七人然則二公誠實豈不愈於虚誣詐僞
　而速入惡趣者乎
　　　賛曰
　　不誠無物命之曰虚言不可復
　　其實也誣僞則奪真詐反近愚
　　以此行巳誰食其餘骨肉猜阻
　　況於國都
攻訐宗親
　傳曰禮曰親親則諸父昆弟無怨所謂親
　親者各親其親也身旣列爲族屬上復同
　乎祖先其可不相親乎求之前輩無若范
　文正公言之最爲切當也文正曰吾之宗
　族居於呉中者甚多在吾固有親踈在祖
　先視之則均爲子孫無親踈也且祖先以
　來積德凡百餘年至吾身而後發今爲大
　官若或獨享富貴不復少䘏宗親異日何
　以見祖先於地下今日亦何顔以入家廟
　乎是故恩例俸賜必以均及宗親又於姑
　蘇近郊買良田四十頃爲義庄以養羣從
　之貧者且擇長而賢者一人主其出入毎
　人日給米一升歳給縑一四乃至嫁娶䘮
　葬肯有贈給其子純仁尤能克紹其志惟
　守廉儉俸禄所得盡以廣義庄前後任子
　之恩必先及踈屬身殁之日勿子五孫尚
　有未官者如公父子其於親親之說可謂
　允蹈者也又如彭尚書思永其撫宗族有
　恩張康節公昇常分俸以及九族趙夫又
　世開嘗捐金以賙族人之貧不及筭者吾
　恭安公存嘗收䘏族人之孤嫠者爲之▲
　娶此亦能親親者也旣能親親何自而有
　攻訐之失乎所謂攻訐者即今之彼我必
　爭絲毫必校或相忿嫉或相傾奪皆是也
　不待如何然後謂之攻訐也戒哉
　　　賛曰
　　巳惡當攻待人必恕以許爲直
　　聖人所惡於厚者薄尤可愧懼
　　根本平時視若行路不務睦蘇
　　彛倫攸斁
　　　虚靜天師頌
　　人之一性湛然圎寂涉境對動
　　種種皆妄一念失正即是地獄
　　敬誦斯文髪立汗下煨燼心火
　　馴服氣馬旣以自鏡且告來者


太上感應篇卷之七

















大上咸應篇卷之八義八
　　　　李昌齡傳鄭清之賛
剛強不仁
　傳曰孔子以剛爲近仁太上以剛爲不仁
　聖人之言豈相戾哉孔子所取之剛乃剛
　毅之剛確然不奪乎内君子之剛也有殺
　身以成仁故曰近仁又曰棖也慾焉得剛
　太上所戒之剛乃剛強之剛忿然常見乎
　外小人之剛也凌人暴物焉得仁哉故以
　不仁又曰強梁者不得其死又曰堅強者
　死之徒大抵剛強之剛不能自戒則便有
　不仁之失在乎其間太上所以斷而書曰
　不仁也昔桓範持節都督青徐諸軍事𥘉
　到徐州與郡守徐𡵨爭屋便欲引節斬𡵨
　𡵨奏于朝範以理屈坐免及知冀州時吕
　昭才爲鎮北將軍冀屬鎮北範以昭才仕
　進出其後意輕之語其妻曰吾寜能三公
　長跪不能爲吕子展屈妻曰君在徐州便
　欲引節斬𡵨人皆謂君難爲作下今到冀
　州又不欲爲吕子展屈人必謂君難爲作
　上範忿其言以刀鐶撞其腹妻墮胎死強
　梁如此非不仁乎包孝肅内剛不屈僚屬
　有所關白多面折之至於所言中理亦未
　嘗不怡然而攺由是人皆服其剛而不愎
　此即剛毅之剛與剛強之剛有所不同而
　太上孔子言之所以亦有異也竊嘗論之
　縱非剛強之剛而用剛不巳亦不保其無
　失楊文公億以文章獨歩帝頗愛之竟以
　剛不容物譛之者衆帝眷遂衰王内翰禹
　偁亦以文章獨歩帝有意於用之亦以剛
　不容物沮之者衆命竟不下然則用剛不
　巳豈不有累於身乎二公尚爾况餘人乎
　　　賛曰
　　剛非克剛暴而無親強非自強
　　必多上人是謂凶德又焉得仁
　　善念斯絶何惡不臻𨤲爾多福
　　枯木難春
狠戾自用
　傳曰狠戾自用按如佛說譬之惡馬言難
　調也難調如馬當爲無等人乎是故太上
　於法輪經嘗以不自用故彰勉人今於此
　篇又以狠戾自用爲戒而吾夫子亦曰愚
　而好自用賤而好自專如此者災及其身
　三教聖人言皆如此其可不戒大抵狠戾
　自用者則吾友知識必不親近性命道德
　必不喜聞日用之間一切拗強能無失乎
　惜其不知從善如流君子所踐其可自用
　况狠戾乎昔李文正公昉毎自言曰周顯
　德末吾爲翰林學士丁太夫人憂起復充
　職時禮部侍郎竇儼嘗責吾曰夫魚袋之
　取事君夙夜匪懈之義以黄金爲飾者亦
　身之華也子居太夫人憂恩詔抑奪不當
　有金玉之飾吾遽謝不敏自是每誌于心
　曰夫爲人子者䘮禮固非預習然三年之
　制苟不中禮非惟有𧇊名教亦何面目處
　身於搢紳之列乎於此益知竇君之言真
　長者也正叔先生過范堯夫治所謂堯夫
　曰聞舊帥死公始代之數日便設筵張樂
　宴犒軍將有之乎曰有之先生曰當𥘉只
　合打散使知所以不給財食者舊帥亡也
　堯夫面熱汗洽愧集于中明日追送先生
　于界上曰非先生逺出不聞此言賢矣哉
　二公臨事從善如此是宜名振當時而澤
　流後裔也狠戾自用者是可望乎
　　　賛曰
　　仲虺有方自用則小善必難遷
　　狂不可矯吝心封閉私眉膠擾
　　愎諌陵物惡積釁兆災及其身
　　乃其自召
是非不當
　傳曰莊子曰彼亦一是非此亦一是非果
　且有彼是乎哉果且無彼是乎哉此則超
　出於是非之外視是非固若無是非也苟
　或尚與世接不免事有是非一是一非皆
　計利害在一國則計一國之利害在一家
　則計一家之利害孰謂不然乎是故荀子
　曰是是非非之謂智非是是非之謂愚愚
　之爲言猶言不顧利害而妄有非是是非
　也敗人之事不爲愚乎惜其不知處心平
　正不敢妄有非是是非即日便當度世不
　聞尹鄒之事乎昔尹師魯與人談論是是
　非非無所隱避不爲苟止亦不苟隨惟務
　窮盡道理乃巳臨終之日先以手書别文
　正文正馳至則公巳沐浴衣冠端坐而逝
　矣文正哭之慟公復張目曰巳與公别何
　用復來死生常理希文豈不曉乎言訖復
　揖而逝曏非平日是是非非無所隱避死
　主之際能如此乎鄒宿爲内殿崇班正直
　無二是是非非未嘗妄發至於背義貪殘
　恣殺物命皆所不作竟爲真武真君收録
　署之部下慶曆𥘉任鄭州監酒日忽風雹
　大作下一無盖銅棺公即端簡入卧其中
　不刹那頃復下一盖自與棺合震霆一聲
　則其棺巳在半空冉冉向北而去矣今爲
　北極壽限司判官毎歳一次隨真武真君
　下降勘筭世人善惡功過校量壽限長短
　曏非平日是是非非不敢妄發真武真君
　其肯以此重職而輕付之乎二君如此而
　超度如此彼非是是非者當如何哉
　　　賛曰
　　誰毀誰譽三代直道是非之公
　　如辯白皂小智旣鑿臧否顚倒
　　醜正朋邪跖廉夷盗天鑒不迷
　　出日杲杲
向背乖宜
　傳曰向也者趨向之謂也背也者違背之
　義也當向而背當背而向即太上所謂乖
　宜也乖宜之事君子有所不爲而小人爲
　之而無忌憚也昔王資政存議論平恕無
　所向背志有所守確不可奪温公嘗稱之
　曰並馳萬馬中而能駐足者其惟王存乎
　是以始自東髮至於老耄歷事五朝所持
　一心屢更變故所守一道劉忠肅贄嘗論
　助役十害在位者責其向背下司農寺詰
　令分析公曰臣所向者忠直所背者邪侫
　所向者義所背者利所向者君父所背者
　權臣政令如此獲罪固已自分然助役終
　爲天下害願陛下勿忘臣言人皆爲公縮
　頭公則不問若二公者其於向背有乖宜
　乎至於李師中呉孝宗之流便不然矣李
　師中平日議論與荆公大不合及荆公權
　盛師中復欲合之於舒州作一亭榜曰傳
　巖以荆公曽倅舒而又始封舒也呉孝宗
　𥘉對䇿力抵熈寧新法及荆公得君孝宗
　復爲十卷巷議以上荆公言閭巷之間皆
　言新法之善荆公鄙之乖宜如此爲君子
　耶爲小人耶
　　　賛曰
　　事得其宜此之謂義見理必明
　　用心勿貳從違旣决禍福頓異
　　母逺仁賢母近邪僞惟順人道
　　斯合天意
虐下取功
　傳曰燭遇暗則成破暗之功舟得水則成
　載物之功大抵水到渠成功當自立固無
　待乎取也苟有意於取之則便有虐下之
　失在乎其間功未必立而禍必先之矣所
　謂虐取其財虐用其力皆爲虐也請以虐
　取其財言之盖財者人所急也不聞王咨
　馬絳之事乎昔王咨以強鷙處官紹興𥘉
　爲四川都轉運司幹辦公事被檄㩁井潼
　川躬自詣井盡令井户承認大額合認五
　十斤者必令倍認百斤利其没官而官自
　煎也未幾井户皆至破敗咨亦暴卒遂受
　牛身當死之夕其友楊使君舉家皆見咨
　來求救則公裳下巳穿出一尾矣明日鄰
　家果生一牛又有馬絳者亦爲幹宫性尤
　苛虐毎出督錢不問額之虚實物之盈縮
　一切必欲多得稍不滿意便敢肆暴人因
　呼爲馬刷子言其好刷錢也或以咨事戒
　之絳曰正令即日便生兩尾亦所不問旣
　而疽發于背之左數日又發于右兩疽相
　對宛如杖脊深可寸餘洞見五臟僚友省
　問無不驚駭至是始自伏曰後之刷錢者
　要當以某爲戒肉爛至盡一息方絶又如
　李諮無子陳恕兵死林特子孫皆死非命
　亦虐下也
　　　賛曰
　　世有徤吏不畏簡書斬刈民力
　　以充苞苴囊槖旣溢復獻羡餘
　　髙爵易享華屋可居身及孫子
　　其終何如
謟上希㫖
　傳曰主知生死罪福之科爲之都司者無
　若酆都酆都北帝之下惟玄滋天君助理
　四君六天大魔天地水三小宫官不顯姓
　字其於僚屬見於真誥者皆世之忠直之
　士求之其上如邵公奭爲南明公呉季札
　爲北明公是也求之其次如賈誼爲西明
　都禁郎臧洪爲鬼官北斗君天門亭長是
　也又求其次如紀瞻爲北天修門郎温嶠
　爲監海開國伯是也曷嘗有諂上希㫖者
　得與其列乎大抵事君貴忠一言之諂即
　名不忠不忠之臣天所必譴何望超度昔
　唐髙宗將立武昭儀爲后畏大臣異議未
　决一日召李勣長孫無忌于志寧禇遂良
　等計之遂良等皆持不可勣獨不出志寧
　顧望不對後數日帝復宻以訪勣當此之
　時使勣能以一語諫止在勣不失爲忠在
　唐亦不至有宗室之禍勣則不然卒以陛
　下家事無須問外人爲對由是帝意遂决
　昭儀立而唐之宗室殱矣觀勣之意不過
　私已畏禍以求自安不知已竟不可私禍
　竟不可畏身死未幾赤族發冢禍皆及之
　孰謂諂上希㫖爲無禍乎又有郭崇韜者
　亦坐此也崇韜旣居顯位自見功髙心懷
　反側於是白帝欲立劉后意在自固不知
　人心難知易至反背其後殺崇韜者乃劉
　后也然則諂上希㫖者是可爲乎爲之得
　無禍乎
　　　賛曰
　　諂上迎合希㫖開先所謂逢君
　　罪莫大焉主意未决或可變遷
　　一語從㬰惡力遂堅䘮身亡國
　　母寧怨天
受恩不感
　傳曰按法苑珠林云人之受恩譬如種榖
　種雖因地非雨不生洎至榖成不可只言
　因地不言雨恩也又按智度論云受恩不
　感甚於畜生嘗讀柳文見一則事益知受
　恩不感畜生有所不忍爲者爲人而不及
　於畜生豈不甚於畜生乎昔薦福寺有一
　鶻栖於浮屠之上冬之夕必取鳥之可以
　盈握者不殺而左右轉易以暖其爪掌及
　旦復完而縱之旣縱必極目逺觀鳥東没
　則西飛西没則東飛意不欲復相見而再
　攫之也嗚呼鶻之爲物但知攫物决裂而
　食今於一夕暖爪掌之鳥乃能如是彼受
　恩不感者豈不畜生所不爲乎惜乎不知
　感恩之人最爲近道非感恩便爲近道即
　其感恩則其平日履踐從可見矣宣和中
　士夫有徐文中者嘗游東都所役兵偶爲
　車轢蹩不能行遇一道人傳以少藥歩履
　如𥘉兵大感激徧遊天下訪求其人少致
　謝悃一日復遇諸途哭泣拜謝道人曰吾
　施恩於人者多矣未嘗有一人得如子者
　於是授以祕訣兵遂得道文中聞之詣兵
　問道兵曰清靜是道簡易爲上文中頓若
　有省竟亦得道孰謂無有感恩而能得道
　乎世之如兵者有幾人乎
　　　賛曰
　　世有忍人甚於豺虎藉其卵翼
　　報以斨斧人道斯絶無君無父
　　翳桑衛盾𣾰身没豫負恩報恩
　　施者勿顧
念怨不休
　傳曰德山示衆云毫𨤲繫念三途業因瞥
　爾情生萬劫羈鎻此但念念在法爲累尚
　爾况念怨之念念念不休者乎當知念怨
　不休最能令人自縛永劫不得解脫淪入
　三途其速如箭不聞懴法所謂若無怨懟
　無有惡道之說乎謹按經云怨習交嫌發
　于衘恨是人命終未捨暖觸以前便有飛
　石投櫪匣貯車檻甕盛囊撲等事現于其
　前此即念怨不休死當墮入地獄者也又
　云貪恨爲罪是人罪畢得出地獄遇蟲成
　形名蠱毒鬼此即念怨不休又當墮入鬼
　趣者也又云蟲蠱之鬼蠱滅報盡生於世
　間多爲毒𩔖此即念怨不休又當墮入畜
　趣者也佛語無誑孰謂爲不然乎其間又
　有巳墮三惡而念尚不休者如冀州之盗
　旣以劫盗而死墮地獄矣尚以郡守張冀
　法外殺之爲念念而不休必欲追冀到獄
　是也如毗婆論所載之鬼旣以積罪而死
　墮鬼趣矣尚以女子於五百世前曽一殺
　之爲念念而不休竟至復斷女子之命是
　也如楊褒廐中之騾旣以惡業而死墮畜
　趣矣尚以得道王鶴舊嘗與之有怨爲念
　念而不休竟至蹄殺王鶴是也然則怨之
　一字豈不最能令人自縛永劫不得解脫
　乎不聞第三十祖璨大師之言乎第三十
　一祖道信大師向璨致敬曰願和尚慈悲
　乞與解脫璨曰誰縛汝信曰無人縛璨曰
　旣無人縛何用更求解脫信於言下有悟
　遂得解脫使璨此言廣行流布則不休必
　休不解脫必解脫矣
　　　賛曰
　　夷齊不怨志於求仁禮人不答
　　孟子反身情恕理遣無物不春
　　郤克記笑暴骨交隣一念芥蔕
　　萬惡之因



太上感應篇卷之八















太上感應篇卷之九義九
　　　　李昌齡傳鄭清之賛
輕蔑天民
　傳曰輕蔑天民此特刻核之軰旋踵及禍
　固無足道請以一二愛民君子言之庶幾
　皆知則效昔韓忠獻公𤦺初為益利路體
　量安撫使拯濟飢民所活者一百九十餘
　萬及鎮河北適河決歳又大飢公復多方
　措劃賑濟安輯所活者又七百餘萬富文
　忠公鎮清社適河決八州之民坌入京東
　公勸民出粟得十餘萬斛随處貯之以濟
　殍者且括公私閑舍得十餘萬區散處其
　人使便薪水明年麥熟各計地里逺近受
　糧使歸所活者五十餘萬滕章敏元發知
　鄆州適淮南京東飢公葺城外廢營一千
　二百餘間以處流民所活者五萬李允則
　知潭州適𡻕飢公請發廪賑而後奏運司
　不許公曰須奏後發安能及事於是請以
　家財為質發之所活者五萬陳文惠堯佐
　知夀州適𡻕飢公曰與其令率孰若身先
　於是自出已錢以濟貧民吏民爭出為助
　所活者數萬王懿敏素知太原適汾河大
　溢水灌平晉將灌州城公急備舟明日水
　至民得無恐且勸大姓出粟賑濟所活者
　十萬胡文恭宿為楊子尉適大水民多漂
　溺公出私錢雇舟以濟巳溺而復活者數
　千曽中書鞏知洪州適大疫公自州及縣
　乃至市鎮亭傳皆貯湯劑以待病者兵民
　有病而無舍可居者皆以官舍舍之所活
　者數千蘇文忠軾知杭州適大疫公出私
　橐作湯劑遣吏挾醫分坊救療兼作病坊
　以處病者所活者數千輕蔑者處此能如
　是乎惜其不知居民之上自當如是
　　　賛曰
　　父天母地氣均體同宗子家相
　　下及百工相為鞠育以禆化功
　　豈縦其上擠民困窮匪民之戕
　　自戕其躬
擾亂國政
　傳曰老子曰治國若烹小鮮陸象先曰天
　下本無事庸人擾之大抵治貴行其無事
　況政者所以正民也有司乆巳奉行民亦
　安以為便其可妄意攺變以從已說乎若
　從已說未必有便於民適所以自取擾亂
　激昻喜事之言其可盡信昔杜祁公經撫
　關中布衣有張洞者蝟髯黒靣青衣布裘
　持一詩代剌為謁曰昨夜雲中羽檄來按
　兵誰解掃塵埃長安有客面如鐵為報君
　王早築臺及𥙷以一官尋以贓敗韓魏公
　鎮陝右布衣有姚嗣宗者上書論事且獻
　崆峒詩曰踏破賀蘭石掃清西渭塵布衣
　能辦此可惜作窮鱗及𥙷以官無異冗吏
　吕許公在朝布衣有雷簡夫者以薦召對
　其氣可以吞敵及敷奏亦復詳敏朝廷便
　欲大用許公堅持不可累官至三司判官
　與嗣宗為人無異江少虞守𠮷州布衣有
　李戒者上書論事且言少學仁義之道不
　在顔回下又言三皇不聖惟孔子聖孟軻
　以下皆不足道韓子華知成都亦復以此
　說進子華惑之及與荆公同判三司即薦
　其人未及引用發狂而卒然則激昻喜事
　之言其可信乎是以趙韓王為相毎有新
　進喜事之人投進利害文字一切不顧季
　簡穆為相凡封事建議務更張喜事激昻
　揺鼔捭闔浮薄新進之徒一切屏去當時
　皆稱二公為相得體郷使䡖信豈不易致
　擾亂乎
　　　賛曰
　　政者正也容私則偏貪夫殉財
　　夸者喜權理為勢奪法以情遷
　　賞罰易置紀綱棄捐害于而國
　　爾身曷全
賞及非義
　傳曰昌黎曰行而冝之之謂義大抵義之
　為言猶言冝也非義者不冝及而及之之
　謂也不冝及而及之君子其肯為乎景德
　中北虜㓂邊河朔郡縣屢罹其毒主兵之
　將為自安計莫肯少挫其鋒時李居正以
　小官催征稅於一鎮忿其凶獷鳩集市人
　召募丁壯奮力擊之因深入其穴奪所掠
　婦人老幼各還其家在位者因壯其勇終
　無一人肯議其賞惟張忠定詠宻以聞奏
　奏至上大喜立為居正遷數官召為閣門
　祗候居正承恩罔知所自或以忠定告居
　正急往見之見終不獲因厚賂閽者俾傳
　人榜子忠定竟不出但批𥿄尾曰公臨財
　廉臨陣勇臨事勤臨民仁加之謹畏此報
　國之大效也所謝近私不及相見居正得
　之愈於一見捧玩佩服弗離于身居正及
　賞可謂義矣史𠮷為延州指揮使康定中
　夏虜㓂延州永平寨主與監押皆欲引兵
　匿深山俟虜去始歸𠮷率所部數百人遮
　城門立於馬前曰寨主監押欲何之二人
　以實告𠮷曰如此兵則完矣如城中百姓
　芻粮何往還之跡何可掩異日為有司所
　劾𠮷為指揮使不免於斬願先斬於馬前
　不然不敢以此兵從二人慚懼引轡而返
　虜忽圍城𠮷復率衆拒守數日虜去寨主
　監押皆以完城遷一官二人及賞非非義
　乎鳴呼𠮷雖身不及賞其後官至團練使
　三子皆受命一女嫁郭逵為郡夫人是尤
　愈於二人非義一官之賞也
　　　賛曰
　　不義而貴垂戒孔聖不義而侯
　　光武失政賞盗勸姦國何以令
　　爵及惡德是䙝天命所以冡宰
　　詔王八柄
刑及無辜
　傳曰刑也者所以懲惡也無其惡而輙刑
　及之即太上所謂無辜也人間私語天聞
　若雷無辜籲天天不聞乎蔡州百姓有錢
　舉者誣其弟為異姓匿家財二十餘萬不
　與均分前後官吏皆受舉錢不公其斷惟
　干證人朱惜姐始終一詞無所阿順及許
　州通判徐沂被差就蔡州置獄根勘沂復
　失於鹵莽為推司楊仲和轉弄反將朱惜
　姐勘斷臀杖十三沂自此即每事磨勘不
　行聞天慶觀有道士裴君叟者善章奏自
　備香信就觀連設三醮以祈景貺君叟𥘉
　伏地投詞即如鼾睡明日始龍起曰某到
　天門見北極大帝帶領佑聖院善惡都判
　真武真君入奏通判在蔡州不合枉斷干
　證人朱惜姐臀杖十三事且怒目指揮曰
　徐沂心詞只留在此恐金籙照問汝奏對
　有差不得還矣某遂急回事有之矣沂曰
　有之言訖汗洽不勝摧沮未幾果卒又有
　士子楊之竒者晨出探榜其妻在家亦僦
　騾往水門迓其父母無何中路逢一醉人
　羅織毆擊僦者潜遁無人解勸遂至官時
　温仲舒判開封但見醉者面有爪痕不問
　曲直一例决遣婦人大慚不食者巳累日
　矣其夫亦下第從外歸見妻被杖不勝其
　忿詣府申說仲舒不聽於是夫妻赴水而
　死是夕仲舒即夢城隍司責曰子太鹵莽
　妄决良人吾巳關報東嶽及奏聞上帝禍
　將至矣明日上知仲舒以下皆罷職又有
　幽𡨋之譴當如何哉
　　　賛曰
　　過小則赦罪疑惟䡖聖人之意
　　刑期無刑矧是無辜而弗哀矜
　　犴獄所及排根引繩𡨚檻充斥
　　可不痛懲
殺人取財
　傳曰劫盗迫人於險醫家乗人之危其為
　殺人同是為財罪皆一也請以醫家言之
　庶幾病者不遭毒手不恤緩急妄索事分
　殺人也不問有無必欲多得殺人也懶墮
　睡眠䡖視人命殺人也辯察不明用薬差
　互殺人也見不即治俄至増劇殺人也有
　此五失挾術行醫其於殺人甚於挺刃挺
　刃之下不當要害尚有可活一甌之下五
　臟俱壞是有活乎昔顔畿以病就醫遂至
　殞命既而復蘇氣息微細死生不分十有
　三年陳景仁妻張氏亦有㣲疾醫者誤投
　血隔之藥遂至不起既死之後隂府不収
　魂神蕩越散逰無定所至輙為界分土地
　驅逐不勝其苦一日因景仁出郊適與相
　值遂得合為一體自此景仁即恍愡如狂
　獨歌獨語時其父尹京適中使𥘿中立過
　治所中立素事真武因為奏聞北極蒙真
　武真君憐其夭横即日度令受生更不經
　從隂府孰謂醫者不殺人乎惜其不知醫
　之為術升墜最速昔薄拘羅尊者於往世
　施一訶梨勒果救一病僧以是因縁於九
　十劫中常生人天未甞有病其最後身值
　佛出家證阿羅漢果於五百衆中獨為上
　首王叟以針剌為生不計錢數所理多效
　一日告衆曰吾明年夏初不可留矣及期
　果去所居之地香氣不絶者累月劉燼亦
　行醫雖勞不倦所療亦多效及死葬之日
　但空棺耳此皆醫家能善用心而立獲度
　世者本朝丁逢𠮷善醫其子度第二人及
　第至觀文殿大學士張仲和善用其張仲
　景法療治傷寒其後二子竒兆皆相繼及
　第張行甫亦行醫子孫典大邦作提轉者
　今巳數世此亦醫家能善用心而克昌厥
　後者也信相菩薩至一地獄見一罪人熱
　鐵灌身鐵釘釘體稽首問何罪所致佛言
　此人前世常為針師妄施砭刺是以此報
　目蓮尊者晨朝出城見一餓鬼哭泣告曰
　我之此身有𩔖塊肉無有手足及眼耳鼻
　等被諸禽蟲長時噉食何罪所致目蓮曰
　汝前生行醫不精其術妄投藥餌使彼病
　者不得全活是以此報蔡州神尼于惠普
　者甞與客坐有牽二牛而過堂下者尼曰
　此牛前行者是一官人坐入人罪後行者
　是一醫人坐誤殺人因呼其前世名字二
　牛皆應此亦醫家不善用心而墜三惡者
　也嗚呼善不善業備録在前或順或違爾
　冝自擇
　　　賛曰
　　財怨之府利爭之因積而不散
　　猶能禍人殺越于貨乃欲保身
　　頟頟貪吏吞噬富民籍没死徙
　　疑無蒼旻
傾人取位
　傳曰元始上帝曰妃后臣僚𨽻於紫㣲垣
　中但有品位則𨽻五嶽四瀆大抵一官一
　職各有義命義命當有則今日拜樞宻明
　日作宰相不足為難義命若無只做一日
　亦不可得孰謂為不然乎昔蘇易蕳先在
　禁林李沆後入既而沆除叅政蘇不恱因
　上歩虚詞十篇以自見意上即日俾叅大
　政拜命不數日而卒夏侯嘉正以文詞稱
　㫖除右拾遺直史館兼秘閣意猶不足曰
　吾喜作文且好黄白但得水銀銀錢一文
　知制誥一日足矣上聞許之制未下而卒
　李繼凝有才幹為樞宻直學士因詔對太
　宗許以大用歸與兄弟言之大喜醉後忽
　感風眩而卒李巨源權中丞太宗器之甞
　面加奬諭將有進用之意偶以鞫獄左遷
　知閬州一日驛遞堂帖促令乗傳歸闕巨
　源啓封大喜一𥬇而絶豈非義命所無只
　做一日亦不可得者乎况傾人而取之者
　乎若傾人取之又不免有一段因果如彌
　德超盧多遜旋踵及禍是也昔德超見樞
　宻曹彬勲望隆重帝眷甚厚因誣以不軌
　極口傾之由是彬罷樞宻而德超拜樞宻
　矣不數日趙普再秉鈞軸力為辯雪帝悟
　即日逺竄德超而待彬如故盧多遜見宰
　相趙普位望特重因諷王祐使為已助悉
　力傾之祐不從乃自為計中以隂事由是
　普罷相而多遜拜相矣既而事狀明白趙
　普復相而多遜逺竄朱崖然則人之有位
　是可傾而取乎躁進者當以此戒
　　　賛曰
　　工本代天位必稱德沾沾淺夫
　　置命用力徒傷雅道無益於德
　　如螳窺蟬黄雀鼔翼天道好還
　　視我俲則
誅降戮眼
　傳曰太上曰兵者不祥之器非君子之器
　不得已而用之樂之者樂殺人也不可得
　志於天下是故𠮷事尚左凶事尚右偏將
　軍處左上將軍處右殺人衆多則以悲哀
　泣之戰勝則以䘮禮處之况所持之器皆
　星宫所主刀名大房虚星主之劒名失傷
　角星主之弓名曲張氐星主之矢名傍徨
　熒惑主之弩名逺望張星主之㦸名大將
　軍參星主之然則器可亂用人可樂殺乎
　不聞王顯之事乎王顯以使相知定州一
　日有道士破冠弊褐鬚若剛鬛𥬇則口角
　至耳自稱酆都觀主持剌為謁曰昨上帝
　牒到二萬蕃魂本觀未敢収入死籍公若
　果於殺之則名盖當世奪夀十年二者惟
　自擇公以為狂叱起之未幾契丹引兵獵
　梁門適天雨大雪虜弓皆破不可用顯記
　庫中有弓弩材木數千因命工連夜斵削
　乗其不備縱兵擊之蕃兵大敗明日築京
　觀斬首恰二萬級方悟道士之言巳無及
　矣及奏于朝上大喜召以樞宻顯離定州
　纔十三日而卒嗚呼此皆合死之魂但以
　果於殺之奪夀尚爾况巳降且服者乎當
　知誅降戮服誠當獲罪蔡居厚知鄆州有
　梁山濼劫賊五百來降公悉戮之明年以
　兵部侍郎奉祠金陵疽發于背命道士設
　醮禳謝因今所親王拱代作心詞明日居
　厚卒又明日拱卒既而拱還曰適到隂司
　主者責曰汝為儒者乃敢為人詭作心詞
　欺誑上帝拱曰皆居厚命意拱但行詞而
　巳俄見數鬼引出居厚枷繫聮貫極為枯
　瘠又見二鬼持一桶血自頭澆灌澆即大
　呌左提右掣如垂絶狀既蘇復澆既澆復
　絶片時之間如是數四遥告拱曰子歸切
　便語吾夫人令急救我我在此只是理㑹
　鄆州一事然則誅降戮服是可為乎
　　　賛曰
　　刑典議辟鬬殺則䡖禦敵斬馘
　　是曰應兵事不獲巳冝恕以情
　　乃若降服奚俟兵刑彼固易殺
　　天道神明
貶正排賢
　傳曰世有伯樂然後有千里馬千里馬常
　有而伯樂不常有世之人才其於遭遇亦
　復如是便在位者人如伯樂則有德量者
　便可作宰相識大體者便可作護官有方
　略者便可付兵權能鎮撫者便可寄方面
　有風力者便可作監司廉於財者便可主
　財榖知愛民者皆可作守令如此則小大
　之職各得其入野無遺才而百事舉矣若
　夫正賢之士則尤當柄用庶幾朝廷有人
　中外知畏不敢妄有所窺可貶排乎若貶
　排人即是故去其人將逞其欲是以樂於
　甄抜者太上無不收録而妄有貶排者太
　上亦無不深譴昔韓崇抜一袁安於書佐
　位至司徒人皆謂崇有君子之鑑譬之昏
　夕夜光袁安正賢從可見矣崇亦以此為
　太上所知立命仙官王瑋玄授以泥丸紫
　戸之法遂得度世今在酆都為定録府左
　理中監主始學仙者本朝諌議大夫謝泌
　最為知之不妄許可平生所薦不過數人
　皆至宰相毎發薦牘必焚香望闕再拜曰
　老臣又為陛下求得一人矣文正王旦皆
　其薦也臨死之日盥沐焚香服羽衣端坐
　而逝頭不少欹非尸解乎此即樂於甄拔
　而立為太上收録者也陳後主時幸臣有
　司馬申者好䧟害人一日晝寢於尚書省
　忽有一聚惡鳥飛集其身啄其口吻血流
　被席人皆指為䧟害之報周世宗時有陶
　穀者亦好䧟害李崧之族誅魚崇諒之不
　用皆其一言及死葬于昭覺寺之後墓門
　屢掩屢開寺僧塞以堅石一夕雷雨大作
　墓門又洞開雖髑髏亦無矣豈非妄有貶
　排而為太上深譴者乎孰謂貶正排賢為
　無罪乎
　　　賛曰
　　賢人正士體國愛民苟用於世
　　大庇斯人排貶之害非止其身
　　國患莫恤民隱孰伸貽禍大矣
　　厥罪惟鈞


太上感應篇卷之九







太上感應篇卷之十義十
　　　　李昌齡傳鄭清之賛
凌孤逼寡
　傳曰矜孤䘏寡上文旣巳定爲善人凌孤
　逼寡今復定爲罪目然則孤可凌而寡可
　逼乎惜其不知巳得度世者尚猶不忘念
　其孤寡況未得度世者乎昔石光祖師眞
　定𥘉之官道過潭州聞圜通院有道者姓
　郭善種菜隨時新竒供衆取足因往訪之
　道者素啞及見公來則發語琅然且以宻
　語告公遂致仕沐浴安卧而逝其道者亦
　復不見是夕上於崇政前恍見光祖乗空
　而來奏曰臣本北極佑聖院眞武眞君部
　下副參謀官郭道者乃北極下檢法使皆
　以微過謫降人間今數滿當還念許時食
　禄且有少請故特來謝臣兒庭之未諳朝
　政願垂訓誨無令尸禄有玷父風言訖不
　見月餘潭州奏至乃知光祖果巳化去陳
　喻言本閬州一士子以下第久留京師因
　遊百梁山忽於天壽洞被二青衣攝去宣
　示玉皇金籙引至中天北極殿下賜以金
　紫衣充佑聖院眞武眞君部下副注生死
　善惡壽命長短判官一日隨眞君下降忽
　聞哭聲俯聽乃其妻也因懇眞君求通音
　信眞君許令寫書取人間遞角封誌差直
　符送下本州倅㕔旣而拆不可開召其妻
　至乃開書中具道遭遇眞君本末且再三
　囑曰切在撫育諸孤保守戸門噫嘻此皆
　巳得度世繫念尚爾況未得度世者乎所
　謂塜訟端起乎此苟爲不然太上胡爲列
　爲都章使人上章求解乎
　　　賛曰
　　孤寡無告文王必先加以仁政
　　猶或難全嗟我一本兄弟顛連
　　忍肆其虗俾悼所天乃如之人
　　後報亦然
棄法受賂
　傳曰太上曰曲直輕重而首以棄法受賂
　爲言者何哉蓋棄法必因受賂賂一入則
　以直爲曲以曲爲直一切皆不問矣惜其
　不知一法一律鬼神皆得主知棄法受賂
　爵禄便當減奪昔范魯公質未顯時坐封
　丘茶肆中手所持扇偶題大暑去酷吏清
　風來故人之句忽一恠陋人前揖曰酷吏
　寃獄何止如大暑也公他日當深究其弊
　因𢹂其扇去公惘然者久之後數日道過
　一廟廟門有一土木鬼狀貌酷𩔖嚮所見
　者扇亦在其手中公大異之及大用遂首
　議律條繁廣輕重無據吏得因縁爲姦周
　祖因詔公詳定是名刑統孰謂鬼神不主
　知乎侯鑑爲江夏令與勝縁山長老居約
　有舊毎乗暇必訪之訪則院家必巳爲具
　一日又至則延待殊闕鑑恠問之居約曰
　公毎到土地必先報曰相公來此畨不報
　是以失於延待鑑大驚宻諭居約使問土
　地所以不報之由是夕居約復得夢曰侯
　鑑本合作宰相與吾有所統攝是以常報
　近爲受胡氏白金六十兩枉斷一事天曹
　已削下宰相名籍但得作監司而已與吾
　無復統攝故不復報然則爵禄孰謂無減
　削乎惜其不知不棄法者便當度世昔王
　昌遇本潼川一推司以不敢棄法受賂竟
　爲上帝收録白日上昇今爲保和眞人王
　老志本濮州一推司亦以不敢棄法受賂
　竟遇鍾離授以道要遂能前如禍福徽廟
　時嘗召至賜號洞㣲嗚呼存心如此是宜
　上與道合豈吏人能之而士夫反不能乎
　　　賛曰
　　倫不受馬辟召猶記震畏四知
　　乃免於累物欲一遷情態必異
　　苞苴行歟成湯所忌如欲守法
　　𤓰李逺避
以直爲曲
　傳曰路沖知鳯翔聞翊聖眞君降言因設
　醮請問立身行巳之要眞君曰盡力事君
　濁財勿顧邪事莫問整雪刑獄救療人民
　動合王道自爲吉人積愆爲咎必有沈淪
　然則處刑獄之任者可不盡心而整雪乎
　況敢以直爲曲乎請以一二大老言之庶
　幾皆知則效昔韓魏公鎮大名魏之訟牒
　最多事無巨細公皆親決雖在病亦許通
　報決之卧内或以任勞過當勸公分委僚
　屬公曰兩訟在官人之大事或生或死或
　予或奪在吾一言其可輕忽身没之後今
　爲紫府眞人歐陽文忠時之大儒毎與客
　論談不言文章而惟言政事張舜民恠而
　問之公曰文章正以潤身政事乃可及物
　吾昔貶官夷陵方當壯年未厭於學欲求
　史漢一觀公私皆無因取架閣陳年公案
　一一披閱其間枉直多是乖錯以無爲有
　以枉爲直違法徇情滅親害教無所不有
　毎自歎曰夷陵𥚹小尚如此天下固可知
　也於是仰天誓心曰自爾遇事益加勤謹
　不敢少忽迨今三十餘年出入中外忝塵
　三事以此自將以人望吾必以吾爲翰墨
　致身以吾自觀實是當時誓心一言之報
　身殁之後今爲神清洞仙官然則以直爲
　曲者身殁之後當如何哉
　　　賛曰
　　直道而行無偏無黨是曰善人
　　所當崇獎誣以爲曲罰其可賞
　　善人何辜反受其枉旣殺望之
　　恭顯焉往
以曲爲直
　傳曰事有直而不能自直理有曲而不自
　知曲此兩訟所以紛拏待有司而後決也
　爲有司者自當公心剖析片言則曲曲直
　直無不氷泮縱遇盤錯亦必迎刄而解尚
　安有以曲爲直之失乎彼以曲爲直者特
　其不能公心必因徇託也昔益州府君劉
　公初爲連江尉民有爭田十年不決者郡
　以屬公公得其姦立爲剖決曲直遂判人
　皆謂公爲神不知公非神也特公心爾及
　去官得直者候於建州屏人告曰某有好
　香數斤聊爲長者壽發而視之乃黃金也
　公笑謝曰君事本直非私君也其敢以公
　事受私賂乎堅却不受時皆偉之其後公
　之二子原父貢父俱以文墨顯名孰謂處
　官公心無其報乎又有劉安民者本丹稜
　一縣吏也持心平正素爲吏民所敬民有
　訟不即詣縣必先詣公陳曲直決可否然
　後行之公亦自負受而不辤直即直許其
　直曰理直也可行也曲則直數其曲曰此
　曲也不應法也行之必有失也由是一縣
　之訟爲之頓省其後二子皆相繼登第長
　汲官至朝散大夫少子湜官至承議郎直
　祕閣提㸃梓州路刑獄一女嫁與楊筠亦
　有官迨今遂爲望族孰謂吏能公心無其
　報乎大抵曲曲直直無不䝉福而直曲曲
　直無不受禍也戒哉
　　　賛曰
　　曲則背理爲佞爲邪是曰惡人
　　胡可蔽遮奬以爲直蠧國敗家
　　惡人何幸乃見寵嘉德𥙿竄斥
　　非敏中耶
入輕爲重
　傳曰書曰罪疑爲輕論語曰如得其情則
　哀矜而勿喜此皆聖人䘏刑之大意也然
　則輕可入而使爲重乎是以君子謹之昔
　王縉爲兩浙路提刑毎斷死囚必焚香奏
　天然後行下一日暮坐恍見一神人雲冠
　絳服手持數軸公案又見一玉女長帔大
　袖手持一角公文立于簷間遥告縉曰此
　汝平生所奏事目一一皆合情法無有枉
　濫上帝嘉汝巳爲汝父延壽一紀兼爲汝
　倍増紀福矣汝之二孫異日亦當皆作監
　司更宜自勉言訖而沒李龜祥亦居憲職
　素稱清謹一日暮出三井橋忽覩十數人
　呌屈稱冤兩兩三三漸來相逼龜祥大懼
　回馬馳歸陡𦸡委頓召諸子戒曰汝輩異
　日入仕切不得注受獄官差遣如吾平生
　自謂清謹安知今日尚有此事坐此鬱鬱
　竟至不起嗚呼二公皆一時知名之士王
　公如此而李公乃如此豈李公尚有未謹
　處乎況入輕爲重者乎請爲更陳一二庶
　皆知戒昔歐陽遇判大理寺有溧陽縣令
　余紹卿者坐事繫獄罪不當死而遇輒坐
　以死歸法之日人皆冤之自此行住坐卧
　即見紹卿隨逐不捨心不自安逺詣廬山
　九天採訪使者觀設三日黃壇解謝其事
　初夜分巳見紹卿在側心大惡之明旦再
　投心詞方俯伏間忽被數鬼擒捉擲之殿
　下流血被體移時而卒李若水爲淮南司
　理時有劫賊五人事敗繫獄且言曽與僧
　人自成爲黨旣而五人巳就戮而僧方追
　出僧言實未嘗爲盜若水於此從輕可矣
　而乃堅執賊語爲實夜以濕紙糊僧口鼻
　壓以土囊須㬰臍腹皆裂而卒月餘獄吏
　李能無故大呌曰和尚不干我事特司理
　驅使爾言訖而卒明日推司劉元亦暴卒
　又明日若水亦苦小腹絞痛號呼而卒又
　明日知軍孫語判官趙禹亦皆暴卒未幾
　若水一門死䘮殆盡無復遺𩔖嗚呼若水
　受禍可謂酷矣自成之死臍腹至于拆裂
　不爲酷乎此必上帝震怒也
　　　賛曰
　　法重失入罪懼及疑二罪併論
　　其恕可知國典尚爾法吏奚爲
　　唐臣羅織赤族是宜稔禍垂臭
　　竟死何禆
見殺加怒
　傳曰按涅槃經死者於嶮難處無有資糧
　去處懸逺無有伴侣晝夜常行不知邊際
　深䆳幽暗無有燈明入無門戸無有處所
　雖無痛處不可療治往無遮止到不得脫
　嗚呼人至如此誠亦可憫當見殺時可加
　怒乎昔誌公在世時有二道人打伴而行
　一人就園買𤓰園子怒曰諸大家初未買
　汝要買耶拒而不賣一人旣往園子乃喜
　賣之且慰諭曰汝渇熱耶旣賣一𤓰又與
　一𤓰二人私自恠詫以問誌公誌公曰園
　子五百生前坐罪赴法時汝二人適出其
　旁買得𤓰者蓋嘗爲之不忍故今見之而
　喜買不得者蓋嘗出自作自受之語故今
　見之而怒此但偶出一語結憾尚爾況加
　怒乎王曇略嘗殺一牛牛見刀抵突曇略
　怒逆剌其目然後殺之大抵人畜無間當
　見殺時皆當方便救護救而不獲只得爲
　助悲歎何可加怒
　　　賛曰
　　人之有罪情不可恕彼自伏法
　　我獨何預加以憤疾是曰遷恕
　　判死投筆見者始悟哀矜庶獄
　　王政所務
太上感應篇卷之十















太上感應篇卷之十一義十一
　　　　李昌齡傳鄭清之賛
知過必攺
　傳曰顔子不貳過孔子稱之不貳者念起
　于中即念而攺不復貳於行事也太抵過
　貴乎攺過而不攺眞爲過矣其過也可勝
　言哉是以君子一聞其過無不速攺昔㓂
　萊公凖自少冨貴享用過奢及拜樞宻賞
　賚尤厚賔客聚觀莫不稱歎獨一老妳澘
　然墮淚公驚問故則曰太夫人捐館時欲
　求一縑作衾襚不可得安知相公有今日
　耶公撫膺大慟自此即折節從儉不復敢
　奢蔡文忠齊平生好飲飲必至醉時太夫
　人巳老心頗憂之一日存道先生過其治
　所戒以一詩曰聖君恩重龍頭選慈母年
　髙鶴髮垂君寵母恩俱未報酒如成病悔
　何追公得詩大慚自此即戒酒非親舊不
　對飲終身未嘗至醉司馬温公方五歳時
　擘一青皮胡桃擘不能脫一婢以熱湯沃
　脫之旣而女兄從外來問爲誰脫公曰某
　自脫其父從旁叱曰小子安得謾語公自
　此有省平生不敢謾語一切待人以誠徐
　節孝積初見安定先生頭容稍偏安定厲
　聲曰頭容要直公即悟曰頭容要直此心
　其可不直自此未嘗少曲其心或問立身
　行巳之要必大書正直二字與之若數君
　者其於過也是有知而不改者乎
　　　賛曰
　　日月之食其更也明人豈無過
　　攺必以誠設辭飾詐遂非匿情
　　過上増過善心曷生不吝一語
　　貴乎力行
知善不爲
　傳曰應世眞人曰取小所以就大積一所
　以成億易稱餘慶必歸積善大抵善貴乎
　積知之不可不爲爲之不可不力譬如種
　物初雖至微灌漑培植不見其長有時而
　大當知於日用間誠不可以小善爲無益
　而弗爲也不聞元君之言乎元君曰人有
　善則心定體安十善則氣力强壯二十善
　則無諸疾病三十善則所求皆得四十善
　則昌熾冨樂五十善則子孫繁息六十善
　則遭厄得脫七十善則天神護之八十善
　則得地之利九十善則尊賢顯榮一百善
　則寳瑞降二百善則後代名布三百善則
　後代大富四百善則後代清貴五百善則
　後代長壽六百善則後代忠孝七百善則
　後代智慧八百善則後代道德九百善則
　後代賢聖一千善則後代神眞二千善則
　身爲衆人師聖眞仙將吏三千善則爲國
　師聖眞眞仙將吏四千善則爲天下師聖
　眞仙主統五千善則爲鬼靈師聖眞仙魁
　帥六千善則爲神明師聖眞仙卿大夫七
　千善則爲諸天師聖眞仙公卿八千善則
　爲三天師聖眞仙皇帝九千善則爲元始
　五帝君一萬善則爲太上玉皇帝是故前
　輩於善知無不爲爲無不力昔者丞相李
　昉嘗語人曰吾於論語節用而愛人使民
　以時一句終身行之尚不能到即是嘗力
　行矣楊應之學士聞一善言必書而記即
　是知無不爲矣賈内翰黯以狀元及第自
　言得於文正者不欺二字平生用之不盡
　即是未嘗欺矣劉大諌安世以敢言得名
　自言得於温公者至誠二字平生行之未
　嘗少離即是無不誠矣若使人人皆如諸
　君則積一成億夫復何難
　　　賛曰
　　郭公善善國何以亡見善雖喜
　　用心不剛悠悠害道反昧否臧
　　是以君子志於自强惟日不足
　　汲汲皇皇
自罪引他
　傳曰按經所說一切世間生死相續臨命
　終時未捨煖觸以前一生善惡俱時頓現
　大抵臨終所現境界即吾平日心地境界
　地藏罪珠即吾之心珠閻王業鑑即吾之
　心鑑且今作一不善曷嘗不徃來常在胷
　次乎不聞趙普一聞道士牌末火字之言
　自知必是秦王庭美王韶一聞刀十八丈
　打過賢心下得否之語遽至發背而卒然
　則自罪引他是有益乎昔趙業以明經中
　選授巴州清化令忽精神遊蕩奄然如夢
　被逮入𡨋初至即見妹婿賈奕在彼心巳
　大怖蓋嘗與奕同殺一牛至是爲奕所引
　欲與分罪奕詞甚辯無以自明俄見一鑑
　徑可丈餘懸於空中明見奕鼓刀業負門
　有不忍之色奕始伏業遂得還又有常氏
　美娘者其夫楚椿卿有一妾姓馬氏名春
　奴椿卿愛之常氏不勝其忿乗椿卿岀以
　大杖捶殺之及椿卿死常氏攺嫁程選將
　産凡三日子不能下方委頓間恍見馬氏
　在前常氏惶懼好語告曰我當初實無意
　殺汝時行杖者稍過遂盡汝命曷不少寛
　我耶馬氏曰我死實主毋意胡可妄引他
　人持之愈急竟至不起然則自罪引他竟
　可免乎旣知有罪曷若勿爲乎
　　　賛曰
　　孽惟自作慼本自貽痛加悔艾
　　庶或可追不思巳過反累人爲
　　縱脫罪𦊙上天難欺分謗受惡
　　遷善之基
壅塞方術
　傳曰所謂方術但凡挾術以求售者皆是
　也一語沮遏使不得售即壅塞也灌口白
　沙村有一泰山廟極靈齋祭殆無虚日一
　日有醫卜數輩同遊道逢一人極貧衆頗
　輕之其人忿然投身江中俄頃抱出一龍
　謂衆人曰汝輩各以醫卜救人疾急皆是
　近道此後於貧素之士切不得輙持二心
　嗚呼醫卜爲術而神人謂之近道可壅塞
　乎又不聞雲安女龍之言乎昔翟乾祐在
　世時專以考召著名毎念雲安一邑而江
　流之險乃有一十五處一日作法召其灘
　神俾悉平之是夕應召而至者一十四灘
　獨有一灘召不能至天師大怒必欲召之
　旣至乃一女人峩冠大袖慨然進辭曰天
　師禀天行化妾一水神何敢抗拒第有未
　安不容不禀觀君之意不過欲便舟楫而
　不知從事舟楫者日常倍利縱有少費不
　足爲損沿江小民三四百家無田可耕無
　桑可織全仰爲人挽負以資其生今若盡
　平灘險在舟楫固甚便在彼小民其於衣
　食爲如何太上之意必不如此深恐異時
　獲罪不免負累更宜裁之天師嘆曰汝之
　所慮非吾所及於是復命十四灘之神令
　各復其險是夕風雨哮吼雷霆震擊明日
　視之一十五灘驚波濤宛然如故以此觀
　之非獨方術不可壅塞但凡服力以糊口
　者亦皆不可壅塞也昔范文正公在浙西
　時兩浙饑殍殣相枕公以呉俗喜佛事因
　召諸寺主僧諭以榖貴工賤責令處處修
　造官亦大興工役倉厫吏舍之𩔖亦皆葺
　之由是工技服力之徒日糊口於公私者
　無慮千數一方頼之不至轉徙公之意豈
　亦雲安神龍之意乎
　　　賛曰
　　小道可觀第恐其泥君子之學
　　亦必游藝所謂方術聖人不廢
　　醫卜星暦皆以濟世我獨壅之
　　難乎免戾
訕謗賢聖
　傳曰賢聖有三在佛家言之三乗中人是
　也在道家言之五種仙是也在吾儒言之
　孔孟諸君是也立教雖各不同心地法門
　則皆一也不聞頗邪論所謂孔子是儒童
　菩薩顔子是光淨菩薩老子是摩訶迦葉
　之說乎嗚呼賢聖逺矣但毀其書即訕謗
　之也然佛家一書多有毀者何哉不過以
　其談空而言之也惜其不知如來性如虚
　空虚空性是如來具足眞淨明妙虚徹靈
　通而住持眞淨明妙虚徹靈通者如來也
　終日眞淨明妙虚徹靈通而未嘗眞淨明
　妙虚徹靈通者凡夫也儻能於諸所有一
　切空却必使赤灑灑露祼祼淨如虚空然
　後眞淨明妙虚徹靈通了然却現上與如
　來一體無二孰謂爲不然乎不聞龎老但
　欲空諸所有不欲實諸所無之說乎龎老
　前身是維摩居士維摩前身是金粟如來
　其爲此言必非欺誑然於此有悟有不悟
　者特其根器人各不同也昔杜祁公不信
　佛法毎對客輙嘲笑張文定以爲佞佛醫
　人有朱其姓者出入於二公之門嘗欲方
　便勸導祁公久而未獲一日公病召朱朱
　以讀楞嚴未了不即徃旣至公大怒曰楞
　嚴爲何等書耶吾但知有孔孟而巳朱出
　袖中首軸呈之公覽訖畢索餘軸不覺遽
　盡十卷乃大嘆曰果竒書也因拉朱醫同
　謁文定責其不早以告文定笑曰譬如失
　物旣已得之不必詰其得之之晩公自此
　即若有得大加深信又有徐鉉者亦名士
　也未嘗知有佛書中主以一帙楞嚴授之
　曰久看當見精理旬餘復表上曰臣讀之
　數過如一器中傾入一器中此絶難曉中
　主哂之嗚呼祁公一覽而遽盡十卷徐鉉
　踰旬而不曉一字非根器乎
　　　賛曰
　　人亦有言護疾諱醫聖賢立論
　　切中百非旣不能行乃肆詆譏
　　陳賈議旦叔孫毀尼言出童羖
　　奚其弗思
侵凌道德
　傳曰按經所說昔者善財童子爲修菩薩
　行勤求一切菩薩法徧參五十三位大善
　知識然後得證菩提善知識者是大導師
　一語之下能令漆桶底脫其爲益也豈爲
　小哉所謂道德即其人也非獨釋老爲然
　自古知名之士亦未嘗有不因大善知識
　有以磨發激勵然後光華烜赫名聞千古
　如子房之於黄石翁武侯之於龎德翁李
　藥師之於虬鬚翁顔魯公之於張志和李
　太白之於賀知章杜少陵之於司馬子微
　是也然則道德於人爲無益乎可侵凌乎
　昔尹公師魯謫官大梁與老衲法眼禪師
　遊一日謂法眼曰某邇來頗以退靜爲得
　法眼曰盍若退靜兩忘公即有省死生之
　際了然不亂節度判官朱炎久讀海眼未
　知趣入一日問講僧義江曰此身死後此
　心何在江曰此身未死此心何在炎即豁
　然遂能盡通一經之旨侍郎曽開乆慕禪
　恱未有所契一日謁圜悟咨決其事圜悟
　捻岀雲門趙州須彌山放下著兩則公案
　示之曽即豁然平生疑情至此始釋歐陽
　文忠不信佛老及守毫社聞后唐山隱者
　許昌齡有道延入郡齋日與之語毎有所
　得自以爲喜然則道德於人爲無益乎
　　　賛曰
　　道尊德貴萬𩔖所宗惟忌與怠
　　有慊于中外示凌轢蓋其凡庸
　　以僣則逆以傲則凶宇宙雖廣
　　遏惜厥躬


太上感應篇卷之十一







太上感應篇卷之十二廉一
　　　　李昌齡傳鄭清之賛
射飛
　傳曰太上曰混沌旣分天地乃位清氣爲
　天濁氣爲地陽精爲日隂精爲月日月之
　精爲星辰和氣爲人傍氣爲獸薄氣爲禽
　䌓氣爲蟲種𩔖相因㑹合生育隨其業報
　各有因縁然則人之與飛有以異乎肇論
　所謂天地與我同根萬物與我一體非誑
　語也然飛之所以與人異者特福業不同
　軀殻異耳竊甞攷之載籍誠有自人而淪
　入其中者亦有自仙而游戲其中者劉安
　民本一冨家以好尚虚名而道無實至死
　後乃爲鳯凰經六十年復得爲人於此生
　中勤苦修道始得尸解今在清華宫中黃
　安世本一儒士以志慕飛騰而心不精至
　死後乃爲飛鴻經九十年復得爲人於此
　生中精進修行始得上昇今在皇曾快樂
　天非自人而淪入飛中者乎遼東華表柱
　甞有一鶴飛集其上人欲射之鶴語人曰
　有鳥有鳥丁令威去家千載令來歸城郭
　雖是人民非何不學仙塜纍纍唐明皇在
　沙苑甞射一鶴旣中又復矯翅直向西南
　飛去及次年幸蜀於明月觀乃見箭在壁
　間問箭所自道衆曰去載重陽日青城道
　士徐佐卿帶此而來留之而去始知其鶴
　乃佐卿也非神仙遊戲其中者乎
　　　賛曰
　　大道之世人無殺機烏鵲之巢
　　可俯而窺機心一萌鷗鳥髙飛
　　鶻且有義鴉亦稱慈人胡不仁
　　以弋爲嬉
逐走
　傳曰上巳畧陳太上之言今當以佛語爲
　證佛言一切衆生實本清淨因彼妄見妄
　習遂生因彼妄習生死相續生從順習死
　從變流純想即飛必生天上情想均等不
　飛不墜復生人中想明斯聦情幽斯鈍情
　多想少流入横生重爲毛羣輕爲羽族大
　抵七趣輪回未入正修有所不免今爲異
　𩔖未必不前生曽受人身今受人身未必
　不前生曽爲異𩔖是以諸佛菩薩大道至
　真常切教人使知生死路頭最爲可畏不
　聞宻婆私詫阿羅漢於徃昔世曽作獼猴
　驕梵波提於徃昔世曽受牛身乎又不聞
　夫周詢蔡君謨皆蛇精乎按東齋記周詢
　知安州一日遊園中園吏見一大蛇垂首
　欄上視之乃周詢假寐君謨知福州以疾
　不視事毎夕輙夢遊鼓角樓上凭鼓而睡
　時通判責鼓角將不打三更對以有大蛇
　㨿鼓不得近君謨旣愈與通判說病中所
　夢正與鼓角相同然則七趣輪回未入正
　修是可免乎當知今之逐走者異日未必
　不爲走者所逐欲免輪回不爲人逐當見
　逐時要當力行救之昔者河間王久病無
　生意忽一道者自稱玄俗詣門請醫旣而
　餌以刀圭王即吐出十數小蛇病亦隨愈
　王驚問故玄俗曰此王六世餘殃所致吾
　非人也爲王於徃世中救一母鹿其鹿乃
　麟毋仁感天地是以上帝遣吾下降爲王
　救療然則見逐可不救乎李嬰李淊甞逐
　一鹿解其四脚掛于𣗳枝先取雜臟爲炙
　將共食之俄有一巨人長可三丈持一巨
　囊鼓歩而進嬰淊幾爲所及旣而畢取其
　炙納之囊中入山而去須㬰嬰淊皆暴卒
　然則見走是可逐乎
　　　賛曰
　　后稷之棄牛羊弗踐猩猩人言
　　猿性柔善有生有知其則不逺
　　忍充鼎胾甘其肥雋虎兕可逃
　　人穽難免
發蟄
　傳曰月令曰仲秋之月雷始收聲蟄蟲坏
　戸季秋之月蟄蟲咸俯在内皆墐其戸仲
　春之月雷乃發聲啓戸始出蟄者藏也坏
　者益也益者益小其户也𡋣者塗也盡塗
　其户也一蟄一啓皆與氣候相應以成變
　化然則蟄者是可發乎是以太上書以戒
　人諸佛尤切加護昔僧惠覺甞跨溪造一
　曼殊室利堂將板築於水際念言方冬百
　蟲皆蟄不可輕傷其生於是就溪設三晝
　夜道塲誓言板築之日一足多足乃至無
　足願垂加護悉令逺離及期掘地及泉乃
　至橋成不見一蟻又有宋時老者甞以父
　病禱於永祚寺藥師殿前旣而疾愈備具
　香信欲就殿建一道塲以答靈貺寺僧義
　昭曰此殿藥師座下有一聚蜂積年旣久
　種𩔖頗多今正蟄時恐至驚擾或多傷殺
　曷若移就别殿時老不聽僧乃預期禱於
　佛前曰設齋之日願運神力慈悲覆護在
　窠内者暫食舊蜜無得出戸在窠外者且
　令安住無得輙驚及期燈燭騰光鐃螺聒
　耳一晝二夜不見一蜂嗚呼此雖二人願
　力實亦諸聖加護之力也孰謂爲不然乎
　　　賛曰
　　盛德之主澤及昆蟲板築必時
　　閉藏在冬人且塞向坏戸則同
　　跂行喙息生意畢通癢痾伸屈
　　在吾仁中
驚棲
　傳曰太上戒人無得驚棲與孔子弋不射
　宿之說意皆一也大抵鳥之巳棲亦猶人
　之巳寢忽然有驚豈不舉家驚擾衆人視
　之固有間普心不二者視之則猶已也音
　螺髻仙行第四禪出入息坐一樹下兀然
　不動鳥謂之木棲其髻中遂生數卵螺髻
　禪覺知頂有卵即自思曰我若便起不免
　鳥驚鳥若不至卵必盡壞於是復八禪定
　俟其雛生一一飛去然後乃起又有大樹
　仙者居殑伽河側棲神入定積年之攵形
　如槁木遊禽棲集遺尼拘律果於其肩上
　暑徃寒來垂䕃合拱一夕忽從定起欲去
　其樹又恐鳥驚於是安忍方便移之移訖
　乃起天羙其德賜號大樹此皆巳證果位
　也其於一物一命普心如是况福力淺薄
　者乎惜人不知李奚子陳安世皆以不敢
　驚棲而能證果李奚子本一山嫗每遇大
　雪鳥無安枝徃徃飛集其家遂留不去嫗
　濟以穀且不敢驚上帝謂有仁心賜令度
　世今在酆都位貌特重陳安世本權叔本
　家一傭力人平生不踐生蟲不殺物命毎
　出入見飛禽當道必下道引避不欲驚之
　亦以此故遂得上升當知登真之人未有
　不因慈心於物而能得到其地
　　　賛曰
　　凡厥有生各安汝止夜以安身
　　人物等耳聖人之憂一物失理
　　弋不射宿魯論所紀驚棲雖㣲
　　害人大矣
填穴
　傳曰自人觀之固一穴也自彼觀之爲一
　穴乎莫不自視爲金房玉室邃舘瓊臺不
　聞于棼宅南大槐樹下有一聚蟻自國其
　穴爲大槐安乎又不聞王沂宅後有一大
　檀樹蘿覆其上下有聚蟻自國其穴爲大
　檀蘿乎蟻之自國其穴爲槐安爲檀蘿亦
　猶鰕之自國其穴爲長鬢燕之自國其穴
　爲烏衣各尊其居物物莫不皆爾無足深
　恠然則穴可填乎若填其穴即是屯塞其
　門絶其出路豈不覆族盡死穴中乎按經
　所說者有比丘得六神通與一沙彌同處
　林野比丘定中見其沙彌七日當死因作
　方便善言諭曰父母思汝汝可暫歸八日
　却來沙彌旣歸八日果來比丘恠之復八
　三昧觀察其事乃知沙彌於歸路中一蟻
　穴流水將入急脫袈裟聚土壅水令不得
　入以此因縁延壽一紀宋郊宋祁兄弟同
　行逢一異僧相曰小宋當大魁天下大宋
　亦不失甲第後十年大宋復遇諸途僧乃
　大驚曰公丰神特異如能活數萬命者有
　之乎大宋曰某素貧安得有此僧曰姑思
　之大宋良久曰比堂下有蟻穴忽爲暴水
　所浸某急編竹橋以度豈此是耶僧曰必
　是也小宋今歳當首魁公終不出其下比
　唱第小宋果大魁章獻太后乃謂弟不可
　以先兄因命大宋爲第一小宋爲第十然
　則穴可填乎
　　　賛曰
　　鴻荒之初其人穴處所謂營窟
　　鹿豕爲侣聖人旣作上棟下宇
　　人獸雖殊均樂丘土蠢動含靈
　　其可失所
覆巢
　傳曰按太上保嗣章但凡嗣續衰絶皆是
　徃世覆巢毀卵焚山竭澤墮胎落子犯一
　千六百二十條章之人然則巢可覆乎大
　抵衆生若大若小莫不各有其所依止其
　中敷乳産生各自藏護今覆其巢即是奪
　其依止之所産生莫遂不絶嗣乎謹按本
　草人有覆鸛巢取其雛者是年六十里内
　連月不雨蓋鸛能群飛激雲雲散則不雨
　又按内攫鷙雛𦆵破殻即出巢外其母防
　其顛墜或爲日曬必取帶葉樹枝周挿巢
　畔日常兩換葉萎則其雛已去未萎則其
　雛尚在人因覆巢畢取其雛孰謂巢居者
　爲無知乎請爲更陳一二庶皆知戒昔温
　璋尹京兆置鈴索於㕔前使𡨚訴得以速
　達一日獨坐屢聞鈴聲跡之無人但有一
　鵶飛集其上璋曰必有覆其巢而取其雛
　者旣而果得其人因爲杖之元汝之元豐
　中爲魯山宰忽有鸛雀銜一草衣墜于庭
　下立命物色果煎肉者脱此草衣上樹將
　覆其巢取雛供賣元亦校之然則巢可覆
　乎當覆巢之時安知不悲鳴求救乎第人
　莫曉其語烏得九天禽語書而使之一觀
　乎(白龜年於嵩山東巖下遇李太白曰吾/與汝父樂天皆巳仙矣因出一軸素書)
　(授之曰讀此可辯九天禽語九地獸言更/修功竹仙亦可冀龜年如戒果得其效一)
　(日過路州太守知其如此延與之坐適有/二雀啾唧過庭守曰彼何言哉龜年曰彼)
　(言城西民家廪有餘粟可共就食驗之果/然良乆厩馬仰首而斯守曰彼何言哉龜)
　(年曰槽中料熱不/可食問之亦然)
　　　賛曰
　　昔聞羽族巢必近人欲逺蛇鸇
　　惟人是親詎知冠屨心甚不仁
　　旣肉其雛厥巢是薪鳯凰髙翔
　　臬獍來馴
傷胎
　傳曰胎生一𩔖按如佛說雜染輪回欲顚
　倒故和合滋成横竪亂想故有胎遏蒲曇
　人畜龍仙其𩔖充塞嗚呼人畜龍仙明是
　不同佛乃列爲一𩔖何哉蓋雜染同而輪
　回亦同故也人知愛胎彼不愛乎按仙傳
　白龜年因入仙洞得一軸素書遂能辯九
　天禽語九地獸言一日過潞州太守知其
　能延與之坐適將吏驅三十羊過庭下中
　有一羊鞭不肯行又且悲鳴守曰羊有說
　乎龜年曰羊言腹有羔將産俟産訖甘就
　死守乃留羊不殺驗之旣而果生二羔劉
　道原爲蓬溪令旣解官宿秦氏家夢一婦
　人泣訴曰某乃秦氏妻也夫有一妾不肯
　相下某怒痛捶遂盡其命爲妾所訴隂君
　處某已死且以某爲狠謫罰爲羊見在秦
　氏欄中明日將充君庖某死固自分但腹
　有羔若因某受烹業愈重矣願賜一言得
　免甚幸黎明言之則已烹矣舉家大哭納
　羔其腹瘗之別墅然則胎可傷乎
　　　賛曰
　　鹿以麛縶膓斷而死鱔或就烹
　　屈身護子物之牽愛甚於愛己
　　人亦有娠以續以嗣胡不反思
　　舉斯加彼
破卵
　傳曰信相菩薩白佛言有諸衆生無有子
　息孤獨自居何罪所致佛言是人前生爲
　人暴惡不信罪福捕雛食卵令諸飛禽各
　失其子悲鳴呌裂眼中血出是以此報佛
　語如是而太上保嗣章言之亦如是然則
　卵可破乎按鞞婆沙論衆生流轉至爲卵
　生識居其中爲卵所纒爲卵所裹須自啄
　破雛乃得生其爲業也從可知矣又云鸛
　鴈鴛鴦孔雀鸚鵡鴝鵒千秋金翅等鳥或
　龍或人皆卵生也竊甞不以爲然鳥固卵
　生安有人而亦卵生也及見𦒿尸復鉢尸
　徐偃王事乃知人從卵生誠亦有之昔闊
　地佗有一商人入海採寳得二鵠鳥一失
　一生隨意所化毛色可鸛俄生二卵卵破
　雛生乃二童子後皆出家證阿羅漢一名
　耆尸婆羅尊者一名復鉢尸婆羅尊者按
　徐州地里誌昔徐君宫人娠而生卵卵破
　兒生長而仁智襲君徐國生時偃故故名
　偃王孰謂人無卵生者乎支遁少時甞與
　其師難問物𩔖遁謂物卵未生不足爲殺
　師不能屈取一鷄卵投之于地殻破雛行
　久而俱滅蓋䰟識也遁乃感悟終身蔬食
　李道念好食雞卵晚得竒疾太守禇澄投
　以蘇汁即時吐出一十三物剖開皆雞羽
　翅𤓰距悉具立能飛行道念大懼自此不
　敢復食然則卵可破乎竊甞論之卵生之
　中卵至多者無若魚𩔖大則無慮數千小
　則不減數百若殺一魚其爲破卵可勝言
　哉李冲元將殺一鮎先夢一皂衣嫗曰妾
　腹中有五千子妾生五千子亦生妾死五
　千子亦死敢望哀憐特貸一命元遂放之
　冨商楊序宣和間夢神吿曰子逾旬當死
　若能救活億萬命乃可獲免序曰大期巳
　迫物命有限未易滿數神曰佛書有云魚
　卵不經鹽漬三年尚可再活曷不圖之序
　於是大書神語於通衢壁間由是人皆知
　戒見人殺魚即從取卵投之江中如是月
　餘復夢神曰億萬之數已是過滿壽可延
　矣旣而果然大抵我能救物命於臨危則
　我命亦無不延於欲絶
　　　賛曰
　　有生之形其性則具混沌曷死
　　以鑿之故暴彼無知豈曰公恕
　　元鳥生商聖靈所寓隱顯莫測
　　寜不戒懼



太上感應篇卷之十二










太上感應篇卷之十三廉二
　　　　李昌齡傳鄭清之賛
願人有失
　傳曰涅槃經云諸修心人要當以六法平
　等智力攝制自心必使於運用時一切平
　等云何爲六一者如響平等智力二者如
　鏡像平等智力三者如幻平等智力四者
　清淨平等智力五者世法平等智力六者
　集因縁平等智力大抵具如是之智便當
　有如是之力世間萬法豈不如響如像如
　幻乎如是了知豈不爲智豈不清淨所集
　因縁亦復平等乎當知願人有失特其未
　到此地耳博州鼓角樓每至三更即有一
　鬼掩鼓不能擊直更者屢受杖不能制聞
　奯禪師有道行因徃問之師曰何不捉住
　兵曰鬼何可捉師曰但禁氣勿言即可捉
　也兵如戒果能捉之鬼曰吾於此邦所畏
　者惟奯禪師黃二叔二人而巳太守巳下
　皆無所畏更何有於汝哉旣而訪㝷黄二
　叔乃一老圃三十年以鬻菜爲業初無他
　長惟是菜之老嫰束之大小價之髙低持
　心不二而巳嗚呼持心不二而遂爲鬼神
　敬畏當知持心有二者必爲鬼神戲侮也
　不聞余副使之事乎李士衡奉使髙麗武
　人余英爲之副凡髙麗所得禮幣及諸贈
　遺士衡皆不關意一切委之副使副使慮
　過海船漏盡以士衡之物藉船底獨以已
　物置其上無何果遇大風船幾傾覆舟人
　請减所載倉忙間不暇㨂擇信手捻出棄
　之中流少頃風定試自㸃檢則所棄皆副
　使之物士衡之物宛然獨在無一失者反
　受如此安知非海神戲侮而至然乎
　　　賛曰
　　民不堯舜伊尹自咎獨爲君子
　　伯玉所否欲並生哉無負髙厚
　　維彼厲人挽衆同醜是誠何心
　　不愧飛走
毀人成功
　傳曰佛告首迦長者曰善業有十能令衆
　生得大威德一者於諸衆生無嫉妬心二
　者見他得利生歡喜心三者見他失利起
　憐憫心四者於他名利生欣恱心五者見
　失名譽助懷憂惱六者發菩提心造佛形
　像奉施寳蓋七者於巳父母及賢聖所恭
　敬奉事八者勸人棄捨少威德業九者勸
　人修行六威德事十者見無威德人不生
　輕賤離垢菩薩曰忘懷於衆從善如流對
　治除嫉妬之心感果得大賢眷屬大抵於
　人無所妬毀在我必増威德在彼不無感
　恱異日因縁會遇不爲大善知識必爲大
　善眷屬孰謂爲不然乎澶淵之役契丹受
　盟而歸萊公每有自多之色上亦頗以爲
　得冀公忌之譛于上曰澶淵之役㓂凖以
　陛下爲投瓊與虜博耳苟非勝虜必爲虜
　勝非爲陛下劃久長計此即春秋城下之
　盟諸侯猶且耻之陛下以爲功乎上由是
　大沮待凖寖踈廣州之役時轉運王罕以
　按部至海州郡守冲簡以蠟圓吿急罕進
　至惠州廣民又躍馬求救罕下令每村使
　三大戸各募壯丁二百人又帖所屬毎縣
　各募弓兵二十人又親募驍勇者二十人
　以自衛旣而得暴掠者十餘人皆腰斬以
　徇洎至廣州子死賊手亦不哭自此南門
　不閉糧運得通賊乃引去時提刑鮑軻駐
　軍潮州乃日遞一奏言罕畏怯不戰而諌
　官李兊從而爲助罕由是降一官謫監信
　州商税軻獨受賞嗚呼萊公之功可謂大
　矣王罕之功亦不小矣冀公李兊一言遂
　至如是若二公者爲善業乎知對治乎當
　知異日感果必無大威德業亦無大賢眷
　屬也
　　　賛曰
　　三后協心治臻成康蕭規曹隨
　　漢基遂昌李訓忌注甘露禍唐
　　事不巳出乃肆譸張敗國多矣
　　巳寜不傷
危人自安
　傳曰須菩提白佛言世尊善男子善女人
　發阿耨多羅三藐三菩提心云何應住云
　何降伏其心佛言善哉善哉善男子善女
　人發阿耨多羅三藐三菩提心應如是住
　如是降伏其心須菩提一聞此言早巳黙
　笑曰唯所謂如是果何義哉大抵我欲降
　伏便可降伏如是而巳夫復何爲彼危人
　自安者能曉此乎惜其不知一大藏教與
　今篇中所說只是論箇心字今也乃欲置
　人於危求巳之安爲降伏乎人果危而巳
　果安乎多見得罪於天禍將自及也昔王
　文正公旦與王冀公欽若同在政府一日
　上出喜雨詩以示二府文正袖歸語同列
　上詩有一字誤寫須進入否冀公曰此亦
　無害旣而宻以奏上大怒明日厲聲責文
　正曰昨朕詩中有一字誤處何不奏來文
　正以下皆再拜謝獨馬知節不拜具以實
　奏且盛稱王曰不辯真宰相也蘇文忠在
　杭州上欲用之王禹玉曰軾詩中曽有惟
　有蟄龍知之句陛下龍飛在天而不敬反
　求蟄龍知乎上曰自古稱龍者多矣如荀
　氏八龍孔明卧龍豈乃人君方言龍哉旣
　退章子厚責禹玉曰相公豈欲覆蘇公之
　族乎禹玉曰此舒亶之言也子厚曰舒亶
　唾可食乎嗚呼此皆危人太甚者也曏非
　聖上明察二公受禍其有輕乎諒於如是
　之說尤不曉也
　　　賛曰
　　坎以習教蠱以振民蹇以正邦
　　屯以經綸君子居險志則爲人
　　天助者順其道大伸王衍三窟
　　秪以殺身
减人自益
　傳曰人生十年尚有童氣二十弱冠或可
　望成使有前程自當奮發若無其福不免
　蹉跎旣而妻子累心家計在念或處官而
　官事擾擾或營利而市道區區不覺不知
　大期遽至空身赤手無一自隨正令氣焰
　灸天亦所不免不聞本浄禪師之言乎侍
　郎楊晉卿問本淨曰此身生時從何處來
　死後歸何處去師曰如人夢時從何而來
　睡覺時從何而去曰究竟如何曰夢時不
　可言無覺時不可言有雖有有無而無徃
　來之所貧道此身亦復如是因說偈曰視
　生如在夢夢裏實是閙忽覺萬事休還同
　夢時悟智者會悟夢迷人信夢閙㑹夢如
　兩般一悟别無悟冨貴與貧賤亦復無别
　路師之此言可謂盡矣世間萬法無一非
　夢郭從義鎮河陽於洛中造一大第几千
　餘間皆以香栢爲之乃至以文梓爲梁花
　石甃地穿池引水築山種果周設碾磑廐
　庫亭閣無不俻具第成約費白金五千鋌
　次年被召還都暮抵其第秉燭周覽尚未
　及徧時朝㑹有期不容久駐飯罷少憇侵
　星而出旣朝復歸行至東都乃卒不復再
　至家人不能居獻之于官官以賜涪王(涪/扶)
　(鳩)王徙房陵遂爲閑館陳恭公於潤州治
　一大第亦極閎壯軒亭池館綿亘數百餘
　步第成公已疾但得肩輿一登西樓而巳
　繼亦遂卒人因名其第爲三不得曰居不
　得修不得賣不得云回視卜築之日非一
　夢耶於此益知减人自益適足自减不聞
　太上所謂或損之而益或益之而損之說
　乎
　　　賛曰
　　益下損上民恱無疆薄人厚已
　　理不可常六文無咎謙尊而光
　　盈虚消息相爲抑揚求自益者
　　鮮不覆亡
以惡易好
　傳曰我之此身耳聞眼見身覺意知明明
　是有按如佛說地水火風四縁假合妄有
　六根四大若離我此妄身當在何處我之
　此心作善作惡見於日用明明是有按如
　佛說四大六根中外合成妄有縁氣於中
　積聚似有縁相假名爲心旣知此理離幻
　求覺按如佛說依幻說覺亦名爲幻若說
　有覺猶未離幻說無覺者亦復如是然則
　我身我心及求覺者皆名爲幻況彼外物
　何者非幻而於其中妄分好惡乎毗舍浮
　曰假借四大以爲身心本無生因境有前
　境若無心亦無罪福如幻起亦滅四祖曰
　境縁無好醜好醜起于心心若不强名妄
　情何從起黒梵志嘗運神力以兩手掌各
　擎一株合勸梧桐花供養於佛佛言放下
　著梵志放下左手一株又言放下著梵志
　又放下右手一株又言放下著梵志曰世
　尊我秪擎兩株花一時放下了我今空身
　而住更教我放下箇什麽佛言我非教汝
　放捨其花只教汝放下外六塵内六根中
　六識若能於此三者一切放捨無放捨處
　即是汝免生死處梵志當下豁然得大解
　脱唐德宗時具元卿爲六宫使時洛陽花
　卉盛開元卿頗生愛著忽空中有聲曰虚
　幻之相開謝不停能壞善根仁者安用嗜
　之元卿豁然亦得解脫是以王文正不好
　千金玉帶吕文穆不好能照二百里鏡蓋
　曉此也以惡易好者何足以此而吿之哉
　縱於佛書卒未有悟曷不以吾儒已所不
　欲勿施於人之言而自悟乎(王旦爲相有/以玉帶因其)
　(弟爲獻曰此帶絶好公曰身自負重使人/道好好不亦勞乎故平生所繫止於賜帶)
　(吕文靖爲相有因其婿以古鑑求售曰此/鑑能照二百里外公曰吾面不過楪子大)
　(何用照/二百里)
　　　賛曰
　　子路敝緼不羡狐貉幻銅爲金
　　吕仙耻學素乎貧賤君子所樂
　　紫色奪朱鄭聲亂樂穿窬之智
　　曽不俯怍
以私廢公
　傳曰國爾忘家主爾忘身公爾忘私臣之
　分也其可以私而廢公乎苟或以私廢公
　不免以是爲非以賢爲否敗亂國事莫此
　爲速是以君子不敢爲也趙康靖公槩初
　與歐陽文忠脩同在館閣槩重厚寡言脩
　頗輕之及脩以其甥穢事連逮上怒獄急
　二府皆欲文致其罪羣臣莫敢言槩獨慨
　然上䟽曰歐陽脩以文學爲近臣不可以
　閨房曖昧事輕加汚衊臣與脩蹤跡素踈
　脩之待臣亦薄所惜者朝廷大體耳或謂
　槩曰公不與歐陽公有隙乎公曰以私廢
　公槩所不取何敢爲乎至和中趙抃爲御
　史范公鎮爲諌官以論陳恭公事有隙熈
　寧中王介甫執政恨景仁數訐之于上前
　欲因事中之一日上問景仁於介甫介甫
　曰請問趙抃便可知其爲人及問趙抃則
　曰忠臣也上曰卿何以知其爲忠曰嘉祐
　中仁宗違豫鎮首請立皇嗣以安社稷非
　忠臣乎旣退介甫切責曰公不與之有隙
　乎抃曰何敢以私廢公某所以直言不隱
　者先國家而後私讎也若二公者真可謂
　公爾忘私者也
　　　賛曰
　　公以理勝私以利言利慾一啓
　　天理泯然流靡之極盗賊相挺
　　起於有已反側陂偏託公濟私
　　抑又甚焉


太上感應篇卷之十三




太上感應篇卷之十四廉三
　　　　李昌齡傳鄭清之賛
竊人之能
　傳曰碧陵迦婆蹉過河忽聞蓮香河神責
　之曰尊者爲阿羅漢何故偷我香蹉曰香
　自至鼻何名爲偷竊甞三復斯言大有深
　旨大抵香塵自如以我鼻根起諸齅識分
　别曰香按如佛法即名爲偷當知𥨸人之
　能以爲已能真爲偷也昔髙齡晚而祭酒
　道氣不交靈助無主是以羣邪纒互急行
　其禍保命真君謂許長史曰髙齡之無德
　也久矣鬼訟之紛錯也積矣又甞鑿敗古
　人碑銘以爲已文水官譴其蔽善以自操
　隂賊於鬼神特列于訟事之首以告其罪
　必不免矣末幾果卒然則他人之能是可
　竊乎不聞石曼卿之事乎曼卿死後數年
　夢其友關詠曰吾平生作詩多矣自以陽
　平代意一篇詞意深美最爲得意然世人
　空有稱之能令此詩盛傳於世在永言耳
　詠覺頭爲増演其詞隱度人迷仙引使人
　歌之他日復夢曼卿來謝嗚呼詩不得彰
　尚以爲請况竊一以爲己能者乎
　　　賛曰
　　見賢思齊見聖克由萬善備足
　　在人反求思不如舜以爲巳憂
　　安有羊質傳以貔貅欺人自欺
　　亦孔之羞
蔽人之善
　傳曰自古以來技而知名後世者未有不
　因於人如滕王元嬰之工蛺蝶公孫大娘
　之舞劒曹剛之琵琶米嘉榮之歌但以主
　建宫詞及唐賢詩句偶及之耳所謂善者
　但凡稍有所長皆爲善也使不得彰即蔽
　之也不聞許君晉公之事乎昔許真君在
　世日嘗修一觀欲記其事偶得一片古碑
　文巳磨滅因剗去舊文勒其新記自是即
　恍惚不安一日徐步庭際忽聞空中有聲
　曰許君許君速詣水官求救不然恐有不
　測之舋許愕然炷香䖍祝願聞求救之由
　良久復聞曰所剗舊碑雖巳磨滅而當時
　作文之人見詣水官訴君奪彼之名顯君
　之名由是水官將有執對之命冝早圖之
　許君於是訪㝷舊文别爲立石刻之是夕
　復夢一神謝曰蒙君再顯吾名無以相報
　請作水陸大醮普告萬靈庶得三官舉名
　可以證道許君如戒修之後果得道蔡州
　旣平憲宗命道士至境設醮於紫極宫宫
　本呉少誠生祠裴晉公廢以爲宫設醮之
　日霹靂大震韓公所作平准西碑其石本
　少誠德政舊碑是日流汗成泥旬餘即有
　中使至磨去韓公平淮之作復刻少誠德
　政之文蓋上於夢中了有所見也嗚呼文
　字尚爾况其善又甚於文字者乎
　　　賛曰
　　蔽賢之罪是謂不祥原其初心
　　忌人所長玉在木潤珠生夜光
　　物有良貴猶難掩藏嫉能壅善
　　欲蓋而章
形人之醜
　傳曰醜也者乃妍醜之醜也形也者形容
　之形也如聶崇儀之好嘲章齊一之喜謗
　是也崇儀能詩好嘲雖僚友亦所不問竟
　坐謗政竄死登州藁𦵏道傍無不罵者章
　齊一能詩好嘲人有醜行必形于詩由是
　盛傳不復可掩其間不無溢惡甚至破人
　婚姻隔人眷屬竟以此故晚得惡疾嚼舌
　而卒然則人之有醜是可形乎惜其不聞
　黄坑之事聞必戒也武弁有叚遘者甞過
　黄坑從者於馬前拾取數片髑髏中有一
　片其上隱隱有逃走奴字蓋黥蹤入骨也
　是夕從者即夢一人以手障面從而索骨
　且曰我羞甚切急爲我深藏無令人見我
　當有以報君從者驚覺立爲瘗之他日再
　過黄坑復夢前索骨者告曰曏感君恩去
　此數歩地下大有伏藏聊以爲謝如戒掘
　之果獲財至十餘萬然則形人之醜安知
　異日亦無其報戒哉
　　　賛曰
　　羙如昭君圖畫故錯矧兹利口
　　遇於丹臒所謂形容巧於描摸
　　衆旣喧播終難洗濯以我片言
　　陷人大惡
訐人之私
　傳曰訐也者不但形容直訐之也如吕吉
　甫輩是也曽子宣之爲司農卿也吕吉甫
　代之遽乞令天下言司農未盡未便等事
　張粹明之爲司農卿也舒亶代之盡納丞
　簿言司農不了事件周師厚爲湖北提舉
　有供給酒數十瓶託監鹽張商英賣之商
　英以告察訪蒲宗孟宗孟劾奏其事師厚
　坐此降官張商英爲館職囑舉子於判監
　舒亶亶繳奏其簡商英亦坐此奪官夫豈
　不知子貢所謂惡訐爲直之說乎厚德之
　士其肯然乎韓魏公𤦺爲相毎見文字有
　攻人隱惡處必手自封記不令人見陳忠
　肅瓘在言路知無不言然彈擊不以細故
　未甞及人之私蘇丞相頌在杭州日有要
　人以私事囑公公不聽其人後當言路乃
　懷忿極口詆公或勸公上其曩日請託書
　札公笑曰訐人之私吾豈爲之胡公宿知
　洞州前守滕公大興學校費錢數千萬未
　訖罷去羣小斐然興謗皆以滕公費錢不
　明自通判以下皆不肯書其簿公於坐中
　折之曰諸君佐滕侯幾時矣假有不臧奚
　不早告隂拱以觀俟其去乃書字之豈羙
　事乎一坐大慚乃書為人至其於厚涼薄
　其相距便萬萬逺矣
　　　賛曰
　　訐異於直聖人惡之謂其隂嶮
　　乗機抵𡾟指天信誓握手笑嬉
　　利害小及反眼相持匪兕匪虎
　　彼何人斯
耗人貨財
　傳曰耗人貨財使之門户彫零子孫狼狽
　爲彼人者其爲罪也豈爲小哉文竒之事
　便可見也文竒以燒煉游于兩蜀諸貴之
　門凡留意於爐火者無不爲其所欺冨商
　有李十五郎者積貨累萬惑竒之術三年
　之間掃地殆盡爲識者所笑遂至自經竒
　乃捨去復於劒州僦一屋於中煆藥無何
　火發延燒一坊竒倉皇走避迷入林中遽
　爲鷙獸所逐旣而深入溪谷復爲鷙獸所
　隨俄頃天明巳爲捕者所獲獄具斬于燒
　藥之所以謝居民然則他人貨財是可耗
　乎他人貨財不可耗已之貨財亦可耗乎
　請爲更舉一事庶幾爲子弟者皆知所戒
　王祖德紹興乙丑死于秦州一日其妻與
　其子暮坐堂中恍見祖德從外歸責曰吾
　聞家中巳議賣宅宅乃祖業安可輙以又
　曰吾平生所寳黄筌郭熈山水李成寒杖
　凡十軸聞亦持出令人議價吾下世未幾
　家不至貧何至如是吾思家甚切無計可
　歸幸值中元得暫歸耳若不速改吾將禍
　汝其妻大懼不復議賣以此觀之他財我
　財皆不可耗
　　　賛曰
　　女魃致貧窮鬼疾富爲妖爲孽
　　理不可究人性至貴族親黨友
　　亦獨何心妬人所有公劉好貨
　　惟民之厚
離人骨肉
　傳曰骨肉者血屬也此皆人之大倫何可
　離間不聞張嵩山之事乎昔張孝基爲同
　郡一富人婿冨人止有一子偶有微過家
　人共嫉因逐出之未幾冨人病臨死盡以
　家財付孝基後數年孝基見冨人之子乞
　丐于路因召問曰能灌園乎曰如得就養
　幸甚旣而有餘復召問曰能管庫乎曰得
　灌園已自幸得管庫尤厚幸也於是使之
　管庫久而其子益馴謹無復故熊孝基念
　言彼實父子我其可但利其財使此一段
　羙事因循蹉過乎於是盡舉家財還之時
　人莫不稱嘆以爲古所未有孝基死後其
　友數人因遊嵩山道逢一貴人旌旗滿野
　騶御聮翩如守土大臣新上任狀竊視專
　車者乃孝基也相與前揖請問所以𦤺此
　之由孝基曰即還財事也語脉未終忽已
　不見噫嘻爲人婿而如孝基者世間有㡬
　人耶他人處此能如是耶昔杭州有一士
　子亦爲冨人婿冨人病且死念其子方三
　歳乃命其婿主其貲作遺書付之曰他日
　分財以十之三與子七與婿及其子長成
　乃訴于官時張忠定爲郡守閱遺書以酒
　酹地曰汝之婦翁真智人也爲其子幼故
　作此計使汝勤加撫育耳苟或不然其子
　不免死於汝手乃命以七與子以三與婿
　二皆泣謝而去嗚呼以此婿而望嵩山則
　嵩山脚踏實處固已逺在天上安得不爲
　神仙以此婿而求之他則此婿一折而伏
　尚爲知義豈不愈於狼戾不情不足倚伏
　者乎其望嵩山尤天逺矣
　　　賛曰
　　古有太宗輯正昭穆姫典之訓
　　亦聮宗族後世義聚重其親睦
　　聖如周公間于二叔長舌諞言
　　慘彼螫毒



太上感應篇卷之十四
太上感應篇卷之十五廉四
　　　　李昌齡傅鄭清之賛
侵人所愛
　傳曰許真君在世日甞於南昌誅一蛇精
　道侣願從者無慮千數真君止選素所知
　者三百人與之偕行旣而夜宿山下又慮
　其修行無力因向火取三百塊炭變爲三
　百美人遣令試之及明驗視惟呉猛施道
　一二人衣無炭跡餘二百九十八人皆是
　與炭合者當其合時豈不人人視爲一美
　婦人安知特一塊炭乎大抵皆慾習未斷
　易至如是况不知修行者乎昔陶榖奉使
　江南崖岸髙古風采凛然雖燕談未甞啓
　齒韓熈載謂所親曰吾觀是人初非端士
　其守可隳當令諸公一笑乃選名妓得秦
　弱蘭者衣以弊衣使詐爲驛子之女旦暮
　擁箒掃灑驛庭弱蘭有絶色陶爲之動遂
　失謹獨之戒因作郵亭詞數闋使弱蘭歌
　之後數日李主大張燕以巨鍾酌公公嚴
　毅如初於是出弱蘭使歌所贈詞以侑之
　榖乃大慚竟至醉吐茵席李主自此待之
　薄矣及歸朝廷已知不復任用文潞公在
　蜀頗多燕集有飛語聞適御史何聖從名
　郯謁告歸蜀生因令宻訪其事郯將壓境
　潞公爲之灈張少愚名俞白公曰聖從之
　來亦不足慮前任漢州適同郡㑹有營妓
　善舞聖從愛之至問之姓妓曰妾姓楊聖
　從曰所謂楊臺柳也俞即取其項帕題詩
　其上曰蜀國佳八號細腰東臺御史惜妖
　嬈從今喚作楊臺柳舞盡春風萬萬條因
　命其妓作竹枝詩歌之聖從爲之大醉此
　可以見其守也公曰姑宻之及聖從至果
　自嚴重潞公宴之因迎其妓雜府妓中使
　歌少愚之詩以侑之聖從亦爲之醉旣而
　喧傳遂逹聖聽及歸不復引見潞公之謗
　由是遂息嗚呼陶榖固無所守聖從素稱
　方直奚亦爾耶大抵形之于言即是已動
　于中矣豈非慾習未斷妄認幻軀自生愛
　見而然耶
　　　賛曰
　　人之愛己甚於璠璵人之愛子
　　亦如予乎推其所愛他莫不如
　　奚獨殘忍肆其侵漁羙人寳玉
　　幾覆漢車
助人爲非
　傳曰一本云教人爲非大抵皆是成人之
　惡不能導人以善不聞佛之言乎佛言說
　法教化名爲法施能令衆生出於聞道以
　是因縁於未來世得七種報一者衆生聞
　法頓除嗔恚我於來世得成上色二者衆
　生聞法慈心不殺我於來世得壽命長三
　者衆生聞法不盗他財我於來世多饒財
　寳四者衆生聞法開心樂施我於來世身
　得大力五者衆生聞法癡措頓除我於來
　世得無礙辯六者衆生聞法信心不惑我
　於來世信心明了七者衆生聞法方便隨
　順我於來世得菩提道然則導人以善豈
　不愈於助人爲非乎請爲各舉一事庶皆
　知戒元豐間李之純凡三任爲成都漕仁
　民愛物蜀人安之按察之餘尤留意於掩
　骼埋胔小吏徐熈本眉人頗知爲善之純
　專以委之熈亦身任其責一日市西金花
　街百姓有王彬者以病入冥司見朱紫數
　官聚㕔而坐召熈前曰適天符下李之純
　以𦵏枯骨有功更與知成都府一任汝以
　主行文書有力賜汝一子及第汝爲誠慤
　人必汝信歸可宣言庶皆知勸元祐三年
　李之純果加寳文閣直學士知成都府徐
　熈有子名適亦於其年李常寜牓下登第
　此即助人爲善而亦獲其報者也政和間
　有㫖大修西内時王璹爲轉運以科擾罷
　職詔起徽猷宋昇爲都轉運俾主其事昇
　用意太過大索牛骨灰用塗宫壁貴令光
　潤然下令太峻民至殺牛馬發塜取骨以
　應尚猶不足時孫貺韓容皆爲幕屬貺不
　喜其事引疾罷去容獨建議請發城外五
　代時十數叢塜以足用宣和間貺忽暴卒
　至泰山所見一門牓曰清夷吏以鐡义逼
　令供滅族狀貺曰某當𥘉正以此罷恐誤
　耳俄見數鬼引出二囚皆大枷鐡杻各有
　一鬼從傍以鐡扇揮擊扇皆鐡釘流血被
　體視之乃璹昇也一辯乃伏貺臨出則容
　亦追至吏復以鐡义逼令供滅族狀容曰
　我固有罪父祖何辜若令舉族皆烕不亦
　過乎俄聞殿上曰只令供房絶狀貺還言
　之未幾容之一房果皆死盡此即助人爲
　非而立獲其報者也然則助人爲非是可
　爲乎
　　　賛曰
　　佐甕得甞佐鬬得傷善惡以類
　　人事之常助傑爲虐同底滅亡
　　抱薪于火沃沸以湯灼爛之禍
　　如劵取償
逞志作威
　傳曰㓂萊公六悔銘曰官行私曲失時悔
　冨不儉用貧時悔藝不少學過時悔見事
　不學用時悔醉發狂言醒時悔安不將息
　病時悔公之此言真寡悔之大法也愚愛
　其言故特取之以爲逞志作威者戒逞志
　作威後不悔乎昔何浹以録事參軍提舉
　梓州路常平倉所至暴横捶撻吏民以立
　威吏民畏威竄匿無地甚至氣陵提轉直
　出其上毎牒州縣必云未得官司指揮其
　提轉文牒不得施行運副李竦判官陳亢
　與之議事不合輙叱罵之知州白事必下
　馬於門外循廊而進徃徃已近座榻尚猶
　不起又欲廢廣安軍衆議以旁去他郡甚
　遠不可廢郡官有張辟方者得其父集賢
　校理何渉所撰鼓角樓記其中具言不可
　廢因以呈之浹曰凡事當從公議此何足
　慿李竦等因奏其狀詔罷本任旣罷㳂路
　奏竦等事無所不道及至京師下開封府
　鞫問浹索𥿄萬幅以答狀府司如數與之
　旣而毎幅但大劃一字竟坐上書不實有
　四事皆屬妄誕獄具奪官當此之時浹不
　悔乎惜其不知逞志作威天所不許昔杜
　荀鶴未顯時夢一僧戒曰汝必得君若逞
　志作威則必死矣及梁祖開國荀鶴乃怙
　寵肆暴且謀殺素不恱者事未及行忽夢
　一神叱曰汝豈忘神僧之言乎帝將罪汝
未幾果卒
　　　賛曰
　　威如之吉本於反身有威可畏
　　儀度是循望之儼然自可服人
　　嚴其在己非以虐民無有作威
　　書戒爾臣
辱人求勝
　傳曰按藏教佛在世時人有以行車爲業
　者家養二牛一牛生子其角長廣名曰長
　角一牛生子秃頭無角名曰秃頭一日因
　行車適與一行車者值因各誇其牛壯遂
　請以牛賭上峻坡旣而秃頭進歩稍遲其
　主怒罵曰秃頭畜生何不速行秃頭忿然
　眼赤愈更放緩由是遂輸蓋忿具衆辱之
　也嗚呼畜生尚爾况於人乎當知辱人求
　勝誠不可也昔邵陵王綸鎮郢服呉䂓爲
　之客適張纉出鎮湘東綸餞于郊䂓亦與
　坐時纉方貴意頗輕䂓忽舉杯屬䂓曰呉
　䂓奉慶汝今日得與此宴䂓大怒即起歸
　其子翁孺聞而爲之氣結而卒䂓悼兒憤
　纉俄亦不起其妻不勝忿怒尋亦殞命時
　人爲之曰張纉一杯酒殺呉氏三人然則
　人可辱乎徽州婺源縣有俞彦輔者平生
　使氣凌轢郷里凡田宅有便於巳者必以
　術吞之至老尚不知悔紹興壬戌忽大病
　病中屢作馬嘶久之手足皆化爲蹄數日
　遂死孰謂辱人求勝爲無害乎惜人錯見
　但知以勝人爲强不知勝人非强而自勝
　爲强不聞老子所謂勝人者有力自勝者
　强之說乎
　　　賛曰
　　人或受辱攘臂相睨匪臨以威
　　則扼以勢怒不敢言蓋有所制
　　威去勢窮靡不反噬一能勝予
　　禹心惕厲
敗人苗稼
　傳曰敗人苗稼此特田夫野䝤所爲固無
　足道請以前輩務農重榖講究水利一二
　美事言之庶㡬後之臨民者皆知則效髙
　通議賦知唐州土曠人寡歴五代至本朝
　領縣四戸六千百五十有五公至相視田
　原知其可耕所不至者人力耳於是大募
　兩河流民計口受田增戸一萬一千三百
　八十有一給田三萬一千三百二十有八
　乃至山林蓁莽之地悉變爲良田張學士
　綸爲江淮發運副使䟽五渠導太湖以灌
　民田復歳租米者六十萬斛許司封逖知
　興元大修山河堰漑民田者四萬餘頃魯
　冀州有開初知確山興廢陂以灌民田者
　已數千頃程修撰師孟知石州凡汾晉諸
　州山谷有水可以灌民田者悉相其地釃
　而爲渠闢田凡一千餘頃許公䂓知丹陽
　適大旱公冐禁决練湖以救民田嵗大穫
　者一萬餘頃練湖冒決者死陳諌議省華
　初知櫟陽邑有鄭白渠可以引水灌民田
　久爲隣邑疆占公至陳本末申諸司由是
　壅遏之弊一旦盡去水利均及灌民田者
　一千餘頃王刑部濟初主龍溪簿縣有陂
　塘綿亘數十里先爲大姓輸課而獨專其
　利公至悉奪以灌民田由是一邑無愆亢
　之患苗待制時中初主寜陵簿邑有古河
　𡻕久湮廢公至請發卒䟽導以灌民田由
　是一邑之田盡成沃壤
　　　賛曰
　　不稼取禾詩諷其上地惟不食
　　昔人乃葬熟奪農時民無蓋藏
　　孰剥民力使不得養害及養人
　　天必降䘮
破人婚姻
　傳曰禮曰有夫婦然後有父子然則婚姻
　之道可謂大矣其可破乎或破之未合之
　前或破之旣合之後皆爲破也恩愛殺人
　甚於挺刄孰謂爲無害乎昔鄭和中少時
　與王氏女結婚無何父卒家道漸㣲女家
　遂有休親之意其兄王固爲萬州推官實
　主其義然迫於公論不得已復令就婚生
　一子偶不育因遂隔絶和中不復使歸王
　氏數遺以衣服固輙罪具送者和中由是
　益怨憤遂感心疾而卒王氏女一夕夢和
　中吿曰吾已訴之隂司見已送衢州東嶽
　追人根勘時王氏女已改嫁陸嵩爲妻嵩
　時爲濟州教授月餘固死凡當時與奪親
　之議者無不皆死惟王氏女實無背夫之
　意故得獨存其後王固之子娶徐氏僅二
　年亦爲女家所奪非其報歟恭倅楊紘怒
　其婿姚拱不學無術遣之使歸拱求與妻
　別亦不許女怨憤遂感疾而卒紘命殯于
　僧舍婿至殯所門鎻自掣扇亦自開其母
　聞之不勝感愴數日遂卒後十餘年紘至
　殯所亦暴卒然則破人婚姻是可爲乎
○○
　　　賛曰
　　齊女不娶終以失國子哲委禽
　　㡬於漁色夫婦大倫相配以德
　　孰間其成胥讒作慝百世之祀
　　一語之賊


太上感應篇卷之十五


太上感應篇卷之十六廉五
　　　　李昌齡傳鄭清之賛
苟富而驕
　傳曰坐井觀天而小物逸居無教以自甘
　馬前呈晏御之能龍斷奮螳蜋之臂繁䑓
　閣上區區求捧硯之名蔡水河邉我我熾
　軟盤之醼此皆苟冨者之所以爲驕者也
　爾自爲驕誰羙爾爲驕哉惜其莫悟我今
　苟冨而驕則異日便當有苟冨而驕之罪
　太上明以示戒豈不然乎不聞老子所謂
　冨貴而驕自遺其咎之說乎孔子曰齊景
　公有馬千駟死之日民無得而稱焉伯夷
　叔齊餓死於首陽之下民到于今稱之大
　抵苟冨者如是而巳道充者未易測量昔
　范文正公未遇時與劉先生讀書于長白
　山日煮二升粟米俟其凝割爲四塊旦暮
　各食其二其後皆至參政韓億李若谷少
　甞同途赴試共有一被一氊毎出入則互
　爲僕從其後亦皆參政朱昻拾桐子而讀
　書孔延之斫松明而讀書其後皆爲侍從
　李行簡家貧乏𥿄聚木葉而學書李虚舟
　家貧無書動輙假本於人其後皆至待制
　杜衍少極貧常徃來於孟洛間傭書自給
　其後官至樞宻王隨少極貧甞逋人飯鏹
　被執到官其後官至參政然則道充者與
　苟冨者豈不萬萬遠乎又如石徂徠爲舉
　子時讀書于南都時侍郎王濟聞其窮困
　因宴客餉以盤飱却而不受曰今日固好
　明日如何横浦㓜年䖏學正當苦寒衣衾
　不備郷里冨人有以襲衣爲送者亦却不
　受曰志䖏貧困正是做工夫時節若不痛
　自節抑則貪欲心生㢘耻䘮矣工夫安在
　若數君者所守如此爾苟冨者可得驕乎
　　　賛曰
　　財以苟得背義傷仁經營莫夜
　　白日驕人穿窬揚揚華軒綉茵
　　夸示陶冨笑譏憲貧成敗飄忽
　　西風𢈔塵
苟免無耻
　傳曰佛言我有二白法能救一切衆生何
　名二白一曰慚二曰愧慚者不自作罪愧
　者不教他作慚者内自羞耻愧者發露向
　人慚者羞人愧者羞天無慚愧者名爲畜
　生此𣵀槃經之說也又言慚耻之服於諸
　莊嚴最爲第一慚如鐵鈎能制非法若離
　慚耻則失功德心若慚愧怨罪兩空此遺
　教經之說也而吾夫子亦曰行已有耻禮
　經亦曰臨難母苟免今也苟免而又復無
　耻爲何等人乎大抵耻之於人不可須史
　離也苟無其耻則無耻之耻無不爲矣豈
　復更問昔僧願成好符籙善禁呪王𩃎㓜
　乎夜啼願成一呪即止𩃎大敬之薦于章
　申公子厚時子厚察訪荆湖南北二路有
　意經略溪洞或言蠻人多行南法畏符籙
　子厚至辰州即令願成同張裕李資明夷
　中等先入江南受降願成等至洞乃敢逞
　欲不檢大至穢亂蠻婦酋首元猛不勝其
　憤盡將𥙿等刳散于柱次至願成願成搏
　頰求哀猛素事佛貸而不殺遂得清脫旣
　歸猶以入洞之勞得紫衣師號自稱㢘訪
　大師乘大馬擁撾劔以自隨畧無愧色是
　有耻乎平日誦經所謂二白鐵鈎之說果
　安在乎樊太博立與致政屯田王揆里閈
　亲交俱老于郷一日王揆作六𢗲活詩以
　議時政憲漕捕立以脅揆立義簿無守悉
　以揆平日游從之事賣之以求苟免由是
　揆坐謗讟削籍遠竄立獨以告發免罪尋
　復加秩其誥詞中有爲爾交者不亦難乎
　之句當時清議從可見也立猶昻然拜命
　略無三禠之羞是有愧乎平日讀書行己
　有耻之說果安在乎
　　　賛曰
　　苟免偷活無耻求容爲子不孝
　　爲臣不忠漢隕張禹晉隳賈充
　　始患得失終蹈姦凶何以懲之
　　伯夷之風
認恩推過
　傳曰太上曰教人修心即修道也教人修
　道即修心也大抵即心是道未言修道先
　富治心是以前軰治心將躁則安之將邪
　則正之將求則捨而抑之將濁則清而澄
　之行止於是造次於是久而物冥乎外神
　鑑乎中自然心地坦然一道平正認恩推
　過之念固亦無自而起昔王文正爲相萊
　公使人私公求爲使相公大驚曰將相之
　任何可求耶且吾不受私凖憾其言巳而
　制出除凖爲武勝軍節度使同門下乎章
　事凖入對泣謝曰非陛下知臣安得有此
　上曰此王旦薦也凖始愧服以爲弗及李
　文正爲相士夫有以差遣爲請者公察其
　可用則必正色却之旣而擢用絶口未甞
　與言子第曰曷不使之知乎公曰用賢人
　主之事若使之知即是我徇私情而市私
　恩也恩欲歸已怨使誰當若二公者肯認
　恩乎魏仁溥事周爲相世宗性𥚹急峻於
　刑戮内職近臣有忤㫖者仁溥必歸罪於
　巳以營救之所活者十常七八曹武惠初
　與王全斌同伐蜀全斌殺降卒三千餘人
　武惠諌不聽及歸上大怒必欲鞫勘武惠
　乃自誣㐲全斌由是獲免及武惠再受命
　伐江南上面戒曰此番無得如在西川時
　妄亂殺人武惠始以實對且曰初所以堅
　自伏者不欲使全斌獨得罪也由是帝益
　重之若二公者肯推過乎當知認恩推過
　之人特其不能治心不免旋踵及禍安得
　以太上修道即修心之說而告之哉
　　　賛曰
　　欲人之恱恩不我有懼人之謗
　　過必我受認恩推過怨怒之藪
　　巳掠其名誰執其咎氷炭置腸
　　扁鵲驚走
嫁禍賣惡
　傳曰太上曰生我者神殺我者心今也嫁
　禍於人而禍還自及賣惡於人而惡竟自
　歸非自殺乎昔姚孜慶曆間同舒州桐城
　縣主簿王虎被檄前徃大雲倉盤量上供
　米麥孜受監專等金銀財物虚擡欠折正
　數小麥八千餘石回申上司虎但見姓書
　名初不知之及事敗送壽州根勘孜不欲
　獨受贓名乃將元受金托一𨾏銀托五隻
　漆爲漆托副以他物遣親信送與王虎度
　虎不受先教所差人詐稱中路溺水書偶
　漬壞請暫留信𥯃俟歸别取書來虎不疑
　留之未幾上司忽有文字備坐壽州勘院
　公文追攝王虎起獄照對姚孜受贓公事
　虎至此始悟爲孜所賣悔巳無及洎到獄
　孜乃厚誣王虎以爲實同受贓尋於王虎
　家抽到元受托子集行人驗視果皆良金
　虎語塞不能對俄至氣結而卒孜因百計
　厚賂推勘盡將所坐坐之孜遂得脫後數
　年通判潞州一日出遊淮上而王虎遊䰟
　亦遊隔岸遂得執孜不復放捨自此即恍
　惚如狂常若與人歐擊甚至口鼻流血旣
　復蘇如是三年毎年必五七作醫巫法籙
　皆不能治時錢延年知潞州陳冕爲運使
　因爲聞奏朝廷乞暫差道録宋之才到州
　救度之才旣到即爲聞奏真武真君初𤑔
　奏牘則孜巳從卧榻趨出俯伏於真武案
　前細自陳白當初實是孜起心受贓非干
　王虎之事孜洎事發又不合嫁禍於虎至
　令虎𡨚死敢望慈悲特賜原赦時錢延年
　命吏從傍録其語俟醒示之孜大慚即日
　𦤺仕未幾遂死郭黄中知雲安軍十里外
　有西霞官公一日詣宫燒香夢主宫之神
　告曰公惠顧此邦邦人受賜多矣然事有
　隱匿不敢不告明日當有解屠牛者至九
　人之外公冝察之庶幾罪不枉及詰旦廵
　檢司果縛九人解來有一兵自稱捕獲欲
　請功賞蓋牛乃兵殺嫁禍九人而又執之
　以希賞也公一詰遂伏嗚呼一則巳麈真
　君聖聽一則先爲主宫所知然則嫁禍賣
　惡是可爲乎天誅隂譴豈遂巳乎
　　　賛曰
　　禍福自巳善惡由心謹其在我
　　外患莫侵嗟彼姦慝城府險深
　　陷穽是設干戈相尋潜雖伏矣
　　上帝汝臨
沽買虚譽
　傳曰南嶽夫人曰人隨俗習要求華名譬
　如燒香衆人皆聞不知熏以自燔燔盡則
　氣滅名立則身絶是故髙人哂而遠之希
　夷真人戒种放曰名者古今之羙噐造物
　者之所深忌天地間無完名子名將起必
　有物敗然則名之於人豈不重乎有其實
　者尚爾不可况沽買乎昔盛俊民參政度
　之子也少以逸才自負舉進士殊等聲名
　益振人莫敢爲之先及庭試王拱辰居第
　一俊民大不平之他日夢遊隂府謁主者
　請問所以坎𡒄之由主者曰公乃隋越國
　公楊素後身巳更數世矣率貧不自振因
　說在隋時事受報自當如此此生亦終坎
　𡒄福業雖異才不易也俊民聞之大沮後
　果無成而卒嗚呼以昔日之楊素而爲今
　日之俊民固已自天而墜矣然不失男身
　是猶愈於受女身者李庶爲尚書以清辯
　知名徐陵一見大加敬嘆自謂弗及庶亦
　頗以自負初未得子遽卒其妻元氏改適
　趙起一夕夢庶哭曰我明日當生於七帝
　坊十字街南東入窮巷劉家爲女彼家極
　貧且多女必不見養萬一又死𨙻知更入
　何處幸念夫妻舊恩急來乞取我去元氏
　不答庶曰卿意似憚趙君吾當自告旣而
　趙亦得夢與元氏同黎明持金訪求其家
　則果生一女巳覆在水盆中矣趙急救取
　以歸嗚呼以昔日之李庶爲今日不舉之
　女則其墜也豈不又甚於楊素之墜乎安
　知非聲名籍盛時驕矜輕簿之報乎
　　　賛曰
　　中必形外名以賔實盛德至善
　　英華日出譽假甘陵聲浮少息
　　巴豆瘡成梔鞭價溢案以春秋
　　誅心之筆
包貯險心
　傳曰持地菩薩白佛言我念徃昔普光如
　來出現於世我爲比丘但凡要路津口田
　地險隘有不如法妨損車馬我皆平填或
　作橋梁或負沙土如是勤苦經無量佛出
　現於世至毗捨浮佛現在世時國王延佛
　設齋我於爾時平地待佛毗舍摩頂謂我
　當平心地則世界地一切皆平我即心開
　見身㣲塵與世界㣲塵等無差别㣲塵自
　性不相觸摩得證圓通號曰持地然則心
　地其可不平險可貯乎大抵小人行險以
　僥倖固非智慮所能防者昔侍中曹利用
　以勲舊自䖏雖太后亦嚴憚之凡内降恩
　澤利用多執不行所執旣多其有三執而
　又降出不巳者亦不得不行久而遂爲小
　人所窺凡有求而三降不行者必又一請
　太后曰侍中巳不行矣請者曰臣巳告得
　侍中妳婆或言告其親眷言巳許矣利用
　實不知也巳而降出但以三執不獲行之
　由是太后大怒曹芮之禍端起乎此陳貫
　爲三司副使有一胥極猾潜通權倖省中
　之事率以咨之當聲喏時爲使副者陽爲
　伸欠如不敢當其禮狀貫聞而不平必將
　逐之胥知其意奉事彌謹𡻕餘舉無留事
　陳亦稍以善侍偶因燕客付錢委令辦集
　不知其心者包貯也明日其胥乃携十嵗
　女孩鬻于東華門街曰陳省副某日請某
　客令我爲之辦集宴席所需十未具一爲
　之柰何今賣此女須得若干錢方可辦也
　因結皇城司宻邏者俾潜以聞朝廷信之
　幾欲便行黜降賴宰臣辦解乃巳嵗餘竟
　以此罷嗚呼二人設心不爲險乎其險如
　此是可防乎
　　　賛曰
　　險心萬仭内生五兵義府微笑
　　林甫柔情對面莫測禍福若驚
　　自詫智數妙於神明詎知造物
　　視於無形
挫人所長
　傳曰羅仲信問龜山曰盡其心者知其性
　如何是盡心底道理龜山曰未問盡心先
　湏理㑹心是何物夫心者明白洞逹廣大
　靜一若理㑹得了然分明然後可言盡心
　理㑹未得心盡箇什麽大寂禪師曰人之
　心性譬如寒月當其寒時水結爲氷及至
　煖時氷釋爲水衆生迷時結性爲心衆生
　悟時釋心爲性亦復如是嗚呼此皆教人
　使知識心明性也挫人所長者能知此乎
　昔穆修有詩名多游京洛有題其詩於禁
　中壁間者真宗一見大加賞嘆問爲誰詩
　左右以穆修對上曰有文如此公卿何不
　薦來晉公一言沮曰此人行不逮文由此
　一語上不復問晉公此心爲明白洞逹廣
　大靜一乎爲釋心爲性乎此其所以死無
　其地也張乖崖在蜀有録事參軍以老病
　廢事公責之曰胡不歸乎明日參軍即求
　去且以詩别其略曰秋光都似宦情薄山
　色不如歸興濃公驚謝曰此吾過也同僚
　中有如是詩人而吾不知豈不爲過因固
　留慰薦之使於盡心知性之學釋心爲性
　之說無所悟入能如是乎此其所以了逹
　生死於未死之前巳能前知月日宻記於
　遺像之上也古語云一念𦆵差霄壤有間
　　　賛曰
　　人有片善如覩瑞物長養成就
　　勿使攖拂誰生忮心乃底湮没
　　揜彼良貴增我怠忽害己損人
　　禍深剌骨
護己所短
　傳曰或問孫真人曰養性之說願得聞之
　真人曰夫養性者養成自性也要在百行
　周備雖絶藥餌可保延年苟獲德行不充
　雖日餌金丹玉液亦自無益然則人於日
　用短可護乎苟或護短則日用莫不皆短
　可勝言哉惜其莫悟於短不護久而養成
　自性不復有短即名全體善人去仙何遠
　昔黄萬祐修道於黔南無人之境王建迎
　至成都盡禮師事一日請問服食之法萬
　祐曰吾非神仙亦非服食之士惟能虚心
　養氣仁其行而尠其過耳旣而懇歸不復
　可致劉誼世爲名閥少又登第不十年官
　至二千石崇寜間嘗知漢陽毎遇暇日必
　詭服㣲行徃來於大别山中日與田夫野
　䝤語凡郡政便否民間疾苦無不詢訪事
　有未便度其可革歸即革之竟遇異人遂
　得度世若二公者其於短也是肯護乎復
　有短乎此其所以養成自性終能得登仙
　品請爲更陳其次庶幾好護短者各知切
　戒李及歷躋膴任臨死之日乃召其子謂
　曰吾平生無他過惟知杭州日偶市白集
　一部此爲恨耳蔡君謨甞以小呉牋大書
　特書以羙其事黄宗旦知蘇州王質爲通
　判一日捉獲盗鑄錢者一百餘人送獄根
　勘喜謂質曰此皆某以術隂鈎得之質愀
　然曰事發無蹤公以術隂鈎而置之死地
　尚爲喜乎宗旦不覺身去坐榻謝曰㣲君
　之言吾幾失矣大抵前軰率多如此求之
　今世豈無人耶欲爲其人即其人也
　　　賛曰
　　隱諱之疾無藥對治怙非迷復
　　終凶可期衆善難入萬惡所基
　　先聖有過幸人之知彼護短者
　　賢於仲尼


太上感應篇卷之十六


太上感應篇卷之十七廉六
　　　　李昌齡傳鄭清之賛
乘威迫脅
　傳曰王文正當國天禧初薛簡肅爲江淮
　發運入辤公無他語但云東南民力竭矣
　張士遜爲江西轉運入辤公亦無他語但
　云朝廷搉利至矣大抵致君澤民自當如
　此今也居上位而不䘏州縣作州縣而不
　䘏小民即迫脅也昔宋宣公綬判三司朝
　廷有㫖盡放天下逋欠稽期不報者尚有
　六十八州公上䟽論例乞委監司責近限
　覈實由是獲實放者凡數百萬釋械繫者
　三千二百六人王文穆欽若判理欠慿由
　司建言乞盡蠲天下宿負以廣恩澤自乾
　德至咸平所放者凡一千餘萬釋械禁者
　三千餘人陳侍郎布亮當三司户部時榮
　州煑鹽𡻕久澹竭者一十八井而有司督
　課如初籍没者三百一十五家公反覆論
　例悉還所籍𡻕蠲虛額三十餘萬此皆有
　其位者無其威乎其所以爾者不欲重困
　民力也乘威迫脅者能如是乎又有一文
　亦不敢妄取者請悉陳之庶晚軰皆知寛
　䘏國初王贄方奉使均兩浙雜稅錢氏舊
　法畒稅三㪷公至悉令畒稅一㪷朝廷責
　其擅減公曰今兩浙巳爲王民其可復循
　僞國之法畒稅一㪷自贄方始王拱辰請
　搉河北鹽張方平力諍曰河北舊法犯者
　皆死民請均額隨稅輸納禁乃獲弛今若
　復議即再搉也由是上悟即日除之民至
　爲公作佛事者七日李允則知潭州馬氏
　暴歛州人出絹謂之地稅絹屋毎間輸絹
　一丈三尺謂之屋輸絹耕牛毎歳輸米四
　㪷牛死亦輸謂之枯骨稅公至一切除之
　陳世卿知廣州廣有計口買鹽之害公至
　奏乞除之由是五羊之民始有完衣足食
　廣人歌曰邵父陳母除我二苦蓋前守邵
　曄鑿内濠以泊舟民免颺風之害故也嗚
　呼與其乘威迫脅而民怨神怒孰若寛䘏
　而萬口稱讃乎不聞喜集則福生怨積則
　禍至之說乎
　　　賛曰
　　强齊之威存衛却狄夾谷之威
　　三軍辟易相如一怒秦王是叱
　　解紛救患斯謂有力暴物殄民
　　豺虎不食
縱暴殺傷
　傳曰按持地經殺生之罪能令衆生墮入
　三惡及生人中得五種報一者以苦惱衆
　生故一捨煖觸即墮地獄受諸苦惱二者
　以無慈惻行乖人故地獄罪畢又當墮入
　畜生受人屠割三者以貪著滋味故畜生
　罪畢又當墮入餓鬼日困饑渴四者以㫁
　人命故餓鬼罪畢雖得人身多是短命五
　者以殺害時使彼衆生衆苦競集故不獨
　短命又復多病佛語如是豈不然乎惜其
　不知人之與畜軀殻雖異命無兩般但詩
　自觀我今有病肯遂死乎不免求醫問卜
　以求速安大限若至亦肯死乎又不免祈
　天禱地以求增筭我旣畏死彼不畏乎我
　旣貪生彼不貪乎昔張道㡬好弋獵其父
　祖墳側長林巨麓禽獸成叢道㡬日與數
　軰惡少從事其間四面皆設網𦊙號曰漫
　天一網所獲無慮數百旣而不暇拾取但
　從上壓殺分挈而去又嘗於明陽觀側射
　殺一兎其兎絶小而白耳有缺處自此即
　恍惚如狂盡將平日獵具焚之築一庵於
　觀側日處其中一日有二兎直前作人語
　曰吾爲兎巳三百年住在張氏東墳今爲
　汝殺一曰吾爲兎巳一百八十年隱於明
　陽觀側曽爲鷹搦損吾一耳力竄得脫今
　又二十年矣但凡鷹犬網𦊙吾悉能避不
　虞君之用弩矢也吾已訴於上天當償吾
　命未㡬果卒劉翔亦好獵毎遇興發寒暑
　不廢前後傷殺不知其數紹興七年忽得
　竒疾背生三物似鼈而黒隱隱在皮肉間
　又數日頭足皆具儼然三鼈也巳而能動
　或以魚誘則闖然引頭如欲食狀稍久左
　右齧食痛不可忍如是月餘乃死死後五
　日慿其子婦語我坐平生殺傷物命故獲
　斯報見今冥司治我正急可速取獵具焚
　之庶㡬知我有懴悔之心然則縱暴殺傷
　是可爲乎天抵殺爲十業之先其可縱暴
　　　賛曰
　　刑以止辟兵以禦變哀矜决獄
　　䘮禮處戰殺非得巳於此可見
　　仁民愛物寜别貴賤殘賊之夫
　　獸心人面
無故剪裁
　傳曰按道藏絲帛珍寳主之者上天有織
　女三星布帛製裁主之者上天有女宿四
　星然則無故剪裁是可爲乎不聞蠶本馬
　鳴化身爲之之說乎昔馬鳴大士於徃世
　中曽爲毗舍離國王其國有一𩔖人馬其
　形而無其衣王乃運其神力分身爲蠶彼
　乃得衣厥後其王復生中印度馬人感戀
　悲鳴不巳因號馬鳴焉即第十二祖也大
　抵片衣蠶千命按如佛說身服絲帛尚當
　還債况復無故輙敢剪裁是以漢文帝所
　幸夫人衣不曵地唐文宗嘗出袖以示羣
　臣曰此衣巳三浣矣晉文公衣不重帛子
　夏衣若懸鶉季文子無衣帛之妾晏嬰妾
　不衣帛董威結殘繒爲衣號曰百結祭彤
　衣無兼副皆惜福也又不聞無故剪裁身
　後皆當獲罪乎紹興初郭普州印之之女
　名引鳯者被攝至冥司見無數罪人有一
　婦人姓趙名十二絣在廊下前列數堆物
　帛皆片碎端疋及新舊無數衣服引鳯問
　曰此何罪耶吏曰此人好服綺羅耗剪端
　疋奉命一一補綻復令成匹乃得釋去趙
　士周之夫人全氏旣死數日慿語女使來
　喜曰我平生耗費纒帛履韈之物及洗頭
　濯足分外使水隂司罪我日加捶撻苦不
　可言幸爲我逹此意於士周舉家聞之不
　勝感愴然則無故剪裁謂爲無罪可乎况
　治容誨淫獲罪尤重其可不戒
　　　賛曰
　　雲箔春滿紅女宵興毫忽所積
　　丈疋乃成墻屋被繡輿臺衣輕
　　孰念墮指寒機不停母誚公孫
　　布被釣名
非禮享宰
　傳曰世固有鞭魚作鱠而取其紅者亦有
　漬蠏以糟而取其活者此皆不仁之甚淪
　入三惡其速如箭固無足論夫豈悟物皆
　有知與我初無異乎人知愛親如鄧芝所
　射母猿旣顛落矣其子急爲㧞箭塞瘡背
　負而去不愛親乎人知愛子如何詮所射
　母鸛旣中腹矣復忍死引觜飼雛乃落不
　愛子乎人知敬夫如環王國野象牡旣死
　矣衆牝復環守不去必待悉力瘗之乃散
　不敬夫乎人知愛妻如章子明所射鴛鴦
　旣斃其雌煑之釜中矣其䧺遥見不顧沸
　釜投身其中一鳴而絶不愛妻乎人知念
　恩如山神所義鸚鵡一聚鸚鵡甞僑居於
　逺山逺山禽獸愛之不敢加害旣歸逺山
　燒發鸚鵡復相率入水濡翅向空而灑山
　神義之立爲滅火不念恩乎人知修怨如
　劉永錫所畜之犬永錫知千乘縣適有客
　至食以饅頭永錫以一與犬客曰犬彘人
　食古人所譏况珍味乎犬不食瞪視而去
　其夜伺客睡排門而入客識其意登梁避
　之旣而果登榻巳不見人吼怒作氣自撲
　而死不修怨乎人知戀主如魏大諌所養
　之馬當死之日魏祝之曰吾賴爾力可謂
　多矣爾今有病吾爲療治亦巳至矣如必
　不可可出門外切勿斃於吾前吾不忍也
　馬即𩀱跪前足如辤别狀起而歔欷纔出
　門即氣絶不戀主乎人知䘏孤如昌黎所
　記之猫二猫俱育一猫遽死一猫爲乳其
　孤不䘏孤乎人知從諌如仁喜所祝之蜂
　僧仁喜嘗欲建一佛祠人有以一巨檀爲
　施者僧徃伐之則巨蜂數萬圍集其上匠
　不敢近僧祝之曰汝以惡業至此吾作佛
　事汝不吾避三日不去必將火汝及期不
　見一蜂不從諌乎人知修證如南海五百
　蝙蝠穴於枯樹一日有一聚商人附火其
　下中有一人誦阿毗逹磨藏無何火發樹
　遂被焚五百蝙蝠以貪聽法音不忍捨去
　俱斃於火旣而受生皆得爲人聦明靈利
　棄家學道並登聖果其後迦尼色迦與脇
　尊者招集五百賢聖於迦濕彌羅作毗婆
　沙論其五百賢聖即昔日五百蝙蝠不修
　證乎大抵人之與物本自無異所以異者
　福力業力及軀殻耳又不聞不殺之爲力
　乎昔岟崛摩羅本一國王初最好殺以悔
　罪出家廵乞至一人家適其家産難危急
　抱持摩羅求救摩羅曰吾初入道安能救
　汝俟歸問佛旣歸佛言汝可急回於産母
　榻前抗聲稱曰我從聖賢法來未曾殺生
　兒聞此言無不産者摩羅如戒兒果誕生
　嗚呼此但一稱不殺其於度厄有力如是
　然則非理烹宰其於淪溺豈不亦有力乎
　　　賛曰
　　士苟無故不殺犬豕七十食肉
　　其重如此賔祭之用乃不獲巳
　　敢徇口腹肆情刀七視彼傷生
　　其痛猶巳
散棄五穀
　傳曰天倉五榖在二十八宿乃危星主之
　大抵人以食爲天一日不食如飢火何是
　以聖人務農重榖天子親耕以勸農春夏
　祈穀于上帝然則五穀可散棄乎昔三川
　飢物斛翔踴民至採山芋野葛以給死者
　無慮十五時王法進以功滿當仙旣上升
　矣復爲民力請於帝帝曰人處三才之大
　體天地之和得人形生中土不爲易得夫
　天運四時之元地禀五行之秀生五榖百
　果以養斯民惜人不知天地育養之恩輕
　棄五榖猒捨絲麻使農耕之夫紡織之婦
　身勤而不得飽力竭而不得禦寒又從而
　不䘏其勞曽無愛惜此其所以爲神明所
　責天地不祐也近地司嶽瀆皆列章上言
　世人猒擲五榖不貴衣食之本昨巳勑太
　華之府收五榖之神使之種作不成漸至
　飢餓以示責罰庶幾少懲其心然旋奉太
　上慈旨以大道好生當先救物比者歳飢
　實民自取然民不知所自固無懴請首原
　之路汝今當爲上宫侍童入侍天府可暫
　還人世普告下民使知悔罪寳愛農桑不
　敢耗散此亦汝之隂隲也法進禀令而歸
　言訖復去劉元真亦得道者也少夢道人
　㗖以一桃遂能辟穀一日於終南道中逢
　一貴人訶殿甚盛元真謂曰且以吾民爲
　念貴人頷之同行者問曰彼何人耶元真
　曰彼山神也上帝以麥大熟人不知愛使
　収其二吾故爲民請之少頃風雨大作麥
　敗十二於此益知所謂五榖誠不可輙棄
　散也况人受用各有定數譬如有錢千貫
　日用一百則萬日方盡日用一貫則千日
　乃盡與其千日孰若萬日方盡乎昔者豐
　稷尚書毎言吾少時親見雪竇以惜福教
　人云人無壽夭禄盡乃死元厚之死而復
　生自言初到隂司主者謂曰君禄未盡異
　時官至兩府然湏惜福乃可厚之自此毎
　事減損雖一杯飯必先減後食但凡奉養
　皆不敢過其後果能致位執政壽逾七十
　然則人有薄福可不惜乎杭州五雲山志
　逢大師一日宴坐于普賢殿中俄見一神
　跪膝其前師曰汝爲誰乎神曰護戒神也
　師曰吾嘗患有宿愆汝知之乎神曰師有
　何罪然亦有一小過旣蒙相問不敢不告
　且如滌鉢水亦施主物師每棄之非所冝
　也自此當有小病言訖遂隱其後志逢果
　患胃病十三年嗚呼食餘之物棄之尚爾
　何况其他乎
　　　賛曰
　　衞士棄食元宗議形戲賊生稻
　　士行痛懲以食爲命所繫非輕
　　尊之曰天至敬之稱圭米粒粟
　　珠玉莫勝
勞擾衆生
　傳曰邵伯温初入仕請益於程頥先生先
　生曰但凡奉行官司文書於其急處能寛
　一分則民間便受一分之賜噫嘻先生之
　言可謂仁矣大抵人心欲安我不欲安乎
　人身欲樂我不欲樂乎若以安樂自處而
　以勞擾待人真不仁也請以前輩臨民不
　敢少有勞擾一二言之庶幾皆知則效吕
　文靖提㸃兩浙刑獄適京師大建宫觀伐
　木南方有司責限太峻民有死於役者又
　復斥爲亡命捕繫妻子公上䟽論列以爲
　窮冬水涸民太苦於挽運須稍緩程役且
　俟河流通快遣卒送之良便上恱從之由
　是知其愛民憂國之心遂至大用司馬池
　爲光山尉適大内火諸縣調發竹木州牒
　縣三日畢輸池以土不產大竹轉市蘄黄
　非三日可至乃别與民立定期限過期者
　罪之時盛度爲太守聞之大怒旣而光山
　輸竹爲諸縣之先范文正公鎮青社㑹河
　朔艱食青社之賦輿就博州置場收受民
　大困於輦置而河朔斛㪷不甚貴公戒民
　毎㪷就本州納價三鍰委幕屬輓金就博
　州坐倉倍價招買時斛㪷爲厚價所誘來
　者山積五日遂足而餘金尚有數年公悉
　按等給還民間王濟主龍溪簿時福建諸
　郡皆科鶴翎以爲箭羽旣非常有之物官
　又迫促過酷民大不堪公諭民一面以鵝
　翎代輸仍急附驛聞奏朝廷從之旁及他
　郡噫嘻諸君臨民皆能如是彼勞擾者覌
　之得無愧乎
　　　賛曰
　　曰逸曰安羣情所欲一歳役民
　　三日巳足斧斤以時網𦊙不數
　　山川乂寜鳥獸孳育庸人擾之
　　鳬鶴斷續


太上感應篇卷之十七












太上感應篇卷之十八廉七
　　　　李昌齡傳鄭清之賛
破人之家取其財寳
　傳曰事出無心偶至破之爲惡巳自不小
　若爲財寳而輙至破之真大惡也請以能
　爲巳破家者復歸其産一二羙事言之庶
　㡬後之臨民或遇此事皆能如是於巳破
　者方爲有益劉敞知揚州州有雷陂舊屬
　民由官奪之蓄水以便漕運歳久陂壞漕
　運亦未嘗賴此久而爲毫族所占田主屢
　訴不獲公到任立判還之由是田主三十
　六家男女三百餘口復得其田不獲飢餒
　侯叔獻爲汜縣令縣多没官田有一李誠
　莊方圍十里河貫其中最爲膏腴佃戸百
　家皆成奥族舊估價一萬五千貫未賣賈
　魏公當國又欲増價五千貫賣之陳道古
　銜命而來與叔獻議増其價叔獻太息曰
　郎中知此本末否李誠者在太祖時爲酒
　務專知以不能救護當物爲溢水所損估
　所損價當五千貫勒誠償之是時朝廷出
　度支錢預俵民間令買鵰翎箭桿弓弩材
　木以備軍需及李重進叛方議起兵而預
　買之物皆莫集太祖大怒凡欠負官錢者
　皆籍其産而李誠者實非預領官錢之人
　官吏畏威不敢開析一例抄没誠之子孫
　遂至破碎惜相國未能雪正給還其田莫
　若更損五千貫俾誠子孫買之在官司巳
　得倍利在誠子孫亦不至於狼狽郎中以
　爲何如道古曰某實不知苟利於人何所
　不可於是損價五千貫而去叔獻乃以此
　議召誠子孫諭之皆泣拜曰實荷公恩柰
　家貧何叔獻復召衆佃諭曰汝輩本出下
　戸以得李莊之利今皆復爲倉廪變爲豪
　民官賣此田而李貧獨患無力萬一爲他
　人所得勢必撤廪拆屋離業而去豈復容
　汝軰復享厚利耶曷若百家共醵此錢俾
　李氏請買我則爲汝寛其限責如此則田
　復歸李氏而汝軰亦得久逺佃食兩獲其
　利不亦可乎衆皆拜曰願如公言由是誠
　之子孫復得此田彼破人之家而取其財
　寳者能如是乎惜其莫悟天堂地獄端由
　乎此作何所見乃敢如此
　　　賛曰
　　人之成家基於艱苦前遺後承
　　俯捨仰取誰歟㓂攘輸掠其聚
　　當路之狼苛政之虎相在爾室
　　鬼瞰其戸
决水放火以害居民
　傳曰水火漂焚世間禍害莫此爲酷今乃
　决水放火以害居民罪其輕乎此其所以
　不爲上真所容明神必戮也天聖二年大
　名府黃河▲口忽壩▲俱破水遂横流其
　勢頗猛時韓魏公判北京忽一吏馳報▲
　口有一大龜久爲▲患龜若潜伏水自安
　流龜若出浮水必汎濫今出浮矣爲之柰
　何時使臣鄭圭奉命適至堤所一箭射殺
　其龜旣而爲龜所訴閻羅追攝鄭圭使與
　龜對其日適遇真武靈應真君下降𠷕呸
　羅山校勘生死遂蒙真君雪正將▲口妖
　龜向空碎爲㣲塵不使人間復有此物爲
　人之害仍命直符押還鄭圭復歸人間然
　則水可决乎李轅事母最孝薄暮忽有客
　欲來投宿轅適臨溪烹雞客謂必以相欵
　旣而具飯乃脫粟也客大怒不食而出轅
　實告曰母病思𠬦山居無有故烹一雞不
　及君也客怒愈甚是夕即從屋後乘風放
　火將及其廬忽天雨反風火即隨滅旣而
　隣里聚觀乃見一人卧在火中所執火炬
　尚猶在手細視乃客也且自言曰我俠士
　也以亡命至此不謂主人待我如是當縱
　火時明見一大神狀如神君立於空中叱
　火令反故至反及今則死矣言訖遂絶然
　則放火是可爲乎
　　　賛曰
　　長民之官苟且畏避遇水失防
　　與决何異救焚不力亦放之𩔖
　　歸咎天灾逃責人事原情定罪
　　心迹無二
紊人規模以敗人功
　傳曰人之立功功雖歸巳然宗廟社稷天
　下生靈實皆賴之彼無能者其可紊其規
　模而幸其敗乎雖曰敗彼之功實是敗國
　之事其爲利害自不爲小豈無罪乎寰朔
　之役楊業奉命副潘美進討旣至虜又攻
　䧟寰州業謂美曰賊鋒方銳卒未可戰冝
　引兵出大石路先遣人諭雲朔守將俟大
　軍離代州日即令將兵先出我師若至應
　州虜必悉衆來拒此時朔州吏民便可坌
　入石碣谷内仍分强弩千人使守谷口所
　有騎士悉令援於中路如此則三州之衆
　必萬全矣監軍王侁沮之計不得行且責
　業曰君之此言豈畏死乎業曰吾非畏死
　行即死矣且祝美曰吾去公等可於谷口
　張功兵分强弩爲左右翼以爲吾援吾轉
　戰至此縱兵擊之必大捷也美如其言陣
　于谷口旣而王侁乃以虜爲巳遁欲爭其
　功引兵而去業至不見一兵撫膺大哭復
　奮身决戰手刃數百人身被十數鎗力乏
　遂爲賊擒不食三日乃死非侁沮之功不
　立乎是以識者曉此凡任其責必先預爲
　之計貝州之役明鎬爲將軍中有所奏請
　多爲樞宻夏竦所沮時文彦博爲參政大
　不平之因自請前徃督戰且面奏曰巨在
　軍中請得便冝行事更不中覆上從其請
　旣至有牢城卒董秀劉炳者請穴地而入
　旣而日夜穿掘晝則伏於穴内夜則棄土
　水中穴成從教場中出旣出登城殺守者
　官軍繼進皆得乘絙而上賊帥王則於是
　與其徒張巒卜𠮷等突圍走出巒𠮷死於
　亂兵則爲官軍所獲夏竦猶言賊恐非真
　及檻送至京方且語塞卿非潞公預爲之
　計功不敗乎
　　　賛曰
　　杜預平呉羊祜之功元齡善謀
　　如晦必從事業旣立勲名俱崇
　　曽是楄心齊▲盡東彼則敗矣
　　吾亦何庸
損人器物以窮人用
　傳曰損人器物以窮人用而太上書以爲
　戒者亦不善用心之一也不善用心固有
　罪又有因此而搆成莫大之禍結成無窮
　之怨者此則尤當獲大罪報也然則損人
　器物以窮人用其可不戒昔華嚴和尚妙
　於華嚴又且樂於講說以是得名從之者
　衆然好嚴缾鉢聽徒三百餘衆皆爭效之
　中有一僧道行獨髙寢疾不出者巳數月
　矣有一琉璃寳鉢頗𤤽惜之一日有一客
　僧來自逺方缾鉢莫具或令從病僧暫借
　初拒不許力告乃從且戒至切齋罷宜速
　見還旣而持還無何失足墮地破碎病僧
　大怒詬罵良久乃絶後數年華嚴移住嵩
　山時病僧弟子及借鉢客僧皆在㑹中一
　日方講說間忽聞寺外蕭蕭作風水聲華
　嚴巳知亟呼客僧坐之背後少頃有一大
　蟒長可十丈努目張口徑趨而入衆將驚
　散華嚴止之且以錫杖約住蟒曰汝於三
　百衆中道業最髙只爲多瞋不從吾教今
　果至是尚爲一鉢欲害其僧耶因命大衆
　爲授三皈三敬及誦經呪爲作懴㧞蟒乃
　卷身而出華嚴召其弟子謂曰適來大蟒
　乃汝師也累劫修行將證果位但以臨終
　一怒遂至如此若不遇吾必呑其僧若吞
　其僧定墮地獄自此流轉何時而巳又白
　衆曰明日山後茶毗亡僧旣至乃昨日大
　蟒巳碎首而死矣茶毗訖華嚴又召其弟
　子告曰汝師明年當於裴家託生爲女臨
　産稍艱必至怒害其母則業愈重爾及期
　汝可急徃救之但呼其名作吾傳語必無
　他矣巳而果然嗚呼彼修行者只爲一必
　尚至如是況不知修行者乎意其怒時怒
　懷毒意故也
　　　賛曰
　　制器尚象蓋取諸易或任私智
　　紊亂成式輕重權衡増損丈人
　　肆其欺謾甚於毁擲民無則焉
　　豈非凶德
見他榮貴願他流貶
　傳曰民凡有四曰士曰農曰工曰商而榮
　貴者獨出其上福凢有五曰冨曰壽曰康
　寜曰攸好德曰考終命而榮貴者亦出其
　上然則得到其地豈偶然哉皆其夙植德
　本故能如是彼不及者其可妄生憎嫉而
　起念願其流貶乎國初盧多遜貶朱崖李
　符白宰相趙普曰朱崖雖在海外而水土
　不甚惡春州雖在内地而至者無生還曷
　若攺竄春州外示台坐寛貸而實置之必
　死之地普不答未幾符亦坐事竄宣州上
　怒未巳普於是以符語奏即日攺竄春州
　到任未浹旬而卒㓂萊公之貶也丁謂之
　力居多初議竄地時丁謂與馮拯同在中
　書謂當秉筆顧拯曰欲與竄崖又恐逺渉
　鯨波乃擬竄雷州未幾謂亦坐事當竄拯
　時猶在中書適當秉筆笑謂曽參曰鶴相
　始欲竄㓂於崖且有涉鯨波之嘆今且煩
　相公逺渉鯨波一廵遂與竄崖然則見他
　榮貴願他流貶是可爲乎
　　　賛曰
　　名爵儻來初匪實觀嫓彼花畦
　　抱甕以灌風露潔鮮煙雨散漫
　　榮枯瞬息何足把玩作如是想
　　忌心冰渙
見他冨有願他破散
　傳曰第二十祖闍夜他問第十九祖鳩摩
　羅多曰我家素信三寳而常縈疾瘵凡所
　管作皆不稱遂至如隣家久爲旃陀羅行
　而身常勇健所作和合彼何幸而我何辜
　耶羅多曰善惡之報有三時焉世人但見
　仁天暴壽逆吉義凶便自亡因果虛罪福
　殊不知影響相隨毫釐靡忒縱經百千萬
　劫亦不磨滅時闍夜陀頓釋所疑羅多曰
　汝雖巳信而未能明業從惑生惑因識有
　識依不覺不覺依心心本清靜無生滅無
　造作無報應無勝負寂寂然靈靈然汝若
　入此法門便可與諸佛同矣嗚呼世之見
　人冨有而願他破散者能曉此乎縱令冨
　而不賢㑹有敗日在我則不可起心而願
　其破散也周義夫虹縣人其家大冨覇于
　一方頗多恣横隣郡有孫識之者嘗從容
　戒之義夫輙怒罵曰小鬼何知敢預我事
　及識之登第爲本路漕義夫猶怒罵曰彼
　爲監司亦柰我何一日識之按郡至虹適
　義夫撻人于市爲被撻者所訴識之因諷
　令訴其不法即日送所司根勘無何首事
　者偶死于獄議之遂勅奏官吏移送他郡
　義夫竟坐謀殺䖏死子孫皆編管家籍于
　官不數年識之移漕河北適當軍興闔家
　皆死于虜一且破散無異義夫非其報乎
　錢若水爲同州推官冨家有失一小女奴
　爲其母爺所訴州委録參根勘録參舊有
　求於冨家不獲因劾冨家以爲父子共殺
　女奴投尸水中獄具上于州州委官審覆
　亦無異辭惟若水疑之堅不署字因自出
　巳錢宻令人訪㝷女奴旣而得之民遂得
　脫若非遭遇若水爲冨民者亦不免爲一
　義夫矣以愚觀之非獨冨民拜賜録參亦
　自拜賜冨民若死録參其有安乎
　　　賛曰
　　龍驤之舟可航萬斛一棄掀舞
　　積羽猶覆鵬鷃逍遥各適所欲
　　賦量不同安分斯足内熱自焚
　　如飲鴆毒
見他色(一作/室)羙起心科之
　傳曰生死輪迴不得解脫無非五隂無非
　五藴義本一同特譯家翻處字稍異耳何
　名五隂歷歷分明色隂也領納在心受隂
　也心縁此理想隂也行用此理行隂也汙
　穢真性識隂也何名五藴四大所成色藴
　也領納苦樂并不苦樂受藴也取種種境
　想藴也諸心所法貪而不息行藴也於所
　縁境了别爲性亦名心意採集所攝識藴
　也一切世人其於聲色妄生惑著莫不皆
　由乎此使於色空有悟豈至是耶昔張寳
　知成都有華陽李尉者妻貌絶美蜀中知
　名寳有意於私之因上元士女出游宻令
　人何其出入㣲服竊窺一見果絶色也於
　是徧託尼姑妳子宻諭此意妻初峻拒久
　而亦似有意無何李尉適以𧷢敗寳因劾
　奏于朝送獄根勘獄具竄于嶺外遂死于
　路寳乃厚賂尉母强委禽焉蓋尉妻嘗有
　庸奴其夫之恨至是故亦樂從寳得妻大
　喜妻亦滿愜其意於是相歡旦暮不捨無
　何妻病恍惚常見李尉在傍未幾遂至乎
　卒寳亦得病夢妻告曰妾感公恩不敢不
　報尉已訴於上天取公期在旦夕公若深
　居未必得便苟或輕出必爲所執一日暮
　坐遥見堂下竹間有一紅袖招之意謂尉
　妻偶忘其告疾趨急赴旣至乃尉毆且罵
　曰你這賊若不以紅袖招汝汝肯來乎良
　久口鼻流血踣地乃卒於是當知起心私
　之誰目男子然黙含許意實出女人與其
　輕許而掇禍至是孰若確然有守於此生
　中度此一報身乎嚴武少時與一軍使隣
　居軍使有女頗羙武竊窺愛之因百計誘
　至其家遂與俱遁旣而軍使知之詣闕進
　狀詔出制使收捕武懼罪夜醉女子觧琵
　琶絃縊殺沉之于水明日制使至則巳無
　獲由是獲免及在蜀得病明見女子在前
　責曰妾之從君固是失行然實無負於君
　君縱懼罪曷不捨我而去乃至見殺真忍
　人也妾巳訴于上天期在明日武慚懼請
　命黎明果卒於此益知女人稍有姿色徃
　徃易至如是使其一念不移凛然氷雪彼
　雖欲私可得私乎愚所以斷而言曰起心
　私之雖自男子黙含許意實出女人也游
　賞之地墻壁之間其可不謹
　　　賛曰
　　子夏有言賢賢易色先聖之訓
　　必曰好德哲婦傾城賢德之賊
　　心失其正至於狂惑降志辱身
　　一念之忒


太上感應篇卷之十八







太上感應篇卷之十九廉八
　　　　李昌齡傳鄭清之賛
負他貨財願他身死
　傳曰李約爲兵部員外郎嘗舟行與一商
　胡舟檝相次商胡忽病革邀約相見旣至
　乃以一夜光遺約且以二女爲託女皆絶
　色明日胡死財寳數萬一舟之人莫不窺
　覬約乃悉籍其數寄之于官一女立爲
　配乃殮當殮之時復以所得夜光含之人
　無見者其後胡屬來理財寳約請官發視
　夜光在焉一時士夫莫不稱嘆魏子都暮
　行逢一書生踣於道左言苦心痛子都下
　馬爲之撫摩俄頃遂卒視其囊中乃有一
　卷素書十餅黄金子都爲賣其二以辦𦵏
　事餘八枕其腦下素書置之其傍後數年
　有從子都問屍所在子都引至墓下旣而
　發開金書俱在子都聲名由是大振此皆
　前軰盛美載之方冊鏗鍧炳燿盪人耳目
　固非負他貨財願他身死者之所能行也
　然亦不可不略舉一二庶皆知戒永嘉有
　徐輝者以賈販爲業嘗在丹陽貸一大駔
　錢一千餘貫未及償而駔死遂黙不言駔
　家不知亦不復索其後輝生一子頗聦俊
　輝切愛之八歳乃病召醫市藥所費不可
　勝計久而貨財耗盡病猶未較病子一日
　忽語輝所親尼濕師曰我欲歸去尼曰此
　汝家也父母如此愛汝汝復何歸子曰我
　乃丹陽人也昔徐公貸我錢千緍幸我死
　不償今故託生其家自來取之耳言訖遂
　絶又有白元通者嘗欠東市楊筠見錢五
　貫四百文未償而筠忽死遂昧其事死後
　乃生筠家爲驢一日筠子乘之入市忽作
　人語我乃白元通也只爲欠爾父見錢五
　貫四百文遂至如此今南市賣麩家亦欠
　我錢正如其數可速賣我於彼得錢償爾
　債便了也筠子如其言兩日驢死然則負
　他貨財願他身死豈遂巳乎
　　　賛曰
　　子胥報德捐金於瀬季札許劒
　　冢木是掛在亡雖殊我心匪懈
　　寄命託孤名節攸賴欺死之人
　　蠅蚋所嘬
千求不遂便即呪恨
　傳曰不知愧耻惟務千求自非廉士若以
　不遂而便即呪恨尤小人也烏得韓昌黎
　責巳待人之說范忠宣責人恕已之說而
　告之哉昌黎曰君子責已也重以周其待
　人也輕以恕重以周故不怠輕以恕故人
　樂爲善忠宣曰吾平生所學惟得忠恕二
　字一生用之不盡乃至立朝事君接待僚
　友親睦宗族未嘗須㬰離也又嘗戒其子
　弟曰人雖至愚至於責人則明人雖至明
　至於恕已則昏爾曹但能以責人之心責
　巳恕已之心恕人聖賢地位不患不到事
　千求者能曉此乎求之世間其不手千求
　者誠亦鮮矣請爲更舉一二庶皆知愧扈
　郎中褒嘗語人曰昔知蘇州呉縣蘇州士
　夫寓居者衆其於請求莫不皆爾惟致政
　大監冨嚴三年未嘗有一事相委丘太博
　舜卿亦言嘗知洪州新建縣洪之右族多
　撓官政惟致政郎中王述安貧杜門衣食
　不足未始吿人二公廉節可謂過人賢矣
　哉
　　　賛曰
　　是心無欲如水之平一或有求
　　波浪勃興視彼從違起吾愛憎
　　少咈其意怨怒相乘盍亦反思
　　慾窒忿懲
見他失便便說他過
　傳曰爲人而偶至失便亦其灾也其可便
　說其過若說其過即是幸灾樂禍況太上
　明以戒人是可爲乎昔何申錫將拜命忽
　得疾遂死妻哭之慟其嫂有姓趙者從其
　旁沮曰爾夫生平之日恣遊妓館視爾旁
　若無人何必如是耶妻自此即愛歇不復
　追憶一夕趙氏忽夢申錫曰死生有命何
　可笑人爾亦只餘四年死時更不如我趙
　氏驚覺大懼及期果然蓋死之時其天逺
　出未歸庶生二子皆亦癡㓜真不如也李
　熊最能文篤於孝而敏於行郷里稱之無
　何得疾一劑之失遂至不起妻雖有孕兒
　猶未生舉家驚憂罔知所措其妹婿有何
　時者乃揚言於外曰此郎平曰自稱善處
　置事此時爲我處看識者聞之莫不薄其
　爲人越明年其身亦死然則見其失便是
　可說乎我之爲人果無過乎
　　　賛曰
　　孟明一眚終以覇秦四十九非
　　蘧得日新跬歩有失未足觀人
　　從而下石奚其不仁是謂樂禍
　　灾及其身
見他體相不具而笑之
　傳曰晉侯使郤充徵㑹于齊齊頃公帷婦
　人使觀郤子登婦人笑郤子怒成公二年
　遂有伐齊之舉郭子儀病甚百官造省者
　踵至姬侍滿前未嘗屏去及盧杞至則悉
　屏之或問其故子儀曰彼外陋中險左右
　一見必至笑侮異日得權吾族無遺𩔖矣
　子儀卓識其與頃公便自萬逺又如平原
　君美人笑躄者槃跚行汲而被誅趙縣人
　笑孟嘗君爲眇小丈夫而被殺此皆前車
　覆轍爲可戒者惜人莫悟人之有立在乎
　器識初不在於體相體相雖劣而器識有
　餘其可輕乎昔盧𢹂風貌不揚語又不正
　呼其名攜爲彗蓋短舌也嘗以文上尚書
　韋宙韋氏子弟輙肆輕侮宙曰盧雖人物
　不揚觀其文章有首有尾異日必貴其後
　盧果策名立登廊廟奬㧞京兆至爲福建
　觀察王冀公欽若神貌踈瘦舉止山野復
　贅於頸嘗以文謁錢公希白希白頗蔑視
　之適有術者在坐乃驚嘆曰此乃人中之
　貴何可輕也公曰中堂内便有此等宰相
　乎術者曰第恐不免事不逺矣不數年果
　登台輔孫文懿公亦風貌不揚嘗赴試京
　師詣縣乞判慿賣田邑尉李昭言戲曰似
　君人物有幾人耶是年文懿以第三人及
　苐不數年判審官是時昭言方以選人赴
　調一見大慚乃歸侯元功亦貌陋形劣初
　預薦郷人以年長貌醜不足敬輕薄子作
　𥿄鳶畫其形於上引線放之元功適見乃
　大笑作臨江仙詞題其上曰未遇行藏誰
　肯信如今未表名蹤無端良匠畫形容當
　風輕借力一舉入髙空𦆵得吹嘘身漸穩
　只疑逺赴蟾宫雨餘時候夕陽紅幾人平
　地上看我碧霄中是年登第位至執政然
　則見他體相不具是可笑乎
　　　賛曰
　　聖人踐形不以貌具尊足者存
　　盲心是懼未知鬷蔑或失子羽
　　羙好長大智族爲輔指不若人
　　奚必知惡
見他才能可稱而抑之
　傳曰見他才能可稱而抑之此特小人忌
　前非君子之所敢爲也王文公旦久疾不
　愈上命肩輿入禁中勞勉數四曰卿萬一
　不諱使朕以天下事付之何人公曰以臣
　之愚莫若㓂準上曰柰剛𥚹何公曰若他
　人則非臣所知凖遂大拜吕申公乞致事
　上曰卿旣不可留誰可代者公曰陛下必
　欲用英俊經綸之士臣所不知如欲圖任
　老成鎮靜百度周知天下良苦無若堯佐
　陳遂大拜錢樞宻若水喜汲引士𩔖孜孜
　靡倦後進多出其門歐陽文忠脩喜推轂
　賢士未嘗有忌前好勝之心苗待制時中
　爲司農丞體量梓州路常平役法第事書
　成上之薦能吏十有餘人後皆進用杜祁
　公衍歷知州提轉安撫其有文學政事殊
　行絶德雖不識面未嘗不隨能引用孫中
　丞抃與唐介具中復初不相識但聞其勁
　正遂力薦之及爲御史皆有風力章邭公
　與文潞公𥘉不識面但聞其磊落一見即
　力薦之其後出將入相果有過人張忠定
　詠與張希顔聲迹莫聞但因殿直范延貴
　言其橋道驛傳皆完葺田萊墾闢野無墮
　農肆無賭博市易不爭更鼓分明乃大笑
　曰希顔固能吏天使亦好官貟即日同薦
　後皆有稱若諸君者其於才能肯抑之乎
　　　賛曰
　　天之生才將使用世所貴先逹
　　崇獎後繼祁奚舉讎祐甫㧞滯
　　治功斯立國事以濟嫉賢忌能
　　鮮不階厲
埋蠱厭人
　傳曰按玄都律過滿二千七百爲一害害
　者家出巫男覡女然則生爲巫覡巳是先
　世獲罪之人今於此生又復爲人埋蠱厭
　人即是益重其過異日從墜又豈今世之
　比乎當知淪入三惡其速如箭真所謂嗚
　呼哀哉者也昔簡州知郡季南壽被攝至
　隂司斷一隂獄其獄乃熈州巫王自成發
　遣鬼兵殘害髙震家二小口又殘害張元
　家數頭牛畜南壽准律書斷云王自成輙
　行邪法殘害生人及諸牛畜合以鐵杖決
　春送下無間備受衆苦無間罪畢又當配
　爲外道孤䰟一家子孫悉令淪墜所有門
　户亦當磨滅然則埋蠱厭人是可爲乎又
　有起心而使之爲者則其罪又當重於巫
　也按妖恠録昔吕用之伏誅軍人發其中
　堂得一石函内有一枚銅人長可三尺身
　被桎梏口貫長釘背上䟽列髙駢郷貫閭
　里官品姓字爲厭勝法是以髙駢毎爲用
　之所制嗚呼髙駢旣爲用之所制用之奚
　爲而又及於戮乎當知埋蠱厭人未必果
　能害人適所以自速其禍戒哉
　　　賛曰
　　巫蠱之興漢幾中絶信惑左道
　　其禍斯烈傳奕試呪胡僧反蹶
　　守用鬼兵凝之死越矢激則反
　　祗自作孽
用藥殺樹
　傳曰用藥殺樹太上書以爲戒者不欲傷
　物之生也是以辛靈以扶正草木而能得
　仙髙柴以方長不折而孔子特稱其行然
　則用藥殺樹不獲罪乎不聞伊鉢龍王以
　傷損樹葉而墮入龍趣太一洞龍以發怒
　傷稼而謫受馬形乎大扺大道好生雖一
　物亦不可輙傷其生况樹木中亦有聖人
　託生其中如水經所載伊尹生於空桑是
　也又有修行錯路精神飛入其中如業報
　經所謂韓元壽化爲木精是也又有中含
　靈性無異於人如錢師愈所斫松根是也
　又有竊樹起禍而先爲樹神所知如錢仁
　伉所竊牡丹是也上文數事姑置勿論請
　以錢師愈錢仁伉二事言之庶皆知戒昔
　東峽山飛來殿有一古松大觀間爲皇城
　使錢師愈從者斧其根脂遂流溢越明年
　殿直錢吉過寺夜夢一老叟告曰吾非圓
　首方足特植物中含靈性者昨被錢師愈
　者斧吾𦡀取脂代燭今尚流血幸君爲吾
　告長老令急𥙷治庶幾不爲盲風揺撼得
　終天年拜賜不淺𠮷黎明遂行不及告及
　見縣令錢銶因與言之銶至寺驗視與𠮷
　所說無異急爲涪之元帥府檢校司徒錢
　仁伉所居與中軍都虞候金沼相隣沼家
　有一本牡丹每花開無慮三百餘朶色丹
　如血稜如金含加以缾子頂上各有絲紋
　一一如自然蛺蝶之狀真竒品也每開必
　張宴伉必與坐一夕伉乃洪飲擊劒䄇服
　中單背負大籃腰挿匕首踰墻而入竊取
　而歸沼不知也當竊取時空中有聲細如
　蜂蠅曰一花三百朶含笑向春風明年三
　月裏朶朶斷腸紅明年花開沼乃張宴伉
　亦與坐一見大怒旣歸以刄决腸而卒果
　符詩中之語嗚呼錢伉爲花而死神巳先
　知於竊花之時然則用藥殺樹是可爲乎
　　　賛曰
　　仁及草木王業興周薈蔚朝隮
　　詩人隱憂天壤生植和氣所游
　　非理戕賊無異斷溝社櫟見夢
　　寓言匪浮


太上感應篇卷之十九







太上感應篇卷之二十廉九
　　　　李昌齡傳鄭清之賛
恚怒師傅
　傳曰李至陽作亢官賦其序畧云予少時
　苦羸疾殆不勝衣庚寅冬至夢一道宫金
　碧明煥一巨殿一寳床巋然其中一金龍
　蟠踞其上碧髯金鬛光體天地旁有一道
　士轉盻若電顧謂予曰此亢宫也大象無
　停輪冝逺拜之汝他日當事此龍積疾亦
　愈予將拜之龍輙先拜至道初太宗立真
　宗爲皇太子命公與李沆同爲賔客太宗
　戒真宗曰二臣皆宿德重望不可輕待吾
　選正臣輔導於汝宗基固本吾無慮矣真
　宗恭禀皇訓見必先拜果符亢宫之夢楊
　礪未顯時嘗寓居僧舍一夕夢至一府一
　衣冠狀貌甚古引礪至一宫殿有三十餘
　真人皆王者服秉圭南向而坐礪因拜之
　最上一人前列一案案上皆簿籍横列世
　人姓字礪竊視乃見己名獨冠其首因再
　拜請問休咎專案者指示一人謂曰此來
　和天尊也異日當爲汝主其後礪爲襄王
　記室歸語其子曰吾觀襄王儀表真所夢
　來和天尊也然則爲帝師傳豈偶然哉隨
　事諌正自當如此何可恚怒聖君明主必
　不然也姑置勿論請以一二善教導者言
　之庶爲師傳者皆益加奮勵不以恚怒而
　輙挫其志不以束脩多寡而輙二其心昔
　鄧至善教導又能遇人以誠其後子孫皆
　躋膴仕熈寜九年神宗御集英第進士時
　長子綰已爲翰林學士侍立上前及唱名
　至其季弟績綰下殿謝又唱名至其二孫
　又下殿謝上顧而笑王恭公從旁稱羙曰
　此其父鄧至善盡誠教導所𦤺也王文康
　公(英宗/御后)其父本以教授村童爲業過三十
　生即不受晚得一子即文康也以貧甚不
　能養捨與西寺僧爲童僧教令讀書且以
　錢帛資助竟登髙第舉賢良方正拜樞宻
　遷給事歷群牧及中丞繼以尚書工部侍
　郎參知政事俄遷同中書門下平章事有
　二子季子益柔官至龍圖閣學士有能名
　孫男二人謹言謹行皆爲大夫與康節諸
　君㳺亦有賢德然則爲師傅者其獲報豈
　爲小乎大抵世人簿福開悟者少迷惑者
　多我能方便勸導臨機有悟隻字皆師一
　句入神萬劫爲種此天所以熾其報也不
　聞嚴君平以能導人於善而能立證仙階
　葛孝先以與人好說好話而亦能度世乎
　此則又非但得子孫貴顯而巳也
　　　賛曰
　　萬乘之主臣所受教矧惟後學
　　可無則傚傳道解惑訓以忠孝
　　恱而誠服恭匪笑貌忿傲一萌
　　心獨無恔
抵觸父兄
　傳曰孔子作孝經毎夕必簮縹筆衣絳單
　衣靣向北辰磬折良久乃拜曽子抱河洛
　七十二子皆從蓋有禱也及作春秋亦復
　如是一夕夢有一道黒氣從斗而下直落
　案前旣開乃微㫖也當知二書㫖意即斗
　極㫖意斗極位次玉皇德符大道持大造
　之柄爲三界之尊斗極所予即三界真司
　所以定而爲福也斗極所奪即三界真司
　所以定而爲罪也然則二書之訓是可叛
　乎又按佛書佛告阿難左肩擔父右肩擔
　母如是遶須彌山百千萬匝流血没踝猶
　不足以報其一日乳哺之恩豈應輕出一
　語恚怒又云父母生養劬勞辛苦十月姙
　娠三年乳哺長養教誨艱苦備嘗冀其成
　立才藝過人以是恩念昊天難報又云若
　能供養父母及家尊長柔和恭遜𩀌麤言
　兩舌棄捨慳恡常修真實信能行此七法
　定爲三十三天稱嘆接引使居其處然則
　父兄可抵觸乎昔張義毎旦必告天謝愆
　一日被攝至隂司隂君示以黒簿簿中罪
　目一一皆巳勾破惟餘一事不勾細視乃
　義少時於刈禾處張目反顧其父又微罵
　數語以此不赦盖天律不孝之罪不通懴
　悔故也義大懼即日削髪爲僧入山修道
　又有李登者以四舉不第逺謁葉靖天師
　請問休咎靖黙坐良久曰汝曽侵占汝兄
　屋基又敢興訟至令受辱上帝巳削汝禄
　籍矣後果無成而卒於此益知人於父兄
　真不可輙抵觸也
　　　賛曰
　　父頑母嚚負罪引慝小弃匪怨
　　彎弓而射不友不慈正用吾力
　　至誠所感天理融液未克巳私
　　造次荆𣗥
强取强求
　傳曰强取强求求之世間多有如此是以
　神仙試人試多不過昔曽慥於藥市遇一
　道人風貌甚古手挈大瓢中貯㪷粟雜以
　一丹告衆人曰吾今信手捻出毎人授汝
　一粒只看有福當得吾丹自旦至暮㪷粟
　巳盡而一丹獨存乃大笑世之無人遂置
　丹於玉局枯㯶樹下明日㯶遂敷榮方知
　道人乃吕翁也大抵世人愚迷作福者少
　以福薄故無自超度況此闤闠波波汲汲
　尤難其人真人之意豈欲以此而激發之
　耳請爲更陳一二庶㡬强取强求者稍知
　愧耻昔孫泰於義興軍置一㽵錢巳支半
　忽聞有老嫗長慟數聲因召問之則曰老
　婦逮事君翁于此積有年矣不幸子孫不
　肖遽至破賣不無悲耳泰爲惻然明日即
　求出宅復令其子掌之自此不復再至其
　後有子名展進士及第入爲省郎張正議
　問與种世衡善及持父喪世衡遺以汝州
　田十頃固辤不受使者在途而世衡巳卒
　其子用父命不復受蕪廢者凡五十年元
　豐中郡守劉斐請以田給州學朝廷不許
　命還种氏劉秘丞道原家極貧然一文不
　敢妄取於人冬寒歸自洛陽皆無其具司
　馬温公以一二衣韈及一事貂褥贐之固
　辤强之乃受及至頴川悉封以反温公嘆
　曰於光不受於他人其肯受乎曹修古者
　四御史之一也明道初爲御史雜知因上
　言請太后還政謫守興化暴死于室郡僚
　及郷之賢者憐之相與率錢數十萬以贈
　其家修古有女始笄告其母曰先人忠節
　名聞天下今不幸以直言謫死且君子不
　家于喪此錢决不可受以免我先人全德
　哭而不謝遣之送者固請一文竟不肯受
　求之天下有㡬人耶捨此一報身後安知
　不爲吕翁收録耶
　　　賛曰
　　負蝂困載壁蝸髙粘物貪猶爾
　　人欲可占而況天道𧇊盈益謙
　　噐滿則覆露行必沾何以見伐
　　虞公無厭
好侵好奪
　傳曰塗定辤得道者也居一石室家貯五
　十萬錢戒家人無妄取去世數日前乃歸
　語家人曰吾平生買物必過所售價與之
　冀其間以多爲辤即以所貯錢賞其廉今
　終吾身竟無一人以多爲辤者信知廉於
　財者世俗果無人也竊嘗靜觀廉於財者
　固少而好侵好奪者何其多耶惜其莫悟
　我今好侵好奪按如佛說與盗賊同異日
　受生便當得貧賤之報孰謂爲不然乎況
　有冥訟卒未可脫昔陸茂與留質隣居茂
　不已侵占其地質以文契蠹損官不能辯
　竟爲所侵茂死數年僧有懷德者以病入
　冥見茂桎梏受捶因問其故乃曰只爲侵
　占留質宅基今尚拘此和尚若還切告爲
　吾說與家人急令割還庶㡬早得出離僧
　還言之家人即日割還質家堅不肯受地
　遂成墟郁丙亦與張先隣居忽遭回禄俱
　成灰燼先死奴年同邑有湯福者以病入
　冥丙見福泣曰吾舊與張先隣居吾屋柱
　址已盡吾界簷溜所滴實張先所有吾利
　其地巧訟于官竟强奪之所奪不過三尺
　而幽冥之譴不謂乃爾吾今已伏辜矣約
　使家人還之然張先之子見已徙居陜府
　吾兒亦流落寓居建昌況幽冥路隔加以
　道路遥逺非君無以通逹此意切吿爲吾
　一岀拉吾兒令急割還庶㡬一叚事了不
　然拘此無由出離福還言之由是傳播嗚
　呼二人報應昭彰如是豈隂司故以警于
　世耶當知好侵好奪無有不招惡報
　　　賛曰
　　爭田遜畔一念權輿爭則不足
　　遜則有餘意見少羌隘曠頓殊
　　蝸角所競蚊睫之居逹人大觀
　　八荒爲衢
虜掠至冨
　傳曰所謂虜掠非因兵火安得有之但凢
　處官而侵漁百姓剽竊公帑即虜掠也不
　聞撲滿之說乎按西京雜記在漢書名之
　曰缿顏師古釋缾也其缾以陶爲之有竅
　可内而不可出人以貯錢逮其滿撲而取
　之故云撲滿多藏厚亡豈不然乎當其聚
　時惟恐不滿洎至錢滿撲碎乃巳缾破錢
　盡兩皆成空昔劉承勲爲德昌宫使李氏
　承吴王基緒保有江左久籠山澤之利國
　帑甚冨德昌宫乃其外府也金帛多貯其
　中簿籍殽亂不可鈎考承勲專掌庫事乃
　盗用無筭窮奢極侈冨冠一時家畜聲妓
　多至百數嘗指妓中一青衣曰此女奴教
　其優劇止學師巫持刀勑水一藝所費巳
　二千餘緡即此而觀冨可知也及金陵平
　太祖薄其爲人止令爲一鎮將竟至貧困
　餓死街中然則虜掠至冨終能享乎況身
　後之報有三惡險道爲可畏者按成都記
　昔文潞公出判長安一日到犇牛堰堰牛
　作人語稱潞公名曰我與文彦博二十年
　同官今日有何面目復出見之堰卒以吿
　公命牽至牛一見公即伏地垂頭淚下如
　雨鞭亦不起公大嘆曰此公平生好偷官
　錢今日果獲此報因命宅庫支與二十貫
　錢俾增其料當知虜掠至冨徒自墜也
　　　賛曰
　　不辯禮義萬鍾盗粟白晝攫金
　　禦人於國匵而藏諸惟恐不足
　　施及孫子田廬是鬻瞻烏爰止
　　于誰之屋
巧詐求遷
　傳曰㓜而學之壯而行之貴行巳也況登
　仕版又與處郷不同忠直公廉乃吾本事
　今也永遷而先濟以巧詐則心術巳自不
　是置之廊廟能忠直乎岀而臨民能公廉
　乎姦邪傾奪闒茸駔儈正是此軰是以太
　上特著于篇而前軰大老亦多抑而不用
　若夫恬退之士則道充乎内用見乎外其
　銖視軒冕塵視金玉雖欲處以要職不由
　其道亦不進也李垂明道中知絳州解官
　㱕闕閤門祗候李康伯謁曰舜工文學議
　論稱於天下諸公皆欲以制誥處公惟宰
　相以未曽相識故未獲耳盍一見之垂曰
　我若謁丁崖州則乾興初巳爲翰林學士
　矣今巳老大毎見大臣不法輙面折之安
　能隨羣逐隊趍炎附熱看人眉睫以冀推
　輓乎侯叔獻初爲一尉縣多盗賊一日有
　强盗十六人經其邑叔獻盡擒獲親押至
　府時季絢尹開封慰諭之曰公之才能吾
　所深知可一見本府推官當與同狀論薦
　叔獻曰本以公事至府事畢歸邑若投謁
　求薦非某志也竟不一見譚端明世勣爲
　秘書正字時蔡京得政其子攸提舉修書
　館中謟事者皆越次陞擢獨世勣編書竟
　日泊如也六年不遷一官狄宻學在河中
　時内臣旁午有矜權寵者欲引援之斐答
　以他語巳而謂所親曰吾湘潭一寒士令
　官至侍從晚節安能夤縁近倖以希進哉
　即謝絶之嗚呼若數君者恬退如此而擢
　用乃如此豈待巧詐而後然耶
　　　賛曰
　　惟噐與名天命天秩惟德與才
　　名噐不失爲臣之道公廉忠實
　　劉曄憂死敗於智術丁謂巧心
　　終於貶黜


太上感應篇卷之二十







太上感應篇卷之二十一廉十
　　　　李昌齡傳鄭清之賛
賞罰不平
　傳曰按大藏天地初判便有男女以資生
　故各貪積聚以積聚故遂相侵盗以不盗
　故相與推一智者立之爲王使主賞罰號
　曰平等然則賞罰爲用非今日矣昔王叟
　最有膽氣毎以賞罰不平老於行伍爲恨
　或聞妖恠誕妄之事即扼腕切齒思欲除
　之久聞翊聖真君靈異因求出籍日奉香
　火早晚兩時必再拜殿下抗聲吿曰不平
　之事實所不甘今巳老矣身死之後願得
　伏事左右以備驅䇿真君許之死後數年
　有設醮於殿上者忽聞空中有聲曰何不
　召吾道士張守真曰真君之下從來止供
　養四位不知君是何神願顯名字俄又言
　曰吾乃昔日王叟也巳蒙真君收録使掌
　鐵輪位在四將軍下後有醮祭無相忘也
　嗚呼王叟發願如是而真君收録果如是
　孰謂賞罰不平上真不得而主知乎大抵
　賞也者所以勸功罰也者所以懲惡若捨
　賞罰何以勸懲此太上所以著之于篇而
　真君所以收録王叟也請爲更舉一二庶
　後之主兵柄者皆知取法劉旰之役軍士
　爭挈人頭以求賞給乖崖曰當奔突交戰
　之時豈暇獲其首級此必死後剪來知後
　是誰叚倫曰學士此言果神明也當時隨
　倫爲先鋒入賊用命者皆中傷被體主帥
　已令赴營將理公曰可悉舁來旣至先録
　其功帶首級者次之於是軍情大愜以爲
　賞罰至當相顧懽躍甘陵之役惟定兵邀
　賞怨憤㡬至譟于城下時韓魏公爲帥裁
　以兵律察其横于軍中不可教者捽首斬
　于軍門士有死于陣者厚賻其家䘏其孤
　使繼衣廪㤙威旣信士氣百倍然則賞罰
　可不平乎
　　　賛曰
　　賞罰在天福善禍淫賞罰在人
　　信如石金彼則自取我何容心
　　懲勸失當亂亡相尋明效大驗
　　著在古令
逸樂過節
　傳曰誌公和尚與梁武皇帝論及樂事請
　帝出死囚數人以驗其說旣而命囚各持
　滿水周行庭下戒曰杯水不溢當貸汝死
　繼命作樂以動其心良久視之無一溢者
　帝乃嘆曰汝聞樂乎曰不聞師曰彼正畏
　死惟恐水溢安得聞樂陛下若亦如此常
　懷畏懼則逸樂之心自然不生慧逺禪師
　語大尹張秘曰逆境易打順境難打逆我
　意者只消一箇忍字不片時間便過了若
　遇順境則諸事順適我意無你囬避處譬
　如磁石與針相逢不覺不知定是合做一
　處無情之物尚猶如此況我有情全身在
　情裏作活計者耶二師之言可謂至矣大
　抵人處順境心無恐懼其於逸樂不能無
　失昔蔣希魯知成都妓籍中有陳鳯儀者
　姿技絶人希魯愛之毎宴席未甞離側以
　此招謗朝廷知之及潞公爲代頗懲其失
　雖妓女滿前未甞一顧一日因宴客襟紐
　偶脫自上弗獲鳯儀從旁上之公轉郷㣲
　笑鳯儀曰相公亦有覷人時耶自此意愜
　即多與語有飛語聞朝廷因令御史何郯
　宻察其事郯至漢州見妓女有楊其姓者
　舞態頗妙偶曰所謂楊臺柳也以此一語
　人因傳之遂逹聖聽然則逸樂之地可不
　謹乎二公尚爾況餘人乎是以杜正獻衍
　食於家惟一麪一飯或羮其儉則曰某本
　一措大名位壽福冠冕服用皆國家所有
　一旦去身復一措大何以自奉范文正公
　仲淹甞自言曰吾毎夜就寢必計一日食
　飲奉養之費及書所爲之事若相稱則鼾
　睡熟寐無復愧耻苟或不然則終夜不能
　安枕吕申公公著毎自言曰好衣不近節
　士體梁榖似怕腹中書冨鄭公弼亦曰守
　口如缾防意如城謹畏如此有逸樂乎況
　過節乎當知前軰行持本自如此非獨二
　師言爲然也
　　　賛曰
　　居無求安仁亦用力大禹乘撬
　　陶侃運甓楚禍日戒易厲夕惕
　　我獨何人弛然寢食昔賢有訓
　　寸隂尺璧
苛虐其下
　傳曰處官而酷責吏民主家而過撻婢僕
　皆苛虐也不聞王君貺之父以平生仕宦
　棒不妄施有子八人皆登仕版而君貺又
　爲天下第一乎又不聞袁廊之母以平生
　過撻婢僕死後乃墮地獄備受衆苦乎此
　皆善惡果報顯顯爲可戒者又有一等過
　撻孕妾之人未言孕妾腹中之子先巳受
　害絶人後嗣罪豈輕乎惜其莫悟我令無
　子彼乃有之即因果也我必欲有果能有
　乎必欲使無彼果無乎況嗣續事大予奪
　由天造化自有妙處昔費孝先以卦影著
　名時奉禮郎揚紹言因詣其肆求㳏一卦
　視影乃二婦人共生一子紹言大驚告以
　實曰某艱於得子因置一妾今妾有孕而
　老婦亦孕豈此是耶孝先曰姑驗之及妾
　臨産午夜乏人妻自抱持子生而妻腹亦
　失豈妾當生子其妻不能無語故亦孕之
　如以塞其意乎造物玄妙其巧如此佛言
　處於冨貴爲人之上好行鞭撲恣行捶打
　死墮地獄數千萬嵗受諸苦毒地獄罪畢
　生水牛中貫穿鼻孔挽船牽車大杖打撲
　償其宿業又曰身生惡瘡以鞭撻衆生故
　然則吏卒婢僕可苛虐乎況孕妾乎佛語
　如是而太上之語亦如是其可不戒
　　　賛曰
　　公侯士庶第級相承輿臺牧圉
　　奔走服乘分雖有異情則可矜
　　夷蠻閩𨽻列於禮經彼亦人子
　　仁哉淵明
恐嚇於他
　傳曰觀音菩薩於怖畏急難之中能以無
　畏施於衆生得證圓通斯爲第一是故閻
　浮衆生皆號之爲施無畏者然則恐嚇於
　他者當如何哉是以君子不爲每遇人有
　怖畏無不力行安慰惜其不知好驚怖人
　一死之後便當生爲麞鹿夫麞鹿爲物晝
　則避畏諸獸動輙驚走睡則掛角樹枝弓
　曲而睡睡即手足驚散旣驚復睡旣睡復
　驚自昏逹旦竟無一睡之安蓋其報也其
　有居人之上而恐嚇於他乃至保頭吏卒
　及諸惡少肆行恐嚇以圖利者豈曉此哉
　不聞李舜卿以佃戸張三欠租必欲令還
　遂至自經孫季明以女使來喜與小奴作
　過必欲研究尋亦投水而死未言身後果
　報時下巳自不安雖其自殺實我殺之試
　取太上業報因縁經一觀當知此言不妄
　　　賛曰
　　古者善政莫如人安鴻鴈還定
　　虵蛟結蟠悍吏呌號股栗膽寒
　　善良氣塞駭懼百端孰任其責
　　字民之官
怨天尤人
　傳曰閻浮世界素號闕陷人處其中安得
　每事稱意其不稱意者乃其分也大抵積
　累薄而享用亦薄故也然則天可怨乎人
　可尤乎非徒無益適所以自及於禍昔胡
　昻落魄不事事毎以累舉不第灑酒罵天
　太平興國初覉游河朔中途忽有一幅黒
　𥿄從空而下落於馬前昻取視之皆黃字
　天篆乃上帝譴昻之詞昻素精篆籕讀畢
　怒曰何浪語也擘撦擲之躍馬而去俄頃
　片雲忽起雨亦隨至霹靂一聲則人馬俱
　仆昻遂震死僕夫收拾行裝急奔前店則
　風清日麗子無纎翳著作佐郎焦俊明早
　歳登第久而不遷每以轗軻怨天尋又上
　章致禱是夕即有一幅素書墜于爐前細
　視乃天篆一十六字俊明不能辨聞何仙
　姑有道持徃問之姑曰此天篆不必問俊
　明苦告乃曰蓋云受金五兩折筭十年枉
　殺一人死後處分果有諸乎俊明語塞不
　能對當知人須自省不可輙怨尤也
　　　賛曰
　　楚永諸侯投龜而詬紹衂官渡
　　田豐不宥亮敗祈山痛自引咎
　　三數其罪子夏敬受試觀諸人
　　孰賢孰否
訶風罵雨
　傳曰孔子曰迅雷風烈必變又曰若有疾
　風迅雷甚雨則必變雖夜必興衣服冠而
　坐蓋畏天也豈若小民夏暑雨惟曰怨冬
　祁寒亦惟曰怨乎惜人不知風者天地之
　使天有八風應乎八節隂陽以之變化萬
　物以之生育是故王者順八風行八政當
　八卦立春日條風至赦小罪出稽留春分
　日明庶風至正封疆修田疇立夏日清明
　風至出幣帛禮諸侯夏至日景風至辯大
　將封有功立秋日凉風至報一切祀四郷
　秋分日閶闔風至解懸垂不張琴瑟立冬
　日不周風至修城郭守邊城冬至日廣莫
　風至誅有罪斷大刑雨者河伯之使其神
　素衣玄冠乘朱鬛白馬其衆皆有兩隊一
　名左落千一名右落千毎隊各有五萬軍
　馬簇于雲端下其雨種雨隊在前風車在
　後雨之多少各有其數雨種有二一如世
　之馬牙硝名曰乾雨一則以二小項瓶兒
　中貯人間少水即常時所降雨也太上曰
　吾自造化天地以來或號元始或號虚皇
　在雨中即爲雨師在風中即爲風伯然則
　風雨之過可訶罵乎昔太公爲灌壇令期
　年風不鳴條文王一夕夢一美婦人當道
　哭曰妾乃東海太上神女嫁爲西海之婦
　灌壇正當歸寜之路其令有德不敢以疾
　風暴雨過何日可得歸耶文王明日即召
　太公太公出境不數里則風雨巳大至矣
　世之訶風罵雨者有德如太公乎
　　　賛曰
　　堯舜之世十雨五風洪範咎證
　　曰狂曰蒙人事不修變異乃逢
　　敬天之怒寅果嚴恭惟曰怨咨
　　小民之恫
鬬合爭訟
　傳曰曽子曰犯而不校老子曰上士不爭
　佛氏曰我得無爭三昧人中最爲第一又
　曰六度萬行忍爲第一昔張公藝九世同
　居髙宗幸其家而問本末公藝書忍字以
　對髙宗爲之感泣賜以縑帛而去則知凡
　事有不平者忍二可也不忍必至於爭爭
　之不止必形於之訟之有司則遭禁錮囚
　繫者有之笞箠敲榜者有之傷肌膚殘手
　足者有之其耻辱痛楚莫得以告父母與
　之憂慼妻子與之涕泣兄弟與之驚惶親
　舊與之嘆息傾慳囊以求勢援具酒食以
　賂吏胥幸而旬日事勝亦庶㡬矣不幸積
　年累月翻來覆去自邑而至郡自郡而至
　監司自監司而至臺部其所競者甚小而
　所害者甚大所爭者不數緡而所費者巳
　百倍殆未免竭家財以用之鬻田園以繼
　之於親則失養於妻則失愛於子則失教
　曰不暇奔走於訟庭之間受制於官吏之
　手雖有髙堂大厦安得而居乎煖衣飽食
　又安得而自享乎嗚呼爭訟曰甚怨仇愈
　深如火燎原不可撲滅使其初之能忍其
　患必不至於此極也雖然訟有出於不得
　已者固人之所未免況唆闘爭競教人以
　訟而規求其財以圖口腹之欲吾未見不
　殃及其身又遺患於子孫矣更請以一二
　釋紛解闘者言之庶幾欲解不得解者皆
　得遭值經云布施有二財施者人道中有
　法施者大悲中有然則法施功德豈爲小
　哉今於兩地忿爭能以一語布施使之兩
　得安樂亦法施也昔李無競調官東京至
　朱仙鎮見二丐者爭打於道曰我終年乞
　丐得錢數百被你借用頑不肯還無競見
　其毆擊頗猛因以巳錢代償一乃捨去一
　曰君能爲吾解闘真善人也吾住在隆和
　曲他日訪我必當有報無競行旣數里復
　自念曰彼丐者也而欲謝我豈異人乎旣
　至東都乘暇訪之果得其人延無競至其
　廬飲以酒無競辤復進以桃無競重拂其
　意略取二枚懷之中途取看乃紫金也崔
　煒於開元寺見一乞食老嫗足蹶覆人酒
　甕被當壚者毆擊良苦煒趨解曰酒直㡬
　錢當壚者曰直一貫煒即脫衣爲之代償
　老嫗不謝而去異日復遇諸途乃曰昨蒙
　爲吾解難不敢忘也吾善治贅疣今有越
　井崗艾少許𦕅以爲謝若遇贅疣即可以
　此治之不過一灼無不愈者其後遇一僧
　人贅垂于耳一灼立愈僧因引至一家其
　家大富主人有贅一灼亦愈由是知名延
　之者衆一旦遂成冨室煒不敢忘日夜在
　念一日復遇一人告曰老嫗者乃鮑姑也
　鮑靜女葛洪妻也行此灸於南海者積有
　日矣然則見人爭訟當闘合耶即當解釋
　耶
　　　賛曰
　　理到之言解紛排難讒邪昵昵
　　亦足爲間疑忿友集悔咎滋蔓
　　公子二爭卒爲國患吁嗴口給
　　賈福以販
妄逐朋黨
　傳曰太上以二十四門簡要攝念之法授
　普濟真人曰好殺損傷以慈悲攝偷盗劫
　奪以分義攝邪淫放蕩以貞潔攝慳貪恡
　惜以布施攝𧶸怒闘爭以歡喜攝愚癡顚
　倒以方便攝綺語浮華以簡正攝妄言虚
　誑以信順攝惡口呪詛以誦念攝兩舌罵
　詈以讃歎攝飲酒食肉以齋戒攝誹謗訾
　毀以講說攝踞傲輕慢以禮拜攝剛強豪
　健以柔弱攝不信罪福宿命以因縁攝執
　繫有無以中道攝是非彼我以平等攝貪
　濁汙穢以清淨攝堅固不移以輪轉攝造
　作不休以無爲攝𡱈守不變以圓通攝躁
　競不安以靜定攝憂悲不樂以逍遥攝煩
　惱不釋以解脱攝大抵世人惡習卒未易
　除是故太上開示此法使知攝制也令乃
　妄逐朋黨不免綺語浮華妄言虚誑兩舌
　罵詈是非彼我按如此法參以此篇當知
　此曹皆當得罪於太上者也不聞朋黨論
　乎論曰君子以同道爲朋小人以同利爲
　朋人君但當退小人之僞朋用君子之真
　朋歐陽之言可謂至矣昔契丹與夏人大
　戰于黃河外時范文正公被命鎮撫河東
　請以兵從杜正獻公以契丹未必來兵不
　可妄出文正大怒至以語侵正獻正獻不
　以爲恨旣而契丹果不來若二公者皆世
　俗指爲朋黨者也至論國事矛盾乃爾黨
　可逐乎司馬君實與范景仁相得懽甚皆
　自以爲莫及嘗曰吾與子生同志死同傳
　用捨大節皆不謀而同所論三大事其言
　若出一人相先後如左右手又曰吾與景
　仁兄弟也不同者姓也及論鐘律則反復
　相非終身不能相一君子是以知二公雖
　同非茍同也黨可逐乎大抵入而處家出
　而處郷事無巨細皆當付之公論其可但
　以朋黨輙妄逐乎
　　　賛曰
　　言有是非折之以理人有異同
　　視其减否獨立似介或非端士
　　道同志合必也君子辯别正邪
　　朋黨決矣



太上感應篇卷之二十一


太上感應篇卷之二十二廉十一
　　　　李昌齡傳鄭淸之賛
用妻妾語
　傳曰荀子曰妻子具而孝衰於親中下之
　人率以如此若夫賢婦豈其然乎沈澤之
　年二十五即廢學謀利其妻石氏最賢力
　諌不聽乃苦告翁姑曰新婦姑姊皆嫁爲
　士人妻令沈郎不肯讀書令媳婦歸寧羞
　見親戚今日備束脯乞爲擇師勉令就學
　不敢望其亨逹但成一好秀才不辱門下
　亦賢夫矣翁姑從之後五年澤之果豋第
　官至正郎賢矣哉石氏言念如此而收效
　果如此其不賢者曷不以此爲法而乃悍
　妬䧟夫於惡乎不聞水丘之事乎度支員
　外郎王瀆再娶髙氏前妻子經大不孝奉
　養殊闕瀆死數年經有二子皆巳成立相
　繼暴卒經亦䘮明始悔前非克巳反善每
　自言曰此皆水丘婦及其兄弟教我使我
　至此毎旦及夕必䇿杖詣母定省髙氏力
　止終不輟經卒水丘婦亦病癩卒若經者
　真所謂用妻妾語違父母訓者也幸巳知
　悔尚至如此若不知悔更當如何
　　　賛曰
　　趙衰守原寺人薦進問而得賢
　　猶不可訓陽之從隂理則非順
　　羙甚徐公言以私徇謀及婦人
　　雍氏尤信
違父母訓
　傳曰按藏教父母及子有相感業神乃入
　胎依地水火風衆縁和合漸得増長一七
　日如藕根二七日如稠酪三七日如鞋韈
　四七日如温石五七日有風觸胎名攝持
　兩臂兩脛及頭五種相現六七日有風名
　旋轉兩手兩脚四相現八七日手足十指
　二十四相現九七日眼耳鼻口及下二穴
　大小便處九種相現十七日有風名普門
　吹令堅實及生五臟十一七日上下氣通
　十二七日大小腸生十三七日漸知飢渴
　飲食滋味皆從臍入十四七日身前身後
　及左右二邊各生一百五十條脉十五七
　日又生二十種脉一身之中共有八百吸
　氣之脉至是皆具十六七日有風名甘露
　皆爲安置二眼通諸出入息氣十七七日
　有風名毛拂能令眼耳鼻口咽喉胸臆一
　切合入之處皆得通滑十八七日有風名
　無垢能令六根清淨十九七日眼耳鼻舌
　四根成就得三種報曰身曰命曰意二十
　七日有風名堅固二脚二十指節乃至一
　身二百大骨及諸小骨一切皆生二十一
　七日有風名生起能令生肉二十二七日
　有風名浮流能令生血二十三七日生皮
　二十四七日皮膚光恱二十五七日血⬤
　滋潤二十六七日髪毛爪甲皆與脉通二
　十七七日髮毛爪甲悉皆成就母所飲食
　行住坐卧兒皆辛苦二十八七日生屋園
　池河等八想二十九七日各隨自業或黧
　或白三十七日黧白相現三十一七日至
　三十四七日漸得増長三十五七日支體
　具足三十六七日不樂住腹三十七七日
　生不淨臭穢黑暗三想三十八七日有風
　名藍花能令長舒兩臂轉身向下次有一
　風名趨下能令頭下足上以向生門然則
　父母生育功侔造化其爲恩也豈爲小哉
　洎至生矣又須湔濯以時乳哺無缺疾病
　救療臨履扶持然後得成爲人旣成人矣
　又須男教以學女則教以女工迤邐長成
　婚嫁時至擇婚辦嫁耗精損神事尚未周
　晚景巳逼況人命無常流光易失今日雖
　存明日難保正令曾閔報德之日已自不
　多萬一蹉過生死永隔不復永報之日茍
　有訓誨其可輙有所違昔劉建德所生母
　病其妻送至尼寺遣二婢供侍湯藥母不
　樂徃妻甚悍劉不能制母死乃大罵曰我
　必訴汝於隂不數日妻卒數日劉卒妻方
　大殮忽震霆一聲腹皆拆裂臭聞數里雖
　至親亦皆走避無一在者然則用妻妾語
　違父母訓是可然乎(元漏七七今用法苑/珠林其日乎足掌生)
　　　賛曰
　　厲人生子恐肖其貌欲其夙成
　　古有胎教舍曰詈言無匪忠告
　　䄂簡當持義方冝蹈爲人子者
　　胡不慥慥
得新忘故
　傳曰謝少原之婦刈薪而失蓍簪哭其哀
　或問其故則曰不忘舊也此事遂收入文
　選魏王與龍陽君共船釣魚得十餘枚盡
　棄之君乃泣曰王始得魚甚喜後得益多
　遂至棄前所得今臣得拂枕席爵至人君
　四海之内美人甚多聞臣得幸畢褰裳而
　趍臣亦同所得魚將棄去矣烏得無涕王
　乃令曰敢言羙人者族此亦收入文選大
　抵人貴不忘其初得新忘故即忘初也造
　怨掇禍端起乎此孰謂無害乎昔張文節
　在政府國封時節入見莊獻莊獻見其二
　婢陋甚因命國封令爲别置少者國封如
　戒文節一見乃指二老婢謂曰此皆久在
　左右若遂出之則無所歸矣如今姝者皆
　未笄嫁與少年前程未可量若使守一老
　翁何益於事即日面奏嫁之范文正以吏
　部員外郎出守時有三婢從及官太歷二
　府乃至于薨凡十年不増一人亦未嘗輙
　易賢矣哉此固厚德然不足以盡二公盛
　美即此而觀則其他皆可知也
　　　賛曰
　　故舊不遺民德歸厚帷蓋不棄
　　猶念其久糟糠之妻貧賤之友
　　故劒弗求短檠何有世事或然
　　天理則否
口是心非
　傳曰論語一書學而時習一語獨冠其首
　大抵學貴乎習不習不足爲學念起于中
　即念而習事至于前即事而習即時習也
　所謂學也不惟讀書但凡入孝出悌泛愛
　謹信乃至親仁皆爲學也惜人不此是習
　而乃以口是心非爲習不聞楞嚴所謂婬
　習貪習慢習瞋習詐習誑習怨習見習枉
　習訟習如是十習死後皆當受地獄六畜
　之報昔𢈔道季以久病醮告保命真君曰
　𢈔道季身處陽官貴勢不能順天用法憒
　憒慢信心口不同自少及長善功無一積
　惡不改罪目巳定死在旦夕方欲修德以
　求濟免不巳晚乎數日果卒嗚呼當其口
　是心非時安知巳得罪於天乎
　　　賛曰
　　顔子之過於心不貳言出于口
　　乃與心異方其矢詞寜不内媿
　　鹿馬附姦鳯爵獻媚又其甚者
　　足香之𩔖
貪冒於財欺罔於上
　傳曰忠也廉也人臣大節令乃貪冒其財
　而又敢欺罔其上所爲如是臣節安在多
　見旋踵破敗而子孫狼狽者必矣昔曹翰
　奉使江南中主日以食物𤤽果餉翰翰必
　連器血合圓悉留之旣而純銀果合都盡
　間用稜合即不受中主不得巳令近臣督
　工匠鍜金造器用猶不足一日宴於便殿
　出兩副水晶盤盞以爲飲器翰屢目之因
　以賜翰猶曰此𤤽異之物歸當以獻天子
　父母若見必欲取之柰何中主又加賜二
　副前後所獲無慮數十萬及南征所掠金
　寳亦鉅萬且上言曰臣於頴州造一佛寺
　鄉見廬山東林寺寺有五百鐵羅漢願載
　以歸上許之於是調發官船十餘艘載其
　所獲各以羅漢置其上時人目爲押綱羅
　漢太平興國初爲威逺軍節度强取民間
　絲帛菽粟爲汝隂令孫崇望所奏獄具免
　死流登州家籍于官死後數年子孫有乞
　丐於海上者梁逈以閤門使使江南亦冒
　于貨誅求無度及後主餉以時果食物若
　貯以金銀雜寳之器逈則喜而受之茍或
　貯以他器則怒而不受前後所獲尤倍於
　翰上聞大怒尋亦得罪與其如此而旋踵
　破敗孰若忠廉有守永保冨貴乎
　　　賛曰
　　利則危國義不忘君苟志於義
　　廉潔忠勤處心以利姦欺自文
　　裝槖歸報鞭靴表聞貪廉忠僞
　　義利之分
造作惡語䜛毀平人
　傳曰人本淵淸玉潔我若造爲惡語以讒
　毁之萬一不獲昭雪罪其輕乎或至反受
　冝也石介以黨議起罷監歸徂徠山得病
　而卒㑹山東舉子孔直温謀反或云直温
　嘗從介學於是夏英公曰仁宗曰介實不
　死北走胡矣尋有㫖將介妻子盡行編管
　又出中使令與京東部剌史取發介棺以
　驗虛實時吕居簡爲轉運謂中使曰令發
　冡而棺空則介果北走矣雖孥戮未足爲
　酷萬一屍在未嘗叛去即是朝廷無故剖
　人冡墓何以示後世耶於是與中使計議
　但責凶肆人及會葬門生親識軍令狀以
　應詔旣而奏上仁宗亦巳悟英公之譛㝷
　有㫖放介妻子還郷人皆多居簡之有識
　未幾英公死仁宗將徃澆奠呉奎曰夏竦
　多詐果巳死耶仁宗憮然旣奠復躊蹰者
　久之於是命大閹去竦面羃以驗是否一
　時士夫皆謂剖棺之報嗚呼夏竦欲破介
　棺而身死亦去面羃破棺去羃相去一間
　孰謂一語之惡爲報乎
　　　賛曰
　　常情不羙喜聞是非一語之醜
　　郵傳四馳或出諧謔以資笑嬉
　　樂謗盈篋曾母下機流矢中人
　　駟不及追
毀人稱直
　傳曰立身行巳要當行其在我者必使正
　直無諸邪曲斯爲直矣茍或身未能直但
　以毀人爲直則近乎訐烏得謂之直哉昔
　鄒浩以極諫得罪世猶疑爲賣直張繹先
　生曰君子之於人也當於有過中求其無
　過不當於無過中求其有過世皆以爲知
　言夫爲人如鄒浩可謂無愧以諌得罪不
　失爲忠世猶疑爲賣直以此觀之當知毀
　人稱直者不惟得罪於太上先當得罪於
　清議也竊嘗論之毀之一字最爲惡毒甚
　至妄有汙衊使人無以自辨徃徃有不測
　之禍起乎其間咎當誰執其爲罪也豈爲
　輕乎李叔卿爲郡功曹最號廉謹同僚嫉
　之有孫容者宣言於衆曰叔卿妻其妹在
　吾視之狗彘也夫何足道由其一語事遂
　傳播叔卿坐此抑欝不得志遽至自殺其
　妹亦悲憤詣府門一哭遂自經不數日忽
　雷雨暴作震霆一聲則孫容已斃於雷斧
　之下置屍於叔卿之門及葬雷又發冡竟
　至腐爛骨肉狼籍世之好毀者豈慮此乎
　　　賛曰
　　古者交絶不出惡聲諌必焚草
　　懼其沽名直雖正道訐豈人情
　　羊證安忍麟經畹成耻言人過
　　漢俗致平
罵神稱正
　傳曰孔子不語恠力亂神又曰敬鬼神而
　逺之不語者不欲輕議也敬即畏也聖人
　尚爾況餘人乎神也者聦明正直者也爾
　自稱正神不正乎爲人而正自當如此何
　預於神乃敢慢罵不聞阮瞻之事乎阮瞻
　作無鬼論忽有一客踵門求見相與談論
　名理才辨瞻不能折良久論及鬼神瞻復
　堅執不以爲有客忽作色罵曰鬼神之事
　上古聖賢皆以爲有子獨抗言執以爲無
　吾即鬼也忽變爲異形須㬰消滅瞻嘿然
　心沮歲餘遂卒然則罵神稱正是可爲乎
　又不聞舍利弗之事乎昔舍利弗在耆闍
　崛山時有一鬼名優波伽吒語伽吒鬼曰
　此人今日新剃鬚髮吾當徃打其頭旣而
　舍利弗果患頭痛目連告曰此優波伽吒
　鬼打汝頭也此鬼打耆闍崛山能令碎如
　糠糩況打人而不苦痛乎汝真大德大力
　人也不然則應手粉碎矣嗚呼此果位人
　也但以新剃鬚髪尚爲所侮況身未必正
　者乎正令身正何預於神乃敢罵之戒哉
　　　賛曰
　　成湯數桀首曰慢神天地社稷
　　日月星辰國有常祀禮典是循
　　祭非其鬼淫祠勿親敬而逺之
　　孔訓可遵



太上感應篇卷之二十二
太上感應篇卷之二十三廉十二
　　　　李昌齡傳鄭清之賛
棄順効逆
　傳曰石碏曰賤妨貴少凌長逺閒親新間
　舊小加大婬破義六逆也君義臣行父慈
　子孝兄愛弟敬六順也棄順効逆所以速
　禍也大抵逆順之説要無出於此也昔長
　安大姓范偉積産巨萬乃冒武公縣令范
　祐爲祖父持𧙓爲縣令時黃勑家不徭役
　者五十餘年更西事下户調發皆至困弊
　偉獨自若及劉敞尹長安遂發其事抵罪
　家籍于官周總以累舉不第遂徃譙郡拜
　都吏周吉爲父日處諸子之列三代名諱
　一切用焉明年偶得一解其父以詩責之
　總得詩大沮慚恨遂卒爲人如此豈非所
　謂棄順効逆者邪惜其不聞南極壽星真
　君之言太極真人徐來勒嘗遇南極壽星
　真君請問壽夭吉凶之事星君曰天道福
　善而禍婬神明賞順而罰逆君能刻意爲
　善恭己順天靜將道冝動與福㑹如此則
　我命在我不爲司殺所制鬼神所執不求
　夀而自夀不務生而自生苟或隳綱紀違
　天地肆愚悖侮神明反仁慈𧇊忠孝明則
　刑網理之幽則鬼神誅之及將死而言善
　過盈而求悔亦不可得按如星君之言棄
　順効逆是可爲乎
　　　賛曰
　　公無不順私無不逆公本理義
　　私出胸臆抑情徇理所向端直
　　一念有羌萬事倒植惠吉逆凶
　　維帝之則
背親向踈
　傳曰孔子曰不愛其親而愛他人者謂之
　悖德不敬其親而敬他人者謂之悖禮大
　抵親踈之分不可不明悖禮悖德不可不
　戒昔申積中本宣義郞起之庶子祖母乃
　翰林學士楊元素之姑時元素有子嬰疾
　不事事積中始生元素以中表故取以爲
　子旣而元素連舉二子而積中亦知所出
　嘿不敢言益盡孝謹䜛間不入元素愛之
　凡兩過奏薦皆力辤不肯受推以官其二
　弟誓志以科目自奮元豐五年果登進士
　第後數載元素卒於餘杭積中扶護以歸
　旣𦵏終䘮復爲弟妹選名族辦婚嫁事畢
　即盡以家財付二弟拂袖而出且作歸宗
　議一篇數千言以示親屬大抵言所生所
　養恩皆一也所養旣粗報所生亦不可後
　旣歸拜其父母且訪㝷所生母杜氏久而
　得之於閭閻中杜氏垢面跰足殆不𦕅生
　子母抱持大哭感動行路粤二十年父母
　死旣終喪復以先疇盡歸諸兄徒手而出
　僦屋以居或勸令略受一二積中堅不許
　曰楊家貲産十倍於此吾猶棄如弊屣今
　於諸兄生計其忍割取以自資乎士論莫
　不偉之時許光疑爲轉運論薦于朝降詔
　褒羙賜以一官除永興等路提舉學事未
　㡬乃卒許公復同宣和殿學士薛嗣昌中
　書舍人宇文黄中列言于朝再降詔官其
　一子噫嘻世間如積中者有㡬人耶真所
　謂善處者也
　　　賛曰
　　人之至親莫如父母昆弟同氣
　　如足如手演而𢘊之族至于九
　　等▲雖殊情義當厚捨而之他
　　悖德奚取
指天地以證鄙懐
　傳曰天有三十二覆地有三十二載天覆
　地載各理一炁人居其中順𠮷逆凶其應
　如響小心寅畏尚虞獲罪況敢輙以鄙懷
　指以爲證不亦瀆乎昔王沂公之父雖不
　學問而酷好儒士每遇故𥿄必掇拾滌以
　香水收之嘗發願曰願我子孫以文學顯
　一夕夢宣聖拊其背曰汝敬吾教何其勤
　歟悵汝巳老無可成就當遣曽參來生汝
　家晚年果得一子乃沂公也因以曾字名
　之竟以狀元及第官至中書侍郎門下平
　章事李景遜母鄭氏酷教諸子一日牆壞
　得一甕錢鄭氏焚香祝曰豈天地愍我子
　母孤寡特以賜乎然妾所願惟願諸子學
　業有成仕而受俸此錢非所願也復自揜
　之其後景遜果登第官至太子少保嗚呼
　王君一言如此鄭氏一言如此而天地應
　之果如此孰謂指天地以證鄙懐而天地
　不譴責乎
　　　賛曰
　　魯莊誓母殊失孝慈不仕誓墓
　　人誚羲之戴履兩間十目難欺
　　心迹洞然自可無疑皇天后土
　　詎聽淫辭
引神明而鑑猥事
　傳曰一身有一身之神一宅有一宅之神
　腦神精根名泥丸眼神明上名英玄耳神
　空閑名幽田鼻神玉壠名靈堅齒神鍔鋒
　名羅千舌神通命名正倫髮神蒼英名太
　元重樓十二名太一肺神皓華名虚神肝
　神龍煙名含明膽神龍耀名威明心神丹
　元名守靈脾神常在名魂停腎神玄冥名
　育嬰掌神存想名景寜乃至玉童君玉女
　君道父君道母君師父君師母君飲海君
　合命君三十六師子君丹田君上和中和
　下和老君三元真君皆身之神也門户之
　鬼名丞伯開閉之鬼名士伯供大門鬼吏
　名真公小門鬼吏名小真宅舍之鬼名奚
　子都房門鬼吏名萬倫竈君守吏名炎景
　厠上守吏名奴之道上之鬼名烏子丁道
　上守吏名尸供此一宅之神也當知在在
　處處主之者莫不各有其神猥䙝之事其
　可輙引爲鑑昔王少逸久繫幽獄陶弘景
　曰此人以懟憾告靈故掇斯禍於此益知
　神明誠不可輙引之也
　　　賛曰
　　傳謂要盟神所弗聽秦人呪楚
　　其德不競祝史矯舉隨懼脩政
　　鄭不禳火孔寜禱病聦明正直
　　焉用口佞
施與後悔
　傳曰明道中太平州旱蝗相繼民大乏食
　忽山澤間生一種烏昧草民採以食賴以
　不飢至道中環慶路飢五穀絶種忽蓬生
　蔽野結實如粟可以充腸熈寜初淮浙路
　飢忽菌生被野甜軟頗羙可以作羮元豐
　間青淄大飢忽山石間生一種石麫雜以
　少麫即可作餅聖暦間梓州大飢真武真
　君化爲一叟逐日入城貨賣烝熟𦽏茲所
　濟者衆建隆末河北路飢又復化爲一商
　運到十五萬斛粟麥入城物到而商不復
　見官取拯濟旁及數郡大抵荒歉者災也
　數也復生如是物者天地本心也真君亦
　如是者亦天地之心也今也禀天地之和
　具天地之象而畧無天地之心將何以稱
　爲人哉惜其不知上士處世大慈平等兼
　濟爲德一滅一生即登勝果不聞周惠化
　諸君之事乎周惠化好施窮困辛苦不倦
　一日智觀真人化爲乞人乞食街中試驗
　其事周果樂施即日度之今爲西華真人
　劉寛好濟窮困未嘗輙廢竟爲太上收録
　今爲童初府帥上侯主始學道者折象家
　世豐財毎以多藏厚亡爲戒不惜千金隨
　施輙盡上帝嘉之賜令度世劉白雲亦家
　冨初不知有修行之事但以樂於施與不
　惜錢帛竟遇樂真君授以道要遂得仙去
　賢矣哉此皆以樂施而立登勝果者也曷
　嘗有一施與後悔者得簉其列乎當知施
　與一事立功最速縱不一一證果亦必各
　獲其報不聞陽君諸公之事乎陽伯雍好
　施義漿一日遇一異人授以一升玉種子
　孫皆大冨貴裴延年兄弟三人皆好惠施
　一日有一老人踵門乞漿兄弟待之盡敬
　老人曰觀君兄弟皆長者也積德如此豈
　無其福安史之亂爲老人所引入一洞中
　由是得脱兵難其後兄弟皆至大官舉家
　壽皆過百奚百三本一貧者一日見一道
　者詣一鋪家乞一文錢鋪家睚眦不與百
　三嫉之力自探腰間一文授與是夕即夢
　道者與之云贅及覺頥贅果落湯樞密旣
　死數日夢其孫曰吾在生雖剛𥚹然無大
　過今歲歉若能爲吾發廪拯濟逺勝爲作
　佛事於吾亦有所賴其孫即日以五百石
　米付縣令孫君貺賑濟是夕復夢樞宻含
　笑曰吾即生天矣此皆以樂施而各獲其
　報者也施與後悔者可望此乎佛言施食
　一事當得五種福報一者命施所得福報
　世世長夀財冨無量謂人乏食七日必死
　我能施之使之復活故曰命施二者色施
　所得福報世世端正見者懽喜謂人乏食
　色必憔悴我能施之使復充恱故曰色施
　三者力施所得福報世世多力永無減耗
　謂人乏食必至羸弱我能施之使復强健
　故名力施四者安施所得福報世世安穩
　不逢災患謂人乏食必愁身危我能施之
　使復安樂故名安施五者辯施所得福報
　世世通達言爲人採謂人乏食困不能語
　我能施之使復能語故辯施大矣哉此但
　施食一事所獲福報尚猶有五況施一切
　合施之處一切皆施者乎
　　　賛曰
　　行道求福移粟望民施必祈報
　　霸者假仁要譽於外矯情匪真
　　一或失據怨天尤人五榖不熟
　　稊稗足𤤽
假借不還
　傳曰假借不還求之世間多有如此夫豈
　知生雖不還死後復當還乎吏人有陳益
　者從呉宗嗣借二百千錢崖不肯還宗嗣
　責曰我若前生負爾錢者今以此還若不
　爾負而爾負我者爾當作驢以還於我逾
　年獨坐㕔事怳見陳益負錢來還不知其
　死急呼詰之則巳潜入廐舍跡之不見俄
　頃馬生一駒因詢陳益在否則其日果巳
　卒矣張陳二有一女名佛兒年十五忽暴
　卒半日後還曰初被二鬼捉去過义嶺復
　見二鬼以一黒被裹將二人納之陳家次
　將一花被裹奴且曰汝負他家一千五百
　錢今當還之忽有一緑衣前曰此人亦悟
　般若姑恕之失足遽墮池中驚悸乃寤其
　父明日因徃义嶺詢訪果有陳家夜生三
　狗一斑二黒斑者偶墮池死急歸取錢以
　還其家陳不肯受於是相與將錢施於黄
　巖寺爲作佛事以贖過咎然則假借可不
　還乎與其如此孰若生而還乎
　　　賛曰
　　晉食秦粟三施不報兵連禍結
　　失國是悼銜鹿醻恩誰謂虎暴
　　一飯不忘賢者之操無負於心
　　神人所勞
分外營求
　傳曰人處世間或貴或冨或賤或貧莫不
　各有定分隂注陽受皆宿業也分外營求
　是可得乎昔劉頏頗能文自謂魏科必當
　髙掇時翊聖真君降言于終南山頏因持
　香請問真君曰子文雖優然賦命淡薄君
　安分退守可保餘年萬一過求必損汝夀
　頏不之信竟至無成而卒然則一解一第
　信有定分雖一解亦不可求而得也吴公
　誠官至大夫年踰七十將下致仕忽夢神
　曰子尚有七百千俸金在官未請公詰旦
　視劵果如其數因戒子弟無得請子弟如
　戒不復形言未幾乃死子弟嘆曰豈夢寐
　不足信耶是夕復夢神曰掛冠後所請半
　俸非七百千乎子弟駭然悔巳無及然則
　一壽一禄信有定分雖是合得亦不可盡
　而有也夏侯嘉正未第時有劉童子者善
　聲骨嘗謂公曰公惟得聲貴其他皆弱巳
　俸外有百金横入不病則死其後官至正
　言直史館充益王生辰使得數百千金弊
　方輦歸私第貯之以爲潤屋忽一緍自地
　起立久而方仆公驚遽感疾卒然則一錢
　一鏹信有定分雖横入亦不可得而有也
　又不聞隂司有掠剩使之說乎裴璞死後
　爲隴右三川掠剩使夢其友韋元方曰凡
　世人一飲一啄乃至財寳皆有所籍其獲
　有限若過其數吾皆得而掠之章昱死後
　以罪配爲揚州掠剩鬼夢僧人珉楚曰世
　間若我等軰千千萬萬不可勝紀凡市易
　獲息各有定數若踰其數吾皆得而掠之
　然則世間不如意者豈即此軰有以掠之
　耶
　　　賛曰
　　性之所欲有命存焉冨有不求
　　無間執鞭居易以俟行險疾顚
　　思不出位身名則全百爾君子
　　無由甫田
力上施設
　傳曰不恤其力而驅迫過酷即太上所謂
　力上施設也夫豈知貪成爲罪便當死墮
　惡趣乎貪成者謂貪役人力以成其事按
　如李虚舟所書便可見也嘉祐中沈遇知
　杭州所經諸堰皆集堰牛以備牽挽時方
　大暑監官以下皆露宿堰上以伺水之出
　入忽聞以行第相呼者曰明日有何生活
　一曰明日沈幾之子過此知杭州吾軰又
　一番勞苦一曰沈幾早有子知杭州耶因
　嗚噎悲嘆衆官審其言氣似非俗流使人
　跡之乃堰上數牛有墮淚者乃大嘆曰安
　知此牛非沈幾之親舊乎虚舟聞而大書
　以爲力上施設者戒然多有不知戒者昔
　盧秉爲鹽事提舉創開一河專用運鹽時
　秋雨連農事未畢秉乃日役數千丁夫於
　泥雨中驅迫穿鑿民大不堪東坡因爲作
　詩中有人如猪與鴨投泥相濺驚之句便
　可以見其驅迫過酷也嗚呼使見虚舟所
　記得無懼乎
　　　賛曰
　　千仞之緶挾以賁育苟有顚墜
　　出之崖谷胡爲妄施縱意苛酷
　　濟人之資反爲民毒所賴聖君
　　敷錫五福


太上感應篇卷之二十三










太上感應篇卷之二十四退一
　　　　李昌齡傳鄭淸之賛
淫慾過度
　傳曰按道藏人者物之靈也夀本四萬三
　千二百餘日其神三萬六千元陽眞炁本
　重三百八十四銖內應乎乾人不知保
　而使之散是以中道夭閼乾者六陽具而
　未知動作施泄也知此修行即神仙也自
　年十五至二十五施泄不止則氣虧四十
　八銖存者其應乎姤嗜慾之甚加十歲
　焉則又虧四十八銖存者其應乎遯又
　不知養更加十歳又虧四十八銖存者其
　應乎否至此乃天地之中氣又不知養
　更加五歳其虧七十二銖存者其應乎觀
　　又不知養更加五歳其虧九十六銖存
　者其應乎剥又不知養八八六十四卦
　其氣終矣元氣盡矣其應乎坤坤者純
　隂也惟安榖而生故名苟夀人至於此去
　死不遠況腎堂者玄關也心腎合爲一脉
　其白如線其連如環中廣一寸二分包一
　身之精粹是爲九天眞一虚和之妙氣至
　精活命之深根五臟六腑百關百脉金津
　玉液日月光華悉皆在焉常能存固則二
　部之海應刻一之候其潮自生至于生門
　大扺壬爲一命之本腎乃金室下元故名
　壽海尾閭不禁則滄溟竭矣不聞歧伯之
　言乎黄帝問歧伯曰余聞上古之人春秋
　皆度百歳而動作不衰今時之人年至半
　百而動作巳衰將世異耶人失之耶歧伯
　曰上古之人其知道者法於隂陽和於術
　數食飲有節起居有常不妄作勞故能形
　與神俱而盡終天年度百歳乃去今時之
　人以酒爲漿以妄爲常醉以入房以慾竭
　其精以耗散其眞不知持滿不知御神務
　快其心逆於生樂起居無節故半百而衰
　而黄庭亦曰長生正愼房中急急者即衆
　生業重處也惜其不知女色於人按如佛
　說是衆若本障礙本殺害本憂愁本是以
　達者逺之任惠恭晚年益康强或問其養
　生之術公曰讀文選有悟耳曰敢問悟處
　曰石韞玉而山輝水懷珠而川媚是也蒲
　傳正知杭州郷老有李覺者來謁年巳百
　歳而色澤光潤有同嬰兒公曰願聞攝養
　之術曰某術至簡且易亦無他但絶慾早
　耳然則淫慾可過度乎窒慾之說可不踐
　乎(邪淫之說别載見他室羙/起心私之并行多隱僻叚)
　　　賛曰
　　爲善害巳則不可誨使其有益
　　終身冝佩戒之在色養生爲最
　　能畏聖言没齒無悔縱慾傷生
　　以死誰懟
心毒貌慈
　傳曰心毒貌慈如李義甫輩是也李義甫
　貌極恭柔毎與人言必嬉怡微笑然隂賊
　𥚹急根之於心少有忤意輙中傷之人皆
　號爲笑中刀亦號爲人猫言其似柔而實
　害物厥後竟至竄死于嶲然則毒用其心
　可乎大扺世人毒心多有如此夫豈知一
　死之後便當墮入惡趣昔盧瑱有女使名
　小金者忽爲一女鬼所擾屢易巫祝終不
　能治復爲禱之佛前一夕夢一老人乗一
　獅子狀如菩薩謂瑱曰擾小金者本東鄰
　吳家媳婦姓朱名十二爲平生毒心死後
　墮入蛇趣見社天竺寺大楮樹下下通地
　宂歳乆成精故能變化汝欲免難可急於
　一善人家潜避則彼自不敢來瑱如戒果
　不復至然則人之於心當毒用乎當善用
　乎一則死墮蛇趣一則鬼不敢近二者之
　間爾冝自擇
　　　賛曰
　　鷙鳥將擊必匿其形人之爲穽
　　蓋覆若平軟語怡色仇敵不驚
　　烏喙鴆毒尚或可懲所謂人貓
　　不虚得名
穢食餧人
　傳曰穢食餧人吾儒亦自言之曲禮曰毋
　反魚肉是也謂巳歷口也若以因果言之
　不惟捐福定當掇禍不聞拭眼禪師瞿永
　壽之事乎昔拭眼禪師棄位出家以目有
　雙瞳爲弟所疑乃佯爲目疾常以帕子揩
　拭人因以拭眼稱之然所至輙有光氣益
　自不安一日因寺家煮粥乃脫褻衣抖擻
　於釡上是日其光即落然則穢食餧人不
　捐福乎瞿永壽以販米爲業紹興乙卯中
　路忽聞米價翔踴乃於稻田取水潤米不
　如其田巳下糞矣既而片雲忽起震霆大
　作永壽心自知非度必不免因探腰間一
　緍授與同行祝令歸遺其毋作是語巳天
　復開霽遂得脫免然則穢食餧人不掇禍
　乎按如佛說又不止於如是一死之後定
　當墮爲豬㹠爲蜣蜋爲餓鬼可不戒乎
　　　賛曰
　　不義之良仲子必哇盗餐力吐
　　不汚齒牙蹴爾而與乞人所嗟
　　養或不敬三牲何加以畜待人
　　奚其薄耶
左道惑衆
　傳曰左道者妖術也以妖爲術烏得不敗
　侯莫陳利月以左道得幸至鄭州防禦使
　奢縱不法多戕殺人趙普使人亷得其事
　削籍剌配商州繼又力請除之得㫖遣使
　剖心以示其衆尋復中悔遣使貸之無何
　使者馳騎遇濘而踣及掀岀易馬而行旣
　至則巳剖腹磔尸於驛樹矣李曇其子學
　妖術事敗父子俱繫御史臺獄獄具曇貶
　爲南恩州别駕諸子皆配嶺外仍即日監
　防出城旣而從者辭去曇遂自殺楊千自
　言得墨子法能役使鬼神召致食物雖物
　在拳握可以術取又能錬丹乾汞與人蒲
　搏無能勝者乃至破扄鑰變形貌無不能
　之一時貴要悉皆推重賜官賜服頗自矜
　負未幾事敗竟至伏誅明崇儼精於妖術
　凡物在千里外片時皆能立致一日獨寢
　室中無何爲鬼所剌既死刀子猶在心上
　人皆謂爲役鬼過苦鬼殺之也然則左道
　惑衆是可爲也
　　　賛曰
　　竒哀之民周有禁防子不語怪
　　恐其亂常仁義禮樂百王紀綱
　　日用飲食不過農桑文成五利
　　見誅武皇
短尺狹度
　傳曰舜典曰同律度量衡大傳曰聖人南
　面治天下必自人道始人道事凡有九而
　立權度量居其先王制曰布帛精麤不中
　數幅廣狹不中量不鬻于市月令曰仲秋
　之日同度量平權衡正鈞石角斗甬孟子
　曰度然後知長短昔者周公朝諸侯於明
　堂制禮作樂頒度量而天下服度謂丈尺
　髙卑廣狹量謂豆區斗斛筐筥之所容受
　大抵人心不平設此以持其平也今乃不
　準其平而短狹其用即是冐太上之禁失
　自心之平非但欺人徒自欺也不聞心神
　之說乎江南處士朱貞白曰世言不欺神
　明吾謂非天地百神但不欺心神即不欺
　神明也或問迂叟曰事神乎曰事吾心神
　不黍稷不犧牲惟不欺之爲用耳嗚呼能
　曉此者有幾人耶惟其不曉所以短尺狹
　度靡所不爲
　　　賛曰
　　枉尺直尋君子所耻物不中度
　　不鬻於市毫髪無私銖較黍累
　　敢飾盗心剪棄公理尺度何損
　　損己多矣
輕秤小升
　傳曰天有斗秤之宫人有斗秤之用在二
　十八宿則張星主之在此篇則太上定爲
　罪目大抵錙銖升合者細民日用之急一
　文一鏹得之甚難故一錙一銖一升一合
　皆不可得而輕亦不可得而小也按五雷
　雲篆陳後主時市中震殺一人背有字曰
　　　　　　　　　得道者李居正識之
　乃斗秤輕重四字又按法華經當說經時
　有十羅刹女并其子及眷屬佛前發重誓
　護此經曰如殺父毋罪亦如壓油殃斗秤
　欺誰人調達破僧罪犯此法師者應獲如
　是殃然則輕秤小升其爲罪也豈爲輕乎
　是以程嗣昌不置輕重斗秤而立爲眞武
　眞君察録書入善簿黎永正造作空中捩
　係之秤拆底隆量之斗立爲上帝譴責命
　所在神靈陽警而隂理其罪英顯武烈屢
　警不悟竟至雙瞽其目妻竄兒死乞丐街
　中此皆載於方冊其可不畏
　　　賛曰
　　衡生於鈞稱物平施升轉斗量
　　岀納所寄乃欲求贏揜人聽視
　　縱爾私欲託諸公器升秤不欺
　　欺心可畏
以僞雜眞
　傳曰以僞雜眞如廬山下盧常以魚膏雜
　置油中建隆觀前黄禹以牛脂爲燭是也
　積日旣乆皆爲震霆所擊大抵欺誤於人
　獲罪最重非獨二事爲然但凡食飲之須
　藥品之用乃至金帛市易稍有欺誤皆所
　不可不聞二仙之事乎昔吕洞賔初學道
　時遇一異人授以養道之法洞賔曰願聞
　其說曰煑銅爲銀洞賔曰有變乎曰有變
　尚在五百年後洞賔曰誤了五百年後人
　不願學也以此一語遂得名藏天府竟遇
　鍾離遂得度世李臻性温約未甞有失於
　人一日遇一道人自稱姓張名齊物授以
　黄白之術臻曰某賦命淺薄不願學也齊
　物乃大驚曰君之所見非吾所及於是抽
　簮引以爲劔劃地地開投身其中地復隨
　合乃神仙也其後臻亦得道然則以僞雜
　眞者烏得不墜盧常黄禹一死之後當如
　何哉
　　　賛曰
　　讎僞假眞物害猶細人之亂常
　　家國攸繫行如市賈姦貪險穢
　　自詭盛流黨同附勢一爲所欺
　　誤食鳥喙
採取姦利
　傳曰太上言以僞雜眞又言採取姦利者
　謂所採取又非但以僞雜眞也昔楊丙所
　居瀕大河歳積芻茭幸河決倍取其利時
　趙昌言知天雄軍兼知其事因秋渣丙復
　誘姦民宂堤堤吏告急昌言命吏俓從丙
　家畢取所積芻茭以充堤用仍將丙送獄
　根勘獄具抵罪自此其害遂絶邊河居民
　無敢爲姦利者孫南金出繼爲一富家子
　恃其有力交結宫吏助訟亂政靡所不爲
　因一二大獄官吏所得無幾巳獨厚有所
　竊求田問宅益自矜負至乃銷錢造器竭
　澤捕漁以酒換麻造船置碓侵漁水利占
　奪民田但凡人所不敢爲者彼無不爲人
　所不敢取者彼無不取如是數年忽得惡
　疾飲食不進枯脊如豺及死人皆傳其巳
　作驢云然則採取姦利是可爲乎
　　　賛曰
　　利以姦言取以採說推其用心
　　千委萬折寘毒斯救厝火乃撤
　　術以險售害由念烈螫闇囓幽
　　射干壁蠍
壓良爲賤
　傳曰壓良爲賤此特撥無因果者之所敢
　爲夫豈知今爲婢僕皆前生造罪積惡過
　滿一千八百之人其有實非此曹我乃置
　於此曹之列即所謂壓良爲賤者也有識
　之士其肯然乎昔馬㳙其父以中年無子
　因置一妾極姝麗毎理髮見公必引避如
　有沮䘮之狀公恠問之則曰某父本守某
　官不幸死去家甚逺無力可歸故至鬻某
　今猶未經卒哭約髪者實素帛暫以絳綵
　蒙其上不欲公見初無他也公爲惻然即
　日訪尋其毋還之且厚有資助是夕即夢
　一羽衣曰天錫爾子慶流㳙㳙明年果生
　一子因以涓字名之即巨濟也及長赴試
　羽衣復入夢曰汝欲及第須十三魁旣而
　魁太學魁郷薦乃至唱名爲天下第一屈
　指果十三魁羅城使程彦賔進攻遂寧城
　下之日左右以三處女獻皆蔚然有姿色
　時公方醉謂女子曰汝猶吾女安敢相犯
　因手自封鎖置于一室及旦訪其父毋還
　之皆泣謝曰願太尉早建旄節彦賔曰旄
　節非敢望但得死時無病便是好也其後
　官至觀察年九十七無疾而卒諸子皆有
　官孰謂作如是事無如是報乎以此觀之
　當知壓良爲賤者定當得罪
　　　賛曰
　　婁敬輓輅衞青僕奴賤不可忽
　　良可壓乎重耳揮盥見怒秦姝
　　女不可賤而況丈夫爲民父母
　　其將何如
謾驀愚人
　傳曰凡涉謾驀皆所不可若及愚人尤不
　可也昔毛烈以不義起家人有善田必百
　訂窺覬必得乃巳有陳祈者三弟皆㓜乃
　盡舉田産低價質于烈家俟三弟長成畢
　行分割然後備錢宻行抽贖烈乃挾之收
　錢不即與頒乆遂謾驀祈屢訴不得直遂
　詣嶽祠投牒未幾烈死明日祈死旣而祈
　還言烈在嶽司哀告之曰吾平生作此凡
　十三契契亦見在某處某匵中公歸切煩
　語吾家人令急檢各還其家庶可減罪不
　然罪益重矣張該有一宅頗宏壯以闕用
　典千緡在張俊家俊心愛之乃厚遺牙儈
　作斷絶契契成換其首張用作絶契後數
　年該以乏用詣俊就絶俊出契示之乃絶
　契也該語塞灑淚而出仰天呪曰願爾子
　孫異日亦復似我欲語不能厥後俊之子
　孫果皆失音而死然則謾驀於人是可爲
　乎雖非愚人亦自不可
　　　賛曰
　　見瞽必貌入虚有人闇室謹獨
　　岀門如賔處心不欺視物則均
　　氓之蚩蚩至愚而神孰愚黔首
　　自愚者秦
貪婪無厭
　傳曰老子曰知足者富又曰罪莫大於可
　欲禍莫大於不知足又曰名與身孰親身
　與貨孰多得與亡孰病甚愛必大費多藏
　必厚亡知足不辱知止不殆可以長乆墨
　子曰非無安居也無安心也非無足財也
　無足心也莊子曰鵬與籬鷃大小固不相
　侔椿與朝菌脩短殆不相若要之各安其
　安各適其適此皆聖賢格言臨財可以爲
　法嗟乎世人衣不過被體衣千金之裘者
　猶以爲不足不知鶉衣緼袍者固自若食
　不過充腸羅萬錢之食者猶以爲不足不
　知簞食瓢飲者固自樂室不過蔽風雨峻
　宇雕墻者猶以爲不足篷户甕牖者固自
　安器不過適用玉杯象筋者猶以爲不足
　不知汙尊杯飲者固自適惟其如此是以
　常無足心夫豈悟世間萬事轉頭即空我
　之此身終亦變滅所不滅者一精明耳與
　其於變滅處區區徒自勞苦孰若於不變
　滅處略作工夫耶昔波斯匿王問釋迦文
　佛曰我今迫於頽齡終當變滅佛言曽見
　恒河水否王曰某三歳時蓋甞見之佛曰
　汝今六十復曽見否王曰昨又見之佛曰
　與汝三嵗時所見其水云何王曰宛然無
　異佛曰汝面雖皺而汝見精性未曽皺皺
　者爲變不皺者非變變者受滅彼不變者
　元無生滅王即當下有悟始知身後捨生
　趨生初無斷滅第三祖商那和修問優波
　毱多曰汝年幾耶毱多曰我年十七祖曰
　汝身十七耶性十七耶毱多曰師今髮白
　爲髮白耶心白耶祖曰我但髮白非心白
　也毱多曰我身十七非性十七亦復如是
　大抵生死之身有無循環環無起處亦無
　盡處況此心流注中間無間見漚起滅特
　妄想耳人從初識至動相滅時義亦如是
　若使世人皆能於此有悟則一㸃精明長
　是了然一岀頭來何患無福所謂財物何
所歉闕
　　　賛曰
　　人之處世其與幾何朝露垂頴
　　秋葉辭柯其生有涯奚必求多
　　鹿臺之址驪宫之阿窮富極貴
　　化爲陂陁(陂音/坡)
呪詛求直
　傳曰所謂呪詛不待形於奏牘但凡忿爭
　之際妄有呼召即呪詛也按呪誓章若有
　呪詛則九地之下東南西北四面八方山
　澤之内五土之上受人呪詛不正邪鬼刑
　禱呪誓考炁之鬼伏連傳屍之鬼五丘五
　墓之鬼妖精作祟禍害之鬼下官故炁土
　精之鬼破殺虚耗五瘟疫炁之鬼邪魅妖
　恠之鬼兇殃破射之鬼五方五土復注刑
　尅逆𦍙之鬼伏匿留停不退惡逆之鬼拘
　絞之鬼刑殺之鬼疫毒之鬼乃至一切凶
　惡之鬼皆得乗間伺隙行其禍害若非上
　章求解得天師門下斷鬼大將軍破廟大
　將軍斷除呪誓大將軍爲之下降分别解
　散未易斷除然則呪詛求直是可爲乎昔
　張中家初以父子忿爭動輙指天罵日及
　其子與其姪爭分亦復祀鬼投神互相詛
　害不數年間死䘮殆盡所存惟不預者一
　房然亦衰破不及前矣又有楊長者出入
　一寡婦家頗似親宻人或議之寡婦素悍
　不勝其忿乃告天祀鬼以詛其人不一年
　寡婦與楊長兩不相去一日而死意其當
　時實無其事而必欲自明耶抑實有之姑
　以塞謗耶不然安有兩不相去一日而死
　者事之有無皆所不知然亦可以爲戒
　　　賛曰
　　周官五聽辭色莫隱豈以口舌
　　蓋其肝腎敵國交盟王澤斯泯
　　多言數窮不如一忍苟聽於神
　　何以示信

太上感應篇卷之二十四

















太上感應篇卷之二十五退二
　　　　李昌齡傳鄭清之賛
嗜酒悖亂
　傳曰雪峯巖頭欽山三大禪師自湘中入
　江南至吳山下欽山濯足洞前見一菜葉
　順流而下喜曰此山必有道人吾輩可沿
　流尋之雪峯曰汝智眼太濁他日如何辨
　人彼不惜福至棄菜葉住山奚爲鄭昇之
　宣和間被攝至冥司冥官數曰汝平生好
　飲飲必不盡餘瀝甚至淋漓几案積已數
　石因命吏押至一處有一大甕腐水滿中
　必令呷盡昇之驚悸遂寤然則人有少福
　其可不惜況酒者最能亂性苟或酷嗜日
　在醉郷烏得無失昔吳有爲樞宻使陳執
　中罷相舉以自代因侍宴醉睡忽拊牀呼
　其從者明日黜爲西京留臺刀約有俊才
　劉沅爲集賢相欲引令修起居注竟以荒
　飲無度帝竟不悅命竟不下趙昌言爲樞
　宻日與陳象董儼酣飲人因爲之語曰陳
　三更董半夜上怒兩皆罷軄昌言貶爲崇
　信軍司馬郭贄爲叅政以入對酒氣熏烝
　御座左遷南京蘇易簡爲學士因大飲衂
　血感疾而卒王全爲殿中丞以大醉臍裂
　而卒此皆前輦覆轍孰謂嗜酒爲無害乎
　況悖亂乎孔子曰惟酒無量不及亂與篇
　中之言亦皆一也
　　　賛曰
　　周戒群飲漢禁糜榖酒以成禮
　　烏可縱欲紂爲池亡卓因甕辱
　　醉郷之徒遯世逃俗欲修其身
　　鴟夷可覆
骨肉忿爭
　傳曰佛曰我得無爭三昧人中最爲第一
　又曰六度萬行忍爲第一老子曰上善若
　水水善利萬物而不爭又曰夫惟不爭故
　無尤又曰以其不爭故天下莫能與之爭
　又曰天之道不爭而善勝又曰聖人之道
　爲而不爭論語曰君子無所爭又曰君子
　矜而不爭禮記曰道途不爭險易之利冬
　夏不爭隂陽之和然則人於骨肉可忿爭
　乎骨肉者血屬也得爲骨肉者莫不皆是
　風縁豈偶然哉昔顧況爲著作佐郎晚得
　一子名非熊無何暴卒況追悼哀切常哭
　吟曰老人失愛子日暮哭成血老人年七
　十不作多時别非熊在冥司聞之亦大感
　愴力懇冥官求歸官亦憐而許之旣而果
　得復來爲孫年三歳尚記得在冥時事及
　長登進士第官至大理寺丞洪濤其父亶
　爲諸王府教授濤以太廟齊郎𥙷太學生
　好學淳固登熈寜二年進士第爲石州司
　户叅軍忽夢一冥使授以一紙公文曰石
　州司户叅軍洪濤卒濤大懼冥使曰不必
　憂不半年却當復來爲洪氏子及期果卒
　時妻徐氏巳姙至半年果誕一男狀貌與
　濤酷𩔖然則得爲骨肉非宿縁乎其忿爭
　者不能忍順故也異日受生因縁㑹遇便
　當得二種不美之報一者愛别離苦今之
　鰥寡孤獨者是也二者怨憎㑹苦今之乖
　爭離背者是也世人但知二者爲苦而不
　知實由前世不能忍順骨肉忿爭故獲斯
　報
　　　賛曰
　　天一生水違行曰訟勢近情親
　　其爭易縱風自火出詎能無閧
　　家人嗃嗃貴在嚴重反身威如
　　齊家妙用
男不忠良
　傳曰得爲男子道釋二教皆以爲難皆以
　爲貴然則造物所以生之者爲如何望之
　者爲如何今也旣得爲男而乃苟且汨没
　不能以忠良自効非獨辜負己靈實亦辜
　負造物不聞前輩爲男子者乎昔杜正獻
　衍其父早卒公遺腹生其毋攺適河陽錢
　氏祖父卒二兄遇之無狀至以劔斫其腦
　其姑救解乃免因詣河陽歸其毋繼父不
　能容俓往孟洛以傭書自資富室相里氏
　一見竒之遂妻以女明年舉進士殿試第
　四補揚州推官歷知縣通判提轉都轉運
　除待制除直學判三司判審官知天雄知
　永興知并州宣撫河東拜樞宻尋以吏部
　侍郎同中書門下平章事出知兖州自少
　好學及貴喜推獎後進爲人廉潔事上以
　不欺爲忠推於人以行巳爲信是以動靜
　纎悉謹而有法放其大節眞偉然也范文
　正仲淹生二歳而孤其毋攺適朱氏及長
　知其家世感泣而去於南都學舍自掃一
　室晝夜講誦飲食起居人所不堪公益刻
　苦六年之中遂能盡通六經之㫖諌議姜
　遵一見竒之遂妻以女年二十舉進士判
　河中爲司諌知睦州徙蘇州知開封知饒
　州徙潤州越州知永興知延州知耀州徙
　慶州環州路經畧安撫沿邊招討使攺邠
　州進樞宻拜叅政除陝西四路安撫遷户
　部侍郎知青州初入仕即上宰相萬言書
　及進用所行之事皆無出於此書雖弄翰
　戲語亦不外此是以人皆推敬名振一時
　若二公者其爲男子眞無愧也
　　　賛曰
　　乾道成男六陽與俱剛德寖長
　　萬事所趨一失其位字曰非夫
　　姦險側媚乃隂之徒爲魯男子
　　其庶幾乎
女不柔順
　傳曰禮經曰男帥女女從男夫婦之義由
　此而始又曰婦人者㓜從父兄出嫁從夫
　夫死從子大抵女貴柔順苟不柔順不免
　或至悍妬不孝不義端起乎此仙源曰吾
　與侍講六十年爲夫婦(滎陽/呂公)未甞有一日
　面赤使不柔順能如是乎又有莫筌者非
　但柔順又能有立眞節婦也昔周謂以布
　衣謁太祖遂見信用委寄繁劇奔走嶺塞
　不得歸者二十六年其家素貧婦翁欲奪
　其妻莫筌竪不許但守貧安分以伺其夫
　之歸奉舅姑益謹日事蠶績躬任機杼勤
　苦自營閨門有法雖郷里淑婦靖女亦未
　甞有識其面聞其風者幃箔竦然及二子
　長築室于外蓄書命師篤之以學晚年産
　業漸厚舅姑漸老於是祔塋選美丘且大
　爲壽坎松檟茂宻盡得其制有上腴田數
　百頃皆筌手所自置又爲其夫經營别墅
　水竹交映亭閣相望誠他婦之罕能於二
　十六年中一㛰二嫁皆得望族其夫在官
　亦修髙節及歸俱巳皓首筌復勸夫休官
　相與老於林泉時皆號之莫節婦云
　　　賛曰
　　女之美稱曰淑曰令柔貴有立
　　順必以正無違夫子必戒必敬
　　蔡琰非烈班姬知命不忌不淫
　　婦德之盛
不和其室
　傳曰易曰家人利女貞彖曰家人女正位
　乎内男正位乎外男女正天地之大義也
　然則男女正位義同天地豈爲輕乎近年
　潮倅余嗣被攝至司命宫道問使者曰何
　法可以彌災使者曰但於除夕取桃符板
　碎爲一籃宻念天皇地皇人皇三綱五常
　十字瘞之通衢如此可弭一年之災嗚呼
　三綱者父子兄弟夫婦也一誦其倫爲力
　如此況踐之者乎是以君子謹重其事劉
　庭式既定㛰入太學越五年果登第及歸
　則定婚女子巳雙瞽矣家又不振庭式涓
　日成禮女家不可曰女子已爲癈人何可
　奉箕箒庭式曰喪明於定㛰之後於義有
　所不可竟娶之生二子及倅髙宻盲女得
　疾死庭式哀哭良切時東坡爲太守慰諭
　曰余聞哀生於愛愛生於色子娶盲女愛
　從何生庭式曰某之所亡者妻所哭者妻
　而巳不知有目與無目也若縁色生愛縁
　愛生哀色衰愛絶於義何有今之揚袂倚
　市目挑心招者皆可以使爲妻乎東坡撫
　其背曰眞丈夫也不惟今世罕見古亦未
　聞盲女所生二子皆相繼登第鄭通叔初
　與夏氏女定㛰及入太學遂登第旣歸則
　夏氏女已啞其伯似欲别擇通叔堅不可
　曰此女某若不娶平生遂無所歸況以無
　恙而成㛰因疾而遽棄豈人情哉竟娶之
　其後通叔官至朝奉大夫啞女所生一子
　亦有官嗚呼二公但於定㛰之後守義巳
　自如此眞所謂能踐聖人之言者也肯不
　和乎其不和者不過爲些夷虜或别有所
　愛何足以此而告之哉
　　　賛曰
　　刑于寡妻文王之治相待如賔
　　郤缺可帥試人以財觀德於醉
　　内心所形閨室尤邃身修家齊
　　於斯易易
不敬其夫
　傳曰昬義曰男教不修陽事不得適見于
　天日爲之蝕婦順不修隂事不得適見于
　天月爲之蝕然則夫婦失道適見日月義
　豈輕乎昔杜珪爲武平令忽雙目俱盲其
　妻乃侍郎吳育之女日夜望極禱告毎拜
　必盡七七四十九數竟能感眞武化身下
　降爲之療治而徹視如初杜企爲人怯弱
　其妻張氏素輕視之晚益多病不能支持
　張不一顧無何張先企卒旣殯棺破乃化
　爲蟒俓奔林間然則妻之於夫可不敬乎
　嗚呼因果之說姑置勿論請以一二賢婦
　言之庶皆則效昔宇文邦彦其妻黎氏刻
　苦立家喜觀書略通大體手自編録以相
　其夫且督勵諸子從學甚至其子粹中兄
　弟果及第歷詞掖登翰林至右轄郷里稱
　尊其家至今有黎氏手編國朝以來制誥
　綸言集尚在歐陽文忠公其毋韓國夫人
　㓜歸歐陽即能盡其婦道克相其夫夫死
　公始四歳夫人守節自誓親教以學家貧
　乏紙至以蘆荻劃地學書公竟以學富歷
　館閣修起居知制誥爲學士拜樞宻除叅
　政官至太子太師若二人者眞所謂無愧
　於爲婦者也其不敬者若非悍婦必蕩婦
　也何足道哉
　　　賛曰
　　三從之義所重在夫身仰望者
　　天可逃乎舉按上食廻文織圖
　　乃捐箕箒視若庸奴買臣見棄
　　終載後車
毎好矜誇
　傳曰老子於曲則全章曰不自是故彰不
　自伐故有功不自矜故長於跂者不立章
　又曰自是者不彰自伐者無功自矜者不
　長易曰謙謙君子有終吉彖曰天道虧盈
　而益謙地道變盈而流謙鬼神害盈而福
　謙人道惡盈而好謙謙尊而光卑而不可
　踰君子之終也然則矜誇於人可不去乎
　謝子與伊川别一年忽得相見伊川曰相
　别一年做得甚工夫謝子曰只去得一箇
　矜字曰何故曰子細㸃檢得來病痛盡在
　這裏若按伏得這箇罪過方有進向處伊
　川㸃頭大抵前輩其於矜誇無不切戒非
　獨公也昔顧雍封侯三日而家人不知謝
　安對客圍棋捷書至而客殊不覺曹武惠
　充江南入見閤門所進榜子止稱奉勑江
　南幹當公事回向文簡時拜僕射上亦自
　爲殊命宻令李昌言往觀公意昌言盛稱
　眷倚殊越公但唯唯楊礪建隆初殿試唱
　名爲天下第一
　眞宗不記問公幾年及第礪亦唯唯眞宗
　由是愛其不以科名自伐文潞公至和中
　首議立英宗爲嗣及神宗問之公但言韓
　𤦺之功上由是重其善不自伐大抵皆是
　蓄德深厚固非局量𥚹淺者之所能及也
　　　賛曰
　　人有秕德起於自矜驕念旣實
　　中虚不靈有過孰告有忿莫懲
　　顔無伐善禹不爭能匪聖匪賢
　　斗筲易盈
常行妬忌
　傳曰嗟乎世人終日造罪而不自以爲罪
　且如妬忌一事婦人尤甚豈知一死之後
　便當墮入三趣乎一者地獄二者鬼趣三
　者畜趣昔崔起妻蕭氏性嗔妬不信善惡
　其父教之誦經不能從未幾暴卒夢其侍
　婢素玉曰我在生聞人說地獄心實不信
　今果見之俄頃已見蕭氏卧在鐵床猛火
　自起驚悸遂寤非地獄乎劉伯玉妻叚氏
　性妬忌伯玉甞於其前誦洛神賦曰娶婦
　如此心可無憾妻曰君意似美水神而輕
　我我死後何患不爲水神是夜即自沉復
　夢伯玉曰君美水神我今爲水神矣伯玉
　自此不敢渡水婦人有過此者必自壞其
　粧然後敢濟不然則波濤暴發人因名其
　地爲妬婦津云非鬼趣乎梁武皇后郗氏
　旣死數月乃化爲蟒作人語曰妾以在生
　嫉妬常懷𢡖毒忿恚一發如火熾然損射
　於物今受蟒身身旣長大無物可食兼無
　窟宂可以藏身毎一鱗下各有無數蛆蟲
　晝夜唼嚙苦痛切至柰何梁武於是爲修
　懴法以贖其罪非畜趣乎然則人而常懷
　妬忌者是可爲乎
　　　賛曰
　　妬則傾人忌難爲下孰使之然
　　心猿意馬胡不反思求在我者
　　擇善可師勝已如射女子小人
　　不知命也
太上感應篇卷之二十五





太上感應篇卷之二十六退三
　　　　李昌齡傳鄭清之賛
無行於妻子
　傳曰禮經曰嫁女之家三夜不息燭思相
　離也取婦之家三月不舉樂思嗣親也(釋/之)
　(者曰重/世變也)然則女之父毋所以望其壻者爲
　如何夫之父毋所以望其婦者爲如何今
　也旣娶而輙至對以無行使之身處深閨
　欲去不能欲住不可抑鬱怨憤情何以堪
　此即輕薄小子所以無前程處也造物其
　肯容乎昔楊大同隨其兄之官在官舍遇
　一婦人抱一女孩遂與之合自此即枯瘠
　如豺一夕復遇其婦人告以實曰我乃爾
　三生前妻也此女即爾女也爾爲商於池
　州顧戀不歸我貧困無以自給遂投井死
　上帝約法以爾逐利忘家至令妻子身死
　非命雖别有善業當得一第然終不享後
　果如其言史堂微時巳娶及登第傲然自
　負大有當時不得富貴家女爲妻之悔遂
　薄其妻不與同寢其妻鬱鬱不得志因感
　疾凡數歳堂不一顧妻益飲恨臨終隔壁
　呼堂謂曰我今死矣爾忍不一視我耶堂
　終不顧及死心自不安乃從邪說謀爲厭
　勝以土器蓋其面兼以索加木束縛而殮
　是夕此女夢其父曰女託非人生懷愁恨
　死受厭勝然彼亦以女故壽禄皆削盡矣
　明年果卒然則無行於妻子是可爲乎惜
　其不知一文一藝空中小蚋一技一能日
　下孤燈無德以將適自爲累何足道哉
　　　賛曰
　　下我者妻事我者子下則易褻
　　事則易使所以常情或多慢視
　　道之不行其端在是施于閨門
　　必恭敬止
失禮於舅姑
　傳曰出嫁爲婦所當尊事者無非舅姑然
　世之悍婦多有失禮夫豈知不孝之罪天
　所必誅乎昔支祖冝妻喻氏一夕夢神告
　曰汝前生爲牟容妻以义病殗殜汝姑日
　爲進食汝怒其頻輙至吐而叱之臨終又
　指天罵曰姑七十而不死我三十九而乃
　亡何不平乎以此一語司命聞奏帝怒命
　雷神擊汝旣至而汝氣巳絶明日雷神當
　行前命幸汝此生却能敬事舅姑或可脫
　免喻氏惶恐哭泣告天適英顯行空力爲
　論奏果蒙原貸紹興間顧德稱妻張氏一
　夕亦夢神告以宿生之事且曰汝明日當
　斃於雷斧張寤果聞雷聲自分必死於是
　易服出于門外桑樹下立黙自念曰死固
　不免奈姑老驚恐何俄聞空中有聲曰此
　念極是上帝巳知特赦汝矣自此更冝勉
　於爲善廣以告人庶皆知戒旣而天果開
　霽然則婦於舅姑可無禮乎惜其不知孝
　於舅姑便當度世昔感玄符世稱孝婦舅
　姑性嚴玄符奉事彌謹毎謂妯娌曰我得
　人身生于中國尚爲女子亦所闕也今父
　毋皆死惟舅姑爲尊雖被打罵亦所不問
　一日忽有神人降于其室授以靈藥遂得
　上昇韋蒙妻許氏亦善事舅姑有一女極
　聦慧暴卒旣而復還言至隂司司命以小
　眞呼之曰汝九世祖有功於國有惠於人
　近巳擢爲地下主者行將授地仙之品汝
　曽祖汝祖汝父三世皆已生天汝母心志
　於道孝事舅姑當陟仙品汝亦合居丹陵
　之闕且歸齋沐太一使者行將至矣明日
　許氏及小眞果皆上昇然則失禮者烏得
　無禍
　　　賛曰
　　女之從人更姓攺族繼彼世祀
　　謂之天屬上奉尊章義均似續
　　胥惠胥誨我撫我鞠慢其逮事
　　不孝之戮
輕慢先靈
　傳曰眉州鮮于氏因合小兒藥礫一蝙蝠
　爲末未及和劑明旦視之則有數枚蝙蝠
　圍聚其上目皆未開蓋識毋氣故致然也
　一家爲之灑淚自此合藥不復敢用郴州
　山丁射一毋𤠔并生得其子以獻李規規
　剥毋𤠔皮曬之日中𤠔子一見即奪取抱
　持號呌不食而死嗚呼畜生尚爾況於人
　乎所謂輕慢但凡齋祭不謹葬不即辦拜
　掃不勤皆輕慢也髙邦佐簿眉山忽丁父
　憂於二七夜被攝至冥司見其父責曰汝
　齋祭不誠僧與庖者皆不嚴潔惟今夕所
　請僧宗順有定力加持誦念宻契隂司兼
　所誦大明神呪經及所奏九天生神章皆
　於我功德有餘傍及諸囚然則齋祭可不
　謹乎王景芬有一子極聦慧無何暴卒臨
　終忽自言曰且留取某待某長大必能葬
　翁婆景芬大駭始謀葬其父毋然則葬可
　緩乎孔塤丁毋憂旣葬歷官至秘書丞始
　歸焚黄其毋忽現其前貴曰汝棄吾去盜
　發吾冡至折吾臂歳時祭享寄二女家爲
　子當如是耶隂司本欲罪汝以警於世爲
　汝處官修謹姑且置之自此切須勤視墳
　冡歳設一祭以寜山神亦以安我然則拜
　掃可不勤乎況輕慢又甚於三者乎
　　　賛曰
　　天子七廟士祭其先禮有等别
　　敬則同然阼階朝服懼儺之喧
　　刻木而事如奉所天毋曰旣往
　　洋乎在前
違逆上命
　傳曰所謂上者君父也稍失勤敬即違逆
　也不聞九幽拔罪經教化地獄經之說乎
　九幽經云昔普掠獄中有諸罪人驅上刀
　山中有一人踐鋒履刃了無所苦北帝異
　之天尊曰此人生前曽受九眞妙戒救苦
　眞符吾故以神力覆護一者敬讓孝養父
　毋二者克勤忠於君主三者不殺慈救衆
　生四者不淫正身處物五者不盜推義損
　巳六者不嗔兇怒淩人七者不詐謟賊害
　善八者不驕傲忽至眞九者不二奉戒專
　一此道家之說也地獄經云地獄諸受罪
　人衘悲白佛言作何善行得離斯苦佛言
　當勤孝養供養父毋敬事師長歸奉三尊
　勤行布施持戒忍辱精進禪定智慧慈悲
　喜捨怨親平等無有二相不欺孤老不輕
　下賤護人如巳不起惡念如是修行即爲
　巳報佛恩永離三塗無復衆苦是故名爲
　罪業報應教化地獄經此釋氏之說也然
　則上命可違逆乎
　　　賛曰
　　事君致身義無茍且言必稽首
　　召非俟駕命承解揚節握司馬
　　眞卿死詔小白拜下逆命之刑
　　幽顯不赦
作爲無益
　傳曰世間萬事轉頭即空惟有好事所獲
　福報世世生生隨身受用無有窮巳是以
　無益之事識者有所不爲不聞前輩之所
　爲乎昔蘇文忠知杭州浚二河修六井築
　長堤種麥其上以備堤用民受其利至以
　公姓名其堤爲蘇公堤云邵曄知廣州城
　瀕海毎蕃舶到岸多爲颺風所中公至爲
　開内濠以泊舟檝由是颺風不能爲害無
　遇疾者民至爲公醵錢作佛事以祝公年
　及卒有墮淚者喻仲寬知順昌閩人生子
　才過三數臨産即先具盆水溺之盆中謂
　之洗兒建劒尤甚公至作戒殺子文召父
　老坐廡下親酌酒出文以勸不半年間所
　活者巳千數民至以喻字名子張忠定再
　鎭成都慮民艱食或復爲盜於諸邑田稅
　内歳折米六萬斛至春則籍城中細民計
　口給劵依元價糶之由是一城之民雖遇
　荒歉不至甚饑陳堯佐爲廣南西路漕嶺
　南風俗病不服藥惟禱于鬼病多死者公
　悉出家藏集驗刻石于桂州驛舍土人頼
　之至呼爲佛王覿知成都城無閑田中下
　之户死者多從火葬公至委官根刷在城
　未有葬者得萬餘䘮以官地瘗之凡此皆
　所謂有益者也
　　　賛曰
　　人與天地並立爲三財成輔相
　　化育可叅立功立言百聖不慚
　　草木俱腐豈分所甘罔之生也
　　夢寐沈酣
懷挾外心
　傳曰婦德婦言婦功婦容雖皆婦人美事
　然婦人大節特在乎確不可奪大節一隳
　四皆無用然則懷挾外心是可爲乎蓋有
　外心則不免心挑目許乗間投隙疾赴急
　趨乆而情好愈宻其視夫壻旁若無人禮
　義廉恥必不復問往往有不測之禍起乎
　其間是以君子貴乎謹獨上帝亦多以此
　取人黄靖國嘉祐間爲儀州判官忽一夕
　被攝至隂司隂君曰卿官儀州有一羙事
　卿知之乎因命吏取百葉簿示之乃醫工
　聶從志於某年月日有華亭主簿楊某妻
　李氏淫奔從志從志辭以亂種必不可李
　不能强大慚而退奉上帝勑聶從志特與
　延壽一紀子孫奕世登科李氏送獄治罪
　竊讀甫畢巳見數鬼引出一婦人先以刀
　剖其腹繼以沸湯沃其腸名曰湔滌乃李
　氏也旣而得還以語從志從志駭曰此固
　有之然妻子亦未甞與言不謂巳書隂籍
　人於闇室是可欺乎其後從志子孫果皆
　登第又有何澄者亦以醫術著名政和間
　孫巳之以乆病不愈其妻于氏召澄看脉
　一再見乃引澄入于宻室耳語澄曰妾以
　良人乆病典賣殆盡願以此身酬藥之直
　澄正色曰娘子奚爲出此語但安心勿憂
　當爲療治若欲以此相汙必是不可不惟
　使某永爲小人娘子亦不得爲賢婦縱免
　人責天譴其可逃乎于氏大沮而退澄一
　日假寐恍見一神引至公署判官曰汝醫
　藥有功且不於艱急中亂人婦女奉上帝
　敕賜汝一資官軄五萬貫錢未幾東宫得
　疾詔訪草澤澄於是得効其力一劑遂安
　賜官賜錢宛如其數自此大富醫道益振
　京師號爲之何藥院云嗚呼二婦慕之如
　此而二公拒之如此誠亦人所罕能是以
　立爲上帝所取爲二婦者何以處於天地
　間乎
　　　賛曰
　　純臣正女其心無二諸葛一門
　　仕吳蜀魏各守名節不相誘致
　　弗嫁刑耳汚手斷臂言言婦烈
　　傳亞忠義
自呪呪他
　傳曰呪詛一事篇中言之者四大抵人貴
　乎生死貴乎度今也處生而有呪有詛不
　免速歸于死旣死而有執有對不免禁固
　滯留無由出離往往有不待死而立如所
　呪之言者昔堰典妻甞與人私又甞竊隣
　家一巾隣家詬罵典乃自呪呪他曰若我
　妻果與人私及竊汝手巾者當爲震霆所
　擊否則汝亦如之是夕即雷霆大震果皆
　斃於雷斧之下典脇下有字曰癡人保妻
　貞將身以爲質妻脇下亦有字曰行姦爲
　盜當使皆知郭引鳳紹興已卯被攝入冥
　見一婦人鬼卒以鐵丸大小如蒸餅塡塞
　其口繼以百錬銅汁擘其口灌之旣絶復
　蘇旣蘇復灌如是數四若不可言引鳳曰
　此何罪耶鬼卒曰此人生前好行呪罵故
　獲斯罪然則自呪呪他是可爲乎
　　　賛曰
　　呪詛垂戒諄復數四爽惟聖言
　　當有微意口舌之過人所輕視
　　至援神明或指天地易犯難贖
　　深可戒忌
偏憎偏愛
　傳曰偏憎偏愛世固有之而後妻尤甚惜
　其莫悟我爲人妻夫不幸死遽至棄去不
　復更恤其家諸穉呱呱亦不復問爲妻爲
　毋當如是耶婦人大節至此巳䘮其可更
　於後夫子女又敢虐遇尚何以稱爲人哉
　李常曰卓乎天下之習不能蔽者程正叔
　一人而巳龜山曰觀其論婦人再適至云
　寜餓死不可再適若不是見得道理分曉
　如何敢下這般言語大抵婦人大節惟此
　而巳大節一䘮復何足道請以一二因果
　少以警世徐鉉曰建安有張興者妻死再
　娶前妻之子爲後妻所虐興不能制一日
　忽見前妻入門責後妻曰人誰不死誰無
　子毋之情爾奚爲虐我所生我巳訴于隂
　府與我十日限使自告汝汝若不攺定當
　殺汝夫婦後妻大懼自此不復敢虐張開
　娶孔氏生五子無何遽卒再娶李氏李氏
　悍妬虐遇五子五子哭于孔氏冡前孔氏
　忽自冡出哭撫其子旣而取其子帛巾題
　詩其上以贈張曰不忿成故人泣涕毎盈
　中死生今巳隔相見永無因合裏殘妝粉
　留將與後人黄泉無用處浪作冡中塵有
　意憐男女無情亦任君欲知腸斷處明月
　照孤墳五子得詩以呈其父父以訢于連
　帥連帥繳奏于朝李氏特配嶺南然則爲
　後妻者當如是乎偏憎偏愛是可用乎
　　　賛曰
　　憎必知善愛當知惡所見一偏
　　是非顚錯盧𣏌姦邪德宗不覺
　　黨錮所懲元禮孟愽欲得其平
　　好惡無作

太上感應篇卷之二十六





太上感應篇卷之二十七退四
　　　　李昌齡傳鄭清之賛
越井
　傳曰漢天師旣成道矣又復勸人造橋鑿
　井謂之立功大抵井之爲用利濟廣博越
　而過之即爲觸穢烏得無罪不聞吳湛李
　鄠之事乎昔吳湛爲縣吏所居臨荆溪溪
　有一泉極爲清徹衆人頼之湛爲築籬遮
　䕶不令穢入忽於泉側得一白螺置之甕
　中毎自外歸則㕑中飲食巳辦心大異之
　一日潜窺乃一女子自螺而出手自操刀
　湛急趨之女子大窘不容歸殻實告湛曰
　吾乃泉神上帝以君敬䕶泉源且知君鰥
　居命吾爲君操饌君食吾饌當得道矣言
　訖不見李鄠爲河山令縣有河山巖巖半
　有一脉清泉次第流注逐處各有一崖斛
　承之如鑴出狀鄠一日携家出遊無何侍
　婢雪兒輙就斛浣巾立爲震霆所擊即而
　視之則其斛巳碎别安一斛於下流矣然
　則井泉當遮䕶乎可觸穢乎比見世人多
　不曉此故悉陳之
　　　賛曰
　　伯益作井清潔爲德養而不窮
　　寒泉可食奈何弗敬視同瓦礫
　　耿恭端拜枯甃涌溢有神司之
　　功利無極
越竈
　傳曰按祭法王爲群姓立七祀竈居群祀
　之中按月令四時共有十二祀竈居夏之
　三祀太上曰世間惟太一火神檢察世人
　善惡長短世人不知其觸犯者衆玄元道
　君曰奉吾道者醮祭家竈及祀拜先亡外
　不得淫祀他鬼天師門下科令者祀竈當
　用社日春向門左秋向門右黄帝曰凡欲
　求乞男女生産平安婚娶和合壽命延永
　學問聦明仕宦遷進人皆愛敬貴人懽喜
　宅不虚耗家得平安舟車無虞田蠶稱意
　市易和合訟訴得直盜賊不侵口舌永息
　疾病痊安伏連斷絶呪誓解散瘟疫永除
　乃至禳厭破射祛逐虎狼皆當祭祀竈神
　昔隂子方爲人至孝又有仁恩適臘日晨
　炊忽見竈神現于其前子方再拜毎值臘
　日即祠祀之自此大富比於邦君至其孫
　隂識有女爲后遂得封俟是故隂氏子孫
　世世祀竈然則竈可越手
　　　賛曰
　　竈司火政烹飪自出有相之道
　　祀典所秩功在養人釐爾家室
　　蚤莫從事可不祗栗或取媚焉
　　又溺方術
跳食
　傳曰食者入口之物稍有不潔巳自不可
　況跳過乎昔盛文肅度以病入冥所見極
　昬黒怳然如行曠野道逢故相沈義倫曰
　喜君得還切煩語吾家人某死後頗以汗
　脚韈爲苦及還呼沈之子諭之沈子但悲
　泣不已竟莫曉所謂汗脚韈者爲何等事
　及服除徹靈座乃見一緉弊韈掛在靈榻
　橫桄之上方悟汗脚韈者此也然則食可
　跳乎
　　　賛曰
　　艱鮮之奏天下爲烈利常用近
　　一日不闕利常則玩用近則褻
　　人苟無知或致輕蔑以食爲天
　　敬心毋越
跳人
　傳曰貧富貴賤固若不同得具人形則皆
　一也其可輙跳昔劉温叟以病命其子弟
　合藥藥中有使夭靈骨者温叟一見即愀
　然不樂亟命致奠瘗于郊外翟林甞送正
　叔先生西遷道宿僧舍坐處偶背聖像先
　生曰轉倚勿背林曰豈以其徒敬之亦當
　敬耶先生曰但凡具入形貌皆不當慢龜
　山聞而大賞其語喜曰見似人者尚不敢
　忽則於人也從可見矣苟於似人者輙生
　慢易則於其流必至忽人彼跳人者能曉
　此乎
　　　賛曰
　　德禀天地秀鍾五行人皆堯舜
　　此性之良由拱荷蓧禹式耦耕
　　仲尼大聖猶畏後生騎項踞厠
　　失德之萌
損子墮胎
　傳曰按眞武靈應纂記舒州金部員外郎
　王堯家有一女患鬼胎二年不下父毋憂
　慮求醫莫能審察其女覺而大怒乃於門
　中自縊空中聞人大叱曰不得枉了性命
　是汝宿債乃請法師于家設醮懇禱家事
　眞武遂俄紅光附王氏言前生甞爲藥婆
　貨賣毒藥與人打取胎孕内有貴命枉殺
　㝷復從墮卒難出離上帝震怒罰令永劫
　爲恒沙毒蛇今只餘此一生人身昨日園
　中若不遇吾巳爲蛇矣又按郭普州記信
　可有女名引鳳初被二鬼追攝遍歷一十
　八獄毎門各有一㕔最後一門大書地獄
　二字有一王者坐一特殿殿下列數百婦
　人各有小兒抱捉號呼索命有孕兩三月
　而自毒其胎者有因挂麝香而偶至墮者
　有因爭閙而觸損者有爲精魅所擾而遂
　壞者有因怒兒啼哭打擲至死者有因視
　兒不謹死非其命者有因闕乳而死者王
　者一一詰問莫不桎梏在身枯瘠可憫引
　鳯旣而得還具白其父信可因大書子天
　寜寺壁以爲世戒然則損子墮胎是可爲
　乎惜其不知人身至貴得人身者誠亦爲
　難竊甞渉獵外典但凡人死若非大善直
　生天堂大惡直入地獄半善半惡未有去
　處不免又受中有旣受中有又須隂司注
　擬有可去處然後得生不聞邵康節同胎
　女子一墮胎後凡二十年始得受生又甞
　兩現毋前非中有乎不爲難乎按如佛說
　神旣入胎四種始立堅凝爲地種潤濕爲
　水種暖熱爲火種動轉爲風種處毋生藏
　之下熟藏之上五擊自縛如在革囊如在
　羅綱起不淨想瑕穢想牢獄想晝夜怬惶
　急欲趨出毋食多食少太膩無膩大熱大
　冷色欲過度當風差乆游行馳走有所度
　越兒皆不安亦復受諸苦惱及生墮地或
　以衣受或以衾受若亦如之如是處胎始
　終三十有八七日於胞胎中自然生十一
　種風關通整合使之筋脉肌骨機開孔竅
　皆得流通然後得成爲人若以道家之說
　言之玉清之炁生人上一是爲泥丸上清
　之炁生人中一是爲絳宫太清之炁上人
　下一是爲丹田玄元始合爲九炁生人九
　户二十四炁生人二十四體三百六十神
　生人三百六十骨節八十一分神生人八
　十一關節東方八天七宿屬陽明生人三
　魂西方八天七宿屬隂精生人七魄南方
　八天七宿屬丹元生人天炁北方八天七
　宿屬北極生人玄津無量妙一結爲紫户
　天中王炁上爲腦精毎一月即有一天之
　炁下液如始一月鬱單無量天眞胞命元
　一黄演之炁下浹乃至第九月無想無結
　無愛天嶽府命元自然玄照之炁下浹是
　也九炁旣浹又有甲子水神爲之調暢血
　脉潤澤三焦甲戌土神爲之調理肌肉使
　不偏枯甲申金神爲之堅固爪齒養育眞
　牙甲午火神爲之和恱五臟混合百神甲
　辰風神爲之保固胎息呼吸隂陽甲寅木
　神爲之濯錬筋骨通貫百骸但凡一身之
　中五臟六腑筋骨髓腦皮膚血脉精臟水
　臟二萬八千形影一萬二千精光三萬六
　千出入八萬四千毛竅莫不各有其神若
　以北斗論之則一元所受百歳在生運之
　盛衰身之度數無非斗也當生之時九天
　司馬在庭九天爲之稱慶太一爲之執符
　帝君爲之品命主籙爲之勒籍司命爲之
　定筭五帝爲之監生聖毋爲之衞房天眞
　地祇三界備守經所謂得還人道擢形太
　陽驚天駭地貴亦難言豈不然乎於爾何
　負而乃敢殺之罪其輕乎所以爾者不過
　以家業不厚而厭薄其多野合淫奔而急
　欲滅口今有平生無子或有而又復不育
　或有而身不及見或臨老而子巳先死皆
　其報也
　　　賛曰
　　厥𥘉生民爰字爰育四極攸奠
　　三綱以續孰殘其生使斃于腹
　　虎不食子仁性猶復嗚呼人哉
　　忍彼荼毒
行多隱僻
　傳曰隱僻者非止一事大抵淫亂人家最
　能損行瀆倫亂種獲罪最重昔李登年十
　八魁郷薦繼又連發三薦自謂狀元及第
　不足爲難毎自憤鬱時葉靖法師有道行
　通幽達冥無不驗者因熏沭詣師請問師
　曰俟爲詢之他日爲人上章適天門未開
　見諸判官皆森列門外師試以登事叩之
　一曰某即主科舉者也李登𥘉生上帝賜
　以玉印年十八魁郷薦十九作狀元五十
　三作右相縁魁薦時窺一隣女事雖未諧
　因怒其父捃以他事擊之于獄坐此展退
　十年降爲第二甲第二十八人及再發薦
　橫伇其兄屋基甚至興訟坐此展退十年
　降爲第三甲第三十八人及三發薦在長
　安邸中淫一美婦懼其夫知先䧟以罪坐
　此又展退十年降爲第四甲第四十八人
　及四發薦又挑隣家室女屢與之合坐此
　帝怒責其不悛立命有司削其禄籍今皆
　盡矣死在旦夕何望登第師還無所隱悉
　以告之登大沮㝷以病卒嗚呼豈但一死
　而巳哉異日受主便當得絶嗣之報政和
　間吳公路被攝至冥司主者命公路勘斷
　數囚囚皆美男子美婦人荷枷立庭下詢
　之皆姦事也公路罔然未知處決俄見一
　吏抱巨册至公路揭開乃隂律也其辭曰
　姦人妻者得絶嗣報姦人室女者得子孫
　淫泆報即秉筆依律處判旣而得還因與
　同舍生金景行言之遂聞于世今前街後
　市誇掉風流無相公等福可折不仁之輩
　並巳見報屈指可數然則隱僻之行是可
　爲乎
　　　賛曰
　　古有隱慝震廟必書人行隂惡
　　鬼神所誅闇室屋漏通道大都
　　迹或容掩心不可誣幸人知過
　　維德之符
晦臘歌舞
　傳曰晦者月晦也乃司命竈君奏言世人
　功過之日臘者五臘也乃五方五老五炁
　天君攅㑹生人善惡之日其日五炁天君
　朝㑹玄都統御人間地府五嶽三萬六千
　隂陽之神校定生人善惡罪福榮禄壽筭
　吉㐫生死等事一一籍子録中正月初一
　名天臘集於九炁青天安寳華林青龍闕
　中校定神炁時限長短及禱求胤嗣申達
　玄祖等事五月初五名地臘集于三炁丹
　天梵寳昌陽丹臺朱闕校定官禄福相血
　肉盛衰等事七月初七名道德臘集於七
　炁素天七寳金門素靈皓闕校定骨體枯
　盛學業文籍名宦等事十月初一日名歳
　臘集於五炁玄天洞隂朔單鬱絶玄滋黒
　靈闕中校定禄料耗散官禄衰微壽筭將
　盡疾病輕重變化飲食等事十二月臘日
　名侯王臘集於玄都洞元玊宸玉寳戊巳
　金闕元始天帝上元八景殿中校定生死
　處所受禄分野遊魂恠夢乃至衆惡災祥
　否泰迍厄時日及驛馬衰旺等事嗚呼凡
　遇此日萬一有過一書黒簿罪可贖乎況
　酆都北帝太隂天君亦於此日引出生人
　乆逺先祖父毋眷屬乃至幽獄鬼魂取問
　住在隂司年代逺近及問積罪結舋所致
　端由墳墓見在何處子孫名爲何人旣得
　子孫兄弟親姻九族名姓即攅集校定以
　爲生人罪狀如積劫未有追贖定當延累
　生人此日先靈眷屬皆得釋放各歸本家
　受領享祀爲子孫者自當憑仗道法祭祀
　追贖信能如是按經所說幽冥之間一一
　得福然則晦臘之日當追贖乎可歌舞乎
　　　賛曰
　　晦月之窮臘歳之莫歳月如流
　　光隂難駐計吾所作善惡何務
　　功過莫掩内省知懼酣歌于室
　　寜不敗度
朔旦號怒
　傳曰按道藏初一日爲朔十五日爲望十
　八日爲頗月盡日爲晦凡遇是日皆當謹
　二炁交㑹又曰月之三日十三日二十三
　日其夕三魂棄屍散遊于外月之朔望及
　月晦日七魄亦復流蕩散遊于外上清眞
　人曰晦朔之日當清齋入室沐浴塵垢正
　席而坐所以爾者檢制魂魄而消滅屍鬼
　也不睡尤佳玉燭寳典曰月之朔旦士女
　皆當湔裳斟酒於水湄以爲度厄然則可
　號怒乎大抵朔旦者月首也旦者又一日
　之首也如人一歩之初一月所爲端起乎
　此其可不謹況瞋爲功德劫賊最能燒人
　善根但瞋火起時善念何在不聞唐若山
　以篤尚正眞性無忿恚遂能親遇太上乎
　華嚴首坐行業素髙但以臨終一怒遂至
　爲蟒乎
　　　賛曰
　　月旦曰吉兆其嘉祥告朔之禮
　　奉以餼羊意在謹始敬共以將
　　怒爲悖德焚和自傷冝定泰宇
　　以發天光


太上感應篇卷之二十七
太上感應篇卷之二十八退五
　　　　李昌齡傳鄭清之賛
對北涕唾及溺
　傳曰楊子雲著論以爲春秋之際晝夜平
　等謂日出於卯之正東入於酉之正西故
　也桓譚乃著爲新論以難之曰子雲之論
　乃人間之卯酉非天上之卯酉天上卯酉
　當北斗極極者天樞也樞者天軸也天之
　有極亦猶蓋有保斗天雖轉而北極不動
　亦猶蓋雖轉而保斗不移自人觀之北固
　北而非天正中然春秋之際日之出入常
　在南斗當知天如蓋轉北道常逺而南道
　常近春秋晝夜曷甞等乎子雲語塞不能
　折於此益知斗爲天中無足疑也是故元
　始上帝稱北極爲中極寳上眞人稱北斗
　七星爲中天七星而吾儒亦云斗爲帝車
　運于中央臨制四方分隂陽建四時均五
　行移節度定諸紀孰謂爲不然乎昔者天
　皇北極北斗七星化生自七寳蓮中結爲
　光明飛于中極去地九千九萬餘里化爲
　九大寳宫乃紫微垣大虚宫勾陳之位掌
　握符圖紀綱元化爲衆星之主領貪狼配
　天爲天元主身巨門配地爲地元主命禄
　存配火爲日元主福文曲配木爲月元主
　禄廉眞配土爲江元主官軄武曲配水爲
　河元主壽破軍配金爲海元主妻兒毎星
　各有三十六宫毎宫各有三十六曹三界
　十方百靈衆眞皆所𨽻屬然則中天北極
　不爲尊乎宅尊之所可觸穢乎若以長生
　經言之則所謂北者又不待須是正北但
　凡春東夏南秋西冬北月建所指皆爲犯
　北斗柄也減損壽命最爲急速戒哉
　　　賛曰
　　克已之目非禮勿動不顧而唾
　　無義有勇溺及簀中擢髮是恐
　　立不易方君子所重矧彼居北
　　衆星之共
對竈吟詠及哭
　傳曰按黄帝竈經竈門不得歌詠哭泣呪
　罵呌噉與篇中所言亦皆一也世人但如
　竈爲一聚塼土安知有大威力不可冐犯
　乃如是耶昔嵩山有一廟極靈異殿上惟
　有一竈絶不可近近則有禍由是逺近祈
　祀殆無虚日一日有一禪師至廟直入殿
　中以柱杖擊竈三下曰汝本泥土合成聖
　從何來靈從何起乃敢恁麽烹宰衆生言
　訖又打三下竈乃應手破墮須㬰有一青
　衣峩冠踊出向師拜曰某實此廟竈神乆
　愛京報今蒙禪師爲說無生法忍巳得脫
　離此處將生天矣敢不敬謝師曰此是汝
　本有之性非吾强言神復再拜而没人因
　號師爲破竈墮云其後有僧復以此話問
　曰某乆在左右不蒙方便啓發此竈得何
　宗㫖遽得生天師曰我只向道汝本泥土
　合成更無别箇道理僧方佇思師曰㑹麽
　曰不㑹師曰本有之性什麽不㑹僧作禮
　師曰墮也墮也破也破也其僧亦大悟嗚
　呼此竈但以一聞禪師之言遂能得悟無
　生法忍然則吟詠及哭者豈不掇干瀆之
　禍乎
　　　賛曰
　　食不語言宴非嘆所哀樂以𩔖
　　各有攸處吟詠及哭烏可妄舉
　　匪惟瀆神惡失其叙敬爾執事
　　謹其黙語
又以竈火燒香
　傳曰按天師門下科令竈下灰火謂之伏
　龍屎是故不可燒香竊甞披閲教典香火
　避忌又不只此一事如油漬紙撚不可𤑔
　紙錢謂之枉積蠟錢東嶽壘積如山天地隂
　陽諸司皆所不受又如供養眞武夏月不
　可用李子冬月不可用石榴延降上眞不
　可燒乳頭香檀香謂之浴香月季謂之不
　時華金桐謂之鬼華凡此皆當避忌與其
　不避而自取冒犯孰若敬遵其教乎
　　　賛曰
　　火在周典出納有時夫燧取日
　　潔誠可知敬心所寓以祭以祈
　　拾彼餘燼或非其冝一物不苟
　　神之聽之
穢柴作食
　傳曰柴雖不㸑炁實上蒸此穢柴所以不
　可作食也不聞勞薪鍊炭之事乎昔荀朂
　甞在帝座適膳夫進飯朂曰此必勞薪所
　炊帝不之信立召膳夫問之則果以一故
　車脚供㸑楊收雖常飯必以炭炊一日李
　璋宴其二子亦以炭炊二子終不下筯惟
　略餌果實而巳其門下僧聖剛諌曰他物
　縱不可食炭炊之飯亦何嫌乎二子曰凡
　以炭炊當先燒炭令熟然後入㸑故名錬
　炭不然則尚有煙炁此吾所以不食也嗚
　呼車脚供㸑而荀朂識爲勞薪炭失於煉
　而二子尚嫌煙臭況穢柴造食而奉祀乎
　　　賛曰
　　稷曰明粢祭有先飯蔬食齊如
　　變色盛饌敬天之禄無敢或慢
　　火齊必得飭彼薪粲賔祀貴潔
　　人神奚間
夜起祼露
　傳曰按道藏日月各廣八百四十里日行
　乎乾月行乎坤日得月魄而清月得日魂
　而明清明者其氣也精華者其質也隂陽
　者其道也烏兎者其象也卯酉者其路也
　畫夜者其度也交㑹者其用也大抵晝屬
　陽夜屬隂夜即百靈交㑹之時不欲祼露
　者恐冒犯也不聞黄三狗袁清之事昔朱
　守成凡三夕被盜皆不能入賊首黄三狗
　發怒必欲一逞其志旣而又至才入第二
　重門則見火光赫然有數輩甲士喝聲呌
　捉三狗惶懼爭路走出不覺誤傷其黨獄
　成所見甲士乃守成家所事眞武幀軸上
　數員從神耳單州妓女楊素眞單獨一身
　厚有所積武弁袁清因百計誘引相與結
　爲夫婦盡載所有同歸京師舟次孟陽即
　夜醉素眞沉之重淵無何適值眞武行空
　救之復活然則深更僻處孰謂無神明乎
　夜起可祼露乎
　　　賛曰
　　處必掩身視不下帶凡在形色
　　動如敬戒安肆則偷夙夜匪懈
　　豈曰幽閴而可縱敗于以考祥
　　無勞蓍蔡
八節行刑
　傳曰上清眞人曰八節之日皆當謀諸善
　事不可恚怒忿爭此皆天人大忌獲罪非
　小況敢行刑大抵其日乃元始天尊分遣
　天尊天君天帝神仙兵馬無鞅數衆教化
　人間開度群品北斗南辰四司五帝亦復
　下降條録罪福且如日行赤道月行黄道
　乃其常也至於立春則日行青道出黄道
　東三素元君上詣天皇大帝游宴元景行
　道受仙度仙上聖天尊同始青天君下降
　立夏則日行赤道出黄道南太極上眞三
　元眞人上詣紫微宫游宴玄景行道受仙
　好生度命天尊同始丹天君下降立秋則
　月行白道出黄道西太素上眞白帝君丄
　詣玉天玄皇髙眞游宴元景行道受仙太
　靈虛皇天尊同始素天君下降立冬則月
　行黒道出黄道北上清眞人帝君皇祖上
　詣髙上九天玉帝游宴洞景行道受仙無
　量太華天尊同始玄天君下降春分則日
　復行青道出黄道東太微天帝君上詣髙
　上玉皇游宴始景行道受仙玉寳皇上天
　尊同青靈始老帝君下降秋分則月行白
　道出黄道西南極上眞赤帝君上詣上閬
　風臺九靈夫人游宴明景行道受仙太妙
　至極天尊同皓靈皇老帝君下降夏至則
　日行赤道出黄道南扶桑公大帝上詣太
　微宫遊宴受景行道受仙玄眞萬福天尊
　同丹靈眞老帝君下降冬至則月行黒道
　出黄道北太霄玉妃太虛上眞上詣太皇
　宫太微天帝游宴清景行道受仙玄上玉
　晨天尊同五靈玄老帝君下降但凡含炁
　之流毎至是日各有變化翾飛蠕動草木
　飛沉隨縁感應攺故易新輕者或更重重
　者或更輕善惡回換炁象之運自然而然
　上學之士毎於此日自當存想祈謝因變
　行化習吉除凶進善黜惡陞明棄闇入正
　治邪鍊僞成眞勵思登聖開度群品生成
　萬彚仰副太上衆眞如是之意彼行刑者
　何物小子乃敢爾耶
　　　賛曰
　　元氣流行各有分度斗轉星移
　　鼎新革故賞罰代天順其象數
　　節序闓端生意攸寓奉時承休
　　冝戢威怒
唾流星
　傳曰神降自斗而天師生虛危分秀而眞
　武生女節感星而白帝生流星入口而葉
　君生然則星之所以分靈孕秀者爲如何
　哉流星者亦星之一也楞嚴經曰或見二
　日或見兩月乃至暈適珮玦彗孛飛流負
　耳虹霓皆爲惡相爾雅曰奔星爲約約即
　流星也彗星爲攙搶即孛星也世人但知
　奔流爲妖而不知奔流非妖妖實自召要
　當恐懼修省急修所以禳解之德其可輙
　唾不聞景公三語之善熒惑爲之退舍乎
　　　賛曰
　　流星天使飛翔大空占彼順逆
　　災祥所鍾隕石宋儆墜營亮終
　　有動于上敢不敬恭厭勝之說
　　出於齊東
指虹霓
　傳曰演孔圖曰霓者斗之亂精斗失度則
　投霓應河圖稽曜鈎曰鎭星散而爲虹霓
　春秋運斗樞曰星散爲虹當知虹霓者信
　爲斗星餘氣著于形色者也昔者孔子修
　春秋製孝經旣成齋沐向北斗自陳所以
　著書之意忽有赤虹自天而下化爲黄玉
　刻文孔子跪而受之孰謂虹霓非斗星餘
　炁乎苟或指之烏得無罪
　　　賛曰
　　蝃蝀在東詩人莫指白虹貫日
　　軻度易水騷喻小人飄風同㫖
　　上象或變災異所起見者聳然
　　其可慢視
輙指三光
　傳曰太上曰若見日曜月曜北斗南斗則
　鄭重扣頭請乞祐䕶上言呼稱至聖至尊
　眞宰眞君矜哀凡冗赦宥過咎即再拜不
　得輕慢反招殃累然則三光可指乎三光
　者日月星也日月巳䟽于下請以北斗南
　斗五老五星二十八宿言之大抵世人作
　福者少造惡者多是以累歳迍邅連年困
　篤鮮有安者若䝉東方九夷胡老君歳星
　重華君角亢氐房心尾箕七宿君主攝者
　可解寅卯辰甲乙歳月日時上三命刑害
　之災東方九九八十一萬歩中五災九厄
　土害之炁可以辟斥正月二月三月可保
　無他若蒙南方八蠻越老君火德熒惑君
　太陽南斗君井鬼柳星張翼軫七宿君主
　攝者可解巳午未丙丁歳月日時上三命
　刑害之災南方八八六十四萬歩中五災
　九厄金害之炁可以辟斥四月五月六月
　可保無他若䝉西方六戎氐老君金德太
　白君奎婁胃昴畢觜參七宿君主攝者可
　解申酉戌庚申歳月日時上三命刑害之
　災西方六六三十六萬歩中五災九厄木
　害之炁可以辟斥七月八月九月可保無
　他若䝉北方五狄羌老君水德辰星君太
　隂北斗君斗牛女虛危室壁七宿君主攝
　者可解亥子丑壬癸歳月日時上三命刑
　害之災北方五五二十五萬歩中五災九
　厄火害之炁可以辟斥十月十一月十二
　月可保無他若蒙中央三秦傖老君土君
　鎭星君魁𩲃𩵄䰢魓𩳐魒勾陳七宿君主
　攝者可解辰戍丑未戊巳歳月日時上三
　命刑害之災中央土害之炁可以辟斥地
　祇積祟可以解除四季之内可保無他然
　則三光可輙指乎
　　　賛曰
　　帝堯南面中星是窺舜齊七政
　　璿玉衡璣兢業觀仰以審百爲
　　照臨在上幽隱弗遺彼妄指者
　　凡民無知
乆視日月
　傳曰太陽日君爲陽宫緫司列二十八宿
　爲屬吏太隂月君爲隂宫緫司緫五嶽二
　十四炁治山爲地司三河四海九江十二
　溪爲水府毎一年有二十四炁毎一節炁
　即太陽日君首至當節合廵宿中此日太
　隂月君亦至其日則二十四炁治山二十
　四炁君各攅集世人善惡災福壽禄生死
　等事上於所屬之嶽本嶽司命又復謄奏
　于當節隂陽二君所廵宿中立春節按虛
　宿湧泉治隂官左監神炁君奏事雨水節
　按危宿北平治隂官右監神炁君奏事驚
　蟄節按室璧二宿稠稉治隂官左監察炁
　君奏事春分節按奎宿主簿治隂官右功
　炁君奏事清明節按婁宿蒙秦治隂官左
　領功炁君奏事穀雨節按胃宿平蓋治隂
　官右領功炁君奏事立夏節按昴宿雲臺
　治隂官左監功炁君奏事小滿節按畢宿
　濜口治隂官右監功炁君奏事芒種節按
　觜參二宿公慕治隂官右都炁君奏事夏
　至節按井宿玉局治隂官左察炁君奏事
　小暑節按鬼宿平岡治隂官左功炁君奏
　事大暑節按柳宿北邙治隂官右察炁君
　奏事立秋節按星宿葛璝治隂官右領炁
　君奏事處暑節按張宿後城治隂官左都
　炁君奏事白露節按翼宿本竹治隂官右
　監察炁君奏事秋分節按軫宿秦中治隂
　官左領神炁君奏事寒露節按角亢二宿
　陽平治隂官左平炁君奏事霜降節按氐
　宿鶴鳴治隂官左長炁君奏事立冬節按
　房宿漓沅治隂官右長炁君奏事小雪節
　按心尾二宿庚除治隂官右都領炁君奏
　事大雪節按箕宿𨽻上治隂官左都監炁
　君奏事冬至節按斗宿眞多治隂官右領
　神炁君奏事小寒節按牛宿昌利治隂官
　左都監炁君奏事大寒節按女宿鹿堂治
　隂官右平炁君奏事然則日月可乆視乎
　　　賛曰
　　古者人君朝日夕月出納賔錢
　　軄掌炁越竹宫望拜漢祀猶設
　　典禮寖廢寅恭或闕瞪視奚爲
　　爝火自滅


太上感應篇卷之二十八
太上感應篇卷之二十九退六
　　　　李昌齡傳鄭清之賛
春月燎獵
　傳曰程嗣昌平生戒殺未甞輙事烹庖因
　在宻州見數輩獵徒打捕鳥雀或碎首穴
　胷於鷹䲭爪觜之下或拗脚折翅於𦊨罘
　網𦊙之中是夕即露香告天曰輙欲將家
　藏一切所食衆生並同七世父母因縁戒
　殺圖子覆板印行庶幾此邦或知攺過旣
　而印行攔頭有彭景者亦請一本其妻華
　氏一見即大怒奪取撦破棄之穢處明日
　買得一魚操刀欲鱠魚忽跳躍觸破其眼
　血流滿地須㬰皆化爲蟲縁遶其身方喧
　傳間監鎭向孰怳見眞武眞君曰吾察知
　此地有一上善乃興化軍客人程嗣昌印
　施戒殺圖子不謂婦人華氏乃敢撦破罪
　惡深重自不容逃其餘不攺之人亦當獲
　罪俟吾二十七日再降更看如何然則燎
　獵是可爲乎惜人不知一切衆生皆有佛
　性導之以義亦無不曉昔韋南康鎭蜀時
　有一鸚鵡甚慧馴養者曉以佛理曰若欲
　念佛當由有念以至無念即仰首奮翼若
　聽若承及使念佛則黙然不答或詰其不
　念則唱言阿彌陁佛一聲意若有悟以有
　念爲縁生以無念爲眞際也一日不震不
　仆歛翼委足揜然而絶焚之有舍利十公
　爲立塔瘞之號曰鸚鵡塔孰謂無佛性乎
　衞敬瑜妻李氏年二十而寡父毋欲嫁誓
　志不許所居有雙燕一日忽孤飛李氏感
　之謂曰能如我乎因以縷誌其足明年復
　來孤飛如故李作詩曰昔年無偶去今春
　猶獨歸故人情旣重不忍復雙飛又明年
　復來則李氏巳死或告之巳死及葬處即
　俓往墓側悲鳴不食而死人因瘞之號曰
　鷰塜孰謂不尚義乎太上戒人燎獵而以
　春月爲言者蓋春月乃萬物發生之際若
　縱燎獵獵之傷殺尚猶有數一火之過是
　有數乎月令一書亦自言之其可不戒
　　　賛曰
　　周典夏苗擇取不孕則知春蒐
　　弊禽尤靳意在訓兵非殺之徇
　　鳥獸孳尾生理方順焚林而獵
　　仁者奚忍
對北惡罵
　傳曰薄拘羅尊者未證果時甞罵人喫飯
　遲爲牛銷草至爲羅漢尚不免有牛飼之
　報善住天子作維那時甞罵客僧爲眼瞎
　漢及作天子受天福盡亦不免有眼瞎之
　報孰謂惡罵爲無害乎況對北乎北者至
　尊所居有北辰焉辰有五星第一星即天
　皇大帝第五星即北極大帝斗有九星第
　七星破軍號曰天之上帝玄陽天關摇光
　太明太上玉皇道君其爲尊也餘皆可知
　按本生經元始上帝曰若有信心男女於
　上春日一心齋戒肅爾神明設九光醮迎
　請紫光聖毋并七元君䖍恭奏獻縱有十
　惡重罪𡨚家苦報如九日輪照於冰山應
　時消釋福壽増延無量天眞俱來擁衞見
　世圓滿子孫昌盛所有福德如彼甘泉隨
　汲隨發受用無量命終之後超生大梵眞
　天然則對北可惡罵乎不聞劉俊本命醮
　祭而果䝉宥罪䖍婁爲父禱祈而果獲延
　年乎又不聞李答奉事而有子衞公爲唐
　功臣武侯有女効彭女奉事而亦獲上昇
　乎此皆載於教典其事甚衆姑摘一二以
　示世云
　　　賛曰
　　人之北面尊歸我后天之北極
　　曰辰與斗俯仰之際冝無所苟
　　一朝對櫛管寧追咎居如不容
　　矧敢滕口
無故殺龜打蛇
　傳曰應世眞人曰一切翾飛蠢動皆不可
　殺若夫龜蛇二物尤不可殺若輙殺之或
　至殺有靈者其隂精定當害人是以識者
　常切救䕶昔劉彦向其父爲湖州剌史僚
　屬從銀坑回有以一大龜爲獻者曰得此
　龜者壽當千歳其父即日復自送于坑所
　父殁彦回爲房州司士忽山水暴至平地
　數尺一家驚恐未有所之俄有大龜似欲
　引路從龜而行歷十餘地皆得淺處遂脫
　水難是夕復夢大龜曰昔在銀坑甞䝉先
　使君救脫之惠今故奉報孫眞人在世時
　甞因山行道見村民擊一青蛇公力救之
　月餘再過其地遥見一少年馳騎而至迎
　公以歸旣至乃一王居有一絳服者出謝
　曰昨日小兒癡騃幾乎遇害幸先生救之
　此間血屬甚多無不感激故遣長兒迎致
　略攄謝悃旣而引入深宫復有一妃携一
　青衣小兒出拜致謝再三延留凡三日珍
　饈美饍縑綃珠玉無不有之先生皆郤不
　受惟受上帝所頒龍宫三十仙方以歸今
　千金方蓋有得於三十方者也然則殺龜
　打蛇是可爲乎
　　　賛曰
　　龜預四靈蛇先百蟄豫且之網
　　不免於執白帝之精當道而泣
　　豈期無知患或偶及苟遇識者
　　冝拯其急
如是等罪司命隨其輕重奪其紀筭筭盡則
死死有餘責乃殃及子孫
　傳曰如是等罪上文各巳隨事演注兹不
　復論請以七趣受生因果言之庶幾各知
　七趣輪回不得眞淨皆一虛妄殺盜淫習
　尚隨順爾經云一切世間生死相續生從
　順習死從變流臨命終時未捨暖觸一生
　善惡俱時頓現死逆生順二習相交純想
　即飛必生天上若飛心中兼福兼慧及與
　淨願自然心開見十方佛一切淨土隨願
　往生情少想多輕舉非逺即爲飛仙大力
　鬼王飛行夜义地行羅刹遊於四天所去
　無礙其中若有善願善心䕶持我法或䕶
　禁戒隨持戒人或䕶神呪隨持呪者或䕶
　禪定保綏法忍是等親往如來坐下情想
　均等不飛不墜生於人間想明斯聦情幽
　斯鈍情多想少流入横生重爲毛群輕爲
　羽族七情三想沉下水輪生於火際受氣
　猛火身爲餓鬼常被焚燒水能害已無食
　無飲經百千劫九情一想下洞火輪身入
　風火二交過地輕生有間重生無間二種
　地獄純情即沉入阿鼻獄若使心中有謗
　大乗毀佛禁戒誑妄說法虛貪信施濫膺
　恭敬五逆十惡更生十方阿鼻地獄循造
　惡業雖則自招衆同分中兼有元地如是
　地獄餓鬼畜生人及神仙天洎修羅精研
　七趣皆是昬沉諸有爲相妄想受生妄想
　隨業於妙圓明無作本心皆如空華元無
　所有但一虛妄更無根緒此等衆生不識
　本心受此輪回經無量劫不得眞淨皆由
　隨順殺盜婬故何名七趣一者天趣經云
　諸世間人不求常住未能捨諸妻妾恩愛
　於邪婬中心不流逸澄瑩生明命終之後
　鄰於日月如是一𩔖名四天王天於巳妻
　房婬愛微薄於淨居時不得全味命終之
　後超日月明居人間頂如是一𩔖名忉利
　天逢欲暫交去無思憶於人間世動少靜
　多命終之後於虛空中朗然安住日月光
　明上照不及是諸人等自有光明如是一
　類名須燄摩天一切時靜有應觸來未能
　違戾命終之後上昇精微不接下界諸人
　天境如是一類名兠率陁天我無欲心應
　汝行事於横陳時味如嚼蠟命終之後生
　越化地如是一𩔖名樂變化天無世間心
　同世行事於行事交了然超越命終之後
　遍能出超化無化境如是二類名他化自
　在天如是六天形雖出動心迹尚交自此
　巳還名爲欲界乃至色界一十八天無色
　界四天是諸天人按如佛說皆是不了妙
　覺明心積妄發生妄有三界中間妄隨七
　趣沉溺𥙷特伽羅各從其𩔖二者仙趣經
　云復有不依正覺修三摩地别修妄念存
　想固形遊於山林人不見處有十仙種堅
　固服餌而不休息食道圓成名地行仙堅
　固草木而不休息藥道圓成名飛行仙堅
　固金石而不休息化道圓成名遊行仙堅
　固動止而不休息氣精圓成名空行仙堅
　固津液而不休息潤德圓成名天行仙堅
　固精色而不休息吸粹圓成名通行仙堅
　固呪禁而不休息術法圓成名道行仙堅
　固思念而不休息思憶圓成名照行仙堅
　固交遘而不休息感應圓成名精行仙堅
　固變化而不休息覺悟圓成名絶行仙是
　等皆於人中錬心不修正覺别得生理壽
　千萬歳休止深山或大海㠀絶於人境斯
　亦輪回妄想流轉不修三昧報盡還來散
　入諸趣三者阿脩羅趣經云是三界中復
　有四種阿脩羅𩔖若於鬼道以䕶法力成
　通入空此阿脩羅從卵而生鬼趣所攝若
　於天中降德貶墜其所卜居隣於日月此
　阿脩羅從胎而出人趣所攝有脩羅王執
　持世界力洞無畏能與梵王及天帝釋四
　天爭權此阿脩羅因變化有天趣所攝别
　有一分下劣脩羅生大海心沉水冗口旦
　遊虛空暮歸水宿此阿脩羅因濕氣有畜
　生趣攝四者人趣經云爲人豪貴或爲國
　王或爲長者從禮事三寳中來爲人端正
　顔色潔白姿容第一從忍辱中來爲人精
　進無有懈怠樂爲福德從精進中來爲人
　安詳言行審諦從禪定中來爲人才明了
　逹深法講說妙義開悟愚䝉聞其言者信
　爲珍寳從智慧中來音聲清徹從歌詠三
　寳中來爲人潔淨無有疾病從慈心中來
　爲人多怖音聲嘶破從地獄中來爲人暗
　鈍懈怠多食語不明了又復怯弱樂友癡
　人偏喜黒暗從畜生中來爲人不淨從豬
　中來爲人兇惡從蝮蛇中來無庶幾心從
　狗中來狠戾自用從羊中來好美飲食恣
　殺物命無有慈心從豺狼狸鷹中來不能
　安詳及不忍事從獮猴中來又云爲人脩
　長恭敬人故爲人短小輕慢人故爲人醜
　陋好瞋恚故生無所知不學問故爲人顓
　愚不教人故短命多病好殺生故無有資
　生常苦貧困好偷盜故無有子息亂人妻
　故子女婬亂亂人室女故鰥寡孤獨虐遇
　子女故爲人饑餓好獨食故爲人奴婢負
　債不償不禮三尊故爲人醜惡遮佛燈故
　生水牛中爲官酷虐刻剥小民故生麞鹿
　中驚怖人故生諸龍中好調喜故身生惡
　瘡療治不効鞭撻人故人見歡喜對人懽
　喜故人見不喜對人不喜故長官囚繫杻
　械在身籠閉衆生故爲人吻𡙇好釣魚故
　生祼形國輕衣唐突佛精舍故生馬蹄國
　著屐踐佛地故生穿胸國布施作福生悔
　心故又云彼䲷倫者酬足復形生人道中
　叅合頑𩔖咎徴叅於愚類狐倫叅於庸𩔖
　毒倫叅於狼類蛔倫叅於微𩔖食倫叅於
　柔𩔖服倫叅於勞類應倫叅於文類休徴
　叅於明𩔖循倫叅於逹𩔖是等皆以宿債
　畢酬復形人道皆無始來業計顚倒相生
　相殺不遇如來不聞正法於塵勞中法爾
　輪轉此輩名爲可憐憫者五者地獄經云
　此等衆生自業所惑造十習因受六交報
　云何十因一者婬習二者貪習三者慢習
　四者瞋習五者詐習六者誑習七者怨習
　八者見習九者枉習十者訟習云何六報
　一切衆生六識造業所招惡報從六根出
　一者見報招引業果此見業交臨命終時
　先見猛火滿十方界亡者神識飛墜乗煙
　入無間獄二者聞報招引業果此聞業交
　臨命終時先見波濤没溺天地亡者神識
　降注乗流入無間獄三者齅報招引惡果
　此齅業交則臨終時先見毒炁充塞逺近
　亡者神識從地踊出入無間獄四者味報
　招引惡果此味業交則臨終時先見鐵網
　猛燄熾烈周覆世界亡者神識下透挂網
　倒懸其頭入無間獄五者觸報招引惡果
　此觸業交則臨終時先見大山四面來合
　無復出路亡者神識見大鐵城火蛇火狗
　虎狼獅子牛頭獄卒馬頭羅刹手執鎗矟
　驅入城門向無間獄六者思報招引惡果
　此思業交則臨終時先見惡風吹壞國土
　亡者神識被吹上空旋落乗風墮無間獄
　於此六報一一報中又各發明二種惡相
　此即名爲地獄十因六果大抵皆是衆生
　迷妄所造若諸衆生惡業圓造入阿鼻獄
　受無量苦經無量劫六根各造及彼所作
　兼境兼根則入八無間獄身口意三作殺
　盜淫則入十八地獄三業不兼中間或爲
　一殺一盜則入三十六地獄見見一根單
　犯一業則入一百八地獄由是衆生别作
　别造於世界中入同分地妄想發生非本
　來有六者餓鬼經云是諸衆生非破律儀
　犯菩薩戒毀佛𣵀槃諸餘雜業歷劫燒然
　後還罪畢受諸鬼形若於本因貪物爲罪
　是人罪畢遇物成形名爲恠鬼貪色爲罪
　遇風成形名爲魃鬼貪惑爲罪遇畜成形
　名爲魅鬼貪恨爲罪過虫成形名蠱毒鬼
　貪憶爲罪遇衰成形名爲癘鬼貪慠爲罪
　遇炁成形名爲餓鬼貪罔爲罪遇幽成形
　名爲魘鬼貪明爲罪遇精爲形名爲魍魎
　鬼貪成爲罪遇明爲形名役使鬼貪黨爲
　罪遇人成形名傳送鬼是人皆以純情墜
　落業火燒乾上出爲鬼餓鬼一趣尤爲至
　苦以諸貪故雖有所思終無所得以諸嫉
　故見人飽滿巳常飢乏以毒害故身自出
　火還自焚燒以驕慢故福力至微一切小
　鬼巳皆不勝昔佛在維耶離國晨出有八
　萬四千餓鬼哀告曰我等先身雖甞見佛
　不知有佛雖甞聞法不知有法雖甞見僧
　不知有僧我不作福轉教他人亦不作福
　見人作福言常笑之見人作罪意常歡喜
　以種行至惡墮此趣中巳七萬歳毎見小
　水尋復不見若見大水即爲鬼神羅刹遮
　䕶雖值大雨身亦如處熱沙幸望哀救佛
　因教令持水奉佛及僧遂得免苦阿難在
　迦毗羅城見一餓鬼自稱面然告阿難言
　汝後三日決定命終墮我等趣阿難告曰
　當作何計可以免此面然曰無非施我等
　食令得飽足因得出離則汝亦得脫免阿
　難投佛佛言汝欲施食當先施一淨器置
　食其中誦我陁羅尼呪七遍出於户外彈
　指七下施諸鬼神彼得出離則汝亦得脫
　免兼得延年即說呪曰那摩薩縳怛他羯
　多縳路枳帝唵三跋羅三跋羅吽阿難信
　受奉行果得脫免七者畜趣經云鬼業旣
　盡則情與想二俱成空方於世間與元負
　人怨對相值身爲畜生酬其宿債物恠之
　鬼物銷報盡生於世間多爲梟𩔖風魃之
　鬼風銷報盡多爲咎徴一切異𩔖畜魅之
　鬼畜死報盡多爲孤類蟲蠱之鬼蠱滅報
　盡多爲毒類衰癘之鬼衰窮報盡多爲蛔
　類受炁之鬼氣銷報盡多爲食𩔖綿幽之
　鬼幽銷報盡多爲服𩔖和精之鬼和銷報
　盡多爲應類明靈之鬼明滅報盡多爲休
　徴一切諸𩔖依人之鬼人亡報盡多爲循
　𩔖是等皆以業火乾枯酬其宿債傍爲畜
　生亦皆自虛妄業之所招引若悟菩提則
　是妄縁本無所有又云從是畜生酬償先
　債若彼酬者分越所酬此等衆生還復爲
　人反徴其剰如彼有力兼有福德則於人
　中不捨人身酬還彼力若無福者還爲畜
　生償彼餘直當知用錢物或没其力償足
　自停如於中間殺彼身命或食其肉如是
　乃至經微塵劫相食相誅猶如轉輪互爲
　髙下無有休息不聞兠調以貢髙好罵而
　死受狗身李六郎以放債倍利而亦身死
　爲狗乎
　　　賛曰
　　不善所積降殃有餘積旣由漸
　　餘亦難除欒黶汱虐族黨畢誅
　　秦稔苛酷子嬰素車施報對立
　　效驗匪虛


太上感應篇卷之二十九















太上感應篇卷之三十退七
　　　　李昌齡傳鄭清之賛
又諸横取人財者乃計其妻子家口以當之
漸至死䘮若不死䘮則有水火盜賊遺亡器
物疾病口舌諸事以當妄取之直
　傳曰魏明太后常幸絹藏命王公嬪主從
　行者百餘人各自負絹稱力取之時尚書
　令李崇牽武王融負絹過重各足蹶顚仆
　崇傷腰融損足惟侍中崔光止取兩疋太
　后恠其取少對曰臣兩手惟堪兩疋由是
　衆皆大沮慚愧無地嗟乎世人臨財多是
　如此准其如此是以横逆之財亦所不問
　夫豈悟太上有如是之戒冒之便當掇如
　是之禍乎昔韋公幹爲瓊州牧瓊多烏文
　呿陁皆竒木也公幹驅匠沿海採伐至有
　不中程而以斤自刃者又竭夷獠膏血鞭
　撻過酷及受代具二大舟一實烏文器雜
　以銀一實呿陁器雜以金浮海而歸行未
　百里二舟俱没非水災而折之者乎吕師
　造爲池州剌史剽竊公帑侵漁百姓厚載
　而歸舟泊竹篠忽有一道士狀如狂醉躍
　入舟中直穿而過隨所穿處火即隨發一
　舟之物盡成煨燼惟舟與人了無所傷非
　火燒而折之者乎丁晉公貶朱崖至龍門
　南彭婆店忽遇巨盜盡失所有所寳玉枕
　今在頴陽富家盜所質也非盜賊而折之
　者乎馬襄爲西川漕劉旰之亂襄忙惶間
　親持五十兩大銀十鋌以竿送下井中亂
　定取不可得繼募水工窮水而取水輙隨
　發竟失所在不復可得非遺亡而折之者
　乎金昱世患白癩傳至昱身巳三世矣時
　何奎有道術能知禍福昱往問之奎曰汝
　家必有他人功德或供養之具亡者無依
　憑之作祟爾昱歸問毋毋曰今佛前紗窻
　乃圍城中所得急撤起醮祭遣之病果獲
　愈非疾病而折之者乎劉沼被命㸃檢蜀
　宫時内庫珠寳無筭頗招物議及解軄乃
　自請押綱以塞前謗無何初至新都忽遇
　羅今璠遂爲所殺盡劫而去非口舌而折
　之者乎然則折當之說孰謂爲不然乎
　　　賛曰
　　貪者一得萬有餘䘮財悖而出
　　狼籍莫狀廉者不取乃無盡藏
　　福禄傳家舉世所上請擇於斯
　　天理無妄
又枉殺人者是易刀兵而相殺也
　傳曰所謂枉殺取功於時者言之不過有
　三一者斷獄二者用藥三者破胎斷獄不
　明忽至失錯非枉殺乎用藥誤謬遽至不
　起非枉殺乎破胎損子賊及無辜非枉殺
　乎殺人之罪天所不赦不有人禍必有隂
　誅雖曰殺人適足自殺太上所謂易刀兵
　而相殺此皆是也昔者趙時爲無爲軍教
　授夜夢一囚訴𡨚曰某不幸爲祖翺枉殺
　死䰟無歸奈何時曰祖公明習法律又處
　巳廉謹安有枉者囚曰不然某死雖非祖
　意然寔因其一疑遂致移獄竟以死論𡨚
　有所自非翺而誰某巳訴之于天翺不乆
　矣月餘果卒此但一疑遂成枉殺然則斷
　獄可不審乎婦人楊阿剰自㓜貧病晚益
　狼狽臨終乃自言曰我前身本一男子行
　醫但按本草失於詳審一日有一婦人自
　稱病蠱不復辨其是孕遽以芫花酒下之
　是夕婦人及腹中二子俱斃即是我一舉
　而殺三人也隂司罪我受苦滿足罰受女
　身今巳三反世世常爲賤𨽻長困飢渴多
　病少安可語世人當用藥時要當以我爲
　戒然則用藥可不謹乎婦人有頴娘子者
　厭多子自毒其胎者屢莫乾道戊子又孕
　亦復毒之以藥血遂洞下伏枕者六年臨
　終之日明見十數小兒前後挽撮語聲琅
　然一家老稚莫不皆聞良乆遂卒然則破
　胎損子可不戒乎
　　　賛曰
　　挺刃殺人初非有異止不甞藥
　　猶名爲弑伯仁之死茂洪所致
　　持法不平操刀無二犴獄鹵莽
　　罪亦稱是
取非義之財者譬如漏脯救飢鴆酒止渴非
不暫飽死亦及之
　傳曰財非已有起心取之即不義也又有
　至不仁者取及死人尤不義者也昔王玄
　象爲下邳太守民垣有一古塜日初昇即
　見一女子立于其上迫而視之則遂隱玄
　象聞之立命發掘剖棺乃一女子年可二
　十姿貌如生謂玄象曰妾乃東海王女也
　不日當生塜中之物任君悉取惟妾此身
　切不可害玄象見女子臂有玉釧又復斬
　而取之女子哭曰此番又是死矣奈何其
　玄象尋亦以此伏誅爲玄象者眞不仁矣
　惜其不知太隂錬形古來本有昔趙成子
　死于山谷之下後五年山行者見其五臟
　復生以手披之於五臟間各得一枚小石
　知必異人因併吞之又五年有一老翁皤
　然白髮來至屍所其山行者所吞五石劃
　時從口吐出飛入成子身中成子遂能起
　行山行者立至殞命繼遂服滅盜石故也
　然則塜可發乎物可劫乎
　　　賛曰
　　董卓盜漢郿塢是築曽不旋踵
　　太炷然腹崇在江陵剽劫行戮
　　白首東市何有金谷漏脯鴆酒
　　未足爲毒
夫心起於善善雖未爲而吉神巳隨之或心
起於惡惡雖未爲而凶神巳隨之
　傳曰田子與隰子登臺田子悵然南望未
　甞言伐木也而隰子巳知其意明日盡伐
　向南之木曹公下鷄肋之令未甞言退師
　也而楊脩巳知其退師大抵意有所向即
　是巳露人尚可得而察況鬼神乎昔王文
　正公旦初釋褐知臨江獄有一囚罪當死
　公求計出之乆而未得一夕不寐至五鼓
　時忽然有得急趨出則吏卒半皆巳起驚
　呼相向公恠而問之則曰直更者方擊五
　鼓忽聞空中有聲曰起公將出矣方起整
　衣則公果出公黙然心契因引囚出問竟
　爲平反胡宿通判宣州有一囚獄成當死
　公疑之引出審問囚憚楚榜不敢言公一
　日正衣冠焚香堂上靜而思之俄而假寐
　忽夢一神告曰殺人者吳姓也公急引囚
　屏左右細問囚始實告某旦起之田見一
　人巳卧街中被姓吳者目死者之婦令執
　某到縣乆聞姓吳者與此婦姦不得其實
　何敢言也公命推究殺人者果吳姓也然
　則太上所謂心起於善善雖未爲而吉神
　巳隨之或心起於惡惡雖未爲而凶神巳
　隨之豈不然乎
　　　賛曰
　　陽萌於子猶在地中芸生泉動
　　仁氣巳通隂萌於午尚積虚空
　　靡草遽死殺氣巳鍾隂陽所兆
　　善惡則同
其有曽行惡事後自攺悔諸惡莫作衆善奉
行乆乆必獲吉慶所謂轉禍爲福也
　傳曰老子曰善之與惡相去何若竊詳三
　復斯言大抵善惡二途初不相逺特在日
　用一念起處有是有不是爾儻能知此道
　理常切㸃檢則自然全體是善福德無有
　不増災禍無有不轉況太上明有科令許
　令以福削刑以德削罰乎又不聞抱朴子
　之言乎子曰立功爲上謝過次之以䕶人
　疾病爲上功以忠孝和順仁信爲本行能
　如此者則道合隂陽雖未拜太上亦爲仙
　矣然則人之有過可不攺乎昔阿那律於
　往昔世本一劫賊夜至佛寺見佛燈欲滅
　拔箭挑之燈忽大明威光耀目那律悚然
　即時捨去自此諸惡漸滅福德日増竟能
　得道徹視第一朱㹠亦一劫賊以事敗深
　入終南少室等山日夜懴悔眞人馮君憐
　之授以道要修之不怠凡二十八年轉入
　東阮修之又一百四十七年竟能輕舉楊
　仲和本許州推司天聖中被差至蔡州鞠
　獄以枉斷公事爲北極繳奏將受重罰仲
　和悔懼立捨吏役誓修百善以贖前過毎
　遇往來僧道貧乏道人鰥寡孤獨死䘮疾
　急無不拯䘏如是數年家道一空甚至無
　以自給止有一子亦復賣與他人朝夕惟
　奉眞武眞君香火未甞少怠竟以勇於攺
　過爲眞君憐憫化爲道人授以十二眞君
　靈籖俾之養道繼蒙東嶽收録𥙷爲麻溪
　注禄主簿朝廷追封悟本眞人吳睦亦一
　縣吏以枉刻人民爲民所訴睦惶懼避罪
　逺入深山忽遇眞人孫君爲之誦經講道
　談論禍福睦即心開盡出平生所爲不善
　之罪摶頰懴悔竟䝉眞君授以道要亦得
　上昇然則太上所謂轉禍爲福豈不然乎
　　　賛曰
　　悔而作誓聖經録秦變夷用夏
　　衮筆書麟念狂作聖觀過知仁
　　六隂盡剥一炁爲春吾觀其復
　　君子若人
故吉人語善視善行善一日有三善三年天
必降之福凶人語惡視惡行惡一日有三惡
三年天必降之禍胡不勉而行之
　傳曰伯夷目不視惡色韓昌黎一視而同
　仁視善也燕肅公一言而天下奏讞不死
　吕文靖一言而天下不稅農器語善也髙
　柴仁及草木黄萬祐澤及飛禽行善也必
　欲三者皆善在我日用而巳夫復何難陳
　舉曰爲善者必享福報積隂德者子孫必
　昌不殄天物不肆淫盜不毀正教善事也
　救死扶傷急人患難無縱隱賊隂德也不
　作善事不積隂德則惡趣無所不入昔李
　光玄精勤求道積有年矣一日於少室山
　過一異人明告之曰爾今求道惟當提拔
　世人耶惟當只了自已耶若只自爲一身
　神仙不取然則爲善固佳又須提拔世人
　提拔當如何開示悟入是也(妙法蓮華經/七卷之言其)
　(要亦盡在開示/悟入四字也)
　　　賛曰
　　太上立言至正大公金科玉條
　　訓迪愚䝉厥有深旨見諸篇終
　　舍爾舊惡開其新功一念遄返
　　萬善畢通仁哉妙造生生無窮
太上感應篇卷之三十





