#+TITLE: 太上說中斗大魁保命妙經--
#+DATE: 2018-05-12 10:21:49
#+SOURCE: github.com/kanripo/KR5c0008 master 207e2fea                
太上說中斗大魁保命妙經
爾時泰清境太上老君於永壽年中與正一
張天師屢慶㑹於蜀都以西斗靈文授之以
其能修謹奉行於是
太上老君復現金身於清虚中升玉局座敷
宣正教而又垂言金鉞前戮巨天後刑降伏
魔魅孰敢不從執籙把符玉女金童延生保
命乗雲馭風生身受錬度世無窮
老君是時乃宣呪曰
惟彼中央緫領四方提攝萬象超卓紀綱
彰善罰惡琅函玉章漂落萬鬼摧折鋒鋩
度世無量名昭彼蒼供養尊禮掃除不祥
志心奉受昇天翺翔
急急如律令
中斗第一赫靈度世眞君
中斗第二斡化上聖眞君
中斗第三冲和至徳眞君
太上曰凡人持誦是經切須齋心䖍禮叩頭
閉目一念存神人遊亹廓相見濟度救世延
生能消除殃業滌蕩妖氛劫劫長存流行無
疆
太上曰惟有中斗位居五天之中四方拱衛
尊大無極主天元炁統領諸天祕文洞章天
人所寳吾今告戒丁嚀用傳下世濟度群迷
爲世津梁傳非其人若生忽慢天眞不許繼
世被殃吾念汝能洗心澄慮嚴潔崇奉孜孜
不倦終始一節確守素志可不爲汝敷陳叙
說此中斗奥章正一天師乃稽首作禮諦聽
敬受
老君告正一天師曰惟彼穹蒼位處中央端
居靜宻開列混茫四極輔翼大赫丕光七政
璇璣兩曜伏襄統攝萬象提振紀綱嚴校諸
天無極神郷三官九署十二河源二十八宿
三十二天普得擁護降福無殃蠲除罪簿落
㓕惡根東斗主筭西斗記名北斗落死南斗
上生中斗大魁巍然至尊天人受度曠劫長
存三塗五苦八難三迍承兹正教升入金門
老君謂正一天師曰中斗之炁生於四斗成
始成終造化之源青帝護魂白帝侍魄赤帝
養炁黒帝通血黄帝中主萬神無越青天魔
王巴元醜伯赤天魔王負天擔石白天魔王
返山六目黒天魔王監醜朗馥黄天魔王横
天擔力五帝大魔萬神之宗緫領鬼兵遏除
群兇旌幢寳仗嚴駕䕫龍驅雷掣電周遊太
空金鉞前戮四極歸眞髙尊之像冲靈帝君
至眞大聖端拱圜列精神存想懇禱心願如
得監度延福延生但依經法嚴奉供養於有
災之日或於本命之日或於三元八㑹之辰
鋪設淨壇以時果名花寳香供養宣告科儀
清淨身心啓請眞聖醮謝罪業眞聖歡喜益
筭延年無願不從九祖生天名籍仙都逍遥
上清
老君告正一天師曰五方所秘靈音吾昔傳
於下世濟度衆生永離沉淪爲世之寳功莫
大焉
老君復告正一天師曰五斗符相靈文五斗
眞君名號宿有道縁方得值遇供養尊禮威
烈靈驗善惡災祥應猶影響切在專心無得
輕慢汝宜確守精專敬之戒之勿忘宣布
老君付囑訖乃昇天而去天師頂禮拜謝傳
之於世藏之金匱化度無窮矣

太上說中斗大魁保命妙經

















