#+TITLE: 黃帝素問靈樞集註--史崧
#+DATE: 2016-06-11 12:27:13
#+SOURCE: github.com/kanripo/KR5d0042 master cfbe8c89                
黄帝素問靈樞集注序業二
昔黄帝作内經十八卷靈樞九卷素問九卷
乃其數焉世所奉行唯素問耳越人得其一
二而述難經皇甫謐次而爲甲乙諸家之說
悉自此始其間或有得失未可爲後世法則
謂如南陽活人書稱咳逆者噦也謹按靈樞
經曰新穀氣入於胃與故寒氣相爭故曰噦
舉而并之則理可斷矣又如難經第六十五
篇是越人標指靈樞本輸之大略世或以爲
流注謹按靈樞經曰所言節者神氣之所遊
行出入也非皮肉筋骨也又曰神氣者正氣
也神氣之所遊行出入者流注也井榮輸經
合者本輸也舉而并之則知相去不啻天壤
之異但恨靈樞不傳乆矣世莫能究夫爲醫
者在讀醫書耳讀而不能爲醫者有矣未有
不讀而能爲醫者也不讀醫書又非世業殺
人尤毒於梃刃是故古人有言曰爲人子而
不讀醫書由爲不孝也僕本庸昧自髫迄壯
潜心斯道頗涉其理輒不自揣參對諸書再
行校正家藏舊本靈樞九卷共八十一篇增
修音釋附於卷末勒爲二十四卷庶使好生
之人開卷易明了無差别除已具狀經所屬
申明外準使府指揮依條申轉運司選官詳
定具書送秘書省國子監今崧專訪請名醫
更乞參詳免誤將來利益無窮功實有自時
宋紹興乙亥仲夏望日錦官史崧題







黄帝素問靈樞集註卷之一
　　　九針十二原第一(法天)
黄帝問於岐伯曰余子萬民養百姓而收其
租稅余哀其不給而屬有疾病余欲勿使被
毒藥無用砭石欲以微針通其經脉調其血
氣營其逆順出入之會令可傳於後世必明
爲之法令終而不滅乆而不絶易用難忘爲
之經紀異其章别其表裏爲之終始令各有
形先立針經願聞其情岐伯答曰臣請推而
次之令有綱紀始於一終於九焉請言其道
小針之要易陳而難入粗守形上守神神乎
神客在門未覩其疾惡知其原刺之微在速
遲粗守關上守機機之動不離其空空中之
機清靜而微其來不可逢其往不可追知機
之道者不可掛以髮不知機道叩之不發知
其往來要與之期粗之闇乎妙哉工獨有之
往者爲逆來者爲順眀知逆順正行無問迎
而奪之惡得無虚追而濟之惡得無實迎之
隨之以意和之針道畢矣凡用針者虚則實
之滿則泄之宛陳則除之邪勝則虚之大要
曰徐而疾則實疾而徐則虚言實與虚若有
若無察後與先若存若亡爲虚與實若得若
失虚實之要九針最妙補寫之時以針爲之
寫曰必持内之放而出之排陽得針邪氣得
泄按而引針是謂内温血不得散氣不得出
也補曰隨之隨之意若妄之若行若按如蚊
虻止如留如還去如弦絶令左屬右其氣故
止外門已閉中氣乃實必無留血急取誅之
持針之道堅者爲寳正指直刺無針左右神
在秋毫屬意病者審視血脉者刺之無殆方
刺之時必在懸陽及與兩衛神屬勿去知病
存亡血脉者在腧横居視之獨澄切之獨堅
九針之名各不同形一曰鑱針長一寸六分
二曰圓針長一寸六分三曰鍉針長三寸半
四曰鋒針長一寸六分五曰鈹針長四寸廣
二分半六曰圓利針長一寸六分七曰毫針
長三寸六分八曰長針長七寸九曰大針長
四寸鑱針者頭大末銳去寫陽氣圓針者針
如卵形揩摩分間不得傷肌肉以寫分氣鍉
針者鋒如黍粟之銳主按脉勿陷以致其氣
鋒針者刃三隅以發痼疾鈹針者末如剱鋒
以取大膿圓利針者大如氂且圓且銳中身
微大以取暴氣毫針者尖如蚊虻喙靜以徐
往微以乆留之而養以取痛痹長針者鋒利
身薄可以取遠痹大針者尖如梃其鋒微圓
以寫機關之水也九針畢矣夫氣之在脉也
邪氣在上濁氣在中清氣在下故針陷脉則
邪氣出針中脉則濁氣出針太深則邪氣反
沉病益故曰皮肉筋脉各有所處病各有所
宜各不同形各以任其所宜無實無虚損不
足而益有餘是謂甚病病益甚取五脉者死
取三脉者恇奪隂者死奪陽者狂針害畢矣
刺之而氣不至無問其數刺之而氣至乃去
之勿復針針各有所宜各不同形各任其所
爲刺之要氣至而有效效之信若風之吹雲
明乎若見蒼天刺之道畢矣黄帝曰願聞五
藏六府所出之處岐伯曰五藏五腧五五二
十五腧六府六腧六六三十六腧經脉十二
絡脉十五凡二十七氣以上下所出爲井所
溜爲滎所注爲腧所行爲經所入爲合二十
七氣所行皆在五腧也節之交三百六十五
會知其要者一言而終不知其要流散無窮
所言節者神氣之所遊行出入也非皮肉筋
骨也覩其色察其目知其散復一其形聽其
動靜知其邪正右主推之左持而禦之氣至
而去之凡將用針必先診脉視氣之劇易乃
可以治也五藏之氣已絶於内而用針者反
實其外是謂重竭重竭必死其死也靜治之
者輒反其氣取腋與膺五藏之氣已絶於外
而用針者反實其内是謂逆厥逆厥則必死其
死也躁治之者反取四末刺之害中而不去則
精泄害中而去則致氣精泄則病益甚而惟致
氣則生爲癰瘍五藏有六府六府有十二原十
二原出於四關四關主治五藏五藏有疾當取
之十二原十二原者五藏之所以禀三百六十
五節氣味也五藏有疾也應出十二原二原各
有所出明知其原覩其應而知五藏之害矣陽
中之少隂肺也其原出於太淵太淵二陽中
之太陽心也其原出於大陵大陵二隂中之
少陽肝也其原出於太衝太衝二隂中之至
隂脾也其原出於太白太白二隂中之太隂
腎也其原出於太谿太谿二膏之原出於鳩
尾鳩尾一肓之原出於脖胦脖胦一凡此十
二原者主治五藏六府之有疾者也脹取三
陽飧泄取三隂今夫五藏之有疾也譬猶刺
也猶污也猶結也猶閉也刺雖乆猶可拔也
污雖乆猶可雪也結雖乆猶可解也閉雖乆
猶可决也或言乆疾之不可取者非其說也
夫善用針者取其疾也猶拔刺也猶雪污也
猶解結也猶决閉也疾雖乆猶可畢也言不
可治者未得其術也刺諸熱者如以手探湯
刺寒清者如人不欲行隂有陽疾者取之下
陵三里正往無殆氣下乃止不下復始也疾
高而内者取之隂之陵泉疾高而外者取之
陽之陵泉也
　音釋
　　宛陳(上音鬱又音/藴又於阮切)𣯛(莫高切/又音毫)在腧(春遇/切)
　　鑱(鉏銜/切)鍉(音/低)鈹(音/皮)虻喙(下調/穢切)取三脉者
　　恇(曲王切謹按/恇謂不足也)脖胦(上浦没切下鳥/朗切又於桑切)溜
　　(謹按難經/當作流)榮(音營絶/小水也)

黄帝内經靈樞集註卷之一








黄帝素問靈樞集註卷之二業三
　　　本輸第二
黄帝問於岐伯曰凡刺之道必通十二經絡
之所終始絡脉之所别處五輸之所留六府
之所與合四时之所出入五藏之所溜處闊
數之度淺深之狀高下所至願聞其解岐伯
曰請言其次也肺出於少商少商者手大指
端内側也爲井木溜於魚際魚際者手魚也
爲滎注於太淵太淵魚後一寸陷者中也爲
腧行於經渠經渠寸口中也動而不居爲經
入於尺澤尺澤肘中之動脉也爲合手太隂
經也心出於中衝中衝手中指之端也爲井
木溜於勞宫勞宫掌中中指本節之内間也
爲滎注于大陵大陵掌後兩骨之間方下者
也爲腧行于間使間使之道兩筋之間三寸
之中也有過則至無過則止爲經入於曲澤
曲澤肘内廉下陷者之中也屈而得之爲合
手少隂也肝出于大敦大敦者足大指之端
及三毛之中也爲井木溜於行間行間足大
指間也爲榮注于大衝大衝行間上二寸陷
者之中也爲腧行於中封中封内踝之前一
寸半陷者之中使逆則宛使和則通摇足而
得之爲經入於曲泉曲泉輔骨之下大筋之
上也屈膝而得之爲合足厥隂也脾出於隱
白隱白者足大指之端内側也爲井木溜於
大都大都本節之後下陷者之中也爲榮注
於大白太白腕骨之下也爲腧行於商丘商
丘内踝之下陷者之中也爲經入於隂之陵
泉隂之陵泉輔骨之下陷者之中也伸而得
之爲合足太隂也腎出於涌泉涌泉者足心
也爲井木溜於然谷然谷然骨之下者也爲
榮注於大谿大谿内踝之後跟骨之上陷中
者也爲腧行於復留復留上内踝二寸動而
不休爲經入於隂谷隂谷輔骨之後大筋之
下小筋之上也按之應手屈膝而得之爲合
足少隂經也膀胱出於至隂至隂者足小指
之端也爲井金溜於通谷通谷本節之前外
側也爲榮注手於束骨束骨本節之後陷者
中也爲腧過於京骨京骨足外側大骨之下
爲原行於崑崙崑崙在外踝之後跟骨之上
爲經入于於委中委中膕中央爲合委而取
之足太陽也膽出于竅隂竅隂者足小指次
指之端也爲井金溜于俠谿俠谿足小指
次指之間也爲榮注於臨泣臨泣上行一寸
半陷者中也爲腧過於丘墟丘墟外踝之前
下陷者中也爲原行於陽輔陽輔外踝之上
輔骨之前及絶骨之端也爲經入於陽之陵
泉陽之陵泉在膝外陷者中也爲合伸而
得之足少陽也胃出於厲兌厲兌者足大指
内次指之端也爲井金溜於内庭内庭次
指外間也爲榮注于陷谷陷谷者上中指
内間上行二寸陷者中也爲腧過於衝陽
衝陽足跗上五寸陷者中也爲原摇足而得
之行於解谿解谿上衝陽一寸半陷者中也
爲經入於下陵下陵膝下三寸胻骨外三里
也爲合復下三里三寸爲巨虚上廉復下上
廉三寸爲巨虚下亷也大腸屬上小腸屬
下足陽明胃脉也大腸小腸皆屬於胃是足
陽明也三焦者上合手少陽出於關衝關衝
者手小指次指之端也爲井金溜於液門液
門小指次指之間也爲榮注於中渚中渚本
節之後陷者中也爲腧過於陽池陽池在腕
上陷者之中也爲原行於支溝支溝上腕三
寸兩骨之間陷者中也爲經入於天井天井
在肘外大骨之上陷者中也爲合屈肘乃得
之三焦下腧在於足大指之前少陽之後出
於膕中外廉名曰委陽是太陽絡也手少陽
經也三焦者足少陽太隂(一本/作陽)之所將太陽
之别也上踝五寸别入貫腨腸出於委陽并
太陽之正入絡膀胱約下焦實則閉癃虚則
遺溺遺溺則補之閉癃則寫之手太陽小腸
者上合於太陽出於少澤少澤小指之端也
爲井金溜於前谷前谷在手外廉本節前陷
者中也爲榮注於後谿後谿者在手外側本
節之後也爲腧過於腕骨腕骨在手外側腕
骨之前爲原行於陽谷陽谷在銳骨之下陷
者中也爲經入於小海小海在肘内大骨之
外去端半寸陷者中也伸臂而得之爲合手
太陽經也大腸上合手陽明出於商陽商陽
大指次指之端也爲井金溜於本節之前二
間爲榮注於本節之後三間爲腧過於合谷
合谷在大指岐骨之間爲原行於陽谿陽谿
在兩筋間陷者中也爲經入於曲池在肘外
輔骨陷者中屈臂而得之爲合手陽明也是
謂五藏六府之腧五五二十五腧六六三十
六腧也六府皆出足之三陽上合於手者也
缺盆之中任脉也名曰天突一次任脉側之
動脉足陽明也名曰人迎二次脉手陽明也
名曰扶突三次脉手太陽也名曰天窗四次
脉足少陽也名曰天容五次脉手少陽也名
曰天牖六次脉足太陽也名曰天柱七次脉
頸中央之脉督脉也名曰風府腋内動脉手
太隂也名曰天府腋下三寸手心主也名曰
天池刺上關者呿不能欠刺下關者欠不能
呿刺犢鼻者屈不能伸刺兩關者伸不能屈
足陽明挾喉之動脉也其腧在膺中手陽明
次在其腧外不至曲頰一寸手太陽當曲頰
足少陽在耳下曲頰之後手少陽出耳後上
加完骨之上足太陽挾項大筋之中髮際隂
尺動脉在五里五腧之禁也肺合大腸大腸
者傳道之府心合小腸小腸者受盛之府肝
合膽膽者中精之府脾合胃胃者五穀之府
腎合膀胱膀胱者津液之府也少隂屬腎腎
上連肺故將兩藏三焦者中瀆之府也水道
出焉屬膀胱是孤之府也是六府之所與合
者春取絡脉諸榮大經分肉之間甚者深取
之間者淺取之夏取諸腧孫絡肌肉皮膚之
上秋取諸合餘如春法冬取諸井諸腧之分
欲深而留之此四時之序氣之所處病之所
舍藏之所宜轉筋者立而取之可令遂已痿
厥者張而刺之可令立快也
　闊數(下色/角切)足跗(下音/夫)呿(祛遮/切)腨(時兖/切)
　　　小針解第三(法人)
所謂易陳者易言也難入者難著於人也粗
守形者守刺法也上守神者守人之血氣有
餘不足可補寫也神客者正邪共會也神者
正氣也客者邪氣也在門者邪循正氣之所
出入也未覩其疾者先知邪正何經之疾也
惡知其原者先知何經之病所取之處也刺
之微在數遲者徐疾之意也粗守關者守四
支而不知血氣正邪之往來也上守機者知
守氣也機之動不離其空中者知氣之虚實
用針之徐疾也空中之機清淨以微者針以
得氣宻意守氣勿失也其來不可逢者氣盛
不可補也其往不可追者氣虚不可寫也不
可挂以髮者言氣易失也扣之不發者言不
知補寫之意也血氣已盡而氣不下也知其
往來者知氣之逆順盛虚也要與之期者知
氣之可取之時也粗之闇者冥冥不知氣之
微宻也妙哉上獨有之者盡知針意也往者
爲逆者言氣之虚而小小者逆也來者爲順
者言形氣之平平者順也明知逆順正行無
問者言知所取之處也迎而奪之者寫也追
而濟之者補也所謂虚則實之者氣口虚而
當補之也滿則泄之者氣口盛而當寫之也
宛陳則除之者去血脉也邪勝則虚之者言
諸經有盛者皆寫其邪也徐而疾則實者言
徐内而疾出也疾而徐則虚者言疾内而徐
出也言實與虚若有若無者言實者有氣虚
者無氣也察後與先若亡若存者言氣之虚
實補寫之先後也察其氣之已下與常存也
爲虚與實若得若失者言補者佖然若有得
也寫則怳然若有失也夫氣之在脉也邪氣
在上者言邪氣之中人也高故邪氣在上也
濁氣在中者言水穀皆入於胃其精氣上注
於肺濁溜於腸胃言寒温不適飲食不節而
病生於腸胃故命曰濁氣在中也清氣在下
者言清濕地氣之中人也必從足始故曰清
氣在下也針陷脉則邪氣出者取之上針中
脉則邪氣出者取之陽明合也針太深則邪
氣反沉者言淺浮之病不欲深刺也深則邪
氣從之入故曰反沉也皮肉筋脉各有所處
者言經絡各有所主也取五脉者死言病在
中氣不足但用針盡大寫其諸隂之脉也取
三陽之脉者唯言盡寫三陽之氣令病人恇
然不復也奪隂者死言取尺之五里五往者
也奪陽者狂正言也覩其色察其目知其散
復一其形聽其動靜者言上工知相五色於
目有知調尺寸小大緩急滑濇以言所病也
知其邪正者知論虚邪與正邪之風也右主
推之左持而御之者言持針而出入也氣至
而去之者言補寫氣調而去之也調氣在於
終始一者持心也節之交三百六十五會者
絡脉之滲灌諸節者也所謂五藏之氣已絶
於内者脉口氣内絶不至反取其外之病處
與陽經之合有留針以致陽氣陽氣至則内
重竭重竭則死矣其死也無氣以動故靜所
謂五藏之氣已絶於外者脉口氣外絶不至
反取其四末之輸有留針以致其隂氣隂氣
至則陽氣反入入則逆逆則死矣其死也隂
氣有餘故躁所以察其目者五藏使五色循
明循明則聲章聲章者則言聲與平生異也
　佖然(上皮筆切又/音必滿貌)怳然(上吁往/切狂貌)深内(下音/納)
　　　邪氣藏府病形第四(法時)
黄帝問於岐伯曰邪氣之中人也奈伺岐伯
答曰邪氣之中人高也黄帝曰高下有度乎
岐伯曰身半已上者邪中之也身半已下者
濕中之也故曰邪之中人也無有常中於隂
則溜於府中於陽則溜於經黄帝曰隂之與
陽也異名同類上下相會經絡之相貫如環
無端邪之中人或中於隂或中於陽上下左
右無有恒常其故何也岐伯曰諸陽之會皆
在於面中人也方乘虚时及新用力若飲食
汗出腠理開而中於邪中於面則下陽明中
於項則下大陽中於頰則下少陽其中於膺
背兩脇亦中其經黄帝曰其中於隂奈何岐
伯答曰中於隂者常從臂胻始夫臂與胻其
隂皮薄其肉淖澤故俱受於風獨傷其隂黄
帝曰此故傷其藏乎岐伯答曰身之中於風
也不必動藏故邪入於隂經則其藏氣實邪
氣入而不能客故還之於府故中陽則溜於
經中隂則溜於府黄帝曰邪之中人藏奈何
岐伯曰愁憂恐懼則傷心形寒寒飲則傷肺
以其兩寒相感中外皆傷故氣逆而上行有
所墮墜惡血留内若有所大怒氣上而不下
積於脅下則傷肝有所擊仆若醉入房汗出
當風則傷脾有所用力舉重若入房過度汗
出浴水則傷腎黄帝曰五藏之中風奈何岐
伯曰隂陽俱感邪乃得往黄帝曰善哉黄帝
問於岐伯曰首面與身形也屬骨連筋同血
合於氣耳天寒則裂地凌冰其卒寒或手足
懈惰然而其面不衣何也岐伯答曰十二經
脉三百六十五絡其血氣皆上於面而走空
竅其精陽氣上走於目而爲睛其别氣走於
耳而爲聽其宗氣上出於鼻而爲臭其濁氣
出於胃走唇舌而爲味其氣之津液皆上熏
於面而皮又厚其肉堅故天熱甚寒不能勝
之也黄帝曰邪之中人其病形何如岐伯曰
虚邪之中身也灑淅動形正邪之中人也微
先見於色不知於身若有若無若亡若存有
形無形莫知其情黄帝曰善哉黄帝問於岐
伯曰余聞之見其色知其病命曰明按其脉
知其病命曰神問其病知其處命曰工余願
聞見而知之按而得之問而極之爲之奈何
岐伯答曰夫色脉與尺之相應也如桴鼓影
響之相應也不得相失也此亦本末根葉之
出候也故根死則葉枯矣色脉形肉不得相
失也故知一則爲工知二則爲神知三則神
且明矣黄帝曰願卒聞之岐伯答曰色青者
其脉弦也赤者其脉鈎也黄者其脉代也白
者其脉毛黑者其脉石見其色而不得其脉
反得其相勝之脉則死矣得其相生之脉則
病已矣黄帝問於岐伯曰五藏之所生變化
之病形何如岐伯答曰先定其五色五脉之
應其病乃可别也黄帝曰色脉已定别之奈
何岐伯曰調其脉之緩急小大滑濇而病變
定矣黄帝曰調之奈何岐伯答曰脉急者尺
之皮膚亦急脉緩者尺之皮膚亦緩脉小者
尺之皮膚亦减而少氣脉大者尺之皮膚亦
賁而起𦙙滑者尺之皮膚亦滑脉濇者尺之
皮膚亦濇凡此變者有微有甚故善調尺者
不待於寸善調脉者不待於色能參合而行
之者可以爲上工上工十全九行二者爲中
工中工十全七行一者爲下工下工十全六
黄帝曰請問脉之緩急小大滑濇之病形何
如岐伯曰臣請言五藏之病變也心脉急甚
者爲瘛瘲微急爲心痛引背食不下緩甚爲
狂笑微緩爲伏梁在心下上下行时唾血大
甚爲喉吤微大爲心痹引背善泪出小甚爲
善噦微小爲消癉滑甚爲善渴微滑爲心疝
引臍小腹鳴濇甚爲瘖微濇爲血溢維厥耳
鳴顛疾肺○脉急甚爲癲疾微急爲肺寒熱
怠惰咳唾血引腰背胸若鼻息肉不通緩甚
爲多汗微緩爲痿瘻偏風頭以下汗出不可
止大甚爲脛腫微大爲肺痹引胸背起惡日
光小甚爲泄微小爲消癉滑甚爲息賁上氣
微滑爲上下出血濇甚爲嘔血微濇爲鼠瘻
在頸支腋之間下不勝其上其應善痠矣○
肝脉急甚者爲惡言微急爲肥氣在脇下若
覆杯緩甚爲善嘔微緩爲水瘕痹也大甚爲
内癰善嘔衂微大爲肝痹隂縮咳引小腹小
甚爲多飲微小爲消癉滑甚爲㿉疝微滑爲
遺溺濇甚爲溢飲微濇爲瘛攣筋痹○脾脉
急甚爲瘛瘲微急爲膈中食飲入而還出後
沃沫緩甚爲痿厥微緩爲風痿四支不用心
慧然若無病大甚爲擊仆微大爲疝氣腹裏
大膿血在腸胃之外小甚爲寒熱微小爲消
癉滑甚爲㿉癃微滑爲蟲毒蛕蝎腹熱濇甚
爲腸㿉微濇爲内㿉多下膿血○腎脉急甚
爲骨癲疾微急爲沉厥奔豚足不收不得前
後緩甚爲折脊微緩爲洞洞者食不化下嗌
還出大甚爲隂痿微大爲石水起臍已下至
小腹腄腄然上至胃脘死不治小甚爲洞泄
微小爲消癉滑甚爲癃㿉微滑爲骨痿坐不
能起起則目無所見濇甚爲大癰微濇爲不
月沉痔黄帝曰病之六變者刺之奈何岐伯
答曰諸急者多寒緩者多熱大者多氣少血
小者血氣皆少滑者陽氣盛微有熱濇者多
血少氣微有寒是故刺急者深内而乆留之
刺緩者淺内而疾發針以去其熱刺大者微
寫其氣無出其血刺滑者疾發針而淺内之
以寫其陽氣而去其熱刺濇者必中其脉隨
其逆順而乆留之必先按而循之已發針疾
按其清無令其血出以和其脉諸小者隂陽
形氣俱不足勿取以針而調以甘藥也黄帝
曰余聞五藏六府之氣榮輸所入爲合令何
道從入入安連過願聞其故岐伯答曰此陽
脉之别入於内屬於府者也黄帝曰滎輸與
合各有名乎岐伯答曰榮輸治外經合治内
府黄帝曰治内府奈何岐伯曰取之於合黄
帝曰合各有名乎岐伯答曰胃合於三里大
腸合入於巨虚上廉小腸合入於巨虚下廉
三焦合入於委陽膀胱合入於委中央膽合
入於陽陵泉黄帝曰取之奈何岐伯答曰取
之三里者低跗取之巨虚者舉足取之委陽
者屈伸而索之委中者屈而取之陽陵泉者
正堅膝予之齊下至委陽之陽取之取諸外
經者揄申而從之黄帝曰願聞六府之病岐
伯答曰面熱者足陽明病魚絡血者手陽明
病兩跗之上脉堅陷者足陽明病此胃脉也
大腸病者腸中切痛而鳴濯濯冬日重感於
寒即泄當臍而痛不能乆立與胃同候取巨
虚上廉胃病者腹䐜脹胃脘當心而痛上支
兩脇膈咽不通食飲不下取之三里也○小
腸病者小腹痛腰脊控睾而痛時窘之後當
耳前熱若寒甚若獨肩上熱甚及手小指次
指之間熱若脉陷者此其候也手太陽病也
取之巨虚下廉○三焦病者腹氣滿小腹尤
堅不得小便窘急溢則水留即爲脹候在足
太陽之外大絡大絡在太陽少陽之間亦見
於脉取委陽○膀胱病者小腹偏腫而痛以
手按之即欲小便而不得肩上熱若脉陷及
足小指外廉及脛踝後皆熱若脉陷取委中
央○膽病者善太息口苦嘔宿汁心下澹澹
恐人將捕之嗌中吤吤然數唾在足少陽之
本末亦視其脉之陷下者灸之其寒熱者取
陽陵泉黄帝曰刺之有道乎岐伯答曰刺此
者必中氣穴無中肉節中氣穴則針染(一作/遊)
於巷中肉節即皮膚痛補寫反則病益篤中
筋則筋緩邪氣不出與其眞相搏亂而不去
反還内著用針不審以順爲逆也
　中於膺背(一作/肩背)亦中其經(一本作/下其經)胻(户當/切)
　淖澤(上奴教切下上音濁下音液謹/皆同甲乙經詳淖濁也澤液也)入而
　不客(一本/作容)瘛瘲(上治/下縱)吤(音/戒)噦(乙劣/切)息賁(下/音)
　(奔)痠(音/酸)瘕(音/賈)㿉(徒回/切)仆(音/付)蛕蝎(上胡恢切/腹中長蟲)
　(下胡葛切/蠹虫也)腄(竹垂/切)清(榮美/切)揄(舂木/切)睪(音高/隂丸)
　也維厥詳此經絡有陽維隂維故有維厥


黄帝内經靈樞集註卷之二
黄帝素問靈樞集註卷之三(四同/卷)業四
　　　根結第五法音
岐伯曰天地相感寒暖相移隂陽之道孰少
孰多隂道偶陽道奇發於春夏隂氣少陽氣
多隂陽不調何補何寫發於秋冬陽氣少隂
氣多隂氣盛而陽氣衰故莖葉枯槁濕雨下
歸隂陽相移何寫何補奇邪離經不可勝數
不知根結五藏六府折關敗樞開闔而走隂
陽大失不可復取九針之玄要在終始故能
知終始一言而畢不知終始針道咸絶太陽
根於至隂結於命門命門者目也陽明根於
厲兌結於顙大顙大者鉗耳也少陽根於竅
隂結於窗籠窗籠者耳中也太陽爲開陽明
爲闔少陽爲樞故開折則肉節瀆而暴病起
矣故暴病者取之太陽視有餘不足瀆者皮
肉宛膲而弱也闔折則氣無所止息而痿疾
起矣故痿疾者取之陽明視有餘不足無所
止息者眞氣稽留邪氣居之也樞折即骨繇
而不安於地故骨繇者取之少陽視有餘不
足骨繇者節緩而不收也所謂骨繇者摇故
也當窮其本也太隂根於隱白結於太倉少
隂根於涌泉結於廉泉厥隂根於大敦結於
玉英絡於膻中太隂爲開厥隂爲闔少隂爲
樞故開折則倉廪無所輸膈洞膈洞者取之
太隂視有餘不足故開折者氣不足而生病
也闔折即氣絶而喜悲悲者取之厥隂視有
餘不足樞折則脉有所結而不通不通者取
之少隂視有餘不足有結者皆取之不足足
太陽根於至隂溜於京骨注於崑崙入於天
柱飛揚也足少陽根於竅隂溜於丘墟注於
陽輔入於天容光明也足陽明根於厲兌溜
於衝陽注於下陵入於人迎豐隆也手太陽
根於少澤溜於陽谷注於少海入於天窗支
正也手少陽根於關衝溜於陽池注於支溝
入於天牖外關也手陽明根於商陽溜於合
谷注於陽谿入於扶突偏歷也此所謂十二
經者盛絡皆當取之一日一夜五十營以營
五藏之精不應數者名曰狂生所謂五十營
者五藏皆受氣持其脉口數其至也五十動
而不一代者五藏皆受氣四十動一代者一
藏無氣三十動一代者二藏無氣二十動一
代者三藏無氣十動一代者四藏無氣不滿
十動一代者五藏無氣予之短期要在終始
所謂五十動而不一代者以爲常也以知五
藏之期予之短期者乍數乍疏也黄帝曰逆
順五體者言人骨節之小大肉之堅脆皮之
厚薄血之清濁氣之滑濇脉之長短血之多
少經絡之數余已知之矣此皆布衣匹夫之
士也夫王公大人血食之君身體柔脆肌肉
軟弱血氣慓悍滑利其刺之徐疾淺深多少
可得同之乎岐伯答曰膏粱菽藿之味何可
同也氣滑即出疾其氣濇則出遲氣悍則針
小而入淺氣濇則針大而入深深則欲留淺
則欲疾以此觀之刺布衣者深以留之刺大
人者微以徐之此皆因氣慓悍滑利也黄帝
曰形氣之逆順奈伺岐伯曰形氣不足病氣
有餘是邪勝也急寫之形氣有餘病氣不足
急補之形氣不足病氣不足此隂陽氣俱不
足也不可刺之刺之則重不足重不足則隂
陽俱竭血氣皆盡五藏空虚筋骨髓枯老者
絶滅壯者不復矣形氣有餘病氣有餘此謂
隂陽俱有餘也急寫其邪調其虚實故曰有
餘者寫之不足者補之此之謂也故曰刺不
知逆順眞邪相搏滿而補之則隂陽四溢腸
胃充郭肝肺内䐜隂陽相錯虚而寫之則經
脉空虚血氣竭枯腸胃㒤辟皮膚薄著毛腠
夭膲予之死期故曰用針之要在於知調隂
與陽調隂與陽精氣乃光合形與氣使神内
藏故曰上工平氣中工亂脉下工絶氣危生
故曰下工不可不愼也必審五藏變化之病
五脉之應經絡之實虚皮之柔粗而後取之
也
　骨繇音摇慓悍(上比昭切下俠/岸切勇健貌)陽道奇(音/箕)
　　　壽夭剛柔第六(法律)
黄帝問於少師曰余聞人之生也有剛有柔
有弱有强有短有長有隂有陽願聞其方少
師答曰隂中有隂陽中有陽審知隂陽刺之
有方得病所始刺之有理謹度病端與時相
應内合於五藏六府外合於筋骨皮膚是故
内有隂陽外亦有隂陽在内者五藏爲隂六
府爲陽在外者筋骨爲隂皮膚爲陽故曰病
在隂之隂者刺隂之滎輸病在陽之陽者刺
陽之合病在陽之隂者刺隂之經病在隂之
陽者刺絡脉故曰病在陽者命曰風病在隂
者命曰痹隂陽俱病命曰風痹病有形而不
痛者陽之類也無形而痛者隂之類也無形
而痛者其陽完而隂傷之也急治其隂無攻
其陽有形而不痛者其隂完而陽傷之也急
治其陽無攻其隂隂陽俱動乍有形乍無形
加以煩心命曰隂勝其陽此謂不表不裏其
形不乆黄帝問於伯高曰余聞形氣病之先
後外内之應奈何伯高答曰風寒傷形憂恐
忿怒傷氣氣傷藏乃病藏寒傷形乃應形風
傷筋脉筋脉乃應此形氣外内之相應也黄
帝曰刺之奈何伯高答曰病九日者三刺而
已病一月者十刺而已多少遠近以此衰之
乆痹不去身者視其血絡盡出其血黄帝曰
外内之病難易之治奈何伯高答曰形先病
而未入藏者刺之半其日藏先病而形乃應
者刺之倍其日此外内難易之應也黄帝問
於伯高曰余聞形有緩急氣有盛衰骨有大
小肉有堅脆皮有厚薄其以立壽夭奈何伯
高答曰形與氣相任則壽不相任則夭皮與
肉相果則壽不相果則夭血氣經絡勝形則
壽不勝形則夭黄帝曰何謂形之緩急伯高
答曰形充而皮膚緩者則壽形充而皮膚急
者則夭形充而脉堅大者順也形充而脉小
以弱者氣衰衰則危矣若形充而顴不起者
骨小骨小則夭矣形充而大肉䐃堅而有分
者肉堅肉堅則壽矣形充而大肉無分理不
堅者肉脆肉脆則夭矣此天之生命所以立
形定氣而視壽夭者必明乎此立形定氣而
後以臨病人决死生黄帝曰余聞壽夭無以
度之伯高答曰墻基卑高不及其地者不滿
三十而死其有因加疾者不及二十而死也
黄帝曰形氣之相勝以立壽夭奈何伯高答
曰平人而氣勝形者壽病而形肉脫氣勝形
者死形勝氣者危矣黄帝曰余聞刺有三變
何謂三變伯高答曰有刺營者有刺衛者有
刺寒痹之留經者黄帝曰刺三變者奈伺伯
高答曰刺營者出血刺衛者出氣刺寒痹者
内熱黄帝曰營衛寒痹之爲病奈何伯高答
曰營之生病也寒熱少氣血上下行衛之生
病也氣痛時來時去怫愾賁響風寒客於腸
胃之中寒痹之爲病也留而不去時痛而皮
不仁黄帝曰刺寒痹内熱奈何伯高答曰刺
布衣者以火焠之刺大人者以藥熨之黄帝
曰藥熨奈何伯高答曰用淳酒二十升蜀椒
一升乾薑一斤桂心一斤凡四種皆㕮咀漬
酒中用綿絮一斤細白布四丈并内酒中置
酒馬矢煴中蓋封塗勿使泄五日五夜出布
綿絮曝乾之乾復漬以盡其汁每漬必晬其
日乃出乾乾并用滓與綿絮複布爲複巾長
六七尺爲六七巾則用之生桑炭炙巾以熨
寒痹所刺之處令熱入至於病所寒復炙巾
以熨之三十遍而止汗出以巾拭身亦三十
遍而止起步内中無見風每刺必熨如此病
已矣此所謂内熱也
　顴(音/權)䐃堅(上渠永切/腹中䐃脂)怫愾(上扶勿切鬱也/爲意舒下許氣)
　(切)㕮咀(上音甫下/才與切)煴(於文切烟/煴氣也)晬其日(上/音)
(醉同/也)
　　　官針第七
凡刺之要官針最妙九針之宜各有所爲長
短大小各有所施也不得其用病弗能移疾
淺針深内傷良肉皮膚爲癰病深針淺病氣
不寫支爲大膿病小針大氣寫太甚疾必爲
害病大針小氣不泄寫亦復爲敗失針之宜
大者寫小者不移已言其過請言其所施病
在皮膚無常處者取以鑱針於病所膚白勿
取病在分肉間取以圓針於病所病在經絡
痼痹者取以鋒針病在脉氣少當補之者取
之鍉針於井榮分輸病爲大膿者取之鈹針
病痹氣暴發者取以圓利針病痹氣痛而不
去者取以毫針病在中者取以長針病水腫
不能通關節者取以大針病在五藏固居者
取以鋒針寫於井榮分輸取以四時凡刺有
九以應九變一曰輸刺輸刺者刺諸經榮輸
藏腧也二曰遠道刺遠道刺者病在上取之
下刺府腧也三曰經刺經刺者刺大經之結
絡經分也四曰絡刺絡刺者刺小絡之血脉
也五曰分刺分刺者刺分肉之間也六曰大
寫刺大寫刺者刺大膿以鈹針也七曰毛刺
毛刺者刺浮痹皮膚也八曰巨刺巨刺者左
取右右取左九曰焠刺焠刺者刺燔針則取
痹也凡刺有十二節以應十二經一曰偶刺
偶刺者以手直心若背直痛所一刺前一刺
後以治心痹刺此者傍針之也二曰報刺報
刺者刺痛無常處也上下行者直内無拔針
以左手隨病所按之乃出針復刺之也三曰
恢刺恢刺直刺傍之舉之前後恢筋急以治
筋痹也四曰齊刺齊刺者直入一傍入二以
治寒氣小深者或曰三刺三刺者治痹氣小
深者也五曰揚刺揚刺者正内一傍内四而
浮之以治寒氣之博大者也六曰直針刺直
針刺者引皮乃刺之以治寒氣之淺者也七
曰輸刺輸刺者直入直出稀發針而深之以
治氣盛而熱者也八曰短刺短刺者刺骨痹
稍摇而深之致針骨所以上下摩骨也九曰
浮刺浮刺者傍入而浮之以治肌急而寒者
也十曰隂刺隂刺者左右率刺之以治寒厥
中寒厥足踝後少隂也十一曰傍針刺傍針
刺者直刺傍刺各一以治留痹乆居者也十
二曰贊刺贊刺者直入直出數發針而淺之
出血是謂治癰腫也脉之所居深不見者刺
之微内針而乆留之以致其空脉氣也脉淺
者勿刺按絶其脉乃刺之無令精出獨出其
邪氣耳所謂三刺則穀氣出者先淺刺絶皮
以出陽邪再刺則隂邪出者少益深絶皮致
肌肉未入分肉間也已入分肉之間則穀氣
出故刺法曰始刺淺之以逐邪氣而來血氣
後刺深之以致隂氣之邪最後刺極深之以
下穀氣此之謂也故用針者不知年之所加
氣之盛衰虚實之所起不可以爲工也凡刺
有五以應五藏一曰半刺半刺者淺内而疾
發針無針傷肉如拔毛狀以取皮氣此肺之
應也二曰豹文刺豹文刺者左右前後針之
中脉爲故以取經絡之血者此心之應也三
曰關刺關刺者直刺左右盡筋上以取筋痹
愼無出血此肝之應也或曰淵刺一曰豈刺
四曰合谷刺合谷刺者左右鷄足針於分肉
之間以取肌痹此脾之應也五曰輸刺輸刺
者直入直出深内之至骨以取骨痹此腎之
應也
　燔針(上音/煩)恢刺(上苦回切大也/一本作慳字)
黄帝内經靈樞集註卷之三





黄帝素問靈樞集註卷之四
　　　本神第八(法風)
黄帝問於岐伯曰凡刺之法先必本於神血
脉營氣精神此五藏之所藏也至其淫泆離
藏則精失魂魄飛揚志意恍亂智慮去身者
何因而然乎天之罪與人之過乎何謂德氣
生精神魂魄心意志思智慮請問其故岐伯
答曰天之在我者德也地之在我者氣也德
流氣薄而生者也故生之來謂之精兩精相
搏謂之神隨神往來者謂之魂并精而出入
者謂之魄所以任物者謂之心心有所憶謂
之意意之所存謂之志因志而存變謂之思
因思而遠慕謂之慮因慮而處物謂之智故
智者之養生也必順四時而適寒暑和喜怒
而安居處節隂陽而調剛柔如是則僻邪不
至長生乆視是故怵惕思慮者則傷神神傷
則恐懼流淫而不止因悲哀動中者竭絶而
失生喜樂者神憚散而不藏愁憂者氣閉塞
而不行盛怒者迷惑而不治恐懼者神蕩憚
而不收心怵惕思慮則傷神神傷則恐懼自
失破䐃脫肉毛悴色夭死於冬脾愁憂而不
解則傷意意傷則恍亂四支不舉毛悴色夭
死於春肝悲哀動中則傷魂魂傷則狂忘不
精不精則不正當人隂縮而攣筋兩脇骨不
舉毛悴色夭死於秋肺喜樂無極則傷魄魄
傷則狂狂者意不存人皮革焦毛悴色夭死
於夏腎盛怒而不止則傷志志傷則喜忘其
前言腰脊不可以俯仰屈伸毛悴色夭死於
季夏恐懼而不解則傷精精傷則骨酸痿厥
精時自下是故五藏主藏精者也不可傷傷
則失守而隂虚隂虚則無氣無氣則死矣是
故用針者察觀病人之態以知精神魂魄之
存亡得失之意五者以傷針不可以治之也
肝藏血血舍魂肝氣虚則恐實則怒脾藏營
營舍意脾氣虚則四支不用五藏不安實則
腹脹經溲不利心藏脉脉舍神心氣虚則悲
實則笑不休肺藏氣氣舍魄肺氣虚則鼻塞
不利少氣實則喘喝胷盈仰息腎藏精精舍
志腎氣虚則厥實則脹五藏不安必審五藏
之病形以知其氣之虚實謹而調之也
　悗亂(上音/悶)怵陽(上耻律切下他/的切悚懼也)
　　　終始第九(法野)
凡刺之道畢於終始眀知終始五藏爲紀隂
陽定矣隂者主藏陽者主府陽受氣於四末
隂受氣於五藏故寫者迎之補者隨之知迎
知隨氣可令和和氣之方必通隂陽五藏爲
隂六府爲陽傳之後世以血爲盟敬之者昌
慢之者亡無道行私必得夭殃謹奉天道請
言終始終始者經脉爲紀持其脉口人迎以
知隂陽有餘不足平與不平天道畢矣所謂
平人者不病不病者脉口人迎應四时也上
下相應而俱往來也六經之脉不結動也本
末之寒温之相守司也形肉血氣必相稱也
是謂平人少氣者脉口人迎俱少而不稱尺
寸也如是者則隂陽俱不足補陽則隂竭寫
隂則陽脫如是者可將以甘藥不可飲以至
劑如此者弗炎不已者因而寫之則五藏氣
壞矣人迎一盛病在足少陽一盛而躁病在
手少陽人迎二盛病在足太陽二盛而躁病
在手太陽人迎三盛病在足陽明三盛而躁
病在手陽明人迎四盛且大且數名曰溢陽
溢陽爲外格脉口一盛病在足厥隂厥隂一
盛而躁在手心主脉口二盛病在足少隂二
盛而躁在手少隂脉口三盛病在足太隂三
盛而躁在手太隂脉口四盛且大且數者名
曰溢隂溢隂爲内關内關不通死不治人迎
與太隂脉口俱盛四倍以上命曰關格關格
者與之短期人迎一盛寫足少陽而補足厥
隂二寫一補日一取之必切而驗之疏取之
上氣和乃止人迎二盛寫足太陽補足少隂
二寫一補二日一取之必切而驗之疏取之
上氣和乃止人迎三盛寫足陽明而補足太
隂二寫一補日二取之必切而驗之疏取之
上氣和乃止脉口一盛寫足厥隂而補足少
陽二補一寫日一取之必切而驗之疏而取
上氣和乃止脉口二盛寫足少隂而補足太
陽二補一寫二日一取之必切而驗之疏取
之上氣和乃止脉口三盛寫足太隂而補足
陽明二補一寫日二取之必切而驗之疏而
取之上氣和乃止所以日二取之者太陽主
胃大富於穀氣故可日二取之也人迎與脉
口俱盛三倍以上命曰隂陽俱溢如是者不
開則血脉閉塞氣無所行流淫於中五藏内
傷如此者因而炎之則變易而爲他病矣凡
刺之道氣調而止補隂寫陽音氣益彰耳目
聦明反此者血氣不行所謂氣至而有效者
寫則益虚虚者脉大如其故而不堅也堅如
其故者適雖言故病未去也補則益實實者
脉大如其故而益堅也夫如其故而不堅者
適雖言快病未去也故補則實寫則虚痛雖
不隨針病必衰去必先通十二經脉之所生
病而後可得傳於終始矣故隂陽不相移虚
實不相傾取之其經凡刺之屬三刺至穀氣
邪僻妄合隂陽易居逆順相反沉浮異處四
時不得稽留淫泆須針而去故一刺則陽邪
出再刺則隂邪出三刺則穀氣至穀氣至而
止所謂穀氣至者已補而實已寫而虚故以
知穀氣至也邪氣獨去者隂與陽未能調而
病知愈也故曰補則實寫則虚痛雖不隨針
病必衰去矣隂盛而陽虚先補其陽後寫其
隂而和之隂虚而陽盛先補其隂後寫其陽
而和之三脉動於足大指之間必審其實虚
虚而寫之是謂重虚重虚病益甚凡刺此者
以指按之脉動而實且疾者疾寫之虚而徐
者則補之反此者病益甚其動也陽明在上
厥隂在中少隂在下膺腧中膺背腧中背肩
膊虚者取之上重舌刺舌柱以鈹針也手屈
而不伸者其病在筋伸而不屈者其病在骨
在骨守骨在筋守筋補須一方實深取之稀
按其痏以極出其邪氣一方虚淺刺之以養
其脉疾按其痏無使邪氣得入邪氣來也緊
而疾穀氣來也徐而和脉實者深刺之以泄
其氣脉虚者淺刺之使精氣無得出以養其
脉獨出其邪氣刺諸痛者其脉皆實故曰從
腰以上者手太隂陽明皆主之從腰以下者
足太隂陽明皆主之病在上者下取之病在
下者高取之病在頭者取之足病在腰者取
之膕病生於頭者頭重生於手者臂重生於
足者足重治病者先刺其病所從生者也春
氣在毛夏氣在皮膚秋氣在分肉冬氣在筋
骨刺此病者各以其時爲齊故刺肥人者秋
冬之齊刺瘦人者以春夏之齊病痛者隂也
痛而以手按之不得者隂也深刺之病在上
者陽也病在下者隂也癢者陽也淺刺之病
先起隂者先治其隂而後治其陽病先起陽
者先治其陽而後治其隂刺熱厥者留針反
爲寒刺寒厥者留針反爲熱刺熱厥者二隂
一陽刺寒厥者二陽一隂所謂二隂者二刺
隂也一陽者一刺陽也乆病者邪氣入深刺
此病者深内而乆留之間日而復刺之必先
調其左右去其血脉刺道畢矣凡刺之法必
察其形氣形肉未脫少氣而脉又躁躁厥者
必爲繆刺之散氣可收聚氣可布深居靜處
占神往來閉户塞牖魂魄不散專意一神精
氣之分毋聞人聲以收其精必一其神令志
在針淺而留之微而浮之以移其神氣至乃
休男内女外堅拒勿出謹守勿内是謂得氣
　　　凡刺之禁
新内勿刺　新刺勿内　已醉勿刺　已刺勿醉
新怒勿刺　已刺勿怒　新勞勿刺　已刺勿勞
已飽勿刺　已刺勿飽　已饑勿刺　已刺勿饑
已渴勿刺　已刺勿渴　
大驚大恐必定其氣乃刺之乘車來者卧而
休之如食頃乃刺之出行來者坐而休之如
行十里頃乃刺之凡此十二禁者其脉亂氣
散逆其營衛經氣不次因而刺之則陽病入
於隂隂病出爲陽則邪氣復生粗工勿察是
謂伐身形體淫濼乃消腦髓津液不化脫其
五味是謂失氣也太陽之脉其終也戴眼反
折瘛瘲其色白絶皮乃絶汗絶汗則終矣少
陽終者耳聾百節盡縱目系絶目系絶一日
半則死矣其死也色青白乃死陽眀終者口
目動作喜驚妄言色黄其上下之經盛而不
行則終矣少隂終者面黑齒長而垢腹脹閉
塞上下不通而終矣厥隂終者中熱嗌乾喜
溺心煩甚則舌卷卵上縮而終矣太隂終者
腹脹閉不得息氣噫善嘔嘔則逆逆則面赤
不逆則上下不通上下不通則面黑皮毛焦
而終矣
　繆刺(上眉/救切)男内女外(難經作男/外女内)淫濼(下述/各切)
　齒長(平/聲)



黄帝内經靈樞集註卷之四





黄帝素問靈樞集註卷之五業五
　　　經脉第十
雷公問於黄帝曰禁脉之言凡刺之理經脉
爲始營其所行制其度量内次五藏外别六
府願盡聞其道黄帝曰人始生先成精精成
而腦髓生骨爲榦脉爲營筋爲剛肉爲墻皮
膚堅而毛髮長穀入於胃脉道以通血氣乃
行雷公曰願卒聞經脉之始生黄帝曰經脉
者所以能决死生處百病調虚實不可不通
○肺手太隂之脉起於中焦下絡大腸還循
胃口上膈屬肺從肺系横出腋下下循臑内
行少隂心主之前下肘中循臂内上骨下廉
入寸口上魚循魚際出大指之端其支者從
腕後直出次指内廉出其端是動則病肺脹
滿膨膨而喘咳缺盆中痛甚則交兩手而瞀
此爲臂厥是主肺所生病者咳上氣喘渴煩
心胸滿臑臂内前廉痛厥掌中熱氣盛有餘
則肩背痛風寒汗出中風小便數而欠氣虚
則肩背痛寒少氣不足以息溺色變爲此諸
病盛則寫之虚則補之熱則疾之寒則留之
陷下則灸之不盛不虚以經取之盛者寸口
大三倍於人迎虚者則寸口反小於人迎也
○大腸手陽明之脉起於大指次指之端循
指上廉出合谷兩骨之間上入兩筋之中循
臂上廉入肘外廉上臑外前廉上肩出髃骨
之前廉上出於柱骨之會上下入缺盆絡肺
下膈屬大腸其支者從缺盆上頸貫頰入下
齒中還出挾口交人中左之右右之左上挾
鼻孔是動則病齒痛頸腫是主津液所生病
者目黄口乾鼽衂喉痹肩前臑痛大指次指
痛不用氣有餘則當脉所過者熱腫虚則寒
慄不復爲此諸病盛則寫之虚則補之熱則
疾之寒則留之陷下則炎之不盛不虚以經
取之盛者人迎大三倍於寸口虚者人迎反
小於寸口也○胃足陽明之脉起於鼻之交
頞中旁納(一本作/約字)太陽之脉下循鼻外入上
齒中還出挾口環唇下交承漿却循頤後下
廉出大迎循頰車上耳前過客主人循髮際
至額顱其支者從大迎前下人迎循喉嚨入
缺盆下膈屬冑絡脾其直者從缺盆下乳内
廉下挾臍入氣街中其支者起於冑口下循
腹裏下至氣街中而合以下髀關抵伏兔下
膝臏中下循脛外廉下足跗入中指内閭其
支者下膝三寸而别下入中指外間其支者
别跗上入大指間出其端是動則病洒洒振
寒善呻數欠顔黑病至則惡人與火聞木聲
則惕然而驚心欲動獨閉户塞牖而處甚則
欲上高而歌棄衣而走貴響腹脹是爲骭厥
是主血所生病者狂瘧温淫汗出鼽衂口喎
唇胗頸腫喉痹大腹水腫膝臏腫痛循膺乳
氣街股伏兔骭外廉足跗上皆痛中指不用
氣盛則身以前皆熱其有餘於胃則消穀善
饑溺色黄氣不足則身以前皆寒慄冑中寒
則脹滿爲此諸病盛則寫之虛則補之熱則
疾之寒則留之陷下則炎之不盛不虛以經
取之盛者人迎大三倍於寸口虚者人迎反
小於寸口也○脾足太隂之脉起於大指之
端循指内側白肉際過核骨後上内踝前廉
上喘内循脛骨後交出厥隂之前上膝股内
前廉入腹屬脾絡冑上膈挾咽連舌本散舌
下其支者復從冑别上膈注心中是動則病
舌本强食則嘔冑脘痛腹脹善噫得後與氣
則快然如衰身體皆重是主脾所生病者舌
本痛體不能動揺食不下煩心心下急痛溏
瘕泄水閉黄疽不能卧强立股膝内腫厥足
大指不用爲此諸病盛則寫之虛則補之熱
則疾之寒則留之陷下則灸之不盛不虚以
經取之盛者寸口大三倍於人迎虛者寸口
反小於人迎也○心手少隂之脉起於心中
出屬心系下膈絡小腸其支者從心系上挾
咽繫目系其直者復從心系却上肺下出腋
下下循懦内後廉行太隂心主之後下肘内
循臂内後廉抵掌後銳骨之端入掌内後廉
循小指之内出其端是動則病嗌乾心痛渴
而欲飲是爲臂厥是主心所生病者目黄脇
痛懦臂内後廉痛厥掌中熱痛爲此諸病盛
則寫之虚則補之熱則疾之寒則留之陷下
則炙之不盛不虚以經取之盛者寸口大再
倍於人迎虛者寸口反小於人迎也○小腸
手太陽之脉起於小指之端循手外側上腕
出踝中直上循臂骨下廉出肘内側兩筋之
間上循懦外後廉出肩解繞肩脾交肩上入
缺盆絡心循咽下膈抵冑屬小腸其支者從
缺盆循頸上頰至目銳眥却入耳中其支者
别頰上順抵鼻至目内眥斜絡於顧是動則
病嗌痛頷腫不可以顧肩似拔臑似折是主
液所生病者耳聾目黃頰腫頸頷肩懦肘臂
外後廉痛爲此諸病盛則寫之虚則補之熱
則疾之寒則留之陷下則炎之不盛不虚以
經取之盛者人迎大再倍於寸口虛者人迎
反小於寸口也○膀胱足太陽之脉起於目
内眥上額交巔其支者從巔至耳上角其直
者從巔入絡腦還出别下項循肩膊内挾脊
抵腰中入循膂絡腎屬膀胱其支者從腰中
下挾脊貫臀入膕中其支者從膊内左右别
下貫脾挾脊内過髀樞循髀外從後廉下合
膕中以下貫喘内出外踝之後循京骨至小
指外側是動則病衝頭痛目似脫項如拔脊
痛腰似折髀不可以曲膕如結踹如裂是爲
踝厥是主筋所生病者痔瘧狂癲疾頭囟項
痛目黄淚出鼽衂項背腰尻膕喘脚皆痛小
指不用爲此諸病盛則寫之虚則補之熱則
疾之寒則留之陷下則炙之不盛不虚以經
取之盛者人迎大再倍於寸口虚者人迎反
小於寸口也○腎足少隂之脉起於小指之
下邪走足心出於然谷之下循内踝之後别
入跟中以上踹内出膕内廉上股内後廉貫
脊屬腎絡膀胱其直者從腎上貫肝膈入肺
中循喉嚨挾舌本其支者從肺出絡心注胷
中是動則病饑不欲食面如漆柴咳唾則有
血喝喝而喘坐而欲起目𥉂𥉂如無所見心
如懸若饑狀氣不足則善恐心惕惕如人將
捕之是爲骨厥是主腎所生病者口熱舌乾
咽腫上氣嗌乾及痛煩心心痛黄疸腸澼脊
股内後廉痛痿厥嗜卧足下熱而痛爲此諸
病盛則寫之虚則補之熱則疾之寒則留之
陷下則炎之不盛不虚以經取之炎則强食
生肉緩帶披髮大杖重履而步盛者寸口大
再倍於人迎虚者寸口反小於人迎也○心
主手厥隂心包絡之脉起於胷中出屬心包
絡下膈歷絡三焦其支者循胸出脇下腋三
寸上抵腋下循臑内行太隂少隂之間入肘
中下臂行兩筋之間入掌中循中指出其端
其支者别掌中循小指次指出其端是動則
病手心熱臂肘攣急腋腫甚則胸脇支滿心
中憺憺大動面赤目黄喜笑不休是主脉所
生病者煩心心痛掌中熱爲此諸病盛則寫
之虚則補之熱則疾之寒則留之陷下則炎
之不盛不虚以經取之盛者寸口大一倍於
人迎虚者寸口反小於人迎也○三焦手少
陽之脉起於小指次指之端上出兩指之間
循手表腕出臂外兩骨之間上貫肘循臑外
上肩而交出足少陽之後入缺盆布膻中散
落心包下膈循屬三焦其支者從膻中上出
缺盆上項繫耳後直上出耳上角以屈下頰
至順其支者從耳後入耳中出走耳前過客
主人前交頰至目銳眥是動則病耳聾渾渾
焞焞嗌腫喉痹是主氣所生病者汗出目銳
眥痛頰痛耳後肩懦肘臂外皆痛小指次指
不用爲此諸病盛則寫之虚則補之熱則疾
之寒則留之陷下則炎之不盛不虚以經取
之盛者人迎大一倍於寸口虚者人迎反小
於寸口也○膽足少陽之脉起於目銳眥上
抵頭角下耳後循頸行手少陽之前至肩上
却交出手少陽之後入缺盆其支者從耳後
入耳中出走耳前至目銳眥後其支者别銳
毗下大迎合於手少陽抵於順下加頰車下
頸合缺盆以下胷中貫膈絡肝屬膽循脅裏
出氣街繞毛際横入髀厭中其直者從缺盆
下腋循胷過季脅下合髀厭中以下循髀陽
出膝外廉下外輔骨之前直下抵絶骨之端
下出外躁之前循足跗上入小指次指之間
其支者别跗上入大指之間循大指岐骨内
出其端還貫爪甲出三毛是動則病口苦善
太息心脇痛不能轉側甚則面微有塵體無
膏澤足外反熱是爲陽厥是主骨所生病者
頭痛頷痛目銳眥痛缺盆中腫痛腋下腫馬
刀俠癭汗出振寒瘧胸脇肋髀膝外至脛絶
骨外踝前及諸節皆痛小指次指不用爲此
諸病盛則寫之虚則補之熱則疾之寒則留
之陷下則炎之不盛不虚以經取之盛者人
迎大一倍於寸口虚者人迎反小於寸口也
○肝足厥隂之脉起於大指叢毛之際上循
足跗上廉去内躁一寸上踝八寸交出太隂
之後上膕内廉循股隂入毛中過隂器抵小
腹挾冑屬肝絡膽上貫膈布脅肋循喉嚨之
後上入頏顙連目系上出額與督脉會於巔
其支者從目系下頰裏環唇内其支者復從
肝别貫膈上注肺是動則病腰痛不可以俯
仰丈夫□疝婦人少腹腫甚則嗌乾面塵脫
色是肝所生病者胷滿嘔逆飧泄狐疝遺溺
閉癃爲此諸病盛則寫之虚則補之熱則疾
之寒則留之陷下則炙之不盛不虚以經取
之盛者寸口大一倍於人迎虚者寸口反小
於人迎也○手太隂氣絶則皮毛焦太隂者
行氣温於皮毛者也故氣不榮則皮毛焦皮
毛焦則津液去皮節津液去皮節者則爪枯
毛折毛折者則毛先死丙篤丁死火勝金也
○手少隂氣絶則脉不通脉不通則血不流
血不流則髦色不澤故其面黑如漆柴者血
先死壬篤癸死水勝火也○足太隂氣絶者
則脉不榮肌肉唇舌者肌肉之本也脉不榮
則肌肉軟肌肉軟則舌萎人中滿人中滿則
唇反唇反者肉先死甲篤乙死木勝土也○
足少隂氣絶則骨枯少隂者冬脉也伏行而
濡骨髓者也故骨不濡則肉不能著也骨肉
不相親則肉軟却肉軟却故齒長而垢髪無
澤髪無澤者骨先死戊篤己死土勝水也○
足厥隂氣絶則筋絶厥隂者肝脉也肝者筋
之合也筋者聚於隂氣而脉絡於舌本也故
脉弗榮則筋急筋急則引舌與卵故唇青舌
卷卵縮則筋先死庚篤辛死金勝木也五隂
氣俱絶則目系轉轉則目運目運者爲志先
死志先死則遠一曰半死矣六陽氣絶則隂
與陽相離離則腠理發泄絶汗乃出故旦占
夕死夕占旦死經脉十二者伏行分肉之間
深而不見其常見者足太隂過於外躁之上
無所隱故也諸脉之浮而常見者皆絡脉也
六經絡手陽明少陽之大絡起於五指間上
合肘中飲酒者衛氣先行皮膚先充絡脉絡
脉先盛故衛氣己平營氣乃滿而經脉大盛
脉之卒然動者皆邪氣居之留於本末不動
則熱不堅則陷且空不與衆同是以知其何
脉之動也雷公曰何以知經脉之與絡脉異
也黄帝曰經脉者常不可見也其虚實也以
氣口知之脉之見者皆絡脉也雷公曰細子
無以明其然也黄帝曰諸絡脉皆不能經大
節之間必行絶道而出入復合於皮中其會
皆見於外故諸刺絡脉者必刺其結上甚血
者雖無結急取之以寫其邪而出其血留之
發爲痺也凡診絡脉脉色青則寒且痛赤則
有熱冑中寒手魚之絡多青矣胃中有熱魚
際絡赤其暴黑者留乆痹也其有赤有黑有
青者寒熱氣也其青短者少氣也凡刺寒熱
者皆多血絡必間曰而一取之血盡而止乃
調其虚實其小而短者少氣甚者寫之則悶
悶甚則仆不得言悶則急坐之也○手太隂
之别名曰列缺起於腕上分間并太隂之經
直入掌中散入於魚際其病實則手銳掌熱
虚則欠㰦小便遺數取之去腕半寸别走陽
明也○手少隂之别名曰通里去腕一寸半
别而上行循經入於心中繫舌本屬目系其
實則支膈虛則不能言取之掌後一寸别走
太陽也○手心主之别名曰内關去腕二寸
出於兩筋之間循經以上繫於心包絡心系
實則心痛虛則爲頭强取之兩筋間也○手
太陽之别名曰支正上腕五寸内注少隂其
别者上走肘絡肩髃實則節弛肘廢虚則生
疣小者如指痂疥取之所别也○手陽明之
别名曰偏歷去腕三寸别入太隂其别者上
循臂乘肩髃上曲頰偏齒其别者入耳合於
宗脉實則齬聾虚則齒寒痺隔取之所别也
○手少陽之别名曰外關去腕二寸外繞臂
注胸中合心主病實則肘攣虚則不收取之
所别也○足太陽之别名曰飛陽去踝七寸
别走少隂實則鼽窒頭背痛虚則鼽衂取之
所别也○足少陽之别名曰光明去踝五寸
别走厥隂下絡足跗實則厥虚則痿躄坐不
能起取之所别也○足陽明之别名曰豐隆
去躁八寸别走太隂其别者循脛骨外廉上
絡頭項合諸經之氣下絡喉嗌其病氣逆則
喉痺瘁瘖實則狂癲虚則足不收脛枯取之
所别也○足太隂之别名曰公孫去本節之
後一寸别走陽明其别者入絡腸胃厥氣上
逆則霍亂實則腸中切痛虚則鼓脹取之所
别也○足少隂之别名曰大鍾當躁後繞跟
别走太陽其别者并經上走於心包下外貫
腰脊其病氣逆則煩悶實則閉癃虚則腰痛
取之所别者也○足厥隂之别名曰蠡溝去
内躁五寸别走少陽其别者徑脛上睪結於
莖其病氣逆則睪腫卒疝實則挺長虛則暴
癢取之所别也○任脉之别名曰尾翳下鳩
尾散於腹實則腹皮痛虚則癢搔取之所别
也○督脉之别名曰長强挾膂上項散頭上
下當肩脾左右别走太陽入貫膂實則脊强
虛則頭重高揺之挾脊之有過者取之所别
也○脾之大絡名曰大包出淵腋下三寸布
胸脇實則身盡痛虚則百節盡皆縱此脉若
羅絡之血者皆取之脾之大絡脉也凡此十
五絡者實則必見虚則必下視之不見求之
上下人經不同絡脉異所别也
　瞀(音/務)順(之劣/切)髀(音/箄)骭(音/旱)憺憺(音/淡)邪(與斜/同)焞
　焞(土渾/切)肬(音/由)
黄帝内經靈樞集註卷之五






黄帝素問靈樞集註卷之六(七同/卷)業六
　　　經别第十一
黃帝問於岐伯曰余聞人之合於天道也内
有五藏以應五音五色五時五味五位也外
有六府以應六律六律建隂陽諸經而合之
十二月十二辰十二節十二經水十二時十
二經脉者此五藏六府之所以應天道夫十
二經脉者人之所以生病之所以成人之所
以治病之所以起學之所始工之所止也粗
之所易上之所難也請問其離合出入奈何
岐伯稽首再拜曰明乎哉問也此粗之所過
上之所息也請卒言之足太陽之正别入於
膕中其一道下尻五寸别入於肛屬於膀胱
散之腎循膂當心入散直者從膂上出於項
復屬於太陽此爲一經也○足少隂之正至
膕中别走太陽而合上至腎當十四顀出屬
帶脉直者繫舌本復出於項合於太陽此爲
一合成以諸隂之别皆爲正也○足少陽之
正繞髀入毛際合於厥隂别者入季脇之間
循胷裏屬膽散之上肝貫心以上挾咽出頤
頷中散於面繫日系合少陽於外眥也○足
厥隂之正别跗上上至毛際合於少陽與别
俱行此爲二合也○足陽明之正上至髀入
於腹裏屬冑散之脾上通於心上循咽出於
口上頗順還繫目系合於陽明也○足太隂
之正上至髀合於陽明與别俱行上結於咽
貫舌中此爲三合也○手太陽之正指地别
於肩解入腋走心繫小腸也○手少隂之正
别入於淵腋兩筋之間屬於心上走喉嚨出
於面合目内眥此爲四合也○手少陽之正
指天别於巔入缺盆下走三焦散於胷中也
○手心主之正别下淵腋三寸入胸中别屬
三焦出循喉嚨出耳後合少陽完骨之下此
爲五合也○手陽明之正從手循膺乳别於
肩髑入柱骨下走大腸屬於肺上循喉嚨出
缺盆合於陽明也○手太隂之正别入淵腋
少隂之前入走肺散之太陽上出缺盆循喉
嚨復合陽明此六合也
　尻(枯毛/切)肛(胡公/切)頤頷(上以之切/下户上切)
　　　經水第十二
黃帝問於岐伯曰經脉十二者外合於十二
經水而内屬於五藏六府夫十二經水者其
有大小深淺廣狹遠近各不同五藏六府之
高下小大受穀之多少亦不等相應奈何夫
經水者受水而行之五藏者合神氣魂魄而
藏之六府者受穀而行之受氣而揚之經脉
者受血而榮之合而以治奈何刺之深淺炙
之壯數可得聞乎岐伯答曰善哉問也天至
高不可度地至廣不可量此之謂也且夫人
生於天地之間六合之内此天之高地之廣
也非人力之所能度量而至也若夫八尺之
士皮肉在此外可度量切循而得之其死可
解剖而視之其藏之堅跪府之大小穀之多
少脉之長短血之清濁氣之多少十二經之
多血少氣與其少血多氣與其皆多血氣與
其皆少血氣皆有大數其治以針艾各調其
經氣固其常有合乎黃帝曰余聞之快於耳
不解於心願卒聞之岐伯答曰此人之所以
參天地而應隂陽也不可不察
　足太陽外合於清水内屬於膀胱而通水
　　　道焉
　　足少陽外合于渭水内屬于膽
　　足陽明外合于海水内屬于胃
　　足太隂外合于湖水内屬于脾
　　足少隂外合于汝水内屬于腎
　　足厥隂外合于澠水内屬于肝
　　手太陽外合于淮水内屬于小腸而水道
　　　出焉
　　手少陽外合于漯水内屬于三膲
　　手陽明外合于江水内屬于大腸
　　手太隂外合于河水内屬于肺
　　手少隂外合于濟水内屬于心
　　手心主外合于漳水内屬于心包
凡此五藏六府十二經水者外有源泉而内
有所稟此皆内外相貫如環無端人經亦然
故天爲陽地爲隂腰以上爲天腰以下爲地
故海以北者爲隂湖以北者爲隂中之隂漳
以南者爲陽河以北至漳者爲陽中之隂漯
以南至江者爲陽中之太陽此一隅之隂陽
也所以人與天地相參也黄帝曰夫經水之
應經脉也其遠近淺深水血之多少各不同
合而以刺之奈何岐伯答曰足陽明五藏六
府之海也其脉大血多氣盛熱壯刺此者不
深弗散不留不寫也足陽明刺深六分留十
呼足太陽深五分留七呼足少陽深四分留
五呼足太隂深三分留四呼足少隂深二分
留三呼足厥隂深一分留二呼手之隂陽其
受氣之道近其氣之來疾其刺深者皆無過
二分其留皆無過一呼其少長大小肥瘦以
心撩之命曰法天之常炎之亦然炙而過此
者得惡火則骨枯脉澀刺而過此者則脫氣
黄帝曰夫經脉之小大血之多少膚之厚薄
肉之堅脆及膕之大小可爲量度乎岐伯答
曰其可爲度量者取其中度也不甚脫肉而
血氣不衰也若夫度之人痟瘦而形肉脫者
惡可以度量刺乎審切循捫按視其寒温盛
衰而調之是爲因適而爲之眞也
　澠(彌善/切)漯(通合/切)以心撩之(一本作以/意料之)

黄帝内經靈樞集註卷之六
黄帝素問靈樞集註卷之七
　　　經筋第十三
足太陽之筋起於足小指上結於踝邪上結
於膝其下循足外側結於踵上循跟結於膕
其别者結於踹外上膕中内廉與膕中并上
結於臀上挾脊上項其支者别入結於舌本
其直者結於枕骨上頭下顔結於鼻其支者
爲目上網下結於頄其支者從腋後外廉結
於肩髑其支者入腋下上出缺盆上結於完
骨其支者出缺盆邪上出於頄其病小指支
跟腫痛膕攣脊反折項筋急肩不舉腋支缺
盆中紐痛不可左右揺治在蟠針劫刺以知
爲數以痛爲輸名曰仲春痹○足少陽之筋
起於小指次指上結外躁上循脛外廉結於
膝外廉其支者别起外輔骨上走髀前者結
於伏兔之上後者結於尻其直者上乘䏚季
脇上走腋前廉繫於膺乳結於缺盆直者上
出腋貫缺盆出太陽之前循耳後上額角交
巔上下走頷上結於頄支者結於目眥爲外
維其病小指次指支轉筋引膝外轉筋膝不
可屈伸膕筋急前引髀後引尻即上乘䏚季
脇痛上引缺盆膺乳頸維筋急從左之右右
目不開上過右角并蹻脉而行左絡於右故
傷左角右足不用命曰維筋相交治在燔針
劫刺以知爲數以痛爲輸名曰孟春痺也○
足陽明之筋起於中三指結於跗上邪外上
加於輔骨上結於膝外廉直上結於髀樞上
循脅屬脊其直者上循骭結於膝其支者結
於外輔骨合少陽其直者上循伏兔上結於
髀聚於隂器上腹而布至缺盆而結上頸上
挾口合於頄下結於鼻上合於太陽太陽爲
目上網陽明爲目下網其支者從頰結於耳
前其病足中指支脛轉筋脚跳堅伏兔轉筋
髀前腫𤹠疝腹筋急引缺盆及頰卒口僻急
者目不合熱則筋縱目不開頰筋有寒則急
引頰移口有熱則筋弛縱緩不勝收故僻治
之以馬膏膏其急者以白酒和桂以塗其緩
者以桑鈎鈎之即以生桑灰置之坎中高下
以坐等以膏熨急頰且飲美酒啖美炙肉不
飮酒者自强也爲之三拊而己治在燔針劫
刺以知爲數以痛爲輸名曰季春痺也○足
太隂之筋起於大指之端内側上結於内躁
其直者絡於膝内輔骨上循隂股結於髀聚
於隂器上腹結於臍循腹裏結於肋散於胸
中其内者著於脊其病足大指支内踝痛轉
筋痛膝内輔骨痛隂股引髀而痛隂器紐痛
下引臍兩脇痛引膺中脊内痛治在燔針劫
刺以知爲數以痛爲輸命曰孟秋痺也○足
少隂之筋起於小指之下并足太隂之筋邪
走内踝之下結於踵與太陽之筋合而上結
於内輔之下并太隂之筋而上循隂股結於
隂器循脊内挾膂上至項結於枕骨與足太
陽之筋合其病足下轉筋及所過而結者皆
痛及轉筋病在此者主癇瘛及痙在外者不
能俯在内者不能仰故陽病者腰反折不能
俯隂病者不能仰治在燔針劫刺以知爲數
以痛爲輸在内者熨引飲藥此筋折紐紐發
數甚者死不治名曰仲秋痺也○足厥隂之
筋起於大指之上上結於内踝之前上循脛
上結内輔之下上循隂股結於隂器絡諸筋
其病足大指支内踝之前痛内輔痛隂股痛
轉筋隂器不用傷於内則不起傷於寒則隂
縮入傷於熱則縱挺不收治在行水清隂氣
其病轉筋者治在燔針劫刺以知爲數以痛
爲輸命曰季秋痺也○手太陽之筋起於小
指之上結於腕上循臂内廉結於肘内銳骨
之後彈之應小指之上入結於腋下其支者
後走腋後廉上繞肩脾循頸出走太陽之前
結於耳後完骨其支者入耳中直者出耳上
下結於頷上屬目外眥其病小指支肘内銳
骨後廉痛循臂隂入腋下腋下痛腋後廉痛
繞肩脾引頸而痛應耳中鳴痛引頷目瞑良
乆乃得視頸筋急則爲筋屢頸腫寒熱在頸
者治在燔針劫刺之以知爲數以痛爲輸其
爲腫者復而銳之本支者上曲牙循耳前屬
目外毗上頷結於角其痛當所過者支轉筋
治在燔針劫刺以知爲數以痛爲輸名曰仲
夏痹也○手少陽之筋起於小指次指之端
結於腕上循臂結於肘上繞臑外廉上肩走
頸合手太陽其支者當曲頰入繫舌本其支
者上曲牙循耳前屬目外眥上乘頷結於角
其病當所過者即支轉筋舌卷治在燔針劫
刺以知爲數以痛爲輸名曰季夏痹也○手
陽明之筋起於大指次指之端結於腕上循
臂上結於肘外上臑結於髑其支者繞肩脾
挾脊直者從肩髑上頸其支者上頰結於頄
直者上出手太陽之前上左角絡頭下右頷
其病當所過者支痛及轉筋肩不舉頸不可
左右視治在蟠針劫刺以知爲數以痛爲輸
名曰孟夏痹也○手太隂之筋起於大指之
上循指上行結於魚後行寸口外側上循臂
結肘中上臑内廉入腋下岀缺盆結肩前髑
上結缺盆下結胸裏散貫貴合貴下抵季脅
其病當所過者支轉筋痛甚成息賫脇急吐
血治在蟠針劫刺以知爲數以痛爲輸名曰
仲冬痺也○手心主之筋起於中指與太隂
之筋并行結於肘内廉上臂隂結腋下下散
前後挾脇其支者入腋散胸中結於臂其病
當所過者支轉筋前及胸痛息賫治在燔針
劫刺以知爲數以痛爲輸名曰孟冬痺也○
手少隂之筋起於小指之内側結於銳骨上
結肘内廉上入腋交太隂挾乳裏結於胸中
循臂下繫於臍其病内急心承伏梁下爲肘
網其病當所過者支轉筋筋痛治在蟠針劫
刺以知爲數以痛爲輸其成伏梁唾血膿者
死不治經筋之病寒則反折筋急熱則筋弛
縱不收隂痿不用陽急則反折隂急則俯不
伸悴刺者刺寒急也熱則筋縱不收無用燔
針名曰季冬痺也○足之陽明手之太陽筋
急則口目爲噼眥急不能卒視治皆如右方
也
　頄(音/求)


黄帝内經靈樞集註卷之七
黃帝素問靈樞集註卷之八
　　　骨度第十四
黄帝問于伯高曰脉度言經脉之長短何以
立之伯高曰先度其骨節之大小廣狹長短
而脉度定矣黄帝曰願聞衆人之度人長七
尺五寸者其骨節之大小長短各幾何伯高
曰頭之大骨圍二尺六寸胸圍四尺五寸腰
圍四尺二寸髪所復者顱至項尺二寸髮以
下至頤長一尺君子終折結喉以下至缺盆
中長四寸缺盆以下至𩩲𩨗長九寸過則肺
大不滿則肺小𩩲𩨗以下至天樞長八寸過
則胃大不及則胃小天椻以下至横骨長六
寸半過則迴腸廣長不滿則狹短橫骨長六
寸半横骨上廉以下至内輔之上廉長一尺
八寸内輔之上廉以下至下廉長三寸半内
輔下廉下至内躁長一尺三寸内躁以下至
地長三寸膝膕以下至跗屬長一尺六寸跗
屬以下至地長三寸故骨圍大則大過小則
不及角以下至柱骨長一尺行腋中不見者
長四寸腋以下至季脇長一尺二寸季脇以
下至髀樞長六寸髀樞以下至膝中長一尺
九寸膝以下至外踝長一尺六寸外踝以下
至京骨長三寸京骨以下至地長一寸耳後
當完骨者廣九寸耳前當耳門者廣一尺三
寸兩顧之間相去七寸兩乳之間廣九寸半
兩髀之間廣六寸半足長一尺二寸廣四寸
半肩至肘長一尺七寸肘至腕長一尺二寸
半腕至中指本節長四寸本節至其末長四
寸半項髮以下至背骨長二寸半膂骨以下
至尾骶二十一節長三尺上節長一寸四分
分之一奇分在下故上七節至於膂骨九寸
八分分之七此衆人骨之度也所以立經脉
之長短也是故視其經脉之在於身也其見
浮而堅其見明而大者多血細而沉者多氣
也
　𩩲𩨗(上許喝切又許/伐切下云居切)髀(步米切/股也)
　　　五十營第十五
黄帝曰余願聞五十營奈何岐伯答曰天周
二十八宿宿三十六分人氣行一周千八分
日行二十八宿人經脉上下左右前後二十
八脉周身十六丈二尺以應二十八宿漏水
下百刻以分晝夜故人一呼脉再動氣行三
寸一吸脉亦再動氣行三寸呼吸定息氣行
六寸十息氣行六尺曰行二分二百七十息
氣行十六丈二尺氣行交通於中一周於身
下水二刻日行二十五分五百四十息氣行
再周于身下水四刻日行四十分二千七百
息氣行十周于身下水二十刻日行五宿二
十分一萬三千五百息氣行五十營于身水
下百刻日行二十八宿漏水皆盡脉終矣所
謂交通者并行一數也故五十營備得盡天
地之壽矣凡行八百一十丈也
　　　營氣第十六
黃帝曰營氣之道内穀爲寳穀入於胃乃傳
之肺流溢于中布散于外精專者行於經隧
常營無已終而復始是謂天地之紀故氣從
太隂出注手陽明上行注足陽明下行至跗
上注大指間與太隂合上行抵髀從脾注心
中循手少隂出腋下臂注小指合手太陽上
行乘腋出順内注目内毗上巔下項合足太
陽循脊下尻下行注小指之端循足心注足
少隂上行注腎從腎注心外散於胸中循心
主脉出腋下臂出兩筋之間入掌中出中指
之端還注小指次指之端合手少陽上行注
膻中散於三焦從三焦注膽出脅注足少陽
下行至跗上復從跗注大指間合足厥隂上
行至肝從肝上注肺上循喉嚨入頏顙之竅
究於畜門其支别者上額循巔下項中循脊
入骶是督脉也絡隂器上過毛中入臍中上
循腹裏入缺盆下注肺中復出太隂此營氣
之所行也逆順之常也
　濁者(一本作淖/滑利也)入骶(音/氐)
　　　脉度第十七
黄帝曰願聞脉度岐伯答曰手之六陽從手
至頭長五尺五六三丈手之六隂從手至胷
中三尺五寸三六一丈八尺五六三尺合二
丈一尺足之六陽從足上至頭八尺六八四
丈八尺足之六隂從足至胷中六尺五寸六
六三丈六尺五六三尺合三丈九尺蹻脉從
足至目七尺五寸二七一丈四尺二五一尺
合一丈五尺督脉任脉各四尺五寸二四八
尺二五一尺合九尺凡都合一十六丈二尺
此氣之大經隧也經脉爲裏支而橫者爲絡
絡之别者爲孫盛而血者疾誅之盛者寫之
虚者飮藥以補之五藏常内閱於上七竅也
故肺氣通於鼻肺和則鼻能知臭香矣心氣
通於舌心和則舌能知五味矣肝氣通於目
肝和則目能辨五色矣脾氣通於口脾和則
口能知五穀矣腎氣通於耳腎和則耳能聞
五音矣五藏不和則七竅不通六府不和則
留爲癰故邪在府則陽脉不和陽脉不和則
氣留之氣留之則陽氣盛矣陽氣太盛則隂
不利隂脉不利則血留之血留之則隂氣盛
矣隂氣太盛則陽氣不能榮也故曰關陽氣
大盛則隂氣弗能榮也故曰格隂陽俱盛不
得相榮故曰關格關格者不得盡期而死也
黄帝曰蹻脉安起安止何氣榮水岐伯答曰
蹻脉者少隂之别起於然骨之後上内踝之
上直上循隂股入隂上循胸裏入缺盆上出
人迎之前入頄屬目内眥合於太陽陽蹻而
上行氣并相還則爲濡目氣不榮則目不合
黄帝曰氣獨行五藏不榮六府何也岐伯答
曰氣之不得無行也如水之流如日月之行
不休故隂脉榮其藏陽脉榮其府如環之無
端莫知其紀終而復始其流溢之氣内溉藏
府外濡腠理黄帝曰蹻脉有隂陽何脉當其
數岐伯答曰男子數其陽女子數其隂當數
者爲經其不當數者爲絡也
　蹻脉(渠略切/又音喬)經隧(音/遂)
　　營衛生會第十八
黄帝問于岐伯曰人焉受氣隂陽焉會何氣
爲營何氣爲衛營安從生衛於焉㑹老壯不
同氣隂陽異位願聞其會岐伯答曰人受氣
於穀穀入于冑以傳與肺五藏六府皆以受
氣其清者爲營濁者爲衛營在脉中衛在脉
外營周不休五十而復大㑹隂陽相貫如環
無端衛氣行於隂二十五度行于陽二十五
度分爲晝夜故氣至陽而起至隂而止故曰
日中而陽隴爲重陽夜半而隂隴爲重隂故
太隂主内太陽主外各行二十五度分爲晝
夜夜半爲隂隴夜半後而爲隂衰平旦隂盡
而陽受氣矣日中而陽隴日西而陽衰日入
陽盡而隂受氣矣夜半而大會萬民皆卧命
曰合隂平旦隂盡而陽受氣如是無己與天
地同紀黄帝曰老人之不夜瞑者何氣使然
少壯之人不晝瞑者何氣使然岐伯答曰壯
者之氣血盛其肌肉滑氣道通營衛之行不
失其常故晝精而夜瞑老者之氣血衰其肌
肉枯氣道澁五藏之氣相搏其營氣衰少而
衛氣内伐故晝不精夜不瞑黄帝曰願聞營
衛之所行皆何道從來岐伯答曰營出於中
焦衛出于下焦黄帝曰願聞三焦之所出岐
伯答曰上焦出於冑上口并咽以上貫膈而
布胸中走腋循太隂之分而行還至陽明上
至舌下足陽明常與營俱行于陽二十五度
行于隂亦二十五度一周也故五十度而復
大會於手太隂矣黄帝曰人有熱飮食下胃
其氣未定汗則出或出于面或出于背或出
於身半其不循衛氣之道而出何也岐伯曰
此外傷於風内開腠理毛蒸理泄衛氣走之
固不得循其道此氣慓悍滑疾見開而出故
不得從其道故命曰漏泄黄帝曰願聞中焦
之所出岐伯答曰中焦亦并胃中出上焦之
後此所受氣者泌糟粕蒸津液化其精微上
注於肺脉乃化而爲血以奉生身莫貴於此
故獨得行于經隧命曰營氣黄帝曰夫血之
與氣異名同類何謂也岐伯答曰營衛者精
氣也血者神氣也故血之與氣異名同類焉
故奪血者無汗奪汗者無血故人生有兩死
而無兩生黄帝曰願聞下焦之所出岐伯答
曰下焦者别迴腸注于膀胱而滲入焉故水
穀者常并居于胃中成糟粕而俱下于大腸
而成下焦滲而俱下濟泌别汁循下焦而滲
入膀胱焉黄帝曰人飮酒酒亦入冑穀未熟
而小便獨先下何也岐伯答曰酒者熟穀之
液也其氣悍以清故後穀而入先穀而液出
焉黄帝曰善余聞上焦如霧中焦如漚下焦
如瀆此之謂也
　　　四時氣第十九
黄帝問於岐伯曰夫四時之氣各不同形百
病之起皆有所生炎刺之道何者爲定(一本/作寳)
岐伯答曰四時之氣各有所在炙刺之道得
氣穴爲定故春取經血脉分肉之間甚者深
刺之間者淺刺之夏取盛經孫絡取分間絶
皮膚秋取經踰邪在府取之合冬取井榮必
深以留之温瘧汗不出爲五十九痏風㽷膚
脹爲五十七清取皮膚之血者盡取之飧泄
補三隂之上補隂陵泉皆乆留之熱行乃止
轉筋於陽治其陽轉筋於隂治其隂皆卒刺
之徒㽷先取環谷下三寸以鈹針針之己刺
而筒之而内之入而復之以盡其㽷必堅來
緩則煩悗來急則安靜間曰一刺之㽷盡乃
止飮閉藥方刺之時徒飲之方飲無食方食
無飲無食他食百三十五日著痺不去乆寒
不已卒取其三里骨爲幹腸中不便取三里
盛寫之虚補之癘風者素刺其腫上己刺以
銳針針其處按出其惡氣腫盡乃止常食方
食無食他食腹中常鳴氣上衝胸喘不能乆
立邪在大腸刺肓之原巨虛上廉三里小腹
控睪引腰脊上衝心邪在小腸者連睪系屬
于脊貫肝肺絡心系氣盛則厥逆上衝腸胃
熏肝散於肓結於臍故取之肓原以散之刺
太隂以予之取厥隂以下之取巨虚下廉以
去之按其所過之經以調之善嘔嘔有苦長
太息心中憺憺恐人將捕之邪在膽逆在胃
膽液泄則口苦冑氣逆則嘔苦故曰嘔膽取
三里以下冑氣逆則刺少陽血絡以閉膽逆
却調其虛實以去其邪飮食不下膈塞不通
邪在胃脘在上脘則刺抑而下之在下脘則
散而去之小腹痛腫不得小便邪在三焦約
取之太陽大絡視其絡脉與厥隂小絡結而
血者腫上及冑脘取三里覩其色察其以知
其散復者視其目色以知病之存亡也一其
形聽其動靜者持氣口人迎以視其脉堅旦
盛且滑者病日進脉軟者病將下諸經實者
病三日已氣口候隂人迎候陽也
　風㽷(尸類/切)筒(音/同)著痺(上直畧切/下音閉)銳鍼(上余/惠切)
　(芒/也)
黄帝内經靈樞集註卷之八
黄帝素問靈樞集註卷之九業八
　　　五邪第二十
邪在肺則病皮膚痛寒熱上氣喘汗出咳動
肩背取之膺中外腧背三節五藏(一本作五/顴又五節)
之傍以手疾按之快然乃刺之取之缺盆中
以越之邪在肝則兩脇中痛寒中惡血在内
行善掣節時脚腫取之行間以引脅下補三
里以温胃中取血脉以散惡血取耳間青脉
以去其掣邪在脾胃則病肌肉痛陽氣有餘
隂氣不足則熱中善饑陽氣不足隂氣有餘
則寒中腸鳴腹痛隂陽俱有餘若俱不足則
有寒有熱皆調於三里邪在腎則病骨痛隂
痹隂痹者按之而不得腹脹腰痛大便難肩
背頸項痛時眩取之涌泉崐崘視有血者盡
取之邪在心則病心痛喜悲時眩仆視有餘
不足而調之其輸也音釋顴音權
　　　寒熱病第二十一
皮寒熱者不可附席毛髮焦鼻槁臘不得汗
取三陽之絡以補手太隂肌寒熱者肌痛毛
髮焦而唇槁臘不得汗取三陽於下以去其
血者補足太隂以出其汗骨寒熱者病無所
安汗注不休齒未槁取其少隂於隂股之絡
齒已槁死不治骨厥亦然骨痹舉節不用而
痛汗注煩心取三隂(一本作/三陽)之經補之身有
所傷血出多及中風寒若有所墮墜四支懈
惰不收名曰體惰取其小腹臍下三結交三
結交者陽明太隂也臍下三寸關元也厥痹
者厥氣上及腹取隂陽之絡視主病也寫陽
補隂經也頸側之動脉人迎人迎足陽明也
在嬰筋之前嬰筋之後手陽明也名曰扶突
次脉足少陽脉也名曰天牖次脉足太陽也
名曰天柱腋下動脉臂太隂也名曰天府陽
迎頭痛胸滿不得息取之人迎暴瘖氣鞭取
扶突與舌本出血暴聾氣蒙耳目不明取天
牖暴攣癇眩足不任身取天柱暴癉内逆肝
肺相搏血溢鼻曰取天府此爲天牖五部臂
陽明有入頄遍齒者名曰大迎下齒齲取之
臂惡寒補之不惡寒寫之足太陽有入頄遍
齒者名曰角孫上齒齲取之在鼻與頄前方
病之時其脉盛盛則寫之虚則補之一曰取
之出鼻外足陽明有挾鼻入於面者名曰懸
顱屬口對入繫目本視有過者取之損有餘
益不足反者益其足太陽有通項入於腦者
正屬目本名曰眼系頭目苦痛取之在項中
兩筋間入腦乃别隂蹻陽蹻隂陽相交陽入
隂隂出陽交於目銳眥陽氣盛則瞋目隂氣
盛則瞑目熱厥取足太隂少陽皆留之寒厥
取足陽明少隂於足皆留之舌縱涎下煩悗
取足少隂振寒洒洒鼓頷不得汗出腹脹煩
悗取手太隂刺虚者刺其去也刺實者刺其
來也春取絡脉夏取分腠秋取氣口冬取經
輸凡此四時各以時爲齊絡脉治皮膚分腠
治肌肉氣口治筋脉經輸治骨髓五藏身有
五部伏兔一腓二腓者腨也背三五藏之腧
四項五此五部有癰疽者死病始手臂者先
取手陽明太隂而汗出病始頭首者先取項
太陽而汗出病始足脛者先取足陽明而汗
出臂太隂可汗出足陽明可汗出故取隂而
汗出甚者止之于陽取陽而汗出甚者止之
於隂凡刺之害中而不去則精泄不中而去
則致氣精泄則病甚而恇致氣則生爲癰疽
也
槁腊(下思/亦切)齲(丘禹切/齒蠹也)頄(逵仇二音/面顴也)悗(音/悶)腓
(音/肥)
　　　癲狂第二十二
目眥外決於面者爲銳眥在内近鼻者爲内
眥上爲外眥下爲内眥癲疾始生先不樂頭
重痛視舉目赤甚作極已而煩心候之於顔
取手太陽陽明太隂血變而止癲疾始作而
引口啼呼喘悸者候之手陽明太陽左强者
攻其右右强者攻其左血變而止癲疾始作
先反僵因而脊痛候之足太陽陽明太隂手
太陽血變而止治癲疾者常與之居察其所
當取之處病至視之有過者寫之置其血於
瓠壺之中至其發時血獨動矣不動灸窮骨
二十壯窮骨者骶骨也骨癲疾者顑齒諸腧
分肉皆滿而骨居汗出煩悗嘔多沃沫氣下
泄不治筋癲疾者身倦攣急大刺項大經之
大杼脉嘔多沃沫氣下泄不治脉癲疾者暴
仆四支之脉皆脹而縱脉滿盡刺之出血不
滿灸之挾項太陽灸帶脉於腰相去三寸諸
分肉本輸嘔多沃沫氣下泄不治癲疾者暴
發如狂者死不治狂始生先自悲也喜忘苦
怒善恐者得之憂饑治之取手太隂陽明血
變而止及取足太隂陽明狂始發少卧不饑
自高賢也自辯智也自尊貴也善駡詈日夜
不休治之取手陽明太陽太隂舌下少隂視
之盛者皆取之不盛釋之也狂言驚善笑好
歌樂妄行不休者得之大恐治之取手陽明
太陽太隂狂目妄見耳妄聞善呼者少氣之
所生也治之取手太陽太隂陽明足太隂頭
兩顑狂者多食善見鬼神善笑而不發於外
者得之有所大喜治之取足太隂太陽陽明
後取手太隂太陽陽明狂而新發未應如此
者先取曲泉左右動脉及盛者見血有頃已
不已以法取之灸骨骶二十壯風逆暴四支
腫身漯漯唏然時寒饑則煩飽則善變取手
太隂表裏足少隂陽明之經肉凊取滎骨清
取井經也厥逆爲病也足暴凊胷若將裂腸
若將以刀切之煩而不能食脉大小皆濇暖
取足少隂清取足陽明凊則補之温則寫之
厥逆腹脹滿腸鳴胸滿不得息取之下胸二
脇咳而動手者與背腧以手按之立快者是
也内閉不得溲刺足少隂太陽與骶上以長
針氣逆則取其太隂陽眀厥隂甚取少隂陽
明動者之經也少氣身漯漯也言吸吸也骨
痠體重懈惰不能動補足少隂短氣息短不
屬動作氣索補足少隂去血絡也
　倦攣(上音/權)顑(口感切饑/黄起行)唏(許几切/笑也)
　　　熱病第二十三
偏枯身偏不用而痛言不變志不亂病在分
腠之間巨針取之益其不足損其有餘乃可
復也痱之爲病也身無痛者四支不收志亂
不甚其言微知可治甚則不能言不可治也
病先起於陽後入於隂者先取其陽後取其
隂浮而取之熱病三日而氣口靜人迎躁者
取之諸陽五十九刺以寫其熱而出其汗實
其隂以補其不足者身熱甚隂陽皆靜者勿
刺也其可刺者急取之不汗出則寫所謂勿
刺者有死徴也熱病七日八日脉口動喘而
短(一本/作弦)者急刺之汗且自出淺刺手大指間
熱病七日八日脉微小病者溲血口中乾一
日半而死脉代者一日死熱病已得汗出而
脉尚躁喘且復熱勿刺膚喘甚者死熱病七
日八日脉不躁躁不散數後三日中有汗三
日不汗四日死未曾汗者勿腠刺之熱病先
膚痛窒鼻充面取之皮以第一針五十九苛
軫鼻索皮於肺不得索之火火者心也熱病
先身濇倚而熱煩悗乾唇口嗌取之皮以第
一針五十九腹脹口乾寒汗出索脉於心不
得索之水水者腎也熱病嗌乾多飲善驚卧
不能起取之膚肉以第六針五十九目眥青
索肉於脾不得索之木木者肝也熱病面青
腦痛手足躁取之筋間以第四針於四逆筋
躄目浸索筋於肝不得索之金金者肺也熱
病數驚瘛瘲而狂取之脉以第四針急寫有
餘者癲疾毛髮去索血於心不得索之水水
者腎也熱病身重骨痛耳聾而好瞑取之骨
以第四針五十九刺骨病不食齧齒耳青索
骨於腎不得索之士士者脾也熱病不知所
痛耳聾不能自收口乾陽熱甚隂頗有寒者
熱在髓死不可治熱病頭痛顳顬目瘛脉痛
善衂厥熱病也取之以第三針視有餘不足
寒熱痔熱病體重腸中熱取之以第四針於
其腧及下諸指間索氣於胃胳得氣也熱病
挾臍急痛胸脇滿取之涌泉與隂陵泉取以
第四針針嗌裏熱病而汗且出及脉順可汗
者取之魚際太淵大都太白寫之則熱去補
之則汗出汗出太甚取内踝上横脉以止之
熱病已得汗而脉尚躁盛此隂脉之極也死
其得汗而脉靜者生熱病者脉尚盛躁而不
得汗者此陽脉之極也死脉盛躁得汗靜者
生熱病不可刺者有九一曰汗不出大顴發
赤噦者死二曰泄而腹滿甚者死三曰目不
明熱不已者死四曰老人嬰兒熱而腹滿者
死五曰汗不出嘔下血者死六曰舌本爛熱
不已者死七曰咳而衂汗不出出不至足者
死八曰髓熱者死九曰熱而痙者死腰折瘛
瘲齒噤齘也凡此九者不可刺也所謂五十
九刺者兩手外内側各三凡十二痏五指間
各一凡八痏足亦如是頭入髮一寸傍三分
各三凡六痏更入髮三寸邊五凡十痏耳前
後口下者各一項中一凡六痏巔上一囟會
一髮際一廉泉一風池二天柱二氣滿胸中
喘息取足太隂大指之端去爪甲如薤葉寒
則留之熱則疾之氣下乃止心疝暴痛取足
太隂厥隂盡刺去其血絡喉痹舌卷口中乾
煩心心痛臂内廉痛不可及頭取手小指次
指爪甲下去端如韭葉目中赤痛從内眥始
取之隂蹻風痙身反折先取足太陽及膕中
及血絡出血中有寒取三里癃取之隂蹻及
三毛上及血絡出血男子如蠱女子如怚身
體腰脊如解不欲飲食先取涌泉見血視跗
上盛者盡見血也音釋
　痙(巨井/切)噤(巨禁/切)齘(音/介)
　　厥病第二十四
厥頭痛面若腫起而煩心取之足陽明太隂
厥頭痛頭脉痛心悲善泣視頭動脉反盛者
刺盡去血後調足厥隂厥頭痛貞貞頭重而
痛寫頭上五行行五先取手少隂後取足少
隂厥頭痛意善忘按之不得取頭面左右動
脉後取足太隂厥頭痛項先痛腰脊爲應先
取天柱後取足太陽厥頭痛頭痛甚耳前後
脉涌有熱(一本云/有動脉)寫出其血後取足少陽眞
頭痛頭痛甚腦盡痛手足寒至節死不治頭
痛不可取於腧者有所擊墮惡血在於内若
肉傷痛未已可則刺不可遠取也頭痛不可
刺者大痹爲惡日作者可令少愈不可已頭
半寒痛先取手少陽陽明後取足少陽陽明
厥心痛與背相控善瘛如從後觸其心傴僂
者腎心痛也先取京骨崐崘發針不已取然
谷厥心痛腹脹胸滿心尤痛甚胃心痛也取
之大都太白厥心痛痛如以錐針刺其心心
痛甚者脾心痛也取之然谷太谿厥心痛色
蒼蒼如死狀終日不得太息肝心痛也取之
行間太衝厥心痛卧若徒居心痛間動作痛
益甚色不變肺心痛也取之魚際太淵眞心
痛手足清至節心痛甚旦發夕死夕發旦死
心痛不可刺者中有盛聚不可取於腧腸中
有䖝瘕及蛟痏皆不可取以小針心腸痛憹
作痛腫聚往來上下行痛有休止腹熱喜渴
涎出者是蛟痏也以手聚按而堅持之無令
得移以大針刺之乆持之䖝不動乃出針也
㤣腹憹痛形中上者耳聾無聞取耳中耳鳴
取耳前動脉耳痛不可刺者耳中有膿若有
乾耵聹耳無聞也耳聾取手小指次指爪甲
上與肉交者先取手後取足耳鳴取手中指
爪甲上左取右右取左先取手後取足足髀
不可舉側而取之在樞合中以圓利針大針
不可刺病注下血取曲泉風痹淫濼病不可
已者足如履冰時如入湯中股脛淫濼煩心
頭痛時嘔時悗眩已汗出乆則目眩悲以喜
恐短氣不樂不出三年死也
貞貞(都耕/切)憹(乃老/切)㤣(音烹/滿也)耵聹(上都領切/耳中垢也)
(下乃/頂切)


黄帝内經靈樞集註卷之九



黄帝素問靈樞集註卷之十(十一/同卷)業九
　　　病本第二十五
先病而後逆者治其本先逆而後病者治其
本先病而後生寒者治其本先熱而後生病
者治其本先病而後生熱者治其本先泄而
後生他病者治其本必且調之乃治其他病
先病而後中滿者治其標先病後泄者治其
本先中滿而後煩心者治其本有客氣有同
氣大小便不利治其標大小便利治其本病
發而有餘本而標之先治其本後治其標病
發而不足標而本之先治其標後治其本謹
詳察間甚以意調之間者并行甚爲獨行先
小大便不利而後生他病者治其本也
　　　雜病第二十六
厥挾脊而痛者至頂頭沉沉然目𥉂𥉂然腰
脊强取足太陽膕中血絡厥胸滿面腫唇漯
漯然暴言難甚則不能言取足陽明厥氣走
喉而不能言手足清大便不利取足少隂厥
而腹嚮嚮然多寒氣腹中𣹬𣹬便溲難取足
太隂嗌乾口中熱如膠取足少隂膝中痛取
犢鼻以圓利針發而間之針大如氂刺膝無
疑喉痹不能言取足陽明能言取手陽明瘧
不渴間日而作取足陽明渴而日作取手陽
明齒痛不惡清飲取足陽明惡清飲取手陽
明聾而不痛者取足少陽聾而痛者取手陽
明衂而不止衃血流取足太陽衃血取手大
陽不已刺宛骨下不已刺膕中出血腰痛痛
上寒取足太陽陽明痛上熱取足厥隂不可
以俯仰取足少陽中熱而喘取足少隂膕中
血絡喜怒而不欲食言益小刺足大隂怒而
多言刺足少陽顑痛刺手陽明與顑之盛脉
出血項痛不可俯仰刺足太陽不可以顧刺
手太陽也小腹滿大上走胃至心淅淅身時
寒熱小便不利取足厥隂腹滿大便不利腹
大亦上走胸嗌喘息喝喝然取足少隂腹滿
食不化腹嚮嚮然不能大便取足太隂心痛
引腰脊欲嘔取足少隂心痛腹脹嗇嗇然大
便不利取足太隂心痛引背不得息刺足少
隂不已取手少陽心痛引小腹滿上下無常
處便溲難刺足厥隂心痛但短氣不足以息
刺手太隂心痛當九節刺之按已刺按之立
已不已上下求之得之立已顑痛刺足陽明
曲周動脉見血立已不已按人迎於經立已
氣逆上刺膺中陷者與下胸動脉腹痛刺臍
左右動脉已刺按之立已不已刺氣街已刺
按之立已痿厥爲四末束悗乃疾解之日二
不仁者十日而知無休病已止噦以草刺鼻
嚏嚏而已無息而疾迎引之立已大驚之亦
可已
　嚮(音/響)𣹬(音/斛)
　　　　周痹第二十七
黄帝問於岐伯曰周痹之在身也上下移徙
隨脉其上下左右相應間不容空願聞此痛
在血脉之中邪將在分肉之間乎何以致是
其痛之移也間不及下針其慉痛之時不及
定治而痛已止矣何道使然願聞其故岐伯
答曰此衆痹也非周痹也黄帝曰願聞衆痹
岐伯對曰此各在其處更發更止更居更起
以右應左以左應右非能周也更發更休也
黄帝曰善刺之奈何岐伯對曰刺此者痛雖
已止必刺其處勿令復起帝曰善願聞周痹
何如岐伯對曰周痹者在於血脉之中隨脉
以上隨脉以下不能左右各當其所黄帝曰
刺之奈何岐伯對曰痛從上下者先刺其下
以過(一作遏/下同)之後刺其上以脫之痛從下上
者先刺其上以過之後刺其下以脫之黄帝
曰善此痛安生何因而有名岐伯對曰風寒
濕氣客於外分肉之間迫切而爲沫沫得寒
則聚聚則排分肉而分裂也分裂則痛痛則
神歸之神歸之則熱熱則痛解痛解則厥厥
則他痹發發則如是帝曰善余已得其意矣
此内不在藏而外未發於皮獨居分肉之間
眞氣不能周故命曰周痹故刺痹者必先切
循其下之六經視其虚實及大絡之血結而
不通及虚而脉陷空者而調之熨而通之其
瘛堅轉引而行之黄帝曰善余已得其意矣
亦得其事也九者經巽之理十二經脉隂陽
之病也
　慉(虚六/切)
　　　　口問第二十八
黄帝閑居辟左右而問於岐伯曰余已聞九
針之經論隂陽逆順六經已畢願得口問岐
伯避席再拜曰善乎哉問也此先師之所口
傳也黄帝曰願聞口傳岐伯答曰夫百病之
始生也皆生於風雨寒暑隂陽喜怒飲食居
處大驚卒恐則血氣分離隂陽破散經絡厥
絶脉道不通隂陽相逆衛氣稽留經脉虚空
血氣不次乃失其常論不在經者請道其方
黄帝曰人之欠者何氣使然岐伯答曰衛氣
晝日行於陽夜半則行於隂隂者主夜夜者
卧陽者主上隂者主下故隂氣積於下陽氣
未盡陽引而上隂引而下隂陽相引故數欠
陽氣盡隂氣盛則目瞑隂氣盡而陽氣盛則
寤矣寫足少隂補足太陽黄帝曰人之噦者
何氣使然岐伯曰穀入於胃胃氣上注於肺
今有故寒氣與新穀氣俱還入於胃新故相
亂眞邪相攻氣并相逆復出於胃故爲噦補
手太隂寫足少隂黄帝曰人之唏者何氣使
然岐伯曰此隂氣盛而陽氣虚隂氣疾而陽
氣徐隂氣盛而陽氣絶故爲唏補足太陽寫
足少隂黄帝曰人之振寒者何氣使然岐伯
曰寒氣客於皮膚隂氣盛陽氣虚故爲振寒
寒慄補諸陽黄帝曰人之噫者伺氣使然岐
伯曰寒氣客於胃厥逆從下上散復出於胃
故爲噫補足太隂陽明一曰補眉本也黄帝
曰人之嚏者何氣使然岐伯曰陽氣和利滿
於心出於鼻故爲嚏補足太陽榮眉本一曰
眉上也黄帝曰人之嚲者何氣使然岐伯曰
胃不實則諸脉虚諸脉虚則筋脉懈惰筋脉
懈惰則行隂用力氣不能復故爲嚲因其所
在補分肉間黄帝曰人之哀而泣涕出者伺
氣使然岐伯曰心者五藏六府之主也目者
宗脉之所聚也上液之道也口鼻者氣之門
户也故悲哀愁憂則心動心動則五藏六府
皆摇摇則宗脉感宗脉感則液道開液道開
故泣涕出焉液者所以灌精濡空竅者也故
上液之道開則泣泣不止則液竭液竭則精
不灌精不灌則目無所見矣故命曰奪精補
天柱經挾頸黄帝曰人之太息者何氣使然
岐伯曰憂思則心系急心系急則氣道約約
則不利故太息以伸出之補手少隂心主足
少陽留之也黄帝曰人之涎下者何氣使然
岐伯曰飲食者皆入於胃胃中有熱則蟲動
蟲動則胃緩胃緩則廉泉開故涎下補足少
隂黄帝曰人之耳中鳴者何氣使然岐伯曰
耳者宗脉之所聚也故胃中空則宗脉虚虚
則下溜脉有所竭者故耳鳴補客主人手大
指爪甲上與肉交者也黄帝曰人之自嚙舌
者何氣使然此厥逆走上脉氣輩至也少隂
氣至則嚙舌少陽氣至則嚙頰陽明氣至則
嚙唇矣視主病者則補之凡此十二邪者皆
奇邪之走空竅者也故邪之所在皆爲不足
故上氣不足腦爲之不滿耳爲之苦鳴頭爲
之苦傾目爲之眩中氣不足溲便爲之變腸
爲之苦鳴下氣不足則乃爲痿厥心悗補足
外踝下溜之黄帝曰治之奈何岐伯曰腎主
爲欠取足少隂肺主爲噦取手太隂足少隂
唏者隂與陽絶故補足太陽寫足少隂振寒
者補諸陽噫者補足太隂陽明嚏者補足太
陽眉本嚲因其所在補分肉間泣出補天柱
經俠頸俠頸者頭中分也太息補手少隂心
主足少陽溜之涎下補足少隂耳鳴補客主
人手大指爪甲上與肉交者自嚙舌視主病
者則補之曰眩頭傾補足外踝下溜之痿厥
心悗刺足大指間上二寸溜之一曰足外踝
下溜之



黄帝内經靈樞集註卷之十













黄帝素問靈樞集註卷之十一
　　　師傳第二十九
黄帝曰余聞先師有所心藏弗著於方余願
聞而藏之則而行之上以治民下以治身使
百姓無病上下和親德澤下流子孫無憂傳
於後世無有終時可得聞乎岐伯曰遠乎哉
問也夫治民與自治治彼與治此治小與治
大治國與治家未有逆而能治之也夫惟順
而已矣順者非獨隂陽脉論氣之逆順也百
姓人民皆欲順其志也黄帝曰順之奈何岐
伯曰入國問俗入家問諱上堂問禮臨病人
問所便黄帝曰便病人奈何岐伯曰夫中熱
消癉則便寒寒中之屬則便熱胃中熱則消
穀令人懸心善饑臍以上皮熱腸中熱則出
黄如糜臍以下皮寒胃中寒則腹脹腸中寒
則腸鳴飧泄胃中寒腸中熱則脹而且泄胃
中熱腸中寒則疾饑小腹痛脹黄帝曰胃欲
寒饑腸欲熱飲兩者相逆便之奈何且夫王
公大人血食之君驕恣從欲輕人而無能禁
之禁之則逆其志順之則加其病便之奈何
治之何先岐伯曰人之情莫不惡死而樂生
告之以其敗語之以其善導之以其所便開
之以其所苦雖有無道之人惡有不聽者乎
黄帝曰治之奈何岐伯曰春夏先治其標後
治其本秋冬先治其本後治其標黄帝曰便
其相逆者奈何岐伯曰便此者食飲衣服亦
欲適寒温寒無凄愴暑無出汗食飲者熱無
灼灼寒無滄滄寒温中適故氣將持乃不致
邪僻也黄帝曰本藏以身形支節䐃肉候五
藏六府之小大焉今夫王公大人臨朝即位
之君而問焉誰可捫循之而後答乎岐伯曰
身形支節者藏府之蓋也非面部之閱也黄
帝曰五藏之氣閱於面者余已知之矣以支
節知而閱之奈何岐伯曰五藏六府者肺爲
之蓋巨肩陷咽候見其外黄帝曰善岐伯曰
五藏六府心爲之主缺盆爲之道䯏骨有餘
以候𩩲骬黄帝曰善岐伯曰肝者主爲將使
之候外欲知堅固視目小大黄帝曰善岐伯
曰脾者主爲衛使之迎糧視唇舌好惡以知
吉凶黄帝曰善岐伯曰腎者主爲外使之遠
聽視耳好惡以知其性黄帝曰善願聞六府
之候岐伯曰六府者胃爲之海廣骸大頸張
胷五穀乃容鼻隧以長以候大腸唇厚人中
長以候小腸目下果大其膽乃横鼻孔在外
膀胱漏泄鼻柱中央起三焦乃約此所以候
六府者也上下三等藏安且良矣
　便(平/聲)
　　　　決氣第三十
黄帝曰余聞人有精氣津液血脉余意以爲
一氣耳今乃辯爲六名余不知其所以然岐
伯曰兩神相搏合而成形常先身生是謂精
何謂氣岐伯曰上焦開發宣五穀味熏膚充
身澤毛若霧露之溉是謂氣何謂津岐伯曰
腠理發泄汗出溱溱是謂津何謂液岐伯曰
穀入氣滿淖澤注於骨骨屬屈伸泄澤補益
腦髓皮膚潤澤是謂液何謂血岐伯曰中焦
受氣取汁變化而赤是謂血何謂脉岐伯曰
壅遏營氣令無所避是謂脉黄帝曰六氣者
有餘不足氣之多少腦髓之虚實血脉之清
濁何以知之岐伯曰精脫者耳聾氣脫者目
不明津脫者腠理開汗大泄液脫者骨屬屈
伸不利色夭腦髓消脛酸耳數鳴血脫者色
白夭然不澤其脉空虚此其候也黄帝曰六
氣者貴賤何如岐伯曰六氣者各有部主也
其貴賤善惡可爲常主然五穀與胃爲大海
也
　溱(音/臻)
　　　　腸胃第三十一
黄帝問於伯高曰余願聞六府傳穀者腸胃
之小大長短受穀之多少奈何伯高曰請盡
言之穀所從出入淺深遠近長短之度唇至
齒長九分口廣二寸半齒以後至會厭深三
寸半大容五合舌重十兩長七寸廣二寸半
咽門重十兩廣二寸半至胃長一尺六寸胃
紆曲屈伸之長二尺六寸大一尺五寸徑五
寸大容二斗五升小腸後附脊左環迴周疊
積其注於迴腸者外附於臍上迴運環十六
曲大二寸半徑八分分之少半長三丈三尺
迴腸當臍左環迴周葉積而下迴運環反十
六曲大四寸徑一寸寸之少半長二丈一尺
廣腸傅脊以受迴腸左環葉脊上下辟大八
寸徑二寸寸之大半長二尺八寸腸胃所入
至所出長六丈四寸四分迴曲環反三十二
曲也
　　　平人絕穀第三十二
黄帝曰願聞人之不食七日而死何也伯高
曰臣請言其故胃大一尺五寸徑五寸長二
尺六寸横屈受水穀三斗五升其中之穀常
留二斗水一斗五升而滿上焦泄氣出其精
微慓悍滑疾下焦下溉諸腸小腸大二寸半
徑八分分之少半長三丈二尺受穀二斗四
升水六升三合合之大半迴腸大四寸徑一
寸寸之少半長二丈一尺受穀一斗水七升
半廣腸大八寸徑二寸寸之大半長二尺八
寸受穀九升三合八分合之一腸胃之長凡
五丈八尺四寸受水穀九斗二升一合合之
大半此腸胃所受水穀之數也平人則不然
胃滿則腸虚腸滿則胃虚更虚更滿故氣得
上下五藏安定血脉和利精神乃居故神者
水穀之精氣也故腸胃之中當留穀二斗水
一斗五升故平人日再後後二升半一日中
五升七日五七三斗五升而留水穀盡矣故
平人不食飲七日而死者水穀精氣津液皆
盡故也
　　　海論第三十三
黄帝問於岐伯曰余聞刺法於夫子夫子之
所言不離於營衛血氣夫十二經脉者内屬
於府藏外絡於支節夫子乃合之於四海乎
岐伯答曰人亦有四海十二經水經水者皆
注於海海有東西南北命曰四海黄帝曰以
人應之奈何岐伯曰人有髓海有血海有氣
海有水穀之海凡此四者以應四海也黄帝
曰遠乎哉夫子之合人天地四海也願聞應
之奈何岐伯答曰必先明知隂陽表裏滎輸
所在四海定矣黄帝曰定之奈何岐伯曰胃
者水穀之海其輸上在氣街下至三里衝脉
者爲十二經之海其輸上在於大杼下出於
巨虚之上下廉膻中者爲氣之海其輸上在
於柱骨之上下前在於人迎腦爲髓之海其
輸上在於其蓋下在風府黄帝曰凡此四海
者何利何害何生何敗岐伯曰得順者生得
逆者敗知調者利不知調者害黄帝曰四海
之逆順奈何岐伯曰氣海有餘者氣滿胷中
悗息面赤氣海不足則氣少不足以言血海
有餘則常想其身大怫然不知其所病血海
不足亦常想其身小狹然不知其所病水穀
之海有餘則腹滿水穀之海不足則饑不受
穀食髓海有餘則輕勁多力自過其度髓海
不足則腦轉耳鳴脛痠眩冒目無所見懈怠
安卧黄帝曰余已聞逆順調之奈何岐伯曰
審守其輸而調其虚實無犯其害順者得復
逆者必敗黄帝曰善
　　　五亂第三十四
黄帝曰經脉十二者别爲五行分爲四時何
失而亂何得而治岐伯曰五行有序四時有
分相順則治相逆則亂黄帝曰何謂相順岐
伯曰經脉十二者以應十二月十二月者分
爲四時四時者春秋冬夏其氣各異營衛相
隨隂陽已和清濁不相干如是則順之而治
黄帝曰何謂逆而亂岐伯曰清氣在隂濁氣
在陽營氣順脉衛氣逆行清濁相干亂於胷
中是謂大悗故氣亂於心則煩心宻嘿俯首
靜伏亂於肺則俯仰喘喝接手以呼亂於腸
胃則爲霍亂亂於臂脛則爲四厥亂於頭則
爲厥逆頭重眩仆黄帝曰五亂者刺之有道
乎岐伯曰有道以來有道以去審知其道是
謂身寳黄帝曰善願聞其道岐伯曰氣在於
心者取之手少隂心主之輸氣在於肺者取
之手太隂滎足少隂輸氣在於腸胃者取之
足太隂陽明不下者取之三里氣在於頭者
取之天柱大杼不知取足太陽滎輸氣在於
臂足取之先去血脉後取其陽明少陽之滎
輸黄帝曰補寫奈何岐伯曰徐入徐出謂之
導氣補寫無形謂之同精是非有餘不足也
亂氣之相逆也黄帝曰允乎哉道明乎哉論
請著之玉版命曰治亂也
　　　脹論第三十五
黄帝曰脉之應於寸口如何而脹岐伯曰其
脉大堅以澀者脹也黄帝曰何以知藏府之
脹也岐伯曰隂爲藏陽爲府黄帝曰夫氣之
令人脹也在於血脉之中耶藏府之内乎岐
伯曰三(一云/一字)者皆存焉然非脹之舍也黄帝
曰願聞脹之舍岐伯曰夫脹者皆在於藏府
之外排藏府而郭胸脇脹皮膚故命曰脹黄
帝曰藏府之在胸脇腹裏之内也若匣匱之
藏禁器也各有次舍異名而同處一域之中
其氣各異願聞其故黄帝曰未解其意再問
岐伯曰夫胸腹藏府之郭也膻中者心主之
宫城也胃者太倉也咽喉小腸者傳送也胃
之五竅者閭里門户也廉泉玉英者津液之
道也故五藏六府者各有畔界其病各有形
狀營氣循脉衛氣逆爲脉脹衛氣并脉循分
爲膚脹三里而寫近者一下遠者三下無問
虚實工在疾寫黄帝曰願聞脹形岐伯曰夫
心脹者煩心短氣卧不安肺脹者虚滿而喘
咳肝脹者脇下滿而痛引小腹脾脹者善噦
四支煩悗體重不能勝衣卧不安腎脹者腹
滿引背央央然腰髀痛六府脹胃脹者腹滿
胃脘痛鼻聞焦臭妨於食大便難大腸脹者
腸鳴而痛濯濯冬日重感於寒則飧泄不化
小腸脹者小腹䐜脹引腰而痛膀胱脹者小
腹滿而氣癃三焦脹者氣滿於皮膚中輕輕
然而不堅膽脹者脅下痛脹口中苦善太息
凡此諸脹者其道在一明知逆順針數不失
寫虚補實神去其室致邪失正眞不可定粗
之所敗謂之夭命補虚寫實神歸其室乆塞
其空謂之良工黄帝曰脹者焉生何因而有
岐伯曰衛氣之在身也常然并脉循分肉行
有逆順隂陽相隨乃得天和五藏更始四時
循序五穀乃化然後厥氣在下營衛留止寒
氣逆上眞邪相攻兩氣相搏乃合爲脹也黄
帝曰善何以解惑岐伯曰合之於眞三合而
得帝曰善黄帝問於岐伯曰脹論言無問虚
實工在疾寫近者一下遠者三下今有其三
而不下者其過焉在岐伯對曰此言陷於肉
肓而中氣穴者也不中氣穴則氣内閉針不
陷肓則氣不行上越中肉則衛氣相亂隂陽
相逐其於脹也當寫不寫氣故不下三而不
下必更其道氣下乃止不下復始可以萬全
烏有殆者乎其於脹也必審其胗當寫則寫
當補則補如鼓應桴惡有不下者乎



黄帝内經靈樞集註卷之十一



























黄帝素問靈樞集註卷之十二(十三/同卷)業十
　　　五癃津液别第三十六
黄帝問於岐伯曰水穀入於口輸於腸胃其
液别爲五天寒衣薄則爲溺與氣天熱衣厚
則爲汗悲哀氣并則爲泣中熱胃緩則爲唾
邪氣内逆則氣爲之閉塞而不行不行則爲
水脹余知其然也不知其何由生願聞其道
岐伯曰水穀皆入於口其味有五各注其海
津液各走其道故三焦出氣以温肌肉充皮
膚爲其津其流而不行者爲液天暑衣厚則
腠理開故汗出寒溜於分肉之間聚沫則爲
痛天寒則腠理閉氣濕不行水下溜於膀胱
則爲溺與氣五藏六府心爲之主耳爲之聽
目爲之侯肺爲之相肝爲之將脾爲之衛腎
爲之主外故五藏六府之津液盡上滲於目
心悲氣并則心系急心系急則肺舉肺舉則
液上溢夫心系與肺不能常舉乍上乍下故
咳而泣出矣中熱則胃中消穀消穀則蟲上
下作腸胃充郭故胃緩胃緩則氣逆故唾出
五穀之津液和合而爲高者内滲入於骨空
補益腦髓而下流於隂股隂陽不和則使液
溢而下流於隂髓液皆減而下下過度則虚
虚故腰背痛而脛痠隂陽氣道不通四海閉
塞三焦不寫津液不化水穀并行腸胃之中
别於迴腸留於下焦不得滲膀胱則下焦脹
水溢則爲水脹此津液五别之逆順也
　　　五閱五使第三十七
黄帝問於岐伯曰余聞刺有五官五閱以觀
五氣五氣者五藏之使也五時之副也願聞
其五使當安出岐伯曰五官者五藏之閱也
黄帝曰願聞其所出令可爲常岐伯曰脉出
于氣口色見于明堂五色更出以應五時各
如其常經氣入藏必當治裏帝曰善五色獨
决于明堂乎岐伯曰五官已辯闕庭必張乃
立明堂明堂廣大蕃蔽見外方壁高基引垂
居外五色乃治平博廣大壽中百歲見此者
刺之必已如是之人者血氣有餘肌肉堅緻
故可苦已針黄帝曰願聞五官岐伯曰鼻者
肺之官也目者肝之官也口唇者脾之官也
舌者心之官也耳者腎之官也黄帝曰以官
何候岐伯曰以候五藏故肺病者喘息鼻張
肝病者眥青脾病者唇黄心病者舌卷短顴
赤腎病者顴與顔黑黄帝曰五脉安出五色
安見其常色殆者如何岐伯曰五官不辯闕
庭不張小其明堂蕃蔽不見又埤其墻墻下
無基垂角去外如是者雖平常殆况加疾哉
黄帝曰五色之見於明堂以觀五藏之氣左
右高下各有形乎岐伯曰府藏之在中也各
以次舍左右上下各如其度也
　　　逆順肥瘦第三十八
黄帝問于岐伯曰余聞鍼道于夫子衆多畢
悉矣夫子之道應若失而據未有堅然者也
夫子之問學熟乎將審察於物而心生之乎
岐伯曰聖人之爲道者上合於天下合於地
中合于人事必有明法以起度數法式檢押
乃後可傳焉故匠人不能釋尺寸而意短長
廢繩墨而起平水也工人不能置規而爲員
去矩而爲方知用此者固自然之物易用之
教逆順之常也黄帝曰願聞自然奈何岐伯
曰臨深决水不用功力而水可竭也循掘决
衝而經可通也此言氣之滑澀血之清濁行
之逆順也黄帝曰願聞人之白黑肥瘦小長
各有數乎岐伯曰年質壯大血氣充盈膚革
堅固因加以邪刺此者深而留之此肥人也
廣肩腋項肉薄厚皮而黑色唇臨臨然其血
黑以濁其氣澀以遲其爲人也貪於取與刺
此者深而留之多益其數也黄帝曰刺瘦人
奈何岐伯曰瘦人者皮薄色少肉廉廉然薄
唇輕言其血清氣滑易脫於氣易損於血刺
此者淺而疾之黄帝曰刺常人奈何岐伯曰
視其白黑各爲調之其端正敦厚者其血氣
和調刺此者無失常數也黄帝曰刺壯士眞
骨者奈何岐伯曰刺壯士眞骨堅肉緩節監
監然此人重則氣濇血濁刺此者深而留之
多益其數勁則氣滑血清刺此者淺而疾之
黄帝曰刺嬰兒奈何岐伯曰嬰兒者其肉脆
血少氣弱刺此者以豪針淺刺而疾發針日
再可也黄帝曰臨深决水奈何岐伯曰血清
氣濁疾寫之則氣竭焉黄帝曰循掘决衝奈
何岐伯曰血濁氣濇疾寫之則經可通也黄
帝曰脉行之逆順奈何岐伯曰手之三隂從
藏走手手之三陽從手走頭足之三陽從頭
走足足之三隂從足走腹黄帝曰少隂之脉
獨下行何也岐伯曰不然夫衝脉者五藏六
府之海也五藏六府皆禀焉其上者出於頏
顙滲諸陽灌諸精其下者注少隂之大絡出
於氣街循隂股内廉入膕中伏行骭骨内下
至内踝之後屬而别其下者并於少隂之經
滲三隂其前者伏行出跗屬下循跗入大指
間滲諸絡而温肌肉故别絡結則跗上不動
不動則厥厥則寒矣黄帝曰何以明之岐伯
曰以言導之切而驗之其非必動然後乃可
明逆順之行也黄帝曰窘乎哉聖人之爲道
也明於日月微於毫釐其非夫子孰能道之
也
　　　血絡論第三十九
黄帝曰願聞其奇邪而不在經者岐伯曰血
絡是也黄帝曰刺血絡而仆者何也血出而
射者何也血少黑而濁者何也血出清而半
爲汁者何也發針而腫者何也血出若多若
少而面色蒼蒼者何也發針而面色不變而
煩悗者何也多出血而不動摇者何也願聞
其故岐伯曰脉氣盛而血虚者刺之則脫氣
脫氣則仆血氣俱盛而隂氣多者其血滑刺
之則射陽氣畜積乆留而不寫者其血黑以
濁故不能射新飲而液滲於絡而未合和於
血也故血出而汁别焉其不新飲者身中有
水乆則爲腫隂氣積於陽其氣因於絡故刺
之血未出而氣先行故腫隂陽之氣其新相
得而未和合因而寫之則隂陽俱脫表裏相
離故脫色而蒼蒼然刺之血出多色不變而
煩悗者刺絡而虚經虚經之屬於隂者隂脫
故煩悶隂陽相得而合爲痹者此爲内溢於
經外注於絡如是者隂陽俱有餘雖多出血
而弗能虚也黄帝曰相之奈何岐伯曰血脉
者盛堅横以赤上下無常處小者如針大者
如筋則而寫之萬全也故無失數矣失數而
反各如其度黄帝曰針入而肉著者何也岐
伯曰熱氣因於針則針熱熱則肉著於針故
堅焉
　　　隂陽清濁第四十
黄帝曰余聞十二經脉以應十二經水者其
五色各異清濁不同人之血氣若一應之奈
何岐伯曰人之血氣苟能若一則天下爲一
矣惡有亂者乎黄帝曰余問一人非問天下
之衆岐伯曰夫一人者亦有亂氣天下之衆
亦有亂人其合爲一耳黄帝曰願聞人氣之
清濁岐伯曰受穀者濁受氣者清清者注隂
濁者注陽濁而清者上出於咽清而濁者則
下行清濁相干命曰亂氣黄帝曰夫隂清而
陽濁濁者有清清者有濁清濁别之奈何岐
伯曰氣之大别清者上注於肺濁者下走於
胃胃之清氣上出於口肺之濁氣下注於經
内積於海黄帝曰諸陽皆濁何陽濁甚乎岐
伯曰手太陽獨受陽之濁手太隂獨受隂之
清其清者上走空竅其濁者下行諸經諸隂
皆清足太隂獨受其濁黄帝曰治之奈何岐
伯曰清者其氣滑濁者其氣濇此氣之常也
故刺隂者深而留之刺陽者淺而疾之清濁
相干者以數調之也
悗(音/悶)空(音/孔)





黄帝内經靈樞集註卷之十二




























黄帝素問靈樞集註卷之十三
　　　隂陽繫日月第四十一
黄帝曰余聞天爲陽地爲隂日爲陽月爲隂
其合之於人奈何岐伯曰腰以上爲天腰以
下爲地故天爲陽地爲隂故足之十二經脉
以應十二月月生於水故在下者爲隂手之
十指以應十日日主火故在上者爲陽黄帝
曰合之於脉奈何岐伯曰寅者正月之生陽
也主左足之少陽未者六月主右足之少陽
卯者二月主左足之太陽午者五月主右足
之太陽辰者三月主左足之陽明巳者四月
主右足之陽明此兩陽合於前故曰陽明申
者七月之生隂也主右足之少隂丑者十二
月主左足之少隂酉者八月主右足之太隂
子者十一月主左足之太隂戌者九月主右
足之厥隂亥者十月主左足之厥隂此兩隂
交盡故曰厥隂甲主左手之少陽己主右手
之少陽乙主左手之太陽戊主右手之太陽
丙主左手之陽明丁主右手之陽明此兩火
并合故爲陽明庚主右手之少隂癸主左手
之少隂辛主右手之太隂壬主左手之太隂
故足之陽者隂中之少陽也足之隂者隂中
之太隂也手之陽者陽中之太陽也手之隂
者陽中之少隂也腰以上者爲陽腰以下者
爲隂其於五藏也心爲陽中之太陽肺爲陽
中之少隂肝爲隂中之少陽脾爲隂中之至
隂腎爲隂中之太隂黄帝曰以治奈伺岐伯
曰正月二月三月人氣在左無刺左足之陽
四月五月六月人氣在右無刺右足之陽七
月八月九月人氣在右無刺右足之隂十月
十一月十二月人氣在左無刺左足之隂黄
帝曰五行以東方爲甲乙木王春春者蒼色
主肝肝者足厥隂也今乃以甲爲左手之少
陽不合于數何也岐伯曰此天地之隂陽也
非四時五行之以次行也且夫隂陽者有名
而無形故數之可十離之可百散之可千推
之可萬此之謂也
　　　病傳第四十二
黄帝曰余受九針於夫子而私覽於諸方或
有導引行氣喬摩灸熨刺焫飲藥之一者可
獨守耶將盡行之乎岐伯曰諸方者衆人之
方也非一人之所盡行也黄帝曰此乃所謂
守一勿失萬物畢者也今余已聞隂陽之要
虚實之理傾移之過可治之屬願聞病之變
化淫傳絶敗而不可治者可得聞乎岐伯曰
要乎哉問道昭乎其如旦醒窘乎其如夜瞑
能被而服之神與俱成畢將服之神自得之
生神之理可著於竹帛不可傳於子孫黄帝
曰何謂旦醒岐伯曰明於隂陽如惑之解如
醉之醒黄帝曰何謂夜瞑岐伯曰瘖乎其無
聲漠乎其無形折毛發理正氣横傾淫邪泮
衍血脉傳溜大氣入藏腹痛下淫可以致死
不可以致生黄帝曰大氣入藏奈何岐伯曰
病先發于心一日而之肺三日而之肝五日
而之脾三日不已死冬夜半夏日中病先發
於肺三日而之肝一日而之脾五日而之胃
十日不已死冬日入夏日出病先發於肝三
日而之脾五日而之胃三日而之腎三日不
已死冬日入夏蚤食病先發於脾一日而之
胃二日而之腎三日而之膂膀胱十日不已
死冬人定夏晏食病先發於胃五日而之腎
三日而之膂膀胱五日而上之心二日不已
死冬夜半夏日昳病先發於腎三日而之膂
膀胱三日而上之心三日而之小腸三日不
已死冬大晨夏早晡病先發於膀胱五日而
之腎一日而之小腸一日而之心二日不已
死冬鷄鳴夏下晡諸病以次相傳如是者皆
有死期不可刺也間一藏及二三四藏者乃
可刺也
　昳(徒結/切)
　　　淫邪發夢第四十三
黄帝曰願聞淫邪泮衍奈何岐伯曰正邪從
外襲内而未有定舍反淫於藏不得定處與
榮衛俱行而與魂魄飛揚使人卧不得安而
喜夢氣淫於府則有餘於外不足於内氣淫
於藏則有餘於内不足於外黄帝曰有餘不
足有形乎岐伯曰隂氣盛則夢涉大水而恐
懼陽氣盛則夢大火而燔焫隂陽俱盛則夢
相殺上盛則夢飛下盛則夢墮甚饑則夢取
甚飽則夢予肝氣盛則夢怒肺氣盛則夢恐
懼哭泣飛揚心氣盛則夢善笑恐畏脾氣盛
則夢歌樂身體重不舉腎氣盛則夢腰脊兩
解不屬凡此十二盛者至而寫之立已厥氣
客於心則夢見丘山烟火客於肺則夢飛揚
見金鐵之奇物客於肝則夢山林樹木客於
脾則夢見丘陵大澤壞屋風雨客於腎則夢
臨淵没居水中客於膀胱則夢遊行客於胃
則夢飲食客於大腸則夢田野客於小腸則
夢聚邑衝衢客於膽則夢鬥訟自刳客於隂
器則夢接内客於項則夢斬首客於脛則夢
行走而不能前及居深地窌苑中客於股肱
則夢禮節拜起客於胞䐈則夢溲便凡此有
數不足者至而補之立已也
　窌(力交/切)
　　　順氣一日分爲四時第四十四
黄帝曰夫百病之所始生者必起於燥濕寒
暑風雨隂陽喜怒飲食居處氣合而有形得
藏而有名余知其然也夫百病者多以旦慧
晝安夕加夜甚何也岐伯曰四時之氣使然
黄帝曰願聞四時之氣岐伯曰春生夏長秋
收冬藏是氣之常也人亦應之以一日分爲
四時朝則爲春日中爲夏日入爲秋夜半爲
冬朝則人氣始生病氣衰故旦慧日中人氣
長長則勝邪故安夕則人氣始衰邪氣始生
故加夜半人氣入藏邪氣獨居於身故甚也
黄帝曰其時有反者何也岐伯曰是不應四
時之氣藏獨主其病者是必以藏氣之所不
勝時者甚以其所勝時者起也黄帝曰治之
奈何岐伯曰順天之時而病可與期順者爲
工逆者爲粗黄帝曰善余聞刺有五變以主
五輸願聞其數岐伯曰人有五藏五藏有五
變五變有五輸故五五二十五輸以應五時
黄帝曰願聞五變岐伯曰肝爲牡藏其色青
其時春其音角其味酸其日甲乙心爲牡藏
其色赤其時夏其日丙丁其音徴其味苦脾
爲牝藏其色黄其時長夏其日戊己其音宫
其味甘肺爲牝藏其色白其音商其時秋其
日庚辛其味辛腎爲牝藏其色黑其時冬其
日壬癸其音羽其味鹹是爲五變黄帝曰以
主五輸奈何藏主冬冬刺井色主春春刺滎
時主夏夏刺輸音主長夏長夏刺經味主秋
秋刺合是謂五變以主五輸黄帝曰諸原安
合以致六輸岐伯曰原獨不應五時以經合
之以應其數故六六三十六輸黄帝曰何謂
藏主冬時主夏音主長夏味主秋色主春願
聞其故岐伯曰病在藏者取之井病變於色
者取之榮病時間時甚者取之輸病變於音
者取之經經滿而血者病在胃及以飲食不
節得病者取之於合故命曰味主合是謂五
變也
　　　外揣第四十五
黄帝曰余聞九針九篇余親授其調頗得其
意夫九針者始於一而終於九然未得其要
道也夫九針者小之則無内大之則無外深
不可爲下高不可爲蓋恍惚無窮流溢無極
余知其合於天道人事四時之變也然余願
雜之毫毛渾束爲一可乎岐伯曰明乎哉問
也非獨針道焉夫治國亦然黄帝曰余願聞
針道非國事也岐伯曰夫治國者夫惟道焉
非道何可小大深淺雜合而爲一乎黄帝曰
願卒聞之岐伯曰日與月焉水與鏡焉鼓與
響焉夫日月之明不失其影水鏡之察不失
其形鼓響之應不後其聲動摇則應和盡得
其情黄帝曰窘乎哉昭昭之明不可蔽其不
可蔽不失隂陽也合而察之切而驗之見而
得之若清水明鏡之不失其形也五音不彰
五色不明五藏波蕩若是則外内相襲若鼓
之應桴響之應聲影之似形故遠者司外揣
内近者司内揣外是謂隂陽之極天地之蓋
請藏之靈蘭之室弗敢使泄也



黄帝内經靈樞集註卷之十三








黄帝素問靈樞集註卷之十四(十五/同卷)業十一
　　　五變第四十六
黄帝問於少俞曰余聞百疾之始期也必生
於風雨寒暑循毫毛而入腠理或復還或留
止或爲風腫汗出或爲消癉或爲寒熱或爲
留痹或爲積聚奇邪淫溢不可勝數願聞其
故夫同時得病或病此或病彼意者天之爲
人生風乎何其異也少俞曰夫天之生風者
非以私百姓也其行公平正直犯者得之避
者得無殆非求人而人自犯之黄帝曰一時
遇風同時得病其病各異願聞其故少俞曰
善乎哉問請論以比匠人匠人磨斧斤礪刀
削斫材木木之隂陽尚有堅脆堅者不入脆
者皮弛至其交節而缺斤斧焉夫一木之中
堅跪不同堅者則剛脆者易傷况其材木之
不同皮之厚薄汁之多少而各異耶夫木之
蚤花先生葉者遇春霜烈風則花落而葉萎
乆曝大旱則脆木薄皮者枝條汁少而葉萎
乆隂淫雨則薄皮多汁者皮潰而漉卒風暴
起則剛脆之木枝折杌傷秋霜疾風則剛脆
之木根摇而葉落凡此五者各有所傷况於
人乎黄帝曰以人應木奈何少俞答曰木之
所傷也皆傷其枝枝之剛脆而堅未成傷也
人之有常病也亦因其骨節皮膚腠理之不
堅固者邪之所舍也故常爲病也黄帝曰人
之善病風厥漉汗者何以候之少俞答曰肉
不堅腠理踈則善病風黄帝曰何以候肉之
不堅也少俞答曰膕肉不堅而無分理理者
粗理粗理而皮不緻者腠理踈此言其渾然
者黄帝曰人之善病消癉者何以候之少俞
答曰五藏皆柔弱者善病消癉黄帝曰何以
知五藏之柔弱也少俞答曰夫柔弱者必有
剛强剛强多怒柔者易傷也黄帝曰何以候
柔弱之與剛强少俞答曰此人薄皮膚而目
堅固以深者長衝直揚其心剛剛則多怒怒
則氣上逆胷中畜積血氣逆留臗皮充肌血
脉不行轉而爲熱熱則消肌膚故爲消癉此
言其人暴剛而肌肉弱者也黄帝曰人之善
病寒熱者何以候之少俞答曰小骨弱肉者
善病寒熱黄帝曰何以候骨之小大肉之堅
脆色之不一也少俞答曰顴骨者骨之本也
顴大則骨大顴小則骨小皮膚薄而其肉無
䐃其臂懦懦然其地色殆然不與其天同色
污然獨異此其候也然後臂薄者其髓不滿
故善病寒熱也黄帝曰何以候人之善病痹
者少俞答曰粗理而肉不堅者善病痹黄帝
曰痹之高下有處乎少俞答曰欲知其高下
者各視其部黄帝曰人之善病腸中積聚者
何以候之少俞答曰皮膚薄而不澤肉不堅
而淖澤如此則腸胃惡惡則邪氣留止積聚
乃傷脾胃之間寒温不次邪氣稍至穡積留
止大聚乃起黄帝曰余聞病形已知之矣願
聞其時少俞答曰先立其年以知其時時高
則起時下則殆雖不陷下當年有衝通其病
必起是謂因形而生病五變之紀也
　臗(音/寬)杌(音/兀)懦(音/儒)漉(音/鹿)
　　　本藏第四十七
黄帝問於岐伯曰人之血氣精神者所以奉
生而周於性命者也經脉者所以行血氣而
營隂陽濡筋骨利關節者也衛氣者所以温
分肉充皮膚肥腠理司關闔者也志意者所
以御精神收魂魄適寒温和喜怒者也是故
血和則經脉流行營覆隂陽筋骨勁强關節
清利矣衛氣和則分肉解利皮膚調柔腠理
緻宻矣志意和則精神專直魂魄不散悔怒
不起五藏不受邪矣寒温和則六府化穀風
痹不作經脉通利支節得安矣此人之常平
也五藏者所以藏精神血氣魂魄者也六府
者所以化水穀而行津液者也此人之所以
具受於天也無愚智賢不肖無以相倚也然
有其獨盡天壽而無邪僻之病百年不衰雖
犯風雨卒寒大暑猶有弗能害也有其不離
屏蔽室内無怵惕之恐然猶不免於病何也
願聞其故岐伯對曰窘乎哉問也五藏者所
以參天地副隂陽而連四時化五節者也五
藏者固有小大高下堅脆端正偏傾者六府
亦有小大長短厚薄結直緩急凡此二十五
者各不同或善或惡或吉或凶請言其方心
小則安邪弗能傷易傷以憂心大則憂不能
傷易傷於邪心高則滿於肺中悗而善忘難
開以言心下則藏外易傷於寒易恐以言心
堅則藏安守固心脆則善病消癉熱中心端
正則和利難傷心偏傾則操持不一無守司
也肺小則少飲不病喘喝肺大則多飲善病
胸痹喉痹逆氣肺高則上氣肩息欬肺下則
居賁迫肺善脅下痛肺堅則不病欬上氣肺
脆則苦病消癉易傷肺端正則和利難傷肺
偏傾則胸偏痛也肝小則藏安無脇下之病
肝大則逼胃迫咽迫咽則苦膈中且脅下痛
肝高則上支賁切脇悗爲息賁肝下則逼胃
脇下空脇下空則易受邪肝堅則藏安難傷
肝脆則善病消癉易傷肝端正則和利難傷
肝偏傾則脅下痛也脾小則藏安難傷於邪
也脾大則苦湊䏚而痛不能疾行脾高則䏚
引季脇而痛脾下則下加於大腸下加於大
腸則藏苦受邪脾堅則藏安難傷脾脆則善
病消癉易傷脾端正則和利難傷脾偏傾則
善滿善脹也腎小則藏安難傷腎大則善病
腰痛不可以俯仰易傷以邪腎高則苦背膂
痛不可以俯仰腎下則腰尻痛不可以俯仰
爲狐疝腎堅則不病腰背痛腎脆則苦病消
癉易傷腎端正則和利難傷腎偏傾則苦腰
尻痛也凡此二十五變者人之所苦常病黄
帝曰何以知其然也岐伯曰赤色小理者心
小粗理者心大無𩩲骬者心高𩩲骬小短舉
者心下𩩲𩨗長者心下堅𩩲骬弱小以薄者
心脆𩩲骬直下不舉者心端正𩩲骬倚一方
者心偏傾也白色小理者肺小粗理者肺大
巨肩反膺陷喉者肺高合腋張脅者肺下好
肩背厚者肺堅肩背薄者肺脆背膺厚者肺
端正脇偏踈者肺偏傾也青色小理者肝小
粗理者肝大廣胸反骹者肝高合脇兔骹者
肝下胸脅好者肝堅脅骨弱者肝脆膺腹好
相得者肝端正脇骨偏舉者肝偏傾也黄色
小理者脾小粗理者脾大揭唇者脾高唇下
縱者脾下唇堅者脾堅唇大而不堅者脾脆
唇上下好者脾端正唇偏舉者脾偏傾也黑
色小理者腎小粗理者腎大高耳者腎高耳
後陷者腎下耳堅者腎堅耳薄不堅者腎脆
耳好前居牙車者腎端正耳偏高者腎偏傾
也凡此諸變者持則安減則病也帝曰善然
非余之所問也願聞人之有不可病者至盡
天壽雖有深憂大恐怵惕之志猶不能減也
甚寒大熱不能傷也其有不離屏蔽室内又
無怵惕之恐然不免於病者何也願聞其故
岐伯曰五藏六府邪之舍也請言其故五藏
皆小者少病苦燋心大愁憂五藏皆大者緩
於事難使以憂五藏皆高者好高舉措五藏
皆下者好出人下五藏皆堅者無病五藏皆
脆者不離於病五藏皆端正者和利得人心
五藏皆偏傾者邪心而善盜不可以爲人平
反覆言語也黄帝曰願聞六府之應岐伯答
曰肺合大腸大腸者皮其應心合小腸小腸
者脉其應肝合膽膽者筋其應脾合胃胃者
肉其應腎合三焦膀胱三焦膀胱者腠理毫
毛其應黄帝曰應之奈何岐伯曰肺應皮皮
厚者大腸厚皮薄者大腸薄皮緩腹裏大者
大腸大而長皮急者大腸急而短皮滑者大
腸直皮肉不相離者大腸結心應脉皮厚者
脉厚脉厚者小腸厚皮薄者脉薄脉薄者小
腸薄皮緩者脉緩脉緩者小腸大而長皮薄
而脉衝小者小腸小而短諸陽經脉皆多紆
屈者小腸結脾應肉肉䐃堅大者胃厚肉䐃
麽者胃薄肉䐃小而麽者胃不堅肉䐃不稱
身者胃下胃下者下管約不利肉䐃不堅者
胃緩肉䐃無小裏累者胃急肉䐃多少裏累
者胃結胃結者上管約不利也肝應爪爪厚
色黄者膽厚爪薄色紅者膽薄爪堅色青者
膽急爪濡色赤者膽緩爪直色白無約者膽
直爪惡色黑多紋者膽結也腎應骨宻理厚
皮者三焦膀胱厚粗理薄皮者三焦膀胱薄
踈腠理者三焦膀胱緩皮急而無毫毛者三
焦膀胱急毫毛美而粗者三焦膀胱直稀毫
毛者三焦膀胱結也黄帝曰厚薄美惡皆有
形願聞其所病岐伯答曰視其外應以知其
内藏則知所病矣
　尻(枯高/切)骹(敲)𩩲(結)骬(于)


黄帝内經靈樞集註卷之十四
黄帝素問靈樞集註卷之十五
　　　禁服第四十八
雷公問於黄帝曰細子得受業通於九針六
十篇旦暮勤服之近者編絶乆者簡垢然尚
諷誦弗置未盡解於意矣外揣言渾束爲一
未知所謂也夫大則無外小則無内大小無
極高下無度束之奈何士之才力或有厚薄
智慮褊淺不能博大深奥自强於學若細子
細子恐其散於後世絶於子孫敢問約之奈
何黄帝曰善乎哉問也此先師之所禁坐私
傳之也割臂歃血之盟也子若欲得之何不
齋乎雷公再拜而起曰請聞命於是也乃齋
宿三日而請曰敢問今日正陽細子願以受
盟黄帝乃與俱入齋室割臂歃血黄帝親祝
曰今日正陽歃血傳方有敢背此言者反受
其殃雷公再拜曰細子受之黄帝乃左握其
手右授之書曰愼之愼之吾爲子言之凡刺
之理經脉爲始營其所行知其度量内刺五
藏外刺六府審察衛氣爲百病母調其虚實
虚實乃止寫其血絡血盡不殆矣雷公曰此
皆細子之所以通未知其所約也黄帝曰夫
約方者猶約囊也囊滿而弗約則輸泄方成
弗約則神與弗俱雷公曰願爲下材者勿滿
而約之黄帝曰未滿而知約之以爲工不可
以爲天下師雷公曰願聞爲工黄帝曰寸口
主中人迎主外兩者相應俱往俱來若引繩
大小齊等春夏人迎微大秋冬寸口微大如
是者名曰平人人迎大一倍於寸口病在足
少陽一倍而躁在手少陽人迎二倍病在足
太陽二倍而躁病在手太陽人迎三倍病在
足陽明三倍而躁病在手陽明盛則爲熱虚
則爲寒緊則爲痛痹代則乍甚乍間盛則寫
之虚則補之緊痛則取之分肉代則取血絡
且飲藥陷下則灸之不盛不虚以經取之名
曰經刺人迎四倍者且大且數名曰溢陽溢
陽爲外格死不治必審按其本末察其寒熱
以驗其藏府之病寸口大於人迎一倍病在
足厥隂一倍而躁在手心主寸口二倍病在
足少隂二倍而躁在手少隂寸曰三倍病在
足太隂三倍而躁在手太隂盛則脹滿寒中
食不化虚則熱中出糜少氣溺色變緊則痛
痹代則乍痛乍止盛則寫之虚則補之緊則
先刺而後灸之代則取血絡而後調之陷下
則徒灸之陷下者脉血結於中中有著血血
寒故宜灸之不盛不虚以經取之寸口四倍
者名曰内關内關者且大且數死不治必審
察其本末之寒温以驗其藏府之病通其營
輸乃可傳於大數大數曰盛則徒寫之虚則
徒補之緊則灸刺且飲藥陷下則徒灸之不
盛不虚以經取之所謂經治者飲藥亦曰灸
刺脉急則引脉大以弱則欲安靜用力無勞
也歃(楚洽/切)
　　　五色第四十九
雷公問於黄帝曰五色獨决於明堂乎小子
未知其所謂也黄帝曰明堂者鼻也闕者眉
間也庭者顔也蕃者頰側也蔽者耳門也其
間欲方大去之十步皆見於外如是者壽必
中百歲雷公曰五官之辯奈何黄帝曰明堂
骨高以起平以直五藏次於中央六府挾其
兩側首面上於闕庭王宫在於下極五藏安
於胷中眞色以致病色不見明堂潤澤以清
五官惡得無辯乎雷公曰其不辯者可得聞
乎黄帝曰五色之見也各出其色部部骨陷
者必不免於病矣其色部乘襲者雖病甚不
死矣雷公曰官五色奈何黄帝曰青黑爲痛
黄赤爲熱白爲寒是謂五官雷公曰病之益
甚與其方衰如何黄帝曰外内皆在焉切其
脉口滑小緊以沉者病益甚在中人迎氣大
緊以浮者其病益甚在外其脉口浮滑者病
日進人迎沉而滑者病日損其脉口滑以沉
者病日進在内其人迎脉滑盛以浮者其病
日進在外脉之浮沉及人迎與寸口氣小大
等者病難已病之在藏沉而大者易已小爲
逆病在府浮而大者其病易已人迎盛堅者
傷於寒氣口盛堅者傷於食雷公曰以色言
病之間甚奈何黄帝曰其色粗以明沉夭者
爲甚其色上行者病益甚其色下行如雲徹
散者病方已五色各有藏部有外部有内部
也色從外部走内部者其病從外走内其色
從内走外者其病從内走外病生於内者先
治其隂後治其陽反者益甚其病生於陽者
先治其外後治其内反者益甚其脉滑大以
代而長者病從外來目有所見志有所惡此
陽氣之并也可變而已雷公曰小子聞風者
百病之始也厥逆者寒濕之起也别之奈何
黄帝曰常候闕中薄澤爲風衝濁爲痹在地
爲厥此其常也各以其色言其病雷公曰人
不病卒死何以知之黄帝曰大氣入於藏府
者不病而卒死矣雷公曰病小愈而卒死者
何以知之黄帝曰赤色出兩顴大如母指者
病雖小愈必卒死黑色出於庭大如母指必
不病而卒死雷公再拜曰善哉其死有期乎
黄帝曰察色以言其時雷公曰善乎願卒聞
之黄帝曰庭者首面也闕上者咽喉也闕中
者肺也下極者心也直下者肝也肝左者膽
也下者脾也方上者胃也中央者大腸也挾
大腸者腎也當腎者臍也面王以上者小腸
也面王以下者膀胱子處也顴者肩也顴後
者臂也臂下者手也目内眥上者膺乳也狹
繩而上者背也循牙車以下者股也中央者
膝也膝以下者脛也當脛以下者足也巨分
者股裏也巨屈者膝臏也此五藏六府支節
之部也各有部分有部分用隂和陽用陽和
隂當明部分萬舉萬當能别左右是謂大道
男女異位故曰隂陽審察澤夭謂之良工沉
濁爲内浮澤爲外黄赤爲風青黑爲痛白爲
寒黄而膏潤爲膿赤甚者爲血痛甚爲攣寒
甚爲皮不仁五色各見其部察其浮沉以知
淺深察其澤夭以觀成敗察其散搏以知遠
近視色上下以知病處積神於心以知往今
故相氣不微不知是非屬意勿去乃知新故
色眀不粗沉夭爲甚不明不澤其病不甚其
色散駒駒然未有聚其病散而氣痛聚未成
也腎乘心心先病腎爲應色皆如是男子色
在於面王爲小腹痛下爲卵痛其圜直爲莖
痛高爲本下爲首狐疝㿉隂之屬也女子在
于面王爲膀胱子處之病散爲痛搏爲聚方
圓左右各如其色形其隨而下至胝爲淫有
潤如膏狀爲暴食不潔左爲左右爲右其色
有邪聚散而不端面色所指者也色者青黑
赤白黄皆端滿有别鄉别鄉赤者其色亦大
如榆莢在面王爲不日其色上銳首空上向
下銳下向在左右如法以五色命藏青爲肝
赤爲心白爲肺黄爲脾黑爲腎肝合筋心合
脉肺合皮脾合肉腎合骨也
　　　論勇第五十
黄帝問於少俞曰有人於此并行并立其年
之長少等也衣之厚薄均也卒然遇烈風暴
雨或病或不病或皆病或皆不病其故何也
少俞曰帝問何急黄帝曰願盡聞之少俞曰
春青風夏陽風秋凉風冬寒風凡此四時之
風者其所病各不同形黄帝曰四時之風病
人如何少俞曰黄色薄皮弱肉者不勝春之
虚風白色薄皮弱肉者不勝夏之虚風青色
薄皮弱肉不勝秋之虚風赤色薄皮弱肉不
勝冬之虚風也黄帝曰黑色不病乎少俞曰
黑色而皮厚肉堅固不傷於四時之風其皮
薄而肉不堅色不一者長夏至而有虚風者
病矣其皮厚而肌肉堅者長夏至而有虚風
不病矣其皮厚而肌肉堅者必重感於寒外
内皆然乃病黄帝曰善黄帝曰夫人之忍痛
與不忍痛者非勇怯之分也夫勇士之不忍
痛者見難則前見痛則止夫怯士之忍痛者
聞難則恐遇痛不動夫勇士之忍痛者見難
不恐遇痛不動夫怯士之不忍痛者見難與
痛目轉面盻恐不能言失氣驚顔色變化乍
死乍生余見其然也不知其何由願聞其故
少俞曰夫忍痛與不忍痛者皮膚之薄厚肌
肉之堅脆緩急之分也非勇怯之謂也黄帝
曰願聞勇怯之所由然少俞曰勇士者目深
以固長衡直揚三焦理横其心端直其肝大
以堅其膽滿以傍怒則氣盛而胸張肝舉而
膽横眥裂而目揚毛起而面蒼此勇士之由
然者也黄帝曰願聞怯士之所由然少俞曰
怯士者目大而不減隂陽相失其焦理縱𩩲
骬短而小肝系緩其膽不滿而縱腸胃挺脇
下空雖方大怒氣不能滿其胷肝肺雖舉氣
衰復下故不能乆怒此怯士之所由然者也
黄帝曰怯士之得酒怒不避勇士者何藏使
然少俞曰酒者水穀之精熟穀之液也其氣
慓悍其入於胃中則胃脹氣上逆滿於胸中
肝浮膽横當是之時固比於勇士氣衰則悔
與勇士同類不知避之名曰酒悖也
　胃挺(下古/梗切)
　　　背腧第五十一
黄帝問於岐伯曰願聞五藏之腧出於背者
岐伯曰胸中大腧在杼骨之端肺腧在三焦
之間心腧在五焦之間膈腧在七焦之間肝
腧在九焦之間脾腧在十一焦之間腎腧在
十四焦之間皆挾脊相去三寸所則欲得而
驗之按其處應在中而痛解乃其腧也灸之
則可刺之則不可氣盛則寫之虚則補之以
火補者毋吹其火須自滅也以火寫者疾吹
其火傳其艾須其火滅也
　　　衛氣第五十二
黄帝曰五藏者所以藏精神魂魄者也六府
者所以受水穀而行化物者也其氣内干五
藏而外絡支節其浮氣之不循經者爲衛氣
其精氣之行於經者爲營氣隂陽相隨外内
相貫如環之無端亭亭淳淳乎孰能窮之然
其分别隂陽皆有標本虚實所離之處能别
隂陽十二經者知病之所生候虚實之所在
者能得病之高下知六府之氣街者能知解
結契紹於門户能知虚石之堅軟者知補寫
之所在能知六經標本者可以無惑於天下
岐伯曰博哉聖帝之論臣請盡意悉言之足
太陽之本在跟以上五寸中標在兩絡命門
命門者目也足少陽之本在竅隂之間標在
窗籠之前窗籠者耳也足少隂之本在内踝
下上三寸中標在背腧與舌下兩脉也足厥
隂之本在行間上五寸所標在背腧也足陽
明之本在厲兌標在人迎頰挾頏顙也足太
隂之本在中封前上四寸之中標在背腧與
舌本也手太陽之本在外踝之後標在命門
之上一寸也手少陽之本在小指次指之間
上二寸標在耳後上角下外眥也手陽明之
本在肘骨中上至别陽標在顔下合鉗上也
手大隂之本在寸口之中標在腋内動也手
少隂之本在銳骨之端標在背腧也手心主
之本在掌後兩筋之間二寸中標在腋下下
三寸也凡候此者下虚則厥下盛則熱上虚
則眩上盛則熱痛故石者絶而止之虚者引
而起之請言氣街胸氣有街腹氣有街頭氣
有街脛氣有街故氣在頭者止之於腦氣在
胸者止之膺與背腧氣在腹者止之背腧與
衝脉於臍左右之動脉者氣在脛者止之於
氣街與承山踝上以下取此者用毫針必先
按而在乆應於手乃刺而予之所治者頭痛
眩仆腹痛中滿暴脹及有新積痛可移者易
已也積不痛難已也
　鉗(音鈐)



黄帝内經靈樞集註卷之十五




黄帝素問靈樞集註卷之十六(十七/同卷)業十二
　　　論痛第五十三
黄帝問於少俞曰筋骨之强弱肌肉之堅脆
皮膚之厚薄腠理之踈宻各不同其於針石
火焫之痛何如腸胃之厚薄堅脆亦不等其
於毒藥何如願盡聞之少俞曰人之骨强筋
弱肉緩皮膚厚者耐痛其於針石之痛火焫
亦然黄帝曰其耐火焫者何以知之少俞答
曰加以黑色而美骨者耐火焫黄帝曰其不
耐針石之痛者何以知之少俞曰堅肉薄皮
者不耐針石之痛於火焫亦然黄帝曰人之
病或同時而傷或易已或難已其故何如少
俞曰同時而傷其身多熱者易已多寒者難
已黄帝曰人之勝毒何以知之少俞曰胃厚
色黑大骨及肥者皆勝毒故其瘦而薄胃者
皆不勝毒也
　　　天年第五十四
黄帝問於岐伯曰願聞人之始生何氣築爲
基何立而爲楯何失而死何得而生岐伯曰
以母爲基以父爲楯失神者死得神者生也
黄帝曰何者爲神岐伯曰血氣以和榮衛已
通五藏已成神氣舍心魂魄畢具乃成爲人
黄帝曰人之壽夭各不同或夭壽或卒死或
病乆願聞其道岐伯曰五藏堅固血脉和調
肌肉解利皮膚緻宻營衛之行不失其常呼
吸微徐氣以度行六府化穀津液布揚各如
其常故能長乆黄帝曰人之壽百歲而死何
以致之岐伯曰使道隧以長基墻高以方通
調營衛三部三里起骨高肉滿百歲乃得終
黄帝曰其氣之盛衰以至其死可得聞乎岐
伯曰人生十歲五藏始定血氣已通其氣在
下故好走二十歲血氣始盛肌肉方長故好
趨三十歲五藏大定肌肉堅固血脉盛滿故
好步四十歲五藏六府十二經脉皆大盛以
平定腠理始疏榮華頽落髮頗斑白平盛不
摇故好坐五十歲肝氣始衰肝葉始薄膽汁
始滅目始不明六十歲心氣始衰苦憂悲血
氣懈惰故好卧七十歲脾氣虚皮膚枯八十
歲肺氣衰魄離故言善誤九十歲腎氣焦四
藏經脉空虚百歲五藏皆虚神氣皆去形骸
獨居而終矣黄帝曰其不能終壽而死者何
如岐伯曰其五藏皆不堅使道不長空外以
張喘息暴疾又卑基𤗼薄脉少血其肉不石
數中風寒血氣虚脉不通眞邪相攻亂而相
引故中壽而盡也
　　　逆順第五十五
黄帝問於伯高曰余聞氣有逆順脉有盛衰
刺有大約可得聞乎伯高曰氣之逆順者所
以應天地隂陽四時五行也脉之盛衰者所
以候血氣之虚實有餘不足刺之大約者必
明知病之可刺與其未可刺與其已不可刺
也黄帝曰候之奈何伯高曰兵法曰無迎逢
逢之氣無擊堂堂之陣刺法曰無刺熇熇之
熱無刺漉漉之汗無刺渾渾之脉無刺病與
脉相逆者黄帝曰候其可刺奈何伯高曰上
工刺其未生者也其次刺其未盛者也其次
刺其已衰者也下工刺其方襲者也與其形
之盛者也與其病之與脉相逆者也故曰方
其盛也勿敢毁傷刺其已衰事必大昌故曰
上工治未病不治已病此之謂也
逢(蒲蒙/切)熇(呼木/切)
　　　五味第五十六
黄帝曰願聞穀氣有五味其入五藏分别奈
何伯高曰胃者五藏六府之海也水穀皆入
於胃五藏六府皆禀氣於胃五味各走其所
喜穀味酸先走肝穀味苦先走心穀味甘先
走脾穀味辛先走肺穀味鹹先走腎穀氣津
液已行營衛大通乃化糟粕以次傳下黄帝
曰營衛之行奈何伯高曰穀始入於胃其精
微者先出於胃之兩焦以溉五藏别出兩行
營衛之道其大氣之搏而不行者積於胷中
命曰氣海出於肺循喉咽故呼則出吸則入
天地之精氣其大數常出三入一故穀不入
半日則氣衰一日則氣少矣黄帝曰穀之五
味可得聞乎伯高曰請盡言之五穀秔米甘
麻酸大豆鹹麥苦黄黍辛五果棗甘李酸栗
鹹杏苦桃辛五畜牛甘犬酸猪鹹羊苦鷄辛
五菜葵甘韭酸藿鹹薤苦葱辛五色黄色宜
甘青色宜酸黑色宜鹹赤色宜苦白色宜辛
凡此五者各有所宜五宜所言五宜者脾病
者宜食秔米飯牛肉棗葵心病者宜食麥羊
肉杏薤腎病者宜食大豆黄卷猪肉栗藿肝
病者宜食麻犬肉李韭肺病者宜食黄黍鷄
肉桃葱五禁肝病禁辛心病禁鹹脾病禁酸
腎病禁甘肺病禁苦肝色青宜食甘秔米飯
牛肉棗葵皆甘心色赤宜食酸犬肉麻李韭
皆酸脾色黄宜食鹹大豆豕肉栗藿皆鹹肺
色白宜食苦麥羊肉杏薤皆苦腎色黑宜食
辛黄黍鷄肉桃葱皆辛
　　　水脹第五十七
黄帝問於岐伯曰水與膚脹鼓脹腸覃石瘕
石水何以别之岐伯答曰水始起也目窠上
微腫如新卧起之狀其頸脉動時咳隂股間
寒足脛腫腹乃大其水已成矣以手按其腹
隨手而起如裹水之狀此其候也黄帝曰膚
脹何以候之岐伯曰膚脹者寒氣客於皮膚
之間𪔣𪔣然不堅腹大身盡腫皮厚按其腹
窅而不起腹色不變此其候也鼓脹何如岐
伯曰腹脹身皆大大與膚脹等也色蒼黄腹
筋起此其候也腸覃何如岐伯曰寒氣客於
腸外與衛氣相搏氣不得榮因有所繫癖而
内著惡氣乃起瘜肉乃生其始生也大如鷄
卵稍以益大至其成如懷子之狀乆者離歲
按之則堅推之則移月事以時下此其候也
石瘕何如岐伯曰石瘕生於胞中寒氣客於
子門子門閉塞氣不得通惡血當寫不寫衃
以留止日以益大狀如懷子月事不以時下
皆生於女子可導而下黄帝曰膚脹鼓脹可
刺邪岐伯曰先寫其脹之血絡後調其經刺
去其血絡也
　　　賊風第五十八
黄帝曰夫子言賊風邪氣之傷人也令人病
焉今有其不離屏蔽不出室穴之中卒然病
者非不離賊風邪氣其故何也岐伯曰此皆
嘗有所傷於濕氣藏於血脉之中分肉之間
乆留而不去若有所墮墜惡血在内而不去
卒然喜怒不節飲食不適寒温不時腠理閉
而不通其開而遇風寒則血氣凝結與故邪
相襲則爲寒痹其有熱則汗出汗出則受風
雖不遇賊風邪氣必有因加而發焉黄帝曰
今夫子之所言者皆病人之所自知也其毋
所遇邪氣又毋怵惕之所志卒然而病者其
故何也唯有因鬼神之事乎岐伯曰此亦有
故邪留而未發因而志有所惡及有所慕血
氣内亂兩氣相搏其所從來者徴視之不見
聽而不聞故似鬼神黄帝曰其祝而已者其
故何也岐伯曰先巫者因知百病之勝先知
其病之所從生者可祝而已也

黄帝内經靈樞集註卷之十六











黄帝素問靈樞集註卷之十七
　　　衛氣失常第五十九
黄帝曰衛氣之留於腹中搐積不行苑藴不
得常所使人支脇胃中滿喘呼逆息者何以
去之伯高曰其氣積於胸中者上取之積於
腹中者下取之上下皆滿者傍取之黄帝曰
取之奈何伯高對曰積於上寫人迎天突喉
中積於下者寫三里與氣街上下皆滿者上
下取之與季脇之下一寸(一本云季脇/之下深一寸)重者
鷄足取之診視其脉大而弦急及絶不至者
及腹皮急甚者不可刺也黄帝曰善黄帝問
於伯高曰何以知皮肉氣血筋骨之病也伯
高曰色起兩眉薄澤者病在皮唇色青黄赤
白黑者病在肌肉營氣濡然者病在血氣目
色青黄赤白黑者病在筋耳焦枯受塵垢病
在骨黄帝曰病形何如取之奈何伯高曰夫
百病變化不可勝數然皮有部肉有柱血氣
有輸骨有屬黄帝曰願聞其故伯高曰皮之
部輸於四末肉之柱在臂脛諸陽分肉之間
與足少隂分間血氣之輸輸於諸絡氣血留
居則盛而起筋部無隂無陽無左無右候病
所在骨之屬者骨空之所以受益而益腦髓
者也黄帝曰取之奈何伯高曰夫病變化浮
沉深淺不可勝窮各在其處病間者淺之甚
者深之間者小之甚者衆之隨變而調氣故
曰上工黄帝問於伯高曰人之肥瘦大小寒
温有老壯少小别之奈何伯高對曰人年五
十已上爲老二十已上爲壯十八已上爲少
六歲已上爲小黄帝曰何以度之其肥瘦伯
高曰人有肥有膏有肉黄帝曰别此奈何伯
高曰膕肉堅(一本云/䐃肉)皮滿者肥膕肉不堅皮
緩者膏皮肉不相離者肉黄帝曰身之寒温
何如伯高曰膏者其肉淖而粗理者身寒細
理者身熱脂者其肉堅細理者熱粗理者寒
黄帝曰其肥瘦大小奈何伯高曰膏者多氣
而皮縱緩故能縱腹垂腴肉者身體容大脂
者其身收小黄帝曰三者之氣血多少何如
伯高曰膏者多氣多氣者熱熱者耐寒肉者
多血則充形充形則平脂者其血清氣滑少
故不能大此别於衆人者也黄帝曰衆人奈
何伯高曰衆人皮肉脂膏不能相加也血與
氣不能相多故其形不小不大各自稱其身
命曰衆人黄帝曰善治之奈何伯高曰必先
别其三形血之多少氣之清濁而後調之治
無失常經是故膏人縱腹垂腴肉人者上下
容大脂人者雖脂不能大者
　　　玉版第六十
黄帝曰余以小針爲細物也夫子乃言上合
之於天下合之於地中合之於人余以爲過
針之意矣願聞其故岐伯曰何物大於天乎
夫大於針者惟五兵者焉五兵者死之備也
非生之具且夫人者天地之鎮也其不可不
參乎夫治民者亦唯針焉夫針之與五兵其
孰小乎黄帝曰病之生時有喜怒不測飲食
不節隂氣不足陽氣有餘營氣不行乃發爲
癰疽隂陽不通兩熱相搏乃化爲膿小針能
取之乎岐伯曰聖人不能使化者爲之邪不
可留也故兩軍相當旗幟相望白刃陳於中
野者此非一日之謀也能使其民令行禁止
士卒無白刃之難者非一日之教也須臾之
得也夫至使身被癰疽之病膿血之聚者不
亦離道遠乎夫癰疽之生膿血之成也不從
天下不從地出積微之所生也故聖人自治
於未有形也愚者遭其已成也黄帝曰其已
形不予遭膿已成不予見爲之奈何岐伯曰
膿已成十死一生故聖人弗使已成而明爲
良方著之竹帛使能者踵而傳之後世無有
終時者爲其不予遭也黄帝曰其已有膿血
而後遭乎不導之以小針治乎岐伯曰以小
治小者其功小以大治大者多害故其已成
膿血者其唯砭石鈹鋒之所取也黄帝曰多
害者其不可全乎岐伯曰其在逆順焉黄帝
曰願聞逆順岐伯曰以爲傷者其白眼青黑
眼小是一逆也内藥而嘔者是二逆也腹痛
渴甚是三逆也肩項中不便是四逆也音嘶
色脫是五逆也除此五者爲順矣黄帝曰諸
病皆有逆順可得聞乎岐伯曰腹脹身熱脉
大是一逆也腹鳴而滿四支清泄其脉大是
二逆也衂而不止脉大是三逆也咳且溲血
脫形其脉小勁是四逆也咳脫形身熱脉小
以疾是謂五逆也如是者不過十五日而死
矣其腹大脹四末清脫形泄甚是一逆也腹
脹便血其脉大時絶是二逆也欬溲血形肉
脫脉搏是三逆也嘔血胷滿引背脉小而疾
是四逆也咳嘔腹脹且飧泄其脉絶是五逆
也如是者不及一時而死矣工不察此者而
刺之是謂逆治黄帝曰夫子之言針甚駿以
配天地上數天文下度地紀内别五藏外次
六府經脉二十八會盡有周紀能殺生人不
能起死者子能反之乎岐伯曰能殺生人不
能起死者也黄帝曰余聞之則爲不仁然願
聞其道弗行於人岐伯曰是明道也其必然
也其如刀劎之可以殺人如飲酒使人醉也
雖勿診猶可知矣黄帝曰願卒聞之岐伯曰
人之所受氣者穀也穀之所注者胃也胃者
水穀氣血之海也海之所行雲氣者天下也
胃之所出氣血者經隧也經隧者五藏六府
之大絡也迎而奪之而已矣黄帝曰上下有
數乎岐伯曰迎之五里中道而止五至而已
五往而藏之氣盡矣故五五二十五而竭其
輸矣此所謂奪其天氣者也非能絶其命而
傾其壽者也黄帝曰願卒聞之岐伯曰闚門
而刺之者死於家中入門而刺之者死於堂
上黄帝曰善乎方明哉道請著之玉版以爲
重寳傳之後世以爲刺禁令民勿敢犯也
　　　五禁第六十一
黄帝問於岐伯曰余聞刺有五禁何謂五禁
岐伯曰禁其不可刺也黄帝曰余聞刺有五
奪岐伯曰無寫其不可奪者也黄帝曰余聞
刺有五過岐伯曰補寫無過其度黄帝曰余
聞刺有五逆岐伯曰病與脉相逆命曰五逆
黄帝曰余聞刺有九宜岐伯曰明知九針之
論是謂九宜黄帝曰何謂五禁願聞其不可
刺之時岐伯曰甲乙日自乘無刺頭無發矇
於耳内丙丁日自乘無振埃於肩喉廉泉戊
己日自乘四季無刺腹去爪寫水庚辛日自
乘無刺關節於股膝壬癸日自乘無刺足脛
是謂五禁黄帝曰何謂五奪岐伯曰形肉已
奪是一奪也大奪血之後是二奪也大汗出
之後是三奪也大泄之後是四奪也新産及
大血之後是五奪也此皆不可寫黄帝曰何
謂五逆岐伯曰熱病脉靜汗已出脉盛躁是
一逆也病泄脉洪大是二逆也著痹不移䐃
肉破身熱脉偏絶是三逆也淫而奪形身熱
色夭然白及後下血衃血衃篤重是謂四逆
也寒熱奪形脉堅搏是五逆也
　　　動輸第六十二
黄帝曰經脉十二而手太隂足少隂陽明獨
動不休何也岐伯曰是明胃脉也胃爲五藏
六府之海其清氣上注於肺肺氣從太隂而
行之其行也以息往來故人一呼脉再動一
吸脉亦再動呼吸不已故動而不止黄帝曰
氣之過於寸口也上十焉息下八焉伏何道
從還不知其極岐伯曰氣之離藏也卒然如
弓弩之發如水之下岸上於魚以反衰其餘
氣衰散以逆上故其行微黄帝曰足之陽明
何因而動岐伯曰胃氣上注於肺其悍氣上
衝頭者循咽上走空竅循眼系入絡腦出顑
下客主人循牙車合陽眀并下人迎此胃氣
别走於陽明者也故隂陽上下其動也若一
故陽病而陽脉小者爲逆隂病而隂脉大者
爲逆故隂陽俱靜俱動若引繩相傾者病黄
帝曰足少隂何因而動岐伯曰衝脉者十二
經之海也與少隂之大絡起於腎下出於氣
街循隂股内廉邪入膕中循脛骨内廉并少
隂之經下入内踝之後入足下其别者邪入
踝出屬跗上入大指之間注諸絡以温足脛
此脉之常動者也黄帝曰營衛之行也上下
相貫如環之無端今有其卒然遇邪氣及逢
大寒手足懈惰其脉隂陽之道相輸之會行
相失也氣何由還岐伯曰夫四末隂陽之會
者此氣之大絡也四街者氣之徑路也故絡
絶則徑通四末解則氣從合相輸如環黄帝
曰善此所謂如環無端莫知其紀終而復始
此之謂也





黄帝内經靈樞集註卷之十七
黄帝素問靈樞集註卷之十八(十九/同卷)業十三
　　　五味論第六十三
黄帝問於少俞曰五味入於口也各有所走
各有所病酸走筋多食之令人癃鹹走血多
食之令人渴辛走氣多食之令人洞心苦走
骨多食之令人變嘔甘走肉多食之令人悗
心余知其然也不知其何由願聞其故少俞
答曰酸入於胃其氣濇以收上之兩焦弗能
出入也不出即留於胃中胃中和温則下注
膀胱膀胱之胞薄以懦得酸則縮綣約而不
通水道不行故癃隂者積筋之所終也故酸
入而走筋矣黄帝曰鹹走血多食之令人渴
何也少俞曰鹹入於胃其氣上走中焦注於
脉則血氣走之血與鹹相得則凝凝則胃中
汁注之注之則胃中竭竭則咽路焦故舌本
乾而善渴血脉者中焦之道也故鹹入而走
血矣黄帝曰辛走氣多食之令人洞心何也
少俞曰辛入於胃其氣走於上焦上焦者受
氣而營諸陽者也薑韮之氣薰之營衛之氣
不時受之乆留心下故洞心辛與氣俱行故
辛入而與汗俱出黄帝曰苦走骨多食之令
人變嘔何也少俞曰苦入於胃五穀之氣皆
不能勝苦苦入下脘三焦之道皆閉而不通
故變嘔齒者胃之所終也故苦入而走骨故
入而復出知其走骨也黄帝曰甘走肉多食
之令人悗心何也少俞曰甘入於胃其氣弱
小不能上至於上焦而與穀留於胃中者令
人柔潤者也胃柔則緩緩則蟲動蟲動則令
人悗心其氣外通於肉故甘走肉
　　　隂陽二十五人第六十四
黄帝曰余聞隂陽之人何如伯高曰天地之
間六合之内不離於五人亦應之故五五二
十五人之政而隂陽之人不與焉其態又不
合於衆者五余已知之矣願聞二十五人之
形血氣之所生别而以候從外知内何如岐
伯曰悉乎哉問也此先師之秘也雖伯高猶
不能明之也黄帝避席遵循而却曰余聞之
得其人弗教是謂重失得而泄之天將厭之
余願得而明之金櫃藏之不敢揚之岐伯曰
先立五形金木水火土别其五色異其五形
之人而二十五人具矣黄帝曰願卒聞之岐
伯曰愼之愼之臣請言之木形之人比於上
角似於蒼帝其爲人蒼色小頭長面大肩背
直身小手足好有才勞心少力多憂勞於事
能春夏不能秋冬感而病生足厥隂佗佗然
大角之人比於左足少陽少陽之上遺遺然
左角之人比於右足少陽少陽之下隨隨然
(一曰/少角)□角之人比於右足少陽少陽之上推
推然(一曰/右角)判角之人比於左足少陽少陽之
下栝栝然火形之人比於上徴似於赤帝其
爲人赤色廣䏖脫面小頭好肩背髀腹小手
足行安地疾心行摇肩背肉滿有氣輕財少
信多慮見事明好顔急心不壽暴死能春夏
不能秋冬秋冬感而病生手少隂核核然質
徴之人比於左手太陽太陽之上肌肌然(一/曰)
(質之人一/曰大徴)少徴之人比於右手太陽太陽之
下惂惂然右徴之人比於右手太陽太陽之
上鮫鮫然(一曰熊/熊然)質判之人比於左手太陽
太陽之下支支頤頤然(一曰/質徴)土形之人比於
上宫似於上古黄帝其爲人黄色圓面大頭
美肩背大腹美股脛小手足多肉上下相稱
行安地舉足浮安心好利人不喜權勢善附
人也能秋冬不能春夏春夏感而病生足太
隂敦敦然大宫之人比於左足陽明陽明之
上婉婉然加宫之人比於左足陽明陽明之
下坎坎然一曰衆之人少宫之人比於右足
陽明陽明之上樞樞然左宫之人比於右足
陽明之下兀兀然(一曰衆之人一/曰陽明之上)金形之人
比於上商似於白帝其爲人方面白色小頭
小肩背小腹小手足如骨發踵外骨輕身清
廉急心靜悍善爲吏能秋冬不能春夏春夏
感而病生手太隂敦敦然□商之人比於左
手陽明陽明之上廉廉然右商之人比於左
手陽明陽明之下脫脫然大商之人比於右
手陽明陽明之上監監然小商之人比於右
手陽明陽明之下嚴嚴然水形之人比於上
羽似於黑帝其於人黑色面不平大頭廉頤
小肩大腹動手足發行摇身下尻長背延延
然不敬畏善欺紿人戮死能秋冬不能春夏
春夏感而病生足少隂汗汗然大羽之人比
於右足太陽太陽之上頰頰然小羽之人比
於左足太陽太陽之下紆紆然衆之爲人比
於右足太陽太陽之下潔潔然(一曰加/之人)桎之
爲人比於左足太陽太陽之上安安然是故
五形之人二十五變者衆之所以相欺者是
也黄帝曰得其形不得其色何如岐伯曰形
勝色色勝形者至其勝時年加感則病行失
則憂矣形色相得者富貴大樂黄帝曰其形
色相勝之時年加可知乎岐伯曰凡年忌下
上之人大忌常加七歲十六歲二十五歲三
十四歲四十三歲五十二歲六十一歲皆人
之大忌不可不自安也感則病行失則憂矣
當此之時無爲姦事是謂年忌黄帝曰夫子
之言脉之上下血氣之候以知形氣奈何岐
伯曰足陽明之上血氣盛則髯美長血少氣
多則髯短故氣少血多則髯少血氣皆少則
無髯兩吻多畫足陽明之下血氣盛則下毛
美長至胷血多氣少則下毛美短至臍行則
善高舉足足指少肉足善寒血少氣多則肉
而善瘃血氣皆少則無毛有則稀枯悴善痿
厥足痹足少陽之上氣血盛則通髯美長血
多氣少則通髯美短血少氣多則少髯血氣
皆少則無鬚感於寒濕則善痹骨痛爪枯也
足少陽之下血氣盛則脛毛美長外踝肥血
多氣少則脛毛美短外踝皮堅而厚血少氣
多則胻毛少外踝皮薄而歃血氣皆少則無
毛外踝瘦無肉足太陽之上血氣盛則美眉
眉有毫毛血多氣少則惡眉面多少理血少
氣多則面多肉血氣和則美色足太隂之下
血氣盛則跟肉滿踵堅氣少血多則瘦跟空
血氣皆少則喜轉筋踵下痛手陽明之上血
氣盛則髭美血少氣多則髭惡血氣皆少則
無髭手陽明之下血氣盛則腋下毛美手魚
肉以温氣血皆少則手瘦以寒手少陽之上
血氣盛則眉美以長耳色美血氣皆少則耳
焦惡色手少陽之下血氣盛則手捲多肉以
温血氣皆少則寒以瘦氣少血多則瘦以多
脉手太陽之上血氣盛則有多鬚面多肉以
平血氣皆少則面瘦惡色手太陽之下血氣
盛則掌肉充滿血氣皆少則掌瘦以寒黄帝
曰二十五人者刺之有約乎岐伯曰美眉者
足太陽之脉氣血多惡眉者血氣少其肥而
澤者血氣有餘肥而不澤者氣有餘血不足
瘦而無澤者氣血俱不足審察其形氣有餘
不足而調之可以知逆順矣黄帝曰刺其諸
隂陽奈何岐伯曰按其寸口人迎以調隂陽
切循其經絡之凝濇結而不通者此於身皆
爲痛痹甚則不行故凝濇凝濇者致氣以温
之血和乃止其結絡者脉結血不和决之乃
行故曰氣有餘於上者導而下之氣不足於
上者推而休之其稽留不至者因而迎之必
明於經隧乃能持之寒與熱爭者導而行之
其宛陳血不結者則而予之必先明知二十
五人則血氣之所在左右上下刺約畢也
　釱(音/大)惂(他刀/切)鮫(音/交)胻(音/杭)瘃(只玉/切)




黄帝内經靈樞集註卷之十八
黄帝素問靈樞集註卷之十九
　　　五音五味第六十五
　右徴與少徴調右手太陽上
　左商與左徴調左手陽明上
　少徴與大宫調左手陽明上
　右角與大角調右足少陽下
　大徴與少徴調左手太陽上
　衆羽與少羽調右足太陽下
　少商與右商調右手太陽下
　桎羽與衆羽調右足太陽下
　少宫與大宫調右足陽明下
　判角與少角調右足少陽下
　釱商與上商調右足陽明下
　釱商與上角調左足太陽下
上徴與右徴同穀麥畜羊果杏
　手少陽藏心色赤味苦時夏
上羽與大羽同穀大豆畜彘果栗
　足少隂藏腎色黑味鹹時冬
上宫與大宫同穀稷畜牛果棗
　足太隂藏脾色黄味甘時季夏
上商與右商同穀黍畜鷄果桃
　手太隂藏肺色白味辛時秋
上角與大角同穀麻畜犬果李
　足厥隂藏肝色青味酸時春
　大宫與上角同右足陽明上
　左角與大角同左足陽明上
　少羽與大羽同右足太陽下
　左商與右商同左手陽明上
　加宫與大宫同左足少陽上
　質判與大宫同左手太陽下
　判角與大角同左足少陽下
　大羽與大角同右足太陽上
　大角與大宫同右足少陽上
　右徴少徴質徴上徴判徵
　右角□角上角大角判角
　右商少商□商上商左商
　少宫上宫大宫加宫左角宫
　衆羽桎羽上羽大羽少羽
黄帝曰婦人無鬚者無血氣乎岐伯曰衝脉
任脉皆起於胞中上循背裏爲經絡之海其
浮而外者循腹右上行會於咽喉别而絡唇
口血氣盛則充膚熱肉血獨盛則澹滲皮膚
生毫毛今婦人之生有餘於氣不足於血以
其數脫血也衝任之脉不榮口唇故鬚不生
焉黄帝曰士人有傷於隂隂氣絶而不起隂
不用然其鬚不去其故何也宦者獨去何也
願聞其故岐伯曰宦者去其宗筋傷其衝脉
血寫不復皮膚内結唇口不榮故鬚不生黄
帝曰其有天宦者未嘗被傷不脫於血然其
鬚不生其故何也岐伯曰此天之所不足也
其任衝不盛宗筋不成有氣無血唇口不榮
故鬚不生黄帝曰善乎哉聖人之通萬物也
若日月之光影音聲鼓響聞其聲而知其形
其非夫子孰能明萬物之精是故聖人視其
顔色黄赤者多熱氣青白者少熱氣黑色者
多血少氣美眉者太陽多血通髯極鬚者少
陽多血美鬚者陽明多血此其時然也夫人
之常數太陽常多血少氣少陽常多氣少血
陽明常多血多氣厥隂常多氣少血少隂常
多血少氣太隂常多血少氣此天之常數也
　　　百病始生第六十六
黄帝問於岐伯曰夫百病之始生也皆生於
風雨寒暑清濕喜怒喜怒不節則傷藏風雨
則傷上清濕則傷下三部之氣所傷異類願
聞其會岐伯曰三部之氣各不同或起於隂
或起於陽請言其方喜怒不節則傷藏藏傷
則病起於隂也清濕襲虚則病起於下風雨
襲虚則病起於上是謂三部至於其淫泆不
可勝數黄帝曰余固不能數故問先師願卒
聞其道岐伯曰風雨寒熱不得虚邪不能獨
傷人卒然逢疾風暴雨而不病者蓋無虚故
邪不能獨傷人此必因虚邪之風與其身形
兩虚相得乃客其形兩實相逢衆人肉堅其
中於虚邪也因於天時與其身形參以虚實
大病乃成氣有定舍因處爲名上下中外分
爲三員是故虚邪之中人也始於皮膚皮膚
緩則腠理開開則邪從毛髮入入則抵深深
則毛髮立毛髮立則淅然故皮膚痛留而不
去則傳舍於絡脉在絡之時痛於肌肉其痛
之時息大經乃代留而不去傳舍於經在經
之時洒淅喜驚留而不去傳舍於輸在輸之
時六經不通四支則支節痛腰脊乃强留而
不去傳舍於伏衝之脉在伏衝之時體重身
痛留而不去傳舍於腸胃在腸胃之時賁嚮
腹脹多寒則腸鳴飧泄食不化多熱則溏出
麋留而不去傳舍於腸胃之外募原之間留
著於脉稽留而不去息而成積或著孫脉或
著絡脉或著經脉或著輸脉或著於伏衝之
脉或著於膂筋或著於腸胃之募原上連於
緩筋邪氣淫泆不可勝論黄帝曰願盡聞其
所由然岐伯曰其著孫絡之脉而成積者其
積往來上下臂手孫絡之居也浮而緩不能
句積而止之故往來移行腸胃之間水湊滲
注灌濯濯有音有寒則䐜䐜滿雷引故時切
痛其著於陽明之經則挾臍而居飽食則益
大饑則益小其著於緩筋也似陽明之積飽
食則痛饑則安其著於腸胃之募原也痛而
外連於緩筋飽食則安饑則痛其著於伏衝
之脉者揣之應手而動發手則熱氣下於兩
股如湯沃之狀其著於膂筋在腸後者饑則
積見飽則積不見按之不得其著於輸之脉
者閉塞不通津液不下孔竅乾壅此邪氣之
從外入内從上下也黄帝曰積之始生至其
已成奈何岐伯曰積之始生得寒乃生厥乃
成積也黄帝曰其成積奈何岐伯曰厥氣生
足悗悗生脛寒脛寒則血脉凝濇血脉凝濇
則寒氣上入於腸胃入於腸胃則䐜脹䐜脹
則腸外之汁沫迫聚不得散日以成積卒然
多食飲則腸滿起居不節用力過度則絡脉
傷陽絡傷則血外溢血外溢則衂血隂絡傷
則血内溢血内溢則後血腸胃之絡傷則血
溢於腸外腸外有寒汁沫與血相搏則并合
凝聚不得散而積成矣卒然外中於寒若内
傷於憂怒則氣上逆氣上逆則六輸不通温
氣不行凝血藴裏而不散津液澀滲著而不
去而積皆成矣黄帝曰其生於隂者奈何岐
伯曰憂思傷心重寒傷肺忿怒傷肝醉以入
房汗出當風傷脾用力過度若入房汗出浴
則傷腎此内外三部之所生病者也黄帝曰
善治之奈何岐伯答曰察其所痛以知其應
有餘不足當補則補當寫則寫毋逆天時是
謂至治
　泆(亦)
　　　行針第六十七
黄帝問於岐伯曰余聞九針於夫子而行之
於百姓百姓之血氣各不同形或神動而氣
先針行或氣與針相逢或針以出氣獨行或
數刺乃知或發針而氣逆或數刺病益劇凡
此六者各不同形願聞其方岐伯曰重陽之
人其神易動其氣易往也黄帝曰何謂重陽
之人岐伯曰重陽之人熇熇高高言語善疾
舉足善高心肺之藏氣有餘陽氣滑盛而揚
故神動而氣先行黄帝曰重陽之人而神不
先行者何也岐伯曰此人頗有隂者也黄帝
曰何以知其頗有隂也岐伯曰多陽者多喜
多隂者多怒數怒者易解故曰頗有隂其隂
陽之離合難故其神不能先行也黄帝曰其
氣與鍼相逢奈何岐伯曰隂陽和調而血氣
淖澤滑利故鍼入而氣出疾而相逢也黄帝
曰針已出而氣獨行者何氣使然岐伯曰其
隂氣多而陽氣少隂氣沉而陽氣浮者内藏
故鍼已出氣乃隨其後故獨行也黄帝曰數
刺乃知何氣使然岐伯曰此人之多隂而少
陽其氣沉而氣往難故數刺乃知也黄帝曰
鍼入而氣逆者何氣使然岐伯曰其氣逆與
其數刺病益甚者非隂陽之氣浮沉之勢也
此皆粗之所敗上之所失其形氣無過焉
　　　上膈第六十八
黄帝曰氣爲上膈者食飲入而還出余已知
之矣蟲爲下膈下膈者食晬時乃出余未得
其意願卒聞之岐伯曰喜怒不適食飲不節
寒温不時則寒汁流於腸中流於腸中則蟲
寒蟲寒則積聚守於下管則腸胃充郭衛氣
不營邪氣居之人食則蟲上食蟲上食則下
管虚下管虚則邪氣勝之積聚以留留則癰
成癰成則下管約其癰在管内者即而痛深
其癰在外者則癰外而痛浮癰上皮熱黄帝
曰刺之奈何岐伯曰微按其癰視氣所行先
淺刺其傍稍内益深還而刺之毋過三行察
其沉浮以爲深淺已刺必熨令熱入中日使
熱内邪氣益衰大癰乃潰伍以參禁以除其
内恬憺無爲乃能行氣後以鹹苦化穀乃下
矣
　　　憂恚無言第六十九
黄帝問於少師曰人之卒然憂恚而言無音
者何道之塞何氣出行使音不彰願聞其方
少師答曰咽喉者水穀之道也喉嚨者氣之
所以上下者也會厭者音聲之户也口唇者
音聲之扇也舌者音聲之機也懸雍垂者音
聲之關也頏顙者分氣之所泄也横骨者神
氣所使主發舌者也故人之鼻洞涕出不收
者頏顙不開分氣失也是故厭小而疾薄則
發氣疾其開闔利其出氣易其厭大而厚則
開闔難其氣出遲故重言也人卒然無音者
寒氣客於厭則厭不能發發不能下至其開
闔不致故無音黄帝曰刺之奈何岐伯曰足
之少隂上繫於舌絡於横骨終於會厭兩寫
其血脉濁氣乃辟會厭之脉上絡任脉取之
天突其厭乃發也
黄帝内經靈樞集註卷之十九
黄帝素問靈樞集註卷之二十(二十一/同卷)所一
　　　寒熱第七十
黄帝問於岐伯曰寒熱瘰癧在於頸腋者皆
何氣使生岐伯曰此皆鼠瘻寒熱之毒氣也
留於脉而不去者也黄帝曰去之奈何岐伯
曰鼠瘻之本皆在於藏其末上出於頸腋之
間其浮於脉中而未内著於肌肉而外爲膿
血者易去也黄帝曰去之奈何岐伯曰請從
其本引其末可使衰去而絶其寒熱審按其
道以予之徐往徐來以去之其小如麥者一
刺知三刺而已黄帝曰决其生死奈何岐伯
曰反其目視之其中有赤脉上下貫瞳子見
一脉一歲死見一脉半一歲半死見二脉二
歲死見二脉半二歲半死見三脉三歲而死
見赤脉不下貫瞳子可治也
　　　邪客第七十一
黄帝問於伯高曰夫邪氣之客人也或令人
目不瞑不卧出者何氣使然伯高曰五穀入
於胃也其糟粕津液宗氣分爲三隧故宗氣
積於胷中出於喉嚨以貫心脉而行呼吸焉
營氣者泌其津液注之於脉化以爲血以榮
四末内注五藏六府以應刻數焉衛氣者出
其悍氣之慓疾而先行於四末分肉皮膚之
間而不休者也晝日行於陽夜行於隂常從
足少隂之分間行於五藏六府今厥氣客於
五藏六府則衛氣獨衛其外行於陽不得入
於隂行於陽則陽氣盛陽氣盛則陽蹻陷不
得入於隂隂虚故目不瞑黄帝曰善治之奈
何伯高曰補其不足寫其有餘調其虚實以
通其道而去其邪飲以半夏湯一劑隂陽已
通其卧立至黄帝曰善此所謂决瀆壅塞經
絡大通隂陽和得者也願聞其方伯高曰其
湯方以流水千里以外者八升揚之萬遍取
其清五升煑之炊以葦薪火沸置秫米一升
治半夏五合徐炊令竭爲一升半去其滓飲
汁一小杯日三稍益以知爲度故其病新發
者覆杯則卧汗出則已矣乆者三飲而已也
黄帝問於伯高曰願聞人之支節以應天地
奈何伯高答曰天圓地方人頭圓足方以應
之天有日月人有兩目地有九州人有九竅
天有風兩人有喜怒天有雷電人有音聲天
有四時人有四支天有五音人有五藏天有
六律人有六府天有冬夏人有寒熱天有十
日人有手十指辰有十二人有足十指莖垂
以應之女子不足二節以抱人形天有隂陽
人有夫妻歲有三百六十五日人有三百六
十節地有高山人有肩膝地有深谷人有腋
膕地有十二經水人有十二經脉地有泉脉
人有衛氣地有草蓂人有毫毛天有晝夜人
有卧起天有列星人有牙齒地有小山人有
小節地有山石人有高骨地有林木人有募
筋地有聚邑人有䐃肉歲有十二月人有十
二節地有四時不生草人有無子此人與天
地相應者也黄帝問於岐伯曰余願聞持針
之數内針之理縱舍之意扞皮開腠理奈何
脉之屈折出入之處焉至而出焉至而止焉
至而徐焉至而疾焉至而入六府之輸於身
者余願盡聞少序别離之處離而入隂别而
入陽此何道而從行願盡聞其方岐伯曰帝
之所問針道畢矣黄帝曰願卒聞之岐伯曰
手太隂之脉出於大指之端内屈循白肉際
至本節之後太淵留以澹外屈上於本節下
内屈與隂諸絡會於魚際數脉并注其氣滑
利伏行壅骨之下外屈出於寸口而行上至
於肘内廉入於大筋之下内屈上行臑隂入
腋下内屈走肺此順行逆數之屈折也心主
之脉出於中指之端内屈循中指内廉以上
留於掌中伏行兩骨之間外屈出兩筋之間
骨肉之際其氣滑利上二寸外屈出行兩筋
之間上至肘内廉入於小筋之下留兩骨之
會上入於胷中内絡於心脉黄帝曰手少隂
之脉獨無腧何也岐伯曰少隂心脉也心者
五藏六府之大主也精神之所舍也其藏堅
固邪弗能容也容之則心傷心傷則神去神
去則死矣故諸邪之在於心者皆在於心之
包絡包絡者心主之脉也故獨無腧焉黄帝
曰少隂獨無腧者不病乎岐伯曰其外經病
而藏不病故獨取其經於掌後銳骨之端其
餘脉出入屈折其行之徐疾皆如手少隂心
主之脉行也故本腧者皆因其氣之虚實疾
徐以取之是謂因衝而寫因衰而補如是者
邪氣得去眞氣堅固是謂因天之序黄帝曰
持針縱舍奈何岐伯曰必先明知十二經脉
之本末皮膚之寒熱脉之盛衰滑濇其脉滑
而盛者病日進虚而細者乆以持大以濇者
爲痛痹隂陽如一者病難治其本末尚熱者
病尚在其熱以衰者其病亦去矣持其尺察
其肉之堅脆小大滑濇寒温燥濕因視目之
五色以知五藏而决死生視其血脉察其色
以知其寒熱痛痹黄帝曰持針縱舍余未得
其意也岐伯曰持針之道欲端以正安以靜
先知虚實而行疾徐左手執骨右手循之無
與内果寫欲端以正補必閉膚輔針導氣邪
得淫泆眞氣得居黄帝曰扞皮開腠理奈何
岐伯曰因其分肉左别其膚微内而徐端之
適神不散邪氣得去黄帝問於岐伯曰人有
八虚各何以候岐伯答曰以候五藏黄帝曰
候之奈何岐伯曰肺心有邪其氣留於兩肘
肝有邪其氣流於兩腋脾有邪其氣留於兩
髀腎有邪其氣留於兩膕凡此八虚者皆機
關之室眞氣之所過血絡之所遊邪氣惡血
固不得住留住留則傷筋絡骨節機關不得
屈伸故病攣也
　泌(兵媚/切)扞(苦旱/切)痀(音/拘)
　　　通天第七十二
黄帝問於少師曰余嘗聞人有隂陽何謂隂
人何謂陽人少師曰天地之間六合之内不
離於五人亦應之非徒一隂一陽而已也而
畧言耳口弗能遍明也黄帝曰願畧聞其意
有賢人聖人心能備而行之乎少師曰蓋有
太隂之人少隂之人太陽之人少陽之人隂
陽和平之人凡五人者其態不同其筋骨氣
血各不等黄帝曰其不等者可得聞乎少師
曰太隂之人貪而不仁下齊湛湛好内而惡
出心和而不發不務於時動而後之此太隂
之人也
少隂之人小貪而賊心見人有亡常若有得
好傷好害見人有榮乃反愠怒心疾而無恩
此少隂之人也
太陽之人居處於於好言大事無能而虚說
志發於四野舉措不顧是非爲事如常自用
事雖敗而常無悔此太陽之人也
少陽之人諟諦好自貴有小小官則高自宜
好爲外交而不内附此少陽之人也
隂陽和平之人居處安靜無爲懼懼無爲欣
欣婉然從物或與不爭與時變化尊則謙謙
譚而不治是謂至治古之善用針艾者視人
五態乃治之盛者寫之虚者補之黄帝曰治
人之五態奈何少師曰太隂之人多隂而無
陽其隂血濁其衛氣濇隂陽不和緩筋而厚
皮不之疾寫不能移之少隂之人多隂
少陽小胃而大腸六府不調
其陽明脉小而太陽脉大必審調之其血易
脫其氣易敗也
太陽之人多陽而少隂必謹調之無脫其隂
而寫其陽陽重脫者易狂隂陽皆脫者暴死
不知人也
少陽之人多陽少隂經小而絡大血在中而
氣外實隂而虚陽獨寫其絡脉則强氣脫而
疾中氣不足病不起也
隂陽和平之人其隂陽之氣和血脉調謹診
其隂陽視其邪正安容儀審有餘不足盛則
寫之虚則補之不盛不虚以經取之此所以
調隂陽别五態之人者也黄帝曰夫五態之
人者相與毋故卒然新會未知其行也何以
别之少師答曰衆人之屬不如五態之人者
故五五二十五人而五態之人不與焉五態
之人尤不合於衆者也黄帝曰别五態之人
奈何少師曰太隂之人其狀黮黮然黑色念
然下意臨臨然長大膕然未僂此太隂之人
也
少隂之人其狀清然竊然固以隂賊立而躁
嶮行而似伏此少隂之人也
太陽之人其狀軒軒儲儲反身折膕此太陽
之人也
少陽之人其狀立則好仰行則好摇其兩臂
兩肘則常出於背此少陽之人也
隂陽和平之人其狀委委然隨隨然顒顒然
愉愉然䁢䁢然豆豆然衆人皆曰君子此隂
陽和平之人也
　諟(上紙/切)黮(直稔/切)䁢(辭縁/切)



黄帝内經靈樞集註卷之二十































黄帝素問靈樞集註卷之二十一
　　　官能第七十三
黄帝問於岐伯曰余聞九針於夫子衆多矣
不可勝數余推而論之以爲一紀余司誦之
子聽其理非則語余請正其道令可乆傳後
世無患得其人乃傳非其人勿言岐伯稽首
再拜曰請聽聖王之道黄帝曰用針之理必
知形氣之所在左右上下隂陽表裏血氣多
少行之逆順出入之合謀伐有過知解結知
補虚寫實上下氣門明通於四海審其所在
寒熱淋露以輸異處審於調氣明於經隧左
右肢絡盡知其會寒與熱爭能合而調之虚
與實鄰知决而通之左右不調犯而行之明
於逆順乃知可治隂陽不奇故知起時審於
本末察其寒熱得邪所在萬刺不殆知官九
針刺道畢矣明於五輸徐疾所在屈伸出入
皆有條理言隂與陽合於五行五藏六府亦
有所藏四時八風盡有隂陽各得其位合於
明堂各處色部五藏六府察其所痛左右上
下知其寒温何經所在審皮膚之寒温滑濇
知其所苦膈有上下知其氣所在先得其道
稀而踈之稍深以留故能徐入之大熱在上
推而下之從下上者引而去之視前痛者常
先取之大寒在外留而補之入於中者從合
寫之針所不爲灸之所宜上氣不足推而揚
之下氣不足積而從之隂陽皆虚火自當之
厥而寒甚骨廉陷下寒過於膝下陵三里隂
絡所過得之留止寒入於中推而行之經陷
下者火則當之結絡堅緊火所治之不知所
苦兩蹻之下男隂女陽良工所禁針論畢矣
用針之服必有法則上視天光下司八正以
辟奇邪而觀百姓審於虚實無犯其邪是得
天之露遇歲之虚救而不勝反受其殃故曰
必知天忌乃言針意法於往古驗於來今觀
於窈冥通於無窮粗之所不見良工之所貴
莫知其形若神髣髴邪氣之中人也洒淅動
形正邪之中人也微先見於色不知於其身
若在若無若亡若存有形無形莫知其情是
故上工之取氣乃救其萌芽下工守其已成
因敗其形是故工之用針也知氣之所在而
守其門户明於調氣補寫所在徐疾之意所
取之處寫必用圓切而轉之其氣乃行疾而
徐出邪氣乃出伸而迎之遥大其穴氣出乃
疾補必用方外引其皮令當其門左引其樞
右推其膚微旋而徐推之必端以正安以靜
堅心無解欲微以留氣下而疾出之推其皮
蓋其外門眞氣乃存用針之要無忘其神雷
公問於黄帝曰針論曰得其人乃傳非其人
勿言何以知其可傳黄帝曰各得其人任之
其能故能明其事雷公曰願聞官能奈何黄
帝曰明目者可使視色聦耳者可使聽音捷
疾辭語者可使傳論語徐而安靜手巧而心
審諦者可使行針艾理血氣而調諸逆順察
隂陽而兼諸方緩節柔筋而心和調者可使
導引行氣疾毒言語輕人者可使唾癰咒病
爪苦手毒爲事善傷者可使按積抑痹各得
其能方乃可行其名乃彰不得其人其功不
成其師無名故曰得其人乃言非其人勿傳
此之謂也手毒者可使試按龜置龜於器下
而按其上五十日而死矣手甘者復生如故
也
　出入之合(一本/作會)把而行之(一本作犯/而行之)窈冥
　(一本作/冥冥)
　　　論疾診尺第七十四
黄帝問於岐伯曰余欲無視色持脉獨調其
尺以言其病從外知内爲之奈何岐伯曰審
其尺之緩急小大滑濇肉之堅脆而病形定
矣視人之目窠上微癰如新卧起狀其頸脉
動時咳按其手足上窅而不起者風水膚脹
也尺膚滑其淖澤者風也尺肉弱者解㑊安
卧脫肉者寒熱不治尺膚滑而澤脂者風也
尺膚濇者風痹也尺膚粗如枯魚之鱗者水
泆飲也尺膚熱甚脉盛躁者病温也其脉盛
而滑者病且出也尺膚寒其脉小者泄少氣
尺膚炬然先熱後寒者寒熱也尺膚先寒乆
大之而熱者亦寒熱也肘所獨熱者腰以上
熱手所獨熱者腰以下熱肘前獨熱者膺前
熱肘後獨熱者肩背熱臂中獨熱者腰腹熱
肘後粗以下三四寸熱者腸中有蟲掌中熱
者腹中熱掌中寒者腹中寒魚上白肉有青
血脉者胃中有寒尺炬然熱人迎大者當奪
血尺堅大脉小甚少氣悗有加立死目赤色
者病在心白在肺青在肝黄在脾黑在腎黄
色不可名者病在胷中診目痛赤脉從上下
者太陽病從下上者陽明病從外走内者少
陽病診寒熱赤脉上下至瞳子見一脉一歲
死見一脉半一歲半死見二脉二歲死見二
脉半二歲半死見三脉三歲死診齲齒痛按
其陽之來有過者獨熱在左左熱在右右熱
在上上熱在下下熱診血脉者多赤多熱多
青多痛多黑爲乆痹多赤多黑多青皆見者
寒熱身痛而色微黄齒垢黄爪甲上黄黄疸
也安卧小便黄赤脉小而濇者不嗜食人病
其寸口之脉與人迎之脉小大等及其浮沉
等者病難已也女子手少隂脉動甚者妊子
嬰兒病其頭毛皆逆上者必死耳間青脉起
者掣痛大便赤瓣飧泄脉小者手足寒難已
飧泄脉小手足温泄易已四時之變寒暑之
勝重隂必陽重陽必隂故隂主寒陽主熱故
寒甚則熱熱甚則寒故曰寒生熱熱生寒此
隂陽之變也故曰冬傷於寒春生癉熱春傷
於風夏生後泄腸澼夏傷於暑秋生痎瘧秋
傷於濕冬生咳嗽是謂四時之序也
　窅(音/杳)炬然(及許切亦/作𤇅然)齲(丘禹切/齒蠹也)掣(尺列切)
　痎瘧(上音皆/瘦瘧也)
　　　刺節眞邪第七十五
黄帝問於岐伯曰余聞刺有五節奈何岐伯
曰固有五節一曰振埃二曰發矇三曰去爪
四曰徹衣五曰解惑黄帝曰夫子言五節余
未知其意岐伯曰振埃者刺外去陽病也發
矇者刺府輸去府病也去爪者刺關節肢絡
也徹衣者盡刺諸陽之奇輸也解惑者盡知
調隂陽補寫有餘不足相傾移也黄帝曰刺
節言振埃夫子乃言刺外經去陽病余不知
其所謂也願卒聞之岐伯曰振埃者陽氣大
逆上滿於胸中憤瞋肩息大氣逆上喘喝坐
伏病惡埃烟鍧不得息請言振埃尚疾於振
埃黄帝曰善取之何如岐伯曰取之天容黄
帝曰其咳上氣窮詘胷痛者取之奈何岐伯
曰取之廉泉黄帝曰取之有數乎岐伯曰取
天容者無過一里取廉泉者血變而止帝曰
善哉黄帝曰刺節言發矇余不得其意夫發
矇者耳無所聞曰無所見夫子乃言刺府輸
去府病何輸使然願聞其故岐伯曰妙乎哉
問也此刺之大約針之極也神明之類也口
說書卷猶不能及也請言發矇耳尚疾於發
矇也黄帝曰善願卒聞之岐伯曰刺此者必
於日中刺其聽宫中其眸子聲聞於耳此其
輸也黄帝曰善何謂聲聞於耳岐伯曰刺邪
以手堅按其兩鼻竅而疾偃其聲必應於針
也黄帝曰善此所謂弗見爲之而無目視見
而取之神明相得者也黄帝曰刺節善去爪
夫子乃言刺關節肢絡願卒聞之岐伯曰腰
脊者身之大關節也肢脛者人之管以趨翔
也莖垂者身中之機隂精之候津液之道也
故飲食不節喜怒不時津液内溢乃下留於
睾血道不通日大不休俯仰不便趨翔不能
此病滎然有水不上不下鈹石所取形不可
匿常不得蔽故命曰去爪帝曰善黄帝曰刺
節言徹衣夫子乃言盡刺諸陽之奇輸未有
常處也願卒聞之岐伯曰是陽氣有餘而隂
氣不足隂氣不足則内熱陽氣有餘則外熱
内熱相搏熱於懷炭外畏綿帛近不可近身
又不可近席腠理閉塞則汗不出舌焦唇槁
腊乾嗌燥飲食不讓美惡黄帝曰善取之奈
何岐伯曰或之於其天府大杼三痏又刺中
膂以去其熱補足手太隂以去其汗熱去汗
稀疾於徹衣黄帝曰善黄帝曰刺節言解惑
夫子乃言盡知調隂陽補寫有餘不足相傾
移也惑何以解之岐伯曰大風在身血脉偏
虚虚者不足實者有餘輕重不得傾側宛伏
不知東西不知南北乍上乍下乍反乍覆顛
倒無常甚於迷惑黄帝曰善取之奈何岐伯
曰寫其有餘補其不足隂陽平復用針若此
疾於解惑黄帝曰善請藏之靈蘭之室不敢
妄出也黄帝曰余聞刺有五邪何謂五邪岐
伯曰病有持癰者有容大者有狹小者有熱
者有寒者是謂五邪黄帝曰刺五邪奈何岐
伯曰凡刺五邪之方不過五章痹熱消滅腫
聚散亡寒痹益温小者益陽大者必去請道
其方凡刺癰邪無迎隴易俗移性不得膿脆
道更行去其鄉不安處所乃散亡諸隂陽過
癰者取之其輸寫之凡刺大邪日以小泄奪
其有餘乃益虚剽其通針其邪肌肉親視之
毋有反其眞刺諸陽分肉間凡刺小邪日以
大補其不足乃無害視其所在迎之界遠近
盡至其不得外侵而行之乃自費刺分肉間
凡刺熱邪越而蒼出遊不歸乃無病爲開通
辟門户使邪得出病乃已凡刺寒邪日以温
徐往徐來致其神門户已閉氣不分虚實得
調其氣存也黄帝曰官針奈何岐伯曰刺癰
者用鈹針刺大者用鋒針刺小者用圓利針
刺熱者用鑱針刺寒者用毫針也請言解論
與天地相應與四時相副人參天地故可爲
解下有漸洳上生葦蒲此所以知形氣之多
少也隂陽者寒暑也熱則滋雨而在上根荄
少汁人氣在外皮膚緩腠理開血氣減汗大
泄皮淖澤寒則地凍水冰人氣在中皮膚緻
腠理閉汗不出血氣强肉堅濇當是之時善
行水者不能往冰善穿地者不能鑿凍善用
針者亦不能取四厥血脉凝結堅搏不往來
者亦未可即柔故行水者必待天温冰釋凍
解而水可行地可穿也人脉猶是也治厥者
必先熨調和其經掌與腋肘與脚項與脊以
調之火氣已通血脉乃行然後視其病脉淖
澤者刺而平之堅緊者破而散之氣下乃止
此所謂以解結者也用針之類在於調氣氣
積於胃以通營衛各行其道宗氣留於海其
下者注於氣街其上者走於息道故厥在於
足宗氣不下脉中之血凝而留止弗之火調
弗能取之用針者必先察其經絡之實虚切
而循之按而彈之視其應動者乃後取之而
下之六經調者謂之不病雖病謂之自已也
一經上實下虚而不通者此必有横絡盛加
於大經令之不通視而寫之此所謂解結也
上寒下熱先刺其項太陽乆留之已刺則熨
項與肩脾令熱下合乃止此所謂推而上之
者也上熱下寒視其虚脉而陷之於經絡者
取之氣下乃止此所謂引而下之者也大熱
遍身狂而妄見妄聞妄言視足陽明及大絡
取之虚者補之血而實者寫之因其偃卧居
其頭前以兩手四指挾按頸動脉乆持之卷
而切推下至缺盆中而復止如前熱去乃止
此所謂推而散之者也黄帝曰有一脉生數
十病者或痛或癰或熱或寒或癢或痹或不
仁變化無窮其故何也岐伯曰此皆邪氣之
所生也黄帝曰余聞氣者有眞氣有正氣有
邪氣何謂眞氣岐伯曰眞氣者所受於天與
穀氣并而充身也正氣者正風也從一方來
非實風又非虚風也邪氣者虚風之賊傷人
也其中人也深不能自去正風者其中人也
淺合而自去其氣來柔弱不能勝眞氣故自
去虚邪之中人也洒淅動形起毫毛而發腠
理其入深内搏於骨則爲骨痹搏於筋則爲
筋攣搏於脉中則爲血閉不通則爲癰搏於
肉與衛氣相搏陽勝者則爲熱隂勝者則爲
寒寒則眞氣去去則虚虚則寒搏於皮膚之
間其氣外發腠理開毫毛摇氣往來行則爲
癢留而不去則痹衛氣不行則爲不仁虚邪
徧容於身半其入深内居榮衛榮衛稍衰則
眞氣去邪氣獨留發爲偏枯其邪氣淺者脉
偏痛虚邪之入於身也深寒與熱相搏乆留
而内著寒勝其熱則骨疼肉枯熱勝其寒則
爛肉腐肌爲膿内傷骨内傷骨爲骨蝕有所
疾前筋筋屈不得伸邪氣居其間而不反發
於筋溜有所結氣歸之衛氣留之不得反津
液乆留合而爲腸溜乆者數歲乃成以手按
之柔已有所結氣歸之津液留之邪氣中之
凝結日以易甚連以聚居爲昔瘤以手按之
堅有所結深中骨氣因於骨骨與氣并日以
益大則爲骨疽有所結中於肉宗氣歸之邪
留而不去有熱則化而爲膿無熱則爲肉疽
凡此數氣者其發無常處而有常名也


黄帝内經靈樞集註卷之二十一





黄帝内經靈樞集註卷之二十二(二十三/同卷)所二
　　　衛氣行第七十六
黄帝問於岐伯曰願聞衛氣之行出入之合
何如伯高曰歲有十二月日有十二辰子午
爲經卯酉爲緯天周二十八宿而一面七星
四七二十八星房昴爲緯虚張爲經是故房
至畢爲陽昴至尾爲隂陽主晝隂主夜故衛
氣之行一日一夜五十周於身晝日行於陽
二十五周夜行於隂二十五周周於五藏是
故平旦隂盡陽氣出於目目張則氣上行於
頭循項下足太陽循背下至小指之端其散
者别於目銳眥下手太陽下至手小指之間
外側其散者别於目銳眥下足少陽注小指
次指之間以上循手少陽之分側下至小指
之間别者以上至耳前合於頷脉注足陽明
以下行至跗上入五指之間其散者從耳下
下手陽明入大指之間入掌中其至於足也
入足心出内踝下行隂分復合於目故爲一
周是故日行一舍人氣行一周與十分身之
八日行二舍人氣行三周於身與十分身之
六日行三舍人氣行於身五周與十分身之
四日行四舍人氣行於身七周與十分身之
二日行五舍人氣行於身九周日行六舍人
氣行於身十周與十分身之八日行七舍人
氣行於身十二周在身與十分身之六日行
十四舍人氣二十五周於身有奇分與十分
身之二陽盡於隂隂受氣矣其始入於隂常
從足少隂注於腎腎注於心心注於肺肺注
於肝肝注於脾脾復注於腎爲周是故夜行
一舍人氣行於隂藏一周與十分藏之八亦
如陽行之二十五周而復合於目隂陽一日
一夜合有奇分十分身之二與十分藏之二
是故人之所以卧起之時有早晏者奇分不
盡故也黄帝曰衛氣之在於身也上下往來
不以期候氣而刺之奈何伯高曰分有多少
日有長短春秋冬夏各有分理然後常以平
旦爲紀以夜盡爲始是故一日一夜水下百
刻二十五刻者半日之度也常如是毋已日
入而止隨日之長短各以爲紀而刺之謹候
其時病可與期失時反候者百病不治故曰
刺實者刺其來也刺虚者刺其去也此言氣
存亡之時以候虚實而刺之是故謹候氣之
所在而刺之是謂逢時在於三陽必候其氣
在於陽而刺之病在於三隂必候其氣在隂
分而刺之水下一刻人氣在太陽水下二刻
人氣在少陽水下三刻人氣在陽明水下四
刻人氣在隂分水下五刻人氣在太陽水下
六刻人氣在少陽水下七刻人氣在陽明水
下八刻人氣在隂分水下九刻人氣在太陽
水下十刻人氣在少陽水下十一刻人氣在
陽明水下十二刻人氣在隂分水下十三刻
人氣在太陽水下十四刻人氣在少陽水下
十五刻人氣在陽明水下十六刻人氣在隂
分水下十七刻人氣在太陽水下十八刻人
氣在少陽水下十九刻人氣在陽明水下二
十刻人氣在隂分水下二十一刻人氣在太
陽水下二十二刻人氣在少陽水下二十三
刻人氣在陽明水下二十四刻人氣在隂分
水下二十五刻人氣在太陽此半日之度也
從房至畢一十四舍水下五十刻日行半度
迴行一舍水下三刻與七分刻之四大要曰
常以日之加於宿上也人氣在太陽是故日
行一舍人氣行三陽行與隂分常如是無已
天與地同紀紛紛𤽉𤽉終而復始一日一夜
水下百刻而盡矣
　𤽉(普巴/切)
　　　　九宫八風第七十七






　立秋二(玄委/西南方)秋分七(倉果/西方)立冬六(新洛/西北方)
　夏至九(上天/南方)招搖中央冬至(叶蟄/北方)
　立夏四(隂洛/東南方)春分三(倉門/東方)立春八(天留/東北方)
太一常以冬至之日居叶蟄之宫四十六日
明日居天留四十六日明日居倉門四十六
日明日居隂洛四十五日明日居上天四十
六日明日居玄委四十六日明日居倉果四
十六日明日居新洛四十五日明日復居叶
蟄之宫曰冬至矣太一日遊以冬至之日居
叶蟄之宫數所在日從一處至九日復反於
一常如是無已終而復始太一移日天必應
之以風雨以其日風雨則吉歲美民安少病
矣先之則多雨後之則多旱太一在冬至之
日有變占在君太一在春分之日有變占在
相太一在中宫之日有變占在吏太一在秋
分之日有變占在將太一在夏至之日有變
占在百姓所謂有變者太一居五宫之日病
風折樹木揚沙石各以其所主占貴賤因視
風所從來而占之風從其所居之鄉來爲實
風主生長養萬物從其衝後來爲虚風傷人
者也主殺主害者謹候虚風而避之故聖人
日避虚邪之道如避矢石然邪弗能害此之
謂也是故太一入徙立於中宫乃朝八風以
占吉凶也風從南方來名曰大弱風其傷人
也内舍於心外在於脉氣主熱風從西南方
來名曰謀風其傷人也内舍於脾外在於肌
其氣主爲弱風從西方來名曰剛風其傷人
也内舍於肺外在於皮膚其氣主爲燥風從
西北方來名曰折風其傷人也内舍於小腸
外在於手太陽脉脉絶則溢脉閉則結不通
善暴死風從北方來名曰大剛風其傷人也
内舍於腎外在於骨與肩背之膂筋其氣主
爲寒也風從東北方來名曰凶風其傷人也
内舍於大腸外在於兩脇腋骨下及肢節風
從東方來名曰嬰兒風其傷人也内舍於肝
外在於筋紐其氣主爲身濕風從東南方來
名曰弱風其傷人也内舍於胃外在肌肉其
氣主體重此八風皆從其虚之鄉來乃能病
人三虚相搏則爲暴病卒死兩實一虚病則
爲淋露寒熱犯其雨濕之地則爲痿故聖人
避風如避矢石焉其有三虚而偏中於邪風
則爲擊仆偏枯矣
　　　九針論第七十八
黄帝曰余聞九針於夫子衆多博大矣余猶
不能寤敢問九針焉生何因而有名岐伯曰
九針者天地之大數也始於一而終於九故
曰一以法天二以法地三以法人四以法時
五以法音六以法律七以法星八以法風九
以法野黄帝曰以針應九之數奈何岐伯曰
夫聖人之起天地之數也一而九之故以立
九野九而九之九九八十一以起黄鍾數焉
以針應數也一者天也天者陽也五藏之應
天者肺肺者五藏六府之蓋也皮者肺之合
也人之陽也故爲之治針必以大其頭而銳
其末令無得深入而陽氣出二者地也人之
所以應土者肉也故爲之治針必筒其身而
圓其末令無得傷肉分傷則氣得竭三者人
也人之所以成生者血脉也故爲之治針必
大其身而圓其末令可以按脉勿陷以致其
氣令邪氣獨出四者時也時者四時八風之
客於經絡之中爲痼病者也故爲之治針必
筒其身而鋒其末令可以寫熱出血而痼病
竭五者音也音者冬夏之分分於子午隂與
陽别寒與熱爭兩氣相搏合爲癰膿者也故
爲之治針必令其末如劎鋒可以取大膿六
者律也律者調隂陽四時而合十二經脉虚
邪客於經絡而爲暴痹者也故爲之治針必
令尖如氂且圓且銳中身微大以取暴氣七
者星也星者人之七竅邪之所客於經而爲
痛痹舍於經絡者也故爲之治針令尖如蚊
虻喙靜以徐往微以乆留正氣因之眞邪俱
往出針而養者也八者風也風者人之股肱
八節也八正之虚風八風傷人内舍於骨解
腰脊節腠理之間爲深痹也故爲之治針必
長其身鋒其末可以取深邪遠痹九者野也
野者人之節解皮膚之間也淫邪流溢於身
如風水之狀而溜不能過於機關大節者也
其爲之治針令小大如挺其鋒微圓以取大
氣之不能過於關節者也黄帝曰針之長短
有數乎岐伯曰一曰鑱針者取法於巾針去
末寸半卒銳之長一寸六分主熱在頭身也
二曰員針取法於絮針筒其身而卯其鋒長
一寸六分主治分間氣三曰鍉針取法於黍
粟之銳長三寸半主按脉取氣令邪出四曰
鋒針取法於絮針筒其身鋒其末長一寸六
分主癰熱出血五曰鈹針取法於劎鋒廣二
分半長四寸主大癰膿兩熱爭者也六曰圓
利針取法於氂針微大其末反小其身令可
深内也長一寸六分主取癰痹者也七曰毫
針取法於毫毛長一寸六分主寒熱痛痹在
絡者也八曰長針取法於綦針長七寸主取
深邪遠痹者也九曰大針取法於鋒針其鋒
微圓長四寸主取大氣不出關節者也針形
畢矣此九針大小長短法也黄帝曰願聞身
形應九野奈伺岐伯曰請言身形之應九野
也左足應立春其日戊寅己丑左脇應春分
其日乙卯左手應立夏其日戊辰已巳膺喉
首頭應夏至其日丙午右手應立秋其日戊
申己未右脅應秋分其日辛酉右足應立冬
其日戊戌己亥腰尻下竅應冬至其日壬子
六府膈下三藏應中州其大禁大禁太一所
在之日及諸戊己凡此九者善候八正所在
之處所主左右上下身體有癰腫者欲治之
無以其所直之日潰治之是謂天忌日也形
樂志苦病生於脉治之以灸刺形苦志樂病
生於筋治之以熨引形樂志樂病生於肉治
之以針石形苦志苦病生於咽喝治之以甘
藥形數驚恐筋脉不通病生於不仁治之以
按摩醪藥是謂形五藏氣心主噫肺主咳肝
主語脾主吞腎主欠六府氣膽爲怒胃爲氣
逆噦大腸小腸爲泄膀胱不約爲遺溺下焦
溢爲水五味酸入肝辛入肺苦入心甘入脾
鹹入腎淡入胃是謂五味五并精氣并肝則
憂并心則喜并肺則悲并腎則恐并脾則畏
是謂五精之氣并於藏也五惡肝惡風心惡
熱肺惡寒腎惡燥脾惡濕此五藏氣所惡也
五液心主汗肝主泣肺主涕腎主唾脾主涎
此五液所出也五勞乆視傷血乆卧傷氣乆
坐傷肉乆立傷骨乆行傷筋此五乆勞所病
也五走酸走筋辛走氣苦走血鹹走骨甘走
肉是謂五走也五裁病在筋無食酸病在氣
無食辛病在骨無食鹹病在血無食苦病在
肉無食甘口嗜而欲食之不可多也必自裁
也命曰五裁五發隂病發於骨陽病發於血
以味發於氣陽病發於冬隂病發於夏五邪
邪入於陽則爲狂邪入於隂則爲血痹邪入
於陽轉則爲癲疾邪入於隂轉則爲瘖陽入
之於隂病靜隂出之於陽病喜怒五藏心藏
神肺藏𩲸肝藏魂脾藏意腎藏精志也五主
心主脉肺主皮肝主筋脾主肌腎主骨陽明
多血多氣太陽多血少氣少陽多氣多血太
隂多血少氣厥隂多血少氣少隂多氣少血
故曰刺陽明出血氣刺太陽出血惡氣刺少
陽出氣惡血刺太隂出血惡氣刺厥隂出血
惡氣刺少隂出氣惡血也足陽明太隂爲表
裏少陽厥隂爲表裏太陽少隂爲表裏是謂
足之隂陽也手陽明太隂爲表裏少陽心主
爲表裏太陽少隂爲表裏是謂手之隂陽也
　筒(音/同)鍉(音/低)巾針(一本作/布針)五走(音/湊)五裁(素問/作五)
　(禁)

黄帝内經靈樞集註卷之二十二


黄帝内經靈樞集註卷之二十三
　　　歲露論第七十九
黄帝問於岐伯曰經言夏日傷暑秋病瘧瘧
之發以時其故何也岐伯對曰邪客於風府
病循膂而下衛氣一日一夜常大會於風府
其明日日下一節故其日作晏此其先客於
脊背也故每至於風府則腠理開腠理開則
邪氣入邪氣入則病作此所以日作尚晏也
衛氣之行風府日下一節二十一日下至尾
底二十二日入脊内注入伏衝之脉其行九
日出於缺盆之中其氣上行故其病稍益至
其内搏於五藏横連募原其道遠其氣深其
行遲不能日作故次日乃蓄積而作焉黄帝
曰衛氣每至於風府腠理乃發發則邪入焉
其衛氣日下一節則不當風府奈何岐伯曰
風府無常衛氣之所應必開其腠理氣之所
舍節則其府也黄帝曰善夫風之與瘧也相
與同類而風常在而瘧特以時休何也岐伯
曰風氣留其處瘧氣隨經絡沉以内搏故衛
氣應乃作也帝曰善黄帝問於少師曰余聞
四時八風之中人也故有寒暑寒則皮膚急
而腠理閉暑則皮膚緩而腠理開賊風邪氣
因得以入乎將必須八正虚邪乃能傷人乎
少師答曰不然賊風邪氣之中人也不得以
時然必因其開也其入深其内極病其病人
也卒暴因其閉也其入淺以留其病也徐以
遲黄帝曰有寒温和適腠理不開然有卒病
者其故何也少師答曰帝弗知邪入乎雖平
居其腠理開閉緩急其故常有時也黄帝曰
可得聞乎少師曰人與天地相參也與日月
相應也故月滿則海水西盛人血氣積肌肉
充皮膚緻毛髮堅腠理郄烟垢著當是之時
雖遇賊風其入淺不深至其月郭空則海水
東盛人氣血虚其衛氣去形獨居肌肉减皮
膚縱腠理開毛髮殘膲理薄烟垢落當是之
時遇賊風則其入深其病人也卒暴黄帝曰
其有卒然暴死暴病者何也少師答曰三虚
者其死暴疾也得三實者邪不能傷人也黄
帝曰願聞三虚少師曰乘年之衰逢月之空
失時之和因爲賊風所傷是謂三虚故論不
知三虚工反爲粗帝曰願聞三實少師曰逢
年之盛遇月之滿得時之和雖有賊風邪氣
不能危之也黄帝曰善乎哉論明乎哉道請
藏之金匱命曰三實然此一夫之論也黄帝
曰願聞歲之所以皆同病者何因而然少師
曰此八正之候也黄帝曰候之奈何少師曰
候此者常以冬至之日太一立於叶蟄之宫
其至也天必應之以風雨者矣風雨從南方
來者爲虚風賊傷人者也其以夜半至也萬
民皆卧而弗犯也故其歲民小病其以晝至
者萬民懈惰而皆中於虚風故萬民多病虚
邪入客於骨而不發於外至其立春陽氣大
發腠理開因立春之日風從西方來萬民又
皆中於虚風此兩邪相搏經氣結代者矣故
諸逢其風而遇其雨者命曰遇歲露焉因歲
之和而少賊風者民少病而少死歲多賊風
邪氣寒温不和則民多病而死矣黄帝曰虚
邪之風其所傷貴賤何如候之奈何少師答
曰正月朔日太一居天留之宫其日西北風
不雨人多死矣正月朔日平旦北風春民多
死正月朔日平旦北風行民病多者十有三
也正月朔日日中北風夏民多死正月朔日
夕時北風秋民多死終日北風大病死者十
有六正月朔日風從南方來命曰旱鄉從西
方來命曰白骨將國有殃人多死亡正月朔
日風從東方來發屋揚沙石國有大災也正
月朔日風從東南方行春有死亡正月朔天
利温不風糴賤民不病天寒而風糴貴民多
病此所謂候歲之風□傷人者也二月丑不
風民多心腹病三月戌不温民多寒熱四月
已不暑民多癉病十月申不寒民多暴死諸
所謂風者皆發屋折樹木揚沙石起毫毛發
腠理者也
　郄(乞逆/切)
　　　大惑論第八十
黄帝問於岐伯曰余嘗上於清泠之臺中階
而顧匍匐而前則惑余私異之竊内怪之獨
瞑獨視安心定氣乆而不解獨轉獨眩披髮
長跪俯而視之後乆之不已也卒然自止何
氣使然岐伯對曰五藏六府之精氣皆上注
於目而爲之精精之窠爲眼骨之精爲瞳子
筋之精爲黑眼血之精爲絡其窠氣之精爲
白眼肌肉之精爲約束裏擷筋骨血氣之精
而與脉并爲系上屬於腦後出於項中故邪
中於項因逢其身之虚其入深則隨眼系以
入於腦入於腦則腦轉腦轉則引目系急目
系急則目眩以轉矣邪其精其精所中不相
比也則精散精散則視歧視歧見兩物目者
五藏六府之精也營衛魂魄之所常營也神
氣之所生也故神勞則魂魄散志意亂是故
瞳子黑眼法於隂白眼赤脉法於陽也故隂
陽合傳而精明也目者心使也心者神之舍
也故神精亂而不轉卒然見非常處精神魂
魄散不相得故曰惑也黄帝曰余疑其然余
每之東苑未曾不惑去之則復余唯獨爲東
苑勞神乎何其異也岐伯曰不然也心有所
喜神有所惡卒然相惑則精氣亂視誤故惑
神移乃復是故間者爲迷甚者爲惑黄帝曰
人之善忘者何氣使然岐伯曰上氣不足下
氣有餘腸胃實而心肺虚虚則營衛留於下
乆之不以時上故善忘也黄帝曰人之善饑
而不嗜食者何氣使然岐伯曰精氣并於脾
熱氣留於胃胃熱則消穀穀消故善饑胃氣
逆上則胃脘寒故不嗜食也黄帝曰病而不
得卧者何氣使然岐伯曰衛氣不得入於隂
常留於陽留於陽則陽氣滿陽氣滿則陽蹻
盛不得入於隂則隂氣虚故目不瞑矣黄帝
曰病目而不得視者何氣使然岐伯曰衛氣
留於隂不得行於陽留於隂則隂氣盛隂氣
盛則隂蹻滿不得入於陽則陽氣虚故目閉
也黄帝曰人之多卧者何氣使然岐伯曰此
人腸胃大而皮膚濕而分肉不解焉腸胃大
則衛氣留乆皮膚濕則分肉不解其行遲夫
衛氣者晝日常行於陽夜行於隂故陽氣盡
則卧隂氣盡則寤故腸胃大則衛氣行留乆
皮膚濕分肉不解則行遲留於隂也乆其氣
不精則欲瞑故多卧矣其腸胃小皮膚滑以
緩分肉解利衛氣之留於陽也乆故少瞑焉
黄帝曰其非常經也卒然多卧者何氣使然
岐伯曰邪氣留於上膲上膲閉而不通已食
若飲湯衛氣留乆於隂而不行故卒然多卧
焉黄帝曰善治此諸邪奈何岐伯曰先其藏
府誅其小過後調其氣盛者寫之虚者補之
必先明知其形志之苦樂定乃取之
　擷(奚結/切)神分(方文/切)
　　　癰疽第八十一
黄帝曰余聞腸胃受穀上焦出氣以温分肉
而養骨節通腠理中焦出氣如露上注谿谷
而滲孫脉津液和調變化而赤爲血血和則
孫脉先滿溢乃注於絡脉皆盈乃注於經脉
隂陽已張因息乃行行有經紀周有道理與
天合同不得休止切而調之從虚去實寫則
不足疾則氣减留則先後從實去虚補則有
餘血氣已調形氣乃持余已知血氣之平與
不平未知癰疽之所從生成散之時死生之
期有遠近何以度之可得聞乎岐伯曰經脉
留行不止與天同度與地合紀故天宿失度
日月薄蝕地經失紀水道流溢草萓不成五
穀不殖徑路不通民不往來巷聚邑居則别
離異處血氣猶然請言其故夫血脉營衛周
流不休上應星宿下應經數寒邪客於經絡
之中則血泣血泣則不通不通則衛氣歸之
不得復反故癰腫寒氣化爲熱熱勝則腐肉
肉腐則爲膿膿不寫則爛筋筋爛則傷骨骨
傷則髓消不當骨空不得泄寫血枯空虚則
筋骨肌肉不相榮經脉敗漏熏於五藏藏傷
故死矣黄帝曰願盡聞癰疽之形與忌日名
岐伯曰癰發於嗌中名曰猛疽猛疽不治化
爲膿膿不寫塞咽半日死其化爲膿者寫則
合豕膏冷食三日而已發於頸名曰夭疽其
癰大以赤黑不急治則熱氣下入淵腋前傷
任脉内熏肝肺熏肝肺十餘日而死矣陽氣
大發消腦留項名曰腦爍其色不樂項痛而
如刺以針煩心者死不可治發於肩及臑名
曰疵癰其狀赤黑急治之此令人汗出至足
不害五藏癰發四五日逞焫之發於腋下赤
堅者名曰米疽治之以砭石欲細而長踈砭
之塗已豕膏六日已勿裹之其癰堅而不潰
者爲馬刀挾纓急治之發於胷名曰井疽其
狀如大豆三四日起不早治下入腹不治七
日死矣發於膺名曰甘疽色青其狀如穀實
𦸈𧁾常苦寒熱急治之去其寒熱十歲死死
後出膿發於脅名曰敗疵敗疵者女子之病
也灸之其病大癰膿治之其中乃有生肉大
如赤小豆剉䔖𧄍草根各一升以水一斗六
升煑之竭爲取三升則强飲厚衣坐於釜上
令汗出至足已發於股脛名曰股脛疽其狀
不甚變而癰膿搏骨不急治三十日死矣發
於尻名曰銳疽其狀赤堅大急治之不治三
十日死矣發於股隂名曰赤施不急治六十
日死在兩股之内不治十日而當死發於膝
名曰疵癰其狀大癰色不變寒熱如堅石勿
石石之者死須其柔乃石之者生諸癰疽之
發於節而相應者不可治也發於陽者百日
死發於隂者三十日死發於脛名曰兔嚙其
狀赤至骨急治之不治害人也發於内踝名
曰走緩其狀癰也色不變數石其輸而止其
寒熱不死發於足上下名曰四淫其狀大癰
急治之百日死發於足傍名曰厲癰其狀不
大初如小指發急治之去其黑者不消輒益
不治百日死發於足指名脫癰其狀赤黑死
不治不赤黑不死不衰急斬之不則死矣黄
帝曰夫子言癰疽何以别之岐伯曰營衛稽
留於經脉之中則血泣而不行不行則衛氣
從之而不通壅遏而不得行故熱大熱不止
熱勝則肉腐肉腐則爲膿然不能陷骨髓不
爲焦枯五藏不爲傷故命曰癰黄帝曰何謂
疽岐伯曰熱氣淳盛下陷肌膚筋髓枯内連
五藏血氣竭當其癰下筋骨良肉皆無餘故
命曰疽疽者上之皮夭以堅上如牛領之皮
癰者其皮上薄以澤此其候也
　萓(急饑/切)血泣(音/澁)𦸈𧁾(古括/樓字)臑(奴到切/又音濡)
　不則(上府/九切)夭(音么色/不明也)
黄帝内經靈樞集註卷之二十三一





