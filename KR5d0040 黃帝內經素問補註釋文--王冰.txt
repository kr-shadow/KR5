#+TITLE: 黃帝內經素問補註釋文--王冰
#+DATE: 2016-06-11 12:27:13
#+SOURCE: github.com/kanripo/KR5d0040 master e3dd1fb2                
黄帝内經素問表慎一
臣聞安不忘危存不忘亡者往聖之先務求
民之瘼恤民之隱者上主之深仁在昔黄帝
之御極也以理身緒餘治天下坐於明堂之
上臨觀八極考建五常以謂人之生也負陰
而抱陽食味而被色外有寒暑之相盪内有
喜怒之交侵夭昏札瘥國家代有將欲斂時
五福以敷錫厥庶民乃與岐伯上窮天紀下
極地理遠取諸物近取諸身更相問難垂法
以福後世於是雷公之倫受業傳之而内經
作矣歷代寳之未有失墜蒼周之興秦和述
六氣之論具明於左史厥後越人得其一二
演而述難經西漢倉公傳其舊學東漢仲景
撰其遺論晋皇甫謐次而爲甲乙及隋楊上
善纂而爲太素時則有全元起者始爲之訓
解闕第七一通迄唐寳應中太僕王冰篤好
之得先師所藏之卷大爲次注猶是三皇遺
文爛然可觀惜乎唐令列之醫學付之執技
之流而薦紳先生罕言之去聖已遠其術暗
昧是以文注紛錯義理混淆殊不知三墳之
餘帝王之高致聖賢之能事唐堯之授四時
虞舜之齊七政神禹修六府以興帝功文王
推六子以叙卦氣伊尹調五味以致君箕子
陳五行以佐世其致一也奈何以至精至微
之道傳之以至下至淺之人其不廢絶爲已
幸矣頃在嘉祐中仁宗念聖祖之遺事將墜
於地乃詔通知其學者俾之是正臣等承乏
典校伏念旬歲遂乃搜訪中外裒集衆本浸
尋其義正其訛舛十得其三四餘不能具竊
謂未足以稱明詔副聖意而又採漢唐書録
古醫經之存於世者得數十家叙而考正焉
貫穿錯綜磅礴會通或端本以尋支或溯流
而討源定其可知次以舊目正繆誤者六千
餘字增注義者二千餘條一言去取必有稽
考舛文疑義於是詳明以之治身可以消患
於未兆施於有政可以廣生於無窮恭惟皇
帝撫大同之運擁無疆之休述先志以奉成
興微學而永正則和氣可召災害不生陶一
世之民同躋於壽域矣國子博士臣高保衡
光禄卿直秘閣臣林億等謹上
黄帝内經素問序
　　　　唐太僕令啓玄子王氷次注
　　　　宋光禄𡖖直秘閣林億等校正
　　　　宋守尚書屯田郎孫兆重改誤
夫釋縳脫艱全真導氣拯黎元於仁壽濟羸
劣以獲安者非三聖道則不能致之矣孔安國
序尚書曰伏羲神農黄帝之書謂之三墳言大
道也班固漢書藝文志曰黄帝内經十八卷素
問即其經之九卷也兼靈樞九卷逎乃其數焉
　新校正云詳王氏此說蓋本皇甫士安甲
　乙經之序彼云七畧藝文志黄帝内經十
　八卷今有鍼經九卷素問九卷共十八卷
　即内經也故王氏遵而用之又素問外九
　卷漢張仲景及西𣈆王叔和脉經只爲之
　九卷皇甫士安名爲鍼經亦專名九卷楊
　玄操云黄帝内經二帙帙各九卷按隋書
　經籍志謂之九靈王冰名爲靈樞
雖復年移代革而授學猶存懼非其人而時
有所隱故第七一卷師氏藏之今之奉行惟
八卷爾然而其文簡其意博其理奥其趣深
天地之象分陰陽之候列變化之由表死生
之兆彰不謀而遐邇自同勿約而幽明斯契
稽其言有徵驗之事不忒誠可謂至道之宗
養生之始矣假若天機迅發妙識玄通蕆謀
雖屬乎生知標格亦資於詁訓未嘗有行不
由徑出不由户者也然刻意研精探微索隱
或識契眞要則目牛無全故動則有成猶鬼
神幽贊而命世奇傑時時間出焉則周有秦
公
　新校正云按别本一作和緩
漢有淳于公魏有張公華公皆得斯妙道者
也咸日新其用大濟蒸人華葉遞榮聲實相
副蓋教之著矣亦天之假也冰弱齡慕道夙
好養生幸遇眞經式爲龜鏡而世本紕繆篇
目重叠前後不倫文義懸隔施行不易披會
亦難歲月既淹襲以成弊或一篇重出而别
立二名或兩論併吞而都爲一目或問答未
已别樹篇題或脫簡不書而云世闕重合經
而冠鍼服併方宜而爲咳篇隔虚實而爲逆
從合經絡而爲論要節皮部爲經絡退至道
以先針諸如此流不可勝數且將升岱嶽非
徑奚爲欲詣扶桑無舟莫適乃精勤博訪而
并有其人歷十二年方臻理要詢謀得失深
遂夙心時於先生郭子齋堂受得先師張公
秘本文字昭晰義理還周一以參詳群疑冰
釋恐散於末學絶彼師資因而撰注用傳不
朽兼舊藏之卷合八十一篇二十四卷勒成
一部
　新校正云詳素問第七卷亡已久矣按皇
　甫士安𣈆人也序甲乙經云亦有亡失隋
　書經籍志載梁七録亦云止存八卷全元
　起隋人所注本乃無第七王冰唐寳應中
　人上至晋皇甫謐甘露中已六百餘年而
　冰自爲得舊藏之卷今竊疑之仍觀天元
　紀大論五運行論六微㫖論氣交變論五
　常政論六元正紀論至眞要論七篇居今
　素問四卷篇卷浩大不與素問前後篇卷
　等又且所載之事與素問餘篇略不相通
　竊疑此七篇乃陰陽大論之文王氏取以
　補所亡之卷猶周官無冬官以考工記補
　之之類也又按漢張仲景傷寒論序云撰
　用素問九卷八十一難經陰陽大論是素
　問與陰陽大論兩書甚明乃王氏并陰陽
　大論於素問中也要之陰陽大論亦古醫
　經終非素問第七矣
冀乎究尾明首尋注會經開發童蒙宣揚至
理而已其中簡脫文斷義不相接者搜求經
論所有遷移以補其處篇目墜缺指事不明
者量其意趣加字以昭其義篇論吞併義不
相涉闕漏名目者區分事類别目以冠篇首
君臣請問禮儀乖失者考校尊卑增益以光
其意錯簡碎文前後重叠者詳其指趣削去
繁雜以存其要辭理秘宻難粗論述者别撰
玄珠以陳其道
　新校正云詳王氏玄珠世無傳者今有玄
　珠十卷昭明隱㫖三卷蓋後人附托之文
　也雖非王氏之書亦於素問第十九卷至
　二十二四卷頗有發明其隱㫖三卷與今
　世所謂天元玉册者正相表裏而與王冰
　之義多不同
凡所加字皆朱書其文使今古必分字不雜
糅(女救切/雜也)庶厥昭彰聖㫖敷暢玄言有如列
宿高懸奎張不亂深泉淨瀅(音/瑩)鱗介咸分君
臣無夭枉之期夷夏有延齡之望俾工徒勿
誤學者惟明至道流行徽音累屬千載之後
方知大聖之慈惠無窮時大唐寳應元年歲
次壬寅序







黄帝内經素問補註釋文卷之一
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　新校正云按王氏不解所以名素問之義
　及素問之名起於何代按隋書經籍志始
　有素問之名甲乙經序晋皇甫謐之文已
　云素問論病精辯五叔和西晋人撰脉經
　云出素問針經漢張仲景撰傷寒卒病論
　集云撰用素問是則素問之名著於隋志
　上見於漢代也自仲景已前無文可見莫
　得而知據今世所存之書則素問之名起
　漢世也所以名素問之義全元起有說云
　素者本也問者黄帝問岐伯也方陳性情
　之源五行之本故曰素問元起雖有此解
　義未甚明按乾鑿度云夫有形者生於無
　形故有太易有太初有太始有太素太易
　者未見氣也太初者氣之始也太始者形
　之始也太素者質之始也氣形質具而疴
　瘵由是萌生故黄帝問此太素質之始也
　素問之名義或由此
　　　上古天眞論篇第一(新校正按全九/起註本王氏重)
　　　(次篇第移冠篇首今綻逐篇必具全/無起本之卷第者欲存素問舊第目)
　　　(見今之篇次皆/王氏之所移也)
昔在黄帝生而神靈弱而能言幼而徇齊長
而敦敏成而登天
　有熊國君少典之子姓公孫徇疾也敦信
　也敏達也習用干戈以征不享平定天下
　殄滅蚩尤以土德王都軒轅之丘故號之
　曰軒轅黄帝後鑄鼎於鼎湖山鼎成而白
　日升天群臣葬衣冠於橋山墓今猶在(徇/徐)
　(閏/切)
廼問於天師曰余聞上古之人春秋皆度百
歲而動作不衰今時之人年半百而動作皆
衰者時世異耶人將失之耶(天師岐/伯也)岐伯對
曰上古之人其知道者法於陰陽和於術數
　上古謂玄古也知道謂知修養之道也夫
　陰陽者天地之常道術數者保生之大倫
　故修養者必謹先之老子曰萬物負陰而
　抱陽冲氣以爲和四氣調神大論曰陰陽
　四時者萬物之終始死生之本逆之則災
　害生從之則苛疾不起是謂得道此之謂
　也
食飲有節起居有常不妄作勞
　食飲者充虚之滋味起居者動止之綱紀
　故修養者謹而行之痹論曰飲食自倍腸
　胃乃傷生氣通天論曰起居如驚神氣乃
　浮是惡妄動也廣成子曰必靜必清無勞
　汝形無摇汝精乃可以長生故聖人先之
　也○新校正云按全元起注本云飲食有
　常節起居有常度不妄不作太素同楊上
　善云以理而取聲色芳味不妄視聽也循
　理而動不爲分外之事
故能形與神俱而盡終其天年度百歲乃去
　形與神俱同臻壽分謹於修養以奉天眞
　故盡得終其天年去謂去離於形骸也靈
　樞經曰人百歲五藏皆虚神氣皆去形骸
　獨居而終矣以其知道故年長壽延年度
　百歲謂至一百二十歲也尚書洪範曰一
　曰壽百二十歲也
今時之人不然也
　動之死地離於道也
以酒爲漿以妄爲常醉以入房
　以酒爲漿溺於飲也以妄爲常寡於信也
　醉以入房過於色也
以欲竭其精以耗散其眞
　樂色曰欲輕用曰耗樂色不節則精竭輕
　用不止則眞散是以聖人愛精重施髓滿
　骨堅老子曰弱其志强其骨河上公曰有
　欲者亡身曲禮曰欲不可縱○新校正云
　按甲乙經耗作好
不知持滿不時御神
　言輕用而縱欲也老子曰持而盈之不如
　其已言愛精保神如持盈滿之器不愼而
　動則傾竭天眞眞誥曰常不能愼事自致
　百疴豈可怨咎於神明乎此之謂也○新
　校正云按别本時作解
務快其心逆於生樂
　快於心欲之用則逆養生之樂矣老子曰
　甚愛必大費此之類歟夫甚愛而不能救
　議道而以爲未然者伐生之大患也
起居無節故半百而衰也
　亦耗散而致是也夫道者不可斯須離於
　道則壽不能終盡於天年矣老子曰物壯
　則老謂之不道不道早已此之謂離道也
夫上古聖人之教下也皆謂之虚邪賊風避
之有時
　邪乘虚入是謂虚邪竊害中和謂之賊風
　避之有時謂八節之日及太一入從之於
　中宫朝八風之日也靈樞經曰邪氣不得
　其虚不能獨傷人謂人虚乃邪勝之也○
　新校正云按全元起注本云上古聖人之
　教也下皆爲之太素千金同楊上善云上
　古聖人使人行者身先行之爲不言之教
　不言之教勝有言之教故下百姓仿行者
　衆故曰下皆爲之太一入從於中宫朝八
　風義具天元玉册中
恬憺虚無眞氣從之精神内守病安從來
　恬憺虚無靜也法道清靜精氣内持故其
　虚邪不能爲害
是以志閑而少欲心安而不懼形勞而不倦
　内機息故少欲外紛靜故心安然情欲兩
　亡是非一貫起居皆適故不倦也
氣從以順各從其欲皆得所願
　志不貪故所欲皆順心易足故所願必從
　以不異求故無難得也老子曰知足不辱
　知止不殆可以長久
故美其食任其服樂其俗
　美其食者順精粗也任其服者隨美惡也
　樂其俗者去傾慕也○新校正云按别本
　美一作甘
高下不相慕其民故曰朴
　至無求也是所謂心足也老子曰禍莫大
　於不知足咎莫大於欲得故知足之足常
　足矣蓋非謂物足者爲知足心足者乃爲
　知足矣不恣於欲是則朴同故聖人云我
　無欲而民自朴○新校正云按别本曰作
　日
是以嗜欲不能勞其目淫邪不能惑其心
　目不妄視故嗜欲不能勞心與玄同故淫
　邪不能惑老子曰不見可欲使心不亂又
　曰聖人爲腹不爲目
愚智賢不肖不懼於物故合於道
　情計兩亡不爲謀府冥心一觀勝負俱捐
　故心志保安合同於道庚桑楚曰養汝形
　抱汝生無使汝思慮營營○新校正云按
　全元起注本云合於道數
所以能年皆度百歲而動作不衰者以其德
全不危也
　不涉於危故德全也莊子曰執道者德全
　德全者形全形全者聖人之道也又曰無
　爲而性命不全者未之有也
帝曰人年老而無子者材力盡邪將天數然
也
　材謂材幹可以立身者
岐伯曰女子七歲腎氣盛齒更髮長
　老陽之數極於九少陽之數次於七女子
　爲少陰之氣故以少陽數偶之明陰陽氣
　和乃能生成其形體故七歲腎氣盛齒更
　髮長
二七而天癸至任脉通太衝脉盛月事以時
下故有子
　癸謂壬癸北方水干名也任脉衝脉皆奇
　經脉也腎氣全盛衝任流通經血漸盈應
　時而下天眞之氣降與之從事故云天癸
　也然衝爲血海任主胞胎二者相資故能
　有子所以謂之月事者平和之氣常以三
　旬而一見也故愆期者謂之有病○新校
　正云按全元起注本及太素甲乙經俱作
　伏衝下太衝同
三七腎氣平均故眞牙生而長極
　眞牙謂牙之最後生者腎氣平而眞牙生
　者表牙齒爲骨之餘也
四七筋骨堅髮長極身體盛壯
　女子天癸之數七七而終年居四七材力
　之半故身體盛壯長極於斯
五七陽明脉衰面始焦髮始墮
　陽明之脉氣營於面故其衰也髮墮面焦
　靈樞經曰足陽明之脉起於鼻交頞中下
　循鼻外入上齒中還出俠口環唇下交承
　漿却循頤後下廉出大迎循頰車上耳前
　過客主人循髮際至額顱手陽明之脉上
　頸貫頰入下齒縫中還出俠口故面焦髮
　墮也(頞於葛切俠胡/莢切顱落胡切)
六七三陽脉衰於上面皆焦髮始白
　三陽之脉盡上於頭故三陽衰則面皆焦
　髮始白所以衰者婦人之生也有餘於氣
　不足於血以其經月數泄脫之故
七七任脉虚太衝脉衰少天癸竭地道不通
故形壊而無子也
　經水絶止是爲地道不通衝任衰微故云
　形壊無子
丈夫八歲腎氣實髮長齒更
　老陰之數極於十少陰之數次於八男子
　爲少陽之氣故以少陰數合之易繫辭曰
　天九地十則其數也
二八腎氣盛天癸至精氣溢寫陰陽和故能
有子
　男女有陰陽之質不同天癸則精血之形
　亦異陰靜海滿而去血陽動應合而泄精
　二者通和故能有子易繫辭曰男女構精
　萬物化生此之謂也
三八腎氣平均筋骨勁强故眞牙生而長極
　以其好用故爾
四八筋骨隆盛肌肉滿壯
　丈夫天癸八八而終年居四八亦材之半
　也
五八腎氣衰髮墮齒槁
　腎主於骨齒爲骨餘腎氣既衰精無所養
　故令髮墮齒復乾枯
六八陽氣衰竭於上面焦髮鬢頒白
　陽氣亦陽明之氣也靈樞經曰足陽明之
　脉起於鼻交頞中下循鼻外入上齒中還
　出俠口環唇下交承漿却循頤後下廉出
　大迎循頰車上耳前過客主人循髮際至
　額顱故衰於上則面焦髮黄白也
七八肝氣衰筋不能動天癸竭精少腎藏衰
形體皆極
　肝氣養筋肝衰故筋不能動腎氣養骨腎
　衰故形體疲極天癸已竭故精少也匪惟
　材力衰謝固當天數使然
八八則齒髮去
　陽氣竭精氣衰故齒髮不堅離形骸矣去
　落也
腎者主水受五藏六府之精而藏之故五藏
盛乃能寫
　五臓六府精氣淫溢而滲灌於腎腎藏乃
　受而臓之何以明之靈樞經曰五臓主臓
　精臓精者不可傷由是則五臓各有精隨
　用而灌注於腎此乃腎爲都會關司之所
　非腎一藏而獨有精故曰五藏盛乃能寫
　也
今五藏皆衰筋骨解墮天癸盡矣故髮鬢白
身體重行步不正而無子耳
　所謂物壯則老謂之天道者也
帝曰有其年已老而有子者何也
　言似非天癸之數也
岐伯曰此其天壽過度氣脉常通而腎氣有
餘也
　所禀天眞之氣本自有餘也
此雖有子男不過盡八八女不過盡七七而
天地之精氣皆竭矣
　雖老而生子子壽亦不能過天癸之數
帝曰夫道者年皆百數能有子乎岐伯曰夫
道者能却老而全形身年雖壽能生子也
　是所謂得道之人也道成之證如下章云
黄帝曰余聞上古有真人者提挈天地把握
陰陽
　真人謂成道之人也夫真人之身隱見莫
　測其爲小也入於無間其爲大也徧於空
　境其變化也出入天地内外莫見迹順至
　眞以表道成之證凡如此者故能提挈天
　地把握陰陽也
呼吸精氣獨立守神肌肉若一
　眞人心合於氣氣合於神神合於無故呼
　吸精氣獨立守神肌膚若冰雪綽約如處
　子○新校正云按全元起注本云身肌宗
　一太素同楊上善云眞人身之肌體與太
　極同質故云宗一
故能壽敝天地無有終時
體同於道壽與道同故能無有終時而壽
　盡天地也(敝皮祭/切盡也)
此其道生
　惟至道生乃能如是
中古之時有至人者淳德全道
　全其至道故曰至人然至人以此淳朴之
　德全彼妙用之道○新校正云詳楊上善
　云積精全神能至於德故稱至人也
和於陰陽調於四時
　和謂同和調謂調適言至人動靜必適中
　於四時生長收藏之令參同於陰陽寒暑
　升降之宜
去世離俗積精全神
　心遠世紛身離俗染故能積精而復全神
游行天地之間視聽八遠之外
　神全故也庚桑楚曰神全之人不慮而通
　不謀而當精照无外志凝宇宙若天地然
　又曰體合於心心合於氣氣合於神神合
　於無其有介然之有唯然之音雖遠際八
　荒之外近在眉睫之内來干我者吾必盡
　知之夫如是者神全故所以能矣(睫音/接)
此蓋益其壽命而强者也亦歸於眞人
　同歸於道也
其次有聖人者處天地之和從八風之理
　與天地合德與日月合明與四時合其序
　與鬼神合其吉凶故曰聖人所以處天地
　之淳和順八風之正理者欲其養正避彼
　虚邪
適嗜欲於世俗之間無恚嗔之心
　聖人志深於道故適於嗜欲心全廣愛故
　不有恚嗔是以常德不離殁身不殆
行不欲離於世被服章
　新校正云詳被服章三字疑衍此三字一
　下文不屬
舉不欲觀於俗
　聖人舉事行止雖常在時俗之間然其見
　爲則與時俗有異爾何者貴法道之清靜
　也老子曰我獨異於人而貴求食於母母
　亦諭道也
外不勞形於事内無思想之患
　聖人爲無爲事無事是以内無思想外不
　勞形
以恬愉爲務以自得爲功
　恬靜也愉悅也法道清靜適性而動故曰
　而自得也
形體不敝精神不散亦可以百數
　外不勞形内無思想故形體不敝精神保
　全神守不離故年登百數此皆全性之所
　致爾庚桑楚曰聖人之於聲色滋味也利
　於性則取之害於性則捐之此全性之道
　也敝疲敝也
其次有賢人者法則天地象似日月
　次聖人者謂之賢人然自强不息精了百
　端不慮而通發謀必當志同於天地心燭
　於洞幽故云法則天地象似日月也
辯列星辰逆從陰陽分别四時
　星衆星也辰北辰也辯列者謂定内外星
　官座位之所於天三百六十五度遠近之
　分次也逆從陰陽者謂以六甲等法逆順
　數而推步吉凶之徵兆也陰陽書曰人中
　甲子從甲子起以乙丑爲次順數之地下
　甲子從甲戌起以癸酉爲次逆數之此之
　謂逆從也分别四時者謂分其氣序也春
　温夏暑熱秋清凉冬冰冽此四時之氣序
　也
將從上古合同於道亦可使益壽而有極時
　將從上古合同於道謂如上古知道之人
　法於陰陽和於術數食飲有節起居有常
　不妄作勞也上古知道之人年度百歲而
　去故可使益壽而有極時也

黄帝内經素問補註釋文卷之一







黄帝内經素問補註釋文卷之二慎二
　　　(　唐太僕令啓玄子王氷次注)
　　　(　宋光禄卿直祕閣林億等校正)
　　　(　宋守尚書屯田郎孫兆重改誤)
　　　四氣調神大論篇
春三月此謂發陳
　春陽上升氣潜發能生育庶物陳其姿容
　故曰發陳也謂春三月者皆因節候而命
　之夏秋冬亦然
天地俱生萬物以榮
　天氣温地氣發温發相合故萬物滋榮
夜卧早起廣步於庭
　温氣生寒氣散故夜卧早起廣步於庭
被髮緩形以使志生
　法象也春氣發生於萬物之首故被髮緩
　形以使志意發生也
生而勿殺予而勿奪賞而勿罰
　春氣發生施無求報故養生者必順於時
　也(予音/與)
此春氣之應養生之道也
　所謂因時之序也然立春之節初五日東
　風解凍次五日蟄蟲始振後五日魚上氷
　次雨水氣初五日獺祭魚次五日鴻雁來
　後五日草木萌動次仲春驚蟄之節初五
　日小桃華○新校正云詳小桃華月令作
　桃始華次五日倉庚鳴後五日鷹化爲
　鳩次春分氣初五日玄鳥至次五日雷乃
　發聲芍藥榮後五日始電次季春清明之
　節初五日桐始華次五日田鼠化爲鴽牡
　丹華後五日虹始見次穀雨氣初五日萍
　始生次五日鳴鳩拂其羽後五日戴勝降
　於桑凡此六氣一十八候皆春陽布發生
　之令故養生者必謹奉天時也○新校正
　云詳芍藥榮牡丹華今月令無(獺多達切/鴽音如鶉)
　(也)
逆之則傷肝夏爲寒變奉長者少
　逆謂反行秋令也肝象木王於春故行秋
　令則肝氣傷夏火王而木廢故病生於夏
　然四時之氣春生夏長逆春傷肝故少氣
　以奉於夏長之令也
夏三月此謂蕃秀
　陽自春生至夏洪盛物生以長故蕃秀也
　蕃茂也盛也秀華也美也
天地氣交萬物華實
　舉夏至也脉要精微論曰夏至四十五日
　陰氣微上陽氣微下由是則天地氣交也
　然陽氣施化陰氣結成成化相合故萬物
　華實也陰陽應象大論曰陽化氣陰成形
夜卧早起無厭於日使志無怒使華英成秀
使氣得泄若所愛在外
　緩陽氣則物化寬志意則氣泄物化則華
　英成秀氣泄則膚腠宣通時令發陽故所
　愛亦順陽而在外也
此夏氣之應養長之道也
　立夏之節初五日螻蟈鳴次五日蚯蚓出
　後五日赤箭生○新校正按月令作王瓜
　生次小滿氣初五日吴葵華○新校正按
　月令作苦菜秀次五日靡草死後五日小
　暑至次仲夏芒種之節初五日螗螂生次
　五日□始鳴後五日反舌无聲次夏至氣
　初五日鹿角解次五日蜩始鳴後五日半
　夏生木堇榮次季夏小暑之節初五日温
　風至次五日蟋蟀居壁後五日鷹乃學習
　次大暑氣初五日腐草化爲螢次五日土
　潤溽暑後五日大雨時行凡此六氣一十
　八候皆夏氣揚蕃秀之令故養生者必敬
　順天時也○新校正詳木堇榮今月令无
　(鵙古閴切/搏勞鳥)
逆之則傷心秋爲痎瘧奉收者少冬至重病
　逆謂反行冬令也痎痎瘦之瘧也心象火
　王於夏故行冬令則心氣傷秋金王而火
　廢故病發於秋而爲痎瘧也然四時之氣
　秋收冬藏逆夏傷心故少氣以奉於秋收
　之令也冬水勝火故重病於冬至之時也
　(痎音/皆)
秋三月此謂容平
　萬物夏長華實已成容狀至秋平而定也
天氣以急地氣以明
　天氣以急風聲切也地氣以明物色變也
早卧早起與鷄俱興
　懼中寒露故早卧欲使安寧故早起
使志安寧以緩秋刑
　志氣躁則不愼其動不愼其動則助秋刑
　急順殺伐生故使志安寧緩秋刑也
收斂神氣使秋氣平
　神蕩則欲熾欲熾則傷和氣既傷則秋氣
　不平調也故收斂神氣使秋氣平也
無外其志使肺氣清
　亦順秋氣之收斂也
此秋氣之應養收之道也
　立秋之節初五日凉風至次五日白露降
　後五日寒蟬鳴次處暑氣初五日鷹乃祭
　鳥次五日天地始肅後五日禾乃登次仲
　秋白露之節初五日育風至鴻雁來次五
　日玄鳥歸後五日群鳥養羞次秋分氣初
　五日雷乃收聲次五日蟄蟲垤户景天華
　後五日水始涸次季秋寒露之節初五日
　鴻雁來賔次五日雀入大水爲蛤後五日
　菊有黄華次霜降氣初五日豺乃祭獸次
　五日草木黄落後五日蟄蟲咸俯凡此六
　氣一十八候皆秋氣正收斂之令故養生
　者必謹奉天時也○新校正云詳景天華
　三字今月令無(垤步/回切)
逆之則傷肺冬爲飧泄奉藏者少
　逆謂反行夏令也肺象金王於秋故行夏
　令則氣傷冬水王而金廢故病發於冬飱
　泄者食不化而泄出也逆秋傷肺故少氣
　以奉於冬藏之令也(飧音/孫)
冬三月此謂閉藏
　草木凋蟄蟲去地户閉塞陽氣伏藏
水冰地坼無擾乎陽
　陽氣下沉水冰地坼故宜周宻不欲煩勞
　擾謂煩也勞也
早卧晚起必待日光
　避於寒也
使志若伏若匪
　今詳匪字當作匿
若有私意若已有得
　皆謂不欲妄出於外觸冒寒氣也故下文
　云
去寒就温無泄皮膚使氣亟奪
　去寒就温言居深室也靈樞經曰冬日在
　骨蟄蟲周宻君子居室無泄皮膚謂勿汗
　也汗則陽氣發泄陽氣發泄則數爲寒氣
　所迫奪之亟數也(亟去/吏切)
此冬氣之應養藏之道也
　立冬之節初五日水始冰次五日地始凍
　後五日雉入大水爲蜃次小雪氣初五日
　虹藏不見次五日天氣上騰地氣下降後
　五日閉塞而成冬次仲冬大雪之節初五
　日冰益壯地始坼鵙鳥不鳴次五日虎始
　交後五日芸始生荔挺出次冬至氣初五
　日蚯蚓結次五日麋角解後五日水泉動
　次季冬小寒之節初五日雁北鄉次五日
　鷙鳥厲疾後五日水澤腹堅凡此六氣一
　十八候皆冬氣正養藏之令故養生者必
　謹奉天時也荔音利挺大頂切鄉音向
逆之則傷腎春爲痿厥奉生者少
　逆謂反行夏令也腎象水王於冬故行夏
　令則腎氣傷春木王而水廢故病發於春
　也逆冬傷腎故少氣以奉於春生之令也
天氣清靜光明者也
　言天明不竭以清靜故致之人壽延長亦
　由順動而得故言天氣以示於人也
藏德不止
　新校正云按别本止一作上
故不下也
　四時成序七曜周行天不形言是藏德也
　德隱則應用不屈故不下也老子曰上德
　不德是以有德也言天至尊高德猶見隱
　也况全生之道而不順天乎
天明則日月不明邪害空竅
　天所以藏德者爲其欲隱大明故大明見
　則小明滅故大明之德不可不藏天若自
　明則日月之明隱矣所諭者何言人之眞
　氣亦不可泄露當清靜法道以保天眞苟
　離於道則虚邪入於空竅(空音/孔)
陽氣者閉塞地氣者冒明
　陽謂天氣亦風熱也地氣謂濕亦云霧也
　風熱之害人則九竅閉塞露濕之爲病則
　掩翳精明取類者在天則日月不光在人
　則兩目藏曜也靈樞經曰天有日月人有
　眼目易曰喪明於易豈非失養生之道耶
雲霧不精則上應白露不下
　霧者雲之類露者雨之類夫陽盛則地不
　上應陰虚則天不下交故雲霧不化精微
　之氣上應於天而爲白露不下之咎矣陰
　陽應象大論曰地氣上爲雲天氣下爲雨
　雨出地氣雲出天氣明二氣交合乃成雨
　露方盛衰論曰至陰虚天氣絶至陽盛地
　氣不足明氣不相召亦不能交合也
交通不表萬物命故不施不施則名木多死
　夫雲霧不化其精微雨露不沾於原澤是
　爲天氣不降地氣不騰變化之道既虧生
　育之源斯泯故萬物之命無禀而生然其
　死者則名木先應故云名木多死也名謂
　名果珍木表謂表陳其狀也易繫辭曰天
　地絪緼萬物化醇然不表交通則爲否也
　易曰天地不交否(否部/鄙切)
惡氣不發風雨不節白露不下則菀槁不榮
　惡謂害氣也發謂發散也節謂節度也菀
　謂藴積也槀謂枯槁也言害氣伏藏而不
　散發風雨無度折傷復多槁物藴積春不
　榮也豈惟其物獨遇是而有之哉人離於
　道亦有之矣
賊風數至暴雨數起天地四時不相保與道
相失則未央絶滅
　不順四時之和數犯八風之害與道相失
　則天真之氣未期乆遠而致滅亡央久也
　遠也
唯聖人從之故身無奇病萬物不失生氣不
竭
　道非遠於人人心遠於道惟聖人心合於
　道故壽命無窮從猶順也謂順四時之令
　也然四時之令不可逆之逆之則五臟内
　傷而他疾起
逆春氣則少陽不生肝氣内變
　生謂動出也陽氣不出内鬱於肝則肝氣
　混糅變而傷矣
逆夏氣則太陽不長心氣内洞
　長謂外茂也洞謂中空也陽不外茂内薄
　於心燠熱内消故心中空也(燠音/欲)
逆秋氣則太陰不收肺氣焦滿
　收謂收斂焦謂上焦也太陰行氣主化上
　焦故肺氣不收上焦滿也○新校正云按
　焦滿全元起本作進滿甲乙太素作焦滿
逆冬氣則少陰不藏腎氣獨沉
　沉謂沉伏也少陰之氣内通於腎故少陰
　不伏腎氣獨沉○新校正云詳獨沉太素
　作沉獨
夫四時陰陽者萬物之根本也
　時序運行陰陽變化天地合氣生育萬物
　故萬物之根悉歸於此
所以聖人春夏養陽秋冬養陰以從其根
　陽氣根於陰陰氣根於陽无隂則陽无以
　生无陽則陰无以化全陰則陽氣不極全
　陽則陰氣不窮春食凉夏食寒以養於陽
　秋食温冬食熱以養於陰滋苗者必固其
　根伐下者必枯其上故以斯調節從順其
　根二氣常存蓋由根固百刻曉暮食亦宜
　然
故與萬物沉浮於生長之門
　聖人所以身無奇病生氣不竭者以順其
　根也
逆其根則伐其本壞其真矣
　是則失四時陰陽之道也
故陰陽四時者萬物之終始也死生之本也
逆之則災害生從之則苛疾不起是謂得道
　謂得養生之道苛者重也
道者聖人行之愚者佩之
　聖人心合於道故勤而行之愚者性守於
　迷故佩服而已老子曰道者同於道德者
　同於德失者同於失同於道者道亦得之
　同於德者德亦得之同於失者失亦得之
　愚者未同於道德則可謂失道者也
從陰陽則生逆之則死從之則治逆之則亂
反順爲逆是謂内格
　格拒也謂内性格拒於天道也
是故聖人不治已病治未病不治已亂治未
亂此之謂也
　知之至也
夫病已成而後藥之亂已成而後治之譬猶
渴而穿井鬥而鑄兵不亦晩乎
　知不及時也備禦虚邪事符握虎噬而後
　藥雖悔何爲



黄帝内經素問補註釋文卷之二







黄帝内經素問補註釋文卷之三慎三
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　生氣通天論篇
黄帝曰夫自古通天者生之本本於陰陽天
地之間六合之内其氣九州九竅五臓十二
節皆通乎天氣
　六合謂四方上下也九州謂冀兖青徐楊
　荆豫梁雍也外布九州而内應九竅故云
　九州九竅也五臓謂五神臓也五神臓者
　肝臓魂心臓神脾臓意肺臓𩲸腎臓志而
　此成形矣十二節者十二氣也天之十二
　節氣人之十二經脉而外應之咸同天紀
　故云皆通乎天氣也十二經脉者謂手三
　陰三陽足三陰三陽也○新校正云詳通
　天者生之本六節藏象注甚詳又按鄭康
　成云九竅者謂陽竅七陰竅二也
其生五其氣三數犯此者則邪氣傷人此壽
命之本也
　言人生之所運爲則内依五氣以立然其
　鎮塞天地之内則氣應三元以成三謂天
　氣地氣運氣也犯謂邪氣觸犯於生氣也
　邪氣數犯則生氣傾危故寳養天眞以爲
　壽命之本也庚桑楚曰聖人之制萬物也
　以全其天天全則神全矣靈樞經曰血氣
　者人之神不可不謹養此之謂也
蒼天之氣清靜則志意治順之則陽氣固
　春爲蒼天發生之主也陽氣者天氣也陰
　陽應象大論曰清陽爲天則其義也本天
　全神全之理全則形亦全矣
雖有賊邪弗能害也此因時之序
　以因天四時之氣序故賊邪之氣不能害
　也
故聖人傳精神服天氣而通神明
　夫精神可傳惟聖人得道者乃能爾乆服
　天眞之氣則妙用自通於神明也
失之則内閉九竅外壅肌肉衛氣散解
　失謂逆蒼天清净之理也然衛氣者合天
　之陽氣也上篇曰陽氣者閉塞謂陽氣之
　病人則竅寫閉塞也靈樞經曰衛氣者所
　以温分肉而充皮膚肥腠理而司開闔故
　失其度則内閉九竅外壅肌肉以衛不營
　運故言散解也(分上/聲)
此謂自傷氣之削也
　夫逆蒼天之氣違清靜之理使正眞之氣
　如削去之者非天降之人自爲之爾
陽氣者若天與日失其所折壽而不彰
　此明前陽氣之用也諭人之有陽若天之
　有日天失其所則日不明人失其所則陽
　不固日不明則天暗暝昩陽不固則人壽
　夭折
故天運當以日光明
　言人之生固宜藉其陽氣也
是故陽因而上衛外者也
　此所以明陽氣運行之部分輔衛人身之
　正用也
因於寒欲如運樞起居如驚神氣乃浮
　欲如運樞謂内動也起居如驚謂暴卒也
　言因天之寒當深居周宻如樞紐之内動
　不當煩擾筋骨使陽氣發泄於皮膚而傷
　於寒毒也若起居暴卒馳騁荒佚則神氣
　浮越无所緩寧矣脉要精微論曰冬日在
　骨蟄蟲周宻君子居室四氣調神大論曰
　冬三月此謂閉藏水冰地坼无擾乎陽又
　曰使志若伏若匿若有私意若己有得去
　寒就温无泄皮膚使氣亟奪此之謂也○
　新校正云全元起本作連樞元起云陽氣
　定如連樞者動繫也(卒倉没切/佚音逸)
因於暑汗煩則喘喝靜則多言
　此則不能靜愼傷於寒毒至夏而變暑病
　也煩謂煩躁靜謂安靜喝謂大呵出聲也
　言病因於暑則當汗泄不爲發表邪熱内
　攻中外俱熱故煩躁喘數大呵而出其聲
　也若不煩躁内熱外凉瘀熱攻中故多言
　而不次也喝一爲鳴(躁則到切喝呼/葛切瘀依倨切)
體若燔炭汗出而散
　此重明可汗之理也然體若燔炭之炎熱
　者何以救之必以汗出乃熱氣施散燔一
　爲躁非也
因於濕首如裹濕熱不攘大筋緛短小筋弛
長緛短爲拘弛長爲痿
　表熱爲病當汗泄之反濕其首若濕物裹
　之望除其熱熱氣不釋兼濕内攻大筋受
　熱則縮而短小筋得濕則引而長縮短故
　拘攣而不伸引長故痿弱而无力弛引也
　(攘汝陽切除也緛音軟/縮也痿於危切弱也)
因於氣爲腫四維相代陽氣乃竭
　素常氣疾濕熱加之氣濕熱爭故爲腫也
　然邪氣漸盛正氣浸微筋骨血肉互相代
　負故云四維相代也致邪代正氣不宣通
　衛无所從便至衰竭故言陽氣乃竭也衛
　者陽氣也
陽氣者煩勞則張精絶辟積於夏使人煎厥
　此又誡起居暴卒煩擾陽和也然煩擾陽
　和勞疲筋骨動傷神氣耗竭天眞則筋脉
　䐜脹精氣竭絶既傷腎氣又損膀胱故當
　於夏時使人煎厥以煎迫而氣逆因以煎
　厥爲名厥謂氣逆也煎厥之狀當如下說
　○新校正云按脉解云所謂少氣善怒者
　陽氣不治陽氣不治則陽氣不得出肝氣
　當治而未得故善怒善怒者名曰煎厥
目盲不可以視耳閉不可以聽潰潰乎若壞
都汨汨乎不可止
　既且傷腎又竭膀胱腎經内屬於耳中膀
　胱脉生於目眥故目盲所視耳閉厥聽大
　矣哉斯乃房之患也既盲目視又閉耳聰
　則志意心神筋骨腸胃潰潰乎若壞都汨
　汨乎煩悶而不可止也(汩古没切/眥在計切)
陽氣者大怒則形氣絶而血菀於上使人薄
厥
　此又誡喜怒不節過用病生也然怒則傷
　腎甚則氣絶大怒則氣逆而陽不下行陽
　逆故血積於心胸之内矣上謂心胸也然
　陰陽相薄氣血奔并因薄厥生故名薄厥
　舉痛論曰怒則氣逆甚則嘔血靈樞經曰
　盛怒而不止則傷志陰陽應象大論曰喜
　怒傷氣由此則怒甚氣逆血積於心胸之
　内矣菀積也并去聲
有傷於筋縱其若不容
　怒而過用氣或迫筋筋絡内傷機關縱緩
　形容痿廢若不維持
汗出偏沮使人偏枯
　夫人之身常偏汗出而潤濕者乆乆偏枯
　半身不隨○新校正云按沮千金作祖全
　元起本作恒(沮子魚/切潤也)
汗出見濕乃生痤痱
　陽氣發泄寒冰制之熱怫内餘鬱於皮裏
　甚爲痤癤微作痱瘡痱風癮也(痤昨和切/痱方味切)
　(怫符/弗切)
高梁之變足生大丁受如持虚
　高膏也梁粱也不忍之人汗出淋洗則結
　爲痤痱膏梁之人内多滯熱皮厚肉宻故
　内變爲丁矣外濕既侵中熱相感如持虚
　器受此邪毒故曰受如持虚所以丁生於
　足者四支爲諸陽之本也以其甚費於下
　邪毒襲虚故爾○新校正云按丁生之處
　不常於足蓋謂膏梁之變饒生大丁非偏
　著足也
勞汗當風寒薄爲齇鬱乃痤
　時月寒凉形勞汗發凄風外薄膚腠居寒
　脂液遂凝蓄於玄府依空滲涸齇刺長於
　皮中形如米或如針乆者上黑長分餘色
　白黄而瘛於玄府中俗曰粉刺解表已玄
　府謂汗空也痤謂色赤䐜憤内藴血膿形
　小而大如酸棗或如按豆此皆陽氣内鬱
　所爲待耎攻之大甚爇出之(被織加切蓄/許竹切瘛尺)
　(制切爇/而劣切)
陽氣者精則養神柔則養筋
　此又明陽氣之運養也然陽氣者内化精
　微養於神氣外爲柔耎以固於筋動靜失
　宜則生諸疾
開闔不得寒氣從之乃生大僂
　開謂皮腠發泄闔謂玄府閉封然開闔失
　宜爲寒所襲内深筋器結固虚寒則筋絡
　拘緛形容僂俯矣靈樞經曰寒則筋急此
　其類也僂力主切
陷脉爲瘻留連肉腠
　陷脉謂寒氣陷缺其脉也積寒留舍經血
　稽凝久瘀内攻結於肉里故發爲瘍瘻肉
　腠相連(瘻力鬥/切癰瘻)
俞氣化薄傳爲善畏及爲驚駭
　言若寒中於背俞之氣變化入深而薄於
　藏府者則善爲恐畏及發爲驚駭也(俞音/庶)
營氣不從逆於肉理乃生癰腫
　營逆則血鬱血鬱則熱聚爲膿故爲癰腫
　也正理論云熱之所過則爲癰腫
魄汗未盡形弱而氣爍穴俞以閉發爲風瘧
　汗出未止形弱氣消風寒薄之穴俞隨閉
　熱藏不出以至於秋秋陽復收兩熱相合
　故令振慄寒熱相移以所起爲風故名風
　瘧也金匱眞言論曰夏暑汗不出者秋成
　風瘧蓋論從風而爲是也故下文曰
故風者百病之始也清靜則肉腠閉拒雖有
大風苛毒弗之能害此因時之序也
　夫嗜欲不能勞其目淫邪不能惑其心不
　妄作勞是爲清靜以其清靜故能肉腠閉
　皮膚宻眞正内拒虚邪不侵然大風苛毒
　不必常求於人蓋由人之冒犯爾故清靜
　則肉腠閉陽氣拒大風苛毒弗能害之清
　靜者謂因循四時氣序養生調節之宜不
　妄作勞起居有度則生氣不竭永保康寧
故病久則傳化上下不并良醫弗爲
　并謂氣交通也然病之深乆變化相傳上
　下不通陰陽否隔雖醫良法妙亦何以爲
　之陰陽應象大論曰夫善用針者從陰引
　陽從陽引陰以右治左以左治右若是氣
　相格拒故良醫弗可爲也否塞也
故陽畜積病死而陽氣當隔隔者當寫不亟
正治粗乃敗之
　言三陽蓄積怫結不通不急寫之亦病而
　死何者蓄積不已亦上下不并矣何以驗
　之隔塞不便則其證也若不急寫粗工輕
　侮必見敗亡也陰陽别論曰三陽結謂之
　隔又曰剛與剛陽氣破散陰氣乃消亡淖
　則剛柔不和經氣乃絶淖奴教切下并同
故陽氣者一日而主外
　晝則陽氣在外周身行二十五度靈樞經
　曰目開則氣上行於頭衛氣行於陽二十
　五度也
平旦人氣生日中而陽氣隆日西而陽氣已
虚氣門乃閉
　隆猶高也盛也夫氣之有者皆自少而之
　壯積暖以成炎炎極又凉物之理也故陽
　氣平曉生日中盛日西而已减虚也氣門
　謂玄府也所以發泄經脉營衛之氣故謂
　之氣門也
是故暮而收拒無擾筋骨無見霧露反此三
時形乃困薄
　皆所以順陽氣也陽出則出陽藏則藏暮
　陽氣衰内行陰分故宜收斂以拒虚邪擾
　筋骨則逆陽精耗見霧露則寒濕具侵故
　順此三時乃天眞乆遠也
岐伯曰
　新校正云詳篇首云帝曰此岐伯曰非相
　對問也
陰者藏精而起亟也陽者衛外而爲固也
　言在人之用也亟數也
陰不勝其陽則脉流薄疾并乃狂
　薄疾謂極虚而急數也并謂盛實也狂謂
　狂走或妄攀登也陽并於四支則狂陽明
　脉解曰四支者諸陽之本也陽盛則四支
　實實則能登高而歌熱盛於身故棄衣欲
　走也夫如是者皆爲陰不勝其陽也
陽不勝其陰則五藏氣爭九竅不通
　九竅者内屬於藏外設爲官故五藏氣爭
　則九竅不通也言九竅謂前陰後陰不通
　兼言上七竅也若兼則目爲肝之官鼻爲
　肺之官口爲脾之官耳爲腎之官舌爲心
　之官舌非通竅也金匱眞言論曰南方赤
　色入通於心開竅於耳北方黑色入通於
　腎開竅於二陰故也
是以聖人陳陰陽筋脉和同骨髓堅固氣血
皆從
　從順也言循陰陽法近養生道則筋脉骨
　髓各得其宜故氣血皆能順時和氣也
如是則内外調和邪不能害耳目聦明氣立
如故
　邪氣不剋故眞氣獨立而如常若失聖人
　之道則致疾於身故下文引曰
風客淫氣精乃亡邪傷肝也
　自此已下四科并謂失聖人之道也風氣
　應肝故風淫精亡則傷肝也陰陽應象大
　論曰風氣通於肝也風薄則熱起熱盛則
　水乾水乾則腎氣不營故精乃无也亡无
　也○新校正云按全元起云淫氣者陰陽
　之亂氣因其相亂而風客之則傷精傷精
　則邪入於肝也
因而飽食筋脉横解腸澼爲痔
　甚飽則腸胃横滿腸胃滿則筋脉解而不
　屬故腸澼而爲痔也痹論曰飲食自倍腸
　胃乃傷此傷之信也(澼普/擊切)
因而大飲則氣逆
　飲多則肺布葉舉故氣逆而上奔也
因而强力腎氣乃傷高骨乃壞
　强力謂强力入房也高骨謂腰高之骨也
　然强力入房則精耗精耗則腎傷腎傷則
　髓氣内枯故高骨壞而不用也聖人交會
　則不如此當如下句云
凡陰陽之要陽宻乃固
　陰陽交會之要者正在於陽氣閉宻而不
　妄泄爾宻不妄泄乃生氣强固而能乆長
　此聖人之道也
兩者不和若春無秋若冬無夏
　兩謂陰陽和謂和合則交會也若如也言
　絶陰陽和合之道者如天四時有春無秋
　有冬无夏也所以然者絶廢於生成也故
　聖人不絶和合之道但貴於閉宻以守固
　天真法也
因而和之是謂聖度
　因陽氣盛發中外相應賈勇有餘乃相交
　合則聖人交會之制度也
故陽强不能宻陰氣乃絶
　陽自强而不能閉宻則陰泄寫而精氣竭
　絶矣
陰平陽秘精神乃治
　陰氣和平陽氣閉宻則精神之用日益治
　也
陰陽離决精氣乃絶
　若陰不和平陽不閉宻强用施寫損耗天
　真二氣分離經絡决憊則精氣不化乃絶
　流通也
因於露風乃生寒熱
　因於露體觸冒風邪風氣外侵陽氣内拒
　風陽相薄故寒熱生
是以春傷於風邪氣留連乃爲洞泄
　風氣通肝春肝木王木勝脾土故洞泄生
　也○新校正云按陰陽應象大論曰春傷
　於風夏生飱泄
夏傷於暑秋爲痎瘧
　夏熱已甚秋陽復收陽熱相攻則爲痎瘧
　痎老也亦曰瘦也
秋傷於濕上逆而欬
　濕謂地濕氣也秋濕既勝冬水復王水來
　乘肺故咳逆病生○新校正云按陰陽應
　象大論云秋傷於濕冬生咳嗽
發爲痿厥
　濕氣内攻於藏府則咳逆外散於筋脉則
　痿弱也陰陽應象大論曰地之濕氣感則
　害皮肉筋脉故濕氣之資發爲痿厥厥謂
　逆氣也
冬傷於寒春必温病
　冬寒且凝春陽氣發寒不爲釋陽怫於中
　寒怫相持故爲温病○新校正云按此與
　陰陽應象大論重彼注甚詳
四時之氣更傷五藏
　寒暑温凉遞相勝負故四時之氣更傷五
　藏之和也
陰之所生本在五味陰之五宫傷在五味
　所謂陰者五神藏也宫者五神之舍也言
　五神所生本資於五味五味宣化各凑於
　本宫雖因五味以生亦因五味以損正爲
　好而過節乃見傷也故下文曰
是故味過於酸肝氣以津脾氣乃絶
　酸多食之令人癃小便不利則肝多津液
　津液内溢則肝葉舉肝葉舉則脾經之氣
　絶而不行何者木制土也
味過於鹹大骨氣勞短肌心氣抑
　鹹多食之令人肌膚縮短又令心氣抑滯
　而不行何者鹹走血也大骨氣勞鹹歸腎
　也
味過於甘心氣喘滿色黑腎氣不衡
　甘多食之令人心悶甘性滯緩故令氣喘
　滿而腎不平何者土抑水也衡平也
味過於苦脾氣不濡胃氣乃厚
　苦性堅燥又養脾胃故脾氣不濡胃氣强
　厚
味過於辛筋脉沮弛精神乃央
　沮潤也弛緩也央乆也辛性潤澤散養於
　筋故令筋緩脉潤精神長乆何者辛補肝
　也藏氣法時論曰肝欲散急食辛以散之
　用辛補之○新校正云按此論味過所傷
　難作精神長乆之解央乃殃也古文通用
　如膏粱之作高梁草滋之作草兹之類蓋
　古文簡畧字多假借用者
是故謹和五味骨正筋柔氣血以流腠理以
宻如是則氣骨以精謹道如法長有天命
　是所謂修養天真之至道也

黄帝内經素問補註釋文卷之三
黄帝内經素問補註釋文卷之四慎四
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　金匱真言論篇
黄帝問曰天有八風經有五風何謂
　經謂經脉所以流通營衛血氣者也
岐伯對曰八風發邪以爲經風觸五藏邪氣
發病
　原其所起則謂八風發邪經脉受之則循
　經而觸於五臓以邪干正故發病也
所謂得四時之勝者春勝長夏長夏勝冬冬
勝夏夏勝秋秋勝春所謂四時之勝也
　春木夏火長夏土秋金冬水皆以所剋殺
　而爲勝也言五時之相勝者不謂八風中
　人則病各謂隨其不勝則發病也勝謂制
　剋之也
東風生於春病在肝俞在頸項
　春風發榮於萬物之上故俞在頸項曆忌
　曰甲乙不治頸此之謂也
南風生於夏病在心俞在胸脅
　心少陰脉循胸出脅故俞在焉
西風生於秋病在肺俞在肩背
　肺處上焦背爲胸府肩背相次故俞在焉
北風生於冬病在腎俞在腰股
　腰爲腎府股接次之以氣相連故兼言也
中央爲土病在脾俞在脊
　以脊應土言居中爾
故春氣者病在頭
　春氣謂肝氣也各隨其藏氣之所應○新
　校正云按周禮云春時有痟首疾
夏氣者病在藏
　心之應也
秋氣者病在肩背
　肺之應也
冬氣者病在四支
　四支氣少寒毒善傷隨所受邪則爲病處
故春善病鼽衂
　以氣在頭也禮記月令曰季秋行夏令則
　民多鼽嚏
仲夏善病胸脅
　心之脉循胸脅故也
長夏善病洞泄寒中
　土主於中是爲倉廪糟粕水穀故爲洞泄
　寒中也
秋善病風瘧
　以凉折暑乃爲是病生氣通天論曰𩲸汗
　未盡形弱而氣爍穴俞以閉發爲風瘧此
　謂以凉折暑之義也禮記月令曰孟秋行
　夏令則民多瘧疾
冬善病痹厥
　血象於水寒則冰凝以氣薄流故爲痹厥
故冬不按蹻春不鼽衂
　按謂按摩蹻謂如蹻捷者之舉動手足是
　所謂導引也然擾動筋骨則陽氣不藏春
　陽氣上升重熱熏肺肺通於鼻病則形之
　故冬不按蹻春不鼽衂鼽謂鼻中水出衂
　謂鼻中血岀(蹻音/喬)
春不病頸項仲夏不病胸脅長夏不病洞泄
寒中秋不病風瘧冬不病痹厥飧泄而汗出
也
　此上五句并爲冬不按蹻之所致也○新
　校正云詳飱泄而汗岀也六字上文疑剩
夫精者身之本也故藏於精者春不病温
　此正謂冬不按蹻則精氣伏藏以陽不妄
　升故春無温病
夏暑汗不出者秋成風瘧
　此正謂以風凉之氣折暑汗也○新校正
　云詳此下義與上文不相接
此平人脉法也
　謂平病人之脉法也
故曰陰中有陰陽中有陽
　言其初起與其王也
平旦至日中天之陽陽中之陽也日中至黄
昏天之陽陽中之陰也
　日中陽盛故曰陽中之陽黄昏陰盛故曰
　陽中之陰陽氣主晝故平旦至黄昏皆爲
　天之陽而中復有陰陽之殊也
合夜至鷄鳴天之陰陰中之陰也鷄鳴至平
旦天之陰陰中之陽也
　鷄鳴陽氣未出故也天之陰平旦陽氣已
　升故曰陰中之陽
故人亦應之夫言人之陰陽則外爲陽内爲
陰言人身之陰陽則背爲陽腹爲陰言人身
之臓府中陰陽則臓者爲陰府者爲陽
　臓謂五神臓府謂六化府
肝心脾肺腎五臓皆爲陰膽胃大腸小腸膀
胱三焦六府皆爲陽
　靈樞經曰三焦者上合於手心主又曰足
　三焦者太陽之别名也正理論曰三焦者
　有名無形上合於手心主下合右腎主謁
　道諸氣名爲使者
所以欲知陰中之陰陽中之陽者何也爲冬
病在陰夏病在陽春病在陰秋病在陽皆視
其所在爲施鍼石也故背爲陽陽中之陽心
也
　心爲陽藏位處上焦以陽居陽故爲陽中
　之陽也靈樞經曰心爲牡藏牡陽也
背爲陽陽中之陰肺也
　肺爲陰藏位處上焦以陰居陽故謂陽中
　之陰也靈樞經曰肺爲牝藏謂陰也
腹爲陰陰中之陰腎也
　腎爲陰藏位處下焦以陰居陰故謂陰中
　之陰也靈樞經曰腎爲牝藏牝陰也
腹爲陰陰中之陽肝也
　肝爲陽藏位處中焦以陽居陰故謂陰中
　之陽也靈樞經曰肝爲牡藏牡陽也
腹爲陰陰中之至陰脾也
　脾爲陰藏位處中焦以太陰居陰故謂陰
　中之至陰也靈樞經曰脾爲牝藏牝陰也
此皆陰陽表裏内外雌雄相輸應也故以應
天之陰陽也
　以其氣象參合故能上應於天
帝曰五藏應四時各有收受乎岐伯曰有東
方青色入通於肝開竅於目藏精於肝
　精謂精氣也木精之氣其神魂陽升之方
　以目爲用故開竅於目
其病發驚駭
　象木屈伸有摇動也○新校正詳東方云
　病發驚駭餘方各闕者按五常政大論委
　和之紀其發驚駭疑此文爲衍
其味酸其類草木
　性柔脆而曲直
其畜鷄
　以鷄爲畜取巽言之易曰巽爲鷄
其穀麥
　五穀之長者麥故東方用之本草曰麥爲
　五穀之長○新校正按五常政大論云其
　畜犬其穀麻
其應四時上爲歲星
　木之精氣上爲歲星十二年一周天
是以春氣在頭也
　萬物發榮於上故春氣在頭○新校正詳
　東方言春氣在頭不言故病在頭餘方言
　故病在某不言某氣在某者互文也
其音角
　角木聲也孟春之月律中太簇林鐘所生
　三分益一管率長八寸仲春之月律中夾
　鐘夷則所生三分益一管率長七寸五分
　○新校正按鄭康成云七寸二千一百八
　十七分之寸千七十五○季春之月律中
　姑洗南吕所生三分益一管率長七寸又
　一十分寸之一○新校正按鄭康成云九
　分寸之一○凡是三管皆本氣應之
其數八
　木生數三成數八尚書洪範曰三曰木
是以知病之在筋也
　木之堅柔類筋氣故
其臭臊
　凡氣因木變則爲臊○新校正云詳臊月
　令作膻
南方赤色入通於心開竅於耳藏精於心
　火精之氣其神神舌爲心之官當言於舌
　舌用非竅故云耳也繆刺論曰手少陰之
　絡會於耳中義取此也
故病在五藏
　以夏氣在藏也
其味苦其類火
　性炎上而燔灼
其畜羊
　以羊爲畜言其未也以土同王故通而言
　之○新校正云按五常政大論云其畜馬
其穀黍
　黍色赤
其應四時上爲熒惑星
　火之精氣上爲熒惑星七百四十日一周
　天
是以知病之在脉也
　火之躁動類於脉氣
其音徵
　徵火聲也孟夏之月律中仲吕無射所生
　三分益一管率長六寸七分○新校正云
　按鄭康成云六寸萬九千六百八十三分
　寸之萬二千九百七十四○仲夏之月律
　中蕤賔應鐘所生三分益一管率長六寸
　三分○新校正云按鄭康成云六寸八十
　一分寸之二十六○季夏之月律中林鍾
　黄鍾所生三分减一管率長六寸凡是三
　管皆火氣應之
其數七
　火生數二成數七尚書洪範曰二曰火
其臭焦
　凡氣因火變則爲焦
中央黄色入通於脾開竅於口藏精於脾
　土精之氣其神意脾爲化穀口主迎糧故
　開竅於口
故病在舌本
　脾脉上連於舌本故病氣居之
其味甘其類土
　性安靜而化造
其畜牛
　土王四季故畜取丑牛又以牛色黄也
其穀稷
　色黄而味甘也
其應四時上爲鎮星
　土之精氣上爲鎮星二十八年一周天
是以知病之在肉也
　土之柔厚類肉氣故
其音宫
　宫土聲也律書以黄鍾爲濁宫林鍾爲清
　宫蓋以林鐘當六月管也五音以宫爲主
　律吕初起於黄鐘爲濁宫林鐘爲清宫也
其數五
　土數五尚書洪範曰五曰土
其臭香
　凡氣因土變則爲香
西方白色入通於肺開竅於鼻藏精於肺
　金精之氣其神魄肺藏氣鼻通息故開竅
　於鼻
故病在背
　以肺在胷中背爲胷中之府也
其味辛其類金
　性音聲而堅勁
其畜馬
　畜馬者取乾也易曰乾爲馬○新校正云
　按五常政大論云其畜鷄
其穀稻
　稻堅白
其應四時上爲太白星
　金之精氣上爲太白星三百六十五日一
　周天
是以知病之在皮毛也
　金之堅宻類皮毛也
其音商
　商金聲也孟秋之月律中夷則大吕所生
　二分减一管率長五寸七分仲秋之月律
　中南吕太簇所生三分减一管率長五寸
　三分季秋之月律中無射夾鐘所生三分
　减一管率長五寸凡是三管皆金氣應之
其數九
　金生數四成數九尚書洪範曰四曰金
其臭腥
　凡氣因金變則爲腥膻之氣也
北方黑色入通於腎開竅於二陰藏精於腎
　水精之氣其神志腎藏精陰泄注故開竅
　於二隂也
故病在谿
　谿謂肉之小會也氣穴論曰肉之大會爲
　谷肉之小會爲谿
其味鹹其類水
　性潤下而滲灌
其畜彘其穀豆
　其畜彘者彘豕也其穀豆者豆黑色也
其應四時上爲辰星
　水之精氣上爲辰星三百六十五日一周
　天
是以知病之在骨也
　骨主幽暗骨體内藏以類相同故病居骨
　也
其音羽
　羽水聲也孟冬之月律中應鍾姑洗所生
　三分减一管率長四寸七分半仲冬之月
　律中黄鍾仲吕所生三分益一管率長九
　寸季冬之月律中大吕蕤賔所生三分益
　一管率長八寸四分凡是三管皆水氣應
　之
其數六
　水生數一成數六尚書洪範曰一曰水
其臭腐
　凡氣因水變則爲腐朽之氣也
故善爲脉者謹察五藏六府一逆一從陰陽
表裏雌雄之紀藏之心意合心於精
　心合精微則深知通變
非其人勿教非其真勿授是謂得道
　隨其所能而與之是謂得師資教授之道
　也靈樞經曰明目者可使視色聦耳者可
　使聽音捷疾辭語者可使論語徐而安靜
　手巧而心審諦者可使行針艾理血氣而
　調諸逆順察陰陽而兼諸方緩節柔筋而
　心和調者可使導引行氣痛毒言語輕人
　者可使唾癰咒病爪苦手毒爲事善傷者
　可使按積抑搏由是則各得其能方乃可
　行其名乃彰故曰非其人勿教非其眞勿
　授也
黄帝内經素問補註釋文卷之四
黄帝内經素問補註釋文卷之五慎五
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　陰陽應象大論篇
黄帝曰陰陽者天地之道也
　謂變化生成之道也老子曰萬物負陰而
　抱陽冲氣以爲和易繫辭曰一陰一陽之
　謂道此之謂也
萬物之綱紀
　滋生之用也陽與之正氣以生陰爲之主
　持以立故爲萬物之綱紀也陰陽離合論
　曰陽與之正陰爲之主則謂此也
變化之父母
　異類之用也何者然鷹化爲鳩田鼠化爲
　鴽腐草化爲螢雀入大水爲蛤雉入大水
　爲蜃如此皆異類因變化而成者也
生殺之本始
　寒暑之用也萬物假陽氣温而生因陰氣
　寒而死故知生殺本始是陰陽之所運爲
　也
神明之府也
　府官府言所以生殺變化之多端者何哉
　以神明居其中也下文曰天地之動靜神
　明爲之綱紀故易繫辭曰陰陽不測之謂
　神亦謂居其中也○新校正云詳陰陽至
　神明之府與天元紀大論同注頗異
治病必求於本
　陰陽與萬類生殺變化猶然在於人身同
　相參合故治病之道必先求之
故積陽爲天積陰爲地
　言陰陽爲天地之道者何以此
陰靜陽躁
　言應物類運用之標格也
陽生陰長陽殺陰藏
　明前天地生殺之殊用也神農曰天以陽
　生陰長地以陽殺陰藏○新校正云詳陰
　長陽殺之義或者疑之按周易八卦布四
　方之義則可見矣坤者陰也位西南隅時
　在六月七月之交萬物之所盛長也安謂
　陰無長之理乾者陽也位戌亥之分時在
　九月十月之交萬物之所收殺也孰謂陽
　無殺之理以是明之陰長陽殺之理可見
　矣此語又見天元紀大論其說自異矣
陽化氣陰成形
　明前萬物滋生之綱紀也
寒極生熱熱極生寒
　明前之大體也
寒氣生濁熱氣生清
　言正氣也
清氣在下則生飧泄濁氣在上則生䐜脹
　熱氣在下則穀不化故飧泄寒氣在上則
　氣不散故䐜脹何者以陰靜而陽躁也(䐜/昌)
　(眞切肉/脹起也)
此陰陽反作病之逆從也
　反謂反覆作謂作務反覆作務則病如是
故清陽爲天濁陰爲地地氣上爲雲天氣下
爲雨雨出地氣雲出天氣
　陰凝上結則合以成雲陽散下流則注而
　爲雨雨從雲以施化故言雨出地雲憑氣
　以交合故言雲出天天地之理且然人身
　清濁亦如是也
故清陽出上竅濁陰出下竅
　氣本乎天者親上氣本乎地者親下各從
　其類也上竅謂耳目鼻口下竅謂前陰後
　陰
　清陽發腠理濁陰走五藏
腠理謂滲泄之門故清陽可以散發五藏
　爲包藏之所故濁陰可以走之(滲所/禁切)
清陽實四支濁陰歸六府
　四支外動故清陽實之六府内化故濁陰
　歸之
水爲陰火爲陽
　水寒而靜故爲陰火熱而躁故爲陽
陽爲氣陰爲味
　氣惟散布故陽爲之味曰從形故陰爲之
味歸形形歸氣氣歸精精歸化
　形食味故味歸形氣養形故形歸氣精食
　氣故氣歸精化生精故精歸化故下文曰
精食氣形食味
　氣化則精生味和則形長故云食之也
化生精氣生形
　精微之液惟血化而成形質之有資氣行
　營立故斯二者各奉生乎
味傷形氣傷精
　過其節也
精化爲氣氣傷於味
　精承化養則食氣精若化生則不食氣精
　血内結鬱爲穢腐攻胃則五味倨然不得
　入也女人重身精化百日皆傷於味也
陰味出下竅陽氣出上竅
　味有質故下流於便寫之竅氣無形故上
　岀於呼吸之門
味厚者爲陰薄爲陰之陽氣厚者爲陽薄爲
陽之陰
　陽爲氣氣厚者爲純陽陰爲味味厚者爲
　純陰故味薄者爲陰中之陽氣薄者爲陽
　中之陰
味厚則泄薄則通氣薄則發泄厚則發熱
　陰氣潤下故味厚則泄利陽氣炎上故氣
　厚則發熱味薄爲陰少故通泄氣薄爲陽
　少故汗出發泄謂汗出也
壯火之氣衰少火之氣壯
　火之壯者壯已必衰火之少者少已則壯
壯火食氣氣食少火壯火散氣少火生氣
　氣生壯火故云壯火食氣少火滋氣故云
　氣食少火以壯火食氣故氣得壯火則耗
　散以少火益氣故氣得少火則生長人之
　陽氣壯少亦然
氣味辛甘發散爲陽酸苦涌泄爲陰
　非惟氣味分正陰陽然辛甘酸苦之中復
　有陰陽之殊氣爾何者辛散甘緩故發散
　爲陽酸收苦泄故涌泄爲陰也
陰勝則陽病陽勝則陰病
　勝則不病不勝則病
陽勝則熱陰勝則寒
　是則太過而致也○新校正云按甲乙經
　作陰病則熱陽病則寒文異意同
重寒則熱重熱則寒
　物極則反亦猶壯火之氣衰少火之氣壯
　也
寒傷形熱傷氣
　寒則衛氣不利故傷形熱則榮氣内消故
　傷氣雖陰成形陽化氣一過其節則形氣
　破蕩
氣傷痛形傷腫
　氣傷則熱結於肉分故痛形傷則寒薄於
　皮腠故腫
故先痛而後腫者氣傷形也先腫而後痛者
形傷氣也
　先氣證而病形故曰氣傷形先形證而病
　氣故曰形傷氣
風勝則動
　風勝則庶物皆摇故爲動○新校正云按
　左傳曰風淫末疾即此義也
熱勝則腫
　熱勝則陽氣内鬱故洪腫暴作甚則榮氣
　逆於肉理聚爲癰膿之腫
燥勝則乾
　燥勝則津液竭涸故皮膚乾燥
寒勝則浮
　寒勝則陰氣結於玄府玄府閉宻陽氣内
　攻故爲浮
濕勝則濡寫
　濕勝則内攻於脾胃脾胃受濕則水穀不
　分水穀相和故大腸傳道而注寫也以濕
　内盛而寫故謂之濡寫○新校正按左傳
　曰雨淫腹疾則其義也風勝則動至此五
　句與六元正紀大論文重彼注頗詳
天有四時五行以生長收藏以生寒暑燥濕
風
　春生夏長秋收冬藏謂四時之生長收藏
　冬水寒夏火暑秋金燥春木風長夏土濕
　謂五行之寒暑濕燥風也然四時之氣土
　雖寄王原其所主則濕屬中央故云五行
　以生寒暑燥濕風五氣也
人有五藏化五氣以生喜怒悲憂恐
　五藏謂肝心脾肺腎五氣謂喜怒悲憂恐
　然是五氣更傷五藏之和氣矣○新校正
　云按天元紀大論悲作思又本篇下文肝
　在志爲怒心在志爲喜脾在志爲思肺在
　志爲憂腎在志爲恐玉機眞藏論作悲諸
　論不同皇甫士安甲乙經精神五藏篇具
　有其說蓋言悲者以悲能勝怒取五志迭
　相勝而爲言也舉思者以思爲脾之志也
　各舉之則義俱不足兩見之則互相成義
　也
故喜怒傷氣寒暑傷形
　喜怒之所生皆生於氣故云喜怒傷氣寒
　暑之所勝皆勝於形故云寒暑傷形近取
　諸凡則如斯矣細而言者則熱傷於氣寒
　傷於形
暴怒傷陰暴喜傷陽
　怒則氣上喜則氣下故暴卒氣上則傷陰
　暴卒氣下則傷陽
厥氣上行滿脉去形
　厥氣逆也逆氣上行滿於經絡則神氣浮
　越去離形骸矣
喜怒不節寒暑過度生乃不固
　靈樞經曰智者之養生也必順四時而適
　寒暑和喜怒而安居處然喜怒不常寒暑
　過度天真之氣何可乆長
故重陰必陽重陽必陰
　言傷寒傷暑亦如是
故曰冬傷於寒春必病温
　夫傷於四時之氣皆能爲病以傷寒爲毒
　者最爲殺厲之氣中而即病故曰傷寒不
　即病者寒毒藏於肌膚至春變爲温病至
　夏變爲暑病故養生者必愼傷於邪也
春傷於風夏生飧泄
　風中於表則内應於肝肝氣乘脾故飱泄
　○新校正云按生氣通天論云春傷於風
　邪氣留連乃爲洞泄
夏傷於暑秋必痎瘧
　夏暑已甚秋熱復收兩熱相攻故爲痎瘧
　痎瘦也
秋傷於濕冬生欬嗽
　秋濕既多冬水復王水濕相得肺氣又衰
　故冬寒甚則爲嗽○新校正云按生氣通
　天論云秋傷於濕上逆而咳發爲痿厥
帝曰余聞上古聖人論理人形列别藏府端
絡經脉會通六合各從其經氣穴所發各有
處名谿谷屬骨皆有所起分部逆從各有條
理四時陰陽盡有經紀外内之應皆有表裏
其信然乎
　六合謂十二經脉之合也靈樞經曰太陰
　陽明爲一合少陰太陽爲一合厥陰少陽
　爲一合手足之脉各三則爲六合也手厥
　陰則心包絡脉也氣穴論曰肉之大會爲
　谷肉之小會爲谿肉分之間谿谷之會以
　行榮衛以會大氣屬骨者爲骨相連屬處
　表裏者諸陽經脉皆爲表諸陰經脉皆爲
　裏○新校正云詳帝曰至信其然乎全元
　起本及太素在上古聖人之教也上
岐伯對曰東方生風
　陽氣上騰散爲風也風者天之號令風爲
　教始故生自東方
風生木
　風鼓木榮則風生木也
木生酸
　凡物之味酸者皆木氣之所生也尚書洪
　範曰曲直作酸
酸生肝
　生謂生長也凡味之酸者皆先生長於肝
肝生筋
　肝之精氣生養筋也
筋生心
　陰陽書曰木生火然肝之木氣内養筋已
　乃生心火
肝主目
　目見曰明類齊同也
其在天爲玄
　玄謂玄冥言天色高遠尚未盛明也
在人爲道
　道謂道化以道而化人則歸從
在地爲化
　化謂造化也庶類時育皆造化者也
化生五味
　萬物生五味具皆變化爲母而使生成也
道生智
　智從正化而有故曰道生智
玄生神
　玄冥之内神處其中故曰玄生神
神在天爲風
　飛揚鼓拆風之用也然發而周遠無所不
　通信乎神化而能爾
在地爲木
　柔軟曲直木之性也○新校正云詳其在
　天至爲木與天元紀大論同注頗異
在體爲筋
　束絡連綴而爲力也
在臓爲肝
　其神魂也道經義曰魂居肝魂靜則至道
　不亂
在色爲蒼
　蒼謂薄青色象木色也
在音爲角
　角謂木音調而直也樂記曰角亂則憂其
　民怨
在聲爲呼
　呼謂叫呼亦謂之嘯
在變動爲握
　握所以牽就也○新校正云按楊上善云
　握憂噦咳慄五者改志而有名曰變動也
在竅爲目
　目所以司見形色也
在味爲酸
　酸可用收斂也
在志爲怒
　怒所以禁非也
怒傷肝
　怒傷肝者雖志爲怒甚則自傷
悲勝怒
　悲勝怒者悲則肺金并於肝木故勝怒也
　宣明五藏氣篇曰精氣并於肺則悲○新
　校正云詳五志云怒喜思憂恐悲當云憂
　今變憂爲悲者蓋以恚憂而不解則傷意
　悲哀而動中則傷魂故不云憂也
風傷筋
　風勝則筋絡拘急○新校正云按五運行
　大論曰風傷肝
燥勝風
　燥爲金氣故勝木風
酸傷筋
　酸傷筋者過節也
辛勝酸
　辛勝酸者辛金味故勝木酸也
南方生熱
　陽氣炎爍故生熱
熱生火
　鑽燧改火惟熱是生
火生苦
　凡物之味苦者皆火氣之所生也尚書洪
　範曰炎上作苦
苦生心
　凡味之苦者皆先生長於心
心生血
　心之精氣生養血也
血生脾
　陰陽書曰火生土然心火之氣内養血已
　乃生脾土○新校正云按太素血作脉
心主舌
　心别是非舌以言事故主舌
其在天爲熱
　暄暑熾燠熱之用也
在地爲火
　炎上翕赩火之性也(赩許/極切)
在體爲脉
　通行榮衛而養血也
在藏爲心
　其神神也道經義曰神處心神守則血氣
　流通
在色爲赤
　象火也
在音爲徵
　徵謂火音和而美也樂記曰徵亂則哀其
　事勤
在聲爲笑
　笑喜聲也
在變動爲憂
　憂可以成務○新校正云按楊上善云心
　之憂在心變動肺之憂在肺之志是則肺
　主於秋憂爲正也而心主於夏變而生憂
　也
在竅爲舌
　舌所以司辨五味也金匱眞言論曰南方
　赤色入通於心開竅於耳尋其爲竅則舌
　義便乖以其主味故云舌也
在味爲苦在志爲喜
　在味爲苦者苦可用燥泄也在志爲喜者
　喜所以和樂也
喜傷心
　雖志爲喜甚則自傷
恐勝喜
　恐則腎水并於心火故勝喜也宣明五氣
　篇曰精氣并於腎則恐
熱傷氣
　熱勝則喘息促急
寒勝熱
　寒爲水氣故勝火熱
苦傷氣
　以火生也○新校正云詳此篇論所傷之
　㫖其例有三東方云風傷筋酸傷筋中央
　云濕傷肉甘傷肉是自傷者也南方云熱
　傷氣苦傷氣北方云寒傷血鹹傷血是傷
　已所勝西方云熱傷皮毛是被勝傷已辛
　傷皮毛是自傷者也凡此五方所傷有此
　三例不同太素則俱云自傷
鹹勝苦
　鹹水味故勝火苦
中央生濕
　陽氣盛薄陰氣固升升薄相合故生濕也
　易義曰陽上薄陰陰能固之然後蒸而爲
　雨眀濕生於固陰之氣也○新校正云按
　楊上善云六月四陽二陰合蒸以生濕氣
　也
濕生土
　土濕則固明濕生也○新校正云按楊上
　善云四陽二陰合而爲濕蒸腐萬物成土
　也
土生甘
　凡物之味甘者皆土氣之所生也尚書洪
　範曰稼穡作甘
甘生脾
　甘生脾者凡味之甘者皆先生長於脾
脾生肉
　脾生肉者脾之精氣生養肉也
肉生肺
　肉生肺者陰陽書曰土生金然脾土之氣
　内養肉已乃生肺金
脾主口
　脾受水穀口納五味故主口
其在天爲濕
　霧露雲雨濕之用也
在地爲土
　安靜稼穡土之德也
在體爲肉
　覆裹筋骨充其形也
在藏爲脾
　其神意也道經義曰意托脾意寧則智无
　散越
在色爲黄
　象土色也
在音爲宫
　宫謂土音大而和也樂記曰宫亂則荒其
　君驕
在聲爲歌
　歌嘆聲也
在變動爲噦
　噦謂噦噫胃寒所生○新校正云詳王謂
　噦爲噦噫噫非噦也按楊上善云噦氣泝
　也(噦乙劣切/噫烏界切)
在竅爲口
　口所以司納水穀
在味爲甘
　甘可用寬緩也
在志爲思
　思所以知遠也
思傷脾
　雖志爲思甚則自傷
怒勝思
　怒則不思勝可知矣
濕傷肉
　脾主肉而惡濕故濕勝則肉傷
風勝濕
　風爲木氣故勝土濕
甘傷肉
　亦過節也○新校正云按五運行大論云
　甘傷脾
酸勝甘
　酸木味故勝土甘
西方生燥
　天氣急切故生燥
燥生金
　金燥有聲則生金也
金生辛
　凡物之味辛者皆金氣之所生也尚書洪
　範曰從革作辛
辛生肺
　凡味之辛者皆先生長於肺
肺生皮毛
　肺之精氣生養皮毛
皮毛生腎
　陰陽書曰金生水然肺金之氣養皮毛已
　乃生腎水
肺主鼻
　肺藏氣鼻通息故主鼻
其在天爲燥
　輕急勁强燥之用也
在地爲金
　堅勁從革金之性也
在體爲皮毛
　包藏膚腠捍其邪也
在藏爲肺
　其神魄也道經義曰魄神肺魄安則德修
　壽延
在色爲白
　白者象金色也
在音爲商
　商謂金聲輕而勁也樂記曰商亂則陂其
　官壞
在聲爲哭
　哭哀聲也
在變動爲咳
　咳謂咳嗽所以利咽喉也
在竅爲鼻
　鼻所以司嗅呼吸
在味爲辛
　辛可用散潤也
在志爲憂
　憂深慮也
憂傷肺
　雖志爲憂過則損也
喜勝憂
　喜則心火并於肺金故勝憂也宣明五氣
　篇曰精氣并於心則喜
熱傷皮毛
　熱從火生耗津液故也
寒勝熱
　陰制陽也○新校正云按太素作燥傷皮
　毛熱勝燥又按王注五運行大論云火有
　二别故此再舉熱傷之形證
辛傷皮毛
　過而招損也
苦勝辛
　苦火味故勝金辛也
北方生寒
　陰氣凝冽故生寒也
寒生水
　寒氣盛凝變爲水也
水生鹹
　凡物之味鹹者皆水氣之所生也尚書洪
　範曰潤下作鹹
鹹生腎
　凡味之鹹者皆先生長於腎
腎生骨髓
　腎之精氣生養骨髓
髓生肝
　陰陽書曰水生木然腎水之氣養骨髓已
　乃生肝木
腎主耳
　腎屬北方位居幽暗聲入故主耳
其在天爲寒
　凝清慘冽寒之用也
在地爲水
　清潔潤下水之用也
在體爲骨
　端直貞幹以立身也
在藏爲腎
　其神志也道經義曰志藏腎志營則骨髓
　滿實
在色爲黑
　象水色也
在音爲羽
　羽謂水音沉而深也樂記曰羽亂則危其
　音匱
在聲爲呻
　呻吟聲也
在變動爲慄
　慄謂戰慄甚寒大恐而悉有之
在竅爲耳
　耳所以司聽五音○新校正云按金匱眞
　言論云開竅於二陰蓋以心寄竅於耳故
　與此不同
在味爲鹹
　鹹可用柔耎也
在志爲恐
　恐所以懼惡也
恐傷腎
　恐而不已則内感於腎故傷也靈樞經曰
　恐懼而不解則傷精明感腎也
思勝恐
　思深慮遠則見事源故勝恐也
寒傷血
　寒則血凝傷可知也○新校正云按太素
　血作骨也
燥勝寒
　燥從熱生故勝寒也○新校正云按太素
　燥作濕也
鹹傷血
　食鹹而渴傷血可知新校正云按太素
　血作骨
甘勝鹹
　甘土味故勝水鹹○新校正云詳自前岐
　伯對曰至此與五運行論同兩注頗異當
　并用之
故曰天地者萬物之上下也
　觀其覆載而萬物之上下可知矣
陰陽者血氣之男女也
　陰主血陽主氣陰生女陽生男
左右者陰陽之道路也
　陰陽間氣左右循環故左右爲陰陽之道
　路也○新校正云詳間氣之說貝六微㫖
　大論中楊上善云陰氣右行陽氣左行謂
　此也
水火者陰陽之徵兆也
　觀水火之氣則陰陽徵兆可明矣
陰陽者萬物之能始也
　謂能爲變化生成之元始○新校正云詳
　天地者至萬物之能始與天元紀大論同
　注頗異彼無陰陽者血氣之男女一句又
　以金木者生成之終始代陰陽者萬物之
　能始
故曰陰在内陽之守也陽在外陰之使也
　陰靜故爲陽之鎮守陽動故爲陰之役使
帝曰法陰陽奈何岐伯曰陽勝則身熱腠理
閉喘粗爲之俯仰汗不出而熱齒乾以煩冤
腹滿死能冬不能夏
　陽勝故能冬熱甚故不能夏(能奴代切下/能夏形能并)
　(同/上)
陰勝則身寒汗出身常清數慄而寒寒則厥
厥則腹滿死
　厥謂氣逆
能夏不能冬
　陰勝故能夏寒甚故不能冬
此陰陽更勝之變病之形能也帝曰調此二
者奈何
　調謂順天癸性而治身之血氣精氣也
岐伯曰能知七損八益則二者可調不知用
此則早衰之節也
　用謂房色也女子以七七爲天癸之終丈
　夫以八八爲天癸之極然知八可益知七
　可損則各隨氣分修養天眞終其天年以
　度百歲上古天眞論曰女子二七天癸至
　月事以時下丈夫二八天癸至精氣溢寫
　然陰七可損則海滿而血自下陽八宜益
　交會而泄精由此則七損八益理可知矣
年四十而陰氣自半也起居衰矣
　内耗故陰减中乾故氣力始衰靈樞經曰
　人年四十腠理始疏榮華稍落髮斑白由
　此之節言之亦起居衰之次也
年五十體重耳目不聰明矣
　衰之漸也
年六十陰痿氣大衰九竅不利下虚上實涕
泣俱出矣
　衰之甚矣
故曰知之則强不知則老
　知謂知七損八益全形保性之道也
故同岀而名異耳
　同謂同於好欲異謂異其老壯之名
智者察同愚者察異
　智者察同欲之間而能性道愚者見形容
　别異方乃效之自性則道益有餘放效則
　治生不足故下文曰(放妃/兩切)
愚者不足智者有餘
　先行故有餘後學故不足
有餘則耳目聰明身體輕强老者復壯壯者
益治
　夫保性全形蓋由知道之所致也故曰道
　者不可斯須離可離非道此之謂也
是以聖人爲無爲之事樂恬澹之能從欲快
志於虚無之守故壽命無窮與天地終此聖
人之治身也
　聖人不爲無益以害有益不爲害性而順
　性故壽命長遠與天地終庚桑楚曰聖人
　之於聲色滋味也利於性則取之害於性
　則損之此全性之道也書曰不作無益害
　有益也
天不足西北故西北方陰也而人右耳目不
如左明也
　在上故法天
地不滿東南故東南方陽也而人左手足不
如右强也
　在下故法地
帝曰何以然岐伯曰東方陽也陽者其精并
於上并於卜則上明而下虚故使耳目聰明
而手足不便也西方陰也陰者其精并於下
并於下則下盛而上虚故其耳目不聰明而
手足便也故俱感於邪其在上則右甚在下
則左甚此天地陰陽所不能全也故邪居之
　夫陰陽之應天地猶水之在器也器圓則
　水圓器曲則水曲人之血氣亦如是故隨
　不足則邪氣留居之并去聲
故天有精地有形天有八紀地有五里
　陽爲天降精氣以施化陰爲地布和氣以
　成形五行爲生育之井里八風爲變化之
　綱紀八紀謂八歲之紀五里謂五行化育
　之里
故能爲萬物之父母
　陽天化氣陰地成形五里運行八風鼓折
　收藏生長無替時宜夫如是故能爲萬物
　變化之父母也
清陽上天濁陰歸地
　所以能爲萬物之父母者何以有是之升
　降也
是故天地之動靜神明爲之綱紀
　清陽上天濁陰歸地然其動靜誰所主司
　蓋由神明之綱紀爾上文曰神明之府此
　之謂也
故能以生長收藏終而復始
　神明之運爲乃能如是
惟賢人上配天以養頭下象地以養足中傍
人事以養五藏
　頭圓故配天足方故象地人事更易五藏
　遞遷故從而養也
天氣通於肺
　居高故也
地氣通於嗌
　次下故也(嗌伊/昔切)
風氣通於肝
　風生木故也
雷氣通於心
　雷象火之有聲故也
谷氣通於脾
　谷空虚脾受納故也
雨氣通於腎
　腎主水故○新校正云按千金方云風氣
　應於肝雷氣動於心穀氣感於脾雨潤於
　腎
六經爲川
　流注不息故
腸胃爲海
　以皆受納也靈樞經曰胃爲水穀之海
九竅爲水注之氣
　清明者象水之内明流注者象水之流注
以天地爲之陰陽
　以人事配象則近指天地以爲陰陽
陽之汗以天地之雨名之
　夫人汗泄於皮腠者是陽氣之發泄爾然
　其取類於天地之間則雲騰雨降而相似
　也故曰陽之汗以天地之雨名之
陽之氣以天地之疾風名之
　陽氣散發疾風飛揚故以應之舊經無名
　之二字尋前類例故加之
暴風象雷
　暴風鼓擊鳴轉有聲故也
逆氣象陽
　逆氣凌上陽氣亦然
故治不法天之紀不用地之理則災害至矣
　背天之紀違地之理則六經反作五氣更
　傷眞氣既傷則災害之至可知矣○新校
　正云按上文天有八紀地有五里此文注
　中理字當作里
故邪風之至疾如風雨
　至謂至於身形
故善治者治皮毛
　止於萌也
其次治肌膚
　救其已生
其次治筋脉
　攻其已病也
其次治六府
　治其已甚也
其次治五藏治五藏者半死半生也
　治其已成神農曰病勢已成可得半愈然
　初成者獲愈固乆者伐形故治五藏者半
　生半死也
故天之邪氣感則害人五藏
　四時之氣八正之風皆天邪也金匱眞言
　論曰八風發邪以爲經風觸五藏邪氣發
　病故天之邪氣感則害人五藏
水穀之寒熱感則害於六府
　熱傷胃及膀胱寒傷腸及膽氣
地之濕氣感則害皮肉筋脉
　濕氣勝則榮衛之氣不行故感則害皮肉
　筋脉
故善用針者從陰引陽從陽引陰以右治左
以左治右以我知彼以表知裏以觀過與不
及之理見微得過用之不殆
　深明故也
善診者察色按脉先别陰陽
　别於陽者則知病處别於陰者則知死生
　之期
審清濁而知部分
　謂察色之青赤黄白黑也部分謂藏府之
　位可占候處
視喘息聽音聲而知所苦
　謂聽聲之宫商角徵羽也視喘息謂候呼
　吸之長短也
觀權衡規矩而知病所主
　權謂秤權衡謂星衡規謂圓形矩謂方象
　然權也者所以察中外衡也者所以定高
　卑規也者所以表柔虚矩也者所以明强
　盛脉要精微論曰以春應中規言陽氣柔
　軟以夏應中矩言陽氣盛强以秋應中衡
　言陰升陽降氣有高下以冬應中權言陽
　氣居下也故善診之用必備見焉所主者
　謂應四時之氣所主生病之在高下中外
　也
按尺寸觀浮沉滑澀而知病所生以治
　浮沉滑潘皆脉象也浮脉者浮於手下也
　沉脉者按之乃得也滑脉者往來易潘脉
　者往來難故審尺寸觀浮沉而知病之所
　生以治之也○新校正云按甲乙經作知
　病所在以治則无過下無過二字續此爲
　句(潘音/色)
无過以診則不失矣
　有過无過皆以診之則所主治无誤失也
故曰病之始起也可刺而已
　以輕微也
其盛可待衰而已
　病盛取之毀傷眞氣故其盛者必可待衰
故因其輕而揚之
　輕者發揚則邪去
因其重而減之
　重者即減去之
因其衰而彰之
　因病氣衰攻令邪去則眞氣堅固血色彰
　明
形不足者温之以氣精不足者補之以味
　氣謂衛氣味謂五藏之味也靈樞經曰衛
　氣者所以温分肉而充皮膚肥腠理而司
　開闔故衛氣温則形分足矣上古天真論
　曰腎者主水受五藏六府之精而藏之故
　五藏盛方能寫由此則精不足者補五藏
　之味也
其高者因而越之
　越謂越揚也
其下者引而竭之
　引謂泄引也
中滿者寫之於内
　内謂腹内
其有邪者漬形以爲汗
　邪謂風邪之氣風中於表則汗而發之(漬/疾)
　(賜/切)
其在皮者汗而發之
　在外故汗發泄也
其慓悍者按而收之
　慓疾也悍利也氣候疾利則按之以收歛
　也(慓必遥切/悍音汗)
其實者散而寫之
　陽實則發散陰實則宣寫故下文云
審其陰陽以别柔剛
　陰曰柔陽曰剛
陽病治陰陰病治陽
　所謂從陰引陽從陽引陰以右治左以左
　治右者也
定其血氣各守其鄉
　鄉謂本經之氣位
血實宜决之
　决謂决破其血
氣虚宜𤙲引之
　𤙲讀爲導導引則氣行條暢○新校正云
　按甲乙經𤙲作掣


黄帝内經素問補註釋文卷之五
黄帝内經素問補註釋文卷之六(七同/卷)慎六
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　陰陽離合論篇
黄帝問曰余聞天爲陽地爲陰日爲陽月爲
　陰大小月三百六十日成一歲人亦應之
　以四時五行運用於内故人亦應之○新
　校正云詳天爲陽至成一歲與六節藏象
　篇重
今三陰三陽不應陰陽其故何也岐伯對曰
陰陽者數之可十推之可百數之可千推之
可萬萬之大不可勝數然其要一也
　一謂離合也雖不可勝數然其要妙以離
　合推步悉可知之
天覆地載萬物方生未出地者命曰陰處名
曰陰中之陰
　處陰之中故曰陰處形未動出亦是爲陰
　以陰居陰故曰陰中之陰
則出地者命曰陰中之陽
　形動出者是則爲陽以陽居陰故曰陰中
　之陽
陽予之正陰爲之主
　陽施正氣萬物方生陰爲主持群形乃立
　(予音/與)
故生因春長因夏收因秋藏因冬失常則天
地四塞
　春夏爲陽故生長也秋冬爲陰故收藏也
　若失其常道則春不生夏不長秋不收冬
　不藏夫如是則四時之氣閉塞陰陽之氣
　无所運行矣
陰陽之變其在人者亦數之可數
　天地陰陽雖不可勝數在於人形之用者
　則數可知之
帝曰願聞三陰三陽之離合也岐伯曰聖人
南面而立前曰廣明後曰太衝
　廣大也南方丙丁火位主之陽氣盛明故
　曰大明也嚮明治物故聖人南面而立易
　曰相見乎離蓋謂此也然在人身中則心
　藏在南故謂前曰廣明衝脉在北故謂後
　曰太衝然太衝者腎脉與衝脉合而盛大
　故曰太衝是以下文云
太衝之地名曰少陰
　此正明兩脉相合而爲表裏也
少陰之上名曰太陽
　腎藏爲陰膀胱府爲陽陰氣在下陽氣在
　上此爲一合之經氣也靈樞經曰足少陰
　之脉者腎脉也起於小指之下斜趣足心
　又曰足太陽之脉者膀胱脉也循京骨至
　小指外側由此故少陰之上名太陽也是
　以下文曰
太陽根起於至陰結於命門名曰陰中之陽
　至陰穴名在足小指外側命門者藏精光
　照之所則兩目也太陽之脉起於目而下
　至於足故根於指端結於目也靈樞經曰
　命門者目也此與靈樞義合以太陽居少
　陰之地故曰陰中之陽○新校正云按素
　問太陽言根結於經不言結甲乙今具
中身而上名曰廣明廣明之下名曰太陰
　靈樞經曰天爲陽地爲陰腰以上爲天腰
　以下爲地分身之㫖則中身之上屬於廣
　明廣明之下屬太陰也又心廣明藏下則
　太陰脾藏也
太陰之前名曰陽明
　人身之中胃爲陽明脉行在脾脉之前脾
　爲太陰脉行於胃脉之後靈樞經曰足太
　陰之脉者脾脉也起於大指之端循指内
　側白肉際過核骨後上内踝前廉上腨内
　循胻骨之後足陽明之脉者胃脉也下膝
　三寸而别以下入中指外間由此故太陰
　之前名陽明也是以下文曰腨市兖切
陽明根起於厲兊名曰陰中之陽
　厲兊穴名在足大指次指之端以陽明居
　太陰之前故曰陰中之陽
厥陰之表名曰少陽
　人身之中膽少陽脉行肝脉之分外肝厥
　陰脉行膽脉之位内靈樞經曰足厥陰脉
　者肝脉也起於足大指聚毛之際上循足
　跗上廉足少陽之脉者膽脉也循足跗上
　出小指次指之端由此則厥陰之表名少
　陽也故下文曰(跗甫/無切)
少陽根起於竅陰名曰陰中之少陽
　竅陰穴名在足小指次指之端以少陽居
　厥陰之表故曰陰中之少陽
是故三陽之離合也太陽爲開陽明爲闔少
陽爲樞
　離謂别離應用合謂配合於陰别離則正
　位於三陽配合則表裏而爲藏府矣開闔
　樞者言三陽之氣多少不等動用殊也夫
　開者所以司動靜之基闔者所以執禁固
　之權樞者所以主動轉之微由斯殊氣之
　用故此三變之也○新校正云按九墟太
　陽爲關陽明爲闔少陽爲樞故關折則肉
　節潰緩而暴病起矣故候暴病者取之太
　陽闔折則氣无所止息悸病起故悸者皆
　取之陽明樞折則骨摇而不能安於地故
　骨摇者取之少陽甲乙經同
三經者不得相失也搏而勿浮命曰一陽
　三經之至搏擊於手而无輕重之異則正
　可謂一陽之氣無復有三陽差降之爲用
　也(搏音/轉)
帝曰願聞三陰岐伯曰外者爲陽内者爲陰
　言三陽爲外運之離合三陰爲内用之離
　合也
然則中爲陰其衝在下名曰太陰
　衝脉在脾之下故言其衝在下也靈樞經
　曰衝脉者與足少陰之絡皆起於腎下上
　行者過於胞中由此則其衝之上太陰位
　也
太陰根起於隱白名曰陰中之陰
　隱白穴名在足大指端以太陰居陰故曰
　陰中之陰
太陰之後名曰少陰
　藏位及經脉之次也太陰脾也少陰腎也
　脾藏之下近後則腎之位也靈樞經曰足
　太陰之脉起於大指之端循指内之側及
　上内踝前廉上腨内循䯒骨後足少陰之
　脉起於小指下斜趨足心出於然骨之下
　循内踝後以上腨内由此則太陰之下名
　少陰也(䯒音/行)
少陰根起於涌泉名曰陰中之少陰
　涌泉穴名在足心下踡指宛宛中踡音卷
少陰之前名曰厥陰
　亦藏位及經脉之次也少陰腎也厥陰肝
　也腎藏之前近上則肝之位也靈樞經曰
　足少陰脉循内踝之後上端内廉足厥陰
　脉循足跗上廉去内踝一寸上踝八寸交
　出太陰之後上膕内由此故少陰之前名
　厥陰也
厥陰根起於大敦陰之絶陽名曰陰之絶陰
　大敦穴名在足大指之端三毛之中也兩
　陰相合故曰陰之絶陽厥盡也陰氣至此
　而盡故名曰陰之絶陰
是故三陰之離合也太陰爲開厥陰爲闔少
陰爲樞
　亦氣之不等也○新校正云按九墟云關
　折則倉廪无所輸隔洞者取之太陰闔折
　則氣施而善悲悲者取之厥陰樞折則脉
　有所結而不通不通者取之少陰甲乙經
　同
三經者不得相失也搏而勿沉名曰一陰
　沉言殊見也陽浮亦然若經氣應至無沉
　浮之異則悉可謂一陰之氣非復有三陰
　差降之殊用也
陰陽衝𩅞積傳爲一周氣裏形表而爲相成
也
　衝𩅞言氣之往來積謂積脉之動也傳謂
　陰陽之氣流傳也夫脉氣往來動而不止
　積其所動氣血循環應水下二刻而一周
　於身故曰積傳爲一周也然榮衛之氣因
　息遊布周流形表拒捍虚邪中外主司互
　相成立故言氣裏形表而爲相成也○新
　校正云按别本𩅞𩅞作衝衝




黄帝内經素問補註釋文卷之六
黄帝内經素問補註釋文卷之七
　　　陰陽别論篇
黄帝問曰人有四經十二從何謂
　經謂經脉從謂順從
岐伯對曰四經應四時十二從應十二
月十二月應十二脉
　春脉弦夏脉洪秋脉浮冬脉沉謂四時之
　經脉也從謂天氣順行十二辰之分故應
　十二月也十二月謂春建寅卯辰夏建巳
　午未秋建申酉戌冬建亥子丑之月也十
　二脉謂手三陰三陽足三陰三陽之脉也
　以氣數相應故參合之
脉有陰陽知陽者知陰知陰者知陽
　深知則備識其變易
凡陽有五五五二十五陽
　五陽謂五藏之陽氣也五藏應時各形一
　脉一脉之内包總五藏之陽五五相乘故
　二十五陽也○新校正云按玉機眞藏論
　云故病有五變五五二十五變義與此通
所謂陰者眞藏也見則爲敗敗必死也
　五藏爲陰故曰陰者真藏也然見者謂肝
　脉至中外急如循刀刃責責然如按琴瑟
　弦心脉至堅而搏如循薏苡子累累然肺
　脉至大而虚如以毛羽中人膚腎脉至摶
　而絶如以指彈石辟辟然脾脉至弱而乍
　數乍踈夫如是脉見者皆爲藏敗神去故
　必死也(累力/追切)
所謂陽者胃脘之陽也
　胃脘之陽謂人迎之氣也察其氣脉動靜
　小大與脉口應否也胃爲水穀之海故候
　其氣而知病處人迎在結喉兩傍脉動應
　手其脉之動常左小而右大左小常以候
　藏右大常以候府一云胃胞之陽非也(脘/音)
　管
别於陽者知病處也别於陰者知死生之期
　陽者衛外而爲固然外邪所中别於陽則
　知病處陰者藏神而内守若考眞正成敗
　别於陰則知病者死生之期○新校正云
　按玉機眞藏論云别於陽者知病從來别
　於陰者知死生之期
三陽在頭三陰在手所謂一也
　頭謂人迎手謂氣口兩者相應俱往俱來
　若引繩小大齊等者名曰平人故言所謂
　一也氣口在手魚際之後一寸人迎在結
　喉兩傍一寸五分皆可以候藏府之氣
别於陽者知病忌時别於陰者知死生之期
　識氣定期故知病忌審明成敗故知死生
　之期
謹熟陰陽無與衆謀
　謹量氣候精熟陰陽病忌之準可知生死
　之疑自决正行無惑何用衆謀議也
所謂陰陽者去者爲陰至者爲陽靜者爲陰
動者爲陽遲者爲陰數者爲陽
　言脉動之中也
凡持眞脉之藏脉者肝至懸絶急十八日死
心至懸絶九日死肺至懸絶十二日死腎至
懸絶七日死脾至懸絶四日死
　眞脉之藏脉者謂眞藏之脉也十八日者
　金木成數之餘也九日者水火生成數之
　餘也十二日者金火生成數之餘也七日
　者水土生數之餘也四日者木生數之餘
　也故平人氣象論曰肝見庚辛死心見壬
　癸死肺見丙丁死腎見戊己死脾見甲乙
　死者以此數是者皆至所期不勝而死也
　何者以不勝剋賊之氣也
曰二陽之病發心脾有不得隱曲女子不月
　二陽謂陽明大腸及胃之脉也隱曲謂隱
　蔽委曲之事也夫腸胃發病心脾受之心
　受之則血不流脾受之則味不化血不流
　故女子不月味不化則男子少精是以隱
　蔽委曲之事不能爲也陰陽應象大論曰
　精不足者補之以味由是則味不化而精
　氣少也奇病論曰胞胎者繫於腎又評熱
　病論曰月事不來者胞脉閉胞脉者屬於
　心而絡於胞中令氣上迫貫心氣不得下
　通故月事不來則其義也又上古天眞論
　曰女子二七天癸至任脉通太衝脉盛月
　事以時下丈夫二八天癸至精氣溢瀉由
　此則在女子爲不月在男子爲少精
其傳爲風消其傳爲息賁者死不治
　言其深乆者也胃病深乆傳入於脾故爲
　風熱以消削大腸病甚傳入於肺爲喘息
　而上賁然腸胃脾肺兼及於心二藏二府
　互相剋薄故死不治(賁音/奔)
曰三陽爲病發寒熱下爲癰腫及爲痿厥腨
㾓
　三陽謂大腸小腸及膀胱之脉也小腸之
　脉起於手循臂繞肩膊上頭膀胱之脉從
　頭别下背貫臀入膕中循腨故在上爲病
　則發寒熱在下爲病則爲癰腫腨㾓及爲
　痿厥㾓痠疼也痿無力也厥足冷即氣逆
　也(腨時兖切㾓鳥/兖切膕古或切)
其傳爲索澤其傳爲頽疝
　熱甚則精血枯涸故皮膚潤澤之氣皆散
　盡也然陽氣下墜陰脉上爭上爭則寒多
　下墜則筋緩故睾垂縱緩内作頽疝
曰一陽發病少氣善咳善泄
　一陽謂少陽膽及三焦之脉也膽氣乘胃
　故善泄三焦内病故少氣陽上熏肺故善
　咳何故心火内應而然
其傳爲心掣其傳爲膈
　膈氣乘心心熱故陽氣内掣三焦内結中
　熱故隔塞不便(掣尺制/切曳也)
二陽一陰發病主驚駭背痛善噫善欠名曰
風厥
　一陰謂厥陰心主及肝之脉也心主之脉
　起於胸中出屬心經云心病膺背肩脾間
　痛又在氣爲噫故背痛善噫心氣不足則
　腎氣乘之肝主驚駭故驚駭善欠夫肝氣
　爲風腎氣陵逆既風又厥故名風厥
二陰一陽發病善脹心滿善氣
　二陰謂少陰心腎之脉也腎膽同逆三焦
　不行氣控於上故心滿下虚上盛故氣泄
　出也
三陽三陰發病爲偏枯痿易四支不舉
三陰不足則發偏枯三陽有餘則爲痿易
　易謂變易常用而痿弱無力也
鼓一陽曰鈎鼓一陰曰毛鼓陽勝急曰弦鼓
陽至而絶曰石陰陽相過曰溜
　言何以知陰陽之病脉邪一陽鼓動脉見
　鈎也何以然一陽謂三焦心脉之府然一
　陽鼓動者則鈎脉當之鈎脉則心脉也此
　言正見者也一陰厥陰肝木氣也毛肺金
　脉也金來鼓木其脉則毛金氣内乘木陽
　尚勝急而内見脉則爲弦也若陽氣至而
　急脉名曰弦屬肝陽氣至而或如斷絶脉
　名曰石屬腎陰陽之氣相過無能勝負則
　脉如水溜也
陰爭於内陽擾於外魄汗未藏四逆而起起
則熏肺使人喘鳴
　若金鼓不已陽氣大勝兩氣相持内爭外
　擾則流汗不止手足反寒甚則陽氣内燔
　流汗不藏則熱攻於肺故起則熏肺使人
　喘鳴也
陰之所生和本曰和
　陰謂五神藏也言五藏之所以能生而全
　天眞和氣者以各得自從其和性而安靜
　爾苟乖所適則爲他氣所乘百端之病由
　斯而起奉生之道可不愼哉
是故剛與剛陽氣破散陰氣乃消亡
　剛謂陽也言陽氣内蒸外爲流汗灼而不
　已則陽勝又陽故盛不乆存而陽氣自散
　陽已破敗陰不獨存故陽氣破散陰氣亦
　消亡此乃爭勝招敗也
淖則剛柔不和經氣乃絶
　血淖者陽常勝視人之血淖者宜謹和其
　氣常使流通若不能深思寡欲使氣序乖
　衰陽爲重陽内燔藏府則死且可待生其
　能久乎
死陰之屬不過三日而死
火乘金也
　生陽之屬不過四日而死
　木乘火也○新校正云按别本作四日而
　生全元起注本作四日而已俱通詳上下
　文義作死者非
所謂生陽死陰者肝之心謂之生陽
　母來親子故曰生陽匪惟以木生火亦自
　陽氣主生爾
心之肺謂之死陰
　陰主刑殺火復乘金金得火亡故云死
肺之腎謂之重陰
　亦母子也以俱爲陰氣故曰重陰
腎之脾謂之辟陰死不治
　土氣辟併水乃可升土辟水升故云辟陰
結陽者腫四支
　以四支爲諸陽之本故
結陰者便血一升
　陰主血故
再結二升三結三升
　二盛謂之再結三盛謂之三結
陰陽結斜多陰少陽曰石水少腹腫
　所謂失法
二陽結謂之消
　二陽結謂胃及大腸俱熱結也腸胃藏熱
　則喜消水穀○新校正云詳此則少二陰
　結
三陽結謂之隔
　三陽結謂小腸膀胱熱結也小腸結熱則
　血脉燥膀胱熱則津液涸故隔塞而不便
　寫
三陰結謂之水
　三陰結謂脾肺之脉俱寒結也脾肺寒結
　則氣化爲水
一陰一陽結謂之喉痹
　一陰謂心主之脉一陽謂三焦之脉也三
　焦心主脉并絡喉氣熱内結故爲喉痹(痹/音)
　(閉)
陰搏陽别謂之有子
　陰謂尺中也搏謂摶觸於手也尺脉摶擊
　與寸口殊别陽氣挺然則爲有任之兆何
　者陰中有别陽故任去聲
陰陽虚腸辟死
　辟陰也然胃氣不留腸開勿禁陰中不廪
　是眞氣竭絶故死○新校正云按全元起
　本辟作避
陽加於陰謂之汗
　陽在下陰在上陽氣上搏陰能同之則蒸
　而爲汗
陰虚陽搏謂之崩
　陰脉不足陽脉盛摶則内崩而血流下
三陰俱搏二十日夜半死
　脾肺成數之餘也摶謂伏鼓異於常候也
　陰氣盛極故夜半死
二陰俱搏十三日夕時死
　心腎之成數也陰氣未極故死在夕時
一陰俱搏十日平旦死
　肝心生成之數也
三陽俱搏且鼓三日死
　陽氣速急故

三陰三陽俱搏心腹滿發盡不得隱曲五日
死
　兼陰氣也隱曲謂便寫也
二陽俱搏其氣濫死不治不過十日死
　腸胃之王數也○新校正云詳此闕一陽
　摶


黄帝内經素問補註釋文卷之七
黄帝内經素問補註釋文卷之八(九同/卷)慎七
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　靈蘭秘典論篇(新校正按全元起/本名十二藏相使)
黄帝問曰願聞十二藏之相使貴賤何如
　藏藏也言腹中之所藏者非復有十二形
　神之藏也
岐伯對曰悉乎哉問也請遂言之心者君主
之官也神明出焉
　任治於物故爲君主之官清靜栖靈故曰
　神明出焉
肺者相傅之官治節出焉
　位高非君故官爲相傳主行榮衛故治節
　由之
肝者將軍之官謀慮出焉
　勇而能斷故曰將軍潜發未萌故謀慮出
　焉
膽者中正之官决斷出焉
　剛正果决故官爲中正直而不疑故决斷
　出焉
膻中者臣使之官喜樂出焉
　膻中者在胸中兩乳間爲氣之海然心主
　爲君以脉宣教令膻中主氣以氣布陰陽
　氣和志適則喜樂由生分布陰陽故官爲
　臣使也(膻徒/亶切)
脾胃者倉廪之官五味出焉
　包容五穀是爲倉廪之官營養四傍故云
　五味岀焉
大腸者傳道之官變化出焉
　傳道謂傳不潔之道變化謂變化物之形
　故云傳道之官變化出焉
小腸者受盛之官化物出焉
　承奉胃司受盛糟粕受已復化傳入大腸
　故云受盛之官化物出焉
腎者作强之官伎巧出焉
　强於作用故曰作强造化形容故云伎巧
　在女則當其伎巧在男則正曰作强
三焦者决瀆之官水道出焉
　引導陰陽開通閉塞故官司决瀆水道出
　焉
膀胱者州都之官津液藏焉氣化則能出矣
　位當孤府故謂都官居下内空故藏津液
　若得氣海之氣施化則溲便注泄氣海之
　氣不及則閟隱不通故曰氣化則能出矣
　靈樞經曰腎上連肺故將兩藏膀胱是孤
　府則此之謂也(溲所鳩切/小便也)
凡此十二官者不得相失也
　失則灾害至故不得相失○新校正云詳
　此乃十一官脾胃二藏共一官故也
故主明則下安以此養生則壽殁世不殆以
爲天下則大昌
　主謂君主心之官也夫主賢明則刑賞一
　刑賞一則吏奉法吏奉法則民不獲罪於
　枉濫矣故主明則天下安也夫心内明則
　銓善惡銓善惡則察安危察安危則身不
　夭傷於非道矣故以此養生則壽殁世不
　至於危殆矣然施之於養生殁世不殆施
　之於君主天下獲安以其爲天下主則國
　祚昌盛矣
主不明則十二官危使道閉塞而不通形乃
大傷以此養生則殃以爲天下者其宗大危
戒之戒之
　使道謂神氣行使之道也夫心不明則邪
　正一邪正一則損益不分損益不分則動
　之凶咎陷身於羸瘠矣故形乃大傷以此
　養生則殃也夫主不明則委於左右委於
　左右則權勢妄行權勢妄行則吏不得奉
　法吏不得奉法則人民失所而皆受枉曲
　矣且人惟邦本本固邦寧本不獲安國將
　何有宗廟之立安有不至於傾危乎故曰
　戒之戒之者言深愼也(瘠音/藉)
至道在微變化無窮孰知其原
　孰誰也言至道之用也小之則微妙而細
　无不入大之則廣遠而變化無窮然其淵
　源誰所知察
窘乎哉消者瞿瞿
　新校正云按太素作肖者濯濯(瞿音/劬)
孰知其要閔閔之當孰者爲良
　窘要也瞿瞿勤勤也人身之要者道也然
　以消息異同求諸物理而欲以此知變化
　之原本者雖瞿瞿勤勤以求明悟然其要
　妙誰得知乎既未得知轉成深遠閔閔玄
　妙復不知誰者爲善知其要妙哉玄妙深
　遠固不以理求而可得近取諸身則十二
　官粗可探尋而爲治身之道爾閔閔深遠
　也良善也○新校正云詳此四句與氣交
　變大論文重意同彼消字作肖字
恍惚之數生於毫釐
　恍惚者謂似有似無也忽亦數也似無似
　有而毫釐之數生其中老子曰恍恍惚惚
　其中有物此之謂也算書曰似有似無爲
　忽
毫釐之數起於度量千之萬之可以益大推
之大之其形乃制
　毫釐雖小積而不已命數乘之則起至於
　尺度斗量之繩準千之萬之亦可增益而
　至載之大數推引其大則應通人形之制
　度也
黄帝曰善哉余聞精光之道大聖之業而宣
明大道非齋戒擇吉日不敢受也
　深敬故也韓康伯曰洗心曰齋防患曰戒
黄帝乃擇吉日良兆而藏靈蘭之室以傳保
焉
　祕之至也




黄帝内經素問補註釋文卷之八








黄帝内經素問補註釋文卷之九
　　　六節藏象論篇
黄帝問曰余聞天以六六之節以成一歲人
以九九制會
　新校正云詳下文云地以九九制會
計人亦有三百六十五節以爲天地乆矣不
知其所謂也
　六六之節謂六竟於六甲之日以成一歲
　之節限九九制會謂九周於九野之數以
　制人形之會通也言人之三百六十五節
　以應天之六六之節乆矣若復以九九爲
　紀法則兩歲大半乃曰一周不知其法眞
　原安謂也○新校正云詳王注云兩歲大
　半乃曰一周按九九制會當云兩歲四分
　歲之一乃曰一周也
岐伯對曰昭乎哉問也請遂言之夫六六之
節九九制會者所以正天之度氣之數也
　六六之節天之度也九九制會氣之數也
　所謂氣數者生成之氣也周天之分凡三
　百六十五度四分度之一以十二節氣均
　之則氣有三百六十日而終兼之小月日
　又不足其數矣是以六十四氣而常置閏
　焉何者以其積差分故也天地之生育本
　阯於陰陽人神之運爲始終於九氣然九
　之爲用豈不大哉律書曰黄鍾之律管長
　九寸冬至之日氣應灰飛由此則萬物之
　生成因於九氣矣古之九寸即今之七寸
　三分大小不同以其先秬黍之制而有異
　也○新校正云按别本三分一作二分
天度者所以制日月之行也氣數者所以紀
化生之用也
　制謂準度紀謂綱紀準日月之行度者所
　以明日月之行遲速也紀化生之爲用也
　所以彰氣至而斯應也氣應無差則生成
　之理不替遲速以度大小之月生焉故日
　異長短月移寒暑收藏生長無失畤宜也
天爲陽地爲陰日爲陽月爲陰行有分紀周
有道理日行一度月行十三度而有奇焉故
大小月三百六十五日而成歲積氣餘而盈
閏矣
日行遲故晝夜行天之一度而三百六十
五日一周天而猶有度之奇分矣月行速
故晝夜行天之十三度餘而二十九日一
周天也言有奇者謂十三度外復行十九
分度之七故云月行十三度而有奇也禮
義及漢律曆志云二十八宿及諸星皆從
東而循天西行日月及五星皆從西而循
天東行今太史說云并循天而東行從東
而西轉也諸曆家說月一日至四日月行
最疾日夜行十四度餘自五日至八日行
次疾日夜行十三度餘自九日至十九日
其行遲日夜行十二度餘二十日至二十
三日行又小疾日夜行十三度餘二十四
日至晦日行又大疾日夜行十四度餘今
太史說月行之率不如此矣月行有十五
日前疾有十五日後遲者有十五日前遲
有十五日後疾者大率一月四分之而皆
有遲疾遲速之度固无常準矣雖爾終以
二十七日月行一周天凡行三百六十一
度二十九日日行二十九度月行三百八
　十七度少七度而不及日也至三十日日
　復遷計率至十三分日之八月方及日矣
　此大盡之月也大率其計率至十三分日
　之半者亦大盡法也其計率至十三分日
　之五之六而及日者小盡之月也故云大
　小月三百六十五日而成歲也正言之者
　三百六十五日四分日之一乃一歲法以
　奇不成日故舉六以言之若通以六小爲
　法則歲止有三百五十四日歲少十一日
　餘矣取月所少之辰加歲外餘之日故從
　閏後三十二日而盈閏焉尚書曰期三百
　有六旬有六日以閏月定四時成歲則其
　義也積餘盈閏者盡以月之大小不盡天
　度故也
立端於始表正於中推餘於終而天度畢矣
　端首也始初也表彰示也正斗建也中月
　半也推退位也言立首氣於初節之日示
　斗建於月半之辰退餘閏於相望之後是
　以閏之前則氣不及月閏之後則月不及
　氣故常月之制建初立中閏月之紀无初
　无中縱曆有之皆他節氣也故曆無云其
　候閏某月節閏某月中也推終之義斷可
　知乎故曰立端於始表正於中推餘於終
　也由斯推日成閏故能令天度畢焉
帝曰余已聞天度矣願聞氣數何以合之岐
伯曰天以六六爲節地以九九制會
　新校正云詳篇首云人以九九制會
天有十日日六竟而周甲甲六復而終歲三
百六十日法也
　十日謂甲乙丙丁戊己庚辛壬癸之日也
　十者天地之至數也易繫辭曰天九地十
　則其義也六十日而周甲子之數甲子六
　周而復始則終一歲之日是三百六十日
　之歲法非天度之數也此蓋十二月各三
　十日者若除小月其日又差也
夫自古通天者生之本本於陰陽其氣九州
九竅皆通乎天氣
　通天謂元氣即天眞也然形假地生命惟
　天賦故奉生之氣通繫於天禀於陰陽而
　爲根本也寳命全形論曰人生於地懸命
　於天天地合氣命之曰人四氣調神大論
　曰陰陽四時者萬物之終始也死生之本
　也又曰逆其根則伐其本壞其真矣此其
　義也九州謂冀兖青徐揚荆豫梁雍也然
　地列九州人施九竅精神往復氣與參同
　故曰九州九竅也靈樞經曰地有九州人
　有九竅則其義也先言其氣者謂天真之
　氣常繫屬於中也天氣不絶眞靈内屬行
　藏動靜悉與天通故曰皆通乎天氣也
故其生五其氣三
　形之所存假五行而運用徵其本始從三
　氣以生成故云其生五其氣三也氣之三
　者亦副三元故下文曰○新校正云詳夫
　自古通天者至此與生氣通天論同注頗
　異當兩觀之
三而成天三而成地三而成人
　非惟人獨由三氣以生天地之道亦如是
　矣故易乾坤諸卦皆必三矣
三而三之合則爲九九分爲九野九野爲九
藏
　九野者應九藏而爲義也爾雅曰邑外爲
　郊郊外爲甸甸外爲牧牧外爲林林外爲
　坰坰外爲野則此之謂也○新校正云按
　今爾雅云邑外謂之郊郊外謂之牧牧外
　謂之野野外謂之林林外謂之坰與王氏
　所引有異
故形藏四神藏五合爲九藏以應之也
　形藏四者一頭角二耳目三口齒四胸中
　也形分於外故以名焉神藏五者一肝二
　心三脾四肺五腎也神藏於内故以名焉
　所謂神藏者肝藏魂心藏神脾藏意肺藏
　魄腎藏志也故此二别爾○新校正云詳
　此乃宣明五氣篇文與生氣通天注重又
　與三部九候論注重所以名神藏形藏之
　說具三部九候論注
帝曰余已聞六六九九之會也夫子言積氣
盈閏願聞何謂氣請夫子發蒙解惑焉
　請宣揚㫖要啓所未聞解疑惑者之心開
　蒙昩者之耳令其曉達咸使深明
岐伯曰此上帝所秘先師傳之也
　上帝則上古帝君也先師岐伯祖之師僦
　貸季上古之理色脉者也移精變氣論曰
　上古使僦貸季理色脉而通神明八素經
　序云天師對黄帝曰我於僦貸季理色脉
　已三世矣言可知乎○新校正云詳素一
　作索或以八爲大按今太素無此文(僦即/就切)
帝曰請遂聞之
　遂盡也
岐伯曰五日謂之候三候謂之氣六氣謂之
時四時謂之歲而各從其主治焉
　日行天之五度則五日也三候正十五日
　也六氣凡九十日正三月也設其多之矣
　故十八候爲六氣六氣謂之時也四時凡
　三百六十日故曰四時謂之歲也各從主
　治謂一歲之日各歸從五行之一氣而爲
　之主以王也故下文曰
五運相襲而皆治之終期之日周而復始時
立氣布如環無端候亦同法故曰不知年之
所加氣之盛衰虚實之所起不可以爲工矣
　五運謂五行之氣應天之運而主化者也
　襲謂承襲如嫡之承襲也言五行之氣父
　子相承主統一周之日常如是无已周而
　復始也時謂立春之前當至時也氣謂當
　主之脉氣也春前氣至脉氣亦至故曰時
　立氣布也候謂日行五度之候也言一候
　之日亦五氣相生而直之差則病矣移精
　變氣論曰上古使僦貸季理色脉而通神
　明合之金木水火土四時八風六合不離
　其常此之謂也工謂工於修養者也言必
　明於此乃可横行天下矣○新校正云詳
　王注時立氣布謂立春前當至時當王之
　脉氣也按此正謂歲立四時時布六氣如
　環之无端故又曰候亦同法
帝曰五運之始如環無端其太過不及何如
岐伯曰五氣更立各有所勝盛虚之變此其
常也
　言盛虚之變見此乃天之常道爾
帝曰平氣何如岐伯曰無過者也
　不愆常候則无過也
帝曰太過不及奈何岐伯曰在經有也
　言玉機眞藏論篇具言五氣平和太過不
　及之㫖也○新校正云詳王注言玉機眞
　藏論已具按本篇言脉之太過不及即不
　論運氣之太過不及與平氣當云氣交變
　大論五常政大論篇已具言也
帝曰何謂所勝岐伯曰春勝長夏長夏勝冬
冬勝夏夏勝秋秋勝春所謂得五行時之勝
各以氣命其藏
　春應木木勝土長夏應土土勝水冬應水
　水勝火夏應火火勝金秋應金金勝木常
　如是矣四時之中加之長夏故謂得五行
　時之勝也所謂長夏者六月也土生於火
　長在夏中既長而王故云長夏也以氣命
　藏者春之木内合肝長夏土内合脾冬之
　水内合腎夏之火内合心秋之金内合肺
　故曰各以氣命其藏也命名也
帝曰何以知其勝岐伯曰求其至也皆歸始
春
　始春謂立春之日也春爲四時之長故候
　氣皆歸於立春前之日也
未至而至此謂太過則薄所不勝而乘所勝
也命曰氣淫不分邪僻内生工不能禁
　此上十字文義不倫應古文錯簡次後五
　治下乃其義也今朱書之
至而不至此謂不及則所勝妄行而所生受
病所不勝薄之也命曰氣迫所謂求其至者
氣至之時也
　凡氣之至皆謂立春前十五日乃候之初
　也未至而至謂所直之氣未應至而先期
　至也先期而至是氣有餘故曰太過至而
　不至謂所直之氣應至不至而後期至後
　期而至是氣不足故曰不及太過則薄所
　不勝而乘所勝不及則所勝妄行而所生
　受病所不勝薄之者凡五行之氣我剋者
　爲所勝剋我者爲所不勝生我者爲所生
　假令肝木有餘是肺金不足金不制木故
　木太過木氣既餘則反薄肺金而乘於脾
　土矣故曰太過則薄所不勝而乘所勝也
　此皆五藏之氣内相淫併爲疾故命曰氣
　淫也餘太過例同之又如肝木氣少不能
　制土土氣無畏而遂妄行木被土凌故云
　所勝妄行而所生受病也肝木之氣不平
　肺金之氣自薄故曰所不勝薄之然木氣
　不平土金交薄相迫爲疾故曰氣迫也餘
　不及例皆同
謹候其時氣可與期失時反候五治不分邪
僻内生工不能禁也
　時謂氣至時也候其年則始於立春之日
　候其氣則始於四氣定期候其日則隨於
　候日故曰謹候其時氣可與期也反謂反
　背也五治謂五行所治主統一歲之氣也
　然不分五治謬引入邪天眞氣運尚未該
　通人病之由安能精達故曰工不能禁也
帝曰有不襲乎
　言五行之氣有不相承襲者乎
岐伯曰蒼天之氣不得無常也氣之不襲是
謂非常非常則變矣
　變謂變易天常也
帝曰非常而變奈何岐伯曰變至則病所勝
則微所不勝則甚因而重感於邪則死矣故
非其時則微當其時則甚也
　言蒼天布氣尚不越於五行人在氣中豈
　不應於天道夫人之氣亂不順天常故有
　病死之徵矣左傳曰違天不祥此其類也
　假令木直之年有火氣至後二歲病矣土
　氣至後三歲病矣金氣至後四歲病矣水
　氣至後五歲病矣眞氣不足復重感邪眞
　氣内微故重感於邪則死也假令非王直
　年而氣相干者且爲微病不必内傷於神
　藏故非其時則微而且持也若當所直之
　歲則易中邪氣故當其直時則病疾甚也
　諸氣當其王者皆必受邪故云非其時則
　微當其時則甚也通評虚實論曰非其時
　則生當其時則死當謂正直之年也
帝曰善余聞氣合而有形因變以正名天地
之運陰陽之化其於萬物孰少孰多可得聞
乎
　新校正云詳從前岐伯曰昭乎哉問也至
　此全元起註本及太素并无疑王氏之所
　捕也
岐伯曰悉乎哉問也天至廣不可度地至大
不可量大神靈問請陳其方
　言天地廣大不可度量而得之造化玄微
　豈可以人心而遍悉大神靈問讚聖深明
　舉大說凡粗言綱紀故曰請陳其方
草生五色五色之變不可勝視草生五味五
味之美不可勝極
　言物生之衆禀化各殊目視口味尚无能
　盡之况於人心乃能包括耶
嗜欲不同各有所通
　言色味之衆雖不可遍盡所由然人所嗜
　所欲則自隨己心之所愛耳故曰嗜欲不
　同各有所通
天食人以五氣地食人以五味
　天以五氣食人者臊氣凑肝焦氣凑心香
　氣凑脾腥氣凑肺腐氣凑腎也地以五味
　食人者酸味入肝苦味入心甘味入脾辛
　味入肺鹹味入腎也清陽化氣而上爲天
　濁陰成味而下爲地故天食人以氣地食
　人以味也陰陽應象大論曰清陽爲天濁
　陰爲地又曰陽爲氣陰爲味
五氣入鼻藏於心肺上使五色修明音聲能
彰五味入口藏於腸胃味有所藏以養五氣
氣和而生津液相成神乃自生
　心榮面色肺主音聲故氣藏於心肺上使
　五色修潔分明音聲彰著氣爲水母故味
　藏於腸胃内養五氣五氣和化津液方生
　津液與氣相副化成神氣乃能生而宣化
　也
帝曰藏象何如
　象謂所見於外可閲者也
岐伯曰心者生之本神之變也其華在面其
充在血脉爲陽中之太陽通於夏氣
　心者君主之官神明出焉然君主者萬物
　繫之以興亡故曰心者生之本神之變也
　火氣炎上故華在面也心養血其主脉故
　充在血脉也心王於夏氣合太陽以太陽
　居夏火之中故曰陽中之太陽通於夏氣
　也金匱眞言論曰平旦至日中天之陽陽
　中之陽也○新校正云詳神之變全元起
　本并太素作神之處
肺者氣之本魄之處也其華在毛其充在皮
爲陽中之太陰通於秋氣
　肺藏氣其神魄其養皮毛故曰肺者氣之
　本魄之處華在毛充在皮也肺藏爲太陰
　之氣主王於秋晝日爲陽氣所行位非陰
　處以太陰居於陽分故曰陽中之太陰通
　於秋氣也金匱真言論曰日中至黄昏天
　之陽陽中之陰也○新校正云按太陰甲
　乙經并太素作少陰當作少陰肺在十二
　經雖爲太陰然在陽分之中當爲少陰也
腎者主蟄封藏之本精之處也其華在髮其
充在骨爲陰中之少陰通於冬氣
　地户封閉蟄蟲深藏腎又主水受五藏六
　府之精而藏之故曰腎者主蟄封藏之本
　精之處也腦者髓之海腎主骨髓髮者腦
　之所養故華在髮充在骨也以盛陰居冬
　陰之分故曰陰中之少陰通於冬氣也金
　匱眞言論曰合夜至鷄鳴天之陰陰中之
　陰也○新校正云按全元起本并甲乙經
　太素少陰作太陰當作太陰腎在十二經
　雖爲少陰然在陰分之中當爲太陰
肝者罷極之本魂之居也其華在爪其充在
筋以生血氣其味酸其色蒼
　新校正云詳此六字當去按太素心其味
　苦其色赤肺其味辛其色白腎其味鹹其
　色黑今惟肝脾二藏載其味其色陰陽應
　象大論已著色味詳矣此不當出之今更
　不添心肺腎三藏之色味只去肝脾二藏
　之色味可矣其注中所引陰陽應象大論
　文四十一字亦當去之(罷音/疲)
此爲陽中之少陽通於春氣
　夫人之運動者皆筋力之所爲也肝主筋
　其神魂故曰肝者罷極之本魂之居也爪
　者筋之餘筋者肝之養故華在爪充在筋
　也東方爲發生之始故以生血氣也陰陽
　應象大論曰東方生風風生木木生酸肝
　合木故其味酸也又曰神在藏爲肝在色
　爲蒼故其色蒼也以少陽居於陽位而王
　於春故曰陽中之少陽通於春氣也金匱
　真言論曰平旦至日中天之陽陽中之陽
　也○新校正云按全元起本并甲乙經太
　素作陰中之少陽當作陰中之少陽詳王
　氏引金匱眞言論云平旦至日中天之陽
　陽中之陽也以爲證則王意以爲陽中之
　少陽也再詳上文心藏爲陽中之太陽王
　氏以引平旦至日中天之說爲證今肝藏
　又引爲證反不引鷄鳴至平旦天之陰陰
　中之陽爲證則王注之失可見當從全元
　起本及甲乙經太素作陰中之少陽爲得
脾胃大腸小腸三焦膀胱者倉廪之本營之
居也名曰器能化糟粕轉味而入出者也
　皆可受盛轉運不息故爲倉廪之本名曰
　器也營起於中焦中焦爲脾胃之位故云
　營之居也然水穀滋味入於脾胃脾胃糟
　粕轉化其味出於三焦膀胱故曰轉味而
　入出者也
其華在唇四白其充在肌其味甘其色黄
　新校正云詳此六字當去并注中引陰陽
　應象大論文四十字亦當去已解在前條
此至陰之類通於土氣
　口爲脾官脾主肌肉故曰華在唇四白充
　在肌也四白謂唇四際之白色肉也陰陽
　應象大論曰中央生濕濕生土土生甘脾
　合土故其味甘也又曰在藏爲脾在色爲
　黄故其色黄也脾藏土氣土合至陰故曰
　此至陰之類通於土氣也金匱眞言論曰
　陰中之至陰脾也
凡十一藏取决於膽也
　上從心藏下至於膽爲十一也然膽者中
　正剛斷无私偏故十一藏取决於膽也
故人迎一盛病在少陽二盛病在太陽三盛
病在陽明四盛已上爲格陽
　陽脉法也少陽膽脉也太陽膀胱脉也陽
　明胃脉也靈樞經曰一盛而躁在手少陽
　二盛而躁在手太陽三盛而躁在手陽明
　手少陽三焦脉手太陽小腸脉手陽明大
　腸脉一盛者謂人迎之脉大於寸口一倍
　也餘盛同法四倍已上陽盛之極故格拒
　而食不得入也正理論曰格則吐逆
寸口一盛病在厥陰二盛病在少陰三盛病
在太陰四盛已上爲關陰
　陰脉法也厥陰肝脉也少陰腎脉也太陰
　脾脉也靈樞經曰一盛而躁在手厥陰二
　盛而躁在手少陰三盛而躁在手太陰手
　厥陰心包脉也手少陰心脉也手太陰肺
　脉也盛法同陽四倍已上陰盛之極故關
　閉而溲不得通也正理論曰閉則不得溺
　(溲小/便也)
人迎與寸口俱盛四倍已上爲關格關格之
脉羸不能極於天地之精氣則死矣
　俱盛謂俱大於平常之脉四倍也物不可
　以久盛極則衰敗故不能極於天地之精
　氣則死矣靈樞經曰陰陽俱盛不得相營
　故曰關格關格者不得盡期而死矣此之
　謂也○新校正云詳羸當作盈脉盛四倍
　已上非羸也乃盛極也古文羸與盈通用


黄帝内經素問補註釋文卷之九
黄帝内經素問補註釋文卷之十慎八
　　　　唐太僕令啓玄子王氷次注
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　五藏生成篇(新校正云按此篇云五/藏生成篇而不云論者)
　　　　(蓋此篇直記五藏生成之事而无/問答論議之辭故不云論後不言)
　　　　(論者義/皆仿此)
心之合脉也
　火氣動躁脉類齊同心藏應火故合脉也
其榮色也
　火炎上而色赤故榮美於面而赤色○新
　校正云詳王以赤色爲面榮美未通大抵
　發見於面之色皆心之榮也豈專爲赤哉
其主腎也
　主謂主與腎相畏也火畏於水水與爲官
　故畏於腎
肺之合皮也
　金氣堅定皮象亦然肺藏應金故合皮也
其榮毛也
　毛附皮革故外榮
其主心也
　金畏於火火與爲宫故主畏於心也
肝之合筋也
　木性曲直筋體亦然肝藏應木故合筋也
其榮爪也
　爪者筋之餘故外榮也
其主肺也
　木畏於金金與爲官故主畏於肺也
脾之合肉也
　土性柔厚肉體亦然脾藏應土故合肉也
其榮唇也
　口爲脾之官故榮於唇唇謂四際白色之
　處非赤色也
其主肝也
　土畏於木木與爲官故主畏於肝也
腎之合骨也
　水性流濕精氣亦然骨通精髓故合骨也
其榮髮也
　腦爲髓海腎氣主之故外榮髮也
其主脾也
　水畏於土土與爲官故主畏於脾也
是故多食鹹則脉凝泣而變色
　心合脉其榮色鹹益腎勝於心心不勝故
　脉凝泣而顔色變易也
多食苦則皮槁而毛拔
　肺合皮其榮毛苦益心勝於肺肺不勝故
　皮枯槁而毛拔去也
多食辛則筋急而爪枯
　肝合筋其榮爪辛益肺勝於肝肝不勝故
　筋急而爪乾枯也
多食酸則肉胝䐢而唇揭
　脾合肉其榮唇酸益肝勝於脾脾不勝故
　肉胝䐢而唇皮揭舉也(胝丁尼切/䐢側救切)
多食甘則骨痛而髮落
　腎合骨其榮髮甘益脾勝於腎腎不勝故
　骨痛而髮墮落
此五味之所傷也
　五味入口輸於腸胃而内養五藏各有所
　養有所欲欲則互有所傷故下文曰
故心欲苦肺欲辛肝欲酸脾欲甘腎欲鹹
　故心欲苦合火故也肺欲辛合金故也肝
　欲酸合木故也脾欲甘合土故也腎欲鹹
　合水故也
此五味之所合也
　各隨其欲而歸凑之
五藏之氣
　新校正云按全元起本云此五味之合五
　藏之氣也連上文太素同
故色見青如草兹者死
　兹滋也言如草初生之青色也
黄如枳實者死
　色青黄也
黑如炱者死
　炱謂炱煤也(炱音/苔)
赤如衃血者死
　衃血謂敗惡凝聚之血赤黑也(衃方/杯切)
白如枯骨者死
　白而枯槁如乾骨之白也
此五色之見死也
　藏敗故見死色也三部九候論曰五藏已
　敗其色必夭夭必死矣此之謂也
青如翠羽者生赤如鷄冠者生黄如蟹腹者
生白如豕膏者生黑如烏羽者生此五色之
見生也
　皆謂光潤也色雖可愛若見朦朣尤善矣
　故下文曰
生於心如以縞裹朱生於肺如以縞裏紅生
於肝如以縞裏紺生於脾如以縞裏栝樓實
生於腎如以縞裏紫
　是乃眞見生色也縞白色紺薄青色
此五藏所生之外榮也
　榮美色也
色味當五藏白當肺辛赤當心苦青當肝酸
黄當脾甘黑當腎鹹
　各當其所應而爲色味也
故白當皮赤當脉青當筋黄當肉黑當骨
　各當其所養之藏氣也
諸脉者皆屬於目
　脉者血之府宣明五氣篇曰久視傷血由
　此明諸脉皆屬於目也○新校正云按皇
　甫士安云九卷曰心藏脉脉舍神神明通
　體故云屬目
諸髓者皆屬於腦
　腦爲髓海故諸髓屬之
諸筋者皆屬於節
　筋氣之堅結者皆絡於骨節之間也宣明
　五氣篇曰乆行傷筋由此明諸筋皆屬於
　節也
諸血者皆屬於心
　血居脉内屬於心也八正神明論曰血氣
　者人之神然神者心之主由此故諸血皆
　屬於心也
諸氣者皆屬於肺
　肺藏主氣故也
此四支八谿之朝夕也
　谿者肉之小會名也八谿謂肘膝腕也如
　是氣血筋脉互有盛衰故爲朝夕矣
故人卧血歸於肝
　肝藏血心行之人動則血運於諸經人靜
　則血歸於肝藏何者肝主血海故也
肝受血而能視
　言其用也目爲肝之官故肝受血而能視
足受血而能步
　氣行乃血流故足受血而能行步也
掌受血而能握
　以當把握之用
指受血而能攝
　以當攝受之用也血氣者人之神故所以
　受血者皆能運用
卧出風吹之血凝於膚者爲痹
　謂𤸷痹也𤸷音頃又音君
凝於脉者爲泣
　泣謂血行不利
凝於足者爲厥
　厥謂足逆冷也
此三者血行而不得反其空故爲痹厥也
　空者血流之道大經隧也(隧音/遂)
人有大谷十二分
　大經所會謂之大谷也十二分者謂十二
　經脉之部分
小谿三百五十四名少十二俞
　小絡所會謂之小谿也然以三百六十五
　小絡言之者除十二俞外則當三百五十
　三名經言三百五十四者傳寫行書誤以
　三爲四也○新校正云按别本及全元起
　本太素俞作關
此皆衛氣之所留止邪氣之所客也
　衛氣滿填以行邪氣不得居止衛氣虧缺
　留止則爲邪氣所客故言邪氣所客
針石縁而去之
　縁謂寅縁行去之貌言邪氣所客衛氣留
　止針其谿谷則邪氣寅縁隨脉而行去也
診病之始五决爲紀
　五决謂以五藏之脉爲决生死之綱紀也
欲知其始先建其母
　建立也母謂應時之王氣也先立應時王
　氣而後乃求邪正之氣也
所謂五决者五脉也
　謂五藏脉也
是以頭痛巔疾下虚上實過在足少陰巨陽
甚則入腎
　足少陰腎脉巨陽膀胱脉膀胱之脉者起
　於目内眦上額交巅上其支别者從巅至
　耳上角其直行者從巔入絡腦還出别下
　項循肩膞内俠脊抵腰中入循膂絡腎屬
　膀胱然腎虚不能引巨陽之氣故頭痛而
　爲上巅之疾也經病甚已則入於藏矣
徇蒙招尤目冥耳聾下實上虚過在足少陽
厥陰甚則入肝
　徇疾也蒙不明也言目暴疾而不明招謂
　掉也摇掉不定也尤甚也目疾不明首掉
　尤甚謂暴病也目冥耳聾謂漸病也足少
　陽膽脉厥陰肝脉也厥陰之脉從少腹上
　俠胃屬肝絡膽貫鬲布脅肋循喉嚨之後
　入頏顙上出額與督脉會於巅其支别者
　從目系下頰裏足少陽之脉起於目鋭眥
　上抵頭角下耳後循頸入缺盆其支别者
　從耳後入耳中又支别者别目鋭眥下顴
　加頰車下頸合缺盆以下胷中貫鬲絡肝
　屬膽今氣不足故爲是病○新校正云按
　王注徇蒙言目暴疾而不明義未甚顯徇
　蒙者蓋謂目臉膶動疾數而蒙暗又少陽
　之脉下顴甲乙經作下䪼(頏胡浪切顙蘇/郎切系奚帝切)
　(顴音/權)
腹滿䐜脹支鬲胠脅下厥上冒過在足太陰
陽明
　胠謂脅上也下厥上冒者謂氣從下逆上
　而冒於目也足太陰脾脉陽明胃脉也足
　太陰脉自股内前廉入腹屬脾絡胃上鬲
　足陽明脉起於鼻交於頞下循鼻外下絡
　頤頷從喉嚨入缺盆屬胃絡脾其直行者
　從缺盆下乳内廉下俠齊入氣街中其支
　别者起胃下口循腹裏至氣街中而合以
　下髃故爲是病(胠去魚切/髃音虞)
咳嗽上氣厥在胷中過在手陽明太陰
　手陽明大腸脉太陰肺脉也手陽明脉自
　肩髃前廉上出於柱骨之會上下入缺盆
　絡肺下鬲屬大腸手太陰脉起於中焦下
　絡大腸還循胃口上鬲屬肺從肺系横出
　掖下故爲咳嗽上氣厥在胷中也○新校
　正云按甲乙經厥作病
心煩頭痛病在鬲中過在手巨陽少陰
　手巨陽小腸脉少陰心脉也巨陽之脉從
　肩上入缺盆絡心循咽下鬲抵胃屬小腸
　其支别者從缺盆循頸上頰至目鋭眦手
　少陰之脉起於心中出屬心系下鬲絡小
　腸故心煩頭痛病在胸中也○新校正云
　按甲乙經云胸中痛支滿腰背相引而痛
　過在手少陰太陽也
夫脉之大小滑澀浮沉可以指别
　夫脉小者細小大者滿大滑者往來流利
　濇者往來蹇難浮者浮於手下沉者按之
　乃得也如是雖衆狀不同然手巧心諦而
　指可分别也
五藏之象可以類推
　象謂氣象也言五藏雖隱而不見然其氣
　象性用猶可以物類推之何者肝象木而
　曲直心象火而炎上脾象土而安靜肺象
　金而剛决腎象水而潤下夫如是皆大舉
　宗兆其中隨事變化象法傍通者可以同
　類而推之爾
五藏相音可以意識
　音謂五音也夫肝音角心音徵脾音宫肺
　音商腎音羽此其常應也然其互相勝負
　聲見否臧則耳聰心敏者猶可以意識而
　知之
五色微診可以目察
　色謂顔色也夫肝色青心色赤脾色黄肺
　色白腎色黑此其常色也然其氣象交互
　微見吉凶則目明智遠者可以占視而知
　之
能合脉色可以萬全
　色青者其脉弦色赤者其脉鈎色黄者其
　脉代色白者其脉毛色黑者其脉堅此其
　常色脉也然其參校異同斷言成敗則審
　而不惑萬舉萬全色脉之病例如下說
赤脉之至也喘而堅診曰有積氣在中時害
於食名曰心痹
　喘謂脉至如卒喘狀也藏居高病則脉爲
　喘狀故心肺二藏而獨言之爾喘爲心氣
　不足堅則病氣有餘心脉起於心胸之中
　故積氣在中時害於食也積謂病氣積聚
　痹謂藏氣不宣行也
得之外疾思慮而心虚故邪而從之
　思慮心虚故外邪因之而居止矣
白脉之至也喘而浮上虚下實驚有積氣在
胸中喘而虚名曰肺痹寒熱
　喘爲不足浮者肺虚肺不足是謂心虚上
　虚則下當滿實矣以其不足故善驚而氣
　積胸中矣然脉喘而浮是肺自不足喘而
　虚者是心氣上乘肺受熱而氣不得營名
　肺痹而外爲寒熱也
得之醉而使内也
　酒味苦燥内益於心醉甚入房故心氣上
　勝於肺矣
青脉之至也長而左右彈有積氣在心下支
胠名曰肝痹
　脉長而彈是爲弦緊緊爲寒氣中濕乃弦
　肝主胠脅近於心故氣積心下又支胠也
　正理論脉名例曰緊脉者如切繩狀言左
　右彈人手也
得之寒濕與疝同法腰痛足清頭脉緊
　爲寒脉長爲濕疝之爲病亦寒濕所生故
　言與疝同法也寒濕在下故腰痛也肝脉
　者起於足上行至頭出額與督脉會於巔
　故病則足冷而頭痛也清亦冷也(疝所/晏切)
黄脉之至也大而虚有積氣在腹中有厥氣
名曰厥疝
　脉大爲氣脉虚爲虚既氣又虚故脾氣積
　於腹中也若腎氣逆上則是厥疝腎氣不
　上則俱虚而脾氣積也
女子同法得之疾使四支汗出當風
　女子同法言同其候也風氣通於肝故汗
　出當風則脾氣積滿於腹中
黑脉之至也上堅而大有積氣在小腹與陰
名曰腎痹
　上謂寸口也腎主下焦故氣積聚於小腹
　與陰也
得之沐浴清水而卧
　濕氣傷下自歸於腎况沐浴而卧得无病
　平靈樞經曰身半以下濕之中也
凡相五色之奇脉面黄目青面黄目赤面黄
目白面黄目黑者皆不死也
　奇脉謂與色不相偶合也凡色見黄皆爲
　有胃氣故不死也○新校正云按甲乙經
　無之奇脉三字
面青目青面赤目白面青目黑面黑目白面
赤目青皆死也
　无黄色而皆死者以無胃氣也五藏以胃
　氣爲本故无黄色皆曰死焉


黄帝内經素問補註釋文卷之十
黄帝内經素問補註釋文卷之十一慎九
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　五藏别論篇
黄帝問曰余聞方士或以腦髓爲藏或以腸
胃爲藏或以爲府敢問更相反皆自謂是不
知其道願聞其說
　方士謂明悟方術之士也言互爲藏府之
　差異者經中猶有之矣靈蘭秘典論以腸
　胃爲十二藏相使之次六節藏象論云十
　一藏取决於膽五藏生成篇云五藏之象
　可以類推五藏相音可以意識此則互相
　矛楯爾腦髓爲藏應在别經(楯堅/久切)
岐伯對曰腦髓骨脉膽女子胞此六者地氣
之所生也皆藏於陰而象於地故藏而不寫
名曰奇恒之府
　腦髓骨脉雖名爲府不正與神藏爲表裏
　膽與肝合而不同六府之傳寫胞雖出納
　納則受納精氣出則化出形容形容之出
　謂化極而生然出納之用有殊於六府故
　言藏而不寫名曰奇恒之府也
夫胃大腸小腸三焦膀胱此五者天氣之所
生也其氣象天故寫而不藏此受五藏濁氣
名曰傳化之府此不能久留輸寫者也
　言水穀入已糟粕變化而泄出不能久久
　留住於中但當化已輸寫令去而已傳寫
　諸化故曰傳化之府也
魄門亦爲五藏使水穀不得乆藏
　謂肚之門也内通於肺故曰魄門受已化
　物則爲五藏行使然水穀亦不得久藏於
　中
所謂五藏者藏精氣而不寫也故滿而不能
實
　精氣爲滿水穀爲實但藏精氣故滿而不
　能實○新校正云按全元起本及甲乙經
　太素精氣作精神
六府者傳化物而不藏故實而不能滿也
　以不藏精氣但受水穀故也
所以然者水穀入口則胃實而腸虚
　以未下也
食下則腸實而胃虚
　水穀下也
故曰實而不滿滿而不實也帝曰氣口何以
獨爲五藏主
　氣口則寸口也亦謂脉口以寸口可候氣
　之盛衰故云氣口可以切脉之動靜故云
　脉口皆同取於手魚際之後同身寸之一
　寸是則寸口也
岐伯曰胃者水穀之海六府之大源也
　人有四海水穀之海則其一也受水穀已
　榮養四傍以其當運化之源故爲六府之
　大源也
五味入口藏於胃以養五藏氣氣口亦太陰
也
　氣口在手魚際之後同身寸之一寸氣口
　之所候脉動者是手太陰脉氣所行故言
　氣口亦太陰也
是以五藏六府之氣味皆出於胃變見於氣
口
　榮氣之道内穀爲實○新校正云詳此注
　出靈樞實作寳○穀入與胃氣傳於肺精
　專者循肺氣行於氣口故云變見於氣口
　也○新校正云按全元起本岀作入
故五氣入鼻藏於心肺心肺有病而鼻爲之
不利也凡治病必察其下適其脉觀其志意
與其病也
　下謂目下所見可否也調適其脉之盈虚
　觀量志意之邪正及病深淺成敗之宜乃
　守法以治之也○新校正云按太素作必
　察其上下適其脉候觀其志意與其病能
拘於鬼神者不可與言至德
　志意邪則好祈禱言至德則事必達故不
　可與言至德也
惡於針石者不可與言至巧
　惡於針石則巧不得施故不可與言至巧
　矣(惡音/污)
病不許治者病必不治治之無功矣
　心不許人治之是其必死强爲治者功亦
　不成故曰治之无功矣
　　　異法方宜論篇
黄帝問曰醫之治病也一病而治各不同皆
愈何也
　不同謂針石灸焫毒藥導引按蹻也
岐伯對曰地勢使然也
　謂法天地生長收藏及高下燥濕之勢
故東方之域天地之所始生也
　法春氣也
魚鹽之地海濱傍水
　魚鹽之地海之利也濱水際也隨業近之
其民食魚而嗜鹹皆安其處美其食
　豐其利故居安恣其味故食美
魚者使人熱中鹽者勝血
　魚發瘡則熱中之信鹽發渴則勝血之徵
故其民皆黑色疏理其病皆爲癰瘍
　血弱而熱故善爲癰瘍
其治宜砭石
　砭石謂以石爲鍼也山海經曰高氏之山
　有石如玉可能爲針則砭石也○新校正
　云按氏一作伐
故砭石者亦從東方來
　東人今用之
西方者金玉之域沙石之處天地之所收引
也
　法秋氣也引謂牽引使收歛也
其民陵居而多風水土剛强
　居室如陵故曰陵居金氣肅殺故水土剛
　强也○新校正云詳大抵西方地高民居
　高陵故多風也不必室如陵矣
其民不衣而褐薦其民華食而脂肥
　不衣絲綿故曰不衣褐謂毛布也薦謂細
　草也華謂鮮美酥酪骨肉之類也以食鮮
　美故人體脂肥
故邪不能傷其形體其病生於内
　水土剛强飲食脂肥膚腠閉封血氣充實
　故邪不能傷也内謂喜怒悲憂恐及飲食
　男女之過甚也○新校正云詳悲一作思
　當作思已具陰陽應象大論注中
其治宜毒藥
　能攻其病則謂之毒藥以其血氣盛肌肉
　堅飲食華水土强故病宜毒藥方制御之
　藥謂草木蟲魚鳥獸之類皆能除病者也
故毒藥者亦從西方來
　西人方術今奉之
北方者天地所閉藏之域也其地高陵居風
寒冰冽
　法冬氣也
其民樂野處而乳食藏寒生滿病
　水寒冰冽故生病於藏寒也○新校正云
　按甲乙經無滿字
其治宜灸焫
　火艾燒灼謂之灸焫
故灸焫者亦從北方來
　北人正行其法
南方者天地所長養陽之所盛處也其地下
水土弱霧露之所聚也
　法夏氣也地下則水流歸之水多故土弱
　而霧露聚
其民嗜酸而食胕
　言其所食不芬香○新校正云按全元起
　云食魚也
故其民皆緻理而赤色其病攣痹
　酸味收斂故人皆肉理宻緻陽盛之處故
　色赤濕氣内滿熱氣外薄故筋攣脉痹也
其治宜微針
　微細小也細小之針調脉衰盛也
故九針者亦從南方來
　南人盛崇之
中央者其地平以濕天地所以生萬物也衆
　法土德之用故生物衆然東方海南方下
　西方北方高中央之地平以濕則地形斯
　異生病殊焉
其民食雜而不勞
　四方輻輳而萬物交歸故人食紛雜而不
　勞也
故其病多痿厥寒熱
　濕氣在下故多病痿弱氣逆及寒熱也陰
　陽應象大論曰地之濕氣感則害皮肉筋
　脉居近於濕故爾
其治宜導引按蹻
　導引謂摇筋骨動支節按謂抑按皮肉蹻
　謂捷舉手足
故導引按蹻者亦從中央出也
　中央用爲養神調氣之正道也
故聖人雜合以治各得其所宜
　隨方而用各得其宜唯聖人法乃能然矣
故治所以異而病皆愈者得病之情知治之
大體也
　達性懷故然
　　　移精變氣論篇
黄帝問曰余聞古之治病惟其移精變氣可
祝由而已今世治病毒藥治其内鍼石治其
外或愈或不愈何也
　移謂移易變謂變改皆使邪不傷正精神
　復强而内守也生氣通天論曰聖人傳精
　神服天氣上古天眞論曰精神内守病安
　從來
岐伯對曰往古人居禽獸之間動作以避寒
陰居以避暑内無眷慕之累外無伸宦之形
　新校正云按全元起本伸作臾
此恬憺之世邪不能深入也故毒藥不能治
其内針石不能治其外故可移精祝由而已
　古者巢居穴處夕隱朝游禽獸之間斷可
　知矣然動躁陽盛故身熱足以禦寒凉氣
　生寒故陰居可以避暑矣夫志捐思想則
　内無眷慕之累心亡願欲故外無伸宦之
　形靜保天眞自無邪勝是以移精變氣無
　假毒藥祝說病由不勞針石而已○新校
　正云按全元起云祝由南方神
今之世不然
　情慕云爲遠於道也
憂患縁其内苦形傷其外又失四時之從逆
寒暑之宜賊風數至虚邪朝夕内至五藏骨
髓外傷空竅肌膚所以小病必甚大病必死
故祝由不能已也帝曰善余欲臨病人觀死
生决嫌疑欲知其要如日月光可得聞乎岐
伯曰色脉者上帝之所貴也先師之所傳也
　上帝謂上古之帝先師謂岐伯祖世之師
　僦貸季也
上古使僦貸季理色脉而通神明合之金木
水火土四時八風六合不離其常
　先師以色白脉毛而合金應秋以色青脉
　弦而合木應春以色黑脉石而合水應冬
　以色赤脉洪而合火應夏以色黄脉代而
　合土應長夏及四季然以是色脉下合五
　行之體王上副四時之往來故六合之間
　八風鼓拆不離常候盡可與期何者以見
　其變化而知之也故下文曰
變化相移以觀其妙以知其要欲知其要則
色脉是矣
　言所以知四時五行之氣變化相移之要
　妙者何以色脉故也
色以應日脉以應月常求其要則其要也
　言脉應月色應日者占候之期準也常求
　色脉之差忒是則平人之診要也
夫色之變化以應四時之脉此上帝之所貴
以合於神明也所以遠死近生
　觀色脉之藏否曉死生之徵兆故能常遠
　於死而近於生也
生道以長命曰聖王
　上帝聞道勤而行之生道以長惟聖王乃
　爾而常用也
中古之治病至而治之湯液十日以去八風
五痹之病
　八風謂八方之風五痹謂皮肉筋骨脉之
　痹也靈樞經曰風從東方來名曰嬰兒風
　其傷人也外在於筋紐内舍於肝風從東
　南來名曰弱風其傷人也外在於肌内舍
　於胃風從南方來名曰大弱風其傷人也
　外在於脉内舍於心風從西南來名曰謀
　風其傷人也外在於肉内舍於脾風從西
　方來名曰剛風其傷人也外在於皮内舍
　於肺風從西北來名曰折風其傷人也外
　在於手太陽之脉内舍於小腸風從北方
　來名曰大剛風其傷人也外在於骨内舍
　於腎風從東北來名曰凶風其傷人也外
　在於掖脇内舍於大腸又痹論曰以春甲
　乙傷於風者爲筋痹以夏丙丁傷於風者
　爲脉痹以秋庚辛傷於風者爲皮痹以冬
　壬癸傷於邪者爲骨痹以至陰遇此者爲
　肉痹是所謂八風五痹之病也○新校正
　云按此注引痹論今經中痹論不如此當
　云風論曰以春甲乙傷於風者爲肝風以
　夏丙丁傷於風者爲心風季夏戊己傷於
　邪者爲脾風以秋庚辛中於邪者爲肺風
　以冬壬癸中於邪者爲腎風痹論曰風寒
　濕三氣雜至合而爲痹以冬遇此者爲骨
　痹以春遇此者爲筋痹以夏遇此者爲脉
　痹以至陰遇此者爲肌痹以秋遇此者爲
　皮痹
十日不已治以草蘇草荄之枝本末爲助標
本已得邪氣乃服
　草蘇謂藥煎也草荄謂草根也枝謂莖也
　言以諸藥根苗合成其煎俾相佐助而以
　服之凡藥有用根者有用莖者有用枝者
　有用華實者有用根莖枝華實者湯液不
　去則盡用之故云本末爲助也標本已得
　邪氣乃服者言工人與病主療相應則邪
　氣率服而隨時順也湯液醪醴論曰病爲
　本工爲標標本不得邪氣不服此之謂主
　療不相應也或謂取標本論末云針也○
　新校正云按全元起本又云得其標本邪
　氣乃散矣
暮世之治病也則不然治不本四時不知日
月不審逆從
　四時之氣各有所在不本其處而即妄攻
　是反古也四時刺逆從論曰春氣在經脉
　夏氣在孫絡長夏氣在肌肉秋氣在皮膚
　冬氣在骨髓工當各隨所在而辟伏其邪
　爾不知日月者謂日有寒温明暗月有空
　滿虧盈也八正神明論曰凡刺之法必候
　日月星辰四時八正之氣氣定乃刺之是
　故天温日明則人血淖液而衛氣浮故血
　易寫氣易行天寒日陰則人血凝泣而衛
　氣沉月始生則血氣始精衛氣始行月郭
　滿則血氣盛肌肉堅月郭空則肌肉减經
　絡虚衛氣去形獨居是以因天時而調血
　氣也是故天寒无刺天温无凝月生无寫
　月滿无補月郭空无治是謂得時而調之
　因天之序盛虚之時移光定位正立而待
　之故曰月生而寫是謂藏虚月滿而捕血
　氣盈溢絡有流血命曰重實月郭空而治
　是謂亂經陰陽相錯眞邪不别沉以留止
　外虚内亂淫邪乃起此之謂也不審逆從
　者謂不審量其病可治與不可治也故下
　文曰
病形已成乃欲微針治其外湯液治其内
　言心意粗略不精審也
粗工兇兇以爲可攻故病未已新病復起
　粗謂粗略也兇兇謂不料事宜之可否也
　何以言之假令饑人形氣羸劣食令極飽
　能不霍乎豈其與食而爲惡邪蓋爲失時
　復過節也非病逆針石湯液失時過節則
　其害反增矣○新校正云按别本霍一作
　害
帝曰願聞要道岐伯曰治之要極無失色脉
用之不惑治之大則
　惑謂惑亂則謂法則也言色脉之應昭然
　不欺但順用而不亂紀綱則治病審當之
　大法也
逆從到行標本不得亡神失國
　逆從到行謂反順爲逆標本不得謂工病
　失宜夫以反理到行所爲非順豈惟治人
　而神氣受害若使之輔佐君主亦令國祚
　不保康寧矣
去故就新乃得眞人
　標本不得工病失宜則當去故逆理之人
　就新明悟之士乃得至眞精曉之人以全
　已也
帝曰余聞其要於夫子矣夫子言不離色脉
此余之所知也岐伯曰治之極於一帝曰何
謂一岐伯曰一者因得之
　因問而得之也
帝曰奈何岐伯曰閉户塞牖繫之病者數問
其情以從其意
　問其所欲而察是非也
得神者昌失神者亡帝曰善

黄帝内經素問補註釋文卷之十一
黄帝内經素問補註釋文卷之十二慎十
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　湯液醪醴論篇
黄帝問曰爲五穀湯液及醪醴奈何
　液謂清液醪醴謂酒之屬也
岐伯對曰必以稻米炊以稻薪稻米者完稻
薪者堅
　堅謂資其堅勁完謂取其完全完全則酒
　清冷堅勁則氣迅疾而效速也
帝曰何以然
　言何以能完堅邪
岐伯曰此得天地之和高下之宜故能至完
伐取得時故能至堅也
　夫稻者生於陰水之精首戴天陽之氣二
　者和合然乃化成故云得天地之和而能
　至完秋氣勁切霜露凝結稻以冬採故云
　伐取得時而能至堅
帝曰上古聖人作湯液醪醴爲而不用何也
岐伯曰自古聖人之作湯液醪醴者以爲備
耳
　言聖人愍念生靈先防萌漸陳其法制以
　備不虞耳
夫上古作湯液故爲而弗服也
　聖人不治已病治未病故但爲備用而不
　服也
中古之世道德稍衰邪氣時至服之萬全
　雖道德稍衰邪氣時至以心猶近道故服
　用萬全也
帝曰今之世不必已何也
　言不必如中古之世用也
岐伯曰當今之世必齊毒藥攻其中鑱石鍼
艾治其外也
　言法殊於往古也
帝曰形弊血盡而功不立者何岐伯曰神不
使也帝曰何謂神不使岐伯曰鍼石道也
　言神不能使針石之妙用也何者志意違
　背於師爾故也
精神不進志意不治故病不可愈
　動離於道耗散天眞故爾○新校正云按
　全元起本云精神進志意定故病可愈太
　素云精神越志意散故病不可愈
今精壞神去榮衛不可復收何者嗜欲無窮
而憂患不止精氣弛壞榮泣衛除故神去之
而病不愈也
　精神者生之源榮衛者氣之主氣主不輔
　生源復消神不内居病何能愈哉
帝曰夫病之始生也極微極精必先入結於
皮膚今良工皆稱曰病成名曰逆則針石不
能治良藥不能及也今良工皆得其法守其
數親戚兄弟遠近音聲日聞於耳五色日見
於目而病不愈者亦何暇不早乎
　新校正云按别本暇一作謂
岐伯曰病爲本工爲標標本不得邪氣不服
此之謂也
　言醫與病不相得也然工人或親戚兄弟
　該明情疑勿用工先備識不謂知方針艾
　之妙靡容藥石之攻匪預如是則道雖昭
　著萬舉萬全病不許治欲奚爲療五藏别
　論曰拘於鬼神者不可與言至德惡於針
　石者不可與言至巧病不許治者病不必
　治治之無功此皆謂工病不相得邪氣不
　賔服也豈惟針艾之有惡哉藥石亦有之
　矣○新校正云按移精變氣論曰標本已
　得邪氣乃服
帝曰其有不從毫毛生而五藏陽以竭也
　新校正云按全元起本及太素陽作傷義
　亦通
津液充郭其魄獨居孤精於内氣耗於外形
不可與衣相保此四極急而動中是氣拒於
内而形施於外治之奈何
　不從毫毛言生於内也陰氣内盛陽氣竭
　絶不得入於腹中故言五藏陽以竭也津
　液者水也充滿也郭皮也陰蓄於中水氣
　脹滿上攻於肺肺氣孤危魄者肺神腎爲
　水害子不救母故云其魄獨居也夫陰精
　損削於内陽氣耗减於外則三焦閉溢水
　道不通水滿皮膚身體否腫故云形不可
　與衣相保也凡此之類皆四支脉數急而
　内鼓動於肺中也肺動者謂氣急而咳也
　言如是者皆水氣格拒於腹膜之内浮腫
　施張於身形之外欲窮標本其可得乎四
　極言四末則四支也左傳曰風淫末疾靈
　樞經曰陽受氣於四末○新校正云詳形
　施於外施字疑誤
岐伯曰平治於權衡去宛陳莝
　新校正云按太素莝作莖
是以微動四極温衣繆刺其處以復其形開
鬼門潔净府精以時服五陽已布疏滌五藏
故精自生形自盛骨肉相保巨氣乃平
　平治權衡謂察脉浮沉也脉浮爲在表脉
　沉爲在裏在裏者泄之在外者汗之故下
　文云開鬼門潔净府也去宛陳莖謂去積
　乆之水物猶如草莖之不可久留於身中
　也全本作草莝微動四極謂微動四支令
　陽氣漸以宣行故文曰温衣也經脉滿則
　絡脉溢絡脉溢則繆刺之以調其絡脉使
　形容如舊而不腫故云繆刺其處以復其
　形也開鬼門是啓玄府遣氣也五陽是五
　藏之陽氣也潔净府謂寫膀胱水去也脉
　和則五精之氣以時賔服於腎藏也然五
　藏之陽漸而宣布五藏之外氣穢復除也
　如是故精髓自生形肉自盛藏府既和則
　骨肉之氣更相保抱大經脉氣然乃平復
　爾
帝曰善
　　　玉版論要篇
黄帝問曰余聞揆度奇恒所指不同用之奈
何岐伯對曰揆度者度病之淺深也奇恒者
言奇病也請言道之至數五色脉變揆度奇
恒道在於一
　一謂色脉之應也知色脉之應則可以揆
　度奇恒矣○新校正云按全元起本請作
　謂
神轉不回回則不轉乃失其機
　血氣者神氣也八正神明論曰血氣者人
　之神不可不謹養也夫血氣應順四時遞
　遷囚王循環五氣無相奪倫是則神轉不
　回也回謂却行也然血氣隨王不合却行
　却行則反常反常則回而不轉也回而不
　轉乃失生氣之機矣何以明之夫木衰則
　火王火衰則土王土衰則金王金衰則水
　王水衰則木王終而復始循環此之謂神
　轉不回也若木衰水王水衰金王金衰土
　王土衰火王火衰木王此之謂回而不轉
　也然反天常軌生之何有耶
至數之要迫近以微
　言五色五脉變化之要道迫近於天常而
　又微妙
著之玉版命曰合玉機
　玉機篇名也言以此回轉之要㫖著之玉
　版合同於玉機論文也○新校正云詳道
　之至數至此與玉機眞藏論文相重注頗
　不同
容色見上下左右各在其要
　容色者他氣也如肝木部内見赤黄白黑
　色皆謂他氣也餘藏率如此例所見皆在
　明堂上下左右要察候處故云各在其要
　○新校正云按全元起本容作客視色之
　法具在甲乙經中
其色見淺者湯液主治十日已
　色淺則病微故十日乃已
其見深者必齊主治二十一日已
　色深則病甚故必終齊乃已
其見大深者醪酒主治百日已
　病深甚故日多
色夭面脫不治
　色見大深兼之天惡面肉又脫不可治也
百日盡已
　色不夭面不脫治之百日盡可已○新校
　正云詳色夭面脫雖不治然期當百日乃
　已盡也
脉短氣絶死
　脉短已虚加之漸絶眞氣將竭故必死
病温虚甚死
　甚虚而病温温氣涸其精血故死
色見上下左右各在其要上爲逆下爲從
　色見於下者病生之氣也故從色見於上
　者傷神之兆也故逆
女子右爲逆左爲從男子左爲逆右爲從
　左爲陽故男子右爲從而左爲逆右爲陰
　故女子右爲逆而左爲從
易重陽死重陰死
　女子色見於左男子色見於右是變易也
　男子色見於左是曰重陽女子色見於右
　是曰重陰氣極則反故皆死也
陰陽反他
　新校正云按陰陽應象大論云陰陽反作
治在權衡相奪奇恒事也揆度事也
　權衡相奪謂陰陽二氣不得高下之宜是
　奇於恒常之事當揆度其氣隨宜而處療
　之
搏脉痹躄寒熱之交
　脉擊摶於手而病𤸷痹及攣躄者皆寒熱
　之氣交合所爲非邪氣虚實之所生也
脉孤爲消氣虚泄爲奪血
　夫脉有表無裏有裏無表皆曰孤亡之氣
　也若有表有裏而氣不足者皆曰虚衰之
　氣也
孤爲逆虚爲從
　孤無所依故曰逆虚衰可復故曰從
行奇恒之法以太陰始
　凡揆度奇恒之法先以氣口太陰之脉定
　四時之正氣然後度量奇恒之氣也
行所不勝曰逆逆則死
　木見金脉金見火脉火見水脉水見土脉
　土見木脉如是皆行所不勝也故曰逆賊
　勝不已故逆則死焉
行所勝曰從從則活
　木見水火土脉火見金木土脉土見金水
　火脉金見土木水脉水見金火木脉如是
　者皆可勝之脉故曰從從則无所剋殺傷
　敗故從則活也
八風四時之勝終而復始
　以不越於五行故雖相勝猶循環終而復
　始也
逆行一過不復可數論要畢矣
　過謂遍也然逆行一過遍於五氣者不復
　可數爲平和矣
　　　診要經終論篇
黄帝問曰診要何如岐伯對曰正月二月天
氣始方地氣始發人氣在肝
　方正也言天地氣正發生其萬物也木治
　東方王七十二日猶當三月節後一十二
　日是木之用事以月而取則正月二月人
　氣在肝
三月四月天氣正方地氣定發人氣在脾
　天氣正方以陽氣明盛地氣定發爲萬物
　華而欲實也然季終土寄而王土又生於
　丙故人氣在脾
五月六月天氣盛地氣高人氣在頭
　天陽赫盛地焰高升故言天氣盛地氣高
　火性炎上故人氣在頭
七月八月陰氣始殺人氣在肺
　七月三陰爻生八月陰始肅殺故云陰氣
　始殺也然陰氣肅殺類合於金肺氣象金
　故人氣在肺
九月十月陰氣始冰地氣始閉人氣在心
　陰氣始凝地氣始閉隨陽而入故人氣在
　心
十一月十二月冰復地氣合人氣在腎
　陽氣深伏故氣在腎也夫氣之變也故發
　生於木長茂於土盛高而上肅殺於金避
　寒於火伏藏於水斯皆隨順陰陽氣之升
　沉也五藏生成篇曰五藏之象可以類推
　此之謂氣類也
故春刺散俞及與分理血出而止
　散俞謂間穴分理謂肌肉分理○新校正
　云按四時刺逆從論云春氣在經脉此散
　俞即經脉之俞也又水熱穴論云春取絡
　脉分肉
甚者傳氣間者環也
　辨疾氣之間甚也傳謂相傳環謂循環也
　相傳則傳所不勝循環則周迴於五氣也
　○新校正云按太素環也作環已
夏刺絡俞見血而止盡氣閉環痛病必下
　盡氣謂出血而盡針下取所絡脉盛邪之
　氣也邪氣盡已穴俞閉宻則經循環而痛
　病之氣必下去矣以陽氣大盛故爲是法
　刺之○新校正云按四時刺逆從論云夏
　氣在孫絡此絡俞即孫絡之俞也又水熱
　穴論云夏取盛經分腠
秋刺皮膚循理上下同法神變而止
　循理謂循肌肉之分理也上謂手脉下謂
　足脉神變謂脉氣變易與未刺時異也脉
　者神之用故爾言之○新校正云按四時
　刺逆從論云秋氣在皮膚義與此合又水
　熱穴論云取俞以寫陰邪取合以虚陽邪
　皇甫士安云是始秋之始變
冬刺俞竅於分理甚者直下間者散下
　直下謂直爾下之散下謂散布下之○新
　校正云按四時刺逆從論云冬氣在骨髓
　此俞竅即骨髓之俞竅也又水熱穴論云
　冬取井榮皇甫士安云是末冬之治變也
春夏秋冬各有所刺法其所在春刺夏分脉
亂氣微入淫骨髓病不能愈令人不嗜食又
且少氣
　心主脉故脉亂氣微水受氣於夏腎主骨
　故入淫於骨髓也心火微則胃土不足故
　不嗜食而少氣也○新校正云按四時刺
　逆從論云春刺絡脉血氣外溢令人少氣
春刺秋分筋攣逆氣環爲咳嗽病不愈令人
時驚又且哭
　木受氣於秋肝主筋故刺秋分則筋攣也
　若氣逆環周則爲咳嗽肝主驚故時驚肺
　主氣故氣逆又且哭也○新校正云按四
　時刺逆從論云春刺肌肉血氣環逆令人
上氣也
春刺冬分邪氣著藏令人脹病不愈又且欲
言語
　冬主陽氣伏藏故邪氣著藏腎實則脹故
　刺冬分則令人脹也火受氣於冬心主言
　故欲言語也○新校正云按四時刺逆從
　論云春刺筋骨血氣内著令人腹痛
夏刺春分病不愈令人解惰
　肝養筋肝氣不足故筋力解惰○新校正
　云按四時刺逆從論云夏刺經脉血氣乃
　竭令人解㑊
夏刺秋分病不愈令人心中欲無言惕惕如
人將捕之
　肝木爲語傷秋分則肝木虚故恐如人將
　捕之肝不足故欲無言而復恐也○新校
　正云按四時刺逆從論云夏刺肌肉血氣
　内却令人善恐甲乙經作悶
夏刺冬分病不愈令人少氣時欲怒
　夏傷於腎肝肺勃之志内不足故令人少
　氣時欲怒也○新校正云按四時刺逆從
　論云夏刺筋骨血氣上逆令人善怒
秋刺春分病不已令人暢然欲有所爲起而
忘之
　肝虚故也刺不當也○新校正云按四時
　刺逆從論云秋刺經脉血氣上逆令人善
　忘
秋刺夏分病不已令人益嗜卧又且善夢
　心氣少則脾氣孤故令嗜卧心主夢神爲
　之故令善夢○新校正云按四時刺逆從
　論云秋刺絡脉氣不外行令人卧不欲動
秋刺冬分病不已令人洒洒時寒
　陰氣上干故時寒也洒洒寒貌○新校正
　云按四時刺逆從論云秋刺筋骨血氣内
　散令人寒慄
冬刺春分病不已令人欲卧不能眠眠而有
見
　肝氣少故令欲卧不能眠肝主目故眠而
　如見有物之形狀也○新校正云按四時
　刺逆從論云冬刺經脉血氣皆脫令人目
　不明
冬刺夏分病不愈氣上發爲諸痹
　泄脉氣故也○新校正云按四時刺逆從
　論云冬刺絡脉血氣外泄留爲大痹
冬刺秋分病不已令人善渴
　肺氣不足故發渴○新校正云按四時刺
　逆從論云冬刺肌肉陽氣竭絶令人善忘
凡刺胷腹者必避五藏
　心肺在鬲上腎肝在鬲下脾象土而居中
　故刺胷腹必避之五藏者所以藏精神魂
　𩲸意志損之則五神去神去則死至故不
　可不愼也
中心者環死
　氣行如環之一周則死也正謂周十二辰
　也○新校正云按刺禁論云一日死其動
　爲噫四時刺逆從論同此經闕刺中肝死
　日刺禁論云中肝五日死其動爲語四時
　刺逆從論同
中脾者五日死
　土數五也○新校正云按刺禁論云中脾
　十日死其動爲吞四時刺逆從論同
中腎者七日死
　水成數六水數畢當至七日而死一云十
　日死字之誤也○新校正云按刺禁論云
　中腎六日死其動爲嚏四時刺逆從論云
　中腎六日死其動爲嚏欠
中肺者五日死
　金生數四金數畢當至五日而死一云三
　日死亦字誤也○新校正云按刺禁論云
　中肺三日死其動爲咳四時刺逆從論同
　王注四時刺逆從論云此三論皆岐伯之
　言而不同者傳之誤也
中鬲者皆爲傷中其病雖愈不過一歲必死
　五藏之氣同主一年鬲傷則五藏之氣互
　相克伐故不過一歲必死
刺避五藏者知逆從也所謂從者鬲與脾腎
之處不知者反之
　腎著於脊脾藏居中鬲連於脅際知者爲
　順不知者反傷其藏
刺胸腹者必以布憿著之乃從單布上刺
　形定則不誤中於五藏也○新校正云按
　别本憿一作𢅎又作撽(憿古尧切/著直略切)
刺之不愈復刺
　要以氣至爲故也鍼經曰刺之氣不至无
　問其數刺之氣至去之勿復針此之謂也
刺鍼必肅
　肅謂靜肅所以候氣之存亡
刺腫摇鍼
　以出大膿血故
經刺勿摇
　經氣不欲泄故
此刺之道也帝曰願聞十二經脉之終奈何
　終謂盡也
岐伯曰太陽之脉其終也戴眼反折瘈瘲其
色白絶汗乃出出則死矣
　戴眼謂睛不轉而仰視也然足太陽脉起
　於目内眦上額交巔上從巔入絡腦還出
　别下項循肩髆内俠脊抵腰中其支别者
　下循足至小指外側手太陽脉起於手小
　指之端循臂上肩入缺盆其支别者上頰
　至目内眦抵足太陽○新校正云按甲乙
　經作斜絡於顴○又其支别者從缺盆循
　頸上頰至目外眦○新校正云按甲乙經
　外作兊○故戴眼反折瘈瘲色白絶汗乃
　出也絶汗謂汗暴出如珠而不流旋復乾
　也太陽極則汗出故出則死
少陽終者耳聾百節皆縱目睘絶系絶系一
日半死其死也色先青白乃死矣
　足少陽脉起於目鋭眥上抵頭角下耳後
　其支别者從耳後入耳中出走耳前手少
　陽脉其支别者從耳後亦入耳中出走耳
　前故終則耳聾目睘絶系也少陽主骨故
　氣終則百節縱緩色青白者金木相薄也
　故見死矣睘謂直視如驚貌(睘音/瓊)
陽明終者口目動作善驚妄言色黄其上下
經盛不仁則終矣
　足陽明脉起於鼻交頞中下循鼻外入上
　齒縫中還出俠口環唇下交承漿却循頤
　後下廉出大迎循頰車上耳前過客主人
　循髮際至額顱其支别者從大迎前下人
　迎循喉嚨入缺盆下鬲手陽明脉起於手
　循臂至肩上出於柱骨之會上下入缺盆
　絡肺其支别者從缺盆上頸貫頰下入齒
　中還出俠口交人中左之右右之左上俠
　鼻鼽抵足陽明○新校正云按甲乙經鼽
　作孔無抵足陽明四字○故終則口目動
　作也口目動作謂目睒睒而鼓頷也胃病
　則惡人與火聞木音則惕然而驚又罵詈
　罵詈而不避親踈故善驚妄言也黄者上
　色上謂手脉下謂足脉也經盛謂面目頸
　頷足跗腕脛皆躁盛而動也不仁謂不知
　善惡如是者皆氣竭之微也故終矣(睒音/閃)
少陰終者面黑齒長而垢腹脹閉上下不通
而終矣
　手少陰氣絶則血不流足少陰氣絶則骨
　不耎骨硬則齦上宣故齒長而積垢污血
　壞則皮色死故面色如漆而不赤也足少
　陰脉從腎上貫肝鬲入肺中手少陰脉起
　於心中出屬心系下鬲絡少腹故其終則
　腹脹閉上下不通也○新校正云詳王注
　云骨不耎骨硬按難經及甲乙經云骨不
　濡則肉弗能著當作骨不濡手少陰脉絡
　少腹甲乙經作絡小腸
太陰終者腹脹閉不得息善噫善嘔
　足太陰脉行從股内前廉入腹屬脾絡胃
　上鬲手太陰脉起於中焦下絡大腸還循
　胃口上鬲屬肺故終則如是也靈樞經曰
　足太陰之脉動則病食則嘔腹脹善噫也
嘔則逆逆則面赤
　嘔則氣逆故面赤○新校正云按靈樞經
　作善噫噫則嘔嘔則逆
不逆則上下不通不通則面黑皮毛焦而終
矣
　嘔則上通故但面赤不嘔則下已閉上復
　不通心氣外燔故皮毛焦而終矣何者足
　太陰脉支别者復從胃别上鬲注心中由
　是則皮毛焦乃心氣外燔而然也
厥陰終者中熱嗌乾善溺心煩甚則舌卷卵
上縮而終矣
　足厥陰絡循脛上皋結於莖其正經入毛
　中下過陰器上抵少腹俠胃上循喉嚨之
　後入頏顙手厥陰脉起於胸中出屬心包
　故終則中熱嗌乾善溺心煩矣靈樞經曰
　肝者筋之合也筋者聚於陰器而脉絡於
　舌本故甚則舌卷卵上縮也又以厥陰之
　脉過陰器故爾○新校正云按甲乙經皋
　作睾過作環
此十二經之所敗也
　手三陰三陽足三陰三陽則十二經也敗
　謂氣終盡而敗壞也○新校正云詳十二
　經終又出靈樞經與素問重

黄帝内經素問補註釋文卷之十二
黄帝内經素問補註釋文卷之十三慎十一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　脉要精微論篇
黄帝問曰診法何如岐伯對曰診法常以平
旦陰氣未動陽氣未散飲食未進經脉未盛
絡脉調匀氣血未亂故乃可診有過之脉
　動謂動而降卑散謂散布而出也過謂異
　於常候也○新校正云按脉經及千金方
　有過之脉作過此非也王注陰氣未動謂
　動而降卑按金匱眞言論云平旦至日中
　天之陽陽中之陽也則平旦爲一日之中
　純陽之時陰氣未動耳何有降卑之義
切脉動靜而視精眀察五色觀五藏有餘不
足六府强弱形之盛衰以此參伍决死生之
分
　切謂以指切近於脉也精明穴名也在明
　堂左右兩目内青也以近於目故曰精明
　言以形氣盛衰脉之多少視精明之間氣
　色觀藏府不足有餘參其類伍以决死生
　之分
夫脉者血之府也
　府聚也言血之多少皆聚見於經脉之中
　也故刺法論曰脉實血實脉虚血虚此其
　常也反此者病由是故也
長則氣治短則氣病數則煩心大則病進
　夫脉長爲氣和故治短爲不足故病數急
　爲熱故煩心大爲邪盛故病進也長脉者
　往來長短脉者往來短數脉者往來急遠
　大脉者往來滿大也
上盛則氣高
　新校正云按全元起本高作鬲
下盛則氣脹代則氣衰細則氣少
　新校正云按太素細作滑
濇則心痛
　上謂寸口下謂尺中盛謂盛滿代脉者動
　而中止不能自還細脉者動如莠蓬濇脉
　者往來時不利而蹇濇也
渾渾革至如涌泉病進而色弊綿綿其去如
弦絶死
　渾渾言脉氣濁亂也革至者謂脉來弦而
　大實而長也如涌泉者言脉汨汨但出而
　不返也綿綿言微微似有而不甚應手也
　如弦絶者言脉卒斷如弦之絶去也若病
　候日進而色弊惡如此之脉皆必死也○
　新校正云按甲乙經及脉經作渾渾革革
　至如涌泉病進而危弊弊綽綽其去如弦
　絶者死
夫精明五色者氣之華也
　五氣之精華者上見爲五色變化於精明
　之間也六節藏象論曰天食人以五氣五
　氣入鼻藏於心肺上使五色修明此則明
　察五色也
赤欲如帛裹朱不欲如赭白欲如鵝羽不欲
如鹽
　新校正云按甲乙經作白欲如白璧之澤
　不欲如堊太素兩出之
青欲如蒼璧之澤不欲如藍黄欲如羅裏雄
黄不欲如黄土黑欲如重漆色不欲如地蒼
　新校正云按甲乙經作炭色
五色精微象見矣其壽不久
　赭色鹽色籃色黃土色地蒼色見者皆精
　微之敗象故其壽不乆
夫精明者所以視萬物別白黑審短長以長
爲短以白爲黑如是則精衰矣
　誡其誤也夫如是垎皆精明衰乃誤也
五藏者中之守也
　身形之中五神安守之所也此皆明觀五
　藏也○新校正云按甲乙經及太素守作
　府
中威藏滿氣勝傷恐者聲如從室中言是中
氣之濕也
中謂腹中盛謂氣盛藏謂肺藏氣勝謂勝
於呼吸而喘息變易也夫腹中氣盛肺藏
充滿氣勝息變善傷於恐言聲不發如在
室中者皆腹中有濕氣乃爾也
言而徹終日乃復言者此奪氣也
若言音徹細聲斷不續甚奪其氣乃如是
也
衣被不斂言語善惡不避親疏者此神明之
亂也倉廪不藏者是門户不要也
　倉廪謂脾胃門户謂魄門靈蘭秘典論曰
　脾胃者倉廪之官也五藏别論曰魄門亦
　爲五藏使水穀不得乆藏也魄門則肚門
　也要謂禁要
水泉不止者是膀胱不藏也
　水泉謂前陰之流注也
得守者生失守者死
　夫如是倉廪不藏氣勝傷恐衣被不斂水
　泉不止者皆神氣得其所守則生失其所
　守則死也夫何以知神氣之不守即衣被
　不斂言語善惡不避親踈則亂之證也亂
　甚則不守於藏也
夫五藏者身之强也
　藏安則神守神守則身强故曰身之强也
頭者精明之府頭傾視深精神將奪矣背者
胷中之府背曲肩隨府將壞矣腰者腎之府
轉摇不能腎將憊矣膝者筋之府屈伸不能
行則僂附
　新校正云按别本附一作俯太素作跗
筋將憊矣骨者髓之府不能久立行則振掉
骨將憊矣
　皆以所居所由而爲之府也
得强則生失强則死
　强謂中氣强固以鎮守也
岐伯曰
　新校正云詳此岐伯曰前無問
反四時者有餘爲精不足爲消應太過不足
爲精應不足有餘爲消陰陽不相應病名曰
關格
　廣陳其脉應也夫反四時者諸不足皆爲
　血氣消損諸有餘皆爲邪氣勝精也陰陽
　之氣不相應合不得相營故曰關格
帝曰脉其四時動奈何知病之所在奈何知
病乍在内奈何知病乍在外奈何請問此五
者可得聞乎
　言欲順四時及陰陽相應之狀候也
岐伯曰
　新校正云詳此對與問不甚相應脉四時
　動病之所在病之所變按文頗對病在内
　在外之說後文殊不相當
請言其與天運轉大也
　指可見陰陽之運轉以明陰陽之不可見
　也
萬物之外六合之内天地之變陰陽之應彼
春之暖爲夏之暑彼秋之忿爲冬之怒四變
之動脉與之上下
　六合謂四方上下也春暖爲夏暑言陽生
　而至盛秋忿爲冬怒言陰少而之壯也忿
　一爲急言秋氣勁急也○新校正云按全
　元起本注暖作緩
以春應中規
　春脉耎弱輕虚而滑如規之象中外皆然
　故以春應中規
夏應中矩
　夏脉洪大兼之滑數如矩之象可正平之
　故以夏應中矩
秋應中衡
　秋脉如毛輕濇而散如稱衡之象高下必
　平故以秋應中衡
冬應中權
　冬脉如石兼沉而滑如秤權之象下遠於
　衡故以冬應中權也以秋中衡冬中權者
　言脉之高下異處如此爾此則隨陰陽之
　氣故有斯四應不同也
是故冬至四十五日陽氣微上陰氣微下夏
至四十五日陰氣微上陽氣微下陰陽有時
與脉爲期期而相失如脉所分分之有期故
知死時
　察陰陽升降之準則知經脉遞遷之象審
　氣候遞遷之失則知氣血分合之期分期
　不差故知人死之時節
微妙在脉不可不察察之有紀從陰陽始
　推陰陽升降精微妙用皆在經脉之氣候
　是以不可不察故始以陰陽爲察候之綱
　紀
始之有經從五行生生之有度四時爲宜
　言始所以知有經脉之察候司應者何哉
　蓋從五行衰王而爲準度也徵求太過不
及之形證皆以應四時者爲生氣所宜也
　　新校正云按太素宜作數
補寫勿失與天地如一
　有餘者寫之不足者補之是則應天地之
　常道也然天地之道損有餘而補不足是
　法天地之道也寫補之宜工切審之其治
　氣亦然
得一之情以知死生
　曉天地之道補寫不差既得一情亦可知
　生死之準的
是故聲合五音色合五行脉合陰陽
　聲表宫商角徵羽故合五音色見青黄赤
　白黑故合五行脉彰寒暑之休王故合陰
　陽之氣也
是知陰盛則夢涉大水恐懼
　陰爲水故夢涉水而恐懼也陰陽應象大
　論曰水爲陰
陽盛則夢大火燔灼
　陽爲火故夢大火而燔灼也陰陽應象大
　論曰火爲陽
陰陽俱盛則夢相殺毁傷
　亦類交爭之氣象也
上盛則夢飛下盛則夢墮
　氣上則夢上故飛氣下則夢下故墮
甚飽則夢予
　内有餘故
甚饑則夢取
　内不足故
肝氣盛則夢怒
　肝在志爲怒
肺氣盛則夢哭
　肺聲哀故夢哭○新校正云詳是知陰盛
　則夢涉大水恐懼至此乃靈樞之文誤置
　於斯仍少心脾腎氣盛所夢今具甲乙經
　中
短蟲多則夢聚衆
　身中短蟲多則夢聚衆
長蟲多則夢相擊毁傷
　長蟲動則内不安内不安則神躁擾故夢
　是矣○新校正云詳此二句亦不當出此
　應他經脫簡文也
是故持脉有道虚靜爲保
　前明脉應此舉持脉所由也然持脉之道
　必虚其心靜其志乃保定盈虚而不失○
　新校正云按甲乙經保作寳
春日浮如魚之遊在波
　雖岀猶未全浮
夏日在膚泛泛乎萬物有餘
　泛泛平貌陽氣大盛脉氣亦象萬物之有
　餘易取而洪大也
秋日下膚蟄蟲將去
　隨陽氣之漸降故曰下膚何以明陽氣之
　漸降蟄蟲將欲藏去也
冬日在骨蟄蟲周宻君子居室
　在骨言脉深沉也蟄蟲周宻言陽氣伏藏
　君子居室此人事也
故曰知内者按而紀之
　知内者謂知脉氣也故按而爲之綱紀
知外者終而始之
　知外者謂知色象故以五色終而復始
此六者持脉之大法
　見是六者然後可以知脉之遷變也○新
　校正云詳此前對帝問脉其四時動奈何
　之事
心脉搏堅而長當病舌卷不能言
　搏謂搏擊於手也諸脉摶堅而長者皆爲
　勞心而藏脉氣虚極也心手少陰脉從心
　系上俠咽喉故令舌卷短而不能言也
其耎而散者當消環自已
　諸脉耎散皆爲氣實血虚也消謂消散環
　謂環周言其經氣如環之周當其火王自
　消散也○新校正云按甲乙經環作渴
肺脉搏堅而長當病唾血
　肺虚極則絡逆絡逆則血泄故唾出也
其耎而散者當病灌汗至令不復散發也
　汗泄玄府津液奔凑寒水灌洗皮宻汗藏
　因灌汗藏故言灌汗至令不復散發也灌
　謂灌洗盛暑多爲此也○新校正云詳下
　文諸藏各言色而心肺二藏不言色者疑
　闕文也
肝脉搏堅而長色不青當病墜若搏因血在
脅下令人喘逆
　諸脉見本經之氣而色不應者皆非病從
　内生是外病來勝也夫肝藏之脉端直以
　長故言曰色不青當病墜若搏也肝主兩
　脅故曰因血在脅下也肝厥陰脉布脅肋
　循喉嚨之後其支别者復從肝别貫鬲上
　注肺今血在脅下則血氣上熏於肺故令
　人喘逆也
其耎而散色澤者當病溢飲溢飲者渴暴多
飲而易入肌皮腸胃之外也
　面色浮澤是爲中濕血虚中濕水液不消
　故言當病溢飲也以水飲滿溢故滲溢易
　而入肌皮腸胃之外也○新校正云按甲
　乙經易作溢
胃脉搏堅而長其色赤當病折髀
　胃虚色赤火氣救之心象於火故色赤也
　胃陽明脉從氣衝下髀抵伏兔故病則髀
　如折也
其耎而散者當病食痹
　痹痛也胃陽明脉其支别者從大迎前下
　人迎循喉嚨入缺盆下鬲屬胃絡脾故食
　則痛悶而氣不散也○新校正云詳謂痹
　爲痛其義則未通
脾脉搏堅而長其色黄當病少氣
　脾虚則肺无所養肺主氣故少氣也
其耎而散色不澤者當病足胻腫若水狀也
　色氣浮澤爲水之候色不潤澤故言若水
　狀也脾太陰脉自上内踝前廉上踹内循
　胻骨後交出厥陰之前上循膝股内前廉
　入腹故病足胻腫也
腎脉搏堅而長其色黄而赤者當病折腰
　色氣黄赤是心脾干腎腎受客陽故腰如
　折也腰爲腎府故病發於中
其耎而散者當病少血至令不復也
　腎主水以生化津液今腎氣不化故當病
　少血至令不復也
帝曰
　新校正云詳帝曰至以其勝治之愈全元
　起本在湯液篇
診得心脉而急此爲何病病形何如岐伯曰
病名心疝少腹當有形也
　心爲牡藏其氣應陽今脉反寒故爲疝也
　諸脉勁急者皆爲寒形謂病形也
帝曰何以言之岐伯曰心爲牡藏小腸爲之
使故曰少腹當有形也
　少腹小腸也靈蘭秘典論曰小腸者受盛
　之宫以其受盛故形居於内也
帝曰診得胃脉病形何如岐伯曰胃脉實則
脹虚則泄
　脉實者氣有餘故脹滿脉虚者氣不足故
　泄利○新校正云詳此前對帝問知病之
　所在
帝曰病成而變何謂岐伯曰風成爲寒熱
　生氣通天論曰因於露風乃生寒熱故風
　成爲寒熱也
癉成爲消中
　癉謂濕熱也熱積於内故變爲消中也消
　中之證善食而瘦○新校正云詳王注以
　善食而瘦爲消中按本經多食數溲爲之
　消中善食而瘦乃是食㑊之證當云善食
　而溲數
厥成爲巔疾
　厥謂氣逆也氣逆上而不已則變爲上巅
　之疾也
久風爲飧泄
　久風不變但在胃中則食不化而泄利也
　以肝氣内合而乘胃故爲是病焉陰陽應
　象大論曰風氣通於肝故内應於肝也
脉風成爲癘
　經風論曰風寒客於脉而不去名曰癘風
　又曰癘者有榮氣熱胕其氣不清故使其
　鼻柱壞而色敗皮膚瘍潰然此則癩也夫
　如是者皆脉風成結變而爲也
病之變化不可勝數
　新校正云詳此前對帝問知病之所變奈
　何
帝曰諸癰腫筋攣骨痛此皆安生
　安何也言何以生之
岐伯曰此寒氣之腫八風之變也
　八風八方之風也然癰腫者傷東南西南
　風之變也筋攣骨痛者傷東風北風之變
　也靈樞經曰風從東方來名曰嬰兒風其
　傷人也外在筋紐風從東南來名曰弱風
　其傷人也外在於肌風從西南來名曰謀
　風其傷人也外在於肉風從北方來名曰
　大剛風其傷人也外在於骨由此四風之
　變而三病乃生故下問對是也
帝曰治之奈何岐伯曰此四時之病以其勝
治之愈也
　勝謂勝剋也如金勝木木勝土土勝水水
　勝火火勝金此則相勝也
帝曰有故病五藏發動因傷脉色各何以知
其乆暴至之病乎
　重以色氣明前五藏堅長之脉有自病故
　病及因傷候也
岐伯曰悉乎哉問也徵其脉小色不奪者新
病也
　氣乏而神猶强也
徵其脉不奪其色奪者此乆病也
　神持而邪凌其氣也
徵其脉與五色俱奪者此乆病也
　神與氣俱衰也
徵其脉與五色俱不奪者新病也
　神與氣俱强也
肝與腎脉并至其色蒼赤當病毁傷不見血
已見血濕若中水也
　肝色蒼心色赤赤色見當脉洪腎脉見當
　色黑今腎脉來反見心色故當因傷而血
　不見也若已見血則是濕氣及水在腹中
　也何者以心腎脉色中外之候不相應也
尺内兩傍則季脇也
　尺内謂尺澤之内也兩傍各謂尺之外側
　也季脇近腎尺主之故尺内兩傍則季脇
　也
尺外以候腎尺裏以候腹中
　尺外謂尺之外側尺裏謂尺之内側也次
　尺外下兩傍則季脇之分季脇之上腎之
　分季脇之内則腹之分也
附上左外以候肝内以候鬲
　肝主賁賁鬲也
右外以候胃内以候脾
　脾居中故以内候之胃爲市故以外候之
上附上右外以候肺内以候胸中
　肺葉垂外故以外候之胸中主氣管故以
　内候之
左外以候心内以候膻中
　心主鬲中也膻中則氣海也嗌也○新校
　正云詳王氏以膻中爲嗌也疑誤
前以候前後以候後
　上前謂左寸口下前謂胷之前膺及氣海
　也上後謂右寸口下後謂胷之後背及氣
　管也
上竟上者胷喉中事也下竟下者少腹腰股
膝脛足中事也
　上竟上至魚際也下竟下謂盡尺之脉動
　處也少腹胞氣海在膀胱腰股膝脛足中
　之氣動靜皆分其近遠及連接處所名目
　以候之知其善惡也
粗大者陰不足陽有餘爲熱中也
　粗大謂脉洪大也脉洪爲熱故曰熱中
來疾去徐上實下虚爲厥巅疾來徐去疾上
虚下實爲惡風也
　亦脉狀也
故中惡風者陽氣受也
　以上虚故陽氣受也
有脉俱沉細數者少陰厥也
　尺中之有脉沉細數者是腎少陰氣逆也
　何者尺脉不當見數有數故言厥也俱沉
　細數者言左右尺中也
沉細數散者寒熱也
　陽干於陰陰氣不足故寒熱也正理論曰
　數爲陽
浮而散者爲胷仆
　脉浮爲虚散爲不足氣虚而血不足故爲
　頭眩而仆倒也(胷音/順)
諸浮不躁者皆在陽則爲熱其有躁者在手
　言大法也但浮不躁則病在足陽脉之中
　躁者病在手陽脉之中也故又曰其有躁
　者在手也陽爲火氣故爲熱
諸細而沉者皆在陰則爲骨痛其有靜者在
足
　細沉而躁則病生於手陰脉之中靜者病
　生於足陰脉之中也故又曰其有靜者在
　足也陰主骨故骨痛
數動一代者病在陽之脉也泄及便膿血
　代止也數動一代是陽氣之生病故云病
　在陽之脉所以然者以泄利及膿血脉乃
　爾
諸過者切之澀者陽氣有餘也滑者陰氣有
餘也
　陽氣有餘則血少故脉澀陰氣有餘則氣
　多故脉滑也○新校正云詳氣多疑誤當
　是血多也
陽氣有餘爲身熱無汗陰氣有餘爲多汗身
寒
　血少氣多斯可知也
陰陽有餘則無汗而寒
　陽餘無汗陰餘身寒若陰陽有餘則當無
　汗而寒也
推而外之内而不外有心腹積也
　脉附臂筋取之不審推筋令遠使脉外行
　内而不出外者心腹中有積乃爾
推而内之外而不内身有熱也
　脉遠臂筋推之令近遠而不近是陽氣有
　餘故身有熱也
推而上之上而不下腰足清也
　推筋按之尋之而上脉上涌盛是陽氣有
　餘故腰足冷也○新校正云按甲乙經上
　而不下作下而不上
推而下之下而不上頭項痛也
　推筋按之尋之而下脉沉下掣是陽氣有
　餘故頭項痛也○新校正云按甲乙經下
　而不上作上而不下
按之至骨脉氣少者腰脊痛而身有痹也
　陰氣大過故爾


黄帝内經素問補註釋文卷之十三
黄帝内經素問補註釋文卷之十四慎十二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　平人氣象論篇
黄帝問曰平人何如
　平人謂氣候平調之人也
岐伯對曰人一呼脉再動一吸脉亦再動呼
吸定息脉五動閏以太息命曰平人平人者
不病也
　經脉一周於身凡長十六丈二尺呼吸脉
　各再動定息脉又一動則五動也計二百
　七十定息氣可環周然盡五十營以一萬
　三千五百定息則氣都行八百一十丈如
　是則應天常度脉氣无不及太過氣象平
　調故曰平人
常以不病調病人醫不病故爲病人平息以
調之爲法人一呼脉一動一吸脉一動曰少
氣
　呼吸脉各一動準候减平人之半計二百
　七十定息氣行八丈一尺以一萬三千五
　百定息都行四百五丈少氣之理從此可
　知
人一呼脉三動一吸脉三動而躁尺熱曰病
温尺不熱脉滑曰病風脉澀曰痹
　呼吸脉各三動準過平人之半計二百七
　十息氣凡行二十四丈三尺病生之兆由
　斯著矣夫尺者陰分位也寸者陽分位也
　然陰陽俱熱是則爲温陽獨躁盛則風中
　陽也脉要精微論曰中風者陽氣受也
滑爲陽盛故病爲風濇爲无血故爲𤸷痹
　躁謂煩躁○新校正云按甲乙經云脉
　濇曰痹一句下文亦重
人一呼脉四動以上曰死脉絶不至曰死乍
踈乍數曰死
　呼吸脉各四動準候過平人之倍計二百
　七十息氣凡行三十二丈四尺况其以上
　耶脉法曰脉四至曰脫精五至曰死然四
　至以上亦近五至也故死矣然脉絶不至
　天眞之氣已无乍數乍踈胃穀之精亦斯
　此皆死之候是以下文曰○新校正云按
　别本斯一作敗
平人之常氣禀於胃胃者平人之常氣也
　常平之氣胃海致之靈樞經曰胃爲水穀
　之海也正理論曰穀入於胃脉道乃行
人無胃氣曰逆逆者死
　逆謂反平人之候也○新校正云按甲乙
　經云人常禀氣於胃脉以胃氣爲本無胃
　氣曰逆逆者死
春胃微弦曰平
　言微似弦不謂微而弦也鈎及耎弱毛石
　義并同
弦多胃少曰肝病但弦無胃曰死
　謂急而益勁如新張弓弦也
胃而有毛曰秋病
　毛秋脉金氣也
毛甚曰今病
　木受金邪故今病
藏眞散於肝肝藏筋膜之氣也
　象陽氣之散發故藏眞散也藏氣法時論
　曰肝欲散急食辛以散之取其順氣
夏胃微鈎曰平鈎多胃少曰心病但鈎無胃
曰死
　謂前曲後居如操帶鈎也
胃而有石曰冬病
　石冬脉水氣也
石甚曰今病
　火被水侵故今病
藏眞通於心心藏血脉之氣也
　象陽氣之炎盛也藏氣法時論曰心欲耎
　急食鹹以耎之取其順氣
長夏胃微耎弱曰平弱多胃少曰脾病但代
無胃曰死
　謂動而中止不能自還也
耎弱有石曰冬病
　石冬脉水氣也次其勝剋石當爲弦長夏
　土絶故云石也
弱甚曰今病
　弱甚爲土氣不足故今病○新校正云按
　甲乙經弱作石
藏眞濡於脾脾藏肌肉之氣也
　以含藏水穀故藏眞濡也
秋胃微毛曰平毛多胃少曰肺病但毛無胃
曰死
　謂如物之浮如風吹毛也
毛而有弦曰春病
　弦春脉木氣也次其乘克弦當爲鈎金氣
　逼肝則脉弦來見故不鈎而反弦也
弦甚曰今病
　木氣逆來乘金則今病
藏眞高於肺以行榮衛陰陽也
　肺處上焦故藏眞高也靈樞經曰榮氣之
　道内穀爲實穀入於胃氣傳與肺流溢於
　中布散於外精專者行於經隧以其自肺
　宣布故云以行榮衛陰陽也○新校正云
　按别本實一作寳
冬胃微石曰平石多胃少曰腎病但石無胃
曰死
　謂如奪索辟辟如彈石也
石而有鈎曰夏病
　鈎夏脉火兼土氣也次其乘剋鈎當云弱
　土王長夏不見正形故石而有鈎兼其土
　也
鈎甚曰今病
　水受火土之邪故今病
藏真下於腎腎藏骨髓之氣也
　腎居下焦故云藏眞下也腎化骨髓故藏
　骨髓之氣也
胃之大絡名曰虚里貫鬲絡肺出於左乳下
其動應衣脉宗氣也
　宗尊也主也謂十二經脉之尊主也貫鬲
　絡肺出於左乳下者自鬲而出於乳下乃
　絡肺也
盛喘數絶者則病在中
　絶謂暫斷絶也
結而横有積矣絶不至曰死
　皆左乳下脉動狀也中謂腹中也
乳之下其動應衣宗氣泄也
　泄謂發泄○新校正云按全元起本无此
　十一字甲乙經亦无詳上下文義多此十
　一字當去
欲知寸口太過與不及寸口之脉中手短者
曰頭痛寸口脉中手長者曰足脛痛
　短爲陽氣不及故病於頭長爲陰氣太過
　故病於足
寸口脉中手促上擊者曰肩背痛
　陽盛於上故肩背痛
寸口脉沉而堅者曰病在中寸口脉浮而盛
者曰病在外
　沉堅爲陰故病在中浮盛爲陽故病在外
　也
寸口脉沉而弱曰寒熱及疝瘕少腹痛
　沉爲寒弱爲熱故曰寒熱也又沉爲陰盛
　弱爲陽餘餘盛相薄正當寒熱不當爲疝
　瘕而少腹痛應古之錯簡爾○新校正云
　按甲乙經无此十五字况下文已有寸口
　脉沉而喘曰寒熱脉急者曰疝瘕少腹痛
　此文衍當去
寸口脉沉而横曰脇下有積腹中有横積痛
　亦陰氣内結也
寸口脉沉而喘曰寒熱
　喘爲陽吸沉爲陰爭爭吸相薄故寒熱也
脉盛滑堅者曰病在外脉小實而堅者病在
内
　盛滑爲陽小實爲陰陰病病在内陽病病
　在外
脉小弱以澀謂之久病
　小爲氣虚澀爲無血血氣虚弱故云久遠
　之病也
脉滑浮而疾者謂之新病
　滑浮爲陽足脉疾爲氣全陽足氣全故云
　新淺之病也
脉急者曰疝瘕少腹痛
　此覆前疝瘕少腹痛之脉也言沉弱不必
　爲疝瘕沉急乃與診相應
脉滑曰風脉濇曰痹
　滑爲陽陽受病則爲風濇爲陰陰受病則
　爲痹
緩而滑曰熱中盛而緊曰脹
　緩謂縱緩之狀非動之遲緩也陽盛於中
　故脉滑緩寒氣否滿故脉盛緊也盛緊盛
　滿也
脉從陰陽病易已脉逆陰陽病難已
　脉病相應謂之從脉病相反謂之逆
脉得四時之順曰病無他脉反四時及不間
藏曰難已
　春得秋脉夏得冬脉秋得夏脉冬得四季
　脉皆謂反四時氣不相應故難已也
臂多青脉曰脫血
　血少脉空客寒因入寒凝血汁故脉色青
　也
尺脉緩濇謂之解㑊
　尺爲陰部腹腎主之緩爲熱中濇爲无血
　熱而无血故解㑊而不可名之然寒不寒
　熱不熱弱不弱壯不壯儜不可名謂之解
　㑊也脉要精微論曰尺外以候腎尺裏以
　候腹中則腹腎主尺之義也(儜音能/困弱也)
安卧脉盛謂之脫血
　卧久傷氣氣傷則脉診應微今脉盛而不
　微則血去而氣无所主乃爾盛謂數急而
　大鼓也
尺澀脉滑謂之多汗
　謂尺膚澀而尺脉滑也膚澀者榮血内涸
　脉滑爲陽氣内餘血涸而陽氣尚餘多汗
　而脉乃如是也
尺寒脉細謂之後泄
　尺主下焦診應腸腹故膚寒脉細泄利乃
　然脉法曰陰微即下言尺氣虚少
脉尺粗常熱者謂之熱中
　謂下焦中也
肝見庚辛死
　庚辛爲金伐肝木也
心見壬癸死
　壬癸爲水滅心火也
脾見甲乙死
　甲乙爲木剋脾土也
肺見丙丁死
　丙丁爲火鑠肺金也
腎見戊己死
　戊己爲土刑腎水也
是謂眞藏見皆死
　此亦通明三部九候論中眞藏脉見者勝
　死也尺粗而藏見亦然
頸脉動喘疾咳曰水
　水氣上溢則肺被熱熏陽氣上逆故頸脉
　盛鼓而咳喘也頸脉謂耳下及結喉傍人
　迎脉也
目裹微腫如卧蠶起之狀曰水
　評熱病論曰水者陰也目下亦陰也腹者
　至陰之所居也故水在腹中者必使目下
　腫也
溺黄赤安卧者黄疸
　疸勞也腎勞胞熱故溺黄赤也正理論曰
　謂之勞癉以女勞得之也○新校正云詳
　王注以疸爲勞義非若謂女勞得疸則可
　若以疸爲勞則非也
已食如饑者胃疸
　是則胃熱也熱則消穀故食已如饑也
面腫曰風
　加之面腫則胃風之診也何者胃陽明脉
　起於鼻交頞中下循鼻外故爾
足脛腫曰水
　是謂下焦有水也腎少陰脉出於足心上
　循脛過陰股從腎上貫肝鬲故下焦有水
　足脛腫也
目黄者曰黄疸
　陽怫於上熱積胸中陽熱上燔故目黄也
　靈樞經曰目黄者病在胸
婦人手少陰
　新校正云按全元起本作足少陰
脉動甚者任子也
　手少陰脉謂掌後陷者中當小指動而應
　手者也靈樞經曰少陰无輸心不病乎岐
　伯云其外經病而藏不病故獨取其經於
　掌後鋭骨之端此之謂也動謂動脉也動
　脉者大如豆厥厥動摇也正理論曰脉陰
　陽相薄名曰動也又經脉别論曰陰薄陽
　别謂之有子○新校正云按經脉别論中
　无此文
脉有逆從四時未有藏形春夏而脉瘦
　新校正云按玉機真藏論注瘦作沉澀
秋冬而脉浮大命曰逆四時也
　春夏脉瘦謂沉細也秋冬浮大不應時也
　大法春夏當浮大而反沉細秋冬當沉細
　而反浮大故曰不應時也
風
　新校正云按玉機真藏論風作病
熱而脉靜泄而脫血脉實
　新校正云按玉機眞藏論篇注作泄而脉
　大脫血而脉實
病在中脉虚病在外
　新校正云按玉機眞藏論作脉實堅病在
　外
脉濇堅者
　新校正云按玉機眞藏論作脉不實堅者
皆難治
　風熱當脉躁而反靜泄而脫血當脉虚而
　反實邪氣在内當脉實而反虚病氣在外
　當脉虚滑而反堅濇故皆難治也
命曰反四時也
　皆反四時之氣乃如是矣○新校正云詳
　命曰反四時也此六字應古錯簡當去自
　前未有藏形春夏至此五十三字與後玉
　機真藏論文相重
人以水穀爲本故人絶水穀則死脉無胃氣
亦死所謂無胃氣者但得真藏脉不得胃氣
也所謂脉不得胃氣者肝不弦腎不石也
　不弦不石皆謂不微似也
太陽脉至洪大以長
　氣盛故能爾○新校正云按扁鵲陰陽脉
　法云太陽之脉洪大以長其來浮於筋上
　動摇九分三月四月甲子王吕廣云太陽
　王五月六月其氣大盛故其脉洪大而長
　也
少陽脉至乍數乍踈乍短乍長
　以氣有暢未暢者也○新校正云按扁鵲
　陰陽法云少陽之脉乍小乍大乍長乍短
　摇動六分王十一月甲子夜半正月二月
　甲子王吕廣云少陽王正月二月其氣尚
　微故其脉來進退无常
陽明脉至浮大而短
　穀氣滿盛故也○新校正云詳無三陰脉
　應古文闕也按難經云太陰之至緊大而
　長少陰之至緊細而微厥陰之至沉短以
　敦吕廣云陽明王三月四月其氣始萌未
　盛故其脉來浮大而短扁鵲陰陽脉法云
　少陰之脉緊細動摇六分王五月甲子日
　中七月八月王太陰之脉緊細以長乘於
　筋上動摇九分九月十月甲子王厥陰之
　脉沉短以緊動摇三分十一月十二月甲
　子王也
夫平心脉來累累如連珠如循琅玕曰心平
　言脉滿而盛微似珠形之中手琅玕珠之
　類也
夏以胃氣爲本
　脉有胃氣則累累而微似連珠也
病心脉來喘喘連屬其中微曲曰心病
　曲謂中手而偃曲也○新校正云詳越人
　云啄啄連屬其中微曲曰腎病與素問異
死心脉來前曲後居如操帶鈎曰心死
　居不動也操執持也鈎謂革帶之鈎
平肺脉來厭厭聶聶如落榆莢曰肺平
　浮薄而虚者也○新校正云詳越人云厭
　厭聶聶如循榆莢曰春平脉藹藹如車蓋
　按之益大曰秋平脉與素之說不同張仲
　景云秋脉靄靄如車蓋者名曰陽結春脉
　聶聶如吹榆莢者名曰數恐越人之說誤
　也
秋以胃氣爲本
　脉有胃氣則微似榆莢之輕虚也
病肺脉來不上不下如循鷄羽曰肺病
　謂中央堅而兩傍虚
死肺脉來如物之浮如風吹毛曰肺死
　如物之浮瞥瞥然如風吹毛紛紛然也
　新校正云詳越人云按之消索如風吹毛
　曰死
平肝脉來耎弱招招如揭長竿末梢曰肝平
　如竿末梢言長耎也
春以胃氣爲本
　脉有胃氣乃長耎如竿之末梢矣
病肝脉來盈實而滑如循長竿曰肝病
　長而不耎故若循竿
死肝脉來急益勁如新張弓弦曰肝死
　勁謂勁强急之甚也
平脾脉來和柔相離如鷄踐地曰脾平
　言脉來動數相離緩急和而調
長夏以胃氣爲本
　胃少則脉實數
病脾脉來實而盈數如鷄舉足曰脾病
　胃少故脉實急矣舉足謂如鷄走之舉足
　也○新校正云詳越人以爲心病
死脾脉來鋭堅如烏之喙
　新校正云按千金方作如鷄之喙也
如鳥之距如屋之漏如水之流曰脾死
　烏喙鳥距言鋭堅也水流屋漏言其至也
　水流謂平至不鼓屋漏謂時動復住
平腎脉來喘喘累累如鈎按之而堅曰腎平
　謂如心脉而鈎按之小堅爾○新校正云
　按越人云其來上大下兊濡滑如雀之啄
　曰平吕廣云上大者足太陽下兊者足少
　陰陰陽得所爲胃氣强故謂之平雀喙者
　本大而末兊也
冬以胃氣爲本
　胃少則不按亦堅也
病腎脉來如引葛按之益堅曰腎病
　形如引葛言不按且堅明按之則尤甚也
死腎脉來發如奪索辟辟如彈石曰腎死
　發如奪索猶蛇之走辟辟如彈石言促又
　堅也
黄帝内經素問補註釋文卷之十四
黄帝内經素問補註釋文卷之十五終一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　玉機眞藏論篇
黄帝問曰春脉如弦何如而弦岐伯對曰春
脉者肝也東方木也萬物之所以始生也故
其氣來耎弱輕虚而滑端直以長故曰弦
　言端直而長狀如弦也○新校正云按越
　人云春脉弦者東方木也萬物始生未有
　枝葉故其脉來濡弱而長四時經輕作寬
反此者病
　反謂反常平之候
帝曰何如而反岐伯曰其氣來實而强此謂
太過病在外其氣來不實而微此謂不及病
在中
　氣餘則病形於外氣少則病在於中也○
　新校正云按吕廣云實强者陽氣盛也少
　陽當微弱今更實强謂之太過陽處表故
　令病在外厥陰之氣養於筋其脉弦今更
　虚微故曰不及陰處中故令病在内
帝曰春脉太過與不及其病皆何如岐伯曰
太過則令人善忘忽忽眩冒而巅疾其不及
則令人胸痛引背下則兩脅胠滿
　忽忽不爽也眩謂目昡視如轉也冒謂冒
　悶也胠謂腋下脅也忘當爲怒字之誤也
　靈樞經曰肝氣實則怒肝厥陰脉自足而
　上入毛中又上貫鬲布脅肋循喉嚨之後
　上入頏顙上出額與督脉會於巔故病如
　是○新校正云按氣交變大論云木太過
　甚則忽忽善怒眩冒巔疾則忘當作怒
帝曰善夏脉如鈎何如而鈎岐伯曰夏脉者
心也南方火也萬物之所以盛長也故其氣
來盛去衰故曰鈎
　言其脉來盛去衰如鈎之曲也○新校正
　云按越人云夏脉鈎者南方火也萬物之
　所盛垂枝布葉皆下曲如鈎故其脉來疾
　去遲吕廣云陽盛故來疾陰虚故去遲脉
　從下上至寸口疾還尺中遲也
反此者病帝曰何如而反岐伯曰其氣來盛
去亦盛此謂太過病在外
　其脉來盛去盛是陽之盛也心氣有餘是
　爲太過
其氣來不盛去反盛此謂不及病在中
　新校正云詳越人云肝心肺腎四藏脉俱
　以强實爲太過虚微爲不及與素問不同
帝曰夏脉太過與不及其病皆何如岐伯曰
太過則令人身熱而膚痛爲浸淫其不及則
令人煩心上見咳唾下爲氣泄
　心少陰脉起於心中出屬心系下鬲絡小
　腸又從心系却上肺故心太過則身熱膚
　痛而浸淫流布於形分不及則心煩上見
　咳唾下爲氣泄
帝曰善秋脉如浮何如而浮岐伯曰秋脉者
肺也西方金也萬物之所以收成也故其氣
來輕虚以浮來急去散故曰浮
　脉來輕虚故名浮也來急以陽未沉下去
　散以陰氣上升也○新校正云按越人云
　秋脉毛者西方金也萬物之所終草木華
　葉皆秋而落其枝獨在若毫毛也故其脉
　來輕虚以浮故曰毛
反此者病帝曰何如而反岐伯曰其氣來毛
而中央堅兩傍虚此謂太過病在外其氣來
毛而微此謂不及病在中帝曰秋脉太過與
不及其病皆何如岐伯曰太過則令人逆氣
而背痛愠愠然其不及則令人喘呼吸少氣
而咳上氣見血下聞病音
　肺太陰脉起於中焦下絡大腸還循胃口
　上鬲屬肺從肺系横出腋下復藏氣爲咳
　主喘息故氣盛則肩背痛氣逆不及則喘
　息變易呼吸少氣而咳上氣見血也下聞
　病音謂喘息則肺中有聲也
帝曰善冬脉如營何如而營
　脉沉而深如營動也○新校正云詳深一
　作濡又作摶按本經下文云其氣來沉以
　摶則深字當爲搏又按甲乙經摶字爲濡
　當從甲乙經爲得何以言之脉沉而濡濡
　古軟字乃冬脉之平調脉若沉而摶擊於
　手則冬脉之太過脉也故言當從甲乙經
　濡字
岐伯曰冬脉者腎也北方水也萬物之所以
合藏也故其氣來沉以搏故曰營
　言沉而摶擊於手也○新校正云按甲乙
　經摶當作濡義如前說又越人云冬脉石
　者北方之水也萬物之所藏盛冬之時水
　凝如石故其脉來沉濡而滑故曰石也
反此者病帝曰何如而反岐伯曰其氣來如
彈石者此謂太過病在外其去如數者此謂
不及病在中帝曰冬脉太過與不及其病皆
何如岐伯曰太過則令人解㑊
　新校正云按解㑊之義具第五卷注
脊脉痛而少氣不欲言其不及則令人心懸
如病饑䏚中清脊中痛少腹滿小便變
　腎少陰脉自股内後廉貫脊屬腎絡膀胱
　其直行者從腎上貫肝鬲入肺中循喉嚨
　俠舌本其支别者從肺出絡心注胸中故
　病如是也眇者季脇之下俠脊兩傍空軟
　處也腎外當䏚故䏚中清冷也
帝曰善帝曰四時之序逆從之變異也
　脉春弦夏鈎秋浮冬營爲逆順之變見異
　狀也
然脾脉獨何主
　主謂主時月
岐伯曰脾脉者土也孤藏以灌四傍者也
　納水穀化津液溉灌於肝心肺腎也以不
　正主四時故謂之孤藏溉古代切
帝曰然則脾善惡可得見之乎岐伯曰善者
不可得見惡者可見
　不正主時寄王於四季故善不可見惡可
　見也
帝曰惡者何如可見岐伯曰其來如水之流
者此謂太過病在外如鳥之喙者此謂不及
病在中
　新校正云按平人氣象論云如烏之喙又
　别本喙作啄
帝曰夫子言脾爲孤藏中央土以灌四傍其
太過與不及其病皆何如岐伯曰太過則令
人四支不舉
　以主四支故病不舉
其不及則令人九竅不通名曰重强
　脾之孤藏以灌四傍今病則五藏不和故
　九竅不通也八十一難經曰五藏不和則
　九竅不通重謂藏氣重叠强謂氣不和順
帝瞿然而起再拜而稽首曰善吾得脉之大
要天下至數五色脉變揆度奇恒道在於一
　瞿然忙貌也言以太過不及而一貫之揆
　度奇恒皆通也
神轉不迴迴則不轉乃失其機
　五氣循環不愆時序是爲神氣流轉不迴
　若却行衰王反天之常氣是則却迴而不
　轉由是却迴不轉乃失生氣之機矣
至數之要迫近以微
　得至數之要道則應用切近以微妙也迫
　切也
　著之玉版藏之藏府每旦讀之名曰玉機
　著之玉版故以爲名言是玉版生氣之機
　○新校正云詳至數至名曰玉機與前玉
　版論要文相重彼注頗詳
五藏受氣於其所生傳之於其所勝氣舍於
其所生死於其所不勝病之且死必先傳行
至其所不勝病乃死
　受氣所生者謂受病氣於已之所生者也
　傳所勝者謂傳於己之所剋者也氣舍所
　生者謂舍於生己者也死所不勝者謂死
　於剋己者之分位也所傳不順故必死焉
此言氣之逆行也故死
　所爲逆者次如下說
肝受氣於心傳之於脾氣舍於腎至肺而死
心受氣於脾傳之於肺氣舍於肝至腎而死
脾受氣於肺傳之於腎氣舍於心至肝而死
肺受氣於腎傳之於肝氣舍於脾至心而死
腎受氣於肝傳之於心氣舍於肺至脾而死
此皆逆死也一日一夜五分之此所以占死
生之早暮也
　肝死於肺位秋庚辛餘四仿此然朝主甲
　乙晝主丙丁四季上主戊己晡主庚辛夜
　主壬癸由此則死生之早暮可知也○新
　校正云按甲乙經生作者名曰蠱
當此之時可按可藥弗治腎傳之心病筋
脉相引而急病名曰瘛
　腎不足則水不生水不生則筋燥急故相
　引也陰氣内弱陽氣外燔筋脉受熱而自
　跳掣故名曰瘛
當此之時可灸可藥弗治滿十曰法當死
　至心而氣極則如是矣若復傳行當如下
　說
腎因傳之心心即復反傳而行之肺發寒熱
法當三歲死
　因腎傳心心不受病即而復反傳與肺金
　肺已再傷故寒熱也三歲者肺至腎一歲
　腎至肝一歲肝至心一歲火又乘肺故云
　三歲死
此病之次也
　謂傳勝之次第
然其卒發者不必治於傳
　不必依傳之次故不必以傳治之
或其傳化有不以次不以次入者憂恐悲喜
怒令不得以其次故令人有大病矣
　憂恐悲喜怒發無常分觸遇則發故令病
　氣亦不次而生
因而喜大虚則腎氣乘矣
　喜則心氣移於肺心氣不守故腎氣乘矣
　宣明五氣篇曰精氣并於心則喜
怒則肝氣乘矣
　怒則氣逆故肝氣乘脾
悲則肺氣乘矣
　悲則肺氣移於肝肝氣受邪故肺氣乘矣
　宣明五氣篇曰精氣并於肺則悲
恐則脾氣乘矣
　恐則腎氣移於心腎氣不守故脾氣乘矣
　宣明五氣篇曰精氣并於腎則恐
憂則心氣乘矣
　憂則肝氣移於脾肝氣不守故心氣乘矣
　宣明五氣篇曰精氣并於肝則憂
此其道也
　此其不次之常道
故病有五五五二十五變反其傳化
　五藏相并而各五之五而乘之則二十五
　變也然其變化以勝相傳傳而不次變化
　多端○新校正云按陰陽别論云凡陽有
　五五五二十五陽義與此通
傳乘之名也
　言傳者何相乘之異名爾
大骨枯槁大肉陷下胸中氣滿喘息不便其
氣動形期六月死眞藏脉見乃予之期日
　皮膚乾著骨間肉陷謂大骨枯槁大肉陷
　下也諸附骨際及空窳處亦同其類也胸
　中氣滿喘息不便是肺無主也肺司治節
　氣息由之其氣動形爲無氣相接故聳舉
　肩背以遠求報氣矣夫如是皆形藏已敗
　神藏亦傷見是證者期後一百八十日内
　死矣候見眞藏之脉乃與死日之期爾眞
　藏脉診下經備矣此肺之藏也(窳音/愈)
大骨枯槁大肉陷下胷中氣滿喘息不便内
痛引肩項期一月死眞藏見乃予之期日
　火精外出陽氣上燔金受火災故内痛肩
　項如是者期後三十日内死此心之藏也
大骨枯槁大肉陷下胷中氣滿喘息不便内
痛引肩項身熱脫肉破䐃眞藏見十月之内
死
　陰氣微弱陽氣内燔故身熱也䐃者肉之
　標脾主肉故肉如脫盡䐃如破敗也見斯
　證者期後三百日内死䐃謂肘膝後肉如
　塊者此脾之藏也䐃渠殞切
大骨枯槁大肉陷下肩髓内消動作益衰眞
　藏來見期一歲死見其眞藏乃予之期日
　肩髓内消謂缺盆深也衰於動作字云
　占死者之早暮詳此經文專爲言氣之逆
　行也故死即不言生之早暮王氏改者作
　生義不若甲乙經中素問本文
黄帝曰五藏相通移皆有次五藏有病則各
傳其所勝
　以上文逆傳而死故言是逆傳所勝之次
　也○新校正云詳逆傳所勝之次逆當作
　順上文既言逆傳下文所言乃順傳之次
　也
不治法三月若六月若三日若六日傳五藏
而當死是順傳所勝之次
　三月者謂一藏氣之遷移六月者謂至其
　所勝之位三日者三陽之數以合日也六
　日者謂兼三陰以數之爾熱論曰傷寒一
　日巨陽受二日陽明受三日少陽受四日
　太陰受五日少陰受六日厥陰受則其義
　也○新校正云詳上文是順傳所勝之次
　七字乃是次前注誤在此經文之下不惟
　無義兼校之全元起本素問及甲乙經并
　無此七字直去之慮未達者致疑今存於
　注
故曰别於陽者知病從來别於陰者知死生
之期
　主辨三陰三陽之候則知中風邪氣之所
　不勝矣故下曰○新校正云詳舊此段注
　寫作經合改爲注又按陰陽别論云别於
　陽者知病處也别於陰者知死生之期又
　云别於陽者知病忌時别於陰者知死生
　之期義同此
言知至其所困而死
　困謂至所不勝也上文曰死於其所不勝
是故風者百病之長也
　言先百病而有之○新校正云按生氣通
　天論云風者百病之始
今風寒客於人使人毫毛畢直皮膚閉而爲
熱
　客謂客止於人形也風擊皮膚寒勝腠理
　故毫毛畢直玄府閉宻而熱生也
當是之時可汗而發也
　邪在皮毛故可汗泄也陰陽應象大論曰
　善治者治皮毛此之謂也
或痹不仁腫痛
　病生而變故如是也熱中血氣則𤸷痹不
　仁寒氣傷形故爲腫痛陰陽應象大論云
　寒傷形熱傷氣氣傷痛形傷腫
當是之時可湯熨及火灸刺而去之
　皆謂釋散寒邪宣揚正氣
弗治病入舍於肺名曰肺痹發咳上氣
　邪入諸陰則病而爲痹故入於肺名曰痹
　焉宣明五氣論曰邪入於陽則狂邪入於
　陰則痹肺在變動爲咳故咳則氣上故上
　氣也
弗治肺即傳而行之肝病名曰肝痹一名曰
厥脇痛出食
　肺金伐木氣下入肝故曰弗治行之肝也
　肝氣通膽膽善爲怒怒者氣逆故一名厥
　也肝厥陰脉從少腹屬肝絡膽上貫鬲布
　脅肋循喉嚨之後上入頏顙故脅痛而食
　入腹則出故曰出食
當是之時可按若刺耳弗治肝傳之脾病名
曰脾風發癉腹中熱煩心出黄
　肝氣應風木勝脾土土受風氣故曰脾風
　蓋爲風氣通肝而爲名也脾之爲病善發
　黄癉故發癉也脾太陰脉入腹屬脾絡胃
　上鬲俠咽連舌本散舌下其支别者復從
　胃别上鬲注心中故腹中熱而煩心出黄
　色於便寫之所也
當此之時可按可藥可浴弗治脾傳之腎病
名曰疝瘕少腹冤熱而痛出白一名曰蠱
　腎少陰脉自股内後廉貫脊屬腎絡膀胱
　故少腹冤熱而痛溲岀白液也冤熱内結
　消鑠脂肉如蟲之食日内損削故一交接
　漸微以餘藏尚全故期後三百六十五日
　内死此腎之藏也○新校正云按全元起
　本及甲乙經眞藏來見來字當作未字之
　誤也
大骨枯槁大肉陷下胸中氣滿腹内痛心中
不便項肩身熱破䐃脫肉目匡陷眞藏見目
不見人立死其見人者至其所不勝之時則
死
　木生其火肝氣通心脉抵少腹上布脅肋
　循喉嚨之後上入頏顙故腹痛心中不便
　肩項身熱破䐃脫肉也肝主目故目匡陷
　及不見人立死也不勝之時謂於庚辛之
　月此肝之藏也
急虚身中卒至五藏絶閉脉道不通氣不往
來譬於墮溺不可爲期
　言五藏相移傳其不勝則可待眞藏脉見
　乃與死日之期卒急虚邪中於身内則五
　藏絶閉脉道不通氣不往來譬於墮墜没
　溺不可與爲死日之期也
其脉絶不來若人一息五六至其形肉不脫
眞藏雖不見猶死也
　是則急虚卒至之脉○新校正云按人一
　息脉五六至何得爲死必息字誤息當作
　呼乃是
眞肝脉至中外急如循刀刃責責然如按琴
瑟弦色青白不澤毛折乃死眞心脉至堅而
搏如循薏苡子累累然色赤黑不澤毛折乃
死眞肺脉至大而虚如以毛羽中人膚色白
赤不澤毛折乃死眞腎脉至搏而絶如指彈
石辟辟然色黑黄不澤毛折乃死眞脾脉至
弱而乍數乍疏色黄青不澤毛折乃死諸眞
藏脉見者皆死不治也
　新校正云按楊上善云無餘物和雜故名
　眞也五藏之氣皆胃氣和之不得獨用如
　至剛不得獨用獨用則折和柔用之即固
　也五藏之氣和於胃氣即得長生若眞獨
　見必死欲知五藏眞見爲死和胃爲生者
　於寸口診即可知見者如弦是肝脉也微
　弦爲平和微弦謂二分胃氣一分弦氣俱
　動爲微弦三分并是弦而無胃氣爲見眞
　藏餘四藏準此
黄帝曰見眞藏曰死何也岐伯曰五藏者皆
禀氣於胃胃者五藏之本也
　胃爲水穀之海故五藏禀焉
藏氣者不能自致於手太陰必因於胃氣乃
至於手太陰也
　平人之常禀氣於胃胃氣者平人之常氣
　故藏氣因胃乃能至於手太陰也○新校
　正云詳平人之常至下平人之常氣本平
　人氣象論文王氏引注此經按甲乙經云
　人常禀氣於胃脉以胃氣爲本與此小異
　然甲乙之文爲得
故五藏各以其時自爲而至於手太陰也
　自爲其狀至於手太陰也
故邪氣勝者精氣衰也故病甚者胃氣不能
與之俱至於手太陰故眞藏之氣獨見獨見
者病勝藏也故曰死
　是所謂脉無胃氣也平人氣象論曰人無
　胃氣曰逆逆者死
帝曰善
　新校正云詳自黄帝問至此一節全元起
　本在第四卷太陰陽眀表裏篇中王冰移
　於此處必言此者欲明王氏之功於素問
　多矣
黄帝曰凡治病察其形氣色澤脉之盛衰病
之新故乃治之無後其時
　欲必先時而取之
形氣相得謂之可治
　氣盛形盛氣虚形虚是相得也
色澤以浮謂之易已
　氣色浮潤血氣相營故易已
脉從四時謂之可治
　脉春弦夏鈎秋浮冬營謂順四時從順也
脉弱以滑是有胃氣命曰易治取之以時
　侯可取之時而取之則萬舉萬全當以四
　時血氣所在而爲療爾○新校正云詳取
　之以時甲乙經作治之趨之無後其時與
　王氏之文兩通
形氣相失謂之難治
　形盛氣虚氣盛形虚皆相失也
色夭不澤謂之難已
　夭謂不明而惡不澤謂枯燥也
脉實以堅謂之益甚
　脉實以堅是邪氣盛故益甚也
脉逆四時爲不可治
　以氣逆故矣上四句是謂四難所以下文
　曰
必察四難而明告之
　此四粗之所易語工之所難爲
所謂逆四時者春得肺脉夏得腎脉秋得心
脉冬得脾脉其至皆懸絶沉澀者命曰逆四
時
　春得肺脉秋來見也夏得腎脉冬來見也
　秋得心脉夏來見也冬得脾脉春來見也
　懸絶謂如懸物之絶去也
未有藏形於春夏而脉沉濇
　新校正云按平人氣象論云而脉瘦義與
　此同
秋冬而脉浮大名曰逆四時也
　未有謂未有藏脉之形狀也
病熱脉靜泄而脉大脫血而脉實病在中脉
實堅病在外脉不實堅者皆難治
　皆難治者以其與證不相應也○新校正
　云按平人氣象論云病在中脉虚病在外
　脉澀堅與此相反此經誤彼論爲得自未
　有藏形春夏至此與平人氣象論相重注
　義備於彼
黄帝曰余聞虚實以决死生願聞其情岐伯
曰五實死五虚死
　五實謂五藏之實五虚謂五藏之虚
帝曰願聞五實五虚岐伯曰脉盛皮熱腹脹
前後不通悶瞀此謂五實
　實謂邪氣盛實然脉盛心也皮熱肺也腹
　脹脾也前後不通腎也悶瞀肝也
脉細皮寒氣少泄利前後飲食不入此謂五
虚
　虚謂眞氣不足也然脉細心也皮寒肺也
　氣少肝也泄利前後腎也飲食不入脾也
帝曰其時有生者何也岐伯曰漿粥入胃泄
注止則虚者活身汗得後利則實者活此其
候也
　全注飲粥得入於胃胃氣和調其利漸止
　胃氣得實虚者得活言實者得汗外通後
　得便利自然調平

黄帝内經素問補註釋文卷之十五





黄帝内經素問補註釋文卷之十六終二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　三部九候論篇
黄帝問曰余聞九針於夫子衆多博大不可
勝數余願聞要道以屬子孫傳之後世著之
骨髓藏之肝肺歃血而受不敢妄泄
　歃血飲血也
令合天道
　新校正云按全元起本云令合天地
必有終始上應天光星辰歷紀下副四時五
行貴賤更立冬陰夏陽以人應之奈何願聞
其方
　天光謂日月星也歷紀謂日月行歷於天
　二十八宿三百六十五度之分紀也言以
　人形血氣榮衛周流合時候之遷移應日
　月之行道然斗極旋運黄赤道差冬時日
　依黄道近南故陰多夏時月依黄道近北
　故陽盛也夫四時五行之氣以王者爲貴
　相者爲賤也
岐伯對曰妙乎哉問也此天地之至數
　道貫精微故云妙問至數謂至極之數也
帝曰願聞天地之至數合於人形血氣通决
死生爲之奈何岐伯曰天地之至數始於一
終於九焉
　九奇數也故天地之數斯爲極矣
一者天三者地三者人因而三之三三者一
以應九野
　爾雅曰邑外爲郊郊外爲甸甸外爲牧牧
　外爲林林外爲坰坰外爲野言其遠也○
　新校正云詳王引爾雅爲證與今爾雅或
　不同已具前六節藏象論注中坰古螢切
故人有三部部有三候以决死生以處百病
以調虚實而除邪疾
　所謂三部者言身之上中下部非謂寸關
　尺也三部之内經隧由之故察候存亡悉
　因於是針之補寫邪疾可除也
帝曰何謂三部岐伯曰有下部有中部有上
部部各有三候三候者有天有地有人也必
指而導之乃以爲眞
　言必當諮受於帥也徵四失論曰受師不
　卒妄作雜術謬言爲道更名自功妄用砭
　石後遺身咎此其誡也禮曰疑事無質質
　成也
上部天兩額之動脉
　在額兩傍動應於手足少陽脉氣所行也
上部地兩頰之動脉
　在鼻孔下兩傍近於巨髎之分動應於手
　足陽明脉氣之所行
上部人耳前之動脉
　在耳前陷者中動應於手手少陽脉氣之
　所行也
中部天手太陰也
　謂肺脉也在掌後寸口中是謂經渠動應
　於手
中部地手陽明也
　謂大腸脉也在手大指次指歧骨間合谷
　之分動應於手也
中部人手少陰也
　謂心脉也在掌後鋭骨之端神門之分動
　應於手也靈樞經持針縱捨論問曰少陰
　無輸心不病乎對曰其外經病而藏不病
　故獨取其經於掌後鋭骨之端正謂此也
下部天足厥陰也
　謂肝脉也在毛際外羊矢下一寸半陷中
　五里之分卧而取之動應於手也女子取
　太衝在足大指本節後二寸陷中是
下部地足少陰也
　謂腎脉也在足内踝後跟骨上陷中大谿
　之分動應手
下部人足太陰也
　謂脾脉也在魚腹上越筋間直五里下箕
　門之分寬鞏足單衣沉取乃得之而動應
　於手也候胃氣者當取足跗之上衝陽之
　分穴中脉動乃應手也○新校正云詳自
　上部天至此一段舊在當篇之末文不相
　接此正謂三部九候宜處於斯今依皇甫
　謐甲乙經編次例自篇末移置此
故下部之天以候肝
　足厥陰脉行其中也
地以候腎
　足少陰脉行其中也
人以候脾胃之氣
　足太陰脉行其中也脾藏與胃以膜相連
　故以候脾兼候胃也
帝曰中部之候奈何岐伯曰亦有天亦有地
亦有人天以候肺
　手太陰脉當其處也
地以候胸中之氣
　手陽明脉當其處也經云腸胃同候故以
　候胷中也
人以候心
　手少陰脉當其處也
帝曰上部以何候之岐伯曰亦有天亦有地
亦有人天以候頭角之氣
　位在頭角之分故以候頭角之氣也
地以候口齒之氣
　位近口齒故以候之
人以候耳目之氣
　以位當耳前脉抵於目外眥故以候之
三部者各有天各有地各有人三而成天
　新校正云詳三而成天至合爲九藏與六
　節藏象論文重注義具彼篇
三而成地三而成人三而三之合則爲九九
分爲九野九野爲九藏
　以是故應天地之至數
故神藏五形藏四合爲九藏
　所謂神藏者肝藏魂心藏神脾藏意肺藏
　魄腎藏志也以其皆神氣居之故云神藏
　五也所謂形藏者皆如器外張虚而不屈
　合藏於物故云形藏也所謂形藏四者一
　頭角二耳目三口齒四胸中也○新校正
　云詳注說神藏宣明五氣篇文又與生氣
　通天論注六節藏象論注重
五藏已敗其色必夭夭必死矣
　天謂死色異常之候也色者神之旗藏者
　神之舍故神去則藏敗藏敗則色見異常
　之候死也
帝曰以候奈何岐伯曰必先度其形之肥瘦
以調其氣之虚實實則寫之虚則補之
　度謂量也實寫虚補此所謂順天之道也
　老子曰天之道損有餘補不足也
必先去其血脉而後調之無問其病以平爲
期
　血脉滿堅謂邪留止故先刺去血而後乃
　調之不當詢問病者盈虚要以脉氣平調
　爲之期準爾
帝曰决死生奈何
　度形肥瘦調氣盈虚不問病人以平爲準
　死生之證以决之也
岐伯曰形盛脉細少氣不足以息者危
　形氣相反故生氣至危玉機眞藏論曰形
　氣相得謂之可治今脉氣不足形盛有餘
　證不相扶故當危也危者言其近死猶有
　生者也刺志論曰氣實形實氣虚形虚此
　其常也反此者病今脉細少氣是爲氣弱
　體壯盛是爲形盛形盛氣弱故生氣傾危
　○新校正按全元起注及甲乙經脉經危
　并作死字
形瘦脉大胸中多氣者死
　是則形氣不足脉氣有餘故死形瘦脉大
　胸中氣多形藏已傷故云死也凡如是類
　皆形氣不相得也
形氣相得者生參伍不調者病
　參謂參校伍謂類伍參校類伍而有不調
　謂不率其常則病也
三部九候皆相失者死
　失謂氣候不相類也相失之候診凡有七
　七診之狀如下文云
上下左右之脉相應如參舂者病甚上下左
右相失不可數者死
　三部九候上下左右凡十八診也如參舂
　者謂大數而鼓如參舂杵之上下也脉要
　精微論曰大則病進故病甚也不可數者
　謂一息十至已上也脉法曰人一呼脉再
　至一吸脉亦再至曰平三至曰離經四至
　曰脫精五至曰死六至曰命盡今相失而
　不可數者是過十至之外也至五尚死况
　至十者乎
中部之候雖獨調與衆藏相失者死中部之
候相減者死
　中部左右凡六診也上部下部已不相應
　中部獨調固非其乆減於上下是亦氣衰
　故皆死也減謂偏少也○新校正云詳舊
　云中部之候相減者死八字按全元起注
　本及甲乙經添之且注有解减之說而經
　闕其文此脫在王注之後也
目内陷者死
　言太陽也太陽之脉起於目内眦目内陷
　者太陽絶也故死所以言太陽者太陽主
　諸陽之氣故獨言之
帝曰何以知病之所在岐伯曰察九候獨小
者病獨大者病獨疾者病獨遲者病獨熱者
病獨寒者病獨陷下者病
　相失之候診凡有七者此之謂也然脉見
　七診謂參伍不調隨其獨異以言其病爾
以左手足上上去踝五寸按之庶右手足
當踝而彈之
　手足皆取之然手踝之上手太陰脉足踝
　之上足太陰脉足太陰脉主肉應於下部
　手太陰脉主氣應於中部是以下文云脫
　肉身不去者死中部乍踈乍數者死○新
　校正按甲乙經及全元起注本并云以左
　手足當去踝五寸而按之右手當踝而彈
　之全元起注云内踝之上陰交之出通於
　膀胱系於腎腎爲命門是以取之以明吉
　凶今文少一之字而多一庶字及足字王
　注以手足皆取爲解殊爲穿鑿當從全元
　起注舊本及甲乙經爲正
其應過五寸以上蠕蠕然者不病
　氣和故也
其應疾中手渾渾然者病中手徐徐然者病
　渾渾亂也徐徐緩也
其應上不能至五寸彈之不應者死
　氣絶故不應也
是以脫肉身不去者死
　穀氣外衰則肉如脫盡天眞内竭故身不
　能行眞穀并衰故死之至矣去猶行去也
中部乍踈乍數者死
　乍疏乍數氣之喪亂也故死
其脉代而鈎者病在絡脉
　鈎謂夏脉又夏氣在絡故病在絡脉也絡
　脉受邪則經脉滯吝故代止也
九候之相應也上下若一不得相失
　上下若一言遲速小大等也
一候後則病二候後則病甚三候後則病危
所謂後者應不俱也
　俱猶同也一也
察其府藏以知死生之期
　夫病入府則愈入藏則死故死生期準察
　以知之
必先知經脉然後知病脉
　經脉四時五藏之脉
眞藏脉見者勝死
　所謂眞藏脉者眞肝脉至中外急如循刀
　刃責責然如按琴瑟弦眞心脉至堅而搏
　如循薏苡子累累然眞脾脉至弱而乍數
　乍疏眞肺脉至大而虚如毛羽中人膚眞
　腎脉至搏而絶如指彈石辟辟然凡此五
　者皆謂得眞藏脉而無胃氣也平人氣象
　論曰胃者平人之常氣也人無胃氣曰逆
　逆者死此之謂也勝死者謂勝剋於己之
　時則死也平人氣象論曰肝見庚辛死心
　見壬癸死脾見甲乙死肺見丙丁死腎見
　戊己死是謂勝死也
足太陽氣絶者其足不可屈伸死必戴眼
　足太陽脉起於目内眦上額交巅上從巅
　入絡腦還岀别下項循肩膊内俠脊抵腰
　中其支者復從肩膊别下貫臀過髀樞下
　合膕中貫腨循踵至足外側太陽氣絶死
　如是矣○新校正云按診要經終論載三
　陽三陰脉終之證此獨犯足太陽氣絶一
　證餘應闕文也又注貫臀甲乙經作貫胂
　王氏注厥論刺瘧論各作貫胂又注刺腰
　論作貫臀詳甲乙經注臀當作胂
帝曰冬陰夏陽奈何
　言死時也
岐伯曰九候之脉皆沉細懸絶者爲陰主冬
故以夜半死盛躁喘數者爲陽主夏故以日
中死
　位無常居物極則反也乾坤之爻陰極則
　龍戰於野陽極則亢龍有悔是以陰陽極
　脉死於夜半日中也
是故寒熱病者以平旦死
　亦物極則變也平曉木王木氣爲風故木
　王之時寒熱病死生氣通天論曰因於露
　風乃生寒熱由此則寒熱之病風薄所爲
　也
熱中及熱病者以日中死
　陽之極也
病風者以日夕死
　卯酉衝也
病水者以夜半死
　水王故也
其脉乍疏乍數乍遲乍疾者日乘四季死
　辰戌丑未土寄王之脾氣内絶故日乘四
　季而死也
形肉已脫九候雖調猶死
　亦謂形氣不相得也證前脫肉身不去者
　九候雖平調亦死也
七診雖見九候皆從者不死
　但九候順四時之令雖七診互見亦生矣
　從謂順從也
所言不死者風氣之病及經月之病似七診
之病而非也故言不死
　風病之脉診大而數月經之病脉小以微
　雖候與七診之狀略同而死生之證乃異
　故不死也
若有七診之病其脉候亦敗者死矣
　言雖七診見九候從者不死若病同七診
　之狀而脉應敗亂縱九候皆順猶不得生
　也
必發噦噫
　胃精内竭神不守心故死之時發斯噦噫
　宣明五氣篇曰心爲噫胃爲噦也
必審問其所始病與今之所方病
　方正也言必當原其始而要終也
而後各切循其脉視其經絡浮沉以上下逆
從循之其脉疾者不病
　氣强盛故
其脉遲者病
　氣不足故
脉不往來者死
　精神去也
皮膚著者死
　骨乾枯也
帝曰其可治者奈何岐伯曰經病者治其經
　求有過者
孫絡病者治其孫絡血
　有血留止刺而去之○新校正云按甲乙
　經云絡病者治其絡血無二孫字
血病身有痛者治其經絡
　靈樞經曰經脉爲裏支而横者爲絡絡之
　别者爲孫絡由是孫絡則經之别支而横
　也○新校正云按甲乙經無血病二字
其病者在奇邪奇邪之脉則繆刺之
　奇謂奇繆不偶之氣而與經脉繆處也由
　是故繆刺之繆刺者刺絡脉左取右右取
　左也
留瘦不移節而刺之
　病氣淹留形容减瘦證不移易則消息節
　級養而刺之此又重明前經無問其病以
　平爲期者也
上實下虚切而從之索其結絡脉刺出其血
以見通之
　結謂血結於絡中也血去則經遂通矣前
　經云先去血脉而後調復明其結絡乃先
　去也○新校正云詳經文以見通之甲乙
　經作以通其氣
瞳子高者太陽不足戴眼者太陽已絶此决
死生之要不可不察也
　此復明前太陽氣欲絶及已絶之候也
手指及手外踝上五指留鍼
　錯簡文也


黄帝内經素問補註釋文卷之十六
黄帝内經素問補註釋文卷之十七終三
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　經脉别論篇
黄帝問曰人之居處動靜勇怯脉亦爲之變
乎岐伯對曰凡人之驚恐恚勞動靜皆爲變
也
　變謂變易常候
是以夜行則喘出於腎
　腎王於夜氣合幽冥故夜行則喘息内從
　腎出也
淫氣病肺
　夜行腎勞因而喘息氣淫不次則病肺也
有所墮恐喘出於肝
　恐生於肝墮損筋血因而奔喘故出於肝
　也
淫氣害脾
　肝木妄淫害脾土也
有所驚恐喘出於肺
　驚則心無所依神無所歸氣亂胸中故喘
　出於肺也
淫氣傷心
　驚則神越故氣淫反傷心矣
度水跌仆喘出於腎與骨
　濕氣通腎骨腎主之故度水跌仆喘出腎
　骨矣跌謂足跌仆謂身倒也(跌音仆音/迭付)
當是之時勇者氣行則已怯者則著而爲病
也
　氣有强弱神有壯懦故殊狀也
故曰診病之道觀人勇怯骨肉皮膚能知其
情以爲診法也
　通達性懷得其情狀乃爲深識診契物宜
　也
故飲食飽甚汗出於胃
　飽甚胃滿故汗出於胃也
驚而奪精汗出於心
　驚奪心精神氣浮越陽内薄之故汗出於
　心也
持重遠行汗出於腎
　骨勞氣越腎復過疲故持重遠行汗出於
　腎也
疾走恐懼汗出於肝
　暴役於筋肝氣罷極故疾走恐懼汗出於
　肝也
摇體勞苦汗出於脾
　摇體勞苦謂動作施力非疾走遠行也然
　動作用力則穀精四布脾化水穀故汗出
　於脾也
故春秋冬夏四時陰陽生病起於過用此爲
常也
　不適其性而强云爲過即病生此其常理
　五藏受氣蓋有常分用而過耗是以病生
　故下文曰
食氣入胃散精於肝淫氣於筋
　肝養筋故胃散穀精之氣入於肝則浸淫
　滋養於筋絡矣
食氣入胃濁氣歸心淫精於脉
　濁氣穀氣也心居胃上故穀氣歸心淫溢
　精微入於脉也何者心主脉故
脉氣流經經氣歸於肺肺朝百脉輸精於皮
毛
　言脉氣流運乃爲大經經氣歸宗上朝於
　肺肺爲華蓋位復居高治節由之故受百
　脉之朝會也平人氣象論曰藏眞高於肺
　以行榮衛陰陽由此故肺朝百脉然乃布
　化精氣輸於皮毛矣
毛脉合精行氣於府
　府謂氣之所聚處也是謂氣海在兩乳間
　名曰膻中也
府精神明留於四藏氣歸於權衡
　膻中之布氣者分爲三隧其下者走於氣
　街上者走於息道宗氣留於海積於胸中
　命曰氣海也如是分化乃四藏安定三焦
　平均中外上下各得其所也
權衡以平氣口成寸以决死生
　三世脉法皆以三寸爲寸關尺之分故中
　外高下氣緒均平則氣口之脉而成寸也
　夫氣口者脉之大要會也百脉盡朝故以
　其分决死生也
飲入於胃游溢精氣上輸於脾
　水飲流下至於中焦水化精微上爲雲霧
　雲霧散變乃注於脾靈樞經曰上焦如霧
　中焦如樞此之謂也
脾氣散精上歸於肺通調水道下輸膀胱
　水土合化上滋肺金金氣通腎故調水道
　轉注下焦膀胱禀化乃爲溲矣靈樞經曰
　下焦如瀆此之謂也
水精四布五經並行合於四時五藏陰陽揆
度以爲常也
　從是水精布經氣行筋骨成血氣順配合
　四時寒暑證符五藏陰陽睽度盈虚用爲
　常道度量也以用也○新校正云按一本
　云陰陽動靜
太陽藏獨至厥喘虚氣逆是陰不足陽有餘
也
　陰謂腎陽謂膀胱也故下文曰
表裏當俱寫取之下俞
　陽獨至謂陽氣盛至也陽獨至爲陽有餘
　陰不足則陽邪入故表裏俱寫取足六俞
　也下俞足俞也○新校正云詳六當爲穴
　字之誤也按府有六俞藏止五俞今藏府
　俱寫不當言六俞六俞則不能兼藏言穴
　俞則藏府兼舉
陽明藏獨至是陽氣重并也當寫陽補陰取
之下俞
　陽氣重并故寫陽補陰
少陽藏獨至是厥氣也蹻前卒大取之下俞
　蹻謂陽蹻脉在足外踝下足少陽脉行抵
　絶骨之端下出外踝之前循足跗然蹻前
　卒大則少陽之氣盛也故取足俞少陽也
少陽獨至者一陽之過也
　一陽少陽也過謂大過也以其大過故蹻
　前卒大焉
太陰藏搏者用心省眞
　見太陰之脉伏鼓則當用心省察之若是
　眞藏之脉不當治也
五脉氣少胃氣不平三陰也
　三陰太陰脾之脉也五藏脉少胃氣不調
　是亦太陰之過也
宜治其下俞補陽寫陰
　以陰氣大過故
一陽獨嘯少陽厥也
　嘯謂耳中鳴如嘯聲也膽及三焦脉皆入
　耳故氣逆上則耳中鳴○新校正云詳此
　上明三陽此言三陰今此再言少陽而不
　及少陰者疑此一陽乃二陰之誤也又按
　全元起本此爲少陰厥顯知此即二陰也
陽并於上四脉爭張氣歸於腎
　心脾肝肺四脉爭張陽并於上者是腎氣
　不足故氣歸於腎也
宜治其經絡寫陽補陰
　陰氣足則陽氣不復并於上矣
一陰至厥陰之治也眞虚㾓心厥氣留薄發
爲白汗調食和藥治在下俞
　一或作二誤也厥陰一陰也上言二陰至
　則當少陰治下言厥陰治則當一陰至也
　然三墳之經俗久淪墜人少披習字多傳
　寫誤(㾓烏/玄切)骨節疼也
帝曰太陽藏何象岐伯曰象三陽而浮也帝
曰少陽藏何象岐伯曰象一陽也一陽藏者
滑而不實也帝曰陽明藏何象岐伯曰象大
浮也
　新校正云按太素及全元起本云象心之
　大浮也
太陰藏摶言伏鼓也二陰摶至腎沉不浮也
　明前獨至之脉狀也○新校正云詳前脫
　二陰此無一陰闕文可知
　　　藏氣法時論篇
黄帝問曰合人形以法四時五行而治何如
而從何如而逆得失之意願聞其事岐伯對
曰五行者金木水火土也更貴更賤以知死
生以决成敗而定五藏之氣間甚之時死生
之期也帝曰願卒聞之岐伯曰肝主春
　以應木也
足厥陰少陽主治
　厥陰肝脉少陽膽脉肝與膽合故治同
其日甲乙
　甲乙爲木東方干也
肝苦急急食甘以緩之
　甘性和緩○新校正云按全元起本云肝
　苦急是其氣有餘
心主夏
　以應火也
手少陰太陽主治
　少陰心脉太陽小腸脉心與小腸合故治
　同
其日丙丁
　丙丁爲火南方干也
心苦緩急食酸以收之
　酸性收歛○新校正云按全元起本云心
　苦緩是心氣虚
脾主長夏
　長夏謂六月也夏爲土母土長於中以長
　而治故云長夏○新校正云按全元起云
　脾王四季六月是火王之處蓋以脾主中
　央六月是十二月之中一年之半故脾王
　六月也
足太陰陽明主治
　太陰脾脉陽明胃脉脾與胃合故治同
其曰戊己
　戊己爲土中央干也
脾苦濕急食苦以燥之
　苦性乾燥
肺主秋
　以應金也
手太陰陽明主治
　太陰肺脉陽明大腸脉肺與大腸合故治
　同
其日庚辛
　庚辛爲金西方干也
肺苦氣上逆急食苦以泄之
　苦性宣泄故肺用之○新校正云按全元
　起云肺氣上逆是其氣有餘
腎主冬
　以應水也
足少陰太陽主治
　少陰腎脉太陽膀胱脉腎與膀胱合故治
　同
其日壬癸
　壬癸爲水北方干也
腎苦燥急食辛以潤之開腠理致津液通氣
也
　辛性津潤也然腠理開津液達則肺氣下
　流腎與肺通故云通氣也
病在肝愈於夏
　子制其鬼也餘愈同
夏不愈甚於秋
　子休鬼復王也餘甚同
秋不死持於冬
　鬼休而母養故氣執持於父母之鄉也餘
　持同
起於春
　自得其位故復起餘起同
禁當風
　以風氣通於肝故禁而勿犯
肝病者愈在丙丁
　丙丁應夏
丙丁不愈加於庚辛
　庚辛應秋
庚辛不死持於壬癸
　壬癸應冬
起於甲乙
　應春木也
肝病者平旦慧下晡甚夜半靜
　木王之時故爽慧也金王之時故加甚也
　水王之時故靜退也餘慧甚同其靜小異
肝欲散急食辛以散之
　以藏氣當散故以辛發散也陰陽應象大
　論曰辛甘發散爲陽也平人氣象論曰藏
　眞散於肝言其常發散也
用辛補之酸寫之
　辛味散故補酸味收故寫○新校正云按
　全元起本云用酸補之辛寫之自爲一義
病在心愈在長夏長夏不愈甚於冬冬不死
持於春起於夏
　如肝例也
禁温食熱衣
　熱則心躁故禁止之
心病者愈在戊己
　戊己應長夏也
戊己不愈加於壬癸
　壬癸應冬
壬癸不死持於甲乙
　甲乙應春
起於丙丁
　應夏火也
心病者日中慧夜半甚平旦靜
　亦休王之義也
心欲耎急食鹹以耎之
　以藏氣好耎故以鹹柔耎也平人氣象論
　曰藏眞通於心言其常欲柔耎也
用鹹補之甘寫之
　鹹補取其柔耎甘寫取其舒緩
病在脾愈在秋秋不愈甚於春春不死持於
夏起於長夏禁温食飽食濕地濡衣
　温濕及飽并傷脾氣故禁止之
脾病者愈在庚辛
　應秋氣也
庚辛不愈加於甲乙
　應春氣也
甲乙不死持於丙丁
　應夏氣也
起於戊己
　應長夏也
脾病者日昳慧日出甚
　新校正云按甲乙經日出作平旦雖日出
　與平旦時等按前文言木王之時皆云平
　旦而不云日出蓋日出於冬夏之期有早
　晩不若平旦之爲得也
下晡靜
　土王則爽慧木剋則增甚金扶則靜退亦
　休王之義也一本或云日中持者謬也爰
　五藏之病皆以勝相加至其所生而愈至
　其所不勝而甚至於所生而持自得其位
　而起由是故皆有間甚之時死生之期也
脾欲緩急食甘以緩之
　甘性和緩順其靜也
用苦寫之甘補之
　苦寫取其堅燥甘補取其安緩
病在肺愈在冬冬不愈甚於夏夏不死持於
長夏起於秋
　例如肝也
禁寒飲食寒衣
　肺惡寒氣故衣食禁之靈樞經曰形寒寒
　飲則傷肺飲尚傷肺其食甚焉肺不獨惡
　寒亦畏熱也
肺病者愈在壬癸
　應冬水也
壬癸不愈加於丙丁
　應夏火也
丙丁不死持於戊己
　長夏土也
起於庚辛
　應秋金也
肺病者下晡慧日中甚夜半靜
　金王則慧水王則靜火王則甚
肺欲收急食酸以收之
　以酸性收歛故也
用酸補之辛寫之
　酸收斂故補辛發散故寫
病在腎愈在春春不愈甚於長夏長夏不死
持於秋起於冬
　例如肝也
禁犯焠㶼熱食温炙衣
　腎性惡燥故此禁之○新校正云按别本
　　焠作悴(青對/切)㶼(烏來/切)煩熱也
腎病者愈在甲乙
　應春木也
甲乙不愈甚於戊己
　長夏土也
戊己不死持於庚辛
　應秋金也
起於壬癸
　應冬水也
腎病者夜半慧四季甚下晡靜
　水王則慧土王則甚金王則靜
腎欲堅急食苦以堅之
　以苦性堅燥也
用苦補之鹹寫之
　苦補取其堅也鹹寫取其耎也耎濕土制
　也故用寫之
夫邪氣之客於身也以勝相加
　邪者不正之自風寒暑濕饑飽勞逸皆是
　邪也非唯鬼毒疫癘也
至其所生而愈
　謂至己所生也
至其所不勝而甚
　謂至剋己之氣也
至於所生而持
　謂至生己之氣也
自得其位而起
　居所主處謂自得其位也
必先定五藏之脉乃可言間甚之時死生之
期也
　五藏之脉者謂肝弦心鈎肺浮腎營脾代
　如是則可言死生間甚矣三部九候論曰
　必先知經脉然後知病脉此之謂也
肝病者兩脅下痛引少腹令人善怒
　肝厥陰脉自足而上環陰器抵少腹又上
　貫肝鬲布脅肋故兩脅下痛引少腹也其
　氣實則善怒靈樞經曰肝氣實則怒
虚則目𥆨𥆨無所見耳無所聞善恐如人將
捕之
　肝厥陰脉自脅肋循喉嚨入頏顙連目系
　膽少陽脉其支者從耳後入耳中出走耳
　前至目鋭眦後故病如是也恐謂恐懼魂
　不安也
取其經厥陰與少陽
　經謂經脉也非其絡病故取其經也取厥
　陰以治肝氣取少陽以調氣逆也故下文
　曰
氣逆則頭痛耳聾不聦頰腫
　肝厥陰脉自目系上出額與督脉會於巅
　故頭痛膽少陽脉支别者從耳中出走耳
　前又支别者加頰車又厥陰之脉支别者
　從目系下頰裏故耳聾不聦頰腫也是以
　上文兼取少陽也
取血者
　脉中血滿獨異於常乃氣逆之診隨其左
　右有則刺之
心病者胸中痛脅支滿脅下痛膺背肩甲間
痛兩臂内痛
　心少陰脉支别者循胸出脅又手心主厥
　陰之脉起於胸中其支别者亦循胸出脅
　下掖三寸上抵掖下下循臑内行太陰少
　陰之間入肘中下循臂行兩筋之間又心
　少陰之脉直行者復從心系却上肺上出
　掖下下循臑内後廉行太陰心主之後下
　肘内循臂内後廉抵掌後鋭骨之端又小
　腸太陽之脉自臂臑上繞肩甲交肩上故
　病如是臑人朱切
虚則胷腹大脅下與腰相引而痛
　手心主厥陰之脉從胷中出屬心包下鬲
　歷絡三焦其支别者循胷出脇心少陰之
　脉自心系下鬲絡小腸故病如是也
取其經少陰太陽舌下血者
　少陰之脉從心系上俠咽喉故取舌本下
　及經脉血也
其變病刺郄中血者
　其或嘔變則刺少陰之郄血滿者也手少
　陰之郄在掌後脉中去腕半寸當小指之
　後
脾病者身重善肌肉痿足不收行善瘈脚下
痛
　脾象土而主肉故身重肉痿也痿謂痿無
　力也脾太陰之脉起於足大指之端循指
　内側上内踝前廉上腨内腎少陰之脉起
　於足小指之下斜趨足心上腨内出膕内
　廉故病則足不收行善瘈脚下痛也故下
　取少陰○新校正云按甲乙經作善饑肌
　肉痿千金方云善饑足痿不收氣交變大
　論云肌肉痿足痿不收行善瘈(痿於尼切/濕病也足)
　(不能行也瘈音係/小兒病又尺制切)
虚則腹滿腸鳴飧泄食不化
　脾太陰脉從股内前廉入腹屬脾絡胃故
　病如是靈樞經曰中氣不足則腹爲之善
　滿腸爲之善鳴也
取其經太陰陽明少陰血者
　少陰腎脉也以前病行善瘈脚下痛故取
　之而出血血滿者出之
肺病者喘咳逆氣肩背痛
　新校正云按千金方作肩息背痛
汗出尻陰股膝
　新校正云按甲乙經脉經作膝攣
髀腨胻足皆痛
　肺藏氣而主喘息在變動爲咳故病則喘
　咳逆氣也背爲胸中之府肩接近之故肩
　背痛也肺養皮毛邪盛則心液外泄故汗
　出也腎少陰之脉從足下上循腨内出膕
　内廉上股内後廉貫脊屬腎絡膀胱今肺
　病則腎脉受邪故尻陰股膝髀腨胻足皆
　痛故下取少陰也(尻苦刀切腨時轉切跟/也胻胡郎切脛也)
虚則少氣不能報息耳聾嗌乾
　氣虚少故不足以報入息也肺太陰之絡
　會於耳中故聾也腎少陰之脉從腎上貫
　肝鬲入肺中循喉嚨俠舌本今肺虚則腎
　氣不足以上潤於嗌故嗌乾也是以下文
　兼取少陰也
取其經太陰足太陽之外厥陰内血者
　足太陽之外厥陰内者正謂腨内側内踝
　後之直上則少脉也視左右足脉少陰部
　分有血滿異於常者即時取之
腎病者腹大脛腫
　新校正云按甲乙經云脛腫痛
喘咳身重寢汗出憎風
　腎少陰脉起於足而上循腨復從横骨中
　俠齊循腹裏上行而入肺故腹大脛腫而
　喘咳也腎病則骨不能用故身重也腎邪
　攻肺心氣内微心液爲汗故寢汗出也脛
　既腫矣汗復津泄陰凝玄府陽爍上焦内
　熱外寒故憎風也憎風謂深惡之也
虚則胷中痛大腹小腹痛清厥意不樂
　腎少陰脉從肺出絡心注胷中然腎氣既
　虚心無所制心氣熏肺故痛聚胷中也足
　太陽脉從項下行而至足腎虚則太陽之
　氣不能盛行於足故足冷而氣逆也清謂
　氣清冷厥謂氣逆也以清冷氣逆故大腹
　小腹痛志不足則神躁擾故不樂也○新
　校正云按甲乙經大腹小腹作大腸小腸
取其經少陰太陽血者
　凡刺之道虚則補之實則寫之不盛不虚
　以經取之是謂得道經絡有血刺而去之
　是謂守法猶當揣形定氣先去血脉而後
　乃平有餘不足焉三部九候論曰必先度
　其形之肥瘦以調其氣之虚實實則寫之
　虚則補之必先去其血脉而後調之此之
　謂也
肝色青宜食甘粳米牛肉棗葵皆甘
　肝性喜急故食甘物而取其寬緩也○新
　校正云詳肝色青至篇末全元起本在第
　六卷王氏移於此
心色赤宜食酸小豆
　新校正云按甲乙經太素小豆作麻
犬肉李韭皆酸
　心性喜緩故食酸物而取其收歛也
肺色白宜食苦麥羊肉杏薤皆苦
　肺喜氣逆故食苦物而取其宣泄也
脾色黄宜食鹹大豆豕肉栗藿皆鹹
　究斯宜食乃調利關機之義也腎爲胃關
　脾與胃合故假鹹柔耎以利其關關利而
　胃氣乃行胃行而脾氣方化故應脾宜味
　與衆不同也○新校正云按上文曰肝苦
　急急食甘以緩之心苦緩急食酸以收之
　脾苦濕急食苦以燥之肺苦氣上逆急食
　苦以泄之腎苦燥急食辛以潤之此肝心
　肺腎食宜皆與前文合獨脾食鹹宜不用
　苦故王氏特注其義
腎色黑宜食辛黄黍鷄肉桃葱皆辛
　腎性喜燥故食辛物而取其津潤也
辛散酸收甘緩苦堅鹹耎
　皆自然之氣也然辛味苦味匪唯堅散而
　已辛亦能潤能散苦亦能燥能泄故上文
　曰脾苦濕急食苦以燥之肺苦氣上逆急
　食苦以泄之則其謂苦之燥泄也又曰腎
　苦燥急食辛以潤之則其謂辛之濡潤也
　耎音軟
毒藥攻邪
　藥謂金玉土石草木菜果蟲魚鳥獸之類
　皆可以祛邪養正者也然辟邪安正惟毒
　乃能以其能然故通謂之毒藥也○新校
　正云按本草云下藥爲佐使主治病以應
　地多毒不可乆服欲除寒熱邪氣破積聚
　愈疾者本下經故云毒藥攻邪
五穀爲養
　謂粳米小豆麥大豆黄黍也
五果爲助
　謂桃李杏栗棗也
五畜爲益
　謂牛羊豕犬鷄也
五菜爲充
　謂葵藿薤葱韭也○新校正云按五常政
　大論曰大毒治病十去其六常毒治病十
　去其七小毒治病十去其八無毒治病十
　去其九穀肉果菜食養盡之無使過之傷
　其正也
氣味合而服之以補精益氣
　氣謂陽化味曰陰施氣味合和則補益精
　氣矣陰陽應象大論曰陽爲氣陰爲味味
　歸形形歸氣氣歸精精歸化精食氣形食
　味又曰形不足者温之以氣精不足者補
　之以味由是則補精益氣其義可知○新
　校正云按孫思邈云精以食氣氣養精以
　榮色形以食味味養形以生力精順五氣
　以爲靈也若食氣相惡則傷精也形受味
　以成也若食味不調則損形也是以聖人
　先用食禁以存性後制藥以防命氣味温
　補以存精形此之謂氣味合而服之以補
　精益氣也
此五者有辛酸甘苦鹹各有所利或散或收
或緩或急或堅或耎四時五藏病隨五味所
宜也
　用五味而調五藏配肝以甘心以酸脾以
　鹹肺以苦腎以辛者各隨其宜欲緩欲收
　欲耎欲泄欲散欲堅而爲用非以相生相
　養而爲義也


黄帝内經素問補註釋文卷之十七
黄帝内經素問補註釋文卷之十八終四
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　宣明五氣篇
五味所入酸入肝
　肝合木而味酸也
辛入肺
　肺合金而味辛也
苦入心
　心合火而味苦也
鹹入腎
　腎合水而味鹹也
甘入脾
　脾合土而味甘也○新校正云按太素又
　云淡入胃
是謂五入
　新校正云按至眞要大論云夫五味入胃
　各歸所喜故酸先入肝苦先入心甘先入
　脾辛先入肺鹹先入腎
五氣所病心爲噫
　象火炎上烟隨焰出心不受穢故噫出之
肺爲咳
　象金堅勁扣之有聲邪擊於肺故爲咳也
(咳苦/蓋切)
肝爲語
　象木枝條而形支别語宜委曲故出於肝
脾爲吞
　象土包容物歸於内翕如皆受故爲吞也
(翕音/吸)
腎爲欠爲嚏
　象水下流上生雲霧氣鬱於胃故欠生焉
　太陽之氣和利而滿於心出於鼻則生嚏
　嚏音帝
胃爲氣逆爲噦爲恐
　以爲水穀之海腎與爲關關閉不利則氣
　逆而上行也以包容水穀性喜受寒寒穀
　相薄故爲噦也寒盛則噦起熱盛則恐生
　何者胃熱則腎氣微弱故爲恐也下文曰
　精氣并於腎則恐也(噦呼會切/鳥聲也)
大腸小腸爲泄下焦溢爲水
　大腸爲傳道之府小腸爲受盛之府受盛
　之氣既虚傳道之司不禁故爲泄利也下
　焦爲分注之所氣窒不寫則溢而爲水(窒/陟)
　(栗/切)
膀胱不利爲癃不約爲遺溺
　膀胱爲津液之府水注由之然足三焦脉
　實約下焦而不通則不得小便足三焦脉
　虚不約下焦則還溺也靈樞經曰足三焦
　者太陽之别也并太陽之正入絡膀胱約
　下焦實則閉癃虚則遺溺
膽爲怒
　中正决斷無私無偏其性剛决故爲怒也
　六節藏象論曰凡十一藏取决於膽也
是謂五病○五精所并精氣并於心則喜
　精氣謂火之精氣也肺虚而心精并之則
　爲喜靈樞經曰喜樂無極則傷魄魄爲肺
　神明心火并於肺金也
并於肺則悲
　肝虚而肺氣并之則爲悲靈樞經曰悲哀
　動中則傷魂魂爲肝神明肺金并於肝木
　也
并於肝則憂
　脾虚而肝氣并之則爲憂靈樞經曰愁憂
　不解則傷意意爲脾神明肝木并於脾土
并於脾則畏
　本經云饑也腎虚而脾氣并之則爲畏畏
　爲畏懼也靈樞經曰恐懼而不解則傷精
　精爲腎神明脾土并於腎水也
并於腎則恐
　心虚而腎氣并之則爲恐靈樞經曰怵惕
　思慮則傷神神爲心主明腎水并於心火
　也怵惕驚懼也此皆正氣不足而勝氣并
　之乃爲是矣故下文曰
是謂五并虚而相并者也○五藏所惡心惡
熱
　熱則脉潰濁
肺惡寒肝惡風
　肺惡寒者寒則氣留滯肝惡風者風則筋
　燥急也
脾惡濕
　濕則肉痿腫
腎惡燥
　燥則精竭涸○新校正云按楊上善云若
　今則云肺惡燥今此肺惡寒腎惡燥者燥
　在於秋寒之始也寒在於冬燥之終也肺
　在於秋以肺惡寒之甚故言其終腎在於
　冬腎惡不甚故言其始也
是謂五惡○五藏化液心爲汗

　泄於皮腠也
肺爲涕肝爲泪
　肺爲涕者潤於鼻竅也肝爲泪者注於眼
　目也
脾爲涎腎爲唾
　脾爲涎者溢於唇口也腎爲唾者生於牙
　齒也
是謂五液○五味所禁辛走氣氣病無多食
辛
　病謂力少不自勝也
鹹走血血病無多食鹹苦走骨骨病無多食
苦
　新校正云按皇甫士安云鹹先走腎此云
　走血者腎合三焦血脉雖屬肝心而爲中
　焦之道故鹹入而走血也苦走心此云走
　骨者水火相濟骨氣通於心也
甘走肉肉病無多食甘酸走筋筋病無多食
酸
　是皆爲行其氣速故不欲多食多食則病
　甚故病者無多食也
是謂五禁無令多食
　新校正云按太素五禁云肝病禁辛心病
　禁鹹脾病禁酸肺病禁苦腎病禁甘名此
　爲五裁楊上善云口嗜而飲食之不可多
　也必自裁之命曰五裁
五病所發陰病發於骨陽病發於血陰病發
於肉
　骨肉陰靜故陽氣從之血脉陽動故陰氣
　乘之
陽病發於冬陰病發於夏
　夏陽氣盛故陰病發於夏冬陰氣盛故陽
　病發於冬各隨其少也
是謂五發五邪所亂邪入於陽則狂邪入
於陰則痹
　邪居於陽脉之中則四支熱盛故爲狂邪
　入於陰脉之内則六經凝泣而不通故爲
　痹(泣音/澀)
搏陽則爲巅疾
　邪内摶於陽則脉流薄疾故爲上巔之疾
搏陰則爲瘖
　邪内摶於陰則脉不流故令瘖不能言○
　新校正云按難經云重陽者狂重陰者癲
　巢元方云邪入於陰則爲癲脉經云陰附
　陽則狂陽附陰則癲孫思邈云邪入於陽
　則爲狂邪入於陰則爲血痹邪入於陽傳
　則爲癲痙邪入於陰傳則爲痛瘖全元起
　云邪已入陰復傳於陽邪氣盛府藏受邪
　使其氣不朝榮氣不復周身邪與正氣相
　擊發動爲癲疾邪已入陽陽今復傳於陰
　藏府受邪故不能言是勝正也諸家之論
　不同今具載之
陽入之陰則靜陰出之陽則怒
　隨所之而爲疾也之往也○新校正云按
　全元起云陽入陰則爲靜出則爲恐千金
　方云陽入於陰病靜陰出於陽病怒
是謂五亂○五邪所見春得秋脉夏得冬脉
長夏得春脉秋得夏脉冬得長夏脉名曰陰
出之陽病善怒不治是謂五邪皆同命死不
治
　新校正云按陰岀之陽病善怒已見前條
　此再言之文義不倫必古文錯簡也
五藏所藏心藏神
　精氣之化成也靈樞經曰兩精相薄謂之
　神
肺藏魄
　精氣之匡佐也靈樞經曰并精而出入者
　謂之魄
肝藏䰟
　神氣之輔弼也靈樞經曰隨神而往來者
　謂之䰟
脾藏意
　記而不忘者也靈樞經曰心有所憶謂之
　意
腎藏志
　專意而不移者也靈樞經曰意之所存謂
　之志腎受五藏六府之精元氣之本生成
　之根爲胃之關是以志能則命通○新校
　正云按楊上善云腎有二枚左爲腎藏志
　右爲命門藏精也
是謂五藏所藏○五藏所主心主脉
　壅遏榮氣應息而動也
肺主皮
　包裹筋肉閉拒諸邪也
肝主筋
　束絡機關隨神而運也
脾主肉腎主骨
　脾主肉覆藏筋骨通行衛氣也腎主骨張
　筋化髓幹以立身也
是謂五主五勞所傷久視傷血
　勞於心也
久卧傷氣
　勞於肺也
久坐傷肉久立傷骨乆行傷筋
　久坐傷肉者勞於脾也久立傷骨者勞於
　腎也久行傷筋者勞於肝也
是謂五勞所傷五脉應象肝脉弦
　耎虚而滑端直以長也
心脉鈎
　如鈎之偃來盛去衰也
脾脉代肺脉毛腎脉石
　脾脉代者耎而弱也肺脉毛者輕浮而虚
　如毛羽也腎脉石者沉堅而搏如石之投
　也
是謂五藏之脉
　　　血氣形志篇
夫人之常數太陽常多血少氣少陽常少血
多氣陽明常多氣多血少陰常少血多氣厥
陰常多血少氣太陰常多氣少血此天之常
數
　血氣多少此天之常數故用針之道常寫
　其多也○新校正云按甲乙經十二經水
　篇云陽明多血多氣刺深四分留十呼太
　陽多血多氣刺深五分留七呼少陽少血
　多氣刺深四分留五呼太陰多血少氣刺
　深三分留四呼少陰少血多氣刺深二分
　留三呼厥陰多血少氣刺深一分留二呼
　太陽太陰血氣多少與素問不同又陰陽
　二十五人形性血氣不同篇與素問同蓋
　皇甫疑而兩存之也
足太陽與少陰爲表裏少陽與厥陰爲表裏
陽明與太陰爲表裏是爲足陰陽也手太陽
與少陰爲表裏少陽與心主爲表裏陽明與
太陰爲表裏是爲手之陰陽也今知手足陰
陽所苦凡治病必先去其血乃去其所苦伺
之所欲然後寫有餘補不足
　先去其血謂見血脉盛滿獨異於常者乃
　去之不謂常刺則先去其血也
欲知背俞先度其兩乳間中折之更以他草
度去半已即以兩隅相拄也乃舉以度其背
令其一隅居上齊脊大椎兩隅在下當其下
隅者肺之俞也
　度謂度量也言以草量其乳間四分去一
　使斜與横等折爲三隅以上隅齊脊大椎
　則兩隅下當肺俞也(拄知/俞切)
復下一度心之俞也
　謂以上隅齊脊三椎也
復下一度左角肝之俞也右角脾之俞也復
下一度腎之俞也是謂五藏之俞灸刺之度
也
　靈樞經及中誥咸云肺俞在三椎之傍心
　俞在五椎之傍肝俞在九椎之傍脾俞在
　十一椎之傍腎俞在十四椎之傍尋此經
　草量之法則合度之人其初度兩隅之下
　約當肺俞再度兩隅之下約當心俞三度
　兩隅之下約當七椎七椎之傍乃鬲俞之
　位此經云左角肝之俞右角脾之俞殊與
　中誥等經不同又四度則兩隅之下約當
　九椎九椎之傍乃肝俞也經云腎俞未究
　其源
形樂志苦病生於脉治之以灸刺
　形謂身形志謂心志細而言之則七神殊
　守通而論之則約形志以爲中外爾然形
　樂謂不甚勞役志苦謂結慮深思不甚勞
　役則筋骨平調結慮深思則榮衛乖否氣
　血不順故病生於脉焉夫盛寫虚補是灸
　刺之道猶當去其血絡而後調之故上文
　曰凡治病必先去其血乃去其所苦伺之
　所欲然後寫有餘補不足則其義也
形樂志樂病生於肉治之以針石
　志樂謂悅懌忘憂也然筋骨不勞心神悅
　懌則肉理相比氣道滿填衛氣怫結故病
　生於肉也夫衛氣留滿以針寫之結聚膿
　血石而破之石謂石針則砭石也今亦以
　䤵針代之(䤵音/鈹)
形苦志樂病生於筋治之以熨引
　形苦謂修業就役也然修業以爲就役而
　作一過其用則致勞傷勞用以傷故病生
　於筋熨謂藥熨引謂導引
形苦志苦病生於咽嗌治之以百藥
　修業就役結慮深思憂則肝氣併於脾肝
　與膽合嗌爲之使故病生於嗌也宣明五
　氣篇曰精氣併於肝則憂竒病論曰肝者
　中之將也取决於膽咽爲之使也○新校
　正云按甲乙經咽嗌作困竭百藥作甘藥
形數驚恐經絡不通病生於不仁治之以按
摩醪藥
　驚則脉氣併恐則神不收脉併神遊故經
　絡不通而爲不仁之病矣夫按摩者所以
　開通閉塞導引陰陽醪藥者所以養正祛
　邪調中理氣故方之爲用宜以此焉醪藥
　謂酒藥也不仁謂不應其用則𤸷痹矣
是謂五形志也刺陽明出血氣刺太陽出血
惡氣刺少陽出氣惡血刺太陰出氣惡血刺
少陰出氣惡血刺厥陰出血惡氣也
　明前三陽三陰血氣多少之刺約也○新
　校正云按太素云刺陽明出血氣刺太陰
　出血氣楊上善注云陽明太陰雖爲表裏
　其血氣俱盛故并寫血氣如是則太陰與
　陽明等俱爲多血多氣前文太陰一云多
　血少氣一云多氣少血莫可的知詳太素
　血氣并寫之㫖則二說俱未爲得自與陽
　明同爾又此刺陽明一節宜續前寫有餘
　補不足下不當隔在草度法五形志後
　　　寳命全形論篇
黄帝問曰天覆地載萬物悉備莫貴於人人
以天地之氣生四時之法成
　天以德流地以氣化德氣相合而乃生焉
　易曰天地氤氲萬物化醇此之謂也則假
　以温凉寒暑生長收藏四時運行而方成
　立
君王衆庶盡欲全形
　貴賤雖殊然其寳命一矣故好生惡死者
　貴賤之常情也
形之疾病莫知其情留淫日深著於骨髓心
私慮之
　新校正云按太素慮作患
余欲針除其疾病爲之奈何
　虚邪之中人微先見於色不知於身有形
　無形故莫知其情狀也留而不去淫衍日
　深邪氣襲虚故著於骨髓帝矜不度故請
　行其鍼○新校正云按别本不度作不庶
岐伯對曰夫鹽之味鹹者其氣令器津泄
　鹹謂鹽之味苦浸淫而潤物者也夫鹹爲
　苦而生鹹從水而有水也潤下而苦泄故
　能令器中水津液潤滲泄焉凡虚中而受
　物者皆謂之器其於體外則謂陰囊其於
　身中所同則謂膀胱矣然以病配於五藏
　則心氣伏於腎中而不去乃爲是矣何者
　腎象水而味鹹心合火而味苦苦流汗液
　鹹走胞囊火爲水持故陰囊之外津潤如
　汗而滲泄不止也凡鹹之爲氣天陰則潤
　在土則浮在人則囊濕而皮膚剥起
弦絶者其音嘶敗
　陰囊津泄而脉弦絶者診當言音嘶嗄敗
　易舊聲爾何者肝氣傷也肝氣傷則金本
　缺金本缺則肺氣不全肺主音聲故言音
　嘶嗄嗄所嫁切
木敷者其葉發
　敷布也言木氣散布外榮於所部者其病
　當發於肺葉之中也何者以木氣發散故
　也平人氣象論曰藏眞散於肝肝又合木
　也
病深者其聲噦
　噦謂聲濁惡也肺藏惡血故如是
人有此三者是謂壞府
　府謂胸也以肺處胸中故也壞謂損壞其
　府而取病也抱朴子云仲景開胸以納赤
　餅由此則胸可啓之而取病矣三者謂脉
　弦絶肺葉發聲濁噦也
毒藥無治短針無取此皆絶皮傷肉血氣爭
黑
　病内潰於肺中故毒藥無治外不在於經
　絡故短針無取是以絶皮傷肉乃可攻之
　以惡血乆與肺氣交爭故當血見而色黑
　也○新校正云詳岐伯之對與黄帝所問
　不相當别按太素云夫鹽之味鹹者其氣
　令器津泄弦絶者其音嘶敗木陳者其葉
　落病深者其聲噦人有此三者是謂壞府
　毒藥無治短針無取此皆絶皮傷肉血氣
　爭異三字與此經不同而注意大異楊上
　善注云言欲知病微者須知其候鹽之在
　於器中津液泄於外見津而知鹽之有鹹
　也聲嘶知琴瑟之弦將絶葉落者知陳木
　之已盡舉此三物衰壞之微以比聲噦識
　病深之候人有聲噦同三譬者是爲府壞
　之候中府壞者病之深也其病既深故針
　藥不能取以其皮肉血氣各不相得故也
　再詳上善作此等注義方與黄帝上下問
　答義相貫穿王氏解鹽鹹器津義雖淵微
　至於注弦絶音嘶木敷葉發殊不與帝問
　相協考之不若楊義之得多也
帝曰余念其痛心爲之亂惑反甚其病不可
更代百姓聞之以爲殘賊爲之奈何
　殘謂殘害賊謂損劫言恐涉於不仁致慊
　於黎庶也
岐伯曰夫人生於地懸命於天天地合氣命
之曰人
　形假物成故生於地命惟天賦故懸於天
　德氣同歸故謂之人也靈樞經曰天之在
　我者德地之在我者氣德流氣薄而生者
　也然德者道之用氣者生之母也
人能應四時者天地爲之父母
　人能應四時和氣而養生者天地恒畜養
　之故爲父母四氣調神大論曰夫四時陰
　陽者萬物之根本也所以聖人春夏養陽
　秋冬養陰以從其根故與萬物沉浮於生
　長之門也
知萬物者謂之天子
　知萬物之根本者天地常育養之故謂曰
　天之子
天有陰陽人有十二節
　節謂節氣外所以應十二月内所以主十
二經脉也
　天有寒暑人有虚實
　寒暑有盛衰之紀虚實表多少之殊故人
　以虚實應天寒暑也
能經天地陰陽之化者不失四時知十二節
之理者聖智不能欺也
　經常也言能常應順天地陰陽之道而修
　養者則合四時生長之宜能知十二節氣
　之所遷至者雖聖智亦不欺侮而奉行之
　也
能存八動之變五勝更立能達虚實之數者
獨出獨入呿吟至微秋毫在目
　存謂心存達謂明達呿謂欠呿吟謂吟嘆
　秋毫在目言細必察也八動謂八節之風
　變動五勝謂五行之氣相勝立謂當其王
　時變謂氣至而變易知是三者則應效明
　著速猶影響此自神之獨出獨入亦非鬼
　靈能召遣也○新校正云按楊上善云(呿/校)
　(遮切謂露/齒出氣)
帝曰人生有形不離陰陽天地合氣别爲九
野分爲四時月有小大日有短長萬物并至
不可勝量虚實呿吟敢問其方
　請說用針之意
岐伯曰木得金而伐火得水而滅土得木而
達金得火而缺水得土而絶萬物盡然不可
勝竭
　達通也言物類雖不可竭盡而數要之皆
　如五行之氣而有勝負之性分爾
故針有懸布天下者五黔首共餘食莫知之
也
　言針之道有若高懸示人彰布於天下者
　五矣而百姓共知餘食咸棄蔑之不務於
　本而崇乎末莫知眞要深在其中所謂五
　者次如下句○新校正云按全元起本餘
　食作飽食注云人愚不解陰陽不知針之
　妙飽食終日莫能知其妙益又太素作飲
　食楊上善注云黔首共服用此道然不能
　得其意(黔音/鈐)
一曰治神
　專精其心不妄動亂也所以云手如握虎
　神無營於衆物蓋欲調治精神專其心也
　○新校正云按楊上善云存生之道知此
　五者以爲攝養可得長生也魂神意魄志
　以爲神主故皆名神欲爲針者先須治神
　故人無悲哀動中則魂不傷肝得無病秋
　無難也無怵惕思慮則神不傷心得無病
　冬無難也無愁憂不解則意不傷脾得無
　病春無難也無喜樂不極則魄不傷肺得
　無病夏無難也無盛怒者則志不傷腎得
　無病季夏無難也是以五過不起於心則
　神清性明五神各安其藏則壽延遐算也
二曰知養身
　知養己身之法亦如養人之道矣陰陽應
　象大論曰用針者以我知彼用之不殆此
　之謂也○新校正云按太素身作形楊上
　善云飲食男女節之以限風寒暑濕攝之
　以時有異單豹外凋之害即内養形也實
　慈恕以愛人和塵勞而不迹有殊張毅高
　門之傷即外養形也内外之養周備則不
　求生而乆生無期壽而長壽此則針布養
　形之極也玄元皇帝曰太上養神其次養
　形詳王氏之注專治神養身於用針之際
　其說甚狹不若上善之說爲優若必以此
　五者解爲用針之際則下文知毒藥爲眞
　王氏亦不專用針爲解也
三曰知毒藥爲眞
　毒藥攻邪順宜而用正眞之道其在兹乎
四曰制砭石小大
　古者以砭石爲針故不舉九針但言砭石
　爾當制其大小者隨病所宜而用之○新
　校正云按全元起云砭石者是古外治之
　法有三名一針石二砭石三鑱石其實一
　也古來未能鑄鐵故用石爲針故名之針
　石言工必砥礪鋒利制其小大之形與病
　相當黄帝造九針以代鑱石上古之治者
　各隨方所宜東方之人多癰腫聚結故砭
　石生於東方
五曰知府藏血氣之診
　諸陽爲府諸陰爲藏故血氣形志篇曰太
　陽多血少氣少陽少血多氣陽明多氣少
　血少陰少血多氣厥陰多血少氣太陰多
　氣少血是以刺陽明出血氣刺太陽岀血
　惡氣刺少陽出氣惡血刺太陰岀氣惡血
　刺少陰出氣惡血刺厥陰出血惡氣也精
　知多少則補寫萬全
五法俱立各有所先
　事宜則應者先用
今末世之刺也虚者實之滿者泄之此皆衆
工所共知也若夫法天則地隨應而動和之
者若響隨之者若影道無鬼神獨來獨往
　隨應而動言其效也若影若響言其近也
　夫如影之隨形響之應聲豈復有鬼神之
　召遣耶蓋由隨應而動之自得爾
帝曰願聞其道岐伯曰凡刺之眞必先治神
　專其精神寂無動亂刺之眞要其在斯焉
五藏已定九候已備後乃存針
　先定五藏之脉備循九候之診而有太過
　不及者然後乃存意於用針之法
衆脉不見衆凶弗聞外内相得無以形先
　衆脉謂七診之脉衆凶謂五藏相乘外内
　相得言形氣相得也無以形先言不以己
　形之衰盛寒温料病人之形氣使同於己
　也故下文曰
可玩往來乃施於人
　玩謂玩弄言精熟也標本病傳論曰謹熟
　陰陽無與衆謀此其類也○新校正云按
　此文出陰陽别論此云標本病傳論者誤
　也
人有虚實五虚勿近五實勿遠至其當發間
不容□
　人之虚實非其遠近而有之蓋由血氣一
　時之盈縮爾然其未發則如雲垂而視之
　可乆至其發也則如電滅而指所不及遲
　速之殊有如此矣○新校正云按甲乙經
　□作瞚全元起本及太素作眴(□音/舜)
手動若務針耀而匀
　手動用針心如專務於一事也針經曰一
　其形聽其動靜而知邪正此之謂也針耀
　而匀謂針形光净上下匀平也
靜意視義觀適之變是謂冥冥莫知其形
　冥冥言血氣變化之不可見也故靜意視
　息以義斟酌觀所調適經脉之變易爾雖
　且針下用意精微而測量之猶不知變易
　形容誰爲其象也○新校正云按八正神
　明論云觀其冥冥者言形氣榮衛之不形
　於外而工獨知之以日之寒温月之虚盛
　四時氣之浮沉參伍相合而調之工常先
　見之然而不形於外故曰觀於冥冥焉
見其烏烏見其稷稷從見其飛不知其誰
　烏烏歏其氣至稷稷嗟其已應言所針得
　戾如從空中見飛鳥之往來豈復知其所
　使之元主耶是但見經脉盈虚而爲信亦
　不知其誰之所召遣爾
伏如横弩起如發機
　血氣之未應針則伏如横弩之安靜其應
　針也則起如機發之迅疾
帝曰何如而虚何如而實
　言血氣既伏如横弩起如發機然其虚實
　豈留呼而可爲準定耶虚實之形何如而
　約之
岐伯曰刺虚者須其實刺實者須其虚
　言要以氣至有效而爲約不必守息數而
　爲定法也
經氣已至愼守勿失
　無變法而失經氣也
深淺在志遠近若一如臨深淵手如握虎神
無營於衆物
　言精心專一也所針經脉雖深淺不同然
　其補寫皆如一俞之專意故手如握虎神
　不外營焉○新校正云按針解論云刺實
　須其虚者留針陰氣隆至乃去針也刺虚
　須其實者陽氣隆至針下熱乃去針也經
　氣已至愼守勿失者勿變更也深淺在志
　者知病之内外也遠近如一者深淺其候
　等也如臨深淵者不敢墮也手如握虎者
　欲其壯也神無營於衆物者靜志觀病人
　無左右視也

黄帝内經素問補註釋文卷之十八




黄帝内經素問補註釋文卷之十九終五
　　　　唐太僕令啓玄子王氷次註
　　　　宋光禄卿直秘閣林億等校正
　　　　宋守尚書屯田郎孫兆重改誤
　　　八正神明論篇
黄帝問曰用針之服必有法則焉今何法何
則
　服事也法象也則準也約也
岐伯對曰法天則地合以天光
謂合日月星辰之行度
帝曰願卒聞之岐伯曰凡刺之法必候日月
星辰四時八正之氣氣定乃刺之
　候日月者謂候日之寒温月之空滿也星
　辰者謂先知二十八宿之分應水漏刻者
　也畧而言之常以日加之於宿上則知人
　氣在太陽否日行一舍人氣在三陽與陰
　分矣細而言之從房至畢十四宿水下五
　十刻半日之度也從昴至心亦十四宿水
　下五十刻終日之度也是故從房至畢者
　爲陽從昴至心者爲陰陽主晝陰主夜也
　凡日行一舍故水下三刻與七分刻之四
　也靈樞經曰水下一刻人氣在太陽水下
　二刻人氣在少陽水下三刻人氣在陽明
　水下四刻人氣在陰分水下不止氣行亦
　爾又曰日行一舍人氣行於身一周與十
　分身之八日行二舍人氣行於身三周與
　十分身之六日行三舍人氣行於身五周
　與十分身之四日行四舍人氣行於身七
　周與十分身之二日行五舍人氣行於身
　九周然日行二十八舍人氣亦行於身五
　十周與十分身之四由是故必侯日月星
　辰也四時八正之氣者謂四時正氣八節
　之風來朝於太一者也謹候其氣之所在
　而刺之氣定乃刺之者謂八節之風氣靜
　定乃可以刺經脉調虚實也故曆忌云八
　節前後各五日不可刺灸凶是則謂氣未
　定故不可刺灸也○新校正云按八節風
　朝太一具天元玉册中
是故天温日明則人血淖液而衛氣浮故血
易寫氣易行天寒日陰則人血凝泣而衛氣
沉
　泣謂如水中居雪也淖奴教切多也
月始生則血氣始精衛氣始行月郭滿則血
氣實肌肉堅月郭空則肌肉减經絡虚衛氣
去形獨居是以因天時而調血氣也是以天
寒無刺
　血凝泣而衛氣沉也
天温無凝
　血淖液而氣易行也
月生無寫月滿無補月郭空無治是謂得時
而調之
　謂得天時也
因天之序盛虚之時移光定位正立而待之
　候日遷移定氣所在南面正立待氣至而
　調之也
故日月生而寫是謂藏虚
　血氣弱也○新校正云按全元起本藏作
　咸藏當作減
月滿而補血氣揚溢絡有留血命曰重實
　絡亦爲經誤血氣盛也留一爲流非也
月郭空而治是謂亂經陰陽相錯眞邪不别
沉以留止外虚内亂淫邪乃起
　氣失紀故淫邪起
帝曰星辰八正何候岐伯曰星辰者所以制
日月之行也
　制謂制度星辰則可知日月行之制度矣
　畧而言之周天二十八宿三十六分人氣
　行一周天凡一千八分周身十六丈二尺
　以應二十八宿合漏水百刻都行八百一
　十丈以分晝夜也故人十息氣行六尺日
　行二分二百七十息氣行十六丈二尺一
　周於身水下二刻日行二十分五百四十
　息氣行再周於身水下四刻日行四十分
　二千七百息氣行十周於身水下二十刻
　日行五宿二十分一萬三千五百息氣行
　五十周於身水下百刻日行二十八宿也
　細而言之則常以一十周加之一分又十
　分分之六乃奇分盡矣是故星辰所以制
　日月之行度也○新校正云詳周天二十
　八宿至日行二十八宿也本靈樞經文今具
　甲乙經中
八正者所以候八風之虚邪以時至者也
　八正謂八節之正氣也八風者東方嬰兒
　風南方大弱風西方剛風北方大剛風東
　北方凶風東南方弱風西南方謀風西北
　方折風也虚邪謂乘人之虚而爲病者也
　以時至謂天應太一移居以八節之前後
　風朝中宫而至者也○新校正云詳太一
　移居風朝中宫義貝天元玉册
四時者所以分春秋冬夏之氣所在以時調
之也八正之虚邪而避之勿犯也
　四時之氣所在者謂春氣在經脉夏氣在
　孫絡秋氣在皮膚冬氣在骨髓也然觸冒
　虚邪動傷眞氣避而勿犯乃不病焉靈樞
　經曰聖人避邪如避矢石蓋以其能傷眞
　氣也
以身之虚而逢天之虚兩虚相感其氣至骨
入則傷五藏
　以虚感虚同氣而相應也
工候救之弗能傷也
　候之而止故弗能傷之救止也
故曰天忌不可不知也
　人忌於天故云天忌犯之則病故不可不
　知也
帝曰善其法星辰者余聞之矣願聞法往古
者岐伯曰法往古者先知針經也驗於來今
者先知日之寒温月之虚盛以候氣之浮沉
而調之於身觀其立有驗也
　候氣不差故立有驗也
觀其冥冥者言形氣榮衛之不形於外而工
獨知之
　明前篇靜意視義觀適之變是謂冥冥莫
　知其形也雖形氣榮衛不形見於外而工
　以心神明悟獨得知其衰盛焉善惡悉可
　明之○新校正云按前篇乃寳命全形論
以日之寒温月之虚盛四時氣之浮沉參伍
相合而調之工常先見之然而不形於外故
曰觀於冥冥焉
　工所以常先見者何哉以守法而神通明
　也
通於無窮者可以傳於後世也是故工之所
以異也
　法著故可傳後世後世不絶則應用通於
　無窮矣以獨見知故工所以異於人也
然而不形見於外故俱不能見也
　工異於粗者以粗俱不能見也
視之無形嘗之無味故謂冥冥若神髣髴
　言形氣榮衛不形於外以不可見故視無
　形嘗無味伏如横弩起如發機窈窈冥冥
　莫知元主謂如神運髣髴焉若如也(髣音/仿髴)
　(音/弗)
虚邪者八正之虚邪氣也
　八正之虚邪謂八節之虚邪也以從虚之
　鄉來襲虚而入爲病故謂之八正虚邪
正邪者身形若用力汗出腠理開逢虚風其
中人也微故莫知其情莫見其形
　正邪者不從虚之鄉來也以中人微故莫
　知其情意莫見其形狀
上工救其萌牙必先見三部九候之氣盡調
不敗而救之故曰上工下工救其已成救其
已敗救其已成者言不知三部九候之相失
因病而敗之也
　義備離合眞邪論中
知其所在者知診三部九候之病脉處而治
之故曰守其門户焉莫知其情而見邪形也
　三部九候爲候邪之門户也守門户故見
　邪形以中人微故莫知其情狀也
帝曰余聞補寫未得其意岐伯曰寫必用方
方者以氣方盛也以月方滿也以日方温也
以身方定也以息方吸而内針乃復候其方
吸而轉鍼乃復候其方呼而徐引鍼故曰寫
必用方其氣而行焉
　方猶正也寫邪氣出則眞氣流行矣
補必用員員者行也行者移也
　行謂宣不行之氣令必宣行移謂移未復
　之脉俾其平復
刺必中其榮復以吸排鍼也
　鍼入至血謂之中榮
故員與方非鍼也
　所言方員者非謂針形正謂行移之義也
故養神者必知形之肥瘦榮衛血氣之盛衰
血氣者人之神不可不謹養
　神安則壽延神去則形弊故不可不謹養
　也
帝曰妙乎哉論也合人形於陰陽四時虚實
之應冥冥之期其非夫子孰能通之然夫子
數言形與神何謂神何謂形願卒聞之
　神謂神智通悟形謂形診可觀
岐伯曰請言形形乎形目冥冥問其所病
　新校正云按甲乙經作捫其所痛義亦通
索之於經慧然在前按之不得不知其情故
曰形
　外隱其無形故目冥冥而不見内藏其有
　象故以診而可索於經也慧然在前按之
　不得言三部九候之中卒然逢之不可爲
　之期準也離合眞邪論曰在陰與陽不可
　爲度從而察之三部九候卒然逢之早遏
　其路此其義也
帝曰何謂神岐伯曰請言神神乎神耳不聞
目明心開而志先慧然獨悟口弗能言俱視
獨見適若昏昭然獨明若風吹雲故曰神
　耳不聞言神用之微宻也目明心開而志
　先者言心之通如昏昩開卷目之見如氣
　翳闢明神雖内融志已先往矣慧然謂清
　爽也悟猶了達也慧然獨悟口弗能言者
　謂心中清爽而了達口不能宣吐以寫心
　也俱視獨見適若昏者嘆見之異速也言
　與衆俱視我忽獨見適猶若昏昩爾既獨
　見了心眼昭然獨能明察若雲隨風卷日
　麗天明至哉神乎妙用如是不可得而言
　也
三部九候爲之原九鍼之論不必存也
　以三部九候經脉爲之本原則可通神悟
　之妙用若以九鍼之論僉議則其㫖惟博
　其知彌遠矣故曰三部九候爲之原九鍼
　之論不必存也
　　　離合眞邪論篇
黄帝問曰余聞九鍼九篇夫子乃因而九之
九九八十一篇余盡通其意矣經言氣之盛
衰左右傾移以上調下以左調右有餘不足
補寫於滎輸余知之矣此皆榮衛之傾移虚
實之所生非邪氣從外入於經也余願聞邪
氣之在經也其病人何如取之奈何岐伯對
曰夫聖人之起度數必應於天地故天有宿
度地有經水人有經脉
　宿謂二十八宿度謂天之三百六十五度
　也經水者謂海水涇水渭水湖水沔水汝
　水江水淮水漯水河水漳水濟水也以其
　内合經脉故名之經水焉經脉者謂手足
　三陰三陽之脉所以言者以内外參合人
　氣應通故言之也○新校正云按甲乙經
　云足陽明外合於海水内屬於胃足太陽
　外合於涇水内屬膀胱足少陽外合於渭
　水内屬於膽足太陰外合於湖水内屬於
　脾足厥陰外合於沔水内屬於肝足少陰
　外合於汝水内屬於腎手陽明外合於江
　水内屬於大腸手太陽外合於淮水内屬
　於小腸手少陽外合於漯水内屬於三焦
　手太陰外合於河水内屬於肺手心主外
　合於漳水内屬於心包手少陰外合於濟
　水内屬於心
天地温和則經水安靜天寒地凍則經水凝
泣天暑地熱則經水沸溢卒風暴起則經水
波涌而隴起
　大經脉亦應之
夫邪之入於脉也寒則血凝泣暑則氣淖澤
虚邪因而入客亦如經水之得風也經之動
脉其至也亦時隴起其行於脉中循循然
　循循然順動貌言隨順經脉之動息因循
　呼吸之往來但形狀或異耳循循一爲輴
　輴(輴敕/倫切)
其至寸口中手也時大時小大則邪至小則
平其行無常處
　大謂大常平之形診小者非細小之謂也
　以其比大則謂之小若無大以比則自是
　平常之經氣耳然邪氣者因其陰氣則入
　陰經因其陽氣則入陽脉故其行無常處
　也
在陰與陽不可爲度
　以隨經脉之流運也
從而察之三部九候卒然逢之早遏其路
　逢謂逢遇遏謂遏絶三部之中九候之位
　卒然逢遇當按而止之即而寫之逕路既
　絶則大邪之氣無能爲也所謂寫者如下
　文云
吸則内針無令氣忤靜以久留無令邪布吸
則轉針以得氣爲故候呼引針呼盡乃去大
氣皆出故命曰寫
　按經之㫖先補眞氣乃寫其邪也何以言
　之下文補法呼盡内鍼靜以久留此段寫
　法吸則内鍼又靜以乆留然呼盡則次其
　吸吸至則不兼呼内針之候既同久留之
　理復一則先補之義昭然可知針經云寫
　曰迎之迎之意必持而内之放而出之排
　陽出鍼疾氣得泄補曰隨之隨之意若忘
　之若行若悔如蚊虻止如留如還則補之
　必久留也所以先補者眞氣不足鍼乃寫
　之則經不滿邪氣無所排遣故先補眞氣
　令足後乃寫出其邪矣引謂引出去謂離
　穴候呼而引至其門呼盡乃離穴户則經
　氣審以平定邪氣無所拘留故大邪之氣
　隨針而出也呼謂氣出吸謂氣入轉謂轉
　動也大氣謂大邪之氣錯亂陰陽者也
帝曰不足者補之奈何岐伯曰必先捫而循
之切而散之推血按之彈而怒之抓而下之
通而取之外引其門以閉其神
　捫循謂手摸切謂指按也捫而循之欲氣
　舒緩切而散之使經脉宣散推而按之排
　蹙其皮也彈而怒之使脉氣䐜滿也抓而
　下之置鍼準也通而取之以常法也外引
　其門以閉其神則椎而按之者也謂蹙按
　穴外之皮令當應鍼之處鍼已放去則不
　破之皮蓋其所刺之門門户不開則神氣
　内守故云以閉其神也調經論曰外引其
　皮令當其門户又曰推闔其門令神氣存
　此之謂也○新校正云按王引調經論文
　今詳非本論之文傍見甲乙經鍼道篇又
　曰已下乃當篇之文也(捫音門抓/側交切)
呼盡内鍼靜以久留以氣至爲故
　呼盡内鍼亦同吸也言必以氣至而爲去
　針之故不以息之多數而便去鍼也鍼經
　曰刺之而氣不至無問其數刺之氣至去
　之勿復鍼此之謂也無問息數以爲遲速
　之約要當以氣至而鍼去不當以針下氣
　木至而鍼出乃更爲也
如待所貴不知日暮
　諭人事於候氣也暮晩也
其氣以至適而自護
　適調適也護愼守也言氣已平調則當愼
　守勿令改變使疾更生也鍼經曰經氣已
　至愼守勿失此其義也所謂愼守當如下
　說○新校正云詳王引鍼經之言乃素問
　寳命全形論篇文兼見於鍼解論耳
候吸引鍼氣不得出各在其處推闔其門令
神氣存大氣留止故命曰補
　正言也外門已閉神氣復存候吸引鍼大
　氣不泄補之爲義斷可知焉然此大氣謂
　大經之氣流行榮衛者
帝曰候氣奈何
　謂候可取之氣也
岐伯曰夫邪去絡入於經也舍於血脉之中
　繆刺論曰邪之客於形也必先舍於皮毛
　留而不去入舍於孫脉留而不去入舍於
　絡脉留而不去入舍於經脉故云去絡入
　於經也
其寒温未相得如涌波之起也時來時去故
不常在
　以周游於十六丈二尺經脉之分故不常
　在於所候之處也
故曰方其來也必按而止之止而取之無逢
其衝而寫之
　衝謂應水刻數之平氣也靈樞經曰水下
　一刻人氣在太陽水下二刻人氣在少陽
　水下三刻人氣在陽明水下四刻人氣在
　陰分然氣在太陽則太陽獨盛氣在少陽
　則少陽獨盛夫見獨盛者便謂邪來以針
　寫之則反傷眞氣故下文曰
眞氣者經氣也經氣大虚故曰其來不可逢
此之謂也
　經氣應刻乃謂爲邪工若寫之則深誤也
　故曰其來不可逢
故曰候邪不審大氣已過寫之則眞氣脫
脫則不復邪氣復至而病益蓄
　不悟其邪反誅無罪則眞氣泄脫邪氣復
　侵經氣大虚故病彌蓄積
故曰其往不可追此之謂也
　已隨經脉之流去不可復追召使還
不可挂以髮者待邪之至時而發鍼寫矣
　言輕微而有尚且知之况若涌波不知其
　至也
若先若後者血氣已盡其病不可下
　言不可取而取失時也○新校正云按全
　元起本作血氣已虚盡字當作虚字之誤
　也
故曰知其可取如發機不知其取如扣椎故
曰知機道者不可挂以髮不知機者扣之不
發此之謂也
　機者動之微言貴知其微也
帝曰補寫奈何岐伯曰此攻邪也疾出以去
盛血而復其眞氣
　視有血者乃取之
此邪新客溶溶未有定處也推之則前引之
則止逆而刺之温血也
　言邪之新客未有定居推針補之則隨補
　而前進若引針致之則隨引而留止也若
　不出盛血而反温之則邪氣内勝反增其
　害故下文曰
刺出其血其病立已帝曰善然眞邪以合波
隴不起候之奈何岐伯曰審捫循三部九候
之盛虚而調之
　盛者寫之虚者補之不盛不虚以經取之
　則其法也
察其左右上下相失及相減者審其病藏以
期之
　氣之在陰則候其氣之在於陰分而刺之
　氣之在陽則候其氣之在於陽分而刺之
　是謂逢時靈樞經曰水下一刻人氣在太
　陽水下四刻人氣在陰分也積刻不已氣
　亦隨在周而復始故審其病藏以期其氣
　而刺之
不知三部者陰陽不别天地不分地以候地
天以候天人以候人調之中府以定三部故
曰刺不知三部九候病脉之處雖有大過且
至工不能禁也
　禁謂禁止也然候邪之處尚未能知豈復
　能禁止其邪氣耶
誅罰無過命曰大惑反亂大經眞不可復用
實爲虚以邪爲眞用針無義反爲氣賊奪人
正氣以從爲逆榮衛散亂眞氣已失邪獨内
著絶人長命予人夭殃不知三部九候故不
能久長
　識非精辯學未該明且亂大經又爲氣賊
　動爲殘害安可久乎
因不知合之四時五行因加相勝釋邪攻正
絶人長命
　非惟昩三部九候之爲弊若不知四時五
　行之氣序亦足以殞絶其生靈也
邪之新客來也未有定處推之則前引之則
止逢而寫之其病立已
　再言之者其法必然


黄帝内經素問補註釋文卷之十九







黄帝内經素問補註釋文卷之二十終六
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　通評虛實論篇
黄帝問曰何謂虚實岐伯對曰邪氣盛則實
精氣奪則虚
　奪謂精氣减少如奪去也
帝曰虚實何如
　言五藏虚實之大體也
岐伯曰氣虚者肺虚也氣逆者足寒也非其
時則生當其時則死
　非時謂年直之前後也當時謂正直之年
　也
餘藏皆如此
　五藏同
帝曰何謂重實岐伯曰所謂重實者言大熱
病氣熱脉滿是謂重實帝曰經絡俱實何如
何以治之岐伯曰經絡皆實是寸脉急而尺
緩也皆當治之故曰滑則從澀則逆也
　脉急謂脉口也
夫虚實者皆從其物類始故五藏骨肉滑利
可以長久也
　物之生則滑利物之死則枯澀故澀爲逆
　滑爲從從謂順也
帝曰絡氣不足經氣有餘何如岐伯曰絡氣
不足經氣有餘者脉口熱而尺寒也秋冬爲
逆春夏爲從治主病者
　春夏陽氣高故脉口熱尺中寒爲順也十
　二經十五絡各隨左右而有太過不足工
　當尋其至中應以施鍼艾故云治主病者
　也
帝曰經虚絡滿何如岐伯曰經虚絡滿者尺
熱滿脉口寒濇也此春夏死秋冬生也
　秋冬陽氣下故尺中熱脉口寒爲順也
帝曰治此者奈何岐伯曰絡滿經虚灸陰刺
陽經滿絡虚刺陰灸陽
　以陰分主絡陽分主經故耳
帝曰何謂重虚
　此反問前重實也
岐伯曰脉氣上虚尺虚是謂重虚
　言尺寸脉俱虚○新校正云按甲乙經作
　脉虚氣虚尺虚是謂重虚此少一虚字多
　一上字王注言尺寸脉俱虚則不兼氣虚
　也詳前熱病氣熱脉滿爲重實此脉虚氣
　虚尺虚爲重虚是脉與氣俱實爲重實俱
　虚爲重虚不但尺寸俱虚爲重虚也
帝曰何以治之岐伯曰所謂氣虚者言無常
也尺虚者行步恇然
　寸虚則脉動無常尺虚則行步恇然不足
　○新校正云按楊上善云氣虚者禀中氣
　不定也王謂寸虚則脉動無常非也
脉虚者不象陰也
　不象太陰之候也何以言之氣口者脉之
　要會手太陰之動也
如此者滑則生濇則死也帝曰寒氣暴上脉
滿而實何如
　言氣熱脉滿已謂重實滑則從濇則逆今
　氣寒脉滿亦可謂重實乎其於滑濇生死
　逆從何如
岐伯曰實而滑則生實而逆則死
　逆謂濇也○新校正云詳王氏以逆爲濇
　大非古文簡畧辭多互文上言滑而下言
　逆舉滑則從可知言逆則濇可見非謂逆
　爲濇也
帝曰脉實滿手足寒頭熱何如岐伯曰春秋
則生冬夏則死
　大畧言之夏手足寒非病也是夏行冬令
　夏得則冬死冬脉實滿頭熱亦非病也是
　冬行夏令冬得則夏亡反冬夏以言之則
　皆不死春秋得之是病故生死皆在時之
　孟月也
脉浮而濇濇而身有熱者死
　新校正云按甲乙經移續於此舊在後帝
　曰形度骨度脉度筋度何以知其度也下
　對問義不相類王氏頗知其錯簡而不知
　皇甫士安嘗移附於此今去後條移從於
　此
帝曰其形盡滿何如岐伯曰其形盡滿者脉
急大堅尺濇而不應也
　形盡滿謂四形藏盡滿也○新校正云按
　甲乙經太素濇作滿
如是者從則生逆則死帝曰何謂從則生逆
則死岐伯曰所謂從者手足温也所謂逆者
手足寒也帝曰乳子而病熱脉懸小者何如
　懸謂如懸物之動也
岐伯曰手足温則生寒則死
　新校正云按太素無手字楊上善云足温
　氣下故生足寒氣不下者逆而致死
帝曰乳子中風熱喘鳴肩息者脉何如岐伯
曰喘鳴肩息者脉實大也緩則生急則死
　緩謂如縱緩急謂如弦張之急非往來之
　緩急也正理傷寒論曰緩則中風故乳子
　中風脉緩則生急則死
帝曰腸澼便血何如岐伯曰身熱則死寒則
生
　熱爲血敗故死寒爲榮氣在故生
帝曰腸澼下白沫何如岐伯曰脉沉則生脉
浮則死
　陰病而見陽脉與證相反故死
帝曰腸澼下膿血何如岐伯曰脉懸絶則死
滑大則生帝曰腸澼之屬身不熱脉不懸絶
何如岐伯曰滑大者曰生懸濇者曰死以藏
期之
　肝見庚辛死心見壬癸死肺見丙丁死腎
　見戊己死脾見甲乙死是謂以藏期之
帝曰癲疾何如岐伯曰脉搏大滑乆自已脉
小堅急死不治
　脉小堅急爲陰陽病而見陰脉故死不治
　○新校正云按巢元方云脉沉小急實死
　不治小牢急亦不可治
帝曰癲疾之脉虚實何如岐伯曰虚則可治
實則死
　以反證故
帝曰消癉虚實何如岐伯曰脉實大病乆可
治脉懸小堅病乆不可治
　久病血氣衰脉不當實大故不可治○新
　校正云詳經言實大病乆可治注意以爲
　不可治按甲乙經太素全元起本并云可
　治又按巢元方云脉數大者生細小浮者
　死又云沉小者生實牢大者死(癉徒丹切/牢病也)
帝曰形度骨度脉度筋度何以知其度也
　形度具三備經筋度脉度骨度并具在靈
　樞經中此問亦合在彼經篇首錯簡也一
　經以此問爲逆從論首非也
帝曰春亟治經絡夏亟治經俞秋亟治六府
冬則閉塞閉塞者用藥而少針石也
　亟猶急也閉塞謂氣之門户閉塞也
所謂少針石者非癰疽之謂也
　冬月雖氣門閉塞然癰疽氣烈内作大膿
　不急寫之則爛筋腐骨故雖冬月亦宜鍼
　石以開除之
癰疽不得頃時回
　所以癰疽之病冬月猶得用鍼石者何此
　病頃時回轉之間過而不寫則内爛筋骨
　穿通藏府
癰不知所按之不應手乍來乍已刺手太陰
傍三痏與纓脉各二
　但覺似有癰疽之候不的知發在何處故
　按之不應手也乍來乍已言不定痛於一
　處也手太陰傍足陽明脉謂胸部氣户等
　六穴之分也纓脉亦足陽明脉也近纓之
　脉故曰纓脉纓謂冠帶也以有左右故云
　各二
掖癰大熱刺足少陽五刺而熱不止刺手心
主三刺手太陰經絡者大骨之會各三
　大骨會肩也謂肩貞穴在肩髃後骨解間
　陷者中
暴癰筋緛隨分而痛魄汗不盡胞氣不足治
在經俞
　癰若暴發隨脉所過筋怒緛急肉分中痛
　汗液滲泄如不盡兼胞氣不足者悉可以
　本經脉穴俞補寫之○新校正云按此二
　條舊散在篇中今移使相從
腹暴滿按之不下取太陽經絡者胃之募也
　太陽爲手太陽也手太陽經絡之所生故
　取中脘穴即胃之募也中誥曰中脘胃募
　也居蔽骨與齊之中手太陽少陽足陽明
　脉所生故云經絡者胃募也○新校正云
　按甲乙經云取太陽經絡血者則已無胃
　之募也等字又楊上善注云足太陽其說
　各不同未知孰是
少陰俞去脊椎三寸傍五用員利鍼
　謂取足少陰俞外去脊椎三寸兩傍穴各
　五痏也少陰俞謂第十四椎下兩傍腎之
　俞也○新校正云按甲乙經云用員利鍼
　刺已如食頃乆立已必視其經之過於陽
　者數刺之
霍亂刺俞傍五
　霍亂者取少陰俞傍志室穴○新校正云
　按楊上善云刺主霍亂俞傍五取之
足陽明及上傍三
　足陽明言胃俞也取胃俞兼取少陰俞外
　兩傍向上第三穴則胃倉穴也
刺癇驚脉五
　謂陽陵泉在膝上外陷者中也
鍼手太陰各五刺經太陽五刺手少陰經絡
傍者一足陽明一上踝五寸刺三針
　經太陽謂足太陽也手太陰五謂魚際穴
　在手大指本節後内側散脉經太陽五謂
　承山穴在足腨腸下分肉間陷者中也手
　少陰經絡傍者謂支正穴在腕後同身寸
　之五寸骨上廉肉分間手太陽絡别走少
　陰者足陽明一者謂解谿穴在足腕上陷
　者中也上踝五寸謂足少陽絡光明穴按
　内經明堂中誥圖經悉主霍亂各具明文
　○新校正云按别本注云悉不主霍亂未
　詳所謂又按甲乙經太素刺癇驚脉五至
　此爲刺驚癇王注爲刺霍亂者王注非也
凡治消癉仆擊偏枯痿厥氣滿發逆肥貴人
則高梁之疾也隔則閉絶上下不通則暴憂
之病也暴厥而聾偏塞閉不通内氣暴薄也
不從内外中風之病故瘦留著也蹠跛寒風
濕之病也
　消謂内消癉謂伏熱厥謂氣逆高膏也梁
　粱也蹠謂足也夫肥者令人熱中甘者令
　人中滿故熱氣内薄發爲消渴偏枯氣滿
　逆也逆者謂違背常候與平人異也然愁
　憂者氣閉塞而不行故隔塞否閉氣脉斷
　絶而上下不通也氣固於内則大小便道
　偏不得通泄也何者藏府氣不化禁固而
　不宣散故爾外風中人伏藏不去則陽氣
　内受爲熱外燔肌肉消爍故留薄肉分消
　瘦而皮膚著於筋骨也濕勝於足則筋不
　利寒勝於足則攣急風濕寒勝則衛氣結
　聚衛氣結聚則肉痛故足跛而不可履也
　(蹠之/石切)
黄帝曰黄疸暴痛癲疾厥狂乆逆之所生也
五藏不平六府閉塞之所生也頭痛耳鳴九
竅不利腸胃之所生也
　足之三陽從頭走足然乆厥逆而不下行
　則氣怫積於上焦故爲黄疸暴痛癲狂氣
　逆矣食飲失宜吐利過節故六府閉塞而
　令五藏之氣不和平也腸胃否塞則氣不
　順序氣不順序則上下中外互相勝負故
　頭痛耳鳴九竅不利也
　　　太陰陽明論篇
黄帝問曰太陰陽明爲表裏脾胃脉也生病
而異者何也
　脾胃藏府皆合於土病生而異故問不同
岐伯對曰陰陽異位更虚更實更逆更從或
從内或從外所從不同故病異名也
　脾藏爲陰胃府爲陽陽脉下行陰脉上行
　陽脉從外陰脉從内故言所從不同病異
　名也○新校正云按楊上善云春夏陽明
　爲實太陰爲虚秋冬太陰爲實陽明爲虚
　即更實更虚也春夏太陰爲逆陽明爲從
　秋冬陽明爲逆太陰爲從即更逆更從也
帝曰願聞其異狀也岐伯曰陽者天氣也主
外陰者地氣也主内
　是所謂陰陽異位也
故陽道實陰道虚
　是所謂更實更虚也
故犯賊風虚邪者陽受之食飲不節起居不
時者陰受之
　是所謂或從内或從外也
陽受之則入六府陰受之則入五藏入六府
則身熱不時卧上爲喘呼入五藏則䐜滿閉
塞下爲飧泄乆爲腸澼
　是所謂所從不同病異名也
故喉主天氣咽主地氣故陽受風氣陰受濕
氣
　同氣相求爾
故陰氣從足上行至頭而下行循臂至指端
陽氣從手上行至頭而下行至足
　是所謂更逆更從也靈樞經曰手之三陰
　從藏走手手之三陽從手走頭足之三陽
　從頭走足足之三陰從足走腹所行而異
　故更逆更從也
故曰陽病者上行極而下陰病者下行極而
上
　此言其大凡爾然足少陰脉下行則不同
　諸陰之氣也
故傷於風者上先受之傷於濕者下先受之
　陽氣炎上故受風陰氣潤下故受濕蓋同
　氣相合故爾
帝曰脾病而四支不用何也岐伯曰四支皆
禀氣於胃而不得至經
　新校正云按太素至經作徑至楊上善云
　胃以水穀資四支不能徑至四支要因於
　脾得水穀津液營衛於四支
必因於脾乃得禀也
　脾氣布化水穀精液四支乃可以禀受也
今脾病不能爲胃行其津液四支不得禀水
穀氣日以衰脉道不利筋骨肌肉皆無氣以
生故不用焉帝曰脾不主時何也
　肝主春心主夏肺主秋腎主冬四藏皆有
　正應而脾無正主也
岐伯曰脾者土也治中央常以四時長四藏
各十八日寄治不得獨主於時也脾藏者常
著胃土之精也土者生萬物而法天地故上
下至頭足不得主時也
　治主也著謂常約著於胃也土氣於四時
　之中各於季終寄王十八日則五行之氣
　各王七十二日以終一歲之日矣外主四
　季則在人内應於手足也
帝曰脾與胃以膜相連耳
　新校正云按太素作以募相逆楊上善云
　脾陰胃陽脾内胃外其位各異故相逆也
而能爲之行其津液何也岐伯曰足太陰者
三陰也其脉貫胃屬脾絡嗌故太陰爲之行
氣於三陰陽明者表也
　胃是脾之表也
五藏六府之海也亦爲之行氣於三陽藏府
各因其經而受氣於陽明故爲胃行其津液
四支不得禀水穀氣日以益衰陰道不利筋
骨肌肉無氣以生故不用焉
　又復明脾主四支之義也
　　　陽明脈解篇
黄帝問曰足陽明之脉病惡人與火聞木音
則惕然而驚鐘鼓不爲動聞木音而驚何也
願聞其故
　前篇言入六府則身熱不時卧上爲喘呼
　然陽明者胃脉也今病不如前篇之㫖而
　反聞木音而驚故問其異也
岐伯對曰陽明者胃脉也胃者土也故聞木
音而驚者土惡木也
　陰陽書曰木剋土故土惡木也
帝曰善其惡火何也岐伯曰陽明主肉其脉
　新校正云按甲乙經脉作肌
血氣盛邪客之則熱熱甚則惡火帝曰其惡
人何也岐伯曰陽明厥則喘而惋惋則惡人
　惋熱内鬱故惡人煩○新校正云按脉解
　云欲獨閉户牖而處何也陰陽相摶陽盡
　陰盛故獨閉户牖而處(惋烏/貫切)
帝曰或喘而死者或喘而生者何也岐伯曰
厥逆連藏則死連經則生
　經謂經脉藏謂五神藏所以連藏則死者
　神去故也
帝曰善病甚則棄衣而走登高而歌或至不
食數日逾垣上屋所上之處皆非其素所能
也病反能者何也
　素本也逾垣謂驀墻也怪其稍異於常(踰/音)
　予
岐伯曰
　新校正云按脉解云陰陽爭而外并於陽
四支者諸陽之本也陽盛則四支實實則能
登高也
　陽受氣於四支故四支爲諸陽之本也
帝曰其棄衣而走者何也
　棄不用也
岐伯曰熱盛於身故棄衣欲走也帝曰其妄
言罵詈不避親疏而歌者何也岐伯曰陽盛
則使人妄言罵詈不避親疏而不欲食不欲
食故妄走也
　足陽明胃脉下鬲屬胃絡脾足太陰脾脉
　入腹屬脾絡胃上鬲俠咽連舌本散舌下
　故病如是

黄帝内經素問補註釋文卷之二十
黄帝内經素問補註釋文卷之二十一終七
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　熱論篇
黄帝問曰今夫熱病者皆傷寒之類也或愈
或死其死皆以六七日之間其愈皆以十日
已上者何也不知其解願聞其故
　寒者冬氣也冬時嚴寒萬類深藏君子固
　密不傷於寒觸冒之者乃名傷寒其傷於
　四時之氣者皆能爲病以傷寒爲毒者最
　乘殺厲之氣中而即病名曰傷寒不即病
　者寒毒藏於肌膚至夏至前變爲温病夏
　至後變爲熱病然其發起皆爲傷寒致之
　故曰熱病者皆傷寒之類也○新校正云
　按傷寒論云至春變爲温病至夏變爲暑
　病與王注異王注本素問爲說傷寒論本
　陰陽大論爲說故此不同
岐伯對曰巨陽者諸陽之屬也
　巨大也太陽之氣經絡氣血榮衛於身故
　諸陽氣所宗屬
其脉連於風府
　風府穴名也在項上入髮際同身寸之一
　寸宛宛中是
故爲諸陽主氣也
　足太陽脉浮氣之在頭中者凡五行故統
　主諸陽之氣
人之傷於寒也則爲病熱熱雖甚不死
　寒毒薄於肌膚陽氣不得散發而内怫結
　故傷寒者反爲病熱
其兩感於寒而病者必不免於死
　藏府相應而俱受寒謂之兩感
帝曰願聞其狀
　謂非兩感者之形證
岐伯曰傷寒一日巨陽受之
　三陽之氣太陽脉浮脉浮者外在於皮毛
　故傷寒一日太陽先受之
故頭項痛腰脊强
　上文云其脉連於風府畧言也細而言之
　者足太陽脉從巔入絡腦還出别下項循
　肩膊内俠脊抵腰中故頭項痛腰脊强○
　新校正云按甲乙經及太素作頭項腰脊
　皆强
二日陽明受之
　以陽感熱同氣相求故自太陽入陽明也
陽明主肉其脉俠鼻絡於目故身熱曰疼而
鼻乾不得卧也
　身熱者以肉受邪胃中熱煩故不得卧餘
　隨脉絡之所生也
三日少陽受之少陽主膽
　新校正云按全元起本膽作骨元起注云
　少陽者肝之表肝候筋筋會於骨是少陽
　之氣所榮故言主於骨甲乙經太素等并
作骨
其脉循脅絡於耳故胷脇痛而耳聾三陽經
絡皆受其病而未入於藏者故可汗而已
　以病在表故可汗也○新校正云按全元
　起本藏作府元起注云傷寒之病始入皮
　膚之腠理漸勝於諸陽而未入府故須汗
　發其寒熱而散之太素亦作府
四日太陰受之
　陽極而陰受也
太陰脉布胃中絡於嗌故腹滿而嗌乾五日
少陰受之少陰脉貫腎絡於肺繫舌本故口
燥舌乾而渴六日厥陰受之厥陰脉循陰器
而絡於肝故煩滿而囊縮三陰三陽五藏六
府皆受病榮衛不行五藏不通則死矣
　死猶𣩠也言精氣皆𣩠也是以其死皆病
　六七日間者此也(𣩠息/次切)
其不兩感於寒者七日巨陽病衰頭痛少愈
　邪氣漸退經氣漸和故少愈
八日陽明病衰身熱少愈九日少陽病衰耳
聾微聞十日太陰病衰腹减如故則思飲食
十一日少陰病衰渴止不滿舌乾已而𡁲十
二日厥陰病衰囊縱少腹微下大氣皆去病
日已矣
　大氣謂大邪之氣也是故其愈皆病十日
　已上者以此也
帝曰治之奈何岐伯曰治之各通其藏脉病
日衰已矣其未滿三日者可汗而已其滿三
日者可泄而已
　此言表裏之大體也正理傷寒論曰脉大
　浮數病爲在表可發其汗脉細沉數病爲
　在裏可下之由此則雖日過多但有表證
　而脉大浮數猶宜發汗日數雖少即有裏
　證而脉細沉數猶宜下之正應隨脉證以
　汗下之
帝曰熱病已愈時有所遺者何也
　邪氣衰去不盡如遺之在人也
岐伯曰諸遺者熱甚而强食之故有所遺也
若此者皆病已衰而熱有所藏因其穀氣相
薄兩熱相合故有所遺也帝曰善治遺奈何
岐伯曰視其虚實調其逆從可使必已矣
　審其虚實而補寫之則必已
帝曰病熱當何禁之岐伯曰病熱少愈食肉
則復多食則遺此其禁也
　是所謂戒食勞也熱雖少愈猶未盡除脾
　胃氣虚故未能消化肉堅食駐故熱復生
　復謂復舊病也
帝曰其病兩感於寒者其脉應與其病形何
如岐伯曰兩感於寒者病一日則巨陽與少
陰俱病則頭痛口乾而煩滿
　新校正云按傷寒論云煩滿而渴
二日則陽明與太陰俱病則腹滿身熱不欲
食譫言
　譫言謂妄謬而不次也○新校正云按楊
　上善云多言也(譫之/閻切)
三日則少陽與厥陰俱病則耳聾囊縮而厥
水漿不入不知人六日死
　巨陽與少陰爲表裏陽明與太陰爲表裏
　少陽與厥陰爲表裏故兩感寒氣同受其
　邪
帝曰五藏已傷六府不通榮衛不行如是之
後三日乃死何也岐伯曰陽明者十二經脉
之長也其血氣盛故不知人三日其氣乃盡
故死矣
　以上承氣海故三日氣盡乃死
凡病傷寒而成温者先夏至日者爲病温後
夏至日者爲病暑暑當與汗皆出勿止
　此以熱多少盛衰而爲義也陽熱未盛爲
　寒所制故爲病曰温陽熱大盛寒不能制
　故爲病曰暑然暑病者當與汗之令愈勿
　反止之令其甚也○新校正云按凡病傷
　寒已下全元起本在奇病論中王氏移於
　此楊上善云冬傷於寒輕者夏至以前發
　爲温病冬傷於寒甚者夏至以後發爲暑
　病
　　　刺熱篇
肝熱病者小便先黄腹痛多卧身熱
　肝之脉環陰器抵少腹而上故小便不通
　先黄腹痛多卧也寒薄生熱身故熱焉
熱爭則狂言及驚脇滿痛手足躁不得安卧
　經絡雖已受熱而神藏猶未納邪邪正相
　薄故云爭也餘爭同之又肝之脉從少腹
　上俠胃貫鬲布脇肋循喉嚨之後絡舌本
　故狂言脇滿痛也肝性靜而主驚駭故病
　則驚手足躁擾卧不得安
庚辛甚甲乙大汗氣逆則庚辛死
　肝主木庚辛爲金金克木故甚死於庚辛
　也甲乙爲木故大汗於甲乙
刺足厥陰少陽
　厥陰肝脉少陽膽脉
其逆則頭痛員員脉引衝頭也
　肝之脉自舌本循喉嚨之後上岀額與督
　脉會於巅故頭痛員員然脉引衝於頭中
　也員員謂似急也
心熱病者先不樂數日乃熱
　夫所以任治於物者謂心病氣入於經絡
　則神不安治故先不樂數日乃熱也
熱爭則卒心痛煩悶善嘔頭痛面赤無汗
　心手少陰脉起於心中其支别者從心系
　上俠咽小腸之脉直行者循咽下鬲抵胃
　其支别者從缺盆循頸上頰至目外眥故
　卒心痛煩悶善嘔頭痛面赤也心在液爲
　汗今病熱故無汗以出○新校正云按甲
　乙經外眥作兊眥王注厥論亦作兊眥外
　當作兊
壬癸甚丙丁大汗氣逆則壬癸死
　心主火任癸爲水水滅火故甚死於壬癸
　也丙丁爲火故大汗於丙丁氣逆之證
　經闕其文也
刺手少陰太陽
　少陰心脉太陽小腸脉
脾熱病者先頭重頰痛煩心顔青欲嘔身熱
　胃之脉起於鼻交頞中下循鼻外入上齒
　中還出俠口環唇下交承漿却循頤後下
　廉出大迎循頰車上耳前過客主人循髮
　際至額顱故先頭重頰痛顔青也脾之脉
　支别者復從胃别上鬲注心中其直行者
　上鬲俠咽故煩心欲嘔而身熱也○新校
　正云按甲乙經太素云脾熱病先頭重頰
　痛無顔青二字
熱爭則腰痛不可用俯仰腹滿泄兩頷痛
　胃之脉支别者起胃下口循腹裏下至氣
　街中而合以下髀氣街者腰之前故腰痛
　也脾之脉入腹屬脾絡胃又胃之脉自交
　承漿却循頷後下廉出大迎循頰車故腹
　滿泄而兩頷痛頷胡感切
甲乙甚戊己大汗氣逆則甲乙死
　脾主土甲乙爲木木伐土故甚死於甲乙
　也戊己爲土故大汗於戊己氣逆之証經
　所未論
刺足太陰陽明
　太陰脾脉陽明胃脉○新校正云按甲乙
　經熱病下篇云病先頭重頰痛煩心身熱
　熱爭則腰痛不可用俯仰腹滿兩頷痛其
　暴泄善饑而不欲食善噫熱中足清腹脹
　食不化善嘔泄有膿血苦嘔無所出先取
　三里後取太白章門
肺熱病者先淅然厥起毫毛惡風寒舌上黄
身熱
　肺主皮膚外養於毛故熱中之則先淅然
　惡風寒起毫毛也肺之脉起於中焦下絡
　大腸還循胃口今肺熱入胃胃熱上升故
　舌上黄而身熱
熱爭則喘咳痛走胷膺背不得大息頭痛不
堪汗出而寒
　肺居鬲上氣主胷膺復在變動爲咳又藏
　氣而主呼吸背復爲胷中之府故喘咳痛
　走胷膺背不得息也肺之絡脉上會耳中
　今熱氣上熏故頭痛不堪汗出而寒
丙丁甚庚辛大汗氣逆則丙丁死
　肺主金丙丁爲火火爍金故甚死於丙丁
　也庚辛爲金故大汗於庚辛也氣逆之證
　經闕未書
刺手太陰陽眀出血如大豆立已
　太陰肺脉陽明大腸脉當視其絡脉盛者
　乃刺而出之
腎熱病者先腰痛胻痠苦渴數飲身熱
　膀胱之脉從肩膊内俠脊抵腰中又腰爲
　腎之府故先腰痛也又腎之脉自循内踝
　之後上腨内出膕内廉又直行者從腎上
　貫肝鬲入肺中循喉嚨俠舌本故胻痠苦
　渴數飲身熱(瘦音酸胻/户當切)
熱爭則項痛而强胻寒且痠足下熱不欲言
　膀胱之脉從腦出别下項又腎之脉起於
　小指之下斜趨足心出於然骨之下循内
　踝之後别入跟中以上胻内又其直行者
　從腎上貫肝鬲入肺中循喉嚨俠舌本故
　項痛而强胻寒且酸足下熱不欲言也○
　新校正云按甲乙經然骨作然谷(跟音/根)
其逆則項痛員員澹澹然
　腎之筋循脊内俠膂上至項結於枕骨與
　膀胱之筋合膀胱之脉又并下於項故項
　痛員員然也澹澹爲似欲不定也
戊己甚壬癸大汗氣逆則戊己死
　腎主水戊己爲土土刑水故甚死於戊己
　也壬癸爲水故大汗於壬癸
刺足少陰太陽
　少陰腎脉太陽膀胱脉
諸汗者至其所勝日汗岀也
　氣王日爲所勝王則勝邪故各當其王日
　汗
肝熱病者左頰先赤
　肝氣合木木氣應春南面正理之則其左頰
　也
心熱病者顔先赤
　心氣合火火氣炎上指象明候故候於顔
　顔額也
脾熱病者鼻先赤
　脾氣合土土王於中鼻處面中故占鼻也
肺熱病者右頰先赤
　肺氣合金金氣應秋南面正理之則其右
　頰也
腎熱病者頤先赤
　腎氣合水水惟潤下指象明候故候於頤
　也
病雖未發見赤色者刺之名曰治未病
　聖人不治已病治未病不治已亂治未亂
　此之謂也
熱病從部所起者至期而已
　期爲大汗之日也如肝甲乙心丙丁脾戊
　己肺庚辛腎壬癸是爲期日也
其刺之反者三周而已
　反謂反取其氣也如肝病刺脾脾病刺腎
　腎病刺心心病刺肺肺病刺肝者皆是反
　刺五藏之氣也三周謂三周於三陰三陽
　之脉狀也又太陽病而刺寫陽明陽明病
　而刺寫少陽少陽病而刺寫太陰太陰病
　而刺寫少陰少陰病而刺寫厥陰如此是
　爲反取三陰三陽之脉氣也
重逆則死
　先刺已反病氣流傳又反刺之是爲重逆
　一逆刺之尚至三周乃已况其重逆而得
　生邪
諸當汗者至其所勝日汗大出也
　王則勝邪故各當其王日汗○新校正云
　按此條文注二十四字與前文重複當删
　去甲乙經太素亦不重出
諸治熱病以飲之寒水乃刺之必寒衣之居
止寒處身寒而止也
　寒水在胃陽氣外盛故飲寒乃刺熱退則
　凉生故身寒而止針
熱病先胷脇痛手足躁刺足少陽補足太陰
　此則舉正取之例然足少陽木病而寫足
　少陽之木氣補足太陰之土氣者恐木傳
　於土也胷脇痛丘虚主之丘虚在足外踝
　下如前陷者中足少陽脉之所過也刺可
　入同身寸之五分留七呼若灸者可灸三
　壯熱病手足躁經無所主治之㫖然補足
　太陰之脉當於井榮取之也○新校正云
　詳足太陰全元起本及太素作手太陰楊
　上善云手太陰上屬肺從肺出腋下故胸
　脇痛又按靈樞經云熱病而胸脅痛手足
　躁取之筋間以第四針索筋於肝不得索
　之於金金肺也以此决之作手太陰者爲
　是
病甚者爲五十九刺
　五十九刺者謂頭上五行行五者以越諸
　陽之熱逆也大杼膺俞缺盆背俞此八者
　以寫胷中之熱也氣街三里巨虚上下廉
　此八者以寫胃中之熱也雲門髃骨委中
　髓空此八者以寫四支之熱也五藏俞傍
　五此十者以寫五藏之熱也凡此五十九
　穴者皆熱之左右也故病甚則爾刺之然
　頭上五行者當中行謂上星囟會前頂百
　會後頂次兩傍謂五處承光通天絡却玉
　枕又刺兩傍謂臨泣目窗正營承靈腦空
　也上星在顱上直鼻中央入髮際同身寸
　之一寸陷者中容豆刺可入同身寸之四
　分○新校正云按甲乙經四分作三分水
　熱穴論注亦作三分詳此注下文云刺如
　上星法又云刺如囟會法既有二法則當
　依甲乙經及水熱穴論注上星刺入三分
　囟會刺入四分囟會在上星後同身寸之
　一寸陷者刺如上星法前頂在囟會後同
　身寸之一寸五分骨間陷者中刺如囟會
　法百會在前頂後同身寸之一寸三分頂
　中央旋毛中陷容指督脉足太陽脉之交
　會刺如上星法後頂在百會後後同身寸
　之一寸五分枕骨上刺如囟會法然是五
　者皆督脉氣之所發也上星留六呼若灸
　者并灸五壯次兩傍穴五處在上星兩傍
　同身寸之一寸五分承光在五處後同身
　寸之一寸通天在承光後同身寸之一寸
　五分絡却在通天後同身寸之一寸五分
　玉枕在絡却後同身寸之七分然是五者
　并足太陽脉氣所發刺可入同身寸之三
　分五處通天各留七呼絡却留五呼玉枕
　留三呼若灸者可灸三壯○新校正云按
　甲乙經承光不可灸玉枕刺入二分又次
　兩傍臨泣在頭直目上入髮際同身寸之
　五分足太陽少陽陽維三脉之會目窗正
　營遞相去同身寸之一寸承靈腦空遞相
　去同身寸之一寸五分然是五者并足少
　陽陽維二脉之會腦空一穴刺可入同身
　寸之四分餘并可刺入同身寸之三分臨
　泣留七呼若灸者可灸五壯大杼在項第
　一椎下兩傍相去各同身寸之一寸半陷
　者中督脉别絡足太陽手太陽三脉氣之
　會刺可入同身寸之三分留七呼若灸者
　可灸五壯○新校正云按甲乙經作七壯
　氣穴注作七壯刺瘧注熱穴注作五壯膺
　俞者膺中俞也正名中府在胷中行兩傍
　相去同身寸之六寸雲門下一寸乳上三
　肋間動脉應手陷者中仰而取之手足太
　陰脉之會刺可入同身寸之三分留五呼
　若灸者可灸五壯缺盆在肩上横骨陷者
　中手陽明脉氣所發刺可入同身寸之三
　分留七呼若灸者可灸三壯背俞當是風
　門熱府在第二椎下兩傍各同身寸之一
　寸半督脉足太陽脉之會刺可入同身寸
　之五分留七呼若灸者可灸五壯驗今明
　堂中誥圖經不著背俞未詳果何處也○
　新校正云按王注水熱穴論以風門熱府
　爲背俞又注氣穴論以大杼爲背俞此注
　云未詳蓋疑之也○氣衝在腹齊下横骨
　兩端鼠鼷上同身寸之一寸動應手足陽
　明脉氣所發刺可入同身寸之三分留七
　呼若灸者可灸五壯三里在膝下同身寸
　之三寸胻外廉兩筋内分間足陽明脉之
　所入也刺可入同身寸之一寸留七呼若
　灸者可灸三壯巨虚上廉足陽明與太陽
　合在三里下同身寸之三寸足陽明脉氣
　所發刺可入同身寸之八分若灸者可灸
　三壯巨虚下廉足陽明與少陽合在上廉
　下同身寸之三寸足陽明脉氣所發刺可
　入同身寸之三分若灸者可灸三壯雲門
　在巨骨下胷中行兩傍○新校正云按氣
　穴論注胷中行兩傍作俠任脉傍横去任
　脉文雖異穴之處所則同相去同身寸之
　六寸動脉應手中府當其下同身寸之一
　寸雲門手太陰脉氣所發舉臂取之刺可
　入同身寸之七分若灸者可灸五壯驗今
　明堂中誥圖經不載髃骨穴尋其穴以寫
　四支之熱恐是肩髃穴穴在肩端兩骨間
　手陽明蹻脉之會刺可入同身寸之六分
　留六呼若灸者可灸三壯委中在足膝後
　屈處膕中央約文中動脉○新校正云詳
　委中穴與氣穴注骨空注刺瘧論注并此
　王氏四處注之彼三注無足膝後屈處五
　字與此注異者非實有異蓋注有詳略爾
　○足太陽脉之所入也刺可入同身寸之
　五分留七呼若灸者可灸三壯髓空者正
　名腰俞在脊中第二十一椎節下間督脉
　氣所發刺可入同身寸之一分○新校正
　云按甲乙經作二寸水熱穴論注亦作二
　寸氣府論注骨空論注作一分○留七呼
　若灸者可灸三壯五藏俞傍五者謂魄户
　神堂䰟門意舍志室五穴也在俠脊兩傍
　各相去同身寸之三寸并足太陽脉氣所
　發也魄户在第三椎下兩傍正坐取之刺
　可入同身寸之五分若灸者可灸五壯神
　堂在第五椎下兩傍刺可入同身寸之三
　分若灸者可灸五壯䰟門在第九椎下兩
　傍正坐取之刺可入同身寸之五分若灸
　者可灸三壯意舍在十一椎下兩傍正坐
　取之刺可入同身寸之五分若灸者可灸
　三壯志室在十四椎下兩傍正坐取之刺
　可入同身寸之五分若灸者可灸三壯是
　所謂此經之五十九刺法也若針經所指
　五十九刺則殊與此經不同雖俱治熱病
　之要穴然合用之理全向背猶當以病候
　形證所應經法即隨所證而刺之
熱病始手臂痛者刺手陽明太陰而汗出止
　手臂痛列缺主之列缺者手太陰之絡去
　腕上同身寸之二寸半别走陽明者也刺
　可入同身寸之三分留三呼若灸者可灸
　五壯欲出汗商陽主之商陽者手陽明脉
　之井在手大指次指内側去爪甲角如韭
　葉手陽明脉之所出也刺可入同身寸之
　一分留一呼若灸者可灸一壯
熱病始於頭首者刺項太陽而汗出止
　天柱主之天柱在俠項後髮際大筋外廉
　陷者中足太陽脉氣所發刺可入同身寸
　之二分留六呼若灸者可灸三壯
熱病始於足脛者刺足陽明而汗出止
　新校正云按此條素問本無太素亦無今
　按甲乙經添入
熱病先身重骨痛耳聾好瞑刺足少陰
　據經無正主穴當補寫井滎爾○新校正
　云按靈樞經云熱病而身重骨痛耳聾而
　好暝取之骨以第四針索骨於不得索之
　土土脾也
病甚爲五十九刺
　如古法
熱病先眩冒而熱胷脇滿刺足少陰少陽
　亦井滎也
太陽之脉色榮顴骨熱病也
　榮飾也謂赤色見於顴骨如榮飾也顴骨
　謂目下當外眦也太陽合火故見色赤○
　新校正云按楊上善云赤色榮顴者骨熱
　病也與王氏注不同
榮未交
　新校正云按甲乙經太素作榮未夭下文
　榮未交亦作夭
曰今且得汗待時而已
　榮一爲營字之誤也曰者引古經法之端
　由也言色雖明盛但陰陽之氣不交錯者
　故法云今且得汗之而已待時者謂肝病
　待甲乙心病待丙丁脾病待戊己肺病待
　庚辛腎病待壬癸是謂待時而已所謂交
　者次如下句
與厥陰脉爭見者死期不過三日
　外見太陽之赤色内應厥陰之弦脉然太
　陽受病當傳入陽明今又厥陰之脉來見
　者是土敗而木賊之也故死然土氣已敗
　木復狂行木主數三故期不過三日
其熱病内連腎少陽之脉色也
　病或爲氣恐字誤也若赤色氣内連鼻兩
　傍者是少陽之脉色非厥陰色何者腎部
　近於鼻也○新校正云詳或者欲改腎作
　鼻按甲乙經太素并作腎楊上善云太陽
　水也厥陰木也水以生木木盛水衰故太
　陽水色見時有木爭見者水死以其熱病
　内連於腎腎爲熱傷故死本舊無少陽之
　脉色也六字乃王氏所添王注非當從上
　善之義
少陽之脉色榮頰前熱病也
　頰前即顴骨下近鼻兩傍也○新校正云
　按甲乙經太素前字作筋楊上善云足少
　陽部在頰赤色榮之即知筋熱病也
榮未交曰今且得汗待時而已與少陰脉爭
見者死期不過三日
　少陽受病當傳入於太陰今又少陰少陰
　脉來見亦土敗而木賊之也故死不過三
　日亦木之數然○新校正云詳或者欲改
　少陰作厥陰按甲乙經太素作少陰楊上
　善云少陽爲木少陰爲水少陽色見之時
　有少陰爭見者是母勝子故木死王作此
　注亦非舊本及甲乙經太素并無死期不
　過三日六字此是王氏足成此文也
熱病氣穴三椎下間主胸中熱四椎下間主
鬲中熱五椎下間主肝熱六椎下間主脾熱
七椎下間主腎熱榮在骶也
　脊節之謂椎脊窮之謂骶言腎熱之氣外
　通尾骶也尋此文椎間所主神藏之熱又
　不正當其藏俞而云主療在理未詳
項上三椎陷者中也
　此舉數脊之大法也言三椎下間主胸中
　熱者何以數之言皆當以陷者中爲氣發
　之所也
頰下逆顴爲大瘕下牙車爲腹滿顴後爲脇
痛頰上者鬲上也
　此所以候面部之色發明腹中之病診


　黄帝内經素問補註釋文卷之二十一
黄帝内經素問補註釋文卷之二十二終八
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　評熱病論篇
黄帝問曰有病温者汗出輒復熱而脉躁疾
不爲汗衰狂言不能食病名爲何岐伯對曰
病名陰陽交交者死也
　交謂交合陰陽之氣不分别也
帝曰願聞其說岐伯曰人所以汗出者皆生
於穀穀生於精
　言穀氣化爲精精氣勝乃爲汗
今邪氣交爭於骨肉而得汗者是邪却而精
勝也
　言初汗也
精勝則當能食而不復熱復熱者邪氣也汗
者精氣也今汗出而輒復熱者是邪勝也不
能食者精無俾也
　無俾言無可使爲汗也穀不化則精不生
　精不化流故無可使
病而留者其壽可立而傾也
　如是者若汗出疾速留著而不去則其人
　壽命立致傾危也○新校正云詳病而留
　者按王注病當作疾又按甲乙經作而熱
　留者
且夫熱論曰汗出而脉尚躁盛者死
　熱論謂上古熱論也凡汗後脉當遲靜而
　反躁急以盛滿者是眞氣竭而邪盛故知
　必死也
今脉不與汗相應此不勝其病也其死明矣
　脉不靜而躁盛是不相應
狂言者是失志失志者死
　志舍於精今精無可使是志無所居志不
　留居則失志也
今見三死不見一生雖愈必死也
　汗出脉躁盛一死不勝其病二死狂言失
　志者三死也
帝曰有病身熱汗出煩滿煩滿不爲汗解此
爲何病岐伯曰汗出而身熱者風也汗出而
煩滿不解者厥也病名曰風厥帝曰願卒聞
之岐伯曰巨陽主氣故先受邪少陰與其爲
表裏也得熱則上從之從之則厥也
　上從之謂少陰隨從於太陽而上也
帝曰治之奈何岐伯曰表裏刺之飲之服湯
　謂寫太陽補少陰也飲之湯者謂止迎上
　之腎氣也
帝曰勞風爲病何如岐伯曰勞風法在肺下
　從勞風生故曰勞風勞謂腎勞也腎脉者
　從腎上貫肝鬲入肺中故腎勞風生上居
　肺下也
其爲病也使人强上冥視
　新校正云按楊上善云强上好仰也冥視
　謂合眼視不明也又千金方冥視作目眩
唾出若涕惡風而振寒此爲勞風之病
　膀胱脉起於目内眥上額交巔上入絡腦
　還出别下項循肩膊内俠脊抵腰中入循
　膂絡腎今腎精不足外吸膀胱膀胱氣不
　能上營故使人頭項强而視不明也肺被
　風薄勞氣上熏故令唾出若鼻涕狀腎氣
　不足陽氣内攻勞熱相合故惡風而振寒
帝曰治之奈何岐伯曰以救俯仰
　救猶止也俯仰謂屈伸也言止屈伸放動
　作不使勞氣滋蔓
巨陽引精者三日中年者五日不精者七日
　新校正云按甲乙經作三日中若五日千
　金方作俟之三日及五日中不精明者是
　也與此不同
咳出青黄涕其狀如膿大如彈丸從口中若
鼻中出不出則傷肺傷肺則死也
　巨陽者膀胱之脉也膀胱與腎爲表裏故
　巨陽引精也巨大也然太陽之脉吸引精
　氣上攻於肺者三日中年者五日素不以
　精氣用事者七日當咳出稠涕其色青黄
　如膿狀平調咳者從咽而上出於口暴卒
　咳者氣衝突於蓄門而出於鼻夫如是者
　皆腎氣勞竭肺氣内虚陽氣奔迫之所爲
　故不出則傷肺也肺傷則榮衛散解魄不
　内治故死○新校正云按王氏云卒暴咳
　者氣衝突於蓄門而出於鼻按難經云衝
　門無蓄門之名疑是賁門楊操云賁者鬲
　也胃氣之所出胃出穀氣以傳於肺肺在
　鬲上故胃爲賁門
帝曰有病腎風者面胕痝然壅害於言可刺
不
　痝然腫起貌壅謂目下壅如卧蠶形也腎
　之脉從腎上貫肝鬲入肺中循喉嚨俠舌
　本故妨害於言語(痝莫/江切)
岐伯曰虚不當刺不當刺而刺後五曰其氣
必至
　至謂病氣來至也然謂藏配一日而五日
　至腎夫腎已不足風内薄之謂腫爲實以
　鍼大泄反傷藏氣眞氣不足不可復故刺
　後五日其氣必至也
帝曰其至何如岐伯曰至必少氣時熱時熱
從胷背上至頭汗出手熱口乾苦渴小便黄
目下腫腹中鳴身重難以行月事不來煩而
不能食不能正偃正偃則咳病名曰風水論
在刺法中
　刺法篇名今經亡
帝曰願聞其說岐伯曰邪之所凑其氣必虚
陰虚者陽必凑之故少氣時熱而汗出也小
便黄者少腹中有熱也不能正偃者胃中不
和也正偃則咳甚上迫肺也諸有水氣者微
腫先見於目下也帝曰何以言岐伯曰水者
陰也目下亦陰也腹者至陰之所居故水在
腹者必使目下腫也眞氣上逆故口苦舌乾
卧不得正偃正偃則咳出清水也諸水病者
故不得卧卧則驚驚則咳甚也腹中鳴者病
本於胃也薄脾則煩不能食食不能下者胃
脘鬲也身重難以行者胃脉在足也月事不
來者胞脉閉也胞脉者屬心而絡於胞中今
氣上迫肺心氣不得下通故月事不來也
　考上文所釋之義未解熱從胷背上至頭
　汗出手熱口乾苦渴之義應古論簡脫而
　此差謬之爾如是者何腎少陰之脉從腎
　上貫肝鬲入肺中循喉嚨俠舌本又膀胱
　太陽之脉從目内眥上額交巅上其支者
　從巔至耳上角其直者從巅入絡腦還出
　别下項循肩膊内俠脊抵腰中入循膂今
　陰不足而陽有餘故熱從胷背上至頭而
　汗出口乾苦渴也然心者陽藏也其脉行
　於臂手腎者陰藏也其脉循於胷足腎不
　足則心氣有餘故手熱矣又以心腎之脉
　俱是少陰脉也
帝曰善
　　　逆調論篇
黄帝問曰人身非常温也非常熱也爲之熱
而煩滿者何也
　異於常候故曰非常○新校正云按甲乙
　經無爲之熱三字
岐伯對曰陰氣少而陽氣勝故熱而煩滿也
帝曰人身非衣寒也中非有寒氣也寒從中
生者何
　言不知誰爲元主邪
岐伯曰是人多痹氣也陽氣少陰氣多故身
寒如從水中出
　言自由形氣陰陽之爲是非衣寒而中有
　寒也
帝曰人有四支熱逢風寒如炙如火者何也
　新校正云按全元起本無如火二字太素
　云如炙於火當從太素云
岐伯曰是人者陰氣虚陽氣盛四支者陽也
兩陽相得而陰氣虚少少水不能滅盛火而
陽獨治獨治者不能生長也獨勝而止耳
　水爲陰火爲陽今陽氣有餘陰氣不足故
　云少水不能滅盛火也治者王也勝者盛
　也故云獨勝而止
逢風而如炙如火者是人當肉爍也
　爍者言消也言久久此人當肉消削也
　新校正云詳如炙如火當從太素作如炙
　於火
帝曰人有身寒湯火不能熱厚衣不能温然
不凍慄是爲何病岐伯曰是人者素腎氣勝
以水爲事太陽氣衰腎脂枯不長一水不能
勝兩火腎者水也而生於骨腎不生則髓不
能滿故寒甚至骨也
　以水爲事言盛欲也
所以不能凍慄肝一陽也心二陽也腎孤藏
也一水不能勝二火故不能凍慄病名曰骨
痹是人當攣節也
　腎不生則髓不滿髓不滿則筋乾縮故節
　攣拘
帝曰人之肉苛者雖近於衣絮猶尚苛也是
謂何疾
　苛謂𤸷(苛胡/歌切)
岐伯曰榮氣虚衛氣實也榮氣虚則不仁衛
氣虚則不用榮衛俱虚則不仁且不用肉如
故也人身與志不相有曰死
　身用志不應志爲身不就兩者似不相有
　也○新校正云按甲乙經曰死作三十日
　死也
帝曰人有逆氣不得卧而息有音者有不得
卧而息無音者有起居如故而息有音者有
得卧行而喘者有不得卧不能行而喘者有
不得卧卧而喘者皆何藏使然願聞其故岐
伯曰不得卧而息有音者是陽明之逆也足
三陽者下行今逆而上行故息有音也陽明
者胃脉也胃者六府之海
　水穀海也
其氣亦下行陽明逆不得從其道故不得卧
也下經曰胃不和則卧不安此之謂也
　下經上古經也
夫起居如故而息有音者此肺之絡脉逆也
絡脉不得隨經上下故留經而不行絡脉之
病人也微故起居如故而息有音也夫不得
卧卧則喘者是水氣之客也夫水者循津液
而流也腎者水藏主津液主卧與喘也帝曰
善
　尋經所解之㫖不得卧而息無音有得卧
　行而喘有不得卧不能行而喘此三義悉
　闕而未論亦古之脫簡也
　　　瘧論篇
黄帝問曰夫痎瘧皆生於風其蓄作有時者
何也
　痎猶老也亦瘦也○新校正云按甲乙經
　云夫瘧疾者皆生於風其以日作以時發
　何也與此文異太素同今文楊上善云㾬
　有云二日一發爲㾬瘧此經但夏傷於暑
　至秋爲病或爲㾬瘧或但云瘧不必以日
　發間日以定㾬也但應四時其形有異以
　爲㾬爾已
岐伯對曰瘧之始發也先起於毫毛伸欠乃
作寒慄鼓頷
　慄謂戰慄鼓謂振動
腰脊俱痛寒去則内外皆熱頭痛如破渴欲
冷飲帝曰何氣使然願聞其道岐伯曰陰陽
上下交爭虚實更作陰陽相移也
　陽氣者下行極而上陰氣者上行極而下
　故曰陰陽上下交爭也陽虚則外寒陰虚
　則内熱陽盛則外熱陰盛則内寒由此寒
　去熱生則虚實更作陰陽之氣相移易也
陽并於陰則陰實而陽虚陽明虚則寒慄鼓
頷也
　陽并於陰言陽氣入於陰分也陽明胃脉
　也胃之脉自交承漿却分行循頤後下廉
　出大迎其支别者從大迎前下人迎故氣
　不足則惡寒戰慄而頤頷振動也
巨陽虚則腰背頭項痛
　巨陽者膀胱脉其脉從頭别下項循肩膊
　内俠脊抵腰中故氣不足則腰背頭項痛
　也(膊音/博)
三陽俱虚則陰氣勝陰氣勝則骨寒而痛寒
生於内故中外皆寒陽盛則外熱陰虚則内
　熱内外皆熱則喘而渴故欲冷飲也
熱傷氣故内外皆熱則喘而渴
此皆得之夏傷於暑熱氣盛藏於皮膚之内
　腸胃之外此榮氣之所舍也
　腸胃之外榮氣所主故云榮氣所舍也舍
　猶居也
此令人汗空踈
　新校正云按全元起本作汗出空踈甲乙
　經太素同
腠理開因得秋氣汗出遇風及得之以浴水
氣舍於皮膚之内與衛氣并居衛氣者晝日
行於陽夜行於陰此氣得陽而外出得陰而
内薄内外相薄是以日作
　作發作也
帝曰其間日而作者何也
　間日謂隔日也
岐伯曰其氣之舍深内薄於陰陽氣獨發陰
邪内著陰與陽爭不得出是以間日而作也
　不與衛氣相逢會故隔日而發也
帝曰善其作日晏與其日早者何氣使然
　晏猶日暮也
岐伯曰邪氣客於風府循膂而下
　風府穴名在項上入髮際同身寸之二寸
　大筋内宛宛中也膂謂脊兩傍
衛氣一日一夜大會於風府其明日日下一
節故其作也晏此先客於脊背也每至於風
府則腠理開腠理開則邪氣入邪氣入則病
作以此日作稍益晏也
　節謂脊骨之節然邪氣遠則逢會遲故發
　暮也
其出於風府日下一節二十五日下至骶骨
二十六日入於脊内注於伏膂之脉
　項已下至尾骶凡二十四節故日下一節
　二十五日下至骶骨二十六日入於脊内
　注於伏膂之脉也伏膂之脉者謂膂筋之
　間腎脉之伏行者也腎之脉循股内後廉
　貫脊屬腎其直行者從腎上貫肝鬲入肺
　中以其貫脊又不正應行穴但循膂伏行
　故謂之伏膂脉○新校正云按全元起本
　二十五日作二十一日二十六日作二十
　二日甲乙經太素并同伏膂之脉甲乙經
　作太衝之脉巢元方作伏衝
其氣上行九日出於缺盆之中其氣日高故
作日益早也
　以腎脉貫脊屬腎上入肺中肺者缺盆爲
　之道其氣之行速故其氣上行九日出於
　缺盆之中
其間日發者由邪氣内薄於五藏横連募原
也其道遠其氣深其行遲不能與衛氣俱行
不得皆出故間日乃作也
　募原謂鬲募之原系○新校正云按全元
　起本募作膜太素巢元方并同舉痛論亦
　作膜原
帝曰夫子言衛氣每至於風府腠理乃發發
則邪氣入入則病作今衛氣日下一節其氣
之發也不當風府其曰作者奈何岐伯曰
　新校正云按全元起本及甲乙經太素自
　此邪氣客於頭項至下則病作故八十八
　字並無
此邪氣客於頭項循膂而下者也故虚實不
同邪中異所則不得當其風府也故邪中於
頭項者氣至頭項而病中於背者氣至背而
病中於腰脊者氣至腰脊而病中於手足者
氣至手足而病
　故下篇各以居邪之所而刺之
衛氣之所在與邪氣相合則病作故風無常
府衛氣之所發必開其腠理邪氣之所合則
其府也

虚實不同邪中異所衛邪相合病則發焉
　不必悉當風府而發作也○新校正云按
　甲乙經巢元方則其府也作其病作
　帝曰善夫風之與瘧也相似同類而風獨
常在瘧得有時而休者何也
　風瘧皆有盛衰故云相似同類
岐伯曰風氣留其處故常在瘧氣隨經絡沉
以内薄
　新校正云按甲乙經作次以内傳
故衛氣應乃作
　留謂留止隨謂隨從
帝曰瘧先寒而後熱者何也岐伯曰夏傷於
大暑其汗大出腠理開發因遇夏氣凄滄之
水寒
　新校正云按甲乙經太素水寒作小寒迫
　之
藏於腠理皮膚之中秋傷於風則病成矣
　暑爲陽氣中風者陽氣受之故秋傷於風
　則病成矣
夫寒者陰氣也風者陽氣也先傷於寒而後
傷於風故先寒而後熱也病以時作名曰寒
瘧
　露形觸冒則風寒傷之
帝曰先熱而後寒者何也岐伯曰此先傷於
風而後傷於寒故先熱而後寒也亦以時作
名曰温瘧
　以其先熱故謂之温
其但熱而不寒者陰氣先絶陽氣獨發則少
氣煩冤手足熱而欲嘔名曰癉瘧
　癉熱也極熱爲之也(癉徒/干切)
帝曰夫經言有餘者寫之不足者補之今熱
爲有餘寒爲不足夫瘧者之寒湯火不能温
也及其熱冰水不能寒也此皆有餘不足之
類當此之時良工不能止必須其自衰乃刺
之其故何也願聞其說
　言何暇不早使其盛極而自止乎
岐伯曰經言無刺熇熇之熱
　新校正云按全元起本及太素熱作氣(熇/火)
　(妖/切)
無刺渾渾之脉無刺漉漉之汗故爲其病逆
未可治也
　熇熇盛熱也渾渾言無端緒也漉漉言汗
　大出也(漉音/鹿)
夫瘧之始發也陽氣并於陰當是之時陽虚
而陰盛外無氣故先寒慄也陰氣逆極則復
出之陽陽與陰復并於外則陰虚而陽實故
先熱而渴
　陰盛則胃寒故先寒戰慄陽盛則胃熱故
　先熱欲飲也
夫瘧氣者并於陽則陽勝并於陰則陰勝陰
勝則寒陽勝則熱瘧者風寒之氣不常也病
極則復
　復謂復舊也言其氣發至極還復如舊
至
　新校正云按甲乙經作瘧者風寒之暴氣
　不常病極則復至全元起本及太素作瘧
　風寒氣也不常病極則復至至字連上句
　與王氏之意異
病之發也如火之熱如風雨不可當也
　以其盛熾故不可當也
故經言曰方其盛時必毁
　新校正云按太素云勿敢必毁
因其衰也事必大昌此之謂也
　方正也正盛寫之或傷眞氣故必毁病氣
　衰已補其經氣則邪氣弭退正氣安平故
　必大昌也
夫瘧之未發也陰未并陽陽未并陰因而調
之眞氣得安邪氣乃亡
　所寫必中所補必當故眞氣得安邪氣乃
　亡也
故工不能治其已發爲其氣逆也
　眞氣寢息邪氣大行眞不勝邪是爲逆也
帝曰善攻之奈何早晏何如岐伯曰瘧之且
發也陰陽之且移也必從四末始也陽已傷
陰從之故先其時堅束其處令邪氣不得入
陰氣不得出審候見之在孫絡盛堅而血者
皆取之此眞往而未得并者也
　言牢縛四支令氣各在其處則邪所居處
　必自見之既見之則刺出其血爾往猶去
　也○新校正云按
　甲乙經眞往作其往太素作直往
帝曰瘧不發其應何如岐伯曰瘧氣者必更
盛更虚當氣之所在也病在陽則熱而脉躁
在陰則寒而脉靜
　陰靜陽躁故脉亦隨之
極則陰陽俱衰衛氣相離故病得休衛氣集
則復病也
　相薄至極物極則反故極則陰陽俱衰
帝曰時有間二日或至數日發或渴或不渴
其故何也岐伯曰其間日者邪氣與衛氣客
於六府而有時相失不能相得故休數日乃
作也
　氣不相會故數日不能發也
瘧者陰陽更勝也或甚或不甚故或渴或不
渴
　陽勝陰甚則渴陽勝陰不甚則不渴也勝
　謂强盛於彼之氣也
帝曰論言夏傷於暑秋必病瘧
　新校正云按生氣通天論并陰陽應象大
　論二論俱云夏傷於暑秋必痎瘧
今瘧不必應者何也
　言不必皆然
岐伯曰此應四時者也其病異形者反四時
也其以秋病者寒甚
　秋氣清凉陽氣下降熱藏肌肉故寒甚也
以冬病者寒不甚
　冬氣嚴冽陽氣伏藏不與寒爭故寒不甚
以春病者惡風
　春氣温和陽氣外泄内腠開發故惡於風
以夏病者多汗
　夏氣暑熱津液充盈外泄皮膚故多汗也
帝曰夫病温瘧與寒瘧而皆安舍舍於何藏
　安何也舍居止也藏謂五神藏也
岐伯曰温瘧得之冬中於風寒氣藏於骨髓
之中至春則陽氣大發邪氣不能自出因遇
大暑腦髓爍肌肉消腠理發泄或有所用力
邪氣與汗皆出此病藏於腎其氣先從内出
之於外也
　腎主於冬冬主骨髓腦爲髓海上下相應
　厥熱上熏故腦髓銷爍銷爍則熱氣外薄
　故肌肉减削而病藏於腎也
如是者陰虚而陽盛陽盛則熱矣
　陰虚謂腎藏氣虚陽盛謂膀胱太陽氣盛
衰則氣復反入入則陽虚陽虚則寒矣故先
熱而後寒名曰温瘧
　衰謂病衰退也復反入謂入腎陰脉中
帝曰癉瘧何如岐伯曰癉瘧者肺素有熱氣
盛於身厥逆上衝中氣實而不外泄因有所
用力腠理開風寒舍於皮膚之内分肉之間
而發發則陽氣盛陽氣盛而不衰則病矣其
氣不及於陰
　新校正云按全元起本及太素作不反之
　陰巢元方作不及之陰
故但熱而不寒氣内藏於心而外舍於分肉
之間令人消爍脫肉故命曰癉瘧帝曰善



黄帝内經素問補註釋文卷之二十二









黄帝内經素問補註釋文卷之二十三終九
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺瘧篇
足太陽之瘧令人腰痛頭重寒從背起
　足太陽脉從巔入絡腦還出别下項循肩
　膊内俠脊抵腰中其支别者從膊内左右
　别下貫胂過髀樞故令腰痛頭重寒從背
　起○新校正云按三部九候論注貫胂作
　貫臀刺腰痛注亦作貫臀厥論注作貫胂
　甲乙經作貫胂
先寒後熱熇熇暍暍然
　熇熇甚熱狀暍暍亦熱盛也太陽不足故
　先寒寒極則生熱故後熱也暍音謁
熱止汗出難已
　熱生是爲氣虚熱止則爲氣復氣復而汗
　反出此爲邪氣盛而眞不勝故難已○新
　校正云按全元起本并甲乙經太素巢元
　方并作先寒後熱渴渴止汗出與此文異
刺郄中出血
　太陽之郄是謂金門金門在足外踝下一
　名曰關梁陽維所别屬也刺可入同身寸
　之三分若灸者可灸三壯黄帝中誥圖經
　云委中主之則古法以委中爲郄中也委
　中在膕中央約文中動脉足太陽脉之所
　入也刺可入同身寸之五分留七呼若灸
　者可灸三壯○新校正云詳刺郄中甲乙
　經作膕中今王氏兩注之當以膕中爲正
　也
足少陽之瘧令人身體解㑊
　身體解㑊次如下句
寒不甚熱不甚
　陽氣未盛故令其然
惡見人見人心惕惕然
　膽與肝合肝虚則其邪薄其氣故惡見人
　見人心惕惕然也
熱多汗出甚
　邪盛則熱多中風故汗出
刺足少陽
　俠谿主之俠谿在足小指次指歧骨間本
　節前陷者中少陽之滎刺可入同身寸之
　三分留三呼若灸者可灸三壯
足陽明之瘧令人先寒洒淅洒淅寒甚乆乃
熱熱去汗出喜見日月光火氣乃快然
　陽虚則外先寒陽虚極則復盛故寒甚乆
　乃熱也熱去汗已陰又内强陽不勝陰故
　喜見日月光火氣乃快然也
刺足陽明跗上
　衝陽穴也在足跗上同身寸之五寸骨間
　動脉上去陷谷同身寸之三寸陽明之原
　刺可入同身寸之三分留十呼若灸者可
　灸三壯跗音付
足太陰之瘧令人不樂好大息
　心氣流於肺則喜令脾藏受病心母救之
　火氣下入於脾不上行於肺又太陰脉支
　别者復從胃上鬲注心中故令人不樂好
　大息也
不嗜食多寒熱汗出
　脾主化穀營助四傍今邪薄之諸藏無禀
　土寄四季王則邪氣交爭故不嗜食多寒
　熱而汗出○新校正云按甲乙經云多寒
　少熱
病至則善嘔嘔已乃衰
　足太陰脉入腹屬脾絡胃上鬲俠咽故病
　氣來至則嘔嘔已乃衰退也
即取之
　待病衰去即而取之其言衰即取之井俞
　及公孫也公孫在足大指本節後同身寸
　之一寸太陰絡也刺可入同身寸之四分
　留七呼若灸者可灸三壯
足少陰之瘧令人嘔吐甚多寒熱熱多寒少
　足少陰脉貫肝鬲入肺中循喉嚨故嘔吐
　甚多寒熱也腎爲陰藏陰氣生寒今陰氣
　不足故熱多寒少○新校正云按甲乙經
　云嘔吐甚多寒少熱也
欲閉户牖而處其病難已
　胃陽明脉病欲獨閉户牖而處今謂胃土
　病證反見腎水之中土刑於水故其病難
　已也太鐘太谿悉主之太鐘在足内踝後
　街中少陰絡也刺可入同身寸之二分留
　七呼若灸者可灸三壯太谿在足内踝後
　跟骨上動脉陷者中少陰俞也刺可入同
　身寸之三分留七呼若灸者可灸三壯○
　新校正云按甲乙經云其病難已取太谿
　又按太鐘穴甲乙經作跟後衝中刺腰痛
　篇注作跟後街中動脉水穴注云在内踝
　後此注云内踝後街中諸注不同當以甲
　乙經爲正
足厥陰之瘧令人腰痛少腹滿小便不利如
癃狀非癃也數便意恐懼氣不足腹中悒悒
　足厥陰脉循股陰入髦中環陰器抵少腹
　故病如是癃謂不得小便也悒悒不暢之
　貌○新校正云按甲乙經數便意三字作
數噫二字
刺足厥陰
　太衝主之在足大指本節後同身寸之二
　寸陷者中厥陰俞也刺可入同身寸之三
　分留十呼若灸者可灸三壯○新校正云
　按刺腰痛篇注云在本節後内間動脉應
手
肺瘧者令人心寒寒甚熱熱間善驚如有所
見者刺手太陰陽明
　列缺主之列缺在手腕後同身寸之一寸
　半手太陰絡也刺可入同身寸之三分留
　三呼若灸者可灸五壯陽明穴合谷主之
　合谷在手大指次指歧骨間手陽明脉之
　所過也刺可入同身寸之三分留六呼若
　灸者可灸三壯
心瘧者令人煩心甚欲得清水反寒多不甚
熱刺手少陰
　神門主之神門在掌後鋭骨之端陷者中
　手少陰俞也刺可入同身寸之三分留七
　呼若灸者可灸三壯○新校正云按太素
　云欲得清水及寒多寒不甚熱甚
肝瘧者令人色蒼蒼然太息其狀若死者刺
足厥陰見血
　中封主之中封在足内踝前同身寸之一
　寸半陷者中仰足而取之伸足乃得之足
　厥陰經也刺出血止常刺者可入同身寸
　之四分留七呼若灸者可灸三壯
脾瘧者令人寒腹中痛熱則腸中鳴鳴已汗
出刺足太陰
　商丘主之商丘在足内踝下微前陷者中
　足太陰經也刺可入同身寸之三分留七
　呼若灸者可灸三壯
腎瘧者令人洒洒然腰脊痛宛轉大便難目
胸胸然手足寒刺足太陽少陰
　太鐘主之取如前足少陰瘧中法
胃瘧者令人且病也善饑而不能食食而支
滿腹大
胃熱脾虚故善饑而不能食食而支滿腹
大也是以下文兼刺太陰○新校正云按
太素且病作疽病
刺足陽明太陰横脉出血
厲兊解谿三里主之厲兊在足大指次指
之端去爪甲如韭葉陽明井也刺可入同
身寸之一分留一呼若灸者可灸一壯解
谿在衝陽後同身寸之三寸半腕上陷者
中陽明經也刺可入同身寸之五分留五
　呼若灸者可灸三壯三里在膝下同身寸
　之三寸胻骨外廉兩筋肉分間陽明合也
　刺可入同身寸之一寸留七呼若灸者可
　灸三壯然足陽明取此三穴足太陰刺其
　横脉出血也横脉謂足内踝前斜過大脉
　則太陰之經脉也○新校正云詳解谿在
　衝陽後三寸半按甲乙經一寸半氣穴論
　注二寸半
瘧發身方熱刺跗上動脉
　則陽明之脉也
開其空出其血立寒
　陽明之脉多血多氣熱盛氣壯故出其血
　而立可寒也
瘧方欲寒刺手陽明太陰足陽明太陰
　亦謂開穴而出其血也當隨井俞而刺之
　也
瘧脉滿大急刺背俞用中鍼傍五胠俞各一
適肥瘦出其血也
　瘦者淺刺少出血肥者深刺多出血背俞
　謂大杼五胠俞謂譩譆(胠去/魚切)
瘧脉小實急灸脛少陰刺指井
　灸脛少陰是謂復溜復溜在内踝上同身
　寸之二寸陷者中足少陰經也刺可入同
　身寸之三分留三呼若灸者可灸五壯刺
　指井謂刺至陰至陰在足小指外側去爪
　甲角如韭葉足太陽井也刺可入同身寸
　之一分留五呼若灸者可灸三壯
瘧脉滿大急刺背俞用五胠俞背俞各一適
行於血也
　謂調適肥瘦穴度深淺循三備法而行鍼
　令至於血脉也謂大杼五胠俞謂譩譆主
　之○新校正云詳此條從瘧脉滿大至此
　注終文注共五十五字當從删削經文與
　次前經文重復王氏隨而注之别無義例
　不若士安之精審不復出也
瘧脉緩大虚便用藥不宜用鍼
　緩者中風大爲氣實虚者血虚血虚氣實
　風又攻之故宜藥治以遣其邪不宜鍼寫
　而出血也
凡治瘧先發如食頃乃可以治過之則失時
也
　先其發時眞邪異居波隴不起故可治過
　時則眞邪相合攻之則反傷眞氣故曰失
　時○新校正云詳從前瘧脉滿大至此全
　元起本在第四卷中王氏移續於此也
諸瘧而脉不見刺十指間出血血去必已先
視身之赤如小豆者盡取之十二瘧者其發
各不同時察其病形以知其何脉之病也
　隨其形證而病脉可知
先其發時如食頃而刺之一刺則衰二刺則
知三刺則已不已刺舌下兩脉出血
　釋具下文
不已刺郄中盛經出血又刺項已下俠脊者
必已
　并足太陽之脉氣也郄中則委中也俠脊
　者謂大杼風門熱府穴也大杼在項第一
　椎下兩傍相去各同身寸之一寸半陷者
　中刺可入同身寸之三分留七呼若灸者
　可灸五壯風門熱府在第二椎下兩傍各
　同身寸之一寸半刺可入同身寸之五分
　留七呼若灸者可灸五壯○新校正云詳
　大杼穴灸五壯按甲乙經作七壯氣穴論
　注作七壯刺熱論及熱穴注并作五壯
舌下兩脉者廉泉也
　廉泉穴名在頷下結喉上舌本下陰維任
　脉之會刺可入同身寸之三分留三呼若
　灸者可灸三壯
刺瘧者必先問其病之所先發者先刺之先
頭痛及重者先刺頭上及兩額兩眉間出血
　頭上謂上星百會兩額謂懸顱兩眉間謂
　攢竹等穴也
先項背痛者先刺之
　項風池風府主之背大杼神道主之
先腰脊痛者先刺郄中出血先手臂痛者先
刺手少陰陽明十指間
　新校正云按别本作手陰陽全本亦作手
　陰陽
先足脛酸痛者先刺足陽明十指間出血
　各以邪居之所以脫寫之
風瘧瘧發則汗出惡風刺三陽經背俞之血
者
　三陽太陽也○新校正云按甲乙經云足
　三陽
胻酸痛甚按之不可名曰胕髓病以鑱針針
絶骨出血立已
　陽輔穴也取如氣穴論中府俞法(胕洪付/切鑱鋤)
　(銜/切)
身體小痛刺至陰
　新校正云按甲乙經無至陰二字
諸陰之井無出血間日一刺
　諸井皆在指端足少陰井在足心宛宛中
瘧不渴間日而作刺足太陽
　新校正云按九卷云足陽明太素同
渴而間日作刺足少陽
　新校正云按九卷云手少陽太素同
温瘧汗不出爲五十九刺
　自胃瘧下至此尋黄帝中誥圖經所主或
　有不與此文同應古之别法也
　　　氣厥論篇
黄帝問曰五藏六府寒熱相移者何岐伯曰
腎移寒於肝癰腫少氣
　肝藏血然寒入則陽氣不散陽氣不散則
　血聚氣澀故爲癰腫又爲少氣也○新校
　正云按全元起本云腎移寒於脾元起注
　云腎傷於寒而傳於脾脾主肉寒生於肉
　則結爲堅堅化爲膿故爲癰也血傷氣少
　故曰少氣甲乙經亦作移寒於脾王因誤
　本遂解爲肝亦智者之一失也
脾移寒於肝癰腫筋攣
　脾藏主肉肝藏主筋肉温則筋舒肉冷則
　筋急故筋攣也肉寒則衛氣結聚故爲癰
　腫
肝移寒於心狂隔中
　心爲陽藏神處其中寒薄之則神亂離故
　狂也陽氣與寒相薄故隔塞而中不通也
心移寒於肺肺消肺消者飲一溲二死不治
　心爲陽藏反受諸寒寒氣不消乃移於肺
　寒隨心火内鑠金精金受火邪故中消也
　然肺藏消鑠氣無所持故令飲一而溲二
　也金火相賊故死不能治
肺移寒於腎爲涌水涌水者按腹不堅水氣
客於大腸疾行則鳴濯濯如囊裹漿水之病
也
　肺藏氣腎主水夫肺寒入腎腎氣有餘腎
　氣有餘則上奔於肺故云涌水也大腸爲
　肺之府然肺腎俱爲寒薄上下皆無所之
　故水氣客於大腸也腎受凝寒不能化液
　大腸積水而不流通故其疾行則腸鳴而
　濯濯有聲如囊裏漿而爲水病也○新校
　正云按甲乙經水之病也作治主肺者
脾移熱於肝則爲驚衂
　肝藏血又主驚故熱薄之則驚而鼻中血
　出
肝移熱於心則死
　兩陽和合火木相燔故肝熱入心則當死
　也陰陽别論曰肝之心謂之生陽生陽之
　屬不過四日而死○新校正云按陰陽别
　論之文義與此殊王氏不當引彼誤文附
　會此義
心移熱於肺傳爲鬲消
　心肺兩間中有斜鬲膜鬲膜下際内連於
　横鬲膜故心熱入肺乆乆傳化内爲鬲熱
　消渴而多飲也
肺移熱於腎傳爲柔痓
　柔謂筋柔而無力痓謂骨痓而不隨氣骨
　皆熱髓不内充故骨痓强而不舉筋柔緩
　而無力也痓音職
腎移熱於脾傳爲虚腸澼死不可治
　脾土制水腎反移熱以與之是脾土不能
　制水而受病故乆乆傳爲虚損也腸澼死
　者腎主下焦象水而冷今乃移熱是精氣
　内消下焦無主以守持故腸澼除而氣不
　禁止
胞移熱於膀胱則癃溺血
　膀胱爲津液之府胞爲受納之司故熱入
　膀胱胞中外熱陰絡内溢故不得小便而
　溺血也正理論曰熱在下焦則溺血此之
　謂也
膀胱移熱於小腸鬲腸不便上爲口麋
　小腸脉絡心循咽下隔抵胃屬小腸故受
　熱以下令腸隔塞而不便上則口生瘡而
　麋爛也麋謂爛也(糜武/悲切)
小腸移熱於大腸爲虙瘕爲沉
　小腸熱已入大腸兩熱相薄則血溢而爲
　伏瘕也血澁不利則月事沉滯而不行故
　云爲伏瘕爲沉也虙與伏同瘕一爲疝傳
　寫誤也
大腸移熱於胃善食而瘦入謂之食亦
　胃爲水穀之海其氣外養肌肉熱消水穀
　又鑠肌肉故善食而瘦入也食亦者謂食
　入移易而過不生肌膚也亦易也○新校
　正云按甲乙經入作又王氏注云善食而
　瘦入也殊爲無義不若甲乙經作又讀連
　下文
胃移熱於膽亦曰食亦
　義同上
膽移熱於腦則辛頞鼻淵鼻淵者濁涕下不
止也
　腦液下滲則爲濁涕涕下不止如彼水泉
　故曰鼻淵也頞謂鼻頞也足太陽脉起於
　目内眦上額交巅上入絡腦足陽明脉起
　於鼻交頞中傍約太陽之脉今腦熱則足
　太陽逆與陽明之脉俱盛薄於頞中故鼻
　頞辛也辛謂酸痛故下文曰
傳爲衄衊瞑目
　以足陽明脉交頞中傍約太陽之脉故耳
　熱盛則陽絡溢陽絡溢則衄出汗血也衊
　謂汗血也血出甚陽明太陽脉衰不能榮
　養於目故目瞑瞑暗也(衊莫/結切)
故得之氣厥也
　厥者氣逆也皆由氣逆而得之
　　　咳論篇
黄帝問曰肺之令人咳何也岐伯對曰五藏
六府皆令人咳非獨肺也帝曰願聞其狀岐
伯曰皮毛者肺之合也皮毛先受邪氣邪氣
以從其合也
　邪謂寒氣
其寒飲食入胃從肺脉上至於肺則肺寒肺
寒則外内合邪因而客之則爲肺咳
　肺脉起於中焦下絡大腸還循胃口上鬲
　屬肺故云從肺脉上至於肺也
五藏各以其時受病非其時各傳以與之
　時謂王月也非王月則不受邪故各傳以
　與之
人與天地相參故五藏各以治時感於寒則
受病微則爲咳甚者爲泄爲痛
　寒氣微則外應皮毛内通肺故咳寒氣甚
　則入於内内裂則痛入於腸胃則泄痢
乘秋則肺先受邪乘春則肝先受之乘夏則
心先受之乘至陰則脾先受之乘冬則腎先
受之
　以當用事之時故先受邪氣○新校正云
　按全元起本及太素無乘秋則三字疑此
　文誤多也
帝曰何以異之
　欲明其證也
岐伯曰肺咳之狀咳而喘息有音甚則唾血
　肺藏氣而應息故咳則喘息而喉中有聲
　甚則肺絡逆故唾血也
心咳之狀咳則心痛喉中介介如梗狀甚則
咽腫喉痹
　手心主脉起於胸中出屬心包少陰之脉
　起於心中出屬心系其支别者從心系上
　俠咽喉故病如是○新校正云按甲乙經
　介介如梗狀作喝喝又少陰之脉上俠咽
　不言俠喉
肝咳之狀咳則兩脅下痛甚則不可以轉轉
則兩胠下滿
　足厥陰脉上貫鬲布胠肋循喉嚨之後故
　如是胠亦脇也
脾咳之狀咳則右胠下痛陰陰引肩背甚則
不可以動動則欬劇
　足太陰脉上貫鬲俠咽其支别者復從胃
　别上鬲故病如是也脾氣連肺故痛引肩
　背也脾氣主右故右胠陰陰然深慢痛也
　(劇音/極)
腎咳之狀咳則腰背相引而痛甚則咳涎
　足少陰脉上股内後廉貫脊屬腎絡膀胱
　其直行者從腎上貫肝鬲入肺中循喉嚨
　俠舌本又膀胱脉從肩髆内别下俠脊抵
　腰中入循膂絡腎故病如是
帝曰六府之咳奈何安所受病岐伯曰五藏
之久咳乃移於六府脾咳不已則胃受之胃
咳之狀咳而嘔嘔甚則長蟲出
　脾與胃合又胃之脉循喉嚨入缺盆下鬲
　屬胃絡脾故脾咳不已胃受之也胃寒則
　嘔嘔甚則腸氣逆上故蚘出(蚘音/回)
肝咳不已則膽受之膽咳之狀咳嘔膽汁
　肝與膽合又膽之脉從缺盆以下胷中貫
　鬲絡肝故肝咳不已膽受之也膽氣好逆
　故嘔温苦汁也
肺咳不已則大腸受之大腸欬狀欬而遺失
　肺與大腸合又大腸脉入缺盆絡肺故肺
　咳不已大腸受之大腸爲傳送之府故寒
　入則氣不禁焉○新校正云按甲乙經遺
　失作遺矢
心欬不已則小腸受之小腸欬狀欬而失氣
氣與咳俱失
　心與小腸合又小腸脉入缺盆絡心故心
　欬不已小腸受之小腸寒盛氣入大腸欬
　則小腸氣下奔故失氣也
腎咳不已則膀胱受之膀胱欬狀欬而遺溺
　腎與膀胱合又膀胱脉從肩髆内俠脊抵
　腰中入循膂絡腎屬膀胱故腎咳不已膀
　胱受之膀胱爲津液之府是故還溺
乆咳不已則三焦受之三焦咳狀欬而腹滿
不欲食飲此皆聚於胃關於肺使人多涕唾
而面浮腫氣逆也
　三焦者非謂手少陽也正謂上焦中焦耳
　何者上焦者出於胃上口并咽以上貫鬲
　布胸中走腋中焦者亦至於胃口出上焦
　之後此所受氣者泌糟粕蒸津液化其精
　微上注於肺脉乃化而爲血故言皆聚於
　胃關於肺也兩焦受病則邪氣熏肺而肺
　氣滿故使人多涕唾而面浮腫氣逆也腹
　滿不欲食者胃寒故也胃脉者從缺盆下
　乳内廉下循腹至氣街其支者復從胃下
　口循腹裏至氣街中而合今胃受邪故病
　如是也何以明其不謂下焦然下焦者别
　於回腸注於膀胱故水穀者常并居於胃
　中盛糟粕而俱下於大腸泌别汁循下焦
　而滲入膀胱尋此行化乃與胃口懸遠故
　不謂此也○新校正云按甲乙經胃脉下
　循腹作下俠臍
帝曰治之奈何岐伯曰治藏者治其俞治府
者治其合浮腫者治其經
　諸藏俞者皆脉之所起第三穴諸府合者
　皆脉之所起第六穴也經者藏脉之所起
　第四穴府脉之所起第五穴靈樞經曰脉
　之所注爲俞所行爲經所入爲合此之謂
　也
帝曰善


黄帝内經素問補註釋文卷之二十三
黄帝内經素問補註釋文卷之二十四終十
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　舉痛論篇
黄帝問曰余聞善言天者必有驗於人善言
古者必有合於今善言人者必有厭於己如
此則道不惑而要數極所謂明明也
　善言天者言天四時之氣温凉寒暑生長
　收藏在人形氣五藏參應可驗而指示善
　惡故曰必有驗於人善言古者謂言上古
　聖人養生損益之迹與今養生損益之理
　可合而與論成敗故曰必有合於今也善
　言人者謂言形骸骨節更相支柱筋脉束
　絡皮肉包裏而五藏六府次居其中假七
　神五藏而運用之氣絶神去則之於死是
　以知彼浮形不能堅久靜慮於己亦與彼
　同故曰必有厭於己也夫如此者是知道
　要數之極悉無疑惑深明至理而乃能然
　矣
今余問於夫子令言而可知視而可見捫而
可得令驗於己而發蒙解惑可得而聞乎
言如發開童蒙之耳解於疑惑者之心令
　一一條理而目視手循驗之可得捫猶循
　也
岐伯再拜稽首對曰何道之問也
　請示起端也
帝曰願聞人之五藏卒痛何氣使然岐伯對
曰經脉流行不止環周不休寒氣入經而稽
遲泣(音/澀)而不行客於脉外則血少客於脉中
則氣不通故卒然而痛帝曰其痛或卒然而
止者或痛甚不休者或痛甚不可按者或按
之而痛止者或按之無益者或喘動應手者
或心與背相引而痛者或脅肋與少腹相引
而痛者或腹痛引陰股者或痛宿昔而成積
者或卒然痛死不知人少間復生者或痛而
嘔者或腹痛而後泄者或痛而閉不通者凡
此諸痛各不同形别之奈何
　欲明異候之所起
岐伯曰寒氣客於脉外則脉寒脉寒則縮蜷
縮踡則脉絀急絀急則外引小絡故卒然而
痛得炅則痛立止
　脉左右環故得寒則縮踡絀急縮踡絀急
　則衛氣不得流通故外引於小絡脉也衛
　氣不入寒内薄之脉急不縱故痛生也得
　熱則衛氣復行寒氣退辟故痛止炅熱也
　止已也(絀丁/骨切)
因重中於寒則痛乆矣
　重寒難釋故痛乆不消
寒氣客於經脉之中與炅氣相薄則脉滿滿
則痛而不可按也
　按之痛甚者其義貝下文
寒氣稽留炅氣從上則脉充大而血氣亂故
痛甚不可按也
　脉既滿大血氣復亂按之則邪氣攻内故
　不可按也
寒氣客於腸胃之間膜原之下血不得散小
絡急引故痛按之則血氣散故按之痛止
　膜謂鬲間之膜原謂鬲肓之原血不得散
　謂鬲膜之中小絡脉内血也絡滿則急故
　牽引而痛生也手按之則寒氣散小絡緩
　故痛止
寒氣客於俠脊之脉則深按之不能及故按
之無益也
　俠脊之脉者當中之督脉也次兩傍足太
　陽脉也督脉者循脊裏太陽者貫膂筋故
　深按之不能及也若按當中則脊節曲按
　兩傍則膂筋蹙合曲與蹙合皆衛氣不得
　行過寒氣益聚而内畜故按之無益
寒氣客於衝脉衝脉起於關元隨腹直上寒
氣客則脉不通脉不通則氣因之故喘動應
手矣
　衝脉奇經脉也關元穴名在齊下三寸言
　起自此穴即隨腹而上非生出於此也其
　本生出乃起於腎下也直謂上行會於咽
　喉也氣因之謂衝脉不通足少陰氣因之
　上滿衝脉與少陰并行故喘動而應手也
　矣
寒氣客於背俞之脉則血脉泣脉泣則血虚
血虚則痛其俞注於心故相引而痛按之則
熱氣至熱氣至則痛止矣
　背俞謂心俞脉亦足太陽脉也夫俞者皆
　内通於藏故曰其俞注心相引而痛也按
　之則温氣入温氣入則心氣外發故痛止
寒氣客於厥陰之脉厥陰之脉者絡陰器繫
於肝寒氣客於脉中則血泣脉急故脇肋與
少腹相引痛矣
　厥陰者肝之脉入髦中環陰器抵少腹上
　貫肝鬲布脇肋故曰絡陰器繫於肝脉急
　引脅與少腹痛也
厥氣客於陰股寒氣上及少腹血泣在下相
引故腹痛引陰股
　亦厥陰肝脉之氣也以其脉循陰股入髦
　中環陰器上抵少腹故曰厥氣客於陰股
　寒氣上及於少腹也
寒氣客於小腸膜原之間絡血之中血泣不
得注於大經血氣稽留不得行故宿昔而成
積矣
　言血爲寒氣之所凝結而乃成積
寒氣客於五藏厥逆上泄陰氣竭陽氣未入
故卒然痛死不知人氣復反則生矣
　言藏氣被寒擁胃而不行氣復得通則已
　也○新校正云詳注中擁胃疑作擁冐
寒氣客於腸胃厥逆上出故痛而嘔也
　腸胃客寒留止則陽氣不得下流而反上
　行寒不去則痛生陽上行則嘔逆故痛而
　嘔也
寒氣客於小腸小腸不得成聚故後泄腹痛
矣
　小腸爲受盛之府中滿則寒邪不居故不
　得結聚而傳下入於迴腸迴腸廣腸也爲
　傳導之府物不得停留故後泄而痛
熱氣留於小腸腸中痛癉熱焦渴則堅乾不
得出故痛而閉不通矣
　熱滲津液故便堅也
帝曰所謂言而可知者也視而可見奈何
　謂候色也
岐伯曰五藏六府固盡有部
　謂面上之分部
視其五色黄赤爲熱
　中熱則色黄赤
白爲寒
　陽氣少血不上榮於色故白
青黑爲痛
　血熱泣則變惡故色青黑則痛
此所謂視而可見者也帝曰捫而可得奈何
　捫摸也以手循摸也
岐伯曰視其主病之脉堅而血及陷下者皆
可捫而得也帝曰善余知百病生於氣也
　夫氣之爲用虚實逆順緩急皆能爲病故
　發此問端
怒則氣上喜則氣緩悲則氣消恐則氣下寒
則氣收炅則氣泄驚則氣亂
　新校正云按太素驚作憂
勞則氣耗思則氣結九氣不同何病之生岐
伯曰怒則氣逆甚則嘔血及飧泄
　新校正云按甲乙經及太素飱泄作食而
　氣逆
故氣上矣
　怒則陽氣逆上而肝氣乘脾故甚則嘔血
　及飱泄也何以明其然怒則面赤甚則色
　蒼靈樞經曰盛怒而不止則傷志明怒則
　氣逆上而不下也
喜則氣和志達榮衛通利故氣緩矣
　氣脉和調故志達暢榮衛通利故氣徐緩
悲則心系急肺布葉舉而上焦不通榮衛不
散熱氣在中故氣消矣
　布葉謂布蓋之大葉○新校正云按甲乙
　經及太素而上焦不通作兩焦不通又王
　注肺布葉舉謂布蓋之大葉疑非全元起
　云悲則損於心心系急則動於肺肺氣繫
　諸經逆故肺布而葉舉安得謂肺布爲肺
　布蓋之大葉
恐則精却却則上焦閉閉則氣還還則下焦
脹故氣不行矣
　恐則陽精却上而不下流故却則上焦閉
　也上焦既閉氣不行流下焦陰氣亦還迴
　不散而聚爲脹也然上焦固禁下焦氣還
　各守一處故氣不行也○新校正云詳氣
　不行當作氣下行也
寒則腠理閉氣不行故氣收矣
　腠謂津液滲泄之所理謂文理逢會之中
　閉謂宻閉氣謂衛氣行謂流行收謂收歛
　也身寒則衛氣沉故皮膚文理及滲泄之
　處皆閉宻而氣不流行衛氣收歛於中而
　不發散也○新校正云按甲乙經氣不行
　作營衛不行
炅則腠理開榮衛通汗大泄故氣泄矣
　人在陽則舒在陰則慘故熱則膚腠開發
　榮衛大通津液外滲而汗大泄
驚則心無所倚神無所歸慮無所定故氣亂
矣
　氣奔越故不調理○新校正云按太素驚
　作憂字
勞則喘且汗出外内皆越故氣耗矣
　疲力役則氣奔速故喘息氣奔速則陽外
　發故汗出然喘且汗出内外皆逾越於常
　經故氣耗損也
思則心有所存神有所歸正氣留而不行故
氣結矣
　繫心不散故氣亦停留○新校正云按甲
　乙經歸正二字作止字
　　　腹中論篇
黄帝問曰有病心腹滿旦食則不能暮食此
爲何病岐伯對曰名爲鼓脹
　心腹脹滿不能再食形如鼓脹故名鼓脹
　也○新校正云按太素鼓作穀字
帝曰治之奈何岐伯曰治之以鷄矢醴一劑
知二劑已
　按古本草鷄矢并不治鼓脹惟大利小便
　微寒今方制法當取用處湯漬服之
帝曰其時有復發者何也
　復謂再發言如舊也
岐伯曰此飲食不節故時有病也雖然其病
且已時故當病氣聚於腹也
　飲食不節則傷胃胃脉者循腹裏而下行
　故飲食不節時有病者復病氣聚於腹中
　也
帝曰有病胸脅支滿者妨於食病至則先聞
腥臊臭出清液先唾血四支清目眩時時前
後血病名爲何何以得之
　清液清水也亦謂之清涕清涕者謂從窈
　漏中漫液而下水出清冷也眩謂目視眩
　轉也前後血謂前陰後陰出血也
岐伯曰病名血枯此得之年少時有所大脫
血若醉入房中氣竭肝傷故月事衰少不來
也
　岀血多者謂之脫血漏下鼻衄嘔吐出血
　皆同焉夫醉則血脉盛血脉盛則内熱因
　而入房髓液皆下故腎中氣竭也肝藏血
　以養人脫血故肝傷也然於丈夫則精液
　衰乏若女子則月事滯澀而不來也
帝曰治之奈何復以何術岐伯曰以四烏鰂
骨一藘茹二物并合之丸以雀卵大如小豆
以五丸爲後飯飲以鮑魚汁利腸中
　新校正云按别本一作傷中(鰂昨/則切)藘茹(上/力)
　(居切下/音如字)
及傷肝也
　飯後藥先謂之後飯按古本草經云烏鰂
　魚骨藘茹等并不治血枯然經法用之是
　攻其所生所起爾夫醉勞力以入房則腎
　中精氣耗竭月事衰少不至則中有惡血
　淹留精氣耗竭則陰萎不起而無精惡血
　淹留則血痹著中而不散故先兹四藥用
　入方焉古本草經曰烏鰂魚骨味鹹冷平
　無毒主治女子血閉藘茹味辛寒平有小
　毒主散惡血雀卵味甘温平無毒主治男
　子陰萎不起强之令熱多精有子鮑魚味
　辛臭温平無毒主治瘀血血痹在四支不
　散者尋文會意方義如此而處治之也○
　新校正云按甲乙經及太素蘆茹作䕡茹
　詳王注性味乃䕡茹當改藘作䕡又按本
　草烏鰂魚骨冷作微温雀卵甘作酸與王
　注異
帝曰病有少腹盛上下左右皆有根此爲何
病可治不岐伯曰病名曰伏梁
　伏粱心之積也○新校正云詳此伏梁與
　心積之伏梁大異病有名同而實異者非
　一如此之類是也
帝曰伏梁何因而得之岐伯曰裹大膿血居
腸胃之外不可治治之每切按之致死帝曰
何以然岐伯曰此下則因陰必下膿血上則
迫胃脘生鬲俠胃脘内癰
　正當衝脉帶脉之部分也帶脉者起於季
　脅迴身一周横絡於齊下衝脉者與足少
　陰之絡起於腎下出於氣街循陰股其上
　行者出齊下同身寸之三寸關元之分俠
　齊直上循腹各行會於咽喉故病當其分
　則少腹盛上下左右皆有根也以其上下
　堅盛如有潜梁故曰病名伏梁不可治也
　以裹大膿血居腸胃之外按之痛悶不堪
　故每切按之致死也以衝脉下行者絡陰
　上行者循腹故也上則迫近於胃脘下則
　因薄於陰器也若因薄於陰則便下膿血
　若迫近於胃則病氣上出於鬲復俠胃脘
　内長其癰也何以然哉以本有大膿血在
　腸胃之外故也生當爲出傳文誤也○新
　校正云按太素俠胃作使胃
此乆病也難治居齊上爲逆居齊下爲從勿
動亟奪
　若裏大膿血居齊上則漸傷心藏故爲逆
　居齊下則去心稍遠猶得漸攻故爲從從
　順也亟數也奪去也言不可移動但數數
　去之則可矣
論在刺法中
　今經亡
帝曰人有身體髀股胻皆腫環齊而痛是爲
何病岐伯曰病名伏梁
　此二十六字錯簡在奇病論中若不有此
　二十六字則下文無據也○新校正云詳
　此并無注解盡在下卷奇病論中
此風根也
　此四字此篇本有奇病論中亦有之
其氣溢於大腸而著於肓肓之原在齊下故
環齊而痛也不可動之動之爲水溺濇之病
　亦衝脉也齊下謂脖胦在齊下同身寸之
　一寸半靈樞經曰肓之原名曰脖胦(脖薄/没切)
　(胦烏/朗切)
帝曰夫子數言熱中消中不可服高梁芳草
石藥石藥發瘨芳草發狂
　多飲數溲謂之熱中多食數溲謂之消中
　多喜曰瘨多怒曰狂芳美味也
夫熱中消中者皆富貴人也今禁高梁是不
合其心禁芳草石藥是病不愈願聞其說
　熱中消中者脾氣之上溢甘肥之所致故
　禁食高梁芳美之草也通評虚實論曰凡
　治消癉甘肥貴人則高梁之疾也又奇病
　論曰夫五味入於口藏於胃脾爲之行其
　精氣津液在脾故令人口甘此肥美之所
　發也此人必數食甘美而多肥也肥者令
　人内熱甘者令人中滿故其氣上溢轉爲
　消渴此之謂也夫富貴人者驕恣縱欲輕
　入而無能禁之禁之則逆其志順之則加
　其病帝思難誥故發問之高膏梁米也石
　藥英乳也芳草濃美也然此五者富貴人
　常服之難禁也
岐伯曰夫芳草之氣美石藥之氣悍二者其
氣急疾堅勁故非緩心和人不可以服此二
者
　脾氣溢而生病氣美則重盛於脾消熱之
　氣躁疾氣悍則又滋其熱若人性和心緩
　氣候舒匀不與物爭釋然寬泰則神不躁
　迫無懼内傷故非緩心和人不可以服此
　二者悍利也堅定也固也勁剛也言其芳
　草石藥之氣堅定固乆剛烈而卒不歇滅
　此二者是也
帝曰不可以服此二者何以然岐伯曰夫熱
氣慓悍藥氣亦然二者相遇恐内傷脾
　慓疾也
脾者土也而惡木服此藥者至甲乙日更論
　熱氣慄盛則木氣内餘故心非和緩則躁
　怒數起躁怒數起則熱氣因木以傷脾甲
　乙爲木故至甲乙日更論脾病之增感也
帝曰善有病膺腫
　新校正云按甲乙經作癰腫
頸痛胷滿腹脹此爲何病何以得之
　膺钨傍也頸項前也胷膺間也
岐伯曰名厥逆
　氣逆所生故名厥逆
帝曰治之奈何岐伯曰灸之則瘖石之則狂
湏其氣并乃可治也
　石謂以石針開破之
帝曰何以然岐伯曰陽氣重上有餘於上灸
之則陽氣入陰入則瘖石之則陽出内虚則
狂
　灸之則火氣助陽陽盛故入陰石之則陽
　氣出陽氣出則内不足故狂
湏其氣并而治之可使全也
　并謂并合也待自并合則兩氣俱全故可
　治若不爾而灸石之則偏致勝負故不得
　全而瘖狂也
帝曰善何以知懷子之且生也岐伯曰身有
　病而無邪脉也
　病謂經閉也脉法曰尺中之脉來而斷絶
　者經閉也月水不利若尺中脉絶者經閉
　也今病經閉脉反如常者婦人妊娠之證
　故云身有病而無邪脉
帝曰病熱而有胻痛者何也岐伯曰病熱者
陽脉也以三陽之動也人迎一盛少陽二盛
太陽三盛陽明入陰也夫陽入於陰故病在
頭與腹乃䐜脹而頭痛也帝曰善
　新校正云按六節藏象論云人迎一盛病
　在少陽二盛病在太陽三盛病在陽明與
　此論同又按甲乙經三盛陽明無入陰也
　三字



黄帝内經素問補註釋文卷之二十四







黄帝内經素問補註釋文卷之二十五宜一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺腰痛篇
足太陽脉令人腰痛引項脊尻背如重狀
　足太陽脉别下項循肩髆内俠脊抵腰中
　别下貫臀故令人腰痛引項脊尻背如重
　狀也○新校正云按甲乙經貫臀作貫胂
　刺瘧注亦作貫胂三部九候注作貫臀
　(尻苦/笑切)
刺其郄中太陽正經出血春無見血
　郄中委中也在膝後屈處膕中央約文中
　動脉足太陽脉之所入也刺可入同身寸
　之五分留七呼若灸者可灸三壯太陽合
　腎腎王於冬水衰於春故春無見血也
少陽令人腰痛如以針刺其皮中循循然不
可以俯仰不可以顧
　足少陽脉繞髮際横入髀厭中故令腰痛
　如以針刺其皮中循循然不可俯仰少陽
　之脉起於目鋭眦上抵頭角下耳後循頭
　行手陽明之前至肩上交出手少陽之後
　其支别者目鋭眦下大迎合手少陽於頤
　下加頰車下頸合缺盆故不可以顧○新
　校正云按甲乙經行手陽明之前作行手
　少陽之前也
刺少陽成骨之端出血成骨在膝外廉之骨
獨起者夏無見血
　成骨謂膝外近下胻骨上端兩起骨相并
　間陷容指者也胻骨所成柱膝髀骨故謂
　之成骨也少陽合肝肝主於春木衰於夏
　故無見血也
陽明令人腰痛不可以顧顴如有見者善悲
　足陽明脉起於鼻交頞中下循鼻外入上
　齒中還出俠口環唇下交承漿却循頤後
　下廉岀大迎其支别者從大迎前下人迎
　循喉嚨入缺盆又其支别者起胃下口循
　腹裏至氣街中而合以下髀故令人腰痛
　不可顧顧如有見者陽虚故悲也
刺陽明於胻前三痏上下和之出血秋無見
血
　按内經中誥流注圖經陽明脉穴俞之所
　主此腰痛者悉刺胻前三痏則正三里穴
　也三里在膝下同身寸之三寸胻骨外廉
　兩筋肉分間刺可入同身寸之一寸留七
　呼若灸者可灸三壯陽明合脾脾王長夏
　土衰於秋故秋無見血○新校正云按甲
　乙經胻作骭
足少陰令人腰痛痛引脊内廉
　足少陰脉上股内後廉貫脊屬腎故令人
　腰痛痛引脊内廉也○新校正云按全元
　起本脊内廉作脊内痛太素亦同此前少
　足太陰腰痛證并刺足太陰法應古文脫
　簡也
刺少陰於内踝上二痏春無見血出太多不
可復也
　按内經中誥流注圖經少陰脉穴俞所主
　此腰痛者當刺内踝上則正復溜穴也復
　溜見内踝後上同身寸之二寸動脉陷者
　中刺可入同身寸之三分留三呼若灸者
　可灸五壯
厥陰之脉令人腰痛腰中如張弓弩弦
　足厥陰脉自陰股環陰器抵少腹其支别
　者與太陰少陽結於腰髀下俠脊第三第
　四骨空中其穴即中髎下髎故腰痛則中
　如張弓弩之弦也如張弦者言强急之甚
刺厥陰之脉在腨踵魚腹之外循之累累然
乃刺之
　腨踵者言脉在腨外側下當足跟也腨形
　勢如卧魚之腹故曰魚腹之外也循其分
　肉有血絡累累然乃刺出之此正當蠡溝
　穴分足厥陰之絡在内踝上五寸别走少
　陽者刺可入同身寸之二分留三呼若灸
　者可灸三壯厥陰三經作居陰是傳寫草
　書厥字爲居也○新校正按經云厥陰之
　脉令人腰痛次言刺厥陰之脉注言刺厥
　陰之絡經注相違疑經中脉字乃絡字之
　誤也喘時轉切
其病令人善言嘿嘿然不慧刺之三痏
　厥陰之脉循喉嚨之後上入頏顙絡於舌
　本故病則善言風盛則昏冒故不爽慧也
　三刺其處腰痛乃除○新校正云按經云
　善言嘿嘿然不慧詳善言嘿嘿二病難相
　兼全元起本無善字於義爲允又按甲乙
　經厥陰之脉不絡舌本王氏於素問之中
　五處引注而注厥論與刺熱及此三篇皆
　云絡舌本注風論注痹論二篇不言絡舌
　本蓋王氏亦疑而兩言之也
解脉令人腰痛痛而引肩目𥆨𥆨然時遺溲
　解脉散行脉也言不合而别行也此足太
　陽之經起於目内眥上額交巅上循肩髆
　俠脊抵腰中入循膂絡腎屬膀胱下入膕
　中故病斯候也又其支别者從髆内别下
　貫胂循髀外後廉而下合於膕中二脉如
　繩之解股故名解脉也
刺解脉在膝筋内分間郄外廉之横脉出血
血變而止
　膝後兩傍大筋雙上股之後兩筋之間横
　文之處弩肉高起則郄中之分也古中誥
　以膕中爲太陽之郄當取郄外廉有血脉
　横見迢然紫黑而盛滿者乃刺之當見黑
　血必候其血色變赤乃止血不變赤極而
　寫之必行血色變赤乃止此太陽中經之
　爲腰痛也
解脉令人腰痛如引帶常如折腰狀善恐
　足太陽之别脉自肩而别下循背脊至腰
　而横入髀外後廉而下合膕中故若引帶
　如折腰之狀○新校正云按甲乙經如引
　帶作如裂善恐作善怒
刺解脉在邸中結絡如黍米刺之血射以黑
見赤血而已
　郄中則委中穴足太陽合也在膝後屈處
　膕中央約文中動脉刺可入同身寸之五
　分留七呼若灸者可灸三壯此經刺法也
　今則取其結絡大如黍米者當黑血箭射
　而出見血變赤然可止也○新校正云按
　全元起云有兩解脉病源各異恐誤未詳
同陰之脉令人腰痛痛如小錘居其中怫然
腫
　足少陽之别絡也并少陽經上行去足外
　踝上同身寸之五十乃别走厥陰並經下
　絡足跗故曰同陰脉也怫怒也言睡如嗔
　怒也○新校正云按太素小錘作小鍼(怫/音)
　(弗)
剌同陰之脉在外踝上絶骨之端爲三痏
　絶骨之端如前同身寸之三分陽輔穴也
　足少陽脉所行剌可入同身寸之五分留
　七呼若炎者可炙三壯
陽維之脉令人腰痛痛上怫然腫
　陽維起於陽則太陽之所生竒經八脉此
　其一也
剌陽維之脉脉與太陽合腨下間去地一尺
所
　太陽所主與正經並行而上至腨下復與
　太陽合而上也腨下去地正同身寸之一
　尺是則承光穴在銳腨陽下肉分間陷者
　中剌可入同身寸之七分若炎者可炎五
　壯以其取腨腸下肉分間故云合腨下间
　○新校正云按穴之所在乃承山穴非承
　光也山字誤爲光
衡絡之脉令人腰痛不可以俛仰則恐仆得
之舉重傷腰衡絡絶惡血歸之
　衡横也謂太陽之外絡自腰中横入髀外
　後廉而下與中經合於膕中者今舉重傷
　腰則横絡絶中經獨盛故腰痛不可以俯
　仰矣一經作行絶之脉傳寫魚魯之誤也
　若是行脉中誥不應取太陽脉委陽殷門
　之穴也
刺之在郄陽筋之間上郄數寸衡居爲二痏
出血
　横居二穴謂委陽殷門平視横相當也郄
　陽謂浮郄穴上側委陽穴也筋之間謂膝
　後膕上兩筋之間殷門穴也二穴各去臀
　下横文同身寸之六寸故曰上郄數寸也
　委陽刺可入同身寸之七分留五呼若灸
　者可灸三壯殷門刺可入同身寸之五分
　留七呼若灸者可灸三壯故曰行居爲二
　痏○新校正云詳王氏云浮郄穴上側委
　陽穴也按甲乙經委陽在浮郄穴下一寸
　不得言上側也
會陰之脉令人腰痛痛上漯漯然汗出汗乾
令人欲飲飲已欲走
　足太陽之中經也其脉循腰下會於後陰
　故曰會陰之脉其經自腰下行至足今陽
　氣大盛故痛上漯漯然汗出汗液既出則
　腎燥陰虚故汗乾令人欲飲水以救腎也
　水入腹已腎氣復生陰氣流行太陽又盛
　故飲水已反欲走也
刺直陽之脉上三痏在蹻上郄下五寸横居
視其盛者出血
　直陽之脉則太陽之脉俠脊下行貫臀下
　至膕中下循腨過外踝之後條直而行者
　故曰直陽之脉也蹻謂陽蹻所生申脉穴
　在外踝下也郄下則膕下也言此刺處在
　膕下同身寸之五寸上承郄中之穴下當
　申脉之位是謂承筋穴即腨中央如外陷
　者中也太陽脉氣所發禁不可刺可灸三
　壯今云刺者謂刺其血絡之盛滿者也兩
　腨皆有太陽經氣下行當視兩腨中央有
　血絡盛滿者乃刺出之故曰視其盛者出
　血○新校正云詳上云會陰之脉令人腰
　痛此云刺直陽之脉者詳此直陽之脉即
　會陰之脉也文變而事不殊又承筋穴注
　云腨中央如外按甲乙經及骨空論注無
　如外二字
飛陽之脉令人腰痛痛上怫怫然甚則悲以
恐
　是陰維之脉也去内踝上同身寸之五寸
　腨分中并少陰經而上也少陰之脉前則
　陰維脉所行也足少陰之脉從腎上貫肝
　鬲入肺中循喉嚨俠舌本其支别者從肺
　出絡心注胸中故甚則悲以恐也恐者生
　於腎悲者生於心
刺飛陽之脉在内踝上五寸
　新校正云按甲乙經作二寸
少陰之前與陰維之會
　内踝後上同身寸之五寸復溜穴少陰脉
　所行刺可入同身寸之三分内踝之後築
　賔穴陰維之郄刺可入同身寸之三分若
　灸者可灸五壯少陰之前陰維之會以三
　脉會在此穴分位也刺可入同身寸之三
　分若灸者可灸五壯今中誥經文正同此
　法○新校正云按甲乙經足太陽之絡别
　走少陰者名曰飛陽在外踝上七寸又云
　築賔陰維之郄在内踝上腨分中復溜穴
　在内踝上二寸今此經注都與甲乙不合
　者疑經注中五寸字當作二寸則素問與
　甲乙相應矣
昌陽之脉令人腰痛痛引膺目𥆨𥆨然甚則
反折舌卷不能言
　陰蹻脉也陰蹻者足少陰之别也起於然
　骨之後上内踝之上直上循陰股入陰而
　循腹上入胸裏入缺盆上出人迎之前入
　頏内廉屬目内眦合於太陽陽蹻而上行
　故腰痛之狀如此
刺内筋爲二痏在内躁上大筋前太陰後上
踝二寸所
　内筋謂大筋之前分内也太陰後大筋前
　即陰蹻之郄交信穴也在内踝上同身寸
　之二寸少陰前太陰後筋骨之間陷者之
　中刺可入同身寸之四分留五呼若灸者
　可灸三壯今中誥經文正主此
散脉令人腰痛而熱熱甚生煩腰下如有横
木居其中甚則遺溲
　散脉足太陰之别也散行而上故以名焉
　其脉循股内入腹中與少陰少陽結於腰
　髁下骨空中故病則腰下如有横木居其
　中甚乃遺溲也
刺散脉在膝前骨肉分間絡外廉束脉爲三
痏
　謂膝前内側也骨肉分謂膝内輔骨之下
　下廉腨肉之兩間也絡外廉則太陰之絡
　色青而見者也輔骨之下後有大筋擷束
　膝胻之骨令其連屬取此筋骨繫束之處
　脉以去其病是曰地機三刺而已故曰束
　脉爲之三痏也
肉里之脉令人腰痛不可以咳咳則筋縮急
　肉里之脉少陽所生則陽維之脉氣所發
　也里裏也
刺肉里之脉爲二痏在太陽之外少陽絶骨
之後
　分肉主之一經云少陽絶骨之前傳寫誤
　也絶骨之前足少陽脉所行絶骨之後陽
　維脉所過故指曰在太陽之外少陽絶骨
　之後也分肉穴在足外踝直上絶骨之端
　如後同身寸之二分筋肉分間陽維脉氣
　所發刺可入同身寸之五分留十呼若灸
　者可灸三壯○新校正云按分肉之穴甲
　乙經不見與氣穴注兩出而分寸不同氣
　穴注二分作三分五分作三分十呼作七
　呼
腰痛俠脊而痛至頭几几然目𥆨𥆨欲僵仆
刺足太陽郄中出血
　郄中委中○新校正云按太素作頭沉沉
　然
腰痛上寒刺足太陽陽眀上熱刺足厥陰不
可以俯仰刺足少陽中熱而喘刺足少陰刺
郄中出血
　此法玄妙中誥不同莫可窺測當用知其
　應不爾皆應先去血絡乃調之也
腰痛上寒不可顧刺足陽明
　上寒陰市主之陰市在膝上同身寸之三
　寸伏菟下陷者中足陽明脉氣所發刺可
　入同身寸之三分留七呼若灸者可灸三
　壯不可顧三里主之三里在膝下同身寸
　之三寸脉外廉兩筋肉分間足陽明脉之
　所入也刺可入同身寸之三寸留七呼若
　灸者可灸三壯
上熱刺足太陰
　地機主之地機在膝下同身寸之五寸足
　太陰之郄也刺可入同身寸之三分若灸
　者可灸三壯○新校正云按甲乙經作五
　壯
中熱而喘刺足少陰
　涌泉太鍾悉主之涌泉在足心陷者中屈
　足捲指宛宛中足少陰脉之所出刺可入
　同身寸之三分留三呼若灸者可灸三壯
　太鍾在足跟後街中動脉足少陰之絡刺
　可入同身寸之二分留七呼若灸者可灸
　三壯○新校正云按刺瘧注大鍾在内踝
　後街中水穴論注在内踝後此注在跟後
　街中動脉三注不同甲乙經亦云在跟後
　衝中當從甲乙經爲正
大便難刺足少陰
　涌泉主之
少腹滿刺足厥陰
　太衝主之在足大指本節後内間同身寸
　之二寸陷者中脉動應手足厥陰脉之所
　注也刺可入同身寸之三分留十呼若灸
　者可灸三壯
如折不可以俯仰不可舉刺足太陽
　如折束骨主之不可以俯仰京骨崑崙悉
　主之不可舉申脉僕參悉主之束骨在足
　小指外側本節後赤白肉際陷者中足太
　陽脉之所注也刺可入同身寸之三分留
　三呼若灸者可灸三壯京骨在足外側大
　骨下赤白肉際陷者中按而得之足太陽
　脉之所過也刺可入同身寸之三分留七
　呼若灸者可灸三壯崑崙在足外踝後跟
　骨上陷者中細脉動應手足太陽脉之所
　行也刺可入同身寸之五分留十呼若灸
　者可灸三壯申脉在外踝下同身寸之五
　分容爪甲陽蹻之所生也刺可入同身寸
　之六分留十呼若灸者可灸三壯僕參在
　跟骨下陷者中足太陽陽蹻二脉之會刺
　可入同身寸之三分留七呼若灸者可灸
　三壯○新校正云按甲乙經申脉在外踝
　下陷者中無五分字刺入六分作三分留
　十呼作六呼氣穴注作七呼僕參留七呼
　甲乙經作六呼
引脊内廉刺足少陰
　復溜主之取用飛陽注從腰痛上寒不可
　顧至此件經語除注并合朱書○新校正
　云按全元起本及甲乙經并太素自腰痛
　上寒至此并無乃王氏所添也今注云從
　腰痛上寒至并合朱書十九字非王冰之
　語蓋後人所加也
腰痛引少腹控䏚不可以仰
　新校正云按甲乙經作不可以俯仰字(䏚/音)
　抄
刺腰尻交者兩髁胂上以月生死爲痏數發
針立已
　此邪客於足太陰之絡也控通引也䏚謂
　季脇下之空軟處也腰尻交者謂髁下尻
　骨二傍四骨空左右八穴俗呼此骨爲八
　髎骨也此腰痛取腰髁下第四髎即下髎
　穴也足太陰厥陰少陽三脉左右交結於
　中故曰腰尻交者也兩髁脾謂兩髁骨下
　堅起肉也胂上非脾之上巅正當刺胂肉
　矣直刺胂肉即胂上也何者胂之上巅别
　有中膂肉俞白環俞雖并主腰痛考其形
　證經不相應矣髁骨即腰脊兩傍起骨也
　俠脊兩傍腰髁之下各有胂肉隴起而斜
　趣於髁骨之後内承其髁故曰兩髁胂也
　下承髁胂肉左右兩胂各有四骨空故曰
　上髎次髎中髎下髎上髎當髁骨下陷者
　中餘三髎少斜下按之陷中是也四空悉
　主腰痛唯下髎所主文與經同即太陰厥
　陰少陽所結者也刺可入同身寸之三寸
　留十呼若灸者可灸三壯以月生死爲痏
　數者月初向圓爲月生月半向空爲月死
　死月刺少生月刺多繆刺論曰月生一日
　一痏二日二痏漸多之十五日十五痏十
　六日十四痏漸少之其痏數多少如此即
　知之(髁苦瓦切/髎音遼)
左取右右取左
　痛在左針取右痛在右針取左所以然者
　以其脉左右交結於尻骨之中故也○新
　校正云詳此腰痛引少腹一節與繆刺論
　重
　　　風論篇
黄帝問曰風之傷人也或爲寒熱或爲熱中
或爲寒中或爲癘風或爲偏枯或爲風也其
病各異其名不同或内至五藏六府不知其
解願聞其說
　傷謂人自中之
岐伯對曰風氣藏於皮膚之間内不得通外
不得泄
　腠理開踈則邪風入風氣入已玄府閉封
　故内不得通外不得泄也
風者善行而數變腠理開則灑然寒閉則熱
而悶
　灑然寒貌悶不爽貌腠理開則風飄揚故
　寒腠理閉則風混亂故悶
其寒也則衰食飲其熱也則消肌肉故使人
怢慄而不能食名曰寒熱
　寒風入胃故食飲衰熱氣内藏故消肌肉
　寒熱相合故怢慄而不能食名曰寒熱也
　怢慄卒振寒貌○新校正云詳怢慄全元
　起本作失味甲乙經作解㑊
風氣與陽明入胃循脉而上至目内眥其人
肥則風氣不得外泄則爲熱中而目黄人瘦
則外泄而寒則爲寒中而泣出
　陽明者胃脉也胃脉起於鼻交頞中下循
　鼻外入上齒中還出俠口環唇下交承漿
　却循頤後下廉循喉嚨入缺盆下鬲屬胃
　故與陽明入胃循脉而上至目内眥也人
　肥則腠理宻緻故不得外泄則爲熱中而
　目黄人瘦則腠理開踈風得外泄則寒中
　而泣出也
風氣與太陽俱入行諸脉俞散於分肉之間
與衛氣相干其道不利故使肌肉憤䐜而有
瘍衛氣有所凝而不行故其肉有不仁也
　肉分之間衛氣行處風與衛氣相薄俱行
　於肉分之間故氣道澀而不利也氣道不
　利風氣内攻衛氣相持故肉憤䐜而瘡出
　也瘍瘡也若衛氣被風吹之不得流轉所
　在偏併凝而不行則肉有不仁之處也不
　仁謂𤸷而不知寒熱痛癢
癘者有榮衛熱胕其氣不清故使鼻柱壞而
色敗皮膚瘍潰
　此則風入於經脉之中也榮行脉中故風
　入脉中内攻於血與榮氣合合熱而血胕
　壞也其氣不清言潰亂也然血脉潰亂榮
　復挾風陽脉盡上於頭鼻爲呼吸之所故
　鼻柱壞而色惡皮膚破而潰爛也脉要精
　微論曰脉風盛爲癘潰胡對切
風寒客於脉而不去名曰癘風或名曰寒熱
　始爲寒熱熱成曰癘風○新校正云按别
　本成一作盛
以春甲乙傷於風者爲肝風以夏丙丁傷於
風者爲心風以季夏戊己傷於邪者爲脾風
以秋庚辛中於邪者爲肺風以冬壬癸中於
邪者爲腎風
　春甲乙木肝主之夏丙丁火心主之季夏
　戊己土脾主之秋庚辛金肺主之冬壬癸
　水腎主之
風中五藏六府之俞亦爲藏府之風各入其
門户所中則爲偏風
　隨俞左右而偏中之則爲偏風
風氣循風府而上則爲腦風風入係頭則爲
目風眼寒
　風府穴名正入項髮際一寸大筋内宛宛
　中督脉陽維之會自風府而上則腦户也
　腦户者督脉足太陽之會故循風府而上
　則爲腦風也足太陽之脉起於目内眥上
　額交巅上入絡腦還出故風入係頭則爲
　目風眼寒也
飲酒中風則爲漏風
　熱鬱腠疏中風汗出多如液漏故曰漏風
　經具名曰酒風
入房汗出中風則爲内風
　内耗其精外開腠理因内風襲故曰内風
　經具名曰勞風
新沐中風則爲首風
　沐髮中風舍於頭故曰首風
乆風入中則爲腸風餐泄
　風在腸中上熏於胃故食不化而下出焉
　餐泄者食不化而出也○新校正云按全
　元起云餐泄者水穀不分爲利
外在腠理則爲泄風
　風居腠理則玄府開通風薄汗泄故云泄
　風
故風者百病之長也至其變化乃爲他病也
無常方然致有風氣也
　長先也先百病而有也○新校正云按全
　元起本及甲乙經致字作故
帝曰五藏風之形狀不同者何願聞其診及
其病能
　診謂可言之證能謂内作病形
岐伯曰肺風之狀多汗惡風色皏然白時咳
短氣晝日則差暮則甚診在眉上其色白
　凡内多風氣則熱有餘熱則腠理開故多
　汗也風薄於内故惡風焉皏謂薄白色也
　肺色白在變動爲咳主藏氣風内迫之故
　色皏然白時咳短氣也晝則陽氣在表故
　差暮則陽氣入裏風内應之故甚也眉上
　謂兩眉間之上闕庭之部所以外司肺候
　故診在焉白肺色也
心風之狀多汗惡風焦絶善怒嚇赤色病甚
則言不可快診在口其色赤
　焦絶謂唇焦而文理斷絶也何者熱則皮
　剥故也風薄於心則神亂故善怒而嚇人
　也心脉支别者從心系上俠咽喉而主舌
　故病甚則言不可快也口唇色赤故診在
　焉赤者心色○新校正云按甲乙經無嚇
　字
肝風之狀多汗惡風善悲色微蒼嗌乾善怒
時憎女子診在目下其色青
　肝病在心藏無養心氣虚故善悲肝合木
　木色蒼故色微蒼也肝脉者循股陰入髦
　中環陰器抵少腹俠胃屬肝絡膽上貫鬲
　布脅肋循喉嚨之後入頏顙上出額與督
　脉會於巔其支别者從目系下故嗌乾善
　怒時憎女子診在目下也青肝色也
脾風之狀多汗惡風身體怠墮四支不欲動
色薄微黄不嗜食診在鼻上其色黄
　脾脉起於足上循胻骨又上膝股内前廉
　入腹屬脾絡胃上鬲俠咽連舌本散舌下
　其支别者復從胃别上鬲注心中心脉出
　於手循臂故身體怠墮四支不欲動而不
　嗜食脾氣合土主中央鼻於面部亦居中
　故診在焉黄脾色也○新校正云按王注
　脾風不當引心脉出於手循臂七字於義
　無取脾主四支脾風則四支不欲動矣
腎風之狀多汗惡風面痝然浮腫脊痛不能
正立其色炲隱曲不利診在肌上其色黑
　痝然言腫起也炲黑色也腎者陰也目下
　亦陰也故腎藏受風則面痝然而浮腫腎
　脉者起於足下上循腨内出膕内廉上股
　内後廉貫脊故脊痛不能正立也隱曲者
　謂隱蔽委曲之處也腎藏精外應交接今
　藏被風薄精氣内微故隱蔽委曲之事不
　通利所爲也陰陽應象大論曰氣歸精精
　食氣今精不足則氣内歸精氣不注皮故
　肌皮上黑也黑腎色也
胃風之狀頸多汗惡風食飲不下鬲塞不通
腹善滿失衣則䐜脹食寒則泄診形瘦而腹
大
　胃之脉支别者從頤後下廉過人迎循喉
　嚨入缺盆下鬲屬胃絡脾其直行者從缺
　盆下乳内廉下俠齊入氣街中其支别者
　起胃下口循腹裏至氣街中而合故頸多
　汗食飲不下鬲塞不通腹善滿也然失衣
　則外寒而中熱故腹䐜脹食寒則寒物薄
　胃而陽不内消故泄利胃合脾而主肉胃
　氣不足則肉不長故瘦也胃中風氣蓄聚
　故腹大也○新校正云按孫思邈云新食
　竟取風爲胃風
首風之狀頭面多汗惡風當先風一日則病
甚頭痛不可以出内至其風日則病少愈
　頭者諸陽之會風客之則文腠疏故頭面
　多汗也夫人陽氣外合於風故先當風一
　日則病甚以先風甚故亦先衰是以至其
　風日則病少愈内謂室屋之内也不可以
　出室屋之内者以頭痛甚而不喜外風故
　也○新校正云按孫思邈云新沐浴竟取
　風爲首風
漏風之狀或多汗常不可單衣食則汗出甚
則身汗喘息惡風衣裳濡口乾善渴不能勞
事
　肺胃風熱故不可單衣腠理開踈故食則
　汗出甚則風薄於肺故身汗喘息惡風衣
　裳濡口乾善渴也形勞則喘息故不能勞
　事○新校正云按孫思邈云因醉取風爲
　漏風其狀惡風多汗少氣口乾善渴近衣
　則身熱如火臨食則汗流如雨骨節懈惰
　不欲自勞
泄風之狀多汗汗出泄衣上口中乾上漬其
風不能勞事身體盡痛則寒
　上漬謂皮上濕如水漬也以多汗出故爾
　汗多則津液涸故口中乾形勞則汗出甚
　故不能勞事身體盡痛以其汗多汗多則
　亡陽故寒也○新校正云按孫思邈云新
　房室竟取風爲内風其狀惡風汗流沾衣
　裳疑此泄風乃内風也按本論前文先云
　漏風内風首風次言入中爲腸風在外爲
　泄風今有泄風而無内風孫思邈載内風
　乃此泄風之狀故知此泄字内之誤也
帝曰善

黄帝内經素問補註釋文卷之二十五
黄帝内經素問補註釋文卷之二十六宜二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　痹論篇
黄帝問曰痹之安生
　安猶何也言何以生
岐伯對曰風寒濕三氣雜至合而爲痹也
　雖合而爲痹發起亦殊矣
其風氣勝者爲行痹寒氣勝者爲痛痹濕氣
勝者爲著痹也
　風則陽受之故爲痹行寒則陰受之故爲
　痹痛濕則皮肉筋脉受之故爲痹著而不
　去也故乃痹從風寒濕之所生也
帝曰其有五者何也
　言風寒濕氣各異則三痹生有五何氣
　之勝也
岐伯曰以冬遇此者爲骨痹以春遇此者爲
筋痹以夏遇此者爲脉痹以至陰遇此者爲
肌痹以秋遇此者爲皮痹
　冬主骨春主筋夏王脉秋主皮至陰主肌
　肉故各爲其痹也至陰謂戊己月及土寄
　三月也
帝曰内舍五藏六府何氣使然
　言皮肉筋骨脉痹以五時之外遇然内居
　藏府何以致之
岐伯曰五藏皆有合病乆而不去者内舍於
其合也
　肝合筋心合脉脾合肉肺合皮腎合骨乆
　病不去則入於是
故骨瘦不已復感於邪内舍於腎筋痹不已
復感於邪内舍於肝脉痹不已復感於邪内
舍於心肌痹不已復感於邪内舍於脾皮痹
不已復感於邪内舍於肺所謂痹者各以其
時重感於風寒濕之氣也
　時謂氣王之月也肝王春心王夏肺王秋
　腎王冬脾王四季之月感謂感應也
凡痹之客五藏者肺痹者煩滿喘而嘔
　以藏氣應息又其脉還循胃口故使煩滿
　喘而嘔
心痹者脉不通煩則心下鼓暴上氣而喘嗌
乾善噫厥氣上則恐
　心合脉受邪則脉不通利也邪氣内擾故
　煩也手心主心包之脉起於胸中出屬心
　包下鬲手少陰心脉起於心中出屬心系
　下鬲絡小腸其支别者從心系上俠咽喉
　其直者復從心系却上肺故煩則心下鼓
　滿暴上氣而喘嗌乾也心主爲噫以下鼓
　滿故噫之以出氣也暴足逆氣上乘於心
　則恐畏也神懼凌弱故爾
肝痹者夜卧則驚多飲數小便上爲引如懷
　肝王驚駭氣相應故中夜卧則驚也肝之
　脉循股陰入髦中環陰器抵少腹俠胃屬
　肝絡膽上貫鬲布脇肋循喉嚨之後上入
　頏顙故多飲水數小便上引少腹如懷任
　之狀
腎痹者善脹尻以代踵脊以代頭
　腎者胃之關關不利則胃氣不轉故善脹
　也尻以代踵謂足攣急也脊以代頭謂身
　踡屈也踵足跟也腎之脉起於足小指之
　下斜趣足心出於然骨之下循内踝之後
　别入跟中以上胻内出膕内廉上股内後
　廉貫脊屬腎絡膀胱其直行者從腎上貫
　肝鬲入肺中氣不足而受邪故不伸展○
　新校正云詳然骨一作然穀
脾痹者四支懈惰發咳嘔汁上爲大塞
　土王四季外主四支故四支懈惰又以其
　脉起於足循腨胻上膝股也然脾脉入腹
　屬脾絡胃上鬲俠咽故發咳嘔汁脾氣養
　肺胃復連咽故上爲大塞也
腸痹者數飲而出不得中氣喘爭時發餐泄
　大腸之脉入缺盆絡肺下鬲屬大腸小腸
　之脉又入缺盆絡心循咽下鬲抵胃屬小
　腸今小腸有邪則脉不下鬲脉不下鬲則
　腸不行化而胃氣蓄熱故多飲水而不得
　下出也腸胃中陽氣與邪氣奔喘交爭得
　時通利以腸氣不化故時或得通則爲餐
　泄
胞痹者少腹膀胱按之内痛若沃以湯濇於
小便上爲清涕
　膀胱爲津液之府胞内居之少腹處關元
　之中内藏胞器然膀胱之脉起於目内眦
　上額交巅上入絡腦出别下項循肩髆内
　俠脊抵腰中入循膂絡腎屬膀胱其支别
　者從腰中下貫臀入膕中今胞受風寒濕
　氣則膀胱太陽之脉不得下流於足故少
　腹膀胱按之内痛若沃以湯澀於小便也
　小便既澀太陽之脉不得下行故上爍其
　腦而爲清涕出於鼻竅矣沃猶灌也○新
　校正云按全元起本内痛二字作兩髀
陰氣者靜則神藏躁則消亡
　陰謂五神藏也所以說神藏與消亡者言
　人安靜不涉邪氣則神氣寧以内藏人躁
　動觸冒邪氣則神被害而離散藏無所守
　故曰消亡此言五藏受邪之爲痹也
飲食自倍腸胃乃傷
　藏以躁動致傷府以飲食見損皆謂過用
　越性則受其邪此言六府受邪之爲痹也
淫氣喘息痹聚在肺淫氣憂思痹聚在心淫
氣遺溺痹聚在腎淫氣乏竭痹聚在肝淫氣
肌絶痹聚在脾
　淫氣謂氣之妄行者各隨藏之所主而入
　爲痹也○新校正云詳從上凡痹之客五
　藏者至此全元起本在陰陽别論中此王
　氏之所移也
諸痹不已亦益内也
　從外不去則益深至於身内
其風氣勝者其人易已也帝曰痹其時有死
者或疼乆者或易已者其故何也岐伯曰其
入藏者死其留連筋骨間者疼乆其留皮膚
間者易已
　入藏者死以神去也筋骨疼乆以其定也
　皮膚易已以浮淺也由斯深淺故有是不
　同
帝曰其客於六府者何也岐伯曰此亦其食
飲居處爲其病本也
　四方雖土地温凉高下不同物性剛柔食
　居不異但動過其分則六府致傷陰陽應
　象大論曰水穀之寒熱感則害六府○新
　校正云按傷寒論曰物性剛柔餐居亦異
六府亦各有俞風寒濕氣中其俞而食飲應
之循俞而入各舍其府也
　六府俞亦謂背俞也膽俞在十椎之傍胃
　俞在十二椎之傍三焦俞在十三椎之傍
　大腸俞在十六椎之傍小腸俞在十八椎
　之傍膀胱俞在十九椎之傍隨形分長短
　而取之如是各去脊同身寸之一寸五分
　并足太陽脉氣之所發也○新校正云詳
　六府俞并在本椎下兩傍此注言在椎之
　傍者文畧也
帝曰以針治之奈何岐伯曰五藏有俞六府
有合循脉之分各有所發各隨其過
　新校正云按甲乙經隨作治
則病瘳也
　肝之俞曰太衝心之俞曰太陵脾之俞曰
　太白肺之俞曰太淵腎之俞曰太谿皆經
　脉之所注也太衝在足大指間本節後二
　寸陷者中○新校正云按刺腰痛注云太
　衝在足大指本節後内間二寸陷者中動
　脉應手刺可入同身寸之三分留十呼若
　灸者可灸三壯太陵在手掌後骨兩筋間
　陷者中刺可入同身寸之六分留七呼若
　灸者可灸三壯太白在足内側核骨下陷
　者中刺可入同身寸之三分留七呼若灸
　者可灸三壯太淵在手掌後陷者中刺可
　入同身寸之二分留二呼若灸者可灸三
　壯太谿在足内踝後跟骨上動脉陷者中
　刺可入同身寸之三分留七呼若灸者可
　灸三壯胃合入於三里膽合入於陽陵泉
　大腸合入於曲池小腸合入於小海三焦
　合入於委陽膀胱合入於委中三里在膝
　下三寸隨外廉兩筋間刺可入同身寸之
　一寸留十呼若灸者可灸三壯陽陵泉在
　膝下一寸胻外廉陷者中刺可入同身寸
　之六分留十呼若灸者可灸三壯小海在
　肘内大骨外去肘端五分陷者中屈肘乃
　得之刺可入同身寸之二分留七呼若灸
　者可灸五壯曲池在肘外輔屈肘曲骨之
　中刺可入同身寸之五分留七呼若灸者
　可灸三壯委陽在足膕中外廉兩筋間刺
　可入同身寸之七分留五呼若灸者可灸
　三壯屈伸而取之委中在膕中央約文中
　動脉刺可入同身寸之五分留七呼若灸
　者可灸三壯○新校正云按刺埶注委中
　在足膝後屈處餘并同此○故經言循脉
　之分各有所發各隨其過則病瘳也過謂
　脉所經過處○新校正云詳王氏以委陽
　爲三焦合按甲乙經云委陽三焦下輔俞
　也足太陽之别絡三焦之合自在手少陽
　經天井穴爲少陽脉之所入爲合詳此六
　府之合俱引本經所入之穴獨三焦不引
　本經所入之穴者王氏之誤也王氏但見
　甲乙經云三焦合於委陽彼說自異彼又
　以大腸合於巨虚上廉小腸合於下廉此
　以曲池小海易之故知當以天井穴爲合
　也
帝曰榮衛之氣亦令人痹乎岐伯曰榮者水
穀之精氣也和調於五藏灑陳於六府乃能
入於脉也
　正理論曰穀入於胃脉道乃行水入於經
　其血乃成又靈樞經曰榮氣之道内穀爲
　實○新校正云按别本實作寳穀入於胃
　氣傳與肺精專者上行經隧由此故水穀
　精氣合榮氣運行而入於脉也
故循脉上下貫五藏絡六府也
　榮行脉内故無所不至
衛者水穀之悍氣也其氣慓疾滑利不能入
於脉也
　悍氣謂浮盛之氣也以其浮盛之氣故慓
　疾滑利不能入於脉中也
故循皮膚之中分肉之間熏於肓膜散於胸
腹
　皮膚之中分肉之間謂脉外也肓膜謂五
　藏之間鬲中膜也以其浮盛故能布散於
　胷腹之中空虚之處熏其肓膜令氣宣通
　也肓音荒
逆其氣則病從其氣則愈不與風寒濕氣合
故不爲痹帝曰善痹或痛或不痛或不仁或
寒或熱或燥或濕其故何也岐伯曰痛者寒
氣多也有寒故痛也
　風寒濕氣客於肉分之間迫切而爲沫得
　寒則聚聚則排分肉肉裂則痛故有寒則
　痛也
其不痛不仁者病乆入深榮衛之行濇經絡
時疏故不通
　新校正云按甲乙經不通作不痛詳甲乙
　經此條論不痛與不仁兩事後言不痛是
　載眀不痛之爲重也
皮膚不營故爲不仁
　不仁者皮頏不知有無也
其寒者陽氣少陰氣多與病相益故寒也
　病本生於風寒濕氣故陰氣益之也
其熱者陽氣多陰氣少病氣勝陽遭陰故爲
痹熱
　遭遇也言遇於陰氣陰氣不勝故爲熱○
　新校正云按甲乙經遭作乘
其多汗而濡者此其逢濕甚也陽氣少陰氣
盛兩氣相感故汗出而濡也
　中表相應則相感也
帝曰夫痹之爲病不痛何也岐伯曰痹在於
骨則重在於脉則血凝而不流在於筋則屈
不伸在於肉則不仁在皮則寒故具此五者
則不痛也凡痹之類逢寒則蟲逢熱則縱帝
曰善
　蟲謂皮中如蟲行縱謂縱緩不相就○新
　校正云按甲乙經蟲作急
　　　痿論篇
黄帝問曰五藏使人痿何也
　痿謂痿弱無力以運動
岐伯對曰肺主身之皮毛心主身之血脉肝
主身之筋膜
　新校正云按全元起本云膜者人皮下肉
　上筋膜也
脾主身之肌肉腎主身之骨髓
　所主不同痿生亦各歸其所主
故肺熱葉焦則皮毛虚弱急薄著則生痿躄
也
　躄謂攣躄足不得伸以行也肺熱則腎受
　熱氣故爾躄必亦切
心氣熱則下脉厥而上上則下脉虚虚則生
脉痿樞折挈脛縱而不任地也
　心熱盛則火獨光火獨光則内炎上腎之
　脉常下行今火盛而上炎用事故腎脉亦
　隨火炎爍而逆上行也陰氣厥逆火復内
　燔陰上隔陽下不守位心氣通脉故生脉
　痿腎氣主足故膝腕樞紐如折去而不相
　提挈脛筋縱緩而不能任用於地也
肝氣熱則膽泄口苦筋膜乾筋膜乾則筋急
而攣發爲筋痿
　膽約肝葉而汁味至苦故肝熱則膽液滲
　泄膽病則口苦今膽液滲泄故口苦也
　肝主筋膜故熱則筋膜乾而攣急發爲筋
　痿也八十一難經曰膽在肝短葉間下
脾氣熱則胃乾而渴肌肉不仁發爲肉痿
　脾與胃以膜相連脾氣熱則胃液滲泄故
　乾而渴也脾主肌肉今熱薄於内故肌肉
　不仁而發爲肉痿
腎氣熱則腰脊不舉骨枯而髓减發爲骨痿
　腰爲腎府又腎脉上股内貫脊屬腎故腎
　氣熱則腰脊不舉也腎主骨髓故熱熱則
　骨枯而髓减發則爲骨痿也
帝曰何以得之岐伯曰肺者藏之長也爲心
之蓋也
　位高而布葉於胸中是故爲藏之長心之
　蓋
有所失亡所求不得則發肺鳴鳴則肺熱葉
焦
　志若不揚氣鬱故也肺藏氣氣鬱不利故
　喘息有聲而肺熱葉焦也
故曰五藏因肺熱葉焦發爲痿躄此之謂也
　肺者所以行榮衛治陰陽故引曰五藏因
　肺熱而發爲痿躄也
悲哀太甚則胞絡絶胞絡絶則陽氣内動發
則心下崩數溲血也
　悲則心系急肺布葉舉而上焦不通榮衛
　不散熱氣在中故胞絡絶而陽氣内鼓動
　發則心下崩數溲血也心下崩謂心包内
　崩而下血也溲謂溺也○新校正云按楊
　上善云胞絡者心上胞絡之脉也詳經注
　中胞字俱當作胞全本胞又作肌也
故本病曰大經空虚發爲肌痹傳爲脉痿
　本病古經論篇名也大經謂大經脉也以
　心崩溲血故大經空虚脉空則熱内薄衛
　氣盛榮氣微故發爲肌痹也先見肌痹後
　漸脉痿故曰傳爲脉痿也
思想無窮所願不得意淫於外入房太甚宗
筋弛縱發爲筋痿及爲白淫
　思想所願爲祈欲也施寫勞損故爲筋痿
　及白淫也白淫謂白物淫衍如精之狀男
　子溺便而下女子陰器中綿綿而下也
故下經曰筋痿者生於肝使内也
　下經上古之經名也使内謂勞役陰力費
　竭精氣也
有漸於濕以水爲事苦有所留居處相濕肌
肉濡漬痹而不仁發爲肉痿
　業惟近濕居處澤下皆水爲事也平者久
　而猶殆感之者尤甚矣肉屬於脾脾氣惡
　濕濕著肌肉則衛氣不榮故爲肉痿也
故下經曰肉痿者得之濕地也
　陰陽應象大論曰地之濕氣感則害皮肉
　筋脉此之謂害肉也
有所遠行勞倦逢大熱而渴渴則陽氣内伐
内伐則熱舍於腎腎者水藏也今水不勝火
則骨枯而髓虚故足不任身發爲骨痿
　陽氣内伐謂伐腹中之陰氣也水不勝火
　以熱舍於腎中也
故下經曰骨痿者生於大熱也
　腎性惡燥熱反居中熱薄骨乾故骨痿無
　力也
帝曰何以别之岐伯曰肺熱者色白而毛敗
心熱者色赤而絡脉溢肝熱者色蒼而爪枯
脾熱者色黄而肉蠕動腎熱者色黑而齒槁
　各求藏色及所主養而命之則其應也
帝曰如夫子言可矣論言治痿者獨取陽明
何也岐伯曰陽明者五藏六府之海
　陽明胃脉也胃爲水穀之海
主潤宗筋宗筋主束骨而利機關也
　宗筋謂陰髦中横骨上下之堅筋也上絡
　胸腹下貫髖尻又經於背腹上頭項故云
　宗筋主束骨而利機關也然腰者身之大
　關節所以司屈伸故曰機關(髖音寬尻/枯熬切)
衝脉者經脉之海也
　靈樞經曰衝脉者十二經之海
主滲灌谿谷與陽明合於宗筋
　尋此則横骨上下齊兩傍竪筋正宗筋也
　衝脉循腹俠齊傍各同身寸之五分而上
　陽明脉亦俠齊傍各同身寸之一寸五分
　而上宗筋脉於中故云與陽明合於宗筋
　也以爲十二經海故主滲灌谿谷也肉之
　大會爲谷小會爲谿○新校正云詳宗筋
　脉於中一作宗筋總於中
陰陽總宗筋之會會於氣街而陽明爲之長
皆屬於帶脉而絡於督脉
　宗筋聚會會於横骨之中從上而下故云
　陰陽總宗筋之會總宗筋俠齊下合於横
　骨陽明輔其外衝脉居其中故云會於氣
　街而陽明爲之長也氣街則陰髦兩傍脉
　動處也帶脉者起於季脇回身一周而絡
　於督脉也督脉者起於關元上下循腹故
　云皆屬於帶脉而絡於督脉也督脉任脉
　衝脉三脉者同起而異行故經文或參差
　而引之
故陽明虚則宗筋縱帶脉不引故足痿不用
也
　陽明之脉從缺盆下乳内廉下俠齊至氣
　街中其支别者起胃下口循腹裏下至氣
　街中而合以下髀抵伏菟下入膝髕中下
　循胻外廉下足跗入中指内間其支别者
　下膝三寸而别以下入中指外間故陽明
　虚則宗筋縱緩帶脉不引而足痿弱不可
　用也引謂牽引(髕音/牝)
帝曰治之奈何岐伯曰各補其滎而通其俞
調其虚實和其逆順筋脉骨肉各以其時受
月則病已矣帝曰善
　時受月謂受氣時月也如肝王甲乙心王
　丙丁脾王戊己肺王庚辛腎王壬癸皆王
　氣法也時受月則正謂五常受氣月也


黄帝内經素問補註釋文卷之二十六
黄帝内經素問補註釋文卷之二十七宜三
　　　　唐太僕令啓玄子王氷次註
　　　　宋光禄卿直［祕閣林億等校正
　　　　宋守尚書屯田郎孫兆重改誤
　　　厥論篇
黄帝問曰厥之寒熱者何也
　厥謂氣逆上也世謬傳爲脚氣廣飾方論
　焉
岐伯對曰陽氣衰於下則爲寒厥陰氣衰於
下則爲熱厥
　陽謂足之三陽脉陰謂足之三陰脉下謂
　足也
帝曰熱厥之爲熱也必起於足下者何也
　陽主外而厥在内故問之
岐伯曰陽氣起於足五指之表陰脉者集於
足下而聚於足心故陽氣勝則足下熱也
　大約而言之足太陽脉出於足小指之端
　外側足少陽脉出於足小指次指之端足
　陽明脉出於足中指及大指之端并循足
　陽而上肝脾腎脉集於足下聚於足心陰
　弱故足下熱也○新校正云按甲乙經陽
　氣起於足作走於足起當作走
帝曰寒厥之爲寒也必從五指而上於膝者
何也
　陰主內而厥在外故問之
岐伯曰陰氣起於五指之裏集於膝下而聚
於膝上故陰氣勝則從五指至膝上寒其寒
也不從外皆從內也
　亦大約而言之也足太陰脉起於足大指
　之螭內側足厥陰脉起於足大指之端三
　毛中足少陰脉起於足小指之下斜趣足
　心並循足陰而上循殷陰入腹故云集於
　膝下而聚於膝之上也
帝曰寒厥何失而然也岐伯曰前陰者宗筋
之所聚太陰明之所合也
　宗筋俠齊下合於陰器故云前陰者宗筋
　之所聚也太陰者脾脉陽明者胷脉脾胃
　之脉皆輔近宗筋故云太陰陽明之所合
　○新校正云按甲乙經前陰者宗筋之所
　聚作厥陰者衆筋之所聚全元起云前陰
　者厥陰也與王注義異亦自一說
春夏則陽氣多而陰氣少秋冬則陰氣盛而
陽氣衰
　此乃天之常道
此人者質壯以秋冬奪於所用下氣上爭不
能復精氣溢下邪氣因從之而上也
　質謂形質也奪於所用謂多欲而奪其精
　氣也
氣因於中
　新校正云按甲乙經氣因於中作所中
陽氣衰不能滲營其經絡陽氣日損陰氣獨
在故手足爲之寒也帝曰熱厥何如而然也
　源其所由爾
岐伯曰酒入於胃則絡脉滿而經脉虚脾主
爲胃行其津液者也陰氣虚則陽氣入陽氣
入則胃不和胃不和則精氣竭精氣竭則不
營其四支也
　前陰爲太陰陽明之所合故謂不和則精
　氣竭也内精不足故四支無氣以營之
此人必數醉若飽以入房氣聚於脾中不得
散酒氣與穀氣相薄熱盛於中故熱遍於身
内熱而溺赤也夫酒氣盛而慓悍腎氣日衰
陽氣獨勝故手足爲之熱也
　醉飽入房内亡精氣中虚熱入由是腎衰
　陽盛陰虚故熱生於手足也
帝曰厥或令人腹滿或令人暴不知人或至
半日遠至一曰乃知人者何也
　暴猶卒也言卒然冒悶不醒覺也不知人
　謂悶甚不知識人也或謂尸厥
岐伯曰陰氣盛於上則下虚下虚則腹脹滿
陽氣盛於上則下氣重上而邪氣逆逆則陽
氣亂陽氣亂則不知人也
　陰謂足太陰氣○新校正云按甲乙經陽
　氣盛於上五字作腹滿二字當從甲乙經
　之說何以言之别按甲乙經云陽脉下墜
　陰脉上爭發尸厥焉有陰氣盛於上而又
　言陽氣盛於上又按張仲景云少陰脉不
　至腎氣微少精血奔氣促迫上入胷鬲宗
　氣反聚血結心下陽氣退下熱歸陰股與
　陰相動令身不仁此爲尸厥仲景言陽氣
　退下則是陽氣不得盛於上故知當從甲
　乙經也又王注陰謂足太陰亦爲未盡按
　繆刺論云邪客於手足少陰太陰足陽明
　之絡此五絡皆會於耳中上絡左角五絡
　俱竭令人身脉皆動而形無知其狀若尸
　或曰尸厥焉得專解陰爲太陰也
帝曰善願聞六經脉之厥狀病能也
　爲前問解故請備聞諸經厥也
岐伯曰巨陽之厥則腫首頭重足不能行發
爲眴仆
　巨陽太陽也足太陽脉起於目内眥上額
　交巅上其支别者從巔至耳上角其直行
　者從巅入絡腦還岀别下項循肩髆内俠
　脊抵腰中入循膂絡腎屬膀胱其支别者
　從腰中下貫臀入膕中其支别者從髆内
　左右别下貫脾過髀樞循髀外後廉下合
　膕中以下貫腨内出外踝之後循京骨至
　小指之端外側由是厥逆外形斯證也腫
　或作踵非
陽明之厥則癲疾欲走呼腹滿不得卧面赤
而熱妄見而妄言
　足陽明脉起於鼻交頞中下循鼻外入上
　齒中還岀俠口環唇下交承漿却循頤後
　下廉出大迎循頰車上耳前過客主人循
　髮際至額顱其支别者從大迎前下人迎
　循喉嚨入缺盆下鬲屬胃絡脾其在行從
　缺盆下乳内廉下俠齊入氣街中其支别
　者起胃下口循腹裏下至氣街中而合以
　下髀抵伏菟下入膝髕中下循胻外廉下
　足跗入中指内間其支别者下膝三寸而
　别以下入中指外間其支别者跗上入大
　指間出其端故厥如是也癲一爲巔非
少陽之厥則暴聾頰腫而熱脅痛胻不可以
運
　足少陽脉起於目鋭眥上抵頭角下耳後
　循頸行手少陽之前至肩上交出手少陽
　之後入缺盆其支别者從耳後入耳中出
　走耳前至目鋭眥後其支别者目鋭眥下
　大迎合手少陽於顒下加頰車下頸合缺
　盆以下胸中貫鬲絡肝屬膽循脇裏出氣
　街繞髦際横入髀厭中其直行者從缺盆
　下掖循胸過季脅下合髀厭中以下循髀
　陽出膝外廉下入外輔骨之前直下抵絶
　骨之端下岀外踝之前循足跗出小指次
　指之端故厥如是
太陰之厥則腹滿䐜脹後不利不欲食食則
嘔不得卧
　足太陰脉起於大指之端上膝股内前廉
　入腹屬脾絡胃上鬲俠咽連舌本散舌下
　其支别者復從胃别上鬲注心中故厥如
　是
少陰之厥則口乾溺赤腹滿心痛
　足少陰脉上股内後廉貫脊屬腎絡膀胱
　其直行者從腎上貫肝鬲入肺中循喉嚨
　俠舌本其支别者從肺出絡心注胷中故
厥如是
厥陰之厥則少腹腫痛腹脹涇溲不利好卧
　屈膝陰縮腫胻内熱
　足厥陰脉去内踝一寸上踝八寸交出太
　陰之後上膕内廉循股陰入髦中下環陰
　器抵小腹俠胃屬肝絡膽上貫鬲故厥如
　是矣胻内熱一本云胻外熱傳寫行書内
　外誤也
盛則寫之虚則補之不盛不虚以經取之
　不盛不虚謂邪氣未盛眞氣未虚如是則
　以穴俞經法留呼多少而取之
　太陰厥逆胻急攣心痛引腹治主病者
　足太陰脉起於大指之端循指内側上内
　踝前廉上腨内循胻骨後上膝股内前廉
　入腹其支别者復從胃别上鬲注心中故
　胻急攣心痛引腹也太陰之脉行有左右
　候其有過者當發取之故言治主病也○
　新校正云詳從太陰厥逆至篇末全元起
　本在第九卷王氏移於此
少陰厥逆虚滿嘔變下泄清治主病者
　以其脉從腎上貫肝鬲入肺中循喉嚨故
　如是
厥陰厥逆攣腰痛虚滿前閉譫言
　新校正云按全元起云譫言者氣虚獨言
　也譫音儼
治主病者
　以其脉循股陰入髦中環陰器復上循喉
　嚨之後絡舌本故如是○新校正云按甲
　乙經厥陰之經不絡舌本王氏注刺熱篇
　刺腰痛篇并此三注俱云絡舌本又注風
　論痹論各不云絡舌本王注自有異同當
　以甲乙經爲正
三陰俱逆不得前後使人手足寒三日死
　三陰絶故三日死
太陽厥逆僵仆嘔血善衂治主病者
　以其脉起目内眦又循脊絡腦故如是僵
　居良切仆音付
少陽厥逆機關不利機關不利者腰不可以
行項不可以顧
　以其脉循頸下繞髦際横入髀厭中故如
　是
發腸癰不可治驚者死
　足少陽脉貫鬲絡肝屬膽循脇裏出氣街
　發腸癰則經氣絶故不可治驚者死也
陽明厥逆喘咳身熱善驚衂嘔血
　以其脉循喉嚨入缺盆下鬲屬胃絡脾故
　如是
手太陰厥逆虚滿而咳善嘔沫治主病者
　手太陰脉起於中焦下絡大腸還循胃口
　上鬲屬肺故如是
手心主少陰厥逆心痛引喉身熱死不可治
　手心主脉起於胸中出屬心包手少陰脉
　其支别者從心系上俠咽喉故如是
手太陽厥逆耳聾泣出項不可以顧腰不可
以俯仰治主病者
　手太陽脉支别者從缺盆循頸上頰至目
　鋭眥却入耳中其支别者從頰上䪼抵鼻
　至目内眥故耳聾泣出項不可以願也腰
　不可以俯仰脉不相應恐古錯簡文
手陽明少陽厥逆發喉痹嗌腫痓治主病者
　手陽明脉支别者從缺盆上頸手少陽脉
　支别者從膻中上出缺盆上項故如是○
　新校正云按全元起本痓作痙

黄帝内經素問補註釋文卷之二十七
黄帝内經素問補註釋文卷之二十八宜四
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　病能論篇
黄帝問曰人病胃脘癰者診當何如岐伯對
曰診此者當候胃脉其脉當沉細沉細者氣
逆
　胃者水穀之海其血盛氣壯今反脉沉細
　者是逆常平也○新校正云按甲乙經沉
　細作沉濇太素作沉細
逆者人迎甚盛甚盛則熱
　沉細爲寒寒氣格陽故人迎脉盛人迎者
　陽明之脉故盛則熱也人迎謂結喉傍脉
　動應手者
人迎者胃脉也
　胃脉循喉嚨而入缺盆故云人迎者胃脉
　也
逆而盛則熱聚於胃口而不行故胃脘爲癰
也
　血氣壯盛而熱内薄之兩氣合熱故結爲
　癰也
帝曰善人有卧而有所不安者何也岐伯曰
藏有所傷及精有所之寄則安故人不能懸
其病也
　五藏有所傷損及之水穀精氣有所之寄
　扶其下則卧安以傷及於藏故人不能懸
　其病處於空中也○新校正云按甲乙經
　精有所之寄則安作情有所倚則卧不安
　太素作精有所倚則不安
帝曰人之不得偃卧者何也
　謂不得仰卧也
岐伯曰肺者藏之蓋也
　居高布葉四藏下之故言肺者藏之蓋也
肺氣盛則脉大脉大則不得偃卧
　肺氣盛滿偃卧則氣促喘奔故不得偃卧
　也
論在奇恒陰陽中
　奇恒陰陽上古經篇名世本闕
帝曰有病厥者診右脉沉而緊左脉浮而遲
不然病主安在
　不然言不沉也○新校正云按甲乙經不
　然作不知
岐伯曰冬診之右脉固當沉緊此應四時左
脉浮而遲此逆四時在左當主病在腎頗關
在肺當腰痛也
　以冬左脉浮而遲浮爲肺脉故言頗關在
　肺也腰者腎之府故腎受病則腰中痛也
帝曰何以言之岐伯曰少陰脉貫腎絡肺
今得肺脉腎爲之病故腎爲腰痛之病也
　左脉浮遲非肺來見以左腎不足而脉不
　能沉故得肺脉腎爲病也
帝曰善有病頸癰者或石治之或鍼灸治之
而皆已其眞安在
　言所攻則異所愈則同故問眞法何所在
　也
岐伯曰此同名異等者也
　言雖同曰頸癰然其皮中别異不一等也
　故下云
夫癰氣之息者宜以鍼開除去之夫氣盛血
聚者宜石而寫之此所謂同病異治也
　息瘜也死肉也石砭石也可以破大癰出
　膿今以䤵針代之
帝曰有病怒狂者
　新校正云按太素怒狂作善怒
此病安生岐伯曰生於陽也帝曰陽何以使
人狂
　怒不慮禍故謂之狂
岐伯曰陽氣者因暴折而難决故善怒也病
名曰陽厥
　言陽氣被折鬱不散也此人多怒亦曾因
　暴折而心不踈暢故爾如是者皆陽逆躁
　極所生故病名陽厥
帝曰何以知之岐伯曰陽明者常動巨陽少
陽不動不動而動大疾此其候也
　言頸項之脉皆動不止也陽明常動者動
　於結喉傍是謂人迎氣舍之分位也若以
　少陽之動動於曲頰下是謂天窗天牖之
　分位也若巨陽之動動於項兩傍大筋前
　陷者中是謂天柱天容之分位也不應常
　動而反動甚動當病也○新校正云詳王
　注以天窗爲少陽之分位天容爲太陽之
　分位按甲乙經天窗乃太陽脉氣所發天
　容乃少陽脉氣所發二位交互當以甲乙
　經爲正也
帝曰治之奈何岐伯曰奪其食即已夫食入
於陰長氣於陽故奪其食即已
　食少則氣衰故節去其食即病自止○新
　校正云按甲乙經奪作衰太素同也
使之服以生鐵洛爲飲
　新校正云按甲乙經鐵洛作鐵落爲飲作
　爲後飯
夫生鐵洛者下氣疾也
　之或爲人傳文誤也鐵洛味辛微温平主
　治下氣方俗或呼爲鐵漿非是生鐵液也
帝曰善有病身熱懈惰汗出如浴惡風少氣
此爲何病岐伯曰病名曰酒風
　飲酒中風者也風論曰飲酒中風則爲漏
　風是亦名漏風也夫極飲者陽氣盛而腠
　理疏玄府開發陽盛則筋痿弱故身體解
　惰也腠理疏則風内攻玄府發則氣外泄
　故汗出如浴也風氣外薄膚腠理開汗多
　内虚癉熱熏肺故惡風少氣也因酒而病
　故曰酒風(解音介惰/徒卧切)
帝曰治之奈何岐伯曰以澤瀉术各十分麋
銜五分合以三指撮爲後飯
　术味苦温平主治大風止汗麋銜味苦寒
　平主治風濕筋痿澤瀉味甘寒平主治風
　濕益氣由此功用方故先之飯後藥先謂
　之後飯
所謂深之細者其中手如針也摩之切之聚
者堅也博者大也上經者言氣之通天也下
經者言病之變化也金匱者决死生也揆度
者切度之也奇恒者言奇病也所謂奇者使
奇病不得以四時死也恒者得以四時死也
　新校正云按楊上善云得病傳之至於勝
　時而死此爲恒中生喜怒今病次傳者此
　爲奇
所謂揆者方切求之也言切求其脉理也度
者得其病處以四時度之也
　凡言所謂者皆釋未了義今此所謂尋前
　後經文悉不與此篇義相接似今數句少
　成文義者終是别釋經文世本既闕第七
　二篇應彼闕經錯簡文也古文斷裂謬續
　於此
　　　奇病論篇
黄帝問曰人有重身九月而瘖此爲何也
　重身謂身中有身則懷妊者也瘖謂不得
　言語也妊娠九月足少陰脉養胎約氣斷
　則瘖不能言也
岐伯對曰胞之絡脉絶也
　絶謂脉斷絶而不通流而不能言非天眞
　之氣斷絶也
帝曰何以言之岐伯曰胞絡者繫於腎少陰
之脉貫腎繫舌本故不能言
　少陰腎脉也氣不營養故舌不能言
帝曰治之奈何岐伯曰無治也當十月復
　十月胎去胞絡復通腎脉上營故復舊而
　言也
刺法曰無損不足益有餘以成其疹
　疹謂乆病反法而治則胎死不去遂成乆
　固之疹病
然後調之
　新校正云按甲乙經及太素無此四字按
　全元起注云所謂不治者其身九月而瘖
　身重不得爲治須十月滿生後復如常也
　然後調之則此四字本全元起注文誤書
　於此當删去之
所謂無損不足者身羸瘦無用鑱石也
　妊娠九月筋骨瘦勞力少身重又拒於穀
　故身形羸瘦不可以鑱石傷也鑱鋤銜切
無益其有餘者腹中有形而泄之泄之則精
出而病獨擅中故曰疹成也
　胎約胞絡腎氣不通因而泄之腎精隨出
　精液内竭胎則不全胎死腹中著而不去
　由此獨擅故疹成焉
帝曰病脅下滿氣逆二三歲不已是爲何病
岐伯曰病名曰息積此不妨於食不可灸刺
積爲導引服藥藥不能獨治也
　腹中無形脅下逆滿頻歲不愈息且形之
　氣逆息難故名息積也氣不在胃故不妨
　於食也灸之則火熱内爍氣化爲風刺之
　則必寫其經轉成虚敗故不可灸刺是可
　積爲導引使氣流行乆以藥攻内消瘀蓄
　則可矣若獨憑其藥而不積爲導引則藥
　亦不能獨治之也
帝曰人有身體髀股胻皆腫環齊而痛是爲
何病岐伯曰病名曰伏梁
　以衝脉病故名曰伏梁然衝脉者與足少
　陰之絡起於腎下出於氣街循陰股内廉
　斜入膕中循胻骨内廉并足少陰經下入
　内踝之後入足下其上行者出齊下同身
　寸之三寸關元之分俠齊直上循腹各行
　會於咽喉故身體髀皆腫繞齊而痛名曰
　伏粱環謂圓繞如環也
此風根也其氣溢於大腸而著於肓肓之原
在齊下故環齊而痛也
　大腸廣腸也經說大腸當言迴腸也何者
　靈樞經曰迴腸當齊右環迴周葉積而下
　廣腸附脊以受迴腸左環葉積上下辟大
　尋此則是迴腸非應言大腸也然大腸迴
　腸俱與肺合從合而命故通曰大腸也
不可動之動之爲水溺澀之病也
　以衝脉起於腎下出於氣街其上行者起
　於胞中上出齊下關元之分故動之則爲
　水而溺澀也動謂齊其毒藥而擊動之使
　其大下也此一問答之義與腹中論同以
　爲奇病故重出於此
帝曰人有尺脉數甚筋急而見此爲何病
　筋急謂掌後尺中兩筋急也脉要精微論
　曰尺外以候腎尺裏以候腹中今尺脉數
　急脉數爲熱熱當筋緩反尺中筋急而見
　腹中筋當急故問爲病乎靈樞經曰熱即
　筋緩寒即筋急
岐伯曰此所謂疹筋是人腹必急白色黑色
見則病甚
　腹急謂俠齊腎筋俱急以尺裏候腹中故
　見尺中筋急則必腹中拘急矣色見謂見
　於面部也夫相五色者白爲寒黑爲寒故
　二色見病彌甚也
帝曰人有病頭痛以數歲不已此安得之名
爲何病
　頭痛之疾不當逾月數年不愈故怪而問
　之
岐伯曰當有所犯大寒内至骨髓髓者以腦
爲主腦逆故令頭痛齒亦痛
　夫腦爲髓主齒是骨餘腦逆反寒骨亦寒
　入故令頭痛齒亦痛
病名曰厥逆帝曰善
　全注人先生於腦縁有腦則有骨髓齒者
　骨之本也
帝曰有病口甘者病名爲何何以得之岐伯
曰此五氣之溢也名曰脾癉
　癉謂熱也脾熱則四藏同禀故五氣上溢
　也生因脾熱故曰脾癉
夫五味入口藏於胃脾爲之行其精氣津液
在脾故令人口甘也
　脾熱内滲津液在脾胃穀化餘精氣隨溢
　口通脾氣故口甘津液在脾是脾之濕
此肥美之所發也
　新校正云按太素發作致
此人必數食甘美而多肥也肥者令人内熱
甘者令人中滿故其氣上溢轉爲消渴
　食肥則腠理宻陽氣不得外泄故肥令人
　内熱甘者性氣和緩而發散逆故甘令人
　中滿然内熱則陽氣炎上炎上則欲飲而
　嗌乾中滿則陳氣有餘有餘則脾氣上溢
　故曰其氣上溢轉爲消渴也陰陽應象大
　論曰辛甘發散爲陽靈樞經曰甘多食之
　令人悶然從中滿以生之○新校正云按
　甲乙經消渴作消癉
治之以蘭除陳氣也
　蘭謂蘭草也神農曰蘭草味辛熱平利水
　道辟不祥胸中痰澼也除謂去也陳謂乆
　也言蘭除陳乆甘肥不化之氣者以辛能
　發散故也藏氣法時論曰辛者散也○新
　校正云按本草蘭性平不言熱
帝曰有病口苦取陽陵泉口苦者病名爲何
何以得之岐伯曰病名曰膽癉
　亦謂熱也膽汁味苦故口苦○新校正云
　按全元起本及太素無口苦取陽陵泉六
　字詳前後文勢疑此爲誤
夫肝者中之將也取决於膽咽爲之使
　靈蘭秘典論曰肝者將軍之官謀慮出焉
　膽者中正之官决斷出焉肝與膽合氣性
　相通故諸謀慮取决於膽咽膽相應故咽
　爲使焉○新校正云按甲乙經曰膽者中
　精之府五藏取决於膽咽爲之使疑此文
　誤
此人者數謀慮不决故膽虚氣上溢而口爲
之苦治之以膽募俞
　胷腹曰募背脊曰俞膽募在乳下二肋外
　期門下同身寸之五分俞在脊第十椎下
　兩傍相去各同身寸之一寸半
治在陰陽十二官相使中
　言治法具於彼篇今經已亡
帝曰有癃者一日數十溲此不足也身熱如
炭頸膺如格人迎躁盛喘息氣逆此有餘也
　是陽氣太盛於外陰氣不足故有餘也○
　新校正云詳此十五字舊作文寫按甲乙
　經太素并無此文再詳乃是全元起注後
　人誤書於此今作注書
太陰脉細微如髮者此不足也其病安在名
爲何病
　癃小便不得也溲小便也頸膺如格言頸
　與胷膺如相格拒不順應也人迎躁盛謂
　結喉兩傍脉動盛滿急數非常躁速也胃
　脉也太陰脉細微如髮者謂手大指後同
　身寸之一寸骨高脉動處脉則肺脉也此
　正手太陰脉氣之所流可以候五藏也
岐伯曰病在太陰其盛在胃頗在肺病名曰
厥死不治
　病癃數溲身熱如炭頸膺如格息氣逆者
　皆手太陰脉當洪大而數今太陰脉反微
　細如髮者是病與脉相反也何以致之肺
　氣逆陵於胃而爲是主使人迎躁盛也故
　曰病在太陰其盛在胃也以喘息氣逆故
　云頗亦在肺也病因氣逆證不相應故病
　名曰厥死不治也
此所謂得五有餘二不足也帝曰何謂五有
餘二不足岐伯曰所謂五有餘者五病之氣
有餘也二不足者亦病氣之不足也今外得
五有餘内得二不足此其身不表不裏亦正
死明矣
　外五有餘者一身熱如炭二頸膺如格三
　人迎躁盛四喘息五氣逆也内二不足者
　一病癃一目數十溲二太陰脉微細如髮
　夫如是者謂其病在表則内有二不足謂
　其病在裏則外得五有餘表裏既不可馮
　補寫固難爲法故曰此其身不表不裏亦
　正死明矣
帝曰人生而有病巔疾者病名曰何安所得
之
　夫百病者皆生於風雨寒暑陰陽喜怒也
　然始生有形未犯邪氣已有巅疾豈邪氣
　素傷邪故問之巔謂上巅則頭首也
岐伯曰病名爲胎病此得之在母腹中時其
母有所大驚氣上而不下精氣并居故令子
發爲巔疾也
　精氣謂陽之精氣也
帝曰有病痝然如有水狀切其脉大緊身無
痛者形不瘦不能食食少名爲何病
　痝然謂面目浮起而色雜也大緊謂如弓
　弦也大即爲氣緊即爲寒寒氣内薄而反
　無痛與衆别異常故問之也
岐伯曰病生在腎名爲腎風
　脉如弓弦大而且緊勞氣内蓄寒復内爭
　勞氣薄寒故化爲風風勝於腎故曰腎風
腎風而不能食善驚驚已心氣痿者死
　腎水受風心火痿弱火水俱困故必死
帝曰善



黄帝内經素問補註釋文卷之二十八
黄帝内經素問補註釋文卷之二十九宜五
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　大奇論篇
肝滿腎滿肺滿皆實即爲腫
　滿謂脉氣滿實也腫謂癰腫也藏氣滿乃
　如是
肺之雍喘而兩胠滿
　肺藏氣而外主息其脉支别者從肺系横
　岀腋下故喘而兩胠滿也○新校正云詳
　肺雍肝雍腎雍甲乙經俱作癰
肝雍兩胠滿卧則驚不得小便
　肝之脉循股陰入髦中環陰器抵少腹上
　貫肝鬲布脇肋故胠滿不得小便也肝主
　驚駭故卧則驚
腎雍脚下至少腹滿
　新校正云按甲乙經脚下作胠下脚當作
　胠不得言脚下至少腹也
脛有大小髀胻大跛易偏枯
　衝脉者經脉之海與少陰之絡俱起於腎
　下出於氣街循陰股内廉斜入膕中循胻
　骨内廉并少陰之經下入内踝之後入足
　下其上行者出齊下同身寸之三寸故如
　是若血氣變易爲偏枯也
心脉滿大癇瘛筋攣
　心脉滿大則肝氣下流熱氣内薄筋乾血
　涸故癇瘛而筋攣
肝脉小急癇瘛筋攣
　肝養筋内藏血肝氣受寒故癇瘛而筋攣
　脉小急者寒也
肝脉騖暴有所驚駭
　騖謂馳騖言其迅急也陽氣内薄故發爲
　驚也
脉不至若瘖不治自已
　肝氣若厥厥則脉不通厥退則脉復通矣
　又其脉布脅肋循喉嚨之後故脉不至若
　瘖不治亦自已
腎脉小急肝脉小急心脉小急不鼓皆爲瘕
　小急爲寒甚不鼓則血不流血不流而寒
　薄故血内凝而爲瘕也
腎肝并沉爲石水
　肝脉入陰内貫少腹腎脉貫脊中絡膀胱
　兩藏并藏氣熏衝脉自腎下絡於胞令水
　不行化故堅而結然腎主水水冬冰水宗
　於腎腎象水而沉故氣并而沉名爲石水
　○新校正云詳腎肝并沉至下并小弦欲
　驚全元起本在厥論中王氏移於此
并浮爲風水
　脉浮爲風下焦主水風薄於下故名風水
并虚爲死
　腎爲五藏之根肝爲發生之主二者不足
　是生主俱微故死
并小弦欲驚
　脉小弦爲肝腎俱不足故爾
腎脉大急沉肝脉大急沉皆爲疝
　疝者寒氣結聚之所爲也夫脉沉爲實脉
　急爲痛氣實寒薄聚故爲絞痛爲疝
心脉搏滑急爲心疝肺脉沉搏爲肺疝
　皆寒薄於藏故也
三陽急爲瘕三陰急爲疝
　太陽受寒血凝爲瘕太陰受寒氣聚爲疝
二陰急爲癇厥二陽急爲驚
　二陰少陰也二陽陽明也○新校正云詳
　三陽急爲瘕至此全元起本在厥論王氏
　移於此
脾脉外鼓沉爲腸澼乆自已
　外鼓謂鼓動於臂外也
肝脉小緩爲腸澼易治
　肝脉小緩爲脾乘肝故易治
腎脉小搏沉爲腸澼下血
　小爲陰氣不足摶爲陽氣乘之熱在下焦
　故下血也
血温身熱者死
　血温身熱是陰氣喪敗故死
心肝澼亦下血
　肝藏血心養血故澼皆下血也
二藏同病者可治
　心火肝木木火相生故可治之
其脉小沉濇爲腸澼
　心肝脉小而沉濇者澼也
其身熱者死熱見七日死
　腸澼下血而身熱者是火氣内絶去心而
　歸於外也故死火成數七故七日死
胃脉沉鼓濇胃外鼓大心脉小堅急皆鬲偏
枯
　外鼓謂不當尺寸而鼓擊於臂外側也
男子發左女子發右
　陽主左陰主右故爾陰陽應象大論曰左
　右者陰陽之道路此其義也
不瘖舌轉可治三十日起
　偏枯之病瘖不能言腎與胞脉内絶也胞
　脉繫於腎腎之脉從腎上貫肝鬲入肺中
　循喉嚨俠舌本故氣内絶則瘖不能言也
其從者瘖三歲起
　從謂男子發左女子發右也病順左右而
　瘖不能言三歲治之乃能起
年不滿二十者三歲死
　以其五藏始定血氣方剛藏始定則易傷
　氣方剛則甚費易傷甚費故三歲死
脉至而搏血血刃身熱者死
　血衂爲虚脉不應搏今反脉摶是氣極乃
　然故死
脉來懸鈎浮爲常脉
　以其爲血衂者之常脉也
脉至如喘名曰暴厥
　喘謂卒來盛急去而便衰如人之喘狀也
暴厥者不知與人言
　所謂暴厥之候如此
脉至如數使人暴驚
　脉數爲熱熱則内動肝心故驚
三四日自已
　數爲心脉木被火干病非肝生不與邪合
　故三日後四日自除所以爾者木生數三
　也
脉至浮合
　如浮波之合後至者凌前速疾而動無常
　候也
浮合如數一息十至以上是經氣予不足也
微見九十日死脉至如火薪然是心精之予
奪也草乾而死
　薪然之火焰瞥瞥不定其形而便絶也(焰/弋)
　(念/切)
脉至如散葉是肝氣予虚也木葉落而死
　如散葉之隨風不常其狀○新校正云按
　甲乙經散葉作叢棘
脉至如省客省客者脉塞而鼓是腎氣予不
足也懸去棗華而死
　脉塞而鼓謂纔見不行旋復去也懸謂如
　懸物物動而絶去也
脉至如丸泥是胃精予不足也榆莢落而死
　如珠之轉是謂九泥
脉至如横格是膽氣予不足也禾熟而死
　脉長而堅如横木之在指下也
脉至如弦縷是胞精予不足也病善言下霜
而死不言可治
　胞之脉繫腎腎之脉俠舌本今氣不足者
　則當不能言今反善言是眞氣内絶去腎
　外歸於舌也故死
脉至如交漆交漆者左右傍至也微見三十
日死
　左右傍至言如歷漆之交左右反戾○新
　校正云按甲乙經交漆作交棘
脉至如涌泉浮鼓肌中太陽氣予不足也少
氣味韭英而死
　如水泉之動但出而不入
脉至如頽土之狀按之不得是肌氣予不足
也五色先見黑白壘發死
　頽土之狀謂浮之大而虚耎按之則無
　○新校正云按甲乙經頽土作委土
脉至如懸雍懸雍者浮揣切之益大是十二
俞之予不足也水凝而死
　如顙中之懸雍也○新校正云按全元起
　本懸雍作懸離元起注云懸離者言脉與
　肉不相得也
脉至如偃刀偃刀者浮之小急按之堅大急
五藏菀熟寒熱獨并於腎也如此其人不得
坐立春而死
　菀積也熟熱也
脉至如丸滑不直手不直手者按之不可得
也是大腸氣予不足也棗葉生而死脉至如
華者令人善恐不欲坐卧行立常聽是小腸
氣予不足也季秋而死
　脉至如華謂似華虚弱不可正取也小腸
　之脉上入耳中故常聽也
　　　脉解篇
太陽所謂腫腰脽痛者正月太陽寅寅太陽
也
　脽謂臀肉也正月三陽生主建寅三陽謂
　之太陽故曰寅太陽也
正月陽氣出在上而陰氣盛陽未得自次也
　正月雖三陽生而天氣尚寒以其尚寒故
　曰陰氣盛陽未得自次次謂立王之次也
故腫腰脽痛也
　以其脉抵腰中入貫臀過髀樞故爾
病偏虚爲跛者正月陽氣凍解地氣而出也
所謂偏虚者冬寒頗有不足者故偏虚爲跛
也
　以其脉循股内後廉合膕中下循腨過外
　踝之後循京骨至小指外側故也○新校
　正詳王氏其脉循股内殊非按甲乙經太
　陽流注不到股内股内乃髀外之誤當云
　髀外後廉
所謂强上引背者陽氣大上而爭故强上也
　强上謂頸項禁强也甚則引背矣所以爾
　者以其脉從腦出别下項背故也
所謂耳鳴者陽氣萬物盛上而躍故耳鳴也
　以其脉支别者從巔至耳上角故爾
所謂甚則狂巅疾者陽盡在上而陰氣從下
下虚上實故狂巔疾也
　以其脉上額交巅上入絡腦還出其支别
　者從巅至耳上角故狂巅疾也頂上曰巔
所謂浮爲聾者皆在氣也
　亦以其脉至耳故也
所謂入中爲瘖者陽盛已衰故爲瘖也
　陽氣盛入中而薄於胞腎則胞絡腎絡氣
　不通故瘖也胞之脉繫於腎腎之脉俠舌
　本故瘖不能言
内奪而厥則爲瘖俳此腎虚也
　俳廢也腎之脉與衝脉并出於氣街循陰
　股内廉斜入膕中循胻骨内廉及内踝之
　後入足下故腎氣因奪而不順則舌瘖足
　廢故云此腎虚也○新校正云詳王注云
　腎之脉與衝脉并出按甲乙經是腎之絡
　非腎之脉况王注痿論并奇病論大奇論
　并云腎之絡則此脉字當爲絡
少陰不至者厥也
　少陰腎脉也若腎氣内脫則少陰脉不至
　也少陰之脉不至則太陰之氣逆上而行
　也
少陽所謂心脅痛者言少陽盛也盛者心之
所表也
　心氣逆則少陽盛心氣宜木外鑠肺金故
　盛者心之所表也
九月陽氣盡而陰氣盛故心脅痛也
　足少陽脉循脅裏出氣街心主脉循胷出
　脇故爾火墓於戌故九月陽氣盡而陰氣
　盛也
所謂不可反側者陰氣藏物也物藏則不動
故不可反側也所謂甚則躍者
　躍謂跳躍也
九月萬物盡衰草木畢落而墮則氣去陽而
之陰氣盛而陽之下長故謂躍
　亦以其脉循髀陽岀膝外廉下入外輔之
　前直下抵絶骨之端下出外踝之前循足
　跗故氣盛則令人跳躍也
陽明所謂洒洒振寒者陽明者午也五月盛
陽之陰也
　陽盛以明故云午也五月夏至一陰氣上
　陽氣降下故云盛陽之陰也
陽盛而陰氣加之故洒洒振寒也
　陽氣下陰氣升故云陽氣盛而陰氣加之
　也
所謂脛腫而股不收者是五月盛陽之陰也
陽者衰於五月而一陰氣上與陽始爭故脛
腫而股不收也
　以其脉下髀抵伏菟下入膝髕中下循胻
　外廉下足跗入中指内間又其支别者下
　膝三寸而别以下入中指外間故爾
所謂上喘而爲水者陰氣下而復上上則邪
客於藏府間故爲水也
　藏脾也府胃也足太陰脉從足走腹足陽
　明脉從頭走足今陰氣微下而太陰上行
　故云陰氣下而復上也復上則所下之陰
　氣不散客於脾胃之間化爲水也
所謂胷痛少氣者水氣在藏府也水者陰氣
也陰氣在中故胷痛少氣也
　水停於下則氣鬱於上氣鬱於上則肺滿
　故胷痛少氣也
所謂甚則厥惡人與火聞木音則惕然而驚
者陽氣與陰氣相薄水火相惡故惕然而驚
也所謂欲獨閉户牖而處者陰陽相薄也陽
盡而陰盛故欲獨閉户牖而居
　惡喧故爾
所謂病至則欲乘高而歌棄衣而走者陰陽
復爭而外并於陽故使之棄衣而走也
　新校正云詳所謂甚則厥至此與前陽明
　脉解論相通
所謂客孫脉則頭痛鼻劓腹腫者陽明并於
上上者則其孫絡太陰也故頭痛鼻劓腹腫
也太陰所謂病脹者太陰子也十一月萬物
氣皆藏於中故曰病脹
　陰氣太盛太陰始於子故云子也以其脉
　入腹屬脾絡胃故病脹也
所謂上走心爲噫者陰盛而上走於陽明陽
明絡屬心故曰上走心爲噫也
　按靈樞經說足陽明流注并無至心者太
　陰脉說云其支别者復從胃别上鬲注心
　中法應以此絡爲陽明絡也○新校正云
　詳王氏以足陽明流注并無至心者按甲
　乙經陽明之脉上通於心循咽出於口宜
　其經言陽明絡屬心爲噫王氏安得謂之
　無
所謂食則嘔者物盛滿而上溢故嘔也
　以其脉屬脾絡胃上鬲俠咽故也
所謂得後與氣則快然如衰者十一月陰氣
下衰而陽氣且出故曰得後與氣則快然如
衰也少陰所謂腰痛者少陰者腎也十月萬
物陽氣皆傷故腰痛也
　少陰者腎脉也腰爲腎府故腰痛也
所謂嘔咳上氣喘者陰氣在下陽氣在上諸
陽氣浮無所依從故嘔咳上氣喘也
　以其脉從腎上貫肝鬲入肺中故病如是
所謂色色
　新校正云詳色色字疑誤
不能乆立乆坐起則目𥆨𥆨無所見者萬物
陰陽不定未有主也秋氣始至微霜始下而
方殺萬物陰陽内奪故目𥆨𥆨無所見也所
謂少氣善怒者陽氣不治陽氣不治則陽氣
不得出肝氣當治而未得故善怒善怒者名
曰煎厥所謂恐如人將捕之者秋氣萬物未
有畢去陰氣少陽氣入陰陽相薄故恐也所
謂惡聞食臭者胃無氣故惡聞食臭也所謂
面黑如地色者秋氣内奪故變於色也所謂
咳則有血者陽脉傷也陽氣未盛於上而脉
滿滿則咳故血見於鼻也厥陰所謂㿗疝婦
人少腹腫者厥陰者辰也三月陽中之陰邪
在中故曰㿗疝少腹腫也
　以其脉循陰股入髦中環陰器抵少腹故
　爾
所謂腰脊痛不可以俯仰者三月一振榮華
萬物一俯而不仰也所謂㿗癃疝膚脹者曰
陰亦盛而脉脹不通故曰㿗癃疝也所謂甚
則嗌乾熱中者陰陽相薄而熱故嗌乾也
　此一篇殊與前後經文不相連接别釋經
　脉發病之源與靈樞經流注略同所指殊
　異○新校正云詳此篇所解多甲乙經是
　動所生之病雖復少有異處大概則不殊
　矣
　　　刺要論篇
黄帝問曰願聞刺要岐伯對曰病有浮沉刺
有淺深各至其理無過其道
　道謂氣所行之道也
過之則内傷不及則生外壅壅則邪從之
　過之内傷以太深也不及外壅以妄益他
　分之氣也氣益而外壅故邪氣隨虚而從
　之也
淺深不得反爲大賊内動五藏後生大病
　賊謂私害動謂動亂然不及則外壅過之
　則内傷既且外壅内傷是爲大病之階漸
　爾故曰後生大病也
故曰病有在毫毛腠理者有在皮膚者有在
肌肉者有在脉者有在筋者有在骨者有在
髓者
　毛之長者曰毫皮之文理曰腠理然二者
　皆皮之可見也
是故刺毫毛腠理無傷皮皮傷則内動肺肺
動則秋病温瘧泝泝然寒慄
　針經曰凡刺有五以應五藏一曰半刺半
　刺者淺内而疾發針令針傷多如拔髮狀
　以取皮氣此肺之應也然此其淺以應於
　肺腠理毫毛猶應更淺當取髮根淺深之
　半爾肺之合皮王於秋氣故肺動則秋病
　温瘧泝泝然寒慄也泝音素
刺皮無傷肉肉傷則内動脾脾動則七十二
日四季之月病腹脹煩不嗜食
　脾之合肉寄王四季又其脉從股内前廉
　入腹屬脾絡胃上鬲俠咽連舌本散舌下
　其支别者復從胃别上鬲注心中故傷肉
　則痛脾脾動則四季之月病腹脹煩而不
　嗜食也七十二日四季之月者謂三月六
　月九月十二月各十二日後土寄王十八
　日也
刺肉無傷脉脉傷則内動心心動則夏病心
痛
　心之合脉王於夏氣眞心少陰之脉起於
　心中出屬心系心包心主之脉起於胸中
　出屬心包平人氣象論曰藏眞通於心故
　脉傷則動心心動則夏病心痛
刺脉無傷筋筋傷則内動肝肝動則春病熱
而筋弛
　肝之合筋王於春氣針經曰熱則筋緩故
　筋傷則動肝肝動則春病熱而筋弛緩弛
　猶縱緩也弛施是切
刺筋無傷骨骨傷則内動腎腎動則冬病脹
腰痛
　腎之合骨王於冬氣腰爲腎府故骨傷則
　動腎腎動則冬病腰痛也腎之脉直行者
　從腎上貫肝鬲故脹也
刺骨無傷髓髓傷則銷鑠胻酸體解㑊然不
去矣
　髓者骨之充針經曰髓海不足則腦轉耳
　鳴胻酸眩冒故髓傷則腦髓銷鑠胻酸體
　解㑊然不去也銷鑠謂髓腦銷鑠解㑊謂
　强不强弱不弱熱不熱寒不寒解解㑊㑊
　然不可名之也腦髓銷鑠骨空之所致也
　(鑠詩若切/眩音懸)


黄帝内經素問補註釋又卷之二十九







黄帝内經素問補註釋文卷之三十宜六
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺齊論篇
黄帝問曰願聞刺淺深之分
　謂皮肉筋脉骨之分位也
岐伯對曰刺骨者無傷筋刺筋者無傷肉刺
肉者無傷脉刺脉者無傷皮刺皮者無傷肉
刺肉者無傷筋刺筋者無傷骨帝曰余未知
其所謂願聞其解岐伯曰刺骨無傷筋者針
至筋而去不及骨也刺筋無傷肉者至肉而
去不及筋也刺肉無傷脉者至脉而去不及
肉也刺脉無傷皮者至皮而去不及脉也
　是皆謂遣邪也然筋有寒邪肉有風邪脉
　有濕邪皮有熱邪則如是遣之所謂邪者
　皆言其非順正氣而相干犯也○新校正
　云詳此謂刺淺不至所當刺之處也下文
　則誡其太深也
所謂刺皮無傷肉者病在皮中鍼入皮中無
傷肉也刺肉無傷筋者過肉中筋也刺筋無
傷骨者過筋中骨也此謂之反也
　此則誡過分大深也○新校正云按全元
　起云刺如此者是謂傷此皆過過必損其
　血氣是謂逆也邪必因而入也
　　　刺禁論篇
黄帝問曰願聞禁數岐伯對曰藏有要害不
可不察肝生於左
　肝象木王於春春陽發生故生於左也
肺藏於右
　肺象金王於秋秋陰收殺故藏於右也
　新校正云按楊上善云肝爲少陽陽長之
　始故曰生肺爲少陰陰藏之初故曰藏
心部於表
　陽氣主外心象火也
腎治於裏
　陰氣主内腎象水也○新校正云按楊上
　善云心爲五藏部主故得稱部腎間動氣
　内治五藏故曰治
脾謂之使
　營動不已糟粕水穀故使者也
胃爲之市
　水穀所歸五味皆入如市雜故爲市也
鬲肓之上中有父母
　鬲肓之上氣海居中氣者生之原生者命
　之主故氣海爲人之父母也○新校正云
　按楊上善云心下鬲上爲肓心爲陽父也
　肺爲陰母也肺主於氣心主於血共榮衛
　於身故爲父母
七節之傍中有小心
　小心謂眞心神靈之宫室○新校正云按
　太素小心作志心楊上善云脊有三七二
　十一節腎在下七節之傍腎神曰志五藏
　之靈皆各爲神神之所以任得名爲志者
　心之神也
從之有福逆之有咎
　從謂隨順也八者人之所以生形之所以
　成故順之則福延逆之則咎至
刺中心一日死其動爲噫
　心在氣爲噫
刺中肝五日死其動爲語
　肝在氣爲語○新校正云按全元起本并
　甲乙經語作欠元起云腎傷則欠子母相
　感也王氏改欠作語
刺中腎六日死其動爲𡁲
　腎在氣爲嚏○新校正云按全元起本及
　甲乙經六日作三日
刺中肺三日死其動爲咳
　肺在氣爲咳
刺中脾十日死其動爲吞
　脾在氣爲吞○新校正云按全元起本及
　甲乙經十日作十五日刺中五藏與診要
　經終論并四時刺逆從論相重此叙五藏
　相次之法以所生爲次甲乙經以心肺肝
　脾腎爲次是以所克爲次全元起本舊文
　則錯亂無次矣
刺中膽一日半死其動爲嘔
　膽氣勇故爲嘔○新校正云按診要經終
　論刺中膽下又云刺中鬲者爲傷中其病
　雖愈不過一歲死
刺跗上中大脉血出不止死
　跗爲足跗大脉動而不止者則胃之大經
　也胃爲水穀之海然血出不止則胃氣將
　傾海竭氣亡故死
刺面中溜脉不幸爲盲
　面中溜脉者手太陽任脉之交會手太陽
　脉自顴而斜行至目内眦任脉自鼻鼽兩
　傍上行至童子下故刺面中溜脉不幸爲
　盲
刺頭中腦户入腦立死
　腦户穴名也在枕骨上通於腦中然腦爲
　髓之海眞氣之所聚針入腦則眞氣泄故
　立死
刺舌下中脉太過血出不止爲瘖
　舌下脉脾之脉也脾脉者俠咽連舌本散
　舌下血出不止則脾氣不能營運於舌故
　瘖不能言語
刺足下布絡中脉血不出爲腫
　布絡謂當内踝前足下空處布散之絡正
　當然谷穴分也絡中脉則衝脉也衝脉者
　并少陰之經下入内踝之後入足下也然
　刺之而血不出則腎脉與衝脉氣并歸於
　然谷之中故爲腫
刺郄中大脉令人仆脫色
　尋此經郄中主治與中誥流注經委中穴
　正同應郄中者以經穴爲名委中處所爲
　名亦猶寸口脉口氣口皆同一處爾然郄
　中大脉者足太陽經脉也足太陽之脉起
　於目内眦合手太陽手太陽脉自目内眦
　斜絡於顴足太陽脉上頭下項又循於足
　故刺之過禁則令人仆倒而面色如脫去
　也
刺氣街中脉血不出爲腫鼠僕
　氣街之中膽胃脉也膽之脉循脅裏出氣
　街胃之脉俠齊入氣街中其支别者起胃
　下口循腹裏至氣街中而合今刺之而血
　不出則血脉氣并聚於中故内結爲腫如
　伏鼠之形也氣街在腹下俠齊兩傍相去
　四寸鼠僕上一寸動脉應手也○新校正
　云按别本僕一作鼷氣府論注氣街在齊
　下横骨兩端鼠鼷上一寸也
刺脊間中髓爲傴
　傴謂傴僂身腃屈也脊間謂脊骨節間也
　刺中髓則骨精氣泄故傴僂也
刺乳上中乳房爲腫根蝕
　乳之上下皆足陽明之脉也乳房之中乳
　液滲泄胸中氣血皆外凑之然刺中乳房
　則氣血交凑故爲大腫中有膿根内蝕肌
　膚化爲膿水而乆故不愈也
刺缺盆中内陷氣泄令人喘咳逆
　五藏者肺爲之蓋缺盆爲之道肺藏氣而
　主息又在氣爲咳刺缺盆中内陷則肺氣
　外泄故令人喘咳逆也
刺手魚腹内陷爲腫
　手魚腹内肺脉所流故刺之内陷則爲腫
　也○新校正云按甲乙經肺脉所流當作
　留字
無刺大醉令人氣亂
　脉數過度故因刺而亂也新校正云按
　靈樞經氣亂當作脉亂
無刺大怒令人氣逆
　怒者氣逆故刺之益甚
無刺大勞人
　經氣越也
無刺新飽人
　氣盛滿也
無刺大饑人
　氣不足也
無刺大渴人
　血脉乾也
無刺大驚人
　神蕩越而氣不治也○新校正云詳無刺
　大醉至此七條與靈樞經相出入靈樞經
　云新内無刺已刺無内大怒無刺已刺無
　怒大勞無刺已刺無勞大醉無刺已刺無
　醉大飽無刺已刺無飽大饑無刺已刺無
　饑大渴無刺已刺無渴大驚大恐必定其
　氣乃刺之也
刺陰股中大脉血出不止死
　陰股之中脾之脉也脾者中央土孤藏以
　灌四傍今血出不止脾氣將竭故死○新
　校正云按刺陰股中大脉條皇甫士安移
　在前刺跗上中大脉下相續自後至篇末
　逐條與前條相間也
刺客主人内陷中脉爲内漏爲聾
　客主人穴名也今名上關在耳前上廉起
　骨開口有空手少陽足陽明脉交會於中
　陷脉言刺太深也刺太深則交脉破决故
　爲耳内之漏脉内漏則氣不營故聾○新
　校正云詳客主人穴與氣穴論注同按甲
　乙經及氣府論注云手足少陽足陽明三
　脉之會疑此脫足少陽一脉也
刺膝髕出液爲跛
　膝爲筋府筋會於中液出筋乾故跛(髕音/牝)
刺臂太陰脉出血多立死
　臂太陰者肺脉也肺者主行榮衛陰陽治
　節由之血出多則榮衛絶故立死
刺足少陰脉重虚出血爲舌難以言
　足少陰腎脉也足少陰脉貫腎絡肺繫舌
　本故重虚出血則舌難言也
刺膺中陷中肺爲喘逆仰息
　肺氣上泄逆所致也
刺肘中内陷氣歸之爲不屈伸
　肘中謂肘屈折之中尺澤穴中也刺過陷
　脉惡氣歸之氣固關節故不屈伸也
刺陰股下三寸内陷令人遺溺
　股下三寸腎之絡也衝脉與少陰之絡皆
　起於腎下出於氣街并循於陰股其上行
　者出胞中故刺陷脉則令人遺溺也
刺掖下脇間内陷令人咳
　掖下肺脉也肺之脉從肺係横出掖下眞
　心藏脉直行者從心系却上掖下刺陷脉
　則心肺俱動故咳也
刺少腹中膀胱溺出令人少腹滿
　胞氣外泄穀氣歸之故少腹滿也少腹謂
　齊下也
刺腨腸内陷爲腫
　腨腸之中足太陽脉也太陽氣泄故爲腫
刺匡上陷骨中脉爲漏爲盲
　匡目匡也骨中謂目匡骨中也匡骨中脉
　目之系肝之脉也刺内陷則眼系絶故爲
　目漏目盲
刺關節中液出不得屈伸
　諸筋者皆屬於節津液滲潤之液出則筋
　膜乾故不得屈伸也


黄帝内經素問補註釋文卷之三十








黄帝内經素問補註釋文卷之三十一宜七
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺志論篇
黄帝問曰願聞虚實之要岐伯對曰氣實形
實氣虚形虚此其常也反此者病
　陰陽應象大論曰形歸氣由是故虚實同
　焉反謂不相合應失常平之候也形氣相
　反故病生氣謂脉氣形謂身形也
穀盛氣盛穀虚氣虚此其常也反此者病
　靈樞經曰榮氣之道内穀爲實穀入於胃
　氣傳與肺精專者上行經隧由是故穀氣
　虚實占必同焉候不相應則爲病也○新
　校正云按甲乙經實作寳
脉實血實脉虚血虚此其常也反此者病
　脉者血之府故虚實同焉反不相應則爲
　病也
帝曰如何而反岐伯曰氣虚身熱此謂反也
　氣虚爲陽氣不足陽氣不足當身寒反身
　熱者脉氣當盛脉不盛而身熱證不相符
　故謂反也○新校正云按甲乙經云氣盛
　身寒氣虚身熱此謂反也當補此四字
穀入多而氣少此謂反也
　胃之所出者穀氣而布於經脉也穀入於
　胃脉道乃散今穀入多而氣少者是胃氣
　不散故謂反也
穀不入而氣多此謂反也
　胃氣外散肺并之也
脉盛血少此謂反也脉少血多此謂反也
　經脉行氣絡脉受血經氣入絡絡受經氣
　候不相合故皆反常也
氣盛身寒得之傷寒氣虚身熱得之傷暑
　傷謂觸冒也寒傷形故氣盛身寒熱傷氣
　故氣虚身熱
穀入多而氣少者得之有所脫血濕居下也
　脫血則血虚血虚則氣盛内鬱化成津液
　流入下焦故云濕居下也
穀入少而氣多者邪在胃及與肺也
　胃氣不足肺氣下流於胃中故邪在胃然
　肺氣入胃則肺氣不自守氣不自守則邪
　氣從之故云邪在胃及與肺也
脉小血多者飲中熱也
　飲謂留飲也飲留脾胃之中則脾氣溢脾
　氣溢則發熱中
脉大血少者脉有風氣水漿不入此之謂也
　風氣盛滿則水漿不入於脉
夫實者氣入也虚者氣出也
　入爲陽出爲陰陰生於内故出陽生於外
　故入
氣實者熱也氣虚者寒也
　陽盛而陰内拒故熱陰盛而陽外微故寒
入實者左手開針空也入虚者左手閉針空
也
　言用針之補寫也右手持針左手捻穴故
　實者右手開針空以寫之虚者左手開針
　空以補之也(捻音/涅)
　　　針解篇
黄帝問曰願聞九鍼之解虚實之道岐伯對
曰刺虚則實之者鍼下熱也氣實乃熱也滿
而泄之者鍼下寒也氣虚乃寒也菀陳則除
之者出惡血也
　菀積也陳乆也除去也言絡脉之中血積
　而乆者針刺而除去之也
邪盛則虚之者出針勿按
　邪者不正之目非本經氣是則謂邪非言
　鬼毒精邪之所勝也出鍼勿按穴俞且開
　故得經虚邪氣發泄也
徐而疾則實者徐出針而疾按之疾而徐則
虚者疾出針而徐按之
　徐出謂得經氣已乆乃出之疾按謂針出
　穴已速疾按之則眞氣不泄經脉氣全故
　徐而疾乃實也疾出針謂針入穴已至於
　經脉即疾出之徐按謂針出穴已徐緩按
　之則邪氣得泄精氣復固故疾而徐乃虚
　也
言實與虚者寒温氣多少也
　寒温謂經脉陰陽之氣也
若無若有者疾不可知也
　言其冥昧不可即而知也夫不可即知故
　若無慧然神悟故若有也
察後與先者知病先後也
　知病先後乃補寫之
爲虚與實者工勿失其法
　針經曰經氣已至愼守勿失此之謂也○
　新校正云按甲乙經云若有若亡爲虚與
　實
若得若失者離其法也
　妄爲補寫離亂大經誤補實者轉令若得
　誤寫虚者轉令若失故曰若得若失也針
　經曰無實實無虚虚此其誡也○新校正
　云詳自篇首至此與太素九針解篇經同
　而解異二經互相發明也
虚實之要九針最妙者爲其各有所宜也
　熱在頭身宜鑱針肉分氣滿宜員針脉氣
　虚少宜鍉針寫熱出血發泄固病宜鋒針
　破癰腫出膿血宜䤵針調陰陽去暴痹宜
　員利針治經絡中痛痹宜毫針痹深居骨
　解腰脊節腠之間者宜長針虚風舍於骨
　解皮膚之間宜大針此之謂各有所宜也
　○新校正云按别本䤵一作鈹(鍉音/氐)
補寫之時者與氣開闔相合也
　氣當時刻謂之開已過未至謂之闔時刻
　者然水下一刻人氣在太陽水下二刻人
　氣在少陽水下三刻人氣在陽明水下四
　刻人氣在陰分水下不已氣行不已如是
　則當刻者謂之開過刻及未至者謂之闔
　也針經曰謹候其氣之所在而刺之是謂
　逢時此所謂補寫之時也○新校正云詳
　自篇首至此文出靈樞經素問解之互相
　發明也甲乙經補寫之時以針爲之者此
　脫此四字
九針之名各不同形者鍼窮其所當補寫也
　各不同形謂長短鋒穎不等窮其補寫謂
　各隨其療而用之也○新校正云按九針
　之形今具甲乙經
刺實須其虚者留鍼陰氣隆至乃去針也刺
虚須其實者陽氣隆至鍼下熱乃去針也
　言要以氣至而有效也
經氣已至愼守勿失者勿變更也
　變謂變易更謂改更皆變法也言得氣至
　必宜謹守無變其法反招損也
淺深在志者知病之内外也
　志一爲意志意皆行針之用也
近遠如一者深淺其候等也
　言氣雖近遠不同然其側候皆以氣至而
　有效也
如臨深淵者不敢墯也
　言氣候補寫如臨深淵不敢墯慢失補寫
　之法也
手如握虎者欲其壯也
　壯謂持鍼堅定也鍼經曰持鍼之道堅者
　爲實則其義也○新校正云按甲乙經實
　字作寳
神無營於衆物者靜志觀病人無左右視也
　目絶妄視心專一務則用之必中無惑誤
　也○新校正詳從刺實須其虚至此文見
　寳命全形論此又爲之解亦互相發眀也
義無邪下者欲端以正也
　正指直刺針無左右
必正其神者欲瞻病人目制其神令氣易行
也
　檢彼精神令無散越則氣爲神使中外易
　調也
所謂三里者下膝三寸也所謂跗之者
　新校正云按全元起本跗之作低胻太素
　作付之按骨空論跗之疑作跗上
舉膝分易見也
　三里穴名正在膝下三寸胻外兩筋肉分
　間極重按之則足跗上動脉止矣故曰舉
　膝分易見
巨虚者蹻足胻獨陷者
　巨虚穴名也蹻謂舉也取巨虚下廉當舉
　足取之則胻外兩筋之間陷下也
下廉者陷下者也
　欲知下廉穴者胻外兩筋之間獨陷下者
　則其處也
帝曰余聞九鍼上應天地四時陰陽願聞其
方令可傳於後世以爲常也岐伯曰夫一天
二地三人四時五音六律七星八風九野身
形亦應之鍼各有所宜故曰九鍼
　新校正云詳此文與靈樞經相出入
人皮應天
　覆蓋於物天之象也
人肉應地
　柔厚安靜地之象也
人脉應人人筋應時
　人脉應人者盛衰變易人之象也人筋應
　時者堅固貞定時之象也
人聲應音
　備五音故
人陰陽合氣應律
　交會氣通相生無替則律之象○新校正
　云按别本氣一作度
人齒面目應星
　人面應七星者所謂面有七孔應之也○
　新校正云詳此注乃全元起之辭也
人出入氣應風
　動出往來風之象也
人九竅三百六十五絡應野
　身形之外野之象也
故一鍼皮二鍼肉三鍼脉四鍼筋五鍼骨六
鍼調陰陽七鍼益精八鍼除風九鍼通九竅
除三百六十五節氣此之謂各有所主也
　一鑱針二員針三鍉針四鋒針五䤵針六
　員利針七毫針八長針九大針○新校正
　云按别本䤵一作鈹
人心意應八風
　動靜不形風之象也
人氣應天
　運行不息天之象也
人髮齒耳目五聲應五音六律
　髮齒生長耳目清通五聲應同故應五音
　及六律也
人陰陽脉血氣應地
　人陰陽有交會生成脉血氣有虚盈盛衰
　故應地也
人肝目應之九
　肝氣通目木生數三三而三之則應之九
　也
九竅三百六十五
　新校正云按全元起本無此七字
人一以觀動靜天二以候五色七星應之以
候髮毋澤五音一以候宫商角徵羽六律有
餘不足應之二地一以候高下有餘九野一
節俞應之以候閉節三人變一分人候齒泄
多血少十分角之變五分以候緩急六分不
足三分寒關節第九分四時人寒温燥濕四
時一應之以候相反一四方各作解
　此一百二十四字蠹簡爛文義理殘缺莫
　可尋究而上古書故且載之以佇後之具
　本也○新校正云詳王氏云一百二十四
　字今有一百二十三字又亡一字
　　　長刺節論篇
刺家不診聽病者言在頭頭疾痛爲藏針之
　藏猶深也言深刺之故下文曰○新校正
　云按全元起本云爲針之無藏字
刺至骨病已上無傷骨肉及皮皮者道也
　皮者針之道故刺骨無傷骨肉及皮也
陰刺入一傍四處治寒熱
　頭有寒熱則用陰刺法治之陰刺謂卒刺
　之如此數也○新校正云按别本卒刺一
　作平刺按甲乙經陽刺者正内一傍内四
　陰刺者左右卒刺之此陰刺疑是陽刺
深專者刺大藏
　寒熱病氣深專攻中者當刺五藏以拒之
迫藏刺背背俞也
　迫近也漸近於藏則刺背五藏之俞也
刺之迫藏藏會
　言刺近於藏者何也以是藏氣之會發也
腹中寒熱去而止
　言刺背俞者無問其數要以寒熱去乃止
　鍼
與刺之要發鍼而淺出血
　若與諸俞刺之則如此
治腐腫者刺腐上視癰小大深淺刺
　腐腫謂腫中肉腐敗爲膿血者癰小者淺
　刺之癰大者深刺之○新校正云按全元
　起本及甲乙經腐作癰
刺大者多血小者深之必端内針爲故正
　癰之大者多出血癰之小者但直針之而
　已○新校正云按甲乙經云刺大者多而
　深之必端内針爲故正也此文云小者深
　之疑此誤
病在少腹有積刺皮𩩻以下至少腹而止刺
俠脊兩傍四椎間刺兩髂髎季脅肋間導腹
中氣熱下已
　少腹積謂寒熱之氣結積也皮𩩻謂齊下
　同身寸之五寸横約文審刺而勿過深之
　刺禁論曰刺少腹中膀胱溺出令人少腹
　滿由此故不可深之矣俠脊四椎之間據
　經無俞恐當云五椎間五椎之下兩傍正
　心之俞心應少腹故當言之間也髂謂腰
　骨髎一爲髀字形相近之誤也髎謂居髎
　腰側穴也季脅肋間當是刺季肋之間京
　門穴也○新校正云按釋音皮𩩻作皮䯏
　是䯏誤作𩩻也及遍尋篇韵中無𩩻字只
　有䯏骨端也皮䯏者蓋謂齊下横骨之端
　也全元起本作皮髓元起注云齊傍埵起
　也亦未爲得髂口亞切䯏光抹切
病在少腹腹痛不得大小便病名曰疝得之
寒刺少腹兩股間刺腰髁骨間刺而多之盡
炅病已
　厥陰之脉環陰器抵少腹衝脉與少陰之
　絡皆起於腎下出於氣街循陰股其後行
　者自少腹以下骨中央女子入繫廷孔其
　絡循陰器合篡間繞簒後别繞臀至少陰
　與巨陽中絡者合少陰上股内後廉貫脊
　屬腎其男子循莖下至篡與女子等故刺
　少腹及兩股間又刺腰髁骨間也腰髁骨
　者腰房俠脊平立陷者中按之有骨處也
　疝爲寒生故多刺之少腹盡熱乃止鍼炅
　熱也○新校正云按别本篡一作基又初
　患反
病在筋筋攣節痛不可以行名曰筋痹刺筋
上爲故刺分肉間不可中骨也
　分謂肉分間有筋維絡處也刺筋無傷骨
　故不可中骨也
病起筋炅病已止
　筋雍痹生故得筋熱病已乃止
病在肌膚肌膚盡痛名曰肌痹傷於寒濕刺
大分小分多發針而深之以熱爲故
　大分謂大肉之分小分謂小肉之分
無傷筋骨傷筋骨癰發若變
　針經曰病淺針深内傷良肉皮膚爲癰又
　曰針太深則邪氣反沉病益甚傷筋骨則
　針太深故癰發若變也
諸分盡熱病已止
　熱可消寒故病已則止
病在骨骨重不可舉骨髓酸痛寒氣至名曰
骨痹深者刺無傷脉肉爲故其道大分小分
骨熱病已止
　骨痹刺無傷脉肉者何自刺其氣通肉之
　大小分中也
病在諸陽脉且寒且熱諸分且寒且熱曰狂
　氣狂亂也
刺之虚脉視分盡熱病已止病初發歲一發
不治月一發不治月四五發名曰癲病刺諸
分諸脉其無寒者以針調之病已止
　新校正云按甲乙經云刺諸分其脉尤寒
　以針補之
病風且寒且熱炅汗出一日數過先刺諸分
理絡脉汗出且寒且熱三曰一刺百日而已
病大風骨節重鬚眉墮名曰大風刺肌肉爲
故汗出百日
　泄衛氣之拂熱
刺骨髓汗出百日
　泄榮氣之拂熱
凡二百日鬚眉生而止鍼
　拂熱屏退陰氣内復故多汗出鬚眉生也
黄帝内經素問補註釋文卷之三十一
黄帝内經素問補註釋文卷之三十二宜八
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　皮部論篇
黄帝問曰余聞皮有分部脉有經紀筋有結
絡骨有度量其所生病各異别其分部左右
上下陰陽所在病之始終願聞其道岐伯對
曰欲知皮部以經脉爲紀者諸經皆然
　循經脉行止所主則皮部可知諸經謂十
　二經脉也十二經脉皆同
陽明之陽名曰害蜚
　蜚生化也害殺氣也殺氣行則化生弭故
　曰害蜚(蜚扶/沸切)
上下同法視其部中有浮絡者皆陽明之絡
也
　上謂手陽明下謂足陽明也
其色多青則痛多黑則痹黄赤則熱多白則
寒五色皆見則寒熱也絡盛則入客於經陽
主外陰主内
　陽謂陽絡陰謂陰絡此通言之也手足身
　分所見經絡皆然
少陽之陽名曰樞持
　樞謂樞要持謂執持
上下同法視其部中有浮絡者皆少陽之絡
也絡盛則入客於經故在陽者主内在陰者
主出以滲於内諸經皆然太陽之陽名曰關
樞
　關司外動以靜鎮爲事如樞之運則氣和
　平也
上下同法視其部中有浮絡者皆太陽之絡
也絡盛則入客於經少陰之陰名曰樞儒
　儒順也守要而順陰陽開闔之用也○新
　校正云按甲乙經儒作濡
上下同法視其部中有浮絡者皆少陰之絡
也絡盛則入客於經其入經也從陽部注於
經其出者從陰内注於骨心主之陰名曰害
肩
　心主脉入掖下氣不和則妨害肩掖之動
　運
上下同法視其部中有浮絡者皆心主之絡
也絡盛則入客於經太陰之陰名曰關蟄
　關閉蟄類使順行藏○新校正云按甲乙
　經蟄作執
上下同法視其部中有浮絡者皆太陰之絡
也絡盛則入客於經
　部皆謂本經絡之所部分浮謂浮見也
凡十二經絡脉者皮之部也
　列陰陽位部主於皮故曰皮之部也
是故百病之始生也必先於皮毛邪中之則
腠理開開則入客於絡脉留而不去傳入於
經留而不去傳入於府廪於腸胃
　廪積也聚也
邪之始入於皮也泝然起毫毛開腠理
　泝然惡寒也起謂毛起堅也腠理皆謂皮
　空及文理也
其入於絡也則絡脉盛色變
　盛謂盛滿變謂易其常也
其入客於經也則感虚乃陷下
　經虚邪入故曰感虚脉虚氣少故陷下也
其留於筋骨之間寒多則筋攣骨痛熱多則
筋弛骨消肉爍䐃破毛直而敗
　攣急也弛緩也消爍也針經曰寒則筋急
　熱則筋緩寒勝爲痛熱勝爲氣消䐃者肉
　之標故肉消則䐃破毛直而敗也䐃渠殞
　切
帝曰夫子言皮之十二部其生病皆何如岐
伯曰皮者脉之部也
　脉氣流行各有陰陽氣隨經所過而部主
　之故云脉之部
邪客於皮則腠理開開則邪入客於絡脉絡
脉滿則注於經脉經脉滿則入舍於府藏也
故皮者有分部不與而生大病也
　脉行皮中各有部分脉受邪氣隨則病生
　非由皮氣而能生也○新校正云按甲乙
　經不與作不愈全元起本作不與元起云
　言不與經脉調和則氣傷於外邪流入於
　内必生大病也
帝曰善
　　　經絡論篇
黄帝問曰夫絡脉之見也其五色各異青黄
赤白黑不同其故何也岐伯對曰經有常色
而絡無常變也
　經行氣故色見常應於時絡主血故受邪
　則變而不一矣
帝曰經之常色何如岐伯曰心赤肺白肝青
脾黄腎黑皆亦應其經脉之色也帝曰絡之
陰陽亦應其經乎岐伯曰陰絡之色應其經
陽絡之色變無常隨四時而行也
　順四時氣化之行止
寒多則凝泣凝泣則青黑熱多則淖澤淖澤
則黄赤此皆常色謂之無病五色具見者謂
之寒熱
　淖濕也澤潤液也謂微濕潤也
帝曰善
　　　氣穴論篇
黄帝問曰余聞氣穴三百六十五以應一歲
未知其所願卒聞之岐伯稽首再拜對曰窘
乎哉問也其非聖帝孰能窮其道焉因請溢
意盡言其處
　孰誰也
帝捧手逡巡而却曰夫子之開余道也目未
見其處耳未聞其數而目以明耳以聦矣
　目以明耳以聦言心志通明迥如意也
岐伯曰此所謂聖人易語良馬易御也帝曰
余非聖人之易語也世言眞數開人意今余
所訪問者眞數發蒙解惑未足以論也
　開氣穴眞數庶將解彼蒙昩之疑惑未足
　以論述深微之意也
然余願聞夫子溢志盡言其處令解其意請
藏之金匱不敢復出
　言其處謂穴俞處所
岐伯再拜而起曰臣請言之背與心相控而
痛所治天突與十椎及上紀
　天突在頸結喉下同身寸之四寸中央宛
　宛中陰維任脉之會低針取之刺可入同
　身寸之一寸留七呼若灸者可灸三壯按
　今甲乙經經脉流注孔穴圖經當脊十椎
　下并無穴目恐是七椎也此則督脉氣所
　主之上紀之處次如下說○新校正云按
　甲乙經云天突在結喉下五寸
上紀者胃脘也
　謂中皖也脘者胃募也在上脘下同身寸
　之一寸居心蔽骨與齊之中手太陽少陽
　足陽明三脉所生任脉氣所發也刺可入
　同身寸之一寸二分若灸者可灸七壯○
　新校正云按甲乙經云任脉之會也(蔽必/寐切)
下紀者關元也
　關元者小腸募也在齊下同身寸之三寸
　足三陰任脉之會刺可入同身寸之二寸
　留七呼若灸者可灸七壯
背胷邪繫陰陽左右如此其病前後痛濇胷
脇痛而不得息不得卧上氣短氣偏痛
　新校正云按别本偏一作滿
脉滿起斜岀尻脉絡胷脇支心貫鬲上肩加
天突斜下肩交十椎下
　尋此支絡脉流注病形證悉是督脉支絡
　自尾骶出各上行斜絡脇支心貫鬲上加
　天突斜之肩而下交於十椎○新校正云
　詳自背與心相控而痛至此疑是骨空論
　文簡脫誤於此
藏俞五十穴
　藏謂五藏肝心脾肺腎非兼四形藏也俞
　謂井滎俞經合非背俞也然井滎俞經合
　者肝之井者大敦也滎行間也俞太衝也
　經中封也合曲泉也大敦在足大指端去
　爪甲角如韭葉及三毛之中足厥陰脉之
　所出也刺可入同身寸之三分留十呼若
　灸者可灸三壯行間在足大指之間脉動
　應手陷者中足厥陰之所流也○新校正
　云按甲乙經留作流餘所流并作留○刺
　可入同身寸之三分留十呼若灸者可灸
　三壯太衝在足大指本節後同身寸之二
　寸陷者中○新校正云按刺腰痛注云本
　節後内間同身寸之二寸陷者中動脉應
　手足厥陰脉之所注也刺可入同身寸之
　三分留十呼若灸者可灸三壯中封在足
　内踝前同身寸之一寸半○新校正云按
　甲乙經云一寸○陷者中仰足而取之伸
　足乃得之足厥陰脉之所行也刺可入同
　身寸之四分留七呼若灸者可灸三壯曲
　泉在膝内輔骨下大筋上小筋下陷者中
　屈膝而得之足厥陰脉之所入也刺可入
　同身寸之六分留十呼若灸者可灸三壯
　心包之井者中衝也滎勞宫也俞太陵也
　經間使也合曲澤也中衝在手中指之端
　去爪甲角如韭葉陷者中手心主脉之所
　出也刺可入同身寸之一分留三呼若灸
　者可灸一壯勞宫在掌中央動脉手心主
　脉之所流也刺可入同身寸之三分留六
　呼若灸者可灸三壯太陵在掌後骨兩筋
　間陷者中手心主脉之所注也刺可入同
　身寸之六分留七呼若灸者可灸三壯間
　使在掌後同身寸之三寸兩筋間陷者中
　手心主脉之所行也刺可入同身寸之六
　分留七呼若灸者可灸七壯○新校正云
　按甲乙經云灸三壯○曲澤在肘内廉下
　陷者中屈肘而得之手心主脉之所入也
　刺可入同身寸之三分留七呼若灸者可
　灸三壯脾之井者隱白也滎大都也俞太
　白也經商丘也合陰陵泉也隱白在足大
　指之端内側去爪甲角如韭葉足太陰脉
　之所出也刺可入同身寸之一分留三呼
　若灸者可灸三壯大都在足大指本節後
　陷者中足太陰脉之所流也刺可入同身
　寸之三分留七呼若灸者可灸三壯太白
　在足内側核骨下陷者中足太陰脉之所
　注也刺可入同身寸之三分留七呼若灸
　者可灸三壯商丘在足内踝下微前陷者
　中足太陰脉之所行也刺可入同身寸之
　四分留七呼若灸者可灸三壯陰陵泉在
　膝下内側輔骨下陷者中伸足乃得之足
　太陰脉之所入也刺可入同身寸之五分
　留七呼若灸者可灸三壯肺之井者少商
　也滎魚際也俞太淵也經經渠也合尺澤
　也少商在手大指之端内側去爪甲角如
　韭葉手太陰脉之所出也刺可入同身寸
　之一分留一呼若灸者可灸三壯○新校
　正云按甲乙經作一壯○魚際在手大指
　本節後内側散脉手太陰脉之所流也刺
　可入同身寸之二分留三呼若灸者可灸
　三壯太淵在掌後陷者中手太陰脉之所
　注也刺可入同身寸之二分留二呼若灸
　者可灸三壯經渠在寸口陷者中手太陰
　脉之所行也刺可入同身寸之三分留三
　呼不可灸傷人神明尺澤在肘中約上動
　脉手太陰脉之所入也刺可入同身寸之
　三分留三呼若灸者可灸三壯腎之井者
　涌泉也滎然谷也俞太谿也經復溜也○
　新校正云按甲乙經溜作留餘溜字并同
　合陰谷也涌泉在足心陷者中屈足捲指
　宛宛中足少陰脉之所出也刺可入同身
　寸之三分留二呼若灸者可灸三壯然谷
　在足内踝前起大骨下陷者中足少陰脉
　之所流也刺可入同身寸之三分留三呼
　若灸者可灸三壯刺此多見血令人立饑
　欲食太谿在足内踝後跟骨上動脉陷者
　中足少陰脉之所注也刺可入同身寸之
　三分留七呼若灸者可灸三壯復溜在足
　内踝上同身寸之二寸陷者中○新校正
　云按刺腰痛篇注云在内踝後上二寸動
　脉○足少陰脉之所行也刺可入同身寸
　之三分留三呼若灸者可灸五壯陰谷在
　膝下内輔骨之後大筋之下小筋之上按
　之應手屈膝而得之足少陰脉之所入也
　刺可入同身寸之四分若灸者可灸三壯
　如是五藏之俞藏各五穴則二十五俞以
　左右脉具而言之則五十穴
府俞七十二穴
　府謂六府非兼九形府也俞亦謂井滎俞
　原經合非背俞也肝之府膽膽之井者竅
　陰也滎俠谿也俞臨泣也原丘虚也經陽
　輔也合陽陵泉也竅陰在足小指次指之
　端去爪甲角如韭葉足少陽脉之所出也
　刺可入同身寸之一分留一呼○新校正
　云按甲乙經作三呼○若灸者可灸三壯
　俠谿在足小指次指歧骨間本節前陷者
　中足少陽脉之所流也刺可入同身寸之
　三分留三呼若灸者可灸三壯臨泣在足
　小指次指本節後間陷者中去俠谿同身
　寸之一寸半足少陽脉之所注也刺可入
　同身寸之三分○新校正云按甲乙經作
　二分留五呼若灸者可灸三壯丘虚在足
　外踝下如前陷者中去臨泣同身寸之三
　寸足少陽脉之所過也刺可入同身寸之
　五分留七呼若灸者可灸三壯陽輔在足
　外踝上○新校正云按甲乙經云外踝上
　四寸輔骨前絶骨之端如前同身寸之三
　分所去丘虚同身寸之七寸足少陽脉之
　所行也刺可入同身寸之五分留七呼若
　灸者可灸三壯陽陵泉在膝下同身寸之
　一寸胻外廉陷者中足少陽脉之所入也
　刺可入同身寸之六分留十呼若灸者可
　灸三壯脾之府胃胃之井者厲兌也滎内
　庭也俞陷谷也原衝陽也經解谿也合三
　里也厲兌在足大指次指之端去爪甲角
　如韭葉足陽明脉之所出也刺可入同身
　寸之一分留一呼若灸者可灸一壯内庭
　在足大指次指外間陷者中足陽明脉之
　所流也刺可入同身寸之三分留十呼○
　新校正云按甲乙經云作二十呼○若灸
　者可灸三壯陷谷在足大指次指外間本
　節後陷者中去内庭同身寸之二寸足陽
　明脉之所注也刺可入同身寸之五分留
　七呼若灸者可灸三壯衝陽在足跗上同
　身寸之五寸骨間動脉上去陷谷同身寸
　之三寸足陽明脉之所過也刺可入同身
　寸之三分留十呼若灸者可灸三壯解谿
　在衝陽後同身寸之二寸半○新校正云
　按甲乙經作一寸半刺瘧注作三寸半素
　問二注不同當從甲乙經之說○腕上陷
　者中足陽明脉之所行也刺可入同身寸
　之五分留五呼若灸者可灸三壯三里在
　膝下同身寸之三寸胻骨外廉兩筋肉分
　間足陽明脉之所入也刺可入同身寸之
　一寸留七呼若灸者可灸三壯肺之府大
　腸大腸之井者商陽也滎二間也俞三間
　也原合谷也經陽谿也合曲池也商陽在
　手大指次指内側去爪甲角如韭葉手陽
　明脉之所出也刺可入同身寸之一分留
　一呼若灸者可灸三壯二間在手大指次
　指本節前内側陷者中手陽明脉之所流
　也刺可入同身寸之三分留六呼若灸者
　可灸三壯三間在手大指次指本節内側
　陷者中手陽明脉之所注也刺可入同身
　寸之三分留三呼若灸者可灸三壯合谷
　在手大指次指歧骨之間手陽明脉之所
　過也刺可入同身寸之三分留六呼若灸
　者可灸三壯陽谿在腕中上側兩筋間陷
　者中手陽明脉之所行也刺可入同身寸
　之三分留七呼若灸者可灸三壯曲池在
　肘外輔屈肘兩骨之中手陽明脉之所入
　也以手拱胷取之刺可入同身寸之五分
　留七呼若灸者可灸三壯心之府小腸小
　腸之井者少澤也滎前谷也俞後谿也原
　腕骨也經陽谷也合少海也少澤在手小
　指之端去爪甲下同身寸之一分陷者中
　手太陽脉之所岀也刺可入同身寸之一
　分留二呼若灸者可灸一壯前谷在手小
　指外側本節前陷者中手太陽脉之所流
　也刺可入同身寸之一分留三呼若灸者
　可灸三壯後谿在手小指外側本節後陷
　者中手太陽脉之所注也刺可入同身寸
　之一分留二呼若灸者可灸一壯腕骨在
　手外側腕前起骨下陷者中手太陽脉之
　所過也刺可入同身寸之二分留三呼若
　灸者可灸三壯陽谷在手外側腕中銳骨
　之下陷者中手太陽脉之所行也刺可入
　同身寸之二分留三呼○新校正云按甲
　乙經作二呼○若灸者可灸三壯少海在
　肘内大骨外去肘端同身寸之五分陷者
　中屈肘乃得之手太陽脉之所入也刺可
　人同身寸之二分留七呼若灸者可灸五
　壯心包之府三焦三焦之井者關衝也滎
　液門也俞中渚也原陽池也經支溝也合
　天井也關衝在手小指次指之端去爪甲
　角如韭葉手少陽脉之所出也刺可入同
　身寸之一分留三呼若灸者可灸三壯液
　門在手小指次指間陷者中手少陽脉之
　所流也刺可入同身寸之二分留二呼若
　灸者可灸三壯中渚在手小指次指本節
　後間陷者中手少陽脉之所注也刺可入
　同身寸之二分留三呼若灸者可灸三壯
　陽池在手表腕上陷者中手少陽脉之所
　過也刺可入同身寸之二分留六呼若灸
　者可灸三壯支溝在腕後同身寸之三寸
　兩骨之間陷者中手少陽脉之所行也刺
　可入同身寸之二分留七呼若灸者可灸
　三壯天井在肘外大骨之後同身寸之一
　寸兩筋間陷者中屈肘得之手少陽脉之
　所入也刺可入同身寸之一寸留七呼若
　灸者可灸三壯腎之府膀胱膀胱之井者
　至陰也滎通谷也俞束骨也原京骨也經
　崑崙也合委中也至陰在足小指外側去
　爪甲角如韭葉足太陽脉之所岀也刺可
　入同身寸之一分留五呼若灸者可灸三
　壯通谷在小指外側本節前陷者中太陽
　脉之所流也刺可入同身寸之二分留五
　呼若灸者可灸三壯束骨在足小指外側
　本節後赤白肉際陷者中足太陽脉之所
　注也刺可入同身寸之三分留三呼若灸
　者可灸三壯京骨在足外側大骨下赤白
　肉際陷者中按而得之足太陽脉之所過
　也刺可入同身寸之三分留七呼若灸者
　可灸三壯崑崙在足外踝後跟骨上陷者
　中細脉動應手足太陽脉之所行也刺可
　入同身寸之五分留十呼若灸者可灸三
　壯委中在膕中央約文中動脉○新校正
　云詳委中穴與甲乙經及刺瘧篇注痹論
　注同又骨空論云在膝解之後曲脚之中
　背面取之又熱穴論注刺熱篇注云在足
　膝後屈處○足太陽脉之所入也刺可入
　同身寸之五分留七呼若灸者可灸三壯
　如是六府之俞府各六穴則三十六俞以
　左右脉俱而言之則七十二穴
熱俞五十九穴水俞五十七穴
　并具水熱論中○新校正云按熱俞又見
　刺熱篇注
頭上五行行五五五二十五穴
　此亦熱俞之五十九穴也
中𦛗兩傍各五凡十穴
　謂五藏之背俞也肺俞在第三椎下兩傍
　心俞在第五椎下兩傍肝俞在第九椎下
　兩傍脾俞在第十一椎下兩傍腎俞在第
　十四椎下兩傍此五藏俞者各俠脊相去
　同身寸之一寸半并足太陽脉之會刺可
　入同身寸之三分肝俞留六呼餘并留七
　呼若灸者可灸三壯俠脊數之則十穴也
大椎上兩傍各一凡二穴
　今甲乙經經脉流注孔穴圖經并不載未
　詳何俞也○新校正云按大椎上傍無穴
　大椎下傍穴名大杼後有故王氏云未詳
目瞳子浮白二穴
　瞳子髎在目外去眥同身寸之五分手太
　陽手足少陽三脉之會刺可入同身寸之
　三分若灸者可灸三壯浮白在耳後入髮
　際同身寸之一寸足太陽少陽二脉之會
　刺可入同身寸之三分若灸者可灸三壯
　左右言之各二爲四也
兩髀厭分中二穴
　謂環銚穴也在髀樞後足少陽太陽二脉
　之會刺可入同身寸之一寸留二呼若灸
　者可灸三壯○新校正云按王氏云在髀
　樞後按甲乙經云在髀樞中後當作中灸
　三壯甲乙經作五壯
犢鼻二穴
　在膝髕下胻上俠解大筋中足陽明脉氣
　所發刺可入同身寸之六分若灸者可灸
　三壯
耳中多所聞二穴
　聽宫穴也在耳中珠子大如赤小豆手足
　少陽手太陽三脉之會刺可入同身寸之
　一分若灸者可灸三壯○新校正云按甲
　乙經云刺可入三分
眉本二穴
　攢竹穴也在眉頭陷者中足太陽脉氣所
　發刺可入同身寸之三分留六呼若灸者
　可灸三壯
完骨二穴
　在耳後入髮際同身寸之四分足太陽少
　陽之會刺可入同身寸之三分留七呼若
　灸者可灸三壯○新校正云刺可入三分
　灸七壯
項中央一穴
　風府穴也在項上入髮際同身寸之一寸
　大筋内宛宛中督脉陽維二經之會疾言
　其肉立起言休其肉立下刺可入同身寸
　之四分留三呼灸之不幸使人瘖
枕骨二穴
　竅陰穴也在完骨上枕骨下摇動應手足
　太陽少陽之會刺可入同身寸之三分若
　灸者可灸三壯○新校正云按甲乙經云
　刺可入四分灸可五壯
上關二穴
　針經所謂刺之則㰦不能欠者也在耳前
　上廉起骨開口有空手少陽足陽明之會
　刺可入同身寸之三分留七呼若灸者可
　灸三壯刺深令人耳無所聞
大迎二穴
　在曲頷前同身寸之一寸三分骨陷者中
　動脉足陽明脉氣所發刺可入同身寸之
　二分留七呼若灸者可灸三壯
下關二穴
　針經所謂刺之則欠不能㰦者也在上關
　下耳前動脉下廉合口有空張口而閉足
　陽明少陽二脉之會刺可入同身寸之三
　分留七呼若灸者可灸三壯耳中有乾擿
　之不得灸也○新校正云按甲乙經擿之
　作擿抵(擿音摘㰦/丘庶切)
天柱二穴
　在俠項後髮際大筋外廉陷者中足太陽
　脉氣所發刺可入同身寸之二分留六呼
　若灸者可灸三壯
　虚上下廉四穴
　上廉足陽眀與太陽合也在膝犢鼻下胻
　外廉同身寸之六寸足陽明脉氣所發刺
　可入同身寸之八分若灸者可灸三壯下
　廉足陽明與少陽合也在上廉下同身寸
　之三寸足陽明脉氣所發刺可入同身寸
　之三分若灸者可灸三壯○新校正云按
　甲乙經并刺熱篇注水熱穴注上廉在二
　里下三寸此云犢鼻下六寸者蓋三里在
　犢鼻下三寸上廉又在三里下三寸故云
　六寸也
曲牙二穴
　頰車穴也在耳下曲頰端陷者中開口有
　空足陽明脉氣所發刺可入同身寸之三
　分若灸者可灸三壯
天突一穴
　已前釋也
天府一穴
　在掖下同身寸之三寸臂臑内廉動脉手
　太陰脉氣所發禁不可灸刺可入同身寸
　之四分留三呼臑奴到切
天牖二穴
　在頸筋間缺盆上天容後天柱前完骨下
　髮際上手少陽脉氣所發刺可入同身寸
　之一寸留七呼灸者可灸三壯
扶突一穴
　在頸當曲頽下同身寸之一寸人迎後手
　陽明脉氣所發仰而取之刺可入同身寸
　之四分若灸者可灸三壯
天窗二穴
　在曲頽下扶突後動脉應手陷者中手太
　陽脉氣所發刺可入同身寸之六分若灸
　者可灸三壯
肩解二穴
　謂肩井也在肩上陷解中缺盆上大骨前
　手足少陽陽維之會刺可入同身寸之五
　分若灸者可灸三壯○新校正云按甲乙
　經灸五壯
關元一穴
　新校正云詳此已前釋舊當篇再注今去
　之
委陽二穴
　三焦下輔俞也在膕中外廉兩筋間此足
　太陽之别絡刺可入同身寸之七分留五
　呼若灸者可灸三壯屈伸而取之
肩貞二穴
　在肩曲甲下兩骨解間肩髃後陷者中手
　太陽脉氣所發刺可入同身寸之八分若
　灸者可灸三壯
瘖門一穴
　在項髮際宛宛中入係舌本督脉陽維二
　經之會仰頭取之刺可入同身寸之四分
　不可灸之令人瘖○新校正云按氣府注
　云去風府一寸
齊一穴
　齊中也禁不可刺刺之使人齊中惡瘍潰
　矢出者死不可治若灸者可灸三壯
胷俞十二穴
　謂俞府或中神藏靈墟神封步廊左右則
　十二穴也俞府在巨骨下俠任脉兩傍横
　去任脉各同身寸之二寸陷者中下五穴
　遞相去同身寸之一寸六分陷者中并足
　少陰脉氣所發仰而取之刺可入同身寸
　之四分若灸者可灸五壯
背俞二穴
　大杼穴也在脊第一椎下兩傍相去各同
　身寸之一寸半陷者中督脉别絡手足太
　陽三脉氣之會刺可入同身寸之三分留
　七呼若灸者可灸七壯
膺俞十二穴
　謂雲門中府周滎胷卿天谿食竇左右則
　十二穴也○新校正云按甲乙經作周滎
　胷卿○雲門在巨骨下俠任脉傍横去任
　脉各同身寸之六寸○新校正云按水熱
　穴注作胷中行兩傍與此文雖異處所無
　别陷者中動脉應手雲門中府相去同身
　寸之一寸餘五穴遞相去同身寸之一寸
　六分陷者中并手太陰脉氣所發雲門食
　竇舉臂取之餘并仰而取之雲門刺可入
　同身寸之七分太深令人逆息中府刺可
　入同身寸之三分留五呼餘刺可入同身
　寸之四分若灸者可灸五壯○新校正云
　詳王氏以此十二穴并手太陰按甲乙經
　雲門乃手太陰中府乃手足太陰之會周
　滎已下乃足太陰非十二穴并手太陰也
分肉二穴
　在足外踝上絶骨之端同身寸之三分筋
　肉分間陽維脉氣所發刺可入同身寸之
　三分留七呼若灸者可灸三壯○新校正
　云按甲乙經無分肉穴詳處所疑是陽輔
　在足外踝上輔骨前絶骨端如前三分所
　又按刺腰痛注作絶骨之端如後二分刺
　入五分留十呼與此注小異
躁上横二穴
　内踝上者交信穴也交信去内踝上同身
　寸之二寸少陰前太陰後筋骨間足陰蹻
　之郄刺可入同身寸之四分留五呼若灸
　者可灸三壯外踝上附陽穴也附陽去外
　踝上同身寸之三寸太陽前少陽後筋骨
　間陽蹻之郄刺可入同身寸之六分留七
　呼若灸者可灸三壯○新校正云按甲乙
　經附陽作付陽
陰陽蹻四穴
　陰蹻穴在足内踝下是謂照海陰蹻所生
　刺可入同身寸之四分留六呼若灸者可
　灸三壯陽蹻穴是謂申脉陽蹻所生在外
　踝下陷者中○新校正云按刺腰痛篇注
　作在外踝下五分繆刺論注云外踝下半
　寸○容爪甲刺可入同身寸之三分留七
　呼若灸者可灸三壯○新校正云按甲乙
　經留七呼作六呼刺腰痛篇注作十呼
水俞在諸分
　分謂肉之分理間治水取之
熱俞在氣穴
　寫熱則取之
寒熱俞在兩骸厭中二穴
　骸厭謂膝外俠膝之骨厭中也
大禁二十五在天府下五寸
　謂五里穴所以謂之大禁者謂其禁不可
　刺也針經曰迎之五里中道而上五至而
　已五往而藏之氣盡矣故五五二十五而
　竭其俞矣蓋謂此也又曰五里者尺
　澤之後五里與此文同
凡三百六十五穴鍼之所由行也
　新校正云詳自藏俞五十至此并重復共
　得三百六十穴通前天突十椎上紀下紀
　共三百六十五穴除重復實有三百一十
　三穴
帝曰余已知氣穴之處游針之居願聞孫絡
谿谷亦有所應乎
　孫絡小絡也謂絡之支别者
岐伯曰孫絡三百六十五穴會亦以應一歲
以溢奇邪以通榮衛榮衛稽留衛散榮溢氣
竭血著外爲發熱内爲少氣疾寫無怠以通
榮衛見而寫之無問所會
　榮積衛留内外相薄者見其血絡當即寫
　之亦無問其脉之俞會
帝曰願聞谿谷之會也岐伯曰肉之大會爲
谷肉之小會爲谿肉分之間谿谷之會以行
榮衛以會大氣
　新校正云按甲乙經作以舍大氣
邪溢氣壅脉熱肉敗榮衛不行必將爲膿内
銷骨髓外破大膕
　熱過故致是
留於節凑必將爲敗
　若留於骨節之間津液所凑之處則骨節
　之間髓液皆潰爲膿故必敗爛筋骨而不
　得屈伸矣
積寒留舍榮衛不居卷内縮筋
　新校正云按全元起本作寒肉縮筋
肋肘不得伸内爲骨痹外爲不仁命曰不足
大寒留於谿谷也
　邪氣盛甚眞氣不榮髓溢内消故爲是也
　不足謂陽氣不足也寒邪外薄乆積淹留
　陽不外勝内消筋髓故曰不足大寒留於
　谿谷之中也
谿谷三百六十五穴會亦應一歲其小痹淫
溢循脉往來微鍼所及與法相同
　若小寒之氣流行淫溢隨脉往來爲痹病
　用針調者與常法相同爾
帝乃辟左右而起再拜曰今曰發蒙解惑藏
之金匱不敢復出乃藏之金蘭之室署曰氣
穴所在岐伯曰孫絡之脉别經者其血盛而
當寫者亦三百六十五脉并注於絡傳注十
二絡脉非獨十四絡脉也
　十四絡者謂十二經絡兼任脉督脉之絡
　也脾之大絡起自於脾故不并言之也
内解寫於中者十脉
　解謂骨解之中經絡也雖則别行然所受
　邪亦還注寫於五藏之脉左右各五故十
　脉也
黄帝内經素問補註釋文卷之三十二





黄帝内經素問補註釋文卷之三十三宜九
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　氣府論篇
足太陽脉氣所發者七十八穴
　兼氣浮薄相通者言之當言九十三穴非
　七十八穴也正經脉會發者七十八穴浮
　薄相通者一十五穴則其數也
兩眉頭各一
　謂攢竹穴也所在刺灸分壯與氣穴同法
入髮至項三寸半傍五相去三寸
　謂大杼風門各二穴也所在刺灸分壯與
　氣穴同法○新校正云按别本云入髮至
　項三寸又注云寸同身寸也諸寸同法與
　此注全别此注謂大杼風門各二穴所在
　灸刺分壯與此氣穴同法今氣穴篇中無
　風門穴而注言與注同法此注之非可見
　此非王氏之誤誤在後人詳此入髮至項
　三寸半傍五相去三寸蓋是說下文浮氣
　之在皮中五行行五之穴故王都不解釋
　直云寸爲同身寸也但以頂誤作項剩半
　字耳所以言入髮至頂者自入髮顖會穴
　至頂百會凡三寸自百會後至後頂又三
　寸故云入髮至頂三寸傍五者爲兼中行
　傍數有五行也相去三寸者蓋謂自百會
　頂中數左右前後各三寸有五行行五共
　二十五穴也後人誤將頂爲項以爲大杼
　風門此甚誤也况大杼在第一椎下兩傍
　風門又在第三椎下上云髮際非止三寸
　半也其誤甚明顖信
其浮氣在皮中者凡五行行五五五二十五
　浮氣謂氣浮而通之可以去熱者也五行
　謂頭上自髮際中同身寸之二寸後至頂
　之後者也二十五者其中行則顖會前頂
　百會後頂强間五督脉氣也次俠傍兩行
　則五處承光通天絡却玉枕各五本經氣
　也又次傍兩行則臨泣目窗正營承靈腦
　空各五足少陽氣也兩傍四行各五則二
　十穴中行五則二十五也其刺灸分壯與
　水熱穴同法
項中大筋兩傍各一
　謂天柱二穴也所在刺灸分壯與氣穴同
　法
風府兩傍各一
　謂風池二穴也刺灸分壯與氣穴同法○
　新校正云按甲乙經風池足少陽陽維之
　會非太陽之所發也經言風府兩傍乃天
　柱穴之分位此亦覆明上項中大筋兩傍
　穴也此注剩出風池二穴於九十三數外
　更剩前大杼風門及此風池六穴也
俠脊以下至尻尾二十一節十五間各一
　十五間各一者今中誥孔穴圖經所存者
　十三穴左右共二十六謂附分魄户神堂
　譩譆鬲關魂門陽綱意舍胃倉肓門志室
　胞肓秩邊十三也附分在第二椎下附項
　内廉兩傍各相去俠脊同身寸之二寸足
　太陽之會刺可入同身寸之八分若灸者
　可灸五壯魄户在第三椎下兩傍上直附
　分足太陽脉氣所發下十二穴并同正坐
　取之刺可入同身寸之五分若灸者如附
　分法神堂在第五椎下兩傍上直魄户刺
　可入同身寸之三分灸同附分法諳譆在
　第六椎下兩傍上直神堂○新校正云按
　骨空論注云以手厭之令病人呼譩譆之
　聲則指下動矣○刺可入同身寸之六分
　留七呼灸如附分法鬲關在第七椎下兩
　傍上直譩譆正坐開肩取之刺可入同身
　寸之五分若灸者可灸三壯○新校正云
　按甲乙經云可灸五壯○䰟門在第九椎
　下兩傍上直鬲關正坐取之刺灸分壯如
　鬲關法陽綱在第十椎下兩傍上直䰟門
　正坐取之刺灸分壯如䰟門法意舍在第
　十一椎下兩傍上直陽綱正坐取之刺灸
　分壯如陽綱法胃倉在第十二椎下兩傍
　上直意舍刺灸分壯如意舍法肓門在第
　十三椎下兩傍上直胃倉刺同胃倉可灸
　三十壯○新校正云按肓門灸三十壯與
　甲乙經同水穴注作灸三壯○志室城第
　十四椎下兩傍上直肓門正坐取之刺灸
　分壯如魄户法胞肓在第十九椎下兩傍
　上直志室伏而取之刺灸分壯如魄户法
　○新校正云按志室胞肓灸如魄户五壯
　甲乙經作三壯水穴注亦作三壯熱穴注
　志室亦作三壯秩邊在第二十一椎下兩
　傍上直胞肓伏而取之刺灸分壯如魄户
　法(譩譆上/衣下喜)
五藏之俞各五六府之俞各六
　肺俞在第三椎下兩傍俠脊相去各同身
　寸之一寸半刺可入同身寸之三分留七
　呼若灸者可灸三壯心俞在第五椎下兩
　傍相去及刺如肺俞法留七呼肝俞在第
　九椎下兩傍相去及刺如心俞法留六呼
　脾俞在第十一椎下兩傍相去及刺如肝
　俞法留七呼腎俞在第十四椎下兩傍相
　去及刺如脾俞法留七呼膽俞在第十椎
　下兩傍相去及刺如肺俞法正坐取之刺
　可入同身寸之五分留七呼胃俞在第十
　二椎下兩傍相去及刺如脾俞法留七呼
　三焦俞在第十三椎下兩傍相去及刺如
　膽俞法大腸俞在第十六椎下兩傍相去
　及刺如肺俞法留六呼小腸俞在第十八
　椎下兩傍相去及刺如心俞法留六呼膀
　胱俞在第十九椎下兩傍相去及刺如腎
　俞法留六呼五藏六府之俞若灸者并可
　灸三壯○新校正云詳或者疑經中各五
　各六以各字爲誤者非也所以言各者謂
　左右各五各六非謂每藏府而各五各六
　也
委中以下至足小指傍各六俞
　謂委中崑崙京骨束骨通谷至陰六穴也
　左右言之則十二俞也其所在刺灸如氣
　穴法經言脉氣所發者七十八穴今此所
　有兼亡者九十三穴由此則大數差錯傳
　寫有誤也○新校正云詳王氏云兼亡者
　九十三穴今兼大杼風門風池爲九十九
　穴以此王氏總數考之明知此三穴後之
　妄增也
足少陽脉氣所發者六十二穴兩角上各三
　謂天衝曲鬢左右各二也天衝在耳上如
　前同身寸之三分足太陽少陽二脉之會
　刺可入同身寸之三分若灸者可灸三壯
　曲鬢在耳上入髮際曲陽陷者中鼓頷有
　空足太陽少陽二脉之會刺灸分壯如天
　衝法
直目上髮際内各五
　謂臨泣目窗正營承靈腦空左右是也臨
　泣在直目上入髮際同身寸之五分足太
　陽少陽陽維三脉之會留七呼目窗在臨
　泣後同身寸之一寸正營在目窗後同身
　寸之一寸承靈在正營後同身寸之一寸
　半腦空在承靈後同身寸之一寸半俠枕
　骨後枕骨上并足少陽陽維二脉之會刺
　可入同身寸之四分餘并刺可入同身寸
　之三分若灸者并可灸五壯○新校正云
　按腦空在枕骨後枕骨上甲乙經作玉枕
　骨下
耳前角上各一
　謂頷厭二穴也在曲角下顳顬之上上廉
　手足少陽足陽明三脉之會刺可入同身
　寸之七分留七呼若灸者可灸三壯刺深
　令人耳無所聞(顳仁涉切/顬汝車切)
耳前角下各一
　謂懸釐二穴也在曲角上顳顬之下廉手
　足少陽陽明四脉之交會刺可入同身寸
　之三分留七呼若灸者可灸三壯○新校
　正云按後手少陽中云角上此云角下必
　有一誤
銳髮下各一
　謂和髎二穴也在耳前銳髮下横動脉手
　足少陽二脉之會刺可入同身寸之三分
　若灸者可灸三壯○新校正云按甲乙經
　云手足少陽手太陽之會
客主人各一
　客主人穴名也在耳前上廉起骨開口有
　空手足少陽足陽明三脉之會刺可入同
　身寸之三分留七呼若灸者可灸三壯○
　新校正云按甲乙經及氣穴注刺禁注并
　云手少陽足陽明之會與此異
耳後陷中各一
　謂翳風二穴也在耳後陷者中按之引耳
　中手足少陽二脉之會刺可入同身寸之
　三分若灸者可灸三壯
下關各一
　下關穴名也所在刺灸氣穴同法
耳下牙車之後各一
　謂頰車二穴也刺灸分壯氣穴同法
缺盆各一
　缺盆穴名也在肩上横骨陷者中足陽明
　脉氣所發刺可入同身寸之二分留七呼
　若灸者可灸三壯太深令人逆息○新校
　正云按骨空注作手陽明
掖下三寸脇下至胠八間各一
　掖下三寸同身寸也掖下謂淵掖輒筋天
　池脇下至胠則日月章門帶脉五樞維道
　居髎九穴也左右共十八穴也淵掖在掖
　下同身寸之三寸足少陽脉氣所發舉臂
　得之刺可入同身寸之三分禁不可灸輒
　筋在掖下同身寸之三寸復前行同身寸
　之一寸搓脅○新校正云按甲乙經搓作
　著下同足少陽脉氣所發刺可入同身寸
　之六分若灸者可灸三壯天池在乳後同
　身寸之二寸○新校正云按甲乙經作一
　寸掖下三寸搓脇直掖撅肋間手心主足
　少陽二脉之會刺可入同身寸之三分○
　新校正云按甲乙經作七分若灸者可灸
　三壯日月膽募也在第三脉端横直心蔽
　骨傍各同身寸之二寸五分上直兩乳○
　新校正云按甲乙經云日月在期門下五
　分○足太陰少陽二脉之會刺可入同身
　寸之七分若灸者可灸五壯章門脾募也
　在季肋端足厥陰少陽二脉之會側卧屈
　上足伸下足舉臂取之刺可入同身寸之
　八分留六呼若灸者可灸三壯帶脉在季
　肋下同身寸之一寸八分足少陽帶脉二
　經之會刺可入同身寸之六分若灸者可
　灸五壯五樞在帶脉下同身寸之三寸足
　少陽帶脉二經之會刺可入同身寸之一
　寸若灸者可灸五壯維道在章門下同身
　寸之五寸三分足少陽帶脉二經之會刺
　灸分壯如章門法居髎在章門下同身寸
　之四寸三分骼骨上○新校正云按甲乙
　經作監骨上陷者中陽蹻足少陽二脉之
　會刺灸分壯如維道法所以謂之八間者
　自掖下三寸至季脉凡八脉骨
髀樞中傍各一
　謂環銚二穴也刺灸分壯氣穴同法○新
　校正云按氣穴論云兩髀厭分中王注爲
　環銚穴又甲乙經注環銚在髀樞中今云
　髀樞中傍各一者蓋謂此穴在髀樞中也
　傍各一者謂左右各一穴也非謂環銚在
　髀樞中傍也
膝以下至足小指次指各六俞
　謂陽陵泉陽輔丘虚臨泣俠谿竅陰六穴
　也左右言之則十二俞也其所在刺灸分
　壯氣穴同法
足陽明脉氣所發者六十八穴額顱髮際傍
各三
　謂懸顱陽白頭維左右共六穴也正面髮
　際横行數之懸顱在曲角上顳顬之中足
　陽明脉氣所發刺入同身寸之三分留三
　呼若灸者可灸三壯陽白在眉上同身寸
　之一寸直瞳子足陽明陰維二脉之會刺
　可入同身寸之三分灸三壯頭維在額角
　髮際俠本神兩傍各同身寸之一寸五分
　足少陽陽明二脉之交會刺可入同身寸
　之五分禁不可灸○新校正云按甲乙經
　陽白足少陽陽維之會今王氏注云足陽
　明陰維之會詳此在足陽明脉氣所發中
　則足陽明近是然陽明經不到此又不與
　陰維會疑王注非甲乙經爲得矣
面鼽骨空各一
　謂四白穴也在目下同身寸之一寸足陽
　明脉氣所發刺可入同身寸之四分不可
　灸○新校正云按甲乙經刺入三分灸七
　壯
大迎之骨空各一
　大迎穴名也在曲頷前同身寸之一寸三
　分骨陷者中動脉足陽明脉氣所發刺可
　入同身寸之三分留七呼若灸者可灸三
　壯
人迎各一
　人迎穴名也在頸俠結喉傍大脉動應手
　足陽明脉氣所發刺可入同身寸之四分
　過深殺人禁不可灸
缺盆外骨空各一
　謂天髎二穴也在肩缺盆中上伏骨之陬
　陷者中手足少陽陽維三脉之會刺可入
　同身寸之八分若灸者可灸三壯○新校
　正云按甲乙經伏骨作毖骨(毖音/必)
膺中骨間各一
　謂膺窗等六穴也膺窗在胷兩傍俠中行
　各相去同身寸之四寸巨骨下同身寸之
　四寸八分陷者中足陽明脉氣所發仰而
　取之刺可入同身寸之四分若灸者可灸
　五壯此穴之上又有氣户庫房屋翳下又
　有乳中乳根氣户在巨骨下下直膺窗去
　膺窗上同身寸之四寸八分庫房在氣户
　下同身寸之一寸六分屋翳在氣户下同
　身寸之三寸二分下即膺窗也膺窗之下
　即乳中也乳中穴下同身寸之一寸六分
　陷者中則乳根穴也并足陽明脉氣所發
　仰而取之乳中禁不可灸刺灸刺之不幸
　生蝕瘡瘡中有清汁膿血者可治瘡中有
　瘜肉若蝕瘡者死餘五穴并刺可入同身
　寸之四分若灸者可灸三壯○新校正云
　按甲乙經灸五壯
俠鳩尾之外當乳下三寸俠胃脘各五
　謂不容承滿粱門關門太乙五穴也左右
　共一寸也俠腹中行兩傍相去各同身寸
　之四寸○新校正云按甲乙經云各二寸
　疑此注剩各字○不容在第四肋端下至
　太乙各上下相去同身寸之一寸并足陽
　明脉氣所發刺可入同身寸之八分若灸
　者可灸三壯○新校正云按甲乙經不容
　刺入五分此云并入八分疑此注誤
俠齊廣三寸各三
　廣謂去齊横廣也廣三寸者各如太乙之
　遠近也各三者謂滑肉門天樞外陵也滑
　肉門下同身寸之一寸正當於齊外陵在
　天樞下同身寸之一寸并足陽明脉氣所
　發天樞刺可入同身寸之五分留七呼滑
　肉門外陵各刺可入同身寸之八分若灸
　者并可五壯○新校正云按甲乙經天樞
　在齊傍各二寸上曰滑肉門下曰外陵是
　三穴者去齊各二寸也今此經注云廣三
　寸素問甲乙經不同然甲乙經分寸與諸
　書同特此經爲異也
下齊二寸俠之各三
　下齊二寸則外陵下同身寸之一寸大巨
　穴也各三者謂大巨水道歸來也大巨在
　外陵下同身寸之一寸足陽明脉氣所發
　刺可入同身寸之八分若灸者可灸五壯
　水道在大巨下同身寸之三寸足陽明脉
　氣所發刺可入同身寸之二寸半若灸者
　可灸五壯歸來在水道下同身寸之二寸
　刺可入同身寸之八分若灸者可灸五壯
氣街動脉各一
　氣街穴名也在歸來下鼠鼷上同身寸之
　一寸脉動應手足陽明脉氣所發刺可入
　同身寸之三分留七呼若灸者可灸三壯
　○新校正云詳此注與甲乙經同刺熱注
　及熱穴注云氣街在腹臍下横骨兩端鼠
　鼷上刺禁論注在腹下俠齊兩傍相去四
　寸鼠僕上骨空注云在毛際兩傍鼠鼷上
　諸注不同今備録之
伏菟上各一
　謂髀關二穴也在膝上伏菟後交分中刺
　可入同身寸之六分若灸者可灸三壯
三里以下至足中指各八俞分之所在穴空
　謂三里上廉下廉解谿衝陽陷谷内庭厲
　兌八穴也左右言之則十六俞也上廉足
　陽明與大腸合下廉足陽眀與小腸合其
　所在刺灸分壯與氣穴同法所謂分之所
　在穴空者足陽明脉自三里穴分而下行
　其直者循胻過跗入中指出其端則厲兌
　也其支者與直俱行至足跗上入中指次
　間故云分之所在穴空也之往也言分而
　各行往指間穴空處也
手太陽脉氣所發者三十六穴目内眥各一
　謂睛明二穴也在目内眦手足太陽足陽
　明陰蹻陽蹻五脉之會刺可入同身寸之
　一分留六呼若灸者可灸三壯諸穴有云
　數脉會發而不於所會刺脉下言之者出
　從其正者也
目外各一
　謂瞳子髎二穴也在目外去眦同身寸之
　五分手太陽手足少陽三脉之會刺可入
　同身寸之三分若灸者可灸三壯
鼽骨下各一
　謂顴髎二穴也鼽頄也頄面顴也在面頄
　骨下陷者中手太陽少陽二脉之會刺可
　入同身寸之三分頄音仇
耳郭上各一
　謂角孫二穴也在耳上郭表之中間上髮
　際之下開口有空手太陽手足少陽三脉
　之會刺可入同身寸之三分若灸者可灸
　三壯○新校正云按甲乙經手太陽作手
　陽明
耳中各一
　謂聽宫二穴也所在刺灸分壯與氣穴同
　法
巨骨穴各一
　巨骨穴名也在肩端上行兩叉骨間陷者
　中手陽明蹻脉二經之會刺可入同身寸
　之一寸半若灸者可灸三壯○新校正云
　按甲乙經作五壯
曲掖上骨穴各一
　謂臑俞二穴也在肩臑後大骨下脾上廉
　陷者中手太陽陽維蹻脉三經之會舉臂
　取之刺可入同身寸之八分若灸者可灸
　三壯○新校正云按甲乙經作手足太陽
柱骨上陷者各一
　謂肩井二穴也在肩上陷解中缺盆上大
　骨前手足少陽陽維三脉之會刺可入同
　身寸之五分若灸者可灸三壯
上天窗四寸各一
　謂天窗竅陰四穴也所在刺灸分壯與氣
　穴同法
肩解各一
　謂秉風二穴也在肩上小髃骨後舉臂有
　空手太陽陽明手足少陽四脉之會舉臂
　取之刺可入同身寸之五分若灸者可灸
　三壯○新校正云按甲乙經灸五壯
肩解下三寸各一
　謂天宗二穴也在秉風後大骨下陷者中
　手太陽脉氣所發刺可入同身寸之五分
　留六呼若灸者可灸三壯
肘以下至手小指本各六俞
　六俞所起於指端經言至小指本則以端
　爲本言上之本也下文陽明少陽同也六
　俞謂小海陽谷腕骨後谿前谷少澤六穴
　也左右言之則十二俞也其所在刺灸分
　壯氣穴同法○新校正云按此手太陽陽
　明少陽三經各言至手某指本王注以端
　爲本者非也詳手三陽之井穴盡出手某
　指之端爪甲下際此言本者是逐指爪甲
　之本也又安得以端爲本哉
手陽明脉氣所發者二十二穴鼻空外廉項
上各二
　謂迎香扶突各二穴也迎香在鼻下孔傍
　手足陽明二脉之會刺可入同身寸之三
　分扶突在曲頰下同身寸之二寸人迎後
　手陽明脉氣所發仰而取之刺可入同身
　寸之四分若灸者可灸三壯
大迎骨空各一
　大迎穴名也在曲頷前同身寸之一寸三
　分骨陷者中動脉足陽明脉氣所發刺可
　入同身寸之三分留七呼若灸者可灸三
　壯○新校正云詳大迎穴已見前足陽明
　經中今又見於此王氏不注所以當如顴
　髎穴兩出之義
柱骨之會各一
　謂天鼎二穴也在頸缺盆上直扶突氣舍
　後同身寸之半寸手陽明脉氣所發刺可
　入同身寸之四分若灸者可灸三壯○新
　校正云按甲乙經作一寸半
髃骨之會各一
　謂肩髃二穴也所在刺灸分壯與氣穴同
　法○新校正云按髃骨氣穴注中無刺熱
　注水熱穴注骨空論注中有之
肘以下至手大指次指本各六俞
　謂三里陽谿合谷三間二間商陽六穴也
　左右言之則十二俞也所在刺灸分壯與
　氣穴同法○新校正云按氣穴論注有曲
　池而無三里曲池手陽明之合也此誤出
　三里而遺曲池也
手少陽脉氣所發三十二穴鼽骨下各下
　謂顴髎二穴也所在刺灸分壯與手少陽
　脉同法此穴中手少陽太陽脉氣俱會於
　中等無優劣故重說於此下有者同
眉後各一
　謂絲竹空二穴也在眉後陷者中手少陽
　脉氣所發刺可入同身寸之三分留六呼
　不可灸灸之不幸使人目小及盲○新校
　正云按甲乙經手少陽作足少陽留六呼
　作三呼
角上各一
　謂懸釐二穴也此與足少陽脉中同以是
　二脉之會也○新校正云按足少陽脉中
　言角下此云角上疑此誤
下完骨後各一
　謂天牖二穴也所在刺灸分壯與氣穴同
法項中足太陽之前各一
　謂風池二穴也在耳後陷者中按之引於
　耳中手足少陽脉之會刺可入同身寸之
　四分若灸者可灸三壯○新校正云按甲
　乙經在顳顬後髮際足少陽陽維之會刺
　可入三分
俠扶突各一
　謂天窗二穴也在曲頰下扶突後動脉應
　手陷者中手太陽脉氣所發刺可入同身
　寸之六分若灸者可灸三壯
肩貞各一
　肩貞穴名也在肩曲胛下兩骨解間肩髃
　後陷者中手太陽脉氣所發刺可入同身
　寸之八分若灸者可灸三壯
肩貞下三寸分間各一
　謂肩髎臑會消濼各二穴也其穴各在肉
　分間也肩髎在肩端臑上斜舉臂取之手
　少陽脉氣所發刺可入同身寸之七分若
　灸者可灸三壯臑會在臂前廉去肩端同
　身寸之三寸手陽明少陽二絡氣之會刺
　可入同身寸之五分灸者可灸五壯消濼
　在肩下臂外關掖斜肘分下行間手少陽
　脉之會刺可入同身寸之五分若灸者可
　灸三壯
肘以下至手小指次指本各六俞
　謂天井支溝陽池中渚液門關衝六穴也
　左右言之則十二俞也所在刺灸分壯與
　氣穴同法
督脉氣所發者二十八穴
　今少一穴○新校正云按會陽二穴爲二
　十九穴乃剩一穴非少也少當作剩字
項中央二
　是謂風府瘖門二穴也悉在項中餘一穴
　今亡風府在項上入髮際同身寸之一寸
　大筋内宛宛中督脉陽維之會刺可入同
　身寸之四分留三呼不可妄灸灸之不幸
　令人瘖瘖門在項髮際宛宛中去風府同
　身寸之一寸督脉陽維二經之會仰頭取
　之刺可入同身寸之四分禁不可灸灸之
　令人瘖○新校正云按王氏云風府瘖門
　悉在項中餘一穴今亡者非謂此二十八
　穴中亡一穴也王氏蓋見氣穴論大椎上
　兩傍各一穴亦在項之穴也今亡故云餘
　一穴今亡也
髮際後中八
　謂神庭上星囟會前頂百會後頂强間腦
　户八穴也其正髮際之中也神庭在髮際
　直鼻督脉足太陽陽明脉三經之會禁不
　可刺若刺之令人癲疾目失睛若灸者可
　灸三壯上星在顱上直鼻中央入髮際同
　身寸之一寸陷者中容豆囟會在上星後
　同身寸之一寸陷者中前頂在囟會後同
　身寸之一寸五分骨間陷者中百會在前
　頂後同身寸之一寸五分頂中央旋毛中
　陷容指督脉足太陽之交會後頂在百會
　後同身寸之一寸五分强間在後頂後同
　身寸之一寸五分腦户在强間後同身寸
　之一寸五分督脉足太陽之會不可灸此
　八者并督脉氣所發也上星百會强間腦
　户各刺可入同身寸之三分上星留六呼
　腦户留三呼餘并刺可入同身寸之四分
　若灸者可灸五壯○新校正云按甲乙經
　腦户不可灸骨空論注云不可妄灸
面中三
　謂素髎水溝齦交三穴也素髎在鼻柱上
　端督脉氣所發刺可入同身寸之三分水
　溝在鼻柱下人中直唇取之督脉手陽明
　之會刺可入同身寸之三分留六呼若灸
　者可灸三壯齦交在唇内齒上齦縫督脉
　任脉二經之會可逆刺之入同身寸之三
　分若灸者可灸三壯此三者正居面左右
　之中也
大椎以下至尻尾及傍十五穴
　脊椎之間有大椎陶道身柱神道靈臺至
　陽筋縮中樞脊中懸樞命門陽關腰俞長
　强會陽十五俞也大椎在第一椎上陷者
　中三陽督脉之會陶道在項大椎節下間
　督脉足太陽之會俯而取之身柱在第二
　椎節下間俯而取之神道在第五椎節下
　間俯而取之靈臺在第六椎節下間俯而
　取之至陽在第七椎節下間俯而取之筋
　縮在第九椎節下間俯而取之中樞在第
　十椎節下間俯而取之脊中在第十一椎
　節下間俯而取之禁不可灸令人僂懸樞
　在第十三椎節下間俯而取之命門在第
　十四椎節下間俯而取之陽關在第十六
　椎節下間坐而取之腰俞在第二十一椎
　節下間長强在脊骶端督脉别絡少陰二
　脉所結會陽穴在陰尾骨兩傍凡此十五
　者并督脉氣所發腰俞長强各刺可入同
　身寸之二分○新校正云按甲乙經作二
　寸水穴論注作二分腰俞穴繆刺論注作
　二寸熱穴注作二寸刺熱注作二分諸注
　不同雖甲乙經作二寸疑大深與其失之
　深不若失之淺宜作二分之說○留七呼
　懸樞刺可入同身寸之三分會陽刺可入
　同身寸之八分餘并刺可入同身寸之五
　分陶道神道各留五呼陶道身柱神道筋
　縮可灸五壯大椎可九壯餘并可三壯○
　新校正云按甲乙經無靈臺中樞陽關三
　陽
至骶下凡二十一節脊椎法也
　通項骨三節即二十四節
任脉之氣所發者二十八穴
　今少一穴
喉中央二
　謂廉泉天突二穴也廉泉在頷下結喉上
　舌本下陰維任脉之會刺可入同身寸之
　三分留三呼若灸者可灸三壯天突在頸
　結喉下同身寸之四寸中央宛宛中陰維
　任脉之會低針取之刺可入同身寸之一
　寸留七呼若灸者可灸三壯
膺中骨陷中各一
　謂璇璣華蓋紫宫玉堂膻中中庭六穴也
　璇璣在天突下同身寸之一寸華蓋在璇
　璣下同身寸之一寸紫宫玉堂膻中中庭
　各相去同身寸之一寸六分陷者中并任
　脉氣所發仰而取之各刺可入同身寸之
　三分若灸者可灸五壯
鳩尾下三寸胃脘五寸胃脘以下至横骨六
寸半一
　新校正云詳一字疑誤
腹脉法也
　鳩尾心前穴名也其正當心蔽骨之端言
　其骨垂下如鳩鳥尾形故以爲名也鳩尾
　下有鳩尾巨闕上脘中脘建里下脘水分
　齊中陰交脖胦丹田關元中極曲骨十四
　俞也鳩尾在臆前蔽骨下同身寸之五分
　任脉之别不可灸刺人無蔽骨者從歧骨
　際下行同身寸之一寸○新校正云按甲
　乙經云一寸半爲鳩尾處也下次巨闕上
　脘中脘建里下脘水分遞相去同身寸之
　一寸上脘則足陽明手太陽之會中脘則
　手太陽少陽足陽明三脉所生也齊中禁
　不可刺若刺之使人齊中惡瘍潰矢出者
　死不治陰交在齊下同身寸之一寸任脉
　陰衝之會脖胦在齊下同身寸之一寸半
　丹田三焦募也在齊下同身寸之二寸關
　元小腸募也在齊下同身寸之三寸足三
　陰任脉之會也中極在關元下一寸足三
　陰之會也曲骨在横骨上中極下同身寸
　之一寸足厥陰之會凡此十四者并任脉
　氣所發建里丹田并刺可入同身寸之六
　分留七呼○新校正云按甲乙經作五分
　十呼○上脘陰交并刺可入同身寸之八
　分下脘水分并刺可入同身寸之一寸中
　脘脖胦并刺可入同身寸之一寸二分曲
　骨刺可入同身寸之一寸半留七呼餘并
　刺可入同身寸之一寸二分若灸者關元
　中脘各可灸七壯齊中中極曲骨各三壯
　餘并可五壯自鳩尾下至陰間并任脉主
　之腹脉法也○新校正云據此注云餘并
　刺入一寸二分關元在中與甲乙經及氣
　穴骨空注刺入二寸不同當從甲乙經之
　寸數
下陰别一
　謂會陰一穴也自曲骨下至陰陰之下兩
　陰之間則此穴也是任脉别絡俠督脉者
　衝脉之會故曰下陰别一也刺可入同身
　寸之二寸留七呼若灸者可灸三壯○新
　校正云按甲乙經七呼作三呼
曰下各一
　謂承泣二穴也在目下同身寸之七分上
　直瞳子陽蹻任脉足陽明三經之會刺可
　入同身寸之三分不可灸
下唇一
　謂承漿穴也在頤前下唇之下足陽明脉
　任脉之會開口取之刺可入同身寸之二
　分留五呼若灸者可灸三壯○新校正云
　按甲乙經作六呼
齦交一
　齦交穴名也所在刺灸分壯與脉法同
衝脉氣所發者二十二穴俠鳩尾外各半寸
至齊寸一
　謂幽門通谷陰都石關商曲肓俞六穴左
　右則十二穴也幽門俠巨闕兩傍相去各
　同身寸之半寸陷者中下五穴各相去同
　身寸之一寸并衝脉足少陰二經之會各刺
　可入同身寸之一寸若灸者可灸五壯○
　新校正云按此云各刺入一寸按甲乙經
　云幽門通谷刺入五分
俠齊下傍各五分至横骨寸一腹脉法也
　謂中注髓府胞門陰關下極五穴左右則
　十穴也中注在肓俞下同身寸之五分上
　直幽門下四穴各相去同身寸之一寸并
　衝脉足少陰二經之會各刺可入同身寸
　之一寸若灸者可灸五壯
足少陰舌下厥陰毛中急脉各一
　足少陰舌下二穴在人迎前陷中動脉前
　是日月本左右二也足少陰脉氣所發刺
　可入同身寸之四分急脉在陰髦中陰上
　兩傍相去同身寸之二寸半按之隱指堅
　然甚按則痛引上下也其左者中寒則上
　引少腹下引陰丸善爲痛爲小腹急中寒
　此兩脉皆厥陰之大絡通行其中故曰厥
　陰急脉即睾之系也可灸而不可刺病疝
　少腹痛即可灸○新校正云詳舌下毛中
　之穴甲乙經無
手少陰各一
　謂手少陰郄穴也在腕後同身寸之半寸
　手少陰郄也刺可入同身寸之三分若灸
　者可灸三壯左右二也
陰陽蹻各一
　陰蹻一謂交信穴也交信在足内踝上同
　身寸之二寸少陰前太陰後筋骨間陰蹻
　之郄刺可入同身寸之四分留五呼若灸
　者可灸三壯陽蹻一謂附陽穴也附陽在
　足外踝上同身寸之三寸太陽前少陽後
　筋骨間謹取之陽蹻之郄刺可入同身寸
　之六分留七呼若灸者可灸三壯左右四
　也
手足諸魚際脉氣所發者凡三百六十五穴
也
　經之所存者多凡一十九穴此所謂氣府
　也然散穴俞諸經脉部分皆有之故經或
　不言而甲乙經經脉流注多少不同者以
　此

黄帝内經素問補註釋文卷之三十三








黄帝内經素問補註釋文卷之三十四宜十
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　骨空論篇
黄帝問曰余聞風者百病之始也以鍼治之
奈何
　始初也
岐伯對曰風從外入令人振寒汗出頭痛身
重惡寒
　風中身形則腠理閉宻陽氣内拒寒復外
　勝勝拒相薄榮衛失所故如是
治在風府
　風府穴也在項上入髮際同身寸之一寸
　宛宛中督脉足太陽之會刺可入同身寸
　之四分若灸者可灸五壯○新校正云按
　風府注氣穴論氣府論中各已注與甲乙
　經同此注云督脉足太陽之會可灸五壯
　者乃是風門熱府穴也當云督脉陽維之
　會留三呼不可灸乃是
調其陰陽不足則補有餘則寫
　用針之道必法天常盛寫虚補此其常也
大風頸項痛刺風府風府在上椎
　上椎謂大椎上入髮際同身寸之一寸
大風汗出灸譩譆諱譆在背下俠脊傍三寸
所厭之令病者呼諱譆諱譆應手
　譩譆穴也在肩膊内廉俠第六椎下兩傍
　各同身寸之三寸以手厭之令病人呼諳
　譆之聲則指下動矣足太陽脉氣所發刺
　可入同身寸之六分留七呼若灸者可灸
　五壯諳譆者因取爲名爾膊音博
從風憎風刺眉頭
　謂攢竹穴也在眉頭陷者中脉動應手足
　太陽脉氣所發刺可入同身寸之三分若
　灸者可灸三壯
失枕在肩上横骨間
　謂缺盆穴也在肩上横骨陷者中手陽明
　脉氣所發刺可入同身寸之二分留七呼
　若灸者可灸三壯刺入深令人逆息○新
　校正云按氣府注作足陽明此云手陽明
　詳二經俱發於此故王注兩言之
折使揄臂齊肘正灸脊中
　揄讀爲摇摇謂摇動也然失枕非獨取肩
　上横骨間亦當正形灸脊中也欲而驗之
　則使摇動其臂屈折其肘自項之下横齊
　肘端當其中間則其處也是曰陽關在第
　十六椎節下間督脉氣所發刺可入同身
　寸之五分若灸者可灸三壯○新校正云
　詳陽關穴甲乙經無
䏚絡季脇引少腹而痛脹刺譩譆
　䏚謂俠脊兩傍空軟處也少腹齊下也
腰痛不可以轉摇急引陰卵刺八髎與痛上
八髎在腰尻分間
　八或謂九驗眞骨及中誥孔穴經正有八
　髎無九髎也分謂腰尻筋肉分間陷下處
鼠瘻寒熱還刺寒府寒府在附膝外解營
　膝外骨間也屈伸之處寒氣喜中故名寒
　府也解謂骨解營謂深刺而必中其營也
取膝上外者使之拜取足心者使之跪
　拜而取者使膝外空開也跪而取之者令
　足心宛宛處深定也
任脉者起於中極之下以上毛際循腹裏上
關元至咽喉上頤循面入目
　新校正云按難經甲乙經無上頣循面入
　目六字
衝脉者起於氣街并少陰之經
　新校正云按難經甲乙經作陽明
俠齊上行至胸中而散
　任脉衝脉者奇經也任脉當齊中而上行
　衝脉俠齊兩傍而上行然中極者謂齊下
　同身寸之四寸也言中極之下者言中極
　從少腹之内上行而外出於毛際而上非
　謂本起於此也關元者謂齊下同身寸之
　三寸也氣街者穴名也在毛際兩傍鼠鼷
　上同身寸之一寸也言衝脉起於氣街者
　亦從少腹之内與任脉并行而至於是乃
　循腹也何以言之針經曰衝脉者十二經
　之海與少陰之絡起於腎下出於氣街又
　曰衝脉任脉者皆起於胞中上循脊裏爲
　經絡之海其浮而外者循腹各行會於咽
　喉别而絡唇口血氣盛則皮膚熱血獨盛
　則滲灌皮膚生毫毛由此言之則任脉乃
　從少腹之内上行至中極之下氣街之内
　明矣○新校正云按氣街與氣府論刺熱
　篇水熱穴篇刺禁論等注重文雖不同處
　所無别備注氣府論中
任脉爲病男子内結七疝女子帶下瘕聚衝
脉爲病逆氣裏急督脉爲病脊强反折
　督脉亦奇經也然任脉衝脉督脉者一源
　而三歧也故經或謂衝脉爲督脉也何以
　明之今甲乙及古經脉流注圖經以任脉
　循背者謂之督脉自少腹直上者謂之任
　脉亦謂之督脉是則以背腹陰陽别爲名
　目爾以任脉自胞上過帶脉貫齊而上故
　男子爲病内結七疝女子爲病則帶下瘕
　聚也以衝脉俠齊而上并少陰之經上至
　胸中故衝脉爲病則逆氣裏急也以督脉
　上循脊裏故督脉爲病則脊强反折也
督脉者起於少腹以下骨中央女子入繫廷
孔
　起非初起亦猶任脉衝脉起於胞中也其
　實乃起於腎下至於少腹則下行於腰横
　骨圍之中央也繫廷孔者謂窈漏近所謂
　前陰穴也以其陰廷繫屬於中故名之
其孔溺孔之端也
　孔則窈漏也窈漏之中其上有溺孔焉端
　謂陰廷在此溺孔之上端也而督脉自骨
　圍中央則至於是
其絡循陰器合篡間繞簒後
　督脉别絡自溺孔之端分而各行下循陰
　器乃合簒間也所謂間者謂前陰後陰之
　兩間也自兩間之後已復分而行繞篡之
　後
别繞臀至少陰與巨陽中絡者合少陰上股
内後廉貫脊屬腎
　别謂别絡分而各行之於焦也足少陰之
　絡者自股内後廉貫脊屬腎足太陽絡之
　外行者循髀樞絡股陽而下其中行者下
　貫臀至膕中與外行絡合故言至少陰與
　巨陽中絡合少陰上股内後廉貫脊屬腎
　也○新校正云詳各行於焦疑焦字誤
與太陽起於目内眥上額交巔上入絡腦還
出别下項循肩膊内俠脊抵腰中入循膂絡
腎
　接繞臀而上行也
其男子循莖下至篡與女子等其少腹直上
者貫齊中央上貫心入喉上頤環唇上繫兩
曰之下中央
　自與太陽起於目内下至女子等并督
　脉之别絡也其直行者自尻上循脊裏而
　至於鼻人也自其少腹直上至兩目之下
　中央并任脉之行而云是督脉所繫由此
　言之則任脉衝脉督脉名異而同一體也
此生病從少腹上衝心而痛不得前後爲衝
疝
　尋此生病正是任脉經云爲衝疝者正明
　督脉以别主而異目也何者若一脉一氣
　而無陰陽之異主則此生病者當心背俱
　痛豈獨衝心而爲疝乎
其女子不孕癃痔遺溺嗌乾
　亦以衝脉任脉并自少腹上至於咽喉又
　以督脉循陰器合篡間繞篡後别繞臀故
　不孕癃痔遺溺嗌乾也所以謂之任脉者
　女子得之以任養也故經云此病其女子
　不孕也所以謂之衝脉者以其氣上衝也
　故經云此生病從少腹上衝心而痛也所
　以謂之督脉者以其督領經脉之海也由
　此三用故一源三歧經或通呼似相謬引
　故下文曰
督脉生病治督脉治在骨上甚者在齊下營
　此亦正任脉之分也衝任督三脉異名同
　體亦明矣骨上謂腰横骨上髦際中曲骨
　穴也任脉足厥陰之會刺可入同身寸之
　一寸半若灸者可灸三壯齊下謂齊直下
　同身寸之一寸陰交穴任脉陰衝之會刺
　可入同身寸之八分若灸者可灸五壯
其上氣有音者治其喉中央在缺盆中者
　中謂缺盆兩間之中天突穴在頸結喉下
　同身寸之四寸中央宛宛中陰維任脉之
　會低針取之刺可入同身寸之一寸留七
　呼若灸者可灸三壯
其病上衝喉者治其漸漸者上俠頤也
　陽明之脉漸上頤而環唇故以俠頤名爲
　漸也是爲大迎大迎在曲頷前骨同身寸
　之一寸三分陷中動脉足陽明脉氣所發
　刺可入同身寸之三分留七呼若灸者可
　灸三壯
蹇膝伸不屈治其楗
　蹇膝謂膝痛屈伸蹇難也楗謂髀輔骨上
　横骨下股外之中側立摇動取之筋動應
　手楗音健
坐而膝痛治其機
　髖骨兩傍相接處
立而暑解治其骸關
　暑熱也若膝痛立而膝骨解中熱者治其
　骸關骸關謂膝解也一經云起而引解言
　膝痛起立痛引膝骨解之中也暑引二字
　其義則異起立二字其意頗同
膝痛痛及拇指治其膕
　膕謂膝解之後曲脚之中委中穴背面取
　之脉動應手足太陽脉之所入刺可入同
　身寸之五分留七呼若灸者可灸三壯
坐而膝痛如物隱者治其關
　關在膕上當楗之後背立按之以動摇筋
　應手
膝痛不可屈伸治其背内
　謂大杼穴也所在灸刺分壯與氣穴同法
連胻若折治陽明中俞髎
　若膝痛不可屈伸連胻痛如折者則針陽
　明脉中俞髎也是則正取三里穴也
若别治巨陽少陰滎
　若痛而膝如别離者則治足太陽少陰之
　滎也足太陽滎通谷也在足小指外側本
　節前陷者中刺可入同身寸之二分留五
　呼若灸者可灸三壯足少陰滎然谷也在
　足内踝前起大骨下陷者中刺可入同身
　寸之三分留三呼若灸者可灸三壯
淫濼脛痠不能乆立治少陽之維
　新校正云按甲乙經外踝上五寸乃足少
　陽之絡此云維者字之誤也
在外躁上五寸
　淫濼謂似酸痛而無力也五寸一云四寸
　中誥圖經外踝上四寸無穴五寸是光明
　穴也足少陽之絡刺可入同身寸之七分
　留十呼若灸者可灸五壯○新校正云按
　甲乙經云刺入六分留七呼
輔骨上横骨下爲楗俠髖爲機膝解爲骸關
俠膝之骨爲連骸骸下爲輔輔上爲膕膕上
爲關頭横骨爲枕
　由是則謂膝輔骨上腰髖骨下爲楗楗上
　爲機膝外爲骸關楗後爲關關下爲膕膕
　下爲輔骨輔骨上爲連骸運骸者是骸骨
　相連接處也頭上之横骨爲枕骨
水俞五十七穴者尻上五行行五伏菟上兩
行行五左右各一行行五踝上各一行行六
穴
　所在刺灸分壯貝水熱穴論中此皆是骨
　空故氣穴篇内與此重言爾
髓空在腦後五分在顱際銳骨之下
　是謂風府通腦中也
一在齦基下
　當頤下骨陷中有穴容豆中誥圖經名下
　頣齦音銀
一在項後中復骨下
　謂瘖門穴也在項髮際宛宛中入系舌本
　督脉陽維之會仰頭取之刺可入同身寸
　之四分禁不可灸
一在脊骨上空在風府上
　上謂腦户穴也在枕骨上大羽後同身寸
　之一寸五分宛宛中督脉足太陽之會此
　别腦之户不可妄灸灸之不幸令人瘖刺
　可入同身寸之三分留三呼○新校正云
　按甲乙經大羽者强間之别名氣府注云
　若灸者可灸五壯
脊骨下空在尻骨下空
　不應主療經闕其名○新校正云按甲乙
　經長强在脊骶端正在尻骨下王氏云不
　應主療經闕其名得非誤乎
數髓空在面俠鼻
　謂顴髎等穴經不二指陳其處小小者爾
或骨空在口下當兩肩
　謂大迎穴也所在刺灸分壯與前俠頤同
　法
兩膊骨空在膊中之陽
　近肩髃穴經無名
臂骨空在臂陽去躁四寸兩骨空之間
　在支溝上同身寸之一寸是謂通間○新
　校正云按甲乙經去溝上一寸名三陽絡
　通間豈其别名歟
股骨上空在股陽出上膝四寸
　在陰市上伏菟穴下在承楗也
胻骨空在輔骨之上端
　謂犢鼻穴也在膝髕下胻骨上俠解大筋
　中足陽明脉氣所發刺可入同身六分灸
　者可灸三壯
股際骨空在毛中動下
　經闕其名
尻骨空在髀骨之後相去四寸
　是謂尻骨上八髎穴也
扁骨有滲理凑無髓孔易髓無空
　肩骨謂尻間扁戾骨也其骨上有滲灌文
　理歸凑之無别髓孔也易亦也骨有空則
　髓有孔骨若無孔髓亦無孔也
灸寒熱之法先灸項大椎以年爲壯數
　如患人之年數
次灸橛骨以年爲壯數
　尾窮謂之橛骨
視背俞陷者灸之
　背胛骨際有陷處也
舉臂肩上陷者灸之
　肩髃穴也在肩端兩骨間手陽明蹻脉之
　會刺可入同身寸之六分留六呼若灸者
　可灸三壯也
兩季脅之間灸之
　京門穴腎募也在髂骨與腰中季脅本俠
　脊刺可入同身寸之三分留七呼若灸者
　可灸三壯
外踝上絶骨之端灸之
　陽輔穴也在足外踝上輔骨前絶骨之端
　如前同身寸之三分所去丘虚七寸足少
　陽脉之所行也刺可入同身寸之五分留
　七呼若灸者可灸三壯○新校正云按甲
　乙經云在外踝上四寸
足小指次指間灸之
　俠谿穴也在足小指次指歧骨間本節前
　陷者中足少陽脉之所流也刺可入同身
　寸之三分留三呼若灸者可灸三壯○新
　校正云按甲乙經流當作留字
腨下陷脉灸之
　承筋穴也在腨中央陷者中足太陽脉氣
　所發也禁不可刺可灸三壯○新校正云
　按刺腰痛篇注云胻中央如外陷者中
外躁後灸之
　崑崙穴也在足外踝後跟骨上陷者中細
　脉動應手足太陽脉之所行也刺可入同
　身寸之五分留十呼若灸者可灸三壯
缺盆骨上切之堅動如筋者灸之
　經闕其名當隨其所有而灸之
膺中陷骨間灸之
　天突穴也所在灸刺分壯與前缺盆中者
　同法
掌束骨下灸之
　陽池穴也在手表腕上陷者中手少陽脉
　之所過也刺可入同身寸之二分留六呼
　若灸者可灸三壯
臍下關元三寸灸之
　正在臍下同身寸之三寸足三陰任脉之
　會刺可入同身寸之二寸留七呼若灸者
　灸七壯○新校正云按氣府注云刺可入
　一寸二分者非
毛際動脉灸之
　以脉動應手爲處即氣街穴也
膝下三寸分間灸之
　三里穴也在膝下同身寸之三寸胻骨外
　廉兩筋肉分間足陽明脉之所入也刺可
　入身寸之一寸留七呼若灸者可灸三壯
足陽明跗上動脉灸之
　衝陽穴也在足跗上同身寸之五寸骨間
　動脉足陽明脉之所過也刺可入同身寸
　之三分留十呼若灸者可灸三壯○新校
　正云按甲乙經及全元起本足陽明下有
　灸之二字并跗上動脉是二穴今王氏去
　灸之二字則見二穴今於注中却存灸之
　二字以闕疑耳
巔上一灸之
　百會穴也在頂中央旋毛中陷容指督脉
　足太陽脉之交會刺可入同身寸之三分
　若灸者可灸五壯
犬所嚙之處灸之三壯即以犬傷病法灸之
　犬傷而發寒熱者即以犬傷法三壯灸之
　嚙古結切
凡當灸二十九處傷食灸之
　傷食爲病亦發寒熱故灸○新校正云詳
　足陽明不别灸則有二十八處疑王氏去
　上文灸之二字者非
不已者必視其經之過於陽者數刺其俞而
藥之


黄帝内經素問補註釋文卷之三十四
黄帝内經素問補註釋文卷之三十五宜十一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　水熱穴論篇
黄帝問曰少陰何以主腎腎何以主水岐伯
對曰腎者至陰也至陰者盛水也肺者太陰
也少陰者冬脉也故其本在腎其末在肺皆
積水也
　陰者謂寒也冬月至寒腎氣合應故云腎
　者至陰也水王於冬故云至陰者盛水也
　腎少陰脉從腎上貫肝鬲入肺中故云其
　本在腎其末在肺也腎氣上逆則水氣客
　於肺中故云皆積水也
帝曰腎何以能聚水而生病岐伯曰腎者胃
之關也關門不利故聚水而從其類也
　關者所以司出入也腎主下焦膀胱爲府
　主其分注關竅二陰故腎氣化則二陰通
　二陰閟則胃填滿故云腎者胃之關也關
　閉則水積水積則氣停氣停則水生水生
　積則氣溢氣水同類故云關閉不利聚水
　而從其類也靈樞經曰下焦溢爲水此之
　謂也(閟音/祕)
上下溢於皮膚故爲胕腫胕腫者聚水而生
病也
　上謂肺下謂腎肺腎俱溢故聚水於腹中
　而生病也
帝曰諸水皆生於腎乎岐伯曰腎者牝藏也
　牝陰也亦主陰位故云牝藏
地氣上者屬於腎而生水液也故曰至陰勇
而勞甚則腎汗出腎汗出逢於風内不得入
於藏府外不得越於皮膚客於玄府行於皮
裏傳爲胕腫本之於腎名曰風水
　勇而勞甚謂力房也勞勇汗出則玄府開
　汗出逢風則玄府復閉玄府閉已則餘汗
　未出内伏皮膚傳化爲水從風而水故名
　風水
所謂玄府者汗空也
　汗液色玄從空而出以汗聚於裏故謂之
　玄府府聚也
帝曰水俞五十七處者是何主也岐伯曰腎
俞五十七穴積陰之所聚也水所從出入也
尻上五行行五者此腎俞
　背部之俞凡有五行當其中者督脉氣所
　發次兩傍四行皆足太陽脉氣也
故水病下爲胕腫大腹上爲喘呼
　水下居於腎則腹至足而胕腫上入於肺
　則喘息賁急而大呼也
不得卧者標本俱病
　標本者肺爲標腎爲本如此者是肺腎俱
　水爲病也
故肺爲喘呼腎爲水腫肺爲逆不得卧
　肺爲喘呼氣逆不得卧者以其主呼吸故
　也腎爲水腫者以其主水故也
分爲相輸俱受者水氣之所留也
　分其居處以名之則是氣相輸應本其俱
　受病氣則皆是水所留也留力救切
伏菟上各二行行五者此腎之街也
　街謂道也腹部正俞凡有五行俠齊兩傍
　則腎藏足少陰脉有及衝脉氣所發次兩
　則胃府足陽明脉氣所發此四行穴則伏
　菟之上也(菟音/兔)
三陰之所交結於脚也躁上各一行行六者
此腎脉之下行也名曰太衝
　腎脉與衝脉并下行循足合而盛大故曰
　太衝
凡五十七穴者皆藏之陰絡水之所客也
　經所謂五十七者然尻上五行行五則背
　脊當中行督脉氣所發者脊中懸樞命門
　腰俞長强當其處也次俠督脉兩傍足太
　陽脉氣所發者有大腸俞小腸俞膀胱俞
　中膂内俞白環俞當其處也又次外俠兩
　傍足太陽脉氣所發者有胃倉肓門志室
　胞肓秩邊當其處也伏菟上各二行行五
　者腹部正俞俠中行任脉兩傍衝脉足少
　陰之會者有中注四滿氣穴大赫横骨當
　其處也次俠衝脉足少陰兩傍足陽明脉
　氣所發者有外陵大巨水道歸來氣街當
　其處也踝上各一行行六者足内踝之上
　有足少陰陰蹻脉并循腨上行足少陰脉
　有大鍾復溜陰谷三穴陰蹻脉有照海交
　信築賔三穴陰蹻既足少陰脉之别亦可
　通而主之兼此數之猶少一穴脊中在第
　十一椎節下間俯而取之刺可入同身寸
　之五分不可灸令人僂懸樞在第十三椎
　節下間俯而取之刺可入同身寸之三分
　若灸者可灸三壯命門在第十四椎節下
　間伏而取之刺可入同身寸之五分若灸
　者可灸三壯腰俞在第二十一椎節下間
　刺可入同身寸之二分○新校正云按甲
　乙經及繆刺論注并熱穴注俱云刺入二
　寸而刺熱注氣府注并此注作二分宜從
　二分之說○留七呼若灸者可灸三壯長
　强在脊骶端督脉别絡少陰所結刺可入
　同身寸之二分留七呼若灸者可灸三壯
　此五穴者并督脉氣所發也○新校正云
　詳王氏云少一穴按氣府論注十二椎節
　下有陽關一穴若通數陽關則不少矣次
　俠督脉兩傍大腸俞在第十六椎下俠督
　脉兩傍去督脉各同身寸之一寸半刺可
　入同身寸之三分留六呼若灸者可灸三
　壯小腸俞在第十八椎下兩傍相去及刺
　灸分壯法如大腸俞膀胱俞在第十九椎
　下兩傍相去及刺灸分壯法如大腸俞中
　膂内俞在第二十椎下兩傍相去及刺灸
　分壯法如大腸俞俠脊膂胂起肉留十呼
　白環俞在第二十一椎下兩傍相去如大
　腸俞伏而取之刺可入同身寸之五分若
　灸者可灸三壯○新校正云按甲乙經云
　刺可入八分不可灸此五穴者并足太陽
　脉氣所發所謂腎俞者則此也○又次外
　兩傍胃倉在第十二椎下兩傍相去各同
　身寸之三寸刺可入同身寸之五分若灸
　者可灸三壯肓門在第十三椎下兩傍相
　去及刺灸分壯法如胃倉志室在第十四
　椎下兩傍相去及刺灸分壯法如胃倉正
　坐取之胞肓在第十九椎下兩傍相去及
　刺灸分壯法如胃倉伏而取之秩邊在第
　二十一椎下兩傍相去及刺灸分壯法如
　胃倉伏而取之此五穴者并足太陽脉氣
　所發也次伏菟上兩行中注在齊下同身
　寸之五分兩傍相去任脉各同身寸之五
　分○新校正云按甲乙經同氣府注云俠
　中行方一寸文異而義同○四滿在中注
　下同身寸之一寸氣穴在四滿下同身寸
　之一寸大赫在氣穴下同身寸之一寸横
　骨在大赫下同身寸之一寸各横相去同
　身寸之一寸并衝脉足少陰之會刺可入
　同身寸之一寸若灸者可灸五壯次外兩
　傍穴外陵在齊下同身寸之一寸○新校
　正云按氣府論注云外陵在天樞下一寸
　與此正同兩傍去衝脉各同身寸之一寸
　半大巨在外陵下同身寸之一寸水道在
　大巨下同身寸之三寸歸來在水道下同
　身寸之三寸氣街在歸來下○新校正云
　按氣府注刺熱注熱穴注云在腹齊下横
　骨兩端鼠鼷上一寸刺禁注云在腹下俠
　齊兩傍相去四寸鼠僕上一寸動脉應手
　骨空注云在毛際兩傍鼠鼷上諸注不同
　今備録之○鼠鼷上同身寸之一寸各横
　相去同身寸之二寸此五穴者并足陽明
　脉氣所發水道刺可入同身寸之二寸半
　若灸者可灸五壯氣街刺可入同身寸之
　三分留七呼若灸者可灸三壯餘三穴并
　刺可入同身寸之八分若灸者并可五壯
　所謂腎之街者則此也踝上各一行行六
　者大鐘在足内踝後街中○新校正云按
　甲乙經云跟後衝中刺瘧注刺腰痛注作
　跟後街中動脉此云内踝後此注非○足
　少陰絡别走太陽者刺可入同身寸之二
　分留三呼若灸者可灸三壯復溜在内踝
　上同身寸之二寸陷者中足少陰脉之所
　行也刺可入同身寸之三分留三呼若灸
　者可灸五壯照海在内踝下刺可入同身
　寸之四分留六呼若灸者可灸三壯交信
　在内踝上同身寸之二寸少陰前太陰後
　筋骨間陰蹻之郄刺可入同身寸之四分
　留五呼若灸者可灸三壯築賔在内踝上
　腨分中陰維之郄刺可入同身寸之三分
　若灸者可灸五壯陰谷在膝下内輔骨之
　後大筋之下小筋之上按之應手屈膝而
　得之足少陰脉之所入也刺可入同身寸
　之四分若灸者可灸三壯所謂腎經之下
　行名曰太衝者則此也
帝曰春取絡脉分肉何也岐伯曰春者木始
治肝氣始生肝氣急其風疾經脉常深其氣
少不能深入故取絡脉分肉間帝曰夏取盛
經分腠何也岐伯曰夏者火始治心氣始長
脉瘦氣弱陽氣留溢
　新校正云按别本留一作流
熱熏分腠内至於經故取盛經分腠絶膚而
病去者邪居淺也
　絶謂絶破令病得出也
所謂盛經者陽脉也帝曰秋取經俞何也岐
伯曰秋者金始治肺將收殺
　三陰已升故漸將收殺
金將勝火陽氣在合
　金王火衰故云金將勝火
陰氣初勝濕氣及體
　以漸於雨濕霧露故云濕氣及體
陰氣未盛未能深入故取俞以寫陰邪取合
以虚陽邪陽氣始衰故取於合
　新校正云按皇甫士安云是謂始秋之治
　變
帝曰冬取井滎何也岐伯曰冬者水始治腎
方閉陽氣衰少陰氣堅盛巨陽伏沉陽脉乃
　去
去謂下去
故取井以下陰逆取滎以實陽氣
　新校正云按全元起本實作遣甲乙經千
　金方作通
故曰冬取井滎春不鼽衂
　新校正云按皇甫士安云是謂未冬之治
　變
此之謂也
　新校正云按此與四時刺逆從論及診要
　經終論義頗不同與九卷之義相通
帝曰夫子言治熱病五十九俞余論其意未
能領别其處願聞其處因聞其意岐伯曰頭
上五行行五者以越諸陽之熱逆也
　頭上五行者當中行謂上星囟會前頂百
　會後頂次兩傍謂五處承光通天絡却玉
　枕又次兩傍謂臨泣目窗正營承靈腦空
　也上星在顱上直鼻中央入髮際同身寸
　之一寸陷者中容豆刺可入同身寸之三
　分囟會在上星後同身寸之一寸陷者中
　刺可入同身寸之四分前頂在囟會後同
　身寸之一寸五分骨間陷者中刺如囟會
　法百會在前頂後同身寸之一寸五分頂
　中央旋毛中陷容指督脉足太陽脉之交
　會刺如上星法後頂在百會後同身寸之
　一寸五分枕骨上刺如囟會法然是五者
　皆督脉氣所發也上星留六呼若灸者并
　可灸五壯次兩傍穴五處在上星兩傍同
　身寸之一寸五分承光在五處後同身寸
　之一寸通天在承光後同身寸之一寸五
　分絡却在通天後同身寸之一寸五分玉
　枕在絡却後同身寸之七分然是五者并
　足太陽脉氣所發刺可入同身寸之三分
　五處通天各留七呼絡却留五呼玉枕留
　三呼若灸者可灸三壯○新校正云按甲
　乙經承光不灸玉枕刺入二分又次兩傍
　臨泣在頭直目上入髮際同身寸之五分
　足太陽少陽陽維三脉之會目窗正營遞
　相去同身寸之一寸承靈腦空遞相去同
　身寸之一寸五分然是五者并足少陽陽
　維二脉之會腦空一穴刺可入同身寸之
　四分餘并可刺入同身寸之三分臨泣留
　七呼若灸者可灸五壯
大杼膺俞缺盆背俞此八者以寫胸中之熱
也
　大杼在項第一椎下兩傍相去各同身寸
　之一寸半陷者中督脉别絡手足太陽三
　脉氣之會刺可入同身寸之三分留七呼
　若灸者可灸五壯○新校正云按甲乙經
　并氣穴注作七壯刺瘧注刺熱注作五壯
　膺俞者膺中之俞也正名中府在胷中行
　兩傍相去同身寸之六寸雲門下一寸乳
　上三肋間動脉應手陷者中仰而取之手
　足太陰脉之會刺可入同身寸之三分留
　五呼若灸者可灸五壯缺盆在肩上横骨
　陷者中手陽明脉氣所發刺可入同身寸
　之二分留七呼若灸者可灸三壯背俞即
　風門熱府俞也在第二椎下兩傍各同身
　寸之一寸五分督脉足太陽之會刺可入
　同身寸之五分留七呼若灸者可灸五壯
　今中誥孔穴圖經雖不名之既曰風門熱
　府即治熱之背俞也○新校正云按王氏
　注刺熱論云背俞未詳何處注此指名風
　門熱府注氣穴論以大杼爲背俞三注不
　同者蓋亦疑之者也
氣街三里巨虚上下廉此八者以寫胃中之
熱也
　氣街在腹齊下横骨兩端鼠鼷上同身寸
　之一寸動脉應手足陽明脉氣所發刺可
　入同身寸之三分留七呼若灸者可灸三
　壯○新校正云按氣街諸注不同具前水
　穴注中三里在膝下同身寸之三寸胻外
　廉兩筋肉分間足陽明脉之所入也刺可
　入同身寸之一寸留七呼若灸者可灸三
　壯巨虚上廉足陽明與太陽合在三里下
　同身寸之三寸足陽明脉氣所發刺可入
　同身寸這八分若灸者可灸三壯巨虚下
　廉足陽明與少陽合在上廉下同身寸之
　三寸足陽明脉氣所發刺可入同身寸之
　三分若灸者可灸三壯也
雲門髃骨委中髓空此八者以寫四支之熱
也
　雲門在巨骨下胸中行兩傍相去同身寸
　之六寸動脉應手足太陰脉氣所發也○
　新校正云按甲乙經同氣穴注作手太陰
　刺熱注亦作手太陰○舉臂取之刺可入
　同身寸之七分若灸者可灸五壯驗今中
　誥孔穴圖經無髃骨穴有肩髃穴在肩端
　兩骨間手陽明蹻脉之會刺可入同身寸
　之六分留六呼若灸者可灸三壯委中在
　足膝後屈處膕中央約文中動脉足太陽
　脉之所入也刺可入同身寸之五分留七
　呼若灸者可灸三壯按今中誥孔穴圖經
　云腰俞穴一名髓空在脊中第二十一椎
　節下主汗不出足清不仁督脉氣所發也
　刺可入同身寸之二寸留七呼若灸者可
　灸三壯○新校正云詳腰俞刺入二寸當
　作二分已具前水穴注中
五藏俞傍五此十者以寫五藏之熱也
　俞傍五者謂魄户神堂魂門意舍志室五
　穴俠脊兩傍各相去同身寸之三寸并足
　太陽脉氣所發也魄户在第三椎下兩傍
　正坐取之刺可入同身寸之五分若灸者
　可灸五壯神堂在第五椎下兩傍刺可入
　同身寸之三分若灸者可灸五壯䰟門在
　第九椎下兩傍正坐取之刺可入同身寸
　之五分若灸者可灸三壯意舍在第十一
　椎下兩傍正坐取之刺可入同身寸之五
　分若灸者可灸三壯志室在第十四椎下
　兩傍正坐取之刺可入同身寸之五分若
　灸者可灸三壯
凡此五十九穴者皆熱之左右也帝曰人傷
於寒而傳爲熱何也岐伯曰夫寒盛則生熱
也
　寒氣外凝陽氣内鬱腠理堅緻玄府閉封
　緻則氣不宣通封則濕氣内結中外相薄
　寒盛熱生故人傷於寒轉而爲熱汗之而
　愈則外凝内鬱之理可知斯乃新病數日
　者也緻馳二切


黄帝内經素問補註釋文卷之三十五


黄帝内經素問補註釋文卷之三十六今一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　調經論篇
黄帝問曰余聞刺法言有餘寫之不足補之
何謂有餘何謂不足岐伯對曰有餘有五不
足亦有五帝欲何問帝曰願盡聞之岐伯曰
神有餘有不足氣有餘有不足血有餘有不
足形有餘有不足志有餘有不足凡此十者
其氣不等也
　神屬心氣屬肺血屬肝形屬脾志屬腎以
　各有所宗故不等也
帝曰人有精氣津液四支九竅五藏十六部
三百六十五節乃生百病百病之生皆有虚
實今夫子乃言有餘有五不足亦有五何以
生之乎
　針經曰兩神相薄合而成形常先身生是
　謂精上焦開發宣五穀味熏膚充身澤毛
　若霧露之溉是謂氣腠理發泄汗出腠理
　是謂津津之滲於空竅留而不行者爲液
　也十六部者謂手足二九竅九五藏五合
　爲十六部也三百六十五節者非謂骨節
　是神氣岀入之處也針經曰所謂節之交
　三百六十五會皆神氣出入游行之所非
　骨節也言人身所有則多所舉則少病生
　之數何以論之
岐伯曰皆生於五藏也
　謂五神藏也
夫心藏神肺藏氣肝藏血脾藏肉腎藏志而
此成形
　言所以病皆生於五臓者何哉以内臓五
　神而成形也
志意通内連骨髓而成身形五臓
　志意者通言五神之大凡也骨髓者通言
　表裏之成化也言五神通泰骨髓化成身
　形既立乃五臓互相爲有矣○新校正云
　按甲乙經無五臓二字
五臓之道皆出於經隧以行血氣血氣不和
百病乃變化而生是故守經隧焉
　隧潜道也經脉伏行而不見故謂之經隧
　焉血氣者人之神邪侵之則血氣不正血
　氣不正故變化而百病乃生矣然經脉者
　所以决死生處百病調虚實故守經隧焉
　○新校正云按甲乙經經隧作經渠義各
　同
帝曰神有餘不足何如岐伯曰神有餘則笑
不休神不足則悲
　心之藏也針經曰心藏脉脉舍神心氣虚
　則悲實則笑不休也悲一爲憂誤也○新
　校正云詳王注云悲一爲憂誤也按甲乙
　經及太素并全元起注本并作憂皇甫士
　安云心虚則悲悲則憂心實則笑笑則喜
　夫心之與肺脾之與心互相成也故喜發
　於心而成於肺思發於脾而成於心一過
　其節則二臓俱傷楊上善云心之憂在心
　變動也肺之憂在肺之志是則肺主秋憂
　爲正也心主於夏變而生憂也
血氣未并五臓安定邪客於形灑淅起於毫
毛未入於經絡也故命曰神之微
　并謂并合也未與邪合故曰未并也灑淅
　寒貌也始起於毫毛尚在於小絡神之微
　病故命曰神之微也○新校正云按甲乙
　經灑淅作悽厥太素作洫泝楊上善云洫
　毛孔也水逆流曰泝謂邪氣入於腠理如
　水逆流於洫
帝曰補寫奈何岐伯曰神有餘則寫其小絡
之血出血勿之深斥無中其大經神氣乃平
　邪入小絡故可寫其小絡之脉出其血勿
　深推針針深則傷肉以邪居小絡故不欲
　令針中大經也絡血既出神氣自平斥推
　也小絡孫絡也針經曰經脉爲裏支而横
　者爲絡絡之别者爲孫絡平謂平調也○
　新校正云詳此注引針經曰與三部九候
　論注兩引之在彼云靈樞而此曰針經則
　王氏之意指靈樞爲針經也按今素問注
　中引針經者多靈樞之文但以靈樞今不
　全故未得盡知也
神不足者視其虚絡按而致之刺而利之無
出其血無泄其氣以通其經神氣乃平
　但通經脉令其和利抑按虚絡令其氣致
　以神不足故不欲出血及泄氣也○新校
　正云按甲乙經按作切利作和
帝曰刺微奈何
　覆前初起於毫毛未入於經絡者
岐伯曰按摩勿釋著針勿斥移氣於不足神
氣乃得復
　按摩其病處手不釋散著針於病處亦不
　推之使其人神氣内朝於針移其人神氣
　令自充足則微病自去神氣乃得復常○
　新校正云按甲乙經及太素云移氣於足
　无不字楊上善云按摩使氣至於踵也
帝曰善氣有餘不足奈何岐伯曰氣有餘則
喘欬上氣不足則息利少氣
　肺之臓也肺臓氣息不利則喘針經曰肺
　氣虚則鼻息利少氣實則喘喝胷憑仰息
　也
血氣未并五臓安定皮膚微病命曰白氣微
泄
　肺合皮其色白故皮膚微病命曰白氣微
　泄
帝曰補寫奈何岐伯曰氣有餘則寫其經隧
無傷其經無出其血無泄其氣不足則補其
經隧無出其氣
　氣謂榮氣也針寫若傷其經則血出而榮
　氣泄脫故不欲出血泄氣但寫其衛氣而
　已針補則又宜謹閉穴俞然其衛氣亦不
　欲泄之○新校正云按楊上善云經隧者
　手太陰之别從手太陰走手陽明乃是手
　太陰向手陽明之道欲道藏府陰陽故補
　寫皆從正經别走之絡寫其陰經别走之
　路不得傷其正經也
帝曰刺微奈何
　覆前白氣微泄者
岐伯曰按摩勿釋出針視之曰我將深之適
人必革精氣自伏邪氣散亂無所休息氣泄
腠理眞氣乃相得
　亦謂按摩其病處也革皮也我將深之適
　人必革者謂其深而淺刺之也如是脇從
　則人懷懼色故精氣潜伏也以其調適於
　皮精氣潜伏邪無所據故亂散而無休息
　發泄於腠理也邪氣既泄眞氣乃與皮腠
　相得矣○新校正云按楊上善云革改也
　夫人聞樂至則身心忻悅聞痛及體情必
　改異忻悅則百體俱縱改革則情志必拒
　拒則邪氣消伏
帝曰善血有餘不足奈何岐伯曰血有餘則
怒不足則恐
　肝之藏也針經曰肝藏血肝氣虚則恐實
　則怒○新校正云按全元起本恐作悲甲
　乙經及太素同
血氣未并五臓安定孫絡外溢則經有留血
　絡有邪盛則入於經故云孫絡外溢則經
　有留血
帝曰補寫奈何岐伯曰血有餘則寫其盛經
出其血不足則視其虚經内針其脉中久留
而視
　新校正云按甲乙經云乆留之血至太素
　同
脉大疾出其針無令血泄
　脉盛滿則血有餘故出之經氣虚則血不
　足故無令血泄也乆留疾出是謂補之針
　解論曰徐而疾則實義與此同
帝曰刺留血奈何岐伯曰視其血絡刺出其
血無令惡血得入於經以成其疾
　血絡滿者刺按出之則惡色之血不得入
　於經脉
帝曰善形有餘不足奈何岐伯曰形有餘則
腹脹涇溲不利不足則四支不用
　脾之藏也針經曰脾氣虚則四支不用五
　臓不安實則腹脹涇溲不利涇大便溲小
　便也○新校正云按楊上善云涇作經女
　人月經也
血氣未并五臓安定肌肉蠕動命曰微風
　邪薄肉分衛氣不通陽氣内鼓故肉蠕動
　○新校正云按全元起本及甲乙經蠕作
　溢太素作濡
帝曰補寫奈何岐伯曰形有餘則寫其陽經
不足則補其陽絡
　并謂之經絡
帝曰刺微奈何岐伯曰取分肉間無中其經
無傷其絡衛氣得復邪氣乃索
　衛氣者所以温分肉而充皮膚肥腠理而
　司開闔故肉蠕動即取分肉間但開肉分
　以出其邪故無中其經無傷其絡衛氣復
　舊而邪氣盡索散盡也
帝曰善志有餘不足奈何岐伯曰志有餘則
腹脹飧泄不足則厥
　腎之藏也針經曰腎藏精精含志腎氣虚
　則厥實則脹脹謂脹起厥謂逆行上衝也
　足少陰脉下行令氣不足故隨衝脉逆行
　而上衝也
血氣未并五臓安定骨節有動
　腎合骨故骨有邪薄則骨節叚動或骨節
　之中如有物鼓動之也
帝曰補寫奈何岐伯曰志有餘則寫然筋血
　新校正云按甲乙經及太素云寫然筋血
　者出其血楊上善云然筋當是然谷下筋
　再詳諸處引然谷者多云然骨之前血者
　疑少骨之二字前字誤作筋字
不足則補其復溜
　然謂然谷足少陰滎也在内踝之前大骨
　之下陷者中血絡盛則泄之其刺可入同
　身寸之三分留三呼若灸者可灸三壯復
　溜足少陰經也在内踝上同身寸之二寸
　陷者中刺可入同身寸之三分留三呼若
　灸者可灸五壯
帝曰刺未并奈何岐伯曰即取之無中其經
邪所乃能立虚
　不求穴俞而直取居邪之處故云即取之
　○新校正云按甲乙經邪所作以去其邪
帝曰善余已聞虚實之形不知其何以生岐
伯曰氣血以并陰陽相傾氣亂於衛血逆於
經血氣離居一實一虚
　衛行脉外故氣亂於衛血行經内故血逆
　於經血氣不和故一虚一實
血并於陰氣并於陽故爲驚狂
　氣并於陽則陽氣外盛故爲驚狂
血并於陽氣并於陰乃爲炅中
　氣并於陰則陽氣内盛故爲熱中炅熱也
血并於上氣并於下心煩惋善怒血并於下
氣并於上亂而喜忘
　上謂鬲上下謂鬲下
帝曰血并於陰氣并於陽如是血氣離居何
者爲實何者爲虚岐伯曰血氣者喜温而惡
寒寒則泣不能流温則消而去之
　泣謂如雪在水中凝住而不行去也
是故氣之所并爲血虚血之所并爲氣虚
　氣并於血則血少故血虚血并於氣則氣
　少故氣虚
帝曰人之所有者血與氣耳今夫子乃言血
并爲虚氣并爲虚是無實乎岐伯曰有者爲
實無者爲虚
　氣并於血則血無血并於氣則氣無
故氣并則無血血并則無氣今血與氣相失
故爲虚焉
　氣并於血則血失其氣血并於氣
　則氣失其血故曰血與氣相失
絡之與孫脉俱輸於經血與氣并則爲實焉
血之與氣并走於上則爲大厥厥則暴死氣
復反則生不反則死帝曰實者何道從來虚
者何道從去虚實之要願聞其故岐伯曰夫
陰與陽皆有俞會陽注於陰陰滿之外陰陽
匀平以充其形九候若一命曰平人
　平人謂平和之人
夫邪之生也或生於陰或生於陽其生於陽
者得之風雨寒暑其生於陰者得之飲食居
處陰陽喜怒帝曰風雨之傷人奈何岐伯曰
風雨之傷人也先客於皮膚傳入於孫脉孫
脉滿則傳入於絡脉絡脉滿則輸於大經脉
血氣與邪并客於分腠之間其脉堅大故曰
實實者外堅充滿不可按之按之則痛帝曰
寒濕之傷人奈何岐伯曰寒濕之中人也皮
膚不收
　新校正云按全元起云不收不仁也甲乙
　經及太素云皮膚收无不字
肌肉堅緊榮血泣衛氣去故曰虚虚者聶辟
氣不足按之則氣足以温之故快然而不痛
　聶謂聶皺辟謂辟叠也○新校正云按甲
　乙經作攝辟太素作攝辟
帝曰善陰之生實奈何
　實謂邪氣盛也
岐伯曰喜怒不節則陰氣上逆上逆則下虚
下虚則陽氣走之故曰實矣
　新校正云按經云喜怒不節則陰氣上逆
　疑剩喜字
帝曰陰之生虚奈何
　虚謂精氣奪也
岐伯曰喜則氣下悲則氣消消則脉虚空因
寒飲食寒氣熏滿
　新校正云按甲乙經作動臓
則血泣氣去故曰虚矣帝曰經言陽虚則外
寒陰虚則内熱陽盛則外熱陰盛則内寒余
已聞之矣不知其所由然也
　經言謂上古經言也
岐伯曰陽受氣於上焦以温皮膚分肉之間
今寒氣在外則上焦不通上焦不通則寒氣
獨留於外故寒慄
　慄謂振慄也
帝曰陰虚生内熱奈何岐伯曰有所勞倦形
氣衰少穀氣不盛上焦不行下脘不通
　新校正云按甲乙經作下焦不通
胃氣熱熱氣熏胸中故内熱
　甚用其力致勞倦也貪役不食故穀氣不
　盛也
帝曰陽盛生外熱奈何岐伯曰上焦不通利
則皮膚緻宻腠理閉塞玄府不通
　新校正云按甲乙經及太素無玄府二字
衛氣不得泄越故外熱
　外傷寒毒内薄諸陽寒外盛則皮膚收皮
　膚收則腠理宻故衛氣蓄聚無所流行矣
　寒氣外薄陽氣内爭積火内燔故生外熱
　也
帝曰陰盛生内寒奈何岐伯曰厥氣上逆寒
氣積於胷中而不寫不寫則温氣去寒獨留
則血凝泣凝則脉不通
　新校正云按甲乙經作腠理不通
其脉盛大以濇故中寒
　温氣謂陽氣也陰逆内滿則陽氣去於皮
　外也
帝曰陰與陽并血氣以并病形以成刺之奈
何岐伯曰刺此者取之經隧取血於營取氣
於衛用形哉因四時多少高下
　營主血陰氣也衛主氣陽氣也夫行針之
　道必先知形之長短骨之廣狹循三備法
　通計身形以施分寸故曰用形也四時多
　少高下具在下篇
帝曰血氣以并病形以成陰陽相傾補寫奈
何岐伯曰寫實者氣盛乃内針針與氣俱内
以開其門如利其户針與氣俱出精氣不傷
邪氣乃下外門不閉以出其疾摇大其道如
利其路是謂大寫必切而出大氣乃屈
　言欲開其穴而泄其氣也切謂急也言急
　出其針也針經論曰疾而徐則虚者疾出
　針而徐按之也大氣謂大邪氣也屈謂退
　屈也
帝曰補虚奈何岐伯曰持針勿置以定其意
候呼内針氣出針入針空四塞精無從去
方實而疾出針氣入針出熱不得還閉塞其
門邪氣布散精氣乃得存動氣候時
　新校正云按甲乙經作動無後時
近氣不失遠氣乃來是謂追之
　言但宻閉穴俞勿令其氣散泄也近氣謂
　已至之氣遠氣謂未至之氣也欲動經氣
　而爲補補者皆必候水刻氣之所在而刺
　之是謂得時而調之追言補也針經曰追
　而濟之安得無實則此謂也
帝曰夫子言虚實者有十生於五臓五臓五
脉耳夫十二經脉皆生其病
　新校正云按甲乙經云皆生百病太素同
今夫子獨言五臓夫十二經脉者皆絡三百
六十五節節有病必被經脉經脉之病皆有
虚實何以合之岐伯曰五臓者故得六府與
爲表裏經絡支節各生虚實其病所居隨而
調之
　從其左右經氣支節而調之
病在脉調之血
　脉者血之府脉實血實脉虚血虚由此脉
　病而調之血也○新校正云按全元起本
　及甲乙經云病在血調之也
病在血調之絡
　血病則絡脉易故調之於絡也
病在氣調之衛
　衛主氣故氣病而調之衛也
病在肉調之分肉
　候寒熱而取之
病在筋調之筋
　適緩急而刺熨之
病在骨調之骨
　察輕重而調之
燔針劫刺其下及與急者
　調筋法也筋急則燒針而劫刺之
病在骨焠針藥熨
　調骨法也焠針火針也
病不知所痛兩蹻爲上
　兩蹻謂陰陽蹻脉陰蹻之脉出於照海陽
　蹻之脉出於申脉申脉在足外踝下陷者
　中容爪甲○新校正云按刺腰痛注云在
　踝下五分刺可入同身寸之三分留六呼
　若灸者可灸三壯照海在足内踝下刺可
　入同身寸之四分留六呼若灸者可灸三
　壯
身形有痛九候莫病則繆刺之
　莫病謂無病也繆刺者刺絡脉左痛刺右
　右痛刺左
痛在於左而右脉病者巨刺之
　巨刺者刺經脉脉左痛刺右右痛刺左
必謹察其九候針道備矣
黄帝内經素問補註釋文卷之三十六
黄帝内經素問補註釋文卷之三十七今二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　繆刺論篇
黄帝問曰余聞繆刺未得其意何謂繆刺
　繆刺言所刺之穴應用如紕繆綱紀也
岐伯對曰夫邪之客於形也必先舍於皮毛
留而不去入舍於孫脉留而不去入舍於絡
脉留而不去入舍於經脉内連五藏散於腸
胃陰陽俱感五臓乃傷此邪之從皮毛而入
極於五臓之次也如此則治其經焉今邪客
於皮毛入舍於孫絡留而不去閉塞不通不
得入於經流溢於大絡而生奇病也
　病在血絡是謂奇邪○新校正云按全元
　起云大絡十五絡也
夫邪客大絡者左注右右注左上下左右與
經相干而布於四末其氣無常處不入於經
俞命曰繆刺
　四末謂四支也
帝曰願聞繆刺以左取右以右取左奈何其
與巨刺何以别之岐伯曰邪客於經左盛則
右病右盛則左病亦有移易者
　新校正云按甲乙經作病易且移
左痛未已而右脉先病如此者必巨刺之必
中其經非絡脉也
　先病者謂彼痛未止而此先病以承之
故絡病者其痛與經脉繆處故命曰繆刺
　絡謂正經之傍支非正别也亦兼公孫飛
　揚等之别絡也○新校正云按王氏云非
　正别也按本論邪客足太陰絡令人腰痛
　注引從髀合陽明上絡嗌貫舌中乃太陰
　之正也亦是兼脉之正安得謂之非正别
　也
帝曰願聞繆刺奈何取之何如岐伯曰邪客
於足少陰之絡令人卒心痛暴脹胷脇支滿
　以其絡之别者并正經從腎上貫肝鬲走
　於心包故邪客之則病如是
無積者刺然骨之前出血如食頃而已
　然骨之前然谷穴也在足内踝前起大骨
　下陷者中足少陰滎也刺可入同身寸之
　三分留三呼若灸者可灸三壯刺此多見
　血令人立饑欲食
不已左取右右取左
　言痛在左取之右痛在右取之左餘如此
　例
病新發者取五日已
　素有此病而新發先刺之五日乃愈已
邪客於手少陽之絡令人喉痹舌卷口乾心
煩臂外廉痛手不及頭
　以其脉循手表出臂外上肩入缺盆布膻
　中散絡心包其支者從膻中上出缺盆上
　項又心主其舌故病如是
刺手中指次指爪甲上去端如韭葉各一痏
　謂關衝穴少陽之井也刺可入同身寸之
　一分留三呼若灸者可灸三壯左右手皆
　刺之故言各一痏痏瘡也○新校正云按
　甲乙經關衝穴出手小指次指之端今言
　中指者誤也
壯者立已老者有頃已左取右右取左此新
病數日已邪客於足厥陰之絡令人卒疝暴
痛
　以其絡去内踝上同身寸之五寸别走少
　陽其支别者循脛上睾結於莖故令人卒
　疝暴痛睾陰丸也
刺足大指爪甲上與肉交者各一痏
　謂大敦穴足大指之端去爪甲角如韭葉
　厥陰之井也刺可入同身寸之三分留十
　呼若灸者可灸三壯
男子立已女子有頃已左取右右取左邪客
於足太陽之絡令人頭項肩痛
　以其經之正者從腦出别下項支别者從
　膊内左右别下又其絡自足上行循背上
　頭故頭項肩痛也○新校正云按甲乙經
　云其支者從巔入絡腦還出别下項王氏
　云經之正者正當作支
刺足小指爪甲上與肉交者各一痏立已
　謂至陰穴太陽之井也刺可入同身寸之
　一分留五呼若灸者可灸三壯○新校正
　云按甲乙經云在足小指外側去爪甲角
　如韭葉
不已刺外踝下三痏左取右右取左如食頃
已
　謂金門穴足太陽郄也在外踝下刺可入
　同身寸之三分若灸者可灸三壯
邪客於手陽明之絡令人氣滿胸中喘息而
支胠胸中熱
　以其經自肩端入缺盆絡脉其支别者從
　缺盆中直而上頸故病如是
刺手大指次指爪甲上去端如韭葉各一痏
左取右右取左如食頃已
　謂商陽穴手陽明之井也刺可入同身寸
　之一分留一呼若灸者可灸一壯○新校
　正云按甲乙經云商陽在手大指次指内
　側去爪甲角如韭葉
邪客於臂掌之間不可得屈刺其踝後
　新校正云按全元起本云是人手之本節
　踝也
先以指按之痛乃刺之以月死生爲數月生
一日一痏二日二痏十五日十五痏十六日
十四痏
　隨日數也月半已前謂之生月半以後謂
　之死虧滿而異也
邪客於足陽蹻之脉令人目痛從内眥始
　以其脉起於足上行至頭而屬目内眥故
　病令人目痛從内眥始也何以明之八十
　一難經曰陽蹻脉者起於跟中循外踝上
　行入風池針經曰陰蹻脉入鼽屬目内眥
　合於太陽陽蹻而上行尋此則至於目内
　眥也
刺外躁之下半寸所各二痏
　謂申脉穴陽蹻之所生也在外踝下陷者
　中容爪甲刺可入同身寸之三分留六呼
　若灸者可灸三壯○新校正云按刺腰痛
　注云外踝下五分
左刺右右刺左如行十里頃而已人有所墮
墜惡血留内腹中滿脹不得前後先飲利藥
此上傷厥陰之脉下傷少陰之絡刺足内躁
之下然骨之前血脉出血
　此少陰之絡也○新校正云詳血脉岀血
　脉字疑是絡字
刺足跗上動脉
　謂衝陽穴胃之原也刺可入同身寸之三
　分留十呼若灸者可灸三壯主腹大不嗜
　食以腹脹滿故取之
不已刺三毛上各一痏見血立已左刺右右
刺左
　謂大敦穴厥陰之井也
善悲驚不樂刺如右方
　善悲驚不樂亦如上法刺之
邪客於手陽明之絡令人耳聾時不聞音
　以其經支者從缺盆上頸貫頰又其絡支
　别者入耳會於宗脉故病令人耳聾時不
　聞聲者
刺手大指次指爪甲上去端如韭葉各一痏
立聞
　亦同前商陽穴
不已刺中指爪甲上與肉交者立聞
　謂中衝穴手心主之井也在手中指端去
　爪甲如韭葉陷者中刺可入一分留三呼
　灸可三壯古經脫簡無絡可尋恐是刺小
　指爪甲與肉交者也何以言之下文云手
　少陰絡會於耳中也若小指之端是謂少
　衝手少陰之井刺可入一分留一呼灸者
　可一壯○新校正云按王氏云恐是小指
　爪甲上少衝穴按甲乙經手心主之正上
　循喉嚨出耳後少陽完骨之下如是則安
　得不刺中衝而疑爲少衝也
其不時聞者不可刺也
　不時聞者絡氣已絶故不可刺
耳中生風者亦刺之如此數左刺右右刺左
凡痹往來行無常處者在分肉間痛而刺之
以月死生爲數用針者隨氣盛衰以爲痏數
針過其日數則脫氣不及日數則氣不寫左
刺右右刺左病已止不已復刺之如法
　言所以約月死生爲數者何以隨氣之盛
　衰也
月生一日一痏二日二痏漸多之十五日十
五痏十六日十四痏漸少之
　如是刺之則無過數无不及也
邪客於足陽明之經令人鼽衂上齒寒
　以其脉起於鼻交頞中下循鼻外入上齒
　中還出俠口環唇下交承漿却循頤後下
　廉出大迎循頰車上耳前故病令人鼽衂
　上齒寒也復以其脉左右交於面部故舉
　經脉之病以明繆處之類故下文云○新
　校正云按全元起本與甲乙經陽明之經
　作陽明之絡
刺足中指次指爪甲上與肉交者各一痏左
刺右右刺左
　中當爲大亦傳寫中大之誤也據靈樞經
　孔穴圖經中指次指爪甲上无穴當言刺
　大指次指爪甲上乃厲兌穴陽明之井不
　當更有次指二字也厲兌者刺可入同身
　寸之一分留一呼若灸者可灸三壯○新
　校正云按甲乙經云刺足中指爪甲上无
　次指二字蓋以大指次指爲中指義與王
　注同下文云足陽明中指爪甲上亦謂此
　穴也厲兌在足大指次指之端去爪甲角
　如韭葉
邪客於足少陽之絡令人脅痛不得息咳而
汗出
　以其脉支别者從目兌眥下大迎合手少
　陽於䪼下加頰車下頸合缺盆以下胸中
　貫鬲絡肝屬膽循脅故令人脅痛咳而汗
　出䪼之六切
刺足小指次指爪甲上與肉交者各一痏
　謂竅陰穴少陽之井也刺可入同身寸之
　一分留一呼若灸者可灸三壯○新校正
　云按甲乙經竅陰在足小指次指之端去
　爪甲角如韭葉
不得息立已汗出立止咳者温衣飲食一日
已左刺右右刺左病立已不已復刺如法邪
客於足少陰之絡令人嗌痛不可内食無故
善怒氣上走賁上
　以其經支别者從肺出絡心注胷中又其
　正經從腎上貫肝鬲入肺中循喉嚨俠舌
　本故病令人嗌乾痛不可内食无故善怒
　氣上走賁上也賁謂氣奔也○新校正云
　詳王注以賁上爲氣奔者非按難經胃爲
　賁門楊操云賁鬲也是氣上走鬲上也經
　既云氣上走安得更以賁爲奔上之解
刺足下中央之脉各三痏凡六刺立已左刺
右右刺左
　謂涌泉穴少陰之井也在足心陷者中屈
　足踡指宛宛中刺可入同身寸之三分留
　三呼若灸者可灸三壯
嗌中腫不能内唾時不能出唾者刺然骨之
前出血立已左刺右右刺左
　亦足少陰之絡也以其絡并大經喉嚨故
　爾刺之此二十九字本錯簡在邪客手足
　少陰太陰足陽明之絡前今遷於此○新
　校正云詳王注以其絡并大經循喉嚨差
　互按甲乙經足少陰之絡并經上走心包
　少陰之經循喉嚨今王氏之注經與絡交
　互當以甲乙經爲正也
邪客於足太陰之絡令人腰痛引少腹控䏚
不可以仰息
　足太陰之絡從髀合陽明上貫尻骨中與
　厥陰少陽結於下髎而循尻骨内入腹上
　絡嗌貫舌中故腰痛則引少腹控於䏚中
　也䏚謂季脅下之空軟處也受邪氣則絡
　拘急故不可以仰伸而喘息也刺腰痛篇
　中無息字○新校正云詳王注云足太陰
　之絡按甲乙經乃太陰之正非絡也王氏
　謂之絡者未詳其㫖
刺腰尻之解兩胂之上是腰俞以月死生爲
痏數發針立已左刺右右刺左
　腰尻骨間曰解當中有腰俞刺可入同身
　寸之二寸○新校正云按氣府論注作二
　分刺熱論注作二分水穴篇注作二分熱
　穴篇注作三寸甲乙經作二寸留七呼注
　與經同中誥孔穴經云左取右右取左穴
　當中不應爾也次腰下俠尻有骨空各四
　皆主腰痛下髎注與經同是足太陰厥陰
　少陽所結刺可入同身寸之二寸留十呼
　若灸者可灸三壯胂謂兩髀胂也腰俞髁
　伸皆當取之也○新校正云按此邪客足
　太陰之絡并刺法一項己見刺腰痛篇中
　彼注甚詳此特多是腰俞三字耳别按全
　元起本舊無此三字王氏頗知腰俞無左
　右取之理而注之而不知全元起本舊無
邪客於足太陽之絡令人拘攣背急引脅而
痛
　以其經從膊内左右别下貫胂合膕中故
　病令人拘攣背急引脅而痛○新校正云
　按全元起本及甲乙經引脅而痛下更云
　内引心而痛
刺之從項始數脊椎俠脊疾按之應手如痛
刺之傍三痏立已
　從項始數脊椎者謂從大椎數之至第二
　椎兩傍各同身寸之一寸五分内循脊兩
　傍按之有痛應手則邪客之處也隨痛應
　手深淺即而刺之邪客在脊骨兩傍故言
　刺之傍也
邪客於足少陽之絡令人留於樞中痛髀不
可舉
　以其經出氣街繞髦際横入髀厭中故痛
　令人留於髀樞後痛解不可舉樞謂髀樞
刺樞中以毫針寒則乆留針以月死生爲數
立已
　髀樞之後則環銚穴也正在髀樞後故言
　刺髀樞後也環銚者足少陽脉氣所發刺
　可入同身寸之一寸留二呼若灸者可灸
　三壯毫針者第七針也○新校正云按甲
　乙經環跳在髀樞中氣穴論云在兩髀厭
　分中此經云刺樞中而王氏以謂髀樞之
　後者誤也
治諸經刺之所過者不病則繆刺之
　正言也經不病則邪在絡故繆刺之若經
　所過有病是則經病不當繆刺矣
耳聾刺手陽明不已刺其通脉出耳前者
　手陽明謂前手大指次指去端如韭葉者
　也是謂商陽據中誥孔穴圖經手陽明脉
　中商陽合谷陽谿偏歷四穴并主耳聾今
　經所指謂前商陽不謂此合谷等穴也耳
　前通脉手陽明脉正當聽會之分可入同
　身寸之四分若灸者可灸三壯
齒齲刺手陽明不已刺其脉入齒中者立已
　據甲乙流注圖經手陽明脉中商陽二間
　三間合谷陽谿偏歷温留七穴并主齒痛
　手陽明脉貫頰入下齒中足陽明脉循鼻
　外入上齒中也(齲丘/禹切)
邪客於五藏之間其病也脉引而痛時來時
止視其病繆刺之於手足爪甲上
　各刺其井左取右右取左
視其脉出其血間日一刺一刺不已五刺已
　有血脉者則刺之如此數
繆傳引上齒齒唇寒痛視其手背脉血者去
之
　若病繆傳而引上齒齒唇寒痛者刺手背
　陽明絡也
足陽明中指爪甲上一痏手大指次指爪甲
上各一痏立已左取右右取左
　謂第二指厲兌穴也手大指次指謂商陽
　穴手陽明井也針經曰齒痛不惡清飲取
　足陽明惡清飲取手陽明○新校正云詳
　前文邪客足陽明刺中指次指爪甲上是
　誤剩次指二字當如此只言中指爪甲上
　乃是
邪客於手足少陰太陰足陽明之絡此五絡
皆會於耳中上絡左角
　手少陰眞心脉足少陰腎脉手太陰肺脉
　足太陰脾脉足陽明胃脉此五絡皆會於
　耳中而出絡左額角也
五絡俱竭令人身脉皆動而形無知也其狀
若尸或曰尸厥
　言其卒冒悶而如死尸身脉猶如常人而
　動也然陰氣盛於上則下氣重上而邪氣
　逆邪氣逆則陽氣亂陽氣亂則五絡閉結
　而不通故其狀若屍也以是從厥而生故
　或曰屍厥
刺其足大指内側爪甲上去端如韭葉
　謂隱白穴足太陰之井也刺可入同身寸
　之一分留三呼若灸者可灸三壯
後刺足心
　謂涌泉穴足少陰之井也刺同前取涌泉
　穴法
後刺足中指爪甲上各一痏
　謂第二指足陽明之井也刺同前取厲兌
　穴法
後刺手大指内側去端如韭葉
　謂少商穴手太陰之井也刺可入同身寸
　之一分留三呼若灸者可灸三壯
後刺手心主
　謂中衝穴手心主之井也刺可入同身寸
　之一分留三呼若灸者可灸一壯○新校
　正云按甲乙經不刺手心主詳此五絡之
　數亦不及手心主而此刺之是有六絡未
　會王冰相隨注之不爲明辨之㫖也
少陰銳骨之端各一痏立已
　謂神門穴在掌後銳骨之端陷者中手少
　陰之俞也刺可入同身寸之三分留七呼
　若灸者可灸三壯
不已以竹管吹其兩耳
　言使氣入耳中内助五絡令氣復通也當
　内管入耳以手宻擫之勿令氣泄而極吹
　之氣蹙然後絡脉通也○新校正云按陶
　隱居云吹其左耳極三度復吹其右耳三
　度也
鬄其左角之髮方一寸燔治飲以美酒一杯
不能飲者灌之立已
　左角之髮是五絡血之餘故鬄之燔治飲
　之以美酒也酒者所以行藥勢又炎上而
　内走於心心主脉故以美酒服之(鬄音/易)
凡刺之數先視其經脉切而從之審其虚實
而調之不調者經刺之有痛而經不病者繆
刺之因視其皮部有血絡者盡取之此繆刺
之數也
　　　四時刺逆從論篇
厥陰有餘病陰痹
　痹謂痛也陰謂寒也有餘謂厥陰氣盛滿
　故陰發於外而爲寒痹○新校正云詳王
　氏以痹爲痛未通
不足病生熱痹
　陰不足則陽有餘故爲熱痹
滑則病狐疝風濇則病少腹積氣
　厥陰脉循股陰入髦中環陰器抵少腹又
　其絡支别者循脛上睾結於莖故爲狐疝
　少腹積氣也○新校正云按楊上善云狐
　夜不得尿日出方得人之所病與狐同故
　曰孤疝一曰狐疝謂三焦孤府爲疝故曰
　孤疝
少陰有餘病皮痹隱軫不足病肺痹
　腎水逆連於肺母故也足少陰脉從腎上
　貫肝鬲入肺中故有餘病皮痹隱軫不足
　病肺痹也
滑則病肺風疝濇則病積溲血
　以其正經入肺貫腎絡膀胱故爲肺疝及
　積溲血也
太陰有餘病肉痹寒中不足病脾痹
　脾主肉故如是
滑則病脾風疝濇則病積心腹時滿
　太陰之脉入腹屬脾絡胃其支别者復從
　胃别上鬲注心中故爲脾疝心腹時滿也
陽明有餘病脉痹身時熱不足病心痹
　胃有餘則上歸於心不足則心下痹故爲
　是
滑則病心風疝濇則病積時善驚
　心主之脉起於胸中出屬心包下鬲歷絡
　三焦故爲心疝時善驚
太陽有餘病骨痹身重不足病腎痹
　太陽與少陰爲表裏故有餘不足皆病歸
　於腎也
滑則病腎風疝澀則病積善時巔疾
　太陽之脉交於巔上入絡腦下循膂絡腎
　故爲腎風及巔病也
少陽有餘病筋痹脅滿不足病肝痹
　少陽與厥陰爲表裏故病歸於肝
滑則病肝風疝濇則病積時筋急目痛
　肝主筋故時筋急厥陰之脉上出額與督
　脉會於巔其支别者從目系下頰裏故目
　痛
是故春氣在經脉夏氣在孫絡長夏氣在肌
肉秋氣在皮膚冬氣在骨髓中帝曰余願聞
其故岐伯曰春者天氣始開地氣始泄凍解
冰釋水行經通故人氣在脉夏者經滿氣溢
入孫絡受血皮膚充實長夏者經絡皆盛内
溢肌中秋者天氣始收腠理閉塞皮膚引急
　引謂牽引以縮急也
冬者蓋藏血氣在中内著骨髓通於五藏是
故邪氣者常隨四時之氣血而入客也至其
變化不可爲度然必從其經氣辟除其邪除
其邪則亂氣不生
　得氣而調故不亂
帝曰逆四時而生亂氣奈何岐伯曰春刺絡
脉血氣外溢令人少氣
　血氣溢於外則中不足故少氣○新校正
　云按自春刺絡脉至令人目不明與診要
　經終論義同文異彼注甚詳於此彼分四
　時此分五時然此有長夏刺肌肉之分而
　逐時各闕刺秋分之事疑此肌肉之分即
　彼秋皮膚之分也
春刺肌肉血氣環逆令人上氣
　血逆氣上故上氣○新校正云按經闕春
　刺秋分
春刺筋骨血氣内著令人腹脹
　内著不散故脹
夏刺經脉血氣乃竭令人解㑊
　血氣竭少故解㑊然不可名之也解㑊謂
　寒不寒熱不熱壯不壯弱不弱故不可名
　之也
夏刺肌肉血氣内却令人善恐
　却閉也血氣内閉則陽氣不通故善恐
夏刺筋骨血氣上逆令人善怒
　血氣上逆則怒氣相應故善怒○新校正
　云按經闕夏刺秋分
秋刺經脉血氣上逆令人善忘
　血氣上逆滿於肺中故善忘
秋刺絡脉氣不外行
　新校正云按别本作血氣不行全元起本
　作氣不衛外太素同
令人卧不欲動
　以虚甚故○新校正云按經闕秋刺長夏
　分
秋刺筋骨血氣内散令人寒慄
　血氣内散則中氣虚故寒慄
冬刺經脉血氣皆脫令人目不明
　以血氣無所營故也
冬刺絡脉内氣外泄留爲大痹冬刺肌肉陽
氣竭絶令人善忘
　陽氣不壯至春而竭故善忘○新校正云
　按經闕冬刺秋分
凡此四時刺者大逆之病
　新校正云按全元起本作六經之病
不可不從也反之則生亂氣相淫病焉
　淫不次也不次而行如浸淫相染而生病
　也
故刺不知四時之經病之所生以從爲逆正
氣内亂與精相薄必審九候正氣不亂精氣
不轉
　不轉謂不逆轉也
帝曰善刺五藏中心一日死其動爲噫
　診要經終論曰中心者環死刺禁論曰一
　日死其動爲噫
中肝五日死其動爲語
　診要經終論闕而不論刺禁論曰中肝五
　日死其動爲語○新校正云按甲乙經語
　作欠
中肺三日死其動爲咳
　診要經終論曰中肺五日死刺禁論曰中
　肺三日死其動爲咳
中腎六日死
　新校正云按甲乙經作三日死
其動爲嚏欠
　診要經終論曰中腎七日死刺禁論曰中
　腎六日死其動爲嚏○新校正云按甲乙
　經無欠字
中脾十日死
　新校正云按甲乙經作十五日死
其動爲吞
　診要經終論曰中脾五日死刺禁論曰中
　脾十日死其動爲吞然此三論皆岐伯之
　言而死日動變不同傳之誤也
刺傷人五藏必死其動則依其藏之所變候
知其死也
　變謂氣動變也中心下至此并爲逆從重
　文也
　　　標本病傳論篇(新校正云按全元起/本在皮部論篇前)
黄帝問曰病有標本刺有逆從奈何岐伯對
曰凡刺之方必别陰陽前後相應逆從得施
標本相移故曰有其在標而求之於標有其
在本而求之於本有其在本而求之於標有
其在標而求之於本故治有取標而得者有
取本而得者有逆取而得者有從取而得者
　得病之情知治大體則逆從皆可施必中
　焉
故知逆與從正行無問知標本者萬舉萬當
　道不疑惑識斷深明則無問於人正行皆
　當
不知標本是謂妄行
　識猶褊淺道未高深舉且見違故行多妄
夫陰陽逆從標本之爲道也小而大言一而
知百病之害
　著之至也言别陰陽知逆順法明著見精
　微觀其所舉則小尋其所利則大以斯明
　著故言一而知百病之害
少而多淺而博可以言一而知百也
　言少可以貫多舉淺可以料大者何法之
　明故非聖人之道孰能至於是耶故學之
　者猶可以言一而知百病也博大也
以淺而知深察近而知遠言標與本易而勿
及
　雖事極深玄人非咫尺略以淺近而悉貫
　之然標本之道雖易可爲言而世人識見
　無能及者
治反爲逆治得爲從先病而後逆者治其本
先逆而後病者治其本先寒而後生病者治
其本先病而後生寒者治其本先熱而後生
病者治其本先熱而後生中滿者治其標先
病而後泄者治其本先泄而後生他病者治
其本必且調之乃治其他病先病而後生中
滿者治其標先中滿而後煩心者治其本人
有客氣有同氣
　新校正云按全元起本同作固
小大不利治其標小大利治其本
　本先病標後病必謹察之
病發而有餘本而標之先治其本後治其標
病發而不足標而本之先治其標後治其本
　本而標之謂有先病復有後病也以其有
　餘故先治其本後治其標也標而本之謂
　先發輕微緩者後發重大急者以其不足
　故先治其標後治其本也
謹察間甚以意調之
　間謂多也甚謂少也多謂多形證而輕易
　少謂少形證而重難也以意調之調審量
　標本不足有餘非謂捨法而以意妄爲調
　之也
間者并行甚者獨行先小大不利而後生病
者治其本
　并謂他脉共受邪氣而合病也獨爲一經
　受病而無異氣相參也并甚則相傳傳急
　則亦死
夫病傳者心病先心痛
　臓眞通於心故心先痛
一日而咳
　心火勝金傳於肺也肺在變動爲咳故爾
三日脇支痛
　肺金勝木傳於肝也以其脉循脅肋故如
　是
五日閉塞不通身痛體重
　肝木勝土傳於脾也脾性安鎮木氣乘之
　故閉塞不通身痛體重
三日不已死
　以勝相伐唯弱是從五藏四傷豈其能乆
　故爲即死
冬夜半夏日中
　謂正子午之時也或言冬夏有異非也晝
　夜之半事甚昭然○新校正云按靈樞經
　大氣入藏病先發於心一日而之肺三日
　而之肝五日而之脾三日不已死冬夜半
　夏日中甲乙經曰病先發於心心痛一日
　之肺而咳三日之肝肋支痛五日之脾閉
　塞不通身病體重三日不已死冬夜半夏
　日中詳素問言其病靈樞言其臓甲乙經
　及并素問靈樞二經之文而病與臓兼舉
　之
肺病喘咳
　臓眞高於肺而主息故喘欬
三日而脅支滿痛
　肺傳於肝
一日身重體痛
　肝傳於脾
五日而脹
　自傳於府
十日不已死冬日入夏日出
　孟冬之中日入於申之八刻二分仲冬之
　中日入於申之七刻三分季冬之中日入
　於申與孟月等孟夏之中日出於寅之八
　刻一分仲夏之中日出於寅之七刻三分
　季夏之中日岀於寅與孟月等也
肝病頭目眩脅支滿
　臓眞散於肝脉内連目脅故如是
三日體重身痛
　肝傳於肺
五日而脹
　自傳於府
三日腰脊少腹痛脛酸
　謂胃傳於腎以其脉起於足循腨内岀膕
　内廉上股内後廉貫脊屬腎絡膀胱故如
　是也腰爲腎之府故腰痛
三日不已死冬日入
　新校正云按甲乙經作日中
夏早食
　日入早晏如冬法也早食謂早於食時則
　卯正之時也
脾病身痛體重
　臓眞濡於脾而主肌肉故爾
一日而脹
　自傳於府
二日少腹腰脊痛脛酸
　胃傳於腎
三日背𦛗筋痛小便閉
　自傳於府及之𦛗也𦛗音吕
十日不已死冬人定夏晏食
　人定謂申後二十五刻晏食謂寅後二十
　五刻
腎病少腹腰脊痛胻痠
　臓眞下於腎故如是
三日背𦛗筋痛小便閉
　自傳於府○新校正云按靈樞經云之𦛗
　膀胱是自傳於府及之𦛗也
三日腹脹
　膀胱傳小腸○新校正云按甲乙經三日
　上之心心脹
三日兩脅支痛
　府傳於臓○新校正云按靈樞經云三日
　之小腸三日上之心今云兩脅支痛是小
　腸府傳心臓而發痛也
三日不已死冬大晨夏晏晡
　大晨謂寅後九刻大明之時也晏晡謂申
　後九刻向昏之時也
胃病脹滿
　以其脉循腹故如是
五日少腹腰脊痛胻痠
　胃傳於腎
三日背𦛗筋痛小便閉
　自傳於府及之𦛗也
五日身體重
　膀胱水府傳於脾也○新校正云按靈樞
　經及甲乙經各云五日上之心是膀胱傳
　心爲相勝而身體重今王氏言傳脾者誤
　也
六日不已死冬夜半後夏日昳
　夜半後謂子後八刻丑正時也日昳謂午
　後八刻未正時也昳徒結切
膀胱病小便閉
　以其爲津液之府故爾
五日少腹脹腰脊痛胻痠
　自歸於臓
一日腹脹
　腎復傳於小腸
一日身體痛
　小腸傳於脾○新校正云按靈樞經云一
　日上之心是府傳於臓也甲乙經作之脾
　與王注同
二日不已死冬鷄鳴夏下晡
　鷄鳴謂早鷄鳴丑正之分也下晡謂日下
　於晡時申之後五刻也
諸病以次是相傳如是者皆有死期不可刺
　五藏相移皆如此有緩傳者有急傳者緩
　者或一歲二歲三歲而死其次或三月若
　六月而死急者一日二日三日四日或五
　六日而死則此類也尋此病傳之法皆五
　行之氣考其日數理不相應夫以五行爲
　紀以不勝之數傳於所勝者謂火傳於金
　當云一日金傳於木當云二日木傳於土
　當云四日土傳於水當云三日水傳於火
　當云五日也若以己勝之數傳於不勝者
　則木三日傳於土土五日傳於水水一日
　傳於火火二日傳於金金四日傳於木經
　之傳日似法三陰三陽之氣玉機眞臓論
　曰五臓相通移階有次不治三月若六月
　若三日若六日傳而當死此與同也雖爾
　猶當臨病詳視日數方悉是非
間一臓止
　新校正云按甲乙經无止字
及至三四臓者乃可刺也
　間一臓止者謂隔過前一臓而不更傳也
　則謂木傳土土傳水水傳火火傳金金傳
　木而止皆間隔一臓也及至三四臓者皆
　謂至前第三第四臓也諸至三臓者皆是
　其己不勝之氣也至四臓者皆至己所生
　之父母也不勝則不能爲害於彼所生則
　父子无剋伐之期氣順以行故刺之可矣


黄帝内經素問補註釋文卷之三十七


黄帝内經素問補註釋文卷之三十八今三
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　天元紀大論篇
黄帝問曰天有五行御五位以生寒暑燥濕
風人有五臓化五氣以生喜怒思憂恐
　御謂臨御化謂生化也天眞之氣無所不
　周氣象雖殊參應一也○新校正云按陰
　陽應象大論云喜怒悲憂恐二論不同者
　思者脾也四臓皆受成焉悲者勝怒也二
　論所以互相成也
論言五運相襲而皆治之終期之日周而復
始余已知之矣願聞其與三陰三陽之候奈
何合之
　論謂六節臓象論也運謂五行應天之五
　運各周三百六十五日而爲紀者也故曰
　終期之日周而復始也以六合五數未參
　同故問之也
鬼臾區稽首再拜對曰昭乎哉問也夫五運
陰陽者天地之道也萬物之綱紀變化之父
母生殺之本始神明之府也可不通乎
　道謂化生之道綱紀謂生長化成收藏之
　綱紀也父母謂萬物形之先也本始謂生
　殺皆因而有之也夫有形禀氣而不爲五
　運陰陽之所攝者未之有也所以造化不
　極能爲萬物生化之元始者何也以其是
　神明之府故也然合散不測生化無窮非
　以五運爲無能爾也○新校正云詳陰陽
　者至神眀之府也與陰與應象大論同而
　兩論之注頗異耳
故物生謂之化物極謂之變陰陽不測謂之
神神用無方謂之聖
　所謂化變聖神之道也化施化也變散易
　也神無期也聖無思也氣之施化故曰生
　氣之散易故曰極無期禀候故曰神無思
　測量故曰聖由化與變故萬物無能逃五
　運陰陽由聖與神故衆妙無能出幽玄之
　理深乎妙用不可得而稱之○新校正云
　按六微㫖大論云物之生從於化物之極
　由乎變變化之相薄成敗之所由也又五
　常政大論云氣始而生化氣散而有形氣
　布而蕃育氣終而象變其致一也
夫變化之爲用也
　應萬化之用也
在天爲玄
　玄遠也天道玄遠變化無窮傳曰天道遠
　人道邇
在人爲道
　道謂妙用之道也經術政化非道不成
在地爲化
　化謂生化也生萬物者也非土氣孕育則
　形質不成
化生五味
　金石草木根葉華實酸苦甘淡辛鹹皆化
　氣所生隨時而有
道生智
　智通妙用唯道所生
玄生神
　玄遠幽深故生神也神之爲用觸遇玄通
　契物化成無不應也
神在天爲風
　風者教之始天之使也天之號令也
在地爲木
　東方之化
在天爲熱
　應火爲用
在地爲火
　南方之化
在天爲濕
　應土爲用
在地爲土
　中央之化
在天爲燥
　應金爲用
在地爲金
　西方之化
在天爲寒
　應水爲用
在地爲水
　北方之化神之爲用如上五化木爲風所
　生火爲熱所熾金爲燥所發水爲寒所資
　土爲濕所全蓋初因而成立也雖初因之
　以化成卒因之以敗散爾豈五行之獨有
　是哉凡因所因而成立者悉因所因而散
　落爾○新校正云詳在天爲玄至此與陰
　陽應象大論及五運行大論文重注頗異
故在天爲氣在地成形
　氣謂風熱濕燥寒形謂木火土金水
形氣相感而化生萬物矣
　此造化生成之大紀
然天地者萬物之上下也
　天覆地載上下相臨萬物化生無遺略也
　由是故萬物自生自長自化自成自盈自
　虚自復自變也夫變者何謂生之氣極本
　而更始化也孔子曰曲成萬物而不遺
左右者陰陽之道路也
　天有六氣御下地有五行奉上當歲者爲
　上主司天承歲者爲下主司地不當歲者
　二氣居右北行轉之二氣居左南行轉之
　金木水火運北面正之常左爲右右爲左
　則左者南行右者北行而反也○新校正
　云詳上下左右之說義具五運行大論中
水火者陰陽之征兆也
　徵信也驗也兆先也以水火之寒熱彰信
　陰陽之先兆也
金木者生成之終始也
　木主發生應春春爲生化之始金主收斂
　應秋秋爲成實之終終始不息其化常行
　故萬物生長化成收藏自乆○新校正云
　按陰陽應象大論曰天地者萬物之上下
　也陰陽者血氣之男女左右者陰陽之道
　路水火者陰陽之徵兆陰陽者萬物之能
　始也與此論相出入也
氣有多少形有盛衰上下相召而損益彰矣
　氣有多少謂天之陰陽三等多少不同秩
　也形有盛衰謂五運之氣有太過不及也
　由是少多盛衰天地相召而陰陽損益昭
　然彰著可見也○新校正云詳陰陽三等
　之義具下文注中
帝曰願聞五運之主時也何如
　時四時也
鬼臾區曰五氣運行各終期日非獨主時也
　一運之日終三百六十五日四分度之一
　乃易之非主一時當其王相囚死而爲絶
　法也氣交之内迢然而别有之也
帝曰請聞其所謂也鬼臾區曰臣積考太始
天元册文曰
　天元册所以記天眞元氣運行之紀也自
　神農之世鬼臾區十世祖始誦而行之此
　太古占候靈文洎乎伏羲之時已鎸諸玉
　版命曰册文太古靈文故命曰太始天元
　册也○新校正云詳今世有天元玉册或
　者以謂即此太始天元册文非是(鎸子/泉切)
太虚寥廓肇基化元
　太虚謂空玄之境眞氣之所充神明之宫
　府也眞氣精微無遠不至故能爲生化之
　本始運氣之眞元矣肇始也基本也
萬物資始五運終天
　五運謂木火土金水運也終天謂一歲三
　百六十五日四分度之一也終始更代周
　而復始也言五運更統於太虚四時隨部
　而遷復六氣分居而異主萬物因之以化
　生非曰自然其誰能始故曰萬物資始易
　曰大哉乾元萬物資始乃統天雲行雨施
　品物流形孔子曰天何言哉四時行焉百
　物生焉此其義也
布氣眞靈緫統坤元
　太虚眞氣無所不至也氣齊生有故禀氣
　含靈者抱眞氣以生焉緫統坤元言天元
　氣常司地氣化生之道也易曰至哉坤元
　萬物資生乃順承天也
九星懸朗七曜周旋
　九星上古之時也上古世質人淳歸眞返
　朴九星懸朗五運齊宣中古道德稍衰標
　星藏曜故計星之見者七焉九星謂天蓬
　天内天衝天輔天禽天心天任天柱天英
　此蓋從標而爲始遁甲式法今猶用焉七
　曜謂日月五星今外蕃多以此曆爲舉動
　吉凶之信也周謂周天之度旋謂左循天
　度而行五星之行猶各有進退高下小大
　矣
曰陰曰陽曰柔曰剛
　陰陽天道也柔剛地道也天以陽生陰長
　地以柔化剛成也易曰立天之道曰陰與
　陽立地之道曰柔與剛此之謂也
幽顯既位寒暑弛張
　幽顯既位言人神各得其序寒暑弛張言
　陰陽不失其宜也人神各守所居無相干
　犯陰陽不失其序物得其宜天地之道且
　然人神之理亦猶也○新校正云按至眞
　要大論云幽明何如岐伯曰兩陰交盡故
　曰幽兩陽合明故曰明幽明之配寒暑之
　異也
生生化化品物咸章
　上生謂生之有情有識之類也下生謂生
　之無情無識之類也上化謂形容彰顯者
　也下化謂蔽匿形容者也有情有識彰顯
　形容天氣主之無情無識蔽匿形質地氣
　主之禀元靈氣之所化育爾易曰天地絪
　緼萬物化醇斯之謂歟
臣斯十世此之謂也
　傳習斯文至鬼臾區十世於兹不敢失墜
帝曰善何謂氣有多少形有盛衰鬼臾區曰
陰陽之氣各有多少故曰三陰三陽也
　由氣有多少故隨其升降分爲三别也
　新校正云按至眞要大論云陰陽之三也
　何謂岐伯曰氣有多少異用王冰云太陰
　爲正陰太陽爲正陽次少者爲少陰次少
　者爲少陽又次爲陽明又次爲厥陰
形有盛衰謂五行之治各有太過不及也
　太過有餘也不及不足也氣至不足太過
　迎之氣至太過不足隨之天地之氣虧盈
　如此故云形有盛衰也
故其始也有餘而往不足隨之不足而往有
餘從之知迎知隨氣可與期
　言虧盈無常互有勝負爾始謂甲子歲也
　六微㫖大論曰天氣始於甲地氣始於子
　子甲相合命曰歲立此之謂也則始甲子
　之歲三百六十五日所禀之氣當不足也
　次而推之終六甲也故有餘已則不足不
　足已則有餘亦有歲運非有餘非不足者
　蓋以同天地之化也若餘已復餘少已復
　少則天地之道變常而灾害作苛疾生矣
　○新校正云按六微㫖大論云木運臨卯
　火運臨午土運臨四季金運臨酉水運臨
　子所謂歲會氣之平也又按五常政大論
　云委和之紀上角與正角同上商與正商
　同上宫與正宫同伏明之紀上商與正商
　同卑監之紀上宫與正宫同上角與正角
　同從革之紀上商與正商同上角與正角
　同涸流之紀上宫與正宫同赫曦之紀上
　羽與正徵同堅成之紀上徵與正商同又
　六元正紀大論云不及而加同歲會已前
　諸歲并爲正歲氣之平也今王注以同天
　之化爲非有餘不足者非也
應天爲天符承歲爲歲直三合爲治
　應天謂木運之歲上見厥陰火運之歲上
　見少陽少陰土運之歲上見太陰金運之
　歲上見陽明水運之歲上見太陽此五者
　天氣下降如合符運故曰應天爲天符也
　承歲謂木運之歲歲當亥卯火運之歲歲
　當寅午土運之歲歲當辰戌丑未金運之
　歲歲當巳酉水運之歲歲當申子此五者
　歲之所直故曰承歲爲歲直也三合謂火
　運之歲上見少陰年辰臨午土運之歲上
　見太陰年辰臨丑未金運之歲上見陽明
　年辰臨酉此三者天氣運氣與年辰俱會
　故云三合爲治也歲直亦曰歲位三合亦
　爲天符六微㫖大論曰天符歲會曰太乙
　天符謂天運與歲俱會也○新校正云按
　天符歲會之詳具六微㫖大論中又詳火
　運上少陰年辰臨午即戊午歲也土運上
　太陰年辰臨丑未即己丑己未歲也金運
　上陽明年辰臨酉即乙酉歲也
帝曰上下相召奈何鬼臾區曰寒暑燥濕風
火天之陰陽也三陰三陽上奉之
　太陽爲寒少陽爲暑陽明爲燥太陰爲濕
　厥陰爲風少陰爲火皆其元在天故曰天
　之陰陽也
木火土金水火地之陰陽也生長化收藏下
應之
　木初氣也火二氣也相火三氣也土四氣
　也金五氣也水終氣也以其在地應天故
　云下應也氣在地故曰地之陰陽也○新
　校正云按六微㫖大論曰地理之應六節
　氣位何如岐伯曰顯明之右君火之位退
　行一步相火治之復行一步土氣治之復
　行一步金氣治之復行一步水氣治之復
　行一步木氣治之此即木火土金水火地
　之陰陽之義也
天以陽生陰長地以陽殺陰藏
　生長者天之道藏殺者地之道天陽主生
　故以陽生陰長地陰主殺故以陽殺陰藏
　天地雖高下不同而各有陰陽之運用也
　○新校正云詳此經與陰陽應象大論文
　重注頗異
天有陰陽地亦有陰陽
　天有陰故能下降地有陽故能上騰是以
　各有陰陽也陰陽交泰故化變由之成也
木火土金水火地之陰陽也生長化收藏故
陽中有陰陰中有陽
　陰陽之氣極則過亢故各兼之陰陽應象
　大論曰寒極生熱熱極生寒又曰重陰必
　陽重陽必陰言氣極則變也故陽中兼陰
　陰中兼陽易之卦離中虚坎中滿此其義
　象也
所以欲知天地之陰陽者應天之氣動而不
息故五歲而右遷應地之氣靜而守位故六
期而環會
　天有六氣地有五位天以六氣臨地地以
　五位承天蓋以天氣不加君火故也以六
　加五則五歲而餘一氣故遷一位若以五
　承六則常六歲乃備盡天元之氣故六年
　而環會所謂周而復始也地氣左行往而
　不返天氣東轉常自火運數五歲已其次
　氣正當君火之上法不加臨則右遷君火
　氣上以臨相火之上故曰五歲而右遷也
　由斯動靜上下相臨而天地萬物之情變
　化之機可見矣
動靜相召上下相臨陰陽相錯而變由生也
　天地之道變化之微其由是矣孔子曰天
　地設位而易行乎其中此之謂也○新校
　正云按五運行大論云上下相遘寒暑相
　臨氣相得則和不相得則病又云上者右
　行下者左行左右周天餘而復會
帝曰上下周紀其有數乎鬼臾區曰天以六
爲節地以五爲制周天氣者六期爲一備終
地紀者五歲爲一周
　六節謂六氣之分五制謂五位之分位應
　一歲氣統一年故五歲爲一周六年爲一
　備備謂備歷天氣周謂周行地位所以地
　位六而言五者天氣不臨君火故也
君火以明相火以位
　君火在相火之右但立名於君位不立歲
　氣故天之六氣不偶其氣以行君火之政
　守位而奉天之命以宣行火令爾以名奉
　天故曰君火以名守位禀命故云相火以
　位
五六相合而七百二十氣爲一紀凡三十歲
千四百四十氣凡六十歲而爲一周不及太
過斯皆見矣
　歷法一氣十五日因而乘之積七百二十
　氣即三十年積千四百四十氣即六十年
　也經云有餘而往不足隨之不足而往有
　餘從之故六十年中不及太過斯皆見矣
　○新校正云按六節藏象論云五日謂之
　候三候謂之氣六氣謂之時四時謂之歲
　而各從其主治焉五運相襲而皆治之終
　期之日周而復始時立布氣如環無端候
　亦同法故曰不知年之所加氣之盛衰虚
　實之所起不可爲工矣
帝曰夫子之言上終天氣下畢地紀可謂悉
矣余願聞而藏之上以治民下以治身使百
姓昭著上下和親德澤下流子孫無憂傳之
後世無有終時可得聞乎
　安不忘危存不忘亡大聖之至教也求民
　之瘼恤民之隱大聖之深仁也
鬼臾區曰至數之機迫迮以微其來可見其
往可追敬之者昌慢之者亡無道行私必得
夭殃
　謂傳非其人授於情狹及寄求名利者也
謹奉天道請言真要
　申誓戒於君王乃明言天道至真之要㫖
　也
帝曰善言始者必會於終善言近者必知其
遠
　數術明著應用不差故遠近於言始終無
　謬
是則至數極而道不惑所謂明矣願夫子推
而次之令有條理簡而不匱乆而不絶易用
　難忘爲之綱紀至數之要願盡聞之
簡省要也匱乏也乆遠也要樞紐也
鬼臾區曰昭乎哉問明乎哉道如鼓之應桴
響之應聲也
　桴鼓椎也響應聲也
臣聞之甲己之歲土運統之乙庚之歲金運
統之丙辛之歲水運統之丁壬之歲木運統
之戊癸之歲火運統之
　太始天地初分之時陰陽析位之際天分
　五氣地列五行五行定位布政於四方五
　氣分流散支於十干當是黄氣横於甲己
　白氣横於乙庚黑氣横於丙辛青氣横於
　丁壬赤氣横於戊癸故甲己應土運乙庚
　應金運丙辛應水運丁壬應木運戊癸應
　火運太古聖人望氣以書天册賢者謹奉
　以紀天元下論文義備矣○新校正云詳
　運有太過不及平氣甲庚丙壬戊主太過
　乙辛丁癸己主不及大法如此取平氣之
　法其說不一具如諸篇
帝曰其於三陰三陽合之奈何鬼臾區曰子
午之歲上見少陰丑未之歲上見太陰寅申
之歲上見少陽卯酉之歲上見陽眀辰戌之
歲上見太陽巳亥之歲上見厥陰少陰所謂
標也厥陰所謂終也
　標謂上首也終謂當三甲六甲之終○新
　校正云詳午未申酉戌亥之歲爲正化正
　司化令之實子丑寅卯辰巳之歲爲對化
　對司化令之虚此其大法也
厥陰之上風氣主之少陰之上熱氣主之太
陰之上濕氣主之少陽之上相火主之陽明
之上燥氣主之太陽之上寒氣主之所謂本
也是謂六元
　三陰三陽爲標寒暑燥濕風火爲本故云
　所謂本也天真元氣分爲六化以統坤元
　生成之用徵其應用則六化不同本其所
　生則正是眞元之一氣故曰六元也○新
　校正云按别本六元作天元
帝曰光乎哉道明乎哉論請著之玉版藏之
金匱署曰天元紀

黄帝内經素問補註釋文卷之三十八
黄帝内經素問補註釋文卷之三十九今四
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　五運行大論篇
黄帝坐明堂始正天綱臨觀八極考建五常
　明堂布政宫也八極八方目極之所也考
　謂考校建謂建立也五常謂五氣行天地
　之中者也端居正氣以候天和
請天師而問之曰論言天地之動靜神明爲
之紀陰陽之升降寒暑彰其兆
　新校正云詳論謂陰陽應象大論及氣交
　變大論文彼云陰陽之往復寒暑彰其兆
余聞五運之數於夫子夫子之所言正五氣
之各主歲耳首甲定運余因論之鬼臾區曰
土主甲己金主乙庚水主丙辛木主丁壬火
主戊癸子午之上少陰主之丑未之上太陰
主之寅申之上少陽主之卯酉之上陽明主
之辰戌之上太陽主之巳亥之上厥陰主之
不合陰陽其故何也
　首甲謂六甲之初則甲子年也
岐伯曰是明道也此天地之陰陽也
　上古聖人仰觀天象以正陰陽夫陰陽之
　道非不昭然而人昩宗元迷其本始則百
　端疑議從是而生黄帝恐至理眞宗便因
　誣廢愍念黎庶故啓問曰天師知道出從
　眞必非謬述故對上曰是眀道也此天地
　之陰陽也陰陽法曰甲巳合乙庚合丙辛
　合丁壬合戊癸合蓋取聖人仰觀天象之
　義不然則十干之位各在一方徵其離合
　事亦寥闊嗚呼遠哉百姓日用而不知爾
　故太上立言曰吾言甚易知甚易行天下
　莫能知莫能行此其類也○新校正云詳
　金主乙庚者乙者庚之柔庚者乙之剛大
　而言之陰與陽小而言之夫與婦是剛柔
　之事也餘并如此
夫數之可數者人中之陰陽也然所合數之
可得者也夫陰陽者數之可十推之可百數
之可千推之可萬天地陰陽者不以數推以
象之謂也
　言智識偏淺不見源由雖所指彌遠其知
　彌近得其元始桴鼓非遥
帝曰願聞其所始也岐伯曰昭乎哉問也臣
覽太始天元册文丹天之氣經於牛女戊分
黅天之氣經於心尾己分蒼天之氣經於危
室柳鬼素天之氣經於亢氐昴畢玄天之氣
經於張冀婁胃所謂戊己分者奎壁角軫則
天地之門户也
　戊土屬乾己土屬巽遁甲經曰六戊爲天
　門六己爲地户晨暮占雨以西北東南義
　取此雨爲土用濕氣生之故此占焉
夫候之所始道之所生不可不通也帝曰善
論言天地者萬物之上下左右者陰陽之道
路未知其所謂也
　論謂天元紀及陰陽應象論也
岐伯曰所謂上下者歲上下見陰陽之所在
也左右者諸上見厥陰左少陰右太陽見少
陰左太陰右厥陰見太陰左少陽右少陰見
少陽左陽明右太陰見陽明左太陽右少陽
見太陽左厥陰右陽明所謂面北而命其位
言其見也
　面向北而言之也上南也下北也左西也
　右東也
帝曰何謂下岐伯曰厥陰在上則少陽在下
左陽明右太陰少陰在上則陽明在下左太
陽右少陽太陰在上則太陽在下左厥陰右
陽明少陽在上則厥陰在下左少陰右太陽
陽明在上則少陰在下左太陰右厥陰太陽
在上則太陰在下左少陽右少陰所謂面南
而命其位言其見也
　主歲者位在南故面北而言其左右在下
　者位在北故面南而言其左右也上天位
　也下地位也面南左東也右西也上下異
　而左右殊也
上下相遘寒暑相臨氣相得則和不相得則
病
　木火相臨金水相臨水木相臨火土相臨
　土金相臨爲相得也木土相臨土水相臨
　水火相臨火金相臨金木相臨爲不相得
　也上臨下爲順下臨上爲逆亦鬱抑而病
　生土臨相火君火之類者也
帝曰氣相得而病者何也岐伯曰以下臨上
不當位也
　六位相臨假令土臨火火臨木木臨水水
　臨金金臨土皆爲以下臨上不當位也父
　子之義子爲下父爲上以子臨父不亦逆
　乎
帝曰動靜何如
　言天地之行左右也
岐伯曰上者右行下者左行左右周天餘而
復會也
　上天也下地也周天謂天周地五行之位
　也天垂六氣地布五行天順地而左回地
　承天而東轉木運之後天氣常餘餘氣不
　加於君火却退一步加臨相火之上是以
　每五歲已退一位而右遷故曰左右周天
　餘而復會會遇也合也言天地之道常五
　歲畢則以餘氣遷加復與五行座位再相
　會合而爲歲法也周天謂天周地位非周
　天之六氣也
帝曰余聞鬼臾區曰應地者靜今夫子乃言
下者左行不知其所謂也願聞何以生之乎
　詰異也○新校正云按鬼臾區言應地者
　靜見天元紀大論中
岐伯曰天地動靜五行遷復雖鬼臾區其上
候而已猶不能遍明
　不能遍明無求行也
夫變化之用天垂象地成形七曜緯虚五行
麗地地者所以載生成之形類也虚者所以
列應天之精氣也形精之動猶根本之與枝
葉也仰觀其象雖遠可知也
　觀五星之東轉則地體左行之理昭然可
　知也麗著也有形之物未有不依據物而
　得全者也
帝曰地之爲下否乎
　言轉不居爲下乎爲否乎
岐伯曰地爲人之下太虚之中者也
　言人之所居可謂下矣徵其至理則是太
　虚之中一物爾易曰坤厚載物德合無疆
　此之謂也
帝曰馮乎
　言太虚無礙地體何馮而止住(馮扶氷切/礙音艾)
岐伯曰大氣舉之也
　大氣謂造化之氣任持太虚者也所以太
　虚不屈地乆天長者蓋由造化之氣任持
　之也氣化而變不任持之則太虚之器亦
　敗壞矣夫落葉飛空不疾而下爲其乘氣
　故勢不得速焉凡之有形處地之上者皆
　有生化之氣任持之也然器有大小不同
　壞有遲速之異及至氣不任持則大小之
　壞一也
燥以乾之暑以蒸之風以動之濕以潤之寒
以堅之火以温之故風寒在下燥熱在上濕
氣在中火游行其間寒暑六入故令虚而化
生也
　地體之中凡有六入一曰燥二曰暑三曰
　風四曰濕五曰寒六曰火受燥故乾性生
　焉受暑故蒸性生焉受風故動性生焉受
　濕故潤性生焉受寒故堅性生焉受火故
　温性生焉此謂天之六氣也
故燥勝則地乾暑勝則地熱風勝則地動濕
勝則地泥寒勝則地裂火勝則地固矣
　六氣之用
帝曰天地之氣何以候之岐伯曰天地之氣
勝復之作不形於診也
　言平氣及勝復皆以形證觀察不以診知
　也
脉法曰天地之變無以脉診此之謂也
　天地以氣不以位故不當以脉知之
帝曰間氣何如岐伯曰隨氣所在期於左右
　於左右尺寸四部分位承之以知應與不
　應過與不過也
帝曰期之奈何岐伯曰從其氣則和違其氣
則病
　謂當沉不沉當浮不浮當濇不濇當鈎不
　鈎當弦不弦當大不大之類也○新校正
　云按至眞要大論云厥陰之至其脉弦少
　陰之至其脉鈎太陰之至其脉沉少陽之
　至大而浮陽明之至短而濇太陽之至大
　而長至而和則平至而甚則病至而反則
　病至而不至者病未至而至者病陰陽易
　者危
不當其位者病
　見於他位也
迭移其位者病
　謂左見右脉右見左脉氣差錯故爾
失守其位者危
　已見於他鄉本宫見賊殺之氣故病危
尺寸反者死
　子午卯酉四歲有之反謂歲當陰在寸脉
　而反見於尺歲當陽在尺而脉反見於寸
　尺寸俱乃謂反也若尺獨然或寸獨然是
　不應氣非反也
陰陽交者死
　寅申亥巳丑未辰戌八年有之交謂歲當
　陰在右脉反見左歲當陽在左脉反見右
　左右交見是謂交若左獨然或右獨然是
　不應氣非交也
先立其年以知其氣左右應見然後乃可以
言死生之逆順
　經言歲氣備矣○新校正云詳此備六元
　正紀大論中
帝曰寒暑燥濕風火在人合之奈何其於萬
物何以生化
　合謂中外相應生謂承化而生化謂成立
　衆象也
岐伯曰東方生風
　東者日之初風者教之始天之使也所以
　發號施令故生自東方也景霽山昏蒼埃
　際合崖谷若一巖岫之風也黄白昏埃晩
　空如堵獨見天垂川澤之風也加以黄黑
　白埃承下山澤之猛風也
風生木
　陽升風鼓草木敷榮故曰風生木也此和
　氣之生化也若風氣施化則飄揚敷拆其
　爲變極則木拔草除也運乘丁卯丁丑丁
　亥丁酉丁未丁巳之歲則風化不足若乘
　壬申壬午壬辰壬寅壬子壬戌之歲則風
　化有餘於萬物也○新校正云詳王注以
　丁壬分運之有餘不足或者以丁卯丁亥
　丁巳壬申壬寅五歲爲天符同天符正歲
　會非有餘不足爲平木運以王注爲非是
　不知大統也必欲細分雖除此五歲亦未
　爲盡下文火土金水運等并同此
木生酸
　萬物味酸者皆始自木氣之生化也
酸生肝
　酸味入胃生養於肝藏
肝生筋
　酸味入肝自肝藏布化生成於筋膜也
筋生心
　酸氣榮養筋膜畢已自筋流化乃入於心
其在天爲玄
　玄謂玄冥也丑之終東方白寅之初天色
　反黑太虚皆闇在天爲玄象可見○新校
　正云詳在天爲玄至化生氣七句通言六
　氣五行生化之大法非東方獨有之也而
　王注玄謂丑之終寅之初天色黑則專言
　在東方不兼諸方此注未通
在人爲道
　正理之道生養之政化也
在地爲化
　化生化也有生化而後有萬物萬物無非
　化氣以生成者
化生五味
　金玉土石草木菜果根莖枝葉華殻實核
　無識之類皆地化生也
道生智
　智正知也慮遠也知正則不疑於事慮遠
　則不涉於危以道處之理符於智靈樞經
　曰因慮而處物謂之智
玄生神
　神用無方深微莫測迹見形隱物鮮能期
　由是則玄冥之中神明棲據隱而不見玄
　生神明也
化生氣
　飛走蚑行鱗介毛倮羽五類變化内屬神
　機雖爲五味所該然其生禀則異故又曰
　化生氣也此上七句通言六氣五行生化
　之大法非獨東方有之也○新校正云按
　陰陽應象大論及天元紀大論无化生氣
　一句
神在天爲風
　鳴紊啓拆風之化也振拉摧拔風之用也
　歲屬厥陰在上則風化於天厥陰在下則
　風行於地
在地爲木
　長短曲直木之體也幹舉機發木之用也
在體爲筋
　維結束絡筋之體也繻縱卷舒筋之用也
在氣爲柔
　木化宣發風化所行則物體柔耎
在臓爲肝
　肝有二布葉一小葉如木甲拆之象也各
　有支絡脉游中以宣發陽和之氣䰟之宫
　也爲將軍之官謀慮出焉乘丁歲則肝藏
　及經絡先受邪而爲病也膽府同
其性爲暄
　暄温也肝木之性也
其德爲和
　敷布和氣於萬物木之德也○新校正云
　按氣交變大論云其德敷和
其用爲動
　風摇而動無風則萬類皆靜○新校正云
　按木之用爲動火太過之政亦爲動蓋木
　火之主暴速故俱爲動
其色爲蒼
　有形之類乘木之化則外色皆見薄青之
　色今東方之地草木之上色皆蒼遇丁歲
　則蒼物兼白及黄色不純也
其化爲榮
　榮美色也四時之中物見華榮顔色鮮麗
　者皆木化之所生也○新校正云按氣交
　變大論云其化生榮
其蟲毛
　萬物發生如毛在皮
其政爲散
　發散生氣於萬物○新校正云按氣交變
　大論云其政舒卷詳木之政散平木之政
　發散木太過之政散土不及之氣散金之
　用散落木之災散落所以爲散之異有六
　而散之義惟二一謂發散之散是木之氣
　也二謂散落之散是金之氣所爲也
其令宣發
　陽和之氣舒而散也
其變摧拉
　摧拔成者也○新校正云按氣交變大論
　云其變振發
其眚爲隕
　隕墜也大風暴起草泯木墜○新校正云
　按氣交變大論云其災散落眚所景切
其味爲酸
　夫物之化之變而有酸味者皆木氣之所
　成敗也今東方之野生味多酸
其志爲怒
　怒直聲也怒所以威物
怒傷肝
　凡物之用極皆自傷也怒發於肝而反傷
　肝臓
悲勝怒
　悲發而怒止勝之信也○新校正云詳五
　志悲當爲憂蓋憂傷意悲傷魂故云悲勝
　怒也
風傷肝
　亦猶風之折木也風生於木而反折之用
　極而衰○新校正云按陰陽應象大論云
　風傷筋
燥勝風
　風自木生燥爲金化風餘則制之以燥肝
　盛則治之以凉凉清所行金之氣也
酸傷筋
　酸寫肝氣寫甚則傷其氣靈樞經曰酸走
　筋筋病无多食酸以此爾走筋謂宣行其
　氣速疾也氣血肉骨同○新校正云詳注
　云靈樞經云乃是素問宣明五氣篇於文
　按甲乙經云以此爲素問王注云靈樞經
　者誤
辛勝酸
　辛金味故勝木之酸酸餘故勝之以辛也
南方生熱
　陽盛所生相火君火之政也太虚昏翳其
　若輕塵山川悉然熱之氣也大明不彰其
　色如丹鬱熱之氣也若彤雲暴升縱然葉
　積乍盈乍縮崖谷之熱也
熱生火
　熱甚之氣火運盛明故曰熱生火火者盛
　陽之生化也熱氣施化則炎暑鬱燠其爲
　變極則燔灼消融運乘癸酉癸未癸巳癸
　卯癸丑癸亥歲則熱化不足若乘戊辰戊
　寅戊子戊戌戊申戊午歲則熱化有餘火
　有君火相火故曰熱生火又云火也
火生苦
　物之味苦者皆始自火之生化也甘物遇
　火體焦則苦苦從火化其可徵也
苦生心
　苦物入胃化入於心故諸癸歲則苦化少
　諸戌歲則苦化多
心生血
　苦味自心化已則布化生血脉
血生脾
　苦味營血已自血流化生養脾也
其在天爲熱
　亦神化氣也暄暑鬱蒸熱之化也炎赫沸
　騰熱之用也歲屬少陰少陽在上則熱化
　於天在下則熱行於地也
在地爲火
　光顯炳明火之體也燔燎焦然火之用也
在體爲脉
　流行血氣脉之體也壅泄虚實脉之用也
　絡脉同
在氣爲息
　息長也
在臓爲心
　心形如未敷蓮花中有九空以導引天眞
　之氣神之宇也爲君主之官神明出焉乘
　癸歲則心與經絡受邪而爲病小腸府亦
　然
其性爲暑
　暑熱也心之氣性也
其德爲顯
　明顯見象定而可取火之德也○新校正
　云按氣交變大論云其德彰顯
其用爲躁
　火性躁動不專定也
其色爲赤
　生化之物乘火化者悉表備赭丹之色今
　南方之地草木之上皆兼赤色乘癸歲則
　赤色之物兼黑及白也
其化爲茂
　茂蕃盛也○新校正云按氣交變大論云
　其化蕃茂
其蟲羽
　參差長短象火之形
其政爲明
　明曜彰見無所蔽匿火之政也○新校正
　云按氣交變大論云其正明曜又按火之
　政明水之氣明水火異而明同者火之明
　明於外水之明明於内明雖同而實異也
其令鬱蒸
　鬱盛也蒸熱也言盛熱氣如蒸也○新校
　正云詳注謂鬱爲盛其義未安按王冰注
　五常政大論云鬱謂鬱燠不舒暢也當如
　此解也
其變炎爍
　熱甚炎赫爍石流金火之極變也○新校
　正云按氣交變大論云其變銷爍
其眚燔焫
　燔焫山川旋及屋宇火之灾也○新校正
　云按氣交變大論云其灾燔焫
其味爲苦
　物之化之變而有苦味者皆火氣之所合
　散也今南方之野生物多苦
其志爲喜
　喜悅樂也悅以和志
喜傷心
　言其過也喜發於心而反傷心亦由風之
　折木也過則氣竭故見傷也
恐勝喜
　恐至則喜樂皆泯勝喜之理目擊道存恐
　則水之氣也
熱傷氣
　天熱則氣伏不見人熱則氣促喘急熱之
　傷氣理亦可徵此皆謂大熱也小熱之氣
　猶生諸氣也陰陽應象大論曰壯火散氣
　少火生氣此其義也
寒勝熱
　寒勝則熱退陰盛則陽衰制熱以寒是求
　勝也
苦傷氣
　大凡如此爾苦之傷氣以其燥也若加以
　熱則傷尤甚也何以明之飲酒氣促多則
　喘急此其信也苦寒之物偏服歲乆益火
　滋甚亦傷氣也暫以方治乃同少火反生
　氣也○新校正云詳此論所傷之㫖有三
　東方曰風傷肝酸傷筋中央曰濕傷肉甘
　傷脾西方曰辛傷皮毛是自傷者也南方
　曰熱傷氣苦傷氣北方曰寒傷血鹹傷血
　是傷己所勝也西方曰熱傷皮毛是被勝
　傷己也凡此五方所傷之例有三若太素
　則俱云自傷焉
鹹勝苦
　酒得鹽而解物理昭然火苦之勝制以水
　鹹
中央生濕
　中央土也高山土濕泉出地中水源山隈
　雲生岩谷則其象也夫性内藴動而爲用
　則雨降雲騰中央生濕不遠信矣故歷候
　記土潤溽暑於六月謂是也(溽音/辱)
濕生土
　濕氣内藴土體乃全濕則土生乾則土死
　死則庶類凋喪生則萬物滋榮此濕氣之
　化爾濕氣施化則土宅而雲騰雨降其爲
　變極則驟住土崩也運乘己巳己卯己丑
　己亥己酉己未之歲則濕化不足乘甲子
　甲戌甲申甲午甲辰甲寅之歲則濕化有
　餘也
土生甘
　物之味甘者皆始自土之生化也
甘生脾
　甘物入胃先入於脾故諸己歲則甘少化
　諸甲歲甘多化
脾生肉
　甘味入脾自脾藏布化長生脂肉
肉生肺
　甘氣營肉已自肉流化乃生養肺臓也
其在天爲濕
　言神化也柔潤重澤濕之化也埃鬱雲雨
　濕之用也歲屬太陰在上則濕化於天太
　陰在下則濕化於地
在地爲土
　敦靜安鎮聚散復形群品以生土之體也
　含垢匿穢靜而下民爲變化母土之德也
　○新校正云詳注云靜而下民爲土之德
　下民之義恐字誤也
在體爲肉
　覆裹筋骨氣發其間肉之用也疏宻不時
　中外否閉肉之動也
在氣爲充
　土氣施化則萬象盈
在臓爲脾
　形象馬蹄内包胃脘象土形也經絡之氣
　交歸於中以營運眞靈之氣意之舍也爲
　倉廪之官化物出焉乘己歲則脾及經絡
　受邪而爲病○新校正云詳肝心肺腎四
　藏注各言府同獨此注不言胃府同者闕
　文也
其性靜兼
　兼謂兼寒熱暄凉之氣也白虎通曰脾之
　爲言并也謂四氣并之也
其德爲濡
　津濕潤澤土之德也○新校正云按氣交
　變大論云其德溽蒸
其用爲化
　化謂兼諸四化并己爲五化所謂風化熱
　化燥化寒化周萬物而爲生長化成收藏
　也
其色爲黄
　物乘土化則表見黅黄之色今中央之地
　草木之上皆兼黄色乘己歲則黄色之物
　兼蒼及黑(黅音/今)
其化爲盈
　盈滿也土化所及則萬物盈滿○新校正
　云按氣交變大論云其化豐備
其蟲倮
　倮露皮革无毛介也
其政爲謐
　謐靜也土性安靜○新校正云按氣交變
　大論云其政安靜詳土之政謐水太過其
　政謐者蓋水太過而土下承之故其政亦
　謐
其令雲雨
　濕氣布化之所成
其變動注
　動反靜也地之動則土失性風摇不安注
　雨久下也乆則垣岸復爲土矣○新校正
　云按氣交變大論云其變驟注
其眚淫潰
　淫久雨也潰土崩潰也○新校正云按氣
　交變大論云其灾霖潰
其味爲甘
　物之化之變而有甘味者皆土化之所終
　始也今中原之地故物味多甘淡
其志爲思
　思以成霧○新校正云按靈樞經曰因志
　而存變謂之思
思傷脾
　思勞於智過則傷脾
怒勝思
　怒則不思忿而忘禍則勝可知矣思甚不
　解以怒制之調性之道也
濕傷肉
　濕甚爲水水盈則腫水下去已形肉已消
　傷肉之驗近可知矣
風勝濕
　風木氣故勝土濕濕甚則制之以風
甘傷脾
　過節也○新校正云按陰陽應象大論云
　甘傷肉
酸勝甘
　甘餘則制之以酸所以救脾氣也
西方生燥
　陽氣已降陰氣復升氣爽風勁故生燥也
　夫岩谷青埃川原蒼翠烟浮草樹遠望氤
　氲此金氣所生燥之化也夜起白朦輕如
　微霧遐邇一色星月皎如此萬物陰成亦
　金氣所生白露之氣也太虚埃昏氣鬱黄
　黑視不見遠無風自行從陰之陽如雲如
　霧此殺氣也亦金氣所生霜之氣也山谷
　川澤濁昏如霧氣鬱蓬勃慘然戚然咫尺
　不分此殺氣將用亦金氣所生運之氣也
　大雨大霖和氣西起雲卷陽曜太虚廓清
　燥生西方義可徵也若西風大起木偃雲
　騰是爲燥與濕爭氣不勝也故當復雨然
　西風雨晴天之常氣假有東風雨止必有
　西風復雨因雨而乃自晴觀是之爲則氣
　有往復動有燥濕變化之象不同其用矣
　由此則天地之氣以和爲勝暴發奔驟氣
　所不勝則多爲復也
燥生金
　氣勁風切金鳴聲遠燥生之信視聽可知
　此則燥化能令萬物堅定也燥之施化於
　物如是其爲變極則天地凄慘肅殺氣行
　人悉畏之草木凋落運乘乙丑乙卯乙巳
　乙未乙酉乙亥之歲則燥化不足乘庚子
　庚寅庚辰庚午庚申庚戌歲則燥化有餘
　歲氣不同生化異也
金生辛
　物之有辛味者皆始自金化之所成
辛生肺
　辛物入胃先入於肺故諸乙歲則辛少化
　諸庚歲則辛多化
肺生皮毛
　辛味入肺自肺臓布化生養皮毛也
皮毛生腎
　辛氣自入皮毛乃流化生氣入腎臓也
其在天爲燥
　神化也霧露清勁燥之化也肅殺凋零燥
　之用也歲屬陽明在上則燥化於天陽明
　在下則燥行於地
在地爲金
從革堅剛金之體也鋒刃銛利金之用也
　○新校正云按别本銛作括
在體爲皮毛
　柔韌包裹皮毛之體也滲泄津液皮毛之
　用也
在氣爲成
　物乘金化則堅成
在臓爲肺
　肺之形似人肩二布葉數小葉中有二十
　四空行列以分布諸臓清濁之氣主臓𩲸
　也爲相傳之官治節出焉乘乙歲則肺與
　經絡受邪而爲病也大腸府亦然
其性爲凉
　涼清也肺之性也
其德爲清
　金以清凉爲德○新校正云按氣交變大
　論云其德清潔
其用爲固
　固堅定也
其色爲白
　物乘金化則表彰縞素之色今西方之野
　草木之上色皆兼白乘乙歲則白色之物
　兼赤及蒼也
其化爲歛
　歛收也金化流行則物體堅歛○新校正
　云按氣交變大論云其化緊歛詳金之化
　爲歛而木不及之氣亦歛者蓋木不及而
　金勝之故歛也
其蟲介
　介甲也外被介甲金堅之象也
其政爲勁
　勁前銳也○新校正云按氣交變大論云
　其政勁切
其令霧露
　涼氣化生
其變肅殺
　天地慘悽人所不喜則其氣也
其眚蒼落
　青乾而凋落
其味爲辛
　夫物之化之變而有辛味者皆金氣之所
　離合也今西方之野草木多辛
其志爲憂
　憂慮也思也○新校正云詳王注以憂爲
　思有害於義按本論思爲脾之志憂爲肺
　之志是憂非思明矣又靈樞經曰愁憂則
　閉塞而不行又云愁憂而不解則傷意若
　是則憂者愁也非思也
憂傷肺
　愁憂則氣閉塞而不行肺臓氣故憂傷肺
喜勝憂
　神悅則喜故喜勝憂
熱傷皮毛
　火有二别故此再舉熱傷之形證也火氣
　薄爍則物焦乾故熱氣盛則皮毛傷
寒勝熱
　以陰消陽故寒勝熱○新校正云按太素
　作燥傷皮毛熱勝燥
辛傷皮毛
　過節也辛熱又甚焉
苦勝辛
　苦火味故勝金之辛
北方生寒
　陽氣伏陰氣升政布而大行故寒生也太
　虚澄净黑氣浮空天色黯然高空之寒氣
　也若氣似散麻本末皆黑微見川澤之寒
　氣也太虚清白空尤雪映遐邇一色山谷
　之寒氣也太虚白昏火明不翳如霧雨氣
　遐邇肅然北望色玄凝雰夜落此水氣所
　生寒之化也太虚凝陰白埃昏翳天地一
　色遠視不分此寒濕凝結雪之將至也地
　裂水冰河渠乾涸枯澤淨鹹水歛土堅是
　土勝水水不得自清水所生寒之用也
寒生水
　寒資陰化水所由生此寒氣之生化爾寒
　氣施化則水冰雪雰其爲變極則水涸冰
　堅運乘丙寅丙子丙戌丙申丙午丙辰之
　歲則寒氣大行乘辛未辛巳辛卯辛丑辛
　亥辛酉之歲則寒氣少
水生鹹
　物之有鹹味者皆始自水化之所成結也
　水澤枯涸鹵鹹乃蕃滄海味鹹鹽從水化
　則鹹因水産其事炳然煎水味鹹近而可
　見
鹹生腎
　鹹物入胃先歸於腎故諸丙歲鹹物多化
　諸辛歲鹹物少化
腎生骨髓
　鹹味入腎自腎藏布化生養骨髓
髓生肝
　鹹氣自生骨髓乃流化生氣入肝臓也
其在天爲寒
　神化也凝慘冰雪寒之化也凛冽霜雹寒
　之用也歲屬太陽在上則寒化於天太陽
在下則寒行於地在地爲水
　陰氣布化流於地中則爲水泉澄澈流衍
　水之體也漂蕩没溺水之用也
在體爲骨
　强幹堅勁骨之體也包裹髓腦骨之用也
在氣爲堅
　柔軟之物遇寒則堅寒之化也
在臓爲腎
　腎臓有二形如紅豆相并而曲附於膂筋
　外有脂裹裏白表黑主臓精也爲作强之
　官伎巧出焉乘辛歲則腎臓及經絡受邪
　而爲病膀胱府同
其性爲凛
　凛寒也腎之性也
其德爲寒
　水以寒爲德化○新校正云按氣交變大
　論云其德凄愴
其用爲
　本闕
其色爲黑
　物禀水成則表被玄黑之色今北方之野
　草木之上色皆兼黑乘辛歲則黑色之物
　兼黄及赤
其化爲肅
　肅靜也○新校正云按氣交變大論云其
　化清謐詳水之化爲肅而金之政太過者
　爲肅平金之政勁肅金之變肅殺者何也
　蓋水之化肅者靜也金之政肅者肅殺也
　文雖同而事異
其蟲鱗
　鱗謂魚蛇之族類
其政爲靜
　水性澄徹而清靜○新校正云按氣交變
　大論云其政凝肅詳水之政爲靜而平土
　之政安靜土太過之政亦爲靜土不及之
　政亦爲靜定水土異而靜同者非同也水
　之靜清净也土之靜安靜也
其令
　本闕
其變凝冽
　寒甚故致是○新校正云按氣交變大論
　云其變凛冽
其眚冰雹
　非時而有及暴過也○新校正云按氣交
　變大論云其灾冰雪霜雹
其味爲鹹
　夫物之化之變而有鹹味者皆水化之所
　凝散也今北方川澤地多鹹鹵
其志爲恐
　恐以遠禍
恐傷腎
　恐甚動中則傷腎靈樞經曰恐懼而不解
　則傷精腎臓精故精傷而傷及於腎
思勝恐
　思見禍機故无憂恐思一作憂非也
寒傷血
　腎勝心也寒甚血凝故傷血也
燥勝寒
　寒化則水積燥用則物堅燥與寒兼故相
　勝也天地之化物理之常也
鹹傷血
　味過於鹹則咽乾引飲傷血之義斷可知
　乎
甘勝鹹
　渴飲甘泉咽乾自己甘爲土味故勝水鹹
　○新校正云詳自上岐伯曰至此與陰陽
　應象大論同小有增損而注頗異
五氣更立各有所先
　當其歲時氣乃先也
非其位則邪當其位則正
　先立運然後知非位與當位者也
帝曰病之生變何如岐伯曰氣相得則微不
相得則甚
　木居火位火居土位土居金位金居水位
　水居木位木居君位如是者爲相得又木
　居水位水居金位金居土位土居火位火
　居木位如是者雖爲相得終以子僭居父
　母之位下陵上猶爲小逆也木居金土位
　火居金水位土居水木位金居火木位水
　居火土位如是者爲不相得故病甚也皆
　先立運氣及司天之氣則氣之所在相得
　與不相得可知矣
帝曰主歲何如岐伯曰氣有餘則制己所勝
而侮所不勝其不及則己所不勝侮而乘之
己所勝輕而侮之
　木餘則制土輕忽於金以金氣不爭故木
　恃其餘而欺侮也又木少金勝土反侮木
　以木不及故土妄凌之也四氣卒同侮謂
　侮慢而凌忽之
侮反受邪
　或以己强盛或遇彼衰微不度卑弱妄行
　凌忽雖侮而求勝故終必受邪
侮而受邪寡於畏也
　受邪各謂受己所不勝之邪也然捨己宫
　觀適他鄉邦外强中乾邪盛眞弱寡於敬
　畏由是納邪故曰寡於畏也○新校正云
　按六節藏象論云未至而至此謂太過則
　薄所不勝而乘所勝命曰氣淫至而不至
　此謂不及則所勝妄行而所生受病所不
　勝而薄之命曰氣迫即此之義也
帝曰善


黄帝内經素問補註釋文卷之三十九
黄帝内經素問補註釋文卷之四十今五
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　六微㫖大論篇
黄帝問曰嗚呼遠哉天之道也如迎浮雲若
視深淵視深淵尚可測迎浮雲莫知其極
　深淵靜瀅而澄澈故視之可測其深淺浮
　雲飄泊而合散故迎之莫詣其邊涯言蒼
　天之象如淵可視乎鱗介運化之道尤雲
　莫測其去留六氣深微其於運化當如是
　喻矣○新校正云詳此文與疏五過論重
夫子數言謹奉天道余聞而藏之心私異之
不知其所謂也願夫子溢志盡言其事令終
不滅久而不絶天之道可得聞乎
　運化生成之道也
岐伯稽首再拜對曰明乎哉問天之道也此
因天之序盛衰之時也帝曰願聞天道六六
之節盛衰何也
　六六之節經已啓問天師未敷其㫖故重
　問之
岐伯曰上下有位左右有紀
　上下謂司天地之氣二也餘左右四氣在
　歲之左右也
故少陽之右陽明治之陽明之右太陽治之
太陽之右厥隂治之厥陰之右少陰治之少
隂之右太陰治之太陰之右少陽治之此所
謂氣之標蓋南面而待之也
　標末也聖人南面而立以閱氣之至也
故曰因天之序盛衰之時移光定位正立而
待之此之謂也
　移光謂日移光定位謂面南觀氣正立觀
　歲數氣之至則氣可待之也
少陽之上火氣治之中見厥陰
　少陽南方火故上見火氣治之與厥陰合
　故中見厥陰也
陽明之上燥氣治之中見太陰
　陽明西方金故上燥氣治之與太陰合故
　燥氣之下中見太陰也
太陽之上寒氣治之中見少陰
　太陽北方水故上寒氣治之與少陰合故
　寒氣之下中見少陰也○新校正云按六
　元正紀大論云太陽所至爲寒生中爲温
　與此義同
厥陰之上風氣治之中見少陽
　厥陰東方木故上風氣治之與少陽合故
　風氣之下中見少陽也
少陰之上熱氣治之中見太陽
　少陰東南方君火故上熱氣治之與太陽
　合故熱氣之下中見太陽也○新校正云
　按六元正紀大論云少陰所至爲熱生中
　爲寒與此義同
太陰之上濕氣治之中見陽明
　太陰西南方土故上濕氣治之與陽明合
　故濕氣之下中見陽明也
所謂本也本之下中之見也見之下氣之標
也
　本謂元氣也氣别爲王則文言著矣○新
　校正云詳注云文言著矣疑誤
本標不同氣應異象
　本者應之元標者病之始病生形用求之
　標方施其用求之本標本不同求之中見
　法萬全○新校正云按至眞要大論云六
　氣標本不同氣有從本者有從標本者有
　不從標本者少陽太陰從本少陰太陽從
　本從標陽明厥陰不從標本從乎中故從
　本者化生於本從標本者有標本之化從
　中者以中氣爲化
帝曰其有至而至有至而不至有至而太過
何也
　皆謂天之六氣也初之氣起於立春前十
　五日餘二三四五終氣次至而分治六十
　日餘八十七刻半
岐伯曰至而至者和至而不至來氣不及也
未至而至來氣有餘也
　時至而氣至和平之應此爲平歲也假令
　甲子歲氣有餘於癸亥歲未當至之期先
　期而至也乙丑歲氣不足於甲子歲當至
　之期後時而至也故曰來氣不及來氣有
　餘也言初氣之至期如此歲氣有餘六氣
　之至皆先期歲氣不及六氣之至皆後時
　先時後至後時先至各差十三日而應也
　○新校正云按金匱要略云有未至而至
　有至而不至有至而不去有至而太過冬
　至之後得甲子夜半少陽起少隂之時陽
　始生天得温和以未得甲子天因温和此
　爲未至而至也以得甲子而天未温和此
　爲至而不至以得甲子而天大寒不解此
　爲至而不去以得甲子而天温如盛夏時
　此爲至而太過此亦論氣應之一端也
帝曰至而不至未至而至如何
　言太過不及歲當至晩至早之時應也
岐伯曰應則順否則逆逆則變生變生則病
　當期爲應愆時爲否天地之氣生化不息
　無止礙也不應有而有應有而不有是造
　化之氣失常失常則氣變變常則氣血紛
　撓而爲病也天地變而失常則萬物皆病
帝曰善請言其應岐伯曰物生其應也氣脉
其應也
　物之生榮有常時脉之至有常期有餘歲
　早不及歲晩皆依時至也
帝曰善願聞地理之應六節氣位何如岐伯
曰顯明之右君火之位也君火之右退行一
步相火治之
　日出謂之顯明則卯地氣分春也自春分
　後六十日有奇斗建卯正至於巳正君火
　位也自斗建巳正未之中三之氣分相火
　治之所謂少陽也君火之位所謂少陰熱
　之分也天度至此暄淑大行居熱之分不
　行炎暑君之德也少陽居之爲僭逆大熱
　早行疫癘乃生陽明居之爲温凉不時太
　陽居之爲寒雨間熱厥陰居之爲風濕雨
　生羽蟲少陰居之爲天下疵疫以其得位
　君令宣行故也太陰居之爲時雨火有二
　位故以君火爲六氣之始也相火則夏至
　日前後各三十日也少陽之分火之位矣
　天度至此炎熱大行少陽居之爲熱暴至
　草萎河乾炎亢濕化晩布陽明居之爲凉
　氣間發太陽居之爲寒暑間至熱爭冰雹
　厥陰居之爲風熱大行雨生羽蟲少陰居
　之爲大暑炎亢太陰居之爲雲雨雷電退
　謂南面視之在位之右也一步凡六十日
　又八十七刻半餘氣同法
復行一步土氣治之
　雨之分也即秋分前六十日而有奇斗建
　未正至酉之中四之氣也天度至此雲雨
　大行濕蒸乃作少陽居之爲炎熱沸騰雲
　雨雷雹陽明居之爲清雨霧露太陽居之
　爲寒雨害物厥陰居之爲暴風雨摧拉雨
　生倮蟲少陰居之爲寒熱氣反用山澤浮
　雲暴雨溽蒸太陰居之爲大雨霪霔(霪音/淫)
復行一步金氣治之
　燥之分也即秋分後六十日而有奇自斗
　建酉正至亥之中五之氣也天度至此萬
　物皆燥少陽居之爲温清更正萬物乃榮
　陽明居之爲大凉燥疾太陽居之爲早寒
　厥陰居之爲涼風大行雨生介蟲少陰居
　之爲秋濕熱病時行太陰居之爲時雨沉
　陰
復行一步水氣治之
　寒之分也即冬至日前後各三十日自斗
　建亥至丑之中六之氣也天度至此寒氣
　大行少陽居之爲冬温蟄蟲不藏流水不
　冰陽明居之爲燥寒勁切太陽居之爲大
　寒凝冽厥陰居之爲寒風飄揚雨生鱗蟲
　少陰居之爲蟄蟲出見流水不冰太陰居
　之爲凝陰寒雪地氣濕也
復行一步木氣治之
　風之分也即春分前六十日而有奇也自
　斗建丑正至卯之中初之氣也天度至此
　風氣乃行天地神明號令之始也天之使
　也少陽居之爲温疫至陽明居之爲清風
　霧露朦昩太陽居之爲寒風切烈霜雪水
　冰厥陰居之爲大風發榮雨生毛蟲少陰
　居之爲熱風傷人時氣流行太陰居之爲
　風雨凝陰不散
復行一步君火治之
　熱之分也復春分始也自斗建卯正至巳
　之中二之氣也凡此六位終統一年六六
　三百六十日六八四百八十刻六七四十
　二刻其餘半刻分而爲三約終三百六十
　五度也餘奇細分率之可也
相火之下水氣承之
　熱盛水承條蔓柔弱凑潤衍溢水象可見
　○新校正云按六元正紀大論云少陽所
　至爲火生終爲蒸溽則水承之義可見又
　云少陽所至爲摽風燔燎霜凝亦下承之
　水氣也
水位之下土氣承之
　寒甚物堅水冰流涸土象斯見承下明矣
　○新校正云按六元正紀大論注云太陽
　所至爲寒雪冰雹白埃則土氣承之之義
　也
土位之下風氣承之
　疾風之後時雨乃零是則濕爲風吹化而
　爲雨○新校正云按六元正紀大論云太
　陰所至爲濕生終爲注雨則土位之下風
　氣承之而爲雨也又云太陰所至爲雷霆
　驟注烈風則風承之義也
風位之下金氣承之
　風動氣清萬物皆燥金承木下其象昭然
　○新校正云按六元正紀大論云厥陰所
　至爲風生終爲肅則金承之義可見又云
　厥陰所至爲飄怒大凉亦金承之義
金位之下火氣承之
　鍛金生熱則火流金乘火之上理无妄也
　○新校正云按六元正紀大論云陽明所
　至爲散落温則火乘之義也
君火之下陰精承之
　君火之位大熱不行蓋爲陰精制承其下
　也諸以所勝之氣乘於下者皆折其標盛
　此天地造化之大體爾○新校正云按六
　元正紀大論云少陰所至爲熱生中爲寒
　則陰承之義可知又云少陰所至爲大暄
　寒亦其義也又按六元正紀云水發而雹
　雪土發而飄驟木發而毁折金發而清明
　火發而曛昩何氣使然曰氣有多少發有
　微甚微者當其氣甚者兼其下徵其下氣
　而見可知也所謂徵其下者即此六承氣
　也
帝曰何也岐伯曰亢則害承乃制制則生化
外列盛衰害則敗亂生化大病
　亢過極也物惡其極
帝曰盛衰何如岐伯曰非其位則邪當其位
則正邪則變甚正則微帝曰何謂當位岐伯
曰木運臨卯火運臨午土運臨四季金運臨
酉水運臨子所謂歲會氣之平也
　非太過非不及是謂平運主歲也平歲之
　氣物生脉應皆必合期无先後也○新校
　正云詳木運臨卯丁卯歲也火運臨午戊
　午歲也土運臨四季甲辰甲戌己丑已未
　歲也金運臨酉乙酉歲也水運臨子丙子
　歲也内戊午己丑己未乙酉又爲太一天
　符
帝曰非位何如岐伯曰歲不與會也
　不與本辰相逢會也
帝曰土運之歲上見太陰火運之歲上見少
陽少陰
　少陰少陽皆火氣
金運之歲上見陽明木運之歲上見厥陰水
運之歲上見太陽奈何岐伯曰天之與會也
　天氣與運氣相逢會也○新校正云詳土
　運之歲上見太隂己丑己未也火運之歲
　上見少陽戊寅戊申也上見少陰戊子戊
　午也金運之歲上見陽明乙卯乙酉也木
　運之歲上見厥隂丁巳丁亥也水運之歲
　上見太陽丙辰丙戌也内己酉己未戊午
　乙酉又爲太一天符按六元正紀大論云
　太過而同天化者三不及而同天化者亦
　三戊子戊午太徵上臨少陰戊寅戊申太
　徵上臨少陽丙辰丙戌太羽上臨太陽如
　是者三丁巳丁亥少角上臨厥陰乙卯乙
　酉少商上臨陽明己丑己未少宫上臨太
　陰如是者三臨者太過不及皆曰天符也
故天元册曰天符天符歲會何如岐伯曰太
一天符之會也
　是謂三合一者天會二者歲會三者運會
　也天元紀大論曰三合爲治此之謂也
　新校正云按太一天符之詳具天元紀大
　論注中
帝曰其貴賤何如岐伯曰天符爲執法歲位
爲行令太一天符爲貴人
　執法猶相輔行令猶方伯貴人猶君主
帝曰邪之中也奈何岐伯曰中執法者其病
速而危
　執法官人之繩準自爲邪僻故病速而危
中行令者其病徐而持
　方伯无執法之權故无速害病但執持而
　已
中貴人者其病暴而死
　義無凌犯故病則暴而死
帝曰位之易也何如岐伯曰君位臣則順臣
位君則逆逆則其病近其害速順則其病遠
其害微所謂二火也
　相火居君火是臣位居君位故逆也君火
　居相火是君位居臣位君臨臣位故順也
　遠謂里遠近謂里近也
帝曰善願聞其步何如岐伯曰所謂步者六
十度而有奇
　奇謂八十七刻又十分刻之五也
故二十四步積盈百刻而成日也
　此言天度之餘也夫言周天之度者三百
　六十五度四分度之一也二十四步正四
　歲也四分度之一二十五刻也四歲氣成
　積已盈百刻故成一日度一日也
帝曰六氣應五行之變何如岐伯曰位有終
始氣有初中上下不同求之亦異也
　位地位也氣天氣也氣與位互有差移故
　氣之初天用事氣之中地主之地主則氣
　流於地天用則氣騰於天初與中皆分天
　步而率刻爾初中各三十日餘四十三刻
　四分刻之三也
帝曰求之奈何岐伯曰天氣始於甲地氣始
於子子甲相合命曰歲立謹候其時氣可與
期
　子甲相合命曰歲立則甲子歲也謹候水
　刻早晏則六氣悉可與期爾
帝曰願聞其歲六氣始終早晏何如岐伯曰
明乎哉問也甲子之歲初之氣天數始於水
下一刻
　常起於平明寅初一刻艮中之南也○新
　校正云按戊辰壬申丙子庚辰甲申戊子
　壬辰丙申庚子甲辰戊申壬子丙辰庚申
　歲同此所謂辰申子歲氣會同陰陽法以
　是爲三合
終於八十七刻半
　子正之中夜之半也外十二刻半入二氣
　之初諸餘刻同入也
二之氣始於八十七刻六分
　子中之左也
終於七十五刻
　戌之後四刻也外二十五刻入次三氣之
　初率
三之氣始於七十六刻
　亥初之一刻
終於六十二刻半
　酉正之中也外三十七刻半差入後
四之氣始於六十二刻六分
　酉中之北
終於五十刻
　未後之四刻也外五十刻差入後
五之氣始於五十一刻
　申初之一刻
終於三十七刻半
　午正之中晝之半也外六十二刻半差入
　後
六之氣始於三十七刻六分
　午中之南
終於二十五刻
　辰正之後四刻外七十五刻差入後
所謂初六天之數也
　天地之數二十四氣乃大會而同故命此
　曰初六天數也
乙丑歲初之氣天數始於二十六刻
　巳初之一刻○新校正云按己巳癸酉丁
　丑辛巳乙酉己丑癸巳丁酉辛丑乙巳已
　酉癸丑丁巳辛酉歲同所謂巳酉丑歲氣
　會同也
終於一十二刻半
　卯正之中
二之氣始於一十二刻六分
　卯中之南
終於水下百刻
　丑後之四刻
三之氣始於一刻
　又寅初之一刻
終於八十七刻半
　子正之中
四之氣始於八十七刻六分
　子中正東
終於七十五刻
　戌後之四刻
五之氣始於七十六刻
　亥初之一刻
終於六十二刻半
　酉正之中
六之氣始於六十二刻六分
　酉中之北
終於五十刻
　未後之四刻
所謂六二天之數也
　一六爲初六二六爲六二名次也
丙寅歲初之氣天數始於五十一刻
　申初之一刻○新校正云按庚午甲戌戊
　寅壬午丙戌庚寅甲午戊戌壬寅丙午庚
　戌甲寅戊午壬戌歲同此所謂寅午戌歲
　氣會同
終於三十七刻半
　午正之中
二之氣始於三十七刻六分
　午中之西
終於二十五刻
　辰後之四刻
三之氣始於二十六刻
　巳初之一刻
終於一十二刻半
　卯正之中
四之氣始於一十二刻六分
　卯中之南
終於水下百刻
　丑後之四刻
五之氣始於一刻
　寅初之一刻
終於八十七刻半
　子正之中
六之氣始於八十七刻六分
　子中之左
終於七十五刻
　戌後之四刻
所謂六三天之數也丁卯歲初之氣天數始
於七十六刻
　亥初之一刻○新校正云按辛未乙亥己
　卯癸未丁亥辛卯乙未己亥癸卯丁未辛
　亥乙卯己未癸亥歲同此所謂卯未亥歲
　氣會同
終於六十二刻半
　酉正之中
二之氣始於六十二刻六分
　酉中之北
終於五十刻
　未後之四刻
三之氣始於五十一刻
　申初之一刻
終於三十七刻半
　午正之中
四之氣始於三十七刻六分
　午中之西
終於二十五刻
　辰後之四刻
五之氣始於二十六刻
　巳初之一刻
終於一十二刻半
　卯正之中
六之氣始於一十二刻六分
　卯中之南
終於水下百刻
　丑後之四刻
所謂六四天之數也次戊辰歲初之氣復始
於一刻常如是無已周而復
　始始自甲子年終於癸亥歲常以四歲爲一
　小周一十五周爲一大周以辰命歲則氣
　可與期
帝曰願聞其歲候何如岐伯曰悉乎哉問也
日行一周天氣始於一刻
　甲子歲也
日行再周天氣始於二十六刻
　乙丑歲也
日行三周天氣始於五十一刻
　丙寅歲也
日行四周天氣始於七十六刻
　丁卯歲也
日行五周天氣復始於一刻
　戊辰歲也餘五十五歲循環周而復始也
所謂一紀也
　法以四年爲一紀循環不已餘三歲一會
　同故有三合也
是故寅午戌歲氣會同卯未亥歲氣會同辰
申子歲氣會同巳酉丑歲氣會同終而復始
　陰陽法以是爲三合者縁其氣會同也不
　爾則各在一方義無由合
帝曰願聞其用也岐伯曰言天者求之本言
地者求之位言人者求之氣交
　本謂天六氣寒暑燥濕風火也三隂三陽
　由是生化故云本所謂六元者也位謂金
　木火土水君火也天地之氣上下相交人
　之所處者也
帝曰何謂氣交岐伯曰上下之位氣交之中
人之居也
　自天之下地之上則二氣交合之分也人
　居地上故氣交之中人之居也是以化生
　變易皆在氣交之中
故曰天樞之上天氣主之天樞之下地氣主
之氣交之分人氣從之萬物由之此之謂也
　天樞當齊之兩傍也所謂身半矣伸臂指
　天則天樞正當身之半也三分折之上分
　應天下分應地中分應氣交天地之氣交
　合之際所過寒暑燥濕風火勝復之變之
　化故人氣從之萬物生化悉由而合散也
帝曰何謂初中岐伯曰初凡三十度而有奇
中氣同法
　竒謂三十日餘四十三刻又四十分刻之
　三十也初中相合則六十日餘八十七刻
　半也以各餘四十分刻之三十故云中氣
　同法也
帝曰初中何也岐伯曰所以分天地也
　以是知氣高下生人病主之也
帝曰願卒聞之岐伯曰初者地氣也中者天
氣也
　氣之初天用事天用事則地氣上騰於太
　虚之内氣之中地氣主之地氣主則天氣
　下降於有質之中
帝曰其升降何如岐伯曰氣之升降天地之
更用也
　升謂上升降謂下降升極則降降極則升
　升降不已故彰天地之更用也
帝曰願聞其用何如岐伯曰升已而降降者
謂天降已而升升者謂地
　氣之初地氣升氣之中天氣降升已而降
　以下彰天氣之下流降已而升以上表地
　氣之上應天氣下降地氣上騰天地交合
　泰之象也易曰天地交泰是以天地之氣
　升降常以三十日半下上下上不已故萬
　物生化无有休息而各得其所也
天氣下降氣流於地地氣上升氣騰於天故
高下相召升降相因而變作矣
　氣有勝復故變生也○新校正云按六元
　正紀大論云天地之氣盈虚何如曰天氣
　不足地氣隨之地氣不足天氣從之運居
　其中而常先也惡所不勝歸所和同隨運
　歸從而生其病也故上勝則天氣降而下
　下勝則地氣遷而上多少而差其分微者
　小差甚者大差甚則位易氣交易則大變
　生而病作矣
帝曰善寒濕相遘燥熱相臨風火相值其有
間乎岐伯曰氣有勝復勝復之作有德有化
有用有變變則邪氣居之
　夫撫掌成聲沃火生沸物之交合象出其
　間萬類交合亦由是矣天地交合則八風
　鼓拆六氣交馳於其間故氣不能正者反
　成邪氣
帝曰何謂邪乎
　邪者不正之目也天地勝復則寒暑燥濕
　風火六氣互爲邪也
岐伯曰夫物之生從於化物之極由乎變變
化之相薄成敗之所由也
　夫氣之有生化也不見其形不知其情莫
　測其所起莫究其所止而萬物自生自化
　近成无極是謂天和見其象彰其動震烈
　剛暴飄泊驟卒拉堅摧殘摺拆鼓栗是謂
　邪氣故物之生也靜而化成其毁也躁而
　變革是以生從於化極由乎變變化不息
　則成敗之由常在生有涯分者言有終始
　爾○新校正云按天元紀大論云物生謂
　之化物極謂之變
故氣有往復用有遲速四者之有而化而變
風之來也
　天地易位寒暑移方水火易處當動用時
　氣之遲速往復故不常在雖不可究識意
　端然微甚之用而爲化爲變風所由來也
　人氣不勝因而感之故病生焉風匪求勝
　於人也
帝曰遲速往復風所由生而化而變故因盛
衰之變耳成敗倚伏游乎中何也
　夫倚伏者禍福之萌也有禍者福之所倚
　也有福者禍之所伏也由是故禍福互爲
　倚伏物盛則衰樂極則哀是福之極故爲
　禍所倚否極之泰未濟之濟是禍之極故
　爲福所伏然吉凶成敗目擊道存不可以
　終自然之理故無尤也
岐伯曰成敗倚伏生乎動動而不已則變作
矣
　動靜之理氣有常運其微也爲物之化其
　甚也爲物之變化流於物故物得之以生
　變行於物故物得之以死由是成敗倚伏
　生於動之微甚遲速爾豈唯氣獨有是哉
　人在氣中養生之道進退之用當皆然也
　○新校正云按至眞要大論云陰陽之氣
　清靜則生化治動則苛疾起此之謂也
帝曰有期乎岐伯曰不生不化靜之期也
　人之期可見者二也天地之期不可見也
　夫二可見者一曰生之終也其二曰變易
　與土同體然後捨小生化歸於大化以死
　後猶化變未已故可見者二也天地終極
　人壽有分長短不相及故人見之者鮮矣
帝曰不生化乎
　言亦有不生不化者乎
岐伯曰出入廢則神機化滅升降息則氣立
孤危
　出入謂喘息也升降謂化氣也夫毛羽倮
　鱗介及飛走蚑行皆生氣根於身中以神
　爲動靜之主故曰神機也然金玉土石鎔
　埏草木皆生氣根於外假氣以成立主持
　故曰氣立也五常政大論曰根於中者命
　曰神機神去則機息根於外者命曰氣立
　氣止則化絶此之謂也故無是四者則神
　機與氣立者生死皆絶○新校正云按易
　云本乎天者親上本乎地者親下周禮大
　宗伯有天産地産大司徒云動物植物即
　此神機氣立之謂也蚑音祁
故非出入則無以生長壯老已非升降則無
以生長化收藏
　夫自東自西自南自北者假出入息以爲
　化主因物以全質者承陰陽升降之氣以
　作生源若非此道則無能致是生者也
是以升降出入無器不有
　包藏生氣者皆謂生化之器觸物然矣夫
　竅横者皆有出入去來之氣竅堅者皆有
　陰陽升降之氣往復於中何以明之則壁
　窗户牖兩面伺之皆承來氣衛擊於人是
　則出入氣也夫陽升則井寒陰升則水暖
　以物投井及葉墜空中翩翩不疾皆升氣
　所礙也虚管溉滿捻上懸之水固不泄爲
　无升氣而不能降也空瓶小口頓溉不入
　爲氣不出而不能入也由是觀之升无所
　不降降无所不升无出則不入无入則不
　出夫群品之中皆出入升降不失常守而
　云非化者未之有也有失无失有情无情
　去出入已升降而云存者未之有也故曰
　升降出入无器不有
故器者生化之宇器散則分之生化息矣
　器謂天地及諸身也宇謂屋宇也以其身
　形包藏府臓受納神靈與天地同故皆名
　器也諸身者小生化之器宇太虚者廣生
　化之器宇也生化之器自有小大无不散
　也夫小大器皆生有涯分散有遠近者也
故無不出入無不升降
　眞生假立形器者无不有此二者
化有小大期有近遠
　近者不見遠謂遠者无涯遠者无常見近
　而嘆有其涯矣既近遠不同期合散殊時
　節即有无交競異見常乖及至分散之時
　則近遠同歸於一變
四者之有而貴常守
　四者謂出入升降也有出入升降則爲常
　守有出无入有入无出有升无降有降无
　升則非生之氣也若非胎息道成居常而
　生則未之有屏出入息泯升降氣而能存
　其生化者故貴常守
反常則灾害至矣
　出入升降生化之元主故不可无之反常
　之道則神去其室生化微絶非灾害而何
　哉
故曰無形無患此之謂也
　夫喜於遂悅於色畏於難懼於禍外惡風
　寒暑濕内繁饑飽愛欲皆以形无所隱故
　常嬰患累於人間也若便想慕滋蔓嗜欲
　無厭外附權門内豐情僞則動以牢綱坐
　招燔炳欲思釋縛其可得乎是以身爲患
　階爾老子曰吾所以有大患者爲吾有身
　及吾无身吾有何患此之謂也夫身與形
　與太虚釋然消散復未知生化之氣爲有
　而聚耶爲無而滅乎
帝曰善有不生不化乎
　言人有逃陰陽免生化而不生不化无始
　无終同太虚自然者乎
岐伯曰悉乎哉問也與道合同惟眞人也
　眞人之身隱見莫測出入天地内外順道
　至眞以生其爲小也入於无間其爲大也
　過虚空界不與道如一其孰能爾乎
帝曰善

黄帝内經素問補註釋文卷之四十








黄帝内經素問補註釋文卷之四十一今六
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　氣交變大論篇(新校正云詳此論專/明氣交之變乃五運)
　　　(太過不及德化政令/灾變勝復爲病之事)
黄帝問曰五運更治上應天期陰陽往復寒
暑迎隨眞邪相薄内外分離六經波蕩五氣
傾移太過不及專勝兼并願言其始而有常
名可得聞乎
　期三百六十五日四分日之一也專勝謂
　五運主歲太過也兼并謂主歲之不及也
　常名謂布化於太虚人身參應病之形診
　也○新校正云按天元紀大論云五運相
　襲而皆治之終期之日周而復始又云五
　氣運行各終期日太始天元册文曰萬物
　資始五運終天即五運更治上應天期之
　義也
岐伯稽首再拜對曰昭乎哉問也是眀道也
此上帝所貴先師傳之臣雖不敏往聞其㫖
　言非己心之生知備聞先人往古受傳之
　遺㫖也
帝曰余聞得其人不教是謂失道傳非其人
慢泄天寳余誠菲德未足以受至道然而衆
子哀其不終願夫子保於無窮流於無極余
司其事則而行之奈何
　至道者非傳之難非知之艱行之艱聖人
　愍念蒼生同居永壽故屈身降志請受於
　天師太上貴德故後己先人苟非其人則
　道無虚授黄帝欲仁慈惠遠博愛流行尊
　道下身拯乎黎庶乃曰余司其事則而行
　之也
岐伯曰請遂言之也上經曰夫道者上知天
文下知地理中知人事可以長久此之謂也
　夫道者大无不包細无不入故天文地理
　人事咸通○新校正云詳夫道者一節與
　著至教論文重
帝曰何謂也岐伯曰本氣位也位天者天文
也位地者地理也通於人氣之變化者人事
也故太過者先天不及者後天所謂治化而
人應之也
　三隂三陽司天司地以表定陰陽生化之
　紀是謂位天位地也五運居中司人氣之
　變化故曰通於人氣也先天後天謂生化
　氣之變化所主時也太過歲化先時至不
　及歲化後時至
帝曰五運之化太過何如
　太過謂歲氣有餘也○新校正云詳太過
　五化具五常政大論中
岐伯曰歲木太過風氣流行脾土受邪
　木餘故土氣卑屈
民病飧泄食减體重煩冤腸鳴腹支滿上應
歲星
　飧泄謂食不化而下出也脾虚故食减體
　重煩冤腸鳴腹支滿也歲木氣太盛歲星
　光明逆守星屬分皆灾也○新校正云按
　藏氣法時論云脾虚則腹滿腸鳴飧泄食
　不化
甚則忽忽善怒眩冒巔疾
　凌犯太甚則遇於金故自病○新校正云
　按玉機眞藏論云肝脉太過則令人喜怒
　忽忽眩冒巔疾爲肝實而然則此病不獨
　木太過遇金自病肝實亦自病也
化氣不政生氣獨治雲物飛動草木不寧甚
而摇落反脅痛而吐甚衝陽絶者死不治上
應太白星
　諸陽歲也木餘土抑故不能布政於萬物
　也生氣木氣也太過故獨治而生化也風
　不務德非分而動則太虚之中雲物飛動
　草木不寧動而不止金則勝之故甚則草
　木摇落也脅反痛木乘土也衝陽胃脉也
　木氣勝而土氣乃絶故死也金復而太白
　逆守屬星者危也其灾之發害於東方人
　之内應則先害於脾後傷肝也書曰滿招
　損此其類也○新校正云詳此太過三化
　言星之例有三木與土運先言歲鎮後言
　勝己之星火與金運先言熒惑太白次言
　勝己之星後再言熒惑太白水運先言辰
　星次言鎮星後再言辰星兼見己勝之星
　也
歲火太過炎暑流行肺金受邪
　火不以德則邪害於金若以德行則政和
　平也
民病瘧少氣咳喘血溢血泄注下嗌燥耳聾
中熱肩背熱上應熒惑星
　少氣謂氣少不足以息也血泄謂泄利便
　血也血溢謂血上出於七竅也注下謂水
　利也中熱謂胷心中也背者胷中之府肩
　接近之故胷心中及肩背熱也火氣太盛
　則熒惑光芒逆臨宿屬分皆灾也○新校
　正云詳火盛而剋金寒熱交爭故爲瘧按
　藏氣法時論云肺病者咳喘肺虚者少氣
　不能報息耳聾嗌乾
甚則胷中痛脅支滿脅痛膺背肩胛間痛兩
臂内痛
　新校正云按藏氣法時論云心病者胷中
　痛脅支滿脅下痛膺背肩甲間痛兩臂内
　痛
身熱骨痛而爲浸淫
　火無德令縱熱害金水爲復讎故火自病
　○新校正云按玉機眞藏論云心脉太過
　則令人身熱而膚痛爲浸淫此云骨痛者
　誤也
收氣不行長氣獨明雨水霜寒
　今詳水字當作冰
上應辰星
　金氣退避火氣獨行水氣折之故雨零冰
　雹及遍降霜寒而殺物也水復於火天象
　應之辰星逆凌及寒災於物也上辰星者
　常在日之前後三十度其灾發之當至南
　方在人之應則内先傷肺後反傷心○新
　校正云按五常政大論雨水霜寒作雨冰
　霜雹
上臨少陰少陽火燔焫水泉涸物焦槁
　新校正云按五常政大論云赫曦之紀上
　徵而收氣後又六元正紀大論云戊子戊
　午太徵上臨少陰戊寅戊申太徵上臨少
　陽臨者太過不及皆曰天符
病反譫妄狂越咳喘息鳴下甚血溢泄不已
太淵絶者死不治上應熒惑星
　諸戊歲也戊午戊子歲少陰上臨戊寅戊
　申歲少陽上臨是謂天符之歲也太淵肺
　脉也火勝而金絶故死火既太過又火熱
　上臨兩火相合故形斯候熒惑逆犯宿屬
　皆危○新校正云詳戊辰戊戌歲上見太
　陽是謂天刑運故當盛而不得盛則火化
　減半非太過又非不及也
歲土太過雨濕流行腎水受邪
　土無德乃爾
民病腹痛清厥意不樂體重煩冤上應鎮星
　腹痛謂大腹小腹痛也清厥謂足逆冷也
　意不樂如有隱憂也土來刑水天象應之
　鎮星逆犯宿屬則灾○新校正云按藏氣
　法時論云腎病者身重腎虚者大腹小腹
　痛清厥意不樂
甚則肌肉萎足萎不收行善瘈脚下痛飲發
中滿食減四支不舉
　脾主肌肉外應四支又其脉起於足中指
　之端循核骨内側斜岀絡跗故病如是○
　新校正云按藏氣法時論云脾病者身重
　善饑肉萎足萎不收行善瘈脚下痛又玉
　機真藏論云脾太過則令人四支不舉
變生得位
　新校正云詳太過五化獨此言變生得位
　者舉一而四氣可知也又以土王時月難
　知故此詳言之也
藏氣伏化氣獨治之泉涌河衍涸澤生魚風
兩大至土崩潰鱗見於陸病腹滿溏泄腸鳴
反下甚而太谿絶者死不治上應歲星
　諸甲歲也得位謂季月也藏水氣也化土
　氣也土化太過故水藏伏匿百化氣獨治
　土勝木復故風雨大至水泉涌河渠溢乾
　澤生魚濕既甚矣風又鼓之故土崩潰土
　崩潰謂垣頽岸仆山落地入也河溢泉涌
　枯澤水滋鱗物豐盛故見於陸也太谿腎
　脉也土勝而水絶故死木來折土天象逆
　臨加其宿屬正可憂也○新校正云按藏
　氣法時論云脾虚則腹滿腸鳴飧泄食不
　化
歲金太過燥氣流行肝木受邪
　金暴虐乃爾
民病兩脅下少腹痛目赤痛眦瘍耳無所聞
　兩脅謂兩乳下脅之下也少腹謂臍下兩
　傍髎骨内也目赤謂白睛色赤也痛謂髎
　痛也眦謂四際瞼睫之本也(瞼音/檢)
肅殺而甚則體重煩冤胸痛引背兩脅滿且
痛引少腹上應太白星
　金氣已過肅殺又甚木氣内畏感而病生
　金盛應天太白明大加臨宿屬心受災害
　○新校正云按藏氣法時論云肝病者兩
　脅下痛引少腹肝虚則目𥆨𥆨无所見耳
　無所聞又玉機眞藏論云肝脉不及則令
　人胷痛引背下則兩脅胠滿
甚則喘咳逆氣肩背痛尻陰股膝髀腨胻足
皆病上應熒惑星
　火氣復之自生病也天象示應在熒惑逆
　加守宿屬則可憂也○新校正云按藏氣
　法時論云肺病者喘咳逆氣肩背痛汗出
　尻陰股膝髀腨胻足皆痛
收氣峻生氣下草木斂蒼乾雕隕病反暴
痛胠脅不可反側
　新校正云詳此云反暴痛不言何所痛者
　按至眞要大論云心脅暴痛不可反側則
　此乃心脅暴痛也
欬逆甚而血溢太衝絶者死不治上應太白
星
　諸庚歲也金氣峻瘧木氣被刑火未來復
　則如是也歛謂已生枝葉歛附其身也太
　衝肝脉也金勝而木絶故死當是之候太
　白應之逆守星屬病皆危也○新校正云
　按庚子庚午庚寅庚申歲上見少陰少陽
　司天是謂天刑運金化減半故當盛而不
　得盛非太過又非不及也
歲水太過寒氣流行邪害心火
　水不務德暴虐乃然
民病身熱煩心躁悸陰厥上下中寒譫妄心
痛寒氣早至上應辰星
　悸心跳動也譫亂語也妄妄見聞也天氣
　水盛辰星瑩明加其宿屬灾乃至○新校
　正云按陰厥在後金不及復則陰厥有治
甚則腹大脛腫喘咳寢汗出憎風
　新校正云按藏氣法時論云腎病者腹大
　脛腫喘咳身重寢汗出憎風再詳太過五
　化木言化氣不政生氣獨治火言收氣不
　行長氣獨明土言藏氣伏長氣獨治金言
　收氣峻生氣下水當言藏氣乃盛長氣失
　政今獨亡者闕文也
大雨至埃霧朦鬱上應鎮星
　水盛不已爲土所乘故彰斯候埃霧朦鬱
　土之氣腎之脉從足下上行入腹從腎上
　貫肝鬲入肺中循喉嚨故生是病腎爲陰
　故寢則汗出而憎風也卧寢汗出即其病
　也夫土氣勝折水之强故鎮星明盛昭其
　應也
上臨太陽雨冰雪霜不時降濕氣變物
　新校正云按五常政大論云流衍之紀上
　羽而長氣不化又六元正紀大論云丙辰
　丙戌太羽上臨太陽臨者太過不及皆曰
　天符
病反腹滿腸鳴溏泄食不化
　新校正云按藏氣法時論云脾虚則腹滿
　腸鳴飧泄食不化
渴而妄冒神門絶者死不治上應熒惑辰星
　諸丙歲也丙辰丙戌歲太陽上臨是謂天
　符之歲也寒氣太甚故雨化爲冰雪雨冰
　則雹也霜不時降彰其寒也土復其水則
　大雨霖霪濕氣内深故物皆濕變神門心
　脉也水盛而火絶故死水盛火甚則熒惑
　减曜辰星明瑩加以逆守宿屬則危亡也
　○新校正云詳太過五化獨記火水之上
　臨者火臨火水臨水爲天符故也火臨水
　爲逆水臨木爲順火臨土爲順水臨土爲
　運勝天火臨金爲天刑運水臨金爲逆更
　不詳出也又此獨言上應熒惑辰星舉此
　一例餘從而可知也
帝曰善其不及何如
　謂政化少也○新校正云詳不及五化貝
　五常政大論中
岐伯曰悉乎哉問也歲木不及燥乃大行
　清冷時至加之薄寒是謂燥氣燥金氣也
生氣失應草木晚榮
　後時之謂失應也
肅殺而甚則剛木辟著柔萎蒼乾上應太白
星
　天地凄愴日見朦昩謂雨非雨謂晴非晴
　人意慘然氣象凝斂是爲肅殺甚也剛勁
　硬也辟著謂辟著枝莖乾而不落也柔軟
　也蒼青也柔木之葉青色不變而乾卷也
　木氣不及金氣乘之太白之明光芒而照
　其空也
民病中清胠脅痛少腹痛腸鳴溏泄涼雨時
至上應太白星
　新校正云按不及五化民病證中上應之
　星皆言運星失色畏星加臨宿屬爲灾此
　獨言畏星不言運星者經文闕也當云上
　應太白星歲星
其穀蒼
　金氣乘木肝之病也乘此氣者腸中自鳴
　而溏泄也即無胠脅少腹之痛疾也微者
　善之甚者止之遇夏之氣亦自止也遇秋
　之氣而復有之凉雨時至謂應時而至也
　金土齊化故凉雨俱行火氣來復則夏雨
　少金氣勝木太白臨之加其宿屬分皆灾
　也金勝畢歲火氣不復則蒼色之穀不成
　實也○新校正云詳中清胠脅痛少腹痛
　爲金乘木肝病之狀腸鳴溏泄乃脾病之
　證蓋以木少脾土無畏侮反受邪之故也
上臨陽明生氣失政草木再榮化氣乃急上
應太白鎮星其主蒼早
　諸丁歲也丁卯丁酉歲陽明上臨是謂天
　刑之歲也金氣承天下勝於木故生氣失
　政草木再榮生氣失政故木華晚啓金氣
　抑木故秋夏始榮結實成熟以化氣急速
　故晩結成就也金氣勝木天應同之故太
　白之見光芒眀盛木氣既少土氣無制故
　化氣生長急速木少金勝天氣應之故鎮
　星太白潤而明也蒼色之物又早凋落木
　少金乘故也○新校正云按不及五化獨
　紀木上臨陽明土上臨厥陰水上臨太陰
　不紀木上臨厥陰土上臨太陰金上臨陽
　明者經之㫖各記其甚者也故於太過運
　中只言火臨火水臨水此不及運中只言
　木臨金土臨木水臨土故不言厥陰臨木
　太陰臨土陽明臨金也
復則炎暑流火濕性燥柔脆草木焦槁下體
再生華實齊化病寒熱瘡瘍疿胗癰痤上應
熒惑太白其穀白堅
　火氣復金夏生大熱故萬物濕性時變爲
　燥流火爍物故柔脆草木及蔓延之類皆
　上乾死而下體再生若辛熱之草死不再
　生也小熱者死少大熱者死多火大復已
　土氣間至則凉雨降其酸苦甘鹹性寒之
　物乃再發生新開之與先結者齊承化而
　成熟火復其金太白减曜熒惑上應則溢
　光芒加其宿屬則皆災也以火反復故曰
　堅之穀秀而不實
白露早降收殺氣行寒雨害物蟲食甘黄脾
土受邪赤氣後化心氣晩治上勝肺金白氣
□屈其穀不成咳而鼽上應熒惑太白星
　陽明上臨金自用事故白露早降寒凉大
　至則收殺氣行以太陽居土濕之位寒濕
　相合故寒雨害物少於成實金行伐木假
　途於土子居母内蟲之象也故甘物黄物
　蟲蠹食之清氣先勝熱氣後復復已乃勝
　故火赤之氣後生化也赤後化謂草木赤
　華及赤實者皆後時而再榮秀也其五藏
　則心氣晚王勝於肺心勝於肺則金之白
　氣乃屈退也金穀稻也鼽鼻中水岀也金
　爲火勝天象應同故太白芒滅熒惑益眀
歲火不及寒乃大行長政不用物榮而下凝
慘而甚則陽氣不化乃折榮美上應辰星
　火少水勝故寒乃大行長政不用則物容
　卑下火氣既少水氣洪盛天象岀見辰星
　益明
民病胷中痛脅支滿兩脅痛膺背肩胛間及
兩臂内痛
　新校正云詳此證與火太過甚則反病之
　狀同傍見藏氣法時論
鬱冒朦昧心痛暴瘖胷腹大脅下與腰背相
引而痛
　新校正云按藏氣法時論云心虚則胷腹
　大脅下與腰背相引而痛
甚則屈不能伸髖髀如别上應熒惑辰星其
穀丹
　諸癸歲也患以其脉行於是也火氣不行
　寒氣禁固髖髀如别屈不得伸水行乘火
　故熒惑芒滅丹穀不成辰星臨其宿屬之
　分則皆灾也
復則埃鬱大雨且至黑氣乃辱病鶩溏腹滿
食飲不下寒中腸鳴泄注腹痛暴攣痿痹足
不任身上應鎮星辰星玄穀不成
　埃鬱雲雨土之用也復寒之氣必以濕濕
　氣内淫則生腹疾身重故如是也黑氣水
　氣也辱屈辱也鶩鴨也土復於水故鎮星
　明潤臨犯宿屬則民受病災矣鶩音木
歲土不及風乃大行化氣不令草木茂榮飄
揚而甚秀而不實上應歲星
　木無德也木氣專行故化氣不令生氣獨
　擅故草木茂榮飄揚而甚是木不以德土
　氣薄少故物實不成不實謂粃惡也土不
　及木乘之故歲星之見潤而明也
民病飧泄霍亂體重腹痛筋骨繇復肌肉瞤
酸善怒藏氣舉事蟄蟲早附咸病寒中上應
歲星鎮星其穀黅
　諸己歲也風客於胃故病如是土氣不及
　水與齊化故藏氣舉事蟄蟲早附於陽氣
　之所人皆病中寒之疾也繇摇也筋骨摇
　動已復常則已繇復也土抑不伸若歲星
　臨宿屬則皆灾○新校正云詳此文云筋
　骨繇復王氏雖注義不可解按至眞要大
　論云筋骨繇併疑此復字併字之誤
復則收政嚴峻名木蒼凋胸脅暴痛下引少
腹善太息蟲食甘黄氣客於脾黅穀乃减民
食少失味蒼穀乃損
　金氣復木故名木蒼凋金入於土母懷子
　也故甘物黄物蟲食其中金入土中故氣
　客於脾金氣大來與土仇復故黅咸實穀
　不成也
上應太白歲星
　太白芒盛歲減明也經少此六字缺文
上臨厥陰流水不冰蟄蟲來見藏氣不用白
乃不復上應歲星民乃康
　己巳己亥歲厥陰上臨其歲少陽在泉火
　司於地故蟄蟲來見流水不冰也金不得
　復故歲星之象如常民康不病○新校正
　云詳木不及上臨陽明水不及上臨太陰
　俱後言復此先言復而後舉上臨之候者
　蓋白乃不復嫌於此年有復也
歲金不及炎火乃行生氣乃用長氣專勝庶
物以茂燥爍以行上應熒惑星
　火不務德而襲金危炎火既流則夏生大
　熱生氣舉用故庶物蕃茂燥爍氣至物不
　勝之爍勝之爍石流金涸泉焦草山澤燔
　燎雨乃不降炎火大盛天象應之熒惑之
　見而大明也
民病肩背瞀重鼽嚏血便注下收氣乃後上
應太白星其穀堅芒
　諸乙歲也瞀謂悶也受熱邪故生是病收
　金氣也火先勝故收氣後火氣勝金金不
　能盛若熒惑逆守宿屬之分皆受病○新
　校正云詳其穀堅芒白色可見故不云其
　穀白也經云上應太白以前後例相照經
　脫熒惑二字及詳王注言熒惑逆守之事
　益知經中之闕也
復則寒雨暴至乃零冰雹霜雪殺物陰厥且
格陽反上行頭腦户痛延及腦頂發熱上應
辰星
　新校正云詳不及之運剋我者行勝我者
　之子來復當來復之後勝星減曜復星明
　大此只言上應辰星而不言熒惑者闕文
　也當云上應辰星熒惑
丹穀不成民病口瘡甚則心痛
　寒氣折火則見冰雹霜雪冰雹先傷而霜
　雪後損皆寒氣之常也其災害乃傷於赤
　化也諸不及而爲勝所犯子氣復之者皆
　歸其方也陰厥謂寒逆也格至也亦拒也
　水行折火以救困金天象應之辰星明瑩
　赤色之穀爲霜雹損之
歲水不及濕乃大行長氣反用其化乃速暑
雨數至上應鎮星
　濕大行謂數雨也化速謂物早成也火濕
　齊化故暑雨數至乘水不及而土勝之鎮
　星之象增益光明逆凌留犯其又甚矣
民病腹滿身重濡泄寒瘍流水腰股痛發膕
腨股膝不便煩冤足痿清厥脚下痛甚則胕
腫藏氣不政腎氣不衡上應辰星其穀秬
　藏氣不能申其政令故腎氣不能内致和
　平衡平也辰星之應當减其明或遇鎮星
　臨屬宿者乃災○新校正云詳經云上應
　辰星注言鎮星以前後例相校此經闕鎮
　星二字
上臨太陰則大寒數舉蟄蟲早藏地積堅冰
陽光不治民病寒疾於下甚則腹滿浮腫上
應鎮星
　新校正云詳木不及上臨陽明上應太白
　鎮星此獨言鎮星而不言熒惑者文闕也
　蓋水不及而又上臨太陰則鎮星明盛以
　應土氣專盛水既益弱則熒惑無畏而明
　大
其主黅穀
　諸辛歲也辛丑辛未歲上臨太陰太陽在
　泉故大寒數舉也土氣專盛故鎮星益明
　黅穀應天歲成也
復則大風暴發草偃木零生長不鮮面色時
變筋骨并辟肉瞤瘈目視𥆨𥆨物踈璺肌肉
胗發氣并鬲中痛於心腹黄氣乃損其穀不
登上應歲星
　木復其土故黄氣反損而黅穀不登也謂
　實不成無以登祭器也木氣暴復歲星下
　臨宿屬分者災○新校正云詳此當云上
　應歲星鎮星爾璺音間
帝曰善願聞其時也岐伯曰悉乎哉問也木
不及春有鳴條律暢之化則秋有霧露清凉
之政春有慘凄殘賊之勝則夏有炎暑燔爍
之復其眚東
　化和氣也勝金氣也復火氣也火復於金
　悉因其木故灾眚之作皆在東方餘眚同
　○新校正云按木火不及先言春夏之化
　秋冬之政者先言木火之政化次言勝復
　之變也
其藏肝其病内舍胠脅外在關節
　東方肝之主也
火不及夏有炳明光顯之化則冬有嚴肅霜
寒之政夏有慘凄凝冽之勝則不時有埃昏
大雨之復其眚南
　化火德也勝水虐也復土變也南方火也
其藏心其病内舍膺脅外在經絡
　南方心之主也
土不及四維有埃雲潤澤之化則春有鳴條
鼓拆之政四維發振拉飄騰之變則秋有肅
殺霖霪之復其眚四維
　東南東北西南西北方也維隅也謂日在
　四隅月也○新校正云詳土不及亦先言
政化次言勝復也
其藏脾其病内舍心腹外在肌肉四支
　四維中央脾之主也
金不及夏有光顯鬱蒸之令則冬有嚴凝整
肅之應夏有炎爍燔燎之變則秋有冰雹霜
雪之復其眚西其藏肺其病内舍膺脅肩背
外在皮毛
　西方肺之主也
水不及四維有湍潤埃雲之化則不時有和
風生發之應四維發埃昏驟注之變則不時
有飄蕩振拉之復其眚北
　飄蕩振拉大風所作○新校正云詳金水
　不及先言火土之化令與應故不當秋冬
　而言也次言者火土勝復之變也與木火
　土之例不同者互文也
其藏腎其病内舍腰脊骨髓外在谿谷踹膝
　肉之大會爲谷肉之小會爲谿肉分之間
　谿谷之會以行榮衛以會大氣
夫五運之政猶權衡也高者抑之下者舉之
化者應之變者復之此生長化成收藏之理
氣之常也失常則天地四塞矣
　失常之理則天地四時之氣閉塞而無所
　運行故動必有靜勝必有復乃天地陰陽
　之道
故曰天地之動靜神明爲之紀陰陽之往復
寒暑彰其兆此之謂也
　新校正云按故曰已下與五運行大論同
　上兩句又與陰陽應象大論文重彼云陰
　陽之升降寒暑彰其兆也
帝曰夫子之言五氣之變四時之應可謂悉
矣夫氣之動亂觸遇而作發無常會卒然災
合何以期之岐伯曰夫氣之動變固不常在
而德化政令灾變不同其候也帝曰何謂也
岐伯曰東方生風風生木其德敷和其化生
榮其政舒啓其令風其變振發其灾散落
　敷布也和和氣也榮滋榮也舒展也啓開
　也振怒也發出也散謂物飄零而散落也
　○新校正云按五運行大論云其德爲和
　其化爲榮其政爲散其令宣發其變摧拉
　其眚爲隕義與此通
南方生熱熱生火其德彰顯其化蕃茂其政
明曜其令熱其變銷爍其灾燔焫
　新校正云詳五運行大論云其德爲顯其
　化爲茂其政爲明其令鬱蒸其變炎爍其
　眚燔焫
中央生濕濕生土其德溽蒸其化豐備其政
安靜其令濕其變驟注其災霖潰
　溽濕也蒸熱也驟注急雨也霖乆雨也潰
　爛泥也○新校正云按五運行大論云其
　德爲濡其化爲盈其政爲謐其令雲雨其
　變動注其眚淫潰謐音宻
西方生燥燥生金其德清潔其化緊斂其政
勁切其令燥其變肅殺其災蒼隕
　緊縮也斂收也勁銳也切急也燥乾也肅
　殺謂風動草樹聲若乾也殺氣太甚則木
　青乾而落也○新校正云按五運行大論
　云其德爲清其化爲斂其政爲勁其令霧
　露其變肅殺其眚蒼落
北方生寒寒生水其德凄滄其化清謐其政
凝肅其令寒其變凓冽其灾冰雪霜雹
　凄滄薄寒也謐靜也肅中外嚴整也凓冽
　甚寒也冰雪霜雹寒氣凝結所成水復火
　則非時而有也○新校正云按五運行大
　論云其德爲寒其化爲肅其政爲靜其變
　凝冽其眚冰雹
是以察其動也有德有化有政有令有變有
灾而物由之而人應之也
　夫德化政令和氣也其動靜勝復施於萬
　物皆悉生成變與灾殺氣也其用暴速其
　動驟急其行損傷雖皆天地自爲動靜之
　用然物有不勝其動者且損且病且死焉
帝曰夫子之言歲候其不及太過而上應五
星今夫德化政令災眚變易非常而有也卒
然而動其亦爲之變乎岐伯曰承天而行之
故無妄動無不應也卒然而動者氣之交變
也其不應焉故曰應常不應卒此之謂也
　德化政令氣之常也災眚變易氣卒交會
　而有勝負者也常謂歲四時之氣不差晷
　刻者不常不乆也
帝曰其應奈何岐伯曰各從其氣化也
　歲星之化以風應之熒惑之化以熱應之
　鎮星之化以濕應之太白之化以燥應之
　辰星之化以寒應之氣變則應故各從其
　氣化也上文言復勝皆上應之今經言應
　常不應卒所謂無大變易而不應然其勝
　復當色有枯燥潤澤之異無見小大以應
　之
帝曰其行之徐疾逆順何如岐伯曰以道留
久逆守而小是謂省下
　以道謂順行留久謂過應留之日數也省
　下謂察天下人君之有德有過者也
以道而去去而速來曲而過之是謂省遺過
也
　順行已去已去輒逆行而速委曲而經過
　是謂遺其過而輒省察之也行急行緩往
　多往少蓋謂罪之有大有小按其遺而斷
　之
久留而環或離或附是謂議灾與其德也
　環謂如環而繞盤迴而不去也火議罪金
　議殺土木水議德
應近則小應遠則大
　近謂犯星常在遠謂犯星去久大小謂喜
　慶及罰罪事
芒而大倍常之一其化甚大常之二其眚即
也
　甚謂政令大行也發謂起也即至也金火
　有之
小常之一其化減小常之二是謂臨視省下
之過與其德也
　省謂省察萬國人吏侯王有德有過者也
　故侯王人吏安可不深思誡愼耶
德者福之過者伐之
　有德者則天降福以應之有過者天降禍
　以淫之則知禍福無門惟人所召耳
是以象之見也高而遠則小下而近則大
　見物之理也
故大則喜怒邇小則禍福遠
　象見高而小既未即禍亦未即福象見下
　而大福既不遠禍亦未遥但當修德省過
　以候厥終苟未能愼禍而務求福祐豈有
　是者哉
歲運太過則運星北越
　火運火星木運木星之類也北越謂北而
　行也
運氣相得則各行以道
　無剋伐之嫌故守常而各行於中道
故歲運太過畏星失色而兼其母
　木失色而兼玄火失色而兼蒼土失色而
　兼赤金失色而兼黄水失色而兼白是謂
　兼其母也
不及則色兼其所不勝
　木兼白色火兼玄色土兼蒼色金兼赤色
　水兼黄色是謂兼不勝也
肖者瞿瞿莫知其妙閔閔之當孰者爲良
　新校正云詳肖者至爲良與靈蘭秘典論
　重彼有注
妄行無徵示畏侯王
　不識天意心私度之妄言灾咎卒無徵驗
　適足以示畏之兆於侯王熒惑於庶民矣
帝曰其灾應何如岐伯曰亦各從其化也故
時至有盛衰凌犯有逆順留守有多少形見
有善惡宿屬有勝負徵應有吉凶矣
　五星之至相王爲時盛囚死爲衰東行凌
　犯爲順灾輕西行凌犯爲逆灾重留守日
　多則灾深留守日少則灾淺星喜潤則爲
　見善星怒燥憂喪則爲見惡宿屬謂所生
　月之屬二十八宿及十二辰相分所屬之
　位也命勝星不灾不害不勝星爲灾小重
　命與星相得雖灾無害灾者獄訟疾病之
　謂也雖五星凌犯之事時遇星之囚死時
　月雖灾不成然火犯留守逆臨則有誣譖
　獄訟之憂金犯則有刑殺氣鬱之憂木犯
　則有震驚風鼓之憂土犯則有中滿下利
　胕腫之憂水犯則有寒氣衝搐之憂故曰
　徵應有吉凶也
帝曰其善惡何謂也岐伯曰有喜有怒有憂
有喪有澤有燥此象之常也必謹察之
　夫五星之見也從夜深見之人見之喜星
　之喜也見之畏星之怒也光色微曜乍明
　乍暗星之憂也光色迥然不彰不瑩不與
　衆同星之喪也光色圓眀不盈不縮怡然
　瑩然星之喜也光色勃然臨人芒彩滿溢
　其象懔然星之怒也澤洪潤也燥乾枯也
帝曰六者高下異乎岐伯曰象見高下其應
一也故人亦應之
　觀象覩色則中外之應人天咸一矣
帝曰善其德化政令之動靜損益皆何如岐
伯曰夫德化政令灾變不能相加也
　天地動靜陰陽往復以德報德以化報化
　政令灾眚及動復亦然故曰不能相加也
勝復盛衰不能相多也
　勝盛復盛勝微復微不應以盛報微以化
　報變故曰不能相多也
往來小大不能相過也
　勝復日數多少皆同故曰不能相過
用之升降不能相無也
　木之勝金必報火土金水皆然未有勝而
　無服者故氣不能相使無也
各從其動而復之耳
　動必有復察動以言復也易曰吉凶悔吝
　生乎動此之謂歟天雖高不可度地雖廣
　不可量以氣動復言之其猶視掌矣
帝曰其病生何如岐伯曰德化者氣之祥政
令者氣之章變易者復之紀災眚者傷之始
氣相勝者和不相勝者病重感於邪則甚也
　祥善應也章程也式也復紀謂報復之綱
　紀也重感謂年氣已不及天氣又見剋殺
　之氣是爲重感重謂重累也
帝曰善所謂精光之論大聖之業宣明大道
通於無窮究於無極也余聞之善言天者必
應於人善言古者必驗於今善言氣者必彰
於物善言應者同天地之化善言化言變者
通神明之理非夫子孰能言至道歟
　太過不及歲化無窮氣交遷變流於無極
　然天垂象聖人則之以知吉凶何者歲太
　過而星大或明瑩歲不及而星小或失色
　故吉凶可指而見也吉凶者何謂物禀五
　常之氣以生成莫不上參應之有否有宜
　故曰吉凶斯至矣故曰善言天者必應於
　人也言古之道而今必應之故曰善言古
　者必驗於今也化氣生成萬物皆禀故言
　氣應者以物明之故曰善言應者必彰於
　物也彰明也氣化之應如四時行萬物備
　故善言應者必同天地之造化也物生謂
　之化物極謂之變言萬物化變終始必契
　於神明運爲故言化變者通於神明之理
　聖人智周萬物無所不通故言必有發動
　無不應之也
乃擇良兆而藏之靈室每旦讀之命曰氣交
變非齋戒不敢發愼傳也
　靈室謂靈蘭室黄帝之書府也○新校正
　云詳此文與六元正紀大論末同


黄帝内經素問補註釋文卷之四十一








黄帝内經素問補註釋文卷之四十二今七
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　五常政大論篇(新校正云詳此篇統/論五運有平氣不及)
　　　(太過之事次言地理有四方高下陰/陽之異又言歲有不病而藏氣不應)
　　　(爲天氣制之而氣有所從之說仍言/六氣五類相制勝而歲有胎孕不育)
　　　(之理而後明在氣六化五味有薄厚/之異而以治法終之此篇之大概如)
　　　(此而專名五常政大論/者舉其所先者言也)
黄帝問曰太虚寥廓五運回薄衰盛不同損
益相從願聞平氣何如而名何如而紀也岐
伯對曰昭乎哉問也木曰敷和
　敷布和氣物以生榮
火曰昇明
　火氣高明
土曰備化
　廣被化氣損於群品
金曰審平
　金氣清審平而定
水曰靜順
　水體清靜順於物也
帝曰其不及奈何岐伯曰木曰委和
　陽和之氣委屈而少用也
火曰伏眀
　明曜之氣屈伏不伸
土曰卑監
　土雖卑少尤監萬物之生化也
金曰從革
　從順革易堅成萬物
水曰涸流
　水少故流注乾涸
帝曰太過何謂岐伯曰木曰發生
　宣發生氣萬物以榮
火曰赫曦
　盛明也
土曰敦阜
　敦厚也阜高也土餘故高而厚
金曰堅成
　氣爽風勁堅成庶物
水曰流衍
　衍泮衍也溢也
帝曰三氣之紀願聞其候岐伯曰悉乎哉問
也
　新校正云詳此論與五運行大論及陰陽
　應象大論金匱真言論相通
敷和之紀木德周行陽舒陰布五化宣平
　自當其位不與物爭故五氣之化各布政
　令於四方無相干犯○新校正云按王注
　太過不及各紀年辰此平木運注不紀年
　辰者平氣之歲不可以定紀也或者欲補
　注云謂丁巳丁亥丁卯壬寅壬申歲者是
　未達也
其氣端
　端直也麗也
其性隨
　順於物化
其用曲直
　曲直材幹皆應用也
其化生榮
　木化宣行則物生榮而美
其類草木
　木體堅高草形卑下然各有堅脆剛柔蔓
　結條屈者
其政發散
　春氣發散物禀以生木之化也
其候温和
　和春之氣也
其令風
　木之令行以和風
其藏肝
　五藏之氣與肝同
肝其畏清
　清金令也木性暄故畏清五運行大論曰
　木其性暄又曰
燥勝風
其主目
　陽昇明見目與同也
其穀麻
　色蒼也○新校正云按金匱眞言論云其
　穀麥與此不同
其果李
　味酸也
其實核
　中有堅核者
其應春
　四時之中春化同
其蟲毛
　木化宣行則毛蟲生
其畜犬
　如草木之生無所避也○新校正云按金
　匱眞言論篇云其畜鷄
其色蒼
　木化宣行則物浮蒼翠也
其養筋
　酸入筋
其病裏急支滿
　木氣所生○新校正云按金匱言論云是
　以知病之在筋也
其味酸
　木化敷和則物酸味厚
其音角
　調而直也
其物中堅
　象土中之有木也
其數八
　成數也
昇明之紀正陽而治德施周普五化均衡
　均等也衡平也
其氣高
　火炎上
其性速
　火性躁疾
其用燔灼
　灼燒也燔之與灼皆火之用
其化蕃茂
　長氣盛故物大
其類火
　五行之氣與火類同
其政明曜
　德合高眀火之政也
其候炎暑
　氣之至也以是候之
其令熱
　熱至乃令行
其藏心
　心氣應之
心其畏寒
　寒水令也心性暑熱故畏寒五運行大論
　曰心其性暑又曰寒勝熱
其主舌
　火以燭幽舌申明也
其穀麥
　色赤也○新校正云按金匱眞言論云其
　穀黍又藏氣法時論云麥也
其果杏
　味苦也
其實絡
　中有支絡者
其應夏
　四時之氣夏氣同
其蟲羽
　羽火象也火化宣行故羽蟲生
其畜馬
　健决躁速火類同○新校正云按金匱眞
　言論云其畜羊
其色赤
　色同又明
其養血其病瞤瘛
　火之性動也○新校正云按金匱眞言論
　云是以知病之在脉也瞤如匀切
其味苦
　昇明氣化則物苦味純
其音徵
　和而美
其物脉
　中多支脉火之化也
其數七
　成數也
備化之紀氣協天休德流四政五化齊修
　土之德靜分助四方贊成金木水火之政
　土之氣厚應天休和之氣以生長收藏終
　而復始故五化齊修
其氣平
　土之生也平而正
其性順
　應順群品悉化成也
其用高下
　世土高下皆應用也
其化豐滿
　豐滿萬物非土化不可也

其類土
　五行之化土類同
其政安靜
　土體厚土德靜故政化亦然
其候溽蒸
　溽濕也蒸熱也
其令濕
　濕化不絶竭則土令延長
其藏脾
　脾氣同
脾其畏風
　風木令也脾性雖四氣兼并然其所主尤
　畏木也五運行大論云脾其性靜兼又曰
　風勝濕
其主口
　土體包容口主受納
其穀稷
　色黄也○新校正云按金匱眞言論作稷
　藏氣法時論作粳
其果棗
　味甘也
其實肉
　中有肌肉者
其應長夏
　長夏謂長養之夏也六月氣同○新校正
　云按王注藏氣法時論云夏爲土母土長
　於中以長而治故云長夏又注六節藏象
　論云所謂長夏者六月也土生於火長在
　夏中既長而王故云長夏
其蟲倮
　無毛羽鱗甲土形同
其畜牛
　成彼稼穡土之用也牛之應用其緩而和
其色黄
　土同也
其養肉
　所養者厚而靜
其病否
　土性擁礙○新校正云按金匱眞言論云
　病在舌本是以知病之在肉也
其味甘
　備化氣豐則物味甘厚
其音宫
　大而重
其物膚
　物禀備化之氣則多肌肉
其數五
　生數也正土不虚加故也
審平之紀收而不爭殺而無犯五化宣明
　犯謂刑犯於物也收而不爭殺而無犯匪
　審平之德何以能爲是哉
其氣潔
　金氣以潔白瑩明爲事
其性剛
　性剛故摧缺於物
其用散落
　金用則萬物散落
其化堅斂
　收斂堅强金之化也
其類金
　審平之化金類同
其政勁肅
　化急速而整肅也勁銳也
其候清切
　清大凉也切急也風聲也
其令燥
　燥乾也
其藏肺
　肺氣之用同金化也
肺其畏熱
　熱火令也肺性凉故畏火熱五運行大論
　曰肺其性凉
其主鼻
　肺藏氣鼻通息也
其穀稻
　色白也○新校正云按金匱眞言論作稻
　藏氣法時論作黄黍
其果桃
　味辛也
其實殻
　外有堅殻者
其應秋
　四時之化秋氣同
其蟲介
　外被堅甲者
其畜鷄
　性善鬥傷象金用也○新校正云按金匱
　眞言論云其畜馬
其色白
　色同也
其養皮毛
　堅同也
其病咳
　有聲之病金之應也○新校正云按金匱
　眞言論云病在背是以知病之在皮毛
其味辛
　審平化治則物辛味正
其音商
　和利而揚
其物外堅
　金化宣行則物體外堅
其數九
　成數也
靜順之紀藏而勿害治而善下五化咸整
　治化也水之性下所以德全江海所以能爲
　百谷王者以其善下之也
其氣明
　清靜明照水氣所生
其性下
　歸流於下
其用沃衍
　用非靜事故沫生而流溢沃沫也衍溢也
其化凝堅
　藏氣布化則水物凝堅
其類水
　靜順之化水同類
其政流演
　井泉不竭河流不息則流演之義也
其候凝肅
　凝寒也肅淨也寒來之氣候
其令寒
　水令宣行則寒司物化
其藏腎
　腎藏之用同水化也
腎其畏濕
　濕土氣也腎性凛故畏土濕五運行大論
　曰腎其性凛
其主二陰
　流注應同○新校正云按金匱眞言論曰
　北方黑色入通於腎開竅於二陰
其穀豆
　色黑也○新校正云按金匱眞言論及藏
　氣法時論同
其果栗
　味鹹也
其實濡
　中有津液也
其應冬
　四時之化冬氣同
其蟲鱗
　鱗水化生
其畜彘
　善下也彘豕也
其色黑
　色同也
其養骨髓
　氣入也
其病厥
　厥氣逆也凌上也倒行不順也○新校正
　云按金匱眞言論云病在谿是以知病之
　在骨也
其味鹹
　味同也
其音羽
　深而和
其物濡
　水化豐洽庶物濡潤
其數六
　成數也
故生而勿殺長而勿罰化而勿制收而勿害
藏而勿抑是謂平氣
　生氣主歲收氣不能縱其殺長氣主歲藏
　氣不能縱其罰化氣主歲生氣不能縱其
　制收氣主歲長氣不能縱其害藏氣主歲
　化氣不能縱其抑夫如是者皆天氣平地
　氣正五化之氣不以勝剋爲用故謂曰平
　和氣也
委和之紀是謂勝生
　丁卯丁丑丁亥丁未丁酉丁巳之歲
生氣不政化氣乃揚
　木少故生氣不政土寬故化氣乃揚
長氣自平收令乃早
　火无忤犯故長氣自平木氣既少故收令
　乃早
凉雨時降風雲並興
　凉金化也雨濕氣也風木化也雲濕氣也
草木晚榮蒼乾凋落
　金氣有餘木不能勝故也○新校正云詳
　委和之紀木不及而金氣乗之故蒼乾凋
　落非金氣有餘木不能勝也蓋木不足而
　金勝之也
物秀而實膚肉内充
　歲生雖晩成者滿實土化氣速故如是
其氣歛
　收斂兼金氣故
其用聚
　不布散也
其動緛戾拘緩
　緛縮短也戾了戾也拘拘急也緩不收也
其發驚駭
　木屈卒伸驚駭象也
其藏肝
　内應肝
其果棗李
　棗土李木實也○新校正云詳李木實也
　按火土金水不及之果李當作桃王注亦
　非
其實核殻
　核木殻金主
其穀稷稻
　金土穀也
其味酸辛
　味酸之物熟兼辛也
其色白蒼
　蒼色之物熟兼白也
其畜犬鷄
　木從金畜
其蟲毛介
　毛從介
其主霧露凄滄
　金之化也
其聲角商
　角從商
其病摇動注恐
　木受邪也
從金化也
　木不自政故化從金
少角與判商同
　少角木不及故半與商金化同判半也
　新校正云按火土金水之文判作少則此
　當云少角與少商同不云少商者蓋少角
　之運共有六年而丁巳丁亥上角與正角
　同丁卯丁酉上商與正商同丁未丁丑上
　宫與正宫同是六年者各有所同與火土
　金水之少運不同故不云同少商只大約
　而言半從商化也
上角與正角同
　上見厥陰與敷和歲化同謂丁亥丁巳歲
　上之所見者也
上商與正商同
　上見陽明則與平金歲化同丁卯丁酉歲
　上見陽明
其病支發癰腫瘡瘍
　金刑木也
其甘蟲
　子在母中
邪傷肝也
　雖化悉與金同然其所傷則歸於肝木也
上宫與正宫同
　土蓋其木與未出等也木未出土與无木
　同土自用事故與正土運歲化同也上見
　太陰是謂上宫丁丑丁未歲上見太陰司
　天之化也
蕭飋肅殺則炎赫沸騰
　簫飋肅殺金無德也炎赫沸騰火之復也
　(飋音/瑟)
眚於三
　火爲木復故其眚在東三東方也此言金
　之物勝也○新校正云按六元正紀大論
　云灾三宫
所謂復也
　復報復也
其主飛蠹蛆雉
　飛羽蟲也蠹内生蟲也蛆蠅之生者此則
　物内自化爾雉鳥耗也
乃爲雷霆
　雷謂大聲生於太虚雲暝之中也霆謂迅
　雷卒如火之爆者即霹靂也
伏明之紀是謂勝長
　藏氣勝長也謂癸酉癸未癸巳癸卯癸丑
　癸亥之歲也
長氣不宣藏氣反布
　火之長氣不能施化故水之藏氣反布於
　時
收氣自政化令乃衡
　金土之義與歲氣素無干犯故金自行其
　政土自平其氣
寒清數舉暑令乃薄
　火氣不用故
承化物生生而不長
　火令不政故承化生之物皆不長也
成實而稚遇化已老
　物實成熟苗尚稚短及遇化氣未長極而
　氣已老矣
陽氣屈伏蟄蟲早藏
　陽不用而陰勝也若上臨癸卯癸酉歲則
　蟄反不藏○新校正云詳癸巳癸亥之歲
　蟄亦不藏
其氣鬱
　鬱燠不舒暢
其用暴
　速也
其動彰伏變易
　彰明也伏隱也變易謂不常其象見也
其發痛
　痛由心所生
其藏心
　歲運之氣通於心
其果栗桃
　栗水桃金果也
其實絡濡
　絡支脉也濡有汁也
其穀豆稻
　豆水稻金穀也
其味苦鹹
　苦兼鹹也
其色玄丹
　色丹之物熟兼玄也
其畜馬彘
　火從水畜
其蟲羽鱗
　羽從鱗
其主氷雪霜寒
　水之氣也
其聲徵羽
　徵從羽
其病昏惑悲忘
　火之躁動不拘常律陰冒陽火故昏惑不
　治心氣不足故喜悲善忘也
從水化也
　火弱水强故伏明之紀半從水之政化
少徵與少羽同
　火少故半從水化○新校正云詳少徵運
　六年内癸酉癸卯同正商癸巳癸亥同歲
　會外癸未癸丑二年少徵與少羽同故不
　云判羽也
上商與正商同
　歲上見陽明則與平金歲化同也癸卯及
　癸酉歲上見陽明○新校正云詳此不言
　上宫上角者蓋宫角於火无大剋伐故經
　不備言之
邪傷心也
　受病者心
凝慘凛冽則暴雨霖霪
　凝慘凛冽水无德也暴雨霖霪土之復也
眚於七
　七南方也○新校正云按六元正紀大論
　云灾七宫
其主驟注雷霆震驚
　天地氣爭而生是變氣交之内害及粢盛
　及傷鱗類
沉霒淫雨
　沈霒淫雨濕變所生也(霒音陰/又音今)
卑監之紀是謂減化
　謂化氣減少己巳己卯己丑己亥己酉己
　未之歲也
化氣不令生政獨彰
　土少而木專其用
長氣整雨乃愆收氣平
　不相干犯則平整化氣減故雨愆期
風寒并興草木榮美
　風木也寒水也土少故寒氣得行生氣獨
　彰故草木敷榮而端美
秀而不實成而秕也
　榮秀而美氣生於木化氣不滿故物實中
　空是以秕惡
其氣散
　氣不安靜木且疏之從木之風故施散也
其用靜定
　雖不能專政於時物然或舉用則終歸土
　德而靜定
其動瘍涌分潰癰腫
　瘍瘡也涌嘔吐也分裂也潰爛也癰腫膿
　瘡也
其發濡滯
　土性也濡濕也
其藏脾
　主藏病
其果李栗
　李木栗水果也
其實濡核
　濡中有汁者核中堅者○新校正云詳前
　後濡實主水此濡字當作肉王注亦非
其穀豆麻
　豆水麻木穀也
其味酸甘
　甘味之物熟兼酸也
其色蒼黄
　色黄之物外兼蒼也
其畜牛犬
　土從木畜
其蟲倮毛
　倮從毛
其主飄怒振發
　木之氣用也
其聲宫角
　宫從角
其病留滿否塞
　土氣擁礙故
從木化也
　不勝故從他化
少宫與少角同
　土少故半從木化也○新校正云詳少宫
　之運六年内除己丑己未與正宫同己巳
　己亥與正角同外有己卯己酉二年少宫
　與少角同故不云判角也
上宫與正宫同
　上見太陰則與平土運生化同也己丑己
　未其歲見也
上角與正角同
　上見厥陰則悉是敷和之紀也己亥己巳
　其歲見也
其病飱泄
　風之勝也
邪傷脾也
　縱諸氣金病即自傷脾○新校正云詳此
　不言上商者土與金无相剋伐故經不紀
　之也又注云縱諸氣金病即自傷脾也金
　字疑誤
振拉飄揚則蒼乾散落
　振拉飄揚木无德也蒼乾散落金之復也
其眚四維
　東南西南西北東北土之位也○新校正
　云按六元正紀大論云災五宫
其主敗折虎狼
　虎狼猴豺豹鹿馬獐麂諸四足之獸害於
　粢盛及生命也麂音几
清氣乃用生政乃辱
　金氣行則木氣屈
從革之紀是謂折收
　火折金收之氣也謂乙丑乙亥乙酉乙未
　乙巳乙卯之歲也
收氣乃後生氣乃揚
　後不及時也收氣不能以時而行則生氣
　自應布揚而用之也
長化合德火政乃宣庶類以蕃
　火土之氣同生化也宣行也
其氣揚
　順火也
其用躁切
　少雖後用用則切急隨火躁也
其動鏗禁瞀厥
　鏗咳聲也禁謂二陰禁止也瞀悶也厥謂
　氣上逆也(瞀音/冒)
其發咳喘
　咳金之有聲喘肺藏氣也
其藏肺
　主藏病
其果李杏
　李木杏火果也
其實殻絡
　外有殻内有支絡之實也
其穀麻麥
　麻木麥火穀也麥色赤也
其味苦辛
　苦味勝辛辛兼苦也
其色白丹
　赤加白也
其畜鷄羊
　金從火土之兼化也○新校正云詳火畜
　馬土畜牛今言羊故王注云從火土之兼
　化爲羊也或者當去注中之土字甚非
其蟲介羽
　介從羽
其主明曜炎爍
　火之勝也
其聲商徵
　商從徵
其病嚏咳鼽衂
　金之病也
從火化也
　火氣來勝故屈己以從之
少商與少徵同
　金少故半同火化也○新校正云詳少商
　運六年内除乙卯乙酉同正商乙巳乙亥
　同正角外乙丑乙未二年爲少商同少徵
　故不云判徵也
上商與正商同
　上見陽明則與平金運生化同乙卯乙酉
　其歲上見也
上角與正角同
　上見厥陰則與平木運生化同乙巳乙亥
　其歲上見也○新校正云詳金土无相勝
　剋故經不言上宫與正宫同也
邪傷肺也
　有邪之勝則歸肺
炎光赫烈則氷雪霜雹
　炎光赫烈火无德也冰雪霜雹水之復也
　水復之作雹形如半珠○新校正云詳注
　云雹形如半珠半字疑誤
眚於九
　九西方也○新校正云按六元正紀大論
　云災九宫
其主鱗伏彘鼠
　突戾潜伏歲主縱之以傷赤實及羽類也
歲氣早至乃生大寒
　水之化也
涸流之紀是謂反陽
　陰氣不及反爲陽氣代之謂辛未辛巳辛
　卯辛酉辛亥辛丑之歲也
藏令不舉化氣乃昌
　少水而土盛
長氣宣布蟄蟲不藏
　太陽在泉經文背也厥陰陽明司天乃如
　經謂也
土潤水泉減草木條茂榮秀滿盛
　長化之氣豐而厚也
其氣滯
　從土也
其用滲泄
　不能流也
其動堅止
　謂便寫也水少不濡則乾而堅止歲氣不
　能固則注下而奔速
其發燥槁
　陰少而陽盛故爾
其藏腎
　主藏病也
其果棗杏
　棗土杏火果也
其實濡肉
　濡水肉土化也
其穀黍稷
　黍火稷土穀也○新校正云按本論上文
　麥爲火之穀今言黍者疑麥字誤爲黍也
　雖金匱眞言論作黍然本論作麥當從本
　論之文也
其味甘鹹
　甘入於鹹味甘美也
其色黅玄
　黄加黑也
其畜彘牛
　水從土畜
其蟲鱗倮
　鱗從倮
其主埃鬱昏翳
　土之勝也
其聲羽宫
　羽從宫
其病痿厥堅下
　水土參并故如是
從土化也
　不勝於土故從他化
少羽與少宫同
　水土各半化也○新校正云詳少羽之運
　六年内除辛丑辛未與正宫同外辛卯辛
　酉辛巳辛亥四歲爲同少宫故不言判宫
　也
上宫與正宫同
　上見太陰則與平土運生化同辛丑辛未
　歲上見之○新校正云詳此不言上角上
　商者蓋水於金木無相剋伐故也
其病癃閟
　癃小便不通閟大便乾澀不利也
邪傷腎也
　邪勝則歸腎
埃昏驟雨則振拉摧拔
　埃昏驟雨土之虐也振拉摧拔木之復也
眚於一
　一北方也諸謂方者國郡州縣境之方也
　○新校正云按六元正紀大論云災一宫
其主毛顯狐貉變化不藏
　毛顯謂毛蟲麋麂獐鹿貒兔虎狼顯見傷
　於黄實兼害倮蟲之長也變化謂爲魅狐
　狸當之不藏謂害粢盛鼠貒兔狸貉當之
　所謂毛顯不藏也(貒他/端切)
故乘危而行不速而至暴虐無德灾反及之
微者復徵甚者復甚氣之常也
　通言五行氣少而有勝復之大凡也乘彼
　孤危恃乎强盛不召而往專肆威刑怨禍
　自招又誰咎也假令木弱金氣來乘暴虐
　倉卒是无德也木被金害火必讎之金受
　火燔則灾及也夫如是者刑甚則復甚刑
　微則復微氣動之常固其宜也五行之理
　咸迭然乎○新校正云按五運不及之詳
　具氣交變大論中
發生之紀是謂啓□
　物乘木氣以發生而啓□其容質也是謂
　壬申壬寅壬子壬午壬辰壬戌之六歲化
　也(□古/陳字)
土踈泄蒼氣達
　生氣上發故土體疏泄木之專政故蒼
　氣上達達通也出也行也
陽和布化陰氣乃隨
　少陽先生發於萬物之表厥陰次隨營運
　於萬象之中也
生氣淳化萬物以榮
　歲木有餘金不來勝生令布化故物以舒
　榮
其化生其氣美
　木化宣行則物容端美
其政散
　布散生榮無所不至
其令條舒
　條直也理也舒啓也端直舒啓萬物隨之
　發生之化無非順理者也
其動掉眩巔疾
　掉摇動也眩旋轉也巔上首也疾病氣也
　○新校正云詳王不解其動之義按後敦
　阜之紀其動濡積并蓄王注云動謂變動
　又堅成之紀其動暴折瘍疰王注云動以
　生病蓋謂氣既變動因動以生病也則木
　火土金水之動義皆同也又按王注脉要
　精微論云巔疾上巔疾也又注奇病論云
　巔謂上巔則頭首也此注云上也疾病氣
　也氣字爲衍也
其德鳴靡啓拆
　風氣所生○新校正云按六元正紀大論
　云其化鳴紊啓拆
其變振拉摧拔
　振謂振怒拉謂中折摧謂仆落拔謂出本
　○新校正云按六元正紀大論同
其穀麻稻
　木化齊金
其畜鷄犬
　齊鷄孕也
其果李桃
　李齊桃實也
其色青黄白
　青加於黄白自正也
其味酸甘辛
　酸入於甘辛齊化也
其象春
　如春之氣布散陽和
其經足厥陰少陽
　厥陰肝脉少陽膽脉
其藏肝脾
　肝勝脾
其蟲毛介
　木餘故毛齊介育
其物中堅外堅
　中堅有核之物齊等於皮殻之類也
其病怒
　木餘故
大角與上商同
　大過之木氣與金化齊等○新校正云按
　大過五運獨太角言與上商同餘四運并
　不言者疑此文爲衍
上徵則其氣逆其病吐利
　上見少陰少陽則其氣逆行壬子壬午歲
　上見少陰壬寅壬申歲上見少陽木餘遇
　火故氣不順○新校正云按五運行大論
　云氣相得而病者以下臨上不當位也不
　云上羽者水臨木爲相得故也
不務其德則收氣復秋氣勁切甚則肅殺清
氣大至草木凋零邪乃傷肝
　恃已太過凌犯於土土氣屯極金爲復讎
　金行殺令故邪傷肝木也
赫曦之紀是謂蕃茂
　物過太陽則蕃而茂是謂戊辰戊寅戊子
　戊戌戊申戊午之歲也○新校正云按或
　云注中太陽當作太徵詳木土金水之大
　過注俱不言角宫商羽等運而水太過注
　云陰氣大行此火太過是物遇太陽也安
　得謂之太徵乎
陰氣内化陽氣外榮
　陰陽之氣得其序也
炎暑施化物得以昌
　長氣多故爾
其化長其氣高
　長化行則物容大高氣達則物色明
其政動
　革易其象不常也
其令鳴顯
　火之用而有聲火之燔而有焰象無所隱
　則其信也顯露也
其動炎灼妄擾
　妄謬也擾撓也
其德暄暑鬱蒸
　熱化所生長於物也○新校正云按六元
　正紀大論云其化暄囂鬱燠又作暄曜
其變炎烈沸騰
　勝復之有極於是也
其穀麥豆
　火齊水化也
其畜羊彘
　齊孕育也○新校正云按本論上文馬爲
　火之畜今言羊者疑馬字誤爲羊金匱眞
　言論及藏氣法時論俱作羊然本論作馬
　當從本論之文也
其果杏栗
　等實也
其色赤白玄
　赤色加白黑自正也
其味苦辛鹹
　辛物兼苦與鹹化齊成也
其象夏
　如夏氣之熱也
其經手少陰太陽
　少陰心脉太陽小腸脉
手厥陰少陽
　厥陰心包脉少陽三焦脉
其藏心肺
　心勝肺
其蟲羽鱗
　火餘故鱗羽齊化
其物脉濡
　脉火物濡水物水火齊化○新校正云詳
　脉即絡也文雖殊而義同
其病笑瘧瘡瘍血流狂妄目赤
　火盛故
上羽與正徵同其收齊其病痓
　上見太陽則天氣且制故太過之火反與
　平火運生化同也戊辰戊戌歲上見之若
　平火運同則五常之氣無相凌犯故金收
　之氣生化同等
上徵而收氣後也
　上見少陰少陽則其生化自政金氣不能
　與之齊化戊子戊午歲上見少陰戊寅戊
　申歲上見少陽火盛故收氣後化○新校
　正云按氣交變大論云歲火太過上臨少
　陰少陽火燔焫水泉涸物焦槁
暴烈其政藏氣乃復時見凝慘甚則雨水霜
雹切寒邪傷心也
　不務其德輕侮致之也○新校正云按氣
　交變大論云雨冰霜寒與此互文也
敦阜之紀是謂廣化
　土餘故化氣廣被於物也是謂甲子甲戌
　甲申甲午甲辰甲寅之歲也
厚德清靜順長以盈
　土性順用无與物爭故德厚而不躁順火
　之長育使萬物化氣盈滿也
至陰内實物化充成
　至陰土精氣也夫萬物所以化成者皆以
　至陰之靈氣生化於中也
烟埃朦鬱見於厚土
　厚土山也烟埃土氣也
大雨時行濕氣乃用燥政乃辟
　濕氣用則燥政辟自然之理爾
其化圓其氣豐
　化氣豐圓以其清靜故也
其政靜
　靜而能乆故政常存
其令周備
　氣緩故周備
其動濡積并蓄
　動謂變動
其德柔潤重淖
　靜而柔潤故厚德常存○新校正云按六
　元正紀大論云其化柔潤重澤
其變震驚飄驟崩潰
　震驚雷霆之作也飄驟暴風雨至也大雨
　暴注則山崩土潰隨水流没
其穀稷麻
　土木齊化
其畜牛犬
　齊孕育也
其果棗李
　土齊木化
其色黅玄蒼
　黄色加黑蒼自正也
其味甘鹹酸
　甘入於鹹酸齊化也
其象長夏
　六月之氣生化同
其經足太隂陽明
　太隂脾脉陽明胃脉
其藏脾腎
　脾勝腎
其蟲倮毛
　土餘故毛倮齊化
其物肌核
　肌土核木化也
其病腹滿四支不舉
　土性靜故病如是○新校正云詳此不云
　上羽上徵者徵羽不能虧盈於土故无他
　候也
大風迅至邪傷脾也
　木盛怒故土脾傷
堅成之紀是謂收引
　引歛也陽氣收陰氣用故萬物收歛謂庚
　午庚辰庚寅庚子庚戌庚申之歲也
天氣潔地氣明
　秋氣高潔金氣同
陽氣隨隂治化
　陽順隂而生化
燥行其政物以司成
　燥氣行化萬物專司其成孰無遺略也
收氣繁布化洽不終
　收殺氣早土之化不得終其用也○新校
　正云詳繁字疑誤
其化成其氣削
　減削也
其政肅
　肅清也靜也
其令銳切
　氣用不屈勁而急
其動暴折瘍疰
　動以生病
其德霧露蕭飋
　燥之化也簫飋風聲也靜爲霧露用則風
　生○新校正云按六元正紀大論云德作
　化
其變肅殺凋零
　隕墜於物
其穀稻黍
　金火齊化也○新校正云按本論上文麥
　爲火之穀當言其穀稻麥
其畜鷄馬
　齊孕育也
其果桃杏
　金火齊實
其色白青丹
　白加於青丹自正也
其味辛酸苦
　辛入酸苦齊化
其象秋
　氣爽清潔如秋之化
其經手太陰陽明
　太陰肺脉陽明大腸脉
其藏肺肝
　肺勝肝
其蟲介羽
　金餘故介羽齊育
其物殻絡
　殻金絡火化也
其病喘喝胸憑仰息
　金氣餘故
上徵與正商同其生齊其病咳
　上見少隂少陽則天氣且抑故其生化與
　平金歲同庚子庚午歲上見少隂庚寅庚
　申歲上見少陽土火制金故生氣與之齊
　化火乘金肺故病咳○新校正云詳此不
　言上羽者水與金非相勝剋故
政暴變則名木不榮柔脆焦首長氣斯救大
火流炎爍且至蔓將槁邪傷肺也
　變謂太甚也政太甚則生氣抑故木不榮
　草首焦死政暴不已則火氣發怒故火流
　灸爍至柔條蔓草脆之類皆乾死也火乘
　金氣故肺氣傷也
流衍之紀是謂封藏
　陰氣大行則天地封藏之化也謂丙
　寅丙子丙戌丙申丙午丙辰之
歲也寒司物化天地嚴凝
　陰之氣也
藏政以布長令不揚
　藏氣用則長化止故令不發揚
其化凛其氣堅
　寒氣及物則堅定
其政謐
　謐靜也
其令流注
　水之象也
其動漂泄沃涌
　沃沫也涌溢也
其德凝慘寒雰
　寒之化也○新校正云按六元正紀大論
　作其化凝慘栗冽
其變冰雪霜雹
　非時而有
其穀豆稷
　水齊土化
其畜彘牛
　齊孕育也
其果栗棗
　水土齊實
其色黑丹黅
　黑加於丹黄自正也
其味鹹苦甘
　鹹入於苦甘化齊焉
其象冬
　氣序凝肅似冬之化
其經足少陰太陽
　少陰腎脉太陽膀胱脉
其藏腎心
　腎勝心
其蟲鱗倮
　水餘故鱗倮齊育
其物濡滿
　濡水滿土化也○新校正云按土不及作
　肉土太過作肌此作滿互相成也
其病脹
　水餘也
上羽而長氣不化也
　上見太陽則天不能布化以長養也丙辰
　丙戌之歲上見天符水運也○新校正云
　按氣交變大論云上臨太陽則雨冰雪霜
　不時降濕氣變物不云上徵者運所勝也
政過則化氣大舉而埃昏氣交大雨時降邪
傷腎也
　暴寒數舉是謂政過火被水凌土來仇復
　故天地昏翳土水氣交大雨斯降而邪傷
　腎也
故曰不恒其德則所勝來復政恒其理則所
勝同化此之謂也
　不恒謂恃已有餘凌犯不勝恒謂守常之
　化不肆威刑如是則克己之氣歲同治化
　也○新校正云詳五運太過之說具氣交
　變大論中

黄帝内經素問補註釋文卷之四十二
黄帝内經素問補註釋文卷之四十三榮一
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　五常政大論篇下
黄帝曰天不足西北左寒而右凉地不滿東
南右熱而左温其故何也
　面巽言也
岐伯曰隂陽之氣高下之理大小之異也
　高下謂地形大小謂隂陽之氣盛衰之異
　今中原地形西北方高東南方下西方凉
　北方寒東方温南方熱氣化猶然矣
東南方陽也陽者其精降於下故右熱而左
温
　陽精下降故地氣以温而和之於下矣陽
　氣生於東而盛於南故東方温而南方熱
　氣之多少明矣
西北方陰也陰者其精奉於上故左寒而右
涼
　陰精奉上故地以寒而和之於上矣陰氣
　生於西而盛於北故西方凉而北方寒君
　面巽而言臣面乾而對也○新校正云詳
　天地不足陰陽之說亦具陰陽應象大論
　中
是以地有高下氣有温凉高者氣寒下者氣
熱
　新校正云按六元正紀大論云至高之地
　冬氣常在至下之地春氣常在
故適寒凉者脹之温熱者瘡下之則脹已汗
之則瘡已此湊理開閉之常大小之異耳
　西北東南言其大也夫以氣候驗之中原
　地形所居者悉以居高則寒處下則熱嘗
　試觀之高山多雪平川多雨高山多寒平
　川多熱則高下寒熱可徵見矣中華之地
　凡有高下之大者東西南北各三分也其
　一者自漢蜀江南至海也二者自漢江北
　至平遥縣也三者自平遥北山北至蕃界
　北海也故南分大熱中分寒熱兼半北分
　大寒南北分外寒熱尤極大熱之分其寒
　微大寒之分其熱微然而登涉極高山頂
　則南面北面寒熱懸殊榮枯倍異也又東
　西高下之别亦三矣其一者自汧源縣西
　至沙州二者自開封縣西至汧源縣三者
　自開封縣東至滄海也故東分大温中分
　温凉兼半西分大凉大温之分其寒五分
　之二大凉之分其熱五分之二温凉分外
　温凉尤極變爲大暄大寒也約其大凡如
　此然九分之地寒極於東北熱極於西南
　九分之地其中有高下不同地高處則濕
　下處則燥此一方之中小異也若大而言
　之是則高下之有二也何者中原地形西
　高北高東下南下今百川滿凑東之滄海
　則東南西北高下可知一爲地形高下故
　寒熱不同二則陰陽之氣有少有多故表
　温凉之異爾今以氣候驗之乃春氣西行
　秋氣東行冬氣南行夏氣北行以中分校
　之自開封至汧源氣候正與歷候同以東
　行校之自開封至滄海每一百里秋氣至
　晩一日春氣發早一日西行校之自汧源
　縣西至蕃界磧石其以南向及西北東南
　者每四十里春氣發晩一日秋氣至早一
　日北向及東北西南者每一十五里春氣
　發晚一日秋氣至早一日南行校之川形
　有北向東北西南者每五百里○新校正
　云按别本作十五里○陽氣行晚一日陰
　氣行早一日南向及東南西北川每一十
　五里熱氣至早一日寒氣至晚一日廣平
　之地則每五十里陽氣發早一日寒氣至
　晩一日北行校之川形有南向及東南西
　北者每二十五里陽氣行晚一日陰氣行
　早一日北向及東北西南川每一十五里
　寒氣至早一日熱氣至晩一日廣平之地
　則每二十里熱氣行晩一日寒氣至早一
　日大率如此然高處峻處冬氣常在平處
　下處夏氣常在觀其雪零草茂則可知矣
　然地土固有弓形川蛇形川月形川地勢
　不同生殺榮枯地同而天異凡此之類有
　離向丙向巽向乙向震向處則春氣早至
　秋氣晩至早晩校十五日有丁向坤向庚
　向兌向辛向乾向坎向艮向處則秋氣早
　至春氣晩至早晩亦校二十日是所謂帶
　山之地也審觀向背氣候可知寒凉之地
　凑理開少而閉多閉多則陽氣不散故適
　寒凉腹必脹也濕熱之地凑理開多而閉
　少開多則陽氣發散故往温熱皮必瘡也
　下之則中氣不餘故脹已汗之則陽氣外
　泄故瘡已
帝曰其於壽夭何如
　言土地居人之壽夭
岐伯曰陰精所奉其人壽陽精所降其人夭
　陰精所奉高之地也陽精所降下之地也
　陰方之地陽不妄泄寒氣外持邪不數中
　而正氣堅守故壽延陽方之地陽氣耗散
　發泄無度風濕數中眞氣傾竭故夭折即
　事驗之今中原之境西北方衆人壽東南
　方衆人夭其中猶各有微甚爾此壽夭之
　大異也方者審之乎
帝曰善其病者治之奈何岐伯曰西北之氣
散而寒之東南之氣收而温之所謂同病異
治也
　西方北方人皮膚閉腠理宻人皆食熱故
　宜散宜寒東方南方人皮膚踈腠理開人
　皆食冷故宜收宜温散謂温浴使中外條
　達收謂温中不解表也今土俗皆反之依
　而療之則反甚矣○新校正云詳分方爲
　治亦具異法方宜論中
故曰氣寒氣凉治以寒凉行水漬之氣温氣
熱治以温熱强其内守必同其氣可使平也
假者反之
　寒方以寒熱方以熱温方以温凉方以凉
　是正法也是同氣也行水漬之謂湯浸漬
　也平謂平調也若西方北方有冷病假熱
　方温方以除之東方南方有熱疾須凉方
　寒方以療者則反上正法以取之
帝曰善一州之氣生化壽夭不同其故何也
岐伯曰高下之理地勢使然也崇高則陰氣
治之污下則陽氣治之陽勝者先天陰勝者
後天
　先天謂先天時也後天謂後天時也悉言
　天地生化榮枯零落之先後也物既有之
　人亦如然
此地理之常生化之道也帝曰其有壽夭乎
岐伯曰高者其氣壽下者其氣夭地之小大
異也小者小異大者大異
　大謂東南西北相遠萬里許也小謂居所
　高下相近二十里三十里或百里許也地
　形高下懸倍不相計者以近爲小則十里
　二十里高下平慢氣相接者以遠爲小則
　三百里二百里地氣不同生乃異也
故治病者必明天道地理陰陽更勝氣之先
後人之壽夭生化之期乃可以知人之形氣
矣
　不明天地之氣又昩陰陽之候則以壽爲
　夭以夭爲壽雖盡上聖救生之道畢經脉
　藥石之妙猶未免世中之誣斥也
帝曰善其歲有不病而藏氣不應不用者何
也岐伯曰天氣制之氣有所從也
　從謂從事於彼不及營於私應用之
帝曰願卒聞之岐伯曰少陽司天火氣下臨
肺氣上從白起金用草木眚火見燔焫革金
且耗大暑以行咳嚏鼽衂鼻窒曰瘍寒熱胕
腫
　寅申之歲侯也臨謂御於下從謂從事於
　上起謂價高於市用謂用行刑罰也臨從
　起用同之革謂皮革亦謂革易也金謂器
　屬也耗謂費用也火氣燔灼故曰生瘡瘡
　身瘡也瘍頭瘡也寒熱謂先寒而後熱則
　瘧疾也肺爲熱害水且救之水守肺中故
　爲胕腫胕腫謂腫滿按之不起此天氣之
　所生也○新校正云詳注云故曰生瘡瘡
　身瘡也瘍頭瘡也今經只言曰瘍疑經脫
　一瘡之别本曰字作口
風行於地塵沙飛揚心痛胃脘痛厥逆鬲不
通其主暴速
　厥陰在泉故風行於地凡淫所勝故是病
　生焉少陽厥陰其化急速故病氣起發疾
　速而爲故云其主暴速此地氣不順而生
　是也○新校正云詳厥陰與少陽在泉言
　其主暴速其發機速故不言甚則某病也
陽明司天燥氣下臨肝氣上從蒼起木用而
立土乃眚凄滄數至木伐草萎脅痛目赤掉
振鼓栗筋痿不能乆立
　卯酉之歲候也木用亦謂木功也凄滄大
　凉也此病之起天氣生焉
暴熱至土乃暑陽氣鬱發小便變寒熱如瘧
甚則心痛火行干槁流水不氷蟄蟲乃見
　少陰在泉熱盛於地而爲是也病之所有
　地氣生焉
太陽司天寒氣下臨心氣上從而火且明
　新校正云詳火且明三字當作火用二字
丹起金乃眚寒清時舉勝則水冰火氣高明
心熱煩嗌乾善渴鼽嚏喜悲數欠熱氣妄行
寒乃復霜不時降善忘甚則心痛
　辰戌之歲候也寒清時舉太陽之令也火
　氣高明謂燔灼於物也不時謂太早及偏
　害不循時令不普及於物也病之所起天
　氣生焉
土乃潤水豐衍寒客至沉陰化濕氣變物水
飲内蓄中滿不食皮𤸷肉苛筋脉不利甚則
胕腫身後癰
　太陰在泉濕盛於地而爲是也病之源始
　地氣生焉○新校正云詳身後癰當作身
　後難
厥陰司天風氣下臨脾氣上從而土且隆黄
起水乃眚土用革體重肌肉萎食减口爽風
行大虚雲物摇動目轉耳鳴
　巳亥之歲候也土隆土用革謂土氣有用
　而革易其體亦謂土功事也雲物摇動是
　謂風高此病所生天之氣也
火縱其暴地乃暑大熱消爍赤沃下蟄蟲數
見流水不冰
　少陽在泉火成於地而爲是也病之宗兆
　地氣生焉
其發機速
　少陽厥陰之氣變化卒急其爲疾病速若
　發機故曰其發機速
少陰司天熱氣下臨肺氣上從白起金用草
木眚喘嘔寒熱嚏鼽衂鼻窒大暑流行
　子午之歲候也熱司天氣故是病生天氣
　之作也
甚則瘡瘍燔灼金爍石流
　天之交也
地乃燥凄滄數至脅痛善太息肅殺行草木
變
　變謂變易客質也脅痛太息地氣生也
太隂司天濕氣下臨腎氣上從黑起水變
　新校正云詳前後文此少火乃眚三字
埃冒雲雨胷中不利隂痿氣大衰而不起不
用
　新校正云詳不用二字當作水用
當其時反腰脽痛動轉不便也
　丑未之歲候也水變謂甘泉變鹹也埃土
　霧也冒不分遠也雲雨土化也脽謂臀肉
　也病之有者天氣生焉
厥逆
　新校正云詳厥逆二字疑當連上文
地乃藏陰大寒且至蟄蟲早附心下否痛地
裂冰堅少腹痛時害於食乘金則止水增味
廼鹹行水減也
　止水井泉也行水河渠流注者也止水雖
　長廼變常甘美而爲鹹味也病之有者地
　氣生焉○新校正云詳太陰司天之化不
　言甚則病某而云當其時又云乘金則云
　云者與前條互相發明也
帝曰歲有胎孕不育治之不全何氣使然岐
伯曰六氣五類有相勝制也同者盛之異者
衰之此天地之道生化之常也故厥隂司天
毛蟲靜羽蟲育介蟲不成
　謂乙巳丁巳己巳辛巳癸巳乙亥丁亥己
　亥辛亥癸亥之歲也靜无聲也亦謂靜退
　不先用事也羽爲火蟲氣同地也火制金
　化故介蟲不成謂白色有甲之蟲少孕育
　也
在泉毛蟲育倮蟲耗羽蟲不育
　地氣制土黄倮耗損歲乘木運其又甚也
　羽蟲不育少陽自抑之是則五寅五申歲
　也凡稱不育不成皆謂少非悉无也
少陰司天羽蟲靜介蟲育毛蟲不成
　謂甲子丙子戊子庚子壬子甲午丙午戊
　午庚午壬午之歲也靜謂胡越燕百舌鳥
　之類也是歲黑色毛蟲孕育少成
在泉羽蟲育介蟲耗不育
　地氣制金白介蟲不育歲乗火運斯復甚
　焉是則五卯五酉歲也○新校正云詳介
　蟲耗以少陰在泉火剋金也介蟲不育以
　陽明在天自抑之也
太陰司天倮蟲靜鱗蟲育羽蟲不成
　是謂乙丑丁丑己丑辛丑癸丑乙未丁未
　己未辛未癸未之歲也倮蟲者謂人及蝦
　蟆之類也羽蟲謂青緑色者則鸚鵡鴷鳥
　翠碧鳥之類諸青緑色之有羽者歲乘金
　運其復甚哉
在泉倮蟲育鱗蟲
　新校正云詳此少一耗字
不成
　地氣制水黑鱗不育歲乘土運而又甚焉
　是則五辰五戌是也
少陽司天羽蟲靜毛蟲育倮蟲不成
　謂甲寅丙寅戊寅庚寅壬寅甲申丙申戊
　申庚申壬申之歲也倮蟲謂青緑色者也
　羽蟲謂黑色諸有羽翼者則越燕百舌鳥
　之類是也
在泉羽蟲育介蟲耗毛蟲不育
　地氣制金白介耗損歲乘火運其又甚也
　毛蟲不育天氣制之是則五巳五亥歲也
陽明司天介蟲靜羽蟲育介蟲不成
　謂乙卯丁卯已卯辛卯癸卯乙酉丁酉已
　酉辛酉癸酉之歲也羽爲火蟲故蕃育也
　介蟲諸有赤色甲殻者也赤介不育天氣
　制之
在泉介蟲育毛蟲耗羽蟲不成
　地氣制木黑毛蟲耗歲乗金運損復甚焉
　是則五子五午歲也羽蟲不就以上見少
　陰也
太陽司天鱗蟲靜倮蟲育
　謂甲辰丙辰戊辰庚辰壬辰丙戌甲戌戊
　戌庚戌壬戌歲也倮蟲育地氣同也鱗蟲
　靜謂黄鱗不用也是歲雷霆少舉以天氣
　抑之也○新校正云詳此當云鱗蟲不成
在泉鱗蟲耗倮蟲不育
　天氣制勝黄黑鱗耗是則五丑五未歲也
　○新校正云詳此當爲鱗蟲育羽蟲耗倮
　蟲不育注中鱗字亦當作羽
諸乘所不成之運則甚也
　乘木之運倮蟲不成乘火之運介蟲不成
　乘土之運鱗蟲不成乘金之運毛蟲不成
　乘水之運羽蟲不成當是歲者與上文同
　悉少能孕育也斯并運與氣同者運乗其
　勝復遇天符及歲會者十孕不全一二也
故氣主有所制歲立有所生地氣制己勝天
氣制勝己天制色地制形
　天氣隨已不勝者制之謂制其色也地氣
　隨己所勝者制之謂制其形也故又曰天
　制色地制形焉是以天地之間五類生化
　互有所勝互有所化互有所生互有所制
五類衰盛各隨其氣之所宜也
　宜則蕃息
故有胎孕不育治之不全此氣之常也
　天地之間有生之物凡此五類也五謂毛
　羽倮鱗介也故曰毛蟲三百六十麟爲之
　長羽蟲三百六十鳳爲之長倮蟲三百六
　十人爲之長鱗蟲三百六十龍爲之長介
　蟲三百六十龜爲之長凡諸有形蚑行飛
　走喘息胎息大小高下青黄赤白黑身被
　毛羽鱗介者通而言之皆謂之蟲矣不貝
　是四者皆謂倮蟲凡此五物皆有胎生卵
　生濕生化生因人致問言及五類也
所謂中根也
　生氣之根本發自身形之中中根也非是
　五類則生氣根系悉因外物以成立去之
　則生氣絶矣
根於外者亦五
　謂五味五色類也然木火土金水之形類
　悉假外物色藏乃能生化外物既去則生
　氣離絶故皆是根於外也○新校正云詳
　注中色藏二字當作已成
故生化之别有五氣五味五色五類五宜也
　然是二十五者皆中根外悉有之五氣謂
　臊焦香腥腐也五味謂酸苦甘辛鹹也五
　色謂青黄赤白黑也五類有二矣其一者
　謂毛羽倮鱗介其二者謂燥濕液堅軟也
　夫如是等於萬物之中互有所宜也
帝曰何謂也岐伯曰根於中者命曰神機神
去則機息根於外者命曰氣立氣止則化絶
　諸有形之類根於中者生源繫天其所動
　浮皆神氣爲機發之主故其所爲也物莫
　之知是以神捨去則機發動用之道息矣
　根於外者生源繫地故其所生長化成收
　藏皆爲造化之氣所成立故其所出也物
　亦莫之知是以氣止息則生化結成之道
　絶滅矣其木火土金水燥濕液堅柔雖常
　性不易及乎外物去生氣離根化絶止則
　其常體性顔色皆必小變移其日也○新
　校正云按六微㫖大論云岀入廢則神機
　化滅昇降息則氣立孤危故非岀入則無
　以生長壯老已非升降則無以生長化收
　藏
故各有制各有勝各有生各有成
　根中根外悉如是
故曰不知年之所加氣之同異不足以言生
化此之謂也
　新校正云按六節藏象論云不知年之所
　加氣之盛衰虚實之所起不可以爲工矣
帝曰氣始而生化氣散而有形氣布而蕃育
氣終而象變其致一也
　始謂始發動散謂流散於物中布謂布化
　於結成之形所終極於收藏之用也故始
　動而生化流散而有形布化而成結終極
　而萬象皆變也即事驗之天地之間有形
　之類其生也柔弱其死也堅强凡如此類
　皆謂變易生死之時形質是謂氣之終極
　○新校正云按天元紀大論云物生謂之
　化物極謂之變又六微㫖大論云物之生
　從於化物之極由乎變變化相薄成敗之
　所由也
然而五味所資生化有薄厚成熟有少多終
始不同其故何也岐伯曰地氣制之也非天
不生地不長也
　天地雖無情於生化而生化之氣自有異
　同爾何者以地體之中有六入故也氣有
　同異故有生有化有不生有不化有少生
　少化有廣生廣化矣故天地之間無必生
　必化必不生必不化必少生少化必廣生
　廣化也各隨其氣分所好所惡所異所同
　也
帝曰願聞其道岐伯曰寒熱燥濕不同其化
也
　舉寒熱燥濕四氣不同則温清異化可知
　之矣
故少陽在泉寒毒不生其味辛其治苦酸其
穀蒼丹
　巳亥歲氣化也夫毒者皆五行慄盛暴烈
　之氣所爲也今火在地中其氣正熱寒毒
　之物氣與地殊生死不同故生少也火制
　金氣故味辛者不化也少陽之氣上奉厥
　陰故其歲化苦與酸也六氣主歲唯此歲
　通和木火相承故無間氣也苦丹地氣所
　化酸蒼天氣所生也余所生化悉有上下
　勝剋故皆有間氣矣
陽明在泉濕毒不生其味酸其氣濕
　新校正云詳在泉六惟陽明與太陰在泉
　之歲云其氣濕其氣熱蓋以濕燥未見寒
　温之氣故再云其氣也
其治辛苦甘其穀丹素
　子午歲氣化也燥在地中其氣涼清故濕
　温毒藥少生化也金木相制故味酸者少
　化也陽明之氣上奉少陰故其歲化辛與
　苦也辛素地氣也苦丹天氣也甘間氣也
　所以間金火之勝剋故兼治甘
太陽在泉熱毒不生其味苦其治淡鹹其穀
黅秬
　丑未歲氣化也寒在地中與熱殊化故其
　歲物熱毒不生木勝火味故當苦也太陽
　之氣上奉太陰故其氣化生淡鹹也太陰
　土氣上生於天氣遠而高故甘之化薄而
　爲淡也所以淡亦屬甘甘之類也淡黅天
　化也鹹秬地化也黅黄也○新校正云詳
　注云味故當苦當作故味苦者不化傳寫
　誤也
厥陰在泉清毒不生其味甘其治酸苦其穀
蒼赤
　寅申歲氣化也温在地中與清殊性故其
　歲物清毒不生木勝其土故味甘少化也
　厥隂之氣上合少陽所合之氣既无乖忤
　故其治化酸與苦也酸蒼地化也苦赤天
　化也氣无勝剋故不間氣以甘化也
其氣專其味正
　厥隂少陽在泉之歲皆氣化專一其味純
　正然餘歲悉上下有勝剋之氣故皆有間
　氣間味矣
少陰在泉寒毒不生其味辛其治辛苦甘其
穀白丹
　卯酉歲氣化也熱在地中與寒殊化故其
　歲藥寒毒甚微火氣爍金故味辛少化與
　少陰陽明主天主地故其所治苦與辛焉
　苦丹爲地氣所生辛白爲天氣所生甘間
　氣殊化以間止剋伐也
太陰在泉燥毒不生其味鹹其氣熱其治甘
鹹其穀黅秬
　辰戌歲氣化也地中有濕與燥不同故乾
　毒之物不生化也土制於水故味鹹少化
　也太陰之氣上承太陽故其歲化甘與鹹
　也甘黅地化也鹹秬天化也寒濕不爲大
　忤故間氣同而氣熱者應之
化淳則鹹守氣專則辛化而俱治
　淳和也化淳謂少陽在泉之歲也火來居
　水而反能化育是水鹹自守不與火爭化
　也氣專謂厥陰在泉之歲也木居於水而
　復下化金不受害故辛復生化與鹹俱王
　也唯此兩歲上下之氣無剋伐之嫌故辛
　得與鹹同應王而生化也餘歲皆上下有
　勝剋之變故其中間甘味兼化以緩其制
　抑餘苦鹹酸三味不同其生化也故天地
　之間藥物辛甘者多也
故曰補上下者從之治上下者逆之以所在
寒熱盛衰而調之
　上謂司天下謂在泉也司天地氣太過則
　逆其味以治之司天地氣不及則順其味
　以和之從順也
故曰上取下取内取外取以求其過能毒者
以厚藥不勝毒者以薄藥此之謂也
　上取謂以藥制有過之氣也制而不順則
　吐之下取謂以迅疾之藥除下病攻之不
　去則下之内取謂食及以藥内之審其寒
　熱而調之外取謂藥熨令所病氣調適也
　當寒反熱以冷調之當熱反寒以温和之
　上盛不已吐而脫之下盛不已下而奪之
　謂求得氣過之道也藥厚薄謂氣味厚薄
　者也○新校正云按甲乙經云胃厚色黑
　大骨肉肥者皆勝毒其瘦而薄胃者皆不
　勝毒又按異法方宜論云西方之民陵居
　而多風水土剛强不衣而褐薦華食而脂
　肥故邪不能傷其形體其病生於内其治
　宜毒藥
氣反者病在上取之下病在下取之上病在
中傍取之
　下取謂寒逆於下而熱攻於上不利於下
　氣盈於上則温下以調之上取謂寒積於
　下温之不去陽藏不足則補其陽也傍取
　謂氣并於左則藥熨其右氣并於右則藥
　熨其左以和之必隨寒熱爲適凡是七者
　皆病無所逃動而必中斯爲妙用矣
治熱以寒温而行之治寒以熱凉而行之治
温以清冷而行之治清以温熱而行之
　氣性有剛柔形證有輕重方用有大小調
　制有寒温盛大則順氣性以取之小軟則
　逆氣性以伐之氣殊則主必不容力倍則
　攻之必以是則謂湯飲調氣之制也○新
　校正云按至眞要大論云熱因寒用寒因
　熱用必伏其所主而先其所因其始則同
　其終則異可使破積可使潰堅可使氣和
　可使必已
故消之制之吐之下之補之寫之久新同法
　量氣盛虚而行其法病之新久無異道也
帝曰病在中而不實不堅且聚且散奈何岐
伯曰悉乎哉問也无積者求其藏虚則補之
　隨病所在命其藏以補之
藥以祛之食以隨之
　食以无毒之藥隨湯丸以迫逐之使其盡
　也
行水漬之和其中外可使畢已
　中外通和氣無流礙則釋然消散眞氣自
　平
帝曰有毒無毒服有約乎岐伯曰病有乆新
方有大小有毒無毒固宜常制矣大毒治病
十去其六
　下品藥毒毒之大也
常毒治病十去其七
　中品藥毒次於下也
小毒治病十去其八
　上品藥毒毒之小也
無毒治病十去其九
　上品中品下品無毒藥悉謂之乎
穀肉果菜食養盡之無使過之傷其正也
　大毒之性烈其爲傷也多小毒之性和其
　爲傷也少常毒之性減大毒之性一等加
　小毒之性一等所傷可知也故至約必止
　之以待來證爾然無毒之藥性雖平和久
　而多之則氣有偏勝則有偏絶乆攻之則
　藏氣偏弱既弱且困不可長也故十去其
　九而止服至約已則以五穀五肉五果五
　菜隨五藏宜者食之已盡其餘病藥食兼
　行亦通也○新校正云按藏氣法時論云
　毒藥攻邪五穀爲養五果爲助五畜爲益
　五菜爲充
不盡行復如法
　法謂前四約也餘病不盡然再行之毒之
　大小至約而止必無過也
必先歲氣無伐天和
　歲有六氣分主有南面北面之政先知此
　六氣所在人脉至尺寸應之太陰所在其
　脉沉少陰所在其脉鈎厥陰所在其脉弦
　太陽所在其脉大而長陽明所在其脉短
　而濇少陽所在其脉大而浮如是六脉則
　謂天和不識不知呼爲寒熱攻寒令熱脉
　不變而熱疾已生制熱令寒脉如故而寒
　病又起欲求其適安可得乎夭枉之來率
　由於此
無盛盛無虚虚而遺人夭殃
　不察虚實但思攻擊而盛者轉盛虚者轉
　虚萬端之病從兹而甚眞氣日消病勢日
　侵殃咎之來苦天之興難可逃也悲夫
無致邪無失正絶人長命
　所謂伐天和也攻虚謂實是則致邪不識
　藏之虚斯爲失正氣既死則爲死之由矣
帝曰其乆病者有氣從不康病去而瘠奈何
　從謂順也
岐伯曰昭乎哉聖人之問也化不可代時不
可違
　化謂造化也代大匠斫猶傷其手况造化
　之氣人能以力代之乎夫生長收藏各應
　四時之化雖巧智者亦無能先時而致之
　明非人力所及由是觀之則物之生長收
　藏化必待其時也物之成敗理亂亦待其
　時也物既有之人亦宜然或言力必可致
　而能代造化違四時者妄也
夫經絡以通血氣以從復其不足與衆齊同
養之和之靜以待時謹守其氣無使傾移其
形乃彰生氣以長命曰聖王故大要曰無代
化無違時必養必和待其來復此之謂也帝
曰善
　大要上古經法也引古之要㫖以明時化
　之不可違不可以力代也

黄帝内經素問補註釋文卷之四十三





黄帝内經素問補註釋文卷之四十四榮二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　六元正紀大論篇上
黄帝問曰六化六變勝復淫治甘苦辛鹹酸
淡先後余知之矣夫五運之化或從五氣
　新校正云詳五氣疑作天氣則與下文相
　叶
或逆天氣或從天氣而逆地氣或從地氣而
逆天氣或相得或不相得余未能明其事欲
通天之紀從地之理和其運調其化使上下
合德無相奪倫天地升降不失其宜五運宣
行勿乖其政調之正味從逆奈何
　氣同謂之從氣異謂之逆勝制爲不相得
　相生爲相得司天地之氣更淫勝復各有
　主治法則欲令平調氣性不違忤天地之
　氣以致清靜和平也
岐伯稽首再拜對曰昭乎哉問也此天地之
綱紀變化之淵源非聖帝孰能窮其至理歟
臣雖不敏請陳其道令終不滅乆而不易
　氣主循環同於天地太過不及氣序常然
　不言永定之制則久而更易去聖遼遠何
　以明之
帝曰願夫子推而次之從其類序分其部主
　别其宗司昭其氣數明其正化可得聞乎
　部主謂分六氣所部主者也宗司謂配五
　氣運行之位也氣數謂天地五運氣更用
　之正數也正化謂歲直氣味所宜酸苦甘
　辛鹹寒温冷熱也
岐伯曰先立其年以明其氣金木水火土運
行之數寒暑燥濕風火臨御之化則天道可
見民氣可調陰陽卷舒近而無惑數之可數
者請遂言之
　遂盡也
帝曰太陽之政奈何岐伯曰辰戌之紀也
大陽大角太陰壬辰壬戌其運
風其化鳴紊啓拆
　新校正云按五常政大論云其德鳴靡啓
　拆
其變振拉摧拔
　新校正云詳此其運其化其變從太角等
　運起
其病眩掉曰暝
　新校正云詳此病證以運加司夭地爲言
太角(初/正)少徵　太宫　少商　太羽(終)
太陽　太徵　太陰　戊辰　戊戌同正徵
　新校正云按五常政大論云赫曦之紀上
　羽與正徵同
其運熱其化暄暑鬱燠
　新校正云按五常政大論燠作蒸
其變炎烈沸騰其病熱鬱
太徵　少宫　太商　少羽(終)少角(初)
太陽　太宫　太陰　甲辰歲會(同天/符)甲戌
歲會(同天/符)
　新校正云按天元紀大論云承歲爲歲直
　又六微㫖大論云木運臨卯火運臨午土
　運臨四季金運臨酉水運臨子所謂歲會
　氣之平也王冰云歲直亦曰歲會此甲爲
　太宫辰戌爲四季故曰歲會又云同天符
　者按本論下文云太過而加同天符是此
　歲一爲歲會又爲同天符也
其運陰埃
　新校正云詳太宫三運兩曰陰雨獨此曰
　陰埃埃疑作雨
其化柔潤重澤
　新校正云按五常政大論澤作淖
其變震驚飄驟其病濕下重
太宫　少商　太羽(終)　太角(初)少徵
太陽　太商　太陰　庚辰　庚戌　其運
凉其化霧露蕭飋其變肅殺凋零其病燥背
瞀胸滿
太商　少羽(終)少角(初)太徵　少宫
太陽　太羽
　新校正云按五常政大論云上羽而長氣
　不化
太陰　丙辰天符　丙戌天符
　新校正云按天元紀大論云應天爲天符
　又六微㫖大論云土運之歲上見太陰火
　運之歲上見少陽少陰金運之歲上見陽
　明木運之歲上見厥陰水運之歲上見大
　陽曰天與之會故曰天符又本論下文云
　五運行同天化者命曰天符又云臨者大
　過不及皆曰天符
其運寒
　新校正云詳太羽三運此爲上羽少陽少
　陰司天爲太徵而少陽司天運言寒肅此
　與少陰司天運言其運寒者疑此太陽司
　天運司太羽當言其運寒肅少陽少陰司
　天運當云其運寒
其化凝慘凓冽
　新校正云按五常政大論作凝慘寒雰
其變冰雪霜雹其病大寒留於谿谷
太羽終大角　少徵　大宫　少商
凡此太陽司天之政氣化運行先天
　六步之氣生長化成收藏皆先天時而應
　至也餘歲先天同之也
天氣肅地氣靜寒臨太虚陽氣不令水土合
德上應辰星鎮星
　明而大也
其穀玄黅
　天地正氣之所生長化成也黅黄也
其政肅其令徐寒政大舉澤無陽焰則火發
待時
　寒甚則火鬱待四氣乃發暴爲炎熱也
少陽中治時雨乃涯止極雨散還於太陰雲
朝北極濕化乃布
　北極雨府也
澤流萬物寒敷於上雷動於下寒濕之氣持
於氣交
　歲氣之大非也
民病寒濕發肌肉萎足痿不收濡寫血溢
　新校正云詳血溢者火發待時所爲之病
　也
初之氣地氣遷氣乃大温
　畏火致之
草乃早榮民乃厲温病乃作身熱頭痛嘔吐
肌腠瘡瘍
　赤斑也是爲膚腠中瘡在皮内也
二之氣大凉反至民乃慘草乃遇寒火氣遂
抑民病氣鬱中滿寒乃始
　自凉而反之於寒氣故寒氣始來近人也
三之氣天政布寒氣行雨乃降民病寒反熱
中癰疽注下心熱瞀悶不治則死
　當寒反熱是反天常熱起於心則神之危
　亟不急扶救神必消亡故治者則生不治
　則死
四之氣風濕交爭風化爲雨乃長乃化乃成
民病大熱少氣肌肉萎足痿注下赤白五之
氣陽復化草乃長乃化乃成民乃舒
　大火臨御故萬物舒榮
終之氣地氣正濕令行陰凝太虚埃昏郊野
民乃慘悽寒風以至反者孕乃死故歲宜苦
以燥之温之
　新校正云詳故歲宜苦以燥之温之九字
　當在避虚邪以安其正下錯簡在此
必折其鬱氣先資其化原
　化原謂九月迎而取之以補心火○新校
　正云詳水將勝也先於九月迎取其化原
　先寫腎之源也蓋以水王十月故先於九
　月迎而取之寫水所以補火也
抑其運氣扶其不勝
　太角歲脾不勝太徵歲肺不勝太宫歲腎
　不勝太商歲肝不勝太羽歲心不勝歲之
　宜也如此然太陽司天五歲之氣通宜先
　助心後扶腎氣
無使暴過而生其疾食歲穀以全其眞避虚
邪以安其正
　木過則脾病生火過則肺病生土過則腎
　病生金過則肝病生水過則心病生天地
　之氣過亦然也歲穀謂黄色黑色穀也虚
　邪謂從衝後來風也
適氣同異多少制之同寒濕者燥熱化異寒
濕者燥濕化
　大宫太商太羽歲同寒濕宜治以燥熱化
　大角太徵歲異寒濕宜治以燥濕化
用寒遠寒用凉遠凉用温遠温用熱遠熱食
宜同法有假者反常反是者病所謂時也
　時謂春夏秋冬及間氣所在同則遠之即
　雖其時若六氣臨御假寒熱温凉以除疾
　病者則勿遠之如太陽司天寒爲病者假
　熱以療則熱用不遠夏餘氣例同故曰有
　假反常也食同藥法爾若無假反法則爲
　病之媒非方制養生之道○新校正云按
　用寒遠寒及有假者反常等事下文備矣
帝曰善陽明之政奈何岐伯曰卯酉之紀也
陽明　少角　少隂　清熱勝復同同正商
　清勝少角熱復清氣故曰清熱勝復同也
　餘少運皆同也同正商者上見陽眀上商
　與正商同言歲木不及也餘準此○新校
　正云按五常政大論云委和之紀上商與
　正商同
丁卯歲會丁酉其運風清熱
　不及之運常兼勝復之氣言之風運氣也
　清勝氣也熱復氣也餘少運悉同
少角(初/正)太徵　少宫　太商　少羽(終)
陽明少徵少陰寒雨勝復同同正商
　新校正云按伏明之紀上商與正商同
癸卯
　同歲會
癸酉
　同歲會○新校正云按本論下文云不及
　而加同歲會此運少徵爲不及下加少陰
　故云同歲會
其運熱寒雨
少徵　太宫　少商　太羽(終)太角(初)
陽明　少宫　少陰　風凉勝復同
己卯　己酉　其運雨風凉
少宫　太商　少羽(終)少角(初)太徵
陽明　少商　少陰寒熱勝復同同正商
　新校正云按五常政大論云從革之紀上
　商與正商同
乙卯天符
乙酉歲會太一天符
　新校正云按天元紀大論云三合爲治又
　六微㫖大論云天符歲會曰太一天符王
　冰云是謂三合一者天會二者歲會三者
　運會或云此歲三合曰太一天符不當更
　曰歲會者甚不然也乙酉本爲歲會又爲
　太一天符歲會之名不可去也或云己丑
　己未戊午何以不連言歲會而單言太一
　天符曰舉一隅不以三隅反舉一則三者
　可知去之則是太一天符不爲歲會也故
　曰不可去也
其運涼熱寒
少商　太羽(終)太角(初)少徵　太宫
陽明　少羽　少陰　雨風勝復同辛卯
少官同
　新校正云按五常政大論云五運不及除
　同正角正商正宫外癸丑癸未當云少徵
　與少羽同己卯己酉少宫與少角同乙丑
　乙未少商與少徵同辛卯辛酉辛巳辛亥
　少羽與少宫同合有十年今此論獨於此
　言少宫同者蓋以癸丑癸未丑未爲土故
　不更同少羽己卯己酉爲金故不更同少
　角辛巳辛亥爲木故不更同少宫乙丑乙
　未下見太陽爲水故不更同少徵又除此
　八年外只有辛卯辛酉二年爲少羽同少
　宫也
辛酉辛卯其運寒雨風
少羽終少角(初)太徵　大宫　太商
凡此陽明司天之政氣化運行後天
　六步之氣生長化成庶務動靜皆後天時
　而應餘少歲同
天氣急地氣明陽專其令炎暑大行物燥以
堅淳風乃治風燥横運流於氣交多陽少陰
雲趨雨府濕化乃敷
　雨府太陰之所在也
燥極而澤
　燥氣欲終則化爲雨澤是謂三氣之分也
其穀白丹
　天地正氣所化生也
間穀命太者
　命太者謂前文太角商等氣之化者間氣
　化生故云間穀也○新校正云按玄珠云
　歲穀與間穀者此即在泉爲歲穀及在泉
　之左右間者皆爲歲穀其司天及運間而
　化者名間穀又别有一名間穀者是地化
　不及即反所勝而生者故名間穀即邪氣
　之化又名并化之穀也亦名間穀與王注
　頗異
其耗白甲品羽
　白色中蟲多品羽類有羽翼者耗散粢盛
　蟲鳥甲兵歲爲災以耗竭物類
金火合德上應太白熒惑
　見大而眀
其政切其令暴蟄蟲乃見流水不冰民病咳
嗌塞寒熱發暴振栗癃閟清先而勁毛蟲乃
死熱後而暴介蟲乃殃其發暴勝復之作擾
而大亂
　金先勝木已承害故毛蟲死火後勝金不
　勝故介蟲復殃勝而行殺羽者已亡復者
　後來强者又反非大亂氣其其謂也
清熱之氣持於氣交初之氣地氣遷陰始凝
氣始肅水乃冰寒雨化其病中熱脹面目浮
腫善眠鼽衂嚏欠嘔小便黄赤甚則淋
　大陰之化○新校正云詳氣肅水冰凝非
　大陰之化
二之氣陽乃布民乃舒物乃生榮厲大至民
善暴死
　臣位君故爾
三之氣天政布凉乃行燥熱交合燥極而澤
民病寒熱
　寒熱瘧也
四之氣寒雨降病暴仆振栗譫妄少氣嗌乾
引飲及爲心痛癰腫瘡瘍瘧寒之疾骨痿血
便
　骨痿無力
五之氣春令反行草乃生榮民氣和終之氣
陽氣布候反温蟄蟲來見流水不冰民乃康
平其病温
　君之化也
故食歲穀以安其氣食間穀以去其邪歲宜
以鹹以苦以辛汗之清之散之安其運氣無
使受邪折其鬱氣資其化源
　化源謂六月迎而取之也○新校正云按
　金王七月故迎於一月寫金氣
以寒熱輕重少多其制同熱者多天化同清
者多地化
　少角少徵歲同熱用方多以天清之化治
　之少宫少商少羽歲同清田方多以地熱
　之化口治之火在地故同清者多地化金
　在天故同熱者多天化
用凉遠凉用熱遠熱用寒遠寒用温遠温食
宜同法有假者反之此其道也反之者亂天
地之經擾陰陽之紀也帝曰善少陽之政奈
何岐伯曰寅申之紀也
少陽　太角
　新校正云按五常政大論云上徵則其氣
　逆
厥陰　壬寅同天符壬申同天符其運風鼓
　新校正云詳風火合勢故其運風鼓少陰
　司天太角運亦同
其化鳴紊啓拆
　新校正云按五常政大論云其德鳴靡啓
　拆
其變振拉摧拔其病掉眩支脅驚駭
太角(初/正)少徵　太宫　少商大羽(終)
少陽　太徵
　新校正云按五常政大論云上徵而收氣
　灾
厥隂　戊寅天符　戊申天符　其運暑其
化暄囂鬱燠
　新校正云按五常政大論作暄暑鬱燠此
　變暑爲囂者以臨少陽故也
其變炎烈沸騰其病上熱鬱血溢血泄心痛
太徵　少宫　太商　少羽終少角初
少陽　太宫　厥陰　甲寅　甲申　其運
陰雨其化柔潤重澤其變震驚飄驟其病體
重胕腫痞飲
太宫　少商　太羽(終)太角(初)少徵
少陽　太商　厥陰　庚寅　庚申　同正
商
　新校正云按五常政大論堅成之紀上徵
　與正商同
其運凉其化霧露清切
　新校正云按五常政大論云霧露蕭飋又
　大商三運兩言蕭飋獨此言清切詳此下
　如厥陰當此蕭飋
其變肅殺凋零其病肩背胷中
大商　少羽(終)少角(初)太徵　少宫
少陽　大羽　厥陰　丙寅　丙申　其運
寒肅
　新校正云詳此運不當言寒肅以注大陽
　司天太羽運中
其化凝慘凓冽
　新校正云按五常政大論云作凝慘寒雰
其變冰雪霜雹其病寒浮腫
太羽終太角初少徵　大宫　少商
凡此少陽司天之政氣化運行先天天氣正
　新校正云詳少陽司天太陰司地正得天
　地之正又厥陰少陽司地各云得其正者
　以地主生榮爲言也本或作天氣止者少
　陽火之性用動躁云止義不通
地氣擾風乃暴舉木偃沙飛炎火乃流陰行
陽化雨乃時應火木同德上應熒惑歲星
　見明而大○新校正云詳六氣惟少陽厥
　陰司天司地爲上下通和無相勝剋故言
　火木同德餘氣皆有勝剋故言合德
其穀丹蒼其政嚴其令擾故風熱慘布雲物
沸騰太陰横流寒乃時至凉雨并起民病寒
中外發瘡瘍内爲泄滿故聖人遇之和而不
爭往復之作民病寒熱瘧泄聾瞑嘔吐上怫
腫色變初之氣地氣遷風勝乃摇寒乃去候
乃大温草木早榮寒來不殺温病乃起其病
氣怫於上血溢目赤咳逆頭痛血𡹌
　今詳𡹌字當作崩
脅滿膚腠中瘡
　少陰之化
二之氣火反鬱
　太陰分故爾
白埃四起雲趨雨府風不勝濕雨乃零民乃
康其病熱鬱於上咳逆嘔吐瘡發於中胷嗌
不利頭痛身熱昏憒(音/會)膿瘡三之氣天政布
炎暑至少陽臨上雨乃涯民病熱中聾瞑血
溢膿瘡咳嘔鼽衂渴嚏欠喉痹目赤善暴死
四之氣涼乃至炎暑間化白露降民氣和平
其病滿身重五之氣陽乃去寒乃來雨乃降
氣門乃閉
　新校正云按王注生氣通天論氣門玄府
　也所以發泄經脉榮衛之氣故謂之氣門
剛木早凋民避寒邪君子周宻終之氣地氣
正風乃至萬物反生霿霧以行其病關閉不
禁心痛陽氣不藏而咳抑其運氣贊所不勝
必折其鬱氣先取化源
　化源年之前十二月迎而取之○新校正
　云詳王注資取化源俱注云取其意有四
　等太陽司天取九月陽明司天取六月是
　二者先取在天之氣也少陽司天取年前
　十二月太陰司天取九月是二者乃先時
　取在地之氣也少陰司天取年前十二月
　厥陰司天取四月義不可解按玄珠之說
　則不然太陽陽明之月與王注合少陽少
　陰俱取三月太陰取五月厥陰取年前十
　二月玄珠之義可解王注之月疑有誤也
暴過不生苛疾不起
　苛重也○新校正云詳此不言食歲穀間
　穀者蓋此歲天地氣正上下通和故不言
　也
故歲宜鹹宜辛宜酸滲之泄之漬之發之觀
氣寒温以調其過同風熱者多寒化異風熱
者少寒化
　大角太徵歲同風熱以寒化多之太宫大
　商大羽歲異風熱以凉調其過也
用熱遠熱用温遠温用寒遠寒用涼遠凉食
宜同法此其道也有假者反之反是者病之
階也


黄帝内經素問補註釋文卷之四十四



黄帝内經素問補註釋文卷之四十五榮三
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　六元正紀大論篇中
帝曰太陰之政奈何岐伯曰丑未之紀也
太陰　少角　太陽　清熱勝復同同正宫
　新校正云按五常政大論云委和之紀上
　宫與正宫同

丁丑　丁未　其運風清熱
少角(初/正)太徵　少宫　大商　少羽(終)
太陰　少徵　太陽　寒雨勝復同
癸丑　癸未　其運熱寒雨
少徵　太宫　少商太羽終太角
太陰　少宫　太陽風清勝復同同正宫
　新校正云按五常政大論云卑監之紀上
　宫與正宫同
己丑太一天符　己未太一天符　其運雨
風清
少宫　太商　少羽(終)少角(初)太徵
太陰　少商　太陽　熱寒勝復同
乙丑　乙未　其運凉熱寒
少商　太羽(終)太角(初)少徵太宫
太陰　少羽　太陽　雨風勝復同同正宫
　新校正云按五常政大論云涸流之紀上
　宫與正宫同或以此二歲爲同歲會爲平
　水運欲去同正宫三字者非也蓋此歲有
　二義而輒去其一甚不可也
辛丑(同歲/會)辛未(同歲/會)共運寒雨風
少羽(終)少角(初)太徵　少宫　太商
凡此太陰司天之政氣化運行後天
萬物生長化成皆後天時而生成也
陰專其政陽氣退辟大風時起
　新校正云詳此太陰之政何以言大風時
　起蓋厥陰爲初氣居木位春氣正風乃來
　故言大風時起
天氣下降地氣上騰原野昏霧白埃四起雲
奔南極寒雨數至物成於差夏
　南極雨府也差夏謂立秋之後一十日也
民病寒濕腹滿身䐜憤胕腫痞逆寒厥拘急
濕寒合德黄黑埃昏流行氣交上應鎮星辰
星
　見大而明
其政肅其令寂其穀黅玄
　正氣所生成也
故陰凝於上寒積於下寒水勝火則爲氷雹
陽光不治殺氣乃行
　黄黑昏埃是謂殺氣自北及西流行於東
　及南也
故有餘宜高不及宜下有餘宜晚不及宜早
有餘土之利氣之化也民氣亦從之間穀命
其太也
　以間氣之大者言其穀也
初之氣地氣遷寒乃去春氣至風乃來生布
萬物以榮民氣條舒風濕相薄雨乃後降民
病血溢筋絡拘强關節不利身重筋痿二之
氣大火正物承化民乃和其病厲大行遠近
咸若濕蒸相薄雨乃時降
　應順天常不愆時候謂之時雨○新校正
　云詳此以少陰居君火之位故言大火正
三之氣天政布濕氣降地氣騰雨乃時降寒
乃隨之感於寒濕則民病身重胕腫胸腹滿
四之氣畏火臨溽蒸化地氣騰天氣否隔寒
風曉暮蒸熱相薄草木凝烟濕化不流則白
露陰布以成秋令
　萬物得之以成
民病腠理熱血暴溢瘧心腹滿熱臚脹甚則
胕腫五之氣慘令已行寒露下霜乃早降草
木黄落寒氣及體君子周宻民病皮腠終之
氣寒大舉濕大化霜乃積陰乃凝水堅冰陽
光不治感於寒則病人關節禁固腰脽痛寒
濕持於氣交而爲疾也必折其鬱氣而取化
源
　九月化源近而取之以補益也
益其歲氣無使邪勝食歲穀以全其眞食間
穀以保其精故歲宜以苦燥之温之甚者發
之泄之不發不泄則濕氣外溢肉潰皮拆而
水血交流必贊其陽火令禦甚寒
　冬之分其用五步量氣用之也
從氣異同少多其判也
　通言歲運之同異也
同寒者以熱化同濕者以燥化
　少宫少商少羽歲同寒少宫歲又同濕濕
　過故宜燥寒過故宜熱少角少徵歲平和
　處之也
異者少之同者多之用凉遠凉用寒遠寒用
温遠温用熱遠熱食宜同法假者反之此其
道也反是者病也帝曰善少陰之政奈何岐
伯曰子午之紀也
少隂　大角
　新校正云按五常政大論云上徵則其氣
　逆
陽明　壬子　壬午其運風鼓其化鳴紊啓
拆
　新校正云按五常政大論云其德鳴靡啓
　拆
其變振拉摧拔其病支滿
太角(初/正)少徵　大宫　少商　太羽(終)
少陰　太徵
　新校正云按五常政大論云上徵而收氣
　後
陽明　戊子天符　戊午太一天符　其運
炎暑
　新校正云詳太徵運太陽司天曰熱少陽
　司天曰暑少陰司天曰炎暑兼司天之氣
　而言運也
其化暄曜鬱燠
　新校正云按五常政大論作暄暑鬱燠此
　變暑爲曜者以上臨少陰故也
其變炎烈沸騰其病上熱血溢
太徵　少宫　太商　少羽(終)少角(初)
少陰　大宫　陽明　甲子　甲午　其運
陰雨其化柔潤時雨
　新校正云按五常政大論云柔潤重淖又
　大宫三運兩作柔潤重澤此時雨二字疑
　誤
其變震驚飄驟其病中滿身重
大宫　少商　太羽(終)太角(初)少徵
少陰　太商　陽明　庚子(同天/符)庚午(同天/符)
同正商
　新校正云按五常政大論云堅成之紀上
　徵與正商同
其運涼勁
　新校正云詳此以運合在泉故云凉勁
其化霧露蕭飋其變肅殺凋零其病下清
太商　少羽　少角(初)太徵　少宫
少陰　大羽　陽明　丙子歲會　丙午
其運寒其化凝慘凓冽
　新校正云按五常政大論作凝慘寒雰
其變氷雪霜雹其病寒下
太羽(終)太角(初少)徵　大宫　少商
凡此少陰司天之政氣化運行先天地氣
肅天氣明寒交暑熱加燥
　新校正云詳此云寒交暑者謂前歲終之
　氣少陽今歲初之氣太陽太陽寒交前歲
　少陽之暑也熱加燥者少陰在上而陽明
　在下也
雲馳雨府濕化乃行時雨乃降金火合德上
應熒惑太白
　見而明大
其政明其令切其穀丹白水火寒熱持於氣
交而爲病始也熱病生於上清病生於下寒
熱凌犯而爭於中民病咳喘血溢血泄鼽嚏
目赤眦瘍寒厥入胃心痛腰痛腹大嗌乾腫
上初之氣地氣遷燥將去
　新校正云按陽明在泉之前歲爲少陽少
　陽者暑暑往而陽明在地太陽初之氣故
　上文寒交暑是暑去而寒始也此燥字乃
　暑字之誤也
寒乃始蟄復藏水乃冰霜復降風乃至
　新校正云按王注六微㫖大論太陽居木
　位爲寒風切冽此風乃至當作風乃冽
陽氣鬱民反周宻關節禁固腰脽痛炎暑將
起中外瘡瘍二之氣陽氣布風乃行春氣以
正萬物應榮寒氣時至民乃和其病淋目暝
目赤氣鬱於上而熱三之氣天政布大火行
庶類番鮮寒氣時至民病氣厥心痛寒熱更
作咳喘目赤四之氣溽暑至大兩時行寒熱
互至民病寒熱嗌乾黄癉鼽衂飲發五之氣
畏火臨暑反至陽乃化萬物乃生乃長榮民
乃康其病温終之氣燥令行餘火内格腫於
上咳喘甚則血溢寒氣數舉則霧霿翳病生
皮腠内舍於脅下連小腹而作寒中地將易
也
　氣終則遷何可長也
必抑其運氣資其歲勝折其鬱發先取化源
　先於年前十二月迎而取之
無使暴過而生其病也食歲穀以全眞氣食
間穀以避虚邪歲宜鹹以軟之而調其上甚
則以苦發之以酸收之而安其下甚則以苦
泄之適氣同異而多少之同天氣者以寒清
化同地氣者以温熱化
　太角大徵歲同天氣宜以寒清治之大宫
　大商太羽歲同地氣宜以温熱治之化治
　也
用熱遠熱用凉遠凉用温遠温用寒遠寒食
宜同法有假則反此其道也反是者病作矣
帝曰善厥陰之政奈何岐伯曰巳亥之紀也
厥陰　少角　少陽　清熱勝復同同正角
　新校正云按五常政大論云委和之紀上
　角與正角同
丁巳天符　丁亥天符　其運風清熱
少角(初/正)大徵　少宫　大商　少羽(終)
厥隂　少徵　少陽　寒雨勝復同
癸巳(同歲/會)癸亥(同歲/會)其運熱寒雨
少徵　大宫　少商　太羽(終)大角(初)
厥隂　少宫　少陽　風清勝復同同正角
　新校正云按五常政大論云卑監之紀上
　隂與正角同

己巳　己亥　其運雨風清
少宫　大商　少羽(終)少角(初)大徵
厥陰　少商　少陽　熱寒勝復同同正角
　新校正云按五常政大論云從革之紀上
　角與正角同
乙巳　乙亥　其運凉熱寒
少商　大羽(終)大角(初)少徵大宫
厥陰　少羽　少陽　雨風勝復同
辛巳　辛亥　其運寒雨風
少羽(終)少角(初)大徵　少宫　太商
凡此厥陰司天之政氣化運行後天諸同正
歲氣化運行同天
　太過歲運化氣行先天時不及歲化生成
　後天時同正歲化生成與天二十四氣遲
　速同無先後也○新校正云詳此注云同
　正歲與二十四氣同疑非恐是與大寒日
　交司氣候同
天氣擾地氣正風生高遠炎熱從之雲趨雨
府濕化乃行風火同德上應歲星熒惑其政
撓其令速其穀蒼丹間穀言太者其耗文角
品羽風燥火熱勝復更作蟄蟲來見流水不
冰熱病行於下風病行於上風燥勝復形於
中初之氣寒始肅殺氣方至民病寒於右之
下二之氣寒不去華雪水冰殺氣施化霜乃
降名草上焦寒雨數至陽復化民病熱於中
三之氣天政布風乃時舉民病泣出耳鳴掉
眩四之氣溽暑濕熱相薄爭於左之上民病
黄癉而爲胕腫五之氣燥濕更勝沉陰乃布
寒氣及體風雨乃行終之氣畏火司令陽乃
大化蟄蟲出見流水不冰地氣大發草乃生
人乃舒其病温厲必折其鬱氣資其化源
　化源四月也迎而取之
贊其運氣無使邪勝歲宜以辛調上以鹹調
下畏火之氣無妄犯之
　新校正云詳此運何以不言適氣同異少
　多之制者蓋厥陰之政與少陽之政同六
　氣分政惟厥陰與少陽之政上下無剋罰
　之異治化惟一故不再言同風熱者多寒
　化異風熱者少寒化也
用温遠温用熱遠熱用凉遠凉用寒遠寒食
宜同法有假反常此之道也反是者病帝曰
善夫子言可謂悉矣然何以明其應乎岐伯
曰昭乎哉問也夫六氣者行有次止有位故
常以正月朔日平旦視之覩其位而知其所
在矣
　陰之所在天應以雲陽之所在天應以清
　淨自然分布象見不差
運有餘其至先運不及其至後
　先後者寅時之先後也先則丑後後則卯
　初
此天之道氣之常也
　天道昭然當期必應見無差失是氣之常
運非有餘非不足是謂正歲其至當其時也
　當時謂當寅之正也
帝曰勝復之氣其常在也災眚時至候也奈
何岐伯曰非氣化者是謂災也
　十二變備矣
帝曰天地之數終始奈何岐伯曰悉乎哉問
也是明道也數之始起於上而終於下歲半
之前天氣主之歲半之後地氣主之
　歲半謂立秋之日也○新校正云詳初氣
　交司在前歲大寒日歲半當在立秋前一
　氣十五日不得云立秋之日也
上下交互氣交主之歲紀畢矣
　交互互體也上體下體之中有二互體也
故曰位明氣月可知乎所謂氣也
　大凡一氣主六十日而有奇以立位數之
　位同一氣則月之節氣中氣可知也故言
　天地氣者以上下體言勝復者以氣交言
　横運者以上下互皆以節氣準之候之灾
　眚變復可期矣
帝曰余司其事則而行之不合其數何也岐
伯曰氣用有多少化治有盛衰衰盛多少同
其化也帝曰願聞同化何如岐伯曰風温春
化同熱曛昏火夏化同勝與復同燥清烟露
秋化同雲雨昏暝埃長夏化同寒氣霜雪冰
冬化同此天地五運六氣之化更用盛衰之
常也帝曰五運行同天化者命曰天符余知
之矣願聞同地化者何謂也岐伯曰太過而
同天化者三不及而同天化者亦三太過而
同地化者三不及而同地化者亦三此凡二
十四歲也
　六十年中同天地之化者凡二十四歲餘
　悉隨已多少
帝曰願聞其所謂也岐伯曰甲辰甲戌大宫
下加太陰壬寅壬申大角下加厥陰庚子庚
午太商下加陽明如是者三癸巳癸亥少徵
下加少陽辛丑辛未少羽下加太陽癸卯癸
酉少徵下加少陰如是者三戊子戊午大徵
上臨少陰戊寅戊申太徵上臨少陽丙辰丙
戌大羽上臨太陽如是者三丁巳丁亥少角
上臨厥陰乙卯乙酉少商上臨陽明己丑己
未少宫上臨太陰如是者三除此二十四歲
則不加不臨也帝曰加者何謂岐伯曰太過
而加同天符不及而加同歲會也帝曰臨者
何謂岐伯曰太過不及皆曰天符而變行有
多少病形有徵甚生死有早晏耳帝曰夫子
言用寒遠寒用熱遠熱余未知其然也願聞
何謂遠岐伯曰熱無犯熱寒無犯寒從者和
逆者病不可不敬畏而遠之所謂時與六位
也
　四時氣王之月藥及食衣寒熱温凉同者
　皆宜避之差四時同犯則以水濟水以火
　助火病必生也
帝曰温凉何如
　温凉减於寒熱可輕犯之乎
岐伯曰司氣以熱用熱無犯司氣以寒用寒
無犯司氣以凉用凉無犯司氣以温用温無
犯間氣同其主無犯異其主則小犯之是謂
四畏民謹察之帝曰善其犯者何如
　須犯者
岐伯曰天氣反時則可依時
　反甚爲病則可依時
及勝其主則可犯
　夏熱甚則可以熱犯熱寒氣不甚則不可
　犯之
以平爲期而不可過
　氣平則止過則病生過而病生與犯同也
是謂邪氣反勝者
　氣動有勝是謂邪客勝於主不可不禦也
　六步之氣於六位中應寒反熱應熱反寒
　應温反涼應凉反温是謂六步之邪勝也
　差冬反温差夏反冷差秋反熱差春反凉
　是謂四時之邪勝也勝則反其氣以平之
故曰無失天信無逆氣宜無冀其勝無贊其
復是謂至治
　天信謂至時必定翼贊皆佐之謹守天信
　是謂至眞妙理也


黄帝内經素問補註釋文卷之四十五
黄帝内經素問補註釋文卷之四十六榮四
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　六元正紀大論篇下
帝曰善五運氣行主歲之紀其有常數乎岐
伯曰臣請次之
甲子　甲午歲
上少隂火　中太宫土運　下陽明金　熱
化二
　新校正云詳對化從標成數正化從本生
　數甲子之年熱化七燥化九甲午之年熱
　化二燥化四
雨化五
　新校正云按本論正文云太過不及其數
　何始太過者其數成不及者其數生土常
　以生也甲年太宫土運太過故言雨化五
　五土數也
燥化四所謂正化日也
　正氣化也
其化上鹹寒中苦熱下酸熱所謂藥食宜也
　新校正云按玄珠云下苦熱又按至真要
　大論云熱淫所勝平以鹹寒燥淫於内治
　以苦温此云下酸熱疑誤也
乙丑　乙未歲
上太陰土　中少商金運　下太陽水　熱
化寒化勝復同所謂邪氣化日也灾七宫
　新校正云詳七宫西室兌位天任司也灾
　之方位以運之當方言
濕化五
　新校正云詳太陰正司於未對司於丑其
　化皆五以生數也不以成數者土王四季
　不得正方又天有九宫不可至十
清化四
　新校正云按本論下文云不及者其數生
　乙年少商金運不及故言清化四四金生
　數也
寒化六
　新校正云詳乙丑寒化六乙未寒化一
所謂正化日也其化上苦熱中酸和下甘熱
所謂藥食宜也
　新校正云按玄珠云上酸平下甘温又按
　至眞要大論云濕淫所勝平以苦熱寒淫
　於内治以甘熱
丙寅　丙申歲
　新校正云詳丙申之歲申金生水水化之
　令轉盛司天相火爲病減半
上少陽相火　中太羽水運　下厥隂木
火化二
　新校正云詳丙寅火化二丙申火化七
寒化六風化三
　新校正云詳丙寅風化八丙申風化三
所謂正化日也其化上鹹寒中鹹温下辛温
所謂藥食宜也
　新校正云按玄珠云下辛凉又按至眞要
　大論云火淫所勝平以鹹冷風淫於内治
　以辛凉
丁卯歲會丁酉歲
　新校正云詳丁年正月壬寅爲干德符便
　爲平氣勝復不至運同正角金不勝木木
　亦不灾土又丁卯年得卯木佐之即上陽
　明不能灾之
上陽明金　中少角木運　下少陰火　清
化熱化勝復同所謂邪氣化日也灾三宫
　新校正云詳三宫東室震位天衝司
燥化九
　新校正云詳丁卯燥化九丁酉燥化四
風化三熱化七
　新校正云詳丁卯熱化二丁酉熱化七
所謂正化日也其化上苦小温中辛和下鹹
寒所謂藥食宜也
　新校正云按至眞要大論云燥淫所勝平
　以苦熱熱淫於内治以鹹寒又玄珠云上
　苦熱
戊辰　戊戌歲
上太陽水　中大徵火運
　新校正云詳此上見太陽火化减半
下太陰土寒化六
　新校正云詳戊辰寒化六戊戌寒化一
熱化七濕化五所謂正化日也其化上苦温
中甘和下甘温所謂藥食宜也
　新校正云按至真要大論云寒淫所勝平
　以辛熱濕淫於内治以苦熱又玄珠云上
　甘温下酸平
己巳　己亥歲
上厥陰木　中少宫土運
　新校正云詳至九月甲戌月己得甲戌方
　還正宫
下少陽相火　風化清化勝復同所謂邪氣
化日也災五宫
　新校正云按五常政大論云其眚四維又
　天元玉册云中室天禽司非維宫同正宫
　寄位二宫坤位
風化三
　新校正云詳己巳風化八己亥風化三
濕化五火化八
　新校正云詳己巳熱化七己亥熱化三
所謂正化日也其化上辛涼中甘和下鹹寒
所謂藥食宜也
　新校正云按至眞要大論云風淫所勝平
　以辛凉火淫於内治以鹹冷
庚午同天符庚子歲同天符
上少陰火中太商金運
　新校正云詳庚午金令减半以上見少陰
　君火年干亦爲火故也庚子年子是水金
　氣相得與庚午年又異
下陽明　金熱化七
　新校正云詳庚午年熱化二燥化四庚子
　年熱化七燥化九
清化九燥化九所謂正化日也其化上鹹寒
中辛温下酸温所謂藥食宜也
　新校正云按玄珠云下苦熱又按至眞要
　大論云燥淫於内治以苦熱
辛未(同歲/會)辛丑歲(同歲/會)
上太陰土　中少羽水運
　新校正云詳此至七月丙申月水還正羽
下太陽水　雨化風化勝復同所謂邪氣化
日也灾一宫
　新校正云詳一宫北室坎位天玄司
雨化五寒化一
　新校正云詳此以運與在泉俱水故只言
　寒化一寒化一者少羽之化氣也若太陽
　在泉之化則辛未寒化一辛丑寒化六
所謂正化日也其化上苦熱中苦和下苦熱
所謂藥食宜也
　新校正云按玄珠云上酸和下甘温又按
　至眞要大論云濕淫所勝平以苦熱寒淫
　於内治以甘熱
壬申同天符壬寅歲同天符
上少陽相火　中太角木運　下厥陰木
火化二
　新校正云詳壬申熱化七壬寅熱化二
風化八
　新校正云詳此以運與在泉俱木故只言
　風化八風化八乃大角之運化也若厥陰
　在泉之化則壬申風化三壬寅風化八
所謂正化日也其化上鹹寒中酸和下辛凉
所謂藥食宜也
癸酉(同歲/會)癸卯歲(同歲/會)
上陽明金　中少徵火運
　新校正云詳此五月遇戊午月火還正徵
下少陰火寒化雨化勝復同所謂邪氣化
日也災九宫
　新校正云詳九宫離位南室天英司
燥化九
　新校正云詳癸酉燥化四癸卯燥化九
熱化二
　新校正云詳此以運與在泉俱火故只言
　熱化二熱化二者少徵之運化也若少陰
　在泉之化則癸酉熱化七癸卯熱化二
所謂正化日也其化上苦小温中鹹
温下鹹寒所謂藥食宜也
　新校正云按玄珠云上苦熱
甲戌(歲會同/天符)甲辰歲(歲會同/天符)
上太陽水　中太宫土運　下太陰土　寒
化六
　新校正云詳甲戌寒化一甲辰寒化六
濕化五
　新校正云詳此以運與在泉俱土故只言
　濕化五
所謂正化日也其化上苦熱中苦温下苦温
所謂藥食宜也
　新校正云按玄珠云上甘温下酸平又按
　至眞要大論云寒淫所勝平以辛熱濕淫
　於内治以苦熱
乙亥　乙巳歲
上厥陰木　中少商金運
　新校正云詳乙亥年三月得庚辰月見干
　德符即氣還正商火未得王而先平火不
　勝則水不復又亥是水得力年故火不勝
　也乙巳年火來小勝巳爲火佐於勝也即
　於二月中氣君火時化日火來行勝不得
　水復遺三月庚辰月乙見庚而氣自全金
　還正商
下少陽相火　熱化寒化勝復同所謂邪氣
化日也灾七宫
風化八
　新校正云詳乙亥風化三乙巳風化八
清化四火化二
　新校正云詳乙亥熱化二乙巳熱化七
正化度也
　度謂日也
其化上辛凉中酸和下鹹寒藥食宜也
丙子歲會丙午歲
上少陰火　中太羽水運　下陽明金　熱
化二
　新校正云詳丙子歲熱化七金之灾得其
　半以運水太過勝於天令天令減半丙午
　熱化二午爲火少陰君火司天運雖水一
　水不能勝二火故異於丙子歲
寒化六清化四
　新校正云詳丙子燥化九丙午燥化四
正化度也其化上鹹寒中鹹熱下酸温藥食
宜也
　新校正云按玄珠云下苦熱又按至眞要
　大論云燥淫於内治以苦温
丁丑　丁未歲
上太陰土
　新校正云詳此木運平氣上刑天令減半
中少角木運
　新校正云詳丁年正月壬寅爲干德符爲
　正角
下太陽水
清化熱化勝復同邪氣化度也災三宫
雨化五風化三寒化一
　新校正云詳丁丑寒化六丁未寒化一
正化度也其化上苦温中辛温下甘熱藥食
宜也
　新校正云按玄珠云上酸平下甘温又按
　至眞要大論云濕淫所勝平以苦熱寒淫
　於内治以甘熱
戊寅天符戊申歲(天/符)
　新校正云詳戊申年與戊寅年小異申爲
　金佐於肺肺受火刑其氣稍實民病得半
上少陽火　中太徵火運　下厥陰木　火
化二
　新校正云詳天符司天與運合故只言火
　化二火化二者太徵之運氣也若少陽司
　天之氣則戊寅火化二戊申火化七
風化三
　新校正云詳戊寅風化八戊申風化三
正化度也其化上鹹寒中甘和下辛凉藥食
宜也
己卯
　新校正云詳己卯金與運土相得子臨父
　位爲逆
己酉歲
上陽明金　中少宫土運
　新校正云詳復罷土氣未正後九月甲戌
　月土還正宫己酉之年木勝小徵
下少陰火　風化清化勝復同邪氣化度也
灾五宫
清化九
　新校正云詳己卯燥化九己酉燥化四
雨化五熱化七
　新校正云詳己卯熱化二已酉熱化七
正化度也其化上苦小温中甘和下鹹寒藥
食宜也
庚辰　庚戌歲
上太陽水　中大商金運　下太陰土　寒
化一
　新校正云詳庚辰寒化六庚戌寒化一
清化九雨化五正化度也其化上苦熱中辛
温下甘熱藥食宜也
　新校正云按玄珠云上甘温下酸平又按
　至眞要大論云寒淫所勝平以辛熱濕淫
　於内治以苦熱
辛巳辛亥歲
上厥陰木中　少羽水運
　新校正云詳辛巳年木復土罷至七月丙
　申月水還正羽辛亥年爲水平氣以亥爲
　水相佐爲正羽與辛巳年小異
下少陽相火　雨化風化勝復同邪氣化度
也灾一宫
風化三
　新校正云詳辛巳風化八辛亥風化三
寒化一火化七
　新校正云詳辛巳熱化七辛亥熱化二
正化度也
壬午　壬子歲
上少陰火　中太角木運　下陽明金熱
化二
　新校正云詳壬午熱化二壬子熱化七
風化八清化四
　新校正云詳壬午燥化四壬子燥化九
正化度也其化上鹹寒中酸凉下酸温藥食
宜也
　新校正云按玄珠云下苦熱又按至眞要
　大論云燥淫於内治以苦熱
癸未　癸丑歲
上太陰土　中少徵火運
　新校正云詳癸未癸丑左右二火爲間相
　佐又五月戊午干德符癸見戊而氣至水
　來行勝爲正徵
下太陽水　寒化雨化勝復同邪氣化度也
灾九宫
雨化五火化二寒化一
　新校正云詳癸未寒化一癸丑寒化六
正化度也其化上苦温中鹹温下甘熱藥食
宜也
　新校正云按玄珠云上酸和下甘温又按
　至眞要大論云濕淫所勝平以苦熱寒淫
　於内治以甘熱
甲申　甲寅歲
上少陽相火　中太宫土運
　新校正云詳甲寅之歲小異於甲申以寅
　木可刑土氣之平也
下厥陰木　火化二
　新校正云詳甲申火化七甲寅火化二
雨化五風化八
　新校正云詳甲申風化三甲寅風化八
正化度也其化上鹹寒中鹹和下辛涼藥食
宜也
乙酉(太一/天符)乙卯歲(天/符)
上陽明金　中少商金運
　新校正云按乙酉爲正商以酉金相佐故
　得平氣乙卯之年二之氣君火分中火來
　行勝水未行復其氣以平以三月庚辰乙
　得庚合金運正商其氣乃平
下少陰火　熱化寒化勝復同邪氣化度也
灾七宫
燥化四
　新校正云詳乙酉燥化四乙卯燥化九
清化四熱化二
　新校正云詳乙酉熱化七乙卯熱化二
正化度也其化上苦小温中苦和下鹹寒藥
食宜也
丙戌(天/符)丙辰歲(天/符)
上太陽水　中太羽水運　下太陰土　寒
化六
　新校正云詳此以運與司天俱水運故只
　言寒化六寒化六者太羽之運化也若太
　陽司天之化則丙戌寒化一丙辰寒化六
雨化五正化度也其化上苦熱中鹹温下甘
熱藥食宜也
　新校正云按玄珠云上甘温下酸平又按
　至眞要大論云寒淫所勝平以辛熱濕淫
　於内治以苦熱
丁亥(天/符)丁巳歲(天/符)
上厥陰木　中少角木運
　新校正云詳丁年正月壬寅丁得壬合爲
　干德符爲正角平氣
下少陽相火　清化熱化勝復同邪氣化度
也灾三宫
風化三
　新校正云詳此運與司天俱木故只言風
　化三風化三者少角之運化也若厥陰司
　天之化則丁亥風化三丁巳風化八
火化七
　新校正云詳丁亥熱化二丁巳熱化七
正化度也其化上辛凉中辛和下鹹寒藥食
宜也
戊子(天/符)戊午歲(大一/天符)
上少陰火　中大徵火運　下陽明金熱
化七
　新校正云詳此運與司天俱火故只言熱
　化七熱化七者太徵之運化也若少陰司
　天之化則戊子熱化七戊午熱化二
清化九
　新校正云詳戊子清化九戊午清化四
正化度也其化上鹹寒中甘寒下酸温藥食
宜也
　新校正云按玄珠云下苦熱又按至眞要
　大論云燥淫於内治以苦温
己丑太一天符己未歲太一天符
上太陰土　中少宫土運
　新校正云詳是歲木得初氣而來勝脾乃
　病乆土至危金乃來復至九月甲戌月己
　得甲合土還正宫
下太陽水　風化清化勝復同邪氣化度也
災五宫　
雨化五
　新校正云詳此運與司天俱土故只言雨
　化五
寒化一
　新校正云詳已丑寒化六已未寒化一
正化度也其化上苦熱中甘和下甘熱藥食
冝也
　新校正云按玄珠云上酸平又按至眞要
　大論云温淫所勝平以苦熱
庚寅　庚申歲
上少陽相火　中太商金運
　新校正云詳庚寅歲爲正商得平氣以上
　見少陽相火下剋於金運不能太過庚申
　之歲申金佐之乃爲太商
下厥陰木　火化七
　新校正云詳庚寅熱化二庚申熱化七
清化九風化三
新校正云詳庚寅風化八庚申風化三
正化度也其化上鹹寒中辛温下辛凉藥食
冝也
辛卯　辛酉歲
上陽明金　中少羽水運
　新校正云詳此歲七月丙申水還正羽
下少陰火　雨化風化勝復同邪氣化度也
灾一宫
清化九
　新校正云詳辛卯燥化九辛酉燥化四
寒化一熱化七
　新校正云詳辛卯熱化二辛酉熱化七
正化度也其化上苦小温中苦和下鹹寒藥
食宜也
壬辰　壬戌歲
上太陽水　中太角木運　下太隂土　寒
化六
　新校正云詳壬辰寒化六壬戌寒化一
風化八雨化五正化度也其化上苦温中酸
和下甘温藥食宜也
　新校正云按玄珠云上甘温下酸平又按
　至眞要大論云寒淫所勝平以辛熱濕淫
於内治以苦熱
癸巳同歲會癸亥同歲會
上厥陰木　中少徵火運
　新校正云詳癸巳正徵火氣平一謂巳爲
　火亦名歲會二謂水未得化三謂五月戊
　午癸得戊合故得平氣癸亥之歲亥爲水
　水得年力便來行勝至五月戊午火還正
　徵其氣始平
下少陽相火　寒化雨化勝復同邪氣化度
也灾九宫
風化八
　新校正云詳癸巳風化八癸亥風化三
火化二
　新校正云詳此運與在泉俱火故只言火
　化二火化二者少徵火運之化也若少陽
　在泉之化則癸巳熱化七癸亥熱化二
正化度也其化上辛凉中鹹和下鹹寒藥食
宜也
凡此定期之紀勝復正化皆有常數不可不
察故知其要者一言而終不知其要流散無
窮此之謂也帝曰善五運之氣亦復歲乎
　復報也先有勝制則後必復也
岐伯曰鬱極乃發待時而作也
　待謂五及差分位也大温發於辰巳大熱
　發於申未大凉發於戌亥大寒發於丑寅
　上件發勝臨之亦待間氣而發故曰待時
　也○新校正云詳注及字疑作氣
帝曰請問其所謂也岐伯曰五常之氣大過
不及其發異也
　歲太過其發早歲不及其發晩
帝曰願卒聞之岐伯曰太過者暴不及者徐
暴者爲病甚徐者爲病持
　持謂相執持也
帝曰太過不及其數何如岐伯曰太過者其
數成不及者其數生土常以生也
　數謂五常化行之數也水數一火數二木
　數三金數四土數五成數謂水數六火數
　七木數八金數九土數五也故曰土常以
　生也數生者各取其生數多少以占故政
　令德化勝復之休作日及尺寸分毫并以
　準之此蓋都明諸用者也
帝曰其發也何如岐伯曰土鬱之發嚴谷震
驚雷殷氣交埃昏黄黑化爲白氣飄驟高深
　鬱謂鬱抑天氣之甚也故雖天氣亦有涯
　也始終則衰故雖鬱者怒發也土化不行
　炎亢無雨木盛過極故鬱怒發焉土性靜
　定至動也雷雨大作而木土相持之氣乃
　休解也易曰雷雨作解此之謂也土雖獨
　怒木尚制之故但震驚於氣交之中而聲
　尚不能高遠也故曰雷殷氣交氣交謂土
　之上盡山之高也詩云殷其雷也所謂雷
　雨生於山中者土氣抑鬱天木制之平川
　土薄氣常乾燥故不能先發也山源土厚
　濕化豐深土厚氣深故先怒發也
擊石飛空洪水乃從川流漫衍田牧土駒
　疾氣驟雨岸落山化大水横流石勢迸急
　高山空谷擊石先飛而洪水隨至也洪大
　也巨川衍溢流漫平陸漂蕩瘞没於粢盛
　大水去已石土危然若群駒散牧於田野
　凡言土者沙石同也
化氣乃敷善爲時雨始生始長始化始成
　化土化也土被制化氣不敷否極則泰屈
　極則伸處拂之時化氣因之乃能敷布於
　庶類以時而雨滋澤草木而成也善謂應
　時也化氣既少長氣已過故萬物始生始
　長始化始成言是四始者明萬物化成之
　晩也
故民病心腹脹腸鳴而爲數後甚則心痛脅
䐜嘔吐霍亂飲發注下胕腫身重
　脾熱之生
雲奔雨府霞擁朝陽山澤埃昏其乃發也以
其四氣
　雨府太陰之所在也埃白氣似雲而薄也
　埃固有微甚微者如紗縠之騰甚者如薄
　雲霧也甚者發近微者發遠四氣謂夏至
　後三十一日起盡至秋分日也
雲横天山浮游生滅怫之先兆
　天際雲横山猶冠帶岩谷叢薄乍滅乍生
　有土之見怫兆已彰皆平明占之浮游以
　午前候望也
金鬱之發天潔地明風清氣切大凉乃舉草
樹浮烟燥氣以行霿霧數起殺氣來至草木
蒼乾金乃有聲
　大凉次寒也舉用事也浮烟燥氣也殺氣
　霜雰正殺氣者以丑時至長者亦卯時辰
　時也其氣之來色黄赤黑雜而至也物不
　勝殺故草木蒼乾蒼薄青色也
故民病咳逆心脅滿引少腹善暴痛不可反
側嗌乾面陳色惡
　金勝而木病也
山澤焦枯土凝霜鹵怫乃發也其氣五
　夏火炎亢時雨既愆故山澤焦枯土上凝
　白鹹鹵狀如霜也五氣謂秋分後至立冬
　後五十四日内也
夜零白露林莽聲凄怫之兆也
　夜濡白露曉聽風凄有是乃爲金發徵也
水鬱之發陽氣乃辟陰氣暴舉大寒乃至川
澤嚴凝寒雰結爲霜雪
　寒雰白氣也其狀如霧而不流行墜地如
　霜雪得日晞也
甚則黄黑昏翳流行氣交乃爲霜殺水乃見
祥
　黄黑亦濁惡氣水氣也祥大祥亦謂泉出
　平地
故民病寒客心痛腰脽痛大關節不利屈伸
不便善厥逆痞堅腹滿
　陰勝陽故
陽光不治空積沉陰白埃昏瞑而乃發也其
氣二火前後
　陰精與水皆上承火故其發也在君相二
　火之前後亦猶辰星迎隨日也
太虚深玄氣猶麻散微見而隱色黑徵黄怫
之先兆也
　深玄言高遠而黯黑也氣似散麻薄微可
　見之也寅後卯時候之夏月兼辰前之時
　亦可候也
木鬱之發太虚埃昏雲物以擾大風乃至屋
發折木木有變
　屋發謂發鴟吻折木謂大樹摧拔折落懸
　竿中拉也變謂土生異木奇狀也
故民病胃脘當心而痛上支兩脅鬲咽不通
食飲不下甚則耳鳴眩轉目不識人善暴僵
仆
　筋骨强直而不用卒倒而無所知也
太虚蒼埃天山一色或爲濁色黄黑鬱横雲
不起雨而乃發也其氣無常
　氣如塵如雲或黄黑鬱然猶在太虚之間
　而特異於常乃其候也
長川草偃柔葉呈陰松吟高山虎嘯岩岫怫
之先兆也
　草偃謂無風而自低柔葉謂白楊葉也無
　風而葉皆背見是謂呈陰如是者皆通微
　甚甚者發速微者發徐也山行之候則以
　松虎期之凉行亦以麻黄爲候秋冬則以
　梧桐蟬葉候之
火鬱之發太虚腫翳大明不彰
　腫翳謂赤氣也大明日也○新校正云詳
　經注中腫字疑誤
炎火行大暑至山澤燔燎材木流津廣厦騰
烟土浮霜鹵止水乃减蔓草焦黄風行惑言
濕化乃後
　太陰太陽在上寒濕流於太虚心火應天
　鬱抑而莫能彰顯寒濕盛已火乃與行陽
　氣火光故山澤燔燎井水减少妄作訛言
　雨已愆期也濕化乃後謂陽亢主時氣不
　爭長故先旱而後雨也
故民病少氣瘡瘍癰腫脅腹胸背面首四支
䐜憤臚脹瘍痱嘔逆瘈瘲骨痛節乃有動注
下温瘧腹中暴痛血溢流注精液乃少目赤
心熱甚則瞀悶懊憹善暴死
　火鬱而怒爲土水相持客主皆然悉無深
　犯則無咎也但熱已勝寒則爲摧敵而熱
　從心起是神氣孤危不速救之天眞將竭
　故死火之用速故善暴死(憹音/農)
刻中大温汗濡玄府其乃發也其氣四
　刻終謂晝夜水刻終盡之時也大温次熱
　也玄府謂汗空也汗濡玄府謂早行身蒸
　熱也刻盡之時陰盛於此反無凉氣是陰
　不勝陽熱既已萌故當怒發也○新校正
　云詳土火俱發四氣者何蓋火有二位爲
　水發之所又大熱發於申未故火鬱之發
　動復則靜陽極反陰濕令乃化乃成
火怒燥金陽極過亢畏火求救土中土救
　熱金發爲飄驟繼爲時雨氣乃和平故萬
　物由是乃生長化成壯極則反盛亦何長
　也
華發水凝山川冰雪焰陽午澤怫之先兆也
　謂君火王時有寒至也故歲君火發亦待
　時也
有怫之應而後報也皆觀其極而乃發也大
發無時水隨火也
　應爲先兆發必後至故先應而後發也物
　不可以終壯觀其壯極則怫氣作焉有鬱
　則發氣之常也
謹候其時病可與期失時反歲五氣不行生
化收藏政無恒也
　人失其時則候無期準也
帝曰水發而雹雪土發而飄驟木發而毁折
金發而清明火發而曛昧何氣使然岐伯曰
氣有多少發有微甚微者當其氣甚者兼其
下徵其下氣而見可知也
　六氣之下各有承氣也則如火位之下水
　氣承之水位之下土氣承之土位之下木
　氣承之木位之下金氣承之金位之下火
　氣承之君位之下陰精承之各徵其下則
　象可見矣故發兼其下則與本氣殊異
帝曰善五氣之發不當位者何也
　言不當其正月也
岐伯曰命其差
　謂差四時之正月位也○新校正云按至
　眞要大論云勝復之作動不當位或後時
　而至其故何也岐伯曰夫氣之生化與其
　衰盛異也寒暑温凉盛衰之用其在四維
　故陽之動始於温盛於暑陰之動始於清
　盛於寒春夏秋冬各差其分故大要曰彼
　春之暖爲夏之暑彼秋之忿爲冬之怒謹
　按四維斥候皆歸其終可見其始可知彼
　論勝復之不當位此論五氣之發不當位
　所論勝復五發之事則異而命其差之義
　則同
帝曰差有數乎
　言日數也
岐伯曰後皆三十度而有奇也
　後謂四時之後也差三十日餘八十七刻
　半氣猶未去而甚盛也度日也四時之後
　今當爾○新校正云詳注云八十七刻半
　當作四十三刻又四十分刻之三十
帝曰氣至而先後者何
　謂未應至而至太早應至而至反太遲之
　類也正謂氣至在期先後
岐伯曰運太過則其至先運不及則其至後
此候之常也帝曰當時而至者何也岐伯曰
非太過非不及則至當時非是者眚也
　當時謂應日刻之期也非應先後至而有
　先後至者皆爲灾眚灾也
帝曰善氣有非時而化者何也岐伯曰太過
者當其時不及者歸其己勝也
　冬雨春凉秋熱冬寒之類皆爲歸己勝也
帝曰四時之氣至有早晏高下左右其候何
如岐伯曰行有逆順至有遲速故太過者化
先天不及者化後天
　氣有餘故化先氣不足故化後
帝曰願聞其行何謂也岐伯曰春氣西行夏
氣北行秋氣東行冬氣南行
　觀萬物生長收藏如斯言
故春氣始於下秋氣始於上夏氣始於中冬
氣始於標春氣始於左秋氣始於右冬氣始
於後夏氣始於前此四時正化之常
　察物以明之可知也
故至高之地冬氣常在至下之地春氣常在
　高山之巔盛夏冰雪污下川澤嚴冬草生
　常在之義足明矣○新校正云按五常政
　大論云地有高下氣有温凉高者氣寒下
　者氣熱
必謹察之帝曰善
　天地陰陽視而可見何必思諸冥昩演法
　推求智極心勞而無所得耶
黄帝問曰五運六氣之應見六化之正六變
之紀何如岐伯對曰夫六氣正紀有化有變
有勝有復有用有病不同其候帝欲何平帝
曰願盡聞之岐伯曰請遂言之
　遂盡也
夫氣之所至也厥陰所至爲和平
　初之氣木之化
少陰所至爲暄
　二之氣君火也
太陰所至爲埃溽
　四之氣土之化
少陽所至爲炎暑
　三之氣相火也
陽明所至爲清勁
　五之氣金之化
太陽所至爲寒雰
　終之氣水之化
時化之常也
　四時氣正化之常候
厥陰所至爲風府爲璺啓
　璺微裂也啓開拆也
少隂所至爲大火府爲舒榮太陰所至爲雨
府爲員盈
　物承土化質皆盈滿又雨界地緑文見如
　環爲員化明矣
少陽所至爲熱府爲行出
　藏熱者出行也
陽明所至爲司殺府爲庚蒼
　庚更也更易也代也
太陽所至爲寒府爲歸藏
　物寒故歸藏也
司化之常也厥陰所至爲生爲風摇
　木之化
少陰所至爲榮爲形見
　火之化
太陰所至爲化爲雲雨
　土之化
少陽所至爲長爲蕃鮮
　火之化
陽明所至爲收爲霧露
　金之化
太陽所至爲藏爲周宻
　水之化

氣化之常也厥陰所至爲風生終爲肅
　風化以生則風生也肅靜也○新校正云
　按六微㫖大論云風位之下金氣承之故
　厥陰爲風生而終爲肅也
少陰所至爲熱生中爲寒
　熱化以生則熱生也陰精承上故中爲寒
　也○新校正云按六微㫖大論云少陰之
　上熱氣治之中見太陽故爲熱生而中爲
　寒也又云君位之下陰精承之亦爲寒之
　義也
太陰所至爲濕生終爲注雨
　濕化以生則濕生也太陰在上故終爲注
　雨○新校正云按六微㫖大論云土位之
　下風氣承之王注云疾風之後雨乃零濕
　爲風吹化而爲雨故太陰爲濕生而終爲
　注雨也
少陽所至爲火生終爲蒸溽
　火化以生則火生也陽在上故終爲蒸溽
　○新校正云按六微㫖大論云相火之下
　水氣承之故少陽爲火生而終爲蒸溽也
陽明所至爲燥生終爲涼
　燥化以生則燥生也陰在上故終爲涼○
　新校正云詳此六氣俱先言本化次言所
　反之氣而獨陽明之化言燥生終爲涼未
　見所反之氣再尋上下文義當云陽明所
　至爲涼生終爲燥方與諸氣之義同貫蓋
　以金位之下火氣承之故陽明爲清生而
　終爲燥也
太陽所至爲寒生中爲温
　寒化以生則寒生也陽在内故中爲温○
　新校正云按五運行大論云太陽之上寒
　氣治之中見少陰故爲寒生而中爲温
德化之常也
　風生毛形熱生翮形濕生倮形火生羽形
　燥生介形寒生鱗形六化皆爲主歲及間
　氣所在而各化生常無替也非德化則無
　能化生也(翮胡/革切)
厥隂所至爲毛化
　形之有毛者
少陰所至爲羽化
　有羽翮飛行之類
太陰所至爲倮化
　無毛羽鱗甲之類
少陽所至爲羽化
　薄明羽翼蜂蟬之類非翎羽之羽也
陽明所至爲介化
　有甲之類
太陽所至爲鱗化
　身有鱗也
德化之常也厥隂所至爲生化
　温化也
少隂所至爲榮化
　暄化也
太隂所至爲濡化
　濕化也
少陽所至爲茂化
　熱化也
陽明所至爲堅化
　涼化也
太陽所至爲藏化
　寒化也
布政之常也厥陰所至爲飄怒大凉
　飄怒木也大凉下承之金氣也
少陰所至爲大暄寒
　大暄君火也寒下承之陰精也
太陰所至爲雷霆驟注烈風
　雷霆驟注土也烈風下承之木氣也
少陽所至爲飄風燔燎霜凝
　飄風旋轉風也霜凝下承之水氣也
陽明所至爲散落温
　散落金也温下承之火氣也
太陽所至爲寒雪冰雹白埃
　霜雪冰雹水也白埃下承之土氣也
氣變之常也
　變謂變常平之氣而爲甚用也甚用不已
　則下承之氣兼行故皆非本氣也
厥陰所至爲撓動爲迎隨
　風之性也
少陰所至爲高明焰爲曛
　焰陽焰也曛赤黄色也
太陰所至爲沉陰爲白埃爲晦暝
　暗蔽不明也
少陽所至爲光顯爲彤雲爲曛
　光顯電也流光也明也彤赤色
　也少陰氣同
陽明所至爲烟埃爲霜爲勁切爲凄鳴
　殺氣也
太陽所至爲剛固爲堅芒爲立
　寒化也
令行之常也
　令行則庶物無違
厥隂所至爲裏急
　筋緛縮故急
少陰所至爲瘍胗身熱
　火氣生也
太陰所至爲積飲否隔
　土氣也
少陽所至爲嚏嘔爲瘡瘍
　火氣生也
陽明所至爲浮虚
　浮虚薄腫按之復起也
太陽所至爲屈伸不利病之常也厥陰所至
爲支痛少陰所至爲驚惑惡寒戰慄譫妄
　譫亂言也今詳慄字當作慓
太陰所至爲蓄滿少陽所至爲驚躁瞀昧暴
病陽明所至爲鼽尻陰股膝髀腨胻足病太
陽所至爲腰痛病之常也厥陰所至爲緛戾
少陰所至爲悲妄衂衊爲行勁太陰所至爲
中滿霍亂吐下少陽所至爲喉痹耳鳴
　满謂溢食不下也
陽明所至爲脅痛皴揭
　身皮䴸象
太陽所至爲寢汗痙
　寢汗謂睡中汗發於胸嗌頸掖之間也俗
　誤呼爲盜汗(痙巨/郢切)
病之常也厥陰所至爲脅痛嘔泄
　泄謂利也
少陰所至爲語笑太陰所至爲重胕腫
　胕腫謂肉汎按之不起也
少陽所至爲暴注瞤瘛暴死陽明所至爲鼽
嚏太陽所至爲流泄禁止病之常也凡此十
二變者報德以德報化以化報政以政報令
以令氣高則高氣下則下氣後則後氣前則
前氣中則中氣外則外位之常也
　氣報德報化謂天地氣也高下前後中外
　謂生病所也手之陰陽其氣高足之陰陽
　其氣下足太陽氣在身後足陽明氣在身
　前足少陰太陰厥陰氣在身中足少陽氣
　在身側各隨所在言氣變生病象也
故風勝則動
　不寧也○新校正云詳風勝則動至濕勝
　則濡泄五句與陰陽應象大論文重而注
　不同
熱勝則腫
　熱勝氣則爲丹熛勝血則爲癰膿勝骨肉
　則爲跗腫按之不起
燥勝則乾
　乾於外則皮膚皺揭乾於内則精血枯涸
　乾於氣及津液則肉乾而皮著於骨
寒勝則浮
　浮謂浮起按之起見也
濕勝則濡泄甚則水閉胕腫
　濡泄水利也跗腫肉汎按之陷而不起也
　水閉則逸於皮中也
隨氣所在以言其變耳帝曰願聞其用也岐
伯曰夫六氣之用各歸不勝而爲化
　用謂施其化氣
故太陰雨化施於太陽太陽寒化施於少陰
　新校正云詳此當云少陰少陽
少陰熱化施於陽眀陽明燥化施於厥陰厥
陰風化施於太陰各命其所在以徵之也帝
曰自得其位何如岐伯曰自得其位常化也
帝曰願聞所在也岐伯曰命其位而方月可
知也
　隨氣所在以定其方六分占之則日及地
　分無差也
帝曰六位之氣盈虚何如岐伯曰太少異也
太者之至徐而常少者暴而亡
　力强而作不能乆長故暴而無也亡無也
帝曰天地之氣盈虚何如岐伯曰天氣不足
地氣隨之地氣不足天氣從之運居其中而
常先也
　運謂木火土金水各主歲者也地氣勝則
　歲運上升天氣勝則歲運下降上升下降
　運氣常先遷降也
惡所不勝歸所同和隨運歸從而生其病也
　非其位則變生變生則病作
故上勝則天氣降而下下勝則地氣遷而上
　勝謂多也上多則自降下多則自遷多少
　相移氣之常也○新校正云按六微㫖要
　大論云升已而降降者謂天降已而升升
　者謂地天氣下降氣流於地地氣上升氣
　騰於天故高下相召升降相因而變作矣
　此亦升降之義也
勝多少而差其分
　多則遷降多少則遷降少多少之應有微
　有甚之異也
微者小差甚者大差甚則位易氣交易則大
變生而病作矣大要曰甚紀五分徵紀七分
其差可見此之謂也
　以其五分七分之所以知天地陰陽過差
　矣
帝曰善論言熱無犯熱寒無犯寒余欲不遠
寒不遠熱奈何岐伯曰悉乎哉問也發表不
遠熱攻裏不遠寒
　汗泄故用熱不遠熱下利故用寒不遠寒
　皆以其不住於中也如是則夏可用熱冬
　可用寒不發不泄而無畏忌是謂妄造法
　所禁也皆謂不獲已而用之也差秋冬亦
　同法○新校正云按至眞要大論云發不
　遠熱無犯温凉
帝曰不發不攻而犯寒犯熱何如岐伯曰寒
熱内賊其病益甚
　以水濟水以火濟火適足以更生病豈唯
　本病之益甚乎
帝曰願聞無病者何如岐伯曰無者生之有
者甚之
　無病者犯禁猶能生病况有病者而求輕
　减不亦難乎
帝曰生者何如岐伯曰不遠熱則熱至不遠
寒則寒至寒至則堅否腹滿痛急下利之病
生矣
　食已不饑吐利腥穢亦寒之疾也
熱至則身熱吐下霍亂癰疽瘡瘍瞀鬱注下
瞤瘛腫脹嘔鼽衂頭痛骨節變肉痛血溢血
泄淋閟之病生矣
　暴瘖冒味目不識人躁擾狂越妄見妄聞
　罵詈驚癇亦熱之病
帝曰治之奈何岐伯曰時必順之犯者治以
勝也
　春宜凉夏宜寒秋宜温冬宜熱此時之宜
　用不可不順然犯熱治以寒犯寒治以熱
　犯春宜用凉犯秋宜用温是以勝也犯熱
　治以鹹寒犯寒治以甘熱犯凉治以苦温
　犯温治以辛凉亦勝之道也
黄帝問曰婦人重身毒之何如岐伯曰有故
無殞亦無殞也
　故謂有大堅癥瘕痛甚不堪則治以破積
　愈痛之藥是謂不救必死盡死救之蓋存
　其大也雖服毒不死也上無殞言母必全
　亦無殞言子亦不死也
帝曰願聞其故何謂也岐伯曰大積大聚其
可犯也衰其大半而止過者死
　衰其大半不足以害生故雖大半則止其
　藥若過禁待盡毒氣内餘無病可攻以當
　毒藥毒攻不已則敗損中和故過則死
　新校正云詳此婦人身重二節與上下文
　義不接疑他卷脫簡於此
帝曰善鬱之甚者治之奈何
　天地五行應運有鬱折不伸之甚者
岐伯曰木鬱達之火鬱發之土鬱奪之金鬱
泄之水鬱折之然調其氣
　達謂吐之令其條達也發謂汗之令其疏
　散也奪謂下之令無壅礙也泄謂滲泄解
　表利小便也折謂抑之制之衝逆也通是
　五法乃氣可平調後乃觀其虚盛而調理
　之也
過者折之以其畏也所謂寫之
　過大過也大過者以其味寫之以鹹寫腎
　酸寫肝辛寫肺甘寫脾苦寫心過者畏寫
　故謂寫爲畏也
帝曰假者何如岐伯曰有假其氣則無禁也
　正氣不足臨氣陷之假寒熱温凉以資四
　正之氣則可以熱犯熱以寒犯寒以温犯
　温以凉犯涼也
所謂主氣不足客氣勝也
　客氣謂六氣更臨之氣主氣謂五藏應四
　時正王春夏秋冬也
帝曰至哉聖人之道天地大化運行之節臨
御之紀陰陽之政寒暑之令非夫子孰能通
之請藏之靈蘭之室署曰六元正紀非齋戒
不敢示愼傳也
　新校正云詳此與氣交變大論末文重
黄帝内經素問補註釋文卷之四十六





黄帝内經素問補註釋文卷之四十七榮五
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺法論篇缺
　　　本病論篇缺
　新校正云詳此二篇缺在王注之前按病
　能論篇末在王冰注云世本既缺第七二
　篇謂此二篇也而今世有素問亡篇及昭
　明隱㫖論以謂此亡篇仍托名王冰爲注
　辭理鄙陋無足取者舊本此篇名在六元
　正紀論後列之爲後人移於此若以尚書
　亡篇之名皆在前篇之末則舊本爲得
　　　至眞要大論篇上
黄帝問曰五氣交合盈虚更作余知之矣六
氣分治司天地者其至何如
　五行主歲歲有少多故曰盈虚更作也天
　元正紀大論曰其始也有餘而往不足隨
　之不足而往有餘從之則其義也天分六
　氣散主太虚三之氣司天終之氣監地天
　地生化是爲大紀故言司天地者餘四可
　知矣
岐伯再拜對曰明乎哉問也天地之大紀人
神之通應也
　天地變化人神運爲中外雖殊然其通應
　則一也
帝曰願聞上合昭昭下合冥冥奈何岐伯曰
此道之所主工之所疑也
　不知其要流散無窮
帝曰願聞其道也岐伯曰厥隂司天其化以
風
　飛揚鼓拆和氣發生萬物榮枯皆因而化
　變成敗也
少陰司天其化以熱
　炎蒸鬱燠故庶類蕃茂
太陰司天其化以濕
　雲雨潤澤津液生成
少陽司天其化以火
　炎熾赫烈以爍寒灾
陽明司天其化以燥
　乾化以行物無濕敗
太陽司天其化以寒
　對陽之化也○新校正云詳注云對陽之
　化陽字疑誤
以所臨藏位命其病者也
　肝木位東方心火位南方脾土位中央肺
　金位西方腎水位北方是五藏定位然六
　氣御五運所至氣不相得則病相得則和
　故先以六氣所臨後言五藏之病
帝曰地化奈何岐伯曰司天同候間氣皆然
　六氣之本自有常性故雖位易而化治皆
　同
帝曰間氣何謂岐伯曰司左右者是謂間氣
也
　六氣分化常以二氣司天地爲上下吉凶
　勝復客主之理歲中悔吝從而明之餘四
　氣散居左右也故陰陽應象大論曰天地
　者萬物之上下左右者陰陽之道路此之
　謂也
帝曰何以異之岐伯曰主歲者紀歲間氣者
紀步也
　歲三百六十五日四分日之一步六十日
　餘八十七刻半也積步之日而成歲也
帝曰善歲主奈何岐伯曰厥陰司天爲風化
　巳亥之歲風高氣遠雲飛物揚風之化也
在泉爲酸化
　寅申之歲木司地氣故物化從酸
司氣爲蒼化
　木運之氣丁壬之歲化蒼青也
間氣爲動化
　遍主六十日餘八十七刻半也○新校正
　云詳丑未之歲厥陰爲初之氣子午之歲
　爲二之氣辰戌之歲爲四之氣卯酉之歲
　爲五之氣
少陰司天爲熱化
　子午之歲陽光熠耀暄暑流行熱之化也
　熠羊入切
在泉爲苦化
　卯酉之歲火司地氣故物以苦生
不司氣化
　君不主運○新校正云按天元紀大論云
　君火以名相火以位謂君火不主運也
居氣爲灼化
　六十日餘八十七刻半也居本位君火爲
　居不當間之也○新校正云詳少陰不曰
　間氣而云居氣者蓋尊君火無所不居不
　當間之也王注云居本位爲居不當間之
　則居他位不爲居而可間也寅申之歲爲
　初之氣丑未之歲爲二之氣巳亥之歲爲
　四之氣辰戌之歲爲五之氣
太陰司天爲濕化
　丑未之歲埃鬱曚昩雲雨潤濕之化也
在泉爲甘化
　辰戌之歲也土司地氣故甘化先焉
司氣爲黅化
　土運之氣甲己之歲黅黄也
間氣爲柔化
　濕化行則庶物柔軟○新校正云詳太陰
　卯酉之歲爲初之氣寅申之歲爲二之氣
　子午之歲爲四之氣巳亥之歲爲五之氣
少陽司天爲火化
　寅申之歲也炎光赫烈燔灼焦然火之化
　也
在泉爲苦化
　巳亥之歲也火司地氣故苦化先焉
司氣爲丹化
　火運之氣戊癸歲也
間氣爲明化
　明炳明也亦謂霞燒○新校正云詳少陽
　辰戌之歲爲初之氣卯酉之歲爲二之氣
　寅申之歲爲四之氣丑未之歲爲五之氣
陽明司天爲燥化
　卯酉之歲清切高明霧露蕭瑟燥之化也
在泉爲辛化
　子午之歲也金司地氣故辛化先焉
司氣爲素化
　金運之氣乙庚歲也
間氣爲清化
　風生高勁草木清冷清之化也○新校正
　云詳陽明巳亥之歲爲初之氣辰戌之歲
　爲二之氣寅申之歲爲四之氣丑未之歲
　爲五之氣
太陽司天爲寒化
　辰戌之歲嚴肅峻整慘慄凝堅寒之化也
在泉爲鹹化
　丑未之歲水司地氣故化從鹹
司氣爲玄化
　水運之氣丙辛歲也
間氣爲藏化
　隂凝而冷庶物斂容歲之化也○新校正
　云詳子午之歲太陽爲初之氣巳亥之歲
　爲二之氣卯酉之歲爲四之氣寅申之歲
　爲五之氣
故治病者必明六化分治五味五色所生五
藏所宜乃可以言盈虚病生之緒也
　學不厭備習也
帝曰厥陰在泉而酸化先余知之矣風化之
行也何如岐伯曰風行於地所謂本也餘氣
同法
　厥陰在泉風行於地少陰在泉熱行於地
　太隂在泉濕行於地少陽在泉火行於地
　陽明在泉燥行於地太陽在泉寒行於地
　故曰餘氣同法也本謂六氣之上元氣也
本乎天者天之氣也本乎地者地之氣也
　化於天者爲天氣化於地者爲地氣○新
　校正云按易曰本乎天者親上本乎地者
　親下此之謂也
天地合氣六節分而萬物化生矣
　萬物居天地之間悉爲六氣所生化陰陽
　之用未嘗有逃生化出陰陽也
故曰謹候氣宜無失病機此之謂也
　病機下文具矣
帝曰其主病何如
　言采藥之歲也
岐伯曰司歲備物則無遺主矣
　謹候司天地所生化者則其味正當其歲
　也故彼藥上專司歲氣所收藥物則一歲
　二歲其所主用無遺畧也今詳則字當作
　用
帝曰先歲物何也岐伯曰天地之專精也
　專精之氣藥物肥濃又於使用當其正氣
　味也○新校正云詳先歲疑作司歲
帝曰司氣者何如
　司運氣也
岐伯曰司氣者主歲同然有餘不足也
　五運主歲者有餘不足比之歲物恐有薄
　有餘之歲藥專精也
帝曰非司歲物何謂也岐伯曰散也
　非專精則散氣散氣則物不純
故質同而異等也
　形質雖同力用則異故不尚之
氣味有薄厚性用有躁靜治保有多少力化
有淺深此之謂也
　物與歲不同者何以此爾
帝曰歲主藏害何謂岐伯曰以所不勝命之
則其要也
　木不勝金金不勝火之類是也
帝曰治之奈何岐伯曰上淫於下所勝平之
外淫於内所勝治之
　淫謂行所不勝己者也上淫於下天之氣
　也外淫於内地之氣也隨所制勝而以平
　治之也制勝謂五味寒熱温凉隨勝用之
　下文備矣○新校正云詳天氣主歲雖有
　淫勝但當平調之故不曰治而曰平也
帝曰善平氣何如
　平謂診平和之氣
岐伯曰謹察陰陽所在而調之以平爲期正
者正治反者反治
　知隂陽所在則知尺寸應與不應不知隂
　陽所在則以得爲失以逆爲從故謹察之
　也陰病陽不病陽病陰不病是爲正病則
　正治之謂以寒治熱以熱治寒也陰位已
　見陽脉陽位又見陰脉是謂反病則反治
　之謂以寒治寒以熱治熱也諸方之制咸
　悉不然故曰反者反治也
帝曰夫子言察陰陽所在而調之論言人迎
與寸口相應若引繩小大齊等命曰平
　新校正云詳論言至曰平本靈樞之文今
　出甲乙經云寸口主中人迎主外兩者相
　應俱往俱來若引繩小大齊等春夏人迎
　微大秋冬寸口微大者名曰平也
隂之所在寸曰何如
　隂之所在脉沉不應引繩齊等其候頗乖
　故問以明之
岐伯曰視歲南北可知之矣帝曰願卒聞之
岐伯曰北政之歲少隂在泉則寸曰不應
　木火金水運面北受氣凡氣之在泉者脉
　悉不見唯其左右之氣脉可見之在泉之
　氣善則不見惡者可見病以氣及客主淫
　勝名之在天之氣其亦然矣
厥陰在泉則右不應
　少陰在右故
太陰在泉則左不應
　少陰在左故
南政之歲少陰司天則寸口不應
　土運之歲面南行令故少陰司天則二手
　寸口不應也
厥陰司天則右不應太陰司天則左不應
　亦左右義也
諸不應者反其診則見矣
　不應皆爲脉沉脉沉下者仰手而沉覆其
　手則沉爲浮細爲大也
帝曰尺候何如岐伯曰北政之歲三隂在下
則寸不應三隂在上則尺不應
　司天曰上在泉曰下
南政之歲三陰在天則寸不應三隂在泉則
尺不應左右同
　尺不應寸左右悉與寸不應義同
故曰知其要者一言而終不知其要流散無
窮此之謂也
　要謂知陰陽所在也知則用之不惑不知
　則尺寸之氣沉浮小大常三歲一差欲求
　其意猶繞樹間枝雖白首區區尚未知所
　詣况其旬月而可知乎
帝曰善天地之氣内淫而病何如岐伯曰歲
厥陰在泉風淫所勝則地氣不明平野昧草
乃早秀民病灑灑振寒善伸數欠心痛支滿
兩脅裏急飲食不下鬲咽不通食則嘔腹脹
善噫得後與氣則快然如衰身體皆重
　謂甲寅丙寅戊寅庚寅壬寅甲申丙申戊
　申庚申壬申歲也地氣不明謂天圍之際
　氣色昏暗風行地上故平野皆然昩謂暗
　也脅謂兩乳之下及胠外也伸謂以欲伸
　努筋骨也○新校正云按甲乙經灑灑振
　寒善伸數欠爲胃病食則嘔腹脹善噫得
　後與氣則快然如衰身體皆重爲脾病飲
　食不下鬲咽不通邪在胃管也蓋厥陰在
　泉之歲木王而剋脾胃故病如是又按脉
　解云所謂食則嘔者物盛滿而上溢故嘔
　也所謂得後與氣則快然如衰者十二月
　陰氣下衰而陽氣且出故曰得後與氣則
　快然如衰也
歲少陰在泉熱淫所勝則焰浮川澤陰處反
明民病腹中常鳴氣上衝胷喘不能乆立寒
熱皮膚痛目瞑齒痛項腫惡寒發熱如瘧少
腹中痛腹大蟄蟲不藏
　謂乙卯丁卯己卯辛卯癸卯乙酉丁酉己
　酉辛酉癸酉歲也陰處北方也不能乆立
　足無力也腹大謂心氣不足也金火相薄
　而爲是也○新校正云按甲乙經齒痛項
　腫爲大腸病腹中雷鳴氣上衝胸喘不能
　久立邪在大腸也蓋少隂在泉之歲火剋
　金故大腸病也
歲太陰在泉草乃早榮
　新校正云詳此四字疑衍
濕淫所勝則埃昏岩谷黄反見黑至隂之交
民病飲積心痛耳聾渾渾焞焞嗌腫喉痹隂
病血見少腹痛腫不得小便病衝頭痛目似
脫項似拔腰似折髀不可以回膕如結腨如
别
　謂甲辰丙辰戊辰庚辰壬辰甲戌丙戌戊
　戌庚戌壬戌歲也太陰爲土色見應黄於
　天中而反見於北方黑處也水土同見故
　曰至陰之交合其氣色也衝頭痛謂腦後
　眉間痛也膕謂膝後曲脚之中也腨胻後
　軟肉處也○新校正云按甲乙經耳聾渾
　渾焞焞嗌腫喉痹爲三焦病爲病衝頭痛
　目以脫項似拔腰似折髀不可以回膕如
　結腨如别爲膀胱足太陽病又少腹腫痛
　不得小便邪在三焦蓋太陰在泉之歲土
　王剋太陽故病如是也(膕戈/麥切)
歲少陽在泉火淫所勝則焰明郊野寒熱更
至民病注泄赤白少腹痛溺赤甚則血便少
陰同候
　謂乙巳丁巳已巳辛巳癸巳乙亥丁亥己
　亥辛亥癸亥歲也處寒之時熱更其氣熱
　氣既往寒氣後來故云更至也餘候與少
　陰在泉證同
歲陽明在泉燥淫所勝則霿霧清暝民病喜
嘔嘔有苦善太息心脅痛不能反側甚則嗌
乾面塵身無膏澤足外反熱
　謂甲子丙子戊子庚子壬子甲午丙午戊
　午庚午壬午歲也霿霧謂霿暗不分似霧
　也清薄寒也言霧起霿暗不辯物形而薄
　寒也心脅痛謂心之傍脅中痛也面塵謂
　面上如有觸冒塵土之色也○新校正云
　按甲乙經病喜嘔嘔有苦善太息心脅痛
　不能反側甚則面塵身無膏澤足外反熱
　爲膽病嗌乾面塵爲肝病蓋陽明在泉之
　歲金旺剋木故病如是又按脉解云少陽
　所謂心脅痛者言少陽盛也盛者心之所
　衰也九月陽氣盡而隂氣盛故心脅痛所
　謂不可反側者陰氣藏物也物藏不得動
　故不可反側也
歲太陽在泉寒淫所勝則凝肅慘慄民病少
腹控睾引腰脊上衝心痛血見嗌痛頷腫
　謂乙丑丁丑己丑辛丑癸丑乙未丁未已
　未辛未癸未歲也凝肅謂寒氣靄空凝而
　不動萬物靜肅其儀形也慘慄寒甚也控
　引也睾聸丸也頷頰車前牙之下也○新
　校正云按甲乙經嗌痛頷腫爲小腸病又
　少腹控睾引腰脊上衝心肺邪在小腸也
　蓋太陽在泉之歲水剋火故病如是
帝曰善治之奈何岐伯曰諸氣在泉風淫於
内治以辛凉佐以苦以甘緩之以辛散之
　風性喜温而惡清故治之凉是以勝氣治
　之也佐以苦隨其所利也木苦急則以甘
　緩之苦抑則以辛散之藏氣法時論曰肝
　苦急急食甘以緩之肝欲散急食辛以散
　之此之謂也食亦音飼己曰食他曰飼也
　大法正味如此諸爲方者不必盡用之但
　一佐二佐病已則止餘氣皆然
熱淫於内治以鹹寒佐以甘苦以酸收之以
苦發之
　熱性惡寒故治以寒也熱之大盛甚於表
　者以苦發之不盡復寒制之寒制不盡復
　苦發之以酸收之甚者再方微者一方可
　使必已時發時止亦以酸收之
濕淫於内治以苦熱佐以酸淡以苦燥之以
淡泄之
　濕與燥反故治以苦熱佐以酸淡也燥除
　濕故以苦燥其濕也淡利竅故以淡滲泄
　也藏氣法時論曰脾苦濕急食苦以燥之
　靈樞經曰淡利竅也生氣通天論曰味過
　於苦脾氣不濡胃氣乃厚明苦燥也○新
　校正云按六元正紀大論曰下太陰其化
　下甘温
火淫於内治以鹹冷佐以苦辛以酸收之以
苦發之
　火氣大行心腹心怒之所生也鹹性柔軟
　故以治之以酸收之大法候其須汗者以
　辛佐之不必要資苦味令其汗也欲柔軟
　者以鹹治之藏氣法時論曰心欲軟急食
　鹹以軟之心苦緩急食酸以收之此之謂
　也
燥淫於内治以苦温佐以甘辛以苦下之
　温利凉性故以苦治之下謂利之使不得
　也○新校正云按藏氣法時論曰肺苦氣
　上逆急食苦以泄之以辛寫之以酸補之
　又按下文司天燥淫所勝佐以酸辛此云
　甘辛者甘字疑當作酸天元正紀大論云
　下酸熱與苦温之治又異又云以酸收之
　而安其下甚則以苦泄之
寒淫於内治以甘熱佐以苦辛以鹹寫之以
辛潤之以苦堅之
　以熱治寒是爲摧勝折其氣用令不滋繁
　也苦辛之佐通事行之○新校正云按藏
　氣法時論曰腎苦燥急食辛以潤之腎欲
　堅急食苦以堅之用苦補之鹹寫之舊注
　引此在濕淫於内之下無義今移於此
帝曰善天氣之變何如岐伯曰厥隂司天風
淫所勝則太虚埃昏雲物以擾寒生春氣流
水不冰民病胃脘當心而痛上支兩脅鬲咽
不通飲食不下舌本强食則嘔冷泄腹脹溏
泄瘕水閉蟄蟲不出病本於脾
　謂乙已丁巳己巳辛巳癸巳乙亥丁亥己
　亥辛亥癸亥歲也是歲民病集於中也風
　自天行故太虚埃起風動飄蕩故云物擾
　也埃青塵也不分遠物是爲埃昏土之爲
　病其善泄利若病水則小便閉而不下若
　大泄利則經水亦多閉絶也○新校正云
　按甲乙經舌本强食則嘔腹脹溏泄瘕水
　閉爲脾病又胃病者腹脾脹胃脘當心而
　痛上支兩脅鬲咽不通食飲不下蓋厥陰
　司天之歲木勝土故病如是
衝陽絶死不治
　衝陽在足跗上動脉應手胃之氣也衝陽
　脉微則食飲減少絶則藥食不入亦下必
　還岀也攻之不入養之不生邪氣日强眞
　氣内絶故其必死不可復也
少陰司天熱淫所勝怫熱至火行其政民病
胸中煩熱嗌乾右胠滿皮膚痛寒熱咳喘大
雨且至唾血血泄鼽衂嚏嘔溺色變甚則瘡
瘍胕腫肩背臂臑及缺盆中痛心痛肺䐜腹
大滿膨膨而喘咳病本於肺
　謂甲子丙子戊子庚子壬子甲午丙午戊
　午庚午壬午歲也怫熱至是火行其政乃
　爾是歲民病集於右蓋以小腸通心故也
　病自肺生故曰病本於肺也○新校正云
　按甲乙經溺色變肩背臂臑及缺盆中痛
　腹脹滿膨膨而喘咳爲肺病鼽衄爲大腸
　病蓋少陰司天之歲火剋金故病如是又
　王注民病集於右以小腸通心故按甲乙
　經大腸附脊左環回腸附脊右環所說不
　應得非火盛剋金而大腸病歟
尺澤絶死不治
　尺澤在肘内廉大文中動脉應手肺之氣
　也火爍於金承天之命金氣内絶故必危
　亡尺澤不至肺氣已絶榮衛之氣宣行無
　主眞氣内竭生之何有哉
太隂司天濕淫所勝則沉隂且布雨變枯槁
胕腫骨痛隂痹陰痹者按之不得腰脊頭項
痛時眩大便難陰氣不用饑不欲食咳唾則
有血心如懸病本於腎
　謂乙丑丁丑己丑辛丑癸丑乙未丁未己
　未辛未癸未歲也沉乆也腎氣受邪水無
　能潤下焦枯涸故大便難也○新校正云
　按甲乙經饑不用食咳唾則有血心懸如
　饑狀爲腎病又邪在腎則骨痛隂痹隂痹
　者按之而不得腹脹腰痛大便難肩背頸
　項强痛時眩蓋太陰司天之歲土剋水故
　病如是
太谿絶死不治
　太谿在足内踝後跟骨上動脉應手腎之
　氣也土邪勝水而腎氣内絶邪甚正微故
　方無所用矣
少陽司天火淫所勝則温氣流行金政不平
民病頭痛發熱惡寒而瘧熱上皮膚痛色變
黄赤傳而爲水身面胕腫腹滿仰息泄注赤
白瘡瘍咳唾血煩心胸中熱甚則鼽衄病本
於肺
　謂甲寅丙寅戊寅庚寅壬寅甲申丙申戊
　申庚申壬申歲也火來用事則金氣受邪
　故曰金政不平也火炎於上金肺受邪客
　熱内燔水無能救故化生諸病也制火之
　客則己矣○新校正云按甲乙經邪在肺
　則皮膚痛發寒熱蓋少陽司天之歲火剋
　金故病如是
天府絶死不治
　天府在肘後内側上掖下同身寸之三寸
　動脉應手肺之氣也火盛而金脉絶故死
陽明司天燥淫所勝則木乃晩榮草乃晩生
筋骨内變民病左胠脅痛寒清於中感而瘧
大凉革候咳腹中鳴注泄鶩溏名木歛生菀
於下草焦上首心脅暴痛不可反側嗌乾面
塵腰痛丈夫㿗疝婦人少腹痛目昧眥瘍瘡
痤癰蟄蟲來見病本於肝
　謂乙卯丁卯己卯辛卯癸卯乙酉丁酉己
　酉辛酉癸酉歲也金勝故草木晩生榮也
　配於人身則筋骨内應而不用也大凉之
　氣變易時候則人寒清發於中内感寒氣
　則爲痎瘧也大腸居右肺氣通之今肺氣
　内淫肝居於左故左胠脅痛如刺割也其
　歲民自注泄則無淫勝之疾也大凉次寒
　也大凉且甚陽氣不行故木容收斂草榮
　悉晩生氣已升陽不布令故閉積生氣而
　蓄於下也在人之應則少腹之内痛氣居
　之發疾於仲夏瘡瘍之疾猶及秋中瘡痤
　之患生於上癰腫之患生於下瘡色雖赤
　中心正白物氣之常也○新校正云按甲
　乙經腰痛不可以俯仰文夫㿗疝婦人少
　腹腫甚則嗌乾面塵爲肝病又胷滿洞泄
　爲肝病又心胷痛不能反側目脫眥瘍缺
　盆中腫痛掖下腫馬刀挾攖汗出振寒瘧
　爲膽病蓋陽明司天之歲金剋木故病如
　是又按脉解云厥陰所謂㿗疝婦人少腹
　腫者厥陰者辰也三月陽中之陰邪在中
　故曰㿗疝少腹腫也(痤殂/禾切)
大衝絶死不治
　大衝在足大指本節後二寸脉動應手肝
　之氣也金來伐木肝氣内絶眞不勝邪其
　宜也
太陽司天寒淫所勝則寒氣反至水且氷血
變於中發爲癰瘍民病厥心痛嘔血血泄鼽
衂善悲時眩仆運火炎烈雨暴乃雹胸腹滿
手熱肘攣掖腫心澹澹大動胸脅胃脘不安
面赤目黄善噫嗌乾甚則色炲渴而欲飲病
本於心
　謂甲辰丙辰戊辰庚辰壬辰甲戌丙戌戊
　戌庚戌壬戌歲也太陽司天寒氣布化故
　水且冰而血凝皮膚之間衛氣結聚故爲
　癰也若乘火運而火炎烈與水交戰故暴
　雨半珠形雹也心氣爲噫故善噫是歲民
　病集於心脅之中也陽氣内鬱濕氣下蒸
　故心厥痛而嘔血血泄鼽衂面赤目黄善
　噫手熱肘攣掖腫嗌乾甚則寒氣勝陽水
　行凌火火氣内鬱故渴而欲飲也病始心
　生爲陰凌犯故云病本於心也○新校正
　云按甲乙經手熱肘攣掖腫甚則胸脅支
　滿心澹澹大動面赤目黄爲手心主病又
　邪在心則病心痛善悲時眩仆蓋太陽司
　天之歲水剋火故病如是
神門絶死不治
　神門在手之掌後銳骨之端動脉應手真
　心氣也水行勝火而心氣内絶神氣已亡
　不死何待善知其診故不治也
所謂動氣知其藏也
　所以診視而知死者何以皆是藏之經脉
　動氣知神藏之存亡爾
帝曰善治之奈何
　謂可攻治者
岐伯曰司天之氣風淫所勝平以辛凉佐以
苦甘以甘緩之以酸寫之
　厥陰之氣未爲盛熱故以凉藥平之夫氣
　之用也積凉爲寒積温爲熱以熱少之其
　則温也以寒少之其則凉也以温多之其
　則熱也以凉多之其則寒也各當其分則
　寒寒也温温也熱熱也凉凉也方書之用
　可不務乎故寒熱温凉遷降多少善爲方
　者意必精通餘氣皆然從其制也○新校
　正云按本論上文云上淫於下所勝平之
　外淫於内所勝治之故在泉曰治司天曰
　平也
熱淫所勝平以鹹寒佐以苦甘以酸收之
　熱氣已退時發動者是爲心虚氣散不斂
　以酸收之雖以酸收之亦兼寒助乃能殄
　除其源本矣熱見太甚則以苦發之汗已
　便凉是邪氣盡勿寒冰之汗已猶熱是邪
　氣未盡則以酸收之已又熱則復汗之已
　汗復熱是藏虚也則補其心可矣法則合
　爾諸治熱者亦未必得再三發三治況四
　變而反覆者乎
濕淫所勝平以苦熱佐以酸辛以苦燥之以
淡泄之
　濕氣所淫皆爲腫滿但除其濕腫滿自衰
　因濕生病不腫不滿者亦爾治之濕氣在
　上以苦吐之濕氣在下以苦泄之以淡滲
　之則皆燥也泄謂滲泄以利水道下小便
　爲法然酸雖熱以用利小便去伏水也治
　濕之病不下小便非其法也○新校正云
　按濕淫於内佐以酸淡此云酸辛者辛疑
　當作淡
濕上甚而熱治以苦温佐以甘辛以汗爲故
而止
　身半以上温氣餘火氣復鬱鬱濕相薄則
　以苦温甘辛之藥解表流汗而祛之故云
　以汗爲除病之故而已也
火淫所勝平以鹹冷佐以甘苦以酸收之以
苦發之以酸復之熱淫同
　同熱淫義熱亦如此法以酸復其本氣也
　不復其氣則淫氣空虚招其本
燥淫所勝平以苦濕佐以酸辛以苦下之
　制燥之勝必以苦濕是火之氣味也宜下
　必以苦宜補必以酸宜寫必以辛清甚生
　寒留而不去則以苦濕下之氣有餘則以
　辛寫之諸氣同○新校正云按上文燥淫
　於内治以苦温此云苦濕濕當爲温文注
　中濕字三并當作温又按六元正紀大論
　亦作苦小温
寒淫所勝平以辛熱佐以苦甘以鹹寫之
　淫散止之不可過也○新校正云按上文
　寒淫於内治以甘熱佐以苦辛此云平以
　辛熱佐以甘苦者此文爲誤又按六元正
　紀大論云太陽之政歲宜苦以燥之
帝曰善邪氣反勝治之奈何
　不能淫勝於他氣反爲不勝之氣爲邪以
　勝之
岐伯曰風司於地清反勝之治以酸温佐以
苦甘以辛平之
　厥隂在泉則風司於地謂五寅歲五申歲
　邪氣勝盛故先以酸寫佐以苦甘邪氣退
　則正氣虚故以辛補養而平之
熱司於地寒反勝之治以甘熱佐以苦辛以
鹹平之
　少陰在泉則熱司於地謂五卯五酉歲也
　先寫其邪而後平其正氣也
濕司於地熱反勝之治以苦冷佐以鹹甘以
苦平之
　太陰在泉則濕司於地謂五辰五戌歲也
　補寫之義餘氣皆同
火司於地寒反勝之治以甘熱佐以苦辛以
鹹平之
　少陽在泉則火司於地謂五巳五亥歲也
燥司於地熱反勝之治以平寒佐以苦甘以
酸平之以和爲利
　陽明在泉則燥司於地謂五子五午歲也
　燥之性惡熱亦畏寒故以冷熱和平爲方
　利也
寒司於地熱反勝之治以鹹冷佐以甘辛以
苦平之
　太陽在泉則寒司於地謂五丑五未歲也
　此六氣方治與前勝法殊别其云治者寫
　客邪之勝氣也云佐者皆所利所宜也云
　平者補已弱之正氣也
帝曰其司天邪勝何如岐伯曰風化於天清
反勝之治以酸温佐以甘苦
　巳亥歲也
熱化於天寒反勝之治以甘温佐以苦酸辛
　子午歲也
濕化於天熱反勝之治以苦寒佐以苦酸
　丑未歲也
火化於天寒反勝之治以甘熱佐以苦辛
　寅申歲也
燥化於天熱反勝之治以辛寒佐以甘苦
　卯酉歲也
寒化於天熱反勝之治以鹹冷佐以苦辛
　辰戌歲也
帝曰六氣相勝奈何
　先舉其用爲勝
岐伯曰厥陰之勝耳鳴頭眩憒憒欲吐胃隔
如寒大風數舉倮蟲不滋胠脅氣并化而爲
熱小便黄赤胃脘當心而痛上支兩脅腸鳴
飧泄少腹痛注下赤白甚則嘔吐鬲咽不通
　五巳五亥歲也心下臍上胃之分胃鬲謂
　胃脘之上及大鬲之下風寒氣所生也氣
　并謂偏著一邊鬲咽謂食飲入而復出也
　新校正云按甲乙經胃病者胃脘當心而
　痛上支兩脅鬲咽不通
少陰之勝心下熱苦饑臍下反痛氣游三焦
炎暑至木乃津草乃萎嘔逆躁煩腹滿痛溏
泄傳爲赤沃
　五子五午歲也沃沐也
太陰之盛火氣内鬱瘡瘍於中流散於外病
在胠脅甚則心痛熱格頭痛喉痹項强獨勝
則濕氣内鬱寒迫下焦痛留頂互引眉間胃
滿雨數至燥化乃見少腹滿腰脽重强内不
便善注泄足下温頭重足脛胕腫飲發於中
胕腫於上
　五丑五未歲也濕勝於上則火氣内鬱勝
　於中則寒迫下焦水溢河渠則鱗蟲離水
　也脽謂臀肉也不便謂腰重内强直屈伸
　不利也獨勝謂不兼鬱火也胕腫於上謂
　首面也足脛腫是火鬱所生也○新校正
　云詳注云水溢河渠則鱗蟲離水也王作
　此注於經文無所解又按太陰之復云大
　雨時行鱗見於陸則此文於雨數至下脫
　少鱗見於陸四字不然則王注無因爲解
　也
少陽之勝熱客於胃煩心心痛曰赤欲嘔嘔
酸苦饑耳痛溺赤善驚譫妄暴熱消爍草萎
水涸介蟲乃屈少腹痛下沃赤白
　五寅五申歲也熱暴甚故草萎水涸陰氣
　消爍介蟲金化也火氣大勝故介蟲屈伏
　酸醋水也
陽明之勝清發於中左胠脅痛溏泄内爲嗌
塞外發㿗疝大凉肅殺華英改容毛蟲乃殃
胸中不便嗌塞而咳
　五卯五酉歲也大凉肅殺金氣勝木故草
　木華英爲殺氣損削改易形容而焦其上
　首也毛蟲木化氣不宜金故金政大行而
　毛蟲死耗也肝木之氣下主於陰故大凉
　行而㿗疝發也胸中不便謂呼吸回轉或
　痛或緩急而不利便也氣大盛故嗌塞而
　咳也嗌謂喉之下接連胸中肺兩葉之間
　也
太陽之勝凝凓且至非時水冰羽乃後化痔
瘧發寒厥入胃則内生心痛陰中乃瘍隱曲
不利互引陰股筋肉拘苛血脉凝泣絡滿色
變或爲血泄皮膚否腫腹滿食减熱反上行
頭項囟頂腦户中痛目如脫寒入下焦傳爲
濡寫
　五辰五戌歲也寒氣凌逼陽不勝之故非
　寒時而止水冰結也水氣大勝陽火不行
　故諸羽蟲生化而後也拘急也苛重也絡
　脉也太陽之氣僄在於巔故熱反上行於
　頭也以其脉起於目内眥上額交巔上入
　絡腦還出别下項故囟頂及腦户中痛目
　如欲脫也濡謂水利也○新校正云按甲
　乙經痔瘧頭項囟頂及腦户中痛目如脫
　爲太陽經病
帝曰治之奈何岐伯曰厥陰之勝治以甘清
佐以苦辛以酸寫之少陰之勝治以辛寒佐
以苦鹹以甘寫之太陰之勝治以鹹熱佐以
辛甘以苦泄之少陽之勝治以辛寒佐以甘
鹹以甘寫之陽明之勝治以酸温佐以辛甘
以苦泄之太陽之勝治以甘熱佐以辛酸以
鹹寫之
　六勝之至皆先歸其不勝己者之故不勝
　者當先寫之以通其道次寫所勝之氣令
　其退釋也治諸勝而不寫遣之則勝氣浸
　盛内生諸病也○新校正云詳此爲治皆
　先寫其不勝而後寫其來勝獨太陽之勝
　治以甘熱爲異疑甘字苦之誤也若云治
　以苦熱則六勝之治皆一貫也
帝曰六氣之復何如
　復謂報復報其勝也凡先有勝後必復○
　新校正云按玄珠云六氣分正化對化厥
　陰正司於亥對化於巳少陰正司於午對
　化於子太陰正司於未對化於丑少陽正
　司於寅對化於申陽明正司於酉對化於
　卯太陽正司於戌對化於辰正司化令之
　實對司化令之虚對化勝而有復正化勝
　而不復此注云凡先有勝後必復似未然
岐伯曰悉乎哉問也厥陰之復少腹堅滿裏
急暴痛偃木飛沙倮蟲不榮厥心痛汗發嘔
吐飲食不入入而復出筋骨掉眩清厥甚則
入脾食痹而吐
　裏腹脅之中也木偃沙飛風之大也風爲
　木勝故土不榮氣厥謂氣衝胸脅而凌及
　心也胃受逆氣而上攻心痛也痛甚則汗
　發泄掉謂肉中動也清厥手足冷也食痹
　謂食已心下痛陰陰然不可名也不可忍
　也吐出乃止此爲胃氣逆而不下流也食
飲不入入而復出肝乘脾胃故令爾也
衝陽絶死不治
　衝陽胃脉氣也
少陰之復燠熱内作煩躁鼽嚏少腹絞痛火
見燔焫嗌燥分注時止氣動於左上行於右
咳皮膚痛暴瘖心痛鬱冒不知人乃灑淅惡
寒振慄譫妄寒已而熱渴而欲飲少氣骨萎
隔腸不便外爲浮腫噦噫赤氣後化流水不
冰熱氣大行介蟲不福病疿胗瘡瘍癰疽痤
痔甚則入肺咳而鼻淵
　火熱之氣自小腸從臍下之左入大腸上
　行至左脅甚則上行於右而入肺故動於
　左上行於右皮膚痛也分注謂大小俱下
　也骨萎言骨弱無力也隔腸謂腸如隔絶
　而不便寫也寒熱甚則然陽明先勝故赤
　氣後化流水不冰少陰之本司於地也在
　人之應則冬脉不凝若高山窮谷已是至
　高之處水亦當冰平下川流則如經矣火
　氣内蒸金氣外拒陽熱内鬱故爲痱胗瘡
　瘍胗甚亦爲瘡也熱少則外生痱胗熱多
　則内結癰痤小腸有熱則户外爲痔其復
　熱之變皆病於身後及外側也瘡瘍痱胗
　生於上癰疽痤痔生於下反其處者皆爲
　逆也
天府絶死不治
　天府肺脉氣也○新校正云按上文少陰
　司天熱淫所勝尺澤絶死不治少陽司天
　火淫所勝天府絶死不治此云少陰之復
　天府絶死不治下文少陽之復尺澤絶死
　不治文如相反者蓋尺澤天府俱手太陰
　脉之所發動故此互文也
太陰之復濕變乃舉體重中滿食飲不化陰
氣上厥胷中不便飲發於中咳喘有聲大雨
時行鱗見於陸頭頂痛重而掉瘛尤甚嘔而
宻默唾吐清液甚則入腎竅寫無度
　濕氣内逆寒氣不行太陽上流故爲是病
　頭頂痛重則腦中掉瘛尤甚腸胃寒濕熱
　無所行熏灼胸府故胸中不便食飲不化
　嘔而宻默欲靜定也喉中惡冷故唾吐冷
　水也寒氣易位上入肺喉則息道不利故
　咳喘而喉中有聲也水居平澤則魚遊於
　市頭頂胸痛女人亦兼痛於眉間也○新
　校正云按上文太陰在泉頭痛項似拔又
　太陰司天云頭頂疑當作項
大谿絶死不治
　大谿腎脉氣也
少陽之復大熱將至枯燥燔爇介蟲乃耗驚
瘛咳衄心熱煩躁便數憎風厥氣上行面如
浮埃目乃瞤瘛火氣内發上爲口糜嘔逆血
溢血泄發而爲瘧惡寒鼓慄寒極反熱嗌絡
焦槁渴飲水漿色變黄赤少氣脉萎化而爲
水傳爲胕腫甚則入肺咳而血泄
　火氣專暴枯燥草木燔焰自生故燔爇也
　火内熾故驚瘛咳衂心熱煩躁便數憎風
　也火炎於上則庶物失色故如塵埃浮於
　面而目瞤動也火爍於内則口舌糜爛嘔
　逆及爲血溢血泄風火相薄則爲温瘧氣
　蒸熱化則爲水病傳爲胕腫胕謂皮肉俱
　腫按之陷下泥而不起也如是之證皆火
　氣所生也
尺澤絶死不治
　尺澤肺脉氣也
陽明之復清氣大舉森木蒼乾毛蟲乃厲病
生胠脅氣歸於左善太息甚則心痛否滿腹
脹而泄嘔苦咳噦煩心病在鬲中頭痛甚則
入肝驚駭筋攣
　殺氣大舉木不勝之故蒼青之葉不及黄
　而乾燥也厲謂疵癘疾疫死也清甚於内
　熱鬱於外故也
大衝絶死不治
　大衝肝脉氣也
太陽之復厥氣上行水凝雨冰羽蟲乃死心
胃生寒胷中不利心痛否滿頭痛善悲時眩
仆食減腰脽反痛屈伸不便地裂冰堅陽光
不治少腹控睾引腰脊上衝心唾出清水及
爲噦噫甚則入心善忘善悲
　雨冰謂雹也寒而遇雹死亦其宜寒化於
　地其上復土故地體分裂水積冰堅乆而
　不釋是陽光之氣不治寒凝之物也太陽
　之復與不相持上濕下寒火無所往心氣
　内鬱熱由是生火熱内燔故生斯病○新
　校正云詳注云與不相持不字疑作土
神門絶死不治
　神門眞心脉氣
帝曰善治之奈何
　復氣倍勝故先問以治之
岐伯曰厥陰之復治以酸寒佐以甘辛以酸
寫之以甘緩之
　不大緩之夏猶不已復重於勝故治以辛
　寒也○新校正云按别本治以酸寒作治
　以辛寒也
少陰之復治以鹹寒佐以苦辛以甘寫之以
酸收之以苦發之以鹹耎之
　不大發汗以寒攻之持至仲秋熱内伏結
　而爲心熱少氣少力而不能起矣熱伏不
　散歸於骨也
太陰之復治以苦熱佐以酸辛以苦寫之燥
之泄之
　不燥泄之乆而爲身腫腹滿關節不利腨
　及伏兔怫滿内作膝腰脛内側胕腫病
少陽之復治以鹹冷佐以苦辛以鹹耎之以
酸收之辛苦發之發不遠熱無犯温凉少陰
同法
　不發汗以奪盛陽則熱内淫於四支而爲
　解然不可名也謂熱不甚謂寒不甚謂强
　不甚謂弱不甚不可以名言故謂之解然
　粗醫呼爲鬼氣惡病也乆乆不已則骨熱
　髓涸齒乾乃爲骨熱病也發汗奪陽故無
　留熱故發汗者雖熱生病夏月及差亦用
　熱藥以發之當舂秋時縱火熱勝亦不得
　以熱藥發汗汗不發而藥熱内甚助病爲
　瘧逆犯神靈故曰無犯温凉少陰氣熱爲
　療則同故云與少陰同法也數奪其汗則
　津液竭涸故以酸收以鹹潤也○新校正
　云按六元正紀大論云發表不遠熱
陽明之復治以辛温佐以苦甘以苦泄之以
苦下之以酸補之
　泄謂滲泄汗及小便湯浴皆是也秋分前
　後則亦發之舂有勝則依勝法或不已亦
　湯漬和其中外也怒復之後其氣皆虚故
　補之以安全其氣餘復治同
太陽之復治以鹹熱佐以甘辛以苦堅之
　不堅則寒氣内變止而復發發而復止綿
　歷年歲生大寒疾
治諸勝復寒者熱之熱者寒之温者清之清
者温之散者收之抑者散之燥者潤之急者
緩之堅者耎之脆者堅之衰者補之强者寫
之各安其氣必清必靜則病氣衰去歸其所
宗此治之大體也
　太陽氣寒少陰少陽氣熱厥陰氣温陽明
　氣清太陰氣濕有勝復則各倍其氣以調
　之故可使平也宗屬也調不失理則餘之
　氣自歸其所屬少之氣自安其所居勝復
　衰已則各補養而平定之必清必靜無妄
　撓之則六氣循環五神安泰若運氣之寒
　熱治之平之亦各歸司天地氣也
帝曰善

黄帝内經素問補註釋文卷之四十七








黄帝内經素問補註釋文卷之四十八榮六
　　　　唐太僕令啓玄子王氷次註
　　　　　宋光禄卿直祕閣林億等校正
　　　　　宋守尚書屯田郎孫兆重改誤
　　　　至眞要大論篇下
帝曰氣之上下何謂也岐伯曰身半以上其
氣三矣天之分也天氣主之身半以下其氣
三矣地之分也地氣主之以名命氣以氣命
處而言其病半所謂天樞也
　身之半正謂臍中也或以腰爲身半是以
　居中爲義過天中也中原之人悉如此矣
　當伸臂指天舒足指地以繩量之中正當
　臍也故又曰半所謂天樞也天樞正當臍
　兩傍同身寸之二寸也其氣三者假如少
　陰司天則上有熱中有太陽兼之三也六
　氣皆然司天者其氣三司地者其氣三故
　身半以上三氣身半以下三氣也以名言
　其氣以氣言其處以氣處寒熱而言其病
　之形證也則如足厥陰氣居足及股脛之
　内側上行於少腹循脅足陽明氣在足之
　上胻之外股之前上行腹臍之傍循胷乳
　上面足太陽氣起於目上額絡頭下項背
　過腰横過髀樞股後下行入胕貫腨出外
　踝之後足小指外側足太陰氣循足及股
　脛之内側上行腹脅之前足少陰同之足
　少陽氣循脛外側上行腹脅之側循頰耳
　至目銳眥在首之側此足六氣之部主也
　手厥陰少陰太陰氣從心胸横出循臂内
　側至中指小指大指之端手陽明少陽太
　陽氣并起手表循臂外側上肩及甲上頭
　此手六氣之部主也欲知病診當隨氣所
　在以言之當陰之分冷病歸之當陽之分
　熱病歸之故勝復之作先言病生寒熱者
　必依此物理也○新校正云按六微㫖大
　論云天樞之上天氣主之天樞之下地氣
　主之氣交之分人氣從之
故上勝而下俱病者以地名之下勝而上俱
病者以天名之
　彼氣既勝此未能復抑鬱不暢而無所行
　進則困於讎嫌退則窮於怫塞故上勝至
　則下與俱病下勝至則上與俱病上勝下
　病地氣鬱也故從地鬱以名地病下勝上
　病天氣塞也故從天塞以名天病夫以天
　名者方順天氣爲制逆地氣而攻之以地
　名者方從天氣爲制則可假如陽明司天
　少陰在泉上勝而下俱病者是怫於下而
　生也天氣正勝天可逆之故順天之氣方
　同清也少陰等司天上下勝同法○新校
　正云按六元正紀大論云上勝則天氣降
　而下下勝則地氣逆而上此之謂也
所謂勝至報氣屈伏而未發也復至則不以
天地異名皆如復氣爲法也
　勝至未復而病生以天地異名爲式復氣
　已發則所生無問上勝下勝悉皆依復氣
　爲病寒熱之主也
帝曰勝復之動時有常乎氣有必乎岐伯曰
時有常位而氣無必也
　雖位有常而發動有無不必定之也
帝曰願聞其道也岐伯曰初氣終三氣天氣
主之勝之常也四氣盡終氣地氣主之復之
常也有勝則復無勝則否帝曰善復已而勝
何如岐伯曰勝至則復無常數也衰乃止耳
　勝微則復微故復已而又勝勝甚則復甚
　故復已則少有再勝者也假有勝者亦隨
　微甚而復之爾然勝復之道雖無常數至
　其衰謝則勝復皆自止也
復已而勝不復則害此傷生也
　有勝無復是復氣已衰衰不能復是天眞
　之氣已傷敗甚而生意盡
帝曰復而反病何也岐伯曰居非其位不相
得也大復其勝則主勝之故反病也
　捨己宫觀適於他邦已力已衰主不相得
　怨隨其後唯便是求故力極而復主反龔
　之反自病者也
所謂火燥熱也
　少陽火也陽明燥也少陰熱也少陰少陽
　在泉爲火居水位陽明司天爲金居火位
　金復其勝則火主勝之火復其勝則水主
　勝之餘氣勝復則無主勝之病氣也故又
　曰所謂火燥熱也
帝曰治之奈何岐伯曰夫氣之勝也微者隨
之甚者制之氣之復也和者平之暴者奪之
皆隨勝氣安其屈伏無問其數以平爲期此
其道也
　隨謂隨之安謂順勝氣以和之也制謂制
　止平謂平調奪謂奪其勝氣也治此者不
　以數之多少但以氣平和爲準度爾
帝曰善客主之勝復奈何
　客謂天之六氣主謂五行之位也氣有宜
　否故各有勝復之者
岐伯曰客主之氣勝而無復也
　客主自有多少以其爲勝與常勝殊
帝曰其逆從何如岐伯曰主勝逆客勝從天
之道也
　客承天命部統其方主爲之下固宜祗奉
　天命不順而勝則天命不行故爲逆也客
　勝於主承天而行理之道故爲順也
帝曰其生病何如岐伯曰厥陰司天客勝則
耳鳴掉眩甚則咳主勝則胸脅痛舌難以言
　五巳五亥歲也
少陰司天客勝則鼽嚏頸項强肩背瞀熱頭
痛少氣發熱耳聾目瞑甚則胕腫血溢瘡瘍
咳喘主勝則心熱煩躁甚則脅痛支滿
　五子五午歲也
太陰司天客勝則首面胕腫呼吸氣喘主勝
則胸腹滿食已而瞀
　五丑五未歲也
少陽司天客勝則丹胗外發及爲丹熛瘡瘍
嘔逆喉痹頭痛嗌腫耳聾血溢内爲瘛瘲主
勝則胸滿咳仰息甚而有血手熱
　五寅五申歲也
陽明司天清復内餘則咳衄嗌塞心鬲中熱
咳不止而白血出者死
　復謂復舊居也白血謂咳出淺紅色血似
　肉似肺者五卯五酉歲也○新校正云詳
　此不言客勝主勝者以金居火位無客勝
　之理故不言也
太陽司天客勝則胷中不利出清涕感寒則
咳主勝則喉嗌中鳴
　五辰五戌歲也
厥陰在泉客勝則大關節不利内爲痙强拘
瘛外爲不便主勝則筋骨繇併腰腹時痛
　五寅五申歲也大關節腰膝也
少陰在泉客勝則腰痛尻股膝髀腨胻足病
瞀熱以酸胕腫不能乆立溲便變主勝則厥
氣上行心痛發熱鬲中衆痹皆作發於胠脅
魄汗不藏四逆而起
　五卯五酉歲也
太陰在泉客勝則足痿下重便溲不時濕客
下焦發爲濡寫及爲腫隱曲之疾主勝則寒
氣逆滿食飲不下甚則爲疝
　五辰五戌歲也隱曲之疾謂隱蔽委曲之
　處病也
少陽在泉客勝則腰腹痛而反惡寒甚則下
白溺白主勝則熱反上行而客於心心痛發
熱格中而嘔少陰同候
　五巳五亥歲也
陽明在泉客勝則清氣動下少腹堅滿而數
便寫主勝則腰重腹痛少腹生寒下爲鶩溏
則寒厥於腸上衝胸中甚則喘不能久立
　五子五午歲也鶩鴨也言如鴨之後也
太陽在泉寒復内餘則腰尻痛屈伸不利股
脛足膝中痛
　五丑五未歲也○新校正云詳此不言客
　主勝者蓋太陽以水居水位故不言也
帝曰善治之奈何岐伯曰高者抑之下者舉
之有餘者折之不足者補之佐以所利和以
所宜必安其主客適其寒温同者逆之異者
從之
　高者抑之制其勝也下者舉之濟其弱也
　有餘者折之屈其銳也不足者補之全其
　氣也雖制勝扶弱而客主須安一氣失所
　則矛楯更作榛棘互興各伺其便不相得
　者内淫外併而危敗之由作矣同謂寒熱
　温清氣相比和者異謂水火金木土不比
　和者氣相得者則逆所勝之氣以治之不
　相得者則順所不勝氣以治之治火勝負
　欲益者以其味欲寫者亦以其味勝與不
　勝皆折其氣也何者以其性躁動也治熱
　亦然
帝曰治寒以熱治熱以寒氣相得者逆之不
相得者從之余已知之矣其於正味何如岐
伯曰木位之主其寫以酸其補以辛
　木位春分前六十一日初之氣也
火位之主其寫以甘其補以鹹
　君火之位春分之後六十一日二之氣也
　相火之位夏至前後各三十日三之氣也
　二火之氣則殊然其氣用則一矣
土位之主其寫以苦其補以甘
　土之位秋分前六十一日四之氣也
金位之主其寫以辛其補以酸
　金之位秋分後六十一日五之氣也
水位之主其寫以鹹其補以苦
　水之位冬至前後各三十日終之氣也
厥陰之客以辛補之以酸寫之以甘緩之少
陰之客以鹹補之以甘寫之以鹹收之
　新校正云按藏氣法時論云心苦緩急食
　酸以收之心欲耎急食鹹以耎之此云以
　鹹收之者誤也
太陰之客以甘補之以苦寫之以甘緩之少
陽之客以鹹補之以甘寫之以鹹耎之陽明
之客以酸補之以辛寫之以苦泄之太陽之
客以苦補之以鹹寫之以苦堅之以辛潤之
開發腠理致津液通氣也
　客之部主各六十一日居無常所隨歲遷
　移客勝則寫客而補主主勝則寫主而補
　客應隨當緩當急以治之
帝曰善願聞陰陽之三也何謂岐伯曰氣有
多少異用也
　太陰爲正陰太陽爲正陽次少者爲少陰
　次少者爲少陽又次爲陽明又次爲厥陰
　厥陰爲盡義具靈樞繫日月論中○新校
　正云按六元正紀大論云何謂氣有多少
　鬼臾區曰陰陽之氣各有多少故曰三陰
　三陽也
帝曰陽明何謂也岐伯曰兩陽合明也
　靈樞繫日月論曰辰者三月主左足之陽
　明巳者四月主右足之陽明兩陽合於前
　故曰陽明也
帝曰厥陰何也岐伯曰兩陰交盡也
　靈樞繫日月論曰戌者九月主右足之厥
　陰亥者十月主左足之厥陰兩陰盡故曰
　厥陰也
帝曰氣有多少病有盛衰
　新校正云按六元正紀大論曰形有盛衰
治有緩急方有大小願聞其約奈何岐伯曰
氣有高下病有遠近證有中外治有輕重適
其至所爲故也
　藏位有高下府氣有遠近病證有表裏藥
　用有輕重調其多少和其緊慢令藥氣至
　病所爲故勿太過與不及也
大要曰君一臣二奇之制也君二臣四偶之
制也君二臣三奇之制也君三臣六偶之制
也
　奇謂古之單方偶謂古之復方也單復之
　制皆有小大故奇方云君一臣二君二臣
　三偶方云君二臣四君三臣六也病有小
　大氣有遠近治有輕重所宜故云制也
故曰近者奇之遠者偶之汗者不以奇下者
不以偶補上治上制以緩補下治下制以急
急則氣味厚緩則氣味薄適其至所此之謂
也
　汗藥不以偶方氣不可以外發泄下藥不
　以奇制藥毒攻而致過治上補上方迅急
　則上不住而迫下治下補下方緩慢則滋
　道路而力又微制急方而氣味薄則力與
　緩等制緩方而氣味厚則勢與急同如是
　爲緩不能緩急不能急厚而不厚薄而不
　薄則大小非制輕重無度則虚實寒熱藏
　府紛撓無由致理豈神靈而可望安哉
病所遠而中道氣味之者食而過之無越其
制度也
　假如病在腎而心之氣味飼而冷足仍急
　過之不飼以氣味腎藥凌心心復益衰餘
　上下遠近不同
是故平氣之道近而奇偶制小其服也遠而
奇偶制大其服也大則數少小則數多多則
九之少則二之
　湯丸多少凡如此也近遠謂府臓之位也
　心肺爲近肝腎爲遠脾胃居中三陽胞䐈
　膽亦有遠近身三分之上爲近下爲遠也
　或識見高遠權以合宜方奇而分兩偶方
　偶而分兩奇如是者近而偶制多數服之
　遠而奇制少數服之則肺服九心服七脾
　服五肝服三腎服一爲奇制矣故曰小則
　數多大則數少○新校正云詳注云三陽
　胞䐈膽一本作三腸胞䐈膽再詳三陽無
　義三腸亦未爲得腸有大小并䐈腸爲三
　今已云胞䐈則不得云三腸三當作二(䐈/之)
　力切
奇之不去則偶之是謂重方偶之不去則反
佐以取之所謂寒熱温凉反從其病也
　方與其重也寧輕與其毒也寧善與其大
　也寧小是以奇方不去偶方主之偶方病
　在則反其一佐以伺病之氣而取之也夫
　熱與寒背寒與熱違微小之熱爲寒所折
　微小之冷爲熱所消甚大寒熱則必能與
　違性者爭雄能與異氣者相格聲不同不
　相應氣不同不相合如是則且憚而不敢
　攻之攻之則病氣與藥氣抗衡而自爲寒
　熱以開閉固守矣是以聖人反其佐以伺
　其氣令身氣應合復令其熱參合使其終
　異始同燥潤而敗堅剛强必折柔脆自消
　爾(脆須/醉切)
帝曰善病生於本余知之矣生於標者治之
奈何岐伯曰病反其本得標之病治反其本
得標之方
　言少陰太陽之二氣餘四氣標本同
帝曰善六氣之勝何以候之岐伯曰乘其至
也清氣大來燥之勝也風木受邪肝病生焉
　流於膽
熱氣大來火之勝也金燥受邪肺病生焉
　流於迴腸大腸○新校正云詳注云迴腸
　大腸按甲乙經迴腸即大腸也
寒氣大來水之勝也火熱受邪心病生焉
　流於三焦小腸
濕氣大來土之勝也寒水受邪腎病生焉
　流於膀胱
風氣大來木之勝也土濕受邪脾病生焉
　流於胃
所謂感邪而生病也
　外否其氣而内惡之中外不喜因而遂病
　是謂感也
乘年之虚則邪甚也
　年木不足外有清邪年火不足外有寒邪
　年土不足外有風邪年金不足外有熱邪
　年水不足外有濕邪是年之虚也歲氣不
　足外邪凑甚也
失時之和亦邪甚也
　六氣臨統與位氣相剋感之而病亦隨所
　不勝而與内藏相應邪復甚也
遇月之空亦邪甚也
　謂上弦前下弦後月輪中空也
重感於邪則病危矣
　年已不足邪氣大至是重感也年已不足
　天氣剋之此時感邪是重感也内氣召邪
　天氣不祐欲病之不危可乎
有勝之氣其必來復也
　天地之氣不能相無故有勝之氣其必來
　復也
帝曰其脉至何如岐伯曰厥陰之至其脉弦
　軟虚而滑端直以長是謂弦實而强則病
　不實而微亦病不端直長亦病不當其位
　亦病位不能弦亦病
少陰之至其脉鈎
　來盛去衰如偃帶鈎是謂鈎來不盛去反
　盛則病來盛去盛亦病來不盛去不盛亦
　病不偃帶鈎亦病位不能鈎亦病
太陰之至其脉沉
　沉下也按之乃得下諸位脉也沉甚則病
　不沉亦病不當其位亦病位不能沉亦病
少陽之至大而浮
　浮高也大謂稍大諸位脉也大浮甚則病
　浮而不大亦病大而不浮亦病不大不浮
　亦病不當其位亦病位不能大浮亦病
陽明之至短而濇
　往來不利是謂濇也往來不遠是謂短也
　短甚則病濇甚則病不短不濇亦病不當
　其位亦病位不能短濇亦病
太陽之至大而長
　往來遠是謂長大甚則病長甚則病長而
　不大亦病大而不長亦病不當其位亦病
　位不能長大亦病至而和則平
　不大甚則爲平調不弱不强是謂和也
至而甚則病
　弦似張弓弦滑如連珠沉而附骨浮高於
　皮濇而止住短如麻黍大如帽簪長如引
　繩皆謂至而大甚也
至而反者病

　應弦反濇應大反細應沉反浮應浮反沉
　應短濇反長滑應軟虚反强實應細反大
　是皆爲氣反常平之候有病乃如此見也
至而不至者病
　氣位已至而脉氣不應也
未至而至者病
　按曆占之凡得節氣當年六位之分當如
　南北之歲脉象改易而應之氣序未移而
　脉先變易是先天而至故病
陰陽易者危
　不應天常氣見交錯失其常位更易見之
　陰位見陽脉陽位見陰脉是易位而見也
　二氣錯亂故氣危○新校正云按六微㫖
　大論云帝曰其有至而至有至而不至有
　至而太過何也岐伯曰至而至者和至而
　不至來氣不及也未至而至來氣有餘也
　帝曰至而不至未至而至何如岐伯曰應
　則順否則逆逆則變生變生則病帝曰請
　言其應岐伯曰物生其應也氣脉其應也
　所謂脉應即此脉應也
帝曰六氣標本所從不同奈何岐伯曰氣有
從本者有從標本者有不從標本者也帝曰
願卒聞之岐伯曰少陽太陰從本少陰太陽
從本從標陽明厥陰不從標本從乎中也
　少陽之本火太陰之本濕本末同故從本
　也少陰之本熱其標陰太陽之本寒其標
　陽本末異故從本從標陽明之中太陰厥
　陰之中少陽本末與中不同故不從標本
　從乎中也從本從標從中皆以其爲化生
　之用也
故從本者化生於本從標本者有標本之化
從中者以中氣爲化也
　化謂氣化之元主也有病以元主氣用寒
　熱治之○新校正云按六微㫖大論云少
　陽之上火氣治之中見厥陰陽明之上燥
　氣治之中見太陰太陽之上寒氣治之中
　見少陰厥陰之上風氣治之中見少陽少
　陰之上熱氣治之中見太陽太陰之上濕
　氣治之中見陽明所謂本也本之下中之
　見也見之下氣之標也本標不同氣應異
　象此之謂也
帝曰脉從而病反者其診何如岐伯曰脉至
而從按之不鼓諸陽皆然
　言病熱而脉數按之不動乃寒盛格陽而
　致之非熱也
帝曰諸陰之反其脉何如岐伯曰脉至而從
按之鼓甚而盛也
　形證是寒按之而脉氣鼓擊於手下盛者
　此爲熱盛拒陰而生病非寒也
是故百病之起有生於本者有生於標者有
生於中氣者有取本而得者有取標而得者
有取中氣而得者有取標本而得者有逆取
而得者有從取而得者
　反佐取之是爲逆取奇偶取之是爲從取
　寒病治以寒熱病治以熱是爲逆取從順
　也
逆正順也若順逆也
　寒盛格陽治熱以熱熱盛拒陰治寒以寒
　之類皆時謂之逆外雖用逆中乃順也此
　逆乃正順也若寒格陽而治以寒熱拒寒
　而治以熱外則雖順中氣乃逆故方若順
　是逆也
故曰知標與本用之不殆明知逆順正行無
間此之謂也不知是者不足以言診足以亂
經故大要曰粗工嘻嘻以爲可知言熱未已
寒病復始同氣異形迷診亂經此之謂也
　嘻嘻悅也言心意怡悅以爲知道終盡也
　六氣之用粗之與工得其半也厥陰之化
　粗以爲寒其乃是温太陽之化粗以爲熱
　其乃是寒於此差互用失其道故其學問
　識用不達工之道半矣夫太陽少陰各有
　寒化然量其標本應用則正反矣何以言
　之太陽本爲寒標爲熱少陰本爲熱標爲
　寒方之用亦如是也厥陰陽明中氣亦爾
　厥陰之中氣爲熱陽眀之中氣爲濕此二
　氣亦反其類太陽少陰也然太陽與少陰
　有標本用與諸氣不同故曰同氣異形也
　夫一經之標本寒熱既殊言本當究其標
　論標合尋其本言氣不窮其標本論病未
　辨其陰陽雖同二氣而主且阻寒温之候
　故心迷正理治亦亂經呼曰粗工允膺其
　稱
夫標本之道要而博小而大可以言一而知
百病之害言標與本易而勿損察本與標氣
可令調明知勝復爲萬民式天之道畢矣
　天地變化尚可盡知况一人之診而云冥
　昩得經之要持法之宗爲天下師尚卑其
　道萬民之式豈曰大哉○新校正云按標
　本病傳論云有其在標而求之於標有其
　在本而求之於本有其在本而求之於標
　有其在標而求之於本故治有取標而得
　者有取本而得者有逆取而得者有從取
　而得者故知逆與從正行無間知標本者
　萬舉萬當不知標本是爲妄行夫陰陽逆
　從標本之爲道也小而大言一而知百病
　之害少而多淺而博可以言一而知百也
　以淺而知深察近而知遠言標與本易而
　勿及治反爲逆治得爲從先病而後逆者
　治其本先逆而後病者治其本先寒而後
　生病者治其本先熱而後生病者治其本
　先熱而後生中滿者治其標先病而後泄
　者治其本先泄而後生他病者治其本必
　且調之乃治其他病先病而後生中滿者
　治其標先中滿而後煩心者治其本人有
　客氣有同氣小大不利治其標小大利治
　其本病發而有餘本而標之先治其本後
　治其標病發而不足標而本之先治其標
　後治其本謹察間甚以意調之間者并行
　甚者獨行先小大不利而後生病者治其
　本此經論標本尤詳
帝曰勝復之變早晏何如岐伯曰夫所勝者
勝至已病病已愠愠而復已萌也
　復心之愠不遠而有
夫所復者勝盡而起得位而甚勝有微甚復
有少多勝和而和勝虚而虚天之常也帝曰
勝復之作動不當位或後時而至其故何也
　言陽盛於夏陰盛於冬清盛於秋温盛於
　春天之常候然其勝復氣用四序不同其
　何由哉
岐伯曰夫氣之生與其化衰盛異也寒暑温
凉盛衰之用其在四維故陽之動始於温盛
於暑陰之動始於清盛於寒春夏秋冬各差
其分
　言春夏秋冬四正之氣在於四維之分也
　即事驗之春之温正在辰巳之月夏之暑
　正在未申之月秋之凉正在戌亥之月冬
　之寒正在丑寅之月春始於仲春夏始於
　仲夏秋始於仲秋冬始於仲冬故丑之月
　陰結層冰於厚地未之月陽焰電掣於天
　垂戌之月霜清肅殺而庶物堅辰之月風
　扇和舒而陳柯榮秀此則氣差其分昭然
　而不可蔽也然陰陽之氣生發收藏與常
　法相會徵其氣化及在人之應則四時每
　差其日數與常法相違從差法乃正可之
　也
故大要曰彼舂之暖爲夏之暑彼秋之忿爲
冬之怒謹按四維斥候皆歸其終可見其始
可知此之謂也
　言氣之少壯也陽之少爲暖其壯也爲暑
　陰之少爲忿其壯也爲怒此悉謂少壯之
　異氣證用之盛衰但立盛衰於四維之位
　則陰陽終始應用皆可知矣
帝曰差有數乎岐伯曰又凡三十度也
　度日也○新校正云按六元正紀大論云
　差有數乎曰後皆三十度而有奇也此云
　三十度也者此文爲畧
帝曰其脉應皆何如岐伯曰差同正法待時
而去也
　脉亦差以隨氣應也待差日足應王氣至
　而乃去也
脉要曰春不沉夏不弦冬不澀秋不數是謂
四塞
　天地四時之氣閉塞而無所運行也
沉甚曰病弦甚曰病澀甚曰病數甚曰病
　但應天和氣是則爲平形見大甚則爲力
　致以力而致安能乆乎故甚皆病
參見曰病復見曰病未去而去曰病去而不
去曰病
　參謂參和諸氣來見復見謂再見已衰已
　死之氣去謂王已而去者也日行之度未
　出於差是爲天氣未出日度過差是爲天
　氣已去而脉尚在既非得應故曰病
反者死
　夏見沉秋見數冬見緩春見濇是謂反也
　犯違天命生其能乆乎○新校正云詳上
　文秋不數是謂四塞此注云秋見數是謂
　反蓋以脉差只在仲月差之度盡而數不
　去謂秋之季月而脉尚數則爲反也
故曰氣之相守司也如權衡之不得相失也
　權衡秤也天地之氣寒暑相對温清相望
　如持秤也高者否下者否兩者齊等無相
　奪倫則清靜而生化各得其分也
夫陰陽之氣清靜則生化治動則苛疾起此
之謂也
　動謂變動常平之候而爲災眚也苛重也
　○新校正云按六微㫖大論云成敗倚伏
　生乎動動而不已則變作矣
帝曰幽明何如岐伯曰兩陰交盡故曰幽兩
陽合明故曰明幽明之配寒暑之異也
　兩陰交盡於戌亥兩陽合明於辰已靈樞
　繫日月論云亥十月左足之厥陰戌九月
　右足之厥陰此兩陰交盡故曰厥陰辰三
　月左足之陽明巳四月右足之陽明此兩
　陽合於前故曰陽明然陰交則幽陽合則
　明幽明之象當由是也寒暑位西南東北
　幽明位西北東南幽明之配寒暑之位誠
　斯異也○新校正云按太始天元册文云
　幽明既位寒暑弛張
帝曰分至何如岐伯曰氣至之謂至氣分之
謂分至則氣同分則氣異所謂天地之正紀
也
　因幽明之問而形斯義也言冬夏二至是
　天地氣主歲至其所在也舂秋二分是間
　氣初二四五四氣各分其政於主歲左右
　也故曰至則氣同分則氣異也所言二至
　二分之氣配者此所謂是天地氣之正紀
　也
帝曰夫子言春秋氣始於前冬夏氣始於後
余已知之矣然六氣往復主歲不常也其補
寫奈何
　以分至明六氣分位則初氣四氣始於立
　春立秋前各一十五日爲紀法三氣六氣
　始於立夏立冬後各一十五日爲紀法由
　是四氣前後之紀則三氣六氣之中正當
　二至日也故曰舂秋氣始於前冬夏氣始
　於後也然以三百六十五日易一氣一歲
　已往氣則改新新氣既來舊氣復去所宜
　之時大地不同補寫之方應知先後故復
　以問之也
岐伯曰上下所主隨其攸利正其味則其要
也左右同法大要曰少陽之主先甘後鹹陽
明之主先辛後酸太陽之主先鹹後苦厥陰
之主先酸後辛少陰之主先甘後鹹太陰之
主先苦後甘佐以所利資以所生是謂得氣
　主謂主歲得謂得其性用也得其性用則
　舒卷由人不得性用則動生乖忤豈驅邪
　之可望乎適足以伐天眞之妙氣爾如是
　先後之味皆謂有病先寫之而後補之也
帝曰善夫百病之生也皆生於風寒暑濕燥
火以之化之變也
　風寒暑濕燥火天之六氣也靜而順者爲
　化動而變者爲變故曰之化之變也
經言盛者寫之虚者補之余錫以方士而方
士用之尚未能十全余欲令要道必行桴鼓
相應猶拔刺雪污工巧神聖可得聞乎
　針曰工巧藥曰神聖○新校正云按難經
　云望而知之謂之神聞而知之謂之聖問
　而知之謂之工切脉而知之謂之巧以外
　知之曰聖以内知之曰神
岐伯曰審察病機無失氣宜此之謂也
　得其機要則動小而功大用淺而功深也
帝曰願聞病機何如岐伯曰諸風掉眩皆屬
於肝
　風性動木氣同之
諸寒收引皆屬於腎
　收謂斂也引謂急也寒物收縮水氣同也
諸氣膹鬱皆屬於肺
　高秋氣凉霧氣烟集凉至則氣熱復甚則
　氣殫徵其物象屬可知矣膹謂膹滿鬱謂
　奔迫也氣之爲用金氣同之
諸濕腫滿皆屬於脾
　土薄則水淺土厚則水深土平則乾土高
　則濕濕氣之有土氣同之
諸熱瞀瘛皆屬於火
　火象徵
諸痛癢瘡皆屬於心
　心寂則痛微心躁則痛甚百端之起皆息
　生痛癢瘡瘍生於心也
諸厥固泄皆屬於下
　下謂下焦肝腎氣也夫守司於下腎之氣
　也門户束要肝之氣也故諸厥固泄皆屬
　下也厥謂氣逆固謂禁固諸有氣逆上行
　及固不禁出入無度燥濕不恒皆由下焦
　之主守也
諸痿喘嘔皆屬於上
　上謂上焦心肺氣也炎熱薄爍心之氣也
　承熱分化肺之氣也熱鬱化上故病屬上
　焦○新校正云詳痿之爲病似非上病王
　注不解所以屬上之由使後人疑議今按
　痿論云五藏使人痿者因肺熱葉焦發爲
　痿躄故云屬於上也痿又謂肺痿也
諸禁鼓慄如喪神守皆屬於火
　熱之内作
諸痙項强皆屬於濕
　太陽傷濕
諸逆衝上皆屬於火
　炎上之性用也
諸脹腹大皆屬於熱
　熱鬱於内肺脹所生
諸躁狂越皆屬於火
　熱盛於胃及四未也
諸暴强直皆屬於風
　陽内鬱而陰行於外
諸病有聲鼓之如鼓皆屬於熱
　謂有聲也
諸病胕腫疼酸驚駭皆屬於火
　熱氣多也
諸轉反戾水液渾濁皆屬於熱
　反戾筋轉也水液小便也
諸病水液澄澈清泠皆屬於寒
　上下所出及吐出溺出也
諸嘔吐酸暴注下迫皆屬於熱
　酸酸水及沫也
故大要曰謹守病機各司其屬有者求之無
者求之盛者責之虚者責之必先五勝踈其
血氣令其調達而致和平此之謂也
　深乎聖人之言理宜然也有無求之虚盛
　責之言悉由也夫如大寒而甚熱之不熱
　是無火也熱來復去晝見夜伏夜發晝止
　時節而動是無火也當助其心又如火熱
　而甚寒之不寒是無水也熱動復止倏忽
　往來時動時止是無水也當助其腎内格
　嘔逆食不得入是有火也病嘔而吐食入
　反出是無火也暴速注下食不及化是無
　水也溏泄而久止發無恒是無水也故心
　盛則生熱腎盛則生寒腎虚則寒動於中
　心虚則熱收於内又熱不得寒是無火也
　寒不得熱是無水也夫寒之不寒責其無
　水熱之不熱責其無火熱之不久責心之
　虚寒之不久責腎之少有者寫之無者補
　之虚者補之盛者寫之居其中間疏者壅
　塞令上下無礙氣血通調則寒熱自和陰
　陽調達矣是以方有治熱以寒寒之而水
　食不入攻寒以熱熱之而昏躁以生此則
　氣不疏通壅而爲是也紀於水火餘氣可
　知故曰有者求之無者求之盛者責之虚
　者責之令氣通調妙之道也五勝謂五行
　更勝也先以五行寒暑温凉濕酸鹹甘辛
　苦相勝爲法也
帝曰善五味陰陽之用何如岐伯曰辛甘發
散爲陽酸苦涌泄爲陰鹹味涌泄爲陰淡味
滲泄爲陽六者或收或散或緩或急或燥或
潤或耎或堅以所利而行之調其氣使其平
也
　涌吐也泄利也滲泄小便也言水液自迴
　腸沁别汁滲入膀胱之中胞氣化之而爲
　溺以泄出也○新校正云按藏氣法時論
　云辛散酸收甘緩苦堅鹹耎又云辛酸甘
　苦鹹各有所利或散或收或緩或急或堅
　或軟四時五藏病隨五味所宜也
帝曰非調氣而得者治之奈何有毒無毒何
先何後願聞其道
　夫病生之類其有四焉一者始因氣動而
　内有所成二者因氣動而外有所成三者
　不因氣動而病生於内四者不因氣動而
　病生於外夫因氣動而内成者謂積聚癥
　瘕瘤氣癭起結核癲癇之類也外成者謂
　癰腫瘡瘍痂疥疽痔掉瘛浮腫目赤熛胗
　胕腫痛癢之類也不因氣動而病生於内
　者謂留飲癖食饑飽勞損宿食霍亂悲恐
　喜怒想慕憂結之類也生於外者謂瘴氣
　賊魅蟲蛇蠱毒蜚尸鬼擊衝薄墜墮風寒
　暑濕斫射刺割捶仆之類也如是四類有
　獨治内而愈者有兼治内而愈者有獨治
　外而愈者有兼治外而愈者有先治内而
　後治外而愈者有先治外後治内而後愈
　者有須齊毒而攻擊者有須無毒而調引
　者凡此之類方法所施或重或輕或緩或
　急或收或散或潤或燥或耎或堅方士之
　用見解不同各擅己心好用非素故復問
　之
岐伯曰有毒無毒所治爲主適大小爲制也
　言但非緩積愈疾解急脫死則爲良方非
　必要言以先毒爲是後毒爲非無毒爲非
　有毒爲是必量病輕重大小制之也
帝曰請言其制岐伯曰君一臣二制之小也
君一臣三佐五制之中也君一臣三佐九制
之大也寒者熱之熱者寒之微者逆之甚者
從之
　夫病之微小者猶大火也遇草而焫得木
　而燔可以濕伏可以水滅故逆其性氣以
　折之攻之病之大甚者猶龍火也得濕而
　焰遇水而燔不知其性以水濕折之適足
　以光焰詣天物窮方止矣識其性者反常
　之理以火逐之則燔灼自消焰光撲滅然
　逆之謂以寒攻熱以熱攻寒從之謂攻以
　寒熱雖從其性用不必皆同是以下文曰
　逆者正治從者反治從少從多觀其事也
　此之謂乎○新校正云按神農云藥有君
　臣佐使以相宣攝合和宜用一君二臣三
　佐五使又可一君二臣九佐使也
堅者制之客者除之勞者温之結者散之留
者攻之燥者濡之急者緩之散者收之損者
益之逸者行之驚者平之上之下之摩之浴
之薄之劫之開之發之適事爲故
　量病證候適事用之
帝曰何謂逆從岐伯曰逆者正治從者反治
從少從多觀其事也
　言逆者正治也從者反治也逆病氣而正
　治則以寒攻熱以熱攻寒雖從順病氣乃
　反治法也從少謂一同而二異從多謂二
　同而三異也言不同者是謂制也
帝曰反治何謂岐伯曰熱因寒用寒因熱用
塞因塞用通因通用必伏其所主而先其所
因其始則同其終則異可使破積可使潰堅
可使氣和可使必已
　夫大寒内結蓄聚疝瘕以熱攻除寒格熱
　反縱反縱之則痛發尤甚攻之則熱不得
　前方以蜜煎烏頭佐之以熱蜜多其藥服
　已便消是則張公從此而以熱因寒用也
　有火氣動服冷已過熱爲寒格而身冷嘔
　噦嗌乾口苦惡熱好寒衆議攸同咸呼爲
　熱冷治則甚其如之何逆其好則拒治順
　其心則加病若調寒熱逆冷熱必行則熱
　物冷服下嗌之後冷體既消熱性便發由
　是病氣隨愈嘔噦皆除情且不違而致大
　益醇酒冷飲則其類矣是則熱因寒用也
　所謂惡熱者凡諸食餘氣主於生者○新
　校正云詳主字疑誤上見之已嘔也又病
　熱者寒攻不入惡其寒勝熱乃消除從其
　氣則熱增寒攻之則不入以豉豆諸冷藥
　酒漬或温而服之酒熱氣同固無違忤酒
　熱既盡寒藥已行從其服食熱便隨散此
　則寒因熱用也或以諸冷物熱齊和之服
　之食之熱復圍解是亦寒因熱用也又熱
　食猪肉及粉葵乳以椒薑橘熱齊和之亦
　其類也又熱在下焦治亦然假如下氣虚
　乏中焦氣壅胠脅滿甚食已轉增粗工之
　見無能斷也欲散滿則恐虚其下補下則
　滿甚於中散氣則下焦轉虚補虚則中滿
　滋甚醫病參議言意皆同不救其虚且攻
　其滿藥入則減藥過依然故中滿下虚其
　病常在乃不知踈啓其中峻補於下少服
　則資壅多服則宣通由是而療中滿自除
　下虚斯實此則塞因塞用也又大熱内結
　注泄不止熱宜寒療結復已除以寒下之
　結散利止此則通因通用也又大熱凝内
　久利溏泄愈而復發綿歷歲年以熱下之
　寒去利止亦其類也投寒以熱凉而行之
　投熱以寒温而行之始同終異斯之謂也
　諸如此等其徒寔繫略舉宗兆猶是反治
　之道斯其類也○新校正云按五常政大
　論云治熱以寒温而行之治寒以熱凉而
　行之亦熱因寒用寒因熱用之義也
帝曰善氣調而得者何如岐伯曰逆之從之
逆而從之從而逆之踈氣令調則其道也
　逆謂逆病氣以正治從謂從病氣而反療
　逆其氣以正治使其從順從其病以反取
　令彼和調故曰逆從也不疏其氣令道路
　開通則氣感寒熱而爲變始生化多端也
帝曰善病之中外何如岐伯曰從内之外者
調其内從外之内者治其外
　各絶其源
從内之外而盛於外者先調其内而後治其
外從外之内而盛於内者先治其外而後調
其内
　皆謂先除其根屬後削其枝條
中外不相及則治主病
　中外不相及自各一病也
帝曰善火熱復惡寒發熱有如瘧狀或一日
發或間數日發其故何也岐伯曰勝復之氣
會遇之時有多少也陰氣多而陽氣少則其
發日遠陽氣多而陰氣少則其發日近此勝
復相薄盛衰之節瘧亦同法
　陰陽齊等則一日之中寒熱相半陽多陰
　少則一日之發而但熱不寒陽少陰多則
　隔日發而先寒後熱雖勝復之氣若氣微
　則一發後六七日乃發時謂之愈而復發
　或頻三日發而六七日止或隔十日發而
　四五日止者皆由氣之多少會遇與不會
　遇也俗見不遠乃謂鬼神暴疾而乆祈禱
　避匿病勢已過旋至其斃病者殞殁自謂
　其分致令冤魂塞於廣路夭死盈於曠野
　仁愛鑒兹能不傷楚習俗既乆難卒釐革
　非復可改未如之何悲哉悲哉
帝曰論言治寒以熱治熱以寒而方士不能
廢繩墨而更其道也有病熱者寒之而熱有
病寒者熱之而寒二者皆在新病復起奈何
治
　謂治之而病不衰退反因藥寒熱而隨生
　寒熱病之新者也亦有止而復發者亦有
　藥在而除藥去而發者亦有全不息者方
　士若廢此繩墨則無更新之法欲依標格
　則病勢不除捨之則阻彼凡情治之則藥
　無能驗心迷意惑無由通悟不知其道何
　恃而爲因藥病生新舊相對欲求其愈安
　可奈何
岐伯曰諸寒之而熱者取之陰熱之而寒者
取之陽所謂求其屬也
　言益火之源以消陰翳壯水之主以制陽
　光故曰求其屬也夫粗工褊淺學未精深
　以熱攻寒以寒療熱治熱未已而冷疾已
　生攻寒日深而熱病更起熱起而中寒尚
　在寒生而外熱不除欲攻寒則懼熱不前
　欲療熱則思寒又止進退交戰危亟已臻
　豈知藏府之源有寒熱温凉之主哉夫取
　心者不必齊以熱取腎者不必齊以寒但
　益心之陽寒亦通行强腎之陰熱之猶可
　觀斯之故或治熱以熱治寒以寒萬舉萬
　生孰知其意思方智極理盡辭窮嗚呼人
　之死者豈謂命不謂方士愚昩而殺之耶
帝曰善服寒而反熱服熱而反寒其故何也
岐伯曰治其王氣是以反也
　物體有寒熱氣性有陰陽觸王之氣則强
　其用也夫肝氣温和心氣暑熱肺氣清凉
　腎氣寒冽脾氣兼并之故也春以清治肝
　而反温夏以冷治心而反熱秋以温治肺
　而反清冬以熱治腎而反寒蓋由補益王
　氣太甚也補王太甚則藏之寒熱氣自多
　矣
帝曰不治王而然者何也岐伯曰悉乎哉問
也不治五味屬也夫五味入胃各歸所喜攻
酸先入肝苦先入心甘先入脾辛先入肺鹹
先入腎
　新校正云按宣明五氣篇云五味所入酸
　入肝辛入肺苦入心鹹入腎甘入脾是謂
　五入
久而增氣物化之常也氣增而乆夭之由也
　夫入肝爲温入心爲熱入肺爲清入腎爲
　寒入脾爲至陰而四氣兼之皆爲增其味
　而益其氣故各從本藏之氣用爾故久服
　黄連苦參而反熱者此其類也餘味皆然
　但人意踈忽不能精候耳故曰久而增氣
　物化之常也氣增不已益歲年則藏氣偏
　勝氣有偏勝則有偏絶藏有偏絶則有暴
　夭者故曰氣增而乆夭之由也是以正理
　觀化藥集商較服餌曰藥不具五味不備
　四氣而乆服之雖且獲勝益乆必致暴夭
　此之謂也絶粒服餌則不暴亡斯何由哉
　無五穀味資助故也復令食穀其亦夭焉
帝曰善方制君臣何謂也岐伯曰主病之謂
君佐君之謂臣應臣之謂使非上中下三品
之謂也
　上藥爲君中藥爲臣下藥爲佐使所以異
　善惡之名位服餌之道當從此爲法治病
　之道不必皆然以主病者爲君佐君者爲
　臣應臣之用者爲使皆所以贊成方用也
帝曰三品何謂岐伯曰所以明善惡之殊貫
也
　三品上中下三品此名藥善惡不同性用
　也○新校正云按神農云上藥爲君主養
　命以應天中藥爲臣主養性以應人下藥
　爲佐使主治病以應地
帝曰善病之中外何如
　前問病之中外謂調氣之法今此未盡故
　復問之此下對當次前求其屬也之下應
　古之錯簡也
岐伯曰調氣之方必别陰陽定其中外各守
其鄉内者内治外者外治微者調之其次平
之盛者奪之汗之下之寒熱温凉衰之以屬
隨其攸利
　病有中外治有表裏在内者以内治法和
　之在外者以外治法和之氣微不和以平
　氣法平之盛甚不已則奪其氣令其衰也
　假如小寒之氣温以和之大寒之氣熱以
　取之甚寒之氣則下奪之奪之不已則逆
　折之折之不盡則求其屬以衰之小熱之
　氣凉以和之大熱之氣寒以取之甚熱之
　氣則汗發之發之不盡則逆制之制之不
　盡則求其屬以衰之故曰汗之下之寒熱
　温凉衰之以屬隨其攸利攸所也
謹道如法萬舉萬全氣血正平長有天命
　守道以行舉無不中故能驅役草石召遣
　神靈調御陰陽蠲除衆疾血氣保平和之
　候天眞無耗竭之由夫如是者蓋以舒卷
　在心去留從意故精神内守壽命靈長
帝曰善


黄帝内經素問補註釋文卷之四十八
黄帝内經素問補註釋文卷之四十九榮七
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　著至教論篇(新校正云按全元超本/在四時病類論之本末)
黄帝坐明堂召雷公而問之曰子知醫之道
乎
　明堂布政之宫也八窗四闥上圓下方在
　國之南故稱明堂夫求民之瘼恤民之隱
　大聖之用心故召引雷公問拯濟生靈之
　道
雷公對曰誦而頗能解解而未能别别而未
能明明而未能彰
　言所知解但得法守數而已猶未能深盡
　精微之妙用也○新校正云按楊上善云
　習道有五一謫二解三别四明五彰
足以治群僚不足至侯王
　公不敢自高其道然則布衣與血食主療
　亦殊矣
願得受樹天之度四時陰陽合之别星辰與
日月光以彰經術後世益明
　樹天之度言高遠不極四時陰陽合之言
　順氣序也别星辰與日月光言别學者二
　明大小異也○新枝正云按太素别作列
　字
上通神農著至教疑於二皇
　公欲其經法明著通於神農使後世見之
　疑是二皇并行之教○新校正云按全元
　起本及太素疑作擬
帝曰善無失之此皆陰陽表裏上下雌雄相
輸應也而道上知天文下知地理中知人事
可以長乆以教衆庶亦不疑殆醫道論篇可
傳後世可以爲寳
　以明著故
雷公曰請受道諷誦用解
　誦亦諭也諷諭者所以比切近而令解也
帝曰子不聞陰陽傳乎曰不知曰夫三陽天
爲業
　天爲業言三陽之氣在人身形所行居上
　也陰陽傳上古書名化者○新枝正云按
　大素天作大
上下無常合而病至偏害陰陽
　上下無常言氣乖通不定在上下也合而
　病至謂手足三陽氣相合而爲病至也陽
　并至則精氣微故偏損害陰陽之用也
雷公曰三陽莫當請聞其解
　莫當言氣并至而不可當
帝曰三陽獨至者是三陽并至井至如風雨
上爲巓疾下爲漏病
　并至謂手三陽足三陽氣并合而至也足
　太陽脉起於目内毗上額交巓上其支别
　者從巔至耳上角其直行者從巔入絡腦
　遣出别下項從肩髀内俠脊抵腰中入循
　膂絡腎屬膀胱手太陽脉起於手循臂上
　行交肩上入缺盆絡心循咽下鬲抵胃屬
　小腸故上爲巓疾下爲漏病也漏血膿出
　所謂并至如風雨者言無常凖也故下文
　曰○新枝正云按楊上善云漏病謂膀胱
　漏泄大小便數不禁守也
外無期内無正不中經紀診無上下以書别
　言三陽并至上下無常外無色氣可期内
　無正經常爾所至之時皆不中經脉綱紀
　所病之證又復上下無常以書記銓量乃
　應分别爾
雷公曰臣治踈愈說意而己
　雷公言臣之所治稀得痊愈請言深意而
　已疑心已止也謂得說則疑心乃止
帝曰三陽者至陽也
　六陽并合故曰至盛之陽也
積并則爲驚病超疾風至如躃礰九竅皆塞
陽氣滂溢乾嗌喉塞
　積謂重也言六陽重并洪盛莫當陽憤鬱
　惟盛是爲滂溢無涯故九竅塞也
并於陰則上下無常薄爲腸澼
　陰謂藏也然陽薄於藏爲病亦上下無常
　定之診若在下爲病便數赤白
此謂三陽直心坐不得超卧者便身今三陽
之病
　足太陽脉循肩下至腰故坐不得起卧便
　身全也所以然者起則陽盛鼔故常欲得
　卧卧則經氣均故身安全○新校正云按
　甲乙經便身全作身重
且以知天下何以别陰陽應四時合之五行
　言知未備也
雷公曰
　新枝正云按自此至篇末全元起本别爲
　一篇名方盛衰也
陽言不别陰言不理請超受解以爲至道
　帝未許爲深知故重請也
帝曰子若受傳不知合至道以惑師教語子
至道之要
　不知其要流散無窮後世相習去聖久逺
　而學者各自是其法則惑亂於師氏之教
　㫖矣
病傷五藏筋骨以消子言不明不别是世主
學盡矣
　言病之深重尚不明别然輕微者亦何開
　愈令得遍知耶然猶是不知明世主學教
　之道從斯盡矣
腎且絶惋忼日暮從容不出人事不殷
　舉藏之易知者也然腎脉且絶則心神内
　爍筋骨脉肉日晚酸空也暮晩也若以此
　之類諸藏氣但少不岀者當人事萎弱不
　復殷多所以爾者是則腎不足非傷損故
　也○新枝正云按太素作腎且絶死死旦
　暮惋烏貫切
　　　示從容論篇(新校正云按全元超/本名從容别白黑)
黄帝燕坐召雷公而問之曰汝受術誦書者
若能覽觀雜學及於比類通合道理爲余言
子所長五臓六府膽冑大小腸脾胞膀胱腦
髓涕唾哭泣悲哀水所從行此皆人之所生
治之過失
　五臓别論黃帝問曰佘聞方士或以髓腦
　爲臓或以腸胃爲臓或以爲府敢問更相
　反皆自謂是不知其道願聞其說岐伯曰
　腦髓骨脉膽女子胞此六者地氣所生也
　皆藏於陰而象於地故藏而不寫名曰奇
　恒之府夫胃大腸小腸三焦膀胱此五者
　天氣之所生也其氣象天寫而不藏此受
　五臓濁氣故名曰傳化之府是以古之治
　病者以爲過失也
子務明之可以十全即不能知爲世所怨
　不能知之動傷生者故人聞議論多有怨
　咎之心焉
雷公曰臣請誦脉經上下篇甚衆多矣别異
比類猶未能以十全又安足以明之
　言臣所請謫脉經雨篇衆多别異比類例
　猶未能以義而會見十全又何足以心眀
　至理乎安猶何也
帝曰子别試通五臓之過六府之所不和鍼
石之敗毒藥所宜湯液滋味具言其狀悉言
以對請問不知
　過謂過失所謂不率常候而生病者也毒
　藥攻邪滋味充養試公之問知與不知爾
　○新枝正云按太素别試作誠别
雷公曰肝虚腎虚脾虚皆令人體重煩冤當
投毒藥刺炙砭石湯液或已或不已願聞其
解
　公以帝問使言而藏之過毒藥湯液滋味
　故問此病也
帝曰公何年之長而問之少余眞問以自謬
也
　言問之不相應也以問不相應故言佘
　眞發問以自招謬誤之對也
吾問子窈冥子言上下篇以對何也
　窈冥謂不可見者則形氣榮衛也八正神
　明論岐伯對黃帝曰觀其冥冥者言形氣
　榮衛之不形於外而工獨知之以日之寒
　温月之虚盛四時氣之浮沉参伍相合而
　調之工常先見之然而不形於外故曰觀
　於冥冥焉由此帝故曰吾問子窈冥也然
　肝虚腎虚牌虚則上下篇之㫖帝故曰子
　言上下篇以對何也
夫牌虚浮似肺腎小浮似牌肝急沉散似腎
此皆工之所時亂也然從容得之
　脾虚脉浮候則似肺腎小浮上候則似脾
　肝急沉散候則似腎者何以然以三藏相
　近故脉象參差而相類也是以工惑亂之
　爲治之過失矣雖爾乎猶宜從容安緩審
　比類之而待三藏之形候矣何以取之然
　浮而緩曰牌浮而短曰肺小浮而滑曰心
　急緊而散曰肝摶沉而滑曰腎不能比類
　則疑亂彌甚
若夫三藏土木水參居此童子之所知問之
何也
　脾合土肝合木腎合水三藏皆在鬲下居
　止相近也
雷公曰於此有人頭痛筋攣骨重怯然少氣
噦噫腹滿時驚不嗜卧此何藏之發也脉浮
而弦切之石堅不知其解復問所以三藏者
以知其比類也
　脉有浮弦石堅故云問所以三藏者以知
　其比類也
帝曰夫從容之謂也
　言比類也
夫年長則求之於府年少則求之於經年壯
則求之於藏
　年之長者甚於味年之少者勞於使年之
　壯者過於内過於内則耗傷精氣勞於使
　則經中風邪甚於味則傷於府故求之異
　也
今子所言皆失八風菀熟五藏消爍傳邪相
受夫浮而弦者是腎不足也
　脉浮爲虚弦爲肝氣以腎氣不足故脉浮
　弦也(菀胡/阮切)
沉而石者是腎氣内薯也
　石之言堅也著謂腎氣内薄著而不行也
怯然少氣者是水道不行形氣消索也
　腎氣不足故水道不行肺藏被衝故形氣
　消散索盡也
咳嗽煩冤者是腎氣之逆也
　腎氣内著上歸於母也
一人之氣病在一藏也若言三藏俱行不在
法也
　經不然也
雷公曰於此有人四支解墮喘咳血泄而愚
診之以爲傷肺切脉浮大而緊愚不敢治粗
工下砭石病愈多出血血止身輕此何物也
帝曰子所能治知亦衆多與此病失矣
　以爲傷肺而不敢治是乃狂見法所失矣
　砭方念切
譬以鴻飛亦衝於天
　鴻飛衝天偶然而得豈其羽翮之所能哉
　粗工下砭石亦猶是矣
夫聖人之治病循法守度援物比類化之冥
冥循上及下何必守經
　經謂經脉非經法也
今夫脉浮大虚者是牌氣之外絶去冑外歸
陽明也
　足太陰絡支别者入絡腸胃是以脾氣外
　絶不至胃外歸陽明也
夫二火不勝三水是以脉亂而無常也
　二火謂二陽藏三水謂三陰藏二陽藏者
　心肺也以在鬲上故三陰藏者肝脾腎也
　以在鬲下故然三陰之氣上勝二陽陽不
　勝陰故脉亂而無常也
四支解墮此脾精之不行也
　土主四支故四支解墮脾精不化故使之
　然
喘咳者是水氣并陽明也
　腎氣逆入於胃故水氣井於陽明
血泄者脉急血無所行也
　泄謂泄出也然脉氣數急血溢於中血不
　入經故爲血泄以脉奔急而血溢故曰血
　無所行也
若夫以爲傷肺者由失以狂也不引比類是
知不明也
　言所識不明不能比類以爲傷肺由失狂
　言耳
夫傷肺者脾氣不守胃氣不清經氣不爲使
眞藏壞决經脉傍絶五藏漏泄不衂則嘔此
二者不相類也
　肺氣傷則牌外救故云脾氣不守肺藏損
　則氣不行氣不行則胃滿故云胃氣不清
　肺者主行榮衛陰陽故肺傷則經脉不能
　爲之行使也眞藏謂肺藏也若肺藏損壞
　皮膜决破經脉傍絶而不流行五藏之氣
　上溢而漏泄者不衂血則嘔血也何者肺
　主鼻胃應口也然口鼻者氣之門户也今
　肺藏已損胃氣不清不上衂則血下流於
　胃中故不衂出則嘔出也然傷肺傷脾衂
　血泄血標出且異本歸亦殊故此二者不
　相類也
譬如天之無形地之無理白與黑相去遠矣
　言傷肺傷脾形證懸别譬天地之相遠如
　黑白之異象也
是失吾過矣以子知之故不告子
　是猶此也言雷公子之此見病疏者是吾
　不教子比類之道故自謂過也
明引比類從容是以名曰診輕
　新枝正云按太素輕作經
是謂至道也
　明引形證比量類例今從容之㫖則輕微
　之者亦不失矣所以然者何哉以道之至
　妙而能爾也從容上古經篇名也何以合
　之陰陽類論雷公曰臣悉盡意受傳經脉
　須得從容之道以合從容明古文有從容
　矣
　　　䟽五過論篇(新校正云按全元/起本名論過失)
黄帝曰嗚呼遠哉閔閔乎若视深淵若迎浮
雲视深淵尚可測迎浮雲莫知其際
　嗚呼遠哉嘆至道之不極也閔閔乎言妙
　用之不窮也深洲清澄見之必定故可測
　浮雲漂寓際不守常故莫知○新校正云
　詳此文與六微㫖論文重
聖人之術爲萬民式論裁志意必有法則循
經守數按循醫事爲萬民副故事有五過四
德汝知之乎
　愼五過則敬順四時之德氣矣然德者道
　之用生之主故不可不敬順之也上古天
　眞論曰所以能年皆度百歳而動作不衰
　者以其德全不危也靈樞經曰天之在我
　者德也由此則天降德氣人賴而生生氣
　抱神上通於天生氣通天論曰夫自古通
　天者生之本此之謂也○新校正云按爲
　萬民副楊上善云副助也
雷公避席再拜曰臣年幼小蒙愚以惑不聞
五過與四德比類形名虛引其經心無所對
　經未師授心匪生知功業微薄故卑辭也
帝曰凡未診病者必問嘗貴後賤雖不中邪
病從内生名曰脫營
　神屈故也貴之尊榮賤之屈辱心懷眷慕
　志結憂惶故雖不中邪而病從内生血脉
　虚减故曰脫營
嘗富後貧名曰失精五氣留連病有所并
　富而從欲貧奪豐財内結憂煎外悲過物
　然則心從想慕神隨往計榮衛之道閉以
　遟留氣血不行積并爲病
醫工診之不在藏府不變軀形診之而疑不
知病名
　言病之初也病由想戀所爲故未居藏府
　事因情念所超故不變軀形醫不悉之故
　診而疑也
身體日減氣虛無精
　言病之次也氣血相迫形肉消爍故身體
　日減陰陽應象大論曰氣歸精精食氣本
　氣虚不化精無所滋故也
病深無氣灑灑然時驚
　言病之深也病氣深穀氣盡陽氣内薄故
　惡寒而驚灑灑寒貌
病深者以其外耗於衛内奪於榮
　血爲憂煎氣隨悲减故外耗於衛内奪於
　榮病深者何以此耗奪故爾○新校正云
　按太素病深者以其作病深以甚也
良工所失不知病清此亦治之一過也
　失謂失問其所始也
凡欲診病者必問飮食居處
　飲食居處五方不同故問之也異法方宜
　論曰東方之域天地之所始生魚鹽之地
　海濱傍水其民食魚而嗜鹹安其處美其
　食西方金玉之域沙石之處天地之所收
　引其民陵居而多風水土剛强其民不衣
　而褐薦其民華食而脂肥北方者天地所
　閉藏之域其地高陵居風寒冰列其民樂
　野處而乳食南方者天地所長養陽之所
　盛處其地下水土弱霧露之所聚其民嗜
　酸而食附中央者其地平以濕天地所以
　生萬物也衆其民食雜而不勞由此則診
　病之道當先問焉故聖人雜合以法各得
　其所宜此之謂矣
暴樂暴苦始樂後苦
　新枝正云按太素作始苦
皆傷精氣精氣竭絶形體毁沮
　喜則氣緩悲則氣消然悲哀動中者竭絶
　而失生故精氣竭絶形體殘毁心神沮喪
　矣
暴怒傷陰暴喜傷陽
　怒則氣逆故傷陰喜則氣緩故傷陽
厥氣上行滿脉去形
　厥氣逆也逆氣上行滿於經絡則神氣憚
　散去離形骸矣
愚醫治之不知補寫不知病情精華日脫邪
氣乃并此治之二過也
　不知喜怒哀樂之殊情概爲補寫而同貫
　則五藏精華之氣日脫邪氣薄蝕而乃并
　於正眞之氣矣
善爲脉者必以比類奇恒從容知之爲工而
不知道此診之不足貴此治之三過也
　竒恒謂氣候奇異於恒常之候也從容謂
　分别藏氣虚實脉見高下幾相似也示從
　容論曰脾虚浮似肺腎小浮似脾肝急沉
　散似腎此皆工之所時亂然從容分别而
　得之矣
診有三常必問貴賤封君敗傷及欲侯王
　貴則形樂志樂賤則形苦志苦苦樂殊貫
　故先問也封君敗傷降君之位封公卿也
　及欲侯王謂情慕尊貴而妄爲不已也○
　新校正云按太素欲作公
故貴脫勢雖不中邪精神内傷身必敗亡
　憂惶煎迫怫結所爲
始富後貧雖不傷邪皮焦筋屈痿躄爲攣
　以五藏氣留連病有所并而爲是也
醫不能嚴不能動神外爲柔弱亂至失常病
不能移則醫事不行此治之四過也
　嚴謂戒所以禁非也所以令從命也外爲
　柔弱言委隨而順從也然戒不足以禁非
　動不足以從令委隨任物亂失天常病且
　不移何醫之有也
凡診者必知終始有知餘緒切脉問名當合
男女
　終始謂氣色也脉要精微論曰知外者終
　而始之明知五色氣象終而復始也餘緒
　謂病發端之餘緒也切謂以指按脉也問
　名謂問病證之名也男子陽氣多而左脉
　大爲順女子陰氣多而右脉大爲順故宜
　以候常先合之也
離絶菀結憂恐喜怒五藏空虚血氣離守工
不能知何術之語
　離謂離間親愛絶謂絶念所懷菀謂菀積
　思慮結謂結固餘怨夫間親愛者䰟逰絶
　所懷者意喪積所慮者神勞結餘怨者志
　苦憂愁者閉塞而不行恐懼者蕩憚而失
　守盛怒者迷惑而不治喜樂者憚散而不
　藏由是八者故五藏空虚血氣離守工不
　思曉又何言哉○新枝正云按蕩憚而失
　守甲乙經作不收憚音但
嘗富大傷斬筋絶脉身體復行令澤不息
　斬筋絶脉言非分之過損也身體雖已復
　舊而行且令津液不爲滋息也何者精氣
　耗减也澤液也
故傷敗結留薄歸陽膿積寒炅
　陽謂諸陽脉及六府也炅謂熱也言非分
　傷敗筋脉之氣血氣内結留而不去薄於
　陽脉則化爲膿乆積腹中而外爲寒熱也
粗工治之亟刺陰陽身體解散四支轉筋死
日有期
　不知寒熱爲膿積所生以爲常熱之疾概
　施其法數刺陰陽經脉氣奪病甚故身體
　解散而不用四支廢運而轉筋如是故死
　日有期豈謂命不謂醫耶
醫不能明不問所發惟言死日亦爲粗工此
治之五過也
　言粗工不必謂解不備學者縱備盡三世
　經法診不備二常療不順五過不求餘緒
　不問持身亦足爲粗略之醫爾
凡此五者皆受術不通人事不明也
　言是五者粗名受術之徒未足以通悟精
　微之理人間之事尚猶懵然
故曰聖人之治病也必知天地陰陽四時經
紀五藏六府雌雄表裏刺炎砭石毒藥所主
從容人事以明經道貴賤貧富各異品理問
年少長勇怯之理審於部分知病本始八正
九候診必副矣
　聖人之備識也如此工宜勉之
治病之道氣内爲寳循求其理求之不得過
在表裏
　言之治病必行於形氣之内求有過者是
　爲聖人之寳也求之不得則以藏府之氣
　陰陽表裏而察之○新校正云按全元超
　本及太素作氣内爲實楊上善云天地間
　氣爲外氣人身中氣爲内氣外氣裁成萬
　物是爲外實内氣榮街裁生故爲内實治
　病能求内氣之理是治病之要也
守數據治無失俞理能行此術終身不殆
　守數謂血氣多少及刺深淺之數也據治
　謂據穴俞所治之㫖而用之也但守數據
　治而用之則不失穴俞之理矣殆者危也
不知俞理五藏菀熟癰發六府
　菀積也熟熱也五藏積熱六府受之陽熱
　相薄熱之所過則爲癰
診病不審是謂失常
　謂失常經術正用之道也
謹守此治與經相明
　謂前氣内循求俞會之理也
上經下經揆度陰陽奇恒五中决以明堂審
於終始可以橫行
　所謂上經者言氣之通天也下經者言病
　之變化也言此二經揆度陰陽之氣奇恒
　五中者皆决於明堂之部分也揆度者度
　病之深淺也奇恒者言奇病也五中者謂
　五藏之氣色也夫明堂者所以視萬物别
　白黑審長短故曰决以明堂也審於終始
　者謂審察五色囚王終而復始也夫道循
　如是應用不窮目牛無全萬舉萬當由斯
　高遠故可以横行於世間矣


黄帝内經素問補註釋文卷之四十九
寅帝内經素問補註釋文卷之五十榮八
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　徵四失論篇(新校正云按今元起/本名方論得失明著)
寅帝在明堂雷公侍坐黄帝曰夫子所通書
受事衆多矣試言得失之意所以得之所以
失之雷公對曰循經受業皆言十全其時有
過失者願聞其事解也
　言循學經師受傳事業皆謂十全於人庶
　及乎施用正術宣行至道或得失之於世
　中故請聞其解說也
帝曰子年少智未及邪將言以雜合邪
　言謂年少智未及而不得十全耶爲復且
　以言而雜合衆人之用耶帝疑先知而反
　問也
夫經脉十二絡脉三百六十五此皆人之所
明知工之所循用也
　謂循學而用也
所以不十全者精神不專志意不理外内相
失故時疑殆
　外謂色内謂脉也然精神不專於循用志
　意不從於條理所謂粗略揆度失常故色
　脉相失而時自疑殆也
診不知陰陽逆從之理此治之一失矣
　脉要精微論曰冬至四十五日陽氣微上
　陰氣微下夏至四十五日陰氣微上陽氣
　微下陰陽有時與脉爲期又曰微妙在脉
　不可不察察之有紀從陰陽始由此故診
　不知陰陽逆從之理爲一失矣
受師不卒妄作離術繆言爲道更名白功
　新枝正云按太素功作巧
妄用砭石後遺身咎此治之二失也
　不終師術惟妄是爲易古變常自功循已
　遣身之咎不亦宜乎故爲失二也老子曰
　無遣身殃是謂襲常蓋嫌其妄也
不適貧富貴賤之居坐之薄厚形之寒温不
適飲食之宜不别人之勇怯不知比類足以
自亂不足以白明此治之三失也
　貧賤者勞富貴者佚佚則邪不能傷易傷
　以勞勞則易傷以邪其於勞也則富者近
　貴者之半其於邪也則貧者居賤者之半
　例率如此然世禄之家或此殊矣夫勇者
　難感怯者易傷二者不同蓋以其神氣有
　壯弱也觀其貧賤富貴之義則坐之薄厚
　形之寒温飲食之宜理可知矣不知比類
　用必乖哀則失足以汨亂心緒豈通明之
　可望乎故爲失三也
診病不問其始憂患飲食之失節起居之過
度或傷於毒不先言此卒持寸曰何病能中
妄言作名爲粗所窮此治之四失也
　憂謂憂懼也患謂患難也飲食失節言甚
　飽也起居過度言漬耗也或傷於毒謂病
　不可拘於藏府相乘之法而爲療也卒持
　寸口謂不先持寸口之脉和平與不平也
　然工巧備識四術猶疑故診不能中病之
　形名言不能合經而妄作粗略醫者尚能
　中妄謬之違背况深明者見而不謂非乎
　故爲失四也
是以世人之語者馳千里之外不明尺寸之
論診無人事
　言工之得失毁譽在世人之言語皆可至
　千里之外然其不明尺寸之診論當以何
　事知見於人耶
治數之道從容之葆
　治王也葆平也言診數當王之氣皆以氣
　高下而爲比類之原本也故下文曰葆(音/保)
坐持寸口診不中五脉百病所起始以自怨
遺師其咎
　自不能深學道術而致診差違始上申怨
　謗之詞遺過咎於師氏者未之有也
是故治不能循理棄術於市妄治時愈愚心
自得
　不能修學至理乃衒賣於帀廛人不信之
　謂乎虚謬故云棄術於市也然愚者百慮
　而一得何自功之有耶○新枝正云按全
　元起本自作巧太素作自功
嗚呼窈窈㝠㝠熟知其道
　今詳熟當作孰
道之大者擬於天地配於四海汝不知道之
諭受以明爲晦
　嗚呼嘆也窈窈冥冥言玄逺也至道玄遠
　誰得知之孰誰也擬於天地言高下之不
　可量也配於四海言深廣之不可測也然
　不能曉諭於道則受明道而成暗昩也晦
　暗也
　　　陰陽類論篇
孟春始至黄帝燕坐臨觀八極正八風之氣
而問雷公曰陰陽之類經脉之道五中所主
何藏最貴
　孟月春始至謂立春之日也燕安也觀八
　極謂視八方逺際之色正八風謂候八方
　所至之風朝會於太一者也五中謂五藏
　○新校正云詳八風朝大一具天元玉册
　中又按楊上善云夫天爲陽地爲陰人爲
　和陰無其陽哀殺無已陽無其陰生長不
　止則傷於陰陰傷則陰灾起衰殺不已則
　傷於陽陽傷則陽禍生矣故須聖人在天
　地間和陰陽氣令萬物生也和氣之道謂
　先修身爲德則陰陽氣和陰陽氣和則八
　節風調八節風調則八虚風止於是疵癧
　不起嘉詳皆集此亦不知所以然而然也
　故黃帝問身之經脉貴賤依之調攝修德
　於身以正八風之氣
雷公對曰春甲乙靑中主肝治七十二日是
脉之主時臣以其藏最貴
　東方甲乙春氣主之自然青色内通肝也
　金匱眞言論曰東方青色入通於肝故曰
　青中主肝也然五行之氣各王七十二曰
　五七二五積而乘之則終一歳之數三百
　六十日故云治七十二曰也夫四時之氣
　以春爲始五藏之應肝藏合之公故以其
　藏爲最貴藏或爲道非也
帝曰却念上下經陰陽從容子所言貴最其
下也
　從容謂安緩比類也帝念脉經上下篇陰
　陽比類形氣不以肝藏爲貴故謂公之所
　貴最其下也
雷公致齋七日旦復侍坐
　悟非致齋以洗心願益故坐而復請
帝曰三陽爲經三陽爲維一陽爲游部
　經謂經綸所以濟成務維謂維持所以繫
　天眞游謂游行部謂身形部分也故生氣
　者濟成務化谷者繫天眞主色者散布精
　微游行諸部也○新校正云按楊上善云
　三陽足太陽脉也從目内毗上頭分爲四
　道下項亦正别脉上下六道以行於背與
　身爲經二陽足陽明脉也從鼻而起下咽
　分爲四道亦正别脉六道上下行腹綱維
　於身一陽足少陽脉也起目外眥絡頭分
　爲四道下缺盆并正别脉六道上下主經
　營百節流氣三部故曰游部
此知五藏終始
　觀其經綸維繫游部之義則五藏之終始
　可謂知矣
三陽爲表二陰爲裏
　三陽太陽二陰少隂也少陰與太陽爲表
　裏故曰三陽爲表二陰爲裏
　陰至絶作朔晦却具合以正其理
　一陰厥陰也厥猶盡也靈樞經曰亥爲左
　足之厥陰戌爲右足之厥陰兩陰俱盡故
　曰厥陰夫陰盡爲晦陰生爲朔厥陰者以
　陰盡爲義也徵其氣王則朔適言其氣盡
　則晦既見其朔又當其晦故曰一陰至絶
　作朔晦也然徵彼俱盡之陰合此發生之
　木以正應五行之理而無替循環故云却
　具合以正其理也○新枝正云按注言陰
　盡爲晦陰生爲朔疑是陽生爲朔
雷公曰受業未能明
　言未明氣候之應見
帝曰所謂三陽者太陽爲經
　陽氣盛大故曰太陽
三陽脉至手太陰而弦浮而不沉决以度察
以心合之陰陽之論
　太陰爲寸口也寸口者手太陰也脉氣之
　所行故脉皆至於寸口也太陽之脉洪大
　以長今弦浮不沈則當約以四時高下之
　度而斷决之察以五藏異同之候而參合
　之以應陰陽之論知其藏否耳
所謂二陽者陽明也
　靈樞經曰辰爲左足之陽明巳爲右足之
　陽明兩陽合明故曰二陽者陽明也
至手太陰弦而沉急不鼓炅至以病皆死
　鼓謂鼔動炅熱也陽明之脉浮大而短今
　弦而急沉不鼓者是陰氣勝陽木來乘土
　也然陰氣勝陽木來乘土而反熱病至者
　是陽氣之衰敗也猶燈之焰欲滅反明故
　皆死也
一陽者少陽也
　陽氣未大故曰少陽
至手太陰上連人迎弦急懸不絶此少陽之
病也
　人迎謂結喉兩傍同身寸之一寸五分脉
　動應手者也弦爲少陽之脉今急懸不絶
　是經氣不足故曰少陽之病也懸者謂如
　懸物動摇者也
專陰則死
　專獨也言其獨有陰氣而無陽氣則死
三陰者六經之所主也
　三陰者太陰也言所以諸脉皆至手太陰
　者何耶以是六經之主故也六經謂三陰
　三陽之經脉也所以至手太陰者何以肺
　朝於百脉之氣皆交會於氣口也故下文
　曰
交於太陰
　此正發明肺朝百脉之義也經脉别論云
　肺朝百脉
伏鼓不浮上空志心
　脉伏鼓繫而不上浮者是心氣不足故上
　控引於心而爲病也志心謂小心也刺禁
　論曰七節之傍中有小心此之謂也○新
　校正云按楊上善云肺脉浮濇此爲平也
　今見伏鼓是腎脉也足少陰脉貫脊屬腎
　上入肺中從肺出絡心肺氣下入腎忘上
　入心神也王氏謂志心爲小心義未通
二陰至肺其氣歸膀胱外連脾冑
　二陰謂足少陰腎之脉少陰之脉别行者
　入跟中以上至股内後廉貫脊屬腎絡膀
　胱其直行者從腎上貫肝鬲入肺中故上
　至於肺其氣歸於膀胱外連於脾胃
　一陰獨至經絶氣浮不鼓鈎而滑
　若一陰獨至肺經氣内絶則氣浮不鼓於
　手若經不内絶則鈎而滑○新校正云按
　楊上善云一陰厥陰也
此六脉者乍陰乍陽交屬相并繆通五藏合
於陰陽
　或陰見陽脉陽見陰脉故云乍陰乍陽也
　所以然者以氣交會故爾當審比類以知
　陰陽也
先至爲主後至爲客
　脉氣乍陰見陽乍陽見陰何以别之當以
　先至爲主後至爲客也至謂至寸口也
雷公曰臣悉盡意受傳經脉頌得從容之道
以合從容不知陰陽不知雌雄
　頌謂今誦也公言臣所頌謫今從容之妙
　道欲合上古從容而比類形名猶不知陰
　陽尊卑之次不知雌雄殊目之義請行其
　㫖以明著至教陰陽雌雄相輸應也
帝曰三陽爲父
　父所以督濟群小言高尊也
二陽爲衛
　衛所以却禦諸邪言扶生也
一陽爲紀
　紀所以綱紀形氣言其平也
三陰爲母
　母所以育養諸子言滋生也
二陰爲雌
　雌者陰之目也
一陰爲獨使
　一陰之藏外合三焦三焦主謁導諸氣名
　爲使者故云獨使也
二陽一陰陽明主病不勝一陰脉耎而動九
竅皆沉
　一陰厥陰肝木氣也二陽陽明胃土氣也
　木土相薄故陽明主病也木伐其土土不
　勝木故云不勝一陰脉耎而動者耎爲胃
　氣動謂木刑土木相持則胃氣不轉故九
　竅沉滯而不通利也
三陽一陰太陽脉勝一陰不能止内亂五藏
外爲驚駭
　三陽是太陽之氣故曰太陽勝也木生火
　今盛陽燔木木復受之陽氣洪盛内爲狂
　熱故内亂五藏也肝主驚駭故外形驚駭
　之狀也
二隂二陽病在肺少陰脉沉勝肺傷脾外傷
四支
　二隂謂手少陰心之脉也二陽亦胃脉也
　心胃合病邪上下并故内傷牌外勝肺也
　所以然者胃爲牌府心火勝金故爾牌主
　四支故脾傷則外傷於四支矣少陰脉謂
　手掌後同身寸之五分當小指神門之脉
　也○新枝正云詳此二陽乃手陽明大腸
　肺之府也少陰心火勝金之府故云病在
　肺王氏以二陽爲胃義未甚通况又以見
　胃病腎之說此乃是心病肺也又全元起
　本及甲乙經太素等并云二陰一陽
二陰二陽皆交至病在腎罵詈妄行顛疾爲
狂
　二陰爲腎水之藏也二陽爲胃土之府也
　土氣刑水故交至而病在腎也以腎水不
　勝故胃盛而顛爲狂
二隂一陽病出於腎隂氣客遊於心脘下空
竅堤閉塞不通四支别離
　一陽謂手少陽三焦心主火之府也水上
　干火故火病出於腎隂氣客逰於心也何
　者腎之脉從腎上貫肝鬲入肺中其支别
　者從肺中出絡心注胸中故如是也然空
　竅陰客上游胃不能制胃不能制是土氣
　衰故脘下空竅皆不通也言堤者謂如堤
　堰不容泄漏胃脉循足心脉絡手故四支
　如别離而不用也○新枝正云按王氏云
　胃脉循足按此二陰一陽病出於腎胃當
　作腎
一陰一陽代絶此陰氣至心上下無常出入
不知咽喉乾燥病在上脾
　一陰厥陰脉一陽少陽脉并木之氣也代
　絶者動而中止也以其代絶故爲病也木
　氣生火故病生而陰氣至心也夫肝膽之
　氣上至頭首下至腰足中至腹脅故病發
　上下無常處也若受納不知其味竅寫不
　知其度而喉咽乾燥者喉嚨之後又咽屬
　爲膽之使故病則咽喉乾燥雖病在牌土
　之中蓋由肝膽之所爲爾
二陽三陰至陰皆在陰不過陽陽氣不能止
陰陰陽并絶浮爲血瘕沉爲膿附
　二陽陽明三陰手太陰至陰脾也故曰至
　陰皆在也然陰氣不能過越於陽陽氣不
　能制心今陰陽相薄故脉井絶斷而不相
　連續也脉浮爲陽氣薄陰故爲血瘕脉沉
　爲陰氣薄陽故爲膿聚而肺爛也
陰陽皆壯下至陰陽
　若陰陽皆壯而相薄不已者漸下至陰陽
　之内爲大病矣陰陽者男子爲陽道女子
　爲陰器者以其盛受故也
上合昭昭下合㝠㝠
　昭昭謂陽明之上㝠㝠謂至陰之内幽暗
　之所也
診决死生之期遂合歲首
　謂下短期之㫖
雷公曰請問短期寅帝不應
　欲其復問而實之也
雷公復問寅帝曰在經論中
　上古經之中也○新校正云按全元起本
　自雷公己下别爲一篇名四時病類
雷公曰請問短期黄帝曰冬三月之病病合
於陽者至春正月脉有死徵皆歸出春
　病合於陽謂前陰合陽而爲病者也雖正
　月脉有死徵陽已發生至王不死故岀春
　三月而至夏初也
冬三月之病在理已盡草與柳葉皆殺
　裏謂二陰腎之氣也然腎病而正月脉有
　死徵者以枯草盡青松葉生出而皆死也
　理裏也已以也古用同
春陰陽皆絶期在孟春
　立春之後而脉陰陽皆懸絶者期死不出
　正月○新枝正云太素無春字
春三月之病曰陽殺
　陽病不謂傷寒温熱之病謂非時病熱脉
　洪盛數也然春三月中陽氣尚少未當全
　盛而反病熱脉應夏氣者經云脉不再見
　夏脉當洪數無陽外應故必死於夏至也
　以死於夏至陽氣殺物之時故云陽殺
陰陽皆絶期在草乾
　若不陽病但陰陽之脉皆懸絶者死在於
　霜降草乾之時也
夏三月之病至陰不過十日
　謂熱病也脾熱病則五藏危土成數十故
　不過十日也
陰陽交期在濓水
　評熱病論曰温病而汗岀輒復熱而脉躁
　疾不爲汗衰狂言不能食者病名曰陰陽
　交六月病暑陰陽復交二氣相持故乃死
　於立秋之候已○新校正云按全元起本
　云溓水者七月也建申水生於申陰陽逆
　也楊上善云溓(廉檢/切)水靜也七月水生時
　也
秋三月之病三陽俱起不治自已
　秋陽氣衰陰氣漸岀陽不勝陰故自已也
陰陽交合者立不能坐坐不能起
　以氣不由其正用故爾
三陽獨至期在石水
　有陽無陰故云獨至也著至教論云三陽
　獨至者是三陽并至由此則但有陽而無
　陰也石水者謂冬月水冰如石之時故云
　石水也火墓於戌冬陽氣微故石水而死
　也○新校正云詳石水之解本全元起之
　說王氏取之
二陰獨至期在盛水
　亦所謂并至而無陽也盛水謂雨雪皆解
　爲水之時則正謂正月中氣也○新枝正
　云按全元起本二陰作三陰
　　　方盛衰論篇
雷公請問氣之多少何者爲逆何者爲從寅
帝答曰陽從左陰從右
　陽氣之多少皆從左陰氣之多少皆從右
　從者爲順反者爲逆陰陽應象大論曰左
　右者陰陽之道路也
老從上少從下
　老者穀衰故從上爲順少者欲甚故從下
　爲順
是以春夏歸陽爲生歸秋冬爲死
　歸秋冬謂反歸陰也歸陰則順殺伐之氣
　故也
反之則歸秋冬爲生
　反之謂秋冬秋冬則歸陰爲生也
是以氣多少逆皆厥
　陽氣之多少反從右陰氣之多少反從左
　是爲不順故曰氣少多逆也如是從左從
　右之不順者皆爲厥厥謂氣逆故曰皆爲
　厥也
問曰有餘者厥耶
　言少之不順者爲逆有餘者則成厥逆之
　病乎
答曰一上不下寒厥到膝少者秋冬死老者
秋冬生
　一經之氣厥逆上而陽氣不下者何以别
　之寒厥到膝是也四支者諸陽之本當温
　而反寒上故曰寒厥也秋冬謂歸陰歸陰
　則從右發生其病也少者以陽氣用事故
　秋冬死老者以陰氣用事故秋冬生○新
　校正云按楊上善云虚者厥也陽氣一上
　於頭不下於足足脛虚故寒厥至膝
氣上不下頭痛巔疾
　巔謂身之上巔疾則頭首之疾也
求陽不得求隂不審五部隔無徵若居曠野
若伏空室綿綿乎屬不滿日
　謂之陽乃脉似陰盛謂之陰又脉似陽盛
　故曰求陽不得求陰不審也五部謂五藏
　之部隔謂隔遠無徵無徵猶無可信驗也
　然求陽不得其熱求陰不審是寒五藏部
　不乆隔遠無可信驗故曰求陽不得求陰
　不審五部隔無徵也夫如是者乃從氣乆
　逆所作非由陰陽寒熱之氣所爲也若居
　曠野言心神散越若伏空室謂志意沉潜
　散越以氣逆而痛甚未止沉潜以痛定而
　復恐再來也綿綿乎謂動息微也身雖綿
　綿乎且存然其心所屬望將不得終其盡
　日也故曰綿綿乎屬不滿日也○新校正
　云按太素云若伏空室爲陰陽之一有此
　五字疑此脫漏
是以少陰之厥令人妄夢其極至迷
　氣之少有厥逆則令人妄爲夢寐其厥之
　盛極則令人夢至迷亂
三陽絶三陰微是爲少氣
　三陽之脉懸絶三陰之診細微是爲少氣
　之候也○新枝正云按太素云三陽絶氣
　是爲少氣
是以肺氣虚則使人夢見白物見人斬血籍
籍
　白物是象金之色也斬者金之用也籍籍
　夢死狀也
得其時則夢見兵戰
　得時謂秋三月也金爲兵革故夢見兵戰
腎氣虚則使人夢見舟船溺人
　舟船溺人皆水之用腎象水故夢形之
得其時則夢伏水中若有畏恐
　冬三月也
肝氣虚則夢見菌香生草
　菌香草生草木之類也肝合草木故夢見
　之○新枝正云按全元起本云菌香是桂
　菌祛倫切
得其時則夢伏樹下不敢起
　春三月也
心氣虛則夢救火陽物
　心合火故夢之陽物亦火之類
得其時則夢燔灼
　夏三月也
脾氣虚則夢飮食不足
　脾約水穀故夢飲食不足
得其時則夢築垣蓋屋
　得其時謂辰戌丑未之月來合十八日築
　垣蓋屋皆土之用
此皆五藏氣虚陽氣有餘陰氣不足
　腑者陽氣藏者陰氣
合之五診調之陰陽以在經脉
　靈樞經曰備有調陰陽合五診故引之曰
　以在經脉經脉則靈樞經之篇目也
診有十度度人脉度藏度肉度筋度俞度
　度各有其二故二五爲十以量度
陰陽氣盡人病自具
　診備盡陰陽虚盛之理則人病自具知之
脉動無常散陰頗陽脉脫不具診無常行診
必上下度民君卿
　脉動無常數者是陰散而陽頗調理也若
　脉診脫略而不具備者無以常行之診而
　察候之則當度量民及君卿三者調養之
　殊異爾何者憂樂苦分不同其秩故也
受師不卒使術不明不察逆從是爲妄行持
雌失雄棄陰附陽不知并合診故不明
　皆謂學不該備
傳之後世反論白章
　章露也以不明而授與人反古之迹自然
　章露也
至陰虛天氣絶至陽盛地氣不足
　至陰虚天氣絶而不降至陽盛地氣微而
　不升是所謂不交通也至謂至盛也
陰陽并交至人之所行
　交謂交通也唯聖人乃能調理使行也
陰陽并交者陽氣先至陰氣後至
　陰陽之氣井行而交通於一處者則當陽
　氣先至陰氣後至何者陽速而陰遲也靈
　樞經曰所謂交通者并行一數也由此則
　二氣亦交會於一處也
是以聖人持診之道先後陰陽而持之奇恒
之勢乃六十首診合微之事追陰陽之變章
五中之情其中之論虛實之要定五度之事
知此乃足以診
　奇恒勢六十首今世不傳
是以切陰不得陽診消亡得陽不得陰守學
不湛知左不知右知右不知左知上不知下
知先不知後故治不乆知醜知善知病知不
病知高知下知坐知起知行知止用之有診
診道乃具萬世不殆
　聖人持診之明誡也
起所有餘知所不足
　寳命全形論曰内外相得無以形先言起
　己身之有餘則當知病人之不足也
度事上下脉事因格
　度事上下之宜脉事因而至於微妙矣格
　至也
是以形弱氣虛死
　中外俱不足也
形氣有餘脉氣不足死
　藏衰故脉不足也
脉氣有餘形氣不足生
　藏盛故脉氣有餘
是以診有大方坐起有常
　坐起有常則息力調適故診之方法必先
　用之
出入有行以轉神明
　言所以貴坐起有常者何以出入行連皆
　神明隨轉也
必清必靜上觀下觀司八正邪别五中部按
脉動靜
　上觀謂氣色下觀謂形氣也八正謂八節
　之正候五中謂五藏之部分然後按寸尺
　之動靜而定死生矣
循尺滑澀寒温之意视其大小合之病能逆
從以得復知病名診可十全不失人情故診
之或視息視意故不失條理
　數息之長短候脉之至數故診之法或視
　喘息也知息合脉病處必知聖人察候條
　理斯皆合也
道甚眀察故能長乆不知此道失經絶理亡
言妄期此謂失道
　謂失精微至妙道也
　　　解精微論篇(新校正云按全元/起本名方論解)
黄帝在明堂雷公請曰臣授業傳之行教以
經論從容形法陰陽刺炎湯藥所滋行治有
賢不肖未必能十全
　言所自授用可十全然傳所教習未能必
　爾也腎謂心明志遠不肖謂擁造不法
若先言悲哀喜怒燥濕寒暑陰陽婦女請問
其所以然者卑賤富貴人之形體所從群下
通使臨事以適道術謹聞命矣
　皆以先聞聖㫖猶未究其意端
請問有冕愚仆漏之問不在經者欲聞其狀
　言不智狡見頓問多也漏脫漏也謂經有
　所未解者也□狡也愚不智見也仆猶頓
　也猶不漸也○新枝正云按全元起本介
　作朴
帝曰大矣
　人之所大要也
公請問哭泣而汩不出者若出而少涕其故
何也
　言何藏之不爲而致是乎
帝曰在經有也
　靈樞經有悲哀涕泣之義
復問不知水所從生涕所從出也
　復問重問也欲知水涕所生之由也
帝曰若問此者無益於治也工之所知道之
所生也
　言涕水者皆道氣之所生問之何也
夫心者五藏之專精也
　專任也言五藏之精氣任心之所使以爲
　神明之府是故能
目者其竅也
　神内守明外鑒故目其竅也
華色者其榮也
　華色其神明之外飾
是以人有德也則氣和於目有亡憂知於色
　德者道之用人之生也老子曰道生之德
　畜之氣者生之主神之舍也天布德地化
　氣故人因之以生也氣和則神安神安則
　外鑒明矣氣不和則神不守神不守則外
　榮減矣故曰人有德也氣和於目有亡也
　憂知於色也○新枝正云按太素德作得
是以悲哀則泣下泣下水所由生水宗者積
水也
　新枝正云按甲乙經水宗作衆精
積水者至陰也至陰者腎之精也宗精之水
所以不出者是精持之也輔之裹之故水不
行也夫水之精爲志火之精爲神水火相感
神志俱悲是以目之水生也
　目爲上液之道故水火相感神忘俱悲水
　液上行乃主於目
故諺言曰心悲名曰志悲志與心精共湊於
目也
　水火相感故曰心悲名曰志悲神志俱升
　故志與心神共奔凑於目(湊麄/勾切)
是以俱悲則神氣傳於心精上不傳於志而
志獨悲故泣出也泣涕者腦也腦者陰也
　五藏别論以腦爲地氣所生皆藏於陰而
　象於地故言腦者陰陽上爍也爍則銷也
　○新枝正云按全元起本及甲乙經太素
陰作陽
髓者骨之充也
　充滿也言髓填於骨充而滿也
故腦滲爲涕
　鼻竅通腦故腦滲爲涕流於鼻中矣
志者骨之主也是以水流而涕從之者其行
類也
　類謂同類
夫涕之與泣者譬如人之兄弟急則俱死生
則俱生
　同源故生死俱○新枝正云按
　太素生則俱生作出則俱亡
其志以早悲是以涕泣俱出而横行也
　行恐當爲流
夫人涕泣俱出而相從者所屬之類也
　所屬謂於腦也何者上文云涕泣者腦也
雷公曰大矣請問人哭泣而汩不出者若出
而少涕不從之何也
　怪其所屬同而行出異也
帝曰夫泣不出者哭不悲也不泣者神不慈
也神不慈則志不悲陰陽相持泣安能獨來
　泣不出者謂汨也不泣者泣謂哭也水之
　精爲志火之精爲神水爲陰火爲陽故曰
　陰陽相持泣安能獨來也
夫志悲者惋惋則衝陰衝陰則志去目志去
則神不守精精神去目涕泣出也
　惋謂内爍也衝猶升也神志相感泣由是
　生故内爍則陽氣升於陰也陰腦也去目
　謂陰不守目也志去於目故神亦浮游失
　志去目則光無内照神失守則精不外明
　故曰精神去目涕泣出也
且子獨不誦不念夫經言乎厥則目無所見
夫人厥則陽氣并於上陰氣并於下
　并謂各井於本位也
陽并於上則火獨光也陰并於下則足寒足
寒則脹也夫一水不勝五火故目眥盲
　眥視也一水目也五火謂五藏之厥陽也
　○新校正云按甲乙經無眥字
是以氣衝風泣下而不止夫風之中目也陽
氣内守於精是火氣燔目故見風則泣下也
　風迫陽伏不發故内燔也
有以比之夫火疾風生乃能雨此之類也
　故陽并則火獨光盛於上不明於下是故
　目者陽之所生繫於藏故云陰陽和則精
　明也陽厥則光不上陰厥則足冷而脹也
　言一水不勝五火者是手足之陽爲五火
　下一陰者肝之氣也衝風泣下而不止者
　言風之中於目也是陽氣内守於精故陽
　氣盛而火氣燔於目風與熱交故泣下是
　故火疾而風生乃能雨以陽火之熱而風
　生於泣以此譬之類也○新校正云按甲
　乙經無火宇太素云天之疾風乃能雨無
　生字

黄帝内經素問補註釋文卷之五十
