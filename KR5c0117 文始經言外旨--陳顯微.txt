#+TITLE: 文始經言外旨--陳顯微
#+DATE: 2016-06-11 12:27:05
#+SOURCE: github.com/kanripo/KR5c0117 master a298c7d4                
文始眞經言外㫖序賢六
愚聞三教鼎立於天地間如三光在天相須
爲明不可偏廢也三家經文充府滿藏其間
各有精微極至之書吾儒六經皆法言而最
精微者易也釋氏大藏累千萬軸最精微者
楞伽也道家大藏亦千萬卷最精微者關尹
子書也三書之在三教如三光之在三才然
三光雖明人無眼目無由見其明三書雖妙
世無慧哲無由知其妙故三書雖存㫖昧乆
矣傳曰苟非其人道不虛行信哉嗚呼儒更
三聖之後易變而爲象數卜筮之書釋傳四
燈之後楞伽變而爲象教之文道歷秦漢而
來關尹子書付淮南方術家矣況乎道隱小
成言隱浮僞至人不常生至言不常行宜乎
關尹子書祕而不傳於世矣雖然天地至靈
之氣發而爲文載道之言陰有神護終不可
泯行之有時爾易自孔子之後數千年至陳
希夷始傳心法楞伽自瞿曇涅槃數千年至
達麽始傳于中國今關尹子書自老子西征
出關亦數千年矣抱一先生始發明此書玄
奥然此書句讀且難況通其義耶先生證悟
道眞慈愍後學乃探老關骨髓述成言外經
㫖或因言而悉㫖或轉語以明經或設喻以
彰玄或反辭而顯奥或句下隱義或言外漏
機或指意於言前或顯微於意外大率多關
尹子言外之㫖故總其多者目之曰言外經
㫖是書也眞所謂剖大化之祕藏增日月之
光明泄大易未露之機述楞伽祕密之藴即
伏羲之本心盡姬文之神思探仲尼之精微
究諸佛之命脉窮諸祖之骨髓顯黄帝之機
緘露老聃之肺腑也學者得見此書誠爲不
世之遇豈可不知其幸耶愚蒙師親授得悟
道眞無以報稱師恩敬鋟于梓傳之無窮使
天下後世志道君子得遇此書言下打發了
悟道眞皆吾師抱一先生無窮之德施也是
書在處當過於佛乗之經陰有神天護持豈
可輕慢耶學者當蕆拜莊誦如葛稚川可也
故爲之序有宋寳祐二禩長至日門弟子希
微子王夷再拜炷香謹序
　　　漢劉向進關尹子書
右新書著定關尹子九篇護左都水使者光
禄大夫(臣)劉向言所校中祕書關尹子九篇
(臣)向校讎太常存七篇巨向本九篇(臣)向輒
除錯不可考增缺斷續者九篇成皆殺青可
繕寫關尹子名喜號關尹子或曰關令子隱
德行人易之常請老子著道德經上下二篇
列禦寇莊周皆稱道家書篇皆寓名有章章
皆首關尹子曰四字篇篇序異章章義異其
㫖同辭與老列莊異其歸同渾質崖戾汪洋
大肆然有式則使人泠泠輕輕不使人狂蓋
公授曹相國參曹相國薨書葬至孝武皇帝
時有方士來以七篇上上以僊處之淮南王
安好道聚書有此不出巨向父德因治淮南
王事得之巨向幼好焉寂士清人能重愛黃
老清淨不可闕巨向昧死上永始二年八月
庚子護左都水使者光禄大夫巨劉向所枝
關尹子書謹進上



文始眞經言外㫖序
夫道本無名老子曰有物混成先天地生吾
不知其名强名曰道既曰無名而不知其名
矣則不可以言言也如是則聖人於道惟當
不立言不立文字然聖人欲曉天下後世苟
不强立其名以述其實則所謂道者將絶學
而無傳矣關令尹望雲氣以候老子出關邀
而留之師其道而請立言以惠天下後世則
聖人慈愍後學之心至矣及乎得老子之道
傳五千言之後乃述是書以曉天下後世而
露五千言之所未述之㫖然是道也不可名
言之道也而是書也所述無言之言也則其
言豈可以百家窺哉宜乎莊子聞其風而悅
之自以其學出於關尹而稱之爲古之博大
眞人也列禦寇亦師之以傳其道焉嗚呼至
人不常生至言不常聞而關尹之書自昔以
來祕傳於世少有知者雖聖明之朝以莊列
二書名之爲經而是書不傳不得上達使莊
列二子有知豈不有愧於地下乎莊子不云
乎不離於宗謂之天人不離於精謂之神人
不離於眞謂之至人以天爲宗以德爲本以
道爲門兆於變化謂之聖人今觀是書則知
關尹子咸備四者之道宜其稱之爲博大眞
人矣自清濁兆分以來未有立言垂訓顯道
神德至精至微至玄至妙如此書者也葛稚
川謂擒縱大道渾淪至理先儒未嘗言方士
不能到惟其尊高也故淺近者不能窺惟其
廣大也故孤陋者不能造惟其簡易也故該
博者不能測學者望之不及研之不得契之
不可咀之無味捫擷無門探索無路甚至指
爲僞書以爲出於漢儒之口噫是書也莊列
不能言文程不能道而謂漢儒能述之乎自
漢明帝時西域之教始流入中國而其書最
精微者楞嚴楞伽金剛法華也其所言之神
通妙義變化正魔以至無我無人之說悉先
述於是書矣然其言簡其義詳又非重譯之
書所可比擬也關尹聖人生周末之世與孔
子同時二聖人皆親見老子故其言間有一
二與孔子同者如朝聞道夕死可矣之類豈
所聞所見亦有同得者乎今觀是書首篇之
言似發明五千言之㫖而爲道德經作傳也
學者當與道德經參觀之庶幾心釋神悟於
是書矣若夫因是書感悟之後而復隨世俗
一曲之士輕生誣謗不生恭敬侮聖人之言
則其人本以心之神靈者悟是書之㫖必復
爲心之不神不靈者昧其性天而隨失其悟
矣是書之靈必至如是讀是書者可不若葛
稚川愛之誦之蕆之拜之哉今欲於强名之
下强字表德故述言外經㫖有宋寳祐二年
歲在甲寅重陽日抱一子陳顯微再拜炷香
敬序
　抱一子曰宇者盡四方上下之稱也故以
　一宇冠篇首謂無是宇則無安身立命之
　地道則徧四方上下無不在焉無是道則
　天地造化或幾乎廢矣故一宇者道也宇
　既立不可無柱故以二柱次之柱者建天
　地也天地定位聖人居中聖人者道之體
　也聖人建中立極故以三極次之三才既
　立四象位焉故以四符次之符者契神之
　物也故爲精神魂魄五居數之中心居人
　之中故以五鑑居中以明眞心能照也然
　無形則心無所寓故以六匕次之匕者食
　也食以養形故形食一體形乆則化故以
　七釜次之釜者變化萬物之器也釜中不
　可無物故以八籌次之籌者物也物物可
　爲藥藥可以雜治故以九藥終之九者究
　也盡也物至於爲藥功用極矣然藥之功
　復能活人有復生之理以明萬物皆具是
　氣是性可以生物不逐形盡也故以藥終
　焉今將九篇分爲三卷以見自一生三自
　三成九之義至九則復變爲一而無窮矣
　(原上中下三卷/今離爲九卷)








文始眞經言外㫖卷之一
　　　抱一子陳顯微述
　　一宇篇(宇者道也凡/二十八章)
關尹子曰非有道不可言不可言即道非有
道不可思不可思即道天物怒流人事錯錯
然若若乎回也戛戛乎鬥也勿勿乎似而非
也而爭之而介之而哯之而嘖之而去之而
要之言之如吹影思之如鏤塵聖智造迷鬼
神不識惟不可爲不可致不可測不可分故
曰天曰命曰神曰玄合曰道
　抱一子曰老子曰道可道非常道名可名
　非常名世之學者罕見關尹子書而多以
　百家之言及臆說解之愈不能明老子之
　㫖關尹謂使有道不可言則道與言爲二
　惟不可言即道則言與道爲一學者驟觀
　非有道不可言多誤認爲有道可言若有
　道可言則當云有道非不可言不曰非有
　道不可言也今曰非有道不可言不可言
　即道是則翻老子之言以明老子言外之
　㫖也此言翻之則曰非有道不可道不可
道即道既翻出不可道即道則翻出道可
道非道矣道可道非道即是老子道可道
非常道也或者猶疑可道爲口道之道愚
又翻經言以曉之曰如曰空可空非眞空
使其可空即是有物窒而不空之處豈謂
之眞空乎知空可空非眞空則知道可道
非常道矣或者喻曰如心心如性性皆可
用功以人爲而道獨不可以人爲故不可
以道道也向非翻言外之言吾終世不能
明老子之經㫖矣世人又多被常字轉了
將謂老子有非常之道然老子立此常字
者政恐世人疑吾所謂道有異乎人也殊
不知此乃通天下之常道爾猶强名曰道
者通天下之常名爾是道也通天徹地亘
古亘今無往而不在纔開口言則去道遠
矣故曰二也纔指此强名之名爲可名則
非名矣惟不可名故假常名强名之猶曰
非有名不可名不可名即名也是則不可
言即道不可名即名即老子可道則非常
道可名則非常名之意也然則老子大聖
　人也其言如天之不言之言非有大聖人
　如關尹子者疇能復以不言之言發明其
　言外之㫖哉然關尹子既發明不可名言
　之㫖矣又恐世人謂道不可名言則可以
　思而得之故又曰非有道不可思不可思
　即道與上意同噫可言可思皆人也不可
　言不可思皆天也然則人與天果可以異
　觀乎曰人皆可曰天然則人與天果可以
　同觀乎曰天物怒流人事錯錯然有相若
　而回者有相戛而鬥者有相勿而似而非
　者或爭而目以心鬥或介而不交於物或
　哯而呵叱之或嘖而呼唤之或去而離之
　或要而合之天物人事不齊如此豈可以
　同觀哉今欲以人之言思及之譬如吹影
　鏤塵徒勞心耳是道也聖智造之猶迷鬼
　神測之不識惟其不可爲故曰天不可致
　故曰命不可測故曰神不可分故曰玄合
　是四者强名曰道
關尹子曰無一物非天無一物非命無一物
非神無一物非玄物既如此人豈不然人皆
可曰天人皆可曰神人皆可致命通玄不可
彼天此非天彼神此非神彼命此非命彼玄
此非玄是以善吾道者即一物中知天盡神
致命造玄學之徇異名析同實得之契同實
忘異名
　抱一子曰老子言道繼之以常無欲以觀
　其妙常有欲以觀其徼同謂之玄玄之又
　玄衆妙之門關尹子恐學者徇異名析同
　實而並以天命神玄四者異觀之故於此
　章重言即一物中可以知天盡神致命造
　玄物物皆然人人本具不可彼天此非天
　彼神此非神彼命此非命彼玄此非玄也
　是則或曰妙或曰徼或曰玄亦物物皆然
　人人本具惟得之者契其同有之實忘其
　異謂之名至於玄之又玄可以入道矣
關尹子曰觀道者如觀水以觀沼爲未足則
之河之江之海曰水至也殊不知我之津液
涎涙皆水
　抱一子曰觀道如觀水則我與水爲二矣
　所觀愈大所岐愈遠返照回光則吾身自
　有沼河江海也今之津液涎淚皆水非吾
　身中之沼河江海之發見者乎昧者不知
　耳
關尹子曰道無人聖人不見甲是道乙非道
道無我聖人不見已進道已退道以不有道
故不無道以不得道故不失道
　抱一子曰有人則我與人爲二有我則我
　與道爲二我不可有道可有乎我不可得
　道可得乎惟不有我者然後能不無我惟
　不得我者然後能不失我不有不無不得
　不失豈如事物之有成壞得喪哉彼自執
　有所得者烏足以語此
關尹子曰不知道妄意卜者如射覆盂高之
者曰存金存玉中之者曰存角存羽卑之者
曰存瓦存石是乎是非乎惟置物者知之
　抱一子曰使置物者不置物於覆盂之下
　則徒勞射覆者卜度矣是則甲置物而乙
　射覆爲兩人矣今焉甲自置之而甲自覆
　之而不知所置何物何耶以物欲爲盂以
　識陰爲覆雖有大智力亦不能射此覆盂
　悟其置也何則併與置之時忘之矣自疑
　以爲他人置之而我射之卜度終身而不
　能得一旦揭去物欲之盂破除識陰之覆
　而見其所置之物方悟置之者非他人而
　前日存金存玉存角存羽存瓦存石之想
　皆妄意也噫覆盂之下果何物乎學者毋
　以爲未嘗置而昧之
關尹子曰一陶能作萬器終無有一器能作
陶者能害陶者一道能作萬物終無有一物
能作道者能害道者
　抱一子曰謂之器矣焉能作陶焉能害陶
　謂之物矣焉能作道焉能害道然器不作
　陶謂之非陶則不可物不作道謂之非道
　則不可況器不能害陶而害陶者必器物
　不能害道而害道者必物然器存則陶存
　物在則道在去是器則陶安在哉亡是物
　則道安在哉果能去是器乎器成無盡果
　能亡是物乎物生無窮惟不器器謂之善
　陶惟不物物謂之善道善陶者陶乎陶善
　道者道乎道陶乎陶者不知其陶道乎道
　者不知其道不知其陶者無器可作不知
　其道者無物可成器乎物乎陶乎道乎
關尹子曰道茫茫而無知乎心儻儻而無羈
乎物迭迭而無非乎電之逸乎沙之飛乎聖
人以知心一物一道一三者又合爲一不以
一格不一不以不一害一
　抱一子曰見物便見心無物心不現見心
　便見道無心道不現或曰先達以無心是
　道其說非乎又曰無心猶隔一重關其說
　信乎曰見物便見心時汝領會否曰會曰
　無物心不現時心安在哉或者茫然自失
　他日復問曰心可見乎曰心不可見孰可
　見曰道可見乎曰汝以爲道與心一乎二
　乎曰心與道可一矣物可與道與心一乎
　曰汝欲以不一者害一乎或者唯唯而退
關尹子曰以盆爲沼以石爲島魚環游之不
知幾千萬里而不窮也夫何故水無源無歸
聖人之道本無首末無尾所以應物不窮
　抱一子曰有首有尾者應物易窮無本無
　末者應物不窮傳曰如循環之無端孰能
　窮之哉嘗疑夫太素之先有太始太始之
　先有太初是則道未嘗無本末也太素者
　質之始太始者形之始太初者氣之始人
　能及本還源自太素以至太初如上百尺
　竿頭至矣盡矣不可以復上矣殊不知太
　初之外更有所謂太易焉太易者未見氣
　也是猶向百尺竿頭更進一歩方見太易
　無首無尾無源無歸莫知所終莫知所始
　者矣雖然學者向百尺竿頭如何進步
關尹子曰無愛道愛者水也無觀道觀者火
也無逐道逐者木也無言道言者金也無思
道思者土也惟聖人不離本情而登大道心
既未萌道亦假之
　抱一子曰愛觀逐言思五者出於心心生
　則五者皆生心㝠則五者皆泯經曰五賊
　在心施行於天世人有執一端以求道者
　或以愛或以觀或以逐或以言或以思起
　心動念去道愈遥惟聖人非不愛也愛未
　嘗愛非不觀也觀未嘗觀以至非不逐言
　思而未嘗逐言思故不離本情而登大道
　聖人本情豈異於人哉特心未嘗萌爾
關尹子曰重雲蔽天江湖黯然游魚茫然忽
望波明食動幸賜于天即而就之漁釣斃焉
不知我無我而逐道者亦然
　抱一子曰逐者木也心已萌也有心逐道
　或遇異景異物異祥異氣異光異明異見
　異趣異靈異通橫執爲道是猶魚望波明
　食動即而就之也惟知我無我則心無心
　矣安事逐哉或曰進脩亦逐也精進亦逐
　也皆非也曰爲學日益故須精進退脩以
　成其德爲道則日損損之又損以至於無
　爲無爲無不爲是名眞精進
關尹子曰方術(一作/方士)之在天下多矣或尚晦
或尚明或尚弱或尚强執之皆是不執之皆
道
　抱一子曰修眞練性圓通覺輪所尚不同
　或觀音聲而尚晦或定光耀而尚明或運
　動而尚强或寂靜而尚弱是數者皆可以
　入道然執之則非道也事也苟不執之皆
　可以入道執不執之間相去遠哉
關尹子曰道終不可得彼可得者名德不名
道道終不可行彼可行者名行不名道聖人
以可得可行者所以善吾生以不可得不可
行者所以善吾死
　抱一子曰道不可須臾離也可離非道也
　若夫可得可行則可失可止可失可止則
　有時而離矣惟不可得不可行故須臾不
　可離須臾不可離則我在是道在是矣易
　曰顯道神德行道固自我以顯矣而德行
　尤不可不神也然聖人於道有所得者皆
　德也於道有所行者皆行也所以積德而
　不敢失德累行而不敢失行功滿三千大
　羅爲仙行滿八百大羅爲客此皆以可得
　可行者善吾生也若夫不可得不可行者
　安有所謂生安有所謂死哉此所以善吾
　死也
關尹子曰聞道之後有所爲有所執者所以
之人無所爲無所執者所以之天爲者必敗
執者必失故聞道於朝可死於夕
　抱一子曰道果可聞乎聞於心而不聞於
　耳道果可傳乎傳於天而不傳於人天其
　可有所執乎故爲者必敗執者必失皆人
　也以是知朝不聞道於天則人不眞死於
　夕
關尹子曰一情㝠爲聖人一情善爲賢人一
情惡爲小人一情㝠者自有之無不可得而
示一情善惡者自無起有不可得而祕一情
善惡爲有知惟動物有之一情㝠爲無知溥
天之下道無不在
　抱一子曰文王之不識不知孔子之無知
　老子之能無知乎皆聖人之㝠情也自有
　之無蕩蕩乎不可名狀豈可得而示哉若
　夫顔孟之仁善桀跖之暴惡皆自無起有
　昭昭乎不可得而祕也一情善惡爲有知
　動物皆然一情之㝠爲無知無知則與太
　虚同體矣故曰溥天之下道無不在
關尹子曰勿以聖人力行不怠即曰道以勤
成勿以聖人堅守不易即曰道以執得聖人
力行猶之發矢因彼而行我不自行聖人堅
守猶之握矢因彼而守我不自守
　抱一子曰時行則行時止則止聖人初何
　固必哉時乎用九則聖人自强不息非勤
　也因時而動不容息也時乎用六則聖人
　利永貞非執也因時而靜不容動也易曰
　動靜不失其時其道光明故學道有時節
　因縁聖人初何所容心於動靜哉善觀聖
　人者觀其時而己矣
關尹子曰若以言行學識求道互相展轉無
有得時知言如泉鳴知行如禽飛知學如擷
影知識如計夢一息不存道將來契
　抱一子曰言行學識可以進德修業不可
　以求道捨言行學識四者之外孰從而求
　之哉善求道者不即四者亦不離四者知
　言如泉鳴無是非之可辨知行如禽飛無
　善惡之可思知學如擷影無得失可驗知
　識如計夢無事理之可尋是則有言忘言
　有行忘行有學忘學有識忘識則幾於道
　矣曰然則道可求乎曰求則非求也不求
　則眞求也故曰一息不存道將來契
關尹子曰以事建物即難以道棄物即易天
下之物無不成之難壞之易
　抱一子曰以事建物天下之人爭趨之而
　不憚其難蓋有爲之功有可把捉成之甚
　難而爲之甚易也以道棄物天下之人咸
　畏之而不知其易蓋無爲之功無可把捉
　成之甚易爲之甚難也大而建立世界次
　而建邦立國以至成家立身莫不積德累
　功目將月就或經歲或累年或終身或積
　世不憚勞苦庶可晞冀信不易也至于一
　行之差一念之失一動之非一事之悮則
　隳壞世界喪覆邦國破家亡身可立而待
　故曰成之難而壞之易也至於懸崖撒手
　自肯承當不假修爲立地成道至易也非
　天下至剛至健之大丈夫孰能與於此
關尹子曰一灼之火能燒萬物物亡而火何
存一息之道能㝠萬物物亡而道何在
　抱一子曰天下之物皆有形有形則有我
　若夫有形而無我者惟火而然何也火不
　自立附物而現無我也使不附于草木金
　石火可安在哉是則天下無復存火矣然
　擊之金石鑽之竹木則火不期至而至矣
　火果有乎火果無乎聖人以火喻道噫善
　喻哉
關尹子曰人生在世有生一日死者有生十
年百年死者一日死者如一息得道十年百
年死者如歷乆得道彼未死者雖動作昭智
止名爲生不名爲死彼未契道者雖動作昭
智止名爲事不名爲道
　抱一子曰昔人謂方生方死方死方生蓋
　方生方死者生非眞生方生方死者死非
　眞死今有生一日死者生果眞生乎死果
　眞死乎以至十年百年莫不皆然何以知
　其眞死曰動作昭智者是也曰孰不動作
　昭智曰未死者止名爲生未契道者止名
　爲事而已噫安得眞死者而與之語道哉
關尹子曰不知吾道無言無行而即有言有
行者求道忽遇異物橫執爲道殊不知捨源
求流無時得源捨本求末無時得本
　抱一子曰言行可以進德不可以進道以
　言行求道不惟不可得道併與德失之矣
　何則彼求道者過於求德則過用其心以
　善言善行爲不足爲必求奇言異行以爲
　跨德入道之蹊必有異事契其異言異物
　感其異行學者不悟橫執爲道未有不遭
　魔境如道經佛書之所云者豈止無時得
　源無時得本而已哉其害有不可勝言者
　矣
關尹子曰習射習御習琴習樂(一作/習弈)終無一
事可以一息得者惟道無形無方故可得之
一息
　抱一子曰世事有爲用力甚難而人樂爲
　大道無爲用力甚易而人不爲何則世事
　如射如御如琴如棊有物有則可師可息
　故可漸爲之非積歲累時不能臻其妙大
　道無色無形無數無方不可師不可習不
　可漸造之有一彈指頃立地成道者或積
　歲累時不得或一彈指頃得之相去遠矣
　此無他有爲之功與無爲之功不同也
關尹子曰兩人射相遇則工拙見兩人弈相
遇則勝負見兩人道相遇則無可示者無工
無拙無勝無負
　抱一子曰孔子見温伯雪子於魯目擊而
　道存無可示者無可言者世有主賔相見
　勘辨正邪以較高下淺深之學者兩俱失
　之矣安得兩眼對兩眼者與之相視而笑
　哉
關尹子曰吾道如海有億萬金投之不見有
億萬石投之不見有億萬汙穢投之不見能
運小蝦小魚能運大鯤大鯨合衆水而受之
不爲有餘散衆水而分之不爲不足
　抱一子曰以海喻道可謂善喻矣言其體
　則金石汗穢蝦魚鯤鯨無所不納言其用
　則合受分散善利善藏無所不周大哉海
　乎大哉道乎雖然使海知有一物存留其
　中知有一滴合散其中則海之爲海殆矣
　問海知乎哉問道知乎哉
關尹子曰吾道如處暗夫處明者不見暗中
一物而處暗者能見明中區事
　抱一子曰處暗則不見我而見物不見我
　則亡我而身隱矣見物則昭智而不昧矣
　能亡我而昭智不昧聖人之功也若夫處
　明則見我見我則見明見明則不見暗中
　一物是則衆人熙熙如春登臺我形俱顯
　寵辱皆驚昧於倚伏而不覺不知者矣奚
　取哉
關尹子曰小人之權歸于惡君子之權歸于
善聖人之權歸于無所得惟無所得所以爲
道
　抱一子曰人皆有是權顧所歸如何耳權
　者謂無一定之稱也夫小人豈一定爲惡
　耶能遷就爲善則君子矣君子豈一定爲
　善耶苟造次爲惡則小人矣惟聖人權如
　虚空歸無所得學者於不思善不思惡之
　際而求其權之所歸亦幾矣
關尹子曰吾道如劍以刃割物即利以手握
刃即傷
　抱一子曰人患不達道達道之人斷天下
　事無難無易莫不迎刃而解蓋精神剛明
　智慧照徹物來自明事至自判不知其所
　以然而然也豈容一毫人力於其間哉若
　夫揆吾精神察吾智慧何剛何明何照何
　徹是猶以手握刃不自傷者鮮矣
關尹子曰籩不問豆豆不答籩瓦不問石石
不答瓦道亦不失作識問與答與一氣往來
道何在
　抱一子曰道無問問無應是則人與人居
　道與道會有問有答一氣往來耳胡不觀
　諸籩豆瓦石乎籩與豆終日講禮而昧者
　不睹瓦與石終日談道而聾者不聽然則
　籩之與豆瓦之與石有問有答乎一氣往
　來乎
關尹子曰仰道者跂如道者駸皆知道之事
不知道之道是以聖人不望道而歉不恃道
而豐不借道于聖不賈道于愚
　抱一子曰道不可求也求之者不得道不
　可道也逐之者不及道不可恃也恃之者
　不尊道不可衒也衒之者不貴世之學者
　未造道也仰而跂之望而慊然與夫師而
　資之如而駸之皆求之逐之者也既造道
　矣恃之而自豐衒之而賈愚皆不尊不貴
　者也是則知道之事不知道之道耳於道
　何有哉若夫聖人則不師而得不逐而及
　不恃而有不衒而貴前無聖人後無愚者
　獨往獨來知我者稀我者貴矣
文始眞經言外㫖卷之一
















　
文始眞經言外㫖卷之二賢七
　　　抱一子陳顯微述
　　二柱篇(柱者建天地/也凡十二章)
關尹子曰若椀若盂若瓶若壺若甕若盎皆
能建天地兆龜數蓍破瓦文石皆能吿吉凶
是知天地萬物成理一物包焉物物皆包之
各不相借以我之精合彼之精兩精相薄而
神應之一雌一雄卵生一牝一牡胎生形者
彼之精理者彼之神愛者我之精觀者我之
神愛爲水觀爲火愛執而觀因之爲木觀存
而愛攝之爲金先想乎一元之氣具乎一物
執愛之以合彼之形㝠觀之以合彼之理則
象存矣一運之象周乎太空自中而昇爲天
自中而降爲地無有昇而不降無有降而不
昇昇者爲火降者爲水欲昇而不能昇者爲
木欲降而不能降者爲金木之爲物鑽之得
火絞之得水金之爲物擊之得火鎔之得水
金木者水火之交也水爲精爲天火爲神爲
地木爲魂爲人金爲魄爲物運而不已者爲
時包而有在者爲方惟土終始之有解之者
有示之者
　抱一子曰天地者萬物父母也萬物生於
　天地而各具天地之體而微也具是體則
　具是理雖椀盂瓶盎皆有天地龜蓍瓦石
　皆存吉凶物之無情者尚爾況血氣有情
　者乎況人爲萬物之靈者乎精神薄應形
　理愛觀執存因攝而生生不窮矣非天下
　至達其孰能與於此人徒知神爲天而精
　爲地而不知神火自地昇精水自天降欲
　昇不昇者爲木爲人欲降不降者爲金爲
　物金木者水火之交也故各具水火之性
　運而不已四時生焉包而有在四方立焉
　四時既生四方既立則大中成焉大中成
　則土爲尊矣故始之終之解而分之示而
　顯之皆中土之功也自夫大中之氣周乎
　太空則天自中而昇地自中而降而天地
　之形分矣無有昇而不降無有降而不昇
　自上下下自上上下之精神也故人之髪
　根在首而四肢垂下魂神自天而降也草
　木之根茹在下而枝莖向上精魄自地而
　升也禽獸橫生則根在尾矣故雖具血氣
　之情而雜金木之性五行交雜則蠡動蟲
　虫異禀異根有不可勝窮者矣
關尹子曰天下之人盖不可以億兆計人人
之夢各異夜夜之夢各異有天有地有人有
物皆思成之盖不可以塵計安知今之天地
非有思者乎
　抱一子曰夢中天地人物與覺時天地人
　物有以異乎無以異乎皆思成之乎非思
　成之乎嬰兒未解思念之時彼見天地人
　物亦不知其爲天地人物也謂之天地人
　物者係乎識爾嬰兒未識之時能夢天地
　人物否乎彼初見之亦未識之久而後凝
　心水印之夢斯著矣猶如玉石鱗角之中
　有山川星月凝而結秀則形狀具存也然
　則鱗角有思乎玉石有思乎知鱗角玉石
　之思則知天地之思也
關尹子曰心應棗肝應榆我通天地將陰夢
水將晴夢火天地通我我與天地似契似離
純純合歸
　抱一子曰天地形之大者也人身形之小
　者自形觀之則有小大之辨自神觀之則
　無離契之分天之日月明暗即人之精神
　盛衰豈特陰夢水晴夢火哉地之五味藥
　食即人之五臟好惡豈特心應棗肝應榆
　哉我與天地一乎二乎同歸乎各歸乎
關尹子曰天地雖大有色有形有數有方吾
有非色非形非數非方而天天地地者存
　抱一子曰生生者未嘗生死死者未嘗死
　是則天天者非天地地者非地也人徒見
　有形色數方者謂之天而不知非形色數
　方者能天天能地地能生生能死死也學
　者識認得眞體會得實然後知不可以名
　言不可以形似昔人謂非心非物離性離
　相寒山子謂之天中之天亦强名也何可
　云謂哉
關尹子曰死胎中者死卵中者亦人亦物天
地雖大彼固不知計天地者皆我區識譬如
手不觸刃刃不傷手
　抱一子曰識識易去識難稚年一見皓首
　不忘識之粘縛於人如此可畏哉彼死胎
　中死卵中者不見天地固矣然在胎在卵
　之時有識性乎無識性乎苟無識性則胡
　爲而在胎在卵然則在胎在卵之中果有
　天地乎果無天地乎釋氏以識爲五音之
　最微者以其難忘也使無識則不生矣不
　生則不中胎卵化濕之陰矣今日計有天
　地者皆我區識自計之天地何嘗期人之
　識哉故曰我不觸刃刃不傷人
關尹子曰夢中鑑中水中皆有天地存焉欲
去夢天地者寢不寐欲去鑑天地者形不照
欲去水天地者盎不汲彼之有無在此不在
彼是以聖人不去天地去識
　抱一子曰天地有大恩於人亦有大盜於
　人知其盜則不爲其所盜矣天地本不盜
　人而人自盜之何則胸中之天地萬物始
　如夢見中如鑑照終凝於神水至死不能
　忘其爲盜豈勝言哉然夢因寐鑑因照水
　因汲汲者取也夢生於視視生於取取生
　於識故曰不去天地去識言天地則萬物
　在其中矣
關尹子曰天非自天有爲天者地非自地有
爲地者譬如室宇舟車待人而成彼不自成
知彼有待知此無待上不見天下不見地内
不見我外不見人
　抱一子曰天不自天所以天長地不自地
　所以地乆使人不自人我不自我則可以
　同天地之長乆矣天地果待人而成乎待
　人而成者成夫人之胸中之天地爾待固
　在彼成不成在我故不爲天地者上不見
　天下不見地内不見我外不見人
關尹子曰有時者氣彼非氣者未嘗有晝夜
有方者形彼非形者未嘗有南北何謂非氣
氣之所自生者如揺箑得風彼未揺時非風
之氣彼已揺時即名爲氣何謂非形形之所
自生者如鑽木得火彼未鑽時非火之形彼
已鑽時即名爲形
　抱一子曰氣不能生氣生氣者非氣也形
　不能生形生形者非形也或曰氣不能生
　氣則不問敢問形不能生形則人與萬物
　以形生形非乎曰枯木死屍亦形也能生
　形乎今人與萬物以形生形者蓋有非形
　者存乎其中雖金石草木莫不皆然故聖
　人獨以火而喻之以明形之最精者猶若
　是況形之粗者哉非氣者揺動則生氣非
　形者鑽磨則生形氣者天也有時也有晝
　夜也形者地也有方也有南北也世有尅
　時日擇方嚮以求生氣生形者焉知時在
　天地未判之先方乃自然南嚮之位也哉
關尹子曰寒暑温凉之變如瓦石之類置之
火即熱置之水即寒呵之則温吸之則凉特
因外物有去有來而彼瓦石無去無來譬如
水中之影有去有來而所謂水者實無去來
　抱一子曰愚解參同契嘗曰天地不能晝
　夜也以曰月往來而爲晝夜天地不能寒
　暑也以日月遠近而爲寒暑也此言寒暑
　之常也若夫盛夏寒風三冬暴鬰此不正
　之氣非時之風倏往忽來非天地有爲也
　客氣往來爾故曰如水中之影有去有來
　而所謂水者實無去來
關尹子曰衣揺空得風氣嘘物得水水注水
即鳴石擊石即光知此說者風雨雷電皆可
爲之蓋風雨雷電皆縁氣而生而氣縁心生
猶如内想大火乆之覺熱内想大水乆之覺
寒知此說者天地之德皆可同之
　抱一子曰人知精神魂魄猶天之風雨雷
　電風雨雷電出於天而人且能爲之而自
　己之精神魂魄豈不能自生自養自保自
　鍊乎知揺空得風則鼓吾橐籥可以生氣
　知嘘物得水則胎吾之氣可以化精知注
　水則鳴則鍊吾之精可以制魄知擊石即
　光則鍛吾之魄可以益神是則觀天之道
　執天之行而陰符之制在氣而氣之制在
　心想火則熱想水則寒潜天而天潜地而
　地千變萬化無不可爲矣德同天地信哉
關尹子曰五雲之變可以卜當年之豐歉八
風之朝可以卜當時之吉凶是知休咎灾祥
一氣之運耳渾人我同天地而彼私智認而
已之
　抱一子曰五雲八風有灾有祥皆一氣之
　運而預見休咎于天地者也氣之爲氣神
　矣哉靈矣哉而昧者不知也一人感之而
　五雲爲之變八風爲之遷蓋有至靈至神
　者存乎其中如是則曰人曰我曰天曰地
　莫不貫通而私智認爲已有安知虚徹靈
　通大同之道哉
關尹子曰天地寓萬物寓我寓道寓苟離於
寓道亦不立
　抱一子曰寓者在已無居之謂也昔人謂
　人生天地之間若白駒之過隙忽然而已
　非寓而何我寓則天地寓天地非自成待
　我天天地地而成也故我寓則天地寓天
　地寓則萬物寓我與天地萬物皆寓矣而
　道獨不寓而長存焉則我與道爲二矣道
　何立哉其人存則其道存其人亡則其道
　息故苟離於寓道亦不立



文始眞經言外㫖卷之二
文始眞經言外㫖卷之三賢八
　　　抱一子陳顯微述
　　三極篇(極者尊聖人也/凡二十七章)
關尹子曰聖人之治天下不我賢愚故因人
之賢而賢之因人之愚而愚之不我是非故
因事之是而是之因事之非而非之知古今
之大同故或先古或先今知内外之大同故
或先内或先外天下之物無得以累之故本
之以謙天下之物無得以外之故含之以虛
天下之物無得以難之故行之以易天下之
物無得以窒之故變之以權以此中天下可
以制禮以此和天下可以作樂以此公天下
可以理財以此周天下可以禦侮以此因天
下可以立法以此觀天下可以制器聖人不
以一己治天下而以天下治天下天下歸功
於聖人聖人任功於天下所以堯舜禹湯之
治天下天下皆曰自然
　抱一子曰天無爲而萬化成聖人無爲而
　天下治聖人何心哉人徒見夫制禮作樂
　理財禦侮立法制器周濟曲成而不遺將
　謂聖人物物思之事事計之而以一已之
　智力當天下之事物也殊不知聖人本之
　以謙含之以虚行之以易變之以權因人
　之賢而賢之因之愚而愚之因是是之因
　非非之不以古今而先後其心不以内外
　而輕重其事而以天下治天下也天下歸
　功於聖人聖人不自以爲功而任功於天
　下是道也堯舜禹湯得之故皆曰自然
關尹子曰天無不覆有生有殺而天無愛惡
日無不照有妍有醜而日無厚薄
　抱一子曰聖人猶天也物有生殺天無愛
　惡聖人猶日也物有妍醜而日無厚薄是
　蓋聖人無爲無心之治也
關尹子曰聖人之道天命非聖人能自道聖
人之德時符非聖人能自德聖人之事人爲
非聖人能自事是以聖人不有道不有德不
有事
　抱一子曰聖人無我故道以天命不自有
　道也德以時符不自有德也事以人爲不
　自有事也彼執有道有德有事者庸人爾
　焉能忘我哉
關尹子曰聖人知我無我故同之以仁知事
無我故權之以義知心無我故戒之以禮知
識無我故照之以智知言無我故守之以信
　抱一子曰聖人之五常亦猶衆人之五常
　夫豈異乎人哉特衆人之五常未能忘我
　而聖人之五常本於無我此其所以異乎
　人矣仁無我則同天下之我以爲仁義無
　我則權天下之事以爲義禮無我則戒天
　下之心以爲禮智無我則照天下之識以
　爲智信無我則守天下之言以爲信此其
　所以不可跂及歟
關尹子曰聖人之道或以仁爲仁或以義爲
仁或以禮以智以信爲仁仁義禮智信各兼
五者聖人一之不膠天下名之不得
　抱一子曰以仁爲仁天下之人能與知而
　與行至於以義以禮以智以信爲仁則非
　天下至聖其孰能與此何則舉一常而五
　常備五换循環各兼五者視賢智之士厚
　於仁而薄於義智有餘而信不足者大有
　徑庭也易曰仁者見之謂之仁智者見之
　謂之智然則聖人之道混混淪淪何可得
　而名狀哉故曰聖人一之不膠天下名之
　不得
關尹子曰勿以行觀聖人道無蹟勿以言觀
聖人道無言勿以能觀聖人道無爲勿以貌
觀聖人道無形
　抱一子曰道無形無蹟無言無爲學者何
　從而求之哉不已則求諸聖人聖人者道
　之體也然果可求之於聖人乎求之於聖
　人者不過言貌行能而已愈失之矣捨言
　貌行能之外何從而觀聖人哉善觀聖人
　者觀其心而不觀其迹然則聖人之心果
　可觀乎果不可觀乎界異於吾心乎果不
　異於吾心乎前章有言曰不借道於聖此
　之謂也
關尹子曰行雖至卓不離高下言雖至工不
離是非能雖至神不離巧拙貌雖至殊不離
妍醜聖人假此以示天下天下㝠此乃見聖
人
　抱一子曰聖人本無言貌行能不得已而
　假此以示天下人徒見聖人言之工貌之
　殊行之卓能之神而謂道在夫四者之間
　而有是非妍醜高下巧拙之辯愈不足以
　識聖人矣學者㝠此而於四者之外觀之
　斯善學矣
關尹子曰聖人師蜂立君臣師踟蛛立網罟
師拱鼠制禮師戰螘置兵(一作/制兵)衆人師賢人
賢人師聖人聖人師萬物惟聖人同物所以
無我
　抱一子曰衆師賢賢師聖聖師萬物固矣
　然則聖人果師蜂而立君臣師蛛鼠螘而
　置網禮兵乎聖人同物置作無我天下之
　物皆聖人之師也物生自然聖人師其自
　然而已矣聖人何心哉
關尹子曰聖人之於衆人飲食衣服同也屋
室舟車同也貴賤貧富同也衆人每同聖人
聖人每同衆人彼仰其高侈其大者其然乎
其不然乎
　抱一子曰聖人之處世和其光同其塵惟
　恐自異於衆人而其起居衣食貧富貴賤
　何敢異於人哉使人仰其高侈其大者聖
　人所懼也士成綺見老子而問曰吾觀子
　非聖人也鼠壤有餘蔬生熟不盡於前而
　積歛無崖老子漠然不應然則聖人之處
　世豈容衆人之仰侈哉
關尹子曰聖人曰道觀天地人物皆吾道倡
和之始終之青黃之卵翼之不愛道不棄物
不尊君子不賤小人賢人曰物物物不同旦
旦去之旦旦與之短之長之直之方之是爲
物易者也殊不知聖人鄙雜厠别分居以爲
人不以此爲己
　抱一子曰聖人道則如絲之紛事則如棊
　之布聲倡倡之聲和和之事始始之事終
　終之色青青之色黃黃之物卵卵之物翼
　翼之無愛道無棄物不尊君子不賤小人
　此則道如絲棼也至於鄙雜衆物厠别分
　居或短或長或直或方物物不同旦旦去
　取井井有條此則事如棊布也聖人志於
　道無心無我故不爲物易賢人志洛物有
　心有人故未免爲物所易
關尹子曰魚欲異群魚捨水躍岸即死虎欲
異群虎捨山入市則擒聖人不異衆人特物
不能拘耳
　抱一子曰莊子謂昔吾聞之大成之人曰
　自伐者無功功成者堕名成者虧孰能去
　功與名而還與還人純純常常削迹捐勢
　無責於人人亦無責焉此聖人不異衆人
　之說也若夫遊於雕陵而忘其身見異鵲
　之利而忘其眞虞人逐之以吾爲戮反走
　而三月不庭此魚捨水躍岸虎捨山入市
　之謂也雖然聖人處衆雖不自異物豈能
　拘之哉
關尹子曰道無作以道應世者是事非道道
無方以道寓物者是物非道聖人竟不能出
道以示人
　抱一子曰道本無爲而以道應世者是事
　也道本無體而以道寓物者是物也聖人
　終不能將出此道以示人然則志道之士
　何從而得之哉昔人謂使道可獻人莫不
　獻之于其君使道可進則人莫不進之於
　其親使道可傳人莫不傳之於其子孫惟
　其不可以出示於人故得之者鮮矣然則
　聖人終不傳於人乎孔子不云乎吾無隱
　乎爾善觀聖人者當於事物之外觀之
關尹子曰如鍾鍾然如鍾鼓然聖人之言則
然如車車然如車舟然聖人之行則然惟莫
能名所以退天下之言惟莫能知所以奪天
下之智
　抱一子曰謂鍾爲鍾人皆然之謂鼔爲鍾
　則人不測其言所以退天下之言也謂車
　車行人皆然之謂舟車行則人罔測其行
　所以奪天下之智也是猶犬可以爲羊輪
　不輾地之辯也其可以言名乎其可以智
　知乎
關尹子曰蝍蛆食虵虵食鼃鼃食蝍蛆互相
食也聖人之言亦然言有無之弊又言非有
非無之弊又言去非有非無之弊言之如引
鋸然惟善聖者不留一言
　抱一子曰夫大道無說善聖者不言非無
　說也不可說也不可說而言之則有弊何
　則言不出乎有無也言有則無言無則有
　言非有則非無言非無則非有有無相吞
　互相爲弊猶虵鼃蝍蛆互相吞食如引鋸
　然去來牽掣是則有言不如無言也然則
　聖人果不留一言乎聖人之言滿天下學
　者苟以聖人之言爲言不惟不知言併與
　聖人失之矣
關尹子曰若龍若蛟若蛇若龜若魚若蛤龍
皆能之蛟蛟而已不能爲龍亦不能爲蛇爲
龜爲魚爲蛤聖人龍之賢人蛟之
　抱一子曰聖人能大能小能智能愚能垢
　能淨能貴能賤能壽能夭千變萬化無可
　無不可賢人則不然能大者不能小能智
　則不能愚昔孔子見老子歸謂弟子曰吾
　乃今於是乎見龍龍合而成體散而成章
　乗乎雲氣而養乎陰陽予口張而不能嗋
　又何規於老聃哉子貢曰然則人固有尸
　居而龍見雷聲而淵默發動如天地者乎
　賜亦可得而觀乎聖人龍之賢人蛟之其
　是之謂歟
關尹子曰在己無居形無自著其動若水其
靜若鏡其應若響芒乎若亡寂乎若清同焉
者和得焉者失未嘗先人而嘗隨人
　抱一子曰在己不自居自居則有我矣能
　無我則形物自著非我分别而著彼形物
　也此靜也靜極則動而其動也如水之流
　動已復靜而其靜若鏡之瑩是則雖有動
　靜而何嘗動靜哉其應物也若響之應聲
　則吾如虚空虚谷矣芒芴乎若未嘗有寂
　湛乎徹底純清同乎物而不自異則與物
　和而不競也驚其得而不自有則與道忘
　而不失也未嘗先人常後而不先不敢爲
　天下先也而嘗隨人和而不唱不得已而
　後動也體用具存權實畢備此聖人之所
　以爲善聖歟
關尹子曰渾乎洋乎游太初乎時金已時玉
已時糞已時土已時翔物時逐物時山物時
淵物端乎權乎狂乎愚乎
　抱一子曰老子曰吾游於物之初孔子曰
　何謂邪曰心困焉而不能知口辟焉而不
　能言始終相反乎無端而莫知乎其所窮
　謂之渾乎洋乎游太初乎豈不信然至於
　如金在鑛如玉藴石則時金時玉也道在
　瓦礫道在屎溺則時糞時土也鶉居而鷇
　食鳥行而無影則時翔物也呼我馬而謂
　之馬呼我牛而謂之牛則時逐物也塊然
　如石槁然如木則時山物也如鱗之潜如
　魚之泳則時淵物也然則皆聖人之正行
　也皆聖人之權變乎大聖若狂大智若愚
　夫豈眞狂眞愚也哉
關尹子曰人之善琴者有悲心則聲淒淒然
有思心則聲遲遲然有怨心則聲回回然有
慕心則聲裴裴(一作/奕奕)然所謂悲思怨慕者非
手非竹非絲非桐得之心符之手得之手符
之物人之有道者莫不中道
　抱一子曰人之善琴者得之心而符之手
　得之手而符之物而悲思怨慕之心猶足
　以感絲桐而聲爲之變而況有道之人動
　止周旋無不中道寜不感天動地康時豐
　物哉昔庚桑楚得老子之道居畏壘之山
　三年而畏壘大穰其是之謂乎
關尹子曰聖人有言有爲有思者所以同乎
人未嘗言未嘗爲未嘗思者所以異乎人
　抱一子曰聖人終日言而未嘗言終日爲
　而未嘗爲終日思而未嘗思特人不能測
　識耳何以異於人哉
關尹子曰利害心愈明則親不睦賢愚心愈
明則友不交是非心愈明則事不成好醜心
愈明則物不契是以聖人渾之
　抱一子曰衆人昭昭而我獨昏昏衆人察
　察而我獨悶悶昭昭察察則利害賢愚是
　非好醜之心愈明矣愈明則於親友事物
　愈難睦交成契矣惟聖人以無心渾之則
　利自利害自害賢自賢愚自愚是自是非
　自非好自好醜自醜如是則親無不睦友
　無不交事無不成物無不契聖人初何容
　心哉
關尹子曰世人愚拙者妄援聖人之愚拙自
解殊不知聖人時愚時明時拙時巧
　抱一子曰聖人有大巧而若拙有大智而
　若愚世之愚拙者妄援聖人以自解則愚
　者愈見其愚而拙者愈露其拙豈能自解
　哉
關尹子曰以聖師聖者賢人以賢師聖者聖
人蓋以聖師聖者徇蹟而忘道以賢師聖者
返蹟而合道
　抱一子曰有聖有賢之分者跡也未嘗有
　聖有賢之分者道也視聖人爲聖人豈可
　跂及哉是則徇蹟而忘道也惟不知其爲
　聖而以賢師資之則智齊於師庶乎忘其
　蹟而得其道矣而古人猶謂智與師齊减
　師半德學者須負過師之智則幾矣
關尹子曰賢人趨上而不見下衆人趨下而
不見上聖人通乎上下惟其宜之豈曰離賢
人衆人别有聖人也哉
　抱一子曰中人以上可以語上故賢人趨
　上中人以下不可以語上故衆人不見上
　皆偏也聖人渾通上下無所不趨無所不
　見在賢亦宜在衆亦宜和光同塵所以異
　於賢人遠矣
關尹子曰天下之理夫者唱婦者隨牡者馳
牝者逐雄者鳴雌者應是以聖人制言行而
賢人拘之
　抱一子曰聖人言滿天下無口過行滿天
　下無怨惡何則任物理之自然而君臣上
　下父子兄弟貴賤尊卑之間感應貫通出
　於口而行於身譬如夫唱婦隨牡馳牝逐
　雄鳴雌應莫不順其自然之理也聖人初
　何容心哉賢人制禮法以防人心故不得
　不拘之至有言行樞機榮辱之戒善惡千
　里違順之幾故學者不得不謹言行也
關尹子曰聖人道雖虎變事則鼈行道雖絲
棼事則棊布
　抱一子曰前云聖人龍之如易之乾卦有
　大人飛龍之象今云虎變如易之章卦有
　大人虎變之象龍則言聖人之體變化無
　常飛潜莫測虎則喻聖人之道焕乎有文
　章之可觀凛乎有威風之可畏及乎行聖
　人之事則愚夫愚婦亦可行之而歩履方
　拙如鼈初無甚高難行之舉也道則絲芬
　事則棊布者以言其道若渾而難理其事
　則有條而不紊也
關尹子曰所謂聖人之道者胡然孑孑爾胡
然徹徹爾胡然唐唐(一作/堂堂)爾胡然臧臧(一作/藏藏)
爾惟其能徧偶萬物而無一物能偶之故能
貴萬物
　抱一子曰聖人之道如太虚孑孑然無與
　爲偶徹徹然無不洞貫唐唐然充滿乾坤
　臧臧然不容視聽惟其能遍偶萬物而無
　一物能偶之所以貴於萬物老子曰有物
　渾成先天地生巍巍尊高其是之謂乎
關尹子曰雲之卷舒禽之飛翔皆在虛空中
所以變化不窮聖人之道則然
　抱一子曰聖人之道如雲在太虚而卷舒
　不定如禽在太空而飛翔無窮使無此虚
　空以容之則雲禽之變化飛翔窒矣使聖
　人之道不得無方之神無體之玄以運之
　則聖人之變化窮矣
文始眞經言外㫖卷之三
文始經言外㫖卷之四賢九
　　　抱一子陳顯微述
　　四符篇(符者精神䰟魄/也凡十七章)
關尹子曰水可析可合精無人也火因膏因
薪神無我也故耳蔽前後皆可聞無人知崇
無人一奇無人冬彫秋物無人黑不可變無
人北壽無人皆精舌即齒牙成言無我禮卑
無我二偶無我夏因春物無我赤可變無我
南夭無我皆神以精無人故米去㲉則精存
以神無我故鬼憑物則神見全精者忘是非
忘得失在此者非彼抱神者時晦明時强弱
在彼者非此
　抱一子曰此言全精抱神之道也精本無
　人故當忘其是非忘其得失以全吾之精
　神本無我故當時其晦明時其强弱以抱
　吾之神精一也水可分可合一也耳屬腎
　雖蔽之前後皆可聞一也水爲智智崇崇
　則自尊一也冬物歸根一也黑不可變一
　也北方主壽有我一也米去㲉則精存一
　也一數奇獨也故皆曰無人也神二也火
　因膏因薪二也舌屬心即唇齒而能言二
　也火爲禮禮卑則尊人二也夏物榮華二
　也赤色可變二也南主夭無我二也鬼憑
　物則神見二也二數耦兩也故皆曰無我
　也無人則在此者非彼無我則在彼者非
　此知乎此則知所以忘其是非得失與夫
　時其晦明强弱之理矣
關尹子曰精神水火也五行互生滅之其來
無首其往無尾則吾之精一滴無存亡耳吾
之神一欻無起滅耳惟無我無人無首無尾
所以與天地㝠
　抱一子曰精神水火也自水生木木生火
　火生土土生金金復生水則互生也自火
　尅金金尅木木尅土土尅水水復尅火則
　互滅也其來無首其往無尾滅已復生生
　已復滅則知精未嘗有一滴存亡神未嘗
　有一欻起滅惟無我無人無首無尾與天
　地㝠契則精神長存矣
關尹子曰精者水魄者金神者火魂者木精
主水魄主金金生水故精者魄藏之神主火
魂主木木生火故神者魂藏之惟火之爲物
能鎔金而消之能燔木而燒之所以㝠魂魄
惟精在天爲寒在地爲水在人爲精神在天
爲熱在地爲火在人爲神魄在天爲燥在地
爲金在人爲魄魂在天爲風在地爲木在人
爲魂惟以我之精合天地萬物之精譬如萬
水可合爲一水以我之神合天地萬物之神
譬如萬火可合爲一火以我之魄合天地萬
物之魄譬如金之爲物可合異金而鎔之爲
一金以我之魂合天地萬物之魂譬如木之
爲物可接異木而生之爲一木則天地萬物
皆吾精吾神吾魄吾魂何者死何者生
　抱一子曰精水一合魄金四爲五神火二
　合魂木三爲五精藏魄而神藏魂是則四
　物雖居兩處可以一五擒之然魂木爲龍
　魄金爲虎使魂藏於神魄藏於精則二物
　分於二所終不能相制惟火能鎔金燔木
　故神可以制魂魄殊不知神寓於魂如火
　附於木而火二木三之五運於西北制精
　鍊魄使四象五行俱歸於土實資神火之
　功也故丹法始終全資火候者火之功用
　大矣哉至於合天地萬物之水火金木皆
　爲吾之精神魂魄譬如萬水可合爲一水
　萬火可合爲一火異金可鎔爲一金異木
　可接爲一木此則山河大地皆吾法身之
　妙用也安有所謂生安有所謂死哉
關尹子曰五行之運因精有魂因魂有神因
神有意因意有魄因魄有精五者回環不已
所以我之僞心流轉造化幾億萬歲未有窮
極然核芽相生不知其幾萬株天地雖大不
能芽空中之核雌卵相生不知其幾萬禽陰
陽雖妙不能卵無雄之雌惟其來干我者皆
攝之以一息則變物爲我無物非我所謂五
行者孰能變之
　抱一子曰精神魂魄意五者回環相生不
　已則人之偽心輪迴四生六道經幾億萬
　年未有窮極何則有此偽心則有此偽意
　有意則有魄有魄則有精有精則有魂有
　䰟則有神有神則又有意矣彼空中之核
　與無雄之雌胡爲而不芽不卵耶蓋精不
　存也物則自清而入濁故始因精而終成
　魄神則自微而入妙故始因意而終成神
　蓋意土數五而五與人俱生故首與四肢
　及手足之指皆五也使終能至神而不復
　生意則遇物對境當以一息攝之則變物
　爲我矣無物非我則五行皆爲吾用而不
　復有相生相滅之機孰能變之哉此永不
　輪迴不受生之妙用也學者欲知之乎
關尹子曰衆人以魄攝魂者金有餘則木不
足也聖人以魂運魄者木有餘則金不足也
蓋魄之藏魂俱之魂之游魄因之魂晝寓目
魄夜舍肝寓目能見舍肝能夢見者魂無分
别析之者分别析之曰天地者魂狃習也夢
者魄無分别析之者分别析之曰彼我者魄
狃習也土生金故意生魄神之所動不名神
名意意之所動不名意名魄惟聖人知我無
我知物無物皆因思慮計之而有是以萬物
之來我皆對之以性而不對之以心性者心
未萌也無心則無意矣盖無火則無土無意
則無魄矣盖無土則無金一者不存五者皆
廢既能渾天地萬物以爲魂斯能渾天地萬
物以爲魄凡造化所妙皆吾魂凡造化所有
皆吾魄則無有一物可役我者
　抱一子曰愚解前章謂物之自精至魄從
　清入濁而魄盛則死矣故曰金有餘則木
　不足若夫聖人自意生身至於成神則木
　有餘而金不足魂有餘者多覺魄有餘者
　多夢覺之與夢皆能分别者非魂魄能自
　析之也皆有眞性存乎其中而狃習既乆
　而能生此分别識也惟聖人知我無我知
　物無物皆因心意計之故對境忘識無意
　而對之以性性者心未萌也無心則無意
　矣一意不存五行皆廢斯能渾天地造化
　之所妙者皆爲吾魂渾天地造化之所有
　者皆爲吾魄是則萬物皆爲吾役而不役
　於物矣
關尹子曰鬼云爲魂鬼白爲魄於文則然鬼
者人死所變云者風風者木白者氣氣者金
風散故輕清輕清者上天金堅故重濁重濁
者入地輕清者魄從魂昇重濁者魂從魄降
有以仁昇者爲木星佐有以義昇者爲金星
佐有以禮昇者爲火星佐有以智昇者爲水
星佐有以信昇者爲土星佐有以不仁沉者
木賊之不義沉者金賊之不禮沉者火賊之
不智沉者水賊之不信沉者土賊之魂魄半
之則在人間升魂爲貴降魄爲賤靈魂爲賢
厲魄爲愚輕魂爲明重魄爲暗揚魂爲羽鈍
魄爲毛明魂爲神幽魄爲鬼其形其居其識
其好(一本/作名)皆以五行契之惟五行之數參差
不一所以萬物之多盈天地間猶未已也以
五事歸五行以五行作五蟲可勝言哉譬猶
兆龜數蓍至誠自契五行應之誠苟不至兆
之數之無一應者聖人假物以游世五行不
得不對
　抱一子曰云白今之楷字也楷字出於秦
　之程邈變篆爲隸而後有也在當時字體
　與今不同字古之云字𦣺字古之白字
　是則鬼爲䰟𦣺鬼爲魄於古文則然
　則從虚輕清故爲風古風字𦣺則從身
　重濁故爲氣𤽍古氣字然則古人製字亦
　或有道焉風屬木氣屬金木主升金主降
　以五常而升者爲五星之佐反五常而沉
　者爲五行所賊楞嚴所述升沉之報與此
　同義魂魄相半則在人間然常人止有三
　魂七魄故魂多者爲貴爲賢爲明爲羽爲
　神魄多者爲賤爲愚爲暗爲毛爲鬼而其
　識其好皆契五行惟五行參差不一故胎
　卵濕化有色無色有想無想等類衆生盈
　天地間生生不已也然聖人本無我不假
　於物則不能游世如火不附木則無所託
　形然物之在世豈能堅乆哉聖人必以五
　行對之然後生生不窮如水火相尅却成
　既濟金木相尅却成夫婦皆對法也是道
　也如兆龜數蓍至誠自契誠若不至則五
　行無一應者矣
關尹子曰三者具有魂魂者識曰者精色者
神見之者爲魂耳口鼻心之類在此生者愛
爲精爲彼生父本觀爲神爲彼生母本愛觀
雖異識生彼生生本在彼生者一爲父故受
氣於父氣爲水二爲母故受血於母血爲火
有父有母彼生生矣惟其愛之無識如鎖之
交觀之無識如燈之照吾識不萌吾生何有
　抱一子曰目耳鼻口心謂之五根聲色香
　味事謂之五塵觀聽嗅嘗思謂之五識五
　根主於精精有我無人之物也五塵主於
　神神無我即物而見也五識主於魂故曰
　魂識盖根塵識三者具而後有魂也父以
　精愛母以神觀愛爲水觀爲火水爲氣火
　爲血父精母血交而識存乎中此降本流
　末生生不窮之理也若夫愛無識而如鎻
　之交觀無識而如燈之照則吾識未嘗萌
　吾生何嘗有哉
關尹子曰如桴叩鼓鼓之形者我之有也鼓
之聲者我之感也桴已往矣餘聲尚在終亦
不存而已矣鼓之形如我之精鼓之聲如我
之神其餘聲者猶之魂魄知夫倏往倏來則
五行之氣我何有哉
　抱一子曰精如鼓神如聲餘聲如魂魄固
　矣然則鼓不叩則不生聲精不感則不生
　神叩鼓以桴桴亡則雖有餘聲終亦不存
　矣感精以氣氣亡則雖有魂魄終亦不存
　矣是則五行之氣倏往倏來我本無有而
　我之所有者叩桴感氣者而已矣或問曰
　今欲聲聲不絶鼓鼓長存畢竟以何道感
　之曰請放下手中桴方向汝說
關尹子曰夫果之有核必待水火土三者具
矣然後相生不窮三者不具如大旱大潦大
塊皆不足以生物精水神火意土三者本不
交惟人以根合之故能於其中橫見有事猶
如術呪能於至無見多有事
　抱一子曰世之術呪能於無中見多有事
　如張諧作五里之霧左慈擲梁上之盃是
　道也無出於精神意三者合而爲之如果
　之有核必待水火土三者俱而後生三者
　不交則如大旱大潦大塊不能生物然三
　者本不能自交惟人以根合之如男女二
　根交精而生形也然天有天根地有地根
　人有人根而造化有造化之根人能於造
　化之根上以起天地之根則能無中生有
　而知變化之道矣
關尹子曰魂者木也木根干冬水而華於夏
火故人之魂藏於夜精而見於晝神合乎精
故所見我獨盖精未嘗有人合乎神故所見
人同盖神未嘗有我
　抱一子曰此章獨言木喻者發明上章言
　根之㫖也盖木爲魂爲人也人之所以爲
　人以魂識晝夜隱見於精神之中而已矣
　精一也故魂識合精則所見惟我獨神二
　也故魂識合神則所見與人同如木之根
　於冬而榮於夏即魂之藏於夜而見於晝
　也知夫木之根則知魂之根矣知夫魂之
　根則知天地造化之根矣
關尹子曰知夫此身如夢中身隨情所見者
可以飛神作我而游太清知夫此物如夢中
物隨情所見者可以凝精作物而駕八荒是
道也能見精神而乆生能忘精神而超生吸
氣以養精如金生水吸風以養神如木生火
所以假外以延精神漱水以養精精之所以
不窮摩火以養神神之所以不窮所以假内
以延精神若夫忘精神而超生者吾嘗言之
矣
　抱一子曰人假精神以有生善養精神者
　能見精神而乆生陰符經謂天有五賊見
　之者昌是也能忘精神而超生陰符經謂
　人知其神而神不知不神之所以神是也
　世有夢飛神而游太清者亦有夢乗物而
　駕八荒者此身此物皆如夢如幻夢而能
　之者靈於神也覺而不能者拘於形也惟
　能自見精神者覺夢一致可以飛神作我
　可以凝精作物是皆法之妙用也至於吸
　氣吸風以益金木於外漱水摩火以養精
　神於内亦皆足以延精神斯術之租者也
　若夫忘精神而超生者道也是道也隱然
　述于此書又在夫人自得之而已矣
關尹子曰人勤於禮者神不外馳可以集神
人勤于智者精不外移可以攝精仁則陽而
明可以輕魂義則陰而㝠可以御魄
　抱一子曰聖人因人之常心之所固有者
　立爲五常皆自然而然非有牽强故曰常
　也人能循此常而行之至可以集神攝精
　輕魂御魄盖人之五神主此五常猶天之
　五星主此五事也火星主禮禮主昇火亦
　昇神屬火人勤於禮者神不外馳可以集
　神其餘如木星主仁金星主義水星主智
　而木輕金㝠水降所以能輕魂御魄攝精
　莫不皆然只言四者四物具則土在其中
　四常具則信在其中四神具則意在其中
　四方立則中在其中孟子亦只言四端而
　不及信與此意同
關尹子曰蜣蜋轉丸丸成精思之而有蝡白
者存丸中俄去㲉而蟬彼蜣不思彼蝡奚白
　抱一子曰此章言感化之機能動無情之
　物也圓本無情而蜣蜋轉而精思之則蝡
　生圓中俄去㲉而化爲蟬外鑪金丹生於
　金鼎神室之中神室本虚器全藉守鑪之
　人神識不昧晝夜精觀而神丹生於虚器
　之中外丹既熟而内丹亦就化形而仙矣
　參同契曰萬象憑虚生感化各有類感化
　者亦蜣精思之意耶
關尹子曰庖人羹蠏遺一足几上蠏已羹而
遺足尚動是生死者一氣聚散耳不生不死
而人横計曰生死
　抱一子曰人以動物爲有生今釜中之蠏
　已羹而几上之遺足尚動是則生者一氣
　之聚死者一氣之散耳彼非氣者何嘗有
　聚散生死哉人橫計之耳
關尹子曰有死立者有死坐者有死卧者有
死病者有死藥者等死無甲乙之殊若知道
之士不見生故不見死
　抱一子曰世人不知我本無生而見坐脱
　立亡者以爲了達見卧死病死者以爲未
　了達殊不知均一死耳初無甲乙之殊惟
　知道者未嘗有生故不見其生未嘗有死
　故不見其死
關尹子曰人之厭生死超生死者皆是大患
也譬如化人若有厭生死心超生死心止名
爲妖不名爲道
　抱一子曰老子謂專氣致柔能嬰兒今問
　嬰兒曰汝生乎則不知也汝死乎則不知
　也然則人之有厭生死心非大患乎有超
　生死心非妖乎
關尹子曰計生死者或曰死已有或曰死已
無或曰死已亦有亦無或曰死已不有不無
或曰當幸者或曰當懼者或曰當任者或曰
當超者愈變情識馳騖不已殊不知我之生
死如馬之手如牛之翼本無有復無無譬如
火水雖犯火水不能燒之不能溺之
　抱一子曰以馬之無手牛之無翼以況我
　之未嘗有生死也以水犯水以火犯火以
　況我之入生死也然則既曰如馬手牛翼
　之未嘗有矣又何入哉曰以未嘗有生而
　入死以未嘗有死而入生是則入亦無入
　犯亦無犯若夫以謂或有或無或幸或懼
　或任或超愈變情識而馳鶩愈遠矣安足
　以知此哉


文始眞經言外㫖卷之四


文始眞經言外㫖卷之五賢十
　　　抱一子陳顯微述
　　五鑑篇(鑑者心也/凡二十章)
關尹子曰心弊(一作蔽/下同)吉凶者靈鬼攝之心
弊男女者淫鬼攝之心弊幽憂者沉鬼攝之
心弊逐放者狂鬼攝之心弊盟詛者奇鬼攝
之心弊藥餌者物鬼攝之如是之鬼或以陰
爲身或以幽爲身或以風爲身或以氣爲身
或以土偶爲身或以彩畫爲身或以老畜爲
身或以敗器爲身彼以其精此以其精兩精
相搏則神應之爲鬼所攝者或解奇事或解
異事或解瑞事其人傲然不曰鬼于躬惟曰
道于躬乆之或死木或死金或死繩或死井
惟聖人能神神而不神于神役萬神而執其
機可以會之可以散之可以禦之日應萬物
其心寂然
　抱一子曰聖人能神神而不神于神衆人
　神于神而不能神神能神神則日應萬物
　其心寂然神于神則心蔽事物而爲鬼所
　攝鬼亦神之純陰者也故亦無我而附物
　身既認物爲我身則精存于物物我相搏
　則神應之故爲鬼所攝者或能瑞異或知
　吉凶其人傲然自謂得道不悟魔攝乆致
　喪身五行賊之隨類死物如釋教楞嚴所
　述二十五魔一同是說也在周末之時釋
　教未入中國已先述于是書矣較之釋經
　理詳而辭簡然則關尹子書豈一曲之士
　所能測識耶
關尹子曰無一心五識並馳心不可一無虛
心五行皆具心不可虚無靜心萬化密移心
不可靜借能一則二偶之借能虚則實滿之
借能靜則動揺之惟聖人能歛萬有於一息
無有一物可役吾之明徹散一息於萬有無
有一物可間吾之云爲
　抱一子曰聖人之心能斂能散斂則會萬
　有於一息散則敷一息於萬有初不待一
　之虛之靜之也苟用功於一則不一矣用
　功於虚則不虚矣用功於靜則不靜矣惟
　其不用功於一不用功於虚不用功於靜
　則此心未嘗二未嘗實未嘗動也雖曰歛
　散何嘗歛散哉如是則日應萬變吾心寂
　然無一物可役吾之明徹無一物可間吾
　之云爲聖人以五鑑明心信乎其爲鑑矣
關尹子曰火千年俄可滅識千年俄可去
　抱一子曰火本無我自清濁兆分而來天
　下未嘗有自生之火也必假人力鑽燧擊
　石而後生列子曰人生火是也夫火本無
　體故雖燎爇千年而俄頃可滅惟識亦然
　自胞胎賦形而來此心未嘗先具此識也
　蓋因根塵取受伊習而後生關尹子曰物
　交心生識是也夫識本無方雖計認千年
　而俄頃可去然則滅火易不然難去識易
　不續難傳曰得道易守道難信哉
關尹子曰流者舟也所以流之者是水非舟
運者車也所以運之者是牛非車思者心也
所以思之者是意非心不知所以然而然惟
不知所以然而然故其來無從其往無在其
來無從其往無在故能與天地本原不古不
今
　抱一子曰心火也意土也思亦土也故所
　以思者是意非心也猶舟流因水車運因
　牛而心思因意也昔人謂車不行打車即
　是打牛即是今夫心役於思去心即是去
　意即是三教聖人皆主張無意而不主張
　無心者㫖必有在也學者當思念之時推
　求意之所生則不知其所以然而然故其
　來無從其往無在如是則意未嘗有意意
　未嘗有意則思未嘗有思念未嘗有念而
　無思之思無念之念與天地之本原不古
　不今而長存矣視夫斷思絶念心如土木
　者異矣
關尹子曰知心無物則知物無物知物無
物則知道無物知道無物故不尊卓絶之行
不驚微妙之言
　抱一子曰昔人有言曰若云他是聖自己
　却成狂苟遇卓絶之行而尊之聞微妙之
　言而駭之則徇蹟而不見道矣蓋道無古
　今無聖狂無言行前無先達後無作者知
　乎此則何者爲物何者爲心哉
關尹子曰物我交心生兩木摩火生不可謂
之在我不可謂之在彼不可謂之非我不可
謂之非彼執而彼我之則愚
　抱一子曰心火也二也故物我交而後心
　生兩木摩而後火生彼有執以爲心在我
　或在彼又以執以爲火在此或在彼者不
　然則或以爲非我非彼者皆愚人也鳥足
　以識心哉
關尹子曰無恃爾所謂利害是非爾所謂利
害是非者果得利害是非之乎聖人方且不
識不知而況於爾
　抱一子曰利害心愈明則親不睦是非心
　愈明則事不成聖人方且不識不知而況
　爾所謂利害是非者果得而利害是非之
　乎
關尹子曰夜之所夢或長于夜心無時生於
齊者心之所見皆齊國也既而之宋之楚之
晋之梁心之所存各異心無方
　抱一子曰邯鄲之夢終身榮辱不知歷幾
　寒暑矣既覺則黃粱未熟特片時爾心豈
　有定時耶楚人之子生長楚國引而置之
　荘嶽之間數年雖日撻而求其楚不可得
　矣心豈有定方耶世有執時執方以求心
　者安足以識心哉
關尹子曰善弓者師弓不師𦐒善舟者師舟
不師□善心者師心不師聖
　抱一子曰輪扁斷輪之妙父不可傳於子
　得之心應之手豈可以師傳哉然則逢蒙
　學射於𦐒盡𦐒之道果盡乎曰使盡𦐒之
　道則不思天下惟𦐒爲愈巳也然學聖人
　者自以爲盡聖人之道者如鼠飲河足猒
　其量爾今善弓者師弓善舟者師舟以喻
　善心者師心可謂善喻矣弓則有矢的步
　力之可師舟則有帆柂風水之可法至於
　心明則覺昏則而巳孰從而師之哉雖然
　學者於動靜語默之間向明覺昏昧處通
　得一線則心之法有餘師矣
關尹子曰是非好醜成敗盈虛造物者運矣
皆因私識執之而有於是以無遣之猶存以
非有非無遣之猶存無曰莫莫爾無曰渾渾
爾猶存譬猶昔游再到記憶宛然此不可忘
不可遣善去識者變識爲智變識爲智之說
爾知之乎曰想如思鬼心慄思盜心怖曰識
如認黍爲稷認玉爲石皆浮游罔象無所底
止譬睹奇物生奇物想生奇物識此想此識
根不在我譬如今日今日而已至於來日想
試殊未可卜及至來日紛紛相識皆縁有生
曰想曰識譬犀望月月形入角特因識生始
有月形而彼眞月初不在角胸中之天地萬
物亦然知此說者外不見物内不見情
　抱一子曰天地萬物古今萬事在人胸中
　如月形生於犀牛之角彼犀不望月而想
　則角無由而生月矣月形既存于角中則
　盡犀之形不可去也以喻人之胸中萬物
　萬事忘不得遣不得如昔日曾游之景再
　游則憶記宛然皆識使然也且如今日見
　某物某事至於來日所見殊未可卜及乎
　來日紛紛想識皆縁有生若夫來日未至
　事物未有之時此想此識根安在哉然則
　今日想識皆妄想妄識明矣譬如無鬼思
　鬼無盜思盜本妄想也而能生慄生怖之
　妄情認黍爲稷認玉爲石本妄認也而能
　生眞稷眞石之妄識然則睹奇物見異事
　何異夫妄情妄識耶執而有之即於心府
　可謂不智矣知乎此則知變識爲智之說
　矣變識爲智則外不見物内不見情
關尹子曰物生于土終變於土事生於意終
變於意知夫惟意則俄是之俄非之俄善之
俄惡之意有變心無變意有覺心無覺惟一
我心則意者塵往來爾事者欻起滅爾吾心
存大常者存
　抱一子曰識生於意意生於心善去識者
　去其識之所生之母而已矣譬如物生于
　土則終變於土識生於意終變於意事之
　是非善惡雖以識分辨之而莫不皆隨意
　變也意在是非則識隨而在是非意在善
　惡則識隨而在善惡是則子隨母轉也然
　意雖有變心未嘗變意雖有覺心未嘗覺
　知心無變無覺則意如塵之往來事如欻
　之起滅皆不足以動吾心君而我心惟一
　蓋有大常者存焉耳
關尹子曰情生於心心生於性情波也心流
也性水也來干我者如石火頃以性受之則
心不生物浮浮然
　抱一子曰後世言性者皆曰性生於心以
　心爲母性爲子謂如五常之性根於一心
　皆未達夫眞性之所以爲性三教聖人發
　明性眞如出一口而賢人膠之此其所以
　未入聖域歟孔子言窮理而後盡性理者
　心也與孟子言盡其心者知其性知其性則
　知天意同釋氏言明心然後見性故直指
　人心見性成佛與今言心生於性皆以性
　爲母心爲子也而尚恐學者未明又以水
　喻之曰性水也心流也情波也則本末次
　第歷然易辨矣苟事物來干我而以心應
　之不亦勞乎天下之事物無窮吾心之精
　神有限以有限對無窮吾心殆矣惟聖人
　以性受之則心不生而事物浮浮然不能
　入吾之靈府矣
關尹子曰賢愚眞僞有識者有不識者彼雖
有賢愚彼雖有眞僞而謂之賢愚眞僞者繫
我之識知夫皆識所成故雖眞者亦僞之
　抱一子曰人之賢者可慕可重愚者不必
　慕不必重事物之眞者易留意而難忘事
　物之偽者不甚著意而易忘而謂彼賢愚
　眞偽者皆我之區識苟知性識則雖賢者
　亦愚之雖眞者亦偽之則變識爲智而易
　忘矣
關尹子曰心感物不生心生情物交心不生
物生識物尚非眞何況於識識尚非眞何況
於情而彼妄人於至無中執以爲有於至變
中執以爲常一情認之積爲萬情萬情認之
積爲萬物物來無窮我心有際故我之良心
受制於情我之本情受制於物可使之去可
使之來而彼去來初不在我造化役之固無
休息殊不知天地雖大能役有形而不能役
無形陰陽雖妙能役有氣而不能役無氣心
之所之則氣從之氣之所之則形應之猶如
太虛於一氣中變成萬物而彼一氣不名太
虛我之一心能變爲氣爲形而我之心無氣
無形知夫我之一心無氣無形則天地陰陽
不能役之
　抱一子曰天地雖大陰陽雖妙能役有形
　氣者不能役無形氣者而我之一心無形
　無氣天地陰陽尚不能役反受制於情受
　役於物何耶於至無中執以爲有於至變
　中執以爲常因識生情因情著物物來無
　窮造化無定使去使來不得自在或者謂
　我之一心能變爲氣爲形既爲氣矣既爲
　形矣役於五行拘於陰陽盛衰往來初不
　在我造化役之安能自由哉噫如繪塑師
　幻像鬼神自生怖畏殊不知我之一心本
　同太虚太虚於一氣中變成萬物而彼一
　氣不名大虚昧者直以一氣名爲太虚焉
　能逃天地陰陽之役哉
關尹子曰人之平日目忽見非常之物者皆
精有所結而使之然人之病日目忽見非常
之物者皆心有所歉而使之然苟之吾心能
於無中示有則知吾心能於有中示無但不
信之自然不神或曰厥識既昏孰能不信我
應之曰如捕蛇師心不怖蛇彼雖夢蛇而無
畏怖故黄帝曰道無鬼神獨往獨來
　抱一子曰瞪目發勞勞乆精結故忽見非
　常之物與彼病目見空中花及第二月無
　以異也又有心有所慊忽見冤尤之形皆
　無中示有也既見矣孰能不信如捕蛇之
　師雖夢蛇不畏者習慣如自然也昔有人
　居山習定而山精現怪異之形變化百種
　魔撓其人其人閉目不視曰汝之技倆有
　盡我之不聞不見無窮山精退不復見此
　即有中示無惟不信之自然不神也若夫
　即吾心中可作萬物而見嬰兒姹女青龍
　白虎等物者皆自我作之有無在我與忽
　見非常之物者異矣然聖人睹此猶且見
　如不見何哉黄帝不云乎道無鬼神獨往
　獨來是也
關尹子曰我之思慮日變有使之者非我也
命也苟知惟命外不見我内不見心
　抱一子曰人之思慮日日不同莫之致而
　致也孰使之哉命也既曰命矣則由我乎
　不由我乎使我命在天則思慮不由我若
　我命在我則何思何慮故外不見我内不
　見心
關尹子曰譬如兩目能見天地萬物暫時回
光一時不見
　抱一子曰此章當連前章爲一章謂人有
　思慮譬如兩目能見天地萬物若能回光
　返照則天地萬物一時不見是則何庸思
　慮哉但世人知此機者鮮矣
關尹子曰目視雕琢者明愈傷耳聞交響者
聰愈傷心思玄妙者心愈傷
　抱一子曰此章亦與上章意連謂目不能
　返照而視雕琢者明愈傷耳不能返聽而
　聞交響者聰愈傷心不能無念而思玄妙
　者心愈傷三章相續其義始圓
關尹子曰勿以我心揆彼當以彼心揆彼知
此說者可以周事可以行德可以貫道可以
交人一作立人可以忘我
　抱一子曰若以我心揆彼則人之識見各
　各不同人我既分町畦斯判安能周事哉
　事且不周況交人乎況行德貫道乎惟以
　彼心揆彼此聖人無我之學也如是則何
　事不周何人不交何德不行何道不貫哉
關尹子曰天下之理小不制而至於大大不
制而至於不可制故能制一情者可以成德
能忘一情者可以契道
　抱一子曰學者但知防患於微而不知制
　情於微能制一情則可以成德能忘一情
　則可以契道是則德不難成而道不難契
　也特情之難制耳一情雖微苟不制而必
　至於大大不制而至於不可制其爲害豈
　勝言哉天下之理莫不皆然



文始眞經言外㫖卷之五





文始眞經言外㫖卷之六賢十一
　　　抱一子陳顯微述
　　六匕篇(匕者食也食者/形也凡十六章)
關尹子曰世之人以我思異彼思彼思異我
思分人我者殊不知夢中人亦我思異彼思
彼思異我思孰爲我孰爲人世之人以我痛
異彼痛彼痛異我痛分人我者殊不知夢中
人亦我痛異彼痛彼痛異我痛孰爲我孰爲
人爪髪不痛手足不思亦我也豈可以思痛
異之世之人以獨見者爲夢同見者爲覺殊
不知精之所結亦有一人獨見於晝者神之
所合亦有兩人同夢於夜者二者皆我精神
孰爲夢孰爲覺世之人以暫見爲夢乆見爲
覺殊不知暫之所見者陰陽之氣乆之所見
者亦陰陽之氣二者皆我陰陽孰爲夢孰爲
覺
　抱一子曰昔人有不識我而求我者以色
　求之不得又以聲求之不得又於臭味覺
　意求之俱不得然後知我之爲我視之不
　見聽之不聞搏之不得而橫執以爲我者
皆妄也安識所謂眞我哉今夫世之人以
能思能痛者爲我以不能思不能痛者爲
非我兩失之矣能思能痛者果我乎我本
無意無念思從何來是則妄有縁塵於中
積聚狃習爲思非我眞有是思也我本無
相無體痛從何起是則妄有血氣於中假
合觸覺爲痛非我眞有是痛也然則不能
思不能痛者果非我乎爪髪不痛手足不
思亦我也夢中之天地萬物不思夢中之
人神鳥獸不痛亦我也豈可以人我異之
世之人以獨見暫見者爲夢以同見乆見
者爲覺亦兩失之矣獨見暫見者果夢乎
我本無夢蓋因陰因夜因寐與識相縁而
有是夢也我本無覺蓋因陽因晝因寤與
見相縁而有是覺也然則同見乆見者果
非夢乎神之所合亦有兩人同夢於夜者
陰陽結習亦有天地萬物乆見於夢者豈
可以覺夢異之人與我不異覺與夢不殊
然後知遍虚空世界天地人物無一物非
我之眞無一物是我之已而已矣
關尹子曰好仁者多夢松栢桃李好義者多
夢兵刀金鐵好禮者多夢簠簋籩豆好智者
多夢江湖川澤好信者多夢山嶽原野役於
五行未有不然者然夢中或聞某事或思某
事夢亦隨變五行不可拘聖人御物以心攝
心以性則心同造化五行亦不可拘
　抱一子曰世人不能逃陰陽五行者以心
　有所思而役於事物也傳曰寇莫大於陰
　陽無所逃於天地之間又曰五賊在心施
　行於天是則五賊生於陰陽而人之所思
　不著事既著物事物不出於五行所以爲
　五賊所役而不能逃也是賊也在陽則爲
　見在陰則爲夢在覺爲事在夢爲物如好
　仁者多夢松栢之類皆役於五行雖役於
　五行而夢中忽聞别事忽思他事識見變
　遷則夢亦隨變五行亦不能拘知夢中之
　五行不能拘則若事若物皆可以御而役
　之而不役於事物也不役於事物則陰陽
　五行鳥能爲寇爲賊哉聖人御事物不以
　思而以心攝心不以念而以性此其所以
　心同造化而五行不可拘歟
關尹子曰汝見蛇首人身者牛臂魚鱗者鬼
形禽翼者汝勿怪此怪不及夢夢怪不及覺
有耳有目有手有臂怪尤矣大言不能言大
智不能思
　抱一子曰天不言而曰月運四時行天雖
　不言而日月運四時行乃大言矣聖人不
　思而得聖人雖不思而能得乃大智矣今
　有人見夫未嘗見者如蛇首人身之類必
　以爲怪矣不思夫形寢神息之時忽有所
　夢天地人物從何而生從何而見世人習
　慣不以爲怪細推詳研吾之精神本自清
　明寧一而化爲是夢豈不甚可怪哉知夢
　爲怪矣今觀我之形有耳有目有手有臂
　視聽動止比之夢中所見一一有實豈不
　尤可怪耶況口之能言心之能思其爲怪
　有不可勝言者矣或曰吾道與之貌天與
　之形雖具耳目手足反爲思之不見其爲
　有也如是則怪可去乎愚答曰道甚麽或
　者再舉前問愚曰大言不能言大智不能
　思或者呿然而退
關尹子曰有人問於我曰爾族何氏何名何
字何衣何食何友何僕何琴何書何古何今
我時默然不對一字或人叩之不已我不得
已應之曰尚自不見我將何爲我所
　抱一子曰人有眞我雖聖智未易自見也
　人惟不能自見故或以色求我或以聲音
　求我轉不可得而見矣況問我以族氏名
　字衣食友僕琴書古今哉宜乎聖人默然
　不對是不對也乃所以深對也或者不喻
　聖人之意而叩之不已夫叩之不已者疑
　乎信乎以爲信耶彼之我即我之彼也彼
　之彼即我之我也彼彼不能相我則我我
　不能喻彼矣以爲疑耶則我以不我對而
　不對以我對我以對非對則以不對對又
　何疑焉而叩之不已耶聖人於是自其妄
　見而喻之謂彼以見見我不以不見見我
　以見不見我見我之處不以不見見我不
　見之所乃應之曰尚自不見我將何爲我
　所噫是爾第二義矣
關尹子曰形可分可合可延可隱一夫一婦
可生二子形可分一夫一婦二人成一子形
可合食巨勝則壽形可延夜無月火人不見
我形可隱以一氣生萬物猶棄髪可换所以
分形以一氣合萬物猶破唇可補所以合形
以神存氣以氣存形所以延形合形於神合
神於無所以隱形汝欲知之乎汝欲爲之乎
　抱一子曰學道有三品上品者以神爲主
　中品者以氣爲主下品者以形爲主以神
　存氣以氣存形所以延形合形於神合神
　於無所以隱形二者雖有徼妙之分然皆
　以神爲主上品也以一氣生萬物以一氣
　合萬物如採祖氣服元氣閉胎息襲氣母
　之類皆以氣爲主中品也食巨勝則壽無
　月火則隱如服食金石草木存意形中一
　處皆以形物爲主下品也然三者之中至
　清者神至濁者形半清半濁者氣夫以至
　濁之形猶可合可分可延可隱而況於氣
　乎而況於神乎學者欲知之欲爲之惟其
　志而已矣
關尹子曰無有一物不可見則無一物非吾
之見無有一物不可聞則無一物非吾之聞
五物可以養形無一物非吾之形五味可以
養氣無一物非吾之氣是故吾之形氣天地
萬物
　抱一子曰五物可以養形五味可以養氣
　則天地之間無一物非吾之形氣也至於
　無一物非吾之見無一物非吾之聞則聞
　與見果何物耶以爲形可聞見乎則死屍
　胡不能聞見也以爲氣可聞見乎則吁呵
　胡不能聞見也是則形氣之外别有物焉
　爲之主張乎是維持乎是然則是物果安
　在哉經不云乎恍恍忽忽其中有物窈窈
　㝠㝠其中有精欲識是物精神是也然神
　無我也即天地萬物之色以見吾神精無
　人也即天地萬物之聲以聞吾精是故吾
　之形氣天地萬物吾之精神萬物聲色
關尹子曰耕夫習牛則獷獵夫習虎則勇漁
夫習水則沉戰夫習馬則健萬物可爲我我
之一身内變蟯蛔外烝蝨蚤瘕則龜魚瘻則
鼠蟻我可爲萬物
　抱一子曰人之形本非我有習於物則與
　物俱化病於氣則與氣俱化昔人有繪虎
　入神而化爲虎者是習牛則獷之理也昔
　人有患瘤破之其中皆蝨者是則烝變蟯
　蛔之類也習則與物俱化病則與氣俱化
　而世人執有其身妄認爲已有者又豈悟
　夫天地之委形哉
關尹子曰我之爲我如灰中金而不若鑛砂
之金破鑛得金淘砂得金揚灰終身無得金
者
　抱一子曰不知我無我而盡智求我者如
　揚灰求金終身不可得也知無我而不求
　我則如金藏於鑛砂玉藴於石樸昔人以
　喻水中鹹味色裏膠清畢竟是有不見其
　形可謂善喻矣
關尹子曰一蜂至微亦能游觀乎天地一蝦
至微亦能放肆乎大海
　抱一子曰蠢動含靈皆具是心皆具是道
　昔人謂焦㝠蟲向蚊蟲眉睫上建立世界
　蓋以形觀之則有巨細之分以心論之則
　無小大之辨故一蜂可游觀天地一蝦可
　放肆大海豈可以其形微而輕賤之哉
關尹子曰土偶之成也有貴有賤有士有女
其質土其壤土者人哉
　抱一子曰人之遇人有男女貴賤之相而
　起愛惡尊卑之念者分别於識而不照於
　智也今遇土偶之人亦有男女貴賤之相
　而不起愛惡尊卑之念者知其質爲土而
　有偽之之智也故前章有言曰知夫皆識
　所成故雖眞者亦偽之此變識爲智之妙
　用也
關尹子曰目自觀目無色耳自聽耳無聲舌
自嘗舌無味心自揆心無物衆人逐於外賢
人執於内聖人皆僞之
　抱一子曰目逐於色耳逐於聲舌逐於味
　心逐於物者衆人也目内視自觀耳返聰
　自聽舌收津自嘗心攝念自揆者賢人也
　逐於外者固非執於内者亦妄先達有詩
　云雖然放下外塵勞内又縈心兩何異是
　以聖人皆偽之
關尹子曰我身五行之氣而五行之氣其性
一物借如一所可以取火可以取水可以生
木可以凝金可以變土其性含攝元無差殊
故羽蟲盛者毛蟲不育毛蟲盛者鱗蟲不育
知五行互用者可以忘我
　抱一子曰天地之間鳥獸蟲魚莫不皆具
　五行之性比之人則有偏盛之禀耳偏於
　火者爲羽偏於金者爲毛偏於水者爲鱗
　朱雀在南白虎在西之類是也偏盛於此
　則不育於彼是知人與萬物各具五行而
　五行之氣輪環互用迴視我身皆五行之
　氣假合而成而昧者執有此身豈不惑哉
　知此說者可以忘我
關尹子曰心憶者猶忘飢心忿者猶忘寒心
養者猶忘病心激者猶忘痛苟吸氣以養其
和孰能飢之存神以滋其暖孰能寒之養五
藏以五行則無傷也孰能病之歸五藏於五
行則無知也孰能痛之
　抱一子曰人之飢寒病痛皆出於妄心若
　夫心憶猶能忘飢之類是則以妄止妄之
　說也苟知夫我之妄心皆出於五行而以
　五行勝之則妄心可以消釋矣故吸氣以
　養和則可以忘飢存神以滋暖可以忘寒
　是則以金實土以火勝水之術也養五藏
　以五行可以愈病是則生尅補瀉之法也
　歸五藏於五行可以忘痛是則形氣無我
　之道也若夫不吸氣而飽不存神而暖不
　養五藏以愈病不歸五行以忘痛非天下
　至精至通之士其孰能與於此
關尹子曰人無以無知無爲者爲無我雖有
知有爲不害其爲無我譬如火也躁動不停
未嘗有我
　抱一子曰此篇逐章言形食而論無我之
　說詳矣聖人又慮學者執無我如木石故
　於卒章重發明無我之妙用以爲譬如火
　也雖躁動不停未嘗有我若人達此妙用
　雖終日言行施爲不害其爲無噫莊子所
　謂深知無心者矣
文始眞經言外㫖卷之六
文始眞經言外㫖卷之七賢十二
　　　抱一子陳顯微述
　　七釜篇(釜化也/凡三章)
關尹子曰道本至無以事歸道者得之一息
事本至有以道運事者周之百爲得道之尊
者可以輔世得道之獨者可以立我知道非
時之所能拘者能以一日爲百年能以百年
爲一日知道非方之所能礙者能以一里爲
百里能以百里爲一里知道無氣能運有氣
者可以召風雨知道無形能變有形者可以
易鳥獸得道之清者物莫能累身輕矣可以
騎鳳鶴得道之渾者物莫能溺身㝠矣可以
席蚊鯨有即無無即有知此道者可以制鬼
神實即虛虛即實知此道者可以入金石上
即下下即上知此道者可以侍星辰古即今
今即古知此道者可以卜龜筮人即我我即
人知此道者可以窺他人之肺肝物即我我
即物知此道者可以成腹中之龍虎知象由
心變以此觀心可以成女嬰知氣由心生以
此吸神可以成鑪冶以此勝物虎豹可伏以
此同物水火可入惟有道之士能爲之亦能
能之而不爲之
　抱一子曰易曰知變化之道者其知神之
　所爲乎孟子曰聖而不可知之謂神今天
　下之學者去聖逾遠望道而未之見覬其
　庶幾聖人者絶代無聞焉而況不可知之
　神故言神者例以孔子不語怪力亂神絶
　之故知道之士絶口不言至於生死之說
　亦祕而不傳矣且孔子果不言神乎果不
　言生死乎如曰知死生之說如曰陰陽不
　測之謂神鼓之舞之以盡神皆孔子之言
　也今聖人於七釜一篇備言變化之道盖
　釜者資水火以變物之器也後世學者觀
　之不驚其言者鮮矣或者指爲異端偽書
　宜哉莊子有言曰瞽者無以與乎文章之
　觀聾者無以與乎鍾鼓之聲豈唯形骸有
　聾瞽哉夫知亦有之其是之謂歟易不云
　乎天下之動眞夫一者也即以事歸道者
　得之一息之理也以道運事者周之百爲
　即能成天下之務一致而百慮也得道之
　尊獨者可以輔世立我即輔相天地之宜
　聖人之大寳曰位也道非時之所能拘非
　方之所能礙即通乎晝夜之道而知不疾
　而速不行而至之謂也可以召風雨侍星
　辰則風以散之雨以潤之可謂祐神之謂
　也可以易鳥獸騎鳳鶴席蛟鯨制鬼神則
　精氣爲物游魂爲變知鬼神之情狀之謂
　也可以入金石即兊爲金艮爲石山澤通
　氣然後能變化成萬物之謂也可以卜龜
　筮即卜筮尚占受命如響之謂也學者能
　知乾坤一闔一闢謂之變則知坎離交遇
　水火相射山澤通氣雷風相薄之機然後
　知我之震兊即他人之肺肝能入震兊之
　神則可以窺他人之肺肝矣我之魂魄即
　龍虎之精英能凝魂魄之氣則可以化腹
　中之龍虎矣坎之中有嬰兒離之中有姹
　女能取坎中之實以點離中之虚則女嬰
　相見各現其形是道也因運神火照入坎
　中驅逐陰中之陽飛騰而上至神火本位
　遇陽中之陰擒制交結如金烏搦兔磁石
　吸針二氣紐結而生變化或現女嬰之像
　或呈龍虎之形變化萬端飛走不定往來
　騰躍不出鼎鑪當是時則當鼔動巽風助
　吾離火猛烹極煆鍊成眞丹凝成至寳道
　也其中有觀心吸神二用皆助火候之力
　者釋氏之觀法觀心似是而非方士之服
　氣嚥津棄本逐末安識運神火以觀眞心
　鼔巽風以吸眞神之妙用哉丹成之後自
　然可以伏虎豹可以入水火是皆性命之
　祕間有形於易書者易不云乎非天下至
　神至精至變至通其孰能與於此苟非其
　人道不虚行故曰惟有道之士能爲之聖
　人欲顯諸仁藏諸用以盡内聖外王之道
　故曰亦能能之而不爲之
關尹子曰人之力有可以奪天地造化者如
冬起雷夏造冰死屍能行枯木能華豆中攝
鬼杯中釣魚畫門可開土鬼可語皆純氣所
爲故能化萬物今之情情不停亦氣所爲而
氣之爲物有合有散我之所以行氣者本未
嘗合亦未嘗散有合者生有散者死彼未嘗
合未嘗散者無生無死客有去來郵常自若
　抱一子曰列子問至人潜行不窒蹈火不
　熱行乎萬物之上而不慄何以至此關尹
　答曰是純氣之守也非智巧果敢之列夫
　人拘於形則不能變化若夫鍊形爲氣使
　形盡化氣則聚成形而散爲氣矣故能化
　萬物今觀雲之變化則知氣之變化也且
　蜃之爲物不靈於人而猶積氣之乆可以
　化樓閣人物以爲海市至於鷹化爲鳩豹
　變爲虎蜣化爲蟬魚化爲龍鳥獸蟲魚尚
　能奪天地之造化人反不若何耶以六欲
　七情内賊其天眞五行六塵外鑠其神氣
　雖間有知道者能制精葆神鍊形化氣而
　作輟不常十寒一曝求其純乎化氣雖億
　兆人中而求一人不可得矣是道也賢愚
　貴賤皆可爲之其道不遠今之情情不停
　皆此物也蓋有非此物者存乎其中學者
　知乎此則知吾之所以行氣者知所以行
　氣則知所以鍊氣知所以鍊氣則知所以
　化氣成醇矣是寳也不隨氣合不隨氣散
　不逐形生不逐形死故曰客有去來郵常
　自若
關尹子曰有誦呪者有事神者有墨字者有
變指者皆可以役神御氣變化萬物惟不誠
之人難以自信而易於信物故假此爲之苟
知爲誠有不待彼而然者
　抱一子曰誠者可以動天地感鬼神故或
　誦呪事神或墨字變指皆可役神御氣變
　化萬物不誠之人不自信其虚而易於信
　外物故聖人假此變化以啓其信心使其
　苟知其爲誠則不待彼爲之而自能爲之
　矣
關尹子曰人一呼一吸日行四十萬里化可
謂速矣惟聖人不存不變
　抱一子曰天地之大不可以程度計今云
　一呼一吸日行四十萬里則人一晝一夜
　凡一萬三千五百息日行五十四億里爲
　一周天昔人以表影長短驗日之行度遠
　近亦以世之尋文爲準既可以尋文計則
　可以歩里計矣愚妄以謂日行四十萬里
　豈得無奇是蓋總其大數耳若果有奇則
　恐滿五千五億里之數則與易之天地之
　數五十有五合矣日月五星離合順逆聖
　人皆能測而爲曆而昧者莫不見莫能知
　也故陰符經曰天下莫不見莫能知者是
　也夫速莫速於大化昔人謂揭天地以趨
　新負山嶽以捨故造化無斯須不移也萬
　物無暫忽不變也山川目更矣而世人以
　爲如昨時世日新矣而世人以爲如故今
　交一臂而失之者皆在㝠中去矣故向者
　之我非復今我今日之我非復故吾矣是
　則我與今俱往矣而昧者不知橫謂今日
　所遇可係而存安知一息之頃而大化已
　行四十萬里哉惟聖人不逆化而存亦不
　順化而變故曰不存不變(億者謂萬/萬爲億)
關尹子曰青鸞子千歲而千歲化桃子五仕
而心五化聖人賔事去物豈不欲建立於世
哉有形數者懼化之不可知也
　抱一子曰有形有數者必化在聖人不欲
　苟免也何則既謂之形必有數焉非我所
　有也天地之委蛻也天地且不能停化而
　形豈能違化哉雖然聖人假衆物以游世
　對五行以寓形應萬事不敢爲天下先故
　不爲主而爲賔也御萬物而不爲萬物所
　役故立於獨而無待也爲賔則如寄謂來
　去自如耳無待則無耦謂存亡不二耳如
　是則若形若數豈能拘哉而聖人猶不欲
　乆立於世者示此形軀爲吾大患懼化之
　不可知也青鸞子古之得道之士也住世
　千歲而千歲化即此意也若夫桃子五仕
　而心五化者如孔子行年六十而六十化
曾子再仕而心再化意同
關尹子曰萬物變遷雖互隱見氣一而已惟
聖人知一而不化
　抱一子曰此章意連上章謂有形之物雖
　互隱見而一氣在天地間未嘗化也一氣
　猶且不化況吾之非氣者哉何謂非氣氣
　之所自生者前篇已詳述之矣聖人此章
　明吾之靈眞若寓於形則雖千年亦化寓
　於氣則一而不化也
關尹子曰爪之生髪之長榮衛之行無頃刻
止衆人能見之于著不能見之於微聖人任
化所以無化
　抱一子曰衆人徒見天地日月化行之速
　此著而易見者也而不知吾之榮衛晝夜
　之間行陰二十五度行陽二十五度凡一
　萬三十五百息脉絡之循環運轉無頃刻
　止故爪之生髪之長無暫忽停此微而難
　見者也孰能逃之哉惟聖人不存不變任
　彼自化所以無化
關尹子曰室中有常見聞矣既而之門之
之里之黨既而之郊之山之川見聞各異好
惡隨之和競從之得失成之是以聖人動止
有戒
　抱一子曰聖人之聞見未嘗異於衆人衆
　人之聞見隨處變異而生好惡和競得夫
　之心使聖人異於衆人而隨處不生好惡
　和競得失之心則有心矣有我矣此賢人
　不動心之學望聖人而未至者也若夫聖
　人則出門同人隨人好惡從人和競成人
　得失如老子之人號亦號人笑亦笑孔子
　之耳順縱心列子從師三年心不敢念是
　非口不敢言利害從師五年心更念是非
　口更言利害此皆聖人不異衆人衆人不
　異聖人之說也何嘗以聞見自異哉聖人
　之所謹者不妄出户庭而無咎不妄同人
　于莽而弗克攻不妄同人于郊而志未得
　危邦不入亂邦不居特以動止爲戒而已
　矣
關尹子曰譬如大海能變化億萬蛟魚水一
而已我之與物蓊然蔚然在大化中性一而
已知夫性一者無人無我無死無生
　抱一子曰昔人有言曰魚龍不知水爲命
　猶人在空中不識空我之與物林然在大
　化之中性一而已猶蛟魚生於大海之中
　水一而已知大海爲一水則蛟魚相忘矣
　知太虚惟一性則人我相忘矣何者爲死
　何者爲生
關尹子曰天下之理是或化爲非非或化爲
是恩或化爲讎讎或化爲恩是以聖人居常
慮變
　抱一子曰天下無有不變之事亦無有不
　變之理聖狂之相去奚啻天淵生死之不
　齊奚啻冰炭而聖罔念則化作狂狂克念
　則化作聖而生極則化爲殺殺極則化爲
　生而況是非恩讎之間疑似反復豈不易
　變哉昧者執其自是如山之不可移恃其
　有恩如海之流不竭未幾是化爲非恩化
　爲讎而前日自是之我山俄化而爲衆非
　之海恃恩之人海俄化而爲積怨之山如
　高岸爲谷深谷爲陵不期變而變也吁可
　畏哉惟聖人不執是不辨非不恃恩不念
　讎平我山夷人海居天下之常慮事物之
　變未嘗先人而嘗隨人其要無咎而已矣
關尹子曰人之少也當佩乎父兄之教人之
壯也當達乎朋友之箴人之老也當警乎少
壯之說萬化雖移不能厄我
　抱一子曰人之處世未免有立身行己應
　事接物之爲苟有我而自用則一動之頃
　吉凶悔吝隨之惟有一吉之利而凶悔吝
　三者厄我矣惟聖人捨己從人當少時即
　佩父母之教及其壯也達乎朋友之箴至
　於老也警其少壯之說是則自少至老未
　嘗有我萬化雖移安能厄我哉
關尹子曰天下之理輕者易化重者難化譬
如風雲須臾變滅金玉之性歷乆不渝人之
輕明者能與造化俱化而不留殆有未嘗化
者存
　抱一子曰輕者人之魂也明者人之神也
　魂爲木所以輕也神爲火所以明也日出
　於卯而魂旺日中於午而神旺日晡於申
　而䰟絶日没於亥而神絶是則一日之間
　而吾之魂神與造化俱化而不留矣惟精
　與魄重而且暗可以歷乆故能胎䰟胎神
　至於來日輕明魂神復自精魄因明因寤
　而復生復旺矣是則輕而明者假重而暗
　者爲之母也使魂神絶於申亥之間而精
　魄壞而不存則來日之䰟神無自而生矣
　知道之士知乎此故鍊精鍊魄爲金爲玉
　使歷乆不渝則吾之䰟神可以永乆乗負
　得其所託而生長矣參同契曰吉人相乗
　負安穩可長生是則鍊精魄爲金玉則吾
　身爲大吉之身而乗負吾之魂神矣所以
　太乙火符修鍊金丹只念二物者鍊精與
　魄也並土爲三物耳參同契謂其三遂不
　入火二與之俱者木三之魂與火二之神
　不須鍛鍊不入鑪鼎而在鑪鼎之外周天
　運火者乃神與魂也魂三神二合之成五
　所以能周天運火而不昧精水之一與魄
　金之四亦合之成五所以能化金液以成
　丹如是四物俱能成五者實假中宫土五
　以成變化張悟眞謂只縁彼此懐眞土遂
　使金丹有返還者此也又曰東三南二同
　成五北一西方四共之戊已自居本生位
　三家相見結嬰兒知此理然後知吾身殆
　有未嘗化者存
關尹子曰二幼相好及其壯也相遇則不相
識二壯相好及其老也相遇則不相識如雀
蛤鷹鳩之化無昔無今
　抱一子曰人之形體亦天地間一物耳無
　傾刻不與造物俱化者也幼時顔貌至壯
　則異壯時顔貌至老則殊如雀蛤鷹鳩隨
　四時陰陽之氣變化形體不得自如也安
　有今昔之同哉然則吾之形容與今俱往
　矣與物俱化矣可不覺乎


文始經言外㫖卷之七












文始經言外㫖卷之八賢十三
　　　抱一子陳顯微述
　　八籌篇(籌者物也/凡六章)
關尹子曰古之善揲蓍灼龜者能於今中示
古古中示今高中示下下中示高小中示大
大中示小一中示多多中示一人中示物物
中示人我中示彼彼中示我是道也其來無
今其往無古其高無蓋其低無載其大無外
其小無内其外無物其内無人其近無我其
遠無彼不可析不可合不可喻不可思惟其
混淪所以爲道
　抱一子曰易曰探賾索隱鉤深致遠成天
　下之亹亹者莫大乎蓍龜如是則蓍之與
　龜可以喻道矣是物也本枯莖朽骨耳靈
　從何來聖從何起今焉能於今中卜古古
　中卜今是則其來無今其往無古而彰往
　察來也能於高中示下下中示高是則其
　高無蓋其低無載而上下無常也能小中
　示大大中示小是則其大無外其小無内
　而齊小大也能一中示多多中示一是則
　錯綜其數而一致百慮也能人中示物物
　中示人是則其外無物其内無人而無有
　遠近幽深遂知來物也能我中示彼彼中
　示我是則其近無我其遠無彼而以言乎
　遠則不禦以言乎邇則靜而正也然則枯
　莖朽骨何其神哉是神也存乎枯莖朽骨
　之中而不可析不可合不可喻不可思知
　妙道之存乎人之血肉形體之中而不可
　析合不可喻思也易不云乎蓍之德圓而
　神惟其混淪所以爲道
關尹子曰水潜故藴爲五精火飛故達爲五
臭木茂故華爲五色金堅故實爲五聲土和
故滋爲五味其常五其變不可計其物五其
雜不可計然則萬物在天地間不可執謂之
萬不可執謂之五不可執謂之一不可執謂
之非萬不可執謂之非五不可執謂之非一
或合之或離之以此必形以此必數以此必
氣徒自勞耳物不知我我不知物
　抱一子曰五行之在天地間其常五其變
　不可勝計其物五其雜不可勝計總其綱
　領則水藴爲五精火達爲五臭木華爲五
　色金實爲五聲土滋爲五味然萬物在天
　地間不可勝計皆自五行錯雜而生或合
　之或離之不可執謂之五不可執謂之萬
　不可執謂之一又不可執謂之非五非萬
　非一若分别某物必某數必某氣徒自勞
　耳故曰物不知我我不知物
關尹子曰即吾心中可作萬物蓋心有所之
則愛從之愛從之則精從之蓋心有所結先
凝爲水心慕物涎出心悲物淚出心愧物汗
出無暫而不乆無乆而不變水生木木生火
火生土土生金金生水相攻相尅不可勝數
嬰兒蘂女寳樓絳宫青蚊白虎寳鼎洪鑪皆
此物有非此物存者
　抱一子曰陰符經曰天有五賊見之者昌
　五賊在心施行於天宇宙在乎手萬化生
　乎身然則五行之妙用靈哉神哉人患不
　知其機耳知其機而制之則五賊皆爲吾
　用而嬰兒蘂女寳樓絳宫青蛟白虎寳鼎
　洪鑪皆見其形而不能隱故曰見之者昌
　見之者見吾身之精神魂魄凝於神水結
　而成象現於黃庭之中也是物也猶在腎
　感愛而爲精在目感悲而爲淚在鼻感風
　爲涕在身愧物爲汗一同是皆出於心有
　所之而神水隨應也如幼年所見景物至
　壯至老猶能夢見終身不忘者印入於心
　凝結神水無暫而不乆無乆而不變也但
　心有所之與心無所之不同耳若夫擒制
　五賊鍛鍊五行惟一心不動神水自凝然
　後五賊見形千變萬化矣是道也雖皆此
　五行之物所化而成然自有非此五行之
　物者存乎其中而爲之主宰耳
關尹子曰鳥獸俄呦呦俄旬旬俄逃逃草木
俄茁茁俄亭亭俄蕭蕭天地不能留聖人不
能繫有運者存焉耳有之在彼無之在此鼓
不桴則不鳴偶之在彼奇之在此桴不手則
不繫
　抱一子曰聖人觀化所以無化化之運於
　形氣之間也天地不能留聖哲不能繫夫
　鳥獸呦呦而鳴旬旬而來逃逃而去與夫
　草木茁茁而芽亭亭而茂簫簫而枯皆俄
　然爾化可謂速矣然聖人所以無化者如
　鼓不桴則不鳴有在彼無在我也桴不手
　則不擊偶在彼奇在我也前篇曰手不觸
　刃刃不傷人與此同㫖
關尹子曰均一物也衆人惑其名見物不見
道賢人析其理見道不見物聖人合其天不
見道不見物一道皆道不執之即道執之即
物
　抱一子曰萬物盈天地間各具一名各具
　一理見其名而不見其道者爲物所格衆
　人也析其理而不見其物者能格於物賢
　人也聖人則不然不見所謂道不見所謂
　物合其天而已矣若夫指一物謂之道則
　物物皆道也惟不執之謂之道則即道也
　若執之以爲道即物矣
關尹子曰知物之僞者不必去物譬如見土
牛木馬雖情存牛馬之名而心忘牛馬之實
　抱一子曰物之眞偽生於識聖人遇物眞
　者亦偽之去識也眞者且偽之則舉天下
　之物皆偽矣知天下之物皆偽則何必去
　物哉如見土木偶形雖有某物之名而心
　忘某物之實學道之士當對景之時能如
　是乎
文始經言外㫖卷之八















文始眞經言外㫖卷之九賢十四
　　　抱一子陳顯微述
　　九藥篇(藥者雜治也/凡三十一章)
關尹子曰勿輕小事小隙沉舟勿輕小物小
蟲毒身勿輕小人小人賊國能周小事然後
能成大事能積小物然後能成大物能善小
人然後能契大人天既無可必者人人又無
能必者事惟去事離人則我在我惟可即可
未有當繁簡可當戒忍可當勤惰可(勤惰一/作動靜)
　抱一子曰此一篇皆藥石之言所以謂之
　雜治也蓋人之處世未能去事離人則應
　事接物之際一動一止有吉凶悔吝存焉
　聖人欲人避凶就吉免悔吝之虞故垂藥
　石之訓使人服膺而對治之非大聖大智
　其孰能如是哉且夫天既無可必者人人
　又無能必者事其敢輕小人輕小物輕小
　事哉孔子曰人心險於山川難於知天天
　猶有春秋冬夏旦暮之期人者厚貌深情
　其就義若渴者其去義若熱豈可測哉世
　之輕小人易小物忽小事而至於敗國亡
　家喪身失命者多矣故聖人謂能善小人
　然後能契大人能積小物然後能成大物
　能周小事然後能成大事無非自小以至
　大自微以至著而不敢以其小人小物小
　事而輕忽之也聖人之待小者且加之謹
　況其大者乎天下之理未有當繁之事以
　簡能了者亦未有當戒之事可以强忍爲
　之者亦未有當勤之事可以慵情成之者
　故聖人於世惟可則可惟不可則不可故
　於事無可無不可初何固必哉是知聖人
　雖日應事物而不著事不著物而我在我
　矣
關尹子曰智之極者知智果不足以周物故
愚辯之極者知辯果不足以喻物故訥勇之
極者知勇果不足以勝物故怯
　抱一子曰天下之理爭之則不足遜之則
　不餘聖人之大智若愚大辯若訥大勇若
　怯者豈姑爲是偽行哉蓋知夫智果不足
　以周物故愚辯果不足以喻物故訥勇果
　不足以勝物故怯耳傳曰其愚不可及則
　智不如愚十信九中不如一默則辯不如
　訥柔能制剛弱能勝强則勇不如怯
關尹子曰天地萬物無有一物是吾之物物
非我物不得不應我非我我不得不養雖應
物未嘗有物雖養我未嘗有我勿曰外物然
後外我勿曰外形然後外心道一而已不可
序進
　抱一子曰善應物者無物善養我者無我
　有物則不能應物有我則不能養我何則
　物非我物我非我我纔外物便是外我纔
　外我便是外心若作内觀其心外觀其形
　遠觀其物則分心我物爲三未免序進也
　道一而已直下便見不勞分别一空總空
　何必序進哉
關尹子曰諦毫末者不見天地之大審小音
者不聞雷霆之聲見大者亦不見小見邇者
亦不見遠聞大者亦不聞小聞邇者亦不聞
遠聖人無所見故能無不見無所聞故能無
不聞
　抱一子曰人有所見則有所不見有所聞
　則有所不聞非神有所限而精有所量也
　用吾精神不得其道耳殊不知凡天地萬
　物之妙者皆吾之神凡天地萬物之有者
　皆吾之精夫如是則聖人無所見乃能無
　所不見無所聞乃能無所不聞學者知之
　乎
關尹子曰目之所見不知其幾何或愛金或
愛玉是執一色爲目也耳之所聞不知其幾
何或愛鍾或愛鼓者是執一聲爲耳也惟聖
人不慕之不拒之不處之
　抱一子曰是章又釋前章之㫖聖人慮學
　者不知無所見無所聞爲大也姑以所見
　所聞喻之如目之所見不知其幾何色而
　視其物者執某色以拘其見耳之所聞不
　知其幾何聲而聽某響者執其聲以拘其
　聞惟聖人則不慕彼之聲色亦不拒彼之
　形響惟不處吾之見聞則吾之見聞大矣
關尹子曰善今者可以行古善末者可以立
本
　抱一子曰學者欲行古道必善今俗欲反
　本源須知末務苟生於今之世而違今之
　俗則害生矣只知有本源而不知有末務
　則難立矣故聖人和光同塵以善今泛應
　曲當以善末者乃所以爲行古道立本源
　之地也歟
關尹子曰狡勝賊能捕賊勇勝虎能捕虎能
克己乃能成己能勝物乃能利物能忘道乃
能有道
　抱一子曰賊以狡勝虎以勇勝固矣然則
　己以何克哉己者我身也克者能勝也知
　我身本何物則知所以克之之道矣學者
　當觀我本無己因七情六欲縁合而生欲
　克我身先克情欲前章不云乎能制一情
　者可以成德能忘一情者可以契道此聖
　人成己之學也既能成己矣然後能利物
　苟有一物存乎吾前則爲物勝矣焉能利
　物哉既能成己又能利物可以造道矣然
　則道可忘乎道未能忘焉能有道
關尹子曰函堅則物必毁之剛則折矣刀利
則物必摧之銳則挫矣威鳳以難見爲神是
以聖人以深爲根走麝以遺香不捕是以聖
人以約爲紀
　抱一子曰堅則毁矣銳則挫矣以深爲根
　以約爲紀皆老子之言也關尹子復以函
　刀鳳麝以發明老子之㫖使學者盡守柔
　取虚韜光無藏之理以曲全免咎而已豈
　非藥石之言乎
關尹子曰瓶有二竅水實之倒瀉閉一則水
不下蓋不昇則不降井雖千仞汲之水上蓋
不降則不昇是以聖人不先物
　抱一子曰聖人不敢爲天下先者乃所以
　爲天地萬物之先也何則天下之理不昇
　則不降不後則不先不下則不高故老子
　爲天下谿爲天下谷皆此意也以管取水
　按上竅則水下留以瓶吸水中置火則水
　逆上皆不昇則不降之理與閉竅汲井同
　一理然則可昇可降者水也所以閉之汲
　之火之按之者人也人之所以能使水之
　昇降留逆者氣也雖然天道好還持而盈
　之不如其已況敢先物乎是尤聖人所大
　戒也
關尹子曰人之有失雖己受害於已失之後
乆之竊議於未失之前惟其不恃己聰明而
兼人之聰明自然無我而兼天下之我終身
行之可以不失
　抱一子曰使睿智聰明如虞舜猶不自恃
　其聰明而捨己從人況餘人乎殊不知不
　恃己聰明而兼人之聰明易而能察人之
　情偽而擇其爲交際難噫知人知言之說
　堯舜其猶病諸
關尹子曰古今之俗不同東西南北之俗又
不同至於一家一身之善又不同吾豈執一
豫格後世哉惟隨時同俗先機後事捐忿塞
欲簡物恕人權其輕重而爲之自然合神不
測契道無方
　抱一子曰隨時同俗先機後事捐忿塞欲
　簡物恕人是數者與孔子翼易隨時同人
　知幾成務懲忿窒欲易簡恕忠之言略同
　而學者不知謂道家之學獨尚無爲是則
　將謂聖人執一豫格後世聖人何心哉古
　今四方一家一身俗尚雖各不同而聖人
　權其輕重而爲之制可從先進則先進可
　拜下則拜下惟其無可無不可所以合神
　不測契道無方也孔子不云乎竊比於我
　老彭然則孔老之道其可以異觀哉
關尹子曰有道交者有德交者有事交者道
交者父子也出於是非賢愚之外者故乆德
交則有賢愚是非矣故或合或離事交者合
則離
　抱一子曰子華子與孔子相遇於途傾蓋
　終日歡如平生孔子顧弟子取束帛以贈
　先生而子路疑之蓋子華子者老子之弟
　子程本也孔子一見傾蓋如故此道交也
　二子邂逅相遇目擊道存豈若世俗之德
　交利交有賢愚是非利害之分哉宜乎子
　路之不識也噫安得如程子華孔仲尼邂
　逅傾蓋相忘於形骸之外哉
關尹子曰勿以拙陋曰道之質當樂敏捷勿
以愚暗曰道之晦當樂輕明勿以傲易曰道
之高當樂和同勿以汗漫曰道之廣當樂要
急勿以幽憂曰道之寂當樂悅豫古人之言
學之多弊不可不救
　抱一子曰古人之言教不止一端在當時
　有禽滑釐宋餅尹文彭蒙田餅愼到墨翟
　諸家之學今其言不傳至盂子之時止有
　楊墨二家之言則知禽宋尹彭田愼之言
　至關尹仲尼之時已拒絶之矣敏捷者如
　今之襌學問答所以尚口捷給也輕明者
　如今之騰身踴躍習觀之類也和同者如
　西域教之六羣和合也要急者如今之參
　一句話頭以求頓悟也悦豫者如今之放
　逸曠達逍遥自在也是數者雖非當時古
　人之教而其事大率相類學之多弊亦不
　可不救也
關尹子曰不可非世是己不可卑人尊己不
可以輕忽道己不可以訕謗德己不可以鄙
猥才己
　抱一子曰非世者世亦非之禍也卑人者
　人亦卑之辱也遇輕忽而能忍自以爲己
　有道淺也遇訕謗而不辯自以爲己有德
　驕也至於逢鄙猥之人自以爲己有才繆
　也是五者皆學者之病也宜自藥之
關尹子曰困天下之智者不在智而在愚窮
天下之辯者不在辯而在訥
　抱一子曰人之多智多辯者病也人之能
　愚能訥者藥也智不能困天下之智辯不
　能窮天下之辯以智攻智以辯敵辯如以
　火止火以水止水耳奚益哉昔南唐選博
　學辯給之使使本朝我太祖選不識字至
　愚至訥武夫對之使辯博之使拔無所施
　即此道也
關尹子曰天不能冬蓮春菊是以聖人不違
時地不能洛橘汶貉是以聖不違俗聖人不
能使手步足握是以聖人不違我所長聖人
不能使魚飛禽馳是以聖人不違人所長夫
如是者可動可止可晦可明惟不可拘所以
爲道
　抱一子曰天下道術或尚晦或尚明或尚
　動或尚止皆自然之理也聖人觀天之道
　以時吾神之晦明察地之利以宜吾形之
　動止近取諸身如此則遠示之人亦莫不
　然是則神宜明則明之神宜晦則晦之形
　宜動則動之形宜靜則止之耳吾之手不
　能歩足不能握猶魚不能飛禽不能馳也
　天猶不可使冬蓮春菊地猶不可使洛橘
　汶貉而況違我所長乎而況違人所長乎
　苟違其形神之所長而强爲之斯害也已
　道安在哉
關尹子曰少言者不爲人所忌少行者不爲
人所短少智者不爲人所勞少能者不爲人
所役
　抱一子曰多言則爲人所忌多行則爲人
　所短多智則爲人所勞多能則爲人所役
　皆悔吝也可不謹哉
關尹子曰操之以誠行之以簡待之以恕應
之以默吾道不窮
　抱一子曰應事接物不可不誠不誠喪德
　故於誠則操而存之不可不簡不簡則勞
　神故於簡則行而宜之不可不恕不恕則
　忿不懲不可不默不默則機不密盡是四
　者吾道何窮哉
關尹子曰謀之于事斷之于理作之于人成
之于天事師于今理師于古事同于人道獨
于己
　抱一子曰謀今之事當以今之事爲師如
　善弓者師弓不師羿善舟者師舟不師奡
　其則不遠也斷事之理當以古人爲師古
　之聖人揆理曲盡非今人所及也事作於
　人不得不與人同其好惡也既謂之事矣
　作之於人成之於天在我何敢固必哉若
　夫道則在我獨行之而已矣
關尹子曰金玉難捐土石易捨學道之士遇
微言妙行愼勿執之是可爲而不可執若執
之者腹心之疾無藥可療
　抱一子曰學者得一善言聞一善行則拳
　拳服膺而勿失可謂好學矣殊不知此可
　以成德不可以入道道則靈臺皎潔一物
　不留庶可晞覬若遇微言妙行執之於心
　是爲腹心之疾無藥可療何則土石易捨
　金玉難捐微言妙行入人心府終身不忘
　昔人謂一句合道語萬劫繫驢椿信哉
關尹子曰人不明於急務而從事於多務他
務奇務者窮困灾厄及之殊不知道無不在
不可捨此就彼
　抱一子曰世之學者信異而不信常好奇
　而不好正故多從事於奇務他務多務而
　荒其本業廢其常産失其生計道未見而
　窮困灾厄先及之矣殊不知日用常行道
　無不在故曰人當明於急務所謂急務者
　爲人子以事親爲急爲人父以教子爲急
　爲人下以事上爲急爲人上以安下爲急
　至於爲士以行業爲急爲農以耕桑爲急
　爲工以材器爲急爲啇以貨通爲急之類
　皆急務也豈可捨此就彼哉此之急務了
　辦不志於道則已苟有餘力而志於道則
　道在其中矣
關尹子曰天下之理捨親就疏捨本就末捨
賢就愚捨近就遠可暫而已乆則害生
　抱一子曰此章又重發明上章之㫖謂學
　者亦有捨親就疏捨本就末捨賢就愚捨
　近就遠而於道有所得者可暫而已乆則
　害生
關尹子曰昔之論道者或曰凝寂或曰邃深
或曰澄徹或曰空同或曰晦㝠愼勿遇此而
生怖退天下至理竟非言意苟知非言非意
在彼微言妙意之上乃契吾說
　抱一子曰自古聖賢立言垂訓所上不同
　同歸於道有言凝然寂默者有言澄湛虚
　徹者有言空無大同者有言晦㝠息滅者
　學者遇此勿生退怖道不在言意言意豈
　能盡道耶在彼微言妙意之上乃契聖人
　之說
關尹子曰聖人大言金玉小言桔梗芣苢也
用之當桔梗芣苢生之不當金玉斃之
　抱一子曰聖人之言精者如金如玉粗者
　如梗如苢昔人謂細語及麤言皆歸無上
　道有因麤言而悟道者有研細語而不悟
　者如用藥之當服草木生之用之不當服
　金玉斃之安取乎藥之貴賤哉惟其當而
　已矣
關尹子曰言某事者甲言利乙言害丙言或
利或害丁言俱利俱害必居一于此矣喻道
者不言
　抱一子曰道與事不同事則有利有害故
　言事則有某言中利某言中害之理至於
　言道則終無某言中道某言不中道之理
　故善喻道者不言
關尹子曰事有在事言有理道無在道言無
理知言無理則言言皆道不知言無理雖執
至言爲梗爲翳
　抱一子曰道與事相及如水火晝夜之不
　侔也學者言道如言事則誤矣言事則事
　有所在故事之言有理也言道則無在無
　不在則道之言安有所謂理哉若知夫道
　無理可言則言言皆道不然則雖執至言
　爲梗爲翳而已
關尹子曰不信愚人易不信賢人難不信賢
人易不信聖人難不信一聖人易不信千聖
人難夫不信千聖人者外不見人内不見我
上不見道下不見事
　抱一子曰學道自信門入信苟不篤道無
　由而入矣然而信聖賢易信狂愚難信至
　狂愚則吾之信可謂篤矣然吾之所謂信
　者非世人之所謂信也世人之所謂信者
　信之信也吾之所謂信者不信之信也若
　夫不信狂愚之人則世人皆能信吾之不
　信也至於不信賢人則世人未必信吾之
　不信也況乎至於不信聖人則豈世人信
　其不信者乎又況乎至於不信千萬聖人
　此則世人尤所難信之法也惟能信吾不
　信千萬聖人者其信可謂眞信矣是人也
　其亦外不見人内不見我上不見道下不
　見事者哉
關尹子曰聖人言蒙蒙所以使人聾聖人言
㝠㝠所以使人盲聖人言沉沉所以使人瘖
惟聾則不聞聲惟盲則不見色惟瘖則不音
言不聞聲者不聞道不聞事不聞我不見色
者不見道不見事不見我不音言者不言道
不言事不言我
　抱一子曰昔有學者問於其師曰有一人
　負盲聾瘖三者之病來見於師師何以發
　藥師曰汝近前來學者近前而立師以掌
　示之曰此何物曰掌師叱出曰汝非三種
　病人矣噫是人聞師語而近前則不聾矣
　能見掌則不盲矣曰掌則不瘖矣然其人
　始發問端似知此理及乎被師一勘則本
　情露矣參同契曰耳目口三寳固塞勿發
　通陰符經曰九竅之邪在乎三要可以動
　靜與此同㫖嗚呼安得不聞聲不見色不
　音言者與之意會哉
關尹子曰人徒知僞得之中有眞失殊不知
眞得之中有眞失徒知僞是之中有眞非殊
不知眞是之中有眞非
　抱一子曰天下學者皆知偽得之中有眞
　失偽是之中有眞非故求眞得以爲得眞
　是以爲是也殊不知道無得失無是非纔
　有得失有是非則是事也非道也若人學
　道而忽遇異物異景而横執以爲眞得眞
　是者往往多遭魔攝而不悟其爲眞失眞
　非矣
關尹子曰言道者如言夢夫言夢者曰如此
金玉如此器皿如此禽獸言者能言之不能
取而與之聽者能聞之不能受而得之惟善
聽者不泥不辨
　抱一子曰此一喻最善與人說道誠如說
　夢說者曰吾夢極富貴聽者曰吾且不見
　吾且不知說者曰吾眞有是夢不可不信
　聽者曰吾既不見不知何以生信說者不
　能取而示之則曰聽者不智聽者不能得
　而見之則曰說者不實如是則䛦者言之
　不如不言聽者聽之不如不辨昔人謂知
　道易不言難聞道易默會難故善聽者不
　於言下求道惟默會其言外之㫖可也苟
　泥其言而辨其實烏足以爲善聽善學者
　哉關尹子特於篇末垂此章爲訓者蓋欲
　學者觀此玄言不泥不辨惟領悟其言外
　之㫖而已矣
關尹子曰圓爾道方爾德平爾行銳爾事
　抱一子曰道不圓則不神德不方則不正
　行不平則不常事不銳則不利關尹子迷
　微言妙義既終又慮學者或志道而忘德
　或立德而遺行或積行而廢事是則知務
　本而不知務末未有不因末而害本者也
　世固有因事之失而虧行者亦有因行之
　虧而損德者亦有因德之損而妨道者學
　者豈可只知從事於道而不資德行以相
　扶助哉又豈可只知積德累行而遇事不
　加之謹哉世亦有志于道而闡提德行與
　夫失業廢事者安知聖人立言垂訓體用
　畢備本末具陳如此詳盡耶噫關尹大聖
人慈愍後世之心至矣盡矣不可思議失



文始經言外㫖卷之九





　　　葛仙翁後序
　丹陽葛稚川曰洪體存蒿艾之資偶好喬
　松之壽知道之士雖微賤必親也雖夷狄
　必貴也後遇鄭君鄭君多玉笈瓊笥之書
　服餌開我以至道之良藥呼吸洗我以紫
　清之上味後屬洪以關尹子洪每愛之誦
　之藏之拜之宇者道也柱者建天地也極
　者尊聖人也符者精神魂魄也鑑者心也
　匕者食也釜者化也籌者物也藥者雜治
　也洪每味之泠泠然若躡飛葉而游乎天
　地之混㝠沉沉乎若履橫杖而浮乎大海
　之渺漠超若處金碧琳琅之居森若握鬼
　魅神姦之印倏若飄鸞鶴拏(亦作/怒)若鬥虎
　兕清若浴碧慘若夢紅擒縱大道渾淪至
　理方士不能到先儒未嘗言可仰而不可
　攀可玩而不可執可鑑而不可思可符而
　不可言其忘物遺人者之所言乎其絶迹
　去智者之所言乎其同陰陽而㝠彼此者
　之所言乎何如此之尊高何如此之廣大
　又何如此之簡易也洪也幸親受之咸和
二年五月朔丹陽葛洪炷薰敬序








　　　　　　　　　　　　　　　









列子尅一
列子姓列名禦寇鄭人也居鄭圃四十年人
無識者初事壺丘子後師老商氏友伯高子
進二子之道九年而後能御風而行弟子嚴
恢問曰所爲問道者爲富乎列子曰桀紂唯
輕道而重利是以亡其書凡八篇列子蓋有
道之士而莊子亟稱之今汴梁鄭州圃田列
子觀即其故隱唐開元封沖虛至德眞君書
爲沖虛至德眞經
　右新書定著八章護左都水使者光禄大
　夫臣向言新校中書列子五篇臣向謹與
　長社尉臣參校讎太常書三篇太史書四
　篇臣向書六篇臣參書二篇内外書凡二
　十篇以校除複重十二篇定著八篇中書
　多外書少章亂布在諸篇中或字誤以盡
　爲進以賢爲形如此者衆及在新書有殘
　校讎從中書以定皆以殺青書可繕寫列
　子者鄭人也與鄭繆公同時蓋有道者也
　其學本於黃帝老子號曰道家道家者秉
　要執本清虚無爲及其治身接物務崇不
　競合於六經而穆王湯問二篇迂誕恢詭
　非君子之言也至於力命篇一推分命楊
　子之篇唯貴放逸二義乖背不似一家之
　書然各有所明亦有可觀者孝景皇帝時
　貴黃老術此書頗行於世及後遺落散在
　民間未有傳者且多寓言與莊周相類故
　太史公司馬遷不爲列傳謹第録臣向昧
　死上護左都水使者光禄大夫臣向所校
　列子書録永始三年八月壬寅上











