#+TITLE: 龍虎還丹訣-北宋-金陵子
#+DATE: 2018-05-12 10:21:58
#+SOURCE: github.com/kanripo/KR5c0307 master 1fee1974                
龍虎還丹訣卷上蘭一
　　　　金陵子述
　　　紫葉紅英大還丹訣
夫還丹者本自九天之精粹受二十四眞眞
水眞火外内包含化五神運氣積而爲水砂
禀積氣極乃號紫華紅英之丹又從戊己中
宫黄金化質歸離功成於九是以陽金遷變
動用化機運質易胎合其五方之體然後超
於三元脱質歸眞號曰還丹殊靈化也其還
丹無方金碧經及參同契是其方也自古眞
仙悉皆隱祕靈文藏於洞府金簡祕在仙都
縱口訣書在紙墨亦須師傳不可輕用理玄
深而莫測旨祕奥而難尋今有好道之士志
慕長生者先須辨其藥品高下識其眞汞真
鉛知金石之情性然後運火鉛汞爲藥之本
也
辨水銀
　按仙經隱號一名河上姹女一名長生子
　一名汞一名太陽流珠一名神膠一名陵
　陽子一名玄明龍一名玄水一名白虎腦
　一名金銀席
金陵子曰水銀者五陽靈之神精五神會符
合爲一體託胎於丹砂位居南方其𨥥石中
五金七十二石多受陰氣形質頑狠至性沈
滯功力懸殊不可比量易胎乃爲壬水水則
見水銀也故能輕飛玄化感御萬靈金石總
其一體號曰丹陽水包八石内含金精其丹
砂上有至靈至神至聖至眀懷袖中致一兩
尚辟去邪魔況伏治入於五藏五神叶符會
氣託形爲丹砂是太陽至精赤帝之君金火
之正體通於八石應二十四氣萬靈之主造
化之根明神之本能變化也故號曰赤龍若
翶翔名之曰朱鳥其丹者是金感於火名之
爲丹汞者是火去於金而名曰汞金火之精
結成含玄元澄正之眞氣還丹之基本大藥
之根源德合則萬象生焉體離則杳冥難測
經曰陽精赫赫得之可以還魂返魄按受壽
記亦云陽精赫赫固魂固魄神仙之上品若
得上品丹砂不假燒合便堪服餌是自然之
還丹也丹砂雖是正陽之精靈於萬物然爲
所出州土山谷受氣不同而有數十種大須
精鑒只如凡人靈性尚乃不等鳥獸肉血亦
有不同須眀辨之上品者生於辰錦州石穴
之中而有數色中品者生於交桂亦有數類
下品者生於衡邵數種品類皆因清濁體别
真邪不同降氣分精感通金石受正氣者服
之而通玄契眞爲上仙矣受偏氣者服之亦
得長生留世且上品光眀砂者出於辰錦山
石之中白交白床之上十二枚爲一座者十
二枚九枚最靈七枚五枚生者其次每一座
中有一大珠可重十餘兩爲主君四面小者
亦重八九兩亦有六七兩已下者爲臣周繞
朝揖中心大者於座四面又有雜砂一二斗
迴抱其玉座朱床於其座外雜砂中揀得芙
蓉頭安紅絹上光明通徹者亦入上品又有
如馬牙成外白浮光明者是上品白馬牙砂
有長似笋生而紅紫色者即上品紫靈砂若
如石片稜角生青光者是下品紫砂如交桂
所出但是座生及打石中得者形如芙蓉頭
成而光明者亦入上品如顆粒成三數枚重
一斤通明者爲中品片段成眀徹者爲下品
如衡邵所出總是紫砂及打石中得而紅光
者亦是下品之砂如溪砂有顆粒成而通明
者伏治餌之亦得長生留世未得爲上仙矣
如土砂生於土穴之中溪砂養於溪水砂土
之内而出者相雜故不中入上藥服食所用
如座生者是最上品之砂得其座中心主君
砂一枚伏治入於五藏則功勳便著名上丹
臺正氣長存超然絶累更服至七返九還輕
舉也故知陽之眞精降氣而圓光周滿無有
偏邪但是伏治之砂作芙蓉頭成而圓光通
明者即是上品神仙服餌之藥經言丹砂者
自然還丹也又只如玉座之砂世人總知之
如金座天座是太上紫龍玄華之丹非俗人
凡夫之所見知也其玉座則俗流志士積功
修治服之致仙其金座則宿有仙骨清虚治
神隱之巖穴則其神仙採與食之便當日羽
化昇騰其天座則太上天仙真官所取服餌
非下仙之藥也其玉座砂受得六千年陽虚
之清精則化爲金座金座則座黄色當中有
五枚層層而生四面四五小珠周遶金座受
萬六千年陽虚之清精則化爲天座天座則
座碧色當中有九枚層層而生四面七十二
枚周繞在於飄飄太虚之中常有太一之神
護持上元之日眞官下採其山忽開光明照
曜一山如火其天座砂眞官收採世人不可
得也其光明砂每一斤只含石氣二兩抽得
水銀十四兩其白馬牙砂一斤含石氣四兩
抽得水銀十二兩紫靈砂含石氣六兩抽得
水銀十兩如上色通明溪砂一斤抽得水銀
八兩半其石氣有七兩半其雜色土砂之類
一斤抽得水銀七兩半含石氣八兩半石氣
者火石之空氣也如水銀出後可有石胎一
兩青白灰耳其光明砂受太陽清通澄朗正
眞之精氣結而成砂服之一兩力敵白馬牙
砂四兩白馬牙砂受太陽平和柔順之精氣
服之一兩力敵紫靈砂八兩紫靈砂受山澤
之虚氣其溪砂土砂雜類等俱受濁滯不眞
之氣結而成砂不可比量也此既辨其丹砂
品位即知水銀高下夫修至藥切忌水銀雜
此是眞訣大洞眞經皆祕其眞汞取上品丹
砂一色不雜者抽得水銀轉更含内水内火
氣爲之眞汞故經云雜類不同種焉能合體
居同類者是其眞汞也亦名子母仙經祕而
不泄金陵子曰投汞於金上生砂而成朱砂
此亦是金座砂也真汞者則上品丹砂中抽
得汞轉更含内水内火之氣然後名爲眞汞
右取筋竹爲筒節密處全貯三節上節開孔
可彈丸許大中節用小孔子如筋頭許大容
汞滴下處先鋪厚蠟紙兩重致中節之上次
取丹砂細研入於筒中以麻緊縛其筒蒸之
一日然後以黄泥包裹之可厚三分埋入土
中令筒與地面平筒四面緊築莫令漏洩其
氣便積薪燒其上一復時令火透其筒上節
汞即溜下於下節之中分毫不折忽火小汞
出未盡灰猶黑紫依此更燒之令其汞合火
數足諸法之中此爲要妙丹砂雖同類抽出
得水銀未可添合於金砂中不出須受内水
内火之氣
　　　治汞法
汞一斤　　　石硫黄三兩
　右生擣研爲粉致於瓷鉢中著微火續續
　下汞急手研之令爲青砂後將入瓷缾中
　其缾子可受一升以泥固濟令可厚二分
　以蓋合之密固濟全致之爐中用炭一斤
　於缾子四面長須有一斤炭三日後便以
　武火燒之可用炭十斤分爲兩分每一上
　炭五斤燒其缾子忽有青煙透出即以稀
　泥急塗之莫令焰出炭盡爲度候寒開之
　其汞化爲紫砂分毫無欠又取前紫砂以
　黑鉛一斤將其黑鉛先於鼎内鎔成汁次
　取紫砂細研投於鉛汁中歇去火急手炒
　令和合爲砂致鼎中細研鹽覆蓋可厚二
　分緊按令實際令武火飛之半日靈汞即
　出分毫不欠此名爲内水火也金陵子曰
　陽精火也陰精水也陰陽伏制水火相持
　故陽陰制之又其丹研水銀雖辨别其品
　位高下亦有曾被穢惡者水銀非論雜亂
　曾近死人來者甚難辨識其丹砂若經生
　死穢觸者向上一重朱衣便落其顆粒却
　光浄無其衣者是曾經穢也今但揀擇取
　上色丹砂一色者自抽飛變取水銀用爲
　精妙也
辨眞鉛
　按仙經隱號一名立制石一名黄精一名
　玄華一名白虎一名黄芽一名河車一名
　黄池一名黄龍一名木錫
又眞鉛按龍虎經云故錫外黑内華金體又
按潜通訣曰玄白生金公巍巍建始初金陵
子曰真鉛者取其𨥥石中燒出未曾𤇨抽伏
治者含其元氣爲之眞鉛大洞眞經皆隱祕
其眞鉛不可輕泄其眞水内火者黑錫石硫
黄是也鉛錫俱禀北方壬癸之氣錫受壬精
鉛禀癸氣金終於癸故鉛禀於陰極之精也
按仙經鉛若不真其汞難親故鉛須眞也
　　　又訣
夫大還七返九還者異名而同體返者是砂
化爲金還者是金歸於丹(經云反我鄉歸我/常服之白日朝玉)
皇其丹爐鼎亦須合天地人三才其鼎用藥
金二十四兩應二十四氣内八兩爲蓋可受
九合取甲辰旬中戊申日於西南申地取淨
土爲爐内徑一尺二寸三台十二門門須具
扇以上品光眀砂一味而成以鉛石硫黄赤
鹽馬牙消等佐助七返九還是住世長生昇
飛之藥也以丹砂一斤碎如麻顆許大和石
鹽馬牙消以水煮四十日陽藥陰以伏也然
入鼎中以陰陽火候飛伏五日内四日用坎
卦一日用離卦坎卦者煑四日離卦者火飛
之一日如此五日爲一候三候爲一氣用八
氣二十四候一百二十日其砂伏火矣更須
用鹽花包之重以黄土爲泥緊褁固濟金鼎
入爐武火燒三十日即將鼓出銀亦名黄火
銀更一兩轉便成黄金如此七返其丹以成
名爲玄眞絳霞砂服之長生住世點水銀及
五金並成寶又將此絳霞砂鼓取紫金十五
兩取其眞鉛一斤石硫黄五兩三物相和入
鼎燒之六轉轉添陽硫黄用金爲鼎立壇爐
每從甲子日子時起火兩月六十日爲一轉
其丹欲成紫氣連天日月失輝山河震動其
丹成也赫然輕飛脱離於質如芙蓉九層連
於鼎蓋十五兩分毫不欠其鼎内有滯灰二
十四兩如紫金色其紫灰一丸如麻子大立
制汞一斤及五金盡化爲上寶古仙有品類
真則一同其七返之砂功力甚著服之亦得
爲高仙尚未證其真何也緣藥尚有窒礙之
體未能輕化離於五神猶爲真水世火而所
銷鑄且九轉之丹成飄飄輕化迥脫凡質圓
光洞曜紫氣衝天遇物而化無有凝礙千鼓
萬鞴終不銷鎔而精光轉益矣炎火之内亦
不燒手得服之者當則羽化玄飛爲高上真
人也夫道以據賢眀志誠君子得之則福壽
無疆輕洩之人殃及九祖亦不可誣言而蔽
之道慎莫露志於凡情賢愚可熟鑒之而已
　　　龍虎還丹訣
金陵子曰大還者難乎哉故經云夫大還者
先授之於天而還之於人若非積功苦行行
合於真不可及矣聖人有言曰人命逝速似
於流水倏忽形腐生死之門殊大若非能靈
丹至藥别無徑也得之者可以上朝三清年
壽萬劫玉女侍側貨財千億(出陰/君傳)是天地間
正氣爲之固得其然也自古還丹有黄帝九
鼎丹老君還丹琅玕曲晨神符白雪五靈二
十四丹等亦有從西國而來者雖流教於世
並無正方縱有文字皆指陰陽託號而言聖
人共祕斯門真處不書書處不眞若自恃聦
智按文責實以意推校用意愈巧去真逾遠
非論惑其南北黄芽金水之妙從何得窺切
在火候受氣若一象不足則與瓦礫無殊而
況途程尚遥爾皆須口受良師覺悟學者亦
須審其方便明智專一非常之心而有非常
之事久受勤苦而及得成不然外名丹壑絶
跡無著或感神人而授之過此皆常徒虚勞
生耳不如且美酒紈素也余亦非先覺者給
侍長者苦辛歲久側聆斯義坎離二卦爲藥
之根源朱砂南方火之位内含水銀也黑鉛
北方水内含銀也銀是鉛中之精水銀是砂
中之寶精寶既分各歸其根故爲之青龍白
虎經曰用鉛不用鉛其義可知也據此白銀
是鉛中之至精水銀是砂中之眞寶若將此
銀及水銀爲丹藥恐無得理故經云若向鉛
中求玄髮成白頭此是世間凡銀豈堪爲藥
又若用鉛及水銀固不可也去道遠矣深宜
省之又别一說銜銀者非真也又一說鉛銜
銀者非真也又一説鉛中真鉛也又一說嘉
州鉛能制水銀可使立乾然夫修丹之士須
揀名山良地(若非名山良地即有魔邪等居/不福人爲善鬼神多使人意壞)
(也)精擇同志只可與三兩人多恐心志不同
損藥累功尅取良時吉日須依禁忌(出在三/洞要籙)
(寶經/中)外棄塵事内絶邪想調治性情使神氣
安和不得令有煩勞忌食葷血見屍冢陰穢
不與女人同食飢飽喜怒意思不精食須面
午卧須首午七日一浴不與外人交往邪談
陰精不伏也修藥發爐之日乃修一狀具鄉
里名氏年月生日名位訖云某濁俗小人願
續餘生願結正丹今備藥君臣求告靈君求
啓靈神太一帝君四方大神降臨菲薄請四
方神從午起各呼其名質色依本方存神叩
齒二十四遍
我結靈丹　靈君降壇　主覆藥君　不散飛天
　　　又呪曰
我結靈丹　靈神降壇　保固藥神不失於泉
　心呪之畢任意啓告如得藥服者須修行
　仁義禮智兼外其身心擇境而居遠其屍
　穢(死生之穢觸犯/靈藥切在忌之)凡得靈藥不可令人知
　見多鬼亦然也古錦袋盛藥須丸數奇不
　得偶雙即走失古錦去邪也
　金花還丹方
鉛八兩　水銀八兩
　右二物相和以左味細研令相入以甘土
　堝泥包裹爲毬令乾入镣爐用以灰擁其
　下著文火養六十日出之又以左味重細
　研依前入毬又火養六十日日滿後即每
　十日一度添二兩銀(取真好者錯爲/末細研令相入)都八
　度添計用八十日都成二斤藥如本藥是
　半斤每度添一兩都成一斤藥伏如希汞
　漸有神用也又入火養一百六十日藥成
　都三百六十日火一周氣足也一刀圭可
　乾一斤水銀如日服一粒壽逾萬劫
　有歌二首云尋山河碌碌又白汞生朱砂
　黑鉛爲黄丹
　　　黄花丹陽方
砒黄性以雄黄略同大温有毒生澧州山谷
一名薰黄久與鉛同處其色變黑如鐵但金
石之中有含鉛氣物與青碌之輩總不可相
近宜别貯之又久見風亦損顔色雄黄亦然
切畏鉛若同箱篋不可久也定如鐵色砒黄
性與丹陽相宜
　右經云銅得伏砒柔弱自低銅得伏雌久
　類帝男(雄黄/也)是四黄(雌雄硫/砒也)正數有人飛
　砂一味至九九八十一轉成丹取一丸投
　亡者口中立活固知砒力不可思議既類
　雄黄亦應勝五兵殺蛇虺服餌皆飛入人
　腦長生不死理然也比見王涣司業將雄
　黄和汞於鐵鐺子中研不停手下著文火
　不用火冷研亦得一日内結成砂子伏火
　者得如皂莢子大成上色黄金如無雄黄
　用上色澧州砒黄代用亦得其力不相弱
　是靈藥也(一說雄爲君雌爲/臣流爲使砒爲將)按本草雄黄
　生武都得銅可作金砒亦類之砒黄生數
　處並不及澧州者(雄黄色如雞冠向日通/紅緊細潤膩實而不硬)
　(有氤氲香氣不並臰黄就中紅赤中帶黄/色故曰雄黄任以水洗待乾一炊久當生)
　(黄衣不然以口含之亦得並有黄衣上毒/蛇見之立死此是真者漏天南隽州亦有)
　(並不如武都者砒黄雖次雄黄並不作前/件狀樣色黄亦鮮明稜角生硬有臰氣通)
　(紅易破/者良也)其丹陽之道甚難舉世學者雖多
　明曉者殊少且丹陽質性難柔外暈形赤
　内懷青黑(鐵禀南方陰丁之精結而成形故/赤銅禀東方乙陰之氣結而成魄)
　(故青銀禀西方卒陰之神結而爲質故白/鉛錫俱禀北方壬癸之氣故黑金禀中宫)
　(陰已之魄/故黄也)甚難制治一説暈是銅銅是暈
　暈盡銅盡銅盡暈盡無若非巧能制合子
　母合體知其性情剛柔分等即須以伏火
　鉛汞上丹上藥然變其質又五金入土埋
　之千歲唯金與銀不變其質餘並化成灰
　土余今此方抽化質了入火不變入土不
　銷便能翻制造化陰陽豈容易哉若骨分
　仙材宿命素定早逢靈訣點制刀圭(一兩/二十)
　(四銖六粟/爲一刀圭)或揩塗藥於堝挺上入火燒炙
　便成真寶此是神仙上品非造次而能知
　若素非此流必須精詳物理廣博方書辨
　别君臣識其忌諱其藥有剛有柔有制有
　伏拒火與伏火别生用與熟用殊亦有兼
　假鉛汞獨用四黄神仙流教萬法千方並
　皆隱閉悉不明文縱傳方書是迷迷相授
　後學之士多無所成亦是賢者不苦精研
　不得學聖之意功用微淺兼有堝爐鉗鞴
　不全明曉燒投點化不究精微炎黑火中
　須臾則過憑何見其成功夫用熟藥稍易
　生藥甚難今此一方悉用生藥遣變質成
　眞切在銷停及抽换投拔節候爲妙亦解
　鉛汞傍通經云器内方徑一寸可受水銀
　一斤又准筭數金方一寸重一斤銀方一
　寸重十四兩鉛錫重九兩半鐵重六兩玉
　重九兩(一本云玉/重十兩)白石重三兩土重二兩
　物各禀氣自然之性汞者禀五陽神之靈
　精不可比校其餘高下懸殊唯熟銅與銀
　斤兩相類形質細膩柔軟頗敵除有暈一
　色餘並相似實可通變且五金訣云雄黄
　功能變鐵雌黄功能變錫砒黄功能變銅
　硫黄功能變銀化汞四黄功亦能反鐵爲
　銅反銅爲銀反銀爲金如榖作米是天地
　之中自然之道磁石引針琥珀拾芥豈是
　他靈又經云但有道術士能制治方便巧
　使相入亦可爲寶余今化鐵爲銅用砒成
　銀理無二也方具如左
　　　點丹陽方
砒黄三十兩(澧州者無夾石赤如鷄冠向/日通紅者良諸處者力次之)
雌黄八兩(狀如金葉子者佳若黄軟如石不/堪又有夾雄黄者雖如此方不用)
胡同律二兩(用石律如薑石狀投釅/醋中良久沸不定如)
鹽二兩(取花炒/令變色)
　右件四味共四十二兩先取砒如小棗大
　其碎末别收秤取三十兩納鐵鐺中准藥
　一斤用生胡麻油五升緩火煮之令壘壘
　小沸不得火猛如此九日九夜止若油稠
　强即宜抽去之更添新油日足訖便盛於
　帛袋中納甑中滿甑著砂絹袋於砂中心
　蒸之七日油膩併入砂中即自鮮赤本經
　云帝男帝女(帝女/雌黄)必須如此修理一且去
　毒毒去能入五金二又得霜倍多又如無
　上色好用次者慮有頑石但倒抽一遍取
　精者用亦妙其澧州砒有力諸處者次雌
　黄准砒例修理但煮時不得同在一器内
　餘並一也其性甚能柔物與砒同力成功
　(金陵子曰蒸時同在砂甑内但相去遠亦/無妨礙按鉛錫經云朱砂三分雄黄一分)
　(右合研置銅鉢内著釅醋細細添之湯上/煮醋盡更添如是三伏時令乾出之入油)
　(鐺中緩火煮令魚眼沸兩伏時出飛取精/大佳若不飛者即以雞子白和泥瓷器盛)
　(密蓋砂甑中蒸之一周時出用大佳如/不者和赤鹽點銅成黄餘並在本經中)胡
　同律甚難得眞者一說獨將生用點銅得
　白金但以漿水於瓷器中煑續添令盡五
　升即可用能去黑暈(一本不煮/生用亦得)鹽用(花炒/令黄)
　(急用不待/煑蒸亦得)末鹽不如顆鹽顆鹽不如井鹽
　井鹽不如池鹽然取前三味同擣麤砂羅
　過令匀以鹽投醋中待消用拌前藥令濕
　日中暴乾熟和攪揩捼令相得次又拌一
　遍日暴令浥浥便將入鼎(一說以桑灰汁/拌藥如用醋恐)
　(損銅不知/如何未詳)其藥分作兩鼎每一鼎只可二
　十餘兩爲准多少得所也以兩匙頭石灰
　和前件拌了藥同拌令匀即著石灰藉底
　令厚一分已下按令實便下前件藥末於
　鼎内如𨫼背裝四面不用苦著爐微著匙
　按即且少著兩匙覆上便以手摩挲藥面
　破令與石灰相入以匙微微按令却如𨫼
　形更以石灰覆厚二分已上微按令得所
　即以少水灑上面至散濕遂以盆子蓋之
　其盆子稍高於常者一尺五寸文武火燒
　兩伏時比常飛霜文武火稍文爲度候寒
　開之其霜當總在爐面上已卧訖下並無
　脚作白色柔軟細潤可愛揩臂如粉其霜
　在爐内凝結爲一脾約厚一寸餘紋理如
　束絲不飛上盆子余故號曰卧爐霜别有
　半兩已來在盆子上顔色不同當别收任
　將别用又如有火候失飛不盡者亦准前
　任重飛其卧爐霜甚能柔物不並常霜脆
　硬比見諸法中飛一遍白霜少用即無力
　多用物即硬是爲大病此霜任意多用物
　終不硬與諸霜不同殊於常也其砒但將
　好者成倒抽了若待用油煮及蒸便將飛
　霜用亦得又孔氏商量亦云用一遍白霜
　佳此兩訣亦甚符會又成卧爐霜後取前
　件霜每二兩點一斤(已上並用/大斤大兩)經修理了
　者丹陽可分作兩堝每堝只可著八兩多
　少爲得所乍可已下不可過多又不可少
　少則堝中乾每一兩藥分爲六丸每一度
　相續點三丸待金汁如水以物直剌到堝
　底待入盡即以炭攪之更鼓三二十下又
　投藥如此遍遍相似即瀉入華池中令散
　作珠子急用柳枝攪令碎不作珠子亦得
　又依前點三丸亦投入池中看色白未若
　所點藥不須將火燒却藥其物即不白更
　須重點一遍以白爲度生藥點堝甚難所
　投點大須在意冷熱相衝金汁迸出堝遍
　遍如此折損殊多其堝稍宜深作若能使
　金汁如水點者爲上



龍虎還丹訣卷上






龍虎還丹訣卷下蘭二
　　　　金陵子述
按仙經有黄銀白金紅銀者是上藥所致一
名紅金一名紅鮮金又有離己金又有青金
又有寶金亦有丹砂四黄染汞銀而成又有
黄花銀且汞銀萬化亦本含此染若兼染色
者或黄赤紅紫蓋隨藥變亦有狀如血裹看
如地黄根亦有如日色者似黄不黄似赤不
赤似紅不紅似紫不紫蓋是神仙上藥非凡
情而能測别其方訣今所載矣
伏丹砂爲紅銀以水銀和青緑石膽及諸藥
礬第納鐵器中煑結而成者狀如丹陽體並
有暈今亦可使其無暈又此門外甚有深玄
比見道者一斤制得一斤一兩制得一兩亦
有投煑不逾時便成銀體亦有轉相鈎制亦
有結出便無暈者亦有取結銀爲器用本色
藥結者不用鐵器者亦有只先取一兩水銀
結成砂子以瓷椀地上合之須臾便硬即以
鐵臼擣加投一兩汞還依前以椀合須臾即
硬又擣又加汞二兩依前制四兩又合硬如
此一倍倍加可增至百斤當日而成凡數十
般法藥至道玄遠妙理難究蓋隨所遇非造
次而得窺又饒信等州銀山有礦質狀一如
光明砂其色紅紫鮮明可愛堪入鑪用鼓鑄
便成白銀一斤可得十四五兩甚難遇今代
稀有古經方中並不見載遇未詳也或疑是
銀之紅礦其紅銀以青緑及石膽俗呼爲膽
子等所結鼓得四五兩或六七兩色如丹陽
者且汞和青緑及膽子諸礬等於鐵器中煑
結而成每一斤汞砂鼓鑄了只得四兩紅銀
此並是鐵非水銀也或云膽子青緑等並是
銅苗其中有銅故水銀鈎得切恐非也並不
干藥事所得四兩已來者並是水銀鈎得鐵
而致非關汞藥余曾各秤諸色分明記録一
度煮結鐺欠五兩紅銀只得四兩半故都是
鐵不虚也只爲證據又凡結砂子若器中絶
滿火稍武其汞迸走細如針鋒不可得覺用
心麤者失總不知又用藥淘研稍若亦化似
塵如灰隨藥水而去不知頭頭欠折將爲所
欠汞盡爲紅銀也令後來學人見無所成悉
皆抛棄亦相承皆爲水銀却非也又有一本
一斤水銀也其紅銀即是鐵鐵本有暈又加
青緑等染來固合有暈亦難修治與銅何殊
今時輩藥道中人爲難制治亦輕此道余今
年深學苦輒議此門殊可佳尚且水銀鉤鐵
皆是鐵中精華若言汞住去道則遠矣若以
鐵中而求是上上精華鐵也用將鑄鏡是上
色鐵鏡所見鑄得者甚明徹深沈與常鏡殊
是知是鐵中精華也又何以知之且水銀至
靈入雜惡類今與汞俱是蓋是五金精華又
看結了器中又侵削鐵器面鐵面上分毫無
損異日因藥力被汞遥吸岀鐵精華便與汞
合體理實靈異今將以爲鏡是不可思議之
物今世人只尚此爲水銀殊不解重其鐵也
余自恨藝淺功微不知黄帝之術儻加以金
膏雄黄法象鑄成照其鸚鵡亦不後於當時
今世若將爲鏡是上上鐵鏡太原古者不如
亦無比若爲銅亦是上色鐵化爲銅也今世
人只呼爲紅銀見有暈輕易如熟銅之流不
知是五金精也余以水銀爲紅銀紅銀亦與
爲銅爲鐵作鏡化銅爲銀方訣既臻理無惑
也
　　　伏丹砂成紅銀法
　右以朱砂一斤(上色/者)不必顆粒成但光明
　砂紅色者佳納猪脂中和水煮三十五日
　入蜜水中煮十五日入華池七日將向甘
　土堝中鎔鉛汁瀉入堝中下前朱砂其朱
　砂以礬泥裹之投入堝中直令剌到底七
　日當伏火入赤土黄礬硇砂出色立成紅
　銀矣亦號曰紅金外白内隱隱作紅色光
　鮮可愛
　　　又方
　右取水銀以石硫黄燒成砂未曾經研淘
　者取砂子一斤麤打碎以兩重絹袋盛外
　更以竹疏袋重成即以桑灰淋赤鳥左味
　淋亦得汁中納黄丹一斤懸前件袋於汁
　中勿遣著底以文火如魚眼煮七日當伏
　火後入堝鼓並成紅銀色如桃花鮮明可
　愛
　　　青結紅銀法
凡青有數十種曾青最爲上其狀如黄連又
似貫小真珠長一寸半寸或三兩枚相綴或
直或曲或深或翠色時有金線還繞其間光
縷璨璨句容山谷中有近甚難得價重於金
其空青出於梓州大小中心皆空色甚鮮翠
其間有含水者崑崙頭青似楊梅峰頭颯颯
然大者如彈丸中心實句容梓州青作片子
如碎鉢盂色青無彩翠揀擇並可用又有白
甘青生甘土中鮮翠美顔色如豆許大稍軟
以指甲搯之得破破處轉鮮翠此一味彼土
人呼爲白甘青古來仙方及本草並不見載
又長偏青白青魚目及善青散出饒信等州
並雜青也亦相類今煮結砂子乃是畫人淘
研出者彩色家多用結水銀甚有力又一說
老銅化爲緑老緑化爲青其暈最淺少
　　　結砂子方
白善青一斤(末)　　石腦半斤(醋煑)
水銀一斤
　右件相和以醋漿中於平底鐺中文火魚
　目已下沸少少添漿水勿令沸止一伏時
　當成並全作砂子更能將鐺藥汁添水武
　火煑三兩日彌佳物亦增暈亦稍淺然任
　抽生鼓鑄當得六兩成紅銀大抵用青不
　並石膽土緑等其暈稍少
　　又方
青二兩(稍好/者)　白礬六兩
句容膽子六兩用水銀一斤
　右並擣研令細和汞依常法煮結言便以
　黑豆皮四兩煮得無暈
　　　青花結砂子方
青花一斤　白礬四兩　水銀一斤
　右青花與白礬先相令匀然取兩匙頭和
　水銀熟研納鐺中武火煑三五十沸出之
　淘洗一度綟如此已盡爲限任抽生鼓鑄
　紅色甚淺
　　　石膽紅銀法
石膽生蒲州山谷狀似折篦頭如瑟瑟淺碧
色燒之變白色者是眞次宣潤等州淋取汁
煎煑而成上者青碧色作塊片數等級下者
如黄泥爛濕名爲泥膽唯堪和水銀燒爲粉
其宣州者不如句容氣力懸殊力倍於十其
句容上者狀如碎瓦子堅重鮮碧色一半帶
深緑色甚可愛經夏不潤見風不損次於蒲
州今所用結砂子者但中色已下並可用又
有山谷坑洞裏自然生者色稍淺於煎成者
亦作片塊忽遇即有常無採處近日市肆人
有假僞將太陰玄精及句容相和於銅器中
煎成僞作蒲州石膽其句容亦被添宣州相
和重煑合成形改色理亦相類甚難辯識大
須審細青礬出太原一名緑礬一名皂礬力
勝宣州者砂子之道甚有深妙膽子全土緑
天目徐眞君有歌讚之歌曰
白珠碧水平鐺中文武微微聲漸雄一伏三
時成半死再烹經宿變成銅將軍此朝須舞
劎青腰小兒莫相厭白霜理石常煞人黄礬
石膽從來艶鐵堝土釜各文武一須五時連
夜煑開匣見玉須焚香仙人遇之名長久
　　　結石膽砂子法
句容石膽子一斤　水銀一斤
　右先取一平底鐺受五六升或一斗已下
　者以瓦石盡日揩磨鐺内底上令白浄就
　中揀取鐺底平細者即易揩磨切忌油膩
　如用舊鐺即須燒過與火色同止磨洗亦
　中水没汞半寸已來令容得汞藥即得不
　可令深即下藥一兩顆塊(不碎/總得)投於汞上
　以文火魚眼沸已下如水少以匙抄熱水
　散瀉於鐺緣令散流入煮兩炊久一度綟
　計得一兩砂子已上須著氣力緊綟爲佳
　遍遍如此以盡爲限所結一炊久即可綟
　大抵不如多時其句容每度下二兩亦得
　藥多結亦校多口訣是水(亦云/火)須淺火須
　文爲妙入此法只用一味清水不兼諸藥
　結時成不同諸方甚是上法結以口吹水
　面開當見水銀自遍散如煎餅狀滿鐺底
　加火臨藥時更秤意其水銀直上鐺四緣
　來故知藥力氣感化也收砂子時每度須
　以瓷片於鐺底熟刮下令浄收之遍遍如
　此以盡爲度如用銚子中結亦得又一說
　夫石膽砂子初要出暈但宜以暖湯水淘
　研令浄切忌著諸雜藥煮云被諸藥把令
　本暈藥色却牢志須在竟不可輕用如要
　且煑只可空以白礬於瓷器中煑之
　　　緑石膽砂子法
句容膽子一斤　　鹽一大合
水銀一斤
　右並相和研令斷星子納入鐺中著七分
　水以火煮似沸即得便以砂盆子合之以
　一筋枝令通氣時時以水於砂盆子上少
　少淋下令水散下如此兩日當得六兩已
　來砂子又如能更加半斤或一斤取前砂
　子重結向前藥汁惣留重煮汁兩度叠結
　了更都將藥汁添水加煮三日尤妙砂子
　倍多暈色却淺有一出暈訣云如石膽結
　砂子了更以新石膽煮能去暈故知深妙
　再煑結
　　　結砂子法
宣州石膽十斤如結汞不盡更添三五斤其
法更不得著諸藥只須一味膽子若加諸藥
其暈即難去所結並如常法
　右總結了取砂子緊綟去生者令盡以拔
　葜根細剉煑兩三日常作麤紙色即又入
　黄土煑兩三日當白如雪亦鉤留得水銀
　有三般稍相似一日雞厥其根節不相對
　枝莖長大二曰苦杖葉節目疏並不堪用
　其拔葜根稍緊細節相對生葉稍圓苗細
　短此藥出暈無比又皆結時曾剉此根同
　一時結其砂子便白況更入煑此藥只出
　得石膽暈諸藥不相當又一說其拔葜先
　於别器中煮令濃稠用添煑砂子亦妙(一/本)
　(云煑一月/日定白)又一説金剛根生銀山者赤色
　藤子小高三數尺者其藤有制汞之功一
　名銀苗生於銀山者即堪每結一斤砂子
　並結後重煑都用十六斤藤子煑後炙蘸
　三日便當惣伏火其蘸藥汁法用赤鳥清
　水及黄礬一斤二味熟和攪用之
　　　膽子團汞法(此法及轉膽子爲/紅銀類故録入此)
　右取汞一兩膽子一兩與左味二合已來
　相和文火煑半日又入膽子末半兩漸漸
　添米醋煮之並不得令沸時時綟取砂子
　令汞盡了又將砂子與膽子末五兩煑當
　五日五夜藥成如茶末一兩末化三兩汞
　成砂子作藥七日末一兩伏四兩汞作藥
　十二日一兩上手團汞七兩成砂子其火
　只可一兩已來若惣結成砂子了即火微
　急亦無妨
　　　土緑結紅銀法
土緑有數般生宣州饒信州道水等州山谷
但有銅處即生乃是銅坑中般出壤土經雨
便生色淺軟爛如胡粉塊子以手捻便成粉
末者佳硬如軟石者次其北地亦有狀如澄
了緑米粉好顔色軟細無脚
　　　結紅銀砂子
土緑(道永洲者只用半/斤軟者上半斤　)鹽二兩
白礬四兩(先成/灰)　　　　汞一斤
　右先點米醋研藥後汞相和熟研令斷星
　子然後以鐵匙抄納鐺中如魚皮相次平
　布於鐺底中心留一寸餘地莫令合便以
　漿水有醋味者煑前粉物良留白礬二兩
　鹽一兩並末之待布藥入鐺著水了並散
　藥於汞藥上水合纔没一指已來火令至
　文魚目以下鐺底猶著得手如此半日即
　漸加火令如小魚眼已下疏疏然又半日
　又漸加火常如魚眼半日又加火加水煑
　半日都兩伏時並成砂子一法說初結時
　取三二兩先結了砂子打破作小塊子散
　投於鐺内初此相鈎轉又砂子總成了却
　布於鐺底還著一斤或半斤土緑更煑一
　兩日倍得砂子並退暈淺去又一說但以
　前所結了藥汁莫棄之並收取重煑結砂
　子亦云倍多兼暈却淺右並入鉢研以水
　淘洗抽生約鼓得十兩成
　　　結砂子法(本出/劉君)
青礬五兩(北地/者上　)汞一斤
土緑一斤(用北地者狀如澄了緑/米粉顔色軟細無脚)
　右件汞藥入鉢内點醋熟研納入新鐺中
　鐺不用揩磨以武火煑一伏時並成乾砂
　總無水銀膏也當時秤得砂子二十兩又
　取此砂子於砂盆中入白礬煑一日即以
　蚌粉研淘洗三兩度又和鹽淘半日又以
　白礬和烏梅煑一日又入砂糖煑一日又
　以皂莢煑一日每度皆研淘出黑汁總令
　乾浄即入黄丹一兩同研研了炒□又研
　又入霜一兩熟研令相得即分作十六分
　以鹽裹散剌作小孔子曝令極乾入鑪或
　鐺上以灰蓋初文養一日便放武火燒鼎
　底令紅寒開霜藥總化不見令汞並在上
　釜收取毬子砂鼓得四兩紅銀此常者色
　退一半扣之無聲甚軟取入火燒試微有
　煙暈甚淺尊師云毬内所生霜其砂子便
　令全伏白如玉也此是神仙上品也
　　　結砂子法(紅/銀)
硇砂一斤　土緑一斤　白礬一斤
　右三物相和研入瓶子内以少鹽薄爲櫃
　養燒一伏時臨了用大火燒得通過即以
　風化灰一斗赤鳥一斗以醋漿水投石灰
　中取清以石灰汁煑令熱淋赤鳥取汁中
　煎砂子其汞先以熟藥十兩用研下鐺中
　結一伏時總盡其鹽櫃便入鐺用同結砂
　子更妙時時攪之不用頻如經一伏時並
　結了如砂並無生汞也如又淘却更入四
　五兩熟藥重結當總伏妙不可言每一斤
　入四兩白鉛於堝中熟攪瀉於模中令薄
　作碢然以碢於灰中著上以猛火燒以鞴
　吹亦得當作孔鎪鎪鉛並瀉入灰紅銀獨
　在又入堝銷又投鉛成堝令薄又入灰中
　瀝如此者三即更鼓空瀝三兩遍鉛當出
　盡即又入堝以壁土又鹽攪略又出却餘
　鉛並浄矣暈至少物甚柔又一說(此物和/丹陽及)
　(銀三停/入甚好)　　
　　　白鉛法
　右鉛一斤用松脂二斤生者以猛火炒鉛
　爲水即下少許脂又少著些鹽即以物攪
　之又續下脂及鹽令脂遍遍盡二斤鉛但
　成灰粉即堪以成爲度即入甘堝鼓成水
　當得十餘兩如雪
　　　結砂子法
土緑一斤　白礬五兩
鹽五合
　右件並相和研以好黄土一斤紙筋熟擣
　爲泥作一箱樣可厚二寸許用裹前件藥
　漸令乾武燒一火勿令箱子破裂寒開之
　作紫赤色可結一斤汞和同研一時下時
　時綟之此藥重重用可結十斤二十斤每
　斤土緑可分作兩土箱爲准
華池法石灰和好酒熟攪如煎餅麫用之又
法凡結土緑砂子和黄土結暈
　　　又方
土汞二斤　白礬八兩
　右並擣羅以二升米醋少少灑灑炒令盡
　如無好糠醋亦得又擣羅成粉减取一半
　藥和一斤水銀熟研令相入納平底鐺中
　以醋漿中常没一寸如魚眼沸煑經半日
　當並成砂子更無生者如無漿水以醋和
　水亦得如此了又將砂子又依前入一斤
　藥相和研依前煑結亦用半日然後淘研
　令浄抽生鼓鑄當七兩成甚佳不並尋常
　者
　　　結砂子方
　右取桑柴灰約三斗穰草藉蒸熱湯淋淋
　取三斗更重淋取粉脚約准量二大斗每
　斗重八斤如塊大即打破如彈子大不得
　細研恐泥淋不過甚難調治前件熱暖淋
　得汁赤不中如得碧緑色乃堪用之前汁
　淋之用煎汞三升已上器鼎中煎三日添
　汁浸之如常法綟之如常法唯緊是務耳
　又用砒黄飛霜三遍和水汞竹筒除皮如
　兩張紙厚可長三寸餘且將前灰汁煑之
　管中滿著鐺中亦滿管中黑即傾之如此
　三度即苦酒亦爾熱湯湯石灰清亦如法
　用苦酒拌一如飛四神丹法得霜用太陽
　太陰玄精黄礬石(如金色/者上)硇砂(青黑/者上)此五
　物和合末著鹽藉細搗鹽遍副鐺著邊如
　一粒米厚上覆亦爾用炭固濟一伏時文
　八武四亦不過一斤炭急即不堪用得霜
　了白臈火軟擀之如兩紙厚用裹上物爲
　丸丸如小彈子大又用煑五合麫將爲池
　池六升已上入堝子鎔投累至三丸一入
　池如此五度可止後用㙛上尅作㾗爲模
　深作用油拭之令甚潤濕可瀉又云先入
　鍊白礬灰爲妙其法用桑火燒坑内絶浄
　掃用苦酒拌之趁熱投乾礬於坑中盆合
　固濟之待冷開用一兩投一斤先於鐺中
　𤎅令乾入坑爲柔用投霜不用作丸
　　　結紅銀法
土緑五兩(緑色青軟者手/捻如胡粉好)
白礬五兩(已上/亦得)　赤鳥半斤(已下/亦可)
　右以汞一斤相和熟研入鐺子文火結半
　日(至/午)全伏並成砂子便任抽生鼓只得四
　兩已來抽生鐺底先布鹽厚一寸餘即細
　擣白礬末布於鹽中心少布些些即以薄
　絹裹砂子捻令相著絹纔裹足即休勿令
　剩安鐺内上又著白礬蓋絹便一時撥鹽
　擁其上霜盆固之武火半日止
　後法
汞一斤　緑子六兩
赤石脂二兩　鉛二兩(續/添)
　右三味於砂盆中取少許鹽和左味槌研
　可百餘下候鐺沸即以鐵匙挑下之武火
　煑從寅至辰銀綟得之了一斤用黄丹一
　兩炒和研可抽生便用之
　　　飛出汞抽生法
　右取砂子以寒水石爲櫃稍薄著砂子不
　然重重隔之上又著鹽蓋鹽上又著灰固
　濟文武火飛至鼎底乃止其寒水石即須
　生燒一火通赤令熟即急去火以盆合固
　濟縫待冷開即堪用
　　　倒抽砂子法
　右取一甘堝子以砂子於堝底上以浥浥
　汁鹽滿堝實緊按了即火邊炙令鹽乾便
　合於地坑瓶子口上瓶内著少水以筋泥
　泥之漸漸著火候堝受火便放一籠武火
　寒開收之凡抽砂子了所收得生水銀宜
　先以醋煮即以煖漿水研淘洗次以煖水
　洗更以鹽和研方得浄
　　　赤鳥砂子方
赤鳥者膩粉之脚也本是泥膽及鹽爲之淮
南者勝於向北新好者佳如經時月多力在
地停貯者少力計每斗重八斤(緊實/者良)
　右取赤鳥不限多少以大瓮盛沸湯投之
　攪令匀以小木槌子熟攪打令匀便於熱
　湯中破散更連頭投湯候總散碎了即投
　於冷水亦無妨滿瓮盛停一日一夜當並
　澄清即以物掠取上清者切不可用濃濁
　者入釜中煎煑一飯久便以薄口杓於釜
　底刮掠取砂子砂子似蠶砂甚虚軟安於
　一瓷椀中椀中須著少藥汁養砂子時時
　掠之以盡爲限釜中汁少更添亦以盡爲
　限其瓮中水盡更添水以物熟攪候澄又
　煎煑亦有砂子在其瓮中者亦以盡爲限
　待總了計釜中汁只有一二斗即止火拔
　釜出於明處其釜底人有殉千以才日下
　收之與前者一也總收得砂子了都納入
　瓷瓶中還以赤鳥汁清煑四伏時數攪之
　一日一度研淘即却他成水銀得砂了至
　少如不淘研及不數攪但莫令著底總成
　砂子(一説其清水秤重每升重一兩待後/作時先秤水然後取赤鳥清水秤即)
　(知/之)又一法以藥頭汁煮砂子四伏時數數
　攪切勿令著底火須武每至一伏時須略
　淘去稠惡舊汁更添新汁煮煮日數滿後
　煿令乾秤知兩數又一本方雖云四伏時
　煮其所出暈將此砂子一兩入二兩汞中
　用皂莢梅漿煮與諸家煑暈方非相類如
　不要白添金名紅金本方説如此又一説
　赤鳥汁俱入釜中煮總不用旋旋略刮日
　滿汁盡其砂並自著釜底任收之又釜中
　煮了汁納瓦盆中經宿盡結成長大消石
　長尺餘麤如兩指白色質狀一如消石見
　風亦不化變有人呼爲白石膽云將結得
　砂子無暈亦堪作櫃用又其瓶子中曾煎
　煮來藥汁點著磚石如空青色經久不變
　　　結赤鳥砂子法
　右以麤穀糠二斗已來襯赤鳥更以少糠
　抑赤鳥令相和一出又淋之可著如停隔
　日即泥須淋取盡其汁别更澄待清煮得
　成結子多又少暈不知何也未詳余意恐
　難淋不如前説又余意前拌砂子煮時加
　句容膽子必應易伏少暈亦宜蓼子灰至
　良只依前大例煮砂子更以蓼子灰煮是
　上法又見宿上人云比煮赤鳥但一岀手
　煮釜底收取砂子更入柴灰中煮三伏時
　並成上好乾砂子每一斤鼓得十餘兩後
　被崔中丞因造金器物都有四五十兩一
　時投入金中用却去其金甚好故知前說
　云堪添金亦不虚也此物性至柔甚柔於
　諸色紅金亦柔於金銀也又以汞三斤已
　來砂盆子中和赤鳥點釅醋脚研之如麵
　糊兩炊久已來不用著火以水淘之又加
　赤鳥又續續點釅醋研候汞中有砂子即
　綟取以數足爲限然浄淘洗砂子以餘甘
　子煑又以甘草煮去暈無毒得成銀膏
　　　燠伏砂子法
凡諸色砂子每結一斤水銀以伏多者爲煑
多少暈易爲修變常手只是四兩已下如能
結得七八兩已上者其得其妙若善能燠伏
更鉤制得水銀加得兩數或全伏者爲含水
銀多物自無暈深在燠伏
　　　又法
　右取砂子莫令成粉末以絹及竹疏袋子
　重盛以赤鳥清水水中加黄丹四兩煑下
　七日然後入赤鳥煎成白膽子櫃中伏七
　日便全伏火不用抽生又如不入櫃但一
　岀手二七日煮亦得
　　　又法
　右砂子要全伏者取土汞一斤加膽子半
　斤結總了用所結了土汞等煑令乾和少
　鹽熟擣作櫃於鐺中固濟燒養十日全伏
　　　又法
鹽一斤　消石四兩
白礬四兩
　右件相和入瓶燒一火令至鎔寒開之又
　取礬石五兩蜜陀僧一兩已上相和又武
　火燒一伏時然取前件等更加磁石五兩
　却擣研爲櫃文武火七日至妙又如不用
　鼓鹽者此鹽作櫃宜先於火上烘令至極
　乾每斤可加伏火消石五兩於鐵臼中熟
　擣如麵唯宜擣爛熟便可爲櫃亦不必用
　鼓了者又其鹽炒至赤佳
　　　又法
　右岀暈了者更空以白礬漿水煑一食久
　然後燠成銀之時自然紅軟於鐺底先布
　鹽可厚一寸餘即細擣白礬末便於鹽中
　心少布些些即以薄絹却裹砂子稍捻令
　相著所裹絹纔裹足即休勿令有剩絹即
　燠雖岀便坐砂子裹於白礬上又著少許
　白礬蓋絹頭便一時撥取鹽擁却絹没頭
　便以霜盆蓋却便固濟細密以鐵關揳令
　牢恐汞力鳧起似有漏氣汞即走岀以武
　火燒火唯猛佳從平明至晩間即去火待
　冷開之盆子中當有霜有汞相和即撥開
　鹽收取紫粉以物擊之作金聲便堪入鑪
　任用
　　　岀紅銀暈法
夫岀紅銀暈其中甚難何者所用皆非至藥
比有修鉛汞之士其間稍差點制猶不入豈
可能將諸石及草爲藥生熟又殊而欲望變
凡爲真不亦難乎今於此得者須各辨反惡
知其情性用藥有多少合和有前後若合其
理與真無别稍失其道則乖學者詳而用之
　　　淘研煮洗砂子暈法
　右應諸色砂子等並不宜冷水須用暖湯
　切不宜著雜藥研淘煑洗爲被外藥把捉
　砂子暈却深牢轉難得出其砂子但且先
　空以暖水研淘唯變數多即浄續加以鹽
　及和飯研之然以大麥仁漿水爲梅鹽大
　瓮盛糠火養十日令極醋臨用時加章陸
　根用煮砂子至相宜經此後任將入諸色
　修理
　　　出紅銀砂子暈方
　右取煑洗了砂子作小挺子以風化石灰
　納鐵筩中散安將挺子插於灰中固濟不
　固亦得文武火養一月日已上鼓之每斤
　得十兩成無暈
　　　抽生出暈法
　右取砂子以寒水石二兩礬石一兩章陸
　根一兩與一斤砂子相和熟研三五炊久
　唯研多轉佳即淘洗又依前著上件三味藥
　同研又淘洗如此三度止暈當出盡即重
　綟却生汞便入寒水石櫃於鐺中以醋和
　寒水石下厚半寸上厚一寸其中砂子以
　寒水石末格之不然薄作片亦得櫃上著
　鹽鹽著灰飛之文武火一伏時然後入堝
　銷投入寒水石池内
　　　池法
　右以鹽水調寒水石如麵糊投三兩遍白
　如雪
　　　燒寒水石法
　右取一火急去火以盆合固濟縫待冷用
　之
　　　點紅銀暈法
　粉霜一兩(毒/者)　句容膽子半兩(已上相/和細研)
　右先取石灰一如淋灰法熱暖白馬尿淋
　之約得二升已來汁向瓷瓶子中盛納二
　味於中以重湯武火煮兩伏時止待冷去
　餘汁藥帶泥便和半兩伏火消石同拌和
　爲團又入藥櫃中文武火伏之兩日當伏
　火每一兩點一斤如雪
　　　藥櫃法
特生礬石二兩　青半兩(麤/者)
蜜陀僧一兩　句容膽子半兩
　右相和醋拌納一小瓷瓶中燒七日每日
　一度入醋又燒即堪爲櫃又此櫃重用多
　時轉佳
　　　伏消石法
　右取消石一兩爲末納瓷盞子中按令平
　緊上布兩錢鹽末按令平以瓷盞蓋不用
　固濟文武火候消鹽汁盡即伏
　　　點紅銀暈法
　右取鉛八兩水銀二兩並相和納瓷器中
　不用固濟火養令如水勿令火過但纔作
　水即得十日後研作砂子以砒黄及消石
　白礬鹽等出暈研淘二十餘遍即還以出
　暈藥煮一日又添半兩汞入鉛中又火養
　十日便堪點物和霜藥亦佳
　　　點紅銀暈方法
上色好砒如無用老鼠藥亦得以灰襯厚半
寸上以壁土蓋厚二寸飛三轉止
白霜一斤伏火　消石四兩(用一/兩)　硫伏
四兩一日漸漸養鈎硫取少硫黄(令伏在消/石内佳)
　右二物同擣研令相入鼎中平布上以消
　石末以手捻散於藥上可用半分已下固
　濟飛一伏時當有二兩上餘並伏在下又
　掃下相和研又飛一伏時如此三度上遍
　遍並看生消石並當伏火然取徐州石腦
　三兩細研鐵鐺中炒一食頃(余意改作/銅器中)待
　大段火力盡帶熱便投釅醋五合中熟攪
　名曰醋石腦也即便著伏火了霜投入石
　腦中都熟攪火上泣令乾更用生消石十
　二兩(余改作伏/火消石)白礬二兩都研納瓶中伏
　十日火火從上燒臨了須一籠大火令鎔
　作汁便堪點物每四兩點一斤成上上白
　作池口訣云其盆子須數數以冷水試之
　又點物白了每一斤入四兩母相和熟攪
　寫爲挺任諸色化爲末投汞中令成膏細
　細研令相入取後件伏火藥一錢已下於
　砂盆子中用漿水煑煑了淘研却黑汁又
　煑如此可三度至夜間即更入汞又入少
　藥乾□固濟計煑兩日乾□兩夜當白無
　暈但取少許火上燒即自知之
　　　伏火藥法
先取白礬一兩　朴消三分
　右二物同研令細於瓷盞子中布作一櫃
　櫃内安消石末一兩漸漸以文火養一日
　即漸進火令通赤即止然取汞一兩伏火
　留一分已上二物同研令極細直一兩日
　研加功細研尤妙又入前件伏了白礬等
　半兩又和汞藥同研令細以鹽花爲櫃用
　瓶子其櫃可厚一寸以來固濟文武火七
　日十日更佳火從上燒瓶子通赤止藥作
　青紫色計此一櫃藥可化砂子十斤成純
　白(霍君曾作來時在揚/州龍興觀云如此)
　　　成碢挺岀暈法
石灰一分　　黄土二分　　鹽一分
　右都作挺子用攪堝以挺子黑即易以挺
　子不黑爲度當盡其挺子後燒却黑自落
　更重用得無遍數又意石灰甚能去暈只
　是硬脆物若用攪堝宜未入母時攪如已
　入母了恐損銀又以滑石末醋和塗器物
　及碢挺上燒灰無聲兼閉暈只要一度爲
　之後經燒暈不起宜居深屋中不見風
　　　岀紅銀及砂子等暈法
　右砂子緊綟和磁石消石白礬朴消鹽寒
　水石母蠣以少糯米飯團和研諸藥作餅
　以布一重褁砂子令薄即掘地二尺已上
　埋之一百日當去暈也如未可經年亦妙
　以暈盡爲度不著藥空埋亦可也又如堝
　挺但打稍薄埋之並去暈此是供奉山人
　李景陽法
　　　又方
伏龍肝石灰礦炭灰桑灰煮得白無暈又出
以餘甘子煑能去暈
　　　又方
以石灰淋去灰味又以水浸又蒸又淋不論
遍數以至精爲妙又團燒又淋如此三五遍
乃至以此灰重重研洗砂子得無暈
　　　又方
若岀却生以燒了寒水石二兩煮煮汁黑甚
即易數數試看以白爲度此法本煮石膽砒
黄結者不知諸藥結得可否
　　　又法
砒黄二兩寒水石二兩鹽一兩和煮不用鐵
器良
　　　又法
鹽研三日每日一淘至乳汁止暈自出盡
　　　又法
以馬齒汁煎取濃加消石朴消甘子汁攪之
鼓紅銀投三遍去暈
　　　又法
章陸根和薑研淘去暈煮亦佳
　　　又法
石灰清蠶砂汁中煮砂子無暈
　　　又法
荏子油中煑十遍去暈一云能除鐵暈
　　　又法
以紅銀入汞了以生附子煮無暈
　　　又法
酒家酒客小便爲池及煮物去暈(一云老人/尿老是久)
(也)
　　　又法
砂子以砒黄於砂盆中煮加鹽七日或二七
日無暈
　　　又法
紅銀入汞了以苘草煮無暈
　　　又法
白梅煑去暈云稍勝烏梅並宜去核
　　　又法
黄芽研煮七日砂盆内煑無暈
　　　又法
伏翼糞煮無暈(蝙蝠/也)
　　　又法
擣蓮子草汁爲餅陰乾以備非時用煑洗去
暈
　　　又法
每研洗砂子須著少蚌粉和研良
　　　又法
口含水停少時手中洗去暈
　　　又法
紅銀及砂子松脂煮無暈
　　　又法
白章柳根膠清朴消石灰研煮無暈
　　　又法
黄土石膽包燒煮無暈甚妙
　　　又法
爛蒸草屈水出暈亦能去丹陽暈
　　　又法
多和汞飛在下者黄土和鹽研爲泥包燒去
暈
　　　又法
𦍩羊角及松明木攪堝重淋乗灰去暈
　　　又法
砂子入糠灰汁中煮數數换池七日暈盡須
每一日六七度换汁淘浄
　　　又法
理石玄精等分爲末銷砂子作水投入去暈
(丹陽/亦得)
　　　又法
紅銀銷薄或未鼓入蓼灰汁中去暈一云蓼
子灰煑得霜伏
又曾將砂子如銀膏狀者和蓼灰研作末便
和灰煑半日已下便成乾碎即當時有故便
止不終篇此灰甚覺結砂子有力又大抵灰
和研甚與暈最相當孔氏以燒灰中具述
　　　燠出砂子紅銀暈法
　右取砂子緊綟了者二斤先以暖鹽漿水
　於鉢内以柳木槌研淘旋溲洗却藥淘洗
　二十遍令白浄即散破納一瓷器中以糯
　米漿中煑納鳥梅一升(去/核)如用酒家醇漿
　亦得煑兩日不得更别著藥每日四度淘
　研並用暖漿中淘研前後並不得入冷水
　淘研下時每遍著少胡同律一錢止分爲
　四度用爲准其胡同律者性情銅鐵俱宜
　甚能去暈又以遠年土壁土爲湯亦佳其
　間用石灰少者水於鉢内以柳木槌研淘
　旋溲洗却藥淘洗二十遍椀中著漿水强
　半椀浸之每一斤砂子用硇砂一分於漿
　水中放椀微暖處一伏時其砂子藥自見
　以篦攪以水淘研手中挼洗令浄然後取
　大鐵臼以砂子和鹽二升壯夫擣　　當
　如青泥每日三度淘洗和鹽擣致　　以
　小便淋乗灰煮一日又和鹽擣一日每日
　亦三度换鹽又用小便灰汁煑一日並合
　堪用也如未更擣煮計三日煑並當無暈
　一說其汞經此擣後汞亦易制伏又如尚
　有暈即更入醋漿中煑合納白礬二兩鹽
　二兩烏梅二升寒水石二兩洗了用砒霜
　半兩(砒也/得)硇砂一錢朴消二兩章柳根細
　擣一茶椀煑兩日每日出砂子三兩度依
　前用胡同律研淘壁土爲湯其物當暈盡
　也又如未了即將砂子投入伏龍肝白善
　各二兩石灰曠一分乗灰炭灰中兩日
　亦依前淘研當白無暈又如未了每斤
　入一兩黄丹於瓷器内微火炒令相入熟
　研即入砂糖一斤少著水煑一日不用淘
　洗(沙糖能/去黑暈)又入濃米醋如無糠醋亦得内
　加皂莢煑兩日能去黑暈便即數淘洗令
　浄日滿後一法從此煑後以砂子作小挺
　子以風化石灰納鐵筩中散安砂子挺子
　插於灰中固濟火養一月日已來後鼓之
　無暈每斤可得十五兩已來暴砂子令乾
　其砂子前後並不得入冷水每斤和伏霜
　一兩同研令相入如無伏霜生者用亦可
　分作十六彈子以鹽褁鹽　先擣令細熟
　鹽外更以泥褁各各爲　　仍以釵子剌
　毬子上各作三五孔子暴令乾納於鼎中
　鐺亦得以細末黄土覆藉用石灰亦得又
　布炭灰於上以物合之固濟文火養一日
　然漸用武火鼎底紅赤一炊久即止寒開
　之收取飛出水銀銀有落在灰上亦盡收
　取其鐺勿動著於鐺上横著炭火武燒一
　火通令赤寒開之打破毬收取砂子打破
　入烏梅白礬鹽煮半日令乾又入泥毬鹽
　拔一火又入藥煮半日又如更能入汞研
　令相得又入鼎中飛三五遍汞且飛引暈
　故出也然後入堝堝内以　牛糞末及少
　鹽覆藉便慢火鼓之　　　　汁又未知
　物好惡深淺即使鼓如已知　當初鼓之
　時便入母同鼓甚良殊勝第二遍入母又
　砂子抽生淘研多者體質輕虚被鞴風吹
　著物多飛走大須在意其鐺中武火燒者
　大是上法物且得伏成得藥力入堝又免
　飛走也更不折落又毬子中用霜者一說
　云用波斯白礬並胡同律甚良又物既不
　折落銷成汁後乾瀉不如投入華池中池
　法用水及酒朴消白礬脂油無在
　　　又一法
空以鹽和水爲池稍濃作柔而　又用皂
莢爲池亦得濃烈爲佳其　柔白無暈
　　　又法
如未可即更入堝銷每斤用霜藥二兩已下
依丹陽方法抽點瀉爲碢即將碢入泥毬包
一日又投三十遍又入泥毬包即重入堝銷
每十兩入二兩母其母切須真好是本山澤
者切須自試無分毫雜者此是要節於堝中
熟攪和又瀉池中令成堝稍薄作此物中先
有黄丹每入堝中之時大須在意令鉛出盡
如不出自是一病即又投三十遍又泥毬包
一日即入堝銷又每十兩更　　入兩熟攪
瀉入池内令成堝並成　　　光白又如尚
未十成即須更入六兩母都成二十兩是對
添也入堝熟攪以壁土白礬硇砂鹽投堝去
面上惡令清浄然瀉爲堝挺稍令薄納火中
燒通赤鈐出令冷又燒三四遍即以鹽揩洗
令浄即入瓶煑一炊久出之又燒又煑每一
度煮即一遍入堝銷如此七遍銷無暈又如
尚未盡得斷了即須入後件坯法中並各得
成真寶
　　　坯紅銀法
金陵子曰因讀丹經忽悟斯理其紅銀
依丹陽例坯的無暈如不可即取紅銀
色修理一切了者錯爲末入汞同研少著汞
多即被把暈難出又煮洗修理並了然即更
加水銀並投入鉛中熟攪和入鑪中平布固
濟飛之其鑪以黄土紙筋爲泥襯鑪裏更以
乾黄土末下藉五第上覆一寸第一日文火
養勿令汞上第二日稍加火第三日武火迫
上水銀寒開之上釜收取上釜收取汞其鑪
中取鉛入坯池定白也其鑪中並不得别著
礬等恐汞成霜也亦損鉛力如猶不斷手脚
更再坯無不成也又一說紅銀砂子不限多
少但緊綟投入鉛中如此生了者亦得加
一兩同研入坯也無暈又一說坯法細
羅水拌令浥浥爲窠安少鹽於坯中　　鉛
等用火依常法
　　　紅銀遂子法
　右取紅銀以藥抽點包拔一切浄了者八
　兩加二兩好山澤每堝都成十兩爲准其
　母更多亦無妨熟攪爲碢令厚薄匀即取
　一稍深鐺子用水銀三斤以堝平安水銀
　上固濟火當底著用文火如盛夏日即得
　後漸加火每兩日開如有水銀飛上即略
　下火力但汞纔及微微上即得不用
　如此二十日滿即重鑄一遍爲碢
　作二十日滿又鑄一遍睹燒養六
　其暈並盡便爲真寶(一本六/兩折二)　碢子
　第一遍著時須用硇砂及少膽子以汞煑
　一日其碢並著底與汞相入爲妙　一說
　其碢子四兩以北庭硇砂一兩石膽一兩
　騏驎蝎一分三物和研以米醋調如膏塗
　上以黄土爲泥包裹之可厚一寸二分便
　於糠火中燒三七日然以白炭燒三日去
　泥取之本方入汞四兩出丹砂經　　一
　本云其器物中先以黄丹和胡粉爲　泥
　鐺底然内水銀及碢子即一出手　　十
　日便無暈多少亦隨人意所無　　　十
　兩爲准又一云遂子著消石　　　　日
　正一日倒都七日了當作黑灰　　　研
　淘然抽生鼓便白
　　　遂子法(夫遂子之道且須本物少暈/則易功如思稍難也此是)
　　　(訣/語)
　右取抽點一切了者紅銀一斤和母四兩
　都成二十兩作一堝子稍薄作如厚即打
　之打了更須燒與火同色更煑洗令浄用
　汞三斤並納於鐺中以少石膽及硇砂
　水煑一日其汞與碢當相入碢著鐺底
　盡便固濟出陰氣初文後漸武二兩
　度用飛上者略下如此二十日滿
　抽却生汞但入堝還依前鉒作碢
　前安汞中亦依前法二十日滿又去
　成堝子依前入汞出鼓如此三度都六
　日暈盡山澤不如金陵子曰所經過煑
　及經養紅銀其汞皆被汙可以鹽白礬等
　淘研及飯研亦佳令汞浄了重用微佳又
　余見七篇丹砂訣中以藥燒養金堝子至
　是上法今紅銀亦宜依此准例作之殊上
　其所用藥塗堝子燒者以北庭硇砂一兩
　石鹽一兩騏驎蝎一兩此三物和研以
　酒調如膏塗於碢子四面令藥盡　　黄
　土爲泥包裹之可厚一寸二分　　　中
　燒二七日然後白炭武燒三日　　　之
　上件方本説如此今燒白物藥　　　總
　可加减入遂子用良也
　　　又法
如燒銀堝子可以白礬灰一兩𥐼砂一　消
石一兩(伏火/者)　鹽二兩
　右塗之亦用左味和其泥包裹糠火七日
　白炭一伏時爲准


龍虎還丹訣卷下



