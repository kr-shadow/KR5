#+TITLE: 抱朴子外篇--葛洪
#+DATE: 2016-06-11 12:27:20
#+SOURCE: github.com/kanripo/KR5f0021 master 794bf9cf                
抱朴子外篇卷之一真一
　　　嘉遁
抱朴子曰有懷氷先生者薄周流之棲遑悲
吐握之良苦讓膏壤於陸海爰躬耕乎斥鹵
秘六竒以括囊含琳琅而不吐謐清音則莫
之或聞掩輝藻則世不得覩背朝華於朱門
保恬寂乎蓬户絶軏躅於金張之閭養浩然
於幽人之仵謂榮顯爲不幸以玉帛爲草土
抗靈規於雲表獨違今而遂古庇峻岫之巍
峩籍翠蘭之芳茵漱流霞之澄液茹八石之
精英思眇眇焉若居乎虹霓之端意飄飄焉
若在乎倒景之鄰萬物不能攪其和四海不
足汩其神於是有赴勢公子聞之慨然而歎
曰空谷有頂領之駿者孫陽之耻也太乎遺
冠世之才者賞真之責也安可令俊民全其
獨善之分而使聖朝乏乎元凱之用哉乃造
而說曰徒聞振翅竦身不能淩厲九霄騰跚
玄極攸叙彝倫者非英偉也今先生操立斷
之鋒掩炳蔚之文玩圖籍於絶跡之藪括藻
麗乎鳥獸之群陳龍章於晦夜沈琳琅於重
淵蟄伏於盛夏藏華於當春雖復下惟覃思
殫毫騁藻幽贊太極闡釋元本言歡則木梗
怡顔如巧笑語戚則偶象頻顣而滂沲抑輕
則鴻羽沈於弱水抗重則玉石漂於飛波離
同則肝膽爲胡越合異則萬殊而一和切論
則秋霜春肅温辭則冰條吐葩摧高則峻極
頽淪竦卑則淵池嵯峨疵清則倚暗夜光救
濁則立澄黄河然不能沾芳惠於庶物著弘
勛於皇家名與朝露皆睎體與蜉蝣並化忽
崇高於聖人之寳忘川逝於大耋之嗟竊爲
先生不取焉蓋聞大者天地其次君臣先聖
憂時思行其道三月無君皇皇如也耻今聖
主不與堯舜一致愍此黎民不可比屋而封
故或負鼎而龍躍或扣角以鳳歌不須蒲輪
而後動不待文王而後興潜初飛五與時消
息進有攸往之利退無濡尾之累明哲以保
身宣化以濟俗使夫承蘭風以傾柯濯清波
以遣穢者若沈景之應朗鑒方圓之赴規矩
故勲格上下惠沾八表夫有唐所以巍巍重
華所以恭己西伯所以三分姬發所以革命
桓文所以一匡漢高所以應天未有不致群
賢爲六翮託豪傑爲舟楫者也若令各守洗
耳之高人執耦耕之分則稽古之化不建英
明之盛不彰明良之歌不作括天之網不張
矣故藏器者珍於變通隨時英逸者貴於吐
竒撥亂若乃耀靈翳景於雲表則麗天之明
不著哮虎韜牙而握瓜則搏噬之捷不揚太
阿潜鋒而不擊則立斷之勁不顯驥騄踠趾
而不馳則追風之迅不形並默則子貢與喑
者同口咸瞑則離朱與矇瞽不殊矣先生潔
身而忽大倫之亂得意而忘安上之義存有
關機之累没無金石之聲庸人且猶憤色何
有大雅而無心哉夫繩舒則木直正進則邪
凋有虞舉則四凶戮宣尼任則少卯梟猶震
雷駭則鼛鼓堙朝日出則螢燭幽也不拯招
魂之病則無以效越人之絶伎不㢡多難之
世則無以知非常之遠量高拱以觀溺非勿
踐之仁也懷道以迷國非作者之務也若俟
中唐殖占日之草朝陽繁鳴鳳之音郊時獨
角之獸野攢連理之林長旌卷而不懸干戈
戢而莫尋少伯方將告退於成功孰能相擢
乎陸沈哉深願先生不遠迷復哉於是懷冰
先生蕭然遐眺遊氣天衢情神遼緬旁若無
物俯而答曰嗚呼有是言乎蓋至人無爲棲
神沖漠不役志於禄利故害而不能加也不
䠧峙於險途故傾墜不能爲患也藜藿不供
而意佚於方丈齊編庸民而心歡於有土寢
宜僚之舍閉干木之閭携莊萊之友治陋巷
之居礭岳峙而不拔豈有懷於卷舒乎以慾
廣則濁和故委世務而不紆眄以位極者憂
深故背勢利而無餘疑其貴不以爵也富不
以財也侣雲鵬以高逝故不縈翮於腐鼠以
蕃武爲厚誡故不改樂於簞瓢且夫玄黄遐
邈而人生倏忽以過隙之促託罔極之間迅
乎猶奔星之蹔見飄乎以飛矢之電經聊且
優游以自得安能苦形於外物哉夫鳶不絓
網驎不墮穽相彼鳥獸猶知爲患風塵之徒
曾是未吝也若夫要離滅家以效功紀信赴
燔以誑楚陳賈刎頸以證弟仲由投命而葅
醢嬴門伏剱以表心聶政感惠而屠葅荆卿
絶臏以報燕樊公含悲而授首皆下愚之狂
惑豈上智之攸取哉蓋厚禄者責重爵尊者
神勞故漆園垂綸而不顧𡖖相之貴柏成操
耜而不屑諸侯之高羊說安乎屠肆揚朱吝
其一毛僥求之徒昧乎可欲集不擇木仕不
料世貪進不慮負乘之禍受任不計不堪之
敗論榮貴則引伊周以救溺言亢悔則諱覆
餗而不記伺河龍之睡而撥明珠居量表之
寵而冀無患耽漏刻之安蔽必至之危無朝
菌之榮望大椿之壽似蹈薄冰以待夏日登
朽枝而須勁風淵魚之引芳餌澤雉之咽毒
粒咀漏脯以充飢酣鳩酒以止渴也昔箕子
覩象箸而流泣尼父聞偶葬而永歎蓋尋微
以知著原始以見終然而闇夫蹈機不覺何
前識之至難而利欲之𤵜篤邪周成賢而信
流言公旦聖而走南楚託鴟鴞以告悲賴金
縢以僅免况能寤之主不世而一有不悅之
謗無時而蹔乏德不以激烈風而起斃禾事
不以載珪璧而稱多才嗟泣靡及宜其然也
夫漸漬之久則膠漆解堅浸潤之至則骨肉
乖析塵羽之積則沈舟折軸三至之言則市
虎以成故江充疏賤非親於元儲後毋假繼
非密於伯竒而掘梗之誣滅父子之恩袖蜂
之誑破天性之愛又况其他安可自必嗟乎
伍貟所以懷忠而漂尸悲夫白起所以秉義
而刎頸也蓋徹鑒所爲寒心匠人之所眩惑
矣又欲推短才以釐雷同仗獨是以彈衆非
然不覩金雖克木而錐鑽不可以伐鄧林水
雖勝火而升合不足以救焚山寸膠不能治
黄河之濁尺水不能却蕭丘之熱是以身名
並全者甚稀而先笑後號者多有也畏亢悔
而貪榮之慾不滅忌毁辱而爭肆之情不遣
亦猶惡濕而泳深淵憎影而不就隂穿舟而
息漏猛爨而止沸者也夫七尺之骸禀之以
所生不可受全而歸殘也方寸之心制之在
我不可放之於流遁也躬耕以食之穿井以
飲之短褐以蔽之蓬廬以覆之彈詠以娱之
呼吸以延之逍遥竹素寄情玄毫守常待終
斯亦足矣且夫道存則尊德盛則貴隋珠彈
雀智者不爲何必須權而顯俟禄而飽哉且
夫安貧者以無財爲富甘卑者以不任爲榮
故幼安浮海而澄神胡子甘心於退耕逢比
有令德之罪信布陷功大之刑一枝足以戢
鸞羽何煩乎豐林潢洿足以泛龍鱗豈事乎
滄海藜藿嘉於八珍寒泉㫖於醽醁攝縷美
於赤舄緼袍麗於衮服把橦安於杖鉞鳴條
樂乎絲竹茅茨艷於丹楹采椽珍於刻桷登
嵩峰爲臺榭庇巖霤爲華屋積篇章爲敖庾
寳玄談爲金玉棄細人之近戀損庸隸之所
欲遊九臯以含歡遣智惠以絶俗同屈尺蠖
藏光守樸表拙示訥知止常足然後咀嚼芝
芳風飛雲浮晞景九陽附翼高遊仰棲梧桐
俯集玄洲孰與銜轡而伏櫪同被繡於犠牛
哉赴勢公子曰夫入而不出者謂之耽寵忘
退往而不反者謂之不仕無義故達者以身
非我有任乎所值隱顯默語無所必固時止
則止時行則行束帛之集庭燎之舉則君子
道長在天利見若運陟陽九讒勝之時則不
出户庭括囊勿用龍起鳳戢隨時之宜古人
所以或避危亂方不肯入或色斯而不終日
者慮巫山之失火恐芝艾之并焚耳方今聖
皇御運世夷道泰仁及蒼生惠風遐邁威肅
鬼方澤沾九裔儀坤德以厚載擬乾穹以高
蓋神化則雲行雨施玄澤則烟煴汪濊四門
穆穆以博延主思英逸以俾乂此乃千載所
希值剖判之一會而先生慕嘉遁之偏枯不
覺狷華之患害也務乎單豹之養内未覩暴
虎之犯外也是聞涉水之或溺則謂乘舟者
皆敗以商臣之凶逆則謂繼體無類也懷冰
先生曰聖化之盛誠如高論出處之事人各
有懷故堯舜在上而箕穎有巢棲之客夏后
御世而窮藪有握耒之賢豈有慮於此險哉
蓋各附於所安也是以高尚其志不仕王侯
存夫爻象匹夫所執延州守節聖人許焉僕
所以逍遥於丘園歛迹乎草澤者誠以才非
政事器乏治民而多士雲起髦彦鱗萃文武
盈朝庶事既康故不欲復舉熠耀以厠日月
之間拊甂瓴於洪鍾之側貢輕扇於堅冰之
節衒裘鑪乎隆暑之月必見捐於無用速非
時之巨嗤若擁經著述可以全眞成名有補
末化若强所不堪則將顛沛惟咎同悔小狐
故居其所長以全其所短耳雖無立朝之勳
即戎之勞然切磋後生弘道養正殊塗一致
非損之民也劣者全其一介何及於許由聖
世恕而容之同曠於有唐不亦可乎赴勢公
子勃然自失肅爾改容曰先生立言助教文
討姦違摽退靜以抑躁競之俗興儒教以救
微言之絶非有出者誰叙彝倫非有隱者誰
誨童蒙普天率土莫匪臣民亦何必垂纓執
笏者爲是而樂飢衡門者可非乎失群迷乎
雲夢者必須指南以知道並乎滄海者必仰
辰極以得返今聞嘉訓乃覺其蔽請負衣冠
策駑希驥汎愛與進不嫌擇焉


抱朴子外篇卷之一




抱朴子外篇卷之二真二
　　　逸民
抱朴子曰余昔遊乎雲臺之山而造逸民遇
仕人在焉仕人之言曰眀明在上總御八紘
華夷同歸要荒服事而先生遊栢成之遐武
混群伍於鳥獸然時移俗異世務不拘故木
食山棲外物遺累者古之清高今之逋逃也
君子思危於未形絶禍於方來無乃去張毅
之内熱就單豹之外害畏盈抗慮忘亂群之
近憂避牛跡之淺嶮而隨百仞之不測違濡
足之泥溼投鑪冶而不覺乎逸民答曰夫銳
志於雛鼠者不識騶虞之用心盛務於庭粒
者安知鴛鸞之遠指猶焦螟之笑雲鵬朝菌
之怪大椿坎蛙之疑海鼈魚蛇之嗤應龍也
子誠喜懼於勸沮焉識玄曠之高韻哉吾幸
生於堯舜之世何憂不得此人之志乎仕人
曰昔狂狷華士義不事上隱於海隅而太公
誅之吾子沈遁不亦危乎逸民曰吕尚長於
用兵短於爲國不能儀玄黄以覆載擬海嶽
以博納褒賢貴德樂育人才而甘於刑殺不
修仁義故其劫殺之禍萌於始封周公聞之
知其無國也夫攻守異容道貴知變而吕尚
無烹鮮之術出致遠之御推戰陳之法害高
尚之士可謂賴甲冑以完刃又兼之浮泳以
射走之儀又望求之於準的者也夫傾庶鳥
之巢則靈鳳不集漉魚鼈之池則神虬遐逝
刳凡獸之胎則麒麟不峙其郊害一介之士
則英傑不踐其境吕尚創業垂統以示後人
而張苛酷之端開殘賊之軏適足以驅俊民
以資他國逐賢能以遺讎敵也去彼市馬骨
以致駿足軾陋巷以退秦兵者不亦遠乎子
謂吕尚何如周公乎仕人曰不能審也逸民
曰夫周公大聖以貴下賤吐哺握髮懼於失
人從白屋之士七十人布衣之徒親執贄所
師見者十人所友者十有一人皆逼以在朝
也設令吕尚居周公之地則此等皆成市朝
之暴尸而溝澗之腐胔矣唐堯非不能致許
由巢父也虞舜非不能脅善卷石户也夏禹
非不能逼柏成子高也成湯非不能録卞隨
務光也魏文非不能屈干木也𣈆平非不能
吏期唐也然復而肆之貴而重之豈六君之
劣弱也誠以百行殊尚默默難齊慕尊賢之
美稱耻賊善之醜迹取之不足以增威放之
未憂於官曠從其志則可以闡弘風化熙隆
退讓厲苟進之貪夫感輕薄之冒昧雖器不
益於旦夕之用才不周於立朝之後不亦愈
於脅肩低眉諂媚權右提贄懷貨宵征同塵
爭津競濟市買名品棄德行學問之本赴雷
同比周之末也彼六君尚不肯苦言以侵隱
士寧肯加之鋒刃乎聖賢誠可師者吕尚居
然謬矣漢高帝雖細行多闕不涉典藝然其
弘曠恢廓善恕多容不繫近累蓋豁如也雖
飢渴四皓而不逼也及太子卑辭致之以爲
羽翼便敬德矯情惜其大者發黄鵠之悲歌
杜婉妾之顗覦其珍賢貴隱如此之至也宜
其以布衣而君四海其度量蓋有過人者矣
且夫吕尚之殺狷華者在於恐其沮衆也然
俗之所患者病乎躁於進趨不務行業耳不
苦於安貧樂賤者之太多也假令隱士往往
屬目至於情掛勢利志無止足者終莫能割
此常慾而慕彼退靜者也開闢已降非少人
也而忘富遺貴之士猶不能居萬分之一仲
尼親受業於老子而不能修其無爲子貢與
原憲同門而不能模其清苦四凶與巢由同
時王莽與二龔共世而不能效也凡民雖復
笞督之危辱之使追狷華猶必不肯乃當憂
其壞俗邪吕尚思不及此以軍法治平世枉
害賢人酷誤已甚矣賴其功大不便以至顛
沛耳且吕尚之未遇文王也亦曾隱於窮賤
凡人易之老婦逐之賣傭不售屠釣無獲曾
無一人慕之其避世也何獨慮狷華之沮衆
邪設令殷紂以尚逃遁收而歛之尚臨死豈
能自謂罪所應邪魏武帝亦刑法嚴峻果於
殺戮乃心欲用乎孔明明自陳不樂出身武
帝謝遣之曰義不使高世之士辱於汙君之
朝也其鞭撻九有草創皇基亦不妄矣紛擾
日久求競成俗或推貨賄以龍躍或階黨援
以鳳起風成化習大道漸蕪後生昧然儒訓
遂堙將爲立身非財莫可苟有卓然不群之
士不出户庭潜志味道誠宜優訪以興謙退
也夫使孫吴荷戈一人之力耳用其計術則
賢於萬夫今令大儒爲吏不必切事肆之山
林則能陶冶童蒙闡弘禮敬何必服巨象使
捕鼠　韝鸞也　則鍾鼎鎸其聲若乃零淪
藪澤空生徒死亦安足貴乎逸民答曰子可
謂守培塿玩狐丘未登閬風而臨雲霓翫瀅
汀游潢洿未浮南溟而涉天漢凡所謂志人
者不必在乎禄位不必須乎勛伐也太上無
己其次無名能振翼以絶群騁迹以絶軌爲
常人所不能爲割近才所不能割少多不爲
凡俗所量恬粹不爲名位所染淳風足以濯
百代之穢高操足以激將來之濁何必紆朱
曳紫服冕乘軺被犠牛之文繡吞詹何之香
餌朝爲張天之炎熱夕成冰冷之委灰夫斥
鷃不以蓬榛易雲霄之表王鮪不以幽岫𧵍
滄海之曠虎豹入廣厦而懷悲鴻鶤登嵩巒
而含慼物各有心安其所長莫不泰於得意
而慘於失所也經世之士悠悠皆是一日無
君惶惶如也譬猶藍田之積玉鄧林之多材
良工大匠肆意所用亦何必棲魚而沈鳥哉
嘉遁高蹈先聖所許或出或處各從攸好蓋
士之所貴立德立言若夫孝友仁義操業清
高可謂立德矣窮覽墳索著述粲然可謂立
言矣夫善卷無治民之功未可謂之減於俗
吏仲尼無攻伐之勛不可以爲不及於韓白
矣身名並全謂之爲上隱居求志先民嘉焉
夷齊一介不合變通古人嗟嘆謂不降辱夫
言不降者明隱逸之爲高也夫不辱者知羈
縶之爲洿也聖人之清者孟軻所美亦云天
爵貴於印綬志修遺榮孫卿所尚道義既備
可輕王公而世人所畏唯勢所重唯利盛德
身滯便謂庸人器小任大便謂高士或有乘
危冒嶮投死忘生棄遺體於萬仞之下邀榮
華乎一朝之間比夫輕四海愛脛毛之士何
其緬然邪仕人曰潜退之士得意山澤不荷
世貴蕩然縱肆不爲時用嗅禄利誠爲天下
無益之物何如逸民答曰夫麟不吠守鳳不
司晨騰黄不引犂尸祝不治庖也且夫揚大
明乎無外宣嫗煦之和氣者日也耀華燈於
閑夜冶金石以致用者火也天下不可以經
時無日不可以一旦無火然其大小不可同
也江海之外彌綸二儀升爲雲雨降成百川
而朝夕之用不及累刃之井灌田溉園未若
溝渠之沃校其巨細孰爲曠哉桀紂帝王也
仲尼陪臣也今見比於桀紂則莫不怒焉見
擬於仲尼則莫不悅焉爾則貴賤果不在位
也故孟子云禹稷顔淵易地皆然矣宰予亦
謂孔子賢於堯舜遠矣夫匹庶而鈞稱於王
者儒生高極乎唐虞者德而已矣何必官哉
且夫交靈升於造化運天地於懷抱恢恢然
故不棲於心術芒芒然寵辱不汩其純白流
俗之所欲不能染其神近人之所惑不能移
其志榮華猶贅疣也萬物猶蜩翼也若然者
豈肯詰屈其支體俯仰其容儀挹酌於其所
不喜脩索於其所棄遺怡顔以取進曲躬以
避退恐俗人之不悅慼我身之凌遲屈龍淵
爲錐鑽之用抑靈𪔌爲𪔛鼙之音推黄鉞以
適釤鎌之持撓華旗以入林𣏌之下乎古公
杖策而捐之越翳入穴以逃之季扎退耕以
委之老萊灌園以遠之從其所好莫與易也
故醇而不雜斯則富矣身不受役斯則貴矣
若夫剖符有土所謂禄利耳非富貴也且夫
官高者其責重功大者人忌之獨有貧賤莫
與我爭可得長寳而無憂焉濯裘布被拔葵
去織㹠不掩豆菜肴糲飡又獲逼下邀僞之
譏樹塞反坫三歸玉食禳侯之富安昌之泰
則有僣上洿濁之累未若遊神典文吐故納
新求飽乎耒耜之端索緼乎杼軸之間腹仰
河而已滿身集一枝而餘安萬物芸芸化爲
埃塵矣饘粥餬口布褐緼袍淡泊肆志不憂
不喜斯爲尊樂喻之無物也夫仕也者欲以
爲名邪則脩毫可以洩憤懣篇章可以寄姓
字何假乎良史何煩乎鑱鼎哉孟子不以矢
石爲功揚雲不以治民益世求仁而得不亦
可乎仕人又曰隱遁之士則爲不臣亦豈宜
居君之地食君之穀乎逸民曰何謂其然乎
昔顔回死魯定公將躬弔焉使人訪仲尼仲
尼曰凡在邦内皆臣也定公乃升自東階行
君禮焉由此論之率土之濱莫匪王臣可知
也在朝者陳力以秉庶事山林者脩德以厲
貪濁殊塗同歸俱人臣也王者無外天下爲
家日月所照雨露所及皆其境也安得懸虚
空餐咀流霞而使之不居乎地不食乎穀哉
夫山之金玉水之珠貝雖不在府庫之中不
給朝夕之用然皆君之財也退士不居肉食
之列亦猶山水之物也豈非國有乎許由不
竄於四海之外四皓不走於八荒之表也故
曰萬邦黎獻共惟帝臣干木不荷戈戍境築
壘疆場而有蕃魏之功今隱者潔行蓬蓽之
内以詠先王之道使民知退讓儒墨不替此
亦堯舜之所許也昔夷齊不食周粟鮑焦死
於橋上彼之硜硜何足師表哉昔安帝以玄
纁玉帛聘周彦祖桓帝以玄纁玉帛聘韋休
明順帝以玄纁玉帛聘楊仲宣就拜侍中不
到魏文帝徵管幼安不至又就拜光禄勛竟
不到乃詔所在常以八月致羊一口酒二斛
桓帝玄纁玉帛聘徐孺子就拜太原太守及
東海相不到順帝以玄纁玉帛聘樊季高不
到乃詔所在常以八月致羊一口酒二斛又
賜几杖待以師傅之禮獻帝時鄭康成州辟
舉賢良方正茂才公府十四辟皆不就公車
徵左中郎博士趙相侍中大司農皆不起昭
帝公車徵韓福到賜帛五十疋及羊酒法高
卿再舉孝廉本州五辟公府八辟九舉賢良
博士三徵皆不就桓帝以玄纁玉帛安車軺
輪聘韓伯休不到以玄纁玉帛安車軺輪聘
姜伯雅就拜太中大夫犍爲太守不起然皆
見優重不加威辟也若此諸帝褒隱逸之士
不謬者則吕尚之誅華士爲凶酷過惡斷可
知矣仕人乃悵然自失慨爾冰歎曰始悟超
俗之理非庸瑣所見矣



抱朴子外篇卷之二





抱朴子外篇卷之三(四同/卷)真三
　　　勗學
抱朴子曰夫學者所以清澄性理簸揚埃穢
雕鍜鑛璞礱鍊屯鈍啓導聰眀飾染質素察
往知來博涉勸成仰觀俯察於是乎在人事
王道於是乎備進可以爲國退可以保己是
以聖賢罔莫孜孜而勤之夙夜以勉之命盡
日中而不釋飢寒危困而不廢豈以有求於
當世哉誠樂之自然也夫斲削刻畫之薄伎
射御騎乘之易事猶須慣習然能後善況乎
人理之曠道德之遠隂陽之變鬼神之情緬
邈玄奥誠難生知雖云色白匪染弗麗雖云
味甘匪和弗美故瑶華不琢則耀夜之景不
發丹青不治則純鈞之勁不就火則不鑽不
生不扇不熾水則不决不流不積不深故質
雖在我而成之由彼也登閬風捫晨極然後
知井谷之闇隘也披七經玩百氏然後覺面
牆之至困也夫不學而求知猶願魚而無網
焉心雖勤而無獲矣廣博以窮理猶順風而
託焉體不勞而致遠矣粉黛至則西施以加
麗而宿瘤以藏醜經術深則高才者洞達鹵
鈍者醒悟文梓干雲而不可名臺榭者未加
班輸之結構也天然爽朗而不可謂之君子
者不識大倫之臧否也欲超千里於終朝必
假追影之足欲凌洪波而遐濟必因艘楫之
器欲見無外而不下堂必由之乎載籍欲測
淵微而不役神必得之乎明師故朱緑所以
改素絲訓誨所以移蒙蔽披玄雲而揚大明
則萬物無所隱其狀矣舒竹帛而考古今則
天地無所藏其情矣况於鬼神乎而况於人
事乎泥涅可令齊堅乎金玉曲木可攻之以
應繩墨百獸可教之以戰陳畜牲可習之以
進退沈鱗可動之以聲音機石可感之以精
誠又况乎含五常而禀最靈者哉低仰之駟
教之功也鷙擊之禽習之馴也與彼凡馬野
鷹本實一類此以飾貴彼以質賤運行潦而
勿輟必混流乎滄海矣崇一簣而弗休必鈞
高乎峻極矣大川滔瀁則虬螭群游日就月
將則德立道備乃可以止夢乎丘旦何徒解
桎乎困蒙哉昔仲由冠雞帶㹠䨥珥鳴蟬杖
劍而見拔刃而舞盛稱南山之勁竹欲任掘
强之自然尼父善誘染以德教遂成升堂之
生而登四科之哲子張鄙人而灼聚凶猾漸
漬道訓成化名儒乃抗禮於王公豈直免於
庸陋以是賢人悲寓世之倏忽疾泯没之無
稱感朝聞之弘訓悟通微之無類懼將落之
明戒覺罔念之作狂不飽食以終日不棄功
於寸隂鑒逝川之勉志悼過隟之電速割遊
情之不急損人間之末務洗憂貧之心遣廣
願之穢息畋□博奕之游戲矯晝寢坐睡之
懈怠知徒思之無益遂振策於聖途學以聚
之問以辯之進德脩業温故知新夫周公上
聖而日讀百篇仲尼天縱而韋編三絶墨翟
大賢載文盈車仲舒命世不窺園門倪寬帶
經以芸鉏路生截蒲以寫書黄霸抱桎梏以
受業甯子勤夙夜以倍功故能究覽道奥窮
測微言觀萬古如同日知八荒若户庭考七
耀之盈虚步三五之變化審盛衰之方來驗
善否於既往料玄黄於掌握甄未兆以如成
故能盛德大業冠於當世清芳令問播于罔
極也且夫聞商羊而戒浩瀁訪鳥砮而洽東
肅諮萍實而言色味訊土狗而識墳羊披靈
寳而知山隱因折俎而說專車瞻離畢而分
隂陽之候由冬螽而覺閏餘之錯何神之有
學而已矣夫童謡猶助聖人之耳目豈况墳
索之弘博哉才性有優劣思理有脩短或有
夙知而早成或有提耳而後喻夫速悟時習
者驥騄之脚也遲解晩覺者鶉鵲之翼也彼
雖尋飛絶景止而不行則步武不過焉此雖
咫尺以進往而不輟則山澤可越焉明暗之
學其猶兹乎蓋少則志一而難忘長則神放
而易失故修學務早及其精專習與性成不
異自然也若乃絶倫之器盛年有故雖失之
於暘谷而收之於虞淵方知良田之晩播愈
於卒歲之荒蕪也日燭之喻斯言當矣世道
多難儒教淪喪文武之軌將遂凋墜或沈溺
於聲色之中或驅馳於競逐之路孤貧而精
六藝者以游夏之資而抑頓乎九泉之下因
風而附鳳翼者以駑庸之質猶迴遑乎霞霄
之表舍本逐末者謂之勤修庶幾擁經求己
者謂之陸沈迂闊於是莫不蒙塵觸雨戴霜
履氷懷黄握白提清絜肥以赴邪徑之近易
規朝種而暮穫矣若乃下帷高枕遊神九典
精義賾隱味道居靜確乎建不拔之操揚青
於歲寒之後不揆世以投迹不隨衆以萍漂
者蓋亦鮮矣汲汲於進趨悒悶於否滯者豈
能舍至易速達之通塗而守甚難必窮之塞
路乎此川上所以無人子衿之所爲作愍俗
者所以痛心而長慨憂道者所以含悲而頽
思也夫寒暑代謝否終則泰文武迭貴常然
之數也冀群寇畢滌中興在今七耀遵度舊
邦惟新振天惠以廣掃鼓九陽之洪爐運大
鈞乎皇極開玄模以軌物陶治庶類匠成翹
秀蕩汰積埃革邪反正戢干戈橐弓矢興辟
雍之庠序集國子修文德發金聲振玉音降
風雲於潜初旅束帛乎丘園令抱翼之鳳奮
翮於清虛頂領之駿騁迹於千里使夫含章
抑鬱窮覽洽聞者申公伏生之徒發玄纁登
蒲輪吐結氣陳立素顯其身行其道俾聖世
迪唐虞之高軌馳升平之廣塗玄流沾於九
該惠風被乎無外五刑厝而頌聲作和氣洽
而嘉穟生不亦休哉昔秦之二世不重儒術
舍先聖之道習刑獄之法民不見德唯戮是
聞故感而不知反迷之路敗而不知自救之
方遂墮墜於雲霄之上而整粉乎不測之下
惟尊及卑可無鑒乎



抱朴子外篇卷之三










抱朴子外篇卷之四
　　　崇教
抱朴子曰澄視於秋毫者不見天文之焕炳
肆心於細務者不覺儒道之弘遠翫鮑者忘
茝蕙迷大者不能反夫受繩墨者無枉刳之
木染道訓者無邪僻之人飾治之術莫良乎
學學之廣在於不倦不倦在於固志志苟不
固則貧賤者汲汲於營生富貴者沈淪於逸
樂是以遐覽淵博者曠代而時有面墻之徒
比肩而接武也若使素士則晝躬耕以餬
夜薪火以修業在位則以酣宴之餘暇時遊
觀於勸誡則世無視内游夏不乏矣亦有飢
寒切己藜藿不給膚困風霜口乏糟糠出無
從師之資家有暮旦之急釋耒則農事廢執
卷則供養虧者雖闕學業可恕者也所謂千
里之足困於鹽車之下赤乃之鑛不經歐冶
之門者也若夫王孫公子優游貴樂婆娑綺
紈之間不知稼穡之艱難目倦於玄黄耳疲
乎鄭衛鼻饜乎蘭麝口爽於膏梁冬沓貂狐
之緼麗夏縝紗縠之翩飄出驅慶封之輕軒
入宴華房之粲蔚飾朱翠於楹梲積無已於
篋匱陳妖冶以娱心湎醽醁以沈醉行爲會
飲之魁坐爲博奕之帥省文章既不曉覩學
士如草芥口筆乏乎典據牽引錯於事類劇
談則方戰而已屈臨疑則生老而憔悴雖菽
麥之能辯亦奚别乎瞽瞶哉
抱朴子曰蓋聞帝之元儲必入太學承師問
道齒於國子者以知爲臣然後可以爲君知
爲子然後可以爲父也故學立而仕不以政
學操刀傷割鄭喬所嘆觸情縱欲謂之非人
而貴游子弟生乎深宫之中長乎婦人之手
憂懼之勞未嘗經心或未免於襁褓之中而
加青紫之官纔勝衣冠而居清顯之位操殺
生之威提黜陟之柄榮辱决於與奪利病感
於唇吻愛惡無時暫乏毁譽括厲於耳嫌疑
象類似是而非因機會以生無端藉素信以
設巧言交構之變千端萬緒巧筭所不能詳
毫墨所不能究也無術學則安能見邪正之
眞僞具古今之行事自悟之理無所感假能
無䋶巢覆車之禍乎先哲居高不敢忘危愛
子欲教之義方雕琢切磋弗納於邪僞選明
師以象成之擇良友以漸染之督之以博覽
示之以成敗使之察往以悟來觀彼以知此
驅之於直道之上歛之乎撿括之中懔乎若
跟掛於萬刃慄然有如乘奔以履冰故能多
遠悔吝保其貞吉也昔諸竇蒙遺教之福霍
禹受率意之禍中山東平以好古而安燕刺
由面墻而危前事不忘今之良鑒也湯武染
乎伊吕其興勃然辛癸染乎推崇其亡忽焉
朋友師傅尤宜精簡必取寒素德行之士以
清苦自立以不群見憚者其經術如仲舒桓
榮者强直若龔遂王吉者能朝夕講論忠孝
之至道正色證存亡之軌迹以洗濯垢涅閑
邪矯枉宜必抑情遵憲法入德訓者矣漢之
末世吴之晩年則不然焉望冠蓋以選用任
朋黨之華譽有師友之名無拾遺之實匪唯
無益乃反爲損故其所講說非道德也其所
貢進非忠益也唯在於新聲艷色輕體妙手
評歌謳之清濁理管絃之長短相狗馬之勦
駑議遨游之處所比錯塗之好惡方雕琢之
精麤校彈棋樗蒲之巧拙計漁獵相掊之勝
負品藻妓妾之妍蚩指摘衣服之鄙野爭騎
乘之善否論弓劍之疏密招竒合異至於無
限盈溢之過日增月甚其談宫殿則遠擬瑶
臺瓊室近效阿房林光以千門萬户爲局促
以昆明太液爲淺陋笑茅茨爲不肖以土堦
爲朴騃民力竭於功役儲蓄靡於不急起土
山以準嵩霍决渠水以象九河登淩霄之華
觀闢雲際之綺窗淫音譟而惑耳羅袂揮而
亂目濮上北里迭奏迭起或號或呼俾晝作
夜流連於羽觴之間沈淪乎絃節之側或建
翠翳之青葱或射勇禽於郊坰馳輕足於嶮
峻之上暴僚隸於盛日之下舉火而往乘星
而返機事廢而不修賞罰棄而不治或浮文
艘於滉瀁而密網於緑川垂香餌於漣潭縱
櫂歌於清淵飛高繳以下輕鴻引沈綸以援
潜鱗或結罝罘於林麓之中合重圍於山澤
之表列丹飈於豐草騁逸騎於平原縱盧猎
以噬狡獸飛輕鷂以鷙翔禽勁弩殪狂兕長
戟斃熊虎如此既彌年而不厭歷載而無已
矣而又加之以四時請會祖送慶賀要思數
之密客接執贄之嘉賔人間之務密勿罔極
是以雅正稍遠遨逸漸篤其去儒學緬乎邈
矣能獨見崇替之理自拔淪溺之中舍敗德
之嶮塗履長世之大道者良甚鮮矣嗟乎此
所以保國安家者至稀而傾撓泣血者無筭
也今聖明在上稽古濟物堅隄防以杜決溢
明褒貶以彰勸沮想宗室公族及貴門富年
必當競尚儒術撙節藝文釋老莊之意不急
精六經之正道也


抱朴子外篇卷之四







抱朴子外篇卷之五(六同/卷)真四
　　　君道
抱朴子曰清玄剖而上浮濁黄判而下沈尊
卑等威於是乎著往聖取諸兩儀而君臣之
道立設官分職而雍熙之化隆君人者必修
諸己以先四海去偏黨以乎王道遣私情以
摽至公擬宇宙以籠萬殊眞僞既明於物外
矣而兼之以自見聽受既聦於接來矣而加
之以自聞儀决水以進善鈞絶絃以黜惡招
德塞違庸親昵賢使規盡其圓矩竭其方繩
肆其直斤效其斲器無量表之任才無失授
之用考名責實屢省勤恤樹訓典以示民極
審褒貶以彰勸沮明撿齊以杜僣濫詳枉直
以違晦吝其與之也無叛理之幸其奪之也
有百氏之揜匠之以六藝軌之以忠信蒞之
以慈和齊之以禮刑揚灰陋以伸沈抑激清
流以澄臧否使物無詭道事無非分立朝牧
民者不得侵官越局推轂即戎者莫敢憚危
顧命悅近以懷遠修文以招携阜百姓之財
粟闡進德之廣塗杜機僞之繁務則明罰敕
法哀敬折獄淳化治則匿瑕藏疾五教在寬
外緫多士於文武内建維城之穆屬使親踈
相持尾爲身幹枝雖茂而無傷本之憂流雖
盛而無背源之勢石磐岳峙式過覬覦見三
苗之傾殄則知川源之未可恃也覩翳幽之
不守則覺嚴嶮之不足賴也夫江漢猶存而
强楚虜辱劍閣自如而子陽赤族四岳三塗
實不一姓金城湯池未若人和守在海外匪
山河也是以賢君抱懼不足而改過恐有餘
謀當計得猶思危而弗休焉戰勝地廣猶戒
盈而夕惕焉象渾穹以遐燾式坤厚以廣載
運重光以表微致遠思乎未兆資春景以嫗
煦範秋霜以肅物詶諮以校同異平衡以銓
群言虚己以盡下情推功以勸將來御之以
術則終始可竭也整之以度則參差可齊也
嶷若閬風之凌霄而諸下不得以輕重料焉
窈若玄淵之萬仞則近不能以少多量焉然
則君之流源不窮而百僚之才力畢陳矣我
之涯畔無外而彼之斤兩可限矣發號吐令
則鞫若震霆之激響而不爲邪辯改其正畫
法創制則炳若七曜麗天而不以愛惡曲其
情宏略遠罩則藹若密雲之高結居貞成務
則確若嵩岱之根地料倚伏於未萌之前審
毁譽於巧言之口不使敦朴散於雕僞不使
一體澆於二端雖能獨斷必博納乎芻蕘雖
務含弘必清耳於浸潤民之飢寒則哀彼責
此百姓有罪則謂之在予嘉祥之臻則念得
神之祐或逢天之怒則思桑林之引咎不吝
改絃於宜易之調不耻反迷於朝過之塗虎
眄以警密麟跱以接疏路無擊壤之叟則羞
聞和音之作民有不粒之匱則媿臨方丈之
膳處飛閣之概天則懼役夫之勞瘁茹柔嘉
之㫖脆則憂敬授之失時聆管絃之宴羡則
戚逸樂之有過瞻藻麗之采粲則慮賦歛之
慘烈遵放勛之麤裘准衛文之大帛追有夏
之卑宫識露臺之不果鑒章華之召災悟阿
房之速禍詰誓則念依時之失信耽玩則覺
褒妲之惑我征伐則量力度時不令百里有
號泣之憤詄戮則遺情任理不使鴟夷有抱
枉之魂鑒操彤之杜伯惟人立之呼豕廢適
則戒𣈆獻之巨惑立庶則念劉表之殄祀蒐
畋則樂失獸而得士識弛網而悅遠偏愛則
慮袖蜂之謗巧飛鷰之專寵獨任則悟鹿馬
之作威恭顯之惡直納策則思漢祖之吐哺
孝景之誅錯㫖甘之進則疏儀狄容悅姑息
則沈欒激除蒸子之諂親放麋之仁鑒白龍
以輟輕脫觀羸以節無饜防人彘之變於六
宫之中止汗血之求於絶域之外除惡犬以
遏酒酗之患市馬骨以招追風之駿軾怒鼃
以勸勇避螳蜋以厲武聆虐會之讜言容保
申之正直剔腹背無益之毛攬六翮凌虚之
用烹如簧以謐司原之箴折菀渃以迪梁伯
之美放丹姬以弭婉孌之迷退子瑕以杜餘
桃之惑藏淵中之魚操利器之柄勿憚徙薪
之煩以省焦爛之費鼓廉耻之陶冶明考試
之準的怒不越法以加虐喜不踰憲以厚遺
割情於所愛而有犯者無赦採善於所憎而
有勞者不遺傾下以納忠聞逆耳而不諱廣
乞言於誹謗雖委抑而不距掩細瑕而録大
用忘近惡而念遠功使夫曹翽孟明有修來
之效魏尚張敞立雪恥之績射鈎之賊臣著
匡合之弘勳釋縛之左車吐止戈之高策則
鵂梟化爲鴛鸞邪僞變成忠貞芳穎秀於斥
鹵夜光起乎泥濘剡銳載胥九功允諧西面
逡巡以延師友之才尊事老叟以敦孝悌之
行是以淵蟠者仰赴山棲者俯集炳蔚内弼
虓闞外御政得於上而物傾於下惠發乎邇
而澤邁乎遠明哲宣力於攸莅黔庶讓畔於
藪澤爾乃蠲滋章之法令振太和之清風蒲
輪玉帛以抽丘園之俊民元凱畢集以究論
道之損益減牧羊之多人及不酤之至醇張
仁讓之闈杜華競之津旌義正之操弘道素
之格使附德者若潜萌之悅甘雨見歸者猶
行潦之赴大川黎民安之若緑葉之綴脩柯
左衽仰之若衆星之繫北辰是以七政不亂
象於玄極寒温不謬節而錯集四靈備覿芝
華灼粲甘露淋漉以霄墜嘉穗婀娜而盈箱
丹魃逐於神潢玄厲拘於廣朔百川無沸騰
之異南箕謐偃禾之暴物無詭時之凋人無
嗟慨之響囹圄虚陳五刑寢厝正朔所不如
冕紳所不暨氈裘皮服山棲海竄莫不含歡
革面感和重譯靈禽貢於彤庭瑶環獻自西
極貟首遽善猶氤氲之順勁風要荒承指若
響亮之和絶音誠升隆之盛致三五之軌躅
也故能固廟祧於罔極繁本枝乎百世矣夫
根深則末盛矣下樂則上安矣馬不調造父
不能超千里之迹民不附唐虞不能致同天
之美馬極則變態生而傾僨惟憂矣民困則
多離叛其禍必振矣可不戰戰以待旦乎可
不慄慄而慮危乎人主不澄思於治亂不深
鑒於亡徵雖目分百尋之秋毫耳精八音之
清濁文則琳琅墮於筆端武則鈎鉻(居額/切)摧
於指掌心苞萬篇之誦口播濤波之辯猶無
補於土崩不救乎瓦解也何者不居其大而
務其細滯乎下人之業而闇元本之端也誠
能事過乎儉臨深履冰居安不忘乘奔之戒
處存不廢慮亡之懼操綱領以整毛目握道
數以御衆才韓白畢力以折衝蕭曹竭能以
經國介一人之心致其果毅謀夫恊思進其
長筭則人主雖從容玉房之内逍遥雲閣之
端羽爵腐於甘醪樂人疲於拚儛猶可以垂
拱而任賢高枕以責成何必居茅茨之狹陋
食薄味之大羹躬監門之勞役懷損命之辛
勤然後可以惠流蒼生道洽海外哉昏惑之
君則不然焉其爲政也或仁而不斷朱紫混
漫正者不賞邪者不罰或苛猛慘酷或純威
無恩刑過乎重不恕不逮根露基頽危猶巢
幕而自比於天日擬固於泰山謂克明俊德
者不難及小心翼翼者未足筭也於是無罪
無辜淫刑以逞民不見德唯戮是聞官人則
以順志者爲賢擢才則以近習者爲前上宰
鼎列委之毋后之族專斷顧問决之阿諂之
徒所揚引則遠九族外親而不簡其器幹所
信仗則在於瑣才曲媚而憎乎方直所抑退
則從雷同而不察之以情所寵進則任美談
而不考其績用掌要治民之官御戎專征之
將或貪汙以壞所在矣或營私以亂朝廷矣
或懦弱以敗庶事矣或恇怯以失軍利矣終
於不覺不忍黜斥猶加親委冀其晩效器小
任大遂及於禍良才遠量無援之士或披褐
而朝隱或沈淪於窮否懷道括囊展力莫由
陵替之災所以多有也又經典規戒弗聞不
覽玩弄褻宴是耽是務高樓觀而下道德廣
苑囿而狹招納深池沼而淺恩信悅狗馬而
惡謇諤貴珠玉而賤智略豐綺紈而約惠澤
緩振濟而急聚歛勤畋弋而忽稼穡重兼并
而輕民命進優倡而退儒雅厚嬖幸而薄戰
士流聲色而忘庶事先酣遊而後聽斷數苦
役而疏犒賜工造費好不急之器圈聚食肉
靡穀之物然則危亡不可以怨天微弱不可
以尤人也夫吉凶由己湯武豈一哉昔周文
掩未埋之骨而天下稱其仁殷紂剖比干之
心而四海疾其虐望在具瞻毁譽尤速得失
之舉不在多也凡譽重則蠻貊歸懷而不可
以虚索也毁積即華夏離心而不可言救也
是以小善雖無大益而不可以不爲細惡雖
無近禍而不可不去也若乃肆情縱欲而不
與天下共其樂故有憂莫之恤也削基增峻
而不覺下墮則上崩故傾頽莫之扶也於是
轡策去於我手神物假而不還力勤財匱民
不堪命衆怨於下天怒於上田成盜全齊於
帷幄姬昌取有二於而鄰陳吴之徒奮劍而
大呼劉項之倫揮戈而飈駭雲梯乘於百雉
之上皓刃交於象魏之下飛鋒内荐禁兵外
潰而乃憂悲以思邈世之大賢擁篲以延巖
棲之智士慕伊吕於嵩岫招孫吴於草萊拜
昌言而無所思嘉筭而莫問猶大厦既燔而
運水於滄海洪潦淩室而造船於長洲矣夫
巍巍之稱不可驕吝構而東嶽之封未易以
恣欲修也上聖兼策載馳猶懼不逮前而庸
主緩步按轡而自以爲過之或於安而思危
或在嶮而自逸或功成治定而匪怠匪荒或
綴旒累卵而不覺不寤不有辛癸之没溺曷
用貴欽明之高濟哉念兹在兹庶乎庶乎
抱朴子外篇卷之五





抱朴子外篇卷之六
　　　臣節
抱朴子曰昔在唐虞稽古欽明猶俟群后之
翼亮用臻巍巍之成功故能熙帝之載庶績
其凝四門穆穆百揆時序蠻夷無猾夏之變
阿閣有鳴鳳之巢也喻之元首方之股肱雖
有尊卑之殊邈實若一體之相賴也君必度
能而授者備乎覆餗之敗臣必量才而受者
故無流放之禍夫如影如響俯伏惟命者偷
容之尸素也違令犯顔蹇蹇匪躬安上之民
翰也先意承指者佞諂之徒也匡過弼違者
社稷之骾也必將伏斧鑕而正諫據鼎鑊而
盡言忠而見疑諍而不得者待放可也必死
無補將增主過者去之可也其動也匪訓典
弗據焉其靜也匪憲章弗循焉請託無所容
申繩不顧私明刑而不濫乎所恨審賞而不
加乎附己不專命以招權不含洿而談潔進
思盡言以攻謬退念推賢而不蔽夙興夜寐
慼庶事之不康也儉躬約志若策奔於薄冰
也納謀貢士不宣之於口非義之利不棲之
乎心立朝則以砥矢爲操居己則以羔羊爲
節當危值難則忘家而不顧命擥衡執銓則
平懷而無彼此儀蕭公之宇宙羡張陳之畫
竒追周全之盡規準二鮑之直視蹈嬰弘之
節儉執恬毅之守終甘此離紀炙身之分成
彼韓英失忠之禍出不辭勞入不數功歸勳
引過讓以先下專誠祗慄恒若天威之在顔
也宵夙處竦有如湯鑊之在側也負荷寄託
則以伊周爲師表宣力四方則以吉召爲軌
儀送往事君則竭忠貞而不迴搏噬千紀則
若鷹鸇之鷙鳥雀蕃扞壃場則慕魏絳李牧
之高蹤蒞衆撫民則希文翁信臣之德化夫
忠至者無以爲國况懷智以迷上乎義督者
滅祀而無憚况黜辱之敢辭乎故能保勞貴
以顯親託良哉於輿歌昆吾彝器能者鎸勳
臯陶后稷亦何人哉
抱朴子曰人臣勳不弘則恥俸禄之虛厚也
績不茂則羞爵命之妄高也履信思順天人
攸贊畏盈居謙乃終有慶舉足則蹈道度抗
手則奉繩墨褒崇雖淹留而悔辱亦必遠矣
若夫損上以附下廢公以營私阿媚曲從以
水濟水君舉雖謬而諂笑贊善數進玩好陷
主於惡巧言毁政令色取悅上蔽人主之明
下杜進賢之路外結出境之交内樹背公之
黨雖才足飾非言足文過專威若趙高擅朝
如董卓未有不身膏剡鋒家靡湯火者也然
而愚瞽舍正即邪違眞侣僞親覽傾僨不改
其軌無禍之集匪降自天也
抱朴子曰臣喻股肱則手足也履冰執熱不
得辭焉是以古人方之於地掘之則出水泉
樹之則秀百穀生者立焉死者入焉功多而
不望賞勞瘁而不敢怨審識斯術保己之要
也
抱朴子曰臣職分則治統廣則多滯非賁獲
之壯不可以舉兼人之重非萬夫之特不可
緫異官之局韓侯所以罪侵冒之典子元所
以懼不勝之禍也若乃才力絶倫文武兼允
入有腹心之高筭出有折衝之遠略雖事殷
而益舉兩循而俱濟舍之則彝倫斁委之而
無其人者兼之可也非此器也宜自忖引轅
若載重鮮不及矣常人貪榮不慮後患身既
傾溺而禍逮君親不亦哀哉人皆辭斧斤所
未開而莫讓攝官可不堪嗟乎陳李所以作
戒於力少而子房所以高蹈於挹盈也
抱朴子外篇卷之六















抱朴子外篇卷之七(八九十十一/十二十三同卷)真五
　　　良規
抱朴子曰翔集而不擇木者必有離罻之禽
矣出身而不料時者必有危辱之士矣時之
得也則飄乎猶應龍之覽景雲時之失也則
蕩然若巨魚之枯崇陸是以智者藏其器以
有待也隱其身而有爲也若乃高巖將霣非
細縷所綴龍門沸騰非掬壤所遏則不苟且
於乾没不投險於僥倖矣
抱朴子曰周公之攝王位伊尹之黜太甲霍
光之廢昌邑孫琳之退少帝謂之舍道用權
以安社稷然周公之放逐狼跋流言載路伊
尹終於受戮大霧三日霍光幾於及身家亦
尋滅孫琳桑蔭未移首足異所皆笑音未絶
而號咷已及矣夫危而不持安用彼相爭臣
七人無道可救致令王莽之徒生其姦變外
引舊事以飾非内包豺狼之禍心由於伊霍
基斯亂也將來君子宜深鑒兹矣夫廢立之
事小順大逆不可長也召王之譎已見貶抑
況乃退主惡其可乎此等皆計行事成徐乃
受殃者耳若夫隂謀始權而貪人賣之赤族
殄祀而他家封者亦不少矣若有姦佞翼成
驕亂若桀之干辛推哆(尺氏切/張口也)紂之崇侯惡
來厲之黨也改置忠良不亦易乎除君側之
衆惡流凶族於四裔擁兵持壃直道守法嚴
操柯斧正色拱繩明賞必罰有犯無赦官賢
任能唯忠是與事無專擅請而後行君有違
謬據理正諫戰戰兢兢不忘恭敬使社稷永
安於上己身無患於下功成不處乞骸告退
高選忠能進以自代不亦綽有餘裕乎何必
奪至尊之璽紱危所奉之見主哉夫君天也
父也君而可廢則天亦可改父亦可易也功
蓋世者不賞威震王者身危此徒戰勝攻取
勛勞無二者且猶鳥盡而弓棄免訖而犬烹
况乎廢退其君而欲後主之愛己是奚異夫
爲人子而舉其所生捐之山谷而取他人養
之而云我能爲伯瑜曾參之孝但吾親不中
奉事故棄去之雖日享三牲昏定晨省豈能
見憐信邪霍光之徒雖當時增班進爵賞賜
無量皆以計見崇豈斯人之誠心哉夫納棄
妻而論前壻之惡買僕虜而毁故主之暴凡
人庸夫猶不平之何者重傷其類自然情也
故樂羊以安忍見踈而秦西以過厚見親而
世人誠謂湯武爲是而伊霍爲賢此乃相勸
爲逆者也又見廢之君未必悉非也或輔翼
少主作威作福罪大惡積慮於爲後患及尚
持勢因而易之以延近局之禍規定策之功
計在自利未必爲國也取威既重殺生决口
見廢之主神器去矣下流之罪莫不歸焉雖
知其然孰敢形言無東牟朱虚以致其計無
南史董狐以證其罪將來今日誰又理之獨
見者乃能追覺桀紂之惡不若是其惡湯武
之事不若是其美也方策所載莫不尊君卑
臣强幹弱枝春秋之義天不可讎大聖著經
資父事君民生在三奉之如一而許廢立之
事開不道之端下凌上替難以訓矣俗儒沈
淪鮑肆困於詭辯方論湯武爲食馬肝以彈
斯事者爲不知權之爲變貴於起善而不犯
順不謂及理而叛義正也而前代立言者不
折之以大道使有此情者加夫立剡鋒之端
登方崩之山非所以延年長世遠危之術雖
策命暫隆弘賞暴集無異乎犠牛之被紋繡
淵魚之愛莽麥渴者之恣口於雲日之酒飢
人之取飽於鬱肉漏脯也而屬筆者皆共褒
之以爲美談以不容誅之罪爲知變使人於
悒而永慨者也或諫余以此言爲傷聖人必
見譏貶余答曰舜禹歷試内外然後受終文
祖雖有好傷聖人者豈能傷哉昔嚴延年廷
奏霍光爲不道于時上下肅然無以折也况
吾爲世之誡無所指斥何慮乎常言哉


抱朴子外篇卷之七







抱朴子外篇卷之八
　　　時難
抱朴子曰盡節無隱者可爲也若夫使言必
納而身必安者須時時之否也夫姦凶之徒
妬所不逮擁上抑下惡直醜正憂畏公方乏
彈擊邪枉是以務除勝己以紓其誅明主不
世而出庸君迷於皂白既不能受用忠益或
乃宣泄至言於是弘恭石顯之徒飾巧辭以
構象似假至公以售私姦令獻長生之術者
反獲立死之罪進安上之計者旋受危身之
禍故曰非言之難也談之時難也夫以賢說
聖猶未必即受故伊尹干湯至干七十也以
智告愚則必不入故文王諫紂終於不納也
言不見信之猶可也若乃李斯之誅韓非龐
涓之刖孫臏上官之毁屈平袁盎之中晁錯
不可勝載也爲臣不易豈一塗也哉蓋往而
不反者所以功在身後而藏器俟時者所以
百無一遇高勳之臣曠代而一有陷氷之徒
委積乎史策悲夫時之難遇也如此其甚哉
由兹以言吾知渭濱吕尚之儔巖間傅說之
屬懷其王佐之器抱其邈世之材秉竿擁築
老死於庸兒之伍而遂不遭文王高宗者必
不訾矣


抱朴子外篇卷之八














抱朴子外篇卷之九
　　　官理
抱朴子曰騄𩤟之騁逸迹由造父之御也禹
稷之序百揆遭唐虞之主也故能不勞而千
里至揖讓而頌聲作若乃臧獲之乘驌騻殷
辛之臨三仁欲長驅輕騖則轡急轅逼欲盡
規竭忠則禍福發機所以車傾於險塗國覆
而不振也故良駿敗於拙御智士躓於闇世
仲尼不能止魯侯之出晏嬰不能遏崔杼之
亂其才則是主則非也夫君猶器也臣猶物
也器小物大不能相受矣髫孺背千金而逐
蛺蜨越人棄八珍而甘鼃黽即患不賞好又
病不識惡矣夫不用則雖珍而不貴矣莫與
則傷之者必至昔衛靈聽聖言而數驚秦孝
聞高談而睡寐而欲緝隆平之化牧良能之
勲猶却行以逐馳適楚而首燕也


抱朴子外篇卷之九
抱朴子外篇卷之十
　　　務正
抱朴子曰南溟引朝宗以成不測之深玄圃
崇木石以致極天之峻大夏凌霄賴群橑之
積輪曲轅直無可闕之物故元凱之佐登而
格天之化洽折衝之才周則逐鹿之姦寑舜
禹所以有天下而不與衛靈所以雖驕恣而
不危也衆力并則萬鈞不足舉也群智用則
庶績不足康也故繁足者死而不弊多士者
亂而不亡然劍戟不長於縫緝錐鑽不可以
擊斷牛馬不能吠守雞犬不任駕乘役其所
長則事無廢功避其所短則世無棄材矣


抱朴子外篇卷之十





抱朴子外篇卷之十一
　　　貴賢
抱朴子曰舍輕艘而涉無涯者不見其必濟
也無良輔而羨隆平者未聞其有成也鴻鸞
之淩虚者六翮之力也淵虬之天飛者雲霧
之偕也故招賢用才者人主之要務也立功
立事者髦俊之所思也若乃樂治定而忽智
士者何異欲致遠塗而棄騏騄哉夫拔丘園
之否滯舉遺漏之幽人職盡其才禄稱其功
者君所以待賢者也勤夙夜之在公竭心力
於百揆進善退惡知無不爲者臣所以報知
己也世有隱逸之民而無獨立之主者士可
以嘉遁而無憂君不可以無臣而致治是以
傅說吕尚不汲汲於聞達者道德備則輕王
公也而殷高周文乃夢想乎得賢者建洪勛
必須良佐也患於生乎深宫之中長乎婦人
之手不識稼穡之艱難不知憂懼之何理承
家繼體蔽于崇替所急在乎侈靡至務在乎
游宴般于畋獵湎于酣樂聞淫聲則驚聽見
艷色則改視役聰用明止此二事鑒澄人物
不以經神唯識玩弄可以悅心志不知竒士
可以安社稷犀象珠玉無足而至自萬里之
外定傾之器能行而淪乎四境之内二堅之
疾既據而募良醫楝橈之禍已集而思謀夫
何異乎火起乃穿井覺飢而占田哉夫庸隸
猶不可以不拊循而卒盡其力安可以無素
而暴得其用哉

抱朴子外篇卷之十一











抱朴子外篇卷之十二
　　　任能
或曰尾大於身者不可掉臣賢於君者不可
任故口不容而强吞之者必哽才非匹而委
仗之者見輕抱朴子曰詭哉言乎昔者荆子
緫角而攝相事實賴二十五老臻乎惠康子
賤起家而治大邦寔由勝己者多而招其弘
益齊桓殺兄而立鳥獸其行被髮彝酒婦閭
三百委政仲父遂爲霸宗夷吾既終禍亂亟
起魯用季子二十餘年内無粃政外無侵削
人之亡没殄瘁響集豈非才所不遠其功如
彼自任其事其禍如此乎漢高决策於玄幃
定勝乎千里則不如良平治兵多而益善所
向無敵則不如信布兼而用之帝業克成故
疾步累趨未若託乘乎逸足尋飛逐走未若
假伎乎鷹犬夫勁弩難彀而可以摧堅逮遠
大舟難乘而可以致重濟深猛將難御而可
以折衝拓境高賢難臨而可以攸叙彝倫昔
魯哀庸主也仲尼上聖不敢不盡其節齊景
下才也而晏嬰大賢不敢不竭其誠豈有人
臣當與其君校智力之多少計局量之優劣
必須堯舜乃爲之役哉何事非君何使非民
恥令其君不及唐虞此亦達者之用心也

抱朴子外篇卷之十二















抱朴子外篇卷之十三
　　　欽士
抱朴子曰由余在戎而秦穆惟憂楚殺得臣
而晋文乃喜樂毅出而燕壞種蠡入而越霸
破國亡家失士者也豈徒有之者重無之者
輕而已哉柳惠之墓猶挫元寇之銳況於坐
之於朝廷乎干木之隱猶退踐境之攻況於
置之於端右乎郅都之象使勁虜振慴孔明
之尸猶令大國寢鋒以此禦侮則地必不侵
矣以此率師則主必不辱矣是以明主旅束
帛於窮巷揚滯羽於瘁林飛翹車於河梁闢
四門而不倦不吝金璧不遠千里不憚屈己
不恥卑辭而以致賢爲首務得士爲重寳舉
之者受上賞蔽之者爲竊位故公旦執贄於
白屋秦邵拜昌於張生鄒子涉境而燕君擁
篲莊周未食而趙惠竦立晋文接亥唐脚痺
而坐不敢正齊佞之造稷丘雖頻繁而不辭
其勞楚王受笞於保申簡去甲於公廬彼
雖降高抑滿以貴下賤終亦並目以遠其明
假耳以廣其聦龍騰虎據宜其然也
抱朴子外篇卷之十三



















抱朴子外篇卷之十四(十五/同卷)真六
　　　用刑
抱朴子曰莫不貴仁而無能純仁以致治也
莫不賤刑而無能廢刑以整民也或云明后
御世風向草偃道洽化醇安所用刑余乃論
之曰夫德教者黼黻之祭服也刑罰者捍刃
之甲冑也若德教治狡暴猶以黼黻御剡鋒
也以刑罰施平世是以甲冑升廟堂也故仁
者養物之器刑者懲非之具我欲利之而彼
欲害之加仁無悛非刑不止刑爲仁佐於是
可知也譬存玄胎息呼吸吐納含景内視熊
經鳥伸者長生之術也然艱而且遲爲者尠
成能得之者萬而一焉病篤痛甚身困命危
則不得不攻之以鍼石治之以毒烈若廢和
鵲之方而慕松喬之道則死者衆矣仁之爲
政非爲不美也然黎庶巧僞趨利忘義若不
齊之以威糾之以刑遠羨羲農之風則亂不
可振其禍深大以殺止殺豈樂之哉八卦之
作窮理盡性明罰用獄箸於噬嗑繫以徽纆
存乎習坎然用刑其來尚矣逮於軒轅聖德
尤高而躬親征伐至于百戰彊尸涿鹿流血
阪泉猶不能使時無叛逆載戢干戈亦安能
使百姓皆良民不犯罪而不治者未之有也
唐虞之盛象天用刑竄殛放流天下乃服漢
文玄默比隆成康猶斷四百鞭死者多夫匠
石不舍繩墨故無不直之木眀主不廢戮罰
故無陵遲之政也蓋天地之道不能純仁故
青陽闡陶育之和素秋厲肅殺之威融風扇
則枯瘁攄藻白露凝則繁英彫零是以品物
阜焉歲功成焉温而無寒則蝡動不蟄根植
冬榮寬而無嚴則姦宄並作利器長守故明
賞以存正必罰以閑邪勸沮之器莫此之要
觀民設教濟其寬猛使懦不可狎剛不傷恩
五刑之罪至于三千是繩不可曲也司寇行
刑君爲不舉是法不可廢也繩曲則姦回萌
矣法廢則禍亂滋矣亡國非無令也患於令
煩而不行敗軍非無禁也患於禁設而不止
故衆慝彌蔓而下黷其上夫賞貴當功而不
必重罰貴得罪而不必酷也鞭扑廢於家則
僮僕怠惰征伐息於國則群下不虔愛待敬
而不敗故制禮以崇之德須威而久立故作
刑以肅之班倕不委規矩故方圓不戾於物
眀君不釋法度故機詐不肆其巧唐虞其仁
如天而不原四罪姬公友于兄弟而不赦二
叔仲尼之誅正卯漢武之殺外甥垂淚惜法
蓋不獲已也故誅一以振萬損少以成多方
之櫛髮則所利者衆比於割疽則所全者大
是以炙刺慘痛而不可止者以痊病也刑法
凶醜而不可罷者以救弊也六軍如林未必
皆勇排鋒陷火人情所憚然恬顔以勸之則
投命者鮮斷斬以威之則莫不奮擊故役歡
笑者不及叱咤之速用誘悅者未若刑戮之
齊是以安于感深谷而嚴其法衛子疾弃灰
而峻其辟夫以其所畏禁其所翫峻而不犯
全民之術也明病之術者杜未生之疾達治
亂之要者遏將來之患若乃以輕刑禁重罪
以薄法衛厚利陳之滋章而犯者彌多有似
穿穽以當路非仁人之用懷也善爲政者必
先端此以率彼治親以整踈不曲法以行意
必有罪而無赦若石碏之割愛以威親晋文
之忍情以斬頡故仁者爲政之脂粉刑者御
世之轡策脂粉非體中之至急而轡策須臾
不可無也肅恭少怠則慢惰已至威嚴暫弛
則群邪生心當怒不怒姦臣爲虎當殺不殺
大賊乃發水久壞河山起咫尺尋木千文始
于毫末鑽燧之火勺水所滅鵠卵未孚指掌
之所靡及其乘衝飈而燎巨野奮六羽以淩
朝霞則雖智勇不能制也故明君治難於其
易去惡於其微不伐善以長亂不操柯而猶
豫焉然則刑之爲物國之神器君所自執不
可假人猶長劍不可倒捉巨魚不可脫淵也
乃崇替之所由安危之源本也田常之奪齊
六卿之分晋趙高之弑秦王莽之篡漢履霜
逮冰由來漸矣或永歎於海濱或拊心乎望
夷禍延宗祧作戒將來者由乎慕虚名於往
古忘實禍於當己也
或人曰刑辟之興蓋存叔世立人之道唯仁
與義我清靜而民自正我無欲而民自樸烹
鮮之戒不欲其煩寬以愛人則得衆悅以使
人則下附故孟子以體仁爲安揚子雲謂申
韓爲屠宰夫繁策急轡非造父之御嚴刑峻
罰非三五之道故有虞手不指揮口不煩言
恭己南面而治化雍熙矣宓生政以率俗彈
琴詠詩身不下堂而漁者霄肅矣必能厚惠
薄歛救乏擢滯舉賢任才勸穡省用招携以
禮懷遠以德陶之以成均治之以庠序化上
而興善者必若靡草之逐驚風洗心而革面
者必若清波之滌輕塵朝有德讓之群后野
無犯禮之軌躅圜土可以虛蕪楚革可以永
格何必賞罰可以爲國乎抱朴子答曰易稱
明罰敕法書有哀矜折獄爵人於朝刑人於
市有自來矣豈從叔世多仁則法不立威寡
則下侵上夫法不立則庶事汩矣下侵上則
逆節萌矣至醇既澆於三代大樸又散於秦
漢道衰於疇昔俗薄乎當今而欲結繩以整
姦欺不言以化狡猾委轡策而乘奔馬於險
塗舍柁櫓而汎舟以淩波盤旋以逐走盜揖
讓以救災火斬晁錯以却七國舞干戈以平
赤眉未見其可也蓋三皇步而五帝驟霸王
以來載馳載騖當其弊也吏欺民巧寇盜公
行髠鉗不足以懲無恥族誅不能禁覬覦重
目以廣視累耳以遠聽抗燭以理滯事焦心
以息姧源而猶市朝有呼嗟之音邊鄙有不
聞之枉作威作福者或發乎瞻視之下凶家
害國者或構乎蕭墻之内而欲以太昊之道
治偷薄之俗以晝一之歌救鼎湧之亂非識
因革之隨時明捐益之變通也所謂刻舟以
摸遺劍叅天而射五步摜犀兕之甲以涉不
測之淵衿却寒之裘以禦鬱隆之暑踵之解
結頤之搔背其爲憒憒莫此之劇矣但當先
令而後誅得情而勿喜使伯氏無怨於失邑
虞芮知恥而無訟耳若强暴掩容操繩而不
憚誘於含垢草蔓而不除恃藏疾之大言忘
膏肓之近急何異焦喉之渴切身而遥指滄
海於萬里之外滔天之水已及而方造舟於
長洲之林安得免夸父之禍脫淪水之害哉
世人薄申韓之實事嘉老莊之誕談然而爲
政莫能錯刑殺人者原其死傷人者赦其罪
所謂土柈瓦胾無救朝飢者也道家之言高
則高矣用之則弊遼落迂闊譬猶干將不可
以縫線巨象不中使捕鼠金舟不能淩陽侯
之波玉馬不任騁千里之迹也若行其言則
當燔桎梏隳囹圄罷有司滅刑書鑄干戈平
城池散府庫毁符節撤關梁掊衡量膠離朱
之目塞子野之耳汎然不繫反乎天牧不訓
不營相忘江湖朝庭闃爾若無人民則至死
不往來可得而論難得而行也俗儒徒聞周
以仁興秦以嚴亡而未覺周所以得之不純
仁而秦所以失之不獨嚴也昔周用肉刑刖
足劓鼻盟津之令後至者斬畢力賞罰誓有
孥戮考其所爲未盡仁也及其叔世罔法翫
文人主苛虐號令不出宇宙禮樂征伐不復
由己群下力競還爲長蛇伐本塞源毁冠裂
冕或沈之於漢或流之于彘失柄之敗由於
不嚴也秦之初興官人得才衛鞅由余之徒
式法於内白起王翦之倫攻取於外兼弱攻
昧取威定霸吞噬四鄰咀嚼群雄拓地攘戎
龍變虎視實賴明賞必罰以基帝業降及杪
季驕於得意窮奢極泰加之以威虐築城萬
里離宫千餘鍾鼓女樂不徙而具驪山之役
太半之賦閭左之戍坑儒之酷北擊獫(虛獫/切)
狁南征百越暴兵百萬動數十年天下有生
離之哀家户懷怨曠之歎白骨成山虚祭布
野徐福出而重號咷之讎趙高入而屯豺狼
之黨天下欲反十室九空其所以亡豈由嚴
刑此爲秦以嚴得之非以嚴失之也且刑由
刃也巧人以自成拙者以自傷爲治國有道
而助之以刑者能令慝僞不作凶邪改志若
綱絶網紊得罪于天用刑失理其危必速亦
猶水火者所以活人亦所以殺人存乎能用
之與不能用夫癥瘕不除而不脩越人之術
者難圖老彭之壽也姦黨實繁而不嚴彈違
之制者未見其長世之福也但當簡于張之
徒任以法理世選趙陳之屬委以案劾明主
留神於上忠良盡誠於下見不善則若鷹鸇
之搏鳥雀覩亂萌則若薙(他計/切)田之芟蕪薉
(於吠/切)慶賞不謬加而誅戮不失罪則太平之
軌不足迪令而不犯可庶幾廢刑致治未敢
謂然也
或曰然則刑罰果所以助教興善式遏軌忒
也若夫古之肉刑亦可復與抱朴子曰曷爲
而不可哉昔周用肉刑積祀七百漢氏廢之
年代不如至於改以鞭笞大多死者外有輕
刑之名内有殺人之實也及於犯罪上不足
以至死則其下唯有徒謫鞭杖或遇赦令則
身無損且髡其更生之髮撾作方愈之創殊
不足以懲次死之罪今除肉刑則死罪之下
無復中刑在其間而次死罪不得不止於徒
謫鞭杖是輕重不得不適也又犯罪者希而
時有耳至於殺之則恨重而鞭之則恨輕犯
此者爲多今不用肉刑是次死之罪常不見
治也今若自非謀反大逆惡于君親及用軍
臨敵犯軍法者及手殺人者以肉刑代其死
則亦足以懲示凶人而刑者猶任坐役能有
所爲又不絶其生類之道而終身殘毁百姓
見之莫不寒心亦足使未犯者肅慄以彰示
將來乃過於殺人殺人非不重也然辜之三
日行埋弃之不知者衆不見者多也若夫肉
刑者之爲摽戒也多昔魏世數議此事諸碩
儒達學洽通殷理者咸謂宜復肉刑而意異
者駮之皆不合也魏武帝亦以爲然直以二
陲未賔遠人不能統至理者卒聞中國刖人
肢體割人耳鼻便當望風謂爲酷虐故且權
停以須四方之并耳通人揚子雲亦以爲肉
刑宜復也但廢之來久矣坐而論道者未以
爲急耳

抱朴子外篇卷之十四












抱朴子外篇卷之十五
　　　審舉
抱朴子曰華霍所以能崇極天之峻者由乎
其下之厚也唐虞所以能臻巍巍之功者實
賴股肱之良也雖有孫陽之手而無騏驥之
足則不得致千里矣雖有稽古之才而無宣
力之佐則莫縁凝庶績矣人君雖明並日月
神鑒未兆然萬機不可以獨統曲碎不可以
親總必假目以遐覽借耳以廣聽誠須有司
是康是贊故聖莫不根心招賢以舉才爲首
務施玉帛於丘園馳翹車於巖藪勞於求人
逸於用能上自槐棘降逮皂隸論道經國莫
不任職恭己無爲而治平刑措而化洽無外
萬邦咸寧設官分職其猶構室一物不堪則
崩橈之由也然未貢舉之士格以四科三事
九列是之自出必簡摽穎拔萃之俊而漢之
末葉桓靈之世柄去帝室政在姦臣綱漏防
潰風頽教沮抑清德而揚諂媚退履道而進
多財力競成俗苟得無恥或輸自售之寳要
人之書或父兄貴顯望門而辟命低眉膝以
積習而見私夫銓衡不平則輕重錯謬斗斛
不正則少多混亂繩墨不陳曲直不分準格
傾側則滓雜實繁以之治人則虐暴而豺貪
受取聚歛以補買官之費立之朝廷則亂劇
於棼絲引用駑庸以爲黨援而望風向草偃
庶事之康何異懸瓦礫而責夜光絃不調而
索清音哉何可不澄濁飛沈沙汰臧否嚴試
對之法峻貪夫之防哉殄瘁攸階可勿畏乎
古者諸侯貢士適者謂之有功有功者增班
進爵貢士不適謂之有過有過者黜位削地
猶復不能令詩人謐大車素餐之刺山林無
伐檀罝兔之賢况舉之無非才之罪受之無
負乘之患衡量一失其格多少安可復損乎
夫孤立之翹秀藏器以待賈瑣碌之輕薄人
事以邀速夫唯待價故頓淪於窮瘁矣夫唯
邀速故佻竊而騰躍矣蓋梟鴟屯飛則鴛鳳
幽集豺狼當路則麒麟遐遁舉善而教則不
仁者遠矣姦僞榮顯則英傑潜逝高概恥與
闒茸爲伍清節羞入饕餮之貫舉任並謬則
群賢括囊群賢括囊則凶邪相引凶邪相引
則小人道長小人道長則檮杌比肩頌聲所
以不作怨嗟所以嗷嗷也高幹長材恃能勝
己屈伸默語聽天任命窮通得失委之自然
亦焉得不墮多黨者之後而居有力者之下
乎逸倫之士非禮不動山峙淵渟知之者希
馳逐之徒蔽而毁之故思賢之君終不知竒
才之所在懷道之人願效力而莫從雖抱稷
契之器資邈世之量遂沈滯詣死不得登叙
也而有黨有力者紛然鱗萃人乏官曠致者
又美亦安得不拾掇而用之乎靈獻之世閹
官用事群姦秉權危害忠良臺閣失選用於
上州郡輕貢舉於下夫選用失於上則牧守
非其人矣貢舉輕於下則秀孝不得賢矣故
時人語曰舉秀才不知書察孝廉父别居寒
素清白濁如泥高第良將怯如雞又云古人
欲達勤誦經今世圖官免治生蓋疾之甚也
于時懸爵而賣之猶列肆也爭津者買之猶
市人也有直者無分而徑進空拳者望途而
收迹其貨多者其官貴其財少者其職卑故
東園積賣官之錢崔烈有銅臭之嗤上爲下
傚君行臣甚故阿佞幸獨談親容桑梓議主
中正吏部並爲魁儈各責其估清貧之士何
理有望哉是既然矣又邪正不同譬猶冰炭
惡直之人憎於非黨刀尺顛倒者則恐人之
議己也達不由道者則患言論之不美也乃
共構合虚誣中傷清德瑕累横生莫敢救拔
於是曾閔獲商臣之謗孔墨蒙盜砳之垢懷
正居貞者填笮乎泥濘之中而狡猾巧僞者
軒翥乎虹霓之際矣而凡夫淺識不辯邪正
謂守道者爲陸沈以履徑者爲知變俗之隨
風而動逐波而流者安能復身於德行苦思
於學問哉是莫不弃檢括之勞而赴用賂之
速矣斯誠有漢之所以傾來代之所宜深鑒
也或曰吾子論漢末貢舉之事誠得其病也
今必欲戒既往之失避傾車之路改有代之
絃調防法翫之或變令濮上巴人反安樂之
正音腠理之疾無退走之滯患者豈有方乎
士有風姿豐偉雅望有餘而懷空抱虛幹植
不足以貌取之則不必得賢徐徐先試則不
可倉卒將如之何抱朴子答曰知人則哲上
聖所難今使牧守皆能審良才於未用保性
履之始終誠未易也但共遣其私情竭其聰
明不爲利慾動不爲屬託屈所欲舉者必澄
思以察之博訪以詳之脩其名而考其行校
同異以備虛飾令親族稱其孝友邦閭歸其
信義嘗小仕者有忠清之效治事之幹則寸
錦足以知巧刺鼠足以觀勇也又秀孝皆宜
如舊試經答策防其罪對之姦當令必絶其
不中者勿署吏加罰禁錮其所舉書不中者
刺史太守免官不中左遷中者多不中者少
後轉不得過故若受賕(巨流/切)而舉所不當發
覺有驗者除名禁錮終身不以赦令原所舉
舉者與同罪今試用此法治一二歲之間秀
孝必多不行者亦足以知天下貢舉不精之
久矣過此則必多修德而勤學者矣又諸居
職其犯公坐者以法律從事其以貪濁臟汙
爲罪不足至死者刑竟及遇赦皆宜禁錮終
身輕者二十年如此不廉之吏必將化爲夷
齊矣若乃臨官受取金錢山積發覺則自恤
得了免退則旬日復用者曾史亦將變爲盜
跖矣如此則雖貢士皆中不辭於官長之不
良或曰能言不必能行今試經對策雖過豈
必有政事之才乎抱朴子答曰古者猶以射
擇人况經術乎如其舍旃則末見餘法之賢
乎此也夫豐草不秀塉土巨魚不生小水格
言不吐庸人之口高文不墮頑夫之筆故披
洪範而知箕子有經世之器覽九術而見范
生懷治國之略省夷吾之書而明其有撥亂
之幹視不害之文而見其精霸王之道也今
孝廉必試經無脫謬而秀才必對策無失指
則亦不得闇蔽也良將高第取其膽武猶復
試之以策况文士乎假令不能必盡得賢能
要必愈於了不試也今且令天下諸當在貢
舉之流者莫敢不勤學但此一條其爲長益風
教亦不細矣若使海内畏妄舉之失凡人息
僥倖之求背競逐之末歸學問之本儒道將
大興而私貨必漸絶竒才可得而役庶官可
以不曠矣或曰先生欲急貢舉之法但禁錮
之罪苛而且重懼者甚衆夫急轡繁策伯樂
所不爲密防峻法德政之所恥抱朴子曰夫
骨填肉補之藥長於養體益壽而不可以救
暍溺之急也務寬含垢之政可以蒞敦御朴
而不中以拯衰弊之變也虎狼見逼不揮戈
奮劍而彈琴詠詩吾未見其身可保也燎火
及室不奔走灌注而揖讓盤旋吾未見其焚
之自息也今與知欲賣策者論此是與跖議
捕盜也
抱朴子曰今普天一統九垓同風王制政令
誠宜齊一夫衡量小器猶不可使往往而有
異况人士之格而可參差而無檢乎江表雖
遠密邇海隅然染道化率禮教亦既千餘載
矣往雖暫隔不盈百年而儒學之事亦不偏
廢也惟以其土宇褊於中州故人士之數不
得鈞其多少耳及其德行才學之高者子游
仲任之徒亦未謝上國也昔吴土初附其貢
士見偃以不試今太平已近四十年矣猶復
不試所以使東南儒業衰於在昔也此乃見
同於左衽之類非所以别之也且夫君子猶
愛人以禮况爲其愷悌之父母邪法有招患
令有損化其此之謂也今貢士無復試者則
必皆修飾馳逐以競虛名誰肯復開卷受書
哉所謂饒之適足以敗之者也自有天性好
古心悅藝文學不爲禄味道忘貧若法高𡖖
周生烈者學精而不仕徇乎榮利者萬之一
耳至於甯越倪寬黄霸之徒所以强自篤厲
於典籍者非天性也皆由患苦困瘁欲以經
術自拔耳向使非漢武之世則朱買臣嚴助
之屬亦未必讀書也今若取富貴之道幸有
易於學者而復素無自然之好豈肯復空自
勤苦執灑掃爲諸生遠行尋師問道者乎兵
興之世武貴文寢俗人視儒士如僕虜見經
誥如芥壤者何哉由於聲名背乎此也夫不
用譬猶售章甫於夷越徇髯蛇於華夏矣今
若遐邇一例明考課試則必多負笈千里以
尋師友轉其禮賂之費以買記籍者不俟終
日矣
抱朴子曰才學之士堪秀孝者已不可多得
矣就令其人若如桓靈之世舉吏不先以財
貨便安臺閣主者則雖諸經兼本解於問無
不對猶見誣枉使不得過矣常追恨于時執
事不熏爲之防余意謂新年當試貢舉者令
年便可使儒官才士豫作諸策計足周用集
上禁其留草殿中封閉之臨試之時亟賦之
人事因縁於是絶當答策者皆可會著一處
高選臺省之官親監察之又嚴禁其交關出
入畢事乃遺違犯有罪無赦如此屬託之冀
窒矣夫明君恃己之不可欺不恃人之不欺
己也亦何恥於峻爲斯制乎若試經法立則
天下可以不立學官而人自勤樂矣案四科
亦有明解法令之狀今在職之人官無大小
悉不知法令或有微言難曉而小吏多頑而
使之决獄無以死生委之以輕百姓之命付
無知之人也作官長不知法爲下吏所欺而
不知又决其口筆者憤憤不能知食法與不
食不問不以付主者或以意斷事蹉跌不愼
法令亦可令廉良之吏皆取明律令者試之
如試經高者隨才品叙用如此天下必少弄
法之吏失理之獄矣

抱朴子外篇卷之十五
抱朴子外篇卷之十六(十七十八/十九同卷)真七
　　　交際
抱朴子曰余以朋友之交不宜雜浮面而不
心揚雄攸譏故雖位顯名美門齊年敵而趨
舍異規業尚乖互者未嘗結焉或有矜其先
達步高視遠或遺忽陵遲之舊好或簡弃後
門之類味或取人以官而不論德其不遭知
己零淪丘園者雖才深智遠操清節高者不
可也其進趨偶合位顯官通者雖面墻庸瑣
必及也如此之徒雖能令壤蟲雲飛斥鷃戾
天手捉刀尺口爲禍福得之則排冰吐華失
之則當春彫悴余代其踧蹐耻與共世窮之
與達不能求也然而輕薄之人無分之子曾
無疾非俄然之節星言宵征守其門庭翕然
謟笑卑辭悅色提壺執贄時行索媚勤苦積
久猶見嫌拒乃行因託長者以構合之其見
受也則踊悅過於幽繫之遇赦其不合也則
懊悴劇於喪病之逮己也通塞有命道貴正
直否泰付之自然津塗何足多咨嗟乎細人
豈不鄙哉人情不同一何遠邪每爲慨然助
彼羞之昔莊周見惠子從車之多而弃其餘
魚余感俗士不汲汲於攀及至也瞻彼云云
馳騁風塵者不懋建德業務本求己而偏徇
高交以結朋黨謂人理莫此之要當世莫此
之急也以嶽峙獨立者爲澀吝疏拙以奴顔
婢睞(來去/聲)者爲曉解當世風成俗習莫不逐
末流遁遂往可慨者也或有德薄位高器盈
志溢聞財利則驚掉見竒士則坐睡繿縷杖
策被褐負笈者雖文艷相雄學優融玄同之
埃芥不加接引若夫程鄭王孫羅裒之徒乘
肥衣輕懷金挾玉者雖筆不集札菽麥不辨
爲之倒屣吐食握髮余徒恨不在其位有斧
無柯無以爲國家流穢濁於四裔投畀於有
北彼雖赫奕刀尺决乎勢力足以移山拔海
吹呼能令泥象登雲造其門庭我則未暇也
而多有下意怡顔匍匐膝進求交於若人以
圖其益悲夫生民用心之不鈞何其遼邈之
不肖也哉余所以同生聖世而抱困賤本後
顧而不見者今皆追瞻而不及豈不有以乎
然性苟不堪各從所好以此存亡予不能易
也或又難曰時移世變古今别務行立乎己
名成乎人金玉經於不測者託於輕舟也靈
鳥萃於玄霄者扶摇之力也芳蘭之芬烈者
清風之功也屈士起於丘園者知己之助也
今先生所交必清澄其行業所厚必沙汰其
心性孑然隻跱失弃名輩結讎一世招怨流
俗豈合和光以籠物同塵之高義乎若比智
而交則白屋不降公旦之貴若鈞才而遊則
尼父必無入室之客矣
抱朴子曰吾聞詳交者不失人而泛結者多
後悔故曩哲先擇而後交不先交而後擇也
子之所論出人之計也吾之所守退士之志
也子云玉浮鳥高皆有所因誠復别理一家
之說也吾以爲寧作不載之寳不飛之鵬不
颺之蘭無黨之士亦損於夜光之質垂天之
大含芳之卉不朽之蘭乎且夫名多其實位
過其才處之者猶鮮免於禍辱交之者何足
以爲榮福哉由兹論之則交彼而遇者雖得
達不足貴芘之而悮者譬如蔭朽樹之被笮
也彼尚不能自止其顛蹙亦安能救我之碎
首哉吾聞大丈夫之自得而外物者其於庸
人也蓋逼迫不獲已而與之形接雖以千計
猶蚤虱之積乎衣而贅疣之攢乎體也失之
雖以萬數猶飛塵之去嵩岱鄧林之墮朽條
耳豈以有之爲益無之覺損乎且夫朋友也
者必取乎直亮多聞拾遺斥謬生無請言死
無託辭終始一契寒暑不渝者然而此人良
未易得而或默語殊塗或憎愛異心或盛合
衰離或見利忘信其處今也譬猶禽魚之結
侣冰炭之同器欲其久合安可得哉夫父子
天性好惡宜鈞而子政子駿平論異隔南山
伯竒辯訟有無面别心殊其來尚矣緫而混
之不亦難哉世俗之人交不論志逐名趨勢
熱來冷去見過不改視迷不救有利則獨專
而不相分有害則苟免而不相恤或事便則
先取而不讓值機會則賣彼以安此凡如是
則有不如無也天下不爲盡不中交也率於
爲益者寡而生累者衆知人之明上聖所難
而欲力厲近才短於鑒物者務廣其交又欲
使悉得可與經夷險而不易情歷危苦而相
負荷者吾未見其可多得也雖搜琬琰於培
塿之上索鸞鳳乎鷦鷯之巢未爲難也吾亦
豈敢謂藍田之陽丹穴之中爲無此物哉亦
直言其稀己矣夫操尚不同猶金沉羽浮也
志好之乖次猶火升而水降也苟不可同雖
造化之靈大塊之匠不可使同也何可强乎
余飡禀訥騃加之以天挺篤嬾諸戲弄之事
彈棋博弈皆所惡見及飛輕走迅遊獵傲覽
咸所不爲殊不喜嘲褻凡此數者皆時世所
好莫不躭之而余悉闕焉故親交所以尤遼
也加以挾直好吐忠盡藥石所集甘心者鮮
又欲勉之以學問諫之以馳競止其樗蒲節
其沉湎此又常人所不能悅也毁方瓦合違
情偶俗人之愛力其所不堪而欲好日新安
可得哉知其如此而不辯改之可不謂之闇
於當世拙於用大乎夫交而不卒合而又離
則兩受不弘之名俱失克終之美夫厚則親
愛生焉薄則嫌隙結焉自然之理也可不詳
擇乎爲可臨觴拊背執手須臾欲多其數而
必其全吾所懼也或曰然則都可以無交乎
抱朴子答曰何其然哉夫畏水者何必廢舟
揖忌傷者何必弃斧斤交之爲道其來尚矣
天地不交則不恭上下不交即乖志夫不泰
則二氣隔并矣志乖則天下無國矣然始之
甚易終之竟難患乎所結非其人敗於爭小
以忘大也易美金蘭詩詠百朋雖有兄弟不
如友生切思三益大聖所嘉門人所以增親
惡言所以不至管仲所以免誅戮而立霸功
子元所以去亭長而驅朱軒者交之力也單
絃不能發韶夏之和音孑色不能成衮龍之
瑋燁一味不能合伊鼎之甘獨木不能致鄧
林之茂玄圃極天蓋由衆石之積南溟浩瀁
實須群流之赴明鏡舉則傾冠見矣羲和照
則曲影覺矣櫽括脩則枉刺之疾消矣良友
結則輔仁之道弘矣達者知其然也所企及
則必簡乎勝己所降結必料乎同志其處也
則講道進德其出也則齊心比翼否則鈞魚
釣之業泰則恊經世之務安則有以精義危
則有以相恤耻令譚青專面地之篤不使王
貢擅彈冠之美夫然故交道可貴也然實未
易知勢利生去就毁壞刎頸之契漸漬釋膠
漆之堅於是有忘素情之綢歎或睚(五懈/切)眥
(音/責)而不思遂令元伯巨卿之好獨著於昔張
耳陳餘之變屢構於今推往尋來良可歎也
夫梧禽不與鴟梟同枝麟虞不與豺狼連群
清源不與濁潦混流仁明不與凶闇同處何
者漸染積而移直道暴迫則生害也或人曰
敢問善交之道可得聞乎抱朴子答曰君子
交絶猶無惡言豈肯向所異辭乎殺身猶以
許友豈名位之足競乎善交狎而不慢和而
不同見彼有失則正色而諫之告我以過則
速改而不憚不以忤彼心而不言不以逆我
耳而不納不以巧辯飾其非不以華辭文其
失不形同而神乖不匿情而口合不面從而
背憎不疾人之勝己護其短而引其長隱其
失而宣其得外無計數之諍内遺心競之累
夫然故鹿鳴之好全而伐木之刺息若乃輕
合而不重離易厚而不難薄始如形影終爲
參辰至歡變爲篤恨接援化成讎敵不詳之
悔亦無以往者漢季陵遲皇轡不振在公之
義替紛競之俗成以違時爲清高以救世爲
辱身尊卑禮壞大倫遂亂在位之人不務盡
節委本趨末背實尋聲王事廢者其譽美姦
過積者其功多莫不飛輪兼策星言假寐冒
寒觸暑以走權門市虚華之名於秉勢之口
買非分之位於賣官之家或爭所欲還相屠
滅於是公叔偉長疾其若彼力不能正不忍
見之爾乃發憤著論杜門絶交斯誠感激有
爲而然蓋矯柱而過正非經常之永訓也徒
當遠非類之黨愼謟黷之源何必祼袒以跪
彼己斷粒以刺玉食哉夫反之爲非重諫而
不止遂至大亂故禮義之所弃可以絶矣


抱朴子外篇卷之十六





抱朴子外篇卷之十七
　　　備闕
抱朴子曰騕褭(於皎切/駿馬也)能奮蘭筋以絶景而
不能履冰以乘深猛虎能似雷霆以搏噬而
不能踊雲霧以淩虚鴻鶤不能振翅於籠罩
之中輕鷂不能電擊於几筵之下物既然矣
人亦如之故能調和隂陽者未必能兼百行
脩簡書也能敷五邁九者不必能全小潔經
曲碎也惠子上相之摽也而不能役舟橄以
凌陽侯漢高神武之傑也而不能治産業端
檢栝淮隂良將之元也而不能脩農商免飢
寒周勃社稷之骾也而不能答錢穀責獄辭
若以所短弃所長則逸儕拔萃之才不用矣
責其體而論細禮則匠世濟民之勳不著矣
天下能平其西北地不能隆其東南日月不
能摛光於曲穴衝風不能揚波於井底擿齒
則松檟不及一寸之筳桃耳則楝梁不如鷦
鷯之羽彈鳥則千金不及丸泥之用縫緝則
長劍不及數分之針何必伏巨象而捕鼠制
大鵬以司晨乎故姜牙賣煦無所售而見師
於文武蔣生憒慢於百里而獨步三槐



抱朴子外篇卷之十七














抱朴子外篇卷之十八
　　　擢才
抱朴子曰華章藻蔚非矇瞍所玩英逸之才
非淺短所識夫瞻視不能接物則衮龍與素
褐同價矣聦鑒不足相涉則俊民與庸天一
槩矣眼不見則美不入神焉莫之與則傷之
者至焉且夫愛憎好惡古今不鈞時移俗易
物同賈異譬之夏后之璜曩直連城鬻之於
今賤於銅鐵故昔以隱居求志爲高士今以
山林之儒爲不肖故聖世人之良幹乃闇俗
之罪人也往者之介潔乃末葉之羸劣也弘
偉之士履道之生其崇信匪徒重仞之墻其
淵澤不唯吕梁之深也故短近不能賞而淺
促不能測焉因以異乎己而薄之矣以不求
我而疾之矣不貴不用何足言乎乃有播埃
塵於白珪生瘡痏於玉肌訕疵雷同攻伐獨
立曾參蒙劫剽之垢巢許獲穿踰之謗自匪
明並懸象玄鑒表微者焉能披泥抽淪玉澄
川掇沉珠哉夫珪璋居肆而不售矧乃翳於
槃璞乎竒士扣角而見遏況乃潜於臯藪乎
孫臏思騁其祕略而司馬刖之韓非願建治
績而李斯殺之賈誼慷慨懷經國之術而武
夫排之子政忠良有匡危之具而恭顯陷之
和氏所以抱璞而泣血禽息所以發憤而碎
首也夫玉石易别於賢愚愛寳情篤於好士
以易别之寳合篤好之物猶獲罪截趾歷世
受誣況乎難知之賢非意所急讒人畫蛇足
於無形姦臣畏忠貞之害己體曲者忌繩墨
之容夜祼者憎明燭之來是以高譽美行抑
而不揚虚構之謗先形生影又無楚人號哭
之薦萬無一遇固其宜矣夫以玉爲石者亦
將以石爲玉矣以賢爲愚者亦將以愚爲賢
矣以石爲玉未有傷也以愚爲賢者亡之診
也蓋診亡者雖存而必亡猶脉死者雖生而
必死也可勿愼乎於戲悲夫莫之思者也昔
仲尼上聖也東受累於齊人南見塞於子西
文種大賢也初不齒於荆俗末雍游於鈞如
競年立功不亦難乎夫結緑玄黎非陶猗不
能市也千鈞之重非賁獲不能抱也白雪之
絃非靈素不能徽也邁倫之才非明主不能
用也然耀靈光夜之珍不爲莫求而虧其質
以苟且於賤賈洪鍾周鼎不爲委淪而輕其
禮取見舉於侏儒嶧陽雲和不爲不御而息
唱以競顯於淫哇冠群之德不以沉抑而履
徑而剸節於流俗是以和璧變爲滯貨柔木
廢於勿用赤刀之鑛不得經歐冶之罏元凱
之疇終不值四門之闢也



抱朴子外篇卷之十八










抱朴子外篇卷之十九
　　　任命
抱朴子曰余之友人有居泠先生者恬愉靜
素形神相忘外不飾驚愚之容内不寄有爲
之心遊精墳誥樂以忘憂晝競羲和之末景
夕照望舒之餘耀道靡遠而不究言無微而
不研然車迹不軔(如震/切)權右之國尺牘不經
貴勢之庭是以名不出蓬户身不離畎畝於
是翼亮大夫候而難之曰余聞淵蟠起則玄
雲赴道化霑則逸才奮故康衢有角歌之音
鼎俎發淩風之迹沽之則收不貲之賈踊之
則超在天之舉耀逸景於暘谷播大明乎九
垓勛廕當己聲揚罔極故尋仞之塗甚近而
弗往者雖追風之脚不能到也楹梲之下至
卑而不動者雖鴻鶤之翅未之及也况乎寢
足於大荒之表斂羽於幽梧之枝安得效迅
以尋景振輕乎蒼霄哉年期奄冉而不久託
世飄迅而不再智者履霜則知堅冰之必至
處始則悟生物之有終六龍促軌於大渾華
顛倏忽而告暮古人所以映順流而頽歎眄
過隙而興悲矣先生資命世之逸量含英偉
以邈俗銳翰汪濊以波涌六竒抑鬱而淵穡
然不能淩扶摇以高竦揚清一於九玄器不
陳於瑚簋之末體不免於負薪之勞猶奏和
音於聾俗之地鬻章甫於被髮之域徒忘寤
於翰林銳意以窮神崇琬琰於懷抱之内吐
琳琅於毛墨之端躬困屢空之儉神勞堅高
之間譬若埋尺璧於重壤之下封文錦於沓
匱之中終無交易之富孰賞堙翳之珍哉夫
龍驥維縶則無以别乎蹇驢赤刀韜鋒則曷
用異於鉛刃鱣鮪不居牛迹大鵬不滯蒿林
願先生委龍蛇之穴升利見之塗釋户庭之
獨潔覽二鼠而遠寤越窮谷以登高襲丹藻
以改素競驚飈於清晨不盤旋以詣夜收名
器於崇高嚮鍾鼎之慶祚栢成一介之夫採
薇何足多慕乎居泠先生應曰蓋聞靈機㝠
緬混芒眇昧禍福交錯乎倚伏之間興亡纏
綿乎盈虚之會迅逝者不能脫逐身之景樂
成者不能免理致之敗匠流末者未若挺冶
無兆之中整已然者不逮反本乎玄朴之外
是以覺尺蠖者甘屈以保伸識通塞者不慘
悅於否泰且夫洪陶範物大象流形躁靜異
尚翔沉舛情金寳其重羽矜其輕篤隘者執
束於滓涅達妙者逍遥於玄清潢洿納行潦
而潘壹渤澥吞百川而不盈鮋鰕踊悅於泥
濘赤螭淩厲乎高㝠嚼香餌者快嗜欲而赴
死味虚淡者含天和而趨生識機神者瞻無
兆而弗惑闇休咎者觸强弩而不驚各附攸
好安肯改營吾聞五玉不能自剖於嵩岫騰
蛇不能無霧而電征龍淵不能勿操而斷犀
兕景鍾不能莫扣而揚洪聲金芝須商風而
激耀倉庚俟烟煴而修鳴騏騄不苟馳以赴
險君子不詭過以毁名運屯則沉淪於勿用
時行則高竦乎天庭士以自衒爲不高女以
自媒爲不貞何必委洗耳之峻摽效負俎之
干榮哉夫其窮也則有虞婆娑而陶鈞
父見逐於愚嫗范生來辱於溺簣(苦怪如/籠也)弘
式匿竒於耕牧及其達也則淮隂投竿而稱
孤文種解屩而紆青傳說釋築而論道管子
脫桎爲上卿蓋君子藏器以有待也稸德以
有爲也非其時不見也非其君不事也窮達
任所值出處無所繫其靜也則爲逸民之宗
其動也則爲元凱之表或運思於立言或銘
勛乎國器殊塗同歸其致一焉士能爲可貴
之行而不能使俗必貴之也能爲可用之才
而不能使世必用之也被褐茹草垂綸罝免
則心歡意得如將終身服冕乘軺兼朱重紫
則若固有之常如布衣此至人之用懷也若
席上之珍不積環堵之操不粹者予之過也
知之者希名位不臻以玉爲石謂鳳曰鷃者
非余罪也夫汲汲於見知悒悒於否滯者裳
民之情也浩然而養氣淡爾而靡欲者無悶
之志也時至道行器大者不悅天地之間知
命者不憂若乃徇萬金之貨以索百十之售
多失骭(干上/聲)毛我則未暇矣



抱朴子外篇卷之十九

抱朴子外篇卷之二十(二十一二十二/二十三同卷)真八
　　　名實
門人問曰聞漢末之世靈獻之時品藻乖濫
英逸窮滯饕餮得志名不準實賈不本物以
其通者爲賢塞者爲愚其故何哉抱朴子答
曰夫雷霆鞫磕而或不聞焉七曜經天而或
不見焉豈唯形器有聾瞽哉心神所蔽亦又
如之是以聞格言而不識者非無耳也見英
異而不知者非無目也由乎聦不經妙而明
不逮竒也夫智大量遠者盤桓以山峙器小
志近者蓬飛而萍浮夫唯山峙故莫之能動
焉夫唯萍浮故流而不滯焉方之貨也則緘
連以待賈者唯至珍而難售鳴鼓以徇之者
雖凡蔽而易盡比之材也則結根於嵩岱者
雖竦蓋千仞垂蔭萬畒而莫之知也插株於
塗要者雖鈎曲戾細而速朽而猶見用也故
廟堂有枯楊之瑚簋窮谷多不伐之梓橡也
是以竊華名者螻蜥騰於雲霄失實賈者翠
虬淪乎九泉於是斥鷃淩風以高奮靈鳳卷
翮以幽戢鉛鋒充太阿之寳犬羊佻(勃高切/獨行貌)
虎狼之資矣夫佞者鼓珍賂爲勁羽則無高
而不到矣乘朋黨爲舟楫則無遠而不濟矣
持之以夙興側立加之以先意承指其利口
諛辭也似辨其道聽塗說也似學其心險貌
柔也似仁其行汙言潔也似廉其好說人短
也似忠其不知忌諱也似直故多通焉且亦
奉望我者欲我益之不求我者我不能愛自
然之理也夫賢常少而愚常多多則比周而
匿瑕少則孤弱而無援佞人相汲引而柴正
路俊哲處下位而不見知拔茅之義圯而負
乘之群興亢龍高墜泣血漣如故子西逐大
聖之仲尼臧倉毁命世之孟軻二生不免斯
患降兹亦何足言斯禍蓋與開闢並生苦之
匪唯一世也歷覽振古多同此疾至於駑蹇
矯首於琱(多么/切)輦駥驥委牧乎林坰彼已尸
禄邦國殄瘁下淩上替寔此之由或蟲流而
莫斂或逆竄於申亥或擢筋於廟梁或絶命
於望夷蓋所拔之非眞而忠能之不用也故
明君勤於招賢而汲汲於擢竒導達凝滯而
嚴防壅蔽才誠足委不拘於屠釣言審可施
抽之於戎戍或舉於牛口之下而加之於群
僚之上或拔於桎梏之中而任以社稷之重
故能勛業隆濟拓境服遠取威定功垂統長
世也夫直繩者枉木之所憎也清公者姦慝
之所讎也人主不能運玄鑒以索隱而必須
當塗之所舉然每觀前代專權之徒率其所
舉皆在乎附己者也所薦者先乎利己者也
毁所畏而進所愛所畏則至公者也所愛則
同私者也至公用則姦黨破衆私立則主威
奪矣姦黨破則升泰之所由也主威奪則危
亡之端漸矣毁所畏則恐辭之不痛雖刖劓
之猶未𢜰意焉故必除之而後快也彼進所
愛則苦談之不美雖位超之猶未逞心焉故
必危彼以安此也是故抱枉而死無愆而黜
者有自來矣所以體道合眞嶷然特立才遠
量逸懷霜履冰思綿天地器兼元凱執經衡
門淵渟嶽立寧潔身以守滯耻脅肩以苟合
樂飢陋巷以勵高尚之節藏器全眞以待天
年之盡非時不出非禮不動結褐嚼蔬而不
悒悒也黄髮終否而不悢悢(力尚/切)也安肯蹙
太山之峻以適鑿柄之中斂垂天之羽爲戒
旦之役編於仕類而抑鬱庸兒之下捨鸞鳳
之林適枳棘之藪競腐鼠於踞鴟而枉尺以
直尋哉且大賢之狀也至拙其爲味也甚淡
蕭然自足泊爾無知知之者稀而不慼時不
能用而不悶雖并日無藜藿之糝不以易不
義之太牢也雖緼褐無卒歲之服不肯樂無
道之狐白也獨可散髮高枕守其所有已絶
不曲躬低眉求其所未須也德薄位厚弗交
也名與實違弗親也榮華馳逐弗務也豪俠
姦權弗接也俗說細辯不答也脅肩所赴弗
隨也貌愚而志遠面垢而行潔確乎若嵩岱
銓衡所不能測也浩乎若滄海斗斛所不能
校也峻其重仞之高隱其百官之富觀彼佻
竊若草莽也邈世之操眇焉冠秋雲之表遺
俗之神緬焉棲九玄之端雖窮賤而不可脅
以威雖危苦而不可動以利其所業尚可聞
而不可盡也其所執守可見而不可論也故
疾之者齊聲而側目愛之者寡弱而無益亦
猶撮壤不能填决河升水不能殄原火於是
鼖鼓戢雷霆之音鞉(徒刀/切)鞞(奴移/切)恣喋鼛(音/高)
之響芳蕙芟夷臭鮑佩御玄鬯傾弃而不羞
醨酪專灌於圓丘汗血驅放而垂耳跛蹇馳
騁於鑾軒此古人之所以懷沙負石赴流魚
葬而不堪與之同世也已矣悲夫然捐玄黎
於洿濘非夜光之不眞也由莫識焉投彤盧
而不彎非繁弱之不勁也坐莫賞焉故瓊瑶
俟荆和而顯連城之賈烏號須逢門而著陷
堅之功飛菟待子豫而飈騰俊民值知己而
宣力若夫美玉不出重岫良弓不鑿百札驥
騄不服朱軒命世不履爵勢則孰知其能攄
符彩之耀曄頓雲禽於千仞騁逸迹以追風
康庶績於百揆乎夫其不遇亦得不雜糅於
瓦石鈞賤於朽木列鑣於下乘等望於凡瑣
哉嗟乎彍棘矢而望高手乎渠廣策疲駑而
求繼軌於周穆放斧斤而欲雙巧於班墨忽
良才而欲彝倫之攸叙不亦難乎名實雖漏
於一世德音可邀乎將來樂天知命何慮何
憂安時處順何怨何尤哉
抱朴子外篇卷之二十
抱朴子外篇卷之二十一
　　　清鑒
抱朴子曰咸謂勇力絶倫者則上將之器洽
聞治亂者則三九之才也然張飛關羽萬人
之敵而皆喪元辱主授首非所孔融邊讓文
學邈俗而並不達治務所在敗績鄧禹馬援
田間諸生而善於用兵蕭何曹叅不涉經誥
而優於宰輔爾則知人果未易也欲試可乃
已則恐成折足覆餗欲聽言察貌則或似是
而非眞僞混錯然而世人甚以爲易經耳過
目謂可精盡余甚猜焉未敢許也區别臧否
瞻形得神存乎其人不可力爲自非眀並日
月聽聞無音者願加清澄以漸進用不可頓
任輕假利器收還之既甚難所損者亦以多
矣無以一事闇保其餘同乎己者未必可用
異於我者未必可忽也或難曰夫在天者垂
象在地者有形故望山度水則高深可推風
起雲飛則吉凶可步智者覩木不瘁則悟美
玉之在山覿岸不枯則覺明珠之沉淵彗星
出則知鱣魚之方死日月蝕則識騏驎之共
鬭華霍不須稱而無限之重可知矣江河不
待量而不測之數已定矣鴻鵠之翼騄騏之
足雖未飛走輕迅可必也豪曹之劍徐氏匕
首雖未奮擊其立斷無疑也駮子有吞牛之
容鶚鷇有淩鷙之貌卉茂者土必沃魚大者
水必廣虎尾不附狸身象牙不出鼠口叔魚
無厭之心見於初生之狀食我滅宗之徵著
乎開胞之始申童覺竊妻之巫臣張負知將
貴之陳平范子所以絶迹於五湖者以句踐
蜂目而鳥喙也趙人所以息意於爭鋒者以
白起首銳而視直也文王之接吕尚桑隂未
移而知其足師矣玄德之見孔明晷景未改
而腹心已委矣郭泰中才猶能知人故入潁
川則友李元禮到陳留則結符偉明入外黄
則親韓子助至蒲亨則師仇季知止學舍則
收魏德公觀耕者則拔茅季偉竒孟敏於擔
負戒元艾之必敗終如其言一無差錯必能
簡精鈍於符表詳舒急乎聲氣料明闇於舉
厝察清濁於財色觀取與於宜適謂虚實於
言行考操業於閨閫校始終於信效善否之
驗不其易乎抱朴子答曰余非謂人物了不
可知知人挺無形理也徒以斯術存乎大明
非夫當人自許然而世士各謂能之是以有
云以警付任耳夫貌望豐偉者不必賢而形
器尪瘁者不必愚咆哮者不必勇淳淡者不
必怯或外候同而用意異或氣性殊而所務
合非若天地有常候山川有定止也物亦故
有遠而易知近而難料譬猶眼能察天衢而
不周項領之間耳能聞雷霆不能識螘虱之
音也唐吕樊許善於相人狀唯知壽夭貧富
官祑尊卑而不能審情性之寬剋志行之洿
隆惟帝難之况庸人乎而吾子舉論形之例
詰精神之談未脩其本殆失指矣夫亡射之
箭皆破秋毫然準的恒不得爲工叔向之毋
申氏之子非不一得然不能常也陶唐稽古
而失任姬公欽明而謬授尼父遠得崇替於
未兆近失澹臺於形骸延州審清濁於千載
之外而蔽竒士於咫尺之内知人之難如此
其甚郭泰所論皆爲此人過上聖乎但其所
得者顯而易識其所失者人不能紀且夫所
貴貴乎見俊才於無名之中料逸足乎吴坂
之間掇懷珠之蚌於九淵之底指含光之珍
於積石之中若伯喈識絶音之器於煙燼之
餘平子剔逸響之竹於未用之前六軍之聚
市人之會暫觀一覩無所眩惑探其潜生之
心計定其始終之事行乃爲獨見不傳之妙
耳若如未論必俟考其操蹈之全毁觀其云
爲之好醜此爲絲線既經於銓衡布帛已歷
於丈尺徐乃說其斤兩之輕重端匹之脩短
人皆能之何煩於明哲哉


抱朴子外篇卷之二十一







抱朴子外篇卷之二十二
　　　行品
抱朴子曰擬玄黄之覆載揚明並以表微文
彪昺而備體澄獨見以入神者聖人也禀高
亮之純粹抗峻摽以邈俗虚靈機以如愚不
貳過而謟黷者賢人也居寂寞之無爲蹈脩
直而執平者道人也盡烝嘗於存亡保髮膚
以揚名者孝人也垂惻隱於有生恒恕己以
接物者仁人也端身命以徇國經嶮難而一
節者忠人也覿微理於難覺料倚伏於將來
者明人也量理亂以卷舒審去就以保身者
智人也順通塞而一情任性命而不滯者達
人也不枉尺以直尋不降辱以苟命者雅人
也據體度以動靜每清詳而無悔者重人也
體冰霜之粹素不染潔於勢利者清人也篤
始終於寒暑雖危亡而不猜者義人也守一
言於久要歷歲衰而不渝者信人也摛銳藻
以立言辭炳蔚而清允者文人也奮果毅之
壯烈騁干戈以靜難者武人也甄墳索之淵
奥該前言以窮理者儒人也銳乃心於精義
吝寸隂以進德者益人也識多藏之厚亡臨
禄利而如遺者廉人也不改操於得失不傾
志於可欲者貞人也卹急難而忘勞以憂人
爲己任者篤人也潔皎分以守終不遜厚而
苟免者節人也飛清機之英麗言約暢而判
滯者辯人也每居卑而推功雖處泰而滋恭
者謙人也崇惇睦於九族必居正以赴理者
順人也臨凝結而能斷操繩墨而無私者幹
人也拔朱紫於中搆剖猶豫以允當者理人
也步七曜之盈縮推興亡之道度者術人也
赴白刃而忘生格兕虎於林谷者勇人也整
威容以肅衆仗法度而無二者嚴人也創機
功以濟用緫音數而並精者藝人也淩强禦
而無憚雖嶮逼而不沮者黠人也執匪懈於
夙夜忘勞瘁於深峻者勤人也蒙謗讟而晏
如不慴懼於可畏者勁人也聞榮譽而不歡
遭憂難而不變者審人也知事可而必行不
猶豫於群疑者果人也循繩墨以進止不乾
没於僥倖者謹人也奉禮度以戰兢及親踈
而無尤者良人也履道素而無欲時雖移而
不變者朴人也凡此諸行了無一然而不躋
善人之迹者下人也門人請曰善人之行既
聞其目矣惡者之事可以戒俗者願文垂誥
焉抱朴子曰不致養於所生損道而危身者
悖人也懷邪僞以偷榮豫利己而忘生者逆
人也背仁義之正塗苟危人以自安者凶人
也好爭奪而無厭專醜正而害直者惡人也
出繩墨以傷刻心好殺而安忍者虐人也飾
邪說以浸潤構謗累於忠貞者讒人也雖言
巧而行違實履濁而假清者佞人也不原本
於枉直苟尚勝而肆怒者暴人也措細善以
取信隂挾毒而無親者姦人也承風指以苟
容揆主意而扶非者諂人也言不計於反覆
好輕諾而無實者虚人也覩利地而亡義弃
廉恥以苟得者貪人也覿艷逸而心蕩飾誇
綺而思邪者淫人也見成事而疑惑動失計
而多悔者闇人也背訓典而自任恥請問於
勝己者損人也知善事而不逮雖多爲而無
成者劣人也委德行而不修奉權勢以取媚
者弊人也履蹊徑以僥速推貨賄以爭津者
邪人也既傲狼以無禮好淩辱乎勝己者悍
人也被抑枉而自誣事無苦而振懾者怯人
也治細辯於稠衆非其人而盡言者淺人也
闇事宜之可否雖企慕而不及者頑人也知
事非而不改聞良規而增劇者惑人也無濟
恤之仁心輕告絶於親舊者薄人也既疾其
所不逮喜他人之有災者妬人也專財穀而
輕義觀困匱而不振者吝人也冒至危以僥
幸值禍敗而不悔者愚人也情局碎而偏黨
志唯務於盈利者小人也騁鷹犬於原獸好
博戲而無已者迷人也忘等威之異數快飾
玩之誇麗者奢人也耽聲色與飲讌廢慶弔
於人理者荒人也既無心於脩尚又怠惰於
家業者嬾人也無抑斷之威儀每脫易而不
思者輕人也觀道義而如醉聞貨殖而波擾
者穢人也杖淺短而多謬闇趨舍之臧否者
笨(步本/切)人也憎賢者而不貴聞高言而如聾
者嚚人也覩朱紫而不分雖提耳而不悟者
蔽人也違道義以趑趄冒禮刑而罔顧者亂
人也每動作而受嗤言發口而違理者拙人
也事酋豪如僕虜值衰微而背惠者慝人也
損貧賤之故舊輕人士而踞傲者驕人也弃
衰色而廣欲非宦學而遠遊者蕩人也無忠
信之純固背恩養而趨利者叛人也當交顔
而面從至析離而背毁者僞人也習强梁而
專己距忠告而不納者刺人也抱朴子曰人
技未易知眞僞或相似士有顔貌脩麗風表
閑雅望之溢目接之適意威儀如龍虎盤旋
成規矩然心蔽神否才無所堪心中所有盡
附皮膚口不能吐片竒筆不能屬半句入不
能宰民出不能用兵治事則事廢銜命則辱
命動靜無宜出處莫可蓋難分之一也士有
貌望樸悴容觀矬陋聲氣雌弱進止質澀然
而含英懷寳經明行高幹過元凱文蔚春林
官則庶績康用武則克全獨勝蓋難分之二
也士有謀猷淵邃術略入神智周成則思洞
幽玄才兼能事神器無宜而口不傳心筆不
盡意造次之接不異凡庸蓋難分之三也士
有機辯清銳巧言綺粲擥引譬喻淵湧風厲
然而口之所談身不能行長於識古短於理
今爲政政亂牧民民怨蓋難分之四也士有
外形足恭容虔言恪而神疏心慢中懷散放
受任不憂居局不冶蓋難分之五也士有控
弦命中空拳入白倒乘立騎五兵畢習而體
輕慮淺手勦心怯虚試無對而實用無驗望
塵奔北聞敵失魄蓋難分之六也士有梗槩
簡緩言希貌樸細行闕漏不爲小勇跼蹐拘
檢犯而不校握抓垂翅名爲弱願然而膽勁
心方不畏强禦義正所在視死猶歸支解寸
斷不易所守蓋難分之七也士有孝友温淑
恂恂平雅履信思順非禮不蹈安困潔志操
清冰霜而疏遲迂闊不達事要見機不作所
爲無成居己梁倡受任不舉難分之八也士
有行己高簡風格峻峭嘯傲偃蹇淩儕慢俗
不肅檢括不護小失適情率意旁若無人朋
黨排譴談者同敗士友不附品藻所遺而立
朝正色知無不爲忠於奉上明於攝下蓋難
分之九也士有含弘曠濟虚己受物藏疾匿
瑕温恭廉潔勞謙沖退救危全信寄命不疑
託孤可保而純良暗權仁而不斷善不能賞
惡不忍罰忠貞有餘而幹用不足操柯猶豫
廢法效非枉直混錯終於負敗蓋難分之十
也夫物有似而實非若然而不然料之無惑
望形得神聖者其將病諸况乎常人故用才
取士推昵結友不可以不精擇不可以不詳
試也若乃性行之惑變始正而終邪若王莽
初則美於伊霍晚則劇於趙高又非中才所
能逆盡也若令士之易别如鷦鷯之與鴻鵠
狐兔之與龍驎者則四凶不得官於堯朝管
蔡不得幾危宗周仲尼無澹臺之失延陵無
捐金之恨伊尹無七十之勞項羽無嫌范之
悔矣所患於其如碔砆(上音武/下音夫)之亂瑾瑜鷦
螟之似鳳凰凝冰之類水精烟熏之凝雲氣
故令不謬者尟也惟帝難之矧乎近人哉夫
唯大明玄鑒幽微靈銓揣物思灼沉昧瞻山
識璞臨川知珠士於難分之中而無取舍之
恨者使臧否區分抑揚咸允武丁姬文不獨
治而傅說吕尚不永弃高莽宰嚭不得成其
惡弘恭石顯無所容其僞矣斯蓋取士之較
略選擇之大都耳精微之求存乎其人固非
毫翰之所備縷也



抱朴子外篇卷之二十二















抱朴子外篇卷之二十三
　　　弭訟
姑子劉君士由之論曰人綱始於夫婦判合
擬乎二儀是故大婚之禮古人所重將合二
姓之好以承祖宗之基主人拜迎於門聽命
於廟玄纁贄幣親御授綏壻有三年之喪致
命女氏女氏許諾而不敢改大喪既没請命
於壻壻有辭焉然後乃嫁所以崇敬讓也豈
有先訟後婚之謂乎而末世輕慢傷化敗俗
舉不修義許而弗與訟䦧穢辱煩塞官曹今
可使諸爭婚者未及同牢皆聽義絶而倍還
酒禮歸其幣帛其嘗已再離者一倍禆娉其
三絶者再倍禆娉如此離者不生訟心貪吝
者無利重受乃王治之要術不易之永法也
抱朴子答曰劉君愍德讓之凌替疾民爭之
損化雖速我訟室家不足用和之貴將遂淪
胥創讜言以拾世遺建嘉謀以拯流遁紛譁
之俗將以此而易無耻之風將由兹而移彌
綸情僞固難間矣誠經國之永法至益之篤
論也洪以不敏不識至理造次承聞竊有疑
焉夫婚媾之結義無逼迫彼則簡擇而求此
則可意乃許輕諾後悔罪在女氏食言弃信
與奪任情嚴防峻制未之能弭今猥恣之唯
責禆娉倍貧者所憚也豐於財者則適其願
矣後所許者或能富殖助其禆娉必所甘心
然則先家拱默不得有言原情論之能無怨
歎乎夫不伏之人視死猶歸血刃之禍於是
將起今苟惜其辭訟之小醜而搆其難忍之
大恨所謂愛其僦(子宙/切)覽之煩忘其凋殞之
酷也夫買物於市者或加價而奪之則鮮忍
而不忿然矣沉乎見奪待告之妻哉此法遂
用者將使結婚者雖納敬親迎猶抱有見奪
之慮何者劉君之論以同牢爲斷固也爾則
女氏雖受幣積年恒挾在意之威恃可數奪
必惰於擇壻壻小不得意便得改悔結讎速
禍莫此之甚矣曩人畫法慮關終始杜漸防
萌思之良精而不關恣奪之路斷以報板之
制者殆有意乎儻令女有國色傾城絶倫而
值豪右權臣之徒目玩冶容心忘禮度資累
千金情無所吝十倍還娉猶所不憚况但一
乎華氏不難於殺孔父而取其妻楚人爲子
迎婦以其美而自納之以此論之豈惜傾竭
居産以助女氏還前家之直哉小人輕薄睚
(五懈魚/計二切)眦(在鄒在/計二切)成怨又喜委衰逐盛蹋冷
趨熱此法之行則必多奪貧賤而與富貴者
矣不審吾君何方以防弊乎或曰可使女氏
受娉禮無豐約皆以即日報板後皆使時人
署姓名於别板必十人已上以備遠行及死
亡又令女之父兄若伯叔答壻家書必手書
一紙若有變悔而證據明者女氏父毋兄弟
皆加刑罪如此庶於無訟者乎



抱朴子外篇卷之二十三





抱朴子外篇卷之二十四(二十五/同卷)真九
　　　酒誡
抱朴子曰目之所好不可從也耳之所樂不
可順也鼻之所喜不可任也口之所嗜不可
隨也心之所欲不可恣也故惑目者必逸容
鮮藻也惑耳者必妍音淫聲也惑鼻者必茞
(昌紿/切)蕙芬馥也惑口者必珍羞嘉㫖也惑心
者必勢利功名也五者畢惑則或承之禍爲
身患者不亦信哉是以智者嚴隱括於性理
不肆神以逐物檢之以恬愉增之以長筭其
抑情也劇乎隄防之備决其御性也過乎腐
轡之乘奔故能内保永年外免釁累也蓋飢
寒難堪者也而清節者不納不義之穀帛焉
困賤難居者也而高尚者不處危亂之榮貴
焉蓋計得則能忍之心全矣道勝則害性之
事棄矣夫酒醴之近味生病之毒物無毫分
之細益有丘山之巨損君子以之敗德小人
以之速罪耽之惑之鮮(息淺/切)不及禍世之士
人亦知其然既莫能絶又不肯節縱心口之
近欲輕召災之根源似熱渴之恣冷雖適己
而身危也小大亂喪亦罔非酒然而俗人是
酣是湎(音/沔)其初筵也抑抑濟濟言希容整詠
湛露之厭厭歌在鎬之愷樂舉萬壽之觴誦
温克之義日未移晷體輕耳熱夫琉璃海螺
之器並用滿酌罰餘之令遂急醉而不止拔
轄投井於是口涌鼻溢濡首及亂屢儛蹮蹮
舍其坐遷載號載呶(女交切/喧也)如沸如羹或爭
辭尚勝或啞啞(烏格切/笑聲)獨笑或無對而談或
嘔吐几筵或值蹙(居月/切)良倡或冠脫帶解貞
良者流華督之顧眄怯懦者效慶忌之蕃捷
遲重者蓬轉而波擾整肅者鹿踴而魚躍口
訥於寒暑者皆垂掌而諧聲謙卑而不競者
悉禆瞻以高交廉恥之儀毁而荒錯之疾發
闒茸之性露而傲佷之態出精濁神亂臧否
顛倒或奔車走馬赴阬(客庚/切)谷而不憚以九
折之阪爲螘封或登危蹋頽雖墮墜而不覺
以吕梁之淵爲牛跡也或肆忿於器物或酗
醟(爲命切/酗酒)於妻子加枉酷於臣僕用剡鋒乎
熾火烈於室廬掊寳玩於淵流遷威怒於踞
人加暴害於士友褻嚴主以夷戮者有矣犯
凶人而受困者有矣言雖尚辭煩而叛理拜
伏徒多勞而非敬臣子失禮於君親之前幼
賤悖慢於耆宿之座謂清談爲詆詈以忠告
爲侵己於是白刃抽而忘思難之慮棒杖奮
而罔顧乎前後搆漉血之讎招大辟之禍以
少凌長則鄉黨加重責矣辱人父兄則子弟
將推刃矣發人所諱則壯士不能堪矣計數
深尅則醒者不能恕矣起衆患於須臾結百
痾於膏肓(呼光/切)奔駟不能追既往之悔思改
而無自反之蹊蓋智者所深防而煦人所不
免也其爲禍敗不可勝載然而歡集莫之或
釋舉白盈耳不論於能否料瀝霤於小餘以
稽遲爲輕己傾匡注於所敬殷勤勸而成薄
勸之不持督之不盡怨色醜音所由而發也
夫風經府藏使人惚怳及其劇者自傷自虞
或遇斯疾莫不憂懼吞苦忍痛欲其速愈至
於醉之病性何異於兹而獨居密以逃風不
能割情以節酒若畏風憎病則荒沉之咎塞
而流連之失正矣夫風之爲疾猶展攻治酒
之爲變在乎呼吸及其間亂若存若亡視泰
山如彈丸見滄海如盤盂仰嚾(荒旦/切)天墮俯
呼地陷卧待虎狼投井赴火而不謂惡也夫
用身之如此亦安能惜敬恭之禮護喜怒之
失哉昔儀秋既疏大禹以興糟丘酒池辛癸
以亡豐侯得罪以戴尊銜盃景升荒壞以三
雅之爵劉松爛腸以逃暑之飲郭珍發狂以
無日不醉信陵之凶短襄子之亂政趙武之
失衆子反之誅戮漢惠之伐命灌夫之滅族
陳遵之遇害季布之疏斥子建之免退徐邈
之禁言皆是物也世人好之樂之者甚多而
戒之畏之者至少彼衆我寡良箴安施且願
君子節之而已曩者既年荒穀貴人有醉者
相殺牧伯因此輒有酒禁嚴令重申官司搜
索收執榜(薄行切/擊也)徇者相辱制鞭而死者太
半防之彌峻犯者至多至乃穴地而釀油囊
懷酒民之好此可謂篤矣余以匹夫之賤託
此空言之書末如之何矣又臨民者雖設其
法而不能自斷斯物緩己急人雖令不從弗
躬弗親庶民弗信以此而教教安得行以此
而禁禁安得止哉沽賣之家廢業則困遂修
飾賂遺依憑權右所屬吏不敢問無力者獨
止而有勢者擅市張壚專利乃更倍售從其
酤買公行靡憚法輕利重安能免乎哉或人
難曰夫夏桀殷紂之亡信陵漢惠之殘聲色
之過豈唯酒乎以其生患於古而斷之於今
所謂以褒姒喪周而欲人君廢六宫以阿房
之危秦而使王者結草菴也蓋聞千鍾百觚
堯舜之飲也唯酒無量仲尼之能也姬旦酒
肴不徹故能制禮作樂漢高婆娑巨醉故能
斬蛇鞠旅于公引滿一斛而斷獄益明管輅
傾仰三斗而清辯綺粲楊雲酒不離口而太
玄乃就子圉醉無所識而霸功以舉一瓶之
醪傾而三軍之衆悅解毒之觴行而盜馬之
屬感消憂成禮策勳飲至降神合人非此莫
以也内速諸父外將嘉賔如淮如澠春秋所
貴由斯言之安可識乎抱朴子答曰酒旗之
宿則有之矣譬猶玄象著明莫大乎日月水
火之原於是在焉然節而宣之則以養生立
功用之失適則焚溺而死豈可恃懸象之在
天而謂水火不殺人哉宜生之具莫先於食
食之過多實結癥瘕況於酒醴毒之物乎夫
使彼夏桀殷紂信陵漢惠荒流於亡國之淫
聲沉溺於傾城之亂色皆由乎酒熏其性醉
成其勢所以致極情之失忘修飾之術者也
我論其本子識其末謂非酒禍禍其安出是
獨知猛雨之霑衣而不知雲氣之所作唯患
飛埃之糝目不覺飆風之所爲也千鍾百觚
不經之言不然之事明者不信矣夫聖人之
異自才智至於形骸非能兼人有七尺三丈
之長萬倍之大也一日之飲安能至是仲尼
則畏性之變不敢及亂周公則終日百拜肴
乾酒澄上聖戰戰猶且若斯况乎庸人能無
悔乎漢高應天承運革命向雖不醉猶當斬
蛇于公聦達明於聽斷小大以情不失枉直
是以刑不濫加世無怨民但其健飲不即廢
事若論大醉亦俱無知决疑之才何賴於酒
未聞臯繇甫侯子産釋之醉乃折獄也管輅
年少希當劇談故假酒勢以助膽氣若過其
量亦必迷錯及其刺毫釐於爻卦索鬼神之
變化占氣色以决盛衰聆鳴鳥以知方來候
風雲而尅吉凶觀碑栢而識禍福豈復須酒
然後審之楊雲通人才高思遠英瞻之富禀
之自天豈藉外物以助著述及其數飲由於
偶好亦或有疾以宣藥勢耳子圉師志蓋已
素定雖復不醉亦於終果瓶醪悅衆寓言之
喻誠能賞罰允當威恩得所長筭縱横應機
無方則士思果毅人樂奮命其不然也雖流
酒淵何補勝負繆公飲盜造次之權舍法長
惡何足多稱哉豈如愼之邪
抱朴子外篇卷之二十四










抱朴子外篇卷之二十五
　　　疾謬
抱朴子曰世故繼有禮教漸頽敬讓莫崇傲
慢成俗儔類飲會或蹲或踞暑夏之月露首
袒體盛務唯在樗蒱彈棋所論極於聲色之
間舉口不踰綺襦紈絝之側游步不去勢利
酒客之門不聞清談論道之言專以醜辭嘲
弄爲先以如此者爲高遠以不爾者爲騃(五/駭)
(切癡/也)野於是馳逐之庸民偶俗之近人慕之
者猶宵蟲之赴明燭學之者猶輕毛之應飈
(甫遥/切)風嘲戲之談或上及祖考或下逮婦女
往者務其不深焉報者恐其不重焉倡之者
不慮見答之後患和之者恥於言輕之不塞
周禾之芟温麥之刈實由報恨不能已也利
口者扶强而黨勢辯給者借鍒以刺瞂(鍒耳/由切)
(瞂扶/發切)以不應者爲拙劣以先止者爲負敗如
此交惡之辭焉能默哉其有才思者爲人也
猶善於依因機會准擬體例引古喻今言微
理舉雅而可笑中而不傷不棖人之所諱不
犯人之所惜若夫拙者之爲之也則枉曲直
凑使人愕愕然妍之與媸其於宜絶豈唯無
益而已哉乃有使酒之客及於難侵之性不
能堪之拂衣拔棘而手足相及醜言加於所
尊歡心變而成讎絶交壞身搆隙致禍以杯
螺相擲者有矣以隂私相訐(居竭切/面斥人)者有矣
昔陳靈之被矢管氏之泯族匪降自天口實
爲之樞機之發榮辱之主三緘之戒豈欺我
哉激雷不能追既往之失辭班輸不能磨斯
言之既玷(音/點)雖不能三思而吐清談猶可息
謔調以防禍萌也尊其辭令敬其威儀使言
無口過體無倨(居御/切)容可法可觀可畏可愛
蓋遠辱之良術全交之要道也且夫慢人者
不愛其親者也輕鬭者不重遺體者也皆陷
不孝可不詳乎然而迷謬者無自見之明觸
情者諱逆耳之規疾美而無直亮之鍼(職深/切)
艾群惑而無指南以自反謟媚小人歡笑以
贊善面從之徒拊節以稱功益使惑者不覺
其非自謂有端晏之捷過人之辯而不悟斯
乃招患之旌召害之符傳非之驛傾身之車
也豈徒減其方策之令聞虧其没世之德音
而已哉蓋雖有偕老之愼不能救一朝之過
雖有陶朱之富不能贖片言之謬故毫釐之
失有千里之差傷人之語有劍戟之痛積微
致著累淺成深鴻羽所以沈龍舟群輕所以
折勁軸寸飈所以燔百尋之室蠧蝎所以仆
(普卜/切)連抱之木也古賢何獨跼蹐恂恂之如
彼今人何其憒慢傲放之如此乎是以高世
之士望塵而旋迹輕薄之徒響赴而影集謀
事無智者之助居危無切磋之益良史懸筆
無可書之善談者含音無足傳之美令聞不
著醜聲宣流没有餘敗貽譏將來始無可法
終無可紀斯亦志士之恥也安忍爲之過而
不改斯誠委夷路而陷叢棘舍嘉㫖而咽鈎
吻者也豈所謂以小善爲無益而不爲以小
惡爲無損而不止以至惡積而不可掩罪大
而不可解者邪余願世人改其無檢之行除
其驕吝之失遣其誇矜尚人之疾絶息嘲弄
不典之言則趙勝之門無去客黄祖之棓無
所用矣抱朴子曰或有不治清德以取敬而
仗氣力以求畏其入衆也則亭立不坐爭處
端上作色諧聲逐人自安其不得意恚懟不
退其行出也則逼狹之地恥於分塗振策長
驅推人於險有不即避更加攄頓嗚呼悲哉
此云古之卑而不可踰推蔭讓路勞謙下士
無競於物立若不勝衣行若不容身者何其
緬然之不肖哉夫德盛操清則雖深自挹降
而人猶貴之若履蹈不高則雖行凌暴而人
猶不敬假令外服人體内失人心所謂見憎
惡非爲見尊重也昔莊生未食趙王側立騶
衍入壃燕君擁篲康成之里逆虜望拜林宗
之庭莫不卑肅非力之所服也夫以抄盜致
財雖巨富不足嘉凶德脅人雖見憚不足榮
也然而庸民爲之不惡故聞其言者猶鴟梟
之來鳴也覩其面者若鬼魁之見形也其所
至詣則如妖怪之集也其在道塗則甚逢虎
之群也愚夫行之自矜爲豪小人徵之以爲
横階亂靡有定寔此之由也然敢爲此者非
必篤頑也率冠蓋之後勢援之門素頗力行
善事以竊虚名名既粗立本情便放或假財
色以交權豪或因時運以佻榮位或以婚姻
而連貴戚或弄毁譽以合威柄器盈志溢態
發病出黨成交廣道通步高清論所不能復
制繩墨所不能復彈遂成鷹頭之蠅廟垣之
鼠所未及者則低眉掃地以奉望之居其下
者作威作福以控御之故勝己者則不得聞
聞亦陽不知也減己者則不敢言言亦不能
禁也夫災蟲害穀至降霜則殄矣佞雄亂群
值嚴時則敗矣獨善其身者唯可以不肯事
之不行傚之而已耳有斧無柯其如之何哉
抱朴子曰詩美雎鳩貴其有别在禮男女無
行媒不相見不雜坐不通問不同衣物不得
親授姊妹出適而友兄弟不共席而坐外言
不入内言不出婦人送迎不出門行必擁蔽
其面道路男由左女由右此聖人重别杜漸
之明制也且夫婦之間可謂昵矣而猶男子
非疾病不晝居於内將終不死婦人之手况
於他乎昔魯女不幽居深處以致扈犖(力各/切)
之變孔妻不密潜户庭以起華督之禍史激
無防有汗種之悔王孫不嚴有杜門之辱而
今俗婦女休其蠶織之業廢其玄紞之務不
績其麻市也婆娑舍中饋之事修周旋之好
更相從詣之適親戚承星舉火不已于行多
將侍從暐曄盈路婢使吏卒錯雜如市尋道
褻謔可憎可惡或宿于他門或冒夜而反游
戲佛寺觀視漁畋登高臨水出境慶弔開車
褰幃周章城邑盃觴路酌絃歌行奏轉相高
尚習非成俗生致因縁無所不肯誨淫之源
不急之甚刑于寡妻家邦乃正願諸君子少
可禁絶婦無外事所以防微矣抱朴子曰輕
薄之人迹厠高深交成財贍名位粗會便背
禮叛教託云率任才不逸倫强爲放達以傲
兀無檢者爲大度以惜護節操者爲澀少於
是臘鼓垂無賴之子白醉耳熱之後結黨合
群遊不擇類竒士碩儒或隔籬而不接妄行
所在雖遠而必至携手連袂以遨以集入他
堂室觀人婦女指玷脩短評論美醜不解此
等何爲者哉或有不通主人便共突前嚴飾
未辦不復窺聽犯門折關踰垝(居毁/切)穿隙有
似抄劫之至也其或妾媵藏避不及至搜索
隱僻就而引曳亦怪事也夫君子之居室猶
不奄家人之不備故入門則揚聲升堂則下
視而唐突他家將何理乎然落拓之子無骨
骾而好隨俗者以通此者爲親密距此者爲
不泰誠爲當世不可不爾於是要呼憒雜入
室視妻促膝之狹坐交杯觴於咫尺絃歌淫
冶之音曲以誂文君之動心載號載呶謔戲
醜褻窮鄙極黷爾乃笑亂男女之大節蹈相
鼠之無儀夫桀傾紂覆周滅陳亡咸由無禮
況匹庶乎蓋信不由中則屢盟無益意得神
至則形器可忘君子之交也以道義合以志
契親故淡而成焉小人之接也以勢利結以
狎慢密故甘而敗焉何必房集内讌爾乃款
誠著妻妾飲會然後分好昵哉古人鑒淫敗
之曲防杜傾邪之端漸可謂至矣修之者爲
君子背之者爲罪人然禁疏則上宫有穿窬
之男網漏則桑中有奔隨之女縱而肆之其
猶烈猛火於雲夢開積水乎萬仞其可撲以
箒篲遏以撮壤哉然而俗習行慣皆曰此乃
京城上國公子王孫貴人所共爲也余每折
之曰夫中州禮之所自出也禮豈然乎蓋衰
亂之所興非治世之舊風也夫老聃清虚之
至者也猶不敢見乎所欲以防心亂若使柳
下惠潔高行屢接褻讌將不能不使情生於
中而色形于表况乎情淡者萬未一而抑情
者難多得如斯之事何足長乎窮士雖知此
風俗不足引進而名勢並乏何以整之每以
爲慨故常獲憎於斯黨而見謂爲野朴之人
不能隨時之宜余其於信己而已亦安以我
之不可從人之可乎可歎非一率如此也已
矣夫吾末如之何也彼之染入邪俗淪胥以
敗者曷肯納逆耳之讜言而反其東走之遠
迹哉抱朴子曰俗間有戲婦之法於稠衆之
中親屬之前問以醜言責以慢對其爲鄙黷
不可忍論或蹙以楚撻或繫脚倒懸酒容酗
醟不知限齊至使有傷於流血踒(烏卧/切)折支
體者可歎者也古人感離别而不滅燭悲代
親而不舉樂禮論娶者羞而不賀今既不能
動蹈舊典至於德爲鄉閭之所敬言爲人士
之所信誠宜正色矯而呵之何謂同其波流
長此弊俗哉然民間行之日久莫覺其非或
清談所不能禁非峻刑不能止也遂詘周而
疵孔謂傲放爲邈世矣或因變故佻竊榮貴
或賴高援翻飛拔萃於是便驕矜誇驁氣凌
雲物步高視遠眇然自足顧瞻否滯失群之
士雖實英異忽焉若草或傾枕而延賔或稱
疾以距客欲令人士立門以成林車騎填噎
於閭巷呼謂尊貴不可不爾夫以勢位言之
則周公勤于吐握以聞望校之則仲尼恂恂
善誘咸以勞謙爲務不以驕慢爲高漢之末
世則異於兹蓬髮亂鬢横挾不帶或褻衣以
接人或裸袒而箕踞朋友之集類味之遊莫
切切進德誾誾修業攻過弼違講道精義其
相見也不復叙離闊問安否賔則入門而呼
奴主則望客而唤狗其或不爾不成親至而
棄之不與爲黨及好會則狐蹲牛飲爭食競
割掣撥淼摺無復廉恥以同此者爲泰以不
爾者爲劣終日無及義之言徹夜無箴規之
益誣引老莊貴於率任大行不顧細禮至人
不拘檢括嘯傲縱逸謂之體道嗚呼惜乎豈
不哀哉於是嘲族以叙歡交極黷以結情款
以傾倚申脚者爲妖妍摽秀以風格端嚴者
爲田舍朴騃以蚩鎮抗指者爲勦令鮮倚以
出言有章者爲摺答猝突凡彼輕薄之徒雖
便辟偶俗廣結伴流更相推揚取達速易然
率皆皮膚狡澤而懷空抱虚有似蜀人瓠壺
之喻胷中無一紙之誦所識不過酒炙之事
所謂傲很明德即聾從昧冒于貨財貪于飲
食左生所載不才之子也若問以墳索之微
言鬼神之情狀萬物之變化殊方之竒怪朝
廷宗廟之大禮郊祀楴㭘之儀品三正四始
之原本隂陽律曆之道度軍國社稷之典式
古今因革之異同則怳悸自失喑嗚俛仰蒙
蒙焉莫莫焉雖心覺面牆之困而外護其短
乏之病不肯謐己强張大談曰雜碎故事蓋
是窮巷諸生章句之士吟詠而向枯簡匍匐
以守黄卷者所宜識不足以問吾徒也誠知
不學之弊碩儒之貴所祖習之非所輕易之
謬然終於迷而不返者由乎放誕者無損於
進趨故也若高人以格言彈而呵之有不畏
大人而長惡不悛者下其名品則宜必懼然
冰泮而革面旋而東走之迹矣



抱朴子外篇卷之二十五















抱朴子外篇卷之二十六(二十七二十八/二十九同卷)真十
　　　譏惑
抱朴子曰澄濁剖判庶物化生羽族或能應
對焉毛宗或有知言焉于玃識往歸終知來
玄禽解隂陽虵螘遠泉流蓍龜無以過焉甘
石不能勝焉夫唯無禮不厠貴性厥初邃古
民無階級上聖悼混然之甚陋𢚢巢穴之可
鄙故構棟宇以去鳥獸之群制禮數以異等
威之品教以盤旋訓以揖讓立則罄折拱則
抱鼓趨步升降之節瞻視接對之容至于三
千蓋檢溢之隄防人理之所急也故儼若冠
於曲禮望貌首於五事出門有見賔之肅閑
居有敬獨之戒顔生整儀於宵浴仲由臨命
而結纓恭容暫廢惰慢已及安上治民非此
莫以蓋人之有禮猶魚之有水矣魚之失水
雖暫假息然枯糜可必待也人之棄禮雖猶
靦然而禍敗之階也魯秉周禮暴兵不加魏
式干木銳寇旋旆大楚帶甲百萬而有振槁
之脆强秦殽函襲嶮而無折柳之固豈非棄
三本而喪根柢之攸召哉矧乎安可觸情喪
亂日久風頽教沮抑斷之儀廢簡脫之俗成
近人值正化之蚩役庸民遭道網之絶紊猶
網魚之去水罟圍獸之出陸羅也喪亂以來
事物屢變冠履衣服袖袂財制日月改易無
復一定乍長乍短一廣一狹忽高忽卑或粗
或細所飾無常以同爲快其好事者朝夕放
效所謂京輦貴大眉遠方皆半額也余實凡
夫拙於隨俗其服物變不勝故不變無所損
者余未曾易也雖見指笑余亦不理也豈苟
欲違衆哉誠以爲不急耳上國衆事所以勝
江表者多然亦有可否者君子行禮不求變
俗謂違本邦之他國不改其桑梓之法也况
於在其父母之鄉亦何爲當事棄舊而强更
學乎吴之善書則有皇象劉纂岑伯然朱季
平皆一代之絶手如中州有鍾元常胡孔明
張芝索靖各一邦之妙並用古體俱足周事
余謂廢已習之法更勤苦以學中國之書尚
可不須也況於乃有轉易其聲音以效北語
既不能便良似可恥可笑所謂不得邯鄲之
步而有匍匐之嗤者此猶其小者耳乃有遭
喪者而學中國哭者令忽然無復念之情昔
鍾儀莊舄不忘本聲古人韙之孔子云喪親
者若嬰兒之失母其號豈常聲之有寧令哀
有餘而禮不足哭以洩哀妍拙何在而乃治
飾其音非痛切之謂也又聞貴人在大哀或
有疾病服石散以數食宣藥勢以飲酒爲性
命疾患危篤不堪風冷幃帳茵褥任其所安
於是凡瑣小人之有財力者了不復居於喪
位常在别房高牀重褥美食大飲或與密客
引滿投空至於沈醉曰此京洛之法也不亦
惜哉余之鄉里先德君子其居重難或并在
衰老於禮唯應縗麻在身不成喪致毁者皆
過哀啜粥口不經甘時人雖不肖者莫不企
及自勉而今人乃自取如此何其相去之遼
緬乎又凡人不解呼謂中國人之居喪者多
皆奢溢殊不然也吾聞晋之宣景文武四帝
居親喪皆毁瘠踰制又不用王氏二十五月
之禮皆行七月服于時天下之在重哀者咸
以四帝爲法世人何獨不聞此而虚誣高人
不亦惑乎
抱朴子外篇卷之二十六



















抱朴子外篇卷之二十七
　　　刺驕
抱朴子曰生乎世貴之門居乎熱烈之勢率
多不與驕期而驕自來矣非夫超群之器不
辯於免盈溢之過也蓋勞謙虚己則附之者
衆驕慢倨傲則去之者多附之者衆則安去
之者多則危之診也存亡之機於是乎在輕
而爲之不亦蔽哉亦有出自卑碎由微而著
徒以翕肩斂迹偓伊側立低眉屈膝奉附權
豪因縁運會超越不次毛成翼長蟬蛻泉讓
便自軒昂目不步足器滿意得視人猶芥或
曲宴密集管絃嘈囐後賔填門不復接引或
於同造之中偏有所見復未必全得也直以
求之差勤以數接有情苞苴繼到壺榼不曠
者耳孟軻所謂愛而不敬豕畜之也而多有
行諸云是自尊重之道自尊重之道乃在乎
以貴下賤卑以自牧非此之謂也乃衰薄之
弊俗膏肓之廢疾安共爲之可悲者也若夫
偉人巨器量逸韻遠高蹈獨往蕭然自得身
寄波流之間神躋九玄之表道足於内遺物
於外冠摧履决藍縷帶索何肯與俗人競幹
佐之便辟修佞幸之媚容效上林喋喋之嗇
夫爲春蜩夏蠅之聒耳求之以貌責之以妍
俗人徒覩其外形之粗簡不能察其精神之
淵邈務在皮膚不料心志雖懷英抱異絶倫
邁世事動可以悟舉世之術言發足以解古
今之惑含章括囊非法不談而茅蓬不能動
萬鈞之鏗鏘侏儒不能看重仞之弘麗因而
蚩之謂爲凡憒夫非漢東之人不能料明珠
於泥淪之蜯非泣血之民不能識夜光於重
崖之裏蟭螟屯蚊眉之中而笑彌天之大鵬
寸鮒游牛迹之水不貴横海之巨鱗故道業
不足以相涉聦明不足以相建理自不合無
所多怪所以疾之而不能默者願夫在位君
子無以貌取人勉勗謙損以永天秩耳抱朴
子曰世人聞戴叔鸞阮嗣宗傲俗自放見謂
大度而不量其林力非傲生之匹而慕學之
或亂項科頭或祼袒蹲夷或濯脚於稠衆或
溲便於人前或停客而獨食或行酒而止所
親此蓋左袵之所爲非諸夏之快事也夫以
戴阮之才學猶以𧿒踔自病得失財不相補
向使二生敬蹈檢括恂恂以接物兢兢以御
用其至到何適但爾哉況不及之遠者而遵
修其業其速禍危身將不移隂何徒不以清
德見待而已乎昔西施心痛而卧於道側姿
顔妖麗蘭麝芬馥見者咸美其容而念其疾
莫不躊躇焉於是鄰女慕之因僞疾伏於路
間形狀既醜加之酷臭行人皆憎其貌而惡
其氣莫不睨面掩鼻疾趨而過焉今世人無
戴阮之自然而效其倨慢亦是醜女闇於自
量之類也帝者猶執子弟之禮於三老五更
者率人以敬也人而無禮其刺深矣夫慢人
必不敬其親也蓋欲人之敬之必見自敬焉
不修善事則爲惡人無事於大則爲小人紂
爲無道見稱獨夫仲尼陪臣謂爲素王則君
子不在乎富貴矣今爲犯禮之行而不喜聞
遄死之譏是負豕而憎人說其臭投泥而諱
人言其汙也昔辛有見被髮而祭者知戎之
將熾余觀懷𢚢之世俗尚驕褻夷虜自遇其
後羌胡猾夏侵掠上京及悟斯事乃先著之
妖怪也今天下向平中興有徵何可不共改
既往之失脩濟濟之美乎夫入虎狼之群後
知賁育之壯勇處禮廢之俗乃知雅人之不
渝道化淩遲流遁遂往賢士儒者所宜共惜
法當扣心同慨矯而正之若力之不能末如
之何且當竹栢其行使歲寒而無改也何有
便當崩騰競逐彼闒茸之徒以取容於若曹
邪去道彌遠可謂爲痛歎者也其或俄然守
正確爾不移不蓬轉以隨衆不改雅以入鄭
者人莫能憎而知其善而斯以不同於己者
便共仇讎而不數之嗟乎衰弊乃可爾邪君
子聽使以亢亮方楞無黨於俗揚清波以激
濁流執勁矢以厲群枉不過當不見容與不
得富貴耳天爵苟存於吾體者以此獨立不
達亦何苦何恨乎而便當伐本瓦合餔糟握
泥𠟃足適履毁方入圓不亦劇乎夫節士不
能使人不憎之而道不可屈也不能令人不
辱之而行猶在我也不能令人不擯之而操
不可改也故分定計决勸沮不能干樂天知
命憂懼不能入困瘁而益堅窮否而不悔誠
能用心如此者亦安肯草靡萍浮以索鑿枘
傚乎禮之所弃者之所爲哉抱朴子曰聞之
漢末諸無徒自相品藻次第群驕慢傲不入
道檢者爲都魁雄伯四通八達皆背叛禮教
而縱肆邪僻訕毁眞正中傷非黨口習醜言
身行弊事凡所云爲使人不忍論也夫古人
所謂通達者謂通於道德達於仁義耳豈謂
通乎褻黷而達於淫邪哉有似盜跖自謂有
聖人之道五者也此俗之傷破人倫劇於寇
賊之來不能經久豈所損壞一服而已若夫
貴門子孫及在位之士不惜典刑而皆科頭
袒體踞見賔客既辱天官又移染庸民後生
晚出彼或以經清之資或佻竊虛名而躬自
爲之則凡夫便謂立身當世莫此之美也夫
守禮防者苦且難而其人多窮賤焉恣驕放
者樂且易而爲者皆速達焉於是俗人莫不
委此而就彼矣世間或有少無清白之操業
長以買官而富貴或亦其所知足以自飾也
其黨與足以相引也而無行之子便指以爲
證曰彼縱情恣慾而不妨其赫奕矣此敕身
履道而不免於貧賤矣而不知榮顯者有幸
而頓淪者不遇皆不由其行也然所謂四通
八達者愛助附己爲之履不及納帶不暇結
携手升堂連袂入室出則接膝請會則直致
所惠則得多屬託則常聽所欲則必副言論
則見饒有患則見救所論薦則蹇驢蒙龍駿
之價所中傷則孝己受商臣之談故小人之
赴也若决積水於萬仞之高隄而放烈火乎
雲夢之枯草焉欲望肅雍濟濟後生有式是
猶炙氷使燥積灰令熾矣


抱朴子外篇卷之二十七







抱朴子外篇卷之二十八
　　　百里
抱朴子曰三台九列坐而論道州牧郡守操
綱舉領其官益大其事愈優煩劇所鍾其唯
百里衆役於是乎出調求之所叢赴牧守雖
賢而令長不堪則國事不舉萬機有闕其損
敗豈徒止乎一境而已哉令長尤宜得才乃
急於臺省之官也用之不得其人其故无他
也在乎至公之情不行而任私之意不違也
或父兄貴重而子弟以聞望見選或高人屬
託而凡品以无能見叙或是所宿念或親戚
匪他知其不可而能用也等亦時有快者不
爲盡无所中也要於不精者率多矣其能自
獨立勉修清約夙夜在公以求衆譽懼風績
之不美恥知己之謬舉鮮矣庸猥之徒器小
志近冒于貨賄唯富是圖肆情恣慾元止无
足在所司官知其有足賴主人舉劾彈糺終
於當解慮其結怨反見中傷不敢犯觸而恣
其貪殘矣如此黎庶亦安得不困毒而離叛
離叛者衆則不得不屯聚而爲群盜矣夫百
尋之室焚於分寸之飈千丈之波潰於一蟻
之穴何可不深防乎何可不改張乎而秉斤
兩者或舍銓衡而任情掌柯斧者或曲繩墨
於附己選之者既不爲官擇人而求之者又
不自謂不任於是蒞政而政荒牧民而民散
或有穢濁驕奢而困百姓者矣或有苛虐酷
烈而多怨叛者矣或有闇塞退憒而庶事亂
者矣或有潦倒疏緩而致弛壞者矣或有好
興不急而疲人力者矣或有藏養逋逃而行
淩暴者矣或有不曉法令而受欺弄者矣或
有以音聲酒色而致荒湎者矣或有圍碁樗
蒱而廢政務者矣或有田獵遊飲而忘庶事
者矣或有不省辭訟而刑獄亂者矣百姓不
堪起爲寇賊舋咎發聞寘于叢棘虧君上之
明益刑書之煩而民之荼毒亦已深矣夫用
非其人譬猶被木馬以繁纓何由騁迹於追
風以壤龍當雲雨安能耀景於天衢哉若秉
國之鈞出納王命者審良樂之顧盻不令跛
蹇厠騏騄冒昧苟得闇於自量者慮中道之
顛躓不以駑薾服鸞衡則何患庶績之不康
何憂四凶之不退三皇豈足四五帝豈難六
哉



抱朴子外篇卷之二十八














抱朴子外篇卷之二十九
　　　接䟽
抱朴子曰以英逸而遭大明桑蔭未移而金
蘭之恊已固矣以長才而遇深識則不待歷
試而相知之情已審矣飄乎猶起鴻之乘勁
風翩乎若騰鱗之躡驚雲也若以沈抑而可
忽乎則姜公不用於周矣若以疏賤而可距
乎則毛生不貴乎趙矣若積素行乃託政則
甯戚不顯於齊矣若貴宿名而委任則陳韓
不録於漢矣明者舉大略細不忮不求故能
取威定功成天平地豈肯稱薪而爨數粒乃
炊并瑕弃璧披毛索黶哉



抱朴子外篇卷之二十九




抱朴子外篇卷之三十(三十一三十二/三十三同卷)真十一
　　　鈞世
或曰古之著書者才大思深故其文隱而難
曉今人意淺力近故露而易見以此易見比
彼難曉猶溝澮之方江河螘垤之並嵩岱矣
故水不發崑山則不能揚洪流以東漸書不
出英俊則不能備致遠之弘韻焉抱朴子答
曰夫論管穴者不可問以九陔之無外習拘
閡者不可督以拔萃之獨見蓋往古之士匪
鬼匪神其形器雖冶鑠於疇曩然其精神布
在乎方策情見乎辭指歸可得且古書之多
隱未必昔人故欲難曉或世異語變或方言
不同經荒歷亂埋藏積久簡編朽絶亡失者
多或雜續殘缺或脫去章句是以難知似若
至深耳且夫尚書者政事之集也然未若近
代之優文詔策軍書奏議之清富瞻麗也毛
詩者華彩之辭也然不及上林羽獵二京三
都之汪濊博富也然則古之子書能勝今之
作者何也然守株之徒嘍嘍所翫有耳無目
何肯謂爾其於古人所作爲神今世所著爲
淺貴遠賤近有自來矣故新劍以詐刻加價
弊方以僞題見寳也是以古書雖質樸而俗
儒謂之墮於天也今文雖金玉而常人同之
於瓦礫也然古書者雖多未必盡美要當以
爲學者之山淵使屬筆者得采伐漁獵其中
然而譬如東甌之木長洲之林梓豫雖多而
未可謂之爲大厦之壯觀華屋之弘麗也雲
夢之澤孟諸之藪魚肉之雖饒而未可謂之
爲煎熬之盛膳渝狄之嘉味也今詩與古詩
俱有義理而盈於差美方之於士並有德行
而一人偏長藝文不可謂一例也比之於女
俱體國色而一人獨閑百伎不可混爲無異
也若夫俱論宫室而奚斯路寢之頌何如王
生之賦靈光乎同說遊獵而叔畋盧鈴之詩
何如相如之言上林乎並美祭祀而清廟雲
漢之辭何如郭氏南郊之艷乎等稱征伐而
出軍六月之作何如陳琳武軍之壯乎則舉
條可以覺焉近者夏侯湛潘安仁並作補亡
詩白華由庚南陔華黍之屬諸碩儒高才之
賞文者咸以古詩三百未有足以偶二賢之
所作也且夫古者事事醇素今則莫不彫飾
時移世改理自然也至於𦋺錦麗而且堅未
可謂之減於蓑衣輜軿妍而又牢未可謂之
不及椎車也書猶言也若入談語故爲知有
胡越之接終不相解以此教戒人豈知之哉
若言以易曉爲辨則書何故以難知爲好哉
若舟車之代步涉文墨之改結繩諸後作而
善於前事其功業相次千萬者不可復縷舉
也世人皆知之怏於曩矣何以獨文章不及
古邪


抱朴子外篇卷之三十







抱朴子外篇卷之三十一
　　　省煩
抱朴子曰安上治民莫善於禮彌綸人理誠
爲曲備然冠婚飲射何煩碎之甚邪人倫雖
以有禮爲貴但當令足以叙等威而表情敬
何在乎升降揖讓之繁重拜起俯伏之無已
邪往者天下乂安四方無事好古官長時或
修之至乃講試累月督以楚撻晝夜修習廢
寢與食經時學之一日試之執卷從事案文
舉勛黜謫之罰又在其間猶有過誤不得其
意而欲以爲以此爲生民之常事至難行也
此墨子所謂累世不能盡其學當年不能究
其事者也古人詢于芻蕘博採童謡狂夫之
言猶在擇焉至於墨子之論不能非也但其
張刑網開塗徑浹人事備王道不能曲述耳
至於譏葬厚刺禮煩未可棄也自建安之後
魏之武文送終之制務在儉薄此則墨子之
道有可行矣余以爲喪亂既平朝野無爲王
者所制自君作古可命精學洽聞之士才任
損益免於拘愚者使删定三禮割棄不要次
其源流總合其事類集以相從其煩重遊說
辭異而義同者存之不可常行除之無所傷
損卒可斷約而舉之勿令沈隱復有凝滯其
吉凶器用之物俎豆觚觶之屬衣冠車服之
制旗章采色之美宫室尊卑之品朝饗賔主
之儀祭奠殯葬之變郊祀禘祫之法社稷山
川之禮皆可滅省務令約儉夫約則易從儉
則用少易從則不煩用少則費薄不煩則涖
事者無過矣費薄則調求者不苛矣拜伏揖
讓之節升降盤旋之容使足叙事無令小碎
條牒各别令易案用今五禮混撓雜飾紛錯
枝分葉散重出互見更相貫涉舊儒尋案猶
多所滯駮難漸廣異同無已殊理兼說歲增
月長自非至精莫不惑悶躊躇歧路之衢愁
勞群疑之藪煎神瀝思考校叛例嘗有窮年
竟不豁了治之勤苦决嫌無地呻吟尋析憔
悴决角修之華首不立妨費日月廢棄他業
愁困後生眞未央矣長致章句多於本書今
若破合雜俗次比種稷删削不急抗其綱較
其令炳若日月之著明灼若五色之有定息
學者萬倍之役弭諸儒爭訟之煩將來達者
觀之當美於今之視周矣此亦改燒石去血
食之比無所憚難而恨恨於惜懷推車遲於
去巢居也然守常之徒而卒聞此義必將愕
然創見謂之狂生矣夫三王不相㳂樂五帝
不相襲禮而其移風易俗安上治民一也或
革或因損益懷善何必當乘船以登山策馬
以涉川被甲以升廟堂重裘以當隆暑乎若
謂古事終不可變則棺椁不當代薪埋衣裳
不宜改裸袒矣


抱朴子外篇卷之三十一







抱朴子外篇卷之三十二
　　　尚博
抱朴子曰正經爲道義之淵海子書爲增深
之川流仰而比之則景星之佐三辰也俯而
方之則林薄之裨嵩嶽也雖津塗殊闢而進
德同歸雖離於舉趾而合於興化故通人緫
原本以括流末操綱領而得一致焉古人歎
息於才難故謂百世爲隨踵不以璞非崑山
而棄耀夜之寳不以書不出聖而廢助教之
言是以閭陌之拙詩軍旅之鞫誓或詞鄙喻
陋簡不盈十猶見撰録亞次典誥百家之言
與善一揆譬操水者器雖異而救火同焉猶
針灸者術雖殊而攻疾均焉漢魏以來群言
彌繁雖義深於玄淵辭贍於波濤施之可以
臻徵祥於天上發嘉瑞於后土召環雉於大
荒之外安圓堵於函夏之内近弭禍亂之階
遠垂長世之祉然時無聖人目其品藻故不
得騁驊騄之迹於千里之塗編近世之道於
三墳之末也拘繫之徒桎梏淺隘之中挈瓶
訓詁之間輕竒賤異謂爲不急或云小道不
足觀或云廣博亂人思而不識合錙銖可以
齊重於山陵聚百十可以致數於億兆群色
會而衮藻麗衆音雜而韶濩和也或貴愛詩
賦淺近之細文忽薄深美富博之子書以磋
切之至言爲騃拙以虚華之小辯爲妍巧眞
僞顛倒玉石混殽同廣樂於桑間鈞龍章於
卉服悠悠皆然可歎可慨者也或曰著述雖
繁適可以騁辭耀藻無補救於得失未若德
行不言之訓故顔閔爲上而游夏乃次四科
之格學本而行末然則綴文固爲餘事而吾
子不褒崇其源而獨貴其流可乎抱朴子荅
曰德行爲有事優劣易見文章微妙其體難
識夫易見者粗也難識者精也夫唯粗也故
銓衡有定焉夫唯精也故品藻難一焉吾故
捨易見之粗而論難識之精不亦可乎或曰
德行者本也文章者末也故四科之序文不
居上然則著紙者糟粕之餘事可傳者祭畢
之芻狗卑高之格是可譏矣文之體略可得
聞乎抱朴子答曰筌可以棄而魚未獲則不
得無筌文可以廢而道未行則不得無文若
夫翰迹韻略之宏促屬辭比事之䟽密源流
至到之脩短藴藉汲引之深淺其懸絶也雖
天外毫内不足以喻其遼邈其相傾也雖三
光熠耀不足以方其巨細龍淵鉛鋌未足譬
其銳鈍鴻羽積金未足比其輕重清濁參差
所禀有主朗昧不同科强弱各殊氣而俗士
唯見能染毫畫紙者便槩之一例斯伯牙所
以永思鍾子郢人所以格斤不運也蓋刻削
者比肩而班秋擅絶手之稱援琴者至衆而
夔襄專知音之難廐馬千駟而騏驥有邈群
之價美人萬計而威施有超世之容蓋有遠
過衆者也且文章之與德行猶十尺之與一
丈謂之餘事未之前聞夫上天之所以垂象
唐虞之所以爲稱大人虎炳君子豹蔚昌旦
定聖謚於一字仲尼從周之郁莫非文也八
卦生鷹隼之所被六甲出靈龜之所負文之
所在雖賤猶貴犬羊之鞟未得比焉且夫本
不必皆珍末不必悉薄譬若錦繡之因素地
珠玉之居蜯石雲雨生於膚寸江河始於咫
尺爾則文章雖爲德行之弟未可呼爲餘事
也或曰今世所爲多不及古文章著述又亦
如之豈氣運衰殺自然之理乎抱朴子答曰
百家之言雖有步起皆出碩儒之思成才士
之手方之古人不必悉減也或有汪濊玄曠
合契作者内闢不測之深源外播不匱之遠
流其所祖宗也高其所紬繹也妙變化不繫
滯於規矩之方圓旁通不凝閡於一塗之逼
促是以偏嗜酸鹹者莫能識其味用思有限
者不能得其神也夫應龍徐舉顧盻凌雲汗
血緩步呼吸千里而螻螘怪其無階而高致
駑蹇患其過己之不漸也若夫馳驟於詩論
之中周旋於傳記之間而以常情覽巨異以
褊量測無涯以至粗求至精以甚淺揣甚深
雖始自髫齓訖于振素猶不得也夫賞其快
者必譽之以好而不得曉者必毁之以惡自
然之理也於是以其所不解者爲虚誕慺(力/恢)
(切敬/也)誠以爲爾未必違情以傷物也又世俗
率神貴古昔而黷賤同時雖有追風之駿猶
謂之不及造父之所御也雖有連城之珍猶
謂之不及楚人之所泣也雖有擬斷之劍猶
謂之不及歐冶之所鑄也雖有起死之藥猶
謂之不及和鵲之所合也雖有超群之人猶
謂之不及竹帛之所載也雖有益世之書猶
謂之不及前代之遺文也是以仲尼不見重
於當時大玄見蚩薄於比肩也俗士多云今
山不及古山之高今海不及古海之廣今日
不及古日之熱今月不及古月之朗何肯許
今之才士不減古之枯骨重所聞輕所見非
一世之所患矣昔之破琴剿絃者諒有以而
然乎


抱朴子外篇卷之三十二







抱朴子外篇卷之三十三
　　　漢過
抱朴子曰歷覽前載建乎近代道微俗弊莫
劇漢末也當塗端右閹官之徒操弄神器秉
國之鈞廢正興邪殘仁害義蹲踏背憎即聾
從昧同惡成群汲引姦黨吞財多藏不知紀
極而不能散錙銖之薄施振清廉之窮儉焉
進官則非多財者不達也獄訟則非厚貨者
不直也官高勢重力足拔才而不能發毫氂
之片言進益時之翹俊也其所用也不越於
妻妾之戚屬其惠澤也不出乎近習之庸瑣
莫戒臧文竊位之譏靡追解狐忘私之義分
禄以擬王林致士以由方回故列子比屋而
門無鄭陽之恤高概成群而不遭暴生之薦
抑挫獨立推進附己此樊姬所以掩口馮唐
所以永慨也于時率皆素飡偷容掩德蔽賢
忌有功而危之疾清白而排之諱忠讜而陷
之惡特立而擯之柔媚者受崇飾之祐方稜
者蒙訕棄之患養豺狼而殲驎虞殖枳棘而
剪椒桂於是傲兀不檢九轉萍流者謂之弘
偉大量苛碎峭嶮懷螫挾毒者謂之公方正
直令色警惠有貌無心者謂之機神朗徹利
口小辯希指巧言者謂之摽領清妍猝突萍
鷽驕矜輕侻者謂之巍峨瑰桀嗜酒好色闒
茸無疑者謂之率任不矯求取不廉好奪無
足者謂之淹曠達節蓬髮褻服遊集非類者
謂之通美汎愛反經詭聖順非而博者謂之
莊老之客嘲弄嗤領淩尚侮慢者謂之蕭豁
雅韻毁方投圓面從響應者謂之絶倫之秀
憑倚權豪推貨履徑者謂之知變之竒嬾看
文書望空下名者謂之業大志高仰賴强親
位過其才者謂之四豪之匹輸貨勢門以市
名爵者謂之輕財貴義結黨合譽行與口違
者謂之以文會友左道邪術假託鬼怪者謂
之通靈神人卜占小數誑飾禍福者謂之知
來之妙𨃞馬弄矟(山角/切)一夫之勇者謂之上
將之元合離道聽偶俗而言者謂之英才碩
儒若夫體亮行高神清量遠不諂笑以取悅
不曲言以負心含霜履雪義不苟合據道推
方嶷然不群風雖疾而枝不撓身雖困而操
不改進則切辭正論攻過箴闕退則端誠杜
私知無不爲者謂之闇騃徒苦夙興夜寐退
食自公憂勞損益畢力爲政者謂之小器俗
吏於是明哲色斯而幽遁高俊括囊而佯愚
䟽賤者奮飛以擇木縶制者曲從而朝隱知
者不肯吐其祕筭勇者不爲致其果毅忠謇
離退姦凶得志邪流溢而不可遏也僞塗闢
而不可杜也以臻乎淩上替下盜賊多有宦
者奪人主之威三九死庸豎之手忠賢望士
謂之黨人囚捕誅鋤天下嗟嗷無罪無辜閉
門遇禍微烟起於蕭墻而飈焚徧於宇宙淺
隙發於膚寸而波濤漂乎四極金城屠於庶
寇湯池杭於一葦勁銳望塵而冰泮征人倒
戈而奔北飛鋒荐於扆闥左衽掠於禁省禾
黍生於廟堂榛莠秀乎玉階雲觀變爲狐兔
之藪象魏化爲虎豹之蹊東序烟燼於委灰
生民燋淪於淵火凶家害國得罪竹帛良史
無褒言金石無德音夫何哉失人故也

抱朴子外篇卷之三十三
抱朴子外篇卷之三十四(三十五三十六/三十七同卷)真十二
　　　吳失
抱朴子曰吴之杪季殊代同疾知前失之於
彼不能改絃於此鑒亂亡之未遠而躡傾車
之前軌覩枳首之爭苺而忘同身之禍笑蟣
虱之宴安不覺事異而患等見競濟之舟沈
而不知殊塗而溺均也余生於晋世所不見
余師鄭君具所親悉每誨之云吴之晚世尤
劇之病賢者不用滓穢充序紀綱弛紊吞舟
多漏貢舉以厚貨者在前官人以黨强者爲
右匪富匪勢窮年無冀德清行高者懷英逸
而抑淪有財有力者躡雲物以官躋主昏於
上臣欺於下不黨不得不競不進背公之俗
彌劇正直之道遂壞於是斥鷃因驚風以淩
霄朽舟託迅波而電邁鴛鳳卷六翮於叢棘
鷁首滯潢汙而不擢矣秉維之佐牧民之吏
非母后之親則阿諂之人也進無補過拾遺
之忠退無聽訟之幹虚談則口吐冰霜行己
則濁於泥潦莫媿尸禄之刺莫畏致戎之禍
以毁譽爲蠶織以威福代稼穡車服則光可
以鑒豐屋則群烏爰止叱吒疾於雷霆禍福
速於鬼神勢利傾於邦君儲積富乎公室出
飾翟黄之衛從入遊玉根之藻梲僮僕成軍
閉門爲市牛羊掩原隰田池布千里有魚滄
濯裘之儉以竊趙宣平仲之名内崇陶侃文
信之訾實有安昌董鄧之汙雖造賔不沐嘉
㫖之俟飢士不蒙升合之救而金玉滿堂伎
妾溢房商販千艘腐穀萬廋園囿擬上林館
第僣太極梁肉餘於犬馬積珍陷於帑藏其
接士也葭莩之薄其自奉也有盡理之厚或
有不開律令之篇卷而竊大理之位不識謹
案之所置而處機要之職不知五經之名目
而饗儒官之禄不閑尺紙之寒暑而坐著作
之地筆不狂簡而受駮議之榮低眉垂翼而
充奏劾之選不辨人物之精粗而委以品藻
之政不知三才之軍勢而軒昂節蓋之下屢
爲奔北之辱將而不失前鋒之顯號不别菽
麥之同異而忝叨顧問之近任夫魚質龍文
似是而非遭水而喜見獺即悲雖臨之以斧
鉞之威誘之以傾城之寳猶不能奮鉛鋒於
犀兕騁駑蹇以追風非不忌重誅也非不悅
美賞也體不可力無自奈何而欲與之輯熙
百揆弘濟大務猶託萬鈞於尺舟之上求千
鍾於升合之中紲芻狗而責盧鵲之效𦃪鷄
鶩而崇鷹揚之功其不可用亦較然矣吴主
不此之思不加夕惕佞諂凡庸委以重任危
機急於彍弩亡徵著於日月而自謂安於峙
嶽唐虞可仰也目力疲於綺粲而不以覽庶
事之得失耳聦盡於淫音而不以證獻言之
邪正穀帛靡於不急而不以賑戰士之凍餒
心神悅於愛媚而不以念存亡之弘理蓋輕
乎崇替之源而忽乎宗廟之重者也鄭君又
稱其師左先生隱居天柱山不營禄利不友
諸侯然心願太平竊憂桑梓乃慨然永歎於
蓬屋之下告其門生曰漢必寢耀黄精載起
纘樞紐於太微迴紫蓋於鶉首聯天理物光
宅東夏惠風被於區外玄澤洽乎宇内重譯
接武貢楛(侯古/切)盈庭蕩蕩巍巍格于上下承
平守文因循甚易而五絃謐響南風不詠上
不獲恭己之逸下不聞康哉之歌飛龍翔而
不集淵虬蟠而不躍驎虞翳於㝠昧朱華牙
而未秀隂陽相沴寒燠繆節七政吉凶陵谷
易所殷雷鞫磕於龍潜之月凝霜肅殺乎朱
明之運玉燭不照沈醴不涌郊場多壘嘉生
不遂其豈他哉誠由四凶不去元凱不舉用
者不賢賢者不用也然高概遠量被褐懷玉
守靜潔志无欲於物藏器淵𣳹得意遺世非
禮不動非時不見困而無悶窮而不悔樂天
任命混一榮辱進無悅色退無戚容者固有
伏死乎甕牖安肯衒沽以進趨揭其不貲之
寳以競燕石之售哉孔墨之道昔曾不行孟
軻揚雄亦居困否有德無時有自來耳世無
離朱皂白混焉時乏管青騏蹇糅焉磧礫積
於金匱瑾瑶委乎溝洫匠石緬而遐淪梓豫
忽而莫識已矣悲夫我生不辰弗先弗後將
見吴土之化爲晋域南民之變成北隸也言
猶在耳而孫氏輿櫬抱朴子聞之曰二君之
言可爲來戒故録于篇欲後代知有吴失國
匪降自天也若苟諱國惡纖介不貶則董狐
無貴於直筆賈誼將受譏於過秦乎
抱朴子外篇卷之三十四



















抱朴子外篇卷之三十五
　　　守塉
抱朴子曰余友人有潜居先生者慕寢丘之
莫爭簡塉土以葺宇銳精藝文意忽學稼屢
失有年飢色在顔或人難曰夫知禮在於廪
實施博由乎貨豐高出於有餘儉生乎不足
故十千美於詩人食貨首乎八政躬稼基克
配之業耦耕有不改之樂竒士之居也進則
侣鴻鸞以振翮退則參陶白之理治仕必霸
王居必千金是以昔人必科膏壤以分利勤
四體以稼穡播原菽之與與茂嘉蔬之翼翼
收麰秬之千倉積我庾之惟億出連騎以游
畋入侯服而王食而先生之宅此也亢陽則
出谷颺塵重隂則滔天淩丘陸無含秀之苗
水無吐穗之株稗糲曠於圌廪薪爨廢於庖
厨怡爾執待免之志淡然無去就之謨吾恐
首陽之事必見於今丹山之困可立而須人
爲子寒心子何晏然而弗憂也夫覩機而不
作不可以言明安土而不移衆庶之常事豈
翫鮑者忘蘭而大迷者易性乎何先生未寤
之久也鄙人惑焉不識所謂夫衮冕非禦鋒
鏑之服典誥非救飢寒之具也胡不眎沃衍
於四郊躬田畯之良業捨六藝之迂闊收萬
箱以賑乏乎潜居先生曰夫聵者不可督之
以分雅鄭瞽者不可責之以别丹漆井鼃不
可語以滄海庸俗不中說以經術吾子苟知
老農之小功未喻面墻之巨拙何異拾瑣沙
而捐隋和向炯燭而背白日也夫好尚不可
以一概杚趨舍不可以彼我易也夫欲隮閬
風陟嵩華者必不留行於丘垤意在乎游南
溟汎滄海者豈暇逍遥於潢洿是以注清聽
於九韶者巴人之聲不能悅其耳烹大牢饗
方丈者荼蓼之味不能甘其口鵾鵬戾赤霄
以高翔鶺鴒傲蓬林以鼓翼洿隆殊途亦飛
之極晦朔甚促朝菌不識蜉蝣怱怱於寸隂
野馬六月而後息儵鮒汎濫以暴鱗靈虬勿
用乎不測行業乖舛意何可得余雖藜飡之
不充而足於鼎食矣故列子不以其乏而貪
鄭陽之禄曾參不以其貧而易晉楚之富夫
收微言於將墜者周孔之遐武也情孳孳於
爲利者孟叟之罪人也造遠者莫能兼通於
岐路有爲者莫能並舉於耕學體瘁而神豫
亦何問於居約且又處塉則勞勞則不學清
而清至矣居沃則逸逸則不學奢而奢來矣
清者福之所集也奢者禍之所赴也福集則
雖微可著雖衰可興焉禍赴則雖强可弱雖
存可亡焉此不期而必會不招而自來者也
故君子欲正其末必端其本欲輟其流則遏
其源故道德之功建而奓靡之門閉矣姜望
至德而佃不復種重華大聖而漁不償網然
後玉璜表營丘之祚大功有二十之高何必
譏之以惰嬾而察才以相士乎夫二人分財
取少爲廉余今讓天下之豐沃處兹邦之褊
埆舍安昌之膏腴取北郭之無欲誠萬物之
可細亦何往而不足哉北辰以不改爲衆星
之尊五嶽以不遷爲群望之宗蟋蟀屢移而
不貴禽魚饜深則逢患方將墾九典之蕪薉
播六德之嘉穀厥田邈於上土之科其收盈
乎天地之間何必耕也爲務哉昔被衣以弃
財止盜庾氏以推璧厲貪疏廣散金以除子
孫之禍叔敖取塉以弭可欲之憂牛缺以載
珍致寇陶谷以多藏召殃得失較然可無鑒
乎於是問者抑然良久口張而不能嗑首俛
而不能仰慨而嗟乎始悟立不朽之言者不
以産業汨和追下帷之績者不以窺園涓目
子以臭鶵之甘呼鴛鳳擗蟹之計要猛虎豈
不陋乎鄙哉子之不夙知也


抱朴子外篇卷之三十五










抱朴子外篇卷之三十六
　　　安貧
抱朴子曰昔漢火寢耀龍戰虎爭九有幅裂
三家鼎據有樂天先生者避地蓬轉播流岷
益始處昵於文休未見知於孔明而言高行
方獨立不群時人憚焉莫之或與時二公之
力不能違衆遂令斯生沈抑衡蓽齒漸桑榆
而韋布不改而時主思賢不聞不知當途之
士莫舉莫貢潜側武之陋巷竄繩樞之蓬屋
進廢經世之務退忘治生之事藜飡屢空朝
不謀夕於是偶俗公子造而詰之曰蓋聞有
伊吕之才者不久滯於窮賤懷猗頓之術者
不長處於飢寒達者貴其知變智士驗乎不
匱故范生出則滅吴霸越爲命世之佐入則
貨殖營生累萬金之貲夫貧在六極富在五
福詩美哿矣易貴聚人垂餌香則鱣鮪來懸
賞厚則果毅奮長卿所以解犢鼻而擁朱旄
曲逆所以下席扉而享茅土不韋所以食十
萬之邑絳侯所以拔囹圄之困也故下鄉儉
而獲悔咎之辱漂嫗豐而蒙千金之報先生
無少伯之竒略專銳思乎六經忽絶粻(陟良/切)
之實禍慕不朽之虛名恥詭遇以干禄羞衒
沽以要榮冀西伯之方畋俟黄河之將清甘
列子之菜色邈全神而遺形何異圖畫騏驥
以代徒行之勞遥指海水以解口焦之渴張
魚網於峻極之巔施釣緡於脩木之末雖自
以爲得所猶未免乎迂闊也事無身後之功
物無違時之盛今海内瓜分英雄力競象龔
滔天猾夏放命駑蹇星馳以兼路豺狼奮口
而交爭當塗投袂以訟屈素士蒙塵以履徑
純儒釋皇道而治五霸之術碩生弃四科而
恤月旦之評筐篚實者進於草萊乏資地者
退於朝廷握黄白者排金門而陟玉堂誦方
策者結世讎而委泥濘贄幣濃者瓦石成珪
璋請託薄者龍駿弃林坰黨援多者偕驚飈
以淩雲交結狹者侣跛鼈以沈泳夫丸泥已
不能遏彭蠡之沸騰獨賢亦焉能反流遁之
失正今先生入無儋石之儲出無束脩之調
徒含章如龍鳳被文如虎豹吐之如波濤陳
之如錦繡而凍餓於環堵何計疏之可弔奚
不汎輕舟以託迅御飛帆以遠之交瑰貨於
朔南收金碧於九疑迪崔烈之遐武縻好爵
於清時徒疲勞於述作豈蟬蛻之有期也獨
苦身以爲名乃黄老之所嗤也樂天先生答
曰六藝備研八索心該斯則富矣振翰摛藻
德音無窮斯則貴矣求仁仁至舍旃焉如夫
棲重淵以頤靈外萬物而自得遺紛埃於險
塗澄精神於玄默不窺牖以遐覽判微言而
靡惑雖復設之以台鼎猶確爾而弗革也曷
肯憂貧而與賈堅爭利戚窮而與凡瑣競達
哉吾子苟知商販可以崇寳耕也可以免飢
不識逐麋者不顧兔道遠者其到遲也且夫
尚父之鼓刀素首乃吐竒也萬鈞之爲重衝
飈不能移簫韶未九成靈鳥不紆儀也是以
俟扶摇而登蒼霄者不充詘於蓬蒿之杪騁
蘭筋以陟六萬者不爭塗乎蹇驢之群大孝
必畏辱親之險故子春戰悸於下堂上智不
貴難得之財故唐虞捐金而抵壁明哲消禍
於未來智士聞利則慮害而吾子訊僕以汎
舟孳孳於潤屋勸隋珠之彈雀探虎口以奪
肉輕遺體於不測觸重險以遠至忘髮膚之
明戒尋乾没於難冀若乃焚輪傾巖木拔石
飛陽侯山峙洪濤嶵巍輕艘塵漂力與心違
徒嗟泣而罔逮乃悟達者之見微也昔回憲
以清苦稱高陳平以無金免危廣漢以好利
喪身牛缺以載寳灰糜匹夫枉死於懷璧豐
狐召災以美皮今吾子督余以誨盜之業敦
余以召賊之策進酖酒以獻酬非養壽之忠
益夫士以三墳爲金玉五典爲琴筝講肆爲
鍾鼓百家爲笙簧使味道者以辭飽酣德者
以義醒超流俗以高蹈軼億代而揚聲方長
驅以獨往何貨賄之穢情夫藏多者亡厚好
謙者忌盈含夜光者速剖循覆車者必傾過
載者沈其舟慾勝者殺其生蓋下士所用心
上德所未營也於是問者茫然自失請備門
生之末編永寳長生之良方焉


抱朴子外篇卷之三十六

抱朴子外篇卷之三十七
　　　仁明
抱朴子曰門人共論仁明之先後各據所見
乃以諮余余告之曰三光垂象者乾也厚載
無窮者坤也乾有明而兼仁坤有仁而無明
卑高之數不以邈乎夫唯聖人與天合德故
唐堯以欽明冠典仲尼以明義首篇明明在
上元首之尊稱也明哲保身大雅之絶蹤也
蜎飛蝡動亦能有仁故其意愛弘於長育哀
傷著於啁噍(上竹交切下/子笑切嚼也)然赴阬穽而無猜
入罻羅而不覺有仁無明故並趨禍而攸失
熾潜景以易咀生結棟宇以免巢穴選禾稼
以代毒烈制衣裳以改裸飾役舟楫以濟不
通服牛馬以息負步序等威以鎮禍亂造器
械以戒不虞創書契以治百官制禮律以肅
風教皆大明之所爲非偏人之所能辯也夫
心不違仁而明不經國危亡之禍無以杜遏
亦可知矣夫料盛衰於未兆探機事之無形
指倚伏於理外距浸潤於根生者明之功也
垂惻隱於昆蟲雖見犯而不校覩觳觫而改
牲避行葦而不蹈者仁之事也爾則明者才
也仁者行也殺身成仁之行可力爲而至鑒
玄測幽之明難妄假精粗之分居然殊矣夫
體不忍之仁無臧否之明則心惑僞眞神亂
朱紫思筭不分邪正不識不逮安危則一身
之不保何暇立以濟物乎昔姬公非無友于
之愛而泣涕以滅親石碏非無天性之慈而
割私以奉公蓋明見事體不溺近情遂爲純
臣以義斷恩舍仁用明以計抑仁仁可時廢
而明不可無也湯武逆取順守誠不仁也應
天革命以其明也徐愝修仁以朝同班外墜
城池之險内無戈甲之備亡國破家不明之
禍也門人曰仲尼歎仁爲任重而道遠又云
人而不仁如禮何若聖與仁則吾豈敢孟子
曰仁宅也義路也人無惻隱之心非仁也三
代得天下以仁失天下以不仁此皆聖賢之
格言竹素之顯證也而先生貴明未見典據
小子蔽闇竊所惑焉抱朴子答曰古人云好
仁不好學其蔽也愚子近之矣曩六國相吞
豺虎力競高權詐而下道德尚殺伐而廢退
讓孟生方欲抑頓貪殘褒隆仁義安得不勤
勤諄諄獨稱仁邪然未有片言云仁勝明也
譬猶疫癘之時醫巫爲貴異口同辭唯論藥
石豈可便謂鍼艾之伎過於長生久視之道
乎且吾以爲仁明之事布於方策直欲切理
示大較精神舉一隅耳而子猶日用而不知
云明事之無據乎乾稱大明終始六位時成
是立天以明無不包也坤云至哉萬物資生
是地德仁承順而已先後之理不亦炳然詩
云明明上天照臨下土明明天子令問不已
易曰王明並受其福幽贊神明神而明之此
則明之與神合體誠非純仁所能企擬也孔
子曰聦明神武不云聦仁又曰昔者明王之
治天下不曰仁王春秋傳曰明德唯馨不云
仁德書云元首明哉不曰仁哉老子歎上士
則曰明白四達其說衰薄則曰失道而後德
失德而後仁易曰王者南面向明不云向仁
也我欲仁斯仁至矣又曰爲仁由己斯則人
人可爲之也至於聦明何可督哉故孟子云
凡見赤子將入井莫不趨而救之以此觀之
則莫不有仁心但厚薄之間而聦明之分時
而有耳昔崔杼不殺晏嬰晏嬰謂杼爲大不
仁而有小仁然則姦臣賊子猶能有仁矣門
人又曰易稱立人之道曰仁與義然則人莫
大於仁也抱朴子答曰所以云爾者以爲仁
在於行行可力爲而明入於神必須天授之
才非所以訓故也



抱朴子外篇卷之三十七










抱朴子外篇卷之三十八志一
　　　博喻
抱朴子曰盈乎萬鈞必起于錙銖竦秀凌霄
必始於分毫是以行潦集而南溟就無涯之
曠尋常積而玄圃致極天之高
抱朴子曰騁逸策迅者雖遺景而不勞因風
凌波者雖濟危而不傾是以元凱分職而則
天之勲就伊吕既任而革命之功成
抱朴子曰瓊艘瑶楫無涉川之用金弧玉弦
無激矢之能是以介潔而無政事者非撥亂
之器儒雅而乏治略者非翼亮之才
抱朴子曰閬風玄圃不借高於丘垤懸黎結
緑不假觀於瓊珉是以英偉不羣而幽蕙之
芬駭峻概獨立而衆禽之響振
抱朴子曰冰炭不衒能於冷熱瑾瑜不證珍
而體著是以君子恭己不恤乎莫與至人尸
居心遺乎毁譽
抱朴子曰衝飊傾山而不能效力於拔毫火
鑠金石而不能耀烈以起溼是以淮隂善戰
守而拙理治之策絳侯安社稷而乏承對之
給
抱朴子曰徇名者不以授命爲難重身者不
以近欲累情是以紀信甘灰糜而不恨楊朱
同一毛於連城
抱朴子曰小鮮不解靈虬之遠規鳧鷖不知
鴻鵠之非匹是以耦耕者笑陳勝之投耒淺
識者嗤孔明之抱膝
抱朴子曰淳鈞之鋒驗於犀兕宣慈之良効
於明試是以同否則元凱與斗筲無殊並任
則騄騏與駑駘不異
抱朴子曰器非瑚簋必進銳而退速量擬伊
吕雖發晩而到早是以鷦鷯倦翮猶不越乎
蓬杪鴛雛徐起顧眄而戾蒼昊
抱朴子曰否終則承之以泰晦極則清輝晨
耀是以垂耳吴阪者騁千里之逸軌縈鱗九
淵者凌虹霓以高蹈
抱朴子曰九斷四屬者藴藻所以表靈摧柯
碎葉者茝惠所以增芬是以夷吾桎檻而建
匡合之績應侯困辱而箸入秦之勛
抱朴子曰所競者細則利同而讎結善否殊
塗則事異而結生是以嫫毋宿瘤惡見西施
之艷容商臣小白憎聞延州之退耕
抱朴子曰精鈍舛迹則凌遲者愧恨壯弱異
科則扛鼎者見忌是以淮隂顯擢而庸隸悒
懊以疾其超武安功高而范睢飾談以破其
事抱朴子曰必死之病不下苦口之藥朽爛
之材不受琱鏤之飾是以比干匪躬而剖心
於情忠田豐見微而夷戮於言直
抱朴子曰嶧陽孤桐不能無絃而激哀響大
夏孤竹不能莫吹而吐清聲是以官卑者稷
卨不能康庶績權薄者伊周不能臻升平
抱朴子曰登峻者戒在於窮高濟深者禍生
於舟重是以西秦有思上蔡之李斯東越有
悔盈抗之文種
抱朴子曰剛柔有不易之質貞橈有天然之
性是以百鍊而南金不虧其眞危困而烈士
不失其正
抱朴子曰不以其道則富貴不足居違仁捨
義雖期頤不足吝是以卞隨負石以投淵仲
由甘心以赴刃
抱朴子曰卑高不可以一概齊餐廪不可以
勸沮化是以惠施患從車之苦少莊周憂得
魚之方多
抱朴子曰出處有冰炭之殊躁靜有飛沉之
異是以墨翟以重繭怡顔箕叟以遺世得意
抱朴子曰適心者交淺而愛深忤神者接久
而彌乖是以聲同則傾蓋而居昵道異則白
首而無愛
抱朴子曰艅艎鷁首涉川之良器也櫂之以
北狄則沈漂於波流焉蒲梢汗血迅趨之駿
足也御非造父則傾僨於嶮塗焉青萍豪曹
剡鋒之精絶也操者非羽越則有自傷之患
焉勁兵銳卒撥亂之神物也用者非明哲則
速自焚之禍焉
抱朴子曰天秩有不遷之常尊無禮猶犯遄
死之重刺是以玄洲之禽獸雖能言而不得
厠貴牲蛩蛩之負蹷雖寄命不得爲仁義
抱朴子曰謗讟不可以巧言弭實恨不可以
虛事釋釋之非其道弭之不由理猶懷冰之
遣冷重鑪以却暑逐光以逃影穿舟以止漏
矣抱朴子曰明主官人不令出其器忠臣居
位不敢過其量非其才而妄授非所堪而虛
任猶冰椀之盛沸湯葭莩之包烈火綴萬鈞
於腐索加倍載於扁舟
抱朴子曰豹狐之裘不爲負薪施九成六變
不爲聾夫設高唱遠謀不爲庸愚吐忘身致
果不爲薄德作
抱朴子曰民財匱矣而求不已下力竭矣而
役不休欲怨難而不生規其寧之惟永猶斷
根以續枝割背以禆腹刻目以廣明剜耳以
開聦也
抱朴子曰法無一定而慕權宜之隨時功不
倍前而好屢變以偶俗猶剸高馬以適卑車
削附踝以就褊履斷長劍以赴短鞸割尺璧
以納促匣也
抱朴子曰止波之脩鱗不出窮谷之隘鸞棲
之峻木不秀培塿之卑九疇之格言不吐庸
猥之口金版之高筭不出恒民之懷覩百抱
之枝則足以知其本之不細覩汪濊之文則
足以覺其人之淵邃
抱朴子曰桑林鬱藹無補柏木之淒冽膏壤
帶郭無解黔敖之蒙袂然繭纏綈紈此之自
出千食萬箱於是乎生故識遠者貴本見近
者務末
抱朴子曰體粗者繫形知精者得神原始見
終者有可推之緒得之未眹者無假物之因
是以書見天地未足稱眀夜察分毫乃爲絶
倫抱朴子曰芳藻春耀不能離柯以久鮮吞
舟之魚不能舍水而攝生是以名美而實不
副者必無没世之風位高而器不稱者不免
致寇之敗
抱朴子曰忍痛苦之藥石者所以除伐命之
疾嬰甲冑之重冷者所以扞鋒鏑之集潔操
履之拘苦者所以全拔萃之業納拂心之至
言者所以悟易方之惑也
抱朴子曰鸞鳳競粒於庭場則受褻於雞鶩
龍麟雜厠於芻豢則見黷於六牲是以商老
棲峻以播邈世之操卞隨赴深以全遺物之
聲抱朴子曰浚井不渫則混濘滋積嘉穀不
芸則荑莠彌蔓學而不思則疑閡實繁講肆
不精則長惑喪功
抱朴子曰積萬金於篋匱雖儉之而不用則
未知其有異於貧窶懷逸藻於胷心不寄意
於翰素則未知其有别於庸猥
抱朴子曰南威青琴姣冶之極而必俟盛飾
以增麗回賜游夏雖天才隻朗而實須墳誥
以廣智
抱朴子曰丹幃接網組帳重蔭則醜姿翳矣
朱漆致飾錯塗炫耀則枯木隱矣是以六藝
備則卑鄙化爲君子衆譽集則孤陋邈乎貴
遊抱朴子曰繁林翳薈則羽族雲萃玄淵浩
汗則鱗羣競赴德盛業廣則宅心者衆舍瑕
録用即遠懷近集
抱朴子曰尋飛絶景之足而不能騁逸放於
吕梁凌波泳淵之屬而不能陟峻而攀危故
離朱剖毫於百步而不能辯八音之雅俗子
野合通靈之絶響而不能指白黑於咫尺
抱朴子曰四聦廣闢則羲和納景萬刃虚己
則行潦交赴故博采之道弘則異聞畢集庭
燎之輝舉則竒士扣角誹謗之木設則有過
必知敢諫之鼓懸則直言必獻
抱朴子曰能言莫不褒堯而堯政不必皆得
也舉世莫不貶桀而桀事不必盡失也故一
條之枯不損繁林之蓊藹蒿麥冬生無解畢
發之肅殺西施有所惡而不能減其美者美
多也嫫毋有所善而不能救其醜者醜篤也
抱朴子曰身與名難兩濟功與神尟並全支
離其德者苦而必安用以適世者樂而多危
故鷙禽以奮擊拘縶言鳥以智慧見籠瓊瑶
以符采剖判三金以琦玩冶鑠蘭茝以芬馨
剪刈文梓以含音受伐是以翠虬覩化益而
登玄雲靈鳳值孟戲而反丹穴子永歎天倫
之偉漆園悲被繡之犧
抱朴子曰萬麋傾角猛虎爲之含牙千禽鱗
萃鷙鳥爲之握爪是以四國流言公旦不能
遏謗者盈路子産而無以塞
抱朴子曰威施之艷粉黛無以加二至之氣
吹呼不能增是以懷英逸之量者不矜風格
以示異體邈俗之器者不恤小譽以徇通
抱朴子曰麟止鳳儀所患在少狐鳴梟呼世
忌其多是以俊乂盈朝而求賢者未倦讒佞
作威而忠貞者切齒
抱朴子曰多力何必孟貴烏獲逸容豈唯鄭
旦毛嬙飆迅非徒驊騮驌騻立斷未獨沉閭
干將是以能立素王之業者不必東魯之丘
能治掩枯之仁者不必西鄰之昌
抱朴子曰靈鳳振響於朝陽未有惠物之益
而莫不澄聽於下風焉鴟梟宵集於垣宇未
有分氂之損而莫不掩耳而注鏑焉故善言
之往無遠不悅惡辭之來靡近不忤猶日月
無謝於貞明枉矢見忘於暫出
抱朴子曰影無違形之狀名無離實之文故
背源之水必不能揚長流以東漸非時之華
必不能稽輝藻於冰霜
抱朴子曰鋸牙之獸雖低伏而見憚揮斧之
蟲雖跧形而不威故君子被褐窮而不可輕
小人軒冕達而不足重
抱朴子曰逸麟逍遥大荒之表故無機穽之
禍靈鶬振翅玄圃之峰以違罩羅之患何必
曲穴而永懷怵惕何必銜蘆而慘慘畏容故
充乎宰割之用者必愛乎芻豢者也給乎煎
熬之膳者必安乎庭立者也
抱朴子曰聦者貴於理遺音於千載之外而
得興亡之迹明者珍於鑒逸羣於寒瘁之中
而抽匡世之器若夫聆繁會之響而顧問於
庸工非延州之清聽也枉英遠之才而諮之
於常人非獨見之竒識也故與不賞物者而
論用凌儕之器是使瞽者指五色也與妬勝
己者而謀舉疾惡之賢是與狐議治裘也
抱朴子曰鸗駮危苦於嶮峻之端不樂咈守
之役吉光飢渴於冰霜之野不願犧牲之飽
孤竹不以絶粒易鹿臺之富子廉不以困匱
貿銅山之豐
抱朴子曰志合者不以山海爲遠道乖者不
以咫尺爲近故有跋涉而游集亦或密邇而
不接
抱朴子曰華衮粲爛非隻色之功嵩岱之峻
非一簣之積故九子任而康凝之績熙四七
授而佐命之勳著
抱朴子曰翠虬無翅而天飛螣蛇無足而電
騖鼈無耳而善聞蚓無口而揚聲故臯繇喑
而與辯者同功晋野瞽而與離朱齊明
抱朴子曰官達者才未必當其位譽美者實
未必副其名故鋸齒不能咀嚼箕舌不能别
味壺耳不能理音屩鼻不能識氣釜目不能
攄望舒之景牀足不能有尋常之逝
抱朴子曰路人不能挽勁命中而識養由之
射顔子不能控轡振策而知東野之敗故有
不能下棋而經目識勝負不能徽絃而過耳
解鄭雅者
抱朴子曰垂蔭萬畝者必出峻極之嶺滔天
襄陵者必發板桐之源邈世之勛必由絶倫
之器定傾之筭必吐冠俗之懷是以蟭螟之
巢無乘風之羽溝澮之中無宵朗之琦
抱朴子曰衝飆焚輪原火所以增熾也螢燭
值之而反滅甘雨膏澤嘉生所以繁榮也而
枯木得之以速朽朱輪華轂俊民之大寳也
而負乘竊之而召禍鼎食萬鍾宣力之弘報
也而近才受之以覆餗
抱朴子曰屠犀爲甲給乎專征之服裂翠爲
華集乎后妃之首雖出幽谷遷于喬木然爲
二物之計未若棲竄於林薄攝生乎榛藪也
故靈龜寧曳尾於塗中而不願巾笥之寳澤
雉樂十步之啄以違雞鶩之禍
抱朴子曰偏才不足以經周用隻長不足以
濟衆短是以雞知將旦不能究隂陽之曆數
鵠識夜半不能極晷景之道度山鳩知晴雨
於將來不能明天文蛇螘知潜泉之所居不
能達地理
抱朴子曰禁令不明而嚴刑以靜亂廟算不
精而窮兵以侵鄰猶釤禾以討蝗蟲伐木以
殺蠹蝎食毒以中蚤虱徹舍以逐雀鼠
抱朴子曰銳鋒産乎鈍石明火熾乎闇木貴
珠出乎賤蚌美玉出乎醜璞是以不可以父
毋限重華不可以祖禰量衛霍也
抱朴子曰志得則顔怡意失則容戚木朽則
末枯源淺則流促有諸中者必形乎表發乎
邇者必著乎遠
抱朴子曰妍姿媚貌形色不齊而悅情可均
絲竹金石五聲詭韻而快耳不異繳飛鉤沉
罾舉罝抑而有獲同功樹勳立言出處殊塗
而所貴一致
抱朴子曰利豐者害後質美者召災是以南
禽殲於藻羽穴豹死於文皮鱣鯉積而玄淵
涸麋鹿聚而繁林焚金玉崇而寇盜至名位
高而憂責集
抱朴子曰商風宵肅則絺扇廢登危陟峻則
輕舟棄干戈雲擾則文儒退喪亂既平則武
夫黜
抱朴子曰價直萬金者不待見其物而好惡
可别矣條枝連抱者不俟圍其木而巨細可
論矣故望洪濤之滔天則知其不起乎潢汙
之中矣觀翰章之汪濊則知其不出乎章句
之徒矣
抱朴子曰丹華緑草不拘於曲瘁之株紫芝
芳秀不限於斥鹵之壤是以受玄珪以告成
者生於四罪之門承歷數於文祖者出於頑
嚚之家
抱朴子曰善言居室則靡遠不應枉直不中
則無近不離是以宋野有退舍之熒惑殷朝
有外奔之昵屬四環至自少廣之表鹿馬變
於蕭墻之裏
抱朴子曰荆卿朱亥不示勇於怯弱之間孟
賁馮婦不奮戈戟於俚俠之羣英儒碩生不
飭細辯於淺近之徒達人偉士不變皎察於
流俗之中
抱朴子曰盤旋揖讓非禦寇之容損甲纓冑
非廟堂之飾垂紳振佩不可以揮刃爭鋒規
行矩步不可以救火拯溺
抱朴子曰乾坤陶育而庶物不識其惠者由
乎其益無方也大人神化而群細不覺其施
者由乎治之於未有也故可知者小也易料
者少也
抱朴子曰娥英任姒不以蠶織爲首稱湯武
漢高不以細行招近譽故澄視於三辰者不
遑紆鑒於井谷清聽於韶濩者豈暇垂耳於
桑間
抱朴子曰膚表或不可以論中望貌或不可
以核能仲尼以喪家之狗公旦類朴斲之材
咎繇面如蒙箕伊尹形若槁骸及龍陽宋朝
猶土偶之冠夜光藉孺董鄧猶錦紈之裹塵
埃也
抱朴子曰勛華不能化下愚故教不行於子
弟辛癸不能改上智故惡不染於三仁
抱朴子曰至大有所不能變極細有所不能
奪故冰霜肅殺不能凋菽麥之茂熾暑鬱隆
不能消雪山之凍飆風蕩海不能使潜泉揚
波春澤榮物不能使枯卉發華
抱朴子曰泣血之寳仰礛䃴以摛景沉閭孟
勞須楚砥以歛鋒騮馹待王孫而致遠令質
俟隱括而成德
抱朴子曰棲鸞戢鸑雖飢渴而不願籠委於
庖人之室乘黄天鹿雖幽飢而不樂芻秣於
濯龍之廐是以掇蜩之叟忘萬物於芳林垂
綸之生忽執珪於南楚
抱朴子曰方圓舛狀逝止異歸故渾象尊於
行健坤后貴於安貞七政四氣以周流成功
五嶽六柱以峙靜作鎮是以宋墨楚申以載
馳存國干木胡明以無爲折衝
抱朴子曰得意於丘園者身否而神泰役己
以恤物者形逸而心勞故抱甕灌園者歡於
臺宰嘔餐茹薇者美乎鼎食仗策去幽者形
如腒腊夜以待旦者勤憂損命
抱朴子曰仁忍有天淵之絶善否猶有無之
覺騶虞側足以蹈虚豺狼掩羣以害生虞卿
捐相印以濟窮華公讓三事以推賢李斯疾
勝己而殺韓非龐涓患不如而刑孫臏
抱朴子曰用得其長則才無或棄偏詰其短
則觸物無可故輕羅霧穀冶服之麗也而不
可以禦流鏑沉閭巨闕斷斬之良也而不可
以挑脚刺
抱朴子曰小疵不足以損大器短疢不足以
累長才日月挾蟲鳥之瑕不妨麗天之景黄
河合泥滓之濁不害凌山之流奢僣不可以
棄夷吾奪田不可以薄蕭何竊妻不可以廢
相如受金不可以斥陳平
抱朴子曰虎豹不能搏噬於波濤之中螣蛇
不能登凌於不霧之日摯雉兔則鸞鳳不及
鷹鷂引耕犂則龍麟不逮雙峙故武夫勇士
無用乎晏如之世碩生逸才不貴乎力競之
運抱朴子曰兩絆而項領則騏騄與蹇驢同
矣失林而居檻則猨狖與貛貉等矣韜鋒而
不擊則龍泉與鉛刀均矣才遠而任近則英
俊與庸瑣比矣若乃求千里之迹於縶維之
駿責匠世之勳於處碎之賢謂之不惑吾不
信也
抱朴子曰捐荼茹蒿者必無識甘之口棄瓊
拾礫者必無甄珍之明薄九成而悅北鄙者
吾知其不能格靈衹而儀翔鳳矣舍英秀而
杖常民者吾知其不能叙彝倫而臻升平矣
抱朴子曰達乎通塞之至理者不悁悒於窮
否審乎自然之有命者不逸豫於道行故縈
抑淵洿則遺愠悶之心振耀宸扆而無得意
之色三仕三已則其人也
抱朴子曰否泰繫乎運窮達不足論士得失
在乎適偶榮辱不可以才量時命不可以力
求遭遇不可以智違故尚父者老婦之棄夫
韓信者乞食之餓子蕭公者斗筲之吏黥布
者刑黜之亡隸當其行龍姿於虺蜥之中卷
鳳翅乎斥鷃之羣則彼龍后謂爲其倫
抱朴子曰四靈翳逸而爲隆平之符幽人嘉
遁而爲有國之寳何必司晨而銜鑣羈紲於
憂責哉有用人之用也無用我之用也徇身
者不以名汨和修生者不以物累己
抱朴子曰量才而授者不求功於器外揆能
而受者不負責於力盡故滅熒燭者不煩滄
海扛斤兩者不事烏獲運薪輦鹽不宜枉騏
驥之脚碎職瑣任安足屈獨行之俊矣
抱朴子曰甽澮之流不能運大白之艘升合
之器不能容千鍾之物熠燿不能並表微之
景常才不能别逸倫之器蓋造化所假聦明
有本根也
抱朴子曰郢人美下里之淫鼃而薄六莖之
和音庸夫好悅耳之華譽而惡利行之良規
故宋玉舍其延靈之精聲智士招其獨見之
遠謀
抱朴子曰瓊珉山積不能無挾瑕之器鄧林
千里不能無偏枯之木論珍則不可以細疵
棄巨美語大則不可以少累廢其多故叛主
者良平也而吐六竒以安上羣盜者彭越也
而建弘勳於佐命
抱朴子曰五嶽巍峨不以藏疾傷其極天之
高滄海滉瀁不以舍垢累其無涯之廣故九
德尚寬以得衆宣尼汎愛而與進
抱朴子外篇卷之三十八















抱朴子外篇卷之三十九(四十/同卷)志二
　　　廣譬
抱朴子曰立德踐言行全操清斯則富矣何
必玉帛之崇乎高尚其志不降不辱斯則貴
矣何必青紫之兼拕也俗民不能識其度量
庸夫不得揣其銓衡是則高矣何必凌雲而
蹈霓乎問者莫或測其淵流求者未有覺其
短乏是則深矣何必洞河而淪海乎四海苟
備雖室有懸磬之窶可以無羨乎鑄山而煑
海矣身處鳥獸之羣可以不渴乎朱輪而華
轂矣
抱朴子曰潜靈俟慶雲以騰竦棲鴻階勁風
以凌虚素鱗須姬發而躍白雉待公旦而來
姜老值西伯而投磻溪之綸韓英遭漢高乃
騁撥亂之才
抱朴子曰澄精神於玄一者則形器可忘邈
高節以外物者同富貴可遺故支離之偉造
化而怡顔北人箕叟棲嵩岫而得意焉
抱朴子曰粗理不可浹全能事不可畢兼故
懸象明而可蔽山川滯而或移金玉剛而可
柔堅冰密而可離公旦不能與伯氏跟絓於
馮雲之峻仲尼不能與吕梁較伎於百仞之
溪抱朴子曰震雷不能細其音以恊金石之
和日月不能私其耀以就曲照之惠大川不
能促其涯以適速濟之情五岳不能削其峻
以赴陟者之欲故廣車不能脅其轍以苟通
於狹路高士不能撙其節以同塵於隘俗
抱朴子曰隂陽以廣陶濟物三光以普照著
明嵩華以藏疾爲曠北溟以含垢稱大碩儒
以與進弘道遠數以博愛容衆
抱朴子曰靈龜之甲不必爲戰施麟角鳳爪
不必爲鬭設故隻生不釋劍於平世擊柝不
輟備於思危
抱朴子曰南金不爲處幽而自輕瑾瑶不以
居深而止潔志道者不以否滯而改圖守正
者不以莫賞而苟合
抱朴子曰登玄圃者悟丘阜之卑浮溟海者
識池沼之褊披九典乃覺墻面之篤蔽聞至
道乃知拘俗之多迷
抱朴子曰渾沌之原無皎登之流毫釐之根
無連抱之枝分寸之燼無炎遠之熱隙穴之
中無炳蔚之羣鉤曲之形無繩直之影參差
之上無整齊之下
抱朴子曰不覩瓊琨之熠爍則不覺瓦礫之
可賤不覿虎豹之彧蔚則不知犬羊之質漫
聆白雪之九成然後悟巴人之極鄙識儒雅
之汪濊爾乃悲不學之固陋
抱朴子曰無當之玉盌不如全用之埏埴寸
裂之錦黻未若堅完之韋布故夏姬之無禮
不如孤逐之皎潔富貴之多罪不如貧賤之
履道
抱朴子曰猛獸不奮搏於度外鷹鷂不揮翮
以妄擊若廟筭既内不揆德進取又外不量
力猶輕羽之投洪罏飛雪之委沸鑊朝菌之
試干將羔犢之犯虣虎也
抱朴子曰三辰蔽於天則清景暗於地根荄
蹷於此則柯條瘁於彼道失於近則禍及於
遠政繆於上而民困於下
抱朴子曰務於遠者或失於近治其外者或
患生乎内覆頭者不必能令足不濡蔽腹者
不必能令背不傷故秦始築城遏胡而禍發
幃幄漢武懸旌萬里而變起蕭牆
抱朴子曰人才無定珍器用無常道進趨者
以適世爲竒役御者以合時爲妙故玄冰結
則五明捐隆暑熾則裘鑪退高鳥聚則良弓
發狡兔多則盧鵲走干戈興則武夫奮韶夏
作則文儒起
抱朴子曰激脩流揚朝宗者不可以背五城
而跨積石舒翠葉吐丹葩者不可以舍洪荄
而去繁柯敗源失本尟不枯汔叛聖違經理
不弘濟
抱朴子曰四瀆辯源五河分流赴卑注海殊
塗同歸色不均而皆艷音不同而咸悲香非
一而並芳味不等而悉美
抱朴子曰物貴濟事而飾爲其末化俗以德
而言非其本故綿布可以禦寒不必貂狐淳
素可以匠物不在文辯
抱朴子曰衝飆謐氣則轉蓬山峙脩綱既舒
則萬目齊理故未有上好謙而下慢主賤寳
而俗貧
抱朴子曰事有縁微而成著物有治近而致
遠故修步武之池而引沈鱗於江海豐朝陽
之林而延靈禽於丹穴設象於槃孟而翠虬
降於玄霄委灰於尺水而望舒變於太極是
以晋文回輪於勇蟲而壯士雲赴句踐曲躬
於怒鼃而戎卒輕死九九顯而扣角之俊至
枯骨掩而參分之仁洽
抱朴子曰膏壤在荄而柯葉含榮率俗以身
則不言而化故有唐以鹿裘臻太平齊桓以
損紫止奢競章華構而豐屋之過成露臺輟
而玄默之風行
抱朴子曰聦者料興亡於遺音之絶響明者
覿機理於玄微之未形故越人見齊桓不振
之徵於未覺之疾箕子識殷人鹿臺之禍於
象箸之初
抱朴子曰二儀不能廢春秋以成歲明主不
能舍刑德以致治故誅貴所以立威賞賤所
以勸善罰上達則姦萌破而非懦弱所能用
也惠下逮則遠人懷而非儉吝所能辯也
抱朴子曰浮滄海者必精占於風氣故保利
涉之福善涖政者必戰戰於得失故享惟永
之慶故闇君之所輕蓋明主之所重也亡國
之所棄則治世之所行也
抱朴子曰毫釐蹉於機則尋常違於的與奪
失於此則善否亂於彼邪正混侔則彝倫攸
斁功過不料則庶績以崩故明君賞猶春雨
而無霖淫之失罰擬秋霜而無詭時之嚴
抱朴子曰明銓衡者所重不可得誣也仗法
度者所愛不可得私也故得人者先得之於
己者也失人者先失之於己者也未有得己
而失人失己而得人者也
抱朴子曰明主躬操威恩不假人以利器暗
主倒執干戈雖名尊而勢去故制慶賞而得
衆者田常所以奪齊也擅威福而專朝者王
莽所以簒漢也
抱朴子曰常制不可以待變化一塗不可以
應無方刻船不可以索遺劍膠柱不可以諧
清音故翠蓋不設於晴朗朱輪不施於涉川
味淡則加之以鹽沸溢則增水而減火
抱朴子曰丹書鐵券刺牲歃血不能救違約
之弊則難以結繩檢矣五刑九伐赤族之盛
不足以止覬覦之姦則不可以舞干化矣是
以書有世重之文易有隨時之宜
抱朴子曰人有識眞之明者不可欺以僞也
有揣深之智也不可誑以淺也不然以虺虵
爲應龍狐鴟爲麟鳳矣
抱朴子曰世有雷同之譽而未必賢也俗有
讙譁之毁而未必惡也是以迎而許之者未
若鑒其事而試其用逆而距之者未若聽其
言而課其實則佞媚不以虚談進良能不以
孤弱退駑蹇輟望於大輅戎虬揚鑣而電騁
則功胡大而不可建道胡遠而不可到
抱朴子曰潜朽之木不能當傾山之風含鄛
之崖難以值滔天之濤故七百之祚三十之
世非徒牧野之功倒戈之敗鹿臺之禍不始
甲子之朝其彊久矣其亡尚矣
抱朴子曰貴遠而賤近者常人之用情也信
耳而疑目者古今之所患也是以秦王歎息
於韓非之書而想其爲人漢武慷慨於相如
之文而恨不同世及既得之終不能拔或納
讒而誅之或放乎冗散此蓋葉公之好僞形
見眞龍而失色也
抱朴子曰摩尼不宵朗則無别於磧礫化鯤
不淩霄則靡殊於桃蟲綿駒吞聲則與喑人
爲羣逸才沈抑則與凡庸爲伍故䱇鰍褻絳
虬於淵洿駑蹇黷駿騄於坰野者不識彼物
靜與之同動與之異
抱朴子曰棄金璧於塗路則行人止足委錦
紈於泥濘則見者驚咄若夫放高世之士於
庸鹵之伍捐經國之器於困滯之地而談者
不訟其屈達者不拯其窮或貴其文而忽其
身或用其策而忘其功斯之爲病由來久矣
抱朴子曰開源不億仞則無懷山之流崇峻
不淩霄則無彌天之雲財不豐則其惠也不
博才不遠則其辭也不瞻故覩盈丈之牙則
知其不出徑寸之口見百尋之枝則知其不
附毫末之木
抱朴子曰靈鳳所以晨起丹穴夕萃軒丘日
未移晷周章九陔凌風蹈雲不䟾不閡者以
其六翮之輕勁也夫良才大智亦有國之六
翮也
抱朴子曰淇衛忘歸不能無絃而遠激振塵
之音不能無器而與哀超俗拔萃之德不能
立功於未至之時
抱朴子曰朱緑之藻不秀於枯柯傾山之流
不發乎涸源熠耀之宵焰不能使萬品程形
志盡勢利不能使芳風邈世
抱朴子曰重淵不洞地則不能含螭龍吐吞
舟峻山不極天則不能韜琳琅播雲雨立德
不絶俗則不能收美聲箸厚實執志不絶羣
則不能臻成功銘弘勳而凡夫朝爲蜩翼之
善夕望丘陵之益猶立植黍稷坐索於豐收
也抱朴子曰行無邈俗之標而索高世之稱
體無道藝之本而營朋黨之未欲以收清貴
於當世播德音於將來猶褰裳以越滄海企
佇而躍九玄
抱朴子曰泥龍雖藻繪炳蔚而不堪慶雲之
招撩禽雖琱琢玄黄而不任淩風之舉芻狗
雖節以金翠而不能躡景以頓逸近才雖豐
其寵禄而不能令天清而地平
抱朴子曰毒粥既陳則旁有爛腸之鼠明燎
宵舉則下有聚死之蟲芻豢之豐則鼎俎承
之才小任大則泣血漣如桑霍爲戒厚矣范
䟽之鑒明矣
抱朴子曰滄海揚萬里之濤不能歛山峯之
塵驚風摧千仞之木不能拔弱草之荄貙虎
虣闞不能威蚊虻冠世之才不能合流俗
抱朴子曰堅志者功名之主也不惰者衆善
之師也登山不以艱險而止則必臻乎峻嶺
矣清苦不以窮否而怨則必永其令問矣
抱朴子曰和鵲雖不長生而針石不可謂非
濟命之器也儒者雖多貧賤而墳典不可謂
非進德之具也播種有不收者矣而稼穡不
可廢仁義有遇禍者矣而行業不可惰
抱朴子曰重載不止所以沉我舟也昧進志
退所以危我身也聚蝎攻本雖權安然必領
之徵也
抱朴子曰玄雲爲龍興非虺蜓所能招也飆
風爲虎發非狐狢之能致也是以大人受命
則逸倫之士集玉帛幽求則丘園之俊起
抱朴子曰金以剛折水以柔全山以高陊谷
以卑安是以執雌節者無爭雄之禍多尚人
者有召怨之患
抱朴子曰淮隂隱勇於跨下不損其龍躍而
虎視也應侯韜竒於溺簀不妨其鸞翔而鳳
起也或南面稱孤或宰緫台鼎故一抑一揚
者輕鴻所以凌虚也乍屈乍伸者良才所以
俟時也
抱朴子曰焦螟之卑棲不肯爲銜鼠之唳天
玄蟬之潔飢不願爲蜣蜋之穢飽是以禦寇
不納鄭陽之惠曾參不美晋楚之寳
抱朴子曰微飆不能揚大海之波毫芒不能
動萬鈞之鍾是以漆園思惠有捐斤之歎伯
氏哀期有剿絃之憤短唱不足以致弘麗之
和勢利不足以移淡泊之心
抱朴子曰熊羆不校捷於狐狸金鶚不競擊
於小鷂是以張耳掩壯於抱關朱亥竄勇於
鼓刀
抱朴子曰懸魚惑以芳餌檻虎死於籠狐不
可以釣緡致者必虬螭也不可以機穽誘者
必麟虞也
抱朴子曰夫雲翔者不知泥居之洿處貴者
尟恕羣下之勞然根朽者尋木不能保其千
里之茂也民怨者堯舜不能恃其長世之慶
也抱朴子曰凡木結根於靈山而匠石爲之
寢斤斧小鮮寓身於龍池而漁父爲之息網
罟蚊集鷹首則應鵦不敢啄鼠住虎側則狸
犬不敢議
抱朴子曰靈蔡默然而吉凶昭晢於無形春
鼃長譁而醜音見患於聒耳故聲希者響必
巨辭寡者信必箸
抱朴子曰箕踞之俗惡盤旋之容被髮之域
憎章甫之飾故忠正者見排於讒勝之世雅
人不容乎惡直之俗
抱朴子曰升水不能救八藪之燔爇撮壤不
能遏砥柱之沸騰寸刃不能刊長洲之林獨
是不能止朋黨之非
抱朴子曰千羊不能扞獨虎萬雀不能抵一
鷹庭燎攢舉不及羲和之末景百鼓並伐未
若震霆之餘聲是以庸夫盈朝不能使彝倫
攸叙英俊孤任足以令庶事根長
抱朴子曰非分之達猶林卉之冬華也守道
之窮猶竹柏之履霜也故識否泰於獨見者
雖劫以鋒銳猶不失正而改塗焉安肯謟笑
以偶俗乎體方貞以居直者雖誘以封國猶
不違情以趨時焉安肯躐徑以取容乎
抱朴子曰震雷鞫𨍰而不能致音乎聾聵之
耳重光麗天而不能曲景於幽岫之中凝氷
慘慄而不能凋款凍之華朱飆鑠石而不能
靡蕭丘之木故至德有所不能移也
抱朴子曰彍弩危機嚴鏃銜弦至可忌也而
勇雉觸之而不猜闇政亂邦惡直妬能甚難
測也而貪人競之而不避故飛鋒暴集而不
覺禍敗奄及而不振是以愚夫之所悅乃達
者之所悲也凡才之所趨乃大智之所去也
抱朴子曰風不輟則扇不用日不入則燭不
明華不墮則實不結岸不虧則谷不盈九有
人安則韓白之功不著長君繼軌則伊霍之
勛不成故病困乃重良醫世亂而貴忠貞
抱朴子曰好榮故樂譽之欲多畏辱則憎毁
之情急若夫通精元一合契造化混盈虛以
同條齊得失於一指者愛惡未始有所繫窮
通不足以滑和
抱朴子曰與奪不汩其神者至粹者也利害
不染其和者極醇者也浩浩乎非瓢觶所校
矣茫茫乎非跬步所尋矣聲希所以爲大音
和寡所以崇我貴玄黄遼邈而不與其曠死
生大矣而不以改其守常分細碎將胡恤焉
抱朴子曰林繁則匠入矣珠美則蜯裂矣石
舍金者焚鑠草任藥者剪掘刃利則先缺絃
哀則速絶用以適己眞人之寳也才合世求
有伎之災也
抱朴子曰准的陳則流鏑赴焉美名起則謗
讟攻焉瑰貨多藏則不招怨而怨至矣器盈
志驕則不召禍而禍來矣
抱朴子曰連城之寳非貧寒所能市也高世
之器非淺俗所能識也然盈尺之珍不以莫
知而暗其質逸倫之士不以否塞而薄其節
樂天任命何怨何尤
抱朴子曰大鵬無戒旦之用巨象無馳逐之
才故蔣琬敗績於百里而爲三臺之標陳平
困瘁於治家而懷六竒之略
抱朴子曰明闇者才也自然而不可飾焉窮
達者時也有會而不可力焉吕尚非早蔽而
晚智然振素而僅遇韓信非初怯而末勇然
危困而後達
抱朴子曰奔驥不能及既往之失千金不能
救斯言之玷故博其施者未若防其微勤其
求者不如寡其辭
抱朴子曰烈士之愛國也如家奉君也如親
則不忠之事不爲其罪矣仁人之視人也如
己待疏也猶密則不恕之怨不爲其責矣
抱朴子曰玄冰未結白雪不積則青松之茂
不顯俗化不弊風教不頽則皎潔之操不别
在危國而况賤故莊萊抗遺榮之高居亂邦
而飢寒故曾列播忘富之稱
抱朴子曰天居高而鑒卑故其網雖踈而不
漏神聦明而正直故其道賞眞而罰僞是以
惠和暢於九區則七耀得於玄昊殘害著於
品物則二氣謬於四八
抱朴子曰天秩有罔極之尊人爵無違德之
貴故仲尼雖匹夫而饗祀於百代辛癸爲帝
王而僕堅不願以見比商老身愈賤而名愈
貴幽厲位彌重而罪彌著齊王之生不及柳
惠之墓秦王之宫未若康成之閭
抱朴子曰影響不能無形聲以著餘慶不可
以無德而招故唐堯爲政七十餘載然後景
星摛耀羊公積行黄髮不倦爾乃墜金雨集
塗遠者其至必遲施後者其報常晚
抱朴子曰理盡者不可責有餘一至者不可
求兼濟故洪濤之末不能蕩浮萍衝風之後
不能颺輕塵勁弩之餘力不能洞霧穀西頽
之落暉不能照山東
抱朴子曰懸象雖薄蝕不可以比螢燭之貞
耀黄河雖混渾不可以方沼沚之清澄山雖
崩猶峻於丘垤虎雖瘠猶猛於豺狼
抱朴子曰神農不九疾則四經之道不垂大
禹不胼胝則玄珪之慶不集故救憂爲厚樂
之本暫勞爲永逸之始
抱朴子曰金鉤桂餌雖珍不能制九淵之沉
鱗顯寵豐禄雖貴而不能致無欲之幽人故
吕梁有鵠立之夫河湄繁伐檀之民玉帛徒
集於子陵之巷蒲輪虚反於徐生之門
抱朴子曰觀聽殊好愛憎難同飛鳥覩西施
而驚逝魚鼈聞九韶而深沉故衮藻之粲焕
不能悅祼鄉之目采蔆之清音不能快楚隸
之耳古公之仁不能喻欲地之狄端木之辯
不能釋繫馬之庸
抱朴子曰般旋之儀見憎於祼踞之鄉繩墨
之匠獲忌於曲木之肆貪婪饕餮者疾素絲
之皎潔比周實繁者讎高操之孤立猶賈堅
之惡同利醜女之害國色
抱朴子曰君子之升騰也則推賢而散禄庸
人之得志也則矜貴而忽士施惠隆於佞幸
用才出乎小惠不與智者共其安而望有危
而見救不與竒士同其歡而欲有戚之見恤
猶災火張天方請雨於名山洪水凌空而伐
舟於東閩不亦晩乎

抱朴子外篇卷之三十九
抱朴子外篇卷之四十
　　　辭義
或曰乾坤方圓非規矩之功三辰摛景非瑩
磨之力春華粲焕非漸染之采茝蕙芬馥非
容氣所假知夫至眞貴乎天然也義以罕覿
爲異辭以不常爲美而歷觀古今屬文之家
尟能挺逸麗於毫端多斟酌於前言何也抱
朴子曰清音貴於雅韻克諧著作珍乎判微
析理故八音形器異而鍾律同黼黻文物殊
而五色均徒閑澀有主賔妍蚩有步驟是則
緫章無常曲火庖無定味夫梓豫山積非班
匠不能成機巧衆書無限非英才不能收膏
腴何必尋木千里乃構大厦鬼神之言乃著
篇章乎
抱朴子曰夫才有清濁思有脩短雖並屬文
參差萬品或浩瀁而不淵潭或得事情而辭
鈍違物理而言功蓋偏長之一致非兼通之
才也闇於自料强欲兼之違才易務故不免
嗤也
抱朴子曰五味舛而並甘衆色乖而皆麗近
人之情愛同憎異貴乎合己賤於殊途夫文
章之體尤難詳賞苟以入耳爲佳適心爲快
尟知忘味之九成雅頌之風流也所謂考鹽
梅之鹹酸不知大羹之不致明飄颻之細巧
蔽於沈深之弘邃也其英異宏逸者則羅網
乎玄黄之表其拘束齷齪者則羈紲於籠罩
之内振翅有利鈍則翔集有高卑騁迹有遲
迅則進趨有遠近駑銳不可膠柱調也文貴
豐瞻何必稱善如一口乎不能拯風俗之流
遯世塗之凌夷通疑者之路賑貧者之乏何
異春華不爲肴糧之用茝蕙不救冰寒之急
古詩刺過失故有益而貴今詩純虚譽故有
損而賤也
抱朴子曰屬筆之家亦各有病其深者則患
乎譬煩言冗申誡廣喻欲棄而惜不覺成煩
也其淺者則患乎妍而無據證援不給皮膚
鮮澤而骨骾迥弱也繁華暐曄則並七曜以
高麗沈微淪妙則儕玄淵之無測人事靡細
而不浹王道無微而不備故能身賤而言貴
千載彌彰焉
抱朴子外篇卷之四十



















抱朴子外篇卷之四十一(四十二四十三四/十四四十五同卷)
志三
　　　循本
抱朴子曰玄寂虚靜者神明之本也隂陽柔
剛者二儀之本也巍峩巖岫者山嶽之本也
德行文學者君子之本也莫或無本而能立
焉是以欲致其高必豐其基欲茂其末必深
其柢郷黨之友不洽而勤遠方之求涖官之
稱不著而索不次之顯是以雖佻虚譽猶狂
華千霜以寒曜不崇朝而零瘁矣雖竊大寳
於不料冒惟塵以負乘猶鮮介附騰波以高

凌顧眄已枯株於危陸矣聖賢孜孜勉之若
彼淺近蹻蹻忽之如此積習則忘鮑肆之臭
裸郷不覺呈形之醜自非遁世而無悶齊物
於通塞者安能棄近易而尋迂闊哉將救斯
弊其術無他徒擢民於巖岫任才而不計也


抱朴子外篇卷之四十一



抱朴子外篇卷之四十二
　　　應嘲
抱朴子曰客嘲余云先生載營抱一韜景靈
淵背俗獨往邈爾蕭然計决而猶與不棲於
心術分定而世累無餘於胷間伯陽以道德
爲首莊周以逍遥冠篇用能摽峻格於九霄
宣芳烈於罔極也今先生高尚勿用身不服
事而著君道臣節之書不交於世而作譏俗
救生之論甚愛骭毛而綴用兵戰守之法不
營進趨而有審舉窮達之篇蒙竊惑焉
抱朴子曰君臣之大次於天地思樂有道出
處一情隱顯任時言亦何繫大人君子與事
變通老子無爲者也鬼谷終隱者也而著其
書咸論世務何必身居其位然後乃言其事
乎夫器非瓊瑶楚和不泣質非潜虬風雲不
集余才短德薄幹不適治出處同歸行止一
致豈必達官乃可議政事居否則不可論治
亂乎常恨莊生言行自伐桎梏世業身居漆
園而多誕談好畫鬼魅憎圖狗馬狹細忠貞
貶毁仁義可謂彫虎書龍難以徵風雲空板
億萬不能救无錢孺子之竹馬不免於脚剥
土柈之盈案无益於腹虚也或人又曰然吾
子所著彈斷風俗言苦辭直吾恐適足取憎
在位招擯於時非所以揚聲發譽見貴之道
也抱朴子曰夫制器者珍於周急而不以采
飾外形爲善立言者貴於助教而不以偶俗
集譽爲高若徒阿順諂諛虚美隱惡豈所匡
失弼違醒迷補過者乎慮寡和而廢白雪之
音嫌難售而賤連城之價余無取焉非不能
屬華艷以取悅非不知抗直言之多吝然不
忍違情曲筆錯濫眞僞欲令心口相契顧不
愧景冀知音之在後也否泰有命通塞聽天
何必書行言用榮及當年乎夫君子之開口
動筆必戒悟蔽式整雷同之傾邪磋礱流遁
之闇穢而著書者徒飾弄華藻張磔迂闊屬
難驗無益之辭治靡麗虚言之美有似堅白
厲修之書公孫刑名之論雖曠籠天地之外
微入無間之内立解連環離同合異鳥影不
動雞卵有足犬可爲羊大龜長蛇之言適足
示巧表竒以誑俗何異乎畫敖倉以救飢仰
天漢以解渴說崑山之多玉不能賑原憲之
貧觀藥藏之簿領不能治危急之疾墨子刻
木雞以厲天不如三寸之車鎋管青鑄騏驥
於金象不如駑馬之周用言高秋天而不可
施者丘不與易也


抱朴子外篇卷之四十二












抱朴子外篇卷之四十三
　　　喻蔽
抱朴子曰余雅謂王仲任作論衡八十餘篇
爲冠倫大才有同門魯生難余曰夫瓊瑶以
寡爲竒磧礫以多爲賤故庖犧卦不盈十而
彌綸二儀老氏言不滿萬而道德備舉王充
著書兼箱累袠而乍出乍入或儒或墨屬詞
比義又不盡美所謂陂原之蒿莠未若步武
之黍稷也抱朴子答曰且夫作者之謂聖述
者之謂賢徒見述作之品未聞多少之限也
吾子所謂竄巢穴之沈昧不知八紘之無外
守燈燭之宵曜不識三光之晃朗遊潢洿之
淺狹未覺南溟之浩汗滯丘垤之位埤不寤
蒿岱之峻極也兩儀所以稱大者以其函括
八荒緬邈無表也山海所以爲富者以其包
籠曠闊含受雜錯也若如雅論貴少賤多則
穹隆無取乎宏燾而旁泊不貴於厚載也夫
迹水之中無吞舟之鱗寸枝之上無垂天之
翼蟻垤之顛無扶桑之林潢潦之源無襄陵
之流巨鼇首冠瀛洲飛波淩乎方丈洪桃盤
於度陵建水竦於都廣沉鯤横於天池雲鵬
戾乎玄象且夫雷霆之駭不能細其響黄河
之激不能局其流騏騄追風不能近其迹鴻
鵠奮翅不能卑其飛雲厚者雨必猛弓勁者
箭必遠王生學博才大又安省乎吾子云玉
以少貴石以多賤夫玄圃之下荆華之顛九
員之澤折方之淵琳琅積而成山夜光焕而
灼天顧不善也又引庖犧氏著作不多若夫
周公既繇大易加之以禮樂仲尼作春秋而
重之以十篇過於庖犠多於老氏皆當貶也
言少則至理不備辭寡即庶事不暢是以必
須篇累卷積而綱領舉也羲和昇光以啓旦
望舒曜景以灼夜五林並生而異用百藥雜
秀而殊治四時會而歲功成五色聚而錦繡
麗八音諧而簫韶美羣言合而道藝辯積猗
蝢之財而用之甚少是何異於原憲也懷无
銓之量而著述約陋亦何别於瑣碌也音爲
知者珍書爲識者傳瞽曠之調鍾未必救解
於同世格言高文豈患莫賞而減之哉且夫
江海之穢物不可勝計而不損其深也五嶽
之曲木不可訾量而无虧其峻也夏君之璜
雖有分毫之瑕暉曜符彩足相補也數千萬
言雖有不艷之辭事義高遠足相掩也故曰
四瀆之濁不方瓮水之清巨象之瘦不同羔
羊之肥矣子又譏之乍入乍出或儒或墨夫
發口爲言著紙爲書書者所以代言言者所
以書事若用筆不宜雜載是論議當常守一
物昔諸侯訪政弟子問仁仲尼答之人人異
辭蓋因事記規隨時所急譬猶治病之方千
百而針灸之處无常却寒以温除熱以冷其
於救死存身而已豈可詣者逐一道如齊楚
而不改路乎陶朱白圭之財不一物者豐也
雲夢孟諸所生萬殊者曠也故淮南鴻烈始
於原道淑眞而亦有兵略主術莊周之書以
死生爲一亦有畏犧慕龜請粟救飢若以所
言不純而棄其文是治珠翳而剜眼療溼痺
而刖足患荑莠而刈穀憎枯枝而伐樹也


抱朴子外篇卷之四十三
抱朴子外篇卷之四十四
　　　百家
抱朴子曰百家之言雖不皆清翰銳藻弘麗
汪濊然悉才士所寄心一夫澄思也正經爲
道義之淵海子書爲增深之川流仰而比之
則景星之佐三辰俯而方之則林薄之禆嵩
嶽而學者專守一業游井忽海遂䟾躓於泥
濘之中而沈滯乎不移之困子書彼引玄曠
眇邈泓窈緫不測之源揚無遺之流變化不
繫於規矩之方圓旁通不淪於違正之邪徑
風格高嚴重仞難盡是偏嗜酸甜者莫能賞
其味也用思有限者不得辯其神也先民歎
息於才難故百世爲隨踵不以璞不生板桐
之嶺而捐曜夜之寳不以書不出周孔之門
而廢助教之言猶彼操水者器雖異而救火
同焉譬若鍼灸者術雖殊而攻疾均焉狹見
之徒區區執一去博辭精思而不識合錙銖
可以齊重於山陵聚百千可以致數於億兆
惑詩賦瑣碎之文而忽子論深美之言眞僞
顛倒玉石混殽同廣樂於桑間均龍章於素
質可悲可慨豈一條哉



抱朴子外篇卷之四十四















抱朴子外篇卷之四十五
　　　文行
或曰德行者本也文章者末也故四科之序
文不居上然則著紙者糟粕之餘事可傳者
祭畢之芻狗卑高之格是可譏矣抱朴子答
曰筌可棄而魚未獲則不得無筌文可廢而
道未行則不得無文若夫翰迹韻略之廣逼
屬辭比義之妍媸源流至到之修短韞藉汲
引之深淺其懸絶也雖天外毫内不足以喻
其遼邈其相傾也雖三光熠燿不足以方其
巨細龍淵鈆鋌未足譬其銳鈍鴻羽積金未
足方其輕重而俗士唯見能染毫畫紙便槩
以一例斯伯氏所以永思鍾子郢人所以格
斤不運也夫斲削者比肩而班狄擅絶手之
名援琴者至多而夔襄專清聲之稱廐馬千
駟而騏騮有邈羣之價美人萬計而威施有
超世之色者蓋遠過衆也且文章之與德行
猶十尺之與一丈謂之餘事未之前聞也八
卦生乎鷹隼之被六甲出於靈龜之負文之
所在雖且貴本不必便疏末不必皆薄譬錦
繡之因素地珠玉之託蜯石雲雨生於膚寸
江河始於咫尺理誠若兹則雅論病矣又曰
應龍徐舉顧眄而凌雲汗血緩步呼吸而千
里故螻螘怪其無階而高致駑蹇驚過己之
不漸也若夫馳驟詩論之中周旋一經之内
以常情覽巨異以褊量測無涯始自髫齓詣
于振素不能得也又世俗率貴古昔而賤當
今敬所聞而黷所見同時雖有追風絶景之
駿猶謂不及伯樂之所御也雖有宵朗兼城
之璞猶謂不及楚和之泣也雖有斷馬指雕
之劍猶謂不及歐冶之所鑄也雖有生枯起
朽之藥猶謂不及和鵲之所合也雖有冠羣
獨行之士猶謂不及於古人也

抱朴子外篇卷之四十五





抱朴子外篇卷之四十六(四十七/同卷)志四
　　　正郭
抱朴子曰嵇生以爲太原郭林宗竟不恭三
公之命學無不涉名重於往代加之以知人
知人則哲蓋亞聖之器也及在衰世棲棲惶
惶席不暇温志在乎匡亂行道與仲尼相似
余答曰夫智與不智存於一言樞機之玷亂
乎白珪愚謂亞聖之評未易以輕有許也夫
所謂亞聖者必具體而微命世絶倫與彼周
孔其間无所復容之謂也若人者亦何足登
斯格哉林宗拔萃翹特鑒識朗徹方之常人
所議固多引之上及實復未足也此人有機
辯風姿又巧自抗遇而善用且好事者爲之
羽翼延其聲譽於四方故能挾之見准慕於
亂世而爲遇聽不覈實者所摧策及其片言
所褒則重於千金遊步所經則賢愚波蕩謂
龍鳳之集竒瑞之出也吐聲則餘音見法移
足則遺迹見擬可謂善擊建鼓而當揭日月
者耳非眞隱也蓋欲立朝則世已大亂欲潜
伏則悶而不堪或躍則畏禍害確爾則非所
安彰偟不定載肥載臞而世人逐其華而莫
研其實翫其形而不統其神故遭雨巾壞猶
復見傚不覺其短皆是類也俗民追聲一至
於是故其雖有缺隙莫之敢指也夫林宗學
涉知人非無分也然而未能避過實之名而
闇於自料也或勸之以出仕進者林宗對曰
吾晝察人事夜看乾象天之所廢不可支也
方今運在眀夷之爻值勿用之位蓋盤桓潜
居之時非在天利見之會也雖在原陸猶恐
滄海流横吾其魚也况可冒衝風而乘奔波
乎未若巖岫頤神娱心彭老優哉游哉聊以
卒歲案林宗之言其知漢之不可救非其才
之所辯審矣法當仰隮商洛俯泛五湖追巢
父於峻嶺尋漁父於滄浪若不能結蹤山客
離羣獨往則當掩景淵洿韜鱗括囊而乃自
西徂東席不暇温欲慕孔墨棲棲之事聖者
憂世周流四方猶爲退士所見譏彈林宗才
非應期器不絶倫出不能安上治民移風易
俗入不能彈毫屬筆祖述六藝行自衒耀亦
既過差收名赫赫受饒頗多然卒進無補於
治亂退無迹於竹帛觀傾視汩冰泮草靡未
有異庸人也無故沉浮於波濤之間倒屣於
埃塵之中遨集京邑交關貴游輪刓筴弊匪
遑啓處遂使聲譽翕習秦胡景附巷結朱輪
之軌堂列赤紱之客軺車盈街載奏連車誠
爲游俠之徒未合逸隱之科也有道之世而
臻此者猶不得復厠高潔之條貫爲祕丘之
俊民而脩兹在於危亂之運奚足多哉孰不
謂之闇於在天人之否泰蔽於自量之優劣
乎空背恬默之塗竟無有爲之益不值禍敗
蓋其幸耳以此爲憂世念國希擬素王有似
蹇足之尋龍騏斥鷃之逐鴻鵠焦㝠之方雲
鵬鼷鼬之比巨象也然則林宗可謂有耀俗
之才無用守之質見無不了庶幾大用符采
外發精神内虚不勝煩躁言行相伐口稱靜
退心希榮利未得玄圃之棲禽九淵之潜靈
也自衒自媒士女之醜事也知其不可而尤
傚尤師亞聖之器其安在乎雖云知人知人
之明乃唐虞之所難尼父之所病夫以明並
日月原始見終且猶有失不能常中況於林
宗熒燭之明得失半解已爲不少矣然則名
稱重於當世美談盛於既没故其所得者則
世共傳聞而所失者則莫之有識爾雖頗甄
無名之士於草萊指未剖之璞於丘園然未
能進忠烈於朝廷立禦侮於疆場解亡徵於
倒懸折逆謀之競逐若鮑子之推管生平仲
之達穰苴林宗名振於朝延敬於一時三九
肉食莫不欽重力足以拔才言足以起滯而
但養疾京輦招合賔客無所進致以匡危蔽
徒能知人不肯薦舉何異知沃壤之任良田
識直木之中梁柱而終不墾之以播嘉穀伐
之以構梁棟奚解於不粒何救於露居哉其
距貢舉者誠高操也其走不休者亦其疾也
嵇生又曰林宗存爲一世之所式没則遺芳
永播碩儒俊士未或指點而吾生獨評其短
無乃見嗤於將來乎
抱朴子曰曷爲其然哉苟吾言之允者當付
之於後後之識者何恤於寡和乎且前賢多
亦譏之獨皇主褒過耳故太傅諸葛公元遜
亦曰林宗隱不修遁出不益時實欲揚名養
譽而已街談巷議以爲辯訕上謗政以爲高
時俗貴之歙然猶郭解原涉見趨於曩時也
後進慕聲者未能考之於聖王之典論之於
先賢之行徒或華名咸競准的學之者如不
及談之者則盈耳中人猶不覺童蒙安能知
故零陵太守殷府君伯緒高才篤論之士也
亦曰林宗入交將相出游方國崇私議以動
衆關毁譽於朝廷其所善則風騰雨驟改價
易姿其所惡則摧頓陸沉士人不齒折其名
賢遭亂隱遁含光匿景未爲遠矣君子行道
以匡君也以正俗也于時君不可匡俗不可
正林宗周旋清談閭閻無救於世道之陵遲
無解於天民之憔悴也又故中書郎周生恭
遠英偉名儒也亦曰夫遇治而贊之則謂之
樂道遭亂而救之則謂之憂道亂不可救而
避之則謂之守道虞舜樂道者也仲尼憂道
者也微子守道者也漢室將傾世務交游林
宗法當慨然私心要同契君子共矯而正之
而身棲棲爲之雄伯非救世之宜也于時雖
諸黄門六畜自寓耳其陳蕃竇武之徒雖鼎
司牧伯皆貴重林宗信其言論臧否取定於
匡危易俗不亦可冀乎而林宗既不能薦有
爲之士立毫毛之益而逋逃不仕也則方之
巢許廢職待客者則比之周公養徒避役者
則擬之仲尼棄親依豪者則同之游夏是以
世眩名實而大亂滋甚也若謂林宗不知則
無以稱聦明若謂知之而不改則無以言憂
道昔四豪似周公而不能爲周公今林宗似
仲尼而不得爲仲尼也於是問者慨而嘆曰
然則斯人乃避亂之徒非全隱之高矣


抱朴子外篇卷之四十六







抱朴子外篇卷之四十七
　　　彈禰
抱朴子曰漢末有禰衡者年二十有三孔文
舉齒過知命身居九列文學冠羣少長稱譽
名位殊絶而友衡於布衣又表薦之於漢朝
以爲宜起家作臺郎云惟岳降神異人並出
目所一見輒誦於口耳所瞥聞不忘於心性
與道合思若有神其歎之如此衡游許下自
公卿國士以下衡初不稱其官皆名之云阿
某或以姓呼之爲某兒呼孔融爲大兒呼楊
脩爲小兒荀彧猶强可與語過此以往皆木
梗泥偶似人而無人氣皆酒瓮飯囊耳百官
大會衡時在坐忽顰蹙悽愴哀歎忼慨或譏
之曰英豪樂集非所歎也衡顧眄歷視稠衆
而答曰在此積尸列柩之間仁人安能不悲
乎曹公嘗切齒欲殺之然復無正有入法應
死之罪又惜有殺儒生之名乃謫作鼓吏衡
了無悔情恥色乃縛角於柱口就吹之乃有
異聲並摇𪔛擊鼓聞者不知其一人也而論
更劇無所顧忌尋亡走投荆州牧劉表表欲
作書與孫權討逆于時已全據江東帶甲百
萬欲結輔車之援共其距中國使諸文士立
草盡思而不得表意乃示衡衡省之曰但欲
使孫左右柱刀兒視之者此可用爾儻令張
子布見此大辱人也即摧壞投地表悵然有
怪色謂衡曰爲了不中芸鋤乎惜之也索紙
筆便更書之衆所作有十餘通衡凡一歷視
之而已暗記書之畢以還表表以還主或有
録所作之本也以比校之無一字錯乃各大
驚表乃請衡更作衡則作成手不停輟表甚
以爲佳而施用焉衡驕傲轉甚一州人士莫
不憎恚而表亦不復堪欲殺之或諫以爲曹
公名爲嚴酷猶能容忍衡少有虛名若一朝
殺之則天下游士莫復擬足於荆楚者也表
遂遣之衡走到夏口依將軍黄祖祖待以上
賔祖大兒黄射與衡偕行過人墓下俱讀碑
銘一過而去久之射曰前所視碑文大佳恨
不寫也衡曰卿存之名耳我一覽尚記之即
爲暗書之末有一字右缺乃不分明衡與半
字曰疑此當作某字恐不審也射省可雖言
行輕人密顧榮顯是以高游鳳林不能幽翳
蒿萊然修己駮刺迷而不覺故開口見憎舉
足蹈禍齎如此之伎倆亦何理容於天下而
得其死哉猶梟鳴狐嚾人皆不喜音響不改
易處何益許下人物之海也文舉爲之主任
荷之足爲至到於此不安已可知矣猶必死
之病俞附越人所無如何朽木鈆鋌班輸歐
冶所不能匠也而復走投荆楚間終陷極害
此乃衡懵蔽之效也蓋欲之而不能得非能
得而弗用者矣於戲才士可勿戒哉嵇生曰
吾所惑者衡之虛名也子所論者衡之實病
也敢不寤寐於指南投杖於折中乎


抱朴子外篇卷之四十七





抱朴子外篇卷之四十八志五
　　　詰鮑
鮑生敬言好老莊之書治鮑辯之言以爲古
者无君勝於今世故其著論云儒者曰天生
烝民而樹之君豈其皇天諄諄言亦將欲之
者爲辭哉夫彊者凌弱則弱者服之矣智者
詐愚則愚者事之矣服之故君臣之道起焉
事之故力寡之民制焉然則隸屬役御由乎
爭彊弱而校愚智彼蒼天果无事也夫混茫
以无名爲貴羣生以得意爲歡故剥桂刻漆
非木之願拔鶡裂翠非鳥所欲促促銜樂非
馬之性荷軛運重非牛之樂詐巧之萌必力
違眞伐根之生以飾无用捕飛禽以供華玩
穿本完之鼻絆天放之脚荒非萬物並生之
意夫役彼黎烝養此在官貴者禄厚而民亦
困矣夫死而得生欣喜無量則不如向无死
也讓爵辭禄以釣虚名則不如本无讓也天
下逆亂焉而忠義顯矣六親不和焉而孝慈
彰矣曩古之世无君无臣穿井而飲耕田而
食日出而作日入而息汎然不繫恢爾自得
不競不營無榮無辱山無蹊徑澤無舟梁川
谷不通則不相并兼士衆不聚則不相攻伐
是高巢不探深淵不漉鳳鸞栖息於庭宇龍
鱗羣遊於園池饑虎可履虺蛇可執涉澤而
鷗鳥不飛入林而狐兔不驚勢利不萌福院
不作干戈不用城池不設萬物玄同相忘於
道疫癘不流民獲考終純白在胷機心不生
含餔而熙鼓腹而遊其言不華其行不飾安
得聚歛以奪民財安得嚴刑以爲坑穽降及
杪季智用巧生道德既衰尊卑有序繁升降
損益之禮飾紱冕玄黄之服起土木於凌霄
構丹緑於棼撩傾峻搜寳泳淵採珠聚玉如
林不足以極其變積金成山不足以瞻其費
澶漫於淫荒之域而叛其大始之本去崇日
遠背朴彌增尚賢則民爭名貴貨則盜賊起
見可欲則眞正之心亂勢利陳則劫奪之塗
開造剡銳之器長侵割之患弩恐不勁甲恐
不堅𨥨恐不利□𢙢不厚若无凌暴此皆可
棄也故曰白玉不毁孰爲珪璋道德不廢安
取仁義使夫桀紂之徒得燔人辜諫者脯諸
侯葅方伯剖人心破人脛窮驕淫之惡用炮
烙之虐若令斯人並爲匹夫性雖凶奢安得
施之使彼肆酷恣欲屠割天下由於爲君故
得縱意也君臣既立衆慝日滋而欲攘臂乎
桎梏之間愁勞於塗炭之中人主憂惈於廟
堂之上百姓煎擾乎困苦之中閑之以禮度
整之以刑罰是猶闢滔天之源激不測之流
塞之以撮壤障之以指掌也
抱朴子難曰蓋聞沖昧既闢降濁升清穹隆
仰燾旁泊俯停乾坤定位上下以形遠取諸
物則天尊地卑以著人倫之體近取諸身則
元首股肱以表君臣之序降殺之軌有自來
矣若夫太極混沌兩儀無質則未若玄黄剖
判七耀垂象隂陽陶冶萬物羣分也由兹以
言亦知鳥聚獸散巢栖穴竄毛血是茹結草
斯服入無六親之尊卑出無階級之等威未
若庇體廣厦稉梁嘉㫖黼黻綺紈御冬當暑
明辟莅物良宰匠世設官分職宇宙穆如也
貴賤有章則慕賞畏罰勢齊力均則爭奪靡
憚是以有聖之作受命自天或結罟以畋漁
或瞻辰而鑽燧或嘗卉以選粒或構宇以仰
蔽備物致用去害興利百姓欣戴奉而尊之
君臣之道於是乎生安有詐愚凌弱之理三
五迭興道教遂隆辯章勸沮德盛刑清明良
之歌作蕩蕩之化成太階既平七政遵度梧
禽激響於朝陽麟虞覿靈而來出龜龍吐藻
於河湄景老摛耀於天路皇風振於九域凶
器戢乎府庫是以禮制則君安樂作而刑厝
也若夫奢淫狂暴由乎人己豈必有君便應
爾乎而鮑生獨舉衰世之罪不論至治之義
何也且夫遠古質朴蓋其未變民尚童蒙機
心不動譬夫嬰孩智慧未萌非爲知而不爲
欲而忍之也若人與人爭草萊之利家與家
訟巢窟之地上無治枉之官下有重類之黨
則私鬭過於公戰木石銳於干戈交尸布野
流血絳路久而無君噍類盡矣至於擾龍馴
鳳河圖洛書或鱗衛申負或黄魚波湧或丹
禽翔授或回風三集皆在有君之世不出無
王之時也夫祥瑞之徵指發玄極或以表革
命之符或以彰至治之盛若令有君不合天
意彼嘉應之來孰使之哉子若以混㝠爲美
乎則乾坤不宜分矣若以無名爲高乎則八
卦不當畫矣豈造化有謬而太昊之闇哉雅
論所尚唯貴自然請問夫識母忘父羣生之
性也拜伏之敬世之未飾也然性不可任必
尊父焉飾不可廢必有拜焉任之廢之子安
乎古者生無棟宇死無殯葬川無舟檝之器
陸無車馬之用吞啖毒烈以至殞斃疾無醫
術枉死無限後世聖人改而垂之民到于今
賴其厚惠機巧之利未易敗矣今使子居則
反巢穴之陋死則捐之中野限水則泳之游
之山行則徒步負戴棄鼎鉉而爲生臊之食
廢針石而任自然之病祼以爲飾不用衣裳
逢女爲偶不假行媒吾子亦將曰不可也況
於無君乎若令上世人如木石玄冰結而不
寒肴糧絶而不飢者可也衣食之情苟在其
心則所爭豈必金玉所競豈必榮位橡茅可
以生鬭訟藜藿足用致侵奪矣夫有欲之性
萌於受氣之初厚己之情著於成形之日賊
殺並兼起於自然必也不亂其理何居夫明
王在上羣后盡規坐以待旦昧朝旰食延誹
謗以攻過責昵屬之補察聽輿謡以屬省鑒
履尾而夕惕颺清風以掃穢厲秋威以肅物
制峻網密有犯無赦形戮以懲小罪九伐以
討大憝猶懼豺狼之當路感彝倫之不叙憂
作威之凶家恐姦宄之害國故嚴司鷹揚以
彈違虎臣杖鉞於方獄而狂狡之變莫世乏
之而命放之使無所憚則盜跖將横行以掠
殺而良善端拱以待禍無主所訴無彊所憑
而冀家爲夷齊人皆柳惠何異負豕而欲無
臭憑河而欲不濡無轡箤而御奔馬棄施櫓
而乘輕舟未見其可也鮑生又難曰夫天地
之位二氣範物樂陽則雲飛好隂則川處敢
柔剛以卒性隨四八而化生各附所安本無
尊卑也君臣既立而變化遂滋夫獺多則魚
擾鷹衆則鳥亂有司設則百姓困奉上厚則
下民貧壅崇寳貨飾玩臺榭食則方丈衣則
龍章内聚曠女外多鰥男採難得之寳貴竒
怪之物造無益之器恣不已之欲非鬼非神
財力安出哉夫穀帛積則民有飢寒之儉百
官備則坐靡供奉之費宿衛有徒食之衆百
姓養游手之人民乏衣食自給已劇況加賦
歛重以苦役下不堪命且凍且飢冒法斯濫
於是乎在王者憂勞於上台鼎顰顣於下臨
深履薄懼禍之及恐智勇之不用故厚爵重
禄以誘之恐姦釁之不虞故嚴城深池以備
之而不知禄厚則民匱而臣驕城嚴則役重
而攻巧故散鹿臺之金發巨橋之粟莫不懽
然况乎本不聚金而不歛民粟乎休牛桃林
放馬華山載戢干戈載櫜弓矢猶以爲泰况
乎本無軍旅而不戰不戍乎茅茨土階棄織
拔葵雜囊爲幃濯裘布被妾不衣帛馬不秣
粟儉以率物以爲美談所謂盜跖分財取少
爲讓陸處之魚相煦以沬也夫身無在公之
役家無輸調之費安土樂業順天分地内足
衣食之用外無勢利之爭操杖攻劫非人情
也象刑之教民莫之犯法令滋彰盜賊多有
豈彼無利性而此專貪殘蓋我清靜則民自
正下疲怨則智巧生也任之自然猶慮凌暴
勞之不休奪之無已田蕪倉虚杼軸之空食
不充口衣不周身欲令勿亂其可得乎所救
禍而禍彌深峻禁而不止也關梁所以禁非
而猾吏因之以爲非焉衡量所以檢僞而邪
人因之以爲僞焉大臣所以扶危而姦臣恐
主之不危兵革所以靜難而寇者盜之以爲
難此皆有君之所致也民有所利則有爭心
富貴之家所利重矣且夫細民之爭不過小
小匹夫校力亦何所至無疆土之可貪無城
郭之可利無金寳之可欲無權柄之可競勢
不能以合徒衆威不足以驅異人孰與王赫
斯怒陳師鞠旅推無讎之民攻無罪之國僵
尸則動以萬計流血則漂樐丹野無道之君
無世不有肆其虐亂天下無邦忠良見害於
内黎民暴骨於外豈徒小小爭奪之患邪至
於移父事君廢孝爲忠申令無君亦同有之
耳古之爲屋足以蔽風雨而今則被以朱紫
飾以金玉古之爲衣足以掩身形而今則玄
黄黼黻錦綺羅紈古之爲樂足以定人情而
今則煩乎淫聲驚魂傷和古之飲食足以充
飢虚而今則焚林漉淵宰割羣生豈可以事
之有過而都絶之乎若令唐虞在上稷卨贊
事卑宫薄賦使民以時崇節儉之清風肅玉
食之明禁質素簡約者貴而顯之亂化侵民
者黜而戮之則頌聲作而黎庶安矣何必慮
火災而壞屋室畏風波而填大川乎
抱朴子曰鮑生貴上古無君之論余既駮之
矣後所答余文多不能盡載余抄條其論而
牒詰之云鮑生曰人君採難得之寳聚竒怪
之物飾無益之用厭無已之求
抱朴子詰曰請問古今帝王盡採難得之寳
聚竒怪之物乎有不爾者也余聞唐堯之爲
君也摘金於山虞舜之禪也捐壁於谷疏食
菲服方之監門其不汔淵剖珠傾巖刊玉鑿
石鑠黄白之鑛越海裂翡翠之羽網瑇瑁於
絶域掘丹青於㟭漢亦可知矣夫服章無殊
則威重不著名位不同則禮物異數是以周
公辯貴賤上下之典式宫室居處則有堵雉
之限冠蓋旌旗則有文物之飾車服器用則
有多少之制庖厨供羞則有法膳之品年凶
災眚又減撤之無已之慾不在有道子之所
云可以聲桀紂之罪不足以定雅論之證也
鮑生曰人君後宫三千豈皆天意穀帛積則
民飢寒矣
抱朴子詰曰王者妃妾之數聖人之所制也
聖人與天地合其德者也其德與天地合豈
徒異哉夫豈徒欲以順情盈慾而已乎乃所
以佐六宫理隂陽教肅宗奉祖廟秪承大祭
供玄紞之服廣本枝之路且案周典九土之
記及漢氏地理之最天下女數多於男焉王
者所宗豈足以逼當娶者哉姬公思之似已
審矣帝王帥百僚以藉田后妃將命婦以蠶
織下及黎庶農課有限力佃有賞怠惰有罰
十一而稅以奉公用家有備凶之儲國有九
年之積各得順天分地不奪其時調薄役希
民無飢寒衣食既足禮讓以興昔文景之世
百姓務農家給户豐官倉之米至腐赤不可
勝計然而士庶猶侯服鼎食牛馬蓋澤由於
賦歛有節不足損下也至於季世官失佃課
之制私務浮末之業生穀之道不廣而游食
之徒滋多故上下同之而犯非者衆鮑生乃
歸咎有君未若譏采擇之過限刺農課之不
實責牛飲之三千貶履畝與太半但使後宫
依周禮租調不横加斯則可矣必無君乎夫
一日晏起則事有失所即鹿無虞維入于林
中安可終已靡所宗統則君子失所仰凶人
得其志網踈猶漏可都無網乎鮑生曰人生
也衣食已劇况又加之以收賦重之以力役
飢寒並至下不堪命冒法犯非於是乎生
抱朴子詰曰蜘蛛張網蚤蝨不餒使人智巧
役用萬物食口衣身何足劇乎但患富者無
知止之心貴者有無限之用耳豈可以一䟾
之故而終身不行以桀紂之虐思乎無主也
夫言主事彌張賦歛之重於往古民力之疲
於末務飢寒所縁以譏之可也而言有役有
賦使國亂者請問唐虞升平之世三代有道
之時爲無賦役以相供奉元首股肱躬耕以
自給耶鮑生乃唯知飢寒並至莫能固窮獨
不知衣食並足而民知榮辱乎鮑生曰王者
臨深履尾不足喻危假寐待旦日昃旰食將
何爲懼禍及也
抱朴子難曰審能如此乃聖主也王者所病
在乎驕奢賢者不用用者不賢夏癸指天日
以自喻秦始憂萬世之同謚故致傾亡取笑
將來若能懼危夕惕廣納規諫詢芻蕘以待
聽養黄髮以乞言何憂機事之有違何患百
揆之不康夫戰兢則彝倫叙怠荒則姦宄作
豈况無君能無亂乎鮑生曰王者欽想竒瑞
引誘幽荒欲以崇德邁威厭耀朱服白雉玉
環何益齊民乎
抱朴子詰曰夫王者德及天則有天瑞德及
地則有地應若乃景星摛光以佐望舒之耀
冠日舍采以表羲和之晷靈禽嗈喈於阿閣
金象焜晃乎清沼此豈卑辭所致厚幣所誘
哉王莽姦猾包藏禍心文致太平誑眩朝野
貺遺外域使送瑞物豈可以此謂古皆然乎
夫見盈丈之尾則知非咫尺之軀覩尋仞之
牙則知非膚寸之口故王母之遣使明其玄
化通靈無遠不懷也越裳之重譯足知惠沾
殊方被無外也夫絶域不可以力服蠻貊不
可以威攝自非至治焉能然哉何者鮑生謂
爲不用夫周室非乏玉而須王母之環以其
爲富非儉膳而渴越裳之雉以充庖也所以
貴之者誠以斯物爲太平則上無苛虐之政
下無失所之人蜎飛蠕動咸得其懽有國之
美孰多於斯而云不用無益於齊民源遠體
大固未易見鮑生之言不亦宜乎鮑生曰人
君恐姦釁之不虞故嚴城以備之也
抱朴子詰曰侯王設險大易所貴不審嚴城
何譏焉爾夫兩儀肇闢萬物化生則邪正存
焉爾夫聖人知凶醜之自然下愚之難移猶
春陽之不能榮枯朽炎景之不能鑠金石冶
容慢藏誨淫召盜故取法乎習坎備豫於未
萌重門有擊柝之警治戎遏暴客之變而欲
除之其理何居兕之角也鳳之距也天實假
之何必日用哉蜂蠆挾毒以衛身智禽銜蘆
以扞網貛曲其穴以備徑至之鋒水牛結陣
以却虎豹之暴而鮑生欲棄甲冑以進利刀
墮城池以止衝鋒若令甲胄既捐而利刀不
住城池既壞而衝鋒猶集公輸墨翟猶不自
全不審吾生計將安出乎或曰苟無可欲之
物雖無城池之固敵亦不來者也
抱朴子答曰夫可欲之物何必金玉錐刀之
末愚民競焉越人之大戰由乎分蚺蛇之不
鈞吴楚之反兵起乎一株之桑葉飢荒之世
人人相食素手裸跣遠則甫侯子羔近則于
公釋之探情審罰剖豪析芒受戮者吞聲而
歌德刖劓者没齒無怨言此皆非無君之時
也昔有鰥在下而四嶽不蔽明揚仄陋而元
凱畢舉或投屠刀而排金門或釋板築而躡
玉堂或委芻豢而登卿相或自亡命而爲上
將伯柳達讎人解狐薦怨家方回叩頭以致
士禽息碎首以推賢敢問于時有君不耶又
云田蕪廪虚皆由有君夫君非塞田之蔓草
臣非耗倉之雀鼠也其蕪其虚卒由戹運水
旱疫癘以臻凶荒豈在賦求令其然乎至於
八政首食謂之民天后稷躬稼有虞親耕豐
年多黍多稌我庾惟億民食其陳白渠開而
斥鹵膏壤邵父起陽陵之陂而積穀爲山叔
敖創期思而家有腐栗趙過造三犂之巧而
關右以豐任延教九眞之佃而黔庶殷飽此
豈無君之時乎



抱朴子外篇卷之四十八















抱朴子外篇卷之四十九志六
　　　知止
抱朴子曰禍莫大於無足福無厚乎知止抱
盈居沖者必全之筭也宴安盛滿者難保之
危也若夫善卷巢許管胡之徒咸蹈雲物以
高驁依龍鳳以竦迹覘韜鋒於香餌之中寤
覆車乎來軔之路違險塗以遐濟故能免詹
何之釣緡可謂善料微景於形外覿堅冰於
未霜徙薪曲突於方熾之火纚舟弭檝於衝
風之前瞻九犗而深沈望密蔚而曾逝不託
巢於葦苕之末不偃寢乎崩山之崖者也斯
皆器大量弘審機識致淩儕獨往不牽常慾
神參造化心遺萬物可欲不能蠆介其純粹
近理不能耗滑其清澄苟無若人之自然誠
難企及乎絶軌也徒令知功成身退慮勞大
者不賞狡兔訖則知獵犬之不用高島盡則
覺良弓之將棄鑒彭韓之明鏡而念抽簪之
術覩越種之闇機則識金象之貴若范公汎
艘以絶景薛生遜亂以全潔二䟽投印於方
盈田豫釋紱於漏盡進脫亢悔之咎退無濡
尾之吝清風足以揚千載之塵德音足以祛
將來之惑方之陳竇不亦邈乎或智小敗於
謀大或轅弱折於載重或獨是陷於衆非或
盡忠訐於兼會或唱高筭而受晁錯之禍或
竭心力而遭吴起之害故有跼高蹐厚猶不
免焉公旦之放仲尼之行賈生遜擯於下土
子長熏骨乎無辜樂毅平齊伍員破楚白起
以百勝拓疆文子以九術霸越韓信功蓋於
天下黥布滅家以佐命榮不移晷辱以及之
不避其禍豈智者哉爲臣不易豈將一塗要
而言之决在擇主我不足賴其驗如此告退
避賢潔而且安美名厚實福莫大焉能修此
術萬未有一吉凶由人可勿思乎逆耳之言
樂之者希獻納期榮將速身禍救訞謗其不
暇何信受之可必哉夫增繳紛紜則鴛雛徊
翮坑穽充蹊則麟虞歛跡情不可極慾不可
滿達人以道制情以計遣慾爲謀者猶宜使
忠況自爲榮而不詳哉蓋知足者常足也不
知足者無足也常足者福之所赴也無足者
禍之所鍾也生生之厚殺哉生矣宋氏引苗
郢人張革誠欲其快而實速萎裂知進忘退
斯之以乎夫莢奔而不止者尠不傾墜凌波
而無休者希不沉溺弄刃不息者傷刺之由
也斫擊不輟者缺毁之原也盈則有損自然
之理周廟之器豈欺我哉故養由之射行人
識以弛弦東野之御顔子知其方敗成功之
下未易久處也夫飲酒者不必盡亂而亂者
多焉富貴者豈其皆危而危者有焉智者料
事於倚伏之表伐木於毫末之初吐高言不
於累棋之際議治裘不於羣狐之中古人佯
狂爲愚豈所樂哉時之宜然不獲已也亦有
深逃而陸遭濤波幽遁而水被焚燒若龔勝
之絶粒以殞命李業煎蹙以吞酖由乎迹之
有眹景之不滅也若使行如蹈水身如居隂
動無遣蹤可尋靜與無爲爲一豈有斯患乎
又况乎揭日月以隱形骸擊建鼓以徇利器
者哉夫值明時則優於濟四海遇險世則劣
於保一身爲此永慨非一士也吾聞無熾不
滅靡溢不損焕赫有委灰之兆春草爲秋瘁
之端日中則昃月盈則蝕四時之序成功者
退遠取諸物則構高崇峻之無限則頽壞惟
憂矣近取諸身則嘉膳㫖酒之不節則結疾
傷性矣況乎其高概雲霄而積之猶不止其
威震人主而加崇又不息者乎蚊蝱墮山適
足翱翔兕虎之墜碎而爲齏此言大物不可
失所也且夫正色彈違直道而行打撲于紀
不慮讎鄛則怨深恨積若舍法容非屬託如
響吐剛茹柔委曲繩墨則忠喪敗居此地者
不亦勞乎是以身名並全者甚希而折足覆
餗者不乏也然而入則蘭房窈窕朱帷組帳
文茵兼舒於華第艷容粲爛於左右輕體柔
聲清歌妙舞宋蔡之巧陽阿之妍口吐採菱
延露之曲足躡渌水七槃之節和音悅耳冶
姿娱心密宴繼集醽醁不撤仰登綺閣俯映
清淵遊果林之丹翠戲蕙圃之芬馥文鱗瀺
灂采羽頡頏飛繳墮雲鴻沉綸引魴鯉遠玲
不索而交集玩弄紛華而自至出則朱輪耀
路高蓋接軫丹旗雲蔚麾節翕赫金口嘈獻
戈甲璀錯得意託於後乘嘉㫖盈乎屬車窮
遊觀之娱極畋漁之懽聖眀之譽滿耳而入
諂悅之言異口同辭于時眇然意蔑古人謂
伊吕管晏不足筭也豈覺崇替之相爲首尾
哀樂之相爲朝暮肯謝貴盛乞骸骨背朱門
而反丘園哉若乃聖明在上大賢讚事百揆
非我則不叙兆民非我則不濟高而不以危
爲憂滿而不以溢爲慮者所不論也
　　　窮達
或問一流之才而或窮或達其故何也俊逸
縶滯其有憾乎
抱朴子答曰夫器業不異而有抑有揚者無
知己也故否泰時也通塞命也審時者何怨
於沉潜知命者何恨於卑瘁乎故沉閭渟鈞
精勁之良也而不以擊則朝菌不能斷焉珧
華黎緑連城之寳也委之泥濘則瓦礫積其
上焉故可珍而不必見珍也可用而不必見
用也庸俗之夫闇於别物不分朱紫不辯菽
麥唯以達者爲賢而不知僥求者之所達也
唯以窮者爲劣而不詳守道之所窮也且夫
懸象不麗天則不能揚大明灼無外嵩岱不
託地則不能竦峻極概雲宵兔足因夷塗以
騁迅龍艘汎激流以效速離光非燧人不熾
楚金非歐冶不剡豐華俟發春而表艷棲鴻
待衝飈而輕戾四嶽不明揚則有鰥不登庸
叔牙不推賢則夷吾不式厚穰苴賴平仲以
超踔淮隂因蕭公以鷹揚隻生由勝之之談
曲逆縁無知之薦元直起龍縈之孔明公瑾
貢虎卧之興霸故能美名垂於帝籍弘勳著
於當世也漢之末年吴之季世則不然焉舉
士也必附己者爲前取人也必多黨者爲决
而附己者不必足進之器也同乎我故不能
遺焉而多黨者不必逸羣之才也信衆口故
謂其可焉或信此之庸猥而不能遣所念之
近情或適彼之英異而不能平心於至公於
是釋銓衡而以疏數爲輕重矣棄度量而以
綸集爲多少矣于時之所謂雅人高韻秉國
之鈞黜陟决己褒貶由口者鮮哉免乎斯累
也又况於胷中卒有憎獨立疾非黨忌勝己
忽寒素者乎悲夫邈俗之士不羣之人所以
比肩不遇不可勝計或抑頓於藪澤或立朝
而非退也蓋修德而道不行藏器而時不會
或俟河清而齒已没或竭忠勤而不見知遠
用不騁於一世勳澤不加於生民席上之珍
鬱於泥濘濟物之才終於無施操築而不值
武丁抱竿而不遇西伯自曩迄今將有何限
而獨悲之不亦陋哉瞻徑路之遠而恥由之
知大道之否而不改之齊通塞於一塗付榮
辱於自然者豈懷悒悶於知希興永歎於川
逝乎疑其有憾是未識至人之用心也小年
之不知大年井蛙之不曉滄海自有來矣
　　　重言
抱朴子曰余友人玄怕先生者齒在志學固
已窮覽六略旁綜河雒晝競羲和之末景夕
照望舒之餘輝道靡遠而不究言無微而不
測以儒道爲城池以機神爲干戈故談者莫
不望塵而銜璧文士寓目而格筆俄而寤智
者之不言覺守一之無咎意得則齊筌蹄之
可棄道乖則覺唱高而和寡於是奉老氏多
敗之戒思金人三緘之義括鋒穎而如訥韜
脩翰於彤管含金懷玉抑謐華辯終日彌夕
或無一言門人進曰先生默然小子胡述且
與庸夫無殊焉竊謂號鍾不鳴則不異於積
銅浮磬息音則未别乎聚石也玄怕先生答
曰吾特收遠名於萬代求知己於將來豈能
競見知於今日標格於一時乎陶甄以盛酒
雖美不見酣身卑而言高雖是不見信徒卷
舌而竭聲將何救於流遁古人六十笑五十
九不遠迷復乃覺有以也夫玉之堅金之剛
也冰之冷也火之熱也豈須自言然後明哉
且八音九奏不能無長短之病養由百發不
能止將有一矢之疏翫憑河者數溺於水好
劇談者多漏於口伯牙謹於操絃故終無煩
手之累儒者敬其辭令故無樞機之辱淺近
之徒則不然焉辯虚無之不急爭細事以費
言論廣脩堅白無用之說訟諸子非聖過正
之書損教益惑謂之深遠委棄正經競治邪
學或與闇見者較脣吻之勝負爲不識者吐
清商之談對非敵力之人旁無賞解之客何
異奏雅樂於木梗之側陳玄黄於土偶之前
哉徒口枯氣乏椎杭抵掌斤斧缺壞而槃節
不破勃然戰色而乖忤愈遠致令恚容表顔
醜言自口偷薄之變生乎其間既玷之謬不
可救磨未若希聲以全大音約說以俟識者
矣


抱朴子外篇卷之四十九














抱朴子外篇卷之五十志七
　　　自敍
抱朴子者姓葛名洪字稚川丹陽句容人也
其先葛天氏蓋古之有天下者也後降爲列
國因以爲姓焉洪曩徂爲荆州刺史王莽之
篡君恥事國賊棄官而歸與東郡太守翟義
共起兵將以誅莽爲莽所敗遇赦免禍遂稱
疾自絶於世莽以君宗强慮終有變乃徙君
於瑯琊君之子浦廬起兵以佐光武有大功
光武踐祚以廬爲車騎又遷驃騎大將軍封
下邳僮縣侯食邑五千户開國初侯之弟文
隨侯征討屢有大捷侯比上書文爲訟功而
官以文私從兄行無軍名遂不爲論侯曰弟
與我同冒矢石瘡痍周身傷失右眼不得尺
寸之報吾乃重金累紫何心以安乃自表乞
轉封於弟書至上請報漢朝欲成君高義故
特聽焉文辭不獲已受爵即弟爲驃騎營立
宅舍於博望里于今基兆石礎存焉又分割
租秩以供奉吏士給如二君焉驃騎殷勤止
之而不從驃騎曰此更煩役國人何以爲讓
乃託他行遂南渡江而家于句容子弟躬耕
以典籍自娱又累使奉迎驃騎驃騎終不還
又令人守護博望宅舍以冀驃騎之反至于
累世無居之者洪祖父學無不涉究測精微
文藝之高一時莫倫有經國史才仕吴歷宰
海鹽臨安山隂三縣入爲吏部侍郎御史中
丞盧陵太守吏部尚書太子少傅中書大鴻
臚侍中光禄勛輔吴將軍封吴壽縣侯洪父
以孝友聞行爲士表方册所載罔不窮覽仕
吴五官郎中正建城南昌二縣令中書郎廷
尉平中護軍拜會稽太守未辭而晋軍順流
西境不守博簡秉文經武之才朝野之論僉
然推君於是轉爲五郡赴警大都督給親兵
五千緫統征軍戍遏疆場天之所懷人不能
支故主欽若九有同實君以故官赴除郎中
稍遷至太中太夫歷位大中肐鄉令縣户二
萬舉州最治德化尤異恩洽刑清野有頌聲
路無姦跡不佃公田越界如市秋毫之贈不
入于門紙筆之用皆出私財刑厝而禁止不
言而化行以疾去官發詔見用爲吴王郎中
令正色弼違進可替不舉善彈枉軍國肅雍
遷邵陵太守卒於官洪者君之第三子也生
晩爲二親所嬌饒不早見督以書史年十有
三而慈父見背夙失庭訓飢寒困瘁躬執耕
穡承星履草密勿疇襲又累遭兵火先人典
籍蕩盡農隙之暇無所讀乃負笈徒步行借
又卒於一家少得全部之書益破功日伐薪
賣之以給紙筆就營田園處以柴火寫書坐
此之故不得早涉藝文常乏紙每所寫反覆
有字人鮮能讀也年十六始讀孝經論語詩
易貧乏無以遠尋師友孤陋寡聞明淺思短
大義多所不通但貪廣覽於衆書乃無不暗
誦精持曾所披涉自正經諸史百家之言下
至短雜文章近萬卷既性闇善忘又少文意
志不專所識者甚薄亦不免惑而著述時猶
得有所引用竟不成純儒不中爲傳授之師
其河雒圖緯一視便止不得留意也不喜星
書及筭術九宫三棋太一飛符之屬了不從
焉由其苦人而少氣味也晩學風角望氣三
元遁甲六壬太一之法粗知其㫖又不研精
亦計此輩率是爲人用之事同出身情無急
以此自勞役不如省子書之有益遂又廢焉
案别録藝文志衆有萬三千二百九十九卷
而魏代以來羣文滋長倍於往者乃自知所
未見之多也江表書籍通同不具昔故詣京
師索竒異而正值大亂半道而還每具嘆恨
今齒近不惑素志衰頽但念損之又損爲乎
無爲偶耕藪澤苟存性命耳博涉之業於是
日沮矣洪之爲人也而騃野性鈍口訥形貌
醜陋而終不辯自矜飾也冠履垢弊衣或繿
縷而或不恥焉俗之服用俄而屢改或忽廣
領而大帶或身促而脩袖或長裾曳地或短
不蔽脚洪其於守常不隨世變言則率實杜
絶嘲戲不得其人終日默然故邦人咸稱之
爲抱朴之士是以供著書因以自號焉洪禀
性尪羸兼之多疾貧無車馬不堪徒行行亦
性所不好又患弊俗捨本逐末交游過差故
遂撫筆閑居守靜蓽門而無趨所之從至於
權毫之徒雖在密跡而莫或相識焉衣不辟
寒室不免漏食不充虛名不出户不能憂也
貧無僮僕籬落頓㳏荆棘叢於庭宇蓬莠塞
乎階霤披榛出門排草入室論者以爲意遠
忽近而不怒其乏役也不曉謁以故初不修
見官長至於吊大喪省困疾乃心欲自勉强
令無不必至而居疾少揵恒復不周每見譏
責於論者洪引咎而不恤也意苟無餘而病
使心違顧不媿己而已亦何理於人之不見
亮乎唯明鑒之士乃恕其信抱朴非以養高
也世人多慕豫親之好推闇至之密洪以爲
知人甚未易上聖之所難浮雜之交口合神
疕無益有損雖不能如朱公叔一切絶之且
必須清澄詳悉乃處意焉又爲此見憎者甚
衆而不改也馳逐苟達側立勢門者又共疾
洪之異於己而見疵毁謂洪爲傲物輕俗而
洪之爲人信心而行毁譽皆之於不聞至患
近人或恃其所長而輕人所短洪忝爲儒者
之末每與人言常度其所知而論之不强引
之以造彼所不聞也及與學士有所辯識每
舉綱領若值惜短難解心義但粗說意之與
向使足以發寤而已不致苦理使彼率不待
自還也彼靜心者存詳而思之則多自覺而
得之者焉度不與言者雖或有問常辤以不
知以免辭費之過也洪性深不好于煩官長
自少及長曾救知己之抑者數人不得有言
於在位者然其人皆不知洪之恤也不忍見
其陷於非理密自營之耳其餘雖親至者在
事秉勢與洪無惜者終不以片言半字少累
之也至於糧用窮匱急合湯藥則换求朋類
或見濟亦不讓也受人之施必皆久久漸有
以報之不令覺也非類則不妄受其饋致焉
洪所食有旬日之儲則分以濟人之乏若殊
自不足亦不割己也不爲皎皎之細行不治
察察之小廉村里凡人之謂良守善者用時
或齎酒餚候洪雖非儔匹亦不拒也後有以
答之亦不登時也洪嘗謂史雲不食於昆弟
華生治潔於昵客蓋邀名之僞行非廊廟之
遠量也洪尤疾無義之人不勤農桑之本業
而慕非義之姦利持鄉論者則賣選舉以取
謝有威勢者則解符疏以索財或有罪人之
賂或枉有理之家或爲逋逃之藪而饗亡命
之人或挾使民丁妨以公役或强收錢物以
求貴價或占錮市肆奪百姓之利或割人田
地劫孤弱之業悅恫官府之間以窺掊尅之
益内以誇妻妾外以釣名位其如此者不與
交焉由是俗人憎洪疾己自然疏絶故巷無
車馬之跡堂無異志之賔庭可設雀羅而几
筵積塵焉洪自有識逮以將老口不及人之
非不說人之私乃自然也雖僕堅有其所短
所羞之事不以戲之也未嘗論評人物之優
劣不喜訶譴人交之好惡或爲尊長所逼問
辭不獲已其論人也則獨舉彼體中之勝事
而已其論文也則撮其所得之佳者而不指
摘其病累故無毁譽之怨貴人時或問官吏
民甲乙何如其清高閑能者洪指說其快事
其貪暴闇塞者對以偶不識悉洪由比頗見
譏責以顧護太多不能明辯臧否使皂白區
分而洪終不敢改也每見世人有好論人物
者比方倫匹未必當允而褒貶與奪或失准
格見譽者自謂己分未必信德也見侵者則
恨之入骨劇於血讎洪益己爲戒遂不復言
及士人矣雖門宗子弟其稱兩皆以付邦族
不爲輕乎其價數也或以譏洪洪答曰我身
在我者也法當易知設令有人問我使自比
古人及同時令我自求輩則我實不能自知
可與誰爲匹也况非我安可爲取評定之耶
漢末俗弊朋黨分部許子將之徒以口舌取
戒爭訟論議門宗成讎故汝南人士無復定
價而有月旦之評魏武帝深亦疾之欲取其
首爾乃奔波亡走殆至屠滅前鑒不遠可以
得師矣且人之未易知也雖父兄不比盡子
弟也同乎我者遽是乎異於我者遽非乎或
有始無卒唐堯公旦仲尼季札皆有不全得
之恨無以近人信其嘍嘍管見熒燭之明而
輕人評物是皆賣彼上聖大賢乎昔大安中
石冰作亂六州之地柯鎮業靡違正黨逆義
軍大都督邀洪爲將兵都尉累見敦迫既桑
梓恐虜禍深憂大古人有急疾之義又畏軍
法不敢任志遂募合數百人與諸軍旅進曾
攻賊之别將破之日錢帛山積珍玩蔽地諸
軍莫不放兵收拾財物繼轂連檐洪獨約令
所領不得妄離行陣士有摭得衆者洪即斬
之以徇於是無敢委杖而果有伏賊數百出
蕩諸軍諸軍悉發無部隊皆人馬負重無復
戰心遂致驚亂死傷狼籍殆欲不振獨洪軍
整齊轂張無所損傷以救諸軍之大崩洪有
力焉後别戰斬賊小帥多獲甲首而獻捷幕
府於是大都督加洪伏波將軍例給布百疋
諸將多封閉之或送還家而洪分賜將士及
施知故之貧者餘之十匹又徑以市肉酤酒
以饗將吏于時竊擅一日之美談焉事平洪
投戈釋甲徑詣洛陽欲廣尋異書了不論戰
功竊慕魯連不受聊城之金包胥不納存楚
之賞成功不處之義焉正遇上國大亂北道
不通而陳敏又反於江東歸塗隔塞會有故
人譙國嵇居道見用爲廣州刺史乃表請洪
爲參軍雖非所樂然利可避地於南故黽勉
就焉見遣先行催兵而居道於後遇害遂停
廣州頻爲節將見邀用皆不就永惟富貴可
以漸得而不可頓合其間屑屑亦足以勞人
且榮位勢利譬如寄客既非常物又其去不
可得留也隆隆者絶赫赫者滅有若春華須
臾凋落得之不喜失之安悲悔吝百端憂懼
兢戰不可勝言不足爲也且自度性篤嬾而
才至短以篤嬾而御短才雖翕肩屈膝趨走
風塵猶必不辦大致名位而免患累况不能
乎未若修松喬之道在我而已不由於人焉
將登名山服食養性非有廢也事不兼濟自
不絶棄世務則曷縁修習玄靜哉且知之誠
難亦不得惜問而與人議也是以車馬之跡
不經貴世之城片字之書不交在位之家又
士林之中雖不可出而見造之賔意不能拒
妨人所作不得專一乃嘆曰山林之中無道
也而古之修道者必入山林者誠欲以違遠
讙譁使心不亂也今將遂本志委桑梓適嵩
岳以尋方平梁公之軌先所作子書内外篇
幸已用功夫聊復撰次以示將來云爾洪年
十五六時所作詩賦雜文當時自謂可行至
于弱冠更詳省之殊多不稱意天才未必爲
增也直所覽差廣而覺妍媸之别於是大有
所製棄十不存一今除所作子書但雜尚餘
百所卷猶未盡損益之理而多慘憤不遑復
料護之他人文成乎便快意余才鈍思遲實
不能示作文章每一更字輒自轉勝但患嬾
又所作多不能數省之耳洪年二十餘乃計
作細碎小文妨棄功日未若立一家之言乃
草創子書會遇兵亂流離播越有所亡失連
在道路不復投筆十餘年至建武中乃定凡
著内篇二十卷外篇五十卷碑頌詩賦百卷
軍書檄移章表箋記三十卷又撰俗所不列
者爲神仙傳十卷又撰高上不仕者爲隱逸
傳十卷又抄五經七史百家之言兵事方伎
短雜竒要三百一十卷别有目録其内篇言
神仙方藥鬼怪變化養生延年禳邪却禍之
事屬道家其外篇言人間得失世事臧否屬
儒家洪見魏文帝典目自叙未及彈棋擊劍
之事有意於略說所知而實不數少所便能
不可虚自稱揚今將具言所不閑焉洪體鈍
性駑寡所玩好自緫髮垂髫又擲瓦手搏不
及兒童之羣未曾鬭雞鶩走狗馬見人傳戲
了不目眄或强牽引觀之殊不入神有若晝
睡是以至今不知棋局上有幾道樗蒲齒名
亦念此輩末伎亂意思而妨日月在位有損
政事儒者則廢講誦凡民則忘稼穡商人則
失貝財至於勝負未分交爭都市心熱於中
顔愁於外名之爲樂而實煎悴喪廉恥之操
興爭競之端相取重貨密結怨隙昔宋閔公
吴太子致碎首之禍生叛亂之變覆滅七國
幾傾天朝作戒百代其鑒明矣每觀戲者慙
恚交集手足相及醜詈相加絶交壞友往往
有焉怨不在大亦不在小多召悔𠫤不足爲
也仲尼雖有晝寢之戒以洪較之洪實未許
其賢於晝寢何者晝寢但無益而未有怨恨
之憂鬭訟之變聖者猶韋編三絶以勤經業
凡才近人安得兼修惟諸戲盡不如示一尺
之書故因本不喜而不爲蓋此俗人所親焉
少嘗學射但力少不能挽强若顔高之弓耳
意爲射既在六藝又可以禦冠辟劫及取鳥
獸是以習之昔在軍旅曾手射追騎應絃而
倒殺二賊一馬遂以得免死又曾受刀楯及
單刀雙戟皆有口訣要術以待取人乃有祕
法其巧入神若以此道與不曉者對便可以
當全獨勝所向無前矣晩又學七尺杖術可
以入白刃取大戟然亦是不急之末學知之
譬如麟角鳳距何必用之此已往未之或知
洪少有定志决不出身每覽巢許子州北人
石户二姜兩袁法眞子龍之傳當廢書前席
慕其爲人念精治五經著一部子書令後世
知其爲文儒而已後州郡及車騎大將軍辟
皆不就薦名瑯瑘王丞相府昔起義兵賊平
之後了不修名詣府論功主者永無賞報之
冀晋王應天順人撥亂反正結皇綱於垂絶
修宗廟之廢祀念先朝之滯賞並無報以勸
來洪隨例就彼庚寅詔書賜爵關中侯食句
容之邑二百户竊詔討賊以救桑梓勞不足
録金紫之命非其始願本欲遠慕魯連近引
田疇上書固辭以遂微志逼有大例同不見
許昔仲由讓應受之賜而沮爲善醜虜未夷
天下多事國家方欲明賞必罰以彰憲典小
子豈敢苟潔區區之懦志而距弘通之大制
故遂息意而恭承詔命焉洪既著自叙之篇
或人難曰昔王充年在耳順道窮望絶懼身
名之偕滅故自紀終篇先生以始立之盛值
乎有道之運方將解申公之束帛登枚生之
蒲輪耀藻九五絶聲昆吾何憾芬芳之不揚
而務老生之彼務洪答曰夫二儀彌邈而人
居若寓以朝菌之耀秀不移晷而殄瘁類春
華之暫榮未改旬而凋墜雖飛飆之經霄激
電之乍照未必速也夫期頤猶奔星之騰炯
黄髮如激箭之過隙况或未明而殞籜逆秋
而零瘁者哉故項子有含穗之嘆揚烏有夙
折之哀歷覽遠古逸倫之士或以文藝而龍
躍或以武功而虎踞高勳著於盟府德音被
乎管絃形器雖沈鑠於淵壤美談飄颻而日
載故雖千百代猶穆如也余以庸陋沉抑婆
娑用不合時行舛於世發音則響與俗乖抗
足則跡與衆迕内無金張之援外乏彈冠之
友循塗雖坦而足無騏驎六虛雖曠而翼非
大鵬上不能鷹揚匡國下無顯親垂名名不
寄於良史聲不附乎鍾鼎故因著述之餘而
爲自叙之篇雖無補於窮達亦賴將來之有
述焉



抱朴子外篇卷之五十















