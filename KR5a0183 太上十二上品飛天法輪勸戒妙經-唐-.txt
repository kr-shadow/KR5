#+TITLE: 太上十二上品飛天法輪勸戒妙經-唐-
#+DATE: 2018-05-12 10:21:37
#+SOURCE: github.com/kanripo/KR5a0183 master 5007a8fe                
二經同卷雨四
　太上十二上品飛天法輪勸戒妙經
　太極真人說二十四門戒經


太上十二上品飛天法輪勸戒妙經
　　　太極真人傳左仙翁
我本師
元始天尊時在大羅盖天衆寳宫殿自然香
界道德花臺不捨因心誓度舍生即寂而動
運平等心以方便故啓衆妙門開大慈惠以
無爲法利濟三世乃以化身名之虚皇虚皇
之號稱爲道君道君之化周遍十方三千大
千無極世界一一世界有諸國土一一國土
現諸化身一一化身放無量光一一光中顯
諸真像一一真像圓光晃日明耀通天天日
之表無幽不燭圓明之妙有礙皆通舍生受
賜動植感恩三途罷對六道昇遷天人盈溢
地獄空閑觸處清淨法界光明然後收諸光
明反道合身真儀湛然示啓微妙復彈金指
開發玉音是時鍾鼓自鳴天仙踴躍金爐寳
桉香煙自薰一切天人及無量衆各增惠力
同㑹無爲神開悟解塵慮頓忘入定慧源見
無極聖同見
無上元始天尊爾時天尊告妙行真人及諸
大衆而作是說今日既善今時亦善汝心亦
善大衆亦善我故爲汝啓運慈悲將護世間
少福劣功一切衆生皆可昇進不令退没故
我今制無上隄防孚護衆生增進賢善所謂
九真妙戒智照之光三界十方歸依信受故
我今說安樂衆生實如所言是時衆㑹預見
說者各各定心長跪稽首歸命聖尊普願大
慈授我尊戒如是勤請經半劫時諸天散香
衆聖獻寳叩頭三請無退轉心爾時
天尊見是勤請怡然稱善於是慈尊復作是
言一切衆生以愚癡故以貪着故終於長夜
遂至磨滅我之憂念慈過父母恩重舍容譬
如孩童墮大深穽其穽幽險多黒毒蛇父母
聞之生大憂愍先誦神呪禁止毒蛇令子身
全不遭吞噬以牢縳寳竿及以鈎梯又令力
人入内扶接皆使得出處於坦途諸子愚癡
不知畏遠忽有再墮必喪其命父母再告
天尊又出籌䇿教以神呪降伏毒蛇復遺於
寳竿方去危穽唯我今者其法亦然夫無底
三途不過深穽諸苦惱毒有極毒蛇一切有
情皆是吾子而尊此戒是神文呪能使無明
一念消盡是安樂法是勝進方三世聖賢同
所崇奉乃至四八天界五億地居帝王后妃
太子公主一切宰官初就位時皆應持誦復
次一切道心出家在家四軰男女若貴若賤
若山若世一切有情無位異𩔖等人欲受戒
時先須清淨發弘誓願徃詣師門行道禮念
若無師可授要得諸善應當於三寳座前而
授誦之云何名爲得見善應若於行道禮念
之處目洞神光明照如日初小後大三界煥
然天地山河無有障礙乃至一切無量妙因
是謂光明清淨戒相若不爾者非得戒因若
遇大善師是名宿縁慶㑹不須别見相也今
告爾等得遇戒因浩劫難逢此時際㑹汝發
志心齊起善念爾時
天尊而說偈頌
我以平等心說是真妙戒欲令一切衆
安樂坐道場天龍魔鬼神夜又非人等
上首能言者普得於受持當知得戒人
即入真聖品若天若凢聖咸應恭敬心
月朔月望時昇諸獅子座端心調正氣
和順說是戒凡有聞法音各各黙然聽
諸有不自誦由信入福堂我故今善時
爲汝宣妙戒汝等得戒己復當流布聞
凡欲受戒時及讀若持誦先當皈三寳
次後宣戒文如法持誦人見世七種福
汝等當善信無生疑惑心一者短命人
應時得増壽二者愚昧性咸開廣大心
三者卑賤形漸易尊貴相四者諸貧乏
不乆成富饒五者醜陋容増益諸端正
六者内外病日向得除愈七者惱害縁
㝷獲大安康當知受戒者其福德若斯
未來勝善因億載無窮巳昇陟三九位
得成無上道
　　　隨心滿願天尊
天尊說是偈巳普告四衆欲聞大道法音真
人戒者内外端正三業清淨諦聽諦受如法
受持凡受持戒者歸依三寳同誠稱善無生
異念
　　　歸依道經師三寳
天尊言弟子受真戒者不得屠業爲殺及以
自殺教他殺方便殺隨喜殺乃至因縁殺不
得巳殺報殺悮殺如是種殺皆不可爲之愍
念有情如巳身命殺害之人六種罪報一者
見世轗軻常值惡報二者與一切衆生常爲
怨讎三者鬼神賊害招集凶禍四者正報死
墮地獄劒𣗳刀山受諸苦惱無時暫息五者
雜報禽獸畜生逓相啖食六者縱得人身復
遭刑戮是大惡業非真人行
　　　殺生惡業罪消滅
天尊言弟子受真戒者不得偷盜及取非義
財乃至道路遺失風吹禽㗸野間拾得皆不
可受或復殺人威勢取與方便歡喜引誘他
物毫分錙銖皆不得爲盜偷之人五種罪報
一者乞托庸身貧窮下賤一者經營不遂百
物虚耗水火蟲傷三者常遭口舌財寳散亡
四者正報普掠地獄痛毒難伸五者餘報牛
馬畜生是大惡業非真人行
　　　偷盜惡業罪消滅
天尊言弟子受真戒者不得邪淫苟合男女
入於濁亂染汚出家侵淩貞潔不别老㓜豈
論親踈寧揀醜妍那分兄弟如是等縁皆不
可爲邪淫之人七種罪報一者生死根本二
者穢惱之源三者廢修善行四者短命因縁
弊失䰟爽五者窹𥧌顛倒識性荒迷六者死
墮地獄鐵床銅柱身燋骨爛出没寒池氷㦸
霜刃死而復生轉輪無息受大苦惱七者雜
報猪狗不淨禽獸等身是大惡業非真人行
　　　淫邪惡業罪消滅
天尊言弟子受真戒者不得妄語誹謗訾毀
三寳帝王師尊乃至出家在家持法破法無
問凡聖皆應恭敬如法奉承或復異相法門
殊教同善可隨順者無起是非誹謗之人六
種罪報一者見世惡疾所加二者未來幽暗
無曉三者百劫雜報作無目等蟲四者雖處
人中常無舌根五者常滯怨憎無人愛敬六
者生生世世與善無縁言說不信人所不親
是大惡業非真人行
　　　毀謗惡業罪消滅
天尊言弟子受真戒者不得兩舌惡罵非分
毒語傷損有情合造是非兩邊作語乃至鬼
神及以凡夫不喜聞見何況聖賢之所聞也
惡口之人六種罪報一者見世常遭淩辱二
者死墮地獄㧞舌犂耕三者爲人瘖啞四者
人所憎害五者凡百所向常不稱心六者受
報猪狗蜂蝎毒蟲之類乃至兩頭之蛇九首
之鳥是大惡業非真人行
　　　惡口兩舌罪消滅
天尊言弟子受真戒者不得嫉妬勝巳抑絶
賢明自無道德强生謗毀遂起惡心方便中
傷令其破壞起此心者巳損福田何望到頭
成就善果嫉妬之人五種罪報一者永不見
三寳聖賢二者斷諸善縁兇惡纒繞三者正
報愚癡聾盲四者多涉險難自取滅亡五者
惡縁惱害無時解脫是大惡業非真人行
　　　嫉妬惡業罪消滅
天尊言弟子受真戒者不得慳貪損他利已
若見衆生心無止足方便曉諭少欲爲心貪
愛之縁如飲醎水亦如漏器不可盈滿慳貪
之人四種罪報一者令人見世多得多失二
者過後卑賤饑寒三者餓鬼之身吞火食炭
四者當墮犲狼禽蟲畜生等報是大惡業非
真人行
　　　慳貪惡業罪消滅
天尊言弟子受真戒者不得縱恣嗔怒惡口
毒語兇暴酷虐嗔怒之人四種罪報一者耗
費神氣勢毒所傷二者有情不喜見聞三者
死作䲴禽蜂蛇惡獸之𩔖四者縱生人道卑
賤愚下是物所輕常無威勢是人惡業非真
人行
　　　嗔怒惡業罪消滅
天尊言弟子受真戒者不得縱恣庸愚自用
悖戾欺罔賢善教誨無攺愚戾之人四種罪
報一者神明不祐二者斷絶善根三者失正
入邪四者鬼魅纒繞是大惡業非真人行
　　　庸愚惡業罪消滅
天尊言弟子受真戒者不得叛背國王心不
忠正興兵動衆傷害無辜不忠之人六種罪
報一者自身被苦二者破累家族三者殁後
常處三塗累劫無出四者報得毒蛇惡獸等
身五者雖還人中餘報殘戮六者常生惡處
無自在身是大惡業非真人行
　　　不忠惡業罪消滅
天尊言弟子受真戒者不得無孝順心違逆
父母不生敬愛踈背宗親不念慈恩不生慚
愧不孝之人六種罪報一者王法所加二者
有情同所棄薄三者當墮地獄十苦加身四
者鴟梟等形逓相殘害五者縱生人道不孝
因縁以爲男女更相惱害六者縱橫所加天
雷馘斬是大惡業非直人行
　　　　不孝惡業罪消滅
天尊言弟子受真戒者不得飲酒食肉及勸
人飲酒食肉飲酒之人有三種罪報一者見
世妨失善法乃至未來神識暗鈍二者顛狂
昏亂無決照心兼墮蝙蛤徃徃等身三者縱
得人身識性荒迷惡癡等報食肉之人有二
種罪報一者善法不行斷慈悲種所在常與
衆生報酬爲𡨚二者眷屬離散多悲少歡死
墮餓鬼地獄犲狼等身是大惡業非真人行
　　　飲酒食肉罪消滅
天尊曰巳上十二種大惡業速宜退省勤行
懴悔若不懴悔身謝之後風刀考身長淪惡
趣生生世世與道無縁有識無情不喜聞見
何況真智身心自爲忍辱
天尊說是戒巳復唱是言弟子受真戒次當
發弘願使得戒根牢固如玄都山戒相端嚴
如玉京殿戒德光明如琉璃珠天人同唱而
說偈曰
稽首三界主歸命萬道尊願垂真妙戒
開度於天人能發片善心精誠心不退
威力常加護同歸七寳林



太上十二上品飛天法輪勸戒妙經(終)
