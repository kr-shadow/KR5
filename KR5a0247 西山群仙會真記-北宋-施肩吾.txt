#+TITLE: 西山群仙會真記-北宋-施肩吾
#+DATE: 2018-05-12 10:21:38
#+SOURCE: github.com/kanripo/KR5a0247 master 871e3789                
西山群仙會眞記序夜一
序曰性非生知學道者必資於切問道難言
傳立教者不尚於明文藏機隱意恐輕泄於
聖言比物囑辭乃密傳於達士世有讀書而
五行俱下開卷則一覽無遺聲名喧世孰知
不死之方頭角摩天豈悟希夷之理必也訪
道尋眞求師擇友覽仙經之萬卷不出陰陽
得尊師之一言自知眞僞水火木金土五行
也相生而爲子母相尅而爲夫婦舉世皆知
也明顛倒之法知抽添之理者鮮矣上中下
精炁神三田也精中生炁炁中生神舉世皆
知也得返復之義見超脱之功者鮮矣知五
行顛倒方可入道至於抽添則爲有道之人
也得三田返復方爲得道至於超脱則爲成
道之人也古先達士無不道成委成道者百
無一二今來後學徒有道名委入道者十無
八九欲論得道而超脱者西山十餘人矣遂
從前聖後聖祕密參同一集五卷取五行正
體之數每卷五篇應一炁純陽之義開明至
道演說玄機因誦短篇發明鍾吕太上至言
庶得將來有悟勤而行之繼僕以出塵寰爲
蓬瀛之侣華陽眞人施肩吾希聖序












西山群仙會眞記卷之一
　　　(清虚洞天華陽眞人施肩吾希聖撰)
　　　(三仙門弟子天下都閑客李竦全美編)
　　　識道
葛仙翁曰天下無二道殊途而同歸聖人無兩
心百慮而一致古今一道聖賢同心逮夫道
原既判心識自分談道者强自分别同流異
派摘葉尋枝自爲見解以獨立教門萬物之
理既不能窮一己之性胡爲而盡如釋子殢
于頑空乃以今世求於後世儒者執於見在
遂以少年榮爲老年殊不知先聖之行道存
乎一心也
西山記曰吕先生言幼習儒業長好性宗修
天爵而棄人爵鄙頑空而悟眞空天爵止於
人事眞空不離因縁
葛仙翁曰以五常言道止得其緒餘用三乗
見性難窮其根蔕是知道不疏於儒釋儒釋
自疏於大道歷古及今聰明有識之士莫不
留心清虚而志在玄元也迨以安樂延年次
以長生不死默盜天機當爲己用自人昇仙
而爲天宫何止儒者之虚榮於當年由百歲
延而及萬年何同釋子之因報于後世修眞
者邪正不可辯也欲識大道三教中太上爲
先一身之外更何求也
　　　識法
太上隱書曰法本無法理歸自然心因境亂
法本心生立法之意救補已失而防於未萌
故三千六百法養命數十家三千六百法者
十年之期養命數十家者天一地二天三地
四天五地六天七地八天九地十一三五七
九五行之陽數二四六八十五行之陰數大
道分而爲二炁二炁裂而爲五行大而爲天
地明而爲日月靈而爲人莫不禀二炁而生
五行運五行一而貫三才也
西山記曰華佗觀五禽之戲而作導引以爲
人之乆逸而炁滯血凝故屈體勞形使榮衛
通暢後人因之名爲般運欲求超脱誤矣昔
陳義遺女於道乆餓而學龜之吐納得終年
不死後人因之名爲服炁欲求丹藥誤也張
紹審五味之亂人眞液一臟好而一臟惡一
炁盛而一炁弱故罷五味而素且淡之後人
因以名爲休糧誤也劉洞知眞陽眞陰有餘
則引其子不足則殺其鬼補且瀉之也後世
因以探日精月華取天地正炁誤也
昔廣成子教黄帝房中之術恐走失眞炁而
虧修養之宜止欲禦敵可欲之境不說探戰
有功而奪婦人之炁後人因之以謂人補人
採炁還精損人害己以望長生誤也
廣成子教黄帝依法修養乆不見功於崆峒
山凡以内事爲法則鍊外丹以補乆虚積傷
之損後人因之以無情金石煅鍊于煙焰之
中分胎見寳欲餌之以求上昇或不死延年
誤也
扁鵲解靈樞以鼻引清炁口吐濁炁留之二
十四息爲一兩火以鍊眞鈆如戲蘂而曰陽
胎鍊眞汞如含蓮而曰陰胎胎在息住息住
神存可以留形住世積而入聖超凡後人因
之以多入少出欲聚炁爲胎閉息爲法誤也
九仙經言病大用火病小用水用火則納炁
復升於身眞炁遍于四大陰鬼邪魔望之不
敢近也用水則納炁而復升於身炁透水如
湧泉定中以意送在所病之處炁血涌流自
無滯礙後人因之而獨坐閉炁以舌爲轆轤
左旋右攪收歛餘津漱而咽之復隨腸胃傳
送于外乃曰澆灌以長黄芽欲爲大藥誤也
通玄眞經云守無爲之道得自然之理清而
不濁靜而後動移神於希夷之域保形於仁
壽之途一念不生萬惑俱息長生延年安閑
自樂後人因之不悟擇靜絶跡默默忘機終
年竟不見功誤也
靈寳内觀經曰外境不入内境不出神識自
守閉目内視降君火于下田布黄雲于四大
笙簧車騎羅列往來自得壺中之趣後人因
之形如槁木心若死灰謹守頑空失於昏寂
陰靈出于天門止于投胎就舍誤也
又有開頂縮龜住山識性燒鍊看讀布施供
養非徒無益而又害之是少識無知之徒自
生小法旁門互相授受迷惑後來至使大道
日遠日疏殊不知仰視俯察默合天地陰陽
升降之宜日月魂魄往來之理一炁初浮識
自己之陰陽五行既分交自己之水火火中
有水水中有火火上負陰恍恍惚惚其物爲
眞一之水水上抱陽杳杳㝠㝠其精爲正陽
之炁二炁交媾結成内藥養就金丹可爲陸
地神仙者也
　　　識人
上清玄格曰大道似不肖盛德若不足韜光
晦迹自衛其身人不知也道未足於己言己
輕於人事未充於内驕己見乎外好勝於人
人不知也修眞之士識人爲先務當其取士
也聽其言而觀其行及其求法也察其理而
驗其功勿以人而廢言防其大辯若訥者匆
以言而用人防其善爲說辭者或大醇而小
疵始愚而終聖修眞之士亦有知人之鑑不
可不奉無上之道也
西山記曰古今賢聖雖有兼人之智普照之
明未嘗不先求于人謂務學而不如務求師
師人之模範也黄帝求赤松子半年方得中
戒經止于防外行之失劉安玉師玉道原終
年始得小術法又不言修養之事陰長生不
以馬明生乆病而怠其志葛稚川不以鄭思
遠家法而誨于人耳朱度胡氏而始終如一
方昉遇金華而遠近相隨張夢乾三遇海蟾
方得三乗之法解志一一見旌陽盡授九轉
之功玉猛見長壽大仙談笑之間而識破大
道梅福遇大洞眞君步趣之次而訣盡天機
歷古非無神仙以入南洲然修眞之士不遇
者於識人之際不明也其或道貌古顔辯辭
利口者始謂得神仙悠乆始知常俗之輩學
而不遇一也或業重福薄不信天機輕命重
財甘爲下鬼録人纖惡棄人大善雖見其人
不聽其言雖聽其言不納其理終無所得仙
凡自隔遇而不得二也或博學篤志切問近
思縱得眞訣自生懈怠悦須臾厭持乆朝爲
夕改坐望立成得而不守三也又况交結狂
徒搜尋異論廢時亂日何以成功古人上士
始也博覽丹書次以遍參道友以道對言所
參無異論以人合道所師無狂徒嗟愚而自
專賢否不辯賤而自用邪正不分論識人之
去就不可勝舉也故古今上聖眞人未修鍊
先修養故曰沐浴不可當風若幽室靜房閉
目㝠心伸身正坐使元炁上昇通滿四大上
入泥丸此眞沐眞浴萬倍于外之水火也又
曰不欲遠唾以損炁不欲疾步以損筋不欲
極視而昏精不欲極聽而傷腎不欲乆立而
傷骨不欲乆卧而傷肉多睡濁神頻醉散炁
多汗損血力困傷形奔車走馬炁亂而神驚
望高登峻魄散而魂飛養形之道安而不勞
勞而不乏其力靜而不撓撓而不亂其炁外
有所補内有所益然後識五行以保全冲和
之炁外固内眞兩皆得趣可以長乆矣
　　　識時
洞玄經曰有形者不能無名有名者難迯於
數大則天地陰陽昇降不失其宜明則日月
魂魄往來自有其度差之毫末失之顛倒陰
陽有愆伏則四序亂而不能生成萬物寒暑
代謝則八候差而不能運轉一炁人爲萬物
之貴一炁之靈大則取象乎天地無乖升降
之宜明則取法乎日月不亂經營之度定之
以時應之以數於道也夫何遠哉
西山記曰大道無形生育天地温凉寒暑以
年一交合交合不失其時一年之後有一年
大道無情運行日月弦望晦朔一月一往來
往來不失其時一月之後有一月大道無名
長養萬物勿謂春生夏長也而梅艶菊芳勿
謂秋收冬藏也而栢實松茂因時日受炁因
炁發生無知之草木如是最靈而爲人者胡
不順養眞性而修鍊形軀耶鶴知夜半燕識
戊己因陰感陽縁水避土蛇於巳日不過道
鶯於春時自出谷無識之禽獸如是最貴而
爲人者何不順時養元陽而收藏眞氣耶嗟
無知之徒自炁足之後走失耗散八百一十
丈元炁乆乆而損豈知眞炁大運隨天春在
肝夏在心秋在肺冬在腎元炁小運隨日子
在腎卯在肝午在心酉在肺天地之春夏秋
冬日月之弦望晦朔人之子午卯酉正相合
也冬陰也陰中陽生而爲温則曰春也是陽
爲主而陰爲客陽中又陽生而爲熱則曰夏
也夏陽也陽中陰生而爲凉則曰秋也是陰
爲主而陽爲客陰中又陰生而爲寒則曰冬
也此天地之四時矣旦則暗也魄中魂生而
爲明則曰上弦上弦之後魂爲體而魄爲用
魂中又魂生而曰望矣望則明也魂中魄生
而爲暗則曰下弦下弦之後魄爲體而魂爲
用魄中又魄生而曰晦矣是日月之四時矣
天地有三百六十日日月有三百六十時人
有三百六十度天地有二十四炁日月有二
十四度人有二十四時自子至午炁生之時
陽也自午至子炁謝之時陰也寅辰午申子
戌陽生之六時卯巳未酉亥丑陰生之六時
甲丙戊庚壬五行之陽時乙丁己辛癸五行
之陰時辰則太陽而卯則陽明寅則少陽而
丑則太陰子則少陰而亥則厥陰戌則太陽
而酉則陽明申則少陽而未則太陰午則少
陰而巳則厥陰午則腎炁交心炁以下而上
三陽炁聚之時子則心炁交腎炁以上而下
三陰炁聚之時魂爲陰中之陽其炁生于卯
初魄爲陽中之陰其炁生于酉末養陽不在
春夏春夏所以養陽者以炁在心與肝也養
陰不在秋冬秋冬所以養陰者以炁在腎與
肺夏至之後眞汞積于絳宫冬至之後眞鉛
積于丹田木運交天霐二十五度是時巽也
以陽交陽當此收之而成大藥金運交靈符
二十五度是乾也以陰交陰當此鍊之而號
還丹鍊形起火須在炁升之前聚火還元必
用陰降之際鍊形住世以炁爲先用五行相
尅之時鍊炁超凡以時爲先使三田返復之
候修眞之士不見功者以旺時不收損時不
補散時不聚合時不取無時不求還時不鍊
不知交會之時又無採取之法蹉時亂日不
見尺寸之功安得比天地長乆日月堅固哉
　　　識物
洞天語録曰以言言道得其緒餘故得道所
以忘言以象求意得其髣髴故得意所以忘
象然道不在言也以先知覺後知非言不足
以求理然意在象也以大明决小明非象不
足以陳義言以示其理象以顯其義則大道
玄意默會無象無言之間始也詳言密語恐
以之不悟比物立象恐彼之不知及夫目擊
道存不在言也心同意會不在象也
西山記曰形而上者道形而下者器上以下
爲基道以器爲用如鍾離祕訣曰以心爲天
腎爲地肺爲月肝爲日日月天地物之大明
者也崔玄眞祕訣曰以腎氣爲嬰兒心液爲
姹女肝炁陰中之陽爲日中之魂肺氣陽中
之陰爲月中之魄兒女魂魄物之靈而神者
也如心爲朱雀腎爲玄武肝爲青龍肺爲白
虎亦是四象也
葛仙公曰嬰兒爲心液之上正陽之炁姹女
是腎炁之中眞一之水金公乃肺之老陽黄
婆其陽微弱當使之復還下田餘液是老陰
腎液到脾液眞陽近少陰其陰衰弱當使之
復還下田此四象之說詳矣
太白眞人曰五行顛倒術龍從火裏出五行
不順行虎向水中生龍本東方甲乙之物而
出於火中者心液之上正陽之炁也則曰陽
龍出自離宫虎乃西方庚辛之物而生於水
中者腎炁之中眞一之水也則曰陰虎生於
坎位然而龍是陽物昇舉自在而在水中乃
陰中之陽故比心液之上正陽之炁也虎是
陰物奔馳自在而居陸地乃陽中之陰故比
腎炁之中眞一之水也老君言恍恍惚惚其
中有物者爲炁中之有水而負陰者是也杳
杳㝠㝠其中有精者爲液中之有炁而抱陽
者是也
陰眞君曰北方正炁號河車車謂運載物於
陸地往來無窮而曰河車者取意於人身之
内萬陰之中有一點元陽上升薰蒸其胞絡
上生元炁自腎炁傳肝炁肝炁傳心炁心炁
傳肺炁肺炁傳腎炁而曰小河車也肘後飛
金晶自尾閭穴起從下關過中關中關過上
關自上田至中田中田至下田而曰大河車
也純陰下降眞水自來純陽上昇眞火自起
一昇一沉相見于十二樓前顆顆還丹而出
金光萬道則曰紫河車也故車行于河如炁
在血絡之中炁中暗藏眞水如車載物所謂
河車者詳矣
廣成子以内事教黄帝乆不見功乃於崆峒
山鍊大藥五金之中鉛爲黑金黑金之中而
取銀八石之中砂爲赤石赤石之中而取汞
以汞合銀爲寳故有鉛汞之說鉛者腎之所
藏眞炁汞者陰陽所合自己之眞精也眞陰
眞陽以成大藥火候無差精變爲汞汞變爲
砂砂變爲丹而曰眞鉛是也金晶肘後飛入
上宫自頂而入下田眞火前起昇入泥丸自
心而過重樓一陰一陽上水下火而爲既濟
奔于元海而曰紫金丹故曰眞汞者是也此
鉛汞之理詳矣以物推求陽比象動而昇舉
之於陰比於靜而凝滯之物不必多識象不
必多求止於純陰純陽二炁交結而爲大藥
然陽中有眞陰陰中有眞陽乃陽交陰陰交
陽陽交陽陰交陰陰陽有四交也及乎陰合
陽陽合陰陰合陰陽合陽陰陽有四合也四
交四合大應天地之八節明應日月之八候
廣記多識不止損神傷炁而且議論差别適
以廢時亂日終無益也



西山群仙會眞記卷之一
西山群仙會眞記卷之二夜二
　　　(清虚洞天華陽眞人施肩吾希聖撰)
　　　(三仙門弟子天下都閑客李竦全美編)
　　　養生
三元眞經曰人物異形受生惟一炁魂得之
於天體魄得之於地無形無象自空中來即
父精母血以無爲有三百日胎完胎完炁足
則生是由無而有不善養生則以有還無矣
血炁方剛以所有之神炁復與於兒女血炁
既衰將己有之魂魄復還於天地故生中起
滅以滅止生炁斷神散而無生矣善人君子
莫不欲生而不知養生之時以天地爲法日
月爲本陰絶陽生陽絶陰生生生不窮天地
所以長乆魄往魂來來往不已日月所以長
乆是知炁在養而不弱形在養而不悴内外
養之無差故得與天地日月同長乆也
西山記曰古今聖賢談養生之理者著養生
論者不爲少矣又曰少私寡欲少私寡欲者
可以養心又曰絶念忘機絶念忘機者可以
養神又曰飲食有節飲食有節者可以養形
又曰務逸有度務逸有度者可以養亂又曰
入清出濁入清出濁者可以養炁又曰絶淫
戒色絶淫戒色者可以養精養生之道不在
於此所生微也善養者從微至著所生小也
善養者自小及大當旺時養而取之當衰時
養而補之如春養脾秋養肝夏養肺冬養心
鍊形則起火還丹則聚炁此年中用月不失
養生之道也及春夏養陽以眞炁隨天大運
在肝與心心肝者炁升之所秋冬養陰以眞
炁隨天大運在肺與腎腎肺者液降之所此
陰陽傳送不失養生之道也及腎炁生於子
時一陽生於二陰之中當此之時若澄心靜
慮閉目昇身想火輪起於丹田是炁生而養
之有法也及肝炁生於卯時一陽生於二陰
之下當此之時若孤坐閉目多入少岀存兒
女相見於黄屋之中而産就嬰兒是陽生而
養之有法也及心炁生於午時一陰生於二
陽之中當此之時若忘言絶念滿口含津攻
心炁不散存龍虎交媾於煙焰之中而盤金
鼎奔流于下是丹田炁生而養之有法也及
肺炁生於酉時一陰生於二陽之上當此之
時若閉目㝠心以腹肚微脅存大火炙于鼎
中鼎中有三昧炎炎不絶三昧齊發是陰生
而養之有時也及夫三百日胎完而眞炁生
養其眞炁而鍊之生神五炁朝元三花聚頂
五百日陽神生養其陽神而鍊之合道是生
形已來養之而生眞炁自生炁以來養之而
生法身身外有身超凡入聖養生之道備於
此矣
　　　養形
玉華靈書曰神以炁爲母炁以形爲舍鍊炁
成神鍊形成炁陽神未聚三花不入泥丸眞
炁未朝五彩不生丹闕無形籠絡神炁兩離
故天地大也未免輕清重濁之象日月明也
難逃圓明缺暗之形積陽生神上以麗乎天
者星與辰也積陰生形下以壯乎地者土與
石也水中炁升而爲雨爲雲炁中水降而爲
霧爲露萬象群生不能無形惟人也集靈以
生資道以成不知養形之端精魄耗散而陰
殻空存未死之前已如槁木餘喘既絶盡爲
糞壤養形之道可不深思
西山記曰仲夏仲冬之月善養形者處于深
堂避其大寒大熱之炁而伏其肌膚非特此
也先寒而衣衣不得頓多先暖而解解不得
頓少乆勞則安閑以保極力之處乆逸則導
引以行稍滯之炁暑不當風當風則榮閉而
衛結夏不卧濕卧濕則氣散而血注冬不極
熱極熱則腎受虚陽而春夏肝與心有壅蔽
之疾也夏不極凉極凉則心抱浮寒而秋冬
肺與腎有沉滯之患也不可極飢而食食不
過飽飽則傷神飢則損胃不可極飲飲不過
多多則損炁渴則傷血沐用旬浴用五夫五
則五炁流傳遍浴之榮衛通暢旬則數滿復
還眞炁在腦沐之則耳目聰明若頻頻浴者
血凝而炁散雖肌體光澤乆而炁自損矣故
有癱痪之疾者炁不勝血神不勝形也若頻
頻沐者氣壅於上腦滯于中令人體重形疲
乆而經絡不能通暢故古人以陽養陽陽不
耗散以陰鍊陽陽不損弱如一年内春夏養
陽秋冬養陰是借陰養陽以陽消陰也一日
内午前鍊乾以炁前起鍊形後起金晶午後
鍊坤以藥有藥則聚炁鍊丹無丹則收火煑
海皆以眞陽見用于自身不然歛身聚之可
以無中養就眞炁昇身眞炁以滅魔陰焉奉
道之士廣覽多學徒以勞損不知陰陽爲之
總領之元也眞陰眞陽爲胎凝于丹田次以
眞陰爲炁眞陽成形身外有身超凡入聖矣
　　　養炁
太上隱書曰天地以清濁爲質非炁不足以
運陰陽日月以明暗分形非炁不足以交魂
魄以橐籥之用呼吸之理是炁使之然也禽
一冲而制在炁履空如實魚一躍而制在水
穿水如無衆植凋殘獨松栢而常茂者氣堅
也群動滅寂惟龜鶴之不悴者氣任也形爲
留炁之舍炁爲保形之符欲留形住世必先
養炁至大至剛充塞乎天地之間炁聚神靈
遨遊風塵之外善養生者養其形善養形者
養其炁
西山記曰古今養炁之士不免於疾病死亡
者不知其道也昔人以志士不語爲養炁此
保炁也失之昏以入清出濁爲養炁此换炁
也失之虚昏者炁散神狂眞靈日厭終無所
歸矣虚者丹田無寳徒勞而吐納終不能住
矣多入少出攻病可也認爲胎息誤矣上咽
下搐聚炁可也指作還丹誤矣綿綿若存用
之不勤委炁而和神也息息要住納之不出
閉炁而鍊形也一咽復一咽雙收兩夾以嘘
咽爲法是借炁取水灌溉之術也正坐昇身
炁滿四大血絡通行榮衛和暢是布炁焚身
之法也若此皆非養炁矣養炁之道生時養
之使不衰弱時養之使不散如古行屯者是
陽初生屈而未伸故朝屯以取養炁之茂也
如古行蒙者是一陽處群陰之中暗而不明
故暮蒙以取求陽之義也非特此也才所不
敏强思傷也力所不及强舉傷也悲哀憔悴
傷也喜樂過度傷也汲汲所欲傷也戚戚所
懷傷也或乆談言笑寢息失時拽弓引弩耽
酒嘔吐飽食便卧跳步喘息歡呼哭泣陰陽
不交積傷至盡則早亡矣故善養者淡然無
欲處乎寂寞之境自有希夷之趣冬則陽生
至春分之後陽盛而陰散防其餘陰入腹而
爲苦寒之疾夏則陰生至秋分之後陰盛而
陽散防其餘陽入腹而爲酷暑之患勿觀死
者防死炁觸生炁不近穢處防穢炁觸眞炁
眞炁未壯而朝不虚食常充口眞炁欲絶而
暮不實食常减口然而調炁和炁布炁咽炁
聚炁行炁保炁换炁皆不出養炁之道夫炁
如線觸之則斷炁如煙擾之則散不能養者
失保形之道然養炁未及探藥探藥未及鍊
炁探炁還元結成金丹鍊之出殻遷變羽客
未鍊先探之未探先養之
　　　養心
通玄經曰人以形爲舍心爲主主於國則君
臣之分主於家則父子之禮心爲君父炁爲
臣子身爲家國心氣一注無炁不從在五行
爲火南方盛陽之精宿應熒惑神受朱雀狀
垂三葉色若朱蓮神明依泊變化莫測混合
陰陽大包天地細入毫芒制之則止放之則
狂清靜道生濁躁神亡但能空寂得之有常
永保無爲其身則昌惟狂克念可以作聖惟
聖罔念可以作狂古今達士養以寡欲務於
至誠眞源湛然靈光自瑩於丹臺也不爲事
惑物役可以超凡入聖
西山記曰從道受生謂之性自一禀形謂之
命所以任物謂之心心有所憶謂之意意有
所思謂之志事無不周謂之智智周萬物謂
之慮動而榮身謂之魂靜以鎮身謂之魄流
行骨肉謂之血保形養炁謂之精氣清而快
謂之榮炁濁而遲謂之衛總括百骸謂之身
衆象備見謂之形塊然有閡謂之質形貌可
則謂之體小大有分謂之軀衆思不礙謂之
神漠然變化謂之靈炁來入身謂之生炁去
于形謂之死所以通生謂之道道者有而無
形無而有精變化不測通神群生眞人上仙
教人修道即修心也教人修心即修道也道
不可見因心以明之心不可常用道以守之
故虚心遣其實無心除其有也定心令不動
也安心令不危也靜心令不亂正心令不邪
清心令不濁淨心令不穢此皆已有令以除
之心直不返復也心平無高下也心明不暗
昧也心通無窒礙也此皆固有因以然之又
在少思少念少欲少事少語少笑少愁少樂
少喜少怒少好少惡故得靈光不亂神炁不
狂方可奉道保生嗟無知者多思神殆多念
志散多欲損炁多事役形多語弱炁多笑損
臟多愁攝血多樂溢意多喜則交錯多怒則
百脉不定多好則昏迷不理多惡則憔悴無
歡故其源不潔和炁自耗不得延年失於養
心之故也故古喻之如猿狂而不定比之如
賊盜其所有也
　　　養壽
三清眞録曰父母之眞陰眞陽二炁以精血
爲胞胎胎完炁足而爲形矣集靈資道神炁
相合而爲壽定矣大壽一萬二千歲守朴任
具雖亡而道不亡也中壽一千二百歲留形
住世道在而身亦在也下壽一百二十歲知
之修鍊可以安樂延年不知修鍊走失耗散
在我者不爲我之所有而又外觸禁忌暗除
年筭一筭爲三百日壽一歲爲本數之壽一
紀爲正紀之壽無知少學以小惡爲無傷積
惡以至於滅身以小損爲無害積損以至於
滅生始以滅一筭次以除本數終以除一紀
未及中年夭之大半仙子眞人憫而哀之雖
有超脱之法必先養壽之方審而用之可延
至大壽不憚修持千日自有超凡之道
西山記曰雖知養生之理不悟修行之法則
生亦不長雖知修鍊之方不知養壽之道則
修亦無驗故養壽者凡以禁忌而防其禍行
不多言恐神散而損炁睡不張口恐炁泄而
損神臨危登峻則魂飛翫殺看鬥則炁結弔
死問病則喜神自散卧濕當風則眞炁日弱
古廟凶祠不可入入之則神驚狂禽異獸不
可戲戲而則神恐對三光濡溺折人年壽賀
四重深恩滅人大數飲宴于聖像之側魂魄
不安坐卧於墓塚之間精神自散枯木大樹
之下不可息防九陰之炁觸人陽神深水大
澤不可渡恐至寒之性逼人眞炁出衆華卉
不可折防招妖狂入室非時果實不可食防
帶邪炁入腹妄言綺語非患難不可頻說說
之减人正壽肥甘醇酒非會合不可頻飲餌
之除人本禄負賢忘恩必有禍應輕財毁物
自無福生大山勿深入入之必凶美物勿酷
愛愛之勿吉損人傷物以冤報冤嫉賢妬能
以怨起怨虚傳妄授慢友輕師此類或有觸
犯雖得正訣遇異人大道未就先爲此除其
壽以罪當功竟不能速成也善養壽者以法
修其内以理驗其外修内則祕精養炁安魂
清神形神俱妙與天地齊年鍊神合道超凡
入聖也驗外則救貧濟苦慈物利人孝于家
忠于國順於上憫於下害不就利忙不求閑
凡以方便爲心勿以人我介意方始奉道多
遇至人自得眞法及夫下功之後少有患難
速得圓成然是修養所致亦是陰德報之苟
不達養壽之宜安得内外齊成乎
西山群仙會眞記卷之二





西山群仙會眞記卷之三夜三
　　(清虚洞天華陽眞人施肩吾希聖撰)
　　(三仙門弟子天下都閑客李竦全美編)
　　　補內
九天祕籙曰三清之下有三太三太之内有
二儀二儀既判而列五帝五帝既立而同一
區此天地之内上下有陰陽升降東西有日
月往來周而復始運而不已代謝循環終無
走失惟人也以精爲母以炁爲主五臟中各
有精精中生炁五臟中各有炁炁中生神欲
壽無窮長生住世鍊精爲丹養炁爲神眞仙
上聖修眞補内不補外也内眞外應無施不
可有作必成自凡而入聖也
西山記曰男子先生右腎以外精而内血陰
爲裏也女子先生左腎以外血而内精陽爲
裏也腎生脾脾生肝肝生肺肺生心心生小
腸小腸生大腸大腸生膽膽生膀胱膀胱生
三元三元生三焦三焦生八脉八脉生十二
經十二經生十二絡十二絡生一百八十係
絡一百八十係絡生一百八十纏絡一百八
十纏絡生三萬六千孫絡三萬六千孫絡生
三百六十五骨三百六十五骨生八萬四千
毛竅胎完炁足靈光入體與母分離而爲人
也以内外言之經絡之内而爲内肌膚之外
而爲外養命養其五臟五臟爲根根固葉自
茂矣養形養其五炁五炁爲源源深流自長
矣眞炁大運隨天元炁小運隨日春肝旺脾
弱則養脾食甘物五穀中粳米五果中棗肉
五畜中牛肉五菜中葵菜清心無憂憂則傷
肝隱坐避風以肝惡風也若日用之間卯時
以待小運日生元炁傳送在肝閑居㝠目以
養肝旬日見功目可視秋毫若修鍊下功不
必如此夏心旺肺弱則養肺食辛物五穀中
黄黍五果中桃子五畜中鷄肉五菜中葱菜
清心少喜喜多傷心靜坐避熱以心惡熱若
日用之間午時以待小運日生元炁傳送在
心絶念安居以養心旬日見功可炁通百脉
修鍊下功亦不必如此秋肺旺肝弱則養肝
食酸物五穀中豆五果中李子五畜中犬肉
五菜中藿菜靜居避寒寒則傷肺不要多悲
悲則損肺若日用之間酉時以待小運日生
元炁傳送在肺升身靜坐以養肺旬日見功
肌膚光澤若修鍊下功不必如此冬腎旺心
弱則養心食苦物五穀中小麥五果中橘子
五畜中羊肉五菜中薤菜清心無恐恐則傷
心若日用之間子時以待小運日生元炁傳
送在腎歛身正坐以養腎旬日見功丹田自
暖炁力剛健若修鍊下功不必如此當四季
脾旺養腎食醎物五穀中粟米五果中山藥
五畜中猪肉五菜中韭菜安心無畏畏則傷
脾靜生避濕濕則損脾也若日用之間戌辰
丑未以待小運日生元炁風急震雷透過膀
胱變爲精華眞炁走失而火上起肺開心冲
肝服膽横萬神以眞火燒之棄體外遊骨解
筋伸與死無異一泄一炁弱百泄一神去千
泄一臟損已至枯竭四大無主乃曰死矣故
眞仙上聖有還精之道若志在玄元腎炁交
心炁積炁生液如懸珠垂露顆顆還于丹田
火候無差自然凝結形若彈丸色同朱橘炁
中生炁鍊炁成神身外有身超凡入聖若以
未悟清虚甘作兒孫之牛馬淫邪之心未息
亦不可深究房中之術俱以借其陰貎賺心
炁下入黄庭而腎炁不能上升乃以龍盤虎
遶欲泄之前棄其情愛一則孤坐歛身雙手
抱臍使炁結爲胎一則升身偃脊歛身少時
使肘後飛入泥丸以填血腦而百骨充盈有
返老還童之驗矣嗟少學無知欲探婦女之
津炁以爲陰丹又鍊無情之金石取天地之
秀炁而爲外丹餌之填精補海幸而藥盛而
時暫無損若以元陽耗散而丹臺空虚餌之
在腹當有不救之疾取之於人當有速亡之
患返以神仙之法爲誑靜言思之誰其過歟
　　　補炁
玉華靈書曰九天之上無陰九地之下無陽
地中生陽一百八十日陽昇到天其陽不過
乎天者陽自陰中來生元炁傳送餘炁在脾
靜室閉炁多入少出旬日見功肢體光澤經
絡快暢若修鍊下功不必如此是五臟各有
時一臟旺而一臟弱一炁盛而一炁衰損有
餘補不足五臟既和百骸自理百骸自理萬
病不生萬病不生千歲可期
　　　補精
太上玄鏡曰純陽上昇者謂之炁純陰下降
者謂之液炁液相交注於骨絡之間者謂之
髓炁液相交出於膀胱之外者謂之精内則
心腎肝肺脾五臟也大腸小腸膀胱三焦膽
胃六腑也外則毛膚皮髮眼耳鼻舌手足榮
衛經絡穴四體也精者心炁在肝肝自生精
肝精不固目眩無光心炁在肺肺自生精肺
精不實肌肉清弱心炁在腎腎自生精腎精
不滿神炁减少心炁在脾脾自生精脾精不
堅髮齒自弱五臟之中腎爲精海心爲炁館
眞精在腎餘精自還下田眞炁在心餘炁自
朝中元思慮愁惱其耗炁也如漏鼎中之炁
淫邪禍亂其走精也如析釜下之薪補下精
之道非但絶色而房中最急愼之
西山記曰天地萬物之盜萬物人之盜蓋陽
昇陰降物受天地純粹之炁陰精陽華人食
萬物充實之資一飲一食納之于胃與眞炁
相合傳流腎府虚炁充盈對境生心心火下
逼腎炁不能上昇左旋右盤如陽負陰胎陽
戀陽住陰爲陽逼復自天來故天中陰降一
百八十日到地其陰過乎地者陰自陽中來
陰抱陽質陰戀陰住陽爲陰逼復自地起周
而復還並無走失尚有震動傾側之愆又况
人腎爲水也水中生炁如煙似線觸之則斷
撓之則散眼耳鼻舌身意六慾傷於外喜怒
哀樂好惡思七情傷於中上則重樓走失下
則金龜抛泄如漏網包風能無損乎不知補
炁之道如火消膏積日復入輪迴
西山記曰炁本無形必賴有形之軀形全炁
在自可修補不擇老幼所貴至誠始終如一
天皇聖胎祕用神訣補炁之上法達麽胎息
至理補炁之中法其後因胎住息因息就胎
扁鵲靈樞葛洪注胎息補炁之下法此外皆
非法也
　　　補益
洞神眞經曰養生之道以不損爲延命之術
以有補爲先居安慮危而防未萌不以小惡
爲無傷而不去不以小善爲無益而不爲起
卧有四時早晩行止有至和之常制調和筋
脉有偃仰之方養正除邪有吐納之術流行
榮衛有補瀉之法節宣勞逸有與奪之要忍
怒以全陰炁抑喜以養陽炁以清虚去其狂
慮以安閑養其眞性雖少年致損炁弱體枯
年老得悟防患補益以炁補炁炁自有餘以
神補神神無不足炁盛而形乃延長神住而
命自悠乆
西山記曰知至道者天不殺服元炁者地不
滅夫至道不遠只在己身用心精微命自延
乆六玄㫖曰欲得長生當修所生所生之本
始乎精炁精炁結而爲形形爲受命之本炁
是有形之根故午前鍊乾午後鍊坤炁自腎
中生自子時爲始午時爲終其炁升而旺也
所以鍊乾者靜坐幽室閉目㝠心升身勿動
使炁滿四大薰蒸其體榮衛通和積日炁秀
神清及夫腎炁到心積炁生液液自心中生
自午時爲始子時爲終其液降而盛也所以
鍊坤者閉目㝠心歛身正坐以兩手抱腹降
心火于丹田烹蒸炁海積日炁旺神清此補
益于炁也冬避寒夏避暑寒避風暑避熱動
勿勞其肢體閑勿怠其肌膚五日一浴十日
一沐炁旺時勿動血旺時不息此補益于炁
也永絶嗜慾見境不動心者上也借假修眞
因死求生形雖交而炁不交體雖濁而形不
濁不得已而親婦人勿使走失時暫棄其倩
愛抽身于後賺心炁以補下元可以安性命
者次也三十歲陰陽兩停而五穀秀炁無所
制作未免倩欲當五日一度四十歲者十日
一度五十歲者二十日一度六十歲一月一
度六十四歲卦盡之年更不言度也若高
上玄元欲求長生不死者可不議此也此補
益于精也補益形者不若補益精補益精者
不若補益炁補益炁者不若補益神補益于
神則形炁永安古今達士談益神之道不爲
少矣往往不見功者非特出至誠也神爲主
故耳昔劉綱眞人於甲子庚申生日本命祭
享形神尚得神聚長生不死趙眞人於靜房
空室調神出殻如壯士展臂可千萬里陰鬼
不敢相干亦得留形住世况夫補已散之靈
炁益見在之魂神禍福預知神之靈也死生
永除神之眞也補神之道有清身養命絶念
忘思動靜不失時修鍊應其法丹就而炁自
眞炁眞而神自益矣
　　　補捐
十洲雜記曰純陰無陽鬼也純陽無陰仙也
陰陽相雜人也鬼則陰靈之炁凝而爲形仙
則陽和之炁不散鍊而爲質人以陽盡而爲
鬼鬼者人之歸也人以陰盡而爲仙仙者人
之遷也當其少年陽多陰少之時不肯修鍊
及夫老弱氣散神衰之後安得無損高人上
士憂勤未補之前戒愼補已損之後未損者
保養不至于損已損者補益不至于虧非大
道高士不可議此
西山記曰人受炁賦形三百日胎完與母分
體一千日乳抱四千日盜物取天地之計五
十日炁足故女子十四歲天癸降而眞陰散
男子十六歲眞精滿而陽炁泄男子之炁八
百一十丈女子之血三石六斗九九八十一
純陽之數炁之本數也六六三十六純陰之
數血之本數也過此以往走失耗散炁以九
九而損血以六六而竭自然虧損又况敗壞
而不知修養乎如王侯之府美女兼千卿士
之家侍妾數百晝以醇酒淋其骨髓夜以房
室輸其血炁耳耽目恣偃卧不休上奔走不
安居而又滋味錦繡大醉入房不知御神保
炁居無節而精神有限未及半百已憔悴枯
朽也故眞仙上聖凡所修養有益惟求無損
一日之忌暮無大醉一歲之忌暮無遠行終
身之忌暮無燃燭行房此補損之大略也五
味人不可無也戒之偏多酸損脾甘損腎鹹
損心苦損肺辛損肝大藥未就尚有飢渴一
日三次要食古人所以淡而食之又不葷腥
恐污口腹也五臟積滯用六宇炁治之即黄
庭圖之法也張澄道以此留形住世王悟眞
以此治病延年孫思邈以此修身治人六宇
之妙春不呼夏不咽冬不呵秋不吁四時常
有唏三焦無不足八節不得吹腎府難得盛
凡有餘則引其子不足則殺其鬼此妙古今
無知者西山上聖得其味也不須禁忌百端
但朝不虚而暮不實上也素無味淡無葷次
也何慮四體之不充悦乎及夫六字炁有餘
引子不足殺鬼者肝本吁也餘則用吁吁亦
不能引肝炁若引其子則用呵字瀉心之炁
心炁既行肝炁自傳也若肝炁不足則殺其
鬼肺也肺金尅木爲妻而金爲夫夫乃鬼也
如肝炁弱必是肺之有餘必殺其鬼用呬字
瀉之聰明之士審達五行生尅調和其炁無
過不及而陰陽自正依時對節下手行功默
契天機混合玄理安有長生之不得神仙之
不成耶
西山群仙會眞記卷之三








西山群仙會眞記卷之四夜四
　　(清虚洞天華陽眞人施肩吾希聖撰)
　　(三仙門弟子天下都閑客李竦全美編)
　　眞水火
中黄祕訣曰陰生水水性常冷而有華陽温
泉濡之不勝其暖也陽生火火性常熱而有
蕭丘寒焰向之終不能暖也外之水火尚有
返復之性内之陰陽安無顛倒之宜如腎水
也水中生炁炁爲火矣心火也火中生液液
爲水矣水可以滋流百脉火可以薰蒸四大
人之水火也如此
通玄論曰道原一判而分二儀天以乾道而
輕清在上在上以陽爲用暗抱一點眞陰在
其中也故冬至後地中陽生以夏到天積陽
所以生陰其陰感陰而陰不得耗散散爲霧
凝爲露霧露之炁天之所出陰而眞水也地
以坤道而重濁在下在下以陰爲用暗抱一
點眞陽在其中也故夏至後天中陰降冬至
到地積陰所以生陽蓋其陽感陽而陽不散
耗升爲雲施爲雨雲雨之炁地之所出陽而
眞火也人亦若是受胎之初父精母血二炁
相合陽炁上升心爲炁館炁中暗藏眞水在
心也陰炁下降腎爲水府水中暗藏眞炁在
腎也不然安得腎炁到心積炁生液一陰生
於二陽之中心炁到腎積液生炁一陽生乎
二陰之中也
西山記曰凡人有三火八水水者一炁傳一
炁積炁生液而五臟各有液名曰色水腎炁
之中暗藏眞一之水而爲陰虎者名曰眞水
肘後飛金晶入上宫自上而下與眞火相逢
而既濟成然名曰神水凡有疾病閉口納炁
一口復一口定中送在病處皆可痊安名曰
法水水之爲用多矣其名不一丹就眞炁生
澆灌而爲沐浴之法鍊形眞炁升還返而爲
還丹之法劉海蟾言兩曜注成七寳殿一渠
流轉八瓊漿是玉液還丹也吕公言水火都
來相作間卦候飛成地天泰一升一沉陽鍊
陰陰盡方知此理深是上下水火既濟之候
也道遥子曰法水能朝有祕關道遥日夜遣
循環是法水治病也此水之大槩矣三火者
膀胱民火腎爲臣火心爲君火凡所無知爲
物所擾而怒且憂者則爲無明之火若降而
下燒丹田一意不散至誠守之而曰燒鍊丹
藥火之升上起後過雙關而曰河車昇之前
起上過重樓而曰鍊形前後俱起遍滿四大
炎炎焚身此火之大槩矣
九仙經曰病小用水病大用火病大者無常
之限也若人誤犯天神或身不寧急入靜室
散髮披衣閉目㝠心正坐握固叩齒集神升
身起火微以留息少入遲出默想如臍下火
輪大如斗須臾焰起自身可比輪蓋罩定自
身令陰鬼邪魔不敢近也釋教降魔火道家
焚身火凡行此火須是乆絶嗜慾丹元堅固
不然以水火交媾龍虎成丹丹就而陰靈自
散不敢近陽神自不肯去也神在形固陰退
炁全炁全形堅自可長年
　　　眞龍虎
龍虎眞丹經曰眞龍眞虎所在所交之處古
今祕而不說惟太一眞書是太上親著又眞
一元解入神玄言二集稱龍虎眞訣一在崑
崙五城之内一在北極大淵之内藏之玉函
刻之金札封之以金泥印以玉章猛獸列衛
神人在傍塵世無縁而知矣
太白眞人曰五行顛倒術龍從火裏出五行
不順行虎向水中生少則少矣妙則妙矣乃
所以泄天地之機
吕公曰因看崔公入藥鏡令人心地轉分明
陽龍言向離中出陰虎還於坎上生二物會
時爲道本五方行盡得丹名修眞上士如知
此定跨赤龍歸玉京入藥鏡曰腎中生炁炁
中暗藏眞一之水名曰陰虎心中生液液中
暗藏正陽之炁名曰陽龍龍虎非肝肺也乃
玄之又玄知之修鍊而爲聖人傳道集曰腎
炁傳心炁積炁生液液中有正陽之炁名曰
陽龍是謂出於離宫心液傳腎液積液生氣
氣中有眞一之水名曰陰虎是謂生于坎位
二物會時在人生人在己生神龍虎古今有
識者或以多知廣記知其龍不在肝而虎不
在肺如何得達交會之時而悟採取之法故
少有不長生與升仙者良以此也
西山記曰水火既濟龍虎相交所用不一如
腎炁傳肝炁肝炁方生腎之餘陰入脾其炁
過肝爲純陽炁中有眞一之水以到于心積
炁生液顆顆如懸珠垂露而還下田更不隨
溺水以傳膀胱若用火候無差鍊而爲一炁
炁中生炁浩劫不死而爲陸地神仙是虎交
于龍以腎炁合心炁是也及夫下火加减有
時抽添有數以心炁合腎炁是龍交于虎若
以下關透而起自尾閭穴左昇者爲龍右起
者爲虎炁從夾脊雙關而過至分道嶺而陽
龍之炁入内院陰虎之炁入天池左旋右盤
三十六數而眞水下降如甘露入心此是龍虎
相交于上宫又不必於心腎而有上交上合
之别也及夫胎完胎就而眞炁既生防其大
過必濟之以水而玉液金液還丹及夫還丹
日乆行于經絡而變陽酥凝于中府而積白
雪防其大過必舉以火而有鍊質焚身是知
還丹之時乃陰虎單行而不必交于龍也焚
質之時乃陽龍獨舉而不必交于虎也龍虎
之功不爲小矣所患乎不知龍虎之本也若
識龍虎之像又知交合之時且得採取之法
三百日養成内丹而命中有晶乃得與天地
齊其壽筭矣
　　眞丹藥
洞天語録曰高上元君始在塵世而流傳大
道引喻天地升降之宜日月往來之數而曰
内丹廣成子教黄帝依法行持乆不見功蓋
以日有萬機根元不甚堅固乃于崆峒山中
凡以内事爲法則以金石相配合而曰外丹
内之丹藥乃爲眞藥外之丹藥止可療治病
安樂而已内丹小則長生不老大則超凡入
聖始乎二炁交而凝結在丹田變精爲汞變
汞爲砂砂變爲丹形若彈丸色同朱橘而眞
炁自生以炁鍊炁炁合神聚而入道道成而
入聖聖則大而化之無所不通豈外丹之可
比耶故知眞藥眞丹身外無求
西山記曰以龍交虎媾結成玄珠火候無差
燒成大藥眞炁始生升之可以鍊形不避寒
暑之患眞炁既聚納之可以還丹永除飢渴
之苦于己也豈非藥乎及夫眞炁施于人也
亦有驗矣入水水沸吹木木榮變苦爲甘改
衰爲壯即人以療疾苦無不痊差凝神以祛
鬼魅無不靈應蓋内眞而外應也豈非謂人
之藥乎或以内事不修眞元不識惟以外之
無精金石加日添火餌之以求超昇誤矣然
而古今上士亦論外丹非外丹不可用如廣
成子以朱砂爲丹鍊之九轉而曰神丹陳七
子七寳丹砂鍊之九轉而曰靈丹劉安王以
童子小便鍊之七轉而曰還丹是知靈聚而
爲神神散而爲虚以炁還元而曰還丹後人
用之亦有見功昇仙者蓋始也鍊之而内事
兼修内外俱成得通仙道若以外藥獨用氣
弱神衰天地秀炁不能停留返爲害不細矣
　　　眞鉛汞
玄洞玉詔曰昔廣成子教黄帝鍊外丹方有
鉛汞之物凡以内事爲法則也人之初生先
生腎也腎爲北方壬癸水在五金而爲鉛次
生心也心爲南方丙丁火在八石而爲砂鉛
中取銀如腎氣之中暗藏眞一之水砂中取
汞如心炁之中暗藏正陽之炁蓋以外鉛中
銀而合砂中汞自然成砂火候合宜煅成大
寳取類于人則腎炁之中取眞一之水心液
之上取正陽之炁二物合而爲丹乃如外物
見寳之比也傳道集曰抱天一之質而爲五
金之首者黑鉛也鉛以生銀鉛乃銀之母感
太陽之炁而爲衆石之主者朱砂也砂以生
汞汞乃砂之子難取者鉛中之銀易失者砂
中之汞鉛汞若相合煆鍊自成寳此鉛汞之
理見于外也若以内言之父母眞炁合而爲
一即精血爲胞胎凝結爲内腎内腎者鉛也
及夫腎中生炁炁中生水以腎水合心液之
上正陽之炁凝結于黄庭而爲丹則曰眞鉛
也以腎炁合心炁積炁生液結爲玄珠方還
下丹田而曰汞也及夫丹就眞炁升腎炁入
頂而眞水降一升一沉于十二樓前而爲既
濟既濟一次而還下丹田故曰眞汞也元皇
君訣曰鉛汞鼎中居燒成無價珠都來兩箇
宇了得萬家書正一眞人曰鉛汞傳來幾萬
秋幾人悟得幾人修若教此理常人會塵世
神仙似水流吕公曰金丹一粒定長生須得
眞鉛鍊甲庚火取南方赤鳳髓水求北海黑
龜精古今上聖稱說鉛汞之理不同其來止
於鉛爲腎而眞鉛爲丹汞爲心液而眞汞爲
藥眞鉛眞汞爲既濟若憑外說不可中理矣
　　　眞陰陽
九天祕籙曰一陰一陽之謂道陰陽不測之
謂神物中神而大者天得一陽以守乾道地
得一陰以守坤道物中神而明者日得一陽
魂以道應月得一陰魄以道致故夏至一陰
自天來若無眞陽萬物死也不能焦枯冬至
一陽自地升若無眞陰萬物生也不能滋潤
也日有眞陽陽燧感而火出月無眞陰故方
諸取而水絶此天地日月至大至明眞陰眞
陽豈人之不若是乎
西山記曰腎水也水中生炁名曰眞火氣中
暗藏眞一之水是陰中有陽陽中有陰也心
火也火中生液名曰眞水液中暗藏正陽之
炁是陽中有陰陰中有陽也三華者三陽腎
氣乃陰中之陽丹中眞炁則眞陽中之陽也
心液之炁乃陽中之陽不說三陰也所貴陰
盡陽純矣
玉皇聖胎訣言人常降心火于下田外境不
入泯絶狂慮一炁不散委于炁海賢炁不能
上升其息漸少縱出之悠悠然减省也故後
聖有自然胎息矣及達磨胎息至理言人之
炁升自有走失莫若内觀諸世界遊翫自己
天宫超清虚妙境其法貴乎無漏一念不生
一意不動無漏則善果成不動而眞聖見而
面壁九年氣無毫髮走失陰靈自外而身有
身東人不悟乃擲鉢西歸故聖人曰眞胎息
也及扁鵲解靈樞以冬至之後眞鉛積之一
分狀如戲蘂而鎮丹田令人鼻引清炁閉口
不出以定息二十四數爲火一兩四十五日
火進一十六兩而鍊就陽胎又以夏至之後
汞積之三分狀如抱卵而鎮絳宫亦以鼻引
清炁閉口不出以定息二十四數爲火一兩
四十五日火進一十六兩而鍊陰息以陰息
投陽胎而生眞炁眞炁生元神神形合爲一
與天地齊年離而爲二身外有身而爲羽客
仙子不在塵世以返三島十洲者也及葛洪
註胎息論曰凡胎息之要如在母腹中母呼
即呼母吸即吸今人不達妙理縱能閉之少
時隨手出之喘息不已非止不能留所閉之
息而又元炁損虚返爲外來陽炁所奪若炁
急未急之前外身自可停留少時勿使大急
未炁急之際先鼻引清炁一口續後便以新
取之炁换出舊閉急者之餘炁也故得奪住
其炁積而神形清爽可以除療百病曲留□
住亦非自然所以爲下等胎息眞仙上聖而
有三品之論也鼻引口吐可以去浮寒逐客
熱衝結滯行經絡若定息炁血不交陰陽自
媾若定萬息炁住神藏大乗之功不可言也
補炁之道此爲上矣或咽炁救飢渴行炁以
壯肌膚收炁補下田養炁以返童顔運炁以
益血脉雖見小功終不及胎息之補炁得力
功速且乆也



西山群仙會眞記卷之四
西山群仙會眞記卷之五夜五
　　(清虚洞天華陽眞人施肩吾希聖撰)
　　(三仙門弟子天下都閑客李竦全美編)
　　　鍊法人道
西山記曰以法入道道故不難以道求仙仙
亦甚易求仙不難所以難者所學之道不正
學道不難所以難者所學之法不眞昔人隱
形易貌留炁返魂呪白刃不傷禁毒蟲不害
釘釘自落履火不焦使水逆行迴風倒雨結
巾投地而兔走盤帶輟針而蛇行苽菓結實
于須臾龍魚遨遊乎頃刻若此是其術也而
與法不同故昔人以冬後陽生而春分之後
餘寒悮入腸胃以爲傷寒之疾既覺急居淨
室盤膝正坐閉目㝠心定息住炁以雙手疊
之兜外腎向前倒身跪禮不過二三十度汗
出清凉寒炁自散昔人夢泄遺漏或下元虚
冷乃於日落之後靜坐幽室以手兜外腎以
手挂臍下八十一數挂手兜腎兜手挂臍八
十一數九遍爲度但左右换手而已遂丹元
補暖眞炁充盈昔人以幽居靜室絶念忘言
一向下心火閉目存想如火輪炎炎積日炁
海堅固顏色異常日乆下盡諸穢自耐寒暑
也昔人以飲食過度胸臆注滿或寒熱凝滯
或痛結壅塞當靜坐鼻引清炁口閉不開多
入少出攻所病之處大緊方放其炁不下三
五次自然消除永絶萬病昔人心上爲陽而
陰不能到以腎下爲陰而陽不能及故湧泉
之上炁升而不降血注而不升致使脚膝沉
重陰凝而陽散又况終日奔馳無時休息當
夜後湯濯二足此外益而功少不若高舉二
足使炁倒行流于湧泉逆流于丹闕即日足
輕行及奔馬其步如飛也昔人以四肢小疾
五臟微痾或而凝滯壅塞靜坐澄清閉目絶
念運心炁于所病之處暫閉息少時無攻不
勝已上皆法也而與道不同夫道者無所不
包無所不通何止爲伎藝之能治疾病之功
而已因術識法因法知道道本一陰一陽而
已陰陽相交相合故天地有春夏秋冬之四
季日月有弦望晦朔之四候惟人也於一日
之間丑末寅初陽合陰也辰末已初陽交陽
也未末甲初陰合陽也戌末亥初陰交陰也
悟陰陽交合何道之遠哉
　　　鍊形化炁
西山記曰形者炁之舍炁者形之主借形養
炁炁壯而形固矣運炁鍊形形全而炁自眞
矣故人之眞炁大運隨天春在肝夏在心秋
在肺冬在腎人之元炁小運隨日子在腎卯
在肝午在心酉在肺古先達士識破天機以
炁度合天度以日用參年用自子至午炁生
之時而用聚炁還丹之法自午至子炁散之
時而用收炁鍊丹之法彭玉眞人訣曰午前
鍊乾午後鍊坤自寅至午乃昇身靜坐㝠目
忘言鼻息遲遲密想心宫如夫婦相見之儀
乆乆成功而得長生不死
昔元昉眞人訣曰自辰起不語以舌攪上腭
下腭惡濁之津咽之而呵出心中所積喜怒
哀樂之炁眞炁上升寄留面目以手握之次
居靜室宴坐不語至午未之間炁盛神昏側
卧閉口而睡積日安樂延年亦可留形住世
此知其時候悟其交合而無採取之法也
西山上聖知其子時腎炁生卯時肝炁生午
時腎炁交心炁積炁生液還于丹田而曰玄
珠若火候無差乃成大藥腎炁之中暗藏眞
一之水心液之上暗藏正陽之炁以陰抱陽
用水承炁此大道之本長生之藥如何使之
不走失當辰已之間幽室靜坐神識内守滿
口含津勿咽勿吐鼻息少入遲出綿綿若存
自然二炁相交凝結如露一百日無差藥力
全二百日聖胎堅三百日仙完而眞炁生炁
中有炁而可鍊炁成神故鍾離曰昔有三眞
頌金丹六訣矣若以修行不悟此世人學道
謾勞功又曰閑庭無事憶江南華滿春城水
滿潭若見揚州風物好是須穩駕虎龍船此
名曰龍虎交媾又曰採藥之法也及自午至
子而用收炁鍊丹之法者而爲火候古今不
同夫不悟眞理不識天機而達造化之宜者
惟扁鵲解靈樞以鼻引清炁入而留之四息
爲一銖二十四銖爲一兩火夏至之後以巽
卦天霐運二十五度行之鍊眞汞而爲陰胎
冬至以乾卦靈符運二十五度行之鍊眞鉛
而爲陽息陽息投陰胎而變金丹金丹一粒
可長生不死廣成子教黄帝自辰至暮靜坐
忘念屏絶外慮神識内守一意不散降心火
于丹田存臍下如淨瓶淨瓶之中有一珠如
彈丸用炎炎火不計晝夜而下燒之至于胎
成息住自然不飢不渴不畏寒暑可以留形
住世此進火得時亦無聚炁之法
西山有頌曰佳人才子正當年華落黄昏聚
會難不避主公腸欲斷時來須索閉陽關此
戌末亥初炁隨眞液還丹之際陰交陰而炁
欲散失當居靜室息不必閉也但少入遲出
心火下降至意留在丹田恐腎炁升而不停
心火降而不住乃微以肚腹輕脅丹田自熱
鍊日中所得之藥始也一百日乾卦次一百
日兊卦至乾卦次一百日坤卦至乾卦乾坤
相見大候無差若此加减合宜如說抽添須
肘後飛金晶也故古先上聖於離卦探藥乾
卦進火三百日結就内丹而爲陸地神仙形
神俱妙浩劫不死故鍊形之道非眞炁不可
也
　　　鍊炁成神
西山記曰以炁鍊形形化炁而體骨輕健入
水不溺蹈火不熱其大平龍虎交媾而成大
藥火候無差以變金丹若以神鍊炁炁鍊成
神非在于陽交陰會其在于抽鉛添汞致二
八之陰消换骨鍊形使九三之陽長三百日
胎仙完而眞炁生不可再探藥也肘後飛金
晶自腎後尾閶穴升之而到夾脊自夾脊雙
關升之而至上宫不止于腎炁補腦而午後
降眞火以鍊丹藥致陰盡陽純也如是子時
腎炁方生靜室清心閉目正坐歛身而腎炁
自聚微微昇身偃胸直腰先到夾脊次到上
宫自子加至辰巳定一百日一撞三關而又
積心之眞火煅鍊下元内丹陰固陽凝炁自
紛紜是日炁中有炁前升入頂後起入腦前
後俱起但升身勿動以焚身逐陰鬼一燒增
一炁十燒增一神百燒延萬年千燒出塵世
古先上聖恐火大過而又有澆灌之法也始
以探藥是玉液還丹次以肘後金晶入腦自
上田復入下田是金液還丹之法也以鼓兩
頰而虚咽納炁是也丹就而眞炁生以眞炁
鍊五臟之炁九仙經云鍊神劍金槌本以五
臟之炁中黄經云閉之千息以鍊五臟五臟
各出本色炁聚而上以朝元三陽合而升之
入頂是則不出五臟而無修鍊之時又無煅
鍊之法也西山有鍊炁之法妙且玄矣探藥
進火三百日大藥成還丹鍊形二百日眞炁
滿大運不必隨天但可以小運應日閉炁鍊
炁如甲乙日鍊肝炁甲日肝炁先進于艮卦
閉息至巽卦爲期如青炁現運而在頂乙日
養肝炁與畢法同凡起火識五行生尅也丙
丁日鍊心炁丙日心炁先進于巽卦閉息至
坤卦爲期如赤炁現運而在頂丁日養心炁
凡起火識五行生尅也戊己日鍊脾炁先進
于春則辰時一時閉息夏則未時閉息秋則
戌時閉息冬則丑時閉息凡起火識五行生
尅也庚辛日鍊肺炁庚日肺炁先進于坤卦
閉炁至乾卦爲期如白炁現運而在頂辛日
養肺炁凡起火識五行生尅也壬癸日鍊腎炁
壬日腎炁先進于乾卦閉息至艮卦爲期如
黑炁現運而在頂癸日養腎炁凡起火識五
行生尅也十日一翻鍊遍五臟凡二百五十
日各鍊二十五數眞炁自聚開河車搬五彩
之物笙簧女樂車馬旌旗各分方號隊陣喜
笑熙熙上朝帝闕共入天宫或而陰鬼作梗
邪魔爲障但于靜室中閉目㝠心升身正坐
三昧眞火自起一燒而魔鬼消散火過清凉
了無一物前件侍從歌樂轉加繁盛終日默
坐内觀明達並無厭足奇驗異證不可備録
既覺身形常似飛騰意氣飄揚難以制禦常
用調神出殻乃超凡入聖之時也
　　　鍊神合道
西山記曰修眞之士志在玄元而甘寂寞一
日炁滿功盈五炁朝元三花聚頂血凝炁聚
萬神朝眞併在上宫富貴華盛樓臺車馬士
女笙簧殆非人世所有勿得認爲眞境是自
身上宫未能超脱内院因循不出是爲困在
昏衢形神俱妙不能超脱止爲陸地神仙難
以棄殻而返十洲三島西山上聖前功已滿
而出殻之法不可不備録詳記也
昔海蟾公功滿數足陽神欲出方在上宫而
靜室孤坐如鶴出天門龍升舊穴猛撞天門
自開棄殻而去鍾離公功滿數足靜坐内觀
如登七級寳臺自下而上一級至一級上盡
到時勿怱忽則變殻不出止爲陸地神仙登
之既盡閉目下跳如夢中方寐身外有身如
嬰兒大瑩潔可愛勿得遠遊速須復入本軀
入而不出與天地齊年出而不入與凡俗異
處吕公出法七層寳臺三級紅樓一如鍾離
之法方當内觀紫河車搬神上入天宫留戀
紫華而不肯超出故起眞火而於煙焰中化
一火龍躍出昏衢乃棄殻之法最妙者也世
祖禪師雖無火候而陰靈亦不散方在内觀
而于定中以神磬聲而去此止可出而不見
入法也昔達磨六祖禪師雖是陰神出殻始
以形如槁木心若死灰集神既聚一意不散
神識内守從心地踴起一升復一升直過三
十三天化樂天宫如道家之在上宫也當跪
禮前進從三門之中中門而出此亦出而不
能入也西山上聖功滿數足其出也雖不離
内觀中起大歌樂中過門故起火是搬神入
頂過門是調神出殻方在内觀起火之後想
鬧華深處有孤村寮舍三二間始自彼中出
既遠既近而迴望故園依依寥落欲去不可
回視欲來則不可錯路聖聖相傳皆得棄殻
而無難易也頌曰功成須是出神京内境繁
華勿累身回望故園風物好鬧華深處有孤
村嗟夫少學無知之徒止於定中而出陰神
一日悮出天門不能回返本軀名曰尸解坐
化迷惑世人深爲有識者之所笑也
　　　鍊道人聖
洞天語録曰世人不悟大理以塵世石火電
光中暫榮暫貴役使心緒無定一日氣弱而
病氣絶而死轉轉不悟流身異類透靈于别
殻終不達生死之宜夫修養眞氣眞氣既成
而煅鍊陽神陽神既出得離塵世方居三島
功成神遷棄殻須傳流積行于人間行滿功
成受紫詔天書而居洞天矣稚川受道記曰
道成之人不可不傳傳之非人禍及七祖得
人不傳灾臨己身赤松子戒黄帝曰道不可
私求必以物將其理當信金而示不變也
西山記曰所爲捨施者表其受道之人誠心
也大則捨一身中則捨兒孫下則捨田宅上
則捨施于有道之人中則捨施于有法之人
下則捨施于有術之人也茅眞君戒曰傳道
之人必欲與先聖立教遇有志之士勿謂無
信金而不傳遇無志之士勿謂得信金而强
與非特墜教墜道而又彼此皆無益也玉眞
人請益元德眞君曰上仙入南洲傳道立教
必欲立盟誓出金玉者何也眞君曰蓋南洲
之人孽重福薄不信天機輕命重財願爲下
鬼若不立信金彼必有反慮若不設盟誓彼
必輕泄故取之以金表其不變嗟夫人居大
衆萬中無一人奉心清虚清虚萬中無一人
志誠志誠萬中無一人明者明破天機而輕
于財貨委于性命留意者少矣蓋其人假道
求財誑惑有志之士致使信心者見道流棄
之遂使高道之士束手鉗口見死不救若奉
道之士識人而知其賢愚愛法而知其邪正
節次得事續續有功使泰華爲金未可酬師
友之一二也





西山群仙會眞記卷之五










