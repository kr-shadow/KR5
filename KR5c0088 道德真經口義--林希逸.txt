#+TITLE: 道德真經口義--林希逸
#+DATE: 2016-06-11 12:27:03
#+SOURCE: github.com/kanripo/KR5c0088 master 05b268b9                
道德眞經口義彼一
　　　發題
老子姓李氏名耳字伯陽以其耳漫無輪故
號曰聃楚國苦縣人也仕周爲藏室史當周
景王時吾夫子年三十嘗問禮於聃其言屢
見於禮記於夫子爲前一輩語曰述而不作
竊比於我老彭太史公謂夫子所嚴事亦非
過與也及夫子没後百二十九年有周太史
儋嘗見秦獻公言離合之數或曰儋即老子
非也儋與聃同音傳者訛云周室既衰老子
西遊將出散關關令尹喜知爲異人强以著
書遂著上下篇五千餘言而去其上下篇之
中雖有章數亦猶繫辭上下然河上公分爲
八十一章乃曰上經法天天數奇其章三十
七下經法地地數偶其章四十四嚴遵又分
爲七十二曰陰道八陽道九以八乗九得七
十二上篇四十下篇三十二初非本㫖乃至
逐章爲之名皆非也唐元宗改定章句以上
篇言道下篇言德尤非也今傳本多有異同
或因一字而盡失其一章之意者識眞愈難
矣大抵老子之書其言皆借物以明道或因
時世習尚就以諭之而讀者未得其所以言
故晦翁以爲老子勞攘西山謂其間有陰謀
之言蓋此書爲道家所宗道家者流過爲崇
尚其言易至於誕既不足以明其書而吾儒
又指以異端幸其可非而非之亦不復爲之
參究前後注解雖多往往皆病於此獨穎濱
起而明之可謂得其近似而文義語脉未能
盡通其間窒礙亦不少且謂其多與佛書合
此却不然莊子宗老子者也其言實異於老
子故其自序以生與死與爲主具見天下篇
所以多合於佛書若老子所謂無爲而自化
不爭而善勝皆不畔於吾書其所異者特矯
世憤俗之辭時有太過耳伊川曰老氏谷神
一章最佳故文定曰老氏五千言如我無事
我好靜我有三寳皆至論也朱文公亦曰漢
文帝曹參只得老子皮膚王導謝安何曾得
老子妙處又曰伯夷微似老子又曰晋宋人
多說莊老未足盡莊老實處然則前輩諸儒
亦未嘗不與之但以其借諭之語皆爲指實
言之所以未免有所貶議也此從來一宗未
了疑案若研究推尋得其初意眞所謂千載
而下知其解者旦暮遇之也鬳齋林希逸題
















道德眞經口義卷之一
　　　　鬳齋林希逸
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　此章居一書之首一書之大㫖皆具於此
　其意蓋以爲道本不容言纔涉有言皆是
　第二義常者不變不易之謂也可道可名
　則有變有易不可道不可名則無變無易
　有仁義禮智之名則仁者不可以爲義禮
　者不可以爲智有春夏秋冬之名則春者
　不可以爲夏秋者不可以爲冬是則非常
　道非常名矣天地之始太極未分之時也
　其在人心則寂然不動之地太極未分則
　安有春夏秋冬之名寂然不動則安有仁
　義禮智之名故曰無名天地之始其謂之
　天地者非專言天地也所以爲此心之喻
　也既有陰陽之名則千變萬化皆由此而
　出既有仁義之名則千條萬端自此而始
　故曰有名萬物之母母者言自此而生也
　常無常有兩句此老子教人究竟處處人
　世之間件件是有誰知此有自無而始若
　以爲無則又有所謂莽莽蕩蕩招殃禍之
　事故學道者常於無時就無上究竟則見
　其所以生有者之妙常於有時就有上究
　竟則見其自無而來之徼徼即禮記所謂
　竅於山川之竅也言所自出也此兩欲字
　有深意欲者要也要如此究竟也有與無
　雖爲兩者雖有異名其實同出能常無常
　有以觀之則皆謂之玄玄者造化之妙也
　以此而觀則老子之學何嘗專尚虚無若
　專主於無則不曰丙者同出矣不曰同謂
　之玄矣玄之又玄衆妙之門此即莊子所
　謂有始也者有未始有始也者有未始有
　夫未始有始也者但贊言其妙而已初無
　别義若曰一層上又有一層則非其本㫖
　衆妙即易所謂妙萬物者也門言其所自
　出也此章人多只就天地上說不知老子
　之意正要就心上理會如此兼看方得此
　書之全意
　　　天下皆知章第二
天下皆知美之爲美斯惡已皆知善之爲善
斯不善已故有無相生難易相成長短相形
高下相傾音聲相和前後相隨是以聖人處
無爲之事行不言之教萬物作焉而不辭生
而不有爲而不恃功成而不居夫惟不居是
以不去
　此章即有而不居之意有美則有惡有善
　則有不善美而不知其美善而不知其善
　則無惡無不善矣蓋天下之事有有則有
　無有難則有易有長則有短有高則有下
　有音則有聲有前則有後相生相成以下
　六句皆喻上面美惡善不善之意故聖人
　以無爲而爲以不言而言何嘗以空寂爲
　事何嘗以多事爲畏但成功而不居耳如
　天地之生萬物千變萬化相尋不已何嘗
　辭其勞萬物之生盈於天地而天地何嘗
　以爲有如爲春爲夏爲生爲殺造化何嘗
　恃之以爲能故曰生而不有爲而不恃其
　意只在於功成而不居故以萬物作焉而
　不辭三句發明之作猶易曰坤作成物也
　此即舜禹有天下而不與之意自古聖人
　皆然何特老子但老子說得太刻苦所以
　近於異端夫惟不居是以不去言有其有
　者不能有而無其有者能有之此八字最
　有味書曰有其善喪厥善便是此意聲成
　文謂之音故曰音聲相和
　　　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治虛其
心實其腹弱其志强其骨常使民無知無欲
使夫知者不敢爲也爲無爲則無不治
　尚矜也我以賢爲矜尚則必起天下之爭
　禹惟不矜天下莫與汝爭能便是此意我
　以寳貨爲貴則人必皆有欲得之心其弊
　將至於爲盜此二句發下面可欲之意也
　人惟不見其所可欲則其心自定不見可
　欲使心不亂此八字最好虚其心無思慕
　也實其腹飽以食也弱其志不趨競也强
　其骨養其力也言太古聖人但使民飽於
　食而無他思慕力皆壯而無所趨競故其
　民純朴而無所知無所欲雖其間有機巧
　之心者所知雖萌於心而亦不敢有作爲
　也聖人之治天下也如此而聖人於世亦
　無所容心其爲治也皆以無爲爲之所以
　無不治也不見可欲使心不亂言聖人之
　教其民如此使者使其民也不尚賢不貴
　難得之貨皆恐有以動其欲心也動其欲
　亦不止此二事但以二者言之耳老子憤
　末世之紛紛故思太古之無事其言未免
　太過所以不及吾聖人也
　　　道沖章第四
道沖而用之或不盈淵乎似萬物之宗挫其
鋭解其紛和其光同其塵湛兮似若存吾不
知誰之子象帝之先
　沖虚也道體雖虚而用之不窮或盈或不
　盈隨時而不定也不曰盈不盈而曰或不
　盈纔有或字則其意自見此文法也淵者
　美也似者以疑辭贊美之也萬物之宗即
　莊子所謂大宗師也言此道若有若無苟
　非知道者不知之故曰似萬物之宗挫其
　鋭言其磨礱而無圭角也解其紛言其處
　紛擾之中而秩然有條也光而不露故曰
　和其光無塵而不自潔故曰同其塵此佛
　經所謂不垢不净也湛者微茫而不可見
　也若存若亡似有而似無故曰湛兮似若
　存即恍兮惚兮其中有物是也吾不知誰
　之子者亦設疑辭以美之也象似也帝天
　也言其在於造物之始故曰象帝之先曰
　象曰似皆以其可見而不可見可知而不
　可知設此語以形容其妙也
　　　天地不仁章第五
天地不仁以萬物爲芻狗聖人不仁以百姓
爲芻狗天地之間其猶橐籥乎虚而不屈動
而愈出多言數窮不如守中
　生物仁也天地雖生物而不以爲功與物
　相忘也養民仁也聖人雖養民而不以爲
　恩與民相忘也不仁不有其仁也芻狗已
　用而棄之相忘之喻也三十八章曰上德
　不德是以有德不仁猶不德也莊子齊物
　曰大仁不仁天地曰至德之世相愛而不
　知以爲仁亦是此意芻狗之爲物祭則用
　之已祭則棄之喻其不著意而相忘爾以
　精言之則有所過者化之意而說者以爲
　視民如草芥則誤矣大抵老莊之學喜爲
　驚世駭俗之言故其語多有病此章大㫖
　不過曰天地無容心於生物聖人無容心
　於養民却如此下語涉於奇怪而讀者不
　精遂有深弊故曰申韓之慘刻原於芻狗
　百姓之意雖老子亦不容辭其責矣籥者
　橐之管也橐籥用而風生焉其體雖虚而
　用之不屈動則風生愈出愈有天地之間
　其生萬物也亦然橐籥之於風何嘗容心
　天地之於生物亦何嘗容心故以此喻之
　況用之則有風不用則無亦有過化之意
　數猶曰每每也守中默然閉其喙也意謂
　天地之道不容以言盡多言則每每至於
　自窮不如默然而忘言子曰予欲無言天
　何言哉四時行焉萬物生焉亦此意也但
　聖人之語粹而易眀此書則鼔舞出入使
　人難曉或者以爲戒人之多言則與上意
　不貫矣如此看得破非惟一章之中首末
　貫串語意明白而其文簡妙高古亦豈易
　到哉
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　此章乃修養一項功夫之所自出老子之
　初意却不專爲修養也精則實神則虚谷
　者虚也谷神者虚中之神者也言人之神
　自虚中而出故常存而不死玄遠而無極
　者也牝虚而不實者也此二字只形容一
　箇虚字天地亦自此而出故曰根綿綿不
　已不絶之意若存者若有若無也用於虚
　無之中故不勞而常存即所謂虚而不屈
　動而愈出是也晦翁曰至妙之理有生生
　之意存焉此語亦好但其意亦近於養生
　之論此章雖可以爲養生之用而初意實
　不專主是也
　　　天長地乆章第七
天長地久天地所以能長且久者以其不自
生故能長生是以聖人後其身而身先外其
身而身存非以其無私邪故能成其私
　此章以天地喻聖人無容心之意天地之
　生萬物自然而然無所容心故千萬歲猶
　一日也聖人之脩身無容心於先後無容
　心於内外故莫之先而常存是以其無私
　而能成其私也此一私字是就身上說來
　非公私之私也若以私爲公私之私則不
　得謂之無容心矣此語又是老子誘人爲
　善之意及釋氏翻出來則無此等語矣故
　謂之眞空實有眞空便是無私之意實有
　便是能成其私之意但說得來又高似一
　層
　　　上善若水章第八
上善若水水善利萬物而不爭處衆人所惡
故幾於道矣居善地心善淵與善仁言善信
政善治事善能動善時夫惟不爭故無尤矣
　此章又以水喻無容心之意上善者至善
　也謂世間至善之理與水一同水之爲善
　能利萬物而何嘗自以爲能順流而不逆
　不爭也就卑就濕不以人之所惡爲惡也
　以此觀水則近於道矣幾者近也居善地
　言居之而安也心善淵言其定而靜也與
　善仁言其仁以及物也言善信言出口皆
　實理也政善治以之正國則必治也事善
　能以之處事則無不能也動善時隨所動
　而皆得其時也此七句皆言有道之士其
　善如此而不自以爲能故於天下無所爭
　而亦無尤怨之者此即汝惟不爭天下莫
　與汝爭能也解者多以此爲水之上善七
　故其說多牽强非老子之本㫖
　　　持而盈之章第九
持而盈之不如其已揣而鋭之不可長保金
玉滿堂莫之能守富貴而驕自遺其咎功成
名遂身退天之道
　此章只言進不如退故以持盈揣鋭爲喻
　器之盈者必溢持之則難不如不盈之易
　持已者勿盈之意也揣治也鋭銛也治器
　而至於極銛極鋭無有不折不若不鋭者
　可以長保富而至於金玉滿堂必不能長
　保居王公之位而至於驕盈必遺其咎故
　欲全其功保其名者必知早退乃爲天道
　功成名遂是隨其大小而能自全者故曰
　成曰遂若不知自足則何時爲成耶何時
　爲遂耶此四字須子細看
　　　載營魄章第十
載營魄抱一能無離乎專氣致柔能如嬰兒
乎滌除玄覽能無疵乎愛民治國能無爲乎
天門開闔能無雌乎明白四達能無知乎生
之畜之生而不有爲而不恃長而不宰是謂
玄德
　營魂也神也魄精也氣也此三字老子之
　深意載猶車載物也安一載字在上而置
　營魄二字於下如謎語然魄以載營則爲
　衆人營以載魄則爲聖人合而言之則營
　魄爲一離而言之則魂魄爲二抱者合也
　其意蓋曰能合而一之使無離乎將離而
　二之乎故曰抱一能無離乎此六字意亦
　甚隱正要人自參自悟也嬰兒未有聞見
　則其氣專致者極也柔者順也能如嬰兒
　專氣致柔則能抱一矣故曰能如嬰兒乎
　此老子設問之語也蓋曰人能如此乎此
　下數句皆然蕩滌瑕垢而觀覽玄冥則必
　有分别之心無疵者無分别也雖蕩滌瑕
　垢而有不垢不淨之心則能抱一矣有愛
　民治國之功而有無爲而爲之心則能抱
　一矣陰陽闔闢有雌雄交感之理而無雌
　雄交感之心則能抱一矣天門即天地間
　自然之理也此亦借造物以爲喻縁此等
　語遂流入修養家或有因是而爲邪說者
　誤世多矣明白四達無所不通也而以無
　知爲知則抱一矣生之畜之言造化之間
　生養萬物也造物何嘗視之以爲有何嘗
　恃之以爲能雖爲萬物之長而何嘗有宰
　制萬物之心如此而後謂之玄妙之德此
　章之意大抵主於無爲而爲自然而然無
　爲自然則其心常虚故以神載魄而不以
　魄載神此聖人之事以魄載神則著迹矣
　老子一書大抵只是能實而虚能有而無
　則爲至道縱說橫說不過此理
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　轂車中之容軸者也輻輪之股也轂惟虚
　中故可以行車埏埴陶者之器也虚而員
　故可以成器户牖室中之通明處也此三
　者皆是譬喻虚者之爲用故曰有之以爲
　利無之以爲用車器室皆實有之利也而
　其所以爲車爲室爲器皆虚中之用以此
　形容一無字可謂奇筆
　　　五色章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　目盲謂能惑視也耳聾謂能惑聽也口爽
　失正味也心發狂不定也行妨謂妨害德
　行也此五者皆務外而失内腹内也目外
　也聖人務内不務外故去彼而取此彼上
　五者也此道也老子諸章結語多精絶務
　外亦不特此五事舉其凡可以類推
　　　寵辱章第十三
寵辱若驚貴大患若身何謂寵辱寵爲下得
之若驚失之若驚何謂貴大患若身吾所以
有大患者爲吾有身及吾無身吾有何患故
貴以身爲天下則可寄於天下愛以身爲天
下乃可以託於天下
　若而也寵辱不足驚而人驚之身爲大患
　而人貴之先提起丙句下面却解何謂者
　不足言也寵辱一也本不足言而人以辱
　爲下自萌好惡之心故得之失之皆能驚
　動其心此即患得患失之意身者我之累
　也無身則無累矣而人反以爲貴是不知
　其眞身之身也知其眞身之可貴知其眞
　身之可愛雖得天下不足以易之人能如
　此則可以寄託於天下之上矣寄託二字
　便有天下不與之意此章兩何謂自有兩
　意乃古文之妙處
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩兮不可名復歸於無
物是謂無狀之狀無象之象是謂惚恍迎之
不見其首隨之不見其後執古之道以御今
之有能知古始是謂道紀
　此章形容道之無迹夷平也希微不可見
　之意三字初無分别皆形容道之不可見
　不可聞不可得耳摶執也三者希夷微也
　三者之名不可致詰言不可分别也故混
　而一者言皆道也此兩句是老子自解上
　三句老子自曰不可致詰而解者猶以希
　夷微分别之看其語脉不破故有此拘泥
　耳不皦不明也不昧不暗也上下俯仰也
　上下二字亦不可拘但言此道不明不暗
　上下求之皆不可見耳繩繩多也多而不
　可名其終皆歸於無物故爲無狀之狀無
　象之象所謂無狀之狀無象之象亦惚恍
　耳迎之而不見其首無始也隨之而不見
　其後無終也執古之道言其初自無而出
　也以其初之無而御今之有則可以知古
　始之所謂道者矣紀綱紀也道紀猶曰人
　紀猶曰王道之綱也
　　　古之善爲士章第十五
古之善爲士者微妙玄通深不可識夫惟不
可識故强爲之容豫兮若冬涉川猶兮若畏
四鄰儼若客涣若冰將釋敦兮其若樸曠兮
其若谷渾兮其若濁孰能濁以靜之徐清孰
能安以乆之徐生保此道者不欲盈夫惟不
盈是以能敝不新成
　此章形容有道之士通於玄微妙可謂深
　於道矣而無所容其識知惟其中心之虚
　不知不識故其容之見外者皆出於無心
　故曰强爲之容豫兮以下乃是形容有道
　者之容自是精到冬涉川難涉之意也豫
　容與之與也遲回之意也猶夷猶也若人
　之畏四鄰而不敢有爲也客者不自由之
　意儼凝定也涣舒散也若冰之將釋似散
　而未散也敦厚也樸渾然之意也曠達也
　谷虚也渾兮其若濁澄之而不清撓之而
　不濁也於濁之中而持之以靜則徐而自
　清安不動也安之而乆徐徐而動故曰徐
　生孰能者言孰能若此乎徐優游之意也
　此兩句只是不清不濁不動不靜濁中有
　清動中有靜耳不欲盈者虚也敝故也保
　此道者其中常虚則但見故而不新此便
　是首章所謂常道處敝而不新則千載如
　一日矣能如此而後爲道之大成是以能
　敝不新是一句成是一句
　　　致虚極章第十六
致虚極守靜篤萬物並作吾以觀其復夫物
芸芸各歸其根歸根曰靜靜曰復命復命曰
常知常曰明不知常妄作凶知常容容乃公
公乃王王乃天天乃道道乃乆没身不殆
　致虚致知之致也學道至於虚虚而至於
　極則其守靜也篤矣篤固也能虚能靜則
　於萬物之並作而觀其復焉作生也復歸
　根復命之時也此便是常無欲以觀其妙
　常有欲以觀其竅芸芸猶紛紛也物之生
　也雖芸芸之多而其終也各歸其根既歸
　根矣則是動極而靜之時此是本然之理
　於此始復故曰復命得至復命處乃是常
　久而不易者能知常乆而不易之道方謂
　之明此便是道可道非常道名可名非常
　名之意人惟不知此常乆不易之道故有
　妄想妄動皆失道之凶也知常則其心與
　天地同大何物不容既能容矣則何事不
　公王天下者即此公道是也以公道而王
　則與天同矣天即道也故曰王乃天天乃
　道乆常也人能得此常道則終其身無非
　道也又何殆乎自天子以至庶人皆然
　　　太上章第十七
太上下知有之其次親之譽之其次畏之其
次侮之故信不足焉有不信猶兮其貴言功
成事遂百姓皆曰我自然
　太上言上古之世也下天下也上古之時
　天下之人但知有君而已而皆相忘於道
　化之中及其後也民之於君始有親譽之
　意又其後也始有畏懼之意又其後也始
　有玩侮之意此言世道愈降愈下矣上德
　既衰誠信之道有所不足故天下之人始
　有不信之心此商人作誓民始叛周人作
　會民始疑之意民既不信矣而爲治者猶
　安然以言語爲貴故有號令教詔之事豈
　不愈重民之疑乎猶夷猶也猶兮乃安然
　之意太上之時功既成矣事既遂矣天下
　之人陰受其賜而不自知皆曰我自然如
　此所謂帝力於我何加是也既謂貴言之
　非而以此一句結之是傷今而思古也
　　　大道廢章第十八
大道廢有仁義智慧出有大僞六親不和有
孝慈國家昏亂有忠臣
　大道行則仁義在其中仁義之名立道漸
　漓矣故曰大道廢有仁義譬如智慧日出
　而後天下之詐僞生六親不和而後有孝
　慈之名國家昏亂之時而後有忠臣之名
　此三句皆是譬喻以發明上一句也
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有所屬見素抱樸少私寡欲
　聖知之名出而後天下之害生不若絶之
　棄之而天下自利仁義之名出而後有孝
　不孝慈不慈分别之論不若絶而去之與
　道相忘則人皆歸於孝慈之中而無所分
　别也巧利作而後盜賊起不若絶而棄之
　即所謂不貴難得之貨使民不爲盜也聖
　知仁義巧利三者皆世道日趨於文故有
　此名以知道者觀之是文也反不足以治
　天下不若屬民而使之見素抱樸少私寡
　欲而天下自無事矣令使也屬猶周禮屬
　民讀法之屬也此意蓋謂文治愈勝世道
　愈薄不若還淳反樸如上古之時也此亦
　一時憤世之言
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如登春臺我獨泊兮其
未兆若嬰兒之未孩乗乗兮若無所歸衆人
皆有餘我獨若遺我愚人之心也哉沌沌兮
俗人昭昭我獨若昏俗人察察我獨悶悶澹
兮其若海飂兮似無所止衆人皆有以我獨
頑且鄙我獨異於人而貴求食於母
　爲道日損爲學日益此等字義不可與儒
　書同論學則離道矣絶學而歸之無則無
　憂矣唯阿皆諾也人之學者以善爲勝惡
　是猶曰唯勝阿也不若併善之名無之此
　即天下皆知美之爲美斯惡矣之意雖然
　古之知道者雖以善惡皆不可爲而何嘗
　無所畏凡人之所畏者我未嘗不畏之若
　皆以爲不足畏則其爲荒亂何所窮極荒
　亂也未央無窮極也襌家曰豁達空撥因
　果便是人之所畏而不畏也莽莽蕩蕩招
　殃禍便是荒兮其未央哉衆人之樂於世
　味也如享太牢如登春臺而我獨甘守淡
　泊百念不形如嬰兒未孩之時乗乗然無
　所歸止兆形也萌也此心不萌不動故曰
　未兆嬰方生也孩稍長也嬰兒之心全無
　知識乗乗若動不動之意無所歸不著迹
　也此我之所以異於衆人也衆人皆有求
　贏餘之心而我獨若遺棄之我豈愚而如
　此沌沌然乎沌沌渾沌無知之貌此意蓋
　謂我之爲道以不足爲樂而無有餘之心
　非我愚而汝智也昏昏悶悶即沌沌是也
　俗人昭昭察察而我獨昏昏悶悶此其所
　以異於人也其心淡泊如乗舟大海之中
　風飂然而無所止宿此即乗乗若無歸之
　意也有以有爲也衆人皆有爲而我甘於
　不求故若頑若鄙我豈眞頑鄙哉我之所
　以異於人者味於道而已有名萬物之母
　母即道也食味也貴求食於母言以求味
　於道爲貴也
道德眞經口義卷之一




道德眞經口義卷之二彼二
　　　　鬳齋林希逸
　　　孔德之容章第二十一
孔德之容唯道是從道之爲物唯恍唯惚惚
兮恍其中有象恍兮惚其中有物窈兮冥兮
其中有精其精甚眞其中有信自古及今其
名不去以閲衆甫吾何以知衆甫之然哉以
此
　孔盛也知道之士唯道是從而其見於外
　也自有盛德之容德之爲言得也得之於
　己曰德道不可見而德可見故以德爲道
　之容孟子曰動容周旋中禮盛德之至與
　此句差異但讀莊老者當以莊老字義觀
　之若欲合之孔孟則字多窒礙矣唯恍唯
　惚言道之不可見也雖不可見而又非無
　物故曰其中有象其中有物其中有精此
　即眞空而後實有也其精甚眞其中有信
　此兩句發明無物之中眞實有物不可以
　爲虚言也信實也道之名在於古今一日
　不可去而萬善皆由此出衆甫衆美也閲
　歷閲也萬善往來皆出此道也以此者以
　道也言衆甫之所自出吾何以知其然蓋
　以此道而已此等結語亦其文字之精處
　　　曲則全章第二十二
曲則全枉則直窪則盈弊則新少則得多則
惑是以聖人抱爲天下式不自見故明不
自是故彰不自伐故有功不自矜故長夫唯
不爭故天下莫能與之爭古之所謂曲則全
者豈虚言哉誠全而歸之
　能曲而後能全能枉而後能直能窪而後
　能盈能弊而後能新能少而後能多此皆
　能不足而後能有餘能眞空而後實有之
　意少則得多則惑只是少則多三字又細
　繹作兩句也一者虚也無也不足也聖人
　所抱只這一件道理所以爲天下之法式
　不自見不自是不自伐不自矜皆是不有
　其有之意我既虚心而無所爭於天下又
　何爭之有長可乆也既如此說了却提起
　前面曲則全一句作如此歸結亦是文之
　奇處天地之與我無所欠闕我但當全而
　歸之耳又他何所事也誠者實也言實當
　如此也曲枉窪弊四句皆是設喻以發明
　下面之意而已
　　　希言自然章第二十三
希言自然故飄風不終朝驟雨不終日孰爲
此者天地天地尚不能乆而況於人乎故從
事於道者道者同於道德者同於德失者同
於失同於道者道亦樂得之同於德者德亦
樂得之同於失者失亦樂得之信不足有不
信
　天地之間只自然兩字可以盡天地之理
　希少也謂此二字其言不多而天地之理
　不過如此而已飄風驟雨雖天地爲之而
　亦不終朝不終日人之得喪窮達又豈可
　常哉從事於道者言學道者也道行也德
　得也可行則行我亦無違焉可得則得我
　亦無違焉可失則失我亦無違焉同者隨
　順而無違之意可行我亦樂得之可得我
　亦樂得之可失我亦樂得之行止得失我
　皆樂之此所以爲知道之士然此事須信
　得及方可若信處纔有未足則於此有不
　能自信者故曰信不足有不信
　　　跂者不立章第二十四
跂者不立跨者不行自見者不明自是者不
彰自伐者無功自矜者不長其在道也曰餘
食贅行物故惡之故有道者不處也
　足不著地曰跂跂而立則不能乆跨者兩
　股不相著也跨則不可以行此兩句是譬
　喻也自見自是自伐自矜皆是有其有而
　不化者不明自蔽也不彰名不顯也不長
　不可乆也易曰盈不可乆也亦是此意餘
　食贅行皆長物也有道者無迹有迹則爲
　長物矣曰餘曰贅莊子駢拇枝指之意也
　食之餘棄形之贅疣人必惡之此有道者
　所以不處也言不以迹自累也
　　　有物混成章第二十五
有物混成先天地生寂兮寥兮獨立面不改
周行而不殆可以爲天下母吾不知其名字
之曰道强爲之名曰大大曰逝逝曰遠遠曰
反故道大天大地大王亦大域中有四大而
王處一焉人法地地法天天法道道法自然
　有物混成道也無極而太極也其生在天
　地之先言天地自是而出也寂兮寥兮不
　可見也獨立而不改常乆而不易也周行
　而不殆行健而不息也可以爲天下母天
　下萬物之所由生也吾不知其名不可得
　而名也名不可得字之曰道字者代名之
　謂也曰道不足以盡之又强而名之曰大
　大不足以盡之又名之曰逝逝者往也不
　可追逐也逝不足以盡之又强而名之曰
　遠遠者不可近也不可得而親附也遠又
　不足以盡之又强而名之曰反反者復歸
　於根之意也此皆鼓舞之文在莊子此類
　尤多或以反爲反求諸身則非矣域中有
　四大王居其一蓋言人居天地之間但知
　有王之爲大而不知王之上其大者又有
　三焉然而人則法地地則法天天則法道
　道又法於自然是自然又大於道與天地
　也其意但謂道至於自然而極如此發揮
　可謂奇論
　　　重爲輕根章第二十六
重爲輕根靜爲躁君是以君子終曰行不離
輜重雖有榮觀燕處超然如何萬乗之主而
以身輕天下輕則失臣躁則失君
　有重則有輕有靜則有躁根者言輕自重
　而生也君者言躁以靜爲主也有道之人
　終日行而不著於輜重之間言無重則無
　輕也無靜則無躁也離麗也其胸中之所
　見極天下之至美故曰榮觀雖有此榮觀
　而居之以安故超然在於輕重靜躁之外
　燕安也處居也猶吾書所謂安行廣居也
　爲萬乗之主若不知身之爲重則不能超
　然於事物之外必至有輕躁之失失臣者
　不足以臣服天下也失君者言自失所主
　也以身輕天下者言以天下爲重以身爲
　輕也不輕其身則知道矣知道則知自然
　矣知自然則無靜無重矣而況有輕躁乎
　　　善行無轍迹章第二十七
善行無轍迹善言無瑕謫善計不用籌策善
閉無關楗而不可開善結無繩約而不可解
是以聖人常善救人故無棄人常善救物故
無棄物是謂襲明故善人不善人之師不善
人善人之資不貴其師不愛其資雖智大迷
是謂要妙
　善言善行善計善閉善結五者皆譬喻也
　其意但謂以自然爲道則無所容力亦無
　所著迹矣聖人雖異於衆人而混然與之
　而處未嘗有自異之心所以不見其迹也
　聖人之道可以救人可以救物其於人物
　也亦甚異矣而未嘗有棄人棄物之心和
　光同塵而與之爲一故曰襲明龔者藏也
　龔明即莊子所謂滑疑之耀也善人可以
　師範一世雖異於不善之人而天下若無
　不善之人則誰知善人之爲善是不善人
　乃爲善人之資也資者言其賴之以自别
　也此兩句又發明上面無棄人無棄物之
　意若有棄人棄物之心則是有師而不知
　貴有資而不知愛雖自以爲智而不知乃
　迷之大者知此道者可謂要妙之道
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復於無極知其榮守其辱
爲天下谷常德乃足復歸於樸樸散則爲器
聖人用之則爲官長故大制不割
　知雄守雌不求勝也知白守黑不分别也
　知榮守辱無歆艶也知守有能爲而不爲
　之意谿谷在下水所歸也言如此則天下
　歸之式天下以爲式也常德即首章所謂
　常道也不離無間斷也不忒無差失也乃
　足備全之也嬰兒無知也無極無物也樸
　太樸也天地之始也太樸既散而後有器
　即形而上謂之道形而下謂之器也聖人
　以形而上者用形而下者則天地之間各
　有其職聖人兼三才以御萬物雖職覆職
　載亦聽命於我是爲天地之間官於物者
　之長也莊子曰官天地天地之職亦造化
　之一官守耳割離也以道制物謂之大制
　大制則道器不相離矣此亦無爲而爲自
　然而然之意
　　　將欲取天下章第二十九
將欲取天下而爲之者吾見其不得已天下
神器不可爲也爲者敗之執者失之凡物或
行或隨或噓或吹或强或羸或載或隳是以
聖人去甚去奢去泰
　天下神器豈人力所可得道盛德至天下
　歸之而不得辭而後可以有天下若萌取
　天下之心而强爲善以求有得决不可得
　矣此三句是譬喻也其意蓋言凡天下之
　事不可以有心求也爲者則必敗執者則
　必失是皆有心之累也故有道者之於物
　行者聽其自行隨者聽其自隨嘘者聽其
　自嘘吹者聽其自吹强者聽其自强羸者
　聽其自羸成者聽其自成隳者聽其自隳
　是皆自然而然而已行隨猶先後也載成
　也甚奢泰三者皆過當之名亦前章餘食
　贅行之意聖人去之者無心無累無爲無
　求也此章結得其文又奇甚奢泰三字只
　是一意但如此下語非唯是其鼓舞之筆
　亦申言其甚不可之意其言玄妙則曰玄
　之又玄則曰大曰逝曰遠皆是一樣文法
　讀者不悟其意故不見他文字奇處又多
牽强之說
以道佐人主章第三十
以道佐人主者不以兵强天下其事好還師
之所處荆棘生焉大軍之後必有凶年故善
者果而已矣不敢以取强焉果而勿矜果而
勿伐果而勿驕果而不得已果而勿强物壯
則老是謂非道非道早已
　佐人主而以强兵爲心則非知道者矣何
　者兵凶器也我以害人人亦將以害我故
　曰其事好還用師之地農不得耕則荆棘
　生矣用兵之後傷天地之和氣則必有凶
　年之菑此意但言好戰求勝非國之福七
　句只是譬喻若人之爲善其果者在我而
　何嘗敢以此求勝於人故曰不敢以取强
　果易言果行育德是也其果者在我而不
　形諸外則無矜伐驕强之名而其應事也
　常有不得已之意此亦知雄守雌之論强
　者不能終强矜者不能終矜譬如萬物既
　壯則老必至矣不知此理而欲以取强於
　天下皆不道者也既知此爲不道則當急
　急去之故曰早已已者已而勿爲也
　　　夫佳兵章第三十一
夫佳兵者不祥之器物或惡之故有道者不
處是以君子居則貴左用兵則貴右兵者不
祥之器非君子之器不得已而用之恬淡爲
上故不美也若美必樂之樂之者是樂殺人
也夫樂殺人者不可得志於天下矣故吉事
尚左凶事尚右是以偏將軍處左上將軍處
右言居上勢則以喪禮處之殺人衆多以悲
哀泣之戰勝以喪禮處之
　此章全是以兵爲喻兼當時戰爭之習勝
　故以此語戒之佳兵喜用兵者也以用兵
　爲佳此不祥之人也以不祥之人而行不
　祥之事故曰不祥之器此天下之所惡故
　有道者不爲之且君子之居每以左爲貴
　而兵則尚右便是古人亦以兵爲不祥之
　事非君子之所樂用必不得已而後爲之
　不幸而用兵必以恬淡爲尚恬淡無味也
　即是不得已之意也雖勝亦不以爲喜不
　美者言用兵不是好事也若以用兵爲喜
　則是以殺人爲樂豈能得志於天下孟子
　曰不嗜殺人者能一之亦此意也偏將軍
　之職位本在上將軍之下今上將軍居右
　而偏將軍居左是古人以兵爲凶事故以
　喪禮處之左陽也右陰也喪禮則尚陰幸
　而戰勝亦當以居喪之禮泣死者而悲哀
　之可也以勢而言下反居上故曰言居上
　勢此章之意蓋言人之處世有心於求勝
　者皆爲凶而不爲吉也
　　　道常無名章第三十二
道常無名樸雖小天下不敢臣侯王右能守
萬物將自賔天地相合以降甘露人莫之令
而自均始制有名名亦既有夫亦將知止知
止所以不殆譬道之在天下由川谷之於江
海也
　道常無名即可名非常名也無名之樸道
　也雖若至小而天下莫不尊之孰敢卑之
　故曰不敢臣爲侯王者若能守此道則萬
　物自賔服之矣天至高也下而接乎地天
　氣下降地氣上騰而後甘露降焉天地和
　則甘露降民之在天下自生自養莫不均
　平誰實使之自然之道也若容心而使則
　不得其均平矣道之始本無名焉萬物既
　作而後有道之名制作也是樸散而爲器
　也此名既有則一生二二生三何所窮已
　知道之士當於此而知止則不循名而逐
　末矣循名逐末則危殆之所由生也知止
　則不殆矣川谷之水必歸之江海而後止
　天下萬物必歸之道而後止故曰道之在
　天下猶川谷之於江海也
　　　知人者智章第三十三
知人者智自知者明勝人者有力自勝者强
知足者富强行者有志不失其所者乆死而
不亡者壽
　智私智也明在内者也有力角力於外者
　也强在内之果也自勝者强勝己之私謂
　之克也知足者富無不足則常有餘也志
　勝氣則其强也不弱得其所安則乆而不
　變故曰不失其所者乆孔子曰朝聞道夕
　死可矣死而不亡者壽亦此意也此二句
　非言語所可解自證自悟可也
　　　大道汎兮章第三十四
大道汎兮其可左右萬物恃之以生而不辭
功成不居衣被萬物而不爲主故常無欲可
名於小矣萬物歸焉而不知主可名於大矣
是以聖人能成其大也以其不自大故能成
其大
　汎兮其可左右無所係著也物物皆道之
　所生何嘗辭之既生矣何嘗居之以爲功
　衣被蒙賴也萬物皆蒙賴其利而道何嘗
　有主宰之心湛然而無所欲可謂之自小
　矣故曰可名於小道雖小而萬物歸之以
　爲主道亦不自知豈不謂之大乎惟其能
　小所以能大聖人之所以不爲大者故能
　成其大也此即守其雌爲天下谿之意
　　　執大象章第三十五
執大象天下往往而不害安平泰樂與餌過
客止道之出言淡乎其無味視之不足見聽
之不足聞用之不可既
　大象者無象之象也天下往者執道而往
　行之天下也以道而行則天下孰得而害
　之天下無所害則安矣平矣泰矣三字亦
　只一意也樂鐘鼓之樂也餌飲食也張樂
　設饌以待嘉客樂終食盡客過則止矣過
　者去也是筵席必有散時也道之可味雖
　若甚淡視之雖不可見聽之雖不足聞言
　其不足悦耳目也而用之於今古而不盡
　此即物有盡而道無窮之意道之出言道
　形於言也猶曰道之爲言也
　　　將欲噏之章第三十六
將欲噏之必固張之將欲弱之必固强之將
欲廢之必固興之將欲奪之必固與之是謂
微明柔之勝剛弱之勝强魚不可脱於淵國
之利器不可以示人
　此章前八句皆是譬喻只是得便宜處失
　便宜之意噏斂也弛也張者必弛强者必
　弱興必有廢得必有失與得也奪失也人
　人惟不知自以爲喜而不知此理雖晦而
　實明故曰微猶晦也言雖微而甚易見也
　但能柔弱必可以勝剛强此亦守雌守黑
　之意淵喻道也魚喻人也人之不能外於
　道猶魚之不可脱於淵也國之利器若以
　示人盜賊之招也道之爲用在我若自眩
　露而以求勝於物亦猶以國之利器而示
　人也此亦前章善者果而已不可以取强
　之意
　　　道常無爲章第三十七
道常無爲而無不爲侯王若能守萬物將自
化化而欲作吾將鎭以無名之樸無名之樸
亦將不欲不欲以靜天下將自正
　此章與道常無名章語勢皆同無爲無不
　爲自然而然也侯王若能守此無爲之道
　則不求化萬物而萬物自化矣天地之間
　萬化欲作之時吾但以無名之樸鎭之化
　萬物之變也萬變俱作相尋不已而我但
　以自然處之彼自紛紛我自安安故曰鎭
　下句化字不可拈上句化字說無名之樸
　何也亦無欲而已無欲則靜靜則天下自
　正矣不欲即無欲也不字又有勿字意用
　功處也


道德眞經口義卷之二














道德眞經口義卷之三彼三
　　　　鬳齋林希逸
　　　上德不德章第三十八
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首也前識者道之華
而愚之始也是以大丈夫處其厚不處其薄
居其實不居其華故去彼取此
　上德之人有德而不自知其德化也惟其
　能化是以有德不失德者執而未化也執
　而未化則未可以爲有德故曰無德上德
　下德只前章太上其次之論無爲而無以
　爲即無爲而無不爲也以者有心也無以
　爲是無心而爲之也下德之有以爲則爲
　容心矣既言上德下德又以仁義繼之上
　仁爲之而無以爲以仁爲上德也上義爲
　之而有以爲以義爲下德也老子之學以
　禮爲强世先以仁義抑揚言之而後及於
　禮則禮爲愈下矣爲之而莫之應强民而
　民不從之也仍引也民不從而强以手引
　之强掣拽之也只是形容强民之意故曰
　攘臂而仍之道自然也德有得也自然者
　化有得者未化故曰失道而後德仁者有
　愛利之心比之德又下矣義者有斷制之
　心比之仁又下矣禮者有强民之意比之
　義又下矣老子之言仁義禮其字義皆與
　孔孟不同就其書而求其意可也若論正
　當字義則皆失之禮者忠信之薄言脩飾
　於外而不由中矣其意以禮爲出於人僞
　故曰亂之首前識者多識前言往行也以
　多識爲智則非道之實矣華者務外也若
　以此爲智反以自愚故曰愚之始曰厚曰
　實只是務内之意去彼取此者言其不爲
　禮而爲道也此者道也
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅侯王無以
爲貞而貴高將恐蹶故貴以賤爲本高以下
爲基是以侯王自稱孤寡不穀此其以賤爲
本邪非乎故致數車無車不欲琭琭如玉落
落如石
　一者道也天之所以清明而垂象地之所
　以安靜而載物神之所以虚而靈谷之所
　以虚而盈皆此道也萬物之所以生亦此
　道也侯王之所以保正萬邦亦此道也其
　致之者言其清寧靈盈生正皆因此道而
　得之裂猶周易言毁也發言動而不定也
　歇消滅而不靈也竭盡也虚則能受不虚
　則盡止而不可受矣蹶顚也處貴高之位
　而無此則顚蹶矣曰賤曰下即前章所謂
　少則得之意皆虚而不自有也貴賤高下
　兩句亦只是譬喻無賤何以爲貴無下何
　以能高下與賤乃貴高之基本也侯王之
　稱曰孤曰寡人曰不穀皆是自卑之辭又
　以此爲虚而不自有之喻非乎者言我如
　此說豈有不然者乎莊子曰非乎而曾史
　是也亦是此類文勢此兩字文之竒處數
　車無車一本作數譽無譽譽字誤也此兩
　句本是譬喻若作譽字則與下文如玉如
　石意不相屬矣致至也故致猶曰其至也
　車者總名也隨件而數之則爲輪爲轂爲
　輻爲衡爲軾遂無車矣車遂爲虚名矣如
　玉如石則琭琭然落落然終不可易車則
　可有而可無玉石則一定而不可易可有
　可無則近於道虚而能化也一定不可易
　則不化矣莊子曰除日無歲亦數車無車
　之意
　　　反者道之動章第四十
反者道之動弱者道之用天下之物生於有
有生於無
　反者復也靜也靜者動之所由生即易所
　謂艮所以成終成始也能弱而後能强專
　於强則折矣動以靜爲用强以弱爲用故
　曰反者道之動弱者强之用如此造語文
　法也有天地然後有萬物故曰物生於有
　然天地孰生之天地之始生於太虚是生
　於無也因動靜强弱而又推言有無之始
　也老子之學大抵主於虚主於弱主於卑
　故以天地之間有無動靜推廣言之亦非
　專言天地也
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道故建言有
之明道若昧夷道若類進道若退上德若谷
大白若辱廣德若不足建德若偷質眞若渝
大方無隅大器晚成大音希聲大象無形道
隱無名夫惟道善貸且成
　勤而行者言聞而必信也若存若亡者且
　信且疑又以爲有又以爲無也最下鄙俚
　之人則直笑之耳惟最下之人以之爲笑
　方見吾道之高退之論文且曰人笑之則
　以爲喜況道乎建言者立言也言自古立
　言之士有此數語明道若昧以下數句是
　也此亦是設辭言此數句不出於我自古
　有之也明道若昧惟昧則明前章曰自見
　者不明又曰不自見故明即此也進道若
　退者能退則爲進也楊子所謂以退爲進
　也夷平也夷道大道也大道則無分别類
　同也和光同塵之意也上德若谷能虚而
　不自實也大白若辱不皎皎以自異也廣
　德若不足若自足則狹矣偷竊也欲爲而
　不敢爲也建立其德是有爲者而爲之以
　不敢爲所以能建立也質眞若渝眞實之
　質純一而無變而自有若已渝變之意此
　亦足而不自足之意大方者太虚也太虚
　之間雖有東西南北孰見其方隅哉大器
　晚成如鑄鼎之類豈能速就哉大音希聲
　天地之間音之大者莫大於風霆豈常有
　哉希者不多見也大象天地也易曰法象
　莫大於天地天地之形誰得而盡見之道
　隱無名不可得而名也此數句或是指實
　之語或是譬喻之語其意皆主於能虚能
　無而已貸者與也推以及人也有道者能
　以與人而不自有也成者道之大成也成
　己成物而後謂之大成也後章又曰既以
　與人己愈多亦此意也
　　　道生一章第四十二
道生一一生二二生三三生萬物萬物負陰
而抱陽冲氣以爲和人之所惡唯孤寡不穀
而王公以爲稱故物或損之而益益之而損
人之所教亦我義教之强梁者不得其死吾
將以爲教父
　一太極也二天地也三三才也言皆自無
　而生道者無物之始自然之理也三極既
　立而後萬物生焉萬物之生皆抱負陰陽
　之氣以冲虚之理行乎其間所以爲和也
　人之所惡莫如孤寡不穀而王公以爲稱
　此亦譬喻有道者自卑自賤之意其意蓋
　謂天地人皆自無而有萬物以陰陽爲質
　而其所以生生者皆冲虚之和氣學道者
　當體此意則必以能虚能無爲貴天下之
　物或欲損之而反以爲益或欲益之而反
　以爲損損益之理有不可常如月盈則必
　缺此益之而損也既缺則必盈此損之而
　益也人之所教猶言今世人之所以設教
　彼亦曰我之所教皆義理也但知求益但
　知求勝而不知剛者必折盈不可乆故曰
　强梁者不得其死也若吾以道教之則皆
　在衆人之上是世之所師者又當以我爲
　師也故曰吾將以爲教父
　　　天下之至柔章第四十三
天下之至柔馳騁天下之至堅無有入於無
間是以知無爲之有益也不言之教無爲之
益天下希及之矣
　堅者易折柔者常存以至柔而行於至堅
　之間如水之穿石是也無間無縫罅也無
　有即無形也如人身營衛之間可謂無間
　而氣脉得行之無隙之隙而日月之光亦
　入之此皆無有入於無間也此兩句譬喻
　也以此而觀則知無爲無不爲者至理也
　不言而教自行無爲而功自成此皆至道
　之妙用而天下之人知不及之故曰天下
　希及之有益有功用也
　　　名與身章第四十四
名與身孰親身與貨孰多得與亡孰病是故
甚愛必大費多藏必厚亡知足不辱知止不
殆可以長久
　名貨皆外物也無益於吾身則雖得雖亡
　何足爲病而不知道者每以此自病愛有
　所著則必自費心力以求之愛愈甚則費
　愈大此言名也食而多藏一旦而失之其
　亡也必厚無所藏則無所失藏之少則失
　亦少多藏乃所以厚亡也此二句發明下
　三句也惟知足者不至於自辱知止者不
　至於危殆如此而後可以長乆此三句却
　是千古萬古受用不盡者
　　　大成若缺章第四十五
大成若缺其用不敝大盈若冲其用不窮大
直若屈大巧若拙大辯若訥躁勝寒靜勝熱
清靜爲天下正
　有成則有缺大成者常若缺則其用不敝
　矣有盈則有虚大盈者常若虚則其用不
　窮矣前章曰窪則盈敝則新即此意大直
　則常若屈然枉則直也曲則全也大巧者
　常若拙然不自矜也太辯者常若訥然不
　容言也躁之勝者其極必寒靜之勝者其
　極必熱躁靜只是陰陽字言陰陽之氣滯
　於一偏皆能爲病惟道之清靜不有不無
　不動不靜所以爲天下之正猶曰爲天下
　之式也
　　　天下有道章第四十六
天下有道却走馬以糞天下無道戎馬生於
郊罪莫大於可欲禍莫大於不知足咎莫大
於欲得故知足之足常足
　以善走之馬却以糞田即不貴難得之貨
　之意戎馬生於郊言爭戰也戰爭之事皆
　自欲心而始欲心既萌何時而足唯得是
　務所以爲罪爲禍爲咎也惟知足者以不
　足者爲足則常足矣此又發明前章知足
　不辱之意
　　　不岀户章第四十七
不出户知天下不窺牖見天道其出彌遠其
知彌少是以聖人不行而知不見而名不爲
而成
　天下雖大人情物理一而已矣雖不出户
　亦可知天道雖隱陰陽變化千古常然雖
　不窺牖亦可見若必出而求之則足迹所
　及所知能幾目力所及所見能幾用力愈
　勞其心愈昏故曰其出彌遠其知彌少此
　亦設喻以發明下句而已不行而自知不
　求見而自有名不爲而自成聖人之道其
　爲用也如此易曰不疾而速不行而至亦
　此意也
　　　爲學日益章第四十八
爲學曰益爲道日損損之又損以至於無爲
無爲而無不爲矣故取天下者常以無事及
其有事不足以取天下
　爲學則日日求自益爲道則日日求自損
　故前言絶學無憂蓋言道不在於見聞也
　大慧云讀書多者無明愈多亦此意也黜
　聰明隳肢體去智與故則損之又損則可
　以無爲無不爲矣取天下者必以無心有
　心者反失之三代之得天下何容心哉因
　當時戰爭之俗借以爲喻其言亦足以戒
　此書多有此意無事有事即無心有心也
　　　聖人無常心章第四十九
聖人無常心以百姓心爲心善者吾善之不
善者吾亦善之得善矣信者吾信之不信者
吾亦信之得信矣聖人之在天下惵惵爲天
下渾其心百姓皆注其耳目聖人皆孩之
　無常心者心無所主也以百姓之心爲心
　則在我者無心矣善不善在彼而我常以
　善待之初無分别之心則善常在我在我
　之善我自得之故曰得善矣子曰苟志於
　仁矣無惡也與此意同信不信者在彼而
　我常以信待之初無疑間之心則信常在
　我在我之信我自得之故曰得信矣子曰
　不億不信亦此意也其曰吾亦善之亦信
　之者非以其不善爲善非以其不信爲信
　也但應之以無心而已惵惵不自安之意
　聖人無自矜自足之心故常有不自安之
　意渾其心者渾然而不露圭角此心渾然
　所以無善不善信不信之分也注其耳目
　者人皆注其視聽於聖人而聖人皆以嬰
　兒待之故曰皆孩之此無棄人之意也
　　　岀生入死章第五十
出生入死生之徒十有三死之徒十有三民
之生動之死地亦十有三夫何故以其生生
之厚蓋聞善攝生者陸行不遇兕虎入軍不
被甲兵兕無所投其角虎無所措其爪兵無
所容其刃夫何故以其無死地焉
　出生入死此四字一章之網領也生死之
　機有竅妙處出則爲生入則爲死出者超
　然而脱離之也入者迷而自汩没也能入
　而出惟有道者則然天有十二辰歲有十
　二月日有十二時十二者終始之全也十
　二而下又添一數便是十三分明只是一
　箇一字不謂之一而曰十三此正其作文
　之奇處言人之生死皆原於此一一者幾
　也即其幾而求之養之得其道則可以長
　生乆視養之不得其道則與萬物同盡徒
　者言其類也一字本難言且以一念之始
　强名之亦未爲的切却要自體認也民之
　生者言人之在世其所以動而趨於死地
　者皆在此一念之初纔把得不定動即趨
　於死地矣動非動靜之動乃動輒之動也
　之往也死地死所也夫何故者發問之辭
　也此數語爲今古養生者學問之祖故老
　子於此說得亦鄭重生者我所以生也生
　生者我所以養其生也養其生而過於厚
　所以動即趨於死地此亦輕其身而後身
　存無而後能有虚而後能盈損而後能益
　之意說到此處又提起箇蓋聞言我聞古
　之善養生者雖陸行於深山而不遇兕虎
　入於軍旅之中而不被兵甲惟其無心則
　物不能傷之兕所以不能觸虎所以不能
　害兵所以不能傷惟其無心故也莊子曰
　入水不濡入火不熱亦是此意夫何故又
　發一問言物之所以不能傷者以我能虚
　能損能無而無所謂死地也此章凡下兩
　箇夫何故其意甚鄭重乃老子受用之妙
　處所以如此申言之昔有某寺前一池惡
　蛟處之人皆不敢近一僧自遠來初不之
　知行至池邊遂解衣而浴見者告之曰此
　中有蛟甚惡不可浴也僧曰我無害物之
　心物無傷人之意遂浴而出老子之說似
　於虚言以此而觀則其言亦不虛矣
　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之命而
常自然故道生之畜之長之育之成之熟之
養之覆之生而不有爲而不恃長而不宰是
謂玄德
　道自然也無也凡物皆自無而生故曰道
　生之德則有迹矣故曰畜之畜者有也物
　則有形矣故曰物形之勢則有對矣故曰
　勢成之陰陽之相偶四時之相因皆勢也
　莫之命者猶曰莫之爲而爲也非有所使
　然則爲常自然矣尊貴者言其超出乎萬
　物之上也命或作爵非也長之育之成之
　熟之養之覆之皆言既生既有之後其在
　天地之間生生不窮皆造化之力也然造
　物不有之以爲有不恃之以爲功雖爲之
　長而無主宰之心此所以爲玄妙之德玄
　德即造化也前章言失道而後德此言道
　生德畜尊道貴德則此章德字比前章又
　别讀老子者不可如此拘礙
　　　天下有始章第五十二
天下有始以爲天下母既得其母以知其子
既知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身殃
是謂襲常
　天下有始以爲天下母即有名萬物之母
　也母造化也子萬物也知有造化而後知
　有萬物知有萬物又當知有造化蓋言無
　能生有有出於無知有者不可以不知無
　常無欲以觀其妙常有欲以觀其徼亦是
　此意没身不殆者言如此則終身無危殆
　之事也兊口也人身則有口人家則有門
　皆以喻萬物所自出之地前言玄牝便是
　此意塞其兊閉其門藏有於無而不露也
　不勤不勞而成功也開其兊出而用之也
　濟其事用之而求益也濟益也如此則其
　危不可救矣所見者大能斂而小則爲至
　明所主者剛退而守柔則爲至强即不自
　見故明不自矜故長也光者明之用明者
　光之體用其光而歸之於明則無殃咎矣
　知用而不知藏則遺殃之道也襲者藏也
　常者不易也襲常者言藏其用而不窮也
　常或作裳非
　　　使我介然章第五十三
使我介然有知行於大道唯施是畏大道甚
夷而民好徑朝甚除田甚蕪倉甚虚服文采
帶利劍厭飲食資財有餘是謂盜誇非道哉
　介然固而不化之意至道無知無行若固
　執而不化有知而有行則凡所施爲皆有
　道者之所畏也故曰惟施是畏夷平也大
　道甚平人之求道不知適正好行斜徑之
　路譬如有國家者治其朝廷則甚整除治
　也爲宫室臺榭之類也朝廷雖美而田畝
　皆蕪倉廪皆虚而且以文采爲服佩帶利
　劍厭足飲食積其資財務爲富强此如盜
　賊之人自誇其能是豈可乆也譬喻語也
　言人不知大道而自矜聰明自誇聞見此
　好徑之徒也豈知至道故曰非道哉老子
　之文如此等處可謂工絶
　　　善建不拔章第五十四
善建者不拔善抱者不脱子孫以祭祀不輟
修之身其德乃眞修之家其德乃餘修之鄉
其德乃長修之國其德乃豐修之天下其德
乃普故以身觀身以家觀家以鄉觀鄉以國
觀國以天下觀天下吾何以知天下之然哉
以此
　建者無不拔抱著無不脱建德而抱朴則
　不拔不脱矣有子孫之家祭祀必不輟道
　生一一生二二生三三生萬物生生而不
　窮亦猶子孫之嗣其家也此三句皆是設
　喻以言道雖無有而實長存也脩諸身則
　實而無僞修諸家則積而有餘慶修諸鄉
　則爲一鄉之所尊修諸國則其及人者愈
　盛修諸天下則其及人也愈徧長尊也豐
　盛也普徧也即吾一身而可以觀他人之
　身即吾之一家而可以觀他人之家即吾
　之一鄉而可以觀他人之鄉推之於國於
　天下皆然言道之所用皆同也以此者道
　也以道而觀則天下無不然
　　　含德之厚章第五十五
含德之厚皆於赤子毒蟲不螫猛獸不據攫
鳥不搏骨弱筯柔而握固未知牝牡之合而
作精之至也終曰號而嗌不嗄和之至也知
和曰常知常曰明益生曰祥心使氣曰强物
壯則老是謂不道不道早已
　含德藏蓄而不露也厚者至也含德而極
　其至則如赤子然毒蟲不螫猛獸不據攫
　鳥不搏言物不能傷之也亦入水不濡入
　火不熱之意赤子之骨至弱其筋至柔而
　手之所握甚固未知有雌雄之事而其䘒
　亦作者精氣盛也䘒赤子之命原也終日
　雖號而其嗌不嗄者心無喜怒氣本和也
　嗌咽喉也嗄氣逆也赤子純一專固故能
　如此而有道者亦然只是不動心也和者
　純氣之守也知此至和之理則可以常乆
　而不易矣知此常乆之理可謂明於道矣
　生不可益强求益之則爲殃矣祥妖也故
　曰益生曰祥傳曰是何祥也即此祥字之
　意以心使氣是志動氣也强者暴也暴則
　非道矣故曰心使氣曰强以此爲强無有
　不折如物之壯無有不老此皆不謂之道
　早已速已之而勿爲也已者止也三句已
　見第三十章
　　　知者不言章第五十六
知者不言言者不知塞其兊閉其門挫其鋭
解其紛和其光同其塵是謂玄同不可得而
親不可得而疏不可得而利不可得而害不
可得而貴不可得而賤故爲天下貴
　知者不言言者不知謂道不可容言也必
　塞兊閉門而藏之於密必挫其鋭而磨礱
　之使無圭角必解其紛而條理之使不紊
　亂必和光同塵而不自眩露此所謂至玄
　至妙同然而然之理也有此玄同之道則
　天下不可得而親又不可得而疏言其超
　出於親疏利害貴賤之外也此道之所以
　爲天下貴也
　　　以正治國章第五十七
以正治國以奇用兵以無事取天下吾何以
知其然哉以此夫天下多忌諱而民彌貧人
多利器國家滋昏民多技巧奇物滋起法令
滋彰盜賊多有故聖人云我無爲而民自化
我好靜而民自正我無事而民自富我無欲
而民自樸
　以正治國言治國則必有政事以奇用兵
　用兵則必須詐術二者皆爲有心無爲而
　爲則可以得天下之心故曰以無事取天
　下吾何以知其有心之不可而無心之爲
　可以此道也忌諱防禁也利器人世便利
　之用也技巧工匠之巧也奇物如桔橰機
　械等物是也機心既勝機事愈生故法令
　愈明而盜賊愈盛此言有心之害皆譬喻
　語也故古之聖人但曰無爲好靜無事無
　欲而天下自治矣聖人云又見後章
　　　其政悶悶章第五十八
其政悶悶其民醇醇其政察察其民缺缺禍
兮福所倚福兮禍所伏孰知其極其無正邪
正復爲奇善復爲妖民之迷其日固已乆矣
是以聖人方而不割廉而不劌直而不肆光
而不耀
　悶悶者不作聰明也察察者煩碎也醇醇
　自樂也缺缺不足也此亦有心則爲害無
　心則自治之意禍福無常更相倚伏孰知
　其所極止正者定也其無正耶言倚伏無
　窮不可得而定也天下之事奇或爲正正
　或爲奇善或爲妖妖或爲善是非利害莫
　不皆然此亦禍福倚伏之意世人迷而不
　知徒分奇正徒分妖善其迷蓋非一日矣
　惟聖人之爲道雖有方而無隅雖有廉而
　不刺雖直而不可伸雖光而不見其耀割
　削也無隅則不削矣廉上廉遠地之廉不
　刺不傷也廉利則易傷肆伸也不伸不見
　其直也耀光之焰者也此者藏有於無之
　意
　　　治人事天章第五十九
治人事天莫如嗇夫惟嗇是以早復早復謂
之重積德重積德則無不克無不克則莫知
其極莫知其極可以有國有國之母可以長
乆是謂深根固柢長生乆視之道
　嗇者有餘不盡用之意嗇則能有而無能
　實而虚宜其可以治人宜其可以事天早
　復者言嗇則歸復於根極者早矣早不遠
　也復返本還元也德至此則愈積愈盛矣
　重愈積之意也克能也德愈盛則於事無
　不可能也莫知其極者用之不窮也用之
　不窮則可以爲國而長乆母者養也以善
　養人者服天下也治國者如此養生者亦
　如此養生而能嗇則可以深其根固其柢
　可以長生可以乆視根柢元氣之母也乆
　視精神全可以乆視而不瞬也今之服氣
　者或有此術雖非老子之學可以驗老子
　之言此章乃以治國喻養生也
　　　治大國章第六十
治大國若烹小鮮以道蒞天下其鬼不神非
其鬼不神其神不傷人非其神不傷人聖人
亦不傷夫兩不相傷故德交歸焉
　此章先頓一句以言不擾之意烹小鮮者
　攪之則碎治國者擾之則亂清淨無爲安
　靜不擾此治國之道也既提起一句如此
　下面却言三才之道皆是不擾而已以道
　蒞天下此天下字包三才而言之凡在太
　虚之下臨之以道天則職覆地則職載聖
　人則職教三者各職其職而不相侵越則
　皆得其道矣神陽也鬼陰也不曰陰陽而
　曰神鬼此正其著書立言之意不欲盡顯
　露也其鬼不神者言地主於陰而不干於
　陽非其鬼不神者言不特地爲然也地盡
　地之道不干於天而天盡天之道亦不干
　於人故曰其神不傷人非其神不傷人者
　言非特天盡天之道而不干於人聖人亦
　盡聖人之道而不干於天地也幽則爲陰
　陽明則爲聖治此兩者自不相傷則其德
　皆歸之言天地得自然之道聖人亦得自
　然之道各有其德而不相侵越故曰交歸
　之不相傷者不相侵也聖人亦不傷之下
　一本多一民字誤也
道德眞經囗義卷之三
道德眞經口義卷之四彼四
　　　　鬳齋林希逸
　　　大國者下流章第六十一
大國者下流天下之交天下之牝牝常以靜
勝牡以靜爲下故大國以下小國則取小國
小國以下大國則取大國故或下以取或下
而取大國不過以兼畜人小國不過欲入事
人夫兩者各得其所欲故大者宜爲下
　此章借大國小國之得所欲以喻知道之
　人宜謙宜靜非教人自下以取勝也三代
　而下世有取國之事故因其所見以爲喻
　爾下流者自處於卑下也大國之人能自
　卑下則可以合天下之交譬如牝者以靜
　而勝其牡也自下者以靜爲道故曰以靜
　爲下以大取小曰以取以小取大曰而取
　此兩句文字亦奇特大國之意不過欲兼
　畜天下之人以爲强盛小國之意不過欲
　鎸刺求入於人二者皆非自下不可惟能
　自下則兩者皆得其欲然則知道之大者
　必以謙下爲宜矣此句乃一章之結語其
　意但謂强者須能弱有者須能無始爲知
　道一書之主意章章如此解者多以其設
　喻處作眞實說故晦庵有老子勞攘之論
　獨黄茂材解云此一章全是借物明道此
　語最的當但不能推之於他章故亦有未
　通處
　　　道者萬物之奥章第六十二
道者萬物之奥善人之寳不善之所保美言
可以市尊行可以加人人之不善何棄之有
故立天子置三公雖有拱璧以先駟馬不如
坐進此道古之所以貴此道者何也不曰求
以得有罪以免邪故爲天下貴
　道者萬物之奥此提起一句贊美言之也
　此下却言道在天下人人有之無智無愚
　其爲善人者有道之人固寳之愛之矣其
　不善人者有道之人亦保合容之此即中
　以養不中之意市人之相與以利交也亦
　能爲美言以相悦一鄉之間纔有一善可
　尊者人亦推敬之可以加於人之上以此
　而觀則此性之善何嘗絶於天下然則人
　之不善者知道之士其可棄之耶美言可
　以市市者自售也如今藥家有曰不欺廣
　惠者是以美言自售也尊行可以加人如
　鄉落之間或有長厚者或有好善者其鄉
　人亦未嘗不稱尊之此二句蓋謂雖庸人
　亦未嘗不知此道之爲善拱璧以先駟馬
　聘賢之禮也卑辭厚禮求賢而致之三公
　之位不若能虚能謙以求此道故曰不如
　坐進此道且古之以此道爲貴者何也求
　則得之道本在我爲仁由已由人乎哉有
　罪以免者言一念之善則可以改過即惡
　人齋戒沭浴可以事上帝也不曰者如謂
　詩不云乎道無賢愚悟則得之此所以爲
　可貴故曰故爲天下貴
　　　爲無爲章第六十三
爲無爲事無事味無味大小多少報怨以德
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人猶難之故終無難
　無爲而後無不爲故曰爲無爲無所事於
　事而後能集其事故曰事無事無所著於
　味而後能知味故曰味無味能大者必能
　小能多者必能少能報怨者必以德能圖
　難者必先易能爲大者必先於其細自味
　無味以下皆譬喻也難事必作於易大事
　必作於細只是上意申言之也聖人不自
　大而能謙能卑所以成其大輕諾者多過
　當故必至於失信以易心處事者多至於
　難成此亦借喻語也但添一夫字其意又
　是一轉前言易矣恐人以輕易之心視之
　故如此斡轉曰易非輕易也聖人猶以難
　心處事遂至於無難況他人乎此意蓋謂
　前言易者無爲無事而易行也非以輕易
　爲易也
　　　其安易持章第六十四
其安易持其未兆易謀其脆易破其微易散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之聖人無爲故無敗無執
故無失民之從事常於幾成而敗之憤終如
始則無敗事是以聖人欲不欲不貴難得之
貨學不學復衆人之所過以輔萬物之自然
而不敢爲
　方其安時持之則易及至於危則難持矣
　事之未萌謀之則易及其形見則難謀矣
　脆而未堅攻則易破及其已堅則難攻矣
　迹之尚微攻之易散及其已盛則難散矣
　事必爲於未有之先治必謀於未亂之始
　合抱之木其生也必自毫末而始九層之
　臺其築也必自一簣之土而始千里之行
　必自發足而始凡此以上皆言學道者必
　知幾此幾字有精有粗如十三之一亦幾
　也無始之始亦幾也自然之然亦幾也至
　於爲至於執則皆有迹矣故曰爲者敗之
　執者失之聖人爲以不爲執以無執故無
　敗無失凡人之從事於斯世其所爲之事
　皆有可成之幾而常敗之者不見其幾而
　泥其迹也不求事之終而致愼於事之始
　則無敗事矣衆人之所不欲者聖人欲之
　衆人之所貴者聖人不貴之難得之貨借
　喻語也衆人之所不學者聖人學之衆人
　之所過而不視者聖人反而視之復反也
　此亦借喻語也聖人惟其如此於事事皆
　有不敢爲之心而後可以輔萬物之自然
　　　古之善爲道章第六十五
古之善爲道者非以明民將以愚之民之難
治以其智多以智治國國之賊不以智治國
國之福知此兩者亦楷式能知楷式是謂玄
德玄德深矣遠矣與物反矣乃至於大順
　聰明道之累也聖人之教人常欲使之晦
　其聰明不至於自累故曰非以明民將以
　愚之愚字下得過當秦之愚黔首此語誤
　之故晦翁所以謂之勞攘也智巧多則民
　愈難治故以智治國者反爲國之害蓋上
　下相尋皆以知巧則亂之所由生故曰以
　智治國國之賊不以智治國國之福兩者
　智與不智也能知智之爲賊不智之爲福
　則亦可以爲天下法矣能知此法則可謂
　之玄妙之德深矣遠矣者歎美之辭也反
　者復也與萬物皆反復而求其初則皆歸
　於大順之中矣大順即自然也
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上民必以言下之欲
先民必以身後之是以聖人處上而民不重
處前而民不害是以天下樂推而不厭以其
不爭故天下莫能與之爭
　百谷之水皆歸之江海江海爲百谷之尊
　而乃居百谷之下此借物以喻自卑者人
　高之自後者人先之之意以言下之如曰
　愚夫愚婦一能勝子是也以身後之稽乎
　衆舍己從人是也聖人非欲上民欲先民
　而後爲此也其意蓋謂雖聖人欲處民上
　民先猶且如此況他人乎語意抑揚稍過
　當耳聖人雖處天下之上而民不以爲壓
　己雖居天下之前而民不以爲害己舉天
　下皆樂推之而不厭者以聖人有不爭之
　道故天下莫能與之爭也不重不厭也一
　章三是以亦猶繫辭一章數是故也
　　　天下皆謂章第六十七
天下皆謂我大似不肖夫惟大故似不肖若
肖乆矣其細我有三寳寳而持之一曰慈二
曰儉三曰不敢爲天下先慈故能勇儉故能
廣不敢爲天下先故能成器長今捨慈且勇
捨儉且廣捨後且先死矣夫慈以戰則勝以
守則固天將救之以慈衛之
　大似不肖當時有此語也故老子舉以爲
　喻亦前章不穀孤寡之意天下皆謂者言
　天下皆有此常語也夫惟大故似不肖至
　大者必以至小之心處之肖象也慊然似
　無所肖象自小之意也若自以爲有所肖
　象則爲細人矣非大人之量也此二句乃
　老子以當時俗語如此發明也一本於謂
　我下添道字其細下添也夫字皆誤也三
　寳其道可寳而用之也我有者人人有貴
　於己也惟慈故能勇惟儉故能廣惟能不
　敢先故爲天下之長左傳曰晋公子廣而
　儉正用此語儉收斂也廣開豁也亦小而
　後能大之意器形也成器即成形也凡在
　地之成形者我皆爲之長故曰成器長今
　人捨慈而用其勇捨儉而用其廣捨後而
　用其先此非保身之道也故曰死矣戰交
　物而動也猶莊子曰與接爲構日以心闘
　也守猶莊子曰純氣之守也人能以慈爲
　主則外可勝物内可自守故曰以戰則勝
　以守則固救佑助也衛自衛其身也能以
　慈衛天所佑也此語隱然有譏責今人不
　能之意能者天誘其衷則不能者天奪之
　監矣前言三寳此舉其一能慈則二者在
　其中矣
　　　善爲士章第六十八
善爲士者不武善戰者不怒善勝者不與善
用人者爲之下是謂不爭之德是謂用人之
力是謂配天古之極
　士士師之官也武猶曰健吏也作士明刑
　豈以健吏戰而怒忿兵也不與不與物爲
　對也用人爲之下即前章以下取國之意
　四者之善皆不爭之喻也不爭之德可以
　配天可以屈羣力用天下自古以來無加
　於此故曰古之極
　　　用兵有言章第六十九
用兵有言吾不敢爲主而爲客不敢進寸而
退尺是謂行無行攘無臂仍無敵執無兵禍
莫大於輕敵輕敵幾喪吾寳故抗兵相加哀
者勝矣
　用兵有言者亦舉當時之語以爲喻也用
　兵者不敢爲主而爲客重於進而易於退
　以不行爲行以不攫爲攘以無求敵而引
　敵以無執而爲執此皆兵家示怯示弱以
　誤敵之計仍引也引敵致師也如此用兵
　方有能勝之道若輕敵而自矜自眩則必
　至於喪敗不爭而勝寳也輕敵以求勝則
　喪其寳矣故兩敵之國抗兵以相加能自
　哀者常勝哀者戚然不以用兵爲喜也擊
　鼔其鏜踴躍用兵則非哀者矣此章全是
　借戰事以喻道推此則書中借喻處其例
　甚明
　　　吾言甚易知章第七十
吾言甚易知甚易行天下莫能知莫能行言
有宗事有君夫惟無知是以不我知知我者
希則我貴矣是以聖人被褐懷玉
　吾言甚易知甚易行而天下之人莫有知
　者莫有行者此歎時之不知己也宗主也
　君亦主也衆言之中有至言故曰言有宗
　舉世之事道爲之主故曰事有君世無知
　至言至道之人所以莫有知我者故曰夫
　惟無知始不我知既言天下不我知矣又
　曰知我者希則我貴矣此即前章不笑不
　足以爲道之意聖人之道足於己而不形
　於外猶被褐而懷玉故人不得見之也
　　　知不知章第七十一
知不知上不知知病夫惟病病是以不病聖
人不病以其病病是以不病
　於其至知而若不知此道之上也於不可
　知之中而自以爲知此學道之病也人能
　病其知之爲病則無此病矣聖人之所以
　不病者蓋知此知之爲病而病之所以不
　病此一章文最奇或以上爲尚又於首句
　添兩矣字誤矣
　　　民不畏威章第七十二
民不畏威大威至矣無狹其所居無厭其所
生夫惟不厭是以不厭是以聖人自知不自
見自愛不自貴故去彼取此
　不畏刑者常遭刑章首之言借喻也居廣
　居也生長生乆視之理也人皆自狹其所
　居自厭其所生不安於退而務進不觀於
　無而惑於有是自狹也自厭也無者戒敕
　之辭言不可如此也夫惟不厭者而能乆
　安故曰是以不厭只就下句紬繹一厭字
　不及狹字文法也聖人雖知道而若不自
　見然能晦也雖愛其身而若不自貴然能
　謙能賤也去彼者去衆人狹厭之心而自
　取足於斯道也故曰取此
　　　勇於敢章第七十三
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
坦然而善謀天網恢恢疏而不失
　勇於敢爲者必至於自牋其身臨事而懼
　是勇於不敢也活者可以自全也敢者之
　害不敢者之利二者甚曉然天道惡盈而
　好謙則勇於敢者非特人惡之天亦惡之
　也而世之人未有知其然者故曰孰知其
　故歎世人之不知也聖人猶難之者言聖
　人於此亦以此道爲難能也天惟不爭而
　萬物莫得而勝之天惟不言而自有感應
　之理陰陽之往來不待人召之而自至坦
　然簡易也乾以易知坤以簡能即坦然善
　謀之意也天道恢恢譬如網然雖甚踈闊
　而無有漏失者言善惡吉凶無一毫不定
　也聖人之於道雖以無爲不爭而是非善
　否一毫不可亂此數句又以天喻道也
　　　民不畏死章第七十四
民不畏死奈何以死懼之若使民常畏死而
爲奇者吾得執而殺之孰敢常有司殺者殺
夫代司殺者殺是謂代大匠斲夫代大匠斲
者希有不傷手矣
　此章言人之分别善惡自爲好惡至於泰
　甚者皆非知道也故以世之用刑者喻之
　言用刑者不過以死懼其民而民何嘗畏
　死使民果有畏死之心則爲奇衺者吾執
　而刑之則自此人皆不敢爲矣故曰吾得
　執而殺之孰敢今奇衺者未嘗不殺而民
　之犯者日衆則民何嘗畏死哉司殺者造
　物也天地之間爲善爲惡常有造物者司
　生殺之權其可殺者造物自殺之故曰常
　有司殺者殺爲國而切切於用刑是代造
　物者司殺也以我之拙工而代大匠斲削
　則鮮有不傷其手者此借喻之中又借喻
　也此章亦因當時嗜殺故有此言其意亦
　豈盡廢刑哉天討有罪只無容心可矣
　　　民之飢章第七十五
民之飢以其上食税之多是以飢民之難治
以其上之有爲是以難治民之輕死以其求
生之厚是以輕死夫惟無以生爲者是賢於
貴生
　食税之多言取於民者太過也上之有爲
　言爲治者過用智術也上貪利則民愈飢
　上好智則民愈難治此丙句亦借喻也凡
　人過於自愛反以喪其身飲食太多亦能
　生病此其一也過於自愛自養欲以謀生
　故曰求生之厚輕用其身以自取死故曰
　輕死忘其身而後身存故曰無以生爲者
　賢於貴生貴生猶前章曰益生求生之厚
　者也賢猶勝也
　　　人之生章第七十六
人之生也柔弱其死也堅强萬物草木之生
也柔脆其死也枯槁故堅强者死之徒柔弱
者生之徒是以兵强則不勝木强則共强大
處下柔弱處上
　柔弱堅强皆借喻也老子之學主於尚柔
　故以人與草木之生死爲喻徒類也是以
　而下又以兵與木而喻之兵之恃强者必
　不勝木之初生者皆柔乆而堅强至於拱
　把則將枯矣故知道者以柔弱爲上堅强
　爲下共猶宰上木拱之拱也
　　　天之道章第七十七
天之道其猶張弓乎高者抑之下者舉之有
餘者損之不足者補之天之道損有餘而補
不足人之道則不然損不足以奉有餘孰能
有餘以奉天下唯有道者是以聖人爲而不
恃功成而不處其不欲見賢
　天之道惡盈而好謙猶弓之張者不乆則
　必弛也高者必至於自抑有餘者必至於
　自損而自下者必舉自屈者必伸自損者
　必益是天之於物每每然也而人之爲道
　何爲而不然乃欲損人而益己欲以天下
　之不足而爲一己之有餘失天意矣唯有
　道之人乃能損我之有餘以奉天下故曰
　孰能有餘以奉天下惟有道者易言損益
　亦是此意此亦借以喻道也聖人所以雖
　有爲於天下而不以自恃雖功成而不居
　其功雖有至賢之行而不欲以此自見此
　爲道日損必至於損之而又損也
　　　天下柔弱章第七十八
天下柔弱莫過於水而攻堅强者莫之能勝
其無以易之弱之勝强柔之勝剛天下莫不
知莫能行故聖人云受國之垢是謂社稷主
受國之不祥是謂天下王正言若反
　水爲至弱而能攻堅强世未有能勝之者
　千金之堤敗於蟻穴之漏是弱之勝强者
　無以易於水也故曰其無以易之弱能勝
　强柔能勝剛如水之易見人莫不知之而
　至道在於能柔能弱者莫之能行也故古
　之聖人常有言曰能受一國之垢者方可
　爲社稷主能受一國之不祥者方可爲天
　下王此即知其榮守其辱之意不祥者不
　美之名也蓋位至高者不可與天下求勝
　須能忍辱則可以居人之上垢與不祥不
　可受之受也似反一世之常言其實正論
　故曰正言若反聖人云三字自佳一本以
　云爲言誤也
　　　和大怨章第七十九
和大怨必有餘怨安可以爲善是以聖人執
左契而不責於人有德司契無德司徹天道
無親常與善人
　恩怨兩忘方知至道人有大怨於我而必
　欲與之和雖無執怨之心猶知怨之爲怨
　則此心亦未化矣雖曰能與之和此心未
　化則餘怨尚在安得謂之善道此誠至理
　之言亦借喻也左契者如今人合同文字
　也一人得左一人得右故曰左契此契在
　我則其物必可索聖人雖執此契而不以
　索於人忘而化也此亦借喻之語有德者
　則司主此契而無求索之心無德者則以
　明白爲主徹明也猶今人言必與之討分
　曉也有德司契者善人也天雖無私親而
　此等有德之人天必佑之故曰常與善人
　　　小國寡民章第八十
小國寡民使有什伯人之器而不用使民重
死而不遠徙雖有舟輿無所乗之雖有甲兵
無所陳之使民復結繩而用之甘其食美其
服安其居樂其俗鄰國相望雞狗之聲相聞
民至老死不相往來
　小國寡民猶孟子言得百里之地皆可以
　朝諸侯一天下之意老子蓋曰有道之人
　若得至小之國不多之民井而居之使有
　什伯如今人之保伍也人人皆有可用之
　器而不求自用是人皆有士君子之行而
　安於自退也重死而不遠徙小人皆畏罪
　不爲惡而各安其居也雖有舟輿無所乗
　之不致遠以求利也雖有甲兵而不陳列
　不恃力以求勝也舍書契而用結繩復於
　素朴也甘食美衣安居而樂俗鄰國雖近
　雞狗之聲雖相聞而老死不相往來各自
　足而不相求也此老子因戰國紛爭而思
　上古淳朴之俗欲復見之也觀其所言亦
　有自用之意
　　　信言不美章第八十一
信言不美美言不信善者不辯辯者不善知
者不博博者不知聖人不積既以爲人己愈
有既以與人己愈多天之道利而不害聖人
之道爲而不爭
　眞實之言則無華采有華采者非眞實之
　言也莊子曰言隱於榮華即此意也善純
　也純德之人則無所容言又何辯乎好辯
　則非純德者矣知道之知不以博物爲能
　以博物爲誇非知道者也聖人之道虚一
　而已何所積乎未嘗不爲人也而在己者
　愈有未嘗不與人也而在己者愈多其猶
　天道然虚而不屈動而愈出爲人與人言
　以道化物也天之道雖有美利而不言所
　利則但見有利而無害纔有利之之名則
　害亦見矣聖人之道無爲而無不爲而未
　嘗自恃其有故不與物爭而天下莫能與
　爭一書之意大抵以不爭爲主故亦以此
　語結之

道德眞經口義卷之四










