#+TITLE: 唐玄宗御製道德真經疏(二)-唐-玄宗
#+DATE: 2018-05-12 10:21:50
#+SOURCE: github.com/kanripo/KR5c0062 master e2dc73b1                
道德眞經䟽外傳才一
　太上者起乎無因自玄而出窅兮莫測從
　有而名隨方出顯不可具陳後末化於殷
　朝寄胎於商第十八王陽甲十七年庚申
　之歲託孕於玄妙玉女八十一年至商二
　十二王武丁九年庚辰之歲降生於亳州
　衛眞縣今太清宫是降生之所也二月十
　五曰卯時聖母剖左腋而生其他祥異備
　具道史道德經古今箋注者多矣見行注
　者六十餘家開列于後
　節解上下(老君與/尹喜解)想爾二卷(三天法師張/道陵所注)
　内解上下(尹喜以内修/之㫖解注)河上翁章句(漢文/帝時)
　(降居陜州河濱/今有廟見存)嚴君平指歸十四卷(漢成/帝時)
　(蜀人/名遵)山陽王弼注(字輔嗣魏/時尚書即)南陽何晏(字/叔)
　(平魏駙/馬都尉)河南郭象(字子玄向秀弟/子魏晋時人)潁川鍾
　會(字士季魏/明帝時人)隱士孫登(字公和魏文/明二帝時人)晋僕
　射太山羊祜(字叔子注/爲四卷)沙門羅什(本西胡/人苻堅)
　(時自玉門關入/中國注二卷)沙門佛圖澄(趙時西國胡/僧也注上下)
　(二/卷)沙門僧肇(晋時人/注四卷)梁隱居陶弘景(武帝/時人)
　(號貞白先/生注四卷)范陽廬裕(後魏國子博士名/白頭翁注二卷)草
　萊臣劉仁會(後魏伊州梁/縣人注二卷)吴郡徴士顧歡
　(字景怡南齊/博士注四卷)松靈仙人(隱青溪山無/名氏年代)晋人
　河東裴楚恩(注二/卷)秦人京兆社弼(注二/卷)宋
　人河南張憑(字長宗明帝太/常博士注四卷)梁武帝(蕭衍/注四)
　(卷證以因/果爲義)梁簡文帝(蕭綱作述/義十卷)清江張嗣
　(注四卷/無年代)梁道士臧玄靜(字道宗作/䟽四卷)梁道士
　孟安排(號大孟作/經義二卷)梁道士孟智周(號小孟/注二卷)
　梁道士竇略(注四卷與武帝/羅什所宗無異)隋道士劉進
　喜(作䟽/六卷)陳道士諸糅(作玄覽/六卷)隋道士李播
　(注上下/二卷)唐太史令傅弈(注二卷并/作音義)唐嵩山
　道士魏徴(作要義太/宗丞相)法師宋文明(作義泉/五卷)
　仙人胡超(作義䟽十卷/西山得道)道士安丘(作指歸/五卷)
　道士尹文操(作簡要/義五卷)法師韋録(字處玄注/兼義四卷)
　道士王玄辯(作河公釋/義十卷)諫議大夫肅明觀
　主尹愔(作新義/十五卷)道士徐邈(注四/卷)直翰林道
　士何思遠(作指趣二卷/玄示八卷)衡岳道士薛季昌
　(作金繩十卷/事數一卷)洪源先生王鞮(注二卷玄珠/三卷㫖訣二)
　(卷)法師趙堅(作講䟽/六卷)太子司議郞楊上善
　(高宗時人作集/注眞言二十卷)道士車弼(䟽七/卷)任眞子李
　榮(注上下/二卷)成都道士黎元興(作義/四卷)太原少
　尹王光庭(作契原/注二卷)道士張慧超(作志玄/䟽四卷)龔
　法師(作集解/四卷)通議郡道士任大玄(注/二卷)道
　士冲虚先生殿中監申甫(作䟽/五卷)岷山道士
　張君相(集解/四卷)道士成玄英(作講䟽/六卷)漢州刺
　史王眞(作論兵述義/上下二卷)道士符少明(作道講/策二卷)
　玄宗皇帝(所注道德經上下/二卷講䟽六卷)即今所廣䟽
　矣所釋之理諸家不同或深了重玄不滯
　空有或推因果偏執三生或引合儒宗或
　趣歸空寂莫不并探驪室競掇珠璣俱涉
　鍾山爭窺珪瓚連城在握照乗盈懷敷弘
　則光燦縑緗演暢則綵文編簡我開元至
　道昭肅孝皇帝降神龍變接統象先戡内
　難以乗乾啓中具而御極無爲在宥四十
　五年汾水襄城靡勞轍迹具茨大隗自得
　明遊廓八溟爲仁壽之庭普萬㝢爲華胥
　之國至道至德超哉明哉欽若尊經本朝
　家教象繫不可以擬議風雅不足以指陳
　横亘古今獨立宇宙雖諸家染翰未窮衆
　妙之門多士研精莫造重玄之境凝旒多
　暇屬想有歸躬注八十一章製䟽六卷内
　則修身之本囊括無遺外即理國之方洪
　纖畢舉宸藻遐布奪五雲之華天光焕臨
　增二曜之色固可以季仲十翼暉映二南
　禀若親於玄元信躬傳於太上冠九流而
　首出垂萬古而不刊則大風朱雁之歌誠
　難接武典論金樓之作詎可同年但以䟽
　注之中引經合義周書魯史互有發明四
　始漆園或申屬類後學披卷多瞢本源輒
　採摭衆書研尋篇軸今於御注䟽内餘事
　略録于後
　開元十一年躬爲注解序云詔曰詔者敕
　命之書也在天子爲詔爲誥爲敕爲制在
　皇后太子諸王爲教爲令皆君上命下之
　詞也詔啓迪來裔啓開也迪進也頗者甚
　也䟽序曰馬遷謂之隱君子馬遷者司馬
　遷也字子長河内温人中山王相司馬喜
　之孫太史令談之子顓頊之裔生于龍門
　年十歲誦古文尚書年二十歲遊江淮九
　疑禹穴之門仕漢爲郞中使西蜀父卒歲
　餘爲太史令而作史記也道德分上下者
　開元二十一年頒下其所分别上卷四九
　三十六章法春夏秋冬下卷五九四十五
　章法金木水火土則上卷從一至九章以
　無形無名爲宗明春道從十至十八章以
　無知恍惚爲宗明夏道從十九至二十七
　章以有情有信爲宗明秋道從二十八至
　三十六章以凝重清淨爲宗明冬道其下
　卷自一盡九明仁德次十盡十八明禮德
　從十九盡二十七明義德從二十八至三
　十六明智德從三十七至盡四十五明信
　德也









唐玄宗御製道德眞經䟽卷之一
　　　道可道章第一
道可道非常道
　䟽道以虚通爲義常以湛寂得名所謂無
　極大道衆生正性也而言可道者即是名
　言謂可稱之法也雖復稱可道宜隨機愜
　當而有聲有説非眞常凝寂之道也常道
　者不可以名言辯不可以思慮知妙絶希
　夷理窮恍惚故知言象之表方契凝常眞
　寂之道可道可説者非常道也
名可名非常名
　䟽名者教也前言可道盛明於理今言可
　名次顯於教眞理既絶於言象至教亦超
　於聲説理既常道不可道教亦可名非常
　名欲明理教教理不一不異也然至道深
　玄不可涯量非無非有不斷不常而義有
　抑揚教存漸頓所以立常以破可故言可
　道非常道至論造極處無可無不可故玉
　京經云無可無不可思與希微通
無名天地之始
　䟽始本也虚無至道陶甄萬物二儀三景
　何莫由斯故指此無名爲物之本無名足
　可言説明矣有名萬物之母
䟽母有名迹也重玄之道本自無名從本
　降迹稱謂斯起所以聖人因無名立有名
　寄有名詮無名也方欲子育衆生令其歸
　本慈悲鞠養有同母義
常無欲以觀其妙
　䟽妙精微也觀照察其己也言人常能無

　欲無爲至虚至靜者即能近鑒己身之妙
　道遠鑒至理之精微也
常有欲以觀其徼
　䟽言人不能無爲恬淡觀妙守眞妄起貪
　求肆情染滯者適見世境之有未體即有
　之空所以不察妙理之精微唯睹死生之
　歸趣前明無名有名之優劣此顯有欲無
　欲之勝負
此兩者同出而異名
　䟽夫所觀之境唯一能觀之智有殊二觀
　既其不同徼妙所以名異
同謂之妙
　䟽玄者深遠之義亦是不滯之名有無二
　心原乎一道同出異名異名一道謂之深
　遠深遠之玄理歸無滯既不滯有又不滯
　無二俱不滯故謂之玄
玄之又玄
　䟽有欲之人唯滯於有無欲之士又滯於
　無故説一玄以遣雙執又恐行者滯於此
　玄今説又玄更祛後病既而非但不滯於
　滯亦乃不滯於不滯此則遣之又遣故曰
　玄之又玄
衆妙之門
　䟽門法門也前以一中之玄遣二偏之雙
　執二偏之病既除一中之藥還遣唯藥與
　病一時俱消此乃妙極精微窮理盡性豈
　唯群聖之户牖抑亦衆妙之法門
　天下皆知章第二
天下皆知美之爲美
　䟽神奇臭腐莊子知北游篇黄帝謂知曰
　萬物一也是其所美者
　爲神奇其所惡者爲臭腐
長短之相形
　䟽鳧脛短鶴脛長者莊子駢拇第八篇文
　也
是以聖人
　䟽凡聖人者略言有五第一得道之聖太
　上老君諸天大聖是也第二有天下之位
　兼得仙之聖伏義黄帝顓頊少昊堯舜是
　也第三有天下之位無得仙之聖殷湯文
　武是也皆廓清六合不言升天矣第四博
　贍之聖無天下之位周公孔子制作禮樂
　垂範百王而無九五之位而皆具天地合
　德之美也第五有獨長之聖而無博贍之
　名亦具上衆美者謂伯牙師文爲鼓琴之
　聖子卿綏明能棋之聖鍾期延州知音之
　聖韓娥秦青謳歌之聖龔叔文摯智調之
　聖離朱師曠視聽之聖張芝鍾繇草書之
　聖今之明者理天下之聖也
萬物作而不辭
　䟽擊壞鼓腹者莊子馬蹄篇文也
功成不居
　䟽日愼一日尚書又也夫功者王功曰勛
　輔成王業若周公也國功曰功保全國家
　若伊尹也民功曰庸施法于民若后稷也
　事功曰勞以勞定國若夏禹也理功曰績
　制法成理若咎繇也戰功曰多克敵出奇
　若韓信也今明功者玄功也其功深遠曰
　玄夫王者不妄於喜怒則刑賞不濫金革
　不起矣不妄於求取則賊斂不厚供億不
　繁矣不妄愛惡則用捨必當賢不肖别矣
　不妄於近侍則左右前後皆正人矣不妄
　於土地則兵革不出士卒不勞矣不妄於
　萬姓則天下安矣稠直如髮者詩小雅都
　人士篇之文也言情性密緻操行正直如
　髮之本末無降殺也
　　　不尚賢章第三
不尚賢使民不爭
　䟽雲從龍風從虎者易乾卦孔子解九五
　之辭飛龍在天能應感衆物故叙水流濕
　火就燥雲從龍風從虎各隨其類自相應
　感而况帝王升九五之位萬國來庭聖人
　作而萬物睹本乎天者親上本乎地者親
　下此言水是陰若流於地必就於濕處火
　是陽若焚於薪必就於燥處言此二物無
　識無情爲氣相感尚猶如此又龍是水畜
　雲是水氣龍吟則景雲起虎是威猛之獸
　風是振動之物虎嘯則谷風生此二物有
　識有情未若聖人降世飛龍在天聖賢相
　須萬物交感故廣陳其事爾唐虞在位不
　乏元凱之臣伊吕升朝自得台衛之望唐
　者唐堯也號陶唐氏姓伊祈名放勳幼有
　聖德都於冀年八十六知子丹朱不肖明
　揚側陋廣求有德遂舉舜而歷試之聘以
　二女用觀其德二年襌舜舜即位二十八
　年而堯崩壽一百一十七歲葬濟陰成陽
　里中謚法翊善傳聖曰堯舜有虞氏歷試
　二年即帝位二十八年而堯崩舜年三十
　而徵用攝位二十八年服喪三年爲天子
　五十年巡狩南方死於蒼梧之野壽一百
　一十二歲以其子商均不肖命禹嗣位葬
　於九疑之零陵道學云堯爲太微眞君舜
　爲太極眞君元凱者有八元八凱昔高辛
　氏有才子八人伯奮仲堪叔獻季仲伯虎
　仲熊叔豹季狸忠肅恭懿宣慈惠和天下
　之人謂之八元肅敬也懿美宣遍也元善
　也高陽氏有才子八人蒼舒隤敳擣戭大
　臨龍降庭堅仲容叔達齊聖廣淵明允篤
　誠天下之人謂之八凱齊中也淵深也允
　信篤厚也愷和也此十六族世濟其美不
　隕其名堯不信用舉舜爲堯臣舉八元使
　布五教于四方五教者父義母慈兄友弟
　恭子孝内平外成高辛帝之後八元之苗
　裔也乃稷契朱虎熊羆之倫也舉八凱使
　主后土乃揆百事莫不時叙地平天成高
　陽顓頊之號八凱其苗裔也及倕禹咎繇
　益之倫也咎繇字庭堅是矣卨作司徒五
　教在寬卨在八元中也禹作司空平水土
　后土地官禹在八凱中矣内平者内諸夏
　也外成者外戎狄也舜舉十六族而天下
　理外内和平伊吕者伊即伊尹生於伊水
　之上空桑之中佐殷爲相以輔太甲謂之
　阿衡其先伊摯佐湯立社稷致太平伊尹
　之子伊涉佐太甲之孫太戊三臣之勣著
　於殷朝也吕者太公望也姓姜字子牙釣
　於磻磎獲大魚剖之得玉璜中有兵鈐子
　牙習之年逾八十周文王卜畋渭濱其繇
　曰非熊非羆唯王者師遂畋獲子牙載之
　以歸佐周有功初封於吕或封於甫及克
　殷之後乃封國於齊召康公命太公曰五
　侯九霸汝實征之以夾輔周室賜太公之
　履東至于海西至于河南至于穆陵北至
　于無棣後桓公小白爲諸侯盟主至春秋
　之末其臣田和遷齊康公于海上乃奪其
　國焉台衡之望者天子置三公之官以相
　三台三台六官者太尉司徒司空太師太
　傅太保也三台六星上中下台各二星在
　紫微星之南以拱衛帝座起文昌抵太微
　天階主三公九卿士庶九州色明而行列
　相類則君臣和法令平從上台至中台十
　六度中台至下台十六度二星間相去半
　度柝則爲奢狹則爲迫又上星主天子中
　星主伯子男狄人下星主卿大夫小勾而
　明白吉揺動變色凶一星去天下危二星
　去天下亂三星去天下不可理矣太師者
　師範一人儀刑萬國太傅者教以德義太
　保保衛其身太尉掌武統兵司徒敬敷五
　教司空主平水土謂斯三公上應三台也
　阿衡者阿倚也衡平也天子倚三公以平
　正天下
不貴難得之貨
　䟽不仁之人决性命之情而饕貴富者此
　莊子駢拇第八篇之文也
不見可欲使心不亂
　義云小隱於山大隱於廛未能絶欲恐境
　所牽仍栖遁山林以避所見及其澄心息
　慮想念正眞外無撓惑之縁内保恬和之
　志雖營營朝市名利不關其心碌碌世途
　是非不介其意混迹城市修損於修眞乎
虛其心
　䟽虚室生白者莊子人間世篇之文
實其腹
　注屬厭而止者春秋傳自没汝寬諫魏武
　子之詞也春秋者魯史記之名也記事者
　以事系日以日繫月以月繫時以時繫年
　年有四時故錯舉以爲名也天子有史官
　諸侯有國史楚謂之檮杌晋謂之乗魯謂
　之春秋孔子述經左丘明爲傳起周平王
　四十八年魯隱公元年太歳丁巳歲星在
　降婁當晋鄂侯二年衛桓公完十三年蔡
　宣公考父二十八年鄭莊公寤生二十二
　年曹桓公終生三十五年齊僖公禄父九
　年楚武王達十九年秦文公四十四年宋
　穆公和七年陳桓公鮑二十三年燕穆公
　十八年乃春秋之始年至魯哀公十四年
　周敬王三十九年太歲戊午凡二百四十
　二年歷周一十四王魯一十二公行事當
　晋定公午三十一年衛出公輒十二年蔡
　成公怡十年鄭聲公勝二十年齊簡公嘉
　四年楚惠王章八年秦悼公十一年宋景
　公頭曼三十六年陳閔公越二十一年燕
　敬公六年吴夫差十五年乃春秋獲麟絶
　筆之年也其書凡三十卷三十五萬二千
　二十五言十九萬四千五百九十字本十
　五萬七千九百六十六字解晋征南將軍
　社預字元凱注自没汝寬者春秋昭公二
　十八年晋魏獻子舒爲政以其子戊爲梗
　陽大夫今晋陽也冬梗陽有獄戊不能斷
　以其獄上於獻子訟人之大宗以女樂爲
　賂魏子將受之戊謂魏子二大夫閻没汝
　寬曰主以不賄聞于諸侯若受梗陽之賄
　貪莫甚焉吾子必諫皆許諾退朝待于庭
　饋入魏子召二大夫食比置三嘆既食使
　坐魏子曰吾聞諸伯叔諺曰惟食忘憂吾
　子置食之間三嘆何也同辭而對曰他人
　賜二小人酒不夕食饋之始至恐其不足
　是以一嘆中置自咎曰豈將軍食之而以
　不足是以再嘆及饋之畢願以小人之腹
　爲君子之心屬厭而止是以三嘆魏子辭
　梗陽之賄獻謚也武子則名顆謚曰武
爲無爲則無不治矣
　䟽無聲而無臭人固不識而不知無聲無
　臭者詩大雅文王篇也言天道難知耳不
　聞聲音鼻不聞臭芳儀法文王之事則天
　下自信而順也不識不知者詩大雅皇矣
　篇言人不識古不知今順天之法而行之
　義云無爲之理其大矣哉無爲者非謂引
　而不來推而不去迫而不應感而不動堅
　滯而不流捲握而不散也謂其私志不入
　公道嗜欲不枉正術循理而舉事因資而
　立功事成而身不伐功立而名不有若夫
　水用船而沙用音衰泥用橇起嬌切山用
　(力追/切)夏瀆冬陂因高而田因下而池故非
　吾所謂爲也乃無爲矣聖人之無爲也因
　循任下責成不勞謀無失策舉無遺事言
　爲文章行爲表則進退應時動靜循理美
　醜不好憎賞罰不喜怒名各自命類各自
　用事由自然莫出於己順天之時順地之
　性因人之心是則群臣輻輳賢與不肖各
　盡其用君得所以制臣臣得所以事君此
　理國無爲之道也
　　　道冲章第四
象帝之先
　䟽帝出乎震易繫辭之詞也震東方卦也
　少陽之氣生化之源今以太子居東宫少
　陽之位御極爲出震之期蓋取象天地生
　育萬物之始也兆見曰象無形曰氣生物
　之首也大道復在象帝之先言其高遠也
　　　天地章第五
以萬物爲芻狗
　䟽結草爲狗以用祭祀也者莊子天運篇
　具載注云弊蓋之恩者禮記檀弓篇云仲
　尼之畜狗死使子貢埋之曰吾聞弊帷不
　棄爲埋馬也君之路馬死埋之以帷弊蓋
　不棄爲埋狗也丘也貧無蓋於其封也亦
　與之席無使其首陷焉恐其首直委於土
　也
　　　天長地久章第七
聖人後身外身
　義云碎琥珀之枕焚雉頭之裘罷一臺之
　費却千里之馬德垂當代名光竹帛
　　　上善若水章第八
政善治
　䟽正容悟物者莊子田子方第二十一篇
　文也子方名無擇侍座于魏文侯文侯師
　子夏友於子方子方數稱谿工之道文侯
　以爲谿工子方之師也子方曰非也里之
　人也稱道數當故無擇稱之無擇之師東
　郭順子其爲人也人貌而天虚縁而葆眞
　清而容物物無道正容以悟之使人之意
　也銷無擇何足以稱之
夫唯不爭故無尤
　義云不爭之德德之先也凡人之性不能
　無爭爲爭之者其事衆矣亂逆必爭暴慢
　必爭忿怒必爭奢泰必爭矜伐必爭勝尚
　必爭違慢必爭進取必爭勇怯必爭愛惡
　必爭專恣必爭寵嬖必爭王者有一于此
　則興師海内諸侯有一于此則兵交其國
　卿大夫有一于此則賊亂其家士庶人有
　一于此則害成於身皆起於無思慮愆禮
　法不畏懼不容忍爭乃興焉故爭城者殺
　人盈城爭地者殺人滿野必當察起爭之
　本塞爲爭之源無不理矣
　　　持而盈之章第九
金玉滿堂莫之能守
　䟽假使貪求不已適令金玉滿堂象有齒
　而焚身鷄畏犧而斷尾且失不貪之寳坐
　貽致寇之憂以其賈害豈云能守象有齒
　而焚身者春秋襄公二十四年晋范宣子
　爲政諸侯之弊重鄭人病之二月鄭伯如
　晋子産寓書于子西以告宣子曰子爲晋
　國四鄰諸侯不聞令德而聞重弊僑也惑
　之僑聞君子長國家者非無賄之患而無
　令名之難夫諸侯之賄聚於公室則諸侯
　貳若吾子賴之則晋國貳注貳離也諸侯
　貳則晋國壊晋國貳則子之家壊何汲汲
　也將焉用賄夫令名德之輿也德國家之
　基也有基無壞無亦是務乎有德則樂樂
　則能久詩云樂止君子邦家之基有令德
　也夫恕思以明德令名載而行之是以遠
　至邇安無寧使人謂子子實生我而謂子
　浚我以生乎注浚取也言取我財以自生
　象有齒以焚其身賄也宣子悦乃輕弊是
　行也鄭伯朝晋爲重弊故也鷄斷尾者春
　秋周景王子子朝之傳賔孟適郊見雄鷄
　自斷其尾嘆曰犧牲之用存乎全而肥實
　今自斷其尾使己不全冀免爲犧牲之用
　鷄之保其身也如此况於人乎貪利忘其
　身智不及鷄矣不貪寳者鄭人有得玉獻
　於子罕曰此寳也將以獻之子罕曰汝以
　玉爲寳我以不貪爲寳我若取玉俱喪寳
　矣不若兩全之遂不受玉致寇者易解卦
　九三辭曰負且乗致寇至負乃小人之事
　乗爲君子之器棄小任大物所不與致寇
　盜奪之矣
功成名遂
　義曰禦灾除患曰功富貴尊榮曰名高鳥
　盡而良弓藏狡兔死而獵犬烹勢使然也
　范蠡扁舟而脱禍文種固位而喪身此之
　謂矣日中則昃月滿則虧子房絶粒以優
　游䟽廣解印而高尚固無上蔡華亭之追
　痛矣
　　　載營魄章第十
載營魄
　䟽故春秋子産曰人生始化曰魄者春秋
　昭公七年初鄭伯有爲政駟帶殺之鄭人
　相驚曰伯有至矣或夢伯有介曰壬子余
　將殺帶明年殺段於是壬子駟帶卒明年
　公孫段卒鄭人益懼或問子産曰伯有猶
　能爲鬼乎子産曰人生陰曰魄陽曰魂用
　物精多則魂魄强匹夫匹婦强死而魂魄
　猶能依憑於人以爲淫厲况伯有三世執
　其政柄而强爲鬼神不亦宜乎伯有乃穆
　公之胄子良之孫子耳之子故曰三世子
　産立其子良止以撫之乃止近死之心莫
　使復陽者莊子齊物篇之辭也三魂名胎
　光爽靈幽精七魄尸狗伏矢雀陰吞賊除
　穢臭肺蜚毒此出上清品
愛民治國
　義曰生民者國之本也無爲者道之化也
　以無爲之化愛育於人國本固矣政虐而
　苛則爲暴矣賦重役繁則傷性也使之不
　以時則妨農也不務儉約則殘穀矣
天門開闔
　義曰修愛民理國之事爲垂衣南面之君
　猶須恭己奉天以順曆數者謂受命之曆
　五運之數也舜命禹曰天之曆數在躬天
　禄永終謂曆數在躬以承天命故可大寳
　愛之謂之寳命自天而授謂之受命於天
　易繫曰聖人之大寳曰位是也天門開則
　降非常之瑞或黃星動彩赤伏表符紫氣
　充庭五星聚井流虹貫月火電繞樞然後
　維嶽降神誕生宰輔以佐佑之故應天順
　人拯物除害而承曆數以有天下也及乎
　臨御失所刑政乖宜衆叛親離兵交禍起
　逆亂生於下氣象見於上日霣天開山崩
　川竭灾凶蜂起而國亡矣是天開闔也一
　開一闔謂之變者易繫辭云謂開閉相循
　陰陽遞至倚伏之義也
　　　三十輻章第十一
　䟽乾坤是大易之韞者
　義云易繫辭也明易之所立本乎乾
　坤乾坤不存則易道無由起也
三十輻共一轂
　䟽衆竅互作者莊子第二篇也
埏埴以爲器
　䟽陶匠者尚書云範土曰陶舜側微之時
　耕於歷山陶于河濱是也
鑿户牖以爲室
　䟽詩云陶復陶穴莊子曰室無空虚則婦
　姑勃蹊陶復者詩文王之什緜緜篇云古
　公亶父陶復陶穴未有家室古公者邠公
　也古言久也亶公字也文王祖處于邠也
　婦姑爭者蹊路徑也勃戾怒也莊子外篇
　言室中不空蹊路湫隘則爭路而行失婦
　之道也
故有之以爲利無之以爲用
　䟽形而上形而下義形而上者道之本清
　虚無爲處乎上也形而下者道之用禀質
　流形處乎下也顯道之用以形于物物禀
　有質故謂之器器者有形之類也聖人法
　道之用制以爲器畫卦觀象以制文字刳
　木爲舟剡木爲楫斷木爲杵掘地爲臼弦
　木爲弧剡木爲矢制以宫室結爲網罟服
　牛乗馬負重致遠鑄金爲兵掲竿爲旗斲
　木爲耜𦔇木爲耒一事以上以利天下此
　皆分道之用以爲器物爾皆易繫所稱此
　乃道是無體之名形是有質之用凡萬物
　從無而生衆形而由道而立先道而後形
　道在形之上形在道之下故自形而上謂
　之道自形而下謂之器形雖處道器兩畔
　之際形在器上不在道也既有形質可爲
　器用故云形而下者謂之器
　　　五色章第十二
五色令人目盲五音令人耳聾五味令人口
爽
　義曰五音者按漢劉向曰宫者中也君之
　德也商者章也物成章也角者甲也物發
　生也徵者祉也物之盛大䌓祉也羽者聚
　也物聚而藏也
　䟽五色者按王叔師曰皎皎素絲得藍則
　青得丹則赤得蘖則黃得皂則黑而爲五
　色也五色之設本以彰五行之象别尊卑
　之飾五音之設本以通天地之氣彰五行
　之聲五味之設本以彰五行之和以養於
　人已上二事若人耽滯不曰聾盲口爽乎
　味之所爭有羊羹解黿之禍矣羊羹者春
　秋桓公二年鄭公子歸生受楚子之命伐
　宋宋華元樂莒帥師以禦之二月壬子戰
　于大棘將戰華元殺羊以食士其御羊斟
　不預及戰曰疇昔之羊子爲政今日之事
　我爲政與入鄭師故宋師大敗鄭人囚華
　元獲樂莒甲兵四百六十乗俘二百五十
　人馘百人宋以兵車百乗文馬百駟以贖
　華元于鄭半入華元逃歸立子門外告而
　後入見羊斟曰子之馬然也對曰非馬也
　其人也既答而叔䍧(斟之/字也)奔魯君子謂羊
　斟非人也以其私憾敗國殄民於是形孰
　大焉小雅所謂人無良者其羊斟之謂乎
　殘民以逞矣解黿者宣公四年楚人獻黿
　於鄭靈公(穆公太/子夷也)公子子公(名/宗)子家(歸/生)將
　入見子公食指動(第二/指)以示子家曰他日
　我如此必嘗異味及入宰夫將解黿相視
　而笑公問之子家以告及食大夫黿召子
　公而弗與也子公怒染指於鼎嘗之而出
　公怒欲殺子公子公與子家謀先爲難子
　家曰畜老猶憚殺之而况君乎反譖子家
　子家懼而從之夏殺靈公書曰鄭公子歸
　生殺其君夷權不足也子家權不足以人
　禦子公懼譖而從弑故書首爲惡也君子
　曰仁而不武無能遠也初稱畜老仁也不
　討子公是不武也不能自通於仁道而陷
　弑君之名其實子公染指而成斯禍爾
馳騁畋獵
　注曰以心鬭者莊子内篇第二之辭也
　義曰禮天子諸侯每歲三畋一爲乾豆祭
　祀宗廟也二爲賔友交二國之好也三充
　君之庖食以時也時而不畋則曰不敬畋
　不以時則謂之暴所以春蒐夏苗秋獮冬
　狩皆俟農隙以講武事也獺未祭魚網罟
　不施于川豺未祭獸罝罘不通於野鷹隼
　未擊罻羅不張於林修祭禽之禮展三驅
　之仁順天時也天子仲春教旅振遂以畋
　獵仲夏教芙田遂以苗仲秋教理兵遂以
　獮仲冬教大閲遂以狩大司馬以掌其事
　山虞澤虞以供其職蓋以教武事以示民
　也則有不遵典故外則作禽荒暴物扼時
　十旬不返馳騁莫已遂爲發狂人怨國危
　失禮致禍也
難得之貨令
　䟽乖失天倪者莊子曰始卒若環莫得其
　端是謂天均天均者天倪也天倪者天然
　之分也
故去彼取此
　義曰夫人君之心睿聖爲本理國之道清
　淨爲基若其逐獸荒原奔車絶巘六龍逸
　足萬騎莫追與鵰鶚以爭先共熊羆而賈
　勇日月虧蔽旌旗糾紛畋獵忘歸殺獲無
　已風雨恒苦宫室或空此謂之發狂也若
　復貴遠方之物産貪無用之土疆嗜蒟醬
　而討西戎伐大宛而取名馬關塞有不歸
　之魄邊城有怨曠之魂天下流亡户口减
　耗赫赫宗廟幾陷寇讎青史具書百代爲
　戒
　　　寵辱章第十三
寵辱若驚
　義曰且人君富有天下尊繼百王告類上
　玄君臨萬有亦當馭朽自戒納隍軫憂乃
　能享此大年保其遐祚矣人臣之遭遇也
　九遷三接之澤既以厚矣兵符相印之任
　亦已重矣高冠大斾長轂朱輪氣壓伊皋
　權傾衛霍亦當夙興夜寐履薄臨深乃能
　克保福祥免貽覆餗矣故令尹三已而無
　愠考父三命而益恭達其理也
大患若身
　義曰恃寵驕盈者春秋隱公四年衛公子
　州吁恃寵而好兵其臣石碏諫衛莊公曰
　臣聞愛子教之義方不納于邪驕奢淫佚
　所自邪也四者之來寵禄過也夫寵而不
　驕驕而能降降而不憾憾而能音軫者鮮
　矣公不聽明年桓公立州吁弑桓公衛人
　殺州吁焉是則因寵獲禍矣
　　　視之不見章第十四
此三者不可致詰故復混而爲一
　義曰夷希微三者假標以名道亦皆無也
　三者疑化爲三境次爲三界下爲三才明
　爲三光於身爲三元於内爲三一皆大道
　分精運化之所成也三境者三寳君之祖
　氣所凝之色青黄白亦名玄元始三氣之
　作乃諸天之宗祖萬化之元本也三界者
　欲界六天以統九仙色界十八天以統九
　眞無色界四天以統九聖也三元者人身
　之中腦爲泥丸官以主上元心爲絳宫以
　主中元臍下爲丹田以主下元三一者上
　元所主謂之元一中元所主謂之眞一下
　元所主謂之正一三一元神主混氣固精
　寳神留形上清有徊風混合修三一之道
豫若冬涉川
　義曰可以疑難古人如然今之代人逐境
　生迷萬緒雲蒸千途蜂起功名聲色爭先
　鋭進之心厚利豐財競起貪求之迹或烹
　燔取樂或傷殺恣情投身於愛欲之川隨
　流不返溺性於漂沉之浪有去無回豈獨
　冰痛於難抑且報應明驗何者溺利欲之
　人涉遠營求有水陸邀劫之報凌抑於人
　有忿爭刑網之報上誷於君有誅殛喪家
　之報下虐於民有召寇起讎之報况於傷
　生害己破國亡家之甚乎
孰能安以久動之徐生
　義曰修煉門多泛舉大略有吐納元和咽
　漱雲液茹松食柏絶粒餌芝或隱朝上清
　密伺玄斗或五金八石或水玉流珠陰鼎
　陽爐五華九轉或素文丹籙檄召鬼神金
　鈕青絲質盟天地則有正一道德升玄洞
　神靈寳盟眞三清衆法并革凡登道證品
　升眞又有奔二景朝五辰據極攀魁鶩網
　飛紀吞日咽月制魄拘魂八道望雲九眞
　受事升玄卧斗方諸洞房左右靈飛陰陽
　六甲三部八景二十四眞存服三元注想
　三一紫房黃闕絳景朱嬰紫虚南嶽之篇
　青童東海之訣内視五藏下制六天導引
　吞符御風養氣騰舉之道溢於眞經


唐玄宗御製道德眞經䟽卷之一














唐玄宗御製道德眞經䟽卷之二才二
　　　致虛極章第十六
致虚極守靜篤
　䟽曰水流濕火就燥者易乾卦九五爻辭
　也春秋致師之義也
　義曰春秋宣公十二年楚莊王圍鄭旬有
　七日鄭人卜行成不吉國人大臨楚莊王
　退師鄭人修城復圍之三月克之鄭伯肉
　袒牽羊以逆楚王既而許之平潘尪又盟
　子良出質夏六月晋師救鄭及敖鄗之間
　楚莊乃求成於晋盟有日矣楚許伯御樂
　伯攝叔爲右欲單伹挑戰示不欲和以致
　晋師許伯曰吾聞致師者御靡旌麾壘而
　還樂伯曰致師者左射之菆代御執轡御
　下兩馬掉鞅而還攝叔曰致師者右入壘
　折馘斬俘而還皆行其所聞而復晋人逐
　之樂伯左射馬右射人逐不能進時魏錡
　趙旃有憾於晋請使於楚皆欲晋敗彘子
　又不設備戰于邲晋師敗績焉以此致師
　師必致敵
吾以觀其復
　䟽易曰雷在地中復
　義曰易復卦象曰雷在地中復者雷是動
　物復卦以動息爲主故曰雷在地中先王
　以至日閉關商旅不行后不省方皆取動
　息之義以復其本也
不知常
　注不恒其德者易恒卦九三辭也
　　　大上章第十七
其畏之侮之
　䟽三王五霸
　義曰三王者夏殷周也五霸者夏有昆吾
　黄帝之後也殷之霸者有大彭豕韋堯之
　後也周之霸者齊桓公僖公之庶子名小
　白周惠王襄王之時也晋文公者獻公之
　子名重耳以僖公二十二年立文公以僖
　四年避驪姬之禍
信不足有不信
　義曰春秋宣十一年楚子伐鄭及櫟鄭大
　夫子良曰楚晋不務德與其來者可也晋
　楚無信我焉得有信乃從楚夏及楚子盟
　于辰陵陳鄭服也此乃信不足有不信焉
　　　大道廢章第十八
　䟽數米炊簡髮櫛
　義曰淮南子曰數米簡髮煩而不察有爲
　之甚也何異乎以膝搔背以踵解結矣
六親不和有孝慈
　䟽扇枕温席者
　義曰宋有郅苞字孝嘗三歲而孤其伯父
　悛等皆顯貴苞見之常泣母陳氏疑其畏
　憚而怒之苞曰自悲早不識父今見諸父
　相似心中悲耳因歔欷母亦悲慟苞奉其
　母夏則扇枕冬則温席焉
國家昏亂有忠臣
　義曰讜正曰忠阿諂曰佞不明于理曰昏
　上下不理曰亂
　䟽斯皇多士盡是夔龍彝倫所叙無非作
　乂(理/也)
　義曰詩云濟濟多士文王以寧多士衆臣
　夔龍舜佐臣也書云夔作典樂八音克諧
　擊石拊石百獸率舞簫韶九成鳳凰來儀
　龍爲納言出納王命彝倫攸叙言舜得良
　臣典法不失其政也
　　　絕聖棄智章第十九
絶巧棄利
　䟽列子説第八篇
　義曰衛人之刻棗猴宋人之琢楮葉也可
　絶之
　　　絕學無憂章第二十
荒兮其未央哉
　䟽詩曰夜未央
　義曰詩小雅庭燎篇文也
衆人熙熙如享太牢如春登臺
　義曰六印垂腰五府交辟一怒而諸侯懼
　安居而天下息繁華忽其滿志富貴樂其
　當年五鼎列食厭太牢之盈味衆芳悦性
　喜春臺之縱目至有燕姝洛艷楚舞吴歌
　八音聵其聰五色熏其鑿樂則樂矣終復
　如何禮器云太牢而祭不必有餘言稱性
　之大小也又云諸侯七牢大夫五牢故春
　秋吴徵魯之百牢是矣夫牛羊豕三牲通
　謂之牢牛者祭之牢也天子以犧牛謂全
　色也諸侯以肥羊大夫以牽牛求得即用
　無所擇也牛謂一元大武將祭必繫於牢
　芻之三月所養必有其式以備不常如左
　傳鼷鼠食郊牛角乃改卜牲也羊者天子
　舋廟開冰告朔皆用之謂之柔毛孟春食
　麥與羊是也豕者天子之祭皆用之以備
　三牲則牛曰大牢羊曰中牢豕曰少牢曰
　剛鬛是也禮天子無故不殺牛大夫無故
　不殺犬彘謂其皆祭禮所用非祭而殺是
　謂無故也牢者取其四固以養犧牲通謂
　之牢矣
　䟽春日遲遲采繁祁祁○義云采繁生蠶
　之時繁皤蒿也祁祁衆多也
如嬰兒之未孩
　䟽不至于孩而始誰○義云莊子天運十
　四篇文也家語本命篇云人生三月而微
　眴然後目能見八月生齒然後能食期而
　生臏然後能行三年間合然後能言也
　　　曲則全章第二十二
枉則直
　䟽春秋曰正曲曰直義云廉頗相如是
　也
　義曰春秋襄七年冬十月晋卿韓獻子厥
　告老其子穆子無忌有廢疾將立之辭曰
　詩云豈不夙夜謂行多露又曰弗躬弗親
　庶人弗信無忌不才讓其可乎請立起也
　與田蘇游而曰好仁詩曰靖恭爾位好是
　正直神之聽之介爾景福恤民爲德正直
　爲正正己心也正曲爲直正人曲也三和
　爲仁德正直三者備爲人也如是則明神
　聽之介福降之立之不亦可乎庚戌使韓
　起朝獻子遂請老晋侯謂韓無忌仁使爲
　公族大夫焉
抱一爲天下式
　義曰一國三公自然難理十羊九牧詎可
　化一亡羊者難乎多岐喪生者由其多事
　　　希言自然章第二十三
同於道者至失亦得之
　義曰故彈宫則宫應彈角則角應者聲相
　感也枯桑動而天風暑雨降而礎潤氣相
　感也龍吟雲起虎嘯風生有情感無情也
　銅山崩而鐘應類相感也葭灰缺而暈虧
　事相感也鶴鳴子和性相感也積善餘慶
　積惡餘殃行相感也同舟共濟胡越不患
　於異心勢相感也流濕就燥無情感於無
　情也君子千里同風小人隔陌異俗
　䟽曰方諸陽燧者○義云東海方諸之間
　有巨蚌焉長尺有二寸者因名方諸取其
　殻以柔帛拭之良久以月照之以器承之
　則得水焉陽燧火鏡也以取火也古之祭
　法尚潔以方諸引水陽燧火用也
　跂者不立章第二十四
自伐者無功
　義曰春秋襄二十九年齊放其大夫高止
　于北燕傳曰高止好以事自爲功且專故
　及於難也春秋哀二年趙簡子與鄭戰爲
　鄭人所擊掊於車中失其蜂旗公孫龍率
　徒五百人助之宵攻鄭師取蜂旗鄭師大
　敗既戰簡子曰吾伏㢰(位區/切)血鼓音不衰
　今日我上也衛太子蒯聵爲右曰吾救主
　於車退敵於下我右之上也御者卸良曰
　我兩鞃(胡薨切軾/中範也)陣將絶吾能止之我御
　之上也此言簡子不讓故其下皆自伐其
　功故不克和矣
餘食贅行
　䟽春秋曰人將不食吾餘者
　義曰春秋莊六年楚文王伐申過鄧鄧祁
　侯曰吾甥也止而饗之祁侯之三甥騅甥
　聃甥養甥請殺楚子祁侯不許三甥曰亡
　鄧國者必此人也若不早圖後若噬臍其
　及圖之乎圖之此爲時矣祁侯曰人將不
　食吾餘言自害其甥必爲人所賤也對曰
　不從三臣之言抑社稷實不血食而君焉
　取餘弗從伐申還遂伐鄧十六年復伐鄧
　滅之即莊公十六年也
　　　有物混成章第二十五
吾不知其名
　義云凡物先名而後字者禮男子生三日
　以桑弧一蓬矢六以射天地四方以示男
　子有事於四方也既三月妻以子見其夫
　入門升自阼階妻抱子出自升階父執之
　右手孩而名之撫其首焉二十而冠謂之
　成人冠適(音/的)子於阼階以著代也(著音/注也)醮
　於客位有成人之道也三加其冠始以緇
　布次以皮弁次以爵弁言益尊之冠而字
　之敬其名也女子十五而笄笄而字之故
　冠禮者禮之始也嘉事之重也此則先名
　而後字取自小而成大也人倫之道始則
　有終故自小而成大自大而復終也春秋
　桓六年九月丁卯子同生公問名於申繻
　對曰名有五有信有義有象有假有類以
　名生爲信唐叔虞魯公子友是也以德命
　爲義文王昌武王發是也以類命爲象若
　孔子像尼丘山是也取於物爲假如伯魚
　生有人饋魚因名曰鯉是也取於父爲類
　若子同生與父同日生是也不以國以國
　則廢名不以官以官則廢職不以山川以
　山川則廢主不以畜牲以畜牲則廢社不
　以器幣以器幣則廢禮不以隱故名終將
　諱之故晋以僖侯廢司徒宋以武功廢司
　空先君獻武廢二山(具山/敖山)是以大物不可
　以命公曰是其生也與吾同物命之曰同
　氏族者春秋隱八年冬公子無駭卒公子
　羽父請謚與族公問族於衆仲對曰天子
　建德因生以賜姓胙之以土而命之氏諸
　侯以其王父字或以謚因以爲族官有世
　功則有官族謂取舊官舊邑爲族也邑亦
　如之公命自字爲展氏無駭即公子展之
　孫也天道也先字而後名言道無所始亦
　無所終也
大曰逝
　䟽莊子曰夫道於大不終天運十四
而王居其焉
　義曰王若有道則日月如合璧五星如連
　珠甘露降醴泉出河不滿溢海不揚波景
　星見卿雲生神龍遊其沼麟鳳來其庭四
　氣調和而爲玉燭萬物遂性而洽太平也
　人君若無道則天反時爲灾地反物爲妖
　人反德爲亂沴氣咎徴時見於上物妖形
　怪忽見於下星亡日鬭冬雷夏霜天裂石
　霣川竭山崩事興於人而氣感於天是天
　地蒙其害也
人法地至自然
　䟽塞源拔本者
　義曰春秋昭九年晋梁丙張趯率陰戎伐
　潁以周甘人與晋閏嘉爭閏田故也周景
　王使大夫詹桓伯辭於晋曰我自夏以后
　稷魏駘芮歧畢吾西土也巴濮楚鄧吾南
　土也及武王克商蒲姑商奄吾東土也肅
　愼燕亳吾北土也吾何邇封之有文武成
　康之建母弟以藩屏周亦其廢墜是爲豈
　如弁旄因而以蔽之先王居檮杌于四裔
　以禦魑魅故允姓之奸居于瓜州伯父惠
　公歸自秦而誘之以來使偪我諸姬入我
　郊甸則戎焉取之戎有中國誰之咎也后
　稷封殖天下今戎制之不亦難乎伯父圍
　之我在伯父猶衣服之有冠冕水木之有
　本原民人之有謀主也伯父若裂冠毁冕
　拔本塞源專棄謀主雖戎狄其何有余一
　人叔向謂宣子曰文之霸也豈能改物翼
　戴天子而加之以恭自文以來世有衰德
　而暴蔑宗周以宣示其侈諸侯之貳不亦
　宜乎且王辭直子其圖之宣子説王有姻
　喪使趙成如周弔且致閆田與襚反潁俘
　王亦使賔滑執甘大夫襄以説於晋晋人
　禮而歸之
　　　重爲輕根章第二十六
重爲輕根
　䟽朵頤之求者
　義曰易頤卦初九之辭也言人之開發言
　語咀嚼飲食皆當動頤君子觀此頤象故
　謹愼言語裁節飲食也
雖有榮觀
　䟽高臺深池者
　義曰春秋昭二十年冬十月齊景公癠遂
　痁(式占切/疾也)期而不瘳諸侯之賔問疾者多
　在梁丘據與裔款二大夫言於公曰吾事
　鬼神豐於先君有駕矣今君疾病爲諸侯
　憂是祝史之罪也諸侯不知其謂我不敬
　君盍誅於祝固史器以辭賔公悦告晏子
　晏子曰昔宋之盟屈建問范會之德於趙
　武趙武曰夫子之家事治言於晋國竭情
　無私其祝史祭祝陳信不愧其家事無猜
　其祝史不祈建以語康王康王曰神人無
　怨宜夫子之光輔五君以爲諸侯主也(五/君)
　(文襄虛/武景也)公曰據與款謂寡人能事鬼神故
　欲誅於祝史子稱是語何故對曰若有德
　之君外内不廢上下無怨動無違事其祝
　史薦信無愧心矣是以鬼神用饗國受其
　福祝史與焉其所以蕃祉老壽者爲信君
　使也其言忠信於鬼神其適遇淫君外内
　頗邪上下怨疾動作僻違縱欲厭私高臺
　深池撞鍾舞女斬艾民力輸掠其聚以成
　其違不恤後人暴虐淫縱肆行非度無所
　還忌不思謗讟不憚鬼神神怒民痛無悛
　於心其祝史薦信是言罪也其蓋失數美
　是矯誣也進退無辭則虚以求媚是以鬼
　神不饗其國以禍之祝史與焉所以夭昏
　孤疾者爲暴君使也其言僭嫚於鬼神公
　曰然則若之何對曰不可爲山林之木衛
　鹿守之澤之萑蒲舟鮫守之藪之薪蒸虞
　候守之海之鹽蜃祈望守之縣鄙之人入
　從其政偪介之關暴征其私承嗣大夫强
　易其賄市常無藝徵斂無度宫室日更淫
　樂弗違内寵之妾肆奪于市外寵之臣僭
　令於鄙私欲養求不給則應民人苦病夫
　婦皆詛呪若有益詛亦有損聊攝以東姑
　尤以西其爲人也多矣雖其善祝豈能違
　億兆人之詛君若欲誅于祝史修德而後
　可公悦使有司寬政毁關去禁薄斂已責
　十二月景公畋于沛此言晏子言之所利
　而景公從諫修德而疾速愈遽能畋獵也
　　　善行章第二十七
善人不善人之師
　義云大學之禮雖詔於天子無北面所以
　尊師也善學者師逸而功倍不善學者師
　勤而功半又從而怨之言先王事師之道
　無北面王行而西折而南面東而立師尚
　父面西以道書之㫖以教於王故王之義
　君父師也師無當於五服五服不得不親
　是則爲師之道也
雖知大迷
　義云夫初修者有十事不可不知也一者
　初地之人先因善欲有欲樂心乃能進趣
　二者親近善友導引其心深信正道三者
　簉詣明師師有妙法廣能宣告示以要術
　四者既聞正教能受讀誦五者能出家專
　行柔弱永斷有爲離諸桎梏六者參受正
　戒防身口心七者幽隱山林栖遁獨處永
　離囂塵修寂靜志八者當念大道是眞法
　王能度衆生越生死海猶如船師拯濟沉
　溺九者當念經教是妙醫方能示衆生理
　煩惱藥十者當念正法是眞父母善能生
　我法身慧命以是十法爲地初地因次以
　小乗柔伏之法又進中乗兼修之法後入
　大乗觀行之法
　　　將欲章第二十九
將欲取天下而爲之
　義曰天下之主身有殊祥履巨迹而誕伏
　義感神龍而孕炎帝軒轅乃電光繞斗少
　昊乃星彩流虹顓頊高辛生資睿聖唐堯
　虞舜天表神奇堯火運於赤龍舜土德於
　虹瑞月精命禹燕卵降湯紫氣靄於碭山
　赤光照于漢室皆并身有殊祥也積玄勳
　而黃軒受命禀前功而顓頊叶符黃帝十
　七世而祚有殷后稷十三世而興西伯此
　皆積世累功也
執者失之
　義曰人君繼體承乾不以其德毒流海内
　禍起寰中號令不行戈鋋内向天下既亂
　海内沸騰眞主應運救人撥亂反正如夏
　禹殷湯周武漢祖創業之君也天下既定
　授于子孫故嗣主繼明守文承統如夏桀
　殷紂周赧漢獻爲繼體之君也但創業之
　君必資聖德塞違輔過明德顯仁招懷隱
　淪求採瘼病初有大寳罕及敗亡蓋其勵
　精求理故也而繼體之君不知稼穡長於
　婦人之手生於深宫之中八音五色亂其
　心麗服淫聲溺其性或窮兵四境流毒九
　州視赤子若仇讎顧生人如草芥動致芟
　刈不循憲章反道違天凌虐神主(民人/也)於
　是戈鋋四起水旱不時神怒衆離鬼哭人
　怨遂有南巢放逐牧野梟夷殞身黔庶之
　中失政奸雄之手洪圖一失大業不歸此
　明執者失之爲後王之戒昭德塞違者春
　秋桓二年宋華督殺孔嘉父而弑殤公立
　公子憑是爲莊公以郜鼎賂於魯桓公公
　納之於廟大夫臧哀伯諫曰君人者將昭
　德塞違以臨百官猶懼失之今眞其賂器
　於太廟明示百官百官象之又何誅焉昔
　武王克商遷九鼎於洛邑義士猶或非之
　而况昭違禮之賂器於太廟其若之何瘼
　病沴妖氣也内起曰眚外起曰灾亦天火
　曰灾也
　　　以道佐人主章第三十
以道佐人主者
　義曰舞干戚者禹欲伐有苗氏既伐三旬
　弗及苗民逆命益謂禹曰惟德動天無遠
　弗届至誠感神况於有苗乎禹班師振旅
　誕敷文德舞干羽于兩階七旬而有苗格
　其國在荒服之例禮曰舞者所以飾喜也
　執其干戚習其俯仰屈伸容貌得莊焉行
　其綴兆要其節奏行列得正焉羽籥干戚
　舞之器也屈伸俯仰舞之容也綴兆舒疾
　舞之列也或天子八佾諸侯六大夫四士
　二也
故善者果而已
　䟽殺敵爲果義云春秋宣二年春鄭公
　子歸生受楚子之命伐宋宋華元禦之戰
　于大棘宋師敗績囚華元獲司空樂莒甲
　車四百六十乗俘二百五十人馘百人宋
　大夫狂狡逆鄭人鄭人入於井倒㦸而出
　之獲狂狡君子曰失禮違命宜其爲擒也
　戎昭果毅以聽之謂禮常存於耳著於心
　想聞其政令殺敵爲果致果爲毅易之戮
　也言易而反之必爲戮矣
　　　夫佳兵章第三十一
夫佳兵者不祥之器
　義曰韜者有六龍虎文武豹犬也文者經
　邦立國不越天常武者克定禍亂威伏八
　方龍者燮理陰陽不逾時令虎者善用爪
　牙群凶自挫豹者應時戡難智在權機犬
　者採聽至微或成奇變三略者亦機鈐用
　兵之術也漢子房公於圮橋遇黃石公示
　此書六韜者姜子牙於磻溪釣魚大魚腹
　中得此書也藏器於身者易下繫曰公用
　射隼于高墉之上獲之無不利子曰隼者
　禽也弓矢者器也射之者人也君子藏器
　於身待時而動何不利之有隼在高墉則
　難射人處高位則難除處高位而貪殘如
　隼將除之者在得其時無不克矣史記曰
　君子得其時則駕不得其時則蓬累而行
　是也
物或惡之故有道者不處
　注修辭立誠
　義曰易乾卦九三之辭謂文教誠謂誠實
　也
不得已而用之
　䟽經緯天地天生五材
　義曰南北爲經東西爲緯五材者五行也
　凶暴及人曰禍反德肆逆曰亂得獲曰克
　凡曰王師有鐘鼓曰伐無鐘鼓曰侵師出
　有名曰順無名曰逆
吉事尚左凶事尚右
　䟽禮檀弓曰夫子
　義曰夫子有妹之喪拱而尚右弟子不知
　其故因而效之夫子言其好學也如此及
　知非吉故復尚左檀弓禮記第四篇名也
殺人衆多
　䟽人惟邦本○義云書五子之歌也
戰勝則以喪禮處之
　䟽秦伯向師而哭○義云春秋僖三十二
　年秦伯伐鄭秦大夫杞子戍鄭使告于秦
　曰鄭人使我掌其北門之管籥若潜師而
　來國可得矣秦伯訪於大夫蹇叔蹇叔曰
　勞師以襲遠非所聞也師勞力竭遠主備
　之無乃不可乎師之所爲鄭必知之且行
　千里其誰不知秦伯辭焉召孟明西乞白
　乙使出師於東門之外蹇叔哭之曰孟明
　吾見師之出而不見其入也秦伯使人謂
　之曰爾何知中壽爾墓之木拱矣蹇叔之
　子預於師哭而送之曰晋人禦師必於崤
　崤有二陵焉其南陵夏后皋之墓其北陵
　文王之所避風雨必死其間余收爾骨焉
　秦師遂東過周北門左右免胄而下超乗
　者三百乗王孫滿尚幼觀之言於襄王曰
　秦師輕而無禮必敗輕則寡謀無禮則脱
　入險而脱又不能謀能無敗乎及滑鄭商
　人弦高將市於周遇之以乗韋先牛十二
　犒師且使遽告于鄭鄭穆公使視客館則
　束載厲兵秣馬矣使皇武子辭焉吾子淹
　久於弊邑唯是脯資餼牽竭矣爲吾子之
　將行也鄭之有原圃猶秦之有具囿吾子
　取其麋鹿以間弊邑若何杞子奔齊逢孫
　楊孫奔宋孟明曰鄭有備矣不可冀也攻
　之不克圍之不繼吾其還也滅滑而還晋
　原軫曰秦違蹇叔而以貪勤民天奉我也
　奉不可失敵不可縱縱敵患生違天不祥
　必伐秦師欒枝曰未報秦施而伐其師其
　爲死君乎先軫曰秦不哀吾喪而伐吾同
　姓秦則無禮何施之有吾聞之一日縱敵
　數世之患也謀及子孫可謂死君乎遂發
　命遽興姜戎襄公墨縗梁弘御戎萊駒爲
　右夏四月辛巳敗秦師於崤獲百里奚孟
　明視食之不厭君何辱焉使歸就戮于秦
　以逞寡君之志若何公許之先軫問秦囚
　公曰夫人請之吾舍之矣先軫怒曰武夫
　力而拘諸原婦人暫而免諸國隳軍實而
　長寇讎亡無日矣不顧而唾公使陽處父
　追之及諸河則在舟中矣釋左驂以公命
　贈孟明孟明稽首曰君之惠不以縲臣舋
　鼓使歸就戮于秦寡君之以君戮死且不
　朽若從君惠而免之三年將拜君賜秦伯
　素服郊次向師而哭曰孤違蹇叔而辱二
　三子孤之罪也不替孟明孤之過也大夫
　何罪且吾不以一眚掩大德蹇叔之哭知
　其師必敗也秦伯之哭哀其師之敗也皆
　非勝而哭之矣
　　　道常無名章第三十二
樸雖小天下不敢臣
　義云春秋曰天有十日人有十等下所以
　事上也上所以供神也男曰臣女曰妾故
　王臣公公臣大夫大夫臣士士臣皂皂臣
　輿輿臣隸隸臣僚僚臣僕僕臣臺馬有圉
　牛有牧以待百事
侯王若能守
　義云王者四海之尊侯者五等之二周設
　五等之爵先王之制法則有天子諸侯卿
　大夫士也而王兼在五數也
以降甘露
　義云甘露者神虚之精仁瑞之澤其凝如
　脂其甘如飴一名天酒天文録曰天乳一
　星在氏宿北主甘露星明則甘露降也
人莫之令而自均
　䟽自西自東○義云詩文王之什文王有
　聲篇也言武王作邑鎬京行辟雍之禮四
　方來觀者皆感其德而從之也
始制有名
　義云山林非欲於飛鳥虎狼猶茂盛深密
　自來歸之江湖非欲於魚鱉蛟龍蓋廣大
　渺漫自來歸之王侯非欲於有名之物爲
　道德仁惠自來歸之
　　　知人者智章第三十三
知人者智
　義云昔宋宣公捨其子與夷而立其弟如
　是爲穆公春秋隱三年秋宋穆公疾召大
　司馬孔父而屬之曰先君捨與夷而立寡
　人寡人弗敢忘若以大夫之靈得保首領
　以没先君若問與夷其將何辭以對請子
　奉之以主社稷寡人雖死亦無悔焉孔父
　曰羣臣願奉公之子憑也穆公曰不可先
　君以寡人爲賢使主社稷若棄德不讓是
　廢先君之舉也豈曰能賢光昭先君之令
　德可不務乎吾子其無廢先君之功乃使
　其子憑出居鄭以讓與夷而立是爲殤公
　君子曰宋宣公可謂知人矣立穆公而其
　子享之命以義夫
不失其所者久
　義云鄭太叔段寵無厭大夫祭仲諫莊公
　曰不如早爲之所無使滋蔓蔓難圖也蔓
　草猶不可除况君之寵弟乎莊公不從既
　而大叔命西鄙北鄙貳于己侵地至于廪
　延乃完城郭聚人民繕甲兵具卒乗將襲
　鄭公命大夫子封帥三百乗以伐京大叔
　入鄢公伐諸鄢五月太叔奔恭遂克之初
　以莊公之母武姜寤寐而生莊公名之爲
　寤生遂惡莊公而愛太叔段及段欲襲鄭
　武姜將啓之至是既克段乃寘武姜于城
　潁誓之曰不及黃泉無相見也既而悔之
　潁谷封人考叔因聞之有獻于公公賜之
　食食捨肉公問之對曰小人有母皆嘗而
　諫荘公納之小人之食未嘗君之羹請以
　遺之公曰爾有母遺繄我獨無掘地及泉
　與武姜隊而相見爲母子如初春秋書曰
　鄭伯克段于鄢議其失教也此言縱太叔
　之過使其貫盈而後殺之是不早爲其所
　失所之致也若太叔不失其所
死而不亡者壽
　義云河圖曰人之生也天之與算四萬三
　千二百算主日也與之紀一百二十紀主
　年也此人一期之數也黃庭經云百二十
　年猶可還過此守道誠爲難唯待九轉八
　瓊丹要復精思存七元日月之華救老殘
　此明修之可以延益也
　䟽單豹張毅者莊子第十九違生篇文也
　死者天子曰崩諸侯曰薨卿大夫曰卒士
　曰不禄庶人曰死
　　　執大象章第三十五
執大象天下往
　義云候日觀風者昔聚窟洲在巨海之中
　使者朝貢於漢言於武帝曰臣之國去此
　三十萬里國中常占候於天若東風入律
　百旬不休青雲干吕連月不散者中國將
　有有道之君矣臣國之主所以仰中土而
　慕道風薄金玉而厚靈物故乃步天林而
　靖猛獸搜奇韞而出神香濟弱水渡飛沙
　而朝於闕下艱苦道途十三年矣言遠至
　邇安
　　　將欲歙之章第三十六
魚不可脱于淵
　義云春秋僖二十八年晋文公使楚怒而
　戰乃執曹侯卑于宋楚果伐宋文公因而
　戰楚楚師敗績文公復召周襄王于河陽
　以諸侯見且使王狩故大合諸侯而欲以
　尊事天子以爲名義自嫌强大不敢朝周
　喻天王出狩因得盡君臣之禮皆譎而不
　正之事也仲尼曰以臣召君不可以訓書
　云天王狩于河陽非其地也若此尚爲譎
　謬况奸臣小人弄權欺主乎


唐玄宗御製道徳眞經䟽卷之二






唐玄宗御製道德眞經䟽卷之三才三
　　　上德不德章第三十八
上仁爲之而無以爲
　義云小惠未孚者春秋莊十年魯人曹劇
　對魯公之語也是歳正月公敗齊師于長
　勺將戰曹劇請見其鄉人曰肉食者謀之
　又何問焉劇曰肉食者鄙未能遠謀乃入
　見問何以戰公曰衣食所安弗敢專也必
　以分人對曰小惠未遍民弗從也公曰犧
　牲玉帛弗敢加也必以信對曰小惠未孚
　神弗福也公曰小大之獄雖不能察必以
　情對曰忠之屬也可以一戰戰則請從公
　與之乗戰于長勺公將鼓之劇曰未可齊
　人三鼓劇曰可矣齊師敗績公將馳之劇
　曰未可下視其轍登軾而望之曰可矣遂
　逐齊師既克公問其故對曰夫戰勇氣也
　一鼓作氣再鼓衰三而竭彼竭我盈故克
　之夫大難測懼有伏焉吾視其轍亂望其
　旗靡故逐之
上禮爲之
　䟽曲爲之防義云制禮以防民曲也
故失道而後德
　義云春秋昭二十六年晏子對齊景公曰
　禮之爲國爲國與天地并君令臣恭父慈
　子孝兄愛弟敬夫和妻柔姑慈婦聽禮也
　君令而不違臣恭而不貳父慈而教子孝
　而箴兄愛而友弟敬而順夫和而義妻柔
　而正姑慈而從婦聽而婉謂之善物也公
　曰善哉寡人而今而後聞此禮之上也對
　曰先王所禀於天地以爲其民也是以先
　王上也則理世之道禮爲急矣
　　　昔之得一章第三十九
侯王得一以爲天下正
　義云春秋曰今之王古之帝也昔堯舜之
　前皆稱爲帝舜授於禹禹以謙讓自云德
　不及帝故去帝稱王亦云禹没襌位於益
　禹之子啓居于箕山啓賢故諸侯去益而
　朝啓禹雖有襌益之名而天下之人皆歸
　於啓啓以德不及五帝乃自稱王自是之
　後皆以王爲號至秦併天下吞滅諸侯獨
　爲一統乃上採三皇下兼五帝通爲皇帝
　之號焉今之王爵居五等之上漢法非劉
　氏不王非功臣不侯自是相承以天子之
　衆子爲王嫡爲太子自周有天下王之子
　爲王子之孫爲王孫國朝定法以皇帝之
　孫姪爲郡王承嗣者爲嗣王異姓有功者
　封王或錫以美號或封郡王然皆無列土
　之位矣
天無以清
　義云晋惠帝元康年中人君德衰天示灾
　變天裂數丈殷然有聲是失冲和之道也
　自此西晋版蕩惠帝哀帝皆罹其咎
地無以寧
　義云史記云周幽王二年辛酉西周三川
　皆震岐山崩春秋二百四十二年地震有
　五又有梁山崩沙鹿崩石言算妖異洎秦
　漢已降不可勝紀大則淪陷城邑小則摧
　圮廬舍也
神無以靈
　義云春秋僖三十二年七月神降于莘虢
　公享之周惠王河内史過曰是何故也對
　曰國之將興明神降之鑒其德也將亡神
　亦降之觀其惡也故有得神以興亦有得
　神以亡虞夏商周皆有之矣虢多凉德其
　將亡乎後虢國遂滅昔河神爲虐娶女于
　人西門豹投巫於河其害遂息
谷無以盈
　義云老君曰伊雒竭而夏亡河竭而商亡
　周幽王辛酉川竭山崩周亡之徴也亡不
　過十年數之紀也數及於十紀猶極也十
　一年庚申西周爲犬戎所滅平王東遷是
　也
侯王無以貴高
　義云侯則晋靈公夷皋宋昭公杵臼齊懿
　公商人陳靈公平國是也王則夏之太康
　殷之武乙周之幽厲漢之桓靈是也
　䟽天生萬物惟人爲靈○義云書太誓篇
　文也
故貴以賤爲本
　䟽民惟邦本詩云愷悌君子○義云尚書
　五子之歌也愷悌者詩大雅泂酌篇之詞
　也
是以侯王自謂孤寡不穀
　䟽孤與二三臣悼心失圖
　義曰孤與二三臣者春秋昭七年二月楚
　子成章華之臺願與諸侯落之宫室始成
　祭之爲落也太宰蒍(音/委)啓疆曰臣能得魯
　侯薳(音/委)啓疆來召公辭曰昔先君成公命
　我大夫嬰齊曰吾不忘先君之好將使衡
　父照臨楚國鎮撫其社稷以輯寧爾民嬰
　齊受命于蜀盟盟在成二年奉承以來弗
　敢失殞而致諸宗祧自我先君恭王引領
　北望日月以冀傳序相授于今四王矣謂
　恭康郟敖靈王也嘉惠未至唯襄公之辱
　臨我喪孤與二三臣悼心失圖社稷之不
　遑况能懷思君德今君若歩玉趾辱見寡
　君寵靈楚國以信蜀之役致君之嘉惠是
　寡君既受貺矣何蜀之敢望其先君鬼神
　實嘉賴之豈惟寡君君若不來使臣請問
　行期寡君將承贄帛而見于蜀以請先君
　之貺公將往夢襄公祖梓愼曰公不果行
　襄公之適楚也夢周公祖而行今襄公實
　祖君其不行子服惠伯曰行先君未嘗適
　楚故周公祖以導之襄公適楚矣而祖以
　導君不行何之三月公如楚鄭伯勞于師
　之梁孟僖子爲介不能相義及楚不能答
　郊勞四月享公于新臺使長鬛者相好以
　大屈之弓既而悔之蒍啓疆聞之見公公
　語之拜賀公曰何賀對曰齊與晋越欲此
　久矣寡君無適與也而傳諸君君其備禦
　三鄰愼守寳矣敢不賀乎公懼乃及之此
　言楚靈無信所以不終也九月公自至楚
　孟僖子病不能相禮乃講學苟能禮者從
　之遂令南宫敬叔已下學禮於孔子孔子
　與敬叔適周問禮於老子焉
　䟽稱寡人者即先君以寡人爲賢之例是
　也○義云如上經第三十三知人者智所
　解更不重録
　䟽稱不榖者即不穀惠其無誠德之例是
　也○義云春秋十一年秦晋爲成將會于
　令狐晋侯先至秦伯不肯涉河晋厲公秦
　桓公也秦伯次于王城使大夫史顆盟晋
　侯于河東晋郄犫盟秦伯于河西范文子
　曰是盟也何益齊盟所以質(音/致)信也會所
　以信之始也始之不從其可質乎秦伯歸
　而背晋成十三年四月戊午晋侯使吕相
　絶秦時秦桓公既與晋厲公爲令狐之盟
　而又召狄與楚欲導之以伐晋諸侯是以
　睦賔于晋吕相語秦伯曰楚人惡君二三
　其德亦來告我曰秦背令狐之盟而來求
　盟干我昭告皇天上帝秦三公楚三王曰
　余雖與晋出入余惟利是親不穀惡其無
　誠德是以宣之以懲不一諸侯備聞此言
　斯是用痛心疾首暱就寡人寡人率以聽
　命唯好是求君若惠顧諸侯而賜之盟寡
　人承寧諸侯以退君若不施大惠寡人不
　佞不能以諸侯退矣敢盡布之執事俾執
　事實圖之晋欒書士燮韓厥趙旃將四軍
　郗毅御戎欒鍼爲右五月丁亥晋侯以諸
　侯之師及秦師戰于麻隧秦師敗績獲秦
　成羌及不更汝父此言秦伯背盟秦曲晋
　直有所敗也
　　　上士聞道章第四十一
進道若退
　義云李意期乞食于人寰陰長生受辱于
　都市侯道華寓迹于傭保皇甫獺示疾于
　丘林聲子佯狂壺公韜晦皆卑躬損志乃
　翥景冲眞也
廣德若不足
　䟽良賈者○義云史記云孔子與南宫敬
　叔適周問禮於老子老子曰子之所言其
　人骨巳朽矣獨其言在爾吾聞之良賈之
　深葳若虚君子之盛德容貌若愚去子之
　驕氣與多慾態色與淫志皆無益于子之
　身吾所以告子者若是也
大方無隅
　䟽磨而涅而者○義云論語陽貨篇也
大器晚成
　義云備物之用曰器者春秋定九年夏陽
　虎歸寳玉夏后民之璜封父之䌓弱大弓
　書之曰得器用也凡獲器用曰得得用曰
　獲故器者備物之用也
故物或損之而益
　䟽書云滿招損者○義云尚書大禹謨之
　辭也
强梁者不得其死
　䟽嚴仙人○義云蜀郡嚴遵字君平常於
　成都帀以卜筮之道潜化於人人有不正
　之問必以陰陽之理制而止之日閲百錢
　而閉肆下簾作道德經指歸十四卷
　　　天下之至柔章第四十三
不言之教
　䟽九流百氏○義云九流者漢書云道家
　流者使人精神專一動合無形贍足萬物
　其爲術也因陰陽之大順與時遷徙應物
　變化本清虛以自守卑弱以自持此人君
　南面之術也儒家流者蓋出司徒之官助
　人君明教化祖述堯舜憲章文武宗師仲
　尼以重其言於道最高此其所長也或失
　精微而僻又隨時抑揚違離道本苟以譁
　衆取容後進僻儒之患名家流者蓋出於
　春官名位不同禮亦異數子曰必也正名
　乎此其所長也及徼爲之則苟鈎釽析辭
　而已爲君者愼器與名故曰惟名與器不
　可以假人縱横流者蓋出於行人之官子
　曰使於四方不能專對又曰使乎使乎言
　當權事制宜受命不受辭此其所長也邪
　而爲之則尚詐而棄其信矣雜家流者蓋
　出於議官合儒墨兼名法此其所長也盪
　而爲之則羨無歸心矣農家流者蓋出於
　農官播五穀以足衣足食洪範八政其一
　曰食此其所長也鄙者爲之欲使君子并
　耕矣小説家流者蓋出於稗官稗小米也
　王者欲知風俗立稗官采街譚巷議之説
　子曰雖小道必有可觀致遠恐泥此亦蒭
　蕘狂夫之義也墨家流者出於清廟之宇
　茅屋采椽兼受選士敬者爲推也陰陽家
　流者出於天官五行之説使人多拘忌也
　兵家流者出於司馬之官所以威不軌而
　昭文德兼弱攻昩以遏亂略以靖四國此
　其威也百氏者六經正史之外自爲迷作
　自周以來立理著書凡百餘人皆稱曰子
　子者男子之通稱也不敢侔於六經皆目
　之曰子爲論爲記爲書或以姓氏立稱或
　以因時表號則有鬻子曾子晏子孟子管
　子孫卿子魯連子列子莊子庚桑子王孫
　子尹文子公孫尼子吕氏春秋鄧析(音/昔)子
　鬼谷子之例是也
　　　名與身章第四十四
名與身孰親
　義云伯夷死於仁聶政死於義尾生死於
　信荆軻死於勇龍逄死於諫伍員死於忠
　介推死於怒是皆名顯身殁形骨飄零披
　面剖心火焚水溺齒劍抉眼自取滅亡
甚愛必大廢多藏必厚亡
　䟽劍玉賈害譬諸懐璧詩禮發冢祇爲含
　珠○義云劍玉者春秋桓十年虞公之弟
　虞叔有玉虞公求之弗與既而悔之曰周
　諺有之匹夫無罪懷璧之罪吾焉用此其
　以賈害也乃獻之又求其寳劍叔曰是無
　厭也無厭將及我恐將殺我也遂伐虞公
　虞公出奔洪池詩禮發冢者莊子外篇之
　辭也
　　　大成若缺章第四十五
躁勝寒靜勝熱
　義云天元經云立夏之後日行于地北入
　地少故夜短而晝長爲熱立秋之後日行
　于地南入地多故夜長而晝短爲凉日行
　去極遠近不同有暄凉寒暑之異是則寒
　暑躁靜陽氣之所運也若夫用道之君無
　爲致理政靜而物泰國安而人康四表來
　王五兵不用清虚凝寂澄默恬和奸詐不
　敢侵强梁不敢暴烽燧不起鼙柝不驚海
　内晏如此靜而勝矣及其化之至則謳歌
　洽敬讓興九旋雍和四門穆穆制禮作樂
　舉賢用能梯航屬望而來庭書軌順規而
　禀化八表麏至群方駿奔天地感通人神
　交暢熙熙然一變於道内絶窺窬之孽外
　無伺隙之鄰歌之咏之舞之蹈之此靜理
　無爲之所致也若其君以躁弁臣以詐欺
　動揺甲兵振耀威福强師百萬北登單于
　之臺旌旗千里東涉浿遼之岸老弱被勞
　役婦女助轉輸四海沸騰六合搔擾及其
　人之弊也户口减耗生靈轉移野絶人烟
　晝聞鬼哭此躁勝之所致也
　　　天下有道章第四十六
　義曰夫聖人之御宇也負斧扆而南面前
　巫後史卜筮瞽侑列于左右無爲而守至
　正也三公在朝三老在學百辟奉職修文
　德以懷遠敷道化以育人使俗洽和平家
　興禮讓來琛□於四塞息征戍於三邊倒
　載干戈休牛歸馬然後樂耕耨糞田疇多
　稼如雲餘糧栖畝苟或違此則怨敵交侵
　戎馬載馳甲兵復用此無道之所爲也
天下有道却走馬以糞
　義曰古人有言曰君猶舟也人猶水也人
　非君不理舟非水不行舟水相須不可暫
　失故理國之本養人爲先有道之君守在
　四夷外無兵寇戈楯不用鋒鏑不施却甲
　爲於三邊闢田疇於四野深耕淺種家給
　國肥食爲人天務之大務也禮記云人者
　天地之德陰陽之交鬼神之會五行之秀
　故聖人作則必以天地爲本陰陽爲端四
　時爲柄日星爲紀鬼神以爲徒五行以爲
　質禮義以爲器人情以爲田四靈以爲畜
　故人情者聖王之田也情田無爲幾於道
　矣
天下無道戎馬生於郊
　義曰理國不以道則開拓邊土侵伐戎夷
　封域不寧征役無已或貪蒟醬起番禹之
　役好名馬起大宛之師骨壅窮荒血塗草
　莽營魄流飄於異域戎車淪滯於遠郊綿
　歳月以長征及瓜時而不反轉輸莫息杼
　軸甚空人怨國亡禍非天與所宜深戒也
　豈若宇内不擾諸侯咸賔君民協和上下
　相保使壯士無所施其力辯士無所衒其
　詞武士無所鋭其鋒智士無所申其策鑄
　劍㦸以爲犁鋤貨佩刀而市耕犢無爲無
　役以全永圖
罪莫大於可欲
　義云春秋曰僖二十年宋襄公欲合諸侯
　魯大夫臧文仲聞之曰以欲從人則可以
　人從欲鮮濟言屈己欲從衆善也明年宋
　公爲鹿上之盟宋公子目夷曰小國爭盟
　幸而後敗是年秋楚人執宋公遂伐宋此
　言以人從欲乖其道也
咎莫大於欲得
　義云老君悔過經云初犯爲罪亦名爲過
　過言誤也犯過一千八十爲禍禍重於罪
　矣犯千二百六十過爲咎咎又重於禍矣
　　　不岀戶章第四十七
不爲而成
　䟽凝神端扆○義云凝靜也端莊肅也扆
　龍屏也謂倚也形若屏風畫爲斧文於明
　堂之中牖間而設之昔周公輔成王於明
　堂以朝諸侯負斧扆南面而立以正君臣
　之位
　　　爲學日益章第四十八
爲學日益
　義云學者覺也悟也言以先王之道開導
　情性使覺悟也幼則昏迷而不悟未可以
　學長則捍格而難入不可以教學有三時
　一就人身中爲時者十三歲之後可以習
　業也故學記云發然而後禁則捍格而不
　勝時過而後學則勤苦而難成二就年中
　爲時者内則云人之養子六年教之數一
　到十十至百千萬也與方名東西南北也
　七年男女不同席不共食八年出入門户
　及即席飲食必後於長者教之讓也九年
　教之數日朔望與甲乙到壬癸六甲也十
　年出就外傅居宿於外學書計十有三年
　學舞勺誦詩背文而讀曰誦也十五年成
　童舞象學射御先舞籥籥似笛執而文舞
　也後舞象武舞也二十四而冠始學禮三
　十有室理男事學無方四十而仕出謀發
　慮五十服冠政是也三就日中爲時者言
　隨時節氣受業易入王制曰春夏習詩雅
　言春夏是陽陽體清詩樂是聲聲以輕清
　故也秋冬習書禮秋冬是陰陰體重書禮
　是事事以重濁故也以輕清之時習輕清
　之業以重濁之時習重濁之事故其氣相
　感皆易入也
　　　岀生人死章第五十
動之死地十有三
　義曰人之禀生有三業十惡三業者一身
　二心三口業也十惡者身業有三惡一殺
　生二偷盜三邪淫心業亦有三惡一貪欲
　二嗔怒三愚痴口業有四惡一兩舌二惡
　口三妄言四綺語此三業十惡合爲十有
　三矣制則生縱則死矣此十惡中各有四
　縁皆爲煩惱根何者殺生罪中有四種縁
　一實是衆生二起衆生想三有欲殺心四
　令斷他命偷盜罪中亦有四縁一實是他
　物二起他物想三有欲盜心四使移本處
　邪淫罪中亦有四縁一實是邪境二起邪
　境想三發邪淫心四身受染樂事兩舌罪
　中亦有四縁一是所聞人二起前人想三
　起離間情四發分構語惡口罪中亦有四
　縁一是所駡人二起前人想三起惡駡心
　四發惡駡語妄言罪中亦有四縁一是所
　欺人二起前人想三有欺妄心四成虚違
　説綺語罪中亦有四縁一是所詐人起二
　前人想三發綺語心四吐非義語凡此十
　惡業計五十三條
陸行不遇兕虎
　義曰瀟水湘水出九嶷零陵其地有犀兕
　焉昔晋人郭文字文舉栖於餘杭大滌山
　與虎同處每出城市虎必隨之人或問之
　曰先生有道乎何摯獸之馴擾若是也文
　舉曰人無害獸之心獸無傷人之意亦何
　術也
虎無所措其爪
　義云神仙傳劉剛字伯鸞與妻樊夫人俱
　得神仙之道剛爲上虞令游四明山遇虎
　虎見剛俯伏不敢起以語夫人夫人徑往
　以繩繫虎而歸如家犬焉蓋道德所攝也
　　　天下有始章第五十二
見小曰明
　䟽憂悔吝者易繫辭也
　　　使我介然章第五十三
帶利劍
　義云武備者春秋定十年夏與齊景公會
　于夾谷孔子攝行相事曰臣聞有文事者
　必有武備有武備者必有文備諸侯出疆
　必具官從請具左右司馬定公從之會所
　爲壇位土階三等以遇禮相見揖讓而登
　獻酬已畢齊使萊人以兵鼓譟劫定公孔
　子歷階而進不盡一等以公退曰士兵之
　吾兩君爲好而裔夷之俘敢以兵亂之非
　齊君所以命諸侯也裔不謀夏夷不亂華
　俘不干盟兵不逼好於神爲不祥於德於
　爲愆義於人爲失禮君必不然齊侯心怍
　麾而避之有頃齊侯奏宫中之樂倡優侏
　儒戲於公前孔子趨進歷階而上不盡一
　等曰匹夫而熒侮諸侯者罪應誅請有司
　速加法焉於是斬侏儒手足異處齊侯懼
　有慚色既盟諸侯歸責其群臣曰魯以君
　子之道輔其君而子獨以夷狄之道教寡
　人使寡人得罪於魯君乃歸所侵魯鄆讙
　龜陰之田此文事武備也
　　　善建者不拔章第五十四
善建者不拔
　䟽使儀刑作孚○義云詩大雅曰儀刑文
　王萬邦作孚孚信也文王以道垂化萬邦
　歸信也
修之家
　䟽易曰積善之家○義云易坤卦文言也
修之天下
　義云天子味道耽玄敬天順地凝心玄默
　端己無爲書軌大同梯航入貢四夷款附
　萬國來王道無不被其德周普矣廟堂者
　天子政事之所也德施普者易乾卦象曰
　見龍在田德施普也
以天下觀天下
　義云君不修則桀紂是也生人塗炭寰海
　叛離骨肉仇讎肝腦塗地雖有謀臣武士
　不能用也雖有金城湯池不能守也以萬
　乗之貴希匹夫之生不可得也君修之則
　堯舜是也四海之内比屋可封慈惠浹於
　殊庭正朔頒於萬㝢雖有水旱之灾年不
　害也雖有征伐之師人不怨也



唐玄宗御製道徳眞經䟽卷之三













唐玄宗御製道德眞經䟽卷之四才四
　　　含德之厚章第五十五
骨弱筋柔而握固
　義云春秋鄖(音/云)人伐楚屈瑕患之鬭廉對
　屈瑕曰師克在和不在衆商周之不敵君
　所聞也屈瑕欲卜之曰卜以决疑不疑何
　卜敗鄖師於蒲騷
　　　以政治國章第五十七
以奇用兵
　䟽兵猶火也○義云春秋隱四年春衛公
　子州吁弑其君完初衛莊公娶于齊東宫
　得臣之妹曰莊姜美而無子衛人爲賦碩
　人之詩娶于陳曰厲嬀生孝伯早死其娣
　戴嬀(音/龜)生桓公莊姜以爲己子公子州吁
　嬖人之子也有寵而好兵弗禁莊姜惡之
　石碏諫曰臣聞愛子教之以義方不納于
　邪驕奢淫佚所自邪也四者之來寵禄過
　矣將立州吁乃早定之若猶未也階之爲
　禍夫寵而不驕驕而能降降而不憾憾而
　能眕者鮮矣且夫賤妨貴少凌長遠間親
　新間舊小加大淫破義所謂六逆也君義
　臣行父慈子孝兄愛弟敬所謂六順也去
　順效逆所以遠禍也君人者將禍是務去
　而速之無乃不可乎弗聽石碏之子厚與
　州吁遊禁之不可桓公立碏乃老二月戊
　申州吁弑桓公而自立將修先君之怨於
　鄭而求寵於諸侯以和其民使來告於宋
　曰君若伐鄭以除君害君爲主弊邑以賦
　與陳蔡從則衛國之願也宋人許之於是
　陳蔡將睦於衛故宋與陳蔡衛伐鄭圍其
　東門五日而還宋公乞師於魯魯辭之隱
　公問於衆仲曰州吁其成乎對曰臣聞以
　德和民不聞以亂理亂理亂猶理絲而棼
　之也夫州吁弑其君而虐用其民不務令
　德而欲以亂成必不免也州吁未能和其
　民厚問定君於石子石子曰王覲爲可曰
　何以得覲曰陳桓公方有寵於王陳衛方
　睦若朝陳使請必可得也厚從州吁如陳
　石碏使告于陳曰衛國褊小老夫耄矣無
　能爲也此二人者實弑寡君敢即圖之陳
　人執之而請莅於衛九月衛人使右宰醜
　吁于濮石碏使其宰獳(乃侯/切)羊肩殺石厚
　于陳君子曰石碏純臣也惡州吁而厚預
　焉大義滅親其是之謂乎所謂子從殺君
　之賊國之大逆不可不除故云大義滅親
　明小義則兼愛其子也
人多伎巧
　義云春秋丹桓官之楹刻桓宫之桷(角椽/也)
　書而譏之臧文仲山節藻棁也
法令滋彰
　義云禮運曰大道既隱天下爲家城郭溝
　池以爲固禮義以爲理故謀用是作而兵
　由此起法令滋彰盜賊多有春秋曰夏有
　亂政而作禹刑殷有亂政而有湯刑周有
　亂政而作九刑三辟之具皆叔世也民是
　以亂免而無耻也
　　　其政悶悶章第五十八
禍兮福所倚福兮禍所伏
　義云齊有仲孫之難而桓公興遂霸其國
　晋有里克之難而文公作而把諸侯是二
　國因禍而昌也衛方寧靜狄人滅之邢方
　晏安衛人滅之是二國無禍而喪也故伏
　藏因倚莫知其極故春秋云有禍而啓其
　疆土無禍而喪其守宇不可知也
其無正邪
　義云側身修德雊雉不足以貽灾坦慮忘
　懷失馬未必以爲禍悔吝無凖召之由人
　焉
　　　治人事天章第五十九
治人事天
　䟽粢盛豐備○義云春秋桓公六年楚武
　王侵隨使其大夫薳(音/葦)章求成焉軍於隨
　之瑕地以待之隨人使少師董成鬭伯比
　言於楚子曰吾不得志於漢東也我則使
　然我張吾三軍而被吾甲兵以武臨之彼
　則懼矣而和協以謀我故難問也漢東之
　國以隨爲大隨張必棄小國小國離楚之
　利也少師侈請羸師以張之熊率(音/律)且(子/余)
　切比曰隨賢臣季良在何益鬭伯比曰以
　爲後圖季良諫不過一見從少師得其君
　心行少師之計王毁軍而納少師少師歸
　請追楚師隨侯將許之季良止之曰天方
　授楚楚之羸師誘我也君何急焉臣聞小
　之能敵大也小道大淫所謂道者忠於民
　而信於神上思利民忠也祝史正詞信也
　今民餒而君逞欲祝史矯舉以祭臣不知
　其可也隨侯曰吾牲牷肥腯(音/突)粢盛豐備
　何則不信對曰夫民神之主也是以聖王
　先成民而後致力於神故奉牲以告曰博
　碩肥腯謂民力之普存也謂其畜之碩大
　蕃滋也謂其不疾瘀(音/族)蠡(力果/切)也謂其備
　物咸有也奉粢盛而告曰潔粢豐盛謂其
　三時不害而民和年豐也奉酒醴以告曰
　嘉栗㫖酒謂其上下皆有嘉德而無違心
　所謂馨香無讒慝也務其三時修其五教
　親其九族以致其禋祀於是乎民和而神
　降之福故動則有成今民各有心而鬼神
　乏主君雖獨豐其何福之有君姑修政而
　親兄弟之國庶免於難隨侯懼而修政楚
　不敢伐矣三時者春耕夏種秋收農之三
　時也
夫惟嗇
　注何以聚人曰財○義云易下繫云天地
　之大德曰生聖人之大寳曰位何以守位
　曰仁何以聚人曰財財所以資生者也
可以有國
　䟽易曰王假有廟有家是也○義云有國
　者車軌所及書文所同人服其德遠懐其
　化可以謂之有國矣或以武威所制詭道
　所臨苟有其邦人所未服或承平統曆嗣
　位守國厥德有愆恩化不浹者皆非謂其
　國矣王假有廟有家者易萃卦云王假有
　廟致孝享也假聚也王以聚人至於有廟
　有廟乃以能致其孝享故曰利見大人聚
　以正也觀其所聚則天地萬物之情可見
　矣天下崩離則民怨雖有享祀與無廟同
　王至大聚之時孝德乃洽始可謂之有廟
　矣王假有家者易家人卦九五辭云王假
　有家勿恤象曰王假有家交相愛也王能
　有家道在下莫不化之天下既化六親和
　睦故曰交相愛也涣卦亦有王假有廟其
　義同也
是謂深根固蒂長生久視之道
　義云人君以道德養生靈以儉嗇理天下
　豐財則國富積德則祚隆遠近歸心華戎
　率服又能母養萬物子愛群生根深則祚
　曆無疆蒂固則子孫延永長生久視奕葉
　重光
　　　治大國章第六十
非其鬼不神其神不傷民
　䟽春秋曰其氣焰以取之○義云春秋莊
　十四年夏鄭厲公自櫟侵鄭及大陵獲大
　夫傅瑕瑕曰苟舍我我請納君與之盟而
　赦之六月甲子傅瑕殺鄭子儀及其二子
　而納厲公初鄭有祅焉内蛇與外蛇鬭南
　門之中内蛇死六年而厲公入公聞之問
　於申繻曰猶有祅乎對曰人之所忌其氣
　焰以取之言若火焰焰未成而進退之時
　以喻人心不堅正也妖由人興人無舋焉
　妖不自作人棄常則妖興故有妖厲公入
　遂殺傅瑕使謂原繁曰傅瑕貳周有常刑
　既伏其罪納我而無二心者吾皆許之上
　大夫之事吾願與伯父圖之且寡人出伯
　父無裏言入又不念寡人社稷有主而外
　其心寡人憾焉對曰先君桓公命我宗人
　典司宗祏(石廟/主也)社稷有主而外其心其何
　貳如之苟主社稷國内之民其誰不爲臣
　臣無二心天之制也子儀在位十四年矣
　而謀召君者庸非二乎莊公之子猶有八
　人若皆有官爵行賂勸貳而可以濟事君
　其若之何臣聞命矣乃縊而死
夫兩不相傷故德交歸焉
　䟽人爲神主○義云春秋僖十九年宋桓
　公使邾文公用鄫(音/繒)子於次睢之社司馬
　子魚曰古者六畜不相爲用小事不用大
　牲而况敢用人乎祭祀所以爲人也夫人
　神之主也用人其誰享之齊桓公存三亡
　國者以屬諸侯義士猶曰薄德今君一會
　而虐二國之君言執滕子用鄫子也又用
　諸淫昏之鬼將以求霸不亦難乎得死爲
　幸恐其亡國也子魚宋公子目夷也睢水
　自汴入泗而有祅神東夷殺人以祭之焉
　六畜不相爲用者如祭馬祖不可用馬况
　用人乎今聖人以道育之鬼神交福兩不
　相害可謂玄德乎
　　　大國者下流章第六十一
　義云春秋昭三十年鄭遊吉對晋大夫士
　景伯曰小國事大在恭其時命大國字小
　在恤其所無先王之制也取備而已所以
　交其好也此固大國切於用謙不在乎以
　大制小也
故大國以下小國則取小國
　義云春秋襄十四年大國能安撫小國如
　晋爲盟主而衛國逐其君而立剽晋欲討
　其罪晋侯問故於中行獻子偃對曰不如
　因而定之伐之未必得志而勤諸侯史佚
　有言曰因重而撫之仲虺有言曰亡者撫
　之亂者取之推亡固存國之道也君其定
　衛以待時乎冬會于戚以謀衛此所謂大
　國之撫小國也又大國之聚小國者謂群
　方朝會無代無之故夏啓有鈞臺之享在
　河南也商湯有景亳之命在偃師也周武
　有孟津之誓成王有岐陽之蒐康王有酆
　宫之朝在鄠杜也穆王有塗山之會在壽
　春也齊桓有邵陵之師晋文有踐土之盟
　皆以大國恤下小國事上各得其所也大
　國不能撫小國者文十七年如晋侯不能
　字育諸侯强令於鄭鄭子家與趙宣子書
　曰古人有言畏首畏尾身其餘幾又曰鹿
　死不擇音小國之事大國也德則其人不
　德則其鹿也鋌而走險急何能擇此言晋
　若虐命於鄭鄭將庇於楚矣命之罔極亦
　知亡矣將悉弊賦以待於儵(音叔晋/之境也)居大
　國之間而從於强令豈其罪也此由大國
　不能撫懷于小將致其叛故大國之于小
　國當謙和以下之柔靜以懐之取言聚也
　以聚於人也
小國以下大國則取大國
　義云小國不能致禮竭誠奉事大國者僖
　公二十一年如宋人爲鹿上之盟以求諸
　侯于楚楚人許之宋公子目夷曰小國爭
　盟禍也宋其亡乎幸而後敗及盟目夷曰
　禍其在兹乎君欲已甚其何以堪之於是
　楚執宋公以伐宋冬會于亳乃釋之目夷
　曰禍由未也未足懲君此小國不能事大
　國也夫小國能事大國者如隱公元年三
　月邾儀父盟于蔑(魯/地)邾以附庸之君未王
　命故書名然其小國能通大國繼好息民
　書字以貴之是也朝聘者大國適小國爲
　聘大事小也小國適大國爲朝小事大也
　繼好結信也謀事補闕禮之大也孟子曰
　唯仁者能以大事小湯事葛伯文王事昆
　夷是也唯智者能以小事大太王事熏鬻
　勾踐事吴是也大事小謂之樂天小事大
　謂之畏天樂天者保天下畏天者保其國
　詩云畏天之威于時保之此周頌美成王
　畏天之威能安其太平也
故或下以取或下而取
　䟽春秋曰師能左右之○義云春秋僖二
　十六年秋宋叛楚而善於晋楚令尹子玉
　司馬子西帥師伐宋圍緡公以楚師伐齊
　取穀凡師能左右之曰以謂進退在己眞
　桓公之子雍於榖以爲魯援楚申公叔侯
　戍之桓公之子七人爲七大夫於楚言齊
　孝公不能撫之故也二十八年楚子使申
　叔去穀也此言左右由己取舍因時也
大國不過欲兼畜人小國不過欲入事人
　義云小國求大國爲援助者春秋文十四
　年秋鄭伯與魯公宴于棐鄭大夫歸生子
　家賦鴻雁之什取其哀恤鰥寡之義使魯
　侯恤之又賦載馳之四章言鄭國寡弱取
　其小國有急欲引大國以爲援助是也
兩者各得其所欲故大者宜爲下
　義云若大國不能爲下或會之以侈示之
　以忲人必離之夏桀爲有仍之會而民叛
　之商紂爲黎之蒐東夷叛之周幽爲太室
　之盟戎夷叛之宋襄爲鹿上之會而諸侯
　叛之楚子爲申之會而人心去之懷不以
　德綏不以禮人人各有心其可服乎
　　　道者萬物之奧章第六十二
道者萬物之奥
　䟽引西昇經○義云西昇經者老君周昭
　王二十五年癸丑四月於終南之陰尹喜
　草樓之内授道德二經既畢欲西化流沙
　尹喜問存三守一之方習道修身之要後
　以聖言編纂以升入太微西化流沙之義
　西昇經凡三十六章九百七十二句四千
　二百七十八言其㫖與道德經相出入言
　大道甚深甚奥爲虚無之淵藪也
故立天子置三公
　義云四海之大萬有之殷厥初生人不可
　無主故立天子以牧之天子者尊事上帝
　父事於天母事於地謂天之子也一人不
　可以廣理置百官以臨之百官之長有三
　公焉尚書周官云其惟三公論道經邦太
　師者智足以爲泉源行足以爲儀表問焉
　則應求焉則得謂之大師亦曰尚父太言
　大也爲王之師安車青蓋金印紫綬太傅
　者訓也保也大戴禮云傅天子以德義若
　天子無恩於父母不惠于庶人失禮於大
　臣不中於制獄皆太傅之失職也太保者
　倚也任也大戴禮云天子處位不端受書
　不敬言語不序聲音不中律進退即席無
　升降揖讓之禮皆太保失職也復置三公
　太尉司徒司空主佐天子理陰陽親萬人
　廣教化此其職也天工人其代之者書咎
　繇謨曰一日二日萬機無曠庶官天工人
　其代之曠空也庶衆也居其位者惟其人
　非其人則闕之言人代天理官不可以天
　官爲私用非其材也
雖有拱璧以先駟馬
　䟽春秋云乗韋先牛十二犒師之類是也
　義云春秋僖三十三年晋師伐鄭及滑鄭
　商人弦高將市於周遇之以乗韋先牛十
　二犒師曰寡君聞吾子將出師于弊邑敢
　犒從者不腆弊賦爲從者之淹止則具一
　曰之積行則備一夕之衛且使遽告于鄭
　因有備焉
　　　其安易持章第六十四
不貴難得之貨
　䟽外謂珠犀寳貝○義云珠者大或徑寸
　光照十二乗乃古人之所貴也犀者南徼
　之外有牛重千餘斤一角在鼻端可以爲
　寳中斷其角有文通達成形象者有辟塵
　者有辟水者磨而服之可解蠱毒之疾鷄
　見之夜驚故曰駭雞犀亦今古所貴也金
　玉珍異草木毛羽衆所奇重者皆曰寳焉
　貝者出東海中如螺有文有長尺者可以
　爲寳在海爲介蟲居陸名猋在水名蜬(音/甘)
　古者貨貝而寳龜周有泉貝到秦廢貝而
　行錢貝字者象形也今凡貨賄贈賫賞賜
　賝□凡財之屬皆從貝矣古詩曰積財爲
　累愚明財多累德也古有三幣珠玉爲上
　黃金爲中刀布爲下帝王以之御四海也
　　　古之善爲道章第六十五
不以智治國國之福
　注偃息蕃魏弄丸解難○義云偃息蕃魏
　者段干木爲魏文侯之師以安靜爲先道
　德爲化故偃息無事而藩屏魏國矣偃者
　偃仰也息宴息也藩籬屏也弄丸解難者
　楚白公勝與大夫子西兩家舉兵相伐兩
　家大夫曰市南宜僚陸沉之士也一人當
　五百人并遣使往召之宜僚高枕安卧以
　見二大夫之使卧而不起以兩手弄丸不
　亡承之以劍不動二大夫之使各還具論
　宜僚之狀二大夫曰高枕安卧者示我無
　爲也承之以劍不動者兵不足恃也兩手
　者喻兩家也丸者形圓無爲之物兩手弄
　之不止者俱止于困也明兩家稱兵不止
　必至滅亡二大夫解兵而歸是兩家難解
　也事見莊子也
　謂玄德玄德深矣遠矣與物反矣然後乃
　大順
　義云大順者本乎人情禮記禮運篇曰人
　情者聖王之田也故聖王修義之柄禮之
　序以理人情以情爲田修禮以耕之和剛
　柔也陳義以種之樹善道也講學以耨之
　存是去非也本人以聚之合其所成也播
　樂以安之感動使堅固也理國不以禮猶
　耜以耕也爲禮不本於義猶耕而不種也
　爲義而不講之以學猶種之而不耨也講
　之以學而不合之以仁猶耨之而弗獲也
　合之以仁而不安之以樂由之而不食也
　安之以樂而不達之於順猶食之而不肥
　也夫四體既安膚革充盈人之肥也父子
　篤兄弟睦夫婦和家之肥也大臣法小臣
　廉官職相序君臣相正國之肥也天子以
　德爲車以樂爲御諸侯以禮相與大夫以
　法相序士以信相考百姓以睦相守天下
　之肥也是謂大順故天子用民爲順則天
　不愛其道地不愛其寳人不愛其情衆瑞
　出焉順之寳也
　　　用兵有言章第六十九
　無兵
　義云射軛夾脰之失爲號繁弱之弓魚腸
　昆吾之刀太阿巨闕之劍吴鈎楚矛蜀弩
　孟勞豈假執持無所用矣五兵者戈矛殳
　㦸干言有五等也周禮廬人爲廬器凡祕
　過三其身不能用也祕柄也戈祕長六尺
　六寸殳長尋有四尺八尺曰尋言一丈二
　尺也矛常有四尺夷矛長三尋夷長也長二
　丈四尺平野之兵欲長山林之兵欲短執
　欲其鋭被欲其堅兵有鼓角金革牙旗斧
　鉞甲胄旌節旗旟旒旐弓弩弧矢各有制
　度其大約分爲五等説文曰拱手執斤曰
　兵
　莫大於輕敵
　義云用兵之道敵國在前先伐其謀次料
　其敵勇怯既等衆寡復均然猶得天之時
　假地之利揣理之曲直因人之協和或高
　壘深溝挫孔明之鋭氣焚舟示死雪秦繆
　之前羞殞長星而告終封殽尸而歸國若
　不然者則五千深入永悲於雁塞龍堆百
　萬橫行竟怯於風驚鶴唳晋山草木盡變
　人形昆陽犀象寧爲我用則謙慈之寳於
　兹喪矣
故抗兵相加哀者勝矣
　義云夫雖戎狄侵邊豺狼害國奸凶肆孽
　妖逆亂常推轂命師鑿門授律與民除害
　不得已而征之猶慮强抗則乖仁故哀慈
　則合道也
　　　民之生章第七十六
木强則共
　義云木以本大居下固其宜然末大於本
　固非其稱諺曰尾大不掉國之所戒趙氏
　以之傾晋田氏以之易齊子之致疑于燕
　太叔見敗於鄭豈非末大於本臣强於君
　乎理非順也合手曰拱昔桑穀生於殷朝
　七日大拱秦伯怒於蹇叔墓木拱矣皆合
　拱也
　　　天下柔弱章第七十八
天下柔弱莫過於水
　義云水之爲用其體至柔其性善下萬川
　委輸百谷朝宗霏霧露以凌虚貫昭回而
　上漢言其大也古今注海而不盈言其細
　也毫末禀生而有潤故老君配之於道焉
　三能不讓七德備周包裹造化貫穿形兆
　處濁受污隨方任圓此其至柔也故物莫
　能傷焉及其泛十洲浮八極淪藏曰月涵
　貯乾坤陵谷由之而革遷鯤鵬託之而變
　化摧山穴石無所不能此其至强也故物
　莫能制焉
是謂社稷主
　義云社稷者帝王立國左宗廟右社稷而
　爲王矣宗廟者尊祖配天之位也社稷者
　尊稼穡備粢盛爲生民粒食之本也



唐玄宗御製道德眞經䟽卷之四









