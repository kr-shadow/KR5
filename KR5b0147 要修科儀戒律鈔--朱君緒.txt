#+TITLE: 要修科儀戒律鈔--朱君緒
#+DATE: 2016-06-11 12:26:56
#+SOURCE: github.com/kanripo/KR5b0147 master fd17e900                
要修科儀戒律鈔卷之一唐一
　　　　三洞道士朱法滿撰
　　　部秩鈔
夫聖人應物必資經教不立眞寳成濟何由
口吐瓊文演兹靈祕還淳反樸要此憑心就
學有方現於斯矣生神章曰天尊以龍漢劫
說洞眞經赤明劫說洞玄經開皇劫說洞神
經此三洞尊經備明奥典隨方教化開度天
人能使六道歸眞三乗體悟行有髙下法有
淺深三十六部自兹彰著眞藏經云一者上
清二者妙眞三者太一四者妙林五者開化
六者仙人七者黄林八者上眞九者道教十
者上錬十一者上妙功德十二者道德此十
二部經藴在大洞玉清境藏中一者洞玄二
者元陽三者元辰四者大劫五者上開六者
内音七者錬生八者靈祕九者消魔十者無
量十一者按摩十二者上通此十二部經在
上清境藏中一者太清二者徹視三者集仙
四者洞淵五者内祕六者眞一七者集靈八
者中精九者無量十者集宫十一者黃庭十
二者小劫此十二部屬太清境藏中此則三
洞著經列於金格七聖垂範明乎玉篇萬劫
一開法隨人出
太眞科曰太上老君以漢安元年五月一日
於鶴鳴山授張道陵正一盟威之經九百三
十卷符圖七十卷合一千卷付授天師大洞
眞經二十一卷授於巳成眞人太平經云眞
人問曰何爲天經何爲地經何爲人經何爲
道經何爲聖經何爲賢經何爲吉經何爲凶
經何爲生經何爲死經神人曰然修積眞道
道者天經也天者好生道亦好生故爲天經
修積德者地經也地者好養德亦好養故爲
地經修積和而好施與者爲人經和氣者相
通徃來人有財亦當相通徃來故和爲人經
也修積上古中古下古道辭爲道經修積上
古中古下古聖文爲聖經修積上古中古下
古賢辭爲賢經其師吉者爲吉經其師凶者
爲凶經其師生者爲生經其師死者爲死經
也法由聖顯道寄人弘道經云侯王若能守
萬物將自化當知人王有道大道興隆人王
無道大道廢矣
　　　傳經鈔
夫白羽黒翮摽出代之辭金魚玊龍豈常人
之信可傳而不可受難見而亦難遵特由器
宇淺深縁生麤細元始明三乗之法鏡總括
殊流髙上開二卷之微言咸令反一本相經
云身者三惡之根神仙之本一名良福田二
名蒺藜園三名種子戸四名棄生門五名道
之域六名膿血村七名珍寳器八名瓦礫盆
九名明智室十名九夜昏人能知斯理可名
爲眞人然而有言無實不可聞經有實有言
乃可傳授昇玄經云末世人民有三可畏宜
善詳焉一者道義嫉妬可畏二者誹謗可畏
三者貪欲可畏道義嫉妬則經法不行誹謗
法師則使百姓信道不濃貪欲財色人所棄
薄此三者二在外一者在内除此三患乃可
傳道本際經云具十善願便可授之何謂十
善願一者願離世間穢雜境土二者願得出
家捨俗恩愛隨縁告乞廣建福田常行慈忍
永離人我三者願逢勝友引接開示四者願
值明師謐受上道五者願聞正法如說奉行
六者願見天尊親承聖旨七者願度一切後
已先人八者願以法音廣宣愚暗九者願諸
衆生皆發道意勸造經像修營靈觀香花燈
燭隨力供養令諸未悟普見法門十者願我
此心堅固不退具此十願乃可授之昇玄經
云來世欲流通靈寳内教經者有十一事信
著萬民爾乃可得宣傳此經一者奉戒完具
内無毀滅二者賑給孤老貧窮有慈愍心三
者勸人逺惡修善慇懃如父子四者不求名
譽稱毀如一五者幽隱之處勤行禮拜修諸
功德如處大衆六者不欺使民信之如四時
七者總棄榮華位不加身八者捨逺妻子獨
處閑靜九者親近賢智博問善道十者雖在
幽𡨋不可孤心與賢者論議莫自專執十一
者常行謙卑恭敬於人是爲十一事通内教
行又有十相可傳與此經一者好求勝法從
善如流二者好近賢智無猜疑行三者聰喆
賞别眞僞四者謹愼言不過行五者柔和少
無過惡六者能師勝己無驕慢心七者敬師
重教如貧得寳八者能奉師長不辭勤勞九
者已於先師有報復心十者慇懃請受晝夜
不懈是爲十相又云或在下賤内有實德人
所未悉其人堪持此法者出在非意人所不
疑處當傳授此經玊經隱注曰受經不敬師
資修之亦無感而後生疾病及六畜之中太
平經云是其人而不傳名爲閉天之道其害
在已非人而傳之後蒙其咎定志云是其人
不授令人與道隔非人而趣授現世被考責
二明犯科夫麤行易染妙行難遵學者如林
成者未一纔虧正典即結罪科女青律云受
道不知輕重傳非其人貪財受利取人自益
借物不還以爲私寳天奪筭一千二十四
律曰不得妄傳經寳授與於不信泄眞要訣
天奪筭九萬六千黄籙簡文曰未合傳經而
妄傳考由明梵曹三被風刀揚而強傳考由
司正曹齎信詣師階品未合威勢怒師考由
四明曹不依俯仰之格考由大儀曹受經慳
悋不備法信考由監天曹不關盟五帝私相
傳度考由司殺曹輕泄經目放露天眞考由
盟天曹香燈不如法考由威靈曹不爲經師
開度弟子三人籍師七人度師九人並考由
眀威曹爲三師建功旣足年限又登而故蔽
匿斷絶法門考由太隂曹受法之後不建善
功考由明都曹受法之後不廣開化度物無
名考由下元曹受法之後不爲三師立願考
由明都曹受法之後不度一人抑絶賢路自
取功名考由幽都曹身受經法不安齋堂上
座斗帳香燈考由明都曹
明眞科曰受眞文各用命繒計歳餘壹有關
考由玄曹
科曰受眞文用金龍三枚投於水府及山宅
不投三處三官拘人命籍有違考九都曹
科曰五帝紋繒各四十尺以關五帝爲告誓
之信有違考泉曲曹
科曰用上金五兩以盟五嶽爲寳經之信有
違考隂官曹
科曰用金錢二十四萬以質二十四氣無金
錢銅錢亦可有違考都神曹
科曰香燈以開九府有違考太隂曹
科曰受經不持齋有違考太陽曹
科曰天文祕重非信不寳故上聖以信效心
無信則爲賤道無盟則爲輕寳有違考左右
官曹
科曰經不師受五帝無盟妄披篇目罪同竊
經之科考由明法曹已上諸條難遵易犯尋
文撫卷莫不寒心端坐勿傳便爲遏絶始順
來意十行全乖進退思量永炭交結況乃貪
殘之輩鞬固爲心不問前人道行唯欲弟子
寳有傳經不上寳義何曽借問制伐旣無啓
齋科信寧有關盟軌則弟子旣見師例後日
亦學此傳不懼㝠府書𠎝只覓名聲財利毁
道敗法正由此人西昇經云迷迷以相傳輾
轉相授與邪僞來入眞虚無像如有自僞不
别眞爲貪利徃守非常正復忘癡盲持自咎
如木自岀火還復自燒腐信哉斯言幸相自
勵
折傳鈔
明眞科曰受眞文法信當十分折二以送祖
師又折二散乞貧人山栖道士餘信充香燈
爲弟子立功違犯考三官曹
太眞科曰受天師治割配領户不得同自化
十二之折當中分其功十折五進入天師治
宣示此令咸使知聞如其有違五刑律論
四極明科曰凡傳上清寳經受弟子信物三
分散之一分投於山栖以䘏窮乏之士一分
供巳法服一分以爲弟子七祖立功投物於
山栖之日當願天下窮乏之人清苦隱學並
早得道度世昇仙作已法服之日當願兆身
與神仙同色衣冠法服得仙法則明燈捻香
當願弟子及兆之身七祖父母早離刀山三
塗五苦之中昇度南宫反胎更仙事事如法
剋得道眞違盟負科考及兆身
科曰受上清寳經質信詣師未充科限受經
之後年數應傳皆不得受他信人已皆當傳
送先師備充先限然後乃得三分散之爾若
違科考及七祖
明眞科曰受經之身先信未備後遇賢人質
信請受皆當以所受之信充備先師之限餘
者可得爲身法用有違考火官曹已上三處
折傳不同隨經進退今人十二折傳盡營身
口上慢下暴輕脫之甚矣
　　　年限鈔
夫聖人隨劫輪轉感應道交是眞乃傳非賢
不授五稱符曰學道受經後四十年傳一人
已延壽者四百年傳一人得地仙者四千年
傳一人得天仙者四萬年傳一人得無上道
者四萬劫傳一人太上靈寳大法傳授之科
備矣登眞隱訣曰天眞授書靈人授書三千
年六傳二千二百年傳十人千年五傳七百
年三傳巳上年限並是聖帝相師玉籍金科
非代間可擬聖紀經云夫有金格玉名者則
眼有日光青齒白血若上清有金書玉籙者
則背誌如河魁胷前有偃骨若太極有丹簡
青文者則手理有累人倒大之字方諸有玄
青紫名者則眼有四䂓中有紫光若太清有
玉籍者則聲有玉音金響口方目圎若太素
有金名者則白誌見於腹口中有紫氣斗中
有玄籙者心中有九孔肺外錦文頥下有玉
丸目中有緑筋眉角有上干如此之相仙眞
之流出處行藏本非凡解傳授年限聽可依
前今日人師促齡難保預逢經教芥子投鋒
得在受書盲龜遇孔若約年限恐與願違但
令行以慈仁心懐至道合前十願乃可授之
登眞隱訣云有至學之子唯當勤心幽靈啓
請玄師才分苟合必將感悟得是衆眞應付
之限然後乃盟盟而修修而必終吾將分金
與之爲友不如此者無煩強營徒守之滿笈
適足累其七祖考河之石彌増其多耳古人
謂之皮好吾今號爲耳學所以聞道則膝行
道寂則俱亡也夫道必須授受乃得遵修者
非爲徒然如世中禁術若非傳受則用之不
行舉此一言足以深悟
玄都律曰道士女官身上佩吏兵不得浪傳
授他人道法若有至心精勤之人聽可若授
惡逆之人三世被考自然訣曰傳授先齋三
月或十日三十日二十日竟師與弟子俱登
名山峯壇石上傳經弟子受經之後若便有
至人丹心好道者乃齎寳信求受可授不須
年限竟而無其人後聽并傳其法信爲一切
作福田不得師自私用其罪深重
眀眞科曰浮好三寳執心不專輕怠經法穢
慢靈文或傳授弟子不依科年或不關天地
私傳無盟自作一法違負四盟或齋戒怠慢
慠忽上眞其罪深重死被髠鉗循上劒樹八
逹交風吹樹低昂足落刀山徃返無數手體
爛傷痛不可忍毒不可任萬劫當得還生下
愚之中或嬰六疾聾盲不聰長與道隔永逺
學門轉輪五苦沉淪罪因不得開度長植惡
根非法傳經自招此考師資貴愛妙之道也


要修科儀戒律鈔卷之一







要修科儀戒律鈔卷之二唐二
　　　　三洞道士朱法满編
　　　寫經鈔
夫龍章炳著鳳篆流慈紫筆題篇青林奏響
浮黎國土廣度天人冶錬池中高明智炬皇
人注之狑曩劫青童授之於徃年旣開元始
之章便勒帝君之筆法橋以架福岸可登抄
寫書治於斯見矣本際經云若復有人紙墨
縑素刻玉鐫金抄寫素治裝禠絛軸流通讀
誦宣布未聞當知其人巳入道分名書金格
列字玉篇大戒云抄寫經文令人代代聰明
博聞妙𧷤恒值聖代當知今日明賢博逹皆
由書寫三洞尊經非唯來生得益及至見在
獲福大戒云抄寫尊經一錢巳上皆得七十
四萬倍報萬錢巳上報不可稱然捨一得於
唐二一
萬倍常所譛嘆何況七十四萬之倍功德巍
巍富貴之家可是虚受
千眞科云若寫三乗經寳本寫大乗而寫中
小者得五逆罪本寫小中令寫大乗者無犯
存念呪鈔
夫經出聖口法乃凡修妙意難詳麤心易滯
旣立文字必不孤然部秩有殊存念亦異依
所誦習各明典制
一誦本相經存呪先鳴法鼓三十六通禮經
三禮呪曰
玄玄至眞道清淨歸冲寔天眞洪曜集百靈
交景日四輩傾心享故集大仙質天堂周時
開咸爾等檢膝妙品布宣化拔度三塗出
二誦黄庭經存念四極盟科曰誦黄庭經當
燒香清齋身冠法服入戶北向四拜長跪叩
齒二十四通上啓
髙上萬眞玉晨太上大道君甲今當入室誦
詠玉經錬神保藏乞胃宫華榮身得乗虚上
拜帝庭畢還向東四揖太帝又叩齒十二通
上啓
扶桑大帝暘谷神王甲令入室披詠玉經乞
使靜室英芝自生玉華實耀三光洞明萬徧
胎仙得同帝靈畢東向誦十徧爲一過一過
竟便還北向四拜東向四揖不須復啓若違
科風刀之考
三誦老君經存念太極隱訣曰先燒香整法
服禮十拜心存玄中大法師老君河上眞人
尹先生因開經藴呪曰
玄玄至道宗上德體洪元天眞雖逺妙近縁
泥丸君宫室皆七寳牕牖自然分清淨常致
眞駕景乗紫雲日月左右照昇仙長年全七
祖上生天世爲道德門畢叩齒三十六通咽
液三十六過先心存左青龍右白虎前朱雀
後玄武足下八卦神龜三十六師子伏在前
頭巾七星五臓生五氣羅文覆身上三一侍
經各從千乗萬騎天地各有萬八千玉女玉
童衞之讀經五百言輙叩齒三咽液三也
四誦上清經存念金籙簡文曰讀上清經當
北向經前九拜向東上座左轉北向玉經隱
注開經藴呪曰
微微玄宗門煥朗徹崆峒至道由靜黙當見
三素宫大道於比成𩥵景乗雲龍左右侍經
人玉女及玊童身濟不死津解羅順靈風七
祖及胎生世爲神仙宗金籙簡文云當叩齒
九通思九色雲氣覆满室青龍白虎師子玄
龜仙童玉女三界五帝之官備衞左右前後
便行乗天偃地而誦經經竟當從西面下床
禮如初玉注云叩齒三十六通咽液三十六
過先存徊風混合帝一百神萬眞然後讀經
五誦靈寳經呪金籙簡文曰讀靈寳經當東
向經前燒香禮三拜北向上座玉經隱注開
經玄藴呪曰
寂寂至無宗虚峙劫仭阿豁落洞玄文誰測
此幽遐一入大乗路孰計年劫多不生亦不
滅欲生因蓮花超凌三界塗慈心解世羅眞
人無上德世世爲仙家畢叩齒三十六通咽
液三十六過存五藏五色之氣上注五星之
精而讀經
六誦三皇經金籙簡文曰讀三皇文當南向
經前燒香再拜西向上床左轉南向玉經隱
注開經藴呪曰
太上定神符勒命天地惠聞召不俟駕萬仙
儵忽萃招靈無小大豈況於滓穢清齋絶人
事眇然與神對上昇玉清宫遨宴九遐外畢
簡文云當叩齒三通思三色雲氣覆满一室
青龍白虎朱雀玄武備守四方神童玉女營
衛左右咽氣三過而誦經經竟當東面下床
禮如初
七歩虚玉經隱注曰誦歩虚經時先叩齒三
下咽液三通心存日月在已面上從鼻孔入
洞房金華宫光明出項後煥然作九色圓象
薄入玉枕徹照於十方隨我繞經旋迴而行
矣日從鼻左入月從鼻右入畢又叩齒如初
因誦命魔宻呪百姓齋威儀云命魔呪曰
黄中䇿氣斬妖宗察制強精斷邪翁太上有
命太上房急召北帝詣玉宫受承威令宣魔
王五氣蓊鬱與命衝祕藏玉文方就隆三天
運明六天運終賢者哉都講可唱云衆宫各
思九色圓象咽液三通存命魔宻呪歩虚如
法
入出道戸存念金籙簡文朝入道戸齋堂於
戸外叩齒三通呪曰
四明功曹通眞使者傳言玉童侍靖玉女爲
我通逹道室正神上元生氣入我身中便進
老子存思圖曰四明功曹一人通眞使者一
人傳言玉童二人侍靖玉女二人金籙簡文
云夜入道戸於戸外向戸叩齒三通呪曰
四上功曹龍虎使者正一生氣侍靖素女夜
有啓請願開明童子上玄少女與我俱入黄
房之裏通逹所啓皆使上聞便進老子存思
圖云四上功曹一人龍虎使者二人侍靖素
女一人開明童子一人上玄少女一人金籙
簡文云出戸又叩齒三通呪曰
岀隂入陽萬神開通關啓事訖請閉黄房侍
靜玉女明備神宫存思圖云玉女者是自然
妙氣應感成形形質明淨清皎如玉隱而有
潤顯又無邪學者眞階漸昇進退在形出入
在道道氣妙微洪纎畢應應引以次從卑至
尊故白日則玉女守宫夜則少女通事濟度
危難登道場也金籙簡文云夜出戸左顧又
叩齒三通呪曰
玄上太隂八牕開明向有所陳少女通靈事
畢復位萬神潜寧
　　　講說鈔
夫眞經聖典煥𤼵諸天玉字金篇流傳今日
道深甚奥秘藏難開若非大大能人寧使迷
迷見曉
一明背向者昇玄經曰講經之時法師與經
師對坐座髙五尺坐時東西南北隨便以三
拜爲限
二明存思者老君存思圖曰上講時先存三
色次存三一行道有六時上講恒三時食後
上晡人定三時入齋堂捻香禮三拜廵迴依
次坐坐竟有衆者法師以板擊席仍放板膝
前臨目握固存頭氣青兩手氣赤兩足氣白
三氣繞身訖次存三一者三處之神同一道
也其道本一應感成三三界内外無乎不在
統化主物號三天太上宣教侍經號三素老
君降人成德號曰三一三一在人人有三宫
頭腦名爲上元宫其神曰夷心内名爲中元
宫其神曰希臍下名爲下元宫其神曰微皆
如嬰兒俱長一寸靜坐正拱無欲無爲體無
應有次存三師先起向座於座前禮三尊三
拜次仍存經師籍師度師各禮一拜合六拜
乃登髙座次存侍衛登座大坐歛板當以鳴
鼓三十六通咽液三十六過臨目見左青龍
右白虎前朱雀後玄武足十八卦神龜三十
六獅子伏在前頭巾七星五臟生五氣羅文
覆身上三一侍經各千聖萬騎仙童玉女衞
之夫存思爲靜念之首入定爲息慮之端辯
鑒神遊不疾而速座下以存三師三一上座
又思侍衛威靈三拜足表三尊六拜乖於四
衆今座下無勞存思但三拜訖上座安坐先
存三一次三師後存威靈侍衛稍將簡要存
思之法心想易周過事盤迴乃近時務謹依
舊典書而述焉
三明讃誦本相經云齋主請法師開講便起
三上香齎香爐詣法師前三拜長跪請曰弟
子等千載幸㑹遭值法輪元始遺教流布於
世今日某雖復奉道希聞靈音唯願法師流
布慈澤法師許欲昇髙座詠曰
弟子仰法師敢啓有所陳衆生闇塞乆
思聞至法音大慈開長夜設化萬劫新
主人建福齋延及四輩人
　法師昇髙座時詠曰
齋直道所務妙品元始貴故設祖劫橋
廣度諸民物爾曰設清齋帳座羅五色
天仙遊誕上五帝列方軄功曹傳符命
擁衛左右直我昇龍輿座玉梯附机息
神霄助授䕶天魔不舉目五神不移動
披宣太上域
　定座詠曰
大道無爲中積氣運起形爲衆設橋梁
故遺無等經修之得長樂莫有三界生
燒去六塵垢一心靜念聽
　下座詠曰
妙品演布化迢迢霄玄音等受無礙智
三梁度黄津神霄功曹使疲勞小停神
三㑹因勞賞當報不負言須啓更當白
便曹未恚懸下座服居位禮拜三寳尊
夫論修建福田皆希言簡事要𩔖以繁重行
者難遵今人唯受齋主拜請兼以上座下座
讃詠足得以成法事何俟曲碎云爲故兩存
焉恐情有去取耳
　　　發心鈔
發心者聞說大乗皆須夷心注念歷耳雖言
是一悟入即乃不同有六種縁縁行不等一
則或見邪託正則知非正二則或信邪是正
則以入邪三則或聞大悟小則入粗四則或
聞小悟大則入妙五則或從心進乃白發願
六則或從心退乃自成咎亦由說有巧拙亦
由悟有淺深本際經云若悟理明師巧說諸
法無修無得無滅無生非有非無非因非果
而有而無非不因果巧解因縁假名中道解
此說者能感異𩔖如本際經云天尊一音演
說法衆生隨𩔖各得解又如本相經所明天
尊於禪黎說洞玄眞文七十萬劫不起于座
七百萬衆悉不迫迮十方龍王放光而來聽
法天尊弟子靜惠云龍獸尚復樂道而況於
人言畢龍王忽怒興雲下雹積髙十丈於是
天尊有五色之氣結雲成縵上軒雪雹不傾
不動說法如故有此威神十方通悟本際經
云若說小乗有得之義生滅相法有有有無
有因有果如是說者名爲明師
大眞科日當聽法說賞議五音調和五德時
習讃詠長逺鄭聲和言徐語漸息靜辭誦詠
靈文應和法唱乆剋玉響世音之根永斷若
修經習業以千文爲先講說令通度人濟巳
化物無窮此爲大乗之人雖才議未堪當發
勇猛之志願得大乗超出三界勿戀小乗貪
著利養樂人天樂爲私已之業苟存細益忘
忽大功爲人齋章䂓化䞋信醉酒耽色聲味
快心假言大乗實不能解所學小術妄求大
成誤巳墮苦可悲
玄都律曰法師宣化天下萬民是救蒼生之
道不得貪財傳奴婢等法違律考病一年若
有德法師爲行清苦上衣法服理合供養大
戒云施散法師香油齋食法服一錢巳上二
十四萬倍報功多報重代代豐有恒無窮乏
一則若見邪爲正則知非正者如眞藏經云
突敖國王恒信正道妖人來欲化王令習僞
道變形騰空音樂讃誦宫人綵女觀之迷惑
三七五旬遂無悟醒王告之曰汝是妖邪急
須早去妖人言我是正道勸王修善王曰我
聞有道之士藏名匿迹人衆不知正道杳㝠
有形則僞命臣通靈令與論說通靈曰外道
多僞不足堪談共論惠源形無立所仍即絶
對竄影逃蹤三千餘人更無敢出自然磨㓕
國内清正信向大乗當知邪不害正其來乆
矣二則若信邪是正則以入邪者如眞藏經
云自通國王行善智劣爲野狐所惑野狐語
群狐徒衆云自通國王樂善棄惡智淺不深
我有妙術能飛能隱向王殿前去地百丈爲
人端正談空解義使王布施捨命攝歸共食
可非上計群狐徒衆俱聲唱善狐王因誦幻
術經文數百餘卷飛王殿前去地百丈坐虚
空中口誦經典國王眷屬大小悲泣嗟嘆無
巳岀國寳物悉皆捨施復有三十餘人一時
捨命狐王唱言捨命之人最是上士忽作疾
風死屍寳物悉皆攝去到群狐窟共食人肉
復遣狐子變作人形齎寳市貨至屠兒行中
猛狗爭骨相囓狐子心怕不覺變形狗便囓
殺屠兒惶怖即告市宫官告州州即申奏王
見寳物俱皆自識王云此物並將布施聖道
何故得在野狐手中時有大臣名曰仙靈上
白王言前所說經教化此是狐魅但誦其文
不解其理勸人作善心口乖違飛行殿前即
知虚僞王曰錯失奈何仙靈曰可集軍衆圍
彼丘陵狐即變作人形迎王再拜猛狗來逼
變爲野狐狗即囓殺王命群臣鑿土窟中大
得寳物當知王無深智爲邪所惑三則若聞
大悟小則入麤者如昇玄經云道陵所問云
衆中小行者多大心者少若其不說無由可
悟若說大法恐迕小機如說小乗復迕大行
天尊曰此其不難機在請縁不論多少小縁
請者即爲說小大縁請者即爲說大其中悟
入亦復無常或有聞小悟小或有聞小悟大
或有聞大悟大或有聞大反小昔有善男女
等八千四百餘人雖解信從執求上道起有
得心求無得想封執大乗人成不業經四千
餘載正得地仙四則若聞小悟大則入妙者
昇玄經云天尊云我於始青之天大浮黎國
初說法時有一地仙厥乃姓洪名曰法起爲
發教縁請我開說我觀其人未宜說大即隨
其心說三雜經爾時大衆無億數人其中乃
有一十八萬六千餘人聞說小乗深悟大道
即超三有逈出道場五則若從心進自發願
者本際經云若有讃說敷揚妙義應當讃嘆
穪其功德無使外魔破亂其事又云若講其
義趣勿使法師遇諸横惱明以資須給其所
乏要令妙教必得流通本相經云天尊說法
之時八萬四千之衆心開意解發無上正眞
之心而不退轉即除七十二結百種煩惱又
云有長者子名曰法龍信解恭敬有七十二
萬人皆心務眞空無上之道眞藏經云天尊
說法之時有三童子發願各别一則惠力童
子發願修習二則寳明童子發願說經三則
山際童子發願學道經云有惠力童子及諸
眷屬俱發願言修習大乗誓無退轉了諸法
性得到邊底悟解大乗成無上道又有寳明
童子發弘願心講大乗法誓度衆生到解脫
處成無上道又有山際童子勇猛精進發弘
誓心學大乗道條四大城決五逆賊除七惑
鬼殺十礙魔刳無明障刻三賊心堅硬不退
又云有大弟子修行讀誦講說尊經能生信
心常行不怠當知是人於諸尊所施行功德
而種福田無量劫來尊師大乗今遇此經能
生信心六則若從心退自成過咎者昇玄經
云有八百七十二人聞說大乗有八男子十
一女人生不信意從座而退爲天魔異道惑
亂其心此輩即得重病髮毛墮落死入三塗
生輙聾盲縱有耳目好言善譽初不聞見當
知悟法深淺總從心生以此諸縁足明證信
　　　受持鈔
有四縁夫以經文誰而能入雖云空有非修
不成若以修持要乎眞確行合䂓矩道位遷
昇穢慢靈文罪罰明矣
一明讀誦縁者四極明科曰誦經當令言句
相屬不得越略天音失一句更却一百言而
讀失二句却二百言失至五句却五百言始
就誦失一句便誦一篇而補之至三十犯刀
山之考又云誦經當令目注經文心念神眞
不得臨經他念異想以亂天音三十犯刀山
之考又云誦經千言以下不得臨經進飲千
言以上至五千言得一進飲五千言以上得
二進萬言以上得三進至三十犯身被左官
考若至萬言神疲氣極得中住消息後得續
句竟篇雖爾不得經宿殘句十犯死入地獄
誦經時有善男女欲聽者得男左女右東西
異位道俗殊别不得男女混亂同床共席要
在出家人後不得前行有犯身被左官考
玄都律曰若通經語論及世務罰油三升又
云讀經忽亂請問敗句罰油五升請問下云
讀誦如對太上勿得傲慢狡笑論及流俗榮
利之務侍經仙童即奏名於三天司直三天
司直上奏太上三奏太上子必失經鬼神亂
考必不得以壽死將何仙之有又云經不從
師受則侍經仙童恒司考人殃及七世金籙
簡文曰上座誦經當禮經師籍師度師各一
拜餘如常法皆始登座一行之後重誦經則
不復如始也明日更一過行之耳誦經之次
不得與下座交語經句不竟亦不得中住若
住後皆更從上始五百言得進清飲咽液也
此與前四極盟科稍有通塞盟科云萬言得
中住即從前始前似稍通此文全塞誦經時
得存念節度并不犯科條立有靈應本際經
云若復讀誦此經依經修行晝夜不懈是人
所在之處自然安樂隨所徃生得居淨土又
云若復有人於此經中受持一句意樂諷誦
一念之中即能滅除無量無邊宿根罪惱譬
如積夜暗室一念燈明暗暗皆盡若入大海
遭值惡風誦念是經風浪恬靜若入山林逢
毒蟲猛獸誦念是經蟲獸却退若值盜賊𡨚
家相逢誦念是經𡨚仇渙釋若在怖畏誦念
是經鬼魅消却當知夷心注念無不果剋大
梵國王爲國大旱迎請尊經以㓕旱災多惱
國王國多障難迎請尊經故疾新痾並皆痊
愈當知經有威神誦念必應太極隱注曰誦
道德經常有三萬六千仙童玉女侍經燒香
散花通致衆仙隱注又曰誦道德經萬遍雲
輿下迎若不至可一月三誦之無不至者眞
藏經云昔有玊印童子燒香讀誦此經忽有
仙童玉女徧滿虚空一時來至燒反風名香
讃詠靈文驚動一國玊印童子安然不恐今
日建齋之家亦選能人上座誦經者雖妙極
音句座下者曽不存心或閙語喃喃兩兩相
對或爭色欲或競錢財大德髙枕安眠低頭
踞傲上既不能秉正下則豈爲虔恭一則交
闕威儀二則不生善信三則主人鄙薄四則
宣考至身幸須三思寧繁苦勸大德若能勉
勵法衆何慮不從頃不切磋是滅道法
二明聽誦經之得益縁自然經訣曰聽誦經
人至章句輙心拜隨意願念唯令心苦必有
感應
玄都律曰若聽經倚據不正罰油一升若不
注念清虚心想意倦爲衆所覺罰油三升若
能心聽誦與自受持無别本際經云若復有
人一心正念聽讀此經歡喜踊躍得其義味
忘於寢食不覺爲乆當知此人過去世中巳
曽聞值暫生下世寄惠人間不乆仙度終歸
得道
三明供養持經縁眞藏經云天尊問善明童
子有人將金玉重寳並悉捨施此人功德以
爲多不答曰功德希有然不及於此經中講
說書寫受持供養功德勝彼百千萬倍此經
名爲惠力法城善護群生除邪惑障本際經
云若復有人捨家資財或賣妻子市諸香油
種種法具及以齋食供養資給持此經人所
得功德最爲無量何以故是人能成功十方
天尊出生衆聖故昇玄經云供養持經者功
德相亞次供給香油燈奉上旛花本際經云
若有國王及以民庶殿堂帳座寳蓋旛幢香
花燈燭供養此經者汝等四衆及諸天帝三
五吏兵天龍神鬼金剛力士侍經眞官應將
徒衆隨逐尊奉禮敬供養護其國土保祐人
民本行經云昔有女人奉受是經晨夕誦習
夫恒供給香火婦遂昇天受號今爲梵行元
君夫後命過經入大山具陳供給之功婦即
來授夫是經即昇南宫百年得生國王之家
大受經法令爲九宫眞人又有賢士受持此
經婦意悋惜不與夫同夫得昇天婦後化爲
餓鷹夫以化度還爲女身受持經法今爲南
極元君皇妃當知持經奉法明明不虚誹謗
慢黷自招其考
四明謗法縁眞藏經云衆生不信法者是爲
謗法是爲滅法不信根中而有三寳不信去
來而爲眞實不信大乗而爲根本不信衆生
等天尊性不信諸法寂滅無根無因無果不
信衆生從無量劫積種未形而無生滅如此
不信是名毀法是名滅法法不可滅障法不
見名爲滅法既滅法巳而得身相是爲生死
輪迴不絶必墮地獄無縁得出本相經云若
見經法忽若土草了無恭敬之心見他行善
背面呰笑永無助仰之性斯人從六畜中來
始得人形故不信法眞藏經云徃古劫時有
五貧士不信經法不信衆生有眞道性不信
衆生即經妙法不信衆生不生不滅不信衆
生心大如海不信衆生爲太空聚如此不信
即得重病生入闇獄死入闇獄食入闇獄息
入闇獄諸善男女各自思惟勿生不信天尊
因作頌曰
爲人不信法毀謗於賢良死受酆都報
劒樹碎形傷萬劫無期出魂神痛斷腸
呌聲聲不絶獄卒染鑊湯受報無休息
瞋眼四邊張誰能受此苦迷惑亂猖狂
寄語修眞子修福永無殃
然聖人之言本無虚誕爲不信法自以招殃
若更語云經有萬八千玊女玊童侍衞益不
信受或以敞露或雜世典或不洗口手或無
護凈但不依讀經儀則即名誹謗請問下云
經汚不以香水洗沐則魂魄奔落本際經云
若復有人誹謗此經生不信想輕慢法寳疑
毀聖文當知此人無量劫來沉淪下鬼受諸
苦報備歷異形始得受生還於人道愚癡觸
辟無所解知習惡種因不能信受所行非法
動爲罪由背正入邪違眞信俗三官九府記
入功過書名黒簿死録之中或在見世恒縈
諸苦或犯王法執繫鞭笞或在惡風蟲癩之
病憂厄惱難貧窮困乏或爲外魔異道惑亂
其心雖在世間人所棄薄周詣遊處不值善
縁一失生道永乖賢域死入地獄無有還期
受報幽牢緘閉重檻晝夜考掠不覩三光或
抱銅柱形體燋傷或上刀山痛毒難忍𡨋𡨋
長夜萬劫無出縱得受生還爲六畜非人之
𩔖永失人道總明經法諸縁以畢於此開經
受誦子細詳之



要修科儀戒律鈔卷之二















要修科儀戒律鈔卷之三唐三
　　　　三洞道士朱法滿編
科曰俗人受籙殆未閑科法來諮所疑隨解
實答不得有欺妄云不知必諌惡還善勸是
除非不可阿黨爲私害法損己誤人九刑論
科曰髙德道士大治祭酒八十一賢清齋登
壇壇是崇虚堂所皇靈之壇者如是不須受
法及籙而傳籙治唯二十四卷悉微言要旨
三洞寳經衆符祕諱悉應師受師是道民參
受備者盛德爲師天師子孫雖是師即皆爲
弟子之禮天師子孫受衆法法信依百姓不
得闕闕則三官不憫
科曰受諸劵及自然劵後傳劵無有經此謬
妄之師劵本度經無經何劵師須寫經盟可
爲師耳年限未得爲師當爲前弟子覓有經
具足師不具足者且稍受之以足爲期不限
師之多少不格師之男女師不得禁錮弟子
不得背叛本師背叛受十苦之考後生六畜
之中禁錮者幽牢檻繫後生邊荒愚癡之群
明各愼之
科曰寳經禁重萬劫一出天地促運輔正須
賢七百年聽傳若有骨分七年得傳三年之
内無有災厄四年可傳傳得其人人我共福
非其人同罪俱入火灌風刀萬劫負石之役
科曰凡事師恒如兩手捧物當心勿有墜失
師如父也但奉道事師有二種人一曰名二
曰義凡言事道係名師門不修妙義不修大
功不行無爲處處有滯煩惱生死不能知常
妄作致凶此有名事師也若專心憑師動止
依法建大福田濟身度物無爲而無不爲所
在通利無諸障礙長生不死永享貞吉此有
義事師也
科曰師與弟子言皆稱吾我卿弟子弟子亦
如此天親也凡事師門外稱弟子内稱名不
稱姓師之師准祖師祖師之師准曽祖曽祖
之師准髙祖髙祖之師一號宗師宗師至弟
子身是爲五代祖師至敬禮訊言語書略同
悉稱弟子不得慢言若有違七刑論
科曰事先逹與師同先逹者言堪爲師崇彼
如師一名心師問訊時諸師並在先拜宗師
次問訊祖師次問訊籍師度師也
科曰弟子法身通辭書䟽皆眞書不得草犯
者五刑論道士敬先逹恒下師一階
律曰弟子謁拜於師朔望皆朝服而朝不得
陽說隂私背向異辭
律曰道民籙生與師主期失信魂魄閉繫水
宫五十日役
律曰弟子見師不敬不恭無禮語言我汝魂
魄在水官拘閉六十日考竟減筭二紀
律曰弟子見師敬事如父母師主見弟子念
之如赤子違律罰筭各一紀
律曰正一家三師者一正一師二天師三度
師三五治籙等三師也通當有敬違律被考
三十
律曰弟子作書與師主須啓書悉稱名不得
輕慢違律考杖十五
律曰道民與師主共言語稱道民不得稱名
違律考一十
律曰弟子别師主經月晦朔及三元吉日不
見師須拜三拜違律師罰考一十重病二十
日
律曰七世不同得爲師授度七世尚同不得
爲師犯者減筭三紀然看此律直恐弟子有
過累於九祖父母傍及師之祖先若弟子忠
誠七戒無犯德合十行骨相應圖父亦可以
傳其子令能九祖俱仙寧有奪等之咎
律曰弟子聞師有疾病厄急貧窮彫悴不能
創心則無仁孝違負誓言考五十日重病一
百曰
律曰道士不得來佗弟子前語罵及佗弟子
師長皆須平正若論善惡人身中魂魄即去
違律水官考病五十日
律曰弟子佗人前語及師主父母不善身中
吏兵即奏天曹罰病一百日考三十日
律曰弟子得師書告皆燒香執笏整衣冠拜
三拜發書讀之即是崇依上聖弘道孝敬乃
合先聖心違律罰筭一紀
律曰弟子别師經一月巳下皆冠帶執笏問
訊不得白服隨時違律罰油三斗拒不輸者
杖二十
律曰弟子别師主經一宿巳上五宿已下皆
整衣服執笏再拜問訊還如法違律罰香五
兩入三寳弟子向師主皆稱名弟子詣師不
得輙而坐師命方坐違律考病十日
律曰弟子不得喚師作道士皆言家師和師
大師尊師師主也違律罰油三斗入三寳考
病十曰弟子不得犯觸名諱若尊人問不巳
宜須下聲答名也違律罰筭一紀弟子不唐
突師左右左右有問察之神違律罰筭一紀
弟子見師過失之事當於深隱處長跪歛手
恭諌請不得在别人前言師是非醜事違律
罰筭一紀弟子與師共房不得先在師前眠
卧不得在後起違律考病五十曰弟子於師
處同食不得先食皆須師前弟子後也若師
命同食弟子食聽在前止住弟子隨師起居
行止遊履皆正當謙卑恭敬不得斯須無有
禮法罰考三十下弟子事師師年少弟子年
髙弟子皆應恭敬譬如官長二千石父母同
等不得自恃髙年輕忽於師主罰杖八十主
者宜料弟子師同在座席若師起居行止弟
子起下地倚不得晏然端坐違律考三十弟
子先未受法戒或氣𩔖有等或復耆年後詣
師法便爲師事言皆稱名恭敬不得准前違
律考四十弟子先與師主姓族同從弟兄孫
姪後詣師受法皆須謙卑恭敬言皆稱名不
得比尋常違律杖四十主者宜科弟子與師
親屬緦麻者皆不得相爲師弟所以爾者受
法皆證三曽七祖父母來盟子孫所受若違
盟九祖受考殃及受法人身病百日弟子不
得嗔怒嫉責忿恨師主及懷恚恨在心違律
被考三十弟子詣師請道法皆當冠帶執笏
謙苦求請不得輙爾違律考四十弟子不得
興師主諍口違律考四十弟子事師師若來
還弟子皆當隨路逺近奉迎不得端然晏坐
以待師主違律罰考四十弟子與師同行不
得身踐踏著師影違律三十弟子出入及所
作事毎先啓告諮審師主不得自專違律考
五十弟子事師皆當思念信實不得猶豫二
心違律考三十弟子不得竊盜發泄師器具
籠笈錢物飲食禁誡科律違律杖三十弟子
與師主同坐不得汙唾左右違律考二十弟
子侍從師主若值賔客弟子皆侍衞師左右
不得放抗大座與凡無别違律杖七十弟子
受師法業後道德成就爲人所崇皆當謙謙
存憶師主勿忘恩違律罰筭二紀
律曰道士女冠年雖已老受法卑下行道不
得在大法身小者前其年雖少法戒大者可
行於前不得錯亂違律考杖六十
科曰大德名人同住一處有狡猾弟子若欲
歸依或愛情未離或枉被威逼應須教習各
誠機宜或先令苦使或誘引甜言或獨立坐
忘或擯令逺去或出經寳教授或令齋戒治
除或懼自尊威而令傍人撫接若終惡不攺
而無進善之功畜斯弟子是滅道法永須逺
離
科曰若有弟子愛樂正法深經大義咸願欲
聞直以機在前縁衆根闇鈍如此之善預旣
發可須安慰三戒五戒示靜安心大德法師
是衆生依止若心性髙者而令低心下意若
動止强梁而須折伏若其懦弱勸進勇猛旣
爲衆生父母寧不慇懃必契道場永無退轉
科曰上清法師不應授人大戒不應受人依
止不應畜弟子不應爲人教授不預評論衆
事不得闇夜自行不得親近邪見當動止在
法
科曰所養弟子彌加呵責有大罪過引五事
責之一我今呵責汝汝須出去二則出離之
後莫入我房三則我縱無人亦不用汝作使
四則我之生前莫至我所五則我能引化三
塗五道終不與汝共語此之呵責折伏爲行
之甚不用分外非法考打枷棒懸首反縛晝
夜打罵律無此條傷大慈種若師主使令弟
子沽酒買肉坐販賣牧牛養馬并爲邪淫驅
使弟子弟子可言以此所作非天尊行某不
敢爲師若有嗔責可須捨去
唐三七
科曰惡行弟子教不知悔其行有十一則爲
惡不恥二則見善不修三則聞諌彌甚四則
動非威儀五則強梁我慢而無恭肅六則懶惰
狠戾七則友非忠信八則遊習姧婬九則好
樂屠戮十則醉亂尊卑有此十種行人是破
道法若不爲惡能伏勤苦清旦入房除小便
器朝中日暮三時問訊求有所習隨用驅使
不辭勞苦漸盈大器積德成眞有此弟子紹
隆正法廣以讃嘆
科曰男女官各得依止男官依止男官女官
依止女官大法者爲師毎一旬至師所受教
訓至時整理法服赤心靈宇恭敬謹肅直詣
師門不東西異向至師門巳通白云某弟子
問訊師知已乃端嚴衣帔燒香於誦經之室
命弟子令進進至師前安詳三拜問訊云師
比者起居安不德無損和師無他故乃答云
比日亦無虧禮誦若有疾苦隨事應答弟子
若有罪過先聞師耳可云汝有某事可加誡
誨令其攺革弟子拜謝乃云不能自厲勞師
誡勑又拜謝云從今以去不敢復犯若是齋
前設齋齋後無所施設乃便去再拜云願師
以自珍重師重誡云所在之處勤行齋戒以
自愼護勿起驕慢唯然起退三歩乃始轉去
不得更入他房歸至本觀以師誡悔之言示
衆大小不得藏匿若女官無大法不解傳授
者可詣男官請受有髙德女官男官亦得請
詣受法俯仰之格男女官通用
科曰師主大德若從逺歸命所使先到觀中
令知歸至弟子則整衣帔出觀迎接當以大
小顧望不得無故掩人不備
科曰弟子有所啓白師主及同觀外觀大德
皆整衣至房房閉當屈指細細打戸三過停
少時不聞人聲更三過又不聞人聲又三過
不聞則退
科曰弟子之禮師主有客當即拂拭牀席机
褥灑掃前後師主令命客進乃命
科曰弟子之禮師主令過授物事師主若立
則立受師主若坐則長跪受
科曰參省師主大德皆再拜侍立命坐則拜
而坐更問他故則起立而答皆條直身體並
脚歛手
科曰進尊者之房戸知在房中或庫内若不
聞聲聲咳發覺如不問則退若問稱名啓白
命入則入房開則開閉則閉入戸正視尊者
不得左右斜顧
科曰出家之人常合忠正出入動止五正爲
先一正己身二正門徒弟子三正觀中良賤
四正四逺衆法五正頑愚俗人能正己身爲
物軌則能正弟子承禀有儀能正觀中大小
從順能正四逺法義稱揚能正頑愚廣增慧
解能如此者名爲道士若身旣不正爲物所
憎弟子不教却賤師至觀主恒無禁忌大小
貴賤混淆不存信義四逺同皆厭惡欺陵愚
蔽增長罪目不能廣立威恩却更誘引他家
子弟奴婢或圖物入巳或私與交關不依正
義立身恒以邪僻爲行有如此色名爲逃課
兇賊共所防戒如不可懲國王有法


要修科儀戒律鈔卷之三





要修科儀戒律鈔卷之四唐四
　　　　三洞道士朱法滿編
衆戒及願念合一千一百條
夫經以檢惡戒以防非總任枝流難以取用
撮其機要易可尋求登眞隱訣云戒者遏穢
垢之津路防邪風之徃來千眞科曰出家之
人不交世俗不求名利不作有爲功德靜思
入定降伏外魔名爲淨戒是眞實法毋觀身
大戒云有經而無戒猶欲渉海而無舟檝有
口而無舌何縁度兆身邪夫學者不知尋經
戒是永悟眞要之根長夢而不覺可爲痛心
矣千眞科曰出家之人能持三戒五戒九戒
十戒乃至三百大戒等一戒之中各有二十
四善神之所擁護天人供養不犯衆惡有不
信戒者衆惡故犯罪結𡨋隂劫劫受生墮落
盲道違戒奉戒得福獲罪不問道俗至理無
偏其功等爾易注云洗心曰齋防患曰戒本
際云聖眞所修必名爲教凡夫所行名之習
業施教造業一而無二所謂一戒是發無上
自然道意如是正因最爲根本又有二戒所
謂二觀氣觀神觀即是定慧又有三戒所謂
三捨捨身命財又有四戒謂四寄心慈愛善
忍又有五戒所謂五念思道清靜思道離諸
色欲思道動與俗反思道無有禁忌思道非
形聲法昇玄又有五戒者若見色利榮華粲
綵以戒掩目若聞好惡之言五音之屬以戒
塞耳若有八珍之饌甘香之美以戒杜口若
願想財貨七寳竒珍放情極欲以戒挫心若
憶姧婬貪趣惡事以戒折足能行此五事者
七祖生天又有六戒所謂六度勤信雌終㨂
爭離酒色等又有七戒所謂七覺知一知三
知凶知吉知俗知道知有無又有八戒所謂
八能能受非不自申能讓德於人能不欲人
所欲能容無理不爭能逺無道藏身幽處能
不逹心能不負經戒能不伐口閉塞六情六
度生六通三十八戒亦曰六覺亦曰六慧閉
塞六情者第一戒者目無廣瞻亂諸華色亡
精失童光不明徹第二戒者耳無亂聽混於
五音傷神敗正惡聲啼吟第三戒者鼻無廣
豐雜氣臭腥易有混濁形不澄正第四戒者
口無貪味脂熏之屬濁注五神藏腑憤潰第
五戒者手無犯惡不竊人物貪利入已禍不
自覺第六戒者心無愛欲揺動五神傷精喪
氣體發迷荒此六戒者身之大患六度生戒
者其一者見人窮急度其死戹見世明逹能
制凶逆年命長逺世享無極其二者見人窮
乏寒飢困急損已布施令人富貴福報萬倍
世世歡樂其三者含血之類有急投人能爲
開度濟其死戹見世康強不遭横惡其四者
施惠鳥獸有生之類割口飼之無所愛惜世
世飽滿常在福地其五者度諸蠢動一切衆
生咸使成就無有夭傷見世典盛不履衆横
其六者常行慈心愍濟一切放生度死其功
甚重令人見世居危得安居疾得康居貧得
富舉向從心此六戒者皆以心通智慧能施
其德行合自然六通者天爲洞視則天明智
髙慧洞無窮自上自下四面八方無所不照
無所不明雖曰一通智慧而五色總焉天洞
自然故無損傷人則法天目中朱童亦有五
色之光人不持戒六覺之氣不通人孔竅智
慧未開廣視五色則眼童飛揚光精昏翳令
人目盲故設是戒以度天人咸使男女得聞
法音欲得過度年命長逺當奉是戒勤行勿
忘慎勿色視放蕩目神毎自制御愛養眼童
思眞靜念令通智慧洞觀虛空持戒制已則
五色歸身五色自歸則無傷損保爾年命可
得無窮天尊言地爲洞聽智逺慧聞故響應
天上下徹四方無所不窮無所不聞雖曰一
通智慧而五音總焉地洞自然以生五音朕
而不動故無損傷人則象地耳中則有五聲
之神人不持戒則智慧不通不可亂聽五音
之聲五音使人五神飛揚耳中空廢隆隆悲
鳴五神啼泣致令耳聾故說是戒以度天人
咸使男女普聞法音欲得長壽當持大戒以
制耳神勿爲多聽非法之音靜聽妙經神眞
人章令通智慧洞響太空持戒制己則五音
歸身五音自歸則耳無惡聲保爾年命刻得
長逺天尊言東爲洞空始陽之氣氣出於空
智明慧遼故曰洞空洞逺無礙不可得窮始
青之氣雖曰一通智慧而五氣總焉空無所
納故無損傷人雖有形形亦法空鼻有黄寜
辟非之神人未持戒則智慧不通未入智慧
不可雜食臭腥之物臭腥之氣使人鼻神壅
塞徑源易有斷絶明梁不通故說是戒以度
天人咸使男女得聞法音欲度諸苦八難之
中當受是戒以制鼻神勿多受臭滌蕩明梁
道引生氣通明智慧洞氣入空持戒制已則
衆氣歸身衆氣自歸與氣混同長保身命終
不毀傷天尊言西爲洞虚少隂之氣氣出於
虚智微慧朗故曰洞虚虚之無礙洞逺難窮
少隂之氣雖曰一通智慧而五味總焉虚無
不入虚無不容人雖法虚身不持戒則智慧
不通智慧未入則五味爲患貪啖脂熏五神
不安致有傾危年命不長故說是戒以度天
人咸令男女普聞法音欲得長命當持大戒
以制五神愼貪五味甘其脂熏滌蕩五臟毎
令清涼身有智慧則五味和香内則恬夷年
命不傷天尊言南爲洞清太陽之氣氣出於
清智清慧開關而洞清故南有赤帝洞陽之
庭冶錬萬物受錬而明也人不持戒則智慧
不通智慧未通則心神振動生於愛欲使人
迷荒喪神傷命夀不得長故說是戒以度天
人咸使男女普聞法音欲得長壽過度諸患
當受是戒以制心神除情遣欲乗塵入清通
明智慧六覺開津身入洞清與氣自然保爾
年命未得長存天尊言北曰洞微微生於玄
智逺慧深微而洞眞隂察罪福主人生元手
法四時上應天關天關恒轉手亦動焉手有
大神接生方盈運人四大觀人敗成人不持
戒智慧不通則揺動人心衆惡並生手作不
覺貪竊自營致有智命不終天年故說是戒
以度天人欲得長壽過度惡根當奉是戒以
制手神通明智慧心自開明手不貪窮惡根
不生應天順氣身入自然保爾年命未得長
存昇玄經云太清九戒者第一戒曰身不得穢
濁不清耽染欲境蒙冐身禍誕縱自恣甘惡
爲非綺麗華飾所便細滑濡輭自適無有厭
足不知動入罪網不能自覺身之罪大不可
稱計不得身犯不得教令於人攝意持戒終
身奉行是吾太上太上太一第一戒也第二
戒曰心不得興惡想惡念不得形想評想貪
欲務得蒙冐財利貪毒隂賊謀議非法淫邪
偏僻意不平等𡜍妒愚癡自是狠戾濁欲饕
味無有厭足不知動入罪網不能自覺心過
之罪大無有極不自心興不得教令於人攝
意持戒終身奉行是吾太上太上太一第二
戒也第三戒曰口不得妄言善惡呪詛罵詈
欺誑妄語幻惑兩舌關訟告訴持人長短自
作是非生災造害興生無端敗衒道法歌誦
嗟詠吟嘯歎息貪美恃味無有厭足不知動
入罪網不能自覺口過之罪大無有極不得
口犯不得教令於人攝意持戒終身奉行是
吾太上太上太一第三戒也第四戒曰手不
得殺害衆生蚑行蠕動含血之屬皆不得殺
劫略強取奪盜偷竊取非其物拾遺取施執
持兵器興用非法不知動入罪網不能自覺
手過之罪罪之莫大不自手犯不得教令於
人攝意持戒終身奉行是吾太上太上太一
第四戒也第五戒曰目不得視非道非法非
義榮華容飾淫視女色照曜盈目貪欲洋溢
綺麗珍寳淫邪妖孽不正之色目爲後主收
百凶來致禍毒罪釁臻集一皆目致心目口
手致殃禍主動爲禍端收罪之府不可不迮
不可不伏不可不愼不可恣之不知動入罪
網不能自覺目過之罪罪之莫大當宣目戒
勸化一切一能戒目心想息滅想滅意空空
意無著無著入無便得道慧攝意持戒奉行
勿廢是吾太上太上太一第五戒也第六戒
曰耳不得聽八音五樂淫聲妖孽亂正亡國
妖僞之樂無有厭足不知動入罪網不能自
覺耳過之罪罪亦復大不自耳犯不得令教
於人攝意持戒終身奉行是吾太上太上太
一第六戒也第七戒曰鼻不得貪香惡臭妄
察善惡不知動入罪網不能自覺鼻過之罪
罪亦爲次不自鼻犯不得教令於人攝意持
戒終身奉行是吾太上太上太一第七戒也
第八戒曰足不得蹈不義不踐非法不渉惡
履非妖惑境界不知動入罪網不能自覺足
過之罪罪亦爲次不自足犯不得教令於人
攝意持戒終身奉行是吾太上太上太一第
八戒也第九戒曰身不得放情任意強興神
物攻非其敵精消神散三氣亡逸放情縱恣
無有厭足不知動人罪網傾宗滅族不能自
覺如斯之罪罪之莫大不自身犯不得教令
於人攝意持戒終身奉行是吾太上太上太
一第九戒也十戒者有五定志云度十戒法
法師居南弟子向師三禮禮畢請曰願見成
就授以十戒當終身奉行誓不敢有違於是長
跪心存見十方大聖在於上方乃擎拳諦受
法師焼香便爲說戒一者不殺當念衆生二
者不滛妄行邪念三者不盜取非義財四者
不欺善惡反論五者不醉常思淨行六者宗
親和睦無有非親七者見人善事心助歡喜
八者見人有憂助爲作福九者彼來加我志
在不報十者一切未得道我不有望是爲十
戒受者並云弟子某甲受終身奉修又禮師
都畢


要修科儀戒律鈔卷之四
要修科儀戒律鈔卷之五唐五
　　　　三洞道士朱法滿編
天尊曰能受是十戒修行如法十方天官無
不衞護必致得道子若逼世累不盡十者九
八七六乃至於五擇其能者然五戒之福福
亦難稱大戒經云修齋求道皆當一心請奉
十戒諦受勿忘專精默念洞思自然勿得雜
想撓亂形神能如是者便當靜聽第一戒者
心不惡妬無生隂賊檢口愼過想念在法第
二戒者守仁不殺愍濟群生慈愛廣救潤及
一切第三戒者守貞讓義不淫不盜常行善
念損已濟物第四戒者不色不欲心無放蕩
貞潔守愼行無㸃汙第五戒者口無惡言言
不華綺内外忠直不犯口過第六戒者斷酒
節行調和氣性神不損傷無犯衆惡第七戒
者不嫉人勝已諍競功名毎事遜讓退身度
人第八戒者不得評論經教訾毀聖文躬心
承法恒如對神第九戒者不得闘亂口舌評
詳四輩天人咎恨傷損神氣第十戒者舉動
施爲平等一心人和神穆行常使然十善勸
助戒者一者勸助禮敬三寳供養法師令人
世爲君子賢孝髙才榮貴巍巍生爲人尊門
族昌熾二者勸助治寫經書令人世世聰明
愽聞妙𧷤恒值聖世見諸經教能誦章句三
者勸助建齋靜治令人世世芳盛香潔光明
容眸絶偉天姿髙秀五者勸助法師法服令
人世世長雅逍遥中國不墮邊夷男女端正
冠冕玉佩六者勸助國主父母子民忠孝令
人世世多嗣男女賢儒不受諸苦七者勸助
齋靜讀經令人世世不墮地獄即昇天堂禮
見衆聖速得反形化生王家存意所欲玩服
備足七祖同歡善縁悉㑹終始榮樂法輪運
至總行仙道八者勸助道士衆人經學令人
世世才智洞逹動靜威儀常爲人師九者勸
助一切布施諌諍令人世世壽考富樂常無
怨惱十者勸助一切人民除嫉去欲履行衆
善令人世世安樂禍亂不生疾者自愈仕官
髙遷爲衆所仰莫不吉祐門戸清貴天人愛
育神魔敬護常生福地請問云太上十戒以
授仙公一者不得嫉妒勝已抑絶賢明二者
不得飲酒放蕩穢亂三宫三者不得媱邪顚
倒好貪細滑四者不得棄薄老病窮賤之人
五者不得誹謗善人毀攻同學六者不得貪
積珍寳弗肯施散七者不得殺生祠祀六天鬼
神八者不得議論經典以爲虚誕九者不得
背師恩愛欺詐新學十者平等一心仁孝一
切能奉此十戒分明立願無不必報又有十
惡戒不可犯一者飲酒婬色貪欲無已二者
隂賊世間訕謗道士三者輕師慢法傲忽三
寳四者竊取經書妄宣道要五者借換不還
欺誘萬民六者殺生貪味口是心非七者不
孝背恩違義犯諸禁戒八者誦經忽略嗊嗃
自是九者責望人意瞋恚四輩十者意斷經
旨損益聖典不信宿命快情所爲穢慢四大
不念生道是爲十惡之戒犯之者或見世爲
鬼神所枉殺陽官所考治居安即危履善遇
惡百事不偶十二可從者大戒經云作諸善
功當行十二可從而得度世第一者見眞經
出法開度一切便發道意心願後世得登大
聖第二者常行慈心願念一切普得見法開
度廣逺無有障翳第三者好樂經教深逺覽
逹意志堅明開化愚闇第四者遵受師訓廣
開勸化令入法牆逺離盲道第五者信向玄
妙尊奉經訣晨夕誦習無有怠倦第六者不
務榮華斷俗因縁專心定志所營在法第七
者勤誦大經願念一切廣開橋梁爲來生作
縁第八者恒生善心不邪不僞無嫉無害無
惡無妒第九者所在墮生常值聖世與靈寳
法教相值不絶第十者潔身持戒修齋建功
廣救群生咸得度脫第十一者學業廣覽宣
通同法預以天人普令開度第十二者常與
明師世世相值受教宣化度人無量一切善
心皆得道眞十四治身之法者請問上云與
人君言則惠於國人父言則慈於子人師言
則愛於衆人兄言則悌於行人臣言則忠於
上人子言則孝於親人友言則信於交人婦
言則貞於夫人夫言則和於室人弟子言則
恭於禮野人言則勤於農賢人道士言則止
於道異國人言則各守其域奴婢言則愼於
事三十六戒者老君禁戒云行無爲行柔弱
行守雌勿先動上最三行行無名行清靜行
諸善中最三行行忠孝行知足行推讓下最
三行右九行第一八十一章集合爲道舍尊
卑同科上備者神仙六行者倍壽三行者増
年不横夭戒勿怒喜邪與怒同戒勿費用精
氣戒勿食舍血之物樂其美戒勿貪寳貨戒
勿傷王氣戒勿違道戒勿爲物動戒勿枝形
名道戒勿殺戒勿名功上最九戒戒勿爲耳
目鼻口所誤戒勿貪髙榮強求戒常當謙下
戒勿學邪文戒勿學百事當詳心勿調謔戒
勿求名譽戒勿輕躁戒勿盈溢戒勿恣身好
衣美食中最九戒戒勿爲諸惡戒勿多忌諱
戒勿禱祠鬼神戒勿惡貧賤強求富貴戒勿
強梁戒勿自是戒勿與人爭曲直得爭先避
之戒勿稱聖名大戒勿樂兵下最九戒右二
十七戒第二共合爲道淵尊卑同行上備者
神仙持十八戒倍壽持九戒増年不横夭合
爲三十六戒又有十二禁禁婬戲不節婬戲
不節使神氣不專傷於魂魄魂魄傷則喜虚
狂發禁大笑大呼大笑大呼使神氣飛揚傷
於腸氣腸氣傷則喜驚悸振懾禁悲愁恚怒
悲愁恚怒使魂魄不行傷於五臟五臟傷則
志意悖亂妄語禁大醉大飽大醉大飽使神
氣不藏傷於六腑六腑傷則癰疽妄起禁乆
憂乆思乆憂乆思使神氣失常傷於隂氣隂
氣傷則喜自恐惶禁乆言乆語乆言乆語使
神氣越泄傷於陽氣陽氣傷則愡恍喜忘禁
乆立乆立使神氣竭絶傷於骨髓骨髓傷則
蹷侗流關節禁乆坐乆坐使神氣結閉傷於
筋脉筋脉傷則腰臂肌骨不仁禁乆渴乆渴
使神氣根爽傷於心心傷則喜喘悸胷滿逆
氣禁乆視乆視使神氣擾亂銷散傷於精精
傷則溢精洩或不樂禁乆卧乆卧使神氣併
積傷於肌膚肌膚傷則喜咷心戰慄禁乆聽
乆聽使神氣寡不理傷於志志傷則喜忘不
存喜悲泣老君曰能行此十二禁乃可存精
氣集神靈駕六龍馳窈㝠觀九都后土庭乗
浮雲入太清宿虚無捷六丁入仙府得長生
四十五念者法輪經云若學神仙思念無量
普得長生身與我神入定妙通若奉師宗思
念無量普得訓勵身與我神同受制度若奉
經教思念無量普得聰慧身與我神同得昇
仙若見講說思念無量普得瞻聽身與我神
了解玄義若見齋戒思念無量普入法門身
與我神内外清肅若見行香思念無量普入
芳盛身與我神不履穢塵若見三光思念無
量闇㝠普消身與我神長處光明若見雨注
思念無量普得灑潤身與我神得天廕流若
見行雲思念無量普得廕覆身與我神同入
雲輪若見素雪思念無量普居潔白身與我
神凝氣成眞若見霜露思念無量保貞不落
身與我神無不制伏若見淨水思念無量普
得沐浴身與我神洗垢除穢若見大江思念
無量普注淵澤身與我神無不包容若見太
山思念無量普得障遏身與我神棲託巖穴
若見樹水思念無量普無凋悴身與我神鬱
成茂林若見種植思念無量普得滋長身與
我神學日成生若見果林思念無量普得成
就身與我神結實生根若見飛鳥思念無量
普得空行身與我神時生羽翮若見禽獸思
念無量不生害心身與我神隱學幽林若見
宫闕思念無量普得瞻仰身與我神轉輪諸
天若見城社思念無量普得入朝身與我神
修整嚴飾若見臺舘思念無量普瞻八極身
與我神洞見幽微若見靈壇思念無量普履
法門身與我神得道無爲若見童子思念無
量普得出家身與我神同得道眞若見道士
思念無量普棄榮累身與我神早得飛仙若
見賢人思念無量普推貞義身與我神教化
齊同若見聖人思念無量普得其道身與我
神通眞逹靈若見盛年思念無量普不衰老
身與我神長保劫年若見美女思念無量轉
身爲男身與我神守貞入眞若見伎樂思念
無量普無哀憂身與我神靜黙宫商若見王
子思念無量普得從容身與我神轉輪王家
若見富貴思念無量普得豐足身與我神儈
散功德若見貧人思念無量普離窮戹身與
我神轉人歡泰若見廚食思念無量普得飽
足身與我神口無爽味若見平地思念無量
普得安寂身與我神種植並生若見屋舍思
念無量普得廕覆身與我神宫宅整飾若身
暮卧思念無量普得安寧身與我神同靜虚
空若朝起居思念無量普得曉明身與我神
同光太陽若服衣裳思念無量普得嚴飾身
與我神同生羽服若戴巾㡌思念無量普得
冠冕身與我神同戴華蓋若著屐履思念無
量普得乗風身與我神足躡紫雲若見乗船
思念無量普得濟度身與我神不拘橋梁若
見乗車思念無量普不歩行身與我神同䇿
飛輧若見乗馬思念無量普得飛歩身與我
神乗雲駕龍若見太清思念無量普蒙虚泊
身與我神飛昇金闕四十五念功齊天地數
法自然五十二願者消魔經云若見居家妻
子當願一切早出愛獄攝意奉戒若見飲酒
當願一切制於命門以逺禍亂若見綵女當
願一切守情忍色志慕在賢若見婬人當願
一切除棄邪念翹心禁戒若見婦人當願一
切忍割浮華樂道自娛若見貞人當願一切
履信正化自入法門若見衆人當願一切推
仁無爭懷道安世若見善人當願一切時刻
存念仰▲其道若見惡人當願一切棄凶即
吉不犯王法若見貧人當願一切損己施惠
後受大福若見富人當願一切救濟萬物世
世受禄若見貴人當願一切承其敎旨悉合
典訓若見賤人當願一切勤修匪懈各得所
爲若見帝王當願一切奉仰王道孝如父母
若見宰相當願一切受其教制四方歸仁若
見兵甲當願一切各念仁心天下讓賢若見
王子當願一切日歌太平係國承家若見賢
人當願一切履行其道德爲世宗師若見信
心小學當願一切明解法度得道成仙若見
棲山道士當願一切悉見道門速得昇進若
見教化當願一切親受聖敎皆爲淵博若見
聖人當願一切尊禮侍見諸國並瞻若見仙
人當願一切眞道悉成飛昇天堂若見城郭
當願一切嚴整修飾以道爲基若見大國當
願一切歸崇慕德若水注海若見小國當願
一切知止虚沖安其所居若見市朝當願一
切群賢雲萃悉弘正道若見靖舍當願一切
功德巍巍天人得志若見齋戒行香當願一
切道德日新庠序邪正若見誦經當願一切
盡上髙座咸聞聖旨若見經敎當願一切各
各受讀禮習普見若見樓觀當願一切洞視
十方無所隱藏若見髙山當願一切立德如
彼無復退轉若見大海當願一切智思無量
輔成家國若憩茂林當願一切學成師宗養
徒敷敎若見淨手當願一切常執經卷無時
暫輟若見善口當願一切耽詠洞經日新不
厭若見動足當願一切超歩三界飛行上清
若見靖止當願一切滅景停眞安閑空寂若
見飲食當願一切棄累入淨存得道味若見
犬藏當願一切除其災害施爲福田若見疾
病當願一切以道自安免此苦厄若見死䘮
當願一切學道常存濟度三塗若見漁獵當
願一切不爲罪始終入無爲若見夷狄當願
一切賔主中國不生邊地若見少年當願一
切及時學問遂成盛名若見老病當願一切
以道攝生不更衰老若見三光當願一切普
明靈曜闇㝠即消若見雲雨當願一切惠澤
盈溢無所不宜若見素雪當願一切常居潔
白逍遥自在若見靈風當願一切藴懷披散
德流遐邇若見淨水當願一切洗垢清虚平
等其心若見名香當願一切受兹芳盛衆穢
蕭然若見好華當願一切樂散諸聖相好具
足若見車馬當願一切得道無爲乗鳳駕龍
若見絃歌當願一切玩經散說以道娛樂若
見福食當願一切無不飽滿世享天廚德流
主人如水歸海宗廟遐長常居貴盛世與四
輩俱生王家若見致施當願一切禍滅九隂
福起十方德如山海莫不興隆七世生天子
孫賢忠富貴巍巍所欲皆從學道飛仙駕雲
乗龍道士坐卧當願我等四大合德同體道
眞長在玄都師友自然濟度十方天下受恩
逍遥有無洞觀妙門一百二十九戒者昇玄
經云逺身行離口過除惡念拔逮根絶聲色
捨愛欲放翫習洗垢穢寛斗局開迫迮廣心
性緩促縮勿的莫省諸勞却諸累無疑想迮
動作伏汲汲厭諸端斷諸障滅諸跡寛諸見
闇諸智遏諸蔽原諸癡止諸漏掃諸患愈諸
疹去諸計罷諸求伐諸株斬諸種刈貪冒盡
沈吟散結束脫煩惱制意移無諸可無不可
爲無爲無諸我無不我無彼我無空想無昏
惑無淫想勤可行不疑空平好醜不邪還常
住無絶心想習勝意善防害不亂轉不吾念
不彼念不悠想無常准無常的無遺顧不追
懷無猶豫忍不忍無是道絶無想常住無無
無爲行無行作無作想無想興無興無際止
無際行無際作無際想無際住察諸性了無
根如無相不可滿以不可滿而自整當無想
以過止觀一切皆虚空心無欲而常仁不以
有諍無巳知一能除一不於一而起相如因
一人無際知因無際入無爲知因無爲入虚
無知因虚無爲滅盡知因滅盡成爲道知因
成道爲最大知安爲安知安爲樂知樂不復
憂知無憂爲泰損附著蕩意態休是非不嫌
貳棄衆累廢諸蓋割諸連刻因縁愼心轉事
無事無親踈等善惡寂無想不我想無常住
一於無止無止住無住無際興縷觀法爲同
無知有本無知因無際入滅度知因最大爲
了無知奉無爲極此一百二十下明九戒處
衆愛之中心在道戒之藏處憂患之舍心在
善救之堂住闇㝠之室志在斷滅之戸倚不
固之屋心在方便之護坐蛇虺之地心在捨
逺之逕居虎豹之藪心在福德心在觀滅之
庵立在荆𣗥之園心在鎧捍之障是我持戒
者也行智慧方便拔死生之難絶一切想滅
一切念歸無所滅至眞之道也老君百八十
戒者本爲盟威等說老君曰人生雖壽萬年
不持戒律與老樹乆石何異寧一日持戒爲
道而死不犯惡而生持戒而死上補天官尸
解昇仙世人雖爲王公之位死有重罪無益
魂神魂神受罪正一道士明而奉行持戒之
時弟子沐浴勿食五味五辛攺衣服弟子當
執禮師敎伏地聽受禁戒禁戒受已當寫一
通諷誦奉行之師曰諸賢各明聽天下萬物
無有長在人生有死物成則敗日出則没月
滿則虧從古至今誰能長存者唯有道德可
乆耳今日亦善今月亦善今時亦善諸賢亦
善師宗亦善弟子亦善萬神備具吏兵皆到
今以老君故以敎諸賢者故今以萬民惜命
故以弟子善心故授禁戒重律諾諾當三讃
之然後說戒戒曰弟子不得多畜積不得盜
取人物不得妄取人一錢以上物不得畜猪
羊不得食五辛不得作草書與人不得以藥
毒害人不得妄摘花果不得與兵人爲親不
得金銀器食不得輕慢弟子不得妄語言不
得獨食不得知人婚姻事不得持人長短不
得言人隂私不得勸人令死自盡不得因恨
殺人不得自用不得自驕不得惡口罵詈不
得厭治病不得裸形浴不得竭水澤不得慢
老人不得調戯不得阿黨所親不得門戸别
居不得妄罵人作奴婢不得印奴婢面不得
快人死不得張目視人不得面譽背處論人
之惡不得以毒藥投𣾺水江海中不得親踈
他人之尊不得強乞擾亂百姓不得爲世人
作禮頭主不得干知星宿占相天時不得敎
人淫泆别離夫婦當視弟子如其子不得吐
苦向人不得奪人㝠中火不得毀人成功言
是已得不得訛訾人器物以爲不好不得擇
飲食以爲好惡不得爲人在來惡言不得預
論人間儀典不直之事不得冬天發掘地蟄
藏自守非急不得妄行不得妄上樹不得以
汙穢物著井中不得貪戀居家不得誹謗良
人爲奴婢常當慈念萬民無知如蟲當勤求
生晝夜勿倦不得破壞錢物當勤避惡人當
勤服食無爲斷榖斷榖爲不死道不得以書
字之物投於厠前不得多舌不得探巢破卵
不得與兵人爲侣不得爲人作忌諱不得祠
祀鬼神以爲僥倖不得妄入湖海中浴不得
淫泆家相徃來不得録毒藥著器中不得無
故走馬馳車不得妄撾打六畜衆生不得手
團食每得萬民當願令主人坐得福人呼汝
爲師尊顧畏於人勿自輕躁世人並惡善人
至少汝勿悒悒道自護汝人爲惡向汝但以
善相向善之攘惡如水澆火不得向弟子論
人食好惡無事不得妄多受人禮費不得妄
開決陂湖女弟子不得爲男弟子畜衣衣不
過三通不得自徃治病病家當自來求汝不
可食衆生肉唯菜食爲常行道無家居可宿
誦百八十戒神衞三重愼所投止先行視之
入人家當先問主人尊老名諱不得多廣求
寳物不得飲酒不得反叛去本逐末不得婬
犯人婦女不得殺生蠕動之物不得燒敗一
錢以上物不得以食物擲火中不得以足踏
六畜不得多以書相聞不得以火燒田野山
林不得知軍國中事占吉凶不得妄伐樹不
得數見王公官長不得貪財物不得飲食過
度不得販賣奴婢不得自習伎樂不得言人
惡事不得别離人家不得投書䜛人不得自
貴不得妄鑿地毀山川不得掩人目不得希
望人物不得評論師不得慢經敎不得觀六
畜交隂陽不得以勢陵人不得帶刀軍中不
從此律不得輕瞋恚不得立小便不得亂頭
行遊不得祝人令死不得以穢汚之物調人
不得說人父母本末善惡不得言人隂私事
不得獨與宗族爲親不得與世俗人賦歛不
得爲人圖塜宅及起屋不得敎人漁獵傷害
衆生不得視弟子有偏人有物與甲乙不得
恨人不與己不得與世俗人共相群黨不得
馳騁世俗弔問死喪不得擇好舍好牀卧息
不得訾人物惡自言已物好不得驚怛令人
恐懼不得縣官中傷人不得強取人物以爲
恩施不得輕行望遊日月馳騁不得籠鳥獸
不得穿人家壁看人婦女不得塞井池不得
妄發人書讀之當念恩令我長生而勿妄當
令人入名山學不得積聚財寳以招凶禍不
得藏埋器物不得枉於人當勤避嫌疑當更
相順如父母兄弟姊妹不得平地然火不得
布槍𣗥著道中不得向鬼神妄行作禮不得
多畜世俗占事八神圖書不得溺生草上及
人所食水不得寡婦相親不得妄假舉人物
以爲禮賂不得爲人保任劵支不得爲人作
辭訟知人事不得髙聲厲言每當含顔而笑
不得取人宻謀之書讀之不得驚駭鳥獸受
人食飲每燒香常爲百姓請願令天下太平
若有人罵汝汝但勿答人設謗汝汝但自内
修大道勿憂恐怖天下有災變水旱不調勿
得患厭之汝至百姓家不得希人飲食不得
與女人㝠室中共語言無事不得聚㑹飲食
見人殺鳥獸當生大慈心願濟度不得輕慢
賢聖吾當度汝汝遇眞人賢聖尸解每當從
道勿習俗禮一事當念清儉法慕清賢度食
忖飲不得積聚物當易事易供養勿多難入
他國必先問所禁忌不得獨行行與人俱勤
誦百八十戒不得作劫賊老君語于吉曰徃
古諸仙賢聖皆從百八十戒得道百病戒者
老君虚無經云是以聖人求福於未兆絶禍
於未有蓋災生於稍稍病起於微微人以小
善爲無益故不肯爲以小惡爲無損故不肯
攺小善不積大德不成小惡不止以成大罪
故擿出一百病使知其所坐也百病者喜怒
無常是一病忘義取利是一病好色壞德是
一病專心係愛是一病憎欲令死是一病縱
貪蔽過是一病毀人自譽是一病擅變自可
是一病輕口喜言是一病快意逐非是一病
以智輕人是一病乗權縱横是一病非人自
是是一病傷易孤弱是一病以力勝人是一
病威勢迫恊是一病語欲勝人是一病貸不
念償是一病曲人自直是一病以直傷人是
一病惡人自喜是一病怒喜自伐是一病愚
人自賢是一病以功自與是一病泯人有功
是一病以勞自怨是一病以虚爲實是一病
喜說人過是一病以富驕人是一病以貴輕
人是一病以貧妬富是一病以賤訕貴是一
病䜛人求媚是一病以德自顯是一病敗人
成功是一病以私亂公是一病好自唵噫是
一病危人自安是一病隂懷嫉害是一病激
勵旁悖是一病多憎少愛是一病評論非義
是一病推負著人是一病义拒鈎鉅是一病
持人短長是一病假自祝誓是一病施人望
報是一病無施責人是一病與人追悔是一
病好自怨爭是一病罵詈蟲畜是一病蠱道
厭人是一病毀訾髙才是一病憎人勝巳是
一病毒藥酖餌是一病心不平等是一病以
賢嗊嗃是一病追念舊惡是一病不受諌喻
是一病内踈外親是一病投書敗人是一病
談愚癡人是一病煩苛輕躁是一病擿捶無
理是一病好自作正是一病多疑少信是一
病笑顚狂人是一病蹲踞無禮是一病醜言
惡語是一病輕易老小是一病惡能醜對是
一病了戾自用是一病喜好嗜美是一病喜
禁錮人是一病鬼魅䛕諂是一病嗜得懷詐
是一病兩舌無信是一病乗酒縱横是一病
罵詈風雨是一病惡言好殺是一病敎人毒
害是一病干預人事是一病孔穴窺視是一
病借不念還是一病負債逃竊是一病背向
異辭是一病喜抵捍戾是一病調戯必固是
一病故迷誤人是一病探巢破卵是一病刳
胎剖形是一病水火敗傷是一病笑盲聾瘖
瘂是一病敎人嫁娶是一病敎人擿捶是一
病敎人作惡是一病含禍離愛是一病唱禍
導非是一病見便欲得是一病強奪人物是
一病老君曰能念除此百病則無災累即爲
百藥矣下岀百藥者體弱性柔是一藥行寛
心和是一藥動靜有禮是一藥起居有度是
一藥近德逺色是一藥除去欲心是一藥推
分引義是一藥不取非分是一藥心離憎受
是一藥好相中用是一藥爲人願福是一藥
救禍濟難是一藥敎化愚蔽是一藥諌正邪
亂是一藥誡勑童蒙是一藥開導迷誤是一
藥扶接老弱是一藥以力助人是一藥與窮
正分是一藥矜貧傷戹是一藥位髙下士是
一藥言語謙遜是一藥恭敬卑微是一藥不
負宿債是一藥愍慰篤信是一藥質直端嚴
是一藥推直引曲是一藥不爭是非是一藥
逢侵不鄙是一藥受辱不怨是一藥推善引
惡是一藥推好取醜是一藥推多取少是一
藥稱歎賢良是一藥見賢自省是一藥不自
彰顯是一藥推功引苦是一藥不自伐善是
一藥不泯人功是一藥勞苦不恨是一藥懷
實行實是一藥覆蔽隂惡是一藥富有假乞
是一藥崇進勝已是一藥安貧不怨是一藥
不自尊大是一藥好成人功是一藥不好隂
私是一藥得失自觀是一藥隂德樹恩是一
藥生不罵詈是一藥不評論人是非是一藥
好言善語是一藥災病自咎是一藥生不價
𢹂是一藥施不望報是一藥不罵畜生是一
藥爲人祝願是一藥心平意等是一藥心靜
意定是一藥不念舊惡是一藥匡邪弼曲是
一藥聽諌受化是一藥不干豫人是一藥忿
怒自制是一藥解散思慮是一藥尊奉老者
是一藥閨門恭肅是一藥内修孝悌是一藥
蔽惡揚善是一藥清廉守分是一藥好飲食
人是一藥助人報忠是一藥救日月蝕是一
藥逺嫌避疑是一藥恬惔寛舒是一藥尊奉
聖文是一藥思神念道是一藥宣揚聖化是
一藥立功不倦是一藥尊天敬地是一藥拜
謁三光是一藥恬惔清淨是一藥仁愼謙譲
是一藥好生惡殺是一藥不多聚財是一藥
不犯禁忌是一藥廉潔貞信是一藥不燒山
伐木是一藥空車助載是一藥直諌忠信是
一藥喜人有德是一藥救與窮乏是一藥代
老負擔是一藥除情去愛是一藥慈心憐愍
是一藥好稱人善是一藥因富布施是一藥
因貴爲惠是一藥右百藥勸人遵之是以聖
人雖處幽闇不敢爲非雖居榮禄不敢爲利
度形而衣量腹而食矣觀身三百大戒云元
始天王授之太上道君道君傳太微天帝帝
君受戒時頌三首云
智慧起本無朗朗超十方結空峙玄霄諸天
挹流芳其妙難思議虚感眞實通有有竟不
有無無無不容
智慧恒觀身學道之所先𦕈𦕈任玄肆自然
録我神天尊常擁護魔王爲保言晃晃金光
軀超超太上仙
智慧生戒根眞道戒爲主三寳由是興髙聖
所崇受汎此不死舟倐欻濟大有當此說戒
時天眞並稽首

要修科儀戒律鈔卷之五










要修科儀戒律鈔卷之六唐六
　　　　三洞道士朱法滿編
下說三百大戒約三元下元一百八十中免
三十六上元八十四不得殺生蠕動之蟲不
得飲酒不得婬犯百姓婦女不得盜竊人物
不得嫉賢妬能不得背師恩愛不得不忠其
上不得罔其下不得欺枉同學未解之人不
得輕慢弟子不得口善心懷隂惡不得說人
過惡不得重貴七寳不散施四輩不得樂人
錢財襯物爲己重擔不得畜刀杖兵器不得
養六畜不得金銀器食飯不得死厚葬體骨
不得貪樂榮禄不得燒敗世上土中之物不
得以世間堪食之物投水火中不得貪世滋
味不得食五辛不得爲草書不得以麤物易
人好物不得知預軍國事物不得設權變謀
不得無故見王侯不得干知天時指論星宿
不得以火燒田野山林不得無故摘衆草之
花不得親近惡人不得無故伐樹林不得人
中多語言參流俗不得人中獨食不得與世
間婚姻事不得習世間伎樂不得泄人隂惡
私鄙不得妄求視人書䟽不得與女人獨語
獨行不得與女人同行行必有宗不得與女
人同坐男女同居不得與女人同食交借衣
物不得親敎女人不得說人祖父過惡不得
面譽世人不得以毒藥投淵池江海中不得
親宗族不得踈異姓不得落子傷胎不得因
恨報怨不得偏愛弟子不得聚集人衆不得
投書譛世人不得自貴不得自驕不得自是
用性不得爲世間妄多忌諱不得希望人物
不得竭陂池不得評論師友才思長短不得
輕慢經書訾毀法言不得薄賤老病不得棄
薄乞人不得恃威勢以陵世間不得阿黨所
親不得父母别門異居不得瞋恚弟子不得
恚責世人不得罵人爲奴婢畜生不得扣奴
婢面傷其四體不得快人過失不得歛酷煩
傷世間不得爲人圖山丘宅不得占知世間
吉凶不得去就背向不得與世人群處不得
無故見貴人不得奪人所欲不得馳騁流俗
求譽世間不得慶弔世間求恱衆人不得仍
他人之功名爲己德不得卧寢金寳雕牀不
得名人飲食好惡不得驚怛百姓妄說衰戹
不得驚怛鳥獸蹵以窮地不得驚怖老小不
得輕陵官長有司不得預人間論議曲直施
惠不得追吝不得遊遨無度不得妄登髙樓
不得籠飛鳥走獸不得塞井及溝池不得快
人家喪禍不得以𣗥横人行道不得祠祀神
祇不得向神鬼拜不得躶形三光妄呵風雨
不得換舉人物不還債主不得斷割人財不
得觀人爲惡事不得禁人爲善事不得諸天
齋日不齋戒念道不得違六齋月中齋不得
違經敎科戒禁律不得爲人作詞訟不得信
人以恚世間不得唱論人惡不得笑人頑闇
貧賤不得以意増減經戒一字天司奪筭不
得妄生語言不得勸人謀叛君長師父不得
傲慢三寳輕忽天尊不得勸人不孝父母兄
弟不得矯稱自異號爲眞人不得信用外道
雜術邪鬼不眞不得衣服盈篋不得謗人學
道不得無經託學欺詐人神凡諸道學不得
自爲及不得敎人爲
右觀身大戒從第五戒至一百八十戒君子
之道名玉清智慧下元品戒戒前並摽道學
以略於此下出中元三十六戒道學不得望
人禮意不得竊寫人經戒不得榮飾衣褐不
得身不潔淨上髙牀讀經或與人同行當讓
人以前與人同學夏執㸑供養與人同學冬
執硯供水與人同食其麤及菜與人同食當
正巳前與人同學當敬先勝已與人同住當
任處分與人同學當念敎未解人施惡於已
已受惡不得有怨不得懷怨志報於人與女
人共語不得正視面容笑相對與女人同渡
水不得正眼視之失物不疑以同牽及衆人
失物當委運自悔多罪多災疾當恭已自責
念攺徃修來當忍人所不能忍當割人所不
能割當衣人所不能衣當食人所不能食當
學人所不能學當容人所不能容當受人所
不能受當斷人所不能斷無使精神浮散眞
想不通身不潔淨魂魄離人有心則天眞斷
絶魔官不能降有家則三毒不滅三眞不居
有身則衆邪不去精思無應當心靜寂漠與
眞樹當安玄泉不使妄動先滅識藏見然後
眞人見觀身戒從第五至二百一十六無上
正眞之道名玉清智慧中元戒品下出上元
戒品下出上元戒八十四道學當念菜食爲
常當念先度人後度身當念居山林幽靜精
思當念燒衆名香流芳諸天徹魔境界當念
在賢衆聽受妙音當念請受三寳洞經勤身
供養當念立功度人終劫不倦殆當念執師
友本德終劫不殆當念國中清靜王化太平
無有不道當念隣國有道各守境界當念祝
願百姓令常安完當念萬物爲先不得道巳
當念逺鬼神不敬不慢當念逺外術禁忌之
道當念逺聲色歌舞之術當念無疑惑聖文
損益科法當念無求無欲當念崇本守眞當
念口不違心心不身形當念清白守眞當念
一無異想想念惟空寂當念寂寂安寧咸無
苦痛當念世間憂危之人罪繫苦惱當念天
子聖明弘道皇家日盛當念君臣相輔常有
保道當念天地日月風雨霜雪以時當念父
母養我因縁當念七世父母上昇天堂當念
我師早得登度當念我同學人來測道源淵
奥典章當念同志轉相敎導令入正道當念
不違其口所謂之文當念視人父母如已父
母當念視人子過已子當念視人身過已身
當念視人傷身痛過已身當念視人辱惡過
其身當念我宿命因縁根斷當念我生樹巳
枯神合大無無數之劫體合道眞當念胎根
已絶不能生世因縁種親當念三徒路塞地
獄長休當念中食養神棄諸肥滋當念愼大
法常存三宫眞元子丹當念觀世和光不驕
於俗當念三寳經戒常誦不輟當念存雌一
誦大洞經眇若神對當念登仙度世乗雲駕
龍當念欲見同師之人當念見眞人道士修
行法事當念見聖主治世海外稽首乗風向
化當念食天廚自然之膳無飢渇之想當念
與天眞共對淡然無爲當念使仙童玉女當
念東遊青林東華當念西遊安養西華當念
北遊碧羅北華當念南遊太丹南華當念遊
遨留憩玉京崑崙中華當念遊上齋堂講詳
聖道敷釋淵𧷤當念遊玉清七寳宫禮三元
天尊當念遊玉清丹霞宫禮太上二十四髙
聖當念遊紫宫禮洞眞三十九髙聖當念遊
太上玉京七寳流霞髙廕蓋玉林禮太上天
尊十方大聖終劫復始當念遊主十六天黄
金宫禮天帝當念遊九天黄金暉宫禮天帝
當念遊六天七寳宫觀化太璧王見度我籍
以入仙品永離泉曲之簿當念遊諸天宫宅
與天帝問道論經當念遊日月宫殿光明煥
赫禮見日月王飲以日月華金汋之漿當念
遊大梵天流景宫禮下仙及天帝衆聖聽諸
霄絶雅妙音當念遊諸天七寳林反生靈香
流芳逆風聞二千里外師子飛龍鳴嘯其間
當念遊諸天沐浴安坐蓮華之上香潔自然
流汨諸天池皆如一處人快樂當念遊諸天
聽諸天仗樂無世間之想當念遊十方外天
杞大聖衆無上正眞人當念遊天地名山隱
宫洞室禮聖衆先得道人當念隱秘天眞名
諱不犯我口當念以爲道經無見異念恒令
心虚意大思志玄虚安雅空寂觀身戒從第
五至三百首太上無極之道名髙上玉清智
慧上元戒品之微天帝曰若奉戒弟子獨宿
山林可畏之地鳴天鼓二七通心存戒神衞
三重祅鬼不敢近福德恒隨身諸天善神各
各應護也先是𡨚家債主皆生慈心矣

要修科儀戒律鈔卷之六















要修科儀戒律鈔卷之七唐七
　　　　三洞道士朱法滿編
　　　罪報科
夫淨心直道王法所不能加動念全眞地獄
去來無畏若以六根取著五道輪廻輕重出
自身行報對皆由己分毫分不失冥府書愆
三元品戒經曰天官三十六曹地水各四十
二曹三官九署百二十曹曹置一考官百二
十考吏一千二百考兵萬二千考士隨人生
時作罪以考促之
　　　三元罪戒品目
天官一宫中府十二曹
地官一宫中府十四曹
水官一宫中府十四曹
上眞禪號髙下尊卑功過儀典
上眞衆聖朝禮旋行功過儀典
上眞大聖遊宴從駕功過儀典
上眞總校生死圖籙功過
上眞總領生死命籍筭録功過
上眞總領生死功德輕重功過
上眞總領鬼神功德報叙轉輪功過
上眞總領鬼神幽責開度功過
上眞總領昇度死䰟更生輕重功過
上眞總領死䰟受錬安靈功過
上眞總領神仙得道年月品秩功過
上眞總領萬魔謡歌之音功過
學上道不信經戒懷疑兩心之罪
學上道輕慢聖文評論經典罪
學上道輕慢師主違師主盟誓罪
學上道毀謗師父不崇大義罪
學上道竊取經書無有師宗罪
學上道學無師而授弟子罪
學上道誘取經書而傳弟子罪
學上道得經書而無師盟戒受罪
學上道受經不依經科年月傳授罪
學上道受經傳授非其人罪
學上道受法師門無開度之功罪
學上道無功而傳授弟子罪
學上道傳法宿奏不合而傳罪
學上道傳經不宿奏五帝罪
學上道傳經無信賤道法之罪
學上道遏斷賢路自取功名罪
學上道朝半八節不禮師罪
學上道不修齋直之罪
學上道齋直不精之罪
學上道誦經越略之罪
學上道旋行越次爭競罪
學上道恚怒師尊父母罪
學士及百姓子攻繫善人罪
學士及百姓子惡口赤舌罪
學士及百姓子評論師主百姓罪
學士及百姓子飲酒失性罪
學士及百姓子殺生隂賊罪
學士及百姓子貪欲驕逸罪
學士及百姓子穢濁道法罪
學士及百姓子呪詛神鬼罪
學士及百姓子殺害衆生罪
學士及百姓子綺言兩舌不信罪
學士及百姓子姧淫穢濁罪
學士及百姓子盗竊人物罪
學士及百姓子嫉賢妬能罪
學士及百姓子背師恩愛罪
學士及百姓子欺背口舌罪
學士及百姓子泄露天文罪
學士及百姓子毁謗經法罪
學士及百姓子修經中悔罪
學士及百姓子不忠於上罪
學士及百姓子罔略於下罪
學士及百姓子欺罔同學罪
學士及百姓子欺罔百姓罪
學士及百姓子口善心惡罪
學士及百姓子說人過惡罪
學士及百姓子輕慢三光罪
學士及百姓子穢慢神鬼罪
　右六十條罪由天官一宮中府十二曹地
　官一宫中府十四曹水官一宫中府十四
　曹風刀考官主之
天官左宫左府十二曹
地官左宫左府十四曹
水官左宫左府十四曹
學士及百姓子𡜍妒同學罪
學士及百姓子淫華妄語罪
學士及百姓子貪利無厭罪
學士及百姓子精禄重寳不施散罪
學士及百姓子樂人寳物入已罪
學士及百姓子願人傷敗流散罪
學士及百姓子私畜刀杖兵器罪
學士及百姓子屠割六畜殺生罪
學士及百姓子射剌野獸飛鳥罪
學士及百姓子燒山捕獵罪
學士及百姓子捕魚張筌罪
學士及百姓子金銀器食罪
學士及百姓子貪樂榮禄虚正罪
學士及百姓子燒敗見物罪
學士及百姓子飲食投水中罪
學士及百姓子貪濁滋味肥葷罪
學士及百姓子貪食五辛罪
學士及百姓子草書偽意罪
學士及百姓子合聚羣衆罪
學士及百姓子圖謀人婦女非
學士及百姓子心謀國事罪
學士及百姓子圖謀人家物事罪
學士及百姓子麤物易人好物罪
學士及百姓子交關天子侯王罪
學士及百姓子干知天時星宿罪
學士及百姓子火燒田野山林罪
學士及百姓子斫伐樹木摘果華罪
學士及百姓子與惡人交遊親近罪
學士及百姓子交關流俗華競罪
學士及百姓子在人中獨食之罪
學士及百姓子與世間交闗婚姻事罪
學士及百姓子放蕩世間伎樂罪
學士及百姓子面譽世人隂毀人罪
學士及百姓子說人尊上善惡罪
學士及百姓子泄露人隂惡私鄙罪
學士及百姓子攻擊善人禍生無端罪
學士及百姓子妄視人書䟽司微罪
學士及百姓子與女人行獨語罪
學士及百姓子男女同座羣居罪
學士及百姓子男女共食交錯衣物罪
學士及百姓子男女敎化不善罪
學士及百姓子自貴憍逸罪
學士及百姓子因恨報𡨚罪
學士及百姓子離别家室罪
學士及百姓子落子傷胎罪
學士及百姓子親宗族踈異姓罪
學士及百姓子毒藥投水傷生罪
學士及百姓子偏愛弟子罪
學士及百姓子收集人衆罪
學士及百姓子投書譛世人罪
學士及百姓子自許用性之罪
學士及百姓子妄作忌諱罪
學士及百姓子希人物事罪
學士及百姓子評論師友長短罪
學士及百姓子輕慢經教法言罪
學士及百姓子薄賤他人老病罪
學士及百姓子棄薄乞人罪
學士及百姓子承勢以陵世間罪
學士及百姓子阿黨所親罪
學士及百姓子父母兄弟别離各居罪
　右六十條罪由天官左宫左府十二曹地
　官左宫左府十四曹水官左宫左府十四
　曹太陽水官考吏主之
天官右宫右府十二曹
地官右宫右府十四曹
水官右宫右府十四曹
學士及百姓子瞋恚弟子罪
學士及百姓子恚責世人罪
學士及百姓子不放生度死罪
學士及百姓子富貴忘師罪
學士及百姓子食諸天齋果忘道罪
學士及百姓子信人言恚師主罪
學士及百姓子唱論人惡事罪
學士及百姓子笑人頑闇貧賤罪
學士及百姓子勸人爲惡事罪
學士及百姓子禁人作善事罪
學士及百姓子快人過失罪
學士及百姓子去就背向罪
學士及百姓子五嶽三河無簡名罪
學士及百姓子汙穢五嶽三河罪
學士及百姓子奪人所欲罪
學士及百姓子馳騁流俗爭競世間罪
學士及百姓子慶弔世間求悅衆人罪
學士及百姓子仍他人功爲巳德罪
學士及百姓子名人飲食好惡罪
學士及百姓子驚怛百姓衰厄罪
學士及百姓子驚怛鳥獸促著窮地罪
學士及百姓子驚怖老小之罪
學士及百姓子輕陵官長有司罪
學士及百姓子論議世間曲直罪
學士及百姓子妄論國家衰盛罪
學士及百姓子施惠追恡罪
學士及百姓子籠飛鳥走獸罪
學士及百姓子快人家䘮禍罪
學士及百姓子以𣗥剌横人行道罪
學士及百姓子拜禮鬼神之罪
學士及百姓子祼形三光之罪
學士及百姓子呵罵風雲雷雨罪
學士及百姓子換借不遠之罪
學士及百姓子罔人求榮稱罪
學士及百姓子傲慢三寳輕忽天尊罪
學士及百姓子謀人君長師父罪
學士及百姓子勸人不孝父母兄弟罪
學士及百姓子矯稱自異號爲眞人罪
學士及百姓子信用外道術邪見罪
學士及百姓子無經師說學欺詐人神罪
學士及百姓子衣服盈餘弗散窮人罪
學士及百姓子竊寫人經戒慢露罪
學士及百姓子榮飾衣褐華麗罪
學士及百姓子身不潔淨上髙座罪
學士及百姓子穢慢師門不恭罪
學士及百姓子師有哀憂不建齋請罪
學士及百姓子棄師父追世盛罪
學士及百姓子豪貴隨逐希望罪
學士及百姓子師疾厄不侍省罪
學士及百姓子遠危厄逐寛樂罪
學士及百姓子岀入道户不關啓罪
學士及百姓子妄與他人入道户語罪
學士及百姓子齋請不爲三官遷功罪
學士及百姓子自愁家門不念他窮厄罪
學士及百姓子家有䘮疾怨道咎師罪
學士及百姓子得師經道而自稱已得罪
學士及百姓子傳師道法不折送功信罪
學士及百姓子八節不請師言五帝罪
學士及百姓子遨遊無度縱恣罪
學士及百姓子登髙望下罪
　右六十條罪由天官右宫右府十二曹地
　官右宫右府十四曹水官右宫右府十四
　曹太隂水官考吏主之
眞藏經曰盗竊人物者死入金槌獄妄取人
一錢以上者死入鑊湯獄妄言綺語者死入
拔舌獄因恨殺人者死入五牢大地獄貪瞋
癡佷者死入大檻獄慢老欺人者死入酆都
獄呪詛毒心者死入八闥獄罵詈髙聲者死
入迷犁獄訾毀謗人者死入北寒獄兩舌便
佞者死入火山獄持人長短者死入碓地獄
好言人惡者死入黒闇獄毀善自譽者死入
大劔獄自驕我慢者死入燋火獄蓄毒藥人
者死入石灰獄投書譛人者死入黄泉大闥
獄輕慢經教者死入障明獄謗毀聖文者死
入銅火獄恃威凌物者死入炎鑪獄殺生淫
祀者死入沸山獄燒野山林遊獵者死入分
形獄評論師長者死入磨山獄貪惜財物者
死入餓鬼獄言人隂事者死入黒水獄
要修科儀戒律鈔卷之七















要修科儀戒律鈔卷之八唐八
　　　　三洞道士朱法滿編
　　　齋名鈔
夫入靜登眞要資齋戒假其形外之法以暢
心内之儀度人經云天地運終亦當修齋行
香誦經星宿錯度日月失昏亦當修齋行香
誦經四時失度隂陽不調亦當修齋行香誦
經國主有災兵革四興亦當修齋行香誦經
疫毒流行兆民死傷亦當修齋行香誦經師
犮命過亦當修齋行香誦經夫齋戒誦經功
德甚重上消天災保鎭帝王下禳毒害以度
兆民生死受頼其福難勝聖紀經云齋有六
種第一上清齋有二法一者絶羣獨晏靜氣
遺形二者清壇肅侣依太眞儀格先拔九玄
次及家門後及己身第二靈寳齋有六法一
曰金籙齋救度國王二曰黄籙齋拔度祖世
三曰明眞齋懴悔九幽四曰三元齋首謝犯
科五曰八節齋懴洗宿新之過六曰自然齋
爲百姓祈福第三洞神齋精簡爲上絶塵期
靈第四太一齋以恭肅爲首第五㫖教齋以
清素爲貴第六塗炭齋以勤苦爲功以此諸
齋目自古至今儀格甚重時移代異不無詳
略於靈寳齋中或爲半景半景之齋即是宿
啓宿啓齋無言功唯只一時兩時懴悔亦不
三時上香旣闕歩虚亦略禮經一節或小小
齋中三歎願隨時去取逐便製儀旣非大集
心逹而已
　　　齋月鈔
三元品戒云正月天官檢校之月七月地官
檢校之月十月水官檢校之月此三月並可
長齋度人經云正月長齋爲上世亡䰟七月
長齋以爲巳身十月長齋安鎭國𧙓
明眞科曰正月三月五月七月九月十一月
一年六齋月㫖教經云此六齋月上三天令
天帝太一使者司察天下人過失此日能齋
令除十苦拜謁太上上清八道祕言經云正
月三月四月六月七月八月九月十月十一
月此九月九眞齋月
　　　齋日鈔
玄都六獻經曰正月十五日天官校戒上元
齋日七月十五日地官校戒中元齋日十月
十五日水官校戒下元齋日此三日能齋三
官勒名善簿皇人本行經云月中三齋一日
十五日二十九日乃可清齋上清飛玄經曰
西王母常以正月二月四月六月七月八月
九月十一月十二月一年十月月三日五日
九日十五日二十五日一月五日清齋攝心
元始錫禪西元九靈上眞仙母給九色鳳衣
鳳雲之舄神鳳紫輪飛行羽蓋二十四乗令
百姓子男女人至此日能清齋誦念隨心獲
果去三千之重罪契九天而受福聖紀經云
正月七日名舉遷賞會七月七日名慶生中
會十月五日名建生大會右三會之曰三官
考覈功過依日齋戒呈章賞會以祈景福又
云五臘日正月一日名天臘五月初五日名
地臘七月七日名道德臘十月一日名民歳
臘十二月節日名王侯臘五臘通三元名八
解日皆可設淨供建齋求福兼祀先亡名爲
孝子得福無量餘日名爲淫祀有罪
明眞科曰月一日八日十四日十五日十八
日二十三日二十四日二十八日二十九日
三十日名爲十直齋㫖教經曰一日北斗下
八日北斗司殺鬼下十四日太一使者下十
五日天帝下天帝下者日月星宿諸官俱下
十八日天一下二十三日太一八神使者下
二十四日北辰下二十八日下太一下二十
九日中太一下三十日上太一下太一下者
日月五星二十八宿璇璣玉衡七星北斗司
命司録司罰司殺大聖尊神妙行眞人天帝
大王俱下當此之日天神地祇莫不傾悚周
行天下伺人善惡其日有執心精進不違經
教親敬守戒誦經行道遠宣法教太一歡喜
益其𥮅禄度著左契刻名玉籙拜爲眞人其
日若殺生詐欺淫盗罵辱道士訾毀經教太
一大怒減其𥮅禄度著右契下名三官稱爲
罪人若甲子日太一遣中臺大使下八節日
太一八神下此日並攝齋太一歡悅庚申日
身中伏尸上言人罪過本命日受法之身吏
兵上天計人功失並須攝齋三皇内文曰甲
子日天皇直官下以夜半時甲戌日天皇直
官下以黄昏時甲申日地皇直官下以晡時
甲午曰地皇直官下以日中時甲辰日人皇
直官下以食時甲寅日人皇直官下以平旦
時右天官下直五嶽四瀆之神各依方列位
科察喜惡言功記過無不上聞兆當以其日
修齋定籙南昌丁卯日天皇直官下以日出
時丁丑日天皇直官下以雞鳴時丁酉日地
皇直官下以日入時丁亥日地皇直官下以
人定時丁未日人皇直官下以日昳時丁已
日人皇直官下以禺中時右六丁日是三皇
之隂神日也依日持齋五嶽眞人各遣五神
營衛記名仙籙也
齋時鈔
千眞科曰齋時先歩圭取影天隂日以水刻
分時皇人本行經曰齋依時不依時法先竪
尺圭圭上爲尺寸於中庭依二十四氣取圭
影之長短以爲法焉立春後影長六尺五寸
以爲時五尺六寸爲非時雨水後影長六尺
以爲時五尺二寸爲非時驚蟄後影長五尺
五寸以爲時四尺七寸爲非時春分後影長
五尺以爲時四尺二寸爲非時清明後影長
四尺五寸以爲時三尺七寸爲非時榖雨後
影長四尺以爲時三尺三寸爲非時立夏後
影長三尺五寸以爲時二尺七寸爲非時小
滿後影長三尺以爲時二尺二寸爲非時芒
種後影長二尺五寸以爲時一尺七寸爲非
時夏至後影長二尺以爲時一尺二寸爲非
時小暑後影長二尺五寸以爲時一尺七寸
爲非時大暑後影長三尺以爲時二尺二寸
爲非時立秋後影長三尺五寸以爲時二尺
七寸爲非時處暑後影長四尺以爲時三尺
二寸爲非時白露後影長四尺五寸以爲時
三尺七寸爲非時秋分後影長五尺以爲時
四尺二寸爲非時寒露後影長五尺五寸以
爲時四尺七寸爲非時霜降後影長六尺以
爲時五尺二寸爲非時立冬後影長六尺五
寸以爲時五尺七寸爲非時小雪後影長七
尺以爲時六尺二寸爲非時大雪後影長七
尺五寸以爲時六尺七寸爲非時冬至後影
長八尺以爲時七尺二寸爲非時小寒後影
長七尺五寸以爲時六尺七寸爲非時大寒
後影長七尺以爲時六尺二寸爲非時皇人
曰諸善男女持齋不失節度童子記名天官
簿中若犯戒失度爲地官所考罰
　　　法師鈔
玄都律云夫齋者正以清虚爲體恬靜爲業
謙卑爲本恭敬爲事戰戰兢兢如履氷谷肅
肅慄慄如對嚴君至經句處起禮拜當一心
稱善隨意願念唯令丹苦必蒙感應今以建
齋之家非不用意應赴之者多不存法特由
大德我慢使下訛怠鈔集此律略示恭勤自
然訣下曰夫感天地致羣神通仙道洞至眞
解積世罪滅凶咎却怨家修盛德治疾病濟
一切物莫近乎齋金籙簡文曰登齋當舉髙
德法師一人都講一人監齋一人侍經一人
侍香一人侍燈一人明日行道各典所署師
一人廣須宣令
太眞科曰若就齋戒儀▲大德之人應當前
行前坐約語徒衆必使齊整勿使主人有所
嫌鄙或各爭異論無有畏忌非唯道俗賢善
同惡亦乃十方大聖冥鑒爲罪招殃各自己
受
太眞科曰作齋之家請清㢘道士患無多耳
請人不限於數令不篤信者聞之生於歸敬
自積福德非齋不濟然清㢘之人實堪歸敬
貪淫之輩人我甚髙就請應物恒希先首設
所簡選曽不責躬爲建福家作大患害能自
退省是稱道子金籙簡文曰建齋之家未至
一宿當自沐浴灑掃内外丁勑大小齋等一
心
太眞科曰齋官宿到悉香湯沐浴畢俱入法
堂宣示科戒威儀庠序有違
一刑律論科曰不從法師各私用意
二刑論科曰不及宿啓不得入齋今時之人
明朝尚闕行道今夜宿啓豈爲存懷或貪求
外縁或房中睡卧分簡受職即有闕如明日
行香乃生推注當由法師夜不宣告臨事沸
亂喧爭一則㝠府書愆二則交違法事三則
不生敬信四則福善無憑論云爲不善於顯
明之中者人得而誅之爲不善於幽闇之中
者鬼得而誅之明乎人明乎鬼然後能獨行
老君云天網恢恢踈而不失旣當主人禮供
豈得坐致愆殃幸各思之令從已悟
太眞科曰齋官具受宣告不得與外人交言
二刑論科曰齋日清靜存神念道標門斷客
内外禁隔
千眞科曰建齋之家未至三日灑掃内外於
門首竪一長旛標門使人客知之葷辛之侣
不敢至家敬信之人來乃恭肅
　　　都講鈔
夫行齋引衆唱說爲先知去就之儀定早晩
之節敷齋威儀曰都講其職也克明正典詮
舉職任至如行道時節禮誦容止先鳴法鼓
次引朋衆法則▲儀敬慿唱說夫以建齋行
事都講要用明能一則參詳法師二則知主
人齋意三則先定時節四則擊鼓鳴鐘若參
詳法師者先取法師進止可不進退要共評
論不得自出一意專制法徒若知主人齋意
者若主人吉樂齋威儀恱衆若主人疾戹齋
勤苦爲務先定三時六時行道之數金籙簡
文云朝中日入人定夜半雞鳴爲六時行道
若三時者朝中人定而巳
太眞科曰儿爲人告齋皆三時下息苦救急
謝罪消災請福皆晝夜誦詠祝願不得卧息
若積日疲困分時下息讀經說戒晝夜不輟
行道齊同不得虧闕若齋官病則啓告衆則
退出齋堂齋所嚴肅不得養痾養痾别房勿
喧齋所若幸堪在齋登堂整肅不得低睡宻
相督勵不須行罰行罰參差乖祈感之至平
常修習用黜罰之科使内外齊同今攺昏見
曉師不得濫罰弟子弟子受罰不得有辭所
罰必謬許有薄訴達心而巳不得苦言苦言
怨己師與弟子同五行論若三時行道當中
後下息至晡時夜半下息至雞鳴餘皆上講
誦經若六時行道當中後下息至晡時黄昏
後下息至人定夜半後下息至雞鳴三時下
息餘時皆上講誦經使心目同注意念玄虚
舉動施爲毎依儀典若擊鼓鳴鐘招仙集聖
法鼓有二一則叩齒二則金鐘玉磬一則叩
齒者威儀云先鳴法鼓次引朋衆然鳴法皷
或三通七通九通十通十二通二十四通三
十六通四十九通七十二通八十一通隨時
所用老君經序云叩齒三咽液三也昇玄經
云即便叩齒七通爲七曜道明當發故生神
章云叩齒九通昇玄又云叩齒十二通三嘘
又云叩齒二十四通度人經云叩齒三十二
通上聞三十二天昇玄經云天師西向叩齒
七七四十九通太上東向叩齒七十二通又
云太上叩齒九九八十一通上清八道祕言
經曰叩齒之法左左相叩名曰折制天鐘右
右相叩名曰震椎天磬中央上下對相叩名
曰嚴鳴天鼓若卒遇凶惡不祥當折天鐘三
十六通若經凶辟邪威神大祝當椎天磬若
存思念道致眞招靈當鳴天鼓叩齒雖一其
實有三故凶惡而畏天鐘之響山神而攝天
磬之洞招神而肅天鼓之震矣宫商有節希
微内感不可以一㮣而求不可以偶然而合
召也酆都記云鮑𦔳濟北人年四十餘亦無
道術中風至口面齒常自啄年得一百二十
七後遇大水隨長壽河而死北帝數遣殺鬼
取之鬼不敢近鬼官問其故殺鬼答云此人
乃多方術以制於我常行叩齒鳴打天鼓以
警身神神不得散鬼氣不得入也二則鐘磬
者
太眞科曰齋堂之前經臺之上皆懸金鐘玉
磬鐘磬依時鳴行道上講悉先叩擊非唯警
戒人衆亦乃感動羣靈神人相關同時集㑹
弘道濟物盛德交歸又曰法身叩鐘清嚴束
帶諦心存神與已相見調槌正擊漸微至著
數十二二十四三十六隨衆多少皇人本行
經曰鳴鐘正法服先至鐘所手執鐘槌祝曰
圓槌震法鐘流聲徧十方入下通長夜登髙
響玉房九幽聞離苦七祖上仙堂鳴三下法
隂數生於二成於十爪彈十下發長牙之音
陽數生於一成於九次引九槌震瓊瑶之響
三下者上聞清微禹餘大赤之三天中應無
色色欲之三界下警地獄餓鬼畜生之三徒
三天三界三徒三三爲九故九槌也歛長法
歛長二十七槌上九通九天之道君中九覺
九宫之眞帝下九招九幽之苦䰟連三下合
四九三十六槌上聞三十六天帝中應三十
六部尊經下徹三十六地户若得法左仙童
記善若失法右玉女記惡明各詳之犯科冥
考玄都律曰若都講行事不唱自罰香一斤
今出家之人不依節制鳴鐘信任在下師主
又無▲儀非但依帔鞋履不端亦乃遲疾之
節失度一則人聞可醜二則龜鏡失常寫圖
様以示人庶當來而可▲
監齋鈔
夫道因聖顯福寄人弘若不紏彈無遵典憲
敷齋威儀云篤勵虧怠彈紏愆過不偏不黨
無隱無濫秉執憲章務存允愜然所爲法事
要假其人若不切磋何取成例只可依法勿
惜人情昇玄經云監齋十事一者令設供之
家先齋前三日投辭於法師陳說所願并修
所請齋人姓名道位多少法師受辭即對辭
主騰辭上剌請監齋官屬二者令供主還家
更報所請齋人云巳投辭上剌訖冝各潔淨
勿與俗人共同牀座莫作諸惡不善之行此
至齋竟保全身口意一如太上威儀之令三
者令供主不得盗鬼神之餘物及市買熟食
以供齋人四者令供主見有異人聞齋欲來
聽經者不得計飲食之費遏截不聽五者令
供主上剌訖還家便於靜室齋堂燒香明燈
爲監齋官屬當下監察六者供主不得辭託
齋事不供當賔客七者當令供主解齋布施
隨家豐儉一錢一縷亦足表心八者令供主
不得緩帶裙裳如給使法九者令供主不得
迎師有人去便不送是去就異心皆思忘義
十者不得令供主因解齋之餘以解神福是
名貪利惜費無恭肅心
玄都律云主人内外不預相檢勑音聲髙厲
者罰油五升若主供辦諸物有闕罰油二升
若執紏見過不彈私隱罰油六升若受闕不
啓上𥙷罰油三升若齋人妄言綺語論及私
鄙罰香一斤油五升朱三兩
律曰若有犯威儀彈紏不伏者當啓告三寳
退出齋次若彈紏不實以罪罪之若上座法
師自覺有失須收愆送失如不自收監齋准
法彈紏若法事有虧從一至三監齋依事罰
紏若從三以上斷功削除宣示同學不得容
在法座若監齋容縱不紏亦與同罪
　　　侍香鈔
夫水以洗塵香能破穢假茲百和託信三清
敷齋威儀云侍香其職也炎鑪肅整芳馨恒
然使畢夜煙流終朝火續此法事之所先宜
晨昏而勿怠本際經云散天香花猶如雪下
繽紛芳馥恱樂衆心又云燌百和反風名香
散萬種天樹寳花衆篇經云飛香八湊流電
揚烽又云金童揚香月宫散花定志云百和
寳香不燌自薰昇玄經云香氣苾芬薰於八
方五符序云然百和之香以破穢又云燒香
醮五帝看流芳所歸氣正上中央黄帝先降
氣東流者青帝先降氣南流者赤帝先降氣
西流者白帝先降氣北流者黒帝先降
玄都律曰誥朝拜竟其日燒香災殃自㓕違
律罰𥮅一紀
玄都律云若翻覆香火罰香二斤若侍香煙
中絶罰油四斤若臨燒香突行罰油二斤若
行香不洗手漱口罰油二斤登眞隱訣曰香
者天眞用茲以通感地祇縁斯以達言是以
祈念存注必燒之於左右特以此煙能照玄
達意亦有侍衞之者宣讃辭誠故也又云建
城縣及髙陵並有然石一燒令赤便永不糜
耗得一丸以燒香實爲省要
　　　侍燈鈔
夫就齋入靜燈燭居先朗耀八門光暉九夜
續明之功旣舉長更之福可修敷齋威儀云
侍燈其職也蘭釭晚映係明西日灼爍壇場
照灼清夜若遇權停值風暫息賔主參詳
與時興廢幸勿抑斷用虧成典登眞隱談曰
眞人攝日暉以通照役月精以朗幽
四極明科曰立春春分之日然九燈於中庭
立夏夏至然三燈立秋秋分然七燈立冬冬
至然五燈本命之日然十二燈夜半露出燈
下春則向東夏則向南秋則向西冬則向北
本命則向太歳叩齒二十四通祝曰
髙上太眞萬聖帝皇五帝玉司總仙監眞今
日吉良八節開陳陽絶隂考絶滅九隂於今
永始拔釋七玄免脫火鄉永離刀山三塗五
苦不累我身得同天地長保帝晨五願八㑹
靡不如言畢解巾叩頭百二十過當額向地
而叩竟復巾仰天心念我身今日上享天恩
賜友形骸受生飛仙因仰咽二十四氣止如
此三年宿愆並除身與眞同不履五苦脫過
火鄉尅得眞人遊宴玉房可謂妙訣愼勿輕
宣金籙簡文曰拔度生死建齋於中庭土壇
縱廣上壇二丈四尺下三丈二尺開四面四
角上下十門門廣五尺闌纂標牓法天象地
壇中央安一長燈令長九尺上然九燈毎令
光明上照九天下照九幽於門外四面各安
九燈合三十六燈以圍壇金籙簡文云入堂
靜明燈訖向燈三拜呪曰
正一陽光熖上朱煙開光童子一十二人洞
照一宅及得我身百邪摧落殺鬼萬千光明
朗徹通眞達靈昇入無形與道自然畢退出
堂滅燈呪曰
玄隂閉光長燈續明太陽巳朗八威開清燈
通太隂光附景生日月二眞與我合并便滅
火本命上然燈以照七𩲸行年上然燈以照
三䰟太歳上然燈以照一身大墓上然燈以
照朽骸小墓上然燈以照太隂堂前然七燈
以照七世中庭然九燈以照九幽俠門然二
燈以照宫宅地戸然二十四燈以照二十四
生氣八方然八燈以照八卦中央然九燈以
照九宫天門然十燈以照十方然二十八燈
以照二十八宿然三十二燈以照三十二天
然五燈以照五嶽金籙簡文曰然燈威儀功
德至重上照諸天下明諸地八方九夜並見
光明侍燈之官勤爲用意每令燈光竟夕明
眞齋儀曰於中庭然九燈於竿上以照九幽
壇四面各然九燈合三十六燈露經中庭廵
繞九幽燈燒香行道禮懴也黄籙簡文曰然
九十神燈
明眞科曰若有災急可丹書五篇眞文於中
庭五方安又上金五兩仆五龍以鎭五篇五
色紋繒之信以鎭五帝春則然九燈亦可九
十燈亦可九百燈夏則然三燈亦可三十燈
亦可三百燈秋則然七燈亦可七十燈亦可
七百燈冬則然五燈亦可五十燈亦可五百
燈四季之月則然十二燈亦可百二十燈亦
可千二百燈中央安一長竿上然九燈
玄都律曰若侍燈火中滅罰香一斤若翻燈
燭罰油五升
要修科儀戒律鈔卷之八















要修科儀戒律鈔巻之九唐九
　　　　三洞道士朱法滿編
　　　衣服鈔
夫超出塵累依庇法城晨夕勤修離邪歸正
以潔法服乃可朝眞穢黷䙝裳如何謁聖然
褐是日月之象帔爲氣數之衣出入行來彌
須貴敬一人有失能敗法徒總以澆訛從何
取則今時之輩或以淨衣穢慢或以法服借
人或坐地而染塵泥或藉牀而當氈席使神
童而靡衛令道俗以驚嗟巾帽不整尚累於
傍人實衣猿狙以周公之服者矣
千眞科曰道衆威儀事在嚴整衣服清潔▲
行可觀則生世善心諸天稱歎若形儀幔黷
不喜衆心不堪就請毁辱道法即是道寳有
虧斷大慈種若爲衆儀▲人所欽慕即是道
寳光顯法門有寄
科曰通服中華長裙大袖與俗有别不得與
白衣參服袍裘皮靴角柄食器皆須漆素而
巳不繁金銀銅器若朝修行事禮謁衆聖皆
威儀法服隨法位次若上清衣紫靈寳通黃
三五衣絳非行事時荆黃壞色而巳不得紋
綾羅錦炫惑時俗女官又不得金玉釵釧花
装粉飾一則入道通惡二則非爲敬心
太眞科曰勿貪細滑華綺珍竒寳冠纓絡當
服法服麤澁而巳淨以周身不得廣大蔽形
止寒不得重厚過三通者即以施人也
四極明科曰帔令廣四尺九寸以應四時之
數長五尺五寸以法天地之氣裏青表紫當
全二十四條裏全十五條内外三十九條以
應三十九帝眞之位爾者身備帝皇之章便
應冠帝皇之服故也無有此服不得妄動寳
經詠一句則響徹九天萬帝臨軒九眞存位
所應不輕單衣誦經天魔侵景萬精亂音神
䘮氣散死入幽泉䰟𩲸艱辛不得入仙有此
法服威章給玉童玉女各十二人典衛侍眞
不得妄借異人并犯殗穢輕慢眞服五犯仙
道不成十犯被考右官身死充掠刀山食火
二十四獄又曰女子學上清白日昇天之法
受寳玉訣修行大洞皆元君夫人之位入室
之日當冠元君之服披紫紗褐令用二丈四
尺身䄂長短就令取足當使兩䄂作十六條
身中二十三條合三十九條又作青紗之裙
令用四十五尺作八幅幅長四尺九寸餘作
襻腰分幅作三十二條此則飛青之裙也元
君之服也身冠此服萬眞束帶千魔駭形給
玉童玉女各十二人典掌法服也無此服不
得詠上經五犯伐功十犯隂官所考自然經
訣曰褐背長三尺六寸三十條若鹿皮巾褐
至佳皮褐無條數也登眞隱訣曰上道法衣
巾褐不假人衣服牀寢不共之也奉六天山
川魔神者弗入其室弗享其饌勿著其衣勿
冠其巾又云褐者㝷字邊曷乃取日下月㫖
要大顯是日月字今褐則是日月衣而法二
景者可以左邊爲九條右邊爲十條條者是
間中片片耳勿數縫處世中用三十二條事
無所據其長短大小隨人耳洞玄經云三十
條長三尺六寸昇玄威儀云㫒玄法師巾褐
常以服身當有淨衣朝拜時易之服身衣可
於静外拜不得入户
玄都律曰若齋堂衣冠履笏不整罰油五升
　　　禮拜鈔
有四一稽首二作禮三遵科四心禮夫入道
修眞朝謁爲本登齋遜謝禮拜爲先整肅一
心䖍恭五體從麤入妙仰頼於斯歴下登髙
必資於此
一明稽首本際經第四云稽首三禮右繞七
帀第五云稽首作禮繞百千帀行道之時或
三徧或百徧或千徧或萬徧以如前釋其三
徧者論云主三還之即是三徧凡言稽首皆
有三意一則激今大衆使有廻向二則示有
宗仰非爲專擅三則法有珍貴令其寳重登
眞隱訣云稽首再禮者先一拜額叩地次再
禮合爲三拜若言再拜稽首者即先兩禮後
額叩地一禮合爲三禮稽首三禮是其義也
書云稽開也開兩手將頭首稽留至地故云
稽首經言五體投地者四支并頭爲五體也
昇玄經云天師作禮長跪脫巾以頭頂叩地
九過二明禮拜其拜之時或一或三本際經
云稽首三禮是三禮昇玄之衆仙登進皆禮
太上一禮本際經云是諸大衆各禮一拜依
位而坐一拜則表大道無二三拜明三寳圓
成昇玄威儀經云昇玄法師朝方一禮用五
篇威儀引官常行悔過東方爲始
玄都律云若男女官不朝拜決杖二十罰𥮅
一紀佩仙靈籙童子不朝拜決杖一十罰𥮅
百日籙生道民不朝拜考病一年因縁經云
禮拜腰不申來生得背傴報
千眞科曰朝晡禮拜三寳得作低牀禮拜壇
上若行道歎願得於地鋪席上不得於髙牀
廣平牀長牀方牀上禮拜並不合宜深莊崇
敬譬如見世間尊貴尚不牀上相聞何況謁
聖朝眞而於牀上啓白此犯冥考一百日若
於路相逢無席得於地上禮地上禮時手至
地得屈指指背著地不使塵汚掌心名爲䕶
淨四明心禮者又云昇玄法師自可朝暮行
心禮不必勞形於風塵平旦正中日入人定
夜半雞鳴六時常正坐東西南北務在閉目
叩齒如朝法廻心隨方想禮心念口言便足
感降天眞矣
明眞科云大慈之道無量福田屈折禮拜叩
頭自持以施遜謝之辭而心丹意盡精誠若
到自然感徹身體疲弊不任牽曵可以心拜
於天眞無煩於屈折苟外飾而心怠亦勞形
於禮拜耳信向之士心口相應捨香禮願已
徹諸天生罪死對靡不釋然此並施於老病
之儀少壯庸人聞之而不在意一則返生我
慢二則無▲勵物三則事莊勤苦四則信敬
無從黃籙簡文云禮拜之時東方九拜東南
方十二拜南方三拜西南方十二拜西方七
拜西北方十二拜北方五拜東北方十二拜
下方十二拜上方三十二拜日宫三拜月宫
七拜星宿九拜五嶽再禮此則略舉一齋衆
齋並籍禮拜爲務各以端坐何顯威儀定志
經云叩頭自摶血出斛數亦要莫止此則施
於少壯年堪之儀
　　　坐起鈔
夫入道崇眞次位行坐倚立須依典儀人不
位分法則無緒矣
千眞科曰入衆坐起皆有法則若坐時男先
上左脚正履近牀下次上右脚徐徐手拓牀
近前下左脚取履次下右脚安徐徐而起女
前右脚若入堂時先於門外端衣笏正褐帔
東身歛簡存想堂中法衆如十方天尊如得
道衆聖如現在國王如州縣府主若入堂時
若有兩頭東西門各隨左右入若門西坐者
從門西入若東坐者可開東入不得於門上
交過
玄都律曰道士女冠登齋起居皆當闗白監
齋禮法師一拜次禮經堂三拜而去還亦如
法有違罰香一斤到齋堂坐不正體罰朱半
兩若坐起不庠序雅歩罰香一斤若行不依
次弟罰香半斤若唱善聲不齊罰油五升若
坐起不揖讓失儀罰香半斤
律曰若齋次當法事而因起居逃遁不返爲
衆所紏者罰油一升若臨行道事與外人言
罰香一斤若垂髮馳歩罰香一斤
律曰道士大洞法師不得與俗人同共食食
則觸忤身神違律考病五十日金籙簡文曰
登齋施安坐起威儀法師牀在西東向坐弟
子南面安牀北向坐師牀在南向北坐弟子
當東面安牀西向坐師牀在東向西坐弟子
當北面安牀南向坐師牀在北向南坐弟子
當西面安牀東向坐師弟子不得同在一面
坐也又曰坐起皆以職位爲上職位同者以
年尊爲上年同者當以仁德爲上又曰坐起
威儀應起之時弟子當先下西向侍師然後
下座若還師先上座弟子即位處禮一拜而
坐黃籙簡文曰奉經威儀出入經宿皆當朝
禮經堂動静以聞還亦然違犯考由監正曹
㫖教經云坐起五氣上中氣次正治次内治
次别治散氣次百五十將軍籙次七十五將
軍籙次十將軍籙次童子次仙官上靈官次
更今若受法同以先受爲上後受爲下男女
不得雜錯若所佩籙將軍種數同日受者當
以奉道先後次登眞隱訣云男女同席而坐
息列罪於北玄若犯汚穢殃注三祖昇玄威
儀云法師不得坐人下坐除勢力所加昇玄
法師坐起當下本師除受道者昇玄法師不
得與鄙賤人交遊往來除行道遇伴昇玄經
云齋會行道時諸正一道士不得與上清大
洞法師共同席坐上清大洞法師不得與五
篇靈寳法師共同席坐及傳服飾衣物靈寳
五篇法師復不得與昇玄内教法師共同席
坐盟威法師䘮服儀云受法從下之髙各有
次位受治籙老君自然五法中盟大盟上清
即以上清爲極不見出昇玄之服相與承用
昇玄服制三月大盟上清並服一朞若論服
之多少足明上下可知若據昇玄一經獨稱
髙極耳
　　　監齋鈔
夫登齋就食必須謹節歠羮把椀亦備威儀
執筋捉匙皆須俯仰昇玄經云太上勑陵陽
監厨視食有十事一念道恩二念師恩三當
念衆爲良福田四當念主人賞别眞僞能供
賢善五當自慶得在僚𨽻備充道流六當念
食主人意重勿令衆人輕說美惡嫌擇不善
七者主人若設非法之食不得令前八者若
衆中有求非法之食即便黜遣不預食例九
者上下共相顧望務盡庠序十者無畏後食
當有増減
千眞科曰居常齋厨下監厨一人先自檢校
厨頭果菜調和生熟氣味並令得所次看日
時圭影天隂取漏刻正齋時齋時至巳鳴鍾
召食各送食器於齋堂量坐處位次安置歛
鍾訖行道歎願歎願竟各坐定矣行水一徧
然始就食尊卑得緒前下先師柈監厨人長
跪擎柈於先師座前節衆人鳴磬子一下座
頭大德祝曰
建齋爲道眞爲道種道父道母眞人神人仙
人聖人或共爲道同共飲食長生無極竟柈
下先師座前次下齋官食行食人低聲各唱
果菜飯食名示衆齋人各捧器物承受若不
須者勿取大德顧望看食通至下周徧竟節
衆人鳴磬子一下云請能食大衆安庠正坐
無語無笑以就食食時亦不鳴唇亦無歠欱
之聲亦不咯唾亦不申聲吐氣亦不驚匙打
筯上座緩食行食之時事事三過從上次第
行食訖從下收上行食時至是時應受非時
不得輙索齋欲了歛取衆生飯散與衆生非
監厨人不得向厨下有所科索飲食來不及
齋即須下堂食若強入齋堂即名觸食衆食
未了食飽輙起即名驚座觸衆若自居常齋
無先師柈即無先師祝即有出衆生祝食了
行飲一徧次行水一徧各收食器竟節衆人
鳴磬一下唱曰齋食巳竟各隨竟下息大德
乃以次捧食器出堂歸房盥漱監厨人檢校
不得一人不出若犯一條對衆各罰二十禮
若應俗人齋供坐起受食並同唯受果不得
有受有不受俗人恐生諫擇之意但總受之
食竟餘果並安面前節衆人鳴磬子一下唱
曰白大衆齋餘長食充主人無礙用同者黙
然不同者說三唱訖齋官或有父母師主老
病得取北餘果即起白云某甲有父母師主
老病令將某果歸家餉遺上座大德答云好
將去若不此者並令主人收充家中無礙用
或問日齋時合出衆生飯不答曰棄賢世界
初開元始命行道眞人行教爲主徧嘗百草
以得五穀活於人一切餓鬼無種植功於齋
之次各出飯七粒答眞人德施與一切衆生
名爲神農飯亦名衆生飯一切衆生得此飯
一粒能飽千日出生飯祝三
一曰今日是吉日齋戒向太上中食天行厨
主人福無量
二曰二玄上道四極清靈太一帝君百神安
寧受粮三宫灌漑脾靈上饗太和餐味五馨
䰟胎之命七液流停百關通和五臓華明雙
皇合景飛行上清
三曰勤修大道法精心感太冥眞降魔魅却
衆祅皆㓕形七祖生南宫兆身登上清福旣
無不普此食施衆生喫糜粥祝二
一曰今日清淨服食仙粮行香喫粥壽命延
長二曰乾元亨利貞身爲入法王糜粥入腹
五臓清凉漱口祝曰
楊枝潄口眼目明好願得一枝供養大道道
在一樹多葉多香願得一枝供養十方昇玄
經曰中後不得食有榖氣物有穀氣者不得
以近口水玉脂石松术黄精雲英靈飛散枸
杞等藥食無時不在禁例㫖教經曰早旦喫
粥日中一食自是之後水不過齒
千眞科曰若齋食時有五事一先當歩圭馭
影二則鳴鐘集衆三則行水洗淨四則打磬
就食五則說先師食祝若不爲此五事非人
淨齋名爲盗食
科曰諸入齋人每有常科若先約三斗不可
加減減爲犯盗多取亦然若行食時果菜已
上並不可長取若意貪長取此亦犯盗若行
食時上座須量下座須用多少不可過取昇
玄經云上下共相顧望
科曰道法平等不間親踈亦無貴賤同處一
衆䕶惜無偏若人人作情來求輙與此不存
衆衆即破壞各冝愼之
科曰若是齋時俗人來乞食者監厨之人即
須借問能齋以不若能齋與食若不能齋深
示因果使知罪福非爲恡惜欲令返悟謹守
道法是第一慈若不示語衆生得罪
科曰住立道場皆須衆食登齋應供十方共
同擊磬鳴鐘召集法衆非是齋人不預斯食
同建福善道俗無遮限客閉門衆所同醜或
有問者食則有限客乃無遮旣不神通何能
供給答曰主客之人逓互爲作本供旣少客
數又多聽可均分減口讓哺此是人情勿冝
杜絶
科曰將常住食以私餉遺及以歸私房者准
盗論
科曰常住之物十方共用逓互相付百代常
行不可當時任意取用不得共制乃自用意
分次歸私並犯五逆罪
科曰盗十方齋供衆物或爲頭首私自入己
入火坑獄萬刼方出更入酆都六十年考長
爲餓鬼
　　　食禁忌鈔
夫欲安身先資食息雖爲𥙷益五臓亦能患
害六腑若依禁忌可尊生矣老君養身經云
人飲食愼勿伏食甚熱食勿令汗液流入食
中傷人人食冷勿令齒痛食熱勿令灼唇食
畢當摩腹三百除百病諸水銀不得近牙齒
發斷腫善落齒諸礬石不生入藥食之破心
肝諸桂不可日日嚼食之損骨壞筋諸空腹
不用見臭尸尸氣入脾舌上白膜起口常臭
宜飲酒見之觸寒未解食熱成剌風諸飽食
沐髪作頭風銅器蓋食汗入食中發惡瘡内
疽熱食汗出勿洗面失顔色及覺面上如蟲
行飲水勿急咽乆成氣病及水瘕瘕者癖也
飽食勿即卧乆作氣病令背疼傷飢卒飽反
成心癡及食癖飽食走馬乆成心瘕飲水走
傷心飽乆成心痛飽食太走乆成氣病諸山
水土中出泉流者不可乆常食作癭病食後
必動揺以通調百脉醎傷筋酸傷骨苦傷心
皆勿多食大渇氣不行大飽氣不藏勿生食
害腸胃冷食傷膀胱大食百脉閉塞食熱傷
腸食冷傷胃酸宻勿多食泄下向水漿不見
影勿飲桃味酸多食令人有熱杏味酸多食
傷筋骨損人年梨味苦令人寒中金瘡及産
婦勿食櫻桃味甘調中益脾氣蒲萄味甘治
腸間水調中利小便作酒長飲主利水道薤
味辛利病人除寒熱擣之塗金瘡除熱去水
氣苜蓿味甘可乆食利人蓼味辛芥味辛除
腎邪氣乆食令人寒大麥味酸食之令人多
熱蕪荑味辛除邪乆食調五臓殺長蟲小麥
味甘下熱除腸熱稻米味甘令人多熱大豆
令身重多熱蕪菁一名羅伏味苦利五臓輕
身益氣


要修科儀戒律鈔卷之九















要修科儀戒律鈔卷之十唐十
　　　　三洞道士朱法滿編
　　　一治屋
一治屋者夫治第一治室靖室要假修治下
則鎭於人心上乃參於星宿所立屋宇各有
典儀
太眞科曰立天師治地方八十一歩法九九
之數唯升陽之氣治正中央名崇虚堂一區
七架六間十二丈開起堂屋上當中央二間
上作一層崇玄臺當臺中央安大香鑪髙五
尺恒燌香開東西南三戸戸邊安牎兩頭馬
道厦南戸下飛格上朝禮天師子孫上八大
治山居清苦濟世道士可登臺朝禮其餘職
大小中外祭酒並在大堂下遥朝禮崇玄臺
北五丈起崇仙堂七間十四丈七架東爲陽
仙房西爲隂仙房玄臺之南去臺十二又近
南門起五間三架門室門室東門南部宣威
祭酒舍門屋西間典司察氣祭酒舎其餘小
舍不能具書二十四治各各如此
科曰學乆德積受命爲天師署男女祭酒二
千四百人各領户化民隂官稱爲籙治陽官
號爲宰守又云家家立靖崇仰信米五斗以
立造化和五性之氣家口命籍係之於米年
年依會十月一日同集天師治付天倉及五
十里亭中以防凶年飢民往來之乏行來之
人不裝粮也又云十月一日到集米天師治
者十月初太陽元氣始生故令人受命主生
十月五日清旦朝會天師治列行集入治堂
前北向俱拜伏地聽堂上主者宣令科戒不
得私賫雜食詣治門穢損眞正十月五日言
上生籍七月七日中會度生命籍考進中外
法氣合會之功正月七日衆官舉遷次會勸
賞遷職又云初入治怠惰不念孝慈不受主
者訓到治失禮所言不節違令四刑論
　　　二治名
二治名者科曰具山治鍾茂治白石治岡互
治右四品在外名别治於内名備治足二十
四備爲二十八也别治與三八别也吉陽治
平都治阿逢治慈母治黄金治太華治青城
治峨嵋治右八品遊治代元治樽領治瀬鄉
治公慕治平公治科里治借阮治右八品配
治正治有二十四北邙治玉局治主簿治平
岡治公慕治後城治濜口治雲臺治右下品
八治平蓋治蒙秦治本竹治稠稉治北平治
湧泉治𨽻上治昌利治右中品八治眞多治
秦中治更除治葛璝治漓沅治鶴鳴治鹿堂
治陽平治右上品八治右外治四十有四受
之皆賫單衣㥽履𥿄筆墨書刀等星宿治二
十有八名爲上治又名大治又名正治上皇
元年七月七日太上大道君所立道陵所受
宣行
　　　三治所屬
三治所屬者陽平鹿堂鶴鳴三治主辰生漓
元葛璝此二治主卯生更除秦中主寅生眞
多昌利𨽻上三治主丑生湧泉北邙二治主
子生稠稉本竹二治主亥生蒙秦平蓋二治
主戌生次中八玄老治雲臺治主戌生濜口
後城二治主酉生公慕平岡二治主申生主
簿玉局(此一治非山/餘總是山)北邙三治主未生下八
太上治太上漢安二年正月七日中時二十
四治付天師岡互白石二治主午生鍾茂具
山二治主未生
　　　四治室
四靖室者科曰道民入化家家各立靖室在
西向東安一香火西壁下天師爲道治之主
入靖先向西香火存師再拜三上香啓願次
北次東次南訖便出勿轉顧科曰朝半入小
治先向西拜天師轉向東拜太上訖出宫閱
籙東向奏章科曰朝拜半入治先向北拜太
上次向東拜九氣丈人次向南拜道德君次
向西拜天師小治並同
玄都律曰民家安靖於天德者甲乙丙丁地
作入靖小治廣八尺長一丈中治廣一丈二
尺長一丈四尺大治廣一丈六尺長一丈八
尺面户向東鑪案中央違治罰𥮅一紀
又云民家曰靖師家曰治律曰丙寅丁卯丙
申丁酉丙戌甲戌皆不入治違律罰𥮅四十
五入治平坐東向存五方氣先存功曹使者
隂陽吏正身跪拜心專恭肅
太眞科曰俗人受治立治堂舍靖廬皆令齊
整内外清嚴分别出入在宅西南供養經
科曰香燈相續存神習眞眞靈來降不得空
受治職而無室廬而逐利養請乞啓告穢雜
不精千靈忤氣人物疑惑毁笑成愆當陋居
家麤衣蔬食急營治舍若混雜亂誤五刑論
太眞科曰兒童受一將軍及署更令九種吏
兵此係名天曹自得從入靖治向省禮三拜
告急乞恩
科曰受十將軍以上並出吏兵驅使之朝半
禮拜緑急奏章
科曰第一更(古令/切)令(力政/切)明其經禀眞氣順
命施行生出多厄父母代受平常七歳受此
官也第二更(紀孟/切)令(吕眞/切)奉前有違罪考疾
厄或去失所受今自攺悔謝罪請恩更受後
㫖教令丁寜捨惡從善此不隔年第三童子
一將軍籙男女八歳至十九皆爲童子動而
蒙昧漸染玄風第四成人十將軍籙男女年
二十爲成人尫病愚癡未堪受化隨時參詳
量細誘進第五七十五將軍籙七十五籙有
仙有靈隂氣仙陽氣靈靈主地仙主天天主
文地主武武主内文主外若弘在師門内伏
膺左右先受靈在師門外去來諮禀先受仙
受仙後進受靈受靈後進受仙足前爲百五
十籙滿足也第六百五十將軍籙後猶是前
師不重輸信若前師授七十五後别師進七
十五應輸薪米𥿄筆墨書刀朱素如法若未
受一十七十五而德髙者并受百五十又云
先靈後仙雖相係續法也則天自近之遠前
用一諊後用一符亦不隔門之内外右六條
名外籙凡縁次至滿足如前例若童女而有
成人之功成人未有所受而有殊勲異德皆
超受百五十先仙後靈由外成内並用黑官
若先就一師受一十七十五後至百五十皆
目録並出入佩帶帶後者前者悉封箱函中
不得去失去失輸罰一半不須重受十七十
五者兩受之者若後利師皆輸前籙以付後
師積沓并送洞淵天師子孫受氣籙不受治
治官并𨽻皇壇登壇備得而不備受籙之後
朝禮爲先次乞恩救物啓告玄靈稱如干部
某將軍籙男女生某不得稱臣行符勑水治
病救厄積勤有效師自進之下明契籙黄書
契六甲契神籙眞籙聖仙籙右二契三籙明
土德信爲首主府月行黄道仙攝鎭星赤界
契青童契赤甲籙青甲籙右二契二籙明火
德禮爲先主日行赤道仙攝熒感星眞一契
三丑契玄籙元命籙右二契二籙明木德仁
爲端主歳星三一契無終籙右一契一籙明
水德智爲源主辰星五色一契太甲籙右一
契一籙明金德義爲本主太白星太一劵號
金劵劵乃契之别名八契有定階故言契太
一通八階故言劵金者練乆彌精變化不滅
八契如前十籙并滿籙爲十籙也百五十將
軍籙已下至一籙天師子孫登皇壇後不受
悉行若未登皇壇皆諸髙德受之而傳凡學
道立功當受内外治皆稱臣妾天師命授皆
稱官都功大治行版署不得稱生
玄都律曰受籙章等有鬼吏兵於里中可著
遊行本相經云問曰祭酒授民籙得財有罪
不答曰祭酒人中師萬民看爲則取財不施
散後師效爲法此是罪之首禍大殊於刼受
罪如循還萬世無休帀天門永不容長與三
惡合
　　　章表
赤松子問天老平長前以建日己丑日未時
上章何不報平長曰已丑日見扶香案齎章
到門門𨳲不開便去復問平長曰一夜一周
何時開平長曰
　閉卯已未百亥丑開辰午申戌子寅
子日
閉子爲日神傷師母時不可用
　辰午申戌子寅開卯已未酉亥丑
丑日
　閉丑爲日神傷牛犢時不可用
　卯已未酉亥丑開辰午申戌子寅
寅日
　閉寅爲日神傷六畜時不可用
　辰午申戌子寅開卯已未酉亥丑
卯日
　閉卯爲日神傷師父時不可用
　卯已未酉亥丑開辰午申戌子寅
辰日
　閉辰爲日神傷父母時不可用
　辰午申戌子寅開卯已未酉亥丑
已日
　閉已爲日神傷女婦時不可用
　卯已未酉亥丑開辰午申戌子寅
午日
　閉午爲日神傷物𩔖時不可用
　辰午申戌子寅開卯已未酉亥丑
未日
　閉未爲日神傷病者時不可用
　卯已未酉亥丑開辰午申戌子寅
申日
　閉申爲日神傷遠行時不可用
　辰午申戌子寅開卯已未酉亥丑
酉日
　閉酉爲日神傷飛鳥時不可用
　卯已未酉亥丑開辰午申戌子寅
戌日
　閉戌爲日神傷遠行時不可用
　辰午申戌子寅開卯已未酉亥丑
亥日
　閉亥爲日神傷行人時不可用
　卯已未酉亥丑開辰午申戌子寅
建日可呈章九通
　利上開化大道收捕凶殃鬼賊忌不上誅
　符破廟傷一門及師忌申時斗繫下左行
除日可呈章十二通
　利上治病分解塜墓列考建子孫忌不上
　保䕶錢財忌酉時
滿日可呈章六通
　利上安隱塜墓及保䕶錢財忌不上解一
　宅中虚耗傷六畜忌戌時
平日可呈章十七通
　利上分解百功禁忌收除衆邪忌不上保
　䕶錢財六畜傷師及奴婢不吉忌亥時
定日可呈章二十八通
　利上五方保䕶安鎭宅解土公虚耗忌不
　上收除故氣天一傷長者忌子時不吉
執日可呈章五通
　利上收百鬼賊解中捕者忌不上洽病傷
　病者不吉忌丑時斗繫下
破日可呈章七通
　利上誅房廟收滅怪伏尺茲日死忌不上
　解塜墓絶世不吉忌寅時
危日可呈章二通
　利上度星解亡人復連七世牽逮子孫忌
　不上安宅傷六畜忌卯時
成日可呈章十八通
　利上録署保護大小治病忌不上遠行保
　護行人不還凶忌辰時
收日可呈章百二十通
　利上解首謝度厄保護六畜家宅忌不上
　解官訟必有獄死不吉忌已時
開日可呈章百二十通
　利上收除故氣房廟千師萬巫六畜衆精
　室中魍魎雜神之鬼忌不上解亡人復連
　六畜死忌午時
閉日可呈章五通
　利上解百功禁忌破射年命忌不上保䕶
　大小傷錢財不吉忌未時
甲子上章凶甲午上章吉利
乙丑上章凶乙未上章吉利
丙寅上章凶(女坐/死)丙申上章大吉(一云忌/家長)
丁卯上章凶(並忌/陽官)丁酉上章不吉(凶/死)
戊辰上章凶(諍/忌)戌戌上章大凶(暴諍/忌)
己已上章不吉已亥上章大吉
庚午上章不吉庚子上章大吉
辛丑上章不吉
辛未上章三年長子坐死
壬申上章一年長子坐死
壬寅上章吉利(一書/云凶)癸酉上章家母坐死
癸卯上章大吉利甲戌上章大吉利
甲辰上章不利凶死乙亥上章家宜蠶
乙己上章不利凶死丙子上章三人坐死
丙午上章大吉丁丑上章大吉利
丁未上章有坐死者戊寅上章夫婦坐死
戊申上章不吉凶死已卯上章小吉
已百上章大吉利庚辰上章大吉
庚戌上章大吉辛已上章大吉
辛亥上章凶死壬午上章大吉利
壬子上章大吉利癸未上章大吉利
癸丑上章大吉利甲申上章吉
甲寅上章凶死乙酉上章大吉(一云/凶)
乙卯上章不吉丙戌上章家有死者
丙辰上章不吉丁亥上章不吉
丁巳上章大吉利戊子上章小吉
戊午上章大吉利丁巳戊午凶
己未上章大吉利己丑上章凶死
庚申上章吉利庚寅上章大凶死
辛酉上章凶死辛卯上章吉
壬戌上章不吉壬辰上章吉利
癸亥上章不吉利癸巳上章女坐死
上章當别有筆硯以書章不得雜佗也磨墨
左行四十九過重磨亦准前書章時燒香北
向書章向亥巳未丑
上章吉時卯巳申亥此四時可治病餘時凶
不可用愼之
上章吉時時巳自忌師行年本命不可曾觸
犯傷師愼之
建日可誅符破廟繫百鬼精邪
正月七月
建日晡時下平日人定時下
破日平旦時下收日禺中時下
除日日入時下定日夜半時下
危日日出時下開日日中時下
滿日黄昏時下執日雞鳴時下
成日食時下閉日日昳時下
　右此十二日忌斗繫下時不可上章治病
　害師及作章主人明㝷愼之諸是出䘮嫁
　娶定婚亦忌時
　　　治病忌日
甲午甲申甲戌甲寅乙卯丙辰日皆凶又忌
寅卯申酉午丑並凶不可上章辛未尤甚章
醮及乞福啓告之時悉避斗繫
正月七月已録如前
二月八月建日戌時三月九月建日子時
四月十月建日寅時五月十一月建日辰時
六月十二月建日午時
　右章醮斗繫時或以月時將臨正日太一
　下爲斗繫章醮啓告之時悉避斗繫時也
　若欲醮命當用本命日及天生日者甲辰
　乙已日是也本命醮食不得飼外人餘醮
　之食悉須施散外客凡就星官乞福結願
　當避凶惡之日
正月庚申二月辛酉三月甲戌
四月癸亥五月壬子六月癸丑
七月甲寅八月乙卯九月甲辰
十月丁巳十一月丙午十二月癸未
　右上章殺害之日不可請乞萬事無宜也
五德之日可謝罪求乞善願
甲辰丙辰戊辰忌章醮庚辰忌章醮
乙巳忌章醮辛巳忌章醮癸巳忌章醮
巳巳忌醮丁已忌醮
　右五德之日宜乞願乞福欲有所願常以
　天願日己丑是也所乞善願易得遂心
營醮啓告醮曆
甲子日壬申癸酉辛已壬午
甲申乙酉丁亥戊子己丑辛卯
甲辰丙午丁未戊申庚戌壬子
癸丑丙辰丁已戊午巳未庚申
辛酉甲午丙申丁酉
　右醮祠良日凶日不載
禁依前後又有一五德日甲子甲午最勝又
忌日時相破子時破午午時破子
凡啓醮之時宜用子午二時啓告若值相破
及斗繫若斗繫在子須避子時若斗繫在午
須避午時若病人大急亦得非時章醮
正月無東向治病病者死
七月無西向治病病者死
二月無北向治病病者死
八月無南向治病病者死
三月無西向治病病者死
九月無東向治病病者死
四月無南向治病病者死
十月無北向治病病者死
五月無東向治病病者死
十一月無西向治病病者死
六月無北向治病病者死
十二月無南向治病病者死
庚辛日晡時日入時治病病者死
正月十二月太上虚無丈人宫
六月七月太上九氣文昌宫
二月太上玄老仙都宫
八月太上天帝宫
三月四月無上三天太清宫
九月十月太上大道宫
五月太上重道官
十一月太上侍中左右監神諸將軍宫
一日建玉曹治赤虚宫
十六日司非曹治北府宫
二日太素曹治太微宫
十七日司姧曹治南箕宫
三日太微曹治北平宫
十八日統攝曹治通明宫
四日都正曹治太清宫
十九日統録曹治西虚宫
五日正一曹治通明宫
二十日監考曹治司命宫
六日玄一曹治上明宫
二十一日監司曹治陽明宫
七日太素曹治髙靈宫
二十二日典考曹治太陽宫
八日靈集曹治紫微宫
二十三日司宫曹治少陽宫
九日母靈曹治待春宫
二十四日玄元曹治太隂宫
十日太清曹治武靈宫
二十五日太玄曹治少陽宫
十一日三水曹治素女宫
二十六日都司曹治北辰宫
十二日司録曹治巨野宫
二十七日都候曹治太白宫
十三日清叙曹治西明宫
二十八日直使曹治林明宫
十四日玄正曹治上絳宫
二十九日眞司考曹治清陽宫
十五日中都曹治曲平宫
三十日典考曹治啓明宫
無上三天無極大道太上老君都正集曹領
吏兵九百九十九萬人日月宫曹如故
　右天師所下分別宫曹諸治職祭酒男女
　官上章求乞皆諦案科文分别宫曹隨病
　輕重請官依千二百官儀小病輕事但言
　稽首再拜困病重事皆言頓首死罪稽首
再拜困病重事皆别宫曹言
泰玄都正一平氣係天師某治氣祭酒臣甲
頓首死罪稽首再拜某郡縣鄕里男女氏壬
年若干歳户口若干人疾病(云云)
後言詣某宫曹如故臣甲誠惶誠恐頓首死
罪稽首再拜
甲辰林車主入官存之
甲戌張生主入火存之
甲申益章主入草存之
甲子九明主入水存之
甲寅城隆主入病存之
甲午監兵主入闘戰爭訟存之
　右六甲存神思之
正月平旦師時日出師婦時
七月日晡時師時食時師婦時
二月日出師時黄昏時婦時
八月日入師時禺中師婦時
三月日出師時人定師女時
九月黄昏師時日出師婦時
四月禺中師時人定師母時
十月人定師時日出師婦時
五月日中師時雞鳴師婦時
十一月盡師時晡時師婦時
六月日出師時平旦師婦時
十二月雞鳴師時日入師婦時
　右十二月男女官祭酒爲人二章當避此
　衰時不可犯若病命在轉燭可上𠇍告諸
　祭酒爲能移山止流興雲造雨坐召萬神
　冬生草木夏結氷霜若能此者都不用此
　書其身故爲水火刀兵所害當承告㫖明
　各愼之爲道民解廚食當思天神五帝名
　衞六甲說諸神仙尊賢五嶽名山道士上
　願主人得福
正月二日二月九日三月十日
四月十一日五月十一日六月十一日
七月二日八月十三日九月十三日
十月八日十一月十五日十二月十三日
　巳上十二日不可上章啓事大凶
正月十一日二月三日十八日
三月七日九日四月十五日
五月二日五日六月三日十三日
七月一日十七日八月二日十八日
九月九日十月五日
十一月四日十六日十二月二十一日
　右十二月好日可焼香上章
正月旦天臘五月五日地臘
七月七日道德臘十月旦民歳臘
十二月王侯臘
此五臘吉日奉道之家則依此祭先人先須
上章啓請先人然後設祭孝子之道也
　右上章禁忌不可犯愼之用事大吉治人
　疾病可用赤松子時
凡一日之中不得再入靖上章
要修科儀戒律鈔卷之十
要修科儀戒律鈔卷之十一弔一
　　　　三洞道士朱法滿編
　　　章科信儀
初化除罪章
夫妻求子乞男章
夫妻積病醫治章
産後疾病首罪乞愈章
夫妻興氣相應首過章
困病請官一時相付章
家道轗軻絶子請官乞祐章
宅中光怪歸命乞白章
疾病牒所犯移徙諸忌請官救章
疾病歸化心口有違攺更乞恩章
清官收捕妄作一法章
夫妻離别斷注消怪章
違科犯禁首謝乞原章
　右同用白素四十尺生米一碩油一斗香
　一斤紙百張筆二管墨一丸書刀一口席
　二領布巾五尺
憂厄困辱謝過解咎章
　右用紙百張筆二管墨一丸金環一雙書
　刀一口米五斗席二領香五兩
治覺有疾首罪乞恩章
　右用錢一百二十文米三斗紙百張筆一
　管墨一丸香一兩席一領書刀一口
沈病累日請醫吏救治章
　右用紙百張筆一管墨一丸書刀一口米
　三斗香一兩席一領錢一百二十文
斷瘟疫章
　右用紙百張香三兩筆一管墨一丸書刀
　一口席二領隨家口口别油一升錢百文
　繒一丈二尺
夫妻疾厄斷除鬼訟扶危保安章
　右用紙三百張油三斗青絹四十尺墨一
　丸筆二管香五兩米五斗席二領書刀一
　口
請雨章
　右用油三斗六升筆二管紙百張墨一丸
　朱砂一兩香三兩席二領米五斗錢三百
　六十五文
請晴章
　右用蠟五斤筆二管紙百張墨二丸朱砂
　五兩書刀一口席二領米五斗
解子午元辰厄㑹章
　右用白米一碩三斗席四領油一斗二升
　絳繒一匹無疾者用紙百張筆二管墨一
　丸書刀一口筭子一百二十枚金環一雙
　香三斤色繩三種種九條條百二十尺厄
　重者用五色各三兩
解八卦元辰大厄章
　右用白素四十尺米一碩素絲五兩金環
　一𩀱重二分紙一百張筆二管墨一丸香
　十三兩席二領書刀一口道士未受三五
　赤籙及元辰河圖等法皆不得醮及上元
　辰等大章受百五十將軍籙及治職只可
　上餘章
入居改易不利大小謝宅章
　右用紙一百張墨一丸筆一管書刀一口
　蠟五斤五方綵各隨數席二領米五斗鎭
　錢百二十文香三兩
新居恐懼鎭宅章
　右用繒十尺錢百二十文米五斗席二領
　紙百張筆一管墨一丸香三兩書刀一口
虚耗光怪斷絶殃注章
　右紙用百張筆一管墨一丸書刀一口席
　一領油一斗黄布二十四尺白米一碩二
　斗香二兩
釋三曾五祖注訟章
　右术五十斤燒及作散如法亦可二十五
　斤亦可十五斤黄布五丈米一碩五斗紙
　百張墨一丸筆一管香一兩席一領
官私咎讁死病相連斷五墓殃注章
　右用紙一百張筆一管墨一丸書刀一口
　席一領油一斗黄布二十四尺生米一碩
　二斗朱砂一兩香一兩
數夢見亡人混淆消墓注章
　右用黄布五丈素四十尺油三斗六升紙
　百張筆二管墨一丸書刀一口香三兩朱
　砂二兩
宅中怪異小驅除章
　右用紙五十張筆一管墨一丸米三斗席
　一領香一兩錢七十二文
䘮亡殯後大驅除章
　右用紙百張筆二管墨一丸書刀一口香
　二兩席一領錢百二十文朱砂一兩鎭繒
　十尺米三斗
死病不絶銀人代形章
　右用銀薄人隨家口多少人一形無銀用
　錫錢九十九文奏章投水中紙一百張筆
　一管墨一丸書刀一口米五斗香二兩鎭
　繒十二尺
疾病多怪收捕故氣章
　右用地奏六十枚長尺二寸廣一寸二分
　厚三分赤小豆九斗左繩百二十尺大刀
　一口紙百張筆一管墨一丸席一領香二
　兩書刀一口
沈滯疾厄解二十四獄章
　右用青紋二十四尺香三兩紙百張筆一
　管墨一丸米五斗書刀一口席一領
拔五嶽救病章
　右用素絲三兩金環一𩀱香十兩紙百張
　筆一管墨一丸席二領米五斗書刀一口
解五斗閉繫交絶拔命章
　右用白素四十尺白絲三兩金環一𩀱紙
　二百張筆二管墨一丸席二領香五兩米
　五斗書刀一口
夢見亡人閉繫大遷達章
　右用白素四十尺紙百張筆一管墨一丸
　書刀一口油一斗席二領香三兩錢百二
　十文米五斗
夢見亡人愁恨小遷達章
　右用紙百張筆一管墨一丸書刀一口油
　一斗香三兩席一領米三斗錢百二十文
服滿後遷達請恩章
　右用繒四十尺紙百張筆一管墨一丸書
　刀一口油一斗香七兩席二領米五斗錢
　百二十文
解呪咀章
　右用錢三百二十六文命綵隨年數紙百
　張筆一管墨一丸未五斗席二領香五兩
　書刀一口
解五方呪咀章
　右用紙百張筆一管墨一丸書刀一口五
　色絲各隨方兩數錢二百四十文米五斗
　席二領香三兩
消口舌誹謗章
　右用蠟三斤炭五十斤錢百二十文米三
　斗席一領香三兩紙五十張筆一管墨一
　丸書刀一口
追盗章
　右用五色左索隨方文數青紋九十尺大
　刀一口紙百張筆一管墨一丸香三兩席
　二領書刀一口米五斗
乞子章
　右用油二斗四升米二碩四斗紙百張筆
　一管墨一丸朱砂二兩書刀一口席一領
解厄延命章
　右用米九斗油七升錢百二十文紙百張
　筆一管墨一丸書刀一口香二兩席二領
救積病忽劇色請命章
　右用白素四十尺米一碩油五升香三兩
　紙百張筆一管墨一挺書刀一口席一領
延𥮅拔命章
　右用紙百張筆一管墨一丸香五兩朱砂
　二兩書刀一口席二領金環一𩀱素絲三
　兩絹一疋米一碩二斗𥮅子一百二十枚
録䰟𩲸章
　右用錢百二十文席一領朱砂一兩香二
　兩書刀一口紙百張筆一管墨一丸米主
　斗
度厄保護章
　右用香五斤席一領紙百張筆一管墨一
　丸書刀一口米三斗錢一千二百衣三事
八方大保䕶章
　右用紙百張筆一管墨一丸書刀一口絹
　一疋米一碩二斗銀鐶一𩀱青絲三兩油
　三斗席二領和香一十
五方生養保䕶章
　右米一石二斗白素四十尺香五兩席二
　領紙百張筆一管墨一丸書刀一口
滯疾進退解羅網章
　右用白素四十尺米一碩金鐶一𩀱紙百
　張筆一管墨一丸書刀一口朱砂五兩席
　二領香五兩
扶衰度厄解羅網章
　右用金鐶一𩀱素絲二十四兩白素四十
　尺米一碩紙百張朱砂五兩筆一管墨一
　丸書刀一口席二領香五兩
乆病大厄金紫代形章
　右用紙二百張筆二管墨一丸書刀一口
　香十兩席二領米一碩二斗油一斗朱砂
　五兩金人一形重一兩一銖紫紋四十尺
　鎭錢二百四十文
係天師張君曰凡詣治請章大者紙百張筆
二管墨一丸小者紙五十張筆一管此給主
者書章起草換易陋誤不開信限也且章信
之法冝明各遵之章無信定未可用奏章巳
後其信物多可施貧者宜行隂德不可師全
用之十分爲計師可費入者三分而巳天科
甚嚴犯者獲罪於三官殃及九祖永爲下鬼
愼之愼之
凡席一領香一兩紙百張筆一管墨一丸書
刀一口貧乏者隨時所科富有者亦增重也
凡操章云謬誤脫漏事委功曹此法所起本
用施於闇鈍之者或行事總切委正之以氣
印寫上官矜副愚誠許有斯理至如才識聦
慜足可校定而還惰慢仰委功曹天官必考
之得驕恣之罪三犯則不原諸祭酒特可精
勤愼之
　　　疾病請章次第
太眞科曰諸疾病先上首狀章若不愈又上
解考章若不愈更上解先亡罪謫章若不愈
上遷達章故沉上却殺收注鬼章復沉頓上
解禍厄大章復不差上解五世墓謫章復不
差上扶衰疫大厄章復不愈上還䰟復𩲸章
復不愈上安墓解五土耗害章復不愈上安
宅鎭神驅除收鬼章復不愈上分解中外大
考章若急困上子午請命并却三官死解章
若進退上仰謝三十二天章大危篤上贖命
交𧵥又拔命又燭燈又解退復連又五燈又
二十八宿又審宿又分解先亡大注復八十
一章無災病不得妄求此章犯者三刑論
　　　避忌諱上章
太眞科云三會大慶奏表言科戒不避疾風
猛兩日月昏晦天地禁閉當其日天帝大㑹
科曰三會吉日並赴言名籍不避日辰禁忌
並㑹如故此日一切大聖倶下同會治堂分
形布影萬里之外響應齊同此日奏上衆章
授度籙契男女衆官行德修功消災散禍悉
不禁制
玄都律曰入治上章避戊辰戊戌不得上章
穢汙不得上章月朝晦朔不得上章百姓解
穢不得詣治違律罰𥮅二年入治上章皆正
身趍歩科次左右肅恭致敬不得男女雜錯
妄視謬誤違律罰玉三兩不得爲十惡五逆
之人上章辭質而不文拙而不工朴而不華
實而不僞直而不肆辯而不煩弱而不穢清
而不濁眞而不邪簡要而輸誠則感天地動
鬼神御上天曹報應立至違科罰𥮅一紀
　　　上章背向
太眞科曰奏章向東其後奏及露章並向北
白日授度向東破契子午請命星宿請急章
皆向北存大帝自非星宿大章登壇大事并
收捕驅除急章不煩露上
玄都律曰章消疾病向鬼門消災厄向地户
求長生求富貴財利向天門消口舌呪咀向
人門厭虎向寅厭蛇向巳與天罡并力大吉
違律罰𥮅百日
律曰修福延年消却災害厭百病皆東向上
章解墓除責開心聦明過災度厄皆西向上
章違律病百日疾病百死一生北向上章修
身養命温潤富貴皆向南上章
律曰上章謝罪家中大小北向先謝三十二
天舉家大小散髮交手北向對章首過違律
罰病十日
　　　若用日者
律曰上章求財當用天倉日戊子日是求爵
位用天府日不用自刑日午酉亥辰皆是刑
日寅刑巳戌刑未子刑卯申刑寅卯刑子巳
刑申違律考病五十日
律曰月朝月半月晦戊辰戊戌唯應禮拜修
誦經文不得奏章啓訴違律者水官考罰六
十日病
律曰吉日戊戌戊辰得上言功章大慶之日
不得爲他别奏餘章違律考病百日
　　　雜犯科
律曰道士女官州縣官人百姓道民等章並
不得參雜同共奏呈官位不同違者考病五
十日道士女官齋㑹呈章要須笏褐法服整
頓若上章治病主人不得殺生飴道士道士
知而故食者師與主人同罰減𥮅二紀上章
之時家中大小不得歷亂髙聲大語驚雞動
犬則法氣不安違律罰𥮅一紀章奏了不得
放縱文書在俗人家爲有太上名字至一年
十月即燒違律罰𥮅一紀若承酒氣奏章罰
病一千日減五年壽
律曰大風大雨不得拜章連風連雨亦不得
拜章違律罰病一年
律曰身有六疾不得爲百姓拜章違律罰𥮅
三紀
律曰家有䘮禍不絶解凶墓謫等可上木札
律曰道士女官上章不得飲酒食肉及五辛
違律罰𥮅一紀若上大星宿等章用夜半時
五燈火五綵符香墨書之以相厭殺其燈㸃
盡餘油若以聞著再拜下下極者可在次行
安以聞若書章巳成而有小事乃經年不可
上若未下細字經月可上下細字上度三寸
五分中度四寸五分下度五寸不得過此今
人多言一寸五分皆是好意自造非細法所
載也若章至太歳而紙纔足不可上餘有
行可上若兩行者可全紙續之若錯誤儳字
唯天帝具儀小章不過三字大章以意量之
若上章一通前後可四拜讀章竟太歳皆當
緊要須正心整頓取法也讀細字法長跪下
聲出口而巳法無擎案讀者讀細字一氣耳
若内官朝法得口章外官不得口章
魏傳云若急事上章用朱筆題署若不上逐
鬼章當朱書所上祭酒姓名若治邪病用青
紙三官君吏貴在青色若注氣鬼病作擊鬼
章書青紙朱書奏竟於靖内眞朱二分合章
臼中擣之和蜜爲丸頓服之平旦入靖北向
再拜服之垂死皆活勿令人知見他病亦爲
之書章燒香向北書若困病入靖四面燒香
安四香火
　　　上章筆硯
魏傳云書章别筆硯勿雜也研墨左轉四十
九過重磨亦爾
　　　案
玄都律曰上章要用曲脚案若非曲脚不得
上章違律罰𥮅一紀上章案長二尺四寸廣
一尺二寸髙八寸曲脚違律考病百日
　　　書符者
玄都律曰勑符法各各别有呪勑違律考病
百日書符板法長一尺八寸印上六寸下一
尺二寸作符香火不得取竈炭違罰病十日
三皇經曰天老曰何以用戊戌日作符乎三
皇曰戌者天門也戊者土中宫君像也天帝
常以戊戌日從西北天門來岀遊觀當此日
作符故得天帝歡悅賞賜所欲戊者土也必
得官爵封侯食邑矣所以用午時佩之者午
是太陽之精淳金之光也必得佩金紫髙位
之像也
　　　藏章故本
太眞科曰爲人奏章竟後諸小章復鑪畢即
卷付凾中齎出别舉諸大章一時取之舉録
如法若應燒者復鑪於案前燒之若在他處
奏章將還與首題署人録本緘封不得泄露
蟲䑕及貨易取利違太上勑命章中有眞官
位號神鬼姓名靈祇祕訣並在章中不可洿
辱章皆有正本傳寫令精校定分明不得輙
用故本事狀不同請官舛異俗人家不得留
故章本違犯五刑論
　　　斷章法
太眞科曰上言謹案文書臣以某治法位
依法修行宣楊道氣請召眞官救護萬姓所
奏章表應燒者燒不燒者緘封箱閣卷束積
多法不得散恐蟲䑕所犯漏濕爛敗有所遺
落從來謹遵不敢違㫖即日依科隨期斷奠
自某年月日時至今年月日合有如干通今
於某靖壇淨處火化煙通升雲降氣布吉除
凶謹請直使正一功曹治中虎賁威儀鈐下
伍伯各二人校尉十二人功曹主簿幹佐小
吏金光童子各五人中部章督郵從事使者
各二人同時監臨對共科省焚除塵故採納
光新原赦臣某愚短不及之愆乞前所印寫
永登天府後所奏聞悉免寒池諸官證明獎
助有功依都章言功不負效信恩惟
太上(云云)斷章通数不同凡時有豐儉法有
行藏藏時少行時多計滿百通爲斷如前文
毎年至十月爲斷也


要修科儀戒律鈔卷之十一






要修科儀戒律鈔卷之十二弔二
　　　　三洞道士朱法滿編
　　　飯賢縁第一
　夫聖教興道風著賢人出聖德隆感應之
　理旣彰飯賢之儀見矣
太眞科曰家有疾厄公私設廚名曰飯賢可
請清賢道士上中下十人二十四人三十人
五十人百人不可不滿十人不足爲福賢者
㢘潔亦能不食食亦不多服餌漿藥不須厚
饌是世人所重獻之崇有道耳此時應須立
壇先三日清齋後三日言功賢人身中多神
故饒之德重故厚之食以飽爲度味以適爲
期供食一如齋食不得葷穢犯者五刑論客
月以經三請不可條名貪腆之客不可數啖
天𢊍其科中委細十以上紙今人不多為此
廚事故不具抄耳
玄都律曰三㑹吉日質對天官教化愚俗布
散功德使人鬼相應而有雜穢者殃及後世
主者罰𥮅一紀
律曰正一左右平氣以上一人當七人望丘
治道士一人當三人諸佩籙吏兵以上一人
當二人更令童子二人當三人散民一人當
一人生男上廚生女中廚增口益財下廚
律曰道士爲人解𢊍須擇大德之人善心者
不用惡逆無禮之人解不得福違律罰𥮅一
紀
律曰夫爲廚客一時來不得參差坐並皆心
存太上善心不得語殺生畋漁獵捕之事違
律主客被考病三年
律曰若道士爲人設廚時客前燒香不得葷
穢違律考病百日
　　　造殿堂縁第二
　夫立善方假慿慈力取證因果要藉信生
　功德著於因前妙因彰於來刼者矣
太眞科曰俗人能施散家財造治堂精室一
間瓦屋賜小𥮅百二十三間三百六十𥮅功
多𥮅多大戒經云建立靖觀令人代代門户
髙貴身登天堂飲食自然常居無爲施一錢
以土皆三十二萬倍報萬錢以上報不可勝
本際經云大梵國王國中大旱轉經得益乃
於國中造大精舍本相經云清和國王崇信
道法建習仙觀及習靈七政二廟本記云周
康王時文始眞人結草爲樓觀占星候氣眞
人得道後周穆王欽尚遺躅重葺屋宇號爲
樓觀焉并爲眞人建廟立祠秦始皇三十一
年又於眞人南置老君廟本傳云漢武帝以
元封二年正月甲子上嵩髙登大虞石室起
道宫使董仲舒東方朔齋潔思眞
　　　念道縁第三
　夫道妙難階寂而莫測虚而能出用而不
窮五念彰於聖儀一心通乎眞相者矣
道典曰子常念道道亦念子憂患思道疾病
思道貧賤思道窮困思道飲食思道入山澤
思道渉江河思道常行思道道與子并道之
所出萬物皆生萬神皆成無所不榮亡道須
㬰身入八㝠因縁經云念眞心不退忠信不
忘言供養諸道德所生無艱難又供養好道
德齋戒見眞王靖念心不懈七祖昇天堂妙
眞經云道人圖生蓋不謀名衣弊履穿不慕
尊榮胷中純白意無所傾志若流水居若空
城積守無爲乃能長生道者一也人能知一
明如日不能知一土中出道無取正氣自居
道無去邪氣自除此非禱祠鬼神之道也握
之不盈於手縱之布溢四海學生者生學道
者道如人墮水知泅者生不知泅者死未病
者易爲醫未危之國易爲謀不好道之人存
念各别鶉鷃髙飛志在苖禾鴽鵝髙飛志在
陂池鴻鶴髙飛遊於太清之域往來九州棲
息八極乃得其所也此二鳥憂喜不同其志
各異而谷自謂爲得其所願也故大水之淵
神龍所居小魚走出髙山深澤虎豹所樂雞
狗所惡故規矩不同百姓心異是以爲道者
損聰明棄智慮反眞歸樸遊於太素輕物慠
世昭然不汙喜怒不嬰於心利害不棲於意
此大聖所體行也老君禁戒經云夫積德成
王積怨成亡積石成山積水成海不積而成
者未之有也積道德天與之地助之鬼神輔
之鳯鳥翔其庭騏驎遊其郊神龍宿其沼故
以道蒞天下天下之德不以道蒞天下天下
之賊堯舜以有道昌桀紂以無道亡
　　　殗穢縁第四
　夫神氣清虚神靈所守身心混濁邪來害
　人入靜思眞要須防患不履衆惡吉祥止
　焉
玄都律曰民家穢汙不過晦朔不得入治哭
亦三日穢三年之䘮未滿百日不得入治禮
拜奏表章書違律罰𥮅一紀又云遭師主父
母大䘮三十日殗不得齋章過三十日外限
滿訖洗浴燒香違律罰𥮅二紀
律曰太一極法道士女官無殗穢哭亦不殗
穢佩籙唯著身不用去脫他人
律曰道士女官被陽官牢獄繫閉出放皆應
香湯洗浣解殗三日以後得入靖治禮拜違
律罰𥮅一紀道士及女官私被陽官杖罰瘡
未差未滿三十日不得入靖治禮拜呈奏違
律考二十律曰帶籙不得入殗穢上溷即無
忌諱
黄籙簡文曰奉經威儀常當使身香潔芳盛
以招眞氣不得入濁神靈蕩散考由太清曹
若履穢氣考由清天曹三元品戒曰常以正
月十五日七月十五日十月十五日平旦正
中衣半三時沐浴身形五香自洗臨沐浴時
向南以金杓廻香湯東南左轉三十二過閉
眼思日光在左目上月光在右目上五星纓
絡頭上五色之雲帀繞一身青龍白虎朱雀
玄武獅子白鶴羅列左右仙童執巾玉女散
花飛仙乗騎侍衞身形便即叩齒三十二通
祝曰
天澄氣清五色髙明日月吐輝灌我身形神
津内盥香湯鍊精光景洞曜煥映上清氣不
受塵五府納靈罪滅三徒禍消九㝠惡根斷
絶福慶自生今日大願一切告明身受開度
昇入帝庭畢仰咽氣三十二過止便洗沐五
香沐浴畢冠帶衣服又叩齒十二通祝曰
五濁已清八景巳明今日受鍊罪滅福生長
與五帝齊眞上靈便出而入室依法行道自
然訣下曰經汙穢不沐浴一則多令病害二
則示民知清濁三則神鬼不爲通靈四則侍
經眞官計罪五則人見交不恭敬三皇經云
自解殗祝曰
吾以日洗身以月鍊精仙人輔巳玉女佐形
二十八宿與吾合并千邪百穢逐水而清急
急如律令老君養生經曰晦曰浴吉朔日浴
吉
千眞科曰冬天洗浴每一旬浴先作宻室方
六尺安水槽火鑪筒渠注湯水入其湯以桃
枝栢葉蘭香竹葉等内水中煑取三兩沸乃
去滓次加五香然作布籠濾湯尊卑以次不
得與俗人共浴皆須浴衣不然犯律
　　　盗賊縁第五
　夫出家離俗皆須正念直心入道朝眞即
　合防身口意若使心貪一動猶爲萬劫沉
　淪何況竊盗常行當來永失人道也
玄都律曰盗治中及供養之物一丈以上皆
列考殺𧷢過五疋考害家一人盗𧷢不滿丈
考病七千日奪十二年生命盗符籙職契考
殺及黄書章印皆考坐若䦨外拾得者不准
盗天官租米五斗以上罪入考殺一斛以上
入刑殺罪滅犯考病七十日奪十二年生命
刼盗取人物一丈以上入刑殺盗一疋以上
入刑殺考千日及殺盗罪輸𧷢偷一疋輸十
疋刼盗皆不得入身同收鬼𧷢十疋收二疋
𧷢
律曰罪莫大於刼盗强乞取强借强市皆爲
盗取不以道准盗論
律曰借不還本主貸不償本主皆盗以列上
罪借不還主考屬監氣命借貸不還主考屬
此律罪滿則凶罪滿則當定八死
律曰盗經書一卷考滿千日奪七年命盗天
官祕書所用一卷以上罪入刑割殺律論盗
衣服食具刀斧成器之物皆加罪二等毁滅
罪一等殺盗語盗考屬監倉令盗香鑪考殺
盗罪入刑殺盗書刀奪生命二十年考病二
千日盗函奪十年生命考病千日盗𥮅奪五
年生命考病百日盗墨奪三年生命考病三
百日盗紙奪二年生命考病百日盗食器杯
飴盤榼罍𦈢雜物奪十二年生命考病二千
日盗舩車罪入刑殺律本相經云寳集則禍
門錢聚則盗臻是故道心勤道不勤寳修德
不修帛又云賊是人之惡而貪於𧷢晝夜候
使則射空入隂黙檐他所愛物自作家有得
𧷢露王法斬䰟神入地獄海中抱沙鬼䥫針
無休息視之傷人心不學非來塞淫賊罪頗
視競共修福德道降入人身欣樂常自在又
云道士作偷有罪不答曰道士志存法不得
有傾邪佩師無上契存念不得奢施與猶不
取況復作偷家剕刖受身刑住還北酆枷禋
祠不復立上連七世遐勸世經云劫盗營身
口吞刀入腹内轗軻致衰窮申縮不得泰動
止滅身命白骨受塵穢終當獲殃考絶族無
苗裔憂念無知子不識禍福會何不修善道
建功自竭勵功過足相𥙷延年度厄世積善
有慶集積惡有殃害但處一生中何爲自耻
敗
玄都律曰傷殺人考屬北平令昇玄經云若
未見經法之前或手殺人者當救垂死者一
人以贖之於罪旣除又得活人之功
玄都律曰諍訟田宅忿闘考屬平氣令也
　　　過咎縁第六
　夫欲修身先須避咎貪瞋發於六欲過咎
　出乎五情動用之愆現於斯矣
玄都律曰人身中常有神隨時上白人善惡
過滿百二十爲病病者令人多凶少吉百八
十過爲一耗耗者令人六畜不蕃一百九十
過爲一漏漏者令人善致疾病五百三十過
爲一小凶小凶者令人破胎傷子七百二十
過爲一大凶大凶者令人無男多女八百二
十九過爲一殃殃者令人疾疾者令人瘖瘂
盲聾千八十過爲一禍禍者令人暴夭死亡
千二百過爲一殘殘者令人出逆亂之人千
二百六十過爲一咎咎者令人絶嗣無子孫
千四百過爲一塞塞者殃流於五世千六百
二十過爲一謫謫昔令人斷無後嗣千八百
過爲一患患者主爲奴婢家出内亂千九百
八十過爲一横横者家出癲病狂癡二千六
百過爲一暴暴者家出兵刃逆死二千三百
四十過爲一虚虚者家出反逆父子兄弟自
相攻伐二千五百二十過爲一增增者家出
死𩚑惡病二千七百過爲一害害者家出聾
巫鬼病二千八百過爲一災災者家出骨肉
淫勃三千六十過爲一暴暴者家出青盲疹
殘三千二百四十過爲一變變昔家出訟刑
獄死門戸族誅三千四百二十過爲一怪怪
者家出都市乞丏人旣死骸棄損三千六百
過爲一病病者滿應定死也妙眞經云罪莫
大於淫禍莫大於貪咎莫大於惜此三者禍
之車小則危身大則殘家天下有富貴者三
貴莫大於無罪樂莫大於無憂富莫大於知
足知足之爲足天道遺之禄不知止足爲之
害及已失之而憂得之而喜夫有排門之禁
必有折關之咎身死名滅流歸子孫事天以
德不以慢於人
　　　善功縁第七
　夫心性麤獷便爲俗態未除生性和柔當
　知上善若水惡旣不作是善行也
洞神經云天老百善者人有十善必生福子
人有二十善神明䕶巳人有三十善辟除惡
鬼人有四十善應死不死人有五十善終身
無罪人有六十善道君自存人有七十善得
與五嶽相連人有八十善得脫死名人有九
十善必爲神仙人有百善必昇九天本願經
云學昇仙之道當立千二百善功立功三千
白日昇天皆濟人應死之難也列記云夫學
道修行之士廣行隂德慈向萬物救人艱危
度人厄難輕財重道施惠布德不悋財寳救
乏窮地啓誓眞氣虚心跪請太虚眞人曰飲
凡人百人不如飲一善人飯善人千人不如
飯一學道者老君家令經云道人百行當備
千善當苦雖有九百九十九善一善不滿中
爲利動皆失前功治身關念守戒不癈乃得
度世也
太上科令云敎人攺三過可爲一勤勸化三
户可爲一勤濟施路窮孤寡三人亦爲一勤
推讓財帛有瞋不爭滿三亦爲一勤憂罪疚
療治三人可爲一勤凡如此等以𩔖求之本
相經云功滿一萬飛昇太空誦經之士一字
爲一功功滿三千名列上清若能建立宫觀
壇靖經室齋房廚閣供飬道士衣服卧具悉
以供給如斯之功受報天宫衣食自然須之
便來不用則去若居家富有更能種福修建
功德此人即從明受記成道若人之愚癡定
有成道之期亦如嬰兒亦有其老但知修善
足以成道太平經云惡人入道損敗善人亦
知拙匠損敗人材木拙女毁人布帛終無成
善功然惡人與善人反如人徤時喫好美食
大美乃得肥壯若病人食飯苦亦不肯食乆
乆困病而死令惡人聞善言勸喻亦如臨死
人喫美食耳反而爲惡若善人見善人乃喜
賢人見賢人乃喜智人見智人乃喜惡人見
惡人乃喜姦人見姦人乃喜各得其𩔖乃喜
若子不能盡力事父母弟子不能盡力事師
尊臣不能盡力事君長此三行而不善罪名
不可除也因縁經云周窮救危急功德甚廣大
增𥮅益年壽終身受欣泰又云積善不厭多
布惠勿恡惜功德感仙眞自然書帝籍妙眞
經云不善之人不識元首不覩本根詐天輕
地罔鬼欺神屬辭變意抱嫌履疑謂之不善
不善者動與天逆靜與地反言傷人物黙而
害鬼故分道別德散朴澆淳辯言治辭依義
託仁歆物符驗運以天文廢眞立僞務欲傾
國開患害之路閉忠正之機阿主之術以順
國家權者也昇玄經云修善得善其鬼亦善
作惡得惡其鬼亦惡是故半在吾道堂半在
魔地獄諭如呼聲莫不應也
　　　度人出家縁第八
　夫累患旣除俗情亦異捨恩愛而入道脫
　樊籠而就眞超八度以爲心背十轉而齊
　行者也
本際經云大梵國王心自念言我一國土得
三寳力唯當歸敬上報天尊乃選諸王子及
以國中臣人子弟擇其端正第一聰敏有善
心者皆使出家紹隆正法本相經云清知國
王詔度國中男女三千五百人令男居習靈
廟女居七政廟爲國行道樓觀本記云周穆
王尚神仙因尹眞人草樓之觀遂石幽逸
人置爲道士以其器均巢許德爲物範故令
修弘道事本相經云范則子與四人同往大
原山中修道三十六年夢見神仙眞人項負
圎光無鞅數衆更得六年永無髣髴四人退
還家則子願在山四人疑恐得道往看唯見
太清玉碑上兩白鶴因爾而歸至半山而死
化爲猶預鳥三身後生西方兩面國中雖有
人形而無人情又云炎明國王有女字好求
年十五發願出家願捨女身生落男形因感
天尊放大光明以照女身女因騰虚白日昇
天女去後父王思慕即造神仙宫集靈臺四
周房三師堂又宣詔天下出家
千眞科曰男女童子依奉經戒王勑與度作
何法得度後合禮父母以不答曰紹隆種相
係敬䕶男女入道揀取端正慈憫有道心者
師先戒鍊十行可▲聽許誦習王勑與度依
王法制度合度巳依一大觀嚴整玄壇施安
闌纂依明眞拔罪之法預度男女於壇南依
左右方面以列兩行倚立以度官長正南横
行須一大洞法師於横行之前設案席然香
讃歎曰大聖天人尊歷代所崇敬今有珍貴
者是我大國王以發善心故普令入正道得
入正道已實由國王恩永離有爲情長㝷聖
境界必得大法利同趣證無生讃歎既巳白
新度諸師今日之後禮聖禮眞離親離俗人
各三禮長與俗别第一禮國王帝主徳澤無
盡第二禮州縣官長度脫之恩第三禮存殁
父母得與出家離俗跪拜三禮訖法師捉新
度行首一人衣冠曰大哉聖化衣被無窮星
宿爲冠曰月爲服法行天道勿替四時廣度
衆生永超三界法師令大衆普皆唱善彈指
三聲脫罪舊人並唱善彈指齊各三聲訖乃
總著法衣竟官人行香各行道三周舊人在
前引訖登壇歎▲事訖設齋齋竟各謝法徒
從老者起至下竟列坐父母兄弟皆來禮拜
於兒女邊父母並稱弟子發願云願師必定
成道與弟子等同入正眞
或云出家之人從少至老有何階級答曰出
家之人有五種階級從七歳至十一名蒲車
道士十二至十四名清信道士十五至十九
名施惠道士二十至六十名弘護道士七十
至九十名住持道士
科曰三乗之道何以爲心
答曰小乗之人隱處山林自調自度中乗之
人德澤弘普兼濟度物大乗之人忘功絶私
發四弘誓願
科曰諸勸人出家有何功德答曰能勸他人
男女并捨自子出家譬如微塵世界之數功
德亦不如勸人捨子等出家之功德縱有人
造幡蓋懸至二清境之功德亦不如勸人出
家之功德也



要修科儀戒律鈔卷之十二










要修科儀戒律鈔卷之十三弔二
　　　　三洞道士朱法满編
　　　雜科第一
千眞科曰施制立法要假能行衆中無知法
者不問多少皆悉不得共住共住之人必須
同遵聖教動止合儀惡悉能斷善共保護如
勸惡者事在別律
科曰道法清虚不希名利閑居靜室謂曰仙
家我弟子中多畜錢財寳貨牛馬奴婢躭著
不已如此之人斷三寳原奪衆生福錐持經
奉戒倶爲滅法
科曰上德尊人住持大衆下小有過須避嫌
疑若有不和於國王妃嬪眷屬大臣宰輔俗
人及兒女小道士淨人宿新怨嫌之前並不
得呵責若應舉罰先喚來隱處自以示語情
所不堪爲衆所惡及當白衆舉罰
科曰出家之人務在簡靜非法行事動則落
邪非法者一則廣求利養自說我能二則貪
積無窮爲人婚姻卜相三則強稱多解瞻視
天文四則行等淨人躬執耕稼五則闘亂朋
衆與惡友交遊六則不以正法爲事而與兇
俗結黨七則坐起無分混淆法次入則不依
正律道俗同床九則闇夜出行而不秉炬自
照十則摴蒱𩀱陸劫盗行非恣意所爲而不
自戒入道依衆可以去之如不自懲是壞道
法也
科曰諸小道士所詣名德皆須修飾形儀整
頓冠履安詳雅歩稽首三拜拜訖長跪啓曰
某甲小末未備法教故以遠來伏願大徳賜
垂解結我有所聞必無違逆大德爲白衆今
有道士某甲從小以來心有結累不能自解
今稽首求悔若從生至今行瞋行怒行劫行
盗行貪行一切不善之行於今解釋不敢復
犯進學正戒通明義理說竟謹依所說乃起
更三拜而退
科曰亂衆之人多不依正法飲酒醉亂輕欺
上下者罰錢及米或餘貨財當時同和後便
違拒不肯輸送因兹杖罰或奪財帛以用供
衆或苦役治地斬伐草木鋤禾收刈如一衆
不能治罰總集道衆文不能治可送與國王
以依俗律
科曰若有不依正法遊入他觀妄有輕欺科
索酒肉或媒嫁爲人買奴婢及餘畜産或造
順俗之制犯罪囚禁遭赦得免或自貨賕方
便得脫或奪賊物因利求和律有正科依法
與罪也
科曰道士女官各須淨行道士不得畜女人
女官不得畜男子各使遠離棲肅其心目不
見形聽不聞聲道經云不見可欲使心不亂
若有此色即須白衆告舉不肻制止國王有
法也
科曰大觀私房皆多混亂特由尊者不能謹
愼縱恣無方或是綱維不出教令身居寳地
心穢慳貪導引後生同開惡趣兇惡長養大
塞道源使正信者慿心何所
科曰共入寳房同開善趣懷瞋動殺咸乖大
慈養牛畜馬不免鞭打藉狗放猫專懷殺意
凡人淨戒此等並不合畜也
科曰人有尊卑戒有小大或身雖奉戒意無
在法不修靜舍詣飾殿堂招引兇黨動爲非
法聞鳴鐘禮拜大笑入觀見尊德行道外生
謗誹特由綱維自爾何能戮力徒衆逓至作
法風教日生也
科曰若衆中有一人不善可隱處示語云眞
品仙階行人所踐道無形相要藉人弘十方
法徒助道揚化聞有法要學擬成身豈得有
過令他知覺今大德諸行無犯唯有某事不
依正道請即攺之猶如月虧更满蘭歇更薰
幸相用言共匡法教不得即舉白大衆也
科曰出家之人與俗旣別置觀立舍並不得
與俗人及家口家住若是十方法衆行往經
過看前人德行髙低作三品安置尊車居止
要令得所也
科曰毎觀舍應須精思别院安置名德中常
集衆同在齋堂若是遠方行人來蹔居止即
須先問欲何處居才髙行潔精思别院若無
竒行請平常居止若是上人請下分可須辭
謝改處若才非所處即須詘退
科曰精思入定爲性披黃戴幘爲相若淵澄
霜潔玉潤氷清爲世福田行無㸃汙宗持正
戒有五譬喻一者喻如富貴之家忽生一子
而無兩目經渉三月两目忽明舉家歡喜無
戒之人猶如無目二者喻如磨鏡漸漸增明
有戒之人念念功積三者喻如嬰兒細細長
大能持戒者以下之髙四者喻如飢人終念
得食不得食故必死無疑不受戒人長淪盲
道五者喻如舟航能度大海能持戒者必度
生死苦海也
科曰若國王大臣施主工匠能有益衆者可
供給飲食薪火遇有求索白衆供給也
科曰若威勢及惡賊能損害衆者亦須供給
食此是不知法人能損壞法衆故也
科曰常住錢物不得貸借充私房用其有病
患切急白衆求請後一倍償還也
科曰非法之物不得布施問曰何爲非法之
物答曰牛馬奴婢軍戎器仗等物是也
科曰時在饑荒又屬離亂各欲隨豐逐靜能
有守固衆可分科財物以與守固之人也
科曰若有惡口赤舌兇徒惡黨以相羣聚常
懷遠離設使偶會情不獲巳要須口順心違
若不能爾交爲切害
科曰法物什物造像造經有所施用輕重各
別答曰鍾磬幡花鑪合帳蓋寳幢經韞之屬
此是法物則重冠履几笏褐帔裙𥜗衫褶等
爲什物則輕本心爲重後作輕犯五刑律本
作輕今作重不犯像則有三天尊爲上眞人
爲中衆仙玄中法師爲下本心捨施造像爲
重不得入輕入輕犯十惡若以畢入尊不犯
經亦然上清爲大洞是大乗洞玄靈寳是中
乗洞神三皇爲小乗本心造大乗後爲中下
犯五刑律本造小今造中大不犯
科曰盗法物什物罪同五逆盗造像物罪同
十惡若盗將他家像縁路告乞入已罪備五
獄二十四萬劫若自造像擬將告乞取物入
巳被八門長考萬劫無出
科曰出家之人單景獨宿與物不羣割愛遺
榮超然宴處若犯濁亂世不崇敬也
科曰若母姑姨姊等爲病患及急難要須扶
捉者無犯若是他人兒女没水隨火縱有婬
心亦須拯救不得犯觸也
科曰若行往道路逢女人有所求覔并乞食
飲等只得隔十歩外遥言若得物及飲食等
安置床及地上去後來取不得親授手中若
路逢女婦要避路與過也
科曰出家同道與俗有乖是我法徒共相蔽
匿惡興善遞互生恩使遠近稱揚通令深信
論云天下善人少不善人多今時之人吹毛
覔瑕互相䜛嫉不知巳過强數他非設有一
善爭相毀謗不能改身就善及欲敗善同惡
故壞道法專由此人大德尊者深所約語也
科曰若淫心起時如逢猛虎想如見毒蛇想
似見國王想如爲賊發逢主司想如坐在宅
被火四發遭焼想如乗舩渡海舩漏欲没想
作此六心淫無起處
科曰共居觀舍堂殿園林田地三寳衆殿屬
天尊堂屬道士若其營造尊卑有等其私房
是道士自造廣狹等級出自巳身生前由身
處分若死後而無付囑從衆施爲若白衣童
子自所營造得度之後配別處者亦聽許自
巳處分唯地屬三寳不得攺動若大衆先有
別約例不犯也
科曰諸初入道戒行未全依倚村坊不住觀
舍上無尊德可畏下多狡猾爲朋誘引兒女
同床坐起歌笑嬉戲飲酒食肉俗人見之通
生穢慢乃謂名德俱應若斯如此之類是滅
道法破他信敬尊德訪察依科與罪設不能
治國王有法也
科曰若出家之人將三寳之物贈遺官人豪
勢求所潤巳飜令俗人生希望心縦能典建
不如靜坐縁此受犯准盗物論也
科曰出家之人清堂虚室躭著旣甚有十惡
累一則廣占荒野別畜田宅二則種植國林
自求地利三則出入貯積絲綿榖帛四則畜
販奴婢五則愛養六畜六則貪聚八珍七則
好樂玩物八則雕飾帳帷九則衣著竒異十
則財寳彌勤此之十事於身不得爲清虚得
之在身爲患累若有此者妨向道心礙淨解
慧
科曰若有人來乞索是因三寳赴齋傳度講
誦轉經受施但是因三寳得者准明眞科依
十二折傳處分若是此外所得聽出意布施
濟惠仍不得以不淨取以爲不淨施皆抱枉
法得罪也
科曰若諸弟子恒懼天寒時亂飢荒等事貯
積絲綿帛布五榖以備時急惠施者不禁也
科曰若有人將器仗禽獸非法之物以惠施
者並不合受也
科曰若有人將使人婢奴以供給者悉不合
受其使人能齋菜持戒者受也
科曰出家人房舍與俗人兒女隣並者夜宿
各須閉户不閉户犯律也
科曰出家之人寧受偷鐘盗像之罪不言說
他家隂私穢惡之事也
科曰若野地中得藏還與國王若藏中有劵
銘記云是經像堂殿之物得者爲造經像堂
殿依其銘記處分施造不須白王若不尔犯
十惡律如路次野中拾得之物捉取其物依
摽牓得主分付如不得主入常仼也
科曰出家之人外行遊見闘打不孝父母不
順兄弟爲偷行盗軍兵相殺之事皆須歸觀
香湯洗浴入靖思微不尓犯科
科曰道士女官而被俗人不依道理輕欺若
爲依止答曰若道士女官而與俗人不依道
理輕欺者可告父母兄弟及村落有勢力者
以爲外䕶
科曰天尊初得成道聽許男子出家未審女
人從何乃得入道答曰天尊因地淨信夫妻
結果成遂爲元始因許男子通令出家妻以
果地中候大夫人之稱亦許女人相係入道
轉經度戒之後大洞女官男見女子入道受
老君自然法已即須敬禮依法引接爲能紹
隆聖種見其有過不得罵詈誹謗若治籙童
子須禮大洞女官爲敬法故也
科曰他人捨田宅園林爲人侵奪若爲處分
答曰若有信敬捨施爲人侵奪報本捨施主
令其轉貨
科曰若於道路逢見師主及師主知故皆以
下風避影不隔越道路而與共言當以曲腰
折身有言則對無言則退也
科曰隨從尊者出入當爲提持机杖鞋履登
危臨𡽗當以親侍左右兩乎提𢹂不得散手
遠離老少別朋
科曰夫爲弟子之禮出則啓白還則省慰問
訊上下乃復常業也
科曰衆有疑惑我不勸成衆有評論我所審
察衆有擅造我從衆宜衆有行遊我不矯俗
自恒卑退尊敬前人
科曰爲師主大德存衆之法寛弘以立節容
物慈愛以約衆行事以衆勤朝修以肅敬上
乃平不異心下無怨色斯爲大德者矣
科曰爲人自巳有善行當與在下共之勿自
取歸巳
科曰學道者不發他人過不揚巳之能不拒
人之諌不見巳之怨也
　　　同學縁第二
太眞科曰籙生同門同志更相切磋共宣妙
化小生與大生言偁小生不得謾語若僕可
得兄弟齊心一意明詳科法爲人行事唯精
唯嚴執憲秉儀不可怠替自求吉福爲他祈
禱無有二心專篤懃行化惡爲善違科五刑
論也
科曰同學法衆縱復才德實勝前人名年在
後猶應敬讓若前人推之因讓勿飾若彼加
我我誓不報儻來崇我我誓不敢當時不獲
巳事勢所須或宜師我我又三讓後雖在位
心猶敬前迹無敬儀比常例人相知者道念
志同號之爲友此心友也雖同學道志操非
堅此泛交也其面交瞻其顔色欲結交迹而
無交心其例甚衆大略有五一者門户由來
相似二者仕宦階級相關三者位卑而有勢
四者騃賤而有財五者年色相𩔖皆爲俗交
學道心交擇人採志同者貴不黷棄於下賤
賤不謟求於髙貴忘年忘勢唯志道同違者
七刑論也
科曰前雖結交後名宦有別或爲師長或爲
師友或爲臣下皆解交執當時之禮若上命
不解皆須謙下爲交在上不得呼下解在下
不呼上結義上命之也
　　　造壇縁第三
二十四生圖曰元始天尊延賔清堂黄金爲
壇白銀薦地本際經云大𣑽國王請經得力
乃國中造大精舍建大寳壇又云絶和國王
好樂造壇一月三壇周而復始又云林先生
爲壇有女恃於美色笑調先生後爲醜陋又
云爾時地下踊出七寳靈壇髙地一百餘丈
上下九級周帀八面級有九洽各有金格玉
磬八十一枚晝夜六時自然而鳴八十一者
同聲而發又云靜玄弟子請問天尊因何壇
冶從國踊出天尊答曰初髙上帝王說本相
眞經時有空王造斯壇治淪隱不見今說本
相壇治聞而踊出五符序云帝嚳乃祭天帝
於北阿之壇也
　　　碑闕第四
本相經云范則子順子得道但見太清玉碑
闕上有二白鶴碑石書云往以共學道經宗
三十六部由心不專志難㑹契也


要修科儀戒律鈔卷之十三
要修科儀戒律鈔卷之十四弔四
　　　　三洞道士朱法滿編
　　　飲酒縁
經云斷酒節行調和氣性太平經云眞人問
曰天下作酒以相飲市道元據凡人飲酒洽
醉狂詠便作或即闘死或則相傷賊害或縁
此姧淫或縁兹髙墮被酒之害不可勝記念
四海之内有㡬何市一日之間消五榖數億
萬斗斛復縁此致害連及縣官或使子孫呼
嗟上感動皇天禍亂隂陽使四時五行之氣
乖反如何故作狂藥以相飲食可斷之以否
神人曰善哉飲食人命也吾言或有可從或
不可從但使有德之君教勑言從今以往敢
有無故飲酒一斗者笞二十二斗杖六十三
斗杖九十一斛杖三百以此爲數廣令天下
使賢人君子知法畏辱必不敢爲其中愚人
有犯即罰作酒之家亦同飲者眞人曰或千
里之客或家有老弱或祠祀神靈如何神人
曰若千里君子知國有禁小小無犯不得聚
集家有老疾藥酒可通
千眞科曰出家之人不得飲酒或託天寒詐
稱腹痛飲後色變或闘亂尊卑或應供赴齋
或施行章醮或遊道路或應對公私非唯自
失禮儀抑亦穢辱道衆是滅道法無生弘讃
然應人就請本以清潔爲先出公入私皆用
端嚴爲首有如此例皆犯律論靈寳經云生
而飲酒者死則連汲溟波水灌沃四瀆中或
曰道法之中聽許飲酒靈寳經云置酒浮雲
觀髙飲玉清臺此何頓隔答曰何見之謬太
清經云化金玉爲三十六水以金爲水則爲
金漿赤玉爲水則爲瓊漿白玉爲水則爲玉
漿或云玉液定志經云五者不醉常思淨行
何有許法五嶽圖序云
　　　斷榖服藥縁
丹蠟神方斷榖可千歳不食自肥不瘦能力
作負重方眞丹一斤芒硝半兩茯苓一斤皆
擣合之以白蠟二斤中合煎之九上九下可
丸便盡丸之如梧桐子服十丸解一月不食
也
老君守中赤丸法用白蜜一斤眞丹一斤一
方三兩白蠟一斤先細切蠟以銅器煑酒令
沸乃投於蠟安酒中蠟消下器著冷水中蠟
凝復下如此三上三下蠟凝出之棄酒乃獨
以蠟著銅器中火上使沸九沸九下後下之
内白蜜復上火一沸下之内眞丹攪令相得
欲凝便急丸之如彈丸欲斷榖服之初服一
日服一丸二日服二丸三日服三丸復從一
丸始凡九日服十八丸爲一劑便守中四十
年不飢顔色氣力如故可負擔遠行渇者飲
少冷水亦飲少酒勿復有所食令人不畏毒
但不能延年長生耳辟榖輕身氣力不減山
行不極也若不能吞大丸亦可分作小丸計
之合藥齋七曰王相建滿定日合勿令小兒
女人雞犬見之後若欲還食榖當煑葵子一
升作薄粥飲之藥即下乃先稍稍食糜勿便
頓飽也此沈君所用以與牛馬服皆不復食
草而肥徤如故祕驗一方直洋蠟三上三下
乃内蜜一沸内丹撓之冷便成守中諸鎭丸
法茯苓乾黄精术楮實人參各一兩擣篩以
白蜜五合白蠟二兩合前和藥更擣千杵服
如小兒拳一丸然後可服大小四鎭服丸後
又應長將前件栢葉丸茯苓丸爲佳小鎭丸
法丹沙半斤茯苓半斤禹餘粮半斤麥門冬
一升白蜜三兩凡五物丹沙餘粮茯苓下稀
和以蜜擣三萬杵麥門冬去心三兩作四丸
手摩令有光以滿日平旦東向服一丸却十
日服一丸却十日復服一丸是爲三十日服
四丸止服此藥得度世者有三十餘人合藥
時用王相滿日當齋戒勿令小兒婦人見之
不得食葵菜生菜及至死䘮生産家此方長
史書
守中徑易法取大豆必生者三升手挼今光
明帀體暖先美食竟乃頓吞之可解五十日
百日渇則飲水勿餘食欲去之服熱粥二升
豆即下一云每向日再拜一服一升於口中
展轉誦六甲通乃咽之三日明日乃分一升
爲三過小兒則半之又赤豆肉吞二升至三
升亦支一歳又取大豆黄末三升一頓餐之
亦可十日五日不食後欲食當服葵莖灰方
寸七即下服猪膏及酪蘇亦善
又法先嚼蠟大如愽棊極令柔乃内猗氏肥
▲并含嚼之即皆消而咽之入腹正氣除病
斷榖又但食一方寸蠟辟一日
又法取檀榆皮白者各一斤酒一斗漬之出
乾復漬盡酒止一服二兩十日行三千里
又法桑椹黒者暴乾擣之水服三合日三則
不飢
又法三月三日若十三日二十三日取白茅
根淨洗細切水服亦可暴末併備之日服五
六止勿大飽長服令人美色不老伏鬼神
又法薤白五斤稻米一斗豉一斗塩半合以
水三斗煑令熟爛初飽食後稍稍進不飢除
寒熱延年
服松根法取束行松根剥白皮細剉暴燥擣
篩飽食之可絶榖渇則飲水
又法但取栢葉暴燥爲散蜜丸服之則不飢
亦可水服亦可酒服以白酒和散暴乾又擣
服益佳
服松葉法四時隨王方面採近上去地文餘
者細切如粟水調若薄粥汁服二三合日三
亦可擣碎暴乾更末服之亦可擣末酒溲暴
乾更擣篩以酒飲及水調無在千服乆服並
令人輕身延年體香少眠身生緑毛還白絶
穀不飢服之當使有恒栢葉亦然
服氣斷榖法先閉口咽内氣勿吸外氣也一
日三百六十咽以上爲但欲多耳能至千尤
快以漸斷穀十日後自不用食穀斷三日或
稍稍飢或小便赤黄無苦可噉兩三乾▲日
中九枚酒日中可一二升初小極後轉好也
食十二時氣法常從衣半九九咽雞鳴八八
平旦七七日出六六食時五五禺中四四日
中復從九九起皆當合口大咽之令氣入腹
每咽一時足輙漱鼓津液吞之數過各轉向
其辰之方面益佳十四五日中當頭眩瘦極
過此漸佳
　　　服符水斷穀(書此六甲隂陽符皆各/隨其日支干書内方中)
　　　(也可豫作内函中至其/日取以祝水而服之也)
服此隂陽符平旦東向左手持符右手持水
器祝曰眞人某甲好樂眞道服食中和之氣
甲子太玄玉女承翼給侍某用行厨所在去
所當得無令飢渇軍無大小人無多少皆當
得飽畢以符著口中水送之唯在人多耳若
欲斷他人穀千人百人皆東向列再拜自稱
名各爲書符與之共飲一器水耳
甲子旬太玄玉女承翼
甲戌旬黄素玉女飛廉
甲申旬太素玉女瓊石
甲午旬降宫玉女雲齡
甲辰旬拜精玉女靈素
甲寅旬青要玉女惠精
　此六旬玉女名當其呼之勿誤也
　玉君絶穀符滿日丹書紙燒以神水北向
　再拜服之執水向月建三祝曰金木水火
　土五星之氣六甲之精三眞天倉清氣常
　盈黄文赤子守中無傾畢輙三叩齒三啄
　杯乃以服符并飲水一升(右並出太/清下卷)
老君服水斷榖法
不問清旦但是須飲即喫以一杯盛水向水
祝曰
金木水火土五星之氣六甲之精眞人天倉
清氣常盈黄文赤子守中無傾三祝三叩齒
飲之令人不知飢渇渇復之極有神驗近往
往有人得力此方是養生經卷後録出祝與
前少異更未得別本勘知之道基曰祝六畜
不食法祝曰萬物皆含水如生水入腹中萬
神皆驚有脉之物皆可絶無脉之物不可絶
六畜皆牽向王也
　　　治祝縁
登眞隱訣諸行事存想祝願並在其中令略
出一兩要急耳每當經危嶮之路鬼廟之間
意中諸有疑難之處心將有微忌勑所經履
者乃當先反舌内向反舌向上柱喉中臨祝
乃申之咽唾三過畢以左手第二第三指捻
兩鼻孔下人中本之鼻中隔孔之内際也三
十六過即手息按勿舉指計數也此急按中
隂數以一息爲一過之久鼻中隔孔之際名
曰山源一名鬼井一名神池一名邪根一名
魂臺也此後祝中有此五名故先出其紫微
夫人云山源是鼻下人中之本側在鼻下小
入谷中也針之亦治卒死掩畢因叩齒七七
通畢又進手心以掩鼻躡畢未去手仍叩齒
竟仍進左手掌以掩鼻口指端至髪際并覆
明堂之上也於是臨日臨目内存明堂中三
君以鈴鏡赤光煥而擲之又存泥丸赤子帝
君執謁大洞眞經以威攝之也
乃微祝曰朱鳥陵天神威内張山源四鎭鬼
井逃亡神池吐氣邪根伏藏魂臺四明瓊房
玲琅玉莫巍峩坐鎭明堂手揮紫霞頭建晨
光執詠洞經三十九章中有辟邪神虎截嶽
斬岡猛獸奔牛衝刀吞鎗揭山攫天神雀毒
龍六領吐火啖鬼之王電猪雷父掣星流横
梟礚駮灼逆風横行天禽羅陳皆在我傍吐
火萬丈以除不祥羣精啓道封落山鄕千神
百靈併首叩頴澤尉捧燈爲我燒香所在所
經萬靈奉迎十九韻畢又叩齒三通乃開目
除去左手於是感激靈根天獸來衞千精震
伏莫干我氣此中並是神獸靈司之名號故
可以震却精邪
　右出大洞眞經髙上内章遏邪大祝上法
　長史書
北帝殺鬼之法先叩齒三十六下乃祝曰
天蓬天蓬九元殺童五丁都司髙刀北公七
正八靈太上浩兇長顱巨獸手把帝鐘素梟
三神嚴駕䕫龍威劒神王斬邪滅蹤紫氣乗
天丹霞赫衝吞魔食鬼横身飲風蒼舌緑齒
四目老翁天丁力士威南禦凶天騶激戾威
北㗸鋒三十萬兵衞我九重辟户千里又却
不祥敢有小鬼欲來見狀玃天大斧斬鬼五
刑炎帝裂血北帝然骨四明破骸天猷滅𩔖
神刀一下萬鬼自潰三十六句四言輙一啄
齒以爲節凡三十六句則三十六啄齒若冥
夜白日得祝爲恒也此無正時節修事有閑
及曉夜之際諸疑闇之處便可祝之中皆當
微言鬼有三被此祝者眼睛盲爛而身死矣
此謂諸殺鬼邪鬼及天地闇自有惡强鬼輩
聞此而死耳非人死之䰟爽爲鬼者也如此
鬼眼亦是有睛故盲爛則便死此上神祝皆
斬鬼之司名祝中有酆都中當位及諸神名
字故鬼聞而怖死也許其領烕南兵千人即
此御凶者也炎帝即大帝四明即諸公矣北
帝祕其道北帝應建鬼殺人而值此祝便不
可復得故祕其法若世人得此祝恒能行之
便不死之道也人之死也皆爲諸鬼所殺耳
今旣不可取便爲不復死也男女大小皆可
行之但患其不知此祝耳智者宻用則無限
於大小此語以是令告長史家困病行此立
愈思旣幸走病豈不除叩齒當臨目存神五
藏五藏具五神自然存在謂初叩齒三十六
時應臨目内視存具五藏以次想之皆令分
明五藏之神備在於内然後可得乗正以御
邪神以誅鬼耳酆都中祕此祝今宻念之耳
不可泄非有道者冝共祕之乎此雖非髙貴
之至典而是殺鬼之上術凶惡旣消則正氣
可接且以誅邪遏試學者之要法而諸人多
輕其淺少每致傳泄使神祝不驗呵執不行
殊爲可責之也
楊君掾書兩本
　　　卧枕縁
道基經曰枕髙肝縮枕下肺塞以四寸爲平
枕席令煗其息乃長道林品及觀門經曰行
氣枕髙二寸半太清經曰下神枕法曰五月
五日若七月七日取山林之栢爲枕長一尺
二寸髙四寸空中容一斗二升此則廣三寸
五分栢心赤爲蓋厚四分善致下之鑚蓋上
爲三行四十九孔凡百二十孔凡容一𥞫粟
乃取藥内中用芎藭當歸白芷新夷杜衡山
薊藁本木蘭肉蓯蓉栢實薏苡蘼蕪欵冬花
白衡秦椒蜀椒桂乾薑飛㢘防風人參桔梗
白薇荆實凡二十四物以應二十四氣又加
八毒藥以應八風烏頭附子梨蘆皂莢罔草
礬石半夏華隂細辛都合三十二物皆㕮咀
以毒藥居香藥下按次滿枕中爲布嚢以衣
枕之百日筋骨勁強面有光澤一年身盡香
四年白髪黒落齒生常别作一幃嚢卧輙起
盛覆之勿令氣泄年年易新藥合三十二種
藥得一斗二升者一種轉取屑三合七圭八
撮五分撮之四也且藥體有虚實又應作稱
兩率取之今按大散家品藥云术十兩六銖
得一升四合乾薑三兩二十二銖得五合桂
三兩十四銖得五合防風二兩四銖得四合
桔梗二兩九銖得四合人參一兩二十銖得
三合黄芩十七銖得一合細辛一兩二十一
銖得三合附子十九銖得一合茯苓十八銖
得一合礬石一兩六銖得一合牡礪十六銖
得一合此並諸藥之舊率令應分等枕藥先
各各依准量戒之
旬中白虎者以所克本旬者甲子旬在辰甲
戌旬在卯甲申旬在午甲午旬在子甲辰旬
在寅甲寅旬在酉也入山辟虎並在定訣也
要修科儀戒律鈔卷之十四










要修科儀戒律鈔卷之十五弔五
　　　　三洞道士朱法滿編
　　　道士吉凶儀并序
法滿後識晚生未能窮究至於脉制深以致
疑竊尋大孟先生諱景翼字輔明對齊文惠
太子問道士送終儀體引法輪經云師如父
也我若無師不得見經今見經教乃知道法
黄籙簡文載事師之科典故學道修法存師
在前旣荷開度禀佩經圖濟抜三世救護存
亡經文言得眄篇目九祖同仙故眞人云我
若無師不得學道成道也若其託形現世者
皆顯師資之迹或因劒杖告終者則是託物
令知變化無常也自非體道冥眞者自然有
欣生惡死之心藎人倫本有者孝性乃至感
動天地通逹神明哀戚之情觸境自發雖復
賢愚有品而愛惡不殊乃是道俗難同大方
莫異昔孔子旣爲儒學之師止教世間典禮
死埋泗水之上弟子皆服三年子貢廬住塜
邉六載魯人因從居者百有餘家遂名爲孔
里之民四時祭禮不輟況在道家法門所禀
宗匠能使德踰三界行超六道乃復冥一至
眞會合常寂此則内外懸殊非是情數所能
譬也仍爲立儀略將備盡又有小孟先生以
酌前儀更加切要石井公所撰引抱朴内篇
云昔漢太后從夏侯勝受尚書賜黄金百斤
佗物不可數及亡又賜家錢二百萬爲勝素
服五日成帝在東宫從張禹受論語即尊位
賜禹爵關内侯食邑千户拜光禄大夫賜黄
金千斤又遷丞相進爵安昌侯年老賜安車
駟馬黄金百斤錢千萬及禹病嗣省之親拜
禹牀下章帝在東宫桓榮以孝經授及即帝
位以榮爲太宰天子幸榮東面坐說設酒會
百官及榮門生數百人帝親自持業讃說賜
爵關内侯食邑五千戸榮病帝幸其家入巷
下車把卷趍如弟子之禮薨天子爲素服舉
哀此悉儒學指教一經尚復崇師殷勤若此
求眞要而不准經誥服乎乃立典儀訓門中
子弟張續先生所制或異或同見此四儀不
齊一意使後徒遵奉隨執見乖今會四家略
爲一卷率愚注訣并酌異同隨世沉浮逐時
增減兼復師在之日逺離几筵諮問寒温要
憑啓䟽脫恐晚學不識重輕謹述所見名曰
道士吉凶儀合十例件狀如左
　通啓儀第一吊䘮儀第二
　疾病儀第三初死小殮儀第四
　入棺大殮儀第五成服儀第六
　葬送儀第七安靈儀第八
　弟子還觀儀第九除靈儀第十
　　　通啓儀第一
正月孟春猶寒餘寒
二月仲春漸暖巳暖
三月季春暄和極暄
四月孟夏漸熱巳熱
五月仲夏暑熱甚熱
六月季夏盛熱極熱
七月孟秋猶熱餘熱
八月仲秋漸涼甚涼
九月季秋漸泠巳冷
十月孟冬薄寒巳寒
十一月仲冬甚寒嚴寒
十二月季冬切寒極寒
　右裴矩云今爲表啓及書皆云孟春猶寒
　以後各依前件時節十五日一改亦隨事
　爲之
剌史縣令初到道士通啓題云某觀道士
姓某啓謹上明使君記室明府侍者
道士姓某惶恐伏惟
明使君縣令云明府德業弘遠徽猷昭著紆
降仁明屈臨弊境凡在道俗莫不歡慶孟春
猶寒不審
尊體何如貧道抱疾不獲隨例不任恱豫之
情謹啓不宣某謹啓
月目某觀道士姓某啓▲啓准此
凡初經正冬二節書首須目言感思并問前
人增懷者正謂二親不存論感思之語若不
經初節及彼此二親俱在者並不須論問如
父亡母在及二親俱亡云某節遠感深母亡
父存者遠思前人父母有不存者云念若前
又尊於已云惟增懷舊書云頓首叩頭者皆
爲敬彼之辭父在稱頓首父亡稱叩頭但與
五服卑親及在下官屬云頓首叩頭者以爲
未可若吊答重䘮書稱爲頓首除此之外悉
去頓首之言與髙祖曾祖祖父母書題云髙
祖翁婆曾祖翁婆祖翁婆几前某言䟽女某
氏言䟽
與父母書題云爺孃几前某言䟽女某民
言䟽
月日某言孟春伏惟增懷若無經正冬節及
尊者二親在不須云伏惟增懷即移孟春著
於猶寒之上餘皆准此違離未巳乆思戀無
譬奉某曰誨伏慰下情不得書云不奉近誨
夙夜惶懼猶寒不審
尊體起居何如伏惟寢膳勝常即日某蒙恩
接侍有違唯增馳結伏願珍和某言䟽不備
謹䟽若作單書移月日於後云謹䟽自此已
下書皆准此
修受道師書未得法師同題云師主姓尊師
几前若大德云某姓法師几前弟子姓名惶
恐白䟽月日某惶恐言孟春遠感伏惟增懷
不審
尊體起居何如若非師直云如何不用起居
之語某即日粗得蒙恩若離乆即云違逺日
深下情馳結若不得書云近不蒙誨思想唯
精若得書云奉某日誨伏慰下情未即拜覲
唯增春戀伏惟珍重某惶恐再拜
師與弟子書題云弟子姓位省某告
月日告某孟春遠感深不見汝乆懸憶纒懷
日書爲慰寒汝可不吾如常未即見汝但以
歎滿好自愛愼及此不多師某告
與同學兄姊書題云同學某姓兄姊前某
白䟽
月日某白孟春遠思深伏惟增懷分違未乆
思戀帷積奉某日問伏慰下情不得書云不
奉近問下情馳懷猶寒不審體履如何某粗
䝉恩奉見未由但增延結伏願珍重某謹白
䟽不具某再拜
與同學弟妹書題云同學姓某弟妹省某
呈月日某報孟春云云分張未已乆思憶每
深猶寒比何如某諸疹弊言集未由但增慨
滿善自敬愛乃書不多某報
與伯叔父母書題云某次弟伯叔父母某
氏姑在室云次弟座前某言䟽女云某氏女
言䟽
與兄姊書題云某次弟兄姊某氏姊座前
某白䟽
與同宗絶服尊行書題云某官翁伯叔座
前白䟽
與堂兄書題云某位兄前某白䟽
與弟妹書題云某位弟省妹云某氏妹省
同堂亦然書中若親兄弟姊妹無父母云孟
春遠思深伏帷同懷若與堂兄弟云惟增懷
與舅舅母及姨書題云次弟座前某言䟽
與外甥書題云某省
與小童書題云謹呈姓位公某白
孟春遠思深云云謹白書不具姓某呈
與平懷書題云呈姓位公某白
孟春云云遣白書不具姓某呈
與小輕書題云白姓位不具姓某白
與極輕書題云姓位比無言寫念想爲勞
得某日書爲慰猶寒何如也次諸疹弊相見
未期但增歎滿善將愛及此不多姓某䟽
　　　吊丧儀第二
吊剌史縣令諸貴重䘮啓題云某觀道士
某啓傍注云謹上明使君縣令云明府
月日某啓禍出不圖
某位公母云夫人傾背若三品以上并爲髙
官云薨背下情悲惻伏惟攀慕號踊荼毒難
居不任下情謹奉啓不宣謹啓
吊師遭父母䘮啓題云弟子姓名啓傍注
上尊師几前
月日某頓首頓首禍故無常尊翁尊婆傾背
哀慕抽剥不能自勝伏惟攀號無及五内摧
裂何可堪居酷當柰何未即奉拜伏增悲咽
謹啓不備某再拜
師父母䘮吊師兄弟書題云至孝姓位凶
前郡姓某白吊父在母亡云苫前
尊府君母云尊夫人不終遐壽奄棄孝飬情
深惻怛惟攀號躃荼毒難居甚痛柰何甚痛
柰何未獲造慰望增酸哽謹遣白書慘愴不
次道士白吊
師丧報同學兄姊書題云同學某姓兄前
某白䟽
月日拜䟽某言無狀招禍禍不滅身尊師違
和須諭病狀不蒙靈祐以某日奄垂棄背號
天扣地貫徹骨髓不能自勝伏惟悲慕無狀
柰何苦毒柰何伏增號絶謹言䟽荒迷不備
某再拜
師䘮報同學弟妹書題云同學姓某弟妹
省某白報
月日某白報無狀招禍禍不濺身上延滅尊
師攀號躃踊五内屠裂不能自勝唯增哽咽
迷荒不次報
同學䘮報師啓
月日拜䟽某言禍出不意同學姓某天殁哀
痛抽割不能自勝伏惟悲悼傷切何可堪處
痛當柰何痛當柰何未由奉拜伏增哽咽謹
言䟽不備某再拜
　　　疾病儀第三
二孟云案仙公門訓云凡道士疾篤將困之
時皆須香湯沐浴冠帶如常儀出所禀經法
佩帶於房前施安供養請諸名德齋戒誦經
懴悔受身以來所犯諸罪不得有所隱藏顯
而發露滅罪析福也張續師云可轉度人經
一兩百徧仙公云若須投藏付囑經法悉作
辭牒條狀申謄件别名品奏聞太上不有隱
昧也
中元玉籙云奉師威儀師有哀憂弟子皆當
心抱憂戚出入無歡
玉籙又云師有疾病弟子皆當侍近左右親
視氣息有知父母
玉籙又云師有災厄弟子皆當率諸同學建
齋析請以立善功
千眞科曰出家之人與俗有别然而死病亦
無定法然稍修▲製疾病之時轉讀然香晝
夜不絶臨終之時打無常鍾啓送终依五練
生尸法夫以疾時觀内大衆數以存問檢校
㕑下令前與病人食疾病之時難有達命者
福勢旣盡乃欲隱避東西此並是前路功德
無憑而以臨時驚懼徒作此意速死而巳可
以淨灑掃開敞房舍來往善知識達命之言
更相啓發諸法無常寧有住者必應壽書量
命無㡬可移入遷化堂其堂可於觀西北角
別立爲院堂三間五架堂面看西北其堂中
髙座上造昇虚像像身坐蓮花如人大舉左
手以指天門左右二眞俠侍病人恐命將絶
移入堂中像座後安置用黄紋全幅爲幡長
二丈四尺中央繫左眞腰幡頭與病人手捉
令病人直心正念願隨二眞登天門詣金闕
脫未應化隨建福田男官頭向左眞女向右
眞一入此堂難得平然歸者臨命將絶咸稱
未困特是貪生有此計耳達命君子豈去住
爲心
科曰男女官年將老病死期將至家事錢物
皆委付諸弟子中可親信者師有遺書依書
處分如無遺書一一條録生資與諸子弟有
所知者共議修營功德及充殯葬如無子弟
觀衆處分如無觀衆道衆處分不得將與俗
家兄弟孫姪等費用如有父母師主在遺書
所命者依書又不共活無有命書輙取者犯
五逆罪私不能制止送與官司
　　　初死小殮儀第四
至死時旣不沐浴無俟安牀上直敷兩重席
於地南首不須攺易仍著手衣襪冠巾衣居
常出入時衣佩符籙於左肘鈴印於右肘便
安下衾上被覆之停住設白粥之奠於尸東
當肩祭訖次兩邊鋪薦於地男孝居左女孝
居右不須如俗人含珠喚𩲸也撤奠亦尸東
祭文云帝號木歳某子某月朔某日弟子某
甲謹以清酌蔬奠奉祭師尊之靈云云竟哭
盡哀此小殮時也
　　　入棺大殮儀第五
至大殮時不須香湯洗俗著衣冠帶如齋時
服飾先朱臈棺安石灰梓木七星板笙簟雞
鳴枕使四人扛衾内棺中以傳策置左符鏡
置右少近頭邊舊來安隨身經法内前鬲子
中堅安之今安棺外頭別案盛之亦好仍設
大殮之奠法隨用生時所進之食先鋪席於
尸西進奠於席上果莱祭文云云竟哭祭記
收祭食於粮甖中安棺頭舊以白素書移文
今人紙書亦得先條隨身佩帶於前次送終
物置後道士移文
謹條某州郡縣鄕里觀舍男女官三洞弟子
某甲所受經法扎目如左
録治五千文戒等
　右件詣某師奉受
自然劵五老赤書眞文
三皇上清三品經
　右件詣某師奉受
凡授弟子若干人靈寳法若干人上清法
謹條三洞弟子某甲將經法自隨入塚扎目
百八十戒文
仙靈二官録眞文佩筞符印等
　右件隨身入棺中
上清經某卷七傳某卷五法佩帶及上
清諸佩文
　右件合一凾若干卷隨身入塚中供養
謹條三洞弟子隨身寒夏衣裳及紙筆等扎
目某衣某物
　右件隨身入棺中
硯筆紙手巾墨書刀奏案香鑪
　右件隨身入塚中
合經法衣物如于條
維某年太歳甲子某月朔某日天老移吿夭
一地二孟仲季五路將軍蒿里父老土下二
千石安都丞武夷王里域眞官河伯水府䰟
門監司墓門亭長山川澤尉直符使者今有
三洞弟子某州郡縣鄕里男生某甲年如于
今月某日某時生期報盡奄然捨化䰟昇天
府形入地居今當還某鄕某里山造立塼塚
某生時離俗從師請道出世尋學受佩上清
三洞大經符圖誥傳並抱還太隂及寒夏衣
裳飾身服用凡若干種杉棺殯殮埋定送终
之具符到明即安隱形骸肅衞經寳料領冠
帶約勑所部扶迎將送不得留滯今無罣礙
逕至藏所不使左右比廬東西南北佗姓等
鬼貨名詐姓妄生侵奪明承符勑不得有違
一如太玄都鬼法女青詔書律令
　右移增損隨時耳
仙公曰道士經法能預投於名山福地淨宻
處者是爲第一不必將死屍同穴也滿見今
人受法師猶不盡備經弟子亦有不能辨本
所寫受經何必與屍同穴何必預投名山經
留代代相傳符籙隨棺入塚出處隨時見於
斯矣其有隨身物内後鬲子中不須如俗人
作穀嚢腰繩終具等物事畢上蓋依科安之
棺上次安應入塚法物於棺南頭施列供養
燒香道士皆冠帶法服一人棺南頭唱禮三
寳三拜竟

要修科儀戒律鈔卷之十五










要修科儀戒律鈔卷之十六弔六
　　　　三洞道士朱法滿編
　梵誦三契
　　　禮懴文
衆等伏聞至聖髙眞慈哀六道冥寂大智怜
愍四生情慮溺此愛河神識沉斯苦海以其
善惡命根因縁未絶生死報對倚伏無窮雖
復智火長然神光不照寳船恒泛舟檝未過
所以生此世中身非已有今日亡人某甲見
道聞法奉誡修經以鳳篆陶心龍章瑩質情
超十轉智入九玄知二世皆空識四大假合
仙期未滿更須改易恐存亡業累脫有違餘
果報因縁或繫愆咎皆藉福田悉俟功德即
時法衆爲某甲家五服亡靈三師神路頓顙
歸誠運心頂禮禮太上無極大道十方應現
聖人願降神力救度亡者濟拔窮䰟解除罪
報皆得遨遊淨土練識仙宫受號玉京證果
金闕混合正眞無上道
竊惟衆聖岀化種種度人眞仙示現時時顯
迹或作形像乍留聲教引接凡夫令無苦報
念其出生入死疲勞心識捨身受命困辱精
神未曉受納前縁寧知將來後際漂浪忘反
輪廻不息如慈悲不救终没罪田今日某甲
少秉竒操從師問道參經奉法布德立功功
德脫有未圓幽顯須應福助衆等齊爲俱發
大乗之心行上士之業普爲十方世界帝王
國主君臣吏民受法師匠出世學士悉爲專
情稽首歸命禮謝三十六部妙經金簡玉字
龍文鳳采九品眞言五方正教特希玄力廣
度公私同得眞仙俱蒙慧解四逹圓明六通
具足弘闡三乗度脫五道咸令自在皆趣道
場
今此世界人倫生命由來斷促四大虚假五
常浮僞如逝水之不停譬石火之飄忽所以
白駒難駐黒影易流千載斯須百年幻惑縱
如彭安亦從物化自非乗龍之侣何能獨免
若大期應盡誰能運力以今某甲捨身因縁
難被生事宛然由在光顔無所對晤豈親友
感慟亦使行路嗟傷萬古長辭一生永别衆
等皆爲廣發慈心普逮十方一切含靈抱識
天神地祇𡨚親平等及世間苦受地獄罪䰟
名相所緫胎卵化濕悉爲稽首歸命禮玄中
大法師得道聖衆願以六通智慧放五色光
明普度幽顯咸今安樂使惡縁銷盡善業成
就有識四生皆歸三寳三禮竟乃三契
宿命有信然人命以銷盡大賢樂經戒
　巳上並二孟之意
三契竟案二孟行吊慰之禮後更讀移文恐
煩重吟三契訖即一人讀移文不須如俗法
言故自有也竟内移前鬲子中内外皆辭拜
别著蓋未可下釘即奏章章畢下釘哭泣布
總髪行吊慰之禮
　　　章法
還書移文前經法衣物别紙書章謹條某州
縣鄕里男生大洞弟子云云泰玄都正一平
氣云云
上言謹按文書右牒男生三洞弟子某出身
入道叨禀至法妙品圖篆略備而不能幽居
習誦夷神抱一逢迎人伍染累風塵罪結過
滿身盡神逝以今月某日某時謝命天地長
没土官旣有生時經寳符圖法具衣衾等物
便以今日某時殯殮尸形緘封丘塚恐生犯
死謫或爲故氣禁忌之鬼山川妖僞之精拘
閡死人不通道理又恐地下四時主者篙里
父老丘丞墓伯地下二千石不相安隱謹條
經書歛具遷件如牒謹爲伏地拜章一通上
謹臨尸使者關歛君吏一合下監臨殯歛安
隱骸爽長寧蒿里隨業轉輪功成事畢所請
衆官謁還天曹列受功賞進秩如常科比無
令失意有恚恨者生死犯並乞原赦恩惟
太上分别云云
　右前是臨殯章須大治道士受破殗籙者
　奏之旣有經目不可示外人一兩日燒之
若非大行名人歛時必無子弟三禮三契非
卒取能兼之上章事須明解一失節度束手
無依謹依科撰三歸略陳切要亡人入棺訖
先依孟先生作移書了即於棺頭鋪席然香
將小磬子打三下歛長訖乃長跪騰亡者情
事
伏聞法本無生生而有死匹雲中電火如海
上波城倏忽不與人期窈冥誰知趣向少時
蹔遇所倚爲親念念遷移俱非常保時時捨
故咸以哀人今日亡某命偶良縁得生聖代
聞經見道奉誡修眞旦暮揖其龍章晨昏朝
其鳳篆本圖鶴舉永願雲昇豈悟孔水摧年
莊山促壽一朝捨命萬刼長乖思坐起而無
從對衣衾而洒淚裝束旣整殯服以施良時
入棺謹依䘮禮所有移文具條列䟽讀移文
讀移文訖唱三歸依當爲亡者歸依十方大
道願降威神拔七世苦根解三塗結縳遨遊
妙苑練識仙官稽首至眞無極大道
當爲亡者歸依三十六部尊經願玉宇金篇
資神養性龍文鳳篆瑩府濤情永離北酆長
居南極稽首宗玄自然法寳
當爲亡者歸依後聖諸得道玄中大法師朗
七覺光明照六通智慧普度幽顯咸濟死生
稽首十方無邊聖品事竟内移文於棺頭餘
任主人下釘安蓋二孟云若葬日餘至時移
棺於堂上安白布幔障前大殮後三曰成服
仍於柩左安靈牀東向施帷屏風机褥服飾
備具如生時朝中進膳未成服前孝子於靈
南頭以布巾總髮薦地北向以東爲上晝夜
哭至成服出靈前再拜稽首拜畢至柩所哭
盡哀還靈牀南頭倚哭輕者於靈前西向倚
哭以北爲上哭拜行吊慰之禮今若按此儀
大成難解非但孝子北向西向致惑吊人亦
乃從此生疑今酌此儀未成服前以布巾總
髮前安白布幔男左女右三日以後成服訖
於棺頭南安靈施屏風几褥非但吊者見亦
乃孝子左右得宜張法師制與此相似
　　　成服儀第六
受治以滿籙
三五元命及八劵十籙八劵者定志劵昇玄
劵賣子劵乞兒劵上清四劵者血液劵神仙
劵大度劵通靈劵十籙者除滿籙三五籙元
命籙外更有斬邪籙破殗百鬼召籙都章畢
印籙九州社令籙太玄四部籙河圖籙青甲
籙東野大禁籙十將軍籙
　右件依小孟儀若大孟無八劵十籙石井
　公有十籙無八劵依小孟同絲麻三月服
　男女十五升布爲衣冠若大孟及石井公
　並云發蒙之教恩情極重
制舉哀受吊無成服之儀今按易云童蒙來
求我匪我求童蒙若不發童蒙終當見覆昇
玄經云先師後師通當有敬豈容敬乃是同
服而頓隔依小孟三月以爲通允
五千文大誡百八十律眞誥五嶽
六甲禁山
　右件二孟同制小功五月男女十一升布
　爲裳十二升布爲冠今人不爲冠直爲巾
　者務省耳按儒禮䘮服以變吉服吉服頭
　戴冠身上著𧟌身下著裳若按二孟十二
　升布▲冠用十一升布爲褐爲裙若石井
　公云此等同服小功五月男絹巾女練裳
　今人旣以爲巾何不絹作明學道之人麤
　衣布褐及其師死更著練裳非但於理有
　違亦乃人情未可旣言小功五月那更將
　絹爲衣按䘮服儀云緦麻者縷小如絲實
　是麻作故曰緦麻小功者布縷旣小用功
　則多故曰小功布縷旣大用功則少故曰
　大功石井公雖有此條竊不用也請依二
　孟未葬之前布冠布褐若其葬畢布巾布
　帔
自然中盟三皇五符七傳寳神
等經符寳神即洞神經也
　右件二孟同制服大功九月男女七升布
　爲衣十一升布為冠石井公直云九月不
　言升數
靈寳大盟眞經三品眞經即上清大洞眞
經也三品是上清受道經有二品經目合三
十五卷三籙一八素曲辭籙二上皇玉籙三
謂三天正法籙三奔日奔月奔星奔三奔即
是三景受上清三奔登上玉清景上清景太
清景今受三奔得稱三景弟子
　右件二孟同制服齊衰期男女四升布爲
　衣七升布爲冠心丧三年不從讌樂若前
　來五千文自然大盟等三條中經法同是
　一師受者皆服斬衰三年從極重之制飮
　食言語觀聽寢處皆依孝子本儀竟則服
　吉而無餘禫今人大盟之師則一期散髪
　上清之師或去無服或至三號或云九月
　非直不識三品三奔三籙未知三品復是
　何經直據七傳是上清枝條因而即服九
　月坐由不覩經卷觀覧豈復能周師以慕
　廣輕傳資乃愛紫爭受陶先生云古人以
　爲皮好吾今以爲耳學信哉斯言豈其受
　得上清見經而不識旣不識法豈得慢師
　上清大盟同是眞經俱存重服請各思審
　二孟乆詳
經師籍師
　右二孟云二人而言服經師小功籍師大
　功亦復看師之輕重看師輕重者為師三
　年為籍師一期爲經師大功為師一期籍
　師大功經師小功爲師大功籍師小功經
　師三日爲師小功籍師三月經師無服若
　師爲籍師皆輕弟子於師又輕各從減之
　也
同學
　右上二孟同制緦麻三月日服
師爲弟子
　右二孟云師爲第子例一等爲師三年報
　一期齊衰者九月大功者五月小功三月
　石井公云報服同弟子唯不解髪耳至知
　俗禮所明以卑厭尊從二孟爲九師年過
　老若不勝衰心䘮而巳
二孟云門中弟子爲師依經說度脫生死恩
重二親而居䘮事周不同俗禮旣無凶苦不
爲拔經諸餘服紀皆依法輕重以爲制度石
井公云報服所養生小成拔並須散髪不限
受法大小若着服者臨時自裁
　　　送葬儀第七
若是大德名人可依鎭經五練生尸經預書
五石一依經法此不具載至葬日行䘮以入
塚經寳旋安供養香花幡蓋伎樂誦詠次第
施列在前道士從䘮者於後以靈轝次之亦
幡花於前次第三祭食轝第四䘮轝轝後孝
子是其弟子重者在前輕者在後若有俗人
孝子最在後若船行應尊者在後終令前吉
後凶次第逐時當消息也
至墓入廣安置法取中前入棺安經塚前供
飬依法安靈牀塚右設祭於前男考塚左女
孝塚右從道七正正向塚對經行道懴悔讃
誦行香都設畢齊食竟弟子於祭前誦祭文
竟哭盡哀畢起辤經法畢内經於塚中若路
遠又以時消息之
入棺竟於柩頭安石牀案子置上内所將經
法置中安仙童於左玉女於右神仙兵馬安
塚口兩邊龕前又安方牀施几案紙筆硯墨
手巾香火等物孝子皆拜奉辭塞塚竟行吊
慰之禮畢還巳上並二孟所制滿案其俗禮
貧冨有宜徧歷眞經亦無等制佶然還䰟水
上仁安反𩲸火中古以野爲棺莊周以天地
爲槨豈專在禮法度數觀於衆人之耳目哉
若以生能重道德死必賤形骸隨事變通逐
時増減不在一二三四之數
　　　安靈儀弟八
二孟云次靈牀位五尺牀南向施屏帷帳幔
衣物隨四時法牀前安橙列香火巾笏梳刷
服飾朝旦安几褥暮移别牀席安枕被晨仍
卷取朝中進食眞楊枝淨水手巾一如生時
所須四時用物陳列咸在二孟云若公王父
伯師長來吊孝子出戸外迎從别道還靈東
頭倚哭以北為上次輕孝於靈前北向倚哭
以東爲上尊者進客位位位亦以東為上伏
哭五聱音來吊孝子跪受尊者撫手仍再拜
畢送至迎處還倚哭畢若俗人重者不須拜
若次重者直出靈東頭倚哭客哭竟來吊跪
受執手客去哭訖若平人吊直依次坐哭受
客吊吊客卑者直禮拜不執手若次敬者跪
執手平體者直倚執手客若法俗中有親縁
者吊慰竟更於靈前倚哭展哀乃去若客自
從有䘮以來未經相見者雖於孝子平體亦
須出倚哭受吊
　　　弟子歸本觀儀第九
二孟云若非時節各還本館者則安下下牀
於北壁下南向以西爲上坐哭受吊若客尊
者跪受執手平者坐受吊施安客位於西壁
下安五尺牀東向開後客東向以次上牀以
北爲上伏哭五聲起吊孝跪執手如前今人
不安浮靈請以空堂受吊
孝子居寢處安素下牀除舊屏帷以蘆發圍
牀户懸白布幔蒲履言語對而不間
　　　除服儀第十
二孟云自從初七二七三七至百日周年隨
心功德竟過此靈上朝中無復施設唯安香
火至再周亦可除之滿意言亦可除者當知
有不除之義旣無名德豈乆安牀張法師云
安香牀弟子旦夕哭泣三日内設齋中時下
齋食至四日巳上設清水一盆百日訖毀座
除服隨輕重也旣是名德百日恐情所木申
今若是至德朝野共尊雖劒舄委形神昇天
闕所在號慕瞻仰几筵若永安牀不俱恒例
如弟子中受法至極而服斬衰可再周安牀
若弟子盡服一期者可一周安牀若服九月
者可九月安靈若服五月者可五月安靈有
三月服者可百日安牀若過貧窮又無後胤
雖安靈席空設几筵進獻靡增塵盈垢積安
雖乃易除甚將難如情所不勝請隨時消息
若各德旣不過人又無後胤殯葬以足送終
如例不煩靈席若是絶於世事含光藏輝名
譽如泡身形似夢不求厚葬無事几筵旣有
遺言各隨所況也


要修科儀戒律鈔卷之十六















