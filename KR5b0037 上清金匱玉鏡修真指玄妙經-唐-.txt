#+TITLE: 上清金匱玉鏡修真指玄妙經-唐-
#+DATE: 2018-05-12 10:21:41
#+SOURCE: github.com/kanripo/KR5b0037 master 1b58b609                
上清金匱玉鏡修真指玄妙經乃三
太上道君於上清玉虚洞紫霄林中與諸天
仙衆三界眞官俱在會坐說此修眞指玄眞
經吿仙衆曰下方衆生不知正道作諸罪障
沉沒无邊造罪者不知洗滌修養者全乖正
道是致惡道盈塗生門絶跡吾今爲汝宣說
要言直剖玄元之㫖付傳清信之流修身保
命安國寧家行滿功成身超三界昇拔根祖
慶延子孫祕典靈章宜加諦聽
道君曰天地絪緼萬物化醇承其宿業因縁
運會父母和合人受其生胎完炁足虚中降
神太一居腦以鎭泥丸司命處心以納生源
左居无英右結白元三眞九宫布列俱全肝
䰟肺𩲸脾志腎精心主藏神丹元守靈法天
象地負隂抱陽分錯五行以應四時眼爲日
月髮爲星辰眉號華蓋頭即崑崙各有宫闕
安置精神萬物之中最貴而靈命生於道性
禀於一物生之時神乎清靜洎乎朴散逐妄
耗眞不淨臭穢濁亂形神靜觀物我何踈何
親守道全生爲善保眞愚役於物徒自苦辛
吾敷正敎惟勗賢英勤尋㫖趣日煉時烹能
除罪垢可以延齡上超三界下拔幽冥誦持
禮念無退前程功成行就必證長生
道言心爲形主神所居焉炁液血精心安自
治其政悶悶其民淳淳其政察察其民缺缺
養心之道愼于多事傲不可長欲不可從志
不可滿樂不可極罪莫大於可欲禍莫大於
不知足若能安分止貪虚心遣欲則眞源湛
然靈光自瑩无思无爲漸合眞道矣
道言炁以形載形以炁充形完則炁留炁和
則形保天地以清濁爲質非炁不足以運隂
陽日月以眀暗分形非炁不足以交魂魄衆
植彫殘獨松栢之常茂者炁堅也羣動滅寂
惟龜鶴之不悴者炁住也形爲留炁之舍炁
是保形之符欲留形住世必先養炁至大至
剛充塞乎天地之間炁聚炁靈遨遊乎風塵
之外故知炁在人中人在炁中天地萬物莫
不由炁以生者也善養炁者内以養身外以
𨚫惡百姓日用而不知焉知之脩煉黙而成
之可救饑寒可辟邪癘惡蟲毒物炁能禁之
萬法千術惟炁是祖養炁之道要在愼言節
食懲忿窒欲塞其兌閉其門綿綿若存用之
不勤養形之道要在挫銳和光治於未亂安
而不勞勞而不乏其力靜而不撓撓而不亂
其炁外有所補内有所益養形保炁於斯備
矣
道言形炁具立當保精神造化之機在於是
矣然精全則神王精耗則神衰以精集神而
神保以神使形而形安腎爲精府太用則竭
專而嗇之可也心爲神舍太用則勞靜而養
之可也惟靜與專然可内守故曰至道之眞
杳杳㝠㝠至道之極昏昏黙黙無視無聽抱
神以靜形將自正必静必清無勞汝形無揺
汝精少私寡慾乃可長生
道言法本無法理歸自然心因境亂法本心
生立法之意救補巳失而防於未萌若人犯
破三竒即先補治補之完備然可進功不完
而進徒勞無益補治之法混元具說其玄程
功之方靈寳畢言其妙前功見驗可進次功
功滿成眞髙卑隨行有功無行魔障難成有
行持功仙眞自舉善功圓滿以降吉祥性旁
修行明分等級欲求天仙者當立一千三百
善欲求地仙者當立三百善是道則進非道
則退不履邪徑不欺闇室積行累功慈心於
物忠孝友睦正己化人矜孤恤寡敬老懷㓜
昆蟲草木亦不可傷如此所謂善人人皆敬
之天道祐之福禄隨之衆邪逺之所作必成
神仙可冀矣
道言夫欲修道先須停除停者一物不生除
者萬縁俱息然後收神炁海藏息丹田成性
存眞兀然泰定如此乆之則自己
元始天尊晏寂於空玄之座三萬六千神識
咸朝於寳珠之中夫如是則二景合炁交神
於十華之鼎男女傾心媾精於五炁之爐以
至移精𢒟(音/變)氣噏張於玄牝之門專炁抱神
烹鍊於雄雌之器自然髮白返黑齒落重生
還童復嬰長生乆視全命保生以合於道當
與天地齊其堅固同長乆矣
道言夫學道之士立德立功錬氣坐忘修眞
服御宣經演教佐國度人種種皆修是其行
業功行雖備果業雖圓亦須先度九玄七祖
父母亡靈遷拔生天鬼録盡除身方得道况
復世界流俗之人造惡積愆殃及根祖吾今
悲𢚓宣說要言薦拔冥魂須憑功德可於三
清像側裝衣亡人形像如法書九眞妙印今
彼亡人卷而載之即禮此經懴一日三部如
不能懺毎日志心持念尋聲救苦天尊三千
遍凡百遍訖禮九拜即云願度某人魂神早
離幽隂超昇天界罪輕者三日得度罪重者
九日遷昇孝順男女切宜哀懇至心禮聖
　　志心敬禮虛無自然元始天尊




　　志心敬禮太上大道玉晨道君






　　志心敬禮太上玄元聖祖老君




　　志心敬禮傾心合道靈寳天尊



　　志心敬禮淨念脩眞靈寳天尊




　　志心敬禮懴除惡跡靈寳天尊






　　志心敬禮得離罪障靈寳天尊




　　志心敬禮拔苦消障靈寳天尊



　　志心敬軆拯濟幽冥靈寳天尊




　　志心敬禮消滅苦輪靈寳天尊






　　志心敬禮拯拔九幽靈寳天尊




　　志心敬禮超昇五道靈寳天尊



　　志心敬禮大慈大悲救苦眞人




　　志心敬禮大慈大悲大惠眞人






　　志心敬禮大慈大悲拔罪眞人




　　志心敬禮大慈大悲普救眞人



禮竟恢誠恭伸懺悔弟子(臣某甲)自念謬處
人寰叨逢正化感天地覆載之恩荷日月照
臨之德復思父母根宗生成養育念彼劬勞
之大誠當薦拔之酬今對
聖眞傾心懇禱伏願億曾萬祖亡過諸靈生
前積劫之愆盡蒙原赦見沒淪漂之苦咸乞
逍遙頓釋冤沉逐慧光而昇度遽登玄岸承
符命以朝眞永離輸迴同生長樂天氣歸身
常蒙道蔭(臣)無任哀誠懇禱之至
道言清信男女薦亡祝生請福禳災切冝嚴
謹香湯齋沐專意傾心禮誦
眞經稱揚
聖號精誠兼備必獲感通濟度存亡殃消福
至若不恭不謹性惑心疑腥膻葷色不可開
經沓口磨唇污于
聖典徒勞無益又返招殃所謂修福不如避
罪也若能書印此經散施學人流傳禮誦亡
魂超度地獄寜閑福善所資度延後世其有
珍玩服飾平昔資財廣施寒棲濟恤貧乏此
之功德亦類於前黑籍落名地司除簡神昇
淨上隨願往生利祐子孫斷絶殃疰巍巍福
善難可稱量是故應當勤心諦受宣行禮念
普度無窮依
教奉持復當敬禮
一切天尊
　　志心敬禮虚无自然元始天尊





　　志心敬禮太上大道玉晨道君




　　志心敬禮太上玄元聖祖老君



　　志心敬禮當善救物天尊




　　志心敬禮无量度人天尊






　　志心敬禮拯迷拔滯天尊




　　志心敬禮玄化利生天尊



　　志心敬禮金闕濟度天尊




　　志心敬禮无礙自在天尊






　　志心敬禮愍生利物天尊




　　志心敬禮巨功弘濟天尊



　　志心敬禮雨寳濟乏天尊




　　志心敬禮超度无極天尊






　　志心敬禮愛物救世天尊




　　志心敬禮功德无量天尊



　　志心敬禮迴尸起骨天尊




　　志心敬禮煉質登眞天尊






　　志心敬禮玄元闡教天尊




　　志心敬禮道德度人天尊



　　志心敬禮消災延壽天尊




　　志心敬禮宥福續命眞人






　　志心敬禮真靜圓功真人




　　志心敬禮修真成道真人



禮竟恢誠恭仲禱謝弟子(臣某甲)
伏聞行成之内孝敬爲先教法之中修齋是
本欲報慈親之德須思禱祝之方將酬罔極
之恩是列嚴持之供大凡人世俱逼名利爲
端既懷取捨之謀寜免貪癡之咎致使命辤
一世魂寄九幽敢憑上善之因庶拔漂沉之
苦是則心存哀懇志薦先亡宣金匱之靈章
仰祈眞聖禮
髙虚之御號俯答根宗伏願承斯
道力廣濟沉淪滅无量之罪尤均開長夜賜
大天之鴻宥普及群生億曽萬祖俱獲遂於
飛昇積債疊寃並乞蒙於超適然冀居家長
幼眷屬親姻常沾吉慶之祈求荷虚无之蔭
(臣)无任瞻
天望
聖激切屏營之至
道言玄經周畢可以傳教世間廣垂濟度爾
時會衆聞此法緣洞逹无爲齊昇道果酆幽
諸獄无量罪魂俱獲善功應時解脱諸天仙
衆歡喜敬奉作禮而退

上清金匱玉鏡修眞指玄妙經








