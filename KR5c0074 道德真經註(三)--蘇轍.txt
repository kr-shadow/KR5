#+TITLE: 道德真經註(三)--蘇轍
#+DATE: 2018-05-12 10:21:50
#+SOURCE: github.com/kanripo/KR5c0074 master ec6d5906                
道德眞經註卷之一得七
　　　　眉山蘇轍註
　　道可道章第一
道可道非常道
　莫非道也而可道者不可常惟不可道而
　後可常耳今夫仁義禮智此道之可道者
　也然而仁不可以爲義而禮不可以爲智
　可道之不可常如此惟不可道然後在仁
　爲仁在義爲義在禮爲禮在智爲智彼皆
　不常而道常不變不可道之能常如此
名可名非常名
　道不可道而況可得而名之乎凡名皆其
　可道者也名既立則圓方曲直之不同不
　可常矣
無名天地之始有名萬物之母常無欲以觀
其妙常有欲以觀其徼
　自其無名形而爲天地天地位而名始立
　矣自其有名播而爲萬物萬物育而名不
　可勝載矣故無名者道之體而有名者道
　之用也聖人體道以爲天下用入於衆有
　而常無將以觀其妙也體其至無而常有
　將以觀其徼也若夫行於其徼而不知其
　妙則粗而不神矣留於其妙而不知其徼
　則精而不遍矣
此兩者同出而異名同謂之玄
　以形而言有無則信兩矣安知無運而爲
　有有復而爲無未嘗不一哉其名雖異其
　本則一知本之一也則玄矣凡遠而無所
　至極者其色必玄故老子常以玄寄極也
玄之又玄衆妙之門
　言玄則至矣然猶有玄之心在焉玄之又
　玄則盡矣不可以有加矣衆妙之所從出
　也
　　　天下皆知章第二
天下皆知美之爲美斯惡矣皆知善之爲善
斯不善矣故有無之相生難易之相成長短
之相形高下之相傾聲音之相和前後之相
隨
　天下以形名言美惡其所謂美且善者豈
　信美且善哉彼不知有無難易長短高下
　聲音前後之相生相奪皆非其正也方且
　自以爲長而有長於我者臨之斯則短矣
　方且自以爲前而有前於我者先之斯則
　後矣苟從其所美而信之則失之遠矣
是以聖人處無爲之事行不言之教
　當事而爲無爲之之心當教而言無言之
　之意夫是以出於長短之度離於先後之
　數非美非惡非善非不善而天下何足以
　知之
萬物作而不辭生而不有爲而不恃功成不
居
　萬物爲我作而我無所辭我生之爲之而
　未嘗有未嘗恃至於成功亦未嘗以自居
　也此則無爲不言之報其爲美且善也豈
　復有惡與不善繼之哉
夫惟不居是以不去
　聖人居於貧賤而無貧賤之憂居於富貴
　而無富貴之累此所謂不居也我且不居
　彼尚何從去哉此則居之至也
　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治也虚
其心實其腹弱其志强其骨
　尚賢則民恥於不若而至於爭貴難得之
　貨則民病於無有而至於盜見可欲則民
　患於不得而至於亂雖然天下知三者之
　爲患而欲舉而廢之則惑矣聖人不然未
　嘗不用賢也獨不尚賢耳未嘗棄難得之
　貨也獨不貴之耳未嘗去可欲也獨不見
　之耳夫是以賢者用而民不爭難得之貨
　可欲之事畢效於前而盜賊禍亂不起是
　不亦虚其心而不害腹之實弱其志而不
　害骨之强也哉今將舉賢而尚之寳貨而
　貴之衒可欲以示之則是心與腹皆實也
　若舉而廢之則是志與骨皆弱也心與腹
　皆實則民爭志與骨皆弱則無以立矣
常使民無知無欲使夫知者不敢爲也
　不以三者衒之則民不知所慕澹乎其無
　欲雖有智者無所用巧矣
爲無爲則無不治矣
　即用三者之自然而不尚不貴不見所謂
　爲無爲也
　　　道沖章第四
道沖而用之或似不盈淵兮似萬物之宗
　夫道沖然至無耳然以之適衆有雖天地
　之大山河之廣無所不遍以其無形故似
　不盈者淵兮深眇吾知其爲萬物宗也而
　不敢正言之故曰似萬物之宗
挫其銳解其紛和其光同其塵湛兮似或存
　人莫不有道也而聖人能全之挫其銳恐
　其流於妄也解其紛恐其與物構也不流
　於妄不構於物外患已去而光生焉又從
　而和之恐其與物異也光至潔也塵至雜
　也雖塵無所不同恐其棄萬物也如是而
　後全則湛然其常存矣雖存而人莫之識
　故曰似或存耳
吾不知誰之子象帝之先
　道雖常存終莫得而名之然亦不可謂無
　也故曰此豈帝之先耶帝先矣而又先於
　帝則莫或先之者矣
　　　天地不仁章第五
天地不仁以萬物爲芻狗聖人不仁以百姓
爲芻狗
　天地無私而聽萬物之自然故萬物自生
　自死死非吾虐之生非吾仁之也譬如結
　芻以爲狗設之於祭祀盡飾以奉之夫豈
　愛之時適然也既事而棄之行者踐之夫
　豈惡之亦適然也聖人之於民亦然特無
　以害之則民全其性死生得喪吾無與焉
　雖未嘗仁之而仁亦大矣
天地之間其獨橐籥乎虚而不屈動而愈出
　排之有橐與籥也方其一動氣之所及無
　不靡也不知者以爲機巧極矣然橐籥則
　何爲哉蓋亦虚而不屈是以動而愈出耳
　天地之間其所以生殺萬物雕刻衆形者
　亦若是而已矣
多言數窮不如守中
　見其動而愈出不知其爲虚中之報也故
　告之以多言數窮不如守中之不窮也
　　　谷神不死章第六
谷神不死是謂玄牝
　谷至虚而猶有形谷神則虚而無形也虚
　而無形尚無有生安有死耶謂之谷神言
　其德也謂之玄牝言其功也牝生萬物而
　謂之玄焉言見其生之而不見其所以生
　也
玄牝之門是謂天地根
　玄牝之門言萬物自是出也天地根言天
　地自是生也
綿綿若存用之不勤
　綿綿微而不絶也若存存而不可見也能
　如是雖終曰用之而不勞矣
　　　天長地乆章第七
天長地久
　天地雖大而未離於形數則其長久蓋有
　量矣然老子之言長久極於天地蓋以人
　所見者言之耳若夫長久之至則所謂天
　地始者是矣
天地所以能長且乆者以其不自生故能長
生是以聖人後其身而身先外其身而身存
非以其無私邪故能成其私
　天地生物而不自生立於萬物之外故能
　長生聖人後其身而先人外其身而利人
　處於衆入之表故能先且存如使天地與
　物競生而聖人與人爭得則天地亦一物
　耳聖人亦一人耳何以大過之哉雖然彼
　其無私非以求成私也而私以之成道則
　固然耳
　　　上善若水章第八
上善若水水善利萬物而不爭處衆人之所
惡故幾於道
　易曰一陰一陽之謂道繼之者善也成之
　者性也又曰天以一生水蓋道運而爲善
　猶氣運而生水也故曰上善若水二者皆
　自無而始成形故其理同道無所不在無
　所不利而水亦然然而既已麗於形則於
　道有間矣故曰幾於道矣然而可名之善
　未有若此者也故曰上善
居善地心善淵與善仁言善信政善治事善
能動善時
　避高趨下未嘗有所逆善地也空虚靜默
　深不可測善淵也利澤萬物施而不求報
　善仁也圓必旋方必折塞必止决必流善
　信也洗滌群穢平準高下善治也遇物賦
　形而不留於一善能也冬凝春泮涸溢不
　失節善時也
夫惟不爭故無尤
　有善而不免於人非者以其爭也水惟不
　爭故兼七善而無尤
　　　持而盈之章第九
持而盈之不如其已揣而銳之不如長保
　知盈之必溢而以持固之不若不盈之安
　也知銳之必折而以揣先之不如揣之不
　可必恃也若夫聖人有而不有尚安有盈
　循理而後行尚安有銳無盈則無所用持
　而無銳則無所用揣矣
金玉滿堂莫之能守富貴而驕自遺其咎功
成名遂身退天之道
　日中則移月滿則虧四時之運功成者去
　天地尚然而況於人乎
　　　載營魄章第十
載營魄抱一能無離乎
　魄之所以異於魂者魄爲物魂爲神也易
　曰精氣爲物遊魂爲變是故知鬼神之情
　狀魄爲物故雜而止魂爲神故一而變謂
　之營魄言其止也蓋道無所不在其於人
　爲性而性之妙爲神言其純而未雜則謂
　之一言其聚而未散則謂之樸其歸皆道
　也各從其實言之耳聖人性定而神凝不
　爲物遷雖以魄爲舍而神所欲行魄無不
　從則神常載魄矣衆人以物役性神昏而
　不治則神聽於魄耳目困以聲色鼻口勞
　以臭味魄所欲行而神從之則魄常載神
　矣故教之以抱神載魄使兩者不相離此
　固聖人所以修身之要至於古之眞人深
　根固蒂長生乆視其道亦由是也
專氣致柔能如嬰兒乎
　神不治則氣亂强者好鬬弱者喜畏不自
　知也神治則氣不妄作喜怒各以其類是
　之謂專氣神虚之至也氣實之始也虚之
　極爲柔實之極爲剛純性而亡氣是之謂
　致柔嬰兒不知好惡是以性全性全而氣
　微氣微而體柔專氣致柔能如嬰兒極矣
滌除玄覽能無疵乎
　聖人外不爲魄所載内不爲氣所使則其
　滌除塵垢盡矣於是其神廓然玄覽萬物
　知其皆出於性等觀淨穢而無所瑕疵矣
愛民治國能無爲乎
　既以治身又推其餘以及人雖至於愛民
　治國一以無心遇之苟其有心則愛民者
　適所以害之治國者適所以亂之也
天門開闔能爲雌乎
　天門者治亂廢興所從出也既以身任天
　下方其開闔變會之間衆人貴得而患失
　則先事以徼福聖人循理而知天命則待
　唱而後和易曰先天而天弗違非先天也
　後天而奉天時非後天也言其先後常與
　天命會耳不然先者必蚤後者必莫皆失
　之矣故所謂能爲雌者亦不失時而已
明白四達能無知乎
　内以治身外以治國至於臨變莫不有道
　也非明白四達而能之乎明白四達心也
　是心無所不知然而未嘗有能知之心也
　夫心一而已苟又有知之者則是二也自
　一而二蔽之所自生而愚之所自始也今
　夫鏡之於物來而應之則已矣又安得知
　應物者乎本則無有而以意加之此妄之
　源也
生之畜之生而不有爲而不恃長而不宰是
謂玄德
　其道既足以生畜萬物又能不有不恃不
　宰雖有大德而物莫之知也故曰玄德
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　竭知盡物以爲器而器之用常在無有中
　非有則無無以致其用非無則有有以施
　其利是以聖人常無以觀其妙常有以觀
　其徼知兩者之爲一而不可分則至矣
　　　五色章第十二
五色令人目盲五音令人耳聾五味令人口
爽
　視色聽音嘗味其本皆出於性方其有性
　而未有物也至矣及目縁五色耳縁五音
　口縁五味奪於所縁而忘其本則雖見而
　實盲雖聞而實聾雖嘗而實爽也
馳騁田獵令人心發狂難得之貨令人行妨
是以聖人爲腹不爲曰故去彼取此
　聖人視色聽音嘗味皆與人同至於馳騁
　田獵未嘗不爲而難得之貨未嘗不用也
　然人皆以爲病而聖人獨以爲福何也聖
　人爲腹而衆人爲目目貪而不能受腹受
　而未嘗貪故也彼物之自外至者也此性
　之凝於内者也
　　　寵辱章第十三
寵辱若驚貴大患若身
　古之達人驚寵如驚辱知寵之爲辱先也
　貴身如貴大患知身之爲患本也是以遺
　寵而辱不及忘身而患不至
何謂寵辱寵爲下得之若驚失之若驚是謂
寵辱若驚
　所謂寵辱非兩物也辱生於寵而世不悟
　以寵爲上而以辱爲下者皆是也若知辱
　生於寵則寵顧爲下矣故古之達人得寵
　若驚失寵若驚未嘗安寵而驚辱也所謂
　若驚者非實驚也若驚而已
何謂貴大患若身吾所以有大患者爲吾有
身及吾無身吾有何患
　貴之爲言難也有身大患之本而世之士
　難於履大患不難於有其身故聖人因其
　難於履患而教之以難於有身知有身之
　爲難而大患去矣性之於人生不能加死
　不能損其大可以充塞天地其精可以蹈
　水火入金石凡物莫能患也然天下常患
　亡失本性而惟身之爲見愛身之情篤而
　物始能患之矣生死疾病之變攻之於内
　寵辱得失之交攖之於外未有一物而非
　患也夫惟達人知性之無壞而身之非實
　忽然忘身而天下之患盡去然後可以渉
　世而無累矣
故貴以身爲天下若可寄天下愛以身爲天
下若可託天下
　人之所以騖於權利溺於富貴犯難而不
　悔者凡將以厚其身耳今也禄之以天下
　而重以身任之則其忘身也至矣如此而
　以天下予之雖天下之大不能患之矣
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故復混而爲一
　視之而見者色也所以見色者不可見也
　聽之而聞者聲也所以聞聲者不可聞也
　搏之而得者觸也所以得觸者不可得也
　此三者雖有智者莫能詰也要必混而歸
　於一而後可爾所謂一者性也三者性之
　用也人始有性而已及其與物構然後分
　裂四出爲視爲聽爲觸日用而不知反其
　本非復混而爲一則日遠矣若推而廣之
　則佛氏所謂六入皆然矣首楞嚴有云反
　流全一六用不行此之謂也
其上不皦其下不昧
　物之有形者皆麗於陰陽故上皦下昧不
　可逃也道雖在上而不皦雖在下而不昧
　不可以形數推也
繩繩不可名復歸於無物
　繩繩運而不絶也人見其運而不絶則以
　爲有物矣不知其卒歸於無也
是謂無狀之狀無象之象是謂惚恍
　狀其著也象其微也無狀之狀無象之象
　皆非無也有無不可名故謂之惚恍
迎之不見其首隨之不見其後
　道無所不在故無前後可見
執古之道以御今之有能知古始是謂道紀
　古者物之所從生也有者物之今則無者
　物之古也執其所從生則進退疾徐在我
　矣
　　　古之善爲士章第十五
古之善爲士者微妙玄通深不可識
　粗盡而微微極而妙妙極而玄玄則無所
　不通而深不可識矣
夫唯不可識故强爲之容豫若冬涉川
　戒而後動曰豫其所欲爲猶迫而後應豫
　然若冬涉川逡巡如不得已也
猶若畏四鄰
　疑而不行曰猶其所不欲遲而難之猶然
　如畏四鄰之見之也
儼若容
　無所不敬未嘗惰也
涣若冰將釋
　知萬物之出於妄未嘗有所留也
敦兮其若樸
　人僞已盡復其性也
曠兮其若谷
　虚而無所不受也
渾兮其若濁
　和其光同其塵不與物異也
孰能濁以靜之徐清孰能安以乆動之徐生
　世俗之士以物汨性則濁而不復清枯槁
　之士以定滅性則安而不復生今知濁之
　亂性也則靜之靜之而徐自清矣知滅性
　之非道也則動之動之而徐自生矣易曰
　寂然不動感而遂通天下之故今所謂動
　者亦若是耳
保此道者不欲盈
　盈生於極濁而不能清安而不能生所以
　盈也
夫惟不盈故能弊不新成
　物未有不弊者也夫惟不盈故其弊不待
　新成而自去
　　　致虚極章第十六
致虚極守靜篤
　致虚不極則有未亡也守靜不篤則動未
　亡也丘山雖去而微塵未盡未爲極與篤
　也蓋致虚存虚猶未離有守靜存靜猶陷
　於動而況其他乎不極不篤而責虚靜之
　用難矣
萬物並作吾以觀其復
　極虚篤靜以觀萬物之變然後不爲變之
　所亂知凡作之未有不復者也苟吾方且
　與萬物皆作則不足以知之矣
夫物芸芸各歸其根
　萬物皆作於性皆復於性譬如華葉之生
　於根而歸於根濤瀾之生於水而歸於水
　耳
歸根曰靜
　苟未能自復於性雖止動患念以求靜非
　靜也故惟歸根然後爲靜
靜曰復命
　命者性之妙也性猶可言至於命則不可
　言矣易曰窮理盡性以至於命聖人之學
　道必始於窮理中於盡性終於復命仁義
　禮樂聖人之所以接物也而仁義禮樂之
　用必有所以然者不知其所以然徇其名
　而爲之世俗之士也知其所以然而後行
　之君子也此之謂窮理雖然盡心以窮理
　而後得之不求則不得也事物日構於前
　必求而後能應則其爲力也勞而爲功也
　少聖人外不爲物所蔽其性湛然不勉而
　中不思而得物至而能應此之謂盡性雖
　然此吾性也猶有物我之辨焉則幾於妄
　矣君之命曰命天之命曰命以性接物而
　不知其爲我是以寄之命也此之謂復命
復命曰常
　方其作也雖天地山河之大未有不變壞
　不常者惟復於性而後湛然常存矣
知常曰明
　不以復性爲明則皆世俗之智雖自謂明
　而非明也
不知常妄作凶
　不知復性則縁物而動無作而非凶雖得
　於一時而失之遠矣
知常容
　方迷於妄則自是而非彼物皆吾敵吾何
　以容之苟知其皆妄則雖仇讎猶將哀而
　憐之夫何所不容哉
容乃公
　無所不容則彼我之情盡而尚誰私乎
公乃王
　無所不公則天下將往而歸之矣
王乃天
　無所不懷雖天何以加之
天乃道
　天猶有形至於道則極矣然而雖道外不
　能復進於此矣
道乃乆没身不殆
　　　太上章第十七
太上下知有之
　以道在宥天下而未嘗治之民不知其所
　以然故亦知有之而已
其次親之譽之
　以仁義治天下其德可懷其功可見故民
　得而親譽之其名雖美而厚薄自是始矣
其次畏之侮之
　以政齊民民非不畏也然力之所不及則
　侮之矣
信不足有不信
　吾誠自信則以道御天下足矣唯不自信
　而加以仁義重以刑政而民始不信矣
猶其貴言功成事遂百姓謂我自然
　聖人自信有餘其於言也猶然貴之不輕
　岀諸口而民已信之矣及其功成事遂則
　民日遷善遠罪而不自知也

道德眞經註卷之一






道德眞經註卷之二得八
　　　　眉山蘇轍註
　　　大道廢章第十八
大道廢有仁義
　大道之隆也仁義行於其中而民不知道
　既廢而後仁義見矣
智慧出有大僞
　世不知道之足以澹足萬物也而以智慧
　加之於是民始以僞報之矣
六親不和有孝慈國家昏亂有忠臣
　六親方和孰非孝慈國家方治孰非忠臣
　堯非不孝也而獨稱舜無瞽叟也伊尹周
　公非不忠也而獨稱龍逄比千無桀紂也
　涸澤之魚相呴以沬相濡以溼不如相忘
　於江湖
　　　絶聖棄智章第十九
絶聖棄智民利百倍
　非聖智不足以知道使聖智爲天下其有
　不以道御物者乎然世之人不足以知聖
　智之本而見其末以爲以巧勝物者也於
　是馳騁於其末流而民始不勝其害矣故
　絶聖棄智民利百倍
絶仁棄義民復孝慈
　未有仁而遺其親者也未有義而後其君
　者也仁義所以爲孝慈矣然及其衰也竊
　仁義之名以要利於世於是子有違父而
　父有虐子此則仁義之迹爲之也故絶仁
　棄義則民復孝慈
絶巧棄利盜賊無有
　巧所以便事也利所以濟物也二者非以
　爲盜盜賊不得則不行故絶巧棄利盜賊
　無有
此三者以爲文不足故令有所屬見素抱樸
少私寡欲
　世之貴此三者以爲天下之不安由文之
　不足故也是以或屬之聖智或屬之仁義
　或屬之巧利蓋將以文治之也然而天下
　益以不安曷不反其本乎見素抱樸少私
　寡欲而天下各復其性雖有三者無所用
　之矣故曰我無爲而民自化我好靜而民
　自正我無事而民自富我無欲而民自樸
　此則聖智之大仁義之至巧利之極也然
　孔子以仁義禮樂治天下老子絶而棄之
　或者以爲不同易曰形而上者謂之道形
　而下者謂之器孔子之慮後世也深故示
　人以器而晦其道使中人以下守其器不
　爲道之所眩以不失爲君子而中人以上
　自是以上達也老子則不然志於明道而
　急於開人心故示人以道而薄於器以爲
　學者惟器之知則道隱矣故絶仁義棄禮
　樂以明道夫道不可言可言皆其似者也
　達者因似以識眞而昧者執似以陷於僞
　故後世執老子之言以亂天下者有之而
　學孔子者無大過因老子之言以達道者
　不少而求之於孔子者常苦其無所從入
　二聖人者皆不得已也全於此必略於彼
　矣
　　　絶學無憂章第二十
絶學無憂
　爲學日益爲道日損不知性命之正而以
　學求益增其所未聞積之不已而無以一
　之則以圓害方以直害曲其中紛然不勝
　其憂矣患夫學者之至此也故曰絶學無
　憂若夫聖人未嘗不學而以道爲主不學
　而不少多學而不亂廓然無憂而安用絶
　學耶
唯之與阿相去幾何善之與惡相去何若
　學者溺於所聞而無以一之則唯之爲恭
　阿之爲慢不可同日言矣而況夫善惡之
　相反乎夫唯聖人知萬物同出於性而皆
　成於妄如畫馬牛如刻虎彘皆非其實湣
　焉無是非同異之辨孰知其相去幾何哉
　苟知此矣則萬物並育而不相害道並行
　而不相悖無足怪矣
人之所畏不可不畏
　聖人均彼我一同異其心無所復留然豈
　以是忽遺世法犯分亂理而不顧哉人之
　所畏吾亦畏之人之所爲吾亦爲之雖列
　於君臣父子之間行於禮樂刑政之域而
　天下不知其異也其所以不嬰於物者其
　心而已
荒兮其未央哉
　人皆徇其所知故介然不出畦畛聖人兼
　涉有無無入而不可則荒兮其未可央也
衆人熙熙如享太牢如春登臺我獨怕兮其
未兆若嬰兒之未孩
　人各溺於所好其美如享太牢其樂如春
　登臺囂然從之而不知其非唯聖人深究
　其妄遇之泊然不動如嬰兒之未能孩也
乗乗兮若無所歸
　乗萬物之理而不自私故若無所歸
衆人皆有餘而我獨若遺
　衆人守其所知各自以爲有餘聖人包舉
　萬物而不主於一超然其若遺也
我愚人之心也哉純純兮
　純純若愚而非愚也
俗人昭昭我獨若昏俗人察察我獨悶悶
　世俗以分别爲智聖人知群妄之不足辨
　也故其外若昏其中若悶
忽若晦寂若無所止
　忽焉若晦不見其津涯也寂然無朕不見
　其所止宿也
衆人皆有以我獨頑似鄙
　人各有能故世皆得而用之聖人才全德
　備若無所施故疑於頑鄙
我獨異於人兒貴食母
　道者萬物之母衆人徇物忘道而聖人脱
　遺萬物以道爲宗譬如嬰兒無所雜食食
　於母而已
　　　孔德之容章第二十一
孔德之容惟道是從
　道無形也及其運而爲德則有容矣故德
　者道之見也自是推之則衆有之容皆道
　之見於物者也
道之爲物唯恍唯惚惚兮恍其中有象恍兮
惚其中有物
　道非有無故以恍惚言之然及其運而成
　象著而成物未有不出於惚恍者也
窈兮冥兮其中有精
　方有無之未定惚恍而不可見及夫有無
　之交則見其窈冥深眇雖未成形而精存
　乎其中矣
其精甚眞其中有信
　物至於成形則眞僞雜矣方其有精不容
　僞也眞僞既雜自一而爲二自二而爲三
　紛然錯出不可復信矣方其有精不吾欺
　也
自古及今其名不去以閲衆甫
　古今雖異而道則不去故以不去名之唯
　未嘗去故能以閲衆有之變也甫美也雖
　萬物之美不免於變也
吾何以知衆甫之然哉以此
　聖人之所以知萬物之所以然者以能體
　道而不去故也
　　　曲則全章第二十二
曲則全
　聖人動必循理理之所在或直或曲要於
　通而已通故與物不迕不迕故全也
枉則直
　直而非理則非直也循理雖枉而天下之
　至直也
窪則盈
　衆之所歸者下也雖欲不盈不可得矣
弊則新
　昭昭察察非道也悶悶若將弊矣而日新
　之所自岀也
少則得
　道一而已得一則無不得矣
多則惑矣
　多學而無以一之則惑矣
是以聖人抱一爲天下式
　抱一者復性者也蓋曲則全枉則直窪則
　盈弊則新少則得皆抱一之餘也故以抱
　一終之
不自見故明
　目不自見故能見物鏡不自照故能照物
　如使自見自照則自爲之不暇而何暇及
　物哉
不自是故彰不自伐故功不自矜故長夫惟
不爭故天下莫能與之爭
　不自見不自是不自伐不自矜皆不爭之
　餘也故以不爭終之
古之所謂曲則全者豈虚言哉誠全而歸之
　世以直爲是以曲爲非將循理而行於世
　則有不免於曲者矣故終篇復言之曰此
　豈虚言哉誠全而歸之夫所謂全者非獨
　全身也内以全身外以全物物我兼全而
　歸復於性則其爲直也大矣
　　　希言自然章第二十三
希言自然
　言岀於自然則簡而中非其自然而强言
　之則煩而難信矣故曰道之出口淡乎其
　無味視之不足見聽之不足聞用之不可
　既此所謂希言矣
飄風不終朝暴雨不終日孰爲此者天地天
地尚不能乆而況於人乎
　陰陽不爭風雨時至不疾不徐盡其勢之
　所至而後止若夫陽亢於上陰伏於下否
　而不得洩於是爲飄風暴雨若將不勝然
　其勢不能以終日古之聖人言出於希行
　出於夷皆因其自然故乆而不窮世或厭
　之以爲不若詭辯之悦耳怪行之驚世不
　知其不能乆也
故從事於道者道者同於道德者同於德失
者同於失同於道者道亦得之同於德者德
亦得之同於失者失亦得之
　孔子曰苟志於仁矣無惡也故曰仁者之
　過易辭志於仁猶若此而況志於道者乎
　夫苟從事於道矣則其所爲合於道者得
　道合於德者得德不幸而失雖失於所爲
　然必有得於道德矣
信不足有不信
　不知道者信道不篤因其失而疑之於是
　益以不信失惟知道然後不以得失疑道
　也
　　　跂者不立章第二十四
跂者不立跨者不行自見者不明自是者不
彰自伐者無功自矜者不長
　人未有不能立且行者也苟以立爲未足
　而加之以跂以行爲未足而加之以跨未
　有不喪失其行立者彼其自見自是自伐
　自矜者亦若是矣
其於道也曰餘食贅行
　譬如飲食適飽則已有餘則病譬如四體
　適完則已有贅則累
物或惡之故有道者不處
　　　有物混成章第一一十五
有物混成先天地生
　夫道非清非濁非高非下非去非來非善
　非惡混然而成體其於人爲性故曰有物
　混成此未有知其生者蓋湛然常存而天
　地生於其中耳
寂兮寥兮獨立而不改周行而不殆可以爲
天下母
　寂兮無聲寥兮無形獨立無匹而未嘗變
　行於群有而未嘗殆俯以化育萬物則皆
　其母矣
吾不知其名字之曰道强爲之名曰大
　道本無名聖人見萬物之無不由也故字
　之曰道見萬物之莫能加也故强爲之名
　曰大然其實則無得而稱之也
大曰逝逝曰遠遠曰反
　自大而求之則逝而往矣自往而求之則
　遠不及矣雖逝雖遠然反而求之一心足
　矣
故道大天大地大王亦大域中有四大而王
居一焉人法地地法天天法道道法自然
　由道言之則雖天地與王皆不足大也然
　世之人習知三者之大而不信道之大也
　故以實告之人不若地地不若天天不若
　道道不若自然然使人一日復性則此三
　者人皆足以盡之矣
　　　重爲輕根章第二十六
重爲輕根靜爲躁君
　凡物輕不能載重小不能鎮大不行者使
　行不動者制動故輕以重爲根躁以靜爲
　君
是以君子終日行不離輜重雖有榮觀燕處
超然
　行欲輕而不離輜重榮觀雖樂而必有燕
　處重靜之不可失如此
奈何萬乗之主而以身輕天下
　人主以身任天下而輕其身則不足以任
　天下矣
輕則失臣躁則失君
　輕與躁無施而可然君輕則臣知其不足
　賴臣躁則君知其志於利故曰輕則失臣
　躁則失君
　　　善行無轍迹章第二十七
善行無轍迹
　乗理而行故無迹
善言無瑕謫
　時然後言故言滿天下無口過
善計不用籌筭
　萬物之數畢陳於前不計而知安用籌筭
善閉無關楗而不可開善結無繩約而不可
解
　全德之人其於萬物如母之於子雖縱之
　而不去故無關而能閉無繩而能約
是以聖人常善救人故無棄人常善救物故
無棄物
　彼方執筭以計設關以閉持繩以結其力
　之所及者少矣聖人之於人非特容之又
　善救之我不棄人而人安得不歸我乎
是謂襲明
　救人於危難之中非救之大者也方其流
　轉生死爲物所蔽而推吾至明以與之使
　暗者皆明如燈相傳相襲而不絶則可謂
　善救人矣
故善人不善人之師不善人善人之資不貴
　其師不愛其資
　聖人無心於教故不愛其資天下無心於
　學故不貴其師聖人非獨吾忘天下亦能
　使天下忘我故也
雖智大迷是謂要妙
　聖人之妙雖智者有所不諭也
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸於樸
　雄雌先後之及我者也白黑明闇之及我
　者也榮辱貴踐之及我者也夫欲先而惡
　後欲明而惡闇欲貴而惡賤物之情也然
　而先後之及我不若明闇之切明闇之及
　我不若貴賤之深古之聖人去妄以求復
　性其性愈明則其守愈下其守愈下則其
　德愈厚其德愈厚則其歸愈大蓋不知而
　不爲不若知而不爲之至也知其雄守其
　雌知性者也知性而爭心止則天下之爭
　先者皆將歸之如水之赴谿莫有去者雖
　然譬如嬰兒能受而未能用也故曰復歸
　於嬰兒知其白守其黑見性者也居闇而
　視明天下之明者皆不能以形逃也故衆
　明則之以爲法雖應萬物而法未嘗差用
　未嘗窮也故曰復歸於無極知其榮守其
　辱復性者也諸妄已盡處辱而無憾曠兮
　如谷之虚物來而應之德足於此純性而
　無雜矣故曰復歸於樸
樸散則爲器聖人用之則爲官長故大制不
割
　聖人既歸於樸復散樸爲器以應萬物譬
　如人君分政以立官長亦因其勢之自然
　雖制而非有所割裂也
　　　將欲取天下章第二十九
將欲取天下而爲之吾見其不得已
　聖人之有天下非取之也萬物歸之不得
　已而受之其治天下非爲之也因萬物之
　自然而除其害耳若欲取而爲之則不可
　得矣
天下神器不可爲也爲者敗之執者失之
　凡物皆不可爲也雖有百人之聚不循其
　自然而妄爲之必有齟齬不服者而況天
　下乎雖然小物寡衆蓋有可以力取而智
　奪者至於天下之大有神主之不待其自
　歸則叛不聽其自治則亂矣
凡物或行或隨或呴或吹或强或羸或載或
隳是以聖人去甚去奢去泰
　陰陽相盪高下相傾大小相使或行於前
　或隨於後或呴而煖之或吹而寒之或益
　而强之或損而羸之或載而成之或隳而
　毁之皆物之自然而勢之不免者也然世
　之愚人私己而務得乃欲拒而違之其禍
　不覆則折唯聖人知其不可逆則順以待
　之去其甚去其奢去其泰使不至於過而
　傷物而天下無患矣此不爲之至也堯湯
　之於水旱雖不能免而終不至於敗由此
　故也易之泰曰后以財成天地之道輔相
　天地之宜以左右民三陽在内三陰在外
　物之泰極矣聖人懼其過而害生故財成
　而輔相之使不至於過此所謂去甚去奢
　去泰也
　　　以道佐人主章第三十
以道佐人主者不以兵强天下其事好還
　聖人用兵皆出不得已非不得已而欲以
　强勝天下雖或能勝其禍必還報之楚靈
　齊湣秦始皇漢孝武或以殺其身或以禍
　其子孫人之所毒鬼之所疾未有得免者
　也
師之所處荆棘生焉大軍之後必有凶年
　兵之所在民事廢故田不修用兵之後殺
　氣勝故年穀傷凡兵皆然而況以兵强天
　下者耶
故善者果而己不敢以取强
　果决也德所不能綏政所不能服不得已
　而後以兵决之耳
果而勿矜果而勿伐果而勿驕果而不得已
是果而勿强
　勿矜勿伐勿驕不得已四者所以爲勿强
　也
物壯則老是謂不道不道早已
　壯之必老物無不然者唯有道者成而若
　缺盈而若沖未嘗壯故未嘗老未嘗死以
　兵强天下壯亦甚矣而能無老乎
　　　夫佳兵章第三十一
夫佳兵者不祥之器物或惡之故有道者不
處
　以之濟難而不以爲常是謂不處
君子居則貴左用兵則貴右兵者不祥之器
非君子之器不得已而用之恬淡爲上勝而
不美而美之者是樂殺人夫樂殺人者不可
得志於天下吉事尚左凶事尚右偏將軍處
左上將軍處右言以喪禮處之殺人衆多以
悲哀泣之戰勝則以喪禮處之
　　　道常無名章第三十二
道常無名樸雖小天下不敢臣侯王若能守
萬物將自賔
　樸性也道常無名則性亦不可名矣故其
　爲物舒之無所不在而歛之不盈毫末此
　所以雖小而不可臣也故匹夫之賤守之
　則塵垢粃糠足以陶鑄堯舜而侯王之尊
　不能守則萬物不賔矣
天地相合以降甘露人莫之令而自均
　沖氣升降相合爲一而降甘露脗然被於
　萬物無不均遍聖人體至道以應諸有亦
　露之無不及者此所以能賔萬物也
始制有名名亦既有夫亦將知止知止所以
不殆
　聖人散樸爲器因器制名豈其徇名而忘
　樸逐末而喪本哉蓋亦知復於性是以乗
　萬變而不殆也
譬道之在天下猶川谷之與江海
　江海水之鍾也川谷水之分也道萬物之
　宗也萬物道之末也皆水也故川谷歸其
　所鍾皆道也故萬物賔其所宗
　　　知人者智章第三十三
知人者智自知者明
　分别爲知蔽盡爲明分别之心未除故止
　於知人而不能自知蔽盡則無復分别故
　能自知而又可以及人也
勝人者有力自勝者强
　力能及人而不能及我能克己復性則非
　力之所及故可謂强矣
知足者富
　知足者所遇而足則未嘗不富矣雖有天
　下而常挾不足之心以處之則是終身不
　能富也
强行者有志
　不與物爭而自强不息物莫能奪其志也
不失其所者乆
　物變無窮而心未嘗失則乆矣
死而不亡者壽
　死生之變亦大矣而其性湛然不亡此古
　之至人能不生不死者也
　　　大道汎兮章第三十四
大道汎兮其可左右
　汎兮無可無不可故左右上下周旋無不
　至也
萬物恃之以生而不辭功成不名有
　世有生物而不辭者必將名之以爲己有
　世有避物而不有者必將辭物而不生生
　而不辭成而不有者唯道而已
愛養萬物而不爲主常無欲可名於小萬物
歸之不爲主可名於大是以聖人終不爲大
故能成其大
　大而有爲大之心則小矣
　　　執大象章第三十五
執大象天下往
　道非有無故謂之大象苟其昭然有形則
　有同有異同者好之異者惡之好之則來
　惡之則去不足以使天下皆往矣
往而不害安平泰
　有好有惡則有所利有所害好惡既盡則
　其於萬物皆無害矣故至者無不安無不
　平無不泰
樂與餌過客止道之出口淡乎其無味視之
不足見聽之不足聞用之不可既
　作樂設餌以待來者豈不足以止過客哉
　然而樂闋餌盡彼將捨之而去若夫執大
　象以待天下天下不知好之又況得而惡
　之乎雖無臭味形色聲音以悦人而其用
　不可盡矣
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　未嘗與之而遽奪則勢有所不極理有所
　不足勢不極則取之難理不足則物不服
　然此幾於用智也與管仲孫武何異聖人
　之與世俗其迹固有相似者也聖人乗理
　而世俗用智乗理如醫藥巧於應病用智
　如商賈巧於射利
柔勝剛弱勝强
　聖人知剛强之不足恃故以柔弱自處天
　下之剛强方相傾相軋而吾獨柔弱以待
　之及其大者傷小者死而吾以不校坐待
　其斃此所謂勝也雖然聖人豈有意爲此
　以勝物哉知勢之自然而居其自然耳
魚不可以脱於淵國之利器不可以示人
　魚之爲物非有爪牙之利足以勝物也然
　方其託於深淵雖强有力者莫能執之及
　其脱淵而陸則蠢然一物耳何能爲哉聖
　人居於柔弱而剛强者莫能傷非徒莫能
　傷也又將以前制其後此不亦天下之利
　器也哉魚惟脱於淵然後人得制之聖人
　惟處於柔弱而不厭故終能服天下此豈
　與衆人共之者哉
　　　道常無爲章第三十七
道常無爲而無不爲
　無所不爲而無爲之之意耳
侯王若能守萬物將自化化而欲作吾將鎮
之以無名之樸
　聖人以無爲化物萬物化之始於無爲而
　漸至於作譬如嬰兒之長人僞日起故三
　代之衰人情之變日以益甚方其欲作而
　上之人與天下皆靡故其變至有不可勝
　言者苟其方作而不爲之動終以無名之
　樸鎮之庶幾可得而止也
無名之樸亦將不欲不欲以靜天下將自正
　聖人中無抱樸之念外無抱樸之迹故樸
　全而用大苟欲樸之心尚存於胸中則失
　之遠矣


道德眞經註卷之二




道德眞經註卷之三得九
　　　　眉山蘇轍註
　　　上德不德章第三十八
上德不德是以有德下德不失德是以無德
　聖人縱心所欲不逾矩非有意於德而德
　自足其下知德之貴勉强以求不失蓋僅
　自完耳而何德之有
上德無爲而無以爲下德爲之而有以爲
　無爲而有以爲之則猶有爲也唯無爲而
　無以爲之者可謂無爲矣其下非爲不成
　猶有以爲之非徒作而無術者也
上仁爲之而無以爲上義爲之而有以爲
　仁義皆不免於爲之矣其所以異者仁以
　無以爲爲勝義以有以爲爲功耳德有上
　下而仁義有上無下何也下德在仁義之
　間而仁義之下者不足復言故也
上禮爲之而莫之應則攘臂而仍之
　自德以降而至於禮聖人之所以齊民者
　極矣故爲之而不應則至於攘臂而强之
　强之而又不應於是刑罰興而甲兵起則
　徒作而無術矣
故失道而後德失德而後仁失仁而後義失
義而後禮夫禮者忠信之薄而亂之首
　忠信而無禮則忠信不見禮立而忠信之
　美發越於外君臣父子之間夫婦朋友之
　際其外粲然而其中無餘矣故順之則治
　違之則亂治亂之相去其間不能以髮故
　曰亂之首也
前識者道之華而愚之始
　聖人玄覽萬物是非得失畢陳於前如鑑
　之照形無所不見而孰爲前後世人視止
　於目聽止於耳思止於心冥行於萬物之
　間役智以求識而偶有見焉雖自以爲明
　而不知至愚之自是始也
是以大丈夫處其厚不處其薄居其實不居
其華故去彼取此
　世之鄙夫樂其有得於下而忘其上故喜
　薄而遺厚采華而棄實非大丈夫孰能去
　彼取此
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞
　一道也物之所以得爲物者皆道也天下
　之人見物而忘道天知其清而已地知其
　寧而已神知其靈而已谷知其盈而已萬
　物知其生而已侯王知其爲天下貞而已
　不知其所以得此者皆道存焉耳
其致之天無以清將恐裂地無以寧將恐發
神無以靈將恐歇谷無以盈將恐竭萬物無
以生將恐滅侯王無以貴高將恐蹶
　致之言極也天不得一未遽裂也地不得
　一未遽發也神不得一未遽歇也谷不得
　一未遽竭也萬物不得一未遽滅也侯王
　不得一未遽蹶也然其極必至於此耳
故貴以賤爲本高以下爲基
　天地之大侯王之貴皆一之致夫一果何
　物也視之不見執之不得則亦天下之至
　微也此所謂賤且下也
是以侯王自謂孤寡不穀此其以賤爲本耶
非乎
　昔之爲此稱者亦舉其本而遺其末耳
故致數輿無輿不欲碌碌如玉落落如石
　輪輻蓋軫衡軛轂轊會而爲車物物可數
　而車不可數然後知無有之爲車所謂無
　之以爲用者也然則天地將以大爲天地
　耶侯王將以貴爲侯王耶大與貴之中有
　一存焉此其所以爲天地侯王者而或莫
　知之耳故一處貴而非貴處賤而非賤非
　若玉之碌碌貴而不能賤石之落落賤而
　不能貴也
　　　　反者道之動章第四十
反者道之動
復性則靜矣然其寂然不動感而遂通天
　下之故則動之所自起也
弱者道之用
　道無形無聲天下之弱者莫如道然而天
　下之至强莫加焉此其所以能用萬物也
天下之物生於有有生於無
　世不知靜之爲動弱之爲强故告之以物
　之所自生者蓋天下之物聞有以母制子
　而未聞有以子制母者也
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道
　道非形不可見非聲不可聞不先知萬物
　之妄廓然無蔽卓然有見未免於不信也
　故下士聞道以爲荒唐謬悠而笑之中士
　聞道與之存亡出没而疑之惟了然見之
　者然後勤行服膺而不怠孔子曰語之而
　不惰者其回也與斯所謂上士也哉
建言有之
　建立也古之立言者有是說而老子取之
　下之所陳者是也
明道若昧
　無所不照而非察也
進道若退
　若止不行而天下之速者莫之或先也
夷道若類
　或夷或類所至則平而未嘗削也
上德若谷
　上德不德如谷之虚也
大白若辱
　使白而不受汗此則不潔不屑之士而非
　聖人也
廣德若不足
　廣大而不可復加則止於此而已非廣也
建德若偷
　因物之自然而無所立者外若偷惰而實
　建也
質眞若渝
　體性抱神隨物變化而不失其眞者外若
　渝也
大方無隅
　全其大方不小立圭角也
大器晩成
　器大不可近用也
大音希聲
　非耳之所得聞也
大象無形
　非目之所得見也
道隱無名夫惟道善貸且成
　道之所遇無所不見凡此十二者皆道之
　見於事者也而道之大全則隱於無名惟
　其所遇推其有餘以貸不足物之賴之以
　成者如此
　　　道生一章第四十二
道生一一生二二生三三生萬物萬物負陰
而抱陽沖氣以爲和
　夫道非一非二及其與物爲偶道一而物
　不一故以一名道然而道則非一也一與
　一爲二二與一爲三自是以往而萬物生
　雖有萬不同而莫不負陰抱陽沖氣以爲
　和者蓋物生於三而三生於一理之自然
　也
人之所惡惟孤寡不穀而王公以爲稱
　世之人不知萬物之所自生莫不賤寡小
　而貴衆大然王公之尊而自稱孤寡不穀
　古之達者蓋已知之矣
物或損之而益或益之而損人之所教亦我
義教之强梁者不得其死吾將以爲教父
　世以柔弱爲損强梁爲益不知其非也故
　將使天下之教者皆以此教之曰不見强
　梁者之不得其死乎强梁妄之極也人知
　强梁之不免於死則知妄之不可爲知妄
　之不可爲而後可與語道矣故曰吾將以
　爲教父
　　　天下之至柔章第四十三
天下之至柔馳騁天下之至堅無有入於無
間吾是以知無爲之有益
　以堅御堅不折則碎以柔御堅柔亦不糜
　堅亦不病求之於物則水是也以有入有
　捍不相受以無入有無未嘗勞有未嘗覺
　求之於物則鬼神是也是以聖人唯能無
　爲故能役使衆强出入群有
不言之教無爲之益天下希及之
　　　名與身章第四十四
名與身執親身與貨孰多
　先身而後名貴身而賤貨猶未爲忘我也
　夫忘我者身且不有而況於名與貨乎然
　貴以身爲天下非忘我不能故使天下知
　名之不足親貨之不足多而後知貴身知
　貴身而後知忘我此老子之意也
得與亡孰病
　不得者以亡爲病及其既得而患失則病
　又有甚於亡者惟齊有無均得喪而後無
　病也
是故甚愛必大費多藏必厚亡
　愛之甚則凡可以求之者無所不爲能無
　費乎藏之多則攻之者必衆能無亡乎
知足不辱知止不殆可以長乆
　　　大成若缺章第四十五
大成若缺其用不弊大盈若沖其用不窮
　天下以不缺爲成故成必有弊以不虚爲
　盈故盈必有窮聖人要於大成而不卹其
　缺期於大盈而不惡其沖是以成而不弊
　盈而不窮也
大直若屈大巧若拙大辯若訥
　直而不屈其直必折循理而行雖曲而直
　巧而不拙其巧必勞付物自然雖拙而巧
　辯而不訥其辯必窮因理而言雖訥而辯
躁勝寒靜勝熱清淨爲天下正
　成而不缺盈而不沖直而不屈巧而不拙
　辯而不訥譬如躁之不能靜靜之不能躁
　耳夫躁能勝寒而不能勝熱靜能勝熱而
　不能勝寒皆滯於一偏而非其正也唯泊
　然清淨不染於一非成非缺非盈非沖非
　直非屈非巧非拙非辯非訥而後無所不
　勝可以爲天下正矣
　　　天下有道章第四十六
天下有道却走馬以糞
　天下各安其分則不爭而自治故却走馬
　而糞田
天下無道戎馬生於郊罪莫大於可欲禍莫
大於不知足咎莫大於欲得
　以其可欲者示人固有罪矣而不足其足
　者其禍又甚所欲必得者其咎最大匹夫
　有一於身患必及之侯王而爲是則戎馬
　之所自起也
故知足之足常足矣
　知足者所遇而足故無不足也
　　　不出户章第四十七
不出户知天下不窺牖見天道其出彌遠其
知彌少
　性之爲體充遍宇宙無遠近古今之異古
　之聖人其所以不出户牖而無所不知者
　特其性全故耳世之人爲物所蔽性分於
　耳目内爲身心之所紛亂外爲山河之所
　障塞見不出視聞不出聽户牖之微能蔽
　而絶之不知聖人復性而足乃欲出而求
　之是以彌遠而彌少也
是以聖人不行而知不見而名不爲而成
　性之所及非特能知能名而已蓋可以因
　物之自然不勞而成之矣
　　　爲學曰益章第四十八
爲學曰益
　不知道而務學聞見日多而無以一之未
　免爲學者也孔子曰多聞擇其善者而從
　之多見而識之知之次也
爲道日損
　苟一日知道顧視萬物無一非妄去妄以
　求復性而性實無幾孔子謂子貢曰賜也
　女以予爲多學而識之者歟曰然非歟曰
　非也子一以貫之
損之又損以至於無爲無爲而無不爲
　去妄以求復性可謂損矣而去妄之心猶
　存及其兼忘此心純性而無餘然後無所
　不爲而不失於無爲矣
取天下常以無事及其有事不足以取天下
　人皆有欲取天下之心故造事而求之心
　見於外而物惡之故終不可得聖人無爲
　故無事其心見於外而物安之雖不取天
　下而天下歸之矣
　　　聖人無常心章第四十九
聖人無常心以百姓心爲心善者吾善之不
善者吾亦善之德善矣信者吾信之不信者
吾亦信之德信矣
　虚空無形因萬物之形以爲形在方爲方
　在圓爲圓如使空自有形則何以形萬物
　哉是以聖人無心因百姓之心以爲心無
　善不善皆善之無信不信皆信之善不善
　在彼而吾之所以善之者未嘗渝也可謂
　德善矣信不信在彼而吾之所以信之者
　未嘗變也可謂德信矣不然善善而棄不
　善信信而棄不信豈所謂常善救人故無
　棄人哉
聖人之在天下惵惵爲天下渾其心百姓皆
注其耳目聖人皆孩之
　天下善惡信僞方各自是以相非相賊不
　知所定聖人憂之故惵惵爲天下渾其心
　無善惡無信僞皆以一待之彼方注其耳
　目以觀聖人之予奪而吾一以嬰兒遇之
　於善無所喜於惡無所嫉夫是以善者不
　矜惡者不愠釋然皆化而天下始定矣
　　　岀生入死章第五十
出生入死
　性無生死出則爲生入則爲死
生之徒十有三死之徒十有三人之生動之
死地十有三
　用物取精以自滋養者生之徒也聲色臭
　味以自戕賊者死之徒也二者既分生死
　之道矣吾又知作而不知休知言而不知
　默知思而不知忘以趣於盡則所謂動而
　之死地者也生死之道以十言之三者各
　居其三矣豈非生死之道九而不生不死
　之道一而已乎不生不死則易所謂寂然
　不動者也老子言其九不言其一使人自
　得之以寄無思無爲之妙也
夫何故以其生生之厚
　有生則有死故生之徒則死之徒也人之
　所賴於生者厚則死之道常十九
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　至人常在不生不死中生地且無焉有死
　地哉
　　　道生之章第五十一
道生之德畜之物形之勢成之
　道者萬物之母故生萬物者道也及其運
　而爲德牧養群衆而不辭故畜萬物者德
　也然而道德則不能自形因物而後形見
　物則不能自成遠近相取剛柔相交積而
　爲勢而後興亡治亂之變成矣
是以萬物莫不尊道而貴德
　形雖由物成雖由勢而非道不生非德不
　畜是以尊道而貴德尊如父兄貴如侯王
　道無位而德有名故也
道之尊德之貴夫莫之爵而常自然
　恃爵而後尊貴者非實尊貴也
故道生之畜之長之育之成之熟之養之覆
之生而不有爲而不恃長而不宰是謂玄德
　　天下有始章第五十二
天下有始以爲天下母
　無名天地之始有名萬物之母道方無名
　則物之所資始也及其有名則物之所資
　生也故謂之始又謂之母其子則萬物也
既得其母以知其子既知其子復守其母没
身不殆
　聖人體道以周物譬如以母知子了然無
　不察也雖其智能周之然而未嘗以物忘
　道故終守其母也
塞其兊閉其門終身不勤開其兊濟其事終
身不救
　天下皆具此道然常患忘道而徇物目悦
　於色耳悦於聲開其悦之之心而以其事
　濟之是以終身陷溺而不能救夫聖人之
　所以終身不勤者唯塞而閉之未嘗出而
　徇之也
見小曰明
　悦之爲害始小而浸大知小之將大而閉
　之可謂明矣
守柔曰强
　趨其所悦而不顧自以爲强而非强也唯
　見悦而知畏之者可謂强矣
用其光復歸其明無遺身殃是謂襲常
　世人開其所悦以身徇物往而不反聖人
　塞而閉之非絶物也以神應物用其光而
　已身不與也夫耳之能聽目之能視鼻之
　能嗅口之能嘗身之能觸心之能思皆所
　謂光也蓋光與物接物有去而明無損是
　以應萬變而不窮殃不及於其身故其常
　性湛然相襲而不絶矣
　　　使我介然章第五十三
使我介然有知行於大道唯施是畏
　體道者無知無行無所施設而物自化今
　介然有知而行於大道則無所施設建立
　非其自然有足畏者矣
大道甚夷民甚好徑
　大道夷易無有險阻世之不知者以爲迂
　緩而好徑以求捷故凡舍其自然而有所
　施設者皆欲速者也
朝甚除田甚蕪倉甚虚服文采帶利劍厭飲
食貨財有餘是謂盜夸非道也哉
　俗人昭昭我獨若昏俗人察察我獨悶悶
　豈復飾末廢本以施設爲事夸以誨盜哉
　　　善建不拔章第五十四
善建者不拔善抱者不脱子孫祭祀不輟
　世豈有建而不拔抱而不脱者乎惟聖人
　知性之眞審物之妄捐物而脩身其德充
　積實無所立而其建有不可拔者實無所
　執而其抱有不可脱者故至其子孫猶以
　祭祀不輟也
修之身其德乃眞修之家其德乃餘修之鄉
其德乃長修之國其德乃豐修之天下其德
乃普
　身既修推其餘以及外雖至於治天下可
　也
故以身觀身以家觀家以鄉觀鄉以國觀國
以天下觀天下吾何以知天下之然哉以此
　天地外者世俗所不見矣然其理可推而
　知也修身之至以身觀身以家觀家以鄉
　觀鄉以國觀國皆吾之所及知也然安知
　聖人以天下觀天下不若吾之以身觀身
　乎豈身可以身觀而天下獨不可以天下
　觀乎故曰吾何以知天下之然哉以此言
　亦以身知之耳
　　　含德之厚章第五十五
含德之厚比於赤子
　老子之言道德每以嬰兒況之者皆言其
　體而已未及其用也今夫嬰兒泊然無欲
　其體之者至矣然而物來而不知應故未
　可以言用也
毒蟲不螫猛獸不據攫鳥不搏
　道無形體物莫得而見也況可得而傷之
　乎人之所以至於有形者由其有心也故
　有心而後有形有形而後有敵敵立而傷
　之者至矣無心之人物無與敵者而曷由
　傷之夫赤子之所以至此者唯無心也
骨弱筋柔而握固未知牝牡之合而䘒作精
之至
　無執而自握無欲而自作是以知其精有
　餘而非心也
終曰號而不嗄和之至
　心動則氣傷氣傷則號而嗄終日號而不
　嗄是以知其心不動而氣和也
知和曰常
　和者不以外傷内也復命曰常遇物而知
　反其本者也知和曰常得本以應萬物者
　也其實一道也故皆謂之常
知常曰明益生曰祥
　生不可益而欲益之則非其正矣祥妖也
心使氣曰强
　氣惡妄作而又以心使之則强梁甚矣
物壯則老是謂不道不道早已
　益生使氣不能聽其自然日入於剛强而
　老從之則失其赤子之性矣
　　　知者不言章第五十六
知者不言言者不知塞其兊閉其門挫其銳
解其紛和其光同其塵是謂玄同
　道非言說亦不離言說然能知者未必言
　能言者未必知唯塞兊閉門以杜其外挫
　銳解紛和光同塵以治其内者默然不言
　而與道同矣
故不可得而親不可得而疏不可得而利不
可得而害不可得而貴不可得而賤故爲天
下貴
　可得而親則可得而疏可得而利則可得
　而害可得而貴則可得而賤體道者均覆
　萬物而孰爲親疎等觀逆順而孰爲利害
　不知榮辱而孰爲貴賤情計之所不及此
　所以天下貴也
　　　以正治國章第五十七
以正治國以奇用兵以無事取天下
　古之聖人柔遠能邇無意於用兵唯不得
　已然後有征伐之事故以治國爲正以用
　兵爲奇雖然此亦未足以取天下天下神
　器不可爲也爲者敗之執者失之唯體道
　者廓然無事雖不取天下而天下歸之矣
吾何以知其然哉天下多忌諱而民彌貧
　人主多忌諱下情不上達則民貧而無告
　矣
民多利器國家滋昏
　利器權謀也明君在上常使民無知無欲
　民多權謀則其上眩而昏矣
人多伎巧奇物滋起
　人不敦本業而趨末伎則非常無益之物
　作矣
法令滋章盜賊多有
　患人之詐僞而多爲法令以勝之民無所
　措手足則日入於盜賊矣
　聖人云我無爲而民自化我好靜而民自
　正我無事而民自富我無欲而民自樸
　　　其政悶悶章第五十八
其政悶悶其民淳淳其政察察其民缺缺禍
兮福所倚福兮禍所伏孰知其極其無正邪
正復爲奇善復爲妖民之迷其日固乆
　天地之大世俗之見有所眩而不知也蓋
　福倚於禍禍伏於福譬如晝夜寒暑之相
　代正之爲奇善之爲妖譬如老稚生死之
　相繼未始有正而迷者不知也夫惟聖人
　出於萬物之表而覽其終始得其大全而
　遺其小察視之悶悶若無所明而其民淳
　淳各全其性矣若夫世人不知道之全體
　以耳目之所知爲至矣彼方且自以爲福
　而不知禍之伏於其後方且自以爲善而
　不知妖之起於其中區區以察爲明至於
　察甚傷物而不悟其非也可不哀哉
是以聖人方而不割廉而不劌直而不肆光
而不耀
　知小察之不能盡物是以雖能方能廉能
　直能光而不用其能恐其陷於一偏而不
　反也此則世俗所謂悶悶也
　　　治人事天章第五十九
治人事天莫若嗇夫惟嗇是謂早服早服謂
之重積德重積德則無不克無不克則莫知
其極莫知其極可以有國有國之母可以長
久
　凡物方則割廉則劌直則肆光則耀唯聖
　人方而不割廉而不劌直而不肆光而不
　耀此所謂嗇也夫嗇者有而不用者也世
　患無以服人苟誠有而能嗇雖未嘗與物
　較而物知其非不能也則其服之早矣物
　既已服歛藏其用至於没身而終不試則
　德重積矣德積既厚雖天下之剛强無不
　能克則物莫測其量矣如此而後可以有
　國彼世之小人有尺寸之柄而輕用之一
　試不服天下測知其深淺而爭犯之雖欲
　保其國家而不可得也吾是以知嗇之可
　以有國可以有國則有國之母也
是謂深根固蒂長生乆視之道
　孟子曰盡其心養其性所以事天也以嗇
　治人則可以有國者是也以嗇事天則深
　根固蒂者是也古之聖人保其性命之常
　不以外耗内則根深而不可拔蒂固而不
　可脱雖以長生乆視可也蓋治人事天雖
　有内外之異而莫若嗇則一也
　治大國章第六十
治大國若烹小鮮
　烹小鮮者不可撓治大國者不可煩煩則
　人勞撓則魚爛
以道蒞天下其鬼不神
　聖人無爲使人各安其自然外無所求内
　無所畏則物莫能侵雖鬼無所用神矣
非其鬼不神其神不傷人非其神不傷人聖
人亦不傷人
　非其鬼之不神亦有神而不傷人耳非神
　之不傷人聖人未嘗傷人故鬼無能爲耳
夫兩不相傷故德交歸焉
　人鬼之所以不相傷者由上有聖人耳故
　德交歸之

道德眞經註卷之三







　　　　　　　　　　　　　　　








道德眞經註卷之四得十
　　　　眉山蘇轍註
　　　大國者下流章第六十一
大國者下流
　天下之歸大國猶衆水之趨下流也
天下之交天下之牝牝常以靜勝牡以靜爲
下
　衆動之赴靜猶衆高之赴下也
故大國以下小國則取小國小國以下大國
則取大國
　大國能下則小國附之小國能下則大國
　納之
故或下以取或下而取
　大國下以取人小國下而取於人
大國不過欲兼畜人小國不過欲入事人兩
者各得其所欲故大者宜爲下
　　　道者萬物之奥章第六十二
道者萬物之奥善人之寳不善人之所保美
言可以市尊行可以加人人之不善何棄之
有
　凡物之見於外者皆其門堂也道之在物
　譬如其奥物皆有之而人莫之見耳夫惟
　賢者得而有之故曰善人之寳愚者雖不
　能有然而非道則不能安也故曰不善人
　之所保蓋道不遠人而人則遠之今誠有
　人美言之則可以爲市於世尊行之則可
　以加於人矣朝爲不義而夕聞大道妄盡
　而性復雖欲指其不善不可得也而又安
　可棄之哉
故立天子置三公雖有拱璧以先駟馬不如
坐進此道
　立天子置三公將以道救人耳雖有拱璧
　之貴駟馬之良而進之不如進此道之多
　也
古之所以貴此道者何不曰求以得有罪以
免耶故爲天下貴
　道本在我人患不求求則得之矣道無功
　罪人患不知知則凡罪不能汗也
　　　爲無爲章第六十三
爲無爲事無事味無味大小多少報怨以德
　聖人爲無爲故無所不爲事無事故無所
　不事味無味故無所不味其於大小多少
　一以道遇之而已蓋人情之所不忘者怨
　也然及其愛惡之情忘則雖報怨猶報德
　也
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人由難之故終無難
　世人莫不畏大而侮小難多而易少至於
　難而後圖大而後爲則事常不濟矣聖人
　齊大小一多少無所不畏無所不難而安
　有不濟者哉
　　　其安易持章第六十四
其安易持其未兆易謀其脆易泮其微易散
爲之於未有治之於未亂
　方其未有持而謀之足矣及其將然非泮
　而散之不去也然猶愈於既成也故爲之
　於未有者上也治之於未亂者次也
合抱之木生於毫末九層之臺起於累土千
里之行始於足下爲者敗之執者失之是以
聖人無爲故無敗無執故無失
　治亂禍福之來皆如彼三者積小以成大
　聖人持之以無爲守之以無執故能使福
　自生使禍自亡譬如種苗深耕而厚耔之
　及秋自穰譬如被盜危坐而熟視之盜將
　自郤世人不知物之自然以爲非爲不成
　非執不留故常與禍爭勝與福爭贅是以
　禍至於不救福至於不成蓋其理然也
民之從事常於幾成而敗之愼終如始則無
敗事
　聖人知有爲之害不以人助天始終皆因
　其自然故無不成者世人心存於得喪方
　事之微猶有不知而聽其自然者及見其
　幾成而重失之則未有不以爲敗之者矣
　故曰愼終如始則無敗事
是以聖人欲不欲不貴難得之貨學不學復
衆人之所過以輔萬物之自然而不敢爲
　人皆徇其所欲以傷物信其所學以害理
　聖人非無欲也欲而不欲故雖欲而不傷
　於物非無學也學而不學故雖學而不害
　於理然後内外空明廓然無爲可以輔萬
　物之自然而待其自成矣
　　　古之善爲道者章第六十五
古之善爲道者非以明民將以愚之
　古之所謂智者知道之大全而覽於物之
　終始故足貴也凡民不足以知此而溺於
　小智以察爲明則智之害多矣故聖人以
　道治民非以明之將以愚之耳蓋使之無
　知無欲而聽上之所爲則雖有過亦小矣
民知難治以其智多故以智治國國之賊
　吾以智御人人亦以智應之而上下交相
　賊矣
不以智治國國之福知此兩者亦楷式能知
楷式是謂玄德玄德深矣遠矣與物反矣然
後乃至大順
　吾之所貴者德也物之所貴者智也德與
　智固相反然智之所順者小而德之所順
　者大矣
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之
　聖人非欲上人非欲先人也蓋下之後之
　其道不得不上且先耳
是以處上而人不重處前而人不害是以天
下樂推而不厭以其不爭故天下莫能與之
爭
　　　天下皆謂章第六十七
天下皆謂我道大似不肖夫唯大故似不肖
若肖乆矣其細也夫
　夫道曠然無形頽然無名充遍萬物而與
　物無一相似此其所以爲大也若似於物
　則亦一物矣而何足大哉
我有三寳保而持之一曰慈二曰儉三曰不
敢爲天下先
　道以不似物爲大故其運而爲德則亦悶
　然以鈍爲利以退爲進不合於世俗今夫
　世俗貴勇敢尚廣大夸進銳而吾之所寳
　則慈忍儉約廉退此三者皆世之所謂不
　肖者也
夫慈故能勇
　世以勇决爲賢而以慈忍爲不及事不知
　勇决之易挫而慈忍之不可勝其終必至
　於勇也
儉故能廣
　世以廣大蓋物而以儉約爲陋不知廣大
　之易窮而儉約之易足其終必至於廣也
不敢爲天下先故能成器長
　世以進銳爲能而以不敢先爲耻不知進
　銳之多惡於人而不敢先之樂推於世其
　終卒爲器長也蓋樸散而爲器聖人用之
　則爲官長自樸成器始有屬有長矣
今捨其慈且勇捨其儉且廣捨其後且先死
矣
　勇廣先三者人之所共疾也爲衆所疾故
　常近於死
夫慈以戰則勝以守則固天將救之以慈衛
之
　以慈御物物之愛之如己父母雖爲之效
　死而不辭故可以戰可以守天之將救是
　人也則開其心志使之無所不慈無所不
　慈則物皆爲之衛矣
　　　善爲士章第六十八
善爲士者不武
　士當以武爲本行之以怯若以武行武則
　死矣
善戰者不怒
　聖人不得已而後戰若出於怒是以我故
　殺人也以我故殺人天必殃之
善勝敵者不爭
　以吾不爭故能勝彼之爭若皆出於爭則
　未必勝矣
善用人者爲之下
　人皆有相上之心故莫能相爲用誠能下
　之則天下皆吾用也
是謂不爭之德是謂用人之力是謂配天古
之極
　　　用兵有言章第六十九
用兵有言吾不敢爲主而爲客
　主造事者也客應敵者也
不敢進寸而退尺
　進者有意於爭者也退者無意於爭者也
是謂行無行
　無意於爭則雖用兵與不用均也
攘無臂仍無敵執無兵
　苟無意於爭則雖在軍旅如無臂可攘無
　敵可因無兵可執而安有用兵之咎邪
禍莫大於輕敵輕敵者幾喪吾寳
　聖人以慈爲寳輕敵則輕戰輕戰則輕殺
　人喪其所以爲慈矣
　故抗兵相加哀者勝矣
　兩敵相加而吾出於不得已則有哀心哀
　心見而天人助之雖欲不勝不可得矣
　　　吾言甚易知章第七十
吾言甚易知甚易行天下莫能知莫能行
　道之大復性而足而性之妙見於起居飲
　食之間耳聖人指此以示人豈不易知乎
　人能體此以應物豈不易行乎然世常患
　日用而不知知且不能而況行之乎
言有宗事有君夫惟無知是以不我知
　言者道之筌也事者道之迹也使道可以
　言盡則聽言而足矣可以事見則考事而
　足矣惟言不能盡事不能見非舍言而求
　其宗遺事而求其君不可得也蓋古之聖
　人無思無爲而有漠然不自知者存焉此
　則思慮之所不及是以終莫吾知也
知我者希則我者貴
　衆人之所能知亦不足貴矣
是以聖人被褐懷玉
聖人外與人同而中獨異耳
　　　知不知章第七十一
知不知上不知知病
　道非思慮之所及故不可知然方其未知
　則非知無以入也及其既知而存知知則
　病矣故知而不知者上不知而知者病
夫惟病病是以不病
　既不可不知又不可知唯知知之爲病者
　久而病自去矣
聖人不病以其病病是以不病
　　　民不畏威章第七十二
民不畏威則大威至
　夫性自有威高明光大赫然物莫能加此
　所謂大威也人常患溺於衆妄畏生死而
　憚得喪萬物之威雜然乗之終身惴慄之
　不暇雖有大威而不自知也苟誠知之一
　生死齊得喪坦然無所怖畏則大威熚然
　見於前矣
無狹其所居無厭其所生夫惟不厭是以不
厭
　性之大可以包絡天地彼不知者以四肢
　九竅爲己也守之而不厭是以見不出視
　聞不出聽蕞然其甚陋也故教之曰無狹
　其所居彼知之者知性之大而吾生之狹
　也則愀然厭之欲脱而不得不知有厭有
　慕之方囿於物也故教之曰無厭其所生
　夫惟聖人不狹不厭與人同生而與道同
　居無廣狹淨穢之辨既不厭生而後知生
　之無可厭也
是以聖人自知不自見自愛不自貴故去彼
取此
　聖人雖自知之而不自見以示人雖自愛
　之而不自貴以眩人恐人之有厭有慕也
　厭慕之心未忘則猶有畏也畏去而後大
　威至矣
　　　勇於敢章第七十三
勇於敢則殺勇於不敢則活兩者或利或害
天之所惡孰知其故是以聖人猶難之
　勇於敢則死勇於不敢則生此物理之大
　常也然而敢者或以得生不敢者或以得
　死世遂以僥倖其或然而忽其常理夫天
　道之遠其有一或然者孰知其好惡之所
　從來哉故雖聖人猶以常爲正其於勇敢
　未嘗不難之列子曰迎天意揣利害不如
　其已患天道之難知是以歷陳之也
天之道不爭而善勝
　不與物爭於一時要於終勝之而已
不言而善應
　天何言哉四時行焉百物生焉未有求而
　不應者也
不召而自來
　神之格思不可度思矧可斁思夫又誰召
　之哉
繟然而善謀
　繟然舒緩若無所營而其謀度非人所及
　也
天網恢恢疏而不失
　世以耳目觀天見其一曲而不覩其大全
　有以善而得禍惡而得福者未有不疑天
　網之疏而多失也惟能要其終始而盡其
　變化然後知其恢恢廣大雖疏而不失也
　　　民不畏死章第七十四
民常不畏死奈何以死懼之
　政煩刑重民無所措手足則常不畏死雖
　以死懼之無益也
若使人常畏死而爲奇者吾得執而殺之孰
敢
　民安於政常樂生畏死然後執其詭異亂
　群者而殺之孰敢不服哉
常有司殺者殺
　司殺者天也方世之治而有詭異亂群之
　人恣行於其間則天之所棄也天之所棄
　而吾殺之則是天殺之而非我也
夫代司殺者殺是代大匠斲夫代大匠斲希
有不傷其手矣
　非天之所殺而吾自殺之是代司殺者殺
　也代大匠斲則傷其手代司殺者殺則及
　其身矣
　　　民之飢章第七十五
民之飢以其上食稅之多是以飢民之難治
以其上之有爲是以難治
　上以有爲導民民亦以有爲應之故事多
　而難治
人之輕死以其生生之厚是以輕死
　上以利欲先民民亦爭厚其生故雖死而
　求利不厭
夫惟無以生爲者是賢於貴生
　貴生之極必至於輕死惟無以生爲而生
　自全矣
　　　民之生章第七十六
民之生也柔弱其死也堅强萬物草木生也
柔弱其死也枯槁故堅强者死之徒柔弱者
生之徒
　沖氣在焉則體無堅强之病至理在焉則
　事無堅强之累
是以兵强則不勝
　兵以義勝者非强也强而不義其敗必速
木强則共
　木自拱把以上必伐矣
强大處下柔弱處上
　物之常理精者在上粗者在下其精必柔
　弱其粗必强大
　　　天之道章第七十七
天之道其猶張弓乎
　張弓上筋弛弓上角故以況天之抑高舉
　下
高者抑之下者舉之有餘者損之不足者補
之天之道損有餘補不足人之道則不然損
不足以奉有餘
　天無私故均人多私故不均
孰能以有餘奉天下唯有道者
　有道者澹足萬物而不辭既以爲人己愈
　有既以子人己愈多非有道者無以堪此
是以聖人爲而不恃功成不處其不欲見賢
邪
　爲而恃成而處則賢見於世賢見於世則
　是以有餘自奉也
　　　天下柔弱章第七十八
天下柔弱莫過於水而攻堅强者莫之能勝
其無以易之故柔勝剛弱勝强天下莫不知
莫能行是以聖人言受國之垢是謂社稷主
受國不祥是謂天下王正言若反
　正言合道而反俗俗以受垢爲辱受不祥
　爲殃故也
　　　和大怨章第七十九
和大怨必有餘怨安可以爲善
　夫怨生於妄而妄出於性知性者不見諸
　妄而又何怨乎今不知除其本而欲和其
　末故外雖和而内未忘也
是以聖人執左契而不責於人故有德司契
無德司徹
　契之有左右所以爲信而息爭也聖人與
　人均有是性人方以妄爲常馳騖於爭奪
　之場而不知性之未始少亡也是以聖人
　以其性示人使之除妄以復性待其妄盡
　而性復未有不廓然自得如右契之合左
　不待責之而自服也然則雖有大怨懟將
　涣然冰解知其本非有矣而安用和之彼
　無德者乃欲人人而通之則亦勞而無功
　矣徹通也
天道無親常與善人
　天道無私惟善人則與之契之無私亦猶
　是也惟合者則得之矣
　　　小國寡民章第八十
小國寡民
　老子生於衰周文勝俗弊將以無爲救之
　故於其書之終言其所志願得小國寡民
　以試焉而不可得爾
使民有什伯之器而不用
　民各安其分則小有材者不求用於世什
　伯之器則財堪什夫伯夫之長者也
雖有舟輿無所乗之雖有甲兵無所陳之使
民復結繩而用之
　事少民朴雖結繩足矣
甘其食美其服安其居樂其俗
　内足而外無所慕故以其所有爲美以其
　所處爲樂而不復求也
鄰國相望雞犬之音相聞民至老死不相往
來
　民物繁夥而不相求則彼此皆足故也
　　　信言不美章第八十一
信言不美美言不信
　信則爲實而已故不必美美則爲觀而已
　故不必信
善者不辯辯者不善
　以善爲主則不求辯以辯爲主則未必善
知者不博博者不知
　有一以貫之則無所用博學而日益者未
　必知道也
聖人無積既以爲人己愈有既以與人己愈
多
　聖人抱一而已他無所積也然施其所能
　以爲人推其所有以與人人有盡而一無
　盡然後知一之爲貴也
天之道利而不害聖人之道爲而不爭
　勢可以利人則可以害人矣力足以爲之
　則足以爭之矣能利能害而未嘗害能爲
　能爭而未嘗爭此天與聖人所以大過人
　而爲萬物宗者也凡此皆老子之所以爲
　書與其所以爲道之大略也故於終篇復
　言之


道德眞經註卷之四






　予年四十有二謫居筠州筠雖小州而多
　古禪刹四方遊僧聚焉有道全者住黄糵
　山南公之孫也行高而心通喜從予遊嘗
　與予談道予告之曰子所談者予於儒書
　已得之矣全曰此佛法也儒者何自得之
　予曰不然予忝聞道儒者之所無何苦强
　以誣之顧誠有之而世莫知耳全曰儒佛
　之不相通如胡漢之不相諳也子亦何由
　知之試爲我言其略予曰孔子之孫子思
　子思之書曰中庸中庸之言曰喜怒哀樂
　
　之未發謂之中發而皆中節謂之和中也
　者天下之大本也和也者天下之達道也
　致中和天地位焉萬物育焉此非佛法而
　何顧所從言之異耳全曰何以言之予曰
　六祖有言不思善不思惡方是時也孰是
　汝本來面目自六祖以來人以此言悟入
　者太半矣所謂不思善不思惡則喜怒哀
　樂之未發也蓋中者佛性之異名而和者
　六度萬行之總目也致中極和而天地萬
　物生於其間此非佛法何以當之全驚喜
　曰吾初不知也今而後始知儒佛一法也
　予笑曰不然天下固無二道而所以治人
　則異君臣父子之間非禮法則亂知禮法
　而不知道則世之俗儒不足貴也居山林
　木食澗飲而心存至道雖爲人天師可也
　而以之治世則亂古之聖人中心行道而
　不毁世法然後可耳全作禮曰此至論也
　是時予方解老子每出一章輒以示全全
　輒歎曰皆佛說也予居筠五年而北歸全
　不乆亦化去逮今二十餘年矣凡老子解
　亦時有所刊定未有不與佛法合者時人
　無可與語思復見全而示之故書之老子
　之末大觀二年十二月十日子由題





