#+TITLE: 元始五老赤書玉篇真文天書經--
#+DATE: 2016-06-11 12:26:46
#+SOURCE: github.com/kanripo/KR5a0022 master 72270c77                
元始五老赤書玉篇眞文天書經卷上昃一
東方安寳華林青靈始老號曰生神寳眞洞
玄章南方梵寳昌陽丹靈眞老號曰南雲通
天寳靈衿中央玉寳元靈元老號曰寳劫洞
清九天靈書西方七寳金門皓靈皇老號曰
金眞寳明洞微篇北方洞隂朔單鬱絶五靈
玄老號曰元神生眞寳明文五老玉篇皆空
洞自然之書祕於九天靈都紫微宫七寳玄
臺侍衛五帝神官依玄科四萬劫一出
元始洞玄靈寳赤書玉篇眞文生於元始之
先空洞之中天地未根日月未光幽幽冥冥
無祖無宗靈文晻藹乍存乍亡二儀待之以
分太陽待之以明靈圖革運玄象推遷乘機
應㑹於是存焉天地得之而分判三景得之
而發光靈文鬱秀洞暎上清發乎始青之天
而色無定方文勢曲折不可㝷詳元始錬之
於洞陽之舘冶之於流火之庭鮮其正文瑩
發光芒洞陽氣赤故號赤書靈圖旣煥萬帝
朝眞飛空歩虚旋行上宫燒香散華口詠靈
章是時天降十二玄瑞地發二十四應上慶
九天之靈奥下讃三天之寳文神風旣鼔皇道
咸暢元始登命太眞按筆玉妃拂筵鑄金爲
簡刻書玉篇五老掌録祕於九天靈都之宫
玉女典香太華執巾玉童侍衛玉陛朝軒九
天上書非鬼神所聞天寳之以致浮地袐之
以致安五帝掌之以得鎭三光乘之以髙明
上聖奉之以致眞五嶽從之以得靈天子得
之以致治國祚享之以太平寔靈文之妙德
乃天地之玄根威靈恢廓普加無窮蕩蕩大
化爲神明之宗其量莫測巍巍乎太空元始
五老赤書玉篇出於空洞自然之中生天立
地開化神明上謂之靈施鎭五嶽安國長存
下謂之寳靈寳玄妙爲萬物之尊元始開圖
上啓十二靈瑞下發二十四應一者是時無
天無地幽幽冥冥靈文晻藹無有祖宗運推
自來爲萬氣之根空洞結眞氣清髙澄成天
廣覆儵欻自玄二者是時二象分儀氣流下
凝開張厚載一時成形三者是時三萬六千
日月一時同明照曜諸天無幽不徹四者是
時上聖大神妙行眞人無鞅數衆朝禮玉庭
旋行太虚讃誦靈文五者天發自然妓樂千
百萬種一時同作激朗雲宫上慶神眞六者
靈風百詠空生十方宫商相和皆成洞章七
者璇璣停關星宿不行天無晝夜四運齊晨
八者紫雲吐暉流灑諸天一切萬物普受光
明九者春秋冬夏不暑不冰四氣柔和枯朽
皆生十者五鎭安立符圖經文一時開張表
見玄虚普教無窮十一者是時懸下七寳神
竒以散諸地資生兆民十二者七寳竒林一
時空生光明垂廕彌覆十天其十二靈瑞空
生自然玄圖輦運表明靈文地發二十四應
上慶神眞一者是時天氣混沌未有光明晨
雞啓旦四景朗清天玄地張成生五行二者
三萬六千日月於上下同光明向幽夜照曜
無窮三者青鳥㗸書以吿五帝正天分度四
者白虎吐金安鎭五靈五者青龍奉符以告
水帝制㑹促運江海開張六者瓊龍㗸璽以
獻帝王安國保祚五鎭長存七者鸞嘯鳯唱
飛鳴邕邕八者羣鳥翔舞飛掀天端九者蛟
龍踊躍鼔洋淵澤十者河水停流魚鱗交㑹
十一者甘露自生芝英滂沱十二者冬不氷
霜枯木並榮十三者林木禾稼冬夏生華結
實繁茂無有凋傷十四者四氣調和災疫不
行天人恱慶無有天年十五者毒螫閉齒不
生害心十六者獅子猛獸依人爲隣十七者
天下男女盲聾跛痾一時復形無有傷疾皆
得康强十八者老年反少少年不老華容偉
貌精彩光明十九者烏獸六畜懷胎舍孕巳
生未生皆得生育無有折傷二十者婦女懷
姙普天生男二十一者地藏發泄金玉露形
散滿道路無有幽隱二十二者天震地裂枯
骨更生沉尸飛魂並起成人天下歌唱欣國
太平二十三者地生蓮華天人稱慶莫不欣
欣二十四者五嶽洞開符經並出教導天人
是時學者莫不飛仙其二十四應上讃元始
之靈圖欣五老之開明靈文旣振道乃行焉
天地開張正法興隆神風遐著萬氣揚津五
帝輔翼驅䇿天仙役御神官運導隂陽固三
景於玄根保天地以長存鎭五嶽於靈舘制
劫運於三關建國祚以應圖導五氣以育民
敷弘天元普教十方威靈恢廓無幽不開神
竒堂堂難可稱焉是時
上聖太上大道君髙上玉帝十方至眞並乘
五色瓊輪琅輿碧輦九色玄龍十絶羽蓋三
素流雲諸天大聖妙行眞人皆乘碧霞九靈
流景飛雲玉輿慶霄四㑹三晨吐芳飛香八
湊流電揚烽華精灌日三景合明神霞煥爛
流盻太無從五帝神仙桑林千眞獅子白鵠
虎豹龍麟靈妃散華金童揚煙五道開塗三
界通津徘徊雲路嘯命十天上詣上清太玄
玉都寒靈丹殿紫微上宫建天寳羽服詣
元始天尊金闕之下請受元始靈寳赤書玉
篇眞文於是天尊命引衆眞入太空金臺玉
寳之殿九光華房靈童玉女侍衛左右九千
萬人飛龍毒獸備守八門奔蛇擊劔長牙扣
鍾神虎仰號獅子俯嗚麟舞鳯唱嘯歌邕邕
天鈞奏其旍蓋玉音激乎雲庭上聖五老太
上大道君稽首而言伏聞元始革運玄象開
圖靈文鬱秀神表五方天地乘之以分判三
光從之以開明此大宗之業可得暫披於靈
藴乎臣過承未天之先於大劫之中殖眞於
九靈之府禀液於五英之關受生乎玄孕之
胞覩陽於冥感之魂㧞領太虚髙步長津朗
秀三㑹濯瀾上玄流景冥華之都抗志八圓
之中叨受開明之司過蒙玄師之宗撫念羣
生悼運流遷皇道旣暢眞亦冥行私心實欲
使雲廕八遐風灑蘭林寒條仰希華陽之繁
朽骸蒙受靈奥之津不審靈寳五篇玉文可
得見授下教於未聞者乎
元始天尊方凝眞遐想撫几髙抗命召五帝
論定隂陽推數劫㑹移校河源檢録天度選
擇種人指拈太無嘯朗九玄永無開聽於陳
辭乃閉閡於求眞之路太上道君啓向不巳
元始良久乃垂眄皆之容慨爾歎曰微乎深
哉子今所扣豈不遠乎此元始之玄根空洞
自然之文保劫運於天機鎭五靈以立眞今
三天盩運六天道行雜法開化當有三萬六
千種道以釋來者之心此法運訖三龍之後
庚子之年雜氣普消吾眞道乃行今且可相
付當録於上舘未得行於下世教始學之人
玄科有禁不得便傳君自可詣靈都紫微上
宫視天音於金格取俯仰於神王也然後當
使得備天文以總御元始之天也於是太上
大道君衆眞同時退齊三月詣靈都宫受俯
仰之格乃知天眞貴重難可即開還乃更詣
元始天尊諮以禁戒之儀遜謝不逮天顔愍
論靈關廓開登命五老上眞被九光八色之
藴雲錦之囊出元始赤書玉篇眞文靈寳上
經以付太上大道君髙上玉帝十方至眞諸
天大聖妙行眞人使依玄科六天氣消按法
以傳
東方安寳華林青靈始老九炁青天赤書玉
篇眞文










　右二十四字篆文















右三十二字篆文














　右三十二字篆文














　　　　　　右三十二字篆文
東方青帝靈寳赤書玉篇上二十四字書九
天元臺主召九天上帝校神仙圖籙其下三
十二字書紫微宫東華殿主召星官正天分

數其下三十二字書東桑司靈之舘主攝鬼
魔正九天氣其下三十二字書九天東北玉
闕丹臺主攝東海水帝大劫洪災之數召蛟
龍及水神事合一百二十字皆元始自然之
書也一名生神寳眞洞玄章一名東山神呪
八威䇿文
東方青帝符靈寳九炁天文化生赤帝炁



右少陽之氣化生太陽三氣丹天主小劫己
大劫午運周赤帝行佩此文度其災以朱書
青繒九寸佩身
東方安寳華林青靈始老君符命







右元陽之氣生九炁青天寳東方青帝治九
九八十一周則九天炁交爲大劫更始佩此
文則與運推移度洪災青筆書文
南方梵寳昌陽丹靈眞老三炁丹天赤書玉
篇眞文














　右三十二字篆文















　右三十二字篆文


















　右四十字篆文





















　右四十八字篆文
南方赤帝靈寳赤書玉篇上三十二字書九
天洞陽之舘主九天神仙圖籙金名其下三
十二字書三炁丹臺主召星官明度數正天
分其下四十字者主制北酆正鬼氣其下四
十八字主攝南海水帝大運交洪水四出召
蛟龍水神事題於西南陽正玉闕合一百五
十二字皆南方梵寳昌陽丹靈眞老君自然
之書也一名南雲通天寳靈衿一名九天神
呪一名赤帝八威䇿文
南方赤帝符靈寳三炁天文化生黃帝炁





右太陽之炁化生中元主小劫丑未大劫辰
戍九天炁交黃帝行佩此文防陽九黃書絳
繒三寸佩身
南方梵寳昌陽丹靈眞老君符命






右洞陽之炁生三炁丹天寳南方赤帝治九
天運周陽炁激大劫終佩此文度災横見太
平丹筆書文
中央玉寳元靈元老一十二炁黃天赤書玉
篇眞文


















　右四十宇祕篆文

















　右四十字篆文








　右十六字祕篆文




















　右四十八字篆文
中央黃帝靈寳赤書玉篇上四十字書太玄
玉寳玄臺主神仙玉簡宿名總歸仙炁其下
四十字主攝星官正天度數其下十六字主
攝北帝正天氣檢鬼精其下四十八字主攝
中海水帝四泉之水洪災湧溢之數召水神
及蛟龍事此文皆題玄都之臺四壁也合一
百四十四字皆中央玉寳元靈元老君自然
之書也一名寳劫洞清九天靈書一名黃神
大呪一名黃帝威靈䇿文
中央黃帝符靈寳一氣天文化生白帝炁






右元一之炁化生少隂七炁素天主小劫申
大劫酉大運交㑹洪災掃天白帝行佩此文
得過太陽九白書黃繒三寸佩身
中央玉寳元靈元老君符命






右元皇之氣生元一黃炁之天寳中央黃帝
治九九運終陽炁激隂炁勃大災涌水彌天
掃穢佩此文度天災見太平君黃筆書之
西方七寳金門皓靈皇老七炁白天赤書玉
篇眞文




















　右四十八字篆文










　右二十四字祕篆文








　右十六字袐篆文





















　右四十八字篆文
西方白帝靈寳赤書玉篇上四十八字書九
天素靈宫北軒之上主召仙炁其下二十四
字題金闕之玄䆫主攝白帝星官正明天度
其下十六字主攝六天鬼炁其下四十八字
主攝西海水帝及水中萬精召雲龍以防水
災此文皆題九天金闕三圖之舘合一百三
十六字皆西方七寳金門皓靈皇老君自然
之書也一名金眞寳明洞微篇一名西山神
呪一名八威召龍文
西方白帝符靈寳七炁天文化生黑帝炁






右少隂之炁化生太隂五炁玄天主小劫亥
大劫子陽炁之極百六乗九黒帝行佩此文
度甲申大水洪災以黑書白繒七寸佩身
西方七寳金門皓靈皇老君符命





右元隂之氣生七炁素天寳西方白帝治九
九隂炁涌陽炁否九天炁交爲大陽九之災
佩此文其行時則宴鴻毛而髙翔觀洪波於
天際也當白茟書文
北方洞隂朔單鬱絶五靈玄老五炁玄天赤
書玉篇眞文

















　右四十字秘篆文














　右三十二字祕篆文










　右二十四字祕篆文










　右二十四字秘篆文
北方黒帝靈寳赤書玉篇上四十字出鬱單
無量玄元紫微臺北軒之書主諸眞人神仙
圖籙其下三十二字是天北元玄斗中書也
主北方星官正天氣其下二十四字主攝天
魔北帝萬鬼事其下二十四字主攝北海水
帝制水中萬精召蛟龍以負身此文皆書北
單鬱絶元之臺合一百二十字皆北方洞隂
朔單鬱絶五靈玄老君自然之書也一名元
神生眞寳明文一名北山神呪一名八威制
天文
北方黒帝靈寳五炁天文化生青帝炁






右太隂之氣化生少陽九炁青天主小劫亥
大劫子隂炁勃天地周青帝行佩此文度洪
流大水之災以青書黒繒五寸佩身
北方洞隂朔單鬱絶五靈玄老君符命






右洞隂之炁生五氣玄天寳北方黑帝治九
九大運交隂炁勃陽炁激九天炁交爲天地
大災佩此文則免洪流萬癘之中當朱筆書
文元始赤書玉篇眞文上清自然之靈書九
天始生之玄札空洞之靈章成天立地開張
萬眞安神鎭靈生成兆民匡御運度保天長
生上制天機中檢五靈下䇿地祇嘯命河源
運役隂陽召神使仙此至眞之文妙應自然
致天髙澄使地固安五嶽保鎭萬品存焉元
始刻題上帝靈都之舘累經劫運而其文保
固天根無有毀淪與運推遷混之不濁穢之
愈清毀之不㓕滅之極明大有之文天眞所
尊自光眞名帝圖刻簡昭示來生斯文隱秘
不得闚聞有得之子與三氣長存勤行其法
尅致神仙但精心躬奉家國安寧保命度災
掃諸不祥天子侯王奉之致國太平凶㓂自
夷邊域不爭兆民歌唱普天興隆運推數周
正道當行有得之者坐招自然天眞妙重九
天所秘不得輕泄考罰爾身元始五老靈寳
官號
東方安寳華林青靈始老號曰蒼帝姓爓諱
開明字靈威仰頭戴青精玉冠衣九炁青羽
飛衣常駕蒼龍建鶉旗從神甲乙官將九十
萬人其精始生上號東方青牙九炁之天中
爲歳星下爲泰山其炁如春草之始萌其光
如暉日之初降下有朝華之淵上有流英之
宫室有青腰玉女堂有太上眞王玉女乗九
山之獸眞王駕九光神龍上導九天之和氣
下引九泉之流芳養二儀以長存護隂陽以
永昌天致元精於太極地保山嶽於句芒神
運靈虚于寂臺人養五臟於唇鋒所以營漑
之者無極存之者不終於是廻萬劫而更始
安國𧙓而方隆採流霞於上宫却衰朽而童
蒙爾乃鵬舉九遐上登玄洞仰尋太眞之靈
官與仙寳而爲宗大哉靈寳青牙長存由始
老九炁之功
南方梵寳昌陽丹靈眞老號曰赤帝姓洞浮
諱極炎字赤熛弩頭戴赤精玉冠衣三炁丹
羽飛衣常駕丹龍建朱旗從神丙丁官將三
十萬人其精始生上號南方朱丹三炁之天
中爲熒惑星下爲霍山其氣如絳雲之包日
其光如玄玉之暎淵下有赤泉之丹池上有
長生之朱宫室有太丹玉女居于太陽三山
之上堂有元炁丈人駕三角之麟上導泰清
玄元之靈化下和三炁之陶鎔令萬物之永
存運天精於南夏養人精於丹唇所以採之
者無終營之者永存於是却凋老於反嬰易
枯朽而茂繁禳秋霜之落葉反光華於萬春
爾乃龍眄空洞鸞翔雲端忽縱心而豁朗無
塵埃之是戀寔九天之玄根開元首之妙門
大哉靈寳朱丹長生由眞老三炁之勲
中央玉寳元靈元老號曰黃帝姓通班諱元
氏字含樞紐頭戴黃精玉冠衣五色飛衣常
駕黃龍建黃旗從神戊己官將十二萬人其
精始生上號中央元洞太帝之天中爲鎮星
下爲嵩髙山上出黃氣下治地門其煙如雲
徑烝九天元精往來炁眞如弦太上無極下
生神靈其光如飛景之羅朝日其明如朗月
之照幽域内有玄膺九䆫之關外有醴泉玉
漿之池眞人名曰子丹天中黃庭戊巳天倉
玉女却死養生官號曰太帝總御九天之兵
乗地軸之輦從六丙六丁遷賞道功誅罰魔
精上等自然之和下旋五土之靈天地守以
不虧隂陽用之不傾天氣柔順而无極人漱
唇齒以不零於是抗虞淵之頽日反朝霞之
始萌延惛朽之枯𢝼革休滅而方清光顔燁
然而還初炁充然而流盈爾乃虹歩八域上
昇雲路超羣萃而凌盻挹天氣而自度返眞
仙於太微極三光而吿暮巍巍乎太虚可謂
停靈運於元祚妙哉靈寳黃庭長生由一炁
之永固
西方七寳金門皓靈皇老號曰白帝姓上金
諱昌開字曜魄寳一字白招拒頭戴白精玉
冠衣白羽飛衣常駕白龍建素旗從神庚辛
官將七十萬人其精始生上號明石七炁之
天中爲太白下爲華隂山其氣如明月之落
於景雲其光如幽夜之覩於明珠白龍㗸芝
草而啓騰靈眞降素醴而沾濡其乃士天之
靈澤上眞之瓊腴氣甘和而淡妙雖鼎味而
不殊下有玉泉長河上有流英之樓室有太
上素女堂有元氣大夫乗崩山之墜虎騁雲
輦於虛無上導洪精於士天下和衆生於靈
衢挹雲露於皓芝飲靈液於龍鬚叩天池而
嗚鼔収甘津於舌頭所以存之者若遂爲之
者永居却素髮而玄黑反枯朽而嬰孩爾乃
鳯舞景漢朗嘯清虚枕雲岫而練神養精和
於太初收眞人而爲反焉知榮辱之所如大
哉靈寳明石長生由七炁之娛
北方洞隂朔單鬱絶五靈玄老號曰黑帝姓
黑節諱靈㑹字隱侯局一字叶光紀頭戴玄
精玉冠衣玄羽飛衣常駕黑龍建皂旗從神
壬癸官將五十萬人其精始生上號玄滋五
炁之天中爲辰星下爲常山其氣如飊風之
激於炎林其光如流星之墮於洪波煎玉飴
於龍鼎汲玄炁於天湖下有長生之淵中有
太上之家室有夜光玉女服雲林之翠羅乗
雲虬以啓眞駕鹿輦於天河逍遥取道於玄
元之根保和始生於九玄之阿上導五帝之
流炁下拯生生之衆和䕶二儀而不傾保羣
命以永安天致元精於太玄眞人養六府於
齒牙所以爲之者長存用之者壽多漱神津
於元首含淳和而弗華於是廻陽光之西傾
還冥夜於東陵却衰枯而絶煙反童稚而方
昇鼔雲池而鬱勃見儵欻而龍騰反眞人以
爲好與靈仙而髙登其德洪矣焉有能勝大
哉靈寳玄滋長生由五氣之興元始五老出
五帝眞符以度五帝人天光開陽出此文玄
都宫
　　　元始青帝眞符

　　　　　　　召直符更生守靈寳
　　　　　　　天文道士吞之靈氣鎮肝
　　　　　　　生青精寳華九葉伸
　　　　　　　爲役使通靈致神仙

右上始天光文出青帝眞文篇以安東方九
炁之天青帝受此文以鎭東嶽封一通九靈
洞窒四萬劫一開道士命屬東嶽青書絳繒
佩身并本命日朱書向東服之九枚直符吏
區更生隨符入腹肝藏之府九年皆生青精

寳華九重光暎于形外又當青書絳文内神
杖上節中衣以神衣青腰玉女九人侍衛勿
不精有考吏
　　　元始赤帝眞符

　　　　　　　　召直符昌中守靈寳
　　　　　　　　天文道士吞之靈氣鎮
　　　　　　　　心生丹精寳華三葉
　　　　　　　　神爲役使通靈致神仙

右上陽明文出赤帝眞文篇以安南方三炁
之天赤帝受此文以鎭南嶽封一通南霍之
阿四萬劫一開道士命屬南嶽赤書黃繒上
佩身并本命日朱書向南服之三枚直符吏
祝昌中隨符入腹心府之中三年皆生赤精
寳華三重光暎于形外又當赤書黃繒内神
杖次青帝下節中太丹玉女三人侍衛勿不
精有考吏
　　　元始黃帝眞符

　　　　　　召四方直符守靈寳天
　　　　　　文元中央正吏道土吞之
　　　　　　靈氣鎮脾生黄精寳華十二
　　　　　　葉神爲役使通靈致神仙

右總靈文出黃帝眞文篇以安中央一炁之
天黃帝受此文天炁中開運應轉輪此文始
見天關停輪無有晝夜元始収其本文還於
上元之炁黃帝中嶽則闕此一文今所以書
於舊經者爲使存之不絶四帝共典衛於上
宫無正吏可守道士命屬中嶽自可黃書白
繒佩身并本命日朱書向王服之十二杖無
吏可隨然十二年亦生黃精寳華十二重於
脾藏之中也又黃書白繒内神杖次赤帝下
節中道士所以偏得佩此文者值以有黃帝
生人使以應天之炁雖爾亦闕無守吏勿不
精有考吏
　　　元始白帝真符
　　　　　召直符曲正守靈寳天文道
　　　　　士吞之靈炁鎭肺生白精寳華
　　　　　　七紫神爲役使通靈致神仙
右光元靈文出白帝真文篇以安西方七炁
之天白帝受此文以鎮西嶽封一通於金穴
九掖洞中四萬劫一開道士命屬西嶽白書
黒繒佩身并本命日朱書向西服之七枚直
符吏辱曲正隨符八腹肺府之中七年皆生
白精寳華七重光映于形外又當白書黒繒
內神杖次黃帝下節中太素玉女七人侍衛
勿不精有考吏
　　　元始黒帝真符
　　　　　　　　召直符尹豐守靈寳天
　　　　　　　　文道士吞之靈氣鎮腎
　　　　　　　　生玄精寳華五葉神爲
　　　　　　　　役使通靈致神仙


右通明文出黑帝眞文篇以安北方五炁之
天黑帝受此文以鎭北嶽封一通於玄隂洞
室四萬劫一開道士命屬北嶽黑書青繒佩
身并本命日朱書向北服之五枚直符吏尹
豐隨符入腹賢府之中五年皆生黒精寳華
五重光暎于形外又當黒書青繒内神杖㳄
白帝下節中太玄玉女五人侍衛勿不精有
考吏五帝眞符上精在天爲五星中精在人
身中爲五臓下精在地爲五嶽故三元之炁
各有所屬天無五文三光不明人無五文無
以立形地無五文五嶽不靈五帝眞符以元
始同生舊文今祕於玄都紫微宫侍眞五帝
神官五億萬人諸天皆一月三朝眞文有火
水隂陽官考禁於漏泄
元始天尊封於神杖之中常以隨身所以爾
者祕掌天眞不欲離身形須㬰爾元始神杖
用靈山向陽之竹令長七尺總七節上下通
直以五符次第置其中空上一節空下一節
以應天象地也道士隱學書文置東方則東
嶽仙官至長齋百日精思靈寳尊神則天眞
下降給青腰玉女九人取東嶽神仙芝草不
死之藥青帝鬼魔逺舍九萬里一方凶勃惡
獸毒螫皆不生害心反善仁人長齋修行二
十四年身得神仙但佩此文亦得尸解轉輪
成仙國土東方及春三月有災欲使東郷安
鎭當赤書青石上鎭東方九日災自滅凶逆
自消一方仁人蒼龍來翔善瑞自至國土太
平書文佩身却諸禍殃身無横患常與神明
相當保國寧家享福無窮道士書文置南方
則南嶽仙官至長齋百日精思靈寳尊神則
天眞下降給朱陵玉女八人取南嶽神仙芝
草不死之藥赤帝鬼魔逺舍八萬里一方凶
勃惡獸毒螫皆不生害心反善仁人長齋修
行二十四年身得神仙但佩此文亦得尸解
轉輪成仙國土南方及夏三月有災欲使南
郷安鎭當朱書赤石上鎭南方八日災自滅
凶逆自消一方仁人善瑞顯明鳯凰來遊白
鸞飛鳴天人歌詠欣國太平書文佩身萬災
不生禳凶却穢坐致神靈福慶無窮延年長
生家致興隆國𧙓安寧道士書文置中央則
中嶽仙官至長齋百日精思靈寳尊神則天
眞下降給黃素玉女十二人取中嶽神仙芝
草不死之藥黃帝鬼魔逺舍十二萬里中央
凶勃惡獸毒螫皆不生害心反善仁人長齋
修行二十四年身得神仙但佩此文亦得尸
解轉輪成仙國土中央及四季月有災欲使
中國安鎭當朱書黃石上鎭中央十二日災
自滅凶逆自消四方和睦善瑞日生麒麟來
歸白虎遊庭國豐民富普天安寧書文佩身
萬災不經身康氣强五宫清明長保家國永
亨利貞道士書文置西方則西嶽仙官至長
齋百日精思靈寳尊神則天眞下降給太素
玉女六人取西嶽神仙芝草不死之藥白帝
鬼魔逺舍六萬里西方凶勃惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪成仙國土西
方及秋三月有災欲使西郷安鎭當朱書白
石上置西方六日災自滅凶逆自消西方自
歸善祥自集靈獸飛軒金雀㗸符氐老歸賔
國寧民休書文佩身神明交遊災不加身與
五帝同儔子孫昌熾世享王侯與善因縁何
慮何憂道士書文置北方則北嶽仙官至長
齋百日精思靈寳尊神則天眞下降給太玄
玉女五人取北嶽神仙芝草不死之藥黑帝
鬼魔逺舍五萬里北方凶勃惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪神仙國土北
方及冬三月有災欲使北郷安鎭當朱書黑
石上置北方五日災自滅凶逆自消北方自
賔善瑞日昌地藏發泄金玉露形天人歌詠
國富民豐書文佩身萬災消亡壽同天地福
禄光亨所向所求莫不利貞子孫昌盛世出
賢明元始施安靈寳五帝鎭宫宅上法以施
於上學好道之士不行凡庶奉此法師弟子
對齋九日以上金五兩五帝紋綵五匹以誓
五老上帝舉盟五嶽而受文然後以佩身施
安所住如法將招大福於自然度凶厄於窮
年安國寧家享𧙓無窮也

元始五老赤書玉篇眞文天書經卷上






元始五老赤書玉篇眞文天書經卷中昃二
太上洞玄靈寳召伏蛟龍虎豹山精八威䇿
文與元始玉篇眞文同出於赤天之中挺自
然之運表明太空之靈象開三圖以通眞演
五行於玄府運四氣以應神鎭玉篇以固劫
保地於元根命靈䇿以制魔吐神祝以遐震
施八威以正度嘯五帝以召龍是故關機乘
之以不傾五嶽保之以長存山河得之而不
淪人神受之而無窮
太上大道君受之於
元始天尊賞籙於上三天玄都紫微上宫依
玄科四萬劫六天氣消眞道當行有其人依
科以傳三天太上召伏蛟龍虎豹山精八威
䇿文此是赤精受天炁後其文明於南丹洞
靈橭林之下




某年某月某日靈寳赤帝某君佩元始上三
天太上大道君制六天總地八威䇿文召天
下神攝地束靈封山呼雲制河上龍承師某
帝某甲元始之章




某州郡縣郷里洞玄弟子某嶽先生女人某嶽
道士某甲本命某辰年若干歳某月生太歳某子
某月朔某日子謹於某氣天中請太上靈寳
八威䇿文
三牒文太上所傳黃帝合封爲䇿以出俯仰

之式
九天太素陽生符元始付太上文人其文在
赤書後劫見日宫之陽



玄都紫微宫舊格丹書白素方五寸清齋百
日入窒思日精含而吞之與日同壽天地俱
存思靈念眞形自能飛存濁炁於口符即出
而死也一名生眞劵一名八威龍書女吞此
符後生爲男身
三天太玄隂生符元始以付太上大道君其
文在赤書後二劫見月之上舘



玄都紫微宫舊格黒書黃繒方五寸清齋百
日入室思月精含而吞之與月同壽道士欲
尸解者黒書木刀斂抱而卧即爲代人形而
死矣行此宜精他念穢濁于口符即出身即
死此符一名化形劵一名九隂靈書男人吞
此符後化爲女子
此二符隂陽二氣日月之精自不精身苦志
愼輕服御惟清齋合式即能無窮
九天玉眞長安神飛符出元始青明上光氣
後赤書四劫見於三天北元玉關之上




玄都紫微上宫舊格朱書白素上以佩身履
大陽九大百六大劫之交洪災三㑹佩之千
毒不加身過水火之難得見太平爲聖君種
民其文今封南霍石碽四萬劫一出
三天眞生神符出元始通景玄光氣後赤書
五劫見於玄都玉京上舘



玄都紫微上宫舊格黑書黃繒上以佩身履
小陽九小百六小劫之交萬災四充佩之千
害不加身過萬癘之中得見太平爲聖君種
民今封北單廣靈洞室石碽之中四萬劫一
出
二符太上大道君受於元始天尊以傳西王
母元始五老始生五帝天元分度
東方九炁青天天有九元九元運關周廻三
十二覆晝夜三十日天炁一交一十二交爲
一度三百三十度諸天炁王於木青帝用事
寅卯之年青帝眞人下世教化太山度九人
以𥙷仙官其方其年禾稼豐熟災不行兵火
息止三千三百度青炁勃黃炁否陽數之九
九者天之極謂小陽九六天炁上百官受㑹
謂小百六此天炁勃於火宫巳午之年疫炁
流行五榖豐而無食民九千九百度青炁激
黃炁食陽數九九謂大陽九六天炁返百官
収炁謂大百六此天炁激於金宫申酉之年
禾稼摧折兵病並行疫炁彌天人獸得過萬
中遺一其時當有青帝神人乘青龍齎符命
太山制天炁得佩此符則免此災
南方三炁丹天運關三百三十度諸天炁王
於火赤帝用事巳午之年赤帝眞人下世教
化霍山度三人以𥙷仙官其方其年豐熟國
安民盛三千三百度赤炁勃白炁否此則赤
帝小陽九小百六天炁勃於土宫辰戍丑未
之年四炁驅除兵災流行土中生火金玉自
然天下燋枯九千九百度赤炁激白炁食此
赤帝大陽九大百六天炁激於水宫亥子之
年火精絶滅萬里無煙洪災至天人獸得過
萬中遺一其時當有大鳥東南而飛赤帝神
人乘朱鳯齎符命霍山制天炁得佩此文則
免此災
中央一炁黃天運關三百三十度諸天炁王
於土黃帝用事辰戍丑未之年黃帝眞人下
世教化嵩髙山度十二人以𥙷仙官其年中
國大豐四方安平三千三百度黃炁勃黑炁
否此則黃帝小陽九小百六天炁勃於金宫
申酉之年土霧障天晝夜不别七年而解障
炁行人獸疫死三分遺一九千九百度黃炁
激黑炁食此黃帝大陽九大百六天炁激於
木宫寅卯之年九土崩陷民無立踵萬疫驅
除萬無遺一其時當有黃帝神人乘黃龍齎
符命中嶽制天炁得佩此文則免此災
西方七炁素天運關三百三十度諸天炁王
於金白帝用事申酉之年白帝眞人下世教
化華山度七人以補仙官其方其年豐熟國
土安人民盛三千三百度白炁勃青炁否此
則白帝小陽九小百六天炁勃於水宫亥子
之年金玉化消横尸塡於江海人民相啖海
成血川九千九百度白氣激青炁食此白帝
大陽九大百六天炁激於火宫巳午之年金
石自消兵災驅除人獸滅種其時當有白帝
神人乘白龍或乘白虎齎符命華山制天炁
得佩此文則免此災
北方五炁玄天運關三百三十度諸天炁王
於水黑帝用事亥子之年黑帝眞人下世教
化恒山度五人以補仙官其方其年五榖豐
熟禾不種自生兵不興人民安三千三百度
黑炁勃赤炁否此則黑帝小陽九小百六天
炁勃於木宫寅卯之年禾稼傷死五榖大貴
水涌河決洪水流天人民飄尸骨血分離九
千九百度黑炁激赤炁食此黑帝大陽九大
百六天炁激於土宫辰戍丑未之年江河枯
竭海底生塵人民鳥獸焦死無遺其時當有
黑帝神人乘玄龍齎符命恒山制天炁得佩
此文則免此災
五方運關三十二覆九千九百度周五方之
炁皆上運元始青陽之炁迴轉靈寳玄都玉
山中關周廻諸天日月星宿十空之外九憶
九萬九千九百九十九度天炁反一劫之災
天地萬生山川江海金石人民一時化消當
此之時天地攺易儵欻之間非所如何有佩
靈寳玉文乃可即得更生始分之中正如睡
眠之頃爾自非此文莫能致之
陽炁則轉天關隂炁則轉地機九河之口水
之盈縮皆應天分度㑹亦如之故陽數之九
謂之陽九隂數之八謂之八災天地運度人
亦同之靈寳玄都玉山處於上天之中七寳
之樹垂覆八方有十方至眞尊神妙行眞人
朝衛靈文於玉山之中飛空歩虚誦詠洞章
旋行玉山一匝諸天稱善五憶五萬五千五
百五十五億重道五億五萬五千五百五十
五億萬無鞅數至眞大神當靈寳太齋之日
莫不稽首遥唱玉音諸天𠆸樂百千萬種同
㑹雲庭當此之時眞樂乎哉
天地大劫之欲交諸天至眞尊神妙行眞人
下遊五嶽遥觀天下至學之人洪流滔天皆
以五龍迎之上登福堂令得與元始同没同
生也
東方九炁青天下元小陽九小百六出靈寳
青帝下元符命下東嶽制九炁青天分度出
此文以度學者人身其文九千年一出東嶽
(五帝符並依/五方色書之)



東方安寳華林青靈始老帝君出下元符命



小陽九巳小百六午其年大災驅除以此文
固天炁安國存種民度陽九百六之㑹青書
白繒
東方九炁青天中元大陽九大百六出靈寳
青帝中元符命下東嶽制天分度學者身其
文九千年一出



大陽九申大百六酉其年天災激林木禾稼
一時消滅驅除兆民出此文以固天炁安鎭
存國以度種人大災出青書白繒
東方九炁青天上元大劫之周天地攺易出
靈寳青帝上元符命下東嶽以固青天元始
之炁其文九千年一出




大劫交周天地攺易金玉山海人民烏獸一
時消㓕天地溟涬無復光明以此文故固天

元始之炁佩之皆即得化生始分之中刻書
金札以佩身
南方三炁丹天下元小陽九小百六出靈寳
赤帝下元符命下南嶽制三炁丹天分度出
此文以度學者人身其文九千年一出南嶽



南方梵寳昌陽丹靈眞老帝君出赤帝下元
符命



小陽九辰戍小百六丑未其年土中生火金
玉自然天下燋燒萬民自死出此下元符固
天炁禳此災度陽九百六之㑹赤書黑繒
南方三炁丹天中元大陽九大百六出靈寳
赤帝中元符命下南嶽以固赤天分度度學
者身其文九千年一出





大陽九亥大百六子其年火精消㓕萬里無
煙洪水四出天災蕩民中元出此文固天炁
禳此災赤書黑繒
南方三炁丹天上元大劫之周天地攺易出
靈寳赤帝上元符命下南嶽以固赤天元始
之炁其文九千年一出




大劫交周天地攺易金玉山海人民鳥獸一
時消㓕天地溟涬無復光明以此文固天元
始之炁佩之皆即得化生始分之中刻書金
札以佩身
中央一炁黃天下元小陽九小百六出靈寳
黃帝下元符命下中嶽制一炁黃天分度出
此文以度學者人身其文九千年一出中嶽




中央玉寳元靈元老帝君出下元符命




小陽九申小百六酉其年土下出霧障氣障
天晝夜不分七年除民出此下元符固天炁
禳此災度陽九百六之㑹黃書青繒
中央一炁黃天中元大陽九大百六出靈寳
黃帝中元符命下中嶽制天分度度學者身
九千年一出




大陽九寅大百六卯其年山岡丘壟土地陷
没民無立踵中元出此文固地炁禳此災黃
書青繒
中央一炁黃天上元大劫之周天地攺易出
靈寳黃帝上元符命下中嶽以固黃天元始
之炁其文九千年一出




大劫交周天地攺易金玉山海人民烏獸萬
物一時消㓕天地溟涬無復光明以此文固
天元始之炁佩之即得化生始分之中刻書
金札以佩身
西方七炁素天下元小陽九小百六出靈寳
白帝下元符命下西嶽制七炁素天分度此
文以度學者人身其文九千年一出西嶽





西方七寳金門皓靈皇老帝君出下元符命




小陽九亥小百六子其年金玉化消人民水
居飄尸洪流血爲海川出此下元符固天炁
禳此災度陽九百六之㑹白書赤繒
西方七炁素天中元大陽九大百六出靈寳
白帝中元符命下西嶽制天分度度學者身
其文九千年一出



大陽九巳大百六午其年金石自消兵災蕩
民中元出此文固天炁禳此災白書赤繒
西方七炁素天上元大劫之災天地攺易出
靈寳白帝上元符命下西嶽以固白天元始
之炁其文九千年一出




大劫交周天地攺易金玉山海人民鳥獸萬
物一時消滅天地溟涬無復光明以此文固
天元始之炁佩之即得化生始分之中刻書
金札以佩身
北方五炁玄天下元小陽九小百六出靈寳
黑帝下元符命下北嶽制五炁玄天分度出
此文以度學者人身其文九千年一出北嶽



北方洞隂朔單鬱絶五靈玄老帝君出下元
符命




小陽九寅小百六卯其年洪水四出水災連
天人民流散死者無遺出此下元符固天炁
禳此災度陽九百六之㑹黑書黃繒
北方五炁玄天大陽九大百六出靈寳黑帝
中元符命下北嶽制天分度度學者身其文

九千年一出



大陽九辰戍大百六丑未其年天地枯旱江
海竭乾海底揚塵人民燋死萬無遺一中元
出此文固天炁以禳此災黑書黃繒
北方五炁玄天上元大劫之交天地攺易出
靈寳黑帝上元符命下北嶽以固玄天元始
之炁其文九千年一出



大劫交周天地攺易金玉山海人民烏獸萬
物一時消滅天地溟涬無復光明以此文固
天元始之炁佩之即得化生始分之中刻書
金札以佩身
元始五老三元玉符與靈寳玉篇眞文大劫
小劫符命同出太玄都玉京山紫微上宫此
文固天三元之炁以禳大小陽九大小百六
大小劫㑹之災度學者之身玄都宿有金名
皆得見此文佩之得免大災爲聖君種民皆
白日昇天上朝玄都上宫功德未備即得尸
解轉輪成仙隨運沉浮與眞結縁
元始靈寳五老尊神諸天帝皇妙行眞人常
以正月三月五月七月九月十一月一歳六
㑹於太上三天靈都宫元陽紫微之臺集筭
天元推校運度諸天各下天帝太乙使者日
月星宿三部三官考召五嶽四瀆河海大神
周行天下紏察功過搜擇種人當此之月天
下地上莫不振肅執齋持戒尊奉天眞學者
以其月隨科修齋功記三官五帝列名上天
六年尅得拜謁太上七祖皆昇福堂神靈佑
護萬災不干
元始五老赤書玉篇眞文天書經卷中















元始五老赤書玉篇眞文天書經卷下昃三
元始靈寳西北天大聖衆至眞尊神无極大
道上帝眞皇老人常以月一日上㑹靈寳玄
都西北玉山紫微上宫奉齋朝天文校地上
人鬼功過其日勑北斗下與三官考召四部
剌姦周行天下糺察兆民條列善惡輕重上
言其日有奉修齋直不犯科律三官除罪列
名玄都萬神衛護得爲種民犯惡爲非移名
地官
元始靈寳北天大聖衆至眞尊神无極大道
太上老君靈寳妙行眞人常以月八日上㑹
靈寳玄都北上玉山隂元臺奉齋朝天文校
地上兆民薄録年命筭籍其日勑北斗司殺
鬼下與八極司𨽻周行天下司殺善惡功過
輕重列言其日犯惡爲非移付地官執心奉
齋不犯科律三官削除罪名三天記上仙録
告下天神地祇侍衛營䕶萬災不干
元始靈寳東北天大聖衆至眞尊神妙行眞
人无極大道太上萬度萬生神皇上玄老元
靈老君常以月十四日上㑹靈寳玄都玉山
通陽青微宫奉齋朝天文校天下學道年月
功過及鬼神之事其日勑太乙使者下與北
酆都伯使者周行天地司察人神功過深淺
列言上宫有修齋立德即勒録九天記名仙
籍鬼神隨功進秩人鬼有犯移還鬼府
元始靈寳東天大聖衆至眞尊神太清玄元
上三天无極大道無上玄老太上老君太上
丈人皇上老君皇上丈人青靈上眞天帝君
天帝丈人太帝君太帝丈人九老仙都君九
氣丈人百千萬重道氣千二百官君太清玉
陛下東極老人青華大神上相司馬青童金
闕後聖帝君眞陽始青神人靈寳九仙君等
青和玉女主仙玉郎常以月十五日上㑹靈
寳太玄都玉山青華玉陛宫奉齋朝天文共
集校定學仙人名功過深淺其日天帝自下
天帝自下者日月星宿天上天下地上地下
五嶽四瀆河海神靈莫不慘然俱下周行諸
天地上察校學士兆民功過輕重列言青宫
其日修齋奉戒則五帝保舉上言東華生死
爲仙勒下三界神靈侍衛千災不干有犯科
律移付地官
元始靈寳東南天大聖衆至眞尊神无極大
道南上赤帝丹臺老子太和玉女長生司馬
好生君司命司録南極度世君萬福君常以
月十八日上㑹靈寳太玄都玉京山洞靈元
陽之舘奉齋朝天文共集校筭人民禄命長
短區别善惡其日勑太乙八神使者下與三
官考召周行天下司察天人善惡列言丹臺
其日有修奉靈寳眞經燒香行道齋戒願念
不犯禁忌則司命長生司馬注上生簿延筭
益命勑下地官營衛佑䕶列爲善民有違科
犯戒減筭縮年移付地官
元始靈寳南天大聖衆至眞尊神无極大道
南上老君丹靈南極眞人太和玉女常以月
二十三日上㑹靈寳太玄都玉山洞靈丹臺
奉齋朝天文集校人民簿録區别善惡其日
勑天一下周行地上司察兆民功過輕重列
言靈寳洞靈丹臺其日有修奉靈寳眞經燒
香行道齋戒願念不犯科禁則司命勒名生
録勑地祇營護福慶日隆萬願如心有違科
犯禁削除生籍移名鬼官
元始靈寳西南大聖衆至眞尊神无極大道
天皇老人南極元眞君洞陽太靈君常以月
二十四日上㑹靈寳太玄都玉京朱宫共集
考校三官九府五嶽北酆泰山二十四嶽罪
刑簿目鬼神天人責役輕重之事其日勑北
辰下與三官考召北部剌姦周行天下覆校
諸司廉察萬民善惡列言朱宫其日有修奉
靈寳眞經燒香行道執齋持法則北辰列言
善功上宫記名削除罪録得爲種民有違科
律則長充鬼役不免三塗五苦之中
元始靈寳西天大聖衆至眞尊神无極大道
西華金堂玉仙眞母金闕後聖上相帝君四
極眞人常以月二十八日上㑹靈寳太玄都
玉京金闕七寳宫奉齋朝天文共集推校日
月星辰分度并得道人名其日太一下歷校
天宿周行學人善惡列言金堂其日月星宿
璇璣玉衡㫖傪然俱㑹天關之門凡爲學者
能修齋奉戒思仙念道爲太一所舉言書名
仙薄得爲眞人有違科犯法三官所糺移付
地官長爲罪民
元始靈寳下元天大聖衆至眞尊神无極大
道下元玄黃洞淵洞靈萬仙五帝四司眞人
常以月二十九日上㑹髙皇天太玄都玉京
黃房奉齋朝天眞筭校五嶽四瀆河海水帝
地靈神鬼之事萬民罪簡深重其日遣中太
乙下與三官九府九部剌姦周行五嶽三官
水府條正鬼事司人功過罪簡所由輕重列
言玄都其日有修奉靈寳眞經燒香行道執
齋奉戒則爲三官九府所保列言善功削除
罪簡上名三天神眀衛護千災不干有違科
犯禁移名地官長爲罪民
元始靈寳上元天大聖衆至眞尊神无極大
道上下中央四面八方太上無爲大道諸君
丈人最大至尊無上無巔無極無窮普照普
察無量洞明最上正眞無鞅數道氣無先寥
廓無端混沌無形虚無自然太上無根冥寂
玄通大智慧原正一盟威太上無爲大道道
中之道神明君無上元初萬萬億億數無鞅
數道德諸君丈人太上道德君道德丈人無
上萬生君萬生丈人無上萬氣君萬氣丈人
無上萬元君萬元丈人無上萬福君萬福丈
人鴻保天神諸君丈人玄元老君太清玄元
上三天无極大道无上丈人太上三氣君太
上老君太上丈人太清君太清丈人太玄上
一君太玄丈人中黃正一君中黃丈人太元
君太元丈人太始君太始丈人太初君太初
丈人太素君太素丈人太虚君太虚丈人太
一君太一丈人太儀君太儀丈人太平君太
平丈人太淵君太淵丈人天帝君天帝丈人
九老仙都君九老丈人玉曆君玉曆丈人九
氣君九氣丈人等百千萬億億億萬萬數无
鞅數萬重道氣君道氣丈人千二百君千二
百官丈人太清玉陛下太上玉眞君玉眞丈
人五仙君五仙丈人九靈君九靈丈人太清
十二眞君十二眞丈人二十四神人君二十
四神人丈人太清三十六眞君三十六眞丈
人五氣君五氣丈人隂陽生炁君生炁丈人
上上太乙君太乙丈人皇天太上帝无極太
上元君太上元君丈人太元一君太元一君
丈人神寳君神寳丈人眞寳君眞寳丈人天
寳君天寳丈人靈寳君靈寳丈人元神君元
神丈人元眞君元眞丈人元靈君元靈丈人
天皇老君天皇丈人南極老君南極丈人黃
神老君黃神丈人黃老君黃老丈人太和君
太和丈人太上皇眞道君皇眞丈人上古天
師君天師丈人萬道父母萬德父母天地父
母神仙所出神仙所聚東王公西王母日君
月后五星眞君五星皇妃璇璣玉衡星眞君
衆仙天官大神等常以月三十日上㑹靈寳
太玄都玉京七寳紫微宫奉齋朝天眞萬帝
衆神諸天諸地普集筭校大劫小劫大小百
六天地運度料别善惡學道應得神仙人名
其日遣上太一下上太一自下其中諸天星
辰日月璇璣北斗慘然俱下與五帝五嶽四
瀆江河淮濟水帝九部剌姦三官考召地上
神祇周行天下司察善惡功過輕重列言上
天其日有修奉靈寳眞經修齋戒燒香念道
爲太乙所舉列言善功則名上仙薄勑地神
營護有違科犯戒移名付地官長爲罪民太
玄上宫北帝常以庚申日制天民三尸魂神
條人罪狀上奏帝君當此日能修齋奉戒晝
夜思神則三尸不得上天言人之罪地司奏
人善功列言帝君太一歡喜即記名左契長
爲種民
太玄上宫至眞尊神常以甲子日遣大一中
臺大使者下周行諸天諸地檢校神祇驅散
雜俗鬼精當此日能設齋燒香中臺大使者
皆條善功奏上三天上帝上帝即除爲監天
領地上鬼神王者書名玉曆長爲眞人
太玄上宫髙眞大神常以立春之日㑹諸尊
大聖仙人於太極上宫筭校玉札金名應得
神仙之人列奏靈寳玄都上宫
太玄上宫太素眞人常以春分之日㑹諸仙
官於崑崙瑶臺校定靈寳眞經學者功業輕
重列言靈寳玄都上宫
太玄上宫五帝常以立夏之日㑹諸仙人於
紫微宫校定學者功過列言靈寳玄都上宫
太玄上宫天上三官常以夏至之日㑹於司
命上宫校定兆民筭㑹簿録列言靈寳玄都
上宫
太玄上宫五嶽諸眞人常以立秋之日上諸
中黃老君於黃房靈庭㑹諸仙官撿校天下
神圖靈藥列言靈寳玄都上宫
太玄上宫上皇大帝常以秋分之日上登上
清靈闕太微之舘㑹靈寳尊神太上五老君
北極眞公八海大神集筭天下兆民罪録功
過輕重大小列言靈寳玄都上宫
太玄上宫陽臺眞人常以立冬之日㑹論仙
官玉女於靈寳陽臺之上校學道簿録名目
輕重深淺列言靈寳玄都上宫
太玄上宫天眞衆仙常以冬至之日上詣方
諸東華青宫㑹於東海青童金闕上相至眞
大神校定衆仙名録列言靈寳玄都上宫八
節之日是上天八㑹大慶之日也其日諸天
大聖尊神妙行眞人莫不上㑹靈寳玄都玉
京山上宫朝慶天眞奉戒持齋旋行誦經各
遣天眞威神周行天下四海八極五嶽名山
學人及得道兆庶糺察功過輕重列言上宫
其日諸天星宿日月璇璣地上神祇莫不振
肅凡是修齋持戒宗奉天文皆爲五帝所舉
上天右别書名玉曆記爲種民告下三官神
靈侍衛門戸整肅萬災不干至學之士三界
司迎神仙度世上爲眞人爲惡犯戒司考所
糺移付地官長爲罪民
五老靈寳五篇眞文元始天書生於空洞之
中爲天地之根靈尊妙貴法教威嚴三元開
張德冠諸天一十四德皆以三元齋之貴行
標於髙稱一者其德如太空無形蕩蕩爲無
始之宗二者其德如虚无無中生有有中歸
無三者其德如大道威靈恢廓爲神眀之寳
四者其德如天澄清髙虚廣覆無邊五者其
德如地開張廣納無毫不載六者其德如三
光五曜諸天普受光明七者其德如髙眞敷
演玄教爲天中之尊八者其德如神人廣度
一切普受自然九者其德如太玄清開廣置
爲神仙之都十者其德如雲雨一切萬物普
受其䕃潤十一者其德如風一切萬物受其
施泄十二者其德如四時一切萬物受其生
成十三者其德如泰山保固元祚安寜神噐
十四者其德如大江蕩蕩無礙莫不開容靈
文妙重斯一十四德其德如之巍巍髙範量
難可勝垂䕃福流萬劫無窮開明元化莫不
由焉
靈寳五篇眞文施一十四福福報如之一者
形神澄正不受衆横永離痛惱身無疾病二
者萬魔降伏五帝所敬地祇侍衛心端神定
三者上聖玄監天神記名右别簿録削死上
生四者德慧長新役使鬼神舉向所欲坐招
自然五者神童玉女侍衛身形出入遊行所
在司迎六者天災賔伏福慶日臻門戸昌熾
道德日隆七者門族端偉世世安寧中外享
慶潤流無窮八者五帝所舉上𥙷眞人三界
司迎項負寳光九者塵垢普消表裏明鮮身
香體㓗淨如金剛十者志無不尅願無不從
適意所欲洞逹無窮心聦體聖神明交通十
一者爲諸天大聖尊神妙行眞人五嶽飛仙
一切所宗十二者功成德滿道報自然身生
羽服白日昇天十三者功德之大上延七祖
解脱三塗五苦八難上昇天堂受仙南宫下
流種孫世世興隆十四者功言一切蠢飛蜎
息巳生未生門内六畜普皆延年宗奉靈文
修齋供養斯功至重德報自然三官記識無
失毫分影響相酬其理甚明
二篇德福二十八條出玄都紫微宫上元格
中至眞學者行之德也
玄都紫微宫中元格靈寳眞文見衆眞修齋
奉戒朝禮天文有一十二念一念精進苦行
不犯經戒毎事尊法二念道尊德貴法化髙
大心所希願三念悔謝衆罪無所隱匿整心
修敬毎以盡節四念願求神仙得見眞君免
度厄世身覩太平五念度諸苦難三惡之道
五災之中六念願得飛行駕乘雲龍七念爲
億曽萬祖上世父母宿考解散免離徒責上
昇福堂八念家中大小同學之人福慶日昇
善念日生九念普爲一切人民後世子孫厄
中得免居危獲安十念畜牧巳下一切衆生
蝖飛蠢動及得喘息有生氣者普蒙惠澤恩
潤覆䕶十一念志逺榮華姦祅雜俗邪謟假
僞祅孽鬼神精魅雜法之術十二念使鬼役
神収攝邪姦天人無害普離衆惡三災九厄
十苦八難尅獲上仙白日昇天仙度之後與
道念同此一十二念發自然天心大慈之德
功懋諸天舊儀係靈寳中元篇目在玄都宫
玄都紫微宫中元格施一十二念而有一十
二報一者身體剛强軀形安寧二者名聲逺
著一切之人願所欲聞三者爲諸天大聖尊
神妙行眞人所見愛敬日月星宿所惠仙聖
所宗地祗所仰鬼神所畏四者世間萬姓敬
奉稱爲眞人吉無不利慶載永安一切蠢動
希爲橋梁千精萬邪妖僞鬼神一時消滅舉
響從心五者謂之所諸出入行來吏兵衛身
天官導從地神奉迎六者制伏天地一切鬼
神坐致天㕑玉女侍衛七者驅馳六甲運走
星辰訶役三皇走使鬼神行來坐起飲食卧
息天神侍護地神直衛八者所在住止方圎
三千六百里中妖僞雜俗姦詐魍魎一時消
滅九者交遊上道提𢹂仙人浮遊五嶽出入
民間無敢疾傷十者斬邪破敵不教自行十
一者壽骨日生仙道日成道成德滿白日昇
天十二者得與上聖諸君文人爲友昇入無
形與道合同此十二報施德所延上帝所貴
坐要自然
二篇施念獲報二十四條出玄都紫微宫中
元格中至眞學者行之德也
玄都紫微宫下元格靈寳眞文明見衆眞奉
齋朝禮天文有一十二恩一者解上世之考
及見世之罪二者致福却禍三者來生却死
四者招財致禄五者宜後世子孫六者福延
先亡七者見世興隆八者與天地結親九者
交友眞人十者卒得上仙白日昇天十一者
仙度之後上昇道堂十二者一切普福爲世
橋梁其一十二恩皆精行所致德感天眞
玄都紫微宫下元格靈寳眞文明見衆眞奉
齋朝禮天文有一十四功一爲上世二爲子
孫三爲居世四爲居山五爲修道六爲求仙
七爲衆官八爲治民九爲衆生十爲世間十
一爲天十二爲神十三爲人十四爲一切萬
物齋直上聖之法清虚簡素棄穢來眞上應
列星中應人情下副物心聖者見之謂之聖
仁者見之謂之仁智者見之謂之智賢者見
之謂之賢元始置法爲衆道之尊上帝之所
修來者之橋梁也
二篇施恩置功二十六條出玄都紫微宫下
元格中至眞學者行之德也
元始自然赤書玉篇眞文開明之後各付一
文安鎮五嶽舊本封於玄都紫微宫衆眞侍
衛置立玄科有俯仰之儀至五劫周末乃傳
太上大道君髙上大聖衆諸天至眞奉修靈
文敷演玄義論解曲逮有十部妙經三十六
卷玉訣二卷以立要用悉封紫微上宫衆眞
並以上合天慶之日清齋持戒上㑹玄都朝
禮天文誦經行道上讃元始自然之章中和
三元洞明之氣下慶神眞大慈之教道在則
尊唯清爲貴故齋戒存其檢行當其齋日諸
天大聖尊神妙行眞人日月星宿皆㑹玄都
玉京之臺紫微上宫持戒朝禮旋行誦經諸
地上五嶽神仙眞人四海水帝北酆三官三
界地祇一切神靈莫不束帶肅然持齋尊道
重法以崇天眞也其儀典格式具出靈寳中
金紫格有左右隂陽考典賞
靈寳眞文以赤明開玄之始號曰空渾赤書
景皇眞文天地分判天號之靈地號之寳故
曰靈寳至黃帝五劫下教度得道之人令得
昇玄矣





元始五老赤書玉篇眞文天書經卷下











