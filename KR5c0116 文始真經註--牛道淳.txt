#+TITLE: 文始真經註--牛道淳
#+DATE: 2016-06-11 12:27:05
#+SOURCE: github.com/kanripo/KR5c0116 master 51207975                
關尹子維七
　關令尹喜周大夫也老子西遊喜望見有
　紫氣浮關知眞人當過候物色而迹之果
　得老子老子亦知其奇爲著書喜既得老
　子書亦自著書九篇名關尹子今陜州靈
　寳縣太初觀乃古函關候見老子處終南
　宗聖宫乃關尹故宅周穆玉修其草樓改
　號樓觀建老子祠道觀之興實祖于此老
　子授經後西出大散關復會于成都青羊
　肆賜號文始先生所著書後爲文始眞經










　
文始眞經直解跋引
皓月圓明普見千江之水眞空妙有該通萬
卷之經因水見圓明由經悟妙有圓眀以皓
月爲本妙有以眞空爲源本末是同源流非
異既循末以歸本仍泝流而還源源即眞空
乃是不容思議流爲妙有爰非專一無言無
言之言以爲經無說之說以爲妙無說之說
以薦言前無言之言以明意外言前洞奥意
外幽深非由直解以難通不假詳箋而莫曉
因指見月忘指而眞月昭彰因解悟經忠解
而眞經洞徹見千江之月影知一月之維綱
究羣經之眞詮悟一眞之統攝見知雙泯究
悟俱忘天眼龍睛詎可窺於彷彿神靈聖智
豈可測於依桸意外難思言前莫議也






文始眞經註卷之一
　　　　神峯逍遥子牛道淳直解
　　　一宇篇(宇者喻眞空之道/也凡二十八章)
關尹子曰非有道不可言
　非有道者元無道之强名故不可以言議
　也經云唯莫能名所以退天下之言是也
　故云非有道不可言也
不可言即道
　言前薦悟也向言議未有之前了然薦悟
　妙道故言之不可及也故云不可言即道
　也
非有道不可思
　非唯元無道之强名抑乃不屬思惟也思
　惟則屬意識知解也道不可以知而識也
　故云纔落思惟即是鬼家活計正謂此也
　經云唯莫能知所以奪天下之智故云非
　有道不可思也
不可思即道
　言前薦悟也向思惟未生之前了然薦悟
　妙道方知思惟不可及也故云不可思即
　道也
天物怒流人事錯錯然
　天物者本分天眞也怒者威光也威光赫
　赫廣無邊際也流者心也源流注六用紛
　紛與人事交雜而不一也經云性水也心
　流也故云天物怒流人事錯錯然也錯者
　雜也言迷人從事於道見解紛紛不一如
　下文也
若若乎回也
　若者象也似也想像道似太虚似明月似
　澄潭似冰壼如此想象比似則與道相違
　之遠故云若若乎回也回者違也
戛戛乎鬬也
　戛戛者相擊之聲也鬬者諍論也以言語
　相詰難辯論其道以戒諍論也故云以承
　禀爲户牖各自開張以經論爲盾矛遞相
　攻擊以戒諍論也故云戛戛乎鬭也
勿勿乎似而非也
　勿思象勿辯諍論擬此見解似即似即不
　是故云勿勿乎似而非也
而爭之
　爭者鬭志也三人兩衆同處學道勇猛精
　進鬭志爲高萌此見者亦未悟也故云而
　爭之也
而介之
　介者孤介也孤然獨處精思妙道萌此見
　者亦未悟也故云而介之
而哯之
　哯者唯古人之言贊美妙道也逐言思惟
　贊美妙道亦未悟也故云而哯之也
而嘖之
　嘖者呵嘖古人名言法相默默精思妙道
　如此見解亦未悟也故云而嘖之也
而去之而要之
　去者捨也要者取也捨諸妄而取眞道也
　既有取捨即是有爲亦未悟也故云而去
　之而要之也
言之如吹影
　影者喻名也即戛戛諍論哯嘖之贊美呵
　嘖者也言呵叱名相如吹影不能去也何
　謂也
思之如鏤塵
　塵者喻識也鏤者削刻也即前若若想象
　比似勿思辯爭之鬬之介之獨思去要取
　捨者是也如此屬識見如削刻塵而不得
　淨盡是也
聖智造迷
　聖智能解萬法以智造道而不能至即智
　是迷也絶聖棄智了悟妙道如此則即智
　是迷也故云聖智造迷也
鬼神不識
　鬼神存識見識見不能知道也故云鬼神
　不識
唯不可爲
　道本自然不假修爲也故云不可爲也唯
　者因上仍下之辭
不可致
　致者從外邀至也道本自具足不假外求
　故云從門入者不是家珍也故云不可致
　也
不可測
　道鬼神難窺陰陽莫測况其凡乎故云不
　可測
不可分
　道混然天理杳㝠莫測故不可以心思言
　議而分辯故云不可分
故曰天曰命曰神曰玄合曰道
　故曰因上結下之辭天者無爲而爲自然
　而然也命者不知所以然而然也神者陰
　陽不測之謂也玄者杳㝠莫測玄之又玄
　也合者契悟也了悟天命神玄方契妙道
　也此章明道不在言思在人心開了悟而
　密契之也
　　　　　右第一章
關尹子曰無一物非天
　天者自然而然自然而然即道之異名也
　物物皆道生即物是道如漚從水生即漚
　是水故云無一物非天也
無一物非命
　命者不知所以然而然不知所以然而然
　亦道之異名也物物具道之命也故云無
　一物非命
無一物非神
　神者不神之神陰陽不測亦道之異名也
　物物咸具神道故云無一物非神也
無一物非玄
　玄者窈㝠莫測亦道之異名也物物具此
　玄道故云無一物非玄也
物既如此人豈不然
　天地萬物巨細洪纖飛潜動植咸具妙道
　人豈不然乎故云物既如此人豈不然也
人皆可曰天人皆可曰神人皆可致命通玄
　天命神玄既是道之異名名雖有四其道
　不二道者人人具足箇箇見成若人了悟
　不假修爲立證無生位齊諸聖矣故云人
　皆可曰天人皆可曰神人皆可致命通玄
不可彼天此非天彼神此非神彼命此非命
彼玄此非玄
　人人俱有本分天眞人人俱有不神之神
　人人俱有不知所以然而然之命人人俱
　有窈㝠莫測之玄天命神玄者在凡不减
　在聖不增纖細不少洪巨不多豈可彼物
　而獨有此我獨而無哉故云不可彼天此
　非天彼神此非神彼命此非命彼玄此非
　玄
是以善吾道者即一物中知天盡神致命造
玄
　是以者因上仍下之辭也善吾道者即一
　物中知天盡神致命造玄者從縁悟道也
　故云盡十方世界是道人眼盡十方世界
　是道人身盡十方世界是自己光明盡十
　方世界在自已光明裏便恁麽去只是光
　影裏作活計向光影未發之前洞然開悟
　方信道無不在即一物中了悟天命神玄
　非他物也故云是以善吾道者即一物中
　知天盡神致命造玄也知者悟也致造者
　皆至也言吾之至也
學之徇異名析同實
　學人徇逐天命神玄之異名分析不異道
　之誠實惑於名而迷於實也故云學之徇
　異名析同實也
得之契同實忘異名
　道本無名因名悟道道者實也名者實之
　賔也因名契悟名異而實不異悟實而忘
　名得魚忘筌得兔忘蹄得意忘言名者言
　也故云得之契同實忘異名此章明道無
　不在悟實忘名
　　　　　右第二章
關尹子曰觀道者如觀水
　觀者照也以智照理如照水也此借喻也
以觀沼爲未足
　沼者喻凡人也以智沼度量凡人雖是有
　道疑道在凡人不具足也故云以觀沼爲
　未足
則之河之江之海曰水至也
　之者往也河者喻君子江者喻賢人海者
　喻聖人疑道在凡人不具足又往觀君子
　又疑道在君子不具足又往觀賢人又疑
　道在賢人不具足又往觀聖人方不疑曰
　道之至也故云則之河之江之海曰水至
　也
殊不知我之津液涎淚皆水
　津液涎淚喻動靜語默也殊不知動靜語
　默皆是道之用也因用悟體方信道在凡
　不少在君子賢人聖人不多故云殊不知
　我之津液涎淚皆水也此合喻也此章明
　道無欠無餘聖凡平等具足是也
　　　　　右第三章
關尹子曰道無人聖人不見甲是道乙非道
　甲喻聖人乙喻凡人道本無我相豈有人
　相哉了道聖人忘其見解故不見聖人是
　道凡人非道也故云道無人聖人不見甲
　是道乙非道也
道無我聖人不見已進道已退道
　進者取也退者捨也道者取之不得捨之
　不失道既無我相聖人忘見解故不見已
　進道而取之已退道而捨之也故云道無
　我聖人不見已進道已退道也
以不有道故不無道
　道不屬有無聖凡平等此釋不見甲是道
　乙非道故云以不有道故不無道
以不得道故不失道
　道不屬得失本自見成此釋不見已進道
　已退道此章明道不屬有無得失
　　　　　　右第四章
關尹子曰不知道妄意卜者如射覆盂
　不知道者迷人也妄意卜者妄以意識卜
　度也射者猜量也覆盂者喻迷塵覆蔽也
　迷人不悟妙道妄以意識卜度妙道如猜
　量覆盂之下所合之物故云不知道妄意
　卜者如射覆盂
高之者曰存金存玉
　金玉喻玄妙之言又金者明白也玉者瑩
　淨也智見高者妄以意識卜度妙道曰如
　金之明白如玉之瑩淨又曰金鉛玉汞又
　曰玄之又玄衆妙之門或是道否迷塵覆
　蔽雖執至言亦未悟也故云高之者曰存
　金存玉
中之者曰存角存羽
　角者喻智鋒銛利羽者喻輕清中智之士
　妄以意識卜度妙道曰智鋒銛利無爲清
　靜保養精神身輕體健又曰如羚羊卦角
　鸞鳳冲霄敢是道也如此猜量亦未悟也
　故云中之者曰存角存羽
卑之者曰存瓦存石
　瓦者喻曾經燒鍊也石者喻堅固也下智
　之士妄以意識卜度妙道煆鍊頑心一志
　堅固不移又曰道在瓦礫如此莫是道否
　如此猜量轉不悟也故云卑之者曰存瓦
　存石也
是乎非是乎唯置物者知之
　置者委棄也知者悟也已上高中卑三等
　之人妄以意識卜度金玉角羽瓦石之物
　或是或不是唯委棄物外内忘意識了然
　開悟迷盂去盡無所覆蔽方信道不從外
　得故云是乎非是乎唯置物者知之此章
　明道由心悟非妄意卜度而知
　　　　　右第五章
關尹子曰一陶能作萬器終無有一器能作
陶者能害陶者
　範土曰陶陶者燒磁瓦窑匠也一陶能作
　萬般磁瓦之器陶能使器之成壤器安能
　成壤陶者乎故云一陶能作萬器終無有
　一器能作陶者能害陶者也此章借喻
一道能作萬物終無有一物能作道者能害
道者
　道運陰陽生成天地萬物故云一道能作
　萬物也作者生也道如虚空窈㝠莫測本
　自見成不假修爲造作故云無有一物能
　作道者道既似虚空萬物焉能害虚空哉
　故云無有一物能害也此合喻也此章明
　道生萬物無物能害道者也
　　　　　右第六章
關尹子曰道茫茫而無知乎心儻儻而無羈
乎物迭迭而無非乎
　道者心之體心之體者眞空也眞空窈㝠
　茫茫然知識未萌之前也心既以眞空爲
　體則儻儻然萬縁無由羈絆物者心之用
　即體即用應變常寂則迭迭然無非道也
　迭迭者周行而不殆之義也故云道茫茫
　而無知乎心儻儻而無羈乎物迭迭而無
　非乎
電之逸乎
　大達之人得自利利他人之妙爲上根之
　人機鋒迅急如擊石火似掣電光擬議之
　間千山萬水上根之人直下頓悟洞徹妙
　道也故云電之逸乎
沙之飛乎
　大達之士平等普利不遺中下以迅機接
　上根以善巧方便廣演萬法罔遍沙界接
　中下之人故云沙之飛乎也沙之飛乎者
　言廣演妙法如風飄塵沙也
聖人以知心一物一道一三者又合爲一
　心一物一道一三一之名如日之光眀日
　是明之體光是明之用雖有三名其道不
　二故云聖人以知心一物一道一三者又
　合爲一
不以一格不一
　一者不二之體也格者度量也不一者應
　變之用也即體即用無用之用如空谷傳
　聲應變常寂不以從體生心度量應變也
　故云不以一格不一也
不以不一害一
　無用之用如空谷傳聲應變常寂即體即
　用不以用之妨體也故云不以不一害一
　害者妨也此章明道心物不二體用如如
　也
　　　　　右第七章
關尹子曰以盆爲沼以石爲島魚環遊之不
知幾千萬里而不窮也夫何故水無源無歸
　周回是水中有山曰島以盆爲沼中安一
　石以爲島放魚於水内魚繞石環游不知
　幾千萬里而不窮爲何故夫何者設問爲
　何故也答云水無源泉亦無流歸所以不
　窮也此借喻也故云以盆爲沼以石爲島
　魚環游之不知幾千萬里而不窮夫何故
　水無源無歸也
聖人之道本無首末無尾所以應物不窮
　本者眞空之體末者妙有之用聖人洞了
　眞空妙有之道道無首尾莫之可測環樞
　應變而無窮盡也故云聖人之道本無首
　末無尾所以應物不窮此章明道無首尾
　應物不窮也
　　　　　右第八章
關尹子曰無愛道愛者水也
　無者禁止之辭也言無愛道道不屬愛纔
　萌愛念則落五行中屬水也則與道遠矣
　故云無愛道愛者水也
無觀道觀者火也無逐道逐者木也無言道
言者金也無思道思者土也
　無得觀逐言思其道道不屬色行名情豈
　可觀逐言思而測知也纔萌觀逐言思之
　念則落五行觀屬火逐屬木言屬金思屬
　土役於五行則與道遠矣故云無觀道觀
　者火也無逐道逐者木也無言道言者金
　也無思道思者土也此垂誡後學深切也
唯聖人不離本情而登大道心既未萌道亦
假之
　唯者因上結下之辭也唯聖人不離情者
　愛觀逐言思未萌之前也愛觀逐言思未
　萌之前即是眞空之體眞空即道也眞空
　心未萌生道之名亦假立也言亦無道之
　名也此垂示學人悟道之方也故云唯聖
　人不離本情而登大道心既未萌道亦假
　之也此章明道不屬五行向愛觀逐言思
　未萌之前薦悟也
　　　右第九章
關尹子曰重雲蔽天江湖黯然游魚茫然忽
望波明食動幸賜于天即而就之魚釣斃焉
　重雲蔽天於夜濃陰重厚黑雲蔽障於天
　無星月以照耀則江湖之水黯然而黑暗
　也游魚茫茫然迷之也於是漁者執燈火
　擲釣餌於水中魚忽望見波明食動不意
　人擲釣餌而曰幸賜於天即而就吞之彼
　漁者釣之而斃死也故云重雲蔽天江湖
　黯然游魚茫然忽望波明食動幸賜於天
　即而就之魚釣斃焉也
不知我無我而逐道者亦然
　迷人無明障礙重雲蔽天心地不明如江
　湖黯然不悟妙道如游魚茫然智波流浪
　泥法求眞如忽望波明食動智波迷道法
　塵障心如魚即而就之喪道迷眞如魚釣
　斃焉不知者不悟也不悟我本無我即是
　眞空之道而妄有我向外逐道者與上譬
　喻亦然也此合喻也故云不知我無我而
　逐道亦然也此章歎迷人不悟道而喪其
　生也
　　　　　　右第十章
關尹子曰方術之在天下多矣
　凡在天之下百家之學道術廣博故云方
　術之在天下多矣方者道
或尚晦或尚明或尚强或尚弱
　百家之學不能遍舉略言其四尚者貴也
　或貴鞱晦不欲人知或貴彰顯明明教誨
　或貴能行自强不息或貴柔弱不與物爭
　故云或尚晦或尚明或尚强或尚弱也
執之皆事不執之皆道
　事者用也若執尚晦尚明尚强尚弱皆謂
　之用也執用而迷體豈能洞徹妙道哉若
　不執其用則用無用而無所住著無所住
　著則離種種邊名爲妙道也故云執之皆
　事不執之皆道也此章明道無不在不可
　執著也
　　　　　右第十一章
關尹子曰道終不可得彼可得者名德不名
道
　道本眞空不屬得失有得則有失道在人
　聖凡同體無欠無餘如初生赤子與大人
　同體不與大人同用凡人與聖人同體不
　與聖人同用體本無名隨功用立名用之
　於惡則名凡人用之於善則名賢人用之
　無所得則名聖人無所得而得之則名德
　不名道也故曰道終不可得彼可得者名
　德不名道也
道終不可行彼可行者名行不名道
　道要心悟不離本情而登大道故不可行
　也彼可行者名善不名道也故云道終不
　可行彼可行者名行不名道
聖人以可得可行者所以善吾生
　聖人得自利利他人之道平等普利不求
　報恩名爲德行此德行所以善吾接物利
　生也故云聖人以可得可行者所以善吾
　生此利他也
以不可得不可行者所以善吾死
　死者心休歇也以不可得不可行者藏諸
　用也藏諸用則無爲也無爲所以善吾心
　之休歇也故云以不可得不可行者所以
　善吾死也此自利也此章明德行爲用道
　爲體
　　　　　右第十二章
關尹子曰聞道之後有所爲有所執者所以
之人
　若學人聞道之後所行有爲之事有所執
　持智解則所往與人事同也之者往也故
　云聞道之後有所爲有所執者所以之人
無所爲無所執者所以之天
　天者天眞也聞道悟解罷參絶學藏諸用
　無所爲外不執相内不著空湛然清靜則
　契本分天眞也故云無所爲無所執者所
　以之天
爲者必敗執者必失
　有爲者必敗於道有執者必失於德也故
　云爲者必敗執者必失也
故聞道於朝可死於夕
　故者因上結下之辭也聞道於早朝可死
　於晩夕便全身放下心死休歇而保任之
　也故云聞道於朝可死於夕也此章明悟
　道者無爲無執休歇保任
　　　　　右第十三章
關尹子曰一情㝠爲聖人
　㝠者眞空窈㝠莫測一情者情返歸於眞
　空也如此則名聖人也故云一情㝠爲聖
　人也
一情善爲賢人一情惡爲小人
　從眞空體上忽萌情念不趨於善必趨於
　惡情起時其可不謹乎若趨於善而積於
　善積之大也則成德行之福而名賢人也
　若趨惡而積惡積之大也則成凶暴之禍
　而名小人也故云一情善爲賢人一情惡
　爲小人也
一情㝠者自有之無不可得而示
　一情㝠者自有之無從跡復本也從跡復
　本㝠契眞空之道不得出示於人也經云
　聖人竟不能出道以示人是也故云一情
　㝠者自有之無不可得而示也
一情善惡者自無起有不可得而祕
　無者眞空也有者情也從眞空上忽萌情
　念趨善積善趨惡積惡是從本降跡從本
　降跡而善惡之跡不可得而祕隱也故云
　一情善惡者自無起有不可得而祕也
一情善惡爲有知惟動物有之
　言一情善惡屬知識則與蠢動有識之物
　者無異也故云一情善惡爲有知惟動物
　有之也
一情㝠爲無知溥天之下道無不在
　一情與眞空㝠符則知識未萌之前也知
　識未萌之前眞空妙有之道充塞太虚無
　所不在故云一情㝠爲無知溥天之下道
　無不在也此章明道不屬情識無處不是
　道也
　　　右第十四章
關尹子曰勿以聖人力行不怠則曰道以勤
成
　勿者禁止之辭也勿得言以聖人力加精
　進行之不懈怠則曰聖人學道因以勤苦
　而得道成言非如此也道由心悟本自見
　成豈待力行不怠勤苦而後成哉故云勿
　以聖人力行不怠則曰道以勤成是也
勿以聖人堅守不易則曰道以執得
　勿得言聖人堅固保守而不改易則曰聖
　人因以執持而得道言亦非如此也聖人
　心開悟解以道爲體眞常不變無爲無執
　無失無得也故云勿以聖人堅守不易則
　曰道以執得也
聖人力行猶之發矢因彼而行我不自行
　矢者箭也聖人應物慈悲普利而不息人
　以謂力行殊不知力行慈悲普利不息猶
　似人射以弓發箭感而後應不得已而後
　行也故云聖人力行猶之發矢因彼而行
　我不自行也言行之無心
聖人堅守猶之握失因彼而守我不自守
　握者把也聖人恬然獨處人以謂堅守殊
　不知聖人堅守猶似人未射之時以手把
　箭因彼不應所以靜默豈有心守靜默哉
　故云聖人堅守猶之握失因彼而守我不
　自守也此章眀聖人動靜無我
　　　　　右第十五章
關尹子曰若以言行學識求道互相展轉無
有得時
　道本無名不可以言求道本無跡不可以
　行求道本無法不可以學求道本無情不
　可以識求若以名跡法情求之如石輾之
　互相宛轉不離名跡法情何時得悟道哉
　故云若以言行學識求道互相輾轉無有
　得時
知言如泉鳴知行如禽飛知學如擷影知識
如計夢一息不存道將來契
　知言如泉嗚則聲不可辯聲不可辯忘名
　也知行如禽飛則跡不可循跡不可循忘
　跡也知學如擷影則偽不可取也不可取
　則忘法也知識如計夢則妄不可信妄不
　可信則忘情也息者一呼一吸爲一息一
　息之間名跡法情頓忘而不存則契於妙
　道故云知言如泉嗚知行如禽飛知學如
　擷影知識如計夢一息不存道將來契也
　擷者以手捉取也此章明道不屬名跡法
　情不可以言行學識而求之
　　　　　右第十六章
關尹子曰以事建物則難以道棄物則易
　以事者皆用也建者建立妙用也物者人
　物也言建立妙用普利天下令人人了道
　則誠爲不易也故云以事建物則難也掃
　蕩復本一物不留獨露眞空妙體有何難
　哉故云以道棄物則易
天下之事無不成之難壞之易
　天下之物紛紛億萬俱要圓成誠爲不易
　故云天下之事無不成之難也此釋以事
　建物則難也如秦之阿房宫非一歳而成
　楚之一火而盡豈不壊之易耶故云壊之
　易也此釋道棄物則易此章明建立不易
　復本不難
　　　右第十七章
關尹子曰一灼之火能燒萬物物亡而火何
存
　火者無我之物或鑽木或擊石取火之一
　星而灼爇之及其大也則劫火洞然能燒
　萬物及至燒盡萬物火亦不存爲火無我
　也故云一灼之火能燒萬物物亡而火何
　存此起喻也
一息之道能㝠萬物物亡而道何在
　一喘息之間洞徹眞空之道則窈然㝠然
　元無一物如此則外忘萬物外忘萬物則
　内亦忘眞空道之强名也故云一息之道
　能㝠萬物物忘而道何存也此合喻也此
　章明了悟道者亦無道之强名也
　　　　　右第十八章
關尹子曰人生在世有生一日死者有生十
年死者有生百年死者
　人生壽夭不等或爲赤子而死者或爲童
　子而死者或壽滿百歲而死者故云人生
　在世有生一日死者有生十年死者有生
　百年死者此借喻也
一日死者如一息得道十年百年死者如歷
久得道
　利根之人遇師垂接直下頓悟於一息之
　間當時心死絶疑如人生一日死也故云
　一日死者如一息得道也中下之士遇師
　垂接卒難了悟如水浸物漸漸得透或十
　年或二三十年志心不退觸著磕著有日
　洞徹心休如人在世十年百年而死故云
　十年百年死者如歷乆得道者也此合喻
　也
彼未死者雖動作昭智止名爲生不名爲死
　彼者指上一日死者十年百年死者三等
　之人也彼三等人未死之前雖動靜作爲
　昭昭靈靈智慧止名爲生不名爲死也故
　云彼未死者雖動作昭智止名爲生不名
　爲死
彼未契道者雖動作昭智止名爲事不名爲
道
　彼者指上頓漸三等人也彼上中下三等
　於未了悟契道之前雖動靜作爲昭昭靈
　靈智慧之用止名爲人事而已不名爲妙
　道也故云彼未契道者雖動作昭智止名
　爲事不名爲道此合喻也此章明悟有頓
　漸道則不二也
　　　　　右第十九章
關尹子曰不知吾道無言無行而即有言有
行求道忽遇異物橫執爲道
　迷人不悟道本無名跡故云不知吾道無
　言無行也迷人泥著古人名言法相求道
　或古人靈跡異迹求道既有尚靈異之心
　忽遇邪魔化爲異人談天論地說事說理
　或逞神異變化迷人横執以爲了道聖人
　而欲師之求道故云而即有言有行求道
　忽遇異物橫執爲道
殊不知捨源求流無時得源捨本求末無時
得本
　道由心悟靈源妙湛體用如如迷人不悟
　源名跡而向外求道此迷靈源而逐名跡
　流浪也本即源也末即流也如此流浪逐
　末欲返本源不可得也故云殊不知捨源
　求流無時得源捨本求末無時得本此章
　垂誡學人勿逐名跡而求道也
　　　　　右第二十章
關尹子曰習射習御習琴習奕終無一事可
以一息得者
　習射者習射弓箭也習御者習御車也習
　琴者習撫琴也習弈者習弈棊也已上四
　者必以歲月而習之四者終無一事可以
　一喘息之間而得其妙者故云習射習御
　習琴習奕終無一事可以一息得者也
唯道無形無方故可得之一息
　道乃眞空故無形像無方位利根之人直
　下頓悟眞空於一息之頃而得洞徹故云
　唯道無形無方故可得之一息也此章明
　道易學於事也
　　　　　右第二十一章
關尹子曰兩人射相遇則工拙見兩人奕相
遇則勝負見
　弓人相遇而鬬射則中者見爲工巧不中
　者爲魯拙也故云兩人射相遇則工拙見
　也兩箇弈棊人相遇鬬弈棊則贏者見爲
　勝則輸者見爲負故云兩人弈相遇則勝
　負見也
兩人道相遇則無可示無可示者則無工無
拙無勝無負
　兩箇洞徹妙道之人相遇則無可出示呈
　似也無可出示呈似則不似射奕有工拙
　勝負也故云兩人道相遇則無可示無示
　者則無工無拙無勝無負也此章明道無
　工拙勝負無可出示呈似於人也
　　　　　右第二十二章
關尹子曰吾道如海有億萬金投之不見有
億萬石投之不見有億萬汙穢投之不見
　海喻眞空金喻微言妙行眞空能㝠衆妙
　萬行窈然觀之不見故云吾道如海有億
　萬金投之不見也石喻衆善眞空能㝠萬
　善窈然示之不見故云有億萬石投之不
　見汗穢喻衆惡眞空能㝠衆惡窈然視之
　不見故云有億萬汙穢投之不見
能運小鰕小魚能運大鯤大鯨
　小鰕小魚喻小人衆生大鯤大鯨喻君子
　賢人眞空能運小人衆生君子賢人平等
　普利自生至死受用恃廕但日用而不知
　也故云能運小鰕小魚能運大鯤大鯨
合衆水而受之不爲有餘散衆水而分之不
爲不足
　眞空益之不盈故㝠天地萬物而不爲有
　餘眞空損之而不虧故生天地萬物而不
　爲不足故云合衆水而受之不爲有餘散
　衆水而分之不爲不足此章明道無欠無
　餘而無所不容也
　　　　　右第二十三章
關尹子曰吾道如處暗夫處明者不見暗中
一物而處暗者能見明中區事
　道乃眞空窈窈㝠㝠陰陽莫測鬼神難窺
　故云吾道如處暗夫處明者不見暗中一
　物也眞空雖然窈窈㝠㝠陰陽莫測神鬼
　難窺其用事也似酌醴以投器其應物也
　如懸鏡以鑑形又如空谷傳聲寂然不動
　感而遂通萬物不能逃其鑑也故云而處
　暗者能見明中區事此章明道窈㝠莫測
　應變無窮
　　　　　右第二十四章
關尹子曰小人之權歸於惡
權者用也小人愚癡顚倒所用皆歸於惡
　惡者何也殺生偷盜邪淫妄語綺言惡口
　兩舌貪愛瞋恨癡迷大逆不孝不忠不仁
　不義是也故云小人之權歸於惡者也
君子之權歸於善
　君子燭理所用皆歸於善善者何也不殺
　不盜不邪淫不誑語不巧言令色恭行五
　常百行是也故云君子之權歸於善
聖人之權歸於無所得唯無所得所以爲道
　聖人之用平等普利不求報恩上德不德
　應變無方離種種邊超諸法相一無所得
　强名眞空之道也故云聖人之權歸於無
　所得唯無所得所以爲道也此章明道不
　屬善惡迥超諸有也
　　　　　右第二十五章
關尹子曰吾道如劍以刃割物即利以手握
刃即傷
　以劍喻道道㝠萬物普利無窮故云吾道
　如劍割物即利也執持染著昧性迷道故
　云以手握刃即傷也此章明道普利無窮
　迷執者自傷也
　　　　　右第二十六章
關尹子曰籩不問豆豆不答籩瓦不問石石
不答瓦道亦不失
　籩者以竹爲之以盛棗栗豆者以木爲之
　以盛菹醢以供祭享道無不在籩豆瓦石
　不相問答而終日問答雖問答而未嘗問
　答也道亦不失也故云籩不問豆豆不答
　籩瓦不問石石不答瓦道亦不失也此無
　情說法昧者不知也故云不應答藏眞應
　答無知知處是眞知正謂此也
問與答與一氣往來道何在
　道本無問亦無答向問答未萌之前薦吾
　問答未萌之前則心不生心不生則一氣
　不往不來一氣不往不來則心無生滅無
　生滅即契妙道既萌問答之心心之所之
　則氣從之是知一問一答則一氣往來一
　氣往來與道遠矣故云向上一機擬議即
　墮是也故云問與答與一氣往來道何在
　也此章明道無不在問答殊離也
　　　　　右第二十七章
關尹子曰仰道者跂如道者駸皆知道之事
不知道之道
　跂者企羡也駸者馳求也如者往也仰慕
　聖人之道企羡不及故云仰道者跂也往
　外馳求妙道而不得也故云如道者駸也
　事者用也已上企羡馳求即道之用也隨
　用而迷體故云皆知道之事不知道之道
　也故云道源不遠性海非遥但向己求莫
　從他覓覓亦不得得亦不眞正謂此也
是以聖人不望道而歉不恃道而豐不借道
於聖不賈道於愚
　歉者欠少也豐者餘多也借者假也賈者
　賣也是以者因上結下之辭也眞空妙道
　本自具足無欠無餘聖人了了洞徹道本
　具足故不望道而欠少眞空無有亦不恃
　道而餘多道既人人具足亦不假借道於
　聖人聖人不能出道以示人亦不賣道於
　愚故曰是以聖人不望道而歉不恃道而
　豐不借道於聖不賈道於愚也此章明道
　人人具足不相假而取捨之也
　　　右第二十八章

文始眞經註卷之一










文始眞經註卷之二維八
　　　　神峯逍遥子牛道淳直解
　　　二柱篇(柱者建立天地陰陽之/妙用也凡一十二章)
關尹子曰若椀若盂若缾若壺若甕若盎皆
能建天地
　椀盂缾壼甕盎六者皆所用之器也器之
　爲物者外實而内虚也實者屬陰虚者屬
　陽陽屬天陰屬地故建立妙用物物可以
　取法也故云若椀若盂若缾若壼若甕若
　盎皆能建天地
兆龜數蓍破瓦文石皆能告吉凶
　兆者吉凶先兆也以火燒銀而鑽龜榖詳
　裂文以辯吉凶之兆也數蓍者蓍乃蒿屬
　出蔡州一科五十莖按大衍之數其用四
　十有九一象太一平分爲二以象二儀扐
　一以象閏以四揲之以象四時三揲而爲
　一爻十八變而爲一卦卦既已定吉凶兆
　焉破瓦者打瓦卜也打瓦破碎而奇者屬
　陽吉之兆也偶者屬陰凶之兆也文石者
　打石裂文以辯吉凶文正數奇則屬陽告
　之兆也文斜數偶則屬陰凶之兆也故云
　兆龜數蓍破瓦文石皆能告吉凶者也
是知天地成理一物包焉物物皆包之各不
相借
　是知者因上椀盂缾壼甕盎皆能建天地
　兆龜數蓍破瓦文石皆能告吉大以此知
　天地成理一物包焉成理者道也言道本
　自見成不假修爲也道無不在天地萬物
　在道則存生失之則亡滅故云知見成之
　道物物皆包藏妙道非物能包之也爲天
　地萬物不離妙道也故云是知天地成理
　一物包焉物物皆包之各不相借也不相
　借者物物具足不須相借也
以我之精合彼之精兩精相搏而神應之
　彼者龜蓍瓦石也我者占卜之人彼枯龜
　槁蓍焦瓦堅石豈有神靈先兆吉凶哉爲
　以我之精誠合彼龜蓍瓦石天地成理之
　精兩精相激搏而有此神靈應之也故云
　以我之精合彼之精兩精相搏而神應之
　也
一雌一雄卵生一牝一牡胎生
　以飛禽配偶名曰雌雄八竅者卯生以走
　獸配偶名曰牝牡九竅者胎生也故云一
　雌一雄卵生一牝一牡胎生也
形者彼之精理者彼之神
　彼者雌雄牝牡也雌雄牝牡交感精神混
　融爲一而成卵胎也卵胎之形是雌雄牝
　牡之精也理者識性也是彼雌雄牝牡之
　神也故云形者彼之精理者彼之神也
愛者我之精觀者我之神愛爲水觀爲火愛
執而觀因之爲木觀存而愛攝之爲金
　我者說一切人之己也人萌一愛念則屬
　己之精情寓目觀色則屬己之神也精屬
　水故愛爲水神屬火故觀爲火愛爲水觀
　爲火相執相合因化爲木其木絞之得水
　以見母形也鑽之得火以見子形也觀爲
　神愛爲精相存相合攝化爲金其金擊之
　得火以見夫形鎔之得水以見子形也故
　云愛者我之精觀者我之神愛爲水觀爲
　火愛執而觀因之爲木觀存而愛攝之爲
　金也
先想乎一元之氣具乎一物執愛之以合彼
之形㝠觀之以合彼之理則象存矣
　彼者母也父性眞空本來清靜清靜眞空
　性上忽萌想欲念如道生一氣也故云先
　想乎一元之氣也既萌慾念則母形已具
　乎識中故云具乎一物也母形具乎識中
　執著相愛以與母交合精血故云執愛之
　以合彼之形也父母交感情識混融於恍
　惚窈㝠之際因以觀形而生愛以成交感
　父之識性與母識性相合則成胞胎之象
　人形已存於胎内故云㝠觀之以合彼之
　理則象存矣理者識性也已上說禽獸與
　人交感相媾精神與人精誠感龜蓍瓦石
　之神應同也
一運之象周乎太空自中而昇爲天自中而
降爲地
　道生一道者無極也一者太極也無極而
　太極天地萬物之象已具乎太極之中也
　太極雖含萬象猶未離無極故云一運之
　象周乎太空也太空者即無極也太極而
　動動而生陽陽氣輕清自太極中上昇結
　而爲天故云自中而昇爲天也動極而靜
　靜而生陰陰氣重濁自太極中下降凝而
　爲地故云自中而降爲地也
無有昇而不降無有降而不昇
　冬至一陽生行三十六候氣上昇一百八
　十日陽氣至天陽極生陰夏至一陰生行
　三十六候氣下降一百八十日陰氣至地
　陰極又復生陽屬乎陽自昇屬乎陰自降
　昇降往來周流不息所以生生化化而無
　極矣有昇則有降若無昇則無降無昇無
　降則無生死也故云無有昇而不降無有
　降而不昇也
升者爲火降者爲水
　火屬陽自然上昇火發向上昇行之象也
　水屬陰自然下降水流向下降行之象也
　故云昇者爲火降者爲水也
欲昇而不能昇者爲木欲降而不能降者爲
金
　水生木木生火火者木之子水者木之母
　子母之情具在木中火欲昇水欲降木之
　氣欲昇而不能昇故云欲昇而不能昇者
　爲木也水者金之子火者金之夫夫子之
　情具在金中水欲降火欲昇金氣欲降而
　不能故云欲降而不能降者爲金也
木之爲物鑽之得火絞之得水金之爲物擊
之得火鎔之得水金木者水火之交也
　鑽木得火以見子之情也絞木得水以見
　母之情也此釋欲昇而不能昇者爲木也
　故云木之爲物鑽之得火絞之得水擊金
　得火以見夫之情也鎔金得水以見子之
　情也此釋欲降而不能降者爲金也故云
　金之爲物擊之得水也如上所說以此知
　金木各具水火之情相交孕化爲金木也
　故云金木者水火之交也
水爲精爲天火爲神爲地
　水者陰中陽也如坎卦屬陰中爻屬陽屬
　陽自昇天之象也水在五行爲水在氣爲
　天在人爲精在方爲北在時爲冬在數爲
　一六在卦爲坎在五常爲智在星爲極在
　嶽爲恒在臟爲腎在支爲亥子在干爲壬
　癸也故云水爲精爲天火者陽中陰也如
　離卦屬陽中爻屬陰屬陰自降地之象也
　火在五行爲火在氣爲地在人爲神在方
　爲南在時爲夏在數爲二七在卦爲離在
　五常爲禮在星爲熒惑在嶽爲衡在臟爲
　心在支爲巳午在干爲丙丁故云火爲神
　爲地也
木爲魂爲人金爲魄爲物
　木在五行爲木在氣爲人在神爲魂在方
　爲東在時爲春在數爲三八在卦爲震在
　五常爲仁在星爲歲在嶽爲泰在臟爲肝
　在支爲寅卯在干爲甲乙故云木爲魂爲
　人也金在五行爲金在氣爲物在神爲魄
　在方爲西在時爲秋在數爲四九在卦爲
　兊在五常爲義在星爲太白在嶽爲華在
　臟爲肺在支爲申酉在干爲庚辛故云金
　爲魄爲物也
運而不已者爲時包而有在者爲方
　五行運轉無窮以成春夏秋冬四時也故
　云運而不已者爲時也天地相包羅萬物
　以成八極上下之十方也故云包而有在
　者爲方也
惟土終始之有解之者有示之者
　土無正行旺於四季一歲始終生成俱有
　土氣春夏爲生長物之始秋冬爲成實物
　之終故云惟土終始之也解者解散而隱
　者也正月二月木王而土隱也三月本旺
　十二日土旺十八日旺者顯示也四月五
　月火旺而土隱六月火旺十二日土旺十
　八日七月八月金旺而土隱九月金旺十
　二日土旺十八日十月十一月水旺而土
　隱十二月水旺十二曰土旺十八日土在
　五行爲土在方爲中在時爲四季在數爲
　五十在卦爲坤艮在五常爲信在星爲鎭
　在嶽爲嵩在支爲辰戌丑未在干爲戊已
　在臟爲脾在神爲意意識聞微言則妙意
　解悟得自利之妙故云有解之者也妙意
　解悟既得自利亦可利他爲上根者動容
　密示直下頓悟妙意亦無妙意之量故云
　有示之者也此章明建立天地萬物之妙
　用者也
　　　　　右第一章
關尹子曰天下之人蓋不可以億兆計
　凡在天下之人種類無窮蓋不可以十萬
　爲一億十億爲一兆之數而計筭之故曰
　天下之人蓋不可以億兆計也
人人之夢各異夜夜之夢各異有天有地有
人有物皆思成之蓋不可以塵計
　天下之人同夜做夢各有夢境不同故云
　人人之夢各異也天下之人夜夜夢境不
　同故云夜夜夢境亦各不同故云夜夜之
　夢各異也天下之人夜夜做夢時一般見
　有天地人物故云有天有地有人有物也
　夢見天地人物皆是平日妄識染著天地
　人物於其夢時神思昏惑尸魄專權平日
　所染隨思顯見故云皆思成之也天下之
　人同夜做夢各異尚不可以數筭況夜夜
　各自不同蓋不可以塵數計筭也塵者如
　日影晃塵
安知今之天地非有思者乎
　安者寧也寧知今時未睡見天地人物不
　有思者乎言未悟之人識見染著所見天
　地人物亦與今時不異也爲晝夜俱迷也
　故云安知令之大地非有思者乎此章明
　識迷覺夢計天地人物皆事妄識也
　　　　　右第二章
關尹子曰心應棗肝應榆我通天地
　天地生物各屬五行棗赤屬火火在臟爲
　心故云心應棗也榆青屬木木在臟爲肝
　故云肝應榆也天地陰陽二氣交通而生
　棗榆心應棗肝應榆是我與天地相通也
　故云我通天地也
將陰夢水將晴夢火天地通我
　天氣欲降地氣欲昇將作陰雲爲雨陰氣
　感人夜即夢水故云將陰夢水也天氣欲
　歛其降地氣欲收其昇陽氣感人夜即夢
　火故云將晴夢火也如上所說天地陰陽
　之氣感人先夢水火即是天地與我相通
　也故云天地通我也
我與天地似契似離純純各歸
　如上說我通天地天地通我即是我與天
　地似契合則又不契合天地有人人亦有
　天地天地即大人人即小天地也似離遠
　又不遠故云我與天地似契似離也天地
　與我並生天地有道人亦有道道者純一
　而無雜本自全眞道爲天地人歸宿之所
　故云純純各歸也此章明天地人物咸生
　之道也
　　　　　右第三章
關尹子曰天地雖大有色有形有數有方
　天玄而地黃故有色也天圓而地方故有
　形也天地既有色形會歸於壤故有數也
　天地有八極上下故有方也天地雖廣大
　有色形之可觀有數方之可盡也故云天
　地雖大有色有形有數有方者也
吾有非色非形非數非方而天天地地者存
　吾有眞空之道視之不見故非色也搏之
　不得故非形也眞空無盡故非數也眞空
　無處所故非方也眞空之道生天生地天
　地有數會歸於壤壤而復生生而復壤壤
　而又復生生生壤壤而道無生無壤浩劫
　長存故云吾有非色非形非數非方而天
　天地地者存此章明天地有成壤道無成
　壤
　　　　　右第四章
關尹子曰死胎中者死卵中者亦人亦物天
地雖大彼固不知
　彼者死胎中人與卵中物也人物之性透
　入胎卵中未生而死天地雖廣大彼人物
　之性固是不知也故死胎中者死卵中者
　亦人亦物天地雖大彼固不知也
計天地者皆我區識
　人性雖在胎中未知有天地及乎已生成
　童之時始知在上曰天在下曰地自童至
　老不能忘者是知計度有天地者皆我區
　分之情識故云計天地者皆我區識也
譬如手不觸刃刃不傷人
　手喻識也刃喻天地也譬如手不觸握劍
　刃劍刃不傷人手也識不染天地天地不
　昧識性也識若忘時亦不知有天地也故
　云譬如手不觸刃刃不傷人也此章明妄
　識障道也
　　　　　右第五章
關尹子曰夢中鑑中水中皆有天地存焉
　人睡夢之時恍見天地人以鏡上下照鑑
　天地人視澄潭水中上下皆天傍照山原
　亦水中天地也故云夢中鑑中水中皆有
　天地存焉
欲去夢天地者寢不寐欲去鑑天地者形不
照欲去水天地者盎不汲
　迷人不悟眞空無礙於天地天地亦無礙
　於眞空也迷識染習妄去夢中天地不知
　夢亦妄也何可去之哉若去之者則寢不
　能安寐也故云欲夢天地者寢不寐也古
　人鑄鏡以鑑形容照天見天照地見地鏡
　本無心妄識計之曰天地彼鏡豈知哉何
　可去之若去鏡中天地者碎鏡則去也若
　碎之則無以鑑形容之妍醜也故云欲去
　鑑天地者形不照也水之澄也仰照於天
　傍照於山原决之潤物汲之濟人若去水
　中天地涸之可也若涸之則盎以汲之爲
　用也故云欲去水中天地盎不汲
彼之有無在此不在彼是以聖人不去天地
去識
　彼者夢鑑水也此者識也彼夢鑑水中或
　有時夢見天地或有時不夢見天地或不
　鑑不照天地即無天地也夢鑑水中或有
　天地或無天地在此妄識計之而有不在
　彼夢鑑水也故云彼之有無在此不在彼
　也是以者因上結下之辭也聖人了悟眞
　空識浪淵澄天地眞空各自如如不相罣
　礙故云是以聖人不去天地去識也此章
　明覺破妄識眞空無礙
　　　　　右第六章
關尹子曰天非自天有爲天者地非自地有
爲地者
　天地不能自生生天地者道也道生一一
　者太極也一生二二者天地也故云天非
　自天有爲天者也地非自地有爲地者也
譬如屋宇舟車待人而成彼不自成
　天地待道以生成喻似屋宇舟車待人造
　作而後成就彼屋宇舟車豈能自成哉以
　此知天地非道運太極元氣而生成哉故
　云譬如屋宇舟車待人而成彼不自成也
　彼者天地也
知彼有待知此無待上不見天下不見地内
不見我外不見人
　知彼天地有待道而生成知此大道無所
　待而生成經云吾不知其誰之子象帝之
　先是也知者悟也了悟妙道迥絶對待既
　絶對待上下天地内外人我對待亦不見
　矣故云知彼有待知此無待上不見天下
　不見地内不見我外不見人此章明天地
　待道而生道無對待生死
　　　　　右第七章
關尹子曰有時者氣彼非氣者未嘗有晝夜
　有時數者一氣之運耳彼妙道眞空非氣
　也道未生一氣之前未嘗有天地日月豈
　有晝夜十二時哉故云有時者氣彼非氣
　者未嘗有晝夜也
有方者形彼非形者未嘗有南北
　有方位者以形定之耳彼妙道眞空非形
　也道未生一氣之前未嘗有天地形位豈
　有東西南北之四方哉故云有方者形彼
　非形者未嘗有南北也
何謂非氣氣之所自生者如揺箑得風彼未
揺時非風之氣彼已揺時即名爲氣
　自設問何謂妙道眞空非氣也自答云氣
　所自生者譬如人摇竹扇而得風凉喻道
　運而生一氣也故云何謂非氣氣之所自
　生者如揺箑得風也箑者竹扇也彼未揺
　竹扇時非風之氣喻道未生一氣之前也
　故云彼未揺時非風之氣也彼未揺竹扇
　時而得風凉之氣即名爲氣也喻道運而
　生一纔名爲氣故云彼已揺時即名爲氣
何謂非形形之所自生者如鑽木得火彼未
鑽時非火之形彼已鑽時即名爲形
　此又自設問何謂道之眞空答云天地之
　形所自生者譬如人鑽木得火之形見此
　喻太極分高厚之形也故云何謂非形形
　之所自生者如鑽木得火也彼人未鑽木
　時非有火之形狀也此喻未有太極之前
　也故云彼未鑽時非火之形也彼人已鑽
　木時有火出見即名爲火之形狀此喻無
　極而太極太極分而天地之形位矣故云
　彼已鑽時即名爲形也此章明道不屬時
　數方位者也
　　　　　右第八章
關尹子曰寒暑温凉之變如瓦石之類置之
火即熱置之水即寒呵之即温吹之即凉
　道運元氣變化陰陽五行而成冬寒夏暑
　春温秋凉四時之遷變元氣如瓦石之類
　置之火即熱如夏火旺時元氣隨火氣而
　爲炎暑也置瓦石於水内浸之即寒如冬
　水旺時元氣隨水氣而爲嚴寒也人以口
　呵瓦石乆之即温暖如春木旺時元氣隨
　木氣而和温也人以口吹瓦石乆之即凉
　如秋金旺時元氣隨金氣而清凉也故云
　寒暑温凉之變如瓦石之類置之火即熱
　置之水即寒呵之即温吹之即凉也
特因外物有去有來而彼瓦石無去無來
　瓦石本無寒暑温凉而特因物有水浸火
　燒呵之吹之人物而寒熱温凉有去有來
　而瓦石本無寒熱温凉之去來也故云特
　因外物有去有來而彼瓦石無去無來也
　此喻元氣本無寒暑温凉之去來特因水
　火金木之氣盛衰去來而有寒暑温凉之
　去來也
譬如水中之影有去有來所謂水者實無去
來
　先以瓦石水火呵吹喻元氣寒暑温凉之
　去來恐人未曉又說譬喻令人曉悟元氣
　如水火金木之氣如水中之影影有去來
　水實無去來以此明知水火金木之氣有
　盛衰去來而元氣實無去來元氣尚無寒
　暑温凉之去來而況於道乎故云譬如水
　中之影有去有來所謂水者實無去來也
　此章明道不屬元氣元氣不屬時
　　　　　右第九章
關尹子曰衣揺空得風氣嘘物得水水注水
即鳴石擊石即光知此說者風雨雷電皆可
爲之
　人即小天地天地即大人風雨雷電天地
　所爲也人亦能之人衣摇扇虚空得風來
　人以氣嘘呵物得水生此風雨之象也人
　以水灌注於水則聲鳴人以兩石相擊而
　火光迸流此雷電之象也人能知此說者
　呼召風雨立興雷電不爲難矣故云衣摇
　空得風氣嘘物得水水注水即嗚石擊石
　即光知此說者風雨雷電皆可爲也
蓋風雨雷電皆縁氣而生而氣縁心生
　縁者因也蓋風雨雷電因陰陽而生也陽
　氣下降無陰氣以承之則化爲風陰氣上
　昇無陽氣以接之則化爲雲陰陽激搏化
　爲雷電以此知風雨雷電因氣而生故云
　蓋風雨雷電皆氣而生也人了悟眞空妙
　道得陰陽一氣之源洞明造化之妙眞心
　妙運一氣變化呼召風雨立興雷電聖人
　之餘事故云而氣縁心生
猶如内想大火乆之覺熱内想大水乆之覺
寒知此說者天地之德皆可同也
　先說風雨雷電皆可爲之恐人信之不及
　故再說譬喻以曉之譬猶有人行持有爲
　扭捏之功法内存想下丹田如大火輪乆
　之通身發熱人覺知此熱以爲冲和此非
　也又如人内作觀想身心如大寒潭澄澄
　湛湛乆之覺通身寒冷以爲清凉境界此
　亦非也彼且妄想寒熱猶隨心變况了眞
　心乎人能知此譬喻之說者呼召風雨立
　致雷電此天地之德達人皆可同之也此
　章明道爲陰陽之祖德同天地之用也
　　　　　右第十章
關尹子曰五雲之變可卜當年之豐歉
　五雲者五色雲也五色雲者青黃赤白黑
　也變者五雲互相更變也當年者當一年
　也豐者收熟也歉者饑饉不收熟按占雲
　書云每於正月朔旦五方觀之隨方五色
　雲見主隨方豐歉也見黑雲者主彼方當
　年雪少雨多也見赤雲者主彼方當年荒
　旱也五穀不收熟也見青雲者主彼方當
　年有蟲小麥薄收見白雲者主彼方當年
　人灾粳糯薄收見黃雲者主彼方當年人
　安禾稼薄收見黃雲蒼色者主彼方五穀
　大收熟也五穀者稜房芒角穗也黑赤青
　白黃各獨見者主歉也五色相雜或蒼黃
　者主豐也故云五雲之變可以卜當年之
　豐歉也
八風之朝可以卜當時之吉凶
　八風者八卦之方所起之風也朝者從彼
　方起朝來之風也按占風書云每曰寅占
　之從乾方風來名曰不周不周者半凶半
　吉也從坎方風來名曰廣漠廣漠者無凶
　無吉從艮方風來名曰融風亦名凶風融
　凶者半吉半凶也從震方風來名曰明庶
　明庶者大吉也從巽方風來名曰清明清
　明者大吉也從離方風來名曰景景者大
　吉也從坤方風來名曰凉凉者凶也從兊
　方風來名曰閶闔閶闔者大凶也故云八
　風之朝可以卜當時之吉凶
是知休咎灾祥一氣之運耳
　是知者因占風雲知豐歉吉凶以此知風
　雲變化爲休吉咎凶灾歉祥豐一氣之運
　行耳故云是知休咎灾祥一氣之運耳
渾人我同天地而彼私智認而己之
　人我天地咸是一氣之運行而有其生彼
　氣盡人我天地則死矣今人我天地存者
　以此知渾同一氣耳故云渾人我同天地
　也已上占風雲渾人我同天地者皆彼妄
　識私智計之也彼妄識私智非本來之性
　也迷人認妄識私智爲已之性則非也故
　云而彼私智認而已之此章明私智非性
　皆一氣之運耳也
　　　　　右第十一章
關尹子曰天地寓萬物寓道寓苟離於寓道
亦不立
　寓者寄託也氣莫大於陰陽形莫大於天
　地天地者有形中最巨者也太虚中細物
　耳是知天地寄託於太虚元氣之内也故
　云天地寓也萬物寄託於天地之間元氣
　之内也故云萬物寓也我本無我無我之
　我寄託於道之元氣而有其生故云我寓
　也道本無名聖人寄託於强名以宣此道
　故云道寓也苟且也且離了强名之道則
　無名可名而道之强名亦不立也苟離於
　寓道亦不立也此章明從本降跡不離於
　寓名從跡復本道之寓名不立也
　　　　　右第十二章
文始眞經註卷之二










文始眞經註卷之三維九
　　　　神峯逍遥子牛道淳直解
　　　三極篇(極者超凡越聖了道之/極致也凡二十七章)
關尹子曰聖人之治天下不我賢愚故因人
之賢而賢之因人之愚而愚之
　聖人者了道之聖天子也治天下者聖天
　子以道德撫安天下之民也故云聖人之
　治天下也不我賢愚者聖人無我而賢者
　自賢愚者自愚而賢愚之名不出於聖人
　也故云不我賢愚也故者因上仍下之辭
　也言衆人皆曰賢聖人因人稱賢故亦賢
　之而進用也衆人皆曰愚聖人因人稱愚
　故亦愚之而退黜也故云故因人之賢而
　賢之因人之愚而愚之也
不我是非故因事之是而是之因事之非而
非之
　聖人既無我而是非者自是非者也自是
　非之名不出於聖人也故云不我是非也
　事者用也體本無名隨功用立名用之於
　善衆人皆曰是聖人因人稱是故亦謂是
　而賞之也用之於惡衆人皆曰非聖人因
　人稱非故亦謂非而罰之也故云因事之
　是而是之因事之非而非之也
知古今之大同故或先古或先今
　知者悟也古太之前道理也今者見前之
　事也聖人了道悟事理不二古今一貫故
　云古今之大同也聖人得自利利他之妙
　故或先以理示人或先以事示人上根之
　人或從理入或從事入理事雖不同入則
　不異也故云或先古或先今者也
知内外之大同故或先内或先外
　知者悟也聖人了悟妙道得形神俱妙身
　心一貫故云知内外之大同也聖人慈悲
　普利爲上根之人先以明心悟性示之上
　根之人直下頓悟心源本來清靜故云或
　先内也聖人爲中下之人恐難了悟先以
　修身衛生之妙示之令中下之人漸漸悟
　解故云或先外也
天下之物無以累之故本以謙
　聖人洞徹眞空體同太虚天下之物紛紛
　億萬豈曾得累礙虚空哉故云天下之物
　無得以累之也聖人在宥天下法江海之
　居下含塵忍垢萬邦流歸天下樂推而不
　厭皆本謙德之效也故云本之以謙
天下之物無得以外之故含之以虚
　物者人物也聖人以道德撫世萬邦歸德
　而順化願爲臣民而不厭是天下之人無
　得以外於聖人也故云天下之物無得以
　外之也既得萬邦歸德而順化願爲臣民
　而不厭聖人亦不以此自滿心同太虚故
　云故含之以虚者也
天下之物無得以難之故行之以易
　天下之人樂歸聖德無徭役難行之事百
　姓所樂太平而富庶無難化之民故所行
　政事無難也故云天下之物無得以難之
　故行之以易
天下之物無得以窒之故變之以權
　天下太平百姓富庶和氣通流天地陰陽
　調順萬物遂其生成無一物而窒塞不通
　聖人以道自牧而無爲以德應變而爲用
　權者用也故云天下之物無得以窒之故
　變之以權也
以此中天下可以制禮
　以此者權用也中者無太過不及之病也
　權用合宜不失天下民心則可以制禮正
　上下君臣别尊卑父子也故云以此中天
　下可以制禮也
以此和天下可以作樂
　樂者和也樂貴和而不淫以此德用撫世
　天下和平禮樂興盛而風化美也故云以
　此和天下可以作樂作者興盛
以此公天下可以理財
　以此道德撫世公正無私之人可委而理
　治天下之財用也故云以此公天下可以
　理財也
以此周天下可以禦侮
　以此道德撫世化周天下其侮尊慢上之
　民不期止而自止也禦者禁止也故云周
　天下可以禦侮也
以此因天下可以立法
　以此道德撫世或因有害天下之民者可
　以立法除之或因有利天下之民者可以
　立法行之也故云以此因天下可以立法
以此觀天下可以制器
　以此道德撫世觀有便於天下之民用者
　可以制器而與民用之也故云以此觀天
　下可以制器也
聖人不以一己治天下而以天下治天下
　聖人無我以道德撫世天下之民各安其
　業忻樂太平而忘帝力故云聖人不以一
　己治天下以天下治天下是也
天下歸功於聖人聖人任功於天下
　天下之民或有歸太平之功於聖人聖人
　亦不自有其功而不謂我能治天下聖人
　以謙自牧必任功於天下之民此釋聖人
　不以一己治天下而以天下治天下也故
　云天下歸功於聖人聖人任功於天下也
所以堯舜禹湯之治天下天下皆曰自然
　唐堯虞舜夏禹殷湯四帝治天下太平使
　民忘帝力天下之民皆曰自然太平帝力
　何與焉故云堯舜禹湯之治天下天下皆
　曰自然此章明聖人以道德撫世無我也
　　　　　右第一章
關尹子曰天無不覆有生有殺而天無愛惡
　至大者天無一物而不蒙天之覆廕春生
　秋殺而無心天豈有愛而生之惡而殺之
　耶故云天無不覆有生有殺而天無愛惡
日無不照有妍有醜而日無厚薄
　至明者日無一物而不蒙日之照臨因有
　日照妍者顯其貌美醜者顯其貌陋而日
　平等妍醜皆照而無心豈有厚於妍而偏
　於照亦無薄於醜而不照也故云日無不
　照有妍有醜而日無厚薄此章以天日喻
　聖人普利無私者也
　　　　　右第二章
關尹子曰聖人之道天命非聖人能自道
　道者不可思議也天者自然而然也命者
　不知所以然而然也聖人洞徹不思議之
　道自然而然不知所以然而然道之强名
　亦不立也亦無所能也故云聖人之道天
　命非聖人能自道也
聖人之德時符非聖人能自德
　符者合也聖人普利合時不求報恩忘其
　所能不住著德之名也故云聖人之德時
　符非聖人能自德
聖人之事人爲非聖人能自事
　事者用也聖人以無用之用普利無窮用
　之爲人亦無能用之心也故云聖人之事
　人爲非聖人能自事
是以聖人不有道不有德不有事
　聖人無心不知所以然而然故不有道之
　名不有德之跡不有用之用故云是以聖
　人不有道不有德不有事也此章明聖人
　掃蕩復本而無我也
　　　　　右第三章
關尹子曰聖人知我無我故同之以仁
　仁者慈惠利物也聖人妙體眞空我本無
　我假立我名聖人悟此在仁與仁無異也
　故云聖人知我無我故同之以仁也
知事無我故權之以義
　事者用也權亦用也聖人了悟無我之用
　以宜物也故云知事無我故權之以義義
　者宜也
知心無我故戒之以禮
　聖人悟本來妙心元無我相故戒人以履
　儀則之行也故云知我無我故戒之以禮
　也禮者履也亦儀則也
知識無我故照之以智
　聖人悟靈識之源本來無我故用照之以
　鑑是非眞偽也故云知識無我故照之以
　智也智者是是非非之謂智也亦名審眞
　偽之謂智也
知言無我故守之以信
　聖人悟無言之言亦無我相之名故保任
　眞誠言行相符也故曰知言無我故守之
　以信也此章明聖人無我妙用五常之德
　者也
　　　　　右第四章
關尹子曰聖人之道或以仁爲仁或以義爲
仁或以禮以智以信爲仁
　以者用也聖人以道爲體以五常爲用用
　之於慈惠惠物故云聖人之道或以仁爲
　仁也或裁是非令物合宜而本於慈故云
　以義爲仁也或履儀則而本於慈惠或鑑
　眞偽而本於慈惠或言行相符而本於慈
　惠故云以禮以智以信爲仁者也
仁義禮智信各兼五者
　或行仁而兼於義禮智信或行義而兼於
　禮智信仁或行禮而兼於智信仁義或行
　智而兼於信仁義禮或行信而兼於仁義
　禮智故云仁義禮智信各兼五者
聖人一之不膠天下名之不得
　聖人洞徹眞空離種種邊超諸法相一無
　所得不染寓名無名可呼天下之人不可
　得而名貌聖人也故云聖人一之不膠天
　下名之不得也不膠者不染著也此章明
　聖人無用之用不存名跡
　　　　　右第五章
關尹子曰勿以行觀聖人道無蹟
　聖人逆行順行鬼神莫測蓋眞空之道
　跡可循故不可以行觀聖人也故云勿以
　行觀聖人道無跡也蹟者踪跡也勿者禁
　止之辭也
勿以言觀聖人道無言
　勿以言觀聖人者聖人無言之言令人薦
　悟言外之㫖言外之㫖者即道也道本無
　名言之不可及也
勿以能觀聖人道無爲
　勿得以所能觀聖人者聖人無爲而爲爲
　以無爲故云勿以能觀聖人道無爲也
勿以貌觀聖人道無形
　勿得以貌相觀聖人聖人貌不異衆人體
　㝠眞空無形可睹故云勿以貌觀聖人道
　無形也此章明聖人之道不屬跡言爲刑
　不可以行言貌觀也
　　　　　右第六章
關尹子曰行雖至卓不離高下
　人修善卓然異衆衆爲下而善行爲高高
　下對待不離於跡故云行雖至卓不離高
　下也此章釋前章勿以行觀聖人也
言雖至工不離是非
　人有能言妙理異於衆人衆人言之不妙
　爲非能言妙理爲是是非對待不離名相
　故云言雖至工不離是非工者巧妙也此
　章釋前章勿以言觀聖人
能雖至神不離巧拙
　人有能造作所爲神妙異衆不能者爲拙
　能爲者爲巧巧拙對待不離有爲故云能
　雖至神不離巧拙也此章釋前章勿以能
　觀聖人
貌雖至殊不離妍醜
　人有相貌美然殊衆衆貌不美者爲醜而
　貌美者爲妍妍醜對待不離假形故云貌
　雖至殊不離妍醜也此章釋前章勿以貌
　觀聖人也
聖人假此以示天下天下㝠此乃見聖人
　聖人降世假行言能貌以示天下故云聖
　人假此以示天下天下學人當於行言能
　貌未萌之前薦悟洞徹者窈㝠眞空聖人
　妙道也故云天下㝠此乃見聖人也此章
　明示學人隨流得妙也
　　　　　右第七章
關尹子曰聖人師蜂立君臣師蜘蛛立網罟
師拱鼠制禮師戰螘制兵
　上古聖人因見蜜蜂有尊卑之序因是得
　其師遂立君臣以撫世也故云聖人師蜂
　立君臣也中古聖人因見蜘蛛結網取食
　由是得其師遂立網罟取禽獸以供祭也
　故師蜘蛛立網罟也聖人因見山中之鼠
　望人拱立而嗚由是得其師遂制禮樂以
　正上下别尊卑序人大倫也仍見二穴之
　螻螘戰闘爭食相咬由是得其師遂制兵
　以伐逆故云師拱鼠制禮師戰螘制兵也
衆人師賢人賢人師聖人聖人師萬物唯聖
人同物所以無我
　衆人師問賢人以學五常百行故衆人師
　賢人也賢人師問聖人以學無爲大道故
　賢人師聖人也聖人慈悲普利因萬物天
　然之理由是得其師種種方便普利天下
　故聖人師萬物也聖人洞徹眞空處世和
　光不耀同塵不染不異衆人體同虚空而
　無我故云唯聖人同物所以無我此章明
　聖人普利無窮者也
　　　　　右第八章
關尹子曰聖人曰道觀天地萬物皆吾道倡
和之始終之青黃之卵翼之不受道不棄物
不尊君子不賤小人
　聖人心㝠至道反觀天地萬物皆吾妙道
　也故云聖人曰道觀天地萬物皆吾道也
　又觀夫婦之倡和萬物之始終草木之青
　黃雌雄之卵翼無非妙道也故云倡和之
　始終之青黄之卵翼之聖人了悟天地萬
　物巨細洪纖飛潜動植無非妙道不生愛
　道棄物尊君子賤小人之念也故云不愛
　道不棄物不尊君子不賤小人也
賢人曰物物物不同旦旦去之旦旦與之長
之短之直之方之是爲物役者也
　物者用也賢人迷體而專用用之不一故
　賢人曰物物物不同也旦者日也賢人日
　日捨去諸惡日日與人善言令人行之故
　旦旦去之旦旦與之也賢人訓人明是者
　理長非者理短務要人行正直端方之行
　故長之短之直之方之也迷體專用用之
　不一捨取去與長短方直辯之不息者是
　專用爲人物之使役也故云是爲物役者
　也
殊不知聖人鄙雜厠别分居所以爲人不以
此爲己
　鄙雜厠者鄙薄雜混厠染不淨之人别分
　居者以禮儀正君臣父子尊卑上下别男
　女夫婦兄弟之序也賢人殊不知聖人鄙
　薄混雜厠染不淨之人立禮儀别分居君
　臣父子夫婦兄弟男女之居處不令混雜
　穢行者所以爲天下人不以此爲己也故
　云殊不知聖人鄙雜厠别分居所以爲人
　不以此爲己也此章明道無不在聖人利
　物無我
　　　　　右第九章
關尹子曰聖人之於衆人飲食衣服同也屋
宇舟車同也貴賤貧富同也
　聖人洞徹妙道大隱於世和光不耀同塵
　不染何謂和光同塵不異衆人食服屋宇
　舟車貴賤貧富者是也聖人處世凡食亦
　食凡衣亦衣凡居屋宇亦居屋宇凡乗舟
　車亦乗舟車凡仕而貴亦仕而貴凡庶而
　賤亦庶而賤凡無財而貧亦無財而貧凡
　有財而富亦有財而富寓世之跡未嘗異
　人故云聖人之於衆人飲食衣服同也屋
　宇舟車同也貴賤貧富同也
衆人每同聖人聖人每同衆人彼仰其高侈
其大者其然乎其不然乎
　衆人之跡與聖人寓世之跡不異故云衆
　人每同聖人也聖人每同衆人彼衆人仰
　慕聖人之道高德大故云彼仰其高侈其
　大者也聖人有時建立妙用平等普利不
　求報恩彼衆人仰慕道之高侈廣德之大
　及其聖人掃蕩復本不立一塵陰陽不能
　測神鬼莫能窺而况於凡乎故云其然乎
　其不然乎此章明聖人隱顯莫測也
　　　　　右第十章
關尹子曰魚欲異群魚捨水躍岸即死虎欲
異群虎捨山入市即擒
　魚者喻衆人也水者喻汪洋妙道也人欲
　履非義生異謀則違至道人誅鬼責不得
　終其天年而死如魚異群魚捨去其水跳
　躍於岸上即枯而死也故云魚欲異群魚
　捨水躍岸即死也虎者喻君子也山者喻
　巍巍至德也君子殉名而失德之實希慕
　爵禄被富貴所惑而不知退止或被讒下
　或悞履危機而不得善終如虎欲異於群
　虎捨離大山入於城市被人擒捉而擊死
　故云虎欲異群虎捨山入市即擒也即者
　就也
聖人不異衆人特物不能拘爾
　聖人行不崖異跡同衆人非道不履非德
　不行體㝠眞空萬縁無礙逍遥自在獨脱
　無羈芒然彷徨乎塵垢之外超然優游乎
　象帝之先故云聖人不異衆人特物不能
　拘爾特者獨也此章明聖人行不崖異寓
　世逍遥
　　　　　右第十一章
關尹子曰道無作以道應世者是事非道
　作者爲也事用也聖人以道爲體無爲自
　然故云道無作也聖人以德爲用從體起
　用故云以道應世者也從體起用應變無
　窮衆人見聖人應用之事便即爲道之妙
　體殊不知是用非體也故云是事非道也
道無方以道寓物者是物非道
　道本無形豈有八極上下十方哉以者用
　也物者人也寓者寄託於玄妙之言而教
　人物者衆人見聖人有此道理玄妙之言
　便即爲道殊不知是訓人之跡亦非道也
　故云道無方以道寓物者是物非道
聖人竟不能出道以示人
　竟者終也示者曉示也道乃眞空無形無
　相無相似無比倫心不可思而知口不能
　言而議在人心開了悟密契而已雖是聖
　人終不能拈出妙道以曉示學人也故云
　聖人竟不能出道以示人也此章明道由
　心悟雖聖人不能與人道也
　　　　　右第十二章
關尹子曰如鐘鐘然如鐘鼓然聖人之言則
然
　鐘鼓者不自聲也感而接應應聲無心以
　喻聖人感而後應應言無心也鐘聲清以
　喻聖人感而後應以理訓人令從理悟入
　也故云如鐘鐘然鼓聲濁以喻聖人感而
　後應以事訓人令從事而悟入也故云如
　鐘鼓然聖人之言則然也
如車車然如車舟然聖人之行則然
　車舟者不自行也感而後行行而無心以
　喻聖人迫而後動不得已而後行行而無
　心也車行有跡以喻聖人有時撫世有時
　輔世普利天下其跡昭然萬世不泯者也
　故云如車車然也舟行無跡以喻聖人不
　得已而應世所行之德上德不德即跡而
　無跡使賢愚莫知鬼神不測故云如車舟
　然聖人之行則然也
唯莫能名所以退天下之言唯莫能知所以
奪天下之智
　道本無名强名曰道泯去强名道亦不立
　故云唯莫能名也莫能名者言無所議雖
　天下有能者於此而退默也故云所以退
　天下之言也道本無情思之不可得而知
　也思之不可得而知者雖天下有大知之
　人於此奪之而無用也故云唯莫能知所
　以奪天下之智此章明聖人言行無心道
　不可思議者也
　　　　　右第十三章
關尹子曰蝍蛆食蛇蛇食鼃鼃食蝍蛆互相
食也
　蝍蛆者蜈蚣也鼃者蝦蟆也蜈蚣入蛇鼻
　竅喫蛇腦髓蛇吞蝦蟆蝦蟆吞蜈蚣三蟲
　互相吞食故云蝍蛆食蛇蛇食鼃鼃食蝍
　蛆以起喻也
聖人之言亦然言有無之弊又言非有非無
之弊又言去非有非無之弊
　聖人所垂名言法相喻似蝍蛆蛇鼃互相
　吞食故云聖人之言亦然聖人之言有是
　一邊無是一邊迷人住著二邊乃爲學道
　之弊病也此一句合蝍蛆食蛇之喻也故
　云言有無之弊也既知有無二邊是非者
　不著有不著無唯行中道又言非有非無
　之弊也既知非有非無中道是病者則去
　除非有非無不立二邊中道迷人不悟住
　著此言便即爲道者亦是學道之弊病也
　此合蛇食鼃鼃食蝍蛆之喻也故云又言
　去非有非無之弊也
言之如引鋸然
　向言有無非有非無去非有非無皆爲弊
　者其言互相掃蕩如引拽鋸一來一往其
　跡愈深矣故云言之如引鋸然也
唯善聖者不留一言
　留者住也聖人之言譬如筌蹄筌者所以
　在魚得魚而忘筌蹄者所以在兔得兔而
　忘蹄言者所以在意得意而忘言忘言者
　不住著於言也唯善悟聖人之道者不住
　著於言默不可得而互相掃蕩也故云唯
　善聖者不留一言也此章明聖人之道不
　屬名言擬議即爲弊病
　　　　　右第十四章
關尹子曰若龍若蚊若蛇若龜若魚若蛤龍
皆能之
　龍之爲物乗乎雲氣養乎陰陽聚而成形
　散而成章變化莫測能小能大大則充塞
　天地小則爲蛟蛇龜魚蚧蛤之類也故云
　若龍若蛟若蛇若龜若魚若蛤龍皆能之
　此借喻也
蛟蛟而已不能爲龍不能爲蛇爲龜爲魚爲
蛤
　蛟似龍而非龍而終化龍者必以其蛟也
　未化龍時水獸而已故云蛟蛟而已也蛟
　爲水獸不能變化豈能爲龍爲蛇爲龜爲
　魚爲蛤者哉故云不能爲龍亦不能爲蛇
　爲龜爲魚爲蛤此亦借喻者也
聖人龍之賢人蛟之
　水喻道龍喻聖人蛟喻賢人蛇龜喻君子
　魚蛤喻衆人龍蛟水蛇龜魚蛤俱在水中
　自生至老吞吐受用各無欠少蛟蛇龜魚
　蛤同生在水而不能變於水唯龍變之聖
　賢君子衆人同生於道自生至老日用俱
　足各無欠少賢人君子衆人同生於道而
　不了於道唯聖人了之故云聖人龍之賢
　人蛟之也此合喻也此章明道在聖凡無
　餘無欠人不了而聖了也
　　　　　右第十五章
關尹子曰在己無居形物自著其動若水其
靜若鏡其應若響
　唯眞常在故云在己不住空相故云無居
　眞空圓明物物昭彰故云形物自著也著
　者昭彰也眞空獨露不住空相頭頭顯見
　物物昭彰其動也如水流復澄而無跡其
　靜也如明鏡鑑形而無心其應物也如空
　谷傳聲而常寂故云在己無居形物自著
　其動若水其靜若鏡其應若響也
芒乎若亡寂乎若清
　聖人洞了眞空心如寒灰枯木似無生意
　故云芒乎若亡也芒者芒昧也如寒灰無
　光也亡者如枯木無生意也心源澄徹湛
　然清淨如水之靜定而清澄也故云寂乎
　若清也寂者靜之也
同焉者和得焉者失
　利根之人同氣相求學於聖人聖人動容
　密示利根者直下洞徹轉凡成聖故云同
　也先聖唱之於前後聖和之於後故云同
　焉者和也鈍根之人未悟道無所得執持
　聖人名言法相似爲有所得有此見解不
　忘失之遠矣故云得焉者失
未嘗先人而常隨人
　聖人寓世感而後應不得已而爲中下者
　立名言法相盡是方便然未嘗先立此名
　言爲中下之人有此染著迷病然後隨分
　釋縛隨病施方也故云未嘗先人而常隨
　人也此章明聖人動靜無心感而后應者
　也
　　　　　右第十六章
關尹子曰渾乎洋乎遊太初乎
　大道渾然汪洋無邊即聖人之體也故云
　渾乎洋乎也太易者未見氣也太初者氣
　之始也一氣始萌道之用乃聖人即體即
　用即體即用遨遊無朕也故云遊太初乎
　也
時金已時玉已時糞已時土已
　了道聖人寓世不違時時可輔世而治天
　下人以謂如金之貴故云時金已時可撫
　世而安天下人以謂如玉寳之尊也故云
　時玉已也時可晦隱卑辱貧賤利物濟人
　人輕如糞土故云時糞已時土已
時翔物時逐物
　聖人寓世時可獨善則逍遥翺翔如鸞鳳
　冲霄不見其跡故云時翔物也時可隨衆
　不露神通故云時逐物也逐者隨之也
時山物時淵物
　聖人寓世時可山居澗飲月卧雲眠而韜
　光自樂或時可孤舟短棹煙蓑雨笠邀遊
　江湖天子不得臣諸侯不得友放任逍遥
　故云時山物時淵物也
端乎權乎狂乎愚乎
　端乎權乎者此釋前時金已時玉已也言
　輔世撫世端正法則權變政治以安慰天
　下也故云端乎權乎狂乎愚乎者此釋前
　時糞已時土已時翔物時逐物時山物時
　淵物也謂聖人有時放任自得不拘法則
　隱顯莫測如狂如愚不可得而彷彿也故
　云狂乎愚乎也此章明聖人隨時達變隱
　顯莫測也
　　　　　右第十七章
關尹子曰人之善琴者有悲心則聲悽悽然
有思心則聲遲遲然有怨心則聲回回然有
慕心則聲裴裴然
　悽悽者悲愴之聲也遲遲者思慮之聲也
　回回者違怨之聲也裴裴者慕戀之聲也
　人心所念寓之於琴隨聲發見心念悲哀
　則琴聲悽悽然感愴也故云人之善琴者
　有悲心則聲悽悽然也心念思慮則琴聲
　遲遲然如思慮也故云有思心則聲遲遲
　然也心念怨人則聲回回然違恨也故云
　有怨心則聲回回然也心念慕羡則聲裴
　裴然戀著也故云有慕心則聲裴裴然
所謂悲思怨慕者非手非竹非絲非桐得之
心符之手得之手符之物人之有道者莫不
中道
　向之所謂心念悲思怨慕非是手竹絲絃
　桐琴而自有此悽遲回裴之聲也故云所
　謂悲思怨慕者非手非竹非絲非桐也因
　人善琴得之於心心之所念符合於手手
　之所動符合於絲竹桐琴之物自然心之
　所念隨聲發見彼善琴者尚能隨聲發見
　心之所念況善悟有道之士乎有道之士
　體用如如拈來放下語默起居無非中道
　也故云得之心符之手得之手符之物人
　之有道者莫不中道也此章明動靜語默
　無非是道也
　　　　　右第十八章
關尹子曰聖人以有言有爲有思者所以同
乎人
　言爲思者皆用也聖人應用之跡有時與
　凡人不異故云聖人以有言有爲有思者
　所以同乎人也
以未嘗言未嘗爲未嘗思者所以異乎人
　嘗者曾也未曾言爲思者言爲思未萌已
　前眞空之體也聖人眞空之體本與凡人
　不異爲凡迷而聖悟所以異乎凡人也故
　云以未嘗言未嘗爲未嘗思者所以異乎
　人也此章明迷人同聖人之跡不同聖人
　之道也
　　　　　右第十九章
關尹子曰利害心愈明則親不睦賢愚心愈
明則友不交是非心愈明則事不成好醜心
愈明則物不契
　心專明審何者爲利一向求利心專明審
　何者爲害一向避害如此雖父子之親亦
　不相和睦况於他人乎故云利害心愈明
　則親不睦也心專明審何者爲賢何者爲
　愚一向親賢而遠愚彼既賢於我必以我
　爲愚亦遠之矣如此則至老不能交同志
　之友也故云賢愚心愈明則友不交也心
　專明審何者爲是何者爲非一向就是而
　捨非被是非之名所拘凡事無巨細皆不
　敢爲如此則事無大小皆不能成也故云
　是非心愈明則事不成也心專明審何者
　爲好何者爲醜一向愛好而惡醜愛惡迷
　心一向著色雖夫婦之情不相契合矣故
　云好醜心愈明則物不契也愈者專也物
　者人物也
是以聖人渾之
　是以者因上結下之辭也渾者渾然眞心
　不生分别也是以聖人眞心渾然不生分
　别則無利害賢愚是非好醜之名故云是
　以聖人渾之也此章明聖人眞心渾然不
　生分别者也
　　　　　右第二十章
關尹子曰世之愚拙者妄援聖人之愚拙自
解
　援者引也世間有等愚魯拙鈍之人恐人
　笑之妄引聖人韜晦佯狂愚拙之跡以九
　解釋謂聖人亦有此愚拙也故云世之愚
　拙者妄援聖人愚拙自解
殊不知聖人時愚時明時拙時巧
　世之愚拙之人殊不知聖人隨時達變不
　滯於跡時可隱者則佯狂如愚則隱之至
　也時可顯者則名超日月也時可無爲則
　忘所能而如拙鈍也時可有爲善巧方便
　垂示迷人也故云殊不知聖人時愚時明
　時拙時巧也此章明聖人隱顯莫測也
　　　　　右第二十一章
關尹子曰以聖師聖者賢人以賢師聖者聖
人
　以聖知師聖人之德造之極者僅爲賢人
　也故云以聖師聖者賢人也以賢人之心
　師聖人之道造之極者乃爲聖人也故云
　以賢師聖人也
蓋以聖師聖者徇跡而忘道以賢師聖者反
跡而合道
　德用有跡蓋以聖智師聖人之德用是徇
　德用之跡忘道之體也故云蓋以聖師聖
　者徇跡而忘道也道體眞空無跡可徇蓋
　以賢人之心師聖人之道心開悟解體㝠
　眞空與跡相反而合道也故云以賢師聖
　者反跡而合道也此章明從本降跡徇跡
　而爲賢人從跡復本反跡而爲聖人
　　　　　右第二十二章
關尹子曰賢人趨上而不見下衆人趨下而
不見上聖人通乎上下惟其宜之
　賢人明理謂形而上者謂之道形而下者
　謂之器一向見於理殊不知理障是一邊
　故云賢人趨上而不見下也衆人昧於理
　迷著事用殊不知事障亦是一邊也故云
　衆人趨下而不見上也上者理也下者事
　也聖人洞了眞空不拘事理有時以理示
　人有時以事示人觀機垂訓聖人逆順合
　宜應變無方也故云聖人通乎上下惟其
　宜之也
豈曰離賢人衆人别有聖人也哉
　聖人如水賢人衆人如冰水因寒而凝結
　爲冰冰遇暖而復化爲水冰雖未化不可
　謂冰不是水也爲冰通身是水也聖迷爲
　凡凡悟復爲聖雖凡未悟不可謂凡不是
　聖也爲凡通身是聖也迷者不悟悲哉如
　此則要知水者休離冰尋即冰是水也要
　悟聖人之道休離凡究即凡是聖也明矣
　故云豈曰離賢人衆人别有聖人也哉也
　哉者深嘆迷人之辭也此章明道在聖凡
平等具足但迷悟不同也
　　　　　右第二十三章
關尹子曰天下之理夫者唱婦者隨牡者馳
牝者逐雄者鳴雌者應
　天下有自然之理陽尊陰卑陽剛陰柔陽
　先陰後故夫先唱而婦隨後應和也走獸
　牡陽先馳行牝陰隨後逐赶之也飛禽雄
　陽先嗚於上風雌陰應嗚於下風也故云
　天下之理夫者唱婦者隨牡者馳牝者逐
　雄者鳴雌者應
是以聖人制言行而賢人拘之
　聖人因觀天下有自然陰陽尊卑先後之
　理遂制立君臣父子夫婦兄弟尊卑先後
　之言行古今賢人不敢違越而行之是彼
　此言行拘束定而不得自在逍遥也故云
　是以聖人制言行而賢人拘之此章明聖
　人道超法則垂範後世也
　　　　　右第二十四章
關尹子曰聖人道雖虎變事則鼈行道雖絲
棼事則棊布
　虎變者喻聖人道之威光赫然應變無方
　鼈行者喻聖人用事不得已而緩緩後應
　故云聖人道雖虎變事則鼈行絲棼者喻
　聖人之道紛然無所不包羅棊布者喻聖
　人用事著著有條道理路下落也故云道
　雖絲棼事則棊布也此章明聖人之道難
　測用事有法則也
　　　　　右第二十五章
關尹子曰所謂聖人之道者胡然孑孑爾胡
然徹徹爾胡然堂堂爾胡然臧臧爾
　孑孑者無對待也徹徹者盡善盡美也堂
　堂者深奥難測也臧臧者妙之又妙也胡
　者何也言聖人之道何其孑孑然超諸對
　待也故云所謂聖人之道者胡然孑孑爾
　也聖人之道何其徹徹然盡善盡美何其
　堂堂然深奥難測何其臧臧然妙之又妙
　讚美不盡也故云胡然徹徹爾胡然堂堂
　爾胡然臧臧爾者也
惟其徧偶萬物而無一物能偶之故能貴萬
物
　偶者待也惟道無我能生萬物而與萬物
　不異而萬物待道而生而道無所待故能
　超貴乎萬物故云惟其能遍偶萬物而無
　一物能偶之故能貴萬物也無一物能偶
　者無一物比配道也此章明道超諸有迥
　絶對待
　　　　　右第二十六章
關尹子曰雲之卷舒禽之飛翔皆在虚空中
所以變化不窮
　雲之爲物地水之氣上升結而爲雲在虚
　空中或卷或舒聚散往來無跡可見也禽
　之爲物陽氣化生飛翔虚空中南北東西
　惟意所適來往縱横無跡可覓雲禽皆在
　虚空中卷舒飛翔變化往來不窮也故云
　雲之卷舒禽之飛翔皆在虚空中所以變
　化不窮也此借喻也
聖人之道則然
　聖人之道洞了眞空妙有體用如如應變
　無方如雲之卷舒禽之飛翔縱横變化無
　有窮極而無蹤跡可循也故云聖人之道
　則然也此章明聖人之道變化無窮而隱
　顯莫測也
　　　　　右第二十七章


文始眞經註卷之三











文始眞經註卷之四維十
　　　　神峯逍遥子牛道淳直解
　　　四符篇(符者精神魂魄/也凡一十七章)
關尹子曰水可析可合精無人也
　五行中水析而分爲萬水合而爲一水不
　假他物而獨見以此知水無人也水在人
　屬腎藏之精故精無人也故云水可析可
　合精無人也
火因膏因薪神無我也
　五行中火因油膏燈草或以柴薪爇之見
　火之形若無膏薪則火不能獨見以此知
　火無我也火在人屬心藏之神故神無我
　也故云火因膏因薪神無我也
故耳蔽前後皆可聞無人智崇無人一奇無
人冬凋秋物無人黑不可變無人北壽無人
皆精
　水既無人所在皆無人也水在藏爲腎在
　形爲耳耳乃腎之外表耳蔽著聲聽之前
　後皆聞耳既屬水亦無人也故云耳蔽前
　後皆可聞無人也水在五當爲智智見孤
　高名曰崇也智既屬水無人故曰智崇無
　人也水在數爲一一乃奇數即水之生數
　也一既屬水亦無人也故云一奇無人也
　水在時爲冬冬嚴寒故能凋秋草木之物
　冬既屬水亦無人也故云冬凋秋物無人
　水在色爲黑黑不可以變别色黑既屬水
　亦無人也故云黑不可變無人水在方爲
　北水壽長乆不枯涸以此知全精者多壽
　也北既屬水亦無人也故云北壽無人也
　已上耳智一冬黑北六者皆屬水水在五
　神屬精故云皆精
舌即齒牙成言無我禮卑無我二偶無我夏
因春物無我赤可變無我南夭無我皆神
　火既無我所在皆無我也火在藏爲心在
　形爲舌舌乃心之外表舌獨不能言即齒
　成言也舌既屬火亦無我也故云舌即齒
　牙成言無我也火在五常爲禮禮以謙卑
　爲本禮既屬火亦無我也故云禮卑無我
　火在數爲二二乃偶數也即火之生數也
　二既屬火亦無我也故云二偶無我也火
　在時爲夏夏因春生草木之物而長之也
　夏既屬火亦無我也故云夏因春物無我
　火在色爲赤赤可變爲别色也赤既屬火
　亦無我也故云赤變無我也火在方爲南
　火易滅故壽夭是知縱眞火者多夭也南
　既屬火亦無我也故云南夭無我也已上
　舌禮二夏赤南六者皆屬火火在五神爲
　神故云皆神也
以精無人故米去穀則精存
　水在五神爲精水既無人精亦無人以精
　無人譬如穀去皮㲉則精米存之此無人
　之象也故云以精無人故米去榖則精存
　也
以神無我故鬼憑物則神見
　火在五神爲神火既無我神亦無我以神
　無我譬如鬼慿附人物則見神通此無我
　之象也故云以神無我故鬼憑物則神見
　也
全精者忘是非忘得失在此者非彼
　人能保全至精孤然不與萬法爲侣則善
　是惡非寵得辱失俱忘之矣既孤然不與
　萬法爲侣是在此精而已不假彼法而獨
　存也故云全精者忘是非忘得失在此者
　非彼者也
抱神者時晦明時强弱在彼者非此
　人能保抱至神㝠然無我隨時達變時可
　晦隱則晦隱而獨善時可明顯則明顯而
　濟天下時可行仁德自强不息則行仁德
　而自强不息也時可謙卑柔弱則謙卑柔
　弱而自牧也晦明强弱在彼時而己非在
　此神也爲神無我也故云抱神者時晦明
　時强弱在此者非彼也此章明全精神者
　無我人者也
　　　　　右第一章
關尹子曰精神水火也五行互生滅之其來
無首其往無尾
　精屬水神屬火故精神水火也水生木木
　生火火生土土生金金生水水滅火火滅
　金金滅木木滅土土滅水也故云五行互
　生滅也正月二月木旺三月木旺十二日
　土旺十八日四月五月火旺六月火旺十
　二日土旺十八日七月八月金旺九月金
　旺十二日土旺十八日十月十一月水旺
　十二月水旺十二日土旺十八日春夏秋
　冬四時循環往來首尾可尋故云其來無
　首其往無尾也
則吾之精一滴不存亡爾
　精屬水故曰一滴也吾之至精之道不屬
　有無存亡也故云則吾之精一滴不存亡
　爾也
吾之神一欻無起滅爾
　神屬火故曰一欻吾之至神一欻之間無
　生無滅也起者生也故云吾之神一欻無
　起滅爾
惟無我無人無首無尾所以與天地㝠
　如上所說神無我精無人五行互生滅之
　其來無首其往無尾以此知惟無我人首
　尾者所以與天地同本於窈㝠之道也故
　云惟無我無人無首無尾所以與天地㝠
　也此章明精神無人我與天地同生於道
　　　　　右第二章
關尹子曰精者水魄者金神者火魂者木
　水在五神爲精故云精者水也金在五神
　爲魄故云魄者金也火在五神爲神故云
　神者火也木在五神爲魂故云魂者木也
精主水魄主金金生水故精者魄藏之
　精屬水魄屬金金是水之母金生水也以
　此知魄隱藏精也故云精主水魄主金金
　生水故精者魄藏之也
神主火魂主木木生火故神者魂藏之
　神屬火魂屬木木乃火之母木生火以此
　知魂隱藏神也故云神主火魂主木木生
　火故神者魂藏之也
惟水之爲物能藏金而息之能滋木而榮之
所以析魂魄
　希玄子賈本有此四句似與經文勢相聯
　不失次序故亦從而解之也金放於水中
　則隱息而不見木得水則滋生榮旺精既
　屬水魄既屬金魂既屬木水既藏金以此
　知精能析分魂魄也故云惟水之爲物能
　藏金而息之能滋木而榮之所以析魂魄
惟火之爲物能鎔金而銷之能燔木而燒之
所以㝠魂魄
　火能鎔銷其金亦能燒燔其木神既屬火
　魄既屬金魂既屬木火既能銷金燔木以
　此知神能合魂魄也故云惟火之爲物能
　鎔金而銷之能燔木而燒之所以㝠魂魄
　也
惟精在天爲寒在地爲水在人爲精
　精屬水水在天時則爲冬寒水在地形則
　爲五行之水水在人五神則爲精也故云
　惟精在天爲寒在地爲水在人爲精也
神在天爲熱在地爲火在人爲神
　神屬火在天時則爲夏熱在地形則爲五
　行之火在人五神則人五神則爲神也故
　云神在天爲熱在地爲火在人爲神
魄在天爲燥在地爲金在人爲魄
　魄屬金在天氣則爲炎燥在地形則爲五
　行之金在人五神則爲魄也故云魄在天
　爲燥在地爲金在人爲魄
魂在天爲風在地爲木在人爲魂
　魂屬木在天氣則爲風在地形則爲五行
　之木在人王神則爲魂也故云魂在天爲
　風在地爲木在人爲魂也
惟以我之精合天地萬物之精譬如萬水可
合爲一水
　因萬水可合爲一水之喻以此知吾之精
　可合天地萬物之精爲一精也故云惟以
　我之精合天地萬物之精譬如萬水可合
　爲一水也
以我之神合天地萬物之神譬如萬火可合
爲一火
　因萬火可合爲一火之喻以此知吾之神
　可合天地萬物之神爲一神也故云以我
　之神合天地萬物之神譬如萬火可合爲
　一火
以我之魄合天地萬物之魄譬如金之爲物
可合異金而鎔之爲一金
　因異金可合鎔之爲一金之喻以此知吾
　之魄可合天地萬物之魄爲一魄也故云
　以我之魄合天地萬物之魄譬如金之爲
　物可合異金而鎔之爲一金也
以我之魂合天地萬物之魂譬如木之爲物
可接異木而生之爲一木
　因異木可接爲一木之喻以此知吾之魂
　可合天地萬物之魂爲一魂也故云以我
　之魂合天地萬物之魂譬如木之爲物可
　接異木而生之爲一木也
則天地萬物皆吾精吾神吾魄吾魂何者死
何者生
　如上所說則天地萬物精神魂魄同生於
　道也既同生於道者道豈有生死哉故云
　天地萬物皆吾精吾神吾魄吾魂何者死
　何者生也此章明天地與我並生萬物與
　我爲一一生於道道無生死者也
　　　　　右第三章
關尹子曰五行之運因精有魂因魂有神因
神有意因意有魄因魄有精
　金木水火土五行運轉互相生也精屬水
　魂屬木水生木故云五行之運因精有魂
　也神屬火木生火故云因魂有神也意屬
　土火生土故云因神有意也魄屬金土生
　金故云因意有魄也精屬水金生水故云
　因魄有精也
五者回環不已
　精神魂魄意五者相生循環不已也已者
　止也故云五者循環不已也相生者精生
　魂魂生神神生意意生魄魄生精精復生
　魂也若人心神不生則意不生爲無火則
　無土也意不生則魄不生爲無土則無金
　也魄不生則精不生爲無金則無水也精
　不生則魂不生爲無水則無木也魂不生
　則神不生爲無木則無火也以此則知一
　心不生五者皆廢乃出輪迴之捷徑也
所以我之偶心流轉造化幾億萬歲未有窮
極
　偽心者業識也一切衆生業識忙忙無本
　可據流浪生死出榖入榖四生六道販骨
　如山輪迴不知幾億萬歲尚未有窮極出
　離也大聖垂慈是經由是而說也故云所
　以我之偽心流轉造化幾億萬歳未有窮
　極也造化者生死也我者一切衆生是也
然核芽相生不知幾萬株天地雖大不能芽
空中之核
　果木有核者埋於土内則生芽長成樹復
　結果生核核復埋土生芽芽又長成樹生
　核如此相生不知幾萬株樹而不窮故云
　然核芽相生不知幾萬株也此喻心含識
　則偽心流轉造化幾億萬歳未有窮極也
　若將果核以線繫之懸於空中彼天地雖
　大豈能生芽哉故云天地雖大不能芽空
　中之核也此喻一心合於眞空造化不能
　輪迴也
雌卵相生不知其幾萬禽陰陽雖妙不能卵
無雄之雌
　禽之雌因與雄交而生其卵雌覆卵而生
　小禽長大復有雌雄相交而生卵如此相
　生不知其幾千萬億禽也故云雌卵相生
　不知其幾萬禽也此喻心背覺合塵生死
　不已也彼禽之雌不與雄交合彼陰陽雖
　妙豈能生卵哉故云陰陽雖妙不能卵無
　雄之雌此喻心不合塵則無生死者也
惟其來干我者皆攝之一息則變物爲我無
物非我所謂五行者孰能變之
　我者心也心本無心因物境來相干則一
　息之間心忽見也以此知即物是心也故
　云惟其來干我者皆攝之一息則變物爲
　我也若無物境來干則心不見心既不見
　即是眞空五行豈能變眞空哉不能變眞
　空者則無生死輪迴也故云無物非我所
　謂五行者孰能變之故云見物便見心無
　物心不見十方通塞中眞心無不遍正謂
　此也此章明一念纔生則落五行輪迴不
　已一心不生則眞空陰陽不能陶鑄矣
　　　　　右第四章
關尹子曰衆人以魄攝魂者金有餘則木不
足也
　魄者陰也妄想貪著衆惡是也魂者陽也
　清靜無染衆善是也衆人愚癡顚倒妄想
　貪著外行衆惡内貪色慾外損陰德内耗
　元陽陽魂耗盡陰魄獨强惡習所攝死沉
　陰界如水流下蓋屬乎陰者自降也陰魄
　既獨强陰魄屬金是金有餘也陽魂既耗
　盡陽魂屬木是木不足也攝制伏也以强
　魄制伏弱魂也故云衆人以魄攝魂者金
　有餘則木不足也
聖人以魂運魄者木有餘則金不足也
　運者周行也聖人初學道時心開了悟清
　靜無染外行衆善不住行善之跡内保元
　陽不住空相離種種邊純陽流住陽魂運
　化陰魄消寂功滿蛻形升乎陽界所以爲
　聖人也如火發往上行蓋屬乎陽自升也
　陽魂既運化魂屬木是木有餘也陰魄既
　消寂魄屬金是金不足也
蓋魄之藏魂俱之魂之游魄因之
　魄屬陰陰主靜靜者隱藏之義也魄隱藏
　於夜魂亦俱隨魄隱藏也故云蓋魄之藏
　魂俱之也蓋者大蓋如此也魂屬陽陽屬
　動動者浮游之義魂浮游於晝魄因隨之
　而浮游也故云魂之游魄因之者也
魂書寓目魄夜舍肝寓目能見舍肝能夢
　魂乃肝藏之神目乃肝之外表魂晝寓目
　即無疑也魄乃肺藏之神鼻乃肺之外表
　應當魄夜舍肺今經言魄夜舍肝於文理
　違背傳寫之誤也且從舍肝解之終是牽
　强爲魂晝寓游於目魄因隨之寓游於目
　也魄夜舍藏於肺魂俱游而舍藏於肺也
　此論之甚當若言魂晝寓游於目魄因而
　隨寓游於目魄夜舍藏於肝魂俱隨而舍
　藏於肝肝是魂之本家不應說俱隨之也
　以此論牽强尤甚也魂晝寓游於目能見
　諸色相皆魂識所辯也故云魂晝寓目寓
　目能見也魄夜舍藏於肺者能作諸夢境
　皆尸魄妄想顚倒所成也故云魄夜舍肺
　舍肺能夢也
見者魂無分别析之者分别析之曰天地者
魂狃習也
　狃者狎也魂晝寓游於目能見衆色相皆
　魂所辯也故云見者魂也魂初寓目本無
　分别故云無分別也忽生分别之識故云
　析之者分别也既生分别之識則知在上
　曰天在下曰地也故云析之者天地也既
　識天地則是魂識狎習染狎於識性如犀
　牛翫月月形入角雖盡犀牛形亦不能去
　角中之月也識染天地萬物者亦復如是
　也乃輪迴之因塵劫不能出者爲此識也
　故云魂狃習也
夢者魄無分别析之者分别析之曰彼我者
魄狃習也
　魄夜舍藏於肺能作諸夢故云夢者魄也
　魄初舍肺本無分别而生分别之識則分
　析曰彼人此我者皆魄識狃習顚倒夢想
　而迷眞著妄也故云無分别析之者分别
　析之曰彼我者魄狃習也
火生土故神生意
　郭子謙本有此七字甚與經文勢通暢故
　亦從而解之神屬火意屬土火生土故神
　生意也故云火生土神生意也
土生金故意生魄
　意屬土魄屬金故意生魄也故云土生金
　故意生魄
神之所動不名神名意意之所動不名意名
魄
　動者生也神之所生即不得名神也乃名
　之爲意神屬火意屬土火生土以此知神
　生則名意也故云神之所動不名神名意
　也意之所生不得名意乃名之爲魄也魄
　屬金土生金以此知意生則名魄也故云
　意之所動不名意名魄也
惟聖人知我無我知物無我皆因思慮計之
而有
　聖人了悟眞空元本無我眞空者思慮未
　萌思慮未萌者内不知有我外不知有物
　也知者悟也聖人了悟眞空元無物我今
　計物我者皆因思慮妄計之而有也故云
　惟聖人知我無我知物無物皆因思慮計
　之而有
是以萬物之來我皆對之以性而不對之以
心性者心未萌也
　是以者因上仍下之辭也因上凡人以思
　慮妄計萬物彼我以此萬物之來吾但以
　性對之性者眞空眞空應物常寂故云是
　以萬物之來我皆對之以性也但對之以
　性而不對之以心者何也答曰性者心未
　萌生也心未萌者即是眞空之性也故云
　而不對之以心性者心未萌也
無心則無意矣蓋無火則無土無意則無魄
矣蓋無土則無金
　心屬火意屬土無火不生土故云無心則
　無意矣蓋無火則無土也意屬土魄屬金
　無土則不生金故云無意則無魄矣蓋無
　土則無金
一者不存五者皆廢
　一者心也一心不生則神意魄精魂五者
　皆廢而不相生也故云一者不存五者皆
　廢也
既能渾天地萬物以爲魂斯能渾天地萬物
以爲魄
　既者因前章說以我之魂合天地萬物之
　魂也既能以我之魂渾同天地萬物之魂
　斯能以我之魄渾同天地萬物之魄也故
　云既能渾天地萬物以爲魂斯能渾天地
　萬物以爲魄
凡造化所妙皆吾魂凡造化所有皆吾魄則
無一物可役我者
　如上說者我之魂魄渾同天地萬物之魂
　魄以此知凡造化者所妙所有皆吾魂魄
　也故云凡造化所妙皆吾魂凡造化所有
　皆吾魄造化者造物也既與造物者游則
　能役萬物無一物能役吾也經云一道能
　作萬物終無有一物能作道者能害道者
　與此同也故云則無一物可役我者也此
　章明一心既萌則五神妄生不已一心不
　生則五神還原可與造物同游
　　　　　右第五章
關尹子曰鬼云爲魂鬼白爲魄於文則然
　云字傍鬼字爲魂字白字傍鬼字爲魄字
　於文字則如是故云鬼爲魂鬼白爲魄
　於文則然
鬼者人死所變
　有一分陰不盡不能爲仙有一分陽不盡
　不能爲鬼以此知人元陽耗盡雖未死亦
　死也人是戴㲉鬼鬼是脱㲉人蓋妄結惡
　習死沉陰界變而爲鬼也故云鬼者人死
　所變也
云者風風者木白者氣氣者金
　陽氣爲云云昇無陰相接化而爲風風屬
　巽巽屬木故云云者風風者木也白色屬
　金金氣化爲白色故云白者氣氣者金
風散故輕清輕清者上天金堅故重濁重濁
　
者入地
　風屬陽能散萬物故輕清也風既屬陽又
　輕清自然上昇於天故云風散故輕清輕
　清者上天也金形屬陰故堅而重濁金既
　屬陰形堅而重濁自然下沉於地也故云
　金堅故重濁重濁者入地也
輕清者魄從魂昇重濁者魂從魄降
　人修衆善則屬陽死則善福所資則其氣
　輕清自然魄從魂昇於陽界此亦自然之
　類也故云輕清者魄從魂昇也人行衆惡
　則屬陰死則惡業所攝則其氣重濁自然
　魂從魄降下沉於陰界亦自然之類也故
　云重濁者魂從魄降也
有以仁昇者爲木星佐有以義昇者爲金星
佐有以禮昇者爲火星佐有以智昇者爲水
星佐有以信昇者爲土星佐
　人專一行仁惠行之至也死而上昇爲木
　歲星之輔佐也爲仁屬木也亦自然而然
　各從其類也故云有以仁昇者爲木星佐
　也人專行義以宜物行之至也死而上昇
　爲金太白星之輔佐也爲義屬金也故云
　有以義昇爲金星佐也人專行禮以尊君
　父行之至也死而上昇爲火熒惑星之輔
　佐也爲禮屬火也故云有以禮昇者爲火
　星佐也人專以智别眞偽是非從眞是而
　不從偽行之至也死而上昇爲水極星之
　輔佐也爲智屬水也故云有以智昇者爲
　水星佐也人專行誠信言行相符行之至
　也死而上昇爲土鎭星之輔佐也爲信屬
　土也故云有以信昇者爲土星佐也
有以不仁沉者木賊之不義沉者金賊之不
禮沉者火賊之不智沉者水賊之不信沉者
土賊之
　人行不仁則衆惡獨擅行之至也則死而
　沉於陰界則東嶽拘而治罪爲東嶽屬木
　既拘而治罪非木賊而何故云有以不仁
　沉者木賊之也人專行不義一切顚倒不
　合義理行之至也則死而沉於陰界則西
　嶽拘而治罪爲西嶽屬金也故云有以不
　義沉者金賊之也人專行無禮侮慢君父
　不忠不孝行之至也則死而沉於陰界則
　南嶽拘而治罪爲南嶽屬火故云有以不
　禮沉者火賊之也人專行不智愚癡所障
　不鑑眞偽是非一切倒錯則死而沉於陰
　界則北嶽拘而治罪爲北嶽屬水也故云
　有以不智沉者水賊之也人專行不誠信
　一切誑言妄語言行相違誑妄過重則死
　而沉於陰界則中嶽拘而治罪爲中嶽屬
　土也故云有以不信沉者土賊之也已上
　行五常之德則爲五星之佐背五常之德
　者反彼五行賊之可不愼歟
魂魄半之則在人間
　人行半善半惡則罪福兩停善屬陽魂惡
　屬陰魄如此則不昇陽界不沉陰界只在
　人間宛轉生死也故云魂魄半之則在人
　間
升魂爲貴降魄爲賤靈魂爲賢厲魄爲愚輕
魂爲明重魄爲暗
　前生作善多則昇魂爲今生富貴故云昇
　魂爲貴也前生作惡多則降魄爲今生貪
　賤之人也故云降魄爲賤也前生有慧明
　理則靈魂爲今生賢人也故云靈魂爲賢
　也前生無慧愚癡剛悍則厲魄爲今生愚
　人也故云厲魄爲愚也前生智性爲善則
　輕魂爲今生聰明人也故云輕魂爲明也
　前生無智性爲惡則重魄爲今生癡暗也
　故云重魄爲暗
陽魂爲羽鈍魄爲毛明魂爲神幽魄爲鬼
　今生輕薄作惡死而陽魂爲羽蟲之類故
　陽魂爲羽也今生癡鈍作惡死而鈍魄爲
　毛蟲之類故鈍魄爲毛也今生聰明正直
　疾惡樂善死而明魂爲神衹也故明魂爲
　神也今生好幽暗行奸盜作諸不善死而
　幽魄爲鬼也故幽魄爲鬼也
其形其居其識其好皆以五行契之
　貴賤賢愚明暗羽毛神鬼其形狀居處雖
　不同皆因業識所好之因各報如此之果
　也如好五常之因得報爲五星卿佐之果
　也如違五常之因報有五嶽治罪之果也
　故云其形其居其識其好皆以五行契之
惟行之數參差不一所以萬物之多盈天地
間猶未已也
　水生數一成數六火生數二成數七木生
　數三成數八金生數四成數九土生數五
　成數十故云惟行之數參差不一也五行
　陰陽相推相蕩交感變化巨細洪纖飛潜
　動植所以紛紛擾擾不止於萬億之多充
　盈於天地之間生生化化感異類創生猶
　未止息也故云所以萬物之多盈天地間
　猶未已也
以五事歸五行以五行作五蟲可勝言哉
　以事者皆用也五用者視聽食息思歸五
　行者目乃肝之外表肝屬木故目視屬木
　也耳乃腎之外表腎屬水耳聽屬水也舌
　乃心之外表心屬火故舌食屬火也鼻乃
　肺之外表肺屬金故鼻息屬金也意乃脾
　之神屬土故意思屬土也故云以五事歸
　五行也五行者木火土金水也五蟲者鱗
　羽倮毛甲也東方甲乙木作鱗蟲三百六
　十種龍爲長也南方丙丁火作羽蟲三百
　六十種鳳凰爲長也中央戊己土倮蟲三
　百六十種聖人爲長也西方庚辛金作毛
　蟲三百六十種麒麟爲長也北方壬癸水
　作甲蟲三百六十種靈龜爲長也故云以
　五行作五蟲可任論動植之物也故云可
　勝言哉也勝者任也言者論也
譬如兆龜數蓍至誠自契五行應之誠苟不
至兆之數之無一應者
　兆龜數蓍見解二柱首章也向來所說貴
　賤賢愚明暗羽毛神鬼五常之因果譬如
　以至誠祝願鑽龜榖數蓍草五行應之以
　吉凶之兆也人之其形其居其識其好皆
　以五行契之亦復如是也故云譬如兆龜
　數蓍至誠自契五行應之也若鑽龜數蓍
　之時而心不至誠吉凶之兆無一應也人
　心無所愛著絶其所好清淨無染離種種
　邊不落因果輪迴亦復如是也故云誠苟
　不至兆之數之無一應者也
聖人假物以游世五行不得不對
　聖人假借四大之貌物以五常之德普利
　羣品爲之妙用也既以五常爲妙用寓游
　世間普利羣品以仁屬木義屬金禮屬火
　智屬水信屬土既爲之五常不得不對屬
　於五行也故云聖人假物以游世五行不
　得不對也此章明心有染著則落因果心
　離染著則出輪迴
　　　　　右第六章
關尹子曰三者具有魂魂者識目者精色者
神見之者爲魂耳口鼻心之類
　魂具此識精神三也故云三者具有魂也
　魂晝寓目目視而辯五色亦具識精神然
　後能視辯之也故云魂者識目者精色者
　神也謂目之辯色者魂識也目之神水乃
　精神也不獨視爲然耳聽聲口嘗味鼻聞
　香心思境皆同具有識精神方能别辯聲
　味香境也故云見之者爲魂耳口鼻心之
　類也類者同也
在此生者愛爲精爲彼生父本觀爲神爲彼
生母本愛觀雖異皆同識生
　在此生身者爲彼父生愛識戀母愛爲精
　精屬水彼母生觀識戀父觀爲神神屬火
　父母交感精神爲此生身之本也故云在
　此生者愛爲精爲彼生父本觀爲神爲彼
　生母本父母愛觀雖不同皆用識情交感
　生子則同也故云愛觀雖異皆因同生也
彼生生本在彼生者一爲父故受氣於父氣
爲水二爲母故受血於母血爲火
　彼父母生生之本也爲父精屬水水數一
　故一爲父也此身受生之初先得父之精
　氣以成胎元精氣屬水故云彼生生本在
　彼生者一爲父故受氣於父氣爲水也爲
　母血屬火火數二故二爲母也此身受生
　之初次得母之血氣以成胎本血氣屬火
　故云二爲母故受血於母血爲火
有父有母彼生生矣
　有父有母陰陽交感彼爲父父母母而生
　生不窮矣故云有父有母彼生生矣
惟其愛之無識如鎖之交觀之無識如燈之
照吾識不萌吾生何有
　惟以至仁不仁平等普利而無識不求報
　恩不住行仁之跡雖與世交如鎻鐄相交
　而無情識之心也故云惟其愛之無識如
　鎻之交也仁者兼愛也圓明定慧如大圓
　鏡鑑物無心如燈破暗照物無識也故云
　觀之無識如燈之照也如上所說至仁不
　仁平等普利而無心定慧圓明應物而無
　識吾識不萌生吾生死何有哉故云吾識
　不萌吾生何有哉此章明識是生死之種
　無識則無生死輪迴也
　　　　　右第七章
關尹子曰如桴扣鼓鼓之形者我之有也鼓
之聲者我之感也桴已往矣餘聲尚存終亦
不存而已矣
　寓游於世物來相感如似桴槌扣擊於鼓
　感而後聲也故云如桴扣鼓也我之所有
　精神如鼓之形我之應感如鼓之聲也故
　云鼓之形者我之有也鼓之聲者我之感
　也桴槌已往鼓餘聲尚在如感我者已往
　我之精神魂魄之識尚未能忘回光照破
　此識而忘之是終亦不存也故云桴已往
　矣餘聲尚存終亦不存而已矣
鼓之形如我之精鼓之聲如我之神其餘聲
者猶之魂魄
　吾之歷歷精明如鼓之形也吾之寂然不
　動感而遂通如鼓之聲也故云鼓之形如
　我之精鼓之聲如我之神也吾之魂魄之
　識物感不忘猶似桴已往矣鼓之餘聲尚
　存也故云餘聲者猶魂魄也
知夫倏往倏來則五行之氣我何有哉
　人能了悟本性眞空物境倏忽來往應變
　常寂如此金木水火土五行之氣於眞空
　何有哉故云知夫倏往倏來則五行之氣
　我何有哉此章明眞空不屬五行也
　　　右第八章
關尹子曰夫果之有核必待水火土三者具
矣然後相生不窮三者不具如大旱大潦大
塊皆不足以生物
　果木之中有子核埋於土内必待雨陰水
　之滋潤情陽火之薰蒸然後核生芽芽長
　成樹樹復結果核核依前種之水火土三
　者滋潤薰蒸復生芽長樹結果核相生無
　有盡期也故云夫果之有核必待水火土
　三者具矣然後相生不窮也若果核不埋
　於土無陰雨陽情滋潤薰蒸安能生芽成
　樹哉若無水火土如似大亢旱時大水澇
　時大乾土塊時三時種物皆不得生也故
　云三者不具如大旱大潦大塊皆不足以
　生物也潦者澇也足者得也
精水神火意土三者本不交惟人以根合之
故能於其中橫見有事
　精屬水神屬火意屬土精神意三者本不
　交生於物惟人之父母以二根交合精神
　意識混融於恍惚之際橫妄見其象有此
　胞胎之事生生不窮如果核得水火土生
　芽長樹復結果核生生不窮也故云精水
　神火意土三者本不交惟人以根合之故
　能於其中横見有事也
猶如術呪能於至無見多有事
　父母未交合之時各自眞空之性本來清
　靜無物以二根交合精神意而生子者猶
　法術呪士巫覡之類能於至無中呼召鬼
　神妄見變化怪異之事也故云猶如術呪
　能於至無見多有事也此章明本來清靜
　元無生死人迷愛慾屈沉生死也
　　　　　右第九章
關尹子曰魂者水也木根於冬水而花於夏
火故人之魂藏於夜精而見於晝神
　魂者木也木冬時歸根復命得冬水炁滋
　養於夏得火炁薰蒸則發花也故云魂者
　木也木根於冬水而華於夏火也精屬水
　魂屬木水生木故云人之魂藏於夜精也
　夜屬陰陰屬水晝屬陽陽屬火神屬火魂
　晝寓目以見神彩故云而見於晝神也
合乎精故所見我獨蓋精未嘗有人合乎神
故所見人同蓋神未嘗有我
　精屬水水無人也精亦無人也合乎至精
　則歷歷孤明不與萬法爲侣也故云合乎
　精故所見我獨蓋精無人也合乎至神則
　㝠㝠莫測感而後應應人事而無我也神
　屬火火無我神亦無我也故云合乎神故
　所見人同蓋神未嘗有我也此章明全乎
　至精至神者無人我也
　　　　　右第十章
關尹子曰知夫此身如夢中身隨情所見者
可以飛神作我而遊太清
　知者悟也人能了悟四大假合之身如塵
　埃聚沬浮漚夢幻不堅固虚妄不實之身
　皆是隨妄情所見以爲有我了悟如此洞
　徹眞空以飛騰神用不疾而遠不行而至
　太清之境無日不遊也太清者眞空之妙
　道也故云知夫此身如夢中身隨情所見
　者可以飛神作我而遊太清也
知夫此物如夢中物隨情所見者可以凝精
作物而駕八荒
　物者用也人能悟此六用神通亦如夢幻
　不實了悟知此洞徹眞空以凝澄清精微
　之體而作生妙用駕馭八荒而爲頃刻之
　遊也故云知夫此物如夢中物隨情所見
　者可以凝精作物而駕八荒也八荒者四
　海之外謂之八紘八紘之外謂之八演八
　演之外謂之八區八區之外謂之八極八
　極之外謂之八荒八荒之外謂之鴻荒廣
　莫之界也又太清者太上所居之天也在
　四種民天之上即太清仙境也大開之士
　以眞空太虚爲體遠及八荒之外近在眉
　睫之間陰陽莫測鬼神難窺不假他物八
　荒之外太清仙境而爲咫尺頃刻之遊也
　或示變化警愚迷啓誠信向道之心或以
　飛神作身外之身而乗空履虚昇遊太清
　仙境或以凝精作龍虎鸞鳳龜鶴梁鯉箕
　樓之類駕馭而適八荒之外以爲遊戲也
是道也能見精神而乆生能忘精神而超生
　是者此也道者不可思議之道也了悟不
　可思議之妙道則形如枯木心似寒灰自
　然神定精凝返老還童延形長生乆視如
　廣成子千二百歲身未嘗衰是也故云是
　道也能見精神而乆生也既身心如枯木
　寒灰即是以忘精神而遠超生滅也故云
　能忘精神而超生也
吸氣以養精如金生水
　氣白色屬金世有衛生小功法以鼻吸氣
　在息須臾微微緩出以爲養精攻病以氣
　養滋其精如金生水爲氣屬金精屬水也
　故云吸氣以養精如金生水也
吸風以養神如木生火
　世有小功法以治心者以鼻引清風微微
　來往出入則心不亂而神定亦得其所養
　如木生火爲風屬木神屬火也故云吸風
　以養神故木生火也
所以假外以延精神
　如上所說吸氣吸風以養精神是假外以
　延留精神不令耗散也故云所以假外以
　延精神也
漱水以養精精之所以不窮
　世有小功法以漱津液而保養其精不令
　走泄而精益無窮也故云漱水以養精精
　之所以不窮也
摩火以養神神之所以不窮
　世有小功法凝思以手摩臍輪令熱如火
　乆而神益無窮也故云摩火以養神神之
　所以不窮也
所以假内以延精神
　如上所說漱津液之水摩臍輪之火不假
　外物是假内以延留精神不令耗散也故
　云所以假内以延精神也
若夫忘精而超生者吾嘗言之矣
　若夫洞了眞空精神返源窈㝠莫測不知
　有精神之可忘亦無生滅之可超吾嘗垂
　示學人言之矣其他假外假内小功小法
　吾未嘗言之也故云若夫忘精神而超生
　者吾嘗言之矣此章明道由心悟而行小
　功小法莫之及也
　　　　　右第十一章
關尹子曰人勤於禮者神不外馳可以集神
　禮在五行屬火神亦屬火禮者謹敬也人
　心專以謹敬愼獨不欺闇室則心神不馳
　騁而凝集靜定也故云人勤於禮者神不
　外馳可以集神也謹者專也
人勤於智者精不外移可以攝精
　智在五行屬水精亦屬水智者明眞偽是
　非專以保眞忘偽則名從是違非也如此
　則精不妄泄於外可以攝養至精也故云
　人勤於智者精不外移可以攝精也攝者
　養也
仁則陽而明可以輕魂義則陰而㝠可以御
魄
　仁在五行屬木魂亦屬木仁以靜自利以
　慈利他慈善屬陽靜則明了魂神輕清而
　澄湛也故云仁則陽而明可以輕魂也義
　在五行屬金魄亦屬金洞了眞空與道相
　眞陰隱窈㝠令尸魄止靜而澄徹也故云
　義則陰而㝠可以御魄也御者使止也此
　章眀五常爲道之妙用也
　　　　　右第十二章
關尹子曰蜣蜋轉丸丸成精思之而有蝡白
存丸中俄去㲉而蟬
　蜣蜋推糞轉爲丸毬丸毬既成鑽入土中
　抱丸而精一思之其蜣蜋精神氣俱入丸
　中化爲蝡白蟲經秋冬春三時氣含養得
　夏火氣薰蒸出土縁上草木墻壁之類俄
　頃之間從脊裂開退去皮㲉化而爲蟬飛
　遊林木吸風飲露而嗚也故云蜣蜋轉丸
　丸成精思之而有蝡白存丸中俄去殻而
　爲蟬也
彼蜣不思彼蝡奚白
　彼蜣蜋不抱糞丸精思之彼蝡蟲何得生
　白哉皆因妄想而形隨之而變也故云彼
　蜣不思彼蝡奚白也奚者何也此章明生
　死變化皆因妄想貪著而有也
　　　　　右第十三章
關尹子曰庖人羹蠏遺一足机上蠏已羹而
遺足尚動是生死者一氣聚散爾
　庖厨之人將螃蠏作羹之時遺留螃蠏一
　脚足机卓案上其螃蠏作成羹而遺留之
　脚尚自揺動以此知是生死者一氣聚散
　爾氣聚則生氣散則死遺足尚動者氣未
　散盡也故云庖人羹蠏遺一足机上蠏已
　羹而遺足尚動是生死者一氣聚散爾
不生不死而人橫計曰生死
　横者妄也本來面目眞空之性禀自五太
　之前五太之前未有一氣以此明知眞空
　之性不屬氣也不屬氣者則無聚散無聚
　散者則無生死也如此則知不悟性者但
　見氣聚成形以爲生氣散形壞以爲死豈
　不妄計哉故云不生不死而人橫計曰生
　死也此章明性本無生死迷人妄計而恐
　怖也
　　　　　　右第十四章
關尹子曰有死立者有死坐者有死卧者有
死病者有死藥者等死無甲乙之殊
　世間或有人立地化去者或有坐地化去
　者或有卧地化去者或有因病重化去者
　或有因服毒藥化去者立坐卧病藥五等
　之不同其死則不異也無甲死者如何乙
　死者如何之殊異也故云有死立者有死
　坐者有死卧者有死病者有死藥者等死
　無甲乙之殊也
若知道之士不見生故不見死
　知者悟也悟道之士洞了眞空心無生滅
　反觀四大假合如塵埃聚沬如蘧廬賃舍
　暫寄而已不見生死之可逃也故云若知
　道之士不見生故不見死也此章明道無
　生死了道者無生死之可見也
　　　　　右第十五章
關尹子曰人之厭生死超生死者皆是大患
　患者病也迷人不悟道無生死而能生死
　者則不生不死也未悟如此起厭生死之
　心擬欲直超生死者皆是學道之大病也
　故云人之厭生死超生死者皆是大患也
譬如化人若有厭生死心超生死心止名爲
妖不名爲道
　化人者教化人也譬如爲人師範教化迷
　人學道令人生厭離生死之心超越生死
　之心止名爲教人學妖怪不祥之事豈名
　爲教人學道哉故云譬如化人若有厭生
　死心超生死心止名爲妖不名爲道也此
　章明了道者無生死之可厭超也
　　　　　右第十六章
關尹子曰計生死者或曰死已有或曰死已
無或曰死已亦有亦無
　妄計生死之人或曰假身如賃舍舍壤人
　存身死性存也故云計生死者或曰死已
　有也或有人曰人生一世草生一秋人死
　如燈滅已死則無有也故云或曰死已無
　也或有人曰人死無蹤跡却有附人而通
　傳者直疑亦有亦無也故云或曰死已亦
　有亦無也
或曰當喜者或曰當懼者或曰當任者或曰
當超者愈變識情馳鶩不已
　或有人曰生不靈而死靈生不樂而死樂
　惟神之有形猶形之有疣茍無其疣何所
　不可如此不亦以死而爲喜乎故云曰當
　喜者也或有人曰人死爲鬼㝠㝠長夜無
　三光之所照無家鄉之所居無相識之依
　託無飲饌之所食黑暗陰界誠可懼也故
　云或曰當懼者也或有人曰人之生死倏
　然而來倏然而往不喜不懼任其自然故
　云或曰當任者也或有人曰人之生死欲
　超不難一志學道直超生死故云或曰當
　超者也向來妄計生死者言死已有已無
　亦有亦無當喜懼任超之八人所言愈變
　妄識迷情奔馳騖驟之不止也故云愈變
　識情馳騖不已也
殊不知我之生死如馬之手如牛之翼本無
有復無無譬如火水雖犯火水不能燒之不
能溺之
　向來妄計生死之人殊不知本來元無生
　死而妄計生死者如妄計馬有手而妄執
　如牛有翼而妄飛馬牛本來無手翼而妄
　計有手翼也以譬喻則知本來元無有生
　死復無無有也故云殊不知我之生死如
　馬之手如牛之翼本無有復無無也本來
　眞空妙有與太虚同體以空合空如以火
　投火不間其明火不燒火也以水投水不
　間其清水不溺水也故云譬如火水雖犯
　火水不能燒之不能溺之也此章明情識
　不萌元無生死也
　　　　　右第十七章

文始眞經註卷之四










文始眞經註卷之五賢一
　　　　神峯逍遥子牛道淳直解
　　　五鑑篇(鑑者心也/凡二十章)
關尹子曰心蔽吉凶者靈鬼攝之心蔽男女
者淫鬼攝之心蔽幽憂者沉鬼攝之心蔽逐
放者狂鬼攝之心蔽盟詛者奇鬼攝之心蔽
藥餌者物鬼攝之
　蔽者執蔽也蒙昧也人心專一執蔽吉凶
　禍福五行陰陽者則有靈通之鬼統攝而
　蒙昧也故云心蔽吉凶者靈鬼攝之也人
　心專一執蔽嬰姹夫婦御女採戰之術則
　有淫慾之鬼統攝而蒙昧也故云心蔽男
　女者淫鬼攝之也人心專一執蔽幽暗憂
　愁則沉溺之鬼攝而蒙昧也故云心蔽幽
　憂者沉鬼攝之也人心專一執蔽逐走放
　飛畋獵者則有狂蕩之鬼統攝而蒙昧也
　故云心蔽逐放者狂鬼攝之也人心專一
　執蔽盟誓呪詛者則奇異之鬼統攝而蒙
　昧也故云心蔽盟詛者奇鬼攝之也人心
　專一執蔽修合服食藥餌者則有藥物之
　鬼統攝而蒙昧也故云心蔽藥餌者物鬼
　攝之也
如是之鬼或以陰爲身或以幽爲身或以風
爲身或以氣爲身或以土偶爲身或以彩畫
爲身或以老畜爲身或以敗器爲身
　如上所說靈鬼淫鬼沉鬼狂鬼奇鬼物鬼
　六等之鬼統攝蒙昧六等執蔽之人也故
　云如是之鬼也鬼無形相必附託物以爲
　身或以附託陰影爲身而見形昧人者故
　云或以陰爲身也鬼或有附託幽暗以爲
　身而見形昧人者故云或以幽爲身也鬼
　或有附託旋風以爲身而見形昧人者故
　云或以風爲身也鬼或有附託陰氣以爲
　身而見形昧人者故云或以氣爲身也鬼
　或有附託土偶塑人以爲身而見形昧人
　者故云或以土偶爲身也鬼或有附託彩
　畫人物之像以爲身而見形昧人者故云
　或以彩畫爲身也鬼或有附託老畜走獸
　以爲身而見形昧人者故云或以老畜爲
　身也鬼或有附託敗壞器物以爲身而見
　形昧人者故云或以敗器爲身也
彼以其精此以其精兩精相搏而神應之
　彼者附託陰幽風氣土偶彩畫老畜敗器
　八者之鬼也此者心蔽吉凶男女幽憂逐
　放盟詛藥餌六者之人也爲此人專一執
　蔽已上六者之事精執不移彼附託鬼之
　精與人精兩相激搏而鬼有靈通神異之
　應也故云彼以其精此以其精兩精相搏
　而神應之也
爲鬼所攝者或解奇事或解異事或解瑞事
其人傲然不曰鬼于躬惟曰道于躬
　心執蔽之人爲靈淫沉狂奇物六鬼統攝
　蒙昧者或解珍奇之事或解異怪之事或
　解祥瑞之事預言必應衆人敬之以爲聖
　其解奇異瑞事之人傲然不言有鬼附於
　身唯言至道於身有此靈通也故云爲鬼
　所攝者或解奇事或解異事或解瑞事其
　人傲然不曰鬼于躬惟曰道于躬也
久之或死木或死金或死繩或死井
　爲鬼所攝之人預解奇異瑞事傲然以爲
　得道乆之或自觸樹木而死或以刀刃自
　刎而死或以繩自縊而死或自投井而死
　也故云乆之或死木或死金或死繩或死
　井也
惟聖人能神神而不神於神役萬神而執其
機可以會之可以散之可以禦之日應萬物
其心寂然
　惟有了道聖人洞徹眞空妙有了悟不神
　之神陰陽莫測神鬼難窺化身周遍塵沙
　界妙用神通無量韜晦不顯也故云惟聖
　人能神神而不神於神也了道聖人能呼
　召風雨役使萬神而執機也執者把握也
　了道聖人不唯能呼召風雨而役使萬神
　更能使可以會而聚之可以散而分之可
　以禦而止之也故云可以會之可以散之
　可以禦之也了道聖人之心如月印衆水
　如風嗚萬籟如懸鏡鑑形如空谷傳聲應
　變而常寂常明常清常靜也故云日應萬
　物其心寂然也此章明心有執蔽皆邪心
　無蔽皆道也
　　　　　右第一章
關尹子曰無一心五識並馳心不可一無虚
心五行皆具心不可虚無靜心萬化密移心
不可靜
　無者禁止之辭也謂本來妙心元自不二
　垂誡學人無得專心守一若萌專心守一
　之念則守一之念與視聽食息思之五識
　相並奔馳不得一也以此明了則知心不
　可守一也故云無一心五識並馳心不可
　一也本來妙心元無一物等同太虚垂誡
　學人無得專心虚廓若萌專心虚廓之念
　與喜火怒木思土憂金恐水之五行皆同
　具足不得虚也以此明了則知心不萌虚
　廓之念也故云無虚心五行皆具心不可
　虚也本來妙心元自清靜垂誡學人無得
　專心守靜若蒙專心守靜之念與萬化密
　遷移而不得靜也以此明了則知心不可
　守靜也故云無靜心萬化密移心不可靜
　也
借能一則二偶之借能虚則實滿之借能靜
則動揺之
　本來妙心元自不二於不二妙心萌守一
　之念則守一之念與不二妙心爲二偶對
　也故云借能一則二偶之也此釋心不可
　一也本來妙心元無一物等同太虚於此
　無物妙心萌專虚廓之念則專虚廓之念
　塡實滿塞無物之妙心也故云借能虚則
　實滿之也此釋心不可虚也本來妙心元
　自清靜猶如虚空無動無揺於本靜妙心
　萌守靜之念守靜之念既生則是動摇妙
　心也故云借能靜則動摇之也此釋心不
　可靜也
惟聖人能歛萬有於一息無有一物可役吾
之明徹散一息於萬有無有一物可間吾之
云爲
　惟了道聖人之心猶如太虚無所不容化
　身億萬一息之間返本還源如一切水月
　一眞月統攝其水月波流無有一水可没
　溺眞月之明徹也故云惟聖人能歛萬有
　於一息無有一物可役吾之明徹也了道
　聖人一息之間散布化身周遍塵沙界如
　一眞月普見一切水也一切水波流不停
　無有一切水可間斷眞月之光明云爲照
　耀也故云散一息於萬有無有一物可間
　吾之云爲也此章明本來妙心元自不二
　虚靜應變縱奪無妨也
　　　　　右第二章
關尹子曰火千年俄可滅識千年俄可去
　火本無我因膏因薪而見形雖千年之乆
　若俄頃膏薪俱盡則火亦隨之而滅也故
　云火千年俄可滅也此起喻也迷人業識
　忙忙無本可據輪迴億劫不能出離者皆
　因此識也識亦無我依境而見雖千萬年
　之乆若蒙師點化直下頓悟本來妙心元
　自清靜等同太虚則俄頃之間境忘識去
　矣如薪盡火滅也故云識千年俄可去也
　此喻也此章眀識是生死根境忘識去出
　輪迴之要者也
　　　　　右第三章
關尹子曰流者舟也所以流之者是水非舟
運者車也所以運之者是牛非車思者心也
所以思之者是意非心
　人但見舟之流行殊不知所以使舟流行
　者是水流行非舟自能流行也故云流者
　舟也所以流之者是水非舟也人但見車
　之運行殊不知所以使車運行者是牛拽
　之運行非車能自運行也故云運者車也
　所以運之者是牛非車也此舟車二者借
　喻也人但知心之思慮殊不知所以能思
　慮者是意識能思慮非本來妙心有思慮
　也故云思者心也所以思之者是意非心
　也此合喻也
不知所以然而然惟不知所以然而然故其
來無從其往無在
　本來妙心眞空爲體妙有爲用體用如如
　應變無窮神鬼難窺陰陽莫測不知所以
　然而然也不知所以然而然本來妙心元
　在五太之前象帝之先洞然明了其來不
　知從何而生來㝠然隱密其往不知所在
　而居止故云不知所以然而然惟不知所
　以然而然故其來無從其往無在也
其來無從其往無在故能與天地本原不古
不今
　疊上二句謂本來妙心不知從何而生來
　㝠然隱密往然不知所在如此天地與吾
　同本原妙心而生本原妙心不屬時節故
　不古不今也故云其來無從其往無在故
　能與天地本原不古不今也此章明本原
　妙心禀自五太之前非思慮之所知也
　　　　　右第四章
關尹子曰知心無物則知物無物知物無物
則知道無物知道無物故不尊卓絶之行不
驚微妙之言
　本來妙心以道爲體以物爲用了悟道心
　元無一物等同虚空體用如如應變常寂
　故云知心無物則知物無物知物無物則
　知道無物也知者悟也物無物者應變常
　寂也洞悟道心體用無物故不尊尚卓高
　絶代之行爲行雖卓絶不離於跡道本無
　跡故不尊尚也不驚異精微玄妙之言爲
　言雖微妙不離於名道本無名故不驚異
　也故云知道無物故不尊卓絶之行不驚
　微妙之言也此章明道心應變常寂非言
　行之可及也
　　　　　右第五章
關尹子曰物我交心生兩木摩火生
　心本無心因物而見物我相交而心生顯
　見如兩木相鑽摩而生火也故云物我交
　心生兩木摩火生也
不可謂之在我不可謂之在彼不可謂之非
我不可謂之非彼執而彼我之則愚
　我本無我因物來干心忽顯見非我自生
　心也故云不可謂之在我也物來相感心
　雖顯見心如虚空與彼物無礙故云不可
　謂之在彼也若無我者物雖來感則心不
　生心既有生不可謂之非我也故云不可
　謂之非我也我未無我彼物若不來感則
　心亦不生心本不生因感而生不可謂之
　非彼物也故云不可謂之非彼也迷人不
　悟無我無心與物無礙而妄立我心與物
　作對執有彼我觸物有礙非愚而何故云
　執而彼我之則愚也而者汝也執汝彼我
　而不忘乃愚迷之人也此章明心本無彼
　我與物無礙迷人妄立彼我與物作對也
　　　　　右第六章
關尹子曰無恃爾所謂利害是非爾所謂利
害是非者果得利害是非之乎
　無者禁止之辭也恃者倚賴也言無得恃
　賴汝之所言利害是非也故云無恃爾所
　謂利害是非也汝所言利害是非者皆妄
　情無計豈可利定爲利害定爲害是定爲
　是非定爲非利害是非隨妄情變化豈可
　一定之邪既不可一定隨時妄情所計之
　耳果何得利害是非者哉故云爾所謂利
　害是非者果得利害是非之乎
聖人方且不識不知而況於爾
　運化利害是非者造物也造物窈㝠莫測
　其所以雖聖人大智圓通於窈㝠造物方
　且不識不知而況爾凡乎故云聖人方且
　不識不知而況於爾也此章明利害是非
　造物者運化凡不可預測也
　　　　　右第七章
關尹子曰夜之所夢或長於夜心無時
　長於夜應作晝於義則通也蓋傳寫之悞
　也迷人夜間作夢或夢生長於晝以此知
　本來妙心不屬時之數也故云夜之所夢
　或長於晝心無時也
生於齊者心之所見皆齊國也既而之宋之
楚之晋之梁心之所存各異心無方
　有人生長於齊國心之所見之境皆齊國
　而已而者汝也之者往也既汝往宋國又
　往楚晋梁之三國四國境界不同心之所
　存之境亦異以此知本來妙心不屬方位
　也故云生於齊者心之所見皆齊國也既
　而之宋之楚之晋之梁心之所存各異心
　無方也此章明本來妙心不屬時數方位
　也
　　　　　　右第八章
關尹子曰善弓者師弓不師羿善舟者師舟
不師奡
　羿者古人善射之號也昔帝嚳賜羿弓矢
　爲司射之官居窮石之地至堯時十日並
　出命羿射之中九日而落之也後纂夏后
　相之位號有窮國君因羿以爲名其臣寒
　浞殺之因有其室而生奡奡多力能陸地
　推舟而行後爲夏后相子少康所殺也師
　者法則也善射弓者以弓爲法取中也既
　以中爲則必以羿爲法也故云善弓者師
　弓不師羿也善操舟者以舟爲法則務所
　往無滯爲法則也既以舟所往無滯爲則
　不必以奡爲法也故云善舟者師舟不師
　奡也此借喻也
善心者師心不師聖
　善悟本來妙心元自清靜無爲逍遥自在
　不染不著既以善了妙心以悟爲則不必
　以聖人爲法也故云善心者師心不師聖
　也此合喻也此章明心以悟爲則因超凡
　聖也
　　　　　右第九章
關尹子曰是非好醜成敗盈虚造物者運矣
皆因私識執之而有
　以善美爲是好以惡陋爲非醜以事物與
　榮爲成盈以事物廢枯爲敗虚也殊不知
　是非好醜成敗盈虚皆自然造物者所運
　吾何容心哉而迷者執之以爲有實殊不
　知皆因己私妄識計之也故云是非好醜
　成敗盈虚造物者運矣皆因私識執之而
　有也
於是以無遣之猶存以非有非無遣之猶存
無曰莫莫爾無曰渾渾爾猶存譬猶昔游再
到記憶宛然
　既知是非好醜成敗盈虚皆因私識執之
　而有於是以無遣其私識猶有計無之識
　尚存故云於是以無遣之猶存也又以非
　有非無遣其計無之識猶有計非有非無
　之識尚在故云以非有非無遣之猶存也
　曰莫計非有莫計非無故云無曰莫莫爾
　也又以無遣之曰渾然無莫計非有渾然
　無莫計非無猶有渾渾然無莫計之識尚
　在故云無曰渾渾爾猶存也以識遣識何
　異泥裏洗土以識遣識者譬如昔日曾游
　之境今日再到忽然記憶舊之識宛然尚
　在終不能忘遣也故云譬猶昔游再到記
　憶宛然也
此不可忘不可遣善去識者變識爲智
　此識不可得而忘亦不可得而遣善去識
　者洞了眞空之心體以識變爲智慧爲心
　妙有之用也故云此不可忘不可遣善去
　識者變識爲智也
變識爲智之說汝知之乎曰想如思鬼心慄
思盜心怖曰識如認黍爲稷認玉爲石皆浮
游罔象無所底止
　底者平穩也向來演變識爲智之說汝還
　曉知之乎麽故云變識爲智之說汝知之
　乎此設問也却自答曰曰想者譬如人思
　此處有妖鬼則心悚然戰慄而恐懼又思
　此處有强盜則心怯然而怕怖也故云曰
　想如思鬼心慄思盜心怖也曰識者譬如
　人妄認黍以爲稷者似黍而黑又如人妄
　認玉爲石此迷妄想識皆浮游無象無所
　得悟本來妙心眞空平穩之地而休歇也
　故云曰識如認黍爲稷認玉爲石皆浮游
　罔象無所底止也罔者無也止者休歇也
譬睹奇物生奇物想生奇物識此想此識根
不在我
　向來所說想識譬如人睹奇異之物則生
　異物之想識此奇異想本心元無因睹奇
　異之想識也故云譬睹奇物生奇物想生
　竒物識此想此識根不在我也想者心思
　也識者心別辯也
譬如今日今日而已至於來日想識殊未可
卜及至來日紛紛想識皆縁有生
　先說此想此識根不在我恐人信之不及
　再設喻以曉之譬如今日從旦至夕今日
　想識之事已知之矣至於來日想識之事
　殊未可預卜度而知之故云譬如今日今
　日而已至於來日想識殊未可卜也及至
　來日隨事物旋生紛紛擾擾之想識以知
　想識根不在我皆因有事物而旋生也故
　云及至來日紛紛想識皆縁有生也縁者
　　因也
曰想曰識譬如犀牛望月月形入角特因識
生始有月形而彼眞月初不在角
　本來妙心元無想識恐人信之不及復設
　喻以曉之譬如犀牛角中元無月形特因
　犀牛望月生此月中之想識月形入角而
　始生月形也而彼天上眞月初不曾在角
　也故云曰想曰識譬如犀牛望月月形入
　角特因識生始有月形而彼眞月初不在
　角也
胸中天地萬物亦然知此說者外不見物内
不見情
　人胸臆中所懷天地萬物之識亦如犀牛
　望月月形入角也故云胸中天地萬物亦
　然也人能曉知如上所說譬喻者則外不
　見物内不見情也此章明本來妙心元無
　情識皆因心迷妄生情識也
　　　　　右第十章
關尹子曰物生於土終變於土事生於意終
變於意
　萬物生於土萬物終盡之時復變化爲土
　故云物生於土終變於土也此起喻也土
　在脾神爲意萬事生於意萬事俱忘終變
　爲意故云事生於意終變於意此合喻也
知夫惟意則俄是之俄非之俄善之俄惡之
意有變心無變意有覺心無覺
　如上所說譬喻則知萬事有無惟此意根
　也知此意根所生之事俄頃之間非化爲
　是是化爲非惡化爲善善化爲惡也故云
　知夫惟意則俄是之俄非之俄善之俄惡
　之也意根有遷變本來妙心無遷變意根
　有知覺本來妙心無有知覺也故云意有
　變心無變意有覺心無覺也
惟我一心則意者塵往來爾事者欻起滅爾
吾心有大常者存
　本來妙心元自不二故云惟我一心也塵
　者法也意根能生萬法能滅萬法滅則往
　生則來故云則意者塵往來爾也若意根
　不生萬事如火燒薪欻然而起薪盡欻然
　而滅也故云事者欻起滅爾也欻者速也
　大常者乃本來妙心眞空之體廣無邊際
　越古今而無有變異非存而何故云吾心
　有大常者存也此章明心之大常禦意之
　小變也
　　　　　右第十一章
關尹子曰情生於心心生於性情波也心流
也性水也
　人之妄情從心上生心從性上生也故云
　情生於心心生於性也人迷情如水之波
　浪人逐境之心如流動之水人之本性如
　水之源也波流源有三名而無二體爲波
　流源皆是水也情心性有三名而無二體
　也爲情心性皆是眞也故云情波也心流
　也性水也
來干我者如石火頃以性受之則心不生物
浮浮然
　萬物來相干吾者俄頃之間如電光石火
　但以眞空之性受之則心不生知識物境
　浮浮然如太虚之雲不礙虚空如空谷傳
　聲應變常寂也故云來干我者如石火頃
　以性受之則心不生物浮浮然也此章明
　心性不二應變無礙也
　　　　　右第十二章
關尹子曰賢愚眞僞有識者有不識者
　世間有眞賢眞愚有偽賢偽愚世人或有
　能變識或有不能變識者故云賢愚眞偽
　有識者有不識者也
彼雖有賢愚彼雖有眞僞而謂之賢愚眞僞
者繫我之識
　彼世間雖是賢愚眞偽而别辯賢愚眞偽
　者皆繫我之妄識也故云彼雖賢愚彼雖
　眞偽而謂之賢愚眞偽者繫我之識也
知夫皆識所成故雖眞者亦僞之
　若知别辯賢愚眞偽皆妄識所成識既是
　妄故雖眞實亦名假偽不眞也故云知夫
　皆識所成故雖眞者亦偽之也此章明妄
　識非眞心也
　　　　　右第十三章
關尹子曰心感物不生心生情物交心不生
物生識物尚非眞何況於識識尚非眞何況
於情
　本來妙心元自清靜因物所感也心本無
　生而所以生者情也故云心感物不生心
　生情也一切物來交干於心心别變物者
　非物也乃心之識見也故云物交心不生
　物生識也一切物境幻生幻滅尚猶虚妄
　何況於識豈不爲妄偽哉故云物尚非眞
　何況於識也既知識是妄偽何況於情豈
　不是妄哉故云識尚非眞何況於情也
而彼妄人於至無中執以爲有於至變中執
以爲常
　而彼衆迷妄之人於本來至眞妙心元無
　一物之中忽生妄識堅執爲有染著不捨
　不能明了本心也故云而彼妄人於至無
　中執以爲有也彼迷妄衆人於妄識生滅
　不停逐境變化之識神中堅執爲本心之
　大常噫殊不知此妄識之神乃輪迴之種
　也故云於至變中執以爲常也
一情認之積爲萬情萬情認之積爲萬物物
來無窮我心有際
　本來清靜妙心上忽生一迷情不覺是妄
　認以爲眞情情旋生新新嗣緒乃積之爲
　億萬之情也故云一情認之積爲萬情也
　迷人於萬億之情又不覺是妄而認妄爲
　眞染著物境念念遷流情波浩渺積之億
　萬物境也故云萬情認之積爲萬物也際
　者邊境也本來妙心猶如虚空廣無邊際
　爲妄識迷情專權間截虚空妄立境界限
　量邊際迷染萬物而逐無窮物遷流也故
　云物來無窮我心有際也
故我之良心受制於情我之本情受制於物
可使之去可使之來
　心迷逐情妄立境界不由了悟良妙之心
　專由迷妄之情驅使是本來良妙之心倒
　受制於迷妄之情如臣反拘制君也故云
　故我之良心受制於情也我之本來正情
　既迷染萬物倒被萬物驅使是本來正情
　受制於萬物如百姓反拘制大臣也故云
　我之本情受制於物也心迷逐情情迷染
　物迷情妄染物境限盡死後被愛染物境
　牽引愛染重處受生生生死死百千萬劫
　輪迴無有出期去來不已也故云可使之
　去可使之來也
而彼去來初不在我造化役之因無休息
　人之五情則屬五行也五情者喜屬火怒
　屬木思屬土憂屬金恐屬水五情既屬五
　行五行陰陽造化陶鎔天地萬物驅役死
　生去來無有休息之期也究其所以皆因
　五情迷妄而有此去來死生五情未萌之
　前安有死生去來哉以此知而彼去來初
　不在我皆因迷情妄染落於五行造化陶
　鑄中役使輪迴因無休息也故云而彼去
　來初不在我造化役之因無休息也
殊不知天地雖大能役有形而不能役無形
陰陽雖妙能役有氣而不能役無氣
　迷人妄染愛境被天地陰陽造化役使輪
　迴無休殊不知迷情未萌之前本來良妙
　之心猶如虚空無形雖天地陰陽造化之
　大但能役使迷染有形之情豈能役使如
　虚空良妙之心哉故云殊不知天地雖大
　能役有形而不能役無形也迷情既萌元
　氣隨之則落陰陽造化役使輪迴也迷情
　未萌元氣返本與眞空同體陰陽造化雖
　妙豈能役使眞空哉故云陰陽雖妙能役
　有氣而不能役無氣也
心之所之則氣從之氣之所之則形應之
　之者往也心之所往則氣從之而往也心
　猶帥也氣猶軍也氣之從心如衆軍從帥
　也故云心之所之則氣從之也心迷妄愛
　染著諸境氣亦從之而有此輪迴之身形
　也故云氣之所之則形應之也
猶如太虚於至無中變成一氣於一氣之中
變成萬物而彼一氣不名太虚
　道本無名無形猶如太虚能運一氣一氣
　分而爲陰陽一氣陰陽變化天地萬物既
　名一氣不名太虚無形名之道也而況於
　萬物乎故云猶如太虚於至無中變成一
　氣於一氣中變成萬物而彼一氣不名太
　虚也此起喻也
我之一心能變爲氣爲形而我之心無氣無
形
　吾之本來良妙之心以眞空爲體思慮未
　萌之前體同太虚思慮既萌所之則氣從
　之氣之所之則形應之如太虚中變成一
　氣於一氣中變成萬物也故云我之一心
　能變爲氣爲形也思慮未萌之前本來良
　妙之心元無氣無形也故云而我之心無
　氣無形也
知夫我之一心無氣無形則天地陰陽不能
役之　
　知者悟也了悟本來不二之良心猶如太
　虚未變爲氣爲形之時未有天地陰陽令
　誰役之假使有天地陰陽豈能役使虚空
　哉故云知夫我之一心無氣無形則天地
　陰陽不能役之也此章明心迷墮陰陽陶
　鑄而輪迴不已心悟出陰陽陶鑄永不輪
　迴也
　　　　　　右第十四章
關尹子曰人之平日目忽見非常之物者
皆精有所結而使之然
　人之平安之日目忽然見非常奇異之物
　境者皆是精神與物境凝結而忽然使之
　變化如此之異也故云人之平日目忽見
　非常之物者皆精有所結而使之然也
人之病日目忽見非常之物者皆心有所歉
而使之然
　人之患熱病之日被熱氣所燒而眼花忽
　然見非常奇異之物境皆是熱病所燒而
　心不足使然也故云人之病日目忽見非
　常之物者皆心有所歉而使之然也歉者
　不足也
苟知吾心能於無中示有則知吾心能於有
中示無
　苟者識也知者悟也如上所說平日病日
　目忽見非常之物以此誠能了悟本來妙
　心元無一物等同太虚皆於無中示見非
　常之有以此了悟即非常之有昭示本來
　無物之妙心也故云苟知吾心能於無中
　示有則知吾心能於有中示無也
但不信之自然不神或曰厥識既昏孰能不
信我應之曰如捕蛇師心不怖蛇彼雖夢蛇
而不怖畏
　若人平日或病日目忽見非常鬼神怪異
　之境但悟本心清靜元無一物一切有相
　皆是虚妄如此則眀了不信不著彼怪自
　然不呈神異也故云但不信之自然不神
　也厥者其也孰者誰也或有人問其識情
　既昏昧妄見非常神鬼奇異誰便能不信
　哉故云厥識既昏敦能不信此設問也却
　自答曰譬如能以法禁蛇之師捕捉其蛇
　心不怕蛇彼雖睡夢見蛇亦無怕怖畏懼
　之心也以此明了則知但不信之自然不
　神也故云應之曰如捕蛇師心不怖蛇彼
　雖夢蛇而無畏怖也此答上問也
故黃帝曰道無鬼神獨往獨來
　以捕蛇譬喻答或問之人恐信之不及又
　引軒轅黄帝書中所載之言以證之黃帝
　書中有言道無鬼神鬼屬陰神屬陽妙道
　不屬陰陽故無鬼神也假使有鬼神亦不
　能窺妙道也妙道運斡陰陽往來而陰陽
　不能對偶於道也故云故黃帝曰道無鬼
　神獨往獨來也此章明隨流得妙心悟妙
　道鬼神不能測也
　　　　　右第十五章
關尹子曰我之思慮日變有使之者非我也
命也苟知惟命外不見我内不見心
　我本無我因識妄立思慮營營日日千變
　萬化本非無我之我也乃是不知所以然
　而然之命運化思慮也故云我之思慮日
　變有使之者非我也命也命者不知所以
　然而然也使者運化也誠能了悟不知所
　以然而然乃是眞空之道也命者道之異
　名也了悟眞空之道則外無我相可見内
　無心相之可見也故云苟知惟命外不見
　我内不見心也此章明我心本空道非思
　慮可及也
　　　　　右第十六章
關尹子曰譬如兩目能見天地萬物暫時回
光一時不見
　眞空心體元無一物窈㝠莫測忽生思慮
　妄有所見了然回光返於眞空譬如人之
　兩目能觀見天地萬物之形狀暫時收回
　眼光一時俱不見天地萬物也故云譬如
　兩目能見天地萬物暫時回光一時不見
　也此章釋前章思慮日變命使之然也
　　　　　右第十七章
關尹子曰目視雕琢者眀愈傷耳聞交響者
聰愈傷心思玄妙者心愈傷
　目徹視爲明目專視雕琢金玉精巧花樣
　久視不已而愈傷其明經云五色令人目
　盲是也故云目視雕琢者明愈傷也耳徹
　聽爲聰耳專聞五音交響乆聽不已愈傷
　其聰經云五音令人耳聾是也故云耳聞
　交響者聰愈傷也玄妙之法爲塵心本清
　靜元無一法即是玄妙之源也不悟本心
　專思古人玄妙之法殊不知玄妙之法俱
　是塵垢染汙本心愈甚傷心也經云滌除
　玄覽是也故云心思玄妙者心愈傷也此
　章明本來妙心不屬六塵也
　　　　　右第十八章
關尹子曰勿以我心揆彼當以彼心揆彼
　勿者禁止之辭也揆者忖度揣量也垂誡
　學道之人寓遊於世勿得有心忖度揣量
　彼人或有用人當因人之賢而賢之因人
　之愚而愚之以此進退於人不失人心也
　故云勿以我心揆彼當以彼心揆彼也
知此說者可以周事可以行德可以貫道可
以交人可以忘我
　人能知此無心因彼揆彼賢愚進退而賢
　愚進退無心不失人心也如此何事不周
　
　備何德不行普何道不貫通何人不交友
　何我不忘哉唯了心一法盡善盡美也故
　云知此說者可以周事可以行德可以貫
　道可以交人可以忘我也此章明無心寓
　世自利利他衆美從之也
　　　　　右第十九章
關尹子曰天下之理小不制至於大大不制
至於不可制
　凡在天之下所有事理譬如水火涓涓不
　塞漸成江河熒熒不救炎炎奈何又如積
　木成林積石成山積惡成禍可不愼歟故
　云天下之理小不制至於大大不制至於
　不可制也
故能制一情者可以成德能忘一情者可以
契道
　故者因上結下之辭也制者治也人能於
　一情萌起之時治之令正而向善如此可
　以成德行也故云故能制一情者可以成
　德也人能於一情萌起之時了然照破而
　忘之則契於無極妙道也故云能忘一情
　者可以契道也此章明爲凡爲聖在一情
　之迷悟也
　　　右第二十章

文始眞經註卷之五





文始眞經註卷之六賢二
　　　　神峰逍遥子牛道淳直解
　　　六匕篇(匕者食也食者形/也凡一十六章)
關尹子曰世之人以我思異彼思彼思異我
思分人我者殊不知夢中人亦我思異彼思
彼思異我思孰爲我孰爲人
　彼者人也世之迷人以我之思慮異人之
　思慮謂人之思慮亦與我思慮不同如此
　分别人我妄生見解殊不知妄生思慮彼
　此天眞隨思慮之妄境作夢也不獨夜間
　睡夢爲夢至於白日性隨妄慮皆是夢也
　豈可以思夢想異所思所夢之境不同而
　所謂之思夢者不異也以此論之誰爲我
　誰爲人哉故云世之人以我思異彼思彼
　思異我思孰爲我敦爲人也
世之人以我痛異彼痛彼痛異我痛分人我
者殊不知夢中人亦我痛異彼痛彼痛異我
痛孰爲我孰爲人
　世之迷人以我疼痛相異如二人同灸灸
　處不同而疼痛不異也豈可以疼痛妄分
　同異人我哉殊不知夢中之人亦以疼痛
　相異及至覺來却又無别人如此則知夢
　中疼痛是妄識白日疼痛亦是妄識如此
　誰爲我誰爲人哉故云世之人以我痛異
　彼痛彼痛異我痛分人我者殊不知夢中
　人亦我痛異彼痛彼痛異我痛敦爲我孰
　爲人也
爪髮不痛手足不思亦我也豈可以思痛異
之
　先說思痛妄幻不異恐人信之不及又設
　譬喻以曉之如人之爪甲與頭髮剪之不
　害疼痛又如人手共脚不思慮爪髮手脚
　皆我所有不痛不思豈可以思痛妄分人
　我哉故云爪髮不痛手足不思亦我也豈
　可以思痛異之也
世之人以獨見者爲夢同見者爲覺殊不知
精之所結亦有一人獨見於晝者神之所合
亦有兩人同夢於夜者二者皆我精神孰爲
夢孰爲覺
　世之迷人以獨自所見之境他人不見者
　以爲是夢衆人同見之境以爲覺也故云
　世之人以獨見者爲夢同見者爲覺也殊
　不知人之精與物凝結正晝日忽見非常
　之境亦他人不得見唯我獨見之以此知
　不獨夜夢爲夢也故云殊不知精之所結
　亦有一人獨見於晝者也以我之神與彼
　之神相合亦有兩箇人同夢於夜也以此
　知同見未必爲覺也故云神之所合亦有
　兩人同夢於夜者也精結獨見神合同見
　二者皆我之精神變化而妄生同異之境
　以此知誰爲夢誰爲覺夢是妄夢覺是妄
　覺覺夢皆妄奚有彼此之異哉故云二者
　皆我精神孰爲夢敦爲覺也
世之人以暫見爲夢乆見爲覺殊不知暫之
所見者陰陽之氣乆之所見者亦陰陽之氣
二者皆我陰陽孰爲夢孰爲覺
　世之迷人以夜夜暫見之境以爲夢以日
　日乆見之境以爲覺也故云世之人以暫
　見爲夢乆見爲覺也殊不知夜間暫見之
　夢境乃是精神魂魄陰陽之氣變化所成
　晝中乆見之境亦是精神魂魄陰陽之氣
　妄有色塵之見也故云殊不知暫之所見
　者陰陽之氣乆之所見者亦陰陽之氣暫
　見乆見二者皆是精神陰陽之氣變化識
　見識見既妄覺夢非眞以此知敦爲之夢
　敦爲之覺哉非有眞覺者不知此妄覺夢
　也故云二者皆我陰陽敦爲夢敦爲覺也
　此章明迷人夢覺皆妄也
　　　　　右第一章
關尹子曰好仁者多夢松栢桃李好義者多
夢兵刀金鐵好禮者多夢簠簋籩豆好智者
多夢江湖川澤好信者多夢山嶽原野役於
五行未有然者
　仁屬木人專好行仁慈識神多夢松栢桃
　李之木也故云好仁者多夢松栢桃李也
　義屬金人專好行義宜識神多夢兵刀金
　鐵之金也故云好義者多夢兵刀金鐵也
　禮屬火禮者儀則也人專好行禮儀識神
　多夢燒荒烈焰或夢簠簋籩豆祭器儀則
　之物也故云好禮者多夢簠簋籩豆也簠
　者以竹爲之内外皆圓也簠者以竹爲之
　外圓内方也籩者外方内圓以盛乾物豆
　者以木爲之以盛濕物也已上四物皆以
　紅漆漆之按火色也智屬水人專好行智
　以别眞偽者識神多夢江湖川澤之水也
　故云好智者多夢江湖川澤也信屬土人
　專好行信實不妄識神多夢山嶽原野之
　土也故云好信者多夢山嶽原野也然人
　專好仁木義金禮火智水信土役於五常
　夢此五行之偏也故云然
夢中或聞某事或思某事夢亦隨之五行不可拘
　晝爲妄想夜爲妄夢方其夢中忽聞某事
　忽思某事念逐境遷夢亦隨之以此心偏
　執於五行心不偏執五行亦不可得而拘
　之故云夢中或聞某事或思某事夢亦隨
　之五行不可拘也
聖人御物以心攝心以性則心同造化五行
亦不可拘
　御物者皆用也聖人以眞空之性爲心之
　體以妙有之物爲心之用體用如如應變
　常寂上與造物者同游下與外死生無終
　始者爲友而陰陽五行不可得而拘也造
　化者造物也故云聖人御物以心攝心以
　性則心同造化五行亦不可拘也御物以
　心者以心御物爲用也攝心以性者以心
　攝還眞空之性爲體也此章明心迷被五
　行拘之心了出五行之拘也
　　　　　右第二章
關尹子曰汝見蛇首人身者牛臂魚鱗者鬼
形禽翼者汝勿怪
　汝者普指世間人也世間人或見人生頭
　似蛇而人身者或見人生臂似牛上有鱗
　如魚者或見人生似鬼形狀而兩腋有翅
　如禽翼者汝世人勿怪如古人伏犧蛇身
　人首神農牛首而人身岑彭鬼面此中國
　之共知也如東方朔所載四夷之人西北
　荒有人面目手足皆人同而兩腋有翼而
　不能飛者西南荒有人身毛猪頭者東北
　荒有人朱髮蛇身人面而無手足者南荒
　有人口如鳥而有翼能飛無足者西荒有
　人如虎長毛人面虎足𤠔牙尾長一丈八
　尺者西北荒又有人狀如虎而食人有翼
　而能飛知人言語此皆感陰陽錯戾之氣
　而有非常之形豈足怪哉故云汝見蛇首
　人身者牛臂魚鱗者鬼形禽翼者汝勿怪
　也
此怪不及夢夢怪不及覺有耳有目有手有
臂怪尤矣
　向之所說人生非常之形不足爲怪此怪
　不及夢只此一人及其睡也夢見諸般異
　境人物天地山川草木樓臺禽獸或祥瑞
　奇異忽然覺來一切皆空不知是箇甚麽
　物便能作諸般夢境此誠可怪也故云此
　怪不及夢也覺來看人一塊肉團有耳能
　聞聲有目能觀色有手能把物有臂能運
　動無線索抽牽是誰主張便能恁麽云爲
　中節恰好此怪尤甚而世人不知怪也故
　云夢怪不及覺有耳有目有手有臂怪尤
　矣也
大言不能言大智不能思
　究其六用之源乃無名無情眞空妙有之
　道也無名則大言不能言也無情則大智
　不能思也當於言思未萌之前薦悟洞然
　心開方曉大常御諸小變向之所怪亦未
　是也故云大言不能言大智不能思也此
　章明大常御小變百姓日用而不知也
　　　　　右第三章
關尹子曰有人問於我曰爾何族何氏何名
何字何衣何食何友何僕何琴何書何古何
今我時默然不對一字
　或有人問曰爾之宗族何姓氏諱何名表
　德何字故云有人問於我曰爾族何氏何
　名何字也又問爾穿何衣服喫何飲食與
　何人爲朋友使何人爲奴僕撫何等琴看
　何等書師何古人理行何今人事我默然
　不答一字蓋密示不言之教也故云何衣
　何食何友何僕何琴何書何古何今我時
　默然不對一字也
或人叩之不已我不得已應之曰尚自不見
我將何爲我所
　密示向上一機其人不悟又叩之不已又
　不得已而應之曰自己尚猶不見我眞空
　之上將何爲我之所哉故云尚不見我將
　何爲我所也
　　　　　右第四章
關尹子曰形可分可合可延可隱一夫一婦
可生二子形可分一夫一婦二人成一子形
可合食巨勝則壽形可延夜無月火人我形
可隱
　人得道之深者骨肉都融形神共妙可分
　之爲億萬不爲足可合之爲一不爲有餘
　永劫不壊形可延也㝠㝠莫測形可隱也
　故云形可分可合可延可隱也恐人信之
　不及以俗譬喻曉之於世俗一夫一婦雙
　生二子此形可分之象也一夫一婦二人
　交合生一子此形可合之象也人服食巨
　勝子則壽長此形可延之象也夜無月火
　人不見己此形可隱之象也故云一夫一
　婦可生二子形可分一夫一婦二人成一
　子形可合食巨勝則壽形可延夜無月火
　不見我形可隱也巨勝小者名胡麻大者
　巨勝出潞州上黨縣多生原野其高三尺
　餘其子類牛□子而小蒼黑色八月中採
　之仙人作飯食之長生昔韓衆服之百歲
　纔服壽延千歲莫知其終也
以一氣生萬物猶棄髮可换所以分形以一
氣合萬物猶破唇可補所以合形以神存氣
以氣存形所以延形合形於神合神於無所
以隱形汝欲知之乎汝欲爲之乎
　向來以俗譬喻曉於學人復以眞實妙道
　之用示之得道之深者形神俱妙變化莫
　測以一氣化生億萬之形物如人頭髮旋
　落旋生而無窮此乃形可分之理也故云
　以一氣生萬物猶棄髮可换所以分形也
　歛一氣億萬化身之形物復合而爲一身
　猶如人破唇可補爲無缺此乃形可合之
　理也故云以一氣合萬物猶破唇可補所
　以合形也以不神之神虚寂妙湛則元氣
　沖和永無耗散乆之形神俱妙長生不死
　此乃形可延之理也故云以神存氣以氣
　存形所以延形也以形合神以神合無極
　妙道窈㝠不見神鬼難窺陰陽莫測此乃
　形可隱之理也故云合形於神合神於無
　所以隱形也如此妙道汝之學人欲願知
　之乎麽汝之學人欲喜爲之乎麽此道不
　可以知知亦不可以有爲而得也在人心
　了悟密契而已故云汝欲知之乎汝欲爲
　之乎此章明了道者分合延隱而無礙也
　　　　　右第五章
關尹子曰無有一物不可見則無一物非吾
之見無有一物不可聞則無一物非吾之聞
　世間物物之形乃色塵也道眼大開無物
　不見見見皆道也故云無有一物不可見
　則無一物非吾之見也世間物物動嗚乃
　聲塵也天聰大開無聲不聞聞聞皆道也
　故云無有一物不可聞則無一物非吾之
　聞也
五物可以養形無一物非吾之形五味可以
養氣無一物非吾之氣是故吾之形氣天地
萬物
　五行推遷陰陽造化而生稜房芒角穗之
　五穀以養人形天地萬物之形因陰陽五
　行造化而有吾形亦因陰陽五行造化而
　有以此論之天地之間無一物非吾之形
　也故云五物可以養形無一物非吾之形
　也以五行之氣造化酸鹹甘辛苦之五味
　人食之保養五臟之氣萬物因五行之氣
　而有吾之身亦因五行之氣而有以此論
　之則無一物非吾之氣如上所說則天地
　萬物皆吾形吾氣也故云五味可以養氣
　無一物非吾之氣是故吾之形氣天地萬
　物也此章明天地與我並生萬物與我爲
　一也
　　　　　右第六章
關尹子曰耕夫習牛則獷獵夫習虎則勇漁
夫習水則沉戰夫習馬則健萬物可以爲我
　獷者壙也剛悍愚戇也耕種之夫使牛乆
　共牛近習性剛悍愚戇故云耕夫習牛則
　獷也畋獵之夫逐殺虎豹乆共虎近習性
　勇猛大膽也故云獵夫習虎則勇也漁取
　水族之夫乆近於水習性能沉没於水而
　取物也故云漁夫習水則沉也征戰之夫
　慣騎駿馬乆近於馬習性便捷輕健也故
　云戰夫習馬則健也人性本來清靜但因
　習情染執乆同物性如上所說習牛習虎
　習水習馬之四者則獷則勇則沉則健豈
　不以物性習爲我之情性也故云萬物可
　以爲我也
我之一身内變蟯蛔外蒸虱蚤瘕則龜魚瘻
則鼠螘我可爲萬物
　蟯者腹中細蟲也蛔者腹中大蟲也一名
　𧕍虰也因所食相感陰陽之氣變生蟯蛔
　蟲也蝨子垢蚤因身外衣暖游汗薰蒸而
　生也瘕者瘡也昔人生瘡於背徐生一龜
　引首囓肉苦痛而死也昔人生瘡於腰徐
　生一魚每動則不勝其痛也瘻者亦瘡也
　人生瘡於項有肉鼠也昔有一僧嫌螘縁
　循於欄楯以火燒之俱盡不數日僧生一
　瘡潰開皆螘也人身内變蟯蛔之蟲身外
　薰蒸生蝨子垢蚤感疾生瘡或爲龜爲魚
　爲鼠爲螘之七蟲以此知我亦可爲萬物
　也故云我之一身内變蟯蛔外蒸蝨蚤瘕
　則龜魚瘻則鼠螘我可爲萬物也此章明
　有我則物爲我而我爲物無我則造化莫
　能移也
　　　　　右第七章
關尹子曰我之爲我如灰中金而不若礦砂
之金破礦得金淘砂得金揚灰終身無得金
者
　我者能所自專之心也心如火而無我因
　膏因薪而見火之形膏薪若盡而火爲灰
　矣心本無我因境而見境忘心滅無能所
　自專之我也故云我之爲我如灰中金也
　灰中無金則灰心無我也礦者金樸也礦
　砂喻六塵也六塵者色聲香味觸法也而
　不若礦砂之金者以喻我心也如要取金
　向礦砂尋之可得金也破鍊其礦淘去其
　砂必得其金若播揚其灰直饒終老此身
　無得其金也此喻心本無我因六塵而見
　也如要見心向六塵諦觀則見心流因流
　悟源隨流得之妙也若六塵淨盡心復眞
　空直饒天眼龍睛亦視之不見況於凡乎
　故云不若礦砂之金破礦得金淘砂得金
　揚灰終身無得金者也此章明我本無我
　因境妄立也
　　　　　右第八章
關尹子曰一蜂至微亦能游觀乎天地一鰕
至微亦能放肆乎大海
　蜂鰕喻人天地大海喻大道也蜂鰕微小
　亦能游觀乎天地之間放肆乎大海之内
　人雖微小亦能了其大道廣無邊際超凡
　越聖迥出陰陽之外也故云一蜂至微亦
　能游觀乎天地一鰕至微亦能放肆乎大
　海也游觀放肆者皆自得優游也此章明
　人雖微小能了大道也
　　　　　右第九章
關尹子曰土偶之成也有貴有賤有士有女
其質土其壤土人哉
　土偶者以泥塑人像也塑成人像或爲官
　人或爲奴僕或爲男子或爲女人俱是泥
　土塑成之形質人之見識隨形相而生分
　别貴賤男女也噫殊不知俱是泥土何妄
　分貴賤男女哉此喻人雖有貴賤男女之
　身俱是地水火風之四大假合如塵埃聚
　沬何妄分貴賤男女哉故云土偶之成也
　有貴有賤有士有女其質土其壤土人哉
　也此章明人迷假合妄分貴賤男女也
　　　　　右第十章
關尹子曰目自觀目無色耳自聽耳無聲舌
自嘗舌無味心自揆心無物衆人逐於外賢
人執於内聖人皆僞之
　目是根色是塵目離塵返照方悟目本清
　靜元無色塵也故云目自觀目無色也耳
　是根聲是塵耳離塵返聽方悟耳本清靜
　元無聲塵也故云耳自聽耳無聲也舌是
　根味是塵舌離塵返嘗方悟舌本清靜元
　無味塵也故云舌自嘗舌無味也心是根
　物者法也法是塵心離塵返自揆度忖量
　方悟心本清靜元無物法塵也故云心自
　揆心無物也一切衆生染著六塵逐縁外
　事而迷眞也故云衆人逐於外也賢人捨
　離外事執守内理因有取捨執守内理却
　成理障而違道也故云賢人執於内也聖
　人外不染六塵則悟事障之偽妄也内不
　取捨執守於理則悟理障之偽妄也故云
　聖人皆偽之也蓋不住三際也此章明心
　本清靜不住三際中邊也
　　　　　右第十一章
關尹子曰我身五行之氣而五行之氣其性
一物
　人身五臟之氣肝氣屬木内隱魂也心氣
　屬火内隱神也肺氣屬金内隱魄也腎氣
　屬水内隱精也脾氣屬土内隱意也精神
　魂魄意五神復性乃五氣朝元也故云我
　身五行之氣而五行之氣其性一物也言
　五神復性五氣朝元總爲不二也妙性也
　物者性之妙用也
借如一所可以取火可以取水可以生木可
以凝金可以變土其性含攝元無差殊
　既是五神復性五氣朝元是一性又復能
　生神火精水魂木魄金意土也爲五神復
　性五氣朝元即是性中含攝五行元無差
　殊之異也故云借如一所可以取火可以
　取水可以生木可以凝金可以變土其性
　含攝元無差殊也
故羽蟲盛者毛蟲不育毛蟲盛者鱗蟲不育
知五行互用者可以忘我
　五蟲言其三者其二可知也五蟲者鱗羽
　毛甲倮也羽蟲屬火毛蟲屬金正盛旺時
則金不生也故云羽蟲盛者毛蟲不育也
　
　育者生也毛蟲屬金鱗蟲屬木金正盛旺
　時則木不生也故云毛蟲盛者鱗蟲不育
　也以此則知鱗蟲盛者倮蟲不育倮蟲屬
　土木旺土不生也倮蟲盛者甲蟲不育甲
　蟲屬木土旺水不生也甲蟲盛者羽蟲不
　育水旺火不生也以此則知心不生則意
　不育意不生則魄不生魄不生則精不生
　精不生則魂不生魂不生則神不生神不
　生則心不生心不生則無我可忘也故云
　知五行互用者可以忘我也此章明道爲
　五行祖性爲五神之源也
　　　　　右第十二章
關尹子曰枯龜無我能見大知磁石無我能
見大力鐘鼓無我能見大音舟車無我能見
遠行
　無我者無心也枯乾龜殻而無心人以誠
　鑽之則兆知未來之吉凶非大知而何故
　云枯龜無我能見大知也磁石無心稍近
　於針則吸針相著非大力而何故云磁石
　無我能見大力也鐘鼓無心撞之攂之其
　聲遠振非大音而何故云鐘鼓無我能見
　大音舟車無心因水因牛載物到遠非遠
　行而何故云舟車無我能見遠行也
故我一身雖有知有力有音有行未嘗有我
　聖人無心無知無不知洞徹物理無力無
　不力衆魔不敢侵無音無不音威音盡妙
　無行無不行頃刻遊遍十方而未嘗有我
　有心也故云故我一身雖有知有力有音
　有行未嘗有我也此章明無我之道盡善
　盡美也
　　　　　右第十三章
關尹子曰蜮射影能斃我知夫無知者亦我
則普天之下我無不在
　蜮者水蟲名也一名短弧一名水弩其狀
　如鼈三足長三五寸多生南方含沙射人
　影能令人死故云蜮射影能斃我也以此
　則知影本無知蜮但射影能令人死是知
　無知亦我也若知無知亦我則知溥天之
　下有識無情無非是我也我者無我之我
　體同虚空無所不在也故云知夫無知者
　亦我則溥天之下我無不在也此章明無
　我之我即是妙道妙道無所不在也
　　　　　右第十四章
關尹子曰心憶者猶忘飢心忿者猶忘寒心
養者猶忘病心激者猶忘痛
　人心憶著於事猶能終日忘於飢餒也故
　云心憶者猶忘飢也人當嚴凝冰雪之時
　忿然心火暴發裸身袒臂於露地汗流浹
　體猶能忘於寒泠也故云心忿者猶忘寒
　也世之君子得養心之術遇一切危亡或
　染篤疾病亦不動心介懷如此猶能忘於
　病疾也故云心養者猶忘病也二人互相
　激發心怒相擊殘傷肢體而不覺疼痛故
　云心激者猶忘疼痛也
苟吸氣以養其和孰能飢之存神以滋其暖
孰能寒之養五臟以五行則無傷也孰能病
之歸五臟於五行則無知也孰能痛之
　先說世人有心但因憶忿養激之四者猶
　能忘飢寒病痛何況無心了道者乎了道
　無心元氣沖和綿綿呼吸能一日百食百
　日一食而不飢也故云苟吸氣以養其和
　敦能飢之也孰者何也了道無心精神永
　固眞火薰蒸能敵嚴寒也故云存神以滋
　其暖孰能寒之也了道無心百脉調暢五
　臟安和五神澄徹五氣氤氲百病不生也
　故云養五臟以五行則無傷也孰能病之
　也了道無心心肝脾肺腎歸屬火木土金
　水忘其知識白刃臨項不懼不痛如剪髮
　去垢何疼痛之有哉故云歸五臟於五行
　則無知也敦能痛之也此章明飢寒病痛
　有我而難逃了道無心超飢寒病痛之苦
　也
　　　　　右第十五章
關尹子曰人無以無知無爲者爲無我雖有
知有爲不害其爲無我
　先說枯龜磁石鐘鼓舟車無我恐人一向
　認無知無爲以爲無我又垂誡學人無得
　認以無知無爲如同死物方名無我如此
　則黑山下鬼窟裏作活計也殊不知無知
　無不知無爲無不爲寂然不動感而遂通
　雖知雖爲何妨以爲無我哉故云人無以
　無知無爲者爲無我雖有知有爲不害其
　爲無我也
譬如火也躁動不停未嘗有我
　既說了有知有爲不害其爲無我恐人信
　之不及又說譬喻以曉之如火本無我因
　薪見形火之發也躁動縁燒不停火未曾
　有我也如眞空應變常寂而無我也故云
　譬如火也躁動不停未嘗有我也此章明
　眞空無我不拘知爲有無也
　　　右第十六章



文始眞經註卷之六




　　　　　　　　　　　　　　　









文始眞經註卷之七賢三
　　　　神峯逍遥子牛道淳直解
　　　七釜篇(釜者化也/凡十三章)
關尹子曰道本至無以事歸道者得之一息
事本至有以道運事者周之百爲
　無者眞空也至道本來眞空以用復體一
　喘息之間了悟也故云道本至無以事歸
　道者得之一息也事者用也有者妙有也
　以妙有爲用也即體即用應化無窮也故
　云事本至有以道運事者用之百爲也
得道之尊者可以輔世得道之獨者可以立
我
　尊者極貴也不失道之極貴可用輔佐世
　之太平利他也故云得道之尊者可以輔
　世也以者用也獨者不二也我者眞空之
　體也不失道之不二可攝妙有之用復眞
　空之體自利也故云得道之獨者可以立
　我也
知道非時之所能拘者能以一日爲百年能
以百年爲一日
　知者悟也道者眞空妙有不可思議之道
　也了悟眞空妙有不可思議之道猶如太
　虚空非時數之所能拘管也凡所有形皆
　有數盡之時海有時而枯山有時而摧日
　月有時而昏暗天地有時而崩陷唯此眞
　空之道不屬時數能用一日爲百千萬年
　能用百千萬年爲一日也故云知道非時
　之所能拘者能以一日爲百年能以百年
　爲一日也
知道非方之所能礙者能以一里爲百里能
以百里爲一里
　道本無形非十方之能礙至神無我非八
　極之能拘不疾而速不行而至體同太虚
　用亦同太虚了悟如此能用一里行時周
　遍八荒之外能用周遍八荒作一里行時
　也故云知道非方之所能礙者以一里爲
　百里能以百里爲一里也
知道無氣能運有氣者可以召風雨
　了悟至道一氣未生之前道運生氣變化
　陰陽而爲風雨大達之士從眞空密運妙
　用立致雲雷呼召風雨也故云知道無氣
　能運有氣者可以召風雨也
知道無形能變有形者可以易鳥獸也
　了道之士神通無量與造物者同游能無
　形化有形能有形化無形隱顯自如能令
　飛禽化走獸走獸化飛禽縱横妙用變化
　無窮矣故云知道無形能變有形者可以
　易鳥獸也
得道之清者物莫能累身輕矣可以騎鳳鶴
　道不屬清濁能濁能清了道之士清淨無
　染猶如虚空萬物豈能累虚空哉形神俱
　妙與眞空同體空無錙銖之重不假所乗
　頃刻周遍十方之外示見神變以警愚迷
　或騎鳳鶴或乗彩雲昭示中下啓向道之
　誠也故云得道之清者物莫能累身輕矣
　可以騎鳳鶴也如衛叔卿乗白鶴王子晋
　乗鳳吹蕭昇天也
得道之渾者物莫能溺身㝠矣可以席蛟鯨
　了道之士寓世同塵不染和光不耀隱晦
　之至也故云得道之渾者物莫能溺身㝠
　矣也莫能溺者不染也身㝠者隱晦也或
　示神通以蛟龍鯤鯨爲席乗坐而游太虚
　也故云可以席蛟鯨也如古人夏禹乗龍
　而導百川李太白跨蛟虬劉知古乗金鯉
　琴高控赤鯉昇天者是也
有即無無即有知此道者可以制鬼神
　有者妙有之用也無者眞空之體也即用
　即體即體即用體用如如了悟此道可以
　制伏鬼神以爲役使之用故云有即無無
　即有知此道者可以制鬼神也如劉根善
　役使鬼神漢天師善制鬼神於成都是也
實即虚虚即實知此道者可以入金石
　實者實有也虚者眞空也眞空實有者乃
　至道之體用不二也了悟體用不二則虚
　實相通可以蹈水火入金石而無礙也故
　云實即虚虚即實知此道者可以入金石
　也
上即下下即上知此道者可以侍星辰
　上者五太之前妙道也下者至德萬行也
　妙道爲體德行爲用體用一源則上下不
　二了此道者萬象森羅以爲侍衛也故云
　上即下下即上知此道者可以侍星辰也
古即今今即古知此道者可以卜龜筮
　古者理也今者事也以理爲體以事爲用
　體用如如了此道者寂然不動感而遂通
　如龜筮之兆吉凶誠信無妄也故云古即
　今今即古知此道者可以卜龜筮也
人即我我即人知此道者可以窺他人之肝
肺
　人者境也我者心也心境兩忘道眼開明
　了此道者則能無見無不見可測他人肺
　腹思慮之念也謂之他心通也故云人即
　我我即人可以窺人之肺肝也
物即我我即物知此道者可以成腹中之龍
虎
　天地與我並生萬物與我爲一了此道者
　即吾之肝神可化爲龍吾之肺神可化爲
　虎乗之跨之而游太清之境也故云物即
　我我即物知此道者可以成腹中之龍虎
　也
知象由心變以此觀心可以成女嬰
　萬象之境皆由心神變化而見也以此諦
　觀心體眞空内藏妙有之用即心藏之神
　化爲姹女腎藏之神化爲嬰兒姹嬰匹配
　性命混融而出離生死也故云知象由心
　變以此觀心可以成女嬰也
知氣由心生以此吸神可以成鑪冶
　心之所之則氣從之以此知氣由心生心
　了眞空如水澄徹呼吸神氣綿綿無間則
　心火下降腎水上升水火既濟以成大丹
　若人服之永超生死之病矣故云知氣由
　心生以此吸神可以成鑪冶矣已上龍虎
　姹嬰至鑪冶後聖以丹喻道者源於此也
以此勝物虎豹可伏以此同物水火可入
　以此至道至德威光赫赫物物歸尊虎豹
　順伏以爲乗騎故云以此勝物虎豹可以
　伏也以此至道體同太虚水火豈能溺燒
　虚空哉了道者無所不同故能大浸稽天
　而不溺大旱金石流土山焦而不熱也故
　云以此同物水火可入也
惟有道之士能爲之亦能能之而不爲之
　以上從輔世立我一里一日爲百里百年
　召風雨易鳥獸騎鳳鶴席鮫鯨制鬼神入
　金石侍星辰卜龜筮窺肺肝成龍虎女嬰
　爐冶伏虎豹入水火之十八神通妙用唯
　了道聖人悉能爲之亦能不爲能爲之神
　通變化也蓋道貴眞誠韜晦爲上驚愚駭
　俗之神異聖人不爲也此十八神異便是
　事本至有以道運事者周之百爲也故云
　惟有道之士能爲之亦能能之而不爲之
　也此章明道德體用變化無窮而聖人韜
　晦不驚駭愚俗也
　　　　　右第一章
關尹子曰人之力有可以奪天地造化者
　人能了道者上與造化者同游可以奪天
　地陰陽造化生成之妙也故云人之力有
　以奪天地造化者也
如冬起雷夏造冰死尸能行枯木能華
　了道者能顚倒陰陽冬能起雷夏能凝冰
　如老成子學於尹文能存亡自在翻校四
　時冬起雷夏造冰飛者走走者飛終身不
　著其術世莫傳焉者是也故云如冬起雷
　夏造冰也昔太上以太玄生符投徐甲之
　枯骨即時復活能行故云死尸能行也純
　陽祖師以丹活安州枯柳又以丹活萊州
　枯槐而枝葉復榮華故云枯木能華也
豆中攝鬼
　昔郭璞眞人撒小豆數百顆於墻外盡化
　爲赤衣鬼以符爲神將一一縛之投入井
　中也故云豆中攝鬼也
杯中釣魚
　昔左慈眞人共曹操飲酒以銅盆貯水擲
　鈎餌於中俄頃釣得金鯉尺餘而鱠之也
　故云杯中釣出魚也
畫門可開
　唐太宗詔吴道子於宫壁以墨水潑之以
　幕幪之良乆撤去懞幕請太宗觀畫其山
　水草木人煙鳥獸悉具俄頃見巖下一洞
　門道子指洞曰此中神仙遂以手擊之洞
　門忽開道子踴身入洞以手招帝帝不敢
　入洞須臾復合而不見故云畫門可開也
土鬼可語
　昔廬山廟中泥塑神鬼能言禍福欒巴眞
　人呪之乃野狸精所託而見也彼野狸精
　尚能使土鬼能語況神仙乎故云土鬼能
　語也
皆純氣所爲故能化萬物
　如上所說冬起雷夏造冰死尸能行枯木
　能華豆中攝鬼杯中釣魚畫門可開土鬼
　能語之八者皆得純而無雜眞空妙道能
　運一氣變化萬物此乃是向之所說人之
　力有可以奪天地造化者也故云皆純氣
　所爲故能化萬物也
今之情情不停亦氣所爲而氣爲物有合有
散
　今迷人之心情流浪如水波之不停亦强
　陽之氣所爲也彼强陽之氣自生至壯氣
　合而充溢自壯至老氣散而衰敗也故云
　今之情情不停亦氣所爲而氣之爲物有
　合有散也
我之所以行氣者本未嘗合亦未嘗散
　聖人了悟眞空之道乃得元氣之祖元氣
　之祖未曾有合散也故云我之所以行氣
　者本來未嘗合亦未嘗散也本者祖也
有合者生有散者死
　彼迷人所受一斤元氣男子得八數二八
　一十六歲爲始走泄不知保養三年損一
　兩三十年損十兩三六十八總四十八年
　一十六兩元氣耗散俱盡四十八又加十
　六歲乃八八六十四卦數之盡也元氣既
　盡但有五穀之氣滋養之雖名曰人其實
　爲鬼矣女人所受元氣十四兩女人得七
　數二七一十四歲天癸降元氣爲始走泄
　二年半損一兩二十五年損十兩外有四
　兩十年損盡二十五加十年總三十五年
　又加十四歲乃七七四十九中陽數盡天
　癸枯乾但有五穀之氣滋養雖名曰人其
　實爲鬼也男女元氣既盡等候死矣以此
　知氣聚則生氣散則死也故云有合者生
　有散者死也合者聚也
彼未嘗合未嘗散者無生無死客有去有來
郵常自若
　彼了道聖人得元氣之祖未曾有聚有散
　以此則知無生無死也郵者驛舍也客者
　使客也客有去來而驛舍自若自如不移
　不動無去無來客者喻氣也去來喻散聚
　也郵者喻道也道運元氣升降往來氣聚
　則生氣散則死而道運氣者非氣也非氣
　者無聚散生死去來也故了道者無聚散
　生死去來也故云客有去來郵常自若也
　自若者如如不動不變也此章明道爲元
　氣之祖變化無窮而無去來生死也
　　　　　右第二章
關尹子曰有誦呪者有事神者有墨字者有
變指者皆可以役神御氣變化萬物
　法籙之士傳受呪訣專精禱誦以致靈驗
　如九字傍通密誦十萬八千遍如意使用
　驗如影響也故云有誦呪者也世有設像
　專一恭敬事奉隨心禱祝無有不應故云
　有事神者也法籙家有傳受玄壇批降於
　紙墨寫字以報未來吉凶禍福其驗無爽
　故云有墨字者也法籙家有傳受手降報
　指令患者手於香鑪上展之法師搯訣召
　將良乆手指大小變爲高低法師以辯鬼
　神作祟之由其驗無差也故云有變指者
　誦呪事神墨字變指之四者皆可以役使
　鬼神御運元氣能變化萬物以昭神靈也
　故云皆可以役神御氣變化萬物也
惟不誠之人難於自信易於信物故假此爲
之
　人人有眞空妙道威光無量頭頭具足用
　無欠少一念開悟位齊諸聖能役使鬼神
　呼召雷雨神通無量人人有奇特說與時
　人便自不誠信之既難信於自己容易信
　於物聖人慈悲要啓信道之心故假誦呪
　事神墨字變指之誠以彰靈驗也故云惟
　不誠之人難於自信易於信物故假此爲
　之也
苟知爲誠有不待彼而然者
　茍者誠也誠知誦呪事神墨字變指有靈
　通因誠而有者既知唯誠感神有不待彼
　誦呪事神墨字變指而亦能役使鬼神也
　故云苟知爲誠有不待彼而然者也此章
　明誠爲役神之本誠爲入道之由也
　　　　　右第三章
關尹子曰人一呼一吸日行四十萬里化可
謂速矣
　人一呼一吸爲一息一晝一夜一萬三千
　五百息一息氣行六寸晝夜氣行八百一
　十丈脉行五十度也十百爲一千十千爲
　一萬十萬爲一億十億爲一兆人之一息
　日行四十萬里即是一息日行四億里十
　息日行四兆里一百息日行四十兆里千
　息日行四百兆里一萬息日行四千兆里
　三千息日行一千二百兆里五百息日行
　二百兆里總計一晝夜日行五千四百兆
　里也以此則知大化可謂之速疾也故云
　人一呼一吸日行四萬里化可謂速矣
惟聖人不存不變
　聖人洞徹眞空之道則無我無在無不在
　也眞空越古今而無有變異也古云添一
　歲减一年眞空不動然是也故云惟聖人
　不存不變也不存者無我也此章明道不
　屬大化能運大化也
　　　　　右第四章
關尹子曰青鸞子千歲而千歲化桃子五仕
而心五化
　青鸞子者古之聖人也聖人之形隨時改
　化歲歲更變直至千歲無時不移易變化
　也然化化者有不化者存也不化者眞常
　不變異之道也如聖人行年六十而六十
　化也未嘗不始之是而卒之非也故云青
　鸞子千歲而千歲化也桃子者古之賢人
　也五仕而爲官而心五度改化如蘧伯玉
　行年六十而六十化未知六十之是而非
　五十九之非也古云停燈於缸後焰非前
　焰假容於鑑今吾非故吾是也故云桃子
　五仕而心五化也
聖人賔事去物豈不欲建立於世哉有形數
者懼化之不可知也
　事者用也聖人賔事不以用爲主也道體
　眞空不著物境而物境自遠也故云聖人
　賔事去物也聖人不以建立妙用爲主而
　保任眞空之體但感而後應應變常寂而
　豈不欲建立妙用利世哉但不以用爲主
　也若以建立妙用爲主而反以眞空之體
　爲賔則墮形數之跡人天小果有漏之因
　如影隨形雖有非實既墮形數之跡則彼
　大化遷移改變也以此則明有形數者懼
　汨大化也學道之人不可不悟此也故云
　豈不欲建立於世哉有形數者懼化之不
　可知也不可知者爲纔萌知識即落大化
　也此章明以眞之體爲主以建立妙用爲
　賔也有體有用則化化而不化也
　　　　　右第五章
關尹子曰萬物變遷雖互隱見氣一而已惟
聖人知一而不化
　萬物俄生俄長俄老俄死無時不變遷春
　木隱夏火見夏火隱秋金見秋金隠冬水
　見冬水隱春木見土隱見於四季五行四
　時互相隠見生生化化而不息皆一氣運
　轉相推相蕩而行鬼神也故云萬物變遷
　雖互隠見氣一而已也聖人了悟不二之
　妙道猶如虚空故不隨大化而遷移也故
　云聖人知一而不化也知者悟也此章明
　道運大化而不化也
　　　　　右第六章
關尹子曰爪之生髮之長榮衛之行無頃刻
止衆人見之於著不能見之於微
　人手爪甲共人頭髮旋生旋退及人身血
　行之榮氣行之衛晝夜周流而共爪髮生
　長俱無頃刻之時止息而不生長流行也
　故云爪之生髮之長榮衛之行無頃止也
　著者麤跡也衆人但見麤跡顯見而不能
　見微細爪髮之生長榮衛之行也故云衆
　人見之於著不能見之於微也
賢人見之於微而不能任化
　郭子謙本有此十一字添入甚有次序故
　亦從而解之也賢人但見於微妙而不能
　了心故不能任化無化也故云賢人見之
　於微而不能任化也
聖人任化所以無化
　聖人了獨立而不改之體任周行而不殆
　之用也任周行而不殆之用即任化也了
　獨立而不改之體即無化也故云聖人任
　化所以無化也此章明道獨立而不改周
　行而不殆也
　　　　　右第七章
關尹子曰室中有常見聞矣既而之門之鄰
之里之黨既而之郊之山之川見聞各異好
惡隨之和競從之得失成之
　堂内退房曰室五家爲鄰五鄰爲里五百
　家爲黨城郭之外曰郊也人居堂室之内
　所見聞人物之境以爲尋常日日見聞也
　故云室中有常見聞矣也之者往也既以
　從室往院門又往鄰里鄉黨或又往城外
　郊野又往山林川澤眼見衆色形相之境
　不同耳聞衆聲之境不同故云既而之門
　之鄰之里之黨既而之郊之山之川見聞
　各異也眼見耳聞色聲之境各異有喜而
　好愛之有不喜而惡嫌之有和順同樂之
　境有違逆爭競之境有可取而得之有可
　捨而失之如此之境隨情變化隨從成就
　之故云好惡隨之和競從之得失成之也
是以聖人動止有戒
　止者靜也戒者禁止也聖人垂訓學人一
　動一靜令有禁止聲色謹愼行藏不隨見
　見聞聞色聲之境遷變也故云是以聖人
　動止有戒也動止有戒者訓學人也彼既
　是聖人又何戒哉此章明迷人隨色聲改
　變也
　　　　　右第八章
關尹子曰譬如大海能變化億萬蛟魚水一
而已
　大海喻前道運大化也蛟魚喻賢愚也大
　海能變化億萬蛟魚俱生在一水中也道
　能運大化變億萬賢愚同生於一道也故
　云譬如大海能變化億萬蛟魚水一而已
　也此乃起喻也
我之與物蓊然蔚然在大化中性一而已知
夫性一者無人無我無死無生
　蓊然者草木叢生稠密之貌也蔚然者草
　木繁盛之貌也我之與物蓊然蔚然如荒
　草叢生林木繁盛不可勝數俱在大化中
　道性不二而已也故云我之與物蓊然蔚
　然在大化中性一而已此合喻也了悟眞
　空不二之道性外不見人之過内不見我
　之自是心同大虚無滅無生也故云知夫
　性一者無人無我無死無生也死者滅也
　此章明道性無人我死生不屬大化也
　　　　　右第九章
關尹子曰天下之理是或化爲非非或化爲
是恩或化爲讎讎或化爲恩
　天下事理隨人妄情而變同於己者謂之
　是或因公事違己私情前日之是化之爲
　非也不同於己者爲非或因私事順己私
　情前日之非化之爲是也故云天下之理
　是或化爲非非或化爲是也天下之恩莫
　大於君父或因公事公理違己私情前日
　莫大之恩化爲莫大之讎也世有弑君弑
　父者是也天下之讎莫大於敵國或因私
　事私理順己私情前日莫大之讎化爲莫
　大之恩也世有敵國和好結親者是也故
　云恩或化爲讎讎或化爲恩也
是以聖人居常慮變
　是以者因上仍下之辭也聖人垂訓學人
　安性之大常戒情之小變不徇私也故云
　是以聖人居常慮變也居者安也慮者審
　思而戒愼也此章明徇妄情之小變則是
　非恩讎之不正任眞性之大常㝠是非之
　恩讎者也
　　　　　右第十章
關尹子曰人之少也當佩乎父兄之教人之
壯也當達乎朋友之箴人之老也當警乎少
壯之說萬化雖移不能厄我
　人之年少之時父兄有教詔之言當書之
　佩帶於身依從而行之無忘也故云人之
　少也當佩乎父兄之教也壯年之時或有
　同門之朋同志之友相爲箴規藥石德之
　病當通達曉解不憚改過日新其德也故
　云人之壯也當達乎朋友之箴也人之老
　年之時歷事既乆飽諳是非得失當以所
　諳事理警戒於少壯之人演說訓之無厭
　乃仁人之心也故云人之老也當警乎少
　壯之說也如上所說少從父兄教壯達朋
　友箴老警少壯說則不逆爲人之理也任
　理而寓游於世雖萬化密移但不違拒造
　物順之而無危厄也故云萬化雖移不能
　厄我也此章明任理則可與造物同游而
　無厄也
　　　　　右第十一章
關尹子曰天下之理輕者易化重者難化
　天下之理性所禀輕清之氣其人必根性
　明利則容易化之而開悟也故云天下之
　理輕者易化也所禀重濁之氣其人必根
　性暗鈍則難化之而悟也故云重者難化
　也
譬如風雲須臾變滅金玉之性歷乆不渝
　渝者變也譬如風雲之氣須臾頃刻變滅
　没而不見也故云譬如風雲須臾變滅也
　此喻前輕者易化也金性堅玉性硬故能
　歷時長乆不變改也故云金玉之性歷乆
　不渝也此喻前重者難化也
人之輕明者能與造化俱化而不留殆有未
嘗化者存
　人之所禀輕清之氣根性明利心易開悟
　能與造化同游而無滯也故云人之清明
　者能與造化俱化而不留也不留者不滯
　也既然了悟與造化同游而無滯則任化
　而無化行小變而不失大常也故云殆有
　未嘗化者存也存者不失大常也此章明
　利根者易悟任化而無化也
　　　　　右第十二章
關尹子曰二幼相好及其壯也相遇則不相
識二壯相好及其老也相遇則不相識如雀
蛤鷹鳩之化無昔無今
　二人年幼相愛喜好游戲相狎及其相别
　多年俱長壯盛變貌更形二人再相遇則
　不能相識如幼之時也故云二幼相好及
　其壯也相遇則不相識也二人年壯相爲
　莫逆之交喜好同學及其相别多年更形
　易貌皓首蒼顔皮皴絞皺二人再相遇則
　不能相識如壯年相好也故云二壯相好
　及其老也相遇則不相識也二幼化壯二
　壯化老如雀入水化爲蛤又如鳩之化爲
　鷹鷂也化書云蛇化爲龜雀化爲蛤是也
　又列子云鷂化爲鸇鸇化爲布穀布穀復
　化爲鷂是也布穀者即鳩之異名也故云
　如雀蛤鷹鳩之化無昔無今也雀爲蛤之
　昔蛤爲雀之今雀之爲蛤蛤全體是雀也
　鳩之爲鷂鷂全體是鳩也如此形雖變性
　無古今也此章明形隨化化而不息性越
　古今而無變異也
　　　　　右第十三章
文始眞經註卷之七





文始眞經註卷之八賢四
　　　　神峯逍遥子牛道淳直解
　　　八籌篇(籌者物也/凡六章)
關尹子曰古之善揲蓍灼龜者能於今中示
古古中示今高中示下下中示高小中示大
大中示小一中示多多中示一人中示物物
中示人我中示彼彼中示我
　蓍龜見解二柱首章古之人有善揲蓍草
　若以熱鐵錐灼鑽龜殻以兆未來過去見
　在之吉凶也能以今之事示曉古之理復
　以古之理示曉今事之吉凶得失也故云
　古之善揲蓍灼龜者能於今中示古古中
　示今也高者天也天屬陽陽屬吉也下者
　地也地屬陰陰者屬凶也揲蓍灼龜能於
　吉中示告人之凶復能凶中示告人之吉
　也故云高中示下下中示高也小者一身
　也大者天下國家也揲蓍灼龜能於一身
　告示天下國家之禍福也復能於天下國
　家告示一身之吉凶也故云小中示大大
　中示小也一者人君也多者百姓也揲蓍
　灼龜能於人君告示百姓之禍福復能於
　百姓告示人君之吉凶也故云一中示多
　多中示一也物者財物也揲蓍灼龜能於
　人之得失告示財物多寡也復於財物多
　寡告示人之得失也故云人中示物物中
　示人也彼者父母兄弟妻子也揲蓍灼龜
　能於我之八字告示父母兄弟妻子存亡
　得失多寡也復於父母兄弟妻子存亡得
　失多寡告示我之八字貴賤禍福也故云
　我中示彼彼中示我也
是道也其來無今其往無古其高無蓋其低
無載其大無外其小無内其本無一其末無
多其外無物其内無人其近無我其遠無彼
　是者此也此眞空不可思議之道非同揲
　蓍灼龜分析今古高下大小一多人物彼
　我之六對待也道不屬時獨往獨來無古
　今之異也故云是道也其來無今其往無
　古也道不屬形位充塞虚空上下無所不
　在非似天地定於蓋載也故云其高無蓋
　其低無載也道不屬内外中邊言其大者
　廣無邊際言其小者視之不見故云其大
　無外其小無内也道不屬數不可定於一
　多也道爲五太二儀萬物之本源運行一
　氣化生天地萬物天地萬物無須臾離於
　道若離於道則天地萬物壊滅也以此知
　天地萬物爲道之末也故云其本無一其
　末無多也此其本無一其末無多郭子謙
　本有此八字於經甚有次序故亦從而解
　之也道不屬人物内外不二也故云其外
　無物其内無人也道不屬彼我遠近不二
　也故云其近無我其遠無彼也
不可析不可合不可喻不可思惟其渾淪所
以爲道
　道如虚空無散無聚也故云不可析不可
　合也道無相似無比倫無情識故不可以
　言議而譬喻不可以心思而知解也故云
　不可喻不可思也若人了悟本自具足本
　自見成本自全眞不假修爲造作扭捏也
　如此强名曰道也故云惟其渾淪所以爲
　道也此章明道不屬形數不可分析而知
　也
　　　　　右第一章
關尹子曰水潜故藴爲五精火飛故達爲五
臭木茂故華爲五色金堅故實爲五聲土和
故滋爲五味
　精者精神之精也水性好潜隱於内故藴
　積爲五蟲之精五蟲者鱗羽毛甲倮也水
　在藏爲腎在五神爲精也故云水潜故藴
　爲五精也火性好飛揚於外故通達人鼻
　爲腥羶香焦朽之五臭也故云火飛故達
　爲五臭也木性好榮茂故華發爲青黄赤
　白黑五色也故云木茂故華爲五色也金
　性堅硬故實而擊之爲宫啇角徵羽之五
　音聽之爲五聲也土性温和故滋酸鹹甘
　辛苦之五味也故云土和故滋爲五味也
其常五其變不可計其物五其雜不可計
　其常五者五常也仁義禮智信也仁屬木
　義屬金禮屬火智屬水信屬土也其物五
　者金木水火土也變者雜也此金木水火
　土之五行仰之爲五星俯之爲五嶽位之
　爲五方變之爲五色擊之爲五音族之爲
　五姓物之爲五金氣之爲五臭潜之爲五
　精滋之爲五味動之爲五蟲植之爲五行
　善之爲五德惡之爲五賊身之爲五藏神
　之爲五神識之爲五情也故云其常五其
　變不可計其物五其雜不可計也
然則萬物在天地間不可執謂之萬不可執
謂之五不可執謂之一
　向之五行變化萬物紛紛擾擾於天地之
　間其雜不可勝數計筭豈定執謂之萬哉
　故云然則萬物在天地間不可執謂之萬
　也萬物歸屬五行其常五其變不可計豈
　可執定謂之五行哉故云不可執謂之五
　也五行歸屬於一一統億萬生生化化而
　不息豈可執定謂之一哉故云不可執謂
　之一也
不可執謂之非萬不可執謂之非五不可執
謂之非一
　天地之間蓊然蔚然紛紛擾擾之物豈止
　於億萬哉奈何總名謂之萬物也故云不
　可執謂之非萬也萬物紛紛雖多終歸屬
　於五行也故云不可執謂之非五也五行
　雖變不可計終屬一氣之統攝也故云不
　可執謂之非一也
或合之或離之以此必形以此必數以此必
氣徒自勞爾物不知我我不知物
　或將萬物五行合之爲一或將一氣離之
　爲五行萬物也故云或合之或離之也既
　有合有離以此必屬萬物之形故云以此
　必形也以此萬物必屬五行之數也故云
　以此必數也以此五行必屬一氣也故云
　以此必氣也向來分别萬物五行一氣俱
　屬妄情已落形數氣化之變也謾徒自勞
　爾若妄情返於眞性則物我如如各不相
　知迥出形數氣運變化之外也故云徒自
　勞爾物不知我我不知物也此章眀纔萌
　妄情即落形數氣運之化妄情復本則形
　數氣運不可得而拘也
　　　　　右第二章
關尹子曰即吾心中可作萬物蓋心有所之
則愛從之愛從之則精從之
　心本清淨元無一物等同太虚於此清淨
　心上忽萌一妄情於此不覺是妄則情情
　相續積之爲萬情萬情迷染萬物也經云
　一情認之積爲萬情萬情認之積爲萬物
　是也故云即吾心中可作萬物也蓋心之
　妄情有所往則隨所愛之境從而往之也
　愛屬水水屬精心情有所愛之境則精神
　亦從之所往也故云蓋心有所之則愛從
　之愛從之則精從之也之者往也
蓋心有所結先凝爲水心慕物涎出心悲物
淚出心愧物汗出
　元氣周身隨心感而出見蓋心有住著彼
　所住著之境結縛也故云蓋心有所結也
　心先與物凝滯則元氣化而爲水也心若
　有所慕愛可食之物則元氣於口中化爲
　涎液而出見也故云先凝爲水心慕物涎
　出也心感悽愴親戚死喪忽然悲哀則元
　氣於眼中化爲淚而出見也故云心悲物
　淚出也自作不善之行見人忽起慚愧之
　心則元氣於面化爲汗而出見也故云心
　愧物汗出也
無暫而不乆無乆而不變
　暫者不乆也乆者常靜也變者動也若無
　暫生暫滅之情念而不能悟眞空常靜之
　心體也故云無暫而不乆也若無悟眞空
　常靜之心體而不能應群動之變而常寂
　也故云無乆而不變也
水生木木生火火生土土生金金生水相攻
相剋不可勝數
　人心藏屬火内藏神其神情好喜也肝藏
　屬木内藏魂其魂情好怒也脾藏屬土内
　藏意其意情好思也肺藏屬金内藏魄其
　魄情好憂也腎藏屬水内藏精其精情好
　恐也精生魂則恐生怒故云水生木也魂
　生神怒生喜故云木生火也神生意喜生
　思故云火生土也意生魄思生憂故云土
　生金也魄生精憂生恐故云金生水也攻
　字應作生字恐傳寫之誤也應作相生相
　剋也相剋者水剋火火剋金金剋木木剋
　土土剋水也五行相生相剋化生天地萬
　物萬物相生相剋不可以數計筭也故云
　相生相剋不可勝數也
嬰兒蘂女金樓絳宫青蛟白虎寳鼎紅鑪皆
此物有非此物存者
　賢藏屬坎坎中陽爻謂之嬰兒即精化元
　陽之氣也心藏屬離離中陰爻謂之蘂女
　即心液之神也肺藏屬兊兊屬金管十二
　節謂之金樓也又謂之十二重樓也心藏
　屬火火色赤謂之絳宫也肝藏屬木内藏
　魂木色青謂之青蛟又謂之青龍也肺藏
　屬金内藏魄金色白謂之白虎故云嬰兒
　蘂女金樓絳宫青蛟白虎也身中元氣屬
　陽陽屬乾也乾屬金乃謂之寳鼎也心中
　之神屬陰陰屬坤心屬火火色紅乃謂之
　紅鑪也身心謂之乾坤鼎鑪也既身心爲
　鼎鑪即神氣爲藥物也故云寳鼎紅鑪皆
　此物也此物者即神氣也道無形名乃爲
　神氣之祖神氣之祖者乃不可思議之道
　也故云有非此物存者也此章明道運神
　氣變化無窮也
　　　　　右第三章
關尹子曰鳥獸俄呦呦俄旬旬俄逃逃草木
俄茁茁俄停停俄蕭蕭天地不能留聖人不
能繫
　呦呦者鳥獸之子初生之聲也旬旬者鳥
　獸經數旬長大也逃逃者鳥獸老而死亡
　如人逃遁不見也茁茁者草木初生芽也
　停停者草木長大停停卓立也蕭蕭者草
　木老枯蕭蕭無葉也言鳥獸俄生俄長俄
　頃之間復變而爲死也故云鳥獸俄呦呦
　俄旬旬俄逃逃也草木俄生俄長俄頃之
　間復變而爲枯死也故云草木俄茁茁俄
　停停俄蕭蕭也鳥獸草木生時不得不生
　長時不得不長老時不得不老死時不得
　不死生長老死四者大化之流行雖天地
　之廣大聖人之神通亦不能暫留繫而使
　不生長老死也故云天地不能留聖人亦
　不能繫也
有運者存焉爾
　造物運斡一氣陰陽五行四時相推相蕩
　生生化化無有窮極故云有運者存焉爾
　也
有之在彼無之在此鼓不桴則不鳴偶之在
彼奇之在此桴不手則不擊
　有造化之運在彼迷情形氣之數也故云
　有之在彼也無物眞空之道在此心開了
　悟與道㝠合不屬形氣時數造化安能運
　之哉故云無之在此也心既開悟不生妄
　情不染物境清淨湛然猶如虚空彼造物
　豈能陶鑄虚空哉心了如此似鼓不用桴
　擊則鼓不嗚響也故云鼓不桴則不嗚也
　與造化對偶在彼迷情也故云偶之在彼
　也不與造化對偶則奇然無侣在此眞空
　了悟之心也故云奇之在此也眞空心尚
　未萌豈有迷情染物哉眞空如此似桴不
　用手則不能擊鼓也故云桴不手則不擊
　也此章明迷染萬物則不能逃於大化也
　悟眞空則大化不能遷也
　　　　　右第四章
關尹子曰均一物也衆人惑其名見物不見
道賢人析其理見道不見物
　一者不二之道也物者天地萬物也天地
　萬物咸賴不二之道而有其生也故云均
　一物也道寓於天地萬物無所不在衆人
　爲天地萬物之名惑亂其心心迷著物見
　物不見不二之道也故云衆人惑其名見
　物不見道也賢人能分析事理昭昭明白
　明見道理外忘萬物故云賢人析其理見
　道不見物也
聖人合其天不見道不見物一道皆道
　聖人了悟㝠契天眞了道之實忘道之名
　道名尚忘何況物哉故云聖人合其天不
　見道不見物也道元不二道無不在故云
　一道皆道也
不執之即道執之即物
　心無所住全身放下即㝠契眞空妙有之
　道也故云不執之即道也心有所住染著
　種種之邊即迷情逐於境物也故云執之
　即物也此章明未能洞徹賢愚一例屬迷
　了然悟徹凡聖不二也
　　　　　右第五章
關尹子曰知物之偶者不必去物譬如土牛
木馬雖情存牛馬之名而心忘牛馬之實
　知者悟也了悟所有物境皆是偽妄不眞
　自然心不染著湛然清靜不必去除物境
　也故云知物之偽者不必去物也了悟所
　有物境偽妄不眞自然不染譬如泥土塑
　成牛木雕刻成馬見之雖然情存牛馬之
　名像而心自然忘牛馬之眞實也故云譬
　如土牛木馬雖情存牛馬之名而心忘牛
　馬之實也此章明了悟物境之偽忘心自
　然清靜無染也
　　　　　右第六章
文始眞經註卷之八





文始眞經註卷之九賢五
　　　　神峯逍遥子牛道淳直解
　　　九藥篇(藥者雜治也/凡三十一章)
關尹子曰勿輕小事小隙沈舟勿輕小物小
蟲毒身勿輕小人小人賊國
　學道之人微善必積小過必除不可輕易
　事雖微小不可輕易而忽之如萬斛之舟
　雖筯頭小竅若不塞之以至於沈没大舟
　也故云勿輕小事小隙沈舟也勿者禁止
　之辭也隙者竅也勿得輕易於小物如蝎
　子七寸蛇雖微小若覷小可而近之則被
　螫囓而毒傷人身也故云勿輕小物小蟲
　毒也勿得輕易於小人如黄巢赤眉黃巾
　等雖是小人而能賊漢唐天下而況於國
　乎故云勿輕小人小人賊國家也
能周小事然後能成大事能積小物然後能
成大物能善小人然後能契大人
　事者用也施之於用也平等普利不遺細
　行然後能成上德不德之至德至德者大
　德也大德者乃道之大用也故云能周小
　事然後能成大事也小物者細行微功也
　草木昆蟲亦救護而不害妙有普利如同
　時雨不擇荆棘田苗淨穢平等普濟也又
　如大海不擇清濁包容不辯也所以能爲
　百谷王也及其功行積之大也爲賢爲聖
　豈不是爲大人物哉故云能積小物然後
　能成大物也善以仁德普利不擇君子小
　人平等仁慈如此則不失人心人皆推尊
　而敬之然後能契大人之道也故云能善
　小人然後能契大人也
天既無可必者人人又無能必者事惟去事
離人則我在我惟可即可
　人之貴賤貧富壽夭窮通在乎天命善惡
　迷悟爲小人君子賢聖天命豈可必然定
　之哉故云天既無可必者人也事者用也
　用之於惡爲小人用之於善爲君子用之
　於德爲賢人用之於道爲聖人人之於用
　豈可必然一定之哉故云人又無能必者
　事也若放捨諸縁外離人相藏諸妙用而
　無爲清靜則我不知有我存亡自在無可
　無不可自由自在逍遥無拘也故云惟去
　事離人則我在我惟可即可也
未有當繁簡可當戒忍可當勤惰可
　未有正當建立方便之門衆行齊修不捨
　一法而却掃蕩復本而行簡易則不可也
　故云未有當繁簡可也未有當合戒愼而
　忍行之而不戒則不可也故云當戒忍可
　也未有當精進善行之時而却懶情不精
　進則不可也故云當勤情可也此章明防
　微杜漸不遺細行可以爲賢可以爲聖也
　　　　　右第一章
關尹子曰智之極者知智果不足以周物故
愚辯之極者知辯果不足以喻物故訥勇之
極者知勇果不足以勝物故怯
　極有智者可以燭理通法而智果實不足
　以周濟萬物既知如此未若如愚韜晦契
　道也故云智之極者知智果不足以周物
　故愚也極能辯者可以自明事理以此知
　辯果不足以曉喻天下人物不如若訥養
　氣神也故云辯之極者知辯果不足以喻
　物故訥也極勇有力者可勝十人百人以
　此知勇果不足以勝天下人物未若如怯
　弱謙卑柔和而養德也故云勇之極者知
　勇果不足以勝物故怯也此章明治智辯
　勇之病也
　　　　　右第二章
關尹子曰天地萬物無有一物是吾之物物
非我物不得不應我非我我不得不養
　一氣運陰陽生天地萬物而一氣之源本
　來無物既是本來無物即是眞空物來相
　感不得不應但應物常寂也故云天地萬
　物無有一物是吾之物物非我物不得不
　應也吾者本來也一氣運陰陽生四大假
　合之我而一氣之源本來元無四大假合
　之我也既寓假合不得不資衣食而養之
　也故云我非我我不得不養也非我者本
　來也
雖應物未嘗有物雖養我未嘗有我
　眞空妙有雖應物如空谷傳聲應變常寂
　谷未嘗有聲也眞空應物亦復如是也故
　云雖應物未嘗有物也了悟眞空則四大
　如賃舍雖資衣食之養十二時中獨露眞
　空而眞空無我也故云雖養我未嘗有我
　也
勿曰外物然後外我勿曰外形然後外心道
一而已不可序進
　外者忘也四大假合之身既如賃舍與物
　何異俱是妄偽不眞既明俱是妄偽一時
　頓忘勿得言先忘萬物而復忘身也故云
　勿曰外物然後外我也形者四大之身也
　心者五藴妄積之心也不獨四大假合與
　物無異而五藴妄積之心亦與物無異而
　物我形心均爲妄偽不眞既悟妄偽一齊
　頓忘勿得言先忘身而後忘五藴妄積之
　心也故云勿曰外形然後外心也道既不
　二無内外物我之分也豈容次序而進之
　哉故云道一而巳不可序進也心者内也
　形者外也此章明治迷著物我心形之病
　也
　　　　　右第三章
關尹子曰諦毫末者不見天地之大審小音
者不聞雷霆之聲
　諦者審察也毫末者秋兔毛之尖細也詳
　審察視兔之秋毫之末而心著微色相故
　不睹天地之大色相也故云諦毫末者不
　見天地之大也小音者蠓蚋之聲也雷聲
　之大者爲霹靂震霆也詳審察聽蠓蚋之
　微音聲故不聞雷之震霆霹靂之大音聲
　也故云審小音者不聞雷霆之聲也
見大者亦不見小見邇者亦不見遠聞大者
　
亦不聞小聞邇者亦不聞遠
　不獨審視秋毫之末不見天地之大若審
　視天地之大亦不見秋毫之末也故云見
　大者亦不見小也邇者近也不獨見大者
　亦不見小若見淺近亦不見深遠生前之
　實相也故云見邇者亦不見遠也不獨審
　聽蠓蚋之音聲不聞雷霆之音聲若審聽
　雷霆之音聲亦不聞蠓蚋之音聲也故云
　聞大音者亦不聞小也不獨聞大者亦不
　聞小若聞淺近之淫音亦不聞深遠劫外
　之威音也故云聞邇者亦不聞遠也
聖人無所見故能無不見無所聞故能無不
聞
　所見者色也所聞者聲也故毫末天地形
　雖小大不同而色不異也蠓蚋雷霆音雖
　小大不同而聲不異也聖人無所見無所
　聞者不住著色聲也不住著色聲者眞空
　明聰無所不見聞也故云聖人無所見故
　能無不見無所聞故能無不聞也此章明
　治迷染色聲之病也
　　　　　右第四章
關尹子曰目之所見不知其幾何或愛金或
愛玉是執一色爲目也耳之所聞不知其幾
何或愛鐘或愛鼓是執一聲爲耳也
　眼之所觀不知其幾何之色大約或是愛
　金之黃色或是愛玉之白色若愛金之黃
　色者則惡玉之白色若愛玉之白色者則
　惡金之黃色也如此須是愛執一色爲目
　之偏見也故云目之所見不知其幾何或
　愛金或愛玉是執一色爲目也耳之所聽
　不知其幾何之聲大約或愛鐘之清聲或
　愛鼓之濁聲若愛鐘之清聲者則惡鼓之
　濁聲也若愛鼓之濁聲者則惡鐘之清聲
　也如此須是愛執一聲爲耳之偏聞也故
　云耳之所聞不知其幾何或愛鐘或愛鼓
　是執一聲爲耳也
惟聖人不慕之不拒之不處之
　了道聖人洞徹眞空不慕愛色聲亦無色
　聲可除掃去也何謂也爲色聲於眞空不
　可得居止也故云惟聖人不慕之不拒之
　不處之也處者居止也此章明治迷執愛
　惡色聲之病也
　　　　　右第五章
關尹子曰善今者可以行古善末者可以立
本
　今者目前之人事也古者五太之先道理
　也末者五常百行也本者大本大宗之道
　也善以目前人事及五常百行爲之妙用
　可以應變無住㝠符五太之先卓然獨立
　於大本大宗之道也故云善今者可以行
　古善末者可以立本也行者無住也此章
　明治迷著事理本末不悟體用之病也
　　　　　右第六章
關尹子曰狡勝賊能捕賊勇勝虎能捕虎
　人心機狡勝過於賊寇可以能捕捉賊寇
　也故云狡勝賊能捕賊也人力威勇勝過
　於虎豹可以能捕擒虎豹也故云勇勝虎
　能捕虎也此設喻也
能克己乃能成己能勝物乃能利物能忘道
乃能有道
　克者勝也己者私也善能勝去己之私欲
　乃能成己之至德也故云能克己乃能成
　己也善能勝去迷貪物欲乃能普利人物
　以成萬億之妙行也故云能勝物乃能利
　物也善能忘却悟道之智慧則㝠符眞空
　而不失妙有眞空之道也故云能忘道乃
　能有道能有者不失妙有也此章明治不
　能忘悟道智慧之病也
　　　　　右第七章
關尹子曰函堅則物必毁之剛斯折矣刀利
則物必摧之銳斯挫矣
　函者鎧甲也鎧甲雖堅硬則必有硬弓强
　弩箭之物穿透而毁之也以此則知凡物
　之太剛必有物以折碎之也故云函堅則
　物必毁之剛斯折矣也刀刃鋒利則必有
　鋼石之物摧壞其鋒刃也以此則知凡物
　銛銳則必有物以挫毁之也故云刀利則
　物必摧之銳斯挫矣也以此設喻也
威鳳以難見爲神是以聖人以深爲根走麝
以遺香不捕是以聖人以約爲紀
　已上二譬喻如威尊之鳳凰以世人希罕
　難見爲神異也若頻頻見世則世人不爲
　希罕難見之神異也故云威鳳以難見爲
　神也因上譬喻是以知聖人韜光㝠符幽
　深之道以爲五太二儀五常百行之根源
　也故云是以聖人以深爲根也香獐人逐
　之急自囓臍麝而遺棄之人見之無麝則
　不捕捉也故云走麝以遺香不捕因上譬
　喻是以知聖人儉約聖智神通㝠於眞空
　物來感之不得已而後應常應常寂不離
　至道如網之有紀有網引之而衆目齊張
　也故云是以聖人以約爲紀也此合喻也
　此章明治不能摧强挫銳及不能韜晦聖
　智神通之病也
　　　　　右第八章
關尹子曰缾有二竅水實之倒瀉閉一則水
不下蓋不升則不降井雖千仞汲之水上蓋
不降則不升
　實者滿也缾之兩頭有竅先塞下竅以水
　注於缾内充實既滿提起猛塞上竅取去
　下竅先塞之物瀉之水不下流也何爲也
　爲猛塞一竅氣不通也蓋氣不升通則水
　不降也故云缾有二竅水實之倒瀉閉一
　則水不下蓋不升則不下降也一仞七尺
　又如井雖七千尺之深以繩引桶而汲之
　則水亦從之而上出也故云井雖千仞汲
　之水上也若不以繩引桶下汲之而水亦
　無由上出也故云蓋不降則不升也此設
　喻也
是以聖人不先物
　已上所說譬喻不升則不降不降則不升
　以此則知是以聖人不先物則物不先聖
　人也不先者聖人不先自尊大傲人人亦
　不敢傲聖人也故云是以聖人不先物也
　物者人物也此章明治不能持後之病也
　　　　　右第九章
關尹子曰人之有失雖已受害於己失之後
久之竊議於未失之前
　世之迷人或用之於不善則於善行而有
　失雖然因失善行而自己受凶禍之害於
　已失善行之後乆之自省悔過私自暗議
　所用所行之善惡吉凶利害於未失之前
　再謹用之而行善行也故云人之有失雖
　已受害於已失之後乆之竊議於未失之
　前也竊者私也
惟其不恃己聰明而兼人之聰明自然無我
而兼天下之我終身行之可以不失
　惟達士了悟妙道亦不恃賴了悟妙道之
　聰明藏諸妙用兼衆人聰明之用隨所便
　利衆人之用亦從而用之普利自然無我
　也故云惟其不恃已聰明而兼人之聰明
　自然無我也眞空無我應物見形如一月
　普見一切水也一切水月光明皆因天上
　一月光明之統攝也天下之人聰明皆是
　一眞空道之威光統攝也以眞空道之威
　光應變常寂則終身無住於中邊可爲妙
　用普利不失於道德也故云而兼天下之
　我終身行之可以不夫也行者無住也以
　者用也此章明治不能無我普利之病也
　　　　　右第十章
關尹子曰古今之俗不同東西南北之俗又
不同至於一家一身之善又不同吾豈執一
豫格後世哉
　往古來今風俗淳澆之各異也故云古今
　之俗不同也東夷西戎南蠻北狄風俗之
　各異也故云東西南北之俗又不同也處
　處各一家家家各一身好惡善惡之各異
　也故云至於一家一身之善又不同也天
　下人之心情隨時改化所向不同吾豈可
　執定一法豫先爲後世之格式哉故云吾
　豈執一豫格後世哉
惟隨時同俗先機後事捐忿塞慾簡物恕人
權其輕重而爲之自然合神不測契道無方
　大達之士惟能隨時達變而無我和光同
　塵而無心先了眞空妙有之活機事感而
　後應應變而常寂也故云惟隨時同俗先
　機後事也如上所說既了眞空妙有之活
　機物來逐之而心無嗔怒美色魔之而心
　無染著也故云捐忿塞慾也心無嗔怒是
　捐去其忿怒心無染著是塞斷其色慾也
　故云懲忿窒慾源於此也大達之士不多
　貪外物但資生之具不得已而用之不由
　義而不取也故云簡物也大達之士虚縁
　而葆眞清而容物又如巨海處下清濁皆
　容納也故云恕人也既能容物恕人其應
　物也如懸鏡以鑑形不遺妍醜其用事也
　如權衡以等物不失輕重無爲而無不爲
　也故云權其輕重而爲之也既無爲而無
　不爲以不神之神爲用而陰陽莫能測以
　不可思議之道爲體應變無方也故云自
　然合神不測契道無方也此章明治不能
　以活機應變隨時之病也
　　　　　右第十一章
關尹子曰有道交者有德交者有事交者
　大達之士了悟妙道同契相求爲莫逆之
　交也故云有道交者也同行衆善之君子
　相爲忘年之交也故云有德交也同經營
　公私之事遂有相得以爲交也故云有事
　交者也
道交者父子也出於是非賢愚之外故乆德
交者則有是非賢愚矣故或合或離事交者
合則離
　同了道之人相爲莫逆之交猶如父子之
　親相忘是非賢愚以游物境之外永無絶
　交也故云道交者父子也出於是非賢愚
　之外故乆也同爲善人君子以德行爲務
　相與爲交不能無心所以分别是非賢愚
　而有合有離也故云德交者則有是非賢
　愚矣或合或離也不以道德爲心同經營
　公私之事以俗禮爲交雖事合而情離稍
　有相違而絶交也故云事交者合則離也
　莊子云君子結交淡若水小人結交甘若
　醴君子淡以親小人甘以絶是也此章明
　治不能道交之病也
　　　　　右第十二章
關尹子曰勿以拙陋曰道之質當樂敏捷勿
以愚暗曰道之晦當樂輕明勿以傲易曰道
之高當樂和同勿以汗漫曰道之廣當樂要
急勿以幽憂曰道之寂當樂悅豫古人之言
學之多弊不可不救
　勿得言鈍拙鄙陋以爲道之質樸當以聰
　敏捷利了悟爲樂也故云勿以拙陋曰道
　之質當樂敏捷也勿得言愚癡無明黑暗
　爲學道之韜晦當以輕清明了爲樂也故
　云勿以愚暗曰道之晦當樂輕明也勿得
　言傲慢輕易於人爲道德之高當以謙遜
　和光同塵不染爲樂也故云勿以傲易曰
　道之高當樂和同也勿得言汗漫漭蕩頑
　空以爲道之廣大當以了悟眞空爲要妙
　以妙有爲應變急切之用以爲樂也故云
　勿以汗漫曰道之廣當樂要急也勿得言
　身處幽靜心懐憂愁以成學道之寂靜當
　以逍遥悅豫不染爲清靜之樂也故云勿
　以幽憂曰道之寂當樂悦豫也如拙陋愚
　暗傲易汗漫幽憂之五者皆是古人了達
　佯狂混世之言後學不悟便爲眞實依而
　行之以爲學道之弊病不可不以藥石之
　言救療也故云古人之言學之多弊不可
　不救也此章明治不能悟古人言之病也
　　　　　右第十三章
關尹子曰不可非世是已不可卑人尊己不
可以輕忽道已不可以訕謗德已不可以鄙
猥才已
　學道之人不可見他人之過惡專開病眼
　舉世之人以爲非以恃所能勝心自專自
　是也故云不可非世是已也學道之人不
　可小覷衆人以爲卑賤而自尊自大也故
　云不可卑人尊己也學道之人不可輕忽
　傲慢衆人以爲不悟妙道而自專以爲有
　道也故云不可以輕忽道已也學道之人
　不可專一訕謗他人以爲無德自專已有
　德也故云不可以訕謗德已也學道之人
　不可小覷衆人爲鄙猥愚陋無才而自專
　已有才學也故云不可以鄙猥才已也此
　章明治不能忘人我能所之病也
　　　　　右第十四章
關尹子曰困天下之智者不在智而在愚窮
天下之辯者不在辯而在訥伏天下之勇者
不在勇而在怯
　眞空窈㝠不可以智知而識識故能困天
　下大智之人也了道之士默默韜晦如愚
　世有智者不可得而知也故云困天下之
　智者不在智而在愚也道本無名不可得
　而言辯而天下言辯者於此窮而無辯也
　了悟道者難以告人未若如訥不辯言也
　故云窮天下之辯者不在辯而在訥也了
　悟妙道以無爲清靜保内以謙卑柔弱不
　與物爭保外天下有好爭者莫能與不爭
　者爭如此則天下無敵也以不爭之德能
　伏天下勇力之人不在於爭也故云伏天
　下之勇者不在勇而在怯也怯者柔弱也
　此章明治不能忘智辯勇力之病也
　　　　　右第十五章
關尹子曰天不能冬蓮春菊是以聖人不違
時也不能洛橘汶貉是以聖人不違俗
　蓮花夏開菊花秋開天不能使蓮花冬開
　而菊花春開也是以聖人不逆天之四季
　不違時之通塞也故云天不能冬蓮春菊
　是以聖人不違時也洛者嵩洛之地也橘
　者柑子也多生江南暖處移來嵩山洛水
　之畔栽種之而變爲枳也汶山所出之水
　爲之汶江在吴越之地也狐貉生於江北
　高原山野將到江南下濕之地則死也此
　二者地氣使然也既地不能洛地生橘江
　南生貉以此聖人不違夷狄蠻戎中夏之
　風俗也故云地不能洛橘汶貉是以聖人
　不違俗也
聖人不能使手步足握是以聖人不違我所
長聖人不能使魚飛禽馳是以聖人不違人
所長
　以掘爲手所長以步爲足所長雖聖人豈
　能使手步足握易手足之用哉以此聖人
　不違拒我之六用所長也故云聖人不能
　使手步足握是以聖人不違我所長也長
　者以能爲爲長以不能爲爲短也魚以水
　中能游爲長也禽以空中能飛騰爲長也
　馳者馬走速也雖聖人豈能易魚禽游馳
　飛騰哉以此聖人不違拒衆人所長之用
　也故云聖人不能使魚飛禽馳是以聖人
　不違人所長也
夫如是者可動可止可晦可明惟不可拘所
以爲道
　如是者已上所說聖人不違時不違俗不
　違我所長不違人所長之四者也如此不
　違四者可動時亦不違時之動可止時亦
　不違時之止可晦時亦不違時之晦可眀
　時亦不違時之明惟能不違拒造物之變
　化不拘泥於死法所以應變無窮而爲妙
　道也故云夫如是者可動可止可晦可明
　惟不可拘所以爲道也此章明治不能隨
　時達變之病也
　　　　　右第十六章
關尹子曰少言者不爲人所忌少行者不爲
人所短少智者不爲人所勞少能者不爲人
所役
　學道之人愼言儉語則寡過不爲衆人之
　所忌憚也故云少言者不爲人所忌也於
　利名場上愼多貪進行履則不爲衆人所
　嫉妬短遏也故云少行者不爲人所短也
　智慧收藏儉於使用則不爲衆人之所勞
　苦也故云少智者不爲人所勞也大巧若
　拙儉施其能則不爲衆人所役使也故云
　少能者不爲人所役也此章明治不能忘
　言行智能之病也
　　　　　右第十七章
關尹子曰操之以誠行之以簡待之以恕應
之以默吾道不窮
　操者持也誠者眞實也簡者不繁也行者
　無住也待者應也恕者寬裕包容也了悟
　眞空實有保任護持無住種種之邊如此
　簡當不繁也故云操之以誠行之以簡也
　與衆同處或御群下但應之以寬裕包容
　不見人之過失曲全已德也故云待之以
　恕也或有人來叩問但動容密示不假言
　教利根頓悟與吾所悟之道俱無窮極也
　故云應之以默吾道不窮也此章明治不
　達誠簡恕默之病也
　　　　　右第十八章
關尹子曰謀之於事斷之於理作之於人成
之於天事師於今理師於古事同於人道獨
於己
　圖謀人事以理裁斷而合其宜也故云謀
　之於事斷之於理也所作之事力與不力
　在人爲而成與不成在天命也故云作之
　於人成之於天也事以今人爲師理以古
　人爲師也故云事師於今理師於古也事
　者用也用雖與衆人同而了悟妙道應變
　常寂無染清靜不與衆人同也故云事同
　於人道獨於己也此章明治不能事理圓
　通之病者也
　　　　　右第十九章
關尹子曰金玉難捐土石易捨學道之士遇
微言妙行愼勿執之是可而不可執若執
之者腹心之疾無藥可療
　金玉者喻聖人之言行也土石者喻凡人
　之言行也金玉雖貴入眼爲塵大道無名
　跡故言行不可及也學人於聖人之言行
　難忘如世人難捨金玉也故云金玉難捐
　也學人於凡人之言行容易忘之如世人
　易捨土石也故云土石易捨也學道之士
　若遇聖人微言妙行愼勿執著不忘也故
　云學道之士遇微言妙行愼勿執之也聖
　人之妙行可爲之而成德而不可執著聖
　人妙行之跡也故云是可爲不可執也若
　執著之者如人皮膚有病容易治療若人
　病在心腹雖盧醫扁鵲亦不能療治迷人
　執著聖人妙行之跡亦復如是也故云執
　著之者腹心之疾無藥可療也此章明治
　不能忘言行之病也
　　　　　右第十二章
關尹子曰人不明於急務而從事於多務他
務奇務者窮困灾厄及之
　急務者道德也多務者萬法也他務者傍
　門伎藝也奇務者異世之術也學人不明
　了道德爲簡要急切之務而務泥萬法或
　學傍門小法或學醫卜工伎之藝或學異
　世奇怪之術學雖不同失於道德者一也
　失於道德而墮輪迴動經塵劫無有出期
　此窮困灾厄莫大於是也故云人不明於
　急務而從事於多務他務奇務者窮困灾
　厄及之也從事者務泥也及之者墮輪迴
　也
殊不知道無不在不可捨此就彼
　此者身心道德急切之務也彼者多務他
　務奇務也學人殊不知道無不在即此身
　心是道也既道無不在何獨身心道不在
　哉身心從道生如漚從水生即漚是水也
　即此身心是道亦復如是也既悟即此身
　心是道不可捨此身心就彼多務他務奇
　務求道德也故云殊不知道無不在不可
　捨此就彼也此章明治不能以道德爲務
　之病也
　　　　　右第二十一章
關尹子曰天下之理捨親就疏捨本就末捨
賢就愚捨近就遠可暫而已乆則生害
　親者性命也疏者財色也本者道也末者
　五常百行萬法也賢者智慧之德也愚者
　癡迷也近者慈善也遠者衆惡也天下之
　道理學人迷之捨性命道德慈善而就泥
　財色萬法癡迷之衆惡可暫樂妄情而乆
　泥不悟墮輪迴生死胎卵濕化無有了期
　害莫大於此也故云天下之理捨親就疏
　捨本就末捨賢就愚捨近就遠可暫而已
　乆則生害也此章明治不悟道之病也
　　　　　右第二十二章
關尹子曰昔之論道者或曰凝寂或曰邃深
或曰澄徹或曰空同或曰晦㝠愼勿遇此而
生怖退
　凝者定也寂者靜也邃者幽也昔之古人
　論道者或言泰定安靜者或言道幽深難
　窮者或言道如水之澄徹淵奥者或言道
　如虚空廣大者或言道隱晦杳㝠莫測者
　學人若遇此或言凝寂邃深澄徹空同晦
　㝠之五者愼勿生怕怖之心以爲道之難
　學而退怠也故云昔之論道者或曰凝寂
　或曰邃深或曰澄徹或曰空同或曰晦㝠
　愼勿遇此而生怖退也
天下至理竟非言意苟知非言非意在彼微
言妙意之上乃契吾說
　天下至理者道也竟者終也向來所論之
　言凝寂邃深澄徹空同晦㝠之五者總屬
　名相妄情之意識也道本無名無情窮究
　到徹盡之處終非言意之可及也故云天
　下至理竟非言意也誠知非言意之可及
　在彼古人微言妙意未萌之前薦悟了然
　洞徹本來見成之道元自清淨具足不假
　修爲外求也如此了悟乃契合所說之義
　也故云苟知非言非意在彼微言妙意之
　上乃契吾說也上者前也苟者誠也此章
　明治未了根塵之病也
　　　　　右第二十三章
關尹子曰聖人大言金玉小言桔梗芣苢用
之當桔梗芣苢生之不當金玉斃之
　聖人大言者如道德陰符二經如金玉之
　貴也故云聖人大言金玉也桔梗者草藥
　之名也能治風濕之疾也芣苢者亦草藥
　之名也一名車前草能治赤白瀉痢之疾
　也小言者如後聖詩詞直言語録也或因
　詩詞直言語録悟之而了道如桔梗芣苢
　之草藥治痊風濕痢疾而人復安樂得活
　也故云小言桔梗芣苢用之當桔梗芣苢
　生之也用之當者治痊疾也生者活也或
　人背誦道德陰符二經如同流水而不能
　開悟了道者如服金玉貴細之藥不能痊
　愈風濕瀉痢之疾以至於喪生也故云不
　當金玉斃之也斃者喪生也不當者不能
　痊疾也此章明治分别經言精麤之病也
　　　　　右第二十四章
關尹子曰言某事者甲言利乙言害丙言或
利或害丁言俱利俱害必居一於此矣喻道
者不言
　某者代稱之辭也世人言論事理所見不
　同一人名甲言論此事有利益於世也一
　人名乙言論彼事有損害於世也故云言
　某事者甲言利乙言害也一人名丙言論
　彼此之事或有利益於世或亦有害損於
　世也故云丙言或利或害也一人名丁言
　論彼此之事行之正俱利益於世彼此之
　事行之不正俱害損於世也故云丁言俱
　利俱害也甲乙丙丁四人各論利害不同
　然必有一人言之當安於理也故云必居
　一於此矣居者安也道本無名不可以言
　比喻在人心了悟而已非如事有利害之
　比喻也故云喻道者不言也此章明治未
　忘利害之病也
　　　　　右第二十五章
關尹子曰事有在專言有理道無在道言無
理知言無理則言言皆道不知言無理雖執
至言爲梗爲醫
　世間萬事所用各有下落言論一事自有
　一理所在也故云事有在事言有理也道
　無處所下落亦不屬名言事理聖人之言
　皆無言之言以薦言外之㫖若了悟無言
　之言不屬事理則終日言而未嘗言言言
　無非道也知者悟也若不悟無言之言不
　屬事理雖執至人之言於道眼上如人咽
　喉有物梗塞又如人眼内有塵眯障也故
　云不知言無理雖執至言爲梗爲醫也醫
　當作翳此章明治未忘事理之病也
　　　　　右第二十六章
關尹子曰不信愚人易不信賢人難不信賢
人易不信聖人難不信一聖人易不信千聖
人難
　不信者不執泥而染著也凡愚人之言行
　不執泥染著則容易至於賢人之言行則
　難忘也故云不信愚人易不信賢人難也
　不執泥染著賢人之言行亦容易至於聖
　人之言行又難忘也故云不信賢人易不
　信聖人難也不執泥染著一聖人之言行
　又亦容易至於千聖人之言行尤難忘也
　故云不信一聖人易不信千聖人難也
夫不信千聖人者外不見人内不見我上不
見道下不見事
　若夫學人不執泥染著千萬聖人之言行
　則心忘名跡㝠然契道而迥超凡聖人我
　事理之名跡也故云不慕諸聖不重已靈
　正謂此也故云夫不信千聖人者外不見
　人内不見我上不見道下不見事也道者
　理也此章明治未忘凡聖之病也
　　　　　右第二十七章
關尹子曰聖人言蒙蒙所以使人聾聖人言
㝠㝠所以使人盲聖人言沉沉所以使人瘖
　聖人之言盡是無言之言令人於無言之
　言薦悟言外之㫖言外之㫖不屬聲故學
　人蒙蒙然迷情障蔽不可得而聞之如患
　聾一般也故云聖人言蒙蒙所以使人聾
　也言外之㫖不屬於色杳杳㝠㝠視之不
　見令人如患盲病一般也故云聖人言㝠
　㝠所以使人盲也言外之㫖不屬於名沉
　沉靜靜言之難議令人如患瘖瘂之病也
　故云聖人言沉沉所以使人瘖也
惟聾則不聞聲惟盲則不見色惟瘖則不音
言
　惟患耳聾之病者則於聲無所聞也故云
　惟聾則不聞聲也惟患目盲之病者則於
　色無所見也故云惟盲則不見色也惟患
　瘖瘂之病者則於聲無所言也故云惟瘖
　則不音言也
不聞聲者不聞道不聞事不聞我不見色者
不見道不見事不見我不音言者不言道不
言事不言我
　言外之㫖既聽之不聞其聲未若如患耳
　聾亦不聞道事我三者之聲也故云不聞
　聲者不聞道不聞事不聞我也言外之㫖
　既視之不見其色未若如患眼盲亦不見
　道事我三者之色也亦不生此見解也故
　云不見色者不見道不見事不見我也言
　外之㫖既議之無名未若患瘖瘂不能言
　者亦不言道事我三者之名也故云不音
　言者不言道不言事不言我也此章眀治
　未忘色聲名道事我之病也
　　　　　右第二十八章
關尹子曰人徒知僞得之中有眞失殊不知
眞得之中有眞失徒知僞是之中有眞非殊
不知眞是之中有眞非
　學人謾知認著妄得以爲誠失於至道殊
　不知眞得之見亦誠失於至道也如金屑
　雖實入眼則爲塵翳也故云人徒知偽得
　之中有眞失殊不知眞得之中有眞失也
　偽者妄也眞者誠也徒者謾也學人謾知
　認著妄是以爲誠非殊不知認著眞是亦
　爲誠非也故云徒知偽是之中有眞非殊
　不知眞是之中有眞非也此章明治未忘
　眞假之病也
　　　　　右第二十九章
關尹子曰言道者如言夢夫言夢者曰如此
金玉如此器皿如此禽獸言者能言之不能
取而與之聽者能聞之不能受而得之惟善
聽者不泥不辯
　大悟大徹之士如人睡夢覺來方知夢中
　所見之境皆是妄想顚倒識見之所成也
　未能大悟大徹之士以識見能通萬法爲
　人談演妙道皆是夢中說夢也故云言道
　者如言夢也夢中說夢曰夢見如此金寳
　大山巍峨無量如此玉洞廣闊幽深難測
　此二者喻以道德爲靈寳洞玄廣大幽深
　無量難測也故云夫言夢者曰如此金玉
　也又夢中說夢曰夢見如此玉器金皿使
　用無數此喻建立妙用普利衆善萬行也
　故云如此器皿也又夢中說夢曰如此烏
　兔龜鳳龍虎此喻金爲玉兔烏龜赤鳳白
　虎青龍陰陽造化也故云如此禽獸也夢
　中說夢見此金玉器皿禽獸說者但能說
　之不能取金玉器皿禽獸與聽說之人也
　此喻聖人不能出道以示與學人也故云
　言者能言之不能取而與之也夢中聽說
　夢境之人但聞說如此金玉器皿禽獸不
　能承受取得之也此喻學道者因師方便
　點化言下自悟不從外得也故云聽者能
　聞之不能受而得之也惟有利根者善聞
　道德玄妙不執泥筌蹄不辯論聖人無言
　之言但因聖人無言之言薦悟言外之㫖
　了悟不可思議之道也故云惟善聽者不
　泥不辯也此章明治未悟談道之病也
　　　　　右第三十章
關尹子曰圓爾道方爾德平爾行銳爾事
　爾者學道之人也天下學道之人但能詳
　讀審誦九篇精之研之究之徹之自然了
　悟不可思議之至道人人具足箇箇圓成
　不假修爲位齊諸聖也故云圓爾道也方
　者正也德者道之用也天下學道之人若
　因經了悟不可思議之至道仍要護持保
　任也如何護持保任但能以無爲清淨逍
　遥自在不染不著護其内以謙卑柔弱不
　與物爭護其外次又正其妙用用之於衆
　善利物安人不求報恩皆爲用之正而成
　上德也故云方爾德也天下學人若因經
　了悟不可思議之至道護持保任要成上
　德須是自利利他平等普惠不擇貴賤貧
　富男女妍醜仁慈等利無偏無黨以成萬
　德之妙行也故云平爾行也銳者利也事
　者用也天下學人因經了悟不可思議眞
　空妙有之道以爲眞心之體以至德妙行
　爲眞心之用自利利他於事無往不利也
　故云銳爾事也此章尹君自迷一經之㫖
　趣也
　　　　　右第三十一章


文始眞經註卷之九










文始眞經後序
　　　晋葛仙翁撰
　洪體存蒿艾之質偶好喬松之壽知道之士
　雖微賤必親也雖夷狄必貴也後遇鄭君思
　遠鄭君多玉笈瓊笥之書服餌開我以至道
　之良藥呼吸洗我以紫清之上味後屬洪以
　尹眞人文始經九篇洪愛之誦之藏之拜之
　宇者道也柱者建天地也極者尊聖人也符
　者精神魂魄也鑑者心也匕者食也釜者化
　也籌者物也藥者雜治也洪每味之冷泠然
　若躡飛葉而游乎天地之混溟茫茫乎若履
　橫杖而浮乎大海之渺漠超若處金碧琳琅
　之居森若握鬼魅神姦之印倏若飄鸞鶴怒
　若鬥虎兕清若浴碧慘若夢紅擒縱大道渾
　淪至理方士不能到先儒未嘗言可仰而不
　可攀可玩而不可執可鑒而不可思可符而
　不可言其忘物遺世者之所言乎其絶跡去
　智者之所言乎其同陰陽而㝠彼此者之所
　言乎何如此之尊高何如此之廣大又何如
　此之簡易也洪親受之
咸和二年五月朔丹陽葛洪稚川序









