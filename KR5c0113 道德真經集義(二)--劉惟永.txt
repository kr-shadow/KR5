#+TITLE: 道德真經集義(二)--劉惟永
#+DATE: 2016-06-11 12:27:04
#+SOURCE: github.com/kanripo/KR5c0113 master 76e9b3e3                
道德眞經集義卷之一染四
　　　　　(凝遠大師常德路玄妙觀/提點觀事劉惟永編集)
　　　　　(前朝奉大夫太府寺簿兼/樞密院編修丁易東校正)
道德經
　考異(河上公本分道德焉/二篇今從玉輔嗣本)
　道君曰道者人之所共由德者心之所同
　得道者亘萬世而無弊德者充一性而常
　存老子當周之末道降而德衰故著書九
　九篇以明道德之常而謂之經其辭簡其
　㫖遠學者當識而深造之
　黃茂材曰道也者莫不由之以生也德也
　者莫不得之以養也天地以此生養萬物
　故不窮至人以此生養一身故不死道與
　德雖有二名實相爲用不可離也今世學
　者乃分上經爲道下經爲德甚非作書之
　㫖當總謂之道德經可也
　石潭曰老子之解多矣以學儒者解之多
　以儒之所謂道者言之若程泰之林竹溪
　之類是也以學釋者解之多以釋之所謂
　性者言之如蘇潁濱本來子之類是也皆
　不得其本意蓋儒者之所謂道乃日用常
　行事物中之道而老氏則以虚無自然者
　爲道豈可强以合之於儒釋氏之所謂性
　者乃露倮倮赤灑灑之性老氏之所謂道
　者乃形神俱妙之道豈可强而合之於釋
　雖曰天下無二道聖人無兩心然仁者見
　之謂之仁智者見之謂之智其所指地頭
　則不可不明辨之也蓋老子專指虚無爲
　道而儒者則謂形而上者之道不離乎形
　而下者之器釋氏專指眞空爲性而不雜
　乎形氣而老子則欲形神俱妙而與道合
　眞此其所以不同也若各據本教而言之
　不惟失老子之宗指亦自失其宗指矣至
　於道家之解如白玉蟾之類固是本色然
　但一向好高而務簡徑其辭多不可曉反
　成郭象之註莊子焉故今之爲解一以老
　子本教言之庶不失老子之本意又不敢
　如玉蟾輩好高而辭意不明焉學者詳之
　　　道可道章
　考異(河上公作體道章趙實庵作/顯理會眞義章今從明皇本)
　唐明皇疏此章明妙本之由起萬化之宗
　源首標虚極之强名將明衆妙之歸趣故
　可道可名者明體用也無名有名者明本
　迹也無欲有欲者明兩觀也同出異名者
　明樸散而爲器也同謂之玄者明成器而
　復樸也玄之又玄者辯兼忘也衆妙之門
　者示人行了出也所謂進修之階漸體悟
　之大方也
　杜光庭廣聖義釋明皇註疏明者皎淨之
　義顯出之謂也妙本者道也居經之首明
　道之由由從也起興也萬者數之大也化
　者應變之謂也言萬有變化從道而興也
　宗主也源本也萬化既從道而興則知道
　爲萬化之宗本也起自此章出生諸法如
　水之源流注無竭也虚極妙本也强名道
　也此章先標可道爲體可名爲用末篇歸
　衆妙之門攝迹歸本趣向也復歸向於大
　道之本也就此門中分爲七别第一可道
　可名者明體用也體用者相資之義也體
　無常體用無常用無用則體不彰無體則
　用不立或無或有或實或權或色或空或
　名或象互爲體用轉以相明是知體用是
　相明之義也第二無名有名者明本迹也
　本迹者相生之義也有本則迹生因迹以
　見本無本則迹不可顯無迹則本不可求
　迹隨事而立以爲本迹本者根也迹者末
　也迹者履之所出而迹豈履哉迹出於履
　以迹爲履而復使人履之愈失道矣明迹
　爲末也第三明有欲無欲兩觀不同也觀
　者所行之行也以自所見爲觀以神所鑒
　爲觀息見於外凝神於内内照一心外忘
　萬象所謂觀也爲習道之階修眞之漸先
　資觀行萬入妙門夫道不可以名得不可
　以形求故以觀行爲修習之徑謂有欲歸
　於死無欲契於生也是觀其生死歸趣不
　同也第四同出而異名者明樸散而爲器
　也大樸者道也道散爲神明流爲日月分
　爲五行生爲萬物器者有形用也易曰形
　而上者曰道形而下者曰器也第五同謂
　之玄者明成器而復樸也神明日月五行
　萬物有形有器皆合於道故云復樸也第
　六玄之又玄者辨兼忘也爲器之時必在
　其樸復樸之後此樸亦忘乃契於道爾故
　謂玄之又玄也兼忘者器樸俱忘也第七
　衆妙之門者示人行了出也器樸兩忘了
　然契道復歸生化之始衆妙之門也人與
　萬物同禀於道有爲有欲則失道傷生除
　欲守和則歸根復本是謂之道要之門户
　也了出者出世也
　張沖應曰道者自然之道天至高而不知
　所覆天道之自然地至厚而不知所載地
　道之自然人參天地而立有目能視猶天
　之日月有口能聲猶天之雷霆吹之有風
　呵之有霧唾咳若雨露聰覺猶神明天道
　之自然我有之矣至於四體備具猶四嶽
　之盤固靈骨冠頂猶中嶽之鎮聳血流脉
　運猶江河之周流地道之自然我亦有之
　矣誠能體天地自然之道而進修之則濁
　者清凡者仙而賢者聖矣是以體道爲道
　經之首章
道可道非常道名可名非常名無名天地之
始有名萬物之母故常無欲以觀其妙常有
欲以觀其徼此兩者同出而異名同謂之玄
玄之又玄衆妙之門
　考異(明皇本無故宇/今從河上公本)
　河上公曰道可道謂經術政教之道也非
　常道非自然長生之道也常道常以無爲
　養神無事安民含光藏暉滅迹匿端不可
　稱道名可名謂富貴尊榮萬世之名也非
　常名非自然常在之名也常名如嬰兒之
　未言雞子之未分明珠在蚌中美玉處石
　間内雖昭昭外如愚頑無名天地之始無
　名者謂道道無形故不可名也始者道本
　也吐氣布化出於虚無爲天地本始也有
　名萬物之母有名謂天地天地有形位陰
　陽有剛柔是其有名也萬物母者天地含
　氣生萬物長大成熟如母之養子故常無
　欲以觀其妙妙要也人常能無欲則可以
　觀道之要要謂一也一出布名道讚叙明
　是非也常有欲以觀其徼徼歸也常有欲
　之人可以觀世俗之所歸趣也此兩者同
　出而異名兩者謂有欲無欲也同出者同
　出人心也而異名者所名各異也名無欲
　者長存名有欲者亡身也同謂之玄玄天
　也言有欲之人與無欲之人同受氣於天
　玄之又玄天中復有天也禀氣有厚薄得
　中和滋液則生賢聖得錯亂汗辱則生貪
　淫也衆妙之門能知天中復有天禀氣有
　厚薄除情去欲守中和是謂知道要之門
　户也
　王輔嗣曰道可道至非常名可道之道可
　名之名指事造形非其常也故不可道不
　可名也無名至萬物之母凡有皆始於無
　故未形無名之時則爲萬物之始及其有
　形有名之時則長之育之亭之毒之爲其
　母也言道以無形無名始成萬物以始以
　成而不知其所以玄之又玄也故常無欲
　以觀其妙妙者微之極也萬物始於微而
　後成始於無而後生故常無欲空虚其懷
　可以觀其始物之妙常有欲以觀其徼徼
　歸終也凡有之爲利必以無爲用欲之所
　本適道而後濟故常有欲可以觀其終物
　之徼也此兩者至衆妙之門兩者始於母
　也同出者同出於玄也異名所施不可同
　也在首則謂之始在終則謂之母玄者冥
　也默然無有也始母之所出也不可得而
　名故不可言同名曰玄而言謂之玄取於
　不可得而謂之然也謂之然則不可以定
　乎一玄而已謂是名則失之遠矣故曰玄
　之又玄也衆妙皆從同而出故曰衆妙之
　門也
　唐明皇曰道可道至非常名道者虚極之
　妙用名者物得之所稱用可於物故云可
　道名生於用故云可名應用且無方則非
　常於一道物殊而名異則非常於一名是
　則强名曰道而道常無名○䟽道者虚極
　妙本之强名也訓通訓徑首一字標宗也
　可道者言此妙本通生萬物是萬物之由
　徑可稱爲道故云可道非常道者妙本生
　化用無定方强爲之名不可偏舉故或大
　或逝或遠或返是不常於一道也故云非
　常道名者稱謂即物得道用之名也首一
　字亦標宗也可名者言名生於用可與立
　名也非常名者在天則曰清在地則曰寧
　在神則曰靈在谷則曰盈得一雖不殊約
　用則名異是不常於一名也故云非常名
　無名至萬物之母無名者妙本也妙本見
　氣權輿天地天地資始故云無名有名者
　應用也應用匠成茂養萬物物得其養故
　有名矣○䟽無名者萬化未作無强名也
　妙本之始無有無名從本降氣開闢天地
　天地相資以爲本始故云無名天地之始
　則易之太極生兩儀也注云權輿者按爾
　雅云權輿始也有名者應用匠成有强名
　也萬化旣作品物生成妙本旁通以資人
　用由其茂養故謂之母也母以茂養爲義
　然則無名有名者聖人約用以明本迹之
　同異而道不繫於有名無名也常無欲以
　觀其妙常有欲以觀其徼人生而靜天之
　性感物而動性之欲若常守清淨解心釋
　神返照正性則觀乎妙本矣若不性其情
　逐欲而動性失於欲迷乎道源欲觀妙本
　則見邊徼矣欲者性之動謂逐境而生心
　也言人常無欲正性清靜返照道源則觀
　見妙本矣若常有欲逐境生心則性爲欲
　亂以欲觀本旣失沖和但見邊徼矣徼邊
　也又解云欲者思存之謂言欲有所思存
　而立教也常無欲者謂法性清淨不於言
　說無所思存則見道之微妙也常有欲者
　謂從本起用因言立教應物遂通化成天
　下則見衆人之所歸趣矣徼歸也此兩者
　同出而異名如上兩者皆本於道故云同
　也動出應用隨用立名則名異也此者指
　上事也兩者謂可道可名無名有名無欲
　有欲各自其兩故云兩者俱禀妙本故云
　同自本而降隨用立名則名異矣同謂之
　玄出則名異同則謂玄玄深妙也玄深妙
　也自出而論則名異是從本而降迹也自
　同而論則深妙是攝迹以歸本也歸本則
　深妙故謂之玄玄之又玄衆妙之門意因
　不生則同乎玄妙猶恐執玄爲滯不至兼
　忘故寄又玄以遣玄耳明無欲於無欲能
　如此者萬法由之而了出故云衆妙之門
　也攝迹歸本謂之深妙若住斯妙其迹復
　存與彼異名等無差别故寄又玄以遣玄
　欲令不滯於玄本迹兩忘是名無住無住
　則了出矣注云意因者西昇經云同出異
　名色各自生意因今不生意因是同於玄
　妙無欲於無欲者爲生欲心故求無欲欲
　求無欲本離欲心既無有欲亦無無欲遣
　之又遣所謂都忘正觀若斯是謂衆妙其
　妙雖衆皆出此門故云衆妙之門
　杜光庭廣聖義道可道非常道道者至虚
　至極非形非聲後劫運而不爲終先天地
　而不爲始圓通澄寂不始不終聖人以通
　生之用可彰尋迹而本可悟故以通生之
　德强名爲道也標宗一字是無爲無形道
　之體也可道二字是有生有化道之用也
　三字之中自立體用體則妙不可極用則
　廣不可量故爲虚極之妙本也散爲萬物
　不拘一方故用無定方也但宗一道故明
　萬物皆資道化故不在徧舉高而無上無
　不包容大也高而無上不滯於上大而無
　外不滯於外逝也逝往也窮於無窮無所
　不通遠也虚心守一道復歸之返也返還
　也此引道經第二十五有物混成章以證
　此義以此推之不常厥所是爲非常道也
　名可名非常名名者正言也標宗一字爲
　名之本可名二字爲名之迹迹散在物稱
　爲萬殊由迹歸本乃合於道是知道爲名
　之本名爲道之末本末相生以成化也無
　用則道凝有用則名立天得道垂象清明
　地得道確然安靜神得道變化不歇谷得
　道盈滿無虧此引下經第二章以明其義
　名散無極是爲非常名也無名天地之始
　無名者虚極妙本未立强名也妙本之始
　無有無名從本降迹生天生地天地資始
　故曰無名天地之始大道吐氣布於虚始
　爲天地之本始無有無名者莊子天地篇
　曰泰初有無無有無名言泰初者無之始
　也無旣無名不可詰之以道不可詰之以
　名混漠寂寥邈爲化主元氣資之以爲始
　玄化禀之而得生故曰無名天地始無名
　無氏然後降迹漸分兆形由此而天地生
　氣象立矣太極者形質巳具也形質既具
　遂分兩儀人生其中乃爲三才也有名萬
　物之母萬化者舉其多也品物者衆物也
　衆物之中道無不在秋毫之細道亦居之
　故能生三才母萬物萬物道存則生道去
　則死含養之至不曰母乎大道無異無同
　無本無迹强立言教而本迹彰矣常無欲
　至以觀其徼夫機械之心藏於胸中即純
　白不粹神德不全存身者不和此有欲也
　若欲害之心忘於中即虎尾可履而況於
　人乎此無欲也有欲者任耳目以視聽勞
　心慮以爲理視聽愈迷爲理愈亂可謂見
　邊徼矣無欲者神合於虚氣合於無無所
　不達無所不通與天地同功乃合乎大道
　可謂觀其妙矣觀者外以目周覽内以神
　照微目覽則辯乎有無神照則契乎冥寂
　矣人生而靜天之性者樂記篇之語也言
　性本清靜無欲無營爲物所感因境生欲
　感於外而動於内得不慎其所感哉故聖
　人制法以檢其邪制禮以檢其亂制刑以
　檢其過制樂以檢其淫以道制欲所以教
　民之崇德務善也此兩者同出而異名夫
　一氣分而萬化生形兆立而萬有作三者
　之變各而兩之有出於無斯之謂矣道顯
　而名立名立而欲生此乃有道可言有名
　可謂有欲之機興於此矣是迹從本而生
　也者攝迹者棄欲忘名復歸妙本於道忘
　道於名忘名是謂還本矣徇情者逐欲忘
　本以至淪滑能返乎物初可與言乎至道
　矣同謂之玄有欲無欲之人同受氣於天
　地禀中和滋液則賢聖而無爲禀濁亂之
　氣則昏愚而多欲苟能洗心易慮澄欲含
　虚則攝迹歸本之人也人皆修鍊俗變淳
　和則返樸之風可臻太古矣玄之又玄衆
　妙之門夫攝迹忘名已得其妙於妙恐滯
　故復忘之是本迹俱忘又忘此忘脗合乎
　道有欲既遣無欲亦忘不滯有無不執中
　道是以都忘之者爾衆妙門者天門也天
　門者萬法所生之總名也無有也言萬物
　出乎無有入乎無有聚散隱顯故有出入
　之名爾徒有其名實無其門故謂之無爲
　之門則無門也無門無旁四達之皇皇是
　歸於妙道矣正觀者因修之漸證道之階
　也前所謂目見者爲觀覽之觀也神照者
　觀行之觀也道亦以三乘之法階級化人
　從初發心至於極道捨凡證聖故有一十
　四等觀行之門小乘初開有三觀法第一
　假法觀謂對待也第二實法觀謂心照也
　第三遍空觀入無爲也中乘法門觀行有
　四第一無常觀第二入常觀第三入非無
　常觀第四入非常觀大乘門中觀行亦四
　第一妙有觀第二妙無觀第三重玄觀第
　四非重玄觀聖行門中復有三觀第一眞
　空觀第二眞洞觀第三眞無觀以此觀行
　修鍊其心從有入無階麤極妙得妙而忘
　其妙乃契於無爲之門爾無爲有爲可道
　常道體用雙舉其理甚明今於體用門中
　分爲五别第一以無爲體以有爲用可道
　爲體道本無也可名爲用名涉有也第二
　以有爲體以無爲用室車器以有爲體以
　無爲用用其無也第三以無爲體以無爲
　用自然爲體因縁爲用此皆無也第四以
　有爲體以有爲用天地爲體萬物爲用此
　皆有也第五非有非無爲體非有非無爲
　用道爲體德爲用也又於本迹門中分爲
　二别以無爲本以有爲迹無名有名也以
　有爲本以無爲迹互相明也萬物自有而
　終歸於無也夫以玄源澄寂妙本杳冥非
　言象可求非有無可質固亦討論理絶擬
　議道窮而設教引凡示兹階級然在於冥
　心感契漸頓隨機不可滯教執文拘於學
　相沐心浴德之士勤乎勉哉
　道君曰道可道至非常名無始曰道不可
　言言而非也又曰道不當名可道可名如
　事物焉如四時焉當可而應代廢代興非
　眞常也常道常名自本自根未有天地自
　古以固存伏義氏得之以襲氣母西王母
　得而坐乎少廣莫知其始莫知其終無名
　至萬物之母道常無名天地亦待是後生
　莊子所謂生天生地是也未有天地孰得
　而名之故無名天地之始有天地然後萬
　物生焉故有名萬物之母常無欲至以觀
　其徼莊子曰建之以常無有不立一物兹
　謂常無不廢一物兹謂常有常無在理其
　上不徼天下之至精也故觀其妙常有在
　世其下不昩天下之至變也故觀其徼有
　無二境微妙寓焉大智並觀乃無不可恍
　惚之中有象與物小智自私蔽於一曲棄
　有著空徇末忘本道術於是爲天下裂此
　兩者至同謂之玄道本無相敦爲徼妙物
　我同根是謂一氣故同謂之玄世之惑者
　捨妄求眞去眞益遠殊不知有物者特名
　之異耳玄之又玄衆妙之門素問曰玄生
　神易曰神也者妙萬物而爲言者也小而
　妙之謂玄玄者天之色也色之所色者彰
　矣而色色者未嘗至玄之又玄所謂色色
　者也玄妙之理萬物具有天之所以運地
　之所以處人之所以靈百世之所以昌皆
　妙也而皆出於玄故曰衆妙之門孔子之
　作易至說卦然後言妙而老子以此首篇
　聖人之言相爲終始
　王介甫曰道可道非常道常者莊子謂無
　古無今無終無始也道本不可道若其可
　道則是其迹也有其迹則非吾之常道也
　名可名非常名道本無名道有可名則非
　吾之常名蓋名生於義故有名也無名至
　
　萬物之母無所以名天地之始有所以名
　其終故曰萬物之母○全義無者形之上
　者也自太初至於太始自太始至於太極
　太始生天地此名天地之始有形之下者
　也有天地然後生萬物此名萬物之母母
　者生之謂也○雜說無名者太始也故爲
　天地之父有名者太極也故爲萬物之母
　天地萬物之合萬物天地之離於父言天
　地則萬物可知矣於母言萬物則天地亦
　可知矣常無欲至觀其徼道之本出於無
　故常無所以自觀其妙道之用常歸於有
　故常有得以自觀其徼○字說王育曰天
　屈西北爲無蓋制字或以上下言之或以
　東西南北言之或以左右言之或以先後
　言之王育之言無是也蓋乾位西北萬物
　於是乎資始方其有始也則無而已矣引
　而伸之然後爲有常無欲以觀其妙常有
　欲以觀其徼兩者同謂之玄玄之又玄衆
　妙之門蓋不能常無也無以觀其妙不能
　常有也無以觀其徼能觀其妙又觀其徼
　則知夫有無者同出之玄矣○全義道一
　也而爲說有二所謂二者何也有無是也
　無則道之本而所謂妙者也有則道之末
　所謂徼者也故道之本出於沖虚杳眇之
　際而其末也散於形名度數之間是二者
　其爲道一也而世之蔽者常以爲異何也
　蓋沖虚杳眇者常存於無而言形名度數
　者常存乎有有無不能以並存此所以蔽
　而不能自全也夫無者名天地之始而有
　者名萬物之母此爲名則異而未嘗不相
　爲用也蓋有無者若東西之相反而不可
　以相無故非有則無以見無而無無則無
　以出有有無之變更出迭入而未離乎道
　此則聖人之所謂神者矣易曰無思也無
　爲也寂然不動感而遂通天下之故此之
　謂也蓋昔之聖人常以其無思無爲以觀
　其妙常以感而遂通天下之故以觀其徼
　徼妙並得而無所偏取也則非至神其孰
　能與於此哉然則聖人之道亦可見矣觀
　其妙所以窮神觀其徼所以知化窮神知
　化則天地之道有復加乎此兩者至同謂
　之玄兩者有無之道而同出於道也言有
　無之體用皆出於道世之學者常以無爲
　精有爲粗不知二者皆出於道故云同謂
　之玄此兩者同出而異名者同出乎神而
　異者有無名異也聖人能體是以神明其
　德故存乎無則足以見其妙存乎有則足
　以知其徼而卒離乎有無之名也其上有
　以知天地之本下焉足以應萬物之治者
　凡以此○字說幺而覆入之者玄也故玄
　從幺從入兩者同謂之玄兩者謂有無也
　玄又爲黑而有赤色北方黑爲陰玄爲陽
　故易曰坤於地爲黑又曰天玄而地黃舜
　曰玄德此聖人之在下者玄德言乎其幽
　也
　蘇潁濱曰道可道非常道莫非道也而可
　道者不可常惟不可道而後可常耳今夫
　仁義禮智此道之可道者也然而仁不可
　以爲義而禮不可以爲智可道之不可常
　如此惟不可道然後在仁爲仁在義爲義
　在禮爲禮在智爲智彼皆不常而道常不
　變不可道之能常如此名可名非常名道
　不可道而況可得而名之乎凡名皆其可
　道者也名既立則圓方曲直之不同不可
　常矣無名天地之始至觀其徼自其無名
　形而爲天地天地位而名始立矣自其有
　名播而爲萬物萬物育而名不可勝載矣
　故無名者道之體而有名者道之用也聖
　人體道以爲天下用入於衆有而常無將
　以觀其妙也體其至無而常有將以觀其
　徼也若夫行於其徼而不知其妙則粗而
　不神矣留於其妙而不知其徼則精而不
　通矣此兩者至同謂之玄以形而言有無
　則信兩矣安知無運而爲有有復而爲無
　未嘗不一哉其名雖異其本則一知本之
　一也則玄矣凡遠而無所至極者其色必
　玄故老子常以玄寄極也玄之又玄衆妙
　之門言玄則至矣然猶有玄之心在焉玄
　之又玄則盡矣不可以有加矣衆妙之所
　從出也
　吕吉甫曰道可道非常道凡天下之道其
　可道者莫非道也而有時乎殆則非常道
　也凡天下之名其可名者莫非名也萬物
　芸芸各歸其根歸根曰靜靜曰復命復命
　曰常爲道而至乎常則心凝形釋物我皆
　忘夫孰知道之可道而名之可名哉則常
　道者固不可道也故曰道乃乆没身不殆
　常名者固不可名也故曰自古及今其名
　不去不殆不去是之謂常道無名至萬物
　之母常無名則無名者道也而天地之所
　自而始故曰無名天地之始太初有無無
　有無名有無則一亦不可得以有無名則
　一之所起有一而未形也旣謂之一則雖
　未有形且巳有名夫名爲一而名之者爲
　二二與一爲三萬物紛紛自此生矣故曰
　有名萬物之母常無欲至觀其徼知常曰
　明明則無所不見也故唯常爲可以觀方
　其無欲也則滌除玄覽而無疵於以觀其
　妙故曰常無欲可名於小矣方其有欲也
　則萬物並作而芸芸於以觀其徼故曰萬
　物皆往歸焉而不知主可名於大矣此兩
　者至同謂之玄惟小所以見其妙惟大所
　以見其徼此兩者其出則同故其名異而
　已其名異也其實未嘗異則有欲之與無
　欲求其所出皆不可得不可得則其所出
　也故同謂之玄玄之爲色黑與赤同乎一
　也天之色玄陰與陽同乎一也同乎一固
　妙矣然妙乎一矣未妙乎多也妙乎我矣
　未妙乎物也玄之至之門玄之又玄則同
　者亦不可得同者不可得則一之與多我
　之與物莫不皆妙也萬物之所以妙出於
　此而已
　陸農師曰道可道至非常名常名以無方
　爲體常道以無體爲用無方者無乎不在
　無體者無乎不爲有所可道則非所謂無
　方有所可名則非所謂無體無名至萬物
　之母太初有無無有無名無名者太始也
　太始者天地之父故曰無名天地之始天
　地者萬物之母故曰有名萬物之母言母
　則知始之爲父言始則知母之爲主故上
　言天地之始下言萬物之母常無欲至觀
　其徼妙道本也徼道末也聖人之於妙也
　觀之以常無聖人之於徼也觀之以常有
　妙在中麤在徼言妙則知徼之爲麤言徼
　則知妙之爲中故上言欲以觀其妙下言
　欲以觀其徼此兩者至之玄無者對有之
　無而常無者非無之無而不爲有對也有
　者對無之有而常有者非有之有而不爲
　無對也不爲無對者非有也不爲有對者
　非無也故常無者眞無是也而非無常有
　者妙有是已而非有故兩者同出而同謂
　之玄也玄之至之門玄者妙之體妙者玄
　之用其道至玄人爲衆妙之門户而出入
　於其間莊子曰開天之天不開人之天開
　天之天自然也開人之天使然也玄之又
　玄莊子所謂精乎精衆妙之門莊子所謂
　神乎神
　王元澤曰道可道非常道道者萬物之所
　道在體爲體在用爲用無名無迹而無乎
　不在者是也故聖人之言常在其一曲雖
　在一曲而異乎諸子百家者不失理而當
　於時而巳可道之道適時而爲時徙不留
　道亦應變蓋造化密移未嘗暫止息之所
　是今已非矣而曲士攬英華爲道根指蘧
　廬爲聖宅老氏方將祛其蔽而問以至理
　故以此首篇明乎此則方今之言猶非常
　也名可名非常名名生於實實有形數形
　數旣具衰敗隨之其可常乎唯體此不常
　乃眞常也無名至之母受命於無而成形
　於有故曰天地之始萬物之母易曰有天
　地然後有萬物此言與易之序同據覆載
　之間方生之物故以天地爲先物與天地
　本無先後推而極之有無同體始母之言
　亦筌蹄也且天地雖大而受命成形未離
　有無而此獨言萬物之母然則老氏之言
　姑盡性而已常無欲至觀其徼易之陰陽
　老之有無以至佛之色空其實一致說有
　漸次耳世之言無者舍有以求無則是有
　外更有安得爲無故方其有時實未嘗有
　此乃眞無也有無之體常一而有有以觀
　者但見其徼欲觀其妙當知本無而本無
　之無未嘗離有也旣曰常無又曰常有者
　以名有無之不相代無即眞有有即眞無
　耳言微則知妙之爲奥言妙則知徼之爲
　粗此法言之體同謂之玄有無本一未有
　二名自學者言之則有不如無之精旣得
　其道則兩皆至理初無彼此也衆妙之門
　道有二物自形而下則陽尊而陰卑自形
　而上則陰先而陽後故道之至處曰妙曰
　玄妙德也玄色也言色則至矣而蓋有非
　色所及故曰又玄萬物皆有妙處皆出於
　此故曰衆妙之門道一也而爲說有二所
　謂二者何也則有無是也無則道之本而
　所謂妙者也有則道之末而所謂徼者也
　故道之本出乎沖虚杳渺之際而其末也
　散於形名度數之間是二者其爲道一也
　而世之蔽者常以爲異何也蓋沖虚杳渺
　者常存乎無而言形名度數者常存乎有
　有無不能並存此其所以蔽而不得其全
　也夫無名者天地之始而有名者萬物之
　母此爲名則異而未嘗不相爲用也蓋有
　無者若東西之相反而不可以相無故非
　有則無以見無而無無則無以出有有無
　之變更出迭入而未嘗離乎道此則聖人
　之所謂神者矣易曰無思也無爲也寂然
　不動感而遂通天下之故此之謂也蓋昔
　之聖人常以其無思無爲以觀乎妙常以
　其感而遂通天下之故以觀其徼徼妙並
　得而無所偏取也則非神其孰能與於此
　哉然則聖人之道亦可見矣觀乎妙所以
　窮神而觀乎徼所以知化窮神知化則天
　地之道豈有以復加乎雖然觀乎妙者惟
　以窮神而已而非所以爲神也若夫神則
　未嘗離乎此二者而此二者亦不足以爲
　名也故曰兩者同出而異名同者同出乎
　神而異者有無之名異也聖人者能體是
　以神明其德故存乎無則足以見妙而存
　乎有則足以知徼而卒離乎有無之名也
　其下則有以知天地之本而下焉則有以
　應萬物之治者凡以此嗚呼老子之言可
　謂協於易矣然而卒不與孔孟並者何也
　蓋聖人之於道未嘗欲有所言也凡所以
　言者皆出於應天下之變而爲中才之不
　知者言耳以其道雖有無並載而及其言
　也務詳於有而略於無蓋詩書禮樂春秋
　之文皆所以明有而及其所謂無則獨易
　嘗言之而巳矣然其說也又必寓之爻象
　彖繫吉凶悔吝之間而使世之學者自上
　觀之則見其詳乎事物而得其所以有自
　下而觀之則見其外乎器用而得其所以
　無所以賢者觀之愈有以自信而愚者窺
　之亦不至乎疑而得也蓋其心嘗慮曰彼
　道妙者非中才之所能及彼能及之者又
　將不言而自諭苟爲不度其如此而惟妙
　之欲言也則是使學者坐而惑之老子者
　知有無之相爲因而以爲無有者本也故
　其言詳於無而略於有夫無者無言可也
　而可以詳言乎彼老子者既以異乎孔孟
　矣而王弼又失孔子之㫖蓋其說以無名
　也天地之始夫神者天地之至難名者也
　而天下既名之以神矣然物豈有無名者
　乎又以爲常有欲也以觀其徼夫欲者性
　之害者也易曰懲忿窒慾而老子亦曰不
　見可欲使心不亂苟爲有欲矣則將沉溺
　轉徙喪我以逐物而莫知所守矣又何徼
　之能觀乎此之不察而曰吾知天地之全
　古人之大體也吁可笑哉
　劉仲平曰道可道至之母太極之所待者
　道也天地之所待者萬物也萬物之所待
　者天地也夫有所待者非所謂道乃道之
　積也至無而無名者道也離無而無名者
　太極也入有而有名者天地也太極冥乎
　神而名不可得而識者也乃道之妙也天
　地著乎象而名可以載者也乃道之徼也
　二者皆出乎言也常無欲者之所觀見乎
　妙而已矣常有欲者之所觀見乎徼而已
　矣惟無欲者之所觀可以通於玄也或曰
　非此之謂也謂無者所以名天地之始而
　有者名萬物之母也謂常無者欲以觀其
　妙而常有者欲以觀其徼也曰非也讀之
　者誤也謂有者可以名萬物之母而謂無
　者豈可名天地之始乎謂常有者可以觀
　其徼而謂常無者豈特觀其妙而已乎夫
　有始則有終而不可命之無常無則至無
　而不可命之有噫知此則其知玄矣常無
　欲以至之門常無常有言有無相用不可
　偏而不舉也常無者欲以觀其道之妙常
　有者欲以觀其道之徼妙言本徼言末末
　與本俱能觀之然後見其道矣常名以無
　方爲體常道以無體爲用無方者無乎不
　在無體者無乎不爲無乎不爲有所可道
　則非所謂無方有所可名則非所謂無體
　故曰道可道非常道名可名非常名太初
　有無無有無名無有無名者太始也太始
　者天地之父故曰無名天地之始天地者
　萬物之母故曰有名萬物之母言母則知
　始之爲父言始則知母之爲生故上言天
　地之始而下言萬物之母然天下之理有
　道有常道有名有常名所謂太初有無者
　無而已矣所謂無有無名者名而已矣蓋
　有無則有名之名矣故無名者天地之始
　而已而其上又有祖也妙者道之本徼者
　道之末聖人之妙也觀之以常無聖人之
　徼也觀之以常有故曰常無欲以觀其妙
　常有欲以觀其徼妙在中粗在徼言妙則
　知徼之爲粗言徼則知妙之爲中故上言
　欲以觀其妙下言欲以觀其徼蓋夫無者
　對有之無而常無者非無之無而不爲有
　對也有者對無之有而常有者非有之有
　而不爲無對也不爲無對者非有也不爲
　有對者非無也故常有者眞無是已而非
　無常有者妙有是已而非有故此兩者同
　出而同歸之玄也莊子曰建之以常無有
　言之以太一蓋周讀爲常無常有常無也
　欲以觀其妙常有也欲以觀其徼爲其欲
　以觀其妙也故建以常無爲其欲以觀其
　徼也故建以常有若夫徼妙俱忘而無欲
　觀之則所謂建之以常無有者冥之而巳
　矣夫是之謂又玄而非特同謂之玄玄之
　又玄衆妙之門玄者妙之體妙者玄之用
　妙者同出乎非玄也
　劉巨濟曰道可道非常道道接於言則其
　爲道也可而巳非常道也常道無可所謂
　常無欲是也道無不可所謂常有欲是也
　世道交喪而老子治一救之則其適物爲
　可不主故常以通天下之變而已名可名
　非常名强名之曰大則此名者大是也大
　名也道字也常名無可無可則無名可名
　無不可無不可則有名名字之玄其在兹
　乎無名至之母此特言名而不言道也以
　名及宇故見無名亦可也天地之始廓然
　冥同則所謂名字者果安在乎旣有名字
　則適物爲可物因可生而無有不可至於
　有可此道所以爲萬物之母也常無欲至
　觀其徼常無欲即前常道也常有欲即前
　可道也於常無可則謂之常無欲於常無
　不可則謂之常有欲蓋下文言常無名而
　不言常無欲言我無欲而不言欲無欲有
　欲莫非常也以常無欲以觀妙則天地之
　始是也以常有欲以觀徼則萬物之母是
　也所謂觀者心有眼焉非持目力而巳此
　兩者至謂之玄無欲有欲兩者異名而其
　實同出於道蓋無可與常皆道故也玄者
　晦冥深渺道之色也黃帝曰在天爲玄在
　人爲道道視之不見而有色者王觀其妙
　觀其徼而言故也既曰同謂之玄玄則可
　道常道迭相待而已玄之又玄衆妙之門
　又玄形色非色莫得而觀焉玄之玄與又
　玄之玄非色亦迭相待而已非以前玄爲
　累而遺之也衆妙者謂萬物之妙也萬物
　皆有妙而皆出於道則道妙萬物也於此
　不言徼者以妙及徼亦非以前徼爲累而
　遺之者也
　劉驥曰道可道至之門道言其體名言其
　用可道可名猶百家衆技也各有所長時
　有所用不該不徧非眞常也言道常名自
　本自根未有天地自古以固存神鬼神帝
　生天生地者是矣孰知道之可道名之可
　名哉經以謂大道無形生育天地方其未
　有天地孰得而名之故無名天地之始經
　所謂大道無名長養萬物及其既有萬物
　則有形之可名故有名萬物之母無名者
　道之妙則無爲無形故常無欲以觀其妙
　有名者道之徼則有情有信故常有欲以
　觀其徼學者當自有以入無由徼以至妙
　原始要終未嘗不同故出而異名同謂之
　玄玄者天之色所謂遠而無所至極者也
　玄之又玄則神之又神深之又深入無窮
　之門遊無極之野與虚無同其功萬物之
　妙皆由此出故曰衆妙之門乃萬物之所
　係一化之所待也誰能出不由户何莫由
　斯道也民可使由之不可使知之知之淺
　矣不知深矣知之外矣不知内矣故次之
　以天下皆知
道德眞經集義卷之一
















道德眞經集義卷之二染五
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　　道可道章
　趙實庵曰初顯常二○一絶相顯眞○道
　可道非常道道可道形而下者之謂也非
　常道形而上者之謂也形而下者道散於
　形名度數之間形而上者道隱於空虚寂
　寥之地蓋即物以求道道固不可得以其
　不可得形器非道也離物以觀道道亦無
　所有以其無所有神妙無方也心爲道之
　體道與心無殊性者心之生心與性不異
　心之與性無狀之狀道之與心無物而物
　心也性也道也謂之一而分三有也無也
　同也裂於三而會一一即云數道豈數乎
　一妙而神道豈離數妙則無矣道者豈得
　而言哉用即顯明物物無非於道矣所以
　形而下者雖可道即非常之道存焉形而
　上者雖非常之道而可道之道著矣若夫
　形乎眞僞眞爲常道而偽爲可道託以虚
　實道爲實性而物爲虚妄且以事理形容
　庶幾有得雖云常也變實在焉所以言常
　者常即性之地心即道之用合而言之總
　謂之常常之體取其不變以其不變故謂
　之常眞常之中流出萬有又常者大也由
　是觀之常豈不大乎常者聖人之照用也
　言常不必言道言道不必言常所謂常者
　道也道者常也必欲言道而不言常非常
　豈能定一必欲言常而不言道非道豈能
　顯通常則常存常存者不變通則通物通
　物者無窮本一體而非二用即一體而具
　變常且若天豈不常乎陽九之極天有時
　而變地豈不常乎百六之極地有時而發
　日豈不常乎日有時而虧月豈不常乎月
　有時而蝕乾之上九則無首鵬至六月乃
　云息則知麗乎形者墮乎數者必有窮惟
　常則無形無形則無數無數則不生不生
　則不滅自天地至於萬物皆形數者也豈
　同吾之眞常乎故曰可道者非吾之常道
　常豈不變也不變謂之常可乎變豈不常
　也不常謂之變可乎物之生也常與之俱
　生物之化也常與之俱化生生而不生常
　固無迹也化化而不化常固自若也自生
　自化無眞常而生化者其能爾乎常生常
　化本眞常而生化不停者也行流散徙不
　主故常消息盈虚不常故主即萬形而不
　見在一性以常存窮則變變則通大人之
　適時者以此可則因否則革聖人之知化
　者以此用之爲天下者號曰神器行之以
　利萬物者乃曰明權思之以至元極者謂
　之微妙運之以因陰陽者故曰神機至於
　堯用之而仁舜用之而孝禹用之而决江
　河湯用之而躋聖敬雖然用之不同其實
　一也惟有道之君子不與聖人同憂者爲
　能體常○二絶名顯實○名可名非常名
　以名可命者必有形也道既無形烏得而
　名焉經所謂非常名可名者非吾之常名
　則常亦有名也常惟不生生即是物是物
　皆可名也常惟不用用即爲事是事皆可
　名也而欲究其生物之本用事之祖了不
　可見列子曰用之彌滿六虚廢之莫知其
　所且道有合散性有交辨以無合無無有
　入無間神飛電掣豈可迹哉此不可名也
　故合則同體此之合者合於太虚也散則
　成始以無出有不生者能生生精含氣育
　豈可昩邪此之散者散於萬物而成形此
　可名也生陽於子子美見於東南斯道之
　出而交物也生陰於午午美盡於西北此
　道之復而辨物也交物其顯乎顯則萬物
　之名自著矣辨物其隱乎隱則一眞之元
　莫睹矣以無可睹者爲常名可名者且不
　得而同也以所睹者爲可名則常名者亦
　不得而遯矣出冥入冥至道其神乎且敦
　名也哉孰不名也哉○次分有無二○一
　太虚肇一○無名天地之始以道在至無
　玄眇之地湛若常存不與一物爲累凡有
　相者皆非吾之常道次言非常名以名者
　在乎形質分量之間隨其美惡未有一物
　而無名凡可名者皆非吾之常名無名天
　地之始有名萬物之母前言非常名則是
　常者未離乎名也今言無名以無字破常
　字也無名天地之始無名者即常道也常
　道者即無名也夫何一理而兩言之謂道
　不可言言之者終莫能至道本無名名之
　者終不及質當以非常之常言之固兩言
　也常道常名即言其妙無名有名即言其
　用無名者生天地有名者子萬物凡以顯
　其用也原夫至道之體湛如太虚一物不
　生無名可得至靜之極靜極生動所以一
　氣肇生爲物之始謂之觸而非觸謂之感
　而非感本乎虚化神神生氣生生之理於
　是乎恢張道生一一爲始萬象之靈於是
　乎均賦有非有也是有一而未形無非無
　也即太始之形始如月魄之在艮類涓流
　之發源漸始乾坤誰尸造化此乃不爲而
　爲者也今也以無爲妙萬法歸休以有爲
　非凡夫自味道隱則無用而致用致用者
　一氣爲先法生則用法而不窮元始無極
　一雖墮數通乎數則長生始則有形鍊其
　形而不死夫一水二火三木四金五土則
　五行之生數九木三火七金五水十土則
　五行之始初若得其初則知金木之承元
　合其成則曉水火之生死木隨子復申宫
　而始住其胞乾天屬金東方而稱其用事
　故六爻皆九與木得以同原寄體金方實
　一家之妙用至于金來乘襲居寅位以氤
　氲七炁之天處三陽而受孕至于火從兊
　出亥位得三水土艮興巽方朕兆乃見寅
　申巳亥女台曰始而不凝氣形質全由此
　修生而不斷故義殊洪範生數有克而有
　合理出仙經一則循元而不終故云始也
　出自無名二○太極生三○有名萬物之
　母夫始者造端也未見其生也生者母也
　物生而後有象象而後有滋滋而後有數
　此有名也經以無名者始之有名者生之
　是無出而爲有矣爾雅曰肇祖元胎始也
　坤卦以地道妻道臣道母道也乾始之坤
　生之是故配夫婦然後有男女有男女則
　母之名始彰矣故先言始而後言母凡有
　四說焉一以陰陽言二以天地言三以父
　母言四以有無言夫陰陽者氣也氣也者
　分陰陽也一氣初肇本無陰陽太極既生
　一氣自析輕清者上升而爲天重濁者下
　降而爲地又開天經云天氣已足餘氣爲
　地夫言足者乃見陰陽有定數數足而後
　分以混元之時雖有陰陽纏鍊未極混而
　未分則列子所謂氣形質貝而未相離故
　曰渾淪是也又曰元始以玄元始三氣上
　生三十六天下生三十六地上下合德以
　爲陰陽又曰清者濁之源見乎清靜經陰
　者陽之澤見乎生神章由是觀之陰陽本
　乎一氣而自分爲二故曰合而分天地之
　始生也本無父母生於太虚空洞之中結
　於混沌一氣之内狀如雞子内黄外白其
　未分也天地孕於靈源及其分也上下判
　爲天地三合成德積九爲陽九陽旣升餘
　氣爲地故天有九天地有九地大羅三十
　六天金火土宫三合之數成也中羅三十
　六天合三十二天四始之數生也救苦經
　曰天上三十六地下三十六是天之生地
　之成合天地之數總七十二以爲節候成
　始而成終也天地者道之垂象道無所寓
　寓於天地天地無所寓寓於乾坤故以天
　爲父地爲母天地以一氣合而生萬物爲
　父爲母始之者則歸之乾生之者則歸於
　坤始之生之其道一也豈天之形爲男地
　之形爲女邪凡得意忘象得象忘言苟未
　得意象豈盡之是故以一氣而論天地猶
　坎一之分精神此合而分也由是觀之道
　爲天地之母天地爲萬物之母乃可知也
　此分而合乾爲天爲父坤爲地爲母自天
　至地八萬四千里自地至天亦然也以卦
　象論之自復之泰爲三陰三陽乾下坤上
　爲天地交泰之時也易曰男女合精萬物
　化生是也泰者中和也於是中有沖氣焉
　窈冥恍惚會至眞於其中是萬物含生之
　意也然天地以八萬四千里准之以陰中
　陽半爲春分陽中陰半爲秋分亦男女交
　合之象也雖天之遠地地之遠天非以氣
　而交和奚有父母之名生生之理也故未
　分則謂之混沌既分則辨爲陰陽異姓則
　合爲男女婚娉則合爲夫妻易曰有男女
　然後有夫婦也故取母以言生夫有而空
　者物之反無而神者眞之原即無名者眞
　空之原也即有名者妙以應物之用也然
　則眞無者豈待有而欲顯其妙乎一氣自
　析三才自分萬物自植孰主張是孰綱維
　是是謂自然若論使然有自而然無自不
　然豈免天運地成陰交陽接不有母也寧
　顯其生不有生也孰認爲母經曰道生之
　道即萬物之母也入而無出而有若有機
　緘而不能自已有無二致非道而誰立母
　之名出虚爲實立始之目出實背虚一有
　一無道之妙用無元之一當識太虚返還
　之功必自於母天地之數離五坎十五五
　爲母散而生萬物者謂之妙有如六戊加
　坎六己加離生生之理於是可見○三辯
　體二○一靜照常體○常無欲以觀其妙
　自道可道非常道名可名非常名指常道
　常名爲盡妙也視之不見聽之不聞使人
　絶視聽於名言之外此非有心者可得惟
　無心者可了乃謂之常道者是也次曰無
　名天地之始有名萬物之母言道有妙用
　前四句言妙後二句顯用蓋言妙而不言
　用道無所顯言用不言妙事或障理且萬
　物受命於無而成形於有理之必然而聖
　人睹之存乎見見夫道無色相眞絶名言
　究心必徹於無心諸趣必窮於實趣旣虚
　無之是道何有物之相因不絶見聞寧歸
　清淨夫清淨者性之本也色相者名之因
　也性本湛然非名非相離性而相爲妄爲
　虚所以名從體相而生相自念心而起眞
　僞兩立道本難原故作經者必主於虚無
　窮理者當觀於色相縁虚見實從幻妄以
　知歸有自無生精想塵而成就物無自性
　所以言虚道乃無名以其非色此莊子所
　謂未始有夫未始有無也者○二即常致
　用○常有欲以觀其徼道本不生生無非
　道道降在物物無非眞及乎物來歸之道
　未嘗主此道之眞常脱然無累奈何虚玄
　泛景一氣自生混沌凝眞三才具體著象
　於天則六氣之回薄成形於地則五行之
　生成陰陽總其大數八卦定乎四時准則
　有常變化不已一生一滅在物理之固然
　不死不生因陰陽而致妙通乎此道必屬
　至人未達生原徒歸幻滅故常爲大本變
　乃通神自爾不窮造化直指休浮不知死
　乎數者物失其神通乎數者形豈自累所
　以有無同妙二理俱玄正陳性命之因豈
　得有爲爲妄他教則無餘盡物此道見之
　者昌觀徼則在理爲粗入妙則即理即事
　愚嘗探天機陽無陰陰無陽二者相索而
　始合或言龍無虎有龍見虎而二俱無形
　或言汞無鉛有鉛見汞同而爲鬼隱所以
　言無言有性命同歸一陰一陽是之謂道
　造其至妙然後有不測之神此道德之玄
　玄也故伏羲畫卦知無中之有而其象乃
　陳孔子繫辭達有中之無而惟神不測相
　因有無不二徼妙○四玄同○一權實雙
　顯○此兩者同出而異名經自無名天地
　之始有名萬物之母顯道降而爲物自常
　無欲以觀其妙常有欲以觀其徼分有分
　無顯出顯入謂道本一致妙用玄彰使人
　直認本原先以有無二致摽之後以同出
　異名一貫其義此兩者一有一無也同出
　者同出於道而二名也易大傳所謂殊塗
　而同歸百慮而一致且智徹爲明悟有無
　之一體疑其有二執有物以非無未可立
　談蓋衆人之情動輒有礙礙即不通說有
　者不容言無說無者不容言有依此疑中
　乃分順逆順觀者衆人也指物爲有有爲
　見存天高地下川融嶽固五色之粲然音
　聲之嘈雜名利之崇榮富貴之顯大天倫
　之結固萬法之鋪張舉皆實有若有人焉
　指此云虚謂此非實彼方膠固未以色空
　認妄爲眞一切衆生隨境易流固名爲順
　指眞空爲實幻化爲虚死生爲一富貴爲
　他聲色爲邪根親戚爲偶聚四大爲和合
　知空本不空知色本不色此逆觀者之所
　爲也蓋順以易如水之就下從之也去而
　不返逆則難如策蹇以登山雖苦也而至
　之則樂此天人之界畔見覺之宗由初分
　之而恐其異見終合之而使彼同觀有無
　同出於一天出殁共爲之終始莊子曰自
　其同者視之萬物皆一也自其異者視之
　肝瞻楚越也又豈可與之論大同哉○二
　事理兼融○同謂之玄前言有無同出於
　一體使人不得以有無而殊觀是圓融至
　理也後密嚴其教故曰同謂之玄同之字
　從一從一口彼亦一是非此亦一是非所
　以不同一口則是非同矣故大同者離人
　焉離人則入乎天入乎天則同乎道同謂
　之玄是大同也且有無二理同謂之玄以
　無爲玄則妙而不可見故玄也以有爲可
　見豈得同謂之玄邪夫萬物於無中出有
　有中含無本一性也又何假以不同而同
　之性理自破色空爲初玄離有無爲重玄
　則義漸明矣悟則頭頭是道迷則見見皆
　殊直以死生爲一條可不可爲一貫平等
　性智方可造入御解曰妙而小之謂玄玄
　者天之色書義曰小而妙之謂玄大而敏
　之謂俊德藏之則妙而小顯之則大而敏
　故於聖人在下則稱玄於在上則稱俊妙
　而小之謂玄誠難言也夫道無形相孰分
　小大道大天大豈得云小其在物也於小
　奚分謂之隱以其不形謂之奥以其不測
　蓋聖人之心體道則妙也出而應物在理
　則隱在事則顯事小而反爲大者注人之
　耳目也道大而反居小者處心之淵微也
　小則右右則陰以相之藏妙而不藏用也
　大則左左則君以臨之顯事而不顯理也
　故曰妙而小之之謂玄○五讃美○一諸
　法體妙○玄經自常無欲以觀其妙常有
　欲以觀其徼復次同出而異名同謂之玄
　是結前二句義合有無歸於一致又曰玄
　之又玄初謂見覺相照悟此有無玄同一
　致乃深識也及又玄之義又非前理可畢
　經意次第言之也有無生於道道所以司
　有無者也而有者自有非道之有無者自
　無非道之無此道主之而不主者也然無
　亦出於道有亦出於道無體旣玄有體不
　得不玄也蓋無出而爲象爲數象數入而
　爲滅爲無列子曰自生自化是也如是則
　有無不干於道明矣而有無皆自道出二
　者所以各得玄也譬如一父二子父子之
　姓同一豈以父之姓子長而不子少乎此
　顯道之玄而有無不得不同玄也及用之
　在人道生乎一一數也始也抱始一之義
　歸之太無然後見身中用事也豈直以虚
　言載之邪龍虎交而成聖胎聖胎靈而見
　眞人眞人出而乘神光莊子曰上乘神光
　與形滅亡○二妙先衆法○又玄諸法從
　道而生粗之與精一一皆有玄理曰體玄
　也體之玄未脱乎迹去體之玄離體之用
　造形而上斯又玄也楞嚴曰妙常寂有無
　二無無二亦滅此言性也前云經以次第
　言之次第者即分頓漸頓漸即分大小乘
　大小乘分列果位如海空智藏論有無之
　義至妙有妙無爲究竟也如性宗論内空
　外空内外空空空大空勝義空有爲空無
　爲空畢竟空無際空散空無變異空本性
　空自相空共性空一切法空不可得空無
　性自性空理猶未極不可得空方又玄也
　又玄之宇嘆道之深遠二邊不立中道不
　安言默匪窮謂之實際則步不躡虚始爲
　眞一則存乎有得所謂微妙者也今分頓
　漸二門三乘階次以證玄之又玄義今夫
　混元之前無名無象混元旣判有象與名
　自無名已前直悟其理則謂之頓若從有
　名之後攝有歸無則謂之漸蓋頓則不立
　一法漸則始於修爲修爲之門自言教得
　所謂日益益而能損至於又損乃證又玄
　者也在性如是在命亦然衛生之經初自
　於養生次至於長生終至於飛仙頓漸之
　理各有攸趣重玄之義非中小乘本際言
　太上道君曰非空不空亦不空空非法非
　非法非物非非物非人非非人非因非非
　因非果非非果非始非非始非終非非終
　非末非非末而爲一切諸法根本無造無
　作名曰自然自然而然不可使然不可不
　然又曰所言玄者四方無著乃盡玄義由
　是行者於空於有無所滯著名之爲玄又
　遣此玄都無所得故名重玄衆妙之門今
　立頓教名爲又玄其義焕矣又以大乘及
　無上乘言之玉清之教爲大乘泯迹三清
　爲無上乘且如太清九品上仙是入玄者
　也九品上眞至玄者也九品上聖又玄者
　也三清俱泯無量玄玄也此皆以性明之
　以道會之經之大意存乎此矣故當部謂
　之圓教性命該攝夫德入而爲道性融而
　爲命此之命者盡性至命與長生之命又
　不同也夫養生之命非特盡性而已必有
　深根固蔕者存焉又依長生宗分玄之又
　玄列爲二門玄者萬物之理具有也出器
　入覺用中顯妙妙中通神此皆謂之玄也
　玄常隱矣以隱爲祕祕而不傳故華堂内
　禁之書而測之在入也能測之者是謂見
　機易曰探賾索隱鉤深致遠然物之隱玄
　未若人身之隱玄人身之玄即天機也老
　君曰人身微妙凡世難言謂一切人貴遠
　賤近不知身中之玄而徒欲窮物於外夫
　身中之玄聖人察陰陽之微而法象乾坤
　爲九丹之訣長生之宗謂道要玄微天機
　深遠非至至者不能言焉此法出於三皇
　而傳及黄帝厥後繼聖頗多而遺文則略
　獨魏伯陽作參同契正取周易爻象繫辭
　配合乾坤六子運動天地玄機發其閫奥
　辭曰夫修金液太丹先尋天地混元之根
　宄陰陽造化之本明水火克復爲夫妻認
　金水之情相生爲子母故有男兼女體則
　鉛内産砂女混男形則砂中産汞曰者陽
　也曰中有烏陰含陽也月者陰也月中有
　兔陽含陰也故有陰陽反復之道水火相
　需之理造化之道明矣旣知其位復知其
　根乃天地混元之根也既取其根又取其
　象乃陰陽匹配之象也既得其象復詢動
　靜動靜既明須知其數旣知其數乃依刻
　漏刻漏旣分須明進退進退既明乃分龍
　虎則南北之界分焉金水之形合焉則大
　丹可修復有法象内外水火有燥濕焉有
　鼎室焉有胞胎焉有進退焉有爻象焉有
　水火之候焉有抽添之則焉有諸卦模様
　焉有離合之形焉如上所舉一一皆隱玄
　妙於其中也須以智窮仍須師授若謂玄
　關祕密置而勿言則長生之宗又安在也
　向謂無名天地之始有名萬物之母言始
　與母不言終者以意逆志是謂得之至於
　畢法定三成之理載金誥玉書之文傳道
　述五仙之宗辨九還七返之要此搜括玄
　玄者也至如小成之人爲初玄中成爲至
　玄大成爲玄玄此見乎修身養命服氣鍊
　丹終以超脱飛昇昇玄究竟皆有漸也如
　彼其性自妄空以至於眞空如此其命自
　修生以至于登眞玄之又玄其義如此夫
　能無也未能無無也則未可爲衆妙之門
　能養氣也未能鍊神也未可爲又玄之理
　性存於空命存於實方顯妙門豈自妙也
　曰衆而已○六統象德也○衆妙之門字
　說以三人爲衆此非三而止也自天地至
　於萬物自有情以至於無情咸所統焉故
　爲衆妙之門也蓋至於玄是爲盡性盡性
　則一而已矣又玄則是爲至命至命則入
　乎不死不生然則道者無門無旁四達之
　皇皇今以門而言之則道者果有所乎是
　不然也以門言者不在乎所以道言之性
　有返動以其返動則以出入而言凡出入
　而言未見成性也至於成性則無可成者
　孰出孰入如此然後能會萬有於至虚之
　地妙一性爲不測之神易曰成性存存道
　義之門故出生入死陰符所謂天生天殺
　道之理也出機入機艮象所謂時止即止
　時行即行也有出而不懼者則體道也有
　入而不欣者通玄也又有出入而不知所
　以爲出入者盡妙也則知門者通萬物生
　殺之理顯衆甫歸焉之宗且萬物受命於
　無是自無而出有也受命於道者皆妙也
　故曰衆妙妙如何哉猶之水也犯者必濡
　凡有道而生者皆有妙也次以謂我從衆
　妙門而出得乎一也一在我矣我將負此
　妙而返入歸根復命體乎又玄亦能妙衆
　者也猶之火也自我而明向物皆明自我
　而化萬物皆化始也道之妙我也終焉我
　亦妙物也一至于此道果妙我乎我果妙
　物乎終進乎不知也
　邵若愚道可道至衆妙之門大道者至虚
　至靜無形無名不可以視聽求不可以思
　議知不可以語言及此無始無終常存不
　改之道自虚無始化一氣因有一氣之跡
　是故可道既云可道則非常存之道旣有
　氣之名可名則非常存之名未現一氣已
　前無形無名之時此即天地之始此不可
　言之道縁有一氣之名爲生萬物之母此
　可言之道乃知我身從一而有人能以一
　爲法悟入而見大道夫大道者人之眞心
　也一氣者心生之欲也夫眞心本來虚靜
　元無生滅因眞心動而爲有其名曰欲念
　也智也幾也識也縁心起欲故隨欲受生
　旣生之後受納好惡攀縁不息著五色殢
　五音恃强梁居寵辱迷妄爲心因執妄心
　蓋覆一心不明一氣之道若人捨妄去欲
　便是一心此心持之則爲正得之則爲靈
　爲萬物之母乃生死之根縁其存欲蓋覆
　眞心所以有生有死人能無欲無欲則虚
　靜乃同無名之始便能出離死生故老子
　云常無欲以觀其天地之始此乃出離生
　死之妙又云常有欲以觀其一氣之道故
　爲徼邊也淺之意不可將心求心爲有欲
　不可將心滅心爲無欲此有無兩者同攝
　爲一縁出言爲教而分有無之異名有無
　混同謂之玄釋氏謂之不二法門又謂之
　中道玄之門以中爲法設喻如筌然法從
　心起既起於心繫著在中則非虚靜老子
　恐中道法縛不能捨筌故將又玄以釋之
　學人但不著有無亦不居玄之中道實際
　理地不受一塵則心虚靜乃是無爲故不
　須推照以無所得故始是無欲所以纎塵
　不立故名清靜都無作用故名無爲無修
　無證故名自然都無一物故名虚靜自在
　無礙故名逍遥一味平常故名恬淡是故
　心無欲則離諸分别離分别故無煩惱心
　無欲則觸事無我無我則無爭故無咎心
　無欲則離諸善惡離善惡故不拘因果心
　無欲則不著萬物故無生無生故無死夫
　心常無欲者乃衆妙之門
　王志然道可道至衆妙之門道不可言言
　而非也道不可名名而非也謂之曰道可
　得無言乎可道之道非常道之自然可名
　之名非常名之自出常道常名如環之無
　端如四時之行焉未始有極未始有始而
　乍起乍滅代廢代興非吾所謂眞常者也
　常無欲以觀其妙者道之體常有欲以觀
　其徼者道之用而體用每寓之於恍惚有
　無精粗微妙之間固不可以智知不可以
　識識以至視聽迎隨皆不可得云何得之
　有學而知之者未有不學而知之者也易
　曰無思也無爲也寂然不動感而遂通天
　下之故楊子曰耕道而得道獵德而得德
　孟子曰自得之自得之則左右逢其原爲
　學至於左右逢原之後則何所往而不將
　而所謂得之者得此者也於戲道之妙足
　以盡萬物之性道之徼足以窮萬物之理
　理性玄同而所謂有無者槩可並觀而雙
　泯之或謂有有無有無無有無者何也此
　言有無相代之如此無即眞有有即眞無
　有無相因未始有異經曰此兩者同出而
　異名同謂之玄者玄之爲色幽而眇赤而
　黑陰陽混蒸同乎一也易曰一陰一陽之
　謂道陰陽不測之謂神而陰與陽有與無
　同乎一也同乎一矣未妙乎一也妙乎一
　矣未妙乎多也妙乎多矣未妙乎我與物
　也故曰神也者妙萬物以爲言者是也玄
　之又玄則一之與多我之與物莫不皆妙
　者也此其所謂衆妙之門故老子以此首
　篇重玄之義至至之理深矣遠矣不可以
　有加矣學者所宜盡心者焉
　程泰之道可道至非常名無彼此今昔之
　間以莫不然則其能常者也能乎此不能
　乎彼昔嘗如是今不如是則不得謂之常
　矣道之未爲德也混然茫然函萬有而一
　之其中所藴能剛能柔能實能虚能短能
　長隨所感以出有萬不同之應而非因所
　應以附麗於一事一物也則亦何所感而
　不能何所施而不遂也故無彼此今昔之
　異也知道者得其以而明言之故遂指其
　無或不然者而命以爲常也及夫道出而
　爲德德著而爲名曰仁曰義曰禮曰智固
　皆道之所寓而迹傳於事事立之名於是
　有所麗而有所局矣此之德既不可以通
　諸他德而此之名又不可命爲他名也故
　凡道之可道者已不得謂之常道則名之
　可名者自應不得謂爲常名也無名天地
　之始天地也者總司造化開闔作復在域
　中既極其大矣而老氏又即天地之上别
　立一目而名之曰無且曰此之無者可以
　名爲天地之始也諸如此類皆儒流疑以
　爲虚誇無實者也然而易之兩儀即天地
　也而生兩儀者實爲太極太極也者非天
　非地而能該天地以立於總於是時也無
　儀可放無數可數故老氏易其名而命以
　爲無也凡老之謂無約其等級則與太極
　正相應也極之言至也太極者能極天地
　之所不至者也無之立名則以未兆爲義
　也未有天地故也名雖異而理正同也其
　徒亦知後世必疑乎此矣故列子自作之
　問而自爲之答其言曰有形生於無形則
　天地安從生然則謂無之能始天地也雖
　列子亦知夫人之必疑矣而自釋其以則
　曰天地未生之前其於無中有象凡四也
　太易太初太始太素是其序也是皆氣形
　質具而未離者第可目爲渾淪而已也又
　動又變而後輕清者乃始爲天重濁者乃
　始爲地則夫太極也者正其居虚而包清
　濁以自立於無爲無匹之地夫非渾淪而
　無者耶則老氏立名爲無而先乎天地者
　正應易理也有名萬物之母後章曰天下
　之物生於有有生於無當其無也則直空
　然窅然而已而凡有由之以生則謂無之
　能始天地者尚其可明也及其既入於有
　則與物何異而反能生物也曰此蓋無之
　已動而未成其爲物者也揆其分際正渾
　淪者欲動而未及於出者也方欲名以爲
　無則既異於無矣方欲謂之爲物則又未
　著形質也故參研其哀而名以爲有也至
　號物之盈而名爲萬物者則皆形象已凝
　體質已具者也天地日月雨露山川草木
　人禽器物皆其明有形質不止僅可名有
　而已也老氏之形容此有則凡三易其名
　而實同一理也借數言之則爲一一者謂
　其可以生萬而未至爲萬也倣形而言則
　爲象對器而言則爲樸曰象曰樸又皆可
　以爲形爲器而其形器未及凝結者也是
　故上之已不爲無而下之未至爲物則此
　之謂有者無古今彼此之間而常爲物生
　之祖也故後章又曰天下有始以爲天下
　母也莊子物初之論蓋亦由此而立矣老
　子亦自知此理之難遽解也又嘗由總及
　散而槩申之曰有物混成先天地生寂兮
　寥兮獨立而不改周行而不殆可以爲天
　下母吾不知其名字之曰道强名之曰大
　夫混成也者渾淪不分之謂也即有無兩
　者方同而未出之初也先天地生則天地
　固嘗於此受始矣獨立周行而槩爲天下
　之母則信乎無物而不爲其子也此三者
　極天下之事事物物所從生起皆總是也
　凡老氏之書於六經之所以言者則略之
　而不竟至六經之所未究者則必曲致其
　詳也六經言治至於道則極矣而老氏自
　道母天地之上更有數級則無也玄也又
　玄也皆其地也而分際在此三者已上則
　皆不可得而道亦不可得而名者也夫旣
　無名可稱而欲從此地立言以啓未悟則
　將何所寄語也哉於是超乎可道可名者
　而創立有無二目以寓其指也此其立教
　之總也此二者既立名義而其話言所及
　人人悉可循想矣言及乎無則知其所指
　必在天地之先也言及乎有則又知其所
　指必在萬物之表也故其書之縱横曲折
　條目不勝其多而皆不出乎有無二義也
　然而有也無也六經實已言之而其與老
　語不同者六經未嘗單言有無也易之無
　思無爲無方無體之類固嘗言無矣而思
　爲方體僅相綴屬未嘗捐棄所附而單立
　一無也老氏之創此模也正從造化未有
　形著之時言之則並與夫思爲方體者皆
　未著兆朕也此其意指殆將自居於無而
　處六經於旣巳爲物之地也要求其歸則
　誠高矣遠矣疑世無其事而寓其言矣然
　其分際甚明前後具有義例悉可稽覆而
　儒流語脉亦相灌注非如世之訓釋其書
　者不分道器取甚淺之理駕而入之高妙
　其實荒忽無見也則其尊而抗之乃所以
　汨而亂之也且彼何不淺而驗之以事也
　張良之恬澹曹參之清靜文帝之元默是
　老教之不行乎周而肇效乎漢者也其於
　用老則萬世之稱首矣然此一君二臣者
　豈其於世事而嘗少少去心也哉特不肯
　以人欲自累故其貴無之力雖未盡道亦
　足以集虚鎮擾而不入於名事也矣至於
　西晋之世遺棄禮樂刑政專爲無有而紀
　綱法度蕩然不存晋室因以大亂故讀老
　者必知夫無爲之中有無不爲者在焉而
　後可以知漢晋之治同所出而異所效也
　若夫妄言無行之徒以道流自名而依並
　虚無以文荒誕僞爲飛昇禍福之說則皆
　老語之所無也推原其所始則神仙之說
　起於戰國禱祠報應盛於兩漢而八十一
　章未始有此也世之學老者其當以八十
　一章本語爲是乎抑以末世增飾誕語爲
　是也凡君若臣其常以張良曹參文帝爲
　準乎抑以西晋之放蕩與夫末流之怪傳
　爲可準也此其當鑒當戒昭著而易見者
　也常無欲至觀其徼無之能生有而不自
　爲有者乃能常其無也有之能生物而不
　自爲物者乃能常其有也何者未著形體
　中無間斷故可常也若夫因造化而得形
　質出大道而爲德仁義禮則皆物也此之
　爲物常凝不散則可名以有散之則無矣
　故自有已爲物之後則凡其嘗著形體者
　則皆不能自主其有也萬物之並作而芸
　芸也其歸根而枯秃者可立待也此其巳
　有者旣不可留則復命而靜者一旦土膏
　春溢凡其芸芸而出亦不能自遏而藏處
　於無也凡道學之失得與夫輻轂户牖之
　具否皆一理也則合世間之有無皆不足
　以循求大道之表裏也若夫常無也者道
　之藴而未出者也常有也者道之已動而
　向乎出者也是皆物物而不物於物故能
　總生化而不入於生化也以其居總而體
　該故大道之本末可以即是而求也其曰
　妙者居造化之奥而萬有之所自出也是
　常無所總之地也其曰徼者邊際也如邊
　境處中國之四隅也蓋無之已出爲有而
　有又將出而爲物者也故不得爲奥而遂
　常爲際也二義立而道之表裏有稽矣得
　常無而即之則可以宄萬有所出而見其
　裏得常有而即之則又可以窮萬物之所
　生而見其表故老子所以貴夫常無常有
　者道之表裏於此乎可想也莊子曰睹有
　者昔之君子睹無者天地之友即是理也
　易曰形而上者謂之道形而下者謂之器
　道即器也器即道也特所形有上下而非
　判然二物也此之妙徼即易之上下矣其
　捨上下而名妙徼者正欲自成一家而其
　指歸未嘗少有不同也天下之物安有下
　無載承而能空立其上者耶亦安有有裏
　而無其表者也此道器有無之相須而明
　白易曉者也故借之以喻使人知其談妙
　之中未嘗遺徼也此兩者同出而異名常
　有於常無爲徼而常無於常有爲妙當其
　已出也則有之與無固可分矣而其未出
　則混合無間也故曰此兩者同也同即一
　也一即未爲一三可以生萬而未至爲萬
　者也易暨五經論孟皆嘗言一而未嘗言
　其何以爲一也老氏之師弟子則於此特
　詳矣曰混成曰渾淪曰渾沌皆言其未分
　爲二也從其未出而命之以同從其無與
　匹對而命之以獨自其無或不然者而命
　以爲常則皆主其總而明其以也及其無
　己出有而未至爲物則又立爲名稱以明
　示人曰一曰樸曰象又皆取其函萬爲一
　者隨所寓而名之故也故老氏言道於此
　特爲詳委是以枝葉雖甚戾儒而儒者不
　能不資其妙也故夫知道者尚能即異以
　資其同而淺於道者至謂孔者不爲一家
　則是過其門而不知其中有堂有室者也
　同謂之玄五色以黑爲玄天之色以無所
　致極爲玄太玄指罔之直冬物皆歸根復
　命而不見畦畛者名之以玄則玄云者窈
　然深遠之謂也列子之謂易無形埒正訓
　此也同謂之玄則有與無合渾淪未相判
　别是可謂窈然深遠也矣若其朕兆微見
　則無者眞隱於無有者實形於有分際既
　萌不得復謂之玄矣玄之又玄衆妙之門
　萬有之冥於無則旣極矣今也進而上之
　更有玄焉無進而玄則益深矣而玄之上
　更有又玄焉其理何也曰列莊固嘗有所
　發明矣其在列子則曰有太易者有太初
　者有太始者有太素者皆氣形質之所資
　始也凡四降其序而始及夫輕清之天重
　濁之地則循其序而觀之有之進也爲無
　無之又進也爲玄玄之又進而加玄也其
　次第可想也莊子曰有有也者有無也者
　是老氏之常無常有也又曰有未始有夫
　有無也者是老氏之玄也又曰有未始有
　夫未始有無也者是玄之又玄者也皆心
　見其理而世無其名出意想而强言之也
　老之言曰寂寥窈冥則實形容夫玄及又
　玄之狀者也而莊子益復廣之以爲昏默
　溟涬也夫惟常無既可以總會萬有之妙
　則玄之又玄固其當爲衆妙之所出也後
　章之衆甫也莊子之百昌也衆美也又皆
　倣此之妙而與之爲明也論自有書契以
　來聖智仁義之機發於易而孚乎五三六
　經之治自始及今天下賴以爲命如五穀
　布帛得之則生不得則死决無可以易而
　他之之理老氏則設一教必欲絶棄聖智
　仁義而復諸結繩之始世之以六經爲業
　者相與協合排擯至指其書以爲異教然
　而五千言者常與六經並行終不可廢是
　獨何也六經明禮法故其所書皆器也而
　於道則略老氏窮道未故常遺器不言二
　者詳略雖異而器實載道道實生器不可
　折而二之也世之求道者必皆自下學以
　求上達而上達六經不肯究言也老氏則
　嘗罄底藴而暢達之矣故凡學道而微有
　所見其在六經無語可爲質驗則皆並老
　語以攄發其理故其立教若甚相悖而道
　常並行蓋有以也嗚呼此理微矣難猝以
　一語會而通之也大昌今取古今日用最
　淺而最切者明之則人人可解矣農者天
　下大本而其業至麤也六經之教則與之
　言耕耘收歛之候耒耜鎛銍之具其可謂
　形而愈下者矣然而四時之化於此器乎
　託體焉百穀之種於此器乎成實焉則雖
　天地元氣其妙入於不可名者亦皆託此
　以著其用豈容以其具在器而云道不在
　是也若夫老氏之於道也窮極要妙則有
　之矣東作西成之政老氏固已絶口不道
　矣及其著諸書也雖萬物作復芸芸歸根
　者不勝其變也種穫養伐悉有其具而老
　氏曾無一語以及也至於談微闡妙則天
　地生化之樞道德藴藏之始尚猶指以爲
　淺直欲究天地之何以得爲天地玄無之
　何以能爲玄無乃爲稱愜其意則此一教
　似不與六經相麗矣然大昌嘗由其言以
　探其所不言由其不肯明言以求其所不
　容不言則德仁義禮未嘗不存賦税兵刑
　雞犬舟車未嘗不具則其言雖嘗貴無而
　未嘗遺有也此之首章極於玄之又玄則
　又超衆妙而司其出矣而有之觀徼也亟
　與妙且無者對出而偶立則是有也器也
　何嘗相二也聖智仁義亦何嘗可棄也用
　此而讀老語則至無之中實常該有造妙
　之初必由踐迹不可誣也
　黄茂材曰道可道至非常名常之爲言長
　也乆也道與天地相終始其爲長乆豈人
　所能言哉若使可得而道可得而名則是
　世人之見何足以爲常經曰吾不知其名
　宇之曰道道惟有一而已何以與名對老
　子之意欲詳以長乆之道示人者耶無名
　至萬物之母天地之始其果無乎若其果
　無孰從而始無名非名無非無也不可得
　而名故爾及其既有其果有乎示强爲之
　名爾經曰惚兮恍其中有象恍兮惚其中
　有物又曰有物混成皆强名也母者謂其
　能生物也有天地然後有萬物故先天地
　後及萬物其言次序如是常無欲至同謂
　之玄經言不欲寡欲可欲多矣今若曰無
　欲有欲則與經之言相符然無欲謂之常
　可也有欲謂之常可乎曰自有物以來九
　竅者胎生八竅者卵生皆因爲欲生復生
　生寧有盡時故有欲亦謂之常人知無之
　出於道而不知有之亦出於道夫豈知有
　無同出於玄者哉玄之又玄衆妙之門南
　伯子葵謂女偊曰子獨惡乎聞之曰聞諸
　副墨之子副墨之子聞之洛誦之孫洛誦
　之孫聞之瞻明瞻明聞之聶許聶許聞之
　需役需役聞之於謳於謳聞之玄冥玄冥
　聞之參寥參寥聞之疑始夫道愈微而愈
　有愈窮而不可盡女偊聞而至疑始玄之
　又玄可見於此所以爲衆妙之門也歟



道德眞經集義卷之二















道德眞經集義卷之三染六
　　　(凝遠大師常德路玄妙觀/提點觀事劉惟永編集)
　　　(前朝奉大夫太府寺簿兼/樞密院編修丁易東校正)
　　道可道章
　詹秋圃曰道可道至之門道可得而名言
　其道此非常乆自然之道名可得而定名
　此非常乆可貴之名道不可以抑揚立論
　於是上言無能名者天地混沌之始有可
　名者萬物生育之母故常無欲而動心於
　内自足以觀其要妙常有欲而動情於外
　但足以觀其趣徼此兩者同出於道而微
　顯異名故同謂之玄玄之又玄而無不通
　是可以造其衆妙之門户矣道妙難名故
　此章内則以有名而爲生物之母以常有
　欲而爲觀妙之徼以同出謂玄玄之又玄
　而爲造妙之門夫曰母曰徼曰門豈非由
　精達粗由體道而達妙用也歟
　張沖應曰道可道至之門大道無形生育
　天地大道無名長養萬物人不能體此自
　然之道而尚經術政教之道以希榮顯利
　達之名所謂道者世所可得而道非長乆
　不可磨滅之道也所謂名者世所可得而
　名非遠乆不可形容之名也體其不可名
　之道則爲無名體其可名之道則爲有名
　無名則其道大猶天覆地載混然其初而
　人不知其覆載之原有名則道小猶萬物
　萌拆善善惡惡而各有所名其善惡之根
　是謂無名天地之始有名萬物之母也人
　生天地間以血肉爲軀心統五官運乎此
　體體道之際有能即我無欲而靜之中以
　觀不可道不可名之妙即有人欲而動之
　外以觀可道可名之徼則我得其要而知
　夫人之所趣徼者矣此人我有無之欲同
　出於此心而異其名同謂之玄也我視無
　欲貴之爲玄人視有欲亦貴之爲玄觀人
　有欲之玄反觀我無欲之玄是爲進修大
　道之要地斯曰衆妙之門
　張靈應曰無名天地之始有名萬物之母
　道本無名以炁化而得名炁出於無則無
　所可名天清地寧道從此始炁結爲有則
　有所可名枝葉種類各宗其母炁以化物
　物以寓道人也只是一物原其始守其母
　這便是入道處
　白玉蟾曰道○如此而已可道非常道可
　說即不如此名强名曰道可名非常名謂
　之道已非也無○此即道已名天地之始
　道生一即是天地之初有一生二二生三
　三生萬物故有名萬物之母一無生萬有
　萬有歸一無故常無虚心無念欲以觀其
　妙見物知道知道見心常有守中抱一欲
　以觀其徼身有生死心無生死此兩者萬
　有一無一無亦無無中不無同出而異名
　萬法歸一一心本空同謂之玄道非欲虚
　虚自歸一人能虚心道自歸一玄之又玄
　虚裏藏眞無中生有衆妙之門悟由此入
　用之無窮
　廖粹然曰道○元始可道字之曰道非常
　道不是尋常所言道者名太上可名强名
　曰道非常名不是汎汎所稱名者無○無
　極名天地之始太初肇生有太極名萬物
　之母動靜互根常無這柱杖子時時提挈
　欲以觀其妙黃中通理正位居體美在其
　中暢於四肢常有只這眥子多守成欲以
　觀其徼隳肢體黜聰明離形去智同於大
　道此兩者同一氣所生出而異名前三三
　後三三同謂之玄其歸一揆玄之又玄○
　　如是如是衆妙之門散一成萬聚萬歸
　一生生不窮之妙
　陳碧虚曰道可道非常道夫道者杳然難
　言非神口所能辨故心困焉不能知口辟
　焉不能議在人靈府之自悟爾謂之無爲
　自然也今標道者已是强名便屬可道旣
　云可道有變有遷有言有說是曰教典何
　異糟粕嘗試舉揚不可沈默且從訓釋曰
　道通也言萬物得之無所不通無所不逹
　亦曰道蹈也取道路以爲稱也說文曰所
　行道也一達謂之道先賢今人體而行之
　故曰道也至于仁義禮智信五常皆道之
　用也用則謂之可道可道旣彰即非常道
　常道者自然而然隨感應變擬物不窮者
　也不可以言傳不可以智索但體冥造化
　含光藏暉無爲而無不爲默通其極其嚴
　君平曰可道之道道德彰而非自然也又
　曰今之持者畫不操燭者爲日明也夫日
　明者不道之道常道也操燭可道之道彰
　也夫著於竹帛鏤於金石可傳於人者可
　道之道也若乃可傳而不可受可得而不
　可見自本自根未有天地自古以固存神
　鬼神帝生天生地者常道之道也五千文
　之藴發揮自此數言實謂淵之又淵神之
　又神也名可名非常名夫道者體也名者
　用也用因體生名自道出既標其名即可
　稱用稱用既立故曰可名可名旣著即非
　常名常名者謂其應用無方支離其德也
　嚴君平曰可名之名功名顯而非素眞也
　夫列子居鄭圃四十年人無識者國君卿
　大夫視之猶衆庶此眞守常名者也故道
　常無名此之謂也無名天地之始無名者
　指其道而言之也夫萬化未作無其强名
　但妙本之始既降渾淪之朴將離則易之
　太極生兩儀也嚴君平曰無名無朕與神
　合體天下恃之莫知所以變於虚無爲天
　地始此體道者也有名萬物之母有名者
　指天地而言之也天施地化茂養萬物亭
　之毒之如母養子故曰有名萬物之母也
　夫大道杳冥豈繫於有名無名哉且聖人
　約用立教以明本迹之同異爾凡日新之
　道皆曰無名是故始萬物者爲無名成萬
　物者爲有名也嚴君平曰有名者之爲化
　也尊道德貴神明師太和則天地故爲萬
　物母此用道者也常無欲以觀其妙常有
　欲以觀其徼欲者逐境生心也妙者要也
　又微之極也徼者邊隅也大道邊有小路
　曰徼又歸也夫虚無之道寂然不動則曰
　無欲感孕萬物則曰有欲無欲觀妙守虚
　無也有欲觀徼謂存思也常謂眞常即大
　道也無欲有欲即道之應用也夫道本無
　物物感道生且形而上者謂之道形而下
　者謂之器夫上士知微知彰睹其未然已
　盡其妙故曰常無欲以觀其妙中士因循
　任物見其群材乃得其用故有萬不同眞
　理難測但覘其邊微耳又解曰夫人常體
　大道之微守清靜之要復性命之極不爲
　外物所誘則志意虚憺可以觀道之要妙
　造微之至極嚴君平曰心如金石形如枯
　木默默隅隅志如駒犢者謂無欲之人復
　其性命之本也且有欲之人貪逐境物亡
　其坦夷之道但見邊小之徼迷而不反喪
　失眞元先賢或以謂無欲者體道内觀化
　及群品無所思存忘其本迹也謂有欲者
　從本起用施于可道立教應物成濟衆務
　見物所終了知歸趣斯乃前以約身爲說
　後以化民爲言修身治國理無不備也此
　兩者同此者指上事也兩者謂可道可名
　無名有名無欲有欲也俱藴于寂然不動
　湛爾之源體用未彰善惡都泯故云同也
　出而異者出謂從本降迹可道漸分雖起
　自一人之心而五常之用殊别賢愚有隔
　遷變萬端壽夭存亡其名各異故曰出而
　異名同謂之玄玄之又玄淵者深妙也冥
　也天也所謂天者自然也言此無名有名
　無欲有欲皆受氣於天禀性於自然中和
　濁辱形類萬狀蓋由淵之又淵神之又神
　所謂自然而然也若乃通悟深妙洞逹冥
　默者是謂有淵德者也故嚴君平曰玄之
　又玄此之謂歟衆妙之門謂道域也夫大
　道曠蕩無所制圍無門無旁四達之皇皇
　也約身而論出則同衆人入則爲妙本舉
　教言則衆眞講妙而出群聖藴妙而歸化
　導無方湛然惟一獨立不改是曰知常既
　有出入之由故曰門耳莊子曰有乎生有
　乎死有乎入入出而無見其形是謂天門
　天門者無有也萬物出乎無有斯亦謂衆
　妙之門也
　謝圖南曰道可道至常名何謂道經曰道
　法自然則道者自然而然非可以使然者
　也道本無名名之曰道者以其四通八闢
　可以共行如道路然孟子曰道若大路正
　謂此爾可道者猶曰可行也可名者猶曰
　可稱也天下何莫由斯道而百姓日用而
　不知則可道可名之中又有非常之妙存
　焉中庸曰夫婦之愚可以與知及其至也
　聖人有所不知夫婦之不肖可以與行及
　其至也聖人有所不能此曰非常者其亦
　不可知不可能者歟無名至之母未有天
　地先有此道而道之名未立太極旣分天
　地萬物自道而生有母之義而道之名始
　顯夫物之生雖有萬不同而爲母一也蓋
　嘗論之有形者有形形者有化者有化化
　者形者形矣而形形者未嘗形化者化矣
　而化化者未嘗化道之名乎後天即先天
　之未名者也古往今來形生氣化無有紀
　極是孰使之然哉惚兮恍兮其中有象寂
　兮寥兮獨立不改無爲而無不爲無在而
　無不在豈非所謂無名者乎豈非所謂非
　常者乎吾故曰形形者未嘗形化化者未
　嘗化故常無至之門道母萬物而人亦天
　地之一物也人本道以生則道在吾身矣
　故以有欲無欲反觀乎吾身之道老子此
　言修身之本也妙者在内也本也徼者在
　外也末也人之一身所恃以立者惟精與
　神經曰窈窈冥冥其中有精其精甚眞其
　中有信方其無欲則寂然不動精神混合
　故可觀其妙及其有欲則感而遂通精神
　相離故可觀其徼精生於玄玄者天也天
　一生水水性潤下自乾爲首而至於坎爲
　腎此玄實相流通也故曰同出異名由徼
　入妙則玄之下者復返乎上可與入衆妙
　之門矣桓凱曰道妙之門實崑崙之上然
　則當於乾爲首者求之蓋嘗論之一陰一
　陽之謂道自然而然者也人禀陰陽之氣
　以生有欲無欲亦其自然者也精神同出
　本乎一天自妙而徼天者人矣譬之於水
　天一所生其源本同自源徂流同者始異
　故徼者其流也妙者其源也玄之又玄則
　沿流以遡源而與吾之天者一矣昔黃帝
　西遊歸而失其玄珠使明目人離婁求之
　不得使罔象求而得之知黄帝之玄珠則
　知老氏之玄玄矣
　林膚齋曰道可道至之門此章居一書之
　首一書之大㫖皆具於此其意蓋以爲道
　本不容言纔涉有言皆是第二義常者不
　變不易之謂也可道可名則有變有易不
　可道不可名則無變無易有仁義禮智之
　名則仁者不可以爲義禮者不可以爲智
　有春夏秋冬之名則春者不可以爲夏秋
　者不可以爲冬是則非常道非常名矣天
　地之始太極未分之時也其在人心則寂
　然不動之地太極未分則安有舂夏秋冬
　之名寂然不動則安有仁義禮智之名故
　曰無名天地之始其謂之天地者非專言
　天地也所以爲此心之喻也旣有陰陽之
　名則千變萬化皆由此而出旣有仁義之
　名則千條萬端皆自此而始故曰有名萬
　物之母母者言自此而生也常無常有兩
　句此老子教人宄竟處處人世之間件件
　是有誰知此有自無而始若以爲無則又
　有所謂莽莽蕩蕩招殃禍之事故學道者
　常於無時就無上究竟則見其所以生有
　者之妙常於有時就有上究竟則見其自
　無而來之徼徼即禮記所謂竅於山川之
　竅也言所自出也此兩欲字有深意欲者
　要也要如此究竟也有與無雖爲兩者雖
　有異名其實同出能常無常有以觀之則
　皆謂之玄玄者造化之妙也以此而觀則
　老子之學何嘗專尚虚無若專主於無則
　不可兩者同出矣不曰同謂之玄矣玄之
　又玄衆妙之門此即莊子所謂有始也者
　有未始有始也者有未始有夫未始有始
　也者但贊言其妙而已初無别義若曰一
　層上又有一層則非其本㫖衆妙即易所
　謂妙萬物者也門言其所自出也此章人
　多只就天地上說不知老子之意正要就
　心上理會如此兼看方得此書之全意
　范應元曰道可道非常道道者自然之理
　萬物之所由也可道者謂可言也常者乆
　也道一而已有體用焉未有不得其體而
　知其用者也先體立然後用有以行老氏
　說經先明其體常者言其體也可道者言
　其用也體用一源非有二道也今夫仁義
　禮智可言者也皆道之用也人徒知惻隱
　之心仁之端也羞惡之心義之端也辭讓
　之心禮之端也是非之心智之端也而不
　知其體之一則是道也分裂四出末流不
　勝其弊也惟先知其體之一則日用常行
　隨事著見無有不當皆自然之理也如是
　則乆而無弊矣故凡道之可以言者非常
　乆自然之道也夫常乆自然之道有而無
　形無而有精其大無外故大無不包其小
　無内故細無不入無不通求之於吾心之
　初則得之矣人物莫不由此而生聖賢莫
　不體此而立然此道雖周行乎事物之際
　相傳乎典籍之中而其妙處事物莫能雜
　言辯莫能及故人鮮造諸於是老子應運
　垂教不得已而發明之豈容離乎言哉故
　首曰道可道非常道意欲使人知常乆自
　然之道不在言辭當反求諸己而自得之
　於吾心之初也名可名非常名名者猶人
　之有名也凡名之可以名字者皆其可道
　者非常乆自然之道也且如萬物生來未
　常有名亦只是昔人與之名以分别之爾
　萬物有形固可以道可以名惟常乆自然
　之道爲萬物之母而無形故不可道不可
　名也無名天地之始天地之先元有此道
　渾淪未判孰得而名有名萬物之母渾淪
　既判天地人物從此而生聖人見是萬物
　之母而無形故强字之曰道强爲之名曰
　大因其無名强爲之名俾一切人假此有
　名探其無名以復其初也故常無欲以觀
　其妙常無絶句觀去聲諦視也妙微妙也
　常乆自然之道自古固存然而無形無聲
　微妙難窮故謂之常無則欲要使人以觀
　其微妙也惟人也由此道而生爲萬物之
　最靈誠能回光反視於吾身之中悟一眞
　體雖至虚而物無不備則道之微妙可得
　而觀矣如是乃知一理包乎萬殊凡物凡
　事不可違自然之理也常有欲以觀其徼
　常有絶句觀平聲徼循也境也歸也大道
　自然化生萬物在天則成日月星漢等之
　象在地則成山川草木等之形在人則成
　身體髮膚等之質故謂之常有則欲要使
　人以觀其境也惟人也中天地而立爲三
　才之一果能仰觀俯察於兩儀之内悟萬
　物形雖不同而理無不在則道之境致可
　得而觀矣夫如是乃知萬殊歸於一理凡
　物凡事固當循自然之理也此兩者至謂
　之玄兩者常無與常有也玄者深遠而不
　可分别之義蓋非無不能顯有非有不能
　顯無無與有同出而異名也以道爲無則
　萬化由之而出以道爲有則無形無聲常
　常不變故曰常無常有也無有之上俱著
　一常宇乃指其本則無有不二深遠難窮
　故同謂之玄也竊嘗謂有無固不足以論
　道然自其微妙而言不可不謂之常無自
　其著見而言不可謂之常有分而言之妙
　是微徼是顯合而言之無與有同出而異
　名妙徼皆一道也此老氏所以兼有無貫
　顯微合同異而爲言也人能如是觀之則
　妙與徼相通物與我渾融表裏洞然本無
　留礙亦無差别也玄之又玄衆妙之門常
　久自然之道亦不可以名言今旣强字之
　曰道矣且自其微妙而謂之常無又自其
　著見而謂之常有復自其本之有無不二
　深遠難窮而同謂之玄是皆不免乎言焉
　玄之又玄則猶云深之又深遠之又遠非
　無非有非異非同不知所以然而然終不
　可得而名言分别之也然萬化由斯而出
　各各具妙故曰衆妙之門老氏憫夫世人
　逐末忘本寖失眞源不得已而應機垂訓
　又恐人溺於言辭弗能内觀故復示人以
　深意必使反求諸己欲其自得之而入衆
　妙之門以復其初又能體是而行以輔萬
　物之自然而同歸于一也唯人爲萬物之
　最靈誠能反觀則是道也湛然常存夫何
　遠之有此章直指此心之初自然之理使
　不惑於有無同異得意忘言昇玄及妙乃
　入道之門立德之基實一經之總也宜深
　味之
　徐君約曰道可道至之門首四句言道不
　可以言語道說不可以名字題號但古之
　知道者欲因言語以示人則不得不立爲
　名字非其本來固有也故次四句承上而
　言曰無者所以名天地之始曰有者所以
　名萬物之母始者謂未有天地之先專言
　形而上之道道不可謂之無然無聲臭無
　形狀借此而强名之耳夫旣名之曰道矣
　又曰無名可乎萬物之母謂既有天地之
　後兼言形而下之器道非至此而後有但
　既麗於器則有實迹有定位對無而爲言
　耳若指此爲有名何者爲無名乎以名字
　絶句義理不通又次四句則言體道之人
　反求諸己先以故字發之常無欲則純是
　道理生而靜者也於此而觀其妙妙者微
　妙而不可見然謂之觀則必有昭然而不
　昩人所不知而已獨知者常有欲則是人
　心感物而動者也人自禀生賦形而後耳
　目口鼻四肢之欲皆有所當然而不能無
　於此而觀其徼徼者循也亦謂邊境盡處
　循其心之所欲而極其所至之境有以觀
　之而不至於淪陷也是道與器不相離人
　所以異於物處在天地間則謂之無謂之
　有在人之身則謂之無欲謂之有欲若併
　以無有字絶句却亦未當此兩者同出而
　異名同謂之玄其名雖異其出則同也玄
　者深遠之義而又結之曰玄之又玄衆妙
　之門者若曰是道也沖漠無朕至深至遠
　而動靜陰陽之機萬事萬物之變所從出
　也老子言道先於此章亦莫要於此章但
　吾聖賢語道曰無聲無臭無體而不直謂
　之無耳若以下章有物混成者推之彼豈
　直以道爲無哉言無言有意不相害知道
　者默而識之然後知無極而太極之言至
　爲精當百世以俟聖人而不惑也
　薛庸齋曰道可道非常道寂然不動常道
　也感而遂通可道也喜怒哀樂未發謂之
　中常道也發而皆中節謂之和可道也常
　道體也可道用也自誠而明體之於用也
　自明而誠用之於體也文玄先生曰讀老
　子不知體用難與入矣名可名非常名無
　名之名常名也有名之名可名也無名至
　萬物之母道本無名失天地故云始道既
　有名生萬物故云母常無欲至觀其徼無
　名有名言其道無欲有欲言乎人無欲觀
　其妙靜而觀其體也有欲觀其徼動而觀
　其用也不知體用則徼妙皆一偏也此兩
　者至同謂之玄自其異者視之肝膽楚越
　也自其同者視之萬物皆一也若使異同
　一致徼妙兩忘可以謂之玄矣玄也者道
　之本理之極也玄之又玄衆妙之門玄固
　難知知則猶有所待故以又玄捐去之若
　夫玄而不玄物我融然大同萬化皆由此
　而出矣
　休休庵曰道可道至非常名虚明湛寂無
　相無名空而有靈是謂眞空有而無相是
　謂妙有眞空妙有靈妙無窮大達者尊而
　稱之曰道道本無言因言顯道可以說也
　非尋常之道妙道也大道也妙也者大包
　無外細入無内無爲而普應無私無始而
　靈妙無竭無相而現一切相無名而立一
　切名大也者無極無上至尊至貴爲一氣
　之母是三才之祖名可名者虚明無相故
　無名也一氣動而清濁判二儀位而陰陽
　顯三才立焉萬物生焉可得而名矣非常
　名者妙道也大道也三才之大本也何謂
　大本靈妙氣清者剛在上成象曰天靈妙
　氣濁者柔居下成形曰地得靈明至眞中
　和之氣其剛柔者人也虚明靈妙在人曰
　心爲一身之主爲萬法之王亦曰性即命
　也天命之謂性者乆也無名至之母無相
　而極虚明有靈而無聲色一氣於其中發
　現是謂天地之元始三才由是而立三生
　萬物故有名萬物之母世界成矣萬物雖
　殊承恩一也大道無爲至德顯矣道體也
　德用也用無體不生體無用不妙無爲而
　有妙用者道也常無至之門老子以自利
　之皆普利世人曰常捨諸縁一念不生絶
　無所欲以觀其妙自妙至玄廓達大道儒
　以大道曰大本指其要曰喜怒哀樂未發
　謂之中中宇是寄宣此道也不可以字義
　倫如標月指也向一念未萌時著眼乃可
　悟逹釋以大道曰實相曰眞如曰如來地
　曰無生法忍指其要曰不思善不思惡回
　光自看忽然悟明三教之㫖見道一也常
　有欲以觀其徼者舉念之際機將發時見
　聞覺知中動靜施爲處返觀靈變亦可悟
　達所謂常無欲是無念從理入常有欲是
　有念從事入有念無念同出於心而名異
　矣同謂之玄眞心無相視之不見聽之不
　聞玄之又玄者極虚明而不可以智知不
　可以識識絶思議無譬喻眞空妙有陰陽
　妙此發現三才自此而立萬物自此而生
　三綱五常法度刑政治世語言工巧伎藝
　資生之業種種德行出世經書力量神通
　光明壽量智慧辯才玄機妙用清淨世界
　濁惡世界總由是而出現故曰衆妙之門
　褚伯秀曰道可道至之門道本至無不容
　稱道所可道者御世之迹道本至寂無以
　命之所可名者强爲之辭人非生知理籍
　言教因迹明心從權顯實使之進道復常
　而階乎玄妙也夫道寓於物混成無間此
　常道也道散爲物辯物制名非常道也常
　道如日昱乎晝光出自然而無限量可道
　如燭炳乎夜光出人爲而有盡也可名常
　名其義亦然世以不變曰常不知能變亦
　其常無有常而不變無有變而不常究極
　而言之謂大常無名即常道常名不涉形
　氣虚極神生是爲天地始有名即可道可
　名兆萌理具氣見象陳是爲萬物母天地
　始即道萬物母即天地也人能反觀身中
　天地之始而得其生生化化之主諸幻旣
　滅眞常猶存則無欲有欲皆不離道有欲
　謂最初一念善之始萌萬事萬理所從出
　也無欲則眞性湛然天理沖徹一塵不立
　鬼神莫窺者也道之精妙舍此何觀徼猶
　邊際指成心之初將與物接便當反照以
　遏其源善念亦不欲況非善乎無欲則寂
　然不動有欲則感而遂通體用一源機在
　動靜動靜多寡凡聖分焉夫妙爲道本徼
　爲物初生化所資不離日用妙非絶無而
　曠蕩也從虚化氣有一未形者是已徼非
　實有而充塞由靜而動幾微可測者是巳
　細論此理有如空虚而忽見鳶飛水靜而
　忽聞魚躍頓發深省開天之天飛往躍餘
　見聞何有聲迹雖泯而見見聞聞者未嘗
　泯此吾之先天太極混元祖師密傳心印
　也人存常心初於此觀照世念無間可入
　離徼而純歸乎妙則所謂欲者龜毛兔角
　耳徼妙同出乎道而理有精粗譬夫源泉
　出山潤滌灌溉善利非一清泠澄湛其本
　性也風日有捐恃源無窮常觀二途源可
　復矣玄者道之至理幽眇精微若存此見
　猶被法縛法尚應捨始契又玄衆妙之理
　悉從此出故謂之門此門無關無楗惟知
　道者能入焉妙雖衆而皆出於玄則衆妙
　一妙也一妙衆妙也造玄者知之
　牛妙傳曰道可道至非常名道者視之不
　見聽之不聞虚無自然者也出於五太之
　先鴻濛未始惟溟涬大梵遼廓無光莫可
　測也當此始云太易太易者謂未有氣也
　漸而云太初太初者謂氣之兆生也漸而
　云太始太始者謂有氣而未成質也漸而
　云太素太素者謂有質而未成形也漸而
　云太極太極者謂形質已具既極則判輕
　清之氣上昇爲天重濁之氣下凝爲地中
　和之氣爲人緒餘土苴散而爲萬物其神
　功妙用廣大恢洪莫可紀極太上說經無
　言而言故强爲之名曰道也夫道者雖有
　情而有性然無思而無爲可傳而不可受
　可得而不可見自本自根未有天地自古
　以固存神鬼神帝生天生地在太極之先
　而不爲高在六極之下而不爲深然其用
　也大得之而成大小得之而成小以言乎
　邇則周流秋毫而有餘焉以言乎遠則彌
　綸太虚而不足焉爲聲之聲爲響之響爲
　形之形爲影之影方者得而靜圓者得而
　動無適而不通無可無不可故云可道也
　非者無也常者定也蓋道之爲用應化多
　端無有常定在天爲天在地爲地在四序
　爲四序在五行爲五行太空不可言其無
　品彙不可稱爲有方而不規圓而不矩來
　者莫見往焉莫追乾以之高坤以之卑雲
　以之行雨以之施千變萬化無適而不有
　也老君曰道非在我萬物皆有之昔東郭
　子問於莊子曰道惡乎在莊子曰無往而
　不在東郭子曰期而後可曰在螻蟻曰何
　其下耶曰在稊稗曰何其愈下耶曰在瓦
　甓曰何其愈甚耶曰在屎溺蓋道之爲用
　無乎不在初無常定故云非常道也名者
　道也或曰道本無形何名之有然以此而
　言之則固有是說也以愚之所見豈得無
　名乎蓋太上說經以明夫道著書立言以
　啓迪後人不假其名將何以言之蓋名不
　正則言不順是以名之耳清靜經云大道
　無形生育天地大道無名長養萬物吾不
　知其名强名曰道此庸之所以云名者道
　也蓋本此耳可名者亦道也蓋道之用覆
　天載地高不可際深不可測植之則塞乎
　天地横之而彌於四海卷之而不盈一握
　舒之而幎於六合約而能張幽而能明柔
　而能剛弱而能强大包無外細入毫芒可
　久可大隨圓隨方萬物以之各得其宜取
　之無禁用之不竭此大道之用也蓋道之
　爲物無往而不在無適而不可以道名之
　不亦可乎故云可名者亦道也非常名者
　亦道也蓋道之在天地間萬於事物無有
　定名在四序則名春夏秋冬在四大則名
　火風地水於五行則名金木水火土在五
　常則名仁義禮智信在天文則名日月星
　辰在地理則名山川河海在日則名爲晝
　夜晦明在人則名爲視聽言動在萬物則
　名榮枯消長在一氣則名動靜剛柔名有
　不可勝數多皆道之發施初無定名故曰
　非常名也無名天地之始無者道之體也
　蓋道之爲體出於太空之先隱乎空洞之
　中無光無象無色無名無形無緒無音無
　聲玄黃未朕太樸未渾但寂兮寥兮惟恍
　惟惚耳所以經稱視之不見聽之不聞既
　云不可見聞於視聽顧非無而何耶老君
　曰道象無形端恍惚亡若存譬如種木未
　生時不見枝葉根此皆無之爲說也始者
　亦道也當其大易太始之時天地未根日
　月未光幽幽冥冥無祖無宗三色混沌乍
　存乍亡迨至運推數極三氣開光氣清高
　澄積陽成天氣結凝漬積滯成地九氣列
　正日月星宿陰陽五行人民品物並受生
　成此庸之所以謂天地之始乃道也本此
　說耳有名萬物之母有者道之用也蓋道
　之爲用從不有中有夫不有者無也無則
　必有有者太極是也太極判而然後有天
　地有天地然後有萬物有萬物然後有男
　女有男女然後有夫婦有夫婦然後有君
　臣有君臣然後有上下悉自無而方有自
　無而有也非道而何耶故云有者道之用
　也母者道也何以言之易繫曰盈天地之
　間者萬物且如根荄而植柯葉而茂芽而
　萌穗而實翼而飛足而走鱗而躍喙而鳴
　且啄息而食且齧千態萬狀皆自道而生
　夫諺稱生我者父母今既云萬物之母非
　道而何内觀經云有以無爲母無以虚爲
　母虚以道爲母道者萬物之母也是非之
　謂歟常無欲以觀其妙常無者道之體也
　蓋大道之體故常於無當其混沌太無之
　時在上則無高天無曰月無星辰無雲霞
　無霧露無雷霆無風雨無霜雪不過杳杳
　而冥冥在下則無厚地無山川無河海無
　溪谷無草木無獸無禽無人無邦國不過
　默默而昏昏乃大道之體故云常無也妙
　者道之體也前所謂常無之說是也常無
　者謂其寂然不動也然其寂然不動之體
　淵微莫測藴奥難見此其所以云常無耳
　然夫此理人皆有之但於妄念頓除之頃
　默然靜坐之時心若太虚一毫無翳當此
　之際道即我矣我即道也豈不妙歟欲觀
　者謂探索其藴奥也常有欲以觀其徼常
　有者道之用也謂混茫分判天地裁形三
　光棋布於上穹五緯經躔於分度陰陽升
　降寒暑往來雨露霑濡風雷號令五行生
　剋四序推遷至如九州八紘五湖四海國
　王侯伯鄉社人民草木山川群類萬物常
　盈於天地之間皆道氣周流不息方能常
　有故云常有者道之用也徼者道之用也
　前所謂常有之說是也然則何謂常有哉
　如天長地乆四時行百物生未嘗有一息
　愆期故云常有也且人身者號小天地也
　頭圓象天足方象地目號日月髮爲星辰
　四時五行陰陽升降卉木叢林萬物皆備
　人能觀夫道之體道之用而行之則此身
　即道也道即此身矣此兩者至之玄兩者
　謂徼妙二字本同一箇道字上流出故立
　異名以彰其體用故云同謂之玄也然道
　之爲體雖杳冥無形然有體則必有用也
　如無極者乃其體也太極乃其用也體者
　靜也用者動也何以言之濓溪曰無極而
　太極太極動而生陽動極而靜靜而生陰
　靜極復動動極復靜一動一靜互爲其根
　合而言之乃道也故曰同謂之玄也玄之
　至之門此太上讚道之辭也玄者謂道之
　爲物微妙難思心困焉不能知口闢焉莫
　能辯竭西江之水不足以書其善窮宇宙
　之口不足以稱其玄難議難思至玄至妙
　一言以蔽故云玄之又玄也衆妙者萬物
　也門者理也理者道也且夫天地之間凡
　一物各有一理凡一理各有一門門者出
　入之户也孔子曰誰能出不由户何莫由
　斯道也世稱八萬四千門門各有其理獨
　此一門萬理兼該無物不備稱衆妙之門
　也
　楊智仁曰道可道至之門道者本無名字
　始先天而不爲始終後天而不爲終可道
　則非也常道者日用常行皆道也飲食衣
　服卧具醫藥皆道也名者天地未始無名
　可稱古云唤作一物即不中若可名即非
　謂道也名者曰天地曰日月曰陰陽曰萬
　物曰人曰鬼皆謂之常名也無名天地之
　始者乃無極也無極動而生陽靜而生陰
　故謂之無極謂之始也有者太極也形象
　備見是太極判而一生二二生三三生萬
　物也天無欲而四炁朗清人無欲而湛然
　常寂此乃返觀之妙也人若有欲者於應
　機接物之間無忘回光返照此兩者同出
　而異名者也乃曰用發生動靜之間玄妙
　備於斯矣莊子曰夫道者有情有性無爲
　無形可傳而不可受可得而不可見自本
　自根未有天地自古以固存神鬼神帝生
　天生地在太極之先而不爲高在六極之
　下而不爲深先天地而不爲乆長於上古
　而不爲老天地雖大其化均也萬物雖多
　其治一也人卒雖衆其主君也君厚於德
　而成於天故曰玄古之君天下無爲也天
　德而已矣以道觀言而天下之君正以道
　觀分而君臣之義明以道觀能而天下之
　君治以道汎觀而萬物之應備故通於天
　地者德也行於萬物者道也


道德眞經集義卷之三




道德眞經集義卷之四染七
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　道可道章
　喻清中曰道可道至之門道者太極之全
　體萬理之總名鴻濛肇判鼇極既奠强而
　名之曰道其所謂道未嘗不可道也而道
　之精微道之玄妙則非常人之所能道天
　地亦道中之一物有一物必具一名輕清
　而上浮者則謂之天重濁而下載者則謂
　之地昭乎可睹者爲日月燦然有象者爲
　星辰人皆得而名之而其所以輕清所以
　重濁所以乆照而不息其理安在常人孰
　得而名之夫子言性與天道以子貢之聞
　一知二且不可得而聞況不如子貢者乎
　聞且不可況得而擬議之乎嗚呼夫子聖
　人也子貢其常常者耳程伊川嘗指食卓
　問邵康節曰此卓安在地上不知天地安
　在何處康節爲之極論其理以至六合之
　外伊川嘆曰平生唯見周茂叔論至此康
　節之子伯温記之但云極論而不言所論
　云何使後之學者竟莫得聞其梗槩此豈
　常人之所能道常人之所能名耶太極未
　分沖漠未朕其名未立故曰無名天地之
　始始者指其初而言也名旣立矣陰陽有
　陰陽之名萬物有萬物之名則千變萬化
　皆自此而出千條萬端皆自此而生故曰
　有名萬物之母母者生之所自出也猶坤
　稱母萬物資生之謂也常無常有是句讀
　道之爲物靜無而動有不於無處不足以
　見其妙不於有處不足以見其徼妙玄也
　要也又微之極也徼邊隅也大道邊有小
　路曰徼徼歸也欲者要如此也善學道者
　常於無時就無上究竟者蓋欲觀其極致
　之妙常於有時就有上究竟者蓋欲觀其
　旁出之徼有無對待同出異名皆謂之玄
　玄者妙之極不可以言語形容也不特謂
　之玄而曰玄之又玄亘古今窮天地妙有
　萬不同出而有出此門也入而無入此門
　也鬳齋林氏釋此章謂道本不容言纔涉
　有言皆是第二義常者不變不易之謂也
　可道可名則有變有易不可道不可名則
　無變無易其說高矣子細玩味謂可道者
　非常乆之道則可謂可名者非常乆之名
　則未可盍於下文有名萬物之母一句微
　有窒礙故也大槩道字靜而重可道常道
　二道字動而輕名字亦然此章居一經之
　首老子示人之大㫖學者造道之極功皆
　基於此談經者宜紬繹之
　胥六虚曰道可道非常道道開口觸諱了
　也如未解且聽爲蛇畫足矣原夫混混沌
　沌無形無名開闢以來自古固存大智不
　能測神口莫能言聖人默而知之不忍後
　世無聞强以道字爲無形無名者之寓使
　得有可稱而通達於後學也故曰道取其
　通逹之義雖然此旣其文而未既其實耳
　實之一字須要各人自誠自悟自證其於
　道也方有實用若然者可與天地並乆可
　與日月並明否則惟事文理言論爲至猶
　寒者說衣綾錦飢者言飽珍羞是則美人
　聽聞全無實濟其於道也豈能常存乎故
　經曰道可道非常道可道既非常道則道
　之一字分曉要人自得之耳名可名非常
　名夫道之一字亦是無形無名者之名也
　如不造其實惟徇其名可名之名飄風然
　驟雨然焉能乆而不已哉無名天地之始
　言天地之始始於無名者也有名萬物之
　母言自有天地之名事事物物皆由斯道
　而生母生也此兩則語乃聖人勉人窮理
　盡性之大㫖吁人生與天地一也如母之
　理奚殊焉胡爲不究哉故常無欲至觀其
　徼此二句聖人爲後世開示悟入之門俾
　學者於此採索必有所造何哉常乃常道
　也無欲有欲常道之動靜也觀察也妙微
　妙也徼歸也晏子曰徼也者德之歸也夫
　寂然閒居無思無慮常道之靜也於此可
　以察見常道微妙之本體故曰常無欲以
　觀其妙有感即通應事接物常道之動也
　於此可以察見常道應變功用之所歸故
　曰常有欲以觀其徼明其體達其用知其
　歸聖人之學備矣苟不知其歸流而忘返
　衆人也知體而不知其用一偏之士也未
　悟其體而能飾其用者理學也體用兩明
　千轉萬變道無不在者至學也此兩者同
　出而異名此兩者乃指前有無妙徼也同
　者同於常道也異名則兩者之名也常道
　未發無有無妙徼之分是所同也發出則
　有無妙徼之名列矣是所異也故曰出而
　異名同謂之玄人能知是兩者未發之同
　可謂學造深遠矣玄深遠也故曰同謂之
　玄夫行遠者必有所至今所造雖遠然未
　有至處則所造未至乎極玄之又玄衆妙
　之門又玄則所造之至極矣至極則謂之
　衆妙之門也衆妙之門五千至言無量妙
　義悉由是出聖人開是門者意其後學有
　進入之望過門而不入者固不在言倚門
　而議者常有之也言至于此呵呵踴躍不
　知手之舞之足之蹈之矣
　李是從曰道可道至之門道存心中日用
　平常隨機應變無處不在安靜無爲是眞
　常之道也可以别外妄求有爲動亂其心
　執著他事者非其平常之道也道本無名
　從此一氣生出天地萬物有名爲萬物之
　母也人心未兆無知巧拙造出萬般器物
　立名是心生爲萬物之母也常無欲以觀
　其妙常有欲以觀其徼者常無愛欲回光
　返照以觀其本性眞妙也常有欲以觀其
　求生行徑循徼也此兩者同出而異名者
　無欲入於靜有欲出於動動靜機同其本
　原故有異名也同謂之玄者同其本心未
　發彰時難料也玄之又玄者常人之心難
　測況聖人之心乎機懐深奥探賾不得也
　衆妙之門者應變萬事從此出妙用則無
　窮也
　蘇敬靜曰道可道至非常名道天之道也
　名道之名也天之道如可指爲世人之道
　則非吾常行之道也道之名如可指爲世
　人之名則非吾常用之名也天道一自然
　而世人之道則有帝道王道霸道之殊道
　之名一清靜而世人之名則有仁義禮智
　信之異老氏道爲自然名爲清靜固與世
　人之所謂道所謂名不同也老氏生於衰
　周蓋見當時王道已衰霸道將起思以天
　道自然爲治見當時禮爲忠信之薄而亂
　之首若仁若義若智若信壹是紛紛思以
　清靜無爲爲化故有非常道非常名之言
　其學至漢文曹參用之能致安靜之效寧
　一之歌西晋不善用之而稔成清談之禍
　亦各隨其所用之何如耳無名至萬物之
　母太極渾淪天地且無名非天地之始乎
　雖未有天地而天地已具於太極之内故
　曰天地之始天地肇判萬物方有名非萬
　物之母乎既有天地而萬物即生於天地
　之間故曰萬物之母常無欲至以觀其妙
　太極亘古今有理無形無則爲妙矣故欲
　以無而觀其妙天地生萬物亘古今常有
　有則爲徼矣故欲以有而觀其徼徼邊徼
　也萬物之生當窮其四邊而觀言其生周
　遍也有生於無無能生有老子爲書以有
　無二字立言蓋見易書詩春秋皆說有吾
　今說有生於無無能生有固是高矣遠矣
　却不知墮於虚無然以老氏之書觀之亦
　未盡爲虚無如不見可欲使心不亂如絶
　巧棄利盜賊無有如以道佐人主不以兵
　强天下如佳兵者不祥之器如以正治國
　以奇用兵天下多忌諱而民彌貧民多利
　器國家滋昏人多技巧奇物滋起法令滋
　彰盜賊多有如爲之於未有治之於未亂
　如民之飢以其上食税之多民之難治以
　其上之有爲言皆中理蓋老氏言無而不
　道於有易詩書春秋言有而或遺於無豈
　可槩以清靜無爲言之哉此兩者至謂之
　玄兩者有與無也同出於道而有無之名
　各異同謂之玄玄者玄妙也二者名雖不
　同皆極其妙無能生有無之妙也有生於
　無有之妙也其理玄妙同謂之玄則不可
　以有無論矣玄之又玄衆妙之門泯有無
　而謂之玄則又不可謂之玄矣謂之玄之
　又玄可也無能生有有生於無天下萬善
　衆妙集焉皆從此而出非玄之又玄乎
　吴環中曰道可道章道果有物乎吾不得
　而知之也道果無物乎吾亦不得而知之
　也然則道果何物乎蓋道之大原出於天
　天即道也天地間惟道爲大實在人物未
　生之前及其生也於是道之名生焉吁道
　易言乎哉周至昭王時老子著道德五千
　文傷周之衰人物滋偽世道險巇欲一挽
　回爲粹古之風故於第一章首論道樞有
　常道常名有無徼妙玄之又玄衆妙之門
　等語其㫖隱而不露其言近而弘深自漢
　迄今解者不止百家各出己見均不敢妄
　爲異說亦不敢以經子史爲證秪就老子
　書中尋究庶不差誤仁義禮樂政刑兵法
　財貨求賢治國安民之理諸家解已詳悉
　大槩老子一書教人於無形無影處加存
　養體察之功於念頭動處乃生死之機纔
　著念却又不是欲毋意毋我兩至其極此
　其所以異於吾儒之所謂道也善乎文公
　朱紫陽之語曰老子一書中涵仙意秪是
　自家占便宜清靜無爲而巳斯言盡老氏
　之㫖矣老子之所謂道非世上尋常之道
　也其言曰有物混成先天地生又曰迎之
　而不見其首隨之而不見其後此老子所
　謂道可道非尋常之道也老子之所謂名
　非世上尋常之名也故其言曰吾不知其名
　强爲之名又曰視之不見名曰夷聽之不
　聞名曰希此老子所謂名也可名尋常之
　名也故繼之曰無名天地之始有名萬物
　之母既非常道又非常名若有若無有無
　互用有者不滯於有無者不泥於無無不
　在先有不在後生而不有爲道之母故於
　無上觀道之妙於有上觀道之徼妙與徼
　有與無同出而異名同謂之玄玄者幽深
　之義非取乎色玄之又玄幽深而不可究
　詰衆妙之所由出門者有無出入之門得
　其門者寡矣其大無外其小無内惚兮恍
　兮其中有象恍兮惚兮其中有物道爲萬
　物之奥無有入乎無間豈不爲衆妙之門
　乎老子首章首論道樞以有無二字貫常
　道常名爲一書之㫖獨於道字上不十分
　說破一書間見迭出均反覆沉潜至天得
　一以清地得一以寧神得一以靈谷得一
　以盈喟然嘆曰一乎一乎其爲道之根柢
　乎是一也斂之則無散之則有莊周曰人
　得一萬事畢信斯言也道果生於一矣果
　能此道矣致虚極守靜篤知雄守雌知白
　守黑專氣致柔能如嬰兒出入生死入水
　火貫金石乘虚御風此天下皆謂我道大
　似不肖此下士聞之大笑也吴筠稱深於
　道者無如五千文豈欺我哉
　柴元阜曰道無極而太極體虚用實内約
　外博可道非常道萬古不變一眞悠乆曰
　常道常道無可言者也非無可言也不言
　之言也不言是體四時行百物生是用這
　生㡳行㡳便是不言之言要知此理須向
　靜中默會個活潑潑地底是誰方會得不
　言之主宰脩道以性爲體以命爲用養神
　則性靈養氣則命固神是默言于中而不
　能言于外者必假氣以發言也氣是聲言
　于外而亦密言于中者必忘言以養神也
　此是虚處做實用口說不成故曰可道非
　常道若工夫成了時道出來底眞是常道
　名體虚難名可名非常名只唤做道已是
　强名纔有可名便非妙道無名天地之始
　混沌以前有名萬物之母用從體出母乃
　用名其用無窮故常無欲以觀其妙至神
　難名曰妙反觀乎内而無可欲者潜其神
　也常有欲以觀其徼循小道曰徼動觀乎
　外而欲有爲者施諸用也此兩者至玄之
　又玄同出體也異名用也體既玄妙用又
　玄妙衆妙之門此門乾坤闔闢處體用出
　入處惟無欲而靜觀者方會此門
　本一庵居士曰道可道至衆妙之門道無
　在而無不在以爲無耶天地萬物出焉以
　爲有耶無方無體之可言所可見者常而
　已常者無始終無今古非有非無而該乎
　有無非闔闢往來而行乎闔闢往來者也
　以可道爲道以可名爲名何足以盡此常
　哉既曰道又曰名者道其隱而名其著也
　又名者所以形此道也謂之無非無其實
　也無其名而已謂之有非有其實也有其
　名而已故曰無名天地之始有名萬物之
　母人之生也資始於父而成形於母故天
　地萬物亦父於無而母於有妙猶妙有之
　妙徼歸也列子死者德之徼張湛注謂徼
　者歸也是也蓋方其未有一物之先森羅
　萬象之理巳具及萬物散殊之異未有不
　歸於一本者故體道者常無欲以觀其妙
　所以存其神而感通天下之故巳會於寂
　然不動之中常有欲以觀其徼所以觀其
　復而歸根復命之常已見於芸芸並作之
　際是以知微知顯反約於博執要以御物
　而道在我矣體用一源顯微無間故曰此
　兩者同出而異名玄者深遠之義同謂之
　玄言聖人與道爲一貫精粗兼動靜超於
　兩而有無不足以名之故寄之玄若曰深
　矣遠矣而無能名耳此大而化之之事玄
　之又玄則聖不可知之神矣出入往來奚
　適而不妙故曰衆妙之門常在釋氏爲眞
　常妙在釋氏爲妙有常無常有即空色色
　空之意同謂之玄則所謂不屬有無者也
　拾遺○嚴君平曰有名非道也無名非道
　也有爲非道也無爲非道也無名而無所
　不名無爲而無所不爲○太平光師曰有
　對則名異絶待則玄同忘玄之玄則曰玄
　玄○秉文曰此章明重玄之極致非但可
　道非道不可道亦非道莊子語默皆不足
　以盡道非但道常無名有名無名亦不足
　以盡道無名者道之似也有無皆不足以
　盡道故又寄之重玄
　諸子旁證○關尹子曰非有道不可言不
　可言即道非有道不可思不可思即道天
　物怒流人事錯錯然若若乎回也戛戛乎
　鬭也勿勿乎似而非也而爭之而介之而
　哯之而嘖之而去之而要之言之如吹影
　思之如鏤塵聖智造迷鬼神不識惟不可
　爲不可致不可測不可分故曰天曰命曰
　神曰玄合曰道無一物非天無一物非命
　無一物非神無一物非玄物旣如此人豈
　不然人皆可曰天人皆可曰神人皆可致
　命通玄不可彼天此非天彼神此非神彼
　命此非命彼玄此非玄是以善吾道者即
　一物中知天盡神致命造玄學之循異名
　析同實得之契同實忘異名○陳抱一解
　曰道可道非常道名可名非常名世之學
　者罕見關尹子書而多以百家之言及臆
　說解之愈不能明老子之㫖關尹謂使有
　道不可言則道與言爲二惟不可言即道
　則言與道爲一學者驟觀非有道不可言
　多誤認爲有道可言若有道可道則當云
　有道非不可言不曰非有道不可言也今
　曰非有道不可言不可言即道是則翻老
　子之言以明老子言外之㫖也此言翻之
　則曰非有道不可道不可道即道既翻出
　不可道即道則翻出道可道非道矣道可
　道非道即是老子道可道非常道也或者
　猶疑可道爲口道之道愚又翻經言以曉
　之曰如曰空可空非眞空使其可空即是
　有物窒而不空之處豈謂之眞空乎知空
　可空非眞空則知道可道非常道矣或者
　喻曰如心心如性性皆可用功以人爲而
　道獨不可以人爲故不可以道道也向非
　翻言外之言吾終世不能明老子之經㫖
　矣世人又多被常宇轉了將謂老子有非
　常之道然老子立此常字者政恐世人疑
　吾所謂道有異乎人也殊不知此乃通天
　下之常道爾猶强名曰道者通天下之常
　名爾是道也通天徹地亘古亘今無往而
　不在纔開口言則去道遠矣故曰二也纔
　指此强名之名爲可名則非名矣惟不可
　名故假常名强名之猶曰非有名不可名
　不可名即名也是則不可言即道不可名
　即名即老子可道則非常道可名則非常
　名之意也然則老子大聖人也其言如天
　之不言之言非有大聖人如關尹子者疇
　能復以不言之言發明其言外之㫖哉然
　關尹子旣發明不可名言之㫖矣又恐世
　人謂道不可名言則可以思而得之故又
　曰非有道不可思不可思即道與上意同
　噫可言可思皆人也不可言不可思皆天
　也然則人與天果何以異觀乎曰人皆可
　曰天然則人與天果可以同觀乎曰天物
　怒流人事錯錯然有相若而回者有相夏
　而鬭者有相勿而似而非者或爭而日以
　心鬭或介而不交於物或哯而呵叱之或
　嘖而呼唤之或去而離之或要而合之天
　物人事不齊如此豈可以同觀哉今欲以
　人之言思及之譬如吹影鏤塵徒勞心耳
　是道也聖智造之猶迷鬼神測之不識惟
　其不可爲故曰天不可致故曰命不可測
　故曰神不可分故曰玄合是四者强名曰
　道老子言道繼之以常無欲以觀其妙常
　有欲以觀其徼同謂之玄玄之又玄衆妙
　之門關尹子恐學者徇異名析同實而並
　以天命神玄四者異觀之故於此章重言
　即一物中可以知天盡神致命造玄物物
　皆然人人本具不可彼天此非天彼神此
　非神彼命此非命彼玄此非玄也是則或
　曰妙或曰徼或曰玄亦物物皆然人人本
　具惟得之者契其同有之實忘其異謂之
　名至於玄之又玄可以入道矣○莊子曰
　有始也者有未始有始也者有未始有夫
　未始有始也者有有也者有無也者有未
　始有無也者有未始有夫未始有無也者
　俄而有無矣而未知有無之果孰有孰無
　也今我則已有謂矣而未知吾所謂之其
　果有謂乎其果無謂乎以本爲精以物爲
　粗以有積爲不足澹然獨與神明居古之
　道術有在於是者關尹老聃聞其風而悦
　之見建之以常無有主之以大一以濡弱
　謙下爲表以空虚不毁萬物爲實○文子
　曰夫事生者應變而動變主於時無常之
　行故道可道非常道也名可名非常名也
　書者言之所生也言出於智者不知非常
　道也名可名非藏書者也古者被髮而無
　卷領以王天下其德生而不殺與而不奪
　天下非其空同懷其德當此之時陰陽和
　平萬物蕃息飛鳥之巢可俯而探也走獸
　可繫而從也及其衰也鳥獸蟲蛇皆爲人
　害故鑄鐵鍛刃以禦其難故民迫其難則
　求其便因其患則操其備各以其智去其
　可害就其所利常故不可循器械不可因
　故先王之法度有變易者也故曰名可名
　非常名也五常異道而覆天下三王殊事
　而名立後世因時而變者也譬師曠之調
　五音也推移上下無常尺寸以度而摩不
　中者故通於樂之情者能作音有本主於
　中而知規矩鉤繩之所用者能治人故先
　王之别不宜即廢末世之事善者即之故
　聖人之制禮樂者而不制於法故曰道可
　道非常道振窮補急則名生利起害除積
　功成世無灾害雖聖無所施其德上下和
　睦雖賢無所立其功故至人之治含德抱
　道推誠施無窮之智寢說而不言天下莫
　知貴其不言者故道可道非常道也名可
　名非常名也著之竹帛鏤之金石可傳於
　人者皆其麤也三皇五帝三王殊事而同
　心異路而同歸末世之學者不知道之所
　體一德之所總要取成事之迹跪坐而言
　之雖博學多聞不免於亂
　石潭曰道可道非常道此一段有兩說不
　同有以首句道可道之道爲可得而言之
　道而常道爲不可言之道者有以首句道
　可道之道爲老子之所謂道而常道爲常
　人之所謂道者然首一道字以爲可得而
　言之道則是老子反以世之所謂道者居
　一篇之首而此道字乃非老子之所謂道
　也豈老氏以道名篇而首一字却言世所
　謂道乎若以首一道字爲老子之所謂道
　若曰吾所謂道非常人之所謂道亦似矣
　然如此則常道兩字乃指世人之所謂道
　若孔安國書序中所言之常道也但下章
　有知常曰明之語而本章又有常無欲以
　觀妙常有欲以觀徼之言豈以常字爲常
　人之常也哉兩說皆似有病今再三絀繹
　而思之蓋首一道字與下常道字皆是言
　道之體特可道之道字則指世人所謂道
　而言之若曰吾所謂道者非世人可以指
　言之道也若可指言之道則非吾所謂自
　然之常道矣所謂常者言其無物不有無
　時不然亘古亘今常存之道也世俗之所
　謂道者若夫子所謂小道孟子之所謂道
　二之道也蓋儒者之所謂道乃日用通行
　之道而老子之所謂道乃專指虚無自然
　者爲道故也名可名非常名此一段亦有
　兩說或以上名字爲世俗之名或以爲道
　之名其意之别亦與前段同今但以前段
　例之則此上一名宇與下常名字亦如前
　二句皆言道之名也蓋道本不可得而名
　今所以名之曰道者乃强名之若其可得
　而名則其名各有對待如下章所謂美惡
　難易長短高下不得以爲常非吾所謂常
　名矣故知此二句只是解上二句便是後
　章强名曰道之意爾無名天地之始有名
　萬物之母此一段亦有兩說有以無名有
　名斷句者有以無與有斷句者以無與有
　斷句似乎高矣然下章有道常無名始制
　有名之說不知亦可以如此斷句乎是知
　古人以無名有名斷句者爲是蓋大道之
　體沖漠無朕而萬象森然已具以其沖漠
　無朕不可得而名故曰無名雖曰無名實
　爲天地之始也以其萬象森然已具其理
　有可得而名故曰有名既曰有名則爲萬
　物之母矣始者言其所自出有生於無故
　曰始母者言其已有兆朕如胚胎之已具
　者也故曰母此始即如易之所謂太始母
　者如易之所謂成物也但易主乾坤而言
　此則專主道而言耳故常無欲以觀其妙
　常有欲以觀其徼此一段亦有兩說有以
　有無字絶句者有以欲字絶句者以有宇
　無字絶句者本於莊子蓋莊子天下篇言
　建之以常無有者正指此段常無常有之
　說也然老子後章又自有常無欲三字連
　說者則豈容以無字斷句哉以欲字斷句
　則於莊子有礙以無字斷句則於後章有
　礙然莊子最得老子之眞者也豈後章無
　欲字特偶然同於此章不可爲例耶然既
　兩說皆有所本則不容棄一說而取一說
　也蓋以無宇有字斷句者言道體也言無
　欲有欲者言人之體道也常道隱於無故
　於無處可以觀其妙常道顯於有故於有
　處可以觀其徼妙者言其不可名者也徼
　者言其有可名者也若欲字斷句則人常
　能無欲可以見其常無之妙此猶大易所
　謂寂然不動者也常於有欲處則可以見
　其常有之徼此猶大易所謂感而遂通者
　也於無欲而見其寂然不動之妙於有欲
　而見其感而遂通之徼則道之體用得矣
　此兩者同出而異名同謂之玄此即儒者
　所謂體用一源顯微無間之說也兩者有
　與無也道以無爲體以有爲用兩者皆出
　於道所謂一源也而有無異名無即微也
　有即顯也惟一源故無間也同謂之玄者
　謂之有不可謂之無亦不可以爲有耶則
　其體似無以爲無耶則其用似有故謂之
　玄玄者有無不可分之謂也玄之又玄衆
　妙之門莊子曰有有也者有無也者有未
　始有無也者有未始有夫未始有無也者
　有名者即莊子所謂有有者也無名者即
　莊子所謂有無者也玄者有則不可謂之
　有無亦不可謂之無既不可謂之無則未
　始有無者也既玄矣又玄焉則莊子所謂
　未始有夫未始有無者也玄者不可以有
　無言玄之又玄則又不可以玄言焉雖玄
　之又玄矣然一理之中萬理寓焉衆理之
　妙無不由兹而出故謂之門夫以一理而
　出萬理此似與儒者之道同矣而與儒者
　之道卒不同者蓋儒者以事物爲主而道
　寓於器此則以虚無爲主專以道爲精而
　超乎事物之粗故也


道德眞經集義卷之四







道德眞經集義卷之五染八
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　天下皆知章
　考異(河上公作養身章趙實/庵作眞常融攝義章)
　唐明皇疏前章明妙本生化入兩觀之不
　同此章明樸散異名因萬殊而逐境逐境
　則流浪善化則歸根故首標美善妄情次
　示有無傾奪結以聖人之理冀速遺淳之
　由
　杜光庭曰夫悠悠衆趣蠢蠢群生涉境起
　情去道逾遠聖人憫其忘返啓此妙門前
　明兩觀之殊自無而入有此標六者之惑
　因事以相傾能知逐境之非不隨流浪之
　變則可以言虚心實腹之漸矣
　張沖應曰道先乎身而包乎天地也人體
　此自然之道而行之則神存精固勿與物
　逐不逞其才不貪其名畏益就損因近懼
　遠則萬禍潜消而身得其養矣故養身所
　以次于體道之章此河上公之釋也
天下皆知美之爲美斯惡已皆知善之爲善
斯不善已故有無相生難易相成長短相形
高下相傾音聲相和前後相隨是以聖人處
無爲之事行不言之教萬物作焉而不辭生
而不有爲而不恃功成而不居夫惟弗居是
以不去
　考異(故有無至相隨一作有無之相生難/易之相成長短之相形高下之相傾)
　(音聲之相和前後之相隨萬物作焉而不/辭一無焉宇一作萬物作焉而不爲始功)
　(成而弗居夫惟弗居弗一作不/一無而宇是以不去一作不處)
　河上公曰天下皆知美之爲美自揚己美
　便顯彰也斯惡已有危亡也皆知善之爲
　善有功名也斯不善巳人所爭也故有無
　相生見有而爲無也難易相成見難而爲
　易也長短相形見短而爲長也高下相傾
　見高而爲下也音聲相和上唱下必和也
　前後相隨上行下必傾也是以聖人處無
　爲之事以道治也行不言之教以身師導
　之也萬物作焉各自動也而不辭不辭謝
　而逆止生而不有元氣生萬物而不有爲
　而不恃道所施爲不恃望其報也功成而
　弗居功成事就退避不居其位夫惟弗居
　夫惟功成不居其位是以不去福德常在
　不去其身也此言不行不可隨不言不可
　知矣上六句有高下長短君開一源下生
　百端百端之變無不動亂
　王輔嗣曰天下皆知至前後相隨美者人
　心之所進樂也惡者人心之所惡疾也美
　惡猶喜怒也善不善猶是非也喜怒同根
　是非同門故不可得偏廢也此六者皆陳
　自然不可徧舉之明數也是以至之事自
　然已足爲則敗也行不言之教至爲而不
　恃智慧自備爲則僞也功成而弗居因物
　而用功自彼成故不居也夫惟至不去使
　功在己則功不可乆也
　唐明皇曰天下皆知至不善已美善者生
　於欲心心苟所欲雖惡而美善矣故云皆
　知己之所美爲美所善爲善美善無主但
　是忘情皆由對執有無分别難易神奇臭
　腐以相傾奪大聖較量深知虚妄故云惡
　己○疏天下者舉大凡言凡在天覆之下
　也美者心所甘美也善者身所履行也言
　天下之人皆知己心所甘美者爲美己身
　所履行者爲善故論甘則忌辛好丹則非
　素共相傾奪竟起是非皆由興動於欲心
　所以遞成乎美惡聖人知美惡無主但是
　妄情妄則不常故云惡已已語助也注云
　神奇臭腐莊子云所美爲神奇所惡爲臭
　腐是也故有無相生○疏此明有無性空
　也夫有不自有因無而有凡俗則以無生
　有無不自無自有而無凡俗則以有生無
　故云相生而有無對法本不相生相生之
　名由妄執起亦如美惡非自性生是皆空
　故聖人將欲究其迷滯是以歷言六者之
　惑難易相成○疏此明難易法空也此以
　難故彼成易此以易故彼成難亦如工者
　易於本而難於陶甄匠易於埴而難於木
　故云難易相成若同其所難則無易同其
　所易則無難難易無實妄生名稱是法空
　故能了之者巧拙兩忘則難易名息亦如
　美惡無定故也長短相形○疏此明長短
　相空也以長故形短以短故形長故云長
　短相形亦如鳧脛非短以鶴之長故續之
　則憂鶴脛非長因鳧之短故斷之則悲見
　長短相形猶如美惡既無定體是皆妄生
　形相旣空名亦空故特未定也高下相傾
　○䟽此名高下名空也高下兩名互相傾
　奪故稱高必因於下又有高之者稱下必
　因於高又有下之者又高則所高非高又
　下則所下非下如彼代間凡諸名位遞爲
　臣妾亦復無常是皆空故故無定位音聲
　相和○疏此名和合空也五音相和成曲
　者誰總衆聲則能度曲如代間法皆和合
　成即體非眞是皆空故將欲定其美惡豈
　云達觀之談前後相隨○疏此明三時空
　也日夜相代代故以新如彼投足敦爲前
　後則前後之稱由相隨立名名由妄立詐
　識其神過去未來及以見在三時空故旋
　旋遷改亦美惡無定名也六者相違遞爲
　名稱亦如美惡非自性生是由妄情有此
　多故是以聖人至之教無爲之事無事也
　寄以事名故云處不言之教忘言也寄以
　教名故云行也○䟽是以者說下明上也
　夫飾智詐者雖拱默非無爲也任眞素者
　雖終日指揮而未始不晏然矣故聖人知
　諸法性空自無矜執則理天下者當絶浮
　僞任用純德百姓化之各安其分安分則
　不擾豈非無爲之事乎言出於己皆因天
　下之心則終日言未嘗言豈非不言之教
　耶萬物作焉而不辭令萬物各自得其動
　作而不辭謝於聖人○疏作猶動作也辭
　謂辭謝也言聖人善化無事無爲百姓不
　知爰遊爰豫各自得其動作而不辭謝於
　聖人故擊壞鼓腹而忘帝力人忘聖功也
　生而不有至不居令物各遂其性不爲己
　有各得所爲而不負慎如此太平之功成
　矣猶當日慎一日不敢寧居○疏今物各
　得成全其生理聖人不以爲己有令物各
　得其營爲聖人不恃爲己功如此太平之
　功弘濟日遠猶宜慎終如始不敢寧居此
　聖人自忘其功也云日慎一日尚書文也
　夫惟不居是以不去夫惟不敢寧居而增
　修其德者則忘功而功存故勿居而不去
　○䟽彼聖人者稠直如髮慎終如始本末
　不衰未嘗寧居而逸豫是以日新其盛德
　忘功而功不去光宅而天下安故云夫惟
　弗居是以不去
　杜光庭曰天下皆知美之爲美至斯不善
　已天下之人知道者稀常俗者衆知修身
　者寡徇物者多皆知美善爲是而莫能爲
　皆知不善與惡爲非而莫能革故聖人歎
　之故云惡已不善巳夫戴仁仗義抱道守
　謙忠孝君親友悌骨肉非美善之行也皆
　知之矣而不能爲反於此者乃不善之行
　也皆知之矣而不能革況於修無爲之道
　乎故可歎也妄者非眞實之義也因境起
　念隨物生情不守道循常即爲妄矣神奇
　臭腐者莊子知北遊篇黄帝謂知曰萬物
　一也是其所美者爲神奇所惡者爲臭腐
　臭腐復化爲神奇神奇復化爲臭腐故曰
　通天地一氣耳聖人貴一也此明神奇臭
　腐物之偏性百氏殊學九流異門遞執是
　非互生臧否理身理國能無爲任物一以
　貫之臭腐神奇自然無二矣故有無相生
　老君歎彼常徒迷正道妄生對執滯此幻
　情故明此義以祛其執執者著也執有即
　斥無執無則斥有執難則斥易執易則斥
　難執短即斥長執長即斥短執高即斥下
　執下即斥高執後即斥前執前即斥後有
　此執故皆非宄竟故經云執者失之但無
　偏執自契中道便入玄妙正觀之門難易
　相成夫難因於易非易無以知其難夫易
　因於難非難無以彰其易循環倚伏遞爲
　之用審而明之於難無滯於易無執即可
　以語其齊物通乎中道矣工者巧技之稱
　也陶者和土爲器也各擅其伎則爲易更
　而使之則爲難也長短相形夫物之形也
　有短長之相夫事之興也有難易之法化
　之起也有有無之變俱自然也若拘常俗
　之見則長者不得不長短者不得不短有
　無難易在兹乎滯之則爲執通之則爲道
　惟有道者能無滯爾鳧鶴之喻亦莊子駢
　拇篇之辭也謂各自有正不可以此正彼
　而損益也此斥世人不任自然之㫖也高
　下相傾夫高下之設名形勢位性智才業
　萬殊之中皆有高下則不獨拘於名位也
　但高忘其高下忘其下各安其分守以天
　常則無傾奪之事矣臣者男子之卑稱妾
　者女子之卑稱卑伏於人故稱臣妾○疏
　指名位之說蓋以廣戒群情也言尊卑之
　道各安其分不相傾奪則保其始終若棄
　卑而慕其尊名厭下而圖其高位不安素
　分禍敗隨之故經曰知足不辱知止不殆
　可以長乆可不戒哉音聲相和夫天地噫
　氣而衆籟作焉律吕和合而衆樂生焉聲
　之作也美惡隨之故有安樂怨怒哀思惉
　隠之别也然此别者人事强而隨之政化
　因而應之於達觀之士忘其善惡矣隨變
　責實謂之妄情美惡都忘方爲達道達道
　之士雖天地之大萬物之殷猶無有也樂
　記曰凡音之起由人心生心感於物而形
　於聲聲相應故成變變成方謂之音比音
　而樂之及干戚羽旄謂之樂故哀心感者
　其聲噍以殺樂心感者其聲嘽以緩喜心
　感者其聲發以散怒心感者其聲粗以厲
　敬心感者其聲直以廉愛心感者其聲和
　以柔是以先王慎其所以感故禮以導其
　志樂以和其心政以一其行刑以防其奸
　禮樂刑政其極一也音聲之道與政通矣
　宫爲君商爲臣角爲民徵爲事羽爲物五
　者不亂則無惉懘之音也理世之音安以
　樂其政和亂世之音怨以怒其政乖亡國
　之音哀以思其民困宫亂則荒其君驕商
　亂則陂其官壞角亂則憂其民怨徵亂則
　哀其事勤羽亂則危其財匱五者皆亂遞
　相凌謂之慢鄭衛者亂世之音比於慢桑
　間濮上者亡國之音其政散其民流夫知
　聲而不知音者禽獸也知音不知樂者衆
　庶也唯君子能知樂審聲以知音審音以
　知樂審樂以知政不知聲者不可以言音
　不知音者不可與言樂知樂者幾於禮矣
　子夏對魏文侯曰鄭音好濫淫志宋音無
　女溺志衛音趣數煩志齊音傲僻驕志四
　者害於德非正聲也舂秋晏子對齊景公
　曰先王之濟五味以和五聲以平其心以
　成其政聲亦如味矣一曰氣須氣以動也
　二曰體舞象文武也三曰類風雅頌也四
　曰物以四方之物成器也五聲者宫商角
　徴羽也六律者黃鍾大簇姑洗蕤賔夷則
　無射也六吕者夾鍾林鍾仲吕應鍾南吕
　大吕也律主於陽吕主於陰也七音武王
　伐紂所製也自午及子製七日爲七音八
　風八方之風也東方曰明庶東南曰清明
　南曰景風西南曰凉風西方曰閶闔北方
　曰廣莫西北曰不周東北曰融風也九歌
　者六府三事九功之歌也清濁小大短長
　疾徐哀樂剛柔遲速高下出入周流以相
　成也以相濟也君子聽之以平其心心平
　德和而後幾於道矣舜作五弦之琴以歌
　南風䕫始製樂以賜諸侯理國之道以音
　而知理亂故吴公子季札歷聽三代古今
　之樂而知其興廢也修身之士𨳲視返聽
　以聽無聲然後可與言道矣前後相隨前
　後之别生於變動也不變不動誰後誰先
　既有相隨乃分前後達觀之士泯爾都忘
　世間之法彰其别耳投足者舉歩之謂也
　歩之舉也孰後孰初明於此者乃絶前後
　之竟矣老君傷憫世俗流蕩不遺爭起妄
　情忘其中道歷指六事以化愚迷耳夫中
　道者非陰非陽無偏名也處天地之間傲
　然自放所遇而安了無功名而反乎道本
　雖堯桀之殊生死之變是非之别壽夭之
　異榮賤之隔哀樂之感動古今之遞代皆
　忘之也不知堯桀之殊忘美惡也不知死
　生之變忘有無也不知是非之别忘難易
　也不知壽夭之異忘長短也不知榮賤之
　隔忘高下也不知哀樂之感動忘音聲也
　不知古今之遞代忘前後也處乎無是之
　鄉立乎不疾之途遭之而不違過之而不
　守調而應之以德偶而應之以道也益之
　而不加益損之而不加損此了乎中道之
　士忘前後之别忘變動之機矣是以聖人
　至之教夫聖人者與天地合其德日月合
　其明四時合其序鬼神合其吉凶謂之聖
　人也略而言之凡有五種第一得道之聖
　太上老君諸天大聖是也第二有天下之
　位兼得神仙之聖伏義黄帝顓頊少昊堯
　舜是也第三有天下之位而無得仙之聖
　殷湯文武是也皆廓清六合不言昇天矣
　第四博贍之聖無天下之位者周公孔子
　制作禮樂垂範百王而無九五之位而皆
　具天地合德之美也第五有獨長之聖而
　無博贍之名亦不具上衆美者謂伯牙師
　文爲鼓琴之聖子卿綏明能棋之聖鍾期
　延州知音之聖韓娥秦清謳歌之聖龔叔
　文摯智洞之聖離朱師曠視聽之聖張芝
　鍾繇草書之聖今經中明者指言理天下
　之聖也理天下之聖垂衣裳恭己南面而
　已矣何爲哉所謂處無爲之事也原天地
　之美達萬物之理順四時之行君無爲於
　上物自化於下可謂行不言之教也理國
　如此則人安其居樂其俗與道合矣萬物
　作焉而不辭聖人之於萬物也萬物自古
　而固存豈待爲之而後存哉物自得其生
　盲動作也爰遊爰豫太玄經之詞言上既
　無爲其下自遂故閒暇也擊壤者壤土也
　莊子馬蹄篇云赫胥氏之時民含哺而嬉
　鼓腹而遊也不知帝力者王充論衡曰堯
　之爲君蕩蕩乎人無得而名有年五十者
　擊壤於路鼓腹而歌曰鑿井而飲耕田而
　食日出而作日入而息帝何力於我此衆
　庶之忘聖功也生而至不居夫聖人處物
　不傷於物物遂其生物遂其生聖人不有
　之而恃其功任自然也處至順也夫功者
　王功曰勳輔成王業若周公也國功曰功
　保全國家若伊尹也民功曰庸施法於民
　若后稷也事功曰勞以勞定國若夏禹也
　理功曰績制法成理若咎繇也戰功曰多
　尅敵出奇若韓信也生成萬物者玄功也
　其功深遠曰玄也功成而不居所以全無
　爲之功也日慎一日已具疏解言聖人有
　及物之功不自伐自恃惟恐失其所以隳
　其功故曰加慎不敢寧息爾寧安也慎謹
　也聖人無爲其功廣大物遂其性不失其
　宜天清於上地寧於下四海平一泰然而
　寧是太平之謂也夫惟至不去夫惟者發
　句之語也謂上不有不居之事也夫聖人
　威加四海而不爲有澤被萬物而不爲惠
　功格天下而不爲己德冠四時而不爲主
　忘懷於至道合志於虚無處上而人不重
　處前而人不害天下樂推而人不厭故其
　志不去矣王者不妄於喜怒則刑賞不濫
　金革不起矣不妄於求取則賦歛不厚供
　億不繁矣不妄於愛惡則用捨必當賢不
　肖别矣不妄於近侍則左右前後皆正人
　矣不妄於土地則兵革不出士卒不勞矣
　不妄於萬姓則天下安矣物得其分不恃
　其功無爲不恃之利信哉博矣稠直如髮
　詩小雅都人士篇之詞也言情性密緻操
　行正直如髮之本末無隆殺也
　道君曰天下皆知至斯不善已道無異相
　敦爲美惡性本一致敦爲善否有美也惡
　爲之對故曰天下皆知美之爲美斯惡已
　有善也不善爲之對故曰皆知善之爲善
　斯不善已世之所美者爲神奇所惡者爲
　臭腐神奇復化爲臭腐臭腐復化爲神竒
　則美與惡奚辨昔之所是今或非之今之
　所棄後或用之則善與不善奚擇聖人體
　眞無而常有即妙用而常無美惡善否蓋
　將簡之而不得尚何惡與不善之能累哉
　故有無相生至前後相隨太易未判萬象
　同體兩儀既生物物爲對此六對者群變
　所交百慮所生殊塗所起世之人所以陷
　溺而不能出者也無動而生有有復歸無
　故曰有無之相生有涉險之難則知行地
　之易故曰難易之相成長短之相形若尺
　寸是也高下之相形傾若山澤是也聲舉
　而響應故曰聲音之相和形動而影從故
　曰前後之相隨陰陽之運四時之行萬物
　之理俄造而有倏化而無其難也若有爲
　以經世其易也若無爲以適己性長非所
　斷性短非所續天之自高地之自下鼓宫
　而宫動鼓角而角應春先而夏從長先而
　少從對待之境雖皆道所寓而去道也遠
　矣是以聖人至之教處無爲之事莊子所
　謂無爲而用天下也行不言之教易所謂
　以神道設教而天下服也爲則有成虧言
　則有當愆曾未免乎累豈聖人所以獨立
　乎萬物之上化萬物而物之所不能累歟
　萬物作焉而不辭至不去萬物並作隨感
　而應若鑑對形妍醜畢現若谷應聲美惡
　皆赴無所辭也故曰萬物作而不辭自生
　自化自形自色各極其高大而遂其性孰
　有之哉故曰生而不有𩐎萬物而不爲利
　澤及萬世而不爲仁覆載天地彫刻衆形
　而不爲巧故曰爲而不恃四時之運功成
　者去天之道也聖人體之故功蓋天下而
　似不自己認而有之亦己惑矣故曰功成
　不居有居則有去古今是也在己無居物
　莫能遷適來時也適去順也何加損焉故
　曰夫惟不居是以不去
　王介甫曰天下皆知至不善已夫美者惡
　之對善者不善之反此物理之常惟聖人
　乃無對於萬物自非聖人之所爲皆有對
　矣故有無相生至相隨有之與無難之與
　易高之與下音之與聲前之與後是皆不
　免有所對唯能兼忘此六者則可以入神
　入神則無對於天地之間矣○宇說無從
　大□從亡蓋大□者有之極也有極則復
　此於無者矣老子曰有無之相生是以聖
　人至之教聖人觀有之有對於是處無爲
　之事行不言之教聖人未嘗不爲也蓋爲
　出於不爲聖人未嘗不言也蓋言出於不
　言生而不有至功成不居生之而不有其
　生爲之而不恃其爲功成而不居其功此
　三者皆出於無我惟其無我然後不失已
　非惟不失己而又不失人不知無我而常
　至於有我則不惟失己非惟不失已而又
　不失人功成則居居則與去爲對聖人不
　居上之三者然後道之常在於我而不去
　也
　蘇潁濱曰天下皆知至前後相隨天下以
　形名言美惡其所謂美且善者豈信美且
　善哉彼不知有無難易長短高下聲音前
　後之相生相奪皆非其正也方且自以爲
　長而有長於我者臨之斯則短矣方且自
　以爲前而有前於我者先之斯則後矣苟
　從其所美而信之則失之遠矣是以聖人
　至之教當事而爲無爲之之心者當教而
　言無言之之意者夫是以出於長短之度
　離於先後之數非美非惡非善非不善而
　天下何足以知之萬物作焉至不居萬物
　爲我作而我無所辭我生之爲之而未嘗
　有未嘗恃至於成功亦未嘗以自居也此
　則無爲不言之教其爲美且善也豈復有
　惡與不善繼之哉夫惟至不去聖人居於
　貧賤而無貧賤之憂居於富貴而無富貴
　之累此所謂不居也我且不居彼尚何從
　去哉此則居之至也
　吕吉甫曰天下皆知至斯不善已天下皆
　知美之爲美善之爲善而欲之知惡與不
　善而惡之然自道言之則雖美與善皆離
　乎道矣自出於道言之則雖惡與不善皆
　非道之外也由是觀之則美斯惡善斯不
　善豈虚言哉故有無相生至相隨天下之
　物生於有有生於無是之謂有無之相生
　難事作於易而易亦由難之故無難是之
　謂難易之相成有鶴脛之長而後知有鳧
　脛之短有鳧脛之短而後知有鶴脛之長
　是之謂長短之相形以高爲是則百谷爲
　川瀆之源則高有以傾乎下以下爲是則
　川瀆爲百谷之歸則下有以傾乎高是之
　謂高下之相傾黃鍾爲君則餘律和之餘
　律爲君則黃鍾和之是之謂音聲之相和
　自秋冬而望春夏則春夏前而秋冬後自
　舂夏而望秋冬則秋冬前而舂夏後是之
　謂前後之相隨是以聖人至之教聖人處
　無爲之事無爲也無事則無心聖人無心
　以百姓心爲心行不言之教無言也無言
　則言出於不言雖事不涉爲之之迹雖教
　不發言之之意故事濟而教行萬物作焉
　而不辭至不居功名雖高豈有無滿之累
　乎將使人反常復朴與天地爲徒與造化
　爲友也夫惟至不去不居則去爲對此道
　之常在我豈有遷去哉
　陸農師曰天下皆知至不善已美至於無
　美者天下之眞美也善至於無善者天下
　之眞善也眞美斯離天下皆知美之爲美
　眞善斯散天下皆知善之爲善故有無相
　生至相隨有無者以言乎其道難易者以
　言乎其德長短者以言乎其體高下者以
　言乎其位聲音者以言乎其交感前後者
　以言乎其始終此勢之然也是以聖人至
　之教夫聖人處無爲之事行不言之教者
　將以使人冥於眞善混於眞美復歸于樸
　而與天地與造化爲友者矣萬物作焉而
　不辭至不去萬物之息與之入而不逆萬
　物之作與之出而不辭
　王元澤曰天下皆知至不善已道本無物
　物有妄情自相分别此溺於轉徙之流而
　不能自出故耳然溺而不出者不由厭離
　而樂著所以惡不善也故惡與不善美善
　之隨也當其美善之時蓋已惡且不善矣
　俟其隨而後悟則亦悟之晚也雖然至人
　所謂美善未離乎惡與不善而惡與不善
　未嘗離乎美善也天下之愚不足與此故
　所謂美善常惡與不善也○新說此言美
　惡善不善相逐而妄者溺於美善不如有
　惡與不善也唯聖人超然遠覽知美之有
　惡善之有不善未嘗有所溺也故有無相
　生至相隨離道而我我則有彼彼我既分
　觸類爲二矣此六對者物之所以不齊而
　喜怒哀樂生死之變更出迭入而不能自
　止者也凡此皆不冥夫陰陽之本而隨其
　末流自性分别執一廢百以妄爲常故耳
　此篇第二與莊子齊物論相似篇有叙篇
　可以理推是以聖人至之教聖人無心以
　百姓心爲心雖事而未嘗涉爲之之迹雖
　教而未嘗發言之之意故事以之濟教以
　之行而吾寂然未始有言爲之累而天下
　亦因得以反常而復朴也夫惟無累故雖
　寄形陰陽之間而造化不能移彼六對者
　惡能擾之哉萬物作而不辭萬物並作聖
　人各盡其性而無所辭以吾心寂然無去
　取故也苟懷去取之慮則物之萬態美惡
　多矣烏能不辭哉生而至不居有我則居
　居則遷矣夫惟至不去形名巳降莫不代
　謝惟道無體物莫能遷聖人體道故充塞
　無外而未嘗有物應接萬變而未嘗有心
　如是則豈以適然之事攬以爲功而固有
　之哉夫然後離六對之境絶美惡之名越
　生死流處常住法也持此心以涉世則功
　名雖高豈有亢滿之累乎
　劉仲平曰天下皆知至不善已天下皆知
　吾美之爲美則美不足其終也反謂惡而
　已矣天下皆知吾善之爲善則善不足其
　終也反謂不善而已矣是以聖人至之教
　惟聖人處無爲之事行不言之教使天下
　不知吾有善與美之所以然者此其道教
　人而不去也夫惟至不去夫惟不居是以
　不去者言與爲成故此舉斷以不居也不
　去謂處六對之間爲獨立也哉民冥無知
　旣以流於六對而於六者又絶而去之不
　以事教爲應則民何賴乎唯不居功則雖
　不去之其善救大矣莊子曰因萬物而不
　去
　劉巨濟曰天下皆知至不善已妙名立則
　美善生矣徼名立則惡不善生矣美名立
　則惡生矣善名立則不善生矣皆道之失
　也善惡之性雖立而名名字字未始有極
　也俗學不能知然而知所好方以爲美也
　而惡因之以爲善也而不善因之聖人雖
　不能絶於善惡亦不能離善惡而獨立然
　能以美爲惡以善爲不善亦能以惡爲美
　以不善爲善莊子曰所美者爲神奇所惡
　者爲臭腐臭腐復爲神奇神奇復爲臭腐
　故有無相生至相隨得鹿者俄失之失馬
　者俄得之得失無端相生之類也水者不
　車陸者不舟巧拙無端相成之端相成之
　類也冥靈朝菌壽夭無端相形之類也王
　公乞人貴賤無端相傾之類也夢飲酒者
　旦而哭泣哀樂無端相和之類也嬰孩少
　壯老耄死亡無端相隨之類也此六對者
　皆因於善惡爲名字言未知有極者也惟
　見曉於㝠㝠之中則能知之知之則齊之
　是以聖人至之教善惡既分則有六對爲
　民宜無知則其爲貴大矣同民患者於是
　有事又有教焉遠爲之而事成者無爲之
　事也近言之而教行者不善之教也有事
　有教特以救俗而已反與之同流將爲六
　對者之所浮沉尚何以爲貴乎莊子曰至
　言去言至爲去爲萬物作而不辭此申不
　言之義委萬物於自造而不能說故曰作
　而不辭既作則生既生則教行焉爲舉之
　以無我故曰生而不有以辭屬言者蓋令
　萬物則口不能無費者也夫惟至不去爲
　而不恃功成不居者此申不爲之有爲則
　事成有事則功成侍爲於前則功居於後
　矣
　劉驥曰天下皆知美之爲美至是以不去
　混沌未判萬象同體二氣既分物物爲對
　既謂之美則純樸已殘必有惡爲之對旣
　謂之善則性情已離必有不善爲之對美
　或爲惡善或爲不善是猶有無之相生難
　易之相成長短之相形高下之相傾聲音
　之相和前後之相隨此六對者可否相因
　終始反覆非天下之至正也昔之所是今
　或非之今之所棄後或用之是猶美之爲
　美善之爲善特未定也經所謂正或爲奇
　善或爲妖是矣且天下之理有爲則有成
　虧有言則有當愆皆未免乎累是以聖人
　處無爲之事行不言之教所以能遺物離
　人而獨立乎萬物之上不與物爲對而物
　無能偶之者列子所謂疑獨莊子所謂獨
　有者是矣無爲之事則至爲去爲而冥冥
　之中獨見曉焉不言之教則至言去言而
　無擊之中獨聞和焉聖人體道在己其用
　心不勞其應物無方萬物皆往資焉而不
　匱故萬物並作隨感而應則與之作而不
　辭任萬物之自生而不有其生任萬物之
　自爲而不恃其爲功蓋天下而似不自己
　化貸萬物而民不恃故功成不居有居則
　有去故夫惟弗居是以不去功成而不居
　其功其不欲見賢耶故次之以不尚賢
　趙實庵曰初序六對之縁○一謂非正性
　○天下皆知至斯不善已老子之言道德
　妙在首篇自常無以至於常有則恍惚之
　中有象與物一以貫之又自玄之又玄分
　頓漸之義要妙盡乎此矣然八十一篇義
　理相貫其義皆有攸緒自物離妙門則常
　道常名者交融於美惡之地故繼以天下
　皆知章夫道降而爲物常即道之體體者
　所以備衆用用之豈能一於常故逐物之
　性則有遷在物之情必有變常者不可以
　自常美者不可以常美情變不一而善惡
　相反矣詩云習習谷風以陰以雨采葑采
　菲無以下體言天地之情不能常和萬物
　之性不能常善美惡者非道也亦非性也
　是情立知見也凡立知見無非是欲欲之
　心只知美之爲美不知美者返而爲惡矣
　知善之爲善不知善者返而爲不善矣此
　見乎常道常名者流而爲事物故曰事以
　繼道是章自善惡相返至于六對不齊先
　引事而顯理次去累而返眞所謂以事顯
　理者謂美惡善否六對不齊無非事者至
　於聖人處無爲之事則因事而見理由塵
　而入覺是理者非聖人其能乎聖人以獨
　智照明超然於萬形之上去彼流動之域
　自處無爲之地凡天下之有是者豈能累
　我哉此去累而返眞夫無則無爲無爲而
　已有則興事事從有興聖人豈恐然自立
　於無事之地哉隨變所適治之而已經義
　至此漸云治道凡言治道必該方内之教
　然後明治之之理故平有納無雖儒者之
　譏議室斯通矣屬聖人之獨知經所以先
　言善惡顯之事相次舉六對以明因縁○
　二對待之境○故有無相生難易相成故
　之字牒前文美善相返嘆其美惡善否如
　此後正標六者對待有無理也難易事也
　長短才也高下勢也聲音律吕也前後新
　故也夫萬物出於機而入於機百昌生於
　土而返於土出機入機者自至無之中受
　命而來及其返也返入於無此以性言也
　百昌生於土自有形而逮夫無形旣生於
　物又化爲土未離有有也此以形言也蓋
　有無同出於道之一性出則爲有入則爲
　無若春夏之居先秋冬之躡後成始成終
　互隱互顯對待境中第一義也故曰有無
　之相生此理也難易之相成事無易也積
　難成易事無難也積易成難夫創業難也
　守成易也以創業比守成創業雖難因而
　返易何以明之以有道伐無道所謂飢者
　易爲食渴者易爲飲如湯武弔民伐罪是
　也以守成比創業守成則易因而返難何
　以明之守成之君如執滿器使心定志平
　不可以不靜而鎮之動即傾覆謂不知定
　心平志返爲難矣故守成之君無如成王
　也若夫易知則有親易從則有功特言易
　而不言難而能易者難在其中矣天下之
　勢其孰不然蓋易其難則致難難其易則
　有易故曰難易之相成兹事也長短之相
　形物生於天地之間同禀乎一氣得其氣
　之全者形之長得其氣之弱者形之短故
　古之人多長七尺今之人不過五尺古之
　人長而魁偉者一氣之降也今之人短小
　而削弱者一氣之浸微也豈徒事之變耶
　人亦然爾雖間復不齊蓋不能純如此也
　故天人之形有定數也相形者用之有宜
　也材用適於大匠之手各當其宜人才置
　諸聖人之選各稱其德性長非所斷鶴脛
　是也性短非所續鳧膝是也故長者不可
　短短之則悲短者不可續續之則憂自然
　之理也獨性之在人無長無短平等而已
　若物之在人固不一矣傳曰龜長於蛇不
　以形言而以理言陰虧於陽不以氣言而
　以德言有若防風之骨以專車噍僥之民
　長尺五何其不齊也夫寸短而尺長非寸
　不能致尺棟脩而栱短非栱不能以安棟
　相形之謂也此固以材言高下之相傾天
　高而地下陽上而陰下山高而澤下上下
　者勢也位也位之高其勢不得不高位之
　下其勢不得不下然天覆下地仰上二者
　無相傾陽在上陰在下二者無相傾惟山
　高澤下有相傾也山高而澤下有從水而
　言者曰百谷爲川瀆之源則高以傾乎下
　以下爲是則川瀆爲百谷之歸又以相傾
　之勢言之高岸爲谷深谷爲陵亦相傾之
　理也何以言之岸高也岸穴而爲谷谷窪
　也窪者陷而復平平者崇而爲陵千年之
　後安知陵不爲岸乎岸不爲窪乎相傾者
　凡以勢而言聲音之相和言樂也禮以導
　中樂以導和樸散之後民失性情非禮以
　節之則亂非樂以和之則傷故樂之興音
　聲之作也樂記曰凡音之起由人心生也
　人心之動物使之然也感於物而動故形
　於聲聲相應故生變變成方謂之音比音
　而樂之及干戚羽旄謂之樂樂者音之所
　由生也其本人心之感於物也是故哀心
　感者其聲噍以殺其樂心感者其聲嘽以
　緩其喜心感者其聲發以散其怒心感者
　其聲粗以厲其敬心感者其聲直以廉其
　憂心感者其聲和以柔六者非性也感於
　物而後動是故先王慎所以感之者故禮
　以導其志樂以和其聲政以一其行刑以
　防其奸禮樂刑政其政一也所以同民心
　而出治道也凡音者生人心者也情動于
　中故形於聲聲成文謂之音是故治世之
　音安以樂其政和亂世之音怨以怒其政
　乖亡國之音哀以思其民困聲音之道與
　政通矣宫爲君商爲臣角爲民徵爲事羽
　爲物五者不亂則無惉□之音矣律吕者
　配於十二月矣夫五音起於五行五行配
　於五臟肝主怒肺主悲脾主思心主喜腎
　主恐五臟所主不同五聲相感亦異以喜
　召喜其聲亦喜以悲召悲其聲亦悲内有
　所感外有所應情志之所感也故有聲音
　相和焉故音聲以律吕言也前後之相隨
　日之徂也不復有一日月之所繫焉年之
　徂也不復有一年歲之所統焉幻之遷也
　不復有諸幻身之所紀焉今之往也不復
　有于今時之所遞焉回首視之立致今古
　春夏先而秋冬後四時之運未嘗暫止新
　者復故故者復新循環無端前後相逐禍
　福相倚而不忒形影相弔而不離兹前後
　之理以新故而言之觀夫有無之相生事
　物之變也若同乃虚虚乃大復何出没焉
　難易相成也持而盈之不如其已復何憂
　患焉長短之相形形之不齊也無形者數
　之所不能窮孰齊孰不齊焉高下之相傾
　上爲皇下爲王得吾道之所一也物莫能
　遷孰傾敦不傾焉爲聲音之相和寧如大
　音希聲者聽之所不能入乎前後之相隨
　寧如處陰休影者迹之所不能辨乎兹非
　體道而立乎萬物之上者敦能與於斯則
　知聖人者有物安足以繫之○次離患守
　眞○一以常反照○是以聖人處無爲之
　事是以字牒前起後前言六對不齊於此
　義中略分二門一者謂物之不齊六對相
　仍二者物之相待有和合相以不齊而齊
　之是有爲也以對待而和合之是膠固也
　於對待不齊之中獨超然自得即聖人也
　聖人則盡其性者也盡其性則才與道并
　不能盡其性則有聖人之才而無聖人之
　道有其才而無其道則巧巧則人爲有其
　道而無其才則質質則不化惟才與道并
　是謂全德適時應變變而不窮然後能明
　無爲之道能明無爲之道善處無爲之事
　善處無爲之事能行不言之教凡寓形於
　宇内者不能逃乎事處位乎至貴者不可
　勞乎心蓋心與事并則失無爲之理身與
　事遠則失善處之能聖人者處乎一堂之
　上而供萬事之求豈可以身遠乎事哉必
　曰虚心應變而已彼六對者雖自外來以
　理觀之寔自心至且以心起情事與情合
　事與情合則對待之境紛紛錯錯無時而
　已是未知因其固焉付之自爾彼物有自
　然之性吾則因而治之彼物有不說之理
　吾則默而相之乃所謂不行而知不見而
　明者也若夫天無爲以之清而福善禍淫
　之理明矣地無爲以之寧而承天效法之
　情著矣由是觀之天地豈無事耶處之無
　爲而已○二以誠化物○行不言之教夫
　不言之教者聖人以誠化天下也以誠化
　物則觀而化也上之化下如風行地上豈
　俟言哉莊子謂兩無爲相合是也易曰聖
　人以神道設教化至於神則不疾而速不
　行而至若孟子所謂聖而不可知之謂神
　又正者一而止之也凡我之正物莫不正
　故曰其身正不令而行其身不正雖令不
　從此皆不言之教也雖然以誠化物以身
　率人皆治天下者之事也若夫不言而謂
　之教者尚有諄諄之意殆夫若不知其所
　以然而然者得其自然也非聖人敦可語
　於斯乎故觀不及豫終南戒襄公之詩曰
　錦衣狐裘顔如渥丹其君也哉○三運量
　不匱○萬物作焉而不辭前言六對不齊
　聖人以獨智見覺破幻歸眞自處無爲之
　地坐制紛拏次云萬物作而不辭顯道之
　用何謂顯用無爲即不動也今也萬物有
　作物自何來還從無出雖云生者自生化
　者自化道未嘗主之又何以言不辭既言
　不辭則來者不拒矣如是則萬物實道生
　之聖人主之豈不曰來干我者我必知之
　在權實二相所論萬物爲權聖人爲實實
　故不移權以相顯是則天下爲聖人所有
　聖人未嘗有天下使其容心適足自累虚
　以照之常應常靜又何辭焉○四化出自
　然○生而不有前言作而不辭是順物之
　理任之生化自若也次言生而不有聖人
　虚心以應物豈以生者爲我有耶易曰乾
　其靜也專天地含陰陽陰陽生萬物道旣
　不主聖人其尸之乎則知聖人者主道而
　不主物主物則雜其心也莊子曰道不欲
　雜雜則多其是之謂乎此皆明無爲之理
　也○五不任智力○爲而不恃前二句言
　無爲此言有爲無爲即有爲之本也經曰
　爲無爲則無不治今此明爲而不恃者言
　不矜伐也向所謂作而不辭者物在範圍
　之内故作者不可辭次言生而不有者致
　物於空虚之地故生而不有此顯聖人處
　無爲之中而未嘗不爲也自有爲而至無
　爲則天下既以治矣百官旣以職矣君臣
　父子既以序矣朋友旣以信矣禮義既以
　明矣刑罰既以清矣百工既以具矣四夷
　既以服矣百姓旣以定矣聖人於此不歸
　其功然則歸之誰耶聖人作之初無心成
　之亦無心蓋一切塵縁本無自性聖人之
　心亦虚而已此言大聖之道也若夫爲一
　事曰仁行一事曰義從以矜伐於人不過
　霸者之事而已又豈與隆古比治哉○六
　神化不留○功成不居道無定體因物以
　爲體常無一心因心而爲心響之發也其
　在聲物之生也其在色至于手執足行夢
　思覺想前念未滅後念復興是心本無縁
　塵而作聖人覺此其誰居乎然則功成者
　居其位也居其位而不去者是泥迹於有
　爲也泥迹於有爲宜其膠固而不解若是
　則豈有道者之心哉語曰旣得之患失之
　苟患失之無所不至矣又況出治之聖人
　乎聖人則不然體天而行也比夫四時之
　運功成者去去則無繫矣易曰乘木舟虚
　不特去者而然其在位之心亦若是而已
　苟爲不然則道有去留矣今所謂功成不
　居者進退有道也易曰知進退存亡而不
　失其正者其唯聖人乎夫乾之亢陽用九
　之義是也居天下之廣居孟子之言是也
　大名之下難可乆居鴟夷子之言是也二
　邊俱不立中道不須安釋氏之言是也内
　觀起火十月脱胎眞人之言是也知此者
　非聖人而疇克焉哉○三牒前顯常○夫
　惟弗居是以不去所言去者名與位也所
　不可去者獨立而不改也




道德眞經集義卷之五




道德眞經集義卷之六詩一
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　天下皆知章
　邵若愚曰天下皆知至不去天下皆知美
　之者己亦傚之爲美斯惡已皆知善之者
　己亦倣爲善斯不善己夫何故觀有無互
　换之相生難易事之相成長短理之相形
　高下勢之相傾聲音是非之相和前後瓞
　瓞之相隨世人因著美善事障本心逐境
　以爲遂生八萬四千煩惱是以處之無心
　爲之無事所以能齊萬物行之治世可不
　言而教天下且萬物並作而聖人不以言
　辭分别者恐民生好惡之情於己無所與
　於民無事取縁以無事安民故生民不知
　有君之化雖爲君父而不恃功業成而不
　居夫惟不居於跡是以德存而不去
　王志然曰天下皆知至不去夫美惡善否
　古今對治之術通天下皆知之矣而美者
　有惡爲之對而善者有不善爲之對知美
　惡善否之所在則美者自美吾不知其美
　也惡者自惡吾不知其惡也況善否云乎
　哉善善惡惡非肆情縱欲之妄有而何且
　善之不善安有美之不美者焉美之爲美
　安有善之不善者焉鑑明則塵垢不止心
　明則善惡自彰而愚者反是莊子曰是非
　吾謂情者是也吾所謂無情者言人不以
　好惡内傷其身常因自然而不益生者也
　夫何世人每陷於對待之境不能自出其
　所囿不偏諸有則偏諸無不滯諸形則滯
　諸數故曰有無也難易也長短也高下也
　音聲也前後也原其所起不謂之無端由
　也已其必有㫖焉不立一物兹謂常無不
　廢一物兹謂常有故曰有無之相生嚴君
　平曰無難無以知其易無易無以知其難
　古謂先難而後獲經謂多易必多難故曰
　難易之相成無長無以知其短無短無以
　知其長御解曰若尺寸是已無高無以知
　其下無下無以知其高御解曰若山澤是
　已無聲無以知其音無音無以知其聲六
　律既協八音旣諧所謂音聲之相和者必
　矣無前無以知其後無後無以知其前春
　先而夏從長先而少從所謂前後之相隨
　者必矣之六者固不出其所位以跡觀之
　未始不異以道觀之未始不同曾不若聖
　人治天下槩以無爲之道而處之則無不
　治矣故曰我無爲而民自化用不言之教
　教之天下使民不欲以靜默而成之天下
　口耳之教學譊譊之說將無所開其喙故
　曰我好靜而民自正聖人無作作則萬物
　
　睹有所作則有所治焉生而或有則未能
　忘我者也爲而或恃則有所託焉者也功
　成或居則有所繫焉者也惟其不自作不
　自有不自恃不自居所以與道翱翔於萬
　物之上而常自若未始或去者矣
　黃茂材曰天下皆知至斯不善已目美於
　色耳美於聲口美於味天下之謂美也以
　此爲美豈不至於惡乎行一善行亦可謂
　之善矣言一善言亦可謂之善矣雖不足
　以進爲道然未至於爲惡故曰斯不善已
　天下之所謂美者不足以爲美天下之所
　謂善者不足以爲善然則何以爲美且善
　乎曰淡乎無味斯吾所謂美也處人所惡
　斯吾所謂善也知乎此者然後可與入道
　故有無相生至行不言之教有與無對故
　能相生難與易對故能相成長與短對故
　能相形高與下對故能相傾聲與音對故
　能相和前與後對故能相隨天下事物莫
　不皆然聖人與人混處其中亦豈能捨是
　哉然觀此理其處事也無爲而爲其行教
　也不言而言故能不累於物萬物作而不
　辭至是以不去夫盈於天地之間者無非
　無也其作之者誰乎其生之者誰乎其爲
　之者誰乎是必有主宰默運於其間道雖
　無名不可得而辭其名道雖無跡不可得
　而辭其跡故曰作而不辭若夫生而有其
　生之功爲而恃其爲之力其爲道也淺矣
　聖有體此不有不恃何功之不可成功成
　不居者生而不有爲而不恃之謂夫如是
　則與道合而爲一無適不可何用遠去於
　人哉
　程泰之曰天下皆知至斯不善矣衆所嘉
　尚則命以爲美事爲曲當則名以爲善美
　之與善固可貴矣而不可使人得而明知
　也我之示彼之見也我固尚之彼必效之
　羊質虎皮反以亂眞故天下知此之爲善
　爲美則遂入於不善不美也世或貴遜則
　必有陰請而陽辭者反假之以濟其貪也
　世方尚儉則又有羸服弊車自挈壺飱者
　是又故自菲陋以中上欲非其中心實然
　也若夫體道之人藏其用而不示使人由
　而不知則夫至德之世相愛而不知以爲
　仁端正而不知以爲義者是其效也正如
　嬰兒之慕駒犢之從不知慕從之爲孝而
　自與孝合者乃其孝之眞者歟老氏上乎
　道而言自然者皆此類也故有無至相成
　誠有是美誠有是善是之謂有詐焉而爲
　則直無耳積思累行以及美善是之謂難
　摸其似而放爲之則易也夫眞美不生美
　而生惡眞善不生善而生不善何也積思
　累善者難而售僞假眞者易也故表示美
　善以觀欲天下人從其易者爲之以益其
　巳之所無而衒世人之所不知其理固相
　因仍也長短至相傾好胜自衒之心人皆
　有之上之人昭昭乎揭美善以詔天下彼
　愧其無有知其難及是從其易者爲之以
　求益其所無於是恥其短之見形於長也
　則扶跂其卑以傾人之高此皆善否美惡
　轉易之本也聲音之相隨聲人聲也音樂
　之成文者也登歌在上而匏竹受之以爲
　樂均是其所以爲相和也謂其相和之先
　後則又常相追逐也莊子曰我固賣之彼
　固鬻之以此理達諸治道則不止音之和
　聲而已也一以傳十十以傳百前後之相
　隨者未已也故上之所向不可使人人知
　之也是以至之事凡老氏之言無爲所包
　甚廣而隨事指者不一其地也此之無爲
　主動化以言也胸中實分當否而外貌全
　泯形迹美者心固美之而不露其美之之
　意善者心亦善之而不示其善善之迹此
　其於作爲之地默行其意而不著其狀是
　謂無爲之事也夫其爲此者何也正慮夫
　意向外著而人得習其好以讎其僞也其
　曰處者立撫於此安而居之不復雜以他
　事也行不言之教通彼我必以言既曰教
　矣而無言以喻則人將何所循以爲趍耶
　此章之指正惡夫好尚外形而人得放而
　爲僞也名此事之爲美表此人之爲善形
　諸褒借播諸號令人從其所美所善而摹
　擬其似則向之眞美眞善皆將轉爲假託
　矣老子於是究其僞之所起而反之矣其
　中未嘗不存動化之機而外焉不示抑揚
　之則使夫游泳其間者莫知夫何者之可
　以中上欲也則謂道非明民將以愚之此
　正教焉而不言者也若夫立師資之等列
　分親生之先後則夫不言之教雖其默如
　淵而其聲如雷矣萬物作焉至功成不居
　作者興起而承其教也生如動而徐生之
　生也教孚於人而善心有萌者是其所以
　生之也爲者其作爲之地也功者以天下
　之自化自賔者而歸其傚於己也夫無爲
　之事不言之教其事其言非家至户到各
　立一則也放天地不仁之大槩四海而用
　一撫焉凡能興起而應其所教者歸斯受
　之未嘗有所却謝也善者吾善之不善者
　吾亦善之是之謂不辭也善心有萌其教
　已效而猶不肯自以爲當也是不有且不
　恃也及其作也生也爲也三者皆底于成
　則功且遂矣乃又棄而不居則若己未嘗
　有預也嗚呼其已大矣事之未濟也以爲
　己任及其已濟也不爲己功此大道之所
　以不肯爲德也夫惟至不去有形必終於
　壞有數必終於盡是凡有必趍於無也則
　其去安可得留也若夫功成而不居則直
　付之無有是在我者無盈可虧無成可壞
　則安得而去也春之華物是明以發生之
　德自居也故其華可代秋而成實是明以
　揫歛之事自任也故其實可落若元氣行
　乎四時之表生生而不自生化化而不自
　化則亘萬古而常然此旣無所於留彼亦
　無所於往也是謂自古及今其名不去以
　閲衆甫也論儒者恨民之難覺而老氏恨
　其不愚故其言曰民之難治以其智多又
　曰民多利器國家滋昏至其自言待之之
　道則曰道非明民將以愚之又曰魚不可
　脱於淵國之利器不可以示於人推此言
　也則夫力詆聖智仁義而欲棄絶其具者
　意不專在乎聖智仁義也其曰智慧出有
　大僞者是其所從立矯之本也蓋禮法之
　立自義堯始其立也以補結繩之簡也既
　病其簡故從而祖習者其勢不容不趍於
　繁及其繁也制度機括布滿暴白民之巧
　者既有所見亦有所放是上能出智以防
　民而民亦能放智以亂法也此老氏所爲
　追咎智慧之多事而欲矯之以無爲也懲
　明民之啓僞而欲矯之以無迹也夫川實
　而谷虚丘夷而淵實一彼一此旣已對立
　則勢不兩大故聖智仁義不容不在棄絶
　之域也然而聖智仁義老氏終不免取之
　以寓此道則其所欲棄絶者豈其實理也
　哉宄終觀敝而咎其播宣利器以明示民
　焉耳即此兩章而詳味之豈不灼其可見
　也哉其曰不尚賢也者非賢不肖一律也
　特不肯表而出之始季徹之謂危其樓觀
　以招致投迹者耳曰天下皆知美善之爲
　美善斯入於不美不善正亦默運其迹而
　不使至於奔趍假託焉耳至其師資兼用
　而高下有分動靜兩立而情生有機則雖
　外示兼容而中實有别也旣以兼容之公
　來天下又以甄别之機動人心此其法出
　於易之藏用而非老氏之意創也特其施
　置有淺深焉耳易之言曰顯諸仁藏諸用
　顯者有具可示之謂也藏者致用之本深
　密難測之謂也禮樂刑政旣已裁爲治具
　而猶病夫可使之由而不能使之知也則
　夫據總體道以制爲此具者雖欲示之亦
　無由可示也故易之藏用其極致遂至於
　入神也神云者不疾而速不行而至老氏
　模之以謂無爲而無不爲者是也特變其
　語度以自立己則焉耳學者不敢以此議
　易而皆用此爲老氏譏病則是否何其無
　定也然其施置不免小異於易者則亦不
　可掩蓋矣易求顯於用而不可故常恨百
　姓之愚而不能自同乎仁智之有見也者
　氏則直欲從而愚之必待其無知無欲然
　後與取歙張一出於我也此其異也
　詹秋圃曰天下皆知至不去養身一章始
　欲相忘於不識不知之表終欲相反相成
　而不自大其大以居天下之大也故曰天
　下皆知美之爲美善之爲善適恐好慕乖
　張至於爲惡爲不善已善事爲字偶對待
　自相生而極於相隨其反復各以類從爲
　消長是以聖人處無爲之事行不言之教
　付萬物於此作彼應而不辭讓生而不自
　有爲而不自恃雖及功成而弗居必且推
　之而不去矣蓋善養吾身者能以功成身
　退自處則居安資深又寧失其肩背乎
　張沖應曰天下皆知至不去大道惡盈而
　持謙也才美矣而衆美之終爲起妬名善
　矣而衆善之終爲起爭妬固害身爭亦害
　身故龐涓逞其才而中樹下之失韓信貪
　其名而遭雲夢之誅是皆不足以語玄道
　者也聖人者出不恃其才之所獨有而常
　懷見有爲無之心不借其功之所難成而
　常有見難爲易之念彼短我兮我推之以
　長而短爲長所覆故曰相形彼高我兮我
　居之以下而高爲下所抑故曰相傾彼感
　此應而聲音相和前行後效上下自順處
　之以無爲之事行之以不言之教以道律
　身以身闡道眞心固矣萬物作而心不亂
　貪心絶矣萬物生而心不有志可爲而不
　逞所爲功已成而不居其位子房所以赤
　松之遊速鍾離權所以玉洞之去忙皆此
　養也夫有此養則精長固氣長存神長清
　而身長生福德在我而不去
　白玉蟾曰天下皆知美之爲求爲美名美
　斯惡已不得美名皆知善之爲求爲善人
　善斯不善已反爲惡人故有無相生無必
　生有有必生無難易相成先難後易先易
　後難長短相形道本無形自相長短高下
　相傾天旋地轉本無高卑音聲相和一風
　所鳴萬籟皆應前後相隨往古即今來今
　即古是以聖人處無爲之事貴乎自然行
　不言之教道寓於物萬物作焉而不辭無
　必生有安得不生儻若不生安見長存生
　而不有無非妄幻爲而不恃今日今日而
　已功成而弗居豈可與夢爲實夫惟弗居
　忘外而不忘其内也是以不去一我自存
　也
　廖粹然曰天下皆知美之爲美人皆以色
　聲香味觸法喜怒愛惡哀樂欲爲强美吾
　知則不然夫何故哉斯惡已故好事多魔
　七情内攻六賊外寇一切貪欲必爲身害
　吾恒恬憺無爲以學道得道爲强豈不美
　歟皆知善之爲善亦以爲善最樂或作善
　功濟人利物皆是善事吾見未然何故斯
　不善已人非堯舜或未做好事先欲望報
　賄上留心或生悔吝恐未盡善吾嘗清靜
　定慧安心養神以守道而成功爲上善豈
　不樂哉故有無相生此言道德妙用難易
　相成造化始端長短相形器質法度高下
　相傾天地變通音聲相和風氣吹嘘前後
　相隨古今生化此皆道妙無有窮盡是以
　聖人太上老子得道之名或曰大上曰聖
　人曰有道之士曰人主曰道者曰心君曰
　大丈夫隨事稱也處無爲之事此是根本
　行不言之教太上曰默默默無限神仙從
　此得萬物作而不辭百姓日用而不知是
　吾道生而不有生化無窮爲而不恃施恩
　而不望報功成弗居生成萬物而不爲主
　夫惟弗居自愛而不自貴是以不去亘古
　亘今無來無去
　陳碧虚曰天下皆知至斯不善已天下者
　舉大凡而言凡在天覆之下也夫美善生
　於妄情凡人以情之所好爲美而情之所
　惡爲惡縱己妄情非惡而何以己之所是
　爲善而己之所非爲不善縱己是非安有
　美乎莊子曰是非吾所謂情也吾所謂無
　情者言人之不以好惡内傷其身常因自
　然而不益生也此謂止於實當也夫聖人
　豈無美善蓋有而不矜同於無也不矜則
　德全同無則害遠德全害遠美善盡矣若
　乃王者以美善化天下使天下知其美之
　爲美蓋未盡善也故子謂武盡美矣未盡
　善也經曰上德不德下德不失德也且天
　下善人少而不善人多若嬌其治迹竊而
　侮之斯爲惡已豈曰善乎嚴君平曰昭昭
　不常存冥冥不常然榮華扶疏始於仲舂
　薺麥陽物生於秋分冬至之日萬物滋滋
　夏至之日萬物愁悲謂其盛必有衰美必
　有惡陰陽尚爾況於人乎斯戒其矜誇美
　善者也故有無之相生至前後之相隨此
　六事者因矜美善動入有爲有爲既彰偏
　執斯起偏執則殘賊互生物失其性故結
　以聖人無爲而淵德不去故有無之相生
　者謂有無之性本不相生今言有必出於
　無論無必生於有故曰有無之相生難易
　之相成者也謂難易之法本不相成譬如
　陶者易於治埴必難於治木匠人易於治
　木必難於治埴彼此易則難就各守其工
　則易成故曰難易之相成也長短之相刑
　者謂長短之相形本不相形故見鶴則知
　鳧脛之短觀鳧則識鶴脛之長以此相因
　物皆如是故曰長短之相形也高下之相
　傾者謂高下之名本不相傾夫名位不足
　故有傾奪之心若處高而不驕貴故無下
　之者在下而不卑辱故無高之者若企羡
　交馳則遞相傾覆故曰高下之相傾也音
　聲之相和者謂音聲之鳴本不相和是猶
　天籟吹物不同使其自已也而世謂音律
　聲氣合成歌曲以相和鳴故曰音聲之相
　和也前後之相隨者謂前後之時本不相
　隨有如日夜相代昨夜是今日之前今日
　乃昨夜之後又如前後行歩之迹舉足下
　足何先何後遷易相隨無有窮盡故曰前
　後之相隨也嚴君平曰無以有亡有以無
　形難以易顯易以難彰寸以尺短尺以寸
　長山以谷摧谷以山傾音以聲别聲以音
　停先以後見後以先明故無无則無以見
　有無有則無以知无無難則無以知易無
　易則無以知難無長則無以知短無短則
　無以知長無山則無以知谷無谷則以無
　知山無音則無以知聲無聲則無以知音
　無先則無以知後無後則無以知先凡此
　數者天地之驗自然之符陳列暴慢然否
　相隨終始反覆不可别離神明不能遁陰
　陽不能違由此觀之帝王之事不可以有
　爲爲也是以聖人至行不言之教此言上
　古無爲之君不以美善治天下而天下自
　治也是以者說下以明上也無爲者非拱
　默閑堂也謂聖人美善都忘滅情復性自
　然民任其能物安其分上下無擾故云處
　無爲之事也行不言之教者謂以身帥導
　正容悟物隨時舉事因資立功理契言忘
　故曰行不言之教萬物作而不辭作動也
　聖人在宥天下無事無爲故百姓耕而食
　織而衣含哺而熙鼓腹而遊樂其性分而
　動皆善無爲之化也故聖人任之而不辭
　夫民可使由之而不可使知之此乃上德
　不德之風也生而不有至功成不居萬物
　自生卓然獨化不爲己有群品營爲各適
　其性不恃己德功成事遂道治於物心遊
　姑射之山不居萬民之上此聖人之全德
　也夫惟不居是以不去夫聖人功同造化
　使萬物咸得其極而忘名忘己也不居者
　不以寳位據爲己有故民莫覺莫知是以
　其道不喪其德不去也鴻烈解曰楚將子
　發攻蔡踰之宣王郊迎列田百頃而封之
　執圭子發辭不受曰治國立政諸侯入賔
　此君之德也發號施令師未合而敵遁此
　將軍之威也兵陳戰而勝敵者此庶民之
　力也夫乘民之功勞而取其爵禄非仁義
　之道也故辭而弗受故曰功成不居夫惟
　不居是以不去
　謝圖南曰天下皆知至善已聖人之治天
　下善政美化深入人心而人不知其爲善
　美之迹後世行一政施一令而人善之興
　一利除一害而人美之非不可也而昭昭
　在人耳目未必能得人之心故不知者其
　感深知之者其迹淺深者難窮淺者易露
　夫苟易露則美之於惡善之於不善特一
　反掌間爾下文所以及有無難易之戒其
　㫖深矣故有無至相隨無平不陂無往不
　復聖人其能必美之不爲惡善之不爲不
　善乎無生有有復生無難成易易復成難
　長短高下相形相傾反覆變易初無一定
　也如聲動而音和之先行而後隨之理之
　必然勢之必至也是以聖人至不去聖人
　知天下之情若是其不常也故任物理之
　自然事處以無爲教行以不言則曰善曰
　美孰得而知之物當作起不辭其責物當
　生育不有其利爲無不爲而不恃其能爲
　成無不成而不居其成功天下各適其適
　而聖人若無預焉然雖不居其功而天下
　捨聖人而何往聖人無心於天下而天下
　自不能無心於聖人此所以爲上古之世
　歟蓋嘗論之古今世變之盛衰人情物理
　之消長至不齊也泰之有否益之有損剥
　之有復蹇之有解既濟之有未濟易固言
　之矣而聖人通其變神其化常使民出入
　於不倦之中由行於不知之際此黃帝堯
　舜所以垂衣裳而天下治也所以不事詔
　而萬物成也後世縁飾以爲功矯揉以爲
　能矜善耀美非不動盪人之耳目而譬之
　剪綵以爲麗汲水以爲深生育流行之意
　不蓄於中其敗也可立而俟豈足以爲盡
　善盡美者哉
　林鬳齋曰天下皆知至是以不去此章即
　有而不居之意有美則有惡有善則有不
　善美而不知其美善而不知其善則無惡
　無不善矣蓋天下之事有有則有無有難
　則有易有長則有短有高則有下有音則
　有聲有前則有後相生相成以下六句皆
　喻上面美惡善不善之意故聖人以無爲
　而爲以不言而言何嘗以空寂爲事何嘗
　以多事爲畏但成功而不居耳如天地之
　生萬物千變萬化相尋不已何嘗辭其勞
　萬物之生盈於天地而天地何嘗以爲有
　如爲春爲夏爲生爲殺造化何嘗恃之以
　爲能故曰生而不有爲而不恃其意只在
　於功成而不居故以萬物作焉而不辭三
　句發明之作猶易曰坤作成物也此即舜
　禹有天下而不與之意自古聖人皆然何
　特老子夫惟不居是以不去言有其有者
　不能有而無其有者能有之此八字最有
　味書曰有其善喪厥善便是此意聲成文
　謂之故曰音聲相和
　范應元曰天下皆知至不善已已音以語
　助自古聖人體此道而行乎事物之間其
　所以全美盡善而人不知爲美善者蓋事
　物莫不自然各有當行之路故聖人循其
　自然之理行而中節不自矜伐以爲美善
　也儻矜之以爲美伐之以爲善使天下皆
　知者則必有惡與不善繼之也故有無相
　生至相隨此以證上文美與惡爲對善與
　不善爲對是以聖人至之教是以者承上
　接下之義聖人者純於道者也亦大而化
　之之稱後皆倣此處無爲之事者體道也
　道常無爲而無不爲聖人則虚心而應物
　也行不言之教者配天也天何言哉四時
　行焉百物生焉聖人則循理而利物無有
　不當斯不言之教也萬物作焉而不爲始
　古本王弼楊孚同古本作者動也蓋寂然
　不動感而遂通者道也聖人體道而立物
　感而後應故不爲始也生而不有至是以
　不去傅奕云古本皆是處字萬物之生育
　運爲皆由於道而道未嘗以爲己有亦未
　嘗自恃至於功成而未嘗以自處夫惟不
　以功自處是以物不違也聖人體道而立
　故亦如是豈有惡與不善繼之哉
　薛庸齋曰天下皆知至前後之相隨有美
　則有惡有善則有不善天下之事無非對
　待此六者舉一隅耳顔子所謂如有所立
　卓爾者其有對待乎是以聖人至之教爲
　而不爲者無爲之事也言而不言者無言
　之教也聖人以此出其對待耳萬物作而
　不辭至不居天地不仁以萬物爲芻狗聖
　人則而象之夫惟不居是以不去以其無
　所居而亦無所去也
　休休庵曰天下皆知至前後之相隨三才
　立萬物生光華盛名相顯世間人皆知萬
　物之美可以濟用以斯爲美者不知生育
　之恩斯謂惡矣直饒皆知造化運行生成
　爲善以此爲善者但見三才之德不明大
　道斯爲不善矣嗚呼昩道而迷德逐末而
　忘本日見澆漓矣惟人最靈不能返觀虚
　明靈妙之性具大神通能爲萬象主有無
　爲妙用却乃逐妄而競作有爲情識持權
　被五欲八風貪嗔癡愛作亂無而生有有
　而生無有無相生不已所爲之事有難有
　易難者生苦易者生樂苦樂難易互相成
　就事有善惡理有長短長短相形而力有
　高下互相傾動美惡聲音相和相雜是是
　非非前者未滅後者隨生孰肯猛省還其
　淳返其朴是以聖人處無爲之事至是以
　不去聖人者達大道弘至德之人也釋云
　斷欲去愛識心達本悟無爲法内無所得
　外無所求心不繫道亦不結業無念無作
　非修非證不歷諸位而自崇最名之曰道
　無爲之道統衆德爍群昏應機濟事扶顛
　持危有自然之妙如舂行萬國風行太虚
　大達者不尚有作之功任無爲之道以自
　然之德等及世間不言而人自化修身齊
　家治國平天下不可須臾離乎道以道爲
　體者德合天地高明博厚萬物並作而不
　辭生育萬物而無我爲萬象主而不恃其
　尊大功成而不居其位夫惟不居大功不
　宰者無失也無榮辱絶是非也去者失也
　褚伯秀曰天下皆知至是以不去外而在
　物有可美可善人共知而樂趍之内而在
　己有眞美眞善人罕知而弗究也可美可
　善出於人欲有時而不美善矣眞美眞善
　根於天理亘古今而至美善也世所謂美
　惡善否皆屬妄情彼是此非敦得其正生
　於後之六對滋蔓無窮有無陰陽消長之
　類難易事爲成敗之類鶴長然後見鳧短
　山高然後見澤下聲出而音有屬春先而
　夏繼之相生相成者猶不能終保美善況
　相形相傾乎聖人推原救弊以身率之無
　爲而事自成不言而教自立民樂其俗物
　遂其性耕鑿播種物之作也我不拒之育
　養滋息物之生也我不有之任物自爲有
　不得不爲者何恃於我哉惟其有功不居
　是以功不可去莊子云我忘天下易使天
　下兼忘我難信哉或議此章繼道名無有
　之後何遽及美惡六對之繁雜蓋有道斯
　有物有物斯有名所謂無者隱矣美惡則
　物名事爲之迹著而六對不免焉聖人不
　違物性聽其流行起伏於理或背從而整
　治之因病施藥各使之瘳病去藥除聖人
　之心亦虚而已何善惡六對之能免哉
　牛妙傳曰天下皆知至斯不善矣美者好
　也善者亦好也惡與不善皆言不好也且
　如世間一件好事定是變做不好此吉中
　藏凶安中有危禍福倚伏之機也夫美莫
　美於事君事君數則辱矣善莫善於朋友
　朋友數則疏矣抱朴子曰組帳霧合羅幬
　雲離掇芳華於蘭林之囿弄紅蘤於積珠
　之池入冥八門之焜耀出驅朱輪之華儀
　然樂極則哀集至盈必有虧此美惡相縁
　之事天下之人皆知此理也故有無之相
　生從不有中有是無中生有不無中無是
　有生於無有無相生互爲其用此理之然
　也人常迷惑有無故不知道且夫形動不
　生形而生影聲動不生聲而生響無動不
　生無而生有有生而復於無生有形而復
　於無形不生者非本不生者也無形者非
　本無形者也生者理之必終者也終者不
　得不終亦如生者不得不生此皆有無相
　生之說也難易之相成夫難者易之門易
　者難之因且天下之事難難易易相倚爲
　用如有難的一件事若孜孜爲之雖難必
　成豈非易耶若以易心臨之則其爲難矣
　古語有云世上無難事只怕有心人又曰
　有心射山山須透無心射紙紙難穿洞賔
　曰難難十石芝麻樹上攤易易渾似和衣
　一覺睡老君曰天下之難事必作於易天
　下之大事必作於細是以聖人猶難之故
　終無難此難易相成之說也長短之相形
　夫物之不齊物之情也是故無長不别短
　無短不顯長長短之勢相形方别且鶴脛
　雖長斷之則悲鳧脛雖短續之則憂古人
　有言曰青松高百尺緑穗低數寸同生大
　塊間長短各有分如人之才性亦各有長
　短然各長其長各短其短則鳶飛魚躍各
　得其所自無長短之非也若稍有片善寸
　長自以爲能則長短必相形而隨之也非
　斯之謂歟高下之相傾夫高者尊也下者
　卑也雖尊卑之禮固有定在然高而不謙
　尊卑而不安分則相傾之勢由是而生也
　蓋貴以賤爲本高以下爲基若好高而不
　爲高則不高矣古語有云墻高耶雨剥而
　頽之淵卑耶水就而歸之諺曰岸上沙今
　人擔土舊人家陌上路今人來往昔人墓
　由是觀之海水桑田之變固有之矣此高
　下相傾之勢也若以勢而言之則如王公
　之子歸庶人庶人之子爲王公揚子雲曰
　朝得權爲卿相夕失勢爲匹夫此皆高下
　相傾之說也聲音之相和聲者鳴也鳴則
　有音音必有響響則必應故云音聲相和
　也且雷霆有聲不動不聞鍾鼓有音不擊
　不鳴詩云嚶其鳴矣猶求友聲易曰鳴鶴
　在陰其子和之此聲響之相隨猶形之於
　影自然而並生俱出而俱没也夫音者本
　無待於聲也聲發而響隨之耳如人言凶
　則氣麤聲和則氣悦愛人者人常愛之敬
　人者人常敬之未嘗不由己出其猶音響
　之於鳴聲此固然之理也前後之相隨夫
　身行於前影必隨之後陽唱於前陰必和
　於後此影形相逐陰陽相和前後相隨此
　則必然之理也孔叢子曰前譬之古也後
　譬之今也古今相繼猶前後之相隨初無
　間然也澄明子曰前者始條理也後者終
　條理也未聞有前而無後也亦未見有始
　而無終也前後一理也始終一貫也不由
　於前而至於後者天下無之此大修行人
　初以無爲居其前無不爲必繼之於後此
　自然之道也是以聖人處無爲之事聖人
　者天下之至人也而曰處無爲之事者何
　哉夫無爲者簡易也蓋聖人者德並二儀
　故參乾坤之理而從於簡易也何以知之
　易曰乾以易知坤以簡能易則易知簡則
　易從易知則有親易從則有功有親則可
　乆有功則可大可乆則賢人之德可大則
　賢人之業易簡而天下之理得矣此聖人
　之所以處無爲之事也行不言之教夫不
　言者忘言也蓋忘言之中至理存焉謂天
　下之理盡在不言之中故聖人得其奥理
　默而行之故云行不言之教也然夫不言
　之教謂天道也蓋天道不言而善應也孔
　子曰天何言哉四時行焉百物生焉天何
　言哉是以聖人觀天之道執天之行故云
　行不言之教也易曰天生神物聖人則之
　天地變化聖人效之天垂象見吉凶聖人
　象之河出圖洛出書聖人則之夫神物變
　化吉凶圖書亦未嘗有言也而聖人則效
　法象斯非行不言之教之謂歟萬物作而
　不辭夫作者言萬物生成之稱也不辭者
　謙不自矜也中庸曰大哉聖人之道洋洋
　乎峻極于天易曰聖人作而萬物睹然未
　嘗聞聖人自以稱能也如昔者仲尼祖述
　堯舜憲章文武上律天時下襲水土如天
　地之無不持載無不覆幬如四時之錯行
　如日月之代明萬物並育而不相害道並
　行而不相悖小德川流大德敦化是以門
　人弟子有曰夫子聖者歟何其多能也孔
　子曰聖則吾不能此謙稱不辭之謂也生
　而不有夫生者仁之稱也何以言之易不
　云生生不息之謂仁不有者不自有其仁
　也先儒曰可使天下被聖人之仁不可使
　天下知聖人之仁被聖人之仁而知聖人
　之仁則仁之小者也有方而可議也被聖
　人之仁而不知聖人之仁則仁之大者也
　無迹而名也此聖人生而不有之說也爲
　而不恃夫聖人者多才多藝者也而未嘗
　自以爲能故云爲而不恃也昔陽子居問
　聖人之治老子曰聖人之治功蓋天下而
　似不自己化貸萬物而民弗恃有莫舉名
　使物自喜立乎不測而游乎無有此爲而
　不恃之說也非斯之義歟功成不居至是
　以不去不居者不自伐其功也不去者謂
　其名不去也又云不居者身退也蓋功成
　身退則其德乃長其名乃彰故云不去也
　經曰功成名遂身退天之道是也如昔者
　禹平水土有功舜以天下襌禹禹讓舜之
　子商均避於陽城是功成不居也而天下
　之民從是其名不去也非斯之謂乎
　喻清中曰天下皆知至是以不去美在己
　不在人善在己不在人今夫積一美而欲
　使天下之人皆知之則非美已行一善而
　欲使天下之人皆知之則非善已天下之
　事有者無之對難者易之對長者短之對
　高者下之對其相生相成相形相傾猶響
　之應聲影之隨形聖人一普之以無心而
　已其事也無爲其教也不言猶之天焉作
　成萬物而不辭其勞有生之用無生之迹
　有爲之實忘爲之力吾夫子曰惟天爲大
　惟堯則之蕩蕩乎民無能名焉聖人之所
　以法天者功成而不居其功極其至也善
　積而名顯德彰而身尊我不求名而名自
　隨雖欲去之如之何去之鬳齋所謂有其
　有者不能有無其有者能有之可謂說著
　痛快處去字讀如君子去仁之去先儒謂
　爲善而避名則天下無可爲之事聖人有
　心於爲善無心於得名而名之終不可得
　而去者猶音聲之相和形影之相隨耳合
　首尾而並觀則一章大㫖脉絡聯屬末復
　提起兩語曰夫惟弗居是以不去非特作
　文之妙處而教人之意可謂深切著明也
　矣
　胥六虚曰天下皆知至前後之相隨夫福
　爲禍本吉乃凶源自然之理也人莫之能
　知故聖人慈憫世之不悟告之曰天下皆
　知其美善而趨之樂之而不知其惡與不
　善由此而生也是理也猶有無之相生難
　易之相成長短之相形高下之相傾音聲
　之相和前後之相隨自古迄今事事物物
　皆有反對如環無端若夫超然獨立而無
　對者其惟聖人乎是以聖人處無爲之事
　至是以不去是以聖人獨立而無與之反
　對者蓋其處無爲之事行不言之教也無
　爲之事非不爲也謂順物自然因而不作
　感而遂通耳行不言之教非緘默而已謂
　至誠内修忠信外施天下從之無事辭費
　也若然者雖日應萬機和而不倡所以不
　辭勞故曰作而不辭也天下之民生者由
　其自養而己無所與故曰生而不有也立
　事建功循其分内爲其當然不恃爲己能
　故曰爲而不恃也至於功成事遂即退身
　避位故曰功成不居也夫惟如此法以天
　道其身全其功存是以千萬世稱譽而不
　絶矣故曰是以不去
　拾遺○肇曰有無相生其猶有高必有下
　然則有無雖殊俱未免於有也此乃言象
　之所以形故借出有無之表者以祛之○
　光曰此六對者物之所以不齊惟喪耦者
　能同之
　諸子旁證○文子曰老子云道可以弱可
　以彊可以柔可以剛可以陰可以陽可以
　幽可以明可以包裹天地可以應待無方
　知之淺不知之深知之外不知之内知之
　麤不知之精知之乃不知不知乃知之孰
　知知之爲不知不知之爲知乎夫道不可
　聞聞而非也道不可見見而非也道不可
　言言而非也孰知形之不形者乎故天下
　皆知善之爲善也斯不善矣知者不言言
　者不知
　石潭曰天下皆知美之爲美斯惡已皆知
　善之爲善斯不善矣故有無相生難易相
　成長短相形高下相傾音聲相和前後相
　隨美惡善不善有無難易長短高下皆對
　待言其無常名也有美則與惡對有善則
　有不善對故曰天下皆知美之爲美斯惡
　已皆知善之爲善斯不善矣至於有有則
　有無對有難則有易對有長則有短對有
　高則有下對所以相生相成相形相傾也
　然此皆相反者至於聲音前後非甚相反
　而併及之何哉蓋言彼之相生相成相形
　相傾者亦如聲音之相和前後之相隨必
　然之理也此又以其不相反者形容其必
　相反也是以聖人處無爲之事行不言之
　教無爲不言皆所以體夫道之無名者也
　有名則有爲有言道既無名何待於言且
　爲乎是以岀於美惡善不善之外夫惟無
　爲不言也美尚不得而名況惡乎善尚不
　得而名況不善乎萬物作焉而不辭生而
　不有爲而不恃功成而弗居萬物作而吾
　亦不辭聽其作也生而不有我雖生之而
　未嘗以爲我有以生之也爲而不恃我以
　無爲而爲而未嘗恃其有所爲也功成弗
　居雖生之爲之不可謂無功而不居其功
　也如此則吾雖美而人不知其爲美吾雖
　善而人不知其爲善矣夫惟弗居是以不
　去有居則有去我自居以美美名去則爲
　惡矣我自居以善善名去則爲不善矣惟
　處無爲之事行不言之教作而不辭生而
　不有爲而不恃功成而不居是以其名不
　去也其名不去則吾之名矣此段乃申上
　無名之義
道德眞經集義卷之六
道德眞經集義卷之七詩二
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　不尚賢章
　考異(河上公作安民章趙實/庵作至神獨化義章)
　唐明皇疏前章明萬殊逐境善化則歸根
　此章明貴尚不行無爲則至理首標不尚
　絶矜徇之跡次云聖理示立教之方結以
　無爲明化成而復樸也
　杜光庭曰大聖人爲理賢人輔之魚水相
　資安得不用上自二五之主至于霸王之
　君開國建功仗賢爲本不尚者矜徇誇衒
　之行也賢人用則人自理矜衒用則怨爭
　興不尚矜誇自無怨爭不貴乎麗容珍貨
　則人無貪求乃合乎聖合虚資腹無知無
　欲之尚矣
　張沖應曰安者治也民即人也此章蓋謂
　王侯大人反身入道有以養其身則表正
　影從而人皆以無爲爲本斯無不治安者
　矣
不尚賢使民不爭不貴難得之貨使民不爲
盜不見可欲使心不亂是以聖人之治虚其
心實其腹弱其志强其骨常使民無知無欲
使夫知者不敢爲也爲無爲則無不治矣
　考異(使心不亂古本作使民心不亂無/不治傅奕孫登作無不爲古本同)
　河上公曰不尚賢賢謂世俗之賢辯口明
　文離道行權去質爲文也不尚者不貴之
　以禄不貴之以官使民不爭不爭功明返
　自然也不貴難得之貨言人君不御好珍
　寳黃金棄於山珠玉捐於淵使民不爲盜
　上化清淨下無貪人不見可欲放鄭聲遠
　美人使心不亂不邪淫不惑亂也是以聖
　人之治說聖人治國與治身同也虚其心
　除嗜欲去煩亂實其腹懷道抱一守五神
　也弱其志和柔謙謙不處權也强其骨愛
　精重施髓滿骨堅常使民無知無欲反朴
　守淳使夫知者不敢爲也思慮深不輕言
　爲無爲不造作動因循則無不治矣德化
　厚百姓安
　王輔嗣曰不尚賢至使心不亂賢猶能也
　尚者嘉之名也貴者隆之稱也惟能是任
　尚也曷爲唯用是施貴之何爲尚賢顯名
　榮過其任下奔而競效能相射貴貨過用
　貪者競趣穿窬探篋没命而盜故可欲不
　見則心無所亂也是以聖人至實其腹心
　懐智而腹懷食虚有智而實無知也弱其
　志强其骨骨無知以幹志生事以亂常使
　民無知無欲守其眞也使夫知者至無不
　治矣智者謂知爲也
　唐明皇曰不尚賢使民不爭尚賢有迹循
　迹則爭興使賢不肖各當其分則不爭矣
　○疏尚崇貴也賢才能也言君崇貴才能
　則有迹徇迹而失眞失眞必尚賢之由循
　迹起交爭之弊不若陶之玄化任以無爲
　使雲自從龍風常隨虎則唐堯在位不乏
　元凱之臣伊吕升朝自得台衡之望各當
　其分人無覬覦則不爭也不貴難得之貨
　使民不爲盜難得之貨謂性分所無者求
　不可得故云難得夫不安本分希效所無
　旣失性分寧非盜竊欲物任其性事稱其
　能則難得之貨不貴性命之情不盜矣○
　疏人之受生所禀有分則所禀材器是身
　貨寳分外妄求求不可得故云難得人不
　安性分希慕聰明且失天眞盡成私盜今
　使賢愚襲性能否因情既無越分之求自
　輕難得之貨皆得性已誰爲盜乎故莊子
　曰不仁之人竊性命之情而饕富貴又解
　云以人君不貴珠犀寳貝則其政清靜故
　百姓化之自絶貪取人各知足故不爲盜
　矣不見可欲使心不亂旣無尚賢之迹不
　求難得之貨是無可見之欲而心不惑亂
　也○疏希慕聰明是見可欲欲心興動非
　亂而何今既不崇貴能亦不妄求越分則
　不見可欲之事而心不惑亂也是以聖人
　之理○疏說聖人理國理身以爲教本夫
　理國者復何爲乎但理身爾故虚心實腹
　絶欲忘知於爲無爲則無不理矣虚其心
　心不爲可欲所亂則虚矣○疏夫役心逐
　境則塵事汨昏靜慮全眞則情欲不作情
　欲不作則心虚矣莊子云虚室生白謂心
　虚則純白自生也故曰虚其心實其腹道
　德内充則無矜徇亦如屬厭而止不生貪
　求矣○䟽腹者受足則不貪欲使道德内
　充不生貪愛故云實其腹屬厭而止者春
　秋閻没汝寬諫魏武子詞也欲以小人之
　腹爲君子之心屬厭則足而不貪也弱其
　志心虚則志弱○疏志者心之事事在心
　曰志欲令心有所行皆守柔弱故知心虚
　則志弱矣强其骨腹實則骨强○疏骨者
　體之幹既其道德内充常無貪取不貪則
　腹實腹實則骨堅强也常使民無知無欲
　常使人無爭尚之知無貪求之欲○疏聖
　人所以虚心實腹之教者常欲使百姓無
　爭尚之知貪求之欲令其自化爾使夫知
　者不敢爲也清靜化人盡無知欲適有知
　者令不敢爲也○䟽無知無欲者己清靜
　矣則使夫有知者漸陶淳化不敢爲徇迹
　貪求而無爲也爲無爲則無不治矣夫於
　爲無爲而人得其性則淳化有孚矣○疏
　夫得其性而爲之雖爲而無爲也且絶尚
　賢之迹不求難得之貨人因本分物必全
　眞於爲無爲復何矜徇既無聲而無臭人
　固不識而不知淳風大行誰云不理
　杜光庭曰不尚賢使人不爭徇迹者矯妄
　之謂也尚賢之㫖既興矯妄之人必至何
　者賢難知也詐而疑信佞而疑忠豈易辨
　哉經云智慧出有大偽是則上好智下應
　之以偽上好賢下應之以妄不若正身率
　下無爲御人陶以太和化以清靜則佐理
　之賢自爲其用矣乃雲龍風虎之謂也雲
　從龍風從虎者易乾卦孔子解九五之辭
　九五飛龍在天能廣感衆物故水流濕火
　就燥云從龍風從虎各隨其類自相應感
　以況帝王升九五之位萬國來庭云聖人
　作而萬物睹本乎天者親上本乎地者親
　下此言水是陰若流於地必就濕處火是
　陽若焚於薪必就燥處言此二物無識無
　情爲氣相感尚猶如此又龍是水畜雲是
　水氣龍吟則景雲起虎是威猛之獸風是
　振動之物虎嘯則谷風生此二物是有識
　有情與無識無情者因氣類同亦相感如
　此況聖人降世飛龍在天聖賢相須萬物
　交感故廣其事爾唐堯在位者帝堯號陶
　唐氏姓伊祁名放勛帝舜有虞氏顓頊之
　後喬牛之孫瞽瞍之子母曰握登生舜於
　姚丘因爲姚氏名重華元凱之臣者即八
　元八凱也昔高辛氏有才子八人伯奮仲
　堪叔獻季仲伯虎仲熊叔豹季狸忠肅恭
　懿宣慈惠和天下之人謂之八元高陽氏
　有才子八人蒼舒隤鼓禱戭大臨龍降庭
　堅仲容叔達齊聖廣淵明允篤誠天下之
　人謂之八凱此十六族齊其美不隕其名
　堯不信用舉舜爲堯臣舉八元使布五教
　于四方舉八凱使主后土台衡之望者天
　子置三公之官以象三合也不貴難得之
　貨使民不爲盜人之生也禀天地之靈得
　清明沖朗之氣爲聖爲賢得濁滯煩昩之
　氣爲愚爲賤聖賢則神智廣博愚昩則性
　識昏濛由是有性分之不同也老君謂孔
　子曰易之生人及萬物鳥獸昆蟲各有奇
　偶謂氣不同而凡人莫知其情唯達道德
　者能原其本焉文子云清氣爲天濁氣爲
　地和氣爲人於和氣之間有明有暗故有
　賢有愚愚欲希賢即越分矣暗欲代明即
　妄求矣此爲竊性命之情而饕貴富莊子
　駢拇篇之詞也夫貴富所以可饕猶有篙
　之者若乃無可尚之迹則人安其分將量
　力受任豈直决己效彼以饕竊非望哉人
　君不貴珠犀寳貝之貨不息貪人人各自
　足斯可謂不爲盜也不見可欲使心不亂
　希慕羡望也性識有限而羡望聰明是爲
　越分名之爲欲又修道之士初階之時願
　行未周澄鍊未熟畏見可欲爲境所牽乃
　栖隱山林以避囂雜及心泰志定境不能
　誘終日指揮未始不晏如也所謂小隱於
　山大隱於□未能絶欲恐境所牽乃栖遁
　山林以避所見及其澄心息慮想念正眞
　外無撓惑之縁内保恬和之志雖營營朝
　市名利不關其心碌碌世途是非不介其
　意混迹城市何損於修眞乎是以聖人之
　理天眞皇人謂黄帝曰未聞身理而國不
　理者夫一人之身一國之象也胸腹之位
　猶宫室也四支之别猶郊境也骨節之分
　猶百官也神猶君也血猶臣也氣猶民也
　知理身則知理國矣愛其民所以安國也
　希其氣所以全身也民散則國亡氣竭則
　身死亡者不可存死者不可生所以至人
　銷未起之患理未病之疾氣難養而易濁
　民難聚而易散理之於無事之前勿追之
　於旣逝之後子勗之焉虚其心惟道集虚
　虚心則道集於懷也道集於懐則神與化
　遊心與天通萬物自化於下聖人自安於
　上可謂至理之代矣虚室生白者莊子人
　間世篇之詞也室者心也視有若無即虚
　心也心之虚也純白自生純白者大通明
　白之貌也内觀經云夫心者非青非赤非
　白非黄非長非短非圓非方大包天地細
　入毫芒制之則止放之則狂清靜則生濁
　躁則亡明照八表暗迷一方人之難伏惟
　在於心所以教人修道即修心也教人修
　心即修道也心不可息念道以息之心不
　可見因道以明之善惡二趣一切世法因
　心而滅因心而生習道之士滅心則契道
　世俗之士縱心則危身心生則亂心滅則
　理所以天子制官僚明法度置刑賞懸吉
　凶以勸人者皆爲心之難理也無心者令
　不有也定心者令不惑也息心者令不爲
　也制心者令不亂也正心者令不邪也淨
　心者令不染也虚心者令不著也明此七
　者可與言道可與言修心矣實其腹夫心
　者嗜好無窮腹者含受有足心無窮故虚
　之腹有足故實之心虚則衆欲不生腹實
　則貪求自止懐忠信抱質朴可謂德充於
　内矣舂秋者魯史記之名也註閻没汝寬
　諫者舂秋昭公二十八年晋魏獻子舒爲
　政以其子戊爲梗陽大夫今晋陽也冬梗
　陽有獄戊不能斷以其獄上於獻子訟人
　之大宗以女樂爲賂魏子將受之戊謂魏
　子二大夫閻没汝寬曰主以不賄聞千諸
　侯者受梗陽之賄貪莫甚焉吾子必諫皆
　許諸退朝待于庭饋入魏子召二大夫食
　比置三歎既食使坐魏子曰吾聞諸伯叔
　諺曰惟食忘憂吾子置食之間三歎何也
　同辭而對曰他人賜二小人酒不夕食饋
　之始至恐其不足是以一歎中置自咎曰
　豈將軍食之而以不足是以再歎及饋之
　畢願以小人之腹爲君子之心屬厭止是
　以三歎魏子辭梗陽之賄獻謚也疏云武
　子則武子名顆謚曰武閻没汝寬二大夫
　諫武子之音願以小人之腹爲君子之心
　腹則易足心則難滿欲其息貪不受梗陽
　之賄小人腹飽猶知厭足君子之心亦宜
　然矣春秋美之魏氏納諫所以興也弱其
　志詩序曰在心爲志夫心之所起爲志所
　行爲事心旣柔弱則無險躁紛競之事皆
　處和平矣事和平則爲理之本强其骨弱
　其志則廉柔不犯於外强其骨則堅固有
　備於内爲道之者筋骨堅强百疾不能侵
　矣腹實則骨强和氣充也理國者政清則
　民靜費省則力豐民靜者志弱之謂也力
　豐者骨强之謂也常使民無知無欲貪求
　則爭起有知則事興爭欲既無清靜自化
　矣使夫知者不敢爲也下化於上猶風之
　偃草淳和普洽則皆返無爲也爲無爲則
　無不治矣無爲之理其大矣哉無爲者非
　謂引而不來推而不去迫而不應感而不
　動堅滯而不流捲渥而不散也謂其私志
　不入公道嗜欲不枉正術循理而舉事因
　資而立功事成而身不伐功立而名不有
　若夫水用船砂用肆泥用橇山用樏夏瀆
　冬陂因高而田因下而池故非吾所謂爲
　也乃無爲矣聖人之無爲也因循任下責
　成不勞謀無失策舉無遺事言爲文章行
　爲表則進退應時動靜循理美醜不好憎
　賞罰不喜怒名各自命類各自用事由自
　然莫出於己順天之時隨地之性因人之
　心是則群臣輻凑賢與不肖各盡其用君
　得所以制臣臣得所以事君此理國無爲
　之道也無聲無臭者詩大雅文王篇也言
　天道難知耳不聞聲音鼻不聞臭芳儀法
　文王之事則天下自信而順也不識不知
　者詩大雅皇矣篇言人不識古不知今順
　天之法而行之者此言天道尚誠實貴性
　於自然不尚賢貴貨即合於此矣
　宋道君曰不尚賢至使民不爲盜尚賢則
　多知至於天下大駭儒墨畢起貴貨則多
　欲至於正晝爲盜日中穴坯不尚賢則民
　各定其性命之分而無所夸跂故曰不爭
　不貴貨則民各安性命之情而無所覬覦
　故不爲盜莊子曰削魯史之行鉗楊墨之
　口而天下之德始元同矣旅獒曰不貴異
　物賤用物民乃足不見可欲使心不亂人
　之有欲至於决性命之情以爭之攘奪誕
　謾無所不至伯夷見名之可欲餓於首陽
　之下盜跖見利之可欲暴於東陵之上其
　熱焦火其寒凝冰故其心則潰亂僨驕而
　不可繫至於聖人不就利不違害不樂壽
　不哀夭不榮通不醜窮則敦爲可欲欲慮
　不萌吾心湛然有感斯通止而無所礙動
　而無所逐也物孰能亂之孔子四十而不
　惑孟子四十不動心蓋得於此是以聖人
　之治至常使民無知無欲谷以虚故應鑑
　以虚故照橐籥以虚故能受耳以虚故能
　聽目以虚故能視鼻以虚故能齅有實其
　中則有礙於此聖人不得已而臨范天下
　一視而同仁篤近而舉遠因其固然付之
　自爾何容心焉堯之舉舜而殛鯀幾是矣
　心虚則公聽並觀而無好惡之情腹實則
　心足平泰而無貪求之念豈賢之可尚而
　貨之足貴聖人爲腹不爲目腹無擇而容
　故也志者心之所知骨者體之所立志强
　則或徇名而不息或逐貨而無厭或矜其
　能或伐其功其玄道益遠骨弱則行流散
　徙與物相刃相靡胥淪溺而不反聖人之
　志每自下也而人高之每自後也而人先
　之知其雄守其雌知其榮守其辱是之謂
　弱其志正以止之萬物莫能遷固以執之
　萬變莫能傾不壞之相若廣成子者千二
　百歲而形未嘗衰是之謂强其骨莊子曰
　同乎無知其德不離同乎無欲是謂素樸
　素樸而民性得矣聖人之治務使民得其
　性而已多知以殘性命之分多欲以汨性
　命之情名曰治之而亂孰甚焉故曰常使
　民無知無欲使夫知者不敢爲也辨者不
　敢騁其辭勇者不敢奮其忮能者不敢矜
　其材智者不敢施其察作聰明矜機巧滋
　法令以盡其衆聖人皆禁而止之此所謂
　使夫知者不敢爲也九德咸事俊乂在官
　豈以知爲鑿也行君之命致之民而已爲
　無爲則無不治矣聖人之治豈棄人絶物
　而恝然自立於無事之地哉爲出乎無爲
　而已萬物之變在形而下聖人體道立乎
　萬物之上總一其成理而治之物有作也
　順之以觀其復物有生也因之以致其成
　豈有不治者乎故上治則日月星辰順其
　序下治則鳥獸草木各遂其性
　王介甫曰不尚賢使民不爭論所謂不尚
　賢者聖人之心未嘗欲以賢服天下而所
　以天下服者未嘗不以賢也群天下之民
　役天下之物而賢之不尚則何恃而治哉
　夫民於襁褓之中而有善之性不得賢而
　與之教則不足以明天下之善善既明於
　己則豈有賢而不服哉故賢之法度存猶
　足以維後世之亂使之尚於天下則民其
　有爭乎求彼之意是欲天下之人盡明於
　善而不知賢之可尚雖然天之於民不如
　是之齊也而況尚賢之法廢則人不必能
　明天下之善也噫彼賢不能養不賢之敝
　孰知夫能使天下中心悦而誠服之賢哉
　齊桓公問於管仲曰仲不幸而至於不可
　諱則惡乎屬國桓公賢易牙而仲以爲易
　牙於己不若者不比數之無若隰朋者上
　忘而下畔愧不若黃帝而哀不已若夫使
　其得上忘下畔之人而尊之於上則孰有
　尚賢之弊哉或曰彼豈不謂是耶特以弊
　而論之爾不貴難得之貨至使心不亂尚
　賢則爭輿貨難得則民爲盜此二者皆起
　於心之所欲也故聖人在上不使人不尚
　賢不貴難得之貨不見此二者則能使心
　不亂而巳矣尚賢則善也不貴難得之貨
　爲盜惡也二者皆不欲何也蓋善者惡之
　對也有善則必有其惡皆使善惡俱忘也
　世之言欲者有二焉有可欲之欲有不可
　欲之欲若孟子謂可欲之謂善若目之於
　色耳之於聲鼻之於臭是不可欲之欲也
　字說谷能受也欠者不足也能受而能當
　患不足者欲也老子曰不尚賢使民不爭
　不貴難得之貨使民不爲盜不見可欲使
　心不亂此老子不該不偏一曲之言也蓋
　先王不尚賢亦非不尚賢不貴難得之貨
　亦非不貴難得之貨不見可欲亦非不見
　可欲雖然老子之所言形而上者也不尚
　賢則不累於爲善不貴難得之貨則不累
　於爲利惟其如此故能不見可欲孟子曰
　可欲之謂善夫善積而充之至於神及其
　至於神則不見可欲矣是以聖人之治至
　强其骨夫虚其心所以明不尚賢實其腹
　所以不貴難得之貨强其骨所以明不見
　可欲夫人之心皆有賢不肖之别尚賢不
　肖則有所爭矣故虚其心則無賢不肖之
　辨而所以不尚賢也腹者能納物者也能
　納物則貴難得之貨矣貴難得之貨則民
　爲盜矣腹既實則雖有難得之貨亦財聲
　色而已凡所可欲者皆爲欲弱其志所以
　無求强其骨所以有立惟其無求也故不
　見可欲而有立矣無所求而有所立君子
　之所貴也惟其能貴於此則無不治矣常
　使民無知無欲虚其心弱其志使民無知
　也寔其腹强其骨使民無欲也使夫知者
　不敢爲也民貪其莫皆無知無欲雖有知
　者亦不敢爲也爲無爲則無不治矣有爲
　無所爲無爲無不爲聖人爲無爲則無不
　治矣
　蘇潁濱曰不尚賢使民不爭至强其骨尚
　賢則民恥於不若而至於爭貴難得之貨
　則民病於無有而至於盜見可欲則民患
　於不得而至於亂雖然天下知三者之爲
　患而欲舉而廢之則惑矣聖人不然未嘗
　不用賢也獨不尚賢耳未嘗棄難得之貨
　也獨不貴之耳未嘗去可欲也獨不見之
　耳夫是以賢者用而民不爭難得之貨可
　欲之事畢效於前而盜賊禍亂不起是不
　亦虚其心而不善腹之實弱其志而不害
　骨之强也哉今將舉賢而尚之寳貨而貴
　之衒可欲以示之則是心與腹皆實也若
　舉而廢之則是志與骨皆弱也心與腹皆
　實則民爭志與骨皆弱則無以立矣常使
　民無知無欲至不敢爲也不以三者衒之
　則民不知所慕澹乎其無所欲雖有智者
　無所用巧爲無爲則無不治矣即用三者
　之自然而不尚不貴不見所謂爲無爲也
　吕吉甫曰不尚賢使民不爭聖人知夫美
　斯惡善斯不善而我無容私焉故雖摩天
　下之爵因任而已而賢非所尚也民之爭
　常出於相賢知賢非上之所尚則不爭矣
　故曰舉賢則民相軋不貴難得之貨使民
　不爲盜聚天下之財者養人而已而難得
　之貨非所貴也民之盜常出於欲利知貨
　非上之所貴則不爲盜矣不見可欲使心
　不亂孔子曰苟子之不欲雖賞之不竊君
　子之所欲者賢也小人之所欲者貨也我
　皆不見其可欲則心不亂矣然則不尚賢
　者非遣於野而不用也不貴難得之貨非
　委之地而不收也内不存諸心而外不遺
　其迹而已矣是以聖人之治至强其骨心
　藏神而腹者心之宅虚其心則神不虧而
　腹實矣骨藏志而骨者腎之餘弱其志則
　精不摇而骨强矣常使民無知無欲至則
　無不治矣智者知賢非上之所尚而貨非
　上之所貴而爲之非所利故不敢爲也夫
　唯如此則無爲無不治矣
　陸農師曰不尚賢使民不爭絶聖棄智民
　利百倍絶仁棄義民復孝慈此所謂不尚
　賢使民不爭不貴難得之貨使民不爲盜
　絶巧棄利盜賊無有此所謂不貴難得之
　貨不見可欲使心不亂民不見善之可欲
　則無爭之亂矣不見利之可欲則無盜之
　亂矣是以聖人之治至則無不治矣心者
　有知而擇腹者無知而容志者有欲而動
　骨者無欲而立是故聖人之治虚其心實
　其腹弱其志强其骨虚其有知實其無知
　故能常使民無知弱其有欲强其無欲故
　能常使無欲
　王元澤曰不尚賢使民不爭賢者出衆之
　稱尚之則民夸企外慕爭之端也不貴難
　得之貨使民不爲盜民衣食足而性定矣
　妄貴難得之貨則其求無已必至爲盜蓋
　民之失性由妄生分别此篇務在齊物使
　民復性不見可欲使心不亂昩者妄見可
　欲所以爲心之潰亂惟聖人能知諸物皆
　非眞實故萬態一視而無取舍之心是以
　心鏡常夷物豈能亂之是以能不尚賢不
　貴貨也是以聖人之治至强其骨心虚則
　無所分别此申不尚賢之義腹實則無所
　貪求此申不貴貨之義志强則夸企而爭
　勝志弱則無營於外此又申不尚賢之義
　骨强所以自立自立則外物不能遷此又
　申不貴貨之義常使民無知無欲知則妄
　見欲則外求二者既除性情定矣自不尚
　賢而化之可使至於無欲使夫知者不敢
　爲也智足以亂衆者禁而止之爲無爲則
　無不治矣爲無爲非無爲也爲在於不爲
　而已期於復性故也切嘗論之三代之後
　民無不失其性者故君子則志强而好善
　求賢無已小人則骨弱而慕利逐貨不厭
　志强則多知骨弱則多欲或有知或有欲
　雖所趣不同而其徇外傷本一也惟聖人
　不然弱其志則非所見者卑而求近以爲
　無所求而道自足也强其骨非以自立而
　爲賢將以勝利欲而尊德性也夫然後名
　不能移利不能溺而性常定矣
　劉仲平曰不尚賢至使民不爲盜不尚賢
　使民不爭不貴難得之貨使民不爲盜古
　之道也後世聖人亦可以復諸此乎曰難
　得之貨不貴之易也於其所謂賢而無以
　上之難也時也然而尚賢有道惟賢然後
　尚之而莫之貴也由是天下信之而亦至
　於勿爭書曰不寳遠物則遠人格不貴貨
　也所寳惟賢則邇人安尚賢也遠人格民
　不爲盜也邇人安使民不爭也不見可欲
　使心不亂可欲者善也所不欲者不善也
　聖人之道人者以可欲得之則無欲矣可
　欲者窮理也無欲者盡性也可欲者可語
　人以始而不可求人以終終以可欲亦歸
　於不善而已老子曰不見可欲使心不亂
　可欲者善也故曰天下皆知善之爲善斯
　不善已知善之所以爲善者不可不深知
　此也是以聖人之治至則無不治矣虚其
　心則愛惡息愛惡息則志平一而同乎道
　虚其心弱其志所以養神實其腹强其骨
　所以嗇精而常使民無知無欲也
　劉巨濟曰不尚賢使民不爭古者聖人作
　其道足以哀民之瘼方斯之時賢未尚也
　世衰聖人不作知尚賢爲世所尚又未必
　賢則徒厲民以食之而使民窮以不肖亦
　安得無爭者乎莊子曰至德之世不尚賢
　不貴難得之貨使民不爲盜古者賤貨定
　衣食而已世衰上貴貨專利而使民窮於
　不足亦安得而無盜乎然非尚賢則亦不
　能致貨蓋爲君辟土地充府庫古之民賊
　而今之良臣也不見可欲使心不亂目前
　諸欲以適情爲可則不能不見也以不見
　之則其心定矣尚賢不貴貨者皆可飲之
　事也是以聖人之治至强其骨虚其心者
　以尚賢貴貨出於世衰非聖人之治故也
　虚其心則畢萬物己足治矣何俟於賢乎
　實其腹者經曰身與貨孰多蓋養精以實
　腹則所有非所有也何事於貨乎弱其志
　者志者心之使也養神則心虚心虚則神
　定神定則無所用而弱矣强其骨者骨者
　體之幹也養精則腹實腹實則精盛精盛
　則骨强而立常使民無知無欲凡民知欲
　不能自無能使之無而已虚心弱志使無
　知故也實腹强骨使無欲故也又使民常
　則善矣蓋有知則恥不尚賢而爭有欲則
　思貨而盜使夫知者不敢爲也使民常則
　固善矣不能使民常則亦必有知者焉使
　夫知者不敢爲可也使不敢爲則固亦道
　矣不言欲者欲生於知而已爲無爲則無
　不治矣爲無爲謂使敢爲者不敢爲也敢
　爲者不敢爲則無知無欲之得安其性此
　其所以治也前章言聖人以事教爲應爲
　尚賢貴貨皆事教之緒餘故次以不尚賢
　此章言聖人治身以化民使至於無知欲
　則賢與貨固外物也後世尚賢貴貨既不
　可廢而爲上者苟能虚心弱志則雖徇利
　實徒厲民以食之事矣實腹强骨則難貴
　貨必無損下益上寳珠玉以殃身之事矣
　夫如是則治於人者食人人孰使之爭有
　餘不足分定而止敦使之盜
　崇寧八註曰不尚賢使民不爭至則無不
　治矣人生而靜天之性也感物而動性之
　欲也蓋聖人在上不尚賢不貴貨使民不
　累於爲善不累於爲利也心不虚則亂腹
　不實則有欲志不弱則有剛骨不强則不
　立實其腹則無嗜欲矣孟子曰行有不慊
　於心無是餒也又云人無饑渴之患心爲
　患也莊子曰嗜欲深則天機淺淺則困矣
　弱其志無暴其氣又云士尚志而此謂弱
　志者何也孟子方以士人言之故進之老
　子以反本言之故退之
　劉驥曰不尚賢使民不爭至則無不治矣
　不尚賢則忘名忘名則民無所夸跂故不
　爭不貴貨則忘利忘利則民無所覬覦故
　不爲盜不見可欲則使人息其愛欲之心
　故不亂三者既除性情定矣然後可以虚
　其心實其腹虚其心者物我兼忘也實其
　腹者精神内守也物我兼忘則欲慮不萌
　而志自弱矣精神内守則形體充實而骨
　自强矣弱其志則貴乎無知强其骨則貴
　乎無欲故常使民無知無欲也無知無欲
　則見素抱朴而造於道矣聖人之道虚無
　自然不可爲也爲者敗之執者失之故使
　夫知者不敢爲也爲無爲則其爲出於不
　爲自然之妙用無不治矣此莊子所謂遊
　心於淡合氣於漠順物自然無容私焉而
　天下治以其得大道沖虚之用也故次之
　以道中
　趙實庵曰初舉不設智巧○一去文辨○
　不尚賢使民不爭前章以聖人無爲之功
　而治天下至於功成不居是得眞常之用
　也豈假外鑠於我哉所以聖不必絶不知
　有所謂聖也智不必棄不知有所謂智也
　蕩然無心而已矣觀夫三代已還不知有
　所謂無爲者也故千里裹糧親賢以圖治
　矣老氏傷其不探本也故繼之不尚賢夫
　任大也不必任小有聖也不必有賢大則
　體道之無爲聖人之事是爾小則任智而
　矜誇賢者之事是爾故大聖有作治本無
　爲使天下之民各安其性命之情而絶企
　慕誇爭之心易所謂乾道變化各正性命
　者是也性命既正則純純當常機心不作
　賢與不肖孰能辨哉我欲無爲愚其耳目
　我欲成治一其良心智端起而機僞生巧
　意作而爭心起及其變也豈勝治哉蓋中
　人之性可上可下以道化之則歸乎純以
　賢誘之則進乎爭爭心相仍民性遷矣雖
　欲任賢而禁民之多知曾不知正容悟道
　冶容誨淫故不尚賢者至神獨運也上古
　之君不聞有佐義農之代亦所未聞至於
　黃帝有坂泉之戰而始有風后力牧之臣
　問治生之道則有更區歧伯之師厥後聖
　道尚存而求賢已切詩云南有嘉魚則樂
　與賢南山有臺則樂得賢至于簡兮刺不
　用賢丘中有麻刺賢人放逐狡童刺不與
　賢人圖事則知大樸既散之後賢者不可
　不尚也老子欲還純返樸於衰周之世故
　以不尚賢爲言無他使民純樸則不用爭
　使民賤物則不好貪凡以救當時之弊而
　已然則尚賢使能先王正禮義法度也不
　尚賢不使能老子則欲清靜無爲也迹雖
　不同其於爲治則一也所以抱甕灌園發
　子貢之所問耕田不仕爲伯成之所逃又
　馬蹄胠篋宜蒙人之所指○二除愛利○
　不貴難得之貨使民不爲盜不尚賢使民
　不爭不貴難得之貨使民不爲盜不見可
　欲使心不亂此一節謂之三法通玄義前
　二句言治法後一句言治己先得治己之
　道然後可以治民治民者以正也正則不
　邪不邪則無欲無欲則心虚心虚則不亂
　不亂則萬物服萬物服則智謀不用矣奚
　以賢爲貨者交利而俱贍人我之養畢足
　而止金玉雖貴不能濟飢以道化之其分
　各足無使賤者僣於貴貧者强於富苟有
　奔競則越性命之情而矜誇奇物此必在
　乎人主敦尚素樸不務榮觀天下之民不
　約而化如漢文還千里馬晋武焚雉頭裘
　則天下貴貨之心在矣是知至治不在三
　器韓子有言要道存於四維賈生極論至
　於治己以無欲則心間無事無事則生定
　矣至于巧者不敢矜其智能者不敢矜其
　才孰能投其所好哉昔之人主不體至道
　務以欲利勝已而奸臣得以投其所好未
　有不由是而亡也太甲曰欲敗度役耳目
　者欲所爲也荀卿亦曰由欲謂之道盡嗛
　也從人所欲不爲節限則天下之道盡於
　快意聖人之治苟能去欲而虚心則夫神
　天明照知四方未足爲遠也○三正性情
　○不見可欲使心不亂謂不以一物爲累
　其心者則其心自無矣凡稱見者非獨眼
　見六根皆見因見即欲多欲亂心心固不
　淨且眼爲六根之首以眼爲見根眼本爲
　見見所爲塵審物爲境耳雖曰聽聽實耳
　見見所爲塵審物爲境鼻雖曰臭臭實爲
　見見所爲塵審物爲境舌雖曰味味實爲
　見見所爲塵審物爲境身雖曰觸觸實爲
　見見所爲塵審物爲境意雖曰識識實爲
　見見所爲塵審物爲境此名六根六根生
　六塵六塵對六境謂之三六十八界輪轉
　生死之因縁也所覺不同同謂之覺所見
　不同同謂之見六欲所取本同一心從心
　所分三界唯識六根取境藏之於意意亦
　是心心爲藏識六根謂之六識上有六七
　兼之爲八七識者爲六識般運業境而歸
　八識七識亦名意八識執三藏謂能藏所
　藏執藏能與染淨所知諸法爲依止是故
　名爲種子七識八識同名曰意亦名曰心
　故此六欲染亂一性性者心之生心實性
　也自無始已來使我不得歸入正道由汝
　六識取受無厭使此心終日營營流轉愛
　風未嘗暫止其疾俛仰之間再撫四海之
　外如風中燈焰不停故如風中亂絲不整
　故夫既一心不理是心隨境轉轉轉不休
　心神耗動日趍妄境化爲異類無由返本
　欲之害性可不慎歟蓋欲非一日而積也
　性非一日而染也中有無明爲己主宰自
　無始已來至今日也且如初入包胎縁不
　淨境業報曰因愛即生初入包胎從愛中
　來愛中有欲逐生此心至於嬰孩之時雖
　情未開喜怒已生於心矣速至能别人事
　六欲所起分裂六處受用一境欲生一心
　所起境既無量心亦無邊惟彼一心不知
　所住是欲勝而心亂故也是故三界初上
　六天名曰欲界第一太皇黃曾天人六色
　根俱染太明玉完天人一欲根麤淨五欲
　根麤染清明何童天人二欲根麤淨四欲
　根麤染玄胎平育天人三欲根麤淨三欲
　根麤染元明文舉天人四欲根麤淨二欲
　根麤染上明七曜天人五欲根麤淨一欲
　根麤染以上六天謂之欲界太眞科曰初
　下二天果報尚麤猶以身交爲欲次二天
　以執手爲欲第五天以口說爲欲第六天
　以眼視爲欲今縁六欲感此六天凡一根
　麤淨上進一天六欲總超上登色界自此
　以性一切銷盡方登無色界天凡稱無色
　是無欲也蓋修行之始去欲爲難自六趣
　以至於爲人自人道以至於爲聖超證之
　門以漸消也經曰少私寡欲易曰懲忿窒
　欲經言其漸易言其損雖然學者之所修
　固如是也而與物委蛇而同其波者又非
　起心而絶之無根也孰塵也無塵也孰境
　也通乎此則眞人哉○次爲治之要○一
　牒前證治本一○是以聖人之治前三句
　爲三法通玄義後四句爲四事成治義是
　以字牒前起後謂聖人能知此三者又在
　虚心實腹弱志强骨是使聖人行道也皆
　言之有緒矣不尚賢絶巧智也不貴貨絶
　珍異也不見可欲寧心也此三者爲治世
　之基基不立則何以求安乎學之爲王者
　事其以乆矣此三者聖人亦常聞之矣聞
　之則志於行之也又行之在乎四事矣故
　曾子曰尊其所聞則高明矣行其所知則
　光大矣所謂光大者行此四事也一曰虚
　其心二曰實其腹三曰弱其志四曰强其
　骨○二湛然無物○虚其心虚其心者虚
　有四說焉三說非一說是一曰如太空之
　虚二曰如空谷之虚三曰如虎在丘之虚
　四曰以一爲虚夫大空之虚空谷之虚丘
　虚之虚皆非也此非空非谷非丘之可比
　也乃一之虚也若夫以其心如太空之虚
　則獨覺之人厭離煩惱使一毫不累於心
　坐觀虚空空極渺漫無能作爲豈出治之
　聖人守此爲虚哉此其一也又以空谷之
　空爲虚此特山之有之穴空而已空谷傳
　應以虚感聲聲出亦虚兩虚相合能應而
　已雖然以谷況心一無所作響則應之豈
　不善喻經亦曰谷神不死凡言谷神谷中
　有神也非特空谷而已谷而無神則所謂
　神靈者果何物乎我呼彼應是和也豈有
　人君之治和而不唱者哉不唱而和則失
　常矣此谷虚不可以比出治聖人之心此
　其二也字說曰虚在丘則虚丘虚則人不
　敢進夫王者之事以天下爲一家不獨親
　其親不獨子其子皆欲愛利之至於四海
　咸使歸向豈特如虎之在丘絶物爲虚邪
　此三也今之所言治者以一爲虚是也夫
　一在坎則實在離則虚水火之相生精神
　之運用不可須臾離也故聖人精神之運
　心術之動法諸水火有不測之神一本也
　道生一一爲虚不生而爲有生之宗無用
　而爲衆用之祖一況君也其在象則三畫
　而成乾三三兩兩之則三才變通也自一
　自三而六至於三百八十四爻一無不在
　矣一即神也以虚泛應虚固無用其果不
　用乎聖人之道役人也不爲人所役役物
　也不爲物所使一而不二制命也漢策曰
　命非聖人不行一而不紊靜之至也靜而
　不變道之常也不變而變道之用也物變
　我靜守乎一也我靜物動觀其復也則知
　一者无爲也無爲而無不爲也帝王之心
　通乎三玄以行四事孰謂虚無爲不治哉
　此一爲虚是也○三道備純乾○實其腹
　八卦以坤爲腹化爲五材者在地成形而
　坤則藏之故爲腹又背爲陽腹爲陰以其
　主藏則藏往者是也土主意出而爲新也
　歸而爲往也皆主藏之以其多藏故曰實
　腹又以坎離二象觀之坎實其中有實腹
　之象離虚其心有虚心之象坎剛離柔則
　心腹爲剛柔也經曰人法地易曰立地之
　道曰柔與剛然實者非虚以通之則不神
　故曰黄中通理若夫虚者不履實際則不
　至清淨覺地御注曰虚心則公聽並觀而
　無好惡之情公生明是也離爲火火文明
　聖人南面而聽天下實腹則贍足平泰而
　无貪求之念容乃公也坤爲腹腹主容聖
　人中正以觀天下是也向之所論虚心實
　腹顯聖人出治之用也夫虚實之用在人
　爲事也在卦爲坎離也在氣爲陰陽也用
　之爲人事如彼其言也用之爲坎離法故
　不同也且陽實而陰虚鍊丹之法使二八
　陰消九三陽長陽純則仙陰純則死坎以
　内外爲陰離以内外爲陽火上水下則未
　濟降火就水則既濟從天地之道自子至
　午變純陽自午至亥變純陰自然之運也
　故曰天地以順動此乃循常施化也及在
　人身豈不隨天地之爲陰陽邪凡隨天地
　之爲陰陽是未得制之之法也不免與造
　化爲流人而已不知制命在我者也凡陰
　陽之道順之則死逆之則生太白山人曰
　五行顛倒術龍從火裏出五行不順行虎
　向水中生此逆也逆則生太率論之本非
　逆也乃和會也致之似逆歸之曰和太上
　曰水火比於道之眞體水火之用是以術
　而制之使夫坎中之一補離之虚心變離
　爲乾其道成矣若虚心未實離坎徒迷眞
　人曰陰坎徒迷一陽離五見形是也平叔
　曰點化離宫腹裏陰極而論之在得一也
　旣得一在火候也非火候數足豈能補之
　或曰經不及是止論聖人之治此何以及
　之不知五千言長生之宗也出可以治世
　入可以登仙安期生策士也張子房王佐
　也期不用於楚良成功於漢二人皆登仙
　是出處有道也昧者豈及於斯乎○四柔
　順自守○弱其志孟子曰志者氣之帥也
　御注曰志强則或徇名而不息或逐貨而
　無厭今夫蹷者趨者是氣也氣可使之和
　和則内以安神外不逆物苟不和也豈免
　攫拏而傷物暴扞以戾人非氣之自使志
　實使之也故曰志者氣之帥老子以懦弱
　謙下爲表言夫志不得不弱然則以治道
　論之志意不大識量不遠豈足以當大事
　乎必須剛也剛則决柔豈特剛而不柔邪
　柔以返剛聖人體天一剛一柔迭相因也
　不夬則不决决則乾道成也又剛過而不
　中過則有悔也乾元用九乃見天則夫能
　用九者弱志之謂也楊雄曰見善明用心
　剛夫見善則明道也明道於我則志氣自
　大矣在君子則謹守其志深藏若虚故以
　弱而守之也苟不能以弱而守之則氣暴
　而不純凡養氣之道柔順爲本經曰豫若
　冬涉川猶若畏四鄰使内不犯外猶之處
　子不然則喜怒交攻而傷其和矣長生之
　宗莫慎於此胡不觀乾之九五飛龍在天
　剛得位也進不可極極則有悔矣大有之
　上九宜其剛而不中也然且履信思乎順
　故自天祐之吉無不利也雖然時也而性
　在其中矣若夫弱志以守一自非聽之以
　氣者必反是矣○五立德明道○强其骨
　向所謂不尚賢也下爲能知也虚心已下
　四者爲能行也至於强其骨尤見其能者
　也何以言之骨强則有立易曰信以發志
　也主信則有立又曰天行健君子以自强
　不息體乾之道則行而無所礙動而無所
　逐信以主之也無信則不立此又至剛至
　大者之所能行也蓋自虚心實腹弱志以
　養之至於此則所謂善養吾浩然之氣充
　塞乎天地之間确乎其不可拔也孰能禦
　之經曰强行者有志此自養之以柔然後
　能至剛也易以先剛而後柔老子以先柔
　而後剛用之各有其道也夫腎爲一水一
　石水柔也喻志石强也喻骨凡自柔至於
　剛而酌然可見者一陽生於至陰之中柔
　極而剛也一陰生於至陽之中剛極而柔
　也若是乃知剛柔之迭用也若守之而不
　行則曰自晦自晦者豈能利天下後世哉
　聖人觀天之道豫以順動風雷雲雨施於
　天禮樂刑政施於人内且不剛焉自立矣
　是以骨强則有立弱以守之正以行之者
　也如有所立卓爾則異乎棖也欲矣觀夫
　天下學道之士多矣有知之者知之而不
　
　能守守之而不能行無他焉是欲利之心
　勝而清虚之道難反强其志而弱其骨也
　譬如多積貨財闔户守之不能貿遷何由
　富矣御注曰骨强則行流散徙言無中下
　矣惟自强不息者爲能體此○三政化所
　及○常使民無知無欲此一句總結前義
　下一句示以法也常使民無知無欲則是
　重明向上不尚賢不貴貨不見可欲以至
　虚心實腹弱志强骨言聖人出治天下有
　此七者誠無他焉使民無知無欲是也尚
　賢則多知至於天下大駭儒墨畢起責貨
　則多欲至於决性命之情以爭之攘奪誕
　謾無所不至見名之可欲見利之可尚皆
　失道者也惟聖人爲能去此三者民自無
　知也亦無欲也惟民生厚因物有遷蓋以
　上之人作聰明務機巧而爲之誨也及其
　已甚刑法不足以齊之董子曰法出而奸
　生令下而詐起此昔之在位者教之不善
　風俗漸染之深未可一日而化也今雖欲
　以法而禁之令而申之彼其奸惡之心尚
　在當以道化之則可也法始乎伏義而成
　乎堯大備乎成周而智巧盡矣故曰周衰
　而道微可知也老子作經意在乎此雖然
　豈止爲當時而作將以爲萬世之蓍龜及
　其亂也何異乎戰國是尚賢貴貨多欲之
　過孔子曰民可使由之不可使知之堯聞
　童謡曰不識不知順帝之則苟在上之人
　多知多欲而欲其無知無欲是不可也猶
　之惡醉而强酒誠不若以至誠而化之純
　朴以守之在上者如愚在下者無知即莊
　子謂上如標枝民如野鹿何威福之用哉
　刻意尚行離世異俗民始疑矣○二牒前
　智巧无施○使夫知者不敢爲也經曰將
　以愚之民之難治以其智多莊子曰天下
　有道聖人成焉天下无道聖人生焉多知
　多欲爚亂天下至於民失常性又欲以刑
　威而禁之兹又大亂之本也秦之毒天下
　智巧勝矣不能用仁義而以刑威欲治天
　下恩不及民故其忘速矣然民豈无知也
　可使藏之而不用惟上之人不啓其端則
　下之人有知而不敢爲也陰符經曰絶利
　一原用師十倍其此之謂也若使夫知之
　者敢爲則紛拏不足而禁矣一至于此雖
　欲誅之有不勝誅者矣故曰我无爲而民
　自化○四顯無爲之功○一化行无彰二
　○爲无爲此一句總結一篇之義以明聖
　人出治雖无爲而未嘗不爲無爲則絶物
　有爲則近事所謂事非道也而事實出於
　道矣使爲之而不見爲之之迹治之而不
　顯治之之功斯善矣且如之何使爲而不
　見爲之之迹治之而不顯治之之功乎易
　曰寂然不動感而遂通夫不動者性也感
　而遂通者情也性本无爲道之體也道之
　爲性其實无形有極而作則天地至於萬
　物无不由兹而出焉傳曰萬物職職皆從
　无爲殖是道也出於聖人之心而應次二
　之神潜天而天潜地而地无非精神之運
　動者也夫見於精神之運動者則有爲也
　運而不見其迹者本无爲也且不爲也天
　下一日二日而萬機其可置而勿論乎勿
　
　論則不治若事事而治之物物而察之則
　又勞矣勞則墮墮則不治矣凡爲之之道
　豈免仁以仁之義以宜之禮以體之信以
　質之恩以愛之刑以威之哉若出治而略
　此數者且欲求治又不可得也上古不用
　禮法義皇巳用結繩大率上古之時民純
　事簡无爲之功易可見也若謂後世只可
　有爲不可无爲則是道不可行也惟體道
　之聖人能通乎此易曰其道甚大百物不
　廢惟不廢一物也道實有爲之及乎求道
　也道本无爲矣兹所謂爲无爲者是也嘗
　試論之无爲者内聖也有爲者外王也内
　聖則淵乎其虚外王則興事造業以淵虚
　之心而爲事業則事出於道道本於虚有
　爲无爲混而无迹豈俟他哉是篇歸之不
　尚賢欲聖人之獨化也獨化則神矣有能
　不親賢道而致无爲自然者大聖之治也
　若需賢佐者則迹也請以神觀大聖之教
　人也摇蕩人心使之成教易俗其朴徐徐
　其覺于于无事而萬物化无爲而百姓定
　此神也請以迹觀堯襌舜舜命九官阜陶
　曰知在知人知人則哲能官人安民則惠
　又曰百工惟時庶續其凝則朝廷既治可
　以率天下矣至於仲虺之稱湯用人惟己
　皆須賢以爲輔佐也又曰旁求俊乂而共
　成天下之治則智者爲之謀能者爲之使
　君逸臣勞此見乎迹是君能任人以成无
　爲之治也彼無所待聖之无爲也此有所
　待因賢而致无爲也蓋得賢則治失賢則
　亡不尚者存於大聖人也世嘗謂老子之
　道語類鴻荒非用中之道其何以云有爲
　爲則是不廢中庸也○二道契自然○則
　無不治矣如上則見無爲之功矣至於无
　爲則與道爲一
道德眞經集義卷之七















道德眞經集義卷之八詩三
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　不尚賢章
　邵若愚曰不尚賢使民不爭至爲無爲則
　無不治矣夫不尚賢能者恐人矜智王所
　好者謂之風民樂隨之謂之俗上矜賢智
　下心競趣不尚賢使民不爭其名故也食
　之爲貨務資贍養豈貴珍其難得貴乎難
　得民必深藏凡人之情與之則不受藏之
　必竊奪治世非不用貨不貴珍奇難得之
　貨者使民不爲盜故也下民不見名利可
　使欲心不亂其民自治是以聖人之治不
　尚賢使民無知無知則自虚其心心虚則
　能容萬物故云實其腹不貴貨使民無欲
　無欲則自弱其志志弱則不隨境轉故云
　强其骨常使民無知則虚心無欲則忘境
　心境兩忘無所攀縁萬事俱息使夫有智
　者而不敢爲聖人爲無心之爲則天下無
　不治矣
　王志然曰不尚賢使民不爭至則無不治
　矣夫語道而非其序非道也語道而非其
　道安取道莊子九變之序五變刑名可舉
　捨是若倒道而行迕道而說者人之所治
　安能治人驟而語刑名者由未知所以爲
　學爲治之本意歟且名者實之賔名實既
　定乎内外之分天下之人爵因任而已豈
　有賢者棄之野而不用者哉而老子謂不
　可尚之之意其有深㫖焉故莊子曰舉賢
　則名相軋尚賢則起爭之一端以至天下
　大駭智詐是非頡滑解垢儒墨畢起其不
　可尚者如此聚天下之貨財養天下之民
　人而民熙熙然擊壞而歌鼓腹而遊物物
　而不物於物烏可竊竊然而貴之哉老子
　謂不可貴之之意其亦有謂以天下之萬
　物職職芸芸各有所繫焉既有時而成必
　有時而毁既有時而貴必有時而賤付之
　自爾詎可容心哉人欲貴之者唯必得是
　求求之不得將决性命之情以爭之以至
　攘奪覬覦靡所不至豈秪爲盜而已此蓋
　上有所好下有必甚者焉經曰不見可欲
　使心不亂孔子云富貴是人之所欲至如
　目擊耳聞鼻嗅舌嘗侈情動心皆謂之可
　欲苟欲之無饜者雖天地之大萬物之多
　不足以供其求君子之所欲者名也小人
　之所欲者利也舉天下賢不肖皆不見可
　欲之欲則心常寂然何亂之有所以聖人
　常虚其心不爲一物之所囿常實其腹不
　爲一物之所礩内觀其心廓然無有外觀
　其形與物委蛇而同其波遠觀其物物無
　其物故志弱而有用骨强而有立志之所
　之有所操則有所守焉腎主藏志而骨者
　腎之餘弱其志則精不摇而骨强矣心主
　藏神而腹者心之宅虚其心則神不虧而
　腹實矣由是萬化生乎身精神生乎道以
　此治人事天常使民無知無欲使夫知者
　不敢爲也唯其如此則無不治矣莊子曰
　同乎無知其德不離同乎無欲是謂素樸
　素樸則民性得矣若然者天下焉知賢之
　可尚不可尚貨之可貴不可貴者
　黃茂材曰不尚賢至使心不亂方且和其
　光惟恐人之知何賢之可尚故民不爭不
　爭者各安其性之自然方且窒其欲惟恐
　物之擾何貨之可貴故民不爲盜不爲盜
　者取足於身而有餘不見可欲非閉其目
　而不之見也物之交於吾前而動於吾心
　者甚多將不知見其可得乎惟能見其無
　有可欲之處然後不足以亂吾心何者毛
　嬙麗姬天下之美也人莫不欲之而魚見
　之深入鳥見之高飛麋鹿見之决驟推此
　以言誠無見其有可欲者則心不亂矣是
　以聖人之治至實其腹南郭子綦隱几而
　坐仰天而嘘嗒然自喪其偶能養其心至
　此則可謂之虚矣一飽之外雖有珍羞百
　味列於其前惟恐其不亟徹而去此腹所
　以欲其實也經曰聖人爲腹不爲目弱其
　志自强者有志今乃弱其志何也自强則
　可以進乎道弱則可以到於日損之地矣
　强其骨老子之道深乎强强故曰强梁者
　不得其死今强其骨何也戒乎强者惡其
　與物爭也强其骨者自强也夫道獨立不
　改非自强者安能致乎常使民無知無欲
　老子以治國治民況於其身所謂使民即
　是其身無知無欲非頑然如木石之無所
　欲也其始也不能無知去其知至於無知
　其始也不能無欲去其欲至於無欲則自
　非有道君子其積所至其孰能之使夫知
　者至則無不治矣夫道自然豈可以智爲
　之惟能爲無於無所爲斯可矣
　程泰之曰不尚賢使民不爭至使心不亂
　其人賢矣表而出之以暴耀天下則必有
　恥其不若而强與之爭故莊子曰舉賢則
　民相軋也貴難得之貨則必有棄業趨利
　而不惜爲盜者故曰貨財聚然後睹所爭
　也爭且盜皆其睹可欲而生心者也若上
　之人藏好惡而不示下之人無所趨以爲
　利則凡其可欲者不復見前心自不亂而
　爭盜自息此老氏正本澄源之道也蔣閭
　勉之言治曰必拔公忠之屬而無可私民
　孰敢不輯勉之此言蓋堯舜以來舉善而
　教不能凡致治者之所共也而季轍譏之
　曰若子之言則其自爲處也危其觀臺多
　物將往投迹者衆蓋譏其表而出之則昭
　昭乎如觀臺之招物也則見可欲而往焉
　以爭者多也然則見賢而不尚豈其無别
　哉泯迹以息爭忌焉耳矣凡老氏之教所
　欲藏用自晦者其意皆類此也見之讀如
　現上之人出而示之之謂也是以聖人之
　治至强其骨常時存想者爲心臨事欲爲
　者爲志腹所以飲食也骨所以負任也老
　氏書有寓言有實言此之腹也骨也誠即
　其實而命之也後章曰民之饑以其上食
　税之多是其當實而虚之者也又曰民之
　難治以其智多此惡其强而求以弱之者
　也庚桑子之居畏壘也其臣之畫然知者
　去之其妾之挈然仁者遠之不使其心得
　有仁知焉是求以虚也擁腫之與居鞅掌
　之爲使擁腫鞅掌非骨强而耐負荷者不
　在數也此其立庚桑之則而譏堯舜之舉
　賢任知者然也常使民無知無欲民之有
　知則智多而難治者是也其有欲則睹可
　欲而爭且盜者是也老氏之貴無爲也欲
　以無事處天下而使天下亦安於無事也
　莊子之言治效曰同乎無知其德不離同
　乎無欲是謂素朴素朴而天下之性得矣
　使夫知者不敢爲也使民無知無欲將以
　愚之也而其中有桀黠不受愚者是所謂
　智也智則不復可愚矣於是舉天下皆順
　吾教則皆無知無欲矣無知無欲則安土
　樂業不可誘之爲亂矣雖有智者知其無
　與附和則亦意消而不敢復爲故曰使民
　重死而不遠徙雖有甲兵無所陳之正其
　自謂可復結繩者由此其致也莊子取是
　語而託之上古曰古之人在混茫之中與
　一世而得澹漠焉當是時也萬物不傷群
　生不天人雖有智無所用之正明此也爲
　無爲則無不治矣既曰無爲矣而又有夫
　爲無爲者焉則豈委事功而不作也哉以
　無爲爲居而以無事行之是之謂爲無爲
　也我以無爲鎮之而下以無知無欲應之
　所謂無爲而民自化無事而民自富者也
　則安有不入於治也
　詹秋圃曰不尚賢使民不爭至則無不治
　矣安民章所言不欲尊尚賢人使民不狂
　僣而爭名不貴珍貨奇寳使民不爲盜竊
　不見可欲紛華盛麗使心不生妄亂是以
　聖人治民乆欲與之相安在我必虚其心
　而去嗜欲常使斯民無知無欲雖知亦不
　敢爲則爲無爲而無不治安矣
　張沖應曰不尚賢使民不爭至則無不治
　
　矣老子出乎上古其風淳俗厚人皆質樸
　曰以無爲名利俱忘聲色不作五神不亂
　蓋自上古降民改而皇皇改而帝帝改而
　王官以鳥名繼以龍名又繼以王侯卿大
　夫以美名之則虚名日盛而世所尚者行
　權之賢是以比干爭而死夷齊不能爭而
　隱以激紛紜征戰之苦又自鑿山耕海鑽
　石淘沙良金美玉惑之未已奇珍怪寳惑
　世愈甚世所貴者罕獲難得之貨是以虞
　氏懷玉而喪國石氏藏寳而喪家以成滅
　身傾德之禍又自笙簧之淫聲逆耳子女
　之淫色迷目異味逆口異香逆鼻異服逆
　身神昏精亂而以所欲之形狀畢露是以
　商亡以長夜之飲陳破以後庭之曲以起
　弑逆暴亂之階皆此三者之故也故上古
　聖人所以治乎其人者無他不尚行權之
　賢不貴難得之貨不縱可欲之惑則上行
　之而下效之斯無以動人心之爭之盜之
　亂者矣故虚心下而不爲三者之所拘實
　腹運道而不爲三者之所耗弱其志而不
　尚不貴不欲强其骨而常健常康常寧人
　有以觀我之無爲則自然無知無欲矣或
　有知者欲尚其賢欲貴其貨欲華其五鬼
　心鼻口耳身欲亦不敢爲也故人皆爲其
　所無爲而人無不治者矣
　張靈應曰心不虚明如何得其旡沖和以
　實其臟腹志不卑弱如何得其精膠固以
　强其筋骨心常虚而炁不虧志常弱而精
　不耗這腹便充實骨便堅强更有何趨蹶
　夢遺之患大凡人一時趨蹶皆炁不沖和
　中來寢夢遺失皆精不膠固中出要皆炁
　不沖和只是心不虚精不膠固只是志不
　弱
　白玉蟾曰不尚賢爲子當孝爲臣當忠使
　民不爭飽不思食不貴難得之貨黃金與
　土同價使民不爲盜如意無他不見可欲
　耳目之間心實在焉使心不亂去即唤回
　是以聖人之治虚其心實其腹○弱
　其志强其骨常使民無知無欲○使
　夫知者○不敢爲也爲無爲○則無不
　治矣
　廖粹然曰不尚賢有道之士不務榮華使
　民不爭默識如愚無爭三昩不貴難得之
　貨觀世財如灰塵不貪而不欲以内丹爲
　至寳自愛而不自貴使民不爲盜知是不
　欲不見可欲外不著物内不自見使心不
　亂同太虚空如如不動是以聖人之治主
　上以道治國吾亦以此修身虚其心以虚
　爲身以無爲心實其腹神炁沖然清淨自
　守要將坎位中央畫點化離宮腹裏陰弱
　其志專炁至柔頑然不動强兵戰勝功成
　後霹靂俄然岀地雷强其骨潜形於身而
　不出藏神於心而不見水火抽添丹就日
　金筯玉骨自堅强常使民無知無欲國安
　民富更無他吾之子孫亦無事使夫知者
　○省得此理不敢爲也何嘗妄作爲無爲
　○道常自然則無不治矣子能知一萬事
　畢也則豈不快哉
　陳碧虚曰不尚賢使民不爭夫人君之謙
　下雌靜不矜尚已之賢能則民之從化如
　風靡草柔遜是守何有爭乎經曰我無爲
　而民自化我好靜而民自正又解曰人君
　靜大臣明刑不避貴澤不隔下賢不肖各
　當其分則士無爭矣若人君依違大臣回
　佞雖尚賢求士則外忠内僻情毒言和之
　才至至則姦僞生而交爭起嚴君平曰盛
　德者爲主微劣者爲臣賢者不萬一聖人
　不世出夫天生之賢匪由尚出也又曰譬
　如使駑馬驊騮並馳於夷道鴻鵠鶉鷃雙
　翼於青雲則賢不肖可知矣此乃自然非
　由尚也故曰不尚賢使民不爭不貴難得
　之貨使民不爲盜難得之貨謂金玉珠犀
　也言上化清靜民務耕織藏金於山捐珠
　於淵不利貨財不近貴富則民無貪盜之
　心矣又解曰驪龍夜光之珠金玉錦繡之
　玩君王不貴臣民無貪盜賊於何而有語
　曰苟子之不欲雖賞之不竊也鴻烈解引
　神農之法曰丈夫力壯而不耕天下有受
　其饑者婦人當年而不織天下有受其寒
　者故身自耕妻自織以爲天下先其導民
　也不貴難得之貨矣不見可欲使心不亂
　可欲者謂外物或情令人生可尚愛欲之
　心也而曰不見者非遠絶不見也謂不以
　見爲見而爲無爲也若乃人君見外物而
　無可尚愛欲之心者是不爲色塵所染亂
　則性原清靜恬澹而復其眞一矣人君能
　守乎眞一則使民心不亂而淳樸之風可
　致矣嚴君平曰世不尚賢則民不趨不趨
　則不爭不爭則不爲亂世不貴貨則民不
　欲不欲則不求不求則不爲盜世絶三五
　則民無喜無喜則無樂無樂則不淫亂此
　自然之數也鴻烈解曰令君子佩請飲楚
　莊王莊王許之子佩疏揖北面立於殿下
　曰昔者君王許之今不果往意者臣有罪
　乎莊王曰吾聞子具於疆臺疆臺者南望
　料山以臨方皇左江而右淮其樂忘死若
　吾薄德之人不可以當此樂也恐留而不
　能反故曰不見可欲使心不亂傅奕音義
　曰古本作使民心不亂河上公開元御本
　作使心不亂亦通是以聖人之治虚其心
　大聖人之治先治其身然後及于家國也
　虚其心者謂無邪思也不役心逐境泊然
　内寂嗜欲頓消神物自定則其心虚矣莊
　子曰虚室生白吉祥止止謂心虚則純白
　自生福慶留止也實其腹夫聖人道德内
　充五神安靜憺泊自足貪愛不生故曰實
　其腹弱其志志者心之事事在心曰志欲
　令舉心行事當守謙靜柔弱則道全矣强
　其骨骨者體之幹夫淳和足則體潤精神
　壯則骨强亦自然之理也常使民無知無
　欲聖人所以常修身虚心者欲令百姓反
　樸守淳悗然自化也語曰苟正其身矣於
　從政乎何有使夫知者不敢爲也民雖有
　貴尚之知飾偽之迹者然已被其清靜之
　風淳樸之化而自灰心槁體不敢與動有
　爲之欲心也爲無爲則無不治矣爲無爲
　猶言行無爲之道也無爲者謂不越其性
　分也性分不越則天理自全全則所爲皆
　無爲也物物無爲則貴尚貪求之心泯然
　都忘故淳風大行誰云不治
　謝圖南曰不尚賢至使心不亂任賢使能
　人君當然之事但不當有好尚之名好尚
　之名立則小人將假託賢者之名以爭之
　矣難得之貨物之無益而反貴之重之無
　好下甚則有盜思奪之者矣可欲之境事
　之無補而耳目與接反動其心則將有變
　亂其所爲者矣在上意向豈可不謹是以
　聖人至其骨虚其心則不使人欲入於内
　實其腹則不使天理餒於中弱其志則意
　向不流於驕伏强其骨則躬行不憚於勤
　勞此所以爲聖人之治常使民至不治矣
　欲生於知無知則無欲矣故上以無知無
　欲化則下以無知無欲應或未能使之無
　知而其間有矜知逞能者亦必陰消潜化
　而俾之退聽於不敢爲之地此所謂知者
　乃私心血氣之知非良知也若使敢爲必
　至害治故在上者爲之以無爲則在下者
　無不治矣蓋嘗論之民之於上不從其令
　而從其所好意向之不謹則視儀聽唱必
　有甚者古之聖人誠意以正心正心以修
　身修身以治國平天下精神念慮密運於
　一堂之上而風聲氣習奔走於四方萬里
　之遠應感一機不疾而速後世人主窮情
　極慾摩所不爲而反歸咎於天下之難化
　人情之難馴吁亦惑矣
　林慮齋曰不尚賢使民不爭至則無不治
　矣尚矜也我以賢爲矜尚則必起天下之
　爭禹惟不矜天下莫與汝爭能便是此意
　我以寳貨爲貴則人必皆有欲得之心其
　弊將至於爲盜此二句發下面可欲之意
　也人惟不見其所可欲則其心自定不見
　可欲使心不亂此八字最好虚其心無思
　慕也實其腹飽思食也弱其志不趨競也
　强其骨養其力也言太古聖人但使民飽
　於食寸無他思慕力皆壯而無所趨競故
　其民純朴而無所知無所欲雖其間有機
　巧之心者所知雖萌於心而亦不敢有作
　爲也聖人之治天下也如此而聖人於世
　亦無所容心其爲治也皆以無爲爲之所
　以無不治也不見可欲使心不亂言聖人
　之教其民如此使者使其民也不尚賢不
　貴難得之貨皆恐有以動其欲心也動其
　欲亦不止此二事但以二者言之耳老子
　憤末世之紛紛故思太古之無事其言未
　免太過所以不及吾聖人也
　范應元曰不尚賢使民不爭尚好也賢能
　也又說文多才也爭競也謂偏尚才能之
　人則民必競習才能以爭功名而不反求
　自然之道也且小才小能可用於人而不
　可用人務才而不務德非君子也人君不
　偏尚小才小能之人而民自不爭不貴難
　得之貨使民不爲盜難得之貨謂金玉之
　類儻貴之則民愛其物而患其無以至爲
　盜是以聖人之治至强其骨治理也理身
　以理天下也上無貴尚則民不妄想人欲
　去也兹不亦虚其心乎上懷道德則民抱
　質樸天理存也兹不亦實其腹乎上守柔
　和則民化而相讓氣不暴也兹不亦弱其
　志乎上無嗜欲則民化而自壯體常健也
　兹不亦强其骨乎能如是則可使民無知
　無欲也此四句有專就修養上解者然前
　後文皆有正己化民之意常使民無知至
　不敢爲也蓋民知貴尚見可欲則有爭有
　貪而爲亂故常宜使之無妄知無妄欲而
　使夫智巧之人不敢妄爲也爲無爲則無
　不治矣聖人無貴尚之迹而不見可欲循
　自然之理以應事物莫不有當行之路則
　爲出於無爲也爲出於無爲則事無不成
　物無不和乃無不爲矣
　薛庸齋曰不尚賢使民不爭至使心不亂
　不尚世俗之賢則民不致爭矣不貴難得
　之貨則民不爲盜矣不見可欲之事則使
　心不亂矣是以聖人之治至强其骨聖人
　治國猶治身虚其心則德大有容矣實其
　腹則境土不貪矣弱其志則治道尚柔矣
　强其骨則股肱不惰矣常使民無知無欲
　至則無不治矣同乎無知其德不離同乎
　無欲是謂素朴能使民若此雖有智者不
　敢爲也夫無欲而天下足無爲而萬物化
　淵靜而百姓安非無爲之治乎
　休休庵曰不尚賢使民不爭至則無不治
　矣抱道行不言之教者中虚外順無所好
　惡是以不尚賢不貴難得之貨有所好尚
　者情識使然也未免使人生能所生貪求
　或爭功或爲盜進道育德者又當一念不
　生致于虚極微妙玄通然後自已靈明不
　亦貴重若有可愛可欲之念則忘情作惑
　亂眞心矣是以聖人修身齊家治國平天
　下虚其心無我而量寬其無爲而物自化
　以道爲懷實其腹也弘無諍之德弱其志
　也力行此道强其骨也能如是者使其識
　滅而無所知情亡
　褚伯秀曰不尚賢使民不爭至則無不治
　矣古人所寳性賢見賢思齊此云不尚何
　耶爲時人多尚己賢以啓爭嫉亂所由生
　惟其不尚己賢斯能識天下眞賢非謂棄
　賢於野而不用也世道交喪所謂賢者未
　必眞尚者未必誠君衒求賢之名士負自
　賢之志以詐逆詐淪胥于惡而賢爲虚器
　矣於家國乎何濟訓以不尚己賢是澄清
　源流而開四海來賢之路也貨之於天下
　貿遷有無以給民用此云不貴者特謂難
　得之珍奇寸珠尺璧南金大貝聲色禽獸
　玩好之物無益於家國無補於饑寒上好
　下承殘暴以取鼓動天下之貪心上下相
　交盜矣若夫流行泉布絲麻粟帛民資以
　生養者未嘗一日廢是謂不貴異物賤用
　物適宜利用家給户足亦何盜之有後世
　貪奢敗度利欲蝕心天下滔滔如出一律
　惟學而知道界限分明必不至越分苟求
　玩物喪志食取充饑衣務適體室廬蔽風
　兩吉凶稱有無所享有限所求易足心無
　企羡何所動亂哉上不尚賢則下不爭名
　上不貴貨則下不爭利上不見可欲使民
　心不亂是皆原於心虚不受物故可欲無
　自入焉心虚則元神居腹實則元氣聚志
　好强而使之弱所以召和骨任勞而使之
　强所以有立虚心弱志使民無知實腹强
　骨使民無欲則雖有知者亦不敢以有爲
　干上之無爲在上能主無爲之道行其所
　無事則天下事無不可爲者末句古本作
　無不爲矣義長於治
　牛妙傳曰不尚賢使民不爭夫賢者明敏
　聰慧才能也不尚者不自矜尚謙辭也既
　謙則光矣天下何爭之有哉是故君子不
　自大其事不自尚其功讓於賢卑己以尊
　人蓋自卑則民敬尊之先儒有言曰我賢
　能矣賢能於我何有哉我崇高矣崇高於
　我何有哉我尊於人矣而我寧自尊哉苟
　於此振而矜之則我之不賢矣若我之不
　賢則人將拒我非爭而何耶此不尚賢使
　民不爭之說也不貴難得之貨使民不爲
　盜如夜光之珠明月之璧斯可謂難得之
　貨也苟子之不欲雖賞之不竊天下何盜
　之有耶故儒有不寳金玉而忠信以爲寳
　者昔宋人以玉遺子罕子罕曰我以不貪
　爲寳子以玉爲寳以與我皆喪寳也却而
　不受此可謂不貴難得之貨之說也莊子
　曰絶聖棄智大盜巧止擿玉毁珠小盜不
　起此非使民不爲盜之謂歟不見可欲使
　心不亂夫心者一身之主也欲者意之所
　遷也大凡目有所見則必心有所思心有
　所思則必意有所爲意有所爲則是之謂
　欲也夫欲之所蔽心而得而清矣豈不亂
　耶樂記云人生而靜天之性也感於物而
　動性之欲也故大修行人常謹外視使不
　見可欲之事則自然身心清靜煩惱不侵
　毋致於亂也孟子亦曰養心莫善於寡欲
　此之謂也是以聖人之治虚其心聖人者
　淵懿聰明者也其能繼天體道故常虚其
　心也所謂虚心者遣其實也蓋天下無心
　外之理而聖人有窮理之心凡天下之理
　皆吾心之所有也惟虚以養之使無一毫
　私意撓乎其間則天地之奥皆可以察之
　也老君曰身之虚而萬物至心之無而和
　氣歸此聖人治身虚心之義也實其腹夫
　實腹者非飽膏粱充實其五臟也謂積精
　累氣以成其眞也是以聖人故常尊其氣
　貴其形寳其命愛其神使眞境長守生氣
　有精九户不塞體得生神此聖人之治也
　老君曰我命在我不屬天地我不視不聽
　使神不出身與道同乆吾與天地分一氣
　而治自守根本夫根本者即神氣精之說
　實其腹之謂也弱其志弱者謂持也志者
　氣之帥也氣體之充也今夫蹶者趨者是
　氣也善存養者常於平旦未與物接之時
　其氣清明之際常持其志無暴其氣使浩
　然充塞不致梏亡則庶幾三百六十骨節
　之間無諸滯礙也孟子曰苟得其養無物
　不長苟失其養無物不消孔子曰操則存
　捨則亡出入無時莫知其鄉惟心之謂歟
　此弱其志之說也强其骨夫强其骨者謂
　握固趺足升腰凸胸此修行之道也蓋聖
　人之治先虚心以造其理又實腹以固其
　精復弱志以存其氣令强其骨以行其道
　然夫强其骨之道可無說耶蓋大修行人
　行功既畢乃退火抽鉛使元氣自尾閭夾
　脊上關透入泥丸氣化爲津從上腭出滿
　口含津凡三叩齒分爲三嚥以意送之丹
　田復以周天火候養之是名玉液還丹此
　則强其骨之說也常使民無知無欲無知
　者淳也無欲者朴也淳朴者無爲也常使
　民者謂聖人先能服行然後使民無知無
　欲淳樸無爲也蓋以其昭昭方可使民昭
　昭也如玄古之君天下無爲也蓋上無爲
　則下亦無爲也君猶風也民猶草也草上
　之風不偃天下無之然夫無知之俗淳樸
　之風玄古至德之世是也莊子曰至德之
　世不尚賢不使能上如標枝民如野鹿端
　直而不知以爲仁相愛而不知以爲義實
　而不知以爲忠當而不知以爲信蠢動而
　相使不以爲賜是故行而無迹事而無傳
　孝子不諛其親忠臣不謟其君此可謂淳
　朴之俗也然則先自上以風化下故云常
　使民無知無欲也使夫知者不敢爲也謂
　上古之世風淳無君臣父子夫婦三綱之
　可知無仁義禮智信五常之可見同焉皆
　得而不知所以得誘然皆生而不知所以
　生同與禽獸居族與萬物並惡知其君子
　小人哉同乎無知其德不離同乎無欲是
　謂素朴而民得性矣設使□淳散朴之人
　特達聰明之士雖有其知無所用矣故曰
　使夫知者不敢爲也爲無爲則無不治矣
　夫帝王之德以天地爲宗以道德爲主以
　無爲爲常無爲也則用天下而有餘有爲
　也則爲天下用而不足無爲者天地之平
　道德之至也明此而南面堯之爲君也明
　此而北面舜之爲臣也以此而處上則帝
　王天子之德也以此而處下玄素聖王之
　道也以此而退居閒遊江海山林之士服
　以此而進爲撫世則功大名顯而天下一
　故云爲無爲則無不治矣
　楊智仁曰不尚賢使民不爭至則無不治
　矣不尚賢者富貴非所欲爵禄非我有上
　不朝天子下不謁公卿如是有不爭之德
　不貴難得之貨者奇珍異寳良金美玉皆
　外物耳我心坦然民心怡怡外不見欲内
　心不亂蓋明了之人見亦非見縱横自在
　古云我若無心於萬物不妨萬物常圍遶
　聖人之行虚其心而不挂一物實其腹而
　養乎至精弱其志而常處謙和强其骨而
　養吾浩然我心淳淳民心朴朴無欲無知
　使夫知者不敢爲也無爲而無不爲則無
　不治矣書曰顔子罷肢體黜聰明離形去
　智不尚賢也簞食瓢飲在陋巷人不堪其
　憂回也不改其樂不貴難得之貨不爲盜
　不見欲心不亂是矣頤以養正謙卑而尊
　此聖人虚心實腹弱志强骨無知無欲無
　爲而無不治矣
　喻清中曰不尚賢使民不爭至則無不治
　矣不尚賢使民不爭即汝惟不矜天下莫
　與汝爭能之意也不貴難得之貨使民不
　爲盜即苟子之不欲雖賞之不竊之意也
　不見可欲使心不亂此一語乃太上教人
　最喫緊處子貢出見紛華盛麗而悦見可
　欲而心亂也入聞夫子之道而樂不見可
　欲而心不亂也達磨少林面壁九年亦是
　此意賢訓如我獨賢勞之賢大抵事事有
　求勝之心皆謂之賢如好大喜功窮兵黷
　武每每欲加於前人非特矜尚智力而已
　漢文慕黄老之清靜卑辭厚禮和親遠人
　而曰朕高皇帝側室之子不尚賢也齊高
　帝曰使我治天下十年當使黄金與土同
　價不貴難得之貨也大抵好色人之所欲
　也富貴亦人之所欲也犬馬聲色子女玉
　帛峻宇雕墻皆足以啓人之欲心惟目無
　所睹于外則心自不摇于中聖人之治天
　下豈有他道哉納之於無思無慮之域虚
　其心也而八口之家必使之無饑蓋慮盜
　賊起於貧乏也化之以寬柔以教之政弱
　其志也而必使之勞其筋骨以趨事又慮
　其飽食逸居而無教也虚實弱强四字是
　子母字實其腹强其筋骨乃聖人詳致曲
　慮處以此而治但見斯民游於不識不知
　少思寡欲之天雖有智巧亦無所施是皆
　聖人之治以無爲爲之天下其有不治者
　乎
　胥六虚曰不尚賢使民不爭夫有國須得
　其賢輔共治之不得則無以致其治夫不
　尚賢非不任賢也不尚之而巳若上啓尚
　賢之門則下有爭進之心故曰不尚賢使
　民不爭不貴難得之貨使民不爲盜夫貨
　財天下人皆欲得在上者貴之愛之在下
　者雖欲而難於得也難於得則窺竊之私
　明於中耳如在上者視貨財若土苴不貴
　不愛使民無難得之求彼焉有盜賊之心
　乎不見可欲使心不亂此有二說一作見
　宇論謂國君不見其可欲示民民心自定
　上見可欲下民效之焉得其心不亂歟作
　見字論謂以修身言聲色玩好充滿眼前
　不見有所欲者心之定也如見有所欲惡
　得不亂歟是以聖人之治至强其骨是以
　古聖人治國必先治身欲治身必先虚其
　心者不以人欲擾之心自虚矣虚靜也心
　靜則氣定矣氣定則腹自充實矣故虚其
　心實其腹弱其志者謂與物無競也無競
　則神氣和悦而血液盈盈髓滿骨强此養
　生之正必信之徵以之治國則國富民安
　又奚事焉常使民無知無欲至無不治矣
　民之欲其有不可免者欲使無知無欲何
　如然謂人君不尚賢不貴貨不見可欲上
　行下效如草從風民性反淳各安其分衣
　足食飽逍遥而遊又何知何欲歟然上行
　之篤民有未化雖有知欲亦不敢施其爲
　者化者衆也爲無爲則無不治者謂人君
　尚賢貴貨見可欲三者之爲而誠能無爲
　者天下自治矣故曰爲無爲則無不治矣
　蘇敬靜曰不尚賢使民不爭至則無不治
　此章老子本心只在不見可欲使心不亂
　一語上著意賢者人之勝於人者也人之
　勝於人而我崇尚之則不勝者必起而爭
　較難得之貨至寳也我貴寳物則民起竊
　盜之心此季康子患盜子曰苟子之不欲
　雖賞之不竊即此意也大凡民心不見可
　欲中心自不擾亂易之艮曰艮其背不獲
　其身行其庭不見其人無咎釋者曰艮止
　也人之欲心每止於目所不見背無所見
　之處有見則欲心生欲心生則不可止艮
　其背不獲其身不得見其身也目且不得
　見其身則欲心自然不生雖庭除之近而
　不見所行之人以艮其背也出見紛華而
　悦則中心擾亂外物不接心無所亂自無
　過咎此即老子不見可欲使心不亂也老
　子託言古聖人之爲治務使民心虚腹實
　志弱骨强心虚者不使外物亂其心也腹
　實者但欲民飽食而已志弱者使民不見
　可欲而無爭競也骨强者但欲民有力以
　負荷也民無知無欲則淳朴務實自成風
　俗其間雖有智巧桀黠者百中無一淳樸
　多而桀黠少尚何敢出而爲亂至今山林
　之民與市廛之民便敦朴智巧不同無他
　市廛之民多見可欲山林之民不見可欲
　故也此聖人所爲皆安靜無爲自無不治
　不尚賢不貴寳皆使民不見可欲心自不
　亂豈若後世賞功勸能而激天下之爭重
　貨殖財而起天下之盜皆非無爲安靜之
　治也
　拾遺○秉文曰虚心實腹即上不尚不貴
　不見使民無知無欲是也知無所慕不敢
　爲也或云虚心養道雖於義無害非此章
　本指
　諸子旁證○莊子曰至德之世不尚賢不
　使能上如標枝民如野鹿端正而不知以
　爲義相愛而不知以爲仁實而不知以爲
　忠當而不知以爲信蠢動而相使不以爲
　賜是故行而無迹事而無傳韓非子宋之
　鄙一人得璞玉而獻之子罕子罕不受鄙
　人曰此寳也宜爲君子器不宜於細人用
　子罕曰爾以玉爲寳我以不受子玉爲寳
　是鄙人欲玉而子罕不欲玉故曰欲不欲
　而貴難得之貨文子大丈夫恬然無思淡
　然無慮以天爲蓋以地爲車以四時爲馬
　以陰陽爲御行乎無路遊乎無迹出乎無
　門以天爲蓋則無所不覆也以地爲車則
　無所不載也四時爲馬則無所不使也陰
　陽御之則無所不備也是故疾而不摇遠
　而不芳四肢不動聰明不損而昭明天下
　者執道之要觀無窮之地故天下之事不
　可爲也因其自然而推之萬物之變不可
　救也秉其要而歸之是以聖人内修其本
　而不外飾其末厲其精神偃其知見故漠
　然無爲而無不爲也無治而無不治也所
　謂無爲者不先物爲也無治者不易自然
　也無不治者因物之自然也
　石潭曰不尚賢使民不爭不貴難得之貨
　使民不爲盜不見可欲使心不亂上章既
　申無名之義此章又申無欲之義尚賢則
　名爲可欲而民爲之爭矣貴難得之貨則
　利爲可欲而民將盜之矣惟不見名之可
　欲則名不亂其心不見利之可欲則利不
　亂其心欲之可亂其心者固不止此姑以
　二者例其凡耳林膚齋以不尚賢爲不自
　矜黃茂材解以不見可欲爲不見世間有
　可欲者二解尤勝是以聖人之治虚其心
　實其腹弱其志强其骨欲不亂其心則心
　虚矣心不爲欲所奪則中有主而實矣故
　曰實其腹志不外慕則其志弱矣其志雖
　弱一氣不爲志所動而骨益强故曰强其
　骨常使民無知無欲使夫知者不敢爲也
　無知無欲則雖有知無所用其知爲無爲
　則無不治矣聖人之治爲無爲而已而能
　使民不爲可欲之所亂所謂無不治也前
　章自無名中來此章自無欲中來而皆歸
　於無爲蓋無爲所以體道也
道德眞經集義卷之八





道德眞經集義卷之九詩四
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　道沖章
　考異(河上公作無源章趙實/庵作宣和布化義章)
　唐明皇疏前章明貴尚不行無爲則至理
　此章明妙本之用在用而無爲首標道沖
　示至虚之宗物次云挫解明沖用之釋紛
　結以象帝之先欲令盡知其趣爾
　杜光庭曰大道之用其用不窮廣包天地
　細入毫髮澹然自得無虧無盈行之於身
　則光塵混一運之於内則紛鋭和平綿乎
　億劫之前乃居象帝之首萬法之内惟道
　可宗故爲萬有所歸趣矣趣向也
　張沖應曰此章謂天子至於庶人惟能運
　行此自然之道則當知無窮無極混元而
　不可知可已故曰無源
道沖而用之或不盈淵乎似萬物之宗挫其
鋭解其紛和其光同其塵湛兮似若存吾不
知誰之子象帝之先
　考異(或不盈之作或似不盈一作似不盈/似或存一作似若存誰之子一作其)
　(誰之/子)
　河上公曰道沖而用之沖中也道匿名藏譽
　其用在中或不盈或常也道常謙虚不盈
　滿淵乎似萬物之宗道淵深不可知也似
　爲萬物之宗祖挫其鋭鋭進也人欲鋭精
　進取功名當挫止之法道不自也解其紛
　紛結根也當念道無爲以解釋和其光言
　雖有獨見之明當知闇昩不當以擢亂人
　也同其塵當與衆庶同垢塵不當自别殊
　湛兮似若存言當湛然安靜故能長存不
　亡吾不知誰之子老子言我不知道所從
　生象帝之先道自在天帝之前此言道乃
　先天地生也至今在者以能安靜湛然不
　勞煩欲使人修身法道
　王輔嗣曰道沖而用之至象帝之先夫執
　一家之量者不能全家執一國之量者不
　能成國窮力舉重不能爲用故人雖知萬
　物治也治而不以二儀之道則不能贍也
　地雖形魄不法于天則不能全其寧天雖
　精象不法于道則不能保其精沖而用之
　用乃不能窮滿以造實實來則溢故沖而
　用之又復不盈其爲無窮亦已極矣形雖
　大不能累其體事雖殷不能充其量萬物
　捨此而求其主主其安在乎不亦淵兮似
　萬物之宗乎鋭挫而無損紛解而不勞和
　光而不汗其體同塵而不渝其眞不亦湛
　兮似或存乎地守其形德不能過其載天
　慊其象德不能過其覆天地莫能及之不
　亦似帝之先乎帝天帝也
　唐明皇曰道沖而用之或不盈言道動出
　沖和之氣而用生成有生成之功曾不盈
　滿云或似者於道不敢正言也淵乎似萬
　物之宗淵深靜也道常生萬物而不盈滿
　妙本淵兮深靜故似萬物之宗主也疏沖
　虚也謂道以沖虚爲用也夫和氣沖虚故
　爲道用用生萬物物被其功論功則物疑
　其光大語沖則道常不盈滿或妙本深靜
　常爲萬物之宗云或似者道非有法故不
　正言爾他皆倣此挫其鋭解其紛道以沖
　和故能抑止銛利釋散紛擾若俗學求復
　則彌結矣疏挫抑止也鋭銛利也解釋散
　也沖虚之用物莫之違故銛利之心多擾
　之事念道沖和白抑止釋散矣此則約人
　以明道用注云俗學求復者莊子繕性篇
　云滑欲於欲俗學以復其初言銛利紛擾
　因欲而生故念道則挫解俗學則彌結矣
　和其光同其塵道無不在所在常無在光
　在塵皆與爲一一光塵爾而非光塵湛兮
　似或存和光同塵而妙本不雜故湛兮似
　有所存也疏道之沖用於物不匱在光則
　與光爲一在塵則與塵爲一無乎不在所
　在常無沖用則可混光塵妙本則湛然不
　雜故云似或存也吾不知誰之子象帝之
　先吾不知道所從生明道非生法故無父
　道者似存乎帝先爾帝者生物之主象似
　也疏吾者老君自稱也象似也老君云吾
　見至道沖用生成俱物尋責所以不測由
　來既無父道之人莫知道爲誰子生物必
　資道故似在乎帝先注云帝者生物之主
　易云帝出乎震輔嗣云帝者生物之主興
　益之宗又解云兆見曰象言此生物之帝
　能兆見物象故謂之象帝爾
　杜光庭曰道沖而用之至萬物之宗道常
　謙虚而不盈滿沖和澄澹處乎其中深玄
　寂靜爲物之主故物失沖和之道必至敗
　亡人失沖和之道則至死滅君失沖和之
　道則政擾民離臣失沖和之道則名亡身
　辱是以知沖和之道萬物恃之以安爲萬
　物之宗矣語其及物之功則光明遠大求
　其妙本則深靜常虚道非有法者不可正
　言其有而物皆有道也倣准效於此不敢
　正言也挫其鋭解其紛理國用沖和之道
　則無銛鋭之情以傷於物無勞擾之事以
　傷於人不傷於物則萬國來庭四夷嚮化
　兵革不起怨爭不興不尚於拓土開疆凌
　弱暴寡矣不傷於人則使之以時賦役輕
　省家給人足矣理身者解紛挫鋭外無侵
　競内抱清虚神泰身安恬然自適矣約人
　以明道者明人必資於道也莊子繕性篇
　云俗學以求復其初者言人既理性於俗
　矣而欲以俗學復性命之本所以求者愈
　非其道也俗學則彌結者銛鋭之心紛擾
　之事不以道挫而解之則拘於俗學彌加
　結固不可解也俗學者徇俗之學非日損
　之道也和其光至湛兮似或存沖和之道
　散被群生汎然坦然物無不在可謂和光
　同塵矣光者明淨也塵者混亂也有道之
　士不介然標異與衆同也匱乏也道雖散
　被群生至妙之本凝寂沖虚常不乏絶故
　云常存也吾不知其誰之子象帝之先帝
　者萬化厥初即有主宰形象肇立牧之以
　君故言象帝大道沖用能生萬化故在象
　帝之先也老君大聖豈不知至道之宗本
　耶設此疑似之詞用曉迷方之俗爾亦如
　上大道不可正言義也帝出乎震易繫辭
　也震東方卦也少陽之氣生化之源今以
　太子居東宫少陽之位御極爲出震之期
　蓋取象天地生育萬物之始也兆見曰象
　者無形曰氣兆形曰象生物之首也萬物
　之首象帝居先大道復在象帝之先言其
　高遠也然夫至道不終不始孰知其先哉
　亦强爲之容爾易曰帝出乎震萬物生也
　齊乎巽萬物潔齊也相見乎離聖人以南
　面向明而理也致役乎坤萬物致養也說
　言乎兊萬物所悦也戰乎乾陰陽相薄也
　勞乎坎萬物所歸也成言乎艮萬物終始
　也夫萬物出乎震而終乎艮終而復始循
　化無窮而象帝者在此出震之先道復先
　於象帝故能爲生化之王天地之元也人
　君體道用心志無滿溢淵然澄淨以御萬
　方外無銛鋭之爭下絶紛擾之事和天光
　而燭物含塵垢以居尊其無爲之化可齊
　乎象帝矣
　宋道君曰道沖而用之或不盈道有情有
　信故有用無爲無形故不盈經曰萬物負
　陰而抱陽沖氣以爲和萬物之理偏乎陽
　則强或失之過偏乎陰則弱或失之不及
　無過不及是謂沖氣沖者中也是謂太和
　高者抑之下者舉之有餘者取之不足者
　補之道之用無適而不得其中也注焉而
　不滿酌焉而不竭既以爲人己愈有既以
　與人己愈多道之體猶如太虚包裹六合
　何盈之有淵兮似萬物之宗莊子曰鯢桓
　之審爲淵止水之審爲淵流水之審爲淵
　淵虚而靜不與物雜道之體也惟虚也故
　群實之所歸惟靜也故群動之所屬兹萬
　物之所係一化之所待也故曰似萬物之
　宗然道本無係物自宗道故似之而已挫
　其鋭至同其塵锐則傷紛則離挫其鋭則
　不爭解其紛則不亂和其光莊子所謂光
　矣而不耀是也同其塵莊子所謂無物委
　蛇而同其波是也内誠不解形諜成光而
　舍者與之避席豈和其光之謂歟飾智以
　驚愚修身以明汙昭昭乎若揭日月而行
　豈同其塵之謂歟聖人挫其鋭則處物不
　傷物物亦莫之能傷也解其紛則不謀爲
　用智不斲烏用膠萬物無足以撓其心者
　若是則無泰色無驕氣和而不流大同於
　物以通天下之志無入而不自得也湛兮
　似或存心若死灰身若槁木之枝泰定之
　中天光自照惛然若亡而存油然不形而
　神此其道歟吾不知其誰之子象帝之先
　象者物之始見帝者神之應物物生而後
　有象帝出而後妙物象帝者群物之始而
　道實先之莊子所謂神鬼神帝生天生地
　是也視之不見聽之不聞摶之不得有乎
　出而莫見其門孰知之者故曰吾不知其
　誰之子象帝之先
　王介甫曰道沖而用之或不盈道有體有
　用體者元氣之不動用者沖氣運行於天
　地之間其沖氣至虚而一在天則爲天五
　在地則爲地六蓋沖氣爲無氣之所生既
　至虚而一則或如不盈字說沖氣以天一
　爲主故從水天地之中也故從中又水平
　而中不盈而平者沖也淵兮似萬物之宗
　淵深也道之爲物淵深而能萬物不應於
　物而物自恃以生又能供萬物之求故曰
　似萬物之宗似者不敢正名其道也挫其
　鋭至同其塵鋭者火之形紛者絲之形挫
　其鋭圓成也解其紛靜一也和其光不皦
　於上同其塵不昧於下湛兮似或存湛靜
　也言其道湛靜雖不見其迹然又似或存
　吾不知其誰之子象帝之先吾不知道是
　誰所生之子象帝之先象者有形之始也
　帝者生物之祖也故繫辭曰見乃謂之象
　帝出乎震其道乃在天地之先也
　蘇潁濱曰道沖而用之至萬物之宗夫道
　沖然至無耳然以之適衆有雖天地之大
　山河之廣無所不遍以其無形故似不盈
　者淵兮深渺吾知其爲萬物宗也而不敢
　正言之故曰似萬物之宗挫其鋭至湛兮
　似或存人莫不有道也而聖人能全之挫
　其鋭恐其流於妄也解其紛恐其與物構
　也不流於妄不構於物外患已去而光生
　焉又從而和之恐其與物異也光至潔也
　塵至雜也雖塵無所不同恐其棄萬物也
　如是而後全則湛然其常存矣雖存而人
　莫之識故曰似或存耳吾不知誰之子象
　帝之先道雖常存終莫得而名之然亦不
　可謂無也故曰此豈帝之先耶帝先矣而
　又先於帝則莫或先之者矣
　吕吉甫曰道沖而用之或不盈道者生於
　沖而用之而已矣沖則和合矣故曰道沖
　而用之或似者皆疑而不斥之辭也以其
　沖虚而能資物也故曰不盈淵兮似萬物
　之宗故虚心弱志而常使民無知無欲而
　已惟其如此故淵兮似萬物之宗而求其
　爲宗者固不得也似之而已挫其鋭至同
　其塵然則何以保得道哉挫其鋭解其紛
　和其光同其塵而已心出而入物爲鋭挫
　其鋭而勿行物至而交心爲紛解其紛而
　勿擾鋭挫而紛解則知常之明發乎天光
　光者塵之外在光不皦故和之而不别塵
　者光之内在塵不昩故曰同之而不異湛
　兮似或存夫惟如此則所謂宗者湛兮似
　或存矣淵兮者言乎其深也湛兮者言乎
　其清也或不盈非可以爲定虚也似或存
　者非可以爲定存也吾不知誰之子象帝
　之先虚盈存亡吾無所容心則安能知其
　所自生者哉見其生天神帝而已故曰吾
　不知誰之子象帝之先蓋有吾有知誰而
　道隱矣吾不知誰則亦不知吾矣此眞道
　之所自出也生天以先象神帝以始帝則
　其爲形祇之先可知矣
　陸農師曰道沖而用之或不盈道者用之
　以沖則雖遍法界而不見其盈淵兮似萬
　物之宗深不可識而爲萬物之宗師言或
　似者言之不敢正也列子所謂疑獨莊子
　所謂疑始是也挫其鋭至同其塵不與物
　競故曰挫其鋭不與法縛故曰解其紒不
　皦其昩故曰和其光不遁不離故曰同其
　塵湛兮似或存有似乎有而非有有似乎
　無而非無無所從生而又象乎帝之先也
　故曰湛兮似或存吾不知誰之子象帝之
　先湛者淵之容形乃謂之體見乃謂之容
　故始言淵兮而終之以湛兮也吾不知誰
　之子象帝之先終不可得而名之故曰吾
　不知誰之子象帝之先帝者生物之主也
　王元澤曰道沖而用之或不盈道充塞無
　外贍足萬物而未嘗有故曰或不盈若虚
　若實謂之沖沖者陰陽之中而以虚爲德
　者也道之用於物者中道之應於事者虚
　此方言其用故曰沖雜說萬物負陰而抱
　陽沖氣以爲和則沖者陰陽之和也陰爲
　虚陽爲盈道之體則沖而其用之則或不
　盈其體沖也故有欲無欲同謂之玄其用
　之不盈也淵兮似萬物之宗道生萬物而
　體未嘗離物自物之散殊而觀之則似爲
　之宗耳淵者深而不測也人本足於此道
　欲體之者不可以他求當挫鋭解紛和光
　同塵則當自存矣雜說以其淵深而常生
　於物也故曰似萬物之宗挫其鋭至同其
　塵挫其鋭者鋭挫則渾然矣鋭火之形是
　也解其紒者不與物構而坐觀其復則性
　命定而紛亂解矣和其光者挫鋭解紛則
　性情定而自然充實光輝矣既有光則要
　不異於物而與之和同易曰蒙雜而著同
　其塵者道乃性之常奚足珍尚故至人有
　道而不自異於塵雜說彼鋭則挫之紛則
　解之光則和之塵則同之非有也非無也
　湛兮似或存人能如上四事則道湛然存
　矣存而定有之則非道也似或者不可定
　有之謂吾不知誰之子象帝之先即今所
　稱道之中體蓋有所出矣雖有所出而廓
　然無象故曰不知誰之子也象有形之兆
　帝有物之尊象帝至矣而道更在其先
　劉仲平曰道沖而用之或不盈所謂沖者
　不高不下不深不淺不左不右不先不後
　不遠不近不出不入沖而已沖者道之體
　也其應物則常由於虚虚則無所於盈此
　道之用也故曰道沖而用之或不盈淵兮
　似萬物之宗以夫沖者其體也故無乎不
　在而萬物莫不宗我而後存故曰淵兮似
　萬物之宗挫其鋭至湛兮似或存以夫用
　之或不盈者其用也故亦無乎不爲而在
　於鋭則挫其鋭在於紛則解其紛在於光
　則和其光在於塵則同其塵而似或存於
　萬物之間也故曰挫其鋭至湛兮似或存
　吾不知誰之子象帝之先蓋其體也在有
　無之先有無者所謂象也其先則亦無有
　無者也其用也在有之先有爲者所謂帝
　也其先則無爲之爲也故曰吾不知其誰
　之子象帝之先雖然無有無者才得之子
　則生無者其父也生無者其父則生乎所
　謂生無者則祖矣自此已往則不可致詰
　矣無爲之爲於用也才謂之子則使爲者
　亦其父也使爲者其父則使乎所謂使爲
　者則祖矣自此已往亦不可致詰矣
　劉巨濟曰道沖而用之或不盈道也者以
　沖氣爲用虚而和和則能應物以生故曰
　不盈或者不正言其有之謂淵兮似萬物
　之宗淵深也道也道之體也虚則能應能
　受能深萬物之生成一出於道則非俄而
　可測也於用言或故於體言似挫其鋭至
　同其塵銳言道之利也紛言事之多也事
　曰以紛而非道以解之使散事何以勝乎
　然非挫鋭則亦不能解蓋太鋭則有所不
　入猶今解結者不利錐光言其道之昭也
　塵言俗之昏也俗曰以昏而非道以同之
　使自昭焉則異俗爲高何所頼於道乎然
　非和光則不能同塵也蓋太昭則無以容
　其塵故也莊子所謂與人並涉意亦是也
　湛兮似或存虚則深深則止止則合體用
　爲有在焉湛止貌也世之亂以事俗多者
　無窮而已唯道能解而同以救事俗之冥
　冥則可謂無所不在矣而實非有去也似
　或者兼上二者爲辭吾不知誰之子象帝
　之先道出於無則道者無之子也而曰吾
　不知者道之極雖老氏不敢正言其有也
　象者形之兆帝者生之主雖萬物之母不
　尸其生而尸之以象帝則道出於無象帝
　又出於道矣無猶父也道猶子也象帝猶
　孫也莊子曰太極之先前章言治故次之
　以道沖也
　劉驥曰道沖而用之或不盈至象帝之先
　道無乎不在亦無乎不爲沖而用之其用
　不窮雖充塞天地彌滿六虚而不見其盈
　也衣被萬物而不爲主萬物歸之而不知
　主故其爲萬物之宗也天下莫能知莫能
　見淵兮似之而已淵者微妙元通深不可
　識之謂也然則坐進此道者當如何哉挫
　鋭解紛而已挫鋭者挫其鋒鋭而以柔弱
　自處謂知雄守雌知白守黑也解紛者解
　其紛亂而以虚靜自居謂除垢止念靜心
　守一也夫如是則泰定之中天光自照和
　其光使不耀於己同其塵使不異於人煉
　虚無之體成自然之眞湛然常寂若亡而
　存故湛兮似或存視之不見其形聽之不
　聞其聲莫之其始莫之其終不可得而名
　故吾不知誰之子象帝之先象者有形之
　始帝者生物之祖故以爲喻以其先天地
　生而覆載天地也故次之以天地
　趙實庵曰初疑獨二一以和爲用道沖而
　用之自爲無爲則無不治矣而繼之以道
　沖而用之者道非不爲寔有爲也雖有爲
　而見無爲之功者用中也天下之事貴於
　平和苟能用中則上不至於太過下不至
　於甚卑此帝王用大中之道也故顯有爲
　以爲治治至中和則所謂太平也太平豈
　有象乎歸之無爲也然此章先言用而後
　言妙妙者不敢正示也故經有一或二似
　或之者疑之也似之者亦擬之之辭也謂
　道本無形實無定體今且用之以中者是
　道亦從制從法也道若從制從法則一定
　而不易既有所定則不能泛應烏從而妙
　哉道則神動而天隨故或似之而已御註
　曰沖者中也中者中和之氣也其本自一
　至二自二至三一爲天二爲地三爲人氣
　從一而分三清升爲陽陰降爲地陰陽交
　感中氣生焉經不云中而曰沖者何也天
　一在下天數一也一從坎起坎爲水也囟
　門在頂囟字圍五五即土也在五氣則水
　土同包在囟門則泥丸所屬蓋五五爲十
　十爲物母一即五焉其中有信則包於元
　首天五曰中而從水有和理焉故沖者中
　也是謂太和經曰其中有精精即一也其
　中有信信則五也今言用中者道以氣爲
　用氣之在物則信也氣所以包裹六極今
　天地内外皆以一氣而包之既包内外則
　盈也盈則太過故有制命者存焉所以範
　圍天地之化而不過過則以沖爲用也蓋
　可知矣夫中也者天下之大本和也者天
　下之達道二其道守中或似不盈謂道無
　常體以體爲體不可正名夫盈不可乆也
　用九者所以知變焉柢既平無咎在坎者
　則或未盈焉或不盈者其在也敦窮其在
　其深也敦測其淵天一性也其果在中乎
　天五命也其果遠一乎故淵兮似萬物之
　宗擬議者且不得而當也三不主故常淵
　兮似萬物之宗虚無者道之體晦冥者道
　之色淵虚者道之原恍惚者道之用無體
　而體洪纖皆其體無色而色玄黄皆其色
　藏於淵虚而用之不窮故曰淵乎其居且
　敦爲正位邪凡以無體爲體無色爲色而
　已而欲窮其所自來敦測其奥凡以似之
　而已故曰道不當名次正申妙用一損靜
　晦隨挫其锐解其紛和其光同其塵四者
　皆人事也以人事未離乎道用道以中而
　應之也御註曰以通天下之志無入而不
　自得也今夫四者應在外而用在内皆性
　分之事也挫其鋭一氣生人充足四體氣
　之在我莫不充焉苟不養之以平和之以
　性則爭有時而作作則盈於外而爲太剛
　太剛則傷物知此者凡遇剛爲敵則自抑
　也故曰挫其鋭自挫其鋭也解其紛物盈
　天地之間無非事者萬機之務事來干我
　我必知之盛之以一則靜而止焉隨之以
　動則和而流焉靜而止之則明矣隨而流
　蕩則溺矣故解紛者一而止之也和其光
　光者明之散内誠不解形謀成光光之在
　我如揭日月而行欲以我之明而勝人之
　明曾未知人之光亦照我之光矣不若相
　忘乎道術奚彼此之異邪同其塵人之生
　未嘗無上下之分有之則幾乎辨無以自
　有則幾乎同故不同者上下之分也同之
　者德性之事也大凡君子之所同同乎性
　分而已矣語曰君子和而不同小人同而
　不和二體虚而應湛兮似或存物之盈也
　在事爲過水之盈也在器則溢非過非溢
　湛然而已湛明也喻道之體道非事也亦
　非水也謂之明而非明謂之幽而非幽及
　感而遂通似或存耳後明無始二一顯無
　宗吾不知其誰之子出自太虚也太虚無
　名父其誰邪二獨立窈冥象帝之先此章
　先言用後言妙是因用而顯妙也及顯妙
　又在夫吾不知其誰之子象帝之先御註
　曰象者物之始見帝者神之應物有象與
　物豈道也哉其上文但初言用次言治心
　至於不盈或存皆正言道之大體也不盈
　者非極數而盈也似萬物之宗者非自以
　爲事任也湛兮似或存者有無不能以盡
　之也然後象帝不得而先焉是誰之子不
　可識也
　邵若愚曰道沖而用之或不盈至象帝之
　先虚無大道化生一氣一氣分而爲陰陽
　陰陽生化禀一炁爲主乃知一炁處陰陽
　之中故曰沖氣夫大道以沖氣而用之也
　如天覆地載日照月臨冬寒夏暑春生秋
　斂皆沖氣之用沖氣者有而無形無而有
　精天地之間或不盈不虧淵兮似萬物之
　宗學人欲見沖氣者當挫其心之鋭鋭息
　則志休故能解其事之紛志閑少欲則善
　和其光與物無爭則能同其塵内外無染
　湛兮其惟一心也雖不見其跡又似或存
　釋氏喻爲慧燈朗月術家以爲大藥金丹
　孟子以謂浩然之氣言至大至剛以直養
　而無害塞於天地之間其爲氣也配義與
　道老子指湛兮似或存者乃大道所化之
　一氣曰吾不知誰之子此象萬物之帝在
　陰陽之先
　王志然曰道沖而用之或不盈至象帝之
　先夫天地之大萬物之多通天下之一氣
　何所適而非道人處域中得陰陽之正沖
　和委順中以爲人與天地並生與萬物同
　體且用之得其中則謂之中道得其常則
　謂之常道沖者中也無過不及時適其中
　沖融恢廓周流無極注焉而不滿酌焉而
　不竭挺乎仁義之分通乎性命之情昩者
　不知故老子諄諄于是而學者常恐失其
　所性養之正靜則與陰同德動則與陽同
　波或散或殊或斂或止以至言默事必有
　君言必有宗宗者宗此者也用者用此者
　也況道生萬物而道未嘗離物物亦未嘗
　離道譬之百川不同同歸于海衆說不同
　同歸于道道之爲物惟恍惟惚常寓之於
　有無之間固不可指其物象於一定之辭
　故曰淵兮似萬物之宗或曰湛兮似或存
　用之或不盈之類是也挫其鋭解其紛者
　莊子曰聖人處物而不傷物而物亦莫能
　傷鋭者有此不待挫而自挫何鋭之有聖
　人虚己以遊世淡然無極衆美從之不與
　物交涣若冰釋紛者有此不待解而自解
　何紛之有嗚呼古之學者與今之學者故
　有間言古之至人不就利不遺害不榮通
　不醜窮不藏是非美惡内直則與天爲徒
　外曲則與人爲徒充實光輝光矣而不耀
　初無間斷崖異之說所謂光者未嘗不和
　塵者未嘗不同豈汲汲而欲和同之哉亦
　猶列子居鄭國四十年人無識者國君卿
　大夫視之猶衆庶也老子謂鄰國相望鷄
　犬之音相聞民至老死不相往來可謂安
　時處順得其宜矣若夫有物混成先天地
　生寂兮寥兮獨立不改老子自謂吾不知
　誰之子象帝之先無狀之狀無物之象者
　則知生天以先象未始有始未始有物者
　則知神帝以始帝吾不知吾則吾而謂誰
　也此非大道之所自出其能若是者哉學
　者所宜知所先後力探而敦索之焉
　黄茂材曰道沖而用之至象帝之先一陰
　一陽之謂道沖者陰陽和氣也而用之或
　不盈者虚故能應也淵兮似萬物之宗者
　靜可以宗群有也挫其鋭者不與物競也
　解其紛者各有條理而不亂也和其光者
　藏諸身也同其塵者混於俗也湛兮似或
　存者常存而不壞也吾不知其誰氏之子
　象帝之先耶道是已道本無名或謂化工
　或謂造物或謂象帝之先皆强名也
　程泰之曰道沖而用之至萬物之宗沖者
　盈之對謙沖幼沖大盈若沖沖氣爲和皆
　以不極乎盈爲義莊子之喻道曰充滿天
　地夫且充且滿則其盈也盈也者道之無
　乎不在者也既貴盈矣而又貴乎沖益用
　道者固當如此也如曰知雄守雌知白守
　黑是兼有其雄而能居其雌兼有其白而
　能處其黑是皆不於盈乎爲居而於减乎
　其處夫是以謂之沖用也莊子曰彫琢復
　朴無爲名尸無爲謀府無爲事任無爲知
　主盡其所受乎天而無見得亦虚而已夫
　一性之天能盡有之而若未嘗有得焉是
　沖其盈以求及乎虚者也故謀府也事任
　也知主也凡涉迹而實者固皆無所不能
　而常不肯究爲也是非惡其盈而求以虚
　之者乎天下萬物生於有有生於無則無
　者萬物之宗也既已用道則是道且將出
　而爲德而德亦且分者乎仁義禮矣則安
　可正以命之爲無也於其不容無者而求
　其近焉則惟沖以殺之而已或之者疑之
　也似之者不敢主言也或不盈者非誠有
　所缺少也疑之而已萬物之宗則無之未
　出爲有者是矣不盈者未能遽及乎無也
　則似之而已此皆推其在人者而配乎道
　以言之也挫其鋭解其紛鋭才智之外形
　而有芒角者也紛事之節目繁會而盤錯
　者也莊子之謂膠膠擾擾者是也挫其鋭
　則渾厚而不暴露解其紛則易簡而不支
　離和其光善信充實而至於光輝宇泰定
　者發乎天光其爲光固有淺深而弸中彪
　外理則一也若體道之盈而見之於用則
　其光昭若日月人將莫之能親固光矣而
　不曜者求以同乎物也莊子推原舍者避
　席起於形諜成光其竝和光設戒也乎同
　其塵塵者在地非土在空非氛以配世事
　則其浮游汙雜者是也於此而能與之同
　則白可入涅而袒裼裸裎者所不能浼也
　若夫飾智以驚愚修身以明汙則反乎此
　矣湛兮似或存鋭挫紛解則應物而不見
　其功光和塵同則混俗而無以自表乍而
　觀之道若不屬斯人矣徐而察其湛然無
　雜者則道未嘗不在也大盈若沖正其地
　也後章於守雌守黑皆言常德不失者又
　與此語相發明也既曰似又曰或者亦從
　人所不能盡見者言之也若望而驚其辨
　捷敏給則直才且智耳非道也吾不知誰
　之子象帝之先道之無者實母天地而莊
　子廣之曰神鬼神帝生天生地則是道也
　者固嘗先乎天帝矣天下有始以爲天下
　母既得其母以知其子則凡萬有之出於
　道者皆其子也此章言道之用共舉前章
　之元且無者而被之於人也人之於道苟
　能沖之使不盈晦之如或有則其所藴或
　幾於無矣若人也吾不知誰能子之歟擬
　其等倫殆且爲天帝之先矣甚言深乎德
　而偕乎道世自無能上之者也揣切其至
　尚或先乎天帝也論世之有爲者患其智
　力锐遲不能及事耳而老教則掩抑蓋藏
　恐其或露故其自處者爲柔爲弱爲雌爲
　黑爲辱爲卑賤爲孤寡爲受垢爲下流爲
　不敢先此非獨遇事之際期其物我不忤
　而已也蓋有深於此者焉道本於無而任
　道者皆涉於有苟其居有而行有是爲以
　膏濯膏秪益其垢無由及潔故必本無以
　運有而求殺有以近無也行之以柔而宿
　之於虚雖未遽無而其於無也亦幾矣其
　謂得母可以知子知子而復當守母良有
　以也蓋從無可以觀有而由有可以通無
　表裏實常相符也又曰弱者道之用天下
　萬物生於有有生於無是其以弱代强者
　知夫有之當復於無也首章立有無二名
　以總大道之要而此章對出沖盈以總用
　道之情人之體道而能及此則天地且不
　能子而由無入元由元出妙無所不可矣
　詹秋圃曰道沖而用之至象帝之先無源
　章言道以沖淡用之使不至於盈溢而淵
　深潜涵毓以爲萬物宗主猶必挫其鋒鋭
　而質樸解其紛亂而條理然後可與和合
　光照混同塵俗則此道淵浩澄湛不見涯
　涘爲無源我不知其所從生豈在主宰象
　帝之先而迎之不見其首歟
　張沖應曰道沖而用之至象帝之先地法
　天天法道道法自然蓋自然之道流行無
　間無形無迹其道沖虚運用不息時春則
　和時夏則熱時秋則清時冬則凍而陽施
　陰布不見其偏盈也人囿此血肉之軀禀
　此陰陽之氣上頂其天下履其地中有自
　然有能沖虚此道而運行之或致於不盈
　滿偏失者則其道淵微而身與天地爲一
　矣萬物烏得而不相宗哉故志鋭矣則退
　以挫之毋使介推勇於火死鉏麑勇於樹
　亡事紛矣則務簡以解之毋使激六國以
　攻秦兼多務以死亮和其光不恃己之明
　以滅人之明當如日月並明而無闇昩之
　失同其塵不恃己之潔以黜人之潔當如
　珠玉墜泥而無窺害之危則此心湛然澄
　清無滓不致紛擾而道以之常存也故同
　天地以享年而吾不知誰之子先天地以
　立道而所以象帝之先
　張靈應曰勇鋭害氣之本紛冗喪精之原
　自明則易傷其神自傲易損其身欲學道
　者使當謹此見鋭便挫見紛便解與衆光
　相和與衆塵相同則氣不害精不喪神不
　傷身不損以遂長生之望德經玄德章復
　舉此四者蓋欲至藏道有德之地亦當謹
　此也
　白玉蟾曰道沖而用之○或不盈虚中淵
　兮似萬物之宗心也挫其銳斂神解其紛
　止念和其光藏心於心而不見同其塵混
　心於物湛兮似若存存神於無吾不知○
　誰之子象帝之先
　廖焠然曰道沖而用之道氣本浩然無之
　以爲用或似不盈淵兮如水之澄深無滿
　而無溢似萬物之宗靜則如海納百川動
　則百川來赴海挫其鋭念頭欲起與之一
　刀慧刀無利刃能斷絶群魔解其紛萬慮
　頓除一絲不掛滌除玄覽浴養金丹和其
　光返照内觀欲歸其明要知産藥根源處
　蟾光日夜照西川同其塵心身一如形神
　合德坎離顛倒術龍從火裏出五行不順
　行虎向水中生湛兮似或存純朴靜定性
　天朗徹吾不知誰之子攘故不識自家面
　目這箇畢竟唤做什麽象帝之先太上自
　然根深元不動何處不稱尊
　陳碧虚曰道沖而用之或不盈沖虚也又
　中也或不定之辭也又常也言道以沖虚
　爲用夫和氣沖虚故爲道用王者得沖虚
　之用故萬乘遺其富匹夫得沖虚之用故
　環堵忘其貧雖身在廟堂之上心同巖穴
　之下躬服芻牧之陋不異軒冕之華此深
　得沖虚之用而常不盈滿也嚴君平曰爲
　沖者不沖爲和者不和不爲沖和乃得沖
　和沖以虚爲宅和者無爲家能虚能無至
　沖有餘能無能虚常與和俱斯眞得大道
　沖和之用而不盈滿者也中者所用在於
　和道也或者不敢建言其道也淵兮似萬
　物之宗淵深靜也兮者深歎詠道之辭也
　明此沖虚之道不虧不盈體性凝湛深不
　可測故謂之淵也夫不測之理非有非無
　難以定名故寄言似也群生日用注酌湛
　然體含萬象害惡斯保動植咸歸故爲萬
　物之宗挫其鋭解其紛挫抑止也又折其
　鋒曰挫鋭銛利也又進也解釋散也紛多
　擾也言銛利進趣功名之人當念道沖虚
　抑止貪妄而不自見也或憤憍奔馳内外
　紛擾能體道淵靜釋縛解紛湛爾澄清以
　復其性紛河上公作忿田結恨也謂陰賊
　瞋恚忿恨牢結若存道沖和乃涣然冰釋
　也和其光至湛兮似或存夫虚極之道以
　沖和爲用其所施用無乎不可在光則能
　和其光與光而不别在塵則能同其塵與
　塵而不異應物則且混於光塵歸根則湛
　然不染尋其妙本杳然而虚約其施爲昭
　然而實故曰湛兮似或存吾不知誰之子
　象帝之先吾者老氏自稱也象似也我觀
　至道杳冥沖用不測匠成萬物今古常存
　道既無祖無宗誰敢言孫言子彷彿深思
　似出乎天帝之先矣
　謝圖南曰道沖而用之至萬物之宗道以
　沖虚爲用愈足若不足故未嘗見其有滿
　盈之處道以淵深爲度物無不容洪纖高
　下納之於中故曰萬物之宗萬物莫不尊
　道也挫其鋭至湛兮似若存挫其鋭者外
　無圭角也解其紛者内無膠擾也和其光
　者洞徹表裏也同其塵者混合流俗也湛
　兮漠兮道其在兹矣視之不可見聽之不
　可聞故曰似若存吾不知誰之子象帝之
　先道在天地天地法斯道者也道在萬物
　萬物母斯道者也越穹壤窮古初不知道
　之所從出者誰乎是不可得而知也放像
　而言則在天帝之先矣蓋嘗論之有始者
　未始有始者未始有夫未始有始者也昔
　者混淪之初昏昏默默聖人强而號之曰
　太易則曠蕩彌冥周流無竟者也曰太初
　則胞胎混沌有無合并者也曰太始則或
　感而彰若存若亡者也曰太素則非濁非
　清非陰非陽者也蓋至乎太極而後函三
　爲一萬物之樸無一不具自斯以往生生
　有不窮者矣然皆爲道所生非能生道可
　以父吾道而不可得而子也可以君吾道
　而不可得而臣也然則道果無所從出乎
　曰道法自然則生是道者非自然而誰吾
　故曰未始有夫未始有始者也
　林鬳齋曰道沖而用之至象帝之先沖虚
　也道體雖虚而用之不窮或盈或不盈隨
　時而不定也不曰盈不盈而曰或不盈纔
　有或字則其意自見此文法也淵者美也
　似者以疑辭贊美之也萬物之宗即莊子
　所謂大宗師也言此道若有若無苟非知
　道者不知之故曰似萬物之宗挫其鋭言
　其磨瓏而無圭角也解其紛言其處紛擾
　之中而秩然有條也光而不露故曰和其
　光無塵而不自潔故曰同其塵湛然微茫
　而不可見也若存若亡似有而似無故曰
　湛兮似若存即恍兮惚其中有物是也吾
　不知誰之子者亦設疑辭以美之也象似
　也帝天也言其在於造物之始故曰象帝
　之先曰象曰似皆以其可見而不可見可
　知而不可知設此語以形容其妙也
　范應元曰道沖而用之至萬物之宗沖虚
　也和也淵者深也似者道不可以指言也
　謂此道虚通而用之又不盈以其無形也
　然而淵深莫測似萬物之尊祖也挫其鋭
　至湛兮似或存人能用道以挫情欲之鋭
　解事物之紛瑩心鑑而不炫其明混濁世
　而不汙其眞則道常湛兮似乎或在也吾
　不知誰之子象帝之先老子言我不知道
　所從生似在天帝之先也
　薛庸齋曰道沖而用之或似不盈道之爲
　用注焉而不滿酌焉而不竭淵兮似萬物
　之宗道體淵靜雖爲萬物之宗萬物不知
　其所以爲宗故曰似之挫其鋭至同其塵
　體道者挫其鋒鋭解其紛亂和其光而不
　耀同其塵而不昩湛兮似或存湛兮存乎
　萬物之表而不流莊子曰物物而不物於
　物也吾不知其誰之子象帝之先五太之
　先誰其子之
　休休庵曰道沖而用之至象帝之先深廣
　虚明謂之沖造道者致虚極盡玄妙然後
　發用則不爲物礙亦無盈滿之相淵深無
　所不容爲萬物之宗也不可太剛剛則鋒
　鋭傷物不可太柔柔則昏弱多事無能决
　當剉其鋭解其紛用中和之妙混聖而無
　影同凡而絶迹妙體湛寂虚明無比衆目
　不能睹如無隨縁應感而有準故云似或
　存老子讚曰吾不知誰之子者特言此道
　自然而然虚明靈妙在萬象主之先有矣
　帝者主也
　褚伯秀曰道沖而用之或似不盈至象帝
　之先夫道神鬼神帝生天生地不可以形
　相求不可以言議索以虚而運無乎不在
　故可以御天下之實應天下之感似盈天
　地間而未嘗盈也蓋道包元氣而未見然
　朕兆已存其中有生天生地之理本至虚
　也而用之由人彌綸萬化惟人造至虚之
　地然後能用此道以無契無何盈之有淵
　兮深靜而神明出焉萬化生焉物生於有
　有生於無其所宗即無也既出而爲物則
　與無其間似之而已世人執有泥跡觸途
　成礙教以挫鋭則無傷於物解紛則自全
　其我和光而不與之異同塵而不與之流
　則湛兮似或存者可見雖見之明信之篤
　不知此物從何而生是誰之子也天之主
　宰謂之帝此物又似居帝之先尊而又尊
　無復可尊矣此章凡十句而疑辭者五或
　議聖人見道的而燭理明何談道多疑若
　此蓋有定形則有定名言之有在究之可
　極既强名曰道字之曰大是不可得而名
　又惡可指定而言若事物之拘滯一隅而
　無所變通即莊子云惛然若亡而存油然
　不形而神萬物畜而不知此之謂本根聖
　賢談道例若此非靳而不言至此不容聲
　矣使學者深造豁解如醉得醒聖訓諄諄
　無隱乎爾
　牛妙傳曰道沖而用之或似不盈沖者中
　也且道之爲體包含造化孕毓乾坤起四
　大以居先籠萬法而獨冠道之爲用可謂
　大矣然其只云沖者是不自滿也由是而
　觀不盈之義豈不宜乎太上說此以勸人
　謙沖則亦自無滿而必溢之理也如三皇
　五帝之時有勸戒之器名曰宥巵孔子見
　之使弟子取水灌之其中則正其盈則覆
　孔子造然革容曰善哉持盈者此古先明
　哲以爲至誡嘗置之座側蓋體道之用於
　沖也非斯之謂歟淵兮似萬物之宗夫萬
　物之宗者道也蓋道生天天生地地生萬
　物所以稱爲宗也夫道爲萬物之祖宗可
　謂尊之至矣然其只云似者是不自尊謙
　辭也此舉喻世人使之常用謙沖則自無
　高而必危之理也易曰有大而能謙必豫
　是也是故君子多聞約而守之多志質而
　晦之精知略而行之是以處上而人莫不
　重處前而人莫敢害是以天下樂推而不
　厭夫何故哉以其謙沖故也挫其鋭挫者
　抑也锐者鋒鋩也如人之氣鋭者或有激
　於中則形之於口世謂之唇鎗舌劍有時
　傷人甚於鋒鋩故善人君子則於人何所
　不容常反求諸己乃挫折其鋒鋩抑其鋭
　氣使不致於傷人此則挫鋭之說也解其
　紛紛者紛競解者自懲也夫兩喜必多溢
　美之言兩怒必多溢惡之語蓋不平之氣
　忿然於其中則溢惡之語勃然見乎外兩
　相抗拒故謂之紛競也故大人君子常懲
　忿窒慾自不致於爭競也和其光光者謂
　聰明才性也和者謂韜晦之也夫韜之者
　使聰明不彰也晦之者使才性不露也如
　孔子大聖也於鄉黨則似不能言者顔子
　大賢也於終日則不言如愚此皆和光之
　說也嘗聞諸先哲曰我聰明矣聰明於我
　何有哉我賢能矣賢能於我何有哉苟於
　此矜而恃之則我已小矣吾惟降吾氣於
　謙和合吾心於端莊順吾神於肅穆蒭堯
　可咨庶人可謀而左右卿大夫皆吾所禮
　也而不知我之爲尊彼之爲卑耳易曰君
　子以蒞衆用晦而明此之謂也同其塵塵
　者謂暗昧愚魯也同者謂同仁一視也夫
　同仁者謂無他暗我明之分一視者謂無
　伊魯此賢之别大率爲人之道貴以賤爲
　本高以下爲基故大人君子常韜光徇俗
　晦迹混塵知天下之不可上也故下之知
　衆人之不可先也故後之温恭慎德使人
　慕之執雌持下人莫踰之内藏我智不示
　人技我雖尊高人弗我害江河雖左長於
　百川以其能自卑耳易曰以貴下賤大得
　民也斯非和光同塵之謂歟湛兮似或存
　湛兮謂無或存言有盖道之爲體似無似
　有若存若亡故云湛兮似或存也所以古
　先明哲體道有無故常挫鋭解紛和光同
　塵也然則體道爲義云如何耶道之爲說
　其體無方其用無窮性之所有不虧不缺
　得之於人生而靜之初形之於感而遂通
　之際養於喜怒哀樂之未發得於意必固
　我之俱無凝然而正湛然而明惚然而太
　虚之無塵恍然而若四時之有約無爲而
　無不爲此湛兮似或存之說也吾不知其
　誰之子象帝之先吾者老子自稱誰者無
　名可擬子者謂道象者如也帝人也且如
　天地萬物之形其生也有自來其可以言
　母子獨道之一字虚無自然生無所自固
　宜太上稱吾不知其誰之子也且道之爲
　義極乎不聞不見之境則道之妙者爲難
　名藏於無聲無臭之天則道之至者爲難
　知推之於前則不見其始之合引之於後
　則不見其終之離敦知其誰之子哉象帝
　之先者蓋老子歷爲帝師古帝曾問老子
　道爲誰之子太上所以云象帝之先者言
　象如帝之未主已先是何面目是何光景
　也
　楊智仁曰道沖而用之至象帝之先道沖
　而用之者剛健純粹虚而不盈也故道爲
　萬法之深淵人可行之挫其剛鋭解其紛
　紜和於中而順於外同其波而隨其流專
　心内持使元炁上下沖和降心猿無令走
　失體性湛然眞常不動有若無實若虚明
　徹表裏獨露堂堂吾不知其誰之子象帝
　之先古云還識這箇麽今古應無墜分明
　在目前
　喻清中曰道沖而用之至象帝之先道譬
　則海也道惟虚故受海惟大故容道體本
　虚用之者不越沖虚而已或不盈一語就
　下文說方見得明天地間之至大者莫如
　海道實似之淵乎深哉美其能容也江漢
　朝宗百川赴焉不舍晝夜而不見其少盈
　或不盈者人常疑其不盈也然則其用安
　在藏鋒斂鍔於不露之天非挫其銳乎釋
　紛離俗於是非之外非解其紛乎和其光
　者不察察以自耀也同其塵者不皎皎以
　自潔也湛然二字鬳齋林氏以爲微茫而
　不可見之謂道本無形於恍兮惚兮之間
　指眞空爲實有故曰似若存道超乎器形
　之表吾不知誰氏之子而能克肖之清源
　劉驥曰象者有形之始帝者生物之祖有
　子字方下得象字象肖也猶繼世象賢之
　謂也
　胥六虚曰道沖而用之至萬物之宗沖虚
　也宗本也夫至道沖虚人皆具有用之則
　彌滿天地乃至飲食起居莫不顯見而曰
　或不盈者謂其無形狀可見而言之也用
　言其動也淵兮言其靜也若水之停流謂
　其靜也淵深明靜鑑照無窮爲萬物之宗
　本人乃萬物之一也經曰似而不曰爲似
　即爲也且不欲直言之矣挫其鋭至似或
　存此一段語蓋以丁祝知道者便不可止
　乎知而已必須摧挫其鋭利追圖之志解
　釋其紛亂之情和融炫耀之光混同塵世
　之俗四者皆爲知道者之病須力去之方
　除得淨始可言沖虚至道湛然常存矣似
　或即常也吾不知其誰之子象帝之先象
　似也老君謂沖虚至道吾不知其所由生
　然究其極似未天帝以先卓然獨立矣
　李是從曰道沖而用之至象帝之先夫道
　者沖深潜行而爲用之或不盈者無出其
　外也淵兮似萬物之宗者心清若淵觀照
　萬物往來形影映現業識所生由此宗有
　也挫其鋭解其紛者挫折其萌動之尖銳
　解開其怨結之紛亂也和其光同其塵者
　和順時俗所見之光同其時俗所欲之塵
　也湛兮似若存者返心内照澄湛清平見
　其眞性似若不離常存定也
　柴元臯曰道太極沖中虚而用之或不盈
　體虚則用不竭比如井虚不曾滿終日取
　用不竭況道乎淵兮似萬物之宗如萬水
　朝東量不可測挫其鋭解其紛道體道用
　如此沖妙則自己底剛鋭紛爭外來底剛
　鋭紛爭皆能挫解矣和其光同其塵身中
　既沖虚則外貌必和同順境矣湛兮似若
　存體虚則用處常不昩吾不知誰之子不
　昧底是誰應用象帝之先太極以前那箇
　蘇敬靜曰道沖而用之至象帝之先道在
　天地間無一不有無一不在本爲盈滿然
　道有理而無形人以沖虚而用之則有時
　疑其不盈或云者疑之也沖虚用之即後
　章知雄守雌之意莊子曰雕琢復朴無爲
　名尸無爲謀府無爲事任無爲知主此道
　盈而用之以沖虚也萬物之宗宗祖也萬
　物自無而生淵深也其淵深不可測爲萬
　物之祖不盈則未能遽及乎亦似之而已
　既曰或又曰似正以道非不盈用之以虚
　則虚非眞虚故曰或曰似鋭才之露圭角
　者挫之使無紛爭之處繆擾者解之使散
　和其光明之弸中彪外也和之而不使露
　同其塵土之浮游汙雜也同之而不欲異
　湛清也若存若士而似乎清不清也此皆
　沖虚用道吾不知此爲誰之子象肖也帝
　天也其肖象實居天帝之先乃太極也太
　極虚無也道本大極生天地然後生萬物
　萬物自無而生即用之以沖虚亦當然而
　然也首章以有無二名總道之要此章沖
　盈對立總道之用則由無而玄由玄而又
　玄妙不可及矣
　拾遺圓師曰在光同光在塵同塵秉文此
　章首尾言道挫鋭解紛和光同塵下知者
　不言章言人體道者絶待玄同亦非與俗
　雷同也
　諸子旁證曰莊子夫道有情有信無爲無
　形可傳而不可愛可得而不可見自本自
　根未有天地自古以固存神鬼神帝生天
　生地在太極之先而不爲高在六極之下
　而不爲深先天地生而不爲乆長於上古
　而不爲老
　石潭曰道沖而用之或不盈淵乎似萬物
　之宗沖虚也虚則不盈虚而不盈則不露
　不露則深矣故以淵乎言淵者深也雖云
　不露而實爲萬物之宗焉似者不敢指定
　之意言道不可名也宗乃祖宗之宗實萬
　物之所自出也言物自道出也挫其锐解
　其紛和其光同其塵湛兮似若存此皆虚
　而不盈深而不露之意挫其鋭無圭角也
　解其紛無外物之擾擾也和其光光藏而
　不見於外也同其塵人不知其爲皎皎也
　此皆淵深而不露之意湛兮似若存湛澄
　徹也似若雖存而似未嘗存也吾不知誰
　之子象帝之先道爲物之所出爲物之祖
　宗也不知此道又爲誰之子乎蓋就宗字
　上又生此說謂道亦有所宗也而繼之曰
　象帝之先者帝天帝也象似也似乎在帝
　之先也蓋有名雖爲萬物之母而無名實
　爲天地之始天地自我出則道爲帝之先
　矣此言不但爲萬物之祖宗又爲天地之
　祖宗也此章皆指道體而言非指體道者
　而言
道德眞經集義卷之九
道德眞經集義卷之十詩五
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　天地不仁章
　考異(河上公作虚用章趙實/庵作大化公行義章)
　唐明皇疏前章明妙本沖用在用而無爲
　此章明偏愛成私偏私則難普首標芻狗
　萬物示天地之兼忘次喻橐籥罔窮明用
　虚而不撓結以多言數屈欲令必守中和
　杜光庭曰夫以仁爲仁則有執不以仁爲
　仁則無私帝王之視群生猶天地之視萬
　物萬物自生自化天地不以爲功群生爰
　居爰處帝王不以爲惠任妙氣以鼓鑄任
　玄化以生成乃爲至化矣若言其仁惠理
　或自窮何者天地之仁大矣草木有冬榮
　夏枯帝王之仁大矣刑法有投荒用鉞未
　若不以仁爲仁之大也運彼沖和守其清
　靜爲理身之要妙矣
　張沖應曰虚者空也太虚無象運行兩間
　無聲無臭而所用則成此萬物所以生而
　無窮也人能達此虚而用之則道無不成
　者矣
天地不仁以萬物爲芻狗聖人不仁以百姓
爲芻狗天地之間其猶橐籥乎虚而不屈動
而愈出多言數窮不如守中
　考異虚而愈出一作俞出　　
　河上公曰天地不仁天施地化不以仁恩
　任自然也以萬物爲芻狗天地生萬物人
　最爲貴天地視之如芻草狗畜不責望其
　報也聖人不仁聖人愛養萬民不以仁恩
　法天地行自然以百姓爲芻狗聖人視百
　姓如芻草狗畜不責望其禮意天地之間
　天地之間空虚和氣流行故萬物自生人
　能除情欲節滋味清五藏則神明居之也
　其猶橐籥乎橐籥中虚空人能有聲氣虚
　而不屈動而愈出言空無有屈竭時動摇
　之益出聲氣也多言數窮多事害神多言
　害身口開舌舉必有禍患不如守中不如
　守德於中育養精神愛氣希言
　王輔嗣曰天地不仁以萬物爲芻狗天地
　在自然無爲無造萬物自相治理故不仁
　也仁者必造立施化有思有爲造立施化
　則物失其眞有思有爲則物不具存物不
　具存則不足以備載矣地不爲獸生芻而
　獸食芻不爲人生狗而人食狗無爲於萬
　物而萬物各適其所用則莫不贍矣若惠
　由己樹未足任也聖人不仁以百姓爲芻
　狗聖人與天地合其德以百姓比芻狗也
　天地之間至動而愈出橐籥之中空洞無
　情無爲故虚而不得窮屈動而不可竭盡
　也天地之中蕩然任自然故不可得而窮
　猶若橐籥也多言數窮不如守中愈爲之
　則愈失之矣物樹其惡事錯其言不濟不
　言不理必窮之數也橐籥而守數中則無
　窮盡棄己任物則莫不理若橐籥有意於
　爲聲也則不足以供吹者之求也
　唐明皇曰天地不仁至百姓爲芻狗不仁
　者不爲仁惠也芻狗者結草爲狗也犬以
　守禦則有弊蓋之恩今芻狗徒有狗形而
　無警吠之用故無情於仁愛也言天地視
　人亦如人於芻狗無責望爾嘗試論之曰
　夫至仁無親孰爲兼愛愛則不至適是偏
　私不獨親其親則天下皆親矣不獨子其
　子天下皆子矣是則至仁皆爲親乃至親
　也豈兼愛之乎疏仁者兼愛之自也芻狗
　者謂結草爲狗以用祭祀也今天地至仁
　生成群物亦如人結草爲狗不責其吠守
　之用不以生成爲仁恩故云不仁也則聖
　人在宥視彼天下百姓亦當如此爾注云
　弊蓋之恩者禮記孔子云弊蓋不棄爲埋
　狗也不獨親其親禮運文也天地之間其
　猶橐籥乎橐者韜也籥者笛也橐之鼓風
　笛之運吹皆以虚而無心故能動而有應
　則天地之間至物無私者亦以虚無無心
　故也虚而不屈動而愈出橐籥虚而不屈
　撓動之而愈出聲氣以況聖人心無偏愛
　則無屈撓之時應用不窮可謂動而愈出
　也疏橐□也謂以皮囊鼓風以吹火也籥
　笛也言天地能芻狗萬物者爲其間空虚
　故生成無私而不責望亦由橐之鼓風笛
　之運吹常應求者於我無情故能虚之而
　不屈撓動之愈出聲氣以況人君虚心玄
　默淳化均一則無屈撓曰用不知動而愈
　出也多言數窮不如守中多言則不酬故
　數窮屈兼愛則難遍便致怨憎故不如抱
　守中和自然皆足矣疏多言者多有兼愛
　之言也多有兼愛之言而行則難遍故數
　窮屈不遂是知不如忘懷虚應抱守中和
　則自然皆是也不酬者酬答也謂空有其
　言而行不酬答也
　杜光庭曰天地不仁至百姓爲芻狗古之
　祭法有爲人用者皆象其形以列籩豆之
　間故有芻狗之設矣夫犬以吠守今芻狗
　無吠守之用天地之視萬物聖人之視百姓
　亦如芻狗不責其吠守之能不以仁恩之
　爲仁不責其報不彰其仁是以不仁矣人
　於狗也有弊蓋瘞埋之恩今於芻狗亦無
　此恩矣明聖人不以兼愛爲仁也弊蓋者
　禮記檀弓篇曰仲尼之畜狗死使子貢埋之
　子曰吾聞之弊帷不棄爲埋馬也君之路
　馬死埋之以帷弊蓋不棄爲埋狗也丘也
　貧無蓋於其封也亦與之席無使其首陷
　焉恐其首直委於土也不獨親其親者禮
　運篇云大道之行天下爲公不獨親其親
　不獨子其子汎愛於物推公而行不爲偏
　愛也天地之間至動而愈出橐乃皮囊以
　鼓風籥乃竹管以運氣橐鼓風無籥不能
　運籥運氣無橐不能鼓兩者相須而行以
　明天地爲橐五氣爲籥含虚運動以生萬
　殊而無屈竭矣人君虚心用道臣佐體君
　行化如天地運五氣以不竭則政無屈撓
　四海和平也動之愈出聲氣言無窮也淳
　化均一者淳和之德用被萬品曰用不知
　者易繫辭云萬方百姓曰用頼用此道以
　得生而不知道之功力冥昩不以功爲功
　百姓用之而不知也屈竭也撓亂也多言
　數窮不如守中多言多敗多事多害言之
　多也謂或不應故有窮屈矣理國多言謂
　政令多出朝令夕改則謂數窮也理身多
　言其失可知也故一言之失駟馬不追況
　多言之失寧無辱乎夫言者離堅合異反
　白爲黑防人之口甚於防川不可不慎也
　不如默守中和於國不煩其政令於身不
　召其恥辱愛氣希言守德於中行不言之
　教斯爲美善矣
　宋道君曰天地不仁至百姓爲芻狗恩生
　於害害生於恩以仁爲恩害則隨至天地
　之於萬物聖人之於百姓輔其自然無愛
　利之心焉仁無得而名之束芻爲狗祭祀
　所用過則棄之彼萬物之自然而百姓之
　自治曾何容心哉天地之間其猶橐籥乎
　橐籥虚而能受而能應故應之而不窮有
　實其中則觸處皆礙凡道爲一偏在物爲
　一曲虚而不屈動而愈出虚己以遊世則
　泛應而曲當故曰虚而不屈迫而後動則
　運量而不憒故曰動而愈出聖人出應帝
　王而無言爲之累者此也多言數窮不如
　守中籥虚以待氣氣至則嗚不至則止聖
　人之言似之辨者之囿多言而未免乎累
　不如守中之愈也慎汝内閉汝外收視反
　聽復以見天地之心焉此之謂守中
　王介甫曰天地不仁以萬物爲芻狗天地
　之於萬物聖人之於百姓有愛也有所不
　愛也愛者仁也不愛者亦非不仁也惟其
　愛則不留於愛有如芻狗當祭祀之用也
　盛之以篋衍巾之以文綉尸祝齋戒然後
　用之及其既祭之後行者踐其首脊樵者
　焚其支體其天地之於萬物當春生夏長
　之時如其有仁愛以及之至秋冬萬物彫
　落非天地之不愛也物理之常也聖人不
　仁以百姓爲芻狗且聖人之於百姓以仁
　義及天下如其仁愛及乎人事有終始之
　序有死生之變此物理之常也此亦物理
　之常非聖人之所固爲也此非前愛而後
　忍蓋理之適然耳故曰不仁乃仁之至莊
　子曰至人無親大人不仁與此合矣天地
　之間至動而愈出道無體也無方也以沖
　和之氣鼓動於天地之間而生養萬物如
　橐籥虚而不屈動而愈出多言數窮不如
　守中出言則有方有體大言所以明道也
　有言則有指指則不能無過故多言則數
　窮故不如守中以應萬變
　蘇潁濱曰天地不仁至百姓爲芻狗天地
　無私而聽萬物之自然故萬物自生自死
　死非吾害之生非吾仁之也譬如結芻以
　爲狗設之於祭祀盡節以奉之夫豈愛之
　時適然也既事而棄之行者踐之夫豈惡
　之亦適然也聖人之於民亦然特無以害
　之則民全其性死生得喪吾無與焉雖未
　嘗仁之而仁亦大矣天地之間至動而愈
　出排之有橐與籥也方其一動氣之所及
　無不靡也不知者以爲機巧極矣然橐籥
　則何爲哉蓋亦虚而不屈是以動而愈出
　耳天地之間其所以生殺萬物彫刻衆刑
　者亦若是而已矣多言數窮不如守中見
　其動而愈出不知其爲虚中之報也故告
　之以多言數窮不如守中之不窮也
　吕吉甫曰天地不仁以萬物爲芻狗天道
　冥於象帝之先而不知誰之所自出則體
　此道者仁足以名之哉夫仁人心而已矣
　天地體此道者也無所事仁以萬物爲芻
　狗全義芻狗者祭祀之用也受之則無所
　用不可闕矣猶之天地之於物也無心於
　物而似乎無所愛若夫春生夏長則似乎
　有所愛聖人之於民亦若是也聖人不仁
　以百姓爲芻狗聖人體此道者也無所爭
　仁以百姓爲芻狗芻狗之爲物無所爭仁
　而畜之者也萬物與天地同體者也百姓
　與聖人同體者也天地聖人自視猶芻狗
　則其視萬物百姓亦若是而已天地之間
　至動而愈出則生之畜之長之育之何所
　事仁哉夫惟不仁是之謂大仁然則天地
　之間其由橐籥固可見矣蓋橐籥之爲物
　惟其虚而不屈所以動而愈出也多言數
　窮不如守中則人也體此道者言出於不
　言而已言無言知言之所以言矣則多言
　數窮不如守中之爲務也
　陸農師曰天地不仁以萬物爲芻狗天地
　之於萬物聖人之於百姓泊然無係而不
　滯於仁適則用之過則棄之而已故云芻
　狗之爲物其未陳也盛之以篋衍覆之以
　文繡其既陳也行者踐其首樵者爨其軀
　所謂適則用之過則棄之者也天地之間
　至動而愈出天地不仁以萬物爲芻狗聖
　人不仁以百姓爲芻狗與世推移與時運
　徒而不拘於已陳之迹不膠於既踐之緒
　矣故能入則鳴不入則止而知橐籥焉故
　曰天地之間其猶橐籥乎虚而不屈動而
　愈出多言數窮不如守中虚而無屈無所
　屈也動而愈出有所示也無所屈而有所
　示者神也虚而無所屈動而有所示故能
　赴物之感言出如此而未始有窮也若夫
　述古人之土梗語先王之芻狗屈於已陳
　之迹膠於既殘之緒欲以有爲於日徂之
　世此其所以多言數窮不如守中之愈也
　此一篇與莊子芻狗之意大略同焉
　王元澤曰天地不仁以萬物爲芻狗芻狗
　祭祀所用方其用也隆禮致敬以事之及
　其已事則棄而捐之等於糞壤其隆禮致
　敬之時非不以至誠也然而束芻爲狗耳
　實何足禮敬乎雖不足禮敬而加禮敬者
　又非以偽也夫萬物各得其常生死成壤
　理有適然而天地獨爲之父母故不得無
　愛而原天地之心亦何係累哉故方其愛
　時雖以至誠而萬物自遂實無足愛者及
　要其終則糞壤同歸而已豈留情乎聖人
　不仁以百姓爲芻狗仁者人也以人道愛
　物之謂仁彼人貌而天者何足以名之故
　聖人親親而仁民故獨言百姓若其道則
　與天地一矣而有人之形故任各異天地
　之間至動而愈出橐籥虚以應物感則應
　應而不藏天地之於萬物聖人之於百姓
　應其適然而不係累於當時不留情於既
　往故此橐籥之無窮也虚而不屈者虚其
　體也動而愈出者動其用也多言數窮不
　如守中非言則窮矣舉言則爲可知且聖
　人之事言而不爲者也守中所以應萬變
　劉仲平曰天地不仁以萬物爲芻狗仁者
　惻隱以致其愛也夫芻狗之爲物惻隱以
　致其愛可也不惻隱以致其愛亦可也蓋
　方其盛以篋衍巾以文繡尸祝齋戒然後
　將之者若有惻隱以致其愛也及其身脊
　見踐於行者又見爨於樵者而無復有用
　散亂埃滅則漠然無惻隱以致其愛也天
　地於萬物亦然方其雷風鼓舞兩露滋濡
　覆載包函嫗照宇育欲生者使之生欲成
　者使之成而有形者必立有性者必遂若
　有惻隱以致其愛也及其霜霰冰雪酷烈
　慘毒折屈摧敗而陽不敢進日不敢烜大
　者毁小者絶剛者缺柔者滅又無惻隱以
　致其愛也故曰天地不仁以萬物爲芻狗
　矣聖人不仁以百姓爲芻狗非特天地之
　於萬物也聖人之於百姓亦然方其感之
　以恩擾之以教恩涵惠霑愷悌勞來噢噢
　呴呴若保赤子者若有惻隱以致其愛也
　及其罪大則殺罪小則刑支解屠裂牽磔
　焚棄偃仆於市朝狼籍於原野而崇城有
　馘耳之痛紂都有流血之多又無有惻隱
　以致其愛也故曰聖人不仁以百姓爲芻
　狗天地之間至動而愈出以其無心於愛
　與不愛也此天地之所以能神也蓋神者
　有所示而無所屈也以其無所屈也故如
　橐籥之虚而不屈以其有所見爲無爲可
　知也發於身而爲言見於事而爲故或云
　或爲其實一也何則言爲之體如是而已
　不知此則言不出於不言言不出於不言
　則異乎槖籥之虚動矣其多而數窮不亦
　宜乎孔子曰夫今之歌者其誰乎知此則
　知言出於不言矣言出於不言人莫不然
　也然而不能者以其心不麗乎有則麗乎
　無不麗乎取則麗乎舍不能適與道相當
　也不有不無不取不舍而適與道相當者
　是之謂守中守中而不已則如橐籥之動
　而愈出故曰天地之間其猶橐籥乎虚而
　不屈動而愈出者聖人法天地者也多言
　數窮不如守中言者所以應物也蓋法天
　地而出爲聖人矣固不免乎以言應物也
　然言而多則非所謂當於理而止也非當
　於理而止則不可以推而行之也惟守乎
　中則其言不多也亦不少也常當於理而
　止也於是乎可以推而行之而不數遭其
　窮矣故曰多言數窮不如守中夫守乎中
　者其言不多也亦不少也然而老氏專惡
　夫多言何也曰老氏之所明者道也道常
　無言然而常有言者道不得已也故可以
　言以其常無言也故言之少者去道易也
　近而言之多者去道爲尤遠故專惡夫多
　言也
　劉巨濟曰聖人不仁以百姓爲芻狗莫慘
　於兵刑而雖盛德不能去之則因其理而
　已或言萬物或言百姓其言各有序也天
　地之間至動而愈出此申言天地也天地
　之兩間能虚故入則止虚者橐籥之體也
　不屈則以虚故也橐籥之用也橐以風動
　籥以氣動動而後應此其所以愈鳴也多
　言數窮不如守中天地以虚應萬物而無
　所言聖人亦以虚應百姓而風波之來非
　言不筌持不以多勝而已易曰尚口乃窮
　中之體一可以守者也中之爲用虚可以
　應者也猶天地之謂間乎
　丞相新說曰聖人不仁以百姓爲芻狗靜
　而不汙潔而不垢其祭祀足以隆禮而致
　恭者芻狗之爲物也始之將用則被之以
　文繡盛之以篋衍及其已用則行者踐其
　首樵者爨其軀不膠其所愛不泥其所有
　通則用之與時宜之過則棄之與物從之
　而天地聖人之仁豈離乎此哉蓋天之體
　不能生生而生生者眞君也而眞君未嘗
　生地之體不能化化而化化者眞宰也而
　眞宰未嘗化則出顯諸仁故凡在天地之
　間形物聲色也皆制於我而物不得以疏
　及夫已生已化則入而藏諸用故物有分
　之類有群各以附離而忘有於我而物不
　得以親雖然天能生而不能成地能成而
　不能治聖人者出而治之也是故體顯以
　爲仁而其出也同吉凶之患故凡萬物之
　生皆輔相而不失其宜體藏以爲用而其
　入也雖聖人不與之同憂故泯迹冥心而
　視物以異嗚呼聖人之於天地又豈以仁
　憂累其心者歟故物之出與之出而不辭
　物之入與之入而不拒生而不有爲而不
　恃長而不宰功成不居萬物有以稱亦有
　以憾而老子所謂天地不仁以萬物爲芻
　狗聖人不仁以百姓爲芻狗其言豈離乎
　此哉後學者專孑孑之仁而忘古人之大
　體故爲人則失於兼愛爲己則失於無我
　又豈知聖人不失己亦不失人歟與時推
　移與物運轉而天地之間其猶橐籥乎故
　動而愈出則正己而無我者所以應物而
　非以敵物虚而不屈則無己而喪我者所
　以絶物而非所以成物噫天地聖人之道
　其仁以百姓萬物爲芻狗者可以一言而
　盡矣
　劉驥曰天地不仁至不如守中天地之於
　萬物聖人之於百姓因其自然付之自爾
　無愛利之心故言不仁是猶束芻爲狗祭
　祀所用適則用之過則棄之無容心焉虚
　而待物者也太虚運一氣使天地如橐籥
　橐□也鼓之以生火籥笛也吹之以成音
　其體則虚而不屈其用則動而愈出是何
　異於天動以陽地靜以陰陰陽鼓擊不息
　而造化在其間者乎人之形體法象天地
　化契陰陽亦如橐籥之爲器也此言天地
　則人在其中矣天地得一氣之妙而運行
　不息聖人得一氣之妙而升降無窮其道
　杳然難言哉若求之於多言則泥古人之
　糟粕弊精神於蹇淺非徒無益也故多言
　數窮不如守中守中者内保之而外不蕩
　也無思無爲寂然不動而守之於中如天
　地橐籥之無心自然運用以其有眞君存
　焉眞君者天谷元神也故次之以谷神　
　趙實庵曰前引二一天之至公天地不仁
　以萬物爲芻狗混一性於大同敦仁敦不
　仁以私愛而在物有義有不義仁之生而
　義之殺本乎天運之自然仁爲恩而害隨
　至見乎人事之返復經言不仁大仁而已
　大仁無私至公而已當生即生陽和之始
　物當殺即殺金氣之肅如謂時運即殺之
　不可留謂生死之有定數震動則萬物昭
　蘇兊交則衆用彫落雖生之而衰相以啓
　雖殺之則生意又明此天之公者如斯而
　已若乃當生即殺當殺即留此非天道之
　公行是亦人爲之私愛以公平私天地之
　正以私害公邪侈之行道者爲之公所以
　言及天地不仁而喻以芻狗天地之心於
　此可見是以聖人之治體天法道絶仁愛
　之私正賞罰之令立仁與義何容心焉御
　注曰恩生於害害生於恩以仁爲恩害則
　隨至凡所以絶私愛也是故聖人不仁以
　百姓爲芻狗俾後世聖人與道同流同應
　變不滯莊子曰仁常而不成又曰不多仁
　恩是也老子以天地之仁配於道也道大
　故不私即非五常之仁爲可及也此意指
　世之仁義爲小也不然何以謂多言數窮
　不如守中乎故喻之以芻狗即聖人用不
　仁之爲仁也能體不仁之仁即體天而同
　乎道也二聖人體天聖人不仁以百姓爲
　芻狗聖人之治百姓也無私之用與天地
　同次喻二一就體舉喻天地之間其猶橐
　籥乎御注曰橐籥以虚而能受受而能應
　蓋道以無爲體以虚爲用以道體之無則
　能泛應也以理觀之虚則能運量也道以
　至虚而泛應不知其自來人以無心而運
　量誰測其所以天地之間不上不下用氣
　於中猶橐籥之動也二橐籥之用虚而不
　屈動而愈出二子列子曰子奚貴虚虚者
　無貴也以虚爲貴則有礙於中以其本虚
　而已非虚可貴然虚之可貴者在動而愈
　出以橐籥觀之虚故貴矣雖橐籥觀之虚
　非貴矣聖人無心物來則應應而不窮凡
　所以當而不失也謂之規矩則與之爲規
　矩謂之權衡則與之爲權衡彼其自得之
　以爲用也吾誰名之哉雖然應帝王者體
　道爲心在事則曰無心在物則曰無有其
　如禮義法度何而有義禮法度者吾亦豈
　與之爲名彼因之以爲用者且自名矣吾
　不自名焉豈得屈即其愈出而愈有愈應
　而愈多者謂此後至理存焉多言數窮不
　如守中二此篇自道沖爲用至橐籥虚應
　終又結之以多言數窮不如守中較之前
　章猶是以言爲中也老子以橐籥喻聖人
　不言言則迫而後動感而後應以其無心
　也易曰言行君子之樞機樞機之發榮辱
　之主也亦取其適當而已守中者無過也
　非徒無過而有法孔子曰中庸之爲德也
　故言不可不慎君平曰言出則患入言失
　則亡身韓子曰亦慎於水火夫道本無言
　不得已而言則應之有常是也夫欲有言
　豈得已哉故三緘其口聖人所以示象焉
　學者求聖人之意
　邵若愚曰天地不仁至不如守中天地任
　自然之道謂之至仁苟非至仁而有親疏
　焉春生非仁也秋殺非不仁也棄用因時
　以萬物爲芻狗聖人以一心爲德故以百
　姓心爲心賞善非仁也罰惡非不仁也隨
　民任事賞罰因時故以百姓爲芻狗之喻
　莊子云至仁無親大仁不仁夫惟不仁是
　謂大仁天地之間謂四方上下也其猶橐
　籥乎橐籥中虚其用在無而故不屈槖以
　鼓風籥以運吹動而愈出若乾坤之開闔
　老子欲多言數窮其理不如守中中者虚
　也以心處虚其用無盡
　王志然曰天地不仁至不如守中大道無
　心於天地而天地待是而後生天地無心
　於萬物而萬物亦待是而後起有天地然
　後有萬物且人處萬物之最靈者莫不皆
　禀賦自然初無愛利之心以仁爲恩不亦
　小乎天地無情焉視萬物亦猶芻狗爾而
　天地且未嘗責萬物之報而萬物亦未嘗
　知天地所以生生之恩而大恩自生焉聖
　人無情焉而聖人未嘗責百姓之報而百
　姓未知帝力於我何有哉則大仁自成焉
　天地之於萬物聖人之於百姓而自成其
　上下之序曾何容心也推之無厭日用不
　知安所事仁哉且芻狗之爲物潔而不汙
　祭祀之用方其用時亦猶太廟之犧牲衣
　以文繡致敬如神初無責愛之私及其用
　已等於糞壞亦非厭棄之故汲汲於用舍
　之間是聖人有心也邪故天地聖人自視
　猶芻狗則其視萬物百姓亦若是而已矣
　吹嘘元氣鼓動群有如橐焉如籥焉迫而
　後動應而不藏虚而不屈動而愈出喻如
　道之應物萬變未始有窮化聲之相待亦
　如人之有情人能弘道非道弘人聖人之
　言不囿於辯言之足則終日而盡道言之
　不足終日言而盡物言辯貫穿默該至理
　其或燭理不深言不明道益辭固多去道
　彌遠須有惠施之舌懸河之口考之大義
　一何有焉曾不若默識而深造之爲愈故
　曰十語九中不如一默多言數窮不如守
　中
　黄茂材曰天地不仁至百姓爲芻狗天地
　之於萬物無傷而已任之自遂聖人之於
　百姓無擾而已任之自生任之自生故民
　無不生任之自遂故物無不遂此其爲仁
　甚大方其任之自也若無顧愛之心故謂
　天地聖人不仁譬之芻狗以芻爲狗供於
　祭祀已陳而去之何顧愛之有申韓之學
　遂竊以爲刑名其慘刻甚矣問之則曰聖
　人之治天下無所顧愛其說蓋起於此豈
　不失老子之意哉天地之間至不如守中
　天位乎上地位乎下人所能知也陰陽密
　運造化潜移人所不能知也今以橐籥喻
　之天地之道幾無爲藴矣虚無體也故不
　屈動不已也故愈岀老子之道初無内外
　悟芻狗之說則可以忘形體知橐籥之理
　則可以煉精炁此宜不言而喻言則必窮
　唯守中爲得之
　程泰之曰天地不仁以萬物爲芻狗結芻
　爲狗當祭則用已事而棄是芻狗之時貴
　時賤者也天地之生化萬物而遞相代謝
　實其似之稻秀而麥枯瓜生而薺死麋鹿
　之解角也春冬相反鴻燕之賔去也南北
　相避物之種性有萬不同者於此而皆可
　類推也此之性非彼之性則此之宜非彼
　之宜也居其總者苟有心於爲仁其將敦
　爲乎爲此則妨彼利一而遺百其爲仁亦
　勞而小矣槩運一氣與物爲時使根性與
　之相直者自生自化自形自色自消自息
　而天地若無預焉此不仁之仁也聖人不
　仁以百姓爲芻狗聖人無心而用大正以
　取法於天地也是故未嘗曲愛一人而無
　一人不受其德也莊子用此推之而曰至
　仁無親當使我忘天下而天下亦自忘我
　此正不仁之仁既加被冒而世人不知其
　德者也非眞相忘也又曰聖人之愛人也
　人與之名不告則不知其愛人也是亦澤
　及萬世而不自知其爲仁者也是謂不仁
　之仁也若夫擇物施愛惠不出乎意鄉之
　外是直虎狼而不啗其子者耳不仁之仁
　非其得預也孟子曰殺之而不怨利之而
　不庸民日遷善遠罪而不知爲之者則其
　施置之方也謂耕鑿嬉游皆非帝力則其
　效之成者也天地之間至動而愈出橐治
　鞴也籥其管也管之在樂則爲羽籥在關
　鍵則爲管籥在冶器則爲橐籥至其爲管
　則一而已也橐也者吸氣滿之而播諸冶
　鑪者也管也者受此吸而嘘之所以播也
　一嘘一吸之象即陰陽迭運而爲四時者
　矣故天地之間寒暑相推而爲四時生死
　遞代而成今古正猶橐籥之嘘吸也賈誼
　以天地陰陽萬物之造化而配之冶鑄義
　正出此也一嘘一吸之迭起是一作一復
　之相催者也神奇之必爲臭腐臭腐之復
　爲神奇是芻狗之時貴時賤者也其曰天
　地之間猶橐籥者言凡受形於兩間莫非
　由此之嘘之吸以爲張歙也莊子之論物
　初曰陰陽交通成和而物生焉消息滿盈
　一晦一明日改月化日有所爲而莫見其
　功生死始終相反乎無端而莫知其所窮
　夫陰陽交而物皆資生是物初也作復者
　即生化之有迹者也消息滿虚者陰陽之
　動而司橐籥之嘘吸者也改化生死者物
　之迭爲芻狗者也老子借橐籥芻狗以言
　其理莊子則直傳諸事也多言數窮不如
　守中諸家皆謂此中爲中庸之中蘇黄門
　獨不然曰此其籥之虚而處中者其說是
　也老氏務成一家言凡六經紀道之名悉
　已易而他之六經之謂中者即老氏命以
　爲善者也通一書固未嘗言中也然則此
　之謂中如域中弓中環中皆命物而名其
　地也非如中庸之中造極而命其理也則
　此之守中正指橐籥之中以爲之守如曰
　樞始得其環中以應無窮也言者先事而
　有所稱說如曰某事其德皆吾之所能爲
　也然此特其自言之耳而措之於世或當
　或否或順或逆未可必也不待其當然而
　先形諸言則億之而中者固或可屢而億
　之不中者亦不勝其多也其勢自至於數
　窮也若其守中待感者初若遲鈍而要諸
　其終决不至窮也故曰不如守中論天地
　之間猶橐籥則居於天地之兩間者其作
　其復皆仰冶工之鼓　也冶工者即主執
　造化者也其能虚之以聽化工之操縱則
　陰陽消長之源是其地也凡有形之物虚
　則通通則可以致變實則窒窒則塊然而
　已耳橐之能吸也籥之能嘘也皆以虚也
　非橐之虚則無以納其吸非籥之虚則無
　以效其嘘也橐籥常虚則能受生生者之
　生以爲作而受化化者之化以爲復也是
　蓋借橐籥中空之地以明不窒之可以有
　受也夫惟不窒故播氣者得以入之也動
　者發橐籥之機而鼓之使作即其能操縱
　生化者也惟其虚而不屈也故能受其有
　而出之於世也陰陽之氣隱乎太虚而形
　於有感感之而應則能出其無以爲有矣
　橐籥非太虚也以其虚而有受受而不留
　者有萬物出機入機之象故此機不息則
　作復無已也是故寂然不動者乃能感而
　遂通也論橐籥之妙即幾於谷神矣而不
　能與之齊同者谷神能自制有無而橐籥
　之嘘吸則有待於化工也動之而出則與
　自受而自應者有間也故此章既出橐籥
　而後章則言谷神也
　詹秋圃曰天地不仁至不如守中虚用章
　謂天地不以偏私惠愛爲仁而以萬物爲
　芻狗聖人不以偏私惠愛爲仁而以百姓
　爲芻狗蓋芻足以牧馬牛狗足以護家宅
　是皆有用之物人所資以爲用天地之間
　其猶橐籥中虚而可扇動生風乎故雖中
　虚而不屈折此爲虚用之妙迨扇風而愈
　動愈出其妙有難名言未若確守中虚則
　爲用不可窮也
　張沖應曰天地不仁至不如守中仁之爲
　道廣大而不可得以形容也故孔子所以
　罕言老子所以不居罕言者謂其不可得
　而形容而罕言也不居者謂其不可得形
　容而不居也天地不以仁自居故能覆能
　蓋而萬物生長於其中不知其所以生長
　聖人不以仁自居能包能容而百姓安養
　於其中不知其所以安養皆視之如芻檗
　狗畜愛之植之惟恐損朽而無所介其心
　以蒂報也天地之所以不仁聖人之所以
　不仁者即此一元之炁運乎上下猶橐囊
　之能包管籥之能吹周流無窮包藏無極
　雖虚焉吹之而不致於屈乏廣焉動之而
　愈見其有爲仁之爲道廣大也如此是以
　孔子有曰天何有言哉四時行焉則天地
　萬物之心又何有聲音於其間人欲學道
　充此天地之仁而乃尚乎其言則舌勞神
　亂精廢炁虧數者皆窮矣斯曰不如守中
　當守此方寸布仁於物而不發見其迹也
　白玉蟾曰天地不仁無心以萬物爲芻狗
　任其自然聖人不仁以天地之心爲心也
　以百姓爲芻狗尚自忘我豈有他哉天地
　之間心也其猶橐籥乎運而不息虚而不
　屈用之無窮動而愈出純一不已多言數
　窮如何說得不如守中盡其在我
　廖粹然曰天地不仁天地本於人若其自
　返本以萬物爲芻狗則視萬物象爲無知
　之物在人亦當克己如此也聖人不仁人
　主亦根於仁自返本而歸根以百姓爲芻
　狗則棄萬姓於無用之物如在吾人亦當
　復禮也天地之間範圍之内其猶橐籥乎
　其於天地則虚空焉此我身則臭皮袋也
　虚而不屈放之則滿六虚歛之不盈一握
　動而愈出元炁沖然源源不竭多言數窮
　與之一默守口如瓶不如守中抱元守一
　無窮無盡人若如此道炁存也
　陳碧虚曰天地不仁至以百姓爲芻狗芻
　草也謂束芻爲狗古人以用祭祀除祓不
　祥用已而棄之言常之時不甚愛及乎棄
　之亦不爲憎也故芻狗因神明而成且神
　明無用於芻狗也夫無用則無私無私則
　無恩是以天地無恩而大恩生聖人不仁
　而大仁成不仁者謂無情於仁愛非薄惡
　之謂也故天地無情視萬物如芻狗不責
　萬物之報也聖人無情視百姓如芻狗不
　責百姓之報也蓋天地之自然也嚴君平
　曰天高而清明地厚而順寧陰陽交通和
　氣流行洎然無爲萬物自生焉天地非傾
　心移意勞精神務有事悽悽惻惻流愛加
　利布恩施厚成遂萬物而有以爲也此所
　謂天地不仁以萬物爲芻狗也明王聖主
　秉道統和清靜不改一以變化神明默達
　與道同儀天下應之萬物自化聖人非竭
　智盡能擾心揉志損精費神不釋思慮徨
　徨顯顯人生事利領理萬民而有以爲也
　此所謂聖人不仁以百姓爲芻狗也天地
　之間至動而愈出橐者□也謂以橐鼓風
　而吹火者也籥者笛也言天地之間虚空
　無爲生物無私以喻聖人之心虚廓淵靜
　應世不逆若橐之懷風鼓之以成器物籥
　之舍聲吹之而調音律應用不絶而終不
　可屈也以況聖人無私無心而不事愛利
　也嚴君平曰天地釋虚無而事愛利則變
　化不通物不盡生聖人釋虚無而事愛利
　則德澤不普海内不井恩不下究事不盡
　成何則仁愛之爲術也有分而物類之仰
　化也無窮操有分之利以授無窮之勢其
　不相贍由川竭而益之以泣也又曰蟣蝨
　動於毛髮則寐爲之不安蚊蝱著於皮膚
　則精神騷動思慮不通外傷蜂蠆之毒則
　中心爲之慘痛未害於耳目則百節爲之
　不用此言愛利之存于胸中豈得無屈撓
　純和耗蠹血氣乎多言數窮不如守中多
　言者謂多有兼愛之言也多則施行難徧
　故數窮屈而不遂若法天地之虚靜同橐
　籥之無心抱守中和其自然皆足矣亦在
　乎不言之教也鴻烈解曰王壽負書而行
　見徐馮於周徐馮曰事者應變而動變生
　於時故知時者無常行書者言之所出也
　言出於知者知者藏書於是王壽乃焚其
　書而舞之曰多言數窮不如守中
　謝圖南曰天地不仁至於芻狗萬物受天
　地之氣以生百姓受聖人之恩以成謂之
　非仁不可也而榮枯成敗付物自然死生
　禍福惟人所召天地聖人於此一無心焉
　謂之不仁非不仁也蓋不得以用其仁矣
　芻狗者祭餘之物聽其自成自壞而不復
　屑意焉爾天地之間至不如守中天地人
　物之理自然而然故陰陽二氣往來於虚
　空之中初無間隔如橐籥然無底曰橐有
　孔曰籥橐之中虚氣所流通不可屈折籥
　之有孔聲所振動愈出不窮此皆自然而
　然人物之在天地間始終變化亦自然而
　然故多言則屢窮不可致詰也不如守一
　中之理理至中而止天地聖人百姓萬物
　皆不外此中蓋嘗論之萬物萬民同此一
　氣天地間人同此一心天地何心以生物
　爲心也聖人何心以愛民爲心也然生之
　於始而不容不變於終愛之於初而不得
　不異於後何則立天之道曰陰與陽立人
　之道曰仁與義發生陽也而不能無肅殺
　之陰愛養仁也而不能無割制之義理勢
　然也芻狗微物然方其養祭則惟恐一體
　之不全及其既祭則委之無用摧毁决裂
　有不能免人物之在天地間均賦同禀其
　生皆可愛而成形之後散殊不一栽者培
　之傾者覆之善者祥之惡者禍之各隨其
　分而異焉于斯時也天地生育之恩聖人
　愛養之德有不可得而全之者謂之不仁
　不得以盡其仁也矣天地以中虚橐籥萬
　物聖人以中道酬酢萬民故蔽之一言而
　曰不如守中中也者其至公無私之謂乎
　其無過不及之謂乎
　林鬳齋曰天地不仁至不如守中生物仁
　也天地雖生物而不以爲功與物相忘也
　養民仁也聖人雖養民而不以爲恩與民
　相忘也不仁不有其仁也芻狗已用而棄
　之相忘之喻也三十八章曰上德不德是
　以有德不仁猶不德也莊子齊物曰大仁
　不仁天地曰至德之世相愛而不知以爲
　仁亦是此意芻狗之爲物祭則用之已祭
　則棄之喻其不著意而相忘爾以精言之
　則有所過者化之意而說者以爲視民如
　草芥則誤矣大抵老莊之學喜爲驚世駭
　俗之言故其語多有病此章大㫖不過曰
　天地無容心於生物聖人無容心於養民
　却如此下語涉於奇怪而讀者不精遂有
　深弊故曰申韓之慘刻原於芻狗百姓之
　意雖老子亦不容辭其責矣籥者橐之管
　也橐籥用而風生焉其體雖虚而用之不
　屈動則風生愈出愈有天地之間其生萬
　物也亦然橐籥之於風何嘗容心天地之
　於生物亦何嘗容心故以此喻之況用之
　則有風不用則無亦有過化之意數猶曰
　每每也守中默然閉其喙也意謂天地之
　道不容以言盡多言則每每至於自窮不
　如默然而忘言子曰子欲無言天何言哉
　四時行焉萬物生焉亦此意也但聖人之
　語粹而易明此書則鼓舞出入使人難曉
　或者以爲戒人之多言則與上意不貫矣
　如此看得破非惟一章之中首末貫串語
　意明白而其文簡妙高古亦豈易到哉
　范應元曰天地不仁以萬物爲芻狗仁者
　愛之理謂天地生育其仁大矣而不言仁
　其於萬物譬如結芻爲狗以祭祀其未陳
　也盛以篋衍巾以文綉非愛也乃時也及
　其已陳也行者踐其首脊樵者取而爨之
　非不愛也亦時也夫春夏生長亦如芻狗
　之未陳秋冬凋落亦如芻狗之已陳皆時
　也豈春夏愛之而秋冬不愛哉氣至則萬
　物皆不知其所以然而然也聖人不仁以
　百姓爲芻狗聖人體此道以博愛其仁亦
　至矣而不言仁其於百姓亦如天地之於
　萬物輔其自然而不害之使養生送死無
　憾不知帝力何有於我哉天地之間至動
　而愈出囊底曰橐竹管曰籥冶煉之處用
　籥以接囊橐之風炁吹鑪中之火屈者曲
　也音辯云俞羊朱切傅奕引廣雅云益也
　漢史有民俞病困天地之間虚通而已亦
　如竹管之接炁虚而不曲也氣來則通氣
　往則不積譬彼橐風之愈動則此籥炁之
　愈出鑪中之物既各成器而橐籥未嘗言
　仁愛也多言數窮不如守中萬物之多百
　姓之衆聖人不過推此一道而博愛之豈
　區區言仁也倘多言仁愛而不能體道則
　空有其言而無實效故多言則數窮也不
　如同天地守中虚之道而無偏曲則萬物
　自然各得其所也豈有窮哉
　薛庸齋曰天地不仁至百姓爲芻狗天地
　生萬物而無心於萬物聖人養百姓而無
　心於百姓天地之間至動而俞出橐籥不
　爲物撓而虚其中則愈動而聲愈出矣天
　地所以能生化萬物而不窮者亦以其虚
　而能運也多言數窮不如守中惠施之口
　談不若顔子之心齋也
　休休庵曰天地不仁至不如守中芻狗者
　祭祀用草結龍以朱匣盛之綉巾覆之祭
　畢棄之天地聖人任無爲之妙生育萬物
　不望報恩亦不爲主任萬物自化如芻狗
　焉是以似不仁天地之間空虚如鞴囊一
　氣運行生育萬物人心虚明亦如是也靈
　機一動妙用不竭是謂虚而不屈動而愈
　出橐者鞴橐也籥者管也鼓風吹運之器
　雖以是而喻造化之妙然言多去道遠矣
　縱大辯才數數舉其喻然譬喻之數有窮
　此道實無可喻不如無言守中虚之妙可
　以見徹造化
　褚伯秀曰天地不仁至不如守中仁神道
　之具體立天地心續生民命猶元之於乾
　總衆德而大備陶萬類以無遺在人則成
　己成人博愛善救皆其用也天地具自然
　之仁超言象之表聖人體天推仁所以恢
　帝道而成治功經乃下二不仁字何耶蓋
　謂不顯其仁猶云上德不德正言若反也
　借喻束芻爲狗以供祭祀未祭則彩飾愛
　敬祭已則棄置踐踏適成適毁非關愛惡
　以眞燭幻物理可知凡天地間動植飛泳
　生成消息不出乎一氣流行無異束芻成
　狗踐狗還芻何容心之有聖人於百姓聽
　其營爲而生道自遂莊子所謂大仁不仁
　是也天地之間其猶橐籥亦言其無心自
　運橐鼓風籥通氣喻仁之流行猶陰陽呼
　吸而不暫停爲人爲物者咸受其鼓鑄焉
　唯其中虚無屈塞所以運動氣愈出此理
　妙合造化何在多言自取窮屈不如守身
　中橐籥究自己天地豈無生萬物之理哉
　或以躁人辭多釋之與上下文義不貫此
　章大義在守中二宇至理幽玄惟學者力
　行以求驗一身中有一乾坤在人體之而
　已矣
　牛妙傳曰天地不仁以萬物爲芻狗夫天
　地大德曰生生生不息之謂仁仁者天地
　生成之德也而云不仁者是天地不自有
　其德也萬物者盈天地之間品類也芻狗
　者如古先明王郊祀必束芻爲狗以爲祭
　具所謂芻者茅也夫茅之爲物薄其用可
　重也狗者畜也其位乎戌而應乎乾故古
　人束茅爲狗以爲祭具意其重也天地以
　萬物爲芻狗是亦不輕於萬物也或者以
　天地視萬物如芻草狗畜之無知不責望
　其報也此說不通蓋萬物與天地分一氣
　而生但得夫形之小者若天地果視萬物
　如芻草狗畜之比則是天地其自專大果
　不仁耶庸所見如此明者鑑之聖人不仁
　以百姓爲芻狗夫聖人者備物致用百世
　師也故百姓戴之如同日月仰之如同父
　母然其稱云不仁者不自居其仁謙尊也
　亦猶夫聖孔子不居之義也百姓者民也
　民與聖人均禀一氣同生於天地之間但
　貴賤窮達不同耳聖人以百姓爲芻狗者
　是亦不輕於民也他說以爲聖人視夫百
　姓如芻草狗畜之無知不望其報也此說
　恐誤夫人者與天地並位三才鼎立豈可
　視如芻草狗畜之類哉孟子曰君之視臣
　如手足則臣視君如腹心君之視臣如犬
　馬則臣視君如國人君之視臣如土芥則
　臣視君如寇讎若聖人果以百姓如芻草
　狗畜之比則是聖人果不仁哉與我同志
　者切希鑒之天地之間至動而愈出橐者
　鼓屬籥者管籥笛之屬猶如也動用也夫
　天地之間虚空以四時五行爲用其橐籥
　爲物亦其中空虚以五音六律爲用故云
　天地之間其猶橐籥也老君曰夫橐籥之
　器在其用也虚實有無方圓大小長短廣
　狹聽人所爲不與人爭善人在於天下也
　譬如橐籥乎非與萬物交爭其德常歸焉
　以其謙虚無爲故也此蓋言天地以虚受
　爲生成之德任物自然從民所欲不與物
　爭猶橐籥之任人所爲音律也多言數窮
　夫言者心之聲也在心爲志發泄爲言數
　者頻數窮者悔吝也蓋多言則多過故云
　數窮也古人有言曰一言而喪邦此上多
　言之人也一言而致凶此中多言之人也
　一言而致辱此下多言之人也故天有卷
　舌之星人有緘口之銘言不可不慎也語
　云君子欲訥於言而敏於行良爲是也昔
　孔子觀周入后稷之廟右階有一金人三
　緘其口而銘其背曰古之慎言之人也戒
　之哉無多言多言則多敗無多事多事則
　多患詩云敬爾威儀慎爾出話此之謂也
　不如守中中者樞機也守者謹也且夫日
　月者天之文也山川者地之文也言語者
　人之文也然言語在口譬含鋒刃不可動
　也如弦機未發則猶可止矢一離弦雖欲
　反之不可得也繫辭曰言出乎身加乎民
　行出乎邇見乎遠言行君子之樞機樞機
　之發榮辱之主也言行君子之所以動天
　地也可不慎乎此即不如守中之義也易
　曰括囊無咎無譽蓋言謹也非斯之謂歟
　楊智仁曰天地不仁至不如守中天地不
　仁視萬物如芻狗者天地施化不以仁恩
　任自然也不責望其報聖人亦如之謂學
　道之士不著一毫物欲所累體若太虚湛
　然常寂著天地之間坎離運用乎其中橐
　籥發揮乎宇宙元炁升降於黄庭塞兊垂
　簾含光默默虚而不屈守以沖和不可輕
　動動而愈出古云全身放下一念不生若
　多言數窮則有損而無益不如守中乆矣
　純熟自然打成一片矣儒曰聖人之道仁
　義中正而已蓋天地聖人視萬物如芻狗
　者不著於一切也廓然人以配天地其猶
　橐籥乎虚而不屈動而愈出至簡至易豈
　難知哉故多言數窮不如守中君子黄中
　通理不失其正矣
　喻清中曰天地不仁至不如守中天何言
　哉四時行焉百物生焉天地生物而不自
　以爲仁忘乎物也不識不知順帝之則帝
　力何有於我哉聖人養民而不自以爲仁
　忘乎民也芻草也謂束芻以象狗莊子天
　運篇曰芻狗之未陳也盛以篋衍巾以文
　繡及其已陳也行者踐其首脊樵者取而
　爨之言貴之於未祭之先賤之於既禱之
　後即是而喻蓋存神過化之意云爾蓋嘗
　讀柳子郭橐駞傳而於養樹得養人之術
　矣橐駞之種樹也勿動勿慮去不復顧其
　蒔也若子其置也若棄父之於子曷嘗自
　以爲恩哉其薛也若子生之養之不自以
　爲仁也有其所有者也過而執忘其所有
　者過而化其置也若棄既祭之芻狗也天
　地之間鼓之動之一橐籥耳橐者鞴也鼓
　風之具籥者管也風之所自出虚其中而
　不屈其用愈動而愈出愈出而愈有其來
　無端其出無窮天地聖人之仁亦猶是也
　天地之道不可以言盡而聲色之化民末
　也故曰多言數窮不如守中守中默然而
　自存也
　胥六虚曰天地不仁至不如守中天地之
　大德曰生而以萬物爲芻狗者覆之載之
　聽其生者自生而枯者自枯天地無所與
　此天地不有其仁而以萬物爲芻狗者仁
　之大矣芻狗之設未祭則貴敬之既祭則
　委棄之非容心也時適然也故聖人引之
　爲喻聖人體天地容養百姓寬之宥之由
　其生者自生長者自長耕食織衣家富國
　安而聖人無所與此亦聖人不有其仁而
　以百姓爲芻狗也天地之間一氣蒸陶萬
　物生化古今不息其猶橐籥之器中間空
　虚鼓動之聲氣愈出也此贊美聖人之德
　蕩蕩乎仁養百姓不爲己有夫何然哉亦
　虚而已矣是以應感天下之動無有窮極
　也若不體天地不仁之實察然自好縣法
　作刑飾以文言示民從化違天悖理鬼怒
　人怨乃疾取窮極之道故勉之曰多言數
　窮不如守中多言者謂飾以文言辭多理
　寡不如及吾之中默識窮行謹守不失天
　下觀風而化不言之教寧有窮乎修身亦
　法此矣
　柴元皋曰天地不仁以美利利天下而不
　言所利以萬物爲芻狗芻茅也縛如狗狀
　以祭享初縛時誠潔甚嚴祭已則棄之而
　不顧造物之心亦如芻狗之始終從其自
　然聖人不仁聖人體天地亦不言所利以
　百姓爲芻狗惟恐一夫失養亦如初束茅
　之謹一毫不敢忽天地之間至橐籥乎橐
　無底囊籥三孔笛皆虚其中兩間之氣一
　闔一闢即此二物人身呼吸亦然養民底
　一呼吸間不似天地使民失所脩身體用
　亦然虚而不屈其體無礙動而愈出其用
　不窮多言數窮不如守中若自矜其仁尚
　口乃窮矣孰若虚中存神體天地乎
　蘇敬靜曰天地不仁至不如守中結芻爲
　狗祭則用之祭已則棄是芻狗之用所過
　者化天地雖生萬物而不自以爲仁聖人
　雖養萬民而亦不自以爲仁亦猶芻狗當
　祭則用祭畢則棄過化相忘何嘗自以爲
　仁橐冶鞴也籥其管也管在樂爲羽籥在
　關鍵爲管籥在冶器爲橐籥其爲管一而
　已橐吸氣滿之播諸冶爐者也管者受此
　吸而嘘之所以播也一嘘一吸之間即陰
　陽迭運而爲四時也即生生不窮之機也
　陰陽交而物皆資生消息盈虚是陰陽之
　動而司橐籥之嘘吸者也以虚受嘘吸之
　氣而未嘗屈屈折也嘘吸之氣動而愈出
　未嘗見其損折而息也橐能吸籥能嘘皆
　以虚也若窒則實矣夫唯不窒故播氣者
　得以入之天地一大爐鞴也造化一大冶
　工也萬物陰陽嘘吸之氣自生自遂自消
　自長何嘗以爲仁或者見天地生萬物之
　功盡言以論天地之功不知天地不容以
　言而盡多言每每自至於窮極則不如默
　默忘言但守橐籥虚中而思之則其生生
　之不窮皆陰陽之氣自然而然也
　本一庵居士曰天地之於物聖人之於人
　未嘗煦煦然仁之也亦惟使之自生自化
　無以害之而已猶以芻爲狗祭則奉之已
　則棄之非有好惡之私也時適然耳況乎
　消息盈虚乃理之常雖天地聖人如之何
　哉惟使之遂其生若其性無横風暴雨以
　摧折之無舛政逆令以迕遏之則其仁也
　亦至矣橐籥之爲物一張一翕惟其虚而
　不屈是以動而愈出消息盈虚相爲終始
　亦若是而已先儒謂乾坤動靜不翕聚則
　不能發散即此意也又以此理推之語默
　之間多言所以數窮有張而無翕也守中
　則能虚而不屈所以不窮也
　拾遺陸曰萬物資天地而生天地無取於
　萬物也百姓仰聖人而治聖人無假於百
　姓也猶芻狗因神明而成神明無用於芻
　狗也夫惟無用則無私無私則無恩是以
　天地無恩而大恩生聖人不仁而大仁成
　故百姓不辭德於聖人萬物不謝生於天
　地何以知其然哉吾觀天地之間猶橐籥
　之無心也橐籥無心故其聲不屈其氣愈
　出天地無心故生成而不息故爲治不在
　多言多言而無實則動數窮矣未若無爲
　無言乃守中之術也
　諸子旁證莊子曰夫芻狗之未陳也盛以
　篋衍巾以文繡尸祝齋戒以將之及其已
　陳行者踐之樵者爨之而已將復收於篋
　衍必反爲怪今夫子取先王已陳之芻狗
　是不將鄰乎行者之踐樵者之爨也惜哉
　文子老子曰天地之道以德爲王道爲之
　命物以自正至微其内不以事貴故不待
　功而立不以位爲尊不待名而顯不須禮
　而莊不用兵而强故道立而不教明照而
　不察道立而不教者不奪人能也明照而
　不察者不害其事也夫教道者逆於德害
　於物故陰陽四時金木水火土同道而異
　理萬物同情而異形智者不相教能者不
　相受故聖人立法以導民之心各使自然
　故生者無德死者無怨天地不仁以萬物
　爲芻狗聖人不仁以百姓爲芻狗夫慈愛
　仁義者近狹之道也狹者入大而迷近者
　行遠而惑聖人之道入大不迷行遠不惑
　常虚自守可以爲極是謂天德
　石潭曰天地不仁以萬物爲芻狗聖人不
　仁以百姓爲芻狗天地以生物爲心而謂
　不仁何哉天地以其心普萬物而無心也
　聖人以天地生物之心爲心而亦曰不仁
　何哉聖人以其情揆萬事而無情者也芻
　狗祭祀之物說見莊子以萬物爲芻狗其
　成其壞時焉而已物各付物生者自生而
　不知其所以生也聖人之於百姓亦使之
　自生自養自作自息而已以其皆無容心
　故曰天地不仁以萬物爲芻狗聖人不仁
　以百姓爲芻狗天地之間其猶橐籥乎虚
　而不屈動而愈出天地之間所以生生而
　不窮者蓋猶橐籥之能出風也虚而不屈
　天地生萬物而不屈於萬物也言不爲萬
　物所役使也動而愈出風未嘗窮也天地
　之生萬物亦未嘗窮也多言數窮不如守
　中多言數窮謂若以多言形容天地聖人
　天地聖人不可得而形容也數窮謂雖多
　言之終有所窮也既形容之不可則不如
　虚中自守而有以得天地生生之本也

道德眞經集義卷之十










道德眞經集義卷之十一詩六
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　谷神章
　考異(河上公作成象章趙實/庵作靈根善養義章)
　唐明皇疏前章明兼愛成私偏私則難普
　此章明至虚而應其應則不窮首標谷神
　寄神用以明道次云玄牝辯玄功之母物
　結以綿綿微妙示虚應則不勤勞也
　杜光庭曰神者陰陽不測之謂也虚而能
　應感而遂通或以谷養爲言養神則契乎
　不死或以響應爲說應物則如神不窮玄
　牝則吐納元和鍊神鍊氣形氣長乆天地
　齊靈綿綿永存長生之道也
　張沖應曰人生天地間一吸一呼皆此精
　炁所由往復也鼻受陽而成象口受陰而
　成象人無口鼻則陰陽精炁不能升降上
　下而象不能成矣此章開悟陰陽升降之
　㫖
谷神不死是謂玄牝玄牝之門是謂天地根
綿綿若存用之不勤
　河上公曰谷神不死谷養也人能養神則
　不死也神謂五藏之神也肝藏魂肺藏魄
　心藏神腎藏精脾藏志五藏盡傷則五神
　去矣是謂玄牝言不死之有在於玄牝玄
　天也於人爲鼻牝地也於人爲口天食人
　以五氣從鼻入藏於心五氣清微爲精神
　聰明音聲五性其鬼曰魂魂者雄也主出
　入人鼻與天通故鼻爲玄也地食人以五
　味從口入藏於胃五性濁辱爲形骸骨肉
　血脉六情其鬼曰魄魄者雌也主出入於
　口與天地同故曰爲牝也玄牝之門是謂
　天地根根元也言鼻口之門是乃通天地
　之元氣所從往來綿綿若存鼻口呼噏喘
　息當綿綿微妙若可存復若無有用之不
　勤用氣常寬舒不當急疾勤勞也
　王輔嗣曰谷神不死至用之不勤谷神谷
　中央無谷也無形無影無逆無違處卑不
　動守靜不衰谷以之成而不見其形此至
　物也處卑而不可得名故謂天地之根綿
　綿若存用之不勤門玄牝之所由也本其
　所由與極同體故謂之天地之根也欲言
　存邪則不見其形欲言亡邪萬物以之生
　故綿綿若存也無物不成用而不勞也故
　曰用之不勤
　唐明皇曰谷神不死谷者虚而能應者也
　神者妙而不測者也死者休息也谷之應
　聲莫知所以有感則應其應如神如神之
　應曾不休息欲明至道虚而生物妙用難
　明故舉谷神以爲喻說也是謂玄牝玄深
　也牝母也谷神應物沖用無方深妙不窮
　能母萬物故寄谷神玄牝之號將明大道
　生畜之功也疏谷神者明神之應聲如道
　之應物有感即應其應如神神者不測爲
　名死以休息爲義不測之應未嘗休息故
　云谷神不死玄深也牝母也谷神之應深
　妙難明萬物由其茂養故云是謂玄牝玄
　牝之門是謂天地根深妙虚牝能母萬物
　萬物由出是謂之門天地有形故資禀爲
　根本矣疏玄牝之用有感必應應物由出
　故謂之門天地有形之大者爾不得玄牝
　之用則將分裂發洩故資禀得一以爲根
　本故云是謂天地之根根本也綿綿若存
　用之不勤虚牝之用綿綿微妙應用若存
　其用無心故不勤勞也
　杜光庭曰谷神不死是謂玄牝谷神之義
　響應養神分爲三别第一謂谷之含虚有
　聲則應道之體無修之則得第二謂神無
　形有祈則赴感道無象修之則長存第三
　謂響在谷無聲則不應道在身不修則不
　成不死者非謂死生之死是休息之死若
　謂養身解之則爲死生之死一謂養神則
　長生不死二謂響應無休歇爲休歇之死
　夫玄天也於人爲鼻牝地也於人爲口元
　和之氣慧照之神在人身中出入鼻口呼
　吸相應以養於身故云谷神也又天之五
　氣從鼻而入其神曰魂上與天通地之五
　味從口而入其神曰魄下與地通言人養
　氣則與天爲徒乆而不已可以長生陽鍊
　陰也食味則與地爲徒乆而不已生疾致
　死陰鍊陽也老君令人養神寳形絶穀食
　氣爲不死之道故云玄牝門天地根也玄
　牝之門是謂天地根非獨人資玄牝運氣
　乃得長生天地之大亦須資道氣運養乃
　能清寧無改矣下經云天無以清將恐裂
　地無以寧將恐發天地失道尚有傾淪發
　洩之變況於人身而不守中存一乎綿綿
　若存用之不勤天地任氣自然故長存也
　人鼻口呼吸當綿綿微妙若可存復若無
　有不當煩急勞倦也理國之道政令所行
　亦當寬以濟猛猛以濟寬所以政寬則民
　怠令猛則民殘能以清寧之道以理天下
　人無動用勤勞之事則下民親附祚曆延
　長綿綿常存若瓜瓞葛虆之長永也故云
　綿綿若存用之不勤也
　宋道君曰谷神不死有形則有盛衰有數
　則有成壞形數具而死生萬物之理也谷
　應群實而常虚神妙萬物而常寂眞常之
　中與道爲一不麗於形不墮於數生生而
　不窮如日月焉終古不息如維斗焉終古
　不忒故云不死是謂玄牝萬物受命於無
　而成形於有谷之用無相神之體無方萬
　物所受命也玄者天之色牝者地之類萬
　物所成形也谷神以況至道之常玄牝以
　明造物之妙玄牝之門是謂天地根莊子
　曰萬物有乎生而莫見其根有乎出而莫
　見其門而見之者必聖人已故於此言玄
　牝之門是謂天地根天地者萬物之上下
　也物與天地本無先後明大道之序則有
　天地然後有萬物然天地之所從出者玄
　牝是已彼先天地生孰得而見之綿綿若
　存用之不勤自本自根自古以固存如火
　之傳不知其盡也夫是之謂綿綿若存茫
　然天造一氣之自運倏爾自化委衆形之
　自殖乾以易知坤以簡能非力致也何勤
　之有
　王介甫曰谷神不死是謂玄牝谷者能虚
　也能容也能盈也能應也有此四德不知
　所以然故謂之神有其神則不死死則不
　生不生故能生生而不見其迹牝取生物
　之意生物而不見其迹故謂之玄易曰太
　極生兩儀是亦玄牝之謂也玄牝之門是
　謂天地根其門則天地所由生之本也謂
　之有則若存而已綿綿若存用之不勤綿
　綿者遠而不絶之辭天道之體雖綿綿若
　存故聖人用其道未嘗勤於力也而皆出
　於自然蓋聖人以無爲用天下之有爲以
　有餘用天下之不足故也
　蘇潁濱曰谷神不死是謂玄牝谷至虚而
　猶有形容神則虚而無形也虚而無形尚
　無有生安有死即謂之谷神言其德也謂
　之玄牝言其功也牝生萬物而謂之玄焉
　言見其生之而不見其所以生也玄牝之
　門是謂天地根玄牝之門言萬物自是出
　也天地根言天地自是生也綿綿若存用
　之不勤綿綿微而不絶也若存存而不可
　見也能如是雖終日用之而不勞也
　吕吉甫曰谷神不死是謂玄牝谷有形者
　也以得一故虚而能盈神無形者也以得
　一故寂而能靈人也能守中而得一則有
　形之身可使虚而如谷無形之心可使寂
　而如神則有形與無形合而不死矣古之
　人以體合於心心合於氣氣合於神神合
　於無其說是也合則不死不死則不生不
　生能生生是之謂玄牝玄者有無之合牝
　者能生生也玄牝之門是謂天地根道之
　生天地由此而已故曰云云綿綿若存用
　之不勤以爲亡耶則綿綿而未嘗絶以爲
　存耶則惡睹其存哉若存而已若亡而非
　絶若存而非存則吾之用之存亡無所容
　
　心脗合之而已何勤之有哉
　陸農師曰谷神不死是謂玄牝生生者不
　生殺生者不死谷神者玄而以容以應玄
　牝者妙而以雌以雄故曰谷神不死是謂
　玄牝玄牝之門是謂天地根玄牝者生天
　生地是也所謂玄牝之門者其子由之而
　生不得見之是也故曰玄牝之門是謂天
　地根莊子曰有乎生莫見其門此之謂也
　綿綿若存用之不勤有似乎是而又似乎
　非是也有似乎存而又似乎非存也其行
　未嘗有間其用未嘗有爲故曰綿綿若存
　用之不勤易曰往來不窮謂之通莊子曰
　且然無間謂之命而老子亦曰神無以靈
　將恐歇蓋往來不窮而無間無歇者神而
　已矣是之謂綿綿谷神者言其用玄牝者
　言其體
　王元澤曰谷神不死是謂玄牝谷應而不
　窮神化而不測萬物受命於我而未嘗生
　未嘗死者谷神也言神則極矣而加谷者
　且言能虚能盈而又能容以應也以其活
　而不敝故但稱不死谷神受命而玄牝賦
　形自爲陰陽以成天地然本一物也始由
　其受命故曰谷神由其賦形故曰玄牝玄
　牝之門是謂天地根玄牝體陰而一體之
　中又自有陰陽稱門異於户也萬物由此
　門以出而不得見故曰玄牝之門綿綿若
　存用之不勤綿綿谷引而不絶之謂神牝
　生生不盡而若有若無不可定有用之不
　勤者動而愈出何勤之有
　劉仲平曰谷神不死至用之不勤谷者虚
　而能容能應玄者妙之門牝者柔靜幽深
　有和而無竭有納而無出谷與神未嘗生
　未嘗死而獨曰谷神不死者蓋言不死則
　不生可知矣綿綿若存用之不勤謂之用
　若存而已用之不勤者無用之用也
　劉巨濟曰谷神不死是謂玄牝神之爲神
　其虚不屈其應不窮而莫見其迹故以谷
　爲象而曰谷神谷虚而應故也蓋有生則
　無不死者唯不死以生生生不死則能生
　生矣常無欲是也不死則謂之神生生則
　謂之牝其貫一也故曰是謂玄牝牝母也
　加玄焉則道是也如玄覽玄同玄德之類
　玄牝之門是謂天地根玄牝以生出爲鄉
　猶之門也天地流形本於玄牝猶之根也
　唯常無欲能不生不死故謂無爲神既有
　生則有母故謂神爲玄牝既出則有形故
　謂玄牝爲天地根無即道是也道即天地
　是也綿綿若存用之不勤綿綿者生出不
　絶貌不絶則其生之緒若有存焉而實非
　有存也若者亦不正言其有之謂也如蠶
　爲繭如蛛爲網别之不窮求之不得也用
　之不勤者謂神用之非人用之也所以不
　勞者虚而應前特言以爲應則安能不勞
　乎前章言橐籥之喻故次以谷神此章雖
　至道爲諭而養身之神亦無以異此蓋精
　全則氣全氣全則神全神全則不死不生
　矣
　劉驥曰谷神不死至用之不勤靈樞經曰
　天谷元神守之自眞言人身中上有天谷
　泥丸藏神之府也中有應谷絳宫藏氣之
　府也下有靈谷關元藏精之府也天谷者
　元宫也乃元神之室靈性之所存是神之
　要也聖人則天地之要知變化之源神守
　於元宫氣騰於牝府神氣交感自然成眞
　眞合自然與道爲一而入於不死不生故
　曰谷神不死是謂玄牝玄天也牝地也人
　之形體法象天地所以靈樞以天谷泥丸
　元神之室爲元宫以絳宫關元精氣之府
　爲牝府玄牝者神氣之所要會也靈樞以
　鼻爲元門亦謂之天門口爲牝門亦謂之
　地户元門引氣上通於天牝門納食下達
　於地故是謂天地根天地謂玄牝也聖人
　運用於玄牝之内造化於恍惚之中綿綿
　者不絶之貌若存者順其自然而存之神
　久自寜息乆自定性入自然無爲妙用何
　勤之有故用之不勤是謂深根固蔕長生
　久視之道故次之以天長地乆
　趙實庵曰初舉道要二一虚中宅靈谷神
　不死道降而爲氣氣住而爲胎胎結而爲
　神神升而曰仙故道爲修生之法從無入
　有有即氣母是也形爲神之舍養形可以
　存神氣爲神之母有氣可以住子則氣母
　二字眞長生之本也經曰谷神不死是謂
　玄牝玄牝者即谷神也谷神引氣下歸玄
　牝論其本則先玄牝而後谷神人之生自
　壬至癸而兩腎爲之始終故也原其用則
　先谷神而後玄牝人之呼吸自兩鼻而丹
　田爲之受納故也氣自谷神綿綿而不徹
　用之於至微也其乆則氣止玄牝不復引
　於谷神是爲胎息氣在玄牝如子在胎不
　假呼吸呼吸自内故其法始於綿綿若存
　而終以呼吸不外爲胎仙也諸說以鼻爲
　玄口爲牝鼻入清口吐濁又曰閉地户即
　知在鼻而不在口也又曰口鼻非玄牝而
　玄牝在下田蓋不從其出入之門而言也
　强分之爾谷神亦曰神廬玄牝亦曰丹田
　黄庭曰呼吸廬間入丹田經曰谷神不死
　是謂玄牝玄牝之門是謂天地根度人經
　曰開明三景是謂天根三景即玄元始氣
　是也此云氣母其後生天生地列爲三辰
　亦曰三景有内外故也玄牝是内谷神御
　注曰谷應群動而常虚神妙萬物而常寂
　亦猶前云橐籥虚以待氣凡以明大道之
　體如此其本謂谷中有神即虚中有神也
　是養靜而致之也非若空谷之空黄庭曰
　虚中恬淡自致神夫性以心爲用心以性
　爲神動在機守在氣希夷之象者道也道
　之體者虚無之一氣也一氣之爲用者性
　也性也者谷神也一氣靜者性也性靜則
　萬化安一氣動者情也性動則萬化生聖
　人守元神於天谷天谷者空洞之間也空
　洞者虚無之界也氣清性淨變化萬物之
　根也正元君以宫室言以谷爲天谷天谷
　者泥丸宫也泥丸宫者虚無之室也人能
　守神五氣自來朝見下行玄牝玄牝者天
　地升降之道路也由是觀之則知一氣上
　下通流在天谷則爲金精在玄牝則爲玉
　液又曰玄牝既定百息其氣過靈關上動
　天門下沉地户可謂妙道靈樞曰玄牝上
　通天谷下達地户然自養氣至於住氣多
　入少出則見於震時多出少入見於離卦
　日没收之乾卦鍊之此學者日用採取之
　法也住而不出不入故云胎息一升一降
　而爲龍虎此又煉丹之法也氣一而已法
　有不同故神仙之事不可一塗而取也胎
　息論以氣住神在則爲神仙可得而考焉
　二牒前正指是謂玄牝鼻有兩竅下通於
　腎腎有二門玄爲陽牝爲陰兩腎亦然日
　用之功在一左一右次指流歸原玄牝之
　門是謂天地根御注引莊子曰萬物有乎
　生而莫見其根有乎出而莫見其門而見
　之者必聖人而已此善言也夫道之於天
　地萬物之於乾坤生者自生化者自化性
　者自性命者自命孰爲根邪孰爲門邪以
　自然言故不知其所以然而然也以眞宰
　言豈無門無根邪而見之者必聖人而已
　無見者不得其門而入無門者不識生生
　之根此事在天機非聖人孰能與於此故
　曰知之修鍊謂之聖人夫玄者一也牝者
　母也一自虚生牝以動合求陰者陽承陽
　者母一不期生而生自者矣母不期合而
　情自感矣易曰水流濕火就燥雲從龍風
　從虎此必然之理也故自乾坤交合於亥
　一陽始壬於西北壬爲陽水合丁之陰火
　而生丙丙爲陽火合辛之陰金而生庚庚
　爲陽金合乙之陰木而生甲甲爲陽木合
　己之陰土而生戊戊爲陽土合癸之陰水
　而生壬此爲夫婦之義也人有兩腎左陽
　右陰左爲腎右爲命門方壬之肇懷命門
　初具有命門然後生心心生血法丁生丙
　心生肺肺生皮毛法辛生庚有肺然後生
　肝肝主筋法乙之生甲有肝然後生脾脾
　生肉法己生戊脾生腎腎生骨髓法癸生
　壬有腎則與命門合而爲二由是觀之自
　天元一氣爲根既以爲一矣且得無名乎
　有名萬物之母也在乾則始而亨者也始
　者元始也乃統天則知乾統元氣也出則
　爲陽入則爲陰谷神之所以呼吸玄牝之
　所以收藏萬物受命於此也豈無根而植
　無門而出邪欲見之者即此而見矣是故
　自一氣而分陰陽天地得此以大也始於
　壬而生五臟人身得此以成也其在天地
　有所可得而知即以人身二氣升降呼吸
　喘息有所合也惟深機者能之三明調御
　之法綿綿若存用之不勤受命於陰陽者
　不離陰陽之數委形於生殺者不能逃生
　殺之權蓋人之生也禀於常數天地之理
　也用數制人凡用數而不知數之有窮則
　中道夭閼者有之得數而超數於事物之
　外則長生不死者有之孰爲數邪一三五
　七九二四六八十是也數從何來起於黄
　宫天元一氣是也故人身法一天地上下
　八萬四千里二至之所交坎離之運用一
　呼脉行三寸一吸脉行三寸呼吸之間脉
　行六寸一晝夜一萬三千五百息其半陰
　其半陽自亥至巳營氣行陽二十五度行
　陰二十五度合十二時漏水百刻之數消
　息盈虚以成歲功以和五氣無先之以太
　過無後之以不及則陰陽適平也苟失其
　平則五氣乖沴在天則爲勝復在人則亂
　五藏由是而諸疾生焉凡所以用之在能
　與不能爾經曰綿綿若存者綿綿者一氣
　也引一氣於谷神之間極使微弱耳不聞
　其聲毫不覺其動似無而有似有而微故
　若存也如是則營衛常調六脉不過清濁
　升降不失其時喘息呼吸不致其暴孟子
　曰持其志無暴其氣亢倉子曰體合於氣
　氣合於心心合於神神合於無御注曰自
　本自根自古以固存如火之傳不知其盡
　也凡氣合於神則陰陽不得以制命易曰
　陰陽不測者是也生殺不得以用權莊子
　曰彼爲生殺非生殺者是也皆在用之不
　勤若夫居天地之内有乖陰陽之數者是
　不能專氣也外物所誘反爲氣奪也又安
　知所謂盜機者乎故天地長乆者由是而
　致焉
　邵若愚曰谷神不死至用之不勤谷以喻
　虚虚者道也神者道化之一氣乃無中之
　有也虚神無形本自無生而亦無死故云
　谷神不死虚乃生之本謂曰玄神爲化之
　元謂曰牝谷神者是謂玄牝也萬物皆從
　玄牝之門出是謂生天地根以觀谷神綿
　綿若存用之者以神合虚而不在勤勞措
　意功力能爲也
　王志然曰谷神不死至用之不勤夫玄牝
　以天地爲根萬物有乎生而莫見其根夫
　易以乾坤爲門萬物有乎出而莫見其門
　其見之者必曰聖人歟經曰谷神不死是
　謂玄牝夫谷者有形者也中含虚故能應
　神者無方者也中體性故不虧玄者天之
　象牝者地之象通乎晝夜之辨極乎陰陽
　之原冥乎性命之機達乎死生之變隨一
　氣造化升降綿綿而不絶谷常虚而受命
　於天神常寂而賦形於地一出焉而生一
　入焉而化莫不皆本之於自然其本未始
　有生原其所以生者來無所從其本未始
　有化驗其所以化者去無所至莊子所謂
　未嘗死而未嘗生者是也列子曰有生生
　者有形形者有聲聲者有色色者有味味
　者生之所生者死矣而生生者未嘗終形
　之所形者實矣而形形者未嘗有聲之所
　聲者聞矣而聲聲者未嘗發色之所色者
　彰矣而色色者未嘗顯味之所味者嘗矣
　而味味者未嘗呈無知也無能也無不知
　也無不能也而吾之所欲學者必欲學夫
　未嘗終未嘗有未嘗發未嘗顯未嘗呈之
　之妙體陰陽乘變化旁日月挾宇宙上與
　造物者游下與外死生無終始爲友趣是
　而得生者必曰玄牝嚮是而得不死者必
　曰谷神夫是而欲不死不生者未之有也
　莊子曰性脩反德德至同爲初眞人息之
　以踵其息深深謂之綿綿若存用之不勤
　者嗚呼此道甚易知甚易行而人莫能知
　莫能行者何也以學者未明深根寧極出
　生入死之妙妙通乎此可以宫天地府萬
　物遂於大明之上至彼至陽之原也入於
　杳冥之門至彼至陰之原也得夫天地陰
　陽之至賾則知玄牝谷神之所歸矣
　黄茂材曰谷神不死是謂玄牝谷體虚虚
　能養神神常存故不死谷神之道妙不可
　傳乃從而爲之說曰是謂玄牝玄者妙道
　之門牝者生物之祖玄牝之門是謂天地
　根玄爲妙道之門牝爲生物之祖求之吾
　身果何物乎求之不可得則求之生吾身
　者果何物乎天地與吾同生於玄牝知其
　生吾身者則知天地之根矣經曰深根固
　蔕長生乆視之道即此是已綿綿若存用
　之不勤綿綿相繼之謂也綿綿若存亦所
　以形容不死之道上士聞道勤而行之今
　乃用之不勤何也勤者有時而不勤用之
　不勤者無適而不勤與道合矣其爲勤莫
　大焉
　程泰之曰谷神不死老氏有取於谷者多
　矣曰曠兮其若谷以其廣也曰谷得一以
　盈言其有所受之也曰爲天下谷曰江海
　能爲百谷王皆以其善下也惟此章特出
　深況曰神曰不死曰若存此其至理所寓
　深妙而有功用不與他語之喻谷者同也
　諸家無他發明獨以虚言夫谷之虚也固
　可以爲神而虚非也從其不死也若存也
　而想其所至則一虚不足以盡其形容也
　唐明皇釋之曰有感而應其應如神則正
　以應聲出響爲義也諸家因明皇之既發
　此指也而後始能踵之以附出其見前此
　未白也夫聲之生響與形之生影其理一
　也然影之寫形也不一其他日也月也水
　也火也凡有光則有影故欲推影之起者
　求諸日月而莫之得則移而求之水火亦
　可明也若夫聲之出也則與影異放乎野
　則散觸乎山則窒惟谷也外曲而中空聲
　其入之回復掩冉始能和附以爲之響故
　舉天下之大萬物之多而能出響於無者
　則惟此谷而能有此神也洪纖疾徐長短
　多少隨感出應一一肖似苟不於此乎取
　神而安所得神哉惟知夫神之屬此而後
　不死且若存者皆可得而推矣始大昌之
　得此理自以爲當而未敢深主及得列子
　引黄帝所言以發揮老語而後確乎其無
　疑也列子之言生化也全引黄帝谷神本
　語以證夫生生化化之相續即谷之所以
　能神也不死也若存也皆命此也已又申
　言萬物生死皆出機入機且援黄帝遺語
　以明之而曰形動不生形而生影聲動不
　生聲而生響無動不生無而生有其理之
　所配與前語正合故大昌意黄帝此之二
　義本是一章特列子話言偶有更端遂亦
　析而二之也讀者當合其話言之異以求
　其脉絡所貫乃有明也若夫谷之能神則
　可得而推矣當其空也在道則無也及其
　聲之觸也則夫應感而能有者也有者動
　爲復自進退之漸而言之則爲消爲息也
　此易老之所同言而老氏則常探夫易之
　所不肯盡者而既言之故越消息而言有
　無也有無也者又其制消息之機而不自
　囿於消息之數者也故作復之證則爲芻
　狗消息之機則爲橐籥而生化之原則爲
　谷神此其淺深之辨也
　詹秋圃曰谷神不死至用之不勤成象章
　言凡物谷養神氣則生生不滅是謂天主
　陽爲玄地主陰爲牝玄牝爲品物生育之
　門是謂根於天地而生物成象無窮已也
　張沖應曰谷神不死至用之不勤我有此
　身禀天之氣含地之精即此五臟之神也
　鼻者氣之升降所係口者精之運行所關
　氣五十一動息從鼻而爲之升降精一刻
　凡七十四運從口而爲之運行則谷神得
　此精氣所養而不死也是謂玄牝故也玄
　牝之門者乃鼻爲天氣之門口爲地精之
　門運動有常則腎不虚海不塞而天地之
　所以根也誠能息其精氣綿綿如常用之
　無窮享年爲無已矣此乃男女通行之法
　切宜詳味而養之則成眞入聖皆以之也
　不然精耗氣虧谷神無所養則顔無光采
　而氣化雄精化雌神化鬼即謂三尸者也
　人生于世身有此妙而不能保養之惜哉
　張靈應曰玄爲天屬陽而爲元氣牝爲地
　屬陰而爲元精元氣以子時而升此一陽
　生也由腎宫從左道流入五臟卯時與精
　會於腹入肝是謂春陽分也巳時至天門
　鼻爲出入之門而升於頂至午時降居右
　道入骨絡復還腎宫元精以午時而升降
　此一陰生也由命元從右道流入骨絡酉
　時與氣會於背入肺是謂秋陰分也亥時
　至地户口爲出入之門而升於頂至子時
　降居左道入五臟復還命元精與氣一升
　一降玄牝交合不虧不盈則神居天谷守
　衛此形而後可以見調理不死之方
　白玉蟾曰谷神不死此心本無老死是謂
　玄牝同此一天玄牝之門念頭動處是謂
　天地根惟心綿綿若存只是如此用之不
　勤無爲而已
　廖粹然曰谷神不死空氣在身爲神之母
　子母相養形神長生是謂玄牝萬物之母
　玄牝之門生生化化衆妙之門是謂天地
　根萬象之本綿綿若存左右逢原這是本
　來面目之爲用之不勤周行不殆綿亘古
　今不消用力
　陳碧虚曰谷神不死是謂玄牝夫大人以
　太虚爲空谷以造化爲至神空谷至神乃
　道之體用豈有死乎不死之理既而深冥
　又能母養故曰是謂玄牝或谷喻天地神
　喻大道今說者以山谷響應爲喻不其小
　哉且人能懷豁無方法太虚之廣存任神
　眞資造化之靈自然形與道合何死之謂
　乎如是則冥然茂養物受其賜也故曰玄
　牝河上公章句谷音育訓養也人能養神
　則不死神謂五藏之神肝藏魂肺藏魄心
　藏神腎藏精脾藏志夫人能清靜虚空以
　養其神不爲諸欲所染使形完神全故不
　死也若觸情躭滯爲諸境所亂使形殘神
　去則何道之可存哉玄牝之門是謂天地
　根夫太虚造化萬類之以出入既有出入
　之名故謂之門且根者本也天地雖大不
　能逃其有形有形之類咸以虚空太和爲
　其根本故曰是謂天地根河上公曰不死
　之道在玄牝玄天也於人爲鼻牝地也於
　人爲口天食人以五氣從鼻入藏於心五
　氣清微爲精神聰明音聲五性其鬼曰魂
　魂者雄也主出入人鼻與天通故鼻於玄
　也地食人以五味從口入藏於胃五味濁
　辱爲形骸骨肉血脉六情其鬼曰魄魄者
　雌也主出入人口與地通故口爲牝也根
　者元也言鼻口之門乃是通天地之元氣
　所從往來也且上言谷神不死者勸人養
　神之理此曰玄牝之門者示人鍊形之術
　也故形神俱妙者方與道同也夫人有身
　有神則有生有死有生有死不可言道也
　流動無常豈得言靜也若乃空其形神忘
　其物我是以出無根故氣聚不以爲生入
　無竅故氣散不以爲死不死不生其谷之
　神也生死無常其浮動之物也幽深雌靜
　湛然不動其玄牝之謂也綿綿若存用之
　不勤綿綿不絶之貌此結上養神鍊形之
　義也夫養神則深妙冥極清靜虚空綿綿
　若存感物而起無有絶時也鍊形則呼吸
　太和導接血氣飲難終之泉咀延年之草
　使其支節通暢而不勤勞也此方可與天
　地同根衆妙共門也
　謝圖南曰谷神不死至用之不勤經曰谷
　得一以盈神得一以靈天地有之人亦有
　之陳希夷曰山自天之上而墜故觀艮畫
　則知山自天來人之首象天頂曰崑崙鼻
　口山根神藏其間是曰谷神一身之主宰
　也實未嘗死玄牝者指乾坤二元而言乾
　爲首坤爲腹二元之氣升降往來在乾曰
　玄在坤曰牝玄牝即二元之氣二元即谷
　神之主也邵康節詩云一物元來有一身
　一身還有一乾坤正謂此爾門則指兩鼻
　也天地清寧之氣自人之鼻而入流布身
　中乾首坤腹胥此養之故謂之根是氣之
　入綿綿不絶若存者順其自然而存之不
　必勞力也故曰用之不勤或者過於閉其
　氣非徒無益而又害之蓋嘗論之太極肇
　分人與天地並立爲三此三才之道也首
　爲天腹爲地心居其中吾身之三才也康
　節詩曰天向一中分造化人從心上起經
　綸心居首腹之中以彌綸上下使玄牝升
　降精神往來吾身可以常存矣存養既深
　體認既熟則惚兮恍兮其中有象恍兮惚
　兮其中有物窈兮冥兮其中有精三者可
　識矣視之不見名之曰夷聽之不聞名之
　曰希搏之不得名之曰微三者可想矣知
　其雄守其雌知其白守其黑知其榮守其
　辱三者可存矣反觀内察天地與我相似
　其曰谷神不死老氏豈欺我哉
　林鬳齋曰谷神不死至用之不勤此章乃
　修養一項功夫之所自出老子之初意却
　不專爲修養也精則實神則虚谷者虚也
　谷神者虚中之神者也言人之神自虚中
　而出故常存而不死玄遠而無極者也牝
　虚而不實者也此二字只形容一箇虚字
　天地亦自此而出故曰根綿綿不已不絶
　之意若存者若有若無也用於虚無之中
　故不勞而常存即所謂虚而不屈動而愈
　出是也晦翁曰至妙之理有生生之意存
　焉此語亦好但其意亦近於養生之論此
　章雖可以爲養生之用而初意實不專主
　是也
　范應元曰谷神不死是謂玄牝谷神猶言
　虚靈也不死猶言無極也玄牝言其生物
　而不見其所以生也謂虚靈無極此乃生
　物之牝而不見其所以生故曰玄谷神二
　宇傅奕云幽而通也司馬温公曰中虚故
　曰谷不測故曰神蘇曰谷至虚而猶有形
　谷神則虚而無形也虚而無形尚無有生
　安有死邪謂之谷神言其德也謂之玄牝
　言其功也牝生萬物而謂之玄焉見其生
　之而不見其所以生也玄牝之門是謂天
　地根門者指陰陽也以其一闢一闔往來
　不窮而言也陰陽者以道之動靜而言也
　動而曰陽動極而靜曰陰動極而靜靜極
　復動開闔不忒生育無窮根者謂天地本
　於此也人能於此心之初得之則知天地
　之根無根之根也玄牝之門無門之門也
　谷神不神之神也豈有窮盡哉綿綿若存
　用之不勤謂谷神之在天地綿綿密密而
　無極也然視之不可見聽之不得聞用之
　不可既故曰若存天地用之而四時行百
　物生未嘗勞也谷神在人亦然綿綿密密
　生生無窮以爲本無孰主此身以爲本有
　竟居何所故曰若存善用之者未嘗勞也
　何有終窮哉此章宜深體之或有專就修
　養上解者然必須認得谷神方可　
　薛庸齋曰谷神不死至是謂天地根谷者
　神所居神者形所載以形養氣以氣含神
　不死之道也神本無死賦于形而有死雖
　死而未嘗死也谷神因玄牝不死天地以
　玄牝爲根玄牝者内焉而藏精外焉而調
　息一開一闔一呼一吸呼則至於深根吸
　則至於固蔕於是有神入焉離斗輾歷天
　廷騎日月披雲霧騰騰乎會歸于大有之
　室亦猶姑射山有神人居焉綿綿若存用
　之不勤綿綿調息似有若無用之要不至
　勤勞爾
　休休庵曰谷神不死至用之不勤虚明謂
　之谷靈妙謂之神虚明靈妙無窮謂之不
　死即玄牝也玄者大道也牝者母也一氣
　生於虚明之中然後分清濁立天地故云
　玄牝之門是謂天地根妙道無爲一氣運
　行不絶是謂綿綿若存應時應機利生濟
　物不勞而辦故云不勤虚明靈妙在人曰
　心心爲萬法王能生育天地運行日月玄
　機妙用任運無窮隨縁應感不勞而辦悟
　明者不言而知已
　褚伯秀曰谷神不死至用之不勤谷虚而
　善應神靈而無方人能以至靈之物藏至
　虚之所則隨感而應應已無迹生尚不知
　死乎何有玄謂道妙難測牝乃化育之地
　其爲用也妙萬物而能生生是之謂不死
　此發明虚心養神之道借天地造化爲言
　始於虚心而任化終於無心而化自己出
　凡物之生本莫不由斯故稱門焉莊子云
　天門者無有也萬物出於無有以易言即
　太極以人言即性初乃一化之所待萬理
　衆甫之都會也人人具足而放不知求則
　谷非其谷神不自神如天地萬物何夫形
　者生之含氣者生之元神者生之制三者
　住而生道昌身中玄牝見矣綿綿守而無
　失若存恍惚之間則亦何勤之有此章語
　簡意深猶孟子論浩然之氣在人充養而
　後見通身是道悟者自得非語言所能盡
　也前輩議方外談道多詳其精而略其麤
　有上達而無下學混元置此章於美惡賢
　貨橐籥之後亦該貫而無間但語極玄奥
　學者憚其高遠而不敢即今不揆淺陋僣
　於影外描影云谷神猶無極玄牝猶太極
　綿綿法太極之氤氲布化而生道不息也
　谷神言其體玄牝言其化綿綿言其用人
　能反求諸身則自已天地之根不言而喻
　今世之養生家其論亦以谷神玄牝爲主
　但泥於形質取諸心腎上下口鼻呼吸之
　間此皆後天之土苴耳至於天地根萬物
　宗者皆遺而弗究何足以明谷神之妙哉
　按列子稱黄帝書云乃全載此章蓋古有
　此語混元亦述而不作之意
　牛妙傳曰谷神不死是謂玄牝谷者養也
　神者上藥三品中之一也玄牝者鼻之左
　右孔也故大修行人有胎息法從外玄牝
　通内玄牝導引太和眞氣注想丹田乆而
　行之則其身長存故云不死也玉清胎元
　内養經云胎元妙道以外玄牝合内玄牝
　以外眞神補内眞氣聚集天之萬寳我胎
　之元精使神生於胎氣戀於神心君潜御
　氣息調匀綿綿若存而不息用之不窮而
　見功谷神不死合我眞宗此之謂也玄牝
　之門是謂天地根夫玄牝之說有内有外
　外則前已釋過内則乃口口相傳之機不
　記文字所以張平叔悟眞篇有曰玄牝者
　非心非腎非肝非肺非脾非三焦非膀胱
　非丹田然則審何所耶又曰玄眞玄牝眞
　牝玄牝都來共一竅然此奥理不遇明師
　終是難知愚嘗讀道藏修行論有曰玄牝
　者居二腎之間號稱神室乃神明所會之
　府精氣交感之區人之命門故稱天地根
　蓋人身號小天地也綿綿若存用之不勤
　此言胎息導引之法不緊不緩若存若亡
　之間任其鼻息綿綿來往不待驅而使之
　故云用之不勤也玉帝心即經云上藥三
　品神與氣精恍恍惚惚杳杳冥冥存無守
　有頃刻而成回風混合百日通靈出入玄
　牝若亡若存綿綿不絶固蔕深根人各有
　精精極成神神合有氣氣合體眞神依氣
　生精依氣盈其聚則有其散則零三品一
　理妙不可聽一得永得自然身輕太和充
　溢骨化寒瓊此之謂也
　楊智仁曰谷神不死至用之不勤谷神者
　天谷元神也鴻濛始判先有此神與太虚
　同體與天地同生神之來則生神之去則
　死然生亦未嘗生也死亦未嘗死也爲陰
　陽之主爲萬靈之尊淵淵浩浩日月不得
　此則不能耀明五行不得此則不能發生
　萬物不得此則不能長育其不死者玄牝
　也玄爲眞陽牝爲眞陰上通於天下蟠於
　地周流六虚上下無常在丹爲眞鉛汞在
　易爲坎離在象爲龍虎人能修之坎離消
　長於一身風雲發泄於七竅眞炁薰蒸而
　無寒暑純陽流注而無死生是謂玄牝之
　功也且門者乃日月之門户也非心腎非
　口鼻非泥丸非臍下非臍中一寸二分圓
　如環者非夾脊雙關非心上一穴非閉炁
　而行之若執此則謬之甚矣何不返觀天
　地之根乎易曰寂然不動者誠也感而遂
　通者神也玄牝之門也動而未形之間者
　幾也天地之根也誠精故明神應故妙幾
　微故幽誠幾曰聖綿綿若存用之不勤
　喻清中曰谷神不死至用之不勤老氏一
　書治國愛民修心養性服氣鍊神精粗畢
　舉本末兼該此章大槩主於修養當合儒
　道之書而互相發明之自儒家之說言之
　谷者虚也神者虚中之神也自道家之說
　言之谷天谷也神者一身之元神也元神
　所住之宫其空如谷而神居之故謂之谷
　神泥丸宫是也神存則生神去則死谷神
　之所以不死者由玄牝也陽神爲玄陰息
　爲牝神氣交感自然成眞與道爲一而入
　於不死不生故曰谷神不死是謂玄牝黄
　帝陰符經曰口通五臟出者重濁之氣屬
　陰謂之地根鼻通六腑出者輕清之氣屬
　陽謂之天根口鼻二者陽神陰息往來之
　門故曰玄牝之門是謂天地根聖人運用
　此氣於升降之頃存鍊此氣於呼吸之間
　綿綿續續勿令間斷存者順其自然而存
　之神乆自寜息乆自定未嘗至於勤勞迫
　促故曰用之不勤儒道之書共歸一揆列
　子全引此章指爲黄帝曰則老氏之言似
　有所自或人謂人身中自有一竅非口鼻
　也非心腎也非穀道也其要未易言俟與
　談玄者商之
　胥六虚曰谷神不死是謂玄牝谷取其虚
　神言不測不死謂常存也言虚谷之中其
　中有神陰陽不測古今常存故曰谷神不
　死以其不死是以謂之玄牝玄遠也牝生
　也謂自古以來不知其幾億萬年深遠難
　測其生生之理無有窮盡故曰玄牝玄牝
　之門是謂天地根門通出也根本也謂玄
　牝之門天地由兹而出萬物由兹而生乃
　天地萬物之根本綿綿若存用之不勤綿
　綿者微而不絶言玄牝之體也不勤者玄
　牝之功用也謂玄牝之門自古迄今微而
　不絶雖視之不見其生生之妙用顯若存
　焉耳曷嘗見其有辭勞乎此章從首至末
　只是一谷神聖人鋪舒如此奇哉噫此一
　谷神人自生至老須臾不可離者其容狀
　功能與此更無毫分差忒信之者不勞餘
　力領解將去若生擬議鷂子已過新羅
　李是從曰谷神不死至用之不勤谷神不
　死是謂玄牝者谷乃空虚也天地大谷也
　山澤小谷也神乃靈性神在空虚藉氣而
　響山澤無情呼之應嗚我神非形賴氣而
　聲不死者常存不亡也玄靈心也牝意氣
　也心用未發而人不知曰玄氣化未成而
　事不見曰牝玄牝之門是謂天地根者用
　捨出入放去收來之門道從此一氣而生
　天地萬物人從此一心而生出用在萬事
　機發所由之根本也綿綿若存用之不勤
　者繼續不斷常存不亡也施用徐緩勿可
　動勞傷損神氣也
　柴元皋曰谷神不死是謂玄牝谷虚也不
　死常惺惺也萬念動底根本物欲昏了時
　便見虚時便活玄牝之門是謂天地根乾
　闢坤闔出入處綿綿若存用之不勤眞人
　息以踵不勤也常人息以喉勤也必有事
　焉而勿正心勿忘勿助長此不勤之用也
　非乾坤易之門邪
　蘇敬靜曰谷神不死至用之不勤此章以
　養氣爲言者河上公張沖應皆以玄牝爲
　鼻口鼻口爲呼吸出納之門根元也言鼻
　口乃通天地元氣所從往來綿綿不絶其
　微妙若無又若存氣得其養則用之不勞
　餘力自然長生乆視至唐明皇方以谷之
　應聲莫知所以有感則應其應如神老子
　書中取谷爲喻不一也曰曠兮其若谷曰
　谷得一以盈曰爲天下谷曰江海能爲百
　谷王皆以其能下也惟此特曰谷神不死
　曰綿綿若存從其不死若存而求之則能
　下不足以盡之必如明皇應聲出響爲義
　方可盡不死若存之意夫影響一也影之
　寫形日月水火也若夫聲之出響發於野
　則散觸乎山則窒惟聲出於空谷則能出
　響於無而若有神然後知其不死若存者
　眞爲不妄黄帝曰形動不生形而生影聲
　動不生聲而生響無動不生無而生有則
　谷之能神信可推矣當其空也則無也及
　其聲之觸也則應感而能有者也有觸斯
　應此其不死而若存之神也玄者妙也牝
　者應而不倡谷之藴響待聲是不倡也苟
　聲不感則響之應終不出聲出則響應神
　妙如此是謂天地根天地生於太極太極
　本於無無能生有有生於無響能應聲即
　無能生有不謂之天地根而何故前章言
　無名天地之始而此言天地之根根與始
　一也綿綿者前響已絶後聲再觸其應如
　故故以若存言之谷神不亡若用而愈有
　似勞如實不勤動以其虚以其無虚能生
　實無能生有非神而何若夫養氣之說又
　是人推廣以爲言也
　吴環中曰谷神不死至用之不勤環中吴
　埈曰老子一書中寓僊意魂常養魄不耗
　散而水火交其說甚異愚聞之師曰谷神
　先天一氣神氣歸虚玄牝念頭動處假神
　托用非口鼻也玄陽也牝陰也眞陰眞陽
　也莊子云萬物莫不有生而莫知其根有
　乎出而莫知其門然天地之所從出者玄
　牝是已金丹大藥其要不出乎精神魂魄
　意神火也精水也乃眞一之精魂木也魄
　金也意土也五行非土不成潔意以養氣
　養氣以凝精凝精以姤神四象和合打成
　一片工夫純熟專氣致柔乆則凝結綿綿
　若存不可間斷用之不勤晝夜一致自然
　之理古僊隱顯其言體之爲陰陽擬之爲
　鉛汞喻之爲日月效之爲男女比之爲龍
　虎曰震兊曰坎離曰金砂甲庚丙壬戊己
　水火君臣子母嬰兒姹女刀圭金木温養
　主賔浮沉沐浴生殺刑德戰闘圓缺抽添
　文武炎凉進退斤兩等語皆玄牝上事故
　立象以寓言欲人之自得也只可身上討
　不可身外求豈不聞虚靜先生神御氣氣
　留形不須雜術自長生之㫖乎今學道者
　雖識藥材無下手處既知下手不識法度
　於玄牝上茫然莫知神者生之本形者神
　之舍神全則氣全氣全則精全精全則形
　全形全則神旺神旺則氣靈氣靈則神徹
　始與道爲一神虧則精不復精弊則魄不
　寧公讀書豈不曉物交物之際每膠擾於
　旦晝夜寐之時視聽言動之間又復來往
　於耳目心思之所不及此古昔上仙屏棄
　利欲超出物表雖是剛毅壁立萬仞然後
　能之苟神不能御氣氣不能固形既不能
　安其居又自毁壞其宅欲求一得永得之
　妙難矣子聞師語心悟神會笑而不言師
　索酒滿泛歌楚詞一章道可受兮不可傳
　其小無内兮其大無垠無滑而魂兮彼將
　自然豈氣孔神兮於中夜若虚以待之兮
　無爲之先一揖而去予因暇日吟三頌以
　自警未必邪魔果若重來向伸前說癡夢
　謝仙舉火本同心楊子江頭看一閧獨運
　之時正好看霏霏霏霏不爲難自有青銅
　三二百時時澆善語喉乾雨不雨風不風
　無疑無慮笑烘烘團欒看取丹砂地獨自
　開來獨自封又一詩云下手莫教遲金丹
　有甚疑一團和氣定火候謹差池四象纔
　和合靈機自可窺欲知眞妙處孤月照潭
　時月屋刊石潭所註道德經埈僣易附此
　章于谷神章後悟眞先生詩曰莫怪天機
　都漏泄爲縁學者太迷蒙呵呵
　本一庵居士曰谷神不死至用之不勤谷
　虚而有形谷而神則有而無也玄深而無
　體玄而牝則無而有也有而無所以不死
　無而有所以能生此亦形道之體也推其
　出之自曰門厚其生之本曰根首章言天
　地萬物而此不言萬物者有天地則有萬
　物根者所以生生不窮則物在其中矣人
　能體道於身綿綿若存則谷神玄牝亦將
　在我而道不可胜用矣綿綿無而非無若
　存有而非有不勤不勞也若曰取之左右
　逢其原爲耳老子之意大抵推本道妙於
　天天地萬物之初反之於身體而存之孟
　子之過化存神谷神近之釋氏之眞空妙
　有玄牝近之綿綿若存則釋氏之無作止
　任滅孟子之勿正勿忘勿助長而必有事
　焉者也
　拾遺秉文曰此章言道無爲無形生天生
　地自古以固存河上公曰玄牝爲口鼻養
　生者尚之何其小哉
　諸子旁證　列子其言曰有生不生有化
　不化不生者能生生不化者能化化生者
　不能不生化者不能不化故常生常化常
　生常化者無時不生無時不化陰陽爾四
　時爾不生者疑獨不化者往復往復其際
　不可終疑獨其道不可窮黄帝書曰谷神
　不死是謂玄牝玄牝之門是謂天地之根
　綿綿若存用之不勤故生物者不生化物
　者不化自生自化自形自色自智自力自
　消自息謂之生化形色智力消息者非也
　石潭曰谷神不死是謂玄牝此段有兩說
　有以谷神爲谷虚之生響若有神者此以
　理言也有以谷神爲天谷之神謂吾身之
　神居於天谷中者此以氣言也雖若兩說
　其實一也何則虚中之神此道也天谷中
　之神亦此道也虚谷之神與吾身之神同
　出於道安有異哉玄牝二字有以牝爲物
　之所生而不見其所以生之者故以玄言
　蓋因列子之引黄帝書謂此爲天地之能
　生生者言之也有以玄牝爲吾身之玄牝
　者即修養家所指者是知以理言之則空
　谷之有響斯答寂然不動感而遂通而聲
　之出者常在是蓋能生而不見其所以生
　也故曰谷神不死是謂玄牝若以吾身之
　神居天谷者言之則天谷之神所以不死
　者以玄牝有以生之也玄牝之門是謂天
　地根玄牝之門是謂天地根二說不同以
　理言之則程泰之之說是也若以吾身之
　玄牝言之則有以人之二腎爲玄牝者有
　以二腎之間爲玄牝者有以口鼻爲玄牝
　者有以鼻二竅爲玄牝者要之二腎之間
　之說近之口鼻乃玄牝出入之門通乎天
　地之氣者也綿綿若存用之不勤以理言
　之則綿綿若存者天地之氣生生不已未
　嘗間斷綿綿不絶以其不絶故曰綿綿若
　存用之不勤以不見其迹故曰若存用之
　不勤者用之不勞也若以人身之玄牝言
　之則玄牝之門天地之氣往來乎鼻息之
　間使之綿綿不絶存若不存息微氣定則
　上通天谷下通玄牝而谷神常不死矣用
　之不勤者常寬舒而不當急迫勤勞也


道德眞經集義卷之十一


道德眞經集義卷之十二讃一
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　天長地乆章
　考異(河上公作韜光章趙實/庵作生生不生義章)
　唐明皇疏前章明谷神虚應虚應即不窮
　此章明天地無私無私故長乆首則標天
　地以爲喻次則舉聖人以轉明結以無私
　成私義將欲勸勤此行
　杜光庭曰前章明玄牝運氣天地任之以
　自然此標天長地乆以契任自然之用聖
　人以理亦當體天地之用則人安國寜天
　地不以其私故能長乆聖人無私用道萬
　物所歸矣
　張沖應曰韜藏也亦養也謂韜養其晦然
　運其道不發見其光明於外則其道有成
　此章引天地及聖人不自生以成身其說
　深有奥㫖
天長地乆天地所以能長且乆者以其不自
生故能長生是以聖人後其身而身先外其
身而身存非以其無私邪故能成其私
　考異(河上公嚴君平本以其無私王弼古/本作不以其無私邪開元御本作非)
　(以其無/私邪)
　河上公曰天長地乆說天地長生久壽以
　喻教人也天地所以能長至不自生天地
　所以獨長且乆者以其安靜施不望報不
　如人居處汲汲求自饒之利奪人以自與
　故能長生以其不求生故能長生不終也
　是以聖人後其身先人而後己者也而身
　先天下敬之先以爲長外其身薄己而後
　人也而身存百姓愛之如父母神明祐之
　若赤子故身常存非以其無私邪聖人爲
　人所愛神明所祐非以其公正無私所致
　乎故能成其私人以爲私者欲以厚己也
　聖人無私而己自厚故能成其私也
　王輔嗣曰天長地乆至不自生自生則與
　物爭不自生則物歸也故能長生至成其
　私無私者無爲於身也身先身存故曰能
　成其私也
　唐明皇曰天長地乆標天地長乆者欲明
　無私無心則能長能乆結喻成義在乎聖
　人後身外身無私成私爾疏此標章問也
　天以氣象故稱長地以形質故稱久天地
　所以能長至故能長生天地生物德用甚
　多而能長且久者以其資禀於道不自矜
　其生成之功故爾疏前句標問此假答云
　天地所以能長且久者以其覆載萬物長
　養群材而皆資禀於妙本不自矜其生成
　之功用以是之故長能生物又解云不自
　生者言天地但生養萬物不自饒益其生
　故能長生是以聖人至而身存後身則人
　樂推故身先外身則心忘澹故身存疏是
　以聖人傚天地覆載必均養而無私故推
　先與人百姓欣頼爲下所仰故身先也不
　自矜貴而外薄其身天下歸仁則無畏害
　故身存也非以其無私邪故能成其私天
　地忘生養之功是無私而能長且乆是成
　私聖人後外其身是無私而能先能存是
　成其私也疏天地所以長乆聖人所以先
　存者非以其無自私之心故能成此長乆
　先存之私乎
　杜光庭曰天長地久老君將明天地長久
　之義以教理世之君故於章首自舉其問
　天以氣象者列子云天積氣也無氣無氣
　地積塊也無處無塊積氣爲象象虚也積
　塊爲形形實也易繫辭曰在天成象在地
　成形變化見矣上象下形故能變化孳生
　萬物也天地所以能長至故能長生老君
　將明此長久之義自設其問亦如文章家
　亡是公子烏有先生東都主人之例也立
　題發問自答之以顯其事爾爲前句既問
　天長地久此句方答云以天地運元和沖
　用之氣生育群品群品得生天地不恃其
　德不有其功故能長乆若恃其功則功細
　矣若恃其德其德薄矣不恃故德廣功大
　萬物歸宗而天地長久也人君理國當法
　天行化任物無爲衆庶熙熙自臻平泰理
　身無勞心役慮之事無矜名徇欲之功神
　安於中氣和於内如此則國祚長遠身壽
　遐延亦如天地無私乃能長久也是以聖
　人至而身存理國不矜貴以有爲不勞人
　以自奉所謂後身外身也太古之君志包
　天地澤及天下而不知其誰氏其生無爵
　不有其位也其死無謚不名其功也其實
　不聚其名不立天下樂推萬物欣戴可謂
　後身而身先外身而身存也世之衰也其
　君則不然恣身之欲而役於人殫人之力
　以奉其己人勞政弊天下去之此所謂失
　外身後身之道也豈若碎琥珀之枕焚雉
　頭之裘罷一臺之費却千里之馬德垂當
　代名光竹帛乎修身之士不嗜榮爵外其
　身也不爲躁進後其身也如此則身存而
　德充德充則人服可謂身先身存矣反於
　此者道遠乎哉非以其無私耶故能成其
　私聖人之理也任自然之化無獨見之專
　不厚其生不伐其善不爲天下之先故能
　處人之上不爲天下之貴故能享祚乆長
　所以億兆宅心夷蠻稽顙干戈止息宗廟
　安寧此之爲私也大矣由其不以私爲私
　故成此光大理身則德充人服道契神明
　身壽長生其私大矣亦由其不以徇私逐
　欲成就此大私也靈寳經云居世之人貪
　歡逐欲前樂後苦何哉極其逸樂而墜於
　三塗也學道之士絶利忘名寒栖鍊行終
　得仙道先苦後樂何者積其功行升乎九
　天也
　宋道君曰天長地乆至故能長生天穹窿
　而位乎上經爲日月緯爲星辰而萬物覆
　焉地磅礴而位乎下結爲山嶽融爲川澤
　而萬物載焉萬物覆載於天地天地無心
　於萬物故天確然而常運地隤然而常處
　所以能長且乆也天地有心於萬物則天
　俄而可度其覆物也淺矣地俄而可測其
　載物也薄矣若是則有待也而生烏能長
　生是以聖人至而身存天運乎上地處乎
　下聖人者位乎天地之中達而爲三才者
　有相通之用辨而爲三極者有各立之體
　交而爲三靈者有元妙之神然天地之與
　聖人咸得乎道而聖人所以治其身者亦
　天地而已故此章先言天地之不自生而
　繼之以聖人不自有其身也人皆取先己
　獨取後曰受天下之垢是謂後其身則不
　與物爭而天下莫能與之爭故曰後其身
　而身先枉塗不爭險易之利冬夏不爭陰
　陽之和外生死遺禍福而神未嘗有所困
　也是謂外其身而身存夫聖人之所以治
　其身者如此況身外之事物乎遭之而不
　運過之而不守體性抱神以遊古俗之間
　人將自正物我爲一先天地生而不爲乆
　長於上古而不爲老此其效歟非以其無
　私耶故能成其私天地之大德曰生聖人
　之大寳曰位道者爲之公天地體道故無
　私無私故長乆聖人體道故無私無私故
　常存自營爲私未有能成其私者也
　王介甫曰天長地乆至故能長生長者言
　其遠也乆者言其恒也以其不自生故能
　長生天地所以長乆者以其不自生任萬
　物之所生既任萬物之所生乃能長生萬
　物而無生之累也又曰於天言長於地言
　乆則重於乆可知也是以聖人至而身先
　聖人無我也有我則與物構而物我相引
　矣萬物敵我也吾不與之敵故後之外其
　身而身存萬物莫不累我也吾不與之累
　故外之也故曰外其身而身存非以其無
　私耶故能成其私字說韓非曰自營爲私
　背公爲私夫自營者未有能成其私者也
　故其字爲自營而不周之形故老子曰夫
　非以無私也故能成其私私從禾從厶厶
　自營也厶不能不自營然自營而不害於
　利物則無怨於私矣
　
　蘇潁濱曰天長地乆天地雖大而不離於
　形數則其長乆蓋有量矣然老子之言長
　乆極於天地蓋以人所見者言之耳若夫
　長乆之至則所謂天地始者是矣天地所
　以能長至成其私天地生萬物而不自生
　立於萬物之外故能長生聖人後其身而
　先人外其身而利人處於衆人之表故能
　先且存如使天地與物競生而聖人與人
　爭得則天地亦一物耳聖人亦一人耳何
　以大過之哉雖然彼其無私非以求成私
　也而私以之成道則固然耳
　吕吉甫曰天長地久至故能長生長短形
　也久近時也天以時行者也嫌不足於形
　故以長言之地以形運者也嫌不足於時
　故以久言之天地之根出於玄牝玄牝之
　體立於谷神不死不死則不生不生者能
　生生天地之所以能長且乆者以其不自
　生不自生故能長生猶谷神而已矣是以
　聖人至而身先聖人豈以有其身爲累哉
　縁於不得已而物莫之上外其身而身存
　立於無何有而物莫之能害故曰外其身
　而身存非以其無私耶故能成其私身者
　吾之私也後其身外其身則公而無私矣
　無私也故能成其私
　陸農師曰天長地乆至故能長生貪生者
　不生遺生者不死故曰天長地久天地之
　所以能長且久者以其不自生故能長生
　是以聖人至而身存聖人者天地之合也
　屈己而已以之先忘我而我之以存故曰
　聖人至而身存非以其無私耶故能成其
　私非以其無私也故能成其私然而屈己
　而易忘　
　王元澤曰天長地乆至故能長生自生則
　有其生有其生則生既喪矣惟無以生爲
　則生未嘗生生未嘗生則所寓之形雖生
　而無生之累宜其長且乆也天地之不自
　生非利乎長乆而然道固如此而已所謂
　長乆者亦瞬息之間耳唯蓋載傾陷而未
　嘗壞者乃其眞也是以聖人後其身而身
　先聖人雖聖而形與物齊唯體天道而不
　爭乃能獨異於衆使其立己而與衆敵則
　匹夫匹婦皆足以勝之外其身而身存有
　我而存之則物皆吾敵夫惟超然自喪不
　有吾身者物莫能傾之非以其無私即故
　能成其私聖人無私未嘗有我故也使計
　而爲之則私孰甚焉
　劉巨濟曰天長地乆至故能長生天地燮
　之和也物物我生也矣不能不衰以敝惟
　不我其生爲以成理造物則能長生矣天
　積氣也以遠爲幸故言長地積塊也以固
　爲幸故言乆不言乆生者以長乆之故也
　積氣積塊雖理無不壞有存焉知天地之
　有壞遂以長乆者爲妄者觀有而已是以
　聖人至而身存聖人與天地同則後身則
　身猶之不自生也身生身存猶之長生也
　後身謂屈己也外身謂忘我也屈己則人
　下之故先忘我故以外其身爲存非以其
　無私耶故能成其私天地不自生與聖人
　之後外其身皆無私也然天地以此長生
　而聖人以此存則皆成其私者也然不私
　之爲私大矣莊子曰無私焉乃私也前章
　言天地根故次以長乆
　劉驥曰天長地乆至故能成其私天無爲
　以之清故能確然而常運地無爲以之寧
　故能隤然而常處皆以其不自生故能長
　生若有心於自生則智有所不周力有所
　不及烏能長且乆也人處天地之中與天
　地分一氣而治所以不能與天地同其長
　乆者以其有爲有欲而貪生太厚故也是
　以聖人後其身而不敢有爲外其身而不
　敢有欲人皆求福己獨曲全人皆取先己
　獨取後是謂後其身也忘其肝膽遺其耳
　目外死生遺禍福是謂外其身也後其身
　而不先外其身而不有芒然彷徨乎塵垢
　之外逍遥乎無爲之業隳支體黜聰明離
　形去智同於大通與道同乆則身不期先
　而先不期存而存非以其無私邪故能成
　其私聖人之後其身外其身以濡弱謙下
　爲表以虚空不毁萬物爲實故次之以上
　善若水
　趙實庵曰初示因有三一舉天地長生之
　理天長地乆道因象顯而不知其終火以
　薪傳而不知其盡物生而有象道與之俱
　生而生生者未嘗生火傳而爲明薪化而
　火隱焉昭昭者未嘗昩故前章示谷神不
　死是謂玄牝玄牝之門是謂天地根而其
　致不死之理在不勤故也繼之天地長乆
　取其徵也二明本無心生於物天地所以
　能長且乆者一炁既分兩儀奠位雖有高
　卑之間同乎得一之靈以天得一固自長
　也以地得一固自久也長之與久義同一
　體天何以長言地何以久言蓋天以氣言
　故言長也地以形言故言久也清氣升而
　上有形而同乎無形也蒼蒼者其正色邪
　濁氣降而下有氣而不能逃形也廣大者
　其自任邪然天地者道之所生大道無形
　生育天地天地以無形者爲之父母無形
　則無名無名天地之始原天地之本以虚
　受性以性化虚此從有入無也以虚化氣
　以氣生形此從無入有也所謂得一者眞
　元也眞元者一氣也以其能長且乆者二
　氣交合不失於常也故能生生而不窮苟
　以交合變化爲無動無靜則天有時而裂
　地有時而發當其一闔一闢一動一靜運
　日月以分晝夜變温凉而定寒暑凡以綿
　綿若存故列子曰一氣不頓進一形不頓
　虧是其有節也非虚極而運神靜篤而專
　氣其能與道同流乎天以氣運故穹窿而
　在上地以形處故磅礴而在下此天地自
　然之位也乾其靜也專坤其動也闢此天
　地自然之德也以萬物爲芻狗此天地自
　然之公也以應物爲橐籥此天地自然之
　理也然天以運言則運居乎中而六氣爲
　之用動者未嘗不靜焉地以處言則隤然
　不動而含洪爲之德靜者未嘗不動焉然
　天地之所專者專乎氣而未嘗專乎物氣
　專則物自遂矣夫何容心哉道法自然天
　地亦爾故生者自生化者自化萬物植植
　吾且生而不有之萬事總總吾且爲而不
　恃之兹所以爲長時生化之道也故曰天
　地所以能長且乆者以其不自生故能長
　生能者指人而對天地也何以知其然邪
　天地無爲而無不爲無能與不能有能與
　不能者指人也謂天地能者不自有其生
　故長生謂人有不能者認物爲己有故喪
　生所以天地能長且乆也又何以言且乎
　夫形之大者莫大於天地壽之永者敦過
　於乾坤且者且而已然天地雖大以道觀
　之未離乎形有形者不能以長存有數者
　不能以固乆大劫之交必歸變壞然而未
　壞者特曰且而已夫不壞者天地之性形
　虧者天地之數觀乎𣏌國之憂答者未及
　于此三故無終窮以其不自生故能長生
　仙經曰形以道立神以空生蓋人之生與
　天地同得一氣而人不能與天地長存者
　守之不得其道也天地自然還丹以鉛龍
　汞虎卯酉隱藏上升下降天陽地陰兩至
　之所歸坤艮之所會行之有度運之有時
　坤巽行乎天乾艮歷乎地乃自然還返也
　故天長而地乆夫人者一體之中五藏之
　内上法天地中合六氣無不合乎此道也
　所失之由在乎不能專氣以自御守氣以
　自持行氣以合道終日馳逐妄境蹷趨之
　不正則氣亡矣焉能與天地同爲長生邪
　黄庭曰氣亡液漏非己形是使人内不失
　其氣外不失其形形以化神神以化道則
　形不失道氣不失神二明忘己而顯德是
　以聖人至而身存前二句先以天地得長
　生之道在乎不自生不自生者專氣而不
　專物專氣則靜定靜定則能應神不勞而
　用有餘也天地生化之道如斯而已太上
　欲顯聖人後身之義先明天地而繼之聖
　人是以字牒前故也夫智徹爲明天下不
　見其智而見其明位極而尊天下不知其
　尊而見其位聖人於此每每藏其明而隱
　其智賤其位而卑其身則明者不爲物所
　蔽尊者不爲卑所逾如是則智愈遠而明
　愈博位愈固而身愈安此持後處先之道
　也列子曰天下有常勝之道曰柔若夫處
　物之先以謂天下莫我及尊我之身以謂
　天下莫我逾則爭者起而爲敵矣賤者僣
　而逾尊矣位且不固身亦危然此太上欲
　聖人明謙下之義使天下莫先焉此存身
　之道也孔子曰有禮則安無禮則危謙下
　者禮也又曰君使臣以禮亦足以鋤驕人
　之色也然則此義初以天地長存往不生
　後以聖人乆於其道在謙遜先言後其身
　是不敢爲天下先後言外其身不私於己
　也聖人處己臨物舍此而不可非徒治己
　道由此而寧亦可以致長生符天地之妙
　用矣後結成其志也非以其無私邪故能
　成其私御注曰自營爲私非以其無私邪
　即聖人之成能爾以後其身而先其身外
　其身而存其身是也私者機也機者微也
　事謀於心則微微顯於用則機機微者心
　之私也私出於事始事成而爲公私之爲
　用在心謀之以成在身身顯而後公名立
　焉言聖人我欲成聖道不以我身而先人
　此私也動容周旋不失謙遜之禮人反推
　之以爲先也是用後而取先豈不私邪至
　於外身而身存夫不外其身則置身於可
　欲之地欲勝則害生害生則傷身今外其
　身者是欲其身而不欲於物然後能存其
　身存其身者是以身爲私也至於身無所
　害而得長存乃爲公也夫聖人之所行不
　當言私而以私者原其初不敢正言之故
　曰邪邪者疑似之也經所以指聖人之私
　謂非以其無私邪勿謂聖人無私以私故
　能成公故之字謂以後身外身而成私許
　由不受無爲之名後其身也許由得其私
　鮑叔有分財之義外其身也鮑叔成其公
　然天地之私者又在乎不自有其生而孰
　知道者爲之公歟
　邵若愚曰天長地久至故能成其私天長
　地乆而不知虹蜺雲霧風雨四時積氣成
　乎天山嶽江海金石草木積形成乎地夫
　有形者豈得不壞天地所以能長而且久
　者四時之運禀道爲生化之主天地以其
　不自生故能長生是以聖人效之處謙下
　不敢自尊後其身而身反在人先以世利
　皆爲身外之物縁外其身不爲物累而能
　身存得乆夫聖人後其身外其身非以其
　無私耶傚天地爲而無爲故能成其私
　王志然曰天長地乆至故能成其私道貫
　四大者也四大中得道而大者莫大乎天
　地聖人焉而夫得一以清穹窿而位乎上
　以乾爲體剛健中正萬物資始確然而常
　運莊子曰天道運而無所積也易曰示人
　以易矣地得一以寧磅礴而位乎下以坤
　爲貞承天厚載萬物資生隤然而常處莊
　子曰地道運而無所積也易曰示人以簡
　矣以言乎天地之間則備矣乾則天之象
　坤則地之象夫乾其靜也專其動也直是
　以大生焉夫坤其靜也翕其動也闢是以
　廣生焉故天得之所以長清地得之所以
　乆寧天地既得夫至簡至易之道故歷浩
　劫以長存亘萬世而無壞而老子所謂天
　長地乆者以其不自生故能長生欲以聖
　人況天地然天地能長且乆蓋本之於眞
　一自然之妙氣與道同體故能覆載萬物
　長養萬物成就萬物斡化四時運量無窮
　以至生之畜之長之育之成之熟之養之
　覆之初不容心功成自去未嘗自有其功
　及其生也亦未嘗知其所以生之者而聖
　人體天地造化而位乎中達而爲三才辨
　而爲三極交而爲三靈俯視天下而無兩
　心常以百姓心爲心而百姓仰視聖人而
　無二道常以聖人道爲道天下無爲而自
　治聖人果不得已而臨涖天下是以後其
　身未嘗先人而身自先外其身未嘗先物
　而天下樂推而不厭詩所謂自東自西自
　南自北無思不服是也於戲天地之大德
　曰生聖人之大寳曰位天無私覆地無私
　載然天能覆不能載地能載不能覆是亦
　天地之功未全也以人觀之天地能長且
　乆固不可得而擬議以道觀之天地之長
　乆如此亦猶瞬息之間耳是以聖人亦不
　世出之才藏大有爲之用至公無私謙以
　自牧遊心於世俗吉凶與民同患繼之以
　聖人不自有其身是果有私也耶果無私
　也耶莊子曰無爲無形如無私焉有情有
　信如有私焉故曰非以其無私耶故能成
　其私學者其謂如何哉
　黄茂材曰天長地乆至故能成其私萬物
　莫不資天地以生而天地實未嘗生之人
　自生人獸禽魚草木自生禽魚草木天地
　何與焉生生者不生萬物所以代謝相仍
　不生者不死天地所以長乆不已人能同
　於天地豈不長生乎是以聖人至而身存
　後其身者所以處世也外其身者所以體
　道也今有人焉卑遜廉退鄉里推之朝廷
　高之則夫離形去智遺世獨立必能長存
　亦可知矣非以其無私耶故能成其私天
　無私覆地無私載聖人與天地合德人皆
　亡己獨存物皆夭己獨壽豈非能成其私
　乎
　程泰之曰天長地乆至故能長生後章謂
　人之能長生乆視者以其得年而永也若
　天地之長生則豈長年之謂哉易曰生生
　之謂易本有是生而易又生之是謂生生
　也以類推之生爻生耆生大業凡曰生者
　皆謂能增益其所無也天地不自生而能
　長出此生者即列子謂生生者不生不生
　者其道不可窮也正以敷暢此語也天下
　之物生於有有生於無天地之能生萬物
　者本常有而出之耳而未嘗自入於生也
　蒼然隤然能使萬不同之種類受其氣以
　爲形而天地也者萬古無所增加是故所
　有者無損而已得者不壞也夫是以能生
　天下之生而無有窮已也列子又曰生之
　所生者死矣而生生者未嘗終形之所形
　者實矣而形形者未嘗有則又推此理而
　竟之者也是以聖人至而身先後章固嘗
　明言此理而曰聖人欲上人以其言下之
　欲先人以其身後之是以處上而人不重
　處前而人不害是以天下樂推而不厭則
　後其身而身先者皆其自損而致益者也
　亦其不爭而人莫能與爭者也此理所出
　即天地之不自生而能乆長其生者也外
　其身而身存人之自愛其身無貴賤賢愚
　一也然愛之而無其道則欲益反損老子
　曰人之輕死以其生生之厚謂其重之營
　養而不惜犯死也又曰益生曰祥謂其役
　有涯之智而務生之所無以爲也若夫生
　生而失於厚有生而求以益生二者之於
　愛身可謂不遺餘力矣然從榮養而推之
　可以犯死從益生而推之可以致禍正惟
　不知致曲之理而求以直遂焉耳若夫聖
　人之存身則有道矣知生之來不可却其
　去不可止故棄世事而使之無累從無累
　而得正平正平之道不偏倚不健羡而莊
　子達生之論明矣夫下之不至於傷生上
　之不至於益生則向所謂來不可却者不
　於我乎舍而將安往則其能外此身者乃
　其所以致存也老子深明道奥凡其話莫
　非形而上者既不容一見遽曉而又不肯
　直辭徑達故常寫其眞於言内而藏其意
　於言外有類後世之設隱也非驁世也舉
　一隅不以三隅反則雖提耳諄諄愈無益
　也他皆倣此非以其無私耶故能成其私
　天下之理槩乎衆則爲公偏於己則爲私
　不必侵人以自利乃始爲私也處其身於
　人後外其身如無有不自私其身者也自
　後而人先之若無意焉而生理自存則不
　自私者乃所以遂其私歟
　詹秋圃曰天長地乆至故能成其私韜光
　章言韜晦所以養明而延其光也故天地
　所以長且乆者以其不自私於大德曰生
　乃能長生是以聖人體法天地自後其身
　而身居先自外其身而身固存此非以其
　不自私乃能私於吾身乎皆韜光不自矜
　眩而然也
　張沖應曰天長地乆至故能成其私天清
　能蓋而長存地厚能載而乆固何也蓋天
　長存而不自生其天則天忘其爲天之象
　而能蓋之道常默運而不盈天自然而長
　存矣地乆固而不自生其地則地忘其爲
　地之形而能載之道常默運而不息地自
　然而乆固矣所謂不自生者謂道自生於
　我默運無窮而我不求其所自生故天以
　無象而成象地以無形而成形則天地之
　所以長乆也聖人者世之成道者也知夫
　天地之所以長乆故以身運道不以道爲
　身尊乎人而不尊乎己則人尊而己自尊
　厚諸人而不厚諸己則人厚而己自厚自
　卑自薄而乃先乎其人存乎其身韜晦不
　生之功也晦而行之若出乎無私反而
　觀之成就乎我則日之所以者實私乎我
　矣學道者要當反推其韜晦之妙
　白玉蟾曰天長地乆湛然無爲天地所以
　能長且乆者心亦如是以其不自生此心
　長存故能長生本無生滅是以聖人我也
　後其身而身先無乎不在外其身而身存
　今古如此非以其無私耶天地與我同根
　萬物與我同體故能成其私我即天地天
　地即我
　廖粹然曰天長地乆神生於形形能成神
　形神合同綿延不絶天地所以能長且久
　者形神同仙以其不自生形不得神不生
　神不得形不成故能長生故能更相生更
　相成自古及今其名不去是以聖人主人
　會事吾亦如然後其身而身先謙尊而光
　外其身而身存退藏於密如雞抱卵非以
　其無私耶本自無心侣百情得故能成其
　私公事辦則私事辦也形神俱妙與道合
　眞
　陳碧虚曰天長地乆標也天以氣象廣覆
　今古不傾故稱長也地以形質厚載終始
　永固故言乆也結喻成義在乎下文天地
　所以能長且乆者問也以其不自生釋也
　故能長生結義也夫天所以長清地所以
　乆寧者以其覆載萬物長育群材而皆資
　禀於妙本反其沖虚復其杳冥不自矜其
　生成之功而守其常德故能長生也又解
　曰天地萬物卓然獨化咸禀自然而不求
　饒益其生故能長生此垂誡也是以聖人
　至而身存聖人無爲身在廟堂而心游姑
　射法天地之覆載而均養無私大有處謙
　而不敢爲天下先其百姓欣戴而不重樂
　推而不厭故身先也又能忘功忘名外身
　寡欲其天下愛之如父母神明祐之若赤
　子故身存也非以其無私耶故能成其私
　天地生育萬物而聖人外己全民皆不以
　仁恩自博豈有自私之心乎實無私也無
　私故能長能乆以其長乆故知能成其私
　者也李約曰夫能不私於己而私於人人
　之私未必成而己之私己成矣鴻烈解曰
　公儀休相魯而嗜魚一國獻魚公儀休不
　受其弟子諫曰夫子嗜魚弗受何也答曰
　夫唯嗜魚故弗受夫受魚而免於相雖嗜
　魚不能自給魚無受魚而不免於相則能
　長自給魚此明於爲人爲己者也故曰非
　以其無私耶故能成其私
　謝圖南曰天長地久至故能長生天之高
　也地之厚也生乎太極至乎無極可謂長
　且久矣所以然者天地以生物爲心未嘗
　自生此所以能長生也是以聖人至而身
　存聖人法天地以生養萬民爲心後其身
　不自爲也而身常先外其身不自有也而
　身常存此所以可與天地並立也非以其
　無私耶故能成其私天地不自生是無私
　也而日月星辰繫焉華嶽河海載焉非能
　成其私乎聖人不爲己是無私也而國家
　天下安焉宗廟社稷享焉非能成其私乎
　至公一理不可磨滅是乃長乆之道天地
　聖人皆不外此蓋嘗論之天下之理惟公
　而已天無私覆地無私載王者奉無私以
　勞天下經曰公乃王王乃天天乃道道乃
　乆然則天地聖人皆以至公一理並立域
　中所以長乆而不窮也後世剥下以奉上
　瘠人而肥己暴秦鞭笞六合而混一宇内
　孤隋并吞群盜而奄有中原可謂得志矣
　然不再傳而亡宗廟不保社稷丘墟則公
　之與私其得失亦可見矣
　林鬳齋曰天長地久至故能成其私此章
　以天地喻聖人無容心之意天地之生萬
　物自然而然無所容心故千萬歲猶一日
　也聖人之修身無容心於先後無容心於
　内外故莫之先而常存是以其無私而能
　成其私也此一私字是就身上說來非公
　私之私也若以私爲公私之私則不得謂
　之無容心矣此語又是老子誘人爲善之
　意及釋氏翻出來則無此等語矣故謂之
　眞空實有眞空便是無私之意實有便是
　能成其私之意但說得來文高似一層
　范應元曰天長地乆至故能長生有形之
　長乆者莫如天地天地均由道而生所以
　能長且乆者以其安於無私而不自益其
　生故能長生也河上公曰謂天地長生乆
　壽以喻教人是以聖人至而身存聖人謙
　下不與人爭先而人自然尊之聖人無爭
　不與物爲敵而物莫能害之非以其無私
　耶故能成其私謂聖人謙下無爭非以其
　無私邪此言其實無私也而人自然尊之
　物莫能害之蓋以其無私故能成其私也
　聖人成其私者非私曲也非私邪也謂衆
　人之自益其生所以不能得先且存而聖
　人之謙下無爭所以獨能得先且存也
　薛庸齋曰天長地乆至故能成其私形數
　既具成壞便分天地豈長乆者耶所以能
　長乆者以其生生而不自生故能長生也
　謙尊而光卑而不可踰後其身而身先也
　不以死生富貴累其心則神全外其身而
　身存也堯讓天下於許由舜讓天下於善
　卷以其無私故能成其私也
　休休庵曰天長地乆至故能成其私有相
　之物難逃成住壞空四劫惟天地所以能
　長乆者非自生也一氣發而現二儀眞氣
　運行無始無終故能長生聖人者天地位
　後始現有相之身三才顯而世界成矣身
　先者靈明眞性在太極前而有已外其身
　而身存者人能建立世界而不滯著謂之
　物外身世界有壞眞性無壞非以其無私
　邪眞性異於物故善能成其私
　褚伯秀曰天長地乆至故能成其私粤自
　渾沌肇分輕清上浮重濁下墜有無道器
　相依而立亘古今而生化不息所以長乆
　敦使之然以其不自生故也自生則私己
　而不能生物惡能長生聖人所以後身外
　身者不過去私徇公效天法地以養民育
　物而已凡謙卑處下不敢爲先辭功讓能
　退身曲全皆後身之謂而天下樂推之不
　得不先焉凡萍食蓬居守眞志我覺夢生
　死土木形骸皆外身之謂而賢於貴生不
　得不存焉夫君子爲善分所當盡豈有求
　而然天之估善亦無一毫私意以類而從
　如谷答響聖人體天無私法道生育唯恐
　一物失所是以天相神估諸福畢集以人
　事觀似成其私而實出天之至公其得福
　慶亦無愧矣君子得慶豈己榮哉移以福
　斯民廣天地之大德而已苟爲善而懷一
　毫私利之心則非眞善其末流趨乎惡者
　有之可不謹其始
　牛妙傳曰天長地乆至故能長生夫天者
　積陽而成其能職覆亘古不磨故云長也
　地者積陰而成其能職載歷劫不壞故云
　乆也然其既長且乆者夫何故哉蓋天地
　不自以爲能長乆所以長乆不自以爲能
　長生所以長生也列子曰有生不生不生
　者能生生生者不能不生故常生常生者
　無時不生不生者疑獨疑獨其道不可窮
　也非是謂歟是以聖人至而身先聖人者
　謙謙君子也夫何故哉孔子不曰聖人吾
　不得而見之得見君子者斯可矣之說邪
　不敢居先而後其身者非謙謙君子之謂
　歟老君曰不敢爲天下先故能成器長孔
　子亦曰先行其言而後從之昔壼丘子林
　謂列子曰子知持後則可以知持身矣列
　子曰願聞持後曰顧若影則知之矣古人
　以你稱若列子顧而觀影形枉則影曲形
　直則影正然則枉直隨形而不在影屈伸
　任物而不在我此之謂持後而處先也非
　是之說耶外其身而身存夫身者乃天地
　之委形也故道包四大而德備五常稱物
　中之最靈善貴其身者置功名於度外存
　天理於胸中則可以保身可以全生可以
　盡年也若逞其才能邀其功名則不免爲
　身之患古人有言曰直木先伐甘井先竭
　象以牙喪身熏以芳自焚莊子曰功成者
　隳名遂者虧敦能去功與名還與衆人同
　老君曰外天地者有天地外其身者壽命
　長此之謂也今世俗君子多危身棄生豈
　不悲哉非以其無私邪故能成其私此蓋
　言聖人後外其身之事非所謂出於無心
　也迨至身先身存以成夫聖人之政者實
　由心私操履而然也所以稱故能成其私
　也夫無私者謂無爲也成其私者有爲也
　且天下之事未有不行而至不爲而成也
　無爲者聖人之體也有爲者聖人之用也
　體用兩全方成聖人之道豈可偏執無私
　而礙成其私邪若人而無私則土木偶人
　奚以異也老子曰若說無心即是道無心
　猶隔一重山此蓋言知體而不知用也
　楊智仁曰天長地乆至故能成其私天之
　虚極故長地之厚載故乆以其不自生者
　因日月旋轉而生故能長生天不運轉日
　月不明地若枯竭萬物不生夫人之身本
　性曰天元命曰地若性命兩全依法修之
　可以與天地同其長久也是以君子謙讓
　卑退而後其身人皆敬之而身先也能修
　身外之身能知神中之神性中之性道中
　之道者乃能外其身而得長存者也聖人
　非以其公正無私所致乎故無私而自厚
　成其私也中庸曰至誠無息不息則久久
　則徵徵則心悠乆悠乆則博厚博厚則高
　明博厚所以載物也高明所以覆物也悠
　久所以成物也博厚配地高明配天悠久
　無疆如此者不見而彰不動而變無爲而
　成天地之道可一言而盡也
　喻清中曰天長地乆至故能成其私天以
　一元之氣運於亭毒之表無間斷無止息
　故曰長地以隤然之形厚載萬物而常存
　無虧欠無傾倚故曰久而其所以長乆者
　何哉以其生物而不自爲功也萬物不能
　自生必資天地以生之天地不以生物爲
　功而與萬物俱生是生萬物者天地也與
　萬物俱生者天地之所以生生也生曰長
　生言長則乆在其中矣天地之心公溥之
　心也聖人體天地公溥之心身在天地後
　心在天地先後其身而身先也不自有其
　有所以全其有外其身而身存也豈非無
　私而後能若是邪無私公溥也天下惟無
　私者爲能成其私天命之人歸之不期然
　而自然雖私也實公也
　胥六虚曰天長地乆至故能長生天長地
　乆此一章之大㫖以下乃注釋之義然以
　其不自生推之謂天地能長且乆者以其
　不自謀生自然得其長乆使天地有心謀
　其生焉能得其長乆歟是以聖人至而身
　存聖人後其身而身先者法天地不自生
　執謙持後故天下推尊爲先也外其身者
　聖人知身非我有不以生生之厚淡漠虚
　靜物莫之傷身自外之其非用意外之也
　是故得其身存矣非以其無私邪故能成
　其私夫聖人得其身先身存者由其法天
　地不自生而致之非以私意爲而得之也
　是故能成其身先身存之私耳
　柴元皋曰天長地乆不變天地所以能長
　至故能長乆惟盡覆載之職而已賦形肖
　貌縱其自然是以聖人至而身存薄己厚
　人人自尊之舍己利物不爲物盜非以其
　無私至其私忘我之私心遂物之私望此
　聖人所以合天地長乆之道也
　蘇敬靜曰天長地乆至成其私亘古今言
　長乆者莫知天地然豈知天長地乆者太
　極之道實生之而天地不自生若使其與
　萬物同生則亦一物耳安能長生天地惟
　立於萬物之表而不與物競故能長生聖
　人知其然每先天下後其身每内天下而
　外其身先天下如民之飢則我不敢厭飫
　求先飽如民之寒則我不敢重襲求先暖
　内天下則親之若父子而不敢疏待之若
　兄弟而不敢外聖人雖後其身而天下必
　先之雖外其身而天下必存之即天地之
　不自生而能長乆其生也聖人後其身外
　其身不敢私於爲己也而民之待聖人必
　欲先其身必欲存其身聖人固欲後而民
　固先之聖人固欲外而民固存之非成其
　私耶以此知不自私者乃所以能成其私
　也　
　本一庵居士曰天長地乆至故能成其私
　成物者即所以成己世之人物我異見故
　汲汲然欲成其私然自私者卒未見其益
　而無私者適所以自成理固然也今夫天
　地之於物風散雨潤鼓之以雷霆烜之以
　日月凡以生物而已而運行往來其機不
　息乃所以爲長乆也聖人之治損上益下
　舍己從人然百姓足君孰與不足未有仁
　而遺其親義而後其君利孰大焉人知乎
　此亦可擴無我之見弘大公之心矣
　石潭曰天長地乆天地所以能長且乆者
　以其不自生故能長生是以聖人後其身
　而身先外其身而身存非以其無私邪故
　能成其私此段解者不同古以爲天地之
　所以長生者謂天地之長且久如人之長
　生久視也近世解者則以爲生物之生謂
　天地但生物而不自生所謂不生者能生
　生也然以後段推之則二說各有所長所
　謂後其身外其身則是生物之生所謂身
　先身存則長生乆視之生以其無私言則
　是生物之生以成其私言則是長生乆視
　之生今一以貫之則所謂不自生者乃生
　物之生長生二字則是長生乆視之生雖
　造化不可以生死之生言然其長存即長
　生也以是評之則老子之意正謂天地生
　物而無己私所以長存人能無私己以求
　生則亦能常存耳雖然老子之教正欲長
　生今乃爲是言何哉大抵此言與後卷出
　生入死章相貫蓋人之求生每每揠苗助
　長反致傷生所謂動之死地也惟綿綿若
　存用之不勤如上谷神章之所指則雖不
　孜孜以求生爲事而自能長生耳


道德眞經集義卷之十二















道德眞經集義卷之十三讃二
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　上善若水章
　考異(河上公作易性章趙實/庵作柔順利正義章)
　唐明皇䟽前章明天地無私生成則長久
　此章明至人若行柔弱故無尤首標若水
　示三能之近道次云居地盡七善之利物
　結以不爭勸守柔以全勝也
　杜光庭曰夫水之爲德也柔弱平和居順
　處下隨時壅决任器方圓流作泉源散爲
　霧露凡物失之則死得之則生擊之無傷
　執之無有所以不及於道者水有形而道
　無形也雖有形爲礙其於利物之德謙沖
　之用近於道矣老君舉水爲喻以勸修道
　之人欲令體七善三能修身理國兼以不
　銷之德故無尤過之事
　張沖應曰此性乃人既長所爲之性也人
　禀天地炁生本來未有不善自生而長爲
　情所亂則五欲動而性多不善矣故人所
　以遺道陷身而不知反此章蓋勉夫人改
　易其長而所爲之性不致於縱則進於其
　道矣
其善若水水善利萬物而不爭處衆人之所
惡故幾於道居善地心善淵與善仁言善信
政善治事善能動善時夫唯不爭故無尤
　考異(而不爭一作又不爭處衆人一作居/衆人故幾於道一道下有矣宇政善)
　(治一作正又/作政善理)
　河上公曰上善若水上善之人如水之性
　水善利萬物而不爭水在天爲霧露在地
　爲泉源也處衆人之所惡衆人惡卑濕垢
　濁水獨靜流居之也故幾於道水性幾與
　道同居善地水性善喜於地草木之上即
　流而下有似於牝動而下人也心善淵水
　深空虚淵深清明與善仁萬物得水以生
　與虚不與盈也言善信水内影照形不失
　其情也政善治無有不洗清且平也事善
　能能方能圓曲直隨形動善時夏散冬凝
　應期而動不失天時夫唯不爭壅之則止
　决之則流聽從人也故無尤水性如是故
　天下無有怨尤水者也
　王輔嗣曰上善若水至衆人之所惡人惡
　卑也故幾於道道無水有故曰幾也居善
　地至故無尤言水皆應於此道也
　唐明皇曰上善若水將明至人上善之功
　故舉水性幾道之喻也疏上善標人也若
　水者喻也至人虚懷於法無住忘善而善
　之上上善若水行如水之能具在下文皆
　含法喻也水善利至衆人之所惡疏水性
　甘深散灑一切被其潤澤蒙利則長故云
　善利此一能也天下柔弱莫過於水平可
　取法清能鑒人乘流侑坎與之安順在人
　所引嘗不競爭此二能也惡居下流衆人
　恒趣水則就卑受濁處惡不辭此三能也
　故幾於道幾近也疏利物明其弘益不爭
　表其柔弱處惡示其含垢此水之三能唯
　聖人之一貫其行如此去道不遐故云近
　爾居善地上善之人處身柔弱亦如水之
　居下潤益一切地以卑用水好流下疏至
　人所居善能弘益如水在地利物則多又
　地道用卑水好流下同至人之謙順幾道
　性之柔弱故云居善地心善淵用心深靜
　亦如水之泉渟也䟽至人之心善於安靜
　如水之性湛爾泉渟水靜則清明心閑則
　了悟泉深靜也故云心善淵與善仁施與
　合乎至仁亦如水之潤澤品物也疏至仁
　弘濟常以與人善施之功合乎仁行如水
　潤澤無心愛憎故云與善仁言善信發言
　信實亦如水之行險不失其信矣䟽上善
　之人言必眞實引化凡庶善信不欺如彼
　泉流豈殊坎險故云言善信政善理從政
　善理亦如水之洗滌群物令其清淨也疏
　政正也至人於事動合無心正容悟物物
　因從正正則自理非善而何如彼水性洗
　滌群物令其清淨故云善理事善能於事
　善能因任亦如水之性方圓隨器不滯於
　物疏至人圓明於物無礙凡有運動在事
　皆通通則善能是明照了如彼水性决之
　爲川壅之爲地浮舟涵虚無所不爲是善
　能也動善時物感而應不失其時亦如水
　之春泮冬凝矣疏至人之心喻彼虚谷方
　之鏡像物感斯應如彼水性春泮冬凝與
　時消息故云動善時夫唯不爭故無尤上
　善之人虚心順物如彼水性壅止决流既
　不違逆於物故無尤過之地疏尤過也至
　人善行與物無傷虚心曲全未曾爭競波
　流頽靡委順若斯曾不違逆於物故無尤
　過之地矣
　杜光庭曰上善若水上善之士體道修心
　應變隨時縱横利物老君欲顯上善之德
　以勸後學之人以水與道相鄰故舉水爲
　喻上善有善而忘其善如水之不矜其功
　水不矜功其功益大善不伐善其善益彰
　既大且彰爲善之上矣上惟南面之主下
　洎棲巖之人能如水焉必得道矣法喻者
　以水爲喻以道爲法以上士爲能行之人
　也水善利至衆人之所惡甘者水之味也
　深者水之體也水爲氣母王於北方以潤
　下爲德其色黑其性智其味鹹其數六北
　方者陽德之始陰氣之終也生數一與道
　同也道亦爲一即無一之一水亦爲一即
　有一之一也無一之一爲道之體有一之
　一爲道之用則明水者道之用也一切物
　類皆資潤澤而得生成以能潤故而生萬
　物故處三能之首也柔弱者水之德也德
　經第四十一章云天下柔弱莫過於水重
　舉水德以勸守柔矣夫其水也居平則不
　流法以平恕爲本故可取法也水之不流
　靜能鑒物故曰人莫鑒於流水而鑒於止
　水以其清且靜也水性平也故值不平則
　逝值坎澤則止東西南北隨引所行不與
　人爭無所不可校量衆德又云不及生物
　之功故次二能也人之性也徇常者衆謙
　順者寡好居上位惡處下流唯夫水也處
　下不爭居汙不辱比前之德前德爲勝故
　爲三能也故幾於道以前三能故近於道
　人君能宣弘益之德秉謙沖之心體含垢
　之行則天下太平矣理身者功務及物柔
　以制性處濁順俗委跡謙光則神仙可冀
　矣居善地此明處下樂卑爲安國存身之
　道也天之清浮故用其高地以濁厚故安
　其下易曰天尊地卑卑高以陳又云地道
　卑而上行則水順下而處卑同至人之謙
　德矣心善淵此明澄靜清虚爲潔己洗心
　之術也臣心如水臣門如市斯之謂歟與
　善仁此明潤澤品物爲博施濟衆之行也
　既以爲人己愈有既以與人己愈多亦斯
　義矣言善信此明信實無欺爲眞常審諦
　之教也行險不失其信者周易坎卦曰習
　坎重險也水流而不盈行險而不失其信
　也夫理國長民率身從道言必信實可以
　動天地感神明所以善惡之詞興於一室
　之中應乎千里之外此信之至也孔子云
　去食去兵而存乎信至哉言乎政善理此
　明眞正化物爲革凡成聖之法也正容悟
　物者莊子田子方篇子方名無擇侍坐於
　魏文侯文侯師子夏而友子方子方數稱
　溪工之道文侯以爲溪工子方之師也子
　方曰非也無擇之里人耳稱道數當故無
　擇稱之無擇之師東郭順子也其爲人也
　眞人貌而天虚縁葆眞清而容物物無道
　正容以悟之使人之意也銷無擇何足以
　稱之此所謂物之失道東郭順子正其容
　儀心冥于道物睹自悟邪志盡銷亦可謂
　不言而化不化而行眞道也哉事善能此
　明因機任物爲變應圓通之用也水以方
　圓任器壅决隨時故能習海浮天且廣且
　大人君垂裳理物委任賢良用之不疑各
　得其職可以無爲而理臻乎泰寧矣動善
　時此明出處從時爲守道保生之戒泮散
　
　也春布陽和層冰釋散冬有寒沍流水堅
　凝水之順時也理國之道理身之方舒卷
　任時因物之性則至理矣則保生矣夫唯
　不爭故無尤不爭之德德之先也凡人之
　性不能無爭爲爭之者其事衆也亂逆必
　爭暴慢必爭忿恚必爭奢泰必爭矜伐必
　爭勝尚必爭違擾必爭進取必爭勇怯必
　爭愛惡必爭專恣必爭寵嬖必爭王者有
　一於此則興師海内諸侯有一於此則兵
　交其國卿大夫有一於此賊亂其家士庶
　人有一於此則害成於身皆起於無思慮
　愆禮法不畏懼不容忍爭乃興焉故爭城
　者殺人盈城爭地者殺人滿野必當察起
　爭之本塞爲爭之源無不理矣語曰君子
　無所爭又曰在醜不爭下經曰聖人之道
　爲而不爭不爭之德何過之有哉虚心者
　虚心無欲也曲全者曲己全人也波流者
　任性自適也頽靡者放曠無滯也波流者
　莊子應帝王篇云變化頽靡世事波流無
　往不同矣委順者委心順道也體兹上善
　遵彼三能國泰長生之要也
　宋道君曰上善若水易曰一陰一陽之謂
　道繼之者善也莊子曰離道以善善名既
　立則道之體虧然天一生水離道未遠淵
　而虚靜而明是謂天下之至精故上善若
　水水善利至故幾於道融爲雨露萬彙以
　滋凝爲霜雪萬寳以成流爲江河聚爲沼
　沚泉深海大以汲以藏以裕生殖萬物皆
　往資焉而不匱以利物萬物孰善於此善
　利萬物萬物蒙其澤受其施而常處於柔
　弱不爭之地納汙受垢不以自好累乎其
　心故於道爲近幾近也居善地行於地中
　流而不盈心善淵測之而益深窮之而益
　遠與善仁兼愛無私施而無擇言善信避
　礙而通諸海行險而不失其信政善治汙
　者潔之險者夷之順物自然無容心焉故
　無不治事善能因地而爲曲直因器而爲
　方圓趨變無常而常可以爲平無能者若
　是乎動善時陽釋之而泮陰凝之而冰决
　諸東方則東流决諸西方則西流動而不
　括宜在隨時而已夫惟不爭故無尤聖人
　體道則治身爲長乆之存兼善則利物處
　不爭之地莊子曰有而爲之者其易邪易
　之者皥天不宜夫無爲而寡過者易有爲
　而無患者難既利物而有爲則其於無尤
　也難矣上善利物若水之性雖利物而不
　擇所利不與物爭而物莫能與之爭故無
　尤矣故曰天下莫柔弱於水而攻堅强者
　莫之能先
　王介甫曰上善若水善者可以繼道而未
　足以盡道故上善之人若水矣水善利至
　故幾於道水之性善利萬物萬物因水而
　生然水之性至柔而弱故曰不爭衆人好
　高而惡卑而水處衆人之所惡也居善地
　居善地下也心善淵淵靜也與善仁施而
　不求報也言善信萬折必東也政善治至
　柔勝天下之至剛事善能適方則方適圓
　則圓動善時春則泮也冬則凝也
　蘇潁濱曰上善若水至故幾於道易曰一
　陰一陽之謂道繼之者善也成之者性也
　又曰天以一生水蓋道運而爲善猶氣運
　而生水也故曰上善若水二者皆自無而
　始成形故其理同道無所不在無所不利
　而水亦然然而既已麗於形則於道有間
　矣故曰幾於道矣然而可名之善未有若
　此者也故曰上善居善地至動善時避高
　趨下未嘗有所逆善地也空虚靜默深不
　可測善淵也利澤萬物施而不求報善仁
　也圓必旋方必折塞必止决必流善信也
　洗滌群穢平准高下善治也遇物賦形而
　不留於一善能也冬凝春泮涸溢不失節
　善時也夫唯不爭故無尤有善而不免於
　人非者以其爭也水唯不爭故兼七善而
　無尤
　吕吉甫曰上善若水一陰一陽之謂道繼
　之者善也謂之繼則已離道而非道之體
　矣上善者道之所謂善者也非天下皆知
　善之爲善也故若水焉水善利至故幾於
　道蓋水善利萬物而不爭處衆人之所惡
　而上善亦然則未足以爲道幾於道矣居
　善地江海所以爲百谷王者以其下之也
　故以居則善地心善淵鯢桓之審爲淵止
　水之審爲淵流水之審爲淵故以心則善
　淵與善仁言善信注然而不滿酌然而不
　竭故以與則善仁行險而不失其信故以
　言則善信政善治其派爲川谷其委爲瀆
　海足以政則善治事善能善治天下莫柔
　弱於水而攻堅强者莫之能先故以事則
　善能動善時源泉混混不舍晝夜盈科而
　後進夫唯不爭故無尤要之岀不爭而以
　居地爲本故曰夫惟不爭則天下莫與之
　爭先
　王元澤曰上善若水水者五行之首方出
　空無而入實有者也離道未遠故其性最
　近道蓋離道則善名立上善若水物理自
　然水善利至故幾於道人有心心爲火火
　騰上而明故好爭惟志心體道能離物而
　無心勝物也居善地趨下而流心善淵深
　靜而平内明而晦政善治任理而不任情
　積柔而蒙重大事善能惟變所適故無不
　能動善時决之則流壅之則止不先物動
　亦不失時夫惟不爭故無尤水體一而物
　莫能遏故能兼此諸善蓋有德於物而常
　下物是以有德使有心於爲德則不能成
　其德矣故篇終又言之
　劉仲平曰上善若水離無入有處惡不爭
　而與物爲利水之用於此爲近上善者有
　心體此而名已立故於水爲若而已矣與
　善仁至政善治然水之爲物未嘗有政也
　而曰言善信政善治何也方此因論善人
　若水故以言政及於善人也動善時德性
　體乎水而盡乎在我之善者善者善也是
　以居善安其地心善存乎淵與善均其仁
　言善行其信事善施其能動善隨其時雜
　說動善時蓋因時而動動之善也而書亦
　曰慮善以動動惟厥時詩美南仲薄伐西
　戎而言喓喓草蟲趯趯阜螽者以其動而
　則應也自非因時而動敦能至於此乎
　劉巨濟曰上善若水易曰繼道者善莊子
　曰離道以善皆謂自道而降莫近於善故
　也善不有其善爲上善如上德之善水善
　利至故幾於道道生一一生水則亦以水
　近道故也水以潤爲德之謂利善時之謂
　不爭就下之謂處惡善加於人而不伐猶
　之利物而不爭也自處以下猶之處衆人
　之所惡也道亦利萬物而不爭處衆人所
　惡而水如之水如道則上善如水矣此所
　以近道也居善地善以處下爲居水以就
　下爲地在善得之水地故曰居善地心善
　淵善以安靜爲心水以深靜爲淵在善則
　得水之淵故曰心善淵與善仁言善信善
　以教人爲與水以利物爲仁在善則得水
　之仁故曰與善仁善以不欺爲言水以行
　險不失於信在水則得水之信故曰言善
　信政善治善以正己物正爲政水以激揚
　清濁爲治在善則得水之治故曰政善治
　事善能善以和同爲事水以圓方而不滯爲
　能在善得水之能故曰事善能也動善時水
　以冬凝春泮爲時在善得水之時故曰動善
　時也夫惟不爭故無尤言上善當如水以不
　爭爲善也以不爭爲利乃能兼此七者而爲
　天所祐人所助也何過之有乎前章言聖人
　後身外身之事而六善不爭故次之以六善
　劉驥曰上善若水至故無尤易曰繼道者
　善也莊子亦曰離道以善皆言自道以降
　莫近於善天一生水亦去道未遠故上善
　若水水善利萬物至柔弱而不爭處衆人
　之所惡故幾於道居善地者自處以下也
　心善淵者以靜則明也與善仁者利物而
　不求報也言善信者行險而不失信也决
　之則流雍之則止政善治也盈科而進萬
　折必東事善能也源泉混混不舍晝夜動
　善時也兼此七善而不與物爭故無尤此
　其所以幾於道唯道集虚而水就下自然
　無盈滿之累故次之以持而盈之
　趙實庵曰初舉喻二一柔順繼道上善若
　水前章言非以其無私邪故能成其私明
　天地與聖人以私而成公也夫能以私而
　成公則善探天人之機無所往而不適焉
　兹上善也故次之曰上善若水夫仁善爲
　元義善爲臧禮善爲嘉信善爲穀智善爲
　淑各有其善而未盡善也惟水之德通具
　七善所謂智周萬物故稱爲上善者歟善
　事事也事事則有備此其所以爲盡善也
　故上善若水御注引莊子曰離道以善善
　名立則道之體虧然天一生水離道未遠
　兹又見上善之義也二正指水德水善利
　至故幾於道前以善而譬水此正言水之
　善五行以金生水金所生處水繼體而前
　包是不離其母也然水生於坎坎位居子
　黄宫育氣乃正位也所包之地乃應神在
　己也洪範以天一生水地二生火火自水
　生精一也神在於精神應次二三陽生於
　水水下而風上三陰生於風風上而水下
　陰陽合德交神應用雖曰一陰一陽一風
　一水而其所自天一爲元故水者上蒸而
　爲雲雲化而爲雨百物滋水而生水之利
　利天下也故曰水善利萬物又不爭又者
　一言不能盡其善故再言之也不爭者水
　之性柔也柔則順順則不逆於物則無所
　不通孟子曰决諸東方則東流决諸西方
　則西流引之則達皆柔之所致也然水之
　性就下人之情好上好上者惡下惡下者
　衆人之情就下者處卑處卑者上善之德
　夫不能處卑則好爭好爭則先人先人則
　不能外身外身則能謙處是義猶牒前也
　故曰處衆人之所惡故幾於道幾近也御
　注曰易曰一陰一陽之謂道繼之者善也
　則知繼道者莫如善然道大故似不肖天
　下不敢臣微乎不可摶萬物無足擬惟水
　之卑下乃能幾之次舉七德七一申合德
　居善地二水與土同包及其分也土靜而
　水動土性克水水泛濫則土爲之隄防土
　爰稼穡水灌漑則土以之成功初同一氣
　則兄弟也既分其胎則夫妻也蓋不克則
　不生一六合則水乃生成也故水於地而
　行則水之利在地也地卑也水下也水土
　同德不可以須臾離二者所以合德合德
　則反其本矣異夫道不同不相爲謀者矣
　故地平者平水土則知水之居善其地也
　御注曰居於地中流而不盈二澄明爲體
　心善淵夫有性者有心無情者無心水無
　情也焉得有心經所以言心者以人之心
　而況之水也夫心者道也道生於心心寂
　法滅故淵乎其虚不可得而見及乎心動
　神生道散爲物烏能盡其用邪淵深也亦
　曰淵虚也心之虚故有善淵之理焉故測
　之而益深窮之而益遠莊子曰淵而虚靜
　而明其水之心乎夫不動則清莫撓則平
　眉鬚於是乎燭焉重濁在下清明在上衆
　止於是乎止焉此皆善淵之義也三滋生
　爲德與善仁有心者與之不偏無心者施
　之則平水之不仁也而仁之至矣水無擇
　也而德之流行易曰坎有孚惟心亨以一
　陽居二陰之中苟不能進德修業以離乎
　險且何以見其至誠而不已方其在坎也
　一陽來復復其見天地之心天地之心本
　於生物復則止矣方復而止以向於生夫
　兼愛者聖人之心也不體乎道未免躄躄
　而爲仁量乎澤若焦豈若時雨降天之謂
　乎所以博施濟衆堯舜其猶病諸若夫水
　之仁與道同德兼愛無私施而無擇也庸
　有不被乎故曰與善仁四中有所主言善
　信根荄者物之本也性命者道所生也本
　其所自來因其所常性其於理也有所不
　違矣夫五行以水主智土主信水何以信
　言邪觀乎復以七日來復氣傳中孚中孚
　信也坎居復卦得自中孚言主信也太玄
　以一陽乘一統萬物資形中水准中孚中
　陽氣潜明於黄宫信無不在乎中蓋先天
　之靈者妙乎一氣肇萬緒之端者始乎智
　源信得智以不二於言智行信而不失於
　物智不主信在事也遲豫而悔生信非智
　行在性也則鬱勃而留滯所以藴中爲性
　形外爲事至言去言大信不約故首尾可
　信非庳虚無因而大受者也則知言者非
　信而行之則失其本矣易曰行險而不失
　其信謂是故也五循理而行政善治大道
　以理性爲主政事在文學之先自有天地
　以來君臨萬方者未有不窮理盡性而能
　化民者也三皇以神化道五帝以仁同天
　而天下言治又孰知其本柔如水與物無
　迕而成其化彼有自立其德以亂大常者
　蓋不知治本豈免困吝歟夫水之性趨乎
　卑濕行乎地中萬折而注東避礙而通海
　此水之理也而政之本人情者如之以灌
　以漑動植待之以生以雨以露枯槁資之
　以潤此水之功也政之原民生者如之滌
　除穢汙而易之以潔受納衆汙而易之以
　清者水之德也政之善格民俗者如之隄
　可以緒而江河不可犯防可以止而湍急
　不可禦者水之勢也政以柔道勝天下如
　之源泉混混其流浩浩愈汲而愈清彌出
　而彌新者水之本也政以日新化天下者
　如之水有是數者政皆兼而有之兹其爲
　善治明矣嗚呼莫非水也波波而非惡湛
　湛而非美雖浪而不失其爲良净之而非
　止作之而非起濤而不失其爲壽太上以
　謂上善若水取諸此矣而聖人體以爲治
　豈私智哉六隨器方圓事善能無爲而寡
　過者易有爲而無患者難天下之事未有
　靜而不動者也方其動也而應之使適當
　莫匪聰明睿智者爲能斷焉水之性自天
　一發源涓流不息及乎盈科而後進放于
　四海觀其在二陰之中則能處險一陽居
　中則心亨雖陽而處陰雖陷而出險未離
　乎險流而不盈習而出之其用大矣然未
　嘗與物爭因地而爲曲直曲不爲枉而直
　不爲肆因器而爲方圓方不剸裁而圓無
　定體應萬物之變而不失其爲常適時之
　用而不失乎信實無能也而無不能也上
　善之功尤見乎此七流結有常動善時天
　下之事君子觀之以爲進退在乎一出一
　處也出以其時則聖人作而萬物睹處以
　其道潜龍巽而憂悶違當出而處卷而懷
　之者失乎不仁當處而出勉而行之則失
　乎不智知進退之道不失其時動斯得也
　書曰慮善以動動惟厥時若夫水之動也
　陽釋之而泮陰凝之而冰在一體則内陽
　而外陰於春冬則有動而有靜故順以動
　者應乎豫之時則善也明以動者應乎豐
　之時則善也險以動者應乎解之時則善
　也剛以動者應乎大壯之時則善也昔之
　人藏器於身則欲待時進德修業則欲及
　時修身慎行則欲俟時明於適來則欲安
　時晦入冥息則欲隨時以時之所運天且
　弗違至於善養生者則迫而後應能交合
　者則進退有時苟若在世而不知出處修
　眞而不識浮沉且何以達善時之義哉後
　結成二一總結柔順夫唯不爭水之性禀
　乎柔弱水之德善乎不爭不爭之利見乎
　七事其治身也則不以剛勝人其處身也
　適足以柔自守若可犯也狎而侮之則溺
　若可汙也濁而辱之則忍侮者自溺濁而
　徐清終莫能勝其柔也豈可以水之勢就
　下而爲衆人之所惡曾不知居於下而用
　於上豈可以水之性柔弱而爲强者之所
　勝曾不知積於柔而用之則剛方其養也
　而涓涓及夫汹湧也而莫制不爭之道鮮
　能用之二無人道之患故無尤剛强凌弱
　衆暴寡皆以强自取也至於柔道以順動
　人亦無疵焉
　邵若愚曰上善若水至故無尤衆人好爭
　老子以不爭爲上善喻若水謂水無心欲
　善利萬物而不爭是處衆人之所惡也以
　水之德故幾於道夫爭從心起無心則善
　爲不爭以無心爲法而能利於萬物是故
　居無心則善其地心無心則善其淵與無
　心則善其仁言無心則善其信政無心則
　善其治事無心則善其能動無心則善其
　時夫唯無心善於不爭故無尤矣
　王志然曰上善若水至故無尤太極生兩
　儀兩儀生四象四象生五行而五行之變
　化大矣在天爲五星在地爲五嶽在人謂
　之五常在身謂之五臟施諸色謂之五彩
　施諸樂謂之五音舌嗜之謂五味鼻嗅之
　謂五香各極其用謂之五材相生相殺更
　旺更廢而善利萬物而不爭處衆人之所
　惡而不辭功用難名故幾於道者唯水能
　然何也以其水之性能柔能剛能圓能方
　能曲能直能短能長融爲川流凝爲冰霜
　聚爲江河散爲雲霧萬彙資之以生萬寳
　得之以成源泉混混資焉不匱天一始生
　離道未遠既標上善之名萬物芸芸孰善
　於此故曰天下莫柔弱於水而攻堅强者
　莫之能先其不爭善勝如此若夫行流散
　徙不擇地而安平中准而用納汙受垢滿
　而不溢此所謂居善地者也人莫鑑於流
　水而鑑於止水唯止能止衆止止則靜靜
　則明反本歸源太沖莫勝此其所謂心善
　淵也兼愛無私智周莫及以仁爲恩不亦
　自小此其所謂與善仁者也正言若反淡
　乎無味不期而會不約而至此其所謂言
　善信者也削曾史之行鉗楊墨之口人含
　其智則天下不惑矣人含其德則天下不
　僻矣此其所謂政善治者也絶聖棄智大
　盜乃止絶巧棄利民利百倍隨時舉事事
　無不濟此其所謂事善能者也春泮冬凝
　時之使然因地爲利勢之使然壅之則止
　决之則流使民以時動合其宜此所謂動
　善時者也居善必能安而處心善必能淵
　而靜與善必能仁而施言善必能信而立
　政善必能治而定事善必欲盡其能動善
　必欲隨其時此聖人所以體之行之以治
　天下國家憂則與民同其憂樂則與民同
　其樂無爲而寡欲者易有爲而無尤者難
　苟能兼善若水之利上善水之性澤及萬
　世而不知所以利之爲利與物無爭而物
　亦莫能與之爭故無尤矣
　黄茂材曰上善若水至故無尤水有上善
　下善七利物不爭處衆人之所惡者上善
　也人能體此可幾於道其小善七居善地
　者潴而爲澤心善淵者靜可以鑒與善仁
　者濟物之功博也言善信者其流聲不息
　也政善治者可以濯垢汙也事善能者因
　器而爲方圓也動善時者冬凝春則泮也
　比七者能其上亦可以爲善人而未若不
　爭之爲上不爭故無尤
　程泰之曰上善若水至而不爭凡天下可
　以利人之事我得擅而爲之則與我配對
　者必有所奪我之奪彼之失也彼我立而
　爭始於此矣水之德不求利人而亦不辭
　於爲利者也能烹能漑能濯能載時其可
　而始爲之故利出於此而害不移於彼無
　所爭也上善者善之又善者也處衆人至
　幾於道道之未動也爲無其既出而行乎
　萬有之上也爲虚虚之遇事而發見也爲
　不肯自滿而濡弱卑下也濡弱卑下也者
　固未爲道然能沖而用之不入於盈則是
　能致其虚而善向於無者也此其趨道爲
　差近也夫天下亦有知謙弱之益者矣而
　私心未克驕夸好勝綦以上人則安肯屈
　折耐辱以行謙弱之道也惟水也善下而
　不爭納汙而不辭以方人事則凡渫辱可
　耻者皆能忍而容之故雖未得爲道而中
　虚無我正求道者之要路也居善地居者
　其所止聚之處也窪下之爲居則大國下
　流是也故曰善地心善淵未嘗不動而深
　靜停平者乃其心也與善仁施予所及莫
　非潤澤言善信人之於事有當言而不言
　者有當大而少貶者有當淺而張之者皆
　非其當然而然者也水之停積者無聲而
　世以淵嘿命之則夫遇激而有聲者其言
　也大激則大鳴小激則小嗚每遇皆然是
　之謂信政善治政者正彼之不正者也一
　經滌濯外垢去本質見是其治也事善能
　中準之平内景之明其能之遇事而見者
　也動善時遇坎固止而盈科則不辭於進
　值寒則凝而凍解則亦遂順下而逝善當
　其可者也夫唯不爭故無尤應而不倡行
　其所無事利雖及物而非奪之於人故所
　爲而莫或害之則上之七善不獨水之才
　力也己既不爭而人莫之尤則其上善亦
　易以遂也論八十一章其申言不爭之益
　者凡六曰不自伐故有功不自矜故長夫
　唯不爭故天下莫能與之爭是其一也欲
　上人而下之欲先人而後之以其不爭故
　天下莫能與之爭則其二也天道不爭而
　善勝三也聖人之道爲而不爭四也戰而
　不武勝而不與是謂不爭之德五也與此
　之不爭無尤者凡六也夫其謂爭者非必
　至於鬥且戰也彼己四對兩不相下斯爲
　爭矣天之陰陽至神而無著也然常以冬
　夏二至而爭蓋己居其地者未退而方來
　待代者欲前此之謂爭故爭者對起而不
　退聽之謂也有得乎道者則不然矣知雄
　守雌是能爲而能不爲者也功能可以加
　人而付之無有智力足以蓋世而韜藏不
　用其所操藴常不肯爲天下先則安得有
　爭也哉蓋列子嘗言常勝常不勝之道矣
　曰古之言强先不己若者至於若己而殆
　矣夫若己而殆是好勝而必遇其敵者也
　會必至於不勝也又曰言柔先出於己者
　亡所殆矣是不與之爭而彼自無所與爭
　也此其勝所以可必也用此理也推而極
　之則雖兩陳相加己戰而勝猶得謂之不
　爭也主柔以待須其可斃而後從而乘之
　則皆名爲不爭此所以爲常勝之道也雖
　然此之謂常勝者主我而言也利則進不
　利則姑自保己是重於獨善而輕於爲人
　者也其在老語雖其深妙者亦常先存此
　身不殆之理乃肯出身而任事不然則否
　蓋古之爲是學者必已多矣故晨門之譏
　孔子曰是知其不可而爲之者歟荷蕢者
　亦曰鄙哉硜硜乎莫己知也斯已而已矣
　此二子者非無憂世之意而度天下莫與
　己合則舍之而聽其自然爾凡此類疑皆治
　道家語而不肯任事者也乃若孔子之規
　模則不然矣既聞荷蕢之語則自歎曰果
　哉末之難矣夫愛一身而忘天下此豈孔
　子不能哉蓋重於救世寧有不可即而即
　之未有可即而不即者也此五就五去與
　夫七十二聘者皆能任天下於其身者也
　故夫老氏之見雖不失爲道而孔子之所
　忍也若揆之其身則重於爲己者禍辱决
　不能及也故削迹伐木老氏之所不遭也
　詹秋圃曰上善若水至故無尤易性章欲
　以吾性而易利物之水性故曰上善若水
　水善利萬物而不爭然水利萬物而水溢
　水涸亦害物惟善處衆人之所惡則幾近
　於道何則人善處身於平土而居心善淵
　深而靜與博施以仁立言善主以信善治
　本乎正善能辦乎事善動順乎時無非兼
　利物我而安便所以天下自無怨尤且人
　性本善上善何取於水此又不易之易而
　持以類求之耳
　張沖應曰上善若水至故無尤水之爲性
　卑下而柔順也探之而虚視之而明運之
　於天則爲雨爲露運之於地則爲江爲河
　動者以之而浮植者以之而生汙者以之
　而潔剛者以之而柔萬物藉之以有成也
　是以萬物歸之咸被其澤而無此可入彼
　不可入之爭辯也衆人者謂世之衆人敦
　不歸尊而視卑恃持剛而侮柔殊不知夫
　水之所以卑下而柔順其中有妙用存焉
　此無物不爲水之所制也人生而長所爲
　之性有如水之性則爲上善之人矣故其
　妙幾微而日進於道凡見之所居則潤澤
　滂流而居善地矣運之於心則虚明沉深
　而心善淵矣交之於物則物因以成而與
　善仁矣發之於言則眞實不妄而言善信
　矣用以正人則彼非此是自然明白而正
　善治矣用以處事則方圓曲直泛應而當
　而事善能矣晨昏晝夜升降消息不耗不
　爲動有其時矣七善既備默運於中惡性
　易而善性生斯不校於人亦無所尤於人
　則進於其道深矣斯曰夫唯不爭故無尤
　白玉蟾曰上善若水性猶水也水善不爲
　物所忤而已利萬物而不爭初何心哉處
　衆人之所惡於我何有故幾於道心亦如
　此居善地無所擇也心善淵有所養也與
　善仁無分彼此言善信眞實正善治無往
　不正事善能無爲無所不爲動善時與時
　偕行夫唯不爭方寸不競故無尤亦不以
　爲福也
　廖粹然曰上善若水大道妙用如水之行
　水善利萬物而不爭以柔弱故任人所爲
　處衆人之所惡百姓日用而不知是道體
　故幾於道可謂眞常居善地故能處平心
　善淵方寸澄澈常能清淨與善仁利濟一
　切言善信謂能中正正善治常主公平事
　善能清淨道炁動善時行止有節夫唯不
　爭任人所使何嘗逆人故無尤終無怨憾
　人若如之故能成道也
　陳碧虚曰上善若水上善者標人也若水
　者舉喻也夫至人虚懷無欲應變隨時不
　逆諸縁處善忘善故曰上善夫水能方圓
　疑釋深淺浮沉順道涵虚咸有其理唯聖
　人兼而通之故曰若水且水藴三能之近
　道七善之利物謂下文也水善利萬物至
　故幾於道此三能之近道也夫水性平靜
　散潤一切故天無水則陽旱地無水則塵
　飛利澤萬物故曰善利此一能也天下柔
　弱莫過於水去實歸虚背高趨下壅之則
　止决之則流聽從於人故曰不爭此二能
　也人之情惡處下流好居上位而水則就
　卑受濁處惡不亂令物潔白獨納汙辱故
　曰處衆人之所惡此三能也幾近也夫水
　利物則其仁廣大不爭則其德謙光處惡
　則其量忍垢舉水性之三能唯至人之一
　貫德行如斯去道不遐故曰近爾又解曰
　水爲氣母王於北方其數六北方者陽德
　之始陰氣之終也生數一與道同也道亦
　謂之一道一者即無一之一也水一者即
　有一之一也無一之一爲道之體有一之
　一爲道之用明水者道之用也故曰幾於
　道也居善地至動善時至人所居善執謙
　下順物自然化及鄉黨如水在地善就卑
　下滋潤群物故曰居善地此一善也至人
　之心善保虚靜洞鑒幽微湛然通徹如水
　淵澄波流九變不失明靜故曰心善淵此
　二善也至人若與善行仁慈惠及天下不
　懷親愛如水膏潤善能升降無不霑濟故
　曰與善仁此三善也至人之言善守誠信
　不與物期自然符契如水影物妍醜無差
　流滿輒移行險不失故曰言善信此四善
　也至人從政善治於民正容悟物物自順
　從如水清平善定高下滌蕩群物使無塵
　穢故曰政善治此五善也至人臨事善能
　任物隨器授職不失其材如水柔性善事
　方圓能隨形器無用不成故曰事善能此
　六善也聖人動靜善觀其時出處應機能
　全其道如水之動善隨時變冬凝夏液不
　差其節故曰動善時此七善也夫唯不爭
　故無尤唯獨也此結上三能七善之辭也
　夫至人之所用心行事出處語默皆全于
　妙道合乎物宜而常守雌靜不與物爭物
　既不爭安有尤過之地又尤怨也言天下
　獨有不爭之人無所怨尤之者
　謝圖南曰上善若水至幾於道大學之道
　在止於至善此曰上善其至者夫孟子曰
　性無有不善水無有不下經曰江海所以
　能爲百谷王者以其善下之也則以水喻
　善皆取其能下者人惟能下所以衆善歸
　之水惟能下所以衆流歸之其趨一也水
　能滋利萬物而不爭其利利物而不自利
　者也衆人之所惡者卑汙窪下之地而水
　樂處之行乎自然無所决擇故可幾及於
　道此雖言水其實爲善人言之也居善地
　至故無尤高下不擇地故居善於地澄清
　不可撓故心善於淵隨取隨足故與善於
　仁不平則鳴故言善於信可鑒妍醜故正
　善於治載沉載浮故事善於能流行不息
　故動善於時利若是其廣功若是其大而
　未嘗與物有爭焉又何尤怨之有此雖言
　水之善而實言人之善也善也水也無非
　道之所存也蓋嘗論之天一生水水爲五
　行之宗尊莫尊於水矣水行地中水爲萬
　物之利大莫大於水矣尊而不居其尊大
　而不有其大此所以爲善而不爭也所以
　不爭而無尤也善人之爲善也友一鄉之
　善以爲未足友一國之善猶以爲未足友
　天下之善則可以爲上善矣而方宜善與
　人同若决江河善世不伐同流合汙不矜
　不伐而天下莫與之爭則人之善則水之
　善也水之善即道之善也道在吾身反而
　求之育德於蒙泉通氣於咸澤而收功於
　既濟未濟之水火終焉則善在吾身水在
　吾身吾善用之可與斯道同其乆矣不然
　水哉水哉何取於水也
　林鬳齋曰上善若水至故無尤此章又以
　水喻無容心之意上善者至善也謂世間
　至善之理與水一同水之爲善能利萬物
　而何嘗自以爲能順流而不逆不爭也就
　卑就濕不以人之所惡爲惡也以此觀水
　則近於道矣幾者近也居善地言居之而
　安也心善淵言其定而靜也與善仁言其
　仁以及物也言善信言出口皆實理也政
　善治以之正國則必治也事善能以之處
　事則無不能也動善時隨所動而皆得其
　時也此七句皆言有道之士其言如此而
　不自以爲能故於天下無所爭而亦無尤
　怨之者此即汝惟不爭天下莫與汝爭能
　解者多以此爲水之小善七故其多說牽
　强非老子之本㫖
　范應元曰上善若水至故幾於道幾近也
　水之爲物得天一之氣無定形而靡不通
　故潤萬物者莫潤乎水乃善利也遇方則
　方遇圓則圓何爭之有上善之人則微妙
　玄通常善利於人物而不爭故善亦如水
　衆人好高而惡下水獨處之上善之人常
　謙下也有此之德故近於道易六十四卦
　惟謙卦有吉而無凶悔吝河上公曰上善
　之人如水之性故曰上善若水水者自然
　而始成形故其理同道無所不在無所不
　利而水亦然然而既已麗於形則於道有
　間矣故曰幾於道然而可名之善未有若
　此者也故曰上善居善地至故無尤居善
　地者可止則止心善淵者中常湛靜與善
　仁者稱物平施言善信者聲不妄發政善
　治者德惟無私事善能者無所不通動善
　時者可行則行有是德而有是善夫惟不
　爭是以無過而全德盡善也
　薛庸齋曰上善若水至動善時上善之士
　性明而德清故若水也雨露滋養源泉灌
　漑利萬物也流濕潤下停汙止坎處衆人
　之所惡也水生天一道自無一故言其近
　也界而爲國之寳决而爲國之利善地也
　鑑於止水測之益深善淵也滋榮萬物爲
　而不恃善仁也百川學海而至於海善信
　也穢汙以滌之高下以平之善治也在盤
　則方在盂則圓善能也冬則凝然春則融
　然善時也夫惟不爭故無尤天下柔弱莫
　過於水故不爭既不爭復何尤之有
　休休庵曰上善若水至故無尤道之至德
　謂之上善喻之若水水能利益萬物而不
　與物爭功無我也水能就下是謂處衆人
　之所惡水無心而有德故幾於道幾者近
　也抱道有至德者動靜一如居善地也量
　包無外心善淵也博施濟衆而不矜與善
　仁也出語可法言善信也道德之化風行
　草偃政善治也無爲妙用不勞而辦事善
　能也非理不言非道不行動善時也種種
　任道物我無爭夫唯不爭故無過尤矣
　褚伯秀曰上善若水至故無尤人能利物
　不爭謙卑處下皆行之善者上善則善中
　之最積乆而成猶云上德上仁之類夫天
　一生水五行之首離無入有之始從氣化
　形之初有形若無不可持捉儲積既乆勢
　莫禦焉人之積小善而成上善理亦若此
　水之善利不爭納汙藏垢世間何物得以
　及之衆人所惡者穢汙下濕水則逶迤曲
　就而不辭又於其中洗滌淘澄化爲清淨
　此所以爲善之上而近於道也居善地所
　處而安心善淵志存深靜與善仁施恩不
　吝言善信不與行違政善治庶務畢理事
　善能通乎適宜動善時應機而發槩叙上
　善利物條目或指爲水之七善牽强求合
　若然則經之宜云水若上善矣言有宗事
　有君觀者當求立言本意以衆善論之不
　爭爲善之上所以成衆善也外而物無怨
　尤内而己無過咎入道之要莫先乎此
　牛妙傳曰上善若水至萬物而不爭夫善
　而又善故謂之上善云若水者謂天下之
　至善莫若水也且萬物之生皆從陰濕而
　生故云水善利萬物也夫水之性去留隨
　機不擇好惡器之大小方圓盛之俱得其
　㫖任天下取與未嘗相拒故云不爭也然
　則人之性善者亦猶水焉其能隨方逐圓
　辭高就下海涵川納不與世爭亦猶水之
　性在天地間無往而不入矣處衆人之所
　惡故幾於道夫衆人之所惡者惡居下流
　且天下萬物之生皆沖而上之水之德不
　好居高惟能處下昔仲尼亟稱於水曰水
　哉水哉何取於水也孟子曰源泉混混不
　舍晝夜盈科而後進放乎四海有本者如
　是此其水之爲德也然則何謂幾於道耶
　夫幾者近也道者淵也蓋水之用在世間
　猶道之在天下無物而不被霑霈無往而
　不被潤澤故云幾於道也雖云水之性無
　有不下然人之性亦無有不善孟子曰人
　性之善猶水之就下惡得而不幾於道哉
　居善地謂水之爲德其有七善居五行之
　首爲百谷之王不决之不行不盈科不進
　地稍峻則無回瀾既倒之說地稍高則有
　川流不息之義惟平穩處方停注故云居
　善地也心善淵心者謂水之中也如江海
　之中淵源浩渺攪之不濁澄之愈清其能
　容納百川靡所不載隨形見影鑑物無私
　故云心善淵也與善仁仁者生生不息之
　謂也蓋水之德周流不息運化無窮泛地
　載形浮天浴日取之無禁用之不竭其德
　可並天地生生不息之機故云與善仁也
　言善信言其水之爲德不約而信古人稱
　大信不約是也觀其爲用則有東海中去
　西海中來往來循環未嘗愆忒如尾閭泄
　水之運上流銀漢下至海隅一年一周靡
　有失於信也故云言善信也政善治夫水
　之爲德其能泛十洲於物外浮六合於寰
　中幾更變於桑田屢遷移於島嶼洪纖兼
　納淨穢靡遺稱天下之至柔騁天下之至
　堅無有入於無間故云政善治也事善能
　謂水之爲用柔而能剛弱而能强霈澤群
　生霑濡九有周流天地貫穿堅剛轉陸爲
　沉鑽崖透石移高作下汰濁留清乾坤資
　運載之功動植荷潤渥之賜故云事善能
　也動善時蓋水之爲用無時不流無時不
　動古人稱流水不腐豈不善耶經稱天下
　柔弱莫過於水而攻堅强莫之能勝其無
　以易之如海水之潮必待時而至如人水
　火之濟亦待時而動也故云動善時也夫
　唯不爭故無尤夫唯語助尤悔吝也此言
　水之德不與物爭故無悔吝也昔子貢問
　君子見大水必觀焉何也孔子曰大水似
　乎德似道似勇似怯似正似察似志似善
　化水之德有若此者是故君子必觀焉由
　是之言何悔尤之有哉
　楊智仁曰上善若水至故無尤謂抱道君
　子其性若水善濟人民善利萬物撓之而
　不濁澄之而不清性能就下而傲上盛之
　斗則方盛之盂則圓江河因斯而長五行
　因斯而立化書云水竇可以下溺者故幾
　於道能長養萬物居善地深而空明心善
　淵萬物得水而生與善仁影照其形不失
　其情言善信清且平順政善治能方能圓
　能曲能直事善能夏散冬凝動善時夫唯
　不爭其道淵深故無尤也孟子曰人性之
　善也猶水之就下也人無有不善水無有
　不下也
　喻清中曰上善若水至故無尤水曰潤下
　處至卑至濕之地衆人之所惡也水無情
　之物也天下之至平者莫如水上善之人
　實似之上善者上德至善之人也按舊說
　水藴三能之近道七善之利物何謂三能
　水性平靜散潤一切天無水則亢旱地無
　水則枯竭利澤萬物故曰善利此一能也
　天下柔弱莫過於水舍實歸虚背高趨下
　壅之則止决之則流聽命於人故曰不爭
　此二能也凡人之情而惡居下流水則處
　卑就濕令物潔鮮自納汙穢故曰處衆人
　之所惡此三能也幾近也天一生水一者
　道也道一者即無一之一水一者爲有一
　之一無一之一爲道之體有一之一爲道
　之用故曰幾於道何謂七善至人所居善
　執謙下順物自然化及鄉黨如水在地善
　就卑下滋潤群物故曰居善地此一善也
　至人之心洞鑒幽微湛然通徹如水淵澄
　不失明靜故曰心善淵此二善也至人施
　與慈惠及衆不間邇遐如水膏潤普霑群
　物無有限止故曰與善仁此三善也至人
　之言誠慤不移與物符契如海潮應候晝
　夜盈虚不差時刻故曰言善信此四善也
　至人從政平心待物自然順從無有不治
　如水清平善定高下好醜自别物無遁形
　故曰政善治此五善也至人臨事善能任
　物隨器授職各當其材如水柔性方圓長
　短惟器是適無施不可故曰事善能此六
　善也至人動靜與世推移出處應機不滯
　於物如水之動隨時變遷冬凝夏液不爽
　其節故曰動善時此七善也凡物之不平
　者取决於水而爭心息又何尤焉觀水有
　術可謂善於形容矣孔子觀於東流之水
　子貢問曰君子所見大水必觀焉何也孔
　子曰以其不息夫水似乎德其流也則卑
　下据邑必修其理此似義浩浩乎無屈止
　之期此似道流行赴百仞溪而不懼此似
　勇至量必平此似其盛而不求漑此似正
　綽約微達此似察發源必東此似志以出
　以入萬物就以化此似善化也水之德若
　此故君子必觀焉古人有取於水良有以
　也夫
　胥六虚曰上善若水至故幾於道言夫有
　道者謂之上善上善者謂其善無以加唯
　水可喻也故曰上善若水水之善利潤萬
　物而不爭舍高趨下而自若不爭者謂無
　大小高下之二天下之人出幽谷遷喬木
　乃其所喜舍其高趨於下乃其所惡水獨
　居之是故近於道故曰幾於道居善地至
　動善時水固幾於道聖人則之又推而擴
　之以明夫有道者之善略言有七居善地
　謂有道之士平險方圓所遇皆適若水之
　居善地也鑒照萬象湛然不擾若水之心
　善淵也懷抱慈愛親疏平施若水之與善
　仁也至誠内修號令外發若水之言善信
　也操守公平賞罰善惡若水之政善治也
　利濟日用爲而不辭若水之事善能也否
　泰有數行藏無必若水之動善時也夫唯
　不爭故無尤尤罪過也夫唯有道之士若
　水之善也而不與物爭故天下亦無可責
　其過矣
　柴元皋曰上善若水水德無以加水善利
　萬物而不爭澤潤而就下處衆人之所惡
　凡有穢惡皆從而潔之故幾於道去道幾
　微之間居善地止坎就下心善淵澄湛鑒
　照與善仁濟物利用言善信潮候及時政
　善治平則無聲事善能灌漑有功動善時
　春生秋涸夫惟不爭故無尤以善爲體以
　不爭爲用故每用無過
　蘇敬靜曰上善若水至故無尤矣此章老
　子之意只在不爭上善者世間第一最善
　之理也譬之物莫如水萬物皆以得水而
　生是善利萬物而水何嘗爭言利邪人惡
　居下流惟水流濕處衆人所惡之地而不
　嫌人能如水有濟世潤澤之利而無好高
　慕遠之心則爲上善亦幾近於有道矣有
　道之士如之何能與水同爲善哉所居必
　就下如水濟物存心必淵靜如水渟涵所
　與必博施濟衆如水灌漑枯槁立信必務
　信實如水衝激必作聲爲治必有修理如
　水順流下處處事必任才能如水湍流迅
　快動必善識時如水夏漲秋涸此七者皆
　如水之善矣而未如水之善也水之上善
　其在不爭言利乎夫惟不爭故亦無愆尤
　此即禹惟不矜天下莫與禹爭能禹惟不
　伐天下莫與禹爭功非天下之上善而何
　老氏之學莫切於不爭曰不尚賢使民不
　爭曰夫惟不爭故天下莫能與之爭曰是
　謂不爭之德曰天道不爭而善勝曰聖人
　之道爲而不爭與此不爭無尤者凡六心
　聲之發自不能掩凡渫辱可恥皆能忍而
　容之是能爲而能不爲者也功能可以加
　人而付之無有智力足以蓋世而韜藏不
　用其所操藴常不肯爲天下先則安得有
　爭哉宜其爲上善也
　本一庵居士曰上善若水至故無尤無善
　之可名至矣有善之可名而若水之安行
　乎自然則善之上也夫能利萬物則有功
　有功則必爭有功而不爭難矣然且居衆
　人之所惡不以爲凂豈不又難乎曰幾於
　道者次於至道無名也居也心也與也言
　也政也事也動也七者人事也善地者水
　之高下因地也善淵者水之靜深不撓也
　善仁者水之利澤無窮也善信者水之行
　止不欺也善治者水之洗滌無滯也善能
　者水之能流能勝也善時者水之時盈時
　涸也人之七事兼水之七善而又持之以
　水之不爭然後爲善若有七善而不能去
　一爭能無尤乎
　石潭曰上善若水水善利萬物而不爭處
　衆人之所惡故幾於道居善地心善淵與
　善仁言善信正善治事善能動善時夫惟
　不爭故無尤上善若水以水之善喻人之
　善也水善利萬物物得水而無不生也不
　爭者水雖有利於萬物而未嘗與物爲競
　也處衆人之所惡者水性潤下人則惡居
　下也惟其不爭而居人所惡之下故近於
　道人能居善地如水之能濟物心善淵如
　水之止而不波言善信如潮之應候不失
　其期政善治如水之鑒物高下妍醜無有
　遺形事善能如水之於器方圓曲直隨其
　所適動善時如水之春盈秋涸不爽其節
　是皆各任其自然而與物無競者所以未
　嘗有一毫之愆尤也此章自居善地以下
　本謂人之上善與水相似若但於水求之
　則於所謂言所謂政不通矣上文水善利
　萬物而不爭故幾於道是言水之善也居
　善地等七善是以人之善如水之善者言
　也其大意則在於不爭而已

道德眞經集義卷之十三
道德眞經集義卷之十四讃三
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　持而盈之章
　考異(河上公作運夷章趙實/庵作觀退爲進義章)
　唐明皇疏前章明至人善行柔弱故無尤
　此章明凡俗溺情憍盈故有咎首標持盈
　揣鋭示其難保次云金玉富貴戒在貪求
　結以名遂身退令忘功而不處也
　杜光庭曰前章舉水爲喻顯明修學之行
　此以持盈爲首更彰貪滯之非欲使忘功
　退身以符至人之美爾
　張沖應曰夷者謂太空虚明而無采色人
　不可得而窺之也人之運通雖如太空虚
　明益使夫人不得而窺之則藏其神而不
　害其身矣
持而盈之不如其已揣而鋭之不可長保金
玉滿堂莫之能守富貴而驕自遺其咎功成
名遂身退天之道
　考異(嚴遵楊孚王/弼並同古本)
　河上公曰持而盈之不如其已盈滿也已
　止也持滿必傾不如止也揣而鋭之不可
　長保揣治也先揣之後必棄捐金玉滿堂
　莫之能守嗜欲傷神財多累身富貴而驕
　自遺其咎夫富當賑貧貴當憐賤而反驕
　恣然必被禍患也功成名遂身退天之道
　言人所爲功成事立名迹稱遂不退身避
　位則遇於害此乃天之常道也譬如日中
　則移月滿則虧物盛則衰樂極則哀生
　王輔嗣曰持而盈之不如其已持謂不失
　德也既不失其德又盈之勢必傾危故不
　如其已者謂乃更不如無德無功者也揣
　而鋭之不可長保既揣末令尖又鋭之令
　利勢必摧衂故不可長保也金玉滿堂莫
　之能守不若其已富貴而驕自遺其咎不
　可長保也功成名遂身退天之道四時更
　運功成則移
　唐明皇曰持而盈之不如其已執持盈滿
　使不傾失積則爲累悔吝必生故不如其
　已已止也疏持執也盈滿也已止也言人
　心貪愛求取無厭執守保持更令盈滿積
　財爲累悔吝必生故聖人戒云不如休止
　揣而鋭之不可長保揣度也鋭銛利也揣
　摩鋭利進取榮名富貴必憍坐招殃咎故
　不可長保也疏揣量度也鋭銛利也凡情
　滯溺貪求榮利故揣量前事銛鋭欲心以
　撖人怨坐招殃咎故不可長保也金玉滿
　堂莫之能守此明盈難乆持也疏假使貪
　求不已適令金玉滿堂象既有齒而焚身
　雞亦爲儀而斷尾且失不貪之寳坐貽致
　寇之憂以其賈害豈云能守此覆釋持盈
　也富貴而憍自遺其咎此明鋭不可揣憍
　由心生故咎非他與也疏富則人求之故
　便欺物貴則人下也故好凌人憍奢至而
　不期殃咎來而誰與因憍獲咎憍自心生
　故云自遺爾此覆釋揣鋭也功成名遂身
　退天之道功成名遂者當退身以辭盛亦
　如天道盈虚有時則無憂患矣疏此舉戒
　也夫滿則招損謙便受益惟彼天道尚不
　常盈故功成者隳名遂者虧欲求長保未
　聞斯語當須忘功與名退身辭盛如彼之
　天道不失盈虚則無憂責矣
　杜光庭曰持而盈之不如其已持盈之喻
　凡有四義一者堅持欲心至於盈滿二者
　保持世財至於滿盈三者執持惡行至於
　盈滿四者持權恃禄至於盈滿大凡知進
　忘退不念善道執滯不迴以至盈滿者皆
　當有報欲心盈滿者得羸疾傷生報世財
　盈滿者得攻劫侵奪報惡行盈滿者得刑
　厄殘害報權禄盈滿者得傾覆淪滅報所
　以老君戒之不如休止不休不止斯報必
　驗揣而鋭之不可長保夫王者锐於開疆
　拓土則人怨國亡人臣锐於貪利圖名即
　身危禍及縱或苟得安能長乆況進無所
　補退有憂患故云不可長保金玉滿堂莫
　之能守假令明能揣度鋭解貪求金玉珍
　奇滿堂潤屋必致攻奪之害豈能保而守
　之乎況人生有限情欲無厭既不救其死
　亡豈得保乎金玉象有齒而焚身者春秋
　襄公二十四年晋范宣子爲政諸侯之弊
　重鄭人病之二月鄭伯如晋子産寓書於
　子西以告宣子曰子爲晋國四鄰諸侯不
　聞令德而聞重弊憍也惑之憍聞君子長
　國家者非無賄之患患無令名之難夫諸
　侯之賄聚於公室則諸侯貳若吾子頼之
　則晋國貳諸侯貳則晋國壞晋國貳則子
　之家壞何没没也將焉用賄夫名德之輿
　也德國之基也有基無壞無亦是務乎有
　德則樂樂則能乆詩云樂只君子邦家之
　基而有令德也夫恕思以明德令名載而
　行之是以遠至邇安無寧使人謂子子實
　生我而謂子浚我以生乎象有齒以焚其
　身賄也宣子悦乃輕弊是行也鄭伯朝晋
　爲重弊故也雞斷尾者春秋周景王子子
　朝之傳篇孟適郊見雄雞自斷其尾歎曰
　犧牲之用存乎全而肥碩今自斷其尾使
　己不全冀免爲犧之用雞之保其身也如
　此況於人乎貪利而忘其身志不及雞矣
　不貪之寳者鄭人有得玉獻於子罕曰此
　寳也將以獻之子罕曰汝以玉爲寳我以
　不貪爲寳我若取玉俱喪寳矣不如兩全
　之遂不受玉致寇者易解卦九三詞曰負
　且乘致寇至負者小人之事也負檐於物
　合是小人乘者君子之器也今小人捨負
　檐而乘車是小人而乘君子之器矣故竊
　盜之人思奪之矣富貴而憍自遺其咎財
　多曰富故人求之位高曰貴故人下之滿
　而不溢所以長守富也高而不危所以長
　守貴也諺曰富貴不與憍奢期憍奢自至
　憍奢不戒凌侮於人人以報之禍將及矣
　遺與也咎非外來由自己憍慢致之爾故
　云憍自心之生也若能貴而不危富而不
　溢人無咨怨灾害不興安國修身斯爲至
　矣憍矜也功成名遂身退天之道禦灾除
　患曰功富貴尊榮曰名功既成矣名既遂
　矣而不知退者鮮不及禍夫何故哉寵則
　有辱盛則有衰亢極則悔高鳥盡而良弓
　藏狡免死而獵犬烹勢使然也范蠡扁舟
　而脱禍大夫種固位而喪身此之謂矣日
　中則昃月滿則虧暑往即寒來春榮則秋
　落天道然也人能體盈虚於天道忘成遂
　之功名子房絶粒以優游疏廣解印而高
　尚固無上蔡華亭之追痛矣況乃居九五
　之位而臨億兆之人光宅萬方廊廡四海
　而不守持盈滿堂之戒乎
　宋道君曰持而盈之至不可長保盈則溢
　矣鋭則挫矣萬物之理盈必有虧不知持
　後以處先執虚以馭滿而湛溺滿盈之欲
　是增傾覆之禍有不如其已物之變無窮
　吾之智有盡前識者道之華愚之始也揣
　物之情而鋭於近取則智有時而困可長
　保乎金玉滿堂至自遺其咎金玉富貴非
　性命之理也外物不可恃而有者也寳金
　玉者累於物累於物者能勿失乎莫之能
　守富貴而驕則害於德害於德者能免於
　患乎故曰遺其咎聖人不拘一世之利以
　爲己私分不以王天下以爲己處顯夫豈
　金玉以爲寳富貴之足累乎故至富國財
　并焉至貴國爵并焉其貴無敵其富無倫
　而道不渝功成名遂身退天之道功成者
　隳名成者虧日中則昃月盈則食物之理
　也聖人睹成壞之相因識盈虧之有數超
　然自得不累於物無復驕盈之患非知天
　者敦能與此故曰功成名遂身退天之道
　四時之運功成者去之是天之道知進而
　不知退知存而不知亡知得而不知喪能
　勿悔乎伊尹曰臣罔以寵利居成功
　王介甫曰持而盈之不如其已抱持其器
　之盈者必易覆揣而鋭之不可長保揣摩
　其物之鋭者不可長保金玉滿堂莫之能
　守堂者虚而受物者也金玉滿之則是盈
　矣故不能守富貴而驕自遺其咎大富貴
　不期於驕而驕自至所以遺咎患也功成
　名遂身退天之道夫聖人功既成名既遂
　則身退之者矣此乃天之道也夫天之道
　高者抑之下者舉之又曰天道虧盈而益
　謙書又曰謙受益滿招損之謂也
　蘇潁濱曰持而盈之至不可長保知盈之
　必溢而以持固之不若不盈之安也知鋭
　之必折而以揣先之不如揣之不可必恃
　也若夫聖人有而不有尚安有盈循理而
　後行尚安有鋭無盈則無所用持而無鋭
　則無所用揣矣金玉滿堂至身退天之道
　日中則移月滿則虧四時之運功成者去
　之天地尚然而況於人乎哉
　吕吉甫曰持而盈之不如其已持所以防
　溢而盈之則重溢也如欲勿溢則如勿滿
　揣而鋭之不可長保揣所以慮失而鋭之
　則重失也如欲勿失則如勿鋭金玉滿堂
　莫之能守滿而不溢所以長守富也持而
　盈之則金玉滿堂莫之能守矣富貴而驕
　自遺其咎高而不危所以長守貴也揣而
　鋭之則富貴而驕自遺其咎矣功成名遂
　身退天之道然則何以免此患哉法天之
　道而已蓋功成名遂身退天之道此所以
　無私而成其私也封人之告堯曰退已其
　法天之道之謂也
　王元澤曰持而盈之不如其已持而盈之
　有意於有所以失之唯忘有有之爲有而
　有之以無有則無失無溢矣揣而鋭之不
　可長保揣者巧於度情鋭者利於入物且
　事物無盡而吾持一身以遇其變則持鋭
　之工有時困矣豈可長保乎故聖人因時
　乗理而接之以無我則其出無方而可應
　不窮也金玉滿堂莫之能守寳外物而守
　之所守非所有也豈能外乎富貴而驕自
　遺其咎驕生於恃外恃外之人何足筭乎
　四者皆以有物與爲驕者何異然自持盈
　而下每失彌甚功成名遂身退天之道寒
　暑相推物極則反陰陽代運天道固然而
　世之愚者一遭其變一犯其名則終身有
　之詔以爲己曾不知造化之密移吉凶之
　倚伏故終至於坐蒙憂患無以自存惟聖
　人不然藏金玉而不寳居富貴而不榮凡
　物之來寄者如陰影集身窅然不知其在
　彼耶在我耶然則豈持盈以爲　揣鋭以
　爲工乎苟非無我之妙其何以與於此天
　之道大矣而莫尚乎是
　劉巨濟曰持而盈之不如其已言力持而
　滿之求必富者也滿而能虚則何所事持
　有不勝持則覆矣故曰不如其已已止也
　揣而鋭之不可長保言情度而入之求必
　貴者也鋭而能鋭則何所事度有不勝度
　則數矣不可長保非謂可以幸保謂雖得
　之必失之也金玉滿堂莫之能守此申不
　如其已之義堂奥足以藏金玉而守者也
　其害在滿苟非天殃必有人禍富貴而驕
　自遺其咎此申不可長保之義富貴則慢
　生慢生則過生以驕與人則以名自與矣
　功成名遂身退天之道利人曰功聞譽施
　身曰名功譬則富貴之實也名譽則富貴
　之華也功欲就名欲達夫富貴功名聖賢
　之不免然而不傾敗其苟滿非以其時得
　也其利入非以揣得也而又能虚守之不
　驕保之則身退是已蓋據功成名遂之基
　衆人以此進而聖賢以此退則非體天道
　者能若斯乎日月代明四時代叙天之道
　也前章言上善若水則可以處富貴故次
　以此篇章也
　劉驥曰持而盈之至身退天之道大道甚
　爽而民好徑以其貪生之厚惑於有爲以
　要近功不知自然之妙用執持以致其盈
　盈則虧矣故不如其已揣度以成其鋭鋭
　則挫矣故不可長保金玉滿堂累於物也
　累於物則欲之者多故莫之能守富貴而
　驕害於德也害於德則攻之者衆故自遺
　其咎聖人處富貴之極而無盈滿之累者
　以其功成名遂而身退也豈持其盈而揣
　其鋭乎日月代明四時代叙功成者退天
　之道也聖人法天之道所以難進而易退
　捨諸人而求諸己故次之以載營魄
　趙實庵曰初四不居四一非至虚之道持
　而盈之不如其已一身不難治大道不難
　窮不難者在乎識心而已心者本無也始
　也因愛而生身四大之所聚五藴之所集
　血氣依倚百體互成皆因妄念而有也今
　既識心百骸九竅六臟骸而存焉吾誰與
　爲親詔而有之皆惑也以心執妄惑則生
　焉以心識虚妄自破矣聖人知其然則曰
　我既有身身已是妄外物儻來我忘外物
　身與外物二者兼忘誠忘之中天光内發
　不知物之忘我我之忘物虚室生白道自
　來矣烏睹所謂持盈者耶持盈則有物也
　有物則去道遠矣經持而盈之盈則器之
　滿也持則手之用也無中取有以實充虚
　傾之則不忍執之則不忘其行也步不能
　揚塵其坐也身不敢側視勞神苦心在於
　一器物未有損身已焦勞妄計偏執有如
　此者蓋不以身觀之身本無身物焉所寄
　我自忘我物奚爲焉舉其親者疏者可知
　能已之者是名解脱二銛利自傷揣而鋭
　之不可長保性欲靜不靜則吉凶悔吝生
　氣欲平不平則憤怒愛欲起敵物之心必
　務求勝不動則不獲欲其獲則靜者起而
　爲爭矣不利則不入欲其利則平者銳而
　致銛矣傷廉而得豈能保乎蓋知靜者則
　息爭不爭則與物無傷和平則自寧自寧
　則與神爲守不以利累形不以養傷身批
　大却導大竅與一世而得淡漠之中此古
　人存生之德也豈可覬覦小利𦍕狠狼貪
　見利而忘身貪權而取竭坐取危亡之道
　哉不知此者如彼晁錯削諸侯之地國未
　富而身亡鄧艾起東吴之征議未及而先
　死皆鋭之傷也可不戒哉三非性固有金
　玉滿堂莫之能守善求道者求諸己善守
　德者得所得不求道則無以爲德不立德
　則無以明道顛沛於是造次於是則外物
　不可得而入也道德既亡所保在外山節
　藻棁峻宇雕墻非金玉以實之則不稱其
　善矣金玉者純陽之精也世所寳焉凡得
　此以爲富者非可乆之道也徒能潤屋而
　不能潤身能致盜而不足致福故好利爲
　膏肓之疾致富爲豪縱之由儻來之寄何
　所必哉四君子戒輕富貴而驕自遺其咎
　洪範五福一曰壽二曰富而終不言貴蓋
　富則貴可致矣莊子曰至富國財并焉至
　貴國爵并焉能致富貴亦隨之彼千金之
　子坐不垂堂雖欲不驕其可得邪勢使之
　焉爾若能於富貴而先之以禮施之以仁
　行之以義雖富貴亦何足以累德邪有良
　貴者勝之矣驕所以害德害德者能免於
　患乎子貢曰貧而無諂富而無驕何如子
　曰可也未若貧而樂富而好禮者也彼范
　氏之儻見辱於丘開而終以自沮虞氏因
　腐鼠而中俠客誤以致傷斯皆素有驕人
　之色者也後番其退一大名無久居功成
　名遂聖人之於事每每思之至也當其有
　大物而持盈之持終日戒不如無物而不
　戒故持而盈之不如其已無爲者易有爲
　者難有爲不免智慮先焉智慮所出焉能
　與物無敵焉敵則求勝我勝則彼敗矣揣
　而鋭之是豈長保之策邪於金玉而不累
　心處富貴而不驕物皆人之難能者也是
　有之不若無之爲之不若已之二體天而
　行身退天之道日昃之離不鼓缶而歌則
　大耋之嗟凶與天爲徒者功成名遂耶退
　矣彼曰烏得而累邪
　邵若愚曰持而盈之至身退天之道居高
　名厚利如持而盈滿之器常懷傾昃之憂
　不如其已則無太過之累由不滿則易持
　也揣而鋭利之勢不可長保金玉滿堂莫
　之能守富貴而驕生驕慢則過起此非天
　殃自遺其咎然何以免此患是以聖人觀
　四時之運如春生化功成名遂至夏則身
　退不居此天之道也
　王志然曰持而盈之至身退天之道形而
　上者謂之道形而下者謂之器制之形器
　之内有盈必有虧有盛必有衰持而守之
　常恐其自盈自盈必有傾覆之禍所以古
　人爲之於未有治之於未亂睢盱戰兢唯
　懼失所以修省之方禮義廉恥四維之常
　居其實不居其華每處其厚不處其薄易
　曰天道虧盈而益謙地道變盈而流謙鬼
　神害盈而福謙人道惡盈而好謙謙之爲
　美至矣哉其本在此其末在彼執古之道
　未嘗不貴其謙要其極致戒之在溢所謂
　持而盈之不如其已故持盈不如保盈揣
　鋭不如挫锐揣者度物之情鋭者入物之
　利鋭不可利利不傷物孟子所謂函人唯
　恐傷人矢人唯恐不傷人此其所宜揣而
　挫之不宜揣而銳之者也其進锐其退必
　速其可長保乎亦其義也外物不可必人
　或認爲己有故聖人引而闢之且富與貴
　是人之所欲金與玉是人之所貴苟知積
　而不知散知取而不知與是亦與大盜積
　者也至有横一己之私卒世無厭忘性命
　本源之養反害乎身死而弗覺者多矣何
　愚之甚老子特言之曰甚愛必大費多藏
　必厚亡所以達人知富貴果不足以全吾
　生不拘一世之利爲己私分不王天下爲
　處顯至富國財并焉至貴國爵并焉霄壤
　異分小大由之而身貴富之地而心泊然
　未嘗以一物芥啻胸次雖金玉滿堂未嘗
　驕吝動與吉會何咎之有有身之患固亦
　大矣視履考詳所貴無咎既無咎則凶悔
　吝何自有焉夫知進而不知退知存而不
　知亡知得而不知喪能無悔乎功名苟遂
　而或自驕自恃自矜自伐天下孰不與之
　爭功者矣易曰知進退存亡而不失其正
　者其唯聖人乎皇天無私唯德是輔天地
　陰陽造化萬物四時行焉歲功成焉功成
　者去天何言哉人能體此則與天地合其
　德與日月合其明與四時合其序與鬼神
　合其吉凶天且弗違而況人乎故經曰功
　成名遂身退天之道也學者其敢不勉之
　哉
　黄茂材曰持而盈之至不可長保道無執
　也而欲其虚持而盈之其可乎道無體也
　而欲其圓揣而鋭之其可乎此皆在於非
　道非道早已又安能長保金玉滿堂至自
　遺其咎金玉如所謂被褐懷玉非世間金
　玉也富貴如所謂知我者希則我貴矣非
　世間富貴也古之人有所得於中天下事
　物不足以動其心重内而輕外也貴己而
　賤物故已至於驕晋嵇康之徒相與清談
　崇尚玄妙非無得於道而以陵人傲物卒
　致於禍宜乎老氏以爲戒也功成名遂身
　退天之道功者無功之功非世所謂功也
　名曰無名之名非世所謂名也功成名遂
　而身退觀諸四時之序亦可以見天道老
　莊列子范蠡四皓安期生東方朔古之有
　道者也史皆不載其所終豈非道成而退
　人莫得而知耶
　程泰之曰持而盈之不如其已功名富貴
　極其分量是之謂盈盈之上不可復加則
　有覆溢而已耳與其兢兢執持引而上之
　求致其極何如泯滅此念留餘地以舒盈
　溢也故曰不如其已也揣而鋭之不可長
　保以禄位不盈爲念則進取惟恐其或鈍
　故先事揣度有見焉則鋭於有爲人之趨
　操及此者豈不或遂然揣在我中在彼億
　而屢中其中者幸也中雖屢而有不可屢
　者存焉是不可必而强必之者也奈之何
　欲以其每揣而幸中者之爲常也故曰不
　可長保金玉滿堂至身退天之道貨財已
　聚不能保而有之者以滿而驕驕而敗也
　察盈虚之相襲棄功名而不有是與天爲
　徒者也不驕不足以言之論四時之運成
　功者退此即老子之謂天道也然世人聞
　之如不聞者利成功之可居而不見虚盈
　之實理也齊景公顧戀國邑之富以死爲
　悲晏子笑之曰使古而無死則太公威公
　常守之君將被簑笠於壠畝何暇念死乎
　以其迭處之迭去之而至於君也而獨流
　涕是不仁也夫其爲此言也是推四時之
　運遞相盈虚者而致之生死得喪者也故
　列子極論生化之相催也曰生者不得不
　生化者不得不化又言損盈成虧之相對
　也曰物損於彼者盈於此成於此者虧於
　彼夫化者不得不化爲方生者之無以生
　也此之盈成若無取於彼而彼必虧損者
　不彼之損此將何所資藉以致其盈成也
　由此言之迭去迭處正老氏之論謂功成
　名遂而身當必退者也且夫功名者職業
　之有成者也富貴者爵禄之所聚焉者也
　合天下論之一世之爵禄固有定數則職
　業之託乎人亦不出乎此世之人也若使
　有才有智者常得而專之則師師藹藹者
　將無地以受其來也故方來者至而已成
　者退正四時之不容不相代謝者也是以
　道家之於天下其初固不肯輕任人責而
　其終亦不肯乆居成功也如張良園綺之
　徒至能下視簫韓之禍辱而竊笑焉則皆
　有見於此者也若夫上之而爲聖人則又
　大矣曰與天地合其德與四時合其序進
　退存亡自不失正則又非畏盛滿而求安
　全者可得而匹矣
　詹秋圃曰持而盈之至身退天之道運夷
　章運用也夷平也持而極於盈溢揣而極
　於尖銳金玉廣積而滿堂富貴奢靡而自
　驕皆非平夷之道皆取禍敗之由安平亦
　在運之而已是必功已成名已遂而身即
　勇退揆之天道本如是不可知進而不知
　退也
　張沖應曰持而盈之至身退天之道日盈
　則昃月盈則闕暴雨則不可以終日也天
　道猶此而況人乎人知夫天道惡盈而持
　謙挫鋭而勿長故所持諸己者盈矣則疾
　爲自止之思而每進貪財位以取傷神害
　身之禍所揣諸人者鋭矣則速爲挫鋭之
　思而勿長惡害人以招報怨陷身之危忘
　盈而不知止則金玉滿堂適爲召害莫能
　守矣富貴驕縱揣而鋭之適遺咎矣此石
　崇所以不能守金玉以受刑張華所以不
　能保富貴以王法形分神散精炁何劫復
　聚人身難得因此不還皆盈鋭之失耳故
　佐天下而有功立此身而有名世皆奇之
　矣又當反其奇易生怪信易生疑樂易生
　悲退其身以避之此陰陽升降之道也故
　曰天之道
　白玉蟾曰持而盈之無欠無餘不如其已
　放下身心揣而鋭之貴欲無爲不可長保
　謹而勿失金玉滿堂儉視儉聽裕然有餘
　莫之能守終日如愚富貴而驕潜心勿用
　自遺其咎寂然不動何咎之有功成名遂
　月到天心處風凉水面時身退天之道退
　有餘地
　廖粹然曰持而盈之爲道之人不能自滿
　莫如其已莫若守已自有長策揣而鋭之
　不得妄起念頭須要一刀兩段不可長保
　免致後患金玉滿堂不貴外財惟愛自寳
　莫之能守若能保守豈不妙哉富貴而驕
　不貪奢華榮華自至自遺其咎我若無爲
　何咎之有功成名遂以道守己水到渠成
　不得執著身退退藏於密天之道乃合天
　道自然而然從前到家人不曾檯一歩
　陳碧虚曰持而盈之不如其已盈滿也已
　止也夫執持滿盈之物而不知謙損者必
　見其傾覆矣慎其傾覆之禍不如早圖其
　休止也此垂誡也嚴君平本作殖而盈之
　謂積其財寳也揣而鋭之不可長保揣度
　也又治也鋭銛利也言人但知銛利欲心
　而貪趣富貴殊不揣度妄情思治憍恣禍
　患之來不可長保嚴君乎曰富貴之於我
　猶登山而長望也名勢之於我猶奔電之
　忽過也言不可長保也鴻烈解曰白公勝
　得荆國不能以府庫分人七日石乞入曰
　不義之得又不能布施患必至矣不能與
　人不若焚之無令人害白公弗聽也九日
　葉公入乃發太府之貨以與衆出高庫之
　兵以賦民因而攻之十有九日而擒白公
　夫國非其有也而欲有之可謂至貪矣不
　能爲人又無以自爲可謂至愚矣譬白公
　之嗇也何以異於梟之愛其子也故曰持
　而盈之不如其已揣而鋭之不可長保也
　金玉滿堂莫之能守此明盈難反持理之
　必然也夫金玉滿堂徒爲潤屋然而巨盜
　至則負匱揭篋擔囊而趨雖有智者莫之
　能守故象有齒而焚身雞畏犧而斷尾禽
　獸尚如此人何不思之富貴而驕自遺其
　咎遺與也富則人求之故便欺物貴則人
　下之故好陵人欺陵日恣殃咎必來非自
　與而何嚴君平曰金玉之與身而名勢之
　與神若冰若炭勢不俱存故名者神之穢
　也利者身之害也養神之穢積身之害損
　我之所成而益我之所敗得之以爲利失
　之以爲害則彼思慮迷而趣舍悖也又曰
　益我貨者損我神生我名者殺我身患生
　於我不由於人福生於我不由於天陸希
　聲曰持大器而滿盈雖懼之不如早止居
　大位而亢極雖憂之不如早退揣勢利而
　鋭意雖得之不可永保貪金玉而滿堂雖
　有之不能長守貴而驕則得其禍富而驕
　則益其過驕生乎心咎自於己豈可怨天
　尤人乎功成名遂身退天之道此結義也
　夫大功既成顯名已遂而不知休退者何
　人哉且高鳥盡而良弓藏狡免死而獵狗
　烹勢使然也惟體天道之盈虚知進退存
　亡者至人哉
　謝圖南曰持而盈之至不可長保甚哉滿
　盈之念一毫不可萌也易一盈而四損一
　謙而四益天地人鬼之心亦可見矣持者
　持守其在内者也揣者揣摩其在外者也
　在内有盈溢之志則易以驕人盈者必虧
　故不如其止在外者有芒鋭之未去則易
　以傷物鋭者必折故不可長存此聖人之
　所以不爲大不爲高也金玉滿堂至自遺
　其咎金玉至寳人誰不愛然積不能散所
　喪必多富之與貴人誰不欲然驕泰輕人
　讎者必衆咎誰執乎功成名遂身退天之
　道人生斯世用功不能及物君子恥之没
　世而名不稱君子恥之功既成矣名既遂
　矣則能事畢矣奉身以退知止不殆天道
　代謝自然而然者也蓋嘗論之天有四時
　功成者退名亦造物之靳子既成且遂不
　能全身遠害退處暇佚貪榮冒寵禍將尋
　之是蓋未知有消息盈虚之理進退存亡
　之道陽亢則悔陰窮則戰乾坤不免而況
　於人乎黄帝所以屈廣成之問子房所以
　從赤松之遊是或一道也
　林鬳齋曰持而盈之至身退天之道此章
　只言進不如退故以持盈揣鋭爲喻器之
　盈者必溢持之則難不如不盈之易持已
　者勿盈之意也揣治也鋭銛也治器而至
　於極銛極鋭無有不折不若不鋭者可以
　長保富而至於金玉滿堂必不能長保居
　王公之位而至於驕盈必遺其咎故欲全
　其功保其名者必知早退乃爲天道功成
　名遂是隨其大小而能自全者故曰成曰
　遂若不知自足則何時爲成耶何時爲遂
　耶
　范應元曰持而盈之至不可長保滿則溢
　矣欲持而固之不如其止锐則挫矣欲揣
　而利之豈可長保金玉滿堂至自遺其咎
　貪財而輕命則物在而身亡矣富貴而驕
　奢則喪身而殃後矣河上公曰富當拯貧
　貴當憐賤而反驕恣即禍患也功成名遂
　身退天之道陰陽運行功成者退天之道
　也人當效天故自古及今功成名遂而身
　不退者禍每及之老子之言萬世龜鑑如
　子房者乃合天之道也
　薛庸齋曰持而盈之不如其已宥坐之器
　滿則覆雖持之無益也不若已其所持而
　使中且正也揣而鋭之不可長保人之圭
　角不假磨礱則動必有傷雖揣之不可保
　也金玉滿堂莫之能守石崇臨市曰奴輩
　利吾財耳莫之能守也富貴而驕自遺其
　咎韓信有多多亦辨之對而復示王於齊
　是自遺雲夢之禍耳郭汾陽二十四考中
　書令富貴壽考哀榮終始人臣之道無缺
　馬復何咎之有功成名遂身退天之道范
　蠡子房固知其道矣大夫種李斯豈知其
　道乎
　休休庵曰持而盈之至身退天之道持盈
　揣銳達士不爲也持守待滿足者當知盈
　必有虧徒費心力不如且止揣磨待鋭者
　鋭必有折不可長保金玉滿堂莫之能守
　光陰有限無常迅速人間富貴皆夢幻爾
　或處富貴當深思猛省乘時進道修德入
　聖超凡若或無知恣情驕奢者自昩其道
　自取其咎功成名遂者早宜保身退歩結
　果收因乃可合天之道從赤松子遊者張
　良也
　褚伯秀曰持而盈之至身退天之道持物
　而盈滿喻貪進不止故戒以不如已而勿
　爲揣摩其銛銳爭利冒患故告以不可長
　保無傷奔競之徒忘生殉利至于金玉滿
　堂寧不蹈爲富不仁之轍凡乆處富貴無
　禮以防之則驕奢蠱其心淫縱敗其性人
　非鬼責將無所逃是皆始於盈不知止長
　惡稔禍終於滅身郿塢金谷之事可鑑然
　則持者勿使盈盈者不必持可也愚夫知
　而弗戒甘蹈禍機君子於此則權其重輕
　爲之進退亦未嘗舍功名而弗爲但當明
　天理之倚伏察人事之可否知其功成名
　遂有物忌之退身藏密以畜其德斯有以
　見天爵之尊回視世間利禄不足浼矣四
　時之運成功者退儻違是理錯亂天經況
　人事乎竊觀古今英豪不少而保晚節難
　可爲太息惟見幾知足之士乃能免患生
　前流芳身後先哲有云若無舉鼎拔山力
　爭得回頭冷處看信哉
　牛妙傳曰持而盈之不如其已持謂誡也
　如所持之物盈滿則必溢也由是觀之與
　其滿而盈溢曷若誡而已之處夫中庸則
　自不至於盈溢也故云不如其已昔者孔
　子觀於魯桓公廟有欹器焉問守廟者曰
　此何器也守廟者曰此名宥坐之器孔子
　曰吾聞宥坐之器虚則欹中則正滿則覆
　古先明君以爲至誡斯非不如其已之謂
　乎揣而鋭之不可長保揣者試也鋭者剛
　强也試之而見其剛强者必不仁也孔子
　稱不仁者不可以乆處約不可以長處樂
　是也古人有言曰與善人交如霧露中行
　雖不濕人時時有潤與惡人處如刀劍之
　中立雖不傷人時時有害且衣冠不正人
　尚若將浼焉望望然去之況剛强之人而
　可與之長保哉孟子曰舜有天下選於衆
　舉皋陶不仁者遠矣湯有天下選於衆舉
　伊尹不仁者遠矣蓋不仁者知不可與其
　長保守故云揣而鋭之不可長保也金玉
　滿堂莫之能守金玉者天下之重寳也雖
　滿堂屋彼自貴耳於我何益於事功哉此
　即莫之能守之義也天尊曰世人以富貴
　外物爲眞寳事一旦五天使者無常殺鬼
　執其魂去華堂邃宇不復居處高車大馬
　豈得相隨金玉珍寳乃爲他玩此即莫之
　能守之說也富貴而驕自遺其咎富貴者
　尊榮也驕者傲慢也遺自取也咎悔吝也
　古人有言曰富貴者驕人乎貧賤者驕人
　乎諺言富貴不驕人其驕自來傲孔子曰
　君子泰而不驕小人驕而不泰且不安泰
　處即是悔吝也書曰盤樂怠傲是自求禍
　也禍福無不自己求之者斯非自遺其咎
　之說歟如昔者周家仁厚故成八百年之
　治隋煬肆行驕奢海内怨叛盜賊蜂起天
　下大亂旋至滅亡非自取而何耶太上曰
　禍福無門惟人自召此之謂也功成名遂
　身退天之道如身在廟堂名書竹帛其可
　謂功成名遂者矣其知求退掛冠不仕斯
　名身退也夫身退不盈者乃天之道也如
　張良事漢高位列侯不敢當三萬户但云
　封留足矣既而不仕從赤松子遊非身退
　而何耶范蠡事越王勾踐以霸乃曰大名
　之下不可乆居乃解相印泛海而行此二
　子者其可謂功成不居名遂身退得天道
　不盈之說可不賢哉
　楊智仁曰持而盈之至身退天之道持而
　盈之者日盈則昃月盈則虧修眞學道亦
　然九三陽長二八陰消鉛汞産成至寳火
　候炁足退而不行若不知止必有大辱故
　不如其已蓋持滿則盈不如止也其或未
　然必有貪心揣而鋭之何可長保金玉滿
　堂莫之能守富貴而退藏乃合天道也疏
　廣謂受曰吾聞知足不辱知止不殆功遂
　身退天之道宦成名立如此不去懼有後
　悔而驕嗜慾必傷神氣是自遺其咎也功
　成而不恃名遂而不彰道備
　喻清中曰持而盈之至身退天之道滿招
　損謙受益時乃天道政此章之意也器之
　滿者必覆善持者莫若知止器之銛者必
　折又從而揣磨之終不可以長保借物爲
　喻所以欲人之知進知退也金玉滿堂可
　以巳矣又從而貪多務得焉雖有此金玉
　莫之能守𤋱天富貴宜知止矣又從而驕
　矜自肆焉是自遺其咎也日中則昊月盈
　必虧天地盈虛與時消息功成名遂此身
　知退豈非順天道之自然乎范蠡覇越而
　扁舟五湖魯仲連下聊城而辭千金之謝
　却帝秦而逃上爵之封張子房顛嬴蹶項
　而飄然從赤松子遊皆足以高出秦漢人
　物之上此功成而不居其功者也易曰君
　子見幾而作不俟終日數子有焉
　胥六虚曰持而盈之不如其已天下之事
　執持而極其滿亦必有傾覆之患故勉之
　曰不如其已已止也謂不如及早止之則
　善矣權勢尤甚揣而銳之不可長保夫道
　求則得之舍則失之是求有益於得也求
　在我者也今用心揣度銳志進圖縱獲所
　欲非道德仁義之所致去古人有益於得
　遠矣不可長保不亦宜乎金玉滿堂莫之
　能守金玉天地至寳天下共愛之雖堆滿
　華堂其貪心未足者誠莫之能守也夫豈
　知爲大盜積者乎富貴而驕自遺其咎侯
　王天下之至富至貴者能以謙卑自牧天
　禄長享若以驕矜天下自與其身爲禍害
　也又誰咎歟功成名遂身退天之道功名
　古今聖賢之重大者唯成遂而知退乃能
　保之此有大德之務豈區區小知之所能
　乎故曰身退天之道如春生夏茂秋實冬
　落而復退歸于根矣
　柴元皋曰持而盈之不如其已持乆必厭
　倦揣而銳之不可常保進銳必退速金玉
　滿堂莫之能守有聚必有散富貴而驕自
　遺其咎驕傲必招禍功成名遂身退天之
　道盈虚消息天道之常知足者斯合天道
　蘇敬靜曰持而盈之至天之道四時之運
　成功者退此天道也正以四時不容不代
　謝也此章老子本意在功成名遂早退著
　意滿盈必溢銛銳必折器盈而持不如已
　之而勿執錐銳而揣不可保其乆不折揣
　者銛之使愈銳也金玉滿堂盜賊之招不
　能保守富貴驕傲禍咎乃至理之必然老
　子爲此言蓋欲人知足不辱知止不殆人
　在世間不過欲圖功名而已功既成名既
　遂身便可退此天道惡盈而好謙也不然
　持盈揣銳富貴而驕不知止足殆辱必隨
　之
　本一庵居士曰持而盈之至天之道盈則
　必溢銳則必折慮其溢而以力持之不如
　不盈之不必持也慮其折而以手揣之不
　如不銳之不必揣也盈以勢位言銳以才
　智言金玉滿堂以才智言富貴而驕以勢
　位言功成以勢位言名遂以才智言夫金
　玉可喜可慕之物藏之室猶懼難保而況
　於堂寘之堂且不可而況於滿如是雖視
　以離朱衛以賁育亦將爲盜所奪矣喻人
　之才智矜滿衒露必將爲物所敗此盛名
　之所以難居也富貴易危難安之也謙退
　自處猶懼不免況重之以驕縱是孽非天
　作禍不外來一一皆己自遺耳此大功之
　所以難保也惟智者於功成名遂之時則
　身退所合於天之道也退兼二義自勢位
　言則爲閉退自才智言則爲謙退天道即
　易所謂虚盈益謙之類傳所謂四時之運
　功成者退也晋人謂林公可謂金玉滿堂
　亦指才智而言世以守財釋之淺矣後章
　聖人被褐懷玉豈亦真玉耶
　諸子旁證又子老子曰以不義得之又不
　布施患及其身不能爲人又無以自爲可
　謂愚人無以異於梟愛其子也故持而備
　之不如其已揣而銳之不可長保
　石潭曰持而盈之不如其已揣而銳之不
　可長保金玉滿堂莫之能守富貴而驕自
　遺其咎功成名遂身退天之道矜持自滿
　不若止也揣摩而有圭角不可以長保也
　金玉滿堂有時而去不可以爲長守之物
　也富貴而驕自遺其咎位高則謗生家富
　則盜窺也故功成名遂身必先退則可以
　無咎蓋盈者必虧息者必消天之道也易
　之謙曰天道虧盈而益謙地道變盈而流
　謙鬼神害盈而福謙人道惡盈而好謙書
　曰滿招損謙受益時乃天道即此章之意
　先儒曰老子得易之謙信矣
道德真經集義卷之十四





道德眞經集義卷之十五譛四
　　　　(凝遠大師常德路玄妙觀/提點觀事劉惟永編集)
　　　　(前朝奉大夫大府寺簿兼/樞密院編修丁易東校正)
　　載營魄章
　考異(河上公作能爲章趙實/庵作消息至眞義章全)
　唐明皇疏前章明縱欲溺倩憍盈故有咎
　此章明養神愛氣不雜故無疵營魄以下
　至滌除戒修身所以全德愛人以下至明
　白示德全可以爲君結以生之畜之表玄
　功之被物也
　杜光庭曰此章明抱一之利以表前揣銳
　之非抱一則神全魄安揣銳則盈而必覆
　至於致柔玄覽之妙愛人理國之規同大
　道生畜之功顯注益玄深之德
　張沖應曰第五章既關示精氣出入之門
　而此章又分示精化爲氣之說故曰能爲
　者謂精能化爲氣也
載營魄抱一能無離專氣致柔能嬰兒滌除
玄覽能無疵愛民治國能無爲天門開闔能
無雌明白四達能無知生之畜之生而不有
爲而不恃長而不宰是爲玄德
　考異(一本云載營魄抱一能無□乎專氣/致柔能如嬰兒乎滌除玄覽能無疵)
　(乎愛民治國能無爲乎天門開□能無雌/乎明白四達能無知乎生之畜之生而不)
　(有爲而不恃長而不宰是謂玄德載營魄/一人哉見禇本巳辨之於下能無雌乎一)
　(本或作無雌□非經義蓋當經中有知其/雄能無爲乎一作無以爲乎又一本作愛)
　(民理國能無知乎明/白四達能無爲乎)
　河上公曰載營魄營魄魂魄也人載魂魄
　之上得以生當愛養之喜怒亡魂卒驚傷
　魄魂在肝魄在肺美酒甘肴腐人肝肺故
　魂靜志道不亂魄安得壽延年也抱一能
　無離言人能抱一使不離於身則長存一
　者道始所生太和之精氣也故曰一布名
　於天下天得一以清地得一以寜□王得
　一以爲正平入爲心出爲行布施爲德緫
　名爲一一之爲言志一無二也專氣致柔
　專守精氣使不亂則形體能應之而柔順
　能嬰兒能如嬰兒內無思慮外無政事則
　精不去也滌除玄覧當洗其心使潔淨也
　心居玄㝠之處覧知萬事故謂之玄覽也
　能無疵不淫邪也淨能無疵病乎愛民治
　國治身者愛氣則身全治國者愛民則國
　安能無爲治身者呼吸精氣無令耳聞也
　治國者布施惠德無令下知也天門開闔
　天門謂北極紫微宫開闔謂終始五際也
　治身天門謂鼻孔開謂喘息闔謂呼吸也
　能無雌治身當如雌牝安靜柔弱治國應
　變和而不唱明白四達言達明白如日月
　四通滿於天下八極之外故曰視之不見
　聽之不聞彰布之於十方焕焕煌煌也能
　無知無有能知道滿於天下者生之畜之
　道生萬物而畜養之生而不有道生萬物
　無所取有爲而不恃道所施爲不恃望其
　報也長而不宰道長養萬物不宰割以爲
　器用是謂玄德言道行德玄冥不可得見
　欲使人知道也
　王輔嗣曰載營魄抱一能無離乎載猶處
　也營魄人之常居處也一人之眞也言人
　能處常居之宅抱一清神能常無離乎則
　萬物自賔也專氣致柔能如嬰兒乎專任
　也致極也言任自然之氣致至柔之和能
　若嬰兒之無所欲乎則物全而性得矣滌
　除玄覽能無疵乎玄物之極也言能滌除
　邪飾至於極覽能不以物介其明疵其神
　乎則終與玄同也愛民治國能無爲乎任
　術以求成運數以求匿者智也玄覽無疵
　猶絶聖也治國無以智猶棄智也能無以
　智乎則民不辟而國治之也天門開闔能
　爲雌乎天門謂天下之所由從也開闔治
　亂之際也或開或闔經通於天下故曰天
　門開闔也雌應而不唱因而不爲言天門
　開闔能爲雌乎則物自賔而處自安矣明
　白四達能無知乎言至明四達無迷無惑
　能無以爲乎則物化矣所謂道常無爲侯
　王若能守則萬物自賔也生之不塞其原
　也畜之不禁其性也生而不有至是謂玄
　德不塞其原則物自生何功之有不禁其
　性則物自濟何爲之恃物自長足不吾宰
　成有德無主非玄而何凡言玄德皆有德
　而不知其主出乎幽冥
　唐明皇曰載營魄抱一能無離乎人之始
　化曰魄既生魄陽曰魂魄則陰虚魂則陽
　滿言人載虚魄常須營護復陽陽氣充滿
　則爲魂魂能運動則生全矣一者不雜也
　復陽全生不可染雜故令抱守淳一則無
　離身乎疏載初也營護也言人受生始化
　但有虚象魄既生則陽氣充滿虚魄魄能
　運動則謂之魂如月之魄照日則光生矣
　故春秋子産曰人始化曰魄既生魄陽曰
　魂言人初載虚魄當營護陽氣常使充滿
　人則生全若動用不恒則散陽氣復成虚
　魄而死滅也莊子曰近死之心莫使復陽
　故令營護虚魄使復陽生全也抱守純一
　不令染雜無離乎身則生全矣此教養神
　也專氣致柔能如嬰兒乎專一沖氣使致
　和柔能如嬰兒無所分别疏專專一也氣
　沖和妙氣也人之受生沖和爲本若染雜
　塵境則沖氣離散神不固身故戒令專一
　沖和使致柔弱能如嬰兒無所躭著乎此
　教養氣也滌除玄覽能無疵乎玄覽心照
　也疵瑕病也滌除心照使令清淨能無疵
　病乎疏滌者洗也除理也玄覽心照也疵
　病也人之躭染爲起欲心當須洗滌除理
　使心照清淨愛欲不起能令無疵病乎此
　教人修心也愛民理國能無爲乎愛養萬
　民臨理國政能無爲乎當自化矣自上營
　魄皆教修身身修則德全故可爲君也䟽
　愛民者使之不暴卒役之不傷性理國者
　務農而重穀事簡而不煩則人安其生不
　言而化矣此無爲也能爲之乎天門開闔
　能無雌乎天門曆數所從出開闔謂理亂
　言人君應期受命能雌柔守靜則可以永
　終天禄矣又解云易曰一闢一闔謂之變
　言聖人撫運應變無常不可以雄成而守
　雌牝亦如天門開闔虧盈而益謙矣疏修
　德可以爲君爲君雖承曆數即天門者帝
　王歷數所從出也開謂受命闔謂廢黜天
　降寳命以祚有道能守雌柔可享元吉故
　云能爲雌乎明白四達能無知乎人君能
　爲雌靜則萬姓樂推其德明白如日四照
　猶雖忘功不宰故云能無知乎疏帝王既
　受曆數臨御萬方若能守雌靜則其德明
　白如日之照四達天下功被於物不以爲
　功所謂忘功若無知者故云能無知乎生
　之畜之疏下經云道生之德畜之此云生
　之畜之者謂人君法道清淨令物得遂其
　生成效德弘濟令物各盡其畜養故云生
　之畜之生而不有至是謂玄德令物各遂
　其生而畜養之遂生而不以爲有修爲而
　不恃其功居長而不爲主宰人君能如此
　是謂深玄之德矣疏物得遂生聖忘功用
　遂生則生理自足忘功則功用常全斯乃
　無私而成私不宰而爲宰也故生而不有
　者令物各遂其生君不以爲己有也爲而
　不恃者令物各得動爲而不自負恃爲己
　功也長而不宰者居萬民之上故云長不
　恃其功故云不宰也如是是謂深玄之德
　矣
　杜光庭曰載營魄抱一能無離乎載營載
　也言人之身神氣所居魂魄所舍以身運
　載如車載物西昇經云身者神之車也既
　以喻車固當運載矣虚魄者陰氣有象人
　之形也陽氣無形人之神也形之具矣而
　陽氣未附則塊然無知如頑石枯木陽氣
　既降即能運動故以形爲魄魄屬陰也以
　神爲魂魂屬陽也凡人有纖毫之陽氣未
　盡不至於死有纖毫之陰氣未盡不至於
　仙所以鍊陰氣盡即超九天而爲仙仙與
　陽爲徒也鍊陽氣盡則淪九泉而爲鬼鬼
　與陰爲徒也故當保守陽魂營護陰魄以
　全其生抱一者守道也拘魂制魄守道爲
　基令人守道拘制能無離乎虚象者形質
　始具謂之爲象象似也如月之魄照日則
　光生者天元經云月本陰氣有象而無光
　曰者太陽之精常循黄道而東行一日一
　夜行一度有奇一度二千九百三十二里
　月者太陰之精其狀也圓其質也清禀日
　之光而見其體日所不照則謂之魄常循
　黄道東行或出黄道表或入黄道裏行有
　遲疾其極遲日行十二度十九分之二平
　行一十三度三十七分極疾日行十四度
　九分度之十三遲則涉疾疾則復遲二十
　七日五十二分曰則四百一十七分則遲
　疾之終也終而復始每月朔與曰同度謂
　之合朔月疾而日遲故三日哉生魄三曰
　之外其光漸生二弦之日日照其側人觀
　其傍故半明半魄晦朔之日日照其表人
　在其裏故不見月月望之日日月相望人
　居其間以觀其明故形圓而光滿月望而
　晨見東方謂之側行遲也月晦而夕見西
　方謂之曉行疾也天對曰衝其光如日日
　光不極謂之暗虚暗虚值月則月蝕值星
　則星亡日月朔望行於中道則值暗虚而
　蝕日月各周圓三千里徑一千里也人始
　化曰魄者春秋昭公七年初鄭伯有爲政
　駟帶殺之鄭人相驚曰伯有至矣或夢伯
　有介曰壬子佘將殺帶明年殺段於是壬
　子駟帶卒明年公孫段卒鄭人益懼或問
　子産曰伯有猶能爲鬼乎子産曰人生陰
　曰魄陽曰魂用物精多則魂魄强匹夫匹
　婦强死而魂魄猶能憑依於人以爲淫厲
　況伯有三世執其政柄而强爲鬼神不亦
　宜乎伯有乃穆公之胄子良之孫子耳之
　子故曰三世子産立其子良止以撫之乃
　止近死之心莫使復陽者莊子齊物篇之
　詞也以其利患生禍陽結遂志有如此者
　也蓋南郭子綦答子游天籟之㫖爾淳一
　者淳和也不離者除垢止亂無令雜也老
　君明此營魄守一之㫖以教人養神也上
　清隱書有鬱儀奔日結璘奔月之道存日
　月中各有五帝呼日月内諱想五帝形服
　來降於己乃吞日月之華得其道者與日
　月同壽又有拘魂制魄之道常以月三日
　十三日二十三日存心中赤氣變化而呼
　三魂之名胎光爽靈幽精乃密呪拘魂又
　以月朔月望月晦之日存鼻端白氣變化
　而呼七魄之名尸狗伏矢雀陰吞賊除穢
　臭肺非毒乃密呪制魄各有存念呪術具
　上清品中乆乆行之可以輕舉此太上營
　護虚魄度世長生之道也專氣致柔能如
　嬰兒乎嬰兒未知孩偶答對專任沖和之
　氣外無染雜内無思慮隨氣柔弱故沖和
　不散守道之士當如嬰兒無染雜思慮使
　神不離身西昇經曰哀人不如哀身哀身
　不如愛神愛神不如含神含神不如守眞
　守眞長乆長存也又曰神愛人人不愛神
　是以老君教人養神養氣也滌除玄覽能
　無疵乎心之照也通貫有無周遍天地因
　機即遲隨境即馳不以澄淨制之則動淪
　染欲即滯染欲則萬惡生焉萬惡生則疪
　病作焉老君戒令洗滌除理翦去欲心心
　照清淨則無疵病西昇經曰生我者神殺
　我者心故使制志意還思慮者是謂教人
　修心也愛民理國能無爲乎生民者國之
　本也無爲者道之化也以無爲之化愛育
　於人國本固矣政虐而苛則爲暴矣賦重
　役繁則傷性也使之不以時則妨農也不
　務儉約則賤穀也此教以理國也爲君之
　體以道爲基以德爲本失道喪德何以君
　臨此老君教以理國之要也天門開闔能
　無雌乎修愛民理國之事爲垂衣南面之
　君猶須恭己奉天以順曆數曆數者謂受
　命之曆五運之數也舜命禹曰天之曆數
　在爾躬天禄永終謂曆數在躬以承天命
　故可大寳愛之謂之寳命自天而授故謂
　受命於天易繫曰聖人之大寳曰位是也
　天門開則降非常之瑞或黄星動彩赤伏
　表符紫氣充庭五星聚井流虹貫月大電
　繞樞然復禀嶽降賢誕星命輔以佐估之
　故應天順人拯物除害而承曆數以有天
　下也及乎臨御失所刑政乖宜衆叛親離
　兵交禍起逆亂生於下氣象見於上曰霄
　天開山崩川竭灾凶蜂起而國亡矣是天
　門闔也一闢一闔之謂變者易繫云謂開
　閉相循陰陽遞至倚伏之義也虧盈而益
　謙者易謙卦虧謂减損盈滿而增益謙退
　若日中則昃月盈則虧其盈也盈既虧减
　謙則受益倚伏之勢矣老君戒人君既受
　命臨人當以雌靜柔和無爲清簡之政順
　膺天數以牧萬方矣又易繫云闔户謂之
　坤坤陰也闔閉藏也凡物先藏而後出若
　室之開闔其户故云闔户也闢户謂之乾
　乾陽也闢吐生也在陽則舒陽能吐生萬
　物若室之開其户也亦解闔爲暗昩闢爲
　昭明也不可以雄成者莊子大宗師曰不
　逆寡不雄成謂不恃其成而處物先當守
　雌靜以化也明白四達能無知乎明白慧
　照也慧照之心照無遠近焕然四達無所
　隔礙其照如此當思念念心不滯於見猶
　若無知或務其有知則有所執而失道也
　人君負獨見之明以御四海其政察察民
　凋弊矣老君戒之令忘功息照亦猶黈纊
　塞耳以閉其聽冕旒垂目以杜其明也生
　之畜之道以通生萬物故云生之德以畜
　養萬物故云畜之帝王法道體天任物生
　畜各遂其分各達其情咸得所宜物無失
　所矣法則也效學也生而不有至是謂玄
　德人君抱守淳一洗心内照愛人理國動
　法天時雌靜平和收視反聽體道生物順
　德養人生物而不有其功爲政而不恃其
　力視聽四達功成不居此理身理國兼愛
　之道順天之德也玄天也
　道君曰載營魄魄陰也麗於體而有所止
　故老氏於魄言營魂陽也託於氣而無不
　之故易於魂言道聖人以神御形以魂制
　魄故神常載魂而不載於魄如車之運百
　物載焉如歲之行寒暑往焉心與天遊六
　鑿相因外天地遺萬物而神未嘗有所困
　也豈復滯於魄哉抱一能無離乎天一生
　水於物爲精地二生火於物爲神精神生
　於道形本生於精守而勿失與神爲一則
　精與神合而不離以精集神以神使形以
　形存神神全而不虧精用而不竭形生而
　不弊如日月之麗乎天如草木之麗乎土
　未嘗離也切嘗申之人之生也因精集神
　體象斯具四達並流無所不極上際於天
　下蟠於地化育萬物不可爲象其名爲同
　帝而世之愚者役己於物失性於俗無一
　息之頃内存其神馳無窮之欲外喪其精
　魂反從魄形反累神而下與萬物俱化豈
　不惑哉聖人則不然載魄以遊抱一以守
　體神以靜形將自正其神經乎太山而不
　變處乎淵泉而不深孰知其所始孰知其
　所終故曰聖人貴精專氣致柔能如嬰兒
　乎易曰乾其靜也專揚雄曰和柔足以安
　物靜而不雜之謂專和而不暴之謂柔嬰
　兒居不知所爲行不知所之不藏是非美
　惡故專氣而致柔孟子曰蹶者趨者是氣
　也而反動其心心不足以專氣則氣有蹶
　趨之不正而心至於僨驕而不可係聖人
　虚己以遊世心無使氣之强則其靜而不
　離和而不暴與嬰兒也奚擇故曰能如嬰
　兒乎孟子曰其爲氣也至大至剛以直養
　而無害則塞乎天地之間老氏之專氣則
　曰致柔何也至剛以行義至柔以復性古
　之道術於是乎在滌除玄覽能無疵乎聖
　人以此洗心則滌除萬行而不有以此退
　藏於密則玄覽妙理而黜之若是則體純
　素而不累過而不悔當而不自得也何疵
　之有愛民治國能無爲乎以仁愛民以智
　治國施教化修法則以善一世其於無爲
　也難矣聖人利澤施乎萬世而不爲愛人
　功蓋天下似不自己故無爲也用天下而
　有餘天門開闔能無雌乎經曰知其雄守
　其雌爲天下谿聖人體天道之變化卷舒
　啓閉不違乎時剛柔幾彰惟其所用然未
　嘗先人而嘗隨人未嘗勝物而嘗下物故
　天下樂推而不厭能爲雌乎於是乎在明
　白四達能無知乎聰明聖智守之以愚與
　此同意生之畜之至是謂玄德聖人存神
　知化與道同體則配神明育萬物無不可
　者生之以遂其性畜之以極其養無愛利
　之心焉故曰生而不有無矜伐之行焉故
　曰爲而不恃無刻制之巧焉故曰長而不
　宰若是者其德深矣遠矣與物反矣故曰
　是謂玄德天道升於北則與物辯而玄者
　天之色也聖人之於天道降而爲德非玄
　不足以名之
　王介甫曰載營魄營止也載乘也如易之
　下乘剛也精氣爲物遊魂爲變魂陽也故
　常動魄陰也故常靜陰者陽之配亦陽之
　賊魂者魄之輔亦魄之寇惟其魂動而魄
　常至於止故使魂常載於魄而陽常勝於
　陰則全其天守矣蓋魂能營魄魄能載魂
　而不載於魂者有爲嗜欲之蔽魂雖在而
　有生始死矣抱一能無離乎一者精也魂
　魄既具則精生精生則神從之專氣致柔
　能如嬰兒乎志者氣之帥氣者適善惡之
　馬氣之所作志使之然今專守其氣於内
　而致極其柔能如嬰兒乎言如嬰兒之柔
　弱也夫嬰兒者終日號而乃嗌不嗄終日
　視而不瞬目孟子言其氣則謂至大至剛
　塞乎天地之間老子乃謂專氣致柔何也
　孟子立本者也老子反本者也故言之所
　以異滌除玄覽能無疵乎滌除洗心也玄
　覽觀妙也如月之明如珠之瑩能無疵乎
　愛民治國能無爲乎愛民者以不愛愛之
　乃長治國者以不治治之乃長惟其不愛
　而愛不治而治故曰無爲夫無爲者用天
　下之有爲有餘者用天下之不足然老子
　方言其反本而曰愛民治國者何也蓋老
　子爲言其反本遂自道而起教所謂吉凶
　與民同患也易曰聖人以此洗心退藏於
　密吉凶與民同患是也不惟老子之言若
　是凡古之聖人皆如此也天門開闔能無
　雌乎夫萬物由是而出由是而入故謂之
　天門有開闔則有動靜有動靜則有雌雄
　惟其守雌以勝雄守靜以勝動故曰天門
　開闔能爲雌乎生之畜之生之道也畜之
　德也是謂玄德道之在我者德也生而不
　有爲而不恃長而不宰是謂玄德三者歸
　於無我故謂之玄德
　蘇潁濱曰載營魄抱一能無離乎魄之所
　以異於魂者魄爲物魂爲神也易曰精氣
　爲物遊魂爲變是故知鬼神之情狀魄爲
　物故雜而止魂爲神故一而變謂之營魄
　言其止也蓋道無所不在其於人爲性而
　性之妙爲神言其純而未雜則謂之一言
　其聚而未散則謂之樸其歸皆道也各從
　其實言之耳聖人性定而神凝不爲物遷
　雖以魄爲舍而神所欲行魄無不從則神
　常載魄矣衆人以物役性神昏而不治則
　神聽於魄耳目困於聲色鼻口勞以臭味
　魄所欲行而神從之則魄常載神矣故教
　之以抱神載魄使兩者不相離此固聖人
　所以修身之要至於古之眞人深根固蒂
　長生乆視其道亦由是也專氣致柔能如
　嬰兒乎神不治則氣亂强者好鬭弱者喜
　畏不自知也神治則氣不妄作喜怒各以
　其類是之謂專氣神虚之至也氣實之始
　也虚之極爲柔實之極爲剛純性而亡氣
　是之謂致柔嬰兒不知好惡是以性全性
　全而氣微氣微而體柔專氣致柔能如嬰
　兒極矣滌除玄覽能無疵乎聖人外不爲
　魄所載内不爲氣所使則其滌除塵垢盡
　矣於是其神廓然玄覽萬物知其皆出於
　性等觀淨穢而無所瑕疵矣愛民治國能
　無爲乎既以治身又推其餘以及人雖至
　於愛民治國一以無心遇之苟其有心則
　愛民者適所以害之治國者適所以亂之
　也天門開闔能無雌乎天門者治亂興廢
　所從出也既以身任天下方其開闔變會
　之間衆人貴德而患失則先事以徼福聖
　人循理而知天命則待唱而後和易曰先
　天而天弗違非先天也後天而奉天時非
　後天也言其先後常與天命會耳不然先
　者必蚤後者必莫皆失之矣故所謂能爲
　雌者亦不失時而已明白四達能無知乎
　内以治身外以治國至於臨變莫不有道
　也非明白四達而能之乎明白四達心也
　是心無所不知然而未嘗有能知之心也
　夫心一而已苟又有知之者則是二也自
　一而二蔽之所自生而愚之所自始也今
　夫鏡之於物來而應之則已矣又安得知
　應物者乎本則無有而以意加之此妄之
　源也生之畜之至是謂玄德其道既足以
　生畜萬物又能不有不恃不宰雖有大德
　而物莫之知也故曰玄德
　吕吉甫曰載營魄夫人之有其身乆矣而
　欲退之以體天之道而不爲功名之累者
　豈不難哉然亦有道矣人生始化曰魄魄
　與精爲一則寂然而已既生魄陽曰魂魂
　與神往來而魄旁精出入則魄隙而不營
　離而不抱矣載者終而復始之意也營者
　環而無隙之謂也抱一能無離乎雖已爲
　人矣而載營魄抱一湛然無爲如其生之
　始化則能離矣專氣致柔能如嬰兒乎能
　無離則專氣而不分致柔而無忤而能如
　嬰兒矣滌除玄覽能無疵乎能如嬰兒滌
　除悔吝玄覽觀妙凡動我之微我必知之
　而能無疵矣天門開闔能無雌乎内之滌
　除玄覽而無疵外之愛民治國而無爲則
　天門當在我而能雌矣明白四達能無知
　乎不將不迎應而不藏者則明白四達而
　能無知矣道至於無知則眞知也所以人
　貌而天夫何功名之累哉是謂玄德生之
　畜之生而不有爲而不恃長而不宰者乃
　其所以爲矣玄德無他天德之謂也
　陸農師曰載營魄魂爲陽陽爲動魄爲陰
　陰爲止魄者神之佐其動有變而無化魄
　者精之輔其止有化而無變故魂言遊魄
　言營遊魂以言其變營魄以言其止能無
　離乎載營魄所以外運抱一所以内守也
　故曰載營魄抱一能無離乎載魄所以致
　運抱一所以致守而内外常合而無離矣
　然後可以專氣致柔能如嬰兒專氣致柔
　能如嬰兒乎蓋内守者氣之所以致專外
　運者氣之所以致柔其守致專其運致柔
　而其德比於赤子則然後其心可以疏瀹
　其神可以澡雪而照之於天萬法俱空而
　無一法之累也故言專氣致柔能如嬰兒
　乎而繼之以滌除玄覽能無疵乎滌除玄
　覽能無疵乎滌者言其洗心除者言其刳
　心洗之而無不淨刳之而無不虚超然坐視
　萬法俱空然後可以因空而立法而與民
　同吉凶之患故言滌除玄覽能無疵乎愛
　民治國能無爲乎其於民也以不愛愛之
　其治國也以不治治之道無不爲矣然後
　可以寂然不動感而遂通天下之故故常
　不得已而後起求而後應也故言愛民治
　國能無爲乎而繼之以天門開闔能無雌
　乎天門開闔能無雌乎天門者無有也精
　神往來一闔一闢萬物皆出於此皆入於
　此而其變無窮也天門開闔與衆雌而無
　雄矣然後可以圓覺普照大通四闢其徹
　至於無障黜縱其冥至於無知覺故言天
　門開闔能無雌乎而繼之以明白四達能
　無知乎明白四達能無知乎載營魄抱一
　能無離乎愛民治國能無爲乎此聖人也
　天門開闔能無雌乎明白洞達能無知乎
　此神人也
　王元澤曰載營魄魄陰物形之主也神之
　爲物廣大通達而不自了者神常載於魄
　故神反拘於形體此廣者所以狹通者所
　以滯也欲學此道者常先廓其志氣勿累
　於形體使神常載魂而不載於魄則可以
　抱一而體神矣竊嘗論曰人之既死有升
　沉之異良由滅神徇形以神從魄故至於
　淪乎幽陰化爲異物也若夫神完之人雖
　魄之陰滯精與神爲一而無所不之矣聖
　人之死曰神不從魄也其始也亦載魄而
　已抱一一者精之數不言精而言一者守
　一則精不摇矣能無離乎學道歸乎復性
　復性歸乎體神所以不能神者由逐末忘
　本以物易己故喪精失靈沉爲下愚也陰
　陽之靈曰魂魄魂陽故遊而止我身者以
　魄爲之配也魄陰故營營止也故學者必
　先寧其志氣使精魄靜一魄止則魂定精
　一則神全矣一生水水爲精人之初生因
　精集神本自渾全而不能了者常至於離
　柝隳散其名曰罔兩罔者神不明兩者精
　不一莊子曰無摇汝精抱一之謂也蓋精
　神水火之象火無常形因膏顯照神則廓
　然無體不可致王但當存精而已如增膏
　而火明培根而葉茂也魂魄精神既不虧
　耗然後心强氣順不爲物使靜則體道作
　則契理妙而極之則神爲一更絶四名矣
　此學者之至妙萬世聖賢皆由此義求不
　在外當由心得也專氣致柔能如嬰兒乎
　人生有三曰精曰神曰氣精全則神王神
　王則能帥氣矣神衰而不足以帥氣則神
　作不常使人陷於非道孟子曰志者氣之
　帥也揚雄曰氣者所適善惡之馬歟師懦
　而衆悖則師必亡馬怒而御疲則車必敗
　神不能專氣則喜怒哀樂惟氣所爲流陷
　越佚理固然也古之士無不曉此苟未及
　此則當清心以防之孔子所謂三戒皆防
　氣也門人獨顔回能專氣故曰不遷怒氣
　之暴在陽而陽之發者莫暴於怒於怒可
　以無遷則非專氣而何人生本具聖質氣
　佚而不能專故曰壯以往離道彌遠能抱
　一則神王神王則氣柔氣柔則眞全所以
　與嬰兒同專者有而擅其權之謂滌除玄
　覽能無疵乎此專氣則性定性定則智明
　智明則以蕩滌除去而玄覽至妙矣既燭
　其理則世間萬態同爲至妙倘觀一疵則
　非識理也愛民治國能無爲乎如上所說
　爲己之道盡矣然則可以其餘及人也老
　子之言專於復性有爲則非所以使民安
　性故雖愛治而不尚有爲此道之至也天
　門開闔能無雌乎聖人無心於作精神出
　入皆應而不唱莊子所謂有物采之者老
　子於四時當秋其德生金靜一復性者也
　故其尚如此至於易則先天後天無非道
　者明白四達能無知乎理無足知知以應
　物既知至理則自常無知惟能無知故無
　所不知也如昭然有知則是不知無知之
　妙何足謂知也切嘗論之聖智下愚本無
　殊品因愚顯智乃有聖名聖人本心何嘗
　自聖故明白四達而初無所知乃聖人之
　知也生之畜之道備如上則造化在我可
　以生畜萬物矣生而不有道生萬物物之
　與道常爲一體誰有之者爲而不恃不得
　已而爲之於已然之時雖有爲爲之功而
　超然自喪豈復矜悖哉長而不宰道如上
　文則可長天下以無爲矣雖在物上如標
　枝豈有分割之功乎是謂玄德玄爲妙體
　德之至也昔舜在側微書稱玄德蓋至德
　常在於無思無爲此篇之義主於無爲故
　雖爲長而德尤稱玄此篇自爲士以至於
　體神入聖修身之序盡矣
　劉仲平曰抱一致一所以精義抱一所以
　應變反一所以入神故君子之道始於致
　一用於抱一藏於反一專氣致柔能如嬰
　兒乎人之生在嬰兒則氣專致一眞之至
　也及其長則情生偽之至也惟其知道者
　營名則失其眞爲利則流於偽是謂能復
　者也天門開闔能無雌乎天門開闔能爲
　雌乎開闔者變化之用也易曰乾以美利
　利天下不言所利大矣哉謂乾道以大爲
　用也夫然以乾道而變化者亦用乎大而
　已矣守其雌者蓋言吾所自守云耳夫能
　守其雌則其用也必大明白四達能無知
　乎夫欲明白四達而汲汲乎以事平和者
　不亦小乎故有知小而無知之知矣
　劉巨濟曰載營魄人之生諸陽爲魂諸陰
　爲魄各有名象而藏於肝肺之間下士知
　之上士見之精與神相依以生而並精出
　入者魄也與神往來者魂也此篇言載營
　魄營即魂是也黄帝曰動以營身謂之魂
　易曰游魂爲變莊子曰其魂不疲皆爲魂
　主經營動作爲一身之運爲魄則並精出
　入生化成變而已今百骸九竅具吾形者
　魄之屬也使非魄以營之則與行尸何以
　異乎魄不可以無魂猶月不可以無日魄
　待魂而成營月待日而生光此言魂之用
　而曰營言魄之體而曰魄也載謂以形載
　也形車也魄與魂車之積也世固有載魂
　不載魄載魄不載魂有魂魄兩載之者載
　魂不載魄上士也載魄不載魂下士也兩
　載之中士也上士全陽清以浮仙下士浮
　仙濁以沉鬼中士則修其形者也抱一能
　無離乎載營魄者其事在乎抱一而已道
　生一一生水水生精精者一之物也抱一
　則與精合脱一則與精離矣精至而氣全
　氣全而神全神全可以制魂焉魄爲上士
　矣夫精者天地萬物所由以生成也然精
　常嗇人而人常費之竅瀉無度至於中乾
　以死則其離也非精離之人自離之耳莊
　子曰不離於精謂之神人故曰能無離乎
　專氣致柔能如嬰兒乎專氣謂氣不柔致
　柔謂極和此嬰兒之天也學道者能如此
　則氣全矣黄帝曰所謂生氣之原謂十二
　經之根本謂腎間動氣也蓋人鼻口所出
　入手足所動作皆五穀所養五畜所益五
　果以助五菜以充醪醴以滋芳草石藥以
　補瀉和調灑練入脉以爲榮慄疾滑利循
　皮膚以衛皆生氣之别使而已其母則守
　於腎間萬三千五百之息襲此母故也流
　於知欲則此氣不專而柔喜怒哀樂形其
　中少壯死老形其外七尺之軀猶糞壤也
　嬰兒未知牝牡之合則氣可謂專矣終日
　號而嗌不嗄則和可謂極矣蓋人委沖和
　以生而所由以乖戾者不能專氣而反暴
　之故也全氣之妙理故如此所謂大人不
　失赤子之心是也滌除玄覽能無疵乎心
　藏神心譬則鑑也神譬則谷也窮天下之
　理於一照者心而已然能以神照者其晦
　冥深眇宜有道焉故曰玄覽人心本自玄
　覽孰垢使之不明孰礙使之不曠哉惟不
　能勝物則精離氣衰而神去之神去之則
　昏厥中物之皆垢也物之皆礙也如人夜
　行一無覩若此其明也亦自洗之此其曠
　也亦自去之耳然則玄覽之病非由外至
　也盖惟聖人能不假滌除而神照自然非
　學道之事也莊子所謂達之入於疵也此
　章以全精全氣全神爲學道之根故無離
　以言養精如嬰兒此言養氣無疵以言其
　養神也愛民治國能無爲乎莊子曰道之
　眞以治身其緒餘以治國家愛民仁也治
　國政也王侯之事不能無爲視以芻狗則
　得之天門開闔能無雌乎成人事者必因
　天道故此言天門莊子曰天門無有也萬
　物出乎無有易曰一闔一闢謂之變蓋天
　道主變愛民治國因諸天而已何事於雄
　成乎不得已則亦應焉而已明白四達能
　無知乎明白知也四達無不知也知自爲
　與爲人則可謂知無不知也不退於密能
　無知以含其聰明則魂魄將恐無以載而
　精神氣將恐無以全庶幾千二百歲而形
　不衰可得乎生之畜之生之道也畜之德
　也謂如上言則非體道德者不能故也生
　而不有我生之不我有之不我有之則我
　生非我有也爲而不恃生而不爲則生理
　絶雖爲矣從而恃之則復喪所爲焉長而
　不宰我生我爲足以長物矣無我有長之
　至也是謂玄德以玄爲德安能不有之恃
　之宰之哉能不有不恃不宰故謂之道也
　即爲既長則道降爲德故謂之玄德也玄
　德者上足以該道者也前章言身退之事
　而冀親乎身故次以載營魄
　劉驥曰載營魄至是謂玄德魂陽物也魄
　陰物也一陰一陽之謂道偏陰偏陽之謂
　疾陰者陽之配亦陽之賊故以魂載魄而
　營之使其陰陽調和兩不相傷而德交歸
　焉然豈他求哉一以致之而已一之爲物
　不二其生物不測非陰非陽不離陰陽可
　以調和陰陽故載營魄抱一能無離乎聖
　人抱一不離心無一物渺渺溟溟之内其
　間守神杳杳凝凝之内其神自眞專氣而
　不雜致柔而不暴所以如嬰兒也嬰兒居
　不知所爲行不知所之終日視而目不瞬
　終日號而嗌不嗄和之至也聖人以此洗
　心退藏於密則滌除萬念而玄覽妙理何
　疵之有此老氏方言其反本而繼之以愛
　民治國何也蓋一身之設一國之象也聖
　人以心爲君以身爲國以氣爲民無爲而
　尊君之道也心無爲而尊於上萬氣自行
　百體自治保氣所以愛民全形所以治國
　無爲也則用天下而有餘有爲也則爲天
　下用而不足故愛民治國能無爲乎無爲
　則無不爲天門自開地户自閉天門者精
　神往來之所天門開闔則神能出入可坐
　於一席之間神遊於無方之境然神遊不
　已則神有所不及所以欲其靜而與陰同
　德也故能爲雌乎元神既靜眞性自明可
　以鑑天地可以照萬物然用智不已則智
　有時而困故明白四達能無知乎所謂聰
　明聖智守之以愚也慧而不用實智若愚
　定慧相資知恬交養與天地同其體與造
　化同其功其道可以生萬物其德可以畜
　天下故曰生之畜之生之而不有其功爲
　之而不恃其爲長之而不爲之宰此經所
　謂功蓋天下而似不自己化貸萬物而民
　不恃也
　趙實庵曰初起根宗金火奪形載營魄識
　天時之有限知外物之無常去彼取此有
　長生之道焉故繼之以載營魄易曰立天
　之道曰陰與陽陰陽者相求之物也一身
　之神曰魂與魄魂魄者相交之道也魂爲
　陽魄爲陰魄資陽而生魂因魄而立魂滿
　而魄生魂消而魄入乃日月往來之數陰
　陽消息之期兹天之常也書曰哉生魄謂
　月也生明於東哉魄於西謂一月三十日
　五六之數也後晦三日前朔三日除六日
　也上下二弦四六二十四也前後六日合
　三十日也自初生至上弦有滿之漸則曰
　魂自十六轉巽位有缺之漸則曰魄漸缺
　幾晦魄乃亡也是時太陰在艮與日合氣
　震來受符以鍊生魄至于三日哉生庚地
　此乃載營魄也雖謂之魄其實魂也謂其
　有質質自陽來今謂之魄者月屬金也金
　主肺肺主魄從其體言止云魄也方其生
　明於西而望東是金奪火也東方木木主
　震木生火火爲陽木爲肝肝者陽中之陰
　肝主魂爲陽陽屬火是金得火而成形自
　初三至望魄中魂滿乃具乾體乾之六位
　皆言九九陽也陽火也月之圓也乃具乾
　體金奪火形即四九生金九居離位虚以
　象月故離爲中女女乃象陰又震受庚符
　西方之坤一變成震三日當初九也八日
　出辛再變成兊乃九二也至十日乾體既
　成滿甲東方乾主六甲飛龍在天九三之
　位蓋陰陽消長見於月也一月三十日三
　百六十時應一年之數也煉丹必先火候
　火有從天而得故卦爲天符火記取易爲
　凖六十四卦乾坤坎離不預焉止六十卦
　朝屯暮蒙爲首前十五日進至大壯終焉
　退十五日自晋至未濟終焉火候之進退
　氣候之推遷以日爲准見乎太陰之圓缺
　也上弦則進下弦則退經載營魄爲虎龍
　交合嬰姹奪神鍊成玉液藥苗初新初九
　進火慎護之時不可差失故抱一也脱之
　則亡失之則死使確乎不可拔至于陽胎
　下投其息自任道乃成也故經不言數而
　言數不言藥而言藥鉛汞之理盡在此矣
　次甲亟養六一馴致金虎抱一能無離乎
　六易者道也易之字日月合體未合則無
　陰陽既合則配水火此天地自然還丹也
　自然還丹天地固有不抱亦不脱此言抱
　者謂人不得同天地之自然以水火金三
　物託於易象以奪自然之氣運變爐鼎修
　成至藥故法天地自然以人言之故抱一
　能無離乎是未許之詞也凡人言抱一孰
　爲一邪以一爲有數或者曰麗乎數也一
　爲有迹或者曰泥乎迹也當滅其一以證
　湛靜此皆滅法而非生生變化之道也故
　太上曰能知一萬事畢不能知一無一之
　可知此妙言也以數言之因一有二因二
　有三以氣言之一爲始氣始即先天與道
　爲體與人爲命欲立命本非一而何一虚
　無形散乎萬物今之抱一乃抱陽也性命
　由此而生焉列子曰易無形乎謂之抱虚
　而非虚象不可欺謂之抱實而非實道本
　無情此有無不能以自存乃道之妙也由
　是則知一即道也道即易也易即陰陽也
　故一陰一陽之謂道又曰生生之謂易言
　陰陽相生變易不窮如彼日月離合有度
　消息自然於是月之初生奪火爲養一變
　而九九即九陽故抱一而不可離也火記
　曰天有象日月星地有象水火金月雖爲
　金金豈有形乃西方之氣也神和子曰西
　方無金元借氣北方之氣爲水水亦無形
　南方之氣爲火火亦無象此眞水眞火也
　故仙經曰黑鉛水虎者天地妙化之根無
　質有氣紅鉛火龍者是天地之妙用發生
　之氣有氣而無質蓋人以有形之軀虚一
　心而奪天地自然之氣取金於月互用水
　火水火鍊金乃成丹也則知易爲陰陽之
　體一爲水火之原乾體是金資火爲養欲
　奪其氣非一不全謂太陰初生即魄也非
　魂不致其明魂爲火非抱一不足以取太
　陽之氣又以金水兩半而圓滿今不言水
　而言火以運言太陽水也火記曰星因日
　月而生金因水火而成故藉三光以明至
　道之用非徒得象就亦忘形兹其妙乎二
　喜怒爲戒專氣致柔能如嬰兒乎一者陽
　之始生也如子在母胎以柔守之故謂之
　專氣所謂聽之以氣也經曰綿綿若存用
　之不勤此專氣之道也蓋陽之初生以有
　剛性當慎其初方復之時專以柔御浸而
　剛長過則失中乃所以致之也致取也取
　柔以御剛不欲以失其和也月之既望金
　水兩半上弦如繩平而直也不可差勝和
　理出於性性與情合陰陽之道焉金之得
　火體變爲乾乾轉巽方變體歸坤五能養
　一母立牝基經所謂而貴求食於母不可
　不致柔是故如嬰兒無蹶暴之理也三深
　明色空滌除玄覽能無疵乎心化而爲性
　利欲之情泯迹而不見性隱而心生妄想
　之縁觸塗而擁底欲窮道要深察天機外
　境未忘邪心愈勝蓋大道在虚心而得天
　機斯瑩淨而明原夫一自無生匪凝然而
　無由索隱乾從坤變須智徹而可以觀微
　句嗜欲之昏理乃天機之蹇淺滌除二字
　務在刳心玄覽之功必先忘己所以水澌
　流動海瑩天空澡雪精神疏明究竟非玄
　不覽惟道是從此榮趎問衛生之經顔回
　契心齋之妙四字言治道愛民治國能無
　爲乎經之大㫖在治身治家治國治天下
　疏之所歸在性宗命宗常道輪貫玄顯單
　修齊修不能會之則分流以理達之則一
　致此篇初言載營魄其理在日月往來交
　合火候藥物進退次以專氣致柔滌除玄
　覽皆原性命之本至此忽言愛民治國言
　涉世法何支離邪不然以一身之言心爲
　君也血氣猶民也心淨神和神合則榮衛
　周流而血氣條達陰陽四時自得其序不
　馳不驟是猶愛神貴氣一心融和而致無
　爲之道也靈樞曰天地潜冥六元自經此
　天之自然無爲以至治世之道以民爲本
　愛之則子來利之則麇至誠而服之悦而
　使之不淫其性不遷其德陶陶焉居仁壽
　之域豈有爲哉所以與陰陽合用天地同
　功其於治道又何間焉五調御剛氣天門
　開闔能無雌乎柔者不能剛雄者不能雌
　性也能柔能剛知雄守雌道也一於性而
　不合於道非聖人也聖人動與道合用與
　道同莊子曰天門者無有也以無有爲開
　闔則不見爲雌之義夫天門者乾也乾以
　六氣言之至巽己爲天門以八卦定位言
　之戌亥爲天門巽爲地户即坤也乾至己
　爲純陽可謂雄也而居坤位是不離於雌
　也當剛之時與柔合德豈不曰能爲雌乎
　戌亥乾之位自午分六氣亥爲純坤乾居
　坤位得非爲雌乎此乾坤自然之理故東
　南巽陽氣所出天門開也西北乾陰氣所
　入天門闔也又自東辟至巳巳乃未也未
　爲人門所以巽爲地户非特正未是也至
　於人用之亦然凡言能與不能化性而入
　道也蓋營魄爲月坤主月也非鍊四象而
　入中宫歟蓋道能生物雄則獨陽不生託
　乎陰陽以生爲義故取其母經曰有名萬
　物之母是爲法則陰陽以月爲準一月之
　内自朔既晦乾坤互體而成其道月之初
　三日再生震震受庚符坤一變爲震八日
　變丁坤再變成兊十五日變乾十六日轉
　巽乾之一變十六日出辛二十三日乾再
　變艮平明出丙三十日甲地喪明三變坤
　没乙至于晦陽德以虧會陽於艮資陰以
　養日月煉形陰陽相奪月得魄而生庚日
　得魂而告朔俱自艮始艮爲門闕莊子曰
　入出而無見其形是謂天門天門者無有
　也夫乾坤者畫卦則顯象不畫卦則象安
　在焉六陽爲乾氣之變也六陰爲坤時之
　行也乾復變坤乾何有也坤復變乾坤何
　存也不一其形且何定位一出一入物自
　乘之故萬物出乎無有無有一無有聖人
　藏乎是六脱落知見明白四達能無知乎
　知者自知也見者自見也自知者有所悟
　因知而發天光自見者有所明因心而探
　妙本見無所見洞然通照非徒無法也而
　法法無遺焉陰陽之變化日月之交合乾
　坤之互用出入之有無了乎一心曲盡其
　妙則可謂明白矣夫智以自知在内而不
　在外也見以自見在己而不在人也若以
　智爲謀所謀在物非盜機也以明爲見所
　見在事非了知也當用其光而復歸其明
　豈可昭昭然如揭日月雖自知自見亦不
　可以知見自知也楞嚴曰知見立知即無
　明本解脱知見即爲眞如聰明其可不詘
　乎言辯其可不忘乎則知至人之心知之
　而不言而言者不知矣後總言妙用用一
　功用在物生之畜之道者天地待是而後
　生日月者萬物待是而後作陽唱於始易
　曰首出庶物是也陰成於終無成有終是
　也萬物由之以生以化故道爲物之母生
　之也德有成之理畜之也非道無以生非
　德無以畜畜養也物在天地之中道乃涵
　養之也又曰畜以聚之然一性之大道以
　具矣非德成之性或虧矣此篇自載營魄
　以至抱一專氣滌除愛民皆自有爲而至
　無爲也何哉天地有自然還丹之道人法
　金火修成自然之道故以無爲終之又天
　門開闔獨守其母不浮不動若無知者則
　道盡於此矣魄營則生之成魄則畜之爲
　而至於不爲知而自爲不知則還全之道
　生而不有爲而不恃長而不宰有無爲功
　焉夫無爲則道之妙也二不居其功生而
　不有爲而不恃長而不宰此三句義重明
　無知字也夫學道者初貴乎忘物次貴乎
　無心所謂金丹之道與天同功雖存師法
　而畢竟執天之行不可拂其自然之理也
　然不可不知不可不爲知其至要則反乎
　無知始於有爲終合無爲金奪火也豈有
　取之之心取猶不取也故生而不有爲而
　不恃者存乎陰陽之妙用也豈以其功有
　所恃邪此道雖用之以陰陽而其運機也
　陰陽不可測長而不宰言月之初及其圓
　成也何加手焉楊雄曰聖人以不手焉聖
　人宜與於斯乎三牒前言不有其德是謂
　玄德是謂者牒前也總結一章之義讚嘆
　其微也謂前文露天地還丹之㫖乾坤愛
　鍊之機不測其淵徒爲世法豈知藥物備
　具火候無差造化不能隱其微體用無以
　出乎此陰符曰知之修練謂之聖人乃玄
　德也
　邵若愚曰載營魄至是謂玄德心無定名
　隨處而立心動則著物著物便見心心動
　則屬陽其名曰神又名曰心心不動則屬
　陰其名曰精又名曰性心向外也爲視爲
　聽其名曰魂又名曰情心向内也收視反
　聽其名曰魄又名曰意皆隨處立名總名
　曰心乃知心者載身之主無不經營本言
　魄者爲魄屬陰陰以靜爲法制心爲内靜
　則精魄住精魄住則神魂住精神魂魄混
　融相合爲一謂之抱一抱一雖能治二炁
　於黄道會二性於元宫攢簇五行合和四
　象此長生之術未極於道者縁心著一故
　也老子嘆曰能無離乎離有入無令心廓
　徹清靜始曰無爲此名眞心乃大道也如
　專氣致柔者既言專氣使是用心有心則
　不得致柔能比如嬰兒無心乎若滌除萬
　境一心覽玄如玉有疵能有心執玄能無
　瑕疵乎夫愛民治國之心經營天下之政
　事彰於跡有跡則有憂而能顯諸仁藏諸
　用而無爲乎天然機解之門心也開闔應
　務之際能隨順物情而爲雌乎心本淨明
　潔白四方通達縁染知見情解至礙不能
　虚靜能無知見乎夫一者攀縁之本生滅
　之根既有一繫著即非無爲之道能離抱
　一之跡方合於玄德玄德者生育之畜養
　之夫生之者道而不見其有爲之者德而
　不見其恃至於長成而不爲主宰是謂玄
　德故莊子曰通於一萬事畢若無心得一
　而鬼神報此之謂也
　王志然曰載營魄至是謂玄德至人以體
　性抱神爲入道之序以寂然至無爲體道
　之用夫載營魄者以雌靜爲體柔伏爲用
　控適制御必待陽魂爲之配魄則依形而
　能靜不能動者也魂則載形而能動不能
　靜者也離合自然唯神是主亦猶卓之有
　輪轂輻雖具何因自行當其無車之用方
　其用也是須臾不可得而離之故曰抱一
　能無離乎嘗試論之神不一之謂罔精不
　一之謂兩由物而之於罔兩何靈之有蓋
　以人之有生不明此道自喪己靈殆其將
　啓手足之際精華耗散魂魄悠揚魂必隨
　識而散於空魄則隨屍而沉於地舉皆不
　得其歸眞之趣與夫靜曰復命之說不可
　同日而語施肩吾曰精住則氣住氣住則
　神往莊子精全則氣全氣全則神全神全
　則道全三者既全所謂形精復形神俱妙
　與道合眞心志乆寧天光自發學者所患
　乎有學道之心無學道之質有學道之質
　無學道之心爾畏所失者失其所以治心
　養性之本故老子設問曰專氣致柔能如
　嬰兒乎喜怒不形乎色好惡不入乎心諸
　境對忘不立一塵何疵之有身猶國也國
　猶身也未聞身治而國不治也國治而身
　不治者也始於有爲終於無爲外雖從於
　有爲之末内必保乎無爲之本故曰愛民
　治國能無爲乎大易以乾坤爲門户谷神
　以玄牝爲門户天地陰陽卷舒啓閉出入
　開闔不失其時人之有身不失其爲天地
　陰陽之用每順乎天未嘗違天每下於物
　未嘗先物故曰天門開闔能無雌乎聰明
　智慧大丈夫之能事達則兼濟天下用之
　則行舍之則藏不遷怒不二過盛德賢貌
　終日如愚孔門弟子顔淵一人而已黜聰
　明墮肢體離形去智同於大通大白若辱
　明道若昩故曰明白四達能無知乎若然
　則衆德妙行大備於我是將爲造物者同
　功道生萬物其在我也生之畜之何難之
　有生之以遂其性畜之以極其養無私愛
　私利之心故生不有無自矜自伐之心故
　爲不恃無小智小巧之心故長而不宰利
　澤施乎萬世不爲愛人功蓋天下而似不
　自己孰得而稱之偉哉道足以利物德足
　以利人行足以利己而又能不自有不自
　恃不自宰所謂人貌而天天德深矣遠矣
　廣矣大矣人侔於天而不謂之玄德而何

道德眞經集義卷之十五

















道德眞經集義卷之十六讃五
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　載營魄章
　黄茂材曰載營魄抱一能無離乎營動也
　魄陰也陰屬形形本不能動氣載之而動
　人能習使氣不離其形是謂抱一不言氣
　者唯此爲可以生無有二也專氣致柔能
　如嬰兒乎能抱一矣乆而自能忘形而專
　養乎炁故不言形凡人所以與物爭者累
　於形也能忘其形歸於嬰兒則無爭之之
　患故曰致柔柔者生之徒滌除玄覽能無
　疵乎夫至此併與形氣而忘之矣洗滌其
　心慮盡垢除等於太空豈復有疵愛民治
　國能無爲乎夫學道而至於無爲豈一日
　之積哉抱一矣致柔矣玄覽無疵矣然後
　可以至於無爲儻未能是而强欲至於無
　爲之地夫是之謂坐馳去道益遠國譬則
　其身也民譬則其神也愛民治國與其身
　同天門開闔能無雌乎天門𩕄門也今嬰
　兒腦顖中開闔不住修眞至此可以上通
　天道故謂之天門雌與牝同明白四達能
　無知乎無知者無所不知猶人開眼而視
　無所不見何嘗曰吾有見焉有見有不見
　謂之眼病有知有不知謂之心病自抱一
　凡六進而後至於無知是以齧缺問於王
　倪四問而四不知齧缺因躍而大喜良有
　以也生之畜之至是謂玄德經凡兩言此
　矣前者所言道也今之所言德也道降而
　爲德德之妙者復與道合故謂之玄德
　程泰之曰載營魄抱一能無離乎一者總
　萬之名也方喜怒哀樂欲發而未發聰明
　知慮欲形而未形管萬爲一精粹無離即
　由道出一之初也道一而已本道而著諸
　事其可名以德者則固異於道矣由所得
　之德而分仁義禮智信以名之則原遠而
　末益分向之著迹而全者今遂列敵爲五
　而五之支裔又有不可勝數者焉故老子
　薄之而爲之言曰失道而後德失德而後
　仁義禮也夫其謂失者非亡逸之謂也去
　本轉遠則命數愈多益與一戾也是以老
　子之所最貴有存乎妙徼混同之初而伊
　尹自言其得則亦屬乎德善克協之地也
　稽合初終率皆凖一以爲之則也列子之
　論多岐亡羊也曰惟反同歸一爲無得喪
　莊子曰德總乎道之所一曰總曰歸則皆
　從夫命復也故此之體道必以抱一爲首
　也人之神氣爲魂形體爲魄月之質不受
　日光者亦命之爲魄此之營魄即易之遊
　魂而對出者也遊者能輕揚入出而營魂
　之營則如營舍屯聚然有所拘制而不能
　自主其運動矣故形神之或升或降最爲
　一身機要也神能載形則趨向施爲惟我
　所運若神之不王反爲形體之所屈伸則
　衰矣今也以神爲卓以形體爲物車行而
　物乘其上是其神已能載形矣人而能此
　則意之使形如卓運物欲東而東欲西而
　西惟所欲之有聽無拒以之抱一殆不難
　矣特不知其於載形而抱一也能終不舍
　去以否焉耳故乎之乎之者疑之也以疑
　辭審諗末者使之循以自省也故莊子論
　衛生之經曰能抱一乎能無失乎正此意
　也凡此章皆爲望道已見而守之未堅者
　言之也若抱一而能不離致柔而能如嬰
　兒直與道一矣若使老子從此地眞言則
　疑辭當爲决辭矣凡此章下文設乎以示
　疑者其義皆類此也專氣致柔能如嬰兒
　乎列子之形容嬰孩也曰氣專致一和之
　至也物不傷焉德莫加焉言其生厚而未
　遷於物也孟子曰大人者不失其赤子之
　心者也言其雖已交物而不忘其初也合
　二者而言故惟常德不離者爲能復歸於
　嬰兒也人之將有爲也氣實奉志而行焉
　其於致志如風之暢達寒暑也苟惟氣不
　他用專以致柔及其致之而至則和不傷
　物者復矣特不知其能及此否耳滌除玄
　覽能無疵乎玄者窈深不測之謂也玄牝
　玄德玄同玄覽皆從窈深而形容其地也
　覽者以瞻視言之也冥冥之中獨見曉焉
　是其見之窈深者也是見也人皆有之惟
　其心源不清隨物而往則耳目之官且復
　蔽翳而何曉之能見也哉南榮趎之問老
　子曰目之與形吾不知其異也而盲者不
　能自見老子略舉性情之本以警之趎遂
　有寤於是退而就舍召其所好去其所惡
　十日而復見老子老子嘉其能自灑濯也
　趎之問者目力也而老子所告則性情也
　趎能灑濯其性情則蔽翳自去得其本矣
　故夫滌除玄覽者非致力於目也究其何
　以致翳從而灑濯之則凡其可以見曉者
　還復其初矣復初而其覽玄矣愛民治國
　能無爲乎愛民治國必有具以行其意乃
　能有成則凡立政立事皆其具也既以有
　具而又戒其作爲者莊子固嘗明之矣曰
　聞在宥天下未聞治天下也其在宥之說
　則黜聰明屏賞罰順性命之情而安安之
　從容無爲而萬物不累焉有超乎紀綱法
　度之上者矣此其所謂無爲者也故夫務
　因循者則不能以有爲而求治甚力則常
　失諸多事故此之致戒猶曰孰能愛民治
　國而不至於出意作爲也乎夫任理無作
　則後章之治大如烹鮮者是也是其所以
　得云無爲也天門開闔能無雌乎莊子嘗
　指宇宙萬物生死有無出入之地以爲天
　門則是天之天門也又嘗論道之不可言
　傳者而曰其心以爲不然者天門不開矣
　則又以人心爲天門也天之天門既爲生
　化出入之地故人之天門亦其天機出入
　之所也造物者之翕張陰陽迭連生化也
　是爲能制天門之出入者也人之涉世能
　謹存亡於操舍審當否而迎拒則一身之
　天門亦能制其開闔矣存養至此固已蓋
　天下而出其表尚能當可而動不爲物先
　豈不益善乎明白四達能無知乎明則無
　所蔽障白則不至黯闇四達者無門無旁
　四皆通徹也所謂遠在八荒之外近在眉
　睫之間介然之有唯然之音來干我者我
　必知之是明白而能四達者也人之能及
　乎此也患在鋭於用智無事則太察遇事
　則太鑿也若有得乎道則不然矣未嘗有
　見也而見因物生蓍龜之智水鏡之明皆
　其則也苟其持養未及乎此則聰明睿智
　而愚以守之或能不暴其有也乎生之畜
　之本無而創有故得云生如道生一一生
　二者是也因其已生而堅凝之則爲畜如
　以畜其德者是也凡此章所指自抱一致
　柔已下皆其執德而求復乎道者也一柔
　元達之求以德言也無離無疵之是冀則
　求復乎道也載專滌除之類所以致其德
　也能致則能生矣一柔元達於我乎居則
　其能畜者也孝悌之生仁可欲之生信也
　皆其所謂生也仁既生矣而有以樂之使
　不去善既信矣有以充之而至實則生而
　又畜之謂也生而不有本無也而我爲生
　之顧不肯攬爲己有此體道者之高致也
　前之生畜以成德也此之不有者有而若
　無實而若虚不居其成者也爲而不恃莊
　子所謂當而不自得故不恃也長而不宰
　高出其上而默連之不明施其宰制之方
　也若眞付之不宰則孰斡其柄是謂玄德
　前之八乎而八疑者慮其未能有及也苟
　皆確乎能之則其德備矣備此八德而又
　將之以不有不恃不宰則其爲德窈然幽
　深矣故揆諸衆德而此獨爲玄也德者道
　之著乎事者也非與道異也謂失道而後
　德者惡其迹之著耳若上德不德則其迹
　藏而深矣故凡言玄德者其名固不離德
　而其深與道等矣莊子設爲孫扁問答曰
　至人忘其肝膽遺其耳目芒然彷徉乎塵
　俗之外逍遥乎無事之業是謂爲而不恃
　長而不宰今汝飾智以驚愚修身以明汙
　昭昭乎若揭日月而行何暇乎天之怨哉
　於是從其揭日月者對觀而反求之則玄
　德之地可想矣論後章之言道生德畜也
　又極諸不有不恃不宰者正此章之復出
　而詳盡者也而有異焉此章道德之在人
　者也後章則夫人交具也於是老氏之言
　有及乎天地聖人者或時不加别異槩而
　言之以示天人無二致也此又其一書之
　通例也不可謂言天則專於天言人則專
　於人也
　朱紫陽曰屈子載營魄之言本於老氏而
　楊雄又因其語以明月之盈缺其所指之
　事雖殊而其立文之意則一顧爲三書之
　解者皆不能通其說故今合而論之庶乎
　其足以相明也蓋以車承人謂之載古今
　世俗之通言也以人登卓亦謂之載則古
　文史類多有之如漢紀云劉章從謁者與
　載韓集云婦人以孺子載蓋皆此意而今
　三子之言其字義亦如此也但老子屈子
　以人之精神言之則其所謂營者字與熒
　同而爲晶明光烱之意其所謂魄則亦若
　余之所論於九歌者耳楊子以日月之光
　明論之則固以月之體質爲魄而日之光
　耀爲魂也以人之精神言者其意蓋以魂
　陽動而魄陰靜魂火二而魄水一故曰載
　營魄抱一能無離乎言以魂加魄以動守
　靜以火迫水以二守一而不相離如人登
　卓而載載於其上則魂安靜而魄精明火
　不燥而水不溢固長生乆視之要訣也屈
　子之言雖不致詳然以其所謂無滑而魂
　虚以待之之語推之則其意當亦出此無
　疑矣其以日月言者則謂日以其光加於
　月魄而爲之明如人登車而載於其上也
　故曰月未望則載魄于西既望則終魂于
　東其遡於日乎言月之方生則以日之光
　加被於魄之西而漸滿其東以至於望而
　後圜及既望矣則以日之光終守其魄之
　東而漸虧其西以至於晦而後盡蓋月遡
　日以爲明未望則日在其右既望則日在
　其左故各向其所在而受光如民向君之
　化而成俗也三子之言雖爲兩事而所言
　載魄則其文義同爲一說故丹經歷術皆
　有納甲之法互相資取以相發明蓋其理
　初不異也但爲之說者不能深考如河上
　公之言老子以營爲魂則固非字義而又
　并言人載魂魄之上以得生當愛養之則
　又失其文意獨其載字之義粗爲得之然
　不足以補其所失之多也若王輔嗣以載
　爲處以營魄爲人所常居之處則亦河上
　之意至於近世而蘇子由王元澤之說出
　焉則此二人者平生之論如水火之不同
　而於此義皆以魂爲神以魄爲物而欲使
　神常載魄以行不欲使神爲魄之所載洪
　慶善之於此書亦謂陽氣充魄爲魂魄能
　連動則其生全矣則其意亦若蘇王之云
　而皆以載爲以車承人之義矣是不唯非
　其文意且若如此則是將使神常勞動而
　魄亦不得以少息雖幸免於物欲沉溺之
　累而窈冥之中精一之妙反爲强陽所挾
　以馳騖於紛拏膠擾之塗卒以陷於衆人
　傷生損壽之域不自知也其於二子之意
　何如哉若其說楊子者則皆以載爲哉固
　失其指而李軌解魂爲光尤爲乖謬至宋
　貫之司馬公始覺其非然遂欲改魄爲朏
　則亦未深考此載字之義而失之愈遠矣
　唯近歲王伯照以爲未望則魂爲明所載
　似得其理既而又曰既望則明爲魄所終
　則是下句當曰終明而不當爲終魄矣以
　此推之恐其於上句文義之鄉背亦未免
　如蘇氏王氏之云爲自下而載上也大抵
　後人讀前人之書不能沈潜反覆求其本
　義而輒以己意輕爲之說故其鹵莽有如
　此者况讀楚辭者徒玩意於浮華宜其於
　此尤不暇深究其底藴故余因爲辯之以
　爲覽者能因是而考焉則或沂流求源之
　一助也
　詹秋圃曰載營魄至是謂玄德能爲章謂
　人能有取於無知無雌乃能終始相忘於
　無事也廣推愛惠以安民治國者吾能使
　之不知其所自來天玄也雌牝也天門開
　闔而能使之不爲雌牝隨聲以相應和此
　心已各明白四達而能使之泯其知識終
　始相安是能無爲而無不能爲矣
　張沖應曰載營魄抱一至是謂玄德魂屬
　於肝魄屬於肺魂以天之炁而爲魂魄以
　地之精而爲魄人有此身包載其魂以營
　守其魄也有能抱天地純一之精炁交感
　相生不相乖離則專氣致柔而精化爲炁
　陰消陽長而魄寧魂清寂然其中神如嬰
　孩塵垢除滌無所揉雜耳聰目明所覽玄
　矣安有疵病其身哉推而用之以之治國
　則屬我之精生民之炁而愛民治國自有
　不可知之妙反而行之天門開闢則百竅
　不塞而雌魄化爲雄炁雌魄不可得而亂
　地户潜通則不言而化行明白四達而道
　滿天下人有不可得而知故曰生之畜之
　謂之眞炁既生則加畜養之又曰生而不
　有謂炁生矣不可有虧耗之失又曰爲而
　不恃謂精化爲炁不可恃其已化而起彫
　害之心又曰長而不宰謂之生而必養之
　養之而又加愛護之毋容宰割其炁以害
　其生則其玄我得之矣是謂玄德
　張靈應曰人有此身得天之一而有此元
　炁得地之一而有此元精子時而一陽初
　動午時而一陰初生把握得此精不失炁
　不損這我神如何得而不寧也藏精養炁
　工夫只在子午一升一降時抱負得穩却
　從漸而入自然日積成功
　白玉蟾曰載營魄安心抱一○能無離乎
　甚處去來專氣致柔純清絶點能如嬰兒
　乎混然一片滌除玄覽無心於事無事於
　心能無疵乎身心如一愛民治國怡神養
　氣能無知乎無念無爲無思無慮天門開
　闔心地開明能無疵乎一而不二明白四
　達一理燭物冰融月皎能無知乎終日如
　愚生之畜之一心所存包含萬象生而不
　有心同太虚爲而不恃智周萬物長而不
　宰泰然無我是謂玄德
　廖粹然曰載營魄既知其子復守其母抱
　一靜心能無離乎道不可須臾離專氣致
　柔用志不分乃凝於神能如嬰兒乎返歸
　童蒙無欲無爲滌除玄覽不見不聞内外
　清虚能無疵乎故無病患愛民治國人主
　以道愛天下吾亦愛神而守神能無爲乎
　故不妄作天門開闔頂門擘破陽神出入
　能無雌乎陰鬼自消决無魔障明白四達
　神光烜赫流盻八方能無知乎自然而然
　不得而知生之畜之道自生我德亦成我
　生而不有返本歸根忘形忘我爲而不恃
　施恩於我不望我報長而不宰長我成我
　故無害我是謂玄德所謂有道德自成矣
　陳碧虚曰載營魄抱一能無離乎道家以
　陽神曰魂魂樂其生陰鬼曰魄魄好其殺
　魂則遊魄則靜白虎通曰魂者云云也營
　者營營不定貌故謂魂爲營也舊說曰載
　乘也營魂也又謂營護陽氣也夫魂爲陽
　精魄爲陰靈陽精喜動逝故仙書有拘留
　之術陰靈喜浮惑故仙書有制伏之法使
　其形體常乘載陽精陰靈抱守太和純一
　之氣令無散離永保長年矣夫道之抱一
　如鑑之含明明豈離鑑乎此教人養神也
　今解曰能無離乎者老氏審問之辭也猶
　如說戒曰能持否之例是也夫人欲要抱
　一之術當能心無散離乎若無散離者即
　是乘載魂魄抱守純一之道也能如嬰兒
　乎下皆以此義釋之專氣致柔能如嬰兒
　乎舊說曰專一也任也氣者沖和妙氣也
　又自然之氣也夫人卓然獨化禀自然沖
　和妙氣氣降形生自無染雜若乃專任沖
　妙知見都忘使氣自純和形自柔弱不爲
　衆惡所害是得嬰兒之全和也此教人養
　氣也今解曰能如嬰兒乎者言人欲專氣
　致柔之術當能如嬰兒純和乎若能如嬰
　兒之純和即是得專氣致柔之術也滌除
　玄覽能無疵乎舊說曰滌洗也除遣也理
　也淵覽心照也疵瑕病也夫人當洗滌塵
　垢除遣五情内外清虚心照萬事瑕疵之
　病瑩然不生此教人修心也自此上三事
　約人修身自此下三事勸人治國也經曰
　修之身其德乃眞修之天下其德乃溥也
　今解曰能無疵乎者言人欲要洗心除垢
　冥察内外之事當能自省己躬無有疵瑕
　之病乎若能無疵瑕之病即是滌除玄覽
　之法也愛民治國能無爲乎舊說曰愛民
　者當愛民如赤子臨政不可苛虐賦役不
　可傷性治國者當務農簡事使民各遂其
　業而安其生斯無爲之化也今解曰能無
　爲乎者言人君欲愛養萬民令不傷天性
　治國務農使無繁細當能清靜無爲乎若
　能清靜無爲即是愛民治國之術也天門
　開闔能無雌乎天門者自然之門也自然
　生太極太極生天地天地生陰陽陰陽生
　萬物死萬物生死由之而往來故謂之天
　門開謂散施闔謂歙歛開則生成闔則衰
　滅雖生萬物而未見其生生者雖死萬物
　而未見其死死者生生死死而莫見其形
　得不謂之自然乎能體自然者其唯大人
　乎夫大人量包宇宙氣含陰陽所爲雌靜
　則生死王衰不入于胸中雌靜者自然之
　妙用也此戒治身治國者當以雌靜是守
　舊說曰天門者北極紫宫之門也天有北
　極星在紫宫之内宫内又有五帝迭相休
　王故門有開闔也開則爲泰闔則爲否故
　春時青帝門開餘門皆闔四時之例如此
　且五運終始曆數之變興廢不常唯聖人
　知天知命常守雌靜則不爲變動所傾故
　永亨元吉也或以治身論者天門謂鼻口
　也開闔謂喘息呼吸也言人雌靜柔和則
　氣息深遠綿綿微妙致其精神恬然自在
　無爲也今解曰能爲雌乎者言天門開闔
　休王者乃曆數之常唯能雌靜謙下故陰
　陽不能移寒暑不能變也明白四達能無
　知乎舊說曰明謂慧照也治身者雖有慧
　照之心聰明通達若無見聞治國者其德
　明白如日月之照四達海内當塞聰蔽明
　能如無知使天下百姓日用不知是謂有
　道今解曰能無知乎者欲得智慧明白四
　達天下者先須收視反聽當能常守無知
　乎若能無知者即是智慧明白四達之原
　也生之畜之至是謂玄德言修身治國能
　行上六事即如道之生物不塞其原任其
　自成而已德之養物不禁其性全其素分
　而已夫萬物卓爾獨生聖人豈有乎哉羣
　類各自營爲聖人何恃乎哉且物自長養
　聖人安所主宰乎哉斯乃忘功忘物洞入
　冥極是謂淵德也王弼曰淵德者有德而
　不知其主出乎幽冥也
　謝圖南曰載營魄至無離乎書曰哉生魄
　指月十六日也月自既望之後魄生則明
　死陰初長也人之一身魂爲陽而魄爲陰
　當陰生之時魄方營營求進而能守一不
　離則不爲陰所勝矣一者天之玄也陽也
　施之國家則小人不得以勝君子同一道
　也專氣致柔能如嬰兒乎黄石公曰柔能
　勝剛弱能勝强養身之道以柔爲本其氣
　不專則强暴之陽得以間之當如嬰兒之
　未孩柔之至也人之多慾必爲强陽所使
　不可不戒也滌除玄覽能無疵乎經曰聖
　人雖有榮觀燕處超然則玄覽之謂也垂
　旒蔽目不欲目與物交蓋外交乎物則内
　心從之修身之道不見可欲使心不亂滌
　除其外則接乎吾前皆玄微矣無疵者人
　欲不得以間天理也愛民治國能無爲乎
　修身所以爲治國乎天下之本内心清明
　不爲嗜慾所奪則以之愛民以之治國可
　以爲無爲事無事矣堯之非心舜之恭己
　皆此道也天門開闔能無雌乎經曰塞其
　兊閉其門終身不勤天門指在上乾宫也
　雌陰也天門開闔貴有常度而陰邪之氣
　不得以間之則吾身理矣施之國家則闢
　四門而小人勿用者是也明白四達能無
　知乎視非以目而以道則明可四達䟽通
　無蔽而物來能名也私欲間之近在目睫
　且不及見而況於遠乎能無知者不求知
　也不出户而知天下不窺牖而見天道此
　豈可以有知知之乎關尹子曰一情冥爲
　聖人生之畜之至玄德人偽既銷天理自
　長施之吾身則積善在身日加益而不自
　知者也施之天下無一民一物不在生育
　長養之内而未嘗以功自居此所以爲玄
　德玄天也宰主也蓋嘗論之陽之有陰陰
　之有陽不能免也而聖人常欲進陽而退
　陰豈非陽爲君子陰爲小人乎陰在吾身
　則足爲吾身之累小人在國家則足以爲
　國家之害治身治國無二道也是故無思
　無爲而不失赤子之心不識不知而盡屏
　外邪之氣則一身可以優游矣推之天下
　國家復何爲哉茫然天連窈爾神化蓋有
　不知其所以然而然者豈非玄德乎舜之
　天德出寧文王之順天理物其謂是乎
　林鬳齋曰載營魄至是謂玄德營魂也神
　也魄精也氣也此三字老子之深意載猶
　車載物也安一載字在上而置營魄二字
　於下如謎語然魄以載營則爲衆人營以
　載魄則爲聖人合而言之則營魄爲一離
　而言之則魂魄爲二抱者合也其意蓋曰
　能合而一之使無離乎將離而二之乎故
　曰抱一能無離乎此六字意亦甚穩正要
　人自參自悟也嬰兒未有聞見則其氣專
　致者極也柔者順也能如嬰兒專氣致柔
　則能抱一矣故曰能如嬰兒乎此老子設
　問之語也蓋曰人能如此乎此下數句皆
　然蕩滌瑕垢而觀覽玄冥則必有分别之
　心無疵者無分别也雖蕩滌瑕垢而有不
　垢不净之心則能抱一矣有愛民治國之
　功而有無爲而爲之心則能抱一矣陰陽
　闔闢有雌雄交感之理而無雌雄交感之
　心則能抱一矣天門即天地間自然之理
　也此亦借造物以爲喻縁此等語遂流入
　修養家或有因是而爲邪說者誤世多矣
　明白四達無所不通也而以無知爲知則
　抱一矣生之畜之言造化之間生養萬物
　也造化何嘗視之以爲有何嘗恃之以爲
　能雖爲萬物之長而何嘗有宰制萬物之
　心如此而後謂之玄妙之德此章之意大
　抵主於無爲而爲自然而然無爲自然則
　其心常虚故以神載魄而不以魄載神此
　聖人之事以魄載神則着迹矣老子一書
　大抵只是能實而虚能有而無則爲至道
　從說横說不過此理
　范應元曰載營魄抱一能無離乎營魄魂
　魄也内觀經曰動以營身之謂魂靜以鎮
　形之謂魄河上公曰營魄魂魄也魂屬陽
　魄屬陰一者道之一也謂身載魂魄抱道
　之一頃刻無離人能之乎專氣致柔至能
　無疵乎專者靜定不撓之義疵黑病也夫
　嬰兒氣專而和柔謂不撓其炁以致和柔
　俾常如嬰兒之時人能之乎心不虚則不
　明不明則不通謂滌除私欲使本心精明
　如玉之無瑕疵鑑之無塵垢則冥觀事物
　皆不外乎自然之理人能之乎愛民治國
　能無爲乎謂抱一專氣滌除等事既以修
　身明心可推充此道以及人物即愛民治
　國之本也循自然之理以應事物莫不有
　當行之路則何以智爲愛民者非區區愛
　之但不害之即愛之至也治國者非區區
　治之但不亂之即治之至也人能之乎天
　門開闔能無雌乎天門者以吾之心神出
　入而言也心神本不可以出入言然而應
　物爲出應己爲入出則開而入則闔不可
　不如是而言也莊子天運篇載正者正也
　其心以爲不然者天門弗開矣成玄英註
　亦云天門者心也雌者言其主靜而和柔
　也亦感而後應之義河上公并蘇註皆作
　爲雌一本或作無雌恐非經義蓋當經中
　有知其雄守其雌也理亦當作爲雌謂吾
　之心即天之心當於一動一靜之際常爲
　雌柔使神氣和順則陰陽之炁一開一闔
　亦和順矣明白四達能無知乎明白虚也
　四達通也謂此心虚明坦白四達皇皇感
　而後應而常虚無以私意爲之人能之乎
　蓋此心無爲而無不爲也無爲是本無不
　爲是末然本末一貫得其本則以一行萬
　而逐處皆是通乎末則會萬歸一而無時
　不中但人當守其本則末自歸一爾生之
　畜之至是謂玄德畜養本也蓋謂萬物皆
　根於道而生本於德而養然生之而不以
　爲己有爲之而不恃其功至於長成而不
　爲之主故萬物各得其所而不知所以然
　而然是謂玄德也聖人體道而無迹大而
　化之是以百姓不知帝力玄之德也
　薛庸齋曰載營魄抱一能無離乎文玄先
　生曰運載魂魄抱守眞一能不相離乎至
　陰肅肅至陽赫赫肅肅出乎天赫赫發乎
　地兩者之交通也然後運載日月之精華
　呼吸天地之根蒂子母相守猶魚在水此
　長生乆視之道也王褒謂聚精會神得非
　有所知乎專氣致柔能如嬰兒乎專一養
　氣而致骨弱筋柔能如嬰兒乎滌除玄覽
　能無疵乎能玄覽萬物之化而不能無瑕
　疵者猶有玄覽在焉耳若能滌除玄覽則
　無瑕疵矣愛民治國能無爲乎心君也身
　國也精氣民也君能無爲而治則國以富
　而民以安其或有爲非徒無益而返害也
　天門開闔能無雌乎天門開闔元神所以
　出入也若靜而有其靜則神其窒也明白
　四達能無知乎神室廓然無一物則明白
　四達矣或有所知其能明白乎生之畜之
　至是謂玄德生畜萬物不恃賴其功成長
　萬物不宰割而用使萬物莫知所謝豈非
　玄遠之德邪老子之道長於治身除清靜
　無爲之餘清深隱奥莫之能測者其惟名
　神載營魄乎古今解義各不相師論理性
　者譏其小工修鍊者失之粗殊不知此聖
　人之機要也文人不能騁其辭談士不能
　利其辯會當耳授心聽志勵力行然後可
　與釋其義爾
　休休庵曰載營魄至是謂玄德人之靈明
　字之曰心曰神神俗謂之魂神氣曰魄前
　因妄爲勞神而氣衰今知其非息念寢機
　營養神氣契合情冥大道是謂抱一能永
　無失乎專一眞氣而致柔順能無念無欲
　如出胎之嬰兒又當洗滌玄妙見解瑩淨
　無一點瑕疵乃見了事修身齊家治國平
　天下能任無爲之道無作之德者内則心
　情氣順外則民安國治也天門開闔能爲
　雌乎天者心也門者萬法由是而出開闔
　者放收也雌者柔也玄機妙用或收善柔
　和而無剛利之害履踐相應微妙玄通廓
　達無礙而不自矜自伐兀兀然如無所知
　者三才任道而生萬物以德畜養雖然生
　之畜之而不言有其功爲造化之主而不
　恃其尊萬物承恩皆得生長而不作主任
　其自然生長成化是謂大道之得也
　褚伯秀曰載營魄至是謂玄德篇首載字
　諸解難通蓋以前三字爲句抱一屬下文
　與後語下類所以費辭牽合嘗深考其義
　得之郭忠恕佩解集引開元詔語云朕欽
　承聖訓覃思玄宗頃改正道德經十章載
　字爲哉仍屬上句及乎議定衆以爲然遂
　錯綜眞詮因成注解此說明當可去千載
　之惑蓋古本不分章後人誤以失之道哉
　句末字加次章之首傳録又訛爲載耳五
　十三章末非道也哉句法可證(今按玄宗/道德經亦)
　(是作載以載初解杜光庭又以運載解不/曾離章作哉不知郭忠恕集中所出合以)
　(褚氏引用/姑存其說)定觀經云動以營身謂之魂靜
　以鎮形謂之魄魂陽清而升魄陰濁而墜
　陽動陰靜互成造化二氣寄形推連不能
　反歸其根日消月殺葉去樹枯矣聖人教
　使魂魄皆抱于一一者道之所生爲數之
　始爲物之元在人則性初是也魂魄抱一
　不離則動靜兩忘去道不達專守其氣使
　無間斷故能致極乎柔不爲喜怒所動守
　氣不專則强陽得以間之遇觸而發暴逸
　散蕩氣非形有神亦不能自存矣可不慎
　諸如嬰兒言其無知識喜怒純然一團和
　氣而已此是玄門祕密工夫世傳鍊氣調
　息法出於此多流入旁門罕得其正道本
　乎夷恬淡不離日用虚心無爲道自居之
　而學者多存玄妙之見求諸寥廓之表愈
　求愈疏滌除去盡歸其本初道體自全何
　雌之有國以喻身民喻神氣能無以知乎
　古本如此後文以知治國國之賊可證天
　門者萬物萬化出入於斯陽開陰闔以神
　其用聖人密弘此道必以雌靜爲主故燭
　理明而應物不勞以至明白四達能無以
　爲乎古本如此俗行河上本愛民下作無
　爲明白下作無知二字正相反無以爲猶
　云無所爲恐聰明妨道故教令無爲已上
　皆治身事到此當以生物爲心生而不有
　其功爲而不恃其力端居物長不以宰制
　自尊是謂深玄至妙之德非世人所能測
　識也
　牛妙傳曰載營魄抱一能無離乎載者再
　也營者生也魄者月也抱一者月之始生
　也夫魄消謂之月盡魄載營謂之月一蓋
　月之初生始有一點之明月能抱之漸而
　增長以至於圓滿著明也由是觀之月尚
　不能離乎一點之明而常抱之而況於他
　乎此善言從微方成著從一方到萬夫一
　者道也凡天下事物何莫由斯道也孔子
　曰道也者不可須臾離也夫人有道則生
　無道則死曰生曰死在夫能抱一與不能
　抱一之間耳專氣致柔能如嬰兒乎專者
　一也氣者體之充也蓋人生天地間呼吸
　往來而爲命者不過氣而已矣夫所謂嬰
　兒者天理純全人欲未萌及其既長感物
　而動人欲漸起以失其固有之良心遂致
　好惡無節於内聲色知誘於外由是衰相
　自見也人能一其志無暴其氣則其體和
　而柔輕而健其猶嬰而處子也列子曰嬰
　孩也氣專志一和之至也物不傷焉德莫
　加焉此之謂也滌除玄覽能無疵乎滌者
　洗滌除者蠲除玄者道也覽者觀也疵者
　瑕疵謂過失也言爲人之道常洗滌身心
　蠲除外慮覽觀道妙使爲窮理盡性之人
　於天地之間可以無大過矣安有瑕疵之
　稱哉庸常論天心其猶鏡也不滌除不明
　道猶影也不觀覽不見是以道學君子常
　加存養省察之功使無少有間斷則明德
　常明不復爲嗜欲所昏如人之一日沐浴
　而日日沐浴又無日而不沐浴使其䟽瀹
　澡雪之功無少間斷則身常潔清而不復
　爲舊染之污則鑑明塵淨心照道明此則
　滌除玄覽之說矣愛民治國能無爲乎夫
　民爲邦本本固邦寧故治國者必先於愛
　民愛民之道在乎無爲也無爲者不撓也
　如昔者唐太宗嘗謂侍臣曰君依於國國
　依於民刻民以奉君猶割肉以充腹腹飽
　而身斃君富而國亡故人君之患不自外
　來常於中出於是輕徭薄賦選用良吏自
　是之後海内昇平人民衣食有餘外户不
　閉行旅野宿此非愛民治國無爲不撓之
　說乎天門開闔能無雌乎天門者口也蓋
　口爲一身之門户人頭圓象天故以口爲
　天門也開闔者謂呼吸也雌者雌雄也夫
　開闔呼吸雌雄謂陰陽也陰陽者動靜也
　易曰一動一靜互爲其根一陰一陽是之
　謂道能繼之者善也此蓋言人孰能有呼
　而無吸耶有靜而無動耶故曰天門開闔
　能無雌乎也眞定經云夫動二以爲陰靜
　一以爲陽陽一則有變陰一則守常知常
　悟明抱一契靈坎離交固變化自然此論
　陰陽不偏枯動靜等對故云天門開闔能
　無雌乎明白四達能無知乎明者聰察也
　白者明敏也達謂通也夫聰察明敏之人
　其能四通而八達不出户可以知天下不
　窺牖可以見天道其孰謂之無知乎夫知
　者謂能察四方咨四岳知四民也非明白
　四達之君不能知之矣如堯之闢四門明
　四目達四聰是也夫君天下者以四方之
　耳爲耳而不私其耳故能通天下之志盡
　天下之情以四方之目爲目而不私其目
　則天下之明皆我之明也是以明無不鑒
　聰無不聞其孰謂之無知乎此明白四達
　之義也生之畜之生而不有生者謂生成
　也畜者謂長養也不有者謂不自有其功
　也且如天地也天地生成萬物而萬物未
　嘗以爲天下之功如聖人也聖人仁育天
　下而天下未嘗以爲聖人之惠非天地無
　功聖人無惠也蓋功深而形不露惠博而
　體不顯是以蒙其功而不知其功受其惠
　而不感其惠於此見天地聖人之大矣向
　使天地聖人自矜以爲功則非所謂生而
　不有也經曰天地不仁又曰聖人不仁此
　皆生而不有之說也爲而不恃至是謂玄
　德夫聖人者爲人中之尊然其未嘗矜以
　自恃蓋聖人制世御俗獨化於陶鈞之上
　不牽乎卑辭之語不奪乎衆多之口故爲
　而不恃長而不宰也然聖人未嘗自尊而
　未嘗不遵聖人之德愈大愈小愈高愈下
　愈明愈晦此其所以爲聖人也故云玄德
　易曰謙謙君子卑以自牧也非斯之謂乎
　楊智仁曰載營魄至是謂玄德營魄者魂
　魄也當愛養之喜怒亡魂驚悸傷魄安靖
　則壽命延長人身如船筏屋宇能包載其
　魂以營守其魄使之歸一不可須臾離也
　出爲行布爲德專而無二之謂也使一炁
　柔和抱純素而守之其性如赤子之慕慈
　母若嬰兒之未孩滌除心垢不染一塵善
　惡俱泯心意雙亡藏其器而待其時愛民
　治國喻一身也治身者愛炁即身全治國
　者愛民則國安其人之自性輝輝朗朗純
　清絶點内則明徹外則如愚天者本性也
　門者收放之謂也明白四達者天之明無
　非日月輝光人之明一性湛然雖然恁麽
　亦有無知暗昩者易曰闔户謂之坤闢户
　謂之乾一闔一闢謂之變往來不窮謂之
　通生畜之說生陰陽而畜至精向無中生
　有爲而不自恃長而不宰是謂玄德之妙
　也中庸曰君子尊德性而道問學致廣大
　而盡精微極高明而道中庸温故而知新
　敦厚以崇禮是故居上不驕爲下不倍國
　有道其言足以興國無道其默足以容詩
　云既明且哲以保其身其此之謂歟
　喻清中曰載營魄至是謂玄德鬳齋林氏
　曰營魂也神也魄精也氣也此三字老子
　之深意載猶卓載物也安一載字在上而
　置營魄二字於下如謎語然魄以載營則
　爲衆人營以載魄則爲聖人合而言之則
　營魄爲一離而言之則營魄爲二抱者合
　也人能常合而一之則眞精不散不然則
　一者離矣故老子痛下鉗椎而曰能無離
　乎如說戒曰能持否之例是也惟大人不
　失赤子之心赤子之心良知良能其氣靜
　而專又能柔順以致之謂無暴其氣也是
　能合而一之矣滌除邪妄觀覽玄冥豈無
　瑕疵之可指治國愛民必如文帝躬修玄
　默是蓋傳黄老之清靜外此則皆有作爲
　之勞天門開闔乃精氣出入之關純陽用
　事雌陰也能無雌乎者慮陰氣以乘之耳
　明白四達固無所不通矣不在乎察察以
　爲知也毓之養之生機流動而不有其功
　事卒能應而不恃其長道心常爲一身之
　主而無宰制羣動之勞是謂之玄妙之德
　此章是修心養性工夫中有治國愛民之
　方老子勉時君以無爲自然之治故發爲
　能無乎之語皆警省之言也三代而下惟
　文帝知之說天門者北極紫宫之門也天
　有北極星在紫宫之内宫内又有五帝迭
　相休王故門有開闔開則爲泰闔則爲否
　故春時青帝門開餘皆闔四時之例如此
　或是一說今並存之
　胥六虚曰載營魄抱一能無離乎人之形
　備載魂魄猶卓之載物經曰營魄不曰魂
　魄者蓋魂主動動者能營連一切故曰營
　魄也内觀經曰動以營身謂之魂靜以鎮
　形謂之魄抱一能無離乎者非别有箇一
　可抱使之不離也言其魂魄二義不一者
　魂則變遊無定魄則固凝不化故教之抱
　持爲一則魂魄無偏間之失若然者其動
　也一其靜也一無所往而非一何離之有
　哉專氣致柔能如嬰兒乎夫精專氣浩極
　致柔和如嬰兒乎者嬰兒終日不知不識
　淳全樸全氣專志一骨弱筋柔而握固也
　滌除玄覽能無疵乎滌謂洗滌其嗜慾之
　心除謂去其好惡之情玄天也覽照也嗜
　好既亡天光自發照覽眞源能使無一點
　之疵則善矣疵病也如或去之有一點不
　淨乃世世生生沉迷之病根矣已上三節
　語進志於道者之要已次論國君愛民治
　國之道也愛民治國能無爲乎愛民治國
　事分二義一以無爲言者蓋愛民以無爲
　則民安治國以無爲則國寧夫無爲者非
　拱默端坐也謂因民之所利而利之其愛
　博因國之當治而治之其治大此能無爲
　也通玄經曰夫無爲者不先物爲也又曰
　因即大作即細如欲以小惠爲愛民以嚴
　峻刑法爲治國其細也夫天門開闔能無
　雌乎天門者天下之大本吉凶治亂之所
　從出造化自然之門户也夫道有通塞時
　有否泰此造化自然之理猶門户之闢闔
　不可得而度也知者居雌靜以俟之則無
　不善否則作雄作倡多見其殆矣明白四
　達能無知乎人君聰明博識無所不通明
　白四達也能韜晦其知而委賢受能端拱
　垂裳國治而心不勞壽長而天下泰生之
　畜之至長而不宰人君牧民任其自生自
　養安於無事故曰生之畜之也雖寬之宥
　之由其生養亦不以爲有其恩上下相忘
　民受其賜故曰生而不有凡所施爲無非
　澤利天下及其功成事遂不以爲己有故
　曰爲而不恃君者兆民之長也居民之長
　而宰制之令不施民知有其君而已矣優
　哉游哉故曰長而不宰是謂玄德玄天也
　君脩若此是之謂與天同德也
　柴元皋曰載營魄身載魄即車載物也魄
　識好營擾謹載之常防覆身抱一能無離
　心不二用則谷神活專氣致柔能嬰兒氣
　不從鼻散則胎息全滌除玄覽能無疵神
　不從眼漏則慧志圓愛民治國能無爲主
　宰不爲形體役則筋骨强天門開闔能無
　雌闔闢無間斷則不離母明白四達能無
　知精氣不爲聰漏則心識淵生之畜之善
　於保養生而不有至是謂玄德常存其體
　以制其用則不矜而魄安矣故養成聖德
　蘇敬靜曰載營魄至是謂玄德此章老子
　本意只在生而不有爲而不恃長而不宰
　着意却以載營魄抱一爲題營舍也魄氣
　也魂神也載猶卓之載物營猶舍之居人
　魄雖爲魂之營舍然魂所欲行則魄無不
　從猶載之以車而行也此爲魂魄合一魂
　魄二者當合而爲一不當離而爲二離而
　爲二則有魂無魄有魄無魂人非其人而
　死矣老子遂設譬言魂魄抱一五事嬰兒
　純一柔善其氣專其柔致致極也故能使
　魂魄合而不離此純固也滌瑕除垢覽觀
　玄冥則多索疵求若滌除玄覽而不索疵
　求則能使魂魄合一而不離此無心也愛
　民治國而能以無爲而爲則清靜自然自
　能使魂魄合而不離此清淨也天門開闔
　天理所從出也雌雄交感陰陽相配有其
　理而無其心則魂魄合一而不離此無欲
　也明白四達而能若無知無識則藏明於
　晦自能使魂魄合一而不離此藏明也大
　抵純固無心清淨無欲藏明則魂魄二者
　自能抱一魂魄抱一爲生生之源天道以
　生養萬物爲心而尤以人爲心生之畜之
　者天道也而魂魄相離則不能生老氏以
　五事教人而天地生物之仁爲無窮然天
　道生而不有何嘗自有其生之之功爲而
　不恃何嘗自恃其爲之之功雖爲萬物之
　長而無主宰之心是謂玄妙之德以魂魄
　抱一爲生生之本而以不有不恃不宰爲
　無容心生養之恩天與聖人一而已矣
　本一庵居士曰載營魄至是謂玄德魂魄
　之義先儒辯之詳矣愚按記禮祭義孔子
　曰魄者鬼之盛也鄭氏注曰耳目之精明
　爲魄此語最爲簡功朱氏謂營與熒同爲
　精明光烱之意是營魄者形體之神靈也
　夫人形生神發耳目鼻口之精明皆本於
　一性釋氏所謂元依一精明分成六和合
　者是也惟其爲物所引流蕩忘返是以形
　弊於外識亂於内忽焉而死魂升魄降不
　可復合欲其死而不忘難矣故知道者收
　視返聽迴光返照以復一性之源載者安
　住而不馳之謂抱者保合而不失之謂一
　則性也釋氏所謂返流全一六用不行明
　不循根寄根明發者是也寄根明發載營
　魄也返流全一抱一不離也此復性踐形
　之要道非眞修鍊形神長生乆視而已專
　不雜也致至也嬰兒無知思之誘以動其
　氣故其氣也專無物我之競以傷其柔故
　其柔也至人之持氣尚柔者能勉於蹔而
　不能常必如嬰兒然後爲至也此二者皆
　反之於有生之初惟滌除玄覽乃神聖之
　極功蓋滌除塵垢固眞見所自出外物有
　一塵之不盡則明睿有一毫之未了惟滌
　除之至使吾心目朗然則洞視萬物淨者
　固淨穢者亦淨無所揀擇不見瑕疵是爲
　至也治身既至於是推而治世應物愛民
　治國其常也天門開闔其變也易所謂一
　闔一闢謂之變是也爲雌者和而不倡後
　而不先之義其處常也無有爲之迹其臨
　變也無先物之心蓋無將無迎安乎自然
　而已明白四達而能無知則所謂聰明睿
　智守之以愚也生之畜之者德也生而不
　有爲而不恃長而不宰是德之而無德之
　之心乃德之玄也老子此章身治國之
　道備矣
　拾遺陸曰載由天也發語之端也
　石潭曰載營魄抱一能無離營古註以爲
　魂蓋魂即月之明也魄即月之魄也月受
　日光以爲明魄必載魂則生而不死抱一
　者魄與魂合爲一未嘗離也專氣致柔能
　嬰兒人賦形氣以生陽氣既盛不能自制
　未免流蕩而失其眞惟能專守其氣而使
　之柔如嬰兒之雖䘒而未嘗知牝牡之合
　則善矣即下文含德之厚比於赤子之意
　滌除玄覽能無疵古說謂心覽於萬事易
　於感物而動故必滌除外欲而無一毫疵
　病可也愛民治國能無爲古注謂治身者
　愛氣則身全治民者愛民則國安含此兩
　意能無爲者以治身言則上章用之不勤
　也以治民言則所謂無爲而治也但河上
　公本作無知却與下段同意當以無爲爲
　是天門開闔能無雌程泰之謂莊子指宇
　宙萬物生死有無出入之地以爲天門雌
　者安靜柔弱能爲雌者言陰陽闔闢雖有
　生物之功而未嘗自以爲能生物也即生
　而不有之意明白四達能無知明白四達
　而能無知蓋此心雖無所不知而未嘗求
　其知所謂不思而得不慮而知也生之畜
　之生而不有爲而不恃長而不宰是謂玄
　德上文載營魄專氣致柔滌除玄覽專以
　治身言愛民治國天門開闔明白四達則
　兼以及物言此乃總下三句而言生之畜
　之萬物各得其所而不知所以然而然是
　謂玄德也即百姓不知帝力之意




道德眞經集義卷之十六





道德眞經集義卷之十七讃六
　　　　(凝遠大師常德路玄妙觀/提點觀事劉惟永編集)
　　　　(前朝奉大夫太府寺簿兼/樞密院編修丁易東校正)
　　三十輻章
　考異(河上公作無用章趙實/庵作隱顯玄彰義章也)
　唐明皇疏前章明養神愛氣不雜故無疵
　此章明利有用無相資而功立故乾坤爲
　大易之韜轅厢成用無之質標器室以爲
　喻存利用之結成爾
　杜光庭曰愛氣養神則尚乎清靜用無利
　有則在彼相資資取也車器室三者皆假
　其有而取其無以爲用也車以運載器以
　盛受室以居止心資外有而用中無故能
　成有用之功爾乾坤爲大易之藴者易繫
　辭也明易之所立本乎乾坤乾坤不存則
　易道無由起故云乾坤是易道藴積之根
　源與易爲川府奥藏也故下文云乾坤成
　列而易立乎其中矣乾坤毁則無以見易
　也亦猶輪轂轅厢爲車之質轅厢毁則無
　以見車將明利用之因故舉三物之喻理
　國者民存則有國民散則國危理身者神
　存則有生神逝則身滅利用之道實相資
　也
　張沖應曰無者虚也炁非虚則不能運用
　而化爲神故曰無用
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　河上公曰三十輻共一轂古者卓三十輻
　法月數也共一轂者轂中有孔故衆輻共
　凑之治身者當除情去欲使五臟空虚神
　乃歸之也治國者寡能總衆弱共使强當
　其無有車之用無謂空虚轂中空虚車得
　去行轝中空虚人能載其上也埏埴以爲
　器埏和也埴土也和土以爲飲食之器當
　其無有器之用器中空虚故得有所盛受
　鑿户牖以爲室謂作屋室當其無有室之
　用言户牖空虚人得以出入觀視室中空
　虚人得以居處是其用故有之以爲利利
　物也利於形用器中有物室中有人恐其
　屋破壞腹中有神畏形之消亡也無之以
　爲用言虚空者乃可用盛受萬物故曰虚
　無能制有形道者空也
　王輔嗣曰三十輻至卓之用轂所以能統
　三十輻者無也以其無能受物之故故能
　以實統衆也埏埴以爲器至無之以爲用
　木埴壁所以成三者而皆以無爲用也言
　無者有之所以爲利皆賴無以爲用也
　唐明皇曰三十輻至車之用此有無功用
　相資而立三十輻者明造車共一轂因言
　少總衆夫轅厢之有共則成車車中空無
　乃可連用若無轅厢之有亦無所用之車
　車中若不空無則轅厢之有皆爲棄物矣
　疏輻三十貫於一轂明少者多之所宗也
　當其空無方有車之運用明無者有之所
　利也夫道者何至無至一者也故能動植
　衆類磅礴羣材適使萬殊區分成之者一
　象也衆竅互作鼓之者一響則原天下之
　動用本天下之生成未始離於至無至一
　者也且就車而論則轅厢有質卓中空無
　也車中空無乃可運用若無轅厢之有則
　空無之運用息矣車中若不空無則轅厢
　之數皆爲棄物矣故乾坤成而易功著萬
　化流通而道用彰是以借麤喻之用無明
　至無之利有埏埴以爲器當其無有器之
　用埏和也埴土也陶匠和土爲瓦𦈢之器
　也疏埏和也埴黏土也注云陶匠者尚書
　云範土曰陶此云陶匠範和黏土燒成瓦
　器亦取其中空虚以用盛受物也鑿户牖
　至有室之用古者陶穴以爲室宇亦開户
　牖故云鑿爾疏鑿穿也門傍窗謂之牖古
　者穴居故詩云陶復陶穴謂穿鑿穴中之
　土以復覆其上故云鑿爾後代聖人易之
　以宫室取其室中空虚所以人得居處莊
　子曰室無空則婦姑勃蹊謂爭路也爾雅
　宫之之室故有之以爲利無之以爲用有
　體利無以無爲利無體用有以有爲用且
　形而上者曰道形而下者曰器將明至道
　之用約形質以彰故借麤有之利無以明
　妙無之用有爾疏有之所利利於用用必
　資無故有以無爲利也無之所用用於體
　體必資有故無以有爲用也形而上者曰
　道形而下者曰器者易繫辭文也疏自無
　則稱道涉有則稱器欲明道用必約形器
　以彰雖借喻於三翻終用無於一致爾
　杜光庭曰三十輻至車之用轂總衆輻以
　成輪車總衆材以成用其所用者用車之
　中空無之所爾向無輪轂不得成車今得
　成車又虚中而運載以喻人君内資輔相
　之謀外委諸侯之助乃能有國如三十輻
　之凑一轂也既有國矣能虚心體道則天
　下化成如車中之空也人之身也外資百
　體之設内仗五氣之和如輻之凑而成於
　人既爲身矣能虚心體道則元和潜運而
　致長生矣此明有無利用互得相資也道
　之眞一無色無聲衆類羣材資之以立動
　者五靈毛羽鱗甲羽蟲之屬也植者草木
　之屬也類者狀也材者質也動植材類億
　萬不同是萬殊也物雖萬殊而長養生成
　者道也道唯一象爾經曰恍惚中有象即
　此眞精淳一生化萬殊之物可謂少者多
　之所宗也衆竅者莊子齊物篇南郭子綦
　謂子游曰夫大塊噫氣其名爲風是唯無
　作作則萬竅怒號大木百圍之竅穴似鼻
　似口似耳似枅激者謞者叱者吸者叫者
　譹者冷風則小和飄風則大和然則衆竅
　之聲大小萬殊所鼓之者一風而已矣觀
　天下之動用者易繫曰聖人有以見天下
　之動者言聖人有其微妙以見天下萬物
　動用明天下萬物生成皆禀於淳一微妙
　之道故云未始離於至無至一者也此覆
　釋乾坤成而易立乎其中喻轅厢之有以
　成車中之空無也萬化流通皆禀道用若
　無萬化道用不彰亦猶轅厢爲車之用乾
　坤爲易之藴也車者常器人所見焉假此
　爲喻以喻妙道故云麤喻也埏埴以爲器
　當其無有器之用和土爲器亦彰因有而
　用無凡曰器用其形萬殊大小不同方圓
　各異或巧或拙或賤或珍而其所用皆用
　器中空無之處爾範土曰陶者尚書之詞
　也舜側微之時耕於歷山陶於河濱是也
　列仙傳云陶公與弟子師門皆古之陶者
　善化五色之火而昇天矣鑿户牖至有室
　之用未有居室陶其土而復之陶其壤而
　穴之父子夫婦居謂之家未有寢廟亦未
　有家室也復者復於地上鑿地曰穴皆如
　陶焉陶者今之瓦窑也易繫曰上古穴居
　而野處後代聖人易之以宫室蓋取諸大
　壯以制造宫室大壯於穴居野處之時故
　云大壯易言上古者言未造宫宇之前止
　是夏巢冬穴故制室宇以代之非是後物
　以替前物故云上古乃在伏羲黄帝之間
　也莊子盜跖謂夫子上古之人夏栖木上
　冬拾橡栗是也巢穴之中取其空而可居
　今宫室所制亦取其中空而居之故云當
　其無有室之用婦姑勃蹊者蹊路徑也勃
　戾怒也莊子外物篇所云言室中不空蹊
　路湫隘則婦姑爭路而行婦合順於姑以
　爲孝敬今乃爭路忿怒是室中隘狹無所
　往來以容其私則反戾而闘爭也此謂室
　隘狹不空則婦姑爭路心壅蔽不虚則嗜
　欲交侵爾雅曰宫謂之室室謂之宫大小
　異制也今則禮有降殺聖人所居爲宫通
　衆所居爲家宅屋宇堂室等也論語皇偘
　疏云堂之内隔爲内外分爲房室故孔子
　弟子有升堂者有入室者則堂爲通稱室
　在堂内復爲分别矣故有之以爲利無之
　以爲用夫道之無也資有以彰其功無此
　有則道功不彰矣物之有也資道以禀其
　質無此道則物不生矣物非道不能生成
　道非物不顯功用亦猶卓器室三者皆取
　其因無以利有因有以用無也形而上者
　道之本清虚無爲處乎上也形而下者道
　之用禀質流形處乎下也顯道之用以形
　於物物禀有質故謂之器器者有形之類
　也聖人法道之用制以爲器畫卦觀象制
　以文字刳木爲舟剡木爲檝斷木爲杵掘
　地爲臼弦木爲弧剡木爲矢制爲宫室結
　爲網罟服牛乘馬負重致遠鑄金爲兵揭
　竿爲旗斲木爲耜揉木爲耒一事以上以
　利天下此皆分道之用以爲器物爾皆易
　繫所稱此乃道是無體之名形是有質之
　用凡萬物從無而生衆形由道而立先道
　而後形道在形之上形在道之下故自形
　而上謂之道自形而下謂之器形雖處道
　器兩畔之際形在器上不在道也既有形
　質可爲器用故云形而下者謂之器夫道
　者無也形者有也有故有極無故長存世
　人修道當外固其形以寳其有内存其神
　以宗其無漸契妙無然合於道可以長生
　爾至一至無道也有象有形器也約器明
　道復借喻於車器室等謂三翻也其用於
　無皆一揆耳聖人之理天下也懸賞罰制
　法度垂教令明上下此皆有也若其端默
　爲政沖靜率人不言兹化萬物自理雖有
　賞罰之利制度之設教令之行上下之别
　而不用之亦可謂假其有而用其無也斯
　至理也修身之道因經而悟理因悟而忘
　言了達妙門不執言教亦此義歟
　宋道君曰三十輻至有室之用有無一致
　利用出入是謂至神有無異相在有爲體
　在無爲用陰陽之連萬物之理也車之用
　在運器之用在盛室之用在虚妙用出於
　至無變化藏於不累如鑑無象因物顯照
　至人用心每解乎此故有之以爲利無之
　以爲用有則實無則虚實故能具貌象聲
　色而有質虚故能連量酬酢而不窮天地
　之間道以器顯故無不廢有器以道妙故
　有必歸無木撓而水潤火燁而金堅土均
　而布稼穡出焉此有也而人賴之以爲利
　天之所以連地之所以處四時之所以行
　百物之所以昌孰尸之者此無也而世莫
　觀其迹故有用不匱有無之相生老氏於
　此三者推而明之
　王介甫曰三十輻共一轂至無之以爲用
　道有本末本者萬物之所生也末者萬物
　之所以成也本者出之自然不假乎人之
　力而萬物之所生也末者涉乎形器故待
　人力而後萬物以成也夫其不假人之力
　而萬物以生則是人可以無言也無爲也
　至乎有待乎人力而萬物以成則是聖人
　之所以不能無言也無爲也故昔之聖人
　之在上而萬物爲己任者必四術焉禮樂
　刑政是也所以成萬物者也故聖人惟務
　修其成萬物者不言其生萬物者蓋生尸
　之自然非人力之所得與矣老子者獨不
　然以爲涉乎形器者皆不足言也不足爲
　也故大抵去禮樂刑政而惟道之稱焉是
　不察於理而務高之過也夫道之自然者
　又何預乎惟其涉形器是以必待於人之
　言也人之爲也其書曰三十輻共一轂當
　其無有車之用夫轂輻之用故在於車之
　無用然工之斲削未嘗及於無者蓋無出
　於自然人之力可以無與也今之治車者
　知治其轂輻而未嘗及於無也然而車以
　成者蓋轂輻具則亦必爲用矣如其知無
　之爲用而不治轂輻固已疏矣今知無之
　爲車用無之爲天下用然不知所以爲用
　也故無之所以爲車用者以其有轂輻也
　無之所以爲天下者以有禮樂刑政也如
　其廢轂輻於車廢禮樂刑政於天下而坐
　求無之爲用也則近於愚矣
　蘇潁濱曰三十輻共一轂至無之以爲用
　竭智盡物以爲器而器之用常在無有中
　非有則無無以致其用非無則有有以施
　其利是以聖人常無以觀其妙常有以觀
　其徼知兩者之爲一而不可分則至矣
　吕吉甫曰三十輻共一轂至無之以爲用
　三十輻共一轂當其無有車之用車吾所
　乘也埏填以爲器當其無有器之用器吾
　所用也鑿户牖以爲室當其無有室之用
　室吾所居也乘則觀乎車用則觀乎器居
　則觀乎室其用未嘗不在於無其則不遠
　矣至於身則不知吾之所以用者何邪故
　有之以爲利無之以爲用有有之以爲用
　無無之以爲利則所謂利者亦廢而不用
　矣有無之爲用而無有之以爲利則所謂
　用者亦害而不利矣是故聖人入而未嘗
　有物也所以爲無之之用出而未嘗無物
　也所以爲有之之利故曰精義入神以致
　用也利用安身以崇德也
　陸農師曰三十輻共一轂至無之以爲用
　有無相用不可以一偏故無無則不足以
　用有無有則不足以見無以有爲利則或
　至於止以無爲用則用常至於無窮
　王元澤曰三十輻共一轂至無之以爲用
　凡此三物或運轉或貯盛或居處而皆以
　無有爲用無非有對因有有無於無之中
　復有妙有不窮之用妙有之功若大有物
　之有具存形質非能應於不窮者也故因
　爲利利陰屬也雖然此有無之論耳極而
　言之則無不離有有亦眞無非有非無乃
　眞妙有也
　劉仲平曰三十輻共一轂至無之以爲用
　有之以爲利無之以爲用聖人之於天下
　也亦然觀其所有之利然後可以知其所
　無之用
　劉巨濟曰三十輻共一轂至無之以爲用
　轂利轉輻直指相與爲輪者也三十輻以
　象月埏和也埴摶也陶人和土摶器而後
　火之車器室皆以有爲利者也而車之利
　有無室之利有大惟器之利有雖寡且少
　然而非假有則不成蓋凡利有者無多寡
　無小大無不出於有故也三十輻共一轂
　特爲輪而已其利多如此而蓋軫輈尚不
　在焉故周官曰一器而二聚者車爲多古
　者穴土爲居鑿户以出入鑿牖以通爲君
　臣父子宗廟朝廷寢處之制皆以隱於成
　則利有亦大矣故易曰後世聖人易之以
　棟宇蓋取諸大壯器則瓦缻甑之類是也
　而又其間寡有所尚數有所滋圓有規方
　有矩曲有鉤直有繩莫非利有也而其用
　則主空無而已老氏歷陳是言者以明無
　雖假有以彰其用不可去無以獨利故有
　之體壞而無之性存利用之爲言合則一
　離則二蓋用有利有不利而以利用爲善
　此合則一也車之利在輪器之利在埏埴
　室之用在户牖而其用皆在於空無此離
　則二也孟子曰故者以利爲本禹之行水
　也行其所無事而已無之爲用於斯見矣
　前章言玄德而玄德相於無故次之以三
　十輻共一轂
　劉驥曰三十輻共一轂至無之以爲用扁
　鵲言人身中有五臟眞氣之所會五臟各
　有六氣故有五六三十之會原猶車之三
　十輻也流轉不息通於一樞猶三十輻之
　共一轂也聖人知變化之樞機假有爲之
　形體以身爲爐三宫爲鼎造化於虚無恍
　惚之中如所乘之車所用之器所居之室
　在有爲體在無爲用故有之以爲利無之
　以爲用世之昩者唯聞捨身之道未達即
　身之妙此老氏所以引車器室而詳喻之
　也是猶乾坤成列而易立乎其中乾坤毁
　則無以見易形體毁則無以保神所以貴
　乎形神俱妙也聖人假有爲之體鍊無爲
　之神自有入無以假就眞爾豈直以形色
　名聲爲足以得彼之情哉故次之以五色
　也
　趙實庵曰初示無用爲用祖三○一申乾
　坤往復三十輻共一轂當其無有車之用
　道以虚而爲用未見用之功因實而方顯
　物以實而爲體未見虚之之利取虚以爲
　容一體一用互相發明一有一無方能顯
　著大率無用之用道理昭然無功之功道
　妙莫測乃知實不爲用虚則理通假三物
　以露機試二端而窺測一者丹准月法進
　退三十日而剥復自然矣一爲轂一雖有
　而不用三十爲輻一月之數咸周此則以
　虚運有非轂則輻無所安猶之以道御時
　非日則月不生體陰虚待實借晦朔以成
　明陽實函虚養蟾蜍而孕魄此修丹者取
　乾坤往復明有無之利然爾故道本無象
　而丹生自然引轂輻彰五六之宗陳有無
　爲利用之本是知道者虚而應萬物之用
　實則礙而不通故明無之以爲利有之以
　爲用輻與轂車之成體也輻之用在轂虚
　以運物若使轂實輻孰安焉又云車上屋
　也當其無者謂轂之虚處也以輻實空卓
　斯用矣至于運載不已則車之利始存焉
　是以有者爲利無者爲用二指以埏埴埏
　埴以爲器當其無有器之用埏埴者埏和
　土埴黏土爲器也今瓶盎之類是也取其
　虚中以爲用可用則器之利也天地以虚
　無而生萬物大道以虚無而函天地人以
　虚心而應萬有埏埴以虚中而受諸物則
　知埏埴爲有之利虚中爲無之用前舉轂
　輻之義已明再申埏埴而曉蓋有無體用
　全道之功其義淵微未易通矣此實性與
　天道者也故又舉之以次户牖三指以户
　牖鑿户牖以爲室堂其無有室之用障所
　以礙明虚故能容物凡以取其虚中爲用
　也半門爲户交木爲牖户以開閉爲功牖
　以竇明爲用户牖不鑿堂室奚存去礙者
　以爲虚室取虚處以爲起居故户牖爲利
　室爲用蓋户牖有可室之用因之然後能
　成然非止此三者取虚爲用物物亦然谷
　以虚故應管籥以虚故聲器皿以虚故容
　舟船以空故載太上指此三者餘可例之
　後明有無之用故有之以爲利無之以爲
　用以器顯道道即明於器中以無爲用用
　即非於實處然器不可毁毁器則用不可
　明託物顯言非物則言無所寄是以車虚
　成運載之功取乾健能生萬物者如之埏
　埴有虚中之用取坤虚而受萬物者如之
　户牖有堂室之用比心虚而供萬事之求
　者如之則知無自有成道因器顯孰謂虚
　無無用不知終日之用在無止謂形迹爲
　眞不知形迹之用爲蔽莊子曰空虚不毁
　萬物爲實利用雙明繫辭曰乾坤毁則無
　以見易虚實通照然後知樞始得其環中
　以應無窮者也
　邵若愚曰三十輻共一轂至無之以爲用
　老子以車器室明物理有無利用藉有之
　以爲利便於無之中乃見妙有不窮之用
　且如車今之十八古之三十輻共凑一轂
　爲輪藉輪爲有形之利當其無中妙有在
　於運轉故知無者爲車之用也埏埴摶以
　爲器藉器爲有形之利當其無中妙用在
　於盛貯乃知無者爲器之用也古之穴土
　爲居鑿户而出入爲牖以視外然後君臣
　父子宗廟寢筵之制以爲室藉室爲有形
　之利當其無中妙有在於居處乃知無者
　爲室之用也故見有之以爲利便無之以
　爲妙用是以藉幻身爲利以無心之心爲
　用使學人體無理有無而道之利用
　王志然曰三十輻共一轂至無之以爲用
　夫人之有生寓形宇内日用之急務有身
　之所欲斷不可無者有三曰卓馬曰器具
　曰室居有之以爲利無之以爲用利用稍
　不得其所安反爲有身之大患也决矣人
　不能知之者必先揣己之合宜然後從事
　之可否且車之爲用上自天子下至庶人
　盍各有分天子之卓必曰萬乘諸侯曰千
　乘卿大夫曰百乘而庶人不過疋馬單車
　而已少則不爲不多多則必出乎僣更加
　飾之雕鞍綉勒而不謂之詭譎亂常而何
　所以古人尚其質樸乘騎步趨亦必有禮
　故夫子步亦步夫子趨亦趨君子終日行
　不離輜重者是也或秣馬脂車似亦嫌其
　過分馳騁失吾聖人執古御今純素之道
　至有出爲畋獵携輪折軸終焉不及之繆
　豈其宜哉若夫埏埴者則範坯黏土陶器
　之屬是已古人適得則用用已弃之初無
　愛吝終無厭弃之私民用飲食亦足自樂
　豈知器具所以美惡如何哉近古以降所
　尚特異貴富逸豫世無與匹猶晞不貴難
　得之貨以資口體之適曾莫之知至有自
　盈傾覆之禍無他焉所失者衽席之上飲
　食之間戒之失漸矣經曰鑿户牖以爲室
　以此則上古巢居穴處之謂初避寒暑庇
　風雨而已而帝堯土階三尺茅茨不剪民
　則安其居樂其俗天下大治焉五霸與古
　相去幾何則其雕梁峻宇棟宇橈雲猶狹
　其所居耻其未盛土木之功赭堊之色無
　遺巧焉五府爲之虚恬不自覺良由不能
　以身觀身以家觀家以鄉觀鄉以國觀國
　以天下觀天下不鞭其後之過歟於戲人
　皆知有用之用而莫知無用之用有之與
　無虚實相假虚則莫睹其跡跡則因有而
　有之以無爲論豈知夫跡之所以跡哉故
　老子推此三者以明有無利用之極致車
　則善載器則善盛室則善藏設爲形器無
　非有也失之於無則不能爲用失之於有
　則不能爲利所以無之與有利之與用雖
　古大聖人亦取法焉學者不可自蔽者也
　程泰之曰三十輻共一轂至無之以爲用
　運藏者車之功用也輻轂皆具然後可以
　運載則車無輻轂其功用遂無託以自見
　也然而審求其理則夫碾地發軵者常在
　體質皆無之外則是車之功用常屬乎無
　而不屬乎有矣器之可盛也室之可居也
　用不著乎有而皆出於無其理一也故老
　氏借而言之以見無之可貴蓋如此也是
　故造車者必先營致輻轂以爲之資而期
　其功用在輻轂皆無之地也其曰有之者
　求以致之也其曰無之者則求以去之也
　此意蓋喻道學益損而寄其理於體質虚
　實之間而已也論世之疑老者爲其徒乎
　無具决不可以治也不知老氏之無蓋欲
　超乎有以用有而非表裏初終一皆空空
　也(詳在/意總)臨川王氏之語曰治車者知治其
　輻轂而未嘗及無也然輻轂具而無必爲
　用矣如其廢輻轂於車廢禮樂刑政於天
　下而求其無之爲用則亦近乎愚矣此誤
　認老意也老氏之論欲致禮法以爲利而
　超禮法以致用其謂有之無之猶曰益之
　損之也益之者求以致其所未有也損之
　者求以化其所已有也此其推車理而致
　之人事者也方其求有此有即是積信善
　以充諸己而使之實且大者是也及其求
　無此有即是取其充實者而損之期其迹
　泯而用存也有之無之云者夫人致力之
　地也而王氏之論遂即有無而命其成則
　是老子不知無輪之車不可推挽也蓋老
　語離隱難曉雖王氏最嗜其書而猶不免
　徇言失意也西晋之禍正出此耳彼信老
　氏矯語而蕩蔑禮法以自附於絶仁棄義
　之域聞老氏之貴無爲也遂欲不設輻轂
　而冀車之自行也抑不知矯語之中常存
　正道無爲之中更有無不爲者在焉特將
　出輻轂以用其無而未嘗舍輻轂而不資
　其有也老教之效於治也自漢始也曹參
　之相孝思文帝之紹高帝以清靜而致寧
　一以元默而致醇厚則雖未能化有爲無
　而亦可謂能超形器以集虚者矣而其清
　靜元默又非付天下於不爲也高帝之創
　垂在焉蕭何之制作在焉則輻轂之所從
　具者固已有素故曹參文帝得資其利以
　爲已用欲靜則可靜欲默則可默也若元
　無高帝之法蕭何之規而一切付之不屑
　則西晋已
　黄茂材曰三十輻至無之以爲用有有中
　之有有無中之有無中之有其用無窮有
　中之有其利甚博輻轂以爲車埏埴以爲
　器户牖以爲室此則有中之有民之賴其
　利也博矣雖無車而有車之用雖無器而
　有器之用雖無室而有室之用此則無中
　之有至人達士資其用也無窮今參同契
　黄庭經多載是說蓋有所由來矣
　詹秋圃曰古十輻共一轂至無之以爲用
　無用章無用中有實用存也凡造車以三
　十輻而循環共凑於一轂雖當古初無車
　之始固已有車載之用爲不可廢凡埏埴
　坯陶以爲器雖當無器之始亦固已有器
　皿之用爲不可闕又鑿門户窗牖以爲室
　亦當無室之初已有室處之用尤不可無
　庇覆以安居此三者利用土木之工各有
　實用存焉自無而有無非因利而利無之
　以爲用也
　張沖應曰三十輻共一轂至無之以爲用
　天有六氣地有五行六氣陰陽風雨晦明
　也五行水木火土金也天地始分水爲之
　先人始成形水爲之本水主腎爲命元其
　地數六而生木木主肝爲魂其地數八而
　生火火主心爲神室其地數二而生土土
　主脾爲意其地數十而生金金主肺爲魄
　其地數四而復生水五行在地相生之數
　凡三十此身之炁因之以運行而不悖也
　故曰三十輻共一轂謂人生而囿形於地
　五行法地數之三十而運行則六炁流通
　猶輪轑三十之數以爲一轂之運也或者
　又謂五行相生六炁相和五六爲三十之
　數其炁自爲之連皆一說也然轂貴連行
　非虚其中則不可運矣五行三十之數非
　虚以相生則六炁何徙而流轉轂以虚連
　則車以轂連能載而爲用炁以虚連則身
　以炁連能養而爲用故無中生有而有得
　以爲用也若夫土之爲器非埏和其水木
　火金以虚成之則不能以盛其物鑿户牖
　以爲器非空虚其門庭則不能容其人故
　曰當其無有車之用當其無有器之用當
　其無有室之用當也者各當其自然者也
　車能載物器能盛物室能容人此有之以
　爲利也有之以爲利又自夫虚無連用之
　所致也車器之與室其無中之用如是而
　況人禀五行運此六炁化爲神者乎此章
　乃老子指墜地之象以發明之也
　張靈應曰人身上精爲輻炁爲轂炁出於
　無推動精輻精結爲有相隨連轉炁一升
　精便降精一升炁便流轉相養不曾停住
　這炁却不可自虧分毫精亦不可自耗分
　毫只要有無相用悟此輻轂之用這長生
　又何難之有蓋精屬陰法地數三十爲三
　十輻炁屬陽法天數二十五爲一轂輻不
　得轂如何轉精不得炁如何運其用如此
　白玉蟾曰三十輻如三十日是也共一轂
　一月是爾當其無月大月小有車之用雖
　有月小亦成一月埏埴以爲器陰陽往來
　而成造化當其無天地無全功聖人無全
　能有器之用間有不及亦見天工鑿户牖
　以爲室萬象森羅同乎一天當其無神不
　守舍五官失衛有室之用聖愚同性志内
　逐外故有之以爲利得其父母之身爲用
　無之以爲用存我厥初同然之性無内無
　外
　廖粹然曰三十輻此如日月合璧一月一
　周天共一轂比身中元炁亦月一周天當
　其無以一貫之有車之用可爲吾之乘輿
　埏埴以爲器以黄庭陶魂鑄魄以水火煉
　而成質當其無以道御之有器之用可爲
　我之大器鑿户牖以爲室闢路爲後門便
　於水火開窗於尺宅以通神明當其無以
　比之用有室之用可爲我之神舍故有之
　以爲利太上言之其詳無之以爲用毋勞
　重下注脚八字打開兩手分付
　陳碧虚曰三十輻至有車之用此明有無
　功用相資而立周禮考工記說車蓋圓以
　象天輿方以法地三十輻以象一月之數
　夫月之懸天流行不息車之輾地運轉無
　窮是故古車以象月也既而三十日共一
　月亦猶三十輻共一轂耳當其轂中空虚
　輪得以轉行車中空虚人所以載其上故
　其空無之處是有轉行容載之用也嚴君
　平以謂太古聖人之牧民也因天地之所
　爲不事乎智巧飲則用瓢食則用手萬物
　齊均無有高下及至王者有爲賦重役煩
　百姓罷極上求不厭貢獻遼遠男女負載
　不勝其任故智者作爲推轂駕馬服牛負
　重致遠解緩民勞後世相承巧作滋生雕
　琢斑轂朱輪飾以金銀加以翠璣一卓之
　費足以貧民是以老氏傷創作之害道德
　明爲善之生禍亂也故舉車器室三事說
　有無利用之相資因以垂戒云埏埴以爲
　器當其無有器之用埏和也埴黏土也謂
　工人範和黏土陶成形器取其器中空無
　之處是有盛受諸物之用也嚴君平以謂
　道德衰廢之時憂患攻其内陰陽賊其外
　民人薄弱羸瘦多疾是故水火齊起五味
　將形生熟不别乾漬不分故智者埏土爲
　器以熟酸鹹而遂至田獵奢淫殘賊羣生
　刳胎殺穀以順君心雕琢珠玉以爲盂盤
　於乎樸散爲器一至於斯鑿户牖以爲室
　當其無有室之用鑿穿也半門曰户門傍
　窗謂之牖門户窗牖亦通稱也古者穴處
　謂穿鑿穴中之土以覆其上爲户牖居室
　也取其室中空無之處故人有安存出入
　之用也嚴君平以謂人心既變萬物怨恨
　蟲蛇起毒蠚作禽獸害人於是巖穴之中
　不足以禦患難全性命終天年故智者爲
　作居室上棟下宇穿窗候望堅關固閉開
　闔疾利蜂蝱不得入禽獸不得至而後遂
　至華臺危閣阿房之殿大關守險築城爲
　固士卒疲倦死者無數然而上世以爲治
　後世以爲亂者此乃有無利用相因之弊
　蓋在乎人耳故有之以爲利無之以爲用
　此解上三事明有無相資俱不可廢故有
　之以爲利者而利在乎器也無之以爲用
　者而用在乎空也夫器之爲利也必存其
　外外資窗用而成空之爲用也必虚其内
　内藉器利而就故無藉有以爲利而有藉
　無以爲用也無則同乎道有則成乎器夫
　形而上者曰道謂道之無形也道雖無形
　必資有以彰其功若無其有則道之功何
　由而彰矣形而下者曰器謂器之有體也
　器雖有體必資無以成其用若亡其無則
　器之用何由而成矣故器非道不能應用
　道非器不能顯功亦如轂中有輻器中有
　物室中有人咸因無以利有因有以用無
　也且夫治身則神爲存生之利虚爲致神
　之用故無能致用而有能利物也利物在
　乎有而致用在乎無夫無者虚靜之謂也
　有者神明之謂也神明則妙有也虚靜則
　至無也妙有之爲利而利在乎存生也至
　無之爲用而用在乎致神也且存生致神
　之利用不出乎妙有至無也故曰有之以
　爲利無之以爲用
　謝圖南曰三十輻至之用車之轉也以轂
　三十輻共一轂以象三十日爲月之數也
　物之實者以虚而運輻輳於轂轂轉於虚
　故當其有者不足以見車之用而無乃有
　車之用也埏埴以爲器至之用埏陶也埴
　土也陶土以爲器有用之物也而器之受
　物在於中虚故當其有者未足以見器之
　用而無乃有器之用也鑿户牖至之用室
　人之所居也户牖人之出入也室以中虚
　故可居户以中虚故可由當其有未足以
　見室之用而無乃所以爲室之用也故有
　之至爲用非輻不可以爲卓非埴不可以
　爲器非户牖不可以爲室故有之者所以
　爲天下之利而無之者所以爲天下之用
　實以虚而容有以無而運故也蓋嘗論之
　形而上者謂之道形而下者謂之器器形
　於有道隱於無故有不能以運有而無者
　所以爲有之用惟人亦然四肢之運車之
　義也胸臆之設室之象也有物有則非器
　之謂乎而靈臺中虚所以包容於内運動
　於外而應不窮之用者此也否則塊然一
　物何益哉
　林鬳齋曰三十輻共一轂至無之以爲用
　轂車中之容軸者也輻輪之股也轂惟虚
　中故可以行車埏埴陶者之器也虚而圓
　故可以成器户牖室中之通明處也此三
　者皆是譬喻虚者之爲用故曰有之以爲
　利無之以爲用車器室皆實有之利也而
　其所以爲車爲室爲器皆虚中之用以此
　形容一無字可謂奇筆
　范應元曰三十輻至有車之用輻車輞也
　說文輪轑也轂輻所輳也無字絶句此假
　物以明大道虚通之用也古者制器尚象
　車之輻有三十者以象一月也車轂虚通
　然後運行故三十輻共一轂當其無處乃
　有車之用也埏埴以爲器至有室之用埏
　和也埴說文黏土也謂埏和黏土以爲器
　也半門曰户交木曰牖器中虚通則能容
　受室中虚通則能居處是當其無處乃有
　器與室之用也莊子曰室無空虚則婦姑
　勃蹊心無天遊則六鑿相攘此亦假物以
　明吾心虚通之用也故有之以爲利無之
　以爲用故凡有形之以爲利者皆無形之
　以爲用也不特車器室然爾何以驗之吾
　之身有形也其中有無形者之以爲用也
　豈特吾身凡天地萬物皆然也
　薛庸齋曰三十輻共一轂至無之以爲用
　此三者有無相資以爲用也
　褚伯秀曰三十輻共一轂至無之以爲用
　轂輻爲車虚中以載物埏埴爲器虚中以
　貯物鑿牖爲室虚中以處人其有無利用
　可見有者器也出於人爲故有成毁無者
　道也本乎自然故無終窮譬諸人身頭目
　手足皆形之有必藉其中無形者運之目
　視耳聽手執足履言動營爲皆有使之者
　則無之爲用大矣及其終也偃然寢於巨
　室頭目手足未嘗不具而無復運掉與木
　偶無殊者神奇逝而土苴存故也然而有
　無相因不可偏廢假凡軀以修聖果由窒
　礙而造空無亦何嫌之有大抵有則有盡
　無則無窮此所以分優劣是章只發明一
　無字唯無也故能用天下之有以成車器
　室之功結以有之以爲利無之以爲用則
　不止乎卓器室而已莊子云得其環中以
　應無窮皆精於立喻或以三十輻准一月
　之數於後文殊覺牽强又有以無有作未
　有解引易繫辭舟楫之利蓋取諸涣服牛
　乘馬蓋取諸隨以爲證言未有此器之時
　已有此用之理亦是一說
　牛妙傳曰三十輻至有車之用夫一車有
　三十輻一月有三十日其云車轂者謂日
　月也若以道言之則當其大朴未分已前
　天地未根日月未光元無日月之用也以
　器用而言之則上古淳樸民皆無知元無
　車轂轉輸之用始自黄帝觀轉蓬之象以
　作車以負重致遠後世奢侈飾以金玉丹
　朱其轂太上見風俗漸侈淳樸散矣乃作
　而嘆曰當其無有車之用也埏埴以爲器
　當其無有器之用埏者和也埴者土也謂
　和土以爲器也夫器者鼎器也古人以乾
　坤爲鼎器也以道言之則當其混茫獨立
　之時元無乾坤安有鼎器之說也以器用
　而言之則上古之世人在道中性皆質朴
　飲用瓢食用手後世聖人範金合土以爲
　器用三代以來朴散淳漓爭尚奢侈飲食
　器皿琢以犀玉製以金銀刻鏤雕璣崇尚
　稀詫太上憫其世降乃歎之曰當其無有
　器之用也鑿户牖以爲室當其無有室之
　用鑿者開鑿户牖謂窗櫺室乃居室也古
　人以天地爲神室以日月爲户牖也若以
　道言之則當其太極未判之前元無天地
　日月也乃道也以居室而言之則上古之
　時未有宫室夏則居櫓巢冬則居營窟後
　世聖人易之以宫室上棟下宇以待風兩
　中古以來世漸澆漓俗好侈靡宫殿盤鬱
　樓觀飛驚縱情任意極侈窮奢太上憫其
　世衰故太息曰當其無有室之用也故有
　之以爲利無之以爲用夫有者謂有日月
　運轉以來往寒暑有乾坤鼎器以陶鎔萬
　物有天下神室以覆載羣倫有車轂荷負
　以便其轉輸有器皿什物以便夫飲食有
　居室户牖以易其巢居此皆聖人備物致
　用以利天下故云有之以爲利也無之以
　爲用者謂當其天地萬物皆無惟道虚無
　而已蓋以虚無爲用故云無之以爲用也
　休休庵曰三十輻至無之以爲用悟達大
　道謂之得體又須得用得體不得用謂之
　死物得用不得體謂之弄業識道德體用
　全謂之達士老子特以造車器鑿户牖爲
　室譬喻顯無爲而有妙用利濟世間故有
　道之士所爲皆利益也世間無者得之以
　爲應用捨道與德何以成人世界
　楊智仁曰三十輻至無之以爲用喻車輪
　也三十輻法一月數也機輪也連轉也天
　以斗爲機人以心爲機使元神輻凑於中
　宫眞炁流運於一身斡旋造化攢簇五行
　和合四象皆車之所用也埏埴者作瓦器
　之轉輪同喻之機輪也若無此輪焉得成
　器人若機變於中關棙子轉處無所不通
　户牖者孔竅也喻如混沌之生也塊然而
　已使之日鑿一竅七日而混沌死矣人有
　七竅收視於内則生縱之於外則死故有
　無之說人能爲之若用於無而無所不爲
　無中生有得其用也有裏生無妙合先天
　然謂有則謂無弊能於有無之中具一隻
　眼方是到家底人無之以爲用也莊子曰
　天其運乎地其處乎日月其爭於所乎孰
　主張是孰綱維是孰居無事推而行是意
　者其有機緘而不得已邪意者其運轉而
　不能自止邪
　喻清中曰三十輻至無之以爲用天下之
　事有不生於有而生於無當其無作一句
　讀當三十輻之時未有車之利也車之用
　已存於中矣故曰有車之用當埏埴之時
　未有器之利也而器之用已存於中矣故
　曰有器之用當鑿户牖之時未有室之利
　也而室之用已存於中矣故曰有室之用
　按周禮考工記車蓋圓以象天輿方以象
　地三十輻以象一月之數轂車中之容軸
　者也輻凑而成輪者埏和也埴黏土也陶
　人運轉以成器者也鑿穿也半門曰户門
　傍窗曰牖一說無空也虚也當其轂中空
　虚輪得以轉車中空虚得以容人是空無
　之處有轉行容載之用也陶成形器外實
　内虚當其器中空無之處是有盛受諸物
　之用古者穴居鑿穴中之土以覆其上倣
　爲户牖之制當其室中空無之處故人有
　安居出入之用故有之以爲利者利在乎
　器形也無之以爲用者用在乎空也夫器
　之爲利也必存乎外外資空用而戊空之
　爲用也必虚其内内藉器利而就故無藉
　有以爲利而有藉無以爲用也無以言形
　而上之道有以言形而下之器道非器不
　彰器非道不成道器之相資不可舉一而
　廢一也又一說扁鵲言人身中有五臟眞
　氣之所會五臟各有六氣故有五六三十
　之會原猶車之三十輻也流轉不息通於
　一樞猶三十輻之共一轂也聖人知變化
　之樞機假有爲之形體以身爲爐三宫爲
　鼎造化於虚無恍惚之中如所乘之車所
　用之器所居之室在有爲體在無爲用故
　有之以爲利無之以爲用按魏伯陽參同
　契曰以無制有器用者空政是此意諸說
　皆有理存之以俟明理之君子云
　胥六虚曰三十輻至以爲用此章聖人言
　三十輻共一轂至于器室意觀者體物知
　身之道匪徒事其文也夫車室器之理先
　賢論之極詳此不復贅若夫體物知身之
　道言之鮮耳且知身之說頭目耳鼻口體
　手足共成吾身各有攸司雖然塊然一物
　耳其運動言笑皆在於吾而求吾之一字
　竟無所指的處得非無位之吾爲有數之
　身用哉此經所謂有之以爲利無之以爲
　用者也讀是經者試詳味之
　柴元皋曰三十輻共一轂輻輪板也轂貫
　諸輻者也轂爲體輻爲用如心總萬法當
　其無有車之用當無車時誰建輻轂之妙
　用乎埏埴以爲器至有室之用造泥穴壁
　之妙用皆誰爲之乎故有之以爲利無之
　以爲用有之時顯其利益無之時顯其妙
　用以心爲體利爲用也
　蘇敬靜曰三十輻共一轂至以爲用此章
　老子之意只在於無轂車中容軸者輻卓
　之輪股轂惟虚其中故可容軸以推輪而
　有車之用埏埴陶者之器所謂鈞盤也鈞
　惟虚圓旋轉故可成器而有器之用鑿户
　爲牖而後室明牖惟其虚則有室之用轂
　之虚鈞之虚牖之虚皆無也是三者無以
　爲體而有用遂有故有車有器有室皆自
　無而生此亦有生於無之意也
　本一庵居士曰三十輻至以爲用物有也
　所以用是物者無也持有以用有是以物
　而相物耳故無有則無無所寄無無則有
　無所宰非特卓室器皿爲然自天下言物
　其徼而道其妙自一人言身其實而心其
　虚也然無以有爲利有以無爲用兩者未
　嘗不一也則天下無道外之物亦無心外
　之身矣此用乃利用之用非體用之用若
　以體用言則無爲體而有爲用
　石潭曰三十輻共一轂當其無有車之用
　埏埴以爲器當其無有器之用鑿户牖以
　爲室當其無有室之用故有之以爲利無
　之以爲用三十輻共一轂所以爲卓也然
　其安軸之處必虚中乃可以運此車苟實
　而不虚則轂何所用埏埴所以爲器然埏
　埴以陶必有虚以爲之橐籥而後可以成
　器若非埏埴以虚爲用則器何以成鑿户
　牖以爲室然必因其通明然後可以起居
　苟不虚通則室亦何所用哉故有之以爲
　利無之以爲用也有之以爲利者車與器
　與室也無之以爲用者皆資於虚無也以
　喻人必虚心乃可以受道所謂道集虚者
　也或以爲器虚然後容受室虚然後可居
　者却於埏埴户牖即所謂虚也又或以爲
　未有此車此器此室之前已有此車此器
　此室之用者亦恐非老子之意


道德眞經集義卷之十七














