#+TITLE: 文子-周-辛鈃
#+DATE: 2016-06-11 12:27:05
#+SOURCE: github.com/kanripo/KR5c0118 master 8a6d6eb2                
欽定四庫全書　　　　　子部十四
　文子　　　　　　　　　道家𩔖
　　提要
　　　　(臣/)等謹案文子十二篇周人辛鈃撰徐廣曰
　　　　文子名鈃李暹曰姓辛葵邱濮上人號曰計
　　　　然范蠡師事之裴駰曰計然姓辛字文子其
　　　　先晉國公子也孟康曰姓計名然越臣也蔡
　　　　謨曰計然者范蠡所著書之名非人也謂之
　　　　計然者所計而然也顔師古曰蔡説謬矣古
　　　　今人表計然列在第四等計然一名計妍吳
　　　　越春秋及越絶書並作計倪倪之與妍然三
　　　　音相近故訛耳今按庾仲容子鈔中有兩文
　　　　子其一為晉國公子之裔名不𫝊南游於越
　　　　自稱文子號曰計然范蠡師事之用其言而
　　　　霸越非特吳越書載之劉邵皇覽亦載之世
　　　　所𫝊范子計然者范子問而計然答也其著
　　　　此書之文子則當為辛鈃馬總意林列范子
　　　　計然十三卷有隂陽厯數與此不同其云姓
　　　　辛者葢仍北史之譌援陶朱成術於辛文一
　　　　語以為張本而不知子鈔中原自有兩文子
　　　　也栁宗元辨此書謂𫝊為老子弟子篇中有
　　　　與平王問答語周氏渉筆謂是楚平王要之
　　　　為周人而非吳越之計然有可信者其言悉
　　　　宗老子則或為老子弟子𫝊其師訓未可知
　　　　也宗元指是書為駮書譏其渾而𩔖者少凡
　　　　孟子軰數家皆見剽竊疑衆為聚斂以成書
　　　　然其理道深至筆力勁錬非周秦間人不能
　　　　為與闗尹亢倉偽作者逈别髙氏子畧所取
　　　　數則亦皆卓絶漢志謂為九篇北魏李暹及
　　　　唐徐靈府注皆十二卷暹注今不多見靈府
　　　　注則間有之此乃吳中刻本無注者僅分上
　　　　下卷暹師事僧般若流支靈府一字黙希子
　　　　唐天寳中嘗尊是書為通元真經云乾隆四
　　　　十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　文子卷上
　　　道原
老子曰有物混成先天地生惟象無形窈窈㝠㝠寂寥
淡漠不聞其聲吾强為之名字之曰道夫道者髙不可
極深不可測包裹天地稟受無形原流泏泏沖而不盈
濁以静之徐清施之無窮無所朝夕表之不盈一握約
而能張幽而能明柔而能剛含隂吐陽而章三光山以
之髙淵以之深獸以之走鳥以之飛麟以之遊鳯以之
翔星厯以之行以亡取存以卑取尊以退取先古者三
皇得道之統立於中央神與化遊以撫四方是故能天
運地墆輪轉而無廢水流而不止與物終始風興雲蒸
雷聲雨降並應無窮已雕已琢還復於樸無為為之而
合乎生死無為言之而通乎徳恬愉無矜而得乎和有
萬不同而便乎生和隂陽節四時調五行潤乎草木浸
乎金石禽獸碩大毫毛潤澤鳥卵不敗獸胎不殰父無
䘮子之憂兄無哭弟之哀童子不孤婦人不孀虹蜺不
見盜賊不行含徳之所致也天常之道生物而不有成
化而不宰萬物恃之而生莫之知徳恃之而死莫之能
怨收藏畜積而不加富布施禀受而不益貧忽兮怳兮
不可為象兮怳兮忽兮用不詘兮窈兮冥兮應化無形
兮遂兮通兮不虛動兮與剛柔卷舒兮與隂陽俯仰兮
老子曰大丈夫恬然無思淡然無慮以天為盖以地為
車以四時為馬以隂陽為御行乎無路遊乎無怠出乎
無門以天為盖則無所不覆也以地為車則無所不載
也四時為馬則無所不使也隂陽御之則無所不備也
是故疾而不揺逺而不勞四支不動聰明不損而照見
天下者執道之要觀無窮之地也故天下之事不可為
也因其自然而推之萬物之變不可救也秉其要而歸
之是以聖人内脩其本而不外飾其末厲其精神偃其
知見故漠然無為而無不為也無治而無不治也所謂
無為者不先物為也無治者不易自然也無不治者因
物之相然也
老子曰執道以御民者事來而循之物動而因之萬物
之化無不應也百事之變無不耦也故道者虛無平易
清静柔弱純粹素樸此五者道之形象也虛無者道之
舍也平易者道之素也清静者道之鑒也柔弱者道之
用也反者道之常也柔者道之剛也弱者道之强也純
粹素樸者道之幹也虚者中無載也平者心無累也嗜
欲不載虚之至也無所好憎平之至也一而不變静之
至也不與物雜粹之至也不憂不樂徳之至也夫至人
之治也棄其聰明滅其文章依道廢智與民同出乎公
約其所守寡其所求去其誘慕除其貪欲捐其思慮約
其所守即察寡其所求即得故以中制外百事不廢中
能得之則外能牧之中之得也五藏寜思慮平筋骨勁
强耳目聰明大道坦坦去身不逺求之逺者往而復返
老子曰聖人忘乎治人而在乎自理貴忘乎勢位而在
乎自得自得即天下得我矣樂忘乎富貴而在乎和知
大已而小天下㡬於道矣故曰至虛極也守静篤也萬
物並作吾以觀其復夫道者陶冶萬物終始無形寂然
不動大通混冥深閎廣大不可爲外析毫剖芒不可為
内無環堵之宇而生有無之總名也真人體之以虛無
平易清浄柔弱純粹素樸不與物雜至徳天地之道故
謂之真人真人者知大已而小天下貴治身而賤治人
不以物滑和不以欲亂情𨼆其名姓有道則𨼆無道則
見為無為事無事知不知也懐天道包天心噓吸隂陽
吐故納新與隂俱閉與陽俱開與剛柔卷舒與隂陽俯
仰與天同心與道同體無所樂無所苦無所喜無所怒
萬物𤣥同無非無是夫形傷乎寒暑燥濕之虐者形究
而神杜神傷於喜怒思慮之患者神盡而形有餘故真
人用心復性依神相扶而得終始是以其寢不夢覺而
無憂
孔子問道老子曰正汝形一汝視天和將至攝汝知正
汝度神將來舍徳將為汝容道將為汝居瞳兮若新生
之犢而無求其故形若枯木心若死灰真其實知而不
以曲故自持恢恢無心可謀明白四逹能無知乎
老子曰夫事生者應變而動變生於時知時者無常之
行故道可道非常道名可名非常名書者言之所生也
言出於智智者不知非常道也名可名非藏書者也多
聞數窮不如守中絶學無憂絶聖棄智民利百倍人生
而静天之性也感物而動性之欲也物至而應智之動
也智與物接而好憎生焉好憎成形而智出於外不能
反已而天理滅矣是故聖人不以人易天外與物化而
内不失情故通於道者反於清静究於物者終於無為
以恬養智以漠合神即乎無門循天者與道遊也隨人
者與俗交也故聖人不以事滑天不以欲亂情不謀而
當不言而信不慮而得不為而成是以處上而民不重
居前而人不害天下歸之奸邪畏之以其無争於萬物
也故莫敢與之争
老子曰夫人從欲失性動未嘗正也以治國則亂以治
身則⬤故不聞道者無以反其性不通物者不能清静
原人之性無邪⬤久湛於物即易易而忘其本即合於
其若性水之性欲清沙石穢之人之性欲平嗜欲害之
唯聖人能遺物反已是故聖人不以智役物不以欲滑
和其於樂不忻忻其於憂不惋惋是以髙而不危安而
不傾故聴善言便計雖愚者知說之稱聖徳髙行雖不
肖者知慕之說之者衆而用之者寡慕之者多而行之
者少所以然者掔於物而繫於俗故曰我無為而民自
化我無事而民自富我好静而民自正我無欲而民自
樸清静者徳之至也柔弱者道之用也虛無恬愉者萬
物之祖也三者行則淪於無形無形者一之謂也一者
無心合於天下也布徳不溉用之不勤視之不見聴之
不聞無形而有形生焉無聲而五音鳴焉無味而五味
形焉無色而五色成焉故有生於無實生於虛音之數
不過五五音之變不可勝聴也味之數不過五五味之
變不可勝嘗也色之數不過五五色之變不可勝觀也
音者宮立而五音形矣味者甘立而五味定矣色者白
立而五色成矣道者一立而萬物生矣故一之理施於
四海一之嘏察於天地其全也敦兮其若樸其散也渾
兮其若濁濁而徐清沖而徐盈澹然若大海汜兮若浮
雲若無而有若亡而存
老子曰萬物之總皆闗一孔百事之根皆出一門故聖
人一度循軌不變其故不易其常放凖循繩曲因其直
直因其常夫喜怒者道之邪也憂悲者徳之邪也好憎
者心之過也嗜慾者生之累也人大怒破隂大喜墜陽
薄氣發喑驚怖為狂憂悲焦心疾乃成積人能除此五
者即合於神明神明者得其内也得其内者五藏寜思
慮平耳目聰明筋骨勁强疎逹而不悖堅强而不匱無
所太過無所不逮天下莫柔弱於水水為道也廣不可
極深不可測長極無窮逺淪無涯(音/宜)息耗減益過於不
訾上天為雨露下地為潤澤萬物不得不生百事不得
不成大苞羣生而無私好澤及蚑(音/岐)蟯(音/饒)而不求報富
贍天下而不既徳施百姓而不費行不可得而窮極微
不可得而把握擊之不創(音/瘡)刺之不傷斬之不斷灼之
不焦綽約流循而不可靡散利貫金石强淪天下有餘
不足任天下取與禀受萬物而無所先後無私無公與
天地洪同是謂至徳夫水所以能成其至徳者以其綽
約潤滑也故曰天下之至柔馳騁天下之至堅無有入
於無間夫無形者物之太祖無音者𩔖之大宗真人者
通於靈府與造化者為人執𤣥徳於心而化馳如神是
故不道之道芒乎大哉未發號施令而移風易俗其唯
心行也萬物有所生而獨如其根百事有所出而獨守
其門故能窮無窮極無極照物而不眩響應而不知
老子曰夫道徳者志弱而事强心虛而應當志弱者柔
毳安静藏於不取行於不能澹然無為動不失時故貴
必以賤爲本高必以下為基託小以包大在中以制外
行柔而剛力無不勝敵無不陵應化揆時莫能害之欲
剛者必以柔守之欲强者必以弱保之積柔即剛積弱
即强觀其所積以知存亡强勝不若己者至於若己者
而格柔勝出於己者其力不可量故兵强即滅木强即
折革强即裂齒堅於舌而先斃故柔弱者生之幹也堅
强者死之徒先唱者窮之路後動者逹之原夫執道以
耦變先亦制後後亦制先何即不失所以制人人亦不
能制也所謂後者調其數而合其時時之變則間不容
息先之則太過後之則不及日迴月周時不與人遊故
聖人不貴尺之璧而貴寸之隂時難得而易失故聖人
隨時而舉事因資而立功守清道拘雌節因循而應變
常後而不先柔弱以静安徐以定功大靡堅不能與争
也
老子曰機械之心藏於中即純白之不粹神徳不全於
身者不知何逺之能懐欲害之心忘乎中者即饑虎可
尾也而况於人乎體道者佚而不窮任數者勞而無功
夫法刻刑誅者非帝王之業也箠䇿繁用者非致逺之
御也好憎繁多禍乃相隨故先王之法非所作也所因
也其禁誅非所為也所守也故能因即大作即細能守
即固為即敗夫任耳目以聴視者勞心而不明以智慮
為治者苦心而無功任一人之材難以至治一人之能
不足以治三畝之宅循道理之數因天地自然即六合
不足均也聴失於非譽目淫於彩色禮亶不足以放愛
誠心可以懐逺故兵莫⬤乎志鏌鋣為下冦莫大於隂
陽而枹鼔為細所謂大冦伏尸不言節中冦藏於山小
冦遯於民間故曰民多智能竒物滋起法令滋章盜賊
多有去彼取此天殃不起故以智治國國之賊不以智
治國國之徳夫無形大有形細無形多有形少無形强
有形弱無形實有形虚有形者遂事也無形者作始也
遂事者成器也作始者樸也有形則有聲無形則無聲
有形産於無形故無形者有形之始也廣厚有名有名
者貴全也儉薄無名無名者賤輕也殷富有名有名尊
寵也貧寡無名無名者卑辱也雄牡有名有名者章明
也雌牝無名無名𨼆約也有餘者有名有名者髙賢也
不足者無名無名者任下也有功即有名無功即無名
有名産於無名無名者有名之母也夫道有無相生也
難易相成也是以聖人執道虚静微妙以成其徳故有
道即有徳有徳即有功有功即有名有名即復歸於道
功名長久終身無咎王公有功名孤寡無功名故曰聖
人自謂孤寡歸其根本功成而不有故有功以為利無
名以為用古者民童蒙不知東西貌不離情言不出行
行出無容言而不文其衣煖而無采其兵鈍而無刃行
蹎蹎視瞑瞑鑿井而飲耕田而食不布施不求徳髙下
不相傾長短不相形風齊於俗可隨也事周於能易為
也矜偽以惑世軻行以迷衆聖人不以為世俗
　　　精誠
老子曰天致其高地致其厚日月照列星朗隂陽和非
有為焉正其道而物自然隂陽四時非生萬物也雨露
時降非養草木也神明接隂陽和萬物生矣夫道者藏
精於内棲神於心静漠恬淡悅穆胷中廓然無形寂然
無聲官府若無事朝廷若無人無𨼆士無逸民無勞役
無寃刑天下莫不仰上之徳象主之㫖絶國殊俗莫不
重譯而至非家至而人見之也推其誠心施之天下而
已故賞善罰暴者正令也其所以能行者精誠也令雖
明不能獨行必待精誠故總道以被民而民弗從者精
誠弗至也
老子曰天設日月列星辰張四時調隂陽日以暴之夜
以息之風以乾之雨露以濡之其生物也莫見其所養
而萬物長其殺物也莫見其所䘮而萬物亡此謂神明
是故聖人象之其起福也不見其所以而福起其除禍
也不見其所由而禍除稽之不得察之不虚日計不足
歲計有餘寂然無聲一言而大動天下是以无心動化
者也故精誠内形氣動於天景星見黄龍下⬤凰至醴
泉出嘉榖生河不滿溢海不波涌逆天暴物即日月薄
蝕五星失行四時相乗晝㝠宵光山崩川涸冬雷夏霜
天之與人有以相通故國之殂亡也天文變世俗亂虹
蜺見萬物有以相連精氣有以相薄故神明之事不可
以智巧為也不可以强力致也故大人與天地合德與
日月合明與鬼神合靈與四時合信懐天心抱地氣執
沖含和不下堂而行四海變易習俗民化遷善若出諸
已能以神化者也
老子曰夫入道者全性保真不虧其身遭急迫難精通
乎天若乃未始出其宗者何為而不成死生同域不可
脅凌又况官天地府萬物返造化含至和而已未嘗死
生也精誠形乎内而外喻於人心此不𫝊之道也聖人
在上懐道而不言澤及萬民故不言之教芒乎大哉君
臣乖心倍譎見乎天神氣相應徴矣此謂不言之辯不
道之道也夫召逺者使無為焉親近者言無事焉唯夜
行者能有之故却走馬以糞車軌不接於逺方之外是
謂坐馳陸沈夫天道無私就也無私去也能者有餘拙
者不足順之者利逆之者凶是故以智為治者難以持
國唯同乎大和而持自然應者為能有之
老子曰夫道之與徳若韋之與革逺之即近近之即疏
稽之不得察之不虚是故聖人若鏡不將不迎應而不
藏萬物而不傷其得之也乃失之也其失之也乃得之
也故通於大和者闇若䣩醉而甘卧以遊其中若未始
出其宗是謂大通此假不用能成其用也
老子曰昔黄帝之治天下調日月之行治隂陽之氣節
四時之度正律厯之數别男女明上下使强不掩弱衆
不暴寡民保命而不夭嵗時熟而不凶百官正而無私
上下調而無尤法令明而不闇輔佐公而不阿田者讓
畔道不拾遺市不預賈故於此時日月星辰不失其行
風雨時節五榖豐昌鳯凰翔於庭麒麟游於郊虙犧氏
之王天下也枕石寢繩殺秋約冬負方州抱員天隂陽
所擁沉滯不通者竅理之逆氣戾物傷民厚積者絶止
之其民童䝉不知西東視瞑瞑行蹎蹎侗然自得莫知
其所由浮游汎然不知所本自養不知所如徃當此之
時禽獸蟲蛇無不懐其爪牙藏其螫毒功揆天地至黄
帝要繆乎太祖之下然而不章其功不揚其名𨼆真人
之道以從天地之固然何則道徳上通而智故消滅也
老子曰天不定日月無所載地不定草木無所立身不
寜是非無所形是故有真人而後有真智其所持者不
明何知吾所謂知之非不知與積恵重貨使萬民欣欣
人樂其生者仁也舉大功顯令名體君臣正上下明親
疎序危國繼絶世立無後者義也閉九竅藏志意棄聰
明反無識芒然仿佯乎塵垢之外逍遙乎無事之際含
隂吐陽而與萬物同和者徳也是故道散而為徳徳溢
而為仁義仁義立而道徳廢矣
老子曰神越者言華徳蕩者行偽至精芒乎中而言行
觀乎外此不免以身役物也精有愁盡而行無窮極所
守不定而外淫於世俗之風是故聖人内修道術而不
外飾仁義知九竅四肢之宜而逰乎精神之和此聖人
之㳺也
老子曰若夫聖人之游也即動乎至虚游心乎大無馳
於方外行於無門聴於無聲視於無形不拘於世不繫
於俗故聖人所以動天下者真人不過賢人所以矯世
俗者聖人不觀夫人拘於世俗必形繫而神紲故不免
於累使我可拘係者必其命有在外者矣
老子曰人主之思神不馳於胷中智不出於四域懐其
仁誠之心甘雨以時五榖蕃殖春生夏長秋收冬藏月
省時考終嵗獻貢養民以公威厲不誡法省不煩教化
如神法寛刑緩囹圄空虚天下一俗莫懐奸心此聖人
之恩也夫上好取而無量即下貪功而無讓民貧苦而
分争生事力勞而無功智詐萌生盜賊滋彰上下相怨
號令不行夫水濁者魚噞政苛者民亂上多欲即下多
詐上煩擾即下不定上多求即下交争不治其本而救
之於末無以異於鑿渠而止水抱薪而救火聖人事省
而治求寡而贍不施而仁不言而信不求而得不為而
成懐自然保至真抱道推誠天下從之如響之應聲影
之像形所脩者本也
老子曰精神越於外智慮蕩於内者不能治形神之所
用者逺則所遺者近故不出於戸以知天下不窺於牖
以知天道其出彌逺其知彌少此言精誠發於内神氣
動於天也
老子曰冬日之陽夏日之隂萬物歸之而莫之使極自
然至精之感弗召自來不去而徃窈窈㝠㝠不知所為
者而功自成待目而照見待言而使命其於治難矣臯
陶喑而為大理天下無虐刑何貴乎言者也師曠瞽而
為太宰晉國無亂政何貴乎見者也不言之令不視之
見聖人所以為師也民之化上不從其言從其所行故
人君好勇弗使鬬争而國家多難其漸必有劫殺之亂
矣人君好色弗使風議而國家昏亂其積至於淫泆之
難矣故聖人精誠别於内好憎明於外出言以副情發
號以明指是故刑罰不足以移風殺戮不足以禁奸惟
神化為貴精至為神精之所動若春氣之生秋氣之殺
故君子者其猶射者也於此毫末於彼尋丈矣故理人
者慎所以感之
老子曰懸法設賞而不能移風易俗者誠心不抱也故
聴其音則知其風觀其樂即知其俗見其俗即知其化
夫抱真效誠者感動天地神踰方外令行禁止誠通其
道而逹其意雖無一言天下萬民禽獸鬼神與之變化
故太上神化其次使不得為非其下賞賢而罰暴
老子曰大道無為無為即無有無有者不居也不居者
即處而無形無形者不動不動者無言也無言者即静
而無聲無形者視之不見無聲者聴之不聞是謂㣲妙
是謂至神綿綿若存是謂天地之根道無形無聲故聖
人强為之形以一字為名天地之道大以小為本多以
少為始天子以天地為品以萬物為資功徳至大勢名
至貴二徳之美與天地配故不可不軌大道以為天下
母
老子曰賑窮補急則名生起利除害即功成世無灾害
雖聖無所施其徳上下和睦雖賢無所立其功故至人
之治含徳抱道推誠樂施無窮之智寢說而不言天下
莫知貴其不言者故道可道非常道也名可名非常名
也著於竹帛鏤於金石可𫝊於人者皆其麤也三皇五
帝三王殊事而同心異路而同歸末世之學者不知道
之所體一徳之所總要取成事之迹跪坐而言之雖博
學多聞不免於亂
老子曰心之精者可以神化而不可說道聖人不降席
而匡天下情甚於⬤呼故同言而信信在言前也同令
而行誠在令外也聖人在上民化如神情以先之動於
上不應於下者情令殊也三月嬰兒未知利害而慈母
愛之愈篤者情也故言之用者變變乎小哉不言之用
者變變乎大哉信君子之言忠君子之意忠信形於内
感動應乎外賢聖之化也
老子曰子之死父臣之死君非出死以求名也恩心藏
於中而不違其難也君子之⬤怛非正為也自中出者
也亦察其所行聖人不慙於景君子慎其獨也舍近期
逺塞矣故聖人在上則民樂其治在下則民慕其意志
不忘乎欲利人也
老子曰勇士一呼三軍皆辟其出之誠也唱而不和意
而不載中必有不合者也不下席而匡天下者求諸已
也故說之所不至者容貌至焉容貌所不至者感忽至
焉感乎心發而成形精之至者可形接不可以照期
老子曰言有宗事有本失其宗本伎能雖多不如寡言
害衆者倕而使斷其指以明大巧之不可為也故匠人
智為不以能以時閉不知閉也故必杜而後開
老子曰聖人之從事也所由異路而同歸存亡定傾若
一志不忘乎欲利人也故秦楚燕魏之歌異聲而皆樂
九夷八狄之哭異聲而皆哀夫歌者樂之徴哭者哀之
效也愔於中發於外故在所以感之矣聖人之心日夜
不忘乎欲利人其澤之所及亦逺矣
老子曰人無為而治有為也即傷無為而治者為無為
為者不能無為也不能無為者不能有為也人無言而
神有言也即傷無言而神者載無言則傷有神之神者
文子曰名可强立功可强成昔南榮趎恥聖道而獨亡
於已南見老子受教一言精神曉靈屯閔條逹勤苦十
日不食如享太牢是以明照海内名立後世智畧天地
察分秋毫稱譽華夷至今不休此謂名可强立也故田
者不强囷倉不滿官御不勵誠心不精將相不强功烈
不成王侯懈怠後世無名至人潛行譬猶雷霆之藏也
隨時而舉事因資而立功進退無難無所不通夫至人
精誠内形徳流四方見天下有利也喜而不忘天下有
害也怵若有䘮夫憂民之憂者民亦憂其憂樂民之樂
者民亦樂其樂故憂以天下樂以天下然而不王者未
之有也聖人之法始於不可見終於不可及處於不傾
之地積於不盡之倉載於不竭之府出令如流水之原
使民於不争之官開必得之門不為不可成不求不可
得不處不可久不行不可復大人行可說之政而人莫
不順其命命順則從小而致大命逆則以善為害以成
為敗夫所謂大丈夫者内强而外明内强如天地外明
如日月天地無不覆載日月無不照明大人以善示人
不變其故不易其常天下聴令如草從風政失於春歳
星盈縮不居其常政失於夏熒惑逆行政失於秋太白
不當出入無常政失於冬辰星不效其鄉四時失政鎮
星揺蕩日月見謫五星悖亂彗星出春政不失禾黍滋
夏政不失雨降時秋政不失民殷昌冬政不失國家寜
康
　　　九守
老子曰天地未形窈窈㝠㝠渾而為一寂然清澄重濁
為地精微為天離而為四時分而為隂陽精氣為人粗
氣為蟲剛柔相成萬物乃生精神本乎天骨骸根于地
精神入其門骨骸反其根我尚何存故聖人法天順地
不拘於俗不誘於人以天為父以地為母隂陽為綱四
時為紀天静以清地定以寜萬物逆之者死順之者生
故静漠者神明之宅虚無者道之所居夫精神者所受
於天也骨骸者所禀於地也道生一一生二二生三三
生萬物萬物負隂而抱陽沖氣以為和
老子曰人受天地變化而生一月而膏二月血脈三月
而肧四月而胎五月而筋六月而骨七月而成形八月
而動九月而躁十月而生形骸已成五藏乃分肝主目
腎主耳脾主舌肺主鼻膽主口外為表中為裏頭圓法
天足方象地天有四時五行九曜三百六十日人有四
肢五藏九竅三百六十節天有風雨寒暑人有取與喜
怒膽為雲肺為氣脾為風腎為雨肝為雷人與天地相
𩔖而心為之主耳目者日月也血氣者風雨也日月失
行薄蝕無光風雨非時毁折生災五星失行州國受其
殃天地之道至閎以大尚由節其章光愛其神明人之
耳目何能久燻而不息精神何能馳騁而不乏是故聖
人守内而不失外夫血氣者人之華也五藏者人之精
也血氣専乎内而不外越則胷腹充而嗜欲寡嗜欲寡
則耳目清而聽視聰逹聽視聰逹謂之明五藏能屬於
心而無離則氣意勝而行不僻精神盛而氣不散以聽
無不聞以視無不見以為無不成患禍無由入邪氣不
能襲故所求多者所得少所見大者所知小夫孔竅者
精神之戸牖血氣者五藏之使候故耳目淫於聲色即
五藏動搖而不定血氣滔蕩而不休精神馳騁而不守
禍福之至雖如丘山無由識之矣故聖人受而不越聖
人誠使耳目精明𤣥逹無所誘慕意氣無失清浄而少
嗜欲五藏便寜精神内守形骸而不越即觀乎往世之
外來事之内禍福之間可足見也故其出彌逺者其知
彌少以言精神不可使外淫也故五色亂目使目不明
五音亂耳使耳不聰五味亂口使口生創(音/爽)趣舍滑心
使行飛揚故嗜欲使人氣淫好憎使人精勞不疾去之
則志氣日耗夫人所以不能終其天年者以其生生之
厚夫唯無以生為者即所以得長生天地運而相通萬
物總而為一能知一即無一之不知也不能知一即無
一之能知也吾處天下亦為一物而物亦物也物之與
物何以相物欲生不可事也憎死不可辭也賤之不可
憎也貴之不可喜也因其資而寜之弗敢極也弗敢極
即至樂極矣
　　　守虛
老子曰所謂聖人者因時而安其位當世而樂其業夫
哀樂者徳之邪好憎者心之累喜怒者道之過故其生
也天行其死也物化静則與隂合徳動即與陽同波故
心者形之主也神者心之寶也形勞而不休即蹷精用
而不已則竭是以聖人遵之不敢越也以無應有必究
其理以虛受實必窮其節恬愉虚静以終其命無所疏
無所親抱徳煬和以順於天與道為際與徳為鄰不為
福始不為禍先死生無變於已故曰至神神則以求無
不得也以為無不成也
　　　守無
老子曰輕天下即神無累細萬物即心不惑齊生死則
意不懾同變化則明不眩夫至人倚不撓之柱行無關
之途禀不竭之府學不死之師無往而不遂無之而不
通屈伸俯仰抱命不惑而宛轉禍福利害不足以患心
夫為義者可迫以仁而不可劫以兵可正以義不可懸
以利君子死義不可以富貴留也為義者不可以死亡
恐也又况於無為者乎無為者即無累無累之人以天
下為影柱上觀至人之倫深原道徳之意下考世俗之
行乃足以羞也夫無以天下為者學之建鼓也
　　　守平
老子曰尊勢厚利人之所貪比之身則賤故聖人食足
以充虚接氣衣足以盖形禦寒適情辭餘不貪得不多
積清目不視静耳不聴閉口不言委心不慮棄聰明反
太素休精神去知故無好無憎是謂大通除⬤去累莫
若未始出其宗何為而不成知養生之和者即不可懸
以利通内外之符者不可誘以勢無外之外至大無内
之内至貴能知大貴何往不遂
　　　守易
老子曰古之為道者理情性治心術養以和持以適樂
道而忘賤安徳而忘貧性有不欲無欲而不得心有不
樂無樂而不為無益於性者不以累徳不便於生者不
以滑和不縱身肆意而制度可以為天下儀量腹而食
制形而衣容身而居適情而行餘天下而不有委萬物
而不利豈為貧富貴賤失其性命哉夫若然者可謂能
體道矣
　　　守清
老子曰人受氣於天者耳目之於聲色也鼻口之於芳
臭也肌膚之於寒溫也其情一也或以死或以生或為
君子或為小人所以為制者異神者智之淵也神清則
智明智者心之府也智公則心平人莫鑒於流潦而鑒
於澄水以其清且静也故神清意平乃能形物之情故
用之者必假於不用者夫鑒明者則塵垢不汙也神清
者嗜欲不誤也故心有所至則神慨然在之反之於虛
則消躁藏息矣此聖人之遊也故治天下者必逹性命
之情而後可也
　　　守真
老子曰夫所謂聖人者適情而已量腹而食度形而衣
節乎已而貪汙之心無由生也故能有天下者必無以
天下為也能有名譽者必不以越行求之誠逹性命之
情仁義因附也若夫神無所掩心無所載通洞條逹澹
然無事勢利不能誘聲色不能淫辯者不能說智者不
能動勇者不能恐此真人之遊也夫生生者不生化化
者不化不逹此道者雖知統天地明照日月辯解連環
辭潤金石猶無益於治天下也故聖人不失所守
　　　守静
老子曰静漠恬淡所以養生也和愉虛無所以據徳也
外不亂内即性得其宜静不動和即徳安其位養生以
經世抱徳以終年可謂能體道矣若然者血脈無鬱滯
五藏無積氣禍福不能矯滑非譽不能塵垢非有其世
孰能濟焉有其才不遇其時身猶不能脫又况無道乎
夫目察秋毫之末者耳不聞雷霆之聲耳調金玉之音
者目不見太山之形故小有所志則大有所忘今萬物
之來擢㧞吾生攓取吾精若泉原也雖欲勿禀其可得
乎今盆水若清之經日乃能見眉睫濁之不過一撓即
不能見方圓也人之精神難清而易濁猶盆水也
　　　守法
老子曰上聖法天其次尚賢其下任臣任臣者危亡之
道也尚賢者癡惑之原也法天者治天地之道也虚静
為主虚無不受静無不持知虚静之道乃能終始故聖
人以静為治以動為亂故曰勿撓勿攖萬物將自清勿
驚勿駭萬物將自理是謂天道也
　　　守弱
老子曰天子公侯以天下一國為家以萬物為蓄懐天
下之大有萬物之多即氣實而志驕大者用兵侵小小
者倨傲凌下用心奢廣譬猶飄風暴雨不可長久是以
聖人以道鎮之執一無為而不損沖氣見小守柔退而
勿有法於江海江海不為故功名自化弗强故能成其
王為天下牝故能神不死自愛故能成其貴萬乗之勢
以萬物為功名權任至重不可自輕自輕則功名不成
夫道大以小而成多以少為主故聖人以道莅天下柔
弱㣲妙者見小也儉嗇損缺者見少也見小故能成其
大見少故能成其美天之道抑髙而舉下損有餘𥙷不
足江海處地之不足故天下歸之奉之聖人卑謙清静
辭讓者見下也虚心無有者見不足也見下故能致其
髙見不足故能成其賢矜者不立奢者不長强梁者死
滿足者亡飄風暴雨不終日小谷不能須㬰盈飄風暴
雨行强梁之氣故不能久而滅小谷處强梁之地故不
得不奪是以聖人執雌牝去奢驕不敢行强梁之氣執
雌牝故能立其雄牡不敢奢驕故能長久
老子曰天道極即反盈即損日月是也故聖人日損而
沖氣不敢自滿日進以牝功徳不衰天道然也人之情
性皆好高而惡下好得而惡亡好利而惡病好尊而惡
卑好貴而惡賤衆人爲之故不能成執之故不能得是
以聖人法天弗為而成弗執而得與人同情而異道故
能長久故三皇五帝有戒之器命曰侑巵其沖即正其
盈即覆夫物盛則衰日中則移月滿則虧樂終則悲是
故聰明廣智守以愚多聞博辯守以儉武力勇毅守以
畏富貴廣大守以狹徳施天下守以讓此五者先王所
以守天下也服此道者不欲盈夫唯不盈是以弊不新
成
老子曰聖人與隂俱閉與陽俱開能至於無樂也即無
不樂也無不樂即至樂極矣是内樂外不以外樂内故
有自樂也即有自志貴乎天下所以然者因天下而為
天下之要也不在於彼而在於我不在於人而在於身
身得則萬物備矣故逹於心術之論者即嗜欲好憎外
矣是故無所喜無所怒無所樂無所苦萬物𤣥同無非
無是故士有一定之論女有不易之行不待勢而尊不
須財而富不須力而强不利財貨不貪世名不以貴為
安不以賤為危形神氣志各居其宜夫形者生之⬤也
氣者生之元也神者生之制也一失其位即三者傷矣
故以神為主者形從而利以形為主者神從而害其生
貪饕多欲之人顛㝠乎勢利誘慕乎名位㡬以過人之
知位髙於世即精神日耗以逺久淫而不還形閉中拒
即無由入矣是以時有盲忘自失之患夫精神志氣者
静而日充以壯躁而日耗以老是故聖人持養其神和
弱其氣平夷其形而與道浮沈如此則萬物之化無不
偶也百事之變無不應也
　　　守樸
老子曰所謂真人者性合乎道也故有而若無實而若
虚治其内不治其外明白太素無為而復樸體本抱神
以遊天地之根芒然仿佯塵垢之外逍遙乎無事之業
機械智巧不載於心審於無假不與物遷見事之化而
守其宗心意専於内通逹禍福於一居不知所為行不
知所之不學而知弗視而見弗為而成弗治而辯感而
應迫而動不得已而徃如光之燿如影之效以道為循
有待而然廓然而虚清静而無以千生為一化以萬異
為一宗有精而不使有神而不用守太渾之樸立至精
之中其寢不夢其智不萌其動無形其静無體存而若
亡生而若死出入無間役使鬼神精神之所能登假于
道者也使精神暢逹而不失於元日夜無隙而與物為
春即是合而生時於心者也故形有靡而神未嘗化以
不化應化千變萬轉而未始有極化者復歸於無形也
不化者與天地俱生也故生生者未嘗生其所生者即
生化化者未嘗化其所化者即化此真人之逰也純粹
之道也
　　　符言
老子曰道至髙無上至深無下平乎凖直乎繩圓乎規
方乎矩包裹天地而無表裏洞同覆盖而無所硋是故
體道者不怒不喜其坐無慮寢而不夢見物而名事至
而應
老子曰欲尸名者必生事事生即舍公而就私倍道而
任已見譽而為善立名而為賢即治不順理而事不順
時治不順理則多責事不順時則無功妄為要中功成
不足以塞責事敗足以滅身
老子曰無為名尸無為謀府無為事任無為智主藏於
無形行於無怠不為福先不為禍始始於無形動於不
得已欲福先無禍欲利先逺害故無為而寜者失其所
寜即危無為而治者失其所治即亂故不欲碌碌如玉
落落如石其文好者皮必剥其角美者身必殺甘泉必
竭直木必伐華榮之言後為愆石有玉傷其山黔首之
患固在言前黎民所以蒙禍者妄議國家典法故也
老子曰時之行動以從不知道者福為禍天為盖地為
軫善用道者終無盡地為軫天為盖善用道者終無害
陳彼五行必有勝天之所覆無不稱故知不知上不知
知病也
老子曰山生金石生玉反相剥木生蟲還自食人生事
還自賊夫好事者未嘗不中争利者未嘗不窮善游者
溺善騎者墮各以所好反自為禍得在時不在争治在
道不在聖土凝下不争高故安而不危水流下不爭疾
故去而不遲是以聖人無執故無失無為故無敗
老子曰一言不可窮也二言天下宗也三言諸侯雄也
四言天下⬤也貞信則不可窮道徳則天下宗舉賢徳
諸侯雄惡少愛衆天下⬤
老子曰人有三死非命亡焉飲食不節簡賤其身病共
殺之樂得無已好求不止刑共殺之以寡犯衆以弱凌
强兵共殺之
老子曰其施厚者其報美其怨大者其禍深薄施而厚
望畜怨而無患者未之有也察其所以往者即知其所
以來矣
老子曰原天命治心術理好憎適情性即治道通矣原
天命即不惑禍福治心術即不妄喜怒理好憎即不貪
無用適情性即欲不過節不惑禍福即動静順理不妄
喜怒即賞罰不阿不貪無用即不以欲害性欲不過節
即養生知足凡此四者不求於外不假於人反已而得
矣
老子曰不求可非之行不憎人之非已修足譽之徳不
求人之譽已不能使禍無至信已之不迎也不能使福
必來信已之不讓也禍之至非已之所生故窮而不憂
福之來非已之所成故通而不矜是故閒居而樂無為
而治
老子曰道者守其所已有不求其所未得求其所未得
即所有者亡循其所已有即所欲者至治未固於不亂
而恃為治者必危行未免於無非而急求名者必剉故
福莫大於無禍利莫大於不䘮故物或益之而損損之
而益夫道不可以勸就利者而可以安神避害故嘗無
禍不嘗有福嘗無罪不嘗有功道曰芒芒昧昧從天之
威與天同氣無思慮也無設儲也來者不迎去者不將
人雖東西南北獨立中央故處衆枉不失其直與天下
並流不離其域不為善不避醜遵天之道不為始不専
已循天之理不豫謀不棄時與天為期不求得不辭福
從天之則内無竒福外無竒禍故禍福不生焉有人賊
故至徳言同輅事同福上下一心無岐道旁見者退之
於邪開道之於善而民向方矣
老子曰為善即勸為不善即觀勸即生責觀即生患故
道不可以進而求名可以退而脩身故聖人不以行求
名不以知見求譽治隨自然已無所與為者有不成求
者有不得人有窮而道無通有智而無為與無智同功
有能而無事與無能同徳有智若無智有能若無能道
理逹而人才滅矣人與道不兩明人愛名即不用道道
勝人即名息道息人名章即危亡
老子曰使信士分財不如定分而探籌何則有心者之
於平不如無心者也使廉士守財不如閉戸而全封以
為有欲者之於廉不如無欲者也人舉其疵則怨鑑見
其醜則自善人能接物而不與已則免於累矣
老子曰凡事人者非以寶幣必以卑辭幣單而欲不厭
卑體免辭論說而交不結約束誓盟約定而反先日是
以君子不外飾仁義而内修道徳修其境内之事盡其
地方之廣勸民守死堅其城郭上下一心與之守社稷
即為名者不伐無罪為利者不攻難得此必全之道必
利之理
老子曰聖人不勝其心衆人不勝其欲君子行正氣小
人行邪氣内便於性外合於義循理而動不繫於物者
正氣也推於滋味淫於聲色發於喜怒不顧後患者邪
氣也邪與正相傷欲與性相害不可兩立一起一廢故
聖人損欲而從性目好色耳好聲鼻好香口好味合而
說之不離利害嗜欲也耳目鼻口不知所欲皆心為之
制各得其所由此觀之欲不可勝亦明矣
老子曰治身養性者節寢處適飲食和喜怒便動静則
在己者得而邪氣無由入飾其外者傷其内扶其情者
害其神見其文者蔽其真夫須臾無忘其為賢者必困
其性百步之中無忘其為容者必累其形故羽翼美者
傷其骸骨枝葉茂者害其根荄能兩美者天下無之
老子曰天有明不憂民之晦也地有財不憂民之貧也
至徳道者若丘山嵬然不動行者以為期直已而足物
不為人賜用之者亦不受其徳故安而能久天地無與
也故無奪也無徳也故無怨也善怒者必多怨善與者
必善奪唯隨天地之自然而能勝理故譽見即毁隨之
善見即惡從之利為害始福為禍先不求利即無害不
求福即無禍身以全為常富貴其寄也
老子曰聖人無屈竒之服詭異之行服不雜行不觀通
而不華窮而不懾榮而不顯𨼆而不辱異而不怪同用
無以名之是謂大通
老子曰道者直已而待命時之至不可迎而反也時之
去不可足而援也故聖人不進而求不退而讓隨時三
年時去我走去時三年時在我後無去無就中立其所
天道無親唯徳是與福之至非已之所求故不伐其功
禍之來非已之所生故不悔其行中心其恬不累其徳
狗吠不驚自信其情誠無非分故通道者不惑知命者
不憂帝王之崩藏骸於野其祭也祀之於明堂神貴於
形也故神制形則從形勝神則窮聰明雖用必反諸神
謂之大通
老子曰古之存已者樂徳而忘賤故名不動志樂道而
忘貧故利不動心是以謙而能樂静而能澹以數算之
夀憂天下之亂猶憂河水之涸泣而益之也故不憂天
下之亂而樂其身治者可與言道矣
老子曰人有三怨爵髙者人妬之官大者主惡之祿厚
者人怨之夫爵益髙者意益下官益大者心益小祿益
厚者施益博脩此三者怨不作故貴以賤為本髙以下
為基
老子曰言者所以通已於人也聞者所以通人於已也
既闇且聾人道不通故有闇聾之病者莫知事通豈獨
形骸有闇聾哉心亦有之塞也莫知所通此闇聾之𩔖
也夫道之為宗也有形者皆生焉其為親也亦戚矣饗
榖食氣者皆夀焉其為君也亦恵矣諸智者學焉其為
師也亦明矣人皆以無用害有用故知不博而日不足
以博奕之日問道聞見深矣不聞與不問猶闇聾之比
於人也
老子曰人之情心服於徳不服於力徳在與不在求是
以聖人之欲貴於人者先貴於人欲尊於人者先尊於
人欲勝於人者先自勝欲卑人者先自卑故貴賤尊卑
道以制之夫古之聖王以其言下人以其身後人即天
下樂推而不厭戴而不重此徳重有餘而氣順也故知
與之為取後之為先即㡬乎道矣
老子曰徳少而寵多者譏才下而位高者危無大功而
有厚祿者㣲故物或益之而損或損之而益衆人皆知
利利而不知病病唯聖人知病之為利利之為病故再
實之木其根必傷多藏之家其後必殃夫大利者反為
害天之道也
老子曰小人從事曰茍得君子曰茍義為善者非求名
者也而名從之名不與利期而利歸之所求者同所極
者異故動有益則損隨之言無常是行無常宜者小人
也察於一事通於一能者中人也兼覆而并有之技能
而才使之者聖人也
老子曰生所假也死所歸也故世治即以義衛身世亂
即以身衛義死之日行之終也故君子慎一用之而已
矣故生所受於天也命所遭於時也有其才不遇其世
天也求之有道得之在命君子能為善不能必得其福
不忍於為非而未必免於禍故君子逢時即進得之以
義何幸之有不時即退讓之以禮何不幸之有故雖處
貧賤而猶不悔者得其所貴也
老子曰人有順逆之氣生於心心治則氣順心亂則氣
逆心之治亂在於道徳得道則心治失道則心亂心治
則交讓心亂則交争讓則有徳争則生賊有徳則氣順
賊生則氣逆氣順則自損以奉人氣逆則損人以自奉
二氣者可道已而制也天之道其猶響之報聲也徳積
則福生禍積則怨生宦敗於官茂孝衰於妻子患生於
憂解病甚於且瘉故慎終如始則無敗事也
老子曰舉枉與直何如不得舉直與枉勿與遂往所謂
同汙而異泥者
老子曰聖人同死生愚人亦同死生聖人同死生明於
分理愚人同死生不知利害之所在道懸天物布地和
在人人主不和即天氣不下地氣不上隂陽不調風雨
不時人民疾饑
老子曰得萬人之兵不如聞一言之當得隋侯之珠不
如得事之所由得和氏之璧不如得事之所適天下雖
大好用兵者亡國雖安好戰者危故小國寡民雖有什
伯之器而勿用
老子曰能成霸王者必勝者也能勝敵者必强者也能
强者必用人力者也能用人力者必得人心者也能得
人心者必自得者也自得者必柔弱者能勝不如已者
至於若已者而格柔勝出於若已者其事不可度故能
衆不勝成大勝者也
　　　道徳
文子問道老子曰學問不精聽道不深凡聽者將以逹
智也將以成行也將以致功名也不精不明不深不逹
故上學以神聽中學以心聽下學以耳聽以耳聽者學
在皮膚以心聽者學在肌肉以神聽者學在骨髓故聽
之不深即知之不明知之不明即不能盡其精不能盡
其精即行之不成凡聽之理虚心清静損氣無盛無思
無慮目無妄視耳無茍聽専精積畜内意盈并既以得
之必固守之必長久之夫道者原産有始始於柔弱成
於剛强始於短寡成於衆長十圍之木始於把百仞之
臺始於下此天之道也聖人法之卑者所以自下也退
者所以自後也儉者所以自小也損者所以自少也卑
則尊退則先儉則廣損則大此天道所成也夫道者徳
之元天之根福之門萬物待之而生待之而成待之而
寜夫道無為無形内以修身外以治人功成事立與天
為鄰無為而無不為莫知其情莫知其真其中有信天
子有道則天下服長有社稷公侯有道則人民和睦不
失其國士庶有道則全其身保其親强大有道不戰而
克小弱有道不争而得舉事有道功成得福君臣有道
則忠恵父子有道則慈孝士庻有道則相愛故有道則
和無道則苛由是觀之道之於人無所不宜也夫道者
小行之小得福大行之大得福盡行之天下服服則懐
之故帝者天下之適也王者天下之往也天下不適不
往不可謂帝王故帝王不得人不能成得人失道亦不
能守夫失道者奢泰驕佚慢倨矜傲見餘自顯自明執
雄堅强作難結怨為兵主為亂首小人行之身受大殃
大人行之國家滅亡淺及其身深及子孫夫罪莫大於
無道怨莫深於無徳天道然也
老子曰夫行道者使人雖勇刺之不入雖巧擊之不中
夫刺之不入擊之不中而猶辱也未若使人雖勇不敢
刺雖巧不敢擊夫不敢者非無其意也未若使人無其
意夫無其意者未有愛利之心也不若使天下丈夫女
子莫不懽然皆欲愛利之若然者無地而為君無官而
為長天下莫不願安利之故勇於敢則殺勇於不敢則
活
文子問徳老子曰畜之養之遂之長之兼利無擇與天
地合此之謂徳何謂仁曰為上不矜其功為下不羞其
病於大不矜於小不偷兼愛無私久而不衰此之謂仁
也何謂義曰為上則輔弱為下則守節逹不肆意窮不
易操一度順理不私枉撓此之謂義也何謂禮曰為上
則恭嚴為下則卑敬退讓守柔為天下雌立於不敢設
於不能此之謂禮也故修其徳則下從令修其仁則下
不爭修其義則下平正修其禮則下尊敬四者既修國
家安寜故物生者道也長者徳也愛者仁也正者義也
敬者禮也不畜不養不能遂長不慈不愛不能成遂不
正不匡不能久長不敬不寵不能貴重故徳者民之所
貴也仁者民之所懐也義者民之所畏也禮者民之所
敬也此四者文之順也聖人之所以御萬物也君子無
徳則下怨無仁則下争無義則下暴無禮則下亂四經
不立謂之無道無道不亡者未之有也
老子曰至徳之世賈便其市農樂其野大夫安其職處
士修其道人民樂其業是以風雨不毁折草木不夭死
河出圖洛出書及世之衰也賦斂無度殺戮無止刑諫
者殺賢士是以山崩川涸蠕動不息壄無百蔬故世治
則愚者不得獨亂世亂則賢者不能獨治聖人和愉寜
静生也至徳道行命也故生遭命而後能行命得時而
後能明必有其世而後有其人
文子問聖智老子曰聞而知之聖也見而知之智也故
聖人常聞禍福所生而擇其道智者常見禍福成形而
擇其行聖人知天道吉凶故知禍福所生智者先見成
形故知禍福之門聞未生聖也先見成形智也無聞見
者愚迷
老子曰君好義則信時而任已棄數而用恵物博智淺
以淺贍博未之有也獨任其智失必多矣好智窮術也
好勇危亡之道也好與則無定分上之分不定則下之
望無止若多斂則與民為讎少取而多與其數無有故
好與來怨之道也由是觀之財不足任道術可因明矣
文子問曰古之王者以道莅天下為之奈何老子曰執
一無為因天地與之變化天下大器也不可執也不可
為也為者敗之執者失之執者見小也見小故不能成
其大也無為者守静也守静能為天下正處大滿而不
溢居髙貴而無驕處大不溢盈而不虧居上不驕髙而
不危盈而不虧所以長守富也高而不危所以長守貴
也富貴不離其身祿及子孫古之王道具於此矣
老子曰民有道所同行有法所同守義不能相固威不
能相必故立君以一之君執一即治無常即亂君道者
非所以有為也所以無為也智者不以徳為事勇者不
以力為暴仁者不以位為恵可謂一矣一也者無適之
道也萬物之本也君數易法國數易君人以其位逹其
好憎下之任懼不可勝理故君失一其亂甚於無君也
君必執一而後能羣矣
文子問曰王道有㡬老子曰一而已矣
文子曰古有以道王者有以兵王者何其一也曰以道
王者徳也以兵王者亦徳也用兵者五有義兵有應兵
有忿兵有貪兵有驕兵誅暴救弱謂之義敵來加己不
得已而用之謂之應争小故不勝其心謂之忿利人土
地欲人財貨謂之貪恃其國家之大矜其人民之衆欲
見賢於敵國者謂之驕義兵王應兵勝忿兵敗貪兵死
驕兵滅此天道也
老子曰釋道而任智者危棄數而用才者困故守分循
理失之不憂得之不喜成者非所為得者非所求入者
有受而無取出者有授而無與因春而生因秋而殺所
生不徳所殺不怨則㡬於道矣
文子問曰王者得其歡心為之柰何老子曰若江海即
是也淡兮無味用之不既先小而後大夫欲上人者必
以其言下之欲先人者必以其身後之天下必効其歡
愛進其仁義而無苛氣居上而民不重居前而衆不害
天下樂推而不厭雖絶國殊俗蜎飛蠕動莫不親愛無
之而不通無往而不遂故為天下貴
老子曰執一世之法籍以非傳代之俗譬猶膠柱調瑟
聖人者應時權變見形施宜世異則事變時移則俗易
論世立法隨時舉事上古之王法度不同非古相返也
時務異也是故不法其已成之法而法其所以為法者
與化推移聖人之法可觀也其所以作法不可原也其
言可聽也其所以言不可形也三皇五帝輕天下細萬
物齊死生同變化抱道推誠以鏡萬物之情上與道為
友下與化為人今欲學其道不得其清明𤣥聖守其法
籍行其憲令必不能以為治矣
文子問政老子曰御之以道養之以徳無示以賢無加
以力損而執一無處可利無見可欲方而不割㢘而不
劌無矜無伐御之以道則民附養之以徳則民服無示
以賢則民足無加以力則民樸無示以賢者儉也無加
以力不敢也下以聚之賂以取之儉以自全不敢以自
安不下則離散弗養則背叛示以賢則民争加以力則
民怨離散則國勢衰民背叛則上無威人争則輕為非
下怨其上則位危四者誠修正道㡬矣
老子曰上言者下用也下言者上用也上言者常用也
下言者權用也唯聖人為能知權言而必信期而必當
天下之髙行直而證父信而死女孰能貴之故聖人論
事之曲直與之屈伸無常儀表祝則名君溺則捽父勢
使然也夫權者聖人所以獨見夫先迕而後合者之謂
權先合而後迕者不知權不知權者善反醜矣
文子問曰夫子之言非道徳無以治天下上世之王繼
嗣因業亦有無道各没其世而無禍敗者何道以然老
子曰自天子以下至于庶人各自生活然其活有厚薄
天下時有亡國破家無道徳之故也有道徳則夙夜不
懈戰戰兢兢常恐危亡無道徳則縱欲怠惰其亡無時
使桀紂循道行徳湯武雖賢無所建其功也夫道徳者
所以相生養也所以相畜長也所以相親愛也所以相
敬貴也夫聾蟲雖愚不害其所愛誠使天下之民皆懐
仁愛之心禍災何由生乎夫無道而無禍害者仁未絶
義未滅也仁雖未絶義雖未滅諸侯以輕其上矣諸侯
輕上則朝廷不恭縱令不順仁絶義滅諸侯背叛衆人
力政强者陵弱大者侵小民人以攻擊為業災害生禍
亂作其亡無日何期無禍也
老子曰法煩刑峻即民生詐上多事則下多態求多即
得寡禁多即勝少以事生事又以事止事譬猶揚火而
使無焚也以智生患又以智備之譬猶撓水而欲求其
清也
老子曰人主好仁即無功者賞有罪者釋好刑即有功
者廢無罪者及無好憎者誅而無怨施而不徳放準循
繩身無與事若天若地何不覆載合而和之君也别而
誅之法也民以受誅無所怨憾謂之道徳
老子曰天下是非無所定世各是其所善而非其所惡
夫求是者非求道理也求合於己者也非去邪也去迕
於心者今吾欲擇是而居之擇非而去之不知世所謂
是非也故治大國若烹小鮮勿撓而已夫趣合者即言
中而益親身疎而謀當即見疑今吾欲正身而待物何
知世之所從規我者乎吾若與俗遽走猶逃雨無之而
不濡欲在於虚則不能虚若夫不為虛而自虚者此所
欲而無不致也故通於道者如車軸不運於己而與轂
致于千里轉於無窮之原也故聖人體道反至不化以
待化動而無為
老子曰夫亟戰而數勝者則國必亡亟戰則民罷數勝
則主驕以驕主使罷民而國不亡者則寡矣主驕則恣
恣則極物民罷則怨怨則極慮上下俱極而不亡者未
之有也故功遂身退天之道也
平王問文子曰吾聞子得道於老耼今賢人雖有道而
遭淫亂之世以一人之權而欲化久亂之民其庸能乎
文子曰夫道徳者匡邪以為正振亂以為治化淫敗以
為樸淳徳復生天下安寜要在一人人主者民之師也
上者下之儀也上美之則下食之上有道徳則下有仁
義下有仁義則無淫亂之世矣積徳成王積怨成亡積
石成山積水成海不積而能成者未之有也積道徳者
天與之地助之鬼神輔之鳳凰翔其庭麒麟遊其郊蛟
龍宿其沼故以道莅天下天下之徳也無道莅天下天
下之賊也以一人與天下為讎雖欲長久不可得也堯
舜以是昌桀紂以是亡平王曰寡人敬聞命矣
　　　上徳
老子曰主者國之心也心治則百節皆安心擾則百節
皆亂故其身治者支體相遺也其國治者君臣相忘也
老子曰學於常樅見舌而守柔仰視屋𣗳退而因川觀
影而知持後故聖人虛無因循常後而不先譬若積薪
燎後者處上(常樅老/子師)
老子曰鳴鐸以聲自毁膏燭以明自煎虎豹之文來射
猨狖之捷來格故勇武以强梁死辯士以智能困能以
智知未能以智不知故勇於一能察於一辭可與曲說
未可與廣應
老子曰道以無有為體視之不見其形聽之不聞其聲
謂之幽㝠幽㝠者所以論道而非道也夫道者内視而
自反故人不小覺不大迷不小慧不大愚莫鑒於流潦
而鑒於止水以其内保之止而不外蕩月望日奪光隂
不可以承陽日出星不見不能與之争光末不可以强
於本枝不可以大於榦上重下輕其覆必易一淵不兩
蛟一雌不二雄一即定兩即争玉在山而草木潤珠生
淵而岸不枯蚯蚓無筋骨之强爪牙之利上食晞堁下
飲黄泉用心一也清之為明杯水可見眸子濁之為害
河水不見太山蘭芷不為莫服而不芳舟浮江海不為
莫乘而沈君子行道不為莫知而止性之有也以清入
濁必困辱以濁入清必覆傾天二炁即成虹地二炁即
泄藏人二炁即生病隂陽不能常且冬且夏月不知晝
日不知夜川廣者魚大山髙者木脩地廣者徳厚故魚
不可以無餌釣獸不可以空器召山有猛獸林木為之
不斬園有螫蟲葵藿為之不採國有賢臣折衝千里通
於道者若車軸轉於轂中不運於己與之致於千里終
而復始轉於無窮之原也故舉枉與直何如不得舉直
與枉勿與遂往有鳥將來張羅而待之得鳥者羅之一
目今為一目之羅則無時得鳥故事或不可前規物或
不可預慮故聖人畜道待時也欲致魚者先通谷欲求
鳥者先𣗳木水積而魚聚木茂而鳥集為魚得者非挈
而入淵也為猨得者非負而上木也縱之所利而已足
所踐者淺然待所不踐而後能行心所知者⬤然待所
不知而後能明川竭而谷虚丘夷而淵塞脣亡而齒寒
河水深而壤在山水静則清清則平平則易易則見物
之形形不可併故可以為正使葉落者風搖之也使水
濁者物撓之也璧鍰之器礛䃴之功也鏌鎁斷割砥礪
之力也䖟與驥致千里而不飛無裹糧之資而不飢狡
兔得而獵犬烹髙鳥盡而良弓藏名成功遂身退天道
然也怒出於不怒為出於不為視於無有則得所見聽
於無聲則得所聞飛鳥反鄉兔走歸窟狐死首丘寒螿
得木各依其所生也水火相憎鼎鬲在其間五味以和
骨肉相愛也讒人間之父子相危也犬豕不擇器而食
俞肥其體故近死鳳凰翔於千仞莫之能致椎固百内
而不能自椽目見百歩之外而不能見其眥因高為山
即安而不危因下為淵即深而魚鼈歸焉溝池潦即溢
旱即枯河海之源淵深而不竭鼈無耳而目不可以蔽
精於明也瞽無目而耳不可以蔽精於聰也混混之水
濁可以濯吾足乎泠泠之水清可以濯吾纓乎䋤(音/藥)之
為縞也或為冠或為⬤冠則戴枝之⬤則足蹍之金之
勢勝木一刃不能殘一林土之勢勝水一掬不能塞江
河水之勢勝火一酌不能救一車之薪冬有雷夏有雹
寒暑不變其節霜雪麃麃日出而流傾易覆也倚易軵
也㡬易助也濕易雨也蘭芷以芳不得見霜蟾蜍辟兵
夀在五月之望精泄者中易殘華非時者不可食舌之
與齒孰先弊焉繩之與矢孰先直焉使影曲者形也使
響濁者聲也與死同病者難為良醫與亡國同道者不
可為忠謀使倡吹竽使工捻竅雖中節不可使決君形
亡焉聾者不歌無以自樂盲者不觀無以接物歩於林
者不得直道行於險者不得履繩海内其所出故能大
日不並出狐不二雄神龍不匹猛獸不羣鷙鳥不雙盖
非橑不蔽日輪非輻不追疾橑輪未足恃也張弓而射
非弦不能發發矢之為射十分之一飢馬在廐漠然無
聲投芻其旁争心乃生三寸之管無當天下不能滿十
石而有塞百斗而足循繩而斷即不過懸衡而量即不
差懸古法以𩔖有時而遂杖格之屬有時而施是而行
之謂之斷非而行之謂之亂農夫勞而君子養愚者言
而智者擇見之明白處之如玉石見之黯黣(音/昧)必留其
謀百星之明不如一月之光十牖畢開不如一戸之明
蝮蛇不可為足虎不可為翼今有六尺之席卧而越之
下才不難立而踰之上才不易勢施異也助祭者得嘗
救鬭者得傷蔽於不祥之木為雷霆所撲日月欲明浮
雲蔽之河水欲清沙土⬤之叢蘭欲脩秋風敗之人性
欲平嗜欲害之䝉塵而欲無眯不可得絜黄金龜紐賢
者以為佩土壤布地能者以為富故與弱者金玉不如
與之尺素轂虛而中立三十輻各盡其力使一軸獨入
衆輻皆棄何近逺之能至橘柚有鄉萑葦有叢獸同足
者相從游鳥同翼者相從翔欲觀九州之地足無千里
之行無政教之原而欲為萬民上者難矣兇兇者獲提
提者射故大白若辱廣徳若不足君子有酒小人鞭缶
雖不可好亦可以醜人之性便衣緜帛或射之即被甲
為所不便以得其便也三十幅共一轂各直一鑿不得
相入猶人臣各守其職也善用人者若蚈(音/賢)之足衆而
不害若舌之與齒堅柔相磨而不相敗石生而堅芷生
而芳少而有之長而逾明扶之與提謝之與讓得之與
失諾之與己相去千里再生者不獲華太早者不須霜
而落汙其準粉其顙腐鼠在阼燒薫於堂入水而憎濡
懐臭而求芳雖善者不能為工冬氷可折夏木可結時
難得而易失木方盛終日採之而復生秋風下霜一夕
而零質的張而矢射集林木茂而斧斤入非或召之也
形勢之所致乳犬之噬虎伏雞之摶狸恩之所加不量
其力夫待利而登溺者必將以利溺之矣舟能浮能沉
愚者不知足焉驥驅之不進引之不止人君不以求道
理水雖平必有波衡雖正必有差尺雖齊必有危非規
矩不能定方圓非準繩無以正曲直用規矩者亦有規
矩之心太山之髙倍而不見秋毫之末視之可察竹木
有火不鑽不熏土中有水不掘不出矢之疾不過二里
跬歩不休跛鼈千里累山不止丘山從成臨河欲魚不
若歸而織網弓先調而後求勁馬先順而後求良人先
信而後求能巧冶不能消木良匠不能斵氷物有不可
如之何君子不留意使人無渡河可使河無波不可無
曰不辜甑終不墮井矣刺我行者欲我交呰我貨者欲
我市行一棊不足以見知彈一弦不足以為悲今有一
炭然掇之爛指相近也萬石俱熏去之十步而不死同
氣而異積也有榮華者必有愁悴上有羅紈下必有麻
⬤木大者根瞿山高者基扶
老子曰鼓不藏聲故能有聲鏡不没形故能有形金石
有聲不動不鳴管簫有音不吹無聲是以聖人内藏不
為物唱事來而制物至而應天行不已終而復始故能
長久輪得其所轉故能致逺天行一不差故無過矣天
氣下地氣上隂陽交通萬物齊同君子用事小人消亡
天地之道也天氣不下地氣不上隂陽不通萬物不昌
小人得勢君子消亡五榖不植道徳内藏天之道裒多
益寡地之道損高益下鬼神之道驕溢與下人之道多
者不與聖人之道卑而莫能上也天明日明而後能照
四方君明臣明域中乃安域有四明乃能長久明其施
明者明其化也天道為文地道為理一為之和時為之
使以成萬物命之曰道大道坦坦去身不逺修之於身
其徳乃真修之於物其徳不絶天覆萬物施其徳而養
之與而不取故精神歸焉與而不取者上徳也是以有
徳髙莫高於天也下莫下於澤也天髙澤下聖人法之
尊卑有叙天下定矣地載萬物而長之與而取之故骨
骸歸焉與而取者下徳也下徳不失徳是以無徳地承
天故定寜地定寜萬物形地廣厚萬物聚定寜無不載
廣厚無不容地勢深厚水泉入聚地道方廣故能久長
聖人法之徳無不容隂難陽萬物昌陽復隂萬物湛物
昌無不贍也物湛無不樂也物樂則無不治矣隂害物
陽自屈隂進陽退小人得勢君子避害天道然也陽氣
動萬物緩而得其所是以聖人順陽道夫順物者物亦
順之逆物者物亦逆之故不失物之情性洿澤盈萬物
節成洿澤枯萬物荂故雨澤不行天下荒亡陽上而復
下故為萬物主不長有故能終而復始故能長久能長
久故為天下母陽氣畜而後能施隂氣積而後能化未
有不畜積而後能化者也故聖人慎所積陽滅隂萬物
肥隂滅陽萬物衰故王公尚陽道則萬物昌尚隂道則
天下亡陽不下隂則萬物不成君不下臣徳化不行故
君下臣則聰明不下臣則闇聾日出於地萬物蕃息王
公居民上以明道徳日入於地萬物休息小人居民上
萬物逃匿雷之動也萬物啓雨之潤也萬物解大人施
德有似於此隂陽之動有常節大人之動不極物雷動
地萬物緩風揺樹草木敗大人去惡就善民不逺徙故
民有去就也去尤甚就少愈風不動火不出大人不言
小人無述火之出也必待薪大人之言必有信有信而
真何往不成河水深壤在山丘陵髙下入淵陽氣盛變
為隂隂氣盛變為陽故欲不可盈樂不可極忿無惡言
怒無作色是謂計得火上炎水下流聖人之道以𩔖相
求聖人偯(音/依)陽天下和同偯隂天下溺沉
老子曰積薄成厚積卑成髙君子日汲汲以成煇小人
日快快以至辱其消息也雖未能見故見善如不及宿
不善如不祥茍向善雖過無怨茍不向善雖忠來惡故
怨人不如自怨勉求諸人不如求諸己聲自召也𩔖自
求也名自命也人自官也無非己者操鋭以刺操刃以
擊何怨於人故君子慎其㣲萬物負隂而抱陽沖氣以
為和和居中央是以木實生於心草實生於筴卵胎生
於中央不卵不胎生而須時地平則水不流輕重均則
衡不傾物之生化也有感以然
老子曰山致其高而雲雨起焉水致其深而蛟龍生焉
君子致其道而徳澤流焉夫有隂徳者必有陽報有𨼆
行者必有昭名𣗳黍者不穫稷𣗳怨者無報徳
　
　
　
　
　
　文子卷上
欽定四庫全書
　文子卷下
　　　微明
老子曰道可以弱可以强可以柔可以剛可以隂可以
陽可以幽可以明可以苞裹天地可以應待無方知之
淺不知之深知之外不知之内知之麤不知之精知之
乃不知不知乃知之孰知知之爲不知不知之爲知乎
夫道不可聞聞而非也道不可見見而非也道不可言
言而非也孰知形之不形者乎故天下皆知善之爲善
也斯不善矣知者不言言者不知
文子問曰人可以微言乎老子曰何爲不可唯知言之
謂乎夫知言之謂者不以言言也爭魚者濡逐獸者趨
非樂之也故至言去言至爲去為淺知之人所爭者末
矣夫言有宗事有君夫為無知是以不吾知
文子問曰爲國亦有法乎老子曰今夫挽車者前呼邪
軤(火乎/切)後亦應之此挽車勸力之歌也雖鄭衛胡楚之
音不若此之義也治國有禮不在文辯法令滋彰盜賊
多有
老子曰道無正而可以爲正譬若山林而可以爲材材
不及山林山林不及雲雨雲雨不及隂陽陰陽不及和
和不及道道者所謂無狀之狀無物之象也能達其意
天地之間可陶冶而變化也
老子曰聖人立教施政必察其終始見其造恩故民知
書則德衰知數而仁衰知券契而信衰知機械而實衰
瑟不鳴而二十五弦各以其聲應軸不運於已而三十
輻各以其力旋弦有緩急然後能成曲車有勞佚然後
能致逺使有聲者乃無聲者也使有轉者乃無轉也上
下異道易治即亂位高而道大者從事大而道小者凶
小德害義小善害道小辯害治苛峭傷德大正不險故
民易導至治優游故下不賊至忠復素故民無僞匿
老子曰相坐之法立則百姓怨減爵之令張則功臣叛
故察於刀筆之迹者不知治亂之本習於行陣之事者
不知廟戰之權聖人先福於重關之内慮患於冥冥之
外愚者惑於小利而忘大害故事有利於小而害於大
得於此而亡於彼故仁莫大於愛人智莫大於知人愛
人即無怨刑知人即無亂政
老子曰江河之大溢不過三日飄風暴雨日中不出須
臾止德無所積而不憂者亡其及也夫憂者所以昌也
喜者所以亡也故善者以弱爲强轉禍爲福道沖而用
之又不滿也
老子曰清靜恬和人之性也儀表規矩事之制也知人
之性則自養不悖知事之制則其舉措不亂發一號散
無竟緫一管謂之心見本而知末執一而應萬謂之術
居知所以行知所之事知所乗動知所止謂之道使人
高賢稱譽已者心之力也使人卑下誹謗己者心之過
也言出於口不可禁於人行發於近不可禁於逺事者
難成易敗名者難立易廢凡人皆輕小害易微事以至
於大患夫禍之至也人自生之福之來也人自成之禍
與福同門利與害同隣自非至精莫之能分是故智慮
者禍福之門戸也動靜者利害之樞機也不可不慎察
也
老子曰人皆知治亂之機而莫知全生之具故聖人論
世而爲之事權事而爲之謀聖人能隂能陽能柔能剛
能弱能强隨時動靜因資而立功睹物往而知其反事
一而察其變化則為之象運則爲之應是以終身行之
無所困故事或可言而不可行者或可行而不可言者
或易爲而難成者或難成而易敗者所謂可行而不可
言者取捨也可言而不可行者詐僞也易爲而難成者
事也難成而易敗者名也此四者聖人之所留心也明
者之所獨見也
老子曰道者敬小微動不失時百射重戒禍乃不滋計
福勿及慮禍過之同日被霜蔽者不傷愚者有備與智
者同功夫積愛成福積憎成禍人皆知救患莫知使患
無生夫使患無生易施於救患難今人不務使患無生
而務施救於患雖神人不能爲謀患禍之所由來萬萬
無方聖人深居以避患靜黙以待時小人不知禍福之
門動而陷於刑雖曲爲之備不足以全身故上士先避
患而後就利先逺辱而後求名故聖人常從事於無形
之外而不留心於已成之内是以禍患無由至非譽不
能塵垢
老子曰凡人之道心欲小志欲大智欲圓行欲方能欲
多事欲少所謂心小者慮患未生戒禍慎微不敢縱其
欲也志欲大者兼包萬國一齊殊俗是非輻輳中為之
轂也智圓者終始無端方(音/旁)流四逺淵泉而不竭也行
方者立直而不撓素白而不汙窮不易操達不肆志也
能多者文武備具動靜中儀舉錯廢置曲得其宜也事
少者秉要以偶衆執約以治廣處靜以持躁也故心小
者禁於微也志大者無不懷也智圓者無不知也行方
者有不爲也能多者無不治也事少者約所持也故聖
人之於善也無小而不行其於過也無微而不改行不
用巫覡而鬼神不敢先可謂至貴矣然而戰戰慄慄日
慎一日是以無爲而一之成也愚人之智固已少矣而
所爲之事又多故動必窮故以政敎化其勢易而必成
以邪教化其勢難而必敗捨其易而必成從事於難而
必敗愚惑之所致
老子曰福之起也緜緜禍之生也紛紛禍福之數微而
不可見聖人見其始終故不可不察明主之賞罰非以
爲己以爲國也適於己而無功於國者不施賞焉逆於
己而便於國者不加罰焉故義載乎宜謂之君子遺義
之宜謂之小人通智得而不勞其次勞而不病其下病
而亦勞古之人味而不捨也今之人捨而不味也紂為
象箸而箕子唏魯以偶人葬而孔子嘆見其所始即知
其所終
老子曰仁者人之所慕也義者人之所高也爲人所慕
爲人所高或身死國亡者不周於時也故知仁義而不
知世權者不達於道也五帝貴德三王用義五伯任力
今取帝王之道施五伯之世非其道也故善否同非譽
在俗趨行等逆順在時知天之所爲知人之所行即有
以經於世矣知天而不知人即無以與俗交知人而不
知天即無以與道游直志適情即堅强賊之以身役物
即隂陽食之得道之人外化而内不化外化所以知人
也内不化所以全身也故内有一定之操而外能屈伸
與物推移萬舉而不陷所貴乎道者貴其龍變也守一
節推一行雖以成滿猶不易拘於小好而塞於大道道
者寂寞以虚無非有爲於物也不以有爲於己也是故
舉事而順道者非道者之所爲也道之所施也天地之
所覆載日月之所照明隂陽之所煦雨露之所潤道德
之所扶皆同一和也是故能戴大圓者履大方鏡太清
者眎大明立太平者處大堂能游於冥冥者與日月同
光無形而生於有形是故真人託期於靈臺而歸居於
物之初眎於冥冥聽於無聲冥冥之中獨有曉焉寂寞
之中獨有照焉其用之乃不用不用而後能用之也其
知之乃不知不知而後能知之也道者物之所道也德
者生之所扶也仁者積恩之證也義者比於心而合於
衆適者也道滅而德興德衰而仁義生故上世道而不
德中世守德而不懐下世繩繩唯恐失仁義故君子非
義無以生失義則失其所以生小人非利無以活失利
則失其所以活故君子懼失義小人懼失利觀其所懼
禍福異矣
老子曰事或欲利之適足以害之或欲害之乃足以利
之夫病濕而强食之熱病渴而强飲之寒此衆人之所
養也而良醫所以爲病也悦於目恱於心愚者之所利
有道者之所避聖人者先迕而後合衆人先合而後迕
故禍福之門利害之反不可不察也
老子曰有功離仁義者即見疑有罪有仁義者必見信
故仁義者事之常順也天下之尊爵也雖謀得計當慮
患解圖國存其事有離仁義者其功必不遂也言雖無
中於䇿其計無益於國而心周於君合於仁義者身必
存故曰百言百計常不當者不若捨趨而審仁義也
老子曰教本乎君子小人被其澤利本乎小人君子享
其功使君子小人各得其宜則通功易食而道達矣人
多欲即傷義多憂即害智故治國樂所以存虐國樂所
以亡水下流而廣大君下臣而聰明君不與臣争而治
道通故君根本也臣枝葉也根本不美而枝葉茂者未
之有也
老子曰慈父之愛子者非求其報不可内解於心聖主
之養民非爲己用也性不能已也及恃其力賴其功勲
而必窮有以爲則恩不接矣故用衆人之所愛則得衆
人之力舉衆人之所喜則得衆人之心故見其所始即
知其所終
老子曰人以義愛黨以羣强是故德之所施者博即威
之所行者逺義之所加者薄則武之所制者小
老子曰以不義而得之又不布施患及其身不能爲人
又無以自爲可謂愚人無以異於梟愛其子也故持而
盈之不如其已揣而鋭之不可長保德之中有道道之
中有德其化不可極陽中有隂隂中有陽萬事盡然不
可勝明福至祥存禍至祥先見祥而不為善則福不來
見不祥而行善則禍不至利與害同門禍與福同隣非
神聖莫之能分故曰禍兮福所倚福兮禍所伏孰知其
極人之將疾也必先甘魚⬤之味國之將亡也必先惡
忠臣之語故疾之將死者不可爲良醫國之將亡者不
可為忠謀修之身然後可以治民居家理治然後可移
官長故曰修之身其德乃真修之家其德乃餘修之國
其德乃豐民之所以生活衣與食也事周於衣食則有
功不周於衣食則無功事無功德不長故隨時而不成
無更其刑順時而不成無更其理時將復起是謂道紀
帝王富其民霸王富其地危國富其吏治國若不足亡
國囷倉虛故曰上無事而民自富上無為而民自化起
師十萬日費千金師旅之後必有凶年故兵者不祥之
器也非君子之寶也和大怨必有餘怨奈何其為不善
也古者親近不以言來逺不以言使近者悦逺者來與
民同欲則和與民同守則固與民同念者知得民力者
富得民譽者顯行有召冦言有致禍無先人言後人已
附耳之語流聞千里言者禍也舌者機也出言不當駟
馬不追昔者中黄子曰天有五方地有五行聲有五音
物有五味色有五章人有五位故天地之間有二十五
人也上五有神人眞人道人至人聖人次五有德人賢
人智人善人辯人中五有公人忠人信人義人禮人次
五有士人工人虞人農人商人下五有衆人奴人愚人
⬤人小人上五之與下五猶人之與牛馬也聖人者以
目眎以耳聽以口言以足行真人者不眎而明不聽而
聰不行而從不言而公故聖人所以動天下者真人未
嘗過焉賢人所以矯世俗者聖人未嘗觀焉所謂道者
無前無後無左無右萬物𤣥同無是無非
　　　自然
老子曰清虚者天之明也無爲者治之常也去恩惠舍
聖智外賢能廢仁義滅事故棄佞辯禁姦僞則賢不肖
者齊於道矣靜則同虛則通至德無爲萬物皆容虚靜
之道天長地乆神微周盈於物無宰十二月運行周而
復始金木水火土其勢相害其道相待故至寒傷物無
寒不可至暑傷物無暑不可故可與不可皆可是以大
道無所不可可在其理見可不趨見不可不去可與不
可相爲左右相爲表裏凡事之要必從一始時爲之紀
自古及今未嘗變易謂之天理上執大明下用其光道
生萬物理於隂陽化為四時分為五行各得其所與時
往來法度有常下及無能上道不傾羣臣一意天地之
道無爲而備無求而得是以知其無爲而有益也
老子曰樸至大者無形狀道至大者無度量故天圓不
中規地方不中矩往古來今謂之宙四方上下謂之宇
道在其中而莫知其所故見不逺者不可與言大知不
博者不可與論至夫稟道與物通者無以相非故三皇
五帝法籍殊方其得民心一也若夫規矩勾繩巧之具
也而非所以爲巧也故無絃雖師文不能成其曲徒絃
則不能獨悲故絃悲之具也非所以為悲也至於神和
遊於心手之間放意寫神論變而形於絃者父不能以
敎子子亦不能受之於父此不傳之道也故肅者形之
君也而寂寞者音之主也
老子曰天地之道以德爲主道爲之命物以自正至微
甚内不以事貴故不待功而立不以位爲尊不待名而
顯不須禮而莊不用兵而强故道立而不教明照而不
察道立而不敎者不奪人能也明照而不察者不害其
事也夫敎道者逆於德害於物故隂陽四時金木水火
土同道而異理萬物同情而異形智者不相教能者不
相受故聖人立法以導民之心各使自然故生者無德
死者無怨天地不仁以萬物爲芻狗聖人不仁以百姓
爲芻狗夫慈愛仁義者近狹之道也狹者入大而迷近
者行逺而惑聖人之道入大不迷行逺不惑常虚自守
可以爲極是謂天德
老子曰聖人天覆地載日月照臨隂陽和四時化懷萬
物而不同無故無新無疎無親故能法天者天不一時
地不一材人不一事故緒業多端趨行多方故用兵者
或輕或重或貪或亷四者相反不可一也輕者欲發重
者欲止貪者欲取亷者不利非其有也故勇者可令進
鬭不可令持堅重者可令固守不可令淩敵貪者可令
攻取不可令分財亷者可令守分不可令進取信者可
令持約不可令應變五者聖人兼用而材使之夫天地
不懷一物隂陽不産一𩔖江海不讓水潦以成其大山
林不讓枉橈以成其崇聖人不辭其負薪之言以廣其
名夫守一隅而遺萬方取一物而棄其餘則所得者寡
而所治者淺矣
老子曰天之所覆地之所載日月之所照形殊性異各
有所安樂所以爲樂者乃所以為悲也安所以爲安者
乃所以為危也故聖人之牧民也使各便其性安其居
處其宜爲其所能周其所適施其所宜如此即萬物一
齊無由相過天下之物無貴無賤因其所貴而貴之物
無不貴因其所賤而賤之物無不賤故不尚賢者言不
放魚於木不沈鳥於淵昔堯之治天下也舜為司徒契
爲司馬禹為司空后稷爲田疇奚仲為工師其導民也
水處者漁林處者採谷處者牧陵處者田地宜其事事宜
其械械冝其材臯澤織網陵坂耕田如是則民得以所
有易所無以所工易所拙是以離叛者寡聽從者衆若
風之過蕭忽然而感之各以清濁應物莫不就其所利
避其所害是以隣國相望雞犬之音相聞而足跡不接
於諸侯之境車軌不結於千里之外皆安其居也故亂
國若盛治國若虛亡國若不足存國若有餘虚者非無
人也各守其職也盛者非多人也皆徼於末也有餘者
非多財也欲節而事寡也不足者非無貨也民鮮而費
多也故先王之法非所作也所因也其禁誅非所為也
所守也上德之道也
老子曰以道治天下非易人性也因其所有而條暢之
故因即大作即小古之瀆水者因水之流也生稼者因
地之宜也征伐者因民之欲也能因則無敵於天下矣
物必有自然而後人事有治也故先王之制法因民之
性而爲之節文無其性不可使順教有其性無其資不
可使遵道人之性有仁義之資其非聖人爲之法度不
可使向方因其所惡以禁姦故刑罰不用威行如神因
其性即天下聽從怫其性即法度張而不用道德者則
功名之本也民之所懷也民懐之則功名立古之善為
君者法江海江海無爲以成其大窊下以成其廣故能
長乆爲天下谿谷其德乃足無爲故能取百川不求故
能得不行故能至是以取天下而無事不自貴故富不
自見故明不自矜故長處不有之地故為天下王不爭
故莫能與之爭終不為大故能成其大江海近於道故
能長乆與天地相保王公脩道則功成不有不有即强
固强固而不以暴人道深即德深德深即功名遂成此
謂𤣥德深矣逺矣其與物反矣天下有始莫知其理唯
聖人能知所以非雄非雌非牝非牡生而不死天地以
成隂陽以形萬物以生故隂與陽有圓有方有短有長
有存有亡道爲之命幽沉而無事於心甚微於道甚當
死生同理萬物變化合於一道簡生忘死何往不壽去
事與言慎無為也守道周宻於物不宰至微無形天地
之始萬物同於道而殊形至微無物故能周恤至大無
外故為萬物蓋至細無内故爲萬物貴道以存生德以
安形至道之度去好去惡無有知故易意和心無以道
迕夫天地專而為一分而爲二反而合之上下不失專
而爲一分而爲五反而合之必中規矩夫道至親不可
疎至近不可逺求之逺者往而復反
老子曰帝者有名莫知其情帝者貴其德王者尚其義
霸者通於理聖人之道於物無有道狹然後任智德薄
然後任刑明淺然後任察任智者中心亂任刑者上下
怨任察者下求善以事上即弊是以聖人因天地以變
化其德乃天覆而地載道之以時其養乃厚厚養即治
雖有神聖夫何以易之去心智省刑罰反清靜物將自
正道之爲君如尸儼然𤣥黙而天下受其福一人被之
不褒萬人被之不褊是故重爲惠重爲暴即道忤矣為
惠者布施也無功而厚賞無勞而高爵即守職者懈於
官而遊居者亟於進矣夫暴者妄誅無罪而死亡行道
者而被刑即修身不勸善而爲邪行者輕犯上矣故爲
惠者即生姦爲暴者即生亂姦亂之俗亡國之風也故
國有誅者而主無怒也朝有賞者而君無與也誅者不
怨君罪之當也賞者不德上功之致也民之誅賞之來
皆生於身故務功修業不受賜於人是以朝廷蕪而無
跡田壄辟而無穢故太上下知而有之王道者處無為
之事行不言之教清靜而不動一度而不搖因循任下
責成而不勞謀無失策舉無過事言無文章行無儀表
進退應時動靜循理美醜不好憎賞罰不喜怒名各自
命𩔖各自以事由自然莫出於己若欲挾之乃是離之
若欲飾之乃是賊之天氣爲魂地氣爲魄反之𤣥妙各
處其宅守之勿失上通太一太一之精通合於天天道
嘿嘿無容無則大不可極深不可測常與人化智不能
得輪轉無端化遂如神虚無因循常後而不先其聽治
也虚心弱志清明不闇是故羣臣輻輳並進無愚智賢
不肖莫不盡其能君得所以制臣臣得所以事君即治
國之所以明矣
老子曰知而好問者聖勇而好問者勝乗衆人之智者
即無不任也用衆人之力者即無不勝也用衆人之力
者烏獲不足恃也乗衆人之勢者天下不足用也無權
不可爲之勢而不循道理之數雖神聖人不能以成功
故聖人舉事未嘗不因其資而用之也有一功者處一
位有一能者服一事力勝其任即舉者不重也能勝其
事即爲者不難也聖人兼而用之故人無棄人物無棄
材
老子曰所謂無爲者非謂其引之不來推之不去迫而
不應感而不動堅滯而不流捲握而不散謂其私志不
入公道嗜欲不挂正術循理而舉事因資而立功推自
然之勢曲故不得容事成而身不伐功立而名不有若
夫水用舟沙用䦊(乃鳥/切)泥用輴(敕倫/切)山用樏(音/羸)夏瀆冬
陂因高爲山因下爲池非吾所為也聖人不恥身之賤
惡道之不行也不憂命之短憂百姓之窮也故常虚而
無為抱素見樸不與物雜
老子曰古之立帝王者非以奉養其欲也聖人踐位者
非以逸樂其身也爲天下之民强陵弱衆暴寡詐者欺
愚勇者侵怯又爲其懷智詐不以相教積財不以相分
故立天子以齊一之爲一人之明不能徧照海内故立
三公九卿以輔翼之為絶國殊俗不得被澤故立諸侯
以教誨之是以天地四時無不應也官無隱事國無遺
利所以衣寒食飢養老弱息勞倦無不以也神農形悴
堯痩癯舜黧黒禹胼胝伊尹負鼎而干湯吕望鼓刀而
入周百里奚傳賣管仲束縛孔子無黔突墨子無煖席
非以貪禄慕位將欲事起天下之利除萬民之害也自
天子至於庶人四體不勤思慮不困於事求贍者未之
聞也
老子曰所謂天子者有天道以立天下也立天下之道
執一以爲保反本無爲虚靜無有忽怳無際逺無所止
視之無形聽之無聲是謂大道之經
老子曰夫道者體圓而法方背隂而抱陽左柔而右剛
履幽而戴明變化無常得一之原以應無方是謂神明
天圓而無端故不得觀其形地方而無涯故莫窺其門
天化遂無形狀地生長無計量夫物有勝唯道無勝所
以無勝者以其無常形勢也輪轉無窮象日月之運行
若春秋之代謝日月之晝夜終而復始明而復晦制形
而無形故功可成物物而不物故勝而不屈廟戰者帝
神化者王廟戰者法天道神化者明四時修正於境内
而逺方懐德制勝於未戰而諸侯賓服也古之得道者
靜而法天地動而順日月喜怒合四時號令比雷霆音
氣不戾八風詘申不違五度因民之欲乗民之力爲之
去殘除害夫同利者相死同情者相成同行者相助循
已而動天下爲鬭故善用兵者用其自爲用不能用兵
者用其爲己用用其自爲用天下莫不可用用其爲己
用無一人之可用也
　　　下德
老子曰治身太上養神其次養形神清意平百節皆寧
養生之本也肥肌膚充腹腸供嗜欲養生之末也治國
太上養化其次正法民交讓爭處卑財利争受少事力
爭就勞日化上而遷善不知其所以然治之本也利賞
而勸善畏刑而不敢爲非法令正於上百姓服於下治
之末也上世養本而下世事末
老子曰欲治之主不世出可與治之臣不萬一以不世
出求不萬一此至治所以千嵗不一也蓋霸王之功不
世立也順其善意防其邪心與民同出一道則民可善
風俗可美所貴聖人者非貴其隨罪而作刑也貴其知
亂之所生也若開其銳端而縱之放僻滛佚而棄之以
法隨之以刑雖殘賊天下不能禁其姦矣
老子曰身處江海之上心在魏闕之下即重生重生即
輕利矣猶不能自勝即從之神無所害也不能自勝而
强不從是謂重傷重傷之人無壽𩔖矣故曰知和曰常
知常曰明益生曰祥心使氣曰强是謂𤣥同用其光復
歸其明
老子曰天下莫易於爲善莫難於爲不善所謂爲善者
靜而無為適情辭餘無所誘惑循性保真無變於已故
曰爲善易也所謂爲不善難者⬤弑矯詐躁而多欲非
人之性也故曰爲不善難也今之以爲大患者由無常
厭度量生也故利害之地禍福之際不可不察聖人無
欲也無避也事或欲之適足以失之事或避之適足以
就之志有所欲即忘其所爲是以聖人審動靜之變而
適受與之度理好憎之情和喜怒之節夫動靜得即患
不侵也受與適即罪不累也理好憎即憂不近也和喜
怒即怨不犯也體道之人不茍得不讓禍其有不棄非
其有不制恒滿而不溢常虚而易贍故自當以道術度
量即食充虚衣圉寒足以温飽七尺之形無道術度量
而以自要尊貴即萬乗之勢不足以爲快天下之富不
足以爲樂故聖人心平志易精神内守物不能惑
老子曰勝人者有力自勝者强能强者必用人力者也
能用人力者必得人心者也能得人心者必自得者也
未有得已而失人者也未有失己而得人者也故爲治
之本務在安人安人之本在於足用足用之本在於不
奪時不奪時之本在於省事省事之本在於節用節用
之本在於去驕去驕之本在於虚無故知生之情者不
務生之所無以爲知命之情者不憂命之所無奈何目
悦五色口惟滋味耳滛五聲七竅交爭以害一性日引
邪欲竭其天和身且不能治奈治天下何所謂得天下
者非謂其履勢位稱尊號言其運天下心得天下力也
有南面之名無一人之譽此失天下也故桀紂不爲王
湯武不爲放故天子得道守在四夷天子失道守在諸
侯諸侯得道守在四境諸侯失道守在左右故曰無恃
其不吾奪也恃吾不可奪也行可奪之道而非⬤弑之
行無益於持天下矣
老子曰善治國者不變其故不易其常夫怒者逆德也
兵者凶器也爭者人之所亂也隂謀逆德好用凶器治
人之亂逆之至也非禍人不能成禍不如挫其銳解其
紛和其光同其塵人之性情皆願賢己而疾不及人願
賢己則爭心生疾不及人則怨爭生怨爭生則心亂而
氣逆故古之聖王退爭怨爭怨不生則心治而氣順故
曰不尚賢使民不爭
老子曰治物者不以物以和治和者不以和以人治人
者不以人以君治君者不以君以欲治欲者不以欲以
性治性者不以性以德治德者不以德以道以道本人
之性無邪穢乆湛於物即忘其本即合於若性衣食禮
俗者非人之性也所受於外也故人性欲平嗜欲害之
唯有道者能遺物反已有以自鑒則不失物之情無以
自鑒則動而惑營夫縱欲失性動未嘗正以治生則失
身以治國則亂人故不聞道者無以反性古者聖人得
諸己故令行禁止凡舉事者必先平意清神神清意平
物乃可正聽失於非譽目滛於采色而欲得事正即難
矣是以貴虚故水激則波起炁亂則智昏昏智不可以
爲正波水不可以爲平故聖王執一以理物之情性夫
一者至貴無適於天下聖王託於無適故爲天下命
老子曰隂陽陶冶萬物皆乗一炁而生上下離心炁乃
上蒸君臣不和五穀不登春肅秋榮冬雷夏霜皆賊炁
之所生也天地之間一人之身也六合之内一人之形
也故明於性者天地不能脅也審於符者怪物不能惑
也聖人由近以知逺以萬里爲一同炁蒸乎天地禮義
亷恥不設萬民莫不相侵暴虐猶在乎混㝠之中也亷
恥陵遲及至世之衰用多而財寡事力勞而養不足民
貧苦而忿爭生是以貴仁人鄙不齊比周朋黨各推其
與懐機械巧詐之心是以貴義男女羣居雜而無别是
以貴禮性命之情滛而相迫於不得已則不和是以貴
樂故仁義禮樂者所以救敗也非通治之道也誠能使
神明定於天下而心反其初則民性善民性善則天地
隂陽從而包之則財足而人贍貪鄙忿爭之心不得生
焉仁義不用而道德定於天下而民不淫於采色故德
衰然後飾仁義和失然後諧聲禮淫然後飾容故知道
德然後知仁義不足行也知仁義然後知禮樂不足修
也
老子曰清靜之治者和順以寂寞質真而素樸閒靜而
不躁在内而合乎道出外而同乎義其言略而循理其
行悦而順情其心和而不僞其事素而不飾不謀所始
不議所終安即留激即行通體乎天地同精乎隂陽一
和乎四時明朗乎日月與道化者爲人機巧詐僞莫載
乎心是以天覆以德地載以樂四時不失序風雨不爲
虐日月清靜而揚光五星不失其行此清靜之所明也
老子曰治世之職易守也其事易爲也其禮易行也其
責易償也是以人不兼官官不兼事士農工商鄉别州
異故農與農言藏士與士言行工與工言巧商與商言
數是以士無遺行工無苦事農無廢功商無折貨各安
其性異形殊類易事而不悖失業而賤得志而貴夫先
知逺見之人才之盛也而治世不以責於人博聞强識
口辯辭給之人知之溢也而明主不求於下敖世賤物不
從流俗士之伉行也而治世不以爲化民故高不可及
者不以爲人量行不可逮者不可爲國俗故人才不可
專用而度量道術可世傳也故國治可與愚守也而軍
旅可以法同也不待古之英雋而人自足者因其所有
而並用之末世之法高爲量而罪不及也重爲任而罰
不勝也危爲其難而誅不敢也民困於三責即飾智而
詐上犯邪而行危雖峻法嚴刑不能禁其姦獸窮即觸
鳥窮即啄人窮即詐此之謂也
老子曰雷霆之聲可以鐘鼓象也風雨之變可以音律
知也大可睹者可得而量也明可見者可得而蔽也聲
可聞者可得而調也色可察者可得而别也夫至大天
地不能函也至微神明不能見也及至建律歴别五色
異清濁味甘苦即樸散而爲器矣立仁義修禮樂即德
遷而爲僞矣民飾智以驚愚設詐以攻上天下有能持
之而未能有治之者也夫智能彌多而德滋衰是以至
人淳樸而不散夫至人之治虚無寂寞不見可欲心與
神處形與性調靜而體德動而理通循自然之道縁不
得已矣漠然无爲而天下和淡然無欲而民自樸不忿
爭而財足施者不德受者不讓德反歸焉而莫之惠不
言之辯不道之道若或通焉謂之天府取焉而不損酌
焉而不竭莫知其所求由出謂之搖光搖光者資糧萬
物者也
老子曰天愛其精地愛其平人愛其情天之精日月星
辰雷霆風雨也地之平水火金木土也人之情思慮聰
明喜怒也故閉四關止五道即與道淪神明藏於無形
精氣反於真目明而不以視耳聰而不以聽口當而不
以言心條通而不以思慮委而不爲知而不矜直性命
之情而知故不得害精存於目即其視明存於耳即其
聽聰留於口即其言當集於心即其慮通故閉四關即
終身無患四肢九竅莫死莫生是謂真人地之生財大
本不過五行聖人節五行即治不荒
老子曰衡之於左右無私輕重故可以爲平繩之於内
外無私曲直故可以爲正人主之於法無私好憎故可
以爲令德無所立怨無所藏是任道而合人心者也故
爲治者知不與焉水戾破舟木擊折軸不怨木石而罪
巧拙者智不載也故道有智則亂德有心則險心有眼
則眩夫權衡規矩一定而不易常一而不邪方行而不
留一日形之萬世傳之無爲之爲也一者無為也百王
用之萬世傳之爲而不易也
老子曰人之言曰國有亡主世無亡道人有窮而理無
不通故無爲者道之宗也得道之宗並應無窮故不因
道理之數而專己之能其窮不逺也夫人君不出戸以
知天下者因物以識物因人以知人故積力之所舉即
無不勝也衆智之所爲即無不成也千人之衆無絶粮
萬人之羣無廢功工無異伎士無兼官各守其職不得
相干人得所宜物得所安是以器械不惡職事不慢也
夫債少易償也職寡易守也任輕易勸也上操約少之
分下效易爲之功是以君臣乆而不相厭也
老子曰帝者體太一王者法隂陽霸者則四時君者用
六律體太一者明於天地之情通於道德之倫聰明照
於日月精神通於萬物動靜調於隂陽喜怒和於四時
覆露皆道溥洽而無私蜎飛蠕動莫不依德而生德流
方外名聲傳乎後世法隂陽者承天地之和德與天地
參光明與日月並照精神與鬼神齊靈戴圓履方抱表
寢繩内能理身外得人心發施號令天下從風則四時
者春生夏長秋收冬藏取與有節出入有量喜怒剛柔
不離其理柔而不脆剛而不折寛而不肆肅而不悖優
游委順以養羣𩔖其德含愚而容不肖無所私愛也用
六律者生之與殺也賞之與罰也與之以奪也非此無
道也伐亂禁暴興賢良廢不肖匡邪以爲正攘險以為
平矯枉以爲直明於施舍開塞之道乗時因勢以服役
人心者也帝者不體隂陽即侵王者不法四時即削霸
者不用六律即辱君者失凖繩即廢故小而行大即窮
塞而不親大而行小即狹隘而不容
老子曰地廣民衆不足以爲强甲堅兵利不可以恃勝
城高池深不足以爲固嚴刑峻罰不足以爲威爲存政
者雖小必存焉爲亡政者雖大必亡焉故善守者無與
禦善戰者無與鬭乗時勢因民欲而天下服故善爲政
者積其德善用兵者畜其怒德積而民可用也怒畜而
威可立也故文之所加者深則權之所服者大德之所
施者博則威之制者廣廣即我强而適弱善用兵者先
弱敵而後戰故費不半而功十倍故千乗之國行文德
者王萬乗之國好用兵者亡王兵先勝而後戰敗兵先
戰而後求勝此不明於道也
　　　上仁
老子曰君子之道靜以修身儉以養生靜即下不擾下
不擾即民不怨下擾即政亂民怨即德薄政亂賢者不
爲謀德薄勇者不爲鬭亂主則不然一日有天下之富
處一主之勢竭百姓之力以奉耳目之欲志專於宫室
臺榭溝池苑囿猛獸珍怪貧民饑餓虎狼厭芻豢百姓
凍寒宫室衣綺繡故人主畜兹無用之物而天下不安
其性命矣
老子曰非淡漠無以明德非寧靜無以致逺非寛大無
以并覆非正平無以制斷以天下之目眎以天下之耳
聽以天下之心慮以天下之力爭故號令能下究而臣
情得上聞百官修達羣臣輻湊喜不以賞賜怒不以罪
誅法令察而不苛耳目聦而不闇善否之情日陳於前
而不逆故賢者盡其智不肖者竭其力近者安其性逺
者懐其德得用人之道也夫乗輿馬者不勞而致千里
乗舟楫者不㳺而濟江海使言之而是雖商夫芻蕘猶
不可棄也言之而非雖在人君卿相猶不可用也是非
之處不可以貴賤尊卑論也其計可用不羞其位其言
可行不貴其辯闇主則不然羣臣盡誠效忠者希不用
其身也而親習邪枉賢者不能見也疎逺卑賤竭力盡
忠者不能聞也有言者窮之以辭有諫者誅之以罪如
此而欲安海内存萬方其離聰明亦以逺矣
老子曰能尊生雖富貴不以養傷身雖貧賤不以利累
形今受先祖之遺爵必重失之生之所由來乆矣而輕
失之豈不惑哉貴以身治天下可以寄天下愛以身治
天下可以託天下
文子問治國之本老子曰本在於治身未嘗聞身治而
國亂者也身亂而國治者未有也故曰修之身其德乃
真道之所以至妙者父不能以教子子亦不能受之於
父故道可道非常道也名可名非常名也
文子問曰何行而民親其上老子曰使之以時而敬慎
之如臨深淵如履薄冰天地之間善即吾畜也不善即
吾讎也昔者夏商之臣反讎桀紂而臣湯武宿沙之民
自攻其君歸神農氏故曰人之所畏不可不畏也
老子曰治大者道不可以小地廣者制不可以狹位高
者事不可以煩民衆者敎不可以苛事煩難治法苛難
行求多難贍寸而度之至丈必差銖而稱之至石必過
石稱丈量徑而寡失大較易爲智曲辯難爲慧故無益
於治有益於亂者聖人不為也無益於用有益於費者
智者不行也故功不厭約事不厭省求不厭寡功約易
成事省易治求寡易贍任於衆人則易故小辯害義小
義破道道小必不通通必簡河以逶迤故能逺山以陵
遲故能高道以優游故能化夫通於一伎審於一事察
於一能可以曲説不可以廣應也夫調音者小絃急大
絃緩立事者賤者勞貴者佚道之言曰芒芒昧昧因天
之威與天同炁同炁者帝同義者王同功者霸無一焉
者亡故不言而信不施而仁不怒而威是以天心動化
者也施而仁言而信怒而威是以精誠爲之者也施而
不仁言而不信怒而不威是以外貌爲之者也故有道
以理之法雖少足以治無道以理之法雖衆足以亂
老子曰鯨魚失水則制於螻蟻人君舍其所守而與臣
爭事則制於有司以無爲持位守職者以聽從取容臣
下藏智而不用反以事專其上人君者不任能而好自
爲則智日困而自負責數窮於下則不能申理行墮於
位則不能持制智不足以為治威不足以行刑則無以
與天下交矣喜怒形於心嗜欲見於外則守職者離正
而阿上有司枉法而從風賞不當功誅不應罪則上下
乖心君臣相怨百官煩亂而智不能解非譽萌生而明
不能照非己之失而反自責則人主愈勞人臣愈佚是
代大匠斵夫代大匠斵者希有不傷其手矣與馬逐走
筋絶不能及也上車攝轡馬服衡下伯樂相之王良御
之明主乗之無御相之勞而致千里善乗人之資也人
君之道無爲而有就也有立而無好也有爲即議有好
即䛕議即可奪䛕即可誘夫以建而制於人者不能持
國故善建者不拔言建之無形也唯神化者物莫能勝
中欲不出謂之扄外邪不入謂之閉中扄外閉何事不
節外閉中扄何事不成故不用之不爲之而有用之而
有爲之不伐之言不奪之事循名責實使自有司以不
知爲道以禁苛爲主如此則百官之事各有所考
老子曰食者民之本也民者國之基也故人君者上因
天時下盡地理中用人力是以羣生以長萬物蕃殖春
伐枯槁夏收百果秋蓄蔬食冬取薪蒸以爲民資生無
乏用死無傳尸先王之法不掩羣而取镺⬤(上襖/下滔)不涸
澤而漁不焚林而獵豺未祭獸罝罘(音/浮)不得通於野獺
未祭魚網罟不得入於水鷹隼未擊羅網不得張於臯
草木未落斤斧不得入於山林昆蟲未蟄不得以火田
育孕不殺鷇(音/遘)卵不探魚不長尺不得取犬豕不期年
不得食是故萬物之發生若蒸炁出先王之所以應時
修備富國利民之道也非目見而足行之也欲利民不
忘乎心則民自備矣
老子曰古者明君取下有節自養有度必計歲而收量
民積聚知有餘不足之數然後取奉如此即得承所受
於天地而離於飢寒之患其⬤怛於民也國有飢者食
不重味民有寒者冬不被裘與民同苦樂即天下無哀
民闇主即不然取民不裁其力求下不量其積男女不
得耕織之業以供上求力勤財盡有旦無暮君臣相疾
且人之爲生也一人蹠耒而耕不益十畆中田之收不
過四石妻子老弱仰之而食或時有灾害之患無以供
上求即人主愍之矣貪主暴君涸漁其下以適無極之
欲則百姓不被天和履地德矣
老子曰天地之炁莫大於和和者隂陽調日夜分故萬
物春分而生秋分而成生與成必得和之精故積隂不
生積陽不化隂陽交接乃能成和是以聖人之道寛而
栗嚴而温柔而直猛而仁夫太剛則折太柔則卷道正
在於剛柔之間夫繩之爲度也可卷而懐也引而申之
可直而布也長而不横短而不窮直而不剛故聖人體
之夫恩推即懦懦即不威嚴推即猛猛即不和愛推即
縱縦即不令刑推即禍禍即無親是以貴和也
老子曰國之所以存者得道也所以亡者理塞也故聖
人見化以觀其徵德有昌衰風爲先萌故得生道者雖
小必大有亡徵者雖成必敗國之亡也大不足恃道之
行也小不可輕故存在得道不在於小亡在失道不在
於大故亂國之主務於地廣而不務於仁義務在高位
而不務於道德是舍其所以存造其所以亡也若上亂
三光之明下失萬民之心孰不能承故審其己者不備
諸人也古之爲君者深行之謂之道德淺行之謂之仁
義薄行之謂之禮智此六者國家之綱維也深行之則
厚得福淺行之則薄得福盡行之天下服古者修道德
即正天下修仁義即正一國修禮智即正一鄉德厚者
大德薄者小故位不以雄武立不以堅强勝不以貪競
得立在天下推已勝在天下自服得在天下與之不在
於自取故雌牝即立柔弱即勝仁義即得不爭即莫能
與之爭故道之在於天下也譬猶江海也天之道爲者
敗之執者失之夫欲名之大而求之爭之吾見其不得
已而雖執而得之不留也夫名不可求而得也在天下
與之與之者歸之天下所歸者德也故云上德者天下
歸之上仁者海内歸之上義者一國歸之上禮者一鄉
歸之無此四者民不歸也不歸用兵即危道也故曰兵
者不祥之器不得已而用之殺傷人勝而勿美故曰死
地荆棘生焉以悲哀泣之以喪禮居之是以君子務於
道德不重用兵也
文子問仁義禮何以爲薄於道德也老子曰爲仁者必
以哀樂論之爲義者必以取與明之四海之内哀樂不
能遍竭府庫之財貨不足以贍萬民故知不如修道而
行德因天地之性萬物自正而天下贍仁義因附是以
大丈夫居其厚不居其薄夫禮者實之文也仁者恩之
效也故禮因人情而制不過其實仁不溢恩悲哀抱於
情送死稱於仁夫養生不强人所不能及不絶人所不
能己度量不失其適非譽無由生矣故制樂足以合歡
不出於和明於死生之分通於侈儉之適也末世即不
然言與行相悖情與貌相反禮飾以煩樂擾以淫風俗
溺於世非譽萃於朝故至人廢而不用也與驥逐走即
人不勝驥託於車上即驥不勝人故善用道者乗人之
資以立功以其所能託其所不能也主與之以時民報
之以財主遇之以禮民報之以死故有危國無安君有
憂主無樂臣德過其位者尊禄過其德者凶德貴無高
義取無多不以德貴者竊位也不以義取者盜財也聖
人安貧樂道不以欲傷生不以利累己故不違義而妄
取古者無德不尊無能不官無功不賞無罪不誅其進
人也以禮其退人也以義小人之世其進人也若上之
天其退人也若内之淵言古者以疾今也相馬失之痩
選士失之貧豚肥充厨骨骴不官君子察實無信䜛言
君過而不諫非忠臣也諫而不聽君不明也民沉溺而
不憂非賢君也故守節死難人臣之職也衣寒食飢慈
父之恩也以大事小謂之變人以小犯大謂之逆天前
雖登天後必入淵故鄉里以齒老窮不遺朝廷以爵尊
卑有差夫崇貴者爲其近君也尊老者爲其近親也敬
長者謂其近兄也生而貴者驕生而富者奢故富貴不
以明道自鑑而能無爲非者寡矣學而不厭所以治身
也教而不倦所以治民也賢師良友舍而爲非者寡矣
知賢之謂智愛賢之謂仁尊賢之謂義敬賢之謂禮樂
賢之謂樂古之善爲天下者無為而無不爲也故爲天
下有容能得其容無爲而有功不得其容動作必凶爲
天下有容者豫兮其若冬渉大川猶兮其若畏四鄰儼
兮其若容渙兮其若氷之液敦兮其若樸混兮其若濁
廣兮其若谷此爲天下容豫兮其若冬渉大川者不敢
行也猶兮其若畏四鄰者恐自傷也儼兮其若容者謙
恭敬也渙兮其若氷之液者不敢積藏也敦兮其若樸
者不敢亷成也混兮其若濁者不敢明清也廣兮其若
谷者不敢盛盈也進不敢行者退不敢先也恐自傷者
守柔弱不敢矜也謙恭敬者自卑下尊敬人也不敢積
藏者自損弊不敢堅也不敢亷成者自虧缺不敢全也
不敢清明者處濁辱而不敢新鮮也不敢盛盈者見不
足而不敢自賢也夫道退故能先守柔弱故能矜自卑
下故能高人自損弊故實堅自虧缺故盛全處濁辱故
新鮮見不足故能賢道無爲而無不爲也
　　　上義
老子曰凡學者能明於天人之分通於治亂之本澄心
清意以存之見其終始反於虛無可謂達矣治之本仁
義也其末法度也人之所生者本也其所不生者末也
本末一體也其兩愛之性也先本後末謂之君子先末
後本謂之小人法之生也以輔義重法棄義是貴其冠
履而忘其首足也仁義者廣崇也不益其厚而張其廣
者毁不廣其基而增其高者覆故不大其棟不能任重
任重莫若棟任國莫若德人主之有民猶城之有基木
之有根根深即本固基厚即上安故事不本於道德者
不可以爲經言不合於先王者不可以爲道便説掇取
一行一功之術非天下通道也
老子曰治人之道其猶造父之御駟馬也齊輯之乎轡
銜正度之乎胷膺内得於中心外合乎馬志故能取道
致逺氣力有餘進退還曲莫不如意誠得其術也今夫
權勢者人主之車輿也大臣者人主之駟馬也身不可
離車輿之安手不可失駟馬之心故駟馬不調造父不
能以取道君臣不和聖人不能以爲治執道以御之中
才可盡明分以示之姦邪可止物至而觀其變事來而
應其化近者不亂即逺者治矣不用適然之教而得自
然之道萬舉不失矣
老子曰凡爲道者塞邪隧防未然不貴其自是也貴其
不得爲非也故曰勿使可欲無日不求勿使可奪無日
不爭如此即人欲釋而公道行矣有餘者止於度不足
者逮於用故天下可一人也夫釋職事而聽非譽棄功
勞而用朋黨即竒伎天長守職不進民俗亂於國功臣
爭於朝故有道以御人無道則制於人矣
老子曰治國有常而利民爲本政教有道而令行爲古
茍利於民不必法古茍周於事不必循俗故聖人法與
時變禮與俗化衣服器械各便其用法度制令各因其
宜故變古未可非而循俗未足多也誦先王之書不若
聞其言聞其言不若得其所以言得其所以言者言不
能言也故道可道非常道也名可名非常名也故聖人
所由曰道猶金石也一調不可更事猶琴瑟也曲終改
調法制禮樂者治之具也非所以爲治也故曲士不可
與論至道者訊寤於俗而束於教也
老子曰天下幾有常法哉當於世事得於人理順於天
地詳於鬼神即可以正治矣昔者三皇無制令而民從
五帝有制令而無刑罰夏后氏不負言殷人誓周人盟
末世之衰也忍垢而輕辱貪得而寡羞故法度制令者
論民俗而節緩急器械者因時變而制宜適夫制於法
者不可與達舉拘禮之人不可使應變必有獨見之明
獨聞之聰然後能擅道而行夫知法之所由生者即應
時而變不知治道之源者雖循終亂今為學者循先襲
業握篇籍守文法欲以爲治非此不治猶持方枘而内
圓鑿也欲得宜適亦難矣夫存危治亂非智不能道先
稱古雖愚有餘故不用之法聖人不行也不驗之言明
主不聽也
文子問曰法安所生老子曰法生於義義生於衆適衆
適合乎人心此治之要也法非從天下也非從地出也
發乎人間反己自正誠達其本不亂於末知其要不惑
於疑有諸己不非於人無諸己不責於所立立於下者
不廢於上禁於民者不行於身故人主之制法也先以
自爲檢式故禁勝於身即令行於民夫法者天下之準
繩也人主之度量也縣法者法不法也法定之後中繩
者賞缺繩者誅雖尊貴者不輕其賞卑賤者不重其刑
犯法者雖賢必誅中度者雖不肖無罪是故公道而行
私欲塞也古之置有司也所以禁民使不得恣也其立
君也所以制有司使不得專行也法度道術所以禁君
使無得横斷也人莫得恣即道勝而理得矣故反樸無
爲無爲者非謂其不動也言其從已出也
老子曰善賞者費少而勸多善罰者刑省而姦禁善與
者用約而爲德善取者入多而無怨故聖人因民之所
喜以勸善因民之所憎以禁姦賞一人而天下趨之罰
一人而天下畏之是以至賞不費至刑不濫聖人守約
而治廣此之謂也
老子曰臣道者論是處當爲事先唱守職明分以立成
功故君臣異道即治同道即亂各得其宜處有其當即
上下有以相使也故枝不得大於榦末不得强於本言
輕重大小有以相制也夫得威勢者所持甚小所利甚
大所守甚約所制甚廣十圍之木持千鈞之屋得所勢
也五寸之關能制開闔所居要也下必行之令順之者
利逆之者凶天下莫不聽從者順也發號令行禁止者
以衆爲勢也義者非能盡利於天下之民也利一人而
天下從之暴者非能盡害於海内也害一人而天下叛
之故舉措廢置不可不審也
老子曰屈寸而申尺小枉而大直聖人爲之今人君之
論臣也不計其大功總其略行而求其小善即失賢之
道也故人有厚德無問其小節人有大譽無疵其小故
夫人情莫不有所短成其大略是也雖有小過不以為
累也成其大略非也閭里之行未足多也故小謹者無
成功訾行者不容衆體大者節疎度巨者譽逺論臣之
道也
老子曰自古及今未有能全其行者也故君子不責備
於一人方而不割亷而不劌直而不肆博達而不訾道
德文武不責備於人而力自修以道故不責於人易償
也自修以道則無病矣夫夏后氏之璜不能無瑕明月
之珠不能無穢然天下寶之者不以小惡妨大美今志
人之所短忘人之所長而欲求賢於天下即難矣夫衆
人之見位之卑身之賤事之洿辱而不知其大略故論
人之道貴即觀其所舉富即觀其所施窮即觀其所受
賤即觀其所爲視其所患難以知其所勇動以喜樂以
觀其守委以貨財以觀其仁振以恐懼以觀其節如此
則人情可得矣
老子曰屈者所以求申也枉者所以求直也屈寸申尺
小枉大直君子爲之百川並流不注海者不爲谷趨行
殊方不歸善者不爲君子善言貴乎可行善行貴乎仁
義夫君子之過猶日月之食不害於明故智者不妄為
勇者不妄殺擇是而爲之計禮而行之故事成而功足
恃也身死而名足稱也雖有智能必以仁義爲本而後
立智能並行聖人一以仁義爲凖繩中繩者謂之君子
不中繩者謂之小人君子雖死亡其名不滅小人雖得
勢其罪不除左手據天下之圖而右手刎其喉雖愚者
不為身貴於天下也死君親之難者視死如歸義重於
身也故天下大利也比之身即小身之所重也比之仁
義即輕此以仁義爲凖繩者也
老子曰道德之備猶日月也夷狄蠻貊不能易其指趣
舍同即非譽在俗意行均即窮達在時事周於世即功
成務合於時即名立是故立功名之人簡於世而謹於
時時之至也即間不容息古之用兵者非利土地而貪
寶賂也將以存亡平亂爲民除害也貪叨多欲之人殘
賊天下萬民騷動莫寧其所有聖人勃然而起討强暴
平亂世為天下除害以濁爲清以危爲寧故不得不中
絶赤帝爲火災故黄帝擒之共工爲水害故顓頊誅之
教人以道導之以德而不聽即臨之以威武臨之不從
則制之以兵革殺無罪之民養不義之主害莫大焉聚
天下之財贍一人之欲禍莫深焉肆一人之欲而長海
内之患此天倫所不取也所爲立君者以禁暴亂也今
乗萬民之力反爲殘賊是以虎傅翼何謂不除夫畜魚
者必去其蝙獺養禽獸者必除其豺狼又況牧民乎是
故兵革之所為起也
老子曰爲國之道上無苛令官無煩治士無僞行工無
滛巧其事任而不擾其器完而不飾亂世即不然爲行
者相掲以高爲禮者相矜以僞車輿極於雕琢器用遂
於刻鏤求貨者爭難得以為寶詆文者逐煩撓以為急
士爲詭辯乆稽而不決無益於治有益於亂工爲竒器
歴歲而後成不周於用故神農之法曰丈夫丁壯不耕
天下有受其飢者婦人當年不織天下有受其寒者故
身親耕妻親織以爲天下先其導民也不貴難得之貨
不重無用之物是故耕者不强無以養生織者不力無
以衣形有餘不足各歸其身衣食饒裕姦邪不生安樂
無事天下和平智者無所施其䇿勇者無所錯其威
老子曰霸王之道以謀慮之以䇿圖之挾義而動非以
圖存也將以存亡也故聞敵國之君有暴虐其民者即
舉兵而臨其境責以不義刺以過行兵至其郊令軍帥
曰無伐樹木無掘墳墓無敗五穀無焚積聚無捕民虜
無聚六畜乃發號施令曰其國之君逆天地侮鬼神決
獄不平殺戮無罪天之所誅民之所讎也兵之來也以
廢不義而授有德也有敢逆天道亂民之賊者身死族
滅以家聽者禄以家以里聽者賞以里以鄉聽者封以
鄉以縣聽者侯其縣克其國不及其民廢其君易其政
尊其秀士顯其賢良振其孤寡恤其貧窮出其囹圄賞
其有功百姓開戸而内之漬采而儲之唯恐其不來也
義兵至於境不戰而止不義之兵至於伏屍流血相交
以前故爲地戰者不能成其王為身求者不能立其功
舉事以為人者衆助之以自爲者衆去之衆之所動雖
弱必强衆之所去雖大必亡
老子曰上義者治國家理境内行仁義布德施惠立正
法塞邪道羣臣親附百姓和輯上下一心羣臣同力諸
侯服其威四方懐其德修正廟堂之上折衝千里之外
發號行令而天下響應此其上也地廣民衆主賢將良
國富兵强約束信號令明兩敵相當未交兵接刃而敵
人奔亡此其次也知土地之宜習險隘之利明苛政之
變察行陣之事白刃合流矢接輿死扶傷流血千里暴
骸滿野義之下也兵之勝敗皆在於政政勝其民下附
其上即兵强民勝其政下叛其上即兵弱義足以懐天
下之民事業足以當天下之急選舉足以得賢士之心
謀慮足以決輕重之權此上義之道也
老子曰國之所以强者必死也所以必死者義也義之
所以行者威也是故令之以文齊之以武是謂必取威
義並行是謂必强白刄交接矢石若雨而士爭先者賞
信而罰明也上視下如子下事上如父上視下如弟下
事上如兄上視下如子必王四海下事上如父必政天
下上視下如弟即必難爲之死下事上如兄即必難爲
之亡故父子兄弟之寇不可與之鬭是故義君内修其
政以積其德外塞於邪以明其勢察其勞佚以知飢飽
戰期有日視死若歸恩之加也
　　　上禮
老子曰上古真人呼吸隂陽而羣生莫不仰其德以和
順當此之時領理隱宻自成純樸純樸未散而萬物大
優及世之衰也至伏羲氏昧昧懋懋皆欲離其童蒙之
心而覺悟乎天地之間其德煩而不一及至神農黄帝
覈領天下紀綱四時和調隂陽於是萬民莫不竦身而
思戴聽而視故治而不和下至夏殷之世嗜欲達於物
聰明誘於外性命失其真施及周室澆醇散樸離道以
爲僞儉德以爲行智巧萌生狙學以擬聖華誣以脇衆
琢飾詩書以賈名譽各欲以行其智僞以容於世而失
大宗之本故世有喪性命衰漸所由來乆矣是故至人
之學也欲以反性於無游心於虚世俗之學擢德攓性
内愁五藏暴行越知以譊名聲於世此至人所不為也
擢德自見也攓性絶生也若夫至人定乎死生之意通
乎榮辱之理舉世譽之而不益勸舉世非之而不加沮
得至道之要也
老子曰古者被髪而無卷領以王天下其德生而不殺
與而不奪天下非其服同懷其德當此之時隂陽和平
萬物蕃息飛鳥之巢可俯而探也走獸可係而從也及
其衰也鳥獸蟲蛇皆爲民害故鑄鐵鍛刃以禦其難故
民迫其難則求其便因其患則操其備各以其智去其
所害就其所利常故不可循器械不可因故先王之法
度有變易者也故曰名可名非常名也五帝異道而德
覆天下三王殊事而名後世因時而變者也譬猶師曠
之調五音也所推移上下無常尺寸以度而靡不中者
故通於樂之情者能作音有本主於中而知規矩鈎繩
之所用者能治人故先王之制不宜即廢之末世之事
善即著之故聖人之制禮樂者不制於禮樂制物者不
制於物制法者不制於法故曰道可道非常道也
老子曰昔者之聖王仰取象於天俯取度於地中取法
於人調隂陽之氣和四時之節察陵陸水澤肥墽(古堯/切)
高下之宜以立事生財除飢寒之患辟疾疢之灾中受
人事以制禮樂行仁義之道以治人倫列金木水火土
之性以立父子之親而成家聽五音清濁六律相生之
數以立君臣之義而成國察四時孟仲季之序以立長
幼之節而成官列地而州之分國而治之立大學以教
之此治之綱紀也得道則舉失道則廢夫物未嘗有張
而不弛盛而不敗者也唯聖人可盛而不敗聖人初作
樂也以歸神社淫反其天心至其衰也流而不反淫而
好色不顧正法流及後世至於亡國其作書也以領理
百事愚者以不忘智者以記事及其衰也爲姦僞以解
有罪而殺不辜其作囿也以成宗廟之具簡士卒以戒
不虞及其衰也馳騁弋獵以奪民時以罷民力其上賢
也以平教化正獄訟賢者在位能者在職澤施於下萬
民懐德至其衰也朋黨比周各推其所與廢公趨私外
内相舉姦人在位賢者隱處天地之道極則反益則損
故聖人治弊而改制事終而更爲其美在和其失在權
聖人之道曰非脩禮義亷恥不立民無亷恥不可以治
不知禮義法不能正非崇善廢醜不嚮禮義無法不可
以爲治不知禮義不可以行法法能殺不孝者不能使
人孝能刑盜者不能使人亷聖王在上明好惡以示人
經非譽以導之親賢而進之賤不肖而退之刑錯而不
用禮義修而任賢德也故天下之高以爲三公一州之
高以為九卿一國之高以爲二十七大夫一鄉之高以
爲八十一元士智過萬人者謂之英千人者謂之儁百
人者謂之傑十人者謂之豪明於天地之道通於人情
之理大足以容衆惠足以懐逺智足以知權人英也德
足以教化行足以隱義信足以得衆明足以照下人儁
也行可以爲儀表智足以決嫌疑信可以守約亷可以
使分財作事可法出言可道人傑也守職不廢處義不
比見難不茍免見利不苟得人豪也英儁豪傑各以大
小之材處其位由本流末以重制輕上唱下和四海之
内一心同歸背貪鄙嚮仁義其於化民若風之靡草今
使不肖臨賢雖嚴刑不能禁其姦小不能制大弱不能
使强天地之性也故聖人舉賢以立功不肖之主舉其
所與同觀其所舉治亂分矣察其黨與賢不肖可論也
老子曰爲禮者雕琢人性矯拂其情目雖欲之禁以度
心雖樂之節以禮趨翔周旋屈節卑拜⬤凝而不食酒
澂而不飲外束其形内愁(音/囚)其德鉗隂陽之和而迫性
命之情故終身爲哀人何則不本其所以欲而禁其所
欲不原其所以樂而防其所樂是猶圏獸而不塞其垣
禁其野心決江河之流而壅之以手故曰開其兊濟其
事終身不救夫禮者遏情閉欲以義自防雖情心㖥噎
形性飢渇以不得已自强故莫能終其天年禮者非能
使人不欲也而能止之樂者非能使人勿樂也而能防
之夫使天下畏刑而不敢盜竊豈若使無有盜心哉故
知其無所用雖貪者皆辭之不知其所用亷者不能讓
之夫人之所以亡社稷身死人手為天下笑者未嘗非
欲也如冬日之扇夏日之裘無用於己萬物變爲塵埃
矣故揚湯止沸沸乃益甚知其本者去火而已
老子曰循性而行謂之道得其天性謂之德性失然後
貴仁義仁義立而道德廢純樸散而禮樂飾是非形而
百姓眩珠玉貴而天下爭夫禮者所以别尊卑貴賤也
義者所以和君臣父子兄弟夫婦人道之際也末世之
禮恭敬而交爲義者布施而得君臣以相非骨肉以生
怨也故水積則生相食之蟲土積則生自肉之獸禮樂
飾則生詐僞末世之爲治不積於養生之具澆天下之
醇散天下之樸滑亂萬民以清爲濁性命飛揚皆亂以
營貞信漫爛人失其性法與義相背行與利相反貧富
之相傾人君之與僕虜不足以論夫有餘則讓不足則
爭讓則禮義生爭則暴亂起故多欲則事不省求贍則
爭不止故世治則小人守正而利不能誘也世亂則君
子爲姦而法不能禁也
老子曰衰世之主鑚山石挈金玉擿礲蜃消銅鐵而萬
物不滋刳胎焚郊覆巢毁卵鳯凰不翔麒麟不逰構木
爲臺焚木而畋竭澤而漁積壤而丘處掘地而井飲濬
川而爲池築城而為固拘獸以爲畜則隂陽繆戾四時
失序雷霆毁折雹霜爲害萬物焦夭處於太半草木夏
枯三川絶而不流分山川谿谷使有壤界計人衆寡使
有分數設機械險阻以爲備制服色等異貴賤差賢不
肖行賞罰則兵革起而忿爭生虐殺不辜誅罰無罪於
是興矣
老子曰世之將喪性命猶隂氣之所起也主闇昧而不
明道廢而不行德滅而不揚舉事戾於天發號逆四時
春秋縮其和天地除其德人君處位而不安大夫隱遯
而不言羣臣推上意而壊常疎骨肉而自容邪人諂而
隂謀遽載驕主而象其亂人以成其事是故君臣乖而
不親骨肉疎而不附田無立苗路無緩歩金積折亷壁
襲無贏殻龜無腹蓍筮日施天下不合而爲一家諸侯
制法各異習俗悖拔其根而棄其本鑿五刑爲刻削爭
於錐刀之末斬刈百姓盡其大半舉兵爲難攻城濫殺
覆高危安大衝車高重壘除戰隊使陣死路犯嚴敵百
往一反名聲茍盛兼國有地伏尸數十萬老弱飢寒而
死者不可勝計自此之後天下未嘗得安其性命樂其
習俗也賢聖勃然而起持以道德輔以仁義近者進其
智逺者懐其德天下混而爲一子孫相代輔佐黜䜛佞
之端息末辯之説除刻削之法去煩苛之事屏流言之
迹塞朋黨之門消智能循大常隳肢體黜聰明大通混
㝠萬物各復歸其根夫聖人非能生時時至而不失也
是以不得中絶
老子曰酆水之深十仞而不受塵垢金石在中形見於
外非不深且清也魚鼈蛟龍莫之歸也石上不生五穀
秃山不遊麋鹿無所䕃蔽也故爲政以苛爲察以切爲
明以刻下爲忠以計多爲功如此者譬猶廣革者也大
敗大裂之道也其政悶悶其民淳淳其政察察其民缺
缺
老子曰以正治國以竒用兵先爲不可勝之政而後求
勝於敵以未治而攻人之亂是猶以火應火以水應水
也同莫足以相治故以異爲竒竒靜爲躁竒治爲亂竒
飽爲飢竒逸爲勞竒正之相應若水火金木之相伐也
何往而不勝故德均則衆者勝寡力敵則智者制愚智
同則有數者禽無數
　
　
　
　
　
　
　
　
　
　
　
　
　
　
　文子巻下
