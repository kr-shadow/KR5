#+TITLE: 太上洞玄靈寶開演祕密藏經--
#+DATE: 2018-05-12 10:21:41
#+SOURCE: github.com/kanripo/KR5b0013 master 5639f7de                
太上洞玄靈寳開演袐宻藏經人十一
太上大道君以上皇元年十月五日與無量
天眞妙行神人詣太微帝君處明霞之上瓊
闕之内金華之房諸天上帝淸齋道前旋行
歩虚誦詠靈章一依俯仰三乘之格扣擊法
鼔普集羣眞此時衆聖莫不皆集敷講玄妙
闡揚道德聖衆列位四座嚴整太微帝君從
座而起稽首道君今日大慶教誡之晨迂屈
聖尊曲降卑肆洪慈垂眄過忝重思賤臣小
子希遭嘉會羣眞歡樂不並於常伏願哀憐
覺所未悟不審三世十方天尊所得妙身以
何爲法爲同一體爲各異耶唯願哀矜眞垂
敷演令一切衆生及將來世學道之人有所
依倚縁恩上啓伏用戰惶
太上道君方命西臺金母三十二天齊聲合
和唱詠靈音鼓天妓樂表現祥瑞驚天駭地
妙麗殊特良久言曰深乎微哉乃欲問發眞
道袐藏自我成道巳來未曾説此隱奥之事
今旣有請冒禁相傳當諦聽受勿妄宣泄是
時衆㑹伏受要言
太上告曰至眞妙理寂絶無形清浄凝湛不
可言名方便引化略開二途一者道身寂體
盧無二者生身誕孕形軀言道身者離一切
相正慧成滿除斷虚妄㝠契玄宗與道爲一
不滅不生無來無去言語路斷念慮永畢言
生身者随順世法依因父母氣數和合瓊胎
靈府猶如虚空隨宜岀處年月不同腋背降
誕長養深宫或生而皓素或常保少容瓌姿
妙質天人所宗帝君禮曰不審道身即是寂
本爲更有義名爲本耶
太上告曰道爲聖本本即道根雖是一體先
無二源道名獨立體自霊通强字無待遠逝
息功本對於末因待假名稱爲物始用渉能
生又爲定本動寂用殊出沒豆表語嘿相須
帝君又問如是本身能生萬物即是萬物之
本始者此與神本有何差别
太上答曰源其實體無有二相何以故俱畢
竟故無始終故不可說故以善方便亦得言
異所謂神本是妄想初一念之心能為一切
生死根本以是初心念念相續衆生業果輪
轉無窮是名識初亦名神本言本身者即是
道情清淨之心能爲一切世出世法之根本
故故名爲本如是眞性非心不心非色不色
無縁慮故非無常故故言非心能生心故無
不知故亦名爲心無所礙故故名非色能生
色故道眠見故亦名爲色是清浄心具足一
切無量功徳智慧成就常住自在湛然安樂
但爲煩惱所覆蔽故未得顯了故名爲性若
修方便斷諸煩惱障法盡故顯現明了故名
本身如此身者本自有之非今造故故名爲
本本非有性非三世攝方便説故非非三世
本來有故名爲過去一切來生必定嘗得故
名未來十方大聖今巳得故故名現在雖復
說有三世差別體不動故常住無變帝君又
問若是本身性是具足一切煩惱云何能障
若本具足而起障者一切神尊得成道亦巳
應還失何以故體唯一故
太上答曰雖體是一義則有二方便未足故
方便具足故是故我言一切諸法以空爲性
爲化來生善巧方便随宣演說是言説性猶
如虚空亦無分别識本本身皆虛空相得無
所得故無所失有所得故故有所失是故凡
夫名爲失者十方神尊名爲常德帝君又問
若生死法無始無終本性清淨何故不名爲
道果耶
太上答曰生死之法有因果故故是無常不
名道果常道之體非因果故是故爲常體是
果故故名道果帝君又問如是本身爲悉共
有但是一身爲各各有有無量身若有一者
一人得巳應礙餘人若是多迹非爲太一不
得言常
太上曰我不說言一切諸法如虛空耶虛空
之性非一非多非礙非無礙如是本身亦復
如是體非一多性無障礙太微帝君稽首謝
曰謹聞命矣不審生之與迹二義云何經門
二言敢以諮啟伏願弘慈廣垂分别
太上告曰體實無二随義名身生體擢貌事
事同人迹無定相形不常倫但能顯本即是
迹陳帝君又問生身遭身是應作耶
太上答曰如是如是生之與迹並稱機縁利
益不差即名爲應體則無别隨義異名帝君
又問是迹身者爲有法耶爲無法耶
太上答曰我不說云一切諸法性無所有云
何迹身而當有法若假名字亦有亦無不離
本故故名爲無衆生見故故名爲有更非别
體故名爲無有實利益故名爲有猶如明鏡
能見色象了了分明種種差别是鏡中象不
可定説是有是無而亦得言鏡中有像一切
衆生心鏡明故見眞道像又如止水無濤波
故影現日月星辰飛鳥日月星辰及以飛鳥
悉見水底一切諸物亦見自影了了分明此
水中物及所見影俱非真實不可言有不可
言無一切衆生心水澄淸見道身影亦復如
是體即眞道是故非有非不見故不得言無
如追逝者尋跡能得是跡與人非一非異迹
身亦爾明解之人用跡入悟見真道身知無
迹法故名爲一非不因迹漸得開曉建立福
田是名爲異如是之義是道境界非是凡夫
下聖能了於是道君欲顯斯義重說偈言
道身不生滅任理自玄通湛然常清浄
獨立强言空　絕名無待對　亦忘造物功
端靜息義用　蕭寂守虚冲　本身爲物始
生立布三才　㝠功雖叵測　圓照逐念開
能爲妙迹本　表見億萬該　神用無起滅
竒功靡去來　生身託父母　寄慧示同凡
瓊胎非世孕　變示適所堪　端嚴使欣慕
白首破迷貪　非是骨肉身　随願之所覃
權迹無定方　見身亦長久　遍示五道形
姿容順妍醜　任本之所垂　利益無優貌
乍有變化生　時或因父毋
太微帝君稽首又曰敢問道身爲有因耶爲
無因耶若有因者同世間法因縁生故故是
無常若無因生復墮邪見異道之謂若是道
身不從因生自然有者一切衆生不修道者
應皆成道如是二義云何可了唯願慈愍廣
垂開示
道君答曰太微帝君乃能顯發如是深奥微
宻之義夫正道者眞實之相非言語法之所
能宣今言道者寄言顯示令得悟入解了無
言忘筌取㫖勿著文字所言道者通達無礙
猶如虚空非有非無非愚非智非因非果非
凡非聖非色非心非相非非相即一切法亦
無所即何以故一切法性即是無性法性道
性俱畢竟空是空亦空空空亦空空無分别
分別空故是無分别亦復皆空空無二故故
言其即而諸衆生不能解了如是義故於無
法中而生法想於不空中而生空想以有如
是心想倒故而有見著具是四倒妄造諸法
計我及物故名生死不得道身天尊大聖了
此實性畢竟無性洞㑹道源混體㝠一故名
得道身與道一故名道身習此正觀名之曰
因亦無所習故名非因是故正道非從因生
亦非無因體非是果亦非非果非常非非常
非滅非非滅如是深奥祕宻之義唯性與道
乃能解知上聖眞仙皆不通達以信力故髣
髴能知如是身者住無所住無所不住是名
正道眞實之身帝君又曰不審
天尊所受生身業相云何
太上告曰所言生者無生不生離一切生何
以故十方天尊生巳盡故染欲無明永清淨
故故無有生欲利衆生示同世法是故有生
何以故我若說云道氣髙遠寂滅不生衆生
便謂不可修習無廻向心不修善業是故説
云一切聖人皆有生果然非結業随願故生
若復相説隨人天生皆以上業而爲生因以
於其中最第一故是名分别生身之相太微
帝君稽首禮曰善哉道君演說如是深奥之
義自昔以來未曾得聞如是妙經譬如薄福
重罪之人生而聾盲不見五色青黃赤白及
黑等相不聞宫商五音之聲有大明瞖授以
妙術爲開耳目一切色聲無不聞見我亦如
是聞於是經能得聞見二種身相當知是經
是法耳目其有得者能見正道二種法身權
實之趣大明醫者即是道君示我妙經如施
耳目得此教者即得正道微妙之身得道身
巳便能随順示見生身是經能生二種身故
名爲法母何以故是深如教能今一切生眞
法身如世慈母能生子故至孝之子常念鞠
育懷抱之恩思欲上報終天無極我等如是
因是正教生無漏身是故常當報恩供養安
置堂殿七寳荘嚴香花燈燭伎樂幡蓋晨夕
朝禮如侍所親
太上道君答帝君曰如是如是實如所说我
從昔來未曾爲人説如是法何以故是諸學
者力未堪故非是我等十方天尊有所隱覆
有所恡惜所演法言皆表一道一味一相而
諸衆生各得悟入深淺差別随解有異名爲
别教示其一相故曰同歸無異經也譬如天
降一味甘雨江河大海受處不同名爲異水
雨實唯一十方大聖降一法雨隨三乗器受
益不同故名三教所示身相亦復如是於未
悟者名爲未説於解了者常滿究竟是故我
等無所祕藏是時太微帝君及諸太衆聞是
法音歎未曾有於虛空中兩天妙花鼓天伎
樂供養道君而共齊聲說偈歎曰
　我等歸命太上尊　無上最勝眞法王
　巧說二種微妙身　猶如等降甘露雨
　三乘得悟有差別　道君所説皆周普
　衆生汎此法舟航　免度生死大河苦
　服此清浄良法藥　身心垢穢病皆愈
　各蒙法利喜充遍是故禮謝慈悲父
爾時太微帝君及諸大衆說是偈巳白太上
言若諸神尊所說諸法同表一道無淺深者
云何而得有圓滿教及未具了差别趣耶
道君告曰若於大聖諸有所言皆是正觀一
切智心無非畢竟悉是了義隨衆生故半滿
不同爲鈍根者或時說有或時說空或時説
常或說無常是名兩半前後異說不得一時
随病發故偏示一義是名爲牛前病除巳復
顯一藥用具足故名之爲滿了兩半巳入一
中道乃名具足圓滿之相若深智者聞說一
邊即應了悟因縁假名即正中道所言中者
離一切著亦無所離不滯二邊故名爲中能
通衆生至善家處到解脫城故名為中若有
了如是中道者名爲正觀是第一乘能運學
者出離三界過二生死了眞法性成無上道
是故此經能破無邊無明暗室令見無上正
法珍寳猶如明燈破一切暗令有目者見諸
寳物随意更用稱心快樂我今哀愍闇苦衆
生然此法燈照煩惱闇普令一切尋光見道
得眞智慧自在安樂極無上果究竟昇玄太
微帝君白太上曰若如是者唯當正解中道
之要便得成道何須更習諸餘經誡爲繁勞
耶
太上告曰若諸學人深蘊徳本了達正空中
道之相是即具足無俟更修諸餘法術但爲
五濁諸衆生等未了此經深妙之趣先示餘
法調伏其心遮斷煩惱四魔惡賊猶如
帝王具足無量珍寳樂具而須城舍墻塹荘
嚴防斷盜賊遮諸障難如是正觀始悟心王
住中道城以諸誠慧爲法墻塹牢自荘嚴備
諸魔試是故十方天尊大聖具演經誠廣開
法門太微帝君稽首拜曰敢問道君畢竟究
竟云何差別願垂告示
太上曰畢者決也竟者定也我所說法决定
無二如言世間無常若空空無我浄道果常
臻安樂自在眞實清淨若異學者有來難問
如是之義終不動轉三世神尊皆作是説是
決定畢竟之義又復畢者名審竟者名諦若
諸道君說一切法本性清浄如虛空性假因
縁有體非眞實中道之理性無顛倒是寂滅
相作是説者審諦誠信無有虛妄是故復名
畢竟之義又復畢者名達竟者言了十方大
聖坐道場時證深正智於一切法及法眞性
一念洞明通達照了無有差謬是智圓滿稱
寔相法達了無遺故名畢竟言究竟者究之
言到竟之言邊際十方神尊得一切智到法
邊際是名究竟又復究者名斷竟者名盡一
切神尊以實相慧斷煩惱習一切皆盡具足
觧脫是明究竟又復究者名度竟者名巳十
方大聖得道眞人度生死海巳至彼岸故名
究竟如此是名分别畢竟究竟差别之相帝
君又曰當何名此經云何傳授方法所須願
垂具告
太上曰此經名爲開演祕密之藏所以者何
此經明於三世十方得道神尊微宻妙身袐
藏之義如我等比無上法王出此五濁化諸
衆生三業示見方便善巧意趣微隱難可了
知所以爾者十方天尊所得之身即眞道相
體合自然無形無名非造作法如虛空相無
數劫來久證此法同一性相平等無二而能
出見種種法身示修習報應化無方人天惡
道隨類所見受生業行皆同其法或見殊勝
超踰世間第一希有獨步無畏威變自在不
可思議是名開演身袐密藏能於正道眞實
之性無言無說寂滅相中善巧因縁分別顯
示隨其所宜說法無盡言辭次第義味深賾
或説一乘或說三乘人天業果漸漸開化使
得同歸眞一正道是名開演口祕宻藏雖無
念慮離分别想以一切智洞達空門正解正
觀窮理邊底與眞實相平等爲一以一切種
智照世閒法色法非色法心法非心法人天
五道四大六家衆生想念果報因緣於一念
中明了無礙善識根性隨宜所行世出祕法
洞達究盡是名開演心祕密藏以是三種祕
密之法成眞道身非是凡夫乃至上聖所能
覺知我於是經具開此義明説身相啓方便
門令諸學者入重玄趣是故此經名爲開演
秘密奧藏如是受持此經大乘衆經中最妙
若有至心堪能解了講宣其義審得其人稽
首而傳不須盟信何以故巳受餘經知其心
故亦是平等無揀擇故太微帝君拜手言曰
善哉道君演說如是深奧之義我於今日始
知神尊審是衆生眞實父母能以大慈大悲
之力於無相中示眞法相說此三種微宻之
趣令諸來生悟一乘道得妙法身證無上覺
自能了知祕宻之藏亦當能爲一切衆生開
演甚深三種微宻我今始知無上大乘平等
正法無擇穢賤唯授能行有心之人輕當傳
付令此妙教廣得流道普令一切開正法眼
紹繼道君無上之位使三寶輪轉運照無輟
太上告曰善哉帝君乃能發心弘宣此法來
生男女當受斯慶咸見正道得浄法身帝君
當知若使餘經不流布者於諸世間無深損
害若失此經一勾一偈則爲一切構諸災禍
何以故此經明示眞道正身即是衆生終歸
窟宅若失此經永爲孤露流漂三塗五道之
中沒於長苦無由解脫何以故不得本源無
所歸故是故帝君常當一心弘宣此法必使
流通我昔受之於太帝太帝受之於五帝上
眞髙上玉皇玉皇受之於玉清帝君消魔大
王大王受之於八天虛皇帝君口口相傳不
記文字帝君今可書而録之使得流布將來
衆生吾當以神通力守護此經隨有之處悉
皆吉祥大劫之周餘道皆滅此經獨存當還
大羅之天隨機下世救度天人於是太微帝
君鐫玉爲簡鏤金爲字編以白銀撰録此經
盛以紫玉之函封於七寶之臺仙童玉女散
花燒香供養靈文是時大衆聞受經巳太上
道君還於玉京諸來會者各禮而去

太上洞玄靈寳開演祕宻藏經(終)








