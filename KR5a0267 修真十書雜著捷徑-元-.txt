#+TITLE: 修真十書雜著捷徑-元-
#+DATE: 2016-06-11 12:26:51
#+SOURCE: github.com/kanripo/KR5a0267 master d2decab9                
修眞十書雜著捷徑卷之十七李三
　翠虛篇
　　　　泥丸先生陳朴傳
　　　九轉金丹祕訣
　一轉降丹二轉交媾三轉養陽
　四轉養陰五轉换骨六轉换肉
　七轉换(五藏/六府)八轉育火九轉飛昇
　　　第一轉(舌下兩竅通心/兩竅通液四竅)
一轉之功似寳珠山河宇宙透靈軀紅蓮葉
下藏丹穴赤水流通九候珠
　解曰内丹之功起於一而成於九一者萬
　物之所生也天一生水地二生火天三生
　木地四生金天五生土五行之序起於一
　故内丹之功亦起於一轉而成於九者九
　爲陽數之極數至於九則道果成矣似寳
　珠者言天一眞水藏於膽陰陽和合降而
　成丹初降之狀如露一顆明珠珠者珍敬
　其丹也且人之有身父精母血交媾而成
　此形交也丹之所降心火腎水交媾而成
　此氣交也故曰形交則生人氣交則成丹
　言其丹降之後神遊方外陰陽太和坐忘
　其形天地山河六合萬物皆在我身之内
　我身在天地萬物之外只覺心中一點光
　明乃是丹降也故曰山河宇宙透靈軀軀
　者身也山河包藏我身之内也所謂紅蓮
　者舌是也自兩竅通心兩竅通液人有病
　者則舌下津液乾而其眞氣耗一轉之首
　以舌閉其兩竅使眞氣不泄於外以通其
　神水也所謂赤水者心之液是也九轉之
　首每遇九日納息九次每一次納息九口
　自然津液通流自舌下而生以灌五藏故
　曰九候珠也
　　　望江南(閉舌下竅通膽氣)
黄中寳須向膽中求春氣令人生萬物乾坤
膝下與吾儔百脉自通流施造化左右火
雙抽浩浩騰騰光宇宙苦煙煙上靄環樓夫
婦漸相謀
　解曰天一生氣名曰中黄其氣藏之於膽
　以爲性命之根其味苦故人之膽氣味亦
　苦如草木之根華其味亦苦乃知萬物非
　生氣不能生也内丹之藥先閉舌下之竅
　内通膽中生氣至喉舌之間微覺味苦是
　丹氣流通然後汞水凝結而成丹也天地
　生氣萌之於春萬物得生氣然後能生人
　之得生氣藏之於膽人能通膽之氣然後
　内丹成就一轉之功如四時之春也生氣
　上行其中覺苦陰陽太和神居天外則天
　地四海亦在吾膝下浩然之氣塞乎天地
　百脉通流萬竅施張内丹降也造化言者
　其下手之初也先閉舌下兩竅不令氣泄
　於外其左邊之氣貫於左太陽而入腦右
　邊之氣貫於右太陰而入腦左右俱過腦
　而入頂泥丸宫合成一處下重樓十二環
　入心經傳入膽衝開膽竅使膽中生氣上
　行隨心膽之脉貫於舌竅覺舌有苦味乃
　是生氣注將欲降丹也然後閉定舌竅左
　右之氣上行故有騰騰之狀也膽竅既閉
　則生氣裊裊上重樓十二環自舌下之竅
　而昇滿口覺苦乃是生氣流通也夫婦者
　陰陽也夫者陽也婦者陰也生氣流通則
　陰陽大和心腎交媾故曰漸相謀也
　　　口訣
行持下手之初先須飲食以和五藏不可飢
不可飽心田安靜無憂無慮乃可入道凡於
二更盡三更初當洗漱定神入室燒香盤膝
而坐閉目存神候息岀入調匀以舌先倒捲
定舌根兩竅閉息漸覺左右太陽經有兩道
氣大牙根衝上貫二太陽次入頂門覺二氣
交合即爲一次却閉眼良乆亦閉目依前捲
舌候至泥丸宫止如此每夜行三次即止行
至數夜或數日之間漸覺泥丸宫次流入腦
下重樓十二環透夾脊串尾閭復次前衝心
貫膽臍胃中温温微覺意思和暢乃眞降也
如此後則數夜漸覺氣到心次微覺温温或
心頭氣漸動却有温氣從心而上過重樓口
覺微苦是中黄氣自膽而岀陰陽大和將有
降丹之象如此之後每夜行持之初令一人
在門外攔人進入及猫狗等恐忽然相驚至
每夜行三兩次時於坐前横一几忽然氣衝
覺身體漸大精神騰騰漸見屋舍人物山河
皆在我身之内手足皆不知所在次急以手
按凡閉目大覺心頭微一塊光明團圓如日
忽然墜下丹田此乃降丹也丹降之後未得
便開眼且漸漸收拾精神歸定四體復舊或
手足覺麻痺次候定醒然後開眼次喫人參
湯睡至來早喫粥食將養一二日如丹降也
丹降之後百病消除更無疾苦之厄也
　　　第二轉
二轉陽成始結陰腎光心液合丁壬神珠奔
電歸東海時迸靈光照紫金
　解曰二轉之初如人懷胎兩月胎之初降
　乃是眞陽之精神爲丹心屬火爲陰以配
　南方丁火丁者火之陰也腎屬水爲陽以
　配北方壬水壬者水之陽也吕曰火取南
　方丹鳳髓水求北海黑龜精故於二轉則
　養陽使心火之光感於下三轉則養陰使
　腎水之液交於上眞水眞火上下以配丁
　壬抱養眞丹以成造化凡丹之初降養於
　心育之以眞火生其丹也一轉成功則丹
　從心絡流下藏於丹田育以眞水此二轉
　之功也丹藏丹田之後靜坐虚室中忽然
　時有光明從胎照見如金團乃月光而也
　　　望江南
玄珠降丹窟在中宫九候息調重九數赤波
或迸太陽東心腎遂交通逢六變重六息
陰功火自海門朝帝坐水從蓮萼佐丁公紫
電透玲瓏
　解曰玄珠眞丹也一轉之初丹降於心絡
　中故云丹窟在中宫凡降爲一轉丹降之
　後凡遇九日則閉息九候爲一次至九九
　八十一爲九次故曰重九數九九功成眞
　陽丹足自心絡流入丹田丹藏於水府養
　其陰太陽東者海水之府象丹田腎水也
　丹之神藏於心以養眞火丹之轉歸於腎
　次養眞水水火既濟陰陽大和故曰心腎
　交通二轉之功成其三轉之初也逢六則
　閉息六數爲一次六六三十六爲一周以
　養其陰故曰重六息陰功海門是丹田腎
　府也眞丹藏於丹田丹陽之數以足每到
　日中則神自丹田熱氣達之於上而朝於
　心帝坐心也蓮蕚舌也六六内陰數足則
　下蓮池神水澆心絡以養丹氣故曰佐丁
　公丁者心之火也此眞水眞火以成既濟
　之功陰陽既濟眞丹氣足時有神光出於
　面目夜半安坐内視藏府表裏分明直見
　玄珠養於丹田故曰透玲瓏
　　　口訣
丹降之後一轉了畢凡遇初九十九二十九
日亭午時靜坐虚室中盤足瞑目端坐叩齒
九通神交氣通然後閉息每一閉入九息爲
一次開眼良乆再閉息如前九息爲一次初
閉時一次二次行之漸熱閉五次又極熱用
之九次一向行之直候内之火候用足與天
地相應不以遠近或前入息至九心中温熱
四神和暢心神揺動一道熱氣下丹田爲二
轉功成自此以後不行九息之數
　　　第三轉
三轉行陽入左宫玄珠胎色漸鮮紅神明育
火分形像天籟時催造化功
　解曰丹成三轉逢天行陰以養眞陰之氣
　内陰數足丹入丹田流於左肋四體汗流
　以制尸氣三轉功成自此更無三尸魂也
　靈珠内丹也此後陽氣充足凡便及涕涶
　皆粉紅色以應純陽之質及其丹光照見
　一顆明珠如火輪之狀在左脇之下三轉
　數足每遇月盡以左手摩頂入息激動丹
　火至五藏熱爲上謂之育火以運其丹此
　後丹田中漸覺有物遇入息則丹動故云
　分象也天地和則撼激有聲是名天籟人
　之九竅不通不聞其聲三轉之後九竅聽
　明天籟之聲晝夜常聞也
　　　望江南
毛髮薄三轉運行陽胎色漸紅陰漸縮推移
歲運助陽剛育火養中央成物象五轉辨
微茫出入尚遲形上小晨昏時飲玉壺漿天
籟奏笙簧
　解曰三轉陽數足故陰龜漸縮腸胃漸繖
　一月之中大小便共有十次漸入地之位
　將成無漏之道乾卦皆陽象純陽也摩頂
　入息内育其火丹抱聖胎將成形象五嶽
　未全八轉動其形如三四寸之小兒見之
　未甚分明也陽氣方足而未嘗育陰聖胎
　有魂而未嘗有魄故出入尚遲形尚小也
　聖胎成像坐息之間常見面目光彩湧泉
　甘露之水常出飲之七竅聰明則聞仙樂
　也
　　　口訣
丹入左脇之後功成三轉凡每月初六十六
二十六三六之日夜半子時洗漱了入淨室
中端坐盤膝叩齒六通凝神定氣閉口入息
六次爲一候如此六遍乃畢其月内行至三
六日則月中三遍俱足至月盡夜半子時依
前於淨室中閉目盤足而坐先以左手摩頂
門右手摩尾閭骨脊盡頭隨月轉七七四十
九轉凡摩時緊閉定息至數足微歇候氣定
再摩如此三次自覺心腎之氣交於中膈微
動丹氣塞於五藏覺五藏中其熱如火乃行
火之候也或於三六及月盡之時忽覺丹在
左脇之下揺動微有一道熱氣過丹田直入
脇下其熱如火揺動乆而後定乃成四轉之
功自此之後不行重天之數也
　　　第四轉(閉陽户鼻天竅/口地竅之氣)
四轉行陰入右關聖胎靈運發朱顔圓光滿
室神無碍鼓樂嬉遊去復還
　解曰左屬陽右屬陰四轉之後内丹在右
　以應内陰之數自此内之陰陽俱足三轉
　養陽聖胎生魂四轉養陰聖胎生魄丹之
　四轉内之聖胎魂魄皆就其五嶽精神與
　我内貌則同此出神之眞身也四轉之後
　陰陽氣足正坐閉息内之神光從頂門而
　出如一輪明月罩定身體神遊方外出入
　無碍坐室見四海而知吉凶
　　　望江南
丹已返四轉運行陰逢六閉藏陽户氣三關
全透合丁壬龜遊任浮沉時出入無碍貫
他心遊戲神通常出面圓光周匝繞千尋寒
暑不相侵
　解曰四轉養内陰丹藏於右脇鼻爲天竅
　口爲地竅氣之鼻出屬陽氣之口出屬陰
　三六之夜閉定鼻息絶其來去之息陽氣
　内降充塞五藏此以陽養陰也閉住鼻竅
　則華池水滿下沃心絡水火内交心氣下
　降腎氣上騰丁壬配合聖胎陰陽數足丹
　在右脇隨氣升降如龜在水任意浮沉内
　丹光明罩我之身其狀如月寒暑不侵我
　心與他人心相通知其善惡嬰兒出入遊
　戲四海名登仙籍也
　　　口訣(鼻竅/口竅)
其丹入右脇之後養成四轉之功遇每月初
六十六二十六夜半子時洗漱了入靜室閉
目盤足而坐叩齒三十六通集神定氣閉定
鼻息湛然不動直候眞氣内丹田氣貫舌竅
者華池津湧滿口將欲溢岀然後款款嚥之
歸心其神水到心則激神火五藏覺熱遍身
汗岀四體甦暢爲一至三元之夜如此行持
三遍即止此爲神水神火抱育元精抱育之
後或於行持三關内丹自脇其聲如雷一道
熱氣入於丹田鼻中火光射岀於是内丹復
歸丹田以成五轉自此不行閉陽户之法也
　　　第五轉
五轉陰陽造化成嬰兒盈尺弄陽精寐遊四
海寤知所去住無爲信步行
　解曰四轉養内陰三轉養内陽五轉内外
　陰陽數足造化之功已成養就聖胎神通
　自在故曰造化成也五轉之後内丹聖胎
　養就靈軀身長尺餘自此採日之精以養
　外陽奪天地造化之功也常人内無所養
　精神四散而無歸著晝則神在於心夜則
　神出於體及其睡著神無所守更不知有
　身亦不知所在隨魂隨魄入幽趣之中與
　鬼同聚於夢中無一不見四大物壤神從
　鬼往隨福受生天堂地獄皆不由己乃神
　不識其身隨波逐浪之形也得道眞人内
　丹成就神合於身物不能誘是故魂魄潜
　伏萬邪不干更無憂慮出離生死皆由於
　我出神入神縱横莫測故丹經頌曰眞人
　無夢此之謂也得道眞人神無所滯魂住
　在我信步無碍也
　　　望江南
珠自右紫電入丹城内養嬰兒成赤象時逢
五轉採陽精火自水中生燒鬼嶽紫電起
崢嶸隨意嬉遊寰海内寐如砂磧卧長鯨時
序與偕行
　解曰五轉功成陰陽數足内丹玄珠忽自
　右脇一道眞火飛入丹田聲如鼻光如火
　乃是丹珠内陰内陽皆復丹田以成五轉
　之位也聖胎之内眞人成就出入頂門長
　尺餘也三轉養陽四轉養陰内之陰陽皆
　足丹田功成五轉則奪天地造化採日之
　精以成外陽修行之道自内及外其序之
　順也故自五轉之後於一月之内逢三九
　之日採日月之精以養聖胎也行持之法
　以水求火以陰求陽水火既濟陰陽大和
　故曰火自水中生常人於丹田之下積陰
　之氣謂之鬼嶽遍體純陽陰山鬼嶽燒蕩
　陽宫神庭建立吕先生曰燒山符子鬼難
　看此之謂也隨意出神遊行四海去住從
　己所欲也寐識其身寤之其所運神出身
　自觀本形如長鯨卧於砂磧也五轉之後
　造化功成與天地合德日月合明内丹造
　化與時偕行
　　　口訣
内丹復入丹田五轉之功成就内之陰陽數
足當採外之陰陽以成大道凡遇每月初九
十九二十九三九之日當日正午之時面南
盤膝閉目對日而坐候氣定絶鼻息使氣無
往來眞陽不泄充滿於内其内眞火交通自
覺一身上下通紅光明滿室一二刻後漸漸
丹田眞水一道冷氣一直上貫於心如水精
九浮在心上然後閉目開息從鼻中吸之吸
氣九九八十一口納之於心其日光到心之
後漸覺心頭氣動在丹田如魚踴躍乃是陰
陽大和至八十一口而止如此行持三年而
畢三載後不採日精却採月華也
　　　第六轉(日有五色三年/月有九芒一年)
六轉丹田弄月華變胎魂魄影潜賒陽砂换
骨陰消肉换盡眞如玉不瑕
　解曰丹至六轉内外陰陽皆成聖胎全眞
　眞人與内身一體每遇月圓之夜採月之
　華以積其陰故曰弄月華也五轉眞陽全
　魂化爲神六轉眞陰全魄化爲氣魂魄内
　外全日中遊行更無其影與日純陽爲一
　自此之後鬼神不可見陰陽不可測以成
　其眞仙之道故曰影潜賒也人之凡胎濁
　骨陰陽不潔不能上昇得道眞人丹成四
　轉之後至五轉採日精納丹田結爲陽砂
　丹砂内結入於骨髓隨汗而消也故曰陽
　砂换骨换骨之後至六轉採月華納於丹
　田結爲陰粉採月華一年之後其陰粉内
　化入於内中以養仙肌但覺大小便常有
　血隨尿出乃是陰消凡肉仙肌自生故曰
　陰消肉也玉之有瑕不成眞玉人之凡胎
　濁骨不成眞人六轉之後换其凡骨亦生
　仙骨去其凡肌而生仙肌换盡無瑕神仙
　純一
　　　望江南
日精滿陰魄化無形每遇月圓開地户神龜
時飲碧瑶精清潔復如冰陽砂赤陰粉色
微青粉换肉兮砂换骨凡胎换盡聖胎靈飛
舉似流星
　解曰陰陽數全魂魄内外體無形影乃登
　眞人之道六轉每遇十五月圓之夜運北
　方腎水交南方心火使内外水火既濟以
　結陰粉與天地造化流通以育聖胎之質
　神龜者腎水中龜也吕先生曰飲海龜兒
　人不識燒山符子鬼難看乃謂是也採月
　之英華納於神水之府其神龜飲之清潔
　如玉冰冷如成陰粉生於北極之中故象
　其龜也陽砂者日精所結故屬於陽其色
　赤亦象其日陰粉色月華所結故屬於陰
　其色青青者象於月也骨肉换盡則胎内
　化肌骨皮肉皆無盡化仙質魂化合神魄
　化合氣悉皆清凈一體之中形神俱妙與
　道合眞學道之士能全其神未能换其形
　爲形所累故出神則身不能動尸假則形
　不能忘丹成六轉則换凡形而成仙質形
　神俱妙神之所向體亦隨之上昇九霄如
　雲如星之快也
　　　口訣
丹成六轉採月之華每遇月圓十五夜半子
時洗漱畢對月而坐閉息合口絶往來之息
使眞氣不泄於外内之眞氣充塞於六府腎
之眞陰與太陽之精内外之眞氣瑩若水精
湛然明朗一二刻間腎之眞水感動於心火
心神之火一道熱氣降入丹田如一火輪安
在琉璃盤内然後款款開目放息鼻中對月
吸月之氣納於丹田吸八八六十四口而止
吸氣一半之後其月華眞陰激動丹田中眞
火水火相濟如沸湯之狀四體汗出百脉甦
暢至六十四口而止始此行持三年了畢其
功入七轉之位也
　　　第七轉
七轉身飛四體輕靈光閉息滿丹城千朝
却粒生成火坤户施張浴海鯨
　解曰丹成六轉陰陽内外俱足凡骨换爲
　仙骨凡肉换爲仙肌四體百骸並無凡物
　仙體輕清飛舉自然也内丹點就神骸故
　一身之體爲之减也丹之七轉使陰陽内
　外和合當閉十朝以成妙道之用也丹成
　七轉閉息千朝使陰陽大和千日數足神
　氣合會五藏皆新内外純一丹光明徹於
　六府眞火燭開於五内藏府谷蟲化而爲
　水自此腸胃充實不著煙火之氣不納煙
　火之食飢餐仙果渴飲瓊漿與世不類也
　内丹皆化之後陰莖消盡惟有一竅名曰
　坤户以象其陰每遇神丹火盛則於三九
　之日投身水中運其丹珠從坤户而出吸
　呼弄水游戲自在一二時乆復運其丹歸
　於丹穴以制火之盛也
　　　望江南
形透日七轉任飛騰幽靜深巖圖宴坐息無
來往氣堅凝却粒著其能生成火返本氣
澄清九候浴時開地户月中取火日求冰五
内换重新
　解曰七轉之後形神俱妙内府皆爲仙器
　日中遊行身體通明色如紅玉飛舉騰空
　縱橫任意大抵須要内外和順使之日月
　光華會於心腎水火陰陽交通神氣和會
　深入巖谷之中宴坐千百日閉鼻息以絶
　呼吸之氣冲和凝定然後内實不食塵世
　之物以證逍遥之道也至於却粒不食眞
　奇功奇道也閉息千日神火内發蕩洗穀
　氣更無食念返本還元抱一守靜故曰遺
　返氣澄清凡遇神火五藏發熱則逢三九
　之日入於水中澄其眞丹光明如火輪之
　狀從地户出故曰開地户月者陰之象也
　神火至陽之物也户者陰之竅通陽光從
　地户陰穴而出故曰月中取火也日者陽
　之象神水至清之物也舌者陽之竅通流
　神水從舌竅陽穴而出故曰日求冰也五
　轉换骨六轉换肉七轉换五藏五内者五
　嶽也故曰五内换重新也
　　　　口訣
丹成至七轉當離塵世入深山之中或巖谷
間宴坐閉息精神口鼻絶往來之息使眞陰
眞陽交於腹奪天地造化之功歸於四體千
日之後五藏换盡胎氣變爲仙府但覺頂門
竅開出黑赤之氣乃是胎氣發散千日數足
頂門竅合乃是胎氣出盡七轉功滿也自此
之後五藏結實不納煙火若有時五藏丹火
發則入水中閉定鼻息使丹珠神火從地户
而出浮於水面如牛弄黄直候舌下神水如
泉則丹火息吸其丹珠復入地户直至八轉
地帶成就無火毒則不復浴也
　　　第八轉
八轉還元地帶垂周行胎息養嬰兒有時火
發燒丹窟深入寒泉弄赤龜
　解曰嬰兒在母腹中胞胎裏定氣不能出
　入而無所損若嬰兒臍中有臍帶銜在口
　中呼吸之氣往來不絶此乃自然胎息故
　無損也丹成八轉之後换於臍中生一臍
　帶亦如嬰兒之狀遺其本始之道故曰遺
　元地帶垂也嬰兒得臍帶行胎息之氣故
　無所損眞人得地帶行周天之氣故能長
　生也赤龜丹珠也八轉之後内鍊眞火使
　無熱毒之患凡遇火發即口銜地帶閉息
　九日至第九日眞水自丹田如湧泉泛漲
　直至重樓十二環丹珠在其神水之中如
　龜之戲水自此之後眞火無毒更無丹熱
　之患故曰有時火發燒丹窟深入寒泉弄
　赤龜
　　　望江南
内外變八轉始還元地帶長垂主坎户周行
胎息貫天門太始道方存純一體赤黑氣
常噴丹火發時燒内景冷泉湧處浴猴孫神
水赤龜吞
　解曰丹至八轉外之形體内之五藏盡底
　换變復生地帶如小兒之狀故曰返本遺
　元也地帶者臍下之帶也生於臍中屬北
　方坎卦故曰坎户天門華池之竅地帶貫
　於口中行周天之息以調火候故曰周天
　息也太始之道生天地之始丹成八轉如
　天地造化之初也内丹純陽也無一點陰
　氣故曰純一體也黑赤者神火之氣也丹
　成八轉自心而來常從鼻中出入常見黑
　赤二氣故曰氣常噴也丹火之患運神水
　以制之更無丹火之候蓋丹者心珠心家
　猴孫也赤龜火神也丹浮於水之中如龜
　吞水取其狀也
　　　口訣
丹成八轉地帶生於臍中若遇丹火猶發熱
五藏熱燥即閉目宴坐以地帶接於華池之
下使息氣内通流行周遍運用之道自閉息
之後丹田眞水日日漸長至第九日神水直
至重樓十二環丹珠隱於神水之中出去火
毒自此之後更無發燥之患至第九夜子時
閉息吸神水從泥丸宫過夾脊復丹田以畢
其功也
　　　第九轉(功行/畢)
九轉逍遥道果全三千功行作神仙金書玉
簡宣皇詔足躡祥雲謁九天
　解曰丹成九轉造化成就道果圓成更積
　外行三千外果圓滿方可飛昇故許旌陽
　丹成之後除蛟龍之害然後上昇孫思邈
　丹成之後救萬民之疾然後上昇皆須立
　功成名方得上昇也上昇之日天樂來迎
　簫韶合奏以過天關隨功行分職列爲仙
　班與天地相爲長乆也

修眞十書雜著捷徑卷之十七
修眞十書雜著捷徑卷之十八李四
　　　體殻歌
　　　　　煙蘿子撰
我今責這憨軀殻只爲從前愛乖角三尸業
鬼縱交往一片身心難把捉六賊使得終朝
亂見色逢財將命𢬵身軀不覺業來纏人前
賣弄樓羅漢更說圖謀誇好手資財營運磨
星斗富如王愷與石崇死後幽泉獨自走苦
愛腥羶與穢濁瓌得身軀如刻削口中獨道
得便宜您是一場愚蠢朴蠢朴暫時聽我語
無限荒郊堆塚墓哀哉白骨被塵漫往日英
雄歸甚處不如聞早身心誨免使沉埋爲下
鬼時人一死無復生浩浩東流如逝水我今
求得長生訣等閑休向他人說忽然悮慢泄
天機必遭神明暗地折
　　　吕公縛心猿詩
　咄咄心猿聽我陳無端尀耐汝頑嚚
　終朝恣縱三尸鬼作壞流年四大身
　數度爲財遭恥辱幾回酒色減精神
　不如縛取深山去汝又如何損得人
　　　養生息命詩
　捉得金精養命基日華東畔月華西
　壺中自有長生藥返老還童天地齊
　勸君勤學守三一中有長生不死術
　能存玄眞萬事畢一身精神不妄失


　　　　　　　　　　　　　　　

















　　　朱提點内境論
人有咽有喉咽則嚥物喉則通氣二竅各不
相離喉在前咽在後喉主出納咽則吞之而
已喉字從侯自内出者喉達之于外自外入
者喉達之于内所謂呼者因陽出吸者隨陰
入咽則因物而後嚥焉故咽字從因咽應地
氣爲胃之系下連胃脘爲水穀之路自咽門
而入於胃咽爲扼要之地又謂之嗌焉喉應
天氣爲肺之系下接肺經爲喘息之道自喉
嚨而通於肺肺下無竅四有空行以分布清
濁之氣而爲氣管肺之下有心心之下有膈
膜與脊脇周回相著遮蔽濁氣不上薰於心
肺所謂膻中也膈膜之下有脾胃肝膽焉脾
者土也居胃之上與胃膜相連所以埤諸胃
肝者木也陰未退聽吁之而出故其治在左
其位在右胃之下有小腸小腸之右有大腸
大腸之側膀胱也小陽爲受盛之官化物出
焉凡胃中腐熟水穀其氣自胃之上口曰賁
門傳於肺播於諸爬其滓穢自胃之下口曰
幽門傳入於小腸自小腸下口曰闌門泌别
而水入膀胱其滓穢則入大腸大腸以其四
屈而受小腸之穀所謂傳送之官也膀胱一
名胞胞者鞄也以虚受水爲津液之府故云
膀胱者胞之室也膀胱不利爲癃不約爲遺
溺心有大者邪者直者有竅者無竅者了無
相似眞心不受邪其病者心包也所謂手心
主是也在心下橫膜之上堅膜之下與橫膜
相粘而黄脂漫包者眞心也其漫脂之外有
細筋膜如絲與心肺相連者包絡也肝有獨
葉者有二葉者有三葉者腎有二精所舍也
以腎爲事元氣屬焉形如江豆相並而曲附
於脊膂外有脂裹裏白外紫有絲二道上系
於心下連於腎通而爲一所謂坎南離北水
火相感腎雖有二其一曰命門與臍相對黄
庭云兩部水王對生門又曰後有密户前生
門生門者臍也嬰兒在母腹中取氣於臍管
母呼亦呼母吸亦吸正與密户相對所謂臍
者如此與煙蘿子圖不差矣近世刑人於市
剖而見之乃云喉中有三竅一水一食一氣
其誣甚矣又云腎一在肝之右微下一在脾
之左微上乃以煙蘿子朝眞圖爲非豈知足
厥陰受病則舌捲而卵縮況刀鋸之恐耶
　　　煙蘿子内觀經
天地媾精萬物化生父母交合人從以生一
月爲胞二月爲胎三月成魂四月成魄五月
分臟六月分腑七月開竅八月神具九月定
精十月氣足始生之時神源清淨既納有形
形染六情眼則貪色耳則滯聲口則耽味鼻
則受馨意懷健羡身欲肥輕從兹流浪莫能
自悟聖人慈念使之内觀己身澄其心也心
澄神靜亂想不入邪妄不侵憂患咸消虚室
生白唯在澄心也
　　存守九宫訣
頭有九宫上象九天下法九地身有九竅十
二樓左右兩眉間却入一寸爲明堂宫有太
乙君居焉左有紫房右有朱户著錦衣貌如
嬰兒爲身形之主也却入二寸爲洞房宫中
有三眞人左無英右白元中黄雲却入三寸
爲丹田宫却入四寸爲流珠宫却入五寸爲
玉帝宫明堂上一寸爲天庭宫洞房上一寸
爲極眞宫丹田上一寸爲玄丹宫流珠上一
寸爲天皇宫
　　　三丹三田論
氣中生神神在上丹精中生氣氣在中丹眞
水眞氣合而成精精在下丹
上田神舍中田氣府下田精區
　　　外丹内丹論
氣象於天地變通於陰陽陽龍陰虎木液金
精二氣交合而成者謂之外丹
含和鍊藏吐故納新上入泥丸下注丹田中
朝絳宫此乃謂之内丹
　内丹可以延年外丹可以昇舉學道者宜
　勉之
　　　心臟總論
神在心爲帝王又爲絳宫爲靈臺爲中丹田
屬火太陽之精上應熒惑夏旺其色赤在方
爲丙丁在象爲朱雀在道爲禮在卦爲離其
形如未開蓮花有三葉見於内者爲脉見於
外者爲色以口舌爲門户小腸爲府受腎之
制伏而驅用於肺得肝則盛見脾則減爲五
臟之主正則辟邪然多食鹹則傷心切宜愼
之
　　　肝臟總論
魂在肝肝爲丞相屬木春旺其色青在方爲
甲乙在象爲青龍在道爲仁在卦爲震其形
有七葉膽爲將軍在肝左邊第四葉内見於
内者爲筋於外者爲爪以目爲户以膽爲府
受肺之制伏而驅用於脾得腎則盛見心則
減也然食辛多則傷肝切須戒之
　　　脾臟總論
志在脾爲丈夫屬土四季旺色黄在方爲中
央在道爲信其形如刀鎌見於内者爲藏均
養心腎肝肺見於外者爲肉以唇齒爲户受
肝之制伏而驅用於腎得心則盛見肺則減
喜甜好温胃神附之怕寒忌冷磨則進食身
安否則病若食酸多則傷脾切宜省之
　　　肺臟總論
魄在肺爲尚書屬金秋旺其色白在方爲庚
辛在象爲白虎在道爲義在卦爲兊其形爲
華蓋見於内者爲膚見於外者爲毛以鼻爲
户以大腸爲府受心之制伏而驅用於肝得
脾則盛見腎則減怕冷成嗽疾食苦多則傷
肺也
　　　腎臟總論
精在腎又號玄英屬水冬旺其色黑在方爲
壬癸在象爲玄武在道爲智在卦爲坎有二
雙在左爲烈女右爲命門生帶子透入泥丸
宫見於内者爲骨見於外者爲髮以耳爲户
膀胱爲府受脾之制伏而驅用於心得肺則
盛見肝則減食甘多則有傷矣
　　　泥丸(名谷神一/名下玄宫)
天腦者一身之宗百神之會道合太玄故曰
泥丸
　　　三丹田
兩眉間爲上丹田心爲中丹田臍輪三寸爲
下丹田
　　　三焦(湧泉爲/足心也)
心以上至泥丸上焦心下至臍中焦臍至湧
泉下焦
　　　制三魂神
每月初三十三二十三曰離人身上天曹言
人善事其夜欲卧時叩齒三通呼其名曰爽
靈益禄胎光延生幽精却死
太上老君急急如律令
　　常依此言即獲長生矣
　　　制七魄神
每月朔望晦日離人身上天奏人惡事其夜
欲卧時叩齒呼其名即與赦罪其名曰
　尸狗伏矢雀陰蜚毒吞賊
　除穢臭肺
　　　制三尸符
神名彭琚好車馬衣服彭質好飲酒彭矯好
色慾此神與人身同生能興三業欲人速亡
遇晦朔日上奏于天苟能制之立見長生今
具太白山制三尸九蟲符于後
　上尸符中尸符下尸符




每遇庚申夜書此符吞之三尸九蟲自然消
滅令人魂神安靜常以靜夜呼名念之大吉
凡遇甲子庚申切忌夫妻共寢食務在清淨
則三尸自滅矣

修眞十書雜著捷徑卷之十八
:JUAN: 
修眞十書雜著捷徑卷之十九李五
　　　鍾離八段錦法
閉目冥心坐
　冥心盤趺而坐
握固靜思神叩齒三十六兩手抱崑崙
　叉兩手向項後數九息勿令耳聞自此以
　後出入息皆不可使耳聞
左右鳴天鼓二十四度聞
　移兩手心掩兩耳先以第二指壓中指彈
　撃腦後左右各二十四次
微擺撼天柱
　揺頭左右顧肩膊隨動二十四先須握固
赤龍攪水渾
　赤龍者舌也以舌攪口齒並左右頰待津
　液生而嚥
漱津三十六
　一云鼓漱
神水滿口匀一口分三嚥
　所漱津液分作三口作汩汩聲而嚥之
龍行虎自奔
　液爲龍氣爲虎
閉氣搓手熱
　以鼻引清氣閉之少頃搓手令極熱鼻中
　徐徐乃放氣出
背摩後精門
　精門者腰後外腎也合手心摩串收手握
　固
盡此一口氣
　再閉氣也
想火燒臍輪
　閉口鼻之氣想用心火下燒丹田覺熱極
　即用後法
左右轆轤轉
　俯首擺撼兩肩三十六想火自丹田透雙
　關入腦户鼻引清氣閑步頃間
兩脚放舒伸
　放直兩脚
叉手雙虚托
　叉手相交向上托空三次或九次
低頭攀足頻
　以兩手向前攀脚心十二次乃收足端坐
以候逆水上
　候口中津液生如未生再用急攪取水同
　前法
再漱再吞津如此三度畢神水九次吞
　謂再漱三十六如前一口分三嚥乃爲九
　也
嚥下汩汩響百脉自調匀河車搬運訖
　擺肩並身二十四及再轉轆轤二十四次
發火遍燒身
　想丹田火自下而上遍燒身體想時口及
　鼻皆閉氣少頃
邪魔不敢近夢寐不能昏寒暑不能入灾病
不能迍子後午前作造化合乾坤循環次第
轉八卦是良因
　訣曰其法於甲子日夜半子時起首行時
　口中不得出氣唯鼻中微放清氣每日子
　後午前各行一次或晝夜共行三次乆而
　自知蠲除疾疫漸覺身輕若能勤苦不怠
　則仙道不遠矣
第一段
　叩齒集神三
　十六兩手抱
　崑崙雙手擊
　天鼓二十四
第二段
　左右摇
　天柱各
　二十四
　　　　　　　　　　　　　　　
第三段
　左右舌攪上□
　三十六漱三十
　六分作三口如
　硬物嚥之然後
　方得行火
第四段
　兩手磨腎
　堂三十六
　以數多更
　妙
第五段
　左右單
　關轆轤
　各三十
　六
第六段
　雙關轆
　轤三十
　六
　　　　　　　　　　　　　　　
第七段
　兩手相搓當
　呵五呵後又
　手托天按頂
　各三或九次
第八段
　以兩手如鈎
　向前攀雙脚
　心十二再收
　足端坐
　去病延壽六字(法其法以口/吐鼻取)
　　　總訣
肝若嘘時目爭精肺知呬氣手雙擎心呵頂
上連叉手腎吹抱取膝頭平脾病呼時須撮
口三焦客熱卧嘻嘻
　　　腎吹氣
腎爲水病主生門有疾尫羸氣色昏眉蹙耳
鳴兼黑瘦吹之邪妄立逃奔
　　　心呵氣
心源煩燥急須呵此法通神更莫過喉内口
瘡並熱痛依之目下便安和
　　　肝嘘氣
肝主龍塗位號心病來還覺好酸辛眼中赤
色兼多泪嘘之病去立如神
　　　肺呬氣
呬呬數多作生涎胸膈煩滿上焦痰若有肺
病急須呬用之目下自安然
　　　脾呼氣
脾病屬土號太倉有痰難教盡擇方瀉痢腸
鳴並吐水急調呼字次丹成
　　　三焦嘻
三焦有病急須嘻古聖留言最上醫若或通
知去壅塞不因此法又何知
　　　孫眞人四季行工養生歌
春嘘明目木扶肝夏至呵心火自闌秋呬定
收金肺潤腎吹唯要坎中安三焦嘻却除煩
熱四季長呼脾化飡切忌出聲聞口耳其功
尤勝保神丹

修眞十書雜著捷徑卷之十九










修眞十書雜著捷徑卷之二十
　養生篇(八十/一章)
　　　一
恍惚中有物象幽深微妙元通欲驗六宫聚
氣且觀兩臉潮紅
　　　二
五行有眞造化循環相剋相生一片黄雲蓋
鼎其中金液丹成
　　　三
靜坐少思寡欲㝠心養氣存神此是修眞要
訣學者可以書紳
　　　四
打坐正如打硬曉夜不容少休何似放教自
在一身有脉通流
　　　五
高尚千口水法吕公八段錦文更有六字氣
訣盡是安樂法門
　　　六
鼻逐五香而塞日遂五色以盲是謂金木間
隔陰魄載了陽魂
　　　七
養氣如養小兒去欲如去蔓草定甲七情不
生清淨無爲是道
　　　八
身中有三昧火宿之彌壯長生歛散勿令炎
上方可耳目聰明
　　　九
正炁須盈腔裏何妨燕處超然達磨得胎息
法故能面壁九年
　　　十
眞炁不離丹竈元和常滿玉池飲食切須調
節飢中飽後無飢
　　　十一
食後連行百步雙手將肚摩娑夜半五更睡
覺五藏濁炁須呵
　　　十二
二液枯而眼暗腦氣洩則耳聾智者能和五
藏三焦六府宣通
　　　十三
坐卧須閉地户升降仍勒陽關捉住眞龍眞
虎自成九轉還丹
　　　十四
晝取日精吞鍊夜分仍進月華眞火眞水既
濟自然種出黄芽
　　　十五
不離心心是道衆妙共集一眞老而不死曰
仙無病而死曰人
　　　十六
學道本無難事自是人心不堅初時鍊漉辛
苦成就只一二年
　　　十七
按月遵行易卦陰陽消長六爻此法未爲簡
易天眞别有逍遥
　　　十八
修養所戒有三大怒大欲大醉三者若有一
焉即時損失眞氣
　　　十九
佛之所以爲佛仙之所以爲仙無非立誠而
致精讀中庸一篇
　　　二十
寅至申爲七返卯至坤爲九還小而論之一
日大而論之一年
　　　二十一
住炁調匀千息升身撞透三關鍊得形神俱
妙方知火滿金田
　　　二十二
莫殢嚥津行氣徒令苦己勞形自有紅樓寳
塔五雲結就黄庭
　　　二十三
靈根有陰陽髓調和入鼎烹煎醍醐上通絳
闕冲氣下徹湧泉
　　　二十四
妙處兼忘四象透時豈問五行要得抱元守
一自聽玉響金聲
　　　二十五
虚籟時聞天鼓元珠常照深淵白雪鍊成赤
水火龍耕就芝田
　　　二十六
至道不拘子午無爲豈問朝昏若要三花聚
頂須令五氣朝元
　　　二十七
出青入玄甚焕盡歸玄牝之門果欲長生不
死勸君修取崑崙
　　　二十八
靈臺不留一物收神歸到神中十二樓前春
水赤龍雪浪飜空
　　　二十九
靈物何常有病九竅百骸自安有病不須服
藥只消返照内觀
　　　三十
妙用循環不絶搬運豈假河車一點靈和常
在自然金鼎丹砂
　　　三十一
學道須積陰德不然動有障魔若有宿植根
本自與福力相和
　　　三十二
廣成千二百歲守一能處其和雖有嬰兒姹
女交親須藉黄婆
　　　三十三
衆生如未成佛終不取此泥團此道殊途一
致老子即是瞿曇
　　　三十四
如來教俱絺羅㝠心觀鼻端白消息身心内
明圓通斯爲第一
　　　三十五
足忘腰忘心忘一性湛然常寂顏回能忘所
忘所以能適其適
　　　三十六
短命死非不幸定是脱殻神游故雖天縱將
聖須讓他出一頭
　　　三十七
鍾離靈寳畢法修眞直至超昇諄諄明告學
者只患人不能行
　　　三十八
學者必求名師名師世間難遇修行若是到
時神仙自來濟度
　　　三十九
陳摶神超形悴於世功行未圓蓬萊雲歸獨
步直須行滿三千
　　　四十
學人愼毋貪睡夢中引入諸邪若要眞元不
散釣出心中毒蛇
　　　四十一
學道不必貪多勤心拳拳守一靈源志中有
云得了善時勿失
　　　四十二
知寒先須著衣覺煖漸次解脱坐避濕氣賊
風食忌生冷硬物
　　　四十三
純陰無陽曰鬼純陽無陰曰仙吕公號純陽
子所以得成其天
　　　四十四
大道如行正路㝠行或入多岐攝汝神將來
舍無空未免勃蹊
　　　四十五
挾勇必有機心能定而後能應用志不分凝
神盡性以至於命
　　　四十六
達理必明於權無權徒執厥中聖之愼其可
與能權萬法皆通
　　　四十七
陋巷不改其樂不違終日如愚離形超然自
喪是名列仙臞儒
　　　四十八
學人要明眞一先須識取根元根如木之根
本元如山頂崑崙
　　　四十九
陽龍氣中眞液陰虎液中眞氣兩者交通成
和結成眞胎赤子
　　　五十
兩箇壺中一景倒拽九牛上嶺上得嶺可長
生失脚向門前等
　　　五十一
金風吹坎中陽此是妙道出處有人二百餘
歲至今行此一句
　　　五十二
通天地人曰儒固要貫通佛老吕公亦是同
人讀金剛經悟道
　　　五十三
成就金剛種智其經秘密甚深昔人只悟一
句無所住生其心
　　　五十四
任意常在丹田温温保養下元别無施爲作
用任者任其自然
　　　五十五
學人要淨三業如龜藏護六根定中水火如
透此眞眞外無眞
　　　五十六
形鍊氣氣鍊神道集虚虚生白上下天地同
流妙用六通四闢
　　　五十七
十二玉樓申虎九重丹闕庚龍天光透崑崙
頂罔象入水精宫
　　　五十八
清淨無中既無圓覺幻滅亦滅超然與道合
眞即是見性是佛
　　　五十九
父泥丸母雌一能守一萬事畢元炁如如不
動何勞嚥漱呼吸
　　　六十
太上道一而已如來餘二非眞識取本來面
目火患爲吾有身
　　　六十一
玄牝之門甚祕橐籥造化胚胎明知不是口
鼻高尚勇猛踏開
　　　六十二
偃月爐最難尋高尚曾有此句只在此箇山
中雲深自不知處
　　　六十三
潜神游方之外自在與天爲徒浪說九年大
妙都來片餉工夫
　　　六十四
内丹須鍊外丹二者不可偏廢丹成更積陰
功此人必定住世
　　　六十五
睡則玉女分胎起來鰲魚擺尾炁定眞息乃
長鑑明塵垢不止
　　　六十六
西山有會眞記分别龍虎陰陽五識五補妙
訣學者請細消詳
　　　六十七
以陽養陽尚易以陰鍊陽甚難開天門閉地
户衝夾脊透雙關
　　　六十八
道高則輕富貴心淨可學神仙人我浪爭客
氣逍遥自養長年
　　　六十九
專意積精適神無使思慮營營虚無自然生
道眞靜永保長生
　　　七十
有動不動中動有爲不爲中爲形端而表自
正德全其神不虧
　　　七十一
至道大不容聲造形悟而默識入於不死不
生浩劫天地爲一
　　　七十二
象爲無象之象體乃無體之體存則百骸俱
生亡則九竅皆死
　　　七十三
天地萬物之盜聖人能明盜機害生恩恩生
害要在審察其宜
　　　七十四
悟藏穀俱亡羊掉史跖均失性藏乎無端之
紀調以自然之正
　　　七十五
日損損之又損資深深之又深靈臺無事生
定切忌勞形悚心
　　　七十六
後醒當懲前醉今是因悟昨非我生自有性
命何人與論眞機
　　　七十七
至道窈窈㝠㝠㝠㝠中獨見曉人皆背覺含
塵誰肯迴光返照
　　　七十八
由戒定生智慧自小成入大成悟太一含眞
炁知肘後飛金精
　　　七十九
上下三宫昇降收歛五炁同歸金烏搦得玉
兔龜兒變作蛇兒
　　　八十
乾以健而左旋坤以順而右轉八卦九九循
環志滿神光自現
　　　八十一
嘗聞知者不言吾今豈曰眞知多言曉曉不
已姑爲學者指迷




修眞十書雜著捷徑卷之二十










修眞十書雜著捷徑卷之二十一
　　　西嶽竇先生修眞指南
無知子問林屋逸人曰雖知道在虚無之中
而未識虚無之境人居生死之内而未審生
死之門欲願明其理以指示仍使後學以聞
焉逸人答曰求虚無者當須内觀求於外者
去道遠矣我嘗念昔有五公子問太上虚無
之地
太上曰虚無之地有五城門者乃子五指間
也負重之國者兩脚也輕庭之屋者兩膝也
無極外國者兩脇也無極自然之國者臍也
太清虚無之屋者腹也青龍白虎朱雀玄武
者大小腸胃也東方甲乙木者肝也南方丙
丁火者心也西方庚辛金者肺也北方壬癸
水者腎也中央戊己土者脾也十二國者兩
手十二經脉也九重之臺者咽喉也天公當
門而坐者舌也二十八元士者齒也日月在
兩邊者兩目也天門地户者兩耳也松栢河
水之間者眉也上有盤石廣大者額也修眞
之士思惟神氣出官者出身中之神也三五
功曹者三島五靈宫神也五體眞官者五體
神也五氣君者五藏神也左右官使者兩脚
也左右捧香侍者兩手大指也傳言玉女者
小指也五帝直符者五指也三十六人出者
出身中十二宫室二十四氣神也三氣正神
者神及氣與形也故形非神不安非氣不行
氣非形不立矣四海者心爲血海腎爲氣海
腦爲髓海脾爲五穀之海也五湖者五藏各
有液所主之位東西南北中是也九江者小
腸上下有九曲也頂曰上田心曰中田腎曰
下田即三島也閬苑即根源也華池在齒舌
之間元潭在小腸之下瑶池出丹闕之前崑
崙上接玉京天池正充内院鳳池則心肺之
間玉池在唇齒之内神水生於氣中金波降
於天上赤龍住處自有瓊液玉泉偃月曲江
皆是左右兩目鵲橋正屬鼻梁解脱樓乃同
泥丸歡喜樓人中即是如此名號未可備陳
凡人之生也初父與母交精血造化而成於
形若父精先進母血後行則血包精爲男乃
先生其右腎故屬陽應日主三魂降精氣赤
而鎮丹田故命脉在右手之尺部也若母血
先進父精後來則精裹血爲女即先生其左
腎故屬陰應月主七魄降眞氣黑而鎮子宫
故命脉在左手之尺部也男子先生右腎右
腎生脾脾生肝肝生肺肺生心心生小腸小
腸生大腸大腸生膽膽生胃胃生膀胱膀胱
生左腎左腎生三焦三焦生三元(女則胃生/三焦三焦)
(生右腎右腎生膀/胱膀胱生三元)三元生八脉八脉生十二
經十二經生十五絡十五絡生一百八係絡
係絡生一百八十五孫絡孫絡生一百八十
五湟絡湟絡生三百六十五穴穴生三百六
十五骨處胎十月而生始者一月爲胞精血
凝也二月爲胎形兆胚也三月陽神爲三魂
動以生也四月陰靈爲七魄靜鎮形也五月
五行分五藏以安神也六月六律定六府用
滋靈也七月七精開七竅通光明也八月八
景神具降眞靈也九月宫室羅布以定精也
十月氣足萬象成也内有五藏外應五行經
曰受胎之初所生二腎左爲玄玄以升氣上
傳於肝右爲牝牝以納液下傳膀胱玄牝本
乎無中來以無爲有乃父母之眞氣納於純
陰之地故曰谷神不死是謂玄牝玄牝之門
可比天地之根自腎而生五藏六府存焉肝
曰青龍木在左無英居焉制三魂也其氣從
脊腠左畔上入眼化爲淚名眞木餘氣流入
上腭左畔名玉液也肺曰白虎金在右白元
居焉制七魄也其氣從脊腠右畔上入鼻化
爲涕名眞金餘氣流入上腭名金液也心曰
朱雀火在上司命居焉納生源也其氣從胸
前左畔上入舌却入心化爲血名眞火餘氣
流入舌下左畔名神水也腎曰玄武水在下
桃康居焉保精根也其氣從脾右畔上入耳
化爲耳塞却下腎名眞水餘氣流入舌下右
畔名華池也脾曰勾陳土處其中央長生大
君居焉其氣從脊右畔上來入腦化爲涎名
眞土餘氣流入唇頰内名玉池也經曰眉下
五輪全在定中起五輪者眼也有血輪氣輪
水輪金輪瞳輪謂主息入定中作也眞人曰
定中運水火於目中也故崔公以眼爲鏡要
得之五力乃大道之源皆在眼力也白睛屬
肺赤脉屬心黑睛屬腎臉黄屬脾中有一點
瑩明者屬於肝五藏精元聚在於眼也五藏
氣全則有五色神光五藏懷寳則眼内視眞
景明如白晝五藏衰則神光不明五藏絶則
神光落而死矣又曰眼爲金剛之門鼻爲鑪
竈鍊金之門户鼻乃主息出入爲氣本由橐
籥也金剛乃元神也出入眼中能内視乆視
則長生矣金公者肺中唾姹女者心中血也
嬰兒者腎中精也黄婆者脾中涎也七寳者
神氣脉精血唾水也亦爲七返眞制先令一
身滋潤然後能生水水盛能生唾唾盛能變
血血盛能鍊精精盛能補腦腦盛能壯氣氣
盛則神全矣人之一軀以應五行生成之數
心之上曰九天腎之下曰九地腎到心八寸
四分心到重樓第一環到頂八寸四分則曰
泥丸絳宫太一帝君居焉總衆神也自腎到
頂凡二尺五寸二分計八十一丈元氣以應
九九純陽之數凡一晝夜漏水下一百刻每
一刻折六十分共六千分每一十分人息之
出入有二十二息半凡百刻之中天左旋而
地右轉人之氣血以合三才榮衛皆通天地
之正氣一呼一吸謂之一息經絡開闢呼吸
往來晝夜之間有一萬三千五百息呼吸皆
等所呼者自己之元氣從内而出所吸者天
地之正氣自外而入根源牢壯元陽無損呼
吸之間可奪天地之正氣矣清者榮而濁者
衛悉乃流通横者絡而縱者經盡得舒暢然
後寒暑不能侵勞苦不能害體强而骨健氣
爽而神清常爲不老之人永保無疆之壽眞
龍眞虎者坎離也心腎也龍虎交媾以鍊金
丹天寳内經曰嬰兒垞女炁合黄庭者是也
以至功成行滿則爲神仙長生不死之道矣
　　　天元人藥鏡(崔眞人/希範迷)
　余少遊雲水曾遇至人論養生之術修龍
　虎之要須知三川福地異境靈壇苦歷煙
　霞巡諸聖跡每將接道之侣互認必同余
　雖未親鼎爐略啓玄奥撰天元之祕法顯
　龍虎之妙道鉛汞之根源好道同流幸垂
　一覽
原夫大樸既分炁降萬物繫乎生死死者未
明生生則形存死則亡軀存亡可捨與道合
眞生乎神馭於精而盛於物物之最靈唯其
人也身者廼神化之本精於人也若水浮航
炁於人也如風揚塵神於人也似野馬聚空
水涸則航止風息則塵靜野馬散而大空長
存精能固物炁能盛物精炁神三者心可不
動其變化也外忘其形内養其神是謂登眞
之路嗜慾縱乎心孰能乆去哀樂傷乎志孰
能乆忘思慮役乎神孰能乆無利禄勞乎身
孰能乆捨五味敗乎精孰能乆節酒醴亂乎
精孰能乆絶食佳餚飲㫖酒顧以姝麗聽以
淫聲雖精炁强而反禍於身耳目快而致亂
於神有百端之敗道無一芥之希眞安有養
身之驗耳夫學道者外則意不逐物内則意
不隨心亂湛然保於虚寂造乎清淨之域譬
如起屋之勞假一息之形炁尚穌神歸其清
而況契於道保眞丹所哉嵇康謂仙必可力
致而學得在乎禀炁之自然也如蟬蜕空坐
忘尸解投胎奪舍之法鉛汞之精坎離之妙
御風逐雨飛鳧步水之徒軒轅化龍而出世
秦人駕鳳以冲虚學而然後爲神仙者古今
有也豈爲無術而致神仙者也生於方内知
而有神仙儀及於方外之士者賢人也遠人
也志人也學而不已曰賢賢而不已曰聖聖
而不已曰神神而不已曰廓然冲乎宇宙之
外出乎天地之間陰陽外合則生乎形内則
生乎神心爲神主無幽不燭無滯不通守默
定心心定則炁和炁和則精凝精凝則神靈
神靈則通眞夫寢者有夢則神尚役其所既
勞心歸所思夢寐之間心如得其自然安靜
元炁降而偶合冲虚之理是謂至人無夢也
夫養内丹者身法乎鼎精炁像乎鉛汞坎離
像乎水火神明爲體狀乎變化之靈乆而精
妙於炁神靈於精而脱於形體者類兹鉛汞
浮沉也心去火者炁也炁者命也得之於心
而失之於心也火者生死之命也心者亡精
動炁之時事保於清淨也人之養丹如龍之
養珠如孕婦養胎舉止護持恐有所傷待其
功成内事驗丹之力若亂心敗炁勞體傷神
漸而耗散眞胎老子所謂如持盈滿之器一
心内覓無令外求日月者天地至精坎離者
人身大藥故聖人密外而知内以明神變之
功蚌胎兔孕犀角鵲枝鴛頸鱉影螟蛉之子
而蜾贏祝之炁不交也精不接也存之於心
而通於神也故易云寂然不動感而遂通非
天下至精孰能與於此必可名狀至於犬馬
之賤尚知有玄關之要有心定志脱質遺形
況於靈乎萬物者治養生之術長生乆視之
法希夷自然之理耶至於刻骨洗心視金石
之志隆師親友不限貧賤富貴榮辱是非不
侵世務頃刻之間敢忘於道細行不遺終累
大德决取神仙非定志不能大德得哉至言
皇天無親惟德是輔内丹之圖於後唐庚子
歲望日至一眞人崔希範述
　　　坎離交媾之圖
　　　　陰虎還從坎位生
　　　　陽龍元向離中出


修眞十書雜著捷徑卷之二十一

:JUAN: 
修眞十書雜著捷徑卷之二十二李六
　　　勸道歌
亂性多因縱酒損眞愼勿傷茶太飽難於剋
化飢時頻喫些些知足可以常足無思自是
無邪若愛清虚恬淡何羡富貴榮華天眞自
然鑪鼎赤水種就黄芽百病生於元炁一頂
要聚三花妙用六通四闢循環運轉河車大
道本來平易學流浪自波查三教元無二道
和同都爲一家愛河豈有窮極苦海浩無津
涯奈何迷癡貪著白玉自作疵瑕不積涓埃
功行因循自滿恒沙幸有超脱門路勿使六
賊邀遮迴機便同本得熟鍊鉛汞丹砂决定
長生乆視平地紫府烟霞登山各自努力千
里毫釐不差莫待臈月三十是時追悔怨嗟
　虚靖先生大道歌司馬子微坐忘歌何仙
　姑亦作證道歌其言深切著明有補於世
　予因拾神仙之遺㫖作勸道歌普勸修眞
　同證大道至游居士曾慥書
　　　次韻勸道歌王承緒
養疾扶衰在酒(養疾扶衰固神養/炁酒爲百藥之長)清神爽氣
唯茶(茶味清神爽氣勿/令損氣本草圖經)素淡之食加倍五腥
之味減些(黄庭經曰五味外美邪/炁腥臭升神明胎炁零)保養元和
正炁無病可却百邪若要跳出生死先須識
破浮華四獸分爲四象(青龍白虎/朱雀玄武)五炁產出
五芽(五芽者五/藏眞炁)鼎内鍊成大藥目前自現金
花(畢法曰金液既/成自現金花)按日循縁八卦隨時般運
三車(小河車大河車/紫河車畢法)既悟火棗無核莫使交
梨有查既曰三山有侣自知四海無家(此二/句全)
(是海/蟾語)雲水千重活計松蘿萬頃生涯朱橘合
眞有象(畢法曰形若彈/丸色如朱橘)元珠耀彩無瑕結庵
曾栖草觀(鍾離在終南山草/樓觀結庵三十年)化胡遠度流沙
(老君西升/以化胡人)有一門庭可入都被塵網相遮仙
骨换却俗體(吕公曰乞與/貧儒换仙骨)眞汞休認凡砂(平/叔)
(曰有人要識眞鉛汞/不是凡砂俗水銀)忽化何須出殻(吕公不/出殻化)
(火龍/飛去)乆行必定飛霞(黄庭經曰必乆/行之飛若霞)神仙親
傳祕訣不得時刻有差(畢法曰以時行/法以法求道)迷徒
不肯留意端坐待盡可嗟
　承緒字紹之儒學登科爲夔州教授少得
　吞日精月華之術後悟道年八十餘康强
　如壯時此歌可知其爲人紹之洛州人蔡
　薿榜
　　　紹之教授見和勸道歌深明至理復
　　　歌元韻曾慥述
飢飡不嫌惡食薄酒勝飲釅茶享用雖有分
量何似惜福留些氣和自無諸疾心正可辟
衆邪日夜抱元守一朝昏含英咀華陰魄都
齊消滅陽光内現萌芽此是眞如般若無非
翠竹黄花淵澄似開明鏡默運如轉繰車常
珍嗜膾與炙異味屏梨與查九還七返成道
十洲三島爲家但使凡心去盡方驗吾生有
涯超然離形釋智涣若蕩穢滌瑕大道分明
直截多岐委曲周遮學而不斷貪慾辛苦作
飯蒸砂窮年繫風捕影難將種玉飡霞大成
是爲究竟入處各有等差一朝火龍透出舉
世仰望咨嗟
　　　承緒再用前韻
氣壯何須飲酒睡少不必啜茶一點清虚有
味六塵離著無些陽藉三魂作主陰藏七魄
爲邪(畢法曰三魂爲陽藉常數令人/生七魄爲陰藏常數令人死)運化常
隨北斗采眞默契南華(南華經曰是/謂采眞之道)性明養
道無損心地種丹有芽蔭仗長春琳幹(黄庭/經曰)
(萬木有條可蔭仗/俞其成七寳身也)香聞不謝天花(出老子/太清經)撞
開内院金虎(愚曰歸/内院)燒透崑崙火車(西華夫/人曰運)
(火車燒/透崑崙)九醖斟酌不盡(中黄經曰主生有九/醖仙醪斟酌不竭)
三桃(王母仙桃碧/玉桃蟠桃)咀嚼無查玄鶴飛來作伴
白雲深處爲家超出迷津有數沉淪苦海無
涯功成自然多驗行滿誰指纖瑕取玉皆因
剖石求金亦自淘沙得上十洲(祖洲瀛洲玄/洲炎洲長洲)
(元洲流洲生洲/鳳麟洲聚窟洲)路去自有五彩雲遮既悟神
鑪有藥何勞九鼎飛砂(男子爲神鑪/女子爲金鼎)有志嗽
泉枕石甘心釣月棲霞小法千門甚衆(畢法/曰旁)
(門小法不合大道許/眞君曰三千六百法)直路一條不差(平叔曰/一條直)
(路上天堂别有/門庭終皆會)若不速修下手樹枯空有呼
嗟(黄庭經曰葉去枝枯失青/又如人津氣既衰形必瘁)
　　　慥三用韻
休誇飲一石酒莫羡喫七碗茶三杯可通大
道食後潄齒呷些(東坡云食後以茶漱齒/肥減茶去而脾胃不知)五
氣收歸丹竈一念不涉諸邪盎盎精神滿腹
恂恂悃愊無華三田靈芝發秀九畹蘭茁其
芽玉池充溢肥水(黄庭經曰玉池/清水上生肥)紫雲蓋覆
黄花(李仙君詩云/黄花生紫雲)上關下關緊閉天鼓振響
雷車日啗青精香飯不食苦李生查紛紛旁
門小法籍籍諸子百家游心在方之内望道
眇天一涯疇能超然了悟純全其德不瑕用
之寳如金玉不用棄若塵沙(神仙論云用之/如金如玉不用)
(如泥/如土)明鏡本來無垢拂拭勿使塵遮留侯何
用辟穀勾漏徒訪丹砂温温尺宅光透紅潮
舒散綺霞三千功圓行滿靡有毫髮過差直
上清都絳關群仙指點興嗟
　　　承緒三次韻
少斟朱博案酒(前漢朱博案/上不過三杯)罕烹陸羽神茶
(陸羽/茶神)腸瘦如繩有驗(道人之腸如繩眞炁/充食自減腸自縮)心
熾似火無些(不能墮心火則/熾而與物爭)一氣常通九竅
(一竅氣不/通即病)百骸莫受百邪(八方/邪炁)當使寒灰復
焰須令枯木生華(返老/還童)除欲要固命蔕(眞精/爲命)
(蔕)絶愛自長道芽(虚則/道生)既悟無中有物(老子/曰恍)
(兮惚兮其/中有物)自然水裏開花(西華曰水中/花發四時香)但取
離宫鳳髓(吕眞人詩曰下用/南方赤龍髓是也)休隨門外羊車
(蓮經曰羊車鹿/車今直門外)别法鼎器多病(鼎有/十法)自家園
菓少查(平叔曰似何家園下種/栽菓成當自絶眞胎)得道實無所
得(老子清淨經曰雖名得道實無/所得爲化衆生名爲得道返本)出家不在
離家(每意未絶雖離家尚俗若/諸念斷若在家猶出家也)返本不出身
内謾忙徒走天涯(施眞人詩曰謾忙人謾/走不求自己别求難)性
根本來無累命寳元自絶瑕(平叔曰命寳/不宜輕弄)鍊
丹須憑玉洞(玉洞/玉峯)得藥號曰金沙(有金/沙鼎)奥㫖
冝宗老氏頑空休泥盧遮(毗盧遮/那佛語)若欲鍊形
成氣須教變汞爲砂(畢法曰鍊形成氣乃爲/地仙又曰汞變而爲砂)
(鉛變而/爲金丹)通玄前有黄谷(黄帝遇黄谷子谷子/曰别有通玄之語)
修眞别有青霞(青霞子得道/垂訣千世)子細推窮二教
(道/釋)長生寂滅有差焚身妄求舍利七寳壞却
堪嗟(人禀七寳身)
　　　通判夔州軍州事郭邛次韻
保形保生保命戒色戒酒戒茶夜氣若要長
在晩食尤宜減些養心莫如寡欲存神須是
閑邪辨得天清地濁吞取日精月華寒灰便
可發焰枯根立得生芽學者捨本逐末病眼
執著空花罔窮聖道一轍徒誦丹書五車正
似鍊金和鑛何殊嚼蔗吞查不知達人到此
元始浩劫爲家燕坐能事畢矣已遍海角天
涯鑑明不受微垢玉潔靡見纖瑕視軒冕如
桎梏棄財寳若泥沙曲江一輪秋月豈容霧
掩雲遮盤旋火龍水虎和合陰汞陽砂眞身
自然騰化駕鳳高凌紫霞哀哉旁門小法作
用千種參差箇箇辛苦無成臨老空自悲嗟
修眞十書雜著捷徑卷之二十二















修眞十書雜著捷徑卷之二十三
　　　臨江仙曾慥
子後寅前東向坐㝠心琢齒(三十/六通)鳴鼉(鳴天/鼓三)
(十)托天(三次每次/行嘻字氣)回顧(握固按腿左右各三/先右次左左行嘘字)
(氣右行呬/字氣也)眼光摩(挫按手摩眼七次閉目轉/睛七次以中指節捻太陽)
(三十/六)張弓(左右二三十挽/每次行呵字氣)仍踏弩(左右各三/次每次三)
(挽七踏行/呵字氣)升降轆轤多(左右運轉轆轤三/十六行吹字氣)三
度朝元(三次每次按腿閉目咽氣/名爲朝元每次行吹字氣)九度轉(想/氣)
(自丹田/轉九交)背摩(盤足閉氣搓手熱摩擦/腎俞上下行吹字氣)雙擺(按/腿)
(瞑目閉氣三右摇擺身不限/數名鰲魚擺尾行呵字氣)扳(舒脚以手低/頭扳脚行呵)
(字/氣)拏(跪膝反手左右拏脚跟/三次每次行呼字氣)虎龍交際嚥元
和(以舌攪取津滿口嗽三十六一氣分三/嚥想至丹田中如此三遍行吹字氣)浴
身(鼻引清氣閉住搓按兩手/極熱遍身擦令微汗出)挑甲罷(左右臂/舉手齊)
(發遍挑十指/甲不限數)便可躡烟蘿(凡行吹腎呵心嘘/肝嘻三焦呬肺呼)
(脾六字不可令耳聞聲出氣欲細而長凡/行持皆閉氣行持罷方吐氣出呼所行字)
　鍾離先生八段錦吕公手書石壁上因傳
　于世其後又有竇銀青八段錦與小崔先
　生臨江仙詞添六字氣於其中恨其詞未
　盡予因擇諸家之善作臨江仙一闋簡而
　備且易行普勸遵修同證道果紹興辛未
　仲春至游居士曾慥記
　　　滿庭芳何鉏翁
二氣旋還三宫升降往來於是無窮透關神
水鉛汞過三峰返復周流八脉戊己鍊陰虎
陽龍凝情處金光朗朗身外見形容靈光
眞造化天機深遠推測難通筭利名酒色恰
似秋風大道玄鑪進火三田内養出神功功
成後金書來詔平步赴瑶宫
　　　永遇樂(四首)
箇箇修行人人嚥納誰悟眞道曲徑多歧旁
門小法誤了人多少容成豈是神仙究竟採
藥謾多鑪竈忽一朝脱却桶底性根壞倒
爭如内觀無爲清淨學取本來莊老匹配陰
陽抽添鉛汞八卦爲端表人生如夢流年似
箭回首也須聞早貪迷戀春花秋月甚時是
了
　　　右一
萬法由心應觀法界一切心造老子瞿曇同
歸去揆不離心是道自從識得坎離交濟鍊
藥粗知昏曉雲騰雨飛蟾宫兔走丹闕更無
煩惱氣中眞液液中眞氣和合不多不少
種出黄芽鍊成赤水龍虎交圍繞九還七返
工夫到後還我舊時年少待三千功圓行滿
恁時是了
　　　右二
學道修心存神鍊性直要輕舉補腦還精流
水不腐户樞終不蠹日魂月魄摶歸鑪鼎眞
炁自然留聚把心猿縛住意馬追回迥無塵
慮定中明有陽龍陰虎水火透時爲度八
段奇文千口活法向上有一路吕公高尚未
離人世有分也須相遇約十洲三島驂鸞跨
鶴大家同去
　　　　右三
養水養精養神養血先須養氣日月陰陽六
爻八卦細看參同契靈軀靈寳千言萬語不
過坎离兩字向崑崙嶺上返本還元要明終
始一身雖小如同天地八萬四千餘里玄
牝之門生生萬化都在沖和内此眞眞外别
無眞諦方信道一而已異時見鍾吕如有未
明請師指示
　　　右四
世間有道人以旁門小法迷誤學者有二
三名公自云人生豈不擘畫得活數百歲
爲房中術自以爲莫已若桶底一旦脱去
性根墮落追悔何及東漢載冷壽光學容
成公御婦人法年可百五六十歲鬚髮盡
白而色理如三四十時亦不免於死壽光
尚爾况不及壽光者乎予作永遇樂四詞
因勸世人迴光返照直深戒爲容成之術
者庶幾覺悟聿修清淨無爲之地方爲究
竟
　　　漁家傲(四首)
至道不遥只在邇毫釐差失如千里道是難
來元却易如相契一超直入如來地水火
交時爲既濟三尸六賊都回避只此長生仍
乆視身口意化成一點沖和氣
　　　右一
神是性兮氣是命神不外馳氣自定幸有崔
公入藥鏡如究竟全眞固蔕歸根靜主客
内明方外應靈臺粲發天光瑩兩箇壺中一
片景急修省莫待臨渴去掘井
　　　　右二
精養靈根神守氣天然子母何曾離晝夜六
時長在意三田内温温天地中和水十二
樓前白雪膩九宫臺畔黄芽遂日月山頭朝
上帝神光起騰身直出烟霄外
　　　　右三
我有光珠無買價光明常照芝田下更没之
乎並者也知音寡世間誰是能行者一萬
精光渾守舍四百四病都齊罷透出火龍歸
造化回仙駕更無一點塵隨馬
　　　　右四
　　　促拍滿路花(三首)
抱元能守一四大自輕安心中須返照幾曾
閑金烏𠾑耀飛入爛銀盤心心心是道只在
心心更於何處求仙又何須衣冕燕處欲
超然榮華能幾日便凋殘修眞甚易積行累
功難勸君强爲善五濁三途便爲雲島神山
　　　　右一
人能常清靜天地悉皆歸一眞含衆妙入希
夷昭文不會氣候有成虧妄心寂滅盡困睡
飢飡更無作用施爲自然鑪鼎就光彩透
簾幃玉池神水湧上生肥如人飲水冷暖自
家知自家性命事自家了得自家性命便宜
　　　　右二
若論修養事知有幾多門諦當歸宿處是靈
源至眞至道簡易合乾坤坎離并水火止是
筌蹄粹然一點長存箇中如薦得悟了五
千言金晶飛肘後透崑崙清江九曲一棹破
烟昏水擊三千里九萬鵬程化成元是冥鯤
　　　　右三



修眞十書雜著捷徑卷之二十三





修眞十書雜著捷徑卷之二十四(二十五/同卷)李七
　　　太上傳西王母握固法
正身端坐想心中紅日輪如錢大稍暖從左
脅直放下丹田下左足心稍暖又存火從下
燒上臍下丹田漸漸方過右足又候脚心稍
暖從下發火燒至丹田便從右脅上過胸直
從降下直至下丹田又從下丹田放上心頭
照見五臟此乃上則爲降下則爲升則天地
升降之法便直放下丹田下膀胱中穿過尾
閭關鑿開雙腎取兩道白氣從夾脊直上泥
丸分作三路直上頂門候囟門稍暖又想珠
從鵲橋内放下口中慢下放過重樓十二環
到中宫神水滿則分作三口下中宫又存膀
胱中有黑氣一道湧上心頭方閉目收神入
中宫候眼前有報應或目前如金花或如白
絹隊隊過或是滿室之光或是隔窗之光能
見小字就此光中千日之内可出陰神或乃
縁一年七十二候足便可出神也
　　　抱一說
道生一一生水水生精精者一物也抱一則
與精合脱一則與精离精生而氣全氣全而
神全神所以制魂定魄精者天地萬物所由
生成之然精常管人而人常費之竅漏無度
至於中乾以死死則非离也非精离之人自
离之耳莊子曰不离於精則謂之神人故管
精則失靈沉爲下鬼矣而有能全之者是豈
尋常所能至哉
　　　保精神
精者神之本氣者神之主形者神之宅也故
神太用則歇精太用則竭氣太勞則絶是以
人之生者神也形之托者氣也若氣衰則形
耗而欲長生者未之聞也夫有者因無而生
焉形須神而立焉有者無之館形者神之宅
也儻不全宅以安生修身以養神則不免於
氣散歸空遊魂爲變方之於燭燭盡則火不
居譬之於堤堤瓌則水不存矣身勞則神散
氣勞則命終形瘦則神斃神斃則精靈遊矣
已遊者無返期既朽者無生理故神者魂也
魄者陰也神能服氣形能食味氣清則神爽
形勞則氣濁服食者千百不死故身飛於天
食谷者千百皆死故形歸於地人之死也故
形歸於地人之死也魂歸於天魄落於泉水
火分散各歸本源生則同體死則拍捐飛沉
各異稟之自然行者譬如一根之木以火焚
之烟則上升灰則下沉亦自然之理也夫神
明者生化之本精氣者萬物之體全其形則
生養其精氣則性命長存矣
　　　三茅眞君訣
神養於氣氣會於神神氣不散是謂修眞子
不離母母不放子子母共守長生不死
　　　吕眞人小成導引法
凡欲修養須淨室焚香順温凉之宜明燥濕
之異每夜半後生炁時或五更睡覺先呵出
腹内濁氣或一九止或五六止定心閉目叩
齒三十六通以集心神然後以大拇指背拭
目大小九過兼按鼻左右七過以兩手摩令
極熱閉口鼻氣然後摩面不以遍數爲眞人
起居法次以舌柱上腭嗽口中内外津液滿
口作三咽下之令入胃存胃神承之如此者
之作是三度九咽庶得灌溉五臟光澤面目
此雖旁門亦極有力不可輕忽
　　　存想咽氣
下丹田在臍下三寸近後有二穴通脊上泥
丸宫每之連咽速存下丹田所納得元氣以
意吹之送之令入二穴因閉目想見兩畔白
氣夾脊歷二十四節過三關雙引直上入腦
泥丸宫謂之上丹田熏蒸諸宫森然徧入毛
髮面部鬚擘手指一叶而下入胸中至中丹
田中丹田者心也想氣灌溉五臟仍歷下丹
田達湧泉穴湧泉者足心也所謂鬱蒸肌膚
通帖首脉分一氣以理之鼓之以雷霆潤之
以風雨之類也亦猶天地有泉源非雷霆動
作則無以潤萬物人身上有津液非灌漱則
無以滋五臟發光彩還精補腦不死之道名
内藥非吐納則不能引而用之是知回環之
道運用之理蓋所以法天而象地想身中濁
惡凝滯邪氣瘀血皆被正氣蕩滌從手足指
端出謂之散氣則展手指不須握固如此一
度即是一通通則無疾復調之使平復鼓咽
如前也閉氣鼓咽至三十六謂之小成若未
絶粒理且至此常須少食令腹中曠然無問
坐卧但腹中空則咽之一日通夕至十度自
然氣通至三百六十嚥謂之中成至一千二
百嚥謂之大成是謂大胎息也如小胎息但
閉氣數止一千二百亦謂之大胎息若不能
鍊形易骨縱得長生兀然同枯木無精光也
　　　明耳目訣
常以手按兩眉後小穴中三九過又以手心
及手指摩兩目顴上以手旋目行三十過唯
合數無時節也畢輒以手逆乗額三九過從
眉中爲始乃止入髮際中口咽液多少無數
也如此常行耳目聰明
　　　養生延壽論
一日之忌暮無飽食一月之忌暮無大醉一
歲之忌墓無遠行終身之忌暮常護氣乆視
傷血乆行傷筋乆卧傷風乆立傷骨乆坐傷
肉乆語傷氣多思則神怠多念則志散多事
則形勞多語則氣急多笑則傷臟多愁則心
顛多怒則傷脉多喜則傷血多樂則氣溢多
好則迷亂多惡則憔悴夏不極凉春夏卧東
首秋冬卧西首先飢而後食先渴而後飲太
渴氣不行太飢氣不藏太飽傷肺太飢傷氣
鼻多引氣口微吐氣枕不欲高唾不欲遠人
欲勞不欲大疲春夏腦足俱凍春夏早卧臨
起欲出氣少欲入氣多秋冬温足凍腦行走
功語則失氣寢食不語語則傷臟春不可薄
衣令人傷寒霍亂不消食頭痛春冬未半衣
欲下厚而上薄春冬之初皆服一服轉瀉藥
則不染天時之氣冬月天地閉血氣藏人不
出汗發洩陽氣損人每旦夜令人搯脊及捻
四肢頭項無時行之疾不能染矣旦朝以兩
手相摩令熱尉脊三次且語勿唾先叩齒二
七次方起琢齒一七次如此者乃名鍊精且
未起漱津令口滿力吞之且起洗面勿開目
令人失明目澀多淚凡食訖以手摩面令津
液通流凡飽食欲少而數令飢飢中飽飽中
飢凡食訖忽精思營爲苦事促壽濕衣汗衣
不可乆着凡心有愛不用深愛用
深憎並傷神損壽三十以下勿食補藥四十
以上勿食瀉藥人患熱者大吹五十遍細吹
一七遍人患冷者大呬五十遍細呬十三遍
(乙言吹呬等字並/以須聲氣似字)髮(血窮也千梳/以理血氣也)莖(髓窮也/善固以)
(益其/髓也)耳(由窮也數揉/拔以實也)舌(氣窮也少語/言以養氣也)齒(骨窮/也數)
(叩琢以/堅其骨)鼻(常去其中毛謂/之與通天氣)爪(筋窮也勿數剪/以全其筋氣也)
寒食傷腸熱食傷胃春夏可以居其山高明
故順氣而疾不生也
　　　納津法
以舌柱上腭覺口内外液自生嗽滿嚥會神
口凡納時正坐存心下有一孩開口方致之
修眞十書雜著捷徑卷之二十四










修眞十書雜著捷徑卷之二十五
　　　天地交神論
夫道者虚無自然安靜無爲豈可學飄風暴
雨而不得長乆也和炁交並而甘露降萬物
蠢然而生乃天地自然之道以合聖人之機
是長生之本也夫愚人之性豈解聖人體道
之深機恣縱無窮之慾消磨有限之身致與
大道懸隔依前不免輪迴遷軀换殻豈不錯
乎夫人身中以心比天以腎比地肝爲陽位
肺爲陰位心腎相去八寸四分其天地覆載
之間比也炁比陽而液比陰子午二時比夏
至冬至之節卯酉二時比春分秋分之節以
一日比一年以八卦時比八節子時腎中炁
生卯時炁上到肝其炁旺陽升以入陽位春
分之比也午時炁到心積氣生液夏至陽升
到天而陰生之比也午時炁中液生酉時液
下到肺其液盛陰降以入陰位秋分之比也
子時液到腎積液生氣冬至陰降到地而陽
生之比也日月循環周而復始若能保養内
守無損無虧自可延年夫積陰陰過則露爲
霜而雨爲雪積陽陽過則霧爲烟而雲爲霞
陰中伏陽擊搏而生雷霆陽中伏陰其堅固
而生雹霰陰陽不合相對而生閃電陰陽不
正亂交而變虹霓天地運化五行後立成萬
象之初形化四生之體擇其中勝達莫若於
人志能學於先賢可以增於命禄乃依經録
出每年迴忌之辰凡一年之中七十二日外
有六日庚申六日甲子六日本命一日生日
可精嚴記耳爲妙是以諸神擁護五炁盡惣
朝元凡五辛三厭不可食之夫五辛者曰葱
曰韭曰大蒜曰小蒜曰園荽是也三厭者天
厭鴈地厭黑鯉魚及牛與龜鼈大忌食之令
人病多凡戊戌戊辰戊寅戊申戊子戊午日
並不得燒香凡日中不得面南小遺夜間不
得面北小遺人生天地之間本終於天壽若
不知迴忌之辰而有萬死之因非天地之所
殺乃人所自殺也
　　　逐日戒忌之辰
正月一日(天中節/會之辰)五日(人之五神/集聚之日)七日(眞武/下降)
(之/日)八日(南斗星/君下降)十三日(三元集/聖日)十四日(三/官)
　(下/界)十五日(三官/朝帝)十八日(三元内/奏日)十九日(五/瘟)
　(作/病)二十二日(三尸神上/奏福之神)已上日宜將息
二月二日(天正節/之日)六日(中神慶/生之日)八日(眞武下/降三元)
　(眞君/朝元)十五日(玄元道/祖聖誕)春分二月中氣忌色
　慾五日爲六氣方傳二氣到肝忌酒色之
　事
三月三日(玄帝降/生之日)四日(文宣王降/生之日)九日(眞武/下降)
　(之/日)二十一日(天猷/下降)二十八日(東嶽聖/帝誕日)已上
　冝戒酒色
四月此月純陽月宜戒色一月七日(心腎一/氣拔給)
　(之/日)八日(佛生/之日)小滿四月中氣外陽而内陰
　三氣到膽之時可以將息保命長生
五月三日(天正節/之日)五日(天毒節日/眞武下降)七日(天地/二氣)
　(感托/之辰)十六日(天地二氣交造化萬/物之日最宜忌酒色)二十二
　日(中明王/生日)二十七日(天地相雜二炁/分形大忌酒色)夏至
　(人一炁在/心且戒色)
六月六日(掌府慶生之日注死/之辰大忌酒色之事)七日(眞武下/降之日)
　八日(天元甲子將會六/下遊世界之日)大暑六月中氣四
　炁到胃且宜將息可以長生忌色五日恐
　損胃氣二十四日(天元甲子朝元此日冝/燒香夜面對東斗拜)
　並宜忌色慾
七月七日(道德臘日五帝校定生人罪福眞/武下降南斗下降西斗下降九天)
(應元保運眞君降現浮丘超應眞君上昇王/子喬眞人飛昇西王母降現麻姑大仙降現)
十五日(中元令節天眞朝元日七炁地官主/録百司上詣天闕進呈世人罪福之)
(籍宜齋戒燒香念經深發善/願可以超度祖玄延年益筭)十九日(天猷眞/君下降)
二十四日(翊聖眞君下降/北斗星君出遊)三十日(土府太歲/尊神出遊)
(檢察人間禍/福善惡之日)已上宜禁忌
八月十三日(眞武/下降)十五日(太陰朝元之辰/宜守夜燒香)秋
　分藏月中氣五氣到肺宜戒色五日二十
　七日(諸佛慶會東/海傳經之辰)二十八日(四天奏事辰/天河歸元日)
　二十九日(大陰滿月色變形萬物/感其陰氣造化之辰)已上宜
　禁忌
九月三日(五瘟生日五方五瘟會/於廣山此日大忌酒色)九日(玄帝/冲舉)
　(點檢人/間善惡)十六日(天曹諸司傳録生死/名姓宜夜明燈供養)十六
　日(日月宫陰陽宫會合之辰諸天宿曜上/朝元始分地分各照宫位之辰北斗天)
　(帝下降人間計筭命籙善惡事備香燈夜/深朝北供養忌酒色念經呪一夜燒香守)
　(夜則萬邪/不能干矣)
十月一日(東皇大帝生日五/方五帝奏會之辰)三日(四海九江/三元水府)
　(諸王百官龍聚奏/水府宜點夜燈)六日(天曹諸司五嶽/五帝降生之日)十
　五日(下元水官下降點檢人/間善惡宜燒夜香供養)小雪十月中
　氣六氣到大腸宜忌酒色五日三十日内
　六陽外六陰陰中陰萬物皆死
十一月七日(眞武/下降)十七日(掠剩相/公下降)此日切忌
　酒食十九日(翊聖眞/君下降)二十三日(南斗注生/奏生之辰)
　冬至日一陽住在二陰中切須戒色不患
　天行
十二月八日(佛成道/之日)十三日(天元太一/朝元之日)十八
　日(北斗下降人/間奏事之日)二十七日(眞武下/降之辰)大寒十
　二月中氣一氣在膀胱且宜忌酒色五日
　甚妙若不戒忌四日必患疾病二十九日
　三界上眞勝遊之日已上日大忌酒食
　　　六字氣歌訣
行持六字氣次第爲君歌托嘻顧嘘呬張踏
並同呵三吹居其中升降與朝摩擺扳呵再
詠拏呼獨一哦誰知嚥復吹妙理畢陳羅大
都十二聲五臟可通和
　　　至游居士座右銘
即心是(道道不離心與/即心是佛同)以下爲基(修飬究竟/在於還精)
(補腦當以丹田爲基本/故曰高以下爲基也)如人飲水冷暖自知
(三田之内冷處欲其暖暖處欲/其冷他人何與焉獨己自知身)不愁念起只
怕覺遲(一念起如速覺寤即念隨覺/滅念捷不自覺悟即殆矣)懲忿窒
慾銘諸肝(脾修養所戒者忿慾二事損失眞/炁其害甚大懲忿銘諸肝者以)
(怒屬肝也窒慾銘/諸脾以脾主意也)
　　　詠道詩
九轉神精返上元河車般載運周天大道不
離方寸地一條徑路過三田



修眞十書雜著捷徑卷之二十五










