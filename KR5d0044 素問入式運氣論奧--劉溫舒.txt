#+TITLE: 素問入式運氣論奧--劉溫舒
#+DATE: 2018-05-12 10:22:02
#+SOURCE: github.com/kanripo/KR5d0044 master b6ac225d                
素問入式運氣論奥序所七
　　　　朝散郎太醫學司業劉温舒撰
夫醫書者乃三墳之經伏羲觀天文造甲曆
神農嘗百藥制本草黄帝論疾苦成素問因
知其道奥妙不易窮研自非留心刻意豈達
玄機且以其間氣運最爲補瀉之要雖備見
黄帝與岐伯鬼臾區問對分糅篇章卒無入
法稍難施用余性識偏陋竊慕眞風棲心聖
典稍有歲月雖吏役塵勞之暇亦未嘗暫捨
筆萃斯文乆以盈軸莫不究源附說解惑分
圖括上古運氣之秘文撮斯書隂陽之精論
若網之在綱珠之在貫粲然明白箋明奥義
咸有指歸詎飾文辭庶易曉晤使覽者經目
頓知妙道幾過半矣詎敢沽譽且畏醫藥之
差誤遺人夭殃絶人長命爾元符己卯歲丁
丑月望日序




素問入式運氣論奥目録
卷上
　五運六氣樞要之圖　六十年紀運圖
　論五行生死順逆　　論十干
　論十二支　　　　　論納音
　論六化　　　　　　論四時氣候
　論交六氣時日　　　論日刻
　論六氣標本　　　　論五行生成數
卷中

　論五天之氣　　　　論五音建運
　論月建　　　　　　論天地六氣
　論主氣　　　　　　論客氣
　論天符　　　　　　論歲會
　論同天符同歲會　　論南北政
卷下
　論太小氣運相臨同化論紀運
　論歲中五運　　　　論手足經
　論勝復　　　　　　論九宫分野
　論六十年客氣　　　論六病
　論六脉　　　　　論治法
　五行勝復論





目録(畢)


素問入式運氣論奥卷上
　　　五運六氣樞要之圖　









　
　　六十年紀運圖





　　　十干起運訣




　　　十二支司天訣




　　　論五行生死順逆之圖




　　　論五行生死順逆第一
五行相生相剋其理昭然十干十二支五運
六氣歲月日時皆自此立更相爲用在天則
爲氣寒暑燥濕風在地則成形金木水火土
形氣相感而化生萬物此造化生成之大紀
也原其妙用可謂無窮矣木主於東應春木
之爲言觸也冒也陽氣觸動冒地而生也水
流趨東以生木也木上發而覆下乃自然之
質也火主於南應夏火之爲言化也毁也陽
在上隂在下毁然盛而變化萬物也鑽木作
火木所生也然火無正體體本木焉出以應
物盡而復入乃自然之理也金主於西應秋
金之爲言禁也隂氣始禁止萬物而揫斂披
沙揀金土所生也生於土而别於土乃自然
之形也水主於北應冬水之爲言潤也隂氣
濡潤任養萬物也水西而東金所生也水流
曲折順下而達乃自然之性也土主於中央
兼位西南應於長夏土之爲言吐也含吐萬
物將生者出將死者歸爲萬物家故長於夏
末火所生也土或勝水水乃反一自然之義
也其相剋者子皆能爲母復讎也木剋土土
之子金反剋木木之子火反剋金金之子水
反剋火火之子土反剋水水之子木反剋土
也互能相生乃其始也互能相剋乃其終也
皆出乎天之性也强可攻也土得木而達實
可勝虚水得土而絶隂可消陽火得水而滅
烈可敵剛金得火而缺堅可制柔木得金而
伐故五者流行而更轉順則相生逆則相剋
如是則各各爲用以成其道而已
　　　十干之圖





　　　論十干第二
天氣始於甲干地氣始於子支者乃聖人究
乎隂陽重輕之用也著名以彰其德立號以
表其事由是子甲相合然後成其紀遠可步
於歲而統六十年近可推於日而明十二時
歲運之盈虚氣令之早晏萬物生死將今驗
古咸得而知之非特是也將考其細而知人
未萌之禍福明其用而察病向往之死生則
精微之義可謂大矣哉是以東方甲乙南方
丙丁西方庚辛北方壬癸中央戊己五行之
位也蓋甲乙其位木行春之令甲乃陽内而
隂尚包之草木始甲而出也乙者陽過中然
未得正方尚乙屈也又云乙軋也萬物皆解
孚甲自抽軋而出之丙丁其位火行夏之令
丙乃陽上而隂下隂内而陽外丁陽其强適
能與隂氣相丁又云丙炳也萬物皆炳然著
見而强也戊己其位土行周四季戊陽土也
萬物生而出之萬物伐而入之己隂土也無
所爲而得己者也又云戊茂也己起也土行
四季之末萬物舍秀者抑屈而起也庚辛其
位金行秋之令庚乃隂干陽更而續者也辛
乃陽在下隂在上隂干陽極於此庚更故也
而辛新也庚辛皆金金味辛物成而後有味
又云萬物肅然更茂實新成壬癸其位水行
冬之令壬乃陽既受胎隂壬之乃陽生之位
壬而爲胎與子同意癸者揆也天令至此萬
物閉藏懷妊於其下揆然萌芽天之道也以
爲日名焉故經曰天有十日日六竟而周甲
者此也乃天地之數故甲丙戊庚壬爲陽乙
丁己辛癸爲隂五行各一隂一陽故有十日
　　　十二支圖




　　　論十二支第三
清陽爲天五行彰而十干立濁隂爲地八方
定而十二支分運移氣遷歲歲而盈虚應紀
上升下降物物而變化可期所以支干配合
共臻妙用矣子者北方至隂寒水之位而一
陽肇生之始故隂極則陽生壬而爲胎子之
爲子此十一月之辰也至丑隂尚執而紐之
又丑隂也助也謂十二月終始之際以結紐
爲名焉寅正月也陽已在上隂已在下人始
見之時故律管飛灰以候之可以述事之始
也又寅演也津也謂物之津塗卯者日升之
時也又卯茂也言二月陽氣盛而孳茂辰者
陽已過半三月之時物盡震而長又謂辰言
震也巳者四月正陽而無隂也自子至巳陽
之位陽於是當又巳起也物畢盡而超午者
陽尚未屈隂始生而爲主又云午長也大也
物至五月皆滿長大矣未六月木已重而成
矣又云未味也物成而有味與辛同意申者
七月之辰申陽所爲而已隂至於申則上下
通而人始見白露葉落乃其候也可以述隂
事以成之又云申身也言物體皆成酉者日
入之時乃隂正中八月也又云酉輶也萬物
皆輶縮收斂九月戌陽未既也然不用事潜
藏於戌土中乃乾位戌爲天門故也又云戌
滅也萬物皆衰滅矣十月亥純隂也又亥劾
也言隂氣劾殺萬物此地之道也故以此名
月焉甲之干乃天之五行一隂一陽言之子
之支以地方隅言之故子寅午申爲陽卯巳
酉亥爲隂土居四維王在四季之末土有四
辰戌爲陽丑未爲隂故其數不同也合而言
之十配十二共成六十日復六六而成歲故
經曰天以六六之節以成一歲此之謂也十
二支亦曰十二律亦曰十二辰其辰有屬者
乃位中所臨二十八宿之主星禽也故當其
生與宿之禽同爲所屬故也而星禽又有正
副焉如尾火虎箕水豹皆在寅亢金龍角木
蛟皆在辰虎龍爲正餘皆此例火虎金龍者
又以七曜紀之今所謂宻日者乃七曜之名
號以太陽直日則日宻是隨日宿而言也二
者雖於素問無所明亦隂陽之奥義故隨文
略以舉之爾
　　　納音之圖






　　　論納音第四
十干十二支相承共成六十日乃天地之紀
符會以統日焉甲東方春始生爲時之長子
北方陽始生爲氣之先則甲子爲首而乙丑
次之然辰之中交相參同則五行互以臨遇
無一專致其統矣又有納音之法乃旋相爲
宫之法也正與律吕之用同而一辰之中又
含五音十二辰共納六十音也謂如子之一
辰甲子金丙子水戊子火庚子土壬子木是
也按漢志同類娶妻隔八生子者此納音法
也同類娶妻謂甲陽之干子陽之辰上下相
臨皆陽則亢而無以兆其和故娶乙丑爲妻
乙丑干辰皆隂也餘位并同隔八生子謂甲
子前八位下生壬申金又隔八生庚辰金三
位然後左行向火至火依前隔八生火火三
下生而後至木木三下生而後至水水三下
生而後至土土三下生而後至金乃爲一周
復自甲午上生金依次而轉然隔八生子則
除上下兩位而言也隔八非第八也若自甲
子至癸酉通數之乃共十矣此周甲之氣耳
納音之所以金先者則五行之中唯有金聲
鑄而爲器則音聲彰矣白虎通曰鍾兌音也
感之於人則成肺亦爲五藏先以主音聲外
應皮毛堅而響亦由金之化也至秋肅殺萬
物堅燥而風勁凄鳴乃金之性也反於自東
右行向南五音始西而右行向南陽生於子
所以下生隂生於午所以上生夫上下生者
正謂天氣下降地氣上升易曰天地交泰義
見此也然所生止三者亦三元之義故經曰
三而成天三而成地三而成人易爻之象取
三老子曰一生二二生三三生萬物即其意
也蓋有始有中有終畢矣五音變而周乃十
二辰各舍五音則成三十位而遍六十甲子
也故經曰隂陽相錯變由生也又曰高下相
召升降相因而變作矣此之謂也

　　　六化之圖





　　　論六化第五
五行施形於地爲世日用相生相制爲萬物
之宗元推而上之則其氣化百度何可量也
是以感之於人則形體具而爲神機之樞達
之於天則寒暑運而爲生化之原由是上聖
造其微而内經作故論曰在地成形在天爲
氣也然行有五而氣有六以分君火相火之
化六氣化者謂寒暑燥濕風火也乃天之元
氣然後三隂三陽上奉之謂之標標本之論
具在下文六氣皆有一化舉大概也尋文考
之則土之化曰濕曰雨金之化曰燥曰清各
所以明其性而已木之化風主於春春之爲
言蠢也陽氣蠢動故風所以鼓舞萬物爲天
號令君火之化熱主春末夏初行暄淑之令
而不行炎暑應君之德也相火之化暑主於
夏夏之爲言大也與午同意炎暑乃行金之
化清與燥主於秋秋之爲言揫也與金同意
清凉乃行白露清氣也金屬庚辛辛爲丙婦
帶火之氣故燥難經曰辛商也丙之柔則金
燥之化可明矣乆雨霖霪西風而晴燥之兆
也西風而雨燥濕爭也而乃自晴水之化寒
主於冬冬之爲言終也嚴凛乃行土之化濕
與雨主於長夏長夏謂六月也土生於火長
在夏中既長而王土潤溽暑濕化行也蓋濕
則土生乾則土死泉出地中濕化信矣經曰
地氣上爲雲天氣下爲雨雨出地氣雲出天
氣則土雨之化見矣同爲一歲之令巡還而
治之也夫四時寒暄之序加以六氣司化之
令則歲歲各異凡春温夏暑秋凉冬寒皆天
地之正氣其客行於主位則自有逆順淫勝
之異由是氣候不一豈可一定而論之隂陽
四時之氣候則始於仲月而盛於季月故經
曰差三十度而有奇又言氣令盛衰之用其
在四維故陽之動始於温而盛於暑隂之動
始於清而盛於寒春夏秋冬各有差其分者
此之謂也四維者辰戌丑未四季月也蓋春
氣始於二月盛温於三月夏氣始於五月盛
暑於六月秋氣始於八月盛凉於九月冬氣
始於十一月盛寒於十二月以此見之則氣
差明矣然五月夏至隂氣生而反大熱十一
月冬至陽氣生而反大寒者蓋氣自下生則
推而上之也故隂生則陽上而愈熱陽生則
隂上而愈寒以今驗之夏井清凉冬井温和
則可知也是所謂歲之常矣
　　　四時氣候之圖










　　　論四時氣候第六
日月運行而四時成以其有常也故聖人立
法以步之隂陽相錯而萬物生以其無窮也
故聖人指物以候之其六氣終始早晏五運
太少盈虚原之以至理考之以至數而垂示
萬古無有差忒也經曰五日謂之候三候謂
之氣六氣謂之時四時謂之歲又曰日爲陽
月爲隂行有分紀周有道里日行一度月行
十三度而有奇焉故大小月三百六十五日
而成歲積氣餘而盈閏矣經云日常於晝夜
行天之一度則一日也共三百六十五日四
分之一而周天度乃成一歲常五日一候應
之故三候成一氣即十五日也三氣成一節
節謂立春春分立夏夏至立秋秋分立冬冬
至此八節也三八二十四氣而分主四時一
歲成矣春秋言分者以六氣言之則二月半
初氣終而交二之氣八月半四氣盡而交五
之氣若以四時之令言之則隂陽寒暄之氣
到此可分之時也晝夜分五十刻亦隂陽之
中分也故經曰分則氣異此之謂也冬夏言
至者以六氣言之則五月半司天之氣至其
所在十一月半在泉之氣至其所在以四時
之令言之則隂陽至此極至之時也夏至日
長不過六十刻陽至此而極冬至日短不過
四十刻隂至此而極皆天候之未變故經曰
至則氣同此之謂也天自西而東轉其日月
五星循天從東而西轉故白虎通曰天左旋
日月五星右行日月五星在天爲隂故右行
猶臣對君也日則晝夜行天之一度月則晝
夜行天之十三度有奇者謂復行一度之中
作十九分分之得七大率月行疾速終以二
十七日月行一周天是將十三度及十九分
之七數總之則二十九日計行天三百八十
七度有奇計月行疾之數比日行遲之數則
二十九日日方行天二十九度月已先行一
周天三百六十五度外又行天之二十二度
反少七度而不及日也隂陽家說謂日月之
行自有前後遲速不等固無常準則有大小
月盡之異也本三百六十五日四分度之一
即二十五刻當爲一歲自除歲外之餘則有
三百六十日又除小月所少之日六日止有
三百五十四日而成一歲通少十一日二十
五刻乃盈閏爲十二月之制則有立首之氣
氣乃三候之至月半示斗建之方乃十二辰
之方也閏月之紀則無立氣建方皆他氣但
依曆以八節見之推其所餘乃成閏天度畢
矣故經曰立端於始表正於中推餘於終而
天度畢矣者此之謂也觀天之杳冥豈復有
度乎乃日月行一日之處指二十八宿爲證
而記之曰度故經曰星辰者所以制日月之
行也制謂制度也天亦無候以風雨霜露草
木之類應期可驗而測之曰候言一候之日
亦五運之氣相生而直之即五日也如環之
無端周而復始書曰期三百六旬有六日以
閏月定四時成歲即其義也醫工之流不可
不知經曰不知年之所加氣之盛衰虚實之
所超不可以爲工矣王冰以謂天眞氣運尚
未該通人病之由安能精達即古聖之深戒
也
　　　論交六氣時日圖





　　　論交六氣時日第七
隂陽相遘分六位而寒暑㢮張日月推移運
四時而氣令更變故經曰顯明之右君火之
位顯明謂之日即卯位也君火之右退行一
步相火治之復行一步土氣治之復行一步
金氣治之復行一步水氣治之復行一步木
氣治之者乃六氣之主位也自十二月中氣
大寒日交木之初氣次至二月中氣春分日
交君火之二氣次至四月中氣小滿日交相
火之三氣次至六月中氣大暑日交土之四
氣次至八月中氣秋分日交金之五氣次至
十月中氣小雪日交水之六氣每氣各主六
十日八十七刻半總之乃三百六十五日二
十五刻共周一歲也若歲外之餘及小月之
日則不及也但推之曆日依節令交氣此乃
地之隂陽所謂靜而守位者也常爲每歲之
主氣寒暑燥濕風火者乃六氣之常紀氣應
之不同者又有天之隂陽所謂動而不息自
司天在泉左右四間是也輪行而居其上名
之曰客氣客氣乃行歲中之天命天命所至
則又有寒暑燥濕風火之化主氣則當祗奉
客之天命客勝則從主勝則逆二者有勝而
無復矣
　　　日刻之圖





　　　論日刻第八
夫日一晝一夜十二時當均分於一日故上
智設銅壼貯水漏下浮箭箭分百刻以度之
雖日月晦明終不能逃是以一日之中有百
刻之候也夫六氣通主一歲則一氣主六十
日八十七刻半乃知交氣之時有早晏也故
立此圖以明之立夏日有長短之異則晝夜
互相推移而日出入時刻不同然則於百刻
矣其氣交之刻則不能移也甲子之歲初之
氣始於漏水下一刻終於八十七刻半子正
之中也二之氣復始於八十七刻六分終於
七十五刻戌正四刻也三之氣復始於七十
六刻終於六十二刻半酉正之中也四之氣
復始於六十二刻六分終於五十刻未正四
刻也五之氣復始於五十一刻終於三十七
刻半午正之中也六之氣復始於三十七刻
六分終於二十五刻辰正四刻也此之謂一
周天之歲度餘刻交入乙丑歲之初氣矣如
此而轉至戊辰年初之氣矣復始於漏水下
一刻則四歲而一小周也故申子辰氣會同
者此也巳酉丑初之氣俱起於二十六刻寅
午戌初之氣俱起於五十一刻亥卯未初之
氣俱起於七十六刻氣皆起於同刻故謂之
三合者義由此也以十五小周爲一大周則
六十年
　　　標本之圖




　　　論標本第九
三隂三陽天之六氣標也水火木金土地之
五行本也生長化收藏故陽中有隂隂中有
陽動靜相召上下相臨隂陽相錯而變所由
生也是道也非特徒然而書之各有至道至
理存焉詳四問篇論交相而言標本則莫測
其源太隂濕土少陽相火爲標本同至於少
隂君火太陽寒水則隂陽寒熱互相不同義
從何來豈不知出於自然而非人意之所能
名邪古今之論陽則順行又以進爲盛自先
太陽而後少陽也隂則逆行又以退爲盛自
先少隂而後太隂也此易爻卜筮之所同是
以君火司於午午者一隂生之位火本熱而
其氣當隂生之初故標本異而君火屬少隂
也水居北方子而子者一陽生之位水本寒
而其氣當陽生之初故標本異而寒水屬太
陽也土者乃西南維未之位應於長夏之月
未乃午之次故土曰太隂也相火者司於寅
寅乃丑之次故相火曰少陽也木者位居東
方震在人主於肝肝者隂未退干之而出雖
陽藏居鬲下處隂之位木必待隂而後生故
屬厥隂也金者居西方兌在人主肺肺爲華
蓋雖隂藏居鬲上處陽之位金必待陽而後
發故屬陽明也然六氣之不同標本之義蓋
由此
　　　生成數圖




　　　論生成數第十
天高寥廓六氣回旋以成於四時地厚幽深
五行生化以成於萬物可謂無窮而莫測者
也聖人立法以推步者蓋不能逃其數觀其
立數之因亦皆出乎自然故載於經典同而
不異推以達其機窮以通其變皆不離於數
内一曰水二曰火三曰木四曰金五曰土者
咸有所也水北方子之位也子者陽生之初
一陽數也故水曰一火南方午之位也午者
隂生之初二隂數也故火曰二木居東方東
陽也三者奇之數亦陽也故木曰三金居西
方西隂也四者偶之數亦隂也故金曰四土
應西南長夏五者奇之數亦陽也故土曰五
由是論之則數以隂陽而配者也若考其深
義則水生於一天地未分萬物未成之初莫
不先見於水故靈樞經曰太一者水尊號先
地之母後萬物之源以今驗之則草木子實
未就人蟲胎卵胎胚皆水也豈不以水爲一
及其水之聚而形質化莫不備隂陽之氣在
中而後成故物之小而味苦者火之兆也物
熟則甘土之味也甘極則反淡淡本也然人
禀父母隂陽生成之化故先生二腎左腎屬
水右腎屬火火曰命門則火之因水而後見
故火曰次二蓋草木子實大小雖異其中皆
有兩以相合者與人腎同亦隂陽之兆是以
萬物非隂陽合體則不能生化也既隂陽合
體則然後有春生而秋成故次三曰木次四
曰金蓋水有所屬火有所藏木有所發金有
所别莫不皆因土而後成五也故次五曰土
木居於東金居於西火居於南水居於北土
居中央而寄位四維應令四季在人四支故
金木水火皆待土而後成兼其土數五以成
之則水六火七木八金九土常以五之生數
不可至十者土不待十以成是生成之數皆
五以合之則大衍之數由是以立則萬物豈
能逃其數哉三隂三陽正化者從本生數對
化者從標成數五運之紀則太過者其數成
不及者其數生各取其數之生成多少以占
政令氣化勝復之述作蓋明諸用也
素問入式運氣論奥卷上





素問入式運氣論奥卷中所八
　　　五天氣圖






　　　論五天之氣第十一
天地支干相錯而列於八方各有定位星宿
環列垂象於其上而各有分野故太古占天
望氣以書於册垂示後人在精意以考之而
後可明也蓋天分五氣地列五行五氣分流
散於其上經於列宿下合方隅則命之以爲
五運丹天之氣經於牛女奎璧四宿之上下
臨戊癸之位立爲火運黅天之氣經於心尾
角軫四宿之上下臨甲巳之位立爲土運素
天之氣經於亢氐昴畢四宿之上下臨乙庚
之位立爲金運玄天之氣經於張翼婁胃四
宿之上下臨丙辛之位立爲水運蒼天之氣
經於危室柳鬼四宿之上下臨丁壬之位立
爲木運此五氣所經二十八宿與十二分位
相臨則灼然可見因此以紀五天而立五運
也戌爲天門乾之位也巳爲地户巽之位也
自房至畢十四宿爲陽主晝自昴至心十四
宿爲隂主夜通一日也
　　　五音建運之圖






　　　論五音建運第十二
五音者五行之音聲也土曰宫金曰商木曰
角火曰徵水曰羽在陽年則曰太在隂年曰
少晋書曰角觸也象諸陽氣觸動而生其位
丁壬歲也徵止也言物盛則止其位戊癸歲
也商强也謂金性之堅强其位乙庚歲也羽
舒也陽氣將復萬物孳育而舒生其位丙辛
歲也宫中也中和之道無往而不理又總堂
室奥阼而謂之宫所圖不一蓋土亦以通貫
於金木水火王於四季榮於四藏皆總之之
意也其位甲己歲也故五運從十干起甲爲
土也土生金故乙次之金生水故丙次之如
此五行相生而轉甲爲陽乙爲隂亦相間而
數如環之無端詳其五音五運之由莫不上
下相召小大相乘同歸於治而已是故因刻
以成日因日以成月因月以成歲遞相因以
制用雖太古占天望氣定位之始見黅天之
氣横於甲己爲土運素天之氣横於乙庚爲
金運玄天之氣横於丙辛爲水運蒼天之氣
横於丁壬爲木運丹天之氣横於戊癸爲火
運則莫不有從焉若以月建之法論之則立
運之因又可見也何哉丙者火之陽建於甲
己歲之首正月建丙寅丙火生土故甲己爲
土運戊者土之陽建於乙庚歲之首正月建
戊寅戊土生金故乙庚爲金運庚者金之陽
建於丙辛歲之首正月建庚寅庚金生水故
丙辛爲水運甲者木之陽建於戊癸歲之首
正月得甲寅甲木生火故戊癸爲火運壬者
水之陽建於丁壬歲之首正月得壬寅壬水
生木故丁壬爲木運是五運皆生於正月建
干豈非日月歲時相因而制用哉
月建圖





　　　論月建第十三
夫十二支爲十二月則正月寅二月卯是也
甲己之歲正月建丙寅乙庚之歲正月建戊
寅丙辛之歲正月建庚寅丁壬之歲正月建
壬寅戊癸之歲正月建甲寅乃用十干建於
寅上觀其法甲子年爲首亦用六十甲子内
初見者先建之次見者次建之故丙寅爲初
戊寅爲次依先後循而轉之可見也前六十
甲子納音圖中立位既終復轉於其上以終
其紀者明矣建時貼用日干同法若五運隂
年不及之歲大寒日交初氣其日時建干與
年干合者謂之曰干德符當爲平氣非過與
不及也略舉此以明其用而已
　　　論天地六氣第十四(圖在主氣/客氣文内)
經曰天地合氣六節分而萬物化生矣然地
列五行者言其用也分支於十二自五行隂
陽之氣以布八方蓋天氣降而下則地氣遷
而上咸備五行之化氣然後合其用觀萬物
未嘗不因天地之氣而化生之也地之氣靜
而常天之氣動而變其六氣之源則同六氣
之緒則異何哉蓋天之氣始於少隂而終於
厥隂經曰少隂所謂標厥隂所謂終是也地
之氣始於厥隂木而終於太陽水經曰顯明
之右君火之位者其緒是也然不同之緒乃
天眞坤元二氣相因而成焉故天之六元氣
反合地十二支以五行正化對化爲其緒則
少隂司子午太隂司丑未少陽司寅申
陽明司卯酉太陽司辰戌厥隂司巳亥
天氣始終之因如是而已地之六氣反合天
之四時風熱暑濕燥寒爲其緒則
厥隂風木主春少隂君火主春末夏初
少陽相火主夏太隂濕土主長夏
陽明燥金主秋太陽寒水主冬
地氣終始之因如是而已經曰天有隂陽地
亦有隂陽者乃上下相臨也天氣動而不息
故五歲而冶遷應地氣靜而守位天氣不加
於君火則五歲而餘一氣右遷相火之上以
君火不立歲故也地之紀五歲一周天之紀
六期一備五歲一周則五行之氣遍六期一
備則六氣之位周與干加支之緒小同取隂
陽相錯上下相乘畢其紀之之意也以五六
相合故三十年一紀之則六十年也
　　　主氣之圖







　　　論主氣第十五
地氣靜而守位則春温夏暑秋凉冬寒爲歲
歲之常令四時爲六氣之所主也厥隂木爲
初氣者方春氣之始也木生火故少隂君火
少陽相火次之火生土故太隂土次之土生
金故陽明金次之金生水故太陽水次之皆
相生而布其令莫不咸有緒焉木爲初氣主
春分前六十日有奇自斗建丑正至卯之中
天度至此風氣乃行也君火爲二氣主春分
後六十日有奇自斗建卯正至巳之中天度
至此暄淑乃行也相火爲二氣主夏至前後
各三十日有奇自斗建巳正至未之中天度
至此炎熱乃行也土爲四氣主秋分前六十
日有奇自斗建未正至酉之中天度至此雲
雨乃行濕蒸乃作也金爲五氣主秋分後六
十日有奇自斗建酉正至亥之中天度至此
清氣乃行萬物皆燥也水爲六氣主冬至前
後各三十日有奇自斗建亥正至丑之中天
度至此寒氣乃行也六位旋相主氣以成一
歲則天之六氣每歲轉居於其上以行天令
者也其交日時前己具載矣
　　　客氣之圖





　　　論客氣第十六
六氣分上下左右而行天令十二支分節令
時日而司地化上下相召而寒暑燥濕風火
與四時之氣不同者蓋相臨不一而使然也
六氣司於十二支者有正對之化也然厥隂
所以司於巳亥者何也謂厥隂木也木生於
亥故正化於亥對化於巳也雖有卯爲正木
之分乃陽明金對化也所以從生而順於巳
也少隂所以司於子午者何也謂少隂爲君
火尊位所以正得南方離位故正化於午對
化於子也太隂所以司於丑未者何也謂太
隂爲土土屬中宫寄於坤位西南居未分也
故正化於未對化於丑也少陽所以司於寅
申者何也謂少陽相火位卑於君火也雖有
午位君火居之火生於寅故正化於寅對化
於申也陽明所以司於卯酉者何也謂陽明
爲金酉爲西方西方屬金故正化於酉對化
於卯也太陽所以司於辰戌者何也謂太陽
爲水雖有子位以居君火對化(一本於此處/云則居辰戌)
(辰戌屬土故水雖土用孟子/曰水由地中行斯可見矣)水乃伏土中即
六戊天門戌是也六巳地户辰是也故水雖
上用正化於戌對化於辰也此玄珠之說已
詳矣莫不各有因焉此天之隂陽合地之十
二支動而不息者也但將年律起當年司天
數至者爲司天相對一氣爲在泉餘氣爲左
右間用在泉後一氣爲初之氣主六十日餘
八十七刻半至司天爲三之氣主上半年自
大寒日後通主上半年也至在泉爲六氣主
下半年自大暑日後通主下半年也少隂子
爲首順行又常爲太過司天太過不及亦間
數則與十干起運圖上下相合也故經曰歲
半已前天氣主之歲半已後地氣主之者此
也天之六氣客也將此客氣布於地之六氣
步位之上則有氣化之異矣經曰上下有位
左右有紀者謂司天曰上位在南方則面北
立左右乃左西右東也在泉曰下位在北方
則面南立左右乃左東右西也故上下異而
左右殊六微㫖論曰少陽之右陽明治之之
緒者乃南面而立以閱氣之至也非論上下
左右之位而與顯明之左右火治之之意同
謂面南視之指位而言也
　　　天符之圖






　　　論天符第十七
隂陽交遘上下臨御而後有淫勝鬱復之變
此大法也司天者司之爲言直也主行天之
令上之位也歲運者運之爲言動也主天地
之間人物化生之氣中之位也在泉者主地
之化行乎地中下之位也一歲之中有此上
中下三氣各行化令而氣偶符會而同者則
通其化雖無剋復之變則有中病徐暴之異
是謂當年之中司天之氣與中氣運同者命
曰天符符之爲言合也天符共十二年而十
二年之中又有與當年十二律五行同者又
是歲會命曰太一天符太一者所以尊之之
號也謂一者天會二者歲會三者運會上有
四年不論隂年陽年皆曰天符故經曰天符
爲執法歲位爲行令太一天符爲貴人邪之
中人則執法者其病連而危行病者其病徐
而持貴人者其病暴而死蓋以氣令故中人
則深矣歲會於律同而非天令則所以言行
令者注曰象方伯無執法之權故無速害病
但執持而已
　　　歲會之圖

　




　
　　　論歲會第十八
夫當年十干建運與年辰十二律五行相會
故曰歲會氣之主也則不以隂年陽年乃是
取四時正中之月爲四直承歲子午卯酉是
也而土無正位各寄王於四季之末一十八
日有奇則通論承歲辰戌丑未是也已上共
八年外有四年壬寅皆木庚申皆金是二陽
年癸巳皆火辛亥皆水是二隂年亦是運與
年辰相會而不爲歲會者謂不當四年正中
之令故也除二陽年則癸巳辛亥二隂年雖
不名歲會亦上下五行相佐皆爲平氣之歲
物生脉應皆必合期無先後矣歲會八年中
内四年與司天氣同已入太一天符也餘蓋
見前論中
　　　同天符同歲會之圖

　　




　　　論同天符同歲會第十九
六氣循環互司天地太過不及隨於隂陽制
而爲準上中下氣輪有符合天符歲會前已
載之運氣與在泉合其氣化陽年曰同天符
隂年曰同歲會故六十年中太一天符四年
天符十二年歲會八年同天符六年同歲會
六年五者離而言之共二十六年合而言之

止有二十七年經言二十四歲者不言歲增
也不可不審如是則通變行有多少病形有
微甚生死有早受按經推步誠可知矣
　　　南北政圖





　　　論南北政第二十
運用十干超則君火不當其運也六氣以君
火爲尊五運以濕土爲尊故甲己土運爲南
政蓋上以成數貫金木水火位居中央君尊
南面而行令餘四運以臣事之面北而受令
所以有别也而人脉應之甲己之歲二運南
面論脉則寸在南而尺在北少隂司天兩寸
不應少隂在泉兩尺不應乙丙丁戊庚辛壬
癸之歲四運面北論脉則寸在北而尺在南
少隂司天兩尺不應少隂在泉兩寸不應乃
以南爲上北爲下正如男子面南受氣尺脉
常弱女子面北受氣尺脉常盛之理同以其
隂氣沉下故不應耳六氣之位則少隂在中
而厥隂居右太隂居左此不可易也其少隂
則主兩寸尺厥隂司天在泉當在右故右不
應太隂司天在泉當在左故左不應依南政
而論尺寸也若覆其手診之則隂沉於下反
沉爲浮細爲大又經曰尺寸反者死隂陽交
者死先立其年以知其氣左右應見然後乃
可言死生之逆順者更在診以别其反詳其
交而後造死生之微也

素問入式運氣論奥卷中







素問入式運氣論奧卷下所九
　　　太少氣運相臨之圖





　　　論太少氣運相臨同化第二十一
天地遘醇物我被化則寒暑燥濕風共主乎
一歲之内生長化收藏咸備乎萬物之中非
秪一歲也雖一時一刻之短而五行之氣莫
不存非特一物也雖一毫一芒之細而五行
之化莫不載然司其運步其氣或太或少乃
輪主歲時而更盛更衰也上達於天則有五
星倍減之應下椎於地則有五蟲耗育之驗
其五穀五果五味五色之化類豈有一歲而
無者惟成熟有多少色味有厚薄耳蓋金木
水火土并行其化互有休囚王相不同之目
而已直其運者獨以爲之主當其時者專以
爲之客共行天令遇陽年則氣王而太過遇
隂年則氣衰而不及太過己勝則欲齊其所
勝之化不及己弱則勝者來兼其化太過歲
謂木齊金化金齊火化火齊水化水齊土化
土齊木化也不及歲謂木兼金同化金兼火
同化火兼水同化水兼土同化土兼木同化
也其司天與運相臨間有逆順相刑相佐司
天則同其正抑運則反其平如是五氣平正
則無相陵犯也太過之歲五運各主六年乃
五六三十陽年也大角謂六壬年逢子午寅
申二火司天則木運爲逆者火木之子也居
其上爲逆大徴謂六戊年内逢寒水司天正
抑其火復爲平氣之歲上羽與正徴同也大
宫謂六甲年也大商謂六庚年也内逢子午
寅申二火司天正抑其金復爲平氣之歲上
徴與正商同也逢辰戌水司天爲逆者水金
之子也居上爲逆大羽謂六丙年也不及歳
五運各主六年乃五六三十隂年也少角謂
六丁年也逢已亥木司天與運氣得助上角
同正角也逢卯酉金司天與運兼化上商同
正商也逢丑未土司天以木不及金兼化則
土得其政上宫同正宫也少徴謂六癸年也
内逢卯酉金司天以火不及水兼化則金得
其政上商同正商也少宫謂六己年也内逢
丑未土司天與運合得其助上宫同正宫也
逢己亥木司天與運兼化上角同正角也少
商謂六乙年也内逢卯酉金司天與運氣合
得其助上商同正商也逢己亥木司天以金
不及火兼化則木得其政上角同正角也少
羽謂六辛年也逢丑未土司天與運兼化上
宫同正宫也内言上者乃司天之令其五大
五少歲所紀不同者蓋過不遇也如君火相
火寒水常爲陽年司天濕土燥金風木常爲
隂年司天然六十年中各有上下臨遇或司
天勝運或運勝司天或運當大過不務其德
而淫勝其所不勝或運當不及而避其所勝
而不兼其化及太一天符歲會同天符同歲
會更按文推之此不再書也
　　　紀運之圖　　


　

　　

　　　論紀運第二十二
十干之中五隂五陽也立爲五運太過不及
互相乘之其不及之歲則所勝者來剋蓋運
之虛故也則其間自有歲會同歲會亦氣之
平外有年辰相合及交氣日時干相合則得
爲己助號曰平氣乃得歳氣之平其物生脉
應皆必合期無先後也聖人立名以紀之假
令辛亥歲水運當云平氣何也辛爲水運隂

年遇亥屬北方水相佐則水氣乃平假令癸
已年火運亦曰平氣何也癸爲火運隂年己
屬南方火相佐則火氣乃平又每年交初氣
於年前大寒日假令丁亥交司之日遇日朔
與壬合名曰干德符符者合也便爲平氣若
交司之時遇壬亦曰干德符除此交初氣日
時之後相遇皆不相濟也餘皆仿此所謂甲
己合乙庚合丙辛合丁壬合戊癸合是也又
隂年中若逢月干皆符合相濟若未逢勝而
見之干合者亦爲平氣若行勝已後行復已
畢逢月干者即得正位則大過不及平氣紀
歲者當椎而紀之故平氣之歲不可預紀之
十干之下列以隂陽年而紀者此乃大概設
此庶易知也平氣紀須以當年之辰日時干
依法椎之是以
木運大角歲曰發生(大/過)少角歲曰委和(不/及)
　　正角歲曰敷利(平/氣)
火運大徵歲曰赫曦(大/過)少徴歲曰伏明(不/及)
　　正徵歲曰升明(平/氣)
上運大宫歲曰敦阜(大/過)少宫歲曰卑監(不/及)
　　正宫歲曰備化(平/氣)
金運太商歲曰堅成(大/過)少商歲曰從革(不/及)
　　正商歳曰審平(平/氣)
水運大羽歲曰流衍(大/過)少羽歲曰涸流(不/及)
　　正羽歲曰順靜(平/氣)
各以紀之也氣之平則同正化無過與不及
也又詳大過運中有爲司天之氣所抑者亦
爲平氣則赫曦之紀寒水司天二年堅成之
紀二火司天四年皆平氣之歲也
　　　歲中五運



　　　論歲中五運第二十三
地之六位則分主於四時天之五運亦相生
而終歲度在素問篇中止見於六元正紀大
論每十歲一司天文中云初終正而已此則
是一歲主運也每運各主七十三日零五刻
總五運之數則三百六十五日二十五刻共

成一歲蓋將當年年干超一歲中通主三百
六十五日大運爲主將歲之主運上下因之
而名大少五音也若當年是木合自大角而
下生之故曰初正太角木生少徴火少徴火
生大宫土大宫土生少商金少商金生大羽
水則爲終(亦以大過不/及隨之也)若當年少宫爲大運
則上下因之少宫土上乃見火故曰大徴大
徴火上乃見木故曰少角則主運自少角起
故初而至少羽水爲終矣木爲初之運大寒
日交火爲二之運春分後十三日交土爲三
之運小滿後二十五日交金爲四之運大暑
後三十七日交水爲五之運秋分後四十九
日交此乃一歲之主運有大少之異也按天
元玉册截法中又有歲之客運行於主運之
上與六氣主客之法同故玉册曰歲中客運
者常以應干前二干爲初運
　　　申子辰歲大寒日寅初交
　　　亥卯未歲大寒日亥初交
　　　寅午戌歲大寒日申初交
　　　己酉丑歲大寒日己初交
此五運相生而終歲度也然於經未見其用
以六氣言之則運亦當有主客以行天令蓋
五行之運一主其氣豈四而無用不行生化
者乎然當年大運乃通主一歲如司天通主
上半年之法玄珠指此以謂六元還周言素
問隱一音也按天元玉册截法言五運之客
互主一歲則經所載者乃逐年之主運也明
當以玉册爲法則其義通玄珠之說補注亦
不取之
　　　手足經圖






　　　論手足經第二十四
夫人稟天地冲和之氣受五行生化之形隂
陽剛柔萃於一身爲萬物之靈通上下而謂
三才者也故經言生氣根於中命曰神機是
以藏府表裏各相配合然後致其和而宅神

氣以爲機發之主也非見於黃帝岐伯精微
之論則莫能知之唯聖爲能踐形者誠哉妙
言也故經曰上古聖人論理人形列别藏府
端絡經脉會通六一又曰五藏十二節皆通
乎天氣者乃論手足經三隂三陽也其十二
經外循身形内貫藏府以應十二月即十二
節也五藏爲隂六府爲陽一隂一陽乃爲一
合即六合也夫少隂之經主心與腎二藏者
蓋心屬火而少隂冬脉其本在腎又君火正
司於午對化於子是以腎藏亦少隂主之腎
非金水右屬命門火五藏爲隂不可言陽水
隨腎至故太陽爲府則手太陽小腸足太陽
膀胱也太隂之經主脾與肺二藏者蓋脾屬
土而太隂隂脉在肺又土生金子隨母居故
肺太隂主之金隨肺至故陽明爲府則手陽
明大腸足陽明胃也厥隂之經主肝與心包
絡二藏者蓋肝屬木又木生火子隨母居故
心包厥隂主之火隨心包而至故少陽爲府
則手少陽三焦足少陽膽也其手足經者乃
手經之脉自兩手起足經之脉自兩足起以
十二辰言之蓋隂生於午隂上生故曰手經
陽生於子陽下生故曰足經手足經所以紀
上下也又心肺心包在上屬手經肝脾腎在
下屬足經亦其意也藏府同爲手足經乃一
合也心包非藏也三焦非府也經曰膻中者
臣使之官喜樂出焉在胷主兩乳間爲氣之
海然心主爲君三焦者决瀆之官水道出焉
三焦有名無形上合於手心主下合右腎主
謁道諸氣名爲使者共爲十二經是以經曰
隂陽者數之可十椎之可百數之可千推之
可萬萬之大不可勝數然其要一也雖不可
勝數然其要妙以離合推步悉可知之
　　　論勝復第二十五
運有盛衰氣有虚實更相迎隨以司歳也故
經曰有餘而往不足隨之不足而往有餘從
之者此也故運互有大少勝復之變作矣大
過則先天時化以氣勝實故不勝者受邪不
及則後天時化以氣衰虛故勝己者來剋被
剋之後必待時而復也行復於所勝則己不
可前故待得時則子當王然後子爲母讎也
如木運少角歲金清化來勝則子火爲復反
熱化勝金火運少徴歳水寒化來勝則子土
爲復反濕化勝水土運少宫歳木風化來勝
則子金爲復反清化勝木金運少商歲火熱
化來勝則子水爲復反寒化勝火水運少羽
歲土濕化來勝則子木爲復反風化勝土故
言勝復同者此也玄珠論六氣有正化對化
之司若正司化令之實甚則勝而不復對司
化令之虚微則勝而有復勝甚則復甚勝微
則復微所謂邪氣化日也如是氣不相得則
邪氣中人而疾病矣然天地之氣亦行勝復
故經曰初氣終三氣天氣主之勝之常也四
氣盡終氣地氣主之復之常也益勝至則復
復己而勝故無常氣乃止復而不勝則是生
氣己絶故曰傷生也又歲氣大過則不勝者
受邪若得其實而又欺侮其所不勝己者運
不及所勝者來剋乘氣之虛又爲不勝己者
陵侮如是終必受邪以元非勝己之氣必自
傷也故經曰侮反受邪此之謂也五行之變
如是不一則在氣候以别之矣
　　　九宫分野所司之圖




　　　論九宫分野第二十六
論曰五運不及之歲則有災宫所向之位故
不可一概而論災也經曰九星懸朗七曜周
旋者乃天之九星所主之分野故少角歲云
災三宫東室震位天衝司也少徴歲云災九
宫南室離位天英司也少宫歲云災五宫中
室天禽司也寄位二宫坤位少商歲云災七
宫西室兌位天柱司也少羽歲云災一宫北
室坎位天蓬司也皆以運氣不及之方言之
按天元玉册曰天蓬一水正之宫也天内二
土神之應宫也天衝三木正之宫也天輔四
木神之應宫也天禽五土正之宫也天心六
金神之應宫也天柱七金正之宫也天任八
火神之應宫也天英九火正之宫也下以應
九州之分野謂冀兖青徐揚荆豫梁雍也
　　　六十年客氣旁通圖
　　少隂太隂少陽陽眀太陽厥隂
　　子午丑未寅申卯酉辰戌已亥
　　太陽闕隂少隂太隂少陽陽明
(厥隂初氣居之寒氣切洌大風發榮熱/風傷人風雨凝隂爲瘟疫至清風)
　　(霜雪水冰雨生毛蟲時氣流行/不散霧露蒙昧)
　　厥隂少隂太隂少陽僣逆陽明太陽
(少隂氣居之爲風濕雨天下疵疫時雨大/熱早行温凉不時寒雨間熱)
　　雨生羽蟲以正得位疫癘乃行
　　少隂太隂少陽陽眀太陽厥隂
(少陽司天二氣大暑炎光雷雨電雹其熱暴/至草萎河乾凉風間發寒氣間至熱風大作)
　　　　　(大暑炎亢/湿化晚布)熱爭氷雹雨生羽虫
　　太隂少陽陽明太陽厥隂少隂
(太隂四氣號之大雨霔霔炎熟沸騰清風/霧露寒雨蕃物風雨摧拉熱氣反用)
　　零雨雷電雨生倮虫(山澤浮雲/暴雨溽濕)
　　少陽陽明太陽厥隂少隂太隂
(陽眀五氣居之温風乃至大凉燥疾/早寒凉風大作秋氣濕熱時雨沉隂)
　　萬物乃榮雨生介虫熱病時行
　　陽眀太陽厥隂少隂太隂少陽
(太陽在泉終氣燥寒勁切大寒凝冽寒/風飄揚蟄虫出見凝寒雪冬温蛰出)
　　　　鱗虫流水不冰地氣濕流水不冰
　　　論六十年客氣第二十七(别有一圖/在上巷首)
司天在泉四間氣紀步各主六十日八十七
刻半客行天令居於主氣之上故有温凉寒
暑曚暝明晦風雨霜雪電雹雷霆不同之化
其春温夏暑秋凉冬寒四時之正令豈能全
爲運與氣所奪則當其時自有微甚之變矣
布此六十年客氣旁通列於主位之下者使
知其氣之所在大法也其天符歲會平氣支
干逆順氣與運相生相剋客勝主勝災化分
野交時先後淫勝鬱復嘉祥災變各各不同
則經與玄珠皆備見之審天時占氣候若符
契之相合也而六氣極則過亢災害生矣故
氣極則反由是所乘之氣居下以乘之經所
謂相火之下水氣承之者是也又有中見之
氣從之經所謂少陽之上火氣治之中見厥
隂是也蓋陽極則隂生隂極則陽生斯五行
相濟之妙用也其中見者乃手足經六合藏
府相乘之化者是也在天地間則氣自應之
矣
　　　論六病第二十八
厥隂所至爲裏急筋緩縮急支痛軟戾脅痛
嘔泄少隂所至爲瘍胗身熱惡寒戰慄驚惑
悲笑譫妄衂衊血汗也太隂所至爲積飲痞
鬲中滿霍亂吐下身重胕腫肉泥按之不超
少陽所至爲嚏嘔瘡瘍喉痹耳鳴嘔涌溢食
不下驚躁瞀昧目不明暴注瞤瘛惡病暴死
陽明所至爲鼽嚏浮虚皴揭尻隂股膝髀腨
胻足病太陽所至爲屈伸不利腰痛寢汗痙
流泄禁止此六氣之爲病也按經㫖則淫勝
鬱復主客大少皆至其疾則邪之中人有淺
深矣又在人禀受衝冒畏避而己其温疫時
氣或一州一縣無問大小皆病者分野山原
丘谷向背斯氣運自然耳原夫人禀五行之
氣生亦從五行之數盡内有五藏六府爲生
氣之源外有百骸四支爲神機之用若超居
調養而能避邪安正則於壽域之中無横夭
殃矣然爲憂愁思慮喜怒牽於内寒暑燥濕
風火干於外由是衆疾作而百病生又何况
趨逐利名貪迷嗜欲勞役辛苦璣渴醉飽衝
涉寒暑凌冒風雨觸犯禁忌殘賊眞靈如是
論之夭傷之由豈數之盡也歸咎於己而已
經曰不知持盈不時御神務快其心逆於生
樂者此之謂也蓋天之邪氣感則害人五藏
水穀之寒熱感則害人六府燥濕感則害人
皮肉筋脉又喜怒傷氣寒暑傷形又風爲百
病之長至其變化乃爲他病也病無常方致
有風氣也又百病生於氣如是論之病生之
變亦由乎我也良猶内外相感然後入故經
曰所謂感邪而生病外有其氣内惡之中外
不喜因而遂病是謂感乘年之虚失時之和
遇月之空則邪甚矣重感於邪則病危矣此
之謂也雖氣運交相臨遇相得則和不相得
則病運大過則不勝者受邪運不及則所勝
者來剋主客勝復鬱發其病作矣若我之眞
元氣實起居有時動作無相衝冒縱使温疫
之作亦微是故聖人有養生修眞之術也或
者以謂天地五運六氣如何人病蓋人之五
藏應天地之五行隂陽之氣隨其眷舒衰王
故也王冰以謂蒼天布氣尚不越於五行人
在氣中豈不應於天道蓋人之呼吸天地氤
氲之氣以食飲五行造化之物以養共保其
形豈不隨氣運隂陽之盛衰經曰天食人以
五氣地食人以五味此之謂也夫人之胷鬲
者蓋飲食之所納呼吸之所經若寒熱失節
禁忌相干隂陽不和疾疫邪氣交至於胷中
内舍五藏六府乃有凶之兆也故謂之胷然
聖人論資取化源補不足寫有餘食歲穀以
安其氣食間殺以去其邪如是則病可避也
但以五運六氣爲疾而感之者多矣又經曰
冬傷於寒春必病温春傷於風夏必餐泄夏
傷於暑秋必痎瘧秋傷於濕冬必咳嗽傷四
時之氣皆能爲病方冬之時陽爲主於内寒
雖入之勢未能動及春陽出而隂爲内主然
後寒動而搏陽爲温疫之疾矣方夏之時隂
爲主於内暑雖入之勢未能動及秋隂出而
陽爲内主然後暑動而搏隂爲瘧寒之疾矣
又有四方之氣不同而爲病各異故經有異
法方宜之論以得病之情者是也又或當歲
有病而非歲氣者亦須原其所感形證脉候
未必盡爲氣運所作在工以明之言之及此
者免拘於氣運粗見補寫之誤與不誤也
　　　論六脉第二十九
明隂陽運轉之六氣辯南北歲政之尊卑察
主勝客勝之由審淫勝鬱復之變須在脉然
後爲工矣五運不及則所勝者來剋五運大
過則不勝者受邪天地六氣互相臨遇應則
順否則逆氣相得則和不相得則病唯天地
勝復之氣不形於證者乃初氣終三氣天之
勝四氣盡終氣地之復蓋以氣不以位故不
以形證觀察也餘則當知六脉故經曰厥隂
之至其脉弦少隂之至其脉鈎太隂之至其
脉沉少陽之至其脉大而浮陽明之至其脉
短而澀太陽之至其脉大而長至而和則平
至而甚則病至而反則病至而不至者病未
至而至者病隂陽易者危此之謂也然人之
牛也雖五行備於一身牛氣根於内亦隨天
地之氣卷舒也何以明之謂如春脉弦夏脉
洪秋脉毛冬脉石者是也則五運六氣亦皆
應之而見於脉但以氣運深奧罕有論者故
也夫人支體被其寒暑之化外保身形呼吸
天地之氣内養府藏若上下利而節令時氣
運調而寒熱順則無疾苦也然而歲運更移
氣令交遘盈虚相隨逆順交作變而生病者
亦隂陽之常理也經曰逆之則變生變生則
病物生其應也氣脉其應也此之謂也當立
歲氣以診别之運有南北政經言尺寸反者
死隂陽交者死謂如北政兩寸當沉細不應
而反浮大移於兩尺脉沉細不應是謂交如
此者死謂如南政兩寸當沉細不應而反浮
大移於兩尺沉細不應是謂反如此者死若
寸獨然或尺獨然不應非交非反也止病而
已舉此爲例餘歳同法故經曰必先歲氣無
伐天和粗工不識不知呼爲寒熱攻寒令熱
脉不變而熱疾已生制熱令寒脉如故而寒
疾又起欲求其適安可得乎夭枉之來率由
此也原本經平人氣象論曰太陽脉至洪大
而長少陽脉至乍數乍疏乍短乍長陽明脉
至浮大而短難經引此亦論三隂三陽之脉
者乃以隂陽始生之深淺而言之也此六脉
者蓋言運與氣勝復臨遇正當行令當其司
化之時而應故脉之動不相同以諸論考之
則大同而小異也若交氣交運時日及期而
見無相先後不及大甚方謂之平若差之者
當知其病也經曰食氣入胃濁氣歸心淫精
於脉脉氣流經經氣歸於肺肺朝百脉輸精
於皮毛脉合精行氣於府府精神明留於四
藏氣歸於權衡以平氣口成寸以决死生又
曰五藏六府之氣味皆出於胃變見於氣口
氣口即寸口也故秦越人深達其㫖作難經
云獨取寸口以决五藏六府死生也正謂平
人安樂之脉故漏水下一刻復㑹於手太隂
可診五藏六府之氣以辯盛衰詳五十動中
之止别死生者也本經自有平人氣象論皆
論呼吸脉之動者也次論寸口脉平而死及
上部無脉下部有脉雖困不爲害者謂已病
之人氣或疾或澀不能及期而至於寸口將
何爲準故取尺脉爲憑前後所論理各不同
又何或哉若能精通脉要三部九候七表八
裏九道十二經參之運氣脉法可謂大醫之
士也
　　　論治法第三十
木位之主其瀉以酸其補以辛厥隂之客以
辛補之以酸瀉之以甘緩之火位主之其瀉
以甘其補以鹹少隂之客以甘瀉之以鹹收
之少陽之客以鹹補之以甘瀉之以鹹耎之
土位之主其寫以苦其補以甘太隂之客以
甘補之以苦瀉之以甘緩之金位之主其瀉
以辛其補以酸陽明之客以酸補之以辛瀉
之以苦泄之水位之主其瀉以鹹其補以苦
太陽之客以苦補之以鹹瀉之以苦堅之以
辛潤之此六氣主客之補瀉也客勝則瀉客
補主主勝則瀉主補客應隨當緩當急以治
之也而本經論又有六氣司天在泉淫勝之
治法有司天在泉反勝之治法有歲運上下
所宜藥食之冶法如是不一各依疾苦順其
運令以藥石五味調治之蓋五運六氣勝復
淫鬱其亦災眚不同司天居陽之分在泉居
隂之分主客逆順之理不一由是百疾交作
故聖人備述其狀副以辛酸甘苦鹹淡之味
補瀉平治佐宜之法者可謂備矣爲工者當
明其歲令察其形證診其脉息别其隂陽依
經㫖而拯救之何患疾之不瘥邪論其用藥
性味之不同者或順其性則逆其情或以所
勝或以所不勝或以上下子母相益相伐之
味以補以瀉皆其妙用以互相見也其疾病
要妙載於經篇論之中最詳而多法然此五
運六氣藥石補瀉之宜亦當順其四方之人
禀受所養不同故經有異法方宜之論及其
施用針藥則氣有虚實病有盛衰治有緩急
方有小大有正治之法有反治之法以寒治
熱以熱治寒名曰正治以寒治寒以熱治熱
名曰反治寒因熱用熱因寒用通因通用塞
因塞用發表不遠熱攻裏不遠寒形不足者
温之以氣精不足者補之以味有取本而得
者有取標而得者有取中氣而得者有取標
本而得者有逆取而得者有從取而得者木
鬱達之謂吐令其調達也火鬱發之謂汗令
其疏散也土鬱奪之謂下令無壅碍也金鬱
泄之謂滲泄解表利小便也水鬱折之謂抑
其衝逆也通其五法氣乃平調復視其虚實
而調之此非所謂鬱法也乃止鬱而病者也
然病有乆新方有大小有毒無毒因宜而制
矣此皆經㫖治法之略文也可詳審而施用
其藥之五味大抵不過於五藏所入之味而
爲補瀉甘入脾酸入肝鹹入腎苦入心辛入
肺而所入之味亦不過因其性而調治之辛
主散酸主收甘主緩苦主堅鹹主耎辛甘發
散爲陽酸苦涌泄爲隂淡味滲泄爲陽此用
藥之大法也五運之中又有必折其鬱氣先
取化源之法玄珠以謂太陽司天取九月瀉
水之源陽明司天取六月瀉金之源少隂司
天少陽司天取三月瀉火之源太隂司天取
五月瀉土之源厥隂司天取年前十二月瀉
木之源乃用針迎而取之之法也故曰無失
天信無逆氣宜無翼其勝無贊其復是謂主
治者此也蓋用藥之制有法存焉故經曰君
一臣二奇之制也君二臣四偶之制也君二
臣三奇之制也君三臣六偶之制也近者奇
之遠者偶之汗者不可以奇下者不可以偶
補上治上制以緩補下治下制以急急則氣
味厚緩則氣味薄各適其主此之謂也又曰
君一臣二制之小也君一臣三佐五制之中
也君一臣三佐九制之大也寒者熱之熱者
寒之微者逆之甚者從之又曰主病之謂君
佐君之謂臣應臣之謂使非上中下三品也
三品者以明善惡之殊貫也此乃論用藥之
妙者也神農本草藥有三品上藥爲君中藥
爲臣下藥爲佐使所以異善惡之名服餌之
道不必皆然以主病者爲君餘爲臣使以贊
成方論也故五運六氣之補瀉五味各異者
大法正如此諸爲方者不必盡用之但一佐
二佐病則止矣謂如以酸瀉之豈有一方盡
用本草味酸者爲瀉藥蓋主病者得一二味
可也餘則皆然或者以謂歲運太角木王士
衰迎取之當使瀉肝經而益其脾胃人人如
此何病之有此非通論也何哉豈有人人藏
府皆同者假如肝元素虚脾氣素盛遇此太
角之運肝木稍實脾氣得平方獲安和若便
瀉肝補脾此所謂實實虚虚損不足益有餘
如此而死者醫殺之耳故在工以詳之餘氣
同法然藥之治病對其標本可謂神聖也針
之去疾對其愈穴可謂工巧也用之要妙去
其疾勢若鼓之應桴機之發矢其驗也如是
而速失而害人亦如是矣是不容其誤蓋害
人增疾則尤甚也何哉蓋天下事物之理益
之則遲而損之則速若服一藥取其效則緩
而微若食一發病之物俄頃而知由是觀之
成難毁易理之常也可不愼哉上聖垂示妙
㫖愍念黎元丁寧開諭遞相問難唯恐人之
不至後世醫士之流智識蒙昧爲學偏淺不
悟其㫖猶言隱法甚可咤也其錯簡斷文去
聖遥遠則有之蓋素問之書先於五經論天
文地理人事五行要妙爲隂陽之宗師作醫
術之淵藪義造精徴文演敷暢自上古至於
今得其㫖趣唯王冰一人而已
　　　五行勝復論
素問之書載黄帝與岐伯雷公鬼臾區答問
其間論太虚之寥廓紀五運回薄并包該貫
微妙精宻天地之數不可得而逃鬼神之情
不可得而遁世之學者往往伏而讀之每患
其不能通也客有好其書者指五運六氣之
疑詣澶淵胡源而問曰元豐之四年歲在辛
酉陽明司天爲上商少隂在泉爲下徴天氣
燥地氣熱運得少羽歳水不及是謂涸流之
紀而河决大水蓋與涸流之名紀異矣請試
爲我言之胡源喟然嘆曰深乎哉問也此非
不敏之所能及也然昔嘗侍坐於先生而得
聞先生之緒餘先生之論五行也成象而麗
乎天爲五星成形而鎮乎地爲五嶽其精而
藏乎内爲五藏其神而運乎外爲五官以至
德爲五常和爲五味彰爲五色發爲五聲其
植物五穀五果爲異宜其動物五畜五蟲爲
異類蓋天數五地數五五位相得而各有合
變化之所以成也鬼神之所以行也是故天
一地六合於北方而爲水而丙辛主之地二
天七合於南方而爲火而戊癸主之天三地
八合於東方而爲木而丁壬主之地四天九
合於西方而爲金而乙庚主之天五地十合
於中央而爲土而甲己主之此五者或以參
天或以兩地兩地者火也金也生於隂而成
於陽參天者水也木也土也生於奇而成於
偶錯綜其數則五者雖不同及其立歳紀運
則要之氣常均平而不相害也是以木之平
氣貴乎利風生發而無飄蕩振拉火之平氣
貴乎炳明光顯而無炎爍燔燎土之平氣貴
乎埃雲潤澤而無霖霪驟注金之平氣貴乎
霧露清凉而無慘淒殘賊水之平氣貴乎嚴
凝整肅而無雨水霜雹然隂陽之相蕩寒暑
之相椎升降有序休王有時一涓一長不能
無進退一損一益不能無盛衰是故運行先
天而氣或爲有餘運行後天而氣或爲不及
有餘則制己所勝而侮己所不勝不及則己
所勝輕而悔之己所不勝侮而乘之夫惟有
所不勝故强者有時而兼弱弱者有時而畏
强此物之自然而理之必至者也請試言之
少角之運歲木不及侮而乘之者金也金不
務德故以燥勝風時則有白露早降收熱早
行其變爲肅殺其烖爲蒼隕名爲少角而實
與大商之歲同少徴之運歳火不及侮而乘
之者水也水不務德故以寒勝熱時則有寒
雰凝慘地積堅冰其變爲凓洌其烖爲霜雹
名爲少徴而實與大羽之歲同少宫之運歳
土不及侮而乘之者木也木不務德故以風
勝濕時則有大風飄暴草偃沙飛其變爲振
發其烖爲散落名爲少宫而實與大角之歳
同少商之運歳金不及侮而乘之者火也火
不務德故以熱勝燥時則有火延焦槁炎赫
沸勝其變爲銷爍其烖爲燔焰名爲少商而
實與大徴之歲同少羽之運歲水不及侮而
乘之者土也土不務德故以濕勝寒時則有
泉涌河衍涸澤生魚其變爲驟注其烖爲霖
潰名爲少羽而實與大宫之歲同通呼此則
知歲在涸流之紀而河决大水固可以類推
之也非徒如是而已萬物擾擾凡呼吸俯仰
滋蕃長育乎天地之間者或得其衝氣而生
或觸其乖氣而夭未有能逃乎五行者也所
謂沖氣者不相勝復而己所謂乖氣者勝復
更作而已方其乖氣之爭狼庚已形忿怒已
萌處乎此而求勝乎彼也雖有强剛勇悍之
氣又豈能常勝哉固已有復之者伺乎其後
矣是故木勝則金復以救土而名木不榮火
勝則水復以救金而冰雹乃零土勝則木復
以救水而倮蟲不育金勝則火復以救木而
流水不冰水勝則土復以救火而齡穀不登
夫暴虐無德者烖反及之侮而乘之者侮反
受邪出乎爾者反乎爾未有勝而不復者也
勝之微者復亦微勝之甚者復亦甚其猶空
谷之響乎爾疾徐疏數小大高下惟其聲之
所召未嘗不相似也蓋天地之間氣有偏勝
而無以救之則萬物之所存者幾希矣是故
風熱燥濕寒五者各司一氣生長化收藏五
者各司一時以順相承然後能循環以相生
以逆相勝然後能循環以相救故曰五運之
氣猶權衡也高者抑之下者舉之化者應之
勝者復之化者應之氣之平也五氣之相得
也勝者復之氣之不平也五氣之相賊也氣
平而相得者所以道其常氣不平而相賊者
所以觀其變古之明平此而善攝生者何嘗
不消息盈虚以道御神也無失天信無逆氣
宜抑其有餘者而不翼於勝助其不及者而
不贊其復是以喜怒悲憂恐有所一而莫能
亂精神魂魄意有所養而莫能傷春風秋雨
冬凉夏暑雖天道之屢變如凶荒札瘥不能
成其患嗚呼安得圓機之士而與之共論五
行哉



素問入式運氣論奥卷下
