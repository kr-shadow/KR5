#+TITLE: 集註太玄經--揚雄
#+DATE: 2016-06-11 12:27:19
#+SOURCE: github.com/kanripo/KR5f0017 master d6480bae                
太玄經心一
讀玄
余少之時聞玄之名而不獲見獨觀揚子之
自序稱玄盛矣及班固爲傳則曰劉歆嘗觀
玄謂雄曰空自苦今學者有禄利然尚不能
明易又如玄何吾恐後人用覆醬瓿也雄笑
而不應諸儒或譏以爲雄非聖人而作經猶
春秋吴楚之君僣號稱王蓋誅絶之罪也固
存此言則固之意雖愈於歆亦未謂玄之善
如揚子所云也余亦私怪揚子不賛易而别
爲玄易之道其於天人之緼備矣揚子豈有
以加之乃更爲一書且不知其焉所用之故
亦不謂揚子宜爲玄也及長學易苦其幽奥
難知以爲玄者賢人之書校於易其義必淺
其文必易夫登喬山者必踐於坱埤適遼海
者必沿於江漢故願先從事於玄以漸而進
於易庶幾乎其可跂而望也於是求之積年
乃得觀之初則溟涬漫漶略不可入廼研精
易慮屏人事而讀之數十過參以首尾稍得
闚其梗㮣然後喟然置書嘆曰嗚呼揚人善
大儒者邪孔子既没知聖人之道者非揚子
而誰與荀殆不足擬况其餘乎觀玄之書昭
則極於人幽則盡於神大則包宇宙細則入
毛髮合天地人之道以爲之刮兵根本示人
下出䧎育萬物而兼爲之母若地履之而不
䧟也若海挹之而不可竭也天下之道雖有
善者其蔑以易此矣考之於渾元之初而玄
已生察之於當今而玄非不行窮之於天地
之末而玄不可亡叩之以萬物之情而不漏
測之以鬼神之狀而不違㮣之以六經之言
而不悖藉使聖人復生視玄必懌然而笑以
爲得己之心矣乃知玄者所以賛易也非别
爲書以與易競也何歆固知之之淺而過之
之深也或曰易之法與玄異揚子不遵易而
自爲之制安在其賛易乎且如與易同道則
既有易矣何以玄爲曰夫畋者所以爲禽也
網而得之與弋而得之何以異哉書者所以
爲道也易網也玄弋也何害不既網而使弋
者爲之助乎子之求道亦膠矣且揚子作法
言所以準論語作玄所以準易子不廢法言
而欲廢玄不亦惑乎夫法言與論語之道庸
有異乎玄之於易亦然大厦將傾一木扶之
不若衆木扶之之爲固也大道將晦一書辨
之不若衆書辨之之爲明也學者能專精於
易誠足矣然易天也玄者所以爲之階也子
將升天而廢其階乎先儒爲玄解者多矣然
揚子爲文既多訓詁指趣幽邃而玄又其難
知者也故余疑先儒之解未能盡契揚子之
志世必有能通之者比老終且學焉
説玄
易與太玄大抵道同而法異易畫有二曰陽
曰陰玄畫有三曰一曰二曰三易有六位玄
有四重
　最上曰方次曰州次曰部次曰家本傳所
　謂叁摹而四分之極於八十一者也
易以八卦相重爲六十四卦玄以一二三錯
於方州部家爲八十一首
　凡家每首輒變三首而復初如中周礥之
　類是也部三首一變九首而復初如中閑
　上之類是也州九首一變二十七首而復
　初如中羨從之類是也方二十七首一變
　八十一首而復初如中更減之類是也八
　十一首以上不可復加故曰自然之道也
易每卦六爻合爲三百八十四爻玄每首九
賛合爲七百二十九贊
　圖曰玄有二道一以三起一以三生以三
　起者方州部家也以三生者叁分陽氣以
　爲三重極爲九營是爲同本離生天地之
　經也本傳曰雄潭思渾天叁摹而四分之
　極於八十一者謂玄首也又曰旁則三摹
　九据極於七百二十九賛者謂玄賛也首
　猶卦也賛猶爻也又曰觀易者見其卦而
　名之觀玄者數其畫而定之玄首四重者
　非卦也數也故易卦六爻爻皆有辭玄首
　四重而别爲九賛以系其下然則首與賛
　分道而行不相因者也
皆當期以日
　易卦氣起中孚除震離兑坎四正卦二十
　四支□二十四氣外其餘六十卦每卦六
　日七分凡得三百六十五日四分日之一
　中孚初九冬至之初也頤上九大雪之末
　也周而復始玄八十一首每首九賛凡七
　百二十九賛每二賛合爲一日一賛爲晝
　一賛爲夜凡得三百六十四日半益以踦
　羸二賛成三百六十五日四分日之一中
　初一冬至之初也踦羸二賛大雪之末也
　亦周而復始凡玄首皆以易卦氣爲次序
　而變其名稱始者中孚也周者復也礥閑
　者屯也少者謙也戾者睽也餘皆仿此故
　玄首曰八十一首歲事咸貞測曰廵乘六
　甲與斗相逢歷以紀歲而百谷時雍皆謂
　是也
易有元亨利貞玄有罔直蒙酋冥
　五者太玄之德罔北方也於易爲貞直東
　方也於易爲元蒙南方也於易爲亨酋西
　方也於易爲利冥者未有形也故玄文曰
　罔蒙相極直酋相勑出冥入冥新故更代
　玄首起冬至故分貞以爲罔冥罔者冬至
　以後冥者大雪以前也
易大衍之數五十其用四十有九玄天地之
策各十有八合爲三十六策地則虚三用三
十三策易揲之以四玄揲之以三
　太玄揲法卦一而中分其餘以三揲(一作/搜一)
　(作/换)之并餘於芳一芳之後而數其餘七爲
　一八爲二九爲三
易有七九八六謂之四象玄有一二三謂之
三摹
　皆晝卦首之數也
易有彖玄有首
　彖者卦辭也首者亦統論一首之義也
易有爻玄有賛易有象玄有測
　測所以解賛也
易有文言玄有文
　文解五德并中首九贊文言之類也
易有系辭玄有攡瑩掜圖告
　五者皆推賛太玄系辭之類也
易有説卦玄有數
　數者論九賛所象說卦之類也
易有序卦玄有衝
　衝者序八十一首陰陽相對而解之序卦
　之類也
易有雜卦玄有錯
　錯者雜八十一首而說之
殊涂而同歸百慮而一致皆本於太極兩儀
三才四時五行而歸於道德仁義禮也















集註揚子太玄經序
　　　　司馬氏
漢五業主事宋衷始爲玄作解詁吴鬱林太
守陸績作釋正晋尚書郞范望作解賛唐門
下侍郞平章事王涯注經及首測宋興都官
郎中直昭文館宋惟幹通爲之注秦州天水
尉陳漸作演玄司封員外郞吴祕作音義慶
曆中光始得太玄而讀之作讀玄自是求訪
此數書皆得之又作說玄疲精勞神三十餘
年訖不能造其藩籬以其用心之乆棄之似
可惜乃依法言爲之集注誠不知量庶幾來
者或有取焉其直云宋者仲子也云小宋者
昭文郞中也元豐五年六月丁丑序


集註太玄經卷之一




集註太玄經卷之一
太玄
　諸家皆謂之太玄經陳曰史以雄非聖人
　而作經猶吴楚之君僣號稱王蓋誅絶之
　罪也按子雲法言解嘲等書止云太玄然
　則經非子雲自稱當時弟子侯芭之徒從
　而尊之耳今從之宋陸依揚子舊本分玄
　之賛辭爲三卷一方爲上二方爲中三方
　爲下次列首衝錯測攡瑩數文掜圖告凡
　十一篇范散首測於賛辭之間王因之小
　宋依易之序以玄首準卦辭測準小象文
　準文言攡瑩掜圖準系辭告數準說卦衝
　準序卦錯準雜卦吴因之范本於觀覽講
　解差便今從之宋陸又於贊辭之前列天
　始始始中始終中始中中中終終始終中
　終終地下下下中下上中下中中中上上
　下上中上上人思内思中思外福小福中
　福太禍生禍中禍極諸家本皆無之
玄首
馴乎玄渾行無窮正象天
　宋曰馴順也陸曰渾然象天周運光謂揚
　子嘆玄道之順渾淪而行終則復始如天
　之運動無窮也
陰陽㘩參
　㘩毗至切宋曰㘩二也王曰㘩配合也光
　謂一生二二生三配而三之以成萬象
以一陽乘一統萬物資形
　一陽謂冬至也太初上元十一月甲子朔
　旦冬至無餘分後千五百三十九歲甲辰
　朔旦冬至無餘分又千五百三十九歲甲
　申朔旦冬至無餘分又千五百三十九歲
　還甲子朔旦冬至無餘分凡千五百三十
　九歲爲一統三統爲一元一統朔分盡一
　元六甲盡
方州部家三位䟽成
　范本䟽作踈王小宋本作統今從宋陸本
　宋曰䟽布也光謂揚子名首之四重以方
　州部家者取天下之象言之故一玄都覆
　三方方同九州枝載庶部分正群家玄者
　天子之象也方者方伯之象也州者州牧
　之象也部者一國之象也家者一家之象
　也上以統下寡以制衆而綱紀定矣三位
　一二三也以一二三錯布於方州部家而
　八十一首成矣
曰陳其九九以爲數生
　陸曰玄數起於三爲方州部家轉而相乘
　以成八十一首七百二十九賛之數也
賛上群綱乃綜乎名
　二宋陸王本綱作剛今從范本上時掌切
　舉也揚子作玄以七百二十九賛爲曼漶
　難知故以八十一首舉上其名區别其義
　使炳然散殊若綱在網有條而不紊故曰
　贊上群綱乃綜乎名也
八十一首歲事咸貞
　首者九贊之端首也
玄測
盛哉日乎炳明離章五色淳光
　陸曰所以於測篇首而述日者謂行於七
　百二十九賛之中爲晝夜休咎之徴也日
　含五行之精以爲光明故稱淳光謂晝夜
　循環寒暑運行以生殺萬物成立歳功皆
　日之所爲也故揚子嘆以爲叙測之端炳
　亦明也離文也淳粹也物之五色非日不
　彰
夜則測陰晝則測陽
　一日兩賛前賛爲晝後賛爲夜凡日法八
　十一分晝贊首前半日夜贊直後半日
晝夜之測或否或臧
　否音鄙宋曰否不善也范曰臧善也
陽推五福以類升陰幽六極以類降
　陽爲出陰爲入陽爲顯陰爲隱陽爲善陰
　爲惡陽爲福陰爲禍故曰陽推五福以類
　升陰幽六極以類降皆謂贊之陰陽也晝
　爲陽夜爲陰
升降相關大貞乃通
　關交也升降相交然後三儀大正之道乃
　通明二者不可偏廢偏廢則正道否塞而
　不行也
經則有南有北緯則有西有東巡乘六甲與
斗相逢
　宋曰日右行而斗左回故相逢也光謂巡
　行也十日行乘十二辰而爲六甲逢迎也
歷以紀歲而百穀時雍
　范本紀作記今從二宋陸王本宋曰雍和
　也光謂日運行於上而有寒暑四時聖人
　治歷以紀一歳之氣節然後事不失時而
　百穀和熟人得以自養也
　　(方一州/部一家)中
　陽家水準易中孚中一之初日舍牽牛初
　度冬至氣應陽氣始生兼準坎所以然者
　易以八卦重爲六十四卦因爻象而定名
　分坎離震兌直二十四氣其餘六十卦每
　卦直六日七分玄以一二三錯布於方州
　部家而成八十一首每首直四日有半起
　於冬至終於大雪準易卦氣直日之叙而
　命其名或以兩首準一卦者猶閏月之正
　四時也坎離震兑在卦氣之外故因中應
　釋飾附分至之位而準之揚子本以顓頊
　及太初歷作太玄故日躔宿度氣應斗建
　不皆與今治歷者相應中者心也物之始
　也中孚者誠發於中而信著於外也洪範
　五事思曰睿睿作聖
陽氣潜萌於黄宫信無不在乎中
　首者明天地以陰陽之氣發斂萬物而示
　人法則者也黃中之色也中直冬至之初
　陽氣潜生於地中如人之居宫室也信無
　不在乎中者揚子嘆三儀萬物變化云爲
　原其造端無不在乎中心也信辭也
初一昆侖旁薄幽測曰昆侖旁薄思之貞也
　范小宋本之作諸今從宋陸王本昆音䰟
　侖盧昆切范曰昆渾也侖淪也天之象也
　旁薄猶彭𩲸也地之形也幽隱也王曰幽
　者人之思慮幽深玄遠也光謂賛者明聖
　人順天之序修身治國而示人吉凶者也
　昆侖者天象之大也旁薄者地形之廣也
　夫以天地之廣大而人心可以測知之則
　心之爲用也神矣一者思之始也君子之
　心可以鈎深致遠仰窮天神俯究地靈天
　地且不能隱其情况萬類乎以其思而未
　形也故謂之幽法言曰或問神曰心請問
　之曰潜天而天潜地而地天地神明而不
　測者也心之潜也猶將測之况於人乎况
　於事倫乎君子思慮之初未始不存乎正
　故曰思之正也易曰正其本萬事理孔子
　曰詩三百一言以蔽之曰思無邪
次二神戰于玄其陳陰陽測曰神戰于玄善
惡并也
　陳直刃切神者心之用也人以心腹爲玄
　陰主惡陽主善二在思慮之中而當夜其
　心不能純正見利則欲爲惡顧義則欲爲
　善狐疑猶豫未知適從故曰神戰于玄其
　陳陰陽也子夏出見紛華盛麗而悅入聞
　夫子之道而樂二者交戰於中子夏戰勝
　故爲大賢不勝則爲小人矣
次二龍出于中首尾信可以爲庸測曰龍出
于中見其造也
　宋陸王本作首尾信可罔以爲庸范小宋
　本無罔字今從之陸曰造作也范曰庸法
　也王曰陽氣益進造物之功始見光謂三
　爲成意而處思之外君子既思之則行之
　所爲之迹見於外人得而知故曰龍出于
　中也君子行已自始至終出處語默不失
　其宜信乎可以爲人之常法也易曰見龍
　在田利見大人
次四庫虚無因大受性命否測曰庫虚之否
不能大受也
　庳毗至切王曰四近於五臣位盛極當高
　而自卑實而若虚有而若無因物之功不
　自作爲故曰庳虚無因光謂庳下也中和
　莫盛於五五者位之隆德之盛也四當夜
　小人也而逼於五不度其德進取狂簡謂
　夫性命之理造次可及也故大受之而無
　辭避夫性命理之至精者也非小人之所
　得知也故曰否論語曰子罕言命又子貢
　曰夫子之言性與天道不可得而聞也子
　曰亡而爲有虚而爲盈約而爲泰難乎有
　常矣
次五日正于天利用其辰作主測曰日正于
天貴當位也
　范小宋本用作以今從宋陸王本王曰五
　既居中體正得位當晝且爲一首之主故
　象日正于天辰時也利用及其明盛之時
　而爲物主也光謂三儀之道莫盛於中正
　故陽家之五賛之中也陰家四六體之中
　也而又當晝得正一首之中最吉者也故
　曰日正于天以言陽之盛也君子有其道
　必有其時有其時必有其位然後能爲民
　之父母時既得矣位既正矣而不能以道
　濟天下豈爲民父母之意哉故曰利用其
　辰作主
次六月闕其摶不如開明于西測曰月闕其
摶賤始退也
　范本摶作博賤作明王本摶作塼小宋本
　摶作博陳讀摶爲東今摶從宋陸賤從諸
　家摶博塼皆與團同王曰六爲盛極物極
　則虧故象月之過望而闕其團開明于西
　象月之初一也玄道貴進故一象月初而
　吉六象月闕而凶光謂團圓也六以陰質
　而始過乎中故曰月闕其摶也夫月闕其
　摶明未甚虧北之始生於西猶爲盛大然
　玄之道貴將進賤始退故曰不如開明于
　西也猶人之盛滿心志先退而後福禄從
　之也
次七酋酋火魁頤水包貞測曰酋酋之包任
臣則也
　諸家本作大魁頤王本作火魁頤今從之
　陸曰則法也任臣用典法也范曰酋就也
　小宋曰頤養也光謂魁斗之首也任用也
　七爲消爲敗隕爲減天有秋之象又有刑
　罰之象秋物成就故曰酋酋天之成物必
　資於秋君之馭臣必資於法子産曰太上
　以德撫民其次莫如猛火烈人望而畏之
　故鮮死焉水懦弱人狎而玩之故多死焉
　人君之心執法無私如火烈烈人不敢犯
　以爲物之首然不可失養人之道寬而容
　物如水之浮天載地無所不包然不可懦
　而失正故曰火魁頤水包貞此人君用臣
　之大法也
次八黄不黄覆秋常測曰黄不黄失中德也
　范曰黄中之色也八亦上體之中也光謂
　八爲剥落又爲沈天亦秋之象也秋者萬
　物成就收功之時也八居中位而當夜無
　中之德覆敗秋之常道喪其成功也
上九顚靈氣形反測曰顛靈之反時不克也
　范曰顛下也死氣爲魂其形爲魄魂登于
　天魄歸于地故言反也王曰陽極于上陰
　絶於下靈䰟已顛墜矣則氣反於天形歸
　於土光謂靈者心之主所以營爲萬務物
　之所賴以生者也上九居中之極遇禍之
　窮有生之終者也靈已隕矣則氣形各反
　其本也凡玄之賛辭晝夜相間晝辭多吉
　夜辭多凶又以所逢之首及思福禍述其
　休咎此玄之大指也九逢日之晝而云顛
　靈氣形反辭若凶者何哉夫吉凶者非幸
　不幸之謂也得君子之道雖遇禍猶爲吉
　失君子之道雖遇福猶爲凶故瑩曰天地
　所貴曰福鬼神所祐曰福人道所喜曰福
　其所賤所惡皆曰禍文曰君子年高而極
　時者也明君子守正以順命也洪範五
　福有考終命孟子曰君子盡其道而死者
　正命也
　　(方一州/部二家)周
　陰家火準復入周次八日舍婺女周匝也
　旋也
陽氣周神而反乎始物繼其彚
　宋曰彚類也光謂萬物隨陽出入生長收
　藏皆陽之神也歲功既畢神化既周而復
　反乎始萬物各繼其類而更生也
初一還於天心何德之僣否測曰還心之否
中不恕也
次二植中樞周無隅測曰植中樞立督慮也
　督猶中也衣之背縫謂之督無隅猶言無
　方也二思之中又體之中也而當日之晝
　象君子立慮於中以應萬變如樞之運無
　所不周故曰植中樞周無隅也
次三出我入我吉凶之魁測曰出我入我不
可不懼也
　夫外物之來入乎思也言行之動出乎思
　也得其宜則吉失其宜則凶三居成意之
　地思之隆也而當日之夜故戒之曰吉凶
　之出亦自我吉凶之入亦自我爲吉凶之
　魁首可不懼乎一出一入周之義也
次四帶其鈎鞶錘以玉環測曰帶其鉤鞶自
約束也
　錘直僞切鉤所以綴帶爲急也鞶革帶也
　錘與縋義同謂以繩有所係也王以象君
　子之德環以象周旋無闕也君子德義可
　尊作事可法容止可觀進退可度以臨其
　民故曰帶其鉤鞶錘以玉環言以禮自約
　束周旋無闕也帶與環皆周之象
次五土中其廬設其金輿厥戒渝測曰廬金
戒渝小人不克也
　士中其廬居得中也設其金輿所未安也
　夫廬非不美也輿非不堅也然小人必不
　能乆居而行之故曰厥戒渝孔子曰中庸
　之爲德也其至矣乎民鮮能乆矣又曰人
　皆曰予知擇夫中庸而莫能朞月守也土
　中其廬周之象也
次六信周其誠上亨于天測曰信周其誠上
通也
　王曰玄經之例以五爲陽數又居中位故
　爲陽首之主六爲陰數又居盛極故爲陰
　首之主光謂反復其信皆出至誠非由浮
　飾故可以上通于天也
次七豐淫見朋還于蒙不克從測曰豐淫見
朋不能從也
次八還過躬外其禍不大測曰還過躬外禍
不中也
　范本過作今從二宋陸王本
上九還于喪或棄之行測曰還于喪其道窮
也
　生極則反乎死盛極則反乎衰治極則反
　乎亂九處周之極逢禍之窮當日之夜故
　曰還于喪夫國家將興則人歸之將亡則
　人去之故曰或弃之行
　(一方一州/一部三家)礥
　礥下珍切又音賢陽家木準屯宋曰礥難
　也光謂物之初基必有艱難惟君子能濟
　之
陽氣微動動而礥礥物生之難
　礥礥難貌
初一黄純于潜不見其畛藏鬱於泉測曰黄
純于潜化在嘖也
　畛音真嘖與賾同士革切陸曰嘖隱也光
　謂嘖幽深難見者也一非中位而云黄者
　陽氣未見猶在地之中也家性爲礥一爲
　思始始有拔難之心者也陽氣潜於地中
　純粹廣大藏鬱於泉以化育萬物而人莫
　見其畛界也猶君子有拔難之心精純幽
　遠利澤將施於天下而人未之知者也
次二黄不純屈于根測曰黄不純失中適也
　小宋本適作道今從諸家二爲思中而當
　夜故曰黄不純陽氣不純則萬物失其性
　屈于根而不能生小人妄慮則萬事失其
　適隳其功而不能成
次三赤子扶扶元貞有終測曰赤子扶扶父
母詹也
　范本詹作瞻今從二宋陸王本詹瞻古字
　通用扶扶拔援依慕之貌元善之長也三
　爲成意而當晝象君子將行其志拔難濟
　民民皆瞻仰而歸之非有元貞之德則不
　能成兹大功故曰元貞有終
次四拔我不德以力不克測曰拔我不德力
不堪
　小宋本作匪德今從諸家四當夜小人也
　而逢時之福無德而以力勝者也終當
　覆敗烏能濟衆哉
次五拔車山淵宜於大人測曰拔車山淵大
位力也
　王曰或山或淵道之險者五爲一首之主
　而又得位當晝體正居中有大人之德拔
　車以出于險則爲萬物之所見故宜於大
　人光謂車者民所載也五福之盛也而又
　當晝大人之得位者也故可以載民於險
　阻矣
次六將其車入于丘虚測曰將車入虚道不
得也
　虚與墟同六過中而當夜象雖有濟民之
　志而不得其道則愈䧟於難矣過中者失
　其宜適之象也
次七出險登丘或牽之牛測曰出險登丘莫
之代也
　范本代作伐今從諸家陸曰引車莫如牛
　誰人能代牛者乎王曰位既當晝難又將
　終猶有八九故且登丘陵而未復平途光
　謂丘者難之小者也牛者物之有力者也
　七雖當晝而涉於禍境如已出大險而猶
　有小難者也夫大險已出則小難不憂乎
　不濟也况或助之牛以牽車乎如君子既
　能濟險而復有賢才助之也
次八車不拔骭軸折測曰車不拔躬自賊也
　宋陸本骭作髀音義皆闕范本作髀小宋
　作𨌬丑孝切車弓也今從王本下晏切王
　曰骭人脛也無德而將出難禍又至故象
　以人代牛則引車不拔而骭軸俱折矣光
　謂八爲禍中而又當夜小人不量其力不
　能拔難覆國喪身者也
上九崇崇高山下有川波其人有輯航可與
過其測曰高山大川不輯航不克也
　其音基語助輯與楫同九處難之極遇禍
　之窮故曰崇崇高山下有川波其言險之
　甚也然當日之晝其才足以濟險者也故
　曰人有輯航可與過其
　(一方一州/一部一家)閑
　陰家金亦準屯入閑次四一十八分二十
　四秒日次玄枵小寒氣應斗建丑位律中
　大吕閑閑也防也
陽氣閑於陰礥然物咸見閑
　宋曰礥然者陽欲出不能之貌也陽主出
　内萬物者也而見防遏故萬物亦皆見閑
初一虵伏于泥無雄有雌終莫受施測曰虵
伏于泥君不君也
　施式豉切一陽而當日之夜君不君之象
　也君德龍也失道而見閑於巨故曰虵伏
　于泥也無雄有雌則終莫受施無君有巨
　則澤不下達矣
次二閑其藏固珍寳測曰閑其藏中心淵也
　藏族浪切二思中也君子藏器於身默而
　識之待價而沽若閑藏固寳者也
次三關無鍵舍金管測曰關無鍵盗入門也
　小宋本作金舍管今從諸家鍵其偃切舍
　與舍同鍵鎖牡也管所以出鍵者也關無
　鍵則舍金管而不用矣三爲成意而當日
　之夜不能防閑失其權重故盗入門也易
　曰弗過防之從或戕之凶又曰慢藏誨盗
次四拔我輗軏小得利小征測曰拔我輗軏
貴以信也
　范曰輗軏喻信也論語曰大車無輗小車
　無軏
次五礥而閑而拔我奸而非石如石厲測曰
礥閑如石其敵堅也
　范曰五處尊位當拔除其姦非石之固而
　使如石故危也光謂五居盛位爲物藩衛
　而欲以不正拔物故敵堅如石而身危也
次六閑黄垁席金第測曰閑黄垁以德固也
　小宋本垁作埃今從諸家光曰五堵爲垁
　王曰垁古□字□城也第簀也光謂席猶
　藉也金至堅之物福之隆也而又當晝
　君子以德自防外患無　　　者也故曰
　閑黄垁席金第
次七跙跙閑于遽篨或寢之盧測曰跙跙之
閑惡在内也
　范本遽篨作遽除王小宋本作蘧篨今從
　宋陸本跙七余莊助二切遽音渠篨音除
　王曰跙跙行不正貌遽篨傳舍或寢之盧
　閑外而失内也七爲禍生位且當夜失閑
　之道也光謂惡人已跙跙然入其室盧而
　不自知者也秦大發兵備胡而胡亥亡其
　國
次八赤臭播關大君不閑克國乘家測曰赤
臭播關恐入室也
　王本不閑作不開小宋本作不關今從宋
　陸范本王曰赤臭者陰陽交争殺傷之氣
　也播於遠關之外
上九閑門以終虚測曰閑門以虚終不可實
也
　王曰處閑之極當夜之位失閑之宜如閑
　其門户人之所以自終必且虚交不獲光
　謂閑門自終不與物交慎則慎矣而終無
　所得求之功業不亦遠乎易曰括囊無咎
　無譽
　(一方一州/二部二家)少
　陽家士準謙入少次五日舍虚
陽氣澹然施於淵物謙然能自韱范王小
　　　　宋本謙作溓今從宋陸本小宋本
　能作溓音斂韱與纖同宋曰
　澹然不動也謂陽防閑於是澹然施
　意於淵不復動也謙然者言見陽氣
　不動亦謙然自約也光謂萬物當發生尚
　能自守其纖細如人之謙也
初一冥自少眇于謙測曰冥自少不見謙也
　小宋本自作目今從諸家一者思之微也
　當日之晝處衆之下内自謙抑而不求人
　知者故曰冥自少眇于謙眇微也
次二自少不至懷其卹測曰自少不至謙不
誠也
　二爲思中而當日之夜小人之謙貌恭心
　很不以其誠故憂未免也
次三動韯其得人主之式測曰韯其得其謙
貞也
　范本作韯其得人謙貞也今從諸家
次四貧貧或妄之振測曰貧貧妄振不能守
正也
　王曰失位當夜妄有所求非謙静之時所
　宜然也光謂家性爲少四爲下禄故貧也
　在中之下不自多大自旌其貧者也故曰
　貧貧當日之夜不能守正自旌其貧妄求
　振救斯亦鄙矣
次五地自冲下于川測曰地自冲人之所聖
也
　王曰能正居中又當晝位如地之能自冲
　虚下于川谷川谷歸之則爲百谷王矣光
　謂五者福之盛也地體卑冲故百川就之
　聖人謙損故百禄歸之
次六少持滿今盛後傾測曰少持滿何足盛
也
　王曰當自少之時居極盛之位位既當夜
　德又失謙謙虚之時反欲持滿今雖盛大
　後必傾危
次七貧自究利用見富測曰貧自究富之聘
也
　七雖爲消而當日之晝君子也君子之貧
　也求諸己而不求人是以人樂與之故曰
　貧自究利用見富聘問也言富者自將問
　而與之况見之乎論語曰義然後取人不
　厭其取
次八貧不貧人莫之振測曰貧不貧何足敬
也
　王曰當少不少當貧不貧則人莫之振也
　光謂八爲耗又當夜小人貧而强爲不貧
　者也如是則人誰振之亦衆所賤惡也
上九密雨溟沐潤于枯瀆三日射谷測曰密
雨射谷謙之静也
　溟音脉射時亦切范曰雨之細者稱溟沐
　小宋曰溟沐猶霡沐也光謂小雨至微也
　枯瀆至燥也積潤不已三日之後乃至射
　谷九處少之極當日之晝如君子積謙以
　至功名光大非躁動而得之也此言謙道
　𠬧功之遠
　(一方一州/二部三家)戾
　陰家水準睽戾者相乖反也
陽氣孚微物各乖離而離其類
　卵之始化謂之孚草之萌甲亦曰孚然則
　孚者物之始化也陽氣始化其氣尚微萬
　物之形粗可分别則各以類生而相乖離
　矣戾之象也
初一虚既邪心有傾測曰虚邪心傾懷不正
也
　虚者神之所宅也一思之微也居戾之初
　當日之夜虚邪則心傾矣
次二正其腹引其背酋貞測曰正其腹中心
定也
　范曰酋就也腹以喻内背以喻外光謂若
　先正其内以引其外則不相乖戾而皆就
　正矣是故君子正心以待物修身以化人
　齊家以刑國治國以平天下
次三戾其腹正其背測曰戾腹正背中外争
也
　小人心不正而求物之正身不修而責人
　之修舍内而求外棄本而逐末是以中外
　乖争而䧟於敗亂也二三皆思也故以正
　腹戾腹言之
次四夫妻反道維家之保測曰夫妻反道名
有守也
　夫治外妻治内道相戾也然而内外相感
　以保其家四爲下禄而當書故有是象
次五東南射兕西北其矢測曰東南射兕不
得其首也
　射時亦切首舒救切末曰首向也光謂五
　以小人而居盛位舉措大繆不能服猛者
　也故曰東南射兕西北其矢言失其所嚮
　也
次六準繩䂓矩不同其施測曰準繩䂓矩乖
其道也
　王本乖作孤今從諸家王曰準繩䂓矩曲
　直方圓雖乖戾不同各有所施終得其道
　此亦得戾之宜也光謂準平繩直䂓圓矩
　方所施不同皆可爲法君子出處語默其
　迹不同而皆合於道六爲上禄而當晝故
　有是象
次七女不女其心予覆夫諝測曰女不女大
可醜也
　諝須與切予與與同王曰諝智也光謂夫
　唱婦和道之常也今乃乖戾棄同即異女
　則覆夫之智臣則敗君之功大可醜也
次八殺生相午中和其道測曰殺生相午中
爲界也
　范本午作矢今從諸家午古牾字逆也八
　爲剥落有殺物之象天有殺生國有德刑
　其道相逆不可偏任必以中和調適其間
　然後陰陽正而治道通也一曰午交午也
　殺生徃來相交午也
上九倉(一作/篬)靈之雌不同宿而離失則歲之
功測曰倉靈之雌失作敗也
　倉靈木之精歲星也其雌金之精謂太白
　也漢書天文志歲與太白合則爲衣之
　會爲水太白在南歲在北名曰牝牡年穀
　大熟太白在北歲在南或有或亡此言
　金水性殊同離一宿則有變邪正道反同
　處一朝則有亂九處戾之極逢禍之窮當
　日之夜故有是象
　(一方一州/三部一家)上
　上時掌切陽家火準升入上次七日舍危
　三十六分一十五秒大寒氣應
陽氣育物于下咸射地而登乎上
　射時亦切
初一上其純心挫厥鏩鏩測曰上其純心和
以悦也
　鏩音讒王曰鏩鏩銳進貌光謂一爲思始
　而當晝能以純一之心日就月將不失和
　悅以至高大挫其鋭進躁急之志是以求
　道則得道干禄則得禄老子曰挫其銳
次二上無根思登于天谷在于淵測曰上無
根不能自活也
　范本活作治今從諸家谷窮也凡物有根
　則能生人有德則能升二爲思中當夜躁
　於進取其志欲登於天而不免窮在於淵
　猶木無根而上生終不能自活也
次三出于幽谷登于茂木思其珍穀測曰出
谷登木知向方也
　宋曰方則道也王曰珍穀謂草木之實可
　食而珍美者光謂珍穀諭美道也君子弃
　惡就善舍邪趣正如鳥出幽谷而登茂木
　也三爲思上故曰思其珍穀詩云出自幽
　谷遷于喬木孟子謂陳相曰吾聞出於幽
　谷遷于喬木者未聞下喬木而入幽谷者
次四即上不貞無根繁榮孚虚名測曰即上
不貞妄升也
　即就也榮木華也四爲福爲禄故曰就上
　當日之夜故不正夫以不正而得禄猶木
　無根而有榮雖其繁多何可乆也信惟虚
　名而巳無益於實也論語曰不義而富且
　貴於我如浮雲二在下體欲升而不能得
　者也四居福禄雖升而不以正者也
次五鳴鶴升自深澤階天不㤰測曰鳴鶴不
㤰有諸中也
　㤰與怍同階猶登也五爲中和又爲盛福
　上之至美者也君子之道闇然而日章雖
　升聞于天亦無所愧詩云鶴鳴于九臯聲
　聞于天
次六升于堂顛衣到裳廷人不慶測曰升堂
顛到失大衆也
　上曰衣下曰裳慶喜也六爲上禄故曰升
　于堂當日之夜小人而居君子之位者也
　故曰顛衣到裳小人在上則下皆不悅故
　曰廷人不慶
次七升于顛臺或柱之材測曰升臺得柱輔
拂堅也
　范小宋本拂作弗今從宋陸王本拄陟主
　切拂古弼字七在上體而爲敗損故曰升
　于顛臺然而當日之晝雖在衰厄而得良
　輔如將顛之臺拄以良材則高而不危也
次八升于高危或斧之梯測曰升危斧梯失
士民也
　王曰八居過滿之地位且當夜而務進不
　已如升高履危而或斧去其梯欲求復下
　不可得矣光謂八爲禍中而當夜象小人
　驕亢於上不恤士民如升高斧梯危莫之
　救矣士民者國之梯也君賴以尊者也
上九棲于菑初亡後得基測曰棲菑得基後
得人也
　菑與灾同居物之上故曰棲九爲禍極又
　爲殄絶故曰棲于灾然當日之晝是得賢
　人而爲之助者也豈唯救亡乃可以立國
　家之基也詩云樂只君子邦家之基一曰
　菑當作椔木立死曰椔棲于枯木孤危之
　甚也
　(一方一州/三部二家)干
　陰家木亦準升干者上而有所干犯也諫
　說者以直干上故干有諫說之象
陽扶物如鑚乎堅鉿然有穿
　范王本作陽氣扶物而鑚乎堅今從二宋
　陸本鉿音閤宋曰鉿䧟聲也謂是時陰氣
　猶堅於上故陽氣扶萬物如鑚之鉿然有
　穿
初一丸鑚鑚于内隙厲測曰丸鑚于内轉丸
非也
　丸者流轉無所不入者也佞邪之人研求
　人心得其間隙從而說之以納其非則無
　所不入此國家所以危也孔子惡利口之
　覆邦家者一爲思始而當夜故有是象班
　固答賓戲曰商鞅挾三術以鑚孝公
次二以微干正維用軌命測曰以微干正維
大諫微也
　范王本測無維字今從二宋陸本宋曰謂
　大諫其事在微時王曰二位當晝知諫諍
　之道當及事之幾微而干之則易爲功然
　後以正道維持之則能用軌法之命矣光
　謂二爲方沮而當晝故有是象孔子曰諫
　有五直諫爲下度君而行之吾從諷諫矣
　軌法也志正君之號令使應法度也
次三𦴑鍵挈挈匪貞測曰𦴑鍵挈挈干禄回
也
　𦴑渠淹切宋曰回邪也光謂𦴑者緘束使
　不得解鍵者固結使不得離皆縱橫之術
　說人求合者也鬼谷子有内揵飛鉗篇挈
　挈急切貌干求也禄福也言小人以術說
　人急切求合非正道也詩云愷悌君子求
　福不回
次四干言入骨時貞測曰干骨之時直其道
也
　干言直言犯上者也入骨論深切也夫切
　直之言不得其時則自取怨咎而無益於
　人故君子貴於時正也家性爲干四爲福
　而當晝故有是象
次五蚩蚩干于丘飴或錫之坏測曰蚩蚩之
干錫不好也
　飴與之切坏音酷范曰飴美食也王曰丘
　聚也光謂蚩蚩愚貌丘以諭高大飴餳也
　以諭甘美坏未燒瓦以諭惡物五以小人
　而干盛位不度其德如見血飴之美利不
　循已分而求之則人皆賤惡而以惡物與
　之矣
次六幹干於天貞馴測曰幹干之貞順可保
也
　馴順也六逢福而當晝干而至于極大如
　木之幹乃至于天盛之至也然以正順而
　致之則吉以邪逆而致之則凶故曰貞馴
次七何㦸解解遘則曰何㦸解解不容道也
　何胡可切解胡買切二宋陸王本遘作覯
　今從范本小宋解解作鮮鮮今從諸家光
　謂何擔也小人之性多所干犯如何戟而
　行遇物絓羅不容於道也
次八赤舌燒城吐水于瓶測曰赤舌吐水君
子以解崇也
　王本于作干今從諸家祟音粹范曰崇猶
　禍也
上九干于浮雲從墜于天測曰干于浮雲乃
從天墜也
　王小宋本經無從字今從宋陸范本王曰
　處干之極不能自反位既當夜窮而無之
　如干雲不止轉求上進既失其道乃墜于
　天凶其宜也光謂九爲禍極而當夜故有
　是象
　(一方一州/三部三家)𤕠
　王本𤕠作𤕞音佇小宋作□音踈陳云一
　本作□丁吕切一本作□所菹切吴云說
　文□通也從爻從疋亦聲束疋守皆同聲
　揚子用古字字書多收不盡□𤕠與踈音
　義同陽家金準臨陸曰臨𤕠皆進貌也小
　宋曰□通也光謂𤕠進也大也
陽氣彊内而弱外物咸扶𤕠而進乎大
　陽浸而大故曰彊内陰氣猶盛故曰弱外
　扶踈之貌
初一自我匍匐好是冥德測曰匍匐冥德若
無
　范本冥作宜今從宋陸王本匍匐者雖未
　能行而志在於進者也一思之微也故曰
　冥君子自微賤之時人未之知而已好是
　冥德進而大之匍匐而前若將無有得行
　之時言汲汲於進德不能待也
次二熒𤕠狧狧不利有攸徃測曰熒𤕠狧狧
多欲徃也
　狧他合切范曰熒者光明小見之貌狧狧
　貪欲之意也王曰狧狧犬食貌
次三卉炎于𤕠宜于丘陵測曰卉炎丘陵短
臨長也
　王曰三位當晝能扶陽而進如百卉遇炎
　陽之氣當𤕠進之時宜其處于丘陵而下
　臨衆木矣光謂熒火之微炎則稍進矣以
　短卉小火而能臨物者以其托於丘陵如
　君子之擇術也荀子曰西方有木焉名曰
　射干莖長四寸生於高山之上而臨百仞
　之淵木莖非能長也所立者然也
次四𤕠于酒食肥無譽測曰𤕠于酒食仕無
方也
　四爲下禄小人學未優而仕所進大者酒
　食而已故雖肥無譽也
次五𤕠有足托堅穀測曰𤕠有足位正當也
　王本穀作轂今從二宋陸范本穀轂古字
　通王曰五位當晝而又居中體正爲𤕠之
　主車堅馬良可以周行天下以此而進何
　徃不利哉光謂中和莫盛於五五爲福中
　日又當畫君子有中和之德而又得位膺
　福如足力已彊自可進大况托堅轂無所
　不之矣
次六獨𤕠逝逝利小不利大測曰獨𤕠逝逝
不可大也
　小宋本逝逝作晰晰今從諸家
次七白日臨辰可以卒其所聞測曰白日臨
辰老得勢也
次八蚤虱之𤕠厲測曰蚤虱之𤕠不足賴也
　范曰家性爲𤕠亦𤕠附於人故以爲喻蚤
　虱之性荀尋而進故危也
上九全𤕠絭其首尾臨于淵測曰全𤕠之絭
恐遇害也
　二宋陸本作全𤕠之絭絭其首尾尾臨于
　淵今從范王本范本害作困今從宋陸王
　本絭音券又厥萬切小宋曰絭縛也光謂
　九爲進大之極進極則退大極則消君子
　欲全進大之道非恭慎則不可故恐懼如
　以繩繫首尾臨于淵乃免咎也
　(一方二州/一部一家)羨
　羨于綫切陰家水準小過舊準臨卦非也
　王曰羨者邪曲不正之象光謂周禮有璧
　羨不圓之璧
陽氣賛幽推包羨爽未得正行
　范曰羨者萬物尚爲陰氣所包爽差也光
　謂萬物在幽陽氣賛之爲陰所包陽氣推
　之邪曲差爽未得挺然正行而出故曰羨
　也
初羨於初其次迂塗測曰羨于初後難正
也
　一爲思始始初而邪則次後難正矣故曰
　其次迂塗易曰君子作事謀始
次二羨于微克復可以爲儀測曰羨微克復
不遠定也
　二爲思中邪而未遠所失尚微若能自復
　於中猶可以爲法也易曰不遠復無祗悔
　元吉
次三羨于塗不能直如測曰羨于塗不能直
行也
　范本于作迂今從宋陸本羨至於三失道
　浸遠不若直徃之善也
次四羨權正吉人不幸測曰羡權正善反常
也
　君子之道未常曲也其有曲者遭時不得
　已而行之以權正也權者權其輕重所曲
　者小所正者大非不幸不可爲也若孔子
　與蒲人盟而適衛答南子之拜之類是也
　善反常者雖反常道志在於善也
次五孔道夷如蹊路微如大輿之憂測曰孔
道之夷奚不遵也
　宋陸本大作泰今從范王小宋本蹊音奚
　王曰孔道謂空道也蹊邪徑也空道坦夷
　不之踐履蹊路微狹而遵之又乘大車必
　見覆敗憂其宜矣光謂踐田成徑謂之蹊
　大輿以象聖人之道人所載也五爲中和
　故曰孔道夷如夜爲小人故曰蹊路微如
　孔子曰攻乎异端斯害也已老子曰大道
　甚夷而民好徑次
六大虚既邪或直之或翼之得矢夫測曰
虚邪矢夫得賢臣也
　大虚謂神所宅也失夫直臣也羨而過中
　故曰大虚既邪當日之晝故或直之或翼
　之得賢臣以正其邪也齊桓公得管仲行
　若狗彘强伯諸侯衛靈公得仲叔圉祝佗
　王孫賈雖無道而不喪
次七曲其故迂其塗厲之訓測曰曲其故爲
作意也
　范王小宋本訓作馴今從宋陸本
次八羨其足濟于溝凟面貞測曰羨其足避
凶事也
　面向也八爲禍中而當晝故邪其足者以
　避溝瀆也君子屈其節者以避禍患也其
　終也歸於向正而已法言曰塗雖曲而通
　諸夏則由諸川雖曲而通諸海則由諸又
　曰水避礙則通于海君子避礙則通于理
上九車軸折其衡抈四馬就括高人吐血測
曰軸折吐血終不可悔也
　二宋陸本抈作相今從范王本抈音月范
　曰抈折也光謂括結也行邪不已至於禍
　極故軸折衡抈四馬絓結而車上之人被
　傷也高人以諭在高位者
　(一方二州/一部二家)差
　陽家火亦準小過入差次二十三分二十
　二秒日次諏訾立春氣應斗建寅位律中
　太簇次五日舍營室差者過之小者也
陽氣蠢闘於東帝由群雍物差其容
　陽氣動開於東天道由於衆和物容差殊
　差之象也
初一微失自攻端測曰微失自攻人未知也
　一爲思始其差尚微人未之見荀能自治
　不害於正也
次二寖其所好將以致其所惡測曰寖其所
好漸以差也
　王本寖作寢今從宋陸范本好呼報切惡
　鳥路切寖漸也所好謂利欲也所惡謂禍
　殃也二爲思中而當夜惑於利欲寖以差
　失將至禍殃也
次三其亡其亡將至于暉光測曰其亡其亡
震自衛也
　王曰震懼也光謂三爲思上而當晝能知
　其過常若將亡震懼自衛乃至暉光也
次四過小善不克測曰過小善不能至大也
　小人偏介不協中庸過於小善不能至大
　也如尾生鮑焦要離之類
次五過門折入得彼中行測曰過門折入近
復還也
　范本彼作此今從宋陸本折之舌切家性
　爲差五爲中和如行已過門而能折入不
　失其中行也
次六大跌過其門不入其室測曰大跌不入
　誠可患也
　六過於中跌已大矣過門不入遂至失所
　也孔子曰過而不改是謂過矣
次七累卵業業懼貞安測曰累卵業業自危
作安也
　過以入禍故曰累卵當日之晝故能自危
　臨禍而懼則不失正安矣
次八足纍纍其步躟𨄍輔銘滅麋測曰足纍
纍履禍不還也
　范本躟𨄍作蹉躟王本作蹉衰今從二宋
　陸本蹉七何切躟汝陽切𨄍倉回切小宋
　曰躟𨄍急行貌光謂輔頰車也銘當作名
　目上爲名麋與眉同足纍纍其步躟𨄍謂
　邪行不已履禍寖深而不自知也故陷輔
　及名至於滅眉猶易之過涉滅頂凶也
上九過其枯城或蘖青青測曰過其枯城改
過更生也
　蘖牙葛切木斬而復生曰蘖過而不已至
　於禍極故曰過其枯城枯城者亡國之象
　也然當曰之晝能改過自新興衰起
　廢者也故曰或蘖青青
集註太玄經卷之一















集註太玄經卷之二心二
　(一方二州/一部三家)童
　陰家木準蒙
陽氣始窺物僮然咸未有知
　范曰立春之節萬物孚甲始出枝葉未舒
　故謂之童光謂陽氣微見地上故曰始窺
初一顓童不寤會我蒙昬測曰顓童不寤恐
　終晦也
　一爲思始而當夜顓童之人不寤於學終
　亦歸於蒙昬而已
次二錯于靈蓍焯于龜資出泥入脂測曰錯
蓍焯龜比光道也
　王本龜資作元龜而注云灼于元龜資取
　吉凶之兆蓋經誤也焯與灼同比頻寐切
　泥滯泥之象脂所以爲明也二爲思中而
　當晝能以闇求明如錯蓍焯龜以決其疑
　出於滯泥而入於光明故曰比光道也比
　近也錯者錯綜蓍數以筮也
次三東辰以明不能以行測曰東辰以明奚
不逝也
　小宋本奚不逝作奚不可逝今從諸家三
　爲成意如東方已明可以行矣而不能以
　行失時不學者也
次四或後前夫先錫之光測曰或後前夫先
光大也
次五蒙柴求兕其得不美測曰蒙柴求兕得
不慶也
次六大開帷幕以引方客測曰大開帷幕覽
衆明也
　帷幕蔽明之物也六爲上福乆爲盛多如
　人君延納四方之士無有雍蔽也舜賓于
　四門明四目達四聰
次七修侏侏比于朱儒測曰侏侏之脩無可
爲也
　侏音株脩長也侏侏長大貌七爲七十年
　已長矣而當日之夜雖侏侏然長大其智
　識乃比於侏儒不免童蒙也以象居君子
　之位行小人之道也
次八或擊之或刺之脩其玄鑒渝測曰擊之
刺之過以衰也
　刺七亦切不學而愚以至衰老䧟於禍中
　故曰或擊之或刺之然當日之晝若尚能
　從學脩其玄鑒猶足以變禍爲福也晋平
　公問於師曠曰吾年七十欲學恐已暮矣
　師曠曰少而好學如日出之陽壯而好學
　如日中之光老而好學如炳燭之明炳燭
　之明孰與昧行
上九童麋觸犀灰其首測曰童麋觸犀還自
累也
　諸家累作纍今從小宋本力遂切王曰處
　童之極當夜之位昬昧之甚不能自反者
　也童麋無角之麋光謂灰猶縻碎也九居
　童之極逢禍之窮如童麋觸犀縻碎其首
　不量其力愚之甚也
　(一方二州/二部一家)增
　陽家金準益
陽氣蕃息物則增益日宣而殖
　宋陸本陽氣蕃息作陽氣兹蕃息王小宋
　本作陽兹蕃息今從范本陸范王本增益
　作益增今從二宋本二宋陸王而作如今
　從范本
初一聞貞增默外人不得測曰聞貞增墨識
内也
　王本聞作間今從諸家墨當作默一爲思
　始而當晝君子多聞正道以益其德默而
　識之不見於外也
次二不增其方而增其光冥測曰不增其方
徒飾外也
　范曰方道也冥晦也王曰不增益其道而
　外自夸耀欲增其光反自冥也光謂君子
　增修其道而榮名從之小人舍内而飾外
　求光而愈晦也
次三木以止漸增測曰木止漸增不可蓋也
　范本蓋作益今從宋陸王本王曰蓋掩也
　光謂君子之學如木根止於所生之士而
　枝葉寖長君子止於所守之道而德行日
　新法言請問木漸曰止於下而漸於上者
　其木也哉亦猶水而已矣
次四要不克或增之戴測曰要不克可敗也
　四爲下禄而當夜無德而享其禄如要弱
　而增戴必不勝任矣
次五澤庳其容衆潤攸同測曰澤庳其容謙
虚大也
　王曰如澤之庳下衆潤所歸光謂五增之
　盛也衆共益之非謙虚何以致此哉
次六朱車燭分一日增我三千君子慶小人
傷測曰朱車之增小人不當也
次七增其高刃其峭丘貞測曰增高刃峭與
損皆行也
　七居上體而爲禍基可懼之地也家性爲
　增增而不已必受其殃七當日之晝君子
　之道也故能每自裁損以保其安夫丘之
　所以傾者峭也若能每增其高輒刃其峭
　使之陂陀則終無傾矣此丘之正道也正
　考父三命兹益恭一命而僂再命而傴三
　命而俯
次八兼貝以役徃益來剔測曰兼貝以役前
慶後亡也
　剔他歷切削也貝富資也役賤事也以富
　資而爲賤事貪求不已徃雖得益來必被
　削故曰前慶後亡也
上九崔嵬不崩賴彼坱埤測曰崔嵬不崩群
士㩖㩖也
　宋陸本坱埤作岟崥今從范王小宋本崔
　徂回切坱於兩切埤必弭切㩖渠良切范
　曰坱埤山足也王曰㩖㩖者扶助之貌光
　謂九處增之極逢禍之窮然而免咎者以
　群士爲之助如高山之不崩以坱埤爲之
　足也
　(一方二州/二部二家)銳
　陰家士準漸入銳次五三十一分一十三
　秒雨水氣應
陽氣岑以銳物之生也咸專一而不二
　岑鉏簪切岑然銳貌銳道尚專
初一蟹之郭索後蚓黄泉測曰蟹之郭索心
不一也
　范曰郭索多足貌王曰郭索匡穰也吴曰
　匡穰躁動貌光謂荀子曰蚓無爪牙之利
　筋骨之彊上食埃士下飲黄泉用心一也
　蟹六跪而二敖非虵蟺之穴無所寄託者
　用心躁也一爲思始而當夜家性爲銳故
　有是象跪去委切足也
次二銳一無不達測曰銳一之達執道必也
　二爲思中而當晝故曰銳一無不達咸有
　一德曰德惟一動罔不吉德二三動罔不
　凶荀子曰行衢道者不至事兩君者不容
　目不兩視而明耳不兩聽而聰螣蛇無足
　而飛梧鼠五技而窮詩曰鳲鳩在桑其子
　七兮淑人君子其儀一兮其儀一兮心如
　結兮故君子結於一也
次三狂銳蕩測曰狂銳之蕩不能處一也
　三爲思終而當夜狂者進不一之謂也蕩
　然無所守則不見成功也易曰晋如鼫鼠
　貞厲
次四銳于時無不利測曰銳于時得其適也
　四爲福始而當晝銳得其時者也故無不
　利
次五銳其東忘其西見其背不見其心測曰
銳東忘西不能廻避也
　背外也心内也五爲盛福而當夜小人知
　得而不知喪見利不顧其害貪箭忘後棄
　内逐外者也
次六銳于醜含于五軌萬鍾貞測曰銳于醜
福禄不量也
　醜衆也六爲上福又爲盛多當日之晝銳
　之盛美者也君子之進取務合衆心而已
　矣故能含容五軌萬鍾而不失其正也古
　者度涂以軌軌者兩轍之間其廣八尺釜
　十曰鍾鍾六斛四斗也五軌諭廣萬鍾諭
　多
次七銳于利忝惡至測曰銳于利辱在一方
也
　范曰忝辱也光謂七爲禍始而當夜小人
　銳於利而蒙辱惡者也方嚮也辱在一方
　者言其所以取辱者在於一嚮見利而不
　思義也
次八銳其銳救其敗測曰銳其銳恐轉作殃
也
　八爲禍中而當晝君子見得而思義瞻前
　而顧後雖銳其銳而常救其敗失故免於
　殃咎也
上九陵峥岸峭陁測曰陵峥岸峭銳極必崩
也
　陁直爾切范曰陁墮也峥謂峥嶸也峭峻
　也峥嶸高峻將墮於下故言阤也
　(一方二州/二部三家)達
　陽家水準泰入達初一日舍東壁
陽氣枝枚條岀物莫不達
　宋曰自枝别者爲枚自枚别者爲條謂陽
　氣動出萬物皆得其理無有鉤纏而不達
　陸曰枝枚條出此言陽布施無不浹也
初一中冥獨達迵迵不屈測曰中冥獨達内
曉無方也
　迵徒弄切范曰迵通也屈盡也光謂一思
　之微者也故曰中冥當日之晝君子内明
　默識通達無方者也
次二迷腹達目測曰迷腹達目以道不明也
　宋陸本以不道明今從范本光謂二爲思
　中而當夜内心不明則視外物亦不審矣
　故不明於道而恃外察無益也以用也所
　以迷腹達目由其用道不明故也
次三蒼木維流厥美可以達于瓜苞測曰蒼
木維流内恕以量也
　量力張切范曰維流枝枚垂下也瓜苞牽
　蔓於地木不下其枝枚則不得虆而蔓之
　而達於上光謂苞與匏同三爲進人近於
　禄而當晝仁者已欲立而立人已欲達而
　達人不專其美如木垂其枝以逮於下故
　瓜匏得而虆之詩云南有樛木甘瓠纍之
次四小利小達大迷扁扁不救測曰小達大
迷獨曉隅方也
　扁必沔切陸曰獨曉一隅與一方言不知
　四達也光謂扁扁狹小貌四爲下禄而當
　夜故爲小利小人獨曉隅方不達大道所
　得狹小不能救其所失也盆成括仕於齊
　孟子知其必死曰其爲人也小有才未聞
　君子之大道也則足以殺其軀而已矣
次五達于中衢大小無迷測曰達于中衢道
四通也
　五爲中和又爲著明當日之晝達之盛者
　也
次六大達無畛不要止洫作否測曰大達無
畛不可偏從也
　畛之人切六爲極大過中而當夜故曰大
　達無畛畛田界也洫所以明田界也作治
　也君子之道當有壇宇宫廷譬如大田無
　界若不要而止之正其溝洫而作治於其
　内則荒穢而不修矣不可偏從者田既廣
　大從此則失彼也
次七達于砭割前亡後賴測曰達于砭割終
以不廢也
　砭彼驗切王曰雖有砭割之損終獲念疾
　之利賴利也光謂砭石之刺病也七爲刀
　又爲禍始而當晝君子達於事變知禍之
　至割愛去惡如砭割之去病雖有亡後得
　其利不爲廢疾也
次八迷目達腹測曰迷目達腹外惑其内也
　二在内體故曰達腹八在外體故曰迷目
　惑於外物以𨎬內明雖心知其非而不能
　自克所以終敗也
上九達于咎貞終譽測曰達咎終譽善以道
退也
　九爲禍終而當晝君子知禍之窮守正而
　退不失令名也
　(一方二州/三部一家)交
　陰家火亦準泰
陽交於陰陰交於陽物登明堂矞矞皇皇
　小宋本作陰陽交泰雍容無疆今從諸家
　矞音聿宋曰於七分息卦爲泰升陽在三
　已出地上也陸曰地下稱黄宫故地上稱
　明堂矞矞皇皇休美貌王曰矞矞皇皇明
　盛之貌
初一冥交于神齊不以其貞測曰冥交不貞
懷非含慙也
　齊與齋同范曰冥暗昧也交於鬼神必以
　肅敬齋也貞精誠也交於鬼神雖在冥闇
　不以精誠神弗福也思始而當
　夜故有是象
次二冥交有孚明如測曰冥交之孚信接神
明也
　　　　中而當晝君子能以明信交於鬼
　神者也
次三交于木石測曰交于木石不能嚮人也
　　　　意始交於外而當日之夜交於愚
　人如交木石不能相益也孔子曰無友不
　如巳者
次四徃來熏熏得亡之門測曰徃來熏熏與
神交行也
　　　　作福今從諸家王曰熏熏衆多之
　貌
次五鸎猩不獲其榮測曰交于鸎猩鳥
獸同方也
　　　　言不離飛鳥猩猩能言不離禽獸
　五居盛位交物不以禮者也交不
　以禮而求榮耀安可云兕觥其觩
　旨酒思柔彼交匪敖萬福來求
次六大圈閎閎小圈交之我有靈肴與爾殽
之測曰大小之交待賢焕光也
　二宋陸王本閎閎作閣閣今從范本范王
　本肴作殽今從二宋陸本范本殽之或作
　散之圈求晩切王曰圈者殽羞之器待賢
　之道焕然有光交道之盛也光謂圈養畜
　閑也閎閎大貌靈善也肴骨體也殽之字
　當作肴肴啖也大圈以諭富有之君子小
　圈以諭無禄之士六爲盛多而當晝君子
　有禄樂與賢者共之易曰我有好爵吾與
　爾靡之
次七交于鳥鼠費其資黍測曰交于鳥鼠徒
費也
　七爲敗損而當夜交非其人徒費而已法
　言曰頻頻之黨甚於□斯亦賊夫粮食而
　已矣
次八戈矛徃來以其貞不悔測曰戈矛徃來
征不可廢也
　八爲禍中交不以好而以兵者也故曰戈
　矛徃來然當日之晝君子交兵所以沮亂
　禁暴不得已而用之不違於正故無悔也
　夫鞭朴不可弛於家刑罰不可廢於國征
　伐不可偃於天下用之有本末行之有逆
　順耳
上九交于獸伐不貞覆于城猛則噉測曰交
于獸伐奚可遂也
　九爲禍窮而當夜小人交獸争勝不以其
　正覆國喪家者也以桀攻桀德不相殊則
　以猛噉弱而已無有優劣也
　(一方二州/三部二家)耎
　耎與軟同陽家木準需入耎初一日舍奎
　入次九八分二十秒日次降婁驚蟄氣應
　斗建卯位律中夾鐘
陽氣能剛能柔能作能休見難而縮
　難乃旦切
初一赤卉方鋭利進以退測曰赤卉方鋭退
以動也
　范曰赤卉草木萌牙也光謂萌牙之生必
　先屈如君子退讓而身益進也
次二耎其心作疾測曰耎其心中無勇也
　二爲思中而當夜家性爲耎以無勇爲病
　者也春秋傳曰仁而不武無能達也
次三耎其厀守其節雖勿肆終無拂測曰耎
其厀體不可肆也
　厀與膝同拂扶勿切王曰拂戾也光謂三
　在下體故曰耎其厀雖不得自肆終未違
　於常道也
次四耎其哇三歲不噣測曰耎哇不噣時數
失也
　哇於佳切噣竹角切又音晝王曰哇喉也
　光謂四爲下禄又爲條暢而當夜可語而
　默者也孔子曰言及之而不言謂之隱
次五黄菌不誕俟于慶雲測曰黄菌不誕俟
逑耦也
　二宋陸本作救禍也王本作俟㐜偶也吴
　曰㐜古仇字今從范本逑音仇王曰居中
　體正爲耎之主而又得位當晝黃菌謂靈
　芝也誕生也靈芝未生將待慶雲同表嘉
　瑞須待之義也光謂逑匹也芝不生者俟
　慶雲士不進者俟明君君明臣賢相匹偶
　也
次六縮失時或承之菑測曰縮失時坐逋後
也
　菑與灾同王曰地居過滿而又失位遇夜
　乖於處耎之宜是縮而失時者也光謂君
　子進退消息與時皆行六過中而當夜退
　縮後時則菑承之矣
次七詘其節執其術共所歾測曰詘節共歾
内有主也
　詘與屈同歾與没同王曰能執其心則爲
　有主光謂七爲禍始而當晝君子屈身而
　伸道者也故曰詘其節執其術君子外雖
　遜順而内主正直執是道也與之共没其
　身而不變者也
次八窾枯木衛振其枝小人有耎三却鉤羅
測曰窾木之振小人見侮也
　王小宋本振作扼小宋本枝作柯今從宋
　陸范本范本却作郄今從諸家窾音款
上九悔縮徃去來復測曰悔縮之復得在後
也
　居物之上䧟於禍極苟能悔而自縮猶不
　失道也故徃則遂去不返來則復得其所
　也
　(一方二州/三部三家)徯
　陰家金亦準需陸曰徯待也
陽氣有徯可以進而進物咸得其願
初一冥賊徯天凶測曰冥賊之徯時無吉也
　一爲思始而當夜小人包藏禍賊之心必
　受其殃
次二冥德徯天昌測曰冥德之徯昌將日也
　小宋本昌將日作昌將有日今從諸家王
　曰以德徯時昌時不日而至光謂二爲思
　中而當晝君子積德於隱而蒙福於顯昌
　美之至將無日也
次三徯後時測曰徯而後之解也
　王本作徯而後時今從諸家解與懈同三
　爲思終不得其中而當夜懈慢後時者也
次四詘其角直其足維以徯穀測曰詘角直
足不伎刺也
　伎音寘刺郞達切四爲角爲下禄而當晝
　糓禄也伎與忮同很也刺戾也屈其角不
　與物校也直其足行不失正也不爲很戾
　可以待福禄也
次五大爵集于宫庸小人庳徯空測曰宫庸
之爵不可空得也
　五爲宫爲宅小人而逢盛福如大爵集于
　宫庸爵集于倉可以得食集于宫庸何所
　待也小德庫而位高之象也
次六徯福貞貞食于金測曰徯福貞貞正可
服也
　金者堅剛之物六爲上福而當晝徯之盛
　者也正以待福雖金可食况其餘乎正可
　服者可以服行以待福也
次七徯禍介介凶人之郵測曰徯禍介介與
禍期也
　介介僻邪之貌郵過也七爲禍始而當夜
　故有是象
次八不禍禍徯天活我測曰禍不禍非厥訧
也
　王本活作治今從諸家説音尤罪也八爲
　禍中而當晝君子非罪而逢禍者也儻審
　己之道不以禍爲禍天道福善必將生我
　也易曰困而不失其所亨
上九徯尫尫天撲之顙測曰徯尫之撲終不
可治也
　撲普卜切王曰尫者疾病仰向天光謂撲
　擊也顙額也小人不慎其初隱於禍極乃
　始尫尫然俟天之救天且益降之禍矣
　故曰天撲之顙
　(一方三州/一部一家)從
　陽家水準隨
陽躍于淵于澤于田于嶽物企其足
　宋曰陽氣踊躍在淵澤田嶽者謂其高下
　備矣萬物亦企其足而隨之
初一日幽嬪之月冥隨之基測曰日嬪月隨
臣應基也
　嬪婦也基始也一爲思始故曰幽冥月始
　過朔潜隨日行若婦之從夫人君有爲始
　發慮於心而同德之臣已從而應之不謀
　而叶也
次二方出旭旭朋從爾醜測曰方出朋從不
知所之也
　旭旭日初出之貌醜類也二爲思中而當
　夜小人之心雜將形于外如日之方出旭
　旭然反復思慮未知所之之善則善朋從
　之之惡則惡朋從之故曰朋從爾醜
次三人不攻之自牽從之測曰人不攻之自
然證也
　三爲思終又爲進人而當晝君子率性自
　從於善不待攻治也證當作正
次四鳴從不臧有女承其血匡亡測曰嗚從
之亡奚足朋也
　王本朋作明今從諸家匡與筐同君子修
　德而人自從之鳴而求從不足善也施之
　夫婦則喪配偶而不獲所求矣易曰女承
　筐無實士刲羊無血無攸利
次五從水之科滿測曰從水滿科不自越也
　王曰水之從下自然之理五既得位當晝
　爲從之主物之從者如水之從科科者坎
　也滿科而已不復過越得中之道
次六從其目失其腹測曰從目失腹欲丕從
也
　王曰從其耳目之好而失其心腹之安大
　從其欲亡之道也光謂六過中而當夜徇
　外欲而亡内德者也
次七拂其惡從其淑雄黄食肉測曰拂惡從
淑救凶也
　小宋本雄作赨音雄今從諸家七爲禍始
　而當晝君子去惡從善如雄黃能去惡肉
　生善肉也
次八從不淑禍飛不逐測曰從不淑禍不可
訟也
　小宋本作訟不淑今從諸家宋曰不可辨
　訟而解光謂小人從於不善禍發如飛不
　可追治也
上九從徽徽後乃升于階終測曰從徽徽後
得功也
　范本升作登今從諸家
　(一方三州/一部二家)進
　陰家火準晋入進次六日舍婁
陽引而進物出溱溱開明而前
　王本引作承今從諸家宋曰萬物隨之而
　出溱溱然盛也
初一冥進否作退母測曰冥進否邪作退也
　王曰失進之道退之本也故曰作退母光
　謂一爲思始而當夜潜進而不以其正者
　也
次二進以中刑大人獨見測曰進以中刑刑
不可外也
　王本無可字今從諸家
次三狂章章不得中行測曰狂章章進不中
也
　王本狂作徃今從諸家三爲思外過中而
　當夜妄進者也故曰狂章章章章失據貌
次四日飛懸陰萬物融融測曰日飛懸陰君
道
　四爲福始而當晝君德進盛明無不燭如
　日飛登離陰絶遠萬物融融然莫不昭
　明也
次五進以權疏或杖之扶測曰進以欋䟽制
于宗也
　王本欋作擢制作掣范本宗作尊今從二
　宋陸本宋陸王本杖作枝今從范本
次六進以高明受祉無疆測曰進以高明其
道迂也
　范曰迂遠也光謂六爲隆福而當晝君子
　進德高明受福無疆也
次七進非其以聽咎窒耳測曰進非其以毁
滋章也
　七爲禍始而當夜小人不以其道進升高
　位衆毁滋章塞耳而滿也
次八進于淵君子用船測曰進淵用船以道
行也
　范本測作進淵且船今從諸家淵者險難
　之象八爲禍中故曰進于淵用船則淵可
　濟憑道則難可涉也
上九逆馮山川三歳不還測曰逆馮山川終
不可長也
　馮古憑字九爲窮禍而當夜小人進不以
　道至於上極而陷於禍不能自返者也
　(一方三州/一部三家)釋
　陽家木準解入釋次三二十六分一十一
　秒春分氣應
陽氣和震圜煦釋物咸税其枯而解其甲
　税與脱同宋曰震動也圜陽形也范曰煦
　暖也
初一動而無名酋測曰動而無名不可得名
也
　王本作動能無名今從諸家酋就也謂成
　功也一爲思始而當晝君子動於微眇化
　育萬物百姓見其成功而無名焉故曰動
　而無名酋
次二動于響景測曰動于響景不足觀聽也
　響應聲景隨形皆動不由已者也二爲思
　中而當夜小人隨人而動如響景然故不
　足觀聽也
次三風動雷興從其高崇測曰風動雷興動
有爲也
　二宋陸本從其高崇作從其高宗王本作
　從其道直高崇今從范本三爲成意而當
　晝君子動作之迹始見於外如風雷之益
　萬物故其功業日就高崇也
次四動之丘陵失澤朋測曰動之丘陵失下
危也
　丘陵以諭高澤以諭下四爲福始而當夜
　小人之動務在升高而不顧其下則不免
　孤危也
次五和釋之脂四國之夷測曰和釋之脂民
説無疆也
　宋陸本和釋之脂作和釋脂民王小宋本
　作和釋脂今從范本説與悦同范曰和脂
　喻濡協也夷平也光謂五爲中和居盛位
　當日之晝聖人得位布其德以和協四國
　莫不夷懌也
次六震于廷喪其和貞測曰震于廷和正俱
亡也
　喪息浪切六居二體之内而近於五廷之
　象也夫德以柔中國刑以威四夷以德懷
　近則近和以威懾遠則遠正今用震於廷
　失其所宜故和正俱亡也
次七震震不侮濯潄其訽測曰震震不侮解
恥無方也
　漱素侯切訽呼漏切漱浣也訽恥也震震
　有威嚴之貌七爲禍始而當晝君子有威
　嚴之德人不敢侮故可以澣濯其恥也
次八震于利顛仆死測曰震于利與死偕行
也
　小人見利而動以陷禍中利與死偕而不
　自知也
上九今獄後穀終説桎梏測曰今獄後穀于
彼釋殃也
　宋陸本彼作皮今從范本説與脱同穀生
　也九爲禍窮故今獄也在釋而當晝故後
　穀也
　(一方三州/二部一家)格
　陰家金準大壯格拒也
陽氣内壯能格乎群陰攘而却之
　攘汝陽切却去略切
初一格内善失貞類測曰格内善中不宵也
　范本宵作省今從諸家吴曰宵與肖同引
　漢書人宵天地之貌宋曰宵類也類法也
　光謂善惡之原皆由乎思一爲思始而當
　夜拒善而納惡故失正類二爲思中而當
　晝拒惡而納善故幽正
次二格内惡幽貞測曰格内惡幽貞妙也
　范本作幽貞類今從諸家幽者内潜於心
　之謂也
次三裳格鞶鉤渝測曰裳格鞶鉤無以制也
　二宋陸本制作製王作掣今從范本范曰
　革帶曰鞶鉤所以屬鞶也王曰鞶鉤所以
　束其衣裳而反格拒之故當渝變而失宜
　也光謂三居下體故曰裳三爲下上而當
　夜臣拒君命不受約束必有變也
次四畢格禽鳥之貞測曰畢格禽正法位也
　范曰畢罔也光謂四爲下禄而當晝君子
　之始得位者也得位則可以用法正邪而
　禁暴矣
次五膠漆釋弓不射角木離測曰膠漆釋信
不結也
　射食亦切王曰物相合者莫若膠漆角木
　之爲弓格而離之其可射乎光謂五性信
　又爲膠爲漆爲弓矢格者物相拒不合之
　象也弓以膠漆附合角木故可射君以信
　固結臣民故可使五以小人而居盛位不
　能以信結物上下離心故曰膠漆釋弓不
　射角木
次六息金消石往小來奕測曰息金消石美
日大也
　范曰奕大也王曰所息者金所消者石所
　失者至小所得者光大光謂息生也生金
　而消石以美拒惡之象也六爲上禄而當
　晝君子道長而消小人者也故曰徃小來
　奕
次七格其珍類龜緺厲測曰格其珍類無以
自匡也
　緺古蛙切范曰龜爲印緺爲綬光謂君子
　以善類自正故能保其福禄七爲綬又爲
　禍始而當夜小人拒善類而不受者也拒
　其善類則拒其福禄也棄善失禄危孰甚
　焉
次八格彼鞶堅君子得時小人□憂否測曰
格彼鞶堅義不得行也
　王本鞶作磐今從諸家□音惕
上九郭其目䚩其角不庳其體撲測曰郭目
䚩角還自傷也䚩音
　䚩音矯撲蒲角切范曰撲擊也王曰郭目
　張目也䚩角高其角也光謂格者用壯拒
　物者也九居其上用壯之極逢禍之窮當
　日之夜小人張目高角以拒於人不卑其
　體故爲物所擊還自傷也
　(一方三州/二部二家)夷
　陽家土準豫入夷次三日舍胃夷傷也平
　也不物則不能平矣舊準大壯非
陽氣傷□陰無救瘣物則平易
　□音惕瘣户悔切宋曰□去也陸曰陽氣
　壯故夷傷陰而□除之瘣病也爲陽所傷
　故病也萬物無陰害故平易也光謂□□
　髮也大人曰□小兒曰□陽氣剗□群陰
　陰不能自救其病然後物得生殖而平易
矣
初一載幽貳執夷内測曰載幽執夷易其内
也
　范曰載始也光謂一爲思始而當晝發慮
　之始幽而未顯貳謂義利也二者交争君
　子能取義而舍利執坦夷之心養浩然之
　氣自得於内無求於外者也子夏曰吾戰
　勝故肥法言曰䊸朱懷金之樂也外顔氏
　子之樂也内
次二陰夷冒于天罔測曰陰夷冒罔䟽不失
也
　陸曰天罔雖䟽不失惡也光謂二爲罔又
　二爲思中而當夜小人爲隠慝陰傷於物
　自以爲人莫能知也然冒于天罔天必誅
　之老子曰天罔恢恢䟽而不失
次三柔嬰兒于號三日不嗄測曰嬰兒于號
中心和也
　二宋陸王本嗄作嚘今從范本號胡刀切
　嗄所嚘於求切王曰嚘氣逆也光謂
　嗄聲變也三爲成意而當晝君子含德之
　厚至平以易如嬰兒雖三日蹄號而聲不
　變者和柔故也老子曰赤子終日號而不
　嗄和之至也
次四夷其牙或飫之徒測曰夷其牙食不足
嘉也
　飫依倨切王曰牙既平無可以食徒猶空
　也或飫以食徒空爾也光謂四爲骨爲齒
　又爲福始而當夜小人貪禄以自傷者也
　故曰夷其牙牙傷則雖有美食不能食適
　足飫其徒屬而已
次五中夷無不利測曰中夷之利其道多也
　宋陸本其道多作利其多今從范王本王
　曰平以御於物物所歸往何不利之有乎
　五既居中體正得位當晝是其中物然平
　易也光謂五居盛位而當晝能平易其心
　以待物者也則物無遠近皆歸之矣易曰
　易簡而天下之理得矣
次六夷于廬其宅丘虚測曰夷于廬厥德亡
也
　德者君子之常居也六過中而當夜小人
　始毁傷其德喪其安居者也
次七幹柔幹弱離木艾金夷測曰幹柔柔勝
彊也
　宋陸本測柔幹柔勝彊也范本幹柔艾金
　弱勝彊幹柔弱勝彊也小宋本柔
　榦之離柔勝彊也今幹柔從王柔勝彊從
　宋陸本艾魚廢切王曰雖居過滿而得位
　當晝得夷之道是能以柔弱之物夷平於
　堅剛也光謂離木如汲綆之斷井榦艾金
　如越砥之厲刀劔以弱勝彊終就平夷也
次八夷其角厲測曰夷其角以威傷也
　八爲禍中而當夜小人用威而傷自危之
　道也
上九夷于耇利敬病年貞測曰夷耇之貞懸
車鄉也
　陸曰致仕而歸於鄉黨也王曰敬其衰病
　與高年貞之道也光謂九爲九十又爲極
　君子老而辭位自處平易者也賢者以老
　病而歸人君所當欽奉也
　(一方三州/二部三家)樂
　音洛陰家水亦準豫入樂次七三分一十
　八秒日次大梁清明氣應斗建辰位律中
　姑洗
陽始出奥舒叠得以和淖物咸喜樂
　淖奴教切和也清明之初陽始發出幽奥
　舒展叠積之物皆得和淖而喜樂也
初一獨樂款款及不遠測曰獨樂款款淫其
内也
　范曰款款獨樂貌光謂一爲思始而當夜
　小人獨樂其身而不能與衆共樂者也
次二不可知辰于天測曰樂不可知以
時歲也
　　曰謂行德政使民懽樂若天時然民不
　知政之　爲也
次三不宴不雅𠹑呱啞咋號咷倚户測曰不
宴不雅禮樂廢也
　王本嘷作嘷今從諸家𠹑古弔五弔二切
　啞音厄咋音責王曰𠹑呱啞咋皆歡笑之
　聲也光謂宴安也雅正也三爲成意而當
　夜棄廢禮樂沈湎淫泆廢禮則不得其安
　廢樂則不得其正雖𠹑呱啞咋苟窮目前
　之樂其憂患何遠哉近倚户外而巳詩魚
　藻刺幽王言萬物失其性王居鎬京將不
　能以自樂
次四拂其繫絶其纗佚厥心測曰拂繫絶纗
心誠快也
　繫與系同纗户圭切拂去也纗維網中繩
　也四爲條暢而當晝君子志道樂以忘憂
　外物不能累佚莫光焉故曰拂其繫絶其
　纗佚厥心
次五鍾鼓喈喈管絃嚌嚌或承之衰測曰鍾
鼓喈喈樂後悲也
　嚌側皆切嚌嚌哀思之聲五以小人而享
　盛福恣其淫樂樂極必悲盛極必衰也
次六大樂無間民神禽鳥之般測曰大樂無
間無不懷也
　般蒲干切王曰六居盛位當晝之時爲首
　之主無間者天地之間萬物咸樂人神鳥
　獸各遂其性而般遊光謂般樂也六爲隆
　福爲盛多爲極大太平之君子兼利萬物
　無有間異民神禽鳥靡不得所樂孰大焉
　四爲下禄獨善其身六爲上禄兼利天下
　者也
次七人嘻鬼嘻天要之期測曰人嘻鬼嘻稱
樂畢也
　宋陸本畢作卑今從范本要於宵切王曰
　要約也光謂嘻嘆聲也七爲禍始而當夜
　小人樂極禍來人鬼共嘆大命近止而不
　自知也
次八嘻嘻自懼亡彼愆虞測曰嘻嘻自懼終
自保也
　王曰樂道將極又居禍中危之道也然而
　得位當晝善於補過是於嘻嘻笑樂之中
　而能自懼則無愆過與憂虞矣
上九極樂之幾不移日而悲則哭泣之𨲠資
測曰極樂之幾信可悔也
　幾音機𨲠資與嗟咨同陸曰幾危也王曰
　居樂之極而又當夜故不待移日而悲至
　矣則哭泣嗟咨也光謂三者戒之於思五
　者戒之於福九者戒之於禍大指皆言樂
　不可極使人始終反復常念之也
　(一方三州/三部一家)争
　陽家火準訟
陽氣汜施不偏不頗物與争訟各遵其儀
　汜敷梵切施式豉切頗普何切儀宜也陽
　氣汜施平均物皆争進求遂其宜也詩由
　儀美萬物之生各得其宜
初一争不争隱冥測曰争不争道之素也
　陸曰素質也王曰争不争謂争於未形之
　時不見其迹也光謂一爲思始而當晝君
　子執道之素争於不争之地外無其迹而
　物莫能勝也
次二嚇河臞測曰嚇河之臞何可𢛅也
　嚇呼嫁切臞其俱切瘠也𢛅與怙同口拒
　人謂之嚇河之潰溢誰能拒之而臞瘠之
　人不量其力乃欲以口嚇之何足恃也詩
　云反予來赫
次三争射齦齦測曰争射齦齦君子讓鄰也
　范本齦作誾今從宋陸王本射神夜切齦
　音銀王曰君子之争惟射而已齦齦勤至
　之貌讓鄰與讓相近也其意讀齦爲懇也
　光謂齦與誾同誾誾恭讓貌孔子曰君子
　無所争必也射乎揖讓而升下而飲其争
　也君子
次四争小利不酋貞測曰小利不絶正道乃
昬也
　　曰争不以道而争於小利焉宜其不
　成貞之矣
次五争于逵利以無方測曰争于逵争處中
也
　范曰五處中位故稱逵逵九達道也光謂
　五爲中和而當晝君子執道之要統理之
　會應變無方物莫能争
次六臂膊脛如股脚䐜如維身之疾測曰臂
膊之脛臣大隆也
　王小宋本脛作胵其意音迭腫也今從宋
　陸范本范本測曰臂脛如股今從宋陸王
　本范曰枝大於幹臣大於君皆爲疾也光
　謂臂膊脛如言臂大如脛不可使也䐜音
　嗔肉脹起也六以陰質過中極大如臣之
　彊盛君不能制者也賈誼曰天下方病大
　瘇一脛之大幾如要一指之大幾如股
次七争干及矛䩜用亨于王前行測曰干矛
之争衛君躬也
　王本争干及矛作争于及方測曰于方之
　争今從諸家宋陸本用亨于王前行作用
　享王于前行今從范王本䩜與冑同行户
　郞切七爲禍始用兵以争者也故曰争干
　及矛冑用兵以争不以其私而從事吉孰
　大焉詩云元戎十乘以先啓行
次八狼盈口矢在其後測曰狼盈口不顧害
也
　王曰狼之噬物盈口是争不知後有害之
　者矣光謂狼性貪務盈其口而不知矢在
　其後如小人争利而不顧其害也天文弧
　矢星在狼後
上九兩虎相牙知掣者全測曰兩虎相牙知
所掣也
　宋陸本測知所掣作製范本作制今從王
　本掣尺制切王曰争之極者莫如虎闘而
　相牙必有死傷之患若能懼於患害自掣
　而退乃可以全物不可以終争故於争極
　而見自退之象所以能知自退之道者以
　陽當晝故也光謂掣引也
　(一方三州/三部二家)務
　陰家木準蠱入務次四日舍昴
陽氣勉務物咸若其心而總其事
　陽氣勉務而生物物咸順其心而自喜總
　其事而不二也
初一始務無方小人亦用罔測曰始務無方
非小人所理也
　范本作初一始用無方今從宋陸王本宋
　陸王無人字今從范本一爲思始可以應
　變無方然當日之夜非小人之所能爲也
　故日小人亦用罔罔無也
次二新鮮自求珍潔精其芳君子攸行測曰
新鮮自求光于已也
　王本芳作方行作臧今從諸家二爲思中
　而當晝君子精潔其心將以有爲者也
次三不拘不掣其心腐且敗測曰不拘不掣
其體不全也
　宋陸王本其體不全作其體全今從范小
　宋本掣尺制切三爲思終而當夜小人觸
　情而動喪心虧體者也
次四見矢自升利羽之朋蓋戴車載測曰矢
及蓋車厥道然也
　二宋陸測矢及蓋車作見矢及蓋范作矢
　及蓋今從王本范曰矢而自升羽之力也
　羽金朋合而後乃飛猶君臣同心乃馳風
　化也車之載物猶君子之濟世也
次五蜘蛛之務不如蠶之緰測曰蜘蛛之務
無益人也
　緰音須衫帛也王改作褕音遥范曰蜘蛛
　有絲雖其勉務非人所用則不如蠶一緰
　之利也光謂五爲織爲衣爲繭小人事非
　其事勞而無功故有是象旅獒曰不作無
　益害有益功乃成
次六華實芳若用則臧若測曰華芳用臧利
當年也
　范本無實字今從宋陸王本六爲極大務
　之大成者也務之大成莫若全德華實兼
　茂年時方盛則何用不臧也
次七喪其芳無攸往測曰喪其芳德以衰也
　喪息浪切范曰七爲失志故德衰也
次八黄中免于禍貞測曰黃中免禍和以正
也
　王曰八居過滿幾於禍者也而得位當晝
　以居之中是得黃中之道以免咎悔
　者也光謂八爲禍中而當晝君子以中正
　爲務雖禍不害也
上九務成自敗雨成自隊測曰務成自敗非
厥命也
　隊與墜同王曰處務之極而失位當夜則
　其所務業雖成必敗如陰成雨墜必至
　之理其可救乎光謂萬物營爲務成終敗
　所以然者小人功成驕惰不能盡其天命
　也
　(一方三州/三部三家)事
　陽家金亦準蠱
陽氣勗昭職物則信信各致其力
　范本勗作冒今從二宋陸王本信與伸同
　言陽氣勸勗萬物膏核莢各明其職物
　則伸伸自竭其力各從其事也務者有所
　營爲事者各職其事也
初一事無事至無不事測曰事無事以道行
也
　王曰萬事皆理豈有爲也哉正其本而已
　然則處陽當晝居事之始能正其本者也
　光謂一爲思始心精之源萬事之本也君
　子澄其源正其本則事無不矣老子曰
　無爲而無不爲
次二事在樞不咨不𧩻喪其哲符測曰不咨
不𧩻其知亡也
　𧩻與諏同子侯切又子于切知與智同符
　者所瑞也二爲思中故曰事在樞樞
　者榮辱安危所係之地也事方在樞思而
　未行宜訪問於善以求至當而當日之夜
　愚而自用不咨不諏以喪其智符也堯稽
　于衆舜樂取於人以爲善孔子每事問
次三時徃時來間不容𣯛測曰時徃時來不
失趣也
　王本無容字今從二宋陸范本三爲成意
　思慮既成當決志而行一失其時悔無所
　及故曰時徃時來間不容𣯛言得失之間
　相去微也
次四男女事不代之字測曰男女事非厥務
也
　王曰事非其事必之於凶男而女事事失
　之甚何不代之字育乎四失位當夜乖於
　其宜故云然也光謂男代女事則家凶君
　奪臣職則國亂明事各有常也
次五事其事王假之食測曰事其事職所任
也
　王曰假錫與也光謂事其事者事其所當
　事也各居其職故王予之食受福禄也
次六任大自事方來不救測曰任大自事奚
可堪也
　六過中而極大力小而任重者也故曰任
　大自事事方大來故顛覆不救也
次七丈人扶孤竪子提壺測曰丈人扶孤小
子知方也
　　曰七雖過滿而得位當晝不失事事之
　宜人有扶持弧弱之事小子亦知提
　壺以致養也
次八女男事十年不誨測曰女男事終家不
亨也
　范本作男女事今從宋陸王本王曰君位
　過滿而失位當夜乖事之宜是女代男事
　十年者數之極也不誨者不可教也光謂
　女任男事則家不亨臣侵君權則國不昌
　十年以徃力勢已成不可復制故女不承
　男之教臣不受君之命也
上九到耳順上事貞測曰到耳順止逆聞順
行也
　到與倒同止與趾同九爲禍終而當晝能
　納忠不失正順者也忠言逆耳利於
　行良藥苦口利於病


集註太玄經卷之二





集註太玄經卷之三心三
二方一州一部一家更
　更居亨切陰家水準革入更初一二十分
　九秒穀兩氣應次八日舍天畢
陽氣既飛變勢易形物改其靈
　宋曰在天稱飛
初一冥化否貞若性測曰冥化否貞少更方
也
　少詩照切一爲思始而當夜幼少之時習
　於不正如其天性不可復改也賈誼曰幼
　成若天性習慣如自然少更方者道變於
　幼少之時也
次二時七時九軫轉其道測曰時七時九不
失當也
　七者陽之盛也九者陽之衰也軫輪也二
　爲思中而當晝君子消息盈虚隨時盛衰
　如輪之轉應變無窮不失至當也
次三化白于泥淄測曰化白于泥變不明也
　王曰凡改更之道貴於變惡從善今反爲
　泥淄失更之宜光謂淄黑也三爲思上而
　當夜與不善人居如以白物涅於泥中與
　之皆黑也
次四更之小得用無不利測曰更之小得民
所望也
　王本不利字下更有我否非其有恥六字
　今從諸家四爲福始而當晝變更之小得
　者也變更小得合於民望用無不利
次五童牛角馬不今不古測曰童牛角馬變
天常也
　王曰五居盛位而當夜是改更之道大不
　得其所牛反童之馬反角之不今不古無
　其事也光謂無角曰童小人得位妄變法
　度反易天常既不適於今又不合於古若
　劉歆王莽之類是也
次六入水載車出水載杭宜于王之更測曰
車杭出入其道更也
　諸家皆無王字今從范本杭與航同舟也
　水舟陸車理之常也如履雖新必施於足
　冠雖敝必冠於首然湯武達節應天順人
　君臣易位其道當然不得不變也
次七更不更以作病測曰更不更不能自臧
也
　諸家本皆作能自臧也今從王本七爲禍
　始而當夜俗化之敝失於當更而不更故
　也董仲舒曰爲政而不行甚者必變而更
　化之乃可理也
次八駟馬跙跙能更其御測曰駟馬跙跙更
御乃良也
　范本作而更其御今從宋陸王本跙才與
　切范曰跙跙不調也王曰得位當晝更之
　以道駟馬跙跙行不進也更以良御乃得
　其宜光謂八爲禍中故曰駟馬跙跙以象
　國家不安也然當日之晝故曰更其御也
　更御以象改任賢人使修政治也
上九不終其德三歲見代測曰不終之代不
可乆長也
　范本無久字今從宋陸王本九爲禍極而
　當夜小人不終其德驕淫失位人將代之
　也
　(二方一州/一部二家)斷
　陽家火準夬
陽氣彊内而剛外動能有斷决
　范本作動而能有斷决王本作動而能斷
　决今從宋陸本
初一斷心滅斧冥其繩矩測曰斷心滅斧内
自治也
　一爲思始而當晝能以法度内斷於心而
　人不見其迹者也
次二冥斷否在塞耳測曰冥斷否中心疑也
　二爲思中而當夜心識蒙暗不能决斷雖
　有嘉謀不知適從聽之不聦故曰塞耳也
次三决其聾𪖣利以治穢測曰决其聾𪖣利
謀也
　𪖣丁計切王曰𪖣鼻疾也光謂三爲成意
　而當晝能决去蔽塞通納善謀者也
次四斷我否食非其有耻測曰斷我否食可
恥也
　四爲下禄而當夜處非其位食非其禄不
　能自斷而去誠可恥也
次五大腹决其股脱君子有斷小人以活測
曰大腹决脱斷得理也
　王本股作服今從諸家五爲著明而當晝
　斷之盛者也大腹决不容姧也其股脱所
　存大也
次六决不决爾仇不闊乃後有鉞測曰决不
决辜及身也
　六過中而當夜當斷不斷仇讎不遠必將
　受其戮辱者也
次七庚斷甲我心孔碩乃後有鑠測曰庚斷
甲義斷仁也
　范曰庚義也甲仁也孔甚也碩大也鑠美
　也光謂庚金主羲甲木主仁七爲刀有用
　刑之象君子以羲斷仁舍小取大然後有
　治平之美也夏書曰威克厥愛允濟
次八勇侏之傠盗蒙决夬測曰盗蒙之决妄
斷也
　小宋本傠作𣣢音移今從諸家王本無夬
　字今從二宋陸范本侏音株傠音伐范曰
　無道爲侏反義爲傠
上九斧刃蛾蛾利匠人之貞測曰蛾蛾之斧
利征亂也
　九爲兵爲鉞又爲禍極故曰斧刃蛾蛾匠
　人執斧以伐木君子秉羲以征亂
　(二方一州/一部三家)毅
　陰家木亦準夬致果爲毅夬揚于王庭故毅
　兼有言語之象
陽氣方良毅然敢行物信其志
　信與伸同宋曰善而不橈爲良
初一懷威滿虚測曰懷威滿虚道德亡也
　一爲思始而當夜小人懷威滿心恃力滅
　羲者也
次二毅于心腹貞測曰毅于心腹内堅剛也
　二爲思中而當晝君子守正堅剛不可奪
　也
次三戴威滿頭君子不足小人有餘測曰戴
威滿頭小人所長也
　三爲成意而剛毅外露故曰戴威滿頭君
　子居之則自以爲不足小人居之則自以
　爲有餘
次四君子説器其言柔且毅測曰君予説器
言有方也
　范本言作人今從宋陸王本四爲下禄而
　當晝君子之言皆有法度適用如器柔而
　不懦毅而不愎也
次五不田而穀毅于揀禄測曰不田而穀食
不當也
　宋陸王本揀作棟今從范本五當日之夜
　無德而享盛禄剛果所施施於擇禄而已
　故曰不田而穀毅于揀禄詩云不稼不穡
　胡取禾三百廛兮
次六毅于棟柱利安大主測曰毅于棟柱國
任彊也
　六爲上禄而當晝國之大臣忠力强毅能
　勝其任以安社稷者也
次七觥羊之毅鳴不類測曰觥羊之毅言不
法也
　范曰觥羊大羊也光謂羊很物也類善也
　七爲禍階而當夜小人剛很言無所擇不
　顧法度也
次八毅于禍貞君子攸名測曰毅于禍貞不
可幽蔀也
　宋陸本蔀作都王作却今從范本蔀蒲口
　切王曰八居禍中故毅于禍而當位當晝
　不失其貞是君子之所名也光謂君子守
　正遇禍剛毅不撓身雖可殺而名不可掩
　也蔀覆也
上九豨毅其牙發以張弧測曰豨毅其牙吏
所獵也
　王本吏作人今從諸家豨音喜王曰居毅
　之極位且當夜若野豕之毅其齒牙必有
　張弧之斃也光謂豨大豕也小人極毅以
　取禍如豕毅其牙適足自招射獵而已
　(一方一州/二部一家)裝
　陽家金準旅入裝次四三十八分三十二
　秒日次實沈立夏氣應斗建巳位律中仲
　吕裝治行也
陽氣雖大用事微陰據下裝而欲去
　陸曰陰氣據下故陽裝束志在去也
初一幽裝莫見之行測曰幽裝莫見心已外
也
　一爲思始而當晝君子見微潜有去志而
　人莫知之也
次二𪃿鵝𢡖于冰翼彼南風内懷其乘測曰
𪃿鵝之𢡖懷憂無快也
　宋陸本𢡖作摻今從范王本𪃿音哥又音
　加或作𪃿乘時證切又食陵切王曰𪃿鴈
　也失侶後時𢡖于寒冰然後翼風之南内
　懷其侶憂而無快乘者四鴈也光謂方言
　飛鳥曰雙鴈曰乘乘匹也鴈避寒就温自
　北徂南猶人之去危就安也二爲思中而
　當夜小人懷寵耽禄不能避患於微如鴈
　之内懷其乘而不能遠游也易曰係遯有
　疾厲
次三徃其志或承之喜測曰徃其志遇所快
也
　三爲思上而當晝雖爲羈旅徃得其志故
　或承之喜也
次四鶤鷄朝飛踤于北嚶嚶相和不輟食測
曰□鷄朝飛何足賴也
　宋陸本踤作咵王作跨今從范本□與鵾
　同古魂切踤與萃同又慈恤切王曰大鳥
　朝飛宜就陽以自反之於北失其所向
　雖相和嚶嚶然終不輟其求食之意既失
　其道亦何利焉
次五鴻裝于淄飲食頤頤測曰鴻裝于淄大
將得志也
次六經六衢周九路不限其行賈測曰經六
衢商旅事也
　王曰六衢九路無所不歷勞而求利者小
　人之事也光謂六爲盛多而當夜小人周
　流天下不限其行非爲行道也其志徇利
　而已與商賈無異也
次七裝無㒧利征咎測曰裝無㒧禍且至也
　宋陸王本㒧作離今從范小宋本㒧與儷
　同音麗
次八季仲播軌泣于道用送厥往測曰季仲
播軌送其死也
　范王本泣于道作泣于之道今從宋陸本
上九裝于昬測曰裝于昬尚可避也
　王曰處裝之道宜處於先今居極位頗失
　違難之道然得位當晝如整裝避禍於昬
　昧之時雖云太晩猶可避也光謂九爲禍
　終而當晝君子遇禍之窮裝而去之雖於
　時已晩猶愈於宴安不去者也
　(二方一州/一部二家)衆
　陰家土準師入衆次四日舍觜觿次八日
　舍參
陽氣信高懷齊萬物宣明嫭大衆多
　信與伸同嫭音護陸曰嫭美貌
初一冥兵始火入耳農輟馬穀尸將班于田
測曰冥兵之始始則不臧也
　王本穀作轂今從諸家王曰班布光謂一
　以幽微在兵之初兵端已萌而未著者也
　故曰冥兵始夫兵者不祥之器人聞之驚
　遽故曰火入耳農輟其耕爲給饋餉食馬
　以穀爲將用之尸布于田言死者多也
次二兵無刃師無陳麟或賓之温測曰兵無
刃德服無方也
　王本麟作鄰今從諸家陳直刃切范曰麟
　獸有角不觸王曰二居下體之中而又得
　位當晝得衆之宜故能兵不交刃師不置
　陳而彊鄰敵國皆或賓之光謂二爲思中
　而當晝君子修德於心而四海率服兵無
　所用故曰兵無刃師無陳賓者自外來者
　也麟或賓之象有武而不用也温者不威
　暴也
次三軍或纍車丈人摧孥内蹈之瑕測曰軍
或纍車廟戰内傷也
　宋陸本丈作大孥作弩王本摧作推孥作
　奴今皆從范本三爲思終未戰而先謀於
　内者也車被纍絓覆所載也丈人家之長
　也孥妻子也謀之不臧如丈人而自摧毁
　其家也夫敗豈外來哉由在内之時已踐
　瑕釁故敵人得而乘之孫子曰未戰而廟
　算不勝者筭少也
次四虎虓振廞豹勝其私否測曰虎虓振廞
如鷹之揚也
　王本勝作騰今從宋陸范本二宋陸范本
　私作秘今從王本虓許交切廞許金切否
　方九切范曰虓怒聲也振廞盛怒貌王曰
　處衆而近尊位將帥之任也得位當晝善
　用其衆如虎之虓振起廞興也光謂四爲
　下禄得位用衆者也虎豹皆武猛之象用
　兵者雖闞如幀虎時惟鷹揚然不以之争
　利决忿能自勝其私心故可用而不用也
　法言曰或問武曰克能勝其私曰克
次五躆戰喈喈若熊若螭測曰躆戰喈喈恃
力作王也
　躆與踞同當作劇劇甚也五居盛位而當
　夜恃力取勝不足以服天下也
次六大兵雷霆震其耳維用詘腹測曰大兵
雷霆威震無疆也
　王本維作候今從諸家詘與屈同屈腹猶
　言服其心也六爲極大而當晝王者之兵
　非務殺傷憚之而已故如雷如霆以威聲
　震之使其心服也詩云震驚徐方如雷如
　霆徐方震驚白虎通曰戰者憚也
次七旌旗絓羅干鉞蛾蛾師孕唁之哭且䁲
測曰旌旗絓羅大恨民也
　范王本鉞皆作戈今從宋陸本絓户卦切
　唁音彦䁲莫佳切范曰弔生曰唁竊視稱
　䁲光謂七爲禍始而當夜師之覆敗者也
　旌旗絓羅干鉞蛾蛾敗亂之貌也師衆也
　夫死婦孕民之愁苦尤劇者也衆孕相唁
　既哭且竊視其上怨恨之也
次八兵衰衰見其病不見輿尸測曰兵衰衰
不血刃也
　衰衰罷弊貌八爲疾瘀爲耗爲剥落爲禍
　中而當晝能罷弊敵國不戰而屈人兵者
　也
上九斧刃缺其柯折可以止不可以伐徃血
測曰刃缺柯折將不足徃也
　王曰徃必見血而自傷也光謂九爲用兵
　之極逢禍之窮窮兵而不知止者也
　(二方一州/二部三家)密
　陽家水準比密者比近也周密也
陽氣親天萬物丸蘭咸密無間
　王本咸作盛今從諸家王曰丸蘭盛大貌
　萬物乘陽氣皆盛大周密而無間隙也光
　謂陽氣上而親天高之極也
初一窺之無間大幽之門測曰窺之無間密
無方也
　宋曰事事皆密故以無方言之光謂一爲
　思始而當晝君子潜心於密以立事定功
　人莫能窺者也幾事不密則害成
次二不密不比我心即次測曰不密不比違
厥鄉也
　比頻寐切下同君子愛近以懷遠小人反
　是二爲思中而當夜不能懐近而勞心於
　遠即就也次旅舍也違去其鄉而欲就次
　於旅舍舍近而圖遠者也詩云無田甫田
　維莠驕驕無思遠人勞心忉忉
次三密于親利以作人測曰密于親爲利臧
也
　三爲思上而當晝君子愛其親則知愛人
　之親推其心以及他人故曰利以作人
次四密于腥臊三日不覺殽測曰密于腥臊
小惡通也
　王曰密于腥臊親惡德也光謂四爲外佗
　而當夜與不善人相親者也與不善人相
　親久則化之矣孔子曰與不善人居如入
　鮑魚之肆久而不知其臭則與之爲一矣
　小惡通者始於小惡弗去久則與之通而
　爲一也殽混殽也
次五密密不罅嬪于天測曰密密不罅并天
功也
　罅呼嫁切嬪音頻王曰居中體正得位當
　晝爲時明君親於可親故曰密密不罅謂
　無間隙也如此則能功配於天矣光謂密
　密不罅者君臣百姓靡不親密無有間隙
　也
次六大惡之比或益之恤測曰大惡之比匹
異同也
　六爲福終而近於禍故比于大惡而或益
　之憂也非我族類其心必異異類相匹適
　足自累也易曰比之匪人
次七密有口小鰓大君在無後測曰密口小
鰓賴君達也
　王本無無字小宋本無作其今從宋陸范
　本范小宋本達作逢今從宋陸王本鰓蘇
　來切
次八琢齒依齦三歲無君測曰琢齒依齦君
自拔也
　齦語斤切王曰齒之與齦相親者也或琢
　其齒而依其齦則失其所親矣
上九密禍之比先下後得其死測曰密禍之
比終不可奪也
　九爲禍極而當晝君子同志相比堅不可
　奪先相謙下則其志益親故雖遇大禍而
　終得其死力也
　(二方一州/三部一家)親
　陰家火亦準比入親次八日舍東并一十
　六分七秒小滿氣應親者相愛厚也
陽方仁愛全真敦篤物咸親睦
　陽氣純粹故曰全真
初一親非其膚其志齟齬測曰親非其膚中
心閑也
　王本無親字今從二宋陸范本王曰居親
　之初而失位當夜失其親道非其膚謂踈
　遠之人非其肌膚之親而或親之則其志
　齟齬不相入矣心相防閑失其親道光謂
　一爲思始而當夜親非其親者也外雖相
　親内志不合終必乖離閑者隔礙不通之
　謂也
次二孚其内其志資戚測曰孚其内人莫間
也
　范本内作肉間作聞王本内作肉間作閑
　今從宋陸本王曰資取也戚親也其志惟
　取於相親附也光謂二爲思中而當晝君
　子以誠信相親之深者也故曰孚其内
次三螟蛉不屬蜾蠃取之不迓侮測曰螟蛉
不屬失其體也
　王本不迓侮作蠃侮今從宋陸范本蜾音
　果蠃郞果切螟音冥蛉音零屬之欲切螟
　蛉桑蟲蜾蠃蒲盧也屬綴也迓侮猶言御
　侮也三爲思終而當夜小人不能屬綴其
　親以御外侮而使之乖離與佗人相合如
　螟蛉不能自育其子而爲蜾蠃所取也詩
　云螟蛉有子蜾蠃負之教誨爾子式穀似
　之
次四賓親于禮飲食几几測曰賓親于禮賓
主偕也
　王曰几几有法度也光謂四爲條暢而當
　晝君子以饗燕之禮交通親愛者也賓所
　以親親其有禮不在飲食也孔子曰吾食
　於少施氏而飽少施氏食我以禮賓主偕
　言皆有禮也
次五厚不厚比人將走測曰厚不厚失類無
方也
　比頻寐切王曰五雖居中而失位當夜當
　厚者不厚則其所比附之人皆將去之光
　謂不能親其所當親厚其所當厚使比近
　之人皆棄之而走失類孤立危無日矣子
　太叔曰晋不鄰矣其誰云之
次六厚厚君子秉斗測曰厚厚君子得人無
疆也
　六爲盛多而當晝能親其所親厚其所厚
　者也夫君子厚近而遠者至親親而䟽者
　附如斗居中央而衆星拱之故曰君子秉
　斗
次七高亢其位庳於從事測曰位高事庳德
不能也
　宋陸本從作周范作同今從王本庳便是
　必至二切又音卑王曰七居過滿之地失
　位當夜位雖高亢而所行之事則甚庳細
　也
次八胏附乾餱其幹已良君子攸行測曰胏
附之行不材也
　宋王本胏作脯幹作乾行作徃王本附作
　腑今從范本餱音侯范曰削曰胏胏
　附如胏之附木王曰有胏附之親而生乾
　餱之怨君子去之詩云民之失德乾餱
　以愆光謂肺附以諭族人附著宗主也民
　雖微賤猶當分乾餱以濟其親也胏附之
　親至薄也猶當以乾餱收恤之況良幹而
　棄之乎此微子所以歸周也
上九童親不貞測曰童親不貞還自荄也
　荄古哀切宋曰謂自盡其根荄也王曰居
　親之極而失位當夜若童昬之人所親者
　必不正矣
　(二方一州/三部二家)斂
　陽家木準小畜
陽氣大滿於外微陰小斂於内
　陸曰謂陰小斂萬物之根荄
初一小斂不貸利用安人正國測曰小斂不
貸其道當也
　貸它代切自一至三微而未著故皆有韱
　小之象一當日之晝君子賦斂薄而有常
　不稱貸於民故利用安人正國一曰貸當
　□吐得切
次二墨斂韱韱𥧲我匪貞測曰墨斂韱韱非
所以光也
　小宋本韱作截王本𥧲作𥧲今從宋陸范
　本韱息廉切范曰韱韱少也光謂墨貪也
　小人貪於聚斂喜見小利漸而入於匪正
　非所以爲光美也
次三見小勿用以我扶䟽測曰見小勿用俟
我大也
　王曰三得位當晝得斂之宜見小勿用是
　因我滋以至扶踈盛大也光謂物方微
　小君子養之以俟大而後取之禮不麛
　不卵不□胎不殀夭草木零落然後入山
　林皆此意也
次四斂利小刑小進大退測曰斂利小刑其
政退也
　范本政作正今從宋陸王本
次五畜槃而衍繭純于田測曰畜槃繭純不
奪時也
　槃樂也純美也五爲繭又居盛位而當晝
　賦斂不妄生之有時用之有節故六畜蕃
　衍蠶桑饒美也
次六閔而緜而作大元而小人不戒測曰閔
緜之戒不識微也
　王本閔緜之戒作閔緜不戒今從宋陸范
　本閔緜小貌元始也六在斂家過中而當
　夜斂怨者也怨始於小而至於大小人不
　戒故怨及之而不自知也
次七夫牽于車妻爲剥荼利于王姑不利公
家病測曰牽車剥荼斂之資也
　陸曰資財夫妻斂財利家不利國也王曰
　牽車重役而其利微剥荼苦菜而其功寡
　可以給私室利于王姑不足以供公上也
　光謂爾雅王父之姊妹爲王姑
次八大斂大顛測曰大斂之顛所斂非也
　陸范王本顛作巔今從二宋本王曰八居
　斂極而失位當夜大斂者也處禍之中而
　求大斂必有顛隮之患矣
上九斂于時利圉極菑測曰斂于時奚可幾
也
　王曰圉與禦同光謂九爲禍極而當晝君
　子當豐穰之時重斂而民不以爲暴所以
　豫備凶歳禦此極灾也幾當作譏言斂得
　其時雖重無譏也孟子疾狗□食人食而
　不知檢塗有餓莩而不知發
　(二方一州/三部三家)彊
　陰家金準乾
陽氣純剛乾乾萬物莫不彊梁
　范王本純作統今從宋陸本
初一彊中否貞無攸用測曰彊中否貞不可
與謀也
　否方乆切一爲思始而當夜彊心而不正
　者也故無所可用
次二鳳鳥于飛修其羽君子于辰終莫之圉
測曰鳳鳥于飛君子得時也
　范曰圉止也光謂辰時也二爲思中而當
　晝君子得時彊於爲義人莫之止如鳳鳥
　之飛其羽修長不能制也凡中者皆
　有得位得時之象
次三柱不中梁不隆大厦微測曰柱不中不
能正基也
　三居下體之首而承於上梁柱之象也當
　日之夜小人不彊而弱不勝其任者也不
　勝其任則國基墜矣
次四爰聦爰明左右㩖㩖測曰爰聦爰明庶
士方來也
　宋陸王本㩖皆作橿小宋作彊今從范本
　王本方作永今從諸家范曰四在其行行
　數相扶㩖㩖盛也王曰㩖㩖然衆扶之貌
　也吴曰㩖從手字書無之從木者音薑范
　以四爲金而本首爲金故云行數相扶不
　以彊爲扶也光謂四爲條暢而當晝君子
　有聰明之德故庶士方來左右助之所以
　爲彊也
次五君子彊梁以德小人彊梁以力測曰小
人彊梁得位益尤也
　王曰五居君位而失時當夜無君之德小
　人之彊梁也彊梁以力必有顛危
次六克我彊梁于天無疆測曰克我彊梁大
美無基也
　王本無基作無疆今從宋陸范本宋曰無
　基謂無疆界言廣遠也王曰六爲彊主得
　位當晝能克彊梁自彊其德則君道益光
　故至于天而無窮也光謂五以消六過
　乎中而當晝君子能與時消息自勝其彊
　者也如是則享有遐福與天無疆矣
次七金剛肉柔血流于田測曰金剛肉柔法
太傷也
　王本無流字今從諸家七爲敗損而當夜
　小人用法太傷者也以剛金斷柔肉無有
　不勝血流于田不仁之甚也
次八彊其衰勉其弱測曰彊其衰勉自彊也
　八爲疾瘀而當晝君子能彊衰勉弱不自
　淪溺者也
上九太山拔梁柱折其人顛且蹶測曰山拔
梁折終以猛也
　王本太山拔作大枝拔今從諸家王曰處
　彊之極而失位當夜彊而過亢者也光謂
　小人彊梁過甚山拔梁折自取顛蹶者也
　(二方二州/一部一家)睟
　陽家水亦準乾睟與粹同陸曰乾純粹精
　也
陽氣袀睟清明物咸重光保厥昭陽
　王本袀作初今從諸家袀與均同宋曰保
　安也是時陰氣斂藏於下陽氣袀睟清明
　故萬物高者下者皆重光華安其性命而
　煦陽之德矣陸曰袀睟猶純睟也
初一睟于内清無穢測曰睟于内清無穢也
　一爲思始而當晝君子純粹在心清明不
　雜故能總群元成萬務也
次二冥駮冒睟𥅡于中測曰冥駮冒睟中自
□也
　𥅡與恧同女六切□於計切陸曰□隱也
　范曰𥅡慙也駮不純也光謂二爲思中而
　當夜小人於冥昧之中以駁雜之心冒没
　純粹雖外以欺物而心不免慙也
次三目上于天耳下于淵恭測曰目上耳下
聰察極也
　王本無恭字今從諸家三爲思終而當晝
　君子思慮純粹則聰明無所不通故曰目
　上于天耳下于淵雖然不敢以此自恃猶
　嚴恭寅畏所以能全其粹也
次四小人慕睟失禄貞測曰小人慕睟道不
得也
　王曰失位當夜其道已駁雖慕純粹之道
　而失其福禄與貞正也
次五睟于幽黄元貞無方測曰睟于幽黃正
地則也
　陸曰則法也王曰居中體正得位當晝爲
　睟之主純德大明睟于幽玄之中而有黄
　中通理之德元始貞正其道無方不可名
　也光謂元者善之長也五爲中和而當晝
　君子雖有幽隱不失中和之道所以爲粹
　也守其元正以應萬務無施不適如地之
　德亦以幽黄元貞成萬物也
次六大睟承愆易測曰大睟承愆小人不克
也
　王本賛云大睟承愆小人不克測云大睟
　之道小人不克今從諸家王曰六居盛位
　睟之大者而失位當夜故承之以愆光謂
　五以上作消六過中而當夜不能全其純
　粹者也夫白玉易瑕清水易污故大粹者
　非小人之所能全必將承以過差也
次七睟辰愆君子補愆測曰睟辰愆善補過
也
　王曰七居禍始是睟時之愆然以得位當
　晝不失君子之德故能補過無咎也光謂
　時之有過惟君子能補之以成其粹也詩
　云衮職有闕惟仲山甫補之
次八睟惡無善測曰睟惡無善終不可佐也
　王曰失位當夜純于惡德則善無由而入
　矣光謂八爲疾瘀而當夜純惡無善之人
　何可輔也
上九睟終永初貞測曰睟終之貞誠可嘉也
　王曰九居數極而得位當晝是能保其純
　粹不失善道永如初之正也光謂九爲粹
　極能慎終如始全其純正者也
　二方二州一部二家盛
　陰家火準大有入盛次二三十三分三十
　秒日次鶉首芒種氣應斗建午位律中蕤
　賓
陽氣隆盛充塞物窴然盡滿厥意
　王本窴作冥今從宋陸范本窴音田宋曰
　窴然滿也
初一盛不墨失冥德測曰盛不墨中不自克
也
　宋陸本中作終今從范王本陸曰克勝也
　不能自勝其嗜欲王曰一居盛始而當夜
　盛而不能默者也如此則失其闇然之德
　矣光謂墨法也凡盛之道非致盛之難處
　盛難也一爲思始而當夜盛而無法以自
　制約則喪其幽隱之德也
次二作不恃克大有測曰作不恃稱玄德也
　稱尺證切王曰居盛之時得位當晝明乎
　自然之道是有作爲之功而不恃其功如
　此則能至於大有矣光謂二爲思中而當
　晝作而不恃爲而不有惟其不有故能大
　有也稱當也
次三懷利滿匈不利于公測曰懷利滿匈不
私門也
　三爲思上而當夜君子諭於義小人諭於
　利小人思慮求盛不過營利而已故曰懷
　利滿匈利於私斯害於公矣
次四小盛臣臣大人之門測曰小盛臣臣事
仁賢也
　王本仁作人今從宋陸本四爲福始故曰
　小盛也臣臣自卑賤之意也君子當小盛
　之初能自卑賤承事仁賢以致大盛凡爲
　大人者未有不由此道而出故曰大人之
　門也
次五何福滿肩提禍撣撣測曰何福提禍小
人之道也
　宋本撣撣作闡闡今從范王本何胡可切
　王曰撣音纏義亦取其相纏不去之象陳
　音丹又使丹切曰五居盛位故云何福福
　至盛故云滿肩極盛必反故云提禍光謂
　凡賛當夜者皆小人之道也以小人而享
　盛福禍必隨之故曰何福滿肩提禍撣撣
次六天賜之光大開之彊于謙有慶測曰天
賜之光謙大有也
　范王本賜作錫今從宋陸本六爲盛多極
　大而當晝君子受天明命大啓上宇者也
　夫極盛難處也故必用謙然後有慶
次七乘火寒泉至測曰乘火寒泉禍不遂也
　范本測曰乘火泉至禍不遠也今從宋陸
　王本王曰當盛之時七居過滿又與本首
　同爲火數二火之盛炎炎上干爲六所忌
　故寒泉將至而有撲滅之憂也光謂七爲
　禍始而當夜乘火者盛之極也寒泉至者
　滅不乆也
次八挹于滿熒幾後之傾測曰挹于滿幾不
免也
　宋陸本挹作拘今從范王本王本無熒字
　今從宋陸范本范本幾不免也作幾危也
　今從宋陸王本幾音畿又音機王曰得位
　當晝善於處盛滿而能挹必後之傾危而
　不傾蓋謙挹以免也處盛之極非挹滿之
　道殆不免乎
上九極盛不救禍降自天測曰極盛不救天
道反也
　九居盛極當日之夜逢禍之窮盛極必衰
　者也
　(二方二州/一部三家)居
　陽家木準家人
陽方躆膚赫赫爲物城郭萬物咸度
　范本萬物咸度作物咸得度今從宋陸王
　本躆音據宋曰爲物城郭欲萬物皆安其
　居陸曰躆充實貌陽爲城郭萬物皆居其
　中故曰咸度也王曰城郭在外之象光謂
　膚亦當作躆躆動作彊梁貌爲物城郭者
　言養衛萬物使陰氣不得傷也度當作定
　𡧪古宅字宅居也
初一匪譽匪咎克守厥家測曰匪譽匪咎其
道常也
　一居家之最下子孫之象當日之晝能守
　常道無咎無譽保家之主也
次二家無壺婦承之姑或洗之塗測曰家無
壺無以相承也
　壺者承上以養人者也家無壼下不供養
　也二居下體之中有婦之象婦者所以承
　姑也今反使姑承之爲之先塗服勞辱之
　事上下失序逆莫大焉
次三長幼序子克父測曰子克父乃能有興
也
　范本作長幼序序今從宋陸王本王曰得
　位當晝故居室有倫長幼各得其序子能
　幹父之業者也光謂三居下體之上而當
　晝幼能事長子能任其父事者也
次四見豕在堂狗繫之迒測曰見豕在堂其
體不慶也
　迒音剛又户郎切繫與系同迒獸迹也狗
　豕皆汙穢之物堂尊者之處也四爲下禄
　而在中體位稍尊矣然當日之夜小人之
　道也凡爲家之道正其身然後可以齊家
　今四在堂自有豕行則在下者亦如狗系
　迹而進不可止也慶善也
次五舳艫調安利富貞測曰舳艫安和順其
疆也
　舳直六切艫落胡切王曰不失其居而無
　遠不適處舟之義也五既得位當晝爲居
　之主徃必濟者也故舳艫調安而有所利
　富不失其居室之道乎光謂舳船後用柂
　處也艫船前刺棹處也五居盛位而當晝
　君子能治其家者也舳艫調安則衆賴以
　寧上下和順則家賴以齊富者家之福也
　富不失正所以爲美也其當作無
次六外其井竈三歲見背測曰外其井竈三
歲不享也
　王曰三歲數之終也光謂井竈者飲食之
　資要務也而外之則家何以養矣六
　過中而當夜小人不能睦其宗族之賢者
　而踈外之不過三歲則親皆叛之矣不享
　者不得飲食也
次七老父擐車少女提壺利考家測曰老父
擐車其體乃莊也
　王本考作于今從宋陸范本擐音患擐貫
　也以手貫車轅而行之所以載物也提壺
　者承上以養也考成也七居上體有尊長
　之象老父者家之至尊也少女者家之至
　卑也尊能載衆卑能承上故利以成家也
　夫齊家者不可以不嚴也故其體莊嚴然
　後能載衆也易曰家人嗃嗃悔厲吉婦子
　嘻嘻终吝
次八反其几雙其朼其家不旨測曰反几雙
朼家用不臧也
　二宋陸本朼皆作牝王作牡今從范本其
　家宋陸作九家范小宋作几家按古其字
　作兀因此致誤耳今從王本朼與匕同几
　當上承匕當用一理之常也八爲禍中而
　當夜反其几者幼不承長而上不獲安也
　雙其匕者家不統於尊而用事者衆也旨
　美也幼不承長尊不統卑家道壞亂故不
　美也
上九株生糵其種不絶測曰株生糵其類乃
長也
　蘖魚列五葛二切種章勇切王曰九居過
　亢枯朽之象得位當晝株而生蘖者也光
　謂木斬而復坐曰蘖九爲禍極家已絶矣
　而當日之晝是尚有遺種能復興其家者
　也
　(二方二州/二部一家)法
　陰家金準井改邑不改井無喪無得徃來
　井井有法之象
陽高縣厥法物仰其墨莫不被則
　縣音玄宋曰墨者法之繩墨也光謂是時
　陽氣極高物咸象之莫不蒙被其法
初一造法不法測曰造法不法不足用也
　王曰作法之初而失位當夜不足法者也
　光謂一爲思始故曰造法法言曰模不模
　範不範爲不少矣
次二摹法以中克測曰摹法以中衆之所共
也
　摹與模同摹猶制也二爲思中而當晝制
　法以中然後能成也洪範皇極衆之所共
　由也
次三準繩不甫亡其規矩測曰準繩不甫其
用爽也
　甫美也爽差也不能正其身如正人何
次四準繩規矩莫違我施測曰準繩規矩由
身行也
　君子先修其身其身正不令而行
次五繘陸陸瓶窴腹井潢洋終不得食測曰
缾窴腹非學方也
　宋陸本窴作冥今從范王本繘音繘窴音
　田潢音黄陸曰方道也王曰缾窴腹不可
　以盛也井潢洋水多之貌也終不得食者
　汲引之道非也光謂繘汲索也陸陸索下
　貌缾腹先實則水不得入井雖潢洋終不
　得食也學者虛以受人則人樂告之五居
　井之盛而當日之夜小人先自驕滿不能
　納物者也
次六于紀于綱示以貞光測曰于紀于綱大
統明也
　王曰以貞正光明之道俾人不惑光謂六
　居上禄以施其法能紀綱天下示人正光
　之道者也
次七密網離于淵不利于鱗測曰密網離淵
苛法張也
　王曰七居過滿而當夜作法太密網麗于
　泉而鱗不寧法施於國而人不便者也光
　謂七爲網又爲敗損而當曰之夜法苛民
　駭者也故曰密網離于淵不利于鱗
次八正彼有辜格我無邪測曰正彼有辜敺
而至也
　敺與驅同宋曰敺百姓使至無邪也王曰
　八居上體之中而當晝能用其法正其有
　罪以至於人無邪心也光謂格至也正有
　辜以至無邪用刑之善者也舜曰刑期于
　無刑
上九井無幹水直衍匪谿匪谷終于愆測曰
井無幹法妄恣也
　王本匪溪匪谷作利心匪谿今從宋陸范
　本幹音寒范曰幹以檢扞於井泄取有時
　王曰處法之極而當夜無法者也國而無
　法則人易犯井而無幹則水衍溢也光謂
　九爲禍極而當夜法妄恣無常與無法同
　民志迷惑不知所從則冒犯而終亂耳如
　并無幹水將衍溢非谿非谷而注射妄行
　終於愆過而已矣
　(二方二州/二部二家)應
　陽家上準咸入應次六一十八分五秒夏
　至氣應故兼準離
陽氣極于上陰信萌乎下上下相應
　信猶聲兆也
初一六幹羅如五枝離如測曰六幹羅如附
離君也
次二上歷施之下律和之非則否測曰上施
下和匪其真也
　范本真作肯今從宋陸王本和胡卧切歷
　謂十二辰也律謂十二管也斗建十二辰
　於上律布十二管於下上下相應苟非其
　合則不應也
次三一從一横天網□□測曰一從一橫經
緯陳也
　從即容切□陳音郞吴郞宕切范曰□□
　廣大貌王曰天網□□者踈而不漏之義
　光謂三爲思上而當晝君子能經緯天地
　者也離爲文明又有網罟之象
次四授我罘罟絓羅于野至測曰援我罘罟
不能以仁也
　授音爰罘音浮絓胡卦切四者陽氣將熄
　陰氣將生德去而刑至者也又離有網罟
　之象故曰援我罘罟絓羅于野至者言其
　事將至如云履霜堅冰至也
次五龍翰于天貞栗其鱗測曰龍翰之栗極
懼墜也
　翰胡安切王曰居中體正得位當晝爲應
　之主故象龍飛于天光謂龍以諭陽翰飛
　也五爲純陽盛大之極故曰龍翰于天君
　子居盛大之極不可不正不可不懼故曰
　貞栗其鱗
次六熾承于天冰萌于地測曰承天萌地陽
始退也
　王本熾承作𡑠古熾字今從宋陸范本熾
　陽之盛也冰陰之極也六當夏至之初陽
　極陰生之際小人道長君子道消故曰熾
　承于天冰萌于地敬戒之微盡在於是也
次七日彊其衰應蕃貞測曰自彊其衰惡敗
類也
　惡烏故切七爲禍始而當晝君子能自彊
　其衰則應之者蕃多而不失其正也
次八極陽徵陰不移日而應測曰極陽徵陰
應其發也
　王本徵作微其作時今從宋陸范本治極
　召亂盛極召衰福極召禍不移日而應也
上九元離之極君子應以大稷測曰元離之
極不可遏也
　范本作不可遏止今從宋陸王本陸曰遏
　止也王曰大稷日將暮也吴曰稷音義與
　昊同光謂元離大明也大明之極極盛必
　衰君子應時與之消故曰君子應以大昊




集註太玄經卷之三















集註太玄經卷之四心四
　(二方二州/二部三家)迎
　陰家水亦準咸入迎次二日舍輿鬼
陰氣成形乎下物咸溯而迎之
　遡音素宋曰遡向也
初一迎他匪應無貞有邪測曰迎他匪應非
所與并也
　王曰處迎之初而失位當夜迎之不以其
　道者也物之非其宜應而徃迎之則失正
　而陷邪也光謂迎準咸咸感也一爲思始
　而當夜感於外物而非正應者也
次二蛟潜於淵陵卵化之人或陰言百姓和
之測曰蛟潜之化中精誠也
　王本或作有小宋本人或陰言作人言或
　陰今從宋陸范本和胡卧切范曰蛟潜於
　水産卵高陵下復於淵氣應相感然後剖
　化光謂二爲思中而當晝君子精誠之至
　無所不通也易曰鳴鶴在陰其子和之
次三精微徃來妖先靈覺測曰精微徃來妖
咎徵也
　三爲思終而當夜天人之際精祲相感人
　失其道妖靈先覺也
次四裳有衣襦男子目珠婦人啑鈎貞測曰
裳有衣襦陰感陽也
　王本感作盛今從諸家襦音儒短衣也啑
　色甲切吴本作嚏音帝
次五黃乘否貞測曰黃乘否貞不可與朋也
　乘時證切王曰五雖居中而處陰當夜不
　正而乘中位故曰黄乘否貞光謂不正當
　位不足合也
次六玄黃相迎其意感感測曰玄黃相迎以
類應也
　范曰天玄地黃天地相迎則風雨時調君
　臣相迎則政教以度光謂六爲極大感之
　盛也自天地至於萬物君臣上下夫婦朋
　友無不以類相應也
次七遠之𥅠近之掊迎父迦逅測曰遠𥅠近
掊失父類也
　小宋𥅠作䀨今從諸家𥅠許候切怒目視
　貌掊普后切擊也迦與邂同音蟹逅音后
　不期而會也
次八見血入門捬迎中庭測曰見血入門以
賢自衛也
　宋陸本捬作椒今從范王本捬音府捍也
　八爲禍中故曰見血入門傷之者至也當
　日之晝能以賢自衛迎拒之於中庭物不
　能傷故曰捬迎中庭
上九濕迎牀足累于墻屋測曰濕迎牀足顛
在内也
　小宋王本濕作澤今從宋陸范本范王本
　累作罦范曰罦覆也今從宋陸本宋陸范
　本顛作願今從王本累良瑞切九爲禍極
　而當夜小人女子所以能傾國家者非一
　朝一夕之故其所由來者漸矣如濕氣之
　迎牀足浸潤而上將累及墻屋而不可如
　何究其顛沛之原自内興也
　(一方二州/三部一家)遇
　陽家火準姤入遇初一日舍柳
陰氣始來陽氣始徃徃來相逢
初一幽遇神及師夢貞測曰幽遇神思得理
也
　王曰居遇之初神遇而未形冥交神會之
　象光謂一爲思始而當晝精誠感通故遇
　神及師雖或發於夢寐而不失其正若高
　宗夢傅説是也夢者事之難據者也精誠
　之至猶得正而可據况僉謀師錫者乎
次二衝衝兒遇不定之諭測曰衝衝兒遇不
肖子也
　范本不定之諭作不受定之諭今從諸家
　王曰無心而遇曰衝衝兒者黃昬無知之
　稱也則其所遇何定之有乎所以然者失
　位當夜不得遇之宜也不肖子者明非有
　知之兒
次三不徃不來得士女之貞測曰不徃不來
士女則也
　范王本不徃不來作不往不來不求測曰
　不徃不求今從宋陸本宋曰則法也光謂
　自炫自媒者士女之醜行故不徃不來而
　自遇乃士女之正也
次四㒁㒁兑人遇雨厲測曰兑人遇雨還自
賊也
　王曰㒁㒁勇而無禮之貌
次五田遇禽人莫之禁測曰田遇禽誠可勉
也
　五爲盛福而當晝如田遇禽獲則取之誰
　能禦也
次六俾蛛罔罔遇蠭利雖大不得從測曰蛛
之罔害不遠也
　蠭與蜂同范曰使蜘蛛設罔而得於蠭蠭
　螫蟲也所以不能制雖以爲利不得從而
　取也光謂六爲上禄而當夜小人見利鋭
　於進取而不得所欲者也
次七振其角君父遇辱匪正命測曰振其角
直道行也
　七爲禍始而當晝如君父不幸遇辱則君
　子振角直道而行死之可也雖非正命而
　死義不得不爾
次八兩兕鬭一角亡不勝喪測曰兩兕鬭亡
角喪也
　勝詩證切喪息浪切八爲禍中而當夜如
　兩兕相遇方鬭而一亡其角必不勝而喪
　身矣角以諭禦侮之士也
上九或氏其角遇下毁足測曰或氏其角何
可當也
　范王本或氐其角作觝其角今從宋陸本
　觝都禮切
　(二方二州/三部二家)竈
　陰家木準鼎入竈次九二十八分二十八
　秒日次鶉火小暑氣應斗建未位律中林
　鐘鼎大烹以養聖賢故竈多養賢之象
陰雖沃而灑之陽猶執而龢之
　龢古和字下同宋曰竈以和陰陽者也故
　或沃之或和之於是乎在光謂陰灑陽和
　有炊爨之象
初一竈無實乞于鄰測曰竈無實有虚名也
　王曰處竈之初失位當夜無實者也既失
　烹飪之道無以供食故乞于鄰光謂一爲
　思始而當夜小人内無其實竊它人之善
　以爲己名者也
次二黄鼎介其中裔不飲不食孚無害測曰
黄鼎介中廉貞也
　王曰鼎者竈之器也介然特立之貌其中
　裔者寬容虛受之義也光謂二在下體之
　中而當晝位爲方沮未及下禄君子守其
　中道隱居自養而不苟食者也内養其志
　不慕外物故雖不飲不食亦信無所害也
次三竈無薪黄金瀕測曰竈無薪有不用也
　瀕音頻
次四鬲實之食得其勞力測曰鬲實之食時
我奉也
　鬲音歷王曰鬲釜之小者光謂鼎款足者
　謂之鬲四爲下禄而當晝君子以禄養賢
　雖少亦得其勞力也時我奉者賢者得時
　則仕也
次五鼎大可觴不齊不莊測曰鼎大可觴饗
無意也
　齊側皆切王曰無大饗齊莊之意光謂觴
　當作鬺音商煮也五居盛位可以養賢故
　曰鼎大可鬺而當日之夜不能以禮待天
　下之士則士皆莫肯歸之矣洪範曰凡厥
　正人既富方穀
次六五味龢調如美如大人之饗測曰味龢
之饗宰輔事也
　王本美作羹小宋本作五味和調滋如美
　如今從宋陸范本王曰宰相之事調和五
　味大人任得其人饗之而已光謂六爲上
　禄而當晝君子輔佐國家獻可替否進賢
　退不肖燮和其政調美如羹獻之於君而
　君響之則天下大治矣高宗命説曰若作
　和羹爾惟鹽梅三公承君有鼎之象
次七脂牛正肪不濯斧而烹則歐□之疾至
測曰脂牛歐□不潔志也
　肪音方歐烏后切□哀都切范曰歐□吐
　逆之聲也王曰脂牛肥牛也光謂肪脂也
　歐吐也□心有所惡而吐也肥牛之脂以
　諭美禄也人君雖以美禄養士若不以誠
　潔之志將之則士斯惡之矣七爲禍始
　失士心之象也
次八食其委雖噭不毁測曰食其委蒙厥德
也
　委於僞切噭與呌同
上九竈滅其火唯家之禍測曰竈滅其火國
之賊也
　竈滅火以諭不養賢也不養賢者自賊其
　國者也桀殺關龍逢紂殺比干夫差殺伍
　員項羽逐范增之類皆是也
　(二方二州/三部三家)大
　陽家金準豐
陰虚在内陽蓬其外物與盤蓋
　范王本在内作其内今從宋陸本范本蓬
　作逢今從二宋陸王本宋曰蓬猶盛也光
　謂與皆也物皆如盤蓋外隆大而内虚也
初一淵潢洋包無方冥測曰淵潢洋資裹無
方也
　王本裹作懷今從諸家潢音黄一爲水又
　爲思始而當晝君子之心如淵潢洋無所
　不包所以爲大也居下體之下冥者隱而
　未見也
次二大其慮躬自鑪測曰大其慮爲思所傷
也
　鑪音慮王曰處大之時失位當夜乖於其
　宜徒欲廣大其慮而智不能周反傷其躬
　也鑪者錯磨之具錯磨太過必有所傷光
　謂二爲思中而當夜小人智小而謀大者
　也詩云無田甫田維莠驕驕
次三大不大利以成大測曰大不大以小作
基也
　王曰得位當晝故能大不自大以謙虛自
　保利用積小以成其高大光謂三爲思上
　而當晝君子志大而心小故能成其大也
次四大其門郊不得其刀鳴虚測曰大其門
郊實去名來也
　王曰有聲無實故曰鳴虛光謂門在外郊
　在遠刀所以斷鳴者名聞之謂也四爲外
　佗而當夜小人不治其内而務大其外故
　曰大其門郊言遺近而務遠也不得其刀
　不能斷也雖聲名遠聞其實内虚也
次五包荒以中克測曰包荒以中督九夷也
　王本九作四今從諸家范曰克能也光謂
　五居盛位而當晝聖人執大中之道能懷
　服四海者也
次六大失小多失少測曰大失小禍由微也
　王本測作禍中發今從諸家范曰六水也
　水之所失在於隙穴事從細生禍由微起
　光謂六過中而當夜大之始失者也
次七大奢迂自削以觚或益之餔測曰奢迂
自削能自非也
　觚奇孤餔博孤切范曰觚法也光謂奢猶
　哆也迂遠也餔食也七爲禍始而當晝大
　已過甚至于哆遠君子見微知禍將至能
　以法自裁制則更受福禄故曰或益之餔
　也
次八豐墻峭址三歲不築崩測曰豐墻之峭
崩不遲也
　址與趾同范曰豐大也峭峻也址足也謂
　基也三終也墻大基峻若不終歳加之板
　築則有崩墜之憂猶君子之道不隆其本
　末必危也光謂八處禍中而當夜小人不
　知禍至務自張大而不顧其本者也三者
　數之成也
上九大終以蔑否出天外測曰大終以蔑小
爲大資也
　王本無以字測曰大終蔑否今從諸家宋
　陸范本資皆作質今從虞王本
　(二方三州/一部一家)廓
　陰家水亦準豐入廓次四日舍七星
陰氣□而𢙅之陽猶恢而廓之
　宋陸本作陰應匿而𢙅之今從范王本陳
　曰□苦協切𢙅音合是以□爲□字也吴
　曰□於計切静也然則字當從□宋曰𢙅
　之言翕也謂是時陰氣應時翳匿之於下
　陽氣猶盛壯而廓之於上也圖曰虚中弘
　外存乎廓范曰□協也𢙅合也王曰陰氣
　尚弱潜□而𢙅合之𢙅古歙字光謂陰氣
　翳匿閉合萬物而陽氣尚務恢廓之故曰
　廓也廓者張大之意也
初一廓之恢之不正其基測曰廓之恢之始
基傾也
　王曰處廓之初而失位當夜雖然恢廓之
　而不能自正其始光謂一爲思始而當夜
　小人務自恢廓而不正其基故動則傾也
次二金榦玉楨廓于城測曰金榦玉楨蕃輔
正也
　范曰金玉者皆其美質也王曰二居下體
　之中得位當晝金玉以爲楨榦得賢之謂
　也楨榦者板築之具也光謂板築之具旁
　曰榦題曰楨二爲思中而當晝君子能以
　賢哲爲輔恢廓其德以自衛也
次三廓無子室石婦測曰廓無子焉得後生
也
　王曰室於石女無復嗣續之道光謂三爲
　思上而當夜小人思慮恢廓而後不能繼
　故曰廓無子也室石婦謂求室而得石婦
　也
次四恢其門户用圉寇虜測曰恢其門户大
經營也
　范本用圉作以禦王本作用固小宋作用
　禦今從宋陸本圉與禦同四爲外它而當
　晝君子恢其禮義以禦小人者也故曰恢
　其門户用圉宼虜
次五天門大開恢堂之階或生之差測曰天
門大開德不能滿堂也
　王本恢堂作恢當二宋陸王測無堂字今
　從范本五在廓家而當盛位故曰天門大
　開恢堂之階言通達而尊高也然當日之
　夜小人不能享此盛福德不能充其位必
　有差失以致顛覆也
次六維豐維崇百辟馮馮伊德攸興測曰維
豐維崇兹太平也
　王本兹作欲今從諸家馮古憑字馮馮盛
　多貌六爲極大而當晝君子恢廓其德以
　致太平豐大崇高萬邦率服馮馮盛多駿
　奔輻凑者也
次七外大杚其中失君子至野小人入室測
曰外大杚中無人也
　范小宋杚作扢今從宋陸王本宋陸本入
　室作至室王作在室今從范本陳曰扢音
　訖摩也王曰杚者斗㮣木也吴曰扢與㮣
　同柯愛切説文古没切平也光謂扢當作
　圪魚乙切高壯貌七在廓家而居上體故
　曰外大圪言廓大而高壯也然當日之夜
　小人處大而驕遠賢能近不肖亂自内興
　者也故曰其中失君子至野小人入室也
　一曰扢許訖切喜也
次八廓其外虚其内利鼓鉦測曰廓外虚内
乃能有聞也
　八居外而當晝君子廓外以昭德虚内以
　納物故能令名遠聞譬如鼓鉦亦外廓内
　虚而能有聲也君子之德在外而恢廓者
　惟令名也
上九極廓于高庸三歲無童測曰極廓高庸
終無所臣也
　庸與墉同王曰處廓之極失位當夜雖能
　恢廓其垣墉而中無童役可使高而無人
　悔可知矣光謂九居上極而當夜小人務
　自恢廓崇高而不知止者也故曰廓于高
　庸不能降意接下則下將叛之故曰三歲
　無童
　(二方三州/一部二家)文
　陽家火準涣楊子蓋以涣爲焕故名其首
　曰文入文次九日舍張
陰斂其質陽散其文文質班班萬物粲然
初一袷⬤何縵王貞測曰袷⬤何縵文在内
也
　袷乞洽切⬤與繢同音會何下可切縵莫
　旦切袷衿也⬤畫也何被也繒無文曰縵
　一爲思始而當晝君子内文外質如施畫
　於衿而被以縵服純素含章如玉之正美
　之至也中庸曰衣錦尚絅惡其文之著也
次二文蔚質否測曰文蔚質否不能俱睟也
　王曰文之爲體當文質彬彬二位當夜既
　無其質文雖蔚然不足美也睟純美也光
　謂蔚細縟貌二爲思中而當夜小人文華
　雖美而實不能副也寧嬴謂處父華而
　不實怨之所聚也
次三大文彌樸孚似不足測曰大文彌樸質
有餘也
　王本彌作珍樸作璞今從二宋陸范本孚
　大信也三爲思終而當晝君子大文似樸
　大信似不足
次四斐如邠如虎豹文如匪天之享否測曰
斐邠之否奚足譽也
　邠與彬同否音鄙范曰虎豹之獸以其文
　貴斐邠者文盛貌也王曰四失位當夜蓋
　同虎豹以文害其躬匪天所享故曰否也
　享嚮也
次五炳如彪如尚文昭如車服庸如測曰彪
如在上天文炳也
　王本尚文作質文今從宋陸范本王曰五
　居中體正得位當晝爲文明之主焕然可
　觀也光謂尚文昭如聖王貴尚禮文昭然
　明辨也車服庸如言以車服表顯賢者之
　功庸也用文之大莫過於此舜典曰敷納
　以言明試以功車服以庸
次六鴻文無范恣于川測曰鴻文無范恣意
徃也
　范曰范法也光謂鴻雁之飛偶有文字之
　象而無也遇川則自恣而已六過中而
　當夜小人之文無法而妄爲者也
次七雉之不禄而雞藎穀測曰雉之不禄難
幽養也
　宋陸本而雞藎穀作而不雞藎穀王本無
　而字測不禄皆作不雞今從范本藎徐刃
　切王曰七雖過滿而得位當晝如翟雉有
　文采而懷耿絜之性不受人之馴養故曰
　不禄終不若雞之進食其穀也藎進也光
　謂七在外體而當晝君子有文而耿介避
　世而不仕者也七爲禍階故賢人隱也
次八雕韯穀布亡于時文則亂測曰雕韯之
文徒費日也
　王曰八居將極而失位當夜若務其彫韯
　之文無事費日俾穀之與布俱亡于時其
　文之弊乃爲亂也光謂八爲耗而當夜故
　有是象
上九極文密密易以黼黻測曰極文之易當
以質也
　王曰九居文極而得位當晝能易極文之
　弊者也文工之極至於密密然至韯至微
　而能易之使如黼黻之有制度也光謂九
　爲盡弊而當晝故有是象白與黑謂之黼
　黑與青謂之黻黼黻雖文校於雕韯則爲
　質也
　(二方三州/一部三家)禮
　陰家木準履入禮次四六分三秒大暑氣
　應
陰在下而陽在上上下正體物與有禮
　小宋本陽在上作陽益高今從諸家
初一履于跂後其祖禰測曰履于跂退其親
也
　宋陸本跂作跛今從范王本王曰居禮之
　初失位當夜是始而乖禮者也履于跂非
　敬之道也光謂跂舉踵也一居下體之下
　履之至卑者也乃欲舉踵彊高居下而僭
　上之象也凡臣之事君猶事父也事大君
　猶事祖也在下位而禮僭於上是猶退其
　祖父使居己後也不亦悖乎
次二目穆穆足肅肅乃貫以棘測曰穆穆肅
肅敬出心也
　王曰棘取赤心也光謂穆穆肅肅皆恭謹
　貌二爲思中而當晝外貌之恭必貫之以
　誠然後善也
次三畫象成形孚無成測曰畫象成形非其
真也
　王曰忠信禮之本既乖於本何禮之有光
　謂三爲思末而當夜飾外貌而無内實者
　也故曰畫象成形孚無成女叔齊謂魯昭
　公屑屑焉習儀以□不可謂禮
次四孔雁之儀用登于階測曰孔雁之儀
可法則也
　虞曰雁飛成行孔雀亦成行也光謂孔雀
　有文章雁有行字皆威儀之象階諭進而
　登位也四爲下禄而當晝君居位有威可
　畏有儀可象其下畏而愛之則而象之是
　以其教不肅而成其政不嚴而治也
次五懷其違折其七過喪錫九矢測曰懷違
折七貶其禄也
　王本過喪錫九矢作過鬯錫今從諸家范
　小宋本貶其禄作貶天禄王本作敗其禄
　今從宋陸本
次六魚鱗差之乃大施之帝用登于天測曰
魚鱗差之貴賤位也
　范小宋本大作失今從宋陸王本六爲極
　大而當晝君子制禮使貴賤有序差若魚
　鱗執此道而大施之於天下天下莫不治
　也帝者用此則可以格于皇天矣
次七出禮不畏入畏測曰出禮不畏人所棄
也
　七爲禍始而當夜小人逾越禮法而不顧
　者也由其不畏所以入畏謂䧟刑戮也書
　曰弗畏入畏
次八冠戚䏔履全履測曰冠戚履賤不可不
上也
　二宋陸王本全作金今從范本宋陸本測
　曰冠戚履賤不可不正也范本冠戚䏔明
　不可上也王本冠戚䏔不可不上也今從
　小宋本范曰戚䏔以諭敗也冠雖敗宜加
　之首履雖全宜踐之足光謂八在上體而
　爲禍中冠敗之象也當日之晝故下不能
　陵也
上九戴無首焉用此九測曰無首之戴焉所
徃也
　焉於虔切九陽之盛也禮主卑讓故雖天
　子必有禮也九爲亢極而當夜上無所戴
　高而必危譬如戴冠而無首焉用此盛極
　之位哉
　(二方三州/二部一家)逃
　陽家金準遯
陰氣章彊陽氣潜退萬物將亡
　宋曰謂萬物與陽盛衰者也於七分消卦
　爲遯微陰在内欲出地矣王曰章明彊大
初一逃水之夷滅其創迹測曰逃水之夷迹
不創也
　一爲思始而當晝君子避禍於未萌逃惡
　於未形制之於思慮之初人不見其迹則
　患難何由及焉譬如逃於水中水從而平
　夷其創迹皆合人不能見其際也
次二心惕惕足金舄不志溝壑測曰心惕惕
義不將也
　范本作𢞫王本作𢡕云古惕字今從二宋
　陸本宋陸金作含王本作望今從范小宋
　本宋曰將行也不能以義斷心而行也光
　謂金者堅固之象也二爲思中而當夜小
　人雖睹禍之將至惕惕而懼不能以義自
　斷懷其寵禄滯留不去不知溝壑在於足
　下俄則顛躓也孔子曰見義不爲無勇也
次三兢其股鞭其馬寇望其户逃利測曰兢
股鞭馬近有見也
　范本望作𧩆今從宋陸王本陳曰𧩆古望
　字宋曰近有見謂見宼已近也光謂三爲
　思終而當晝逃得其宜者也兢其股懼也
　鞭其馬欲速去也宼望其户患將至也當
　是之時利於逃也
次四喬木維摐飛烏過之或止降測曰喬木
之鳥欲止則降也
　宋陸王本摐作樅今從范本或止降宋陸
　本作止之范本作或降今從王本范曰上
　撩稱摐上撩之木鳥所不集故過之而去
　光謂摐長密之貌四爲下禄而當夜小人
　遁逃之志不堅遇美禄則止而不去故未
　免於患也
次五見鷺踤于林獺入于淵征測曰見鷺及
獺深居逃凶也
　范本鷺作鷺王本作鷺今從二宋陸本王
　本征作利征今從宋陸范本□古隼字一
　本作鷹踤慈卹切宋曰鷺害鳥獺害魚吴
　踤蹋也光謂五爲中禄而當晝君子雖居
　顯位食厚禄見小人用事於朝知其必爲
　禍亂則行而去之矣
次六多田不婁費我膎功測曰多田不婁費
力無功也
　宋陸本費作會今從范王本膎户佳切范
　曰孰食爲膎王曰六居過滿失位當夜不
　得處逃之宜若田於多田而不婁理之徒
　費食與功而無益也光謂六爲上禄爲盛
　多爲極大而當夜小人德薄位尊力少任
　重雖有盛大之資業不能修治賢者皆棄
　之而逃徒費食力安得成功也
次七見于纍後乃克飛測曰見于纍幾不足
高也
　幾音畿宋曰幾近也已見纍索僅然得免
　此用明近也王曰逃難之時而七居禍始
　逃而後時者也故見于纍然得位當晝能
　保終吉故後乃克飛免其患也君子雖見
　縻綴然亂邦不居終當自引遠去故曰後
　乃克飛也
次八頸加于矰維䋚其繩測曰頸加維䋚無
自勞也
　王曰䋚與翼同八失位當夜不能避患故
　首加于矰雖鼓翼於繩罔之中終無克飛
　之理光謂矰弋射之失也八爲禍中而當
　夜不能遯逃遠禍矰已加於頸矣雖復奮
　翼掣曳其繩安得去哉徒自勞也
上九利逃跰跰盗德嬰城測曰盗德嬰城何
至逃也
　王本作德盗小宋本作盗得今從宋陸范
　本陳曰跰音瓶又蒲賢切字書跰胝皮堅
　也
　(二方三州/二部二家)唐
　陰家士亦準遯陸曰唐蕩天下皆遯遯亦
　蕩也光謂唐猶蕩蕩無拘撿有喪失之意
　也
陰氣兹來陽氣兹徃物且盪盪
　宋曰兹益也陸曰盪盪空盡之貌也
初一唐于内勿作厲測曰唐于内無執守也
　一爲思始而當夜内無所守動則危矣
次二唐處冥利用東征測曰唐冥之利利明
道也
　冥昧也東者日所出也二爲思中而處下
　體之内故曰唐處冥言其中心蕩蕩迷所
　適也然當日之晝君子能求明道以自進
　者也
次三唐素不貞亡彼瓏玲測曰亡彼瓏玲非
爾所也
　王曰瓏玲玉聲也
次四唐無適道義之辟測曰唐無適惟義予
也
　適丁歷切下同辟必益切予余吕切王曰
　四得位當晝得唐之宜蕩蕩然無適無莫
　惟以道義爲辟知所之徃唐之美也辟君
　也光謂適必然也四爲條暢而當晝孔子
　曰君子之於天下也無適也無莫也義之
　與比故曰道義之辟言其最尊高也
次五奔鹿懷鼷得不訾測曰奔鹿懷鼷不足
功也
　范王本不足功作奚足功今從宋陸本吴
　曰鼷户雞切小鼠也王曰五居盛位當首
　主而失位當夜無君之德蕩然無守迷於
　利害之嚮逐鹿而奔又鼷鼠是顧則其所
　得不足以爲資訾與資同
次六唐不獨足代天班禄測曰唐不獨足無
私容也
　王曰得位當晝爲唐之主蕩然無私不求
　獨足與天下同其美利故可代天班布爵
　禄爲時明君處唐之美莫過是矣光謂六
　爲上禄爲盛多而當晝君子不獨享天禄
　與天下賢雋共之
次七弋彼三飛明明于征終日不歸亡測曰
弋彼三飛適無所從也
　王曰居過滿而失位當夜不明於道自取
　危亡若一弋而求三飛無所適從自明而
　行至暮忘返蕩然昏昧復何益矣光謂七
　爲失志而當夜小人二三其德從此失彼
　蕩無所守徒自勞苦自幼至老終無所得
　者也
次八唐收禄社鬼輟哭或得其沐測曰唐收
禄復亡也
　復符目切下同王曰得位當晝善於處唐
　之道故能復收其禄光謂八爲禍中福禄
　已散然當日之晝能興衰起廢者也故曰
　唐收禄社稷之靈復得血食故輟哭民已
　枯瘁而復蒙潤澤故曰或得其沐也
上九明珠彈于飛肉其得不復測曰明珠彈
肉費不當也
　當丁浪切范曰飛肉禽鳥也珠至重鳥至
　輕以重求輕故不復也王曰九居亢極而
　失位當夜蕩蕩然門於大數者也如以珠
　彈雀所得不復其所亡也光謂九爲禍極
　而當夜小人縱情極欲蕩然忘返者也
　(二方三州/二部三家)常
　陽家水準恒入常次七二十三分二十六
　秒立秋氣應日次鶉尾斗建申位律中夷
　則次九日舍翼
陰以知臣陽以知辟君臣之道萬世不易
　辟音壁宋曰辟君也此立秋之首也以秋
　承夏天道之常故於是時陰知爲臣陽知
　爲君光謂以秋承夏以陰承陽以臣承君
　之象也
初一戴神墨履靈式以一耦萬終不稷測曰
戴神墨體一形也
　王吴皆云稷與昊同墨式皆法也神靈尊
　之也一爲思始而當晝君子之心執一以
　爲常法應萬物變終無虧昊也易曰天下
　之動貞夫一者也
次二内常微女貞厲測曰内常微女不正也
　王本作常内微今從諸家王曰處常之時
　當正君臣夫婦之道失位當夜是常以微
　賤之女處内不正之象且近於危故曰貞
　厲
次三日常其德三歲不食測曰日常其德君
道明也
　三爲自如而當晝日常其德故免薄食之
　災君常其德故無狂僣之咎伊尹戒太甲
　作咸有一德
次四月不常或失之行測曰月不常臣失行
也
　行皆如字月有虧盈故曰不常行道也四
　爲外佗而當夜臣德不常則失道也
次五其從其橫天地之常測曰其從其横君
臣常也
　從即容切范曰天從地橫是其常道也王
　曰五居中位爲常之主得位當晝故從橫
　經緯皆合天地之常得萬世不易之道光
　謂五爲中和常之盛也君臣之道相經緯
　也
次六得七而九懦撓其剛不克常測曰得七
而九棄盛乘衰也
　七陽之盛也九陽之衰也六過中而當夜
　棄盛乘衰也小人懦弱撓敗其剛不能守
　其常道也
次七淊淊徃來有常衰如克承貞測曰淊淊
徃來以正承非也
次八常疾不疾咎成不語測曰常疾不疾不
能自治也
　八爲禍中而當夜常道乆而有敝者也故
　曰常疾夫疾者自知其疾則尚可治也若
　不知其疾而惡必不可治矣小人
　不知其禍而惡聞之至於凶咎成不可
　復詰也
上九疾其疾巫醫不失測曰疾其疾能自醫
也
　王曰九居亢極而得位當晝能疾其疾者
　也善於自儆則醫巫治之不失也醫巫諭
　賢者耳光謂九爲禍終而當晝君子能思
　患而豫防之納忠求賢以自輔故禍可解
　也
　(二方三州/三部一家)度
　陰家火準節法者爲模度者爲之分寸
　也
陰氣日躁陽氣日舍躁躁舍舍各得其度
　舍音捨又如字宋曰躁動也舍藏王曰舍
　止也光謂躁謂進盛也舍謂陽退也
　躁者益躁舍者益舍各守常度也
初一中度獨失測曰中度獨失不能有成也
　一爲思始而當夜小人在心之度先已乖
　失安能有成也商晝曰若虞機張徃省括
　于度則釋
次二澤不舍冥中度測曰澤不舍乃能有正
也
次三小度差差大攋之階測曰小度差差大
度傾也
　小宋陳吴本攋作䄤王本作傾今從宋陸
　范本范本測差差作之差今從宋陸王本
　攋音賴光謂攋也三爲思終而當夜
　思不中度則事乖失矣故曰小度差差大
　攋之階言所失雖小所毁將大也
次四榦楨利于城測曰榦楨之利利經營也
　范王于作于今從宋陸王本四爲下禄而
　當晝君子既得其位常以法度爲榦楨則
　可以保衛其民有所營爲矣
次五榦不榦攋于營測曰榦不榦不能有寧
也
　王曰失位當夜不能爲首之主榦而非榦
　之才則必傾其所經營矣光謂不度之人
　民無則焉猶榦之不榦將毁所經營不能
　有安也
次六大度檢檢于天示象垂其范測曰大度
檢檢垂象貞也
　范與範同王曰六居盛位度之大者得位
　當晝明于法制以度檢物則天之象而垂
　法於人也光謂君子之立法度非取諸心
　也乃觀象於天以垂範於世故曰天示象
　垂其范易曰天垂象聖人則之
次七不度規之鬼即訾之測曰不度規之明
察笑也
　訾音紫又即移切王曰七居過滿失位當
　夜是以不度之度爲規制者也訾毁笑也
　賛云鬼訾測云明察幽明同笑故互文
　見義光謂七爲敗損而當夜小人溢不
　以法度自規鬼所毁笑將降之禍也明察
　者莫若鬼人之愚者或未之知鬼先見其
　禍也
次八石赤不奪節士之必測曰石赤不奪可
與有要也
　要一遥切范曰石不可奪堅丹不可奪赤
　王曰八居度之將終得位當晝必能有所
　執守不改其度者也光謂要約也八爲禍
　中而當晝君子雖遇禍亂不改其度秉志
　堅明不可移奪故可以與之有約謂寄百
　里之命托六尺之孤也
上九積差之貸十年不復測曰積差之貸不
得造也
　范本差作善今從二宋陸王本王本十作
　七今從諸家陸曰造至也王曰居度之終
　而失位當夜失度之極者也積其差失浸
　以乖遠貸者寬緩後於時也雖七年之乆
　亦不可復其度也光謂貸當作□吐得切
　與忒同差之甚者也易曰迷復凶至于十
　年不克征也
　(二方三州/三部二家)永
　陽家木準同人二宋陸范王皆象恒吴曰
　常首象恒卦次七立秋初一當二百二十
　六日行張十五度於易期日恒卦九四次
　度首象節卦初一巳行翼二度次永首次
　七當二百三十八日行翼九度於易朞日
　同人卦今從之
陰以武取陽以文與道可長乆
　宋曰陰者刑氣故以武言之陽者德氣故
　以文言之武以濟文文以濟武陰陽取與
　之道也故其道可以長乆
初一不替不爽長子之常測曰不替不爽永
宗道也
　王本替作朁云古僣字今從宋陸范本長
　知丈切永長乆也有繼嗣之象替廢也一
　當日之晝得永之道者也先王之制立嫡
　以長所以安宗廟重社稷不替不爽萬世
　之常法也永久之道莫大於此
次二内懷替爽永失貞祥測曰内懷替爽安
可乆也
　二當日之夜失永之道也昬惑之君違禮
　立愛以孽代宗内懷替爽之心於其長子
　如此則長失正善之道也
次三永其道未得無咎測曰永其道誠可保
也
　三爲成意而當晝君子道業已成未躋禄
　位者也夫君子不患無位患所以立日新
　其道乆而不倦雖未得福禄又何咎哉
次四子序不序先賓永失主測曰子序不序
非永方也
　王曰四近於五而以陰居陽位且當夜失
　其可乆之道子而不居子之次序則祭祀
　賓客長無主矣故先賓永失主也
次五三綱得于中極天永厥福測曰三綱之
永其道長也
　王曰居中體正爲首之主得位當晝有君
　之德是能使三綱皆得其中天之所助故
　永厥福也光謂三綱者君爲臣綱父爲子
　綱夫爲妻綱五爲中和而當晝王者正三
　綱以建皇極永保天禄
次六大永于福反虚庭入于酋冥測曰大永
于福福反亡也
　范本入于酋冥作入酋冥小宋本作於酋
　冥今從宋陸王本六過中而當夜小人恃
　福之永驕淫矜夸福終則禍至故反虚庭
　言無所獲也入于酋冥言不知悔懼禍釁
　既就則至於晦冥也
次七老木生蒔永以纏其所無測曰老木生
蒔永厥體也
　蒔時吏切王曰七居過滿老木之象然得
　位當晝得其永道故生蒔蒔者旁生之栽
　也既有華葉復得長久始無今有故云纏
　其所無
次八永不軌凶亡流于後測曰永不軌其命
劑也
　劑才詣切宋曰劑翦也王曰居將極之位
　而以陰居陽時且當夜是則永不法之事
　豈止禍其身而已凶亡之事乃流於後也
　光謂八爲禍中而當夜小人長爲不法身
　既凶亡餘殃流後也
上九永終馴首測曰永終馴首長愷悌也
　馴順也愷樂也悌易也九在永終而當晝
　君子之道永長樂易慎終如首若一永道
　乃全也
　(二方三州/三部三家)昆
　昆户衮切又如字陰家金亦準同人陸曰
　昆亦同也
陰將離之陽尚昆之昆道尚同
　宋曰陰氣將殺故離散萬物陽氣將藏故
　萬物同歸也王曰陰氣主殺將離萬物陽
　氣仁愛猶尚昆而同之
初一昆于黑不知白測曰昆于黑不可謂人
也
　宋曰白智也黑愚也光謂黑以諭垢濁白
　以諭廉潔一爲思始而當夜小人自同於
　垢濁而不知廉潔之爲美者也
次二白黑菲菲三禽一角同尾測曰三禽一
角無害心也
　菲敷尾切與斐同王曰得位當晝白黑菲
　菲分别明白之義三禽諭三人一角同尾
　終始皆同無乖異也光謂菲菲白黑相雜
　貌角在首而拒鬬者也尾體之終也二爲
　思中而當晝君子與人交廉而不劌濁而
　不污菲菲然群居而不亂一角者共禦侮
　也同尾者今其終也孔子曰君子和而不
　同
次三昆于白失不黑無際一尾三角測曰昆
白不黑不相親也
　范王本際皆作除今從宋陸本
次四鳥托巢于菆人寄命于公測曰鳥托巢
公無貧也
　范小宋本菆作叢今從宋陸王本菆古叢
　字宋曰公均也光謂公者道大同無彼我
　也四爲下禄而當晝君子能推大同至公
　之心以待人則皆歸徃而寄命焉故曰公
　無貧也
次五穀失䟽數衆𣯛毁玉測曰穀失䟽數奚
足旬也
　范小宋本穀失䟽數作穀不穀失䟽數王
　本作轂不轂失䟽數今從宋陸本穀轂古
　字通陸曰旬均也王曰五居盛位當爲物
　主而以陽居陰位且當夜不得混同之道
　轂爲衆輻所湊五既失道不能包容故云
　轂不轂也衆𣯛之輕積以成多必致毁玉
　之患如衆鑠金也光謂轂之受輻䟽數必
　均乃能運行五以小人而居盛位無至公
　之心好惡住私故讒慝并進而衆𣯛毁玉
　也
次六昆于井市文車同軌測曰昆于井市同
一倫也
　井市者人所聚也六爲盛多當晝君子道
　隆德盛四海會同書同文車同軌無有遠
　邇混爲一類也
次七蓋偏不覆晏雨不救測曰蓋偏不覆德
不均也
　覆敷救切下并同晏晩也晩而得雨則稚
　者昌而稙者傷矣七爲敗損而當夜小人
　之德不能大同用心頗僻有愛有惡如蓋
　偏則物有不覆者矣雨晩則禾有不救者
　矣
次八昆于危難乃覆之安測曰危難之安素
施仁也
　八爲禍中爲耗爲剥落有危難之象然當
　日之晝君子素以昆同之道沉愛容衆一
　視同仁故危難之際能庇覆於物使之就
　安
上九昆于死棄宼遺測曰昆于死棄厥身也
　遺以醉切王曰棄身遺宼凶之甚也光謂
　爲惡不同同歸于亂九居禍極而當夜故
　有是象

集註太玄經卷之四










集註太玄經卷之五心五
　(三方一州/一部一家)減
　陽家水準損入減初一四十一分一十七
　秒處暑氣應次日舍軫
陰氣息陽氣消陰盛陽衰萬物以微
　王本作陰息陽消小宋本作群陰息陽氣
　消今從宋陸范本
初一善減不減冥測曰善減不減常自沖也
　陸曰冲虚也光謂一爲思始而當晝常自
　謙沖善減者也自損者人益之故不減一
　爲下下善減之謙不減之益皆在冥昧之
　中人莫得而見故曰冥
次二心減自中以形于身測曰心減形身困
諸中也
　宋陸本形作刑今從范王本人之進德修
　業必自强於心然後顯著於外二爲思中
　而當夜志先減矣德業何從而益乎是其
　中先自困也子謂冉求曰力不足者中道
　而廢今汝畫
次三減其儀利用光于階測曰减其儀欲自
禁也
　三爲下上爲思終爲進人居上則多驕盈
　思終則於外發於儀貌矣减其儀者自
　貶損禁約也階以進也自損而得進
　有光輝也
次四減於艾貶其位測曰減於艾無以莅衆
也
　范本艾作乂今從二宋陸王本艾與乂同
　音范曰治也光謂四爲下禄而當夜小
　人不勤於爲治無以衆則不能保其禄
　位矣故曰減於艾貶其位
次五減黄貞下承于上寧測曰減黄貞臣道
丁也
　范本作減其黄貞今從諸家宋曰丁當也
　王曰得位當晝能爲減主又得黄中貞正
　之道衆所咸歸故下承于上而獲安寧之
　福也光謂中和莫盛乎五故曰黄以陽當
　位故曰貞夫盛極則衰不可不減臣用此
　道以承其上乃可自安故曰臣道當也
次六幽闡積不減不施石測曰幽闡不施澤
不平也
　施失豉切范曰六爲水故積幽小宋曰大
　開曰闡光謂六與家性皆爲水故曰幽六
　爲上禄故曰闡又爲盛多爲極大故曰積
　君子當裒多益寡稱物平施今乃不減不
　施其頑如石故曰澤不平也
次七減其疾損其恤厲不至測曰減其疾不
至危也
　范曰恤憂也厲危也王曰七居過滿危之
　道也而得位當晝是能自減其疾患損其
　憂戚則厲無從而至矣光謂七爲禍始而
　當晝在於減家故有是象易曰損其疾使
　遄有喜
次八瀏漣漣減于生根測曰瀏漣之减生根
毁也
　王本無下漣字今從宋陸范本瀏音留又
　力乆切漣音連范曰八木也秋木始衰瀏
　㳅也漣漣㳅垂之貌㳅古流字光謂八爲
　木爲沈天爲疾瘀爲耗爲剥落沈天秋冬
　之交也木之所以生者根也所以榮者滋
　液也今滋液下流漣漣然减其資生之根
　則何以復能盛榮乎
上九減終利用登于西山臨于大川測曰減
終之登誠可爲也
　范曰在西爲金故曰西山金生水故曰大
　川光謂物極則反故減終必增登山臨川
　以高下也西者物之成也夫登高臨下鮮
　有不危以減處之故可爲也
　(三方一州/一部二家)唫
　陰家火準否陳音欽又音琴小宋吴皆巨
　錦切説文口急也與噤同今從之陸曰唫
　閉塞也
陰不之化陽不之施萬物各唫
　凡陽施其精陰化其形萬物乃生皆處暑
　之氣陰不化陽不施萬物各閉塞之時也
初一唫不予丈夫婦處測曰唫不予人所違
也
　予與與同王曰唫閉而不與物接丈夫而
　效婦人之光謂爲思始而當夜處
　乎窮下君子思道將及人今乃唫而不
　與若丈夫而婦處也夫孤立無親則人皆
　違而去之故曰人所違也
次二唫于血資乾骨測曰唫于血臞自肥也
　范本臞作䂄吁縛切諸本皆作臞小宋音
　具吴音衢今從之王曰唫其血以資乾骨
　懼於臞瘠思以自肥光謂二爲思中而當
　晝能蓄其德以美其身者也大學曰富潤
　屋德潤身
次三貌不交口唭㘈唫無辭測曰貌不交人
道微也
　范王本無口字今從二宋陸本唭去吏切
　㘈魚記切范曰唭㘈有聲而無辭也王曰
　人道殆至於微絶也光謂三爲思終又爲
　成意思慮既成則言貌可以接人矣而家
　性爲唫當日之夜尚閉塞而不交則人道
　幾乎絶矣易節之九二曰不岀門庭凶
次四唫其穀不振不俗纍老及族測曰唫其
穀不得相也
次五不中不督腐蠹之嗇測曰不中不督其
唫非也
　小宋曰禄以待賢廪粟紅流腐蠧猶嗇其
　唫非也光謂督亦中也君子積而能散可
　唫則唫可施則施五居盛位家性爲唫當
　日之夜失其中道故腐蠧而猶吝嗇也
次六泉原洋洋唫于丘園測曰泉源之唫不
可譏也
　二宋陸王本譏作議今從范本范曰六水
　也故爲泉源丘園以諭高也光謂六爲盛
　多爲極大蓄水於高待時而施則所及者
　遠今日之唫乃所以爲異日之澤故不可
　譏也
次七唫于體黄肉毁測曰唫于體骨肉傷也
　王本黃肉毁作黃骨肉毁今從宋陸范本
　七爲消爲敗損而又當夜黃中也骨肉在
　中故曰黃肉夫氣血所以養體也唫而不
　及於四體骨肉毁傷矣恩澤所以綴親也
　唫而不及於九族則内外乖離矣
次八唫遇禍禱以牛解測曰唫遇禍大費當
也
　范曰牛爲大費王曰雖過唫招禍而能禱
　之以牛以解其凶光謂八爲禍中故曰唫
　遇禍當日之晝故曰禱以牛解不愛費以
　解禍其道當也
上九唫不雨孚乾脯測曰唫不雨何可望也
　范曰孚信也王曰九居唫極而當夜陰陽
　俱閉故不雨光謂潤澤既竭而無望信乎
　肉乾而爲脯矣言王澤竭而民物瘁也
　(三方一州/一部三家)守
　陽家木亦準否
陰守户陽守門物莫相干
初一閉朋牗守元有測曰閉朋牖善持有也
　王小宋本作閉明牖守元有今從宋陸范
　本范曰朋黨類也光謂易曰憧憧徃來朋
　從爾思言心有所感則物以其類應之牗
　者所以窺外也元始也樂記曰人生而静
　天之性也感物而動性之欲也一爲思始
　而當晝能閉外類之誘守其始有之性者
　也
次二迷自守不如一之有測曰迷自守中無
所以也
　宋曰以用也無所用自守也王曰二守其
　迷一守其道故不如一之所有也光謂二
　爲思中而當夜誘於外物迷而失其所守
　者也書曰惟民生厚因物有遷
次三無喪無得往來默默測曰無喪無得守
厥故也
　三爲進人爲自如爲成意當日之晝德成
　於内能守而勿失者也外物之往於我何
　喪外物之來於我何得默而成之不言而
　信也易曰无喪无得往來井井
次四象艮有守測曰象艮之守廉無𢛅也
　宋陸本象艮有守作象㒵自守小宋本作
　象貌有守今從王本𢛅與怙切宋曰㒵音
　狗陸曰𢛅禁禦也象狗不能有所廉察
　禁禦也范曰象似也若刍狗光謂㒵音
　狗當云艮爲狗字之誤也象狗猶言象龍
　也
次五守中以和要侯貞測曰守中以和侯之
素也
　二宋陸本守中以和作守中以一和王本
　要侯貞作要侯之貞今皆從范本范曰五
　爲天子守中和之道諸侯之正主也光謂
　素向也中和莫盛乎五守中和之道以要
　約諸侯諸侯之所取正而歸向也
次六車案軔圭璧塵測曰車案軔不接鄰也
　王本不接鄰作交接鄰今從諸家軔而振
　切小宋曰軔礙車輪之木也禮諸侯兵不
　用諸侯自爲正之具也執守失貞不接鄰
　國車輪按軔以靡行圭璧生塵而不用光
　謂家性爲守六過中而當夜自守太過者
　也
次七群陽不守男子之貞測曰群陽之守守
貞信也
　王本群陽不守作群陽不字今從諸家
次八曰無杵其曰舉天陰不雨白日毁暑測
曰臼無杵其守貧也
　王曰臼而無杵守之而終無所用舉而不
　下守之而終無所成光謂其碓舉無米可
　舂也天陰不雨無澤可冀也八爲禍中爲
　耗故有此象
上九與荼有守辭于盧首不殆測曰與荼有
守故愈新也
　宋陸本作有荼有守測作其荼其守今從
　范王小宋本荼音徒宋曰愈猶勝也范曰
　荼白也盧黑也九西方故白光謂荼茅秀
　也其色白九爲禍終而當晝能悔其禍者
　也故思老成白首之人與守其故道而辭
　去黑首諞言之士則國家不至於危殆也
　秦誓曰番番良士旅力既愆我尚有之仡
　仡勇夫射御不違我尚不欲
　(三方一州/二部一家)翕
　陰家金準巽入翕次五一十八分三十四
　秒白露氣應日次壽星斗建酉位律中南
　吕陸曰巽者入也翕亦入也王曰翕合也
　光謂巽爲鷄故翕多飛鳥之象
陰來逆變陽徃順化物退降集
　二宋陸王本陽往順化作陽徃以順今從
　范本宋曰陰來從下故以逆言之陽徃從
　上故以順言之光謂陰升而害物故曰逆
　陽降而育物故曰順
初一狂衝于冥翕其志雖欲梢揺天不之兹
測曰狂衝于冥天未與也
　宋陸本翕其志作以翕其志不作下今從
　范本范本梢揺作逍遥今從二宋陸王本
　梢揺與逍遥同曰兹古滋字光謂爲
　思始而當夜小人有不善之心狂蕩衝激
　於冥昧之中翕斂其志未形于外逍遥自
　縱適之貌言雖欲縱適其志天未之與不
　得滋長也
次二翕冥中射貞測曰翕冥中正予也
　王本正予作正弓今從諸家予與與同二
　爲思中而當晝君子有善心亦翕斂於冥
　昧之中如射之有志正己而發發無不中
　故曰射貞正予猶言惟正是與也
次三翕食嘬嘬測曰翕食嘬嘬利如舞也
　嘬楚夫切范曰嘬嘬食疾貌王曰嘬嘬盡
　臠貪之甚也欲利之速如舞之赴節光謂
　三爲成意而當夜近於禄小人見禄貪
　而務入無所不至
次四翕其羽利用舉測曰翕其羽朋友助也
　四爲下禄又爲外它當日之晝如鳥翕其
　羽士得朋友之助利於進也
次五翕其腹辟穀測曰翕其腹非所以譽也
　范王小宋本辟穀皆作辟金穀今從宋陸
　本范小宋本譽作舉今從陸王本五爲中
　禄又爲腹而當日之夜但能翕其福禄以
　自與者也故曰翕其腹夫自與者人必奪
　之此乃辟去福禄之道也况令名何從而
　得之
次六黄心鴻翼翕于天測曰黄心鴻翼利得
輔也
　宋陸王本利作和今從范本六爲中上故
　稱黄鴻鳥飛之高者也六又爲盛多居福
　之隆當曰之晝君子以中庸爲心輔之者
　衆如傅鴻翼其高飛無不至矣
次七翕繳惻惻測曰翕繳惻惻被離害也
　繳音灼范曰七爲繩爲射射用繩者繳之
　謂也光謂七爲禍階而當夜故被離害也
次八㩣其罦絶其羂殆測曰罦㩣絶羂危得
遂也
　㩣與揮同羂古縣切王曰晝可以自危雖
　不至於終凶亦殆之甚小宋曰罦覆車也
　羂罔也光謂八爲禍中而當晝故得免也
上九㩣其角維用抵族測曰㩣其角殄厥類
也
　王本族作撲今從諸家抵音紙范曰抵擊
　也王曰㩣其角以拒物物所同惡光謂九
　爲殄絶爲禍極爲猛爲角而當夜翕禍不
　已至於窮極猶欲用猛取勝故至於絶族
　也
　(三方一州/二部二家)聚
　陽家土準萃入聚次七日舍角易曰萃王
　假有廟故聚多鬼神之象
陰氣收聚陽不禁禦物相崇聚
　崇亦聚也
初一鬼神以無靈測曰鬼神無靈形不見也
　見賢遍切王曰鬼神以無形爲靈陳曰聚
　者陰氣收聚萬物衰落有形復於無形物
　歸其本本無者非靈而何夫精氣爲物遊
　魂爲變聚則爲物散則無形故鬼神以無
　形爲靈也光謂一爲下下又爲水幽深之
　象也
次二燕聚嘻嘻測曰燕聚嘻嘻樂淫愆也
　范本愆作衍小宋本作衎今從宋陸王本
　二爲思中爲人當夜相聚冥樂過則成
　愆
次三宗其高年群鬼之門測曰宗其高年鬼
待敬也
　二宋陸王本皆作宗其高辛今從范本范
　曰三爲門
次四牽羊示于叢社執圭信其左股測曰牽
羊于叢不足榮也
　范本信其左股作信辟其左股測曰不足
　勞也今從二宋陸王本信與伸同羊中牲
　也依叢林而爲社鬼之微者也執圭重禮
　也拜當伸右股四當日之夜雖有福禄不
　能用之如牽羊但示于叢社而已不足榮
　也執圭而拜乃伸其左股不免於鄙野也
次五鼎血之蕕九宗之好乃後有孚測曰鼎
血之蕕信王命也
　王曰蕕與槱同謂薪燎也
次六畏其鬼尊其禮狂作眯淫亡測曰畏鬼
之狂過其正也
　范本眯作昧今從二宋陸王本王曰眯者
　自無所見也狂瞽而求淫祀亡則冥焉
次七竦萃于丘冡測曰竦萃丘冢禮不廢也
　王曰竦敬也光謂七爲高爲禮又爲禍始
　而當晝以敬而聚於丘冢葬以禮之象也
次八鴟鳩在林㕹彼衆禽測曰鴟鳩在林衆
所㕹也
　宋陸本㕹作呱王本作吠今從范小宋本
　㕹於交切多聲也王曰鴟鳩惡鳥聚中林
　必爲衆禽所噪也光謂八爲禍中而當夜
　小人惡聲已著如鴟鳩所在之林衆禽必
　聚而噪之
上九垂涕纍鼻聚家之匯測曰垂涕纍鼻時
命絶也
　小宋曰彚類也光謂九爲禍極爲殄絶如
　君子生有令德其死也哀趙文子成室曰
　歌於斯哭於斯聚國族於斯此之謂也
　(三方一州/二部三家)積
　陰家水準大畜
陰將大閉陽尚小開山川藪澤萬物攸歸
　王曰山藪所以蓄藏萬物也光謂陰盛陽
　微萬物極陽之末盡皆歸藏於山川藪澤
　委積其中也
初一冥積否作明基測曰冥積否始而在惡
也
　宋陸本始而在惡作已而在惡范本無已
　而字小宋本無已字今從王本王本基作
　資今從諸家否音鄙范曰否不善也光謂
　一爲思始而當夜小人積惡於幽而取禍
　於明故冥冥之惡乃所以爲明罰之基也
次二積不用而至于大用君子介心測曰積
不用不可規度也
　度待洛切范曰介大也宋曰積乆不用明
　德深藏果遇其時至於大用光謂二爲思
　中而當晝君子積善於中困於下位不爲
　時用然積之不已其用必大君子廣大其
　德心而已不汲汲於求用也
次三積石不食費其勞力測曰積石不食無
可獲也
　三爲思上而當夜費心於無用勞力於非
　務如積石之不可食勤而無獲也
次四君子積善至于車耳測曰君子積善至
于蕃也
　小宋本至于蕃作至于大蕃今從諸家王
　曰蕃謂蕃庶附袁切小宋曰蕃車耳也敷
　袁切光謂車耳兩轓也至于車耳言其盈
　積著見也
次五藏不滿盗不贏測曰藏滿盗贏還自損
也(嬴一/作贏)
　王本藏作減今從諸家藏徂浪切五居尊
　位受盛福不務德施而蓄積無已適足爲
　盗之贏利也秦積敖倉爲楚漢之資隋積
　洛口爲李密之用皆其類也
次六大滿碩施得人無亢測曰大滿碩施人
所來也
　王本亢作方今從諸家施式豉切王曰六
　居盛位得時當晝所積大滿而能大施以
　濟於物故得人皆歸之其道無窮也光謂
　財散則人聚故得人也亢敵也詩云無競
　惟人斯無敵於天下矣
次七魁而顔而玉帛班而决欲招宼測曰魁
而顔而盗之招也
　范本招作收王本決作快今從二宋陸王
　本魁者言其首出也顔者言其顯著也班
　布也七爲禍始而當夜積蓄不已首出顯
　著玉帛布列雖可以窮一時之欲而不知
　盜乘其後也
次八積善辰禍維先之罪測曰積善辰禍非
巳辜也
　小宋本辰作展今從諸家辰時也積不善
　之家必有餘殃八爲禍中當晝身雖積善
　而遭時之禍蓋其先人之罪也
上九小人積非至于苗裔測曰小人積非禍
所骫也
　王本苗作亡小宋本作笛音迪今從宋陸
　范本骫古委字范曰惡大者乃至苗裔之
　家光謂積非之極遇禍之窮禍所委積故
　延及苗裔也
　(三方一州/三部一家)飾
　陽家火準賁入飾次八三十六分一十五
　秒秋分氣應故兼準兌兌爲口舌故飾多
　言語之象
陰白陽黑分行厥職出入有飾
　諸家厥作其今從宋陸本宋曰陰氣出治
　於上故以白爲飾陽氣入治於下故以黑
　爲飾陸曰陰而治西故言白陽退於北故
　言黑王曰白爲見黑爲隠白黑分形飾之
　象也
初一言不言不以言測曰言不言默而信也
　王本賛辭止云言不以言今從諸家一爲
　思始而當晝君子内守其至誠沈潜淵黙
　以不言爲言所以然者不言而信故也孔
　子曰天何言哉四時行焉百物生焉
次二無質飾先文後失服測曰無質先文失
貞也
　王本貞作真今從諸家王曰無其本質欲
　以求飾雖先以文采後必失其所服光謂
　二爲思中而當夜小人内無誠實徒事外
　飾其始則文采信美矣終則失其正服也
　服以諭德之形於外者也
次三吐黄舌鉗黄聿利見哲人測曰舌聿之
利利見知人也
　宋陸范本吐黄舌皆作吐黄酋舌今從小
　宋本宋陸本鉗作柑今從范王小宋本鉗
　渠廉切知與智同鉗執也聿筆也君子發
　言著書不失中道惟智者能知之愚者不
　足語也法言曰言心聲也書心畫也聲畫
　形君子小人見矣
次四利舌哇哇商人之貞測曰哇哇之貞利
于商也
　宋陸本利舌哇哇作舌哇哇范小宋本作
　利口哇哇今從王本哇烏佳切王曰文飾
　虚辭以炫鬻故爲商人之貞而非君子之
　正道也光謂四爲富而當夜故有是象
次五下言如水實以天牝測曰下言之水能
自冲也
　王本牝作比今從諸家小宋曰剛處於中
　能自虚懷聽其讜議從諫如流何有不納
　光謂牝谷也天牝謂海也五居尊位而當
　晝能自下以納人言如此則人争以善道
　告之如流之實海也海自下而百川赴之
　故能成其大君自下而衆善歸之故能成
　其聖
次六言無追如抑亦飛如大人震風測曰言
無追如抑亦揚也
　大人謂在貴位之人六過中而當夜失言
　者也一言之失駟不及舌故曰言無追如
　清之而愈濁者雖欲抑之已飛楊矣
　故曰抑亦飛如況夫威福在發口一言
　疾如風霆爲物休戚可不慎乎
次七不丁言時微于辭見上疑測曰不丁言
時何可章也
　小宋本無不字今從諸家見賢遍切范曰
　丁當也風切而已不可章灼光謂七爲禍
　始而當晝君子事暴君非可以直言之時
　故微辭風切而巳苟爲章見則上必疑之
　孔子曰君子信而後諫未信則以爲謗巳
　也
次八蛁鳴喁喁血出其口測曰蛁鳴喁喁口
自傷也
　蛁與蜩同喁音顒王曰蜩善鳴之蟲也光
　謂喁喁猶諄諄也八爲禍中而當夜君不
　受諫臣彊以言聒之不辱則刑矣如蜩之
　鳴喁喁不已雖復血出其口誰則聽之徒
　自傷耳
上九白舌于于屈于根君子否信測曰白舌
于于誠可長也
　宋陸本測曰白舌于于作信舌不白王本
　于于作干干測曰言不信也小宋本作白
　舌不白于屈于根今皆從范本否與不同
　方九切于于屈貌九爲禍極而當晝君子
　居無道之世言不見信正當屈舌緘口而
　巳此誠可久長之道易曰有言不信尚口
　乃窮也
　(三方一州/三部二家)疑
　陰家木亦準賁彼飾此疑矣入疑次四日
　舍亢二宋陸王皆以爲象巽范以爲象震
　皆非也
陰陽相磑物咸雕離若是若非
　磑午對切宋曰物相切劘稱磑是時陰陽
　相劘分數均晝夜等陸曰彫傷也離散也
　陰卑而主陽尊而廢故若是若非疑之也
　光謂以氣運言之若陰是而陽非以物情
　言之若陽是而陰非故疑
初一疑恛恛失貞矢測曰不正之疑何可定
也
　小宋本恛恛作呬虚利反呬呬笑也今從
　諸家范本不正之疑作疑恛失貞今從諸
　家恛音回范曰矢直也王曰恛恛昬亂貌
　光謂一爲思始而當夜小人心不正直多
　疑少决終無所定
次二疑自反孚不遠測曰疑自反反清静也
　二爲思中爲反復而當晝君子有疑則當
　屏去利欲平除愛憎清静其心自反於身
　義則行之不義則舍之以此决疑夫何遠
　之有
次三疑强昭受慈閔閔于其心祖測曰疑强
昭中心冥也
　范本强作彊今從宋陸王本强其兩切王
　曰疑而强昭暗而强明宜其受此閔憂於
　心祖祖本也光謂三爲成意而當夜故有
　是象孔子曰知之爲知之不知爲不知是
　知也曲禮曰疑事毋質
次四疑考舊遇貞孚測曰疑考舊先問也
　王曰心有所疑而稽考舊典以明之則疑
　必釋矣光謂四爲外它爲條暢而當晝故
　有是象舊典舊人皆可問也問而遇正信
　斯可從矣孔子曰疑思問
次五赨黄疑金中測曰赨黄疑中邪奪正也
　宋陸本赨作嚇字書無之范本作𧋒今從
　王陳本𧋒徒冬切范曰𧋒赤也王曰𧋒與
　彤同雖盛位而處陰當夜不能辨析所疑
　彤黄之色而疑其爲金小宋曰赨音雄雄
　黄石也赨黄之色光瑩粲然疑有兼金在
　其中也光謂五居尊位而當夜疑而不明
　大佞似忠故邪能奪正也
次六誓貞可聽疑則有誠測曰誓貞可聽明
王命也
　王曰六得位當晝能釋群疑誥誓以正而
　人皆可聽以辨所惑其疑而未悟則有誠
　明之道以貫之則愚迷皆釋矣申明王命
　以斷衆疑者也光謂物情疑故誓之誓正
　則人可聽矣誓而人猶疑之則當申之以
　至誠誠則人從不誠人不從矣六爲上禄
　故曰王命
次七鬼魂疑嚘嗚弋木之烏射穴之狐反目
耳厲測曰鬼魂之疑誠不可信也
　宋陸范王本皆云鬼魂疑貞厲今從小宋
　本小宋本耳作貞今從諸家諸家本目皆
　作自今從宋陸本曰嚘嗚嘆也光謂鬼
　魂恍惚若有若無誠可疑也莫黑匪烏莫
　赤匪狐易辨者也目視耳聽理之常也七
　爲失志爲消爲敗損而當夜巳既不明惑
　之者衆若鬼若魂不能判别嘆嗟而已烏
　狐易辨而或得失猶不免疑已之耳目且
　不自信反以耳視而目聽宜其危矣
次八顛疑遇幹客三歲不射測曰顛疑遇客
甚足敬也
　射音亦范曰射厭也
上九疑無信控弧擬麋無測曰疑無信終無
所名也
　宋陸范本疑無信皆作九疑無信今從王
　小宋本范曰無信無所信也控弧擬麋猶
　曰無者疑之甚也光謂九爲疑極故有是
　象終疑不決必無所成名也
　(三方一州/三部三家)視
　陽家金準觀
陰成魄陽成妣物之形貌咸可視
　王曰是時萬物形貌已成皆可見光謂秋
　分之陰如月成魄妣當作㘩匹計切配也
　陰陽中分成配偶也
初一内其明不用其光測曰内其明自窺深
也
　范曰内省不疚夫何憂何懼光謂一爲思
　始而當晝收規内明不用外光
次二君子視内小人視外測曰小人視外不
能見心也
　身之榮悴人之賢不肖莫不皆然
次三視其德可以幹王之國測曰視德之幹
乃能有全也
　三爲成意又爲進人當日之晝德成而外
　形者也故王者視德之大小任以爵位爲
　國家之楨幹也
次四粉其題䪻雨其渥須視無姝測曰粉題
雨須不可忍瞻也
　宋陸本無忍字小宋本無可字今從范王
　本王本䪻作頩云面權也小宋本作䪻匹
　迥切面無色也今從范本䪻薄變切姝春
　宋切范曰題額也䪻面也姝好也光謂四
　色白爲下禄爲外它小人飾外貌而得禄
　者也僞久必敗如粉其題䪻而遇雨沾渥
　其須它人視之安有好乎
次五鸞鳳紛如厥德暉如測曰鸞鳳紛如德
光皓也
　小宋本皓作時今從諸家五居尊位受盛
　福而當晝王者盛德光暉嘉瑞來臻故鸞
　鳳紛如而多也賈誼曰鳳凰翔於千仞兮
　覽德暉而下之
次六素車翠蓋維視之害貞測曰素車翠蓋
徒好外也
　六爲上禄而當夜小人無德而禄外好内
　醜如乘素車而張翠蓋視其外則華内實
　無文也貞者當以正視之則好醜自分矣
次七視其瑕無穢測曰視其瑕能自矯也
　小宋本無作罔今從諸家王曰七居過滿
　之地然得位當晝是能因時而自視其瑕
　戒於未萌則咎悔不生故終以無穢也光
　謂七爲禍始而當晝故能如是
次八翡翠于飛離其翼狐鼦之毛躬之賊測
曰翡翠狐鼦好作咎也
　鼦都聊切與貂同范曰各以文毛之用遂
　致殺身之禍小宋曰罔離其翼光謂八爲
　禍中而當夜外觀之美適爲身灾孟子謂
　盆成括小有才而未聞君子之大道則足
　以殺其身而巳矣
上九日没其光賁于東方用視厥始測曰日
没賁東終顧如也
　范曰賁黄白色也小宋曰日之將没賁東
　方光謂九居視之終而當晝君子修德立
　功慎終如始日之將没反照東方易曰視
　履考祥其旋元吉
　(三一部方/二一家州)沈
　陰家水亦準觀入沈次日舍氐沈下視
　也諸家以兑非也
陰懷于陽陽懷于陰志在玄宫
　宋曰懷思也陰陽别行久矣咸在於秋中
　而相思也故其志俱在玄宫矣
初一沈耳于閨不聞貞測曰沈耳于閨失德
體也
　范曰一爲耳耳在水中故沈也光謂一爲
　下下而當夜小人好沈耳于閨潜聽以下
　人之隱私不聞君子正道垂旒充耳而物
　無隱情也
次二沈視自見賢於眇之眄測曰沈視之見
得正美也
　范曰二爲目而在沈家故沈視也小宋曰
　眇一目盲也眄邪視也光謂二爲思中而
　當晝沈視於身自見善惡得其正美賢於
　小人不能内省而旁窺它人之是非如眇
　目之人己則不明而好邪視也
次三沈于美失貞矢測曰沈于美作聾盲也
　范曰矢直也光謂三爲思上而當夜小人
　沈溺聲色之美失其正直之性老子曰五
　音令人耳聾五色令人目盲謂所聞見皆
　不得其正如聾盲也
次四宛雛沈視食苦貞測曰宛雛沈視擇食
方也
　小宋本宛作冕今從諸家王曰宛雛鳳屬
　光謂四爲下禄而當晝君子擇禄而食守
　苦節循正道如鳳下規四方有道之國非
　竹實不食必擇可食之方然後集也
次五雕鷹高翔沈其腹好□惡粥測曰雕鷹
高翔在腐糧也
　二宋陸本□作繩今從范王本吴曰□古
　孕字光謂管子曰□婦不期銷棄粥與育
　同好惡讀如字五處尊位而當夜望高而
　志趣卑如雕鷹鷙鳥其飛翔非不高而下
　視腐鼠志在攫之以實其腹始若善而終
　於惡故曰好孕惡育也
次六見粟如纍明利以正予王測曰見粟如
纍其道明也
　范王本粟作票今從二宋陸本范本纍作
　累今從諸家
次七離如婁如赤肉鴟梟厲測曰離婁赤肉
食不臧也
　七色赤用明類爲羽又七爲失志而當夜
　雖明視如離婁見赤肉取之乃得惡鳥不
　擇禄而食危之道也
次八盼得其藥利征測曰盼得其藥利征邁
也
　范小宋本利征作征利今從宋陸王本八
　爲禍中而當晝故得藥利征也
上九血如剛沈于顙前尸後喪測曰血剛沈
顙終以貪敗也
　宋陸本血如剛沈于顙作如血如剛沈于
　之顙王本作如血如岡沈于之顙小宋本
　作血如岡沈於顙今從范本王曰亡之
　道相繼而至故前尸後喪光謂血猶膏澤
　也剛當作岡沈有漁利之象九爲禍極爲
　盡弊爲顙漁利不巳浚民膏澤聚如岡陵
　至于沈顙不知巳故危亡相繼也
　(三方二州/一部二家)内
　陽家火準歸昧入内次三一十三分二十
　二秒日次大火寒露氣應斗建戍位律中
　無射
陰去其内而在乎外陽去其外而在乎内萬
物之既
　宋曰既盡也
初一謹于□㐜初貞後寧測曰謹于媐㐜治
女政也
　范王本治女政作始女政今從宋陸本□
　㐜古妃仇字范曰㐜匹也謹其妃匹男女
　道正室家安光謂内者室家之象居内之
　初故戒之也易家人初九閑有家悔亡
次二邪其内主迂彼黄牀測曰邪其内主遠
乎寧也
　范本乎作乃今從宋陸王本范曰内主謂
　婦也迂遠也黄中也小宋曰牀者人所安
次三爾儀而悲坎我西階測曰爾儀而悲代
母情也
　范曰坎憂也親迎之道婦升西階有代親
　之義故悲也王曰儀匹也小宋引昬義曰
　厥明舅姑共饗婦以獻之禮舅姑
　先降自西階婦降自阼階以著代也
次四好小好危喪其緼袍厲測曰好小好危
不足榮也
　范本緼作藴王本袍作飽今從宋陸本
次五龍下于泥君子利用取□遇庸夷測曰
龍下于泥陽下陰也
　王本庸作膚今從諸家取與娶同范曰龍
　以諭陽暘下于陰親迎之義也光謂親迎
　之禮婿御輪三周陽下陰也庸者得其常
　也夷等夷也
次六黄昏于飛内其羽雖欲滿宫不見其女
測曰黄昏内羽不能自禁也
　王曰六居盛滿而失位當夜乖於居内之
　宜黄昏于飛者無所定也内其羽者不能
　禁於内也雖欲滿宫欲無窮也不見其女
　者失其配偶之道終無所獲也
次七枯垣生莠皬頭内其稚婦有測曰枯垣
生莠物慶類也
　王本莠作秀今從諸家范小宋本物作勿
　今從宋陸王本皬胡覺切范曰白而不純
　謂之皬光謂七爲禍始而當晝衰而復興
　者也有富有也物慶類者物情喜得其類
　也易曰枯楊生稊老夫得其女妻無不利
次八内不克婦荒家及國涉深不測測曰内
不克婦國之孽也
　范本不測作不可測今從諸家范曰克勝
　也
上九雨降于地不得止不得過測曰雨降于
地澤節也
　(三方二州/一部三家)去
　陰家木準無妄漢儒解無妄爲無所復望
　故揚子以去準之三測曰妄行也四測曰
　非所望也是兼取二義
陽去其陰陰去其陽物咸倜倡
　倜張留切倡音昌是時陰陽各去其所未
　定萬物亦倜倡不知所處也王曰倜與侜
　同萬物猖狂而離散
初一去此靈淵舍彼枯園測曰去此靈淵不
以謙將也
　范曰一爲水最在下故曰靈淵去下即高
　非謙德也小宋曰枯園猶高上也光謂園
　木之枯必地高而無潤澤也一爲思始而
　當夜小人厭下思高欲去此而從彼必有
　殃也
次二去彼枯園舍下靈淵測曰舍下靈淵謙
道光也
　二爲思中而當晝君子慮以下人故道光
　也
次三高其步之堂有露測曰高步有露妄行
也
　范小宋本妄行作妄升王本作安行今從
　宋陸本露沾人衣禍辱之象也三爲成意
　而當夜小人見高位趨之不覺涉於禍
　辱也
次四去于子父去于臣主測曰去于子父非
所望也
　范本作去于父子今從二宋陸王本王曰
　既得晝去之得宜去于子而之父去
　干臣而之主順于尊卑之序則咎悔不生
　光謂四爲福始而當晝去卑而得尊福生
　望外故云非所望也
次五攓其衣之庭有麋測曰攓衣有麋亦可
懼也
　小宋曰攓音愆舉也光謂攓衣而行庭有
　荆棘也麋鹿遊庭亡國之墟也五情恐懼
　又爲衣居尊位而當夜將去其位而失其
　國可無懼乎
次六躬去于成天遺厥名測曰躬去于成攘
不居也
　二宋陸本成作城今從范王本攘古讓字
　遺以醉切范曰六爲上禄家性爲去功成
　身退故天遺其名
次七去其德貞三死不令測曰去其德貞終
死醜也
　范曰令善也王曰七居過滿而又失位當
　夜乖去之宜去之之惡者莫若去其德義
　貞正之方故雖三死猶有不令之名滅
　也三者舉其多也
次八月高弦火幾縣不可以動動有愆測曰
月弦恐見咎也
　幾居衣切又音祈縣古懸字范曰月高弦
　二十餘也火謂大火火之幾懸歲將
　晩也八者老疾之於年爲八十如月
　動而益晦火日以流退致遺法後
　生不可妄動以有愆也光謂火中寒暑乃
　退八爲耗爲剥落如人衰老宜静不宜動
　也
上九求我不得自我西北測曰求我不得安
可乆也
　小宋引玄圖曰生陽莫如子西北則子美
　盡矣光謂西北陰位九爲盡弊爲殄絶居
　去之極而當夜已去矣故求之不得如日
　也歲也由西入北安可乆也
　(三方二州/二部一家)晦
　陽家金準明夷入晦次七日舍房
陰登于陽陽降于陰物咸喪明
　喪息浪切王曰萬物恃陽以爲明陽降則
　物喪其明
初一同冥獨見幽貞測曰同冥獨見中獨照
也
　范王本照作昭今從二宋陸本王曰處冥
　晦之時而得位當晝故曰同冥獨見自守
　於幽玄之中不失其正光謂一爲思下又
　爲下下當日之晝故能獨見幽貞
次二盲征否測曰盲征否明不見道也
　否方乆切與不同王曰冥晦而又失位當
　夜益其暗焉則是以盲而有所徃必有顛
　躓之憂矣光謂二爲思中而當夜故有是
　象
次三陰行陽從利作不凶測曰陰行陽從事
大外也
　范王本大作必今從宋陸本
次四晦其類失金匱測曰晦其類法度廢也
　范曰四金也而在其行處晦之世故曰晦
　其類也光謂法度所以固國如匱之固金
　凡一國之中有晦有明法度猶可守也若
　彼晦而此又晦之依阿苟合類聚如一則
　法度廢矣四爲下禄爲外它而當夜故有
　是象
次五曰正中月正隆君子自晦不入窮測曰
日中月隆明恐挫也
　王曰五爲中和而又得位當晝日中月滿
　之時而能戒其過盛自晦其迹既達消息
　屈伸之義理則其道不窮
次六玄鳥維愁明降于幽測曰玄鳥維愁將
下昧也
　王曰玄鳥知時之鳥六居盛滿而又失位
　當夜去明向幽之象也小宋曰玄鳥乙也
　光謂六爲廓天渉於秋初故有兹象
次七𣆺提明或遵之行測曰𣆺提明德將遵
行也
　二宋陸本𣆺作睄息井切義與省同或作
　醒小宋音眇一目盲也宋陸本提作𤟥
　都黎切諸家賛辭皆無德字范本作睄提
　明德因測而誤也范云明目不眀意與
　眇同今從王本王本測無遵字今從諸家
　王睄古宵也七得位當晝是於宵夜之
　中提眀自照或遵之行斯不失其道提眀
　謂燭之類光謂七爲消爲敗損有夜之象
　而當日之晝故曰提明也德謂明德之人
　也昏晦之世有明德者將之衆之所從如
　夜得燭衆所遵行也
次八視非其真夷其右曰滅國喪家測曰視
非夷目國以喪也
　諸本真皆作直今從宋陸本諸家測皆云
　視直夷目今從范本范曰夷傷也光謂八
　爲疾瘀爲耗而當夜故有是象
上九晦冥冥利于不明之貞測曰晦冥之利
不得獨明也
　宋陸王本晦冥之利作晦在上下小宋本
　作晦冥冥今從范本九爲晦極而當晝君
　子用晦爲正則如是可矣易曰内難而能
　正其志箕子以之又曰箕之明夷利貞
　(三方二州/二部二家)瞢
　瞢古夢字又莫登切陽家土亦準明夷入
　瞢次六三十一分三秒霜降氣應次八
　日舍心晦外闇瞢内昏也或曰晦二盲征
　否非内昏邪瞢二明腹睒天非外闇邪
　恒有不恒其德節有不節若爻與卦反者
　也盲反眀也明反瞢也
陰征南陽征北物失明貞莫不瞢瞢
　吴本征作延云古征字也王本作近誤也
　陸曰陽在南則萬物相見於離今在北故
　曰瞢
初一瞢腹睒天不睹其畛測曰瞢腹睒天無
能見也
　范本瞢腹明腹皆作復畛作軫今從二宋
　陸王本睒失冉切畛章忍切又音真范曰
　睒窺也王曰睒暫視也失位當夜心腹昏
　瞢暫視於天豈能知其疆畛哉光謂天至
　大而難知者也一爲思始而當夜故有是
　象
次二明腹睒天睹其根測曰明腹睒天中獨
爛也
　范曰二爲目故明也爛明也王曰得位當
　晝以明達之腹仰視於天必究其根本矣
　光謂二爲思中而當晝故有是象
次三師或導射豚其埻測曰師或導射無以
辦也
　王本導作遵今從宋陸范本王小宋本豚
　作遯蓋古字通用埻之尹切范曰師瞽者
　也豚遁也埻射的也光謂三思之崇也爲
　進人爲股肱而當夜譬如瞽師而教導人
　射必遠其埻不能中矣豚猶遠也
次四鑒貞不迷于人攸資測曰鑒貞不迷誠
可信也
　范曰四金也故爲鑒鑒之正者猶爲不迷
　況得賢者與爲治乎資取也王曰得位當
　晝則是能正其鑒無所迷非獨自正於已
　亦爲人之所資資取其明也
次五倍明仮光觸蒙昏測曰倍明仮光人所
叛也
　宋陸本作人所瀕也范本作人可頻也小
　宋本作人所頻也今從王本王曰仮古反
　字五當盛位而處陰當夜迷而不復故有
　背明之象
次六瞢瞢之離不宜熒且𡛖測曰瞢瞢之離
中不眩也
　王本宜作肎古肯字今從二宋陸范本宋
　陸本𡛖作姽小宋本且𡛖作其妖云𡚼居
　宜切細腰美婦也今從范王本范本不眩
　作薆薆小宋本作𦭼𦭼符少切云物之零
　落貌今從王本姽牛委切𡛖乃果五果二
　切范曰𡛖小貌王曰六居陰位又當晝時
　爲瞢之主以正群迷者也瞢瞢之離自昏
　而明熒小光有所眩惑𡛖弱也光謂自昏
　而明非盛彊不能濟也故不宜熒且𡛖
次七瞢好明其所惡測曰瞢好之惡著不昧
也
　范本作著不可昧也王本作著昧也今從
　二宋陸本
次八昏辰利于月小貞未有及星測曰昏辰
利月尚可願也
　范本未有及星作未及星王本作禾有及
　星今從二宋陸本宋曰以月繼日故猶可
　願也
上九時□□不獲其嘉男子折笄婦人易哿
測曰不獲其嘉男死婦歎也
　王本笄作筭今從諸家王以𨲠爲古嗟字
　哿爲珈音加
　(三方二州/二部三家)窮
　陽家水準困入窮次九日舍尾
陰氣塞宇陽亡其所萬物窮遽
　小宋本陰氣作群陰王小宋本窮遽作窮
　處今從宋陸范本六合之間謂之宇
初一窮其窮而民好中測曰窮其窮情在中
也
次二窮不窮而民不中測曰窮不窮詐可隆
也
次三窮思達測曰窮思達師在心也
　王本師作思小宋本心作中今從宋陸范
　本三爲成意爲進人困而學之者也能盡
　其心則無不達矣師何遠哉
次四土不和木科橢測曰土不和病乎民也
　橢徒和切王曰科橢木病也光謂四爲下
　禄而當夜小人得位困民以自奉民困則
　國危譬猶土瘠則本病矣有子曰百姓不
　足君孰與足
次五羹無糝其腹坎坎不失其範測曰食不
糝猶不失其正也
　范本賛測皆云羹無糝今從二宋陸王本
　𤏟桑感切王曰得位居中爲窮之主不失
　處窮之宜羮無糝其腹坎坎然空乏然猶
　不失賢聖之範處窮之美莫過是焉陳曰
　𤏟碎米也
次六山無角水無鱗困犯身測曰山無角困
百姓也
　焚山而獵涸澤而漁所獲雖多後無繼也
　重斂以窮民民窮則犯上災必迨其身矣
次七正其足蹛于狴獄三歲見録測曰正其
足險得平也
　狴音弊王曰蹛與跌同得位當晝正足遇
　跦時之窮非巳招也録寬録也讀爲慮窮
　不失正宜其險而得平小宋曰蹛音帶蹈
　也光謂狴牢也七離咎而犯災故有是象
次八涉于霜雪纍項于厀測曰纍項于厀亦
不足生也
　宋陸本項作頂今從范王小宋本厀與膝
　同王曰失位當夜不能自正其足涉于霜
　雪犯難而行也累項于厀囚繫之重也
上九破璧毁圭曰竈生蛙天禍以他測曰破
璧毁圭逢不幸也
　范本蛙作□音猛今從二宋陸王本蛙烏
　媧切王曰時數巳極不能反之於通雖得
　位當晝而不免於患破璧毁圭失其所寶
　也曰竈生蛙無所復食也大禍以它者咎
　非它作也光謂破璧毁圭其人可珍而遭
　時不幸也禍之極窮之至故有是象
集註太玄經卷之五





集註太玄經卷之六心六
　(三方二州/三部一家)割
　陰家火準剥
陰氣割物陽形縣殺七日幾絶
　宋陸本形作刑今從范王小宋本小宋本
　陰氣作羣陰宋曰殺衰也所介切王曰陰
　氣勝故殺傷萬物陽形消故縣而不用爲
　陰氣所殺也讀如字
初一割其耳目及其心腹厲測曰割其耳目
中無外也
　王本中無外作中外無今從宋陸范本耳
　目所以輔衛心腹耳目割則心腹危矣一
　爲思始而當夜小人惡忠忌諫自賊其聦
　明者也
次二割其疣贅利以無穢測曰割其疣贅惡
不得大也
　肬音尤贅之苪切王曰疣贅身之惡也割
　而去之無復滋大也光謂二爲思中而當
　晝君子自攻其惡不使滋大者也
次三割鼻食口喪其息主測曰割鼻喪主損
無榮也
　虞本食作飴今從陸范王本范曰鼻者氣
　息之主王曰割之不得其宜是割鼻以啖
　其口
次四宰割平平測曰宰割平平能有成也
　王曰四居臣之盛而當晝宰割於物有均
　平之德光謂四爲下禄君子之始得位者
　也
次五割其股肱喪其服馬測曰割其股肱亡
大臣也
　宋陸本亡作忘王本作無今從范本王曰
　五居君位而當夜無君之德是割其股肱
　而以求理宜喪失所乘服矣光謂服馬所
　以負軛而夾轅任重致遠亦大臣之象也
次六割之無創飽于四方測曰割之無創道
可分也
　六居盛位而當晝分布其道教思無窮容
　保民無疆四方靡不充足而於道無所虧
　損也
次七紫蜺矞雲朋圍日其疾不割測曰紫蜺
矞雲不知刊也
　二宋陸本作不利刊也今從范本王本朋
　作明今從二宋陸范本矞余律切王曰紫
　蜺妖氣矞雲日旁刺日之氣光謂七爲敗
　損而當夜如小人結黨以蔽惑其君爲國
　之患君不能割除也
次八割其蠹得我心疾測曰割其蠧國所便
也
　王小宋本蠹作矞今從宋陸范本便步邊
　切八爲禍中而當晝能割除姧蠹得我心
　之所疾惡者也
上九割内取骨滅頂于血測曰割肉滅血不
能自全也
　割剥之極民既困窮君亦不能自全故曰
　滅頂于血也
　(三方二州/三部二家)止
　陽家木準艮
陰大止物於上陽亦止物於下下上俱止
　小宋本作太陰止物於上今從諸家本宋
　曰謂是時物上隔陰氣下歸陽氣各止其
　所而不行也
初一止于止内明無咎測曰止于止智足明也
　小宋本止于止内作止于内今從諸家一
　爲思始而當晝止得其所者也夫智之不
　明誘於外物者也故止于可止之所則内
　明而無咎也易曰良其止止其所也大學
　曰知止而後有定定而後能静静而後能
　安安而後能慮慮而後能得物有本末事
　有終始知所先後則近道矣
次二車軔俟馬首止測曰車軔俟不可以行
也
　范本測車軔俟作車軔馬止今從宋陸王
　本吴曰軔而振切礙輪木也光謂二爲思
　中而當夜小人智不足以燭理就止則可
　行則凶也
次三關其門户用止狂蠱測曰關其門户禦
不當也
　王本禦作圉今從范本光謂蠱惑也禦亦
　止也三爲户又思之崇也又爲成意而當
　晝君子三思而行苟狂惑不當不可復掩
　故於成意之時必慎而後發也
次四止于童木求其疏穀測曰止于童木其
求窮也
　范本其求窮作求其窮今從宋陸本王曰
　童木謂然無枝幹者疏穀謂草木之可
　食者光謂四爲下禄而當夜小人千禄而
　不得其道必無獲也
次五柱奠盧蓋蓋車轂均疏測曰柱及蓋轂
貴中也
　范本轂作穀今從二宋陸王本穀轂古字
　通王曰奠定也如柱之定於盧舍之中得
　其所止蓋之蓋覆於車車運而蓋不運轂
　之均其疏數以湊群輻輻雖運而已常處
　中此皆以止爲用者也五居中得位善於
　止道故取象焉光謂盧草舍之圓者必先
　植柱於中央以定之蓋有斗以受弓輪有
　轂以均輻人心所止久執厥中如此三者
　故可貴也
次六方輪廉軸坎坷其輿測曰方輪坎坷還
自震也
　范本廉作廣今從諸家范小宋本坎坷作
　坎坎今從宋陸本坷軻皆音可王曰輪方
　必止軸廉必輆以之進路必坎坎然振其
　車輿而不獲其適矣光謂六爲上禄爲盛
　多而當夜小人進不以道雖止於盛位終
　不得安也
次七車纍其傂馬擸其蹄止貞測曰車纍馬
擸行可鄰也
　宋陸本傂作僥范本作俿今從小宋本小
　宋本鄰作憐今從宋陸范本傂陳音雉吴
　音馳擸吴良涉切諸家或作獵筆誤也范
　曰俿輪也擸躐也王曰纍有所繫也擸有
　所挂也車纍馬擸宜乎止以求正光謂七
　爲失志爲敗損而當晝故纍擸也君子見
　險而止則不失其正矣
次八弓善反弓惡反善馬很惡馬很絶弸破
車終不偃測曰弓反馬很終不可以也
　王本作弓善反馬善很惡馬很宋本作弓
　善反惡弓反馬善很惡馬很范本很作恨
　今很從諸家餘從范弸薄萌切宋曰絶弦
　破車故不可用也范曰弸弦也偃止也王
　曰弓之反戾不可以射馬之很惡不可以
　御而强用之必有絶弸破車之患終不可
　偃息而止矣光謂弓雖善而好反馬雖善
　而性很終不可用况其惡者乎八爲禍中
　爲剥落而當夜小人邪愎而不知止者也
　荀子曰弓調而後求勁焉馬服而後求良
　焉士信慤而後求知能焉
上九折于株木輆于砋石止測曰折木輆石
君子所止也
　宋陸本砋作砭彼驗切小宋本作硟音仙
　王本作砋音止云搗繒石也今從之吴曰
　輆音愷礙也光謂九爲限爲石又禍之窮
　也而當晝君子道既不行則當止矣
　(三方二州/三部三家)堅
　陰家金亦準艮入堅初一八分二十秒日
　次析木立冬氣應斗建亥位律中應鐘陸
　曰艮爲山石又爲木多節皆堅貌
陰形胼冒陽喪其緒物競堅彊
　小宋本形作貌冒作昌今從諸家胼部田
　切喪息浪切宋曰胼謂盛也緒業也謂是
　時陰氣壯盛陽喪其業無能爲矣故萬物
　依陰氣競謂彊也范曰胼固也王曰胼冒
　密盛貌
初一磐石固内不化貞測曰磐石固内不可
化也
　小宋本磐石作堅磐宋陸本化貞作不貞
　玉小宋本作不化其貞宋陸本測作磐固
　内中不可化也今皆從范本光謂一爲下
　人爲思始而當夜小人頑愚心如磐石之
　堅不可化而入於正也孔子曰惟下愚不
　移
次二堅白玉形内化貞測曰堅白玉形變可
爲也
　宋陸本無化字小宋本形作狀今從范王
　本二爲思中而當晝君子心雖堅固潔白
　如玉之美然見善則遷有過則改內化日
　新以就於正易曰介于石不終日貞吉
次三堅不凌或泄其中測曰堅不凌不能持
齊也
　宋陸本凌作陵今從范王小宋本宋曰齊
　中也范曰在於堅冰之月今不凌或恐陽
　氣泄於中也光謂三爲成意而當夜小人
　處心不堅善惡交戰二三其德有始無卒
　不能行無越思允軌其中如冰欲堅於外
　而愆陽泄其中終不能成也
次四小蠭營營螮其蛡蛡不介在堅螮測曰
小蠭營營固其氐也
　宋陸本營作熒無在字王本介作分吴曰
　蠭與蜂同范作螽誤也螮都計切蛡音詡
　又音弋今蠭從諸家營介從范本宋曰氐
　本也范曰螮德也蛡國也王曰螮蠭子也
　蛡其房也光謂螮與蒂通謂蠭房之蒂也
　介大也螮以喻德蛡以喻國四爲下禄而
　當晝君子修德以保其位國不在大在勤
　德以固其本而已亦猶小蠭營營將爲房
　必先爲其蒂房不在大但蒂堅則不墜矣
次五蛡大螮小虚測曰蛡大螮小國虚空也
　范曰國小德大則民衆殷國大德小故民
　虚也光謂中和莫盛乎五而當夜小人享
　盛福而不能守國雖大而德薄如蠭房大
　而蒂小其墜不乆矣虚者言其外勢彊盛
　而中實無有也
次六韱螮紗紗縣于九州測曰韯螮之縣民
以康也
　小宋本紗作𢆶音幽云𢆶𢆶微貌今從諸
　家韯與纖同縣與懸同王曰紗與眇同光
　謂六爲上禄爲盛多爲極大而當晝天子
　秉德之堅一人有慶兆民賴之如纖蒂之
　縣大房也
次七堅顛觸冢測曰堅顛觸冢不知所行也
　顛頂也七爲失志爲敗損爲下山而當夜
　小人彊很而不知道如用其堅頂進觸丘
　冢不知所如也
次八𢛅堅禍維用解𧋈之貞測曰𢛅堅禍用
直方也
　𢛅與怙同解𧋈與獬豸同王曰解𧋈觸邪
　之獸光謂八爲禍中而當晝恃其堅而犯
　禍者也然君子之志在於觸邪雖堅以蹈
　禍不失其正也
上九蠭焚其翊喪于尸測曰蠭焚其翊所憑
喪也
　宋陸本作蠭熒其翊今從范王小宋本喪
　息浪切范曰尸主也光謂翊當作蛡九爲
　禍極而當夜小人爲惡之堅至於覆家如
　蠭自焚其房失其所主也易曰鳥焚其巢
　(三方三州/一部一家)成
　陽家水準既濟入成次九日舍箕
陰氣方清陽藏於靈物濟成形
　范本陰氣方清作陰氣方消小宋本作太
　陰方清今從二宋陸王本宋曰地稱靈陸
　曰清寒也光謂陽藏地中潜爲物主物賴
　以濟得成其形
初一成若否其用不已冥測曰成若否所以
不敗也
　王曰處成之初得位當晝功成若否不伐
　其功則其用不已而冥契於道也光謂一
　爲思下而當晝君子之道闇然日彰冥者
　隱而不顯也老子曰功成不居夫惟不居
　是以不去
次二成微改改未成而殆測曰成微改改不
能自遂也
　王本改字止一今從諸家王曰失位當夜
　成之尚微而又改之則事必不成且危殆
　也光謂二爲反復而當夜小人秉心不壹
　必無成功易曰晋如鼫鼠貞厲
次三成躍以縮成飛不逐測曰成躍以縮成
德壯也
　王曰事之既成已躍而進又縮而退知自
　戒懼則進而無咎光謂三爲成意而當晝
　君子臨事而懼躍縮未決所以然者以事
　之既成則如鳥之飛不可復逐故進退宜
　慎也易曰或躍在淵無咎
次四將成矜敗測曰將成之矜成道病也
　王曰失位當夜是將成而矜必敗其成成
　功之道惡其矜伐也光謂四爲下禄故將
　成也當夜故矜也葵丘之會齊桓公震而
　矜之諸侯叛者九國
次五中成獨督大測曰中成獨督能處中也
　小宋本作中能成今從諸家本中和莫盛
　乎五而當晝王者功成獨運皇極以督四
　方德業光大者也
次六成魁瑣以成獲禍測曰成之魁瑣不以
謙也
　小宋本作成魁瑣瑣今從諸家范本謙作
　讓今從二宋陸王本王曰六居盛滿而失
　位當夜雖爲成之魁主而内懐瑣細之行
　必且墮其功而獲禍矣光謂六爲極大而
　當夜凡大功既成則人欲分功者多矣爲
　其首者既尸其大必分其細以與人則衆
　無不悦若欲兼而有之則爲衆所疾反因
　成功以獲禍矣
次七成闕補測曰成闕之補固難承也
　宋陸本承作依今從范王本范曰七爲失
　志故闕也君子之道善於補愆故有闕則
　補之王曰成功之下難以承之當思補過
　之道也
次八時成不成天降亡貞測曰時成不成獨
失中也
　王本亡作止今從諸家范曰八木也秋之
　所成也光謂小人當可成之時而無德以
　成之失時之中故天降咎而失正也
上九成窮入于敗毁成君子不成測曰成窮
以毁君子以終也
　小宋本作小人毁成今從諸家九爲盡弊
　而當晝日中則□月盈則食成窮而入于
　敗物理自然敗則毁其成矣君子知成之
　必毁也故常自抑損使不至于成以終其
　福禄也養由基去栁葉百步而射之百發
　而百中之有一人立其旁曰善子不以善
　息少焉氣衰力倦弓撥矢鉤一發不中百
　發盡息謂此類也
　(三方三州/一部二家)䦯
　陰家火準噬嗑范王讀爲致密之致陳以
　䦯爲𨴗陟栗切閉門也吴曰𨴗丁結切與
　窒同陸曰嗑者合也䦯亦陰陽相䦯闔也
陰陽交跌相闔成一其禍泣萬物
　宋曰謂是時陰跌興閏於上陽跌衰守於
　下下上閈守其闔密如一矣光謂跌猶過
　甚也
初一圜方杌棿其内窾换測曰圜方杌棿内
相失也
　杌音兀棿音臬窾音款范曰水在火家更
　相克如圓鑿方枘杌棿不安光謂䦯合也
　一爲思始而當夜其心不合者也
次二䦯無間測曰無間之䦯一其二也
　范曰二火合會䦯密如一光謂二爲思中
　而當晝其合無間二如一也易曰二人同
　心其利斷金
次三龍襲非其穴光亡于室測曰龍襲非穴
失其常也
　王小宋本無龍字今從宋陸范本王曰襲
　入也
次四臭肥滅鼻利美貞測曰滅鼻之貞没所
芳也
　宋陸本作所没方也范小宋本作没所勞
　也今從王本䦯準噬嗑故有食象四爲福
　始而當晝飲食之來先覺臭若見得思義
　不可失正也
次五嚙骨折齒滿缶測曰嚙骨折齒大貪利
也
　五爲福中而當夜小人貪利以自傷者也
　易曰噬腊肉遇毒
次六飲汗吭吭得其膏滑測曰飲汗吭吭道
足嗜也
　王本吭吭作吮吮小宋本汗作污音鳥吭
　作哾山劣反云哾哾小飲也道足嗜作道
　得嗜今從宋陸范本范曰汗潤澤也潤澤
　多吭吭然也光謂六爲盛多爲極大君子
　所嗜者道雖多取而無害也
次七䦯其差前合後離測曰䦯甘差甘合離
也
　七爲消爲敗損而當夜故䦯密自是而差
　跌前合後離也
次八輔甘折廅甘缺其人暉且偈測曰輔折
廅缺猶可善也
　宋陸本廅作盧今從范王本陳音廅鳥合
　切小宋偈音傑范曰覆庇其瑕廅其缺也
　王曰能輔助其折廅藏其缺小宋曰偈武
　勇也光謂八爲耗爲剥落而當晝故有是
　象
上九陰陽啓𠯒其變赤白測曰陰赤陽白極
則反也
　范本測作陰陽啓𠯒極則反也王本作陰
　陽赤白極作反也小宋本啓作晵音啓赤
　作殷爲閑反測曰陰殷陽白極作反也今
　從宋陸本𠯒五禾切王曰𠯒古化字吴曰
　吪化也光謂䦯者陰陽閉塞不通之象物
　極則反故復變而開通化生萬物萌赤牙
　白也
　(三方三州/一部三家)失
　陽家木準大過入失次四二十六分十一
　秒小雪氣應
陰大作賊陽不能得物䧟不測
　宋曰謂是時陽爲賊陰所攻奪不能復有
　所得也
初一刺虚滅刃測曰刺虚滅刃深自幾也
　幾者動之微吉凶之先見者也一者思之
　微也生神莫先乎一而當晝君子雖或有
　失能深思遠慮自其幾微而正之不形於
　外如以刀刺虚雖復滅刃終無傷夷之迹
　也
次二藐德靈微失測曰藐德之失不知畏微
也
　宋陸范本微作徵今從王本藐音眇藐猶
　遠小也二爲思中故曰藐德得失之機既
　靈且微而時當夜小人不能慎微以至大
　失也
次三卒而從而恤而竦而于甘心祖測曰卒
而從而能自改也
　王曰卒終也從順也恤憂也竦敬也三居
　失之時得位當晝是能終順大道恤憂過
　失而加之以竦敬焉于其心祖者心之思
　慮以此爲主也光謂三爲成意當晝故有
　是象一正之於未形三改之於既成
次四信過不食至于側匿測曰信過不食失
禄正也
　范本作正禄也今從宋陸王本王曰居失
　之時而失位當夜不能自正其失則是信
　其過差之行而不食焉至于側匿言終日
　也終日不食必且喪其身矣食又喻禄故
　測互言之小宋曰日斜爲側日没爲匿光
　謂四爲下禄而當夜故有是象
次五黄兒以中蕃君子以之洗于愆測曰黄
兒以中過以洗也
　兒五稽切范曰黄兒謂年老有黄髮兒齒
　之徵也宋曰髮白復變謂之黄齒落復生
　謂之兒蕃籬也能以中正而爲蕃籬
次六滿其倉蕪甘田食甘實不養其根測曰
滿倉蕪田不能修本也
　范曰不修其德而據上禄倉滿田蕪百姓
　罷極食實困根本基不固失之甚也光謂
　六爲上禄爲盛多爲極大而當夜故有是
　象百姓足而君足猶養根而食實也
次七疾則藥巫則酌測曰疾藥巫酌禍可轉
也
　范曰巫以謝闕闕除疾瘳酌以福之也光
　謂七爲禍下離咎而犯菑而時當晝故有
　是象
次八雌鳴于辰牝角魚木測曰雌鳴于辰厥
正反也
　范曰牝雞無晨牝宜童而角魚宜水而木
　失之甚也
上九日月之逝改于尸測曰改于尸尚不遠
也
　范曰君子之道執行於世雖没猶存不以
　年高日月巳逝其有得失雖在尸柩猶念
　自改王曰先賢垂勸戒之深死而後改猶
　謂之不遠光謂生時之失死告子孫而改
　之猶未爲遠也楚恭王臨薨告令尹進□
　蘇而逐申侯劉向曰於以開後嗣覺來世
　猶愈於没身不寤者也□字書無之申侯
　楚文王之臣新序之誤也
　(三二部方/三州一家)劇
　陰家金亦準大過入劇次日舍南斗王
　曰劇極也過差之極光謂大過棟橈之世
　劇亦離亂之象
陰窮大泣於陽無介離之劇
　王小宋本泣作位范本無於字王本介作
　分范本作儔小宋本作音仍惹也今
　從宋陸本□音儔宋曰泣於陽使陽泣也
　謂是時陰氣極大陵弱於陽使其泣無復
　有纖介之功於萬物也光謂□古儔字儔
　類也凡物得陽而生者皆陽之類也陰既
　窮大用事凡陽之類皆遭離其劇禍也
初一骨纍其肉幽測曰骨纍其肉賊内行也
　宋陸范皆作骨纍其肉内幽今從王小宋
　本骨肉相親之物一爲思始而當夜禍亂
　之本自其内生如骨纍繫其肉潜隱而人
　莫之見也
次二血出之蝕凶貞測曰血出之蝕君子内
傷也
　范本作君子傷之今從二宋陸王本
次三酒作失德鬼睒其室測曰酒作失德不
能將也
　范本將作持今從二宋陸王本睒失冉切
　王曰睒視也
次四食于劇父母來餕若測曰食劇以若爲
順禄也
　范小宋本來作采今從宋陸王本餕音俊
　爲于爲切范曰餕熟食也若順也光謂四
　爲下禄而當晝君子仕於亂世求禄以食
　其親不失於順也
次五出野見虚有虎牧猪攓絝與襦測曰出
野見虚足也
　王本虎作唐今從諸家虚與墟同攓音愆
　取也絝與袴同襦音儒短衣也王曰出于
　田野而見丘虚光謂五爲中禄而當夜小
　人乘亂世而居盛位務爲貪暴以殘民如
　虎牧猪民無所措其手足也
次六四國滿斯宅測曰四國滿斯求安宅也
次七麃而丰而戴禍顔而測曰麃而丰而戴
禍較也
　范本丰作半王本作牛小宋本作羊今從
　宋陸本麃普表切丰敷容切較音角
次八缾纍于繘貞測曰纍于缾厥職迫也
　范本測作缾纍繘厥職迫也今從二宋陸
　王本繘餘律切
上九海水群飛弊于天杭測曰海水群飛終
不可語也
　范本弊作蔽王小宋本語作落今從二宋
　陸本王本天作大今從諸家
　(三方三州/二部二家)馴
　陽家士準坤宋曰坤順也馴亦順也
陰氣大順渾沌無端莫見其根
　宋曰謂陰成功於是將大順時歸之於陽
　其事渾沌無有端際莫能見其根源也
初一黄靈幽貞馴測曰黄靈幽貞順以正也
　　　故黄生神故靈下下故幽當晝故貞
　思慮之德順而能正者也
次二□其膏女子之勞不静亡命測曰□膏
之亡不能浮也
　宋陸本□作繩小宋本作□音鴛云美好
　也今從范王本王本亡作正今從諸家吴
　曰□古孕字范曰膏潤澤也
次三牝貞常慈衛其根測曰牝貞常慈不忘
本也
　易曰恒其德貞婦八吉坤爲母三性喜情
　仁又爲多子而當晝故曰牝貞常慈言常
　慈乃婦人之正道也三爲木爲思上爲成
　意爲自如能不忘其本者也
次四徇其勞不如五之豪測曰徇其勞伐善
也
　小宋本作不如五五之豪今從諸家王曰
　德兼千人爲豪光謂四爲下禄而當夜小
　人事君則伐其功不如五之靈囊大包不
　敢自盛也
次五靈囊大包其德珍黃測曰靈囊大包不
敢自盛也
　王本靈作虚今從諸家小宋本靈囊作靈
　括巨橐今從諸家王曰珍者爲物所貴黄
　者得中之義光謂五爲囊爲包地之爲物
　含弘光大故曰靈囊大包五居盛位而當
　晝君子爲臣位高而不驕功大而不伐故
　有是象易曰黄裳元吉
次六囊失括泄珍器測曰囊失括臣口溢也
　小宋本囊亦作橐今從諸家六爲穴爲竇
　過中而當夜小人不能含章以從王事如
　囊之失結而泄珍器也易曰臣不密則失
　身
次七方堅犯順利臣貞測曰方堅犯順守正
節也
　七離咎犯菑而當晝君子事上獻可替否
　行之以方守之以堅雖有犯無隠而不失
　其順得爲臣之正道故利也
次八馴非其正不保厥命測曰馴非其正無
所統一也
　八爲疾瘀爲耗爲剥落而當夜小人事上
　左右前却是非可否惟君是順不能守道
　執一故不保其命也
上九馴義忘生賴于天貞測曰馴義忘生受
命必也
　九禍之窮也而當晝君子事君盡節有死
　無貳順義忘生所賴者天之正命耳
　(三方三州/二部三家)將
　陰家水準未濟入將次八日次星紀大雪
　氣應斗建子位律中黄鐘陸曰將者陰陽
　窮上反下甫當復升既濟曰物不可窮故
　受之以未濟其義同之
陰氣濟物乎上陽信將復始之乎下
　王本始作如今從諸家宋曰謂是時陰成
　物於上功成者退故陽氣復始之於下也
初一將造邪元厲測曰將造邪危作主也
　范曰厲危也元始也王曰居將之初而失
　位當夜將造於邪者也以危爲本故云作
　主光謂一爲思始而當夜故有是象
次二將無疵元晬測曰將無疵易爲後也
　范曰睟純也王曰得位當晝將寡其過故
　曰將無疵也二之本質純睟故云元睟始
　而無疵後必易繼也光謂二爲思中而當
　夜故有是象
次三鑪鈞否利用止測曰鑪鈞否化内傷也
　宋陸測作鈎不化内傷也今從范王本范
　曰冶爲鑪陶爲鈎王曰鑪鈞者造物之始
　始而不以其道利在速止也將道益盛而
　失位當夜將而不以理者也光謂否音鄙
　不善也三爲成意而當夜故有是象
次四將飛得羽利以登于天測曰將飛得羽
其輔彊也
　四爲下禄爲外它而當晝君得位人復輔
　之如將飛而得羽也
次五大爵將飛拔其翮毛羽雖衆不得適測
曰大雀拔翮不足賴也
　王曰五居盛位當爲首主而失位當夜乖
　於其宜如大鳥將飛而拔其六翮雖有毛
　羽之衆安得有所飛哉光謂晋平公曰吾
　食客三千餘人尚可謂不好士乎固桑曰
　鴻鵠冲天所恃者六翮耳夫腹下之毳背
　上之毛增去一把飛不爲高下不知君之
　食客六翮邪將腹背之毛毳也
次六日失烈烈君子將衰降測曰日失烈烈
自光大也
　宋陸本衰降作襄隆王本降亦作隆今從
　范小宋本小宋失作昊今從諸家范曰降
　下也五爲日中故六爲日昳也烈烈盛也
　日之熱恒在中之後故言烈烈也光謂失
　與昳同徒結切六爲上禄然過中而當晝
　雖有烈烈之盛君子知其將衰能自降抑
　故不失其光大也
次七趹船跋車其害不遐測曰趹船跋車不
遠害也
　王本船作肱遐作今從宋陸范本趺古宂
　切跋蒲撥切范曰七爲失志船車載治之
　具賢者亦治世之具也失志之主故蹋趹
　之棄治之具害自己招故不遠也光謂七
　爲禍始而當夜故有是象國之將敗先棄
　賢輔
次八小子在淵丈人播船測曰丈人播船濟
溺世也
　范曰小子謂百姓也在禍難中若在淵也
　丈人播船而濟之光謂八爲禍中而當晝
　故有是象
上九紅蠶緣于枯桑其繭不黄測曰緣枯不
黄蠶功敗也
　范本測緣枯不黄作緣于枯桑王本作枯
　桑不黄今從宋陸本范曰蠶之初生有毛
　爲老故爲紅王曰九居亢極而失位當夜
　無所復將紅蠶蠶之病者而緣於枯桑則
　何由成其繭矣不黃謂不中用也
　(三方三州/三部一家)難
　乃旦切陽家火準蹇
陰氣方難水凝地坼陽弱於淵
　小宋本陰氣方難作太陰難今從諸家小
　宋曰陰窮極陽信復陰懼於陽大作險
　難
初一難我冥冥測曰難我冥冥見未形也
　范本作未見形也今從二宋陸王本難者
　阻抑之象一思之微也而當晝阻抑禍惡
　於未形之時夫何病哉
次二凍于冰瀆狂馬揣木測曰狂馬揣木妄
生也
　范本無于字揣作椯今從二宋陸王本
次三中堅剛難于非常測曰中堅剛終莫傾
也
　王本傾作顧今從諸家三爲成意而當晝
　心能堅剛以阻抑非常者也
次四卵破石毈測曰卵破之□小人難也
　宋陸王本難作雜今從范小宋本□徒玩
　切王曰當難之時失位當夜不知難之道
　是故以卵破石則其毈壞而不生也必矣
次五難無間雖大不勤測曰難無間中密塞
也
　王曰得位處中爲難之主是能窒塞其端
　而無間則禍難無自入矣雖處大難之際
　不勞勤力而遂免焉
次六大車川川上輆于山下觸于川測曰大
車川川上下軔也
　宋陸王本川川作巛巛吴曰巛古川字范
　王小宋本上下軔作上下輆今從宋陸本
　吴曰輆苦海切礙也軔而振切范曰川川
　重遲之貌王曰六居盛滿而失位當夜不
　得免難之宜
次七拔石䂦䂦力没以引測曰拔石䂦䂦乘
時也
　范本引作盡今從二宋陸王本䂦之人切
　宋曰時謂晝也范曰石以諭難䂦䂦難致
　之貌王曰力没謂盡力而引將出於難也
　勞而僅免以得位當晝故也
次八觸石決木維折角測曰觸石决木非所
治也
　王曰難道轉極而失位當夜無以自免是
　觸石决木必遇折角之凶光謂遇難當循
　理以免乃與木石爲敵非所以治難也
上九角觟䚦終以直其有犯測曰角觟䚦終
以直之也
　范本觟䚦作解衆范王本其有犯作其有
　施小宋本作有所施今從宋陸本觟䚦與
　解衆同觟音蟹䚦直介切王曰處難之極
　而得位當晝是以直免禍用其解䚦之
　角以直之終必有所施而不至於咎悔也
　光謂解衆之角所犯必以直也
　(三方三州/三部二家)勤
　陰家木亦準蹇
太陰凍沍戁創於外微陽邸冥膂力於内
　諸家無太字今從小宋本小宋本冥作寘
　今從諸家戁奴板切吴曰悚懼也邸與抵
　同王曰陰氣以極雖凍沍凝閉而戁恐創
　艾於外陽氣尚微而將邸觸冥昧之中以
　見其膂力於内陰極陽生之漸故象勤勞
初一勤謀于心否貞測曰勤謀否貞中不正
也
　諸家無謀字今從宋陸本王曰處勤之初
　而失位當夜勤而不以其道者也否貞不
　正之謂也光謂一爲思始爲勤勞居勤家
　而當夜故有是象
次二勞有恩勤悾悾君子有中測曰勞有恩
勤有諸情也
　悾音空王曰二得位當晝得勤之道勞而
　有恩勤不虚施者也性悾猶款款也勤之
　而款款不倦其勤者也又得君子之中道
　則何咎悔之能及乎光謂中衷情也二爲
　思中而當畫君子盡忠於人恩斯勤斯至
　誠悾悾非徒有於外者也
次三羈角之吾其泣呱呱未得繦扶測曰羈
角之吾不得命也
　小宋本未得作未有今從諸家一宋陸范
　本扶皆作杖今從王本繦居兩切宋曰羈
　角謂童幼也王曰男角女羈孩子之飾也
　吾者吾吾然無所歸之貌呱呱泣聲繦抱
　扶持也若孩童之吾吾而泣不得長者抱
　持之雖勤勞怨苦終無所歸以喻三當勞
　苦之時而失位當夜無所復歸故云然也
次四勤于力放陪忘食大人有克測曰勤力
忘食大人德也
　范本陪作倍今從二宋陸王本宋陸本德
　作得今從范王小宋本放甫罔切王曰勤
　道轉盛而得位當晝不失其宜是當勤難
　之時而能勤其力放乎陪隸之事而忘其
　禄食之報有大人之德乃能之以至于成
　功也光謂四爲下禄而當晝故有是象
次五狂蹇蹇禍邇福遠測曰狂之蹇蹇遠乎
福也
　宋陸范本狂作徃今從王小宋本王曰五
　居盛位而失位當夜勤而大失其宜故象
　狂而蹇蹇宜其遠福而近禍矣
次六勤有成功幾于天測曰勤有成功天所
來輔也
　宋陸王本作天夾也宋曰夾近也近之所
　以福也陸曰夾者洽也小宋本作天所夾
　輔今從范本王曰六居盛位而得位當晝
　故幾近也
次七勞牽不其鼻于尾弊測曰勞牽之弊其
道逆也
　范曰牽牛不其鼻而尾故勞弊也光謂七
　爲索爲繩又爲失志而當夜故有是象
次八勞踖踖心爽蒙柴不却測曰勞踖其心
殉國也
　踖吴資昔切小宋音鵲
上九其勤其勤抱車入淵負舟上山測曰其
勤其勤勞不得也
　王曰九居亢極之地而又失時當夜勤而
　不以其道者也
　(三方三州/三部三家)養
　陽家金準頤九之末天度氣餘猶有六十
　分二十四秒踦當四十分一十六秒贏當
　二十分八秒
陰弸于野陽蓲萬物赤之於下
　宋陸本弸作□王本作殆小宋赤作殷今
　皆從范本□字字書無之弸蒲萌切蓲陳
　吴侯切吴音敷范曰盛極稱弸蓲隱也物
　之初生其色赤謂是時陰氣盛極於野
　故陽隱藏萬物赤之於下陸曰蓲讀與漚
　菅之漚同言陽養漚萬物之根使皆赤光
　謂弸也
初一藏心于淵美厥靈根測曰藏心于淵神
不外也
　小宋本美厥靈根作美厥靈元今從諸家
　　　　爲思下存神固本所以養生
次二墨養邪元函匪貞測曰墨養邪中心敗
也
　范本匪作否今從二宋陸王本吴曰墨與
　默同函胡男切王曰失位當夜失養之宜
　默然養其邪僻之道光謂元始也二爲思
　中而當夜小人之惡雖未著於言行養其
　邪端内含非正終不能入於君子之塗
次三糞以肥丘育厥根荄測曰糞以肥丘中
光大也
　荄古哀切王曰得位當晝善於養道故象
　糞於肥丘之上以育草木之根荄則其滋
　茂蕃昌可立待矣
次四燕食扁扁其志𠑩𠑩利用征賈測曰燕
食扁扁志在賴也
　小宋本在作有今從諸家扁音篇𠑩居蠖
　切賈音古宋曰賴利也光謂四爲下禄而
　當夜小人得位志在求利以自養如燕之
　飛扁扁然𠑩食而已此乃行賈之道耳
次五黃心在腹白骨生肉孚德不復測曰黄
心在腹上德天也
　范本上德作上得今從二宋陸王本宋曰
　言上德如天施也光謂黄中也骨枯槁之
　物也孚信之洽者也五爲福中而當晝爲
　養之主允執其中以養天下雖白骨可以
　生肉況於人乎況於鳥獸草木乎其德如
　天雲行雨施治于四表萬物不可德之而
　報復也
次六次次一日三餼祇牛之兆肥不利測曰
次次之餼肥無身也
　王本無次次字小宋本作沉沉睢睢又曰
　肥没今從宋陸范本吴曰次與趑同
　音咨范曰次次不安之貌巳卜之牛待肥
　則用故無身也陸曰六居過滿失位當夜
　養之太過而不得其宜者也故象一日三
　餼以豐其食若神祇郊廟之牛芻秣過常
　已應卜郊之兆然而體益肥則益不利於
　身矣光謂六爲上禄當夜故有是象
次七小子牽象婦人徽猛君子養病測曰牽
象養病不相因也
　宋陸本徽作微今從諸家王曰七居過滿
　之地理近於危然得位當晝君子處之則
　吉小人婦人處之則凶若小子牽象力不
　服制必有顛危之患唯君子知時之極以
　道養其病乃可以得終吉焉一吉一凶二
　道相反故曰不相因也光謂徽大索謂縻
　縶也猛猛獸也七爲敗損爲禍階故曰病
　時當晝故爲君子養之太過福極禍來小
　人不量其力尚欲固其所養君子知時與
　之消息如養病然故無咎也
次八鯁不脱毒疾發鬼上壟測曰鯁疾之發
歸于墳也
　八爲禍中當夜小人固養不已如骨鯁其
　咽不能自脱以致大禍如毒疾之發而不
　可救藥也
上九星如歲如復繼之初測曰星如歲如終
養始也
　范本作終始養今從宋陸王本養之上九
　居首賛之末日窮于次月窮于紀星回于
　天歳將更始以終養始以初繼末循環無
　端此天道之所以無窮也
踦賛一
　水踦不足也朞三百六十五日四分日之
　一玄七百二十九賛當三百六十四日半
　其不足者半日爲踦賛踦居宜切
凍登赤天晏入玄泉測曰凍登赤天陰作首
也
　范曰凍至寒也而天至高也晏至熱也而
　泉至深也凍在天上故爲首也光謂赤陽
　之盛也玄陰之極也凡物極則反自始以
　來陰陽之相生晝夜之相承善惡之相傾
　治亂之相仍得失之相乘吉凶之相反皆
　天人自然之理也
贏賛二
　火贏有餘也三百六十五日之外有餘者
　四分日之一爲贏賛
一虚一贏踦踦所生測曰虚贏踦踦儃無巳
也
　范小宋本踦踦作踦奇范本儃作禪今從
　宋陸王本儃古禪字時戰切陸曰陰極陽
　生更相儃代無窮巳也光謂數之踦贏雖
　天地不能齊也夫惟不齊乃能變化生生
　無窮是故曰二十九日有踦而遷次月二
　十七日有踦而周天然後有晦朔十干十
　二支然後有六甲此其所以爲長久也


集註太玄經卷之六





