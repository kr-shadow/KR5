#+TITLE: 上清丹景道精隱地八術經-東晉-
#+DATE: 2018-05-12 10:22:15
#+SOURCE: github.com/kanripo/KR5g0168 master 91c506a4                
上清丹景道精隱地八術經卷上承五
　　紫清飛靈八變玉符
隱地八化玄眞之術一曰藏影匿形二曰乗
虛御空三曰隱輪飛霄四曰出有入無五曰
飛靈八方六曰解形遁變七曰廻晨轉玄八
曰隱地儛天此乃上清金臺玉室祕房妙術
藏之玉笈封以金章侍以玉童衛以玉女各
八百人太上玉晨髙聖君受之於九玄七千
年乃傳太極眞人東華大神方諸青童扶桑
暘谷神王清虛眞人告盟于上清裂金以誓
身有其文者則隱淪八方有修其術則乗虚
駕景口口而授不得妄傳子不示父臣不奉君
唯在金簡書名玉篇輕泄祕文殃及七玄身
爲下鬼充塞河源案如神眞祕而奉焉
第一藏形匿影之術當以立春之日平旦入
室向東北角上坐思紫雲鬱鬱從東北角上
艮宫中下覆滿一室晻冥内外良乆化爲九
色之獸狀如驎之形在我眼前因叩齒三十
六通而微祝曰
廻元變影暎暉幽蘭覆我紫牆藏我金城與
炁混合莫顯我形畢便九咽止開目雲氣豁
除便服飛靈玉符修之一年形常隱空有
難之日立於艮宫之上取本命上土撮以自
障案如立春之日祝思炁自覆人不見焉
　　　陽符




　　　隂符




飛靈玉符太極眞人所受服之一年與神同
軀萬變縱横形藏玉房其有祕諱不得書文
立春之日東向服符微呼八景隂名祝曰天
藏地隱二氣合偶艮宫玄房可以騰軀名言
上清吞咽靈符元使刀兵與我相畢便服符
九咽便止
第二乗虛御空之術當以春分之日正中入
室東向冥目思碧色之雲鬱鬱如飛輪從東
方震宫中下覆滿一室内外晻冥良乆青炁
化爲蒼龍在我左耳上纏繞我身叩齒三十
六通而微祝曰
騰玄御輪廻轉八宫坐則同人起則入空覆
我碧霄衛我神龍暎顯我形通幽洞冥吞咽
九靈永得无窮畢便九咽止開目服符修之
二年乗虛駕空有難之日立於震宫上取行
年上土撮以自障案如春分之祝思炁自覆
人視如炁




飛靈玉符服之三年能乗虚駕晨其有祕名
不可語人春分之日東向服符微呼八景隂
名祝曰
神清玄鈕暎流上清太素曜景玉臺檢名乗
虛歩空上造華庭雲龍幡旗來奉我形畢便
服符又九咽止
第三隱淪飛霄之術當以立夏之日正中入
室東南向冥目思赤雲如煙之狀從東南巽
宫下來覆滿一室内外晻冥良乆赤炁化爲
玄兎在胷腹之上因叩齒三十六通而微祝
曰玄兎靈飛啓告三晨披除囂翳通我清津
景豋雲輿炁降紫煙萬靈稽首皆伏我前畢
便開目服符又九咽止修之三年隱淪空霄
有難之日立於巽宫左取十四炁咽之撮太
歳上土以自障案如立夏之祝思炁自覆則
與炁同形




飛靈玉符服之三年隱淪玄霄當以立夏之
日東南向服符先微呼八景隂名微祝曰
靈飛九天紫暎霞霄服咽八炁吐納六翹神
眞充内外欲豁消縱形任巳適意皇朝畢便
服符又九咽止
第四出有入无之術當以夏至之日正中入
空南向冥目思赤炁蓊鬱從南方离宫中來
覆滿一室内外晻冥良乆赤雲化爲鳯凰在
我頭上因叩齒三十六通而微祝曰
赤霞暎玄炁液流通九道之變化爲鳯凰授
我眞府賜我玉漿出自天門八自离宫招致
雲軿駕虛乗光畢便九咽止開目服符修之
四年能出入无窮有難之日立於离宫左取
九炁撮九月建上土以自障案如夏至之祝
思赤炁自覆則身爲火光




飛靈玉符服之四年運身玄虛出幽入无當
以夏至之日南向服符先微呼八景名諱祝曰
八景我方上天之宗御以神虎挾以羽章嘯
咤風雲拘制萬靈出幽入虛莫不濟軿便服
符九咽止
第五飛靈八方之術者以立秋之日晡時入
室西南向冥目内思白炁鬱鬱如天之霧從
西南上坤宫中來覆滿一室内外暗冥良乆
白雲化爲麒麟對在我前因叩齒三十六通
而微祝曰
仰注玄精吞咽黄華身生飛羽輕舉豋霞遊
宴八宫萬萬不殂畢使九咽止開目服符修
之五年能昇八方有難之日立於坤門仰咽
三十六炁左取今日辰上土以自障案如立
秋之祝思白炁自覆則身化爲露霧人不
見也




飛靈玉符服之五年遊宴八宫出入虛房當
以立秋之日西南向服之先微呼八景名諱
祝曰
飛靈紫清化爲驎軀上躡玄綱乗空駕虛與
我七玄同宴遨遊極天而老終地而休自非
金簡莫我干求畢服符又九咽止
第六解形遁變之術當以秋分之日晡時入
室西向冥目内思白雲從西方兊宫來覆滿
一室暗冥良乆白雲化爲神虎在我右邊因
叩齒三十六通而微祝曰
解形遁變追飛躡浮先謁玉皇退之八嵎分
身爲萬適意所求俄頃之變八宫巳周畢便
九咽止開目服符修之六年形化影變縱横
八方任意所之有難之日當立兊宫之中思
火氣來燒我身仰咽七氣取丙上土以自障
祝如上法則人莫之見




飛靈玉符服之六年解形爲萬化身爲千當
以秋分之日西向服符先微呼八景名諱微
祝曰
玄暎九靈眞炁洞微解形散影驂晨駕暉遊
盻八宫出入紫微畢便服符又九咽止
第七廻晨轉玄之術當以立冬之日子時入
室西北向冥目内思黒雲從西北方上乾宫
中來覆滿一室晻冥内外良乆黒雲化爲螣
虵在我左足下因叩齒三十六通而微祝曰
太隂九玄化爲螣蛇廻輪五星運轉七機上
宴玄宫八景同輝吞精吐炁永无終哀畢便
九咽止開目服符修之七年能廻轉五晨出
入無間有難之日當立乾宫之中思黒雲覆
我身仰咽二十五炁取天門上土以障其身
祝如立冬之文




飛靈玉符服之七年則上宴太清廻化五晨
驂龍豋虛當以立冬之日西北向服符先微
呼八景隂名微祝曰
靈符七轉品同金章上廻五星下轉七玄八
術變景出入無間掌籙元籍制御酆山畢服
符又九咽止
第八隱地儛天之術當以冬至之日子時入
室北向内思黒雲壘沓相覆從北方坎宫中
來下覆滿一室内外暗冥良乆化爲玄龜在
我右足下因叩齒三十六通而微祝曰
靈符隱方藏地儛天逃巳六隂顯身玉輪驂
龍御煙上造帝晨畢便九咽止開目服符修
之八年則豋玉清宫有難之日立在坎宫之
上思黒雲覆身仰咽二十五炁取地戶上土
以自障祝如冬至之文




飛靈玉符服之八年則豋玉清任適周旋當
以冬至之日北向服符先呼八景隂名微祝曰
八術竒方藏身逃形服符咽氣與眞合靈先
宴八宫進豋玉清七玄放解還更童嬰畢便
服符又九咽止
凡修八術之道未至七日齋戒沐浴燒香至
日入室先詠消魔以制萬靈案法爲之修八
術呼八景眞名及隂諱十六字悉是八宫大
王制御眞仙都官知其名則學仙志不亂邪
不干騰歩天綱躡五星之精則八景大王監
子所爲降子眞景與炁合并
第一玄昌第二修靈第三飛玄第四耀光第
五魔王第六飛倉第七合萌第八通靈凡十
六諱又有隂諱在師口中修之一年可得逃
身修之二年可以乗虛修之三年可以隱淪
修之四年可以入无修之五年可以豋八方
修之六年解形遁變修之七年可以廻五晨
修之八年入地上天長爲之者出入帝晨宴
駕雲輪遨騰上清髙上所撰紫清妙篇子遇
其文金簡書名案如玄科七百年傳傳至八
人畢加金簡封之五嶽編于名山
其飛靈玉符毎至本命日夜半子時北向醮
獻跪祝之故如是靈飛六甲同文其文髙妙
其誓尤深案如玄眞白素四十尺紫紋八十
尺金鈕八𩀱以代列告之盟授者曰師受者
弟子違科負誓七祖風刀之考巳身爲下鬼
五苦八難萬劫不原祕而愼之








上清丹景道精隱地八術經卷上










上清丹景道精隱地八術經卷下　承六
　　入術祕經扄音





隱地八術乃紫清帝君遊隱之道玄變之訣
舊文乃有八卷變化八方上妙之法藏形隱
影之事祕於玄都金臺之内道君傳於金闕
帝君使教後學應爲真人者凡有托化去此
適彼以厭衆情或觧災度厄出有入無或修
行飛仙上昇九玄皆當審知隱諱服御靈符
脩念八年則能坐在立亡隱影逃形乘雲控
龍白日昇晨唯在寳祕勿妄輕傳
欲隱离上之災當逃身坎宮之下書离上之
符於額書坎上符於左足蹠正立北向思已
身化成黑龍雲氣鬱冥以冠身形閉氣十二
息叩齒十二通三呼紫清帝君▲▲我身者
災厄在离宮當令變化易體改容隱入北極
炁同神龍左取十二炁咽之北入坎宮之下
則形化體隱人不見焉此上道妙法祕而奉
行口口相傳於文
欲隱坤上之災當逃身震宮之下書坤上符
於頸書震上符於左脅正立東向思已身化
爲青龍雲炁鬱冥化身閉炁三十六息叩齒
九通三呼紫清帝君▲▲願爲我隱形於震
宮斷災於西南上化巳爲青龍昇飛於東方
畢左取三十六炁咽之東之太山之阿形化
身隱傍視如无此大道妙法受師口言
欲隱兌上之災當逃身离宮之下書兌上符
於口上書离上符於心上正立南向思巳身
化爲鳳凰雲炁鬱冥以冠身形閉炁八息叩
齒七通三呼紫清帝君▲▲願爲我藏形於
离宮禳災於西方上餐玄元之炁化體爲鳳
凰逃身變形出有入無人无覩見與炁混同
畢右取八炁咽之南出衡山之下則舉形變
化人无見者其道祕妙不妄傳於人
欲隱乾上之災當逃身巽宮之下書乾上符
於頭書巽上符於腹正立向東南上思巳身
化爲螣蛇雲炁鬱冥冠身閉炁二十四息叩
齒十六通三呼紫清帝君▲▲願爲我逃身
於巽宮絕災於西南化形爲螣蛇伏炁於九
陰畢右取四炁咽之往東南之巽宮則形隱
身存藏入於林草之中人莫見其形其道玄
祕受師口言
欲隱坎上之災當逃身坤宮之下書坎上符
於右足書坤上符於頭正立西南上思巳身
化爲麒麟雲炁鬱冥以冠身形閉炁七息叩
齒十二通三呼紫清帝君▲▲願爲我隱形
於西南絕災於北玄上引太陰炁化身爲麒
麟隱形於雲霧无使見我身畢右取十六炁
咽之逕之西南坤地形化體隱與獸同羣此
上道妙法受師口言
欲隱艮上之災當逃身於乾宮之下書艮上
符於兩手書乾上符於頭上正立西北向思
巳身化爲土山雲炁帀冠山上閉炁三十息
叩齒二十四通三呼紫清帝君▲▲願爲我
藏身於西北絕災於艮宮化身爲土山變服
爲草林畢左取三十炁咽之逕之常山之顛
人見如山其法甚妙祕在師門
欲隱震宮之灾當逃身兌宮之中書震上符
於左脅書兌上符於口上正立向西方思巳
身化爲白虎雲氣冠覆巳身閉炁十二息叩
齒八通三呼紫清帝君▲▲願爲我隱身於
華陰絕灾於震宮變形爲白虎毛爪爲衣裳
得遠九灾之下昇入神金之鄉畢右取十二
炁咽之逕詣華陰山形爲白虎人莫能干道
之上術師口祕言
欲隱巽上之灾當逃身艮宮之下書巽上符
於腹書艮上符於兩手正立向東北思巳身
化爲青牛雲氣覆形閉炁二十四息叩齒九
通三呼紫清帝君▲▲願爲我逃形變體化
爲青牛雲氣鬱鬱以冠我軀昇入九玄與炁
同浮畢左取二十四炁咽之逕之艮宮之中
則形化影變昇入太无中其法祕妙受師口言
夫隱地八術之法皆先服紫清玉符存思隱
諱然後而去則天炁覆身於上地炁載形於
下雲霧冠帀於四域千變萬化隨意所適災
无不消厄無不脫黃上先生受之於北谷以
避禪國之敵黃帝受之於甯生以隱於遊學
東海小童受之於九真以陰化於北泉子州
受之於太極習隱變而長存彭祖受之於王
君修改易而延年八公受之於靈希以化一
爲八身黑子受之於鬼谷以隱淪於无間如
此之妙化有億千凡修學之士故在人間而
不知隱化有厄莫全若有宿命骨體應仙當
詣經師請受祕言宣告非人用則不行罪延
七祖禍滅於身受者宜慎慎勿示人
八學隱諱九天之隱音化爲十六字又外名
顯於世至士學者當知隱諱以昇元服符以
化身能隱能化身入太清
凡修八術之道每至八節之日入室清齋服
飛靈玉符存八宮玉皇正諱服八宮玉音十
六字隨扄次而修之八年八景真形見也通
靈達微遊宴八宮上登玉晨學仙之夫宜按
三五混合之要修行之法當先從艮宮左廻
周帀於坎宮不必至一節一服可通書八音
以次頓服但按別訣祝說適意所求爾
服木宮玉皇正諱當向艮宮三呼大▲願得
藏形匿形身登木宮
次服少陽宮玉皇正諱當向震宮三呼幽宨
願得乘虛御空身騰少陽宮
次服玄宮玉皇正諱當向巽宮三呼无英願
得隱淪飛霄出入玄宮
次服生宮玉皇正諱當向离宮三呼伯使願
得出有入無逍遙生宮
次服陽宮玉皇正諱當向坤宮三呼運珠願
得飛靈八方化身陽宮
次服少陰宮玉皇正諱當向兌宮三呼二儀
願得解形遁變流染金宮
次服開宮玉皇正諱當向乾宮三呼元輔願
得廻晨轉玄適意開宮
次服陰宮玉皇正諱當向坎宮三呼陰精願
得隱地儛天變景陰宮
八宮都畢平坐東向咽二十四炁而微祝曰
高上有命百神敬從八宮玉皇道之祖宗有
知我諱真靈交通得服玉音坐在立亡八年
周匝神駕來迎上造紫庭位准仙卿畢常能
修之如此至道畢矣妙術極矣外有八諱一
十六字兼而修之益佳但求仙修内炁解罹
難亦呼外是故兩存爾八宮真皇道君玉諱
藏之玉清瓊房金蘭紫房之内九玄真仙命
北牖入室弟子撰出素章以付玉晨高聖君
七年傳授當仙之骨有宿挺金闕玉名之人
依四極明科𧵥而傳之盟用紫金八兩丹紋
八十尺跪受訣言真諱隱術非浮學之夫所
可叅聞妄傳至音付非其人七祖父母摙蒙
山之石填積夜之河身被風刀八難之考明
慎之哉明慎之哉
太極真人昔受八術玉音修行法度亦與詠
三十九章音同萬遍乃佳詠此音亦響徹玉
清萬神莫不來朝八年便得遊行玉清宮也






上清丹景道精隱地八術經卷下
