#+TITLE: 高上玉皇本行集經(二)--張良
#+DATE: 2018-05-12 10:21:33
#+SOURCE: github.com/kanripo/KR5a0011 master 411f9d59                
高上玉皇本行集經盈四
　　　三天門下校經詔文
門下湛寂常道信擬議之至難恢漠神通豈
形容之可盡凡寓讃揚之語庸昭誘導之門
諒一時聞聽之差殊致諸仙流傳之舛異矧
經世歷年之甚久故誦言作字之弗眞曷嫌
魚魯之成會奚怪鳥焉之爲馬不有諟證寜
免乖訛肆申命於文臣俾𥟵詳於聖典天樞
上相張良宿專儒業今領樞司旣命壇演化
於南洲已出書度人於下界宜職討論之任
倍隆參校之功副人世之誦持示天書之藴
奥悉令誤戾咸至完全於戲道本心傳妙悟
實由於言外義因言顯進修當自於經中可
倍加審訂之思使無愧編修之寄并述參求
之路誕彰造入之階庶眞徒即此以求玄俾
善士由茲而得道反其澆薄還此清淳俟畢
奏陳當憑頒下故茲詔諭切可遵承
　右奉
　三清敕如前
　敕至準
敕故牒
　年月日下
　　林少華受
　　蒼汝嘉付
　三天大丞相
　　　天樞上相辤表并所降請辤之意
(臣)良上言昨恭準
睿旨委臣良參評審訂
玉皇尊經者臣良恭聞道妙難言豈在言語
敷宣之悉經昭垂教要先教彰演述之詳是
理孔明在人皆喻第念格言之當理無得而
踰矧夫凡世之素承久則難變儻妄有一言
之更革則不免萬姓之持疑宜不易於舊章
庶弗生於他議且恨庸才之孱暗難於聖典
以參詳敢干鼎鑊之誅上布肝腸之懇臣良
誠惶誠恐𥟵首頓首重念臣良塵區微類濁
世賤臣幸憑師匠之陶鎔獲遂仙曹之升擢
謬以踈愚之質輒司樞要之權夙夜以思情
誠交懼惟欲勉效於駑鈍求以茍逃於罪辜
豈意睿慈特頒明詔綸言温穆燠知春日之
和玄旨雍容豈類秋霜之凛挈校經之重任
俾效拙於祕詮顧此昏庸孰堪任使況聖語
曲盡於至理而眞經久漬於凡心時若卒更
民焉盡信深懼無知之愚俗反萌不信之凡
心或侮祕文將貽巨譴非但賤質有失職之
誚弗免寳文爲覆瓿之羞論至於斯事有可
議臣愚欲望天光燭暗睿鑒知潜體察下誠
特蠲重任或乞更命英哲掄擇巨能畀之討
論庶無擬議臣良祗膺玉旨敢布狂言實非
上拂於眷隆率以悉傾於意願罪當萬死恩
望三清切匃斷自宸衷播吿中外誓當勉揚
臣職仰答寵光臣良干冐天威下情無任悚
慄戰懼之至𥟵首頓首謹具表奏聞伏候敕
旨謹奏
　　年月日(臣)良上表
　　　三清再詔
所奏備悉卿學貫百家道班列聖已領度人
之職久專出書之權眷彼南洲之民素佩名
理之誨顧本行集經適有於舛雜視下方黎
庶各抱於迷疑肆議選掄特俾詳校宜祗膺
於前詔再恭奉於兹言毋忽謙辤仰副責任
故再詔諭切可欽承
　　　天樞上相發明誦持大義并述校經
　　　之意
琅函積阜無非妙義之存寳蘊儲沙莫匪玄
機之寓皆上聖憂人之切故祕言垂世之多
雖千編萬軸不勝其繁然隻字片言即藴厥
要苟解提綱而振領自然掘土而得金如或
見昩粗精識迷徼妙不啻隔紗而視日奚殊
認鹿以爲牛直饒辛苦百年勤勞一世竟未
逹穹玄之要妙豈能知混浩之機關要須心
外攝心眼中著眼咀味至眞之實忖惟太妙
之根用能勘破玄中之玄卓領寂中之寂是
謂嚼得龍肝鳳髓脱兹俗質凡軀自然昇入
無形頓超有漏神飛金闕優游彌羅之天體
合玉京左右穹蒼之主恭惟
玉皇本行經者至眞眞體上聖聖機寓眞一
之妙於紀述之餘示解脫之門於讃揚之際
辭意互攝理事交參言中包蓄於眞玄更無
隱奥語内鋪舒於微妙蔑有緘藏味之者神
洽太和誦之者心離諸漏神功妙用廣博難
量沖義靈機包羅無外第以衆生障重凡類
識迷言上求言不貫爲言之脈絡字間究字
不參訂字之根苗徒求本行之始終豈悟至
言之紀極遂至謾貪果報祗求立效之爲神
獨畏憲章昩謂鮮殃之得徴聖典固彰於異
迹玄言本寓於眞機曷容即粗以捨精宜勿
著麤而離妙然後脗合天尊之本旨黙符玉
帝之宸衷進趣修行頓遠濁惡之世昇騰超
證高陪清淨之儔斯可造清微天登光明殿
不勞玉帝妙音之再出穫詣天尊法門而泛
游具六神通得大自在斯乃始名於信受斯
乃眞號於誦持苟或萬徧譊譊不究眞一之
旨六根泛泛不投解脫之機是皆未可以仰
酬天尊説經之勞未可以仰獲玉帝護經之
續更諮敬信之士倍加持奉之功口誦心存
如處玉光之内神交意晤如遊寳苑之中諦
觀分身合身之神通靜想應化應物之妙用
湛然無累卓爾有憑即乃平歩天宮列名聖
籍臣良仰膺睿詔將讃寶經敬先敷露於鄙
言于以宣告於當世至如護持功德之說報
應神驗之詳已具成經不勞贅語若夫鋪張
至理訂證誤文雖非謬才之可能幸以温詔
之所畀己嘗遜避弗許謙辤即當刳剔此心
審正于下先作斯語肇闢于經庶畀來觀之
人首認紀述之意臣良稽首頓首拜手謹書














高上玉皇本行集經卷上
　　　　天樞上相(臣)張良校正
　　清微天宮神通品第一
道言
元始天尊昔在清微天中玉京金闕七寳玄
苑玉皇宮殿昇光眀座與無鞅數衆宣說靈
寳清淨眞一不二法門
　右應運說法章並已詳校略無舛誤臣謹
　言曰大道之妙始於無始窮於無窮器形
　不可囿也見聞不可即也三界有形欲造
　斯道將奚所自耶臣恭惟
　元始天尊知大道之高玄憫生靈之冥晦
　撫機應運大闡法門而示之俾三界生靈
　由是門求道庶乎茫然蠢動俱可以即夫
　清淨眞一之門而復至於虚無自然之域
　也結經衆眞將欲紀述天尊宣說法門之
　迹故述是章爲首雖然是經始终純紀玉
　帝神變生化之實而結經之眞乃直指爲
　宣說靈寳清淨眞一不二法門非靈機洞
　悟心印相符者疇克爾哉敬重宣化義以
　告來者伏乞上聖垂鑒云(臣)良謹言
是時
玉皇尊帝與諸眞聖(眞聖一本/云天眞)飛天大聖無
極神王靈童玉女九千萬人清齋建節侍在
側焉
　右乘機與㑹章並已詳校略無舛誤(臣)謹
　言曰上聖之心一而不二上聖之迹同而
　不殊故天尊方即七寳玄苑登光眀座爲
　欲說經未始出一玄言而有所詔召也乃
　蒙玉帝心黙契遇與諸大聖㑹於不約豈
　非心一而不二迹同而不殊者哉深恐下
　方衆生未逹斯理敢以是告伏乞上聖垂
　鑒(臣)良謹言
于是
玉帝知時欲至即於㑹前舉六通力放大光
明徧照諸天無極梵刹一切境界皆大震動
十方無極一切世界俱同瑠璃玻瓈無有隔
礙
　右知時放光章並已詳校略無舛誤(臣)謹
　言曰崇卑奠位遐邇殊方位奠方殊體勢
　斯異非有統一其應豈同恭惟
　玉帝張主萬天總御諸地故於斯日特放
　光眀照燭諸方震動一切俾夫含識俱起
　覺知乘際妙緣霑沐道貺然而神光妙義
　世舉未知敢泄玄機普施無量夫光明者
　即道性也蠢動含生無一不具特以上聖
　則修鍊融混全乎至精蠢動含生則流蕩
　沈迷失其至寳故上聖至精之全則光色
　明耀含生至寳之失則沈墜暗冥上聖一
　以同有之道性運神變以燭之則彼同有
　道性之含生莫不警聳而動悟是以神光
　一發充滿法界而法界萬有莫不震動而
　警悟也以性合性妙用如斯學者以是求
　之伏乞上聖垂鑒(臣)良謹言
十方來衆並乗五色瓊輪琅輿碧輦九色玄
龍十絶羽蓋麟舞鳳唱嘯歌嗈嗈靈妃散花
金童揚煙讃謡洞章浮空而來
　右十方來集章並已詳校略無舛誤(臣)謹
　言曰以勢而論十方固殊以形而言萬聖
　赤異然而物我同體賢聖豈殊遠邇等觀
　方隅奚限天尊説經玉帝放光而十方之
　衆普皆來集理勢然也萬有生靈宜各知
　之臣良謹言
是時梵天一切金仙大乘菩薩四衆八部承
斯光照皆乘碧霞九靈流景飛雲玉輿慶霄
四㑹三辰吐芳飛香八湊旋繞道前雨衆妙
花如雲而下徧覆會前
　右金仙普至章並已參校略無舛誤臣謹
　言曰道出于一教或有異出于一者宗也
　或有異者派也自派求宗異乃合一又奚
　可差別哉今人世以道釋爲殊途不啻朱
　墨豈知道釋同乎一宗初無少異故天尊
　說經玉帝放光而金仙之衆並獲與會此
　蓋聖眞同心道釋同宗也人世其知之臣
　良謹言
是時其光徧照諸天下燭下方無極世界同
玄都境凡彼人間上近九天通接交連至親
至邇時彼下方無極世界山陵坡坂溝澗谿
谷緬平如掌六合至邇三境非遼天寳臺殿
星羅人間瓊瑰羅列朗耀雲衢七寳欄楯以
界道路玉𣗳仙花蒨璨珠寳景秀丹田芝草
覆綿時彼下方皆見諸天鈞天妙樂隨光旋
轉自然振響又復皆見鸞嘯鳳唱飛鳴應節
龍戲麟盤翔舞天端諸天寳花零亂散落徧
滿道路
　右光照下方章臣𥩈謂自天上而視人間
　則天上此也人間彼也今凡本云令此人
　間上近九天是彼此不辨又神光所燭自
　然上下貫通混融無際今凡本以今爲言
　者是强使之然非自然也謹更令此爲凡
　彼又時此下方亦謹更爲時彼至如凡本
　云又復令見鸞嘯鳳唱其間令字亦是强
　然今更令字爲皆字臣竊謂經乃天文非
　世所有緣天眞降世口授下方諸仙彼下
　方諸仙憶而筆之下仙自人世而言故多
　言此字或其間雜有不安之語是亦無足
　怪也臣今更之欲俾文義大正恐人世未
　知故詳述于此誦持之士母諸他疑臣謹
　言曰以鏡燭物有形者皆現以灰覆物不
　潔者皆鮮況以上帝無礙平等神通之光
　照燭一切宜乎俯仰一知無彼此逺近之
　間也舍生能體玉帝放光之事混物我一
　親踈等善惡蔑夷險俾此心光如玉帝無
　礙平等之光則心光之發殆脗符於帝光
　也事上求理初無誑誣有生其知之(臣)良
　謹言
是時凡聖駭異幽暗開光天人恱慶踊躍歡
忻凡夫學士盡得飛昇仰觀刼仞寳臺俯眄
紫雲彌羅是諸世界一切人民咸臻道氣白
首面皺皆得化度紺髮朱顔少壯幼穉轉得
形容光澤美好苦惱痊平普蒙解脫安樂快
然天下歌謡欣國太平
　右神通感效章臣竊見光照下方之後當
　即覩效異之著今凡本中略有舛異致意
　義弗貫謹移是時二字於凡聖駭異之上
　又人民旣至於安樂快然則天下斯至大
　治矣謹移天下歌謡欣國太平八字於安
　樂快然之下其餘神風遐著等語乃神化
　玄功著見於幽冥之際非特明及人間也
　故移置下章臣謹言曰幽顯雖殊理致不
　異以人間帝王徳音之下則死者生罪者
　釋黜者復降者升尊者益榮顯者愈貴是
　特帝王恩澤之所加也況上帝神光之降
　是謂非常之恩則彼學者昇仙老者反壯
　少者皆强病者獲痊亦當然之理也含生
　宜勉奉聖眞勤希道學佇玉帝之覃恩焉
　道不負人聖有明訓其謹信之臣良謹言
當爾之時神風遐著萬氣揚津天震地裂枯
骨更生沈尸飛魄皆起復形酆都鐡圍長夜
九幽即時破壞地獄衆生化生諸天三惡道
苦一切解脫時諸罪輩以斯光力得生十方
諸大天宮
　右枯朽化生章臣竊謂神化道用及物雖
　均然亦不無逺近先後之敘故神光照世
　之效先及夫明明之人間然後及夫冥冥
　之諸類此自然之敘也舊凡本中所紀頗
　有不次臣今輒移當爾之時字冠於神風
　遐著之上次以酆都鐡圍等語接於皆起
　復形之下俾光後之敘不紊而旨意脈絡
　貫通庶乎不失曩日説經之時目見之實
　迹也又舊經中有生諸天已之語今亦削
　之臣謹言曰枯骨當朽沈尸當壞惡趣當
　囚此常理也然帝恩非常不可以常理論
　含生不可謂有惡有過當有原宥生天之
　日而或萌僥倖之心倖心一生則反受幽
　囚也事有可畏故首爲言之然當復眀祐
　起囚出之義夫罪趣之沈非本沈也蓋以
　含生積惡過重業集故地獄之報有不容
　脱一受眞恩自宜超化矧逢玉帝放光之
　事恩宥非常則過惡盡釋如湯沃氷以其
　元始一靈乘陽光而上九天決非難事也
　若夫枯骨沈尸之生起則當假喻以明之
　夫𩹫骨腐於泥得水而再活并萍燥於地
　得水亦復萌水特一物魚萍得之猶且若
　是矧上帝非常之恩乎且尸者人之化者
　也骨者尸之削者也骨乃尸尸乃人人受
　天地隂陽之氣而生焉可以骨而况物哉
　蓋骨者精之所化也今學人能鍊精則精
　化爲金玉之丹而留形住世長生神仙彼
　骨乃精之化宜其有異於凡物也是以萬
　物得土則朞年而腐惟人之骨殖久入土
　而不化焉此由精之所化而然也故上聖
　慈悲有太隂鍊形之術吁不能度之於旣
　生而猶欲活之於已死其慈悲行願若此
　其至也哉今兹上帝放光俾囚脫尸起以
　至於枯骨更生則上聖好生之德將奚以
　報之也茍有少負羅酆鐵圍其可逃哉含
　生宜知之臣良謹言
爾時
玉皇即分其身徧於十方諸大天宮令諸天
宮自然化現白玉爲京黄金爲闕七寳玄苑
大光眀殿具光明座幢節旛蓋異寳奇花徧
布是處
　右分身化現章並已詳校略無舛誤臣謹
　言曰道體猶虚空空無所不有豈容限以
　一隅哉夫月現于空凡有水處影無不沈
　也雷震于天凡可聞處聲無不徹也玉帝
　妙道眞身譬之虚空無所不在豈雷與月
　之可比哉又豈待分之而復徧現諸天地
　哉然衆生眼根依物乃轉故玉帝揭示身
　相之分俾一切有情隨相瞻視攝念歸依
　佇聽妙法是以徧於諸天各現一相諸天
　之衆各爲景慕然後隨方說法普受萬靈
　吁知玉帝道身之一而不知其分則見有
　所膠而不融知玉帝道身之分而不知其
　一則識至於亂而無統是一非一是分非
　分隱顯聚散冥寂玄通茲乃玉帝分現之
　微旨也含生其思之(臣)良謹言
爾時
玉皇即以所分之身徧於是處白玉京中黄
金闕内七寳玄苑大光明殿光明座上普爲
十方演說清淨解脫之道
　右分演妙道章並已詳校略無舛誤臣謹
　言曰濁世衆生不悟眞道是以七情六欲
　縱而不收萬過千愆積而不解地獄之報
　目瞑不逃豈意上帝之慈敷恩赦度俾之
　徑陟淨境快樂無涯然豈知積福生天福
　盡猶不免於復墜況承恩而生則生天之
　縁直以恩之所及也茍昩進脩曷爲解脫
　玉帝聖恩優渥猶欲終俾解脫故爲宣說
　清淨之道俾諸天人獲究竟之果吁慈澤
　混浩慈意深逺天人其可不勉自進趣以
　副玉帝接度之意乎人世衆生宜思玉帝
　赦度拯接苦趣之迹勉勉爲善勿自暴棄
　則帝恩之降殆不止若是也雖然是章載
　玉帝爲天人說清淨解脱之道而以下諸
　章並不見玉帝所說清淨解脫之語何也
　蓋玉帝以一切玉女侍衛而玉女眞身流
　香黙寓清淨解脱之旨以至於諸趣承光
　覺悟及妙音宣演等事莫非清淨解脱之
　意是乃玉帝不言之言也結經諸眞黙識
　是義直紀普爲十方演說清淨解脫之道
　吁識洞帝心見徹事外結經之眞其造妙
　通玄有如此者誠不可思議也夫誦經之
　士其因兹而求之臣良謹言
時化
玉帝各以無量天眞大聖妙行眞人靈妃玉
女侍列左右是諸玉女顔容殊妙端嚴竒特
天珍異寳
　謂天上之珍竒異之寳也舊本以天珍爲
　天眞今更正之
莊嚴身相言音清徹衆所樂聞如是諸女其
身復出微妙解脫自然之香是香芬馥周徧
諸天
　舊本云能徧諸天夫玉女身香之出自然
　充滿法界若以能字加於徧字之上則能
　乃强然也今正其誤爲周字
極妙樂土及餘大地一切福處六道一切衆
生
　一本云能令六道一切衆生夫六道苦趣
　自然聞香初非强使聞之也今正其誤削
　此能令二字
聞是香者普蒙開度所謂天道人道魔道地
獄道餓鬼道畜生道
　舊本畜生道下有當此已後四字夫玉女
　岀香六道於當時得聞初非在此以後也
　仲仙口傳紀録有誤今削當此已後四字
若諸天道一切天人或有能聞是此香者五
衰之相永得滅除轉增天福若諸人道王臣
兆庶或有能聞是此香者即得人天長夀之
樂身或滅度及得脫殻尸解之道若諸魔道
一切諸魔或有能聞是此香者安處天宫鬬
戰之苦各得休息若諸地獄道一切衆生或
有能聞是此香者離地獄苦得淨土樂若諸
餓鬼道一切餓鬼等
　舊本云一切餓鬼神等臣竊謂神趣雖有
　亦墮餓鬼道者然旣墮鬼趣即是鬼矣今
　著神字似礙神祗之神謹削此一字
或有能聞是此香者即得飽滿無飢渴惱若
諸畜生道一切畜生
　舊本云一切衆生前地獄言衆生今此畜
　生道之下當作畜生今有間别故易衆字
　爲畜字
或有能聞是此香者脫畜生苦得智慧樂
　右聞香解脫章並已詳校更正訖臣謹言
　曰理之常者衆人之所共知理之異者雖
　腎哲亦或未悟也臣於聞香解脱章敢悉
　鄙見以吿人世云臣竊見玉帝於七寳玄
　苑放光之初下方人民地獄苦趣並承光
　照已皆生天矣今經於玉帝分身普現之
　後復載玉帝分現之時以諸大聖玉女侍
　衞又載玉女身香徧於是處而六道衆
　生聞香者莫不解脫世人之疑諸人民苦
　趣旣以帝光而生天用生天之事是帝光
　之效也奚與於玉女之身香乎吁此疑議
　非人世之罪也蓋事岀於常理之外有不
　容不疑奚足怪哉臣謹明之以釋世人之
　惑恭惟天尊今兹說經正爲欲發明清淨
　之法門也夫女人之身純隂之質也惟其
　純隂故常與不淨爲鄰惟其鄰於不淨故
　其身鮮有芬馥之致乃今一切玉女能與
　玉帝行解見識等並同清淨故其身雖純
　隂鄰於不淨而微妙解脫自然之香乃岀
　於其身譬之世人處於濁惡苟能俾心見
　識行等悉處淨鄉則異香之微妙解脫亦
　當生於其身也此經專以清淨眞一解脫
　爲主故結經衆眞専紀玉女身香一事發
　明妙旨雖然香雖名香要當以理論不可
　著物而言也凡人之身茍無過無咎知道
　悟眞凡出一言行一行爲衆人之所欣羡
　讃歎則亦猶玉女之身不濁不穢有微妙
　解脫之香爲諸天福處之所聞玉女譬之
　則燭身也香譬之則我之言行也香徧於
　諸天福處譬之則言行發見於千里之外
　也六道聞香而解脫譬之善言善行見用
　於世而利益於人物也此乃修行之徑含
　生其味而行之妄揣若兹言略意窒仰惟
　上聖鑒之人世信之臣良謹言
爾時諸生天罪衆旣得生是勝天宮已緣承
慈光攝受之故便自覺悟各各明了罪福因
緣與諸眷屬作天伎樂來詣帝前是諸衆等
各各含悲俱發聲言前後經千劫萬劫不見
三光常處黑闇三惡道中多受苦惱伏蒙
上帝方便放光愍救我等皆生天上是諸惡
業悉皆滅盡無諸繫滯皆得徃生仰朝
上帝各到道前是諸生天一切罪衆說是語
已稽首復位
　右承光覺悟章並已參校略無舛誤臣謹
　言曰衆生障重業識昏迷積惡累愆至墮
　地獄彼時雖悔將何及哉一旦忽受天恩
　非但得脫苦趣且獲徑生天宮此之幸會
　億載一逢事岀望外其喜豈有涯際哉今
　雖離苦得樂實爲慶幸然不若在世之日
　直累善緣徑升樂地之爲愈也世之衆生
　當勤種善果勤求眞道母俾旣墮地獄方
　覬天恩以求解脫縱使天恩果得則此身
　已受衆苦殊爲可痛念也衆生宜思之臣
　良謹言
爾時
玉帝出大妙音普告十方諸天聖衆汝等諦
聽此諸罪輩曠劫以來縱無明性造十惡業
六塵徧染三業縈纏肆意任心會無覺悟隂
罪陽過日積月深背道違眞順邪棄正舉心
運念動結愆尤遂使命過之後身落三途不
得解脫若非今日遇是法筵何由岀離
　右妙音開度章並已詳校略無舛誤惟是
　舊本妙音一章係在移接天人之後臣伏
　見玉帝分現之後六起聞香解脫承光覺
　悟各了宿縁於是玉帝乃出妙音再垂重
　訓以堅修進然後移接天人同現元始奮
　本以上眞降傳下仙紀録次序頗紊臣今
　輒行遷證庶獲貫穿臣謹言曰臣嘗聞之
　經曰生我者神殺我者心故嘗詳味妙義
　然後知心之爲用其爲害與利不可勝言
　也夫人生之初特神之寓未嘗有是心也
　迨夫四大混合神凝爲心心以神寓即爲
　離本矣心爲離本而心又生念一念旣著
　則百爲以生百爲旣生則萬罪萬善於是
　發萌矣是以斯念之起適於善者則功德
　以成適於惡者則罪惡以就此無他一心
　之生故也今觀六趣之墜初非係於别法
　之導指特在舉心運念之不純故愆尤之
　結以至於三途久墮不獲超離若夫三業
　之縈六塵之染初非離於一心之生一念
　之起也玉帝誕敷弘恩接度諸趣深恐諸
　趣承恩超離根念未固不能進脩特出妙
　音爲明沈淪之自俾六趣灼識大本不復
　迷沈是皆慈意恢洪故屑屑不厭也俗世
　人民當即帝之妙音堅持禁戒勿俾干犯
　則升天證果不啻反掌如或慢忽自縱有
　拂妙音之戒則沈落苦海將猶立板而走
　丸不可復反也毋謂帝恩之渥常可得之
　臣良謹言
爾時諸天化身
上帝即以神通不動其所接移天人皆令得
至清微天宫玉清聖境元始㑹下是諸等衆
不覺不知是時天尊衆㑹見是十方玉帝化
身普皆來集天尊㑹前如無邊明鏡照諸影
像互相容入時諸大衆稽首瞻仰上帝化身
聖中最雄增長清信益加志樂心無退轉起
大堅固時諸天人邇得生天忽覩天尊勝會
道場清淨第一無爲功德之所莊嚴踊躍歡
喜一時作禮歎未會有
　右移接天人章並已參校略無舛誤臣謹
　言曰法性平等廣大無量增之不益削之
　不欠近之不邇逺之不遐曰聖曰眞曰天
　曰人初未嘗有異也奈何衆生具體離本
　去原毫釐一差千里之謬是以崇卑頓異
　凡聖逈殊彼此相窺億萬有間今玉帝覃
　恩度移苦趣皆俾超昇雖妙音之岀爲明
　罪本旣詳且盡然猶慮諸趣未體法性之
　妙故現異境示以法性無礙之實故不動
　其所移接天人俾至元始㑹下自諸天而
　觀則元始之㑹逺在極尊之域自元始會
　下而觀則諸天之境亦逺在至卑之地今
　玉帝不動其所俾諸天元始之境如指掌
　中瞭然在目豈非法性妙用天人一理崇
　卑一致哉修學之士宜即移接一章參味
　玄奥則性中天地心内聖凡和㑹混融廣
　博無礙是不特下仙修證之比也道不負
　人宜加勤焉臣良謹言
爾時十方諸化
玉皇俱復一體從法席起向北長跪
天尊言曰徃昔去世有國名號光嚴妙樂其
國王者名曰淨德時王有后名寳月光其王
無嗣帝因一日作是思惟我今將老而無太
子身或崩滅社稷九廟委付何人作是念已
即便敕下詔諸道衆於諸宮殿依諸科教懸
諸旙藎清淨嚴潔廣陳供養六時行道徧禱
眞聖已經半載不退初心忽夜寳月光皇后夢
太上道君與諸至眞金姿玉質清淨之儔駕
五色龍輿擁耀景旌蔭眀霞蓋是時太上道
君安坐龍輿抱一嬰兒身諸毛孔放百億光
照諸宫殿作百寳色幢節前導浮空而來是
時皇后心生歡喜恭敬接禮長跪道前白道
君言今王無嗣願乞此子爲社稷主伏願慈
悲哀愍聽許爾時道君答皇后言願特賜汝
是時皇后禮謝道君而乃收之皇后收已便
從夢歸覺而有孕懷胎一年于丙午歳正月
九日午時誕于王宫當生之時身寳光燄充
滿王國色相妙好觀者無厭幼而敏慧長而
慈善于其國中所有庫藏一切財寳盡將散
施窮乏困苦鰥寡孤獨無所依怙饑饉癃殘
一切衆生仁愛和遜歌謡有道化及遐方天
下仰從歸仁太子父王加慶當爾之後王忽
告崩太子治政俯念浮生告敕大臣嗣位有
道遂捨其國於普明香嚴山中修道功成超
度過是劫已歷八百劫身常捨其國爲羣生
故割愛學道於此後經八百劫行藥治病拯
救衆生令其安樂此劫盡已又歷八百劫廣
行方便啓諸道藏演說靈章恢宣正化敷揚
神功助國救人自幽及顯過此已後再歷八
百劫亡身殞命行忍辱故捨已血肉知是修
行三千二百劫始證金仙號曰清淨自然覺
王如來教諸菩薩頓悟大乗正宗漸入虚無
妙道知是修行又經億劫始證
玉帝說是語已法筵清衆異口同聲歎未會
有
　右化生本行章並已參校略無舛誤臣謹
　言曰無上大因縁大功德自無始以來未
　有如玉帝化生一事也天尊爲是因縁功
　德特建微妙道場顯示三界是以先俾玉
　帝放光現大神化然後敷宣祕宻詳述化
　生本行故玉帝於移接天人之後自分而
　合返本還元現無上道身上朝元始朝謁
　之時初未嘗岀一語以白天尊也天尊玉
　帝心光混融非一非二故玉帝北向跪奉
　朝儀而金口妙言即宣本行自今觀之以
　帝身而分現諸天即眞一應化也以分現
　諸身而合爲一體即眞一不動也天尊建
　微妙道場是欲宣演大因縁功德也金口
　宣演化生本行是欲俾三界萬生知玉帝
　因縁功德之大而倣傚進修也眞一不二
　法門即此是也清浄解脱之道亦此是也
　含生宜現玉帝化生修累之事而勉建無
　上之玄功則功德巍魏也又觀玉帝自一
　而分自分而一則可以造眞一不二之門
　而成無上道也儻能不憚辛苦自一時以
　至於四時自一年以至於百年自一生以
　至於多生自一劫以至於億劫堅勤不退
　則凡身濁質離垢成眞大彌羅天當爲汝
　鋪張分位俾汝登證也列侍三境進事玉
　帝又奚難矣哉含生及修行之士宜諦思
　之臣良謹言
爾時衆中有一玉女名曰夜光從座而起嚴
整衣冠從容雅歩長跪道前白天尊言臣宿
昔何幸仰侍御前親奉供飬已經億劫三清
境界金闕玉京寂淡逍遥快樂自在嬉遊聖
域餐聽法音未㑹見此希有之事不審向來
光内所現十方諸天變現聖境皆有
上帝應化法身天眞大聖妙行眞人靈妃玉
女以爲侍衞是諸玉女相貌端嚴形體殊妙
無與等者復蒙
上帝神通移接今皆普集在清微天未審今
此玉女以何因緣得證如是無上色身思惟
聖慈示以未悟爾時
天尊謂夜光玉女言汝固初入聖流雖有智
慧未能明了此諸玉女乃自徃昔無量劫中
修諸妙行具解脫門同清淨信同清淨解同
清淨念同清淨行同清淨身同清淨心同清
淨意同清淨果同清淨報同大慈心同大悲
心覆䕶衆生如毋撫念愛於赤子奉戒專一
冥心大道清齋弘誓千萬劫中尊奉
玉帝此諸玉女非實是女皆天至眞爲度羣
生現玉女身是故身色神通智慧隱顯變化
與帝同焉爾時夜光聞是說已心得開悟稽
首歡喜黙然復位
　右玉女妙行章並已參校略無舛誤臣謹
　言曰諺云人不知身爲聖馬不知身爲龍
　誠哉是言也夫玉女之身純隂之質也純
　隂近乎濁宜乎進修之難於清淨也今玉
　女以其修諸妙行遂能具解脫門夫所謂
　具云者無所不解脫也然原其所以具解
　脫門之自則始於修諸妙行而妙行之修
　又根本於大慈大悲之心與夫所信所解
　曰念曰行曰身曰心曰意並由清淨故其
　果其報莫不清淨以至於解脫之具焉吁
　玉女隂濁之身能慈悲清淨修諸妙行而
　能至於解脫仰侍玉帝且又身色神通智
　慧隱顯變化與帝一同甚而至於俾六道
　苦趣聞其身香而亦臻解脱則妙行之修
　其功德果報一何崇大廣博也哉斯世之
　人凡受中稟氣皆自元始初未嘗異於玉
　女也苟能修諸妙行俾與玉女不異則後
　之起證又焉與玉女異哉含生宜黽勉倣
　此而修之若夫前章言玉帝爲十方之衆
　演說清淨解脫之道即此是也玉帝有不
　言之言并宜思之臣良謹言
爾時高虚清明天主與諸天眷屬馭八景鸞
輿九光寳蓋奏玄歌妙樂詠無量洞章散天
寳花噴天眞香飛歩遊空來詣道前承
天尊上帝威神之力是諸寳花即於空中化
一寳蓋蔭覆大衆無不周徧是時高虚清明
天主見此希有稽首長跪白
天尊上帝言賤臣懈怠後會法筵今日吉慶
興此法橋幽顯凡聖普霑聖澤放大光明現
希有相上照諸天四梵六慾一切樂土諸眞
聖衆覩此光明皆悉雲集下照十方無極世
界同玄都境近接九天靈風奏樂宮商相和
激朗雲庭皆成洞章一切衆生咸臻道化酆
都鐡圍長夜九幽一切地獄受苦衆生盡承
光力皆生諸天得受快樂令臣所散天寳竒
花旋結成蓋徧覆大衆盡乃斯光威神之力
臣等千劫良因九天運㑹皇道蕩蕩正法興
隆今日大吉咸仰玄功是時高虚清明天主
以讃上帝曰
金闕玄穹祖　高上玉皇尊　妙相冠諸天
慈光燭三界　眞聖妙道師　天人依仗師
大乘垂法語　眞一指迷徒　功徳若虚空
讃揚無窮盡
是穹蒼主浩劫之尊妙見妙知無等無倫湛
寂眞淨杳亡杳存上聖上靈大神通光明藏
大丈夫開化人天教道無窮大慈大悲流煥
法輪爲度羣生是號
玉皇穹蒼眞老妙圓清淨智慧辯才至道至
尊開度衆生故演是光
　右天主讃仰章並已參校略無舛誤臣謹
　言曰玉帝功德之大言辭不可讃也譬喻
　不可盡也雖以塵沙界中無量天人身具
　萬舌美之讃之皆不可窮況以一人之舌
　讃美之哉今高虚清明天主以偈讃歎是
　蓋恐三界萬生猶有未知玉帝之功德者
　也模做隂陽之眞形繪畫日月之神光雖
　良工決不可以用其巧矧帝之功德崇大
　廣博容可言揚哉雖然天主之偈美則美
　矣至則至矣雖猶未足以形容帝德之萬
　一矣然天主之意蓋欲託此而啓金口無
　盡之言故偈頌稱讃不辭縷復天尊察知
　其誠故於後章繼有聖訓云臣良謹言
爾時高虚清明天主說偈讃歎已
天尊普告四衆云是帝身即道身也非常體
也是無量功德之身是清淨自然之身是神
明堅固不壞眞空無上法身威靈恢廓名聲
周徧無幽不開神竒堂堂難可稱焉是帝非
有爲功德之所熏修而帝昔雖下生人間多
劫行化示大神通而身清淨未嘗不在金闕
分身變化應現隨方利濟羣生超昇道岸普
垂教法開悟後人依按奉行登眞成道以斯
功德之所莊嚴是故光明常充諸天神智妙
逹莫可度量是身光明皆具妙號所謂大神
通光大慈悲光大喜捨光大忍辱光大平等
光大柔和光大自在光大利益光大如意光
大智慧光大吉祥光大解脱光大歸依光大
功德光大圓滿光大無礙光無能勝光是故
汝等欲見是帝乃不可得者縁以汝等尚於
身口不捨結習煩惱行業由是障故不能得
覩是帝慈顔吾今爲汝時㑹衆等宣示斷障
之法汝等大衆各宜奉行時諸大衆不勝喜
躍各于至尊几前稽首作禮俱欲願聞
天尊言曰斷障之法當生大悲無起疑惑無
起貪嗔無起淫慾無起嫉妬無起殺害無起
凡情無起凡思無起貪妬無起聲色無起是
非無起憎愛無起分别無起高慢無起執著
凝神澄慮萬神調伏心若太虚内外貞白無
所不容無所不納無令外邪亂其至道牽失
眞宗敗其靈根盜其至寳致爾萬劫永墮凡
流透入俗網萬魔來攻百千萬劫不聞妙法
鬼神執誅從生入死是故汝等應當志心善
護眞宗無令喪失如前所説如是諸障汝等
各各當除斷之身得清淨超度諸難是名道
寳持法棟梁更當修奉是此經典如近是帝
生尊重心著想尊容稱揚名號然後汝等得
覩慈顔咸蒙護度普聞妙法親奉供養永無
流轉是時四衆聞已歡喜歎末會有
　右垂教斷障章並已參校略無舛誤臣謹
　言曰經者徑也修行之路也凡人奉經有
　二法門一曰口誦一曰心持口誦者謂以
　口業稱揚也心持者謂以意業遵行也口
　誦者當以心持爲本心持者當以口誦爲
　先心口相資功德乃就舉一廢一功德不
　成故經中合言誦持也誦而不持是言譊
　譊而心無益也持而不誦是心雖動而意
　不逹也是必二者並舉事乃成焉此誦持
　之說也若夫誦持玉帝之經是當遵行帝
　之功德倣慕帝之修證而後可也遵行倣
　慕有五法門一曰尊重景慕二曰懴斷障
　業三曰積功利濟四曰含容明通五曰眞
　一變化所謂尊重景慕者經中所謂著想
　尊容造帝形像稱揚名號誦念經訓是也
　所謂懴斷障業者經中所謂斷障之法備
　載諸說是也積功利濟者經中所謂分身
　變化利濟人間敷揚教法等是也含容明
　通者經中所謂心若太虚無所不容無所
　不納慈悲方便是也眞一變化者經中所
　謂而身清淨常在金闕應現隨方是也人
　能按是五門勤而行之當證大彌羅天神
　仙之位行之三年萬神敬仰羣魔東形行
　之十年十方奉事神昇玉清行之二紀功
　滿德就身騰玉清旣登玉清乃證三身三
　身者經中所謂無量功徳之身清淨自然
　之身神明堅固不壞眞空無上法身也修
　學之士誦經之人宜味吾言而行之如口
　誦是經身犯諸戒經中妙音及斷障之法
　也則報應神驗品中具載其報學士誦人
　宜畏之敬之臣良謹言


高上玉皇本行集經卷上












高上玉皇本行集經卷中盈五
　　　　天樞上相臣張良校正
　　　太上大光眀圓滿大神呪品第二
爾時天地始祖五老上帝稽首長跪白
天尊言伏聞
高上玉皇(一本云天尊高上玉皇竊見放/光事専屬玉皇今略天尊二字)慈
念蒼生普放神光照燭法界六凡四聖普叨
道蔭竊以凡夫短景劫運將终正道宜行以
濟兆民使修眞之子有期輕舉末代烝民倶
獲夀考自昔元始洞玄靈寳赤書玉篇眞文
生於元始之先空洞之中天地未根日月未
光幽幽冥冥無祖無宗無氣無象無色無名
無形無緒無音無聲混沌太無靈文晻曖乍
存乍亡二儀待之以分太陽待之以眀靈圖
革運玄象推遷乘機應運於是存焉
玉帝授臣靈寳祕篆大不可思議神呪故天
地得之而分判三景得之而發光靈文鬰秀
洞映上清發乎始青之天而色無定方支勢
曲折不可尋詳元始鍊之於洞陽之館冶之
於流火之庭鮮其正文瑩發光芒洞陽炁赤
故號赤書靈圖旣煥萬帝朝眞飛空歩虚旋
行上宮焼香散花口詠靈章是時天降十二
玄瑞地發二十四應上慶九天之靈奥讃三
天之寳眀神風旣鼓皇道咸暢元始登命太
眞按筆玉妃拂筵鑄金爲簡刻書玉篇五老
掌籙祕於九天靈都之館玉女典香太華執
巾玉童侍衞玉陛朝軒九天上書非鬼神所
聞故天寳之以致浮地祕之以致安五帝掌
之以得鎭三光乘之以高明上聖奉之以致
神高尊掌之以致眞五嶽從之以得靈天子
得之以致治國祚享之以太平實靈文之妙
德乃天地之玄根威靈恢廓普加無窮蕩蕩
大化爲神明之宗其量莫測巍巍乎太空明
眞有格今當以行是時元始革運玄象開圖
靈文鬰秀神表五方分判天地開化萬靈此
大宗之業可得暫披於靈韞乎今皇道敷暢
澤被十方仰觀劫運眞風宜行臣私心實欲
使靈蔭八遐風灑蘭林寒條仰希華陽之繁
朽骸蒙受靈奥之津仰對元慈下伸丹懇惟
願哀憫撫念蒼生不審靈寳玉篇眞文可得
見授下教於未聞者乎於是
元始天尊撫几高抗凝眞遐想觀時已至普
謂時會一切眞聖論定隂陽推數劫㑹移校
河源檢錄天度選擇種人指拈太無嘯朗九
玄永無開聽於陳辭有若閉礙求眞之路是
時五老上帝啓問不已良久
元始天尊乃垂盻眥之容慨爾歎曰惟乎深
哉子今所扣豈不逺乎此元始靈寳之玄根
空洞自然之眞文生天立地開化神明施鎭
五嶽安國康良靈寳玄妙爲萬物之尊天發
玄瑞靈應自然今三天盭運六天道行雜法
開化當有三萬六千種道以擇來者之心此
法運訖三龍之後庚子之年雜氣普消諸天
慶㑹吾眞道乃行今且可相付當錄於上館
未得行於下世玄科有禁不得便傅子可詣
靈都紫微上宮視天音於金格取俯仰於神
王然後當使得備天文以總御元始之天也
於是五老上帝與諸眞聖清香執戒徘徊雲
路嘯命十天上詣上清太玄玉都寒靈丹殿
紫微上宮受俯仰之格乃知天眞貴重難可
即聞還乃更詣
元始天尊語以禁戒之儀遜謝不逮是時天
尊慈顔愍喻靈關廓開登命五老上帝開洞
陽玉館披九光八色之韞雲錦之囊出元始
靈寳赤書玉篇眞文金書玉篆微妙祕宻運
御乾坤大光眀圓滿大神呪玉章以付五老
上帝及諸眞聖使依玄科按法以傳
　(臣)謹言曰臣竊見五太未兆之初二氣未
　始判也萬類未始形也恭惟
　元始上帝凝道炁於混茫列眞書於杳漠
　神風交扇二氣乃分二氣旣分萬類乃兆
　然後降已凝之道炁錫已列之眞書寓爲
　河洛之文以立人道以治三才已凝之道
　炁已列之眞書即今世間所謂眞文靈符
　者是也然眞文之大者以之判天地以之
　運隂陽山河之流峙人物之生成皆眞文
　之所爲也是乃造化之機緘天地之神用
　兹未始傅於下世也惟度人弭災制魔之
　篆今見於世焉即神呪品中諸品呪文是
　也但經之行世傳於上眞受於下仙傳之
　者非一眞受之者非一人故語言之詳略
　意義之精粗間有可得而議者焉如神呪
　品啓關之文或詳或略或言有未倫或意
　有弗貫世之誦者毎毎致疑(臣)仰奉玉音
　繆職參校欲行裁益深自憂虞蓋恐裁益
　之文旣行而世間念誦之疑轉熾輒從舊
　本略證乖譌其他意義之失貫辭語之未
　倫俱不敢議惟世間之經其略者恐包括
　之未盡其詳者頗終始之周宻敢潔詳者
　一本爲正俾人世即此而誦持焉(臣)良謹
　言
是時東方安寳華林青靈始老蒼帝所受神
呪誥命
東方九炁　始皇青天　碧霞鬱壘　中有老人
總校圖籙　攝炁舉仙









　右篆是前二十四字青帝祕文書于九天
　元臺主召九天上帝校神仙圖籙
歳星輔肝　角亢鎭眞　氏房心尾　四景迴旋
箕主七辰　正斗明輪　承炁捕非　掃除災羣






　右篆是前三十二字祕文書于紫微宮東
　華殿主召星官正天分度
東山神呪　攝名九天　赤書符命　制會酆山
束魔送鬼　所誅無蠲　悉詣木宮　敢有稽延










　右篆是前三十二字祕文書于東華玄靈
　之館主攝鬼魔正九天炁
下制東河　溟海水神　大劫洪災　蛟龍負身
水府開道　通徑百千　上帝赤文　風火無間







　右篆是前三十二字祕文書于九天東北

　玉闕丹臺主攝東海水帝大劫洪災召蛟
　龍及水神事(欲免水災用黄書此字於青/紙上別呪投水中解難也)
右東方九炁靈寳玉篇眞文合一百二十字
皆太上無上大光明圓滿大神呪空洞自然
之書一名生神寳眞洞玄章一名東山神呪
一名青帝八威策文
　　　東方青帝符(靈寳九炁天文化生/赤帝炁三天九眞太)
　　　(空尊/神)




　右少陽之炁化生太陽三炁丹天主小劫
　巳大劫午運周赤帝行佩此文得度其災
　符文如前當依此以朱筆書于青繪九寸
　上
東方安寳華林青靈始老蒼帝符命
日月以定山林以開三天大慶羣眞徘徊






　右元陽之炁生九炁青天寳東方青帝治
　九九八十一周則九天之炁交爲大劫更
　始佩此文則與運推移得度洪災當以青
　筆書文白繪上
　　　元始青帝眞符(召直符區更生守/靈寳天文道士吞)
　　　(之靈炁鎮肝生青精寳華九葉神爲/役使通靈致神仙直符區更生無上)
　　　(大/眞)




　右上始天光文岀青帝眞文篇以安東方
　九炁之天青帝受此文以鎭東嶽封一通
　藏九靈洞室四萬劫一開修眞之子命屬
　東嶽青書絳繪佩身并本命日朱書向東
　服之九枚直符吏區更生隨符入腹肝臓
　之中九年皆生青精寳華九重光映于形
　外又當青書絳繪内神杖次黑帝上節中
　青衣玉女九人持衞勿致不精當有考吏
　(修眞之子佩服前符篆東向叩齒九通想/青炁入肝中生九重華光徹映項後書符)
　(置前乃/呪曰)
无上青精九炁大靈神光遐散流映東青
華景鬰勃灌我身形宮府安鎮寳魂自生
洞逹八朗飛昇玉庭(前訣說别呪/者此呪是也)
東方安寳華林青靈始老蒼帝三元符命
九駕命天龍符保眞多川災水不敢彌天


　右九炁青天下元小陽九已小百六午其
　年大災除民靈寳青帝岀下元符命下東
　嶽保存萬物安國康民制九炁青天分度
　以度學者之身青書白繪
中山神呪易爲神臣度人命籍萬災不纏





　右中元太陽九申大百六酉其年禾稼俱
　衰青帝出中元符下東嶽蔭育萬物制天
　分度以度種人大災青書白繪
西山上王命爲保眞一人有道位事九眞



　右上元大劫交周天地改易金玉山海人
　良鳥獸一時滅盡天地溟涬無復光眀青

　帝出上元符下東嶽保存萬物制九天炁
　以度學者其三元符命保固青天元始之
　炁佩之皆得始分之中其此文九千年一
　出東嶽青帝云大劫交周當刻書金札以
　佩身青書白繪
右玉皇誥命以錫東方安寳華林青靈始老
蒼帝九炁天君令統御東方諸天諸地日月
星宿名山靈洞水府泉宮上聖高尊眞仙聖
衆一切威靈符命所臨如誥奉行
南方梵寳昌陽丹靈眞老赤帝所受神呪誥

命
南方丹天赤帝玉堂中有大神號曰赤皇
上炎流煙三炁勃光神仙受命應㑹太陽






　右篆是前三十二字赤帝祕文書于九天
　洞陽之館主召九天神仙圖籙金名
熒惑輔心井鬼守房柳星張翼亢御四鄕
軫總七宿迴轉天常召運促㑹正道驛行










　右篆是前三十二字祕文書于三炁丹臺
　主召星官明度數正天分
赤文命靈北攝酆山束送魔宗斬滅邪根
符教所討明列罪原南山神呪威伏八方
羣妖滅爽萬弑摧亡








　右箓是前四十字祕文書于西南陽正玉
　闕主制北酆正鬼炁


南海水帝太伯龍王神呪流行普掃不祥
洪水飛災止蛟召龍開除水徑千道萬通
敢有干弑攝送火宮赤書所吿莫有不從










　右篆是前四十八字祕文書于西南陽正
　西闕主攝南海水帝大運交期洪水四出
　召蛟龍及水神事
右南方三炁靈寳玉篇眞文合一百五十二
字皆太上無上大光明圓滿大神呪空洞自

然之書一名南雲通天寳靈矜一名九天無
上之上呪一名赤帝八威策文
　　南方赤帝符(靈實三炁天文化生黃/帝炁王事司斗正屯尸)
　　　身




　右太陽之炁化生中央一炁黄天主小劫
　丑未大劫辰戌九天炁交黄帝行佩此文
　防陽九之災符如前文當以黄筆書于絳
　繪三寸之上
南方梵寳昌陽丹靈眞老赤帝符命
玉音吐炁　素奏以御　保命定仙　玉曆定封



　右洞陽之炁生三炁丹天寳南方赤帝治
　九九運周陽炁激大劫终佩此文度災橫

　見太平以丹筆書之
　　　元始赤帝眞符(召直符昌中守靈寳/天文道士吞之靈炁)
　　　(鎭心生丹精寳華三葉神爲役使/通靈致神仙直符昌中止道統御)




　右上陽明文岀赤帝眞文篇以安南方三
　炁之天赤帝受此文以鎭南嶽封一通南
　霍山阿四萬劫一開道士命屬南嶽赤書
　黄繪佩身并本命日朱書向南服之三枚
　直符祝昌中隨符入腹心府之中三年皆
　生赤精寳華三重光映于形外又當赤書
　黄繪内神杖次青帝下節中太丹玉女三
　人侍衞勿致不精當有考吏(修眞之子佩/服前符篆南)
　(向叩齒三通想赤炁入心中生三/重華光徹映胷後書符置前呪曰)
丹華流映　寳芝生光　神精徹幽　散靈八方
直符攝炁　嘯命朱童　三精敷煥　注我絳宮
赤神安鎭　五香溢充　洞映形外　表裏發光
身生水火　獨歩飛行(前訣說别呪/者此呪是也)
南方梵寳昌陽丹靈眞老赤帝三元符命
正一命人　長生上天





　右三炁丹天下元小陽九辰戌小百六丑
　未其年土中生火萬物自死靈寳赤帝岀
　下元符下南嶽保存萬物安國康民制三
　炁丹天分度以度學者之身赤書黑繪萬
　川洪流符吏水毋竭焉




　右中元大陽九亥大百六子其年火滅水
　出赤帝出中元符下南嶽度兆民災制天
　分度消滅水火之戹赤書黑繪日月力出
　王平山東火災不起人民(臣)




　右上元大劫交周天地改易金玉山海人
　民鳥獸一時滅盡天地溟涬無復光眀赤
　帝出上元符下南嶽保度萬物制九天炁
　以度學者其三元符命保固丹天元始之
　炁佩之皆得始分之中其此文九千年一
　出南嶽赤帝云大劫交周當刻書金札以
　佩身赤書黑繪
右玉皇誥命以錫南方梵寳昌陽丹靈眞老
赤帝三炁天君令統御南方諸天諸地日月
星宿名山靈洞水府泉宫上聖高尊眞仙聖
衆一切威靈符命所臨如誥奉行
中央玉寳元靈元老黄帝所受神呪誥命
中央總靈　黃上天元　始生五老　中皇高尊
攝炁監眞　總領羣仙　典録玄圖　宿簡玉文
催運上炁　普吿萬神











　右篆是前四十字黄帝祕文書于太玄玉
　寳玄臺主召神仙玉簡宿名總歸仙器
鎭星輔脾　迴度北元　魁𩲃主非　截邪斬姦
𩵄䰢魓𩳐　掃穢除氛　魒正玄斗　明度天關
九天符命　金馬驛傳











　右篆是前四十字祕文書于玄都玉臺主
　攝星官正天度數
敕攝北帝遏塞鬼門翦除不祥莫有當前



　右篆是前十六字祕文書于玄都玉臺主
　攝北帝正天炁檢鬼精
中山神呪召龍上雲制㑹黄河九水河源
不得怠縱善惡悉分千妖萬姦上對帝君
莫有干試太陽激燌赤書玉字宣告普聞














　右篆是前四十八字祕文書于玄都玉臺
　四壁以攝中海水帝四泉之水洪災涌溢
　之數主召水神止蛟龍事
右中央一炁靈寳玉篇眞文合一百四十四
字皆太上無上大光明圓滿大神呪空洞自
然之書一名寳劫洞清九天靈書一名黄天
大神呪一名黄帝八威策文
　　　中央黄帝符(靈寳一炁天文化生白/帝炁山陽之日正斗屯)
　　　　(乙有物兮申/爲上仙元)






　右元一之炁化生少隂之炁素天主小劫
　申大劫酉大運交會洪災掃天白帝行佩
　此文得過大陽九符如前式當以白筆書
　文于黄繪三寸上
中央高皇玉寳元靈元老黃帝符命
總召天地　九天以制　同係王炁　上帝遥觀




　右元高皇之炁生元一炁黃天寳中央黄
　帝治九九運終陽炁激隂炁勃大災涌水
　彌天掃穢佩此符得度天災見太平君黄
　筆書之
　　　元始黄帝眞符(召四方直符守靈寳/天文保中央道士吞)
　　　(之靈炁鎭脾生黄精寳華十二葉神/爲役使通靈致神仙直符中非三天)
　　　(靈/文)




　右總靈文岀黄帝眞文篇以安中央之天
　黄帝受此文以鎭中嶽封一通嵩山靈洞
　之中四萬劫一開道士命屬中嶽黃書白
　繪佩身并本命日朱書向王方服之十二
　杖直符司中非隨符入膓脾府之中十二
　年皆生黄精寳華十二重光映于形外又
　當黄書白繪内神杖次赤帝下節中黃素
　玉女十二人侍衞勿致不精當有考吏(修/眞)
　(之子佩服前符篆向王方叩齒十二通思/黄炁入脾之中生十二重華光映一身後)
　(書符置/前呪曰)
總元高靈　回神四鄕　黄上散華　五帝交芳
流精散漫　十二重光　混合我形　萬神相迎
安鎭黃脾　養氣中方　保齡度劫　永鎭無窮
(前訣説別呪/者此是也)
中央高皇玉寳元靈元老黃帝三元符命

天徊月移　劫運無衰



　右一炁黄天下元小陽九申小百六酉其
　年霧障迷天不分晝夜靈寳黃帝出下元
　符下中嶽保存萬物安國康民制一炁黄
　天分度保度學者之身黃書青繒丁𧥺有
　命勿句存玃爲無育見乾坤


　右中元大陽九寅大百六申其年山川俱
　壞黄帝岀中元符下中嶽度種民制天分
　度固地炁禳災戹黃書青繒出陽入隂壞
　山川九土欲崩符不聽頽





　右上元大劫交周天地改易金玉山海人
　民鳥獸一時滅盡天地溟涬無復光明黄
　帝出上元符下中嶽保度萬物制九天炁
　以度學者其三元符命保固中央黄天元
　始之炁佩之皆得始分之中其此文九千
　年一岀中嶽黄帝云大劫交周當刻書金
　札以佩身黄書青繪
右玉皇誥命以錫中央寳劫洞清玉寳元靈
元老黄帝一炁天君令統御中央皇天后土
日月星宿名山靈洞水府泉宮上聖高尊眞
仙聖衆一切威靈符命所臨如誥奉行
西方七寳金門皓靈皇老白帝所受神呪誥
命
西方素天　白帝七門　金靈皓映　太華流氛
白石峩峩　七氣氤氲　上有始生　皇老大神
總領肺氣　主校九天　檢定圖籙　制召上仙












　右篆是前四十八字白帝祕文書于九天
　素靈宮北軒之上主召仙氣舉仙道也
太白檢肺　奎婁守魂　胃昴畢觜　主制七關
參總斗魁　受符北元







　右篆是前二十四字祕文書于金闕玄窻
　主攝由帝星官正明天度
赤書玉字　九天正文　攝召萬炁　普歸帝君



　右篆是前十六字祕文書于九天金闕三
　圖之館以攝六天鬼炁
西山神呪　八威七傳　符水上龍　召山送雲
在所校錄　同到帝門　輔衞上眞　斬滅邪源
若有不祥　截以金關　赤書符命　風火驛傳












　右篆是前四十八字祕文書于九天金闕
　三圖之館主攝西海水帝制水中萬怪惡
　毒之精召雲龍以防水旱之災也
右西方七炁靈寳玉篇眞文合一百三十六
字皆太上無上大光明圓滿大神呪空洞自
然之書一名金眞寳明洞微篇一名西山神
呪一名白帝八威召龍文
　　　西方白帝符(靈寳七炁天文化生黑/帝炁上止五道乙勿人)
　　　(迴遊兆子/三天門)




　右少隂之炁化生太隂五炁玄天主小劫
　中太劫酉陽炁極百六乗九黑帝行佩此
　文度甲申大水洪災符如前式當以黑筆
　書于白繪七寸上佩身
西方七寳金門皓靈皇老帝君符命
策駕五老　西盻九都　億劫同會　明定九河




　右元隂之炁生七炁素天寳西方白帝治
　九九數隂炁涌陽炁否九天炁交爲太陽
　九之災佩此文其時則晏鴻毛而高翔觀
　洪波於天際當白筆書其文
　　　元始白帝眞符(召直符吏曲正守靈/寳天文道士吞之靈)
　　　(炁鎮肺生白精寳華七葉神爲役使/通靈致神仙直符曲正洪災度人)





　右光天靈文出白帝眞文篇以安西方七
　炁之天白帝受此文以鎮西嶽封一通於
　金穴九掖洞中四萬劫一開道士命屬西
　嶽白書黑繪佩身本命日朱書向西服之
　七枚直符吏辱曲正隨符入腹肺府之中
　七年皆生白精寳華七重光映于形外又
　當白書黑繪内神杖次黄帝下節中太素
　玉女七人侍衛勿𦤺不精當有考吏(修眞/之子)
　(佩服前符篆向西叩齒七通想白炁入肺/之中生七重華光映丹田後書符置前而)
　(呪/曰)
金靈七炁素帶流分金精童子首建元巾
帶符攝炁萬神㑹門寳光奕奕照我命根
安鎭肺華萬劫長存(前訣說別呪/者此是也)
西方七寳金門皓靈皇老帝君三元符命
西山注鬼煥乎九天醜力難逼斬以金關




　右七炁素天下元小陽九亥小百六子其
　年人民萬物被水漂蕩靈寳白帝岀下元
　符下西嶽保存萬物安國康民制七炁素
　天分度以度學者之身白書赤繪日爲正
　王陽生三斬殺萬魔雲龍間




　右中元大陽九巳大百六午其年兵革四
　興白帝出中元符下西嶽度兆民制天分
　度除滅兵戈之戹白書赤繪上盈事已人
　身三道在一一保人身



　右上元大劫交周天地改易金玉山海人
　民鳥獸一時滅盡天地溟涬無復光明白
　帝出上元符下西嶽保存種民制九天炁
　以度學者其三元符命保固西方素天元
　始之炁佩之皆得始分之中其文九千年
　一出西嶽白帝云大劫交周當刻書金札
　以佩身
右玉皇誥命以錫西方七寳金門皓靈皇老
白帝七炁天君令統御西方諸天諸地日月
星宿名山靈洞水府泉宮上聖高尊眞仙聖
衆一切威靈符命所臨如誥奉行
北方洞隂朔單鬰絶五靈玄老黑帝所授神
呪誥命
北方玄天　五炁徘徊　中有黑帝　雙皇太微
總領符命　仙鍊八威　青裙羽䙱　龍文鳯衣
上帝所舉　制到玉階










　右篆是前四十字黑帝秘文書于鬰單無
　量玄元紫微臺北軒之内主召諸眞人神
　仙圖籙
北辰輔腎斗牛衛非女虚危室豁落四開
璧總七星執凶紏非却災掃穢明道輪輝








　右篆是前三十二字祕文書于天心北元
　玄斗中主攝北方星官正天炁也
北山神呪　激陽起雷　流鈴煥落　玃天振威
北酆所部　萬妖滅摧








　右篆是前二十四字祕文書于北方洞隂
　朔單鬰絶元臺主攝天魔北帝制伏惡仲
　萬鬼事
九河傾訖　鳥毋羣飛　蛟龍通道　水陌洞開
赤文玉書　驛龍風馳





　右篆是前二十四字祕文書于洞隂朔單
　鬱絶元臺以攝北海水帝制水中萬精主
　召蛟龍興雲致雨以負身(一本云興/雲致雨事)
右北方五炁靈寳玉篇眞文合一百二十字
皆太上無上大光明圓滿大神呪空洞自然
之書一名本命紫微元神生眞寳明文一名
北山神呪一名黑帝八威制天文
　　　北方黑帝符(靈寳五炁天文化生青/帝炁三炁高王易遷川)
　　　(人司/萬言)




　右太隂之炁化生少陽九炁青天主小劫
　亥大劫子隂炁勃天地周青帝行佩此文
　度洪流大水之災符文如前當以青筆書
　于黑繪五寸上以佩身
北方洞隂朔單鬰絶五靈玄老帝君符命
北斗定命　九期景散　八極明　石玄滋




　右洞隂之炁生五炁玄天寳北方黑帝治
　九九交運隂炁勃陽炁激九天炁交天地
　大災佩此文則免洪流萬厲之中以朱書
　文
　　　元始黑帝眞符(召直符尹豐守靈寳/天文道士吞之靈炁)
　　　(鎮腎生玄精寳華五葉神爲役使/通靈致神仙直符尹豐開道赦鬼)




　右通明文岀黑帝眞文篇以安北方五炁
　之天黑帝受此文以鎭北嶽封一通於玄
　隂洞室四萬劫一開道士命屬北嶽黑書
　青繪佩身本命日朱書向南服之五枚直
　符吏尹豐隨符入腹腎府之中五年皆生
　黑精寳華五重光映于形外又當黑書青
　繪内神杖次白帝下節中太玄玉女五人
　侍衛勿致不精當有考吏(修眞之子佩服/前符篆向北叩)
　(齒五通想黑炁入腎府之中生五/重華光輝映背後書符而呪曰)
北上太玄五炁徘徊寳華五重流光煥暉
雲景鬰香洞映太微仰注我身腎府鮮開
安鎭靈宅萬神總歸身生羽服舉形自飛
(前訣說别呪/者此呪是也)
北方洞隂朔單鬰絶五靈玄老黑帝三元符
命
上王適月命天仙戌巳多力士辟水源





　右五炁玄天下元小陽九寅小百六卯其
　年洪水運天人民流散靈寳黑帝出下元
　符下北嶽保存萬物安國康民制五炁玄
　天分度以度學者身黑書黄繪三命正戊
　入力人任曰遣患無爲君




　右中元大陽九辰戌大百六丑未其年天
　地枯旱海底揚塵人民焦死萬無遺一黑
　帝出中元符下北嶽度兆民制天分度除
　滅早荒之戹黑書黃繪適百百九君有臣
　三千此度己身




　右上元大刼交周天地改易金玉山海人
　民鳥獸一時滅盡天地溟涬無復光明黑
　帝岀上元符下比嶽保存種民制九天炁
　以度學者其三元符命保固北方玄天元
　始之炁佩之皆得始分之中其文九千年
　一出北嶽黑帝云大劫交周當刻書金札
　以佩身黑書黄繪
右玉皇誥命以錫北方洞隂朔單鬰絶五靈
玄老黑帝五炁天君令統御北方諸天諸地
日月星宿名山靈洞水府泉宮上聖高尊眞
仙聖衆一切威靈符命所臨知誥奉行
　臣謹言曰五老上帝分理五天下地萬生
　俱屬統治妙道生成之任莫此爲專故
　玉帝初劫畀以度人弭災制魔玉篇眞文
　畀之以接度學仙之人畀之禳救星辰之
　災又昇之息洪流制魔害無非所以厚生
　成之澤使萬類各得其所也五老旣奉之
　以守其職矣猶恐帝恩之未博生靈之未
　遂故於玉帝放光之後繼用啓陳挈所受
　之眞文以授下世吁帝心之慈如此其至
　也而五老能廣而充之豈非上聖之心均
　於仁愛也歟前五篇眞文道書備載書篆
　之式施行之訣悉詳見於諸經今茲載於
　本行經者特正文也蓋本行經専主於誦
　念故正文不可無而雲篆庸可略至若一
　切諸符九炁諸炁眞文三元諸符今並略
　之刋於經末修行者各當即行之但眞篆
　正文之誦尤當嚴謹蓋此文乃上帝誥命
　也誥命之宣萬靈聞之莫不稽首儻輕慢
　苟簡視爲常文出入吻唇姑爲談戲則懲
　青之酷當如報應品中之載誦經者宜欽
　奉之臣良謹言
道言是大神呪者元始之妙言玉皇之眞誥
上清自然之靈書九天始生之玄札空洞之
靈章上聖之祕語玉晨之尊典成天立地開
張萬眞安神鎭靈生成兆民匡御運度保天
長存上制天機中檢五靈下策地祗嘯命河
源運役隂陽召神使仙此至眞之妙文神應
自然致天高澄令地固安保鎭五嶽萬品存
焉玉帝昔授五老上帝是時五帝跪捧其章
祕題靈都之館天眞皇人昔書其文掌之於
上清眞境太玄玉都寒靈丹殿紫微上宮累
經劫運而其文保固天根無有毀淪與運推
遷是大神呪混之不濁穢之愈清毀之不滅
滅之極明大有之文天眞所尊自無眞名帝
圖刻簡來生斯文隱祕不得窺聞有得之子
保萬氣長存勤行修奉刻致神仙
　臣謹言曰五篇玉書眞文神功妙用莫可
　測量蓋得度人錄仙眞文而施行之則九
　天衆眞紀名仙籍降炁接度得制星眞文
　而施行之則三光照形列曜削戹形神炁
　命不罹殞傷得制魔眞文而施行之則北
　酆畏威萬魔束首百邪敬慄弗敢侵馘得
　制水眞文而施行之則萬龍保身水府欽
　畏劫壞之日可跨蛟蚪而越九霄吁神功
　妙用果可度量哉但施行之訣别有祕要
　非世人皆可獲此效也惟學仙之士當倣
　其訣而服行之故經曰有得之子保萬炁
　長存勤行修奉刻致神仙臣旣職校經不
　敢不舉其要以吿來者伏乞上聖垂鑒臣
　良謹言
　　　洞玄靈寳玉皇功徳品第三
爾時玉虚上帝白
天尊言唯願慈悲願爲四衆帝釋等及四梵
天王一切諸天一切諸仙及未來一切衆生
持是經人説利益事爾時
天尊吿玉虚上帝言快哉斯問不亦善乎汝
以慈悲愍念衆生故請問於我天尊言曰若
有三界十方無量國土及國王大臣或兵戈
並起疫氣大行水旱蟲蝗凶災饑饉是其國
君后妃太子宰輔大臣當發慈悲爲其黎庶
徧敕國内州縣鎭宰令諸道流清淨嚴潔于
其觀内設大齋醮六時行道爲轉此經當得
國土清平五榖豐熟黎庶安泰
　臣謹言曰世有言曰干羽不足以釋圍鄕
　飲不足以息戰此事理之當然者也夫剽
　悍禍賊始從事於干戈㓂賊姦宄始容心
　於兵革非智術有以過之勇力有以勝之
　決未可以挫其威虐也乃今玉帝經中謂
　干戈並起之難當敕國内臣庶命道流誦
　眞經以息之何其迂誕也哉吁是大不然
　也夫天變上臨則地禍下作干戈兵革莫
　非自夫隂陽拂逆躔度汨亂乃始流災而
　起亂今觀徃昔之圖讖則可驗也是以經
　中之訓俾國家值亂則以斯而禳援蓋所
　以請命上天消天變而息地禍非謂以斯
　經而止亂也若夫厲兵秣馬髙城深池寧
　可一日廢哉昔有庸君識見窒昧乃直謂
　釋老經呪可以禦敵旋罹禍難至貽哂誚
　迄今爲羞良可嘆也今世昧夫凡覩是經
　率執此爲謗毀之自敢因校經而辯之臣
　良謹言
若復有人入諸山林遇毒惡獸但能存想一
念眞經山神衞護猛獸自退終不害己若入
江入海採寳求珍值遇惡風如法持念是此
眞經風浪頓止安穩逹岸若在軍陣戈戟旣
接雨刃相交存心黙念是此眞經是諸惡賊
悉自退散若在牢獄枷鎖之中淨心定慮存
念眞經冤枉自伸即得解脫若爲邪精鬼賊
衆苦所加如法持念是此眞經衆邪逺避自
然除愈若人爲求嗣息如法尊重持念此經
帝敕天曹明撿丹籍九品之内四果仙人運
應數合降謫下生爲其作子才辯明慧人中
尊貴若婦人臨難之月如法持念是此眞經
即得母子平安生福德男女人所愛敬若爲
求官進職爵䘵亨逹貴遇人君如法持念是
此眞經即得職務遷轉子孫榮遇世世不絶
若人欲求資財殷富如法奉持是此眞經即
得財寳充溢衣食自然慶流子孫傅之萬世
若人被諸惡星之所照臨困苦牀枕如法持
念是此眞經是諸惡星返降吉祥若人命過
應入地獄注名惡籍父毋師長夫妻男女當
爲亡人持念眞經或安置道場旙花供養即
得亡者鬼籍盡除神生淨土同苦罪衆咸蒙
䕶度承斯勝利皆生天上又此經所在之處
常有十天至眞大聖無極飛天神王侍衛供
飬持是經人當得日稱爲正一眞人是人在
處自得十方至眞至聖金剛力士澘護其人
如䕶己身若出若入遊行之處百邪避路魔
鬼殄除精靈伏藏一切災殃不能侵近是持
經人命欲終時更不見諸地獄惡相即見天
宮一切玉女持幢下迎而生天上如天福盡
下降人間即得千生萬生中常爲帝王令國
土清平人民樂業兼得爲王獲宿性通遵奉
大道展轉修持至登道岸是持經人獲福如
是又若有持是經人若雨下時起大悲心如
法向空念此經三卷一徧其雨所霑面所向
方一切衆生五逆十惡一切重罪悉皆消滅
一切重病便得痊愈是諸衆生命終之後不
墮地獄神生淨土蓮花化生何況持是經者
又若有持是經人若行於道路值大風起吹
是持經之人觸身之塵是塵所霑一切衆生
一如惡業悉皆滅盡更不墮三惡道當生天
上故知持經功德不可思議是持經人若在
江在河在海沐浴其身是水所霑其中衆生
魚鼈鼋鼍一切水族是諸衆罪悉得除滅盡
此一報之身命過之後更不受胎卵濕化一
切等身是持經人口出一切語言或善或惡
一切天魔外道聞者皆是清浄法音是持經
人若遇諸神廟能爲其神誦詠是經是諸鬼
神得聞是經即脱鬼趣登眞仙道恭敬是人
如奉是帝若人在世不孝父母不敬三寳殺
生偷盜邪淫妄語作種種極重罪業將命終
時若有道心正信衆生于是亡者未氣斷時
起大悲心于其頭邊念帝尊號或一七二七
三七四七乃至百徧千徧是其亡者生前所
造諸不善業悉得消滅更不墮諸惡趣神昇
九天何況受持是此經者又若復有人自從
徃劫乃至今身輪轉人天漂沈世域積千愆
萬過在於己身若遇是持經人影暫映其身
如爲帝光之所攝受或與同語或聞其聲如
奉帝言道語慰諭彼人罪障永得除滅又若
持是經人造作長旛書帝名號于其旛上懸
諸長竿或是觀宇或在家庭是旛被諸風吹
所指方面一切衆生皆霑勝利一切惡業悉
得除滅又若有持是經人書帝名號在一切
有聲物上或鐘或磬鈴鐸鐃鈸一切道具法
事之屬或以道場或以戲擊或被風觸是聲
出時或遠或近一切衆生聞是聲已所有罪
障悉得清淨又若有持是經人了悟生死深
入山林修眞學道或時登臨上山顧望目所
及處山林溪谷含生品類有形無形胎卵濕
化動植飛潜種種諸類所有罪業永得除滅
身心清淨命終生天何況受持是此經者當
知是人即是道藏功德身也
　臣謹言曰天尊之語實而不虛眞而不妄
　其片辭隻字曷嘗若發几世昧者識未通
　眞見不詣遠或於諸經荀有少可議則遂
　從而疑之以爲世無是理也鳴呼是人也
　奚不詳觀熟究耽研咀味而曲求其旨哉
　功徳品中天尊說持經之人所得功德如
　所謂死而生天天福之盡當得千生萬生
　中可爲帝王與夫持經之人誦經於雨下
　之時涉途於風起之際至於沐於水觀於
　山現於影能畀一切衆生罪惡消除獲大
　功徳以爲無有是理彼蓋謂帝王之福高
　而無踰非誦經之功可得而獲證也况千
　生萬生常爲帝王乎彼又謂誦經之福及
　一身可也衆生極重過悪四生積愆受報
　此天憲之確纖毫不移使經百劫而不亡
　果報猶當自受焉可以誦經之身一歷其
　所而頓能解脫且獲福徳也哉斯人之語
　蓋知其一而未知其二也且夫行堯之行
　即堯之身希顏之人亦顔之徒今有人焉
　於是經也朝於斯夕於斯趨亦趨步亦歩
　於本行經中誦其言行其事咀其華含其
　英倣十大妙行而服行之敬斷障諸戒而
　離遠之守之以堅持之以誠愈久而不渝
　受撓而不變日漸月漬混然與玉帝之身
　如岀於一或陟或降在帝左右則彼身乃
　帝身也帝身亦彼身也身旣混融則功德
　之成豈有異哉玉帝放光神化若是之廣
　且大則今兹誦經之人所歷所至其福蔭
　衆生亦猶帝恩帝光之所暨及也雖然斯
　言也天尊謂誦持斯經而純與帝合者矣
　非謂入耳出口徒曰誦念者言也然而自
　入耳岀口誦念不替充而至於與帝之合
　則正一眞人之自稱殆亦未可以表其德
　操也學士宜思而行之臣良謹言
爾時
天尊謂玉虚上帝言今我略説未盡其妙若
廣説之凡流邪見疑惑不信是經功德窮劫
難言爾時玉虚上帝聞是說已心生歡喜不
勝踊躍瞻仰慈颜稽首而作頌曰
九天之上　謂之大羅　玉京金闕　雲層峩峩
中有天帝　仁慈惠和　至道無敵　降伏衆魔
天寳靈符　玉律金科　神仙億萬　幢旙衆多
聞者罪滅　永出愛河　是號玉皇　穹蒼眞老
妙圓清浄　智慧辯才　至道至尊　三界師
混元祖　無能勝主　四生慈父　高天上聖
大慈仁者　十號圓滿　萬德周身　無量度人
拔生死苦
爾時玉虛上帝説是頌及十號已是諸天衆
異口同音歎未會有
　臣謹言曰事恱於心辭溢於外故玉虛上
　帝之讃推尊稱頌極言苦談求有以盡玉
　帝之徳吁帝德之大其可言盡哉臣敢以
　不言爲稱讃庶與玉虚上帝相表裏云臣
　良謹言



高上玉皇本行集經卷中










高上玉皇本行集經卷下盈六
　　　　　天樞上相(臣)張良校正
　　　　天眞護持品第四
爾時昊天上帝聞説經法從座而起長跪帝
前白言
上帝願爲大衆及諸人天持是經人説利益
事爾時
玉皇尊帝興方便意開利益門宣玉匱科傅
靈寳法告於昊天上帝言汝今諦聽當爲汝
説受持功徳扶危拔苦利益存亡神妙之事
衆眞稽首俱發聲言弟子臣等今日幸聞湛
然常住之法莫不上福三界諸天下消三塗
毒害惟願慈悲愍臣等故演斯妙義
玉帝吿曰若有衆生孝養父母恭敬三寳竭
忠於君不殺不盜不淫不妬不嗔不恨不驕
不詐奉戒持齋冥心大道生尊重心誦持是
經我即敕下周流沙界徧傳十方無極世界
敕命東方東華帝君青騎神仙兵馬無鞅數
衆悉今下降覆護受持是此經者敕命東南
榑桑大帝與其部衆神仙兵馬無鞅數衆悉
令下降覆護受持是此經者敕命南方朱陵
大帝赤騎神仙兵馬無鞅數衆悉令下降覆
護受持是此經者敕命西南太華元老與其
部衆神仙兵馬無鞅數衆悉令下降覆護受
持是此經者敕命西方皓靈黃老白騎神仙
兵爲無鞅數衆悉令下降覆護受持是此經
者敕命西北皇天上帝與其部衆神仙兵馬
無鞅數衆悉令下降覆護受持是此經者敕
命此方紫微帝君黑騎神仙兵馬無鞅數衆
悉令下降覆護受持是此經者敕命東北沖
虚天君與其部衆神仙兵馬無鞅數衆悉令
下降覆護受持是此經者敕命中央天皇大
帝崐崘蒼老黃騎神仙兵馬無鞅數衆悉令
下降覆護受持是此經者敕命上方來和天
君名山大洞神仙兵馬無鞅數衆悉令下降
覆護受持是此經者敕命下方一切金仙四
衆八部及諸眷屬悉令下降覆護受持是此
經者敕命十方飛天神王飛天大神三官四
聖二曜九星北斗南斗東斗西斗中斗二十
八宿周天衆星金剛力士神王等衆各與部
衆悉令下降覆護受持是此經者敕命降魔
力士四天門王五嶽四瀆及餘諸山四海九
江十二河源山林川澤一切主者令與眷屬
覆護受持是此經者諸險惡處令得安穩敕
命所在一切土地靈官并溝渠等一切諸大
力鬼王皆令覆䕶受持是此經者令衆魔外
道悉皆懾伏潜形遁迹高飛海外逺避他方
如是山林社稷祠廟血食之賔一切鬼神當
自消滅五方行病瘟疫鬼帥諸惡鬼神并風
王水怪孽龍妖神土精木魅盡自消滅五虚
六耗夢寐乖常野道呪詛蠱毒之類皆自消
滅心欲願者一切如意皆得滿足是持經人
或不依科教未能修齋未具淨戒以能信受
尊重景慕是此經典並同修齋護淨戒者是
人功德坦然無礙自在道遙號人中聖德慧
長新同諸眞人
　臣謹言曰誦經功德天尊已嘗於前品言
　之矣今昊天上帝猶以爲未悉也復於兹
　時再用啓請於帝前求有以周悉之此蓋
　上聖慈心之切必欲導斯人以持誦之事
　而望上帝以優渥之恩也玉帝悲願廣大
　無際故於兹時宣示明敕始终備至了無
　纎末之遺始於東方而终於十方萬靈罔
　不畢舉是欲世之含生凡克於經效心則
　在在靈祇莫不恊祐也然帝敕之重雖皆
　周悉而玉敕之宣首以盡忠盡孝等事爲
　始蓋必能忠孝恭敬不殺不盜不淫不妬
　不嗔不恨不驕不詐奉戒持齋冥心大道
　一一皆如帝言則十方萬靈然後䕶持如
　帝之敕使其未然則雖譊譊吻頰予未保
　十方萬靈果悉加䕶也雖然淨戒之具謂
　前忠孝等事也固玉帝責望之嚴然三界
　有生根品有間苟不别智愚而一以是責
　之則淨戒之具難乎其人也帝德慈憫仁
　愛洪大故於宣敕之末復岀玉音曰或不
　依科教未能修齋具戒以能尊慕功德徳
　慧同諸眞人吁此非玉帝之慈不以絶法
　待天下寜有此敕哉鈍根下士宜體帝敕
　先降尊重景慕之心增而上之以冀十方
　萬靈之祐然不可謂帝敕容以未能修齋
　具戒而安於怠慢焉臣良謹言
爾時昊天上帝聞是說已即於
帝前乃爲歌曰
大哉至道　無形無名　渺渺億劫　黄道開清
神清朗耀　九魂吐精　玉虚澄輝　太霞高明
玉皇開化　溥度天人　三元道養　二象攝生
朽𣗳故根　已枯使榮　蠢動蜎息　長生化形
懷胎含孕　俱得生成　亡者命過　魂歸三清
魄受鍊度　南宮飛昇　今日大吉　皆得光明
五帝鑒映　普吿萬靈　天神地祇　及諸河源
五嶽四瀆　及諸名山　洞玄洞虚　洞空洞仙
無極大聖　至眞尊神　無窮無極　溥監度生
惡根斷絶　玄都記名　衆眞班列　咸聽帝言
經是帝敕　保誦持人　至度道岸　無使災侵
我奉帝命　一切咸聽
爾時昊天上帝説是歌已告大衆言此玉皇
妙法語諸聖祕宻言路絶道斷微妙難思巍
巍大範爲神明之宗保鎮國土拔度生死爾
時昊天上帝說是語時法筵清衆咸仰道言
溥得開悟于是
天尊而説偈曰
玉帝功德大　玄理極幽深　生於浩劫前
運化於古今　我今說妙經　愍念諸有情
此誠極妙法　功德中功德　名號最上乘
無比爲第一　大光眀王尊　威德聖希有
能破暴惡魔　皆令心降伏　能滅極重罪
皆今得清淨　若人聞是經　或聞是帝名
稽首生恭敬　一切罪消滅　十惡四重業
五逆害父母　信心一稱名　隨聲盡消滅
保䕶人天衆　四相與五衰　三途極重苦
人間凡戹難　凶年饑饉喪　毒藥及厭魅
刑獄與冤家　軍陣𨷵戰苦　山林惡道中
虎豹豺狼等　江海毒龍類　迅雷風雨雹
水火及盜賊　蠱毒所中心　失志發狂亂
蛇蝎毒惡蟲　邪魔凶怪神　伺求人便者
由持是眞經　普皆自散滅　惡病久沈綿
夢寐亦不安　非理欲殘命　殄滅不爲殃
縁遇是經故　安穩得自在　所有希求願
財寳及富貴　以此經功德　如意皆稱遂
神威自在仙　衆德十一曜　三十二天主
二十八宿王　靈妃玉女等　天神及地祇
三界虚空神　江海諸龍王　水火及風神
宮殿與宅舍　山林𣗳木衆　溝渠井泉神
由持是經故　一切皆擁護　衣食常自然
子孫居富貴　出言人希聞　所至皆恭敬
若爲求男女　誦持此眞經　帝詔下天曹
落籍天仙人　降謫生其家　爲其作男女
顯貴人崇重　七祖盡昇仙　光大慶其門
延及父母親　吉祥常熾盛　災障不能侵
是故我今說　大衆宜諦聽　慈悲度一切
皆今逹上清
于是
天尊普吿四衆凡人持念此經受誦帝名皆
道根深重宿有善縁此經尊妙普度天人但
精心恭奉家國安寧保命度災掃諸不祥天
子王侯得奉之者致國太平凶宼自夷邊域
不爭兆民歌唱普天興隆運推數周正道當
行有得之者天眞妙重祕之祕之
　臣謹言曰玉帝之敕其丁寧周悉已極其
　至也而昊天之讃天尊之偈猶至於委曲
　周詳如此蓋上聖高眞愛人念切以故發
　揚印證不憚諄復必欲俾衆生之信奉也
　帝敕若是而天尊天帝之言又若是則持
　誦之效當決如經之所載也臣良再出斯
　言奉勉衆生宜崇信之臣良謹言
　　　洞玄靈寳報應神驗品第五
爾時慈悲度戹眞人尋聲救苦眞人濟生度
死眞人萬福護身眞人俱從座起越班而出
俱白
天尊言若諸世末凡夫雖宿有善縁得遇是
經被諸邪障之汚本末疑惑不信是經功德
如是之人見在過去於諸地獄得何罪報惟
願聖慈説其報應惡趣之苦是時
天尊謂四眞人云若諸世間剛强暴惡不善
衆生终日竟夜對諸道像無恭敬心出誹謗
語是罪當墮五無間獄若得值遇是持經人
設諸方便誘引勸諭如是之人暫滅惡心信
向是經彼人罪業淨盡無餘又若有邪見愚
執惡人覩持是經生諸惡逆偏眼邪視乃至
起一惡心發一惡言謗黷如是持經之人其
罪過是命終之後墮大地獄永無出期何況
世間衆生得過是經不生敬仰穢手汚觸葷
口讀誦牀榻不淨便將安置或讀是經講習
俗語共同戲笑以爲常典如是之人命過之
後堕無間獄永無出期殃縁九祖受考酆都
累及後世害纏子孫是人于地獄中歷無量
劫受大苦惱遇無邊聖累承救拔罪惡小減
又遇聖人救拔得出生餓鬼中歷千萬劫不
聞漿水之名鬼報得出生畜生中畜生報出
若生人中更生邊夷外道而復女身貧寒困
普癃殘百病受無量苦人所棄擲求生不得
求死不得輕斯經故獲罪如是又若復有人
初雖信受後復慢易善惡童子上奏三官黑
簿添名青編滅筭身歿之後拘閉幽牢徃復
三途無由解脫或於現世受種種病疥癫癰
症以爲莊嚴憂悲苦惱日夜相煎而身或被
橫惡所加或牢獄繫鎖非分自害誤食毒藥
或被虎狼毒蛇之所食噉或爲冤家之所讎
對或行山林值遇惡人被他屠割推落崖岸
或被邪精魍魎之所殘害或值水火之所焚
漂或被刀兵之所橫誅輕斯經故橫喪天年
獲如是果可不悲歟可不痛歟故報汝等依
此奉行勿生邪念若諸念不生萬縁頓息塵
沙惡業隨心消散一切災魔自然殄滅此之
功德不可思議是誠無比最上妙法諸經之
王有大利益非人勿示(人能不生邪念頓息/業縁是謂大利益法)
(門/也)若諸天人五裹四相輪迴侵逼能捨除妄
想受持是經坐招自然天福益固身度三界
與道長存是此經典無與等無能勝是大威
德大神呪能令一切枯槁便生枝葉花果茂
盛能除衆生極重苦惱能令短命衆生而得
長壽此經功德不可思議歎莫能盡若不宿
植道種廣種福業乃至名字亦不得聞何況
得見是經依三洞眞格八萬劫一傅此清都
至眞上聖所寳祕於玉京金闕宸宮甚爲微
妙難可得遇此經宿有仙骨當爲九天眞仙
之人得遇斯文承斯縁故後當齎金寳從盟
師受之方當乘機應運乃可付焉不得輕泄
敬之愼之
　臣謹言曰臣嘗聞之經書曰諦觀法界性
　一切惟心造此語如宣説以爲破地獄偈
　是知心生則地獄生心滅則地獄滅也心
　之生滅地獄之有無況心不止於生而又
　至於起惡哉是以尊經報應品中謂凡夫
　造罪無量無邊苟能暫滅惡心則一切罪
　業遂至於盡淨無餘而起一惡心則其罪
　其殃有非言之可盡者是知方寸之間乃
　利害之機升沈之本豈容不謹之畏之哉
　品中下文又載一切天人或有五衰四相
　之起能捨除妄想則天福益固蓋想者即
　心之所起也人與天相去遼邈然升沈利
　害切由一心吁心果可縱哉心果可晦哉
　儻一切衆生未能俾心之不生則亦宜勿
　起惡心捨除妄想使諸念不生萬縁頓息
　庶幾塵沙惡業隨心消散得以爲善人君
　子之歸則於斯經乃爲無愧所謂災魔之
　殄萬靈之護帝恩之及當如影隨形也又
　能廣而充之俾心若太虛内外貞白無所
　不容無所不納直詣天尊眞一不二法門
　髙證清浄解脫之道則一十二眞人之位
　玉帝三身之果有不難至也衆生宜勉之
　臣良謹言
於是
天尊重宣此義爲說偈曰
設使江河水　波浪能生蓮　慈鳥毛能白
如經故難遇　設使龜生毛　堪採爲衣服
夜月能消氷　如經故難遇　設使蚊蠓足
堪構爲舟橋　能載一切重　如經故難遇
設使黄口雀　能銜諸大山　擲之他方界
如經故難遇　設使一葉舟　力能載崐崘
浮渡於大海　如經故難遇　若使諸水蛭
口能生巨齒　其大如象牙　如經故難遇
設使篷蒿葉　能覆無鞅界　蔭芘無鞅衆
如經故難遇　設使鳥梟類　同𣗳一巢棲
銜食共相食　如經故難遇　設使兔生角
堪角爲梯磴　上窮有頂天　如經故難遇
設使鼷鼠等　縁於兔角梯　至天能食月
如經故難遇　設使驢顏唇　色如蘋婆果
復能作歌舞　如經故難遇　設使蠅蟲等
能飮鐘石酒　迷荒而沈醉　如經故難遇
爾時
天尊宣説偈已溥告四衆是故持是經人名
功徳身一切有情被其蔭故持是經人名神
通身一切吉祥咸臻集故持是經人名清浄
身是諸惡業不能侵故持是經人名威德身
天魔異道不能攝故持是經人名無等身上
帝遥唱萬神敬故持是經人名堅固身惡劫
大難不能損故持是經人名道藏身口出語
言鬼神仰故持是經人名慈悲身六道衆生
頼其善故持是經人名大道身出入所在無
怖畏故持是經人召良醫身善行妙法安樂
人故持是經人名光明身常爲帝光所攝受
故持是經人名自在身天宮妙境神能遊故
持是經人功徳說不可盡
　臣謹言曰天書仙格不可泛示下世故經
　中動以勿示非人妄傅輕泄爲戒然末世
　衆生昏迷不悟儻不示以徑級則善念不
　萌功徳無積所以天尊説經雖以寳秘爲
　戒而玄蘊妙義輒宣剔之不惜此蓋上聖
　之慈憫也臣奉旨校經敢援是則所以採
　摘妙義列造經中今經中修證果位雖未
　嘗準經文之示三輒爲傳之報應品中載
　天尊言持經之人所證諸身天府今列此
　爲真人之位謂如名功德身即功德真人
　之位是也衆生有能勉奉是經誦持不退
　當直證此真人之位今四天選舉司見有
　陞陟是位者衆生宜堅確念慮口誦心持
　俾勿犯諸戒俾依如玉音求以上證此品
　則九族蒙恩七玄受鍊非獨此身滅災得
　福也敬信無怠同會瑶華卑言苦祝望母
　疑惑(臣)良謹言
又若道士志人能結壇誦經著新淨衣於半
夜後𨶑寂獨處清浄室中叩齒九通東向端
坐誦詠是經於是時也太眞御几玉妃拂筵
萬神班列諸天臨壇三界侍衛五帝司迎然
後閉目靜思存想是經不覺身處五雲之内
俄見其身光明赫奕上昇天宫衆眞下迎心
有所請一切應奉仙丹妙寶隨意自取故當
依科閉心奉行此經乃至三世金仙十方大
聖皆從此經依按修奉故頓得超證無上妙
道是此帝也諸天之師衆聖之王是故凡夫
值遇是經致五帝輔翼召使神仙御役神官
運導隂陽千靈敬仰萬神懾伏百邪避路羣
魔束形命過之後即得南官受鍊飛歩上清
逍遥自在與道長存又設復世間衆生㑹聞
是經心常渴仰能於家中擇清淨處畫帝形
像日夜虔虔晨昏濟濟香花燈果尊重供養
稱名瞻禮是人當得三十種上妙功徳
一者諸仙讃重二者先亡生天三者宿殃解
脫四者所往通逹五者無盜賊事六者所求
遂心七者除水火戹八者橫事潜消九者夜
夢吉祥十者疾病不臨十一者智慧聰明十
二者人見歡喜十三者衣食豐盛十四者子
孫榮貴十五者六親見喜十六者門族和睦
十七者除三惡報十八者轉女成男十九者
形容端嚴二十者爲國大臣二十一者生爲
帝王二十二者鬼神欽仰二十三者得宿命
通二十四者諸神護念二十五者九族受蔭
二十六者處世長年二十七者有情賴善二
十八者魔王保迎二十九者決超三界三十
者白日上昇
爾時
天尊復吿四衆此經功德能碎鐡圍諸山竭
苦海水破大地獄拔重罪苦降暴惡魔護諸
國土能滅一切惡鬼能除一切重病能解一
切惡毒能滅一切惡人能伏一切毒獸能摧
一切邪道一切諸天皆令降伏其餘功德說
不可盡爾時道場大衆金仙菩薩眞聖眷屬
聞是說已歡喜踊躍稽首敬禮而作頌曰
大哉至道無宗上眞上度諸天下濟幽魂
上無師祖惟道爲身丹臺紫府金闕玉京
祕此妙法溥福含靈滅我萬罪增我遐齡
萬神朝禮魔王保迎功德昌盛黃籙書名
渺渺億劫使我長存
於是衆等說是頌畢稽首歸依奉辤而退
　臣謹言曰尊莫尊於諸天也而大彌羅天
　乃天中之天貴莫貴於諸帝也而
　玉皇上帝乃帝中之帝故天尊言曰是此
　帝也諸天之師衆聖之王惟是帝處至尊
　至貴之位無與等無能勝是以衆生能萌
　尊重之心則功德無有與之並者或起輕
　慢之心罪報亦無有與之並者所謂三十
　種上妙功德特天尊舉其要略而品中具
　載罪報亦天尊姑言其梗槩也衆生苟有
　慶幸得觀是經宜三復玩味即良此言始
　終反復觀之於是經也留神儲思勉勉誦
　持積至三年功德無量臣旣奉校經之旨
　謹專具奏仰乞帝旨專署一司校録誦持
　玉皇本行經之人所積功績以示神報帝
　德慈憫必俞所請也經末示此衆生宜知
　之臣良謹言



髙上玉皇本行集經卷下





　　　奏陳表文
臣昨奉詔校正
本行集經恭準宸翰令臣俟畢奏陳者臣聞
垂世立教捨上智以奚堪刪詩定書必聖人
而後可蓋典誥示斯氏之繩準而詁訓爲格
言之筌蹄儻一字之弗諄實萬世之取誤故
述而不作者先哲所重而辭弗能措者大儒
莫膺信系屬之非輕致倚任之不易恭惟
玉皇本行集經祕傅金口妙藴瓊宮下仙難
可獲聞濁世罕能忽見玄義邃滄溟之逺眞
機崇崐嶽之高言言彰解脱之門語語鼓清
淨之吹嘆之莫盡即以奚窮偶歷時之過多
忽傅本之致誤㸃霧固何傷於日月小疵庸
曷損於瓊瑶豈期聖慮之過慈猶欲寳文之
全善誕頒温詔寵命愚臣俾攄狂斐之才直
膺諟證之職綸音震響耳然惷聽之琳琅宸
翰揮揚豁爾塵襟之開廓臣遜辤惟切委畀
寖隆顧猥賤之非材第忪慄而抱愧重付眷
懐之難咈用驅駑質而敬承喜懼交馳謙伏
靡暇敬竭爝火之見仰助陽暉之明於卷首
則摘品而分章至次編則總意而明義證譌
謬者三十有八更乖誤者四十有三雖始終
品秩猶未殫參校之全而前後句音尚不罄
𢯱抉之備第爲人世流傳之久恐重民間疑
惑之多姑令大體之弗踈故即小節而致簡
至如指摘譌舛不敢如布縷之詳抉剔幽玄
未獲若開條之悉蓋慮多多爲語乙乙必書
繁則取厭於翫閱之勞演則賈疑於參味之
審其他更革悉未周完謹繕録以進呈乞矜
容而閱視儻有纎毫之裨補願干明詔之頒
行或乞申命有司再詳要義庶免三傳散春
秋之誚及無九師微易道之譏臣良刳抉肺
肝玷塵聰眷併匃哀原冒昧之責俾得服勤
職守之卑誓竭金石之誠上荷海嶽之惠臣
良下情無任瞻天望聖悚慄戰懼俯伏待罪
之至謹具表奏聞伏候敕旨
　年月日(臣)良表
　　恭準批答云
詳奏及閱所上校正經文訖𡖖仁念粹和文
華煥燦精效參詳之思審加訂證之勤豈徒
謬語之復眞抑且妙義之抉奥矧襟懐之温
厚故文字之清醇灼識情誠重勞精思宜下
玉宸内殿收貯及頒詔諸天從此誦持并可
命南洲及諸洲演化衆眞照此傳行母得䙝
慢外賜爾九光寳節八景珍輿以旌勞績切

宜祗受副此眷懐故兹批答想宜知悉
　　　　月日下
　　　　　　林少華受
　　　　　　蒼汝嘉付










　　　誦經感應(經中盛驗自上古隋唐以/來古今事實舊嘗備載藏)
　　　(本續略摘數事附于卷後/以諮此經功德不可思議)
　　　陳
隋時會稽人擢第入金門集釋褐任長城尉
自少誦此經毎至戹難多獲助至開元中自
會稽江行之東陽大雨與二十餘船同發乗
風掛帆須臾天色昏黑風勢益壯至界石竇
上水擁波擊前二十餘船皆壞急念此經
流中忽有一物狀如赤龍橫出扶舟因得達
岸俱得活誦經之力
　　　銀山老人
饒州人所居採銀戸逾萬俱是草屋延和中
天火發屋皆燼此居火不及時州牧問老人
有何術法答云奉道年深日誦此經不闕
　　　慕容文逺
隋人病亡七日欲殮忽縮一足遂蘇云被一
人追入一城見王者問卿在生有何功德文
逺答貧家無力可修功德惟一心念玉皇經
王稱善曰此經欲得聞乎遂延文逺上殿設
一金牀令誦經忽有玉女頭翠鳯冠服紫霞
衣手指文遠陽間所誦經本跪言其前令分
明讀誦畢忽不見出門唯有追吏隨行登一
高山見城郭極高峻煙火接天黑氣溢地哀
呌之聲不忍聞叩頭求去使者乃引回家見
形卧牀鬼吏自後推之冥然復活
　　　竇德玄
麟德中爲奉使過揚州渡淮船見一人形慘
悴引一小童坐地上德玄曰天晚别無船來
何不同行遂至中流見本人有飢色與食濟
之逹岸德玄上馬同行十里間問君欲何徃
答曰我非人乃東嶽鬼使徃揚州追大使竇
德玄德玄驚怖下馬拜曰我即是德玄涕泗
請計鬼甚愧云公容載設食濟急奈何汝急
誦玉皇經一百部當來相報德玄曰世無本
鬼使曰鉢洲靈仙觀道士尹嗣玄有正本可
急索誦言訖不見徳玄遂回令人求經本晝
夜不斷續誦經一百部因晝臥夢見前鬼使
來喚至一城殿門外使曰且立此當白王使
旣入德玄於外遥聞王怒云爾何故漏泄吾
事爲他作計令左右驅決其使使出袒以示
曰此乃爲公致此引入見王問曰公有大功
德筭未盡人間秩滿當生天界召使送回德
玄問使者云我將來官爵如何答汝從此可
改殿中監六十四至左相言訖辤去覺後果
如所言
　　　司馬喬卿
唐時河内人永徽間爲揚州戸曹丁母憂結
廬寫經廬側生芝草緑莖朱蓋日滴汁一升
食之味甘經畢母於座中語云得汝追悼之
力今可生天
　　　李脩
唐顯慶中丁父憂發心寫此經三部答劬勞
纔一部了筆間有五色圓光之炁經畢筆無
所損毎聞異香座前時有花墜後失筆頭經
半載夜因見地上有金色光彩示之乃向所
失筆頭自然光彩不壞經之功德孝誠所感
父得超升
　　　呂文展
唐開元三年任閬州信道誦此經萬卷年衰
牙落向經懇請牙復生如舊時亢旱刺史令
祈雨誦經一徧隨獲霈然又苦霖潦别駕復
令祈晴立霽又一夜誦此經見屋内光明若
晝有王者數人與諸仙衆長跪合掌禮拜稱
善文展大驚下座回禮云文展無道法得聖
賢如此恭敬罪當萬死王者云我等皆天人
魔王適向諸天見此人間有光照燭故尋光
化身下降云珍重而去(岀金匱/靈文)













