#+TITLE: 洞真上清開天三圖七星移度經-六朝-
#+DATE: 2016-06-11 12:27:24
#+SOURCE: github.com/kanripo/KR5g0126 master aaba932f                
洞真上清開天三圖七星移度經卷上右六
　　移死度生保仙上法
天關者是九天之生門也治在九天東南角
一名天圖一名天關故爲三關也衆真之所
經神仙之所歴學者之所由也其去金闕五
千里玉清上宫七千里得披三關便得上登
金闕逰宴玉清也
第一天關上有九層玉臺臺去地一千二百
丈下有長蛇數千飛龍毒獸備守玉關巨士
三千人皆備交金之領奮牡門端太虚玉晨
監字虚上明䖏在玉臺之上飛雲流霞夾映
其房日月玄照光洞玉清侍者眞仙三百人
主上仙出入開關之所由
第二天關上有六層玉臺髙九百丈下有長
蛇數千飛龍毒獸備守玉關巨士三千人皆
備交金之領夾門兩端太上監眞玉郎字朗
伯鎭在玉臺之上丹雲紫蓋鬱其房玄光日
月映其間侍者眞仙三百人主監衆眞逰宴
之所經第三天關上有三層玉臺髙六百丈
下有長蛇數千飛龍毒獸備守玉關巨士三
千人皆備交金之領夾衛兩端太帝監眞玉
司郎字天常生鎭在玉臺之上玄雲蓋其上
虚煙馥其庭自明之光煥其形侍者眞仙三
百人主上天衆眞地下衆生簿録簡籍所關
由凡受投金簡玉子之道當修披天關之法
常當朝夕入室燒香叩齒十二通東向心拜
四方存思見九天之端三關之下見形狀分
明歴歴然都盡次存七星在天之上隨運而
轉我身在天關星上七星運我身至天關玉
臺之下便投玉札一枚奏名太虚玉晨監自
通見玉晨監以札記著玉格之上通我身至
天關之下次存我身還七星之上七星運我
至天關玉臺之下便投玉札一枚奏太帝監
眞玉郎前自通見監眞玉郎以札記著玉格
之上通我身至天關之下次存我身還七星
之上七星運我至天關玉臺之下便投玉札
一枚奏太帝監眞玉司郎前自通見𥪡眞玉
司郎以札記著玉格之上通我身至金闕之
下玉清之宫次存失去七星身在空玄之上
溟涬之中無所倚見須㬰覺在金闕玉京金
融門之上投金札一枚見四極眞人以玉案
承札入奏金闕帝君前四極眞人報與我俱
登玉清之上次存玉清之上四極溟然無崖
唯見青炁鬱鬱仰亦無天俛亦無地唯見中
央有金門四逹内有瓊宫玉樹金枝夾生兩
邉巨龍走獸逰戯其巔存我周逰其間良乆
覺如睡眠巳還寢牀身中覺恍恍惚愡如體
蹈空存逰洞然都畢便叩齒三十六通仰天呪曰
三華寳曜玉都開明玄暉敷陳映監無形金
簡録字尅奏玉名朗覩九天上戯三清天關
三圖廻登紫庭金闕受號東華記生得乘八
景驂御飛軿畢嚥炁九過止凡學之人而不
知披天之關奏簡記名之道萬亦無成也三
關緫統諸天諸地上眞飛仙及始學簿録莫
不經於三關者也凡積學之徒能使九天三
關有玉名三關玉晨奏於太上太帝之宫帝
君自當遣玉童玉女各十二人營衛子身此
太帝之上篇以傳天帝君天帝君以傳南極
上元君南極上元君以傳太微天帝君太微
天帝君以傳金關帝君金闕帝君以付上相青
童君使教後學應爲眞人者依玄科七百年
内聽得三出上元君以西華玉女九十人衛
在南極紫房之内青童君曰有骨相應玄得
見此道知有投簡之法便成眞人但其科尤
重不得輕泄夫學者積億遇眞者幾人故中
央黄老君云得見大洞眞經三十九章便白
日昇天而有修之者積年無成便謂經之不
眞此皆坐由東華無有金簡之目金闕無有
玉札之名眞靈不爲其降而爲天魔所乘致
有不感之效徒得神經萬亦不成矣而使先
奏金簡於青宫奉玉札於帝皇得給金晨玉
童西華玉女侍衛靈文普下諸天諸地三界
稱善詠章萬遍豈有不致瓊輿紫軿之感耶披
天三關投玉札文詣天關玉臺太虚玉晨監
几下某郡縣郷里男女生王甲年若干歳某
　月生字某甲
詣天圖玉臺太上監眞玉郎几下某郡縣郷
　里男女生王甲年若干歳某月生字某甲
詣天關玉臺太帝監眞玉司郎几下某郡縣
　郷里男女生王甲年若干歳某月生字某
　甲右書三玉札令長一尺六寸
披金關玉札文
詣金闕宫金闕帝君几前某郡縣郷里男女
　生王甲年若干歳某月生字某甲
　　右書玉札上令長一尺六寸
青童君云無金簡者銀木亦可當無玉札者
桐木亦可當但令精好耳植理無有闇節爾
青童君曰存披天關天圖天關上登青宫金
闕玉清之道青書玉札先入室叩齒十二通
東向讀札畢仍修存念之道畢
取札祕於雲錦之囊常燒香左右不得輕露
此上眞之至號玉帝之靈篇也若有金名玉
字逆注青宫得見此道當依太眞之科齎金
簡玉札各一枚長一尺二寸廣二寸四分金
魚玉龍各一枚紫繒百尺青紋三十尺以爲
太眞之盟誓奉有經之師師東向受者北向
告北帝爲盟告七祖爲誓約不宣泄之信當
依玄科七百年内三傳傳非其人七玄九祖
長充鬼役身没九泉萬不得仙篤念之士希
仙之夫當案科而奉依文而修焉如是寳文
太帝君常所寳祕以傳天帝君天帝君以傳
南極上元君南極上元君以傳太微天帝君
太微天帝君以傳金闕聖君金闕聖君以付
上相青童君使教應仙之人如此七百年一出
上元君以西華玉女三十六人典衛神文在南
極紫房之内天帝君曰此文緫綂九天之上
書八㑹之隱文冠落於衆道妙殊於玉篇故
中央黄老君祕三十九章太帝君寳移度七
元雖三乘各標其妙至於立用亦不齊輪眞
人徒知飛歩玄綱仰存五晨嚥炁服霞咀嚼
日根採流精之玄注反浩白以停年而不識
七星之移度開離合於天關廻九炁以自觀
保七精於泥丸得行此道廕以緑軿之雲所
以太帝得號極上之尊南極上元君曰自妙
採玄光吐納流霞凝魂和魄固精保神御紫
度炎光流金火鈴結璘奔月縱景萬變九眞
八道服日月皇華玉佩金璫存二景之眞如
此之事三百餘方遂致玄光仰注宴景靈宫
又未得受七星移度天之紐關歴御二十八
宿廻運日月二光挹五晨以兼用解離合於
寢房天降紫霞之煙帝給金晨之童若能苦
思積感玄宫不過七年得乘緑轅三素飛軿
上昇帝晨可謂微哉靈化難窮者也
太微天帝君曰眞人徒知飛歩天綱躡行七
元而不識移度七星開天之關迴斗綱以廕
身運七度以長全離東北於死户合西南於
生門行之十四年上致玄降玉輿飛霞丹軿
之轅白日登晨上昇金闕之宫金闕聖君曰
天關之道易披而難明移度七元難見而易
行離合二象生死之源人之受炁而有十三
生命之應終而歸十三死故天關爲離合之
紐七元爲生死之根修行髙尚求仙念眞而
不知閉死炁於鬼户度生炁於人門廻七星
於東北披天關於西南亦不免於不死希眞
亦甚難若有金名東華緑字上清得見此道
則不死之根行之七年位掌名仙飛輿緑軿
降子之身上登玄宫上相青童君曰旋璣運
乎天地玄斗御於八門流光映於九霄天威
振於十方列玄象於天圖緫生死於七元固
五離以鎭死採六合以自防若能乘髙眞以
求度閉死户於天關服九精以内照存玄斗
以微芒尅致飛霞之輿三素之雲騰空駕虚
上造霄晨凡修七星移度之道上招玉皇九
君玄精內照斷塞死根當寂心幽房不關風
塵獨立對景盻觀霄晨燒香左右散煙霞庭
精心苦念是易眠如此七年則致瓊輿飛蓋
丹轅來迎兆身上登天關塞死路於東北記
仙録於南仙所謂難希之道易降之眞者也
夫有金格玉名得披此道當以壬寅丙寅甲
子甲午辛未辛丑此是天之六㑹日髙上值
合之時也玉帝常以其日使侍仙玉郎校定
東華青宫金格玉名學仙之籙是其日有勤
志上徹感啓玉皇者即命北帝酆都六宫斷
絶死録之根記生録於人門移七星加於鬼
門度玄樞披天關每當清齋苦念注玄瞑目
内存叩齒三十六通思天第一太皇玄樞陽
明天樞魂神上玄九君衣飛雲錦帬頭建玄
晨之冠從玄斗中下入我身中因呪曰
玄樞陽明天樞魂神上眞九君混合變化共
爲一神願爲我斷死路於鬼户度生録於南
軒除七玄於三塗受胎生而更仙迴七精以
玄廕度我形於天關畢嚥炁二七過修行不
懈上招玉皇之賔帝降紫霞之雲衢以西華
玉女金晨玉童各十二人侍衛子身次思第
二元星北胎隂精天璇魂神上玉九君同著
黄錦飛帬玄晨之冠從玄斗中下降入我身
嚥炁呪曰
北胎隂精天璇魂神上玉九君混合萬變共
爲一神願爲我削陽罪於太隂度隂炁於太
陽移七元以斷死披六合於天關㧞七祖於
三塗更受胎於南軒畢嚥炁二七過次思
第三眞星九極上眞上元夫人天璣魄精上
素九君同著青錦飛帬玄晨之冠從玄斗中
下降入我身嚥炁呪曰
九極上眞上元夫人天璣魄精上素九君混
合變化共爲一神願爲我披解宿對之根斷
絶死道之源令我目明徹視洞監元窮玄眞
仰注精灌我身上攀皇魁飛步七元駕景乗
空與天相傾畢便嚥炁二七過次思第四紐
星璇璣玄冥天權魂精上虚九君同著紫錦
飛帬玄晨之冠從玄斗中下降入我身中便
呪曰璇璣玄冥天權魂精上虚九君混合
萬變共爲一神願爲我移度七星塡塞鬼門
斷截死炁披朗天關廻北斗於玄樞度生炁
於西坤離北帝於酆都得記名於南軒畢嚥
炁二七過次思第五綱星天平丹元玉衡魂
臺上玄九皇君同著丹錦飛帬玄晨之冠從
玄斗中下來入我身便呪曰
天平丹元玉衡魂靈上玄元九皇君混合萬
變共爲一神爲我上降七精下注我身廻四
轉三豁落七元塞死户於東北受生宫於九
玄記名東華得侍玉晨畢嚥炁二七過
次思第六紀星命機北極闓陽魂臺上丹皇
虚無九君同衣朱錦飛帬建玄晨之冠從玄
斗中下降入我身便呪曰
命機北極闓陽魂靈上丹皇虚九君混合萬
變共爲一神爲我上開天一三圖玄關下轉
北帝酆都六宫制御隂官落除九死之根迴
三還四度名七元長保無窮與斗同年畢嚥
炁二七過次思第七關星玄陽天關揺光太
明太上玉皇道君同著丹錦飛羅帬玄晨之
冠從玄斗中下降入我身便呪曰
玄陽天關揺光大明太上玉皇道君混合萬
變共爲一神願爲我上招帝晨九眞帝君九
隂混合廻轉天門解我七玄之祖令得遨逰
玄雲削我北隂死根記我東華玉篇畢嚥炁
二七過存七元畢叩齒十二通臨目思北方
七星光明煥照北方玄精内映來覆我身斗
中眞君混沌變化無有常形共乗緑霞之雲
來迎我身同昇七星之中自覺我身在斗中
央華蓋之下精光煥赫冠匝一身隨斗運轉
如車之輪須㬰之頃巳開天關七星九君各
授我豁落七元開關之符以制北帝六宫斷
塞死炁之根受符而旋以復本元還在斗中
七符煥照如火之精運我來下豁然蹈空倐
忽之間安在寢牀叩齒三十六通仰頭呪曰
玄光曜精流景電形棄霞遯變上昇七星璇
璣促轡如電奔驚天一開關度我著生北帝
隂宫落我死名不度不落上向七精我佩七
元流金火鈴豁落天機流漫八冥運使六甲
䇿役六丁天降玄霞帝給神兵乞丐東華記
我玉名飛空乘虚上詣玉清便三十六嚥炁
止此以開天關斷絶死根混合萬變之道畢
於此行之七年佩豁落七元則有飛霞緑軿
來迎兆身惟在祕修愼勿輕傳




洞眞上清開天三圖七星移度經卷上










洞眞上清開天三圖七星移度經卷下右七
　　　帝君豁落七元符




　　　右雌黄書生碧



　　　右空青書絳




　　　右朱書青碧(一云黄書素)




　　　右雌黄書白素




　　　右雌黄書生紫(一云黑書素)




　　　右黑書黄素




　　　右朱書青碧
右豁落七元内符帝君以授天帝君天帝君
以傳南極上元君南極上元君以傳太微天
帝君太微天帝君以傳金闕君金闕君以付
上相青童君使授應仙之人依四極明科經
符皆七百年一出傳授之法弟子若告齋七日
賫青紋三十一尺亦青繒七十尺鳳紋之羅
九十尺金鈕七𩀱金魚王龍各一𩀱以爲告
誓之信無信而受經謂之輕泄天寳違信而
授經名曰漏天道聖人貴道而輕財故有信
而傳之焉人恡財而尋道道亦逺矣雖於泄
漏之中得見寳文身没鬼官殃及七玄亦無
益於從得矣若有志心丹情空託上啓玉皇
名言東華栖身幽岫逺迹人間割巳衣食乃
可啓而付之夫學生之士而不知天有開關
地有酆都開關統神酆都主鬼此是二帝主
應乗生死係由七星之紐機故七星移而度
之北帝無六宫之名開關有記仙之籙玄斗
廕以華蓋七元授以豁落去仙之路近在咫
尺南極上元君言人之有志皆七星九皇玄
照其心精求苦念自得此經修行七年白日
豋晨若但奉此經未得思存燒香左右七星
之精亦常玄照其房酆都之官不敢經近其
身也行移度七星事畢次思存帝尊二星當
平坐東向叩齒三十六通存帝尊二星髙上
玉皇八景元君九尊太微玉帝君太素七星
元君同著飛雲紫錦帬玄晨之冠從玄斗中
下降入我身呪曰
髙上玉皇八景元君九尊太微帝君太素七
星元君九變混合上帝二尊爲我上開天關
移度玉名斷塞鬼户北帝六宫死根斷絶上
昇七元賜我八景七精九皇飛輿緑軿同豋
帝晨總朝皇妃攝御萬靈
畢嚥炁三七過
　　　玉帝開天關飛空上符









　　　右雌黄書生碧
右帝尊二符上豋七星華盖之中二尊星治
在華蓋之下華蓋常覆二星精光不見人無
見者故金書玉字云得見二星延夀六百年
子無二帝飛空上符則不得上豋華蓋之下
二星亦不見於子得佩二符二帝自以玄光
暎子之身修行七年白日昇晨
　　北帝酆都六宫度死法
酆都山在北方癸地故東北爲鬼户死炁之
根山髙二千六百里周廻三萬里其山下洞
天元在山之下周廻一萬五千里其上下並
有鬼神宫室山上有六宫洞中又有六宫一
宫輒周迴千里是爲六天鬼神之宫
第一宫名紂絶隂天宫
第二宫名泰殺諒事宗天宫
第三宫名明晨耐犯武城天宫
第四宫名恬照罪炁天宫
第五宫名宗靈七非天宫
第六宫名敢司連宛屢天宫
右六宫是北帝所主六天鬼神所治領人之
名死者莫不由酆都六宫也是故帝君常以
七星移度學仙之人過天開關南極之宫斷
塞東北之死門也子行移度都畢當叩左齒
九通呼六宫之名而呪曰
吾是帝君之臣名書玉清不統六天北帝鬼
宫悉是我營我之所部何鬼敢生右佩豁落
左帶火鈴擲火萬里威制萬靈有犯者戮有
干者刑帝君有命收捕無停
如此都畢一呪則天光駭動萬魔束形三呪
鬼妖滅種六宫絶人死名天關度人南極生
人學不知酆都宫名鬼神所治不學斷塞死
都亦萬無成仙
　　五離解過絶死度生上法
行六㑹移度之道當修五晨離於死户於度
生宫飛仙上法當以壬申丙申戊申甲申庚
申死五離之日是時帝君髙宴景龍之輿緑
霞飛軿從仙官玉女周旋十天下降人間看
察學仙之人命北帝太隂五君齎死録上詣
平都主筭宫推校死生簿録五方五星眞皇
道君各統一方總領諸仙應得道者言名東
華有隂罪隂過陽罪陽過結在北帝者太隂
君言名酆都之宫離别善惡生死之人是故
五離之日首罪於太隂修生於太陽落死籍
於北帝求仙録於五星每至其日齋盛衣服
燒香入室悔過念善存神内思一心注玄無
有他念帝君周行五界神官自記子之功言
名於玉皇也如此五年尅得五星眞皇來降
子室也至此日平旦日中夜半三時入室燒
香北向再拜叩齒三通存呪曰
髙上玉皇帝君乞丐原除我七祖以來下及
某身所行隂惡無道殺生媱慢妬害正法千
條萬犯陽罪隂過名奏北帝者並乞丐除散
削滅罪名斷落死根度人天關得在東華書
字玉篇七祖父毋反胎南仙畢便思北方辰
星中眞皇道君精原著紫錦飛帬腰帶虎符
首建黄冠乘錦霞飛雲從十二仙宫從北方
來下降覆我身光色蓊藹煥赫精芒仰而呪曰
北上眞皇總綂飛仙乗雲廻軿来冠我身乞
爲我填塞鬼戸離絶死根言名玉清披釋天
關我得去離北帝上昇南軒壽與眞皇同保
北辰
便嚥炁二十五過止東向再拜叩齒三通
存呪曰
玉晨太上君太極元景君乞丐原某年一以
來所行隂罪陽過上及七祖宿對重愆結在
三隂者並乞披釋離滅罪名塡塞死根北帝
除我宿結東華記我玉篇七玄父母同昇帝
晨畢次思東方歲星中眞皇君青牙著雲錦
龍紋之帬腰帶虎符首建黄瓊之冠乗碧霞
飛雲玉輿從十二仙官從東方來下降覆我
身光色鬱鬱煥爛東方仰而呪曰
東方中眞流霞九門光暎内外覆冠兆身乞
丐賜我告下北帝離我死根度我玉名東華
内眞我得昇度永離死路七玄父母咸享福
祚與月俱生與日同暮乗虚浮空上豋飛歩
便嚥炁九過止南向再拜叩齒三通存呪曰
上清三元君南極上元君太陽九炁玉賢元
君乞原某有知以來所行元惡不孝謀反無
道姦滛偷𥨸隂罪陽過上及七祖宿結流逮
簡目在於太隂罪名係於北辰乞丐披釋離
㓕三官宿對之目塡絶死炁之根過度東北
之户上昇西南開關七祖父母咸蒙帝恩
畢次思南方熒惑星眞皇君維渟著雲霜鳯
華龍鈴腰帶虎符首建玄晨之冠飛青錦衣
乗丹霞絳輿從十二仙官南方來下降覆我
身光色煥赫如日之昇仰呪曰
南方眞皇玄象流光徘徊三門叅駕丹輿上
昇七元光明内暎洞冠我身爲我除絶北帝
罪名解結散滯消滅太隂身離鬼戸之中斷
滅宿對之根上披天關昇入南軒七祖父母
同謁帝前
便八嚥炁止西向再拜叩齒三通存呪曰
太素三元君四老道中君乞丐原赦有識以
來所行所犯𡜍妬賢能輕泄經文履穢染塵
洿慢三光呪誓悲淚上觸帝君宿對結在太
隂罪名係於鬼官者乞丐披釋離滅考根斷
塞死路度名生門七祖父母上昇北堂
畢次思西方太白星眞皇君寥凌著皓錦流
鈴之帬腰帶虎章首建扶晨冠乗素霞飛軿
從十二仙官從西方來下降覆我身光明洞
徹煥赫西方便仰呪曰
西方眞皇素暎玄標參駕玉輿素華鬱霄迴
晨来降眞形披交爲我廻轉九户度身皇朝
身離太隂之録上昇玄宫同謡夀傾天地億
年不彫七玄父母咸登晨霄畢便六嚥炁止
次向中央再拜叩齒三通存呪曰
髙上大帝君玉皇君乞丐原宥某受生以來
迄于今日所行所犯億愆兆罪七祖宿對連
染不觧事結太隂者並乞觧除披釋散絶北
帝玄名斷絶癸地鬼戸死炁之根度名天關
歷過五晨七玄父母咸蒙更仙
次思中央鎭星眞皇君耽騁延著黄雲龍錦
虎帬腰佩金符首建紫冠駕黄霞飛輿從十
二仙官從中央來下冠覆我身光明洞徹煥
落中元便仰呪曰
中央鎭星眞皇君總攝五帝運轉玄綱參駕
黄霞周行四方爲我落絶死根度名南陽之
宫離五還六與我同翔變化萬津永享無量
上登太極金闕玉堂七祖父母同符利昌
畢便嚥炁十二過止五離首過於五帝存五
晨以度生事畢於此也若常至其日行之不
廢七年感徹五晨眞皇見形於子寢房也太
帝自遣五方玉女五人衞子之身北帝太隂
亦來朝子之門不敢拘子之罪也學仙求眞
宜勤行焉悔過求仙之道是上相青童君請
金闕聖君之法爲後學求生之者作戒爾非
太帝君之悔過也行其事帝君亦監子之心
自宿過不盡六天之宫亦不落子死名開關
之門亦不度子之身是故離合之府開關之
門開關之門爲度生之宫離合之府爲塡死
之源也惟在精求便得其眞也
　　帝君明燈内觀求仙上法
南極上元君受帝君常居朗玄之臺金房紫
户之内明玄燈以自暎通霞光於八窻念太
眞於五形披三願於帝房靈上降以紫盖元
皇給以金童自然號我帝位總掌於玄宫太
品生乎始妙道在微芒今以相告子勤奉焉
告南極上元君曰子學神眞之道處靈宫之
上瓊房之内而不知明燈以自暎通玄光於五
藏之内因得明矣形體之神因得歸也子若能
暮明燈於本命朝明燈於行年常明燈於太
𡻕上三處願念即體澄炁正眞光明照萬神
朗清元君奉受法度施行三年即致夜光童
子二十四人玄光自然而明不須明燈而通
光也然此上眞清之妙法亦不傳於下世若
有金名玉字玄格者得吾此道行之九年身
體光明徹見萬里玄觀自然夜光童子降子
之房授子眞書白日登晨常明燈於所佐靜
室本命之上暮入室向燈長跪叩齒十二通
呪曰
玄光暎太隂八逹朗且明澄神曲室裏仰徹
曜上清五暉發玄臺玉芝自然生洞照通太
眞萬神監我形削滅九隂炁記上東華名保
我無終休長與日月并拔度七玄難南宫更
受榮明光啓玉皇上受内觀經天降飛霄輦
騰空御緑軿得謁太帝館進拜玉皇庭畢再
拜向本命仰頭嚥液七過止又常明燈於行
年之上朝向燈叩齒十二通呪曰
明燈照行年散光煥八方嬰嬰色象澄内觀
朗空同披釋朗神衿子與玉眞通仰宗髙上
道眇邈無形蹤思得玄雲降控轡御飛龍却
我百年期還返嬰兒容賜我西華女給我金
晨童侍香履年命稽首玉皇房神泰道亦暢
懽適香煙中整心住太玄精感洞虚無室招
神霄降瞑目矚仙公㧞過七祖難度形還南宫
畢再拜向東嚥炁二七過止常於太歲上明
燈以通神履願以求眞三年玄光内暎神眞
下降授子不死之方當時自有感應也當朝
夕燒香叩齒十二通向燈呪曰
燈火暎太眞明光徹玄虚披朗無上道心注
玉帝廬洞逹空洞内神覩形自舒積感致靈
降心恬理潛居朝禮太帝堂夕誦念眞書逍
遥玄都裏萬嵗反嬰孩天冠紫霄霞帝給六
瓊輿浮遊五嶽巔適意得所如七祖免三塗
福慶有盈餘
畢再拜嚥液二七過止若能常於三處明燈
不滅七玄九祖即得去離十苦上昇南極一
身神明澄正目視萬里耳聰逺聽心智逆智
未然神眞来降夜光童子當教子求仙之道
九年如此靈光自明通於表裏也五離首過
於五帝存五晨以度生事畢於此也
　　帝君五願求仙上法
帝君常以九月九日十月五日三月三日四
月八日七月七日此五願十㑹之時也上豋
太極瓊臺髙上玉殿金室之内存五願於瓊
宫希玄眞以自降虚無啓以玉章金音暢於
太空召五帝以衛靈慶萬㑹於丹房故有感
而致眞眞亦感彂而降焉是其日常沐浴清
齋入室燒香心拜四方正東向平坐東向者
是當陽始暉之方也叩齒三十六通第一上
願我生自然之炁炁中結成我身身與三光
齊倫長享無極之根二願我身常處太空之
上瓊宫玉房之裏朝與玉帝同宴夕與玄母
同止渴噏浪井洪泉玉芝饑納龍胎瓊腴絳
樹赤子三願我身生萬瑞七十二光竒毛異
骨飛羽衣裳乗虚駕空出入帝宫衆慶來臻
萬夀無量四願與無俱生與無俱死死而又
生生爲眞皇封掌十天總領羣仙五願一切
衆生已生未生同保日月三光有道之人七
玄之祖上昇南宫天下之福靡有不當四方
五願並㑹玉堂次上願九玄扶養我身魂魄
眞神常居我宫上通天仙下逮洞淵願天願
地願風願神願仙五願一合定籍長生天降
紫煙地衛五靈乗雲駕虚飛輦緑軿上造金
闕進豋玉清慶及七祖更受胎生五願五合
長享利貞中願亦五得道本根願隂願陽願
太空願太無願太玄上宴玉房與帝因縁逰
盻生關披浪九天元父定籍玄母記年桃康
結精保固丹田身騰金闕名書玉篇七祖解
脫福慶來臻下願亦五願太虚願太有願太
上願太眞願神仙運身於五嶽之嶺飄颻九
霄之際出入開關之裏移脫死戸之外願天
地爲我父母三光衛我萬年神守九源之孔
靈降自然之炁八方五願與響而會五願畢
叩齒二七通呪曰
太帝上元帝一玄經五雲散景鬱鬱三清玉
童玉女燒香侍靈上願開陳與我合形使我
神仙上昇帝庭北帝落死南斗注生東華金
閣得上我名無窮之願與我齊并
呪畢又叩齒三七過仰嚥炁五通止
此帝君開陳上願與靈合形之道也常能爾
者則玉華侍衛玉童散香上徹九天感應帝
皇五年如此道自降矣天下十方有道之願
道無不降子之情口願之際當令心意在一
不得他念外想眞神散越則願不降也履淹
冒穢眞亦逺也帝君上願五㑹之道畢於此
也每至其日若能精心願念如法帝遣玉童
衛子之身招致五方之願神仙之道來降爾
形如此五年尅乗飛雲上昇九天列名東華
七祖父毋亦荷福慶得去三塗受仙南宫也
南極上元君曰世人之學唯知朝求而暮獲
一念而希降吐呪而望應而不知豋栖岐之
嶺起於山跡千丈之木出於毫末道髙而眞
妙豈可彂足而望豋於雲梯耶帝君受炁而
掌眞猶尚明燈以自通五願以希慶豈不能
包於自然也夫求仙之道皆當先願而後求
願感而致靈爾五願之大也願亦無所不包
福亦無所不覆慶亦無所不流可謂觸願善
矣若能精心在願願亦無不響應後來有情
者爲復訪而意焉
上相青童君曰吾徃學經歷七百年渉峻登
巔越東跨西殊南經北逍遥中原經師三十
二人凡受三百餘事未得上登金闕詣聖君
受靈書紫文服日月黄華拘魂制魄之道結
璘鬱儀九眞八道解形遯變紫度炎光流金
火鈴吐納飛霞騰空歩雲躡行七元寳經聖
君以七星移度太帝所寳告盟見授使斷落
六宫死名塡塞東北鬼戸上開天關移度我
身然後可得上登三元奉行遂得上相之司
總領羣仙七星煥落於天廻轉九元之精上
乗三元之炁下統六天之名生死離合莫不
由於七星故人爲斗所加則死斗所移則生
故七星爲天之相開關爲度生之府夫學不
知斷死户於東北度生目於南關生可不保
乎上帝以此經祕於六合之房命西華玉女
金晨玉童三百人侍衛靈文後傳衆眞乃出
於名山
西城王君後於王屋石室之内見有此文王
君方退齋三月齎信詣山奉授披省是七星
移度修行其道得成眞人自無玉名成仙之
人莫得聞見此道有經之子酆都之六宫便
記子之名移度南關况復修行之耶王君云
此本有三卷天關天圖二卷不行於世南嶽
夫人所受正得此一卷七星移度爾

洞眞上清開天三圖七星移度經卷下















