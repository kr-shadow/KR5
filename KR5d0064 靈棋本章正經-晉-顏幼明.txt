#+TITLE: 靈棋本章正經-晉-顏幼明
#+DATE: 2018-05-12 10:22:03
#+SOURCE: github.com/kanripo/KR5d0064 master bbddc0df                
靈棊經序貴五
夫靈棊經者不知其所起或云漢武帝命東
方朔使之占兆無不中者朔之術用此書也
或云黄石公以此書授張子房又有客述准
南王神秘之事亦此書也蓋好事者倚聲借
價以重其術豈盡數公之爲乎雖然余聞之
久矣以其非經史之書不以留意及開成末
予將適閩中聞其有建溪者石閗而湍激舟
予猱立嵲屼雖有賈育皆汗且慄况予之懦
者乎以其懦不自解及至泗上遇宗兄安遂
以懦狀吿安曰予聞建漢不應至此蓋談者
之過也安有卜書能决其惑遂請而卜之其
詞云上下俱安心不生奸挺然無憂勿信流
言乃笑口果流言不足信也安即授予遂携
之閩恰然無事固信其書又取决他疑無不
若目見嗟乎世所特輕者未必不爲至寶也
世之所重者未足爲美一編之書從顯前疑
而况他乎以是知士之顯達窮餓各有命數
不可以一途辨也予觀其書似若有道者之
爲以十二棋予三分之上中下各四一擲而
成卦即考書批詞盡得其理意者上爲天中
爲人下爲地三才之象也十二棊子皆有文
其辭猶周易之辭也棊布而成卦遂目之曰
靈棊後予福州從事居多暇曰凡集數十本
參而校之去謬存眞備集於此後賢觀之可
以無疑予在閩時以其遐邈郷國萬里水陸
綿遠心常不安一日卜之得坦坦天衢之卦
其言甚美意中以爲信然離閩數曰忽宸書
降召爲御史則卦之前定不其神乎時唐會
昌九年秋九月尚書司門員外郞李逺序
靈棊經黄石公遺書也或云東方朔占法又
云張良准南王劉安所撰𣈆顔幼明宋何承
天註唐李逺序歷代相傳以爲黄石公遺書
唐經籍志五行部僅載卷目其法用雷霹棗
木斲爲十二圓棋繇辭凡一百二十四首四
棊象天書上字四棊像人書中宇四棊象地
書下字禱而擲之攷繇辭以占休咎南齊史
載江謐占得客從南來遺我良財寶貨珍玩
金盞玉杯楊文公談苑載咸平元年在朝求
補外郡占得三上二中一下送貨課繇辭與
江謐所占同時以太宗寶録纂修未畢不允
所請尋充親王生辰使有白金器皿之賜厥
後再占得四中三下避世課繇辭云小人得
志君予失道去我室廬入彼深草果以疾歸
陽翟他皆奇中但所占一事一擲再占即不
驗所謂瀆則不吿筮不二問也宋文公與林
正卿論易云頃年有人問易答曰公見靈棊
課否易之模樣只是如此觀其𣈆宋唐以來
註序及本朝兩文公云信爲古書大祭靈龜
占法具在瓊茅瓦占亦皆可用况秦漢間古
書乎噫出王游衍昊天旦明如在其上如在
其左右皆鬼神之德之盛叩之立應感而遂
通此心之神奈何不敬張南軒師八桂遇旱
烈日中占遇六十二陰長課云中庭水深堂
下行舟隨即大雨公語録中載此書先公家
蔵課有陰陽奇耦惟陽勝陰則吉自家精誠
感之無不應驗
靈棊經者昔漢留侯授之於黄石公能知未
然之事初以占時用兵出行萬無一失至武
帝時命東方朔以覆射萬事亦皆妙中或云
八公用此法傳准南王有客自准南得之秘
宻莫有傳者洎晋太康中襄城道人常法和
曰有老翁衣黄皮衣以竹筒盛此書以授法
和法和遂傳于世其法用霹靂木或梓木棗
木檀木爲棊予十二枚徑一寸二分厚三分
以四枚書上字四枚書中字四枚書下字凡
欲卜時先須凝定精神淸淨焚香冠帶安坐
存想少頃然後捧十二棊予虔心呵而祝之
即以十二棊子一時擲之然後以所得上中
下字依次布之成卦除去漫棊於經中推之
每占一事一度擲之再擲則吉㐫不定宋世
王胤兄弟及何承天共論此經但志心虔啓
無不中者凡人不能研其微㫖以爲無驗多
慢之知幾者思之過半不知幾者動之微也
知幾知動思過其半出處殊途取舍異道皆
不得以一句之美便爲是事前定至於東北
喪朋乃終有慶行人得牛邑人之災明夷務
闇豐上老大不可同倫而語也其卦有上中
下則易之三才之義也展轉都成一伯二十
四卦皆以奇耦爲吉凶奇爲陽陽吉耦爲陰
陰㐫以此相推吉㐫可知辭者是其繇文占
者專於是非則善惡定矣或有詞理不相㑹
者則宜詳其趣焉至如巍巍赫赫不求自獲
當其所占捕亡討失之類則吉若占疾病婚
姻則非也又如歳當月昌安知泰山當其履
危求財則吉於羈旅他郷望遠歸者則未至
也又如君臣易位方興大利君予遇之則吉
小人遇之犬凶又如盜賊我廬賢人伏迯小
人得之則吉君予得之則凶皆須以類推之
夫稱君子小人者論其得迹不以官爵豪勢
而論向道者君子背道者小人也智者用之
則無惑矣
經解序
昔者聖人作易以前民用靈棊象易而作者
也易道奧而難知故作靈棊象之雖不足以
盡易之藴然非精於易又焉能爲靈棊之辭
也哉靈棊之式以三爲經四爲緯三以上爲
天中爲人下爲地上爲君中爲臣下爲民四
以一爲少陽三爲太陽二爲少陰四爲老陰
少陽與少陰爲耦太陽與太陽爲敵得耦而
悅得敵而爭其恒道也或失其道而偶反爲
仇或得其行而敵反爲用其變也陽多則道
同而相照陰多則志異而相乖君子小人之
分也陰陽迭用體有不同而名隨之異變易
之道也易之取象曰車曰桷曰矢曰免曰狐
之類推而達之天下之物莫不包也曰馬矣
而以爲龍曰水矣而以爲變易之義也非通
天下之賾者不識也故曰靈棊象易而作也
非精於易者不能也予每喜其占之驗而病
解之者不能盡作者之㫖故爲申其說意而
爲之言
　　　造棊子法式
霹靂木或梓木或棗木或白檀香木徑一寸
二分厚三分形圓用周尺
甲子日斲丙子日書戊子日刻庚子日用朱
砂粧壬子日安放櫝内櫝用紫微木造
　　　製啇睦
商陸根不拘多少先以銅刀削去薄皮薄切
以東流水浸兩宿然後滴出架甑蒸以豆葉
一重於商陸一重如此蒸從午至亥岀仍去
豆葉曬乾了細剉作祭脯祝辭
　　　呪曰
天清地寧河圖秉靈靈香一炷十方肅清法
鼓三通萬神咸聽
　　　祝曰
天地合其德日月合其明四時合其序鬼神
合其吉凶
皇天無私惟德是輔兹日太歲(某)月(某)日郷
貫姓名謹焚香奉請四孟諸神四仲諸神四
季諸神十二辰官上啓
天地父母太上元君左日右月五星北斗二
十八宿四時五行六甲陰陽明堂歲德天十
二神地十二衹歲月日時直事功曹使者伏
念(某)時生兹者所伸情㫖蓋爲(某)事(云云)心
有所願意有所疑沉吟猶豫請爲决之吉當
言吉凶當言凶得失是非惟卦是推恭望
聖慈明彰報應
　　　又呪云
崦吽吽嚤呢噠哩吽吒勑(一炁念/三遍)即以十二
棊子一時擲之依上中下成卦即按其辭定
其吉凶占訖送神詞曰向來奉請仰叩靈棊
已沐感孚今當奉送願返雲霞之旆請迴霄
漢之宫來時降恩去時留福凡有召請一如
故事
　　　祭法
每歲正月初七日如法齋戒沐浴於水邊用
淨蓆酒果香脯紙燭依前文所請(云云)即左
手持訣叩首呪曰
天清地靈龍虎秉靈六甲六丁隨吾指令除
邪輔正出杳入冥吾今奉召速降無停氣影
聲形即化爲塵敢有拒逆斬勘雷霆急急如
律令三上香祭酒設拜如法至誠無不感也
　　　忌法
六戊日忌占占必不驗







靈棊經課目録
　　　昇騰課大通卦一一一
　　　漸泰課受福卦一一二
　　　富昌課吉慶卦一一三
　　　富盛課通泰卦一一四
　　　樂道課驚喜卦一二一
　　　驚怖課小危卦一二二
　　　年豐課宜田卦一二三
　　　小過課小成卦一二四
　　　得志課自足卦一三一
　　　事遂課將泰卦一三二
　　　才達課安吉卦一三三
　　　恣遊課行樂卦一三四
　　　憂患課孤立卦一四一
　　　憤德課盜賊卦一四二
　　　破賊課行令卦一四三
　　　戰敗課將損卦一四四
　　　神假課神䕶卦二一一
　　　淫蠱課將敗卦二一二
　　　抑奸課調理卦二一三
　　　流竄課未還卦二一四
　　　多藏課戒貪卦二二一
　　　安泰課賁園卦二二二
　　　天禄課福興卦二二三
　　　豐財課亨通卦二二四
　　　後吉課憂喜卦二三一
　　　平安課潜通卦二三二
　　　辟惡課盛德卦二三三
　　　大獲課制物卦二三四
　　　衰興課復興卦二四一
　　　避災課守靜卦二四二
　　　發蒙課興發卦二四三
　　　病患課潜通卦二四四
　　　眀陽課小進卦三一一
　　　天祐課得路卦三一二
　　　尊貴課見貴卦三一三
　　　宜禱課禳吿卦三一四
　　　送貨課初吉卦三二一
　　　無難課安農卦三二二
　　　恭和課和睦卦三二三
　　　違尅課違戾卦三二四
　　　貞壽課隱德卦三三二
　　　剛長課同心卦三三二
　　　强盛課力齊卦三三三
　　　佳麗課宜陰卦三三四
　　　得禄課興運卦三四一
　　　疑滯課疑惑卦三四二
　　　惡消課明照卦三四三
　　　上正課三陽卦三四四
　　　孤貧課逢難卦四一一
　　　潜龍課候時卦四一二
　　　益友課應占卦四一三
　　　長奸課多難卦四一四
　　　神助課否極卦四二一
　　　解祀課祭吉卦四二二
　　　後笑課禳福卦四二三
　　　析亨課初吉卦四二四
　　　從心課履泰卦四三一
　　　失得課克强卦四三二
　　　救助課獲助卦四三三
　　　大通課道暢卦四三四
　　　沉翳課微存卦四四一
　　　陰長課中息卦四四二
　　　遯世課困極卦四四三
　　　衆凶課泰極卦四四四
　　　苦節課乾陽卦一一○
　　　歡悅課配偶卦一二○
　　　方遂課生成卦一三○
　　　鬼伺課鬼偷卦一四○
　　　遲吉課終利卦二一○
　　　憂離課戒愼卦二二○
　　　中足課大成卦二三○
　　　扶危課守節卦二四○
　　　流福課得天卦三一○
　　　晩就課候時卦三二○
　　　事君課齊德卦三三○
　　　必得課攸利卦三四○
　　　雪耻課負乘卦四一○
　　　致寇課通遏卦四二○
　　　戒違課知止卦四三○
　　　被絞課宜速卦四四○
　　　敬愼課昭得卦○一一
　　　帝道課德至卦○一二
　　　不定課狐疑卦○一三
　　　邪佞課陰疑卦○一四
　　　愼悔課有違卦○二一
　　　初德課臨坎卦○二二
　　　福㑹課兢謹卦○二三
　　　陰賊課盛陰卦○二四
　　　利禄課元亨卦○三一
　　　福祥課安泰卦○三二
　　　叙攸課保命卦○三三
　　　否傾課用賢卦○三四
　　　未刑課龍升卦○四一
　　　蕩覆課泰過卦○四二
　　　避世課不吉卦○四三
　　　鬼動課用術卦○四四
　　　微損課求安卦一○一
　　　初諧課始安卦一○二
　　　不耕課中虛卦一○三
　　　鬼災課虛耗卦一○四
　　　空亡課失望卦二○一
　　　不諧課兩寡卦二○二
　　　習坎課虛勞卦二○三
　　　來革課陰耗卦二○四
　　　無功課勞力卦三○一
　　　雨災課難處卦三○二
　　　旱災課空竭卦三○三
　　　遠龔課逃散卦三○四
　　　盜劫課牽繫卦四○一
　　　失律課敗咎卦四○二
　　　奸黨課抑賢卦四○三
　　　口舌課耗吉卦四○四
　　　未明課天元卦一○○
　　　遷流課至微卦二○○
　　　未寧課有象卦三○○
　　　死象課無氣卦四○○
　　　發陽課天光卦○一○
　　　歳登課二陽卦○二○
　　　人事課三陽卦○三○
　　　保身課盛陰卦○四○
　　　化育課保有卦○○一
　　　地利課安厚卦○○二
　　　建候課坤成卦○○三
　　　送終課全陰卦○○四
　　　陰漫課無象卦○○○














靈棊本章正經卷上
　　　　𣈆駕部郎中顏幼眀註
　　　　宋御史中丞何承天續註
　　　昇騰課大通卦一一一
從小至大無有顛沛自下昇高遂至富豪宜
出遊行不利伏韜
　顏云以小慕大可致富貴若居大慕小則
　有危亡又云天地旣位聖人参之經綸草
　昩開元造始故曰自下昇高也立功創制
　無往不善不可陰謀宻計不宜老病婚姻
　難合純陽故也行人未歸繫獄者出巿賈
　有利
　何云仕宦高遷宜顯不宜隱病者不宜居
　暗處宜出外避之吉口舌無害居家大富
　行師吉戰鬬勝孕生男田蠶漁獵大獲吉
　解曰從小至大陽始生也三人同心宜遊
　行也不利伏韜其道光也此課三位俱陽
　少陽方長故爲從小至大自下昇高之象
　占者得之創事立業求名覓利皆吉訟者
　宜公道求直行人吉而未歸不可爲陰謀
　詭秘之事病者增重出避之吉
　　　漸泰課受福卦一一二
安居布業治產有入旣富且貴禄位未及
　顏云安心定志以候歲時則皆吉若速望
　則不成又云陰陽位旣正天地道斯得人
　事居業之象求官莧財經營田蠶並吉婚
　姻初難後易行人當至居家平安官事不
　成繫囚者用力乃釋
　何云逺行者至孕者生男官事繫囚赦恩
　而免病者不死凡事皆吉
　解曰安居治産剛柔得也此不願乎外實
　受福也此課二陽在上一陰居下三才之
　位皆得故爲旣富且貴之象宜保而不可
　有無厭之求則吉家宅婚姻成官事無撓行
　人未歸求官以得而治事聞憂不憂病雖
　未瘥而無害
　　　富昌課吉慶卦一一三
巍巍赫赫家有金帛物備事辦不求自獲
　顏云旣有金帛不煩求也居家吉行人未
　歸又曰天生萬物其理彌盛不假營求自
　然成辦此卦純陽婚姻不諧囚者無罪田
　蠶得成餘事皆吉
　何云行人欲至孕者生男市賈有利官事
　遇赦得免捕討皆獲
　解曰巍巍赫赫純陽也家有金帛地道光
　也物備事辦勢盛强也不求自獲實蕃昌
　也此卦三陽而下位盛地道産物故金帛
　盈而物事辦盛陽根於下少陽興於上如
　木本盛而實蕃故有不求自獲之象占者
　得之求事皆吉治産最利戰功大勝捕亡
　必獲占訟則費財而勝占病則凶迯伏則
　不能遂
　　　富盛課通泰卦一一四
富盛貴極天道反側隨運上下興時消息子
子孫孫以萬以億
　顏云凡居富貴不忘貧賤則名流於後若
　不能謙退必至顛覆行人在途久久始還
　又云自二至四地道再成富貴之理於斯
　爲極夫居滿必虧居高必危故云反側若
　消息盈虛不逆時運必能保身全名澤及
　子孫此卦宜謙退囚者難出望人者少遟
　行者不發
　何云病者瘥遟宜祭天神求福婚姻嫁娶
　吉積財者不宜加添逺行不宜便進口舌
　官事宜求執法者
　解曰富盛極貴家業成也隨運上下以保
　盈也子子孫孫不宜爭也此課陽在上老
　陰居下上下得位有位有物富貴盛極無
　以復加之象故宜隨運從時知足無妄則
　可保其己身成而子子孫孫纘守之而無
　失矣占婚姻吉求官覓財望事皆已得遂
　不可過望行者止吉官事求和復則有悔
　病將愈戰功不宜妄躁見則可止吉求人
　不信凡事極則必反已吉利有凶已凶則
　吉也
　　　樂道課驚喜卦一二一
外剛内柔和合自周養性保命與神俱遊
　顏云所求乖越保身而已病者未瘥宜祭
　告無憂任官不進事不成繫囚難出又云
　婚姻吉孕生男病者宜求神市賈有利行
　軍大吉
　何云陰處陽位故外剛也不宜强進養性
　保命自頥之象也
　解曰外剛内柔宜與人同也好謀愼事以
　其全躬也與神俱遊亦不凶也此課一陰
　居二陽之中故爲外剛内柔之象陰處陽
　位不宜有爲故當和同周愼以保守則吉
　占病有崇祀之吉訟不成嫁娶市賈吉出
　軍不戰囚繫難出聞事多虛詐宜陰謀
　　　驚怖課小危卦一二二
雄雞晝鳴登屋延頸雌在墻下爲狸所驚絶
聲來赴得免損身
　顏云凡事初難狼狽終無他虞凡營百事
　皆先破後成行人未至病宜早療又云上
　應在初爲中所隔不能相救故致驚也然
　居履高位終制强禦絶聲來赴得免禍敗
　雄者屬陽雌者屬陰鷄之賊莫若於狸也
　此卦憂官事不成囚者有力乃解
　何云逺行人逢賊求官婚姻市賈皆不利
　艱難借覓所求違志田蠶不收凡事先憂
　後吉
　解曰一䧺一雌必有爭也剛徤在上柔不
　能凌也順動正應保無傾也此課少陽居
　尊位而下二陰俱欲爲之上與初應而隔
　于中故取䧺雞登屋而雌雞在下爲狸所
　驚之象然陽在上位而爲主中陰未盛故
　卒合而無損傾占事費力先危後安行人
　歸而中途有阻師行有恐病宜急求醫求
　官㛰望事皆爲人所梗必須倚仗有力者
　皆先難後獲也
　　　年豐課宜田卦一二三
正月上午歳在大梁東風解凍宜爾田桑歲
終豐稔歡樂難當
　顔云所求宜以子午卯酉年月日則吉然
　應之稍遟耳非此年月日不成田蠶則無
　不吉又云陰去而陽來之象歳在酉月大
　梁諺云大歲在酉乞漿得酒言其豐也此
　卦主田蠶吉仕宦未遂居官無憂病者無
　害
　何云水陸遊行婚姻和合大吉之卦
　解曰天人協和陰從陽也土地豐衍宜田
　桑也午酉之際利不可當也此課少陽在
　上少陰居中從之天人之位得矣盛陽居
　於地位上和睦而下豐富故宜田蠶正月
　謂初爻也大梁酉也課體下三爲離離午
　也中二爲兊兊酉也占事皆得如意而應
　在午酉之年月日或酉方也
　　　小過課小成卦一二四
禍從下興戒謹童僕陰謀濳合欲動手足
　顔云陽雖得位群陰所圖故曰有童僕陰
　謀欲爲害也宜戒左右此卦百事皆憂不
　致大凶官事必成囚者難出陽弱之故也
　何云行者遇盜居家者憂奴僕爲害羣聚
　有口舌求事不遂病者爲下人呪詛也
　解曰孤陽在上勢寡弱也陰盛於家憂奴
　婢也此課一陽居上而羣陰在下中位少
　陰柔弱不能制下故爲禍從下興戒愼童
　僕之象占事皆不利此與第六卦俱以一
　陽居上而占不同者彼下位少陰故有從
　上之志而爲中所阻此則老陰勢自恣于
　下而中不能制猶弱夫幼妻之爲家而豪
　奴悍婢不受其主之命也其凶可知矣
　　　得志課自足卦　　一三一
顯然得志與時相值財帛足用不乏驅使
　顏云志願旣得物又足用復有驅使又云
　純陽用事得志之象也處心至公財用周
　足韓子曰文王伐崇至黃鶴之墟鞋繫解
　顧左右皆賢無可使者因自結之此賢人
　君子秉至公之道也
　何云仕宦豐禄逺行者至病者自瘥囚者
　得出孕者生男市賈有利所求大獲之象
　解曰龍得正中大得時也上下協從足以
　有爲也此課盛陽處于位得志得時而上
　下少陽同心與之何患財不足用而驅使
　之乏哉占者得之無求而不可得大吉之
　課
　　　事遂課將泰卦　　　一三二
昔未如意今得從志萬物獲理明白行事
　顏云始遂其志以忠良爲本不宜以私爲
　事行人回病者瘥又云三才位正陰陽和
　睦君子之道於斯爲泰遷官益壽市賈有
　利百事皆吉
　何云婚姻和合用事大勝田蠶吉利困者
　得志囚者得免求事遂志行人印至明白
　行事萬物各得其理者
　解曰昔未如意柔在内也陽盛外行時開
　泰也正直無私其道乃大也此課三才位
　正陰陽相睦君子一道方亨不宜陰私而
　宜爲正大光眀之事占者得之大吉
　　　才達課安吉卦一三三
濟濟多士令德輝光相見歡喜長樂無殃
　顔云出身以才當有貴人相助歲暮方得
　其力非止一也病者瘥行人還百事吉上
　欲見王侯及求名譽彌善
　何云求官得志行人至巿賈田蠶有利嫁
　娶吉病者瘥官事不成此卦吉利
　解曰濟濟多士以從上也相見歡喜徃有
　尚也此卦一陽正位于上而中下皆三陽
　猶人君有剛眀之德而衆賢從之也庶人
　得之則爲貴人良朋相助之象占求官見
　貴婚姻市賈皆吉用兵得賢人求事當獲
　人助吉
　　　恣遊課行樂卦一三四
乘龍駕驥遨遊四方歡心適意行樂無疆
　顏云從其心意東西南北而已凡事無所
　不成行人未還病者自瘥易曰時乘六龍
　以御天又云牝馬地類行地無疆
　何云捕賊失物皆得孕生男市賈有利求
　婚自合田蠶如意繫者無憂百事皆散
　解曰乘龍駕驥下順承也遨遊四方莫我
　敢膺也此課一陽居於上而中下皆當三
　陽爲龍四陰爲驥各得其所以爲我用冝
　其遨遊四方以行樂無疆矣占者得之大
　宜進取惟問行人則未歸而在外亦得意
　也
　　　憂患課孤立卦一四一
上單下孤爲奸所圖心腹之病不可卒除代
至陽春乃得自如
　顏云常懷恐怖畏有患害得貴人救護終
　無咎也病者二月三月方瘥又云二陽隔
　於重陰不可救援猶奸臣竊政先及小人
　此憂患之象百事少吉行者迍厄
　何云治産不吉爲賊所謀病人瘥遟囚者
　未出此卦微凶
　解曰上單下孤陰盛于中也小人間阻志
　不通也守正待時可保中也此課上下皆
　一陽而四陰居中間之小人朋也正道不
　通之象占事皆有阻隔不利宜以正自保
　守以免於禍此與第五卦相似而此之憂
　者彼以少陰居中有比於陽之志故爲自
　周之象此時四陰朋比其勢衆盛除之甚
　難故待陽月我之助一至以解厄也
　　　愼德課盜賊卦一四二
天地寬舒小人自如禁令不行盜闞我廬
　顏云當失財物家長病至秋方瘥此卦大
　宜執正不宜求事行人未有期追迯亡者
　不獲
　何云病人服藥無益官事不輕求財利薄
　居家防盜此卦大凶
　解曰天地寛舒法令施也盜闞我廬不能
　視也君子之嗟小人之喜也此課群陰一
　陽中位陰盛下本上應而爲中所阻反爲
　中比是爲君子之室爲盜所據也占者宜
　防盜賊居家治産市賈求官用兵岀行事
　事皆凶惟逃亡伏竄則吉
　　　戰敗課將損卦一四四
豺虎咆哮霖霪雨水戰鬭不勝弱兵銳士爲
寇所凌多有亡死
　顔云尅彼益此皆非其理凡事甚難行人
　當還中路恐怖不宜討賊又云陰炁愈壯
　君道日微材虎外寇四面交通敵難尅也
　何云方伯防邊必被盜賊縱在高陵横遭
　洪水病者困重牢囚堅固詞訟不通周而
　復始市賈田蠶求官皆不利
　解曰材咆水淫陽道孤也大姦協比危不
　可扶也此課一陽棲於積陰之上故有豺
　虎咆哮雨水霖霪之象占事無所不凶用
　兵最忌惟大旱求雨必得雨也三象上
　一十六課
　　　破賊課行令卦一四三
君命司事討除奸兇尋戈張戟大有所從
　顔云宜爲人驅使亦宜驅使他人若自專
　皆敗也病者有鬼宜祛除之行人無恙宜
　取之吉占討賊捕亡必克在内爲奸在外
　爲兇此卦征伐捕亡小必勝大市賈有利
　求官亦得田蠶婚姻皆吉
　何云王者除討必有所驗官事自解百事
　無凶
　解曰陰間在中欲間正也君命討之兵力
　盛也尋戈張㦸以伐病也此課一陽正位
　于上而三陽盛發於下四陰居中雖欲間
　阻而三陽合德陰慝以露故有君命司士
　討除奸兇之象占岀征捕亡大勝病者療
　之印愈公訟理直者勝行人無恙間阻可
　通凡事皆吉
　　　神假課神護卦二一一
太乙將兵玉女在傍巫咸仙師除去不祥
　顔云家長當病有一女鬼作崇宜解除之
　凡事多闇行人亦爲此不得還又云天神
　尊者大乙玉女爲其佐巫咸殷賢臣也蓋
　取美號此卦析禳獲福病者有崇宜急解
　之求官求事市賈婚姻皆利
　何云行人印至口舌無苦官事終無患合
　得人力宜求福除禍所作者成
　解曰大乙將兵除不祥也陽至陰孤妖不
　長也此課陰雖居上而二陽得朋于有志
　同心去邪之勢而上陰反爲我用故取大
　乙將兵之兆也玉女在傍巫咸光拂之象
　占事雖有難疑而終得朋友之助以成功
　病者禳之則瘥行人還戰鬥大勝
　　　淫蠱課將敗卦二一二
兩女一夫上下相驅陰氣秉陽遂用耗虛
　顔云男女相尅初婚後離行人雖還在途
　逢賊又云外非玉女内乖大乙以一陽而
　受制於二陰虛耗之卦病者彌重
　何云所求無益所作未諧行人未至田蠶
　失望官事難解病者重百事大凶
　解曰兩女一夫陽陷於陰也抗精却神以
　從滛也遂用虛耗陸沉也此課一陽陷於
　二陰之中陰陽皆少弱子求合而陽不振
　爲陰所乘必至耗虛占事得之皆凶
　　　抑奸課調理卦二一三
天陰雲升陽從下興君子治亂小人畏懲
　顏云陰竊陽位如雲之升盛陽在下將登
　九五除逆禁暴衆邪自消小懲大戒此卦
　宰制最佳百事初憂後喜
　何云所求不得所作不成執正攻亂小人
　畏罪病者未瘥行人雖回無利必有讒言
　解曰夭陰雲升龍躍淵也以正去邪如决
　水也此課陰陽雖不得其位而一陽居中
　三陽在下以君子治亂以剛决柔之象占
　臨政治民捕亡討叛皆吉訟以正勝不宜
　陰𥝠君子得之大吉小人反是
　　　流竄課未還卦二一四
田荒土虛人民遷居待年之豐乃歸室廬
　顏云此課陰興之至極陽不能制田荒人
　散豐年乃歸病者瘥遟田蠶不利
　何云仕宦失禄行人未回田蠶失本此卦
　雖不吉不能傷人但安貧守靜作福自吉
　解曰田荒土虛不可據也小人異欲终不
　相與也守正以俟必獲我所也此課陽陷
　於陰而下位盛陰故爲田荒土虛人民逃
　散之象然下陰以老不相求合小人得志
　旣極必衰而少陰之在上者反與我比所
　以終歸舊廬占事必有阻滯守靜待時則
　吉
　　　多藏課戒貪卦二二一
埋金蔵玉自言貴極鬼債不解神不降福
　顏云以陽爲貴故曰金玉自言貴極神不
　佑之病者有鬼宜急祈禳官事求人乃濟
　何云居禄貪財必致殃咎雖有財寶必憂
　盜賊病者不愈行人未歸囚者難出田蠶
　不收出師不利爲鬼所執凶也
　解曰埋金藏寶陽在下也鬼道上行福不
　可假也此課孤陽抑於二隂之下不能有
　爲而二陰在上柔懦先立皆以得此爲寶
　故無福而有憂矣占者當以貪敗
　　　安泰課賁園卦二二二
歲富月昌土田開張安如泰山終無禍殃
　顏云廣開田疇以俟歲終用夭分地終無
　禍尤其安不動有如泰山居家吉田蠶大
　獲病者無苦行人未回
　何云居官食禄財帛自來軍行得勝孕者
　生男有學問此卦大吉利
　解曰歲富月昌衆同志也柔順利貞福無
　窮也安如泰山有始終也此課三位俱陰
　得其中正有安居處順不願乎外之象故
　有吉無㐫占家宅田𧖟居官市賈諸事皆
　大吉征戰得地病者不治自瘥公訟無咎
　行人未還
　　　天禄課福興卦二二三
受天之禄如曰之升少小仕宦爵禄方興
　顔云居家求財吉行人未還病者宜解之
　祭祀求福又云重陰發動如日之升此近
　於純吉不宜幽居及竄叛市賈傭奴難得
　遂意餘並吉
　何云所作高逺必遂其意病者無苦軍行
　吉利宜求星辰所謀遂意凡事不宜陰私
　解曰陽盛下興剛决柔也進德修業承天
　休也此課二陰居上盛陽在下進而上行
　如日之升象也占求官仕進大吉此課純
　吉惟不宜幽居外竄市賈奴婢
　　　豐財課亭通卦二二四
富如井泉雖用無竭所求者遂歡樂不絶
　顔云百事皆吉居家有慶賀事行人即還
　財如井泉用之不竭所求者皆得歡喜無
　比
　何云仕宦高遷治生富贍田𧖟倍收吉祥
　歡樂病者自瘥囚者獲出此卦大吉
　解曰富如井泉獲地利也柔順上下行求
　無不遂也此課下位陰盛與上不相違尅
　故爲土地肥饒之象也二陰柔順而在上
　不妄動作而安享其利此所以違吉占者
　求事皆吉
　　　後吉課憂喜卦二三一
心有所憂耿耿不寐恐有禍患而反福至慶
賀歡喜大爲我利
　顏云初雖有憂終乃有喜又云陰居天位
　非所據也故雖有憂而三陽同禦不能爲
　害此卦先小憂後大吉故無咎也
　何云口舌不成行人當至婚姻市賈先難
　後易病者初困後瘥官事前㐫後吉失物
　難求
　解曰以陰尚陽位不尚也慮患而獲福以
　剛中也此課陰居上位而陽居下不得其
　位之象然一陽在下盛陽中據陰弱不能
　制剛初雖有疑終得吉慶凡事始憂而終
　吉憂虛而吉實也
　　　平安課潜通卦二三二
上下俱安心不生奸挺然無憂勿信流言
　顔云心正自吉勿信流言行人至囚者出
　此卦雖上下俱陰而三陽居中初雖有憂
　各安所居無悔吝矣百事自如先憂後吉
　事君結交者彌善
　何云娶妻得美女行人在道孕者生男病
　者見怪無害官事散田𧖟吉行軍市賈百
　事大吉
　解曰上下俱柔以中主也剛正不撓衆所
　與也此課三陽居中而上下皆陰少陰未
　盛無乖爭而有和合陽剛陰盛不能成故
　爲上下俱安之象有象而無㐫也
　　　辟惡課盛德卦二三三
衆人愛我辟除患禍猛犬不噬萬無不果
　顏云凡事吉得人助之行人回得財物居
　家並吉又云陰雖居上非正位也羣陽彌
　盛能除禍患衆皆愛之此皆前三卦皆以
　竊位而居陽德不虧修之乃吉所憂無苦
　何云公卿方伯必得良佐娶婦必得良妻
　病者瘥囚者出得人助之戰鬬勝孕生男
　市賈有利
　解曰謙光在上衆可愛也羣賢輔承保無
　害也此課陰居上位而不挾其勢群陽在
　下剛正無邪雖猛犬不噬而反能爲我辟
　除禍患占事得衆助我成功
　　　大獲課制物卦二三四
韓盧逐免走不伸步噬犬在前逐者在後更
相重疊略不得走
　顔云居家吉行人回前後至又云三陽居
　中能制群小猛犬之噬兔略不得走言不
　旋踵而獲凡事先小後大此卦宜捕迯亡
　求財亦豐卜病不利
　何云仕宦田𧖟皆利所求遂行人吉病者
　困囚者滯官事難解軍行空回又云此去
　區區出何須歎苦勞深潭宜下釣必獲大
　鯤鰲
　解曰三陽在中剛道盛也小人雖柔不能
　競也雖欲跳浪終聽命也此課雖以三陽
　處二陰之中而少陰在上老陰居下老少
　異欲爲剛所制而不能爲也故爲韓盧逐
　兔之象占者得之大宜捕亡討賊求財覔
　利婚姻皆吉出行有阻繫囚難脫病者危
　篤居家無咎凡占事印成解事則不成也
　　　衰興課復興卦二四一
聖賢相承微而復興瓜瓞綿綿漸而上升
　顔云事乖而復合求者必得百事從心又
　云陽雖微弱志在於正自下升高猶瓜瓞
　之蔓綿綿而上直心從事乃得興微繼絶
　也此卦主仕宦升遷析恩福求嗣吉
　何云學問有成行人印至田𧖟大獲市賈
　有利娶妻貞美仕宦升進所求遂意病者
　困宜求神則吉占失物不獲
　解曰陰盛于中極必衰也瓜瓞綿綿陽復
　來也漸而上升正道回也此課以少陽居
　群陰之下孤危甚矣然少陰在上老陰居
　中忘不相合小人盛極必自乖違而少陽
　方興于下彼日衰而此日進如瓜瓞之綿
　綿而升興衰撥亂之兆也占事皆吉
　　　避災課守靜卦二四二
夏徃秋來寒霜爲災烏獸毛毨草木落妾
　顏云凡事春始從心居家吉行人未回又
　云夏出秋藏陽散陰極故鳥獸毛落草木
　色衰君子明夷靜處之世不可以時務進
　此課稍凶
　何云仕宦遭橫辜群賊囚徒相害病者由
　困行軍不利官事難解行人未回治生失
　所有口舌及盜賊
　解曰夏徃秋來陰氣盛也草木藏荄靜以
　守正也此課群陰用事老陰居中君子道
　塞之時占者宜退藏守靜不宜求進則吉
　占事皆不獲所求病者大困
　　　發蒙課興發卦二四三
陰極變陽蟄蟲開張此赦天下鐘鼓堂堂
　顔云以陰發陽敬用群蟄如擊鐘鼓大宥
　幽圄開張此受天仙制之卦也占仕進大
　吉不宜婚姻陰陽自傷不和之故也孫子
　曰無邀整整之旗勿擊堂堂之陣
　何云洪恩俯及繫者解散仕宦高遷治生
　十倍
　解曰陰極變陽則來在内也蟄蟲開張雷
　出地也鐘鼓堂堂德聲被也此課以三陽
　决勝極之陰如震雷發蟄君子道長之時
　占事皆吉用師宜布文德
　　　病患課濳通卦二四四
陰淫小病僵僕懷愁仰面望天俯伏低頭
　顏云所求不得行人有患又云陰之爲患
　浸淫而起印不至極故曰小病然僵仆望
　天不見救者故低頭俯伏憂思而已此卦
　百事皆凶惟宜陰宻耳
　何云病者不可救囚者罪成難爲道理行
　人迍邅此卦不吉
　解曰陰勝浸淫愁厄也俯伏望天憂轉極
　也此二陰窮于下一陰棲于上世爲凶兆
　占病必死囚繫不出被圍無救諸事皆凶

靈棊本章正經卷上















靈棊本章正經卷下貴六
　　　　𣈆駕部郎中顏幼明註
　　　　宋御史中丞何承天續註
　　　眀陽課小進卦三一一
仕宦及時禄與年期黽勉從事誠勿失之
　顏云官禄及時出處歲寒福禄皆至宜謹
　愼之勿得懈忌病者瘥速行人雖回在路
　有碍又云去積陰御群陽重明輝光觀國
　之美以言乎位百事俱泰其餘外事亦可
　趨時婚姻求官彌吉
　何云所求者宜取良時病者宜祈禱求福
　行人立至囚者宜求執法之人必得免罪
　解曰陽明正直仕道大亨也君子之時仕
　及時行也此課三陽居于正位而中下皆
　陽方昇陽道亨通陰邪屏斥仕宦行道當
　及此時占事大宜進歩不可失時諸事皆
　吉惟不宜陰私
　　　天祐課得路卦三一二
登高望逺上見天衢玉女孔聖授我靈符永
錫難老以保我軀
　顏云得物之象事由女子居家吉利行人
　未回必得奇物病者自瘥又云天地位旣
　正天人合德猶昇高而觀六合且下應乎
　陰人得其偶神符可企而見之百歲耆頥
　可坐而登此卦爲貴者之兆陰陽得位無
　相尅傷百事皆吉
　何云居家者吉娶婦皆美行人道路通達
　病者印瘥官事宜求大臣吉田𧖟稱遂孕
　者生男市賈有利
　解曰登高望逺在上處也玉女授符陰相
　與也中正而應獲天祐也此課一陽在中
　上承剛明之君下應少陰之偶其吉無比
　　　尊責課見責卦三一三
明德孔彰萬壽無疆北斗七星爲我衛防得
遷禄位代代吉昌
　顔云上下俱陽内外俱照非凡庶所宜此
　尊賢之卦也欲見人君猶可比方又云所
　求皆得行人還
　何云仕宦升遷學問成就行師得地軍無
　損傷病者宜求天神嫁娶相宜市賈有利
　行人還𧖟麥吉官事散此卦大吉利
　解曰明德孔光陽道昭也北斗衛防陰慝
　消也此課求官謀事得貴人之力圖墓宅
　必得吉地居者有動行者有與此貴人之
　課凡庶人得之亦有非常之喜也
　　　宜禱課禳吿卦三一四
數見恠異要請巫覡析禱求福災涓禍息大
小獲安神衹之力
　顏云主必見恠事凡事初不遂意後皆從
　心行人當至必先有信居家亦吉又云以
　積陰而干極陽猶端居而視恠異也所謂
　巫覡者應乎上位宜析禱也能消息禍患
　豈非神力祐之乎百事小吉
　何云恐有災厄宜修福以禳之或有口舌
　鬥爭詞訟厄難或惡夢恠異前禍後福始
　難終易吉凶相半惟宜戒謹修禳而已病
　者祀夭神吉婚姻立合内外有應故也
　解曰見怪異心有所疑也家有老鬼力不
　能治也告於神眀保無虧也此課積陰在
　内而上位盛陽故主中位而言占者得之
　家宅有見恠之事禳之吉病訟亦宜禳禱
　求人得其力凡事前憂後吉
　　　送貨課初吉卦三二一
客從南來遺我良財寶貨珍玩金盌王杯
　顔云有人送物來至居家吉行人回得寶
　及財物又云以陰處中應乎外陽有朋逺
　來不亦宜乎南者陽位故曰南來寶貨珍
　玩貴人之資也金盌王杯良宴之具也
　何云嫁娶吉所求得病者瘥市賈有利官
　事散行人回此卦大吉
　解曰客從南來剛柔應也金盌玉杯以將
　敬也此課少陰居中一陽爲比于下而盛
　陽得位于上陰以柔順應乎外陽故得寶
　貨之南來者上三爲離南方也金盌玉杯
　者下一爲乾乾爲金玉爲圜金盌玉杯之
　象也初者上之應而與中爲偶是愛客之
　遺也占者百事大吉求財婚姻最吉
　　　無難課安農卦三二二
土地平安無有艱難宜爾種作利用徃還
　顏云下位不干於上故曰土地平安播植
　旣宜市賈亦利仁宦彌進占病無他行人
　平安印至婚姻合居宅吉
　何云求者遂心病者輕瘥官事無憂百事
　安泰大吉之卦
　解曰土地平安柔居卑也無有艱難心無
　疑矣上下無奸熟不宜也此課剛陽在上
　而中下協順故土地平安而無艱難則行
　止進退無所阻矣占事無不吉也
　　　恭和課和睦卦三二三
在上方直下人供職家室諧和大小同力有
志不違所求皆得
　顏云陰居中位承順之道故曰下人供職
　此卦合得群下之力所求皆遂
　何云婚姻吉夫婦和居宅安行人至營業
　田𧖟利孕生男百事大吉
　解曰陽剛在上方以宜也徤順相承下供
　職也家室諧和求無不得也此課居官處
　家行車治業婚姻市賈無所不利求謀大
　吉之卦也
　　　違尅課違戾卦三二四
下不從上中不制外上下尅違紀綱亂敗
　顔云陰道浸長陽不能遏以是乖越故曰
　亂敗病者困醫藥無效軍行破敗行人未
　回此卦百事皆凶
　何云所求不得所作不成必見家宅離散
　産物破財軍行不利逺行有災病者憂困
　官事相纏刑獄難免出入死門諸事不吉
　未宜變動至開年方慶正月得之凶
　解曰下不從上陰盛行也上下違尅以相
　凌也紀綱亂敗終不能勝也此課上下克
　而陰柔處中不能群小又不能以正從上
　其勢必致亂敗占者百事皆凶
　　　貞壽課隱德卦三三一
商山四皓養性行道呼吸元氣可得不老
　顔云此卦雖純陽而以下位爲主近於嘉
　遯之象可以養其純粹也百事皆以安貞
　吉惟婚姻不利以純陽故也
　何云仕宦高遷田𧖟宜早行人即至官事
　立散病者自瘥市易居家並吉利百事亨
　通大吉之兆
　解曰啇山四皓以眀處幽也呼吸元氣可
　優游也此課重陽居上二位天下文眀之
　時而以一陽居下惟啇山四皓可以當此
　占者得之宜安居守正以享康寧之福不
　宜進求於人也
　　　剛長課同心卦三三二
二人同心俱爲表裏共處一國遞相唇齒
　顏云得必由人失必由己又云三陽共處
　陰之上故曰二人同心居家及餘事並吉
　居官彌善㛰姻小咎病者瘥遟爲人謀事
　得之行人未還必得信至
　何云君臣具禮朋友同心市易有利孕者
　生男𧖟麥小吉官事有人救援病者無他
　宜醫療之此卦無患難大吉
　解曰二人同心重剛也柔順處下無所傷
　也遁相唇嚙固蕃墻也此課一陰居重陽
　之下柔順而無違尅二陽在上同心行事
　俱爲表裏共處一國之象也唇齒相依不
　可缺也占君臣兄弟夫婦朋友交際之事
　無不吉利不可妄有猜疑居家市賈大喜
　有讒言不可聽信播種豐盛𧖟麥有收孕
　者獲生男官事得理有人救援病者宜醫
　療作福禳保婚姻和合得配佳偶占行人
　未回便有音至此卦凡欲謀事交易居家
　皆大吉之兆也一本云不可他求則不利
　也
　　　强盛課力齊卦三三三
衆盛復强既富且昌利用建功莫之禦當
　顏云此卦三位各有三陽可謂盛極故建
　功立事莫之能阻凡事宜直道無私愼勿
　隨邪乃吉
　何云此卦旺相孕者生男行人立至經營
　有利田蠶倍收漁獵有獲移徙吉利興師
　者獲勝鎮戍者境土安寧居宅吉病瘥官
　事散市易有利此卦大吉
　解曰三陽同德盛復强也建功立事執敢
　當也此課三位俱陽剛徤盛大富昌之極
　故宜建功立事占者得之大宜動用行軍
　最吉惟占病則重婚姻則不利以純陽也
　　　佳麗課宜陰卦三三四
青牖紫房中有姬姜乖顔發色芝蘭吐芳
　顏云陰位興隆事由女人病者自瘥所求
　皆得又云純陰在下上應人天質氣鮮香
　若芝蘭也行人印至婚姻最善病人安百
　事吉
　何云此内貴之卦占婚姻貴者可得卑者
　不可得此乃陰卦凡占陽不利謀望訴訟
　遇有力人及内貴僧尼道士吉居家出外
　財利有慶人皆向慕萬事皆泰
　解曰重剛在上陽道光也群陰下承象姬
　姜也宜爾子孫必蕃昌也此課群陰雖盛
　而處下位陽道光眀于上柔不敢干遂爲
　正應其占有事皆順行人即還婚姻大吉
　交好彌善疾病不死
　　　得禄課興運卦三四一
君臣易位方興犬利驛馬行書人得自恣
　顏云遷移吉是方出利營求必相當行人
　未還先有信至病人由居處宜遷移出避
　之或許祭祀而不與與之印吉又云一陽
　在下群陰居上故曰易位方興功業因人
　而濟故曰行書此卦凡事初皆不諧後有
　大慶先難後易也
　何云在位者必有代謝是事吉利水陸行
　人俱回治生萬倍孕生男娶婦得佳偶
　解曰君臣易位陰承陽也驛馬自恣失其
　所從也此課三陽居上而一陽居下是謂
　君臣易位况四陰居中爲其所乘三以剛
　徤處外不能顧君而反與群陰爲比圖興
　大利驛馬行書恣意自爲其凶極矣此與
　三象上一第十五課正相反參互觀之可
　以知作者之意
　　　疑滯課疑惑卦三四二
意有所窺恐不得施進退猶豫不知所爲
　顏云凡事進退不定則事不專事不專則
　不得成也又云陰居下位上應於陽欲有
　所爲群陰内隔故猶豫也然自强經營終
　有獲也此卦凡百無初有終
　何云所求不得所作不成治生不利仕宦
　者退行人迷惑官事難成病者憂凶此卦
　迷惑之象也
　解曰意有所窺應在下也恐不得施小人
　阻也進退猶豫疑不能處也此課陰居下
　位上應于陽而爲中間四陰所隔上欲應
　初而爲陰所牽於是疑不能决而憂患生
　矣占事迷惑無成病者進退百事不利
　　　惡消課眀照卦三四三
日出東隅炎炎赫赫雖有妖氣反見薰炙群
賢破陰禍患解釋
　顏云中有盛陰故曰妖氣内外群陽以薫
　炙之凡事初乖後吉
　何云官事不成有人助之牢囚自解病者
　先困後瘥行人立至市易求官百事前不
　遂意後獲大吉
　解曰炎炎赫赫上下明也妖極則衰不能
　行也群陰破蕩人道行也此課以兩剛陽
　攻一盛陰始雖用力終必成功占事皆吉
　雖危無咎占陰事則不利
　　　上正課三陽卦三四四
上有賢君下有讒臣日月臨照不見暗塵
　顏云三陽在上賢君之象也日月雖眀不
　照暗塵也居高者吉口舌不成婚得良妻
　病者無苦
　何云陽雖上明衆陰仰映日月雖明暗塵
　仍起此卦事多悔吝求官稍難占婚姻吉
　陰陽有應故也病者進退春首方瘥百事
　小吉春動方快
　解曰陽剛正位上有賢君積陰在下若暗
　塵也壅滯未决志不得伸也此課剛陽上
　居天位而中下皆陰邪不正共爲蔽塞有
　君而無臣故不能行其志占事多悔惟婚
　姻有應吉此卦吉凶相半
　　　孤貧課逢難卦　　四一一
出温入寒被薄衣單去我慈母罹此禍愆
　顏云二陽在下群陰所蔽若去所愛而遇
　强讎此課百事皆凶逺行未至病者有加
　離别之象宜守舊正二月得之吉餘月凶
　何云仕宦不進治生無利居處孤貧窮困
　守死囚者難出病者不愈所爲皆不稱心
　婚姻無終始百事宜謹守開年方有氣
　解曰被薄衣單卑而孤也盛陰上蔽無與
　爲徒也此課二陽處於盛陰之下而不爲
　應如孤子然四以陰邪居上猶妬婦之視
　孤子其困極矣占病危厄行人淹困仕宦
　乖蹇營生不遂行軍難阻凡事皆凶
　　　濳龍課候時卦四一二
舜躬耕田至于歷山土沃年豐歲取十千
　顏云凡事始於三月四月終於八月九月
　又云潜迹躬耕以應歲豐非虞舜孰能之
　乎此課與乾之初九爻同保身隱處可以
　内備君德事無大小仁道則可難以營求
　病者由所居處至秋末方愈
　何云宜田𧖟所求者得市賈有利居家富
　利行人還孕者生男婚姻相合此卦百事
　大吉
　解曰積陰在上窮無與也德盛而應以下
　處也時至而興莫能禦也此課雖以一陽
　處於群陰之中然上陰盛極其道已窮少
　陰在下與我爲比上雖不顧而下有應故
　取舜耕歷山之象雖不爲父母所愛而玄
　德終升聞
　　　益友課應占卦四一三
有客王孫來扣我門語我福慶往必蒙恩
　顏云有人相呼方可往也或有呼而不徃
　非吉也言宜可往若行人在外呼之即還
　又云以内應外不在於内志在於徃中位
　爲𦔳故也有客扣門貴者其惟王孫乎此
　卦婚姻及時求索彌善一本云他求則不
　利矣
　何云爲官有功田𧖟吉病者瘥官事散行
　人至求者遂意百事大吉
　解曰王孫扣門應在外也往得蒙恩徃助
　也此課窮陰在上盛陽在下陰極而有求
　陽之意故爲來扣我門之象王孫貴盛之
　人也中位少陽不與我爭而爲我助故往
　必有慶也占事宜進必有貴人之助病者
　當遇良醫用兵有來應者事事皆吉
　　　長奸課多難卦　四一四
契闊離居反覆多阻凡百不利所爲不舉
　顏云所爲之事皆不遂心反見惶怖以一
　陽不能獨濟也雖居中位反覆見害退藏
　於宻難可得全此卦皆凶且須守舊未易
　謀新皆凶之象也
　何云水陸行人反覆破敗病者難瘥囚者
　不出市賈無利此卦大凶
　解曰契闊離居困無與也旣孤且穉又何
　能舉也此課孤陽䧟於積陰之中不能振
　舉凡百事皆凶
　　　神助課否極卦四二二
四鬼二巫對面叩頭天神下來解釋繫囚患
得除愈宜獲天休
　顏云萬事解釋重陰在天鬼氣爲變一陽
　獨在除病消災非天神孰能應此乎百事
　初凶後吉
　何云與人共事吉婚姻和合囚解病愈行
　人至孕生男𧖟麥薄收冤讎自釋求官莧
　財先憂後吉
　解曰四鬼二巫陰盛上行也天神降福困
　極而亨也此課陰盛上處鬼神象也少陰
　居中同類相暱也一陽雖微不能自振而
　少男少女求則必合故能爲我祈請于上
　而降福除殃則彼之盛在上者非鬼而爲
　天神矣否極而泰來之象也占事托人得
　力先困而後喜
　　　解祀課祭吉卦四二二
塚墳高丘鬼神上游急解祀之可得無憂
　顔云積陰無陽其高崔嵬墳塜之象也鬼
　神道盛專心祭祀方得無憂
　何云有許神物而不與之與之則吉或見
　恠異宜祭祀丘陵鬼神吉此卦平平仕進
　求財患病官事皆先難後吉行人在外有
　陰人相阻至夏自還餘皆平平
　解曰塜墓高丘鬼氣盛也急解祀之順受
　命也此課四陰在上而中下皆少陰無陽
　故爲塜墓高丘之象惟恭順奉承可以免
　禍占者不宜爭競凡事以柔順正直處之
　則吉
　　　後笑課禳福卦四二三
金精欲起賴得元士左手抑之乃獲恩庇
　顔云金屬西方少陰之位主干戈殺害元
　士大人也左爲陽言陰氣欲動爲害大人
　助佐抑以左手害乃消滅陽能制陰也此
　卦有憂不成極亂彌吉
　何云此卦先憂後喜凡事所爲得人𦔳之
　乃吉出處謀望先憂後喜凡事終得君子
　𦔳成變災爲福守事吉利有力大官方免
　亦須戒愼百事守常
　解曰少陰上行金精起也三陽掣之獲自
　止也此課窮陰居上而少陰居中二爲兌
　象故曰金精三陽在下與上爲應少陰不
　能用事左者陽也凡事得人爲助先愼後
　喜
　　　析亨課初吉卦四二四
宗廟祭祀凶害消止福來盈門殃去萬里
　顏云群陰在上宗廟之象官事散病者瘥
　宜求福祀神見恠及凡事宜祭宗廟求福
　乃得吉
　何云孕生女防大燭
　解曰宗廟祭祀神所憑也敬以承之福無
　殃也此課上下皆四陰上爲宗廟下爲丘
　墓而二以少陰居中位如人之奉神鬼恭
　敬順承不失其禮則受福而無殃矣占者
　象之吉
　　　從心課履泰卦四三一
亥雲蓋上下無讒人百事流通皆得歸眞
　顏云凡事從心得人𦔳之又云陰居上位
　衆陽所尊禍去福來事由祭祀此卦宜祭
　祀宗廟大吉家門安泰終保無咎
　何云孕生男行人立至口舌無苦病者宜
　祭祀求福乃瘥田𧖟有收大吉利此卦宜
　秋用事
　解曰玄雲在上陰上升也下無讒人陽道
　亨也此課四陰在上而下二位皆陽故爲
　玄雲之象三中一下各當其位陽剛無陰
　無讒人也是爲百事流通之象占者諸事
　皆吉行人即至
　　　矢得課克强卦四三二
去我寶珠乃在天衢不意盜者隱慝所居賴
得玄爲爲我逐驅風靜浪息還復我廬
　顔云凡事初被抑後必從心因人致物則
　不久出先窮後逹凡事如此又云陰賊四
　暴竊我奇寶賴得陽存終剪奸慝如彼玄
　鳥之逐惡禽風波靜息可反舊廬此卦先
　凶後吉
　何云初抑後通百事如此田𧖟有利孕者
　生男大吉之卦
　解曰去我寶珠陰上窮也此課四陰窮於
　上而二陰長于下故取去我寶珠而盜匿
　所居之象然三陽在中與上爲比少陰柔
　弱不能當之終不能爲害占者初吉後泰
　假𦔳于人而獲吉也
　　　救助課獲助卦四三三
司命來下省察籙圖篝命未盡横被無辜即
命扃鵲使發玉壺賜藥一丸乃得活甦
　顔云病者宜服丸藥所求得行人回又云
　司命者天醫也群陰在上衆陽居中雖得
　其位反爲障蔽若無辜溺於橫禍天命扁
　鵲救之其禍乃除此卦因禍獲福病而不
　死
　何云官事主有文書紛紜然後得理亦曰
　休散此卦百事先凶後吉官事得貴人力
　解曰陽蔽於陰無大辜也重剛上行終不
　可污也此課中下純陽而四陰在上故有
　無辜被困之象然陽方盛雖一時受抑終
　不致於淪没又况陰極必衰陽道正盛當
　得天神之助占事先困後亨因禍得福病
　者憊而不死用兵險而獲勝凡事先憂後
　吉
　　　　大通課通暢卦四三四
天衢坦坦五達六通我行其中乘雲駕龍
　顏云三陽處中位尊德盛我則陽也天衢
　通達乘雲駕龍指揮六合猶乾之九五凡
　庶遇之則不勝而反致致也佐輔眀時亦
　得無咎所求之物任意所從又云日出東
　方照我百通餘光所照延及幽谷官事散
　病者瘥行人至市賈大獲婚姻和合此卦
　大吉之兆
　何云黃鍾見子陽氣乃滋漸當和泰不合
　吟嘻百事從心萬事咸喜
　解曰天衢坦坦柔不勝剛也乘雲駕龍位
　中正也此課上下老陰不能有爲三陽居
　中剛眀盛大無徃不可故有天衢坦坦五
　達六通之象占者得之可以正邦國安黎
　庶除殘去暴無所不可
　　　沉翳課微存卦四四一
綿綿視息無有氣力仰面呼天俛頭低伏求
之不通見之不得
　顏云惟有一陽淪没地下羣陰翳之低頭
　伏地餘生幾何此卦大凶病者至重田蠶
　經求無利逺行逢賊
　何云凡事非其所宜歎息而已居官處私
　口舌是非旣深難雪謹守閑退或出千里
　可免其禍官事難免病難瘥市賈損本逺
　行有災凡所連謀並不利宜修福以禳之
　解曰綿綿視息就役低頭俯伏窮無告也
　此課一陽翳于重陰之下困極之象病者
　必死戰敗囚者難脫訟者不勝凡事皆凶
　　　陰長課中息卦四四二
重陰在上鬼氣浮游中庭水深堂下行舟
　顏云純陰之卦内外不相應官鬼之災並
　屬於陰凡事如此凶衰之象雖内外不相
　應官勢助之乃更反吉孕生女
　何云行人逢賊凡事不利陰謀口舌切須
　謹之又曰啓蒙之卦凡事小吉
　解曰重陰在上陽道塞也中庭水深憂没
　溺也此課純陰無應災禍之象占者得之
　陰人賊盜爲害病者大凶又主有陰謀呪
　詛官鬼口舌百事皆凶惟宜求雨
　　　遯世課困極卦四四三
困於凶禍閉門獨坐人徒分散無由取火
　顏云陽氣失位無以爲徒故曰獨坐火者
　陽也連化所資群陰隔之無由取之也居
　宅禍敗凡事不稱其意婚姻無後此卦大
　凶尤宜謹之病者不瘥行人未還
　何云病者無氣官事難釋
　解曰困於凶禍陰乘陽也無可取火幽不
　明也此課陽失位而無從陰上行而黨盛
　占者得之當有無妄之禍大凶課也
　　　衆凶課泰極卦四四四
凶禍暴至凡事不利疾病連綿動有顚躓
　顏云三位皆陰凶禍必臻出處語默俱無
　吉利
　何云此卦衆禍俱發病者彌凶所求不遂
　百事不利小心避之印漸平平花發霜夭
　烟花滿目雖盡人心人事反覆
　解曰至陰無陽窮之極也動用顚躓無所
　用其力也此課三位皆窮陰衆凶俱發所
　爲皆阻待斃而已
　　　苦節課乾陽卦一一○
居貧辛苦無有門户也入跼蹐立錐無土
　顏云迥然不群獨居於外内不相應位無
　所居貧弊艱辛跼蹐而已此卦百事不吉
　利
　何云居宅無所依憑故曰立錐無土病者
　至困所求不遂官事難解逺行逢賊悉宜
　修福
　解曰居貧辛苦無以爲家也出入跼蹐亦
　可嗟也此課上中孤單而無下位故爲貧
　寒無土之象占事皆凶
　　　歡悅課配偶卦一二○
夫婦相親無有他人對滕而坐但有懽欣
　顔云剛柔相應和悅之象此卦百事和諧
　婚姻甚吉
　何云居家平安所求皆得凡事從心田𧖟
　大收吉利之兆也
　解曰夫婦相親家室宜也對膝歡欣聊以
　自怡也此課雖無下位而上陽中陰得其
　配偶又無間害之者占家宅吉婚姻最吉
　凡百和順但有小事不可大事
　　　方遂課生成卦一三○
處得其位事得其志定意安心福禄方至慶
賀欣欣長爲我利
　顏云三陽居中得其序矣此卦百事皆吉
　病者無苦求官彌盛
　何云凡事從心婚姻和合官事易散居家
　富貴仕宦高遷百事大吉
　解曰陽道方亨處得位也上下無姦保福
　利也此課陽得其位占事皆吉
　　　鬼伺課鬼倫卦一四○
食不入口氣不也鼻心腹煩結夜不得寐
　顏云羣陰處内不順初陽故致患害
　何云病者不吉囚者難出理宜自責忽怨
　他人陸行逢賊舟行遇風火之患百事皆
　凶
　解曰一陽四陰志不通也心腹煩結病在
　中也此課羣陰處於人位而孤陽在上無
　與爲徒上下不順氣息不通憂病之象占
　事皆凶隄防陰賊出行憂風水盜賊
　　　遲吉課終利卦二一○
托人以事日望其意乃至于今方獲佳喜事
雖淹留終遂其志
　顏云事須反錯乃有其援以事托人終得
　其吉然身位孤微不能自達故淹留乃善
　此卦應遟而吉
　何云用事托人皆得從心但遟晚外有喜
　慶病者心腹之病瘥緩行人欲回事阻每
　事遟遟而獲其吉
　解曰托人以事求未獲也淹留遂志終有
　得也此課陰陽雖比而中下交錯身位孤
　微不能輒逹故久而後通凡事先憂後喜
　終遂所求不宜急躁也
　　　憂離課戒愼卦二二○
雖安猶危雖喜猶悲常恐分别不得相隨
　顔云二陰對居陽位全無而似乎善志不
　相偶常若分離婚姻難合純陰故也凡事
　不利切戒妄爲
　何云欲有分離不審善惡所求難得居處
　宜謹家人恐有陰謀之事官事未解病者
　未瘥行人未還市賈無利軍行不勝有災
　無喜
　解曰雖安猶危家室空也常恐離别志不
　相同也此卦二陰居外而無家室是以安
　而不知其危又且志不相偶無所依託占
　者得之所求不遂家道消乏常有憂而不
　能釋也
　　　中足課大成卦二三○
遇我阡陌駕車轔轔厥寶伊何黄金白銀常
使豐足求不憂貧
　顔云陰雖居上而陽居中志應乎外元亨
　福禄不憂其貧此卦大吉所望宜逺即有
　喜慶大吉
　何云或因人來得物或徃求人得財如萬
　物發生倍獲豐足求官和合行人大獲即
　歸官事散病者瘥百事大吉尤宜求財也
　解曰遇我阡陌剛柔應也駕車轔轔位中
　正也求不憂貧大有慶也此課占事皆吉
　但有地位治産立業皆不利於家郷而利
　於外也凡無下位之課大抵如此
　　　扶危課守節卦二四○
聖人彬彬其形若何賢良内應先哭後歌
　顔云聖人所以異於人者以其文質彬彬
　然後爲貴也此卦先憂後喜欲見人君以
　求官禄無始有終一本云昨日出行兵寇
　相當流矢中我兩目茫茫
　何云出處不吉或遇兵寇被射中目行人
　未至病者困極囚人難解
　解曰出行遇禍陰處於中也流矢中目上
　窮也此課上中俱陰旣無下位又非匹偶
　自相傷賊占者得之當爲陰小之所凌犯
　行人憂盜官事難脫用兵傷敗婚姻不諧
　凡百有咎
　　　流福課得夭卦　三一○
連遇不泰今與泰㑹非但一時福當累代
　顏云三陽在上物莫能侵可以致福慶也
　此卦初縱即有憂後即無苦居家有利又
　云事始從心禄位方得行人還病者瘥居
　家平安所求大吉
　何云事始有憂後有福至
　解曰連遇不泰先有憂也今與泰㑹卒獲
　所求也此卦上下俱陽而無違阻志同道
　合可致福慶得天之象凡事先悔後吉
　　　晩就課候時卦　三二○
擔來躬耕四月舉趾黽勉趨時黍稷靡靡
　顏云陽居上列陰正中位得其理也以時
　播種而多有利四月三陽禾稼始茂田𧖟
　大吉
　何云凡事如意但少遟耳
　解曰以陰從陽位上常也躬耕及時遂所
　望也此課三陽得位而陰從之順而不違
　之象但無地位必勤力及時乃能有獲
　　　事君課齊德卦　三三○
明君在上下無奸慝朝服濟濟大明黜陟
　顔云上有眀主下有賢臣故無奸慝而濟
　濟焉有倫序也此卦大吉
　何云初憂後吉臨官彌善囚繫尋出此卦
　百事大吉
　解曰君眀臣良無奸慝也朝服濟濟不宜
　多易也此課群陽居君臣之位無陰小人
　間也得其至善矣凡事皆吉宜守舊不宜
　更改惟占婚姻吉兩澤則不如意
　　　必得課攸利卦　三四○
韓盧逐免飛鷹搏雉無徃不得所獲足恃
　顏云三陽在上内外相應順序之卦也走
　犬飛鷹無徃不獲此卦尤宜畋獵
　何云萬事無始有終官事散田𧖟大收又
　曰志雖初大終後小失
　解曰韓盧逐免陽乘陰也其獲如此大得
　禽也此課大宜捕亡討賊治産求官
　　　雪耻課負乘卦　四一○
婦餉入田不見耕父盜鳥無狀啄我乾脯挽
弓射之中其左羽
　顏云陽位孤微重陰所蔽事有傷害故曰
　盜鳥啄脯然陽之爲體自微至著終當尅
　捷以雪其耻
　何云因與人物以致私憾此卦有憂逺行
　人凶田𧖟微收所求不利婚姻不成官事
　未解
　解曰不見耕父蒙薈翳也力小任重致寇
　害也射之中羽雖克亦懲也此課重陰居
　上孤陽在中姦盜終必敗獲出師先敗後
　勝也
　　　致寇課通遏卦　四二○
醉酒喧爭刀仗並起主人惶怖自縳乃止
　顏云處無位之地群陰之下賔主失禮醉
　怒喧爭主人自卑然後得止此卦多咎㑹
　客彌凶
　何云初有口舌後終無憂也
　解曰醉酒喧爭小人之凶主人自縛避其
　鋒也此課不宜行事自保可也
　　　戒違課知止卦　四三○
前者寇盜後有行人安行止住可得全身
　顏云三陽共居下無其位群陰在上如寇
　賊之在前然三陽始盛安歩直徃終不能
　害雖無吉慶庶可全身此卦遊行小吉又
　云此卦無下位故曰後無行人
　何云初有口舌欲還郷里宜且暫停乃得
　免患百事小咎不宜行徃凡事宜向後
　解曰群陰在上前有寇也有上無下無人
　在後也知難而止可無咎也
　　　被絞課宜速卦　四四○
懸急如絞救不來至魯望高子不足爲比
　顏云陽德俱消群陰浸盛敗亂之象若魯
　閔公遇弑成季以莒適邾其年冬齊高子
　來盟遂平魯亂此卦先敗而後吉又云凡
　事宜速悠悠印不諧合
　何云凡事皆宜速救不宜遟晩如魯閔公
　遇弑季子僖公以莒適邾其年冬高子來
　盟註云高子傒也平魯亂之故不書名凡
　事先敗後吉
　解曰懸急如窮之極也救不來至禍之亟
　也無下位救爲高懸之象此課群陰上行
　必致敗亂而望救於他人困之甚也占事
　皆凶象
　　　敬愼課昭得卦　○一一
昭德塞違事在順機賢者謹始君子防微
　顏云其上雖無而卦皆陽足以昭其盛德
　塞彼非違又曰凡事宜順時而動兼須防
　微
　何云凡事宜順機而後得志左傳臧僖伯
　云昭德塞違以照臨百官此卦臨官大吉
　解曰昭德塞違在順時也愼終于始必防
　微也此課宜知機識時以行公正之事
　　　帝道課德至卦　○一二
天地同功陰陽相通事業廣大從西至東行
來去處難可蹈蹤
　顏云夭地初通草木方始未示蹤也所求
　難應行人未回
　何云志大難成不可量也
　解曰天地同功陰陽得也事業廣大進未
　極也難蹈其蹤不可測也此課立功立事
　大吉
　　　不定課狐疑卦○一三
狐疑猶豫意中不定進不可希退宜從正
　顏云其上雖無衆陽趍兢未定之象内外
　無應故猶豫也昩理而行不如退而守正
　何云進退不定難得從心凡事皆如此
　解曰狐疑猶豫莫適從也進不可希心憧
　憧也退宜從正無入干凶也此卦當無君
　位之時而衆陽在下無所定嚮故爲狐疑
　猶豫有陽無陰内外無應故進不可希不
　如退而從正也占事守靜則吉
　　　邪佞課陰疑卦　○一四
違天背君不順倫理放恣邪佞人皆切齒
　顏云上無夭位中又孤弱群陰擅命故有
　違背邪佞之徒惡直忌正言及善人臨官
　彌凶詞訟無理
　何云人必責之由身放恣故曰切齒言怨
　恨深也此卦大凶
　解曰孤陽群陰臣失所也小人放恣莫能
　禦也此課上無天位中有寡弱而群陰下
　比恣意而行違夭背君之象占事無所不
　凶
　　　愼悔課有逺卦○二一
上下倒反事皆失宜東西乖角不相追隨
　顏云事有攸往必不從心陰陽錯位故也
　所爲無益所求不諧
　何云進用求事托人皆得少遟有慶病者
　在腹心瘥緩行人欲回每事遟則吉
　解曰上下反側柔尚剛也東西乖角失所
　望也此課上無天位而陰陽又顚倒于下
　諸事皆反逆凶占者愼保
　　　初德課臨坎卦○二二
深思逺念居安慮危今雖無患終必傾虧常
爲正道愼勿詐欺
　顔云純陰無陽不能保其終吉故必見危
　敗此卦初偷安後必見咎
　何云凡事並宜深思逺慮今雖平善後終
　不利也
　解曰柔懦而安處也終必傾虧無主也常
　行正道則不失所也此課二陰相比于下
　而上無主苟安目下而終不能自立占者
　守正可以保巳若有妄動必至危敗
　　　福會課兢謹卦　○二三
德禳不祥敬愼宜尊今雖隱約福禄自臻
　顔云此卦變其下陰成陽德足以禳去不
　祥終至福祚也凡事皆先小憂後獲大吉
　何云福禄必至但少遟耳事得從心
　解曰德禳不祥陽下陰也福禄自臻終獲
　其心也此課陰陽雖失位而三陽剛盛陰
　不能勝故爲德穰不祥之象始雖有凶終
　獲大吉其勢自然不待求也占事皆吉
　　　陰賊課盛陰卦　○二四
陰賊逆謀不利後代雖暫適意後亦不泰
　顔云變陽爲陰乃賊之象也陰賊謀害後
　嗣將微故曰不利後代也此卦凡事及經
　營初獲吉後有害
　何云凡事縱今如意後亦不吉
　解曰陰賊謀戕小人得時也終亦不泰卒
　無所歸也此課謀事初吉後凶
　　　利禄課元亨卦　○三二
出門逢福與善相得明珠夜照使我不惑
　顔云此卦事事皆吉行人市賈田𧖟並獲
　吉利仕宦榮顯大吉之卦
　何云旣與福㑹又爲明珠所照百事無不
　吉利所作皆通
　解曰出門逢福得其與也明珠夜照雖幽
　不瞽也此課陽得其類而不失序三之剛
　明足以照燭幽暗可謂與善相得者矣凡
　事皆吉
　　　福祥課安泰卦　○三二
天消地息賢人安職行返病除有利無極
　顔云陰陽各安其位君子靜而自守凡事
　歸本大吉
　何云所求不可速萬事從心大吉之卦
　解曰賢人安職位正常也行反病除有得
　無喪也此課所求不可速則萬事從心吉
　　　攸叙課保命卦　○三三
鳳凰銜珠集我庭隅福爲我至禍爲我除
　顏云上當無位之世獨能以純剛禦之吉
　祥之兆也禍消福至鳳凰至靈之瑞珠者
　寶玩之物也所求皆得
　何云福禄方至大吉利也
　解曰鳳凰集庭賢德輝也福至禍除衆善
　歸也此課占者無所不利惟求雨而違所
　欲矣
　　　否傾課用賢卦　○三四
君子抗衡小人低軀眀君治世分别紫朱
　顔云處重地之安吐三陽之照易曰小人
　勿用之時求官大吉餘事皆得其理也
　何云明主在上君子得用所願從心小人
　低伏理宜然也
　解曰君子得位小人服也分别朱紫各安
　職也此課陰陽各安其位剛明上照而柔
　陰下從占事得理君子小人皆吉
　　　未刑課龍升卦　○四一
潜龍將升玄雲上起天下蒙祉先否後喜
　顔云初雖不佳後乃大吉一陽在下易初
　九濳龍將升而雲起迎之共飛虛空以御
　天下君臣相得之兆也
　何云此卦初否後泰凡事皆吉
　解曰潜龍得雲以上天也先否後喜徃無
　前也此課上無天而一陽四陰接之故爲
　潜龍得雲之象初雖艱難後乃克濟大吉
　之課也
　　　蕩覆課泰過卦　○四二
天龍暴怒雷公擊鼓興雲致雨流潦下土
　顔云以純陰而居無應之時不能消災却
　患故曰雷電相擊水潦爲災此卦百事悔
　吝行人婚姻市賈皆不利
　何云雨流蕩滌凡事不定之卦
　解曰天龍暴怒陰上興也流潦下土物莫
　能勝也此課占事皆凶惟宜求雨
　　　避世課不吉卦○四三
小人得志君子失道棄我室廬入彼深草
　顔云以明陽之德退居卑下而陰暗之徒
　反居中位賢良屈滯之象故棄其棟字逺
　居草澤幽居養志以待其時此卦宜退不
　宜進
　何云爲陰所淩失其正位
　解曰小人得志陰乘陽也入彼深草位不
　當也此卦陰陽失位凡事退吉進凶
　　　鬼動課用術卦　○四四
兩鬼共居常若饑飢虛欲入門户畏此神符
　顔云積陰之象鬼將爲害祭祀無主故曰
　飢虛鬼不敢來畏有神符此卦宜書誦呪
　以除邪鬼祭祀獲吉
　何云福去禍來宜修功德作善除邪病者
　宜書符誦呪治之即瘥田𧖟薄收王常之
　卦
　解曰兩鬼共居積陰慝也畏此靈符窮無
　適也此卦二陰居下而無上位無宗廟祭
　祀之主是爲無依之鬼天位雖虛而高明
　在上鬼不能徃猶有靈符禁之不得入門
　户也占事大困病者宜以符呪治之
　　　微損課求安卦　一○一
登樹採桑墮地仆僵東鄰有藥走徃問方因
遇良醫得不折傷
　顔云所向取物因此得病更徃前處謝之
　吉又云陰失陰位陽爻無應如升高墮地
　然已有陽在中無陰災求方於東鄰得免
　損傷蓋東者陽之始請之吉
　何云病者宜徃得病處謝之吉行人未回
　官事難解
　解曰登木仆地升高而危也問方得藥終
　不虧也此課上下皆陽而無陰雖災不重
　東者陽始也故求方於東鄰而得醫也病
　者困所向取物而得更前處謝之吉
　　　初諧課始安卦　一○二
如新娶婦居家未熟黽勉自力方有子息
　顔云雖無中位陰陽相得内外相應如人
　新婚後始和諧凡事相應即可自力乾乾
　夕惕若厲方吉病及官事無苦凡事皆吉
　何云婚姻無始有終市賈經營百事皆吉
　官事難成
　解曰娶婦未熟情未洽也黽勉自力成家
　業也此課陽上陰下各得其位而不相親
　如娶婦然情雖相通而未浹洽也然而其
　中位無阻雖逺終近故黽勉自力卒能諧
　和占事彌阻須用力出軍終以解和
　　　不耕課中虛卦　一○三
土高石堅仰面訴天耒相不舉禾稼缺然
　顔云内外皆陽中無陰氣潤澤不通耕耨
　絶理
　何云凡事要當求之即遂若不求則猶類
　不耕則飢不兩則旱凡事平常田𧖟亦爾
　解曰土高石堅剛而不和也仰面訴天無
　如之何也此課三陽居地位而無一陽在
　上而中位無人隔絶不能生物占事皆虛
　勞而無成也
　　　鬼災課虛耗卦　一○四
家有惡鬼兩兩對坐伺候過失齗水絶火天
　神地衹專候人過
　顔云陰陽無隔不相制禦人位旣空無以
　主家故使厲鬼實煩也此卦百事不吉卜
　宅占病尤凶
　何云宜修福禳禍兼宜愼諸水火
　解曰家有惡鬼積陰氣也高陽孤絶無中
　位也水火斷絶人道瘁也此課百事不吉
　　　空亡課矢望卦　二○一
入水伐木登山捕魚損工失力手空口虛
　顏云人位旣闋天地反覆立功造事皆不
　成遂故曰入水伐木登山捕魚終不獲也
　此卦婚姻大凶病者不救陰陽顛倒故也
　何云行人不至病者至重婚姻不合官事
　難散百事未宜
　解曰入水伐木違所行也手空口虛無以
　爲生也此課陰陽反覆而無人位有登山
　捕魚入水伐木之象言其必不可得諸事
　皆凶
　　　不諧課兩寡卦　二○二
兩女無夫聞爭别居出入異路分處室廬
　顏云内外俱陰志不相合猶二女無夫理
　致爭聞居宅彌凶婚姻不成此卦百事不
　吉二陰無主故也易曰二女同居志不相
　得此卦大凶
　何云如有分别之意狀如移住而不盡移
　故也
　解曰上下二陰有女無夫也出入異路室
　中虛也此課上下俱陰而中無主故取兩
　女無夫志不相合而分别居室之象占者
　百事皆違所求凶
　　　習坎課虛勞卦　二○三
二人相隨欲行避危逢難落井筋力無施
　顏云欲避陰害致失其位若遭難落井手
　足空存筋力摩連凡事不成修營多不稱
　意逺行最凶
　何云欲有所爲無處施力所求不得所作
　不成占病彌凶
　解曰欲行避危心相疑也逢難落井亦可
　悲也此課少陰在上剛陽居下志不相得
　故始相疑而卒俱陷此課百事皆凶
　　　來革課陰耗卦　二○四
霜雪霏霏霑我裳衣北風吹我不得旅歸
　顔云陰氣彌盛内外無主風雪飄泊歸路
　杳然此卦多咎行人尤凶求官市易皆不
　稱心
　何云凡事不遂有口舌讒諛切宜愼之
　解曰霜雪霏霏陰氣集也不得旅歸無家
　室也此課百事皆凶逺而惡之
　　　無功課力卦　三○一
東行採藥乃上泰山不得芝草但見芳蘭蘭
非急用空手而還
　顏云内外純陽不相應也重剛在上山岳
　之象中位不協難以立功採藥得蘭虛美
　之象凡事有名無實聞喜不喜聞憂不憂
　何云行軍不吉所求皆不遂意
　解曰採藥得蘭美無實也空手而還亦可
　羞也此課三陽在上山嶽之象内外俱陽
　而中無位有應者故有虛美而無效事功
　難立不可有爲
　　　雨災課難處卦　三○二
連降霪雨洪水滔天人民巢居無有火烟
　顏云内外雖正中位則虛隂陽相摶故曰
　致雨也上有三畫巢居之象此卦多咎居
　業彌凶
　何云欲亂之象百事不宜
　解曰雨水滔天陰長也巢居無烟亢于上
　也此課三陽亢于上而少陰長于下中無
　主者故隨其所欲而降爲雨水陽栖于上
　而無以爲家巢居無火之象也占者得之
　凶
　　　旱災課空竭卦　三○三
炎旱爲禍天地焦然上天請龍入地求泉惶
　惶恐懼人皆不安
　顏云天地俱陽亢陽之象也請龍求泉竟
　無所感此卦大凶田𧖟失利
　何云旱炎爲災猶上無惠澤下結人怨百
　事不成婚姻求財造作並不利
　解曰天地俱陽而無人位獨陽不生故爲
　災旱占事百無所成
　　　逺襲課逃散卦　三○四
　追捕寇亡乃至樂浪故我寶玉牽我牛羊
　顔云天地相應陰陽有位故逺赴海表明
　揚九代但中路無主寶玉牛羊未免歸於
　賊此卦小吉凡征伐有尅樂浪在東海
　何云或取人物以致不利急解謝即吉或
　室中物不應取而取之亦不吉也
　解曰追寇捕亡徃成伐也乃至樂浪勞逺
　出也牽我牛羊得故物也此課陰陽有位
　而相應然無中位故爲被寇有所亡失之
　象必勤逺伐而後待之占者勞力而後有
　成用兵先難而後勝
　　　盜劫課牽繫卦　四○一
盜人珍寶欲爲己有人紏其奸鬼縳其肘
　顔云陰據天位陽反在下猶小人而乘君
　子之器而人鬼交責也
　何云病者由取人物致有有今禍急求與之
　兼愼口舌此卦大凶
　解曰盜人珍寶亦可醜也人糾鬼縛莫能
　有也此課以至陰居天位非所當居之盜
　也陽雖孤弱非我所能奄而有也故至人
　鬼交伐而無所逃占事皆凶惟捕盜則必
　獲
　　　矢律課敗咎卦　四○二
違道逆理陰陽相傷皇天不祐反受其殃
　顏云陰竊陽位故曰違逆凡事順理則吉
　逆理則凶
　何云占病難治官事不散聞訟者傷軍行
　失律市賈不利
　解曰違道逆理位不當也陰陽相傷不久
　長也此課以至陰居上位違道也而中位
　無人下位非應雖一時竊據而中有殃禍
　也占事皆凶
　　　奸黨課抑賢卦　四○三
進枉退直不得其職賢人伏藏君子歎息
　顏云陰進陽退故曰失職賢人君子不得
　任用故曰伏藏而歎息也語云舉直措諸
　枉則民服舉枉措諸直則民不服
　何云百事不遂宜退身行正公言不從則
　隨時爲吉也君子凶小人吉
　解曰進枉退直倒置也小人得時君子避
　也此課群陰竊據而陽處于下逺不相親
　故爲進枉退直賢人伏藏之象凡事宜退
　守正則吉
　　　口舌課耗吉卦　四○四
東家娶婦西鄰㑹客縳猪啾啾打大咋咋謹
戒禍患免成外厄
　顏云事起於㑹集其堂中勿預之吉或有
　娶婦之禮則吉聚㑹同好故也
　何云内外位敵東家雖有聚婦之美西鄰
　向能㑹客二家烹犬打猪用相誇競徒營
　計較並有口舌又云此卦聞爭及官事婚
　姻並輸物乃吉病者宜修福此卦平平
　解曰娶婦㑹客内外敵也竟而不禳必有
　厄也此課上下俱至陰其體相敵彼娶婦
　而此㑹客竟爲歡宴自恣而無禁也小人
　之情樂極必淫而憂生也故能戒謹則可
　免禍不然必爭聞横逆之事占者愼之
　　　末明課天元卦　一○○
元氣初生萬物未形光明未融出入冥冥始
欲運立百事不成
　顏云一者萬物之初也陽氣初生未能光
　眀肇於一爻以求衆象凡事遟留未能稱
　遂
　何云作事不成病者自瘥萬事皆平所求
　未能成也
　解曰元氣初生未有與也出入冥冥幽不
　可覩也此卦求事不成凡百平平
　　　遷流課至微卦　二○○
自天立象氣尚浮游未能審定東西遷流
　顏云自一至二歩數方滋然基跡始興人
　道未立故使遷流未能有定悠悠漫漫之
　象也未能遂意
　何云人事未定不成之兆也
　解曰自天立象其道微也東遷西流未成
　基也此課人事未定求事不成
　　　末寧課有象卦　三○○
天地立形人乃化生隨氣上下不能自寧
　顏云君臣混雜未有定所任其去留無相
　拘制此卦雖無大咎凡事不諧
　何云凡事必有所因未能從心耳
　解曰天地立形生物初也隨氣上下未定
　居也此課稍有所向未可强爲也
　　　死象課無氣卦　四○○
人生有死鬼氣乃興四時俱備寒暑相承沉
蔽不顯其體陰凝
　顏云上有重陰下無陽位此爲死象夫死
　者與造化隔絶陰陽乖殊四時易變病者
　益憂其體幽陰鬼之象也
　何云暮年將老衆鬼復來凶之兆也
　解曰重陰冥冥在上窮也陽氣微塞人道
　終也沉蔽不顯何其凶也此課占病必死
　凡事皆凶
　　　發陽課天光卦　○一○
天光覆下日月發明萬物云爲有足皆行
　顔云一陽獨明故曰天光萬物所生必資
　日月此卦凡事雖小難終亦有望
　何云凡事宜自籌量不可全信他人乃吉
　解曰天光覆下人道亨也有足皆行無幽
　明也此課一陽居中日月光眀之象人物
　之所資以求事可望而遟
　　　歲登課二陽卦　○二○
天地開通萬物皆隆事方决定歳中大豐
　顔云此卦亦猶上卦天地播植之功大致
　豐盛此卦小吉
　何云凡事遟吉不宜速得而自爲正百自
　皆然
　解曰人道將泰也此課一至二漸多去之
　象求事以漸可也
　　　人事課三陽卦　○三○
人事方起吉無不利居者得福行者必至
　顔云三陽居中人道始興雖無應援終致
　大吉
　何云凡事所求皆得通逹行者必依期而
　還
　解曰人事方起陽正中也吉無不利大有
　終也此課三陽出地建寅之月人事方起
　之時天地交泰吉無不利也
　　　保身課盛陰卦　○四○
鬼氣未成厲毒未形保愼性命門户安寧
　顏云中位人象故曰鬼氣未成然處陰弱
　之位又無交接宜愼保退宻不可爲鬼厲
　所侵有爲即敗不能吉也
　何云宜自保身安靜可也
　解曰鬼氣未成無相與也保愼性命宜安
　處也此課陰處陽位而無據憑也占者謹
　愼退宻以保身則無咎
　　　化育課保有卦　○○一
明明上天照臨下土化育群生開發門户事
皆豁然更相膽覩
　顏云地得配天必有光澤下潤群萌以致
　長大者也
　何云凡事從心而稽緩此卦無咎
　解曰上天照臨以發生也更相瞻覩物莫
　不榮也此課陽來居於地位是爲上天照
　臨之象占事始達而未大無咎也
　　　地利課安厚卦　○○二
本立事定人物齊正飮清食甘各保性命
　顏云天一地二故本旣立矣人物因之各
　正性命凡事小吉
　何云得之小遟彼未長也萬事咸吉之象
　解曰本立事定地道成也飲清食甘各保
　性命也此課求事有始終吉
　　　建候課坤成卦　○○三
事興功起英䧺基趾聖賢救世法令得理
　顏云三陽處下位興功立事之象創造基
　趾非英雄無以克成故能明法救世此卦
　百事皆成行人亦吉
　何云凡事有人言助其斷割也
　解曰事興功起陽道立也聖賢救世進以
　成業也此課三陽在地位建基立業剛徤
　足以有爲而無沮撓之者占者大宜有爲
　百事俱吉
　　　送終課全陰卦　○○四
養生送死祭祀潔豐孝子策杖衣服麤凶
　顔云此卦陰數萬物之極也夫受氣於天
　生而爲人死而歸土故曰養生送死以有
　祭祀明孝子之事親終也
　何云此卦孝子之有親必當至孝恐有喪
　也卜病彌凶百事不利
　解曰養生送死人道盡矣體魄歸地就泯
　泯也此課困極之象占事無所爲而不凶
　　　陰漫課無象卦　○○○
陰漫無象兆狀未形動而有悔退保其貞
　顏云十二棊子皆覆無字者陰漫之卦本
　自有形而歸無形天地陰陽之理極矣是
　以靈棊起於一爻之文而終於無象棊體
　旣無文象以成爻卦故不在於一百二十
　四卦之内此卦未可興作故退保幽貞以
　消大咎久病者不死卒病者凶
　何云不利所求宜居家守志百事無憂宜
　正官事無罪則立散有事則難解戰陣不
　利所求不得此卦居宅平安無得失之卦
　也
　解曰大極未分杳冥也陰陽混合莫覩其
　形也退靜處默以保其貞也此課吉凶未
　分不可作爲靜默自守則吉無咎矣占者
　得之聞憂不憂聞喜不喜守恒無得失之
　卦也
靈棊經後序
僕知命之後從宦幽燕值唐祚湮微時歲在
辛丑三月中旬契丹大下圍繞燕城原野之
中畧無虛地盡白壤而已士庶驚駭寮屬惶
惑弱子幼婦晨夕不保自是無所控吿遂焚
香以靈棊經筮得三上二中二下卦辭云土
地平安無有艱難大宜種作利用徃還翌日
勾院博陵公郞中召飲因議兹事博陵曰某
昨日亦得斯兆是時契丹攻圍轉逼有僧同
族始以當家因相慰間又虔祝而筮之前卦
復顯至五月救兵不至僕與同輩在昌平縣
令周居隱懷來縣令昊湘都押衙趙宗古同
宿于守備之所憂援兵來緩因言是經遂衆
請虔禱而筮之得二上一中見卦體不全合
坐愕然貽嘆覽其辭曰以事托人日望其意
乃至于今方獲嘉喜事須淹留終保其志顏
曰以其位孤微不能自立吉則終吉但應遲
爾至六月危困愈甚僕又請筮之衆曰休休
若得好卦猶不敢伏如更凶惡轉加愁思余
自心口相謂曰但自擲之好即揚凶則自謀
脫命之計由是擲之依前得土地平安無有
艱難之卦至七月九日門徒醫術士郭彤雲
來相省慰僕不在家與諸子共話靈棊經之
事復懇祝之擲而成卦亦得土地平安之卦
僕因啓願若免斯難當手書十卷傳于好事
者是年八月二十四日大兵解圍乃知至誠
感神至誠感靈敬叙其事附餘十卷之後云
黨紫團山叟韓運序
　此經之名見於唐書經籍志中又南史載
　南齊江謐亦用以占休咎所載經文亦皆
　符同本朝楊文公談苑亦載此經占驗如
　神先父嘗手抄爲家藏書栻爲職盱眙時
　當喪師之後且敵人深入被命促行因卜
　之得安若泰山之卦後杲無他害凡占之
　卦無不應者此經其神哉熟復繇辭必漢
　人爲之非三國已後之占書也大抵每占
　必切中事機非若他術泛泛示人吉凶者
　比然其繇文凶多而吉少與易之言曰吉
　凶悔吝生乎動相類一動之間一吉而已
　其凶悔吝居其三焉豈非消長盈虛之理
　然歟今世之占書易與六壬爲驗可占常
　道而義深奧難於决擇甚則取舍萬端推
　步不一孰若此經之明白洞逹以簡易示
　人深切著明者乎南軒張栻題


靈棊本章正經卷下





