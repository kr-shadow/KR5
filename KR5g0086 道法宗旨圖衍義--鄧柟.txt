#+TITLE: 道法宗旨圖衍義--鄧柟
#+DATE: 2018-05-12 10:22:13
#+SOURCE: github.com/kanripo/KR5g0086 master 3b147785                
道法宗旨圖衍義序笙三
養吾會三家爲一家者雖然道不可圖苟求
其故道非遠人是能親禮非揣籥聞鐘以爲
日也學者勉之至大第二春三十八代天師
廣微子書
道言吾不知其名强名曰道道既無名何以
述之苟求其故雖萬八千篇未爲過也鐵崖
子傷大道之不行憫流俗之傍見纂集諸象
爲道法宗旨圖噫大哉其心也龍虎刋行觀
之若望洋焉希賢不愧凡愚嘗有志於三家
微言爲之術義後因深省若杳冥中有所警
者得遂初志且夫太古以來眞機未泄雖有
其象然性與天道不可得而聞也蘇子所謂
道不可言可言皆其似者也是書亦似者也
故達者因似以識其眞昧者執似以陷於僞
願與同志因似以識其眞明道之士不必觀
也若夫眼看空花手撈水月又非予之願也
大德己亥至日臨川章希賢書于養吾堂
道之廣大大且無邊道之精微微且藴妙是
以道之以法法之以圖圖之以景景之以玄
玄之又玄空妙貫一養吾章君以風月典刑
之外煙霞涉趣之間取與自新變化莫極豈
不以造化歸之功行疇著而爾然耶今索叙
言盡取大藏一决案賛明高道之妙甲辰秋
空玄子謹書
　空玄子者姓汪氏諱萬頃字清伯臨川人
　也生長巨室出家爲黄冠號藥山與道山
　徐先生順孫交遊遍走名山歸隱林下或
　坐高松之上或處小室之中人密窺之口
　中自語人去則已或求其文横說竪說千
　言立成大德間道山於龍興樵舍萬家坐
　化玉筋下垂先生至大戊申十一月十四
　日示疾化去其徒以其寫眞喚之作頌却
　去復活起坐書曰居藥博施之效高山仰
　企之神先生之道如此凌煙所記非眞咄
　道在吾身一天風月擲筆大笑復化去至
　順庚午秋臨川張霖叔云佃僕入閩見之
　邵武道中旴江蔡志夫亦云瓢笠人來說
　見之武夷嘉禾聶敬安云龍虎見金陀頭
　問之云在武夷不久見之故孟子謂所過
　者化所存者神即此道也噫非大丈夫孰
　能與於此哉臨川叅學章希賢述


















道法宗旨圖衍義卷上
　　　　鐵崖鄧柟以正纂圖
　　　　養吾章希賢師亮衍義
　　　元始祖劫圖
　　　　　　　　　　　元始祖劫
　　　　　　　　　　　化生諸天
　　　　　　　　　　　開明三景
　　　　　　　　　　　是爲天根
　　　衍義
太上度人經云元始祖劫化生諸天開明三
景是爲天根上無復祖唯道爲身
道書云一炁分爲三炁三炁各結一宫龍漢
之初玄炁結而爲玉清之宫赤明之初元炁
結而爲上清之宫上皇之初始炁結而爲太
清之宫玉清統十二天九聖居之上清統十
二天九眞居之太清統十二天九仙居之三
清所統三十六天謂之大羅天三十六天分
居四極每極九天大羅之下爲大梵天凡四
又爲之四種民天自大梵而上爲大羅大羅
而上爲三清此諸天皆前劫修眞與道合眞
聚則成形散則成炁合散自然無有名貌窮
無盡劫不復退墮自大梵而下爲無色界無
色界之下爲色界色界之下爲欲界欲界凡
六天色界凡十八天無色界凡四天是爲三
界二十八天人積善功得生欲界天或爲天
主或爲天人或爲天衆欲界天人猶有欲想
無欲想則昇色界色界天人猶有色想無色
想則昇無色界無色界天人猶有覺想無覺
想則昇大梵天而出三界之外矣三界二十
八天分居四方方各七天謂之八圓又謂之
四梵小羅天也凡夫有善行高功得昇三界
天而止天福盡而不增修則有退墮故各有
壽量六道中之天道蓋三界天也三界天人
一念不眞自上仙降爲下仙下仙不能加功
則復還人趣所謂退墮
無盡居士張啇英撰廬陵道藏記(今玄妙觀/道藏是也)
空洞之先炁母混成不妄爲眞不二爲精不
昧爲覺不測爲神孰清孰濁孰凡孰聖孰短
孰脩孰魔孰正輕極重生上下乃形下騰上
降水火傳精故有日月晝夜司明一二成三
三微成炁三炁成候三候成節大明終始五
六循環日從左運辰以右合周流六虛故新
相易剛柔交發三才奠體杳冥太空三清所
都莫知其先强目曰元莫知其初强目曰始
莫知其大强目曰太莫知其頂强目曰上高
而無至名之曰尊寄而無我主之曰君能虛
能盈能一能萬化生諸天成就世界中有妙
山名曰玉京四方既正八方既分三十二帝
分住寳城斗箕角軫井參奎璧魁承罡建五
合造運杪毫忽釐與道同流劫運悠曠太少
格塞邪氣失元散入羣生因其九竅發生情
識情流識蔽宛轉顛倒因流起愛蔽愛生憎
憎愛交攻前伏後起棄明趨昧積昧爲陰結
陰爲幽入幽爲鬼伸爲人形傍爲異趣啖食
凌暴更相强弱性不得靜命不得延黑炁慘
霾干犯霄極三清化主三天帝君鑒觀在下
一念慈悲自然妙炁絡繹成文靈風鼓奏自
成音聲至慈度厄至仁好生至正摧邪至明
破冥上列宫曹下設嶽瀆衆真分職列仙分
統眞機既漏玉字乃出火鍊洞陽筆著空青
玉檢金版符録呪訣教授仙衆威制魔群鍊
度魂魄役召萬靈
　　　混元化身之圖




宋仁宗御讃曰大哉至道無爲自然劫終劫
始先地先天含光默默永劫綿綿東訓尼父

西現金仙百王取則累聖攸傳衆教之祖玄
之又玄
如如顔居士語録讃曰生從無始代屬周王
化身復現釋迦問禮猶聞夫子八十一天之
教主百千萬劫之導師
太玄經曰太上老君萬億化身隨方設教應
機立號普濟天人朝朝降蹟代代帝師希賢
以法華經云諸佛世尊唯以一大事因縁故
出現於世同一道也
家語曰孔子謂南宫敬叔曰吾聞老聃博古
知今通禮樂之原明道德之歸則吾師也今
將往矣敬叔與俱至周問禮於老聃自周反
魯道彌尊矣遠方弟子之進蓋三千焉
葛仙翁序道德經曰老子體自然而然生乎
太无之先起乎無因經歷天地終始不可稱
載終乎無終窮乎無窮極乎無極故無極也
明教嵩禪師鐔津集曰夫老子所言者大道
也故孔子於禮則曰吾聞諸老聃禮運曰大
道之行與三代之英丘之未逮也而有志焉
繫辭曰天下之動貞夫一者也而老子曰王
侯得一以爲天下正考其無思無爲之理陰
陽變化之說二書豈不皆然必以老氏爲非
則易與禮運可燔矣夫先儒之好辯者孰與
孟子孟子之時老子之書出已百有餘年矣
而莊子復與孟子並世如其可排則孟氏已
排之矣豈待後世儒者辯之耶司馬氏謂老
子之道約而易操事少而功多儒者或不然
譏其先黄老而後六經是亦不其意也太史
公之書孔子即爲之世家老子即爲之列傳
此豈尊老氏之謂耶蓋以老氏之道乃儒之
本所以先之者正欲尊其本也
史記曰老子之道約而易操事少而功多又
曰道家使人精神專一動合無形澹足萬物
西漢書曰道家秉要執本清虛以自守卑弱
以自持此人君南面之術也
了翁陳先生瓘史評曰漢武帝黜黄老而用
儒術興大學修郊祀改正朔定曆數協音律
作詩樂建封禪禮百神號令文章焕焉可述
此用儒之效也然天下多故主心不靜專務
改作百姓猒苦用好事之臣以開三方海内
虛耗户口減半兵不戢而自焚恩虧於父子
之間其發於命令者未嘗不本於仁義而觀
其效則不異於始皇者幾希當此之時天下
不一日無事思慕文景不可復得然則黄老
之清靜亦何負於天下哉吾儒之論必曰彼
非此是與其是孝武而非文景孰若兩取而
兼其善哉
昌黎韓文公愈進士策問曰孔子亦有師問
禮於老聃今之人不及孔子遠矣而且無師
然其不聞有業不通而道德不成者何也(出/文)
(集第十/四卷)
疊山謝氏曰道德經者能發明上天之心於
世道未嘗無益
　雷
　霆　上下往來
　互
　用陰陽相應
　圖
金誥曰天地清濁其質如卵乃太空之中一
物而已陽升到天太極而生陰以窈冥抱陽
而下降陰降到地太極而生陽以恍惚負陰
而上升一升一降與天地行而萬物生成也
濂溪周子曰无極而太極太極動而生陽動
極而靜靜極而生陰靜極復動一動一靜互
爲其根
晦庵朱子曰陰以陽爲質陽以陰爲質水内
明而外暗火内暗而外明横渠曰陰陽之精
互藏其宅正此意也
真原曰陰陽升降在天地之内比心腎交媾
之法
玉書曰陽負陰而上升陰抱陽而下降一升
一降運於道所以天長地久
　雷(爲天之樞其性善其/主生其體陽其象陰)
　霆(故甲丙庚壬爲陽雷)
　之(爲地之機其性惡其/主殺其體陰其象陽)
　圖(故乙辛丁癸爲陰霆)
莊子曰陰陽錯行天地大駭有雷有霆水中
有火乃焚大塊
淮南子曰陰陽相剥感而爲雷激而爲霆
金誥曰陰中伏陽陽炁不降擊搏而生雷霆
横渠張子曰陰炁凝聚陽在内者不得出則
奮擊而爲霆陽炁伏於陰炁之内不得出爆
開而爲雷也
環溪吴氏璣衡内篇曰洊雷爲震固也而雷
何以有聲蓋下四爻離象也互離之上則坎
也火入水中則激烈有聲以物之小者推之
火鍛金石使之透徹持以入水其聲尚奮況
坎離之大炁乎渾天之象包於地日東升西
没明入地中而天一生水則水在地中越宿
復升于東明出地上也日出扶桑實騰于海
故曉日清潤及其没也其聲震厲如雷故崦
嵫之圖擊金鼔以雜之否則稚耄駭懼此火
入水而有聲之驗也故知水火之怒氣激而
成雷而況坎爲雨離爲電復相因乎
子朱子曰雷雖是炁但有炁便有形如蝃蝀
本只薄雨爲日所照成影然亦有形能吸水
吸酒
爾雅曰疾雷爲霆
　宿
　曜
　玄
　機
　之
　圖
希賢曰天道左旋日月五星順行於四七之
間爲天之經緯所以起滅四時生成萬物皆
因梵炁之功爲天地常行之道度人經云周
迴十方旋斗歷箕迴度五常是也
混元三清經云陽精之炁爲日陰精之炁爲

月日月之餘炁散爲星辰分布二十八宿
黄帝素問太始天元玉册文曰太虛寥廓肇
基化先萬物資始五運終天布炁真靈緫統
坤元九星懸朗七曜周旋曰陰曰陽曰柔曰
剛幽顯既位寒暑弛張生生化化品物咸亨
　雷
　霆
　三
　關
　圖
黄庭玉經曰口爲天關精神機手爲人關把
盛衰足爲地關生命扉
希賢曰孟子謂所過者化所存者神道書云
身雖死陽神存
吕洞賔尸解復現詩云昔曾錦水留遺蛻又
到蓬萊别姓名
　(斗/柄)
　(周/天)
　(之/圖)


希賢曰天以斗爲機經歷十二辰之上順五
星於四七之間而化生萬物也若斗柄不運
緯候參差則吉凶生於爻象符火失於晨昏
星辰錯亂日月差殊四季不調萬物不産故
曰乾坤日月本不運皆因斗柄旋其機故斗
之正二三月運寅卯辰之位生育萬物也四
五六月運巳午未之位長養萬物也七八九
月運申酉戌之位成熟萬物也十月十一月
十二月運亥子丑之位收藏萬物也斗柄周
天歲功成矣大哉無爲之化也經云天以斗
爲機人以心爲機故天機運於陰陽人機成
於大道斗柄之機不可不察也
邵康節云天渾渾於上而不測也故觀斗數
占天也斗之所建天之行也魁建子杓建寅
爲晝是也
楊子雲太元經曰斗之南左行而右旋
　(四/象)　
　(歸/眞)
　(圖)

希賢曰經云口之於味也目之於色也耳之
於聲也鼻之於臭也則是窮人欲滅天理皆
心之所動也莊子曰嗜慾深者天機淺故聖
人無爲緘舌氣含眼光凝耳韻調鼻息四象
合和歸於虛无寂然不動之中真我也顔子
如愚達麽面壁夫子默識一貫老子抱一守
樸孟子曰養心莫善於寡慾道言常能遣其
慾而心靜四十二章經佛言遠離嗜慾心意
清靜同一境界也
莊子曰天機不張五官乃備
中庸曰視而不見聽而不聞食而不知其味
此謂修身在正其心
荀子曰目不欲綦其色耳不欲綦其聲口不
欲綦其味鼻不欲綦其臭
又曰心居中虛以治五官是之謂天君
註曰五官者耳目鼻口形也度人經云神風
靜默山海藏雲天無浮翳四炁朗清
　(混/一)
　(三/才)天地人
　(圖)
金碧古文龍虎上經曰雞子爲形容叅合應
三才又曰徑寸之珠混合三才
文中子曰天者統元炁焉非止蕩蕩倉蒼之
謂也地者統元形焉非正山川丘陵之謂也
人者統元識焉非止圖首方足之謂也
列子曰元炁輕清者爲天重濁者爲地冲和
之氣爲人
　(五/雷)
　(攅/簇)
　(圖)
希賢曰五氣朝元一塵不染能清能靜是曰
無漏肝爲東魂之木肺爲西魄之金心乃南
神之火腎是北精之水脾主中宫之土是以
聖人眼不視而魂歸於肝耳不聞精在於腎
舌不聲而神在於心鼻不香而魄在於肺四
肢不動而意在於脾故曰攅簇五雷玉樞曰
東方風雷在肝宫南方火雷在心宫西方山
雷在肺宫北方水雷在腎宫中央土雷在脾
宫斬除五漏寂然不動爲道之體感而遂通
爲道之用斯五雷之妙也
　雷
　霆
　吞
　啖
　圖
希賢曰天動地靜天圓地方動者必圓靜者
必方圓則變通方則凝定方如車圓如輪輪
轉則車鳴内運則外應是以雷霆之妙在於
坐運也
黄庭内景玉經曰外方内圓神在中
文中子曰圓者動方者靜其見天地之心乎
孫子曰圓則動方則止


道法宗旨圖衍義卷上





道法宗旨圖衍義卷下笙四
　　　　鐵崖鄧柟以正纂圖
　　　　養吾章希賢師亮衍義
　法行
　先天　昏昏默默
　大道　杳杳冥冥
　之圖
廣成子曰至道之精杳杳冥冥至道之極昏
昏默默無視無聽抱神以靜形將自正必清
必靜無勞汝形無□汝精可以長生
元始生天得道經曰心目内觀真氣所有清
靜光明虛白晃曜杳杳冥冥内外無事昏昏
默默正達無爲古今常存緫持靜念老子曰
有物混成先天地生傅大士曰有物先天地
無形隱寂寥能爲萬象主不逐四時凋
　將用
　自己不似我不似爾
　元神不似神不似鬼
　之圖
禮記曰清明在躬氣志如神
悟真篇曰恍惚裏相逢杳冥中出變一霎火
焰飛真人自出現
虛靜天師曰六根清靜方寸澄徹久而行之
可以坐役鬼神呼召風雨豈可忽哉如如居
士讃之曰六根方寸絶塵埃久久行之一念
灰不是鑿池專待月池成明月自然來
康節邵子曰人積善而陽多鬼益畏之積惡
而陰多鬼弗畏之大人者與鬼神合其吉凶
中庸曰鬼神之爲德也其盛矣乎視之而弗
見聽之而弗聞洋洋乎如在其上如在其左
右
楊子法言曰心神恍惚經緯萬方
　五侍宸王真人胎息詩
　雷(損神終日談虛空不如歸/命於胎中綿綿不息神自)
　胎(通煙昇雲降雨濛濛七元/三老即此功我身不西亦)
　息(不東但當終歸莫今窮常/教體内生微風世人見一)
　圖(不識一一迴存想一迴空)
希賢曰此詩唐劉义詩集中有之鐵崖鄧子
誤以爲侍宸之詩按唐書云劉义一節士少
放肆爲俠行因酒殺人亡命會赦出更折節
讀書能爲歌詩不能俛仰貴人常穿破衣歸
齊魯不知所終蓋乂亦有道者故能知此世
傳仙去云
太上中黄真經内含胎仙道自成胎息真仙
食氣得却閉真氣成胎息
　雷(抱朴子云玄牝一竅/非心賢鼻口肝肺穀)
　霆(道膀胱泥丸知此一/竅則冬至藥物火候)
　一(沐浴脫胎結體皆在/此矣此竅雷霆之竅)
　竅(得之則雷霆之樞機/不必外求也至人用)
　圖(此所以冲舉)
希賢曰○佛仙修行逕路大道不二法門
坎爲命宗陰中有陽真空交妙有也妙有爲
體真空爲用焉離爲性宗陽中有陰妙有
交真空也真空爲體妙有爲用焉佛中有命
脉道中有性源性命交叅空有攝无老子即
釋迦釋迦即老子生於空劫之先爲性命之
祖自後語言一立各成異教故偏於命者必
落空亡偏於性者必墮陰向致使大道殊途
異端競起而不能究竟於性命本源矣吾夫
子曰窮理盡性乃至於命是以天下無二道
聖人無兩心性之與命不可須臾離也
玉谿真人曰前真有云只明真性不修丹萬
劫應知變化難不明真性只究命此是修行
第一病既到此處不妨進步如道光禪師欲
訪張紫陽却遇石杏林始得玄宗一家二妙
了了遂作復命篇行于世矣昔有僧問智門
如何是般若體門云蚌含秋月如何般若用
門云兔子懷胎後雪竇有頌云一片虛凝絶
蝟情人天從此見空生蚌含玄兔深深意曾
與禪家作戰爭
寒山詩曰心月自精明萬象何能比欲知仙
丹術身内元神是
寒山詩曰益者益其精可名爲有益易者易
其形是名之有易能益復能易當得上仙籍
無益復無易終不免死厄
毗陵禪師復命篇曰余幼年學道所親無非
理性之士若禪宗之上乘一悟直超佛地如
其習漏未盡則尚循於生死至於坐脫立亡
投胎奪舍未見一朝而長往常思仲尼窮理
盡性以至於命釋氏不生不滅老氏昇騰飛
舉由是聖人之意不可一途而取之僕之得
遇至人口訣曰大道之祖不出一炁而成變
化僕一聞不疑依法行之果躋聖位
頴濵蘇氏曰命者性之妙也性猶可言至於
命則不可言矣易曰窮理盡性以至於命聖
人之學道必始於窮理中於盡性終於復命
矣
晦庵朱子讀道書作巖谷秉貞操所慕在玄
虛清夜眠齋宇終朝觀道書形忘氣自冲性
達理不餘於道雖未已庶超名跡拘至樂在
襟懷山水非所娛寄語狂馳子營營竟焉如
又誦經作坐厭塵累積脫灑味幽玄靜披笈
中素流詠東華篇朝昏一俯仰歲月如奔川
世紛未云遣仗此息諸縁又久雨齋居誦經
作端居獨無事聊披釋氏書暫釋塵累牽超
然與道俱門掩竹林幽禽鳴山雨餘了此無
爲法身心同晏如
　右三詩並見晦庵朱文公大全文集先生
　扶綱常益世教則指爲異端至於窮理盡
　性則非矣夫三聖之道體同而用殊夫子
　毋意毋必毋固毋我釋氏無二無盡老氏
　無思無爲同一理也先生之詩殊途而同
　歸是故天下無二道也知我罪我其唯先
　生之詩乎
　雷
　霆
　九
　宫
　圖
希夷陳先生龍圖曰戴九履一左三右七二
四爲肩六八爲足
希賢曰雷霆九宫乃縱横十五之數伏羲氏
觀河圖而畫卦即其數也震三兌七中宫五
十五數也艮八坤二中宫五十五數也乾六
巽四中宫五十五數也坎一離九中宫五十
五數也縱横妙用皆成十五乃得陰陽之備
數故乾鑿云老陽之策九老陰之策六九六
亦十五之數雷字亦十五畫而成之故曰陰
陽擊搏之謂雷
　戊　　甲庚爲　之號令
　癸　丙　爲　之會
　玄　壬　爲　之局
　化　卯　爲　之門
　之　子　爲　之扄
　图　惟　戈　癸
希賢曰東方甲木屬震震爲春爲雷生化萬
物也西方庚金屬兌爲秋爲霆肅殺萬物也
故雷霆司號令之權春生秋殺終始萬物者
也易曰天不言而品物亨歲功成矣丙屬離
離爲火火旺於丙午故爲雷火之會離中虛
恍恍惚惚杳杳冥冥經云恍惚裏相逢杳冥
中出變一霎火焰飛真人自出現壬𨽻乾乾
乃雷之所伏而爲雷之局也玉樞雷書曰伏
乾出巽體元工是也卯爲震木震爲雷生於
亥旺於卯卯爲雷之門雷至卯月方有聲月
令曰仲春之月雷乃發聲是也子爲十一月
之支冬至在焉爲地雷復卦上坤下震一
陽初生於五陰之下陽炁尚微故閉扃安靜
以養陽也易曰先王於至日閉關是也戊癸
化火者非五行書所謂也坎乃天一真精之
水坎中有戊有癸而化生真火虛中爲雷火
之司緫御四序控制五行是雷霆之主也
莊子曰有雷有霆水中有火是也
　雷(運雷之法人咸知其握固/掩耳矣不知所以握固掩)
　霆　　　　　(耳爲何要得一㸃雷霆之)
　運(根騰騰運動得其門户而/出風雨雷電自此而發非)
　用(假乎噓呵卬閃可合先天)
　之(大道之用即此運審與父/母朱生前無以異也豈宜)
　圖　　　　(尋常平易之說而忽之)
楊子法言曰聖人有以擬天地而叅諸身
康節邵子曰吹嘖噓呵呼風雨雲霧雷言相
類也又曰雲行雨施電開雷震亦各從其類
也
内經素問曰風炁通於肝雷炁通於心雨炁
通於腎清陽爲天濁陰爲地地炁上爲雲天
炁下爲雨雨出地炁雲出天炁
　五(无上元君得九五之道)
　子(而帝雷霆九五之道者/自北而東目子而已皆)
　歸(陽道也所以統天榮枯/萬物起滅四時五雷君)
　庚(得三五之道亦無殊於)　

　圖九五皆雷霆道也
希賢曰五子歸庚者一三五七九皆陽數也
合而爲二十有五故易曰天數二十有五夫
五子歸庚所以爲萬物之主宰東方自壬子
而歸庚乃九數也北方丙子歸庚五數也南
方戊子歸庚三數也西方甲子歸庚七數也
中央庚子歸庚一數也得天數之正焉乃雷
霆之道也
　大(雷霆得天地之中炁/故號五雷道書云東)
　衍(一三南二同成五北)
　　
　之(西方四共之戊己還/歸本生數三家相見)
　數(結嬰兒既成聖胎即)
　圖(五雷君也)
　　
一三五七九陽奇數也易曰天數二十有五
是焉二四六八十陰偶數也地數三十是焉
天地之數總成五十有五陰陽之數備矣太
衍之數五十者去五爲五行之本其用四十
有九者又去一以象太極不動之義
劉牧鈎隱曰一與五合而爲六二與五合而
爲七三與五合而爲八四與五合而爲九五
與五合而爲十一六爲水二七爲火三八爲
木四九爲金五十爲土即五五也
楊雄太玄曰一與六共宗二與七爲朋三與
八成友四與九同道五與十相守
陳希夷曰大衍之數其用四十有九掛一而
不用之義學者徒知一爲太極不動之義而
不知義實落處也何則一者數之本宗也凡
物之理無宗本則亂有宗本則不當用用則
復亂矣且如輪之運而中則止如輅之行而
大者復如網之有綱而綱則提之如器之有
柄而柄則執之如元首之在上而手足爲之
舉如大將居中而士卒爲之役如君無爲而
臣有爲如賢者尊而能者使是知凡得一者
宗也本也主也皆有不動之理一苟動焉其
餘則錯亂也
伊川程子曰大衍之數五十數始於一備於
五小衍之而成十大衍之則爲五十五十數
之成也成則不動故損一以爲用天地之數
五十有五成變化而行鬼神者也變化言功
鬼神言用
京房易云五十者謂十日十二辰二十八宿
也凡五十其一不用者天之生炁
鄭康成曰天地之數以五行炁通凡五行減
五大衍又減一故用四十九五行炁通者蓋
謂十日十二律二十八宿者五行之炁通焉
爲五十五減五之數爲大衍又減一爲四十
九其說本於乾鑿度與京房爲一說而五行
炁通其說尤善
關氏易曰張彝問曰凡衍天地之數五十有
五今云五十又去其一何謂也關子曰蓍不
止法天地而已必五行運於中焉
趙蕤曰其用四十有九大衍不窮其數去一
者所以示其不窮也
　五五行不順生
　行虎向水中行
　顛
　倒五行顛倒術
　圖龍從火裏出
紫陽張真人曰五行逆兮丹體常靈
侍宸王真人曰連環迭運理相生顛倒無過
是五行會得箇中顛倒意青天白日起雷霆
逆者顛倒五行和合四象採混元未判之炁
奪龍虎始媾之精入于黄房産成至寳可謂
無質生質身外生身暨乎功德滿就而證上
仙焉順者人之大倫分精氣以成人精氣爲
物遊魂爲變有身則有患煩惱從此起也
悟真篇曰能將日用顛倒求大地塵砂盡爲
寳
　　　　雷陰陽擊搏
　雷　　發而為雷　
　　　　電陰陽凝流
　　　　　　激而為電
　　　　風陰弱陽盛
　霆　　起而為風　　　　　
　　　　雲陰盛陽弱　　　
　　　　　　聚而為雲
　　　　雨陰陽升降　　　　
　玄　　　蒸而為雨
　　　　雪陰陽舒和　
　　　　　　降而為雪

　　　　霜陰否陽潰
　化　飛而為霜　　　　
　　　　露　陽泰陰散　　
　　　　　　布而為露
　　　　霧升降不能
　之　化而為霧　　　　
　　　　雹　陰陽不暢
　　　　　　結而為雹　　　　
　　　　霓淫水為霓　　　
　圖　魃淫火為魃
　　　雷霆體用歌
天地虛中一竅常纔分動靜曰陰陽殺生開
闔并顛倒斗柄常輪定紀綱激搏雷聲從地
發凝流電曜激金光風飄弱盛隨時起盛弱
成雲聚短長升降薰蒸霖雨下舒和瑞雪降
銀堂飛霜否潰連天白泰散陽陰露四方升
降不能化爲霧結陰不暢雹非陽淫水爲蜺
火爲魃調暢融和萬物彰靜默神風天炁朗
欲升不降反真常狂風驟雨陰陽舞冬暖如
炎夏伏凉久雨長晴洪水泛轟雷十月夏飛
霜自身造化通天地不識樞機謾度量
靈寳畢法曰地炁上騰升而爲雲散而爲雨
天炁下降散而爲霧凝而爲露積陰過則露
爲霜雨爲雪積陽過則霧爲煙雲爲霞陰
中伏陽陽炁不降擊搏而生雷霆陽中伏陰
陽炁不凝堅固而生雹霰陰陽不合而生閃
電陰陽不匹配龍變而爲虹
康節邵子曰陽得陰而爲雨陰得陽而爲風
剛得柔而爲雲柔得剛而爲雷無陰則不能
爲雨無陽則不能爲雷雨柔也而屬陰陰不
能獨立故待陽而後興雷剛也屬陽陽不能
自用必待陰而後發也
天地神交論曰積陰陰過則露爲霜而雨爲
雪積陽陽過則霧爲煙而雲爲霞陰中伏陽
而生雷霆陽中伏陰堅固而生雹子霰陰陽
不正亂交而變虹
莊子曰大塊噫氣其名爲風是爲無作作則
萬號竅怒
希夷曰震得乾初爻故雷自天之下而發觀
兌畫則知雨自地出又曰天炁下爲雨又曰
坎乾也水也氣也坎井是也兌坤水也形也
今雨是也一陽陷二陰爲坎坎之氣潜行於
萬物之中爲受命之根本故曰潤物者莫潤
乎水
横渠張子曰陽炁正升忽遇陰炁則相持而
下爲雨蓋陽炁輕陰炁重故陽炁爲陰炁𡑅
墜而下也陰炁正升忽遇陽炁則助之飛騰
而上爲雲也陰炁凝聚陽在内者不得出則
奮擊而爲雷霆陽炁伏於陰炁之内不得出
故爆開而爲雷也陽在外不得入則周旋不
舍而爲風陰炁凝結於内陽炁欲入而不得
故旋繞於其外不已而爲風至吹散陰炁盡
乃已也和而散則爲霜雪雨露不和而散則
爲戾氣曀霾戾氣飛雹之類曀霾黄霧之屬
皆陰陽邪惡不正之炁所以雹水穢濁或青
黑色
晦庵朱子曰雪花所以六出者只是霰子被
猛風拍開成稜瓣也又曰六者陰數太陰玄
精石亦六稜蓋天自然之數又曰龍水物也
其出而與陽炁交蒸故能成雨但尋常雨自
是陰陽炁蒸鬱而成非必能龍爲之只是下
炁上升未能爲雨必是上炁蔽蓋無發洩處
方能成雨
環溪吴氏曰隨風爲巽固也而風何以有炁
蓋下四爻坎象也五體之上則離也水入火
中則相鼓而有氣以物之小者推之勺水以
熄火則火奮而氣騰況坎離之大氣乎火之
喜也其聲微其氣烈而瀑流激湍之傍其聲
□灊則氣淒冷積微成著則水火之爲風也
信矣温風生於丙丁之月而颶風生於海露
是不獨雷怒而有聲彼萬竅怒號惟風亦然
藴極而蟄蟄久而泄則爲雷常泄則不極不
極則爲風凡物之怒者永有非水使之者也
道法宗旨圖衍義卷下





