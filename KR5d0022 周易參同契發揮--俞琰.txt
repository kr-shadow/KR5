#+TITLE: 周易參同契發揮--俞琰
#+DATE: 2018-05-12 10:22:01
#+SOURCE: github.com/kanripo/KR5d0022 master 1e8e1d30                
周易參同契發揮序止一
參同契乃萬古丹經之祖其辭古奥密微莫
可測議然亦未有眞知實踐得其正傳而不
能通此者也若其論議與之相戾而曰我自
有祕授焉用此爲則亦妄人而已昔者紫陽
朱夫子鳴道於淳熙慶元間旁通百氏有異
乎吾之說者未嘗隨聲附和而苟同也乃獨
愛伯陽之書爲之精研熟究而不自以爲癖
有注釋有考異且嘗曰邵子得於希夷希夷
源流自參同契又曰眼中見得了了如此但
無下手處又曰今始得頭緒未得其作料孔
穴及西山蔡先生編置道州夫子送之留寒
泉精舍相與訂正是書而竟夕不寐至西山
卒又得所謂策數之說恨不得與西山講之
居無何而夫子卒矣是書之注蓋行於西山
旣没之後而一時門人亦未有及此者故不
復有所詢訪其間所未滿意者正不無也石
澗俞君玉吾所著發揮三篇蓋所以補空同
道士之所不足且以發明彭氏陳氏鄭氏王
氏之所未發者旁搜博取無所不至蓋得至
人指授非區區訓詁者比予老矣鼎器頽弊
藥物耗竭無復有所望矣觀俞君之注釋是
書安得不重爲之太息也巖谷之士氣清神
全有能得是書以印正焉則於後天而老凋
三光者其亦庶幾矣乎遂爲書其篇首而藉
是以綴姓名於不朽云朝請郎祕書監兼尚
書左右司阮登炳七十七歲書



自參同契成書以來近世考亭大儒亦復注
脚今觀全陽子所著發揮研精覃思鉤深致
遠可謂羽翼是書矣然考亭當時猶有願爲
劉安雞犬之望晩年感興之作飄然直有往
從脱屣意豈非有得於此書而然耶全陽子
它日功成蟬蜕從伯陽於閬風玄圃間必相
與曰是可以參同契矣至大三年歲庚戌臘
嗣天師張與材題


朱文公謂參同契文章極好其用字皆根據
古書又謂其做得極妙極精緻遂與蔡季通
相訂正而爲之解註人見其解註之辭尚多
闕疑而未詳遂謂文公且然寧復有詳於文
公者殊不知仙家丹書皆内景法象隱語所
謂口訣之祕則有師授斷非世儒訓詁之學
所能意解夫文公之於是書豈文義有所未
究蓋欠教外别傳一句耳今觀全陽子之發
揮章剖句析發前人之所未發是得師授口
訣而爲之說者也其語意直截大類蕭了眞
議論衮衮且多引證學者試一覽之不惟得
以通此一書又可以兼明悟眞翠虚諸書之
旨當塗南谷子杜道堅見其發露天機略不
吝惜深服其運心之普敬歎不自休遂爲之
序又從而爲之歌曰
至道不遠兮恒在目前竊天地之機兮修成
胎僊妙莫妙兮凝吾之神安以待之兮若存
而綿綿黄帝求玄珠兮象罔乃得此理可心
會兮非言辭之可傳虚極靜篤兮恍惚變化
絪緼蟠構兮如煙雲之廻旋龍吟虎嘯兮鉛
汞交結依時採取兮進火烹煎劔挂南宫兮
閉固神室鍊成五色石兮補自身之青天結
胎片餉兮運火一年如靈雞之抱卵兮萬慮
俱捐轉天根月窟之關鍵兮往來上下融融
液液兮眞氣周帀乎三田勤而行之兮勿計
得喪累土成層臺兮積涓流而成川機縁難
偶兮時不待人下手速修兮母待雪霜之滿
顚


周易參同契登揮序
神仙還丹之道至簡至易如此○而已矣此
○者何易之太極是也太極動而生陽○動
極而靜靜而生陰○靜極復動一動一靜互
爲其根此乃造化之妙神之所爲道之自然
者也易之爲書廣大悉備有天道焉有人道
焉有地道焉仁者見之謂之仁知者見之謂
之知千變萬化無往不可是故東漢魏伯陽
假之以論作丹之意而號其書爲周易參同
契也參也者參乎此○也同也者同乎此○
也契也者契乎此○也得師傳而與此參與
此同與此契是爲正道反是則爲泛泛無稽
之言臆度不根之學旁門小法而已非吾之
所謂道也夫是書所述皆寓言也以天道言
則曰日月曰寒暑以地道言則曰山澤曰鉛
汞以人道言則曰夫婦曰男女豈眞有所謂
日月寒暑山澤鉛汞夫婦男女哉無非譬喻
也或言三五或言二八或言四象或言兩弦
旁引曲喻名雖不同不過一陽○一陰○而
已合陰陽○而言之不過一太極○而已散
　　　　　　　　　　　　　　　　
而成萬斂而成一渾兮闢兮其無窮兮與易
之造化相通此其所以爲周易參同契也僕
初讀是書莫省其說妄意揣度靡所不至或
謂予曰子欲修丹須得神仙口訣研窮紙上
語而求長生徒自勞耳而僕也篤信此書終
不忍去手蓋魏公有千周萬遍神告心悟之
說意者至人之言必不我欺於是憤悱研究
矻矻者窮年忽一日果爾心靈自悟得其門
而入自此遡流尋源則怡然理順若有神告
之者然而未得師承猶弗敢遽執爲是冥搜
暗索終夜忘寢信心愈篤遂感異人指示先
天眞一○之大要開說後天火候之細微决
破重玄洞無疑惑歸而再取是書讀之則勢
如剖竹迎刃而解又參以劉海蟾之還金張
紫陽之悟眞薛紫賢之復命陳泥丸之翠虚
但見觸處皆同而無有不契者矣僕不揣凡
骨孜孜於神仙之學竊亦自笑其愚多幸夙
有縁合得聞斯道之秘丹之眞運用蓋嘗試
之丹之眞景象蓋嘗見之校之仙經若合符
節因覩今之學仙而不得正傳者往往偏執
膠固不務理之貫通小見自足不求道之大
全黨甲以伐乙袒左以攻右牽合附會妄亂
穿鑿以似是而飾眞非竟不究古仙本旨非
惟自誤又以誤人僕用是不忍隱默敬爲是
書添一註脚其間漏泄眞機並無靳恡凡論
天地陰陽則參以先儒之語述藥火造化則
證以諸仙之言反覆辯論務欲發明魏公本
旨固不敢祕玄妙之機以絶人亦不敢雜謬
悠之語以惑人後之來者與我同志試留心
玩誦此書則斷斷有神告心悟之效無疑也
雖然僕之言輶又何足取信於人明達之士
但以魏公之言爲信而參其動○靜○之機
同其陰陽○之運契其畫前○未畫之妙方
表僕之所述果亦眞實不妄幸無以先入之
說爲主而遽謂參同契爲紙上語云至元甲
申四月十四日林屋山人全陽子俞琰玉吾
自序










周易參同契發揮卷之一
　　　　林屋山人全陽子俞琰述
　　　上篇第一
乾坤者易之門户衆卦之父母
　闔尸謂之坤闢户謂之乾一闔一闢謂之
　變往來不窮謂之通此乾坤所以爲易之
　門户也乾生三男坤生三女男女構精萬
　物化生此乾坤所以爲衆卦之父母也夫
　人之一身法天象地與天地同一陰陽也
　人知此身與天地同一陰陽則可與論還
　丹之道矣
坎離匡郭運轂正軸
　坎月也離日也日月行於黄道晝夜往來
　循環無窮如匡郭之周遭也轂猶身也軸
　猶心也欲轂之運必正其軸修還丹者運
　吾身中之日月以與天地造化同途不正
　其心可乎
牝牡四卦以爲橐籥覆冒陰陽之道猶御者
之執銜轡有準繩正規矩隨軌轍處中以制
外數在律歷紀月節有五六經緯奉日使兼
并爲六十剛柔有表裏朔旦屯直事至暮蒙
當㝊晝夜各一卦用之依次序旣未至昧爽
終則復更始
　乾純陽牡卦也坤純陰牝卦也坎陰中有
　陽離陽中有陰牝牡相交之卦也丹法位
　乾坤於上下列坎離於東西而乾坤之闔
　闢坎離之往來儼如橐籥之狀故曰牝牡
　四卦以爲橐籥橐籥者虚器也橐即鞴囊
　籥其管也老子道德經云天地之間其猶
　橐籥乎虚而不詘動而愈出蓋太虚寥廓
　猶橐籥之體氣之闔闢往來猶橐籥之用
　知此則還丹之道思過半矣然是道也操
　則存舍則亡故必愼汝内閑汝外有如列
　子沖虚至德眞經所謂泰豆氏之御然後
　可以從事於此蓋泰豆氏之御也齊輯乎
　轡銜之際而急緩乎唇吻之和正度乎胸
　臆之中而執節乎掌握之間内得於中心
　而外合於馬志是故能進退履繩墨而旋
　曲中規矩鍊丹之法亦猶是也數在律歷
　紀者巡行十二位應律之十二聲歷之十
　二月紀之十二年也月節有五六者以一
　月三十日分爲六節也經乾坤南北之定
　位也緯坎離東西之妙用也奉日使者奉
　日之所使也其候與天同運隨日升沉無
　少異也兼并爲六十者易有六十四卦除
　乾坤坎離四卦之外恰有六十卦一日十
　二時用兩卦直事每一爻當一時兩卦計
　十二爻應律歷紀之數以一月三十日并
　之共得六十卦也以六十卦布於一月三
　十日内則朔日朝爲屯暮爲蒙晝夜十二
　時恰應兩卦十二爻之數自此朝需暮訟
　朝師暮比依次而用以至晦日用旣濟未
　濟晦朔循環周而復始其間卦象内外剛
　柔之體或反或對皆不必執泥也張紫陽
　悟眞篇云此中得意休求象若究群爻謾
　役情蓋非眞以六十卦布於一月三十日
　之内也或者不悟此理惟執泥卦象之說
　乃謂日用兩時爲火候從而準則銖爻推
　測氣候汲汲焉日視土圭夜瞻刻漏豈不
　大謬哉
日辰爲期度動靜有早晚
　陳泥丸翠虚篇云天上分明十二形人皆
　分作鍊丹程即日長爲期度之謂也日即
　火也辰即候也人能以天上之日辰反而
　求之吾身則日臨之位即時辰也悟眞篇
　云鍊藥須知昏曉即動靜有早晩之謂也
　動者日出而作也靜者日入而息也蓋吾
　一身之中自有日出日入之早晩其火候
　動靜一一暗合天度即非用天樞潮候而
　爲下功之時也
春夏據内體從子到辰巳秋冬當外用自午
訖戌亥
　卦有六爻下三爻爲内上三爻爲外試即
　屯蒙二卦眀之朝用屯陽火上升之候也
　而屯之初九正當身中之子由内而外故
　曰春夏據内體從子到辰巳暮用蒙陰符
　下降之候也而蒙之上九正當身中之午
　由外而内故曰秋冬當外用自午訖戌亥
　然所謂春夏秋冬子午巳亥與夫内體外
　用之說皆譬喻也乃若泥象執文而行卦
　氣則徒自勞苦何益哉




賞罰應春秋昏明順寒暑爻辭有仁義隨時
發喜怒如是應四時五行得其序
　陽氣當春而發生陰氣當秋而肅殺丹法
　之賞罰亦猶是也永日自寅而東出短日
　自申而西入丹法之昏明亦猶是也爻辭
　有仁義隨時發喜怒者潛藏飛躍進退加
　减各隨其時也薛紫賢復命篇云火候抽
　添思絶塵一爻纔過一爻生陰文陽武依
　加減减一顆還丹火裏成豈眞有所謂卦爻
　哉他如賞罰昏明仁義喜怒與夫四時五
　行之說皆譬喻也
天地設位而易行乎其中矣
　一高一卑天地之位也一陰一陽天地之
　易也陽生於子自子丑寅卯而極於巳積
　一百八十日而陰又生陰生於午自午未
　申酉而極於亥積一百八十日而陽又生
　陰生陽陽生陰陰復生陽陽復生陰陰陽
　相生循環無窮是之謂易是易也天地有
　之人身亦有之豈不聞悟眞篇云先把乾
　坤爲鼎器次摶烏兔藥來烹此豈謂身外
　之乾坤身外之烏兔哉學者當求之於身
　中可也今夫天位乎上地位乎下二氣則
　運行乎其中一升一降往來不窮猶橐籥
　也人受冲和之氣生於天地間與天地初
　無二體若能悟天地橐籥之妙此心冲虚
　湛寂自然一氣周流於上下開則氣出闔
　則氣入氣出則如地氣之上升氣入則如
　天氣之下降自可與天地齊其長久子華
　子云古之知道者築壘以防邪䟽源以毓
　眞深居靜處不爲物攖動息出入而與神
　氣俱魂魄守戒謹窒其兊專一不分眞氣
　乃存上下灌注氣乃流通如水之流如日
　月之行而不休陰營其藏陽固其府源流
　泏泏滿而不溢冲而不盈夫是謂之久生
　捨此而曰我自有登雲捷法則是旁蹊曲
　學非吾大丹之道也
天地者乾坤之象也設位者列陰陽配合之
位也易謂坎離坎離者乾坤二用二用無爻
位周流行六虚往來旣不定上下亦無常
　乾爲天坤爲地吾身之鼎器也離爲日坎
　爲月吾身之藥物也先天八卦乾南坤北
　離東坎西南北列天地配合之位東西分
　日月出入之門反而求之吾身其致一也
　乾坤其體也坎離其用也坎離二者周流
　升降於六虚往來上下蓋無爻位吾身之
　坎離運行乎鼎器之内潛天而天潛地而
　地亦豈有爻位哉
幽潛淪匿變化於中
　幽潛淪匿者神入氣中氣入臍中而沉歸
　海底去也變化於中者時至氣自化靜極
　機自發而抱出日頭來也陳希夷指玄篇
　云邈無蹤跡歸玄武潛有機關結聖胎此
　之謂也
包裹萬物爲道紀綱
　悟眞篇云道自虚无生一氣便從一氣産
　陰陽陰陽再合生三體三體重生萬物昌
　蓋金丹之母不過先天一氣而已裂而爲
　二分而爲三散而爲萬皆自此一氣中來
　故曰包裹萬物爲道紀綱
以無制有器用者空
　道德經云三十輻共一轂當其無有車之
　用埏垣以爲器當其無有器之用鑿户牖
　以爲室當其無有室之用故有之以爲利
　無之以爲用林鬳齋註云轂車之容軸者
　也輻輪之股也轂惟虚中故可以行車埏
　埴陶者之器也虚而圓故可以成器户牖
　室中之通明處也此三者皆是譬喻虚者
　之爲用故曰有之以爲利無之以爲用車
　器室皆實有之利也而其所以爲車爲器
　爲室皆虚中之用今魏公謂以無制有器
　用者空實用老子之說蓋丹法以太虚爲
　鼎爐而太虚之中自有天然妙用奇哉奇
　哉關尹子云衣摇空得風氣嘘物得水陳
　抱一註云知摇空得風則鼓吾橐籥可以
　生氣知嘘物得水則胎吾之氣可以化精
　苟昩此而他求所謂鼎器則非虚無之道
　矣
故推消息坎離没亡
　息者進火之候坤三變而成乾也消者退
　符之候乾三變而成坤也今自朔旦震卦
　用事之後歷兊至乾望罷巽卦用事之後
　歷艮至坤其間不見坎離爻位是謂坎離
　没亡歟曰坎離非没亡也行乎六虚之間
　而往來不定爾
言不苟造論不虚生引驗見效校度神明推
類結字原理爲徵坎戊月精離己日光日月
爲易剛柔相當土旺四季羅絡始終青赤白
黑各居一方皆禀中宫戊己之功
　坎外陰而内陽月之象也離外陽而内陰
　日之象也坎納戊戊陽土也離納己己陰
　土也二土交合則陰陽相濟剛柔相當猶
　日月兩字合之而輳成易字也青赤白黑
　即木火金水也木火金水各居一方惟土
　居中央分旺辰戌丑未而羅絡一歲之始
　終是故木得之以旺火得之以息金得之
　以生水得之以止四者皆禀其功也然是
　土也遍滿乎宇内本無定位焉在坎則爲
　戊土在離則爲己土在中宫則爲戊己土
　在四季則爲辰戌丑未土均是物也㫖哉
　悟眞篇之詩有曰四象五行全藉土又曰
　只縁彼此懷眞土遂使金丹有返還蓋非
　眞土調和則陰陽否隔剛柔離分不能成
　丹也嗚呼魏公作是書以發明斯道之祕
　無非引驗見效親到實詣之說復恐其說
　未足以取信於後人遂又校度日月之神
　明以爲法推原易卦之道理以爲證可謂
　深切而著明矣又豈肯苟造無稽之言虚
　生無益之論以誑惑後之來者哉







易者象也懸象著明莫大乎日月窮神以知
化陽往則陰來輻輳而輪轉出入更卷舒
　易者象也即上文所謂日月爲易是也夫
　魏公之爲是說也將以指陳身中之陰陽
　而身中之陰陽則無形可求百姓日用而
　不知苟非假象託物將何以發明而使人
　窮其神知其化哉於是仰觀俯察乎天地
　之間惟有日月之象顯然著明故以其顯
　然著明者示人使之洞見天地之陰陽而
　默識乎神化之妙則吾身之日用不知者
　自可以不言而喻也蓋日月往來乎黄道
　之上一出一入迭爲上下互爲卷舒晝夜
　循環猶如車輪之運轉無有窮已人能反
　身而思之觸類而長之則吾一身之中自
　有日月與天地亦無異矣韓逍遥内指通
　玄祕訣云法輪要轉常須轉只在身中人
　不見駕動之時似日輪日輪向我身中轉
　又云法輪轉得莫停留念念不離輪自轉
　何用外求哉
易有三百八十四爻據爻摘符符謂六十四
卦
　一部全易計三百八十四爻一斤大藥計
　三百八十四銖此丹道易道之相通而參
　同契所以作也爻者卦畫也符者卦之合
　體也易有六十四卦丹法以乾坤爲鼎器
　以坎離爲藥物以其餘六十卦爲火候今
　以乾坤觀之始於屯蒙終於旣濟未濟其
　間反體對體無一不相合於此見一陰一
　陽之謂道而古仙據爻摘符以比喻鼎器
　藥物火候可謂巧且備矣
晦至朔旦震來受符當斯之時天地構其精

日月相撢持
　晦至朔旦者晦朔之間也震來受符者乾
　交於坤而成震身中之一陽生也斯時神
　與氣交氣與神合有如天地之構精日月
　之合璧故曰當斯之時天地構其精日月
　相撢持天地即吾身之乾坤也日月即吾
　身之坎離也天地日月以時而相交故能
　陶萬彙而成歲功乾坤坎離以時而相交
　故能奪造化而成聖胎魏公恐學者不明
　身中之陰陽造化遂借日月相交之時爲
　喻非曰一月止有晦朔之間可以用功也
　悟眞篇云日月三旬一遇逢以時易日法
　神功學者能知以時易日之妙則能竊天
　地之機而成大丹矣
雄陽播玄施雌陰綂黄化
　雄陽播玄施者天氣降而至於地也雌陰
　統黄化者地承天氣而生物也悟眞篇云
　甘露降須天地合黄芽生要坎離交蓋丹
　法之生藥與天地之生物相似皆不過陰
　陽二氣一施一化而玄黄相交爾
渾沌相交接權輿樹根基
　陰陽二氣上下交接混而爲一故謂之渾
　沌渾沌乃天地之郛郭萬物之胞胎也丹
　法以之爲權輿而樹立根基則天地萬物
　皆在吾身而不用求之外矣
經營養鄞鄂凝神以成軀
　鄞鄂即根蒂也丹法經營於此而回光内
　照則神戀氣而凝氣戀神而住自然交結
　成胎如其神光内泄氣馬外馳則日月失
　道金汞異爐欲望成丹不亦遠乎白紫清
　珠玉集丹髓歌曰昔日遇師親口訣只要
　凝神入氣穴此所以稱之爲神丹而號之
　曰神仙也
衆夫蹈以出蝡動莫不由
　陰陽交接之道乃生生化化之源也不特
　人舉禽獸由此而出雖蠉飛蠕動跂行喙
　息至微之類莫不皆然故曰衆夫蹈以出
　蠕動莫不由是道也施之於人則生人存
　之於己則生藥但有聖凡逆順之分爾


周易參同契發揮卷之一








周易參同契發揮卷之二止二
　　　　林屋山人全陽子俞琰述
　　　上篇第二
於是仲尼讚鴻濛乾坤德洞虚稽古當元皇
關雎建始初冠婚氣相紐元年乃芽滋
　嘗觀易首乾坤書稱稽古詩以關雎爲先
　禮以冠婚爲重春秋以元年爲第一義是
　知聖人之作經皆有所託始也鍊丹而不
　究其始又安能洞曉陰陽深達造化哉
聖人不虚生上觀顯天符天符有進退詘信
以應時
　符者合也月行於天一月一度與日交合
　故謂之天符天符有進退屈信以應時者
　月自初一以後光漸進魂長魄消陽伸陰
　屈象一日之子至巳十六以後光漸退魄
　長魂消陰伸陽屈象一日之午至亥也古
　之至人觀天之道執天之行遂借天符之
　進退陰陽之屈伸設爲火候法象以示人
　蓋天地儼如一鼎器日月乃藥物也日月
　行乎天地間往來出没即火候也人能即
　此反求諸身自可默會火候進退之妙矣
故易統天心復卦建始初
　易者一陰一陽之謂也天心北方子之中
　也復十一月之卦也復之爲卦正當北方
　子位之中氣應冬至邵康節擊壤集冬至
　吟云冬至子之半天心無改移是也朱晦
　庵以爲康節此詩最好蓋立冬是十月初
　小雪是十月中大雪是十一月初冬至是
　十一月中小寒是十二月初大寒是十二
　月中冬至子之半即十一月之半也人言
　夜半子時爲冬至蓋夜半以前一半屬子
　時今推五行者多不知之然數每從這處
　起略不差移此所以爲天心今魏公謂易
　統天心復卦建始初者陽氣潛萌於孟冬
　純陰之月而始於坤卦之下積成一畫之
　陽然後變爲復卦也人固知十月爲坤至
　十一月則五陰之下變一陽畫而爲復殊
　不知十一月冬至無縁平白便生一畫之
　陽遽變爲復蓋十月小雪坤下爻已有陽
　生其中但一日之内一月之間方長得三
　十分之一必積之一月至十一月冬至始
　滿一畫爲復然此亦譬喻也年以冬至爲
　復月以朔旦爲復日以子時爲復無非借
　以發眀身中造化殆不必泥於年月日時
　也翠虚篇云一月三旬一日同修丹法象
　奪天功蓋年與月同月與日同日與時同
　於是蹙年成月蹙月成日蹙日成時一時
　之中自有一陽來復之機是機也不在冬
　至不在朔旦亦不在子時非深達天地陰
　陽莫知玄機如是其祕也
長子繼父體因母立兆基
　乾父下交於坤母之初爻而成震震爲長
　男故曰長子繼父體震自坤體而生猶嬰
　兒生於母腹中故曰因母立兆基悟眞篇
　云金公本是東家子送與西鄰寄體生與
　此同㫖知此則知鍊丹不用尋冬至身中
　自有一陽生而不泥乎年月日時之說矣


消息應鍾律升降據斗樞
　自子至巳爲息自午至亥爲消消息應鍾
　律者鍾律於一歲十二月之内每月换一
　管一歲换盡十二律吾身火候之消息亦
　猶是也自下而上爲升自上而下爲降升
　降據斗樞者斗樞於一日十二時之内每
　時移一位一日移遍十二辰吾身火候之
　升降亦猶是也指玄篇云寥寥九地移鐘
　管黯黯長天運斗魁蓋不過取象比喻而
　已即非用律管之短長天罡之所指而爲
　期度也
三日出爲爽震受庚西方
　月三日哉生明昏在西方庚位其象如震
　應震卦之納庚若以吾身之火候言之則
　所謂河車不敢暫留停之時是也

八日兊受丁上弦平如繩
　月至八日爲上弦昏在南方丁位其象如
　兊應兊卦之納丁以喻吾身陽火上升之
　半也

十五乾體就盛滿甲東方
　月至十五與日相望昏在東方甲位其象
　如乾應乾卦之納甲以喻吾身陽火盛滿
　之候也

蟾蜍與兔魄日月無雙明
　蟾蜍者月之精兔魄者日之光日月無雙
　明者日以昱乎晝月以昱乎夜日出則月
　没月出則日没晝夜遞炤而出入更卷舒
　也人之呼吸何異於是哉豈不見黄庭經
　云出日入月呼吸存蓋呼吸即日月也
蟾蜍視卦節兔者吐生光
　丹法以上半月爲陽屬震兌乾下半月爲
　陰屬巽艮坤故曰蟾蜍視卦節月爲太陰
　日爲太陽陽主吐陰主納月本無光受日
　之光而白故曰兔者吐生光
七八道已訖屈折低下降
　七八即十五也陽火自震而升至于十五
　純乾則已滿上半月之候其勢極矣其道
　危矣蓋不容不屈曲折旋而低降也陳朝
　元玉芝書云九重城裏龍車發十二樓前
　虎駕回即此義也
十六轉受綂巽辛見平明
　月至十六日旣生魄晨在西方辛位明乍
　虧其象如巽應巽卦之納辛以吾身火候
　言之則陰受陽禪峰回路轉之時也

　艮直於丙南下弦二十三
　月至二十三日爲下弦晨在南方丙位明
　半虧其象如艮應艮卦之納丙以喻吾身
　陰符下降之半也

　坤乙三十日東方喪其明
　月至三十日爲晦晨在東方乙位明盡喪
　其象如坤應坤卦之納乙以喻吾身陰符
　窮盡之候也

節盡相禪與繼體復生龍
　魏公以一月三十日分爲六節自朔旦至
　五日爲第一節屬震六日至十日爲第二
　節屬兌十一日至十五日爲第三節屬乾
　十六日至二十日爲第四節屬巽二十一
　日至二十五日爲第五節屬艮二十六日
　至三十日爲第六節屬坤六節旣盡則日
　月合朔之後陽又受陰之禪復變爲震震
　爲龍一陽動於二陰之下震也重淵之下
　有動物豈非龍乎
壬癸配甲乙乾坤括始終
　乾納甲壬坤納乙癸故曰壬癸配甲乙十
　榦始於甲乙終於壬癸故曰乾坤括始終
　蓋納甲者火候之取象也火候之抽添與
　月之盈虧無異今以六卦布於一月則震
　象三日月出於庚兊象上弦月見於丁乾
　象望日月滿於甲巽象十六日月虧於辛
　艮象下弦月消於丙坤象晦日月没於乙
　不過借此以論身中六卦火候之進退非
　眞以爲一月三十日也何以明之蓋參以
　歷法則晝夜有短長若晝短日没於申則
　月合於申望於寅晝長日没於戌則月合
　於戌望於辰十二月間三日之月未必盡
　見庚十五日之月未必盡見甲合朔有先
　後則上下弦未必盡在八日二十三日望
　晦未必盡在十五日三十日今魏公謂三
　日出爲爽震受庚西方十六轉受綂巽辛
　見平明蓋指二八月晝夜均平之時姑以
　取象而已非眞以月出庚之時進火月虧
　辛之時退符也學者但觀月體之盈虧反
　而求之吾身則身中一陽生即三日月生
　之震象也二陽長即八日月弦之兌象也
　三陽滿即十五日月圓之乾象也一陰生
　即十六日月虧之巽象也二陰長即二十
　三日月弦之艮象也三陰足即三十日月
　没之坤象也豈可拘以月出没之方位而
　律以卦體爻畫之數與夫歷家盈縮短長
　之法哉
　　納
　　甲
　　圖
七八數十五九六亦相當四者合三十易象
索滅藏
　七火數也八木數也合之得十五九金數
　也六水數也合之亦得十五四者合之共
　得三十應一月三十日之數三十數終則
　日月合璧易象索然而滅藏也復命篇云
　一月一還爲一轉一年九轉九還同唯憑
　二卦推刑德五六回歸戊巳中五六即三
　十也
　　四
　　象
　　圖

象彼仲冬節草木皆摧傷佐陽詰商旅人君
深自藏象時順節令閉口不用談天道甚浩
廣太玄無形容虚寂不可覩匡郭以消亡謬
誤失事緒言還自敗傷
　丹法所謂冬至所謂晦朔之間皆比喻陰
　極陽生之時也以一月言之則如月晦之
　夜月光索然而滅藏以一年言之則如仲
　冬之節草木索然而摧盡其義一也易曰
　雷在地中復先王以至日閉關商旅不行
　后不省方蓋安靜以養其動而仰順乎天
　道也然而天道甚浩廣眞機在於頃刻之
　間太玄無形容妙處在於窈冥之内故當
　日中冬至之時必先閉塞其兌澄心守默
　使金汞同歸於爐中如日月合璧之時隱
　藏其匡郭沉淪於洞虚則神凝氣聚金液
　乃結儻或忘其緘默任重樓浩浩而出則
　是自取其傷敗也
别序斯四象以曉後生盲
　四象即七八九六也即上文所謂七八數
　十五九六亦相當是也以七八九六合之
　則爲三十應一月三十日之數皆設象比
　喻也魏公恐學者不得其說以盲引盲妄
　認三十日之盈虚消息爲一月火候故又
　别序此七八九六之四象以曉其未曉者
　庶有以顯夫一月三十日之數皆譬喻而
　非眞以月之三日進火月之十六日退符
　也有如子午卯酉子申寅戌春夏秋冬分
　至啓閉晝夜晨昏還返歸居皆此義也學
　者若知七八九六即一月三十日之數則
　其餘泛引曲喻皆可默而識之矣何必執
　文泥象哉
八卦布列曜運移不失中
　中者黄道也八方布以八卦周回列以二
　十八宿乃日月往來之行路也悟眞篇云
　旣驅二物歸黄道爭得靈丹不解生作丹
　之時但恐心猿奔逸於外爾苟能收視返
　聽凝神片時使二物歸於黄道而不失其
　中則氤氲交媾結成一滴露珠而飛落丹
　田中矣
元精眇難覩推度效符徵
　元精生於窈冥眇不可覩道德經云窈兮
　冥兮其中有精其精甚眞其中有信蓋大
　丹之道與造化相符天信至則瓊鐘一扣
　玉洞雙開此其徵也古歌云始青之下月
　與日兩畔同升合爲一非洞曉天地之陰
　陽深達吾身之造化豈可俄而度也
居則觀其象準擬其形容
　作丹之時當外立表漏以測天運之晷刻
　内修眞一以驗本身之刻漏庶不失天地
　之機然神定氣和則内外符合神昏氣躁
　則時刻差互不可不定也
立表以爲範占候定吉凶
　大丹火候不用時辰何必立表占候哉所
　以立表占候者恐失天人合發之機也若
　不會玄機而自朝至暮從事於土圭刻漏
　以爲火候則又謬之甚矣
發號順節令勿失爻動時
　地雷震動巽門開龍向東潭踴躍來此身
　中一陽爻動之時也此時暖氣沖融心覺
　恍惚便堪進火勿可緩也珠玉集還源篇
　云萬籟風初起千山月乍圓急須行政令
　便可運周天此之謂也指玄篇云䃱磹光
　中扶赤子鼓鼙聲裏用將軍亦此之謂也
上察河圖文下序地形流中稽於人心參合
考三才
　施栖眞三住銘序云與日月而周回同天
　河而輪轉輪轉無窮壽命無極謂大丹之
　道與天道相參合也施栖眞靜中吟云妙
　用如江河周流無窮已長養玄谷芝灌漑
　瑶池水謂大丹之道與地道相參合也夫
　大丹之道所以與天地相參合者何哉皆
　在乎此心默爲之運用也古之修丹者仰
　以觀於天文俯以察於地理中以稽於人
　心於是虚吾心運吾神回天關轉地軸上
　應河漢之昭回下應海潮之升降天地雖
　大造化雖妙而其日月星辰之著明五行
　八卦之環列皆爲吾掇入於一身之中或
　爲吾之鼎爐或爲吾之藥物或爲吾之火
　侯反身而觀三才皆備於我蓋未嘗外吾
　身而求之他也擊壤集觀易吟云一物其
　來有一身一身還有一乾坤能知萬物備
　於我肯把三才别立根天向一中分造化
　人於心上起經綸天人安有兩般義道不
　虚行只在人淵乎其有㫖哉
動則依卦變靜則循彖辭
　道德經云致虚極守靜篤萬物並作吾以
　觀其復夫物芸芸各復歸其根歸根曰靜
　靜曰復命至矣哉此萬物之所以復命也
　吾身之金丹大藥其胚胎於至靜之中而
　産於陰極之時乎易曰至哉坤元萬物資
　生乃順承天坤厚載物德合無疆蓋坤爲
　地純陰之卦也地能翕受天氣故百昌皆
　産於土丹法含光返照之時潛神于内與
　純陰之月閑塞成冬略無少異復命篇云
　受得眞仙訣陰中鍊至陽蓋謂此也然靜
　極必有動以繼之頃之一陽動於六陰之
　下一變而爲復再變爲臨三變爲泰四變
　爲大壯五變爲夬至六變爲純乾則陽氣
　周遍於六虚而現出深潭日一輪矣
乾坤用施行天地然後治
　乾坤之用坎離是也天地得坎離運用於
　其間所以陰陽交泰而和氣致祥天地一
　日而非坎離則造化或幾乎熄矣大丹妙
　用法乾坤安有異於乾坤者哉
可不愼乎御政之首
　一陽纔動作丹時猶人君御政之首也發
　號施令可不愼乎
管括微密闓舒布寶
　管括微密者眼含其光耳凝其韻鼻調其
　息舌緘其氣疊足端坐潛神内守不可一
　毫外用其心也蓋眼旣不視魂自歸肝耳
　旣不聽精自歸腎舌旣不聲神自歸心鼻
　旣不香魄自歸肺四肢旣不動意自歸脾
　然後魂在肝而不從眼漏魄在肺而不從
　鼻漏神在心而不從口漏精在腎而不從
　耳漏意在脾而不從四肢孔竅漏五者皆
　無漏矣則精神魂魄意相與混融化爲一
　氣而聚於丹田也迨夫一息换鼻吾心恍
　然則龍虎衝關大路開而一渠流轉八瓊
　槳矣
要道魁杓綂化綱紐
　丹道之要全在乎斗斗者所以斡運一身
　之陰陽統攝一身之萬化猶網之有綱衣
　之有紐也蓋人身三田分於三處若得斗
　柄之機斡運則眞氣上下循環如天河之
　流轉此之謂要道也若夫復命篇云驅回
　北斗轉天罡手握南辰入洞房是又要之
　又要者也
爻象内動吉凶外起
　悟眞篇云受氣之初容易得抽添運用切
　防危蓋一陽生于身内是謂受氣之初得
　之固易然於此時下手則吉凶悔吝生乎
　動不可毫髮差殊也
五緯錯順應時感動四七乖戾誃離仰俯
　五行要攅簇金火要同爐亦在人一念間
　返本還源爾否則鼎中列宿皆差違而天
　地懸隔矣
文昌綂録詰責台輔百官有司各典所部
　史記天官書云斗魁戴匡六星曰文昌宫
　今曰文昌綂録者絳宫天子綂乾坤也人
　身之中安有所謂文昌者哉無非譬喻也
　天有三台四輔丹有三龍四虎詰責台輔
　者甲乙無令失庚辛莫要差也天有衆星
　分野丹有衆卦火符百官有司各典所部
　者按一年二十四氣列周天二十八宿而
　鼎爐火候密推排也由是言之則天之萬
　象森羅皆在吾一身中矣
日含五行精月受六律紀五六三十度度竟
復更始
　日有十榦五榦剛而五榦柔月有十二管
　六管陰而六管陽以丹道言之日即火也
　日含五行精者一物含五彩也月即藥也
　月受六律紀者白金烹六卦也五六三十
　度度竟復更始者太陽一日行一度行至
　三十度則又與太陰交合周而復始未嘗
　暫停也
原始要終存亡之緒
　始月朔也終月晦也存亡之緒者晦朔之
　間陰將盡而猶未盡陽將生而猶生也然
　所謂晦朔乃譬喻爾非眞所謂三十日之
　終初一日之始也
或君驕溢亢滿違道或臣邪佞行不順軌弦
望盈縮乖變凶咎執法剌譏詰過貽主
　君乃神也臣乃氣也作丹之時鉛汞歸土
　釜身心寂不動蓋身動則氣散心動則神
　散須是凝神聚氣心息相依然後靈胎可
　結不然則身中之弦望有盈縮而乖變凶
　咎矣推求其故蓋由心君放肆而違道於
　是氣亦邪佞而行而順軌故曰執法剌譏
　詰過貽主
辰極處正優游任下
　復命篇云北斗南辰下眉毛眼睫邊灰心
　行水火定息採眞鉛又云精氣元爲本神
　靈共一家但能擒五賊自可結三花當其
　含光默默之時要在綿綿若存任其自然
　不可勞其神也
明堂布政國無害道
　史記天官書云東宫蒼龍房心心爲明堂
　在人身則洞房紫極靈門户是也黄庭經
　云明堂金匱紫房間上清眞人當吾前黄
　裳子丹氣頻煩借問何在兩眉端於此垂
　光下照則猶人君坐眀堂而布政而通道
　於九夷八蠻也復命篇云洞門常寂照蓬
　島鎮長春與此同旨
内以養已安靜虚無
　王重陽全眞集云玄關妙用不難窮只在
　無言靜默中蓋心安而虚道自來居虚極
　靜篤則元陽眞氣自復也
原本隱明内照形軀
　全眞集云如通須是搜元有要見還應向
　内觀蓋返本還源回光内照乃修鍊之大
　端先儒謂道家養生之法收視返聽如金
　水潛光於内誠哉是言也
閉塞其兌築固靈株
　兌口也靈株坎宫也閉塞其兌則上不泄
　築固靈株則下不漏揚子太玄經云藏心
　于淵美厥靈根蓋神不外馳則和氣𠑽周
　美在其中也
三光陸沉温養子珠
　三光洞房之靈象也人能撮聚三光返照
　於其内則中央正位産玄珠矣黄庭經云
　洞房靈象斗日月三光焕照入子室明眼
　之士請試思之
　視之不見近而易求
　金丹大藥只在目前豈不近耶奈何視之
　不見摶之不得雖近猶遠也若得法度求
　之則不過片餉功夫便有滿目黄華顯露
　夫何遠之有悟眞篇云功夫容易藥非遥
　說破人須失笑笑也者笑其近而易求而
　人自索之於高遠也復命篇云分明只在
　眼睛前自是時人不見天惟其不見也於
　是舍内務外或採日精月華或鍊金石草
　木或行房中之術正所謂道在邇而求諸
　遠事在易而求諸難悲夫
　黄中漸通理潤澤達肌膚
　丹田有物而一氣流通則和順積中而英
　華外發也
初正則終修榦立末可持
　表端則影直源深則流長得其一則萬事
　畢矣
一者以掩蔽世人莫知之
　大道之祖不出一氣而成變化析而爲黑
　白分而爲青黄喻之曰日月名之曰龍虎
　有如許之紛紛是皆陰陽二字也其實即
　一物也又如神水華池之名鉛爐土釜之
　號皆一處也或曰冬至子時或曰晦朔之
　間人不知以爲一陽來復必在冬至子時
　日月合𨐬必在晦朔之間於是檢尋曆日
　輪刻掐時謬之甚矣抑孰知攅年蹙月攅
　月蹙日攅日蹙時而一時之中自有一年
　一月之造化哉然一時即一處也一處即
　一物也故凡冬夏二至春秋兩分卯酉甲
　庚晦朔弦望子午巳亥子申寅戌二十四
　氣七十二候一年交合一月周回離坎之
　時兔雞之月巽乾之穴二八之門朝屯暮
　蒙晝姤夜復盡在此一中岀翠虚篇云後
　來依舊去參人勘破多少野狐精箇箇不
　知眞一處總是旁門不是眞世之知此一
　者能有幾人哉
周易參同契發揮卷之二














周易參同契發揮卷之三止三
　　　　林屋山人全陽子俞琰述
　　　上篇第三
上德無爲不以察求下德爲之其用不休
　道德經云上德無爲而無以爲下德爲之
　而有以爲今曰上德無爲不以察求者神
　守於玄宫而默默無爲也下德爲之其用
　不休者氣騰於牝府而綿綿不絶也蓋借
　老子之說以發坎離兩穴之祕也
上閉則稱有下閉則稱無無者以奉上上有
神德居此兩孔穴法有無亦相須
　上閉則稱有者離宫有象藏眞水也下閉
　則稱無者坎户無形隱赤龍也無者以奉
　上上有神德居者元神栖於本宫則氣皆
　隨之而升上所以妙在八門牢鎖閉也悟
　眞篇云長男乍飲西方酒少女初開北地
　花若使青娥相見後一時關鎖住黄家黄
　家即上田元神所居之宫也此兩孔穴法
　有無亦相須者下不閉則火不聚上不閉
　則藥不升也悟眞篇云送歸土釜牢封閉
　次入流珠配厮當故必相須而後可也何
　謂流珠土釜即坎離兩穴之異名也
知白守黑神明自來白者金精黑者水基
　白者金也黑者水也丹法以水爲基而金
　精生於水中所以知白者惟守其黑守黑
　則白自現也守之何如即如貓之守窟以
　待䑕至其身不動其目不瞬而此心惟䑕
　是務更無他念也神明者天機也如欲盜
　其機必先虚其心心虚則神凝神凝則息
　定息定則兩畔同升共一斤而神明自來
　也離騷遠遊篇云毋滑而魂兮彼將自然
　壹氣孔神兮於中夜存虚以待之兮無爲
　之先與此同旨紫陽朱子註云蓋廣成子
　之告黄帝不過如此實神仙之要訣也
水者道樞其數名一陰陽之始玄含黄芽五
金之主北方河車故鉛外黑内懷金華被褐
懷玉外爲狂夫
　水者道之樞陰陽之始也何者天一生水
　居五行之首也水一加以土五是爲水之
　成數其玄含黄芽之象乎玄含黄芽者水
　中産鉛也鉛爲五金之主在北方玄冥之
　内得土而生黄芽黄芽即金華也金華乃
　鉛之精英故鉛體外黑而金華隱於其中
　猶至寳藏於褐夫之懷也北方河車即帝
　車也以其隨天河而輪轉故稱河車今夫
　眞鉛生於水中得眞火煆鍊而出則河車
　不敢暫留停運入崘崐峯頂也
金爲水母母隱子胎水者金子子藏母胞
　金生水故曰金爲水母水者金子水中有
　金故曰母隱子胎子藏母胞學者若知水
　中金之義則知産藥之川源矣
眞人至妙若有若無髣髴大淵乍沉乍浮
　眞人元神也若有若無者綿綿若存用之
　不勤也髣髴大淵乍沉乍浮言眞人徃來
　於大淵微茫髣髴浮沉不定也簫紫虚金
　丹大成集云崘崐山上黄華路時引元神
　去復還蓋大淵即崘崐也
進退分布各守境隅
　丹法自子而進自午而退進退分布各守
　境界不相涉入楊虚白金丹純粹吟云子
　午爐前分進退乾坤鼎内别浮沉是也
採之類白造之則朱
　白者白金也朱者朱汞也採之類白者採
　北方坎宫之白金以爲丹母而白金與朱
　汞乃同類相從者也造之則朱者每日運
　火抽去鉛氣而添汞於其間也陳默默崇
　正篇云内守河車居北闕由來天一水爲
　先合符須得周天火立義還同渡岸船搬
　運有功連晝夜斡旋至妙體璣璇修丹上
　士如明此方識眞鉛不用鉛學者徒知以
　鉛汞交結爲藥而不知抽鉛添汞之火功
　則雖結丹頭不能免其不耗散也
鍊爲表衞白裏貞居
　鍊爲表衞者眞火運用於外爐也白裏貞
　居者金丹安處於内爐也内爐有丹須得
　外爐之火晝夜鍊養然後成熟郝廣寧太
　古集云頂運驪珠光自現腹藏祕寳粲然
　安豈非火運於外而丹藏於内哉
方圓徑寸混而相扶先天地生巍巍尊高旁
有垣闕狀似蓬壺環帀關閉四通踟蹰守禦
固密閼絶姦邪曲閣相連以戒不虞
　方圓徑寸謂泥丸宫也今人但謂心爲方
　寸殊不知人身三田其中皆虚一寸而氣
　脉皆相通也混而相扶謂頭有九宫而泥
　丸居其中黄庭經云泥丸九眞皆有房方
　圓一寸處此中是也先天地生謂泥丸一
　穴乃一身萬竅之祖竅此竅開則衆竅齊
　開也巍巍尊高謂泥丸宫在崐崘峯頂乃
　元神所居之位上應玄都是萬神會集之
　鄉也旁有垣闕者七竅旁羅於其外而洞
　房黄闕皆在其前也狀似蓬壼者猶海上
　有三神山而蓬萊居其上也環帀關閉者
　收視返聽而謹窒其兌也四通踟蹰者元
　和内運一氣流通而朱雀遶瓊臺而翺翔
　也守禦固密者如龍養珠心不忘如雞抱
　卵氣不絶也閼絶姦邪者任從魔境侵但
　自運斤斧也曲閣相連以戒不虞者神若
　出便收來而雙童長守洞門也
可以無思難以愁勞
　譚長眞水雲集云絲頭莫向靈臺掛内結
　神胎管得仙蓋心無爲則氣和氣和則至
　寶結矣心有爲則氣亂氣亂則英華散矣
　是故可以無思不可以愁勞也
神氣滿室莫之能留守之者昌失之者亡動
靜休息常與人俱
　眞積力久太和充溢動靜休息常須謹守
　守之則昌失之則亡不可須臾離也
是非歷藏法内視有所思履斗步罡宿六甲
次日辰陰道厭九一濁亂弄元胞食氣鳴腸
胃吐正吸外邪晝夜不卧寐晦朔未嘗休身
體日疲倦恍惚狀若癡百脉鼎沸馳不得清
澄居累土立壇宇朝暮敬祭祠鬼物見形象
夢寐感慨之心歡而意悦自謂必延期遽以
天命死腐露其形骸舉措輙有違悖逆失樞
機諸術甚衆多千條有萬餘前却違黄老曲
折戾九都
　三千六百法養命數十家泯泯棼棼不可
　枝舉有如闔目内視歷五藏以存思履斗
　步罡按日辰而祭甲是豈金丹之道哉至
　若行陰者以九淺一深爲火候而致元胞
　之攪亂食氣者以吐故納新爲藥物而使
　腸胃之虚鳴坐頑空則苦自晝夜不眠打
　勤勞則不顧身體疲倦或摇頭撼腦提拳
　努力於是百脉沸馳而變出癰疽者有之
　或累土立壇朝祠暮祭於是夜夢鬼交而
　陷於妖魅者有之始焉此心喜悦自謂必
　可延期一旦中道夭亡不免形骸腐壞是
　皆操持悖謬明違黄帝之文舉措乖訛全
　失老君之㫖執迷不悟以至於此其獲戾
　也又誰之咎歟是故王良器作破迷歌陳
　泥丸作羅浮吟歷舉世間旁門諸術之謬
　滔滔二三千言蓋恐後人不得正傳而錯
　行邪徑之失也今之學者更能以王陳二
　公之言過目一遍必當見其失而内自省
　矣
明者省厥㫖曠然知所由
　魏公作此參同契一書粲然如昏衢之燭
　昭然如迷海之鍼蓋欲使後之明者因言
　會意曠然洞達知所以修鍊之由也魏公
　此心可謂仁矣或者乃視之爲紙上語而
　更不著眼是誠自暴自棄豈不惜哉
勤而行之夙夜不休
　丘長春鳴道集云不是朝昏坐行功扭捏
　成蓋修鍊九轉金液大丹與旁門小安樂
　法不同是必謝絶人事專心致志夜以繼
　日勤而行之乃能成功彭眞一不云乎志
　士又須撤聲色去嗜欲棄名利投靈山絶
　常交結仙友隱密潛修晝夜無怠方可希
　望或不如是則虚勞動爾眞一此說厥亦
　明甚或者昩此惟欲日用而時爲久候聞
　吾晝夜不休之說則莫不驚笑以爲不勝
　其勞且煩蓋亦弗思甚矣翠虚篇云執著
　之人得不眞朝行暮輟又非誠切不可輕
　信日用兩時爲火候之說昔者皇甫履道
　見王三一置籌壼問曰安用曰欲知子午
　二正爾曰十二時中當無令間斷何止子
　午耶要之丹道與天道一也天道有一息
　不運乎天道無一息不運則丹道詎可有
　一息間斷哉馬丹陽漸悟集云師恩深重
　終難報誓死環墻鍊至眞環墻者所以絶
　人徃來而專心修鍊也
服食三載輕舉遠遊跨火不焦入水不濡能
存能亡長樂無憂道成德就潛伏俟時太乙
乃召移居中洲功滿上昇膺籙受圖
　修丹只是片餉功夫今曰服食三載何耶
　翠虚篇云片餉功夫修便現老成須是過
　三年蓋片餉功夫只是結丹之時而所謂
　三載者乃一年入室之後更須温養不可
　遽然遠出也鍾離正陽指玄三十九章云
　孩兒幼小未成人須藉孃孃養育恩其說
　是已若過此三載以後則身如煙雲行步
　如飛可以輕舉可以遠遊大浸稽天而我
　不溺大旱金石流土山焦而我不熱存亡
　在我而長樂無憂矣然温養事畢更當潛
　伏人間積功累德以開度群迷方可翩然
　而往是故朱靈根囑皇甫履道接引後學
　金華洞仙戒楊虚白不得幽栖必功濟群
　品乃仙去豈容獨善其身哉
火記不虚作演易以明之
　古有火記六百篇何其多耶彭眞一還丹
　金鑰匙云火記六百篇篇篇相似然則所
　謂六百篇者亦猶六十卦也蓋火記之數
　小而言之則爲六十卦演而伸之則爲六
　百篇六十卦爲一月之候而六百篇者十
　箇月之候也故日火記不虚作演易以明
　之
偃月作鼎爐白虎爲熬樞汞日爲流珠青龍
與之俱舉東以合西魂魄自相拘
　偃月爐鉛爐也其位在坎白虎居之流珠
　宫汞鼎也其位在離青龍居之白虎爲熬
　樞者白虎隱丹田而火從臍下發也青龍
　與之俱者驅青龍下就於白虎也東西即
　坎離也魂魄即日月也龍虎之出處與鉛
　汞之所産初無兩途王易玄赤龍大丹訣
　云若辨龍隨虎兼知汞在鉛學者若知驅
　龍就虎之祕則知以汞投鉛之說矣復命
　篇云師指青龍汞配歸白虎鉛兩般俱會
　合水火鍊經年又云龍虎一交相眷戀坎
　離纔媾便成胎溶溶一掬乾坤髓著意求
　他啜取來蓋丹法至簡至易但舉東方青
　龍之魂以合西方白虎之魄則東西旣無
　間隔自然龍虎交媾而魂魄相投産紫金
　也金碧龍虎經王保義註䟽云鍊至藥不
　出水火水火旣交則鼎内龍虎之氣便相
　和洽而成金液其說明矣作丹之時苟能
　虚心靜嘿凝神入於氣穴則東西配合金
　木交并南北混融水火旣濟而四象五行
　會聚都在一方凝結又何勞用力哉
上弦兊數八下弦艮亦八兩弦合其精乾坤
體乃成二八應一斤易道正不傾銖有三百
八十四亦應卦爻之數
　上弦之時兊卦用事月生一半之明故曰
　上弦兊數八下弦之時艮卦用事月生一
　半之魄故曰下弦艮亦八合兩弦而觀之
　則乾坤鼎器成立而藥物火候盡在其中
　矣二八應一斤易道正不傾者月有上下
　二弦上弦金半斤計一百九十二銖下弦
　水半斤計一百九十二銖總而計之共得
　三百八十四銖易有六十四卦卦有六爻
　陽爻一百九十二陰爻一百九十二總而
　計之共得三百八十四爻魏公借此以論
　丹道之妙不過取其陰陽兩齊而配合相
　當爾蓋非眞有所謂三百八十四銖眞有
　所謂三百八十四爻也悟眞篇云二八相
　當自合親陳素陽至道篇云我隱默中調
　二八蓋二八即是兩箇八兩輕重均平不
　偏不頗之義若使凖則銖爻而手持念珠
　數呼吸此乃自取辛苦豈至簡至易之道
　哉廼若復命篇云方以類聚物群分兩畔
　同升共一斤金丹大成集云二八門中達
　者稀弦前弦後正當時蓋謂身中巽門非
　此上弦八兩下弦八兩之謂也
金入於猛火色不奪精光自開闢以來日月
不虧明金不失其重日月形如常金本從日
生朔旦受日符金返歸其母月晦日相包隱
藏在匡郭沉淪於洞虚金復其故性威光鼎
乃熺
　世間萬物入火皆壞惟眞金不壞蓋五行
　相生至金而極而金之爲寶鎔之得水擊
　之得火其柔象木其色象土水火木土四
　性俱備故眞金經百鍊而愈堅未嘗失其
　本體之重自開天闢地以來不知幾千萬
　年而日月之形如常未嘗虧其明蓋陰陽
　之精互藏其宅各得其所安故日月之形
　萬古不變且懸象著明莫大乎日月丹術
　著明莫大乎金火金即月也火即日也今
　人但知金爲月之光而不知月之光本生
　於日也夫月爲太陰本有質而無光其盈
　虧也以受日光之多少月之朔也始與日
　合越三日而明生八日而上弦其光半十
　五日而望其光滿旣望而漸虧二十三日
　而下弦其虧半三十日而晦其光盡方其
　朔旦之初與日相離受日之光而生明其
　體漸白及其晦也則與日相包魄存而光
　泯其體盡變爲黑今以丹道言之則金本
　從日生朔旦受日符者太陰眞金生於坤
　宫本由太陽眞火所化其受氣之初亦猶
　月受日光自朔旦而始也金返歸其母月
　晦日相包者金在坤宫與火相守亦猶月
　晦之夜日月相撢持也隱藏其匡郭沉淪
　於洞虚者神氣深入乎其根漸漸沉歸海
　底如月魄之不見也金復其故性威光鼎
　乃熺者月體本黑受日之光而白今焉與
　日相包而隱藏其匡郭則復其本體之黑
　矣但守其黑勿問其白守之之久神明自
　來俄頃光芒透鼎火力熾盛則三日庚生
　兌户開黑銀炋出白銀來也



子午數合三戊己數稱五三五旣和諧八石
正綱紀
　子水一午火二子午之數合而成三土數
　五故中央戊己稱五三與五併之則成八
　故云八石三五旣和諧者水火土三者合
　爲一也且土尅水水尅火豈和諧者今土
　爲水火之媒在其間調停配合使水火結
　爲夫婦所以和諧也八石正綱紀者水火
　土三者合爲一則綱紀正萬目張矣



呼吸相含育佇息爲夫婦
　陽升陰降天地之呼吸也天地呼吸於其
　内是以長久人能效天地呼吸於其内亦
　可與天地同其長久金丹大成集云呼岀
　心與肺吸入腎與肝呼則接天根吸則接
　地根呼則龍吟雲起吸則虎嘯風生呼吸
　風雲凝成金液兹蓋一氣自然之呼吸非
　口鼻之呼吸也李長源混元寶章云只就
　眞人呼吸處放教姹女往來飛人能虚心
　凝神回光内照於眞人呼吸處隨其升降
　順其自然而存之少焉呼吸相含育兀然
　自佇則打成一片結爲夫婦也何謂眞人
　呼吸處廖蟾輝三乘内篇云前對臍輪後
　對腎中央有箇眞金鼎即眞人呼吸處也
　黄庭經云後有密户前生門出日入月呼
　吸存人惟念不到此故呼吸亦不在此莊
　子南華眞經云眞人之息以踵衆人之息
　以喉蓋在喉則近而短促其息淺淺接腫
　則長而綿延其息深深修鍊至於其息深
　深則我命在我不爲大冶陶鑄矣還源篇
　云心下腎上處肝西肺左中非腸非胃腑
　一氣自流通如此明明直指復何疑哉復
　何疑哉
黄土金之父流珠水之母水以土爲鬼土塡
水不起朱雀爲火精執平調勝負水盛火消
滅俱死歸厚土三性旣合會本性共宗祖
　土居中央故稱黄土土生金故曰黄土金
　之父流珠乃汞也以其走動不定故稱流
　珠流珠入於水中則結成眞金金生水故
　曰流珠水之母土本生金金本生水今也
　土入於水中則水爲土所制矣水爲土所
　制則不能載金而升上故曰水以土爲鬼
　土塡水不起若得南方朱雀之火猛烹極
　煆之則火盛水沸其金隨水而上騰矣蓋
　朱雀乃南方火精執衡司夏今坎水方爲
　土鬼制伏火能烹而沸之使之升上故曰
　朱雀爲火精執平調勝負及夫水沸上騰
　入於南方離宫則離火反爲坎水所尅火
　爲水尅而消滅則水又不可太濫於是又
　以土尅水水得土則止故曰水盛火消滅
　俱死歸厚土水火遇土謂之三性三性旣
　已會合則混而爲一俱歸於坤宫故曰三
　性旣合會本性共宗祖也
巨勝尚延年還丹可入口金性不敗朽故爲
萬物寶術士服食之壽命得長久
　巨勝胡麻也服之尚能延年金液九轉大
　還丹乃金精壯盛之時竊取天地正氣以
　結成聖胎豈不能長生歟又況金性堅剛
　經萬年而不朽故爲萬物中之至寶宜乎
　神仙以此爲重所以不曰水火木土之丹
　而獨名之曰金丹也
土遊於四季守界定規矩
　土無定位周流於辰戌丑未之間在辰爲
　季春在未爲季夏在戌爲季秋在丑爲季
　冬春夏秋冬皆是土遊之地故曰土遊於
　四季土能竭水藏火守於水則水不流守
　於火則火不焰今以之守於坤而採藥守
　於乾而運火故曰守界定規矩
金砂入五内霧散若風雨
　金砂之升鼎也穿兩腎導夾脊過心經入
　髓海衝肺腧度肝歷脾復還于丹田當其
　升時滃然如雲霧之四塞颯然如風雨之
　暴至恍然如晝夢之初覺涣然如沉痾之
　脱體精神冥合如夫婦之交接骨肉融和
　如澡浴之方起是皆眞景象也非譬喻也
　復命篇云不知將謂氣得後自然眞蓋非
　親歷則莫能知之
熏烝達四肢顔色恱澤好髮白皆變黑齒落
生舊所老翁復丁壯耆嫗成姹女改形免世
厄號之曰眞人
　得丹之後晝夜温養無令間斷則眞氣熏
　烝達於四肢自然神清氣爽顔色恱澤髮
　白返黑齒落更生老翁復爲壯夫耆嫗又
　成姹女自此改形度世跳出樊籠號曰眞
　人焉抑嘗論之人與天地並立爲三才則
　與天地相爲終始可也今焉天地無終窮
　而人生年不滿百何耶蓋人在天地間不
　過天地間一物爾以其靈於物故特謂之
　人豈能與天地並哉若夫竊天地之機以
　修成金液大丹則與天地相爲終始乃謂
　之眞人旣爲眞人則超凡入聖無復向來
　之形矣逍遥物外永謝塵世之厄矣
胡粉投火中色壞還爲鉛氷雪得温湯解釋
成太玄金以砂爲主禀和於水銀變化由其
眞終始自相因欲作服食仙宜以同類者植
禾當以黍覆雞用其卵以類輔自然物成易
陶冶魚目豈爲珠蓬蒿不成檟類同者相從
事乖不成寶是以燕雀不生鳳狐兔不乳馬
水流不炎上火動不潤下
　胡粉本黑鉛燒就若投之火中則復還爲
　鉛氷雪乃陰氣結成若沃以温湯則解化
　爲水何者返本還元其理不容不然也鍊
　金之法以砂爲主而和以水銀蓋水銀生
　於砂中與砂爲同類之物所以終始相因
　而成變化者由其眞也悟眞篇云竹破須
　將竹補冝覆雞當用卵爲之萬般非類徒
　勞力爭似眞鉛合聖機蓋謂眞汞得其鉛
　則一陰一陽氣類相感是爲同類譬猶植
　禾當以其黍覆雞必用其卵以類相從則
　其道自然不勞於力而成變化若使舍其
　同類而别求他物則猶魚目之不可爲珠
　蓬蒿之不能成檟類旣不同安有變化亦
　猶燕生燕雀生雀使之生鳳則不能生矣
　狐乳狐兔乳兔使之乳馬則不能乳矣火
　性炎上使之潤下可乎水性潤下使之炎
　上可乎所以欲作服食仙宜以同類者類
　同者相從事乖不成寶也然吾身自有一
　天地自有一陰陽而還源篇乃云奪他天
　地髓交姤片時中而必須竊取天地之氣
　乃日月聖父靈母之氣吾身之氣乃骨血
　凡父母之氣故以眞父母之氣變化凡父
　母之身爲純陽眞仙則與天地同壽也或
　人自昩求同類不知自己同乾坤却向身
　外覓同類妄指童女爲眞鉛遂託黄帝玄
　素之事飾其邪說以逢士夫之欲於是冨
　家貴宦行春術而徃徃陷於死亡者有之
　蓋不特唐相國夏侯孜之一人也是故葛
　稚川抱朴子以爲水盃盛湯羽苞蓄火陶
　隱居眞誥以爲抱玉赴火金棺葬狗洞微
　子目之爲猪狗行狀李玉谿稱之爲地獄
　種子古今丹書所以皆極口痛駕此術者
　以其害人而終亦自害其身也南華眞經
　云無勞爾形無摇爾精乃可以長生未聞
　有所謂御女之說誰生厲階至今爲梗誣
　污前眞迷誤後學其旁門諸術中害道之
　最尤者歟
世間多學士高妙負良才邂逅不遭遇耗火
亡貨財據按依文說妄以意爲之端緒無因
縁度量失操持擣治羌石膽雲母及礜磁硫
黄燒豫章泥汞相鍊飛鼓鑄五石銅以之爲
輔樞雜性不同類安肯合體居千舉必萬敗
欲黠反成癡僥倖訖不遇聖人獨知之稚年
至白首中道生狐疑背道守迷路出正入邪
蹊管窺不廣見難以揆方來
　悟眞篇云饒君聰慧過顔閔不遇眞人莫
　强猜只爲丹經無口訣教君何處結靈胎
　蓋世間高才好學之士不爲無人而求其
　遇眞師得正傳者或寡矣彼有燒鍊三黄
　四神之藥妄意以爲道在于是殊不知五
　金八石乃世間有形有質之物其種類不
　同其性質各異安肯合體而並居哉故凡
　爲此術者莫不千舉萬敗欲黠成癡何則
　端緒無因縁度量失操持故也指玄三十
　九章云訪師求友學燒丹精選朱砂作大
　還將謂外丹化内藥元來金石不相關蓋
　神仙金液大還丹乃無中生有之至藥而
　所謂朱砂水銀者不過設象比喻而已奈
　何世人不識眞鉛汞將謂凡砂及水銀徃
　徃耗火費財卒無成功遂至皓首茫然反
　起虚無之歎嗚呼眞道簡而不繁至言淡
　而無味人誰信之人誰行之甚至得正傳
　而中道生疑於是出正入邪蹊者有矣内
　指通玄祕訣云多恃聰明强是非縱聞法
　要自相違之人也背大道而守迷路管窺
　天而不廣見烏足與論方來無窮之玄奥
　哉

周易參同契發揮卷之三
周易參同契發揮卷之四止四
　　　　林屋山人全陽子俞琰述
　　　上篇第四
若夫至聖不過伏羲始畫八卦效法天地文
王帝之宗循而演爻辭夫子庶聖雄十翼以
輔之三君天所挺迭興更御時優劣有步驟
功德不相殊制作有所踵推度審分銖
　伏義法天地而作易始畫八卦其先天一
　圖乾天在上坤地在下離日坎月則列於
　東西震雷巽風艮山兊澤則居於四隅是
　豈無所踵而然哉文王循卦體而演易乃
　作爻辭其後天一圖震巽二木生離火繼
　以坤土藏之兌乾二金生坎水繼以艮土
　止之又豈無所踵而然哉孔子踵羲文而
　讃易遂作十翼在當時雖無帝王之位而
　萬世爲帝王之師是乃庶聖之雄者也是
　三君子皆古之大聖人也伏羲生於邃古
　文王生於商末孔子生於晩周迭興御時
　步驟雖有優劣而以功德較之則前聖後
　聖其歸一揆蓋不相殊也且如八卦之畫
　爻辭之演十翼之作篇無閑言言無閑字
　推度重輕極爲詳審蓋其制作皆有所踵
　也今夫魏公作此參同契一書而必假易
　之卦象以發明其說可謂有所踵矣
有形易忖量無兆難慮謀作事令可法爲世
定此書素無前識資因師覺悟之皓若褰幃
帳瞋目登高臺
　事之有形有兆者可以忖量可以慮謀金
　液大丹乃無形無兆之事不可忖量不可
　慮謀也苟不示之以言則後世何所取法
　此參同契所以作也然參同契之作也豈
　魏公自出己見哉不過因師授之說而爲
　之爾西升經云學不得明師安能解疑難
　蓋世間一法一術尚須磬折求師然後得
　其旨沉此金液大丹乃長生超脱之道學
　者得不低心參訪以期感遇哉葛稚川神
　仙傳云劉政求養生之術勤尋異聞不遠
　千里苟有勝己雖奴客必師事之今之人
　果能如劉君之不恥下間則自有眞仙踵
　門㸃破丹穴一旦得其口訣群疑盡釋皓
　若褰帷帳而撤其掩蔽豁如登高臺而眺
　平曠遠心目爲之開明豈不大快也歟
火記六百篇所趣等不殊
　悟眞篇云契論經歌講至眞不將火候著
　於文要知口訣通玄處須共神仙仔細論
　後學不悟眞筌見有所謂火記六百篇之
　說則莫不惘然自失以爲火候如此其繁
　且難殊不知六百篇亦猶六十卦爾六十
　卦爲一月之候六百篇乃十箇月之候蓋
　一月六十卦卦卦一般十箇月六百篇篇
　篇相似故曰所趣等不殊也
文字鄭重說世人不熟思尋度其源流幽明
本共居竊爲賢者談曷敢輕爲書結舌欲不
語絶道獲罪誅冩情著竹帛又恐泄天符猶
豫增歎息俛仰輙思慮陶冶有法度未忍悉
陳敷略述其綱紀枝條見扶踈
　古今丹書汗牛充棟千名萬字引喻無窮
　得不謂之鄭重乎然而尋度其源流則不
　過一陰一陽而已此兩者同出而異名古
　仙皆傾肝瀝膽以告世人而世人福縁淺
　薄自不暇熟思爾今夫魏公作此一書指
　陳鼎器之出處藥物之川原火候之法度
　與夫存亡有無主客先後之祕言言徹底
　字字著實蓋爲世之賢者設豈肯輕爲著
　述以釣人虚譽耶當知書爲曉者傳事爲
　識者貴農夫得彤弓以驅鳥南夷得衮衣
　以負薪金丹大道惟賢者而後樂此匪我
　知者可多談哉太上玄科曰遇人不傳失
　天道妄傳非人泄天寶傳得其人身有功
　妄傳七祖受冥考所以魏公將結舌而噤
　無一語則恐絶道脉而獲罪若冩情而著
　之竹帛則又恐泄天符而得譴於是猶豫
　增歎息俛仰輙思慮本欲明明直說以告
　學者實不敢輕泄眞機遂姑述藥物火候
　之大略以使後人因言而會意則庶乎此
　道不泯其所傳也旣不敢明於言又不忍
　祕於默故未免舉其宏綱撮其機要以陶
　冶法度散於三篇之中而有如枝條之扶
　踈也
以金爲隄防水入乃優游金計有十五水數
亦如之臨爐定銖兩五分水有餘二者以爲
眞金重如本初其土遂不入二者與之俱三
物相含受變化狀若神
　以金爲隄防水入乃優游者以上弦半斤
　金爲外爐東南半璧之隄防然後下弦半
　斤水自西而下入於北方内爐則其勢不
　迫而優游自如也金計有十五者自初一
　至十五也即上弦金半斤之謂也水數亦
　如之者自十六至三十也即下弦水半斤
　之謂也丹法先以文升後以武降不如是
　則不能深達於九泉之下故曰臨爐定銖
　兩五分水有餘也夫金水各半合成二八
　一斤之數一闔一闢往來不窮乃吾身之
　眞陰陽也然水要半斤有餘金又不可虧
　其半斤之重故曰二者以爲眞金重如本
　初也其土遂不入者周回鼎器間只有上
　弦半斤金下弦半斤水而土則無位也其
　所謂不入非不入也土無定位無所往而
　不入也且如天地二十四位其間即無戊
　己豈果無戊己哉蓋自壬子至於乾亥往
　來不定上下無常無非戊己所遊之地也
　二者與之俱者遍鼎器之間皆土而金水
　二者與之偕行也金水與土偕行則三物
　互相含受混而爲一矣混而爲一則縛住
　青山萬頃雲撈出碧潭一輪月而變化之
　狀如神矣至道篇云升降名爲金水運時
　巽曰眞風蓋升者金也降者水也而所以
　爲之升降者土也雖然金水土三物不過
　皆設象比喻爾究而言之大道從來絶名
　相眞仙本自無花草何金水之有哉何土
　之有哉




下有太陽氣伏烝須臾間先液而後凝號曰
黄轝焉
　玉芝書曰凡鍊丹隨子時陽氣而起火其
　火力方全餘外别時起火其火不然蓋子
　時太陽在北方而人身氣到尾閭關於此
　時而起火則内外相合乃可以盗天地之
　機而成丹其初太陽在下水火交媾二氣
　絪緼烝而爲液次則水中火發陽氣漸熾
　其液方凝於其中逼出金華是名眞鉛及
　其運用而上升則騰騰若車轝行於黄道
　之上故號之曰黄轝焉
歲月將欲訖毁性傷壽年
　臘月三十日天運將周則日窮于次月窮
　于紀若以丹道言之則人身自有一周天
　與天地無以異也
形體爲灰土狀若明䆫塵
　古歌云用鉛不用鉛須向鉛中作及至用
　鉛時用鉛還是錯又云鉛爲芽母芽爲鉛
　子旣得金華捨鉛不使其旨深矣人徒知
　子時腎氣生得火烹鍊凝而成液遂認爲
　眞鉛而欲取以㸃化離宫之眞汞殊不思
　旣成液矣則有形有質其體重濁安能逆
　流而升上神仙之作丹不過於此時發火
　於其下以感其氣爾火力旣盛其氣滃然
　上騰與山川之雲起相似迨夫升入泥丸
　然後化爲甘雨下入重樓蓋未嘗用其質
　也丹法所謂取清捨濁正謂此也清者浮
　而在上所謂狀若明䆫塵是也濁者沉而
　在下所謂形體爲灰土是也鍊外丹者取
　其飛結於鼎蓋之上者號曰明䆫塵魏公
　以此發明内丹欲學者觸類而長之也
擣治并合之馳入赤色門
　擣治并合之者兩處擒來共一爐一泓神
　水結眞酥也馳入赤色門者奪得兔烏精
　與髓急須收入鼎中燒也金丹大藥産在
　坤種在乾乾居上爲鼎坤居下爲爐非猛
　烹極煆則不能出爐非倒行逆旋則不能
　升鼎悟眞篇云兩手捉來令死鬭化成一
　塊紫金霜又云河車不敢暫留停運入崐
　峯崘頂兹蓋後天下手功夫與先天産藥
　之時不同其中復有觀心吸神二用皆助
　火候之力者古仙往往祕而不言人誰知
　之或泥於下手之說從而按摩導引搬運
　轆轤徒爾勞神用力又安識運神火以觀
　眞心鼓巽風以吸眞神之妙用哉
固塞其濟會務令致完堅
　金丹大成集云知時下手採將來固濟神
　廬勿輕泄又云搬歸頂上結三花牢閉玉
　關金鎖蓋金砂升鼎之時須是固濟謹密
　然後聖胎完堅也
　炎火張於下龍虎聲正勤
　指玄三十九章云只消閃入華池鼎眞火
　掀天煅一場漸悟集云因燒丹藥火炎下
　故使黄河水逆流此乃烹鍊之火不得不
　炎也悟眞篇云虎躍龍騰風浪麤中央正
　位産玄珠翠虚篇云龍吟虎嘯鉛汞交灼
　見黄芽并白雪蓋丹田之火熾盛則雲烝
　霧滃泥丸風生而宛有龍吟虎嘯聲也彭
　鶴林元樞歌云得訣歸來試鍊看龍爭虎
　鬭片時間九華天上人知得一夜風雷撼
　萬山歷試者當自知之
始文使可修終竟武乃陳
　採藥之初凝神聚氣調匀鼻息呼吸應手
　迨夫神氣之入乎其根閉極則失於急縱
　放則失於蕩惟使其綿綿續續勿令間斷
　然後神久自凝息久自定少焉巽户轟雷
　龍騰虎躍則驅回尾穴連空焰趕入天衢
　直上奔也王保義云文火乃發生之火武
　火乃結實之火蓋始焉發生終焉結實始
　文終武不可以一途取也
候視加謹愼審察調寒温
　候視加謹慎者塞兌垂簾含光默默候天
　地之氣將至然後定息以採之聚火以烹
　之須當視其老嫩不可輕易也悟眞篇云
　大都全藉修持力毫髮差殊不作丹豈可
　輕易哉審察調寒温者調停火力審察緊
　緩以漸而猛不可荒忙驟進也復命篇云
　火候直須牢穩審吹嘘全藉巽方風豈可
　驟進哉
周旋十二節節盡更親觀
　十二節乃周天十二辰在吾身則火候方
　位是也夫十二節火候自子而升至午而
　降環鼎器之外如天有十二辰今焉十二
　節皆已行遍周天則天罡復指於子故曰
　周旋十二節節盡更親觀翠虚篇云震卦
　行歸西兌郷三陽姹女弄明璫巽風吹動
　珊瑚樹入艮歸坤又一陽與此同㫖
氣索命將絶休死亡魄魂
　夫修鍊金丹將求長生今魏公乃謂氣索
　命將絶休死亡魄魂何也翠虚篇云促將
　百脉盡歸源脉住氣停丹始結蓋金液凝
　結之際璇璣玉衡一時停輪而日魂月魄
　皆沉淪於北方海底而索然滅藏故曰氣
　索命將絶休死亡魄魂所謂死者非死也
　此時歸根復命神凝精結八脉俱住呼吸
　俱無其氣索然如絶也絶後重甦則上清
　集所謂這回大死今方活是也嗚呼欲知
　大藥結成時六脉都停氣不馳此等景象
　苟不曾親歷烏能强言哉
色轉更爲紫赫然成還丹
　翠虚篇云脱黄著紫因何事只爲河車數
　轉深蓋九轉火候數足則還丹赫然光明
　變化紫金之色也
服之以一丸刀圭最爲神
　翠虚篇云採之鍊之未片餉一氣眇眇通
　三關三關來往氣無窮一道白脉朝泥丸
　泥丸之上紫金鼎鼎中一塊紫金團化爲
　玉漿流入口香甜清爽遍舌端吞之服之
　入五内臟腑暢甚身康安蓋還丹入口如
　蜜之甘香蔢𦽅之清凉所謂刀圭者刀頭
　圭角些子爾及其成功則千變萬化妙不
　可測非旁門小術可得而擬倫也稱之爲
　神宜哉
推演五行數較約而不繁
　易曰天一地二天三地四天五地六天七
　地八天九地十乃五行生成數也子華子
　云天地之大數莫過乎五莫中乎五蓋五
　爲土數位居中央合北方水一則成六合
　南方火二則成七合東方木三則成八合
　西方金四則成九九者數之極也天下之
　數至九而止以九數言之五居一二三四
　六七八九之中實爲中數也數本無十所
　謂土之成數十者乃北方之一南方之二
　東方之三西方之四聚於中央輳而成十
　也故以中央之五散於四方而成六七八
　九則水火木金皆賴土而成若以四方之
　一二三四歸於中央而成十則水火木金
　皆返本還元而會於土中也吁玄哉悟眞
　篇云二物總因兒産母五行全要入中央
　混元寶章云四位分明顚倒用五行同起
　復同歸皆發明此義夫五行生成之數雖
　三尺童子亦能誦而知之求其義實則幾
　人能知其落處也旣不知其落處又安能
　得其實用於此見道要玄微天機深遠達
　者惟簡惟易而迷者愈繁愈難也





舉水以激火奄然滅光明日月相薄蝕常在
晦朔間水盛坎侵陽火衰離晝昏陰陽相飲
食交感道自然
　邵康節皇極經世書云日月之相食數之
　交也日望月則月食月掩日則日食猶水
　火之相尅也今夫舉水以激火則火爲水
　所尅而火光奄然而滅太陰掩太陽則陽
　爲陰所勝而陽光當晝而暗何者陰陽相
　交則必至相食此乃道之自然也魏公借
　日月交食之機以明丹道之妙而又舉水
　火相尅之說以並言之可謂詳矣雖然日
　月交食常在晦朔之問鍊金丹者盗天地
　奪造化得不求其所謂晦朔之間乎
名者以定情字者縁性言金來歸性初乃得
稱還丹
　復命篇云一物分爲二能知二者名二者
　即金木也金與木本無二體故以金爲名
　則以木爲字以木爲性則以金爲情其實
　即一物爾蓋金公本是東家子送在西鄰
　寄體生未可以稱還丹也惟以之傾入於
　東陽造化爐中歸家與青娥相見則産箇
　明珠似月圓乃得稱還丹也或曰寂然不
　動而情復乎性故稱還丹是則是矣然非
　魏公此章金情木性之本義也
吾不敢虚說倣傚聖人文古記顯龍虎黄帝
美金華淮南鍊秋石王陽嘉黄芽
　古記之龍虎黄帝之金華淮南之秋石王
　陽之黄芽無非託號以寓其微意而已今
　夫魏公之作是書豈肯鑿空駕虚以肆其
　臆說蓋亦倣傚古人之微意也朱子謂其
　用字皆根據古書誠非虚說
賢者能持行不肖母與俱
　鬼谷子從子華子遊者十有二年業成而
　辭歸子華子戒之曰今汝之所治吾無間
　然矣然子之志則廣取而汎與也恐汝之
　後夫擇者也其將有剥汝之外乳而自築
　之宫庭者矣登汝之車而乘之以馳騁於
　四郊者矣取汝之所以爲璧者毁裂而五
　分之者矣夫道固惡於不傳也不傳則妨
　道又惡於不得其所傳也不得其所傳則
　病道今汝則徃矣而思所以愼厥與也則
　於吾無間然矣今魏公謂賢者能持行不
　肖母與俱其慮亦深矣蓋不肖則必佻薄
　佻薄則必無義其不關射羿之弓者鮮矣
　復命篇云此道至神至聖無令漏泄輕爲
　全憑德行兩相冝言語須防避忌當知金
　丹大道惟可傳與賢者苟非其人則不惟
　不可與語雖遠之可也嗚呼古今出世者
　傳載皆英傑控鶴御煙霞固非愚與拙彼
　不肖者何足以知之
　古今道由一對談吐所謀
　子得一萬事畢大哉一乎其千經萬論之
　原千變萬化之祖乎信矣哉天下無二道
　聖人無二心而萬卷仙經語總同金丹即
此是根宗也
學者加勉力留念深思惟至要言甚露昭昭
不我欺
　魏公謂學者能反覆玩味此書一旦心領
　神會則知予至要之言果爲甚露而昭昭
　然無一毫之欺隱也噫魏公接引後學之
　心蓋切矣學者得不信受魏公此說誦持
　魏公此書而留念深思之哉


周易參同契發揮卷之四
周易參同契發揮卷之五止五
　　　　林屋山人全陽子俞琰述
　　　中篇第一
乾剛坤柔配合相包
　大哉人之有息也張横渠正蒙云人之有
　息蓋剛柔相摩乾坤闔闢之象也何謂息
　一呼一吸是也夫人一呼脉再動氣行三
　寸一吸脉亦再動氣行三寸呼吸定息氣
　行六寸一晝夜百刻之中總一萬三千五
　百息氣行八百一十丈上下灌注如環之
　無端莫知其紀極也且人之未生也居母
　之腹隨母呼吸無視無聽惟有一息存焉
　及其生也剪去臍帶則一㸃眞元之氣聚
　於臍下日復一日神出氣移遂不復再守
　胎中之一息今夫神仙修鍊之法使人回
　光内照呼吸太和蓋將返本還源而復歸
　於生身受氣之初也許旌陽醉思仙歌云
　内交眞氣存呼吸自然造化返童顔靈源
　大道歌云千經萬論講玄微命蔕由來在
　眞息外此皆邪說妄行非眞要自然之道
　也今魏公謂乾剛坤柔配合相包言作丹
　之時以乾陽下交於坤陰使呼吸相含剛
　柔相當配爲夫婦打成一片則神氣歸根
　性命合一而至藥孕於其中也或名之曰
　龍虎交媾又曰金木交併又曰龜蛇蟠虯
　又曰紅黑相投又曰天地交泰又曰玄黄
　相雜又曰金土混融又曰金汞同鼎又曰
　金火同爐又曰赤白相交又曰日月同宫
　又曰烏兔同穴又曰夫婦歡合又曰牛女
　相逢又曰牝牡相從又曰魂魄相没又曰
　水土同郷究而言之不過心息相依而陰
　陽内感神氣交結爾
陽禀陰受雄雌相須
　陽禀陰受者瓊瑶花發露珠凝花漸開苞
　露漸深也雄雌相須者甲龍庚虎鎭相隨
　鉛汞同爐始可爲也所謂禀受所謂相須
　即交媾之說也天地以陰陽交媾而生物
　丹法以陰陽交媾而生藥蓋未有不交媾
　而可以成造化者也玉芝書云玄黄若也
　無交媾爭得陽從坎下飛是乃作丹之大
　端修仙之第一義也元陽子大道歌云玄
　天汪汪配地黄兩情和合入洞房是此義
　也還金篇云先賢明露丹臺㫖幾度靈烏
　宿桂柯是此義也還元篇云西方金母最
　堅剛走入壬家水裏藏是此義也悟眞篇
　云赤龍黑虎合西東四象交加戊己中是
　此義也王良器悟解篇云好將魂就魄陰
　盡變純陽是此義也復命篇云要知大道
　希夷理太陽移在月明中是此義也崇正
　篇云兩般靈物天然合些子神機這裏求
　是此義也上清集云别無他術只要神水
　入華池是此義也知此乃可以産藥乃可
　以結胎更得火候之訣鍊之則天鼓鼕鼕
　震地來玉塵糝糝散葭灰而升入泥丸矣
　若僅知有此而不得火候之訣則惟可煖
　其下元耳非還丹也古歌云從紅入黑是
　眞修鍊黑入紅天仙已蓋丹法有先天後
　天無爲有爲之不同在先天則凝神入於
　坤臍而産藥至後天則移神入於乾頂而
　成丹先天則無爲後天則有爲不可以一
　律齊也
偕以造化精氣乃舒
　翠虚篇云每常天地交合時奪取陰陽造
　化機是機即天地合發之機也夫人身中
　造化與天地造化相應今曰偕以造化者
　論其至妙全在天機與人機對舉人能虚
　心凝神與天地之機偕作則造化在吾掌
　握中矣天隱子云儻三百六十日内運自
　己之氣適合天地之眞氣三兩次則自覺
　身體清和異於常時況久久習之積累冥
　契則神仙之道不難至矣或曰要坐便坐
　何必辨川源識時日兹蓋不知有造化者
　耳未足與議也
坎離冠首光耀垂敷
　坎離日月也丹法有内日月有外日月黄
　庭經云出日入月呼吸存此言内日月也
　又云三光焕照入子室此言外日月也二
　者蓋可相有而不可相無者也指玄三十
　九章云外若交時内亦交三關通透不須
　勞作丹之時内日月交精於其内外日月
　交光於其外内外攅簇久而不散則恍恍
　惚惚其中有物窈窈冥冥其中有精而滿
　空白雲亂參差也夫日月之照於天地間
　螺蚌吸之則生珠頑石蓄之則變玉何況
　人身自有日月豈不能回光自照結自己
　之眞珠産自己之眞玉哉上清集云乾坤
　運用大都不過坎和離石裏縁何懷玉因
　甚珠藏蚌腹借此顯天機可謂道在眼前
　矣道在眼前而學者猶或弗悟只縁天機
　太近故昧者徃徃當面蹉過而莫之能見
　也
　玄冥難測不可畫圖聖人揆度參序元基
　赤龍大丹訣云有物號玄冥金丹向此生
　是物也寂兮寥兮眇不可測豈可得而畫
　圖哉旣不可得而畫圖則惟可心知意會
　而已然在己者固可心知意會而示人者
　得不假象託文而使之默會其機乎聖人
　於是探賾索隱以發明先天之極玄廣譬
　曲喻以參序金丹之元基此丹經子書所
　以傳行于世而參同契所以隼易而作也
　元基即根基也悟眞篇云要得谷神長不
　死須憑玄牝立根基蓋伏鉛制汞全在玄
　牝所以玄牝爲還丹之根基男子玄牝立
　則精氣固女子玄牝立則月事絶修鍊若
　不知此則藥材從何而生還丹從何而結
　火候從何而運用哉
四者渾沌徑入虚無
　四者即乾坤坎離也合而爲一故曰渾沌
　指玄篇云苗苗裔裔綿綿理南北東西自
　合來此乾坤坎離之所以合而爲一也合
　而爲一則神氣歸根徑入虚無窈窈冥冥
　莫知其所以然矣靈源大道歌云混合爲
　一復忘一可與化功同出没是也然而丹
　家所謂虚無非無心無念槁木死灰之謂
　也文子通玄眞經云眎於冥冥聽於無聲
　冥冥之中獨有曉焉寂寞之中獨有照焉
　此蓋不可言傳之妙也或者不悟乃認爲
　禪家之寂滅則又謬矣若使金丹即禪學
　則徑自參禪可也何必從事乎乾坤坎離
　之多端而必須洞曉陰陽深達造化然後
　爲得哉
六十卦用張布爲輿龍馬就駕明君御時和
則隨從路平不邪邪道險阻傾危國家
　丹法以乾坤爲鼎器以坎離爲藥物遂用
　其餘六十卦自屯蒙以至旣濟未濟周回
　列於鼎外以爲周天火候故曰六十卦用
　張布爲輿此輿張布則六十卦皆爲吾用
　而龍馬歸吾駕御矣上清玉眞胎息訣云
　吾以神爲車以氣爲馬終日御之而不倦
　不倦即綿綿若存用之不勤也不勤云者
　亦非忘亦非守似有似無而不至于勤勞
　迫切也善乎廣成子之告黄帝曰我守其
　一以處其和故我修身千二百歲矣吾形
　未嘗衰夫身猶國也心猶君也心定則神
　凝氣和三宫自然升降百脉自然流通勤
　而行之無有不仙者谷神子了然論云治
　身之道以至神爲本以至精爲藥以沖和
　爲用以無爲爲治無爲則神凝神凝則和
　氣所鍾和氣所鍾則深根固柢深根固柢
　則長生久視之道成矣若不由此即非金
　液大還丹之法也大抵氣血之寓於人身
　貴乎不撓修鍊之功至簡至易不過抱元
　守一專氣致柔如嬰兒耳是故作丹之際
　亦無他術但虚心靜默凝神入於氣穴順
　其往來綿綿延延勿令間斷久之則神自
　凝息自定息定而氣聚氣聚而丹成更不
　用按摩導引吐納存想之勞也内指通玄
　祕訣云日徃即徃月來即來隨之出入不
　離丹臺自今觀之大丹之道唯一味元和
　之氣以成其變化餘無别徑也
君子居其室出其言善則千里之外應之謂
萬乘之主處九重之室發號施令順陰陽節
　人君居萬乘之尊處九重之邃出其言善
　則千里之外應之修鍊之士含光默默返
　照於内虚極靜篤則天地之氣自來歸之
　何者此有感則彼有應自然之理也發號
　施令順陰陽節者古之聖王孟春則命相
　布德和令孟秋則命將選士厲兵蓋亦依
　時應節而順夫天地之陰陽也治道如此
　丹道當何如哉
藏器待時勿違卦日
　還金篇云莫教違漏刻長在一陽中蓋鍊
　丹之法先當知時尤當待時時苟未至則
　惟含光默默虚以待之而已不可爲之先
　也許旌陽三藥歌云存心絶念候晶凝指
　玄三十九章云塞兌垂簾默默窺即藏器
　待時之謂也嗚呼時辰若至不勞心内自
　相交自結凝入室按時須等著一輪黄道
　自騰昇豈可爲之先也哉
屯以子申蒙用寅戌六十卦用各自有日聊
陳兩象未能究悉
　屯下震而上坎屯以子申者震之初九庚
　子爻坎之六四戊申爻也蒙下坎而上艮
　蒙用寅戌者坎之初六戊寅爻艮之六四
　丙戌爻也蓋子申寅戌即子午卯酉也即
　春夏秋冬也即金木水火也即龜蛇龍虎
　也皆寓言也今以六十卦觀之始於屯蒙
　終於既濟未濟其間陰爻陽爻互相交錯
　雖則各自不同而反體對體各自有合其
　實卦卦一般而魏公謂聊陳兩象未能究
　悉者欲使學者締觀屯蒙兩卦之象由此
　觸類而長之自可默會其餘諸卦之義也
　蓋卦有六爻兩卦計十二爻應一日十二
　時之數六十卦計三百六十爻應一月三
　百六十時之數魏公本意不過借此以論
　吾身火候之分至啓閉而已如移之需訟
　則曰需以子申訟用寅午移之師比則曰
　師以寅丑比用未申他卦皆倣此故曰聊
　陳兩象未能究悉也悟眞篇云南北宗源
　翻卦象晨昏火候合天樞亦不過發明此
　義若使執文泥象而必欲推筭卦體之策
　數求合卦畫之陰陽吾恐終身役役而不
　見其成功薾然疲役而不知其所歸可不
　哀耶



在義設刑當仁施德
　西方爲義東方爲仁刑主殺伏德主生起
　今曰在義設刑者所以煆西方之鉛也當
　仁施德者所以鍊東方之汞也鉛屬金其
　性至剛藏於坎中非猛烹極煆則不能飛
　上故用武火逼之而不可施以文汞屬木
　其性至柔隱於離中一見眞鉛則自然不
　動故用文火鍊之而不可施以武崇正篇
　云守城須假施文德野戰當先著武功作
　用兩般明辨取順宜得吉逆成凶此之謂
　也
按歷法令至誠專密
　高鴻濛夢仙謡云採有時取有日採兮取
　兮須謹密故必按歷法令知下手之口訣
　至誠專密無纖毫之雜想然後神芝可録
　乃若一年處室自朝至暮内運靈旗亦當
　至誠專密用志不分然後丹可成身可仙
　若將大道爲兒戲而輕易竊弄天機則朝
　行暮輟又非誠矣黄庭經云積功成鍊非
　自然是由精誠亦由專古今修丹之士固
　未有不誠而得之者亦未有不專心致志
　而可以成事者也昔者弈秋語二人弈一
　人專心致志惟弈秋之爲聽一人雖聽之
　一心以爲有鴻鵠將至思援弓繳而射之
　雖與之俱學弗若之矣夫弈之爲數小數
　也弗專心致志則弗得也況於道乎司馬
　子微坐忘論云無事安閑方可修道蓋學
　道當得清靜無爲不可以一毫外物累其
　心若夫内接家事以自羈外綜王事以雜
　役此亦道之不專也張虚靜大道歌云神
　馭氣氣留形不須雜術自長生術則易知
　道難遇縱然遇了不專行所以千人萬人
　學畢竟終無一二成其說信矣今之學者
　不知仙道由積累而成但欲以片餉功夫
　游戲而得之殊不思片餉乃結丹功夫而
　周年火候温養則一日之内行坐寢食總
　如如惟恐火冷丹力遲奚可須臾間斷哉
謹候日辰審察消息
　悟眞篇云天地盈虚自有時審觀消息始
　知機又云月虧盈應精神之衰盛日出没
　合榮衛之寒温蓋一月有一月之盈虚消
　息一日有一日之盈虚消息晦朔弦望一
　月之盈虚消息也晝夜晨昏一日之盈虚
　消息也人身法天象地其氣血之盈虚消
　息悉與天地造化同途素問云平旦人氣
　生日中而陽氣隆日西而陽氣已虚氣門
　乃閉又云月始生則血氣始精衛氣始行
　月郭滿則血氣實肌肉堅月郭空則肌肉
　減經絡虚衞氣去形獨居是故天地有晝
　夜晨昏人身亦有晝夜晨昏天地有晦朔
　弦望人身亦有晦朔弦望其間寒暑之推
　遷陰陽之代謝悉與天地胥似所以丹法
　以天爲鼎以地爲爐以月爲藥之用而採
　取必按月之盈虧以日爲火之候而動靜
　必視日之出没自始至末無一不與天地
　合有如皇極經世書以寅爲開物猶歲之
　驚蟄數自此而始戌爲閉物猶歲之立冬
　數至此而止非丹法運火之候乎亥子丑
　三時則日入于地而不見有數而不行其
　間一陽初動處萬物未生時是聖人所以
　見天地之心又以範圍天地曲成萬物造
　化在我者也非丹法採藥之時乎凡而抽
　添運用沐浴交結一一取法天地造化而
　爲之是以謂之至道若不依天地造化而
　别求他法則是旁門小術區區臆度之說
　非至道也淮南子云蛤蟹龜珠與月盛衰
　又云月虚而魚腦減月死而蠃蛖膲夫以
　至微之物尚或與天地造化相應而況於
　人乎於此見修丹於月望則氣血滿而藥
　力全望後則氣血減而藥力少所以翠虚
　篇謂月夜望中能採取天魂地魄結靈丹
　而又謂交加二八爲丹母望遠徒勞覓虎
　龍也又如悟眞篇云八月十五望蟾輝正
　是金精壯盛時若到一陽纔起復便堪進
　火莫廷遲崇正篇云兌金萬寶正西成桂
　魄中秋倍樣明便好鍊頭施採取用功擬
　待一陽生金丹大成集云恰恰相當妙絶
　奇中秋天上月圓時陽生急採無令緩進
　火功夫要慮危即非以八月十五金精壯
　盛取譬亦非曰一年止有八月十五可以
　採取乃若白紫清廖蟾輝皆謂八月十五
　夜子時入室蓋以八月晝夜均陰陽分此
　時秋高氣清金精正旺不寒不暖最冝修
　鍊古仙於此時結胎所以盗天地之金精
　感天地之清氣也或者不得其傳弗知其
　的惟於八月十五夜吸採月光是乃懸網
　以捕風握繩以繫影者也奚足語至道哉
　抑又有說焉晁文元公隨因紀述云唐中
　岳隱士栖眞子施肩吾述靈響詞其序中
　云偶覽三靜經云夫修鍊之士當須入三
　靜關陶鍊神氣補續年命大靜三百日中
　靜二百日小靜一百日遂發至懇且試小
　靜即以開成三年戊午歲起自正月一日
　庚申閉户不交人事尅期百日方出靜室
　未踰月而神光照目百靈集耳精爽不昧
　此三者皆應則知仙經祕典不虚設也今
　夫修鍊大丹亦當如此蓋靜久則神清氣
　和鼎器内完方可以修鍊如終日汩没於
　塵縁勞其筋骨役其心志而遽欲於八月
　十五一舉成功亦戛戛乎難矣
纖芥不正悔吝爲賊二至改度乖錯委曲隆
冬大暑盛夏霰雪二分縱横不應漏刻風雨
不節水旱相伐蝗蟲湧沸山崩地裂天見其
怪群異旁出
　悟眞篇云縱識朱砂及黑鉛不知火候也
　如閑大都全藉修持力毫髮差殊不作丹
　所謂火者非存心想腎之火乃身中天然
　之眞火也所謂候者非輪刻掐時之候乃
　身中天然之氣候也火之爲性遇風則熾
　遇土則藏用之不可太過亦不可不及全
　在調其文武審其寒温微以巽風吹之熾
　以坤土藏之使之得中而無太過不及之
　患則大小無傷兩國全而片餉之間見丹
　頭矣調停運用正謂此也儻毫髮差殊則
　二至改度於南北二分縱横於東西隆冬
　變爲大暑盛夏翻作霰雪而鉛汞飛走群
　異旁出矣
孝子用心感動皇極近出己口遠流殊域
　復命篇云一夫一婦資天地三女三男合
　始終蓋乾生三男坤生三女總曰六子今
　乾父坤母位乎上下而六子運用於其間
　往來上下一惟父母是從故名之曰孝子
　皇極者中央正位也周回八方會歸之所
　也孝子能用心而感動之則虎嘯一聲龍
　出窟鸞飛鳳舞入金城矣如其舉動悖亂
　不協于極則玄珠迸散靈汞逃亡六子非
　孝子廼丹道之逆賊焉爾
或以招禍或以致福或興太平或造兵革四
者之來由乎胷臆
　悟眞篇云火生於木本藏鋒不會鑚研莫
　强攻禍發總因斯害己要能制伏覓金公
　蓋有藥而行火候則金被火逼奔騰至於
　離宫化而爲水反以尅火故火無炎上之
　患若無藥而行火候則虚陽上攻適所以
　自焚其軀此招禍致福之所由分也又云
　日月三旬一遇逢以時易日法神功守城
　野戰知凶吉增得靈砂滿鼎紅蓋眞鉛生
　於坎宫濁而不起欲其擒制離宫之眞汞
　當用武火猛烹極煆然後飛騰而上及其
　至於離宫與眞汞交結之後則冝守城沐
　浴更不可加以火此太平兵革之迥不同
　也或以招禍或以致福或興太平或造兵
　革其所以然者豈由他哉反求諸心而已
　矣
動靜有常奉其繩墨
　寂然不動反本復靜坤之時也吾則靜以
　待之靜極而動陽氣潛萌於黄鍾之宫復
　之時也吾則動以應之故曰動靜有常奉
　其繩墨當動而或雜之以靜當靜而或間
　之以動或助長於其先或忘失於其後則
　非奉其繩墨焉夫古之至人其動也天行
　其靜也淵默當動則動當靜則靜自有常
　法今之學者不知丹法之動靜有常或專
　主乎動或專主乎靜其所謂動者乃行氣
　之動其所謂靜者乃禪定之靜二者胥失
　之矣指玄三十九章不云乎人人氣血本
　通流榮衞陰陽百刻周豈在閉門學行氣
　正如頭上又安頭曷嘗以行氣爲動哉翠
　虚篇不云乎惟此乾坤眞運用不必兀兀
　徒無言無心無念神已昏安得凝聚爲胎
　仙又豈以禪定爲靜哉金丹大成集云陽
　主動陰主靜翠虚曰動中求靜靜中有爲
　動靜有作口口傳之學者殆未可以管見
　輕議也
四時順冝與氣相得
　四時者身中之春夏秋冬也下功之時善
　調停而順其宜然後温凉寒暑各得其所
　吕純陽詩云水火均平方是藥陰陽差互
　不成丹其功皆在乎調停也
剛柔斷矣不相涉入
　剛陽剛也柔陰柔也剛柔斷矣不相涉入
　者陽剛用事則一意在下不可涉於上也
　陰柔用事則一意在上不可涉於下也張
　紫陽石橋歌云水生火火生水水火須分
　前後隊此之謂也
五行守界不妄盈縮
　王良器天童經頌云金木中央并水火五
　般守定一丹田孰謂不守而可得哉蓋此
　五者散則周身爲氣聚則丹田成寶今以
　之凝然端守於丹田而不妄盈縮則相與
　混融化爲一氣而凝成金液矣盈者太過
　之謂也縮者不及之謂也翠虚篇云靈汞
　通眞變化多只冝存守不冝過蓋太過則
　傷物不及則又不能生物惟當綿綿若存
　以意守之而已守之之久則時至氣化罐
　滿必溢神明當自來也
易行周流詘信反覆
　易日月也日月行於黄道晝夜往來周流
　不息上半月陽伸陰屈魂長魄消下半月
　陰伸陽屈魂消魄長循環反覆無有窮已
　人身首乾而腹坤儼如天地其二氣上升
　下降亦如天地内指通玄祕訣云日月常
　行黄赤道衆眞學此作還丹其法即與天
　地無異然其所以效日月之運用與天地
　以同功其要在乎任督二脉蓋任督二脉
　爲一身陰陽之海五氣眞元此爲機會任
　脉者起於中極之下以上毛際循腹裏上
　關元至咽喉屬陰脉之海督脉者起於下
　極之腧並於脊裏上至風府入腦上巔循
　額至鼻柱屬陽脉之海所以謂之任脉者
　女子得之以姙養也謂之督脉者以其督
　領經脉之海也鹿壽長生五百歲爲白鹿
　千歲爲青鹿蓋能通其督脉者也如龜鶴
　蟾蜍皆壽千歲蓋能通其任脉者也南華
　眞經云縁督以爲經可以保身可以全生
　人能通此二脉則百脉皆通自然周身流
　轉無有停壅之患而長生久視之道斷在
　此矣内指通玄祕訣云法水能朝有祕關
　逍遥日夜遣輪環於中壅滯生諸病纔决
　通流便駐顔其是之謂乎又如朗然子詩
　云泝流直上至泥丸關節纔通便駐顔又
　云常使氣衝關節透自然精滿谷神存豈
　皆虚言哉陳希夷以爲改换腥肥氣脉行
　韓逍遥以爲轉輪纔一月便𢍆玄中玄若
　有作用實無作用似乎靜定即非靜定蓋
　自高上元君密傳以來逓相付囑迄至于
　今除此道外更無别道有言環中者有言
　周天者兹蓋周身上下陰陽升降之正路
　也道德經云谷神不死是謂玄牝玄牝之
　門是謂天地根綿綿若存用之不勤陰符
　經云三反晝夜用師萬倍黄庭經云皆在
　心内運天經晝夜存之自長生度人經云
　旋斗歷箕回度五常天童經云三宫升降
　上下往來無窮無已上清玉眞胎息訣云
　上至泥丸下至命門二景相隨可救殘老
　劉虚谷易傳云栖神上玄總氣下牝反覆
　運轉升降無窮白紫清東樓法語云上自
　天谷下及陰端二景相逢打成一塊崔公
　入藥鏡云歸根竅復命關貫尾閭通泥丸
　許旌陽三藥歌云三田内轉長流布青目
　烏髭髮黑時吴宗玄學仙歌云坎離反覆
　顛倒顛天地日月俱回旋指玄篇云一馬
　自隨天變化六龍長駕日循環吕純陽詩
　云時人若要學長生先是樞機晝夜行靜
　中吟云馳駕登天軸晝夜如車輪還金篇
　云默運乾坤一合泰從他日月兩邊流玉
　芝書云東轉西流人莫測地騰天降鬼難
　知靈源大道歌云元和内運即成眞呼吸
　外施終未了張鴻濛還元篇云十二時中
　子作頭般添運用勿停休悟眞篇云五行
　妙用法乾坤乾坤運兮五行分復命篇云
　巡行十二位赤脚猛將軍劉高尚法語云
　神存生氣氣非口鼻陰降陽升同流天地
　劉虚谷還丹篇云下降上升循轂軸左旋
　右覆合樞機崇正篇云般運有功連晝夜
　斡旋至妙體璣璇混元寶章云自强不息
　同乾運六尺身中抱九天翠虚篇云晝運
　靈旗夜火芝抽添運用切防危還源篇云
　誰能知運用大意要黄婆上清集云晝夜
　河車不暫停默契大造同運行全眞集云
　氣血轉流渾不漏漸悟集云斡運日月輪
　水雲集云常耕清靜田三叚定守無爲舍
　一間劉長生仙藥集云住行坐臥運坎迎
　離鳴道集云安閑自得長生道晝夜無聲
　轉法輪王玉陽雲光集云斡運内丹憑火
　候載搬烏兔走瓊輪太古集云周天度數
　還知道關節熏烝處處通不過皆是此道
　也或謂之翻筋斗或謂之轉心輪一曰法
　天之樞仙壽萬億一曰元和内運可保長
　生千經萬論無往不同引古證今若合符
　節即非行氣即非存想亦非肘後飛金精
　亦非運心思脊骨兹蓋呼吸太和保守自
　然眞要之道也奈何世之學者每每恱難
　而不恱易求遠而不求近雖有道者欲與
　開發孰爲之信内指通玄祕訣云世人不
　樂正法論東却樂說西苟非洞曉陰陽造
　化見得透徹莫之信也
晦朔之間合符行中
　晦朔之間乃三十日半夜以前是也丹法
　以時易日則每日亥子之交即晦朔之間
　也天地開闢於此時日月合璧於此時草
　木孳萌於此時人身之陰陽交會於此時
　神仙於此時而作丹則内眞外應若合符
　節不先不後正當其中在乾四德爲眞元
　之間在十二卦爲坤之末復之初乃天地
　人之至妙至妙者也
渾沌鴻濛牝牡相從
　渾沌鴻濛者一氣未分之時也牝牡相從
　者陰陽混於其中而未相離也當其未相
　離也神凝氣聚混融爲一内不覺其一身
　外不知其宇宙與道冥一萬慮俱遺溟溟
　涬涬不可得而名强名之曰太一含眞氣
　或名之曰先天一氣翠虚篇云大藥須憑
　神氣精採來一處結交成丹頭只是先天
　氣鍊作黄芽發玉英蓋神仙之修鍊别無
　他術只是採取先天一氣以爲金丹之母
　勤而行之指日可與鍾吕並駕復命篇云
　採二儀未判之氣奪龍虎始媾之精閃入
　黄房煆成至寶又云採取須教密誠心辨
　醜妍至難尋意脉容易失寒泉特恐學者
　執於有爲而不明大道之先天泥於採取
　而不能尋其意脉爾崇正篇云寒淵萬丈
　睡驪龍頷下藏珠炯炯紅謹密不驚方採
　得更依時日法神功蓋採者以不採而採
　之取者以不取而取之在於靜定中有非
　動作可爲也昔黄帝遺其玄珠使知索使
　離朱索使喫詬索索之皆不得乃使象罔
　象罔得之象罔者忘形之謂也必忘形罔
　象然後先天一氣可得擊壤集先天吟云
　一片先天號太虚當其無事見眞腴又云
　若問先天一字無後天方要著功夫其說
　是已蓋太極未判陰陽未分此天地之先
　天也以丹法言之則寂然不動反本復靜
　之時是也混元寶章云寂然不動感而通
　窺見陰陽造化功信乎寂然不動則心與
　天通而造化可奪也翠虚篇云莫向腎中
　求造化却須心裏覓先天可謂深切著明
　矣擊壤集思慮吟云思慮未起鬼神莫知
　還金篇云鬼神不見處龍虎定相尋先天
　大道須是致虚極守靜篤不可以一毫思
　慮加乎其間當其寂然不動萬慮俱泯之
　時河海靜默山嶽藏煙日月停景璇璣不
　行八脉歸源呼吸俱無旣深入於窈冥之
　中竟不知天之爲蓋地之爲輿亦不知世
　之有人己之有軀少焉三宫氣滿機動籟
　鳴則一劍鑿開渾沌兩手擘裂鴻濛是謂
　無中生有寗玄子詩云不在塵勞不在山
　直須求到窈冥端豈不信然哉今人不知
　大道之祖或指眞鉛爲先天或指天一生
　水爲先天或指兩腎中間一㸃明爲先天
　或指臍間爲先天或指鼻祖爲先天或指
　目光爲先天或指運氣爲先天此皆尋枝
　摘葉之偏見非大道之先天也易曰先天
　而天弗違後天而奉天時夫先天而天弗
　違者純乎天理之自然雖天亦不能違也
　後天而奉天時者天時之至吾當奉承之
　也非天下之至通其孰能與於此哉
滋液潤澤施化流通
　還丹篇云萬里陰沉春氣合九霄清徹露
　華凝妙矣哉其陰陽交感之眞景象歟斯
　時也精神四達並流無所不極上際於天
　下蟠於地冥冥兮如煙嵐之罩山濛濛兮
　如霧氣之籠水霏霏兮如冬雪之漸凝漸
　聚沉沉兮如漿水之漸矴漸清此乃身中
　之天地絪緼身中之男女構精也迨夫時
　至氣化感而遂通則倏爾火輪煎地脉愕
　然神瀵湧山椒天地之間被潤澤而大豐
　美矣擊壤集恍惚吟云恍惚陰陽初變化
　絪緼天地乍回旋中間些子好光景安得
　功夫入語言苟非親造實詣又豈信有如
　此之眞景象哉
天地神靈不可度量
　陰陽相交而神煞藏没此天地神靈之時
　也龍虎相交而鬼神不知此吾身神靈之
　時也以吾身之神靈合天地之神靈則内
　眞外應巽門於定中豁開而兩畔同升合
　爲一矣還元篇云只於罔象無形處有箇
　長生不死根信乎惟忘形罔象然後可得
　見也若使可以存想存思計較度量而得
　之則不謂之神靈矣



利用安身隱形而藏
　晦朔之間日月合璧於北方光耀隱而不
　見丹法以時易日於半夜坤復之交疊足
　端坐如山石之不動口緘舌氣如冬蛇之
　蟄伏此即利用安身隱形而藏也其時含
　光默默返照於其内一呼一吸悠悠綿綿
　迤邐歸於命蔕久之但覺窈窈冥冥如臨
　萬丈不測之淵潭此乃神氣歸根身心復
　命金液凝結之時也翠虚篇云氣入丹田
　養白鴉斯時方曰結黄芽如其心猿不定
　意馬四馳則神氣散亂於外欲望結成還
　丹其可得乎
始於東北箕斗之郷旋而右轉嘔輪吐萌潛
潭見象發散精光昴畢之上震出爲徵陽
氣造端初九潛龍陽以三立陰以八通故三
日震動八日兌行九二見龍和平有明三
五德就乾體乃成九三夕惕虧折神符盛
衰漸革終還其初巽繼其統固濟操持九
四或躍進退道危艮主進止不得踰時二
十三日典守弦期九五飛龍天位喜六五　
坤承結括終始韞養衆子世爲類母上九亢
龍戰德于野
　始於東北箕斗之郷東北火候造端之地
　也昴畢之上震出爲徵震亦火候造端之
　卦也翠虚篇云有一子母分胎路妙在尾
　箕牛斗女蓋謂此也此章引用先天六卦
　及乾六爻以象月體之盈虧又雜以二十
　八宿月所臨之位無非譬喻也學者未得
　其訣而冒然讀之其不心目俱眩者鮮矣
　夫修丹火候與月之消長無異月三日哉
　生明蓋始於東北箕斗之郷旋而右轉至
　晩嘔輪吐萌於西南昴畢之上其象如震
　以乾卦言則應乾之初九此喻吾身陽火
　起緒之初也月初八上弦其光半明其象
　如兌以乾卦言則應乾之九二此喻吾身
　陽火用功之半也月三五十五與日相望
　魂盛光盈其象如乾以乾卦言則應乾之
　九三此喻吾身陽火圓滿之時也月十六
　望罷載生魄其象如巽以乾卦言則應乾
　之九四此喻吾身陰符繼綂之始也月二
　十三下弦其光半虧其象如艮以乾卦言
　則應乾之九五此喻吾身陰符用功之半
　也月六五三十光盡泯其象如坤以乾卦
　言則應乾之上九此喻吾身陰符結括之
　時也魏公以六卦喻火候而又配以乾之
　六爻何也蓋丹乃純陽之寶乾乃純陽之
　卦也於六卦之中乾稱九三夕惕虧折神
　符坤稱上九亢龍戰德于野又何也蓋守
　城於乾而用文野戰於坤而用武皆當防
　危慮險也




用九翩翩爲道規矩陽數已訖訖則復起推
情合性轉而相與循據璇璣昇降上下周流
六爻難以察覩故無常位爲易宗祖
　九陽數也易曰參天兩地而倚數蓋取五
　行之生數天一天三天五參天相倚而成

　九地二地四兩地相倚而成六此坤之所
　以用六而乾之所以用九也丹法之所謂
　用九乃刻中火候之九轉蓋法乾也用九
　翩翩爲道規矩陽數已訖訖則復起者一
　爻纔過一爻又來而不敢毫髮差殊也復
　命篇云數中無走失火候莫教遲蓋謂此
　也情金情也性木性也一物分二間隔東
　西若得斗柄之機斡運則木性愛金金情
　戀木不間隔矣故曰推情合性轉而相與
　循據璇璣昇降上下也周流六爻難以察
　覩故無常位爲易宗祖者周流一身潛天
　而天潛地而地如六爻之變動也六爻謂
　前乾卦之六爻也引而伸之觸類而長之
　爲六卦爲六十卦其義一也還金篇云九
　轉極玄機開爐逆火飛蓋謂九轉功夫自
　寅而起至戌而止乃刻中火候之祕訣其
　間有抽添進退之妙沐浴交結之奥是故
　謂之極玄修鍊若不知此則雖得眞藥安
　能成丹此魏公所以不敢輕泄而姑借乾
　元用九之說以露其機也自今觀之神仙
　之還丹乃身中之易也火候之九轉乃身
　中之乾也身中之乾無爻畫之可觀無象
　數之可求迎之不見其首隨之不見其後
　又安有方體而得以察覩也哉



周易參同契發揮卷之五
周易參同契發揮卷之六止六
　　　　林屋山人全陽子俞琰述
　　　中篇第二
朔旦爲復陽氣始通出入無疾立表微
剛黄鍾建子兆乃滋彰播施柔暖黎烝得常
　復一陽之卦也律應黄鍾以一日言之爲
　夜半子以一月言之爲初一至初三半以
　一歲言之則斗杓建子之月是也此時陽
　氣始通喻身中陽火發動之初火氣至微
　要在不縱不拘不疾不緩使温温柔暖播
　施於鼎器間也崇正篇云黄鍾爲子一陽
　興受氣之初數未增用火温温無煆制毎
　愁龍弱虎威凌蓋初爻之運一陽始通止
　可輕輕地默默舉未堪用力故曰出入無
　疾然又不可太柔要當撥動頂門關捩微
　微挈之故曰立表微剛須臾火力熾盛逼
　出眞鉛至于箕斗之郷則河車不敢暫留
　停運入崐崘峯頂也金丹大成集云復卦
　起潛龍戊己微調未可攻九二見龍臨卦
　主神通從此爐中次第紅泰卦恰相逢猛
　火燒乾藉巽風鍊就黄芽并白雪奇功還
　返歸坤道始窮火候之口訣盡於此矣
　　臨爐施條開路生光光耀漸進日以益
長丑之大吕結正低昂
　臨二陽之卦也律應大吕以一日言之爲
　雞鳴丑以一月言之爲初三半至初五以
　一歲言之則斗杓建丑之月是也此時陽
　氣漸進喻身中陽火漸漸條暢而黄道漸
　漸開明故言光耀漸進日以益長也
仰以成泰剛柔並隆陰陽交接小往大
來輻輳於寅運而趨時
　泰三陽之卦也律應太簇以一日言之爲
　平旦寅以一月言之爲初六至初八半以
　一歲言之則斗杓建寅之月是也此時陽
　氣出地喻身中三陽上升漸漸起漸漸仰
　當急駕河車搬歸鼎内故言運而趨時也
　運而趨時者火候之運至此不可留停也
　然有一日之寅有一刻之寅朗然子詩云
　勤吞津液過千口長記存神聽五更此言
　一日之寅也金丹大成集云交得三陽逢
　泰卦便堪進火法神功此言一刻之寅也
　一日之寅固依天上之日辰以爲期度世
　固有知之者矣若夫一刻之寅乃身中火
　候之祕古今丹書皆不敢明言眞所謂千
　人萬人中一人兩人知者也玄哉玄哉
漸歷大壯俠列卯門榆莢墮落還歸本
根刑德相負晝夜始分
　大壯四陽之卦也律應夾鍾以一日言之
　爲日出卯以一月言之爲初八半至初十
　以一歲言之則斗杓建卯之月是也此時
　陰佐陽氣聚物而出喻身中陽火方半氣
　候停匀故言刑德相負晝夜始分然萬物
　莫不當春而發生而榆莢至是墮落何也
　蓋陽中有陰也
　　夬陰以退陽升而前洗濯羽翮振索宿
塵
　夬五陽之卦也律應姑洗以一日言之爲
　食時辰以一月言之爲十一至十三半以
　一歲言之則斗杓建辰之月是也此時陽
　氣旣盛逼近天際喻身中陽火升上故言
　陽升而前而又言洗濯羽翮振索宿塵者
　蓋大鵬將徙天池則水擊而上其勢當奮
　發也
　　乾徤盛明廣被四鄰陽終於已中而相
干
　乾六陽之卦也律應中吕以一日言之爲
　禺中已以一月言之爲十三半至十五以
　一歲言之則斗杓建巳之月是也此時陽
　氣盛極周遍宇内喻身中陽火圓滿而丹
　光發現山頭神瀵分爲四埒注於山下經
　營一國無不周徧故言廣被四鄰而又言
　陽終於已中而相干者陽火數終則陰符
　用事也
　　姤始紀緒履霜最先井底寒泉午爲蕤
賔賔服於陰陰爲主人
　姤一陰之卦也律應蕤賓以一日言之爲
　日中午以一月言之爲十六至十八半以
　一歲言之則斗杓建午之月是也此時陰
　氣方生喻身中陰符起緒之地靈丹旣入
　口中回來却入寒泉當馴致其道送歸丹
　田不可荒忙急速故言履霜最先井底寒
　泉而又言賓服於陰陰爲主人者蓋一陰
　用事則衆陽爲賓也賔者敬也防危慮險
　之謂也
　　遯世去位收斂其精懷德俟時栖遲昧
冥
　遯二陰之卦也律應林鍾以一日言之爲
　日昳未以一月言之爲十八半至二十以
　一歲言之則斗杓建未之月是也此時陰
　氣漸長喻身中陰符離去午位收斂而降
　下如賢者退隱僻處巖谷故言懷德俟時
　栖遲昩冥也
　　否塞不通萌者不生陰信陽詘毁傷姓
名
　否三陰之卦也律應夷則以一日言之爲
　晡時申以一月言之爲二十一至二十三
　半以一歲言之則斗杓建申之月是也此
　時陽氣漸衰喻身中陰符愈降愈下猶三
　陰肅殺之時草本黄落故言陰伸陽屈毁
　傷姓名也
　　觀其權量察仲秋情任蓄微稚老枯復
榮薺麥芽糵因冒以生
　觀四陰之卦也律應南吕以一日言之爲
　日入酉以一月言之爲二十三半至二十
　五以一歲言之則斗杓建酉之月是也此
　時陰佐陽功物皆縮小而成喻身中陰符
　過半降而入於丹田如木之斂花就實故
　言任蓄微稚然萬物莫不逢秋而枯老而
　薺麥至此芽糵者何也蓋陰中有陽也
　　剥爛肢體消滅其形化氣旣竭亡失至
神
　剥五陰之卦也律應亡射以一日言之爲
　黄昏戌以一月言之爲二十六至二十八
　半以一歲言之則斗杓建戌之月是也此
　時陽氣衰滅枝頭之果皆潰爛而墜於地
　喻身中陰符將盡而神功無所施故言化
　氣旣竭亡失至神也夫火生於寅旺於午
　墓於戌戌者閉物之時也一刻之火候至
　此而畢事復命篇謂東西動靜合朝昏是
　也一日之火候亦至此而休功吕純陽詩
　云日日隨他出又沉是也區區旁門小術
　但知其一不知其二又安能究竟於此
道窮則反歸乎坤元恒順地理承天布
宣玄幽遠眇隔閡相連應度育種陰陽之原
寥廓恍惚莫知其端先迷失軌後爲主君
　坤六陰之卦也律應應鍾以一日言之爲
　人定亥以一月言之爲二十八半至三十
　以一歲言之則斗杓建亥之月是也此時
　純陰用事萬物至此皆歸根而復命喻身
　中陰符窮極則寂然不動反本復靜故言
　道窮則反歸乎坤元也恒順地理承天布
　宣與上篇金本從日生朔旦受日符義同
　蓋天地日月一也月受日光而日不爲之
　虧然月之光乃日之光也天氣降而至於
　地地中生物者皆天氣也人身法天象地
　其間陰陽感合與天地無以異也還元篇
　云以神歸氣内丹道自然成人能返觀内
　照凝神入於氣穴則神存生氣凝成液迨
　夫天機一動則紅蓮含蘂露珠凝碧飛落
　華池滴滴而丹田結聚作丹樞也玄幽遠
　眇隔閡相連謂亥子之間乃陰陽交界之
　時當其六陰窮極一陽未生寂兮寥兮猶
　如天地未判之初神仙作丹於此時塞兌
　垂簾以神光下照於坎宫始者幽幽冥冥
　儼如寒潭之浸月次則神與氣合隔閡潛
　通猶如磁石之吸鐵也應度育種陰陽之
　原謂作丹之際正如亥月純坤用事之時
　其時萬物歸根閉塞成冬冬雖主藏然一
　歲發育之功實胚胎於此特閉藏無迹人
　不得而見爾而古人以此純陰之月名爲
　陽月者蓋小雪之日陽氣已生於六陰之
　下積而至於冬至遂滿一畫之陽變爲復
　卦也丹道亦然當夜氣之未央但凝神聚
　氣端坐片時少焉神氣歸根自然無中生
　有漸凝漸聚積成一㸃金精翠虚篇云金
　精即是坤宫藥坤在西南爲川源蟾光終
　日照西川即此便是藥之根蓋一陽不生
　於復而生於坤坤雖至陰然陰裏生陽實
　爲産藥之川源也寥廓恍惚莫知其端者
　身心復命之時神入寥廓與太虚一體靜
　定之久候至心花發現則三宫氣滿但覺
　恍恍惚惚莫知其所以然也蓋恍恍惚惚
　其中有物窈窈冥冥其中有精乃修鍊之
　要樞也玉芝書云此四句古今口誦者億
　兆明義理者能有幾人蓋非親造實詣無
　由知也是故狀其窈冥則如臨深俯幽論
　其恍惚則如晝夢初覺此乃眞景象非譬
　喻也學者未曾經歷不知窈冥恍惚乃吾
　身之眞景象往往槩以虚文視之惜哉當
　知窈冥者寂然不動吾身天地未判之時
　也恍惚者感而遂通吾身天地將判之時
　也作丹之妙莫妙乎此豈可以虚文視之
　哉赤龍大丹訣云無人明恍惚惟我識朦
　朧信乎明此者鮮有其人也先迷失軌後
　爲主君者其先昏昏默默深入乎窈冥之
　中俄頃陰極而陽生靜極而機發則面門
　豁開虚空迸裂一段風光破寂寥而化權
　歸手内也魏公此章顯言産藥之川源又
　極論存亡有無主客先後之祕如此詳盡
　無以加矣還金篇云渺邈但撈水裏月分
　明只採鏡中花蓋非深於道者不能識也
無平不陂道之自然變易更盛消息相因終
坤始復如循連環帝王乘御千秋常存
　無平不陂無往不復此乃道之自然也丹
　法靜極而動動極而靜一動一靜互爲其
　根亦出於自然如日月運行一寒一暑暑
　往則寒來寒往則暑來無非自然也夫金
　丹者身中之易也易窮則變變則通盛衰
　相禪消息相因蓋未有窮而不變變而不
　通者也陽始於復陰終於坤終始相接首
　尾相銜故曰終坤始復如循連環魏公以
　十二辟卦論火候又以律名辰名鋪叙而
　言皆譬喻也蓋輻輳即太簇俠列即夾鍾
　洗濯即姑洗中即中吕栖即林鍾任即南
　吕傷即夷則亡即亡射應即應鍾振即辰
　昧即未伸即申蓄即酉滅即戌閡即亥大
　率皆是假借蓋不必執文泥象而强生枝
　節也帝王乘御千秋常存謂君子終日乾
　乾與時偕行則眞可以歷千秋而常存也
　矣





將欲養性延命却期審思後末當慮其先人
所禀軀體本一無元精流布因氣託初
　人無愚智同此性也亦同此命也君子知
　性之不可戕賊也於是存而養之知命之
　不可斵喪也於是保而延之雖不假修鍊
　未有不安恬令終者況得修鍊之法盜天
　地奪造化鍊魂魄而爲一合性命而雙修
　豈不能長生歟夫欲求長生須求吾未生
　以前此身縁何而得然後可以論養性延
　命之道故曰審思後末當慮其先蓋人之
　生也以父母之氣交結而成形形乃受氣
　之本氣乃有形之根若氣不得形則無因
　而立形不得氣則無由而成故曰人所禀
　軀體本一無元精流布因氣託初今夫神
　仙之修丹以陰陽内感神氣交結於無中
　生有與男女胎孕之理實同其十月温養
　功夫眞息綿綿晝夜如一亦與嬰兒未生
　以前無異靈源大道歌云但看嬰兒胎處
　時豈解將心潛筭計專氣致柔神久留往
　來眞息自休休蓋嬰兒之在母胎也母呼
　亦呼母吸亦吸口鼻皆閉而以臍達故臍
　者生之根氣之蔕也吕純陽玄牝歌云窮
　取生身受氣初莫怪天機都泄盡人能窮
　取一念生身之處返本還源回光内照採
　藥於西南坤腹根蔕之地而與當來受氣
　之初相似何用他求奈何學者往往執文
　泥象各以己見爲是其好高者則認金丹
　爲禪宗遂以宗性爲玄牝以念頭動處爲
　一陽生以掃除妄念爲進火而竊笑延命
　之說爲髑髏下光景其卑下者則認金丹
　爲御女術遂以婦人爲鼎器以産門爲生
　身處以穢物爲刀圭而反譏養性之說爲
　蒲團上枯坐功夫一則淪於空寂一則陷
　於邪僻終身執而不悟深可爲之浩歎也
類如雞子黑白相扶縱廣一寸以爲始初四
肢五臟筋骨乃具彌歷十月脱出其胞骨弱
可卷肉滑若飴
　黑白者陰陽二氣也凡人結胎之初由父
　精母血陰陽二氣假合而成渾渾沌沌類
　如雞子百日而男女分形然後四肢五臟
　筋骨乃貝及期而育脱出其胞骨弱筋柔
　肌軟肉滑名曰嬰兒鍊金丹者修吾身之
　嬰兒亦當彌歷十月翠虚篇云我昔功夫
　行一年六脉已息氣歸根有箇嬰兒在丹
　田與我形貌亦如然蓋修鍊聖胎未有不
　用十月功夫而可以速成者也
陰陽爲度魂魄所居
　天有黄道爲度三百六十五其運轉也一
　日一周日月行乎其間往來上下迭爲出
　入此所以分晝夜而定寒暑也然天道密
　旋本無度數以日月經歷諸辰而爲行度
　日月往來本無定居以朝暮出入之地而
　爲所居明乎此然後知魏公所謂陰陽爲
　度魂魄所居矣夫人身中黄道即陰符陽
　火所行之處也即日魂月魄所居之方也
　有能觀天之道執天之行識陰陽之行度
　知魂魄之所居則周天三百六十五度循
　環乎一息之頃而日月出入乎呼吸之微
　呼爲陽吸爲陰與天道同一妙用不必求
　之他也
陽神日魂陰神月魄魂之與魄互爲室宅
　古歌云日魂月魄若箇識識者便是眞仙
　子此所謂日魂月魄非天地有形有象顯
　然之日魂月魄乃吾身無形無象隱然之
　日魂月魄也不遇眞人指授焉能識之哉
　夫日爲太陽晝以舒光故稱魂月爲太陰
　夜以含景故稱魄然日魂屬陽謂之陽神
　固宜而月魄屬陰謂之陰精可也豈可以
　神言今皆謂之神者以其變動不居周流
　六虚往來旣不定上下亦無常也魂東方
　木也魄西方金也金木本來無二體東鄰
　即便是西家往來東西迭爲出入故曰互
　爲室宅也
性主處内立置鄞鄂情主營外恒爲城郭城
郭完全人物乃安于斯之時情合乾坤
　性之爲言靜也性主處内者端坐虚心向
　内觀也立置鄞鄂者捉得金精作命基也
　情之爲言動也情主營外者先是樞機晝
　夜行也恒爲城郭者八方周匝龍行火也
　城郭完全人物乃安者常使氣衝關節透
　自然精滿谷神存也于斯之時情合乾坤
　者晝夜河車不暫停默契大造同運行也
乾動而直氣布精流坤靜而翕爲道舍廬
　乾天也主乎動暢萬物而達於宇内故云
　直惟其動而直也故使精氣流動布滿三
　宫而無所不至坤地也主乎靜斂萬物而
　藏於土中故云翕惟其靜而翕也故使精
　氣歸於元海而爲道舍廬大抵守於乾則
　動動則氣布精流守於坤則靜靜則氣聚
　精凝也
剛施而退柔化以滋
　乾陽下濟於坤坤柔順而翕受之遂生藥
　旣經起火烹鍊則剛施而退陰柔上行而
　化作甘泉潤九垓矣
九還七返八歸六居
　六七八九即水火木金也以卦言爲坎離
　震兌以方言爲東西南北以宿言爲虚房
　星昴以象言爲龜蛇龍虎以時言爲春夏
　秋冬以辰言爲子午卯酉皆是物也夫九
　曰還七曰返八曰歸同一㫖意而六獨曰
　居者北方坎位乃眞鉛所居之本郷也眞
　鉛居於此則九金八木七火三方之正氣
　如輻之輳轂如水之朝宗皆聚於此也王
　保義註䟽金碧龍虎經云日有三照月有
　三移日月出於東而光耀於西則西方白
　虎金德之正氣入於玄冥之内化而爲六
　戊日月入於西而光耀於東則東方青龍
　木德之正氣入於玄冥之内化而爲六己
　日月居於午而光耀於北則南方朱雀火
　德之正氣入於玄冥之内就土成形化而
　爲黑鉛常居窈冥之内爲天地萬彙之根
　本王君此說與魏公之言可謂異世而同
　符矣


男白女赤金火相拘拘則水定水五行初
　翠虚篇云怪事教人笑幾回男兒今也會
　懷胎自家精血自交結身裏夫妻是妙哉
　蓋金丹聖胎以陰陽内感神氣交結而成
　曰男女曰赤白皆身中夫婦之異名也當
　其陰陽内感之時神與氣交猶金火之相
　拘金火相拘而止於北方坎水之中則神
　凝氣聚其水自定水定則藥物結矣還金
　篇云水澄凝琥珀是也水也者大丹之根
　源也天一生水其位在北其卦爲坎居五
　行之首乃吾身藥物所産之郷也人能回
　光返照於此出息微微入息綿綿勿令間
　斷則神氣歸根漸漸入而漸漸柔漸漸和
　而漸漸定定之之久則呼吸俱無藥物當
　自結也
上善若水清而無瑕
　上善若水行其所無事金丹大道清靜無
　爲亦行其所無事馬丹陽語録云學道人
　行住坐臥不得少頃心不在道行則措足
　於坦途住則凝神於太虚坐則匀鼻端之
　息臥則抱臍下之珠久而調息無有間斷
　而終日如愚方是端的功夫非干造作行
　持也丹陽此說豈非行其所無事耶悟眞
　篇云謾守藥爐看火候但安神息任天然
　上清集云神仙伎倆無多子只是人間一
　味呆可謂行其所無事矣夫水之爲性靜
　定而矴之則清動亂而洎之則濁金丹之
　妙全是靜定中來還源篇云能知藥與火
　定裏見丹成蓋未有不定而得之者也
道無形象眞一難圖變而分布各自獨居
　有物混成先天地生吾不知其名故彊字
　之曰道無形可求無象可覩矧可得而畫
　圖哉昔廣成子之告黄帝曰至道之精窈
　窈冥冥至道之極昏昏默默夫當其窈冥
　昏默之際一念不生萬慮俱泯渾渾淪淪
　如太極之未分溟溟涬涬如兩儀之未兆
　惟此一物湛兮獨存如清淵之印月寂然
　不動如止水之無波不知孰爲鉛孰爲汞
　夫是謂之眞一迨夫時至氣化變而分布
　則輕清者騰而在上重濁者矴而在下於
　是坎宫有鉛離宫有汞而向之所謂渾渾
　淪淪溟溟涬涬者至此分而爲二而各自
　獨居矣復命篇云一物分爲二能知二者
　名鼎爐藏日月滴漏已三更蓋謂此也夫
　金丹大藥孕於先天産於後天其妙在乎
　太極將判未判之間靜已極而未至於動
　陽將復而未離乎陰於此合天地之機識
　結丹之處知下手之訣則恍惚之中尋有
　物窈冥之内吸眞精方知大道於無中生
　有而眞一之妙果不可以畫圖也然則眞
　一之妙終無可以示人歟曰有


陽燧以取火非日不生光方諸非星月安能
德水漿二氣至懸遠感化尚相通何況近存
身切在於心胸陰陽配日月水火爲效徵
　周禮秋官司烜氏掌以木遂取明火於日
　以鑒取明水於月淮南子云方諸見月則
　津而爲水高誘注云方諸陰燧大蛤也熟
　摩拭令熱向月則有水生且地之去天不
　知幾千萬里日月懸於空中去地亦不知
　幾千萬里而陽燧見日則得火方諸見月
　則得水奚爲感化相通如此其速哉何況
　近存身切在於心胷身中自有水火心中
　自有藥材得不回光返照以求其感化之
　妙乎乃若八月十五月明之夜深山之兔
　結胎滄海之蚌結珠抑何爲感化相通如
　此其妙哉人生天地間爲萬物之靈反不
　能盜天地奪造化曾兔蚌之不若學仙者
　亦嘗於此致意否乎大抵陰陽得類自然
　感化今魏公以陽燧取火方諸取水爲證
　欲使學者潛心内觀於無中生有其感化
　亦如是也還丹篇云二氣纔交甘雨降兩
　神相會玉漿流信有之矣夫鑑之與珠皆
　光明瑩潔之物表裏透徹無纖毫痕瑕故
　能拘日月之光聚爲一粟之明雖寥廓至
　遠隨即感應然而定則聚聚則有動則散
　散則無人能虚心凝神泰然内定無一毫
　之雜想以吾自己日月聚光不散久之氣
　定時正自有奇效要之至道不遠恒在目
　前亦猶磁石吸鐵隔礙潛通極爲切近但
　世人迷而忘返不能求之於内爾寗玄子
　詩云慇懃好與師資論不在他途在目前
　又云當時一句師邊得密密垂簾仔細看
　可謂切近之甚矣
耳目口三寶固塞勿發揚
　陰符經云九竅之邪在乎三要何謂三要
　耳目口是也今魏公以三要爲三寶而曰
　固塞勿發揚者欲修鍊之士斂耳目之聰
　明緘喉舌之眞氣盡收歸裏不放出外如
　寶貝之珍藏也豈不見釜甑炊米關蓋密
　於上薪火然於下外無纖毫之罅隙内有
　熱氣之盤鬱俄頃之間米皆烝熟爲飯今
　夫入室修鍊須是收視返聽閉口含津勿
　使纖毫眞氣漏泄然後至藥滋生大丹成
　熟若使耳爲聲引目爲色牽重樓浩浩而
　出三者皆發揚而無餘何還丹之可求哉
眞人潛深淵浮游守規中
　眞人即元神也深淵即太淵也異名衆多
　今試舉而言之曰泥丸宫流珠宫玉清宫
　紫清宫翠微宫太微宫太一宫太玄關玄
　門玄宫玄室玄谷玄田砂田第一關都關
　天關天門天谷天田天心天輪天軸天源
　天池天根天堂天宫乾宫乾家交感宫離
　宫神宫神室神關神京神都玄都故都故
　郷故丘故林故宫紫府紫庭紫金城紫金
　鼎朱砂鼎汞鼎玉鼎玉室玉京玉宇瑶峯
　第一峰最高峯祝融峰崘崐頂崆峒山蓬
　萊上島上亰上宫上玄上元上谷上土釜
　上丹田其名雖衆其實則一也翠虚篇云
　天有七星地七寶人有七竅權歸腦太古
　集云金丹運至泥丸穴名姓先將記玉都
　是故帝一回元之道泝流百脉上補泥丸
　腦實則神全神全則形全也今魏公謂眞
　人潛深淵浮游守規中者隨眞息之往來
　任眞氣之升降自朝至暮元神常棲於泥
　丸也黄庭經云子欲不死修崘崐靜中吟
　云我修崐崘得眞訣復命篇云會向我家
　家裏栽培一畒天田還元篇云悟道顯然
　明廓落閑閑端坐運天關此乃至簡至易
　之道但撥動頂門關棙而匀匀地默默舉
　三宫自然升降百骸萬竅自然通達有如
　萬斛之舟而惟用一尋之木發千鈞之弩
　而惟用一寸之機且是不費絲毫力但昩
　者自不信爾或存老君在泥丸宫中而默
　朝之又畫蛇添足矣
旋曲以視覽開闔皆合同爲己之軸轄動靜
不竭窮
　皇極經世書云天之神栖於日人之神發
　於目大矣哉人之神發於目也生身處此
　物先天地生没身處此物先天地没水火
　木金土之五行攅簇於此肝心脾肺腎之
　五者鍾靈於此唾涕精津氣血液之七物
　結秀於此其大也天地可容其小也纖塵
　不納兹非吾一身中之大寶也歟内指通
　玄祕訣云舍光便是長生藥變骨成金上
　品仙又云撮聚雙睛在眼前燒成便可㸃
　金仙如此直指示人而學者猶或未悟何
　其昧之甚耶蓋三宫升降上下往來無窮
　無已猶車之有輪也其運用在心猶輪之
　有軸也其鈐鍵在目猶軸之有轄也金華
　詩云仙童唯守洞門立三島眞人長往還
　其說是也
離氣内榮衞坎乃不用聰兌合不以談希言
順鴻濛三者旣關楗緩體處空房
　離氣内榮衞者收目内視而光不露也坎
　乃不用聰者返耳内聽而聰不泄也兌合
　不以談希言順鴻濛者安閑心曲冷如灰
　默默無言護聖胎也三者既如此關楗又
　當緩體處於空房斯可以爲修鍊也緩體
　者舒徐容與無勞爾形也處空房者入靜
　室也其中不著他物惟設一香一燈一几
　一榻而已坐處不欲太明太明則傷魂不
　欲太暗太暗則傷魄蓋魂好明魄好暗明
　屬陽暗屬陰是故翠虚篇謂室宜向木對
　朝陽兌有明窗對夕光而又謂莫息明燈
　并百和也且夫入靜室修鍊乃一至大因
　縁誠非細事豈不見悟眞篇云此道至神
　至聖憂君分薄難消是豈無德行者所能
　妄覬也哉然靜室亦不必拘以山林或在
　𠪨中或居道郷但得所託無往不可或疑
　悟眞篇記有通邑大都依賴有力者之語
　蓋以大藥未成難當寒暑於一年之内四
　季要衣眞氣未完而尚有飢渴於一日之
　内三餐要食如伍達靈之得張程二友張
　紫陽之得馬陸二公王沖熙之得富韓公
　李長源之得筠陽親舊於是咸底厥成實
　爲周天火候須用一片功夫不可間斷必
　得同志有力者爲之保護供給服事俾免
　飢寒困苦之竊其氣乃可以專志修鍊也
　陰眞君金液還丹歌云不得地莫妄爲悟
　眞篇云命寶不宜輕弄得斯道之正傳者
　當自知之
委志歸虚无念念以爲常
　委志歸虚无者心無雜念意不外遊而鎮
　日翫眞空也念念以爲常者念念相續勿
　令間斷而長將氣度隨天道也或疑此法
　與禪學稍同殊不知金丹於無中生有養
　就嬰兒蓋非塊然面壁槁木死灰之謂也
　白紫清語録云修丹口訣第一是聚氣凝
　神常常握固即聚氣念念守默即凝神學
　者若徒知無心無念而不知聚氣凝神則
　墮於頑空又安得胎仙之成也
證驗自推移心專不縱横
　修鍊有三分功夫則有三分證驗有十分
　功夫則有十分證驗若能勤而行之夙夜
　不休以至百日功靈則兩腎如湯煎膀胱
　如火然目有神光耳有靈響鼻有異香口
　有甘津此身融融液液證驗逐日推移所
　貴乎心專而不可縱横者實恐燭理未透
　而於靜定中似夢非夢之際或爲魔境之
　所攝也指玄三十九章云不可著他境物
　去一心專守虎龍蟠其說是已丁靈陽心
　性訣云若靜中抑按功深或是忽見仙佛
　鬼神樓臺光彩一切境界見於目前大不
　得起心生於憎愛師父云自己性中空廓
　任他千變萬化大抵一心無動萬邪自退
　但心火不生則神氣相聚子母相守自然
　水火旣濟水見火而自然化爲氣上騰薰
　蒸關竅無所不至自然百脉調攝四大沖
　和謹愼守之道自相契王栖雲盤山語録
　云修行之人靜中境界甚有多般皆由自
　己識神所化因靜而現誘引心君豈不聞
　古人云凡所有相皆是虚妄心欲遣識識
　神尚在便化形像神頭鬼面惑亂心主若
　主不動見如不見體同虚空無處捉摸自
　然消散關尹子云人之平日目忽見非常
　之物者皆精有所結而使之然人之病日
　目忽見非常之物者皆心有所歉而使之
　然苟知吾心能於無中示有則知吾心能
　於有中示無但不信之自然不神或曰厥
　識旣昏孰能不信我應之曰如捕蛇師心
　不怖蛇彼雖夢蛇而無畏怖故黄帝曰道
　無鬼神獨往獨來即此諸說觀之則知魏
　公所謂心專不縱横誠爲修鍊者之要端
　也
寢寐神相抱覺悟候存亡
　精生有時時至神知百刻之中切忌昏迷
　須是行住坐臥綿綿若存如雞抱卵煖氣
　不絶方可謂之修鍊至於眞積力久功夫
　純熟晝夜如一更無夢覺之異雖當寢寐
　之間神亦不昩而精生之時神與天通雖
　不待唤醒亦自覺悟夏雲峯云自然時節
　夢裏也教知是也今魏公謂寢寐神相抱
　覺悟候存亡欲修鍊之士常惺惺也蓋金
　丹大藥由神氣交結而成乃是無質生質
　結成聖胎辛勤保護十月如幼女之初懷
　孕似小龍之乍養珠蓋神氣始凝結極易
　踈失寢寐之際須當與神相抱切不可昏
　迷而沉於夢境覺悟之後惟恐火冷而丹
　力或遲故必候其存亡要在一日十二時
　中無晝無夜念兹在兹然後功夫純粹而
　藥材不至消耗火候不至虧闕焉可須臾
　離哉
顔容寖以潤骨節益堅强
　顔容寖以潤骨節益堅强者至寶藴於中
　自然精華發於外亦猶玉在山而木潤淵
　生珠而崖不枯也
辟却衆陰邪然後立正陽
　悟眞篇云群陰剥盡丹成熟跳出樊籠壽
　萬年夫人之一身徹上徹下凡屬有形者
　無非陰邪滓濁之物神仙修鍊之法蓋是
　無中生有奪天地一㸃眞陽結成丹頭於
　是晝夜運火鍊去陰氣鍊之十月而胎圓
　三年而功成然後體變純陽化形而仙也
修之不輟休庶氣雲雨行淫淫若春澤液液
象解冰從頭流達足究竟復上升往來洞無
極怫怫被谷中
　内指通玄祕訣云晝夜無休作大丹精華
　透頂百神攅蓋一年處室夜以繼日功夫
　不輟自然效驗顯發其和氣周匝於一身
　溶溶然如山雲之騰太虚霏霏然似膏雨
　之遍原野淫淫然若春水之滿四澤液液
　然象河冰之將欲釋往來上下百脉沖融
　被於谷中暢於四肢拍拍滿懷都是春而
　其狀如微醉也入藥鏡云先天氣後天氣
　得之者常似醉靈光集云顛倒循環似醉
　人不憂不喜内全眞是皆丹功之靈驗也
　丁靈陽回光集云若一念無生則自然丹
　田氣海之内太陰之精度過尾閭穴把夾
　脊雙關風府泥丸返下明堂鼻柱入於華
　池化爲甘津嚥下重樓澆灌五臟六腑至
　丹田上下流轉𠑽盈四大周而復始無不
　遍矣如其朝行暮輟用志弗專又安能進
　於是哉
反者道之驗弱者德之柄
　反者反復也道德經云致虚極守靜篤萬
　物並作吾以觀其復蓋修丹效驗出乎虚
　之極靜之篤與天地冥合然後元氣從一
　陽而來復若使虚不極靜不篤則爲山九
　仞功虧一簣從何而得效驗哉弱者柔弱
　也道德經云專氣致柔能如嬰兒乎蓋修
　丹本柄在乎持其志無暴其氣如嬰兒之
　柔弱方可若使志無所守氣無所養則所
　得未錙銖所喪已山崖將何以爲本柄哉
芸鋤宿汙穢細微得調暢
　諸慮旣息則百骸俱理凶氣消散則道氣
　常存譬如農夫之務去草焉芟夷藴崇之
　絶其本根勿使能殖則善者伸矣今夫神
　仙之修丹芸鋤宿穢驅遣鬼尸安靜六根
　空其五藴於正念中清靜光明虚白晃耀
　乃得五臟清凉六腑調泰三百六十骨節
　無有滯礙八萬四千毫竅皆通暢也
濁者清之路昏久則昭明
　翠虚篇云精神冥合氣歸時骨肉融和都
　不知當斯之時三田氣滿恍然如在醉夢
　中得不謂之昏濁乎學者到此境界切不
　可放倒當知昏久則必明濁久則必清迨
　夫時至氣化而九天音信散胚腪則神水
　湛湛華池靜白雪紛紛飛四山七寶樓臺
　十二層樓前黄花深可觀分分朗朗盡見
　於恍惚之間豈終於昏濁而已哉


周易參同契發揮卷之六






周易參同契發揮卷之七止七
　　　　林屋山人全陽子俞琰述
　　　中篇第三
世人好小術不審道淺深棄正從邪徑欲速
閼不通猶盲不任杖聾者聽宫商没水捕雉
兔登山索魚龍植麥欲穫黍運規以求方竭
力勞精神終年不見功
　金丹大道以積精累氣而成斷不可以一
　蹴到也片餉結胎百日立基一年入室三
　年鍊養自有節次功夫决無今日遇師明
　日便能升仙之理奈何世之學者往往惑
　於道聽塗說不審道之淺深不擇師之邪
　正務求速效惟好小術或知其一不知其
　二或得其體不得其用局於偏見自以爲
　足甚至張皇邪說而反謗正道穿鑿眞經
　以取信末學妄以授妄迷以傳迷如此者
　多矣間有聰明之士則又不肯屈己參訪
　惟鑚尋故紙以望得悟何異盲者之不任
　杖哉其愚暗之人不通至理强以臆說紐
　合丹書何異聾者之聽宫商哉乃若以臍
　内爲玄關此猶捕雉兔而入水者也以兩
　目爲華池此猶索魚龍而登山者也他如
　學採戰以望不死坐頑空而覬長生豈非
　植麥欲穫黍者乎運規以求方者乎是皆
　執迷不悟空費心力遂至皓首茫然迄無
　成效惜哉
欲知服食法至約而不煩
　指玄三十九章云内裏明來是至眞外邊
　入者即非親謂丹在身中不必求之外也
　今魏公乃有服食之說得非丹自外來而
　吞入口歟曰非也丹生於坎中因火逼而
　出位遍歷三宫降而入口故曰服食也至
　約而不煩者口訣至簡至易也夫旣謂之
　至簡至易則參同契不作可也何爲連編
　累牘□□而不已耶又嘗見悟眞篇云大
　丹之法至簡至易雖愚暗小人行之立超
　聖地而又云鍊金丹者須洞曉陰陽深達
　造化何耶吁有說矣蓋愚暗小人心無忖
　量易於取信墍有所遇則徑直奉行雖無
　講明亦可聰明之士則不然見聞墍廣疑
　慮常多有一未明必欲窮究而後已苟不
　使之洞究陰陽造化之原彼將中道生疑
　一爲旁門近似之說所撼則未免投杼下
　機而反謂吾道之不眞矣此所以不得不
　爲之講明也然則魏公之作是書也雖欲
　不鄭重其辭其可得乎
太陽流珠常欲去人卒得金華轉而相因化
爲白液凝而至堅
　太陽流珠乃靈汞也靈源大道歌云此物
　何曾有定位隨時變化因心意在體感熱
　則爲汗在鼻成風則爲涕在腎感合則爲
　精在眼感悲則爲淚可見其常欲去人也
　金華即眞鉛也汞得眞鉛則轉而相依自
　然不飛不走留戀于内而化爲金液凝而
　至堅也
金華先倡有頃之間解化爲水馬齒闌干陽
乃往和情性自然
　眞鉛生於坎位先液而後凝凝作黄芽故
　有馬齒闌干之喻翠虚篇云丹頭只是先
　天氣鍊作黄芽發玉英是也夫鉛乃君也
　汞乃臣也鉛先動汞應之猶君倡而臣和
　也鉛屬金汞屬木木性愛金金情戀木陰
　陽得類自然感合也
迫促時陰拘畜禁門
　迫促時陰者時節正時須急採也拘畜禁
　門者採得歸來爐裏煆也還源篇云但要
　合天機誰識結丹處何謂合天機迫促時
　陰是也何謂結丹處拘畜禁門是也法當
　迫近陰極之時迎一陽初動之機以進火
　不可過之亦不可不及此之謂迫促時陰
　也進火之際促百脉以歸源窮九關而徹
　底君火相火民火皆拘聚於黄宫而煆成
　至寳此之謂拘畜禁門也入藥鏡云天地
　靈造化慳苟非迫促時陰拘畜禁門安能
　盜其機哉
慈母育養孝子報恩遂相銜嚥咀嚼相吞嚴
父施令教敕子孫
　眞鉛之生也孕於坤母之胞猶慈母之育
　養也迨夫飛上乾宫擒制眞汞與眞汞交
　結而成丹則又復回於坤母之舍此即孝
　子之報恩慈烏之反哺也然非炎火爲之
　猛烹極煅則眞鉛不能飛起此嚴父所以
　施教敕之令也玉芝書云鉛不得火則不
　飛汞不得鉛則不結蓋有細微之旨豈可
　以容易言哉
五行錯王相据以生火性消金金伐木榮
　金生水木生火此常道之順五行也今以
　丹法言之則木與火爲侣火反生木金與
　水合處水反生金故曰五行錯王相据以
　生也火性銷金者運南方離宫之火以鍊
　北方水中之金也金伐木榮者運北方水
　中之金以制南方火中之木也
三五爲一天地至精可以口訣難以書傳
　三者水一火二合而成三也五者土也三
　五爲一者水火土相與混融化爲一氣也
　斯時也玄黄相雜清濁未分猶如天地渾
　沌之初少焉時至氣化無中生有則窈窈
　冥冥生恍惚恍恍惚惚結成團而天地之
　至精孕於其中矣屈突神和云若明三五
　一且作地行仙其妙須是口傳心授難以
　盡形於毫楮也
子當右轉午乃東旋卯酉界隔主客二名
　子當右轉者自西方轉於子位而虎向水
　中生也午乃東旋者自東方轉於午位而
　龍從火裏出也子午即南北也南北即水
　火也卯酉即東西也東西即金木也右轉
　左旋一伏一起則水火相交金木不間隔
　矣還元篇云輪回玉兔與金雞道在人身
　人自迷滿目盡知調水火到頭幾箇識東
　西蓋東西之與卯酉皆金木之異名即非
　天地方位亦非人身左右然又不可舍吾
　身而索之他也嗟夫近來世上人多詐盡
　著布袍稱道者問他金木是何般噤口不
　言如害啞苟非遇師眞指授則徒自臆度
　而已終亦莫能知也



龍呼於虎虎吸龍精兩相飲食俱相貪併
　龍南方離龍也虎北方坎虎也作丹之時
　驅龍下呼於虎虎乃吞吸龍精一呼一吸
　兩相飲食於是併合爲一指玄三十九章
　云若解相吞歸一處神仙頃刻不勞功其
　法至神聖極容易但恐學者不識龍虎爲
　何物爾
熒惑守西太白經天殺氣所臨何有不傾
　熒惑守西者火入金郷也太白經天者金
　過南方午位而出現也作丹之時運神火
　照入金郷金被火逼遂飛騰而起現於南
　方還金篇云沉歸海底去抱出日頭來是
　也金即眞鉛也殺氣所臨何有不傾者眞
　鉛飛上擒眞汞眞汞自出投眞鉛元陽子
　大道歌云白虎自兹相見後流珠那肯不
　相從是也
貍犬守鼠鳥雀畏鸇各得其性何敢有聲
　神入氣而爲胎如貍犬之守䑕藥得火而
　成丹如鳥雀之畏鸇由其物類相制一見
　則自然降伏此所以不敢作聲也
不得其理難以妄言竭殫家産妻子飢貧自
古及今好者億人訖不諧遇希有能成廣求
名藥與道乖殊
　還金篇云不達陰陽祖徒勞更議玄況乎
　不得其理又安可以臆見妄言哉夫自古
　及今好者億人廣求名藥與江湖藝客往
　來盡費家財使兄弟妻子離散乃至終身
　訖不諧遇而舉世希有能成何也蓋其入
　門差錯而與道乖殊不遇明師而未燭厥
　理故也
如審遭逢睹其端緒以類相況揆物終始
　旁門小術其法繁難易遇而難成金丹大
　道其法簡易難遇而易成如審遭逢睹其
　端緒即物類以相況揆物理之終始則天
　地之間形生氣化洪纖高下有情無情頭
　頭是道皆可觸類而長之也有如鶴鳴夜
　半雞唱五更其故何也蓋與天地之氣相
　應也他如寒蟬之吸風犀牛之望星老蚌
　之含月頑石之懷玉蝶翅之開闔螢焰之
　明滅猫睛之舒斂鹿尾之逆運龜之納息
　鼈之射影風袋之鼓風水滴之吸水磁石
　之引針琥珀之拾芥桔槔轆轤之運水菖
　蒲稻花之凝露蛇之入蟄魚之在水蜣蜋
　之轉丸蠮螉之呪子雞之抱卵兔之懷胎
　牛之有黄龍之有珠梅核之生仁甜瓜之
　脱蔕與夫芭蕉春風之機梧桐秋雨之祕
　碧潭之夜月青山之暮雲無非金丹法象
　張紫陽謂鍊金丹者須洞曉陰陽深達造
　化豈不信哉
五行相克更爲父母母含滋液父主禀與
　丹法之要莫大乎五行五行之妙無出於
　坎離坎爲水金水合處而水中有金離爲
　火木火爲侣而火中有木是爲四象加以
　坎納戊土離納已土是爲五行悟眞篇云
　震龍汞出自離郷兌虎鉛生在坎方二物
　總因兒産母五行全要入中央又云離坎
　若還無戊己雖含四象不成丹只縁彼此
　懷眞土遂使金丹有返還其說明矣丹法
　以火鍊金以金伐木火盛則水沃之水盛
　則土遏之是謂五行相克金生水水乃金
　之子而水中生金木生火火乃木之子而
　火中生木是謂更爲父母父猶天也母猶
　地也天氣降而至於地地受之而成生育
　之功故曰母含滋液父主禀與赤龍大丹
　訣云妙在天交地功能返與還翠虚篇云
　父精母血結胎成尚似他形似我形身内
　認吾眞父母方纔捉得五行精修鍊之士
　能以自己之天交自己之地以自己之五
　行攢簇於其内則相吞相啗却相親始覺
　無中有孕而結成聖胎也
凝精流形金石不朽
　五行之精凝結於天地間或爲金或爲石
　歷千百載而不朽人能反身而求之以吾
　自己五行之精凝結成寳則將與天地相
　爲無窮金石奚足多哉
審專不泄得成正道
　專者謝絶人事一心修鍊念兹在兹而用
　志不分也不泄者終日默默如雞抱卵神
　若出便收來常在腔子之内也審如此則
　功夫純粹藥材不至銷耗火力不至間斷
　道乃成矣昩者惑於下術乃謂手按尾閭
　閉其淫泆感合之穢物謂之不泄不思精
　雖不泄神氣蓋已去矣徒留其底滯撓敗
　之物積於腰間以成奇僻之疾何其昩也
　如此楞嚴經云若不斷淫修禪定者如烝
　沙石欲其成飯經百千劫只名熱沙況此
　金丹大道以性命兼修宜如何耶翠虚篇
　云若欲延年救老殘斷除淫慾行旁門果
　將留形永住世除非運火鍊神丹學者其
　審思之
立竿見影呼谷傳響豈不靈哉天地至象
　立竿而影見呼谷而響傳蓋未有感而不
　應者也乃若日月懸象於當天取火則火
　生取水則水至感應如此其速豈不至靈
　也哉然天下莫不見而莫能知也翠虚篇
　云日烏月兔兩輪圓根在先天採取難月
　夜望中能採取天魂地魄結靈丹學者誠
　能盗天地之機於日月相望之夜以自己
　日月交光於中央則内眞外應丹自來而
　和他日月被烹煎矣
若以野葛一寸巴豆一兩入喉輙僵不得俯
仰當此之時雖周文揲蓍孔子占象扁鵲操
鍼巫咸扣鼓安能令蘇復起馳走
　野葛巴豆草藥中之至毒者也若以野葛
　啗至一寸巴豆服至一兩即時僵仆雖周
　文孔子爲之揲蓍占象扁鵲巫咸爲之操
　鍼扣鼓亦不能使之復蘇矣然而今人但
　信毒藥入口能使人速死而不信靈丹入
　口能使人長生是何不思之甚歟
河上姹女靈而最神見火則飛不見埃塵鬼
隱龍匿莫知所存將欲制之黄芽爲根
　眞汞産於離離爲女居午以分野言之午
　爲三河故稱河上姹女究其所從來蓋由
　虚心凝神而得之實自心中出是以謂之
　靈汞又謂之神汞其性猛烈見火則飛走
　無蹤猶如鬼隱龍匿莫知所存非用黄芽
　爲根何以制之黄芽即眞鉛也汞得眞鉛
　擒制交結然後不能飛走此所以用之爲
　金丹之根也
物無陰陽違天背原牝雞自卵其雛不全夫
何故乎配合未連三五不交剛柔離分
　一陰一陽謂之道偏陰偏陽謂之疾譬之
　牝雞不牡而自卵則其無雛必矣何者獨
　陽不生獨陰不成也悟眞篇云莫把孤陰
　爲有陽獨修一物轉羸尫勞形引按已非
　道鍊氣餐霞更是狂舉世謾求金汞伏何
　時得見虎龍降勸君窮取生身處返本還
　源是藥王人能回光返照以吾自己陰陽
　交媾於内則剛柔配合三五歸一何必他
　求還源篇云自家爕理内陰陽玉芝書云
　陰陽非採他人物還丹篇云陰陽須採自
　家眞豈可外吾身而求之他哉翠虚篇云
　寧可求師安樂法不可邪淫採精血古云
　天地悉皆歸須學無爲清靜訣蓋金丹者
　清靜無爲之道也或者溺於邪僻之說以
　爲金丹必用婦人惑之甚矣
施化之道天地自然猶火動而炎上水流而
潤下非有師導使其然者資始綂政不可復
改
　天地之施化水火之炎潤此豈人力使之
　乃自然而然爾吾身自有天地自有水火
　其施化炎潤亦豈人力使之皆不過自然
　而然爾指玄篇云必知會合東西路切在
　沖和上下田蓋人之一身法天象地首即
　天也腹即地也但潛神内守而勿忘勿助
　調匀鼻息而勿縱勿拘自然一闔一闢一
　禀一受與天地施化之道無異若夫時至
　氣化機動籟鳴則火從臍下發水向頂中
　生其妙自有不期然而然者初不在勞神
　用力而後得也是道也乃天造地設一定
　而不可易者也魏公恐學者不明身中之
　陰陽上下遂以天地之施化水火之炎潤
　爲喻可謂詳且明矣
觀夫雌雄交媾之時剛柔相結而不可解得
其節符非有工巧以制御之
　全眞集云氣調神定呼交媾翠虚篇云譬
　如夫婦交媾時一㸃精血結成嬰蓋金丹
　之所謂交媾乃陰陽内感神氣交結曰雌
　雄曰夫婦皆譬喻也還源篇云神氣歸根
　處身心復命時這般眞孔竅料得少人知
　當其神入氣中氣與神合得其節符眞有
　剛柔相結而不可解之狀又豈有工巧以
　　制御之但見其然而然吾亦不知其所以
　　然而然妙哉妙哉
　若男生而伏女偃其軀禀乎胞胎受氣之初
　非徒生時著而見之及其死也亦復效之此
　非父母教令其然本在交媾定制始先
　　儲華谷袪疑說云闢氣爲男闔氣爲女一
　　闔一闢男女攸分李玉谿註心印經云男
　　女禀受同也但感合先後而分陰陽爾蓋
　　陽氣聚面故男子面重生時必伏陰氣聚
　　背故女子背重生時必仰豈獨生時爲然
　　其死也亦然故男子溺死必伏女子溺死
　　必仰走獸溺死伏仰皆然此豈父母教其
　　若是蓋於受氣之初一闢一闔一先一後
　　已定之也今魏公講明清靜之道乃及於
　　男女之伏仰何也曰無他欲學者洞明吾
　　身之陰陽上下而知造化自然之理而已
　坎男爲月離女爲日日以施德月以舒光日
　改月化體不虧傷陽失其契陰侵其明晦朔
　薄蝕奄冒相包陽消其形陰凌生灾
　　乾之中爻交於坤而成坎於是坎爲中男
　坤之中爻交於乾而成離於是離爲中女
　然則離本乾體其中爻乃坤畫陽中有陰
　故有日之象坎本坤體其中爻乃乾畫陰
　中有陽故有月之象悟眞篇云離居日位
　反爲女坎配蟾宫却是男不會箇中顛倒
　意休將管見事高談此蓋身中之陰陽顛
　倒學者誠未可以淺見窺也夫日以施德
　夫道也月以舒光婦道也今以月爲坎男
　則是婦爲男矣以日爲離女則是夫爲女
　矣此其爲顛倒也而所以日改月化體不
　虧傷者由陰陽之相資也夫日月之食數
　之交也日望月則月食月掩日則日食是
　故日食於朔月食於望然而有食有不食
　者交則食不交則不食也今魏公舉日月
　二者比喻丹道而拳拳於晦朔薄蝕其意
　蓋有在矣學者得不回光返照尋吾身中
　之日月求吾身中之晦朔哉上清集云因
　看斗柄運周天頓悟神仙妙訣一㸃眞陽
　生坎位㸃却離宫之缺自古乾坤這些離
　坎日月無休歇今年冬至梅花依舊凝雪
　先聖此日閉關不通來往皆爲群生設物
　物總含生育意正在子初亥末造物無聲
　水中起火妙在虚危穴如今識破金烏飛
　入蟾窟如此直指天機顯陳道要益足證
　魏公之言昭昭乎不我欺也
男女相須含吐以滋雌雄錯雜以類相求
　男女雌雄皆吾身中陰陽二物也二物氣
　類相得自然一吐一含交結成胎上清集
　云自家身裏有夫妻說向時人須笑殺是
　道也學者當以清靜無爲求之不可以邪
　見喻也
金化爲水水性周章火化爲土水不得行
　金生於坎宫氣而已矣蓋未化爲水也因
　太陽眞火伏烝於其下遂鎔化爲水水性
　周章沛然孰能禦之然火勢旣極則又化
　而爲土火化爲土則土尅水水見土則止
　故不得行也
故男動外施女靜内藏溢度過節爲女所拘
魄以鈐魂不得淫奢
　入藥鏡云水能流火能燄在身中自可驗
　是故調和鉛汞要成丹不可溢度過節今
　夫坎男動而施於外離女靜而藏於内一
　或溢度過節則離女從而拘鈐之庶幾魂
　魄相制而不致乎淫奢也
不寒不暑進退合時各得其和俱吐證符
　採藥時調火功不得疾不得緩但欲其和
　平而交媾爾復命篇云剛柔相會氣均匀
　妙在無傷兊震大要以和爲貴也
丹砂木精得金乃并
　元陽子大道歌云欲識丹砂是木精移來
　西位與金并蓋汞性飛走最難降伏惟投
　入於鉛爐之内與鉛相合然後不飛不走
　也
金水合處木火爲侣四者渾沌列爲龍虎龍
陽數奇虎陰數耦
　天一生水位居北其象爲玄武地二生火
　位居南其象爲朱雀天三生木位居東其
　象爲青龍地四生金位居西其象爲白虎
　四者各居一方各爲一象本不相涉也今
　曰金水合處木火爲侣者陽龍元自離宫
　出陰虎還從坎位生也夫旣各爲一象則
　當舉四象而並稱之今乃不言朱雀玄武
　而獨以龍虎言之者南北爲經東西爲緯
　也夫所謂金水合處者以西四白虎之金
　降入水中也木火爲侣者以東三青龍之
　木升入火中也此所以金不在西而與水
　合處於北木不在東而與火爲侣於南白
　虎變爲黑虎青龍化爲赤龍也蓋金水木
　火之四者聚而爲一則渾渾沌沌如太極
　之未分列而爲二則震龍汞出自離郷兌
　虎鉛生在坎方張紫陽深得其旨遂一言
　以蔽之曰四象不離二體後之學者不知
　四象果爲何物或以眼耳鼻舌爲四象或
　以肝肺爲龍虎體認旣差源流益别又安
　識四象不離二體之妙哉
　




肝青爲父肺白爲母心赤爲女脾黄爲祖腎
黑爲子子五行始三物一家都歸戊己
　翠虚篇云肝心脾肺腎腸膽盡是空屋舊
　藩籬唾涕精津氣血液只可接助爲階梯
　謂金丹乃無中生有之妙道非有形有質
　之物所可爲也今魏公乃以五臟言何也
　曰非用五臟也特借五臟以比喻五行爾
　蓋肝青脾白言金木也心赤腎黑言水火
　也金生水木生火故以肝肺爲父母心腎
　爲子女而金木二者又從土中生故以脾
　爲祖也夫旣腎爲子矣而以爲五行之始
　何也曰腎屬水水數一一日之氣起於子
　生於腎然後傳及肝心脾肺也然而肝心
　脾肺腎之五者不名爲五臟而名爲三物
　又何也曰金水合處木火爲侣與中央戊
　己之土合而成三也蓋四象五行全藉土
　若無戊己不成丹此其所以三物一家都
　歸戊己也
剛柔迭興更歷分部龍西虎東建緯卯酉刑
德並會相見懽喜刑主殺伏德主生起二月
榆死魁臨於卯八月麥生天罡據酉子南午
北互爲綱紀
　剛柔迭興者二氣相資運轉也更歷分部
　者周流經歷諸辰也龍西虎東建緯卯酉
　刑德並會相見懽喜者象緯一動而卯酉
　相加金木不間隔也刑主殺伏者沉歸海
　底如秋氣肅殺斂萬物以入也德主生起
　者般上南溟如春氣發生暢萬物以出也
　二月榆死魁臨於卯者二月建卯而月將
　爲河魁河魁屬戌而戌中有辛榆死於此
　月由辛金之殺氣臨於卯也八月麥生天
　罡據酉者八月建酉而月將爲天罡天罡
　屬辰而辰中有乙麥生於此月由乙木之
　生氣據於酉也子南午北互爲綱紀者日
　行西陸謂之春而二月卯時西陸在東北
　陸在南日行東陸謂之秋而八月酉時東
　陸在西南陸在北也蓋南北爲天地之經
　東西爲天地之緯鼎中魁罡一轉則龍走
　西而虎走東子在南而午在北與二八月
　卯酉之造化無異故悟眞篇謂兔雞之月
　及其時刑德臨門藥象之也象也者像此
　者也魏公設此象以示人其理儘自明白
　奈何執文泥象者往往只就紙上搜索更
　不去身中尋思於是迷迷相引而無有出
　期殊不知魏公所謂龍西虎東子南午北
　即吾身之天地反覆也若能曉悟吾身天
　地反覆之妙則東西之所以建緯南北之
　所以互爲綱紀皆可默會其機矣又何用
　區區向外尋也哉






一九之數終而復始
　一九之數即戴九履一之數也終而復始
　者自一而九自九而一往來上下周流不
　息也





含元虚危播精於子
　含元虚危者日到虚危夜夜同而元氣胚
　胎於此也播精於子者子時氣到尾閭關
　而眞精至此而生也金丹之妙含元於先
　天播精於後天何謂先天寂然不動窈窈
　冥冥太極未判之時是也何謂後天感而
　遂通恍恍惚惚太極已判之時是也先天
　惟一氣爾後天然後化爲眞精也翠虚篇
　云半斤眞汞半斤鉛産在虚無太極先須
　趁子時當採取鍊成金液入丹田其說是
　已蓋所謂虚危者亥子之間陰極陽生之
　時也子時者一陽動處是也過此以徃則
　有一子母分胎路妙在尾箕牛斗女非洞
　曉吾身之陰陽深達天地之造化疇克知
　此哉





關關雎鳩在河之洲窈窕淑女君子好逑雄
不獨處雌不孤居玄武龜蛇蟠虯相扶以明
牝牡竟當相須假使二女共室顔色甚姝令
蘇秦通言張儀結媒發辯利舌奮舒美辭推
心調諧合爲夫妻弊髮腐齒終不相知若藥
物非種名類不同分劑參差失其紀綱雖黄
帝臨爐大乙執火八公擣鍊淮南調合立宇
崇壇玉爲階陛麟脯鳳腊把籍長跪禱祝神
祇請哀諸鬼沐浴齋戒妄有所翼亦猶和膠
補釜以硇塗瘡去冷加冰除熱用湯飛龜舞
蛇愈見乖張
　金丹大道一陰一陽而已參之人事物理
　莫不皆然今魏公取關雎淑女配君子之
　義以喻身中男女之相匹又取玄武龜蛇
　蟠虯之義以喻身中牝牡之相須可謂廣
　譬曲喻纖悉不遺矣且如兌女艮男上下
　感應以相與則謂之咸離兌二女固居其
　志不同行則謂之睽以明陰陽貴乎相得
　不可以一偶也乃若爐火煆鍊之事亦必
　陰陽兩齊儻藥物非其種類分兩失其紀
　綱雖黄帝臨爐太乙執火八公淮南擣鍊
　調合金玉以爲壇陛麟鳳以爲脯腊齋戒
　沐浴把籍長跪陳青詞拜朱章禱爾于上
　下神祇吾見其廢時亂日勞而無功猶如
　和膠泥以補破釜以硇砂而塗惡瘡與夫
　去冷而加冰除熱而用湯飛龜舞蛇愈見
　乖張矣或泥雄不獨處雌不孤居之說謂
　修丹不用婦人則爲寡陽遂妄引此章以
　證其邪僻之謬論而反笑正道之迂闊多
　見其不知量也



周易參同契發揮卷之七



周易參同契發揮卷之八止八
　　　　林屋山人全陽子俞琰述
　　　下篇第一
惟昔聖賢懷玄抱眞
　無視無聽抱神以靜廣成子之懷玄抱眞
　也專氣致柔能如嬰兒老子之懷玄抱眞
　也乃若女媧氏鍊五色石以補天冉相氏
　得其環中以隨成此又列禦㓂漆園吏之
　丹法也學者勿謂夙有仙骨方可希求要
　之但辦肯心無不可者聖賢何人哉予何
　人哉有爲者亦若是志道之士誠能發勇
　猛心辦精進力勤而行之夙夜不休則時
　至而氣自化水到而渠自成又何患乎煑
　頑石之不爛磨鐵杵之不爲針也哉但恐
　學而不遇遇而不得雖得眞訣復不能守
　朝爲而夕欲其成坐修而立望其效升勺
　之利未堅而鐘石之費相尋根荄之據未
　極而氷霜之毒交攻如是則雖有廣成老
　子爲之師列子莊子爲之友亦末如之何
　也已矣馬丹陽金玉集云鍊氣作生涯怡
　神爲日用常教龍虎調不使馬猿弄又云
　觀天行大道默然得交泰本師傳口訣無
　爲功最大蓋古之修丹者一念不生萬法
　俱忘澄澄湛湛惟道是從於靜定之中抱
　沖和之氣出息微微入息綿綿上至泥丸
　下至命門周流不已神氣無一刻之不相
　聚及其内丹將成則元氣兀然自住於丹
　田中與天地分一氣而治昔者黄帝閒居
　大庭之館三月内視蓋用此道也此道至
　簡至易於一日十二時中但使心長馭氣
　氣與神合形乃長存與日月而周回同天
　河而輪轉輪轉無窮壽命無極指玄篇云
　但能息息皆相顧换盡形骸玉液流其說
　是已至若呼而不得神宰則一息不全吸
　而不得神宰亦一息不全要在心與息常
　相依神與氣常相守念念相續打成一片
　然後形神俱妙與道合眞靈源大道歌云
　神是性兮氣是命神不外馳氣自定仙藥
　集云氣神相見性住命定蓋不可斯須少
　離也常人則不然氣雖呼吸於内神常縈
　役於外自幼而趨壯自壯而趨老未嘗有
　一息駐於形中遂使神與氣各行而不相
　守卒之宅舍空虚墻壁頽毁而主人不能
　以自存此豈天地殺之鬼神害之哉失道
　而自逝也施栖眞鍾吕傳道集云所呼者
　自己之元氣從中而出所吸者天地之正
　氣自外而入若其根源牢固元氣不損則
　呼吸之間尚可奪天地之正氣苟或根源
　不固精竭氣弱上則元氣已泄下則本宫
　無補所吸天地之正氣隨呼而出身中之
　元氣不爲己之所有而反爲天地之所奪
　是故仙人多云採鍊貴及時鼎器一敗則
　不可救藥蘇子由晩年問養生之說於鄭
　仙姑仙姑曰君器敗矣難以成道蓋藥材
　貴乎早年修鍊若至晩年行持則老來精
　虧氣耗鉛枯汞少縱能用力惟可住世安
　樂爾翠虚篇云分明只在片言間老少殊
　途有易難蓋謂此也或曰吕純陽五十歲
　而始聞道馬自然劉朗然皆得道於六十
　四歲之後何也曰屋破修容易藥枯生不
　難但知歸復法金寶積如山顧吾平日所
　養何如爾
服鍊九鼎化跡隱淪
　九鼎火候之九轉也九轉火候數足則變
　化蹤跡憑虚御空而逍遥乎天地之間也
　吕純陽窑頭坯歌云九年火候都經過忽
　爾天門頂中破眞人出現大神通從此天
　仙來相賀此之謂也
含精養神通德三元
　三元上中下之三田也含養之久力到功
　深則精神内藏和氣𠑽周於一身而百骸
　萬竅無不貫通自然如天河之流轉混元
　寶章云歲久不勞施運用火輪水軸自回
　環是也夫所謂含精養神者外不役其形
　骸内不勞其心志也蓋神太用則歇精太
　用則竭日復一日斵喪殆盡而與草木俱
　腐豈不大可哀乎是故修丹者虚其心忘
　其形守其一抱其靈故能固其精保其氣
　全其神三田精滿五臟氣盈然後謂之丹
　成譚景升化書云悲則雨淚辛則雨涕憤
　則結癭怒則結疽心之所欲氣之所屬無
　所不育邪苟爲此正必爲彼是以大人節
　悲辛戒愤怒得灝氣之門所以収其根知
　元神之囊所以韜其光若蚌内守若石内
　藏所以爲珠玉之房誠至論也
精溢腠理筋骨緻堅
　腠理皮膚之間也修鍊至於精溢腠理則
　血皆化爲膏矣翠虚篇云如今通身是白
　血已覺四季無寒熱蓋修鍊之功莫大乎
　塡腦腦者髓之海腦髓滿則純陽流溢諸
　髓皆滿然後骨實筋堅永無寒暑之憂也
衆邪辟除正氣常存
　人之所以能修鍊而長生者由其能盜天
　地之正氣也人之所以能盜天地之正氣
　者由其有呼吸也呼至於根吸至於蔕是
　以能盜天地之正氣歸之於丹田也人之
　呼吸猶天地之呼吸也皇極經世書云冬
　至之後爲呼夏至之後爲吸此天地一歲
　之呼吸也張觀物註云冬至之後陽長陰
　消舒萬物以出故爲呼夏至之後陰長陽
　消斂萬物以入故爲吸若自日言則子以
　後爲呼午以後爲吸天之一年一日僅如
　人之一息是以一元之數十二萬九千六
　百年在大化中爲一年而已今以丹道言
　之一日有一萬三千五百呼一萬三千五
　百吸一呼一吸爲一息則一息之間潛奪
　天運一萬三千五百年之數一年三百六
　十日四百八十六萬息潛奪天運四百八
　十六萬年之數於是换盡穢濁之軀變成
　純陽之體始而易氣次而易血次而易脉
　次而易肉次而易髓次而易筋次而易骨
　次而易髮次而易形積九年而閲九變然
　後陰盡陽純而與天地齊年兹其爲長生
　超脱之道也今魏公謂衆邪辟除正氣常
　存者晝夜運火鍊盡陰氣變爲純陽而正
　氣常存乃能長生也翠虚篇云透體金光
　骨髓香金筋玉骨盡純陽鍊教赤血流爲
　白陰氣銷磨身自康蓋純陽者爲仙純陰
　者爲鬼陰陽相半者爲人人能鍊陽以銷
　陰乃可以爲純陽之仙若有纖毫陰氣煆
　鍊未盡則不得謂之純陽也
累積長久化形而仙
　大矣哉丹道之法天也難矣哉丹功之不
　息也何以言之陰符經云觀天之道執天
　之行盡矣夫天之所以長且久者以其晝
　夜之運也人能觀天之道反而求之吾身
　亦如天道晝夜之運則長生久視之道實
　在於此捨此更無他道也蓋晝夜之運即
　天之道也人以藐然六尺之軀乃能法天
　之道而與天道同其運則其爲道也豈不
　大矣哉易曰天行健君子以自彊不息夫
　子作象之意欲使知道君子象天行之健
　也天之所以常行而不已者以其健爾健
　則能行之無已君子欲其行之不息當法
　乾健以自彊其志斯可矣蓋不息者人之
　所難也天道之運晝夜而不息人而象天
　道晝夜之運而不息豈不難矣哉然而天
　下之大事必作於其細天下之難事必作
　於其易合抱之木生於毫末九層之臺起
　於累土千里之行始於足下是故聖人圖
　難於其易爲大於其細亦在夫積久之功
　耳黄庭經云仙人道士非有神積精累氣
　乃成眞故自片餉結胎之後百日而功靈
　十月而胎圓一年而小成三年而大成以
　至九年功滿人事皆盡然後可以遺世獨
　立羽化而登仙蓋未有不自積累長久而
　得之者若曰不必積久功夫而可以平地
　登仙則猶一鍬而欲掘九仞之井一步而
　欲登億丈之城豈有是理哉通玄眞經云
　寸步不休跛鼈千里累土不止丘山從成
　臨河欲魚不如歸而織網故夫人之學道
　不患不成惟患不勤不患不勤惟患無久
　遠之心蓋久遠之心最爲難也吴宗玄玄
　綱論云知道者千而志道者一志道者千
　而專精者一專精者千而勤久者一是以
　學者衆而成者寡也若知者能立志立志
　者能絶俗絶俗者能專精專精者能勤久
　未有學而不得者也世降俗末去聖逾遠
　學者每以躁競之心涉希靜之塗意速而
　事遲望近而應遠皆莫能相終夫旣立志
　不堅信道不篤朝爲而夕改始勤而中輟
　恱於須臾厭於持久乃欲與天地齊年不
　亦愚乎内觀經云知道易信道難信道易
　行道難行道易得道難得道易守道難若
　使不難則滿市皆神仙矣安足爲異耶吕
　純陽詩云三畝丹田無種種種時須假赤
　龍耕曾將此種敎人種不解營治道不生
　兹豈道之遠人哉人自遠道爾人徒見悟
　眞篇云赫赤金丹一日成古仙實語信堪
　聽若言九載三年者盡是推延欵日程遂
　執此以訕笑累積長久之說殊不究紫陽
　此詩蓋引用韓逍遥之語以曉夫世之不
　知有一日見效之妙而徒事三年九載之
　勤者爾非曰一日便可登仙更不用累積
　長久之功也嘗試論之上清集云敎我行
　持片餉間骨毛寒心花結成一粒紅蕖言
　即此是金丹又云開禧元年中秋夜焚香
　跪地口相傳朅爾行持三兩日天地日月
　軟如綿又云縱使功夫汞見鉛不知火候
　也徒然大都全藉周天火十月聖胎方始
　圓雖結丹頭終耗失要知火候始凝堅如
　此則金丹之小效固可以片餉見之而金
　丹之大功蓋不止於一日矣抑嘗以古人
　之說攷之如王易玄云九轉一年功壽可
　同天地又云火運經千日爐開見八瓊又
　如韓逍遥云十月滿足麗乎二儀又云三
　年法天行道永世無爲金質王韓二公皆
　唐之得道眞仙也肯妄言哉又如吕純陽
　云千日功夫不暫閑河車般載上崑山又
　云才得天符下玉都三千日裏積功夫又
　如劉海蟾云爐閉八關終九五藥通七返
　是三年又云九轉功成千日候已知名姓
　列仙都夫洞賓之與海蟾乃列仙中之錚
　錚者肯妄言哉不特此也又如陳朝元云
　含養胞胎須十月焚燒丹藥在三年又云
　九年還返無差錯鍊取純陽作至眞又如
　王良器云大將天法烹千日恁時除假只
　留眞又云靈芝種滿三丹田千日功夫延
　萬年又如薛紫賢云四象包含歸戊己精
　勤十月産嬰孩又云昇騰須假至三年携
　養慇懃愛戀又如劉虚谷云顔容可定因
　三住胎息成功合一周又云大力欲就三
　千日妙用無虧十二時又如陳默默云炁
　候簇成須百日功夫鍊就是三年又如李
　長源云勿謂丹成消一日到頭須下數年
　功又如陳翠虚云片餉功夫修便現老成
　須是過三年又云千朝火候知時節必定
　芽成汞自乾諸公之說豈皆謬爲此論以
　誑惑後人者丘長春磻溪集云假使福輕
　魔障重挨排功到必周全吾黨其勉諸
憂憫後生好道之倫隨傍風采指畫古文著
爲圖藉開示後昆露見枝條隱藏本根託號
諸石覆謬衆文學者得之韞櫝終身子繼父
業孫踵祖先傳世迷惑竟無見聞遂使宦者
不仕農夫失耘商人棄貨志士家貧吾甚傷
之定録此文字約易思事省不繁披列其條
核實可觀分兩有數因而相循故爲亂辭孔
竅其門智者審思以意參焉
　指玄三十九章云求仙不識眞鉛汞閑讀
　丹書千萬篇蓋丹書所謂鉛汞皆比喻也
　在學者觸類而長之爾殆不可執文泥象
　舍吾身而求之外也載惟古之聖賢憂憫
　後世有好道之士不得其說遂爲之隨傍
　風采指畫古文著爲圖籍以開示之實欲
　使學者有可以爲遡流尋源之地也然其
　著書立言往往隱藏本根不肯明言其事
　惟託五金八石爲號以露見枝條而已後
　之得其書者不究其旨徒爾韞櫝終身以
　至子子孫孫世世迷惑燒竭朱汞竟無所
　得遂使在官者棄官服田者廢田商人失
　其本業志士無以聊生甚可傷也魏公傷
　其如是遂乃定録此參同契一書傳行於
　世其間分兩有數不妄發一句因而相循
　不閑著一字枝條一披核實隨見可謂字
　約而易思事省而不繁矣或者見其三篇
　之多疑其太贅殊不知三篇即一篇也一
　篇即一句也以一句口訣散布於三篇之
　内所以錯亂其辭孔竅其門者不敢成片
　漏泄也智者誠能審而思之以意參之必
　當自悟焉
法象莫大乎天地兮玄溝數萬里
　道之大無可得而形容若必欲形容此道
　則惟有天地而已矣天地者法象之至大
　者也有玄溝焉自尾箕之間至柳星之分
　界斷天盤不知其幾萬里也修丹者誠能
　法天象地反而求之吾身則身中自有一
　壼天方知魏公之所謂玄溝吾身亦自有
　之蓋不用求之於天也何謂玄溝天河是
　也
河鼓臨星紀兮人民皆驚駭
　河鼓天河邊之星也其位在斗牛之間星
　紀天盤之丑位也河鼓臨星紀則驅回尾
　穴連空焰趕入天衢直上奔正當其斬關
　出路之時一身之人民豈不竦然驚駭翠
　虚篇云曲江之上金烏飛姮娥已與斗牛
　歡即河鼓臨星紀之謂也又云山河大地
　發猛火於中萬象生風雷即人民皆驚駭
　之謂也
晷景妄前却兮九年被凶咎
　晷景即火候也前却即進退也九年即九
　轉也以九年蹙而小之則一月一還爲一
　轉翠虚篇謂九轉功夫月用九是也更蹙
　而小之則一刻之中自有小九轉金丹大
　成集謂九轉功夫在片時是也晷景妄前
　却兮九年被凶咎者火候之進退不可毫
　髮差殊然後九轉之間穩乘黄牝馬而可
　保無咎反是則九轉之間翻却紫河車而
　凶咎隨至矣悟眞篇云大都全藉修持力
　毫髮差殊不作丹信不可不愼也
皇上覽視之兮王者退自後
　太上素靈經云人身有三一上一爲身之
　天帝中一爲絳宫之丹皇下一爲黄庭之
　元王夫上一天帝即泥丸太一君也中一
　丹皇即絳宫天子也下一元王即丹田元
　陽君也今魏公謂皇上覽視之者運神火
　照入坎中以驅逐坎中之眞陽也王者退
　自後者眞陽因火逼而出位於坎也於此
　駕動河車則眞陽飛騰而起以㸃化離宫
　之眞陰矣
關楗有低昂兮周天遂奔走
　天形如彈丸晝夜運轉周匝無休其南北
　兩端一高一下乃關楗也人身亦然天關
　在上地軸在下若能回天關轉地軸上下
　相應則一息一周天也
江河無枯竭兮水流注於海
　海乃百川所歸之地江河之水所以注於
　海而無枯竭者名山大川孔竅相通而往
　來要循環也人身亦然一氣流通則八路
　之水皆逆流奔注於元海中也
天地之雌雄兮徘徊子與午
　午者天之中也子者地之中也子午爲陰
　陽相交水火相會之地日月至此勢必徘
　徊今人以太陽當天謂之停午即徘徊之
　義也以丹道言之上升下降一起一伏亦
　徘徊於子午蓋與天地同途初無異也
寅申陰陽祖兮出入終復始
　斗指寅而天下春陽氣自此而發生暢萬
　物以出斗指申而天下秋陰氣自此而肅
　殺斂萬物以入則知寅申者陰陽之祖萬
　物出入之門也以丹道言之自寅而出自
　申而入周而復始與天地豈有異哉
循斗而招摇兮執衡定元紀
　史記天宫書云北斗七星杓携龍角𢖍殷
　南斗魁枕參首用昏建者杓夜半建者衡
　平旦建者魁又云斗爲帝車運于中央臨
　制四郷分陰陽建四時均五行移節度定
　諸紀皆繫乎斗索隱曰春秋運斗極云斗
　第一天樞第二璇第三璣第四權第五𢖍
　第六闓陽第七瑶光一至四爲魁五至七
　爲杓今魏公謂循斗而招摇兮執𢖍定元
　紀者吾身之天罡所指起於子而周歷十
　二辰也夫斗居天之中猶心居人身之中
　是故天以斗爲機人以心爲機丹法以心
　運火候猶天以斗運十二辰也翠虚篇云
　奪取天機妙夜半看辰杓一些珠露阿誰
　運到稻花頭蓋謂此也
升熬於甑山兮炎火張於下白虎唱導前兮
蒼龍和於後
　甑山即崐崘山也藥升之時金爐火熾玉
　鼎湯煎虎先嘯龍後吟猶夫倡而婦隨也
　金丹大成集云夜深龍吟虎嘯時急駕河
　車無暫歇須臾般入泥丸頂進火玉爐烹
　似雪蓋發明此義也
朱雀翺翔戲兮飛揚色五彩遭遇羅網施兮
壓止不得舉嗷嗷聲甚悲兮嬰兒之慕母顚
倒就湯鑊兮摧折傷毛羽
　朱雀火也顛倒運於鼎中驅趂五行因成
　五彩翺翔于上爲羅網所罩則風雲滿鼎
　鳴作嬰兒之聲也旣被網羅壓止而不得
　飛舉遂斂身東羽伏於鼎中也赤龍大丹
　訣云朱鳥愛高飛蟾蜍捉住伊號雖稱姹
　女啼不過嬰兒赫赫威從盛冥冥力漸衰
　即此說也元陽子大道歌云青龍逐虎虎
　隨龍赤禽交會聲嗈嗈調氣運火逐離宫
　丹砂入腹身自沖亦此義也
刻漏未過半兮龍鱗甲𩯓起五色象炫燿兮
變化無常主潏潏鼎沸馳兮暴湧不休止接
連重疊累兮犬牙相錯拒形如仲冬冰兮闌
干吐鍾乳崔嵬以雜厠兮交積相支拄
　刻漏未過半兮龍鱗甲𩯓起者採之鍊之
　未片餉一氣眇眇通三關而黄雲成陣白
　羊成隊金錢金花金鱗紛紛而來也五色
　象炫燿兮變化無常主者風摇寶樹光盈
　目雨打瓊花雪滿衣而彤霞紫霧變現不
　一也潏潏鼎沸馳兮暴湧不休止者丹田
　火熾泥丸風生而三宫氣滿有如飯甑烝
　透之時熱湯沸湧於釜中也接連重疊累
　兮犬牙相錯拒形如仲冬氷兮闌干吐鍾
　乳崔嵬以雜厠兮交積相支拄者一抽一
　添漸凝漸聚澆灌黄芽出土而自然結蘂
　復生英也翠虚篇云辛苦都來只十月漸
　漸採取漸凝結學者誠能潛心内鍊晝夜
　無倦則丹體逐時時不定火功一夜夜無
　差如上景象當一一自見之也
陰陽得其配兮淡泊自相守
　悟眞篇云陰陽同類歸交感二八相當自
　合親蓋眞息綿綿勿令間斷則陰陽自得
　其配虚心凝神純一不雜則陰陽自然相
　守也
青龍處房六兮春華震東卯白虎在昂七兮
秋芒兌西酉朱雀在張二兮正陽離南午三
者俱來朝兮家屬爲親侣本之但二物兮末
乃爲三五三五并危一兮都集歸一所治
如上科兮日數亦取甫
　周天二十八宿東方七宿謂之蒼龍西方
　七宿謂之白虎周天十二次東方三次中
　間一次曰大火西方三次中間一次曰大
　梁大火居東方三次之中在辰屬卯在卦
　屬震在四時屬春在五行屬木而房五度
　又居大火之中故曰青龍處房六兮春華
　震東卯也大梁居西方三次之中在辰屬
　酉在卦屬兌在四時屬秋在五行屬金而
　昴七度又居大梁之中故曰白虎在昴七
　兮秋芒兌西酉也朱雀在張二兮正陽離
　南午者張乃南方之宿其象爲朱雀也然
　張有十八度而特言其二者蓋以周天三
　百六十五度自北方虚危之間平分天盤
　爲兩叚而危初度正與南方張二度相對
　也三者俱來朝兮家屬爲親侣者青龍白
　虎朱雀三方之正氣皆歸於玄武之位而
　房六昴七應水火之成數張二危一又應
　水火之生數猶家屬之相親也本之但二
　物兮末乃爲三五三五并危一兮都集歸
　一所者推原其本即是水火二物而已二
　物運於鼎中遂列爲三五三五即房六昴
　七張二也三家相見并而歸於危一則結
　成嬰兒也治之如上科兮日數亦取甫者
　修鍊大丹當依上法度而行迎一陽之候
　以進火而妙用始於虚危也




周易參同契發揮卷之八







周易參同契發揮卷之九止九
　　　　林屋山人全陽子俞琰述
　　　下篇第二
先白而後黄兮赤色通表裏名曰第一鼎兮
食如大黍米
　先白而後黄者初如玉液飛空雪漸見流
　金滿故廬也赤色通表裏者靈光神焰燒
　天地風雷雲霧盈山川也名曰第一鼎者
　以九轉火候言之此爲起初第一轉也食
　如大黍米者丹頭纔方結就僅如黍米之
　大也
自然之所爲兮非有邪僞道
　金丹大道古仙往往以爲自然夫旣曰自
　然則有何法度有何口訣但付之自然足
　矣又安用師授爲哉曰非然也大丹之法
　至簡至易其神機妙用不假作爲不因思
　想是故謂之自然然必收視返聽潛神于
　内一呼一吸悠悠綿綿不疾不緩勿令間
　斷然後神歸氣中氣與神合交結成胎蓋
　非一味付之自然也金碧龍虎經云自然
　之要先存後亡夫先存後亡者先存神入
　於氣穴而後與之相忘也如是爲之則神
　自凝氣自聚息自定即非澄心入寂如槁
　木死灰也蓋澄心入寂如槁木死灰以之
　入道則可以之修眞則未也指玄篇云自
　然功績自然偏說自然來不自然蓋謂此
　也乃若時至而氣化機動而籟鳴則於自
　然之中又有烹鍊進火之訣存焉悟眞篇
　云始於有作人爭覺及至無爲衆所知但
　見無爲爲要妙豈知有作是根基學者苟
　未知丹法之有作而便求無爲自然是何
　異於不耕不耘而坐待豐稔者哉
若山澤氣烝兮興雲而爲雨
　天降時雨山川出雲人皆知其然矣而不
　知在天之雨即山川之氣所化蓋山澤之
　氣烝而上升於天於是化而爲雲由其陰
　陽和洽所以成雨及其成雨則又還降於
　地吾身之金丹作用與此更無少異魏公
　設此象以示後學可謂巧於譬喻矣
泥竭遂成塵兮火滅化爲土
　泥乃近水之土性本重滯而居下及曝而
　乾之則土性竭而燥裂化爲埃塵矣火乃
　虚明之物因麗於木而有煙焰及煙消焰
　冷則火性滅而煨燼化爲灰土矣知乎此
　然後可以論陰陽反覆之道
若檗染爲黄兮似藍成緑組皮革煑爲膠兮
麴蘖化爲酒同類易施功兮非種難爲巧
　悟眞篇云萬般非類徒勞力爭似眞鉛合
　聖機蓋眞汞得眞鉛則氣類相感妙合而
　凝猶夫婦之得耦故謂之同類類同則如
　檗之染黄藍之染緑皮以爲膠麴以爲酒
　不勞於力自然成眞若舍此而别求他物
　則非其種類徒費功夫爾
惟斯之妙術兮審諦不誑語傳於億世後兮
昭然而可考焕若星經漢兮昺如水宗海
　世間旁門小術何啻三千六百家惟此一
　門乃天寶大羅飛仙金液九轉大還丹清
　靜無爲之妙術其法至簡至易雖愚夫愚
　婦得而行之亦可以超凡入聖是以天戒
　至重不許輕授於非其人而世之參學者
　不有夙縁契合未易遭遇也今夫魏公不
　祕天寶作此三篇之書言言詳審字字諦
　當焕若星之經漢昺如水之宗海眞億代
　學仙者之龜鑑也指玄篇云多少經文句
　句眞流傳只是接高人悟解篇云非干大
　道神仙惜自是凡流不志心或者乃信盲
　師之說而妄謂神仙誑語神仙肯誑語耶
　夫古仙留丹書於世蓋將接引後學其間
　論議昭然可考夫遇者固可於此探討旣
　悟者亦可於此印證古之得道者莫不皆
　然劉海蟾謂恣遊洞府遍討仙經幸不違
　盟果諧斯願楊虚白謂名山異境歷斗而
　靡不經遊祕訣神方淵奥而素曾耽翫陳
　默默謂歷覽群書參叩高士足跡幾類雲
　水反而思之所得盡合聖詮蓋未有自執
　己見而不訪道友獨守師說而不讀丹書
　者也善乎施栖眞之說曰古人上士始也
　博覽丹書次以遍參道友以道對言所參
　無異論以人念道所師無狂徒後之學者
　豈可謂口訣不在紙上而竟不留念哉若
　曰我自有師傳密㫖其言藥物火候乃古
　今丹書之所無而參同契之所不言則亦
　妄人也已矣
思之務令熟兮反覆視上下千周粲彬彬兮
萬遍將可覩神明或告人兮心靈忽自悟探
端索其緒兮必得其門户
　讀書百遍其義自見百遍且然況千遍萬
　遍哉是故誦之萬遍妙理自明縱未得師
　授口訣久之亦當自悟其悟多在夜深或
　靜坐得之蓋精思熟味反覆玩誦蓄積者
　多忽然爆開便自然通此之謂神明或告
　人兮心靈忽自悟也管子曰思之思之又
　重思之思之不通鬼神將通之非鬼神之
　力也精誠之極也此說是已近世張紫陽
　以悟眞篇授扶風馬處厚侍郎且囑之曰
　願公流布此書當有因書而會意者故其
　自序有云此悟眞篇中所歌詠大丹藥物
　火候細微之旨無不備悉儻好事者夙有
　仙骨覩之則智慮自明可以尋文悟解其
　諄諄勉後學之辭與魏公同一意嚮蓋所
　謂神告心悟畢竟有此理也不然二公何
　苦立此空言以厚誣天下後世也哉
天道無適莫兮常傳與賢者
　譚景升以化書授宋齊丘齊丘殺景升并
　竊其書自名之尋亦不得善終此傳非其
　人而彼此致禍者也吴世雲以道授許旌
　陽旌陽又得諶母之至道復授於吴厥後
　皆得道成此傳得其人而彼此致福者也
　蓋天道無親常與善人苟非其人道不虚
　行豈得無禍福於傳授賢否之間乎嗚呼
　世道不古愈降愈下善人吾不得而見之
　矣得見有恒者斯可矣
　　　鼎器歌
圓三五徑一分
　圓三徑一此吾身中之寶鼎也三才位其
　中五行運其中鉛汞土居其中陰符經謂
　爰有其器是生萬象即此物也金丹種種
　玄妙皆不出乎此若曰不在吾身而在他
　人則非清靜之道矣




口四八兩寸脣
　口四八者四象八卦皆在其中也兩寸脣
　者具兩儀上下之界分也
長尺二厚薄匀
　鼎長一尺二寸以應一年十二月周天火
　候鼎身腹令上中下等均匀不可使之一
　偏也
腹齊正坐垂温
　坐之時以眼對鼻以鼻對臍身要平正不
　可欹側開眼須要半垂簾不可全閉全閉
　則黑山鬼窟也氣從鼻裏通關竅不可息
　麤息麤則火熾火熾則藥飛矣
陰在上陽下奔
　陰上陽下水火旣濟也還源篇云娑竭海
　中火崑崙山上波誰能知運用大意要黄
　婆向微黄婆運用之功則水曰潤下火曰
　炎上何由旣濟哉
首尾武中間文
　首尾晦朔也中間月望也晦朔乃陰極陽
　生之時故用武火月望乃陽極陰生之時
　故用文火然所謂晦朔月望亦譬喻耳却
　不可只就紙上推究也




始七十終三旬二百六善調匀
　三旬即三十也七十三十與二百六十合
　之則三百六十應一年周天數也修鍊而
　至於百日數足則聖胎方靈聖胎旣靈此
　後二百六十日善能調匀氣候常使暖氣
　不絶則丹功自成翠虚篇云温養切須常
　固濟巽風常向坎中吹行坐寢食總如如
　惟恐火冷丹力遲他無艱辛也
陰火白黄芽鉛
　自子至巳爲陽火之候自午至亥爲陰火
　之候酉居西方西方屬金故曰陰火白悟
　眞篇云蟾光終日照西川是也土中産鉛
　鉛中産銀銀自鉛中鍊出結成黄芽名爲
　眞鉛金碧龍虎經云鍊鉛以求黄色是也
兩七聚輔翼人
　兩七東方蒼龍七宿西方白虎七宿也人
　中央人位也兩七聚輔翼人者龍蟠虎媾
　會聚於中央也若然則南海之儵北海之
　忽相遇於渾沌之地矣此所以烹而成丹
　也悟眞篇云三家相見結嬰兒又曰五行
　全要入中央其斯之謂歟
贍理腦定昇玄
　腦爲上田乃元神所居之宫人能握元神
　栖于本宫則眞氣自昇眞息自定所謂一
　竅開而百竅齊開大關通而百關盡通也
　作丹之時脱胎而入口功成之後脱胎而
　出殻皆不外此靜中吟云我修崘崐得眞
　訣每日修之無斷絶一朝功滿人不知四
　面皆成夜光闕兹蓋修持日久功夫贍足
　非一朝一夕之故也
子處中得安存
　嬰兒處於胎中得坤母慇懃育養則得以
　安存矣
來去遊不出門
　門者玄牝之門也來去遊者呼吸之往來
　也往來不出乎玄牝之門則陰陽氣足自
　通神也
漸成大情性純
　行住坐臥綿綿若存則日復一日漸凝漸
　聚胎氣旣凝嬰兒顯相而情性愈純熟也
却歸一還本元
　大丹之道抱元守一而已其始入也在乎
　陰陽五行其終到也在乎混沌無極此之
　謂歸一還元也
善愛敬如君臣
　一年處室夙夜匪懈愛之敬之如臣子之
　事上也
至一周甚辛勤
　還金篇云快活百千劫辛勤一二年自古
　蓋未有不辛勤入室一年而能平地登仙
　者也靈源大道歌云他年功滿乃逍遥初
　時修鍊須勤苦勤苦之中又不勤閑閑只
　要養元神其說有味哉有味哉
密防護莫迷昏
　翠虚篇云晝運靈旗夜火芝抽添運用切
　防危若無同志相規覺時恐爐中火候非
　蓋道高一寸魔高一尺百刻之中切忌昏
　迷在修鍊之士常惺惺耳
途路遠極幽玄若達此會乾坤
　運用於玄牝之間一日行八萬四千里之
　路豈不途路遠耶其大無外其小無内迎
　之不見其首隨之不見其後豈不極幽玄
　耶人能達此則可以驅馳造化顚倒陰陽
　會吾身之乾坤矣
刀圭霑靜魄魂
　刀圭丹頭也魂魄龍虎也運入崐崘峯頂
　而化爲玉漿流入口則風恬浪靜虎伏龍
　降也
得長生居仙村
　丹成之後散誕無拘繫翛然道轉高不問
　山林之與朝市皆可以栖隱今魏公不曰
　在市居朝而曰居仙村者畢竟山林是靜
　縁也
樂道者尋其根
　根者天地之根也金丹之基也翠虚篇云
　一纔識破丹基處放去收來總是伊似非
　至人指授莫有識之者樂道之士有能尋
　而得此抑何其幸耶
審五行定銖分
　五行順則生人逆爲丹用法度不可不審
　也火數盛則燥水銖多則濫斤兩不可不
　定也
諦思之不須論深藏守莫傳文
　悟眞篇云近來透體金光現不與凡人話
　此規靜而思之此道乃千聖所祕得之者
　但藏之肺膺自受用足矣何乃輕泄慢漏
　孜孜焉語人哉雖然自爲計則得矣其如
　天下後世何此參同契所以作
御白鶴兮駕龍鱗遊太虚兮謁仙君受圖籙
兮號眞人
　胎圓功成之後須當調神出殻或跨白鶴
　或乘火龍超度三界難徑上元始天自此
　逍遥快樂與天齊年號曰眞人雖然凡所
　有相皆是虚妄何白鶴龍鱗之有哉若言
　他是佛自己却成魔又奚仙君之有哉當
　知白鶴龍鱗皆自我神通變化而仙君亦
　是自己三清何勞上望或者不達此理乃
　晝夜妄想以待天詔至有爲黑虎所銜巨
　蟒所吞者豈不痛哉宋人鑿井而得一人
　之力相傳以爲人自土中出許旌陽舉家
　成道後人以爲拔瓦屋入於雲中甚矣世
　之好譎怪也然此可爲智者道難與俗人
　言其維哲人告之話言順德之行其維愚
　人覆謂我僣吾安得夫圓機之士而與之
　極論哉吁
　　　序
參同契者敷陳梗槩不能純一泛濫而說纖
微未備闊略髣髴今更撰録補塞遺脱潤色
幽深鉤援相逮旨意等齊所趣不悖故復作
此命三相類則大易之情性盡矣
　參三也同相也契類也謂此書借大易以
　言黄老之學而又與爐火之事相類三者
　之陰陽造化殆無異也魏公憫後學之不
　悟於是作此一書以敷陳大道之梗槩然
　恐漏泄玄機遂不敢成片敷露未免傍引
　曲喻泛濫而說又恐闊略髣髴不能備悉
　纖微復述鼎器歌於後凡篇中文辭之遺
　脱者皆於此歌補塞之義理之幽深者皆
　於此歌潤色之使三篇之言鉤援相逮旨
　意等齊庶幾後之覽者便得徑路不悖其
　所趣也翠虚篇云道要無中養就兒箇中
　别有眞端的都縁簡易妙天機散在丹書
　不肯泄今夫魏公之所以敷陳不已至于
　再至于三其意不過亦如此不然則大丹
　之要一言半句足矣又安用覼縷爲哉
大易情性各如其度黄老用究較而可御爐
火之事眞有所據三道由一俱出徑路
　道無不在頭頭俱是三聖如其度以作易
　黄老究其妙以作丹爐火盜其機而爲燒
　鍊之術或著於言或修於身或寓於物此
　皆仰觀俯察明陰陽配合之法遠取近用
　得造化變通之理於是有此三道三道殊
　塗而同歸此其所以爲三相類
枝莖華葉果實垂布正在根株不失其素誠
心所言審而不誤
　道者萬物之本猶木之根株也發而爲枝
　莖於是有三聖之易散而爲華葉於是有
　爐火之術至於結爲果實而返本還源此
　黄老之所以不失其素而修鍊金液内丹
　養成聖胎也魏公以此三者互相類之道
　鼎立而言豈故好爲此鄭重實欲使學者
　洞曉陰陽深達造化也其言出於誠心厥
　亦審而不誤矣
鄶國鄙夫幽谷朽生挾懷朴素不樂權榮栖
遲僻陋忽略利名執守恬淡希時安平宴然
閒居乃撰斯文
　魏公生於東漢名伯陽號雲牙子會稽上
　虞人也今言鄶國者隱其辭也本高門之
　子世襲簪裾惟公不仕修眞潛默養志虚
　無博贍文詞通諸緯候恬然守素惟道是
　從每視軒裳爲糠粃焉不知師授誰氏而
　得大丹之訣乃約周易撰此參同契三篇
　又恐言之未盡復作鼎器歌以補塞三篇
　之遺脱潤色三篇之幽深密示青州徐景
　休從事徐乃隱名而註之至桓帝時復以
　授同郡淳于叔通遂行於世嗟夫是書闡
　明道要發露天機其體認眞切如此其講
　貫該博如此兹蓋非苟知之亦允蹈之者
　也而魏公猶以鄙夫朽生自處至人之謙
　晦蓋如此
歌叙大易三聖遺言察其所趣一綂共倫務
在順理宣耀精神神化流通四海和平表以
爲曆萬世可循序以御政行之不繁引内養
性黄光自然含德之厚歸根返元返在我心
不離己身抱一無舍可以長存配以服食雄
雌設陳挺除武都八石棄捐審用成物世俗
所珍羅列三條枝莖相連同出異名皆由一
門
　伏羲畫八卦因而重之文王設卦觀象繫
　辭焉以明吉凶孔子又賛之以十翼蓋將
　順性命之理而彌綸天地之道也是故表
　以爲曆則坦然可循是爲萬世法序以御
　政則行之不繁足爲百王之軌範易道可
　謂大矣黄帝觀天之道而執天之行老子
　含德之厚而比於赤子陰符三百餘字道
　德五千餘言反覆議論無非發明造化自
　然之妙是故世之修丹者必以黄老爲宗
　黄老可謂至矣乃若服食之法得其陰陽
　配合之妙以制伏鉛汞則二黄之類先可
　掃除其餘衆石亦皆可棄審其用而煆鍊
　之或爲黄或爲白則成物於天地間豈不
　爲世俗所珍爐火可謂奇異矣大易也黄
　老也爐火也三條羅列枝莖相連同出異
　名皆由一門此之謂三相類
非徒累句諧偶斯文殆有其眞礫硌可觀使
予敷僞却被贅愆命參同契微覽其端辭寡
意大後嗣宜遵
　魏公作鼎器歌以繼於三篇之後其文字
　礫礫硌硌粲然可觀豈徒抽黄對白諧耦
　斯文以爲觀美哉殆有至眞之理存乎其
　間也若謂以妄僞之說誑惑後人則稍知
　道者所不肯爲曾謂魏公爲之乎又況天
　鑑昭昭禍福不遠何苦以僞言誤天下後
　世而自取欺天之罪哉蓋鼎器歌之作所
　以補塞三篇之遺脱潤色三篇之幽深也
　其辭雖三字爲句似乎簡短其意則廣大
　兼該靡所不備眞所謂坦然明白可舉而
　行者也後學不於此而取信將奚之焉
委時去害依託丘山循遊寥廓與鬼爲鄰化
形爲仙淪寂無聲百世一下遨遊人間敷陳
羽翮東西南傾湯遭阨際水旱隔并柯葉萎
黄失其華榮各相乘負安穩長生
　此乃魏伯陽三字隱語也委與鬼相乘負
　魏字也百之一下爲白白與人相乘負伯
　字也湯遭旱而無水爲昜阨之厄際爲阝
　阝與昜相乘負陽字也魏公用意可謂密
　矣元豐間吕吉甫守單州吕洞賔至天慶
　觀索筆書二詩其一云野人本是天台客
　石橋南畔有住宅父子生來只兩口多好
　歌而不好拍時吕守之壻余中釋之曰天
　台客賔也石橋洞也兩口吕也歌而不拍
　乃吟詩也吟此詩者其吕洞賔乎是知古
　仙立言於世惟務發明斯道以接引後人
　初不欲彰己之名也
　　　讚序
參同契者辭陋而道大言微而㫖深列五帝
以建業配三皇而立政若君臣差殊上下無
準序以爲政不至太平服食其法未能長生
學以養性又不延年至於剖析陰陽合其銖
兩日月弦望八卦成象男女施化剛柔動靜
米鹽分判以易爲證用意健矣故爲立注以
傳後賢惟曉大象必得長生强己益身爲此
道者重加意焉
　此篇以讚序名乃後人讚序魏公此書之
　辭又曰故爲立注以傳後賢其非魏公本
　文也審矣朱晦菴云或云後序或云魏君
　讃詳其文意乃是注之後序彭序云魏君
　密示青州徐從事令箋注徐隱名而注之
　至桓帝時復傳授於同郡淳于叔通因得
　行于世恐此是徐君語也其注則不復存
　矣彭眞一云按諸道書或以眞契三篇是
　魏公與徐從事淳于叔通三人各述一篇
　斯言甚誤且公於此再述云今更撰録補
　塞遺脱則公一人所撰明矣況唐蜀眞人
　劉知古者因述日月玄樞論進于玄宗亦
　備言之則從事箋注淳于傳授之說更復
　奚疑愚嘗紬繹是說竊歎世代寥遠無從
　審定是耶非耶皆不可知忽一夕於靜定
　中若有附耳者云魏伯陽作參同契徐從
　事箋注簡編錯亂故有四言五言散文之
　不同旣而驚悟尋省其說蓋上篇有乾坤
　坎離屯蒙中篇復有乾坤坎離屯蒙上篇
　有七八九六中篇復有七八九六上篇曰
　日辰爲期度中篇則曰謹候日辰上篇曰
　震受庚西方中篇則曰昴畢之上震出爲
　徵其間言戊己與渾沌者三言三五與晦
　朔者四文義重復如此竊意三人各述一
　篇之說未必不然而經註相雜則又不知
　熟爲經熟爲註也愚欲以四言五言散文
　各從其類分而爲三庶經註不相泿殽以
　便後學參究然書旣成不復改作姑誦所
　聞於卷末以俟後之明者

周易參同契發揮卷之九







