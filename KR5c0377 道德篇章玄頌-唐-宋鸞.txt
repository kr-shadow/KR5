#+TITLE: 道德篇章玄頌-唐-宋鸞
#+DATE: 2018-05-12 10:22:00
#+SOURCE: github.com/kanripo/KR5c0377 master 03ac899d                
道德篇章玄頌序淵三
　　　　(新授郢州防禦判官將仕郎試/大理司直兼監察御史宋鸞)
伏聞淳朴之性本乎自然機智之源生于習
作乃知結繩闡化可行於太古之時染素興
悲漸變於中和之氣既揚文字乃别賢愚干
戈起堯舜之前尚循正道弔伐見湯武之際
竟薄眞風其後磐石分封剪桐錫寵匡君有
志求霸潜功閑思周室之衰始自河陽之狩
(晋文爲踐土之盟天王赴會春/秋諱之曰狩于河陽周室漸微)因有得士失
士之論昌國亡國之談皆運巧心竟揺辯舌
受黄金而不媿取白璧以非難蘇秦則佩印
以榮家張禄則强邦而刷耻不韋立躋於顯
位李斯休歎於寒門一時之遊說逢人萬倍
之貴榮入手殊不知損傷顥氣馳逐浮雲初
遊崇盛之鄉終入危亡之域及已獲走鹿别
有飛龍秦祚告終駕海之橋隳碧浪漢皇啓
運斬蛇之劍倚青天綿蕝既興文物斯盛東
西南北見車書而混同動植飛沉感生成而
優泳繇是鏡清人海塵靜九州詐僞之說不
行眞厚之風復振乃有楊子雲東方朔邴原
袁安並星辰鍾秀蘭茝馳芳淫於典墳緩其
進取蓋洞知前事别固後圖是知蘇秦佩印
以榮家不如楊子雲執戟而仕漢張禄强邦
而刷耻不如東方朔割肉以韜名不韋顯位
爰躋不如邴原常辭於厚禄李斯寒門休歎
不如袁安靜守於衡茅匪生虚妄之心但賦
窮通之分用之則如珠還浦自有輝華捨之
則似玉藏山孰知温潤進退得理逍遥固躬
禀玄元上善之言師大易隨時之義無興躁
競有近沖和遐想四賢流芳千古但念燕臺

罷職渭水謀居自揣鄙愚敢言述作直以仰
窺
聖㫖方扇眞風弘四善以靜寰區用三寳而
撫黎庶咸歸朴素盡去浮華因敢强味道經
輒編巴唱隨其篇目詠其指歸或一句以分
吟或全章而紀事雖非騷雅但慕玄虚唯剖
丹心上塵洞鑒



道經篇章玄頌卷上
　　　道可道章第一
莫將常道同眞道難把常名污大名
　道經云道可道非常道名可名非常名
無欲始能全皓素有爲終是悮聰明
　道經注云人常能無欲則可以觀道之要
　要謂一心
心源直要澄虚靜情地偏宜耨坦平但且勤
行須洞曉未分清濁已萌生
　道經云無名天地之始始者道本也
　　　天下皆知章第二
增修德者遺榮貴却與伊姜盛業同爲善匪
矜分至善成功不伐是殊功
　道經注云不敢寧居而增修德者忘功而
　功存不居而不去
若能養素三丹靜直到無言萬事通
　道經云行不言之教
名立身全堪羡處扁舟難滯五湖風
　道經云夫唯成功不居其位范蠡功成名
　遂遁跡五湖
　　　不尚賢章第三
爲革浮華不尚賢
　道經云不尚賢
却將金玉委山泉
　道經注云人主不御好珍奇黄金棄於山
　珠玉棄於泉
功名不伐歸淳素嗜慾皆銷合自然
　道經注云不爭功名返自然又云除嗜慾
　去煩亂
吉士既能宗澹泊佳人難更衒嬋娟
　道經注云放鄭聲遠佞人
虚心實腹勤修習
　道經云虚其心實其腹
得到無爲是洞天
　　　道沖章第四
韜藏名譽貴全身不把閑愁撓正眞
　道經注云道匿名藏譽其用在中也
爲吏漆園明挫鋭守關函谷是同塵
　道經云挫其鋭又云同其塵莊子爲漆園
　吏尹眞人爲函谷關令
湛然混俗如澄水邈矣延齡出大椿先象帝
生保安靜恰同琪樹鎮長春
　道經云吾不知其誰之子象帝之先又注
　云道至今在者以能安靜湛然不煩勞欲
　使人修身法道也
　　　天地不仁章第五
天地垂恩均萬物目爲蒭狗似無恩
　道經注云天地生萬物人最貴天地視之
　如蒭草狗畜不責望其報也
空虚不滯生成在情欲俱忘皓素存
　道經注云天地之間空虚弘氣流行故萬
　物自生人能除情欲節滋味清五藏即神
　明居之
愛氣養精宜守德保身銷患誡多言
　道經云多言數窮不如守中又注云不如
　守德於中育養精神愛氣希言也
因思玄默深微理須覓修心靜者論
　　　谷神章第六
圓清厚載窮根本玄牝門爲不死鄉
　道經注云不死之鄉道在於玄牝玄天也
　於人爲鼻牝地也於人爲口也
猛出囂塵無得喪靜調眞氣覺舒張六情銷
處如冰釋五性圓時助橘芳
　道經注云五性其鬼曰魂六情其鬼曰魄
　若去六情而清五性即了玄牝之門煙蘿
　子云大如彈丸黄如橘出彼玉池入金室
　者也
應用若存功行畢自分岐路見虚皇
　道經注云虚牝之用綿綿微妙應用若存
　其用無心故不勤勞也
　　　天長地久章第七
天地綿長理甚微自除矜伐是玄機
　道經注云天地生物德用甚多而能長久
　者以其資禀於道不自矜其生成之功也
外身却得遐齡固後己翻成衆善歸
　道經注云先人而後己又云外身則心忘
　澹泊故身存
蠖屈沉泥韜遠勢玉藏深岫祕通輝若能宗
尚無私化莫遣行心與道違
　道經注云聖人無私而己自厚故能成其
　私也
　　　上善若水章第八
上善無如水性柔
　道經云上善若水
難將夷嶮礙清流偶穿積靄離幽壑豈爲垂
楊向御溝利濟既能均萬物環迴終不滯孤
舟
　道經云水善利萬物
方圓用智修行處全勝秦皇駕海求
　道經注云於事善能因任亦如水之性方
　圓隨器不滯於物
　　　持而盈之章第九
虚白爲心最忌盈莫因高貴變常情
　道經注云盈滿也已止也持滿必傾不如
　止也又經云富貴而驕自遺其咎耳
孫弘延納全身禄吴芮兢持後嗣榮
　公孫弘開閤延賔敦尚謙遜終得富貴長
　沙王吴芮因梅鋗有功而受封故兢持榮
　禄相傳子孫也
秪見乘軒索萬慮寧知欹桃夢三清
　范蠡張良雖乘軒冕豈忘於道
泛湖絶粒皆能退無玷奇功顯盛名
　范蠡泛湖張良絶粒
　　　載營魄章第十
抱一歸身莫暫離
　道經云抱一能無離乎
愛民興國要無爲
　道經注云愛養萬人臨治國政能無爲乎
　當自化矣
三魂安靜還增壽四達分明却不知
　道經注云魂靜道氣不亂魂安得壽延年
　又經云明白四達能無知乎
專守精神全浩氣若生分别失嬰兒
　道經注云專一沖氣使致柔和能如嬰兒
　無兩分别之也
功成不宰彰玄德始是孫謀萬代基
　道經注云道長養萬物長大不宰割以爲
　器用又云既不爲主宰人君能如此者謂
　深玄之德也
　　　三十輻章第十一
空虚一轂同玄理三十輻凑功用深
　道經注云古者車三十輻法月數也共一
　轂者轂有孔衆輻凑之治身者當除情去
　欲使五藏空虚神乃歸之治國者貴能總
　衆共扶强也明證其理
埏埴顯就器能受户牖俱明道可尋
　道經注云埏埴者和土爲飲食之器又云
　器中空虚故得有所受盛又云户牖空虚
　人得以觀出入並比沖用之方
不染是非潜養素暗嗟貪欲靜調琴一心無
用衆心服始是逍遥出世心
　道經注云虚無制有形
　　　五色章第十二
如能賤目六情銷爲腹常應氣馬調
　道經云是以聖人爲腹不爲目爲腹則去
　六情賤目則無妄視也
口爽直縁躭玉膳
　道經云五味令人口爽爽妄也嗜於五味
　則口妄言失於道
心狂還似騁金鑣
　道經云馳騁田獵令人心發狂又云馳騁
　世務躭著有爲如彼田獵唯求煞獲自以
　心闘逐境奔馳靜而思之是發狂病
出塵好繼聞天鶴溺俗須驚截道飈捨欲全
眞宗澹泊不居巖谷自逍遥
　　　寵辱若驚章第十三
老君垂誡甚分明寵辱來時盡可驚
　道經云寵辱若驚
無玷何妨居下位有勳須更讓殊榮干湯負
鼎匡明主遁越扁舟惜令名
　伊尹負鼎干湯蓋弘利濟范蠡扁舟遁越
　永保功名
能猒世塵弘利濟功成身退保前程
　　　視之不貝章第十四
希夷微竟同爲一
　道經云希夷微此三者混而爲一也
運動繩繩不可名休把玄黄憑有色莫將音
律比無聲
　道經注云繩繩者動行無窮極不可名者
　非一色也不可以青黄赤白黑别之非一
聲也不可以宫商角徵羽聽之非一形也
　不可以長短大小度之
除情去欲眞風集執古同今至化清
　道經注云執古無爲之道以御今有爲之
　事則還返淳朴
弘道不曾分曒昧周通上下自光眀
　道經云其上不皦其下不昩又注云在上
　者必明在下者必昩唯道於上非上在上
　亦不明於下非下在下亦不昩
　　　古之善爲士者章第十五
古之善士守玄通
　道經注云玄天也言其志節玄妙能與天
　通
道德弘深不可窮
　道經云道德深遠不可識知内視若盲返
　聽若聾能知其長
豫若川行眞性在
　道經云豫若冬涉川又注云豫閑豫也善
　士於代間法如涉冬川衆人貪著故畏懼
　今我不染故閑豫也
涣然冰釋俗塵空
　道經云涣若冰將釋又注云涣者解散釋
　者消亡除情去欲日似空虚有若春冰之
　將釋
徐清既得無人識
　道經注云水濁則止而靜之徐徐乃自清
比濁還能與衆同
　道經注云渾者守本眞濁者不照鑒也與
　衆合同不自尊
保志不盈祛執滯守其弊薄暗成功
　道經注云保此徐徐生長之道不欲奢大
　盈滿又云當須無所執滯若執清求生是
　謂盈滿將失此道又云夫唯不盈滿之人
　能守其弊不爲新成能弊者匿光榮新成
　者貴功名
　　　致虚極章第十六
能清襟素臻虚極
　道經注云得道之人損情去欲五内清靜
　至此虚極
靜篤弘持出世塵
　道經注云守清靜行厚篤
萬物更生明指諭一身甘老自因循
　道經注云萬物無不枯各復返其根而更
　生也
心如空谷含容廣
　道經注云知守眞常則心境虚靜如彼空
　谷無不含容也
德合中天覆載均
　道經注云德與天通則與道合同也
道乃久長延福祚
　道經注云與道合同乃能長久
永无危殆顯修眞
　道經注云同天行道則終殁其身長无危
　殆之事也
　　　太上章第十七
治化須同太古時照臨如日朗无私
　道經注云太上謂大古无名號之君下知
　有之者下知上有君而不見事朴淳
功成事遂世方靜鑿井耕田人不知
　道經注云功成而不執事遂而無爲百姓
　日用而不知謂我自然而成遂則太上下
　不知也
遠體朴淳恢正道察常畏侮保宏規
　道經注云德又下衰君多弊政人不堪命
　則驅以刑罰畏之懷情相欺明不能察故
　侮之
若能君信長均足豈到臣寮有面欺
　道經云信不足有不信又注云君之信不
　足故令下有不信之人
　　　大道廢章第十八
不宗大道分仁義
　道經云大道廢有仁義
縁失家肥别孝慈
　道經云六親不和有孝慈
馭索未能忘有作
　人君治政如朽索馭六馬
結繩方得合無爲
　上古用結繩之政
才高八斗時情僞
　道經云智慧出有大僞
忠殉三良國祚衰
　道經云國家昏亂有忠臣秦穆公以三良
　殉葬也
直到衆星皆斂耀日華還普照天涯
　道經注云大道之時仁義没孝慈滅猶日
　盛明衆星失光
　　　絶聖棄智章第十九
聖智俱捐浩氣清
　道經云絶聖棄智
修身何處用聰眀守玄出俗師莊叟
　莊子逍遥任性絶聖棄智全眞法道著南
　華眞經行於世
背道矜文笑禰衡
　禰衡字正平自恃才謀常多踞傲
曵尾汎龜終遂性不才山木保長生
　塗中靈龜曵尾全性山木發地不才保生
少私寡欲還淳素
　道經云少私寡欲
秪向丹臺是玉京
　丹臺心也苟積功行玉京蓬山自心而見
　矣
　　　絶學無憂章第二十
若能絶學即無憂
　道經云絶學無憂
善惡萌心亦自由
　道經云善之與惡相去何若以諭俗絶學
　即無憂不絶則生患
察察興謀何日靜
　道經云俗人察察立其法制
熙熙多欲幾時休
　道經云衆人熙熙熙熙淫樂多情欲也
情田靜默尋常樂
　道經注云容貌忽然若昏昩而心寂兮絶
　於俗學
智水環迴分外愁
　道經云俗人昭昭矜巧智
明示鄙頑潜了悟
　道經云而我獨頑似鄙又云頑者無分别
　鄙者陋不足而心實了悟外若不足
却勝駕海訪瀛洲
　秦皇欲駕海求瀛洲却涉虚妄豈能入道
　也
　　　孔德之容章第二十一
垢濁能容是至人卑謙和衆内修眞
　道經注云有大德之人無所不容能受垢
　濁處卑謙也
雖開青眼向時態潜固丹心岀世塵
　道經注云大德之人不隨時俗所從於道
　也
恍惚無形成物象
　道經注云道唯恍惚無形其中獨爲萬物
　作法象
窈冥難狀寳精神
　道經注云道唯窈冥無形其中有精實神
　眀相居陰陽交會
須知至道休天在如秀莊椿碧洞春
　道經注云從古至今道常在不去
　　　曲則全章第二十二
曲己修身即自全
　道經注云曲己從衆不自專則全
財多成惑誡通賢
　道經注云財多者惑於守身
機深始借張良筯功就終揺范蠡船
　道經云不自伐故有功
能絶是非寧衒美
　道經注云聖人不自以爲是而非人故能
　彰顯於世矣
不辭窪枉豈爭先
　道經注云枉己以伸人又云地窪下水流
　之人謙下德歸之
如宗弊薄修陰德瓊樹瑶臺在眼前
　道經注云人能長守弊薄不自矜衒則人
　推其長夫如是則瓊樹瑶臺之遊自心而
　去矣非假外求也
　　　希言自然章第二十三
若解希言道德同
　道經注云希言者忘言也不云忘言而云
　希者明自言以詮道不可都忘悟道則言
　忘故云希爾若能因言悟道不滯於言則
　合自然矣
深嗟失者昧玄功
　道經云失者同於失謂任己失人
縈纏世網猿縻鏁了悟天機鶴出籠
　道經注云執言滯教無由了悟又注云體
　道者悟道忘言即同於道
竟夕未聞延暴雨終朝長不盛飄風
　道經云飄風不終朝驟雨不終日蓋言暴
　不能久
能嫌用壯持安靜心比無雲月在空
　道經注云人爲事當如道安靜亦不當如
　飄風疾雨也
　　　跂者不立章第二十四
自賞光容露俊才秪知揚己運梯媒
　道經注云人自見於形容以爲好自見所
　行爲應道殊不自知形之醜操行鄙露才
　揚己動而見尤故不明也
如能昧跡見眞性若惡貪名遠禍胎
　道經注云貪權慕名進趍功榮則不可久
　立身行道也
須怯是非成怨府
　道經注云是己非人乃爲怨府
堪防矜伐清靈臺
　道經云自矜者不長靈臺心也
莫教害物人還畏免到巢由去不迴
　道經注云若自是自矜之人在位動欲傷
　害故物無有不畏惡之乃有道之人不居
　其國
　　　有物混成章第二十五
蓬瀛難去海濤深徐福狂疏妄擬尋四大須
知恢世法
　道經云道大天大地大王亦大蓋法地則
　天
三天非遠繫人心
　道經注云妙用無方强名不得故自大而
　求之則逝而往矣自往而求之則遠不及
　矣若能了悟則返在於身心而證之
秦皇用壯空尋藥漢武勞神枉鍊金要識眞
源安靜理拂衣高謝入煙岑
　道經注云人當法地安靜和柔要窮安靜
　之理非絶俗遁跡之人莫能參預
　　　重爲輕根章第二十六
道同輜重莫離身持躁明知靜是君
　道經注云輜車也重者兩載之物也輕躁
　者貴重靜亦由行者之守輜重故失輜重
　則遭凍餒好輕躁者則生禍亂道經云靜
　爲躁君
多欲衆人愁似織少私高士跡如雲漢文儉
素延宗社殷紂荒淫污典墳
　道經注云宫闕妃后所居超然遠避而不
　處漢文帝儉素慎夫人衣不曵地殷紂惑
　妲己之容恣於淫蕩
須到無心齊萬物不驚江上白鷗群
　無心於物物自歸之古有人入島無機鷗
　不驚去及有心取鷗鷗飛不下
　　　善行章第二十七
了悟玄機不下堂須知心是白雲鄉
　道經注云善行道者不下堂不出門於諸
　法中體了眞性
燒金鍊藥世皆惑涉水登山人自忙
　不下堂可了玄機堪嗟昩理之人烹鍊五
　石周流四海何契於道
五善若能韜密用三天必得見虚皇
　道經云善行者無轍跡善言者無瑕讁善
　計者不用籌筭善閉者無關鍵善結者無
　繩約是謂五善也
枉教漢武勞宸扆風入茂陵揺夕陽
　漢武帝雖有慕仙之志且無出俗之心費
　寳玉以妄求想蓬瀛而不到豈知心若了
　悟不假外尋竟爲李少翁欒大所惑終成
　虚妄茂陵則武帝所葬之陵也
　　　知其雄章第二十八
知雄雖易守雌難
　道經云知其雄守其雌
得似嬰兒浩氣安
　道經云復歸於嬰兒
若悟昭明勞萬慮爭如暗昧靜三丹
　道經注云人自知昭明當復守之以暗昩
　而無所見
不辭污濁潜丁鶴須怯光榮陟漢壇
　道經注云知己之有榮貴當復守之以污
　濁
治國治身弘大制積功成日自驂鸞
　道經注云聖人用之則以大道制御天下
　無所傷割治身則以大道制御情欲不害
　精神
　　　將欲取天下章第二十九
神器來歸去有爲
　道經注云欲以有爲治民也
聖人因築太平基始能無執終難失
　道經云執者失之
若惡恃强還不羸
　道經注云有所强大必有羸弱
漢帝宫闈嫌綺繡
　漢文帝儉素慎夫人衣不曵地
堯君堦砌惜茅茨登臨大寳何兢畏言出如
綸萬國隨
　道經注云上所行下必隨之
　　　以道佐人主章第三十
二八賢臣輔相時不窮兵勢惡危機
　道經云以道佐人主者不以兵强於天下
　也
田疇先廢宜關慮
　道經云師之所處荆棘生焉農事廢田不
　修也
勝負未知須慎徵
　道經注云勝負之數未可量也
去伐無驕三令肅安民和衆四方歸
　道經注云善輔相者果於止敵蓋在安民
　和衆必不敢求勝取强雖果於止敵不爲
　寇愼勿矜功伐取以自驕盈驕則敗亡故
　爲深誡
謀深止敵禆元首何必推功耀鐵衣
　　　夫佳兵者章第三十一
用武爭如靜勝謨
　道經云夫佳兵者不祥之器
陶唐明德握靈無義高隱逸淳風遠儉惜茅
茨瑞氣敷
　堯讓天下於許由
銷劍戟時恢帝道垂衣裳處闡皇圖望夷宫
禍秦無祀空築長城匝海隅
　唐堯闡化弘清靜之風不佳兵以定四方
　唯垂衣而臨萬彙蒼生受福鴻業益昌堦
　不翦於茅茨器盡銷於劍戟萬古爲則豈
　不休哉秦始皇背道任智平一寰區忘不
　滿而禍胎萌生讖忽聞而長城遂築殊不
　知嗣傳胡亥政委趙高劉項起於山東章
　邯敗於河北趙高懼罪遂弑胡亥於望夷
　宫悲夫
　　　道常無名章第三十二
朴小雖知孰敢臣
　道經云朴雖小天下不敢臣也
侯王守一撫烝民
　道經注云侯王若能守一精道無爲而化
　則萬物將自賔伏
德彰有道川歸海
　道經注云譬道之在天下與人相應和如
　川谷之與江海相流通
政演無爲物自賔
　道經云侯王若能守之萬物將自賔
澹蕩薰風分煦嫗涵濡甘露顯平均
　道經注云侯王若能抱守精一則天成地
　平交泰致和故乃致甘露之降蕭蘭俱澤
　不煩教令而自均平取譬侯王稱物平施
　薫風之化
如何認得羲軒化日月貞明萬國春
　　　知人者智章第三十三
能分善惡方爲智
　道經注云能知人好惡爲智
自别賢愚始是明
　道經注云人能自知賢不肖是爲返聽無
　聲内視無形爲眀
衒己勝人因勢盛除情去欲見心清
　道經注云能勝人者不過以威力又注云
　人能自勝除去情欲則天下無有與己爭
　者故爲强
袁安知足貧勝富踈廣忘機退愈榮
　道經注云知足者富又注云人能强力行
　善則有志於道道亦有志於人也
密用成功應不識休天長在福群生
　道經注云人能自節養不失其所受天之
　積氣則可以長久也
　　　大道汎兮章第三十四
廣被生成均萬物
　道經注云萬物皆得道而生
莫將繩墨世機同來歸造化不爲主
　道經云萬物歸之而不爲主也
直到蕃昌匪恃功
　道經注云萬物恃頼沖用而生化而道不
　辭以爲勞功用備成不名己有
匿德藏名忘滿大
　道經注云聖人法道匿德藏名不爲滿大
檢身宗道致穹崇
　道經注云是以聖人法道忘功終不自爲
　光大故能成光大之業
有虞演政調琴後草木咸蘇煦嫗風
　　　執大象章第三十五
人歸至道比朝宗德契垂衣演大功
　道經云執大象天下往
象外觀時非彩繪
　道經云視之不見又注云無形非若五色
　有青黄赤白黑可得見
世間開處是絃桐
　道經云聽之不足聞又注云道非若五音
　有宫商角徵羽可得而聞
潜將夢寐通三島不降恩榮向六宫國富民
昌成寳祚用之無既蕩淳風
　道經注云用道治國則國富民昌治身則
　壽延長故無有盡時又注云以道鎭靜初
　無言教故視之不足見聽之不足聞而淳
　風大行萬物殺阜歲計有餘故用不可既
　　　將欲歙之章第三十六
先極貪心要息心微明垂教理還深
　道經注云故將歙斂衆生情欲則先開張
　極其侈心令自困於愛欲則當歙然
須知柔弱無人競直勝剛强有患侵
　道經云柔弱勝剛强
名遂留侯能絶粒
　漢留侯絶粒從赤松子遊
功成越相鑄黄金
　越相范蠡功成遁去後越王思之金鑄其
　形晨入朝之
行權制物昌鴻業美溢青編萬古尋
　道經注云巽順可以行權行權則能制物
　　　道常無爲章第三十七
道常無爲無不爲
　道經云道常無爲而無不爲也
侯王師法衆心移
　道經注云萬物已化效於已復欲作巧僞
　者侯王將身鎮撫以道德也
神州先廣朴淳後下國盡同清靜時
　道經注云侯王若能守道無爲則萬物自
　化君之無爲淳朴矣
雨露報功清德水茅茨彰儉秀靈芝
　侯王若演無爲之化天必降河清芝秀之
　瑞也
寰區自正恢皇化
　道經注云如能無爲夭下將自正正安定
　也
高築興隆萬代基
道經篇章玄頌卷上
德經篇章玄頌卷下淵四
　　　　(新授郢州防禦判官將仕郎試/大理司直兼監察御史宋鸞)
　　　上德不德章第三十八
須知上德寧求報求報還嫌量有涯
　德經注云上德之人施不求報下德之人
　施必望報
應道持心常處厚
　德經注云應道之君有非常拯拔生靈之
　功功行圓備感化潜通是能處道德之淳
　厚不處禮義之華薄
無爲弘志不居華
　德經注云有爲者道之薄禮義者德之華
　故聖人處無爲之事居其厚不處其薄矣
　退禮義之行去其華自居其實矣
三皇淳朴眞堪慕六國澆醨未足誇
　德經注云論禮於淳朴之代非狂則勃忘
　禮於澆醨之日非愚則誣若能解而更張
　者當退禮而行義退義而行仁退仁而行
　德忘德而合道人返淳朴則上德之無所
　爲
治國陰功功最大却勝金鼎鍊丹砂
　義皇畫卦以興文軒后懸鏡以靜亂陶堯
　垂衣虞舜舞羽大禹治水成湯開網咸有
　治世大功致生民於仁壽之域豈鍊丹獨
　善可齊其道德乎
　　　昔之得一章第三十九
侯王得一撫寰瀛
　德經云侯王得一爲天下正也
法道精靈萬物生
　德經注云萬物法道精靈故能生成而不
　滅
顯諭無輿忘大號因徵不穀自爲名
　德經注云輿者車之别名全而言之即謂
　之輿散謂數之乃輪轅轄輻其名各異則
　無輿矣亦如王侯自謂孤寡不穀散其尊
　大之名歸於以賤爲本是謂深得謙沖之
　道
高天虚靜群星朗
　德經注云天法道之清虚故能尊高不爲
　萬物污濁
厚地安寧九野平
　德經注云地法道之柔順故能安寧久載
　萬類而不傾動也
功想軒皇弘濟活緱山輕舉獨修行
　軒皇平蚩尤之難濟活萬彙蒼生受福永
　播盛美王子晋雖吹笙感鳳度世乘龍獨
　善其身顧塵埃而不染垂恩及物實拯拔
　而無施
　　　返者道之動章第四十
君扣玄關莫倦勞出塵靈跡顯松喬
　赤松子王喬並前古得道度世之人
安寧地軸生成廣運動天機氣序調
　德經注云譬如天之剛健晝夜運動日月
　四氣往返周行常不休息以諭修道之人
　若能清心運動身中之氣日夜往返常不
　休息亦同天長又注云天地之物乃萬物
　也有即道也道能生成萬物是知天地之
　物生於有也言萬物若得天地元和剛柔
　動用之道則當長生速化故云天地之物
　生於有有生於無也
賢相謀猷方濟治
　德經注云行權者貴返於實用有者必資
　於無若能兩忘權實雙泯有無即輔相濟
　治之理也
至人修習正逍遥
　修身之人黜去聰明韜光修習潜樂逍遥
　固不知輔相匡濟之道
治身治國陰功足自有途程絳闕朝
　若治身全氣治國成功必繼赤松王喬同
　朝絳闕
　　　上士聞道章第四十一
上中下士皆聞道取捨萌心即不同刻志勤
行分了悟迷心大笑是愚蒙
　德經云上士聞道勤而行之中士聞道若
　存若亡下士聞道大笑之不笑不足以爲
　道也
進如舉步臨深谷
　德經云進道若退也
明似浮雲映遠空
　德經注云明於道者蒙昩其跡以養於正
　乃聖功也
修德若偷功行足姓名潜紀玉皇宫
　德經注云德行内修外若偷竊不欲人知
　立功而不衒也
　　　道生一章第四十二
教人柔弱貴身全
　德經注云人君所欲教人者當以柔弱謙
　虚之義教之也
須信强梁失自然
　德經云强梁者不得其死也
損志持謙高德嶽
　德經注云王侯能以孤寡爲名卑以自牧
　豈非損之而益乎
益情多欲亂心田
　德經注云愚者貪冒以求進財復苟得豈
　非益之而損乎
月懸秋色澄千里江沸濤聲動百川越相芳
塵輕世事清風明月五湖船
　范蠡辭榮遁越遂性五湖可謂道符先覺
　也
　　　天下之至柔章第四十三
至柔馳騁至堅時
　德經注云夭下至柔者正性也若馳騁世
　務染雜塵境情欲充塞則爲夭下至堅是
　時至柔馳騁至堅之間即顯彰至堅不及
　至柔之性
塵境難迷獨守夷
　德經注云無有者不染塵境令心中一無
　所有獨守希夷清靜妙體混成一無間阻
　不爲可欲所亂也
須信不言非杜口
　德經注云所謂不言非關杜口在理既即
　有即無在教亦即言即默亦如言滿夭下
無口過之教也
始明有益自无爲
　德經注云吾是知无之有益
霜前唳鶴聞天韻雪際貞松出俗姿
　德經注云吾身心清靜則能合道
身靜心清忘嗜欲玉京存想是前期
　若能宗道必見玉京之岐路也
　　　名與身孰親章第四十四
最痛多藏必厚亡
　德經云多藏必厚亡
若能知止即賢良
　德經注云知止不殆
貪名觸患身如喪潤屋豐財事可傷
　德經注云徇貨者將以求財財得身亡身
　貨孰多故令擲玉毁珠以全其和也嗟乎
　苟貪財身喪縱積玉于家又何貴乎
風過未央揺茂草
　未央宫蕭何所修千門萬户爲天下壯麗
　今則鞠爲茂草基址空存睹此廢興足誡
　貪欲
水流金谷帶斜陽
　金谷園昔之貴盛備載簡書今則野水穿
　流倐爲廢塢斜陽一照能不悲乎
全眞法道心無欲應笑隋侯寳夜光
　德經注云名者實之賔而代人徇名以亡
　身欲令去功而全其眞也
　　　大成若缺章第四十五
躁靜不關懷抱者須弘齊物出塵心
　德經云躁勝寒靜勝熱又注云唯有清靜
　無爲之人心安志定方能躁勝不寒靜勝
　不熱泯其躁靜乃爲天下正
直思汲黯無人繼
　德經注云大直若屈汲黯漢之眞素亮直
　之臣發論匡正無避忌諱孰能繼之
辯想蘇秦有患侵
　德經云大辯若訥蘇秦六國遊說之士興
　智巧尚浮僞後至齊國遇刺客而殞徒愛
　佩六國印且不懼一朝禍矜辯任智可不
　畏乎
白玉潔身如玷缺
　德經注云學行大成常如玷缺也
清江同志昧深沉
　德經注云沖虚其懷乃持滿之道滿而不
　溢則長守富貴用不窮矣
唐虞退讓英風遠信史編芳好重尋
　德經注云人君政化大成而更謙虚退讓
　若有虧缺日新其德用之不弊矣
　　　天下有道章第四十六
梁冀無才恃禁闈不能知足贊成規
　德經云禍莫大於不知足今以梁冀爲諭
　且無才恃寵可謂不知足矣
方當炎漢顛危日獨盛朱門跋扈時
　後漢桓帝之時國祚凌夷人方澆薄梁冀
　處貴極之位而不能匡君以忠律己以儉
　乃更一門驕貴成跋扈之臣福過灾生成
　滅身之禍悲夫
孫壽正迷矜綺繡
　孫壽梁冀之妻迷蕩正性躭惑美容
張綱徒耻問狐狸
　漢發八使以探天下風俗張綱埋輪不發
　云豺狼當路安問狐狸遂奏梁冀之罪
禍盈覆餗殲三族事污青編萬古悲
　桓帝以梁冀奢僣罪深遂令單超等圍其
　宅誅之
　　　不岀户章第四十七
不勞窺牖見天道
　德經云不窺牖見天道也
内鑒身明象外心
　德經注云聖人不出户知天下者以己身
　知人以己家知人家
秦漢戰爭矜妙略唐虞清靜朗宸襟
　德經注云人君清靜天氣自正多欲則煩
　濁
九疇書出波瀾闢萬歲聲高洞壑深
　人君若能法道清靜必至河出九疇山呼
　萬歲
六國澆醨徒歃血漫爲盟誓互相侵
　嗟乎六國之王不尚清靜之化但弘機智
　之風徒成歃血之盟互有相侵之志也
　　　爲學日益章第四十八
負笈尋師貴藝成詞鋒將淬敵青萍格高自
禀江山秀才贍何關筆硯靈莫見愛吟矜白
雪豈知躭學聚飛螢若能日損無清欲方悟
有爲勞我形
　德經云爲學日益爲道日損又注云爲學
　者日益見聞爲道者日損功行益見聞爲
　修學之漸損功行爲悟道之門故因益積
　功功忘而體道可不休哉
　　　聖人無常心章第四十九
聖人出震無常心
　德經云聖人無常心以百姓心爲心也
應物推恩煦嫗深
　德經注云聖人之心物感而應應在於感
　故無常心
存撫嬰孩分帝德
　德經注云聖人念彼蒼生猶如慈母故凡
　視百姓皆如嬰孩
指明善信顯君臨
　德經注云欲善信者吾因善信之不善信
　者吾亦善信教之令百姓感吾德而善信
喜聞藥石還宗道惡見笙竽恐嗜音
　德經注云聖人廣大包荒納污法道象天
　自行善信皆感德潜化暗合無爲之功人
　君若納諫去惑自成善信
萬國悅隨歸洞鑒靜如明月朗宸襟
　德經注云百姓皆注耳目又注云緬被百
　姓化聖德爲善故傾耳目觀聖人也
　　　岀生入死章第五十
達識迷根共一途
　德經注云了悟則出生執迷則入死也
若論清濁理還殊積功累德沖青漢溺俗貪
名歎白鬚能想蓬瀛分了悟不嫌情欲認凡
愚緱山略住雲頭處應笑紅塵蔽九衢
　王子晋得道緱山乘彼白雲舉袂謝時人
　而去
　　　道生之章第五十一
萬類皆因道始生
　德經注云道始生者一也一生陰與陽陰
　陽生萬類是知衆類非道不生也
聖人弘德法圓清
　德經注云天之於萬物也生則不有爲則
　不恃長則不宰任其自然是謂天之德也
　亦同人君治世矣
無爲闡化寰區靜
　德經云道德本無爲豈有情於尊貴但
　萬物自當尊貴之是明自然之爵命
不宰推功日月明
　德經云長而不宰
雨露恩深蘇草木絲綸言出福黎甿
　德經注云道之於萬物非但生畜之而已
　乃復長育成熟養之覆之全其性命人君
　若能法此治國治身當符道尊德貴之位
　亦同天然爵命而自歸之
直縁被物皇風遠四海傾心自太平
　德經注云道德之尊非假爵命但生成之
　功被物而常自然貴爾
　　　天下有始章第五十二
密用修行挫六根
　德經注云不縱六根自無禍患
竟無危殆保終身
　德經注云若開張六根矜其視聽以濟其
　愛悅之事則常有禍患故終身不救若挫
　其六根則終身必無危殆之事
能嫌口爽熊蹯美須怯心迷鳳髻新
　德經注云口在人身爲患最大是非生焉
　滋味攻焉又云眼耳鼻之門若不爲嗜欲
　所牽則終身無勤勞之患熊蹯味之珍者
　所宜戒之
鍊氣永應塵不染
　德經注云常守沖和妙氣不令離散則修
　治其身長無危殆之事
守柔長與道相親
　德經云守柔曰强
問他温樹無言對
　漢孔光處之崇貴有人問温室前樹終無
　言答之蓋愼密不洩禁中事
方見韜光吉善人
　德經注云愼言節食鍊氣韜光
　　　使我介然章第五十三
須信无爲道甚夷莫由邪徑失宏規
　德經云道甚夷而人奸徑注云夷平也徑
　邪道也言非無爲之道不平而自入有爲
　之邪徑夫小徑險而難大道安而易也
閑思峻宇雕墻事爭似卑宫菲食時
　德經注云崇其宫殿飾其廊宇則百工並
　作田畝焉得不荒田既蕪倉廪焉得不虚
　也
文德若修揺木鐸武功還偃卧征旗
　德經注云文德不修尚武備即全失無爲
　之化
如能治國常居大似日高明照海涯
　德經注云聖人之道其明如日不在天則
　無以照六合聖人不居大則無以濟天下
　　　善建者不拔草第五十四
鴻基不拔同天在
　德經注云善以道德立身立國不可引而
　拔之
匪輟蒸嘗社稷延
　德經云子孫祭祀不輟蓋社稷延洪不絶
君信臣忠豐至德
　德經注云修道於國則君信臣忠仁義自
　生
重尊矜幼顯通賢
　德經注云修道於鄉尊重長老愛養幼少
　教誨愚鄙其德最長爲不可及也
水還滄海垂衣日琴引薰風煦物年
　德經注云修道之國觀不修道之國故可
　以唐虞之德鑒桀紂之罪必能致理康時
　也
法道無爲臨大寳碧空長有壽星懸
　若能法道清靜以臨大寳必有壽星之瑞
　　　含德之厚章第五十五
含德全眞同赤子
　德經注云至人含懷道德之厚者其行比
　於赤子也
始教三毒潰淳和
　德經云毒蟲不螫猛獸不據攫鳥不搏注
　云含德淳厚之人萬慮不干於心神可以
　比赤子者淳和全於外至德懷於内以毒
　蟲喻嗔猛獸喻癡攫鳥喻貪絶此三毒故
　不爲其所傷
張良絶粒遺軒冕許邁修身隱薜蘿
　漢張良絶粒從赤松子遊晋許邁修道周
　遊山水之勝境不遠萬里
了悟眞常宗道少縈貪爵禄益生多
　德經注云人能知和氣柔弱有益於人則
　爲深知道德眞常之用又云衆人以爭競
　爵禄榮達日增不知守常而求道益生過
　分動之死地
莫矜物壯强梁志衰老相隨事若何
　德經注云物壯極則衰老故戒之矜壯恃
　强之人是謂不合於道也
　　　知者不言章第五十六
知者不言縁了悟碧鷄强辯豈能知
　德經注云道無形象蓋非言說所及唯證
　悟者知之
親疏匪得垂雲鶴
　德經注云玄同無私故不可得而親又注
　云泛然和衆故不可得而疏
利害難侵曵尾龜
　德經云不可得而利不可得而害也
箕岫堅辭神器處桐江還應客星時
　德經注云體道自然故不可得而貴許由
　隱於箕山堯讓天下於由堅辭不受嚴陵
　與漢光武有舊素不樂客星之貴却還釣
　渚之時蓋不可得而貴
銷除愛染清襟素
　德經注云既無愛染則嗜欲之門閉矣
道德尊高出世姿
　德經注云既不可得親疏又不可得利害
　不可得貴不可得賤是爲天下貴道德自
　更尊高也
　　　以政理國章第五十七
垂衣治國固无事
　德經云以無事取天下
哲后忘清化自清
　德經注云聖人之道嗜欲不干於心則奢
　溢綺靡之物安所用之以此化人自朴淳
　矣
去盜不因刑網密
　德經云法令滋章盜賊多有也
安時須是賦輿輕
　德經云天下多忌諱而民彌貧注云謂禁
　令多端山澤所資有無皆禁止之悉加繁
　稅而焉得不至彌貧也
淳如堯酒皇風遠
　德經注云政教无爲寬大則民應之淳朴
　也
靜似吴江素月明
　德經云我好靜而民自正
何必使民成缺缺萬機寬大慰蒼生
　德經云其政察察其民缺缺又注云若政
　寬大則人淳然朴素也
　　　其政悶悶章第五十八
禍福同途分倚伏
　德經云禍兮福之所倚福兮禍之所伏也
聖人明德内含光
　德經云光而不耀又注云聖人雖有獨見
　之明常自晦昩不以耀亂於人
山棲一旅翻强盛臺築九層俄敗亡
　越王爲吴王所敗勢窮以餘兵棲於會稽
　山用范蠡計釋越而還吴王既勝越築九
　層之臺悦西施之貌沉伍員之屍會趙鞅
　之盟仁德不修尋爲越報仇一旦敗亡俄
　成丘墟也
謫去長沙甘退跡
　漢賈誼文帝叙用爲絳灌所不容出爲長
　沙王傅
詔歸宣室出殊鄉
　後文帝徵誼於長沙對於宣室
因尋𪀢賦深微理天地爲鑪不可量
　賈誼初謫長沙之時以失志之際湘中地
　多卑濕方有疑懼而有𪀢集舍𪀢乃南中
　怪鳥人皆深忌誼以勢窮道塞遂製𪀢賦
　定以生死之分達於窮通之理賦中有天
　地爲鑪之句蓋欲明委心於天莫測倚伏
　之理後果岀殊邦却還丹闕也
　　　治人事天章第五十九
治世莫如宗嗇愛
　德經云治人事天莫若嗇注云嗇愛也人
　君將欲治人事天莫若愛費使倉廪實人
　知禮節三時不害則天降之嘉祥
德弘卑服保皇居
　德經注云聖主賢臣常以卑服悉從嗇愛
　之道也
惜狐裘處身无玷
　德經注云晏子狐裘三十年此明賢臣嗇
　愛之道
罷露臺時儉有餘
　漢文帝儉德聞築露臺帝曰可比十家之
　産尋令罷之
損己敷恩人景附
　德經注云聖人損己有餘以奉人之不足
　也
窮奢黜武國空虚
　漢武帝恃四海一家兵力强富遂窮軍勢
　於雲中繼訪神仙於海上帑藏空虚生民
　疲瘵也
深根固蒂長生理
　德經注云嗇愛克己之行以成治人事天
　之德帝王流而行之非惟深根固蒂以有
　其國亦乃長生乆視乘彼白雲至于帝鄉
　黄帝其人也
不假文成自獻書
　漢武之時有李少翁自上書言有神仙之
　術遂拜文成將軍後以飰書於牛腹詐令
　剖出驗其僞跡因乃誅之矣
　　　治大國章第六十
道蒞寰區絶妄求鬼神無害服皇猷
　德經注云以道蒞天下不求無妄之福故
　鬼无以見其神明
秦矜虎視隳三輔禹鑿龍門護九州
　德經注云周書曰至治馨香感于神明黍
　稷非馨明德惟馨所謂聖人至治之德莫
　急於拯救生靈明德之馨香感動神明天
　地非惟富壽不極抑亦景祚無疆秦虎視
　關東不修文德終爲劉項所滅禹鑿龍門
　導百川歸海活九州生民可謂契拯救之
　旨
月助鳴琴調永夜雨籠圓沼湛高秋
　德經注云此章立意當以至治靜正爲宗
　今以琴諭守正秋諭澄靜取事證理
化成兩不相傷後自有卿雲瑞氣浮
　德經云非其神不傷民聖人亦不傷民也
　　　大國者下流章第六十一
東溟善下百川歸
　德經注云大海卑下百川自歸大國謙下
　萬邦自附
柔靜心持出世機
　德經注云人君守於柔靜則天下交歡而
　歸之
大國謙卑昌帝道諸侯傾矚向皇闈
　德經云大國執謙德而下小國者不過兼
　畜小國爲臣妾小國取大國爲勢援也
晋文報楚終成霸鄭忽辭齊自失機
　晋文公未入國嘗遊於楚楚禮之楚王問
　文公他日將何報不穀文公曰若遇楚師
　請避三舍後歸國遇楚師不失其信終爲
　盟主鄭太子忽有功於齊齊欲妻之忽辭
　以小國不侔大國拒而不受後爲蔡仲所
　逐無諸侯之援蓋失機也
无怠無荒弘至德納隍心不忘宵衣
　德經注云大國者常戒滿盈
　　　道者萬物之奥章第六十二
能依玄域窮深奥須認襟虚己出塵
　德經云道者萬物之奥也
弘有道心分達士佐無爲主是賢臣
　德經注云若非至道大善之人豈能重寳
　深奥救人之志也又經云故立天子置三
　公共教不善之人也
要均救物甘言教曲誘迷根不善人
　德經注云聖人以甘美法味之言尊高清
　靜之行以化不善之人
罪累永銷潜體悟玉京丹鶴自相親
　德經注云道在於悟不在於求既悟則自
　无罪累必契沖虚也
　　　爲无爲章第六十三
至人因事自塵機
　德經注云衆人因事以生事道者因事以
　息事
道味无貪靜所思
　德經注云道之味非俗間滋味且道之味
　尚不可貪何况俗間之味
但固謙心敦信諾
　德經云輕諾必寡信也
未嘗閑恨記瑕疵
　德經云大小劣少報怨以德也
要蘇萬彙調風處永格三苗舞羽時
　德經注云聖人製作有爲而使無爲有虞
　雖調薫風舞干羽因有爲成無爲之化也
負扆凝旒弘大化穆王何必會瑶池
　虞舜凝旒自臻至道何必周穆王會於瑶
　池車輪馬跡將周四海徒有虚妄之求且
　非清靜也
　　　其安易持章第六十四
安靜修身易守持
　德經注云治身治國安靜者易守持
始分清欲要崩隳
　德經注云情欲禍患未有形兆之時則易
　謀止也
木成干霧萌芽處臺築參雲覆簣時
　德經云合抱之木生於毫末又云九層之
　臺起於累土
趙主不能輕國寳董生須至重文辭
　德經云不貴難得之貨又注云衆人乃學
　俗學所謂攻乎異端聖人法道无爲故學
　於不學豈非備復衆人異端之所過患歟
　趙王令藺相如送璧於秦求其連城之價
　是貴於難得之貨昩於道㫖安可使董仲
　舒不下帷讀書以求世利斷可知矣
慎終如始還無敗愛惜精神忌有爲
　德經云愼終如始則無敗事又注云有爲
　於欲廢於精神
　　　古之善爲道章第六十五
善誘時人盡守愚總銷情欲似枯株
　德經注云古之善爲道者非以明民將以
　愚之
不環智水隳三惑唯蕩眞風靜四隅
　德經注云上人賢君善以无爲之道化人
　常任質朴愚古之士不使功智黠慧之徒
　惑人眞性又經云民之難治以多智
負扆有心宗大道凝旒無事闡丕圖軒皇治
國能如此功就乘雲出鼎湖
　德經云不以智治國國之福軒皇宗道無
　事濟治四隅後於鼎湖乘彼白雲至于帝
　鄉
　　　江海爲百谷王章第六十六
江海尊爲百谷王下流無逆水茫茫征帆乍
展揺風勢杲日初昇蘸曉光槎犯星辰仙浪
闊路通吴越碧波揚人君能法謙卑德萬國
樂推興運長
　德經云江海所以能爲百谷王者以其善
　下之故能爲百谷王是以聖人欲上人以
　其言下之欲先人以其身後之是以處上
　而人不重處前而人不害是以天下樂推
　無猒以其不爭故天下莫能與之爭
　　　天下皆謂章第六十七
非智非愚如不肖
　德經云天下皆謂我道大似不肖注云不
　似於智不似愚與物不同故言不肖也
常持三寳蕩眞風
　德經云我有三寳保而持之一曰慈二曰
　儉三曰不敢爲天下先也
儉成濟物無多費慈救群生有大功
　已在上注中
仁德既均中土洽道清還與上玄同
　德經注云夫慈仁者百姓親附又注云人
　君能行此三寳則天地神祇固合爲助護
　也
强秦捨此平區字纔築興基一旦空
　德經云今捨其慈且勇捨其儉且廣捨其
　後且先死矣秦始皇捨三寳任智力社稷
　不延永悲夫
　　　善爲士者章第六十八
弘道何嘗恃武威
　德經注云貴其道德不尚武力但用虚柔
　化物不以剛武伏人也
非因忿怒展征旗
　德經云善戰者不怒
羽干演化終無戰帷幄用賢方出師
　德經云善勝敵者不爭善用人者爲之下
　虞舜舞干羽於兩階三苗自格周武尊太
　公於帷幄全師始行
項籍不虞奔去夜
　項籍兵敗垓下聞楚聲四合知楚兵悉爲
　漢有遂别美人於帳中夜遁而去當恃强
　肆志之時豈知奔敗之夜乎悲夫
符堅寧慮却來時
　符堅以百萬之衆伐東晋拒王猛之諫忘
　水影之灾及淝水之敗却來之時聞風聲
　鶴唳以爲晋軍至矣寧不愼歟
須知軍旅難輕舉四善還能靜九夷
　德經云善爲士者不武善爲戰者不怒善
　勝敵者不爭善用人者爲之下
　　　用兵有言章第六十九
爲客持謙常守退
　德經云吾不敢爲主而爲客不敢進寸而
　退尺也
攘能無臂慎兵符
　德經注云攘臂所以表怒善戰不怒故無
　臂
仁慈興慮是全策輕侮萌心失遠圖
　德經注云以慈爲主又注云禍莫大於輕
　侮敵人
空仗貔貅凌越國豈知麇鹿走姑蘇
　吴王自恃兵强憑凌越國不思勢窮國破
　姑蘇臺側麇鹿空遊
莫教喪寳違深理
　德經云侮敵幾喪吾寳
應物行機靜四隅
　德經注云彼曲主兵而攻之直不先執兵
　以應之雖則執持其兵本無害物之意
　　　吾言甚易知章第七十
上聖玄言理甚明
　德經云吾言甚易知甚易行
不能知又不能行
　德經云天下莫能知莫能行者
目盲傾國綺羅色耳聵迷人鄭衛聲躁欲未
銷形易濁寵榮如縛志難清
　德經注云惑於躁欲故莫能知也迷於榮
　利故莫能行也
被褐懷玉沉潜者内鑒眞常徇世情
　德經注云被褐者昩其外懷玉者明其内
　故知我者希也
　　　知不知上章第七十一
知似不知分上德
　德經注云道者内知於道外若不知乃德
　之上也
不知知者病虚言
　德經注云不知道而妄言知乃是妄言之
　病也
衆人雖昧眞常境諸聖恒開利濟門守得恬
和全浩氣憫方貪欲指迷根隨機救拔群生
意還比高天廣覆恩
　德經注云聖人無此强知之病者以其常
　憫衆生皆有此病是以自不能病也
　　　人不畏威章第七十二
人不畏威成憲網
　德經云人不畏威即大威至
使心虚白即神居
　德經注云神所居者心也除情去欲使虚
　而生白
是非自見身無咎
　德經注云聖人自知己之是非於内不見
　其德美於外也
精氣常全道有餘
　德經注云自愛身中精神和氣
安寢既翻莊叟蝶忘情還樂惠施魚
　德經注云自知其身防可畏之事自愛其
　身無猒神之咎夫如是則莊蝶惠魚遂出
　塵之樂
能嫌驕貴韜藏者三逕雪深關弊廬
　德經注云不自驕貴榮名於世袁安遇雪
　閉户高卧不干於人
　　　勇於敢章第七十三
勇於敢殺逆神明
　德經注云勇於果敢有所作爲者豈同自
　殺其身何也夫不仁之人不懼神理應報
　之禍始能賈勇果敢以殺於物既殺必報
　故知當同自殺其身明矣
常抑剛强是保身
　德經云勇於不敢則活
畏害若能心去惑
　德經注云敢與不敢自活其身爲利自害
　其身爲害
不言還有善來親
　德經云不言而善應
世情尚惜持謙士天網寧矜用壯人
　德經注云天之網羅雖恢恢疏遠刑淫福
　善毫分不失
看取烏江臨岸處拔山威力謝埃塵
　項籍有拔山之勢盡刎頸於烏江
　　　人常不畏章第七十四
恩深祝網獨殷湯好殺終難定紀綱
　德經云人常不畏死奈何以死懼注云縱
　於情欲動之死地習以爲常嘗無畏者人
　君當以清靜化之奈何更立刑法以誅殺
　常恐懼也
文帝惡刑循五聽
　漢文帝之時以黄老治國幾至刑措可謂
　循於五聽
高皇寬法約三章
　漢高祖先入關與父老約法三章耳殺人
　者死傷人及盜抵罪餘悉除去秦法諸吏
　民皆安堵
順天治物人從化
　德經注云若人君導以寡欲靜以無爲則
　人懷其生咸皆畏死
代匠掄材手自傷
　德經注云人君代天理物若行刑罪不中
　亦猶拙夫代匠斲木豈唯方圓不得其法
　希有不傷其手矣可不慎之
鑄鼎成功分道德攀龍髯去白雲鄉
　軒皇治世弘濟活之心非惟四方清靜從
　化抑以鼎成功就天垂龍髯乘彼白雲至
　于帝鄉
　　　民之饑章第七十五
人君奢侈即民饑
　德經注云天下之人所以饑乏不足以其
　君上食用賦之太多
難治還縁政有爲
　德經云人之難治以其上之有爲是以難
　治也
居位厚生求富盛窮途輕死轉疲羸
　德經注云居位者不能抑損有爲因之損
　下益上百姓窮竭無以供輸既不重生使
　成輕死
逼身爵禄無心後
　德經注云夫獨無以生爲務者爵禄不在
　意財利不入心任運虚懷
滿院蓬蒿養性時
　德經注云雖貧賤不可以利害生張仲蔚
　所居蓬蒿滿院
直到垂衣分至化自然難拔太平基
　若人君垂衣闡化烝民自足必固太平之
　基矣
　　　人之生章第七十六
草木敷榮展厚陰
　德經云萬物草木生也柔脆和氣存
因知枯槁雪霜侵
　德經云其死也枯槁和氣去
直如合抱藏幽澗却被纖枝出衆林
　德經注云根本强盛故處於下枝條柔弱
　故生於上蓋取其柔弱在上强梁在下
柔弱全生堪用意强梁失性可驚心
　德經注云生之柔弱和氣全死之堅强和
　氣散欲明守柔弱者全生保年爲强梁者
　亡身失性也
符堅輕敵亡師旅淝水不流冤氣深
　符堅恃富盛之勢恣强梁之性敗於淝水
　淝水爲之不流終喪其身
　　　天之道章第七十七
須知天道諭張弓
　德經云天之道其猶張弓乎
舉下抑高分至公
　德經云高者抑之下者舉之也
自損有餘嫌屋潤常嗟不足見途窮
　德經云損有餘而補不足
雖恢皇業猶藏德
　德經注云聖人不欲天下知己之賢是匿
　其功德之名畏夭之道以損有餘
廣福蒼生匪恃功
　德經云功成而不處
涿鹿罷兵眞氣在便迴鑾輅訪崆峒
　黄帝罷戰涿鹿訪道崆峒見廣成子也
　　　天下柔弱章第七十八
方圓似水分柔弱
　德經云柔弱莫過於水也
能勝剛强理甚明
　德經云柔勝剛
受垢推恩同渤澥責躬成化服寰瀛
　德經注云人君若能象水之德納污受垢
　無所忌諱置誹謗之木敢諫之鼓是謂社
　稷明主得道賢君也
縱知深㫖誰宗信各蔽常情孰肯行
　德經注云柔弱之道勝於剛强天下之人
　莫不知者知有此道而不能行
干木德風難繼踵杜門高卧息秦兵
　叚干木居魏高卧秦不敢加兵於魏也
　　　和大怨章第七十九
天道無親福善人
　德經云天道無親常與善人也
若持左契即全眞
　德經云是以聖人執左契而不責於人
既無公正徒施惠不慮仇讎欲害身
　德經注云居位者不能持執契信致令過
　有所生且奢侈在己常儉於人邪枉在内
　求正於外患禍生我要福於天過不責躬
　施刑於物是與人子居而殺其父與人兄
　居而戮其弟方欲厚與玉帛廣酬爵位擬
　求解釋其可得乎
忍見陳君忘大寳信知江總匪忠臣後庭基
跡分明在玉樹翻生野草春
　陳後主不能執信臨人唯恣奢侈植後庭
　玉樹爲天下勝遊江總乃最奉恩榮不能
　匡救復於三閣以預狎客飛牋走筆搜物
　象於八紘鐵瓮金甌恃堅牢於一水殊不
　知隋君演德陳主迷心俄至敗亡爲千古
　悲歎豈非江總負於平昔恩寵悲夫
　　　小國寡民章第八十
舟車雖有未嘗乘
　德經云雖有舟車無所乘之
顔子簞瓢道德弘
　德經注云道在身雖顔子簞瓢適足爲甘
　也
喜見生民歸壽域
　德經注云寰宇廓清之朝致蒼生於仁壽
　之域也
笑將兵甲護金陵
　德經云雖有甲兵無所陳之江南六朝皆
　都金陵但將兵甲以固江濱且非蕩蕩巍
　巍之德
無心固是安殊俗
　德經注云道在身雖子欲居九夷亦足爲
　樂也
返朴終還用結繩
　德經注云國政還淳人皆返朴結繩而用
　之固合無爲
知有永嘉懷愍禍不詢良策向何曾
　西晋武帝初以勤儉之德平定寰區滅蜀
　之後唯餘吴國允羊祜張華杜預之策尋
　滅於吴六合既清萬邦傾向固可弘清靜
　之化復淳朴之風而乃惑孫皓之美人愛
　惠帝之弱質迷於目前不思遠大何曾謂
　其子曰吾荷國重恩常思獻替每見帝不
　詢經久遠圖但說平生常語指其孫曰汝
　後必罹其禍及永嘉之際劉聰劉曜爲逆
　併陷懷愍二帝悲夫
　　　信言不美章第八十一
莫愛美言終不信信言不美益人多
　德經云信言不美美言不信
善心匿耀眞修習辯口矜能詐唯阿
　德經云善者不辯辯者不善唯阿者謟徇
　之辭
朴質忘機齊抱瓮縱横違性薄懸河
　抱瓮無機勝懸河有辯
聖人利濟民歸德

　德經云聖人之道爲而不爭
玉燭須調物象和


德經篇章玄頌卷下







