#+TITLE: 抱朴子神仙金汋經-六朝-葛洪
#+DATE: 2016-06-11 12:27:10
#+SOURCE: github.com/kanripo/KR5c0316 master 4a7dd74a                
抱朴子神仙金汋經卷上斯七
金汋還丹太一所服而神仙白日昇天者也
求仙而不得此道徒自苦也其方列之如後
上黄金十二兩水銀十二兩取金鑢作屑投
水銀中令和合
　恐鑢屑難鍛鐵質鍛金成薄如絹鉸刀翦
　之令如韮葉許以投水銀中此是世間以
　塗仗法金得水銀須臾皆化爲泥其金白
　不復黄也可瓦器爲之
乃以清水洗之十過也
　以生青竹筒盛之多少令得所勿令長大
加雄黄硝石各二兩
　古者秤重今所謂吴秤者是晋秤殊不知
　起魏武帝作之以賞賜軍功金銀半斤耳
　今秤此藥宜用古秤計之雄黄硝石亦然
　雄黄須武都色如雞冠者無夾石者今鴈
　門始興郡雄黄似黄土色不赤又多夾石
　恐不消化其氣又薄不能殺金毒也硝石
　難得好者不好則不能化雄黄以少許先
　試之化雄黄爲水即佳若不化則不可用
　也硝石化諸石方在三十六水方中雄黄
　硝石二物擣之千杵如粉乃秤之
漆其口板固之帛際須令際會内左味中百
日勿令少日也日足即藥成日數少即不能
化也却如此置之令藥成也筒不能顚倒也
　又當板蓋覆器物上五十日水銀伏火不
　起是爲五十日則金水爲汞水别不復合
　可知也聖人以審其動驗之候矣藥不伏
　須五十日燒水銀也凡開如前際之令牢
　密不爾即亡失藥物虚費功夫矣
百日皆化爲水
　皆化者即是金及雄黄硝石化爲水也
以金水煮水銀二斤以淳苦酒汨漬其上苦
酒與水銀自别不合
　自更取水銀煮之非謂用筒中水銀也金
　在竹筒中乆則與水銀各别成水其色理
　亦不相似也何以知之方下口云取金水
　汞水各一兩服之故知此二物在筒中别
　也但不知雄黄水當復不别耳若别者其
　色當有異若不見有雄黄水者是雄黄水
　入金中去也金中有毒故内雄黄以殺金
　毒又内硝石正欲以化雄黄也
猛火中煅之三十日水銀皆紫色
　須水銀出紫色乃止
水銀以黄土甌盛之
　出此煮水銀内黄土甌中也方不具疏黄
　土甌者意是土釜也出在廣州及長沙豫
　章臨川鄱陽者皆可用之又此諸郡皆作
　黄土堥亦可用之皆耐火不破他處出者
　如似瓦器不堪用得火便破也南方黄土
　器者亦可馬毛若江籬合黄土搗之千杵
　以作甌器陰乾使佳乃燒令堅用之先六
　一泥泥甌中乃内水銀此方實也
以六一泥
　六與一合爲七聖人祕之故云六一
作六一泥法以礬石戎鹽鹵鹹礜石四物先
燒二十日取東海左顧牡蠣赤石脂等分多
少自在合搗萬杵細羅下和百日苦酒令如
泥乃可用泥黄土甌裏令厚三分可至五分
曝之於日極燥乃用
　此正爾露甌上不復以器合覆如九丹法
從旦至暮皆化爲丹所謂之還丹也
　水銀本丹燒成水銀今燒水銀復成還丹
　丹復本體故曰還丹也
刀圭粉提黄白成焉
　凡服丹皆先試作金銀金銀成即服今
　此方作還丹而不即服之而先言刀圭粉
　提黄白成焉者也此是復先試之以作金
　銀黄者金也白者銀也仙人祕之不指其
　名故言黄白也然道刀圭而不别道何所
　粉提祕之口口相傳不盡書之今依九丹
　經試作金銀法小試之耳九丹一銖丹華
　投水銀一斤即成金也人以丹華投鉛一
　斤亦成依此爲例其法當取水銀若鉛内
　鐵器中燒使水銀若鉛大沸良乆乃以藥
　投中以鐵耗之須臾下地凝成也
黄土甌中所煅作還丹可服餌也吞如小豆
白日昇天神明奉迎龍虎煩冤
　此還丹先以金水煮之令得金水之氣味
　今又燒之還丹成不與常水銀同故能使
　人得仙也仙官下降所在山川土地之神
　悉爲下官故云奉迎神人皆左青龍右白
　虎煩冤懇也凡服仙藥皆推四時王相之
　日甲子開除平旦向日日始出時服之此
　方不道日數似是一服便仙也然丹經有
　一品上士服之即日昇天中士服之十日
　而仙下士服之一年乃仙今若服此丹一
　丸而無異者可旦旦服之有異爲度但服
　此丹便是仙也不復須服金水也汞水在
　人意所欲服服此丹乆無益可服金水及
　汞水也
金水汞水極用不耗但漬苦酒耳
　上言金水煮水銀似是别取筒中金水不
　用汞水也此言金水汞水極用汞不是耗
　應兼用二水以煮水銀作還丹也
此二物水可煮萬斤
　此一句論之多是兼用二水煮之金多可
　作兩劑各自試之恐金少不定也
神丹道畢矣
　萬斤謂煑他汞非筒中水銀水也又金水
　汞水煮他汞輒成還丹此二水不耗苦酒
　乾即益之故言可煮萬斤成一輩藥畢後
　故丁復煮汞也
取丹一斤置猛火上
　取所煅他汞水以成還丹也正爾燒之不
　復以甌罏也恐藥散可以苦酒紙五六重
　以裹丹炭火燒之可下地作小溝子以注
　小陷中也
極扇鞴之神丹爲金下也
　囊鼓鞴扇之如鍛金銀工小皮鞴篋作管
　以吹火神丹銷合流下如燒鉛錫之流也
其色正赤名曰丹金以塗刀鐔辟兵萬里
　用之塗刀劍也如塗物可用新燒未凝時
　塗之
以丹金作盤椀飲食其中長生不死
　可作土形範以火銷丹金而鑄器仗大小
　在人意也飲食其中者爲常人不服立仙
　之藥者以器飲食但不得神仙可以久壽
　耳得仙者與天地相畢也
與天地相畢
　天地无窮故言相畢以證長生猶非仙人
　但不復死也
以此盤承日月當得神光醴
　亦如方諸承月得水在其中也
男女異器食之立升天也
　此器已神復加以日月神光炁入其中故
　能令人升仙也
又取金水汞水各一兩
　五十日伏火不越百日皆化爲水古人隱
　之使不相次使有智者自求之也
向日飲之立爲金人
　日初出時向日服也昔韓衆服之身立金
　色又經云服之面皆黄色此蓋得道之證
　作此色也非爲身内堅剛如金人
身則光明羽翼即生上爲中黄太一承叙元
精
　昔上輔仙官者皆隸屬中黄丈人及太一
　君此二君者仙人之主也服金汋還丹升
　天則爲此天神調和陰陽也承猶奉也叙
　猶行也元精者天氣也言此上仙便成天
　神助天奉行四時之氣皆得次叙也
金水各飲半兩
　古之半兩今之一兩也
長生無窮
　半兩力不足以升天但長生不死而已
又以金水汞和黄土猛火鍛之一日盡化黄
金燒之二日皆化成丹
　但和黄土燒之著炭在底恐燒此黄上成
　金作還丹丹成當散上恐以金著黄土甌
　中燒之如上作還丹時方法也
名曰辟仙服之如小豆可以入名山大水而
爲仙也
　辟仙者辟死說云但辟穀長生不升天故
　入名山大水而仙也地仙作山川之神如
　東海小童五岳君之屬也入大水者非入
　水中去也但以大水爲其封譬如南海太
　守之類也


抱朴子神仙金汋經卷上

抱朴子神仙金汋經卷中斯八
　　　神仙論金丹
抱朴子曰余考覽養性之書鳩集乆視之方
曾所披涉篇卷以千計矣莫不以還丹金液
爲大要焉然此二事蓋仙道之極也服此不
仙則古無仙矣往者國土喪亂莫不奔播四
出余周旋徐豫荆湘江廣數州之間閲見流
移道士數百人矣或有素聞其名乃在雲日
之表者然率相似如一其所知見深淺有無
不足以相傾也各各有數十卷經書亦未必
能悉解之也爲寫畜之耳時有知行氣斷穀
服諸草木藥法所有方書略爲同文無一人
不有道機經唯以此爲至祕乃云是尹喜所
撰余告之曰此是近世魏軍督王圖所撰耳
非古人也圖了不知大藥正欲行氣入室求
仙此道機爲道畢於此此復是誤人之甚余
問諸道士以神丹金液之事及三皇内文召
天地神祇之法了無一人知之其誇誕自譽
及欺人云已久壽及言曾與仙人共遊者將
太半矣足學盡微者甚尠或有頗聞有金丹
而不謂今世復有得之者皆言唯上古已度
仙人乃當曉之或有得丹方外說不得其眞
經或得雜碎丹方便謂丹法盡於此矣昔左
元放於天柱山中精思而神人受之以金丹
仙經會漢末大亂不遑合作避地來江東志
欲投之於名山以修斯道余從祖仙公又從
元放受之凡受太清丹經三卷及九鼎丹經
一卷金液丹經一卷余師鄭君余從祖仙公
之弟子也又於從祖受之而家貧無用置藥
余親事之灑掃積乆乃於馬迹山中立壇盟
受之并口訣不書者江東先無此書此書出
左元放授余從祖從祖以授鄭君鄭君授余
故他道士了無知者然余受已二十餘年矣
資無甔石無以爲之但有長嘆耳有積金盈
櫃聚錢若山者復不知有此不死之法就令
問之亦萬無一言如何夫飲玉𥹋則知漿荇
之薄味睹崑崙則覺丘垤之至卑既覽金丹
之道則使人不欲復視小小之方然大藥卒
難得辦爲當且御小者以自支持耳然服他
藥百斛爲能小小益而終不能使人長生也
故老君口訣云子不得還丹金液虚自苦耳
夫五穀猶能活人得之則生絶之則死又况
於上品之神藥其益人豈不萬倍於五穀耶
夫金丹之爲物燒之愈乆變化愈妙黄金入
火百鍊不銷埋之畢天不朽服此二藥鍊人
身體故能令人不老不死此蓋假借外物以
自堅固有如脂之養火而可以不滅耳銅青
塗脚入水不腐此是借銅之勁以扞其肉也
金丹入身中沾洽榮衛非但銅青之外傳矣
世間多不信至道者則悠悠者皆是耳然萬
一時偶有好事者而復不見此法不值明師
無由聞天下之有斯妙事也余今略抄金丹
之都較以示後人同志者勤求之不可守淺
近之方而謂之足以辦度世也遂不遇之者
直當息意於無窮之冀耳想見其說必如出
潢汙而浮滄海背螢燐而向日月聞雷霆而
覺布鼓之陋見巨鯨而知寸魦之細也其嶁
嶁無所先入欲以弊藥必規升騰者何異策
蹇驢而欲尋迅風櫂艦舟而欲濟大川乎又
諸小餌丹方甚多然法有深淺力勢不同其
優劣轉不相及猶一酘之酒不可以方九醖
之醇耳然小丹之下者猶自遠勝草木之上
者也凡草木之物燒即糜爛而丹砂燒之則
成水銀積變又還成丹其去凡藥亦遠矣故
能令人長生而神人獨見此理矣其去俗人
一何緬邈之無垠乎世人少所識多所怪或
不知水銀出於丹砂告之終不肯信云丹砂
本赤物從何得成此白物又云丹砂是石耳
今燒諸石皆成灰而丹砂何得獨爾此近易
之事猶不可喻其聞神仙之道而大笑之不
亦宜乎上古眞人愍念將來之可教者爲作
方法委曲欲使其免死亡之禍可謂至矣然
而俗民不肯信謂爲虚文若是虚文者焉得
九轉九變日數所成皆如方耶眞人所以知
此者誠不可以庸夫近思求也余好方術負
涉請問不憚嶮遠每有異聞則以爲喜雖見
毁笑不以爲惡焉知來者不如今是以著此
以示識者豈苟尚奇怪而崇飾空言欲令書
行於世信結流俗哉盛陽不能榮枯朽上智
不能移下愚書爲信者傳事爲識者貴農夫
得彤弓以驅烏南夷得衮衣以負薪夫不知
者復何可强哉世人飽食終日復未必能勤
儒墨之業治進德之務但其逍遥遊遨以盡
年月其所營也非榮則利或飛蒼走黄或流
連桮觴或以美女荒沈絲竹或躭淪綺紈或
控弦以疲筋骨或博弈以棄功夫聞至道之
言而如醉睹道論而晝睡有身不恪動之死
地不肯求問養生之法自欲割削之煎熬之
憔悴之漉汔之而有道者自寳祕其所知無
求於人亦安肯强行語之乎世人常言咸以
長生若可求得者古之聖人以之富貴者當
得之而無得者是無此道也而不知古之富
貴者亦今之富貴正同耳俱不信不求而皆
以目前之所欲者爲急亦安能得之耶假令
不能决意信命之可延仙之可得亦何惜於
試之試之小效但得二三百歲不已愈於凡
人之多乎天下之事萬端而道術尤難明於
他事何可以中才之心而斷世間必無長生
之道哉若正以世人皆不信之便謂無則世
人之智者又何太多乎今若有識道意而獨
修求之者詎必便是至愚而皆不及世人耶
又或慮於求長生儻其不得恐人笑之以爲
闇惑若已心所斷萬有一失而天下果自有
不死之道者不亦當復爲得之者所笑乎日
月有所不能周照人心以安足孤信哉余案
黄帝九鼎神丹經曰黄帝服之遂昇仙又云
雖呼噏導引及服草木之藥可得延年不免
於死也服神丹令人壽無窮與天地相畢乗
雲駕鶴上下太清黄帝以傳涓子戒之曰此
道至重必以授賢苟非其人雖積金如山勿
以此道告也受之者以金魚投之於東流水
中以爲約歃血爲盟無神仙之骨者亦不得
聞見此道也合丹當於名山中無人之地結
伴不過三人先齋百日沐浴五香致加精潔
勿經穢汙及與人往來又勿令不信道者知
之謗毁神藥藥則不成可以舉家皆仙不但
一身世人不合神丹反信草木之藥草木之
藥埋之則腐煮之則爛燒之則焦不能自全
何能生人乎九丹者長生之要非凡人所能
見聞也萬兆蠢蠢唯知貪富貴而已豈非行
尸者乎合之又當祭祭有圖法一卷在太清
經末卷内具載所有下卷神丹法第一丹名
丹華當先作玄黄用雄黄等細法標列之下
卷耳
抱朴子神仙金汋經卷中

















抱朴子神仙金汋經卷下斯九
　　　神仙論諸仙金丹
第一之丹名丹華當先作玄黄用雄黄水礬
石汞戎鹽鹵鹹礜石牡蠣赤石脂滑石胡粉
各數十斤以爲六一泥泥火之三十六日成
服之七日仙又以玄膏丸此丹置猛火中須
臾成黄金又以二百二十銖合水銀百斤火
亦三十六日成黄金金成者藥成也金不成
更封藥而火之日數如前無不成也
第二之丹名神符服之百日仙也行大水以
此丹塗足下即步行水上服之三刀圭三尸
九蟲皆即消壞百病皆愈也
第三之丹名神丹服一刀圭百日仙也六畜
吞之亦終不死也又辟五兵服之百日仙人
玉女山川鬼神皆來侍之見形如人也
第四之丹名還丹服一刀圭百日仙也朱爲
鳳凰翔覆其上玉女至傍以一刀圭合水銀
一斤火之立成黄金以此丹塗錢物上用之
即日自還以此丹書凡人目上百鬼皆走避
之
第五之丹名餌丹服之三十日仙也鬼神來
侍玉女至前
第六之丹名鍊丹服之十日仙也又合汞火
之成黄金
第七之丹名柔丹服一刀圭百日仙也以缺
盆汗和服之九十老翁皆有子與鉛合火之
即成黄金
第八之丹名伏丹服之百日仙也以此丹如
棗核許持之行百鬼避之以丹書門户萬邪
衆精不敢近前又辟盜賊及虎狼也
第九之丹名寒丹服一刀圭百日仙也仙童
玉女來侍飛行輕舉不用羽翼
凡此九丹但得一丹便仙不在悉作之作之
在人所好者耳凡服九丹欲昇天則去欲且
止人間亦任意皆能出入无間不可得害也
復有太清宫神丹其法出元君元君者老君
之師也太清上經有九篇云其上三篇不可
教授其中三篇世無足傳當沉之於三泉之
下下三篇者正是丹經上中下三篇也
元君者大神仙人也能調和陰陽役使鬼神
風雨驂駕九龍十二白虎天下衆仙皆隸之
也猶自言本亦學道服丹之所致也非自然
也况凡人乎其經曰上士得道昇爲天官中
士得道栖集崑崙下士得道長生世間愚民
不信謂之虚言從朝至暮但作求死之事了
不求生天豈能强生之乎凡人唯知美食好
衣聲色富貴而已恣心盡欲奄忽終殁之徒
慎無以神丹告之令笑道謗眞傳丹經不得
其人身必不吉若有篤信者可將合藥以分
之莫輕以其方傳之也知此道者何用侯王
爲乎神丹既成不但長生又可以作金金成
取百斤先設大醮自有法一卷不與九鼎祭
同也祭當别稱金各檢署之祭祀天二十斤
日月五斤北斗八斤太一八斤井五斤竈五
斤河伯十二斤社五斤門户閭鬼靖君各五
斤凡八十斤餘二十斤以葦囊盛之良日於
都市盛時默然放棄之於多人之處俓去無
復顧凡用百斤乃得自恣用之耳若不先以
金祭祀諸神必被殃咎又曰長生之道不在
祭祀事鬼神也亦不在導引與屈伸也昇仙
之道要在神丹也知之不易爲之實難也子
能作之可長生也近代漢末新野陰君合此
太清丹得仙其人本儒生有才思著詩及丹
經讚並序述初學道隨師本末列所知識之
得仙者三十餘人甚明也作此太清丹小爲
難合於九鼎丹然是白日昇天之上法合之
當先作華池溺水金公黄華赤鹽艮雪玄白
飛符三五神水乃可起火耳一轉之丹服之
三年得仙二轉之丹服之二年得仙三轉之
丹服之一年得仙四轉之丹服之半年得仙
五轉之丹服之百日得仙六轉之丹服之三
十日得仙七轉之丹服之二十日得仙八轉
之丹服之十日得仙九轉之丹服之一日得
仙若取九轉之丹内神鼎中夏至之後暴之
鼎熱内朱兒一斤於盖下伏伺之候日精照
之須臾翕然俱起煌煌輝輝神光五色即化
爲還丹取而服之一刀圭即白日昇天
又九轉之丹者封塗内之於土釜中糠火火
之先文後武其一轉至九轉遲速各有日數
多少以此知之耳其轉數少則用日少其藥
力未足故服之用日多得仙遲也其轉數多
其藥盛也故服之用了少而得仙速也
又有九光丹與九轉異法大都相似耳作之
法當先以諸藥合火之轉五石五石者丹砂
雄黄白礜曾青磁石一石輒五轉而各成五
色五石合爲二十五色色各一兩而異器盛
之欲起死人未滿三日者取青丹一刀圭和
之以水浴死人之身又以一刀圭發其口内
之而死人立生也欲致行厨取黑丹和水塗
左手其所求如口所道皆自至可致天下萬
物也欲隱形及先知未然方來之事及住年
不老服黄華丹一刀圭即便長生不復老坐
見千里之外吉凶皆可知如在目前人生宿
命盛衰壽夭富貴貧賤皆知之矣其法俱在
太清中卷其次有五靈丹經一卷有五法用
丹砂雄黄雌黄石硫黄曾青礜石磁石戎鹽
太一禹餘粮亦用六一泥及神室祭醮合之
火三十六日成又用五帝符以五色畫之亦
令人不死但不及太清與九鼎丹耳又有岷
山丹法道士張盍蹋精思於岷山石室中得
此方也其法鼓冶黄銅以作方諸以承取月
水以水銀覆之致日精火中長服之不死
又取丹置雄黄銅燧中覆以汞暴之二十日
發而治之以井華水服小豆許百日盲者能
視百病即愈髮白還黑齒落更生
又有務成子丹法用巴砂求置八寸銅盤中
以土罏盛炭倚三隅塹以枝盤以石硫黄水
灌之常令如泥百日服之不死
又有羡門子丹法以酒和丹砂一斤三斗酒
漬暴之三十日服之一日三蟲百病立去服
之三年仙道乃成必有玉女二人來侍之可
役使立致行厨此丹又可厭百鬼及四方死
人殃疰害人舍宅及起造土功妨人家者懸
向之即無恙也
又立成丹亦有九首似九鼎而不及也其要
取雄黄燒下其中銅鑄爲器以覆三歲淳苦
酒上百日此器皆生赤乳長數分或有五色
琅玕取治之而服之亦令人長生也
又說和兔絲初生之根其形似兔掘取刻其
汁以和此丹服之立變化在意所作也
又和以朱草一服之能乗虚而行云朱草狀
似小桑棗㘽也長三四尺枝葉皆赤莖如珊
瑚生名山巖石之下刻之取汁流如血也以
玉及八石金銀投其中立可丸之如泥乆則
成水也以金投中則名爲金漿以玉石投之
則名玉醴服之長生
又有取伏丹法云天下諸水有名丹者若南
陽之丹水之屬也其中皆有丹魚常赤以夏
至十日夜伺之丹魚必浮於水側赤光生上
照赫如火也網而取之可得得之雖多勿盡
取也割取其血以塗足下則可步行水上長
居淵中
又有赤松子丹法取之千歲蔂汁及樊桃汁
溞丹著不津之器中縑密盖其口埋入地二
尺百日絞柠木赤實取汁和而服之令人面
目鬚髮皆赤長也昔中黄仙人有赤鬚子者
豈非服此藥乎
又白石生丹法取峻巖之上千歲松葉金菊
花茯苓茯神成散華池水服之能致神靈又
以栢葉陰乾百日鍊蜜丸散服乆得壽身輕
又取烏鷇之未生毛羽者以眞丹和牛肉以
吞之至長其毛羽皆赤乃殺之陰乾百日並
毛羽擣服一刀圭百日得壽五百歲
又康風子丹法用羊烏鸛血合少室天雄汁
和丹内鵠卵中漆之内雲母水中百日化爲
赤水服一合輒益壽百歲服一升壽千歲
又崔文子丹法内丹鶩卵腹中蒸之服延年
長服亦不死
又劉子丹法以丹内玄水液中百日紫色握
之不汙手又和之以雲母水内管中漆之投
井中百日化爲赤水服一合得百歲乆服長
生
又樂子長丹法以曾青鉛丹合汞及丹砂著
銅筩中用瓦滑石封之白沙中蒸之八十日
服如小豆子三年内仙矣
又李文丹法以白素裹丹以竹汁煮之名曰
紅泉乃浮湯上蒸之合以玄水服之一合一
年仙也
又尹子丹法以雲母水和丹密封置金華池
中一年出服一刀圭盡一斤得五百歲
又太一召魂丹法所用用五石及封之以六
一泥似九丹也長於起卒死三日以還者拆
齒内一丸與硫黄俱以水送之令入喉中即
活活者皆見使者持節召之也
又采女丹法以兔血和丹與蜜蒸之百日服
之如梧子者一丸日三至百日有神女二人
來侍之乃可役使也
又稷丘子丹法以清酒麻油百華醴龍膏和
封以六一泥糠火煴之十日成服如小豆乃
盡劑得五百歲
又墨子丹法用汞及五色石之液於銅器中
火熬之以鐵匕攪之十日還爲丹服之一刀
圭萬病去身長服不死
又張子和丹法用鉛汞砂曾青水合封之蒸
之於赤黍米中八十日成以棗膏和丸之服
如大豆百日壽五百歲
又綺里季丹法先飛取五石玉塵合以丹砂
汞内大銅管中煮之百日五色服之仙飛以
鉛百斤以藥百刀圭合火之成白銀以雄黄
水和而火之百日成黄金金或太剛者以楮
汁煮之或太柔者以白梅煮之盡一劑得長
生
又王桂丹法以華池和丹以曾青硫黄末覆
盖之内筩中以回於之五十日服百日玉女
六甲六丁神女來侍之可使知天下之事
又肘後丹法以金華和丹以筩盛之乾瓦封
之蒸八十日取如小豆置盤中向日和之其
光上與日連服如小豆長生矣以投丹陽銅
中火之成金
又一法以柚汁和丹服之百日長生
又李公丹法用眞丹及五石之水各一升和
令如泥釜中火之三十六日出和以石硫黄
液服之十年與天地相畢
又劉生丹法用白菊花汁蓮花汁地血汁地
楮汁樗汁和丹蒸之三十日研令服之一年
得五百歲老翁服更少不可識少服亦不老
又王君丹法用巴砂及汞内雞子中漆合之
令雞伏之三枚以王相日服之住年不老小
兒不可服不復長矣與新生雞犬食之皆不
復大鳥獸皆如此驗
又陳生丹法用白蜜和丹内銅器中封之沈
井中一期服之經年不飢盡一斤壽百歲
又韓衆丹法用漆蜜和合丹煎之可延年久
視服之千日日中無影過此以往尚數十法
不足論也抱朴子曰金液太一所服而仙者
不减九丹矣合之用古秤黄金一斤並玄明
龍膏骨太一旬首中石水紫游女玄水液金
化石丹砂封之成水其眞經云金液入口身
皆金色老君受之於元君曰此道至重百世
一出藏之石室合之皆須齋戒不與俗人相
來往於名山之側東流水上立起精室百日
成服一兩便昇仙若未欲去世且作地仙之
士者但齋百日耳若欲昇天皆先斷穀一年
乃服也若半兩則長生不死萬害百毒不能
復傷之可以畜妻子致家居官秩在意所欲
无所禁也若後欲昇天者乃齋戒更服一兩
便飛仙矣
又金液爲威喜巨勝之法取金液及水銀左
味合煮之三十日出黄土甌盛封以六一泥
置之猛火上炊之卒時化爲丹服如小豆大
便仙以此丹一刀圭粉水銀一斤即成銀又
取此丹一斤置猛火扇之即化爲赤金而流
名曰丹金以塗刀劍辟五兵萬里以此丹金
爲盤椀飲食其中令人長生以引承日月當
得神液如方諸之得水也飲之不死以金液
和黄土内六一泥甌中猛火炊之盡成黄金
中用也復以火炊之皆化爲丹服之如小豆
可以入名山大水爲地仙以一刀圭粉水銀
立成銀以銀一兩和鉛一斤皆變成銀金液
經云投金八兩於東流水飲血爲誓乃告口
訣不知本法盜其方而作之終不得成也凡
人有至信者可以藥與之不可輕傳其書必
兩受其殃天監人甚近而人不知耳抱朴子
曰九丹誠爲仙藥之上法然令作之所用雜
藥極多若四方清通者市之可具若九域分
隔則物不可得也
又當起火時當晝夜數十伺候火力不可令
失其適勤苦至難故不及合金液之易也合
金液唯金爲難得古秤秤一斤於今二斤率
不過直二十餘萬錢其所用雜藥差易又不
起火但以置華池中日數足便成耳都合之
所用三十萬而得一劑可足令八人仙也然
不中稍少合者其氣力不足以相化成如釀
數升米酒無成也抱朴子曰其次則有餌黄
金雖不及金液然亦足遠不比於他藥也或
以豕負革肪及酒鍊之或以樗皮以治之或
荆酒磁石消之或可引如布或立成水服之
或有禁忌不及金液也或以雄黄雌黄等合
餌之可以引之張之如皮也皆地仙法耳銀
及蚌中大珠皆可化爲水服之然須長服不
可供故不及金液抱朴子曰金此金液及九
丹既當用錢又宜入山絶人事故能爲之者
少且千萬人中時當有一人得其經者故謂
作道書者略無說金丹者也第一禁勿令俗
人不信道者謗訕毁之必不成也鄭君言所
以爾者合作此大藥者皆當祭祭則太一元
君九丹老君玉女皆來監省作藥者若不絶
入幽僻之地令俗聞惡人亦得經過聞見則
諸神責作藥者不遵承經戒致令惡人有言
毁之則不復祐助之而邪炁得進藥必不成
必入名山之中齋戒百日不食五辛生魚不
與俗人相見爾乃可作大藥須成乃常齋不
但初作藥時齋也鄭君言左君告之云諸小
小山皆不可於其中作金液神丹也凡小山
皆無正神爲主多是千歲老物血食之鬼此
輩皆邪氣令合藥不成不爲人作福但能作
禍善試道士道士雖當作術以辟身及弟子
然亦或能壞人藥也今之醫家每合好藥好
膏皆不欲雞犬婦人小兒見之若被諸物犯
之便用之不驗又染綵者惡惡目者見之皆
失色况神丹大藥乎是以古人道士合作神
仙大藥必入名山不止凡山之中正爲此也
又按仙經可以精思合作仙藥者有華山泰
山霍山恒山嵩高山少室山吴山終南山王
屋山女几山地肺山抱犢山安丘山潜山青
城山綏山雲臺山羅浮山陽駕山黄金山鼈
祖山天台山四望山蓋竹山此皆是正神在
其中其中或有地仙之人上皆生芝草可以
避大兵大水不但於中以合藥也若有道者
登之則此山神必助之爲福也其藥必成若
不得登此諸山者海中大島嶼亦可合藥若
會稽之東翁洲紵嶼及徐州之羊莒洲黍洲
光洲鬱洲皆其次也今中國名山不可得至
江東名山可往之者唯霍山在晋安長沙太
山太白山在東陽四望山天台山蓋竹山括
蒼山悉在會稽抱朴子曰余忝大臣之子孫
雖才不足以經國治物然儔類之好進趣之
業而所知不能遠余者多揮翮雲漢耀景辰
霄者矣余所以絶慶吊於鄉黨棄當世榮華
必欲速登名山成所著子書次則合神藥以
規長生故俗人莫不怪余之委桑梓背清塗
而躬耕林藪手足胼胝謂余有狂惑之疾也
然道與世反事不並興若不廢人間之務何
得修如此之志乎見之誠了執之必定者亦
何憚於毁譽豈移於沮勸哉聊書其心亦示
將來之同志者云想後之斷金之徒所有指
棄者亦與余不異耳
小神丹方用眞丹三斤白蜜六斤攪合日暴
煎之令可丸日一服如麻子許十丸未一年
白鬚更黑齒落更生身體潤澤長服之老翁
成年少長生不死
小餌丹法丹一斤擣下篩淳苦酒三升淳漆
三升凡三物相得微火上煎令可丸服如麻
子三丸日再服三十日腹中百病愈三尸去
服之百日肌骨强堅服千日司命削去死籍
與天地相保日月相望改形易容變化無常
日中無影乃别有光也
小餌黄金法消金内清酒中約二百過出入
即沸握之出指間令如泥若不沸及泥之不
出指間即消之内清酒中無數也成服之如
彈子丸一枚亦可一丸分爲小丸服之三十
日無寒温神人玉女事之銀亦得可餌與金
同法服此二物能居名山石室中者一年輕
舉矣止人間亦地仙勿妄傳
兩儀子餌黄金法猪負革脂三斤淳苦酒一
升取黄金五兩置器中煎之土罏以金置脂
中百入百出者苦酒亦然餐一斤金壽蔽天
地食半斤金壽三千歲食五兩金一千二百
歲金無多少便可餌之當以王相日服之作
之神良勿傳非人傳示非人令藥不成不神
欲去當服丹砂



抱朴子神仙金汋經卷下






















