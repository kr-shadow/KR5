#+TITLE: 南華真經循本--羅勉道
#+DATE: 2018-05-12 10:21:54
#+SOURCE: github.com/kanripo/KR5c0135 master 27ef7c69                
莊子聴七
　莊子宋人也名周字子休生睢陽蒙縣嘗
　爲蒙漆園吏學無所不窺要本歸於老子
　之言故其著書十餘萬言大抵率寓言也
　其言洸洋自恣以適己故自王公大人不
　能器之楚威王聞周賢使使厚幣迎之許
　以爲相周笑謂使者千金重利卿相尊位
　也子獨不見郊祭之犧牛乎養食之數歲
　衣以文繡以入太廟當是之時欲爲孤豚
　其可得乎子亟去無汙我我寧遊戲汙瀆
　之中自快無爲有國者所羈終身不仕以
　快吾志焉唐封南華眞人書爲南華眞經








南華眞經循本釋題
　莊子爲書雖恢恑譎怪佚宕於六經外譬
　猶天地日月固有常經常運而風雲開闔
　神鬼變幻要自不可闕古今文士每每奇
　之顧其句法字面自是周末時語有非後
　世所能悉曉然尚有可徵者如正獲之問
　於監市履狶乃大射有司正司獲見儀禮
　解之以牛之白顙者與豚之亢鼻者與人
　有痔病者不可以適河乃古天子春有解
　祠見漢郊祀志唐子乃掌堂涂之子猶周
　王族之適子稱門子義臺乃儀臺鄭司農
　云故書儀但爲義其脰肩肩乃見考工記
　梓人爲磬虚數目顧脰肩即顅宇如此類
　不一而士無古學不足以知之諸家解者
　或敷演清談或牽聯禪語或强附儒家正
　理多非本文指義漫曰此文宇奇處妙絶
　又惡識所謂奇妙寥寥千八百載間作者
　之意鬱而未伸剽竊之用轉而多誤豈非
　羣書中一欠事勉道幸以蚤遂退閒託志
　清虚因得時以鄙見梳剔一二爰筆其說
　不覺成帙自謂庶幾循其本指題曰莊子
　循本云


















南華眞經循本卷之一
　　廬陵竹峰羅勉道述
　　門　人　彭　祥　點　校
　内篇
　　逍遥遊(神遊寥廓無所拘礙是謂逍/遥遊莊子欲歆動學道之人)
　　　(故首以此名篇内外雜篇猶前後續/集爾初無異義按漢藝文志莊子五)
　　　(十二篇郭象固己辨其巧雜十分有/三今所存三十三篇東坡蘇氏又黜)
　　　(讓王盜跖說劍漁父而以列禦寇接/寓言之末合爲一篇其說精矣然愚)
　　　(尚謂刻意繕性亦復膚淺非眞宜定/爲二十六篇内篇皆先立篇名而篇)
　　　(中意不出此外篇與雜篇惟摘篇首/字以名之蓋内篇命意己足外篇雜)
　　　(篇不過敷/演其說爾)
北冥有魚其名爲鯤鯤之大不知其幾千里
也化而爲鳥其名爲鵬鵬之背不知其幾千
里也怒而飛其翼若垂天之雲是鳥也海運
則將徙於南冥南冥者天池也
　北冥南冥非泛言北海南海乃海之南北
　極處以其廣遠杳冥故曰冥鯤爾雅云凡
　魚之子總名鯤故内則卵醬讀作鯤魯語
　亦曰魚禁鯤鮞皆以鯤爲魚子莊子乃以
　至小爲至大此便是滑稽之開端鵬不載
　經傳島夷雜誌云崑崙層期國常有大鵬
　飛則遮日能食駱駝有人拾得鵬翅截其
　管作水桶鯤言大不知幾千里鵬言背不
　知幾千里質之大者化益大也怒而飛鼓
　怒作勢方能起也海運則將徙於南冥者
　運動也颶將起則海氣動故徙以避之魯
　語曰爰居止於魯東門之外三日展禽曰
　今兹海其有灾乎夫廣川之鳥獸皆知避
　其災是歲海多大風冬煖是其事也天池
　者海水際天處猶日浴咸池之池池爲魚
　鳥所泊之所鵬所泊在此池也曰南冥者
　天池又曰窮髮之北有冥海者天池蓋爲
　冥海二字猶未盡極遠之義又申之曰天
　池則方見是海水際天處以見鵬飛從海
　之極北過海之極南如此其遠也○篇首
　言鯤化而爲鵬則能高飛遠徙引喻下文
　人化而爲聖爲神爲至則能逍遥遊初出
　一化字乍讀未覺其有意細看始知此字
　不間
齊諧者志怪者也諧之言曰鵬之徙於南冥
也水擊三千里搏扶揺而上者九萬里去以
六月息者也
　齊諧者齊人諧謔之書孟子曰齊東野人
　之語則齊俗宜有此諧之言曰者諧謔之
　書所言也莊子自多怪誕却謂齊諧爲志
　怪亦是滑稽處擊打也鵬氣勢飛上波浪
　打起其高三千里也搏隨風圜轉也扶揺
　旋風也風勢相扶揺擺而上所謂東海扶
　揺之枝亦取此義九萬里者言北冥至天
　之里數若中土至天頂則又不止此數按
　考靈耀云周天三百六十五度四分度之
　一每度二千九百三十二里千四百六十
　一分里之三百四十八圓周一百七萬一
　千里以圍三徑一言之直徑三十五萬七
　千里此爲二十八宿周圍直徑之數又二
　十八宿之外上下東西各有萬五千里是
　爲四游之極謂之四表據四表之内并星
　宿内總有三十八萬七千里之徑天中央
　正半之處則一十九萬三千五百里地在
　於中厚三萬里春分之時地正當中自此
　漸漸而下至夏至之時地下萬五千里地
　之上畔與天中平夏至之後地漸漸向上
　至秋分地正當天之中央自此地漸漸而
　上至冬至上游萬五千里地之下畔與天
　中平自冬至後地漸漸而下地常升降於
　三萬里之中四遊之說元出周髀文渾儀
　家未有未知然否但其以天度紐筭里數
　似爲可據又鄭玄註周禮以句股求表景
　得八萬一千三百九十四里三十歩五尺
　三寸六分爲天徑之半者乃日下距地之
　里數耳去以六月息者鵬起北冥而徙南
　冥經行半周天之里數故止消半年而息
　以見鵬飛亦合天度也　上只言鵬徙之
　遠此又證其飛之高先安頓九萬里一句
　在此後面却從而解說
野馬也塵埃也生物之以息相吹也天之蒼
蒼其正色邪其遠而無所至極邪其視下也
亦若是則己矣
　息氣也野馬塵埃喻游氣也橫渠張子曰
　氣坱然太虚升降飛揚未嘗止息易所謂
　絪緼莊生所謂生物以息相吹野馬歟晦
　庵朱子曰乾道成男坤道成女此游氣之
　紛擾也蒼蒼遠望之色已止也此不過解
　說九萬里一句恐人認游氣蒼蒼便以爲
　是天體之極處疑無有九萬里故言太虚
　中如野馬塵埃者乃造化生物以此氣相
　吹者也人囿此氣中而不自知但遠望則
　蒼蒼然今仰而觀之其蒼蒼然者是天之
　正色邪抑上面猶遠而無所至極邪自蒼
　蒼而上尚無窮極是以鵬去得九萬里至
　於自上俯視下亦如此蒼蒼然者則爲有
　形之地矣止於此矣不可復去矣蓋言蒼
　蒼之上非如蒼蒼之下去不得也漢郗萌
　云天了無質仰而瞻之高遠無極眼瞀精
　絶故蒼蒼然正與此合則已矣三字說者
　多作而已矣逴過看遂致上下文意不貫
且夫
　轉接處多用且夫請試言之等讀者若知
　此機括亦使文字不斷
水之積也不厚則負大舟也無力覆杯水於
㘭堂之上則芥爲之舟置杯焉則膠水淺而
舟大也風之積也不厚則其負大翼也無力
故九萬里則風斯在下矣而後乃今培風背
負青天而莫之夭閼者而後乃今圖南
　㘭堂堂上地坳處芥爲之舟芥流轉如舟
　也培積也青天非自下所見蒼蒼然者九
　萬里上方是青天上文言蒼蒼非正色則
　青爲正色可知六經未有言青天者只言
　蒼天蓋止據所見者言也又解說鵬之所
　以必飛上九萬里者要藉風力之大方能
　遠徙以水喻風以舟喻鵬水不厚則負大
　舟無力風不厚則負大翼無力故九萬里
　高則風在下力厚盛得許大背負青天則
　天路空闊無有妨害鵬惟培得此風方可
　圖南乃今者將徙之時下文且適南冥則
　遂徙矣　此一節說鯤鵬變化之異引齊
　諧者所以證其飛上九萬里野馬以下所
　以申明可至九萬里之理
蜩與鷽(音/渥)鳩笑之曰我决起而飛搶榆枋時
則不至而控於地而已矣奚以之九萬里而
南爲
　蜩蟬類形黑而五月鳴者爲蜩形斑而七
　月以後鳴者爲蟬形青者爲蛁音貂料其
　類不一俗總謂之蟬或蜣蜋或水蟲或糞
　中蠐螬所化鷽鳩鷽本山鵲之名以其類
　山鵲故名鷽鳩月令鳴鳩拂其羽疏引郭
　璞云似山鵲而小短尾青黑色多聲今江
　東呼爲鶻鵃(音骨/嘲)月令仲春鷹化爲鳩王
　制仲秋鳩化爲鷹左傳爽鳩氏杜註鷹也
　亦以二物相化故鳩可名鷹二蟲能化而
　小故以與鯤鵬相形决起盡力而起猶决
　戰之决賭此氣力也搶衝突也榆枋二木
　名時則不至而控於地有時榆枋亦不能
　至則控止於地言二蟲飛不能高也此設
　爲蜩鳩笑鵬之辭凡人之以小見而笑大
　道者何以異此
適莽蒼者三湌而反腹猶果然適百里者宿
舂糧適千里者三月聚糧之二蟲又何知
　莽蒼者一望之間莽然蒼然也果能腹飽
　之貌果勇也腹飽則勇餒則怯矣二蟲蜩
　鳩也人所適彌遠則積糧彌多鵬翼彌廣
　則積風彌厚二蟲又何足以知之
小知不及大知小年不及大年
　二知字皆平聲綴上知字起下莊子文法
　多如此二蟲之所以笑鵬者只爲所知之
　小不及鵬所知之大耳因借小年大年以
　喻小知大知
奚以知其然也朝菌不知晦朔蟪蛄不知春
秋此小年也楚之南有冥靈者以五百歲爲
春五百歲爲秋上古有大椿者以八千歲爲
春八千歲爲秋而彭祖乃今以乆特聞衆人
匹之不亦悲乎
　菌地蕈也大曰中馗小曰菌菌之生以朝
　計故曰朝菌蟪蛄亦蟬類鄭氏通志略云
　寒螿正名蟪蛄九十月其鳴悽急小山云
　蟪蛄鳴子啾啾歲暮子不自聊是也莊子
　所謂蟪蛄不知春秋者則是四五月小紫
　青色者耳冥即南冥靈靈龜也麟鳳龜龍
　謂之四靈冥靈者冥海之靈龜也朝菌與
　大椿蟪蛄與冥靈是舉一植一動對說則
　㝠靈非植物明矣五百歲爲春五百歲爲
　秋者史記曰龜千歲尺二寸二箇五百總
　千歲之數也八千歲爲春八千歲爲秋者
　拆椿字爲二箇八百乗之以十則二箇八
　千之數也滑稽杜撰偶然出此殆亦亥字
　二首六身之類而愚弄千載之下莫有能
　悟蓋凡如此者人例以寓言目之而不知
　所謂寓言亦必有所依倣近似讀莊子者
　勘破此等則其怪誕之術窮矣彭祖衆人
　又人之小年大年也以衆人而匹彭祖則
　衆人可悲矣此言年之小大懸絶亦如人
　之小知大知也
湯之問棘也是己
　引湯問棘一段便是蜩鳩笑鵬之比
窮髮之北有冥海者天池也有魚焉其廣(光/去)
數千里未有知其脩者其名爲鯤有鳥焉其
名爲鵬背若大山冀若垂天之雲搏扶揺羊
角而上者九萬里絶雲氣負青天然後圖南
且適南冥也斥鴳笑之曰彼且奚適也我騰
躍而上不過數仞而下翱翔蓬蒿之間此亦
飛之至也而彼且奚適也此小大之辯也
　羊角者摶扶揺之形夢溪筆談云恩州武
　成縣有旋風自西南來望之插天如羊角
　官舍居民悉卷入雲中又志林云眉州人
　家畜數百魚深池中三十餘年忽一日天
　清無雷池有聲如風雨魚盡踴起羊角而
　上不知所往二事所紀皆得莊子本意絶
　雲氣者九萬里高則截雲氣在下矣斥者
　斥鹵之地書所謂海濱廣斥是也鴳鴽也
　内則爵鷃蜩范疏引公食大夫禮以鴳爲
　鴽李巡云鴽䳺是鷃即鴽鴽即䳺月令季
　春田鼠化爲鴽是鴳亦化之小者故以比
　蜩鳩又就海濱討箇小小變化之物引證
　蜩鳩笑鵬之說夫鳩之化也已失其鷙擊
　之習蜩之化也僅脱於汙泥之中低飛榆
　枋無復遠見其竊笑固亦無怪殆猶窮鄉
　下士烏識大人君子之前斥鴳雖賦質微
　小不出蓬蒿然生於海濱宇宙之大風月
　之浩蕩亦飫見而熟知之矣乃亦妄訕大
　鵬其於人也遊聖人之門而下愚不移自
　暴自棄者歟自湯問棘以下數語收拾前
　面殆盡前引齊諧志怪此引湯問棘又似
　實事前言鯤之大不知其幾千里此又實
　其廣數千里前言鵬之背不知其幾千里
　此又實其背若大山前言摶扶摇而上此
　又添羊角二字形狀之○此一節說蜩鳩
　斥鴳變化之小而反笑鵬之九萬里凡言
　九萬里者四大意只解說此句要見天池
　距天實有九萬里太虚寥廓神遊無礙以
　破世俗淺漏之見而豁其逍遥之胷次
故夫
　前一段是先設一箇譬喻此一段却從人
　身上議論
知效一官行比一鄉德合一君而徵一國者
其自視也亦若此矣
　此一等是小見之徒與蜩鳩斥鴳何異
而宋榮子猶然笑之且舉世而譽之而不加
勸舉世而非之而不加沮定乎内外之分辯
乎榮辱之境斯已矣彼其於世未數數(並音/朔)
然也雖然猶有未樹也
　猶然笑貌猶與□字義同前一等人是以
　小笑大宋榮子却笑前一等人是以大笑
　小且者不特能笑前一等人且能如下文
　所云也未數數不汲汲也樹立也宋榮子
　不惑於人之毁譽而内外之分榮辱之境
　了然胸中以爲吾之自守如此足矣此一
　等人雖不汲汲於世猶未能卓然自立也
夫列子御風而行泠然善也旬有五日而後
反彼於致福者未數數然也此雖免乎行猶
有所待也若夫乗天地之正而御六氣之辯
以遊出一遊字無窮者彼且惡乎待哉
　泠然風清之意善者善之也旬有五日者
　半月之期比之半年一息者異矣致福者
　待風而後能行風起則是其福未數數然
　者不汲汲於得風以爲福也乗車者主也
　御車者佐也天地之正氣即太極動而生
　陽靜而生陰人所得以生者道家謂之先
　天一氣六氣者陰陽風雨晦明厥陰風木
　少陰君火少陽相火太陰濕土陽明燥金
　太陽寒水皆謂之六氣名殊而實同散在
　天地間而具於人身者也以正氣爲主六
　氣爲御即老子三十輻共一轂之義列子
　固勝宋榮子矣然猶有所待此一等人猶
　未盡化若乗天地之正而御六氣之辯以
　神遊無極者無非取之吾身又何待於外
　至此則無不化矣下文却指能如此之人
故曰至人無己(音/紀)神人無功聖人無名
　舊解以此三句爲上文結句不知乃是下
　文起句上既次兩等人化之小者此却次
　三等人化之大者大而化之謂聖聖而不
　可測之謂神至者神之極三等亦自有淺
　深無功則事業且無何有名聲無己則并
　己自亦無何有事業下文逐一證之許由
　聖人也藐姑射神人也四字至人也
堯讓天下於許由曰日月出矣而爝(醮爵/二音)火
不息其於光也不亦難乎時雨降矣而猶浸
懽其於澤也不亦勞乎夫子立而天下治而
我猶尸之吾自視闕然請致天下許由曰子
治天下天下既己治也而我猶代子吾將爲
名乎名者實之賔也吾將爲賔乎鷦鷯巢於
深林不過一枝偃鼠飲河不過滿腹歸休乎
君子無所用天下爲庖人雖不治庖尸祝不
越樽俎而代之矣
　許由隱於箕山太史公曰余登箕山其上
　有許由塚立起也尸主也闕然不足也堯
　言許由起則天下治矣我乃猶主此位自
　視不足不能及許由也名者實之賔實爲
　主而名爲客也吾將爲賔乎不肯務名也
　鷦鷯似黄雀而小又名鷦𪃦一名桃雀即
　詩所謂挑蟲俗謂能生鵰偃鼠即鼹鼠大
　鼠也歸休乎君休息也堯即許由訪焉許
　由謂堯其歸而息此讓天下之事乎語尾
　復稱君以致其珍重之意　此說聖人無
　名故曰吾將爲名乎名者實之賔也吾將
　爲賔乎
肩吾問於連叔曰吾聞言於接輿大而無當
往而不反吾驚怖其言猶河漢而無極也大
有徑庭不近人情焉連叔曰其言謂何哉曰
藐(音/莫)姑射(宋廣平梅/花賦音夜)之山有神人居焉肌膚
若冰雪淖約若處子不食五穀吸風飲露乗
雲氣御飛龍而遊乎四海之外其神凝使物
不疵癘而年穀熟吾以是狂而不信也連叔
曰然瞽者無以與乎文章之觀聾者無以與
乎鍾鼓之聲豈惟形骸有聾盲哉夫知亦有
之是其言也猶時女也(八字爲/一句)之人也之德
也將旁礴萬物以爲一世蘄乎亂孰弊弊焉
以天下爲事之人也物莫之傷大浸稽天而
不溺大旱金石流土山焦而不熱是其塵垢
粃糠猶將陶鑄堯舜者也孰肯以物爲事
　莊子所言人姓名或實或虚肩吾連叔不
　可知接輿即楚狂者故下文云吾以是狂
　而不信往而不反者一向說將去更不回
　顧也逕門前路庭堂外地大有徑庭者徑
　與庭相距本不遠今接輿之言比之尋常
　言語大異如徑庭之大遠不比尋常徑庭
　也藐姑射之山見山海經淖約淨潔貌處
　子處女也使物不疵癘而年穀熟言所居
　而化也是其言也猶時女也此八字當連
　作一句讀其指接輿也猶即若也時此也
　女即處子也因上淖約若處子而言接輿
　言神人之如此處女也如下文所云言字
　下著一也字是他句語軟活處若作兩句
　讀誤矣旁礴轉石聲言其能轉動萬物也
　蘄乎亂求乎治也弊弊疲困也塵垢粃糠
　猶將陶鑄堯舜堯舜所得者神人之所棄
　也○此言神人無功明曰有神人居焉又
　曰使物不疵癘而年穀熟旁礴萬物以爲
　一世蘄乎亂皆言功也
宋人資章甫而適越越人斷髮文身無所用
之堯治天下之民平海内之政往見四子藐
姑射之山汾水之陽窅然喪其天下焉
　四子不必究其姓名汾陽堯所都堯見四
　子於藐姑射之山歸汾水之陽而窅然若
　喪其天下蓋見四子而自失也却先說一
　箇譬喻越人斷髮文身何用宋人之章甫
　四子隱逸山林何有堯之政治　此言至
　人無己四子不知有己者堯見四子亦失
　其在己者
惠子謂莊子曰魏王貽我大瓠之種我樹之
成而實五石(可容/五石)以盛水漿其堅不能自舉
也剖裒上之以爲瓢(破之/爲二)則瓠落無所容
　瓠讀仍本字瓠雖大剖之爲瓢則其瓠淺
　落而盪漾所容不多矣
非不呺然大也吾爲其無用而掊(彼口切/擊碎也)之
莊子曰夫子固拙於用大矣宋人有善爲不
龜乎之藥者世世以洴澼絖(漂絮/者)爲事客聞
之請買其方百金聚族而謀曰我世世爲洴
澼絖不過數金今一朝而鬻技百金請與之
客得之以說(音/税)吴王越有難吴王使之將冬
與越人水戰大敗(音/拜)越人裂地而封之能不
龜手一也或以封或不免於洴澼絖則所用
之異也今子有五石之瓠何不慮(思/也)以爲大
樽而浮乎江湖而憂其瓠落無所容則夫子
猶有蓬之心也夫
　蓬字正與江湖字相對言不浮游江湖而
　此心猶局於山林草萊之中也○此言一
　器之用而未化若以之浮游江湖則化矣
惠子謂莊子曰吾有大樹人謂之樗其大本
擁腫而不中繩墨其小枝卷(音/拳)曲而不中規
矩立之塗匠者不顧今子之言大而無用衆
所同去也莊子曰子獨不見狸狌乎
　狸狌鼬鼠也狀如鼯赤黄色大尾能啖鼠
　俗乎鼠郎郭璞云江東名鼪
卑身而伏以候敖者
　敖平聲物之遊遨者雞鼠之屬
東西跳梁不避高下中於機辟(毗赤/切)
　入於機中如受刑辟
死於罔罟今夫斄(音厘又/音茅)牛其大若垂天之
雲此能爲大矣而不能執鼠
　狸狌小能捕而反遭害牛大不能執鼠而
　得全其生
今子有大樹何不樹之於無何有之鄉廣莫
之野彷徨乎無爲其側逍遥乎寢卧其下不
夭斤斧物無害者無所可用安所困苦哉
　此言一木之用而未化若樹之無何有之
　鄉廣莫之野則化矣
　此篇以逍遥遊名而終篇貫串只一化字
　第一段言鯤鵬蜩鳩斥鴳之化大小不同
　故其飛有高下第二段言人之化亦有大
　小不同故其爲逍遥遊有優劣第三段言
　人能因無用而化爲有用則亦可以逍遥
　遊夫天之所賦各有定分豈可强同蜩鳩
　斥鴳於鯤鵬哉而人則無智愚賢不肖皆
　可以階大道然亦有自視若蜩鳩斥鴳者
　焉故於篇終曉之曰人雖如呺然難舉之
　瓠擁腫卷曲之樗茍能因其資質用之隨
　事而化豈失其爲逍遥遊哉


南華眞經循本卷之一










南華眞經循本卷之二聴八
　　　　　　廬陵竹峰羅勉道述
　　　　　　門　人　彭　祥　點　校
　內篇
　　　齊物論上(戰國時學術不明是非蠭/起世道人心陷溺甚矣儒)
　　　(者則必息邪說距詖行以閑先聖之/道老莊之學則但守吾天眞初不與)
　　　(較因其是而是之因其非而非之聽/其不齊而自齊矣此篇多是問公孫)
　　　(龍子如是非彼是因非因是非指/非馬堅白同異皆公孫龍子語)
南郭子綦隱几而坐仰天而嘘嗒(音/榻)焉似喪
其耦
　南郭子綦所居隱几低頭凭几也嘘開口
　出氣也嗒焉合口也方俯而凭几俄仰而
　嘘氣忽嗒焉合其口頃刻三變寫出如畫
　喪其耦者神以形爲耦遺耳目形骸如死
　然也
顔成子游立侍乎前曰何居(音/姬)乎形固可使
如槁木而心固可使如死灰乎今之隱几者
非昔之隱几者也
　顔成子游子綦弟子姓顔名偃字子游謚
　成可者謂其可也言不知人之形與心可
　使之如此怪而善之也昔以隱几仰天之
　頃爲昔也怪今隱几之子綦非昔隱几之
　子綦昔活而今若死也
子綦曰偃不亦善乎而問之也
　不亦善吾如此而問之
今者吾喪我汝知之乎
　吾神也我形也吾我己三字若無異義而
　我之與己終有私意故孔子無我而告顔
　淵以克己道家養煉元神視身如遺子綦
　嗒焉之際韜神於寂身心俱滅故曰今者
　吾喪我汝知之乎者子綦反問子游知之
　乎却從而告之也
汝聞人籟而未聞地籟汝聞地籟而未聞天
籟夫
　以人籟引起地籟而以地籟引起天籟言
　汝若聞地籟天籟之說則知吾之所以喪
　我者矣
子游曰敢問其方子綦曰夫大塊噫(音/隘)氣其
名爲風是唯無作作則萬竅怒呺而獨不聞
之翏翏(音/溜)乎
　大塊天地也翏翏長風之聲風長則所被
　者廣
山林之畏(音/委)隹(諸鬼切山/卷曲也)大木百圍之竅穴
似鼻似口似耳似枅似圈似臼
　鼻口耳三者似人之形枅則相累積有空
　缺圈則圓而中空臼則中窊三者似器之
　形
似洼者似汙者
　水聚牛跡曰洼水流窊下之所曰汙二者
　似地之形
激者謞(音/孝)者叱者吸者呌者譹(音號哭/之號)者宎
(音/要)者咬音咬者
　上言形此言聲激如水激聲謞如箭去聲
　譹如號哭聲宎室東南隅如深室中聲咬
　如鳥咬咬聲
前者唱于而隨者唱喁
　于竽通韓非曰竽爲五聲長喁者衆竅如
　魚口之噞喁
泠風則小和飄風則大和厲風濟則衆竅爲
虚
　泠風清泠之風飄風飄忽之風莊多讀烈
　爲厲濟止也風至極猛則止矣唱和二字
　是形容籟字
而獨不見之調調刁刁乎
　調調刁刁樹尾風調調然和而刁刁然微
　動也今俗呼風小爲調調地而采茶者以
　嫩條爲刁掇言刁刁然可掇也○此一節
　言地籟翏翏者風作之時調調刁刁者風
　濟之時先有許多聲響忽然無有人生正
　如此引起下文
子游曰地籟則衆竅是已人籟則比竹是已
敢問天籟
　地籟則前所說衆竅是己人籟則笙竽之
　類是已此不必問敢問天籟
子綦曰夫吹萬不同而使其自己(音/紀)也咸其
自取怒者其誰邪
　己字與前我字相應天之生物亦如吹焉
　要形容天籟故下吹字吹萬不同而使其
　皆若自己爲之而造物無與焉許多變態
　皆其自取其怒而出者果誰爲之邪怒字
　不可專作喜怒解言許多變態暴怒出來
　如風之猛厲而衆竅暴怒也
大知閑閑小知間間大言炎炎小言詹詹
　閑閑防閑又防閑間間一間又一間炎炎
　爍人貌詹詹諄至貌言人之知識言語有
　此不同
其寐也魂交其覺(音/教)也形開與接爲構日以
心鬭
　邵康節曰神者人之主將寐在脾熟寐在
　腎將寤在肝正寤在心莊子所謂魂即康
　節所謂神人寐則神交於腎而形靜寤則
　神舍於心而形動寤而與物接則自有許
　多機關下文備言之
縵者莫半切
　縵繒無文也計謀錯綜而不見者似之卿
　雲歌禮縵縵兮亦取禮文錯綜之義
窖者密者
　窖者掘地藏物也密者細密也三句言人
　之機關有如此者句法與激者謞者相應
小恐惴惴大恐縵縵
　小恐懼則惴惴不自保大恐懼則爲計如
　組織句法與小和大和相應
其發若機栝其司是非之謂也
　其發於外如射者機栝必期於中其司是
　非之的有如此者
其留如詛盟其守勝之謂也
　其留滯於中如會盟詛祝不可得渝言其
　守好勝之私有如此者
其殺如秋冬以言其日消也其溺之所爲之
不可使復之也
　其衰殺如秋冬肅殺言其焦心勞思日見
　銷爍有如此者又申一句云此乃其溺於
　物慾所爲不能使其自反也
其厭(淹/入)也如緘以言其老洫也近死之心莫
使復陽也
　其厭没如緘縢閉固言其終老於嗜慾之
　溝瀆有如此者又申一句云此乃其心已
　近於死不可復生也自其發若機栝至莫
　使復陽也文義與厲風濟則衆竅爲虚而
　獨不見調調刁刁乎相應到此分明是說
　教倒地了下文喜怒哀樂又突起可見筆
　力有餘
喜怒哀樂慮歎變慹音慴姚佚啓態
　慹字從執從心言其心拘執也姚治也佚
　放佚也啓開啓聰明也態度也荀子亦云
　莫不美麗姚冶奇衣婦飾血氣態度儒書
　只言七情莊子又增作十二般
樂出虚蒸成菌
　此十二者如樂音之出於空虚地氣之蒸
　成朝菌然律始於無中生一自一而三而
　九歷十二辰得十七萬七千一百四十七
　是爲黄鍾之實於是損益之而成十二律
　是之謂樂出虚菌亦虚空中所産皆所以
　形容天籟者也
日夜相代乎前而莫知其所萌已乎已乎旦
暮得此其所由以生乎
　歎息而言已乎已乎世人如此其休乎不
　過旦暮得此以爲所由生乎○此一節言
　天籟天之生人有許多情態正如風作之
　時有許多聲響○自篇首至此莊子述起
　子綦問荅而下文因廣其說
非彼無我非我無所取是亦近矣而不知其
所爲使若有眞宰而特不得其眹(陳/上)可行己
信而不見其形有情而無形
　就子綦吹萬不同而使其自己咸其自取
　上摘出來議論非彼無我即吹萬不同而
　使其自己也非我無所取即咸其自取也
　非彼造物固無我之累非是有我亦安取
　許多變態子綦此說亦近之矣但尚欠說
　到此變態之所爲役使處子游不知之也
　所爲役使而聽命者如有眞宰焉眞宰者
　即無極之眞妙合二氣五行而人所具以
　生者也人身中有此眞宰故血氣爲之役
　使而許多變態可收斂寂然然而人莫得
　其眹兆無可用工處其爲可行驗之得道
　之人已足深信而終不可得其形蓋雖有
　坎離交媾子母留戀之情而本無形象也
　此老氏大道之指而丹經之所由出
百骸九竅六藏(去聲腎/藏有二)賅(音/該)而存焉吾誰與
爲親汝皆悦之乎其有私焉如是皆有爲臣
妾乎其臣妾不足以相治乎其遞相爲君臣
乎其有眞君存焉
　自反吾之一身百骸九竅六藏莫不該存
　吾與誰者爲親又設爲自問之辭莫是汝
　皆悦之乎莫是有私愛焉無私愛之理也
　既是如此則皆相爲臣妾乎莫是皆爲臣
　妾則不足以相治而更迭爲君臣乎曲折
　疑難却終之曰其有眞君存焉言百骸九
　竅六藏所以聽命者眞君也眞君即眞宰
　因言君臣變文耳
如求得其情與不得無益損其眞一受其形
不亡以待盡
　此情字即有情而無形之情人求得此情
　與不得此情皆於其眞無損益眞者自如
　也人受形之初便有此眞與生俱生未嘗
　亡失以待形盡後已
與物相刃相靡其行盡如馳而莫之能止不
亦悲乎終身役役而不見其成功薾然疲役
而不知其所歸可不哀邪人謂之不死奚益
其形化其心與之然可不謂大哀乎
　相刃相殺傷相靡相服從形以載眞形化
　則心與之俱化所謂不亡者亦盡矣因言
　不亦悲乎又言可不哀邪又言可不謂大
　哀乎辭愈痛切其警世深矣
人之生也固若是芒乎其我獨芒而人亦有
不芒者乎
　芒芒昩無知也○此一節是莊子因子綦
　天籟之說而指示人以賦予之初元有眞
　宰者存後面數節却極陳是非彼此不足
　爭辯唯當明此眞宰而已
夫隨其成心而師之誰獨且無師乎奚必知
代而心自取者有之愚者與有焉未成乎心
而有是非是今日適越而昔至也是以無有
爲有無有爲有雖有神禹且不能知吾獨且
柰何哉
　隨其成心而師之誰獨且無師乎是從子
　綦師弟子問答上來奚必知代而心自取
　者是從日夜相代咸其自取來成乎心者
　心之主宰萬事之名有眞宰爲之主則成
　箇心無以主之則走東走西不成箇心矣
　學道者不必外求師但反之吾心自有餘
　師此眞宰在人無知愚皆有之不特曉得
　日夜相代咸其自取之理者有之雖愚昩
　不曉者亦與有焉若未知眞宰所在其心
　未成而先有是非之辯譬之今日方往越
　而謂昔已至寧有此理雖神禹且不能將
　無爲有以知天下之事況我乎先安頓是
　非二字在此下文却反覆言之
夫言非吹也言者有言其所言者特未定也
果有言邪其未嘗有言邪其以爲鷇(音/寇)音亦
有辯乎其無辯乎
　又從吹萬不同上來夫人之言非如天籟
　之吹萬物一以無心也乃言者之人有言
　耳既出於人則寧免無私故其言特未定
　不可爲凖言既未定則人視之亦如無有
　故曰果有言邪其未嘗有言邪鷇鳥初出
　卵者人聞禽鳥之音如鵲則報喜鴉則報
　凶鸛鳴知雨布穀鳴催耕可聽之爲準鷇
　音未定則不爲準矣人言之未定亦猶是
　也
道惡乎隱而有眞僞言惡乎隱而有是非道
惡乎往而不存言惡乎存而不可道隱於小
成言隱於榮華故有儒墨之是非以是其所
非而非其所是欲是其所非而非其所是則
莫以明
　總上文道與言作議論所謂成心便是道
　大道本無眞偽因何隱而有眞偽至言本
　無是非因何隱而有是非道因何去失而
　不存言因何存而不可凖此設問之辭却
　答云道隱於旁門小成之術言隱於浮華
　不實之說故有儒墨二家相與是非如墨
　以儒爲非則自以墨爲是矣儒又自以儒
　爲是則以墨爲非矣是其所非而非其所
　是此儒墨之所以紛紛也遂申言而曉之
　曰與其欲是其所非而非其所是莫若明
　吾之眞宰猶言且理會自己工夫說甚閑
　是非○前一節結句云人之生也固若是
　芒乎其我獨芒而人亦有不芒者乎故此
　結句云莫若以明明者知眞宰所在芒昩
　者不知也後二節皆以此結申重丁寧之
　意深矣
物無非彼物無非是自彼則不見自知則知
之故曰彼出於是是亦因彼彼是方生之說
也
　前一節只言是非兩字而是非寔生於彼
　我之相對故此一節又以彼是兩字作議
　論物無非彼者凡物皆有彼我以彼爲彼
　而彼又以我爲彼物無非是者凡物皆有
　是彼以彼爲是而我又以我爲是自彼則
　不見者自彼人言之則皆不見其爲彼與
　是何也彼自以彼爲我則不見其爲彼矣
　彼以彼之非爲是則不見所謂是矣自我
　則知之者自我言之則見彼之爲彼矣見
　彼有不是處則知所謂是矣言人不可自
　蔽如彼人不自知自我觀之則知也彼出
　於是者我之指彼爲彼彼之指我爲彼皆
　出於自是之故我自是則以非歸之彼而
　謂彼爲彼矣彼自是則以非歸之我而謂
　我爲彼矣是亦因彼者我之自是與彼之
　自是亦因各分在彼之故我以彼爲彼則
　必以非歸之彼而以我爲是矣彼以我爲
　彼則必以非歸之我而以彼爲是矣此彼
　是方生未已也
雖然方生方死方死方生方可方不可方不
可方可
　又綴上方生字却下雖然一轉雖彼是之
　說方生然方生則有方死方死則又有方
　生方可則有方不可方不可則又有方可
　以循環之理觀之則彼是之說須有死滅
　時而今不可齊者須有可齊時
因是因非因非因是是以聖人不由而照之
于天亦因是也
　今且因其是非而是非之以待其自定必
　覆言因是因非因非因是者既因其是則
　亦因其非既因其非則亦因其是如因其
　一而不因其一則猶未免於爭是以聖人
　不行是非之途超然物外或有是非只照
　之于天猶言或是或非天自監之亦所以
　因其是也既言因是因非却又只言因是
　省文耳下文皆申明因是之說
是亦彼也彼亦是也彼亦一是非此亦一是
非果且有彼是乎哉果且無彼是乎哉
　此聖人因是之說凡是者亦歸之彼凡彼
　者亦以爲是如此則此盡以彼爲是而此
　自認其非彼亦盡以此爲是而彼自認其
　非彼此各有一是非矣果何分於彼是乎
　哉
彼是莫得其偶謂之道樞樞始得其環中以
應無窮是亦一無窮非亦一無窮也
　彼是不對立則無是非矣此謂之道樞又
　解說樞之義樞者門牡也樞處於環中圓
　轉不碍而開闔無窮聖人執道之樞而一
　聽是非之無窮猶是也
故曰莫若以明照前結句
以指喻指之非指不若以非指喻指之非指
也以馬喻馬之非馬不若以非馬喻馬之非
馬也天地一指也萬物一馬也可乎可不可
乎不可道行之而成物謂之而然惡乎然然
於然惡乎不然不然於不然物固有所然物
固有所可無物不然無物不可
　此從前一節方可方不可上來戰國時有
　白馬非馬之辯故引之而又近即身之指
　以並論此指也而辯者必云非指然以指
　之類喻其非指不若以非指之類喻其非
　指也此馬也而辯者必云非馬然以馬之
　類喻其爲非馬不若以非馬之類喻其爲
　非馬也若合天地爲一指則人之所謂指
　者非指矣若總萬物爲一馬則人之所謂
　馬者非馬矣蓋執著觀之則必指爲指馬
　爲馬不執著觀之則天地可爲指萬物可
　爲馬故人於是非之間不可有執著但當
　可乎其所可不可乎其所不可夫道本無
　名人行之而成道之名物本無名人謂之
　而立物之名則然與不然者亦人强謂之
　耳因而然之不然之可也雖物固有所端
　的是然是可者亦以是觀之則無物不然
　無物不可矣固有所者端的之意
故爲是舉莛與楹厲與西施恢恑憰怪道通
爲一
　莛屋梁楹堂東西兩楹厲惡人西施美人
　莛橫而楹直厲醜而施妍恑怪萬狀皆以
　道通之而爲一
其分也成也其成也毁也凡物無成與毁復
通爲一
　其分裂也或所以爲成全其成全也或所
　以爲毁壞故凡物無成與毁反復通之則
　只爲一蓋只從成而觀之則不見其毁只
　從毁而觀之則不見其成通成毁循環而
　觀之則成可以爲毁毁可以爲成其實則
　一
唯達者知通爲一爲是不用而寓諸庸庸也
者用也用也者通也通也者得也適得而幾
矣因是已已而不知其然謂之道
　達者之人知通爲一故爲不用而寓諸事
　功寓諸事功即用也用即通也既通則得
　諸心矣既得則近乎道矣如此者所謂因
　是已一向如此既而純熟不知其然則謂
　之道
勞神明爲一而不知其同也謂之朝三何謂
朝三曰狙公賦芧曰朝三而暮四衆狙皆怒
曰然則朝四而暮三衆狙皆喜名實未虧而
喜怒爲用亦因是也是以聖人和之以是非
而休乎天均是之謂兩行
　凡勞苦其心神爲此一偏之見者不知通
　之爲一者也如衆狙喜怒不自知覺狙公
　順其所欲而無虧於名實亦因是之道也
　是以聖人因其是而是之因其非而非之
　調和之使不爭而休息乎天理之均平此
　之謂是非兩行而不相悖
古之人其知有所至矣惡乎至以爲未始有
物者至矣盡矣不可以加矣其次以爲有物
矣而未始有封也其次以爲有封焉而未始
有是非也是非之彰也道之所以虧也道之
所以虧愛之所以成
　因上文云聖人又推而言古之人未始有
　物者即所謂無極也知至於此則至矣盡
　矣不可復加矣中庸亦曰上天之載無聲
　無臭至矣未始有物則何有是非和之以
　是非已是後世聖人事古之人併此亦無
　也
果且有成與虧乎哉果且無成與虧乎哉有
成與虧故昭氏之鼓琴也無成與虧故昭氏
之不鼓琴也昭文之鼓琴也師曠之枝策也
惠子之據梧也三子之知幾乎皆其盛者也
故載之末年唯其好之也以異於彼其好之
也欲以明之彼非所明而明之故以堅白之
昧終而其子又以文之綸終終身無成若是
而可謂成乎雖我亦成也若是而不可謂成
乎物與我皆無成也是故滑疑之耀聖人之
所圖也爲是不用而寓諸庸此之謂以明
　文昭氏之名枝䇿所以憂瑟者梧以梧桐
　爲琴瑟也幾近也載事也末年老年也綸
　緒也綴上成字而言若以爲有成與虧便
　如昭氏之鼓琴若以爲無成與虧便如昭
　氏之不鼓琴試以昭文之鼓琴言之昭文
　之鼓琴與師曠惠子三人之知相近皆技
　藝之高者也能與師曠惠子抗衡則其於
　琴可見其精矣故從事於此至老而不輟
　者乃其篤好之欲以表異於人其篤好之
　也欲以明示衆人而已彼衆人非所可明
　而强欲明之故卒無知音如堅白之辯者
　始欲明之而終至晦昧也昭文既無成矣
　其子又以文之緒終其業亦終身而無知
　音如此看來使昭氏當來不學鼓琴則何
　有成與虧惟其好鼓琴故有成虧也若是
　猶言見存如此若據見存如此而謂之成
　則我今亦可謂之成若據見存如此而不
　可謂之成則物與我何有成日是故滑亂
　可疑無分曉中自有光耀乃聖人之所圖
　不必分别孰爲成孰爲不成也却繳前爲
　是不用而寓諸庸一句結之曰此之謂以
　明仍照前結句


南華眞經循本卷之二






南華眞經循本卷之三(四同/卷)聴九
　　　　　　廬陵竹峯羅勉道述
　　　　　　門　人　彭　祥　點　校
　內篇
　　　齊物論下
今且有言於此不知其與是類乎其與是不
類乎類與不類相與爲類則與彼無以異矣
　此一節從言者有言上來而今且把人之
　有言與此相類或不相類者皆相與爲類
　如此以爲是而彼亦以爲是此以爲非而
　彼亦以爲非固相類矣或此以爲是而彼
　以爲非者亦同其非此以爲非而彼以爲
　是者亦同其是皆相與爲一類則與彼之
　說無異而不爭矣
雖然請嘗言之有始也者有未始有始也者
有未始有夫未始有始也者有有也者有無
也者有未始有無也者有未始有夫未始有
無也者俄而有無矣而未知有無之果孰有
孰無也今我則有謂矣而未知吾所謂之其
果有謂乎其果無謂乎
　請嘗言之請試言之也前有言於此者人
　之言也此我則有謂者我之言也雖然又
　下一轉究觀天地萬物之初有無俱無無
　無亦無有無之說乃起於後世則人之有
　言固不足憑而我之有謂豈爲眞的
天下莫大於秋豪之末而太山爲小莫壽乎
殤子而彭祖爲夭天地與我並生而萬物與
我爲一既已爲一矣且得有言乎既己謂之
一矣且得無言乎一與言爲二二與一爲三
自此以往巧歷不能得而況其凡乎故自無
適有以至於三而況自有適有乎無適焉因
是已
　秋毫之末本小然既曰秋豪之末不可復
　加矣謂之大可也太山之外猶有大者焉
　亦可謂之小殤子本夭然名爲殤子不過
　得年如此謂之壽可也彭祖之外猶有壽
　者焉亦可謂之天但以天地萬物觀之初
　無分别人之生也身中便具一天地是天
　地與我並生萬物莫不然是萬物與我一
　體何分於小大壽夭夫既爲一則不容有
　言矣儻說箇一字則其言便長而是非無
　窮矣故只當反乎虚無之初以因其是而
　已又應前因是字
夫道未始有封言未始有常爲是而有畛也
　又以道與言對說畛又密於封矣
請言其畛有左有右有倫有義有分有辯有
競有爭此之謂八德
　倫次序也義合宜也既次序之而又逐事
　要合宜分别也辯又詳矣競主心言爭主
　力言左氏傳曰不心競而力爭
六合之外聖人存而不論六合之内聖人論
而不議春秋經世先王之志聖人議而不辯
　春秋經世先王之志史書也周禮小史掌
　邦國之志言天地古今聖人皆所不言議
　詳於論辯詳於議
故分也者有不分也辯也者有不辯也曰何
也聖人懷之
　卷藏之
衆人辯之以相示也故曰辯也者有不見也
　欲見之而反不見
夫大道不稱大辯不言大仁不仁大廉不嗛
　音慊口銜物也爲心有所銜之義有銜其
　快與足者有銜其恨與少者此言不嗛大
　廉者不以廉自足也
大勇不忮道昭而不道言辯而不及仁常而
不成
　不恃勇而害物昭揭之則不足爲道辯之
　則有不及處拘於常所愛則仁有限而不
　成仁矣
廉清而不信
　以清潔自許則不足取信於人
勇忮而不成
　恃勇害物則不成大勇
五者园而幾向方矣
　园圓也大道不稱至大勇不忮五者本圓
　活道理道昭而不道至勇忮而不成五者
　却拘執了是幾向方矣
故知止其所不知至矣孰知不言之辯不道
之道若有能知此之謂天府注焉而不滿酌
焉而不竭而不知其所由來此之謂葆光
　葆養也未知此理則曰莫若以明既得此
　理則養其光曜矣○此一段分爲五節第
　一節以芒字結第二第三第四皆以以明
　字結第五以葆光字結芒者明之反光者
　明之盛也大意只說外則因是而内則自
　明其眞故凡言因是者五而言以明者三
故昔者堯問於舜曰我欲伐宗膾胥敖南面
而不釋然其故何也舜曰夫三子者猶存乎
蓬艾之間若不釋然何哉昔者十日並出萬
物皆照而況德之進乎日者乎
　宗膾胥敖三國名宗一膾二胥敖三三子
　者三國之君猶尚也存在也若汝也三子
　處於僻陋未見德化如蒙蔽草莽之間何
　足芥蔕惟當反之吾德耳日猶有照所不
　及十日並照則無不及矣況德之照臨何
　啻於日三國雖僻陋亦將斬蓬藋披荆棘
　而來率化矣何以伐爲
齧缺問乎王倪曰
　高士傳王倪堯時賢人天地篇云齧缺之
　師
子知物之所同是乎曰吾惡乎知之然則物
無知耶曰吾惡乎知之雖然嘗試言之庸詎
知吾所謂知之非不知邪庸詎知吾所謂不
知之非知邪且吾嘗試問乎汝
　王倪反問齧缺
民溼濕字寢則腰疾偏死
　體一邊不仁
鰌然乎哉木處則惴慄恂懼猨猴然乎哉三
者孰知正處民食芻豢麋鹿食薦
　稠草也漢景帝詔或池饒廣薦草莽趙充
　國奏今虜去其美地薦草
蝍且甘帶且音狙
　廣雅云蜈公也帶蛇也
鴟雅耆讀作嗜鼠四者孰知正味猨猵狙
　獦也音葛牂也
以爲雌
　猵狙以猨爲雌也
麋與鹿交鰌與魚游毛嬙麗(讀作/驪)姬人之所
美也魚見之深入鳥見之高飛麋鹿見□决
驟四者孰知天下之正色哉自我觀之仁義
之端是非之塗樊然淆亂吾惡能知其辯齧
缺曰子不知利害則至人固不知利害乎
　齧缺以王倪爲至人故怪其不知
王倪曰至人神矣
　王倪以爲别有至人
大澤焚而不能熱河漢沍而不能寒疾雷破
山風振海而不能驚若然者乗雲氣騎日月
而遊乎四海之外死生無變於己而況利害
之端乎
瞿鵲子問乎長梧子曰吾聞諸夫子聖人不
從事於務不就利不違害不喜求不縁道
　不拘拘於循道
無謂有謂有謂無謂
　謂說也人之無說者獨有說道是也人之
　有說者獨無說是非是也
而遊乎塵垢之外夫子以爲孟浪之言而我
以爲妙道之行也
　夫子瞿鵲子師孟浪猶泛濫也其師自以
　前所言者泛濫之言耳而瞿鵲子聞之則
　以爲妙道而行之
吾子以爲奚若
　又質問於長梧子
長梧子曰是黄帝之所聽瑩也
　耳聽而心瑩
而丘長梧子名也何足以知之
　謙辭
且汝亦大早計見卵而求時夜
　雞司夜
見彈而求鴞炙
　譏其欲速不達未聞要道也
子嘗爲汝妄言之汝以妄聽之奚
　妄者亦謙辭言已亦不能的知妙道試以
　謬妄爲汝言之汝亦以謬妄聽之如何
旁日月挾宇宙
　此是長梧子與瞿鵲子說妙道語道家烹
　煉以曰月爲藥材以宇宙爲鼎器故丹經
　有手搦烏兔宇宙在身之說旁者隨之以
　運挾者持之以用
爲其脗合置其滑涽以隸相尊
　脗合者太極判而爲陰陽人具一太極則
　身中自有陰陽配對相與脗合即前所言
　有情無形而人所當自爲也滑涽者□目
　鼻口心思之欲使人滑亂昏沉即前所言
　喜怒哀樂慮嘆變慹姚佚啓態而人所當
　棄置也以隸相尊者爲之者爲尊置之者
　爲隸即前所言其有爲臣妾乎其有眞君
　存焉而人當明吾眞宰使百骸九竅六臟
　聽命也
衆人役役聖人愚芚參萬歲而一成純
　愚芚愚蒙也參合也衆人役役情慾之中
　聖人獨抱一守中如愚蒙然參合萬歳之
　運而一成其純全之功丹經火候蹙三萬
　六千日之工程於一時正此之謂一成純
　者所謂打成一片也
萬物盡然而以是相藴予惡乎知悦生之非
惑邪予惡乎知惡死之非弱喪而不知歸者
邪
　上文元說予嘗爲汝妄言之汝以妄聽之
　奚故末後又自駡倒了大見解人以脩煉
　爲小術不足爲也有生有死萬物皆然而
　修煉者以此道授受相與藴藏於身獨爲
　長生不死亦惑矣弱曲禮曰二十曰弱喪
　亡失也弱喪少年亡失其家不知所歸也
麗之姬艾封人之子也
　明非驪戎男親女賤也
晋國之始得之也涕泣沾襟及其至於王所
與王同筐狀食芻豢而後悔其泣也
　喻下文
予惡乎知夫死者不悔其始之蘄生乎夢飲
酒者旦而哭泣
　又譬喻
夢哭泣者旦而田獵方其夢也不知其夢也
夢之中又占其夢焉覺而後知其夢也且有
大覺而後知此其大夢也而愚者自以爲覺
竊竊然知之君乎牧乎
　分貴賤也
固哉
　陋也
丘也與女(音/汝)皆夢也予謂汝夢亦夢也
　說者亦是夢
是其言也其名爲弔詭
　至怪也
萬世之後而一遇大聖知其解(音/蟹)者
　解脱然也
是旦暮遇之也
　以萬世爲旦暮言難遇此人恐終無有若
　萬世之後一遇之猶旦暮之近也下文却
　言未遇此人則無能知之
既使我與若辯矣若勝我我不若勝若果是
也我果非也邪我勝若若不吾勝我果是也
而果非也邪其或是也其或非也邪其俱是
也其俱非也邪我與若不能相知也則人固
受其黮闇上貪闇切
　黮闇不明也我與若不能相知而委他人
　質正之則人固領受此糊塗不明矣亦安
　能正之
吾誰使正之使同乎若者正之既與若同矣
惡能正之使同乎我者正之既同乎我矣惡
能正之使異乎我與若者正之既異乎我與
若矣惡能正之使同乎我與若者正之既同
乎我與若矣惡能正之然則我與若與人俱
不能知也而待彼也邪
　言我與若與人俱不能知而待彼萬世之
　後大聖人也邪
何謂和之以天倪
　瞿鵲子就問也此亦道家常語故以爲問
曰(長梧/子答)是不是然不然是若果是也則是之
異乎不是也亦無辯然若果然也則然之異
乎不然也亦無辯
　凡事惟當是人之所不是凡言惟當然人
　之所不然吾所是者若果爲是則此事固
　是他事雖不是亦不必校其爲異而辯之
　吾所然者若果爲然則此言固然他言雖
　不然亦不必校其爲異而辯之
化聲之相待若其不相待
　化聲猶書所謂聲教孟子所謂仁聲之聲
　言聞風而化也人待聲聞而化何似不待
　聲聞而化之爲妙無辯已善矣併聲亦無
　之又加一等也
和之以天倪
　天者自然之謂倪者端倪也纔發端便出
　於自然之天不待其顯著此謂和之以天
　倪
因之以曼衍
　游衍也
所以窮年也忘年忘義振於無竟故寓諸無
竟
　振發也寓止也無竟無極也發於無極故
　止於無極
罔兩問景音影曰
　罔兩影外微陰向云景之景也髣髴無有
　中與影爲兩故名罔兩
曩子行今子止曩子坐今子起何其無特操
與景曰吾有待而然者邪
　所待形也
吾所待又有待而然者邪
　形之動也又有使之然
吾待蛇蚹蜩翼邪
　蛇蚹蛇腹下齟齬可行者蛇以蚹行蜩以
　翼飛二物既蜕則爲不能行不能飛之形
　矣吾所待之形其猶蛇蚹蜩翼一旦神去
　則不能以自動也
惡識所以然惡識所以不然
　人之言有然不然者猶形也吾之然之與
　不然之猶影也而所以然所以不然者猶
　形不能自知其行止也則吾惡能知之
昔者莊周夢爲胡蝶栩栩然(飛/貌)胡蝶也自喻
適志與不知周也俄然覺則蘧蘧然
　寤怱遽貌
周也不知周之夢爲胡蝶與胡蝶之夢爲周
與
　覺亦是夢則似蝶夢爲周矣
周與胡蝶則必有分矣
　周與胡蝶必有分别而不能自知也則是
　非彼此之判安能知之
此之謂物化
　此謂萬物變化之理玩物之化則物有不
　必齊者矣此篇以齊物名故仍收歸物字
　上結
　南華第二篇世稱難讀今析爲三大段自
　南郭子綦隱几而坐至旦暮得此其所由
　以生乎爲第一段於中小分三節初述子
　綦師弟子問答之辭次地籟次天籟自非
　彼無我至此之謂葆光爲第二段於中小
　分五節初因子綦天籟之說言人自有眞
　宰而芒昩不知第一節以後多摘公孫龍
　之辯第二節摘是非第三節摘彼是第四
　節摘非指非馬第五節推其弊不若無言
　爲尚自堯問於舜至篇末爲第三段不過
　引證以終前段之義布置亦如前篇於中
　小分四節第一節言德之進乎日所以申
　前以明之意第二節言至人超乎生死之
　外何有是非第三節言道亦不必脩何有
　是非第四第五說兩箇譬喻只就人身上
　有不能知安能知是非故惟有聽物之不
　齊而齊耳



南華眞經循本卷之三
南華眞經循本卷之四
　　廬陵竹峯羅勉道述
　　門人彭祥點校
　內篇
　　養生主(此篇言養生之主先言養生/者當順其生後言雖云養生)
　　　(實視死/生爲一)
吾生也有涯而知也無涯以有涯隨無涯殆
己己而爲知者殆而已矣爲善無近名爲惡
無近刑縁督以爲經可以保身可以全生可
以養親可以盡年
　近附近之近縁順也督中也衣背縫之中
　曰裻亦取此義爲善者必有名稱爲惡者
　必有刑罰善養生者釋知而善惡兩忘謂
　其爲善則無近名之美謂其爲惡則無近
　刑之禍蓋無善惡之迹則自超乎刑名之
　外但順吾之中以爲常老氏所謂中者抱
　一守中之中非謂夾善惡中間也朱子書
　皇極辯後非之未必是其本指
庖丁爲文惠君(梁惠/王)解牛(引喻/養生)手之所觸肩
之所倚
　用力而肩斜
足之所履膝之所踦(音紀以/膝柱之)砉(音/闃)然嚮(音/響)然
奏刀騞(轟/入)然
　砉聲猶微響則可聞矣騞則聲大矣奏刀
　者其用刀有節奏如奏樂然
莫不中音合於桑林之舞乃中經(貍字/之訛)首之
會
　左傳註桑林殷天子之樂禮記射義諸侯
　以貍首爲節又曰貍首者樂會時也又曰
　諸侯以時會天子爲節舉此二樂章者爲
　湯禱桑林以身爲犧牲諸侯歌貍首以射
　首不來朝者皆於解牛有取義也
文惠君曰譆(音熙/歎聲)善哉技蓋至此乎庖丁釋
刀對曰臣之所好者道也進乎技矣始臣之
解牛之時所見無非牛者三年之後未嘗見
全牛也方今之時臣以神遇而不以目視官
知止而神欲行
　目之官司視
依乎天理
　天自然也理條理也牛之身體其間有天
　生自然之條理依而解之
批(音/披)大郤(隙/同)導大窾(空/處)因其固然技經肯綮
(苦梃/切)之未嘗
　肯綮筋骨交結處
而況大軱(音孤大/骨也)乎良庖歲更刀割也
　但割肉而不中骨
族衆也庖月更刀折也
　折斷其骨故損刀
今臣之刀十九年矣
　前言三年此言十九年積至一章之數也
所解數千牛矣而刀刃若新發於硎
　刃者刀之鋒鋩硎磨刀石也
彼節者有間而刀刃者無厚以無厚入有間
恢恢乎其於游刃必有餘地矣是以十九年
而刀刃若新發於硎雖然每至於族吾見其
難爲怵然爲戒視爲止行爲遲動刀甚微謋
(音/或)然已解(諧/上)如土委地提刀而立爲之四顧
爲之躊躇滿志善刀而藏之文惠君曰善哉
吾聞庖丁之言得養生焉
　又下一轉雖是吾之用刀固善矣每至族
　庖用刀之時吾見其爲之甚難則又不敢
　自恃惕然爲之戒懼昔之不以目視者視
　爲之凝止昔之神行者行爲之遲緩昔之
　游刃有餘者動刀甚微焉乃至謋然已解
　如土之委地則提刀而立爲之四向顧眄
　而目空無人爲之躊躇少立而滿愜其志
　於是善其刀而藏之養生之道何以異此
公文軒
　公文氏軒名宋人
見右師
　宋官有右師左師
而驚曰是何人也惡乎介也
　偏則爲介刖而爲右師如孫臏之類
天與人與
　莫是天命歟莫是人所致歟
曰天也非人也天之生是使獨也人之貌
有與也以是知其天也非人也
　自言自答曰此介者岀於天非人也人必
　有兩足相與今乃獨足是出於天矣言遭
　則亦是命當如此無非天也
澤雉十步一啄百步一飲不蘄(求/也)畜(音/朂)乎樊
中(籠/也)神雖王不善也
　雉在澤中飲啄自如不求就養於樊籠若
　在樊籠神雖養得完全終是局促不以爲
　善言獨足何妨但居右師之職既有官守
　寧無禍患此失其養生之道者也
老聃死秦失(讀爲/佚)弔之三號而出弟子曰非
夫子之友邪曰然然則弔焉若此可乎
　老聃弟子問秦佚非老聃之友邪秦佚曰
　然弟子曰既是老聃之友豈能無情今弔
　焉三號而出可乎
曰然秦佚曰始也吾以爲其人也而今非也
　其指老聃始吾以弟子爲是老聃之徒而
　今見其非也謂未免世俗之情
向吾入而弔焉有老者哭之如哭其子少者
哭之如哭其母彼其所以會之必有不蘄言
而言不蘄哭而哭者是遁天倍情忘其所受
古者謂之遁天之刑
　會猶感也遁天遁逃天理倍情違背眞情
　忘其所受忘其受命於天者自有一定之
　數也刑罪也言向時入弔見老少哭之過
　哀彼其所以感會於心必有不求其哀而
　自哀者曰哭曰言者哭而且言也此是遁
　逃天理違背眞情忘其受命之初者也上
　古虚無恬淡之世若有如此便是逆天底
　罪人責弟子典喪之過
適來夫子時也適去夫子順也安時而處順
哀樂不能入也古者謂是帝之縣解音玄解
　生者適然而來如時之忽至死者適然而
　去如時之順去安其時則生不足樂處其
　順則死不足哀帝即天也帝之縣解者天
　以陰陽五行化生萬物人禀受以生便有
　喜怒哀樂吉凶悔吝爲其所縣係若安時
　處順哀樂不能入則天之所縣係者解散
　矣上古之人皆如此故秦失止於三號而
　出也
指窮於薪火傳也不知其盡也
　又說箇譬喻以明死生之理如以指計薪
　薪多而指有窮盡及火相傳燒而不知其
　即時罄盡人未有不死者哭之何爲過哀
　前二節言養生後一節言死生如一視死
　生如一乃所以養生也學道者當以此爲
　養生之主

南華眞經循本卷之四















南華眞經循本卷之五聴十
　　廬陵竹峯羅勉道述
　　門人彭祥點校
　內篇
　　　人間世(寧能高飛遠走不在人世間/故此篇言所以處人間世之)
　　　道
顔回見(音/現)仲尼請行曰奚之曰將之衛曰奚
爲焉曰回聞衛君(出公/輒)其年壯其行獨輕用
其國而不見其過輕用民死死者以國量乎
澤若蕉民其無如矣
　量猶準也澤如雲夢之類蕉草也言死者
　甚衆以其國準之澤國人之死如澤中草
　焉即陳逢滑曰吾日敝於兵暴骨如莽民
　其無如者動觸刑戮無所逃也
回嘗聞之夫子曰治國去之亂國就之醫門
多疾
　醫門正欲人之多疾以行其術猶亂國可
　以行其道
願以所聞思其則
　願以所聞於夫子者思其治衛之法
庶幾其國有瘳乎仲尼曰譆若殆往而刑耳
夫道不欲雜雜則多多則擾擾則憂憂而不
救古之至人先存諸己而後存諸人所存於
己者未定何暇至(及/也)於暴人之所行且若亦
知夫德之所蕩而知之所爲出乎哉德蕩乎
名知出乎爭名也者相軋也知也者爭之器
也二者凶器非所以盡行也且德厚信矼(確/實)
(也)未達人氣名聞不爭未達人心
　厚信在於氣質故言未達人氣不爭在於
　心意故言未達人心
而强以仁義繩墨之言術(讀作/述)暴人之前者
是以人惡有其美也命之曰菑(音/灾)人菑人者
人必反菑之若殆爲人菑夫句且苟爲悦賢
而惡不肖惡用而求有以異若(汝/也)唯無詔王
公必將乗人而鬭其捷而目將熒之
　目爲其所眩
而色將平之
　色與之和平
口將營之
　營救自解
容將形之
　爲擎跽之形
心且成之
　且遂成其非
是以火救火以水救水名之曰益多
　不能正救更添其過
順始無窮若殆以不信厚言必死於暴人之
前矣
　彼順其始之惡無有窮極汝若諫之則必
　以汝言爲不信厚怒汝而不免於刑戮矣
且昔者桀殺關龍逄紂殺王子比干是皆脩
其身以下傴拊人之民以下拂其上者也故
其君因其脩以䄢(音/祭)之是好名者也昔者堯
攻叢枝胥敖禹攻有扈國爲虚(音/墟)厲
　居宅無人曰虚死而無後曰厲
身爲刑戮其用兵不止其求實無己是皆求
名實者也而獨不聞之乎名實者聖人之所
不能勝(平/聲)也而況若乎
　叢枝胥敖欲與堯爭名實有扈欲與禹爭
　名實堯禹猶且不能堪而伐之何況於汝
　乎
雖然若必有以也嘗以語我來顔回曰端而
虚勉而一則可乎曰惡惡可夫以陽爲充孔
揚采色不定常人之所不違因案人之所感
以求容與其心名之日漸之德不成而況大
德乎將執而不化外合而内不訾其庸詎可
乎
　端正而謙虚所以盡乎已黽勉而專一所
　以入乎人夫以陽爲充孔揚言衛君以充
　陽之性自爲充足甚揚揚得志也采色不
　定常人之所不違者喜怒無定人莫敢逆
　之也案與按同感觸也容與猶縱肆也因
　按抑人之觸己以求縱肆其心也日漸之
　德不成而況大德乎者言逐日積漸之德
　且不能成何況大德乎執固執也訾毁也
　彼將固執而不化汝必外與之合而心内
　亦不復訾毁之矣然則汝之所謂端而虚
　勉而一者豈可乎外合而内不訾即前所
　謂容將形之心且成之者也
然則我内直而外曲成而上比(去/聲)内直者與
天爲徒與天爲徒者知天子之與己皆天之
所子而獨以己言蘄乎而人善之蘄乎而人
不善之邪若然者人謂之童子是之謂與天
爲徒
　顔回更說此三條内直而外曲者由内徑
　直而外爲委曲也成而上比者舉其成說
　上合於古人也内由徑直則順乎其天故
　曰與天爲徒天子與己皆天之所子是已
　與天子皆子而已何能相勝而獨以己言
　求人之從是己乃勝於天子邪若能知此
　理而不以己救勝則全天所以皆相子之
　意故曰若然者謂之童子言尚如童子時
　未分是非也此之謂與天爲徒
外曲者與人之爲徒也擎跽曲拳人臣之禮
也人皆爲之吾敢不爲邪爲人之所爲者人
亦無疵焉是之謂與人爲徒
　外爲委曲所以周旋人事故曰與人爲徒
成而上比者與古爲徒其言雖教謫之實也
古之有也非吾有也若然者雖直不爲病是
之謂與古爲徒
　舉古人之成說以告之其言不過誦說教
　詔而實所以爲箴規蓋以此乃古人所有
　之言非吾所有也如此貝雖直不至爲害
　此之謂與古爲徒
若是則可乎仲尼曰惡惡可大多政法而不
諜
　不能間諜入之
雖固亦無罪雖然止是耳已夫胡可以及化
猶師心者也
　猶是自師用其心者
顔回曰吾無以進矣敢問其方仲尼曰齋吾
將語若有而爲之其易邪易之者皞天不宜
顔回曰回之家貧唯不飲酒不茹葷者數月
矣若此則可以爲齋乎曰是祭祀之齋非心
齋也回曰敢問心齋仲尼曰若一志無聽之
以耳而聽之以心無聽之以心而聽之以氣
聽止於耳心止於符氣也者虚而待物者也
　符猶言性也揚雄答賔戲愼脩所志守尔
　天符言性與天符故謂之符如符劵然聽
　聲則止於耳心思則止於符唯氣則無所
　思惟虚而待物
唯道集虚虚者心齋也顔回曰回之未始得
使實自回也得使之也未始有回也
　未知道則百骸無所聽命實自是一顔回
　既得道則唯虚而已何有此身哉
可謂虚乎夫子曰盡矣吾語若若能入遊其
樊而無感其名入則鳴不入則止無門無毒
一宅而寓於不得已則幾矣
　以禽爲喻衛以其國爲樊籠顔回欲往衛
　如入樊籠焉但當入游其國而無感動其
　赫奕之名謂之入游則雖入而有遨遊自
　得之意不拘於所遇若得入則諫若不得
　則止不必定要得入也却言得入後居止
　之道衛本非可居無一門而無毒但得一
　宅以居而寄此身於不得已可也寓寄也
　不必執著之意如此則得與衛侯相近矣
　幾近也此是教顔回且入身去住待居乆
　而自化也下文却教以化之之道
絶迹易無行地難
　人要絶滅蹤跡易而無行地難欲不見蹤
　跡何如無行
爲人使易以僞爲天使難以僞
　雖是人事便有天理人可欺而天不可欺
　○此四句言顔回當泯形迹黜浮偽
聞以有翼飛者矣未聞以無冀飛者也(喻下/句)
聞以有知知(上去/聲)者矣未聞以無知知者也
　無知之知乃大知未聞有如此人○此四
　句言顔回當外智巧
瞻彼闋者虚室生白吉祥止止
　却告顔回以虚心之說瞻彼門闋之内有
　室猶人身之有心也虚室無蔽碍則自然
　生白而百祥萃止虚心無蔽碍則自然光
　明而萬善凝止止止者止而又止也陰陽
　者流飛九星而以中官得白爲吉祥亦取
　其虚空無碍也
夫且不止是之謂坐馳
　比心放縱不知所止則身雖靜而心不靜
　故謂之坐馳
夫徇耳目内通而外於心知鬼神將來舍而
況人乎
　耳目本外而徇之於内心知本内而黜之
　於外惟虚而已如此則鬼神將來與我並
　處而況人乎舍字應前宅字
是萬物之化也禹舜之所紐也伏義几蘧(古/之)
(帝)之所行終而況散上聲焉者乎
　前虚心之道乃萬物之所由以感化也乃
　禹舜之所以爲樞紐也伏羲几蘧所行以
　終身也而況衛君不過散雜之人耳何難
　化之有如言散卒散馬不與正數
葉(音/攝)公子高將使於齊問於仲尼曰王使諸
梁也甚重齊之待使者蓋將甚敬而不急匹
未猶未可動也而況諸侯乎吾甚慄之子嘗
語諸梁也曰凡事若小若大寡不道以懽成
　言必以懽好而成
事若不成則必有人道之患(人之/刑責)若成則必
有陰陽之患
　憂思以致陰陽不調而成疾
若成若不成而後無患者唯有德者能之吾
食也執粗而不臧爨無欲清之人今吾朝受
命而夕飲冰我其内熱與
　粗糲食也不臧不精善也欲清者苦熱而
　欲清凉也言吾所食但執粗糲而不精善
　厨爨蕭然爨者不必苦熱而思清凉今乃
　朝受使齊之命而夕飲冰此憂思之過遂
　成内熱非飲食之過也
吾未至乎事之情
　實也未曾做到事之實處
而既有陰陽之患矣事若不成必有人道之
患是兩也爲人臣者不足以任(平/聲)之子其有
以語我來仲尼曰天下有大戒二其一命也
其一義也子之愛親命也不可解於心
　天所命之理仁愛出於自然未嘗與此心
　相離也
臣之事君義也無適而非君也
　普天之下莫非王土率土之濱莫非王臣
無所逃於天地之間是之謂大戒是以夫事
其親者不擇地而安之孝之至也夫事其君
者不擇事而安之忠之盛也自事其心者哀
樂不易施乎前(易更/遞也)知其不可柰何而安之
若命德之至也爲人臣子者固有所不得己
行事之情而忘其身何暇至於悦生而惡死
夫子其行可矣丘請復以所聞凡交近則必
相靡以信
　近者相靡服以信不待有言
遠則必忠之以言言必或傳之夫傳兩喜兩
怒之言天下之難者也
　兩處之言皆喜皆怒
兩喜必多溢美之言兩怒必多溢惡之言
　如兩國皆喜則其言必有過相稱美處兩
　國皆怒則其言必有過相詆訾處傳者所
　以爲難
凡溢之類也妄妄則其信之也莫莫則傳言
者殃故法言曰(古/書)傳其常情無傳其溢言則
幾乎全且以巧鬭力者始乎陽常卒乎陰泰
至則多奇巧
　以巧而鬭力如漢書卞射武戲如起於戲
　巧無他姦計是爲屬陽卒恐不勝遂相侵
　牟屬陰矣
以禮飲酒者始乎治常卒乎亂泰至則多竒
樂凡事亦然始乎諒(信/也)常卒乎鄙(野/也)其作始
也簡其將畢也必巨言者風波也行者實喪
也夫風波易以動實喪易以危
　言虚如波之隨風故易以動行實常患喪
　失故易以危
故忿設無由巧言偏辭獸死不擇音氣息茀
然於是並生心厲
　若遇所與言之人施其忿怒不問情由則
　只得巧言偏辭如獸之將死不暇擇其聲
　音美惡惟覺氣息茀然不平而已於是有
　陰陽之患而並生心病
剋核大至則必有不肖之心應之而不知其
然也
　剋核剋定而核實必欲與之求詳也
苟惟不知其然也孰知其所終故法言曰無
遷令無勸成過度益也遷令勸成殆事
　此兩句是總括兩法言傳其溢言則過其
　則度乃是添益改其命令勸其成好則事
　危殆
美成在乆惡成不及改
　美之成甚難歷乆而後成惡之成甚遠不
　及於欲改
可不愼與且夫乗物以遊心託不得已以養
中至矣何作爲報也莫若爲致命此其難者
　何必作爲巧偽以報白齊君但致楚君之
　命而已又恐葉公以爲迂闊終之曰此其
　難者應上文天下之難者也
顔闔(魯之/隱者)將傳衛靈公太子而問於蘧伯玉
曰有人於此其德天殺
　殺物之心如出於天性
與之爲無方則危吾國與之爲有方則危吾
身其知適足以知人之過而不知其所以過
若然者吾柰之何蘧伯玉曰善哉問乎戒之
愼之正汝身哉形莫若就心莫若和雖然之
二者有患就不欲入和不欲出
　刑就則不睽隔又不可入其所好而與之
　詭隨心和則不乖戾又不可表𣞺於外而
　自矜伐
形就而入且爲顚爲滅爲崩爲蹶心和而出
且爲聲爲名爲妖爲孽彼且爲嬰兒亦與之
爲嬰兒彼且爲無町畦亦與之爲無町畦彼
且爲無崖亦與之爲無崖達之入於無疵
　此豈徒然哉必達之入於無疵過之地
汝不知夫螳蜋乎怒其臂以當車轍不知其
不勝任也是其才之美者也
　螳蜋以臂能當物爲才美
戒之愼之積伐而美者以犯之幾矣
　伐誇也而汝也幾危也積其誇汝之才美
　以犯之其身危矣
汝不知夫養虎者乎不敢以生物與之爲其
殺之之怒也不敢以全物與之爲其决之之
怒也
　生物則必殺全物則必决因而生怒
時其飢飽達其怒心虎之與人異類而媚養
己者順也故其殺者逆也
　性之順逆也
夫愛馬者以筐盛(平/聲)矢以蜄盛溺
　蜄蚌也以蚌飾器也
適有蚊虻僕縁而拊之不時則缺銜毁首碎
胷意有所至而愛有所亡可不愼邪
　僕縁僕僕然著馬體也虎馬之性以喻衛
　太子
匠石之齊至於曲轅見櫟社樹其大蔽牛絜
(户結/切)之百圍
　圍量之也圍有小大不同有以一尺圍者
　有以八尺爲仞圍者此百圍以尺論下文
　三圍四圍以仞論也
其高臨山十仞而後有枝其可以爲舟者旁
十數觀者如市匠伯不顧(伯匠/石字)遂行不輟弟
子厭觀之走及匠石曰自吾執斧斤以隨夫
子未嘗見材如此其美也先生不肯視行不
輟何邪曰已矣勿言之矣散木也以爲舟則
沉以爲棺槨則速腐以扃器則速毁以爲門
户則液樠草干切
　液出樠木上
以爲柱則蠹是不材之木也無所可用故能
若是之壽匠石歸櫟社見(音/現)夢曰汝將惡乎
比予哉若將比予於文木邪
　中山王文木賦謂有文理
夫𣙁梨橘柚果蓏之屬實熟則剥則辱大枝
折小枝泄
　小枝摘去實而木液泄
此以其能苦其生者也故不終其天年而中
道夭自掊擊於世俗者也物莫不苦是且予
求無所可用乆矣幾死(二字/句)乃今得之爲予
大用(八字/句)使予也而有用且得有此大也邪
　予求無所可用之日乆矣幾爲不識者所
　伐死乃今得匠石謂予不材遂得以无用
　爲予之大用
且也若與予也皆物也柰何哉其相物也而
幾死之散人又惡知散木
　匠石謂爲不材之木是相物也木固是物
　汝亦天地間之物耳柰何其相物若分别
　汝爲人木爲物則人與物既各别安能相
　知汝亦幾死之散人耳又惡知幾死之散
　木
匠石覺而診(占/也)其夢弟子曰趣(平/聲)取無用則
爲社何邪
　彼既趍取於無用則其爲社何邪爲社是
　又不能無用也
曰密若無言
　匠石使弟子閉密無言似謂社樹有靈恐
　知之
彼亦直寄焉以爲不知己者詬厲也
　直但也彼亦但寄此身於曲轅耳以爲不
　相知者强以爲社也名爲社乃詬駡厲病
　之
不爲社者且幾有翦乎
　翦伐也若不爲社亦無人伐之
且也彼其所保與衆異而以義譽之不亦遠
乎
　凡且也者又進一歩說彼其所保全此生
　者與衆人異而我欲以義理譽之不亦與
　之相遠乎言前此謂其不材固不是今若
　稱譽之亦不足爲彼輕重
南伯子綦
　即南郭子綦居南而字伯
遊乎商之丘見大木焉有異結駟千乗隱將
芘其所藾
　聚駟車千乗而隱藏其下將可芘其所藉
　賴
子綦曰此何木也哉此必有異材夫仰而視
其細枝則拳曲而不可以爲棟梁俯而視其
大根則軸解(如車軸/折裂)而不可以爲棺槨咶(詩/上)
其葉則口爛而爲傷嗅之則使人狂醒二日
而不己子綦曰此果不材之木也以至於此
其大也嗟夫(子綦/自歎)神人以此不材(以用/也)
宋有荆氏(地里/名)宜楸柏桑其拱把
　兩手曰拱一手曰把
而上者求狙猴之杙以職切者斬之
　所以棲狙猴者
三圍四圍求高名之麗者斬之
　高名者屋之高大而有名也麗與欐同屋
　棟也柳文小石城山記其上爲睥睨梁欐
　之形
七圍八圍貴人富商之家求禪(去/聲)傍者斬之
　司馬云棺之全一邊者
故未終其天年而中道夭於斧斤此材之患
也
　此又出一段有用之爲患
故解之
　漢郊祀志古天子常以春解祠言解罪求
　福也
以牛之白顙者與豚之亢鼻者(額折故/鼻高)與人
有痔病者不可以適河
　不可祭河神也
此皆巫祝以知之矣(以與己/通用)所以爲不祥也
此乃神人之所以爲大祥也
支離䟽者
　支離形不全貌疏名
頤隱於齊
　齊與隮同傴者不見其頤隱於臍間
肩高於頂
　頭低而肩高於頂
會撮指天(撮徐/沽切)
　臺竺緇撮之撮會合其髮而撮爲髻古者
　髻近項脊曲而頭低故髻指天也
五管在上
　管腧也五藏之腧皆在上
兩體爲脅
　脊在髀裹故以兩髀爲脅
挫鍼治繲
　衣也能挫縫衣之針
足以餬曰鼓筴播精
　鼓動其䇿以占即今人抽籤者也精精米
　所以享神楚辭懷椒糈而要之注糈精米
　也播者陳之以享神也言能䇿占並祀神
　也
足以食(音/似)十人
　所得不止於餬其口
上徵武士則支離欀臂其間
　恃其無用故不自藏匿
上有大役則支離以有常疾不受功(不任/功役)上
與病者粟則受三鍾(六斛四/斗爲鍾)與十束薪夫支
離其形者猶足以養其身終其天年又況支
離其德者乎
孔子適楚楚狂接輿遊其門曰鳳子鳳予何
如德之衰也來世不可待往世不可追也天
下有道聖人成焉(成其/功)天下無道聖人生焉
(全其/生)方今之時僅免刑焉福輕乎羽莫之知
載禍重乎地莫之知避已乎己乎臨人以德
殆乎殆乎畫地而趍
　行者宜任其所至若指畫所往之地而疾
　趍焉則困殆矣
迷陽迷陽無傷吾行
　迷陽迷蕨也蕨生蒙密能迷陽明之路故
　曰迷陽托興言之
吾行卻曲卻音隙無傷吾足
　以上因論語而附益之其下是莊子之言
山木自寇也膏火自煎也桂可食故伐之漆
可用故割之人皆知有用之用而莫知無用
之用也
　上述櫟社樹商丘木故於此就木上結之


南華眞經循本卷之五





南華眞經循本卷之六聴十一
　　廬陵竹峯羅勉道述
　　門人彭祥點校
　內篇
　　　德充符(符驗也言德充於内而驗於/外雖形質之不全不足爲累)
　　　(列子有/說符篇)
魯有兀者王駘(音臺刖/足曰兀)從之遊者與仲尼相
若常季問於仲尼曰王駘兀者也從之遊者
與夫子中分魯立不教坐不議虚而往實而
歸固有不言之教無形而心成者邪是何人
也仲尼曰夫子聖人也丘直後而未往耳
　仲尼曰我亦將往從之游但偶後於衆人
　尚未往耳
丘將以爲師而況不若丘者乎奚假魯國
　何借魯國之衆以爲重
丘將引天下而與從之常季曰彼兀者也而
玉(去聲猶/長也)先生其與庸(常/人)亦遠矣苦然者其
用心也獨若之何仲尼曰死生亦大矣而不
得與之變雖天地覆墜亦將不與之遺(落/也)審
乎無假而不與物遷命物之化而守其宗也
　命物之化者物之變化惟吾所命
常季曰何謂也仲尼曰自其異者視之肝膽
楚越也自其同者視之萬物皆一也夫若然
者且不知耳目之所宜而遊心乎德之和物
視其所一而不見其所喪視喪其足猶遺土
也常季曰彼爲己句以其知得其心(句)以其
心得其常心(句)物何爲最之哉
　常季雖聞仲尼之言猶未悟王駘之所以
　然彼指王駘也言彼之修已以其知言之
　非有至神之知不過得其心思所及之知
　而已以其心言之非有大聖之心不過得
　其常人所有之心而已人何爲尊之
仲尼曰人莫鑑於流水而鑑於止水唯止能
止衆止
　仲尼答之云水一也有流處亦有止處人
　莫去鑑他流處只鑑他止處以喻常季不
　必以奇異看王駘只就他得常心看便是
　他高處唯止能止衆止者止水之所衆流
　歸之莫不從而皆止矣王駘以常心而能
　化人亦猶是也
受命於地唯松栢獨也在冬夏青青受命於
天唯舜獨也正幸能正生以正衆生
　又以松栢引喻聖人以明惟止能止衆止
　之義凡草木皆受命於地而松栢獨冬夏
　青青凡人皆受命於天而舜獨得其正紛
　紛衆邪之中使非有舜之正則幾乎舉世
　皆惡矣幸而舜能正吾之生以正天下之
　衆生則可以見唯止能止衆止
夫保始之徵不懼之實勇士一人雄入於九
軍將求名而能自要者而猶若是而况官天
地府萬物直寓六骸象耳目一知之所知而
心未嘗死者乎
　保始之徵者守其初志必有徵驗使人可
　信也不懼之實者剛勇不懼自有其實非
　爲人知也九軍者古軍陣因井田之制每
　軍分爲九軍更遞以戰也求名者求爲名
　聲即保始之徵者也自要者自守要約即
　不懼之實者也官天地者天地爲吾官守
　之司也府萬物者萬物爲吾府藏之物也
　直但也寓者寄寓而不執著象者彷象而
　非眞實一知之所知而心未嘗死者一其
　知之所知而心未嘗陷於物以死也應前
　以其知得其心以其心得其常心二句言
　求名自要之人尚能勇冠千萬人之上何
　況王駘外形骸一心知又非求名自要者
　所可比儗豈不能感動魯國之衆乎
彼且擇日而登假(音/格)人則從是也彼且何肯
以物爲事乎
　假至也登假猶言升仙升至于天也大宗
　師登假於道亦音格崔本比於列星之下
　有其生無父母死登假三年而形遯亦升
　至于天之義言彼且有一日升仙去則遺
　棄人世矣故人之所以從之者爲此也由
　此觀之彼且何肯以物爲事乎物字應前
　物何爲最之哉道家多有擇日升仙事
申徒嘉(申徒/氏)兀者也而與鄭子産同師於伯
昏無人(雜篇作/瞀人)子産謂申徒嘉曰我先出則
子止子先出則我止(羞與刖/者同行)其明日又與合
堂同席而坐(仍同/坐)子産謂申徒嘉曰我先出
則子止子先出則我止今我將出子可以止
乎其未邪
　問之欲使必不並已
且子見執政而不違子齊執政乎(執政子/産自謂)申
徒嘉曰先生(伯昏/無人)之門固有執政焉如此哉
　居先生之門者當忘貴賤
子而悦子之執政而後人者也(以人/爲後)聞之曰
鑑明則塵垢不止止則不明也乆與賢人處
則無過
　與賢人處以免過猶鑑藉人以磨去塵垢
今子之所取大者先生也
　取於人以大其德
而猶出言若是不亦過乎
　未能無過也
子産曰子既若是矣猶與堯爭善計子之德
不足以自反邪
　爲善者莫若堯猶與堯爭善是欲勝於堯
　爲第一人也子既不謹而遭刖矣乃猶欲
　與堯爭善計子之德恐不足自反以補其
　遭刖之過安能勝堯哉
申徒嘉曰自狀其過以不當亡者衆不狀其
過以不當存者寡
　自狀自陳也因上文過字言若自陳說己
　之過則己無大過故止於受刖其形之不
　當亡者尚衆若不陳說已之過則人以爲
　罪大惡極當不止於刖其形之不當存者
　尚寡
知不可奈何而安之若命唯有德者能之遊
於羿之彀中中央者中(去/聲)地也然而不中者
命也
　羿善射物遊於羿之彀中中央者必中之
　地也然而或不中得免於死者命也言已
　不免於刑亦命也
人以其全足笑吾不全足者衆矣我怫然而
怒而適先生之所則廢然而反
　廢向者之怒而後常
不知先生之洗我以善邪吾與夫子遊十九
年矣而未嘗知吾兀者也今子與我遊於形
骸之内而子索我於形骸之外不亦過乎
　形骸内德也形骸外刖也重言不亦過乎
　應前
子産蹴然改容更貌曰子無乃稱
　既悟則愧其言曰子無如此說矣
魯有兀者叔山無趾
　叔山字因名無趾
踵見仲尼仲尼曰子不謹前既犯患若是矣
雖今來何及矣無趾曰吾惟不知務(不知/務全)而
輕用吾身吾是以亡足今吾來也猶有尊足
者存
　右爲尊雖刖左足猶有右足存
吾是以務全之也夫天無不覆地無不載吾
以夫子爲天地安知夫子之猶若是也(未能/容其)
刖孔子曰丘則陋矣夫子胡不入乎請講以
所聞無趾出孔子曰弟子勉之夫無趾兀者
也猶務學以復補前行之惡而況全德之人
乎無趾語老聃曰孔丘之於至人其未邪彼
何賔賔(尊敬/貌)以學子爲彼且蘄以諔(尺六/切)詭
幻怪之名聞不知至人之以是爲己桎梏邪
老聃曰胡不直使彼以死生爲一條以可不
可爲一貫者解其桎梏其可乎無趾曰天刑
之安可解
魯哀公問於仲尼曰衛有惡人焉曰哀駘它
(音/駞)丈夫與之處者思而不能去也婦人見之
請於父母曰與爲人妻寧爲夫子妾者十數
而未止也未嘗有聞其倡者也常和人而己
矣無君人之位以濟乎人之死無聚禄
　聚於上者所以散於下
以望(滿也月/盈爲望)人之腹又以惡駭天下和而不
倡知不出乎四域且而雌雄合乎前
　此三句將上文轉摺說雌雄即丈夫婦人
是必有異乎人者也寡人召而觀之果以惡
駭天下與寡人處不至以月數(上/聲)而寡人有
意乎其爲人也不至乎期年而寡人信之國
無宰寡人傳國焉(傳國/政)悶然而後應氾(音/泛)而
若辭寡人醜乎
　寡人爲醜乎因其醜而自反
卒授之國無幾何也去寡人而行寡人卹焉
(憂憫/貌)若有亡也若元與樂是國也是何人者
也仲尼曰丘也嘗使於楚矣適見豚子食(食/乳)
(也)於其死母者少焉眴(音/舜)
　眴驚覺而動目也
若皆棄之而走不見己焉耳不得類焉耳所
愛其母者非愛其形也愛使其形者也
　不見己焉爾者豚子安知其爲母但知己
　所食而已今忽不見己所食也不得類焉
　耳者類似也今所食之乳忽不似每日也
　使其形者神也豚子本不理會得母死忽
　棄之而走者神不相接也以喻哀駘它前
　日相處非以形交乃以神交一旦失之如
　豚子失其母之神
戰而死者其人之葬也不以翣資
　翣以木爲筐衣以白布畫雲氣其上有柄
　如扇以障柩資送葬也
刖者之屨無爲去聲愛之皆元其本矣
　形爲本翣與屨爲文
爲天子之諸御不爪翦不穿耳(近君不/可毁形)取(音/娶)
妻者止於外不得復(浮去/聲)
　禮記三年之喪與新有妻者期不使
形全猶足以爲爾而況全德之人乎今哀駘
它未言而信無功而親使人枚己國惟恐其
不受也是必才全而德不形　者也
以戰死刖者引起天子五御及娶妻者而
　說歸哀駘它身上來
哀公曰何謂才全仲尼曰死生存亡窮達貧
富賢與不肖毁譽飢渴寒暑是事之變命之
行也
　此皆人事之變革而有天命行其間
日夜相代乎前而知去聲不能規其始者也
　規求也雖有知者不能求其初生禀受之
　所以然
故不足以滑和不可入於靈府(心/也)使之和豫
通而不失於兊(悦/也)使日夜無卻(音/隙)而與物爲
春是接而生時乎心者也
　死生貧富等雖日夜相代乎前吾則使之
　日夜無罅隙不見其相代之迹視之如一
　而與物混然爲春如年有四時不見其爲
　夏秋冬但見其爲春而已如此者是接續
　其罅隙處而生時乎吾心者也因春字故
　下生時字時不生於陰陽之氣而生於吾
　心也
是之謂才全何謂德不形曰平者水停之盛
也其可以爲法也
　盛極也極平者莫如水停
内保之而外不蕩也
　内保之者水性沈定有内保之義
德者成和之脩也
　成其内和則德脩矣
德不形者物不能離也
　德惟内修不形於外而物自親之不能釋
　離如哀公之於哀駘它
哀公異日以告閔子(仲尼/弟子)曰始也吾以南面
而君天下執民之紀而憂其死吾自以爲至
通矣今吾聞至人之言恐吾無其實輕用吾
身而亡吾國吾與孔丘非君臣也德友而己
矣
　以哀駘爲至人而仲尼爲德友亦是滑稽
闉跂支離無脤
　闉城門也跂舉足而行也闉跂者跂而守
　城門也支離者形不全之貌無脤無脚跟
　也蓋無脤之人後脚不能到地但跂而行
　其形支離而因名無脤猶名無趾也
說(音/税)衛靈公靈公說(音/悦)之而視全人其脰肩
肩
　脰項也肩肩細長之貌言悦無脤而視全
　人反覺其項細長醜而不足觀也周禮梓
　人云數目顅脰注長脰貌蓋肩與顅同
甕盎大癭(又是/一人)說齊桓公桓公說之而視全
人其脰肩肩故德有所長而形有所忘人不
忘其所忘而忘其所不忘此謂誠忘
　所忘者形也所不忘者德也世人不忘其
　形而忘其德此眞忘者也
故聖人有所遊而知爲孽約爲膠德爲接工
爲商聖人不謀惡用知不斲惡用膠無喪惡
用德不貨惡用商四者天鬻也天鬻也者天
食(音/嗣)也既受食於天又惡用人
　孽妖孽也約謹守也膠固也接應接也工
　藝能也商如商賈也聖人心有天游而以
　智者爲妖孽約者爲膠固德者爲役於應
　接藝能者爲商賈之徒聖人不計謀何用
　智巧不斲削何用膠固無所喪失何用行
　道而有得不嗜貨利何用行商四句中兩
　句是正說兩句是比喻因商字又言四者
　天鬻也天之付予即如鬻焉得天鬻則爲
　天所食矣既受食於天又惡用人之所食
　猶言既得天爵不求人爵也
有人之形無人之情有人之形故羣於人無
人之情故是非不得於身眇乎小哉所以屬
於人也(此言/有形)謷乎大哉獨成其天
　謷放也放而得之意此言無情下文又
　引與惠子辨難以伸無情之義
惠子謂莊子曰人故無情乎莊子曰然惠子
曰人而無情何以謂之人莊予曰道與之貌
天與之形惡得不謂之人惠子曰既謂之人
惡得無情莊子曰是非吾所謂情也吾所謂
無情者言人之不以好惡内傷其身常因自
然而不益生也惠子曰不益生何以有其身
莊子曰道與之貌天與之形無以好惡内傷
其身今予外乎子之神勞乎子之精倚樹而
吟據槁梧而暝天選(去/聲)子之形子以堅白鳴
　道與之貌天與之形者自然也不益生者
　人生有自然之天不可加一毫人力也槁
　梧即今所謂枯桐也枯桐同義桐亦可稱
　梧桐之類不一惟枯桐中琴瑟故名琴瑟
　爲槁梧也據之而暝言琴瑟常在手雖疲
　困而暝猶據之也立則倚樹而吟坐則據
　槁梧而暝皆外神勞精之所爲是負天之
　所予而從事乎堅白之辯者也



南華眞經循本卷之六










南華眞經循本卷之七祸一
　　廬陵竹峯羅勉道述
　　門人彭祥點校
　內篇大宗師(此篇言道之秘/要故名大宗師)
知天之所爲知人之所爲者至矣知天之所
爲者天而生也知人之所爲者以其知之所
知以養其知之所不知終其天年而不中道
夭者知之盛也
　知天之所爲者體天道之自然也知人之
　所爲者盡人事之當然也天而生者順其
　天而生也知之所知者如脩善去惡趨吉
　避凶之類知之所不知者即吾身之至眞
　人皆有之而不自知能養之而不害則亦
　得終其天年不至中道夭折此亦知之盛
　者
雖然有患夫知有所待而後當(去/聲)其所待者
特未定也庸詎知吾所謂天之非人乎所謂
人之非天乎
　雖然所謂知人之所爲者尚有可慮處人
　雖知之又必有待於天而後得其定當定
　也但其待於天者正自無定如顔天跖壽
　善未必福而惡未必禍則安知吾所謂天
　者不屬乎人所謂人者不屬乎天
且有眞人而後有眞知
　眞人方眞知天人之辨
何謂眞人古之眞人不逆寡
　得雖少而不逆於意
不雄成
　功雖成而不雄其氣
不謨士
　士與事通事皆付之自然不豫爲之謀
若然者過而不悔當而不自得也若然者登
高不慄入水不濡入火不熱是知之能登假
(音格/至也)於道也若此古之眞人其寢不夢其覺
無憂其食不甘其息深深眞人之息以踵衆
人之息以喉
　息之深者如藏於足息之淺者如出於喉
　其實氣海爲息之根蔕
屈服者其嗌(音益/喉也)言若哇(於佳切/又音蛙)
　屈服諂媚於人者其喉間之言如淫哇之
　樂
其耆音嗜欲深者其天機淺
　天機者天然之氣機即息也嗜欲之深則
　息淺矣如屈服者嗜欲深也嗌言若哇者
　天機淺也
古之眞人不知悦生不知惡死其出不訢其
入不距(拒/同)翛然而往翛然而來而己矣不忘
其所始不求其所終受而喜之忘而復之是
之謂不以心捐道不以人助天是之謂眞人
若然者其心志
　在心爲志未馳騖也
其容寂其顙頯
　達跪二音額廣平不蹙也
凄然似秋煖(音/暄)然似春喜怒通四時與物有
宜而莫知其極故聖人之用兵也亡國而不
失人心利澤施乎萬世不爲愛人故樂通物
非聖人也有親非仁也天時非賢也
　元氣混然何分四時
利害不通非君子也
　通而一之何分利害
行名失已非士也亡身不眞非役人也(不能/役使)
人若狐不偕(古賢/人)務光
　黄帝時人耳長七寸
伯夷叔齊箕子胥餘
　尸子云箕子名胥餘或云比干
紀他(徒何/切)申徒狄
　殷時人荀子載其負石沉河
是役人之役適人之適而不自適其適也古
之眞人其狀義而不朋
　與物同宜而不朋黨
若不足而不承
　謙退不足而不輕於順承
與乎其觚而不堅也
　與容與也觚器之有稜者容與自得如器
　雖有稜隅而不堅頑也
張乎其虚而不華也
　張大也氣象張大雖虚而非徒事華藻
邴邴乎其似喜乎崔(音/摧)乎其不得已乎
　邴邴猶揚揚崔自抑意雖可喜而有不得
　已
滀(救六/切)乎進我色也與乎止我德也
　滀充積也雖充於色而止於德也
厲乎其似世乎謷乎其未可制也
　厲醜惡也雖不事脩飾同乎流俗而謷乎
　高放不可得而制馭
連乎其好閑也悗(亡本/切)乎忘其言也
　連連綿也悗廢忘也雖連綿閉塞無可窺
　尋而悗焉廢忘未嘗誇說
以刑爲體以禮爲翼以知爲時以德爲循以
刑爲體者綽乎其殺也以禮爲翼者所以行
於世也以知爲時者不得已於事也以德爲
循者言其與有足者至於丘也而人眞以爲
勤行者也
　禮者立身之本本所以爲體刑者輔治之
　法本所以爲翼然刑雖具而寬仁不殺故
　可以爲體禮雖嚴而舉世可行故可以爲
　翼德主自然本如四時之運行無心知以
　周物本如人之循行有迹然知以不得已
　而應事則亦出於自然故可以爲時德之
　修非出於勉强如偶有登山之迹不知者
　眞以爲勤於行故亦可以爲循
故其好之也一其弗好之也一其一也一其
不一也一其一與天爲徒其不一與人爲徒
天與人不相勝也是之謂眞人
　其好之者固與我爲一矣其弗好者亦視
　之如一則其與我爲一者固一其不一者
　亦一矣其一者自與天爲徒其不一者自
　與人爲徒天與人本不相勝何必置好惡
　其間
死生命也其有夜旦之常天也人之所不得
與(音/預)皆物之情也彼特以天爲父而身猶愛
之而況其卓乎人特以有君爲愈乎己而身
猶死之而况其眞乎泉涸魚相與處於陸相
呴(虚/去)以濕相濡以沫不如相忘於江湖與其
譽堯而非桀也不如兩忘而化其道
　物之情物之實理也以天爲父父者子之
　天也卓此道卓然尊於父也眞此道乃君
　之眞者也化其道化於其道而毁譽自無
　也死生有命猶天有夜旦之常非人力所
　得干與此乃物之實理不可移易人但當
　反求此道而已此道在人尊於君父而人
　不自知與其紛紛是非毁譽之場何如超
　然於此道
夫大塊載我以形勞我以生佚我以老息我
以死故善吾生者乃所以善吾死也夫藏舟
於壑藏山於澤謂之固矣然而夜半有力者
負之而走昧者不知也藏小大有宜猶有所
遯若夫藏天下於天下而不得其所遯是恒
物之大情也特犯人之形而猶喜之若人之
形者萬化而未始有極也其爲樂可勝計邪
故聖人將遊於物之所不得遯而皆存善夭
善老善始善終人猶效之又況萬物之所係
而一化之所待乎
　善吾生善吾死此善字屬造物善夭善老
　善始善終此善字屬人善夭者雖夭而非
　惡死一化與萬化不同萬化是萬般變化
　由人所爲一化是一超大道不雜他逕
　又從生死說來有生必有死而世之貪生
　避死卒不免焉譬如藏舟於壑藏山於澤
　自以爲固不知夜半猝然之間舟爲有力
　者移去山爲有力者侵伐出於意料之外
　而不自知也夫壑大而舟小澤大而山小
　小大包藏各得其宜而猶有所遯若夫藏
　天下於天下無所包藏而自無可遯之處
　言與其有心於藏不若無心於藏也所謂
　藏天下於天下者如耕田鑿井不知帝力
　是也天下亦物也故言是恒物之大情前
　只說物之情此又添恒與大字以藏舟藏
　山藏天下似說得怪故下一恒字以推廣
　及於天下故下一大字却引歸藏於人身
　者而言人身難得一犯著人之形猶爲可
　喜所貴人之形者其中藏得萬般變化其
　爲樂何可勝計故聖人將遊於物之所不
　得遯而皆存即藏天下於天下之謂聖人
　得藏天下之要使民養生喪死而無札瘥
　妖厲之患人猶慕其治而效之況藏道於
　身實爲萬物之宗一化之原近而且切有
　易於藏天下者乎
夫道有情有信無爲無形可傳而不可受可
得而不可見自本自根未有天地自古以固
存神鬼神帝生天生地在太極之先而不爲
高在六極之下而不爲深先天地生而不爲
久長於上古而不爲老
　揭夫道二字以見太宗師在此有情有信
　無爲無形即齊物篇所謂可行己信而不
　見其形有情而無形也有交媾之情有徵
　驗之信而無所作爲無有形象可口傳而
　不可手授可心得而不可目見蓋以其無
　形也乃陰陽五行之本根未有天地先有
　此理鬼與帝藉之以神天與地藉之以生
　即老子所謂天地根也人與造化同一樞
　機故身中亦有一太極老莊論道止於如
　此後世假藉鉛汞龍虎等比喻益明且切
　矣不爲高不爲深不爲乆不爲老皆讚美
　之辭
狶韋氏得之以挈天地伏戲(音/義)得之以襲氣
母維斗得之終古不惑日月得之終古不息
堪坏得之以襲崑崙
　襲取元氣之母北斗爲天綱維司馬云堪
　坏神名人面獸形
馮夷得之以遊大川
　司馬云清泠傳曰馮夷華陰潼鄉隄首人
　服八石得水仙是爲河伯一云以八月庚
　子浴於河而溺死
肩吾得之以處太山
　司馬云山神不死至孔子時
黄帝得之以登雲天顓頊得之以處玄宫
　黄帝得道升天玄宫北方之宫月令曰其
　帝顓頊其神玄冥
禺强得之立乎北極
　司馬云山海經曰北海之渚有神人面鳥
　身珥兩青蛇踐兩赤蛇名禺强
西王母得之坐乎少廣
　山海經曰西王母狀如人狗尾蓬頭戴勝
　善嘯居洵水之涯漢武帝内傳云西王母
　與上元夫人降帝美容貌神仙人也少廣
　司馬云穴名崔云山名或云西方空界之
　名
莫知其始莫知其終
　此兩句屬西王母
彭祖得之上及有虞下及五伯
　李云五伯夏昆吾殷大彭豕韋周齊桓晋
　文
傅說得之以相武丁奄有天下乗柬維騎箕
尾而比(去/聲)於列星
　司馬云傅說一星在尾上言其乗東維騎
　箕尾之間也箕斗爲天漢津之東維崔本
　此下更有二十二字者於文義不當有
　此篇首至此明大道之要盡矣猶恐人泥
　於執著下文又極論死生俱無以廣其見
　猶命宗性宗之說
南伯子葵問乎女偊曰子之年長矣而色若
孺子何也曰吾聞道矣南伯子葵曰可得學
邪曰惡惡可子非其人也夫卜梁倚有聖人
之才而無聖人之道我有聖人之道而無聖
人之才吾欲以教之庶幾其果爲聖人乎不
然以聖人之道告聖人之才亦易矣吾猶守
而告之三日而後能外天下已外天下矣吾
又守之七日而後能外物已外物矣吾又守
之九日而後能外生己外生矣而後能朝徹
　一朝而透徹不俟七日與九日
朝徹而後能見獨見獨而後能無古今無古
今而後能入於不死不生殺生者不死生生
者不生
　槁形死心所以殺生也而不死縱情肆欲
　所以生生也而不生
其爲物也無不將也無不迎也無不毁也無
不成也其名爲攖寧
　將送也物雖觸之而自寧定
攖寧者攖而後成者也南伯子葵曰子惡乎
聞之曰聞諸副墨之子副墨之子聞諸洛誦
之孫
　成者成定也副墨洛誦者假文墨之名
洛誦之孫聞之瞻明瞻明聞之聶許
　瞻明聶許者假耳目之名
聶許聞之需役需役聞之於(音/鳴)謳
　需役於謳者假役夫歌謡之名
於謳聞之玄冥玄冥聞之參寥參寥聞之疑
始
　參寥者參合寥曠迷茫之始則玄之又玄
　矣
子祀子輿子梨子來(四/人)相與語曰孰能以無
爲首以生爲脊以死爲尻孰知死生存亡之
一體者吾與之友矣四人相視而笑莫逆於
心遂相與爲友俄而子輿有病子祀往問之
曰(此子輿/自言)偉哉夫造物者將以予爲此拘拘
也
　拘拘攣曲之甚將者恐自此更甚
曲僂發背
　曲僂則背發露在上
上有五管頤隱於齊肩高於頂(三句解見/人間世)句
贅指天
　句贅項椎也句猶言節也椎骨二十四節
　贅其形如贅瘤也此五句皆述子輿之形
陰陽之氣有沴音戾
　此一句纔說他疾
其心間(音/閑)而無事跰𨇤而鑑于井曰嗟乎夫
造物者又將以予爲此拘拘也
　無事不以疾爲苦跰𨇤扶曳而行之貌而
　鑑于井自然其形既僂矣又復病又將自
　此拘攣轉甚也
子祀曰女惡之乎
　子祀戲言汝惡之乎
曰亡(音/无)予何惡浸假而化予之左臂以爲雞
予因以求時夜浸假而化予之右臂以爲彈
(去/聲)予因以求鴞炙浸假而化予之尻以爲輪
以神爲馬予因而乗之豈更駕哉且夫得者
時也失者順也安時而處順哀樂不能入也
此古之所謂縣解也
　浸漸也假設使也時猶司也縣作懸解音
　蟹懸係解散猶解倒懸之義
而不能自解者物有結之
　懸物於上忽然自解謂之懸解不能自解
　者有人用力結之則無自解之理言人心
　係累既深則不能自解
且夫物不勝天乆矣吾又何惡焉
俄而子來有病喘喘然將死其妻子環而泣
之犁往問之曰叱避無怛化
　道家以死爲化叱其避去勿驚動其化
倚其户與之語曰偉哉造化又將奚以汝爲
將奚以汝適以汝爲鼠肝乎以汝爲蟲臂乎
　言不知將化爲何物或化爲至小未可知
子來曰父母於子東西南北唯命之從陰陽
於人不翅於父母彼近吾死而我不聽我則
悍矣彼何罪焉夫大塊載我以形勞我以生
佚我以老息我以死故善吾生者乃所以善
吾死也今大冶鑄金金踴躍曰我且必爲鏌
鎁大冶必以爲不祥之金今一犯人之形而
曰人耳人耳夫造物者必以爲不祥之人
　言不必定要爲人化爲物又何妨
今一以天地爲大鑪以造化爲大冶惡乎往
而不可哉成然寐蘧然覺
　成然猶安然蘧然覺而匆遽之貌人生乃
　是寐死乃是覺也
子桑户孟子反子琴張三人相與友曰孰能
相與於無相與相爲於無相爲孰能登天遊
霧撓(音/梟)挑(上/聲)無極相忘以生無所終窮三人
相視而笑莫逆於心
　撓挑者猶戲弄三人皆能如所云故不復
　應答但相視而笑無逆於心
遂相與友莫然有間(無間/隙)而子桑户死未葬
孔子聞之使子貢往待事焉
　往而待爲治喪事也三人皆魯人故子貢
　往焉
或編曲(編曲/薄)或鼓琴相和而歌曰嗟來桑户
乎嗟來桑户乎而(汝/也)已反其眞而我猶爲人
猗(結語/辭)子貢趨而進曰敢問臨尸而歌禮乎
二人相視而笑曰是惡知禮意
　禮之本意縁人情而生情不動何用乎禮
子貢反以告孔子曰彼何人者邪脩行(去/聲)無
有而外其形骸臨尸而歌顔色不變無以命
之彼何人者邪孔子曰彼遊方之外者也而
丘遊方之内者也外内不相及而丘使女往
弔之丘則陋矣彼方且與造物者爲人而遊
乎天地之一氣
　方者法度也與造物者爲人言順其所生
　而與之爲人也天地生物不過一氣人之
　生世乃所以遊乎天地之一氣
彼以生爲附贅縣(平/聲)疣以死爲决𤴯(音/换)潰癰
夫若然者又惡知死生先後之所在假於異
物託於同體忘其肝膽遺其耳目反覆終始
不知端倪芒然彷徨乎塵垢之外逍遥乎無
爲之業彼又惡能憒憒然爲世俗之禮以觀
衆人之耳目哉子貢曰然則夫子何方之依
　憒亂也衆人之耳目應前禮乎之問前言
　遊方之内今所見如此又未知何方之依
曰丘天之戮民也雖然吾與汝共之
　孔子自謂吾不能如彼乃天所刑戮之民
　雖是如此吾與汝且共此道
子貢曰敢問其方孔子曰魚相造乎水人相
造乎道相造乎水者穿池而養給相造乎道
者無事而生定
　問其方却問其法度如何造詣也相造乎
　水者穿池則養給矣相造乎道者無事則
　生定矣
故曰魚相忘乎江湖人相忘乎道術
　相忘乎江湖則不在於穿池矣相忘乎道
　術則不在於無事矣相造又不如相忘也
子貢曰敢問畸人
　孔子常不偶於世故子貢以畸人爲問
曰畸人者畸於人而侔於天故曰天之小人
人之君子人之君子天之小人也
顔回問仲尼曰孟孫才其母死哭泣無涕中
心不慼居喪不哀(居喪/次)無是三者以善喪蓋
魯國固有無其實而得其名者乎回壹(特/也)怪
之仲尼曰夫孟孫氏盡之矣進於知(平/聲)矣
　勝於知喪禮者
唯簡之而不得夫己有所簡矣
　學道者唯欲損其情而不能得孟孫氏已
　有所損矣
孟孫氏不知所以生不知所以死不知就先
不知就後(死有/先後)若化爲物以待其所不知之
化己(音/紀)乎且方將化惡知不化哉方將不化
惡知己(音/以)化哉
　上化爲物指已化之人下化己指未化之
　人所不知之化己者所不自知其化到己
　身者也言若以爲先死者化而爲物以等
　待所不知後化之已乎則彼死者方將化
　安知不化者哉未死之己方將不化又安
　知已化者哉
吾特與汝其夢未始覺者邪
　夢而未覺安能知之
且彼有駭形而無損心
　彼指學道之人形之變雖若可駭然不足
　以損其心
有旦宅而無情死
　人生住世倏如一旦然不足以死其情
孟孫氏特覺(如/字)人哭亦哭是自其所以乃
　乃爾汝之稱乃字正與吾字相對父母是
　吾親傍人則可呼之爲爾汝今孟孫氏但
　覺傍人哭亦哭是哭不由中心而由其所
　以相爾汝者言視其親如傍人之親也
且也相與吾之耳矣庸詎知吾之所謂吾之
乎
　本只下單且字添一也字令句語軟活可
　讀且夫且也其義則一因上乃字遂生下
　吾字設爲孔子云且吾與顔回不敢如孟
　孫氏之視其親猶傍人相與吾之矣又安
　知吾所謂吾之者果然乎下文申明其義
且汝夢爲鳥而厲(摩/也)乎天夢爲魚而没於淵
不識今之言者其覺者乎其夢者乎
　只尋常夢爲魚鳥未足異夢爲鳥而直戾
　天夢爲魚而直潜淵分明吾身是魚鳥矣
　今却在此言語知得見今是覺邪莫反是
　夢邪如此看來吾所謂吾之者正不可知
　也前言吾特與汝其夢未始覺此言覺亦
　恐是夢又深一歩
造適不及笑獻笑不及排
　造詣也適適意也喜者必笑忽詣適意之
　境者中有眞樂不及待笑而後適獻笑者
　忽自獻其笑也排布置也自獻其笑者出
　於不覺不及布置使之笑以喻自然天眞
　不待於拘守禮法
安排而去化乃入於寥天一
　綴上排字人生富貧貴賤各有定分如造
　物布置然但當安之而已死去則化無復
　更有寥者曠遠之意一者太極未判之初
　入於寥天一者復歸其初也
意而子見許由曰堯何以資汝意而子曰堯
謂我汝必躬服仁義而明言是非許由曰而
(汝/也)奚來軹(語/辭)夫堯既已黥汝以仁義而劓汝
以是非矣汝將何以遊夫遥蕩恣時轉徙之
塗乎
　恣睢自縱貌轉徙者不拘常也
意而子曰雖然吾願遊於其藩許由曰不然
夫盲者無以與乎眉目顔色之好瞽者無以
與乎青黄黼黻之觀
　無瞳子曰盲有瞳子曰瞽
意而子曰夫無莊之失其美據梁之失其力
　皆託言人名無莊者不假莊飾據粱者據
　其强梁也
黄帝之亡其知皆在鑪錘之間耳(錘與/鎚同)庸詎
知夫造物者之不息我黥而補我劓使我乗
成以隨先生邪(乗其己/成之道)許由曰噫未可知也
我爲汝言其大略吾師乎吾師乎(大宗師/之謂)䪡
萬物而不爲義澤及萬世而不爲仁長於上
古而不爲老覆載天地刻雕衆形而不爲巧
此所遊已(應前/遊字)
顔回曰回益矣仲尼曰何謂也曰回忘仁義
矣曰可矣猶未也它日復見(音/現)曰回益矣曰
何謂也曰回忘禮樂矣曰可矣猶未也
　老莊以仁義出於人爲故亞於禮樂
它日又復見曰回益矣曰何謂也曰回坐忘
矣仲尼蹴然曰何謂坐忘顔回曰墮(許規/切)肢
體黜聰明離形去(上/聲)知(去/聲)同於大通此謂坐
忘仲尼曰同則無好(去/聲)也
　無物不同則無所私好
化則無常也
　唯化所適則無常所
而果其賢乎丘也請從而後也(而汝/也)
子輿與子桑友而淋雨十日子輿曰子桑殆
病矣裏飯而往食之至子桑之門則若歌若
哭鼓琴曰父邪母邪天乎人乎有不任其聲
而趨舉其詩焉
　趨七住切不任其聲憊也趨促也趨舉其
　詩无音曲也
子輿入曰子之歌詩何故若是曰吾思夫使
我至此極者而弗得也父母豈欲吾貧哉天
無私覆地無私載天地豈私貧我哉求其爲
之者而不得也然而至此極者命也夫


南華眞經循本卷之七





　　　　　　　　　　　　　　　　











南華眞經循本卷之八祸二
　　廬陵竹峯羅勉道述
　　門人彭祥點校
　内篇應帝王(此篇所以應爲帝王之用帝/王而悟此反乎太古之世矣)
　(故内篇/止此)
齧缺問於王倪四問而四不知齧缺因躍而
大喜行以告蒲衣子(崔云即/披衣)蒲衣子曰而乃
今知之乎有虞氏不及泰氏(李云即/大庭氏)有虞氏
其猶藏仁以要(平/聲)人亦得人矣而未始出於
非人泰氏其卧徐徐其覺于于一以己爲馬
一以己爲牛其知(去/聲)情信其德甚眞而未始
入於非人
　有虞氏懷藏仁道以要結人心固亦得人
　矣然猶出於人爲不若非人則相與於無
　相與故曰未始出於非人若上古泰氏寢
　處自然無所作爲或一以己爲馬或一以
　已爲牛初無定名蓋縁泰氏其知實信其
　德甚眞不如有虞氏懷仁以要人故也然
　本非有意如此故曰未始入於非人因未
　始出字却生未始入字
肩吾見狂接輿狂接輿曰日中始何以語(去/聲)
汝肩吾曰告我君人者以己出經
　以身出經常之典
式義度人敢不聽而化諸狂接輿曰是欺德
也其於冶天下也猶涉海鑿河而使蚊負山
也
　式義用義以準則人涉海必溺鑿河難成
　蚊負山則不勝任
夫聖人之治也治外乎正而後行確乎能其
事者而己矣
　聖人之治豈治其外乎但全其性分之内
　正己而後行確然信實爲其所能之事而
　已
且鳥高飛以避矰弋之害鼷鼠深穴乎神丘
之下以避熏鑿之患而曾二蟲之無知
　言君人者若欲齊之以法度則人皆逃而
　避之矣鳥鼠且知避害何況乎人曾謂此
　二蟲之無知乎
天根遊於殷陽至蓼水之上適遭無名人而
問焉曰請問爲天下無名人曰去汝鄙人也
何問之不豫也
　言其問使人不樂
予方將與造物者爲人厭則又乗夫莽眇之
鳥以出六極之外而遊無何有之鄉以處壙
垠之野汝又何帠
　莽眇輕虚之狀壙垠音廣朗猶曠蕩也帠
　疑是勥字音强上聲古篆之訛上强訛而
　爲臼下力尚不失篆體(古篆□)
以治天下感予之心爲(感動/也)又復問無名人
曰汝遊心於淡合氣於漠順物自然而無容
私焉而天下治矣
陽子居見老聃曰有人於此嚮疾彊梁
　趨嚮敏疾彊梁不屈
物徹䟽明
　遇物透徹疏通明朗
學道不倦如是者可比明王乎老聃曰是於
聖人也胥易技係勞形怵心者也
　胥刑徒易猶率更也技係以技巧而係累
　也胥徒更作之人則勞形技巧係累之人
　則怵心
且也虎豹之文來田獵也猨狙之便(平/聲)執斄
(常作/狸)之狗來藉(繫/也)如是者可比明王乎陽子
居蹴然曰敢問明王之治老聃曰明王之治
功蓋天下而似不自己化貸萬物而民弗恃
　化施於萬物如假貸之以貸而民不侍賴
　其恩
有莫舉名
　有莫能舉而名之即民無能名焉之義
使物自喜立乎不測而遊於無有者也
鄭有神巫曰季咸知人之死生存亡禍福壽
夭期以歲月旬日若神鄭人見之皆棄而走
列子見之而心醉(迷愛/其術)歸以告壺子曰始吾
以夫子之道爲至矣則又有至焉者矣壺子
曰吾與汝既其文未既其實而固得道與
　既盡也吾與汝平日但盡其外之文未盡
　其中之實而固以爲得道歟未爲得道也
衆雌而無雄而又奚卵焉
　參同契云牝雞不獨卵蓋謂徇其一偏之
　術則不能成道此喻列子未盡其實處
而以道與世亢必信天
　而欲以道與世相高而必人之相信乎
故使人得而相(去/聲)汝嘗試與來以予試之明
日列子與之見壺子出而謂列子曰嘻子之
先生死矣弗活矣不以旬數(上/聲)矣吾見怪焉
見濕灰焉(相法有/此語)列子入泣涕沾襟以告壺
子壺子曰曏吾示之以地文萌乎不震不正
是殆見吾杜德機也嘗又與來
　山川草木地之文也草木萌芽恬然安靜
　不見動摇各正性命不待人力正之但覺
　大地寂然而已度人經所謂神風靜默山
　海藏雲天無浮翳四氣朗清一國地土山
　川林木緬平一等无復高下正是此意即
　所謂杜德機杜閉藏不可見也示之以此
　故不能相更令列子與之明日重來
明日又與之見壺子出而謂列子曰幸矣子
之先生遇我也有瘳矣全然有生矣吾見其
杜權矣列子入以告壺子壺子曰曏吾示之
以天壤名實不入而機發於踵是殆見吾善
者機也嘗又與來
　吾見其杜權者閉藏之中却有權變覺與
　昨日所見略不同也杜權正與杜德相對
　天壤者天之十二辰猶言天之壤地也天
　壤字又是與地文相對地主靜天主動謂
　之天便有動意示以天壤者外則名實不
　能入其心内則機發於至深季咸殆見吾
　善端發露之機耳猶有不能盡知者故又
　俾之明日與來
明日又與之見壺子出而謂列子子之先
生不齊(側皆/切)吾無得而相焉試齊且復相之
列子入以告壺子壺子曰吾曏示以太沖莫
勝是殆見吾衡氣機鯢桓之審
　列子作潘音番米汁也則此審字當作瀋
　亦汁也
爲淵止水之審爲淵流水之審爲淵淵有九
名此處三焉嘗又與來
　見其動靜不一故俾之齋以一其心太沖
　猶言太和太沖則在杜德機善者機之間
　莫有勝於此者故言太沖莫勝衡平也衡
　氣機者處於地文天壤之間動靜各半得
　其平也衡字又對上文權字示之以太沖
　莫勝者即所謂衡氣機也鯢桓鯢所盤桓
　也潘米汁也水成淵處必有泡沬浮在水
　面如米汁也止水之潘爲淵者上面雖水
　流下頭却水渟滀也鯢桓之處止水之處
　上面流水底下渟滀之處皆謂之淵淵有
　九名者列子黄帝篇曰鯢旋之潘爲淵止
　水之潘爲淵流水之潘爲淵濫水之潘爲
　淵沃水之潘爲淵氿水之潘爲淵雍水之
　潘爲淵汧水之潘爲淵肥水之潘爲淵淮
　南子亦有九璇之淵淵名有九此不過處
　其三言尚有未盡用也止水之淵以況地
　文杜德機是全然不動鯢桓之淵以況天
　壤善者機雖是淵水不動却見有鯢盤桓
　其中便是靜中有微動意流水之淵以況
　太沖莫勝衡氣機水上面一半流底下一
　半止流止各半正得其平故以爲太沖衡
　氣之喻言僅以此三者示之尚不能知況
　示之以其餘乎故又許之與來
明日又與之見壺子立未定自失而走壺子
曰追之列子追之不及反以報壺子曰已滅
矣己失矣吾弗及已
　自彼言之曰滅自此言之曰失
壺子曰曏吾示之以未始出吾宗吾與之虚
而委蛇(音威/移)不知其誰何因以爲弟靡因以
爲波流故逃也
　吾宗即所謂大宗師委蛇順也不知誰何
　不分彼此也弟靡如人之弟靡然從兄也
　波流如波之順流也雖變化無常而未始
　出吾大宗大宗者道之本原惟虚而已無
　分爾我因以爲弟靡波流故彼莫測其所
　以而逃也
然後列子自以爲未始學而歸三年不出爲
其妻爨食(音/似)豕如食人於事無與親雕琢復
朴塊然獨以其形立
　雕琢復朴者削去文華復於質朴
紛而封哉一以是終
　自此以下乃因上文壺子之事而申論至
　虚之理歎曰紛然各分封疆之世哉但一
　切以此終其生而已
無爲名尸(主/也)無爲謀府無爲事任無爲知主
體盡無窮而遊無眹盡其所受乎天而無見
得亦虚而已(應前/虚字)至人之用心若鏡不將不
迎應而不藏故能勝物而不傷
　如鏡空明物之來者未嘗迎之去者未嘗
　送之但應物而不爲物所傷下文却言其
　所以傷者
南海之帝爲儵(音/倏)北海之帝爲忽中央之帝
爲渾沌儵與忽時相與遇於渾沌之地渾沌
待之甚善儵與忽謀報渾沌之德曰人皆有
七竅以視聽食息此獨無有嘗試鑿之日鑿
一竅七日而渾沌死
　此篇名應帝王故所言皆帝王之事篇末
　以壺子示季咸一段明應世隨時之道仍
　結歸南海北海之帝内篇凡七文字最爲
　精密皆是先命篇名而作



　南華眞經循本卷之八

南華眞經循本卷之九(十同/卷)禍三
　　廬陵竹峯羅勉道述
　　門人彭祥點校
　外篇騈拇(前七篇皆特撰篇名終篇此意/此後皆摘篇首之字以名之初)
　(無特意不過/敷演前義耳)
駢拇枝指出乎性哉而侈於德附贅縣(音/玄)疣
(音/尤)出乎形哉而侈於性
　駢拇足大指連第二指枝指手指生傍枝
　贅息肉依附於形故謂之附贅疣腫結懸
　係於形故謂之縣疣性生也德得也侈過
　多也駢拇枝指出乎天生而自人之所得
　言之則爲過多矣附贅縣疣出乎有形之
　後而自天生言之則爲過多矣
多方乎仁義而用之者列於五藏哉而非道
德之正也
　多方多端也列於五藏如肝神仁肺神義
　之類
是故駢於足者連無用之肉也枝於手者樹
無用之指也多方(二字/衍)駢枝於五藏之情者
淫僻於仁義之行而多方於聰明之用也是
故駢於明者亂五色淫文章
青黄黼黻之煌煌非乎而離朱是已
　司馬云黄帝時人百步見秋毫之末一云
　見千里針鋒孟子作離婁
多於聰者亂五聲淫六律金石絲竹黄鍾大
吕之聲非乎而師曠是已枝於仁者擢德塞
性以收名聲使天下簧鼓以奉不及之法非
乎而曾史是已
　擢抽也簧鼓如笙簧之鼓動也曾曾參史
　史鰌
駢於辯者纍瓦結繩竄句遊心於堅白同異
之間而敝跬譽無用之言非乎而楊墨是已
　纍瓦器而不傾結繩而能解小技之巧者
　以喻辯者之巧也竄句猶云遁辭也敝疲
　也跬半歩也言辯者之勞如疲敝之人半
　步而行也
故此皆多駢旁枝之道非天下之至正也
彼正正者
　上正字疑即至字之誤
不失其性命之情故合者不爲駢而枝者不
爲跂(音歧足/多指貌)長者不爲有餘短者不爲不足
是故鳧脛雖短續之則憂鶴脛雖長斷(音/短)之
則悲故性長非所斷性短非所續無所去(上/聲)
憂也意仁義其非人情乎彼仁人何其多憂
也且夫駢於拇者决之則泣枝於手者齕之
則啼二者或有餘於數或不足於數其於憂
一也今世之仁人蒿目而憂世之患
　蒿目憂思而目蒙然也
不仁之人决性命之情而饕貴富故意仁義
其非人情乎自三代以下者天下何其囂囂
也
　囂許驕切聲也自三代以下天下之說仁
　義者何其聲之囂囂也
且夫待鉤繩規矩而正者是削其性也待繩
墨膠漆而固者是侵其德也屈折禮樂呴俞
(音/喻)仁義以慰天下之心者此失其常然也天
下有常然常然者曲者不以鉤直者不以繩
圓者不以規方者不以矩附離(音/麗)不以膠漆
約束不以纆索故天下誘然皆生而不知其
所以生同焉皆得而不知其所以得故古今
不二不可虧也
　鉤爲曲之器誘然猶津津然九字句故古
　今爲一而不見其虧壞
則仁義又奚連連如膠漆纆索而遊乎道德
之間爲哉使天下惑也
　莊老尊道德而小仁義故有是言
夫小惑易方大惑易性何以知其邪自虞
氏招(音喬/舉也)仁義以撓天下也莫不奔命於仁
義是非以仁義易其性與故嘗試論之自三
代以下者天下莫不以易其性矣小人則以
身殉利士則以身殉名大夫則以身殉家聖人
則以身殉天下故此數子者事業不同名聲
異號其於傷性以身爲殉一也臧與穀
　方言齊之北鄙燕之北郊凡民男而壻婢
　謂之臧女而歸奴謂之獲因臧者善之名
　併名其一曰穀
二人相與牧羊而俱亡其羊問臧奚事則挾
筴讀書問穀奚事則博塞
　筴音榮竹簡長二尺四寸塞悉代切漢書
　吾丘壽王以善格五待詔注博塞也
以遊二人者事業不同其於亡羊均也伯夷
死名於首陽之下盜跖死利於東陵之上二
人者所死不同其於殘生傷性均也奚必伯
夷之是而盜跖之非乎天下盡殉也彼之所
殉仁義也則俗謂之君子其所殉貨財也則
俗謂之小人其殉一也則有君子焉有小人
焉若其殘生損性則盜跖亦伯夷已又惡取
君子小人於其間哉
且夫屬(音竹/係也)其性乎仁義者雖通如曾史非
吾所謂臧(善/也)也屬其性乎五味雖通知俞兒
　尸子曰膳俞兒和之以薑而爲人主上食
　淮南子作申兒
非吾所謂臧也屬其性乎五聲雖通如師曠
非吾所謂聰也屬其性乎五色雖通如離朱
非吾所謂明也吾所謂臧非仁義之謂也臧
於其德而已矣吾所謂臧者非所謂仁義之
謂也任其性命之情而已矣吾所謂聰者非
謂其聞彼也自聞而已矣吾所謂明者非謂
其見彼也自見而已矣夫不自見而見彼不
自得而得彼者是得人之得而不自得其得
者也適人之適而不自適其適者也夫適人
之適而不自適其適雖盜跖與伯夷是同爲
淫僻也余愧乎道德是以上不敢爲仁義之
操而下不敢爲淫僻之行也
南華眞經循本卷之九















南華眞經循本卷之十
　　廬陵竹峯羅勉道述
　　門人彭祥點校
　外篇馬蹄
馬蹄可以踐霜雪毛可以禦風寒齕草飲水
翹足而陸雖有義(讀作/儀)臺路寢無所用之
　鄭司農云古者書儀但爲義儀臺即郊特
　牲所謂臺門也築土爲臺臺上架屋當中
　爲門因以爲宫室之儀今俗猶稱儀門天
　文亦有大儀之庭路寢正寢也舉儀臺與
　路寢總宫室之全言之
及至伯樂
　音洛姓孫名陽善馭馬石氏星經云伯樂
　天星名主曲天馬孫陽善馭馬故以爲名
曰我善治馬燒之剔之刻之雒(當作/㓢)之
　燒謂燒鐵以灼之剔謂剔其爪甲刻謂刻
　入其肉㓢謂去其皮節
連之以羈(絡/頭)馽(絆/是)編之以皁棧馬之死者十
二三矣飢之渴之馳之驟之整之齊之前有
橛飾之患而後有鞭筴之威而馬之死者已
過半矣
　橛口銜也飾馬鑣飾即頷下纓
陶者曰我善治埴(音熾又植/陶之坏)圓者中規方者
中矩匠人曰我善治木曲者中鉤直者應繩
夫埴木之性豈欲中規矩鉤繩哉然且世世
稱之曰伯樂善治馬而陶匠善治埴木此亦
治天下者之過也
吾意善治天下者不然彼民有常性織而衣
耕而食是謂同德一而不黨命曰天放故至
德之世其行塡塡其視顚顚當是時也山無
蹊隧澤無舟梁萬物羣生連屬其鄉禽獸成
羣草木遂長是故禽獸可係羈而遊鳥鵲之
巢可攀援而闚夫至德之世同與禽獸居族
與萬物並惡乎知君子小人哉同乎無知其
德不離同乎無欲是謂素樸素樸而民性得
矣及至聖人蹩躠爲仁踶(題去/聲)跂(音/企)爲義而
天下始疑矣
　塡實而不虚浮顚冥而不晶采蹩躠跂足
　而勉行故以喻爲仁踶跂企足而强行故
　以喻爲義
澶漫爲樂摘(音/尺)僻爲禮而天下始分矣
　澶漫猶泛濫摘僻紏摘其邪僻也
故純樸不殘孰爲犧樽白玉不毁孰爲珪璋
道德不廢安取仁義性情不離安用禮樂五
色不亂孰爲文采五聲不亂孰應六律夫殘
樸以爲器工匠之罪也毁道德以爲仁義聖
人之過也
夫馬
　再以馬爲喻又進一步說
陸居則食草飲水喜則交頸相靡怒則分背
相踶
　喜則以頸交加相與靡順怒則背必分背
　相與踶踢蓋馬之相踶各以足向後故曰
　分背相踶
馬知(去/聲)已此矣夫加之以衡扼齊之以月題
　衡轅前横木扼與軛同所以扼馬頸者
而馬知(平/聲)介倪(並如/字)闉扼(句)鷙曼詭銜竊轡
　介甲也戰馬必帶甲闉城門也扼持也城
　門所以扼持姦慝鷙曼驕縱也詭銜詐爲
　受銜也竊轡竊出轡外也言馬習知人情
　未被甲而已知甲之端倪未出城而已知
　城門之扼處遂驕縱不可駕馭詭爲受銜
　竊出轡外有此情狀
故馬之知(去/聲)而能至盜者伯樂之罪也夫赫
胥氏之時民不知所爲行不知所之含哺而
熙鼓腹而遊民能已此矣及至聖人屈折禮
樂以匡天下之形縣(音/玄)跂仁義以慰天下之
心而民始踶跂好知爭歸於利不可止也此
亦聖人之過也
　縣跂者知懸物而使人跂足及之


南華眞經循本卷之十







南華眞經循本卷之十一(十二/同卷)禍四
　　廬陵竹峯羅勉道述
　　門人彭祥點校
　外篇
　　　胠篋
將爲(去/聲)胠(丘間/切)篋
　胠腋下傍開其篋如從腋取之
探囊之盜爲守備則必攝緘縢
　探囊以手探取其中攝管攝之緘縢封識
　之具
固扃鐍
　鐍古穴切扃關也鐍環舌
此世俗之所謂知也然而巨盜至則負匱揭
篋擔囊而趨唯恐緘縢扃鐍之不固也然則
向之所謂知者不乃爲大盜積者也故嘗試
論之世俗所謂知者有不爲大盜積者乎所
謂聖者有不爲大盜守者乎何以知其然邪
昔者齊國都邑相望雞狗之音相聞罔罟之
所布耒耨之所刺(七智/切)
　耒者耜之柄耨者除草器說文頭長六寸
　柄長三尺刃廣二寸
方二千餘里闔四境之内所以立宗廟社稷
治邑屋州閭鄉曲者曷嘗不法聖人哉然而
田成子一旦殺齊君而盜其國所盜者豈獨
其國邪並與其聖知之法而盜之故田成子
有乎盜賊之名而身處堯舜之安小國不敢
非大國不敢誅十二世有齊國則是不乃竊
齊國並與其聖知之法以守其盜賊之身乎
　田成子即陳成子恒也春秋莊二十二年
　陳殺其太子御寇公子完字敬仲懼禍奔
　齊爲桓公工正匿其氏爲田氏陳田聲近
　故也五世至釐子乞爲景公大夫收賦税
　於民以小斗受之以大斗予民由是得衆
　遂專齊政卒子成子恒弑簡公立平公封
　邑大於公所食歷襄子般莊子白共九世
　至田和篡齊爲侯傳桓公午威王因宣王
　辟疆莊子宣王時人故云十一世有齊國
　田和以前雖未有國而育姜代陳已見於
　卜筮故并數之
嘗試論之世俗之所謂至知者有不爲大盜
積者乎所謂至聖者有不爲大盜守者乎何
以知其然邪昔者龍逄斬比干剖第弘肔(音/以)
(裂/也)子胥靡
　靡者胥靡胥相也靡隨也罪輕而不至朴
　者令衣褐帶索相隨以執役
故四子之賢而身不免乎戮故跖之徒問於
跖曰盜亦有道乎跖曰何適而無有道邪夫
妄意室中之藏聖也入先勇也出後義也知
可否知也分均仁也五者不備而成大盜者
天下未之有也由是觀之善人不得聖人之
道不立跖不得聖人之道不行天下之善人
少而不善人多則聖人之利天下也少而害
天下也多故曰脣竭則齒寒魯酒薄而邯鄲
圍
　釋文邯鄲趙都也楚宣王朝諸侯魯恭公
　後至而酒薄宣王怒欲辱之恭公不受命
　乃曰我周公之胤長於諸侯行天子禮樂
　勳在周室我送酒已失禮方責其薄無乃
　大甚遂不辭而還宣王怒乃發兵與齊攻
　魯梁惠王常欲擊趙而畏楚救楚以魯爲
　事故梁得圍邯鄲言事相由也又許愼註
　淮南子楚會諸侯魯獻酒於楚王魯酒薄
　而趙酒厚楚之主酒吏求酒於趙趙不與
　吏怒乃以趙厚酒易魯薄酒奏之楚王以
　趙酒薄圍邯鄲
聖人生而大盜起掊擊聖人縱舍盜賊而天
下始治矣夫川竭而谷虚丘夷而淵實聖人
己死則大盜不起天下平而無故矣聖人不
死大盜不止雖重聖人而治天下則是重利
盜跖也爲之斗斛以量之則並與斗斛而竊
之爲之權衡以稱之則並與權衡而竊之爲
之符璽以信之則並與符璽而竊之爲之仁
義以矯之則並與仁義而竊之何以知其然
邪彼竊鉤(帶/也)者誅竊國者爲諸侯諸侯之門
而仁義存焉則是非竊仁義聖知邪故逐於
大盜(逐字鄧析/子作遂)揭諸侯竊仁義並斗斛權衡
符璽之利者雖有軒冕之賞弗能勸斧鉞之
威弗能禁此重利盜跖而使不可禁者是乃
聖人之過也故曰魚不可脱於淵國之利器
不可以示人彼聖人者天下之利器也非所
以明天下也故絶聖棄知大盜乃止摘玉毁
珠小盜不起焚符破璽而民朴鄙倍弗折衡
而民不爭
　以鄙協璽以爭協衡句中作弄
殫殘天下之聖法而民始可與論議擢亂六
律鑠絶竽瑟塞瞽曠之耳而天下始人含其
聰矣滅文章散五采膠離朱之目而天下始
人含其明矣毁絶鉤繩而棄規矩攦(力的切/劃也)
工倕之指而天下始人有其巧矣故曰大巧
若拙削曾史之行鉗楊墨之口攘棄仁義而
天下之德始玄同矣彼人含其明則天下不
鑠矣人含其聰則天下不累矣人含其知則
天下不惑矣人含其德則天下不僻矣彼曾
史楊墨師曠工倕離朱者皆外立其德而以
爚(音/爍)亂天下者也法之所無用也子獨不知
至德之世乎昔者容成氏大庭氏伯皇氏中
央氏栗陸氏驪畜氏軒轅氏赫胥氏尊盧氏
祝融氏伏戲氏神農氏當是時也民結繩而
用之甘其食美其服樂其俗安其居鄰國相
望雞狗之音相聞民至老死而不相往來若
此之時則至治已今遂至使民延頸舉踵曰
某所有賢者贏糧而趣之則内棄其親而外
去其主之事足跡接乎諸侯之境車軌結乎
千里之外(軌轍跡/列交也)則是上好知之過也上誠
好知而無道則天下大亂矣何以知其然邪
夫弓弩畢弋機變之知多則鳥亂於上矣鉤
餌罔罟罾笱之知多則魚亂於水矣削(音/峭)格
(所以施羅/網之木)羅落罝罘之知多則獸亂於澤矣
知詐漸毒頡滑堅白解垢同異之變多則俗
惑於辯矣
　以上文例之亦當爲三事知詐漸毒者以
　知相詐積漸成毒也堅白者堅執爲白同
　異者合異爲同皆公孫龍之書有此語頡
　相競爲高也滑猶走弄不定也彼聖執以
　爲白而辯之者與之相頡使之走弄不定
　解散也垢身之塵垢也解垢同異者解散
　其同如垢之脱也上一句說知下二句說
　辯
故天下每每大亂罪在於好知故天下皆知
求其所不知而莫知求其所已知者皆知非
其所不善而莫知非其所已善者是以大亂
故上悖日月之明下爍山川之精中墮(音/麾)四
時之施喘耎(音軟動蟲/之小者)肖(音/消)翹(植物之/小者)莫不
失其性甚矣好知之亂天下也自三代以下
是已舍夫種種之民
　種上聲種類也一類而已非有秀異
而悦夫役役之佞釋夫恬淡無爲而悦夫啍
啍之意啍啍已亂天下矣

南華眞經循本卷之十一










南華眞經循本卷之十二
　　廬陵竹峯羅勉道述
　　門人彭祥點校
　外篇
　　　在宥
聞在宥天下不聞治天下也在之者恐天下
之淫其性也宥之者恐天下之遷其德也天
下不淫其性不遷其德有治天下者哉者堯
之治天下也使天下欣欣焉人樂其性是不
恬也桀之治天下也使天下瘁瘁焉人苦其
性是不愉也夫不恬不愉非德也而可長久
者天下無之
　在宥兩字想當時有此語今人讀之差異
　耳如詩宥密亦不他見在者任其自然猶
　言在他宥寬也在宥天下者無所作爲治
　天下者必有禮樂刑政若在之宥之則何
　有治天下者哉欣欣焉不恬靜者不在之
　故瘁瘁焉不愉悦者不宥之之故
人大喜邪毗於陽大怒邪毗於陰
　毗助也凡喜屬陽怒屬陰人之一身陰陽
　調和則無疾若過於喜則助其陽勝矣過
　於怒則助其陰勝矣
陰陽並毗四時不至寒暑之和不成其反傷
人之形乎
　以四時之陰陽喻人身之陰陽也
使人喜怒失位居處無常思慮不自得中道
不成章於是天下始喬詰卓鷙而後有盜跖
曾史之行
　中道不成章言作事至中道而不成條理
　也喬詰卓鷙不可制馭之貌
故舉天下以賞其善者不足舉天下以罰其
惡者不給故天下之大不足以賞罰自三代
以下者匈匈(音/凶)焉終以賞罰爲事彼何暇安
其性命之情哉
　因喜怒上發出賞罰一段
而且悦明邪是淫於色也悦聰邪是淫於聲
也悦仁邪是亂於德也悦義邪是悖於理也
悦禮邪是相於技也悅樂邪是相於淫也悦
聖邪是相於藝也悦知邪是相於疵也天下
將安其性命之情之八者存可也亡可也天
下將不安其性命之情之八者乃始臠卷傖
囊而亂天下也
　相助也助之即非自然禮有儀文故以爲
　技聖則多能故以爲藝知則察人之過故
　謂之疵臠卷不伸舒之狀傖囊猶搶攘多
　事貌
而天下乃始尊之借之甚失天下之惑也豈
直過而去之邪乃齊戒以言之跪坐以進之
鼓歌以儛之吾若是何哉
　跪坐以進之即老子所謂坐進此道吾若
　是何哉言吾如此等人何
故君子不得已而臨蒞天下莫若無爲無爲
也而後安其性命之情故貫以身於爲天下
則可以託天下愛以身於爲天下則可以寄
天下
　貴愛其身甚於爲天下則乃可以寄託天
　下
故君子苟能無解其五藏無擢其聰明尸居
而龍見淵默而雷聲神動而天隨從容無爲
而萬物炊累上聲焉吾又何敢治天下哉
　解擢皆所以傷之尸居坐如尸也龍見如
　龍之變化也淵默而雷聲默然如淵之深
　沉而若聽雷聲也皆靜中變動非徒枯木
　死灰萬物炊累謂萬物皆囿吾生育之中
　如炊氣積累而熟
崔瞿問於老聃曰不治天下安臧人心老聃
曰汝愼無攖人心人心排下而進上上下囚
殺淖約柔乎剛强廉劌雕琢其熱焦火其寒
凝冰其疾俯仰之間而再撫四海之外其居
也淵而靜其動也縣(音/玄)而天僨驕而不可係
者其唯人心乎
　此極言人心之狀排抑之則縮沮而下升
　進之則奮起而上排下者雖一時縮沮如
　囚縛然其不平之氣固在進上者若恣其
　奮發則充其怒至於能殺人淖約柔乎剛
　强柔而能剛也廉劌雕琢剛而可柔也
　其字皆指心而言疾速也撫猶行也其動
　也縣而天此心動時如空中懸係於天也
　僨驕者不可禁之勢
黄帝始以仁義攖人之心堯舜於是股無肰
(股上/小毛)脛無毛以養天下之形愁其五藏以爲
仁義矜其血氣以規(畫/也)法度然猶有不勝也
堯於是放讙兜於崇山殺三苗於三恑流共
土於幽都此不勝天下也夫(句)施(去/聲)及三王
而天下大駭矣下有桀跖上有曾史而儒墨
畢起於是乎喜怒相疑愚知相欺善否相非
誕信相譏而天下衰矣大德不同而性命爛
漫矣天下好知而百姓求竭矣於是乎釿(牛/引)
切鋸制焉繩墨殺爲推鑿决焉天下脊脊
　與不救不蹐之蹐同累足而行也
大亂罪在攖人心故賢者伏處大山嵁巖之
下而萬乗之君愛慄乎廟堂之上今世殊死
者相枕也桁楊者相推也刑戮者相望也而
儒墨乃始離跂攘臂乎桎梏之間
　離跂者促抵伴離地攘臂者舉其臂談者
　足與手俱起也
意(平/聲)甚矣哉其無愧而不知恥也甚矣吾未
知聖知之不爲桁楊接槢也(音接槢/械楔也)仁義之
不爲桎梏鑿枘也(鑿音/漕)焉知曾史方不爲桀
跖嚆(許交/切)矢也
　弓矢所以爲利用言曾史乃爲桀跖之利
　用
故曰絶聖棄知而天下大治
黄帝立爲天子十九年令行天下聞廣成子
在於空同之上
　爾雅云北戴斗極爲空同山一曰在梁國
　虞城東三十里
故往見之曰我聞吾子達於至道敢問至道
之精吾欲取天地之精以佐五穀以養民人
吾又欲官陰陽以遂羣生爲之奈何廣成子
曰而所問者物之質也而所欲官者物之殘
也
　汝所問者至道是物之本質而汝所官使
　者陰陽二氣是物之殘零
自而治天下雲氣不待族而雨(族合/也)草木不
待黄而落日月之光日以荒矣而佞人之心
剪剪(狹小/也)者又奚足以語至道黄帝退捐天
下筑特室席白茅間居三月復往邀之廣成
子南首(去/聲)而卧黄帝順下風膝行而進再拜
稽首而問曰聞吾子達於至道敢問治身奈
何而可以長乆廣成子蹙然而起曰善哉問
乎來吾語汝至道至道之精窈窈冥冥至道
之極昏昏默默無視無聽抱神以靜形將自
正必靜必清無勞汝形無揺汝精乃可以長
生目無所見耳無所聞心無所知汝神將守
形形乃長生愼汝内閉汝外多知爲敗我爲
汝遂於大明之上矣至彼至陽之原也爲汝
入於窈冥之門矣至彼至陰之原也
　遂者往而竟至也陰陽之原先天太極也
天地有官陰陽有藏(去/聲)愼守汝身物將自壯
　官者如官司藏者如府藏物者如官司府
　藏之中物
我守其一以處其和故我脩身千二百歲矣
吾形未嘗衰黄帝再拜稽首曰廣成子之謂
天矣廣成子曰來余語汝彼其物無窮而人
皆以爲終彼其物無測而人皆以爲極得吾
道者上爲皇而下爲王失吾道者上見光而
下爲土
　生而上見日月之光死則下爲土矣
今夫百昌皆生於土而反於上
　百昌者凡百昌盛之物
故將去汝入無窮之門以䢟無極之野吾與
日月參光吾與天地爲常當我緡乎遠(去/聲)我
昏乎人其盡死而我獨存乎
　緡絲之合也昏杳冥也當我謂近我而來
　之境即無窮之門無極之野遠我謂遠我
　而去之世即去汝也言自此去後恐仙境
　之近我者如緡之合而不可離乎塵世之
　遠我者杳冥而不復見乎其未得道之人
　盡死而我獨存乎三乎字有惻然憫世而
　憂道絶之意
雲將東遊(李云雲/主帥也)過扶揺之枝
　李云扶摇神木也生東海
而適遭鴻蒙
　司馬云自然元氣也
鴻蒙方將拊髀雀躍而遊雲將見之倘然止
贄然立
　倘音敞自失貌贄然立者致恭而立如執
　贄然
曰叟何人邪叟何爲此鴻蒙拊髀雀躍不輟
對雲將曰遊雲將曰朕願有問也鴻蒙仰而
視雲將曰吁雲將曰天氣不和地氣鬱結六
氣不調四時不節今我願含六氣之精以育
羣生爲之柰何鴻蒙拊髀雀躍掉頭曰吾弗
知吾弗知雲將不得問又三年東遊過有宋
之野而適遭鴻蒙雲將大喜行趨而進曰天
忘朕邪天忘朕邪再拜稽首願聞於鴻蒙鴻
蒙曰浮遊不知所求猖狂不知所往遊者鞅
掌以觀無妄朕又何知雲將曰朕也自以爲
猖狂而民隨予所往朕也不得已於民今則
民之放(上/聲)也願聞一言鴻蒙曰亂天之經逆
物之情玄天弗成解獸之羣而鳥皆夜鳴災
及草木禍及昆蟲噫治人之過也雲將曰然
則吾柰何鴻蒙曰噫毒哉僊僊乎歸矣
　噫毒哉歎治天下者之遺害也僊僊乎歸
　矣鴻蒙欲翩然歸也
雲將曰吾遇天難願聞一言鴻蒙曰噫心養
　不言養心而言心養者心以無爲爲養也
汝徒處無爲而物自化(徒但/也)墮爾形體吐爾
聰明倫與物忘
　倫類一切之類皆與物忘
大同乎涬溟解心釋神莫然無魂萬物云云
各復其根各復其根而不知
　即所謂一物各具一太極云云者非一言
　可盡也
渾渾(户本/切)沌沌(徒本/切)終身不離若彼知之乃
是離之
　具於身中未嘗相離但人不能自知耳若
　彼能知之則是外物可離者矣
無問其(名本/無)名無闚其情(本無/情)物故自生
　即所謂男女構精萬物化生
雲將曰天降朕以德示朕以默躬身求之乃
今也得
　此不在身外反而求之即得矣老莊之所
　以眇觀天地糠秕人事者恃其有此耳今
　襲其學者皆空談而闢之者竟莫得其實
再拜稽首起辭而行
世俗之人皆喜人之同乎己而惡人之異於
己也同於己而欲之異於己而不欲者以出
乎衆爲心也夫以出乎衆爲心者曷嘗出乎
衆哉因衆以寧所聞不如衆技衆矣
　有人異己便是他不肯服從故喜人之同
　己而惡人之異己者欲人皆服從而超出
　乎衆也然以出乎衆爲心者何嘗出乎衆
　哉因衆人之同己而無異論然後耳根方
　寧靜如此則是吾之所能不如衆人之所
　能多矣人何嘗出乎衆哉
而欲爲人之國者此攬乎三王之利而不見
其患者也此以人之國僥倖也幾何僥倖而
不喪人之國乎其存人之國也無萬分之一
而喪人之國也一不成而萬有餘喪矣悲夫
有土者之不知也
　言治國者皆欲出乎衆者也
夫有土者有大物也有大物者不可以物物
而不物故能物物明乎物物者之非物也豈
獨治天下百姓而已哉出入六合遊乎九州
獨往獨來是謂獨有獨有之人是之謂至貴
　大物者只是一箇大物物物者逐物分之
　也不物者不役於物也天下乃是渾全一
　箇大物豈可分爲物物纖悉治之惟能不
　役於物者任其紛紛不足以撓之故云而
　不物物故能物物曉得物物者之非是物
　則豈特治天下不煩碎進於道矣得道之
　人獨爲至貴乃能出乎衆也
大人之教若形之於影聲之於響有問而應
之盡其所懷爲天下配處乎無響行乎無方
挈汝適復之撓撓以遊無端
　適復往復也挈汝往復擾擾之民以遊於
　無端
出入無旁與日無始頌論形軀合乎大同而
無己無己烏乎得有有睹有者昔之君子覩
無者天地之友賤而不可不任者物也卑而
不可不因者民也匿而不可不爲者事也麤
而不可不陳者法也遠而不可不居者義也
親而不可不廣者仁也節而不可不積者禮
也中而不可不高者德也一而不可不易者
道也伸而不可不爲者天也故聖人觀於天
而不助成於德而不累出於道而不謀會於
仁而不恃薄於義而不積應於禮而不諱接
於事而不辭齊於法而不亂恃於民而不輕
因於物而不去物者莫足爲也而不可不爲
不明於天者不純於德不通於道者無自而
可不明於道者悲夫何謂道有天道有人道
無爲而尊者天道也有爲而累者人道也主
者天道也臣者人道也天道之與人道相去
遠矣不可不察也
　此章意淺語囁必狗尾之續貂


南華眞經循本卷之十二










南華眞經循本卷之十三禍五
　　　廬陵竹峯羅勉道述
　　　門人彭祥點校
　外篇
　　　天地
天地雖大其化均也萬物雖多其治一也人
卒雖衆其主君也君原於德而成於天故曰
玄古之君天下無爲也天德而己矣以道觀
言而天下之君正以道觀分而君臣之義明
以道觀能而天下之官治以道汎觀而萬物
之應備故通於天地者德也行於萬物者道
也上治人者事也能有所藝者技也技兼於
事事兼於義義兼於德德兼於道道兼於天
故曰古之畜天下者無欲而天下足無爲而
萬物化淵靜而百姓定記曰通於一而萬事
畢無心得而鬼神服
夫子曰
　此兩夫子曰无嘉本皆爲别章崔本亦然
　然連上文則爲引證之語離而析之則無
　頓著處疑所謂夫子即老子上文所引記
　曰者老子也故就述其言耳不然莊子之
　所尊事者也下文夫子問於老聃曰者則
　明指孔子矣
夫道覆載萬物者也洋洋乎大哉君子不可
以不刳心焉
　刳去其情慾之心下文乃莊子演其說
無爲爲之之謂天無爲言之之謂德愛人利
物之謂仁不同同之之謂大行不崖異之謂
寬有萬不同之謂富故執德之謂紀德成之
謂立循於道之謂備不以物剉志之謂完君
子明於此十者則韜乎其事心之大也沛乎
其爲萬物逝也
　事藏而心不窄物往而心不留
若然者藏金於山藏珠於淵不利貨財不近
貴富不樂壽不哀夭不榮通不醜窮不拘一
世之利以爲己私分不以王天下爲己處顯
顯則明
　縱處顯耀其本心明自若
萬物一府死生同狀
夫子曰夫道淵乎其居也漻(音/溜)乎其清也金
石不得無以鳴金石有聲不考不鳴萬物孰
能定之
　居止也漻水清貌言道之本體如水淵乎
　其止故漻乎其清又如金石元有其質故
　擊之則鳴即水與金石推之則萬物之理
　莫不然但人不能審定之耳
夫王德之人素逝而恥通於事立之本原而
知通於神故其德廣
　王德其德足以王天下也素逝猶易言素
　履往王德之人此心恬素而往以通曉事
　務爲恥但立之本原得其要道而其知自
　與神明通故其德廣大而足以王天下
其心之出有物採之故形非道不生生非德
不明存形窮生立德明道非王德者邪蕩蕩
乎忽然出勃然動而萬物從之乎此謂王德
之人
　此又從人心上說來其心之出有物採之
　即所謂人生而靜天之性也感於物而動
　性之欲也吾儒說得平坦莊子說得痛口
　耳形非道不生生非德不明老莊之所謂
　道德不可以吾儒之見解之蕩蕩廣大難
　名之狀至於忽然出勃然動而萬物從之
　方見其爲王德之人也
視乎冥冥聽乎無聲冥冥之中獨見曉焉無
聲之中獨聞和焉故深之又深而能物焉神
之又神而能精焉故其與萬物接也至無而
供其求時騁而要其宿大小長短脩遠
　視乎冥冥以下皆言其道之妙處其與萬
　物應接亦變化無窮至虚無一物而能供
　人之所求時復馳騁而終有歸宿之地或
　大而忽然小或長而忽然短或短而又忽
　然脩且遠所謂王德之人蓋如此竊謂前
　一段是插入僞撰是以有兩夫子曰文意
　深淺自粲然可見當删之
黄帝遊乎赤水之北登乎崑崙之丘而南望
還歸遺其玄珠使知(去/聲)索之而不得使離失
索之而不得使喫詬(讀作/本字)索之而不得也乃
使象罔象罔得之黄帝曰異哉象罔乃可以
得之乎
　此皆託言玄珠道也知巧者也離朱即離
　婁明者也喫詬喫人詬駡無能者也是巧
　者之反象罔無有形象是明者之反言智
　巧目明皆不足以得道頑鈍無恥近之矣
　而猶未得必有超乎形象之外而後得之
堯之師曰許由許由之師曰齧缺齧缺之師
曰王倪王倪之師曰被(音/披)衣堯問於許由曰
齧缺可以配天乎(爲天/子也)吾籍王倪以要之許
由曰殆哉圾乎天下齧缺之爲人也聰明叡
知給數(音/朔)以敏其性過人而又乃以人受天
　其資性既過人而又乃使之受天命爲天
　子則所爲愈過矣
彼審乎禁過而不知過之所由生與之配天
乎彼且乗人而無天
　與之配天彼且淩駕人而並不知天矣
方且本身而異形
　本只一身而爲千萬人之身是一身而異
　形也
方且尊知而火馳
　尊尚知巧其心如火之馳
方且爲緒使
　爲事之緒餘所役使
方且爲物絯
　絯公才切束也爲物所束縛
方且四顧而物應方且應衆宜
　二句義同上句應物下句應衆人之所宜
方且與物化而未始有恒
　逐物變化未能布其恒性
夫何足以配天乎雖然有族有祖可以爲衆
父而不可以爲衆父父
　雖上文所言齧缺如此然人不可以一槩
　論譬如人有族有祖族各有所尊而祖又
　衆族之所尊齧缺亦可以爲衆族之父但
　不可以爲衆族之祖衆父父者祖也
治亂之率(色類/切)也北面之禍也南面之賊也
　齧缺之才撥亂世之將率也而不免下爲
　人臣之禍上爲人君之賊猶言治世之能
　臣亂世之姦雄也
堯觀乎華(去/聲)華封人曰嘻聖人請祝聖人使
聖人壽堯曰辭使聖人富堯曰辭使聖人多
男子堯曰辭封人曰壽富多男子人之所欲
汝獨不欲何邪堯曰多男子則多懽富則
多事壽則多辱是三者非所以養德也故辭
封人曰始也我以汝爲聖人邪今然君子也
天生萬民必授之職多男子而授之職則何
懼之有富而使人分之則何事之有夫聖人
鶉居而鷇食鳥行而無彰
　鶉無常居鷇仰母哺鳥行乎人不見之境
天下有道則與物皆昌天下無道則脩德就
間千歲厭世去而上仙乗彼白雲至于帝鄉
三患莫至身常無殃則何辱之有封人去之
堯隨之曰請問封人曰退已
堯治天下伯成子高立爲諸侯堯授舜舜授
禹伯成子高辭爲諸侯而耕禹往見之則耕
在野禹趨就下風立而問焉曰昔堯治天下
吾子立爲諸侯堯授舜舜授予而吾子辭爲
諸侯而耕敢問其故何也子高曰昔堯治天
下不賞而民勸不罰而民畏今子賞罰而民
且不仁德自此衰刑自此立後世之亂自此
始矣夫子闔(與盍/通)行邪無落吾事俋俋乎耕
而不顧(落猶/廢也)
泰初有無無有無名一之所起有一而未形
物得以生之謂德未形者有分且然無間謂
之命留動而生物物成生理謂之形形體保
神各有儀則謂之性性脩反德德至同於初
同乃虚虚乃大合喙鳴喙鳴合與天地爲合
其合緡緡若愚若昏是謂玄德同乎大順
　設問泰初有乎無乎曰無有也亦無此名
　也而無之中一由此起有一矣特未形著
　耳此所謂無極而大極也萬物得此以生
　者謂之德其未形之時萬理皆具已各有
　條理可以分别但且以其混然無間而謂
　之命及其留者不能不動而生物物各成
　生理謂之形形體中保合元神各有儀則
　謂之性所謂物各具一大極也性脩則復
　於德矣德之至極則同於未形之初矣同
　乃虚虚則無是非彼我凡天下之以喙爭
　鳴者皆合爲一矣喙鳴合則同乎天地矣
　緡緡如綸之合也其合緡緡若愚若昏形
　容合之意玄德者深妙之德大順者無一
　民一物不順也相傳太極圖出於方外之
　士由此觀之末必不然
夫子(孔/子)問於老聃曰有人治道若相放(上/聲)可
不可然不然辯者有言曰離堅白若縣(音/玄)㝢
若是則可謂聖人乎老聃曰是胥易技係勞
形怵心者也執狸之狗成思猨狙之便自山
林來丘予告若而所不能聞與而所不能言
凡有首有趾無心無耳者句衆有形者與無
形無狀而皆存者盡無其動止也其死生也
其廢起也此又非其所以也有治在人忘乎
物忘乎天其名爲忘己忘己之人是之謂入
於天
　治道所治之道若放猶言相似離析縣揭
　也㝢宇也縣揭天宇昭然可見也胥易技
　係以下四句解見前有首有趾猶言有首
　有尾無心者無心於聽無耳不聞也
　孔子問於老聃曰有人於此其所居之道
　若與聖人相似可人之不可然人之不然
　善辯者嘗有言曰離析堅白如揭天宇昭
　然可見此人正如此問可以謂之聖人乎
　老聃曰云云豈得爲聖人又呼而告之曰
　予告汝以汝所不能聞與汝所不能言凡
　人所聞有記得有首有尾者有聽得無心
　如無耳者所言有說得許多有形象者有
　說從無形無影而如在面前者凡此盡非
　眞有皆是虚無其所論動止死生廢起不
　過幻詭之言又非其眞實所以然之理辯
　者之無益如此别有所治之道在彼人者
　却不然既忘乎物又忘乎天天者物之所
　從出併忘則忘之至也世以多忘者名忘
　己故名此人爲忘己忘己之人是之謂入
　於天言忘已則純乎天矣後面有治在人
　一句應前有人治道若相放一句文義甚
　明
蔣閭葂(音/勉)見季徹曰魯君謂葂也曰請受教
辭不獲命既已告矣未知中否請嘗薦之吾
謂魯君曰必服恭儉拔出公忠之屬而無阿
私民孰敢不輯季徹局局然笑曰若夫子之
言於帝王之德猶螳蜋之怒臂以當車軼(音/轍)
則必不勝任矣且若是則其自爲處危其觀
臺多物將往投迹者衆蔣閭勉覤覤然驚曰
葂也汒若於夫子之所言矣雖然願先生之
言其風也季徹曰大聖之治天下也揺蕩民
心使之成教易俗舉滅其賊心而皆進其獨
志若性之自爲而民不知其所由然若然者
豈兄堯舜之教民溟涬然弟之哉欲同乎德
而心居矣
　危其觀臺多物將往投迹者衆言自處於
　高趨者衆多有不勝任之患矣揺蕩民心
　不使之拘束也賊心相戕之心獨志自得
　之志豈兄堯舜之教民溟涬然弟之哉謂
　大聖治天下任其自然堯舜治天下不能
　無迹大聖之如此者豈肯與堯舜爲兄弟
　哉心居心寧止也與天下同德無所作爲
　則心寧止矣
子貢南遊於楚反於晋過漢陰見一丈人方
將爲圃畦鑿隧而入井抱甕而出灌搰搰(音/忽)
(用力/貌)然用力甚多而見功寡子貢曰有械於
此一日浸百畦用力甚寡而見功多夫子不
欲乎爲圃者仰而視之曰奈何曰鑿木爲機
後重前輕挈水若抽數(朔/音)如泆湯(疾速如/湯沸溢)其
名爲橰爲圃者忿然作色而笑曰吾聞之吾
師有機械者必有機事有機事者必有機心
機心存於胸中則純白不備(純白者本/然之質)純白
不備則神生不定神生不定者道之所不載
也吾非不知羞而不爲也子貢瞞然(目無/晶以)慙
俯而不對有間爲圃者曰子奚爲者邪曰孔
丘之徒也爲圃者曰子非夫博學以擬聖於
于以蓋衆
　於于語助猶俗嘲儒之說之乎也者云
獨弦哀歌以賣名聲於天下者乎汝方將忘
汝神氣墮(音/隳)汝形骸而庶幾乎而身之不能
治而何暇治天下乎子往矣無乏吾事子貢
卑陬失色(卑遜自處/於陬隅)頊頊然(敬謹/貌)不自得行
三十里而後愈其弟子曰向之人何爲者邪
夫子何故見之變容失色終日不自反邪曰
始吾以爲天下一人耳(謂孔/子)不知復有夫人
也吾聞之夫子事求可功求成用力少見功
多者聖人之道今徒不然執道者德全德全
者形全形全者神全神全者聖人之道也託
生與民並行而不知其所之汒乎淳備哉
　託吾之生與民並行而不知其所如往只
　是言與民相安相忘却語下别汒乎即茫
　然淳備即淳全
功利機巧必忘夫人之心若夫人者非其志
不之非其心不爲雖以天下譽之得其所謂
謷然不顧以天下非之失其所謂儻然不受
天下之非譽無益損焉是謂全德之人哉我
之謂風波之民
　風起波動不能定也
反於魯以告孔子孔子曰彼假脩渾沌氏之
術者也
　渾沌即謂太極
識其一不知其二(專一而/無二)治其内不治其外
(事内而/不務外)夫明白入素
　凡質之明白者入得素淨
無爲復朴體牲(猶言順/其性)抱神以遊世俗之間
者汝固驚邪且渾沌氏之術予與汝何足以
識之哉
諄芒將東之大壑(東/海)適遇苑風於東海之濱
苑風曰子將奚之曰將之大壑曰奚爲焉曰
夫大壑之爲物也注焉而不滿酌焉而不竭
吾將遊焉苑風曰夫子無意于橫目之民乎
願聞聖治諄芒曰聖治乎
　試言所謂聖治者乎
官施而不失其宜拔舉而不失其能畢見其
情事而行其所爲行句言自爲而天下化手
撓顧指四方之民莫不俱至此之謂聖治
　所謂聖治者官施政事而不失其宜拔舉
　人才而不失其能盡見人情事理而行其
　所爲當行者惟恐其有差錯嘗言人當自
　脩爲而天下化既能自脩爲則手所撓目
　所指而人莫不俱至
願聞德人
　苑風聞諄芒之言聖治未爲至又問願聞
　德人
曰德人者居無思行無慮不藏是非美惡四
海之内共利之之爲悦共給之之爲安怊乎
若嬰兒之夫其母也儻乎若行而失其道也
財用有餘而不知其所來飲食取足不知其
所從此謂德人之容願聞神人曰上神乗光
與形滅亡此謂照曠
　得道之後神升而上只在光景中遨遊下
　視其軀殻如枯木糞土此之謂照曠言照
　徹空曠無復形拘也
致命盡情天地樂而萬事銷亡萬物復情此
之謂混冥
　致推極也上既言神人之狀矣又言人能
　究極命根盡其情實與天地同樂而萬事
　盡泯萬物復其本然則混然冥漠之間矣
門無鬼與赤張滿稽觀於武王之師赤張滿
稽曰不及有虞氏乎故離此患也門無鬼曰
天下均治而有虞氏治之邪其亂而後治之
與赤滿稽曰天下均治之爲願而何計以有
虞氏爲
　天下均治則願足矣又何用有虞氏
有虞氏之藥瘍也秃而施髢病而求醫孝子
操藥以脩慈父其色焦然聖人羞之
　武王之師固不及有虞氏而有虞氏之治
　亦不過如醫之用藥療病非出於自然也
至德之世不尚賢不使能上如標枝
　上君上也樹標高出於上而無心古之君
　上如之
民如野鹿端正而未知以爲義相愛而不知
以爲仁實而不知以爲忠當而不知以爲信
蠢動而相使不以爲賜是故行而無迹事而
無傳孝子不諛其親忠臣不諂其君臣子之
盛也親之所言而然所行而善則世俗謂之
不肖子君之所言而然所行而善則世俗謂
之不肖臣而未知此其必然邪世俗之所謂
然而然之所謂善而善之則不謂之導諛之
人也然則俗故嚴於親而尊於君邪
　世所謂忠臣孝子以其能有過則諫不事
　諂諛也隨和君親者世俗必爲諂諛而隨
　和世俗者却不以爲諂諛如此則是敢諫
　君親而不敢諫世俗世俗及嚴於親而尊
　於君邪
謂己導人則勃然作色謂己諛人則怫然作
色而終身導人也終身諛人也合譬飾辭聚
衆也是終始本末不相坐
　人不肯受導諛之名而所爲乃終身導諛
　混合譬喻矯飾言辭求以聚衆人之歸己
　非導諛而何然不自覺也是一人之身而
　終始本末自不相坐罪
垂衣裳設采色動容貌以媚一世而不自謂
導諛與夫人之爲徒通是非而不自謂衆人
愚之至也
　此方說歸舜身上舜垂裳而天下治以五
　采彰施于五色恭己正南面故云垂衣裳
　設采色動容貌舜以此媚悦一世而不自
　謂導諛與斯人之徒通論是非而不自謂
　同於衆人乃愚之至也此是說舜下文却
　說從武王去只似藏頭說話讀者不覺
知其愚者非大愚也知其惑者非大惑也大
惑者終身不解大愚者終身不靈
　綴上愚字添一惑字立論莊子文法每見
　之
三人行而一人惑所適者猶可致也惑者少
也二人惑則勞而不至惑者勝也而今也以
天下惑予雖有祈嚮不可得也不亦悲乎
　此以行爲喻如三人同行欲適東有一人
　欲適西不過一人惑耳猶有可致東之理
　若二人欲西則惑者勝矣徒勞而不能至
　也以喻武王伐紂而歸之者八百國是天
　下皆惑矣予赤張滿稽自予也祈嚮欲向
　也予雖自有所欲趨向不可得已不亦悲
　乎重傷武王之事也
大聲不入於里耳折楊皇華(俗/曲)則嗑然而笑
(嗑音/呷)是故高言不止於衆人之心至言不出
俗言勝也以二缶鍾(並如字/瓦爲鍾)惑而所適不得
矣而今也以天下惑予雖有祈嚮其庸可待
邪
　此又以樂爲喻古樂不入衆耳聞俗樂則
　喜設有二人擊瓦鍾以爲音則人必喜其
　新聲而爲其所惑古樂之音不能行矣況
　今天下皆惑予雖欲有所趨向豈可得邪
　重譬喻重言之文意覺痛切舊解因所適
　二字遂連前一節讀之而欲改缶鍾爲垂
　踵謬矣此所適不得亦是就上文所適二
　字粘綴來上文所適者人之行也此所適
　者樂之行也
知其不可得也而强之又一惑也故莫若釋
之而不推不推誰其比去聲憂
　此又暗說伯夷之類比同也捨之而不尋
　究其事則不必與人同憂矣
厲之人夜半生其子遽取火而視之汲汲然
唯恐其似已也
　却舉一箇不必同之譬喻厲醜惡之人也
　厲人生子唯恐其似己是不欲其同者則
　又何必與人同憂
百年之木破爲犧樽青黄而文之其斷在溝
中比犧樽於溝中之斷則美惡有間矣其於
失性一也跖與曾史行義有間矣然其失性
均也且夫失性有五一曰五色亂目使目不
明二曰五聲亂耳使耳不聰三曰五臭薰鼻
因嵕好公中顙四曰五味濁口使口厲爽五
曰趣含滑心使性飛楊此五者皆生之害也
而楊墨乃始離跂自以爲得非吾所謂得也
夫得者困可以爲得乎則鳩鴞之在於籠也
亦可以爲得矣且夫趣舍聲色以柴其内
　下文有柴栅字則是閉固之義
皮弁鷸冠搢笏紳脩以約其外内支盈於柴
栅外重(平/聲)纆繳(音/灼)睆睆然在纆繳之中而自
以爲得則是罪人交臂歷指而虎豹在於囊
檻亦可以爲得乎
南華眞經循本卷之十三















南華眞經循本卷之十四禍六
　　廬陵竹峯羅勉道述
　　門人彭祥點校
　外篇
　　　天道
天道運而無所積故萬物成帝道運而無所
積故天下歸聖道運而無所積故海内服
　無所積無留滯
明於天通於聖六通四辟於帝王之德者其
自爲也昧然無不靜者矣
　昩然者聰明盡泯六通四辟者如六合四
　方皆洞達
聖人之靜也非曰靜也善故靜也
　非以靜爲善故制之使靜
萬物無足以鐃(乃孝/切)心者故靜也水靜則明
燭鬚眉平中准大匠取法焉
　周禮匠人水地以縣
水靜猶明而況精神聖人之心靜乎天地之
鑒也萬物之鏡也
夫虚靜恬澹寂寞無爲者天地之平而道德
之至故帝王聖人休焉(休止/也)休則虚虚則實
實者倫矣
　虚中有實自有倫序
虚則靜靜則動動則得矣
　靜中有動動則無適而不得
靜則無爲無爲也則任事者責矣
　無爲則任事者自任其責
無爲則俞俞俞俞者憂患不能處年壽長矣
夫虚靜恬澹寂寞無爲者萬物之本也明此
以南鄉(去/聲)堯之爲君也明此以北面舜之爲
臣也以此處上帝王天子之德也以此處下
玄聖素王之道也以此退居而間遊江海山
林之士服以此進爲而撫世則功大名顯而
天下一也靜而聖動而王無爲也而尊樸素
而天下莫能與之爭美
夫明白於天地之德者此之謂大本大宗與
天和者也所以均調天下與人和者也與人
和者謂之人樂(音/洛)與天和者謂之天樂莊子
曰吾師乎吾師乎(即大/宗師)䪡萬物而不爲戾(䪡/粉)
(之/義)澤及萬世而不爲仁長於上古而不爲壽
覆載天地刻雕衆形而不爲巧此之謂天樂
故曰知天樂者其生也天行其死也物化靜
而與陰同德動而與陽同波故知天樂者無
天怨無人非無物累無鬼責故曰其動也天
其靜也地一心定而王天下其鬼不崇其䰟
不疲一心定而萬物服言以虚靜推於天地
通於萬物此之謂天樂天樂者聖人之心以
畜天下也
夫帝王之德以天地爲宗以道德爲主以無
爲爲常無爲也則用天下而有餘有爲也則
爲天下用而不足故古之人貴夫無爲也上
無爲也下亦無爲也是下與上同德下與上
同德則不臣下有爲也上亦有爲也是上與
下同道上與下同道則不主上必無爲而用
天下下必有爲爲天下用此不易之道也故
古之王天下者知雖落天地不自慮也(落猶/隳也)
辯雖雕萬物不自悦也能雖窮海内不自爲
也天不産而萬物化地不長而萬物育帝王
無爲而天下功故曰莫神於天莫富於地莫
大於帝王故曰帝王之德配天地此乗天地
馳萬物而用人羣之道也
本在於上末在於下要在於主詳在於臣三
軍五兵之運德之末也賞罰利害五刑之辟
(萍/入)教之末也禮法度數形名比詳(比校/詳悉)治之
末也鍾鼓之音羽旄之容樂之末也哭泣衰
絰隆殺之服哀之末也此五末者須精神之
運心術之動然後從之者也末學者古人有
之而非所以先也
君先而臣從父先而子從兄先而弟從長先
而少從男先而女從夫先而婦從夫尊卑先
後天地之行也故聖人取象焉天尊地卑神
明之位也春夏先秋冬後四時之序也萬物
化作萌區(音/勾)有狀盛衰之殺變化之流也夫
天地至神而有尊卑先後之序而況人道乎
宗廟尚親朝廷尚尊鄉黨尚齒行事尚賢大
道之序也語道而非其序者非道也語道而
非其道者安取道
是故古之明大道者先明天而道德次之道
德已明而仁義次之仁義己明而分守次之
分守已明而形名次之形名已明而因任次
之因任已明而原省次之
　省音生上原赦而省形
原省已明而是非次之是非己明而賞罰次
之賞罰己明而愚知處宜貴賤履位仁賢不
肖襲情必分其能必由其名以此事上以此
畜下以此治物以此脩身知謀不用必歸其
天此之謂太平治之至也故書曰有形有名
形名者古人有之而非所以先也古之語大
道者五變而形名可舉九變而賞罰可言也
　自明天至形名而五至賞罰而九
驟而語形名不知其本也驟而語賞罰不知
其始也倒道而言迕道而說者人之所治也
安能治人驟而語形名賞罰此有知治之具
非知治之道可用於天下不足以用天下此
之謂辯士一曲之人也禮法數度形名比詳
古人有之此下之所以事上非上之所以畜
下也
昔者舜問於堯曰天王之用心何如堯曰吾
不敖無告不廢窮民苦死者嘉孺子而哀婦
人此吾所以用心已舜曰美則美矣而未大
也堯曰然則何如舜曰天德而出寧日月照
而四時行若書夜之有經雲行而雨施矣堯
曰然則膠膠擾擾乎(堯自/謂)子(指/舜)天之合也我
人之合也夫天地者古之所大也而黄帝堯
舜之所共美也故古之王天下者奚爲哉天
地而已矣
　夫天地者古之所大也以下莊子引堯舜
　問答而結之之語
孔子西藏書於周室子路謀曰由聞周之徵
藏史(徵猶/典也)有老聃者免而歸居夫子欲藏書
則試往因焉孔子曰善往見老聃而老聃不
許於是繙(數袁/切)十二經以說
　一說詩書禮樂易春秋六經又加六緯合
　爲十二一說易上下經並十翼爲十二一
　說春秋十二公經其說不同亦不必泥
老聃中(去/聲)其說曰大謾願聞其要孔子曰要
在仁義老聃曰請問仁義人之性邪孔子曰
然君子不仁則不成不義則不生仁義眞人
之性也又將奚爲矣老聃曰請問何謂仁義
孔子曰中心物愷兼愛無私此仁義之情也
老聃曰意平聲幾乎後言
　近乎落後底說話
夫兼愛不亦迂乎無私焉乃私也夫子若欲
使天下無失其牧乎則天地固有常矣日月
固有明矣星辰固有列矣禽獸固有羣矣樹
木固有立矣夫子亦放德而行循導而趨已
至矣又何偈偈(用力/貌)乎揭仁義若擊鼓而求
亡子焉意夫子亂人之性也
士成綺見老子而問曰吾聞夫子聖人也吾
固不辭遠道而來願見百舍重趼(足下/皮起)而不
敢息今吾觀子非聖人也鼠壤有餘蔬而棄
妹不仁也生熟不盡於前而積歛無崖
　鼠壤中有食餘之蔬而乃不能養其妹生
　熟之物不盡於前而積斂猶無崖此皆不
　仁之事上句不仁也包下句棄妹積斂以
　世俗所見爲譏非有此事
老子漠然不應士成綺明日復見曰昔者吾
有刺於子今吾心正卻矣
　郤退却也不復譏刺矣
何故也老子曰夫巧知神聖之人吾自以爲
脱焉(脱離/也)昔者子呼我牛也而謂之牛呼我
馬也而謂之馬苟有其實人與之名而弗受
再受其殃吾服也恒服吾非以服有服
　服服從也吾之服從人乃是平日常存服
　從之心不是止服其有可服者雖其言不
　足服亦服之也
士成綺鴈行避影履行遂進而問脩身若何
老子曰而容崖然而目衝然而顙頯然(廣闊/貌)
而曰闞然(虓/豁)而狀義然似繫馬而止也
　馬雖繫之而意常奔馳
動而持發也機察而審知巧而睹於泰凡以
爲不信邊境有人焉其名爲竊
　舉動而必持守不放則一旦縱發必如弩
　機之不可止察視而必細微詳審則知巧
　所極必見其過於泰甚凡如此者以爲不
　信實之人若是邊境上有此等人即爲盜
　賊矣
夫子(老子/也)曰夫道於大不終於小不遺故萬
物備廣句廣乎其無不容也淵乎其不可測
也形德仁義神之未也非至人孰能定之夫
至人句有世不亦大乎而不足以爲之累天
下奮㨀(音/丙)而不與之偕審乎無假而不與利
遷極物之眞能守其本故外天地遺萬物而
神未嘗有所困也通乎道合乎德退仁義賔
禮樂(不以之/爲主)至人之心有所定矣
　此一段以老子言類於士成綺問答之後
世之所貴道者書也書不過語語有貴也語
之所貴者意也意有所隨意之所隨者不可
以言傳也而世固貴言傳書世雖貴之哉猶
不足貴也爲其貴非其貴也故視而可見者
形與色也聽而可聞者名與聲也悲夫世人
以形色名聲爲足以得彼之情夫形色名聲
果不足以得彼之情則知者不言言者不知
而世豈識之哉桓公讀書於堂上輪扁斲輪
於堂下釋椎鑿而上問桓公曰敢問公之所
讀者何言邪公曰聖人之言也曰聖人在乎
公曰己死矣曰然則君之所讀者古人之糟
魄(音/粕)己夫桓公曰寡人讀書輪人安得議乎
有說則可無說則死輪扃曰臣也以臣之事
觀之斲輪徐則甘而不固疾則苦而不入不
徐不疾得之於手而應於心口不能言有數
存焉於其間臣不能以喻臣之子臣之子亦
不能受之於臣是以行年七十而老斲輪古
之人與其不可傳也死矣然則君之所讀者
古人之糟魄己夫


南華眞經循本卷之十四












南華眞經循本卷之十五禍七
　　廬陵竹峯羅勉道述
　　門人彭祥點校
　外篇
　　　天運
　天其運乎地其處乎日月其爭於所乎
　日月同黄道故云爭於所
孰主張是孰維綱是意者其有機緘而不得
己邪意者其運轉而不能自止邪
　有機緘者如有以係屬之不能自止者無
　以係屬之
雲者爲雨乎雨者爲雲乎孰隆施(去/聲)是孰君
無事淫樂而勸是(雲言隆/雨言施)風起北方之西一
東有(音/又)上(上/聲)彷徨孰嘘吸是孰居無事而披
拂是
　言風起於北方從而西東又上而彷徨言
　起於北則自北而南故不必言南言上則
　自下而上故不必言下
敢問何故巫咸祒曰來吾語汝天有六極五
常帝王順之則治逆之則凶九洛之事治成
德備監照下土天下載之此謂上皇
　洛與落同九州聚落之事
商大宰蕩問仁於莊子莊子曰虎狼仁也曰
何謂也莊子曰父子相親何爲不仁曰請問
至仁莊子曰至仁無親大宰曰蕩聞之無親
則不愛不愛則不孝謂至仁不孝可乎莊子
曰不然夫至仁尚矣孝固不足以言之此非
過孝之言也不及孝之言也
　此言即至仁無親之言過者有爲不及者
　自然
夫南行者至於郢北面而不見冥山是何也
則去之遠也
　冥山北山名行之遠則不見冥山以喻仁
　之至則不見孝矣
故曰以敬孝易以愛孝難以愛孝易而忘親
難忘親易使親忘我難使親忘我易兼忘天
下難兼忘天下易使天下兼忘我難夫德遺
堯舜而不爲也利澤施於萬世天下莫知也
豈直大息而言仁孝乎哉
　至仁者德可詒與堯舜而不爲利澤施及
　萬世而天下莫能知之豈肯大息而誇說
　仁孝哉
夫孝悌仁義忠信貞廉此皆自勉以役其德
者也不足多也故曰至貴國爵屏(上聲/除也)焉至
富國財屏焉至願名譽屏焉是以道不渝
北門成問於黄帝曰帝張咸池之樂於洞庭
之野吾始聞之懼復聞之怠卒聞之而感蕩
蕩默默乃不自得
　蕩蕩神不定默默口不能言不自得者心
　不自安
帝曰汝殆其然哉吾奏之以人徽之以天行
之以禮義建之以太清夫至樂者先應之以
人事順之以天理行之以五德應之以自然
然後調理四時太和萬物四時迭起萬物循
生一盛一衰文武倫經一清一濁陰陽調和
流光其聲蟄蟲始作吾驚之以雷霆其卒無
尾其始無首一死一生一僨一起所常無窮
而一不可待汝故懼也
　四時萬物言合造化之自然盛衰文武清
　濁陰陽言其間節奏流光其聲者言其聲
　流順而光瑩也添此一句協上韻此即從
　之純如也蟄蟲始作吾驚之以雷霆其卒
　無尾其始無首言忽然而起忽然而終如
　雷霆不測也一死一生一僨一起所常無
　窮而一不可待當連作一串讀一死一生
　一僨一起相爲循環常無窮盡而所謂一
　者不可以等待一死則一生繼之一僨則
　一起繼之更無停留何可遲疑等待北門
　成惟聞樂之如此故生恐懼
吾又奏之以陰陽之和燭之以日月之明其
聲能短能長能柔能剛變化齊一不主故常
在谷滿谷在阬滿阬塗卻(音/隙)守神以物爲量
其聲揮綽其名高明是故鬼神守其幽日月
星辰行其紀吾止之於有窮流之於無止子
欲慮之而不能知也望之而不能見也逐之
而不能及也儻然立於四虚之道倚於槁梧
而吟目知窮乎所欲見力屈乎所欲逐吾既
不及已矣形充空虚乃至委蛇汝委蛇故怠
　綴上文陰陽調和而言吾又奏之以陰陽
　之和燭之以日月之明雖和而有分辨即
　所謂曒如也其聲能短能長能柔能剛變
　化齊一不主故常皆曒如之意在谷滿谷
　在阬滿阬聲之充滿也塗卻猶言塗耳塞
　目吾之奏樂不作聰明惟守其神而自隨
　物分量所受以爲聲之大小其樂之聲則
　發揮寬綽其樂之名則高大明顯鬼神守
　其幽日月星辰行其紀各不紊亂吾止之
　於有窮流之於無止或止或流無常也子
　雖欲思之而不能知望之而不能見追之
　而不能及儻然自失立於四面空虚之路
　倚於槁梧而吟但覺目窮力屈所謂雖欲
　從之末由也已既不可及則惟見其形象
　充滿虚空此心遂放弛而自怠矣
吾又奏之以無怠之聲調之以自然之命故
若混逐叢生林樂而無形布揮而不曳幽昏
而無聲動於無方居於窈冥或謂之死或謂
之生或謂之實或謂之榮行流散徙不主常
聲世疑之稽於聖人聖也者達於情而遂於
命也天機不張而五官皆備此之謂天樂無
言而心悦故有焱氏爲之頌曰聽之不聞其
聲視之不見其形充滿天地苞裹六極汝欲
聽之而無接焉而故惑也
　綴上文怠字而言吾又奏之以無怠之聲
　所謂無怠者調之以自然之天命出於自
　然如天命流行也故其聲若混然相逐叢
　然並生林然共樂而無有形象即所謂繹
　如也其布散發作則罄盡而不留曳其幽
　深昏默則又寂然而無聲其動則無有方
　所其居則又窈窈冥冥不可得而測度或
　謂之死或謂之生或謂之實或謂之榮但
　見其行流散徙不主常聲於是疑之而稽
　考其說遂參攻之於聖人以爲聖人者能
　達人情以至天命此樂非聖人不能爲也
　此一箇命字與前調之以自然之命相應
　天機不張不將機籟之張設也吾官皆備
　五聲之所司皆備具也天樂者即自然之
　命也無言而心悦者不可以言語形容而
　心自悟悦也引有焱氏之頌以見其聲外
　之妙也汝欲聽之妙處不可接故疑惑也
樂也者始於懼懼故崇吾次之以怠怠故遁
卒之於惑惑故愚愚故道道可載而與之俱
也
　此結上文三節而要其所歸懼則精神爲
　之森爽若有鬼崇然故曰崇怠則心力疲
　竭欲棄去之故曰遁惑則知識昏迷故曰
　愚既愚則可以入道可以入道則可與並
　載矣因論樂而及道也此一段文字便似
　張樂洞庭之野無首無尾難以卒看而細
　紬之自有條理乃自孔子語太師樂來莊
　子亦非盜龔陳言者論樂之一成其妙處
　自然如此
孔子西遊於衛顔淵問師金曰(魯大師/名金)以夫
子之行爲奚如師金曰惜乎而夫子其窮哉
顔淵曰何也師金曰夫芻狗之未陳也盛以
篋衍巾以文繡尸祝齋戒以將之及其已陳
也行者踐其首脊蘇者取而爨之而已將復
取而盛以篋衍巾以文繡遊居寢卧其下彼
不得夢必且數眯焉
　眯物入眼爲病也不特夢不成且有妖怪
　見於目中
今而夫子亦取先王己陳芻狗取弟子遊居
寢卧其下故伐樹於宋削迹於衛窮於商周
是非其夢邪
　本言不得夢却急語言非其夢邪猶論語
　本言其未得之也患不得之却急語言患
　得之
圍於陳蔡之間七日不火食死生相與鄰是
非其眯邪
　匡人以爲陽虎圍之便似妖怪眯目也
夫水行莫如用舟而陸行莫如用車以舟之
可行於水也而求推之於陸則没世不行尋
常句古今非水陸與周魯非舟車與今蘄行
周於魯是猶推舟於陸也勞而無功身必有
殃彼未知夫無方之傳應物而不窮者也
　惟無常法故應時而不窮
且子獨不見夫桔槔者乎引之則俯舍之則
仰彼人之所引非引人也故俯仰而不得罪
於人故夫三皇五帝之禮義法度其猶柤梨
橘柚邪其味相反而皆可於口故禮義法度
者應時而變者也今取猨狙而衣以周公之
服彼必齕齧挽裂盡去而後慊(快足/也)觀古今
之異乎周公也故西施病心而矉其里其里
之醜人見而美之歸亦捧心而矉其里其里
之富人見之堅閉門而不出貧人見之挈妻
子而去之走彼知美矉而不知矉之所以美
惜乎而夫子其窮哉
孔子行年五十有一而不聞道乃南之沛見
老聃
　老子陳國相人屬苦縣與沛相近
老聃曰子來乎吾聞子北方之賢者也子亦
得道乎孔子曰未得也老子曰子惡乎求之
哉曰吾求之於度數五年而未得也老子曰
子又惡乎求之哉曰吾求之於陰陽十有二
年而未得老子曰然使道而可獻則人莫不
獻之於其君使道而可進則人莫不進之於
其親使道而可以告人則人莫不告其兄弟
使道而可以與人則人莫不與其子孫然而
不可者中無主而不止外無正而不行由中
出者不受於外聖人不出由外入者無主於
中聖人不隱
　一則人自己身中無主宰而不得其所止
　一則外無人相與是正而不知所以行其
　有自能曉悟由中而出者又無師承不肯
　受教於外雖聖人不能使此道出於其人
　之外其有因人指教由外而入者又自暴
　棄無主於中雖聖人不能以此道藏於其
　人之中此道之所以不可求也
名公器也不可多取仁義先王之蘧廬也止
可以一宿而不可乆處覯而多責
　若被人識破則多責怒
古之至人假道於仁託宿於義以遊逍遥之
墟食於苟簡之田立於不貸之圃逍遥無爲
也苟簡易養也不貸無出也古者謂是采眞
之遊以富爲是者不能讓禄以顯爲是者不
能讓名親權者不能與人柄操之則慄舍之
則悲而一無所鑒以闚其所不休者是天之
戮民也
　於至眞之理一無所見但窺其情慾之所
　不休者此乃天之戮民
怨恩取與諫教生殺八者正之器也唯循大
變無所湮者爲能用之故曰正者正也其心
以爲不然者天門弗開矣
　大變猶言大化即天也八者所以正天下
　之具惟循天理自然當怨而怨當恩而恩
　當取而取當與而與當諫而諫當教而教
　當殺而殺當生而生無所汩没者爲能用
　之故曰正之爲言正也一有私意其間則
　不得爲正世人之心以此理爲不然而必
　欲用其私意者是於天理懵然無所見如
　天門弗開矣乃是因上闚字遂生此天門
　字
孔子見老聃而語仁義老聃曰夫播糠眯目
則天地四方易位矣蚊虻𠾱(子含/切)膚則通昔
(夜/也)不寐矣夫仁義憯然乃憤吾心亂莫大焉
吾子使天下無失其朴吾子亦放風而動總
德而立矣又奚傑然若負建鼓而求亡子者
邪
　揭仁義以示人猶擊而求亡子
夫鵠不日浴而白烏不日黔而黑黑白之朴
(質/也)不足以爲辯名譽之觀(去/聲)不足以爲廣泉
涸魚相與處於陸相呴以濕相濡以沫不若
相忘於江湖
孔子見老聃歸三日不談弟子問曰夫子見
老聃亦將何規哉(規正/也)孔子曰吾乃今於是
乎見龍龍合而成禮散而成章乗乎雲氣而
養乎陰陽予口張而不能嗋(許劫切/合也)予又何
規老聃哉子貢曰然則人固有尸居而龍見
(音/現)雷聲而淵默發動如天地者乎賜亦可得
而觀乎遂以孔子聲見老聃(聲稱/也)老聃方將
倨堂而應微
　倨坐堂上應之語微
曰予年運而往矣子將何以戒我乎子貢曰
夫三皇五帝之治天下不同其係聲名一也
而先生獨以爲非聖人如何哉老聃曰小子
少進子何以謂不同對曰堯授舜舜授禹禹
用力而湯用兵文王順紂而不敢逆武王逆
紂而不肯順故曰不同老聃曰小子少進余
語汝三皇五帝之治天下黄帝之治天下也
使民心一民有其親死不哭而民不非也堯
之治天下也使民心親民有爲其親殺其殺
(音煞短/喪也)而民不非也舜之治天下使民心競
民孕婦十月生子子生五月而能言不至乎
孩而始誰則人始有天矣禹之治天下使民
心變人有心而兵有順殺盜非殺人自爲種
而天下耳是以天下大駭儒墨皆起其作始
有倫而今乎婦女何言哉
　爲其親殺其殺者自斬衰而下殺爲五服
　又復殺之也人始有天矣者時至而然天
　也先時而然則是人始有其天矣兵有順
　者以兵爲順事殺盜非殺者殺人之盜未
　是殺必爭地爭城殺人方謂殺人自爲種
　而天下耳者本以天所覆之下混然相同
　而謂之天下今乃各分種類以此爲天下
　耳其作始有倫而今乎婦女者其制作婚
　禮之始本欲人有倫序而今乃婦其女則
　彝倫攸斁矣
余語汝三皇五帝之治天下名曰治之而亂
莫甚焉三皇之制上悖日月之明下睽山川
之精中墮四時之施其知憯於𧓽蠆之尾鮮
規之獸莫得安其性命之情者而猶自以爲
聖人不可恥乎其無恥也子貢蹴蹴然立不
安
孔子謂老聃曰丘治詩書禮樂易春秋六經
自以爲久矣孰(熟/同)知其故矣以奸(干/同)者七十
二君論先王之道而明周召之迹一君無所
鉤(取/也)用甚矣夫人之難說(音/税)也道之難明邪
老子曰幸矣子之不遇治世之君也夫六經
先王之陳迹也夫迹履之所出而迹豈履哉
夫白鶂之相視眸子不運而風化蟲雄鳴於
上風雌應於下風而風化類自爲雌雄故風
化性不可易命不可變時不可止道不可壅
苟得於道無自而不可失焉者無自而可孔
子不出三月復見曰丘得之矣烏鵲孺魚傅
沫細要(腰/同)者化有弟而兄啼乆矣夫丘不與
化爲人不與化爲人安能化人老子曰可丘
得之矣
　烏鵲育雛物理之常也魚傅沬而卵則不
　必如烏鵲矣至於細要負螟蛉而化則又
　不必如魚矣自其化而觀之則何者爲眞
　何者爲假而人之生子切切焉以爲親不
　知長幼分而愛憎生則有弟而兄不得安
　反物之不若矣下一啼字痛切不與化爲
　人者不隨之化也我既不隨之化豈要人
　隨我化故曰安能化人
南華眞經循本卷之十五















南華眞經循本卷之十六禍八
　　廬陵竹峯羅勉道述
　　門人彭祥點校
　外篇
　　　秋水
秋水時至百川灌河涇流之大兩涘渚涯之
間不辯牛馬
　涇流濁流也不辯牛馬水大岸遠而見不
　明也
於是焉河伯欣然自喜以天下之美爲盡在
己順流而東行至於北海東面而視不見水
端於是焉河伯始旋其面目望洋向若而歎
　望洋者目迷茫之貌若者海神名
曰野語有之曰聞道百以爲莫己若者我之
謂也且夫我嘗聞少仲尼之聞而輕伯夷之
義者始吾弗信今我睹子之難窮也吾非至
於子之門則殆矣吾長見笑於大方之家北
海若曰井鼃不可以語於海者拘於虚也
　虚者井中所見空處
夏蟲不可以語於冰者篤於時也曲士不可
以語於道者束於教也今爾出於涯涘觀於
大海乃知爾醜爾將可與語大理矣天下之
水莫大於海萬川歸之不知何時止而不盈
尾閭泄之不知何時已而不虚春秋不變水
旱不知此其過江河之流不可爲量數而吾
未嘗以此自多者自以比形於天地而受氣
於陰陽吾在天地之間猶小石小木之在大
山也方存乎見少又奚以自多計四海之在
天地之間也不似礨空(石穴/也)之在大澤乎計
中國之在海内不似稊米之在大倉乎號物
之數爲之萬人處一焉人卒九州穀食之所
生舟車之所通人處一焉此其比萬物也不
似豪末之在於馬體乎五帝之所連三王之
所爭仁人之所憂任士之所勞盡此矣伯夷
辭之以爲名仲尼語之以爲博此其自多也
不似爾向來之自多於水乎河伯曰然則吾
大天地而小豪末可乎北海若曰否夫物量
無窮時無止分無常終始無故是故大知觀
於遠近故小而不寡大而不多知量無窮證
曏今故(今古/也)故遥而不悶掇而不跂知時無
止察乎盈虚故得而不喜失而不憂知分之
無常也明乎坦塗故生而不說死而不禍知
終始之不可故也計人之所知不若其所不
知其生之時不若其未生之時以其至小求
窮其至大之域是故迷亂而不能自得也由
此觀之又何以知豪末之足以定至細之倪
又何以知天地之足以窮至大之域河伯曰
世之議者皆曰至精無形至大不可圍是信
情乎北海若曰夫自細視大者不盡自大視
細者不明夫精小之微也垺大之殷也故異
便此勢之有也夫精粗者期於有形者也無
形者數之所不能分也不可圍者數之所不
能窮也可以言論者物之粗也可以意致者
物之精也言之所不能論意之所不能察致
者不期精粗焉是故大人之行不出乎害人
不多仁恩動不爲(去/聲)利不賤門隸貨財弗爭
不多辭讓事焉不借人不多食乎力不賤貪
汙行硃乎俗不多僻(僻)異爲在從衆不賤佞
諂世之爵禄不足以爲勸戮恥不足以爲辱
知是非之不可爲分細大之不可爲倪聞曰
道人不聞至德不得大人無己約分之至也
　大人之行固不害人亦不以仁恩自多固
　不爲利而動亦不鄙賤門隷門隷者趨利
　之人也固於貨財不爭亦不以能辭讓自
　多固作事不資藉於人亦不以自食其力
　爲多亦不鄙賤貪汙之人貪汙者不守己
　而求人者也行固殊乎世俗亦不以僻異
　自多所爲在於從衆不鄙賤佞諂之人事
　焉不食其力以下三句一意行殊乎俗以
　下四句一意約分之至者斂約已分極於
　不可分不可爲倪所謂毛猶有倫上天之
　載無聲無臭至矣
河伯曰若物之外若物之内惡至而倪貴賤
惡至而倪小大北海若曰以道觀之物無貴
賤以物觀之自貴而相賤以俗觀之貴賤不
在己以差觀之因其所大而大之則萬物莫
不大因其所小而小之則萬物莫不小知天
地之爲稊米也知豪末之爲丘山也則差數
覩矣以功觀之因其所有而有之則萬物莫
不有因其所無而無之則萬物莫不無知東
西之相反而不可以相無則功分定矣以趣
觀之因其所然而然之則萬物莫不然因其
所非而非之則萬物莫不非知堯桀之自然
而相非則趣操睹矣昔者堯舜讓而帝之噲
讓而絶湯武爭而王白公爭而滅由此觀之
爭讓之禮堯桀之行貴賤有時未可以爲常
也梁麗(與欐/同)可以衝城而不可以室穴言殊
器也騏驥驊騮一日而馳千里捕鼠不如貍
狌言殊技也鴟鵂夜撮蚤察豪末晝出瞋目
而不見丘山言殊性也故曰蓋師是而無非
師治而無亂乎是未明天地之理萬物之情
者也是猶師天而無地師陰而無陽其不可
行明矣然且語而不舍非愚則誣也帝王殊
禪三代殊繼差其時逆其俗者謂之篡夫當
其時順其俗者謂之義之徒默默乎河伯汝
惡知貴賤之門小大之家河伯曰然則我何
爲乎何不爲乎吾辭受趣舍吾終奈何北海
若曰以道觀之何貴何賤是謂反衍無拘而
志與道大蹇何少何多是謂謝施無一而行
與道參差嚴乎若國之有君其無私德繇繇
乎若祭之有社其無私福汎汎乎其若四方
之無窮其無所畛域兼懷萬物其孰承翼是
謂無方萬物一齊孰短孰長道無終始物有
死生不恃其成一虚一滿不位乎其形年不
可舉時不可止消息盈虚終則有始是所以
語大義之方論萬物之理也物之生也若驟
若馳無動而不變無時而不移何爲乎何不
爲乎夫固將自化
　衍引長也以道觀之本無貴賤若以貴賤
　相反衍而伸之不知幾等自公卿言之固
　公貴而卿賤自卿大夫言之又卿貴而大
　夫賤故曰無貴無賤是謂反衍若拘執爾
　之志以爲某貴某賤則與道蹇澀矣謝施
　即報施也報答人之施與者必計較多少
　若偏一爾之所行孰爲多少而報答之則
　與道參差矣繇繇乎與孟子所謂由由然
　同兼懐萬物其孰承翼言兼愛萬物而不
　見其輔贊之功也
河伯曰然則何貴於道邪北海若曰知道者
必達於理達於理者必明於權明於權者不
道人不聞至德不得大人無已約分之至也
　大人之行固不害人亦不以仁恩自多固
　不爲利而動亦不鄙賤門棣門隷者趨利
　之人也固於貨財不爭亦不以能辭讓自
　多固作事不賢藉於人亦不以自食其力
　爲多亦不鄙賤貪汙之人貪汙者不守已
　而救人者也行固殊乎世俗亦不以僻異
　自多所爲在於從衆不鄙賤侫諂之人事
　焉不食其力以下三句一意行殊乎俗以
　下四句一意約分之至者斂約已分極於
　不可分不可爲倪所謂毛猶有倫上天之
　載無聲無臭至矣
河伯曰若物之外若物之內惡至而倪貴賤
惡至而倪小大北海若曰以道觀之物無貴
賤以物觀之臭貴而相賤以俗觀之貴賤不
在已以差觀之因其所大而大之則萬物莫
不大因其所小而小之則萬物莫不小知天
地之爲祿米也知豪末之爲丘山也則差數
覩矣以功觀之因其所有而有之則萬物莫
不有因其所無而無之則萬物莫不無知東
南海也然而指我則勝我鱒(踐/也)我亦勝我雖
然夫折大木蜚大屋者唯我能也故以衆小
不勝爲大勝也爲大勝者唯聖人能之
孔子遊於匡宋人圍之數帀而弦歌不輟子
路入見曰何夫子之娛也孔子曰來吾語汝
我諱窮乆矣而不免命也求通乆矣而不得
時也當堯舜而天下無窮人非知得也當桀
紂而天下無通人非知失也時勢適然夫水
行不避蛟龍者漁父之勇也陸行不避兕虎
者獵夫之勇也知窮之有命知通之有時臨
大難而不懼者聖人之勇也由處矣吾命有
所制矣無幾何將甲者進辭曰以爲陽虎也
故圍之今非也請辭而退
公孫龍問於魏牟曰龍少學先王之道長而
明仁義之行合同異離堅白然不然可不可
困百家之知窮衆口之辯吾自以爲至達已
今吾聞莊子之言汒焉異之不知論之不及
與知之弗若與今吾無所開吾喙敢問其方
公子牟隱机大息仰天而笑曰子獨不聞夫
埳井之鼃乎謂東海之鼈曰吾樂與(平/聲)吾跳
梁乎井幹(音/寒)之上入休乎缺甃之崖赴水則
接掖持頤蹶泥則没足滅跗還虷蟹與科斗
莫吾能若也且夫擅一壑之水而跨跱埳井
之樂此亦至矣夫子奚不時來入觀乎東海
之鼈左足未入而右膝已縶矣於是逡巡而
却告之海曰夫千里之遠不足以舉其大千
仞之高不足以極其深禹之時十年九潦而
水弗爲加益湯之時八年七旱而崖不爲加
損夫不爲頃乆推移不以多少進退者此亦
東海之大樂也於是埳井之鼃聞之適適然
驚(往而倉/皇之貌)規規然自失也且夫知不知是非
之竟(上/聲)而猶欲觀於莊子之言是猶使蚊負
山商距馳河必不勝任矣且夫知不知論極
妙之言而自適一時之利者是非埳井之鼃
與且彼方跐黄泉而登大皇無南無北奭然
四解淪於不測無東無西始於玄冥反於大
通子乃規規然而求之以察索之以辯是直
用管闚天用錐指地也不亦小乎子往矣且
子獨不聞夫壽陵餘子之學行於邯鄲與未
得國能又失其故行矣直匍匐而歸耳今子
不去將忘子之故失子之業公孫龍口呿(區/遮)
(切張/口也)而不合舌舉而不下乃逸而走
莊子釣於澲水楚王使大夫二人往先焉曰
願以竟(上/聲)内累矣莊子持竿不顧曰吾聞楚
有神龜死已三千歲矣王巾笥而藏之廟堂
之上此龜者寧其死爲留骨而貴乎寧其生
而曳尾於塗中乎二大夫曰寧生而曳尾於
塗中莊子曰往矣吾將曳尾於塗中
惠子相梁莊子往見之或謂惠子曰莊子來
欲代子相於是惠子恐搜於國中三日三夜
莊子往見之曰南方有鳥其名鵷雛子知之
乎夫鵷雛發於南海而飛於北海非梧桐不
止非練實不食非醴泉不飲於是鴟得腐鼠
鵷雛過之仰而視之曰嚇今子欲以子之梁
國而嚇我邪
莊子與惠子遊於濠梁之上莊子曰鯈(音/條)魚
出遊從容是魚樂也惠子曰子非魚安知魚
之樂莊子曰子非我安知我不知魚之樂惠
子曰我非子固不知子矣子固非魚也子之
不知魚之樂全矣莊子曰請循其本惠子曰
汝安知魚樂云者既己知吾知之句而問我
句我知之濠上也
　惠子曰如莊子所言我非子固不知子矣
　然子固非魚則子全然不知魚之樂矣蓋
　我與子猶同是人子與魚人物殊異則全
　然不相知可見矣莊子曰請循其本者本
　來只說魚樂因有不知之辨今且循本來
　話柄子言我不知魚樂云者已知吾知之
　特故問我耳今我與汝言所以知魚樂者
　我知之濠上也夫魚遊於濠中莊子遊於
　濠上樂意相關有不期然而然者浴乎沂
　風乎舞雩之氣象也
南華眞經循本卷之十六







南華眞經循本卷之十七禍九
　　廬陵竹峯羅勉道述
　　門人彭祥點校
　外篇
　　　至樂
天下有至樂無有哉有可以活身者無有哉
今奚爲奚據奚避奚處奚就奚去奚樂奚惡
夫天下之所尊者富貴壽善也所樂者身安
厚味美服好色音聲也所下者貪賤夭惡也
所苦者身不得安逸口不得厚味形不得美
服目不得好色耳不得音聲若不得者則大
憂以懼其爲形也亦愚哉夫富者苦身疾作
多積財而不得盡用其爲形也亦外矣夫貴
者夜以繼日思慮善否其爲形也亦䟽矣人
之生也與憂俱生壽者惛惛(音/昏)乆憂不死何
之苦也其爲形也亦遠矣烈士爲天下見善
矣未足以活身吾未知善之誠善邪誠不善
邪若以爲善矣不足活身以爲不善矣足以
活人故曰忠諫不聽蹲循勿爭
　低蹲而順循之
故夫子胥爭之以殘其形不爭名亦不成誠
有善無有哉今俗之所爲與其所樂吾又未
知樂之果樂邪果不樂邪吾觀夫俗之所樂
舉羣趣者
　樂舉羣趣四字相連
誙誙(音/鏗)然如將不得己而皆曰樂者吾未之
樂也亦未知不樂也果有樂無有哉吾以無
爲誠樂矣又俗之所大苦也故曰至樂無樂
至譽無譽天下是非果未可定也雖然無爲
可以定是非至樂活身唯無爲幾存請嘗試
言之天無爲以之清地無爲以之寧故兩無
爲相合萬物皆化芒乎芴乎而無從出乎芴
乎芒乎而無有象乎萬物職職皆從無爲殖
故曰天地無爲也而無不爲也人也孰能得
無爲哉
莊子妻死惠子弔之莊子則方箕踞鼓盆而
歌惠子曰與人居長子老身死不哭亦足矣
又鼓盆而歌不亦甚乎莊子曰不然是其始
死也我獨何能無槩(慨/同)然察其始而本無生
非徒無生也而本無形非徒無形也而本無
氣雜乎芒芴之間變而有氣氣變而有形形
變而有生今又變而之死是相與爲春秋冬
夏四時行也人且偃然寑於巨室而我噭噭
音叫然隨而哭之自以爲不通乎命故止也
支離叔與滑(音/骨)介叔觀於冥伯之丘崑崙之
墟黄帝之所休俄而柳生其左肘其意蹶蹶
然惡之支離叔曰子惡之乎滑介叔曰亡(音/无)
予何惡生者假借也假之而生生者塵垢也
死生爲書夜且吾與子觀化而化及我我又
何惡焉
　冥伯死者之稱猶文選所稱冥漠君冥伯
　之丘死人墓也其墓在崑崙之墟崑崙者
　曾經黄帝之所休息崑崙有五城十二樓
　神仙所居黄帝乃古者得道升仙之帝感
　慨追憶言此人居神仙之境而不能如黄
　帝學仙以至死也柳者障柩之柳檀弓周
　人墻置翣注墻柳衣也正義曰墻之障柩
　猶垣墻障家故謂障柩之物爲墻墻即柳
　也縫人注柳聚也諸飾所聚支離叔與滑
　介叔觀於冥伯之丘墟墓之間意想所致
　倏有障柩之柳出於左手所肘處不祥之
　徵殆將死矣故其意蹶蹶然驚動而惡之
　支離叔既惡之又問滑介叔曰汝惡之乎
　介叔曰無予何惡之有生者假借而已所
　謂四大假合是也既假之而生則不過如
　塵垢之集耳何足控搏遂言死生猶晝夜
　乃理之常不足驚懼生者假借也又是論
　人生死之生不必粘上生其左肘之生字
　且吾與子觀化而化及於我化死也孟子
　曰比化者無使土親膚言吾與子適墓觀
　人之死而睹此不祥死將及於我人有死
　則我亦必有死我又何惡焉或以柳爲楊
　柳殊與此章文義不相貫
莊子之楚見空髑(音/獨)髏(音/樓)髐(苦堯/切)然有形檄
(音/叫)以馬捶因而問之曰夫子貪生失理而爲
此乎將子有亡國之事斧鉞之誅而爲此乎
將子有不善之行愧遺父母妻子之醜而爲
此乎將子有凍餒之患而爲此乎將子之春
秋故及此乎於是語卒授髑髏枕(去/聲)而卧夜
半髑髏見夢曰子之談者似辯士視子所言
皆生人之累也死則無此矣子欲聞死之說
乎莊子曰然髑髏曰死無君於上無臣於下
亦無四時之事從然以天地爲春秋雖南面
王樂不能過也莊子不信曰吾使司命復生
子形爲子骨肉肌膚反子父母妻子閭里知
識子欲之乎髑髏深臏蹙頞曰吾安能棄南
面王樂而復爲人間之勞乎
顔淵東之齊孔子有憂色子貢下席而問曰
小子敢問囬東之齊夫子有憂色何邪孔子
曰善哉汝問昔者管子有言丘甚善之曰褚
小者不可以懷大綆短者不可以汲深夫若
是者以爲命有所成而形有所適也夫不可
損益吾恐回與齊侯言堯舜黄帝之道而重
以燧人神農之言彼將内求於己而不得不
得則惑人惑則死且汝獨不聞邪昔者海鳥
止於魯郊魯侯御(音/迓)而觴之于廟奏九韶以
爲樂具大牢以爲膳鳥乃眩視憂悲不敢食
一臠不敢飲一杯三日而死此以己養養鳥
也非以鳥養養鳥也夫以鳥養爲者宜栖之
深林遊之壇陸浮之江湖食之鰌䱔隨行列
而止委蛇而處彼唯人言之惡聞奚以夫譊
譊(音/呶)爲乎咸池九韶之樂張之洞庭之野鳥
聞之而飛獸聞之而走魚聞之而下入人卒
聞之相與還而觀之魚處水而生人處水而
死彼必相與異其好惡故異也故先聖不一
其能不同其事名止於實義設於適是之謂
條達而福持
列子行句食於道從
　列子從字下有者字指字下有顧謂弟子
　百豐字曰
見百歲髑髏攓蓬而指之曰唯予與汝知而
未嘗死未嘗生也若果養乎(列子作/過養)予果歡
乎種有幾得水則爲㡭(當作𢇍/與絶同)得水土之際
則爲龜蠙之衣生於陵屯(徒䰟/切)則爲陵舄陵
舄得鬱棲則爲烏足烏足之根爲蠐螬其葉
爲胡蝶胡蝶胥也化而爲蟲生於竈下其狀
若脱其名爲鴝掇鴝掇千日爲鳥其名爲乾
餘骨乾餘骨之沫爲斯彌斯彌爲食醯頤輅
生乎食醯黄軦生乎九猷瞀苪生乎腐懽羊
奚比乎不箰乆竹生青寧青寧生程程生馬
馬生人人又反入於機萬物皆出於機皆入
於機
　生則有待於養死則無累故懽以爲汝未
　嘗死我未嘗生則安知汝不爲養而我不
　爲懽乎種有幾以下不可盡曉姑摭其可
　解者𢇍古文絶字地至於水則絶矣而亦
　有物生焉得水土交接之際則爲鼃蠙之
　衣鼃蠙之衣水舄也生於水者爲水舄即
　詩所謂言采其藚鼃與蚌依其下以爲衣
　焉生於陵屯則爲陵舄即詩所謂芣苡俗
　云車前草一物而有水陸之異也食醯蠛
　蠓也青寧竹根蟲也萬載有老人言曾見
　一蟲可五寸長其後尚有寸許是竹根未
　變得非所謂青寧者乎余寓安鄉親見燈
　下一白蛾投燈忽尾後一箇復一箇非出
　孕育乃是虚空幻化又見洞庭湖中有明
　山山頂有禹廟山崦多人家每歲季春䳺
　鶉充斥廟宇及人家以竹帚樸取醃以爲
　酢商人先期予直及期徵收有未變尚存
　一半鼠形者即月令所謂田鼠化爲鴽也
　以此觀天地間變化何限未可以耳目所
　不及疑之馬生人人又反入於機何異釋
　氏輪迴之說但釋氏說得拘謂生前作惡
　則死後或變爲狗馬業盡又變爲人有何
　證據莊子却說得活萬物皆岀於機皆入
　於機夫機者氣之動處出於機者生也入
　於機者死也盈天地間只是陰陽二氣化
　生萬物死則陽氣歸天陰氣歸地此氣不
　出天地間明日復生人物仍前只是陰陽
　二氣爲之但不可把已死之馬爲方生之
　人已死之人爲方生之馬耳朱子語録張
　橫渠說形潰反原以爲人生得此箇物事
　既死此箇物事却復歸大原本去又别從
　裏面抽岀來生人最爲明白若如釋氏說
　則天地間須分幾萬萬團氣各自輪迴生
　滅纏來纏去何有了期成□造化筆談
　云延州人至今謂虎豹爲程蓋言蟲也


南華眞經循本卷十七
南華眞經循本卷之十八禍十
　　廬陵竹峯羅勉道述
　　門人彭祥點校
　外篇
　　　達生
達生之情者不務生之所無以爲
　無以爲猶論語曰無以爲也言無用如此
達命之情者不務知之所無奈何養形者必
先之物物有餘而形不養者有之矣有生必
先無離形形不離而生亡者有之矣生之來
不能卻其去不能止悲夫世之人以爲養形
足以存生而養形果不足以存生則世奚足
爲哉雖不足爲而不可不爲者其爲不免矣
　不免於有形也
夫欲免爲形者莫如棄世棄世則無累無累
則正平正平則與彼更生
　彼造物也造物生我必有死我又能存此
　生是與造物更相而生
更生則幾矣事奚足棄而生奚足遺棄事則
形不勞遺生則精不虧夫形全精復與天爲
一天地萬物之父母也合則成體散則成始
形精不虧是謂能移精而又精反以相天
　天叶韻汀移即上文更字言能與之更移
　也有生本具此精役役世事幾失之今能
　更生則又具此精矣與我此生者天也我
　又能與天存此生是相天也
子列子問關尹曰至人潜行不窒蹈火不熱
行乎萬物之上而不慄請問何以至於此關
尹曰是純氣之守也非知巧果敢之列居吾
語汝凡有貌象聲色者皆物也物與物何以
相遠夫奚足以至乎先是色而己
　先猶超也上文貌象聲色只一色字包括
　之
則物之造乎不形而止乎無所化夫得是而
窮之者物焉得而止焉彼將處乎不淫之度
而藏乎無端之紀遊乎萬物之所終始壹其
性養其氣合其德以通乎物之所造夫若是
者其天守全其神無卻(音/隙)物奚自入焉夫醉
者之墜車雖疾不死骨節與人同而犯害與
人異其神全也乗亦不知也墜亦不知也死
生驚懼不入乎其胸中是故運(觸/也)物而不慴
彼得全於酒而猶若是而況得全於天乎聖
人藏於天故莫之能傷也復讎者不折鏌干
雖有忮心者不怨飄瓦是以天下平均故無
攻戰之亂無殺戮之刑者由此道也不開人
之天而開天之天開天者德生開人者賊生
不厭其天不忽於人民幾乎以其眞
仲尼適楚出於林中見痀僂者承蜩猶掇之
也仲尼曰子巧乎有道邪曰我有道也五六
月累丸二而不墜則失者錙銖累三而不墜
則失者十一累五而不墜猶掇之也吾處身
也若厥株拘(杙/也)吾執臂也若槁木之枝雖天
地之大萬物之多而唯蜩翼之知吾不反不
側不以萬物易蜩之冀何爲而不得孔子顧
謂弟子曰用志不分乃疑於神
　蜀本作疑下文亦云器之所以疑神者其
　是與俗作凝
其痀僂丈人之謂乎
顔淵問仲尼曰吾嘗濟乎觴深之淵津人操
舟若神吾問焉曰操舟可學邪曰可善游者
數能若乃夫没(善涸/者也)人則未嘗見舟而便操
之也吾問焉而不吾告敢問何謂也仲尼曰
善游者數能忘水也若乃夫没人之未嘗見
舟而便操之也彼是淵若陵視舟之覆猶其
車却也覆却萬方陳乎前而不得入其舍惡
往而不暇以瓦注(投/也)者巧以鉤注者憚以黄
金注者殙(音/昏)其巧一也而有所矜則重外也
凡外重者内拙
　舍指心而言
田開之見周威公威公曰吾聞祝腎學生吾
子與況腎遊亦何聞焉田開之曰開之操拔
篲(掃箒/也)以侍門庭亦何聞於夫子威公曰田
子無讓寡人願聞之開之曰聞之夫子曰善
養生者若牧羊然視其後者而鞭之威公曰
何謂也田開之曰魯有單豹者巖居而水飲
不與民共利行年七十而猶有嬰兒之色不
幸遇餓虎餓虎殺而食之有張毅者高門縣
薄無不走也行年四十而有内熱之病以死
豹養其内而虎食其外毅養其外而病攻其
内此二子者皆不鞭其後者也
　羊已前行者不須鞭唯鞭其在後者以喻
　既養其内者不必更用工於内但當養其
　外既養其外者不必更用工於外但當養
　其内
仲尼曰無入而藏無出而陽柴立乎其中央
三者若得其名必極
　柴立者如槁木之立也柴立乎其中央者
　不出不入也
夫畏塗者十殺一人則父子兄弟相戒也必
盛卒徒而後敢出焉不亦知乎人之所取畏
者衽席之上飲食之間而不知爲之戒者過
也
祝宗人玄端以臨牢筴說彘曰汝奚惡死吾
將三月㹖汝十日戒三日齋藉白茅加汝肩
尻乎雕俎之上則汝爲之乎爲彘謀曰不如
食以糠糟而錯之牢筴之中自爲謀則苟生
有軒冕之榮死得於腞(音/篆)盾之上聚僂之中
則爲之爲彘謀則去之自爲謀則取之所異
彘者何也
　腞盾畫盾也詩蒙伐有菀謂畫雉羽之文
　於盾上聚僂曲薄所以捲聚物者
桓公田於澤管仲御見鬼焉公撫管仲之手
曰仲父何見對曰臣無所見公反誒(於代/切)詒
(吐代/切)爲病數日不出齊士有皇子告敖者曰
公則自傷鬼烏能傷公夫忿滀之氣散而不
反則不爲不足上而不下則使人善怒下而
不上則使人善忘中(去/聲)身當心則爲病桓公
曰然則有鬼乎曰有沈有履竈有髻户内之
煩壤雷霆處之東北方之下者倍阿鮭聾躍
之西北方之下者則泆陽處之水有罔象丘
有山辛山有夔野有彷徨澤有委蛇公曰請
問委蛇之狀何如皇子曰委蛇其大如轂其
長如轅紫衣而朱冠其爲物也惡聞雷車之
聲則捧其首而立見之者殆乎霸桓公囅(敕/引)
(切)然而笑曰此寡人之所見者也於是正衣
冠與之坐不終日而不知病之去也
　蠪音聾赤駁蚍蜉也
紀渻子爲王養鬥雞十日而問雞己乎曰未
也方虚憍(音/驕)而恃氣十日又問曰未也猶應
嚮(音/響)景(音/影)十日又問曰未也猶疾視而盛氣
十日又問曰幾矣雞雖有鳴者己無變矣望
之似木雞矣其德全矣異雞無敢應者反走
矣
孔子觀於吕梁縣(音/玄)水三十仞流沫四十里
黿鼉魚鼈之所不能游也見一丈夫游之以
爲有苦而欲死也使弟子並(傍/去)流而拯之數
百步而出被髮行歌而游於塘下孔子從而
問焉曰吾以子爲鬼察子則人也請問蹈水
有道乎曰亡(音/無)吾無道吾始乎故長乎性成
乎命與齊俱入與汩俱出從水之道而不爲
私焉此吾所以蹈之也孔子曰何謂始乎故
長乎性成乎命曰吾生於陵而安於陵故也
長於水而安於水性也不知吾所以然而然
命也
　齊讀與臍同左傳噬齊亦作齊水漩入處
　如臍也汩水滚岀處
梓慶削木爲鐻鐻成見者驚猶鬼神魯候見
而問焉曰子何術以爲焉對曰臣工人何術
之有雖然有一焉臣將爲鐻未嘗敢以耗氣
也必齊音齋以靜心齊三日而不敢懷慶賞
禄齊五日不敢懷非譽巧拙齊七日輒然忘
吾有四枝形體也當是時也無公朝其巧專
而外滑消然後入山林觀天性形軀至矣然
後成見(音/現)鐻然後加手焉不然則已則以天
合天器之所以疑神者其謂是與
　鐻鐘鼓之柎
東野稷以御見莊公進退中繩左右旋中規
莊公以爲文
　所畫規矩之文
弗過也使之鉤(曲搏/也)百而反顔闔遇之入見
曰稷之馬將敗公密
　不欲彰露也
而不應少焉果敗而反公曰子何以知之曰
其馬力竭矣而猶求焉故曰敗
工倕旋而蓋規矩
　以手旋轉而自中蓋之規矩
指與物化而不以心稽故其靈臺一而不桎
忘足屨之適也妄要帶之適也知忘是非心
之適也不内變不外從事會之適也始乎適
而未嘗不適者忘適之適也
有孫休者踵門而詫子扁慶子曰休居鄉不
見謂不脩臨難不見謂不勇然而田原不遇
歲(耕於/野也)事君不遇世賔(檳/同)於鄉里逐於州部
則胡罪乎天哉休惡遇(惡音/烏)此命也扁子曰
子獨不聞夫至人之自行邪忘其肝膽遺其
耳目芒然彷徨乎塵垢之外逍遥乎無事之
業是謂爲而不恃長(上/聲)而不宰今汝飾知以
驚愚脩身以明汙昭昭乎揭日月而行也汝
得全而形軀具而九竅無中道夭於聾盲跛
蹇而比於人數亦幸矣又何暇乎天之怨哉
子往矣孫子出扁子入坐有間仰天而歎弟
子問曰先生何爲歎乎扃子曰向者休來吾
告之以至人之德吾恐其驚而遂至於惑也
弟子曰不然孫子之所言是邪先生之所言
非邪非固不能惑是孫子之所言非邪先生
所言是邪彼固惑而來矣又奚罪焉扁子曰
不然昔者有鳥止於魯郊魯君說之爲具大
牢以饗之奏九韶以樂之鳥乃始憂悲眩視
不敢飲食此之謂以己養養鳥也若夫以鳥
養鳥者宜棲之深林浮之江湖食之以委蛇
則平陸而已矣今休款啓寡聞之民也吾告
以至人之德譬之若載鼷以車馬樂鴳以鐘
鼓也彼又惡能無驚乎哉
　款小竅也啓開也款啓言小見也
南華眞經循本卷十八















南華眞經循本卷之十九禍十一
　　廬陵竹峯羅勉道述
　　門人彭祥點校
　外篇
　　　山木
莊子行於山中見大木枝葉盛茂伐木者止
其旁而不取也問其故曰無所可用莊子曰
此木以不材得終其天年夫子出於山舍於
故人之家故人喜命竪子殺鴈而烹之竪子
請曰其一能鳴其一不能鳴請奚殺主人曰
殺不能鳴者明日弟子問於莊子曰昨日山
中之木以不材得終其天年今主人之鴈以
不材死先生將何處莊子笑曰周將處夫材
不材之間材與不材之閭似之而非也故未
免乎累若夫乗道德而浮遊則不然無譽無
訾一龍一蛇與時俱化而無肯專爲一上一
下以和爲量浮游乎萬物之祖物物而不物
於物則胡可得而累邪此神農黄帝之法則
也若夫萬物之情人倫之傳則不然合則離
成則毁廉則挫尊則議有爲則虧賢則謀不
肖則欺胡可得而必乎哉悲夫弟子志之其
唯道德之鄉乎
　賢者盡心以謀事而小人反奸詐以肆欺
市南宜僚見魯侯魯侯有憂色市南子曰君
有憂色何也魯侯曰吾學先王之道脩先君
之業吾敬鬼尊賢親而行之無須臾離居然
不免於患吾是以憂市南子曰君之除患之
術淺矣夫豐狐文豹棲於山林伏於巖穴靜
也夜行晝居戒也雖饑渴隱約猶且胥䟽於
江湖之上而求食焉定也然且不免於罔羅
機辟之患是何罪之有哉其皮爲之灾也今
魯國獨非君之皮邪吾願君刳形去皮洒心
去欲而遊於無人之野
　胥相也疏遠也雖飢渴隱約猶且相遠於
　江湖之上而求食言只在山林不肯出江
　湖之上求食也
南越有邑焉名爲建德之國其民愚而朴少
私而寡欲知作而不知藏與而不求其報不
知義之所適不知禮之所將猖狂妄行乃蹈
乎大方其生可樂其死可葬吾願君去國捐
俗與道相輔而行君曰彼其道遠而險又有
江山我無舟車奈何市南子曰君無形倨無
留居以爲君車君曰彼其道幽遠而無人吾
誰與爲鄰吾無糧我無食安得而至焉市南
子曰少君之費寡君之欲雖無糧而乃足君
其涉於江而浮於海望之而不見其崖愈往
而不知其所窮送君者自崖而反君自此遠
矣
　自南越有邑焉至此是後人參入且文字
　淺陋必非莊語
故有人者累見有於人者憂故堯非有人非
見有於人也吾願去君之累除君之憂而獨
與道遊於大莫之國方舟而濟於河有虚船
來觸舟雖有褊心之人不怒有一人在其上
則呼張歙之一呼而不聞再呼而不聞於是
三呼邪則必以惡聲隨之向也不怒而今也
怒向也虚而今也實人能虚已以遊世其孰
能害之
北宫奢爲衛靈公賦斂以爲鍾爲壇乎郭門
之外三月而成上下之縣王子慶忌見而問
焉曰子何術之設奢曰一之間無敢設也奢
聞之既雕既琢復歸於朴侗乎其無識倘乎
其怠疑萃乎芒乎其送往而迎來來者勿禁
往者勿止從其强梁隨其曲傳因其自窮故
朝夕賦斂而毫毛不挫而況有大塗者乎
　道一而已若有作爲便貳之以二矣故曰
　一之間無敢設也侗乎無識之貌倘乎無
　心之貌萃乎芒乎如物之叢生而無心也
　强梁不順之人委曲依傳之人一聽其自
　然因其自窮者因其自至則受之不挫者
　不損也大塗者大道也賦斂之事且然況
　以大道治天下乎
孔子圍於陳蔡之間七日不火食太公任往
弔之曰子幾死乎曰然子惡死乎曰然任曰
予嘗言不死之道東海有鳥焉其名曰意怠
其爲鳥也翂翂翐翐而似無能引援而飛迫
脇而棲進不敢爲前退不敢爲後食不敢先
嘗必取其緒是故其行列不斥而外人卒不
得害是以免於患直木先伐甘井先竭子其
意者飾知以驚愚脩身以明汙昭昭乎如揭
日月而行故不免也昔者吾聞之大成之人
曰自伐者無功功成者墮名成者虧孰能去
功與名而還與衆人道流而不明居得行而
不名處純純常常乃比於狂削迹損執不爲
功名是故無責於人人亦無責焉至人不聞
子何喜哉孔子曰善哉辭其交游去其子弟
逃於大澤衣裘褐食杼栗入獸不亂羣入鳥
不亂行鳥獸不惡而況人乎
孔子問子桑雽(音/户)曰吾再逐於魯伐樹於宋
削迹於衛窮於商周圍於陳蔡之間吾犯此
數患親交益疏徒友益散何與子桑雽曰子
獨不聞假人之亡與
　假託人而得逃
林回棄千金之璧負赤子而趨或曰爲其布
與(布貨/也)赤子之布寡矣爲其累與赤子之累
多矣棄千金之璧負赤子而趨何也林回曰
彼以利合此以天屬也夫以利合者迫窮禍
患害相棄也以天屬者迫窮禍患害相收也
夫相收之與相棄遠矣且君子之交淡若水
小人之交甘若醴君子淡以親小人甘以絶
彼無故以合者則無故以離孔子曰敬聞命
矣徐行翔佯而歸絶學捐書弟子無挹於前
其愛益加進異日桑雽又曰舜之將死眞泠
禹曰汝戒之哉形莫若縁情莫若率縁則不
離率則不勞不離不勞則不求文以待形固
不待物
　眞泠禹是人名汝指舜也
莊子衣大布而補之正緳(苦結切/帶也)係履而過
魏王魏王曰何先生之憊邪莊子曰貧也非
憊也士有道德不能行憊也衣弊履穿貧也
非憊也此所謂非遭時也王獨不見夫騰猿
乎其得柟梓豫章也攬蔓其枝而王(去/聲)長(上/聲)
其間雖羿逄蒙不能眄睨也及其得柘棘枳
枸(音/矩)之間也危行側視振動悼慄此筋骨非
有加急而不柔也處執不便朱足以逞其能
也今處昏上亂相之間而欲無憊奚可得邪
此比干之見剖心徵也夫
　正緳正其帶也
孔子窮於陳蔡之間七日不火食左據槁木
右擊槁枝而歌焱氏之風有其具而無其數
有其聲而無宫角木聲與人聲犁
　猶犁者其土釋然也
然有當於人之心顔回端拱還目而窺之仲
尼恐其廣己而造大也愛己而造哀也曰回
無受天損易無受人益難無始而非卒也人
與天一也夫今之歌者其誰乎回曰敢問無
受天損易仲尼曰飢渴寒暑窮桎不行天地
之行也運物之泄也言與之偕逝之謂也爲
人臣者不敢去之執臣之道猶若是而況乎
所以待天乎
　飢渴寒暑窮困不通皆天地之氣流行所
　以運動萬物發泄而不可遏者人欲免乎
　此必須天地之氣不行而後可但當與之
　偕往可也人臣視君猶天地亦惟順之而
　已矣
何謂無受人益難仲尼曰始用四達爵禄並
至而不窮物之所利乃非己也吾命有在外
者也
　始得見用之時並無窒礙爵禄穹隆非不
　可喜然鞠躬盡瘁但所以利物而已其於
　己何與吾命有在於此之外者
君子不爲盜賢人不爲竊吾若取之何哉故
曰鳥莫知於鷾鴯目之所不宜處不給視雖
落其實棄之而走其畏人也而襲諸人間社
稷存焉耳
　鷾鴯燕也不給不暇也實卵也社稷春秋
　祭社稷之時也燕於人家不可處者不暇
　視雖落其卵棄之不復顧其所以然者畏
　人故也其襲處於人間不過祭社稷之時
　存焉耳燕以春社來秋社去春秋傳曰無
　鐘鼓曰襲此不過眼前說話而解者自爲
　迂僻可笑類此甚多
何謂無始而非卒仲尼曰化其萬物而不知
其禪(去/聲)之者焉知其所終焉知其所始正而
待之而己耳何謂人與天一邪仲尼曰有人
天也有天亦天也人之不能有天性也聖人
晏然體逝而終矣
　凡事非人所能爲有人做得底皆天也而
　有天所爲者亦天也凡人之所以不能自
　有皆天性之自然也聖人惟與天一故晏
　然體逝安然身與之俱逝也
莊周遊乎雕陵之樊睹一異鵲自南來者翼
廣(光/去)七尺目大運寸感周之額(飛得/低)而集於
栗林莊周曰此何鳥哉翼殷(大/也)不逝目大不
睹褰裳躩步執彈而留之睹一蟬方得美蔭
而忘其身螳蜋執翳而搏之見得而忘其形
異鵲從而利之見利而忘其眞莊周怵然曰
噫物固相累二類相召也捐彈而反走虞人
逐而誶(駡/之)之莊周反入三月不(庭不/出)庭蘭且
(音/徂)從而問之夫子何爲頃間甚不庭乎莊周
曰吾守形而忘身觀於濁水而迷於清淵且
吾聞諸夫子曰入其俗從其俗今吾遊於雕
陵而忘吾身異鵲感吾額遊於栗林而忘眞
栗林虞人以吾爲戮(辱/也)吾所以不庭也
陽子之宋宿於逆旅逆旅人有妾二人其一
人美其一人惡惡者貴而美者賤陽子問其
故逆旅小子對曰其美者自美吾不知其美
也其惡者自惡吾不知其惡也陽子曰弟子
記之行賢而去自賢之行安往而不愛哉
　人但當行賢德之事則於人何所不愛



南華眞經循本卷之十九





　　　　　　　　　　　　　　　　










南華眞經循本卷之二十禍十二
　　廬陵竹峯羅勉道述
　　門人彭祥點校
　外篇
　　　田子方
田子方侍坐於魏文侯數稱谿工文侯曰谿
工子之師邪子方曰非也無擇之里人也稱
道數當(去/聲)故無擇稱之文侯曰然則子無師
邪子方曰有曰子之師誰邪子方曰東郭順
子文侯曰然則夫子何故未嘗稱之子方曰
其爲人也眞人貌而天虚縁而葆眞清而容
物
　三句文法一同雖人之貌而合乎自然之
　天雖虚以順物而自葆其眞雖清而能容
　物
物無道正容以悟之使人之意也消
　橫逆之來惟正其在我以悟之而其意自
　消釋
無擇何足以稱之子方出文侯儻然終日不
言召前立臣而語之曰遠矣全德之君子(指/順)
(子)始吾以聖知之言仁義之行爲至矣吾聞
子方之師吾形解而不欲動口鉗而不欲言
吾所學者眞土梗耳夫魏眞爲我累耳
温伯雪子適齊舍於魯魯人有請見之者温
伯雪子曰不可吾聞中國之君子明乎禮義
而陋於知人心吾不欲見也至於齊反舍於
魯是人也又請見温伯雪子曰往也蘄見我
今也又蘄見我是必有以振(起發/也)我也出而
見客入而歎明日見客又入而歎其僕曰每
見之客也必入而歎何邪曰吾固告子矣中
國之民明乎禮義而陋乎知人心昔之見我
者進退一成規一成矩從容一若龍一若虎
其諫我也似子其道(導/也)我也似父是以歎也
仲尼見之而不言子路曰吾子欲見温伯雪
子乆矣見之而不言何邪仲尼曰若夫人者
目擊而道存矣亦不可以容聲矣
　目擊而道存者目一加而道即存不待詳
　察也
顔淵問於仲尼曰夫子步亦步夫子趨亦趨
夫子馳亦馳夫子奔逸絶塵而回瞠若乎後
矣夫子曰回何謂邪曰夫子步亦步也夫子
言亦言也夫子趨亦趨也夫子辯亦辯也夫
子馳亦馳也夫子言道回亦言道也
　以下句解上五句
及奔逸絶塵而回瞠若乎後者夫子不言而
信不比而周無器而民蹈乎前而不知其所
以然而已矣仲尼曰惡可不察與夫哀莫大
於心死而人死亦次之日出東方而入於西
極萬物莫不比方有目有趾者待是而後成
功是出則存是入則亡萬物亦然有待也而
死有待也而生吾一受其成形而不化以待
盡效物而動日夜無隙而不知其所終薰然
其成形知命不能規乎其前丘以是日徂吾
終身與女交一臂而失之可不哀與(哀顔/淵也)女
殆著乎吾所以著也彼已盡矣而女求之以
爲有是求爲於唐肆也吾服女也甚忘女服
吾也亦甚忘雖然女奚患焉雖忘乎故吾吾
有不忘者存
　螳若乎後者直視而不能追及也無器而
　民蹈乎前者無鼓動民之具而民自舞蹈
乎前也顔淵不知其所以然故仲尼曰惡
可不察與其所以不知者人惟執著死其
心故爾因以日爲喻萬物莫不視日之出
入而作息其有待而生死亦然仲尼不過
效物而動與之相爲不息任其成形亦不
論命但以此日往而已薰然者如氣之熏
烝而成也吾終身與汝猶吾無行而不與
二三子之與吾終身以此道示汝今以爲
不可及是猶不曾兩臂相交只交得一臂
而相失豈不可哀哉汝所言者時見吾之
可見者耳著見也彼夫子自彼也彼以淨
盡空虚矣而汝求之以爲有如求馬於唐
肆唐肆固賣馬之處而豈常有馬哉詩云
中唐有甓注中唐爲庭中路蓋賣馬之肆
庭中有路以便馬之出入也漢書建章宫
西有唐中數十里楊雄羽獵賦序云甘露
零其庭醴泉流其唐班固西都賦前唐中
而浚大液服佩服也吾佩服汝之言與汝
佩服吾之言皆當大忘之又恐顔淵患其
終不及雖然汝何患焉忘之中乃有不忘
　者存所忘者執著也不忘者至眞也汝雖
　把吾之舊說忘之若自有所得則有不忘
　者存矣
孔子見老聃老聃新沐方將被髮而乾慹然
似非人孔子便而待之(待於/偏處)少焉見(去/聲)曰某
也眩與其信然與向者先生形體掘若槁木
似遺物離人而立於獨也老聃曰吾遊心於
物之初孔子曰何謂邪曰心困焉而不能知
口辟焉
　讀爲辟邪之辟必亦切口如被辟而不能
　言也
而不能言嘗爲女議乎其將
將將然也試爲汝言其將然之初也
至陰肅肅至陽赫赫肅肅出乎天赫赫發乎
地兩者交通成和而物生焉或爲之紀而莫
見其形消息滿虚一晦一明日改月化日有
所爲而莫見其功生有所乎萌死有所乎歸
始終相反乎無端而莫知其所窮非是也且
孰爲之宗孔子曰請問遊是老聃曰夫得是
至美至樂也得至美而遊乎至樂謂之至人
孔子曰願聞其方曰草食之獸不疾(不惡/也)易
藪水生之蟲不疾易水行小變而不失其大
常也喜恕哀樂不入於胸次夫天下也者萬
物之所一也得其所一而同焉則四支百體
將爲塵垢而死生終始將爲晝夜而莫之能
滑而況得喪禍福之所介乎棄隸者苦棄泥
塗知身貴於隸也貴在於我而不失於變且
萬化而未始有極也夫孰足以患心己爲道
者解乎此
　親自得道者方能曉比也
孔子曰夫子德配天地而猶假至言以脩心
古之君子孰能說焉
　說音脱誰能免此也
老聃曰不然夫水之於汋也無爲而才自然
矣至人之於德也不脩而物不能離焉若天
之自高地之自厚日月之自明夫何脩焉孔
子出以告顔回曰丘之於道也其猶醯雞與
微夫子之發吾覆也吾不知天地之大全也
莊子見魯哀公哀公曰魯多儒士少爲先生
方者(比/也)莊子曰魯少儒哀公曰舉魯國而儒
服何謂少乎莊子曰周聞之儒者冠圜冠者
知天時履句屨者知地形緩佩玦者事至而
斷君子有其道者未必爲其服也爲其服者
未必知其道也公固以爲不然何不號於國
中曰無此道而爲此服者其罪死於是哀公
號之五日而魯國無敢儒服者獨有一丈夫
儒服而立乎公門公即召而問以國事千轉
萬變而不窮莊子曰以魯國而儒者一人耳
可謂多乎
百里奚爵禄不入於心故飯牛而牛肥使秦
穆公忘其賤與之政也有虞氏死生不入於
心故足以動人
宋元君將畫圖衆史皆至受揖而立舐筆和
墨在外者半有一史後至者儃然不趨受揖
不立因之舍公使人視之則解衣槃礴臝君
曰可矣是眞畫者也
文王觀於臧見一丈夫釣而其釣莫釣
　雖釣而不釣也
非持其釣有釣者也常釣也文王欲舉而授
之政而恐大臣父兄之弗安也欲終而釋之
而不忍百姓之無天也於是旦而屬之大夫
曰昔者寡大夢見良人黑色而𩑺乗駮馬而
偏朱蹄號曰寓而政於臧丈人庶幾乎民有
瘳乎諸大夫蹙然曰先君王也文王曰然則
卜之諸大夫曰先君之命王其無他又何卜
焉遂迎臧丈人而授之政典法無更偏令無
出三年文王觀於國則列士壞植散羣長官
者不成德斔(音/庾)斛不敢入於四竟列士壞植
散羣則尚同也長官者不成德則同務也斔
斛不敢入於四竟則諸侯無二心也文王於
是焉以爲大師北面而問曰政可以及天下
乎臧丈人昧然而不應泛然而辭朝令而夜
遁終身無聞
　釣有釣者釣其有可釣者謂魚也常釣者
　不釣而尋常垂釣也非是持其釣以釣有
　可釣之魚乃無意於釣但常常垂此釣而
　已先君王言所夢者文王之父也偏令無
　出未嘗出一令也壞植自壞其所植立不
　求異於人也此依傍吕望之事而又若别
　爲一事者
顔淵問於仲尼曰文王其猶未邪又何以夢
爲乎仲尼曰默汝無言夫文王盡之也而又
何論刺音字焉彼直以循斯須也
　斯須者指言我百與汝三焉
列御寇爲伯昏無人射引之盈貫措杯水其
肘上發之適矢復沓方矢復寓當是時猶象
人也伯昏無人曰是射之射非不射之射也
嘗與女登高山履危石臨百仞之淵若能射
乎於是无人遂登高山履危石臨百仞之淵
背逡巡足二分垂在外揖御寇而進之御寇
伏地汗流至踵伯昏無人曰夫至人者上闚
青天下潜黄泉揮斥八極神氣不變今女怵
然有恂目之志彌於中(去/聲)殆矣夫
　適矢復沓者矢去而復沓前矢也方矢復
　寓者矢方發而後矢復寓於弦上也背逡
　巡足二分垂在外者背淵面山背逡巡而
　退垂二分足於外也
肩吾問於孫叔敖曰子三爲令尹而不榮華
三去之而無憂色吾始也疑子今視子之鼻
間栩栩然子之用心獨奈何孫叔敖曰吾何
以過人哉吾以其來不可却也其去不可止
也吾以爲得失之非我也而无憂色而已矣
我何以過人哉且不知其在彼乎其在我乎
其在彼邪亡乎我在我邪亡乎彼方將躊躇
方將四顧何暇至乎人貴人賤哉
　栩栩然見其卧而鼻息安然也
仲尼聞之曰古之眞人知者不得說美人不
得濫盜人不得劫伏戲黄帝不得友死生亦
大矣而無變乎己況爵禄乎若然者其神經
乎大山而无介入乎淵泉而不濡處卑細而
不憊充滿天地既以與人己愈有
　无介无間隔也
楚王與凡君坐少焉楚王左右曰凡亡者三
凡君曰凡之亡也不足以喪吾存夫凡之亡
不足以喪吾存則楚之存不足以存存由是
觀之則凡未始亡而楚未始存也



南華眞經循本卷之二十
南華眞經循本卷之二十一因一
　　廬陵竹峯羅勉道述
　　門人彭祥點校
　外篇
　　　知北遊
知北遊於玄水之上登隱弅(符云/反)之丘而適
遭無爲謂焉知謂無爲謂曰予欲有問乎若
何思何慮則知道何處何服則安道何從何
道則得道三問而無爲謂不答也非不答不
知答也知不得問反於白水之南登狐闋之
上而睹狂屈焉知以之言也問乎狂屈狂屈
曰唉(音/哀)予知之將語若中欲言而忘其所欲
言知不得問反於帝宫見黄帝而問焉黄帝
曰無思無慮始知道無處無服始安道無從
無道始得道知問黄帝曰我與若知之(若指/黄帝)
彼(指無/爲謂)與彼(指狂/屈)不知也其孰是邪黄帝曰
彼無爲謂眞是也狂屈似之我與汝終不近
也夫知者不言言者不知故聖人行不言之
教道不可致德不可至仁可爲也義可虧也
禮相僞也故曰失道而後德失德而後仁失
仁而後義失義而後禮禮者道之華而亂之
首也故曰爲道者日損損之又損以至於無
爲無爲而無不爲也今已(音/矣)爲物也欲復歸
根不亦難乎其易也其唯大人乎生者死之
徒死者生之始孰知其紀人之生氣之聚也
聚則爲生散則爲死若死生爲徒吾又何患
故萬物一也是其所美者爲神奇其所惡者
爲臭腐臭腐復化爲神奇神奇復化爲臭腐
故曰通天下一氣耳聖人故貴一知謂黄帝
曰吾問無爲謂無爲謂不應非不我應不知
應我也吾問狂屈狂屈中欲告我而不我告
非不我告中欲告而忘之也今予問乎若若
知之奚故不近黄帝曰彼其眞是也以其不
知也此其似之也以其忘之也予與若終不
近也以其知之也狂屈聞之以黄帝爲知言
天地有大美而不言四時有明法而不議萬
物有成理而不說聖人者原天地之美而達
萬物之理是故至人無爲大聖不作觀於天
地之謂也今彼神明至精與彼百化物已死
生方圓莫知其根也扁(與翩/同)然而萬物自古
以固存六合爲目未離其内秋豪爲小待之
成體天下莫不沈浮終身不故陰陽四時運
行各得其序惛然若亡而存油然不形而神
萬物畜(勑六/反)而不知此之謂本根可以觀於
天矣
　神明至精人心也今人不能如聖人之觀
　天乃以其神明至精者與彼百般變化故
　物之死生方員不能知其本根然逝者固
　翩然莫返矣而萬物之理自古未嘗不存
　人自不覺耳此道無内外無小大天下莫
　不囿於沈浮消長之中常新而不故四時
　之序亦運行而不息能惛然若亡而存油
　然不形而神萬物並蓄而不知則能知其
　本根而可以觀天矣
齧缺問道乎被衣被衣曰若正汝形一汝視
天和將至攝汝知汝度神將來舍德將爲
汝美道將爲汝居汝瞳焉如新生之犢而無
求其故言未卒齧缺睡寐被衣大悦行歌而
去之曰形若槁骸心若死灰眞其實知不以
故自持媒媒(音/昧)晦晦無心而不可與謀彼何
人哉
舜問乎丞曰道可得而有乎曰汝身非汝有
也汝何得有夫道舜曰吾身非吾有也孰有
之哉曰是天地之委形也生非汝有是天地
之委和也性命非汝有是天地之委順也孫
子非汝有是天地之委蛻也故行不知所往
處不知所持食不知所味天地之疆陽氣也
又胡可得而有邪
孔子問於老聃曰今日晏閒(音宴/閑)敢問至道
老聃曰汝齋戒疏瀹而精神掊擊而知夫道
窅然難言哉將爲汝言其崖略夫昭昭生於
㝠㝠有倫生於無形精神生於道形本生於
精而萬物以形相生故九竅者胎生八竅者
卵生其來無迹其往無崖無門無房四達之
皇皇也邀於此者四枝彊思慮恂達耳目聰
明其用心不勞其應物無方天不得不高地
不得不廣日月不得不行萬物不得不昌此
其道與且夫搏之不必知辯之不必慧聖人
以斷之矣若夫益之而不加益損之而不加
損者聖人之所保也淵淵乎其若海魏魏(巍/同)
乎其終則復始也運量萬物而不匱則君子
之道彼其外與萬物皆往資焉而不匱此其
道與中國有人焉非陰非陽處於天地之間
直且爲人將反於宗自本觀之生者喑(音/蔭)醷
(音/倚)物也雖有壽夭相去幾何須臾之說也奚
足以爲堯桀之是非
　言人不必搏之辯之聖人已有一定之說
　矣聖人之說不可損益也淵淵乎其若海
　魏魏乎其終則復始兩句所以贊聖人之
　道運量萬物而不匱則君子之道彼其外
　與言有心於運量萬物者皆務外也萬物
　皆往資焉而不匱此其道也與言不足爲
　道也中國有人超出陰陽之外其處於天
　地之間但聊且爲人耳將反於其宗宗者
　太虚也自大虚觀之人之生者如喑醷之
　物耳禮記注醷梅漿也喑乆醖之也漿雖
　乆喑能得幾時日多者爲壽日少者爲夭
　故凡世人所搏辯者皆須臾之說也奚足
　以爲堯桀之是非
果蓏有理倫雖難所以相齒聖人遭之而
不違過之而不守調而應之德也偶而應之
道也帝之所興王之所起也
　果蓏雖微物而枝條花實亦有倫理君臣
　父子夫婦朋友之倫雖若煩難亦所以相
　齒序聖人處人倫之間遇之而不違未嘗
　廢之過之而不守未嘗留戀焉與之調和
　而應之所以爲德與之並偶而應之所以
　爲道帝王興起皆不外是也
人生天地之間若白駒之過卻(隙/同)忽焉而已
注然勃然莫不出焉油然漻然莫不入焉已
化而生又化而死生物哀之人類悲之解其
天弢墮(音/隳)其天𧙍紛乎宛乎魂魄將往乃身
從之乃大歸乎不形之形形之不形是人之
所同知也非將至之所務也此衆人之所同
論也彼至則不論論則不至明見無值辯不
若默道不可聞聞不若塞此之謂大得
　紛亂宛轉形容解弢墮𧙍之貌不形之形
　無而生也形之不形化而無也值遇也大
　道之要明見者不能值之故辯不如默
東郭子問於莊子曰所謂道惡乎在莊子曰
無所不在東郭子曰期而後可莊子曰在螻
蟻曰何其下邪曰在稊稗曰何其愈下邪曰
在瓦甓曰何其愈甚邪曰在屎溺東郭子不
應莊子曰夫子之問也固不及質正獲之問
於監市履狶也愈下愈況
　期指定言之也質本也所問泛然不及於
　本故吾對之如此正獲者儀禮飲射之禮
　有司正司獲監市履狶者市監買賣以足
　履豕而知其斤兩者也司正司獲之與監
　市履狶雖異職而同爲飲射之事故問之
　也履狶者從豕之上體而履至下體每下
　愈比況而肥瘠見矣俗以兩髀齊爲豕肥
　是也所言愈下愈甚比況觀之而道可見
　矣
汝唯莫必無乎逃物至道若是大言亦然周
徧咸三者異名同實其指一也嘗相與遊乎
無何有之宫同合而論無所終窮乎嘗相與
無爲乎澹而靜乎漠而清乎調而間(音/閑)乎寥
已吾志無往焉而不知其所至去而來不知
其所止吾已往來焉而不知其所終仿徨乎
馮(皮冰/反)閎大知入焉而不知其所窮
　莫不然也必必然也即論語無適也無莫
　也之義上文言道無不在故此云汝唯或
　莫必皆順物之自然不與物相違所謂至
　道如此而已所謂大言亦然周徧咸三言
　者異名同實其指則一可以包括衆事如
　是則皆是非則皆非自無爭矣嘗試也嘗
　相與遊乎無何有之宫同合而論無所終
　窮乎作一連讀寥虚也寥已吾志虚吾心
　也雖或有往只如無往而不知其所至之
　地雖去而來不知其所止之地雖已經往
　來亦不知曾往來故曰不知其所終馮閎
　虚無之門也天問馮翼惟像何以識之淮
　南子天地未形馮馮翼翼彷徨乎馮閎者
　徜徉乎虚無之門也大知之人直入此門
　而莫知其所極
物物者與物無際而物有際者所謂物際也
不際之際際之不際者也謂盈虚衰殺彼爲
盈虚非盈虚彼爲衰殺非衰殺彼爲本末非
本末彼爲積散非積散
　上文申言不知其終窮之意物物上物字
　人物之以名枚數之也所謂者衆所謂也
　下謂字同彼亦指所謂之彼也以名數物
　者無窮盡與之無涯際其有涯際者乃衆
　之謂物際也其實無際而彼謂之際故云
　不際之際彼所謂際其實無際故云際之
　不際者也
妸荷甘與神農同學於老龍吉神農隱几闔
户晝瞑(音/眠)妸荷甘日中奓(籟者/反)户而入曰老
龍死矣神農隱几擁杖而起嚗(音/剥)然放杖而
笑曰天知予僻陋慢訑(音移訑訑/自得歟)故棄予而
死己矣夫(句)予無所發子之狂言而死矣夫
(句)弇堈(人/名)弔句聞之(句)曰夫體道者天下之
君子所繫焉今於道秋毫之端萬分未得處
一焉而猶知藏其狂言而死又況夫體道者
乎視之無形聽之無聲於人之論者謂之㝠
㝠所以論道而非道也
　奓户推開户嚗然放杖聲天指老龍吉予
　無所發予之狂言而死矣夫者言我所發
　言多是狂妄無知老龍吉在則我發問可
　以質正今老龍吉死則我無所發我之狂
　言而亦終於泯没以死矣今於道秋毫之
　末萬分未得處一焉指神農也藏其狂言
　即無所發也於人之論者謂之冥冥人之
　論道者以其無形無聲而但謂之冥冥也
於是泰清問乎無窮曰子知道乎無窮曰吾
不知又問乎無爲無爲曰吾知道曰子之知
道亦有數乎曰有曰其數若何無爲曰吾知
道之可以貴可以賤可以約可以散此吾所
以知道之數也泰清以之言也問乎無始曰
若是則無窮之弗知與無爲之知孰是而孰
非乎無始曰不知深矣知之淺矣弗知内矣
知之外矣於是泰清中而歎曰弗知乃知乎
知乃不知乎孰知不知之知無始曰道不可
聞聞而非也道不可見見而非也道不可言
言而非也知形形之不形乎道不當名無始
曰有問道而應之者不知道也雖問道者亦
未聞道道無問問無應無問問之是問窮也
無應應之是無内也以無内待問窮若是者
外不觀乎宇宙内不知乎太初是以不過乎
崑崙不遊乎太虚
光曜問乎無有曰夫子有乎其無有乎光曜
不得問而孰視其狀貌窅然空然終日視之
而不見聽之而不聞搏之而不得也光曜曰
至矣其孰能至此乎子能有無矣而未能無
無也及爲無有矣何從至此哉大馬之捶鉤
者年八十矣而不失毫芒大馬曰子巧與有
道與曰臣有守也臣之年二十而好捶鉤於
物無視也非鉤無察也是用之者假不用者
也以長得其用而況乎無不用者乎物孰不
資焉
　大馬者大司馬也捶鉤者煆帶鉤之工
冉求問於仲尼曰未有天地可知邪仲尼曰
可古猶今也冉求失問而退明日復見曰昔
者吾問未有天地可知乎夫子曰可古猶今
也昔日吾昭然今日吾昧然敢問何謂也仲
尼曰昔之昭然也神者先受之今之昧然也
且又爲不神者求邪無古無今無始無終未
有子孫而有子孫可乎冉求未對仲尼曰己
矣未應矣不以生生死不以死死生死生有
待邪皆有所一體有先天地生者物邪物物
者非物物出不得先物也猶其有物也無己
聖人之愛人也終無己者亦乃取於是者
　神者人心之神明昔之昭然者此心之神
　先領受之今之昩然者此心忽然蒙蔽又
　有不神處也天地本無古今無始終汝問
　未有天地之先猶問人未有子孫而有子
　孫可乎已矣未應矣者言冉求之未應可
　以已矣不須應矣我爲汝言之生者自生
　不是以生生其死死者自死不是以死死
　其生生死本無所待只是生則一體同生
　死則一體同死豈有先天地而生之物邪
　凡羣然迸出而謂之物物者本非物也未
　生以前此身在何處物之出不得有在物
　之先者但如有物以生之耳如有物以生
　之則生生之道自無窮已聖人之愛人終
　無已者亦有取於生生不息之義也
顔淵問乎仲尼曰回嘗聞諸夫子曰無有所
將無有所迎回敢問其遊仲尼曰古之人外
化而内不化今之人内化而外不化與物化
者一不化者也安化安不化安與之相靡(讀/作)
(磨)必與之莫多狶韋氏之囿黄帝之圃有虞
氏之宫湯武之室君子之人若儒墨者師故
以是非相𩐎也而況今之人乎聖人處物不
傷物不傷物者物亦不能傷也唯無所傷者
爲能與人相將迎
　外化而内不化者應物而心不與之俱内
　化而外不化者心無定而爲事物所撑觸
　也與物化者外化也一不化者内不化也
　安者何也何所謂化何所謂不化何能與
　之相磨必爲其所銷鑠而所存無幾矣自
　狶韋黄帝有虞湯武至於儒墨家元以是
　非辯論相𩐎粉何況今之人乎相𩐎則甚
　於相磨矣圃則狹於囿室則深於堂愈趍
　愈甚也傷字正與磨字𩐎字相照
山林與臯壤與使我欣欣然而樂與樂未畢
也哀又繼之哀樂之來吾不能禦其去弗能
止悲夫世人直謂物逆旅耳夫知遇而不知
所不遇知能能而不能所不能無知無能者
固人之所不免也夫務免乎人之所不免者
豈不亦悲哉至言去言至爲去爲齊知之
所知則淺矣


南華眞經循本卷之二十一















南華眞經循本卷之二十二因二
　　廬陵竹峯羅勉道述
　　門人彭祥點校
　雜篇
　　　庚桑
老聃之役(供役/者)有庚桑楚者偏得老聃之道
以北居畏壘(音根/磊)之山其臣之畫然知者去
之其妾之挈然仁者遠(去/聲)之擁腫之與居鞅
掌之爲使居三年畏壘大壤(音/穰)畏壘之民相
與言曰庚桑子之始來吾灑然異之(史記/音跣)今
吾曰計之而不足歲計之而有餘庶幾其聖
人乎子胡不相與尸而祝之杜而稷之乎庚
桑子聞之南面而不釋然弟子異之庚桑子
曰弟子何異於予夫春氣發而百草生正得
秋而萬寳成夫春與秋豈無得而然哉大道
己行矣吾聞至人尸居環堵之室而百姓猖
狂不知所往今以畏壘之細民而竊竊焉欲
俎豆予千賢人之間我其杓(音/標)之人邪吾是
以不釋於老聃之言
　至人尸居環堵之室而百姓猖狂不知所
　如往言至人隱處而人不知其姓名故猖
　狂莫知所歸杓與標同揭木爲標則人皆
　見之不釋於老聃之言謂老聃之道以無
　爲爲主而人猶不能相忘吾是以不釋於
　其所言
弟子曰不然夫尋常之溝巨魚無所還其體
而鯢鰌爲之制步仞之丘陵巨獸無所隱其
軀而㜸狐爲之样且夫尊賢授能先善與利
自古堯舜以然而況畏壘之民乎夫子亦聽
矣庚桑子曰小子來夫函車之獸介而離山則
不免於網罟之患吞舟之魚碭而失水則蟻
能苦之故鳥獸不厭高魚鼈不厭深夫全其
形生之人藏其身也不厭深渺而己矣且夫
二子者堯舜又何足以稱揚哉是其於辯也
將妄鑿垣墻而殖蓬蒿也簡髮而櫛數米而
炊竊竊乎又何足以濟世哉舉賢則民相軋
任知則民相盜之數物者不足以厚民民之
於利甚勤子有殺父臣有殺君正晝爲盜日
中宂阫(音/坏)吾語汝大亂之本必生乎堯舜之
間其末存乎千世之後其必有人與人相食
者也
南榮趎蹙然正坐曰若趎之年者已長矣將
惡乎託業以及此言邪庚桑子曰全汝形抱
汝生無使汝思慮營營若此三年則可以及
此言也南榮趎曰目之與形吾不知其異也
而盲者不能自見耳之與形吾不知其異也
而聾者不能自聞心之與形吾不知其異也
而狂者不能自得形之與形亦辟(音闢/開也)矣而
物或間之邪欲相求而不能相得今謂趎曰
全汝形抱汝生勿使汝思慮營營趎勉聞道
達耳矣庚桑子曰辭盡矣曰奔蜂不能化藿
蠋越雞不能化鵠卵魯雞固能矣雞之與雞
其德非不同也有能與不能者其才固有巨
小也今吾才小不足以化子子胡不南見老
子
　庚桑子教南榮趎以全形趎不以爲然曰
　試以形言之耳目心同是形體初無或異
　而盲聾者不能自見聞狂者不能自得當
　其賦形未嘗不開闢而物或間之則雖欲
　相求而不能相得是形不可全也趎雖勉
　强聞庚桑子之道不過達於耳而巳目猶
　無所見心猶無所得也庚桑子却引喻曰
　人有常言其㫖盡矣曰奔蜂不能化藿蠋
　越雞不能化鵠卵以喻吾之才小不能化
　南榮趎故又使之見老聃也
南榮趎贏糧七日七夜至老子之所老子曰
子自楚之所來乎南榮趎曰唯老子曰子何
與人偕來之衆也南榮趎懼然顧其後老子
曰子不知吾所謂乎南榮趎俯而慙仰而歡
曰今者吾忘吾答因失吾問老子曰何謂也
南榮趎曰不知乎人謂我朱愚
　丹朱不肖故後世謂不識理者爲朱愚
知乎反愁我軀不仁則害人仁則反愁我身
不義則傷彼義則反愁我己我安逃此而可
此三言者趎之所患也願因楚而問之老子
曰向吾見若眉睫之間吾因以得汝矣今汝
又言而信之若䂓䂓然若喪父母揭竿而求
諸海也汝亡人哉(如有所失/之人也)惘惘乎汝欲反
汝情性而無由入可憐哉南榮趎請入就舍
召其所好去其所惡十日自愁復見老子老
子曰汝自灑濯孰哉鬱鬱乎然而其中津津
乎猶有惡也夫外韄者不可繁而捉將内犍
内韄者不可謬而捉將外犍外内韄者道德
不能持而況放道而行者乎
　孰與熟同鬱鬱猶陸離汝自修治灑濯得
　熟鬱鬱然可觀然此特其外耳其中津津
　然流動者猶有可惡也韄者以皮束物制
　縛之意犍者門牡關閉之意制其外者繁
　多而不可把捉則將拒閉之於内制其内
　者謬亂而不可把捉則將拒閉之於外内
　外韄者其病若此雖有道德者將不能自
　持而況學者方依倣而行者乎
南榮趎曰里人有病里人門之病者能言其
病然(病之所/以然)其病病者猶未病也
　下二病字訓甚能言其病之所以然則病
　雖甚猶未得爲甚也
若趎之聞大道譬猶飲藥以加病也趎願聞
衛生之經而已矣老子曰衛生之經能抱一
乎能勿失乎能無卜筮而知吉凶乎能止乎
能已乎能舍諸人而求諸己乎能翛然乎能
侗然乎能兒子乎兒子終日嘷而嗌不嗄(所/嫁)
(反)和之至也終日握而手不掜(吾禮/反)
　嗄失聲也掜以手拊打也
共其德也終日視而目不瞚(音/舜)偏不在外也
行不知所之居不知所爲與物委蛇而同其
波是衛生之經己南榮趎曰然則是至人之
德已乎是乃所謂冰解凍釋者夫至人者相
與交食乎地而交樂乎天不以人物利害相
攖不相與爲怪不相與爲謀不相與爲事翛
然而往侗然而來是謂衛生之經己曰然則
是至乎兒子動不知所爲行不知所之身若
槁木之枝而心若死灰若是者禍亦不至福
亦不來禍福無有惡有人災也
　南榮趎疑老子所言衛生之經莫是至人
　之德否老子曰非也此乃所謂冰解凍釋
　冰凍初解釋未盡消溶猶未得爲至也夫
　至人者相與交食乎地至侗然而來皆是
　說至人處却申言前所言者是衛生之經
　已曰然則是至乎者南榮趎曰然則此所
　言衛生之道極至乎老子曰未爲至也吾
　所以告汝曰能兒子者可以無禍無福而
　已矣
宇泰定者發乎天光發乎天光者人見其人
人有脩者乃今有恒有恒者人舍之天助之
人之所舍謂之天民天之所助謂之天子學
者學其所不能學也行者行其所不能行也
辯者辯其所不能辯也知止乎其所不能知
至矣若有不即是者天鈞敗之
　心宇泰定者自然發乎天光即所謂定生
　慧人見其發乎天光以爲人能如是不知
　由於心宇泰定者天也有一等人不能心
　宇泰定必假脩爲則亦不能發乎天光可
　以有常而已有常者人雖舍之天必助之
　人之所舍則無位而爲天民天之所助則
　有位而爲天子此皆非其至者必盡黜聰
　明知慮若無所能而後爲至其有不能成
　此者天鈞自敗之不必不爲天所助也天
　鈞吾之大鈞也
備物以將形藏不虞以生心敬中以達彼若
是而萬惡至者皆天也而非人也不足以滑
成不可内(音/納)於靈臺靈臺者有持而不知其
所持而不可持者也
　將養也藏存也生猶立也外則備物以養
　形内則常存不虞之防以立心主敬於中
　以達於外如此而禍至者皆天命而非人
　事所召不足以滑亂我之成德不可以橫
　逆之事入於吾心心者雖有所持而人不
　知其所持有不可持者言不可執者也洪
　容齋隨筆載洪慶善解乃吾儒家說耳
不見其誠己而發每發而不當業入而不舍
(上/聲)每更爲失爲不善乎顯明之中者人得而
誅之爲不善乎幽間之中者鬼得而誅之明
乎人明乎鬼者然後能獨行
　此反上文言之人惟未能誠己而發故每
　發而不中雖明知其不誠然業已入其間
　而不能舍去之既不能改過反更益其過
　故有人鬼之禍不可以橫逆言矣
券内者行乎無名券外者行乎期費行乎無
名者唯庸有光志乎期費者唯賈人也人見
其跂猶之魁然與物窮者物入焉與物且者
其身之不能容焉能容人不能容人者無親
無親者盡人
　劵内分内也求諸分内者所行不務名聲
　求諸分外者所志期於廣大費廣也中庸
　君子之道費而隱之費行乎無名者雖晦
　而明用有光顯志乎期費者欲以眩鬻當
　世如商賈之人又如跂立者人見其魁然
　長大而實不然劵外者與物馳逐窮極而
　物反入據其位劵内者與物苟且相應而
　不爲所累且不知有其身豈知有人無人
　者雖至親亦無無親者人盡無矣此離世
　獨立之意
兵莫憯于志鏌鎁爲下寇莫大於陰陽無所
逃於天地之間非陰陽賊之心則使之也
道通其分也其成也毁也所惡乎分者其分
也以備所以惡乎備者其有以備故出而不
反見其鬼出而得是謂得死滅而有實鬼之
一也以有形者象無形者而定矣
　本無成與毁人自分而爲二故道者所以
　通其分也所惡乎分者何以其分之遠則
　必至於極成者百般計巧做到成就毁者
　一切放弛任其毁壞備猶極也所以惡乎
　極者何既極則如人之出外而不反矣但
　見其逐於外物日漸銷鑠如鬼之屈而不
　伸而世人却自以爲出而有得不過得死
　之道而已得死之道則此生已滅矣而自
　以爲有其實與鬼何異哉以有形者象無
　形者以人而象鬼也而定矣者不能反之
　爲人也
出無本入無竅有實而無乎處有長而無本
剽(標/同)有所出而無竅者有實有實而無乎處
者宇也有長而無本剽者宙也有乎生有乎
死有乎出有乎入入出而無見其形是謂天
門天門者無有也萬物出乎無有有不能以
有爲有必出乎無有而無有一無有聖人藏
乎是
　所謂道者出而不見其有本入而不見其
　有竅有其實而不見其處所剽與標同末
　也有其長而不見其本末然雖出無本入
　無竅而又有其實不是空言有實而無乎
　處者如四方上下之宇何有定所有長而
　無本剽者如古往今來之宙何有起止生
　死出入皆不見其形是謂天門天門者空
　虚無有而萬物出乎無有之中凡有不能
　以有爲有必出乎無有之中而併與無有
　亦無有聖人懐藏此道而已
古之人其知有所至惡乎至有以爲未始有
物者至矣盡矣弗可以加矣其次以爲有物
矣將以生爲喪也以死爲反也是以分己
　已是分生死爲兩途
其次曰始無有既而有生生俄而死以無有
爲首以生爲體以死爲尻孰知有無死生之
一守者吾與之爲友是三者雖異公族也昭
景也著戴也甲氏也著封也非一也
　戴職任也封封邑也三者雖異譬如昭景
　甲皆楚之公族持或以職著或以封著而
　有不同耳
有生黬(五咸於/咸二反)也披然曰移是嘗言移是非
所言也雖然不可知者也臘者之有膍(音/毗)胲
(吉才/反)可散而不可散也觀室者周於寢廟又
適其偃焉爲是舉移是
　黬釜底黑披然散也移是所謂是者轉移
　不定也臘冬至後三戌祭名膍牛百葉肱
　足指毛肉偃偃息之室也人之所以自是
　者譬如釡底之星披然而開轉移不定故
　曰移是試言移是之說本不足道然事正
　有不可知者如臘祭者分膍與肱於俎上
　是可散也而總一牲之體則不可散又如
　觀室者必周匝寢廟方謂之全室然必須
　適其息偃之所觀之一則須分之而合一
　則須合之而分是不可知者也如此看來
　安有眞的是處故爲此而舉移是之說
請嘗言移是是以生爲本以知爲師因以乗
是非果(信/也)有名實因以已爲質使人以爲己
節(名節/也)因以死償節若然者以用爲知以不
用爲愚以徹爲名以窮爲辱移是今之人也
是蜩與鷽鳩同於同也
　上言有生黬也披然曰移是此言移是者
　正縁人以有生爲根本看得大重師知則
　因而生是非信名實則因而惟知有巳立
　節操則因而死且不顧如此者必以用舍
　窮通怵其心故移是者乃當今世俗之人
　也其視蜩與鷽鳩之小見何異二蟲同矣
　而人又與之同故云同於同
蹍(女展/反)市人之足則辭以放驁兄則以嫗大
親則己矣故曰至禮有不人至義不物至知
不謀至仁無親至信辟兵入金
　蹍踐也偶然踐市人之足則辭謝以放驁
　不檢束之過若踐兄之足則但呴嫗之而
　已大親父母也父母則并呴嫗不必矣辟
　屏去也至信則不必以金寳爲質
徹志之勃解心之謬去德之累達道之塞貴
富顯嚴名利六者勃志也容動色理氣意六
者謬心也惡欲喜怒哀樂六者累德也去就
取與知能六者塞道也此四六者不盪胸中
則正正則靜靜則明明則虚虚則無爲而無
不爲也
　篇中凡如此者煩絮不切自可無
道者德之欽也生者德之光也性者生之質
也
　欽者敬也有收歛之義道而後德故云道
　者德之欽有德則潤身故云生者德之光
　性與生俱生故云性者生之質
性之動謂之爲爲之僞謂之失知者接也知
者謨也知之所不知猶睨也動以不得己之
謂德動無非我之謂治名相反而實相順
羿工乎中微而拙乎使人無己譽聖人工乎
天而拙乎人夫工乎天而俍(音良猶/能也)乎人唯
全人能之唯蟲能蟲唯蟲能天全人惡天惡
人之天而況吾天乎人乎
　聖人工乎與天合而拙乎使人無己譽唯
　全人能工乎天而又能乎人然豈以此自
　多蟲能蟲而亦能天則能人能天未足自
　多是以全人惡有能天之名且惡人之天
　而況我之天與之人乎
一雀適羿羿必得之威也以天下爲之籠則
雀無所逃是故湯以庖人籠伊尹秦穆公以
五羊之皮籠百里奚是故非以其所好籠之
而可得者無有也介者拸(音/侈)畫(音/化)外毁譽也
胥靡登高不懼遺死生也
　兀者栘去畫像以形既不全無事乎人之
　毁譽也胥靡登高而不懼以罪囚中視死
　生爲輕也喻人之外榮辱好惡者豈可得
　而籠之哉
夫復謵(陟涉/反)不餽而忘人忘人因以爲天人
矣故敬之而不喜侮之而不怒者唯同乎天
和者爲然出怒不怒則怒出於不怒矣出爲
無爲則爲出於無爲矣欲靜則平氣欲神則
順心有爲也欲當則縁於不得己不得己之
類聖人之道
　復應答也謵與讋同小語也應答之際低
　聲細語如出於不得已未嘗自以言送人
　極其至也至於忘人此一句作三節看

南華眞經循本卷之二十二





南華眞經循本卷之二十三因三
　　廬陵竹峯羅勉道述
　　門人彭祥點校
　雜篇
　　　徐無鬼
徐無鬼因女商見魏武侯
　釋文徐無鬼緡山人魏隱士李云無鬼女
　商並魏幸臣
武侯勞之曰先生病矣苦於山林之勞故乃
見於寡人徐無鬼曰我則勞於君君有何勞
於我君將盈嗜欲長好惡則性命之情病矣
君將黜嗜欲掔(蓄田反/引去也)好惡則耳目病矣我
將勞君君有何勞於我武侯超然(自高/貌)不對
少焉徐無鬼曰嘗語君吾相狗也下之質執
飽而止是狸德也中之質若視日上之質若
亡其一
　狗所以獵也下等之質所捕執者小足飽
　其腹而止是狸之材耳德猶言材也中等
　之質志高視遠如視天上之日不顧目前
　小獸固勝於下等者矣然上等之質并以
　捕獵之事爲不足道狗之所專一者獵也
　上等者失其所專一則有超乎常狗之外
　者矣
吾相狗又不若吾相馬也吾相馬直者中繩
曲者中鉤方者中矩圓者中規
　謂御之而中繩鉤矩規也
是國馬也而未若天下馬也天下馬有成材
若卹若失若喪其一
　若卹若失如悶而失志也馬之專一者馳
　走也忘其專所事則出於自然非常馬矣
若是者超軼絶塵不知其所
　超軼過也絶塵足不踏地無塵起也
武侯大悦而笑徐無鬼出女商曰先生獨何
以說(始鋭/反)吾君乎吾所以說吾君者橫說之
則以詩書禮樂從(子容/反)說之則以金弢六弢
　金板六弢周書篇名太公六弢文武虎豹
　龍犬也
奉事而大有功者不可爲數而吾君未嘗啓
齒今先生何以說吾君使吾君悦若此乎徐
無鬼曰吾直告之吾相狗馬耳女商曰若是
乎曰子不聞夫越之流人乎去國數日見其
所知而喜去國旬月見所嘗見於國中者喜
及期年也見似人者而喜矣不亦去人滋乆
思人滋深乎夫逃虚空者藜藋拄乎鼪鼬之
逕踉(音/郎)位其空聞人足音跫然(讀)而喜矣而
況乎昆弟親戚之謦欬其側者乎乆矣夫莫
以眞人之言謦欬吾君之側乎
　柱塞也踉踉蹡也位處也疾趨處乎空谷
　也跫然行歩聲也以喻乆無人以至言進
　之武侯故聞狗馬之說而亦爲之喜
徐無鬼見武侯武侯曰先生居山林食芧栗
厭葱韭以賔(音/擯)寡人乆矣夫今老邪其欲干
酒肉之味邪其寡人亦有社稷之福邪徐無
鬼曰無鬼生於貧賤未嘗敢飲食君之酒肉
將來勞君也君曰何哉奚勞寡人曰勞君之
神與形武侯曰何謂邪徐無鬼曰天地之養
也一登高不可以爲長居下不可以爲短君
獨爲萬乗之主以苦一國之民以養耳目鼻
口夫神者不自許也夫神者好和而惡姦夫
姦病也故勞之唯君所病之何也
　問武侯所以思慮而病者何事
武侯曰欲見先生乆矣吾欲愛民而爲義偃
兵其可乎徐無鬼曰不可愛民害民之始也
爲義偃兵造兵之本也君自此爲之則殆不
成凡成美讀惡器也君雖爲仁義幾且僞哉
形固造形
　一有形迹則又造添形迹矣
成固有伐(功成則爲/人所毁)變固外戰
　此心一動則與外物戰鬪
君亦必無盛鶴列於麗譙之間無徒驥於錙
壇之宫
　鶴列陣名猶魚麗之類麗譙樓名徒歩卒
　驥騎卒錙壇宗廟祭祀之地言嗜欲戰於
　中如室内之戈矛
無藏逆於得
　有得則有失逆境已藏於順境之中
無以巧勝人無以謀勝人無以戰勝人夫殺
人之士民廉人之土地以養吾私與吾神者
其戰不知孰善勝之惡乎在君若勿己矣
　君如必欲爲之而不已則如下文所云即
　孟子無已則有一焉之意
修胷中之誠以應天地之情而勿攖夫民死
己脱矣君將惡乎用夫偃兵哉
黄帝將見大隗乎具茨之山方明爲御昌寓
驂乗張若謵朋前馬昆閽滑稽後車至於襄
城之野七聖皆迷無所問塗適遇牧馬童子
問塗焉曰若知具茨之山乎曰然若知大隗
之所存乎曰然黄帝曰異哉小童非徒知具
茨之山又知大隗之所存請問爲天下小童
曰夫爲天下者亦若此而已矣又奚事焉予
少而自遊於六合之内
　自述其少時則童子非眞童子乃色若孺
　子耳
予適有瞀病(瞀音茂/眩也)有長者教予曰若乗日
之車而遊於襄城之野
　以其瞀病故教以乗日之車則隨日而能
　視
今予病少痊予又且復遊於六合之外夫爲
天下亦若此而已予又奚事焉黄帝曰夫爲
天下者則誠非吾子之事雖然請問爲天下
小童辭黄帝又問小童曰夫爲天下者亦奚
以異乎牧馬者哉亦去其害馬者而已矣黄
帝再拜稽首稱天師而退
知士無思慮之變則不樂辯士無談說之序
則不樂察士無凌誶之事則不樂皆囿於物
者也
　凌轢也誶問也每事轢過誶問之
招世之士興朝中民之士榮官筋力之士矜
難勇敢之士奮患兵革之士樂戰枯槁之士
宿名法律之士廣治禮教之士敬容仁義之
士貴際
　招世以天下爲己事如招攬之也興朝立
　於朝也宿名留名也貴際以交際爲重也
農夫無草萊之事則不比商賈無市井之事
則不比庶人有旦暮之業則勸百工有器械
之巧則壯
　比合也不比失業流散也勸者勉於力壯
　者勇於爲
錢財不積則貪者憂權勢不比則夸者悲(夸/好)
(大/也)勢物之徒樂變遭時有所用不能無爲也
此皆順比於歳不物於易者也馳其形性潛
之萬物終身不反悲夫
　物事也徒類也勢事之類喜於變易無常
　人但當處之無心遇其有用之時則不能
　無爲不必如貪者夸者之所爲能知此理
　者如順合四時不與事物變易者也今人
　馳其形與性潛入於萬物而不自知終其
　身不能自反可悲已
莊子曰射者非前期而中謂之善射天下皆
羿也可乎惠子曰可莊子曰天下非有公是
也而各是其所是天下皆堯也可乎惠子曰
可莊子曰然則儒墨楊秉四與夫子爲五果
孰是邪或者若魯遽者邪其弟子曰我得夫
子之道矣吾能冬爨鼎而夏造冰矣魯遽曰
是直以陽召陽以陰召陰非吾所謂道也吾
示子乎吾道於是乎爲之調瑟廢一於堂廢
一於室鼓宫宫動鼓角角動音律同矣夫或
改調一弦於五音無當(去/聲)也鼓之二十五弦
皆動未始異於聲而音之君矣且若是者邪
　射者必前期志的而中謂之善射今非前
　期志的偶爾幸中便謂之善射是天下皆
　羿也可乎以喻天下非有公是而各是其
　所是以爲天下皆堯也可乎冬爨鼎者冬
　寒之時能不以火而爨夏造冰者夏熱之
　時能以水而爲冰二事雖若奇異然不過
　因冬至陽生以陽召陽而爲火因夏至陰
　生以陰召陰而爲冰未足以爲奇異也廢
　猶置也置一瑟於堂置一瑟於室鼓此瑟
　之宫聲則彼瑟之宫聲自動鼓此瑟之角
　聲則彼瑟之角聲自動似爲奇異矣然其
　所以然者律相同故聲相應耳亦未爲奇
　異如唐曹紹夔知音律洛陽有僧房中磬
　日夜自鳴僧以爲怪因成疾紹夔素與僧
　善來問疾僧造之故俄擊齋鍾磬復作聲
　紹夔笑曰明日可設盛饌當爲除之僧如
　其言食訖紹夔出懷中錯鑪擊數下而去
　聲遂絶僧苦問其所以云此磬與鍾律合
　故擊彼此應僧大喜疾亦愈又如李嗣眞
　得車鐸振之地中有應者掘之得鍾蓋有
　此事當主也學記鼓無當於五聲之當又
　或别改調一弦於五音無所主而鼓之二
　十五弦皆動此一弦者初無或異而能然
　者乃是爲衆音之主故鼓之而衆弦莫不
　聽命耳六十四調皆起於黄鍾之宫宫爲
　君故能役他律此亦理之常何足爲奇異
　且若是者邪言惠子之所以自是者亦若
　魯遽邪
惠子曰今夫儒墨楊秉方且與我以辯句相
拂以辭相鎮以聲而未始吾非也則奚若矣
　惠子答云莊子謂我與儒墨楊秉爲五不
　知孰爲是而四子之辯終不能折我則我
　是而四子非矣此義又如何
莊子曰齊人蹢(呈亦/反)子於宋者其命閽也不
以完其求鈃(音/刑)鍾也以束縛其求唐子也而
未始出域有遺類矣
　蹢者蹢䠱行不進貌禮記蹢䠱焉踟蹰焉
　鈃鍾鈃鼎與鍾也唐堂塗也乃庭中之路
　詩云中唐有甓唐子者堂塗給使令之人
　猶周禮云門子今俗云廳子耳田子方篇
　亦云求馬於唐肆蓋貨馬之肆亦有堂塗
　馬所出入也齊人有蹢行其子於宋而使
　爲閽人者以其形之不完故弃之外國然
　形雖不完畢竟是親子何忍弃之試推其
　類其求鈃鍾也束縛維係之惟恐損壞比
　之棄其子者爲何如其求唐子也但使之
　給堂塗使令未始出疆域之外比之棄其
　子於外國爲何如是於惟類之道有遺矣
　人於親疏貴賤遠近之類蔽而不自覺以
　喻惠子知四子之辯爲非而不知自己之
　非也
夫楚人寄而蹢閽者夜半於無人之時而與
舟人鬪未始離於岑而足以造於怨也
　離罹同至也岑山岸也楚人寄寓船上而
　蹢躅行爲他國之閽者夜半於無人之時
　而與舟人爭鬪不思未到岸時何可與人
　鬪徒足以造怨而已此又進一歩說與人
　爭鬪不惟有自蔽之患亦且有禍
莊子送葬過惠子之墓顧謂從者曰郢人堊
(句)漫其鼻端若繩翼使匠石斲之匠石運斤
成風聽而斲之盡堊而鼻不傷郢人立不失
容宋元君聞之召匠石曰嘗試爲寡人爲之
匠石曰臣則嘗能斲之雖然臣之質
　體也立者爲體斲者爲用
死乆矣自夫子之死也吾無以爲質矣吾無
與言之矣
管仲有病桓公問之曰仲父之病病矣可不
謂云(告言/也)至於大病則寡人惡乎屬國而可
管仲曰公誰欲與公曰鮑叔牙曰不可其爲
人絜廉善士也其於不已若者不比之又一
聞人之過終身不忘使之治國上且鉤(亦逆/也)
乎君下且逆乎民其得罪於君也將弗乆矣
公曰然則孰可對曰勿已則隰朋可其爲人
也上忘而下畔愧不若黄帝而衰不已若者
以德分人謂之聖以財分人謂之賢以賢臨
人未有得人者也以賢下人未有不得人者
也其於國有不聞也其於家有不見也勿已
則隰朋可
吴王浮于江登乎狙之山衆狙見之恂然(懼/也)
棄而走逃於深蓁有一狙焉委蛇攫𢮞(音搔/曲折)
(而攀/援)見(音/現)巧于王王射之敏給搏捷矢王命
相(去/聲)趨(音/促)射之狙執死(執失/而死)王顧謂其友顔
不疑曰之狙也伐其巧恃其便以敖(音/傲)予以
至此殛也戒之哉嗟乎無以汝色驕人哉顔
不疑歸而師董梧以鋤其色去樂(音/浴)辭顯三
年而國人稱之
南伯子綦隱几而坐仰天而嘘顔成子入見
曰夫子物之尤也形固可使若槁木心固可
使若死灰乎曰吾嘗居山穴之口矣當是時
也田禾一睹我而齊國之衆三賀之(賀其/得賢)我
必先(去/聲)之彼故知之我必賣之彼故鬻之若
我而不有之彼惡得而知之若我而不賣之
彼惡得而鬻之嗟乎我悲人之自喪者吾又
悲夫悲人者吾又悲夫悲人之悲者其後而
日遠矣
　自此而後相悲於無窮也
仲尼之楚楚王觴之孫叔敖執爵而立市南
冝僚受酒而祭曰古之人乎於此言已
　贊仲尼非今人之比而爲之乞言
曰丘也聞不言之言矣未之嘗言於此乎言
之市南宜僚弄丸而兩家之難解孫叔敖甘
(音/酣)寢秉羽而郢人投兵丘願有喙三尺
　孫叔敖蔿賈之子名艾獵爲楚莊王令尹
　在仲尼前市南宜僚善弄丸鈴常八箇在
　空中一箇在手楚與宋戰宜僚披胸受刃
　於軍前弄丸鈴一軍停戰遂勝之亦在仲
　尼卒後寓言而已言二人皆以無爲而解
　難息兵則吾亦何以言爲若言可用則吾
　願有喙三尺矣言無所用則無用如此喙
　也
彼之謂不道之道此之謂不言之辯
　彼謂二子此謂仲尼
故德總乎道之所一而言休乎知之所不知
至矣道之所一者德不能同也知之所不能
知者辯不能舉也名若儒墨而凶矣故海不
辭東流大之至也聖人并包天地澤及天下
而不知其誰氏是故生無爵死無謚實不聚
名不立此之謂大人狗不以善吠爲良人不
以善言爲賢而況爲大乎夫爲大不足以爲
大而況爲德乎夫大備矣莫若天地然奚求
焉而大備矣知大備者無求無失無棄不以
物易己也反己而不窮循古而不摩大人之
誠
子綦有八子陳諸前召九方歅(音/因)曰爲我相
吾子孰爲祥九方歅曰梱也爲祥子綦瞿然
喜曰奚若曰梱也將與國君同食以終其身
子綦索然出涕曰吾子何爲以至於是極也
九方歅曰夫與國君同食澤及三族而況父
母乎今夫子聞之而泣是禦福也子則祥矣
父則不祥子綦曰歅汝何足以識之而梱祥
邪盡於酒肉入於鼻口矣而何足以知其所
自來吾未嘗爲牧而牂生於奥未嘗好田而
鶉生於宎(音/要)
　奥室西南隅宎室東南隅未嘗牧羊未嘗
　田獵而二物乃得於吾室中若生於奥宎
　焉即詩所謂不狩不獵胡瞻爾庭有縣鶉
　兮但下得生字差異
若勿怪何邪吾所與吾子遊者遊於天地吾
與之邀樂於天吾與之邀食於地吾不與之
爲事不與之爲謀不與之爲怪吾與之乗天
地之誠而不以物與之相攖吾與之一委蛇
而不與之爲事所宜今也然句有世俗之償
焉凡有怪徵者必有怪行殆乎句非我與子
之罪幾天與之也吾是以泣也無幾何而使
梱之於燕盜得之於道全而鬻之則難不若
刖之則易於是乎刖而鬻之於齊適當渠公
之街然身食肉而終
齧缺遇許由曰子將奚之曰將逃堯曰奚謂
邪曰夫堯畜畜然仁吾恐其爲天下笑後世
其人與人相食與(平/聲)夫民不難聚也愛之則
親利之則至譽之則勸致其所惡則散愛利
出乎仁義捐仁義者寡利仁義者衆夫仁義
之行唯且無誠且假夫禽貪者器是以一人
之斷制利天下譬之猶一覕(薄結/反)也
　一覕者一頃刻之見不足爲定也
夫堯知賢人之利天下也而不知其賊天下
也夫惟外乎賢者知之矣
有暖姝者有濡需者有卷婁(音權/僂)者所謂暖
姝者學一先生之言則暖暖(暄同自/温也)姝姝(自/美)
(也)而私自悅也自以爲足矣而未知未始有
物也是以謂暖姝者也濡需者豕蝨是也擇
䟽鬛自以爲廣宫大囿奎蹄曲隈乳間股脚
自以爲安室利處不知屠者之一旦鼓臂布
草操煙火而己與豕俱焦也此以域進此以
域退此所謂濡需者也
　宴安不自拔濡滯需待
卷僂者舜也羊肉不慕蟻蟻慕羊肉羶也舜
有羶行百姓悅之故三徙成都(成都/邑)至鄧之
墟而十有萬家堯聞舜之賢舉之童土之地
(不毛/之地)曰冀得其來之澤舜舉乎童土之地年
齒長矣聰明衰矣而不得歸休所謂卷婁者
　卷曲傴僂不得伸舒
是以神人惡衆至衆至則不比不比則不利
也故無所甚親無所甚疏抱德煬和以順天
下此謂眞人於蟻棄知於魚得計於羊棄意
以目視目以耳聽耳以心復心若然者其平
也繩其變也循
　上言舜得衆而不得歸休故此言是以神
　人惡衆至衆至則各有好惡而不比不比
　則紛爭起而不利故與人無所親踈抱道
　温和以順天下者此之謂眞人前所言蟻
　慕羊肉者蟻能有知故不能無慕羊不能
　無意故不能不羶眞人則於蟻棄知於羊
　棄意却插入於魚得計亦因前面濠上魚
　樂之說故來得不覺以目視目以耳聽耳
　以心復心此不是等閑語非親造其境者
　不能知其平也繩平是寂然不動之時繩
　者直而已更無邪曲其變也循變是感物
　而動之時循者事物之交唯順以應之不
　爲其所亂
古之眞人以天待之不以人入天
　天者自然也人則有爲矣
古之眞人得之也生失之也死得之也死失
之也生藥也其實堇也桔梗也雞𢋊也豕零
也是時爲帝者也何可勝言句踐也以甲楯
三千棲於會稽唯種也能知亡之所以存唯
種也不知其身之所以愁
　古之眞人付得失於自然以爲有得必有
　失有失必有得一件生則一件死一件死
　則一件生常相倚伏却以藥譬之堇與桔
　梗雞𢋊豕零相爲君臣佐使得失何常之
　有又以越事證之大夫種知越亡之後可
　以存而不知反以殺其身是皆得失無常
　者也
故曰鴟目有所適鶴脛有所節解之也悲
　自此連以五箇故字申言其義鴟目夜則
　明晝則昏自有所適鶴脛長則宜短則不
　宜自有所節若以刀解之傷其生矣言但
　當因其自然也
故曰風之過河也有損焉日之過河也有損
焉請只風與日相與守河而河以爲未始其
攖也恃源而往者也
　此一節又說向親切處來不是教人事物
　之來强排遣將去直是自家有箇主張如
　水之有源頭方能如此
故水之守士也審影之守人也審物之守物
也審
　言此箇道理元相厠守未嘗相離如水之
　守土影之守人物之守物審定而不移
故目之於明也殆耳之於聰也殆心之於殉
也殆凡能其於府也殆殆之成也不給改禍
之長也兹萃其反也循功其果也待乆而人
以爲己寳不亦悲乎故有亡國戮民無已不
知問是也
　又以三殆字反前三審字心與耳目若徇
　外則不能審定而危殆矣又推廣言之凡
　有所能皆爲害舉府則藏在其中矣殆之
　成不及可改而禍之長滋積言不好則甚
　速也欲其反殆爲安反禍爲福必須循循
　漸進之功其剛果自克者亦必待乆而後
　能言好則甚難也而世之人玩溺耳目聰
　明心思之欲如寳然近而喪身大而亡國
　戮民其禍未已蓋不知問此未有曉之者
故足之於地也踐雖踐恃其所不蹍而後善
博也人之知也少雖少恃其所不知而後知
天之所謂也知太一知太陰知太目知太鈞
知太方知太信知太定至矣太一通之太陰
解之太目視之太鈞縁之太方體之太信稽
之太定持之盡有天循有照冥有樞始有彼
則其解之也似不解之者知之也似不知之
也不知而後知之
　足之所踐者無幾而要所不踐者方可行
　立知之所知者無幾而要所不知方爲大
　知太一太陰太目太鈞太方太信皆是不
　拘於小處吾以爲盡於此矣而又有不盡
　之天吾以爲自循其所當行而已而又有
　照臨之者吾以爲杳冥矣而又有執其樞
　者吾以爲自此始矣而又有彼焉則彼又
　自爲始因上文太陰解之言如此究竟則
　解之也似不曾解之知之也似不曾知之
　然惟不知而後能知之
其問之也不可以有崖而不可以無崖頡滑
有實古今不代而不可以虧則可不謂有大
揚攉(音/霍)乎闔不亦問是已奚惑然爲以不惑
解惑復於不惑是尚大不惑
　上文言不知問是也故此提出問字來結
　若問此道本無崖際而亦未嘗無崖際說
　著來只似前所言頡滑堅白之辯而此却
　有其實凡物皆有更代而此無更代不可
　虧損揚攉許愼註淮南子云無慮大數名
　也亦解得不明白蓋揚者舉揚也攉者反
　覆手也當衆舉揚對答以手反覆指陳之
　也二字想是當時俗語今襌家升座說法
　亦然言此道說來似差異却又眞實豈不
　是箇大舉揚話柄人何不問此而自迷惑
　爲有能以己之不迷解人之迷使之亦復
　於不迷則庶幾都不迷矣雖無問者猶冀
　有能開悟之神仙中人用心往往如此

南華眞經循本卷之二十三









南華眞經循本卷之二十四(二十五/同卷)因四
　　廬陵竹峯羅勉道述
　　門人彭祥點校
　雜篇
　　　則陽
則陽遊於楚夷節言之於王王未之見夷節
歸彭陽(彭/姓)見王果曰夫子何不譚我於王王
果曰我不若公閲休彭陽曰公閩休奚爲者
邪曰冬則擉鼈于江夏則休乎山樊有過而
問者曰此予宅也
　彭陽好進故以隱者語之使其自悟
夫夷節己不能而況我乎吾又不若夷節夫
夷節之爲人也無德而有知不自許以之神
其交(句)固顚冥乎富貴之地非相助以德相
助涓也夫凍者假衣於春暍者反冬乎冷風
夫楚王之爲人也形尊而嚴其於罪也無赦
如虎非夫侫人正德其孰能撓焉故聖人其
窮也使家人忘其貧其達也使王公忘爵禄
而化卑其於物也與之爲娛矣其於人也樂
物之通而保己焉故或不言而飲(去/聲)人以和
與人並立而使人化父子之宜(句)彼其乎歸
居而一閒其所施其於外人心者若是其遠
也故曰待公閲休
　不自許以之神其交者屈己隨人而人莫
　測其所以也凍者遇春即爲衣暍者遇冷
　風即反而爲冬喻楚王雖沈酣於利欲之
　中得人誘掖之亦易從也侫人指夷節之
　徒正德指公閲休之徒撓屈服之侫人則
　以侫辭屈服之正人則以正道屈服之也
　化卑化爲卑屈也與人並立而化父子之
　宜與他人並立而化爲父子之親也彼其
　乎贊歎而言彼其人乎或藏或用皆不動
　念外去常人利欲之心如此其遠也此叚
　此予宅也以上說公閲休夫夷節已不能
　至相助消也說夷節夫凍者至其孰能撓
　焉說楚王故聖人以下又說從公閲休上
聖人達綢繆周盡一體矣而不知其然性也
復命揺作而以天爲師人則從而命之也憂
乎知而所行恒無幾(上/聲)時其有止也若之何
　綢繆事理轇轕處惟聖人爲能達之周徧
　一身無非此理而不知其所以然所謂性
　之也其靜也歸根復命其動也撼摇興作
　皆合乎天人則從而名之爲聖人憂乎知
　而所行恒無幾即人生不滿百常懷千歲
　憂之意
生而美者人與之鑑不告則不知其美於人
也若知之若不知之若聞之若不聞之其可
喜也終無己人之好之亦無己性也聖人之
愛人也人與之名不告則不知其愛人也若
知之若不知之若聞之若不聞之其愛人也
終無己人之安之亦無己性也(此以人/喻聖人)
舊國舊都望之暢然雖使丘陵草木之緡入
之者十九猶之暢然況見見聞聞者也以十
仞之臺縣(音/玄)衆間(去/聲)者也冉相氏得其環中
以隨成與物無終無始無幾無時日與物化
者一不化者也
　暢然喜也緡合也衆間笙鏞以間之間環
　中空虚之地也望舊國都者無不喜雖草
　木緡合十塞其九猶爲之喜況見所見聞
　所聞如以十仞臺縣衆樂誰不見誰不聞
　乎如冉相氏得其中空之理日與物化而
　未嘗化
闔嘗舍(上/聲)之
　闔何也舍棄置也何嘗昇置事物不與之
　交際哉
夫師天而不得師天與物皆殉其以爲事也
若之何夫聖人未始有天未始有人未始有
始未始有物與世偕行而不替所行之備而
不洫其合之也若之何湯得其司御門尹登
恒爲之傅之從師而不囿得其隨成爲之司
其名之名贏法得其兩見仲尼之盡慮爲之
傅之容成氏曰除日無歲無内無外
　天者自然若要去法他便不是自然世有
　不安其自然者以身殉物其以之爲事也
　若之何言其爲事不能合道也聖人則併
　天無之又何有所謂人所謂始所謂物雖
　與世並行而不足以妨廢雖應事接物所
　行周備不至陷溺其合於道也若之何言
　自然合道也兩若之何是兩意門尹登恒
　或謂即伊尹湯得門尹登恒爲師不局於
　䂓矩隨寓而成功然所成者不過爲湯司
　其名使湯得見稱於天下然名乃身外餘
　剩之法於本分上何益但得人見得君相
　兩箇好看耳而仲尼之徒方且罄其思慮
　以爲時君之傅過矣末引容成氏之言曰
　歲之所以得名爲歲者以三百六十日積
　而名之若除去日則無歳矣人能自其一
　念微處除之則無外名之累矣無内故無
　外
魏瑩與田侯牟約田侯牟背之魏瑩怒將使
人刺之犀首聞而耻之曰君爲萬乗之君也
而以匹夫從讎衍請受甲二十萬爲君攻之
虜其人民係其牛馬使其君内熱發於背然
後拔其國忌也出走然後抶其背折其脊季
子聞而耻之曰築十仞之城城者既十仞矣
則又壞之此胥靡之所苦也今兵不起七年
矣此王之基也衍亂人不可聽也華子聞而
醜之曰善言伐齊者亂人也善言勿伐者亦
亂人也謂伐之與不伐亂人也者又亂人也
君曰然則若何曰君求其道而已矣惠子聞
之而見戴晋人晋人曰有所謂蝸者君知之
乎曰然有國於蝸之左角者曰觸氏有國於
蝸之右角者曰蠻氏時相與爭地而戰伏尸
數萬逐北旬有五日而後反君曰噫其虚言
與曰臣請爲君實之君以意在四方上下有
窮乎君曰無窮曰知遊心於無窮而反在通
達之國若存若亡乎君曰然曰通達之中有
魏於魏中有梁於梁中有王王與蠻氏有辯
乎君曰無辯客出而君惝然若有亡也客出
惠子曰夫吹管也猶有嗃也吹劍首者吷而
已矣堯舜人之所譽也道堯舜於戴晋人之
前譬猶一吷也
孔子之楚舍於蟻丘之漿其鄰有夫妻臣妾
登極者子路曰是稯稯何爲者邪仲尼曰是
聖人僕也是自埋於民自藏於畔其聲銷其
志無窮其口雖言其心未嘗言方且與世違
而心不屑與之俱是陸沈者也是其市南宜
僚邪子路請往召之孔子曰已矣彼知丘之
著於己也知丘之適楚也以丘爲必使楚王
之召已也彼且以丘爲侫人也夫若然者其
於佞人也羞聞其言而況親見其身乎而何
以爲存子路往視之其室虚矣
　蟻丘之漿蟻丘地賣漿者也登極升屋棟
　而望也稯稯衆也聖人僕聖人之徒也畔
　疆也陸沈居平陸而沈淪猶言市隱也是
　其市南宜僚邪宜僚亦隱於市南而人不
　識也何以爲存言必逃也
長梧封人問子牢曰君爲政焉勿鹵莽(音魯/牡)
治民焉勿滅裂昔予爲禾耕而鹵莽之則其
實亦鹵莽而報予芸而滅裂之則其實亦滅
裂而報予予來年變齊(去/聲)深其耕而熟耰之
其禾繁以滋予終年厭殆莊子聞之曰今人
之治其形理其心多有似封人之所謂遁其
天離其性滅其情亡其神以衆爲故鹵莽其
性者欲惡之孽爲性萑葦蒹葭(句)始萌以扶
吾形尋擢吾性
　欲惡始萌之時謂可以扶吾形隨即擢亂
　吾性始字與尋字相呼喚俗讀兼葭始萌
　爲句者可笑
並潰漏發不擇所出漂疽疥癰内熱溲膏是
也
　以衆爲言如此者多也孽妖也尋即也擢
　拔也溲膏溲溺出膏也皆亂性之病
栢矩學於老聃曰請之天下遊老聃曰已矣
天下猶是也又請之老聃曰汝將何始曰始
於齊見辜人焉罪囚之人推而强之
　推者尊尚之强之者起其羸困
解朝服而幕之號天而哭之曰子乎子乎天
下有大菑(音/災)子獨先離之曰莫爲盜莫爲殺
人(爲皆/去聲)榮辱立然後睹所病貨財聚然後覩
所爭今立人之所病聚人之所爭窮困人之
身使無休時欲無至此得乎古之君人者以
得爲在民以失爲在己以正爲在民以枉爲
在己故一形有失其形者退而自責今則不
然匿爲物而愚不識大爲難而罪不敢重爲
任而罰不勝遠其塗而誅不至民知力竭則
以僞繼之日出多僞士民安取不僞夫力不
足則僞知不足則欺財不足則盜盜竊之行
於誰責而可乎
蘧伯玉行年六十而六十化未嘗不始於是
之而卒詘之以非也未知今之所謂是之非
五十九非也萬物有乎生而莫見其根有乎
出而莫見其門人皆尊其知之所知而莫知
恃其知之所不知而後知可不謂大疑乎已
乎已乎且無所逃此所謂然與(平/聲)然乎
　與乎皆疑辭言蘧伯玉自以爲知四十九
　年之非未可爲眞知也
仲尼問於太史大㢭伯常騫狶韋曰夫衛靈
公飲酒湛樂不聽國家之政田獵畢戈不應
諸侯之際(交接/也)其所以爲靈公者何邪大弢
曰是因是也
　上是字此也下是字人所是也因人所是
　謚之
伯常騫曰夫靈公有妻三人同濫而浴史鰌
奉御而進所句摶幣而扶翼其慢若彼之甚
也見賢人若此其肅也是其所以爲靈公也
狶韋曰夫靈公也死卜葬於故墓不吉卜葬
於沙丘而吉掘之數仞得石槨焉洗而視之
有銘焉曰不馮(音/憑)其子靈公奪而埋之夫靈
公之爲靈也乆矣之二人何足以識之
　摶持也扶翼使人扶助之也不憑其子其
　子不可托也
少知問於大公調曰何謂丘里之言大公調
曰丘里者合十姓百名而以爲風俗也合異
以爲同散同以爲異今指馬之百體而不得
馬而馬係於前者立其百體而謂之馬也是
故丘山積卑而爲高江河合水而爲大大人
合並而爲公是以自外入者有主而不執由
中出者有正而不距四時殊氣天不賜故歲
成五官殊職君不私故無名無名故無爲無
爲而無不爲時有終始世有變化禍福淳淳
至有所拂者而有所宜自殉殊面有所正者
有所差比于大澤百材皆度觀乎大山木石
同壇此謂丘里之言
　大人合并而爲公是以自外入者中有公
　道爲主而不執滯由中出者外有公道相
　是正而不距絶不賜者不以爲恩時有終
　始世有變化不可執一也淳淳實也福善
　禍淫皆實理有所拂逆者或有所宜即塞
　翁失馬未必非福自殉殊面有所正者有
　所差者人各以私意自殉如面不同而欲
　有所正之反有所差失
少知曰然則謂之道足乎大公調曰不然今
計物之數不止於萬而期曰萬物者以數之
多者號而讀之也是故天地者形之大者也
陰陽者氣之大者也道者爲之公因其大以
號而讀之則可也已有之矣乃將得比哉則
若以斯辯譬猶狗馬其不及遠矣
　已有道之名矣安得又以他物比之哉若
　以他物比之譬猶引狗馬爲喻愈遠矣
少知曰四方之内六合之裏萬物之所生惡
起大公調曰陰陽相照相蓋相治四時相代
相生相殺欲惡去就於是橋起雌雄片合於
是庸有安危相易禍福相生緩急相摩聚散
以成此名實之可紀精之可志也隨序之相
理橋運之相使窮則反終則始此物之所有
言之所盡知之所至極物而已睹道之人不
隨其所廢不原其所起此議之所止
　橋起橋然高起片合分合也精之可志精
　微之記志也言之所盡知之所至極物而
　已言到盡處知到至處不過止於物而已
　惟見道之人不隨物之終不原物之始歸
　之無有此辯論之所以息也
少知曰季眞之莫爲接子之或使二家之議
孰正於其情孰偏於其理大公調曰雞鳴狗
吠是人之所知雖有大知不能以言讀其所
自化又不能以意其所將爲斯而析之精至
於無倫大至於不可圍或之使莫之爲未免
於物而終以爲過
　莫爲者莫有爲之者孟子曰莫之爲而爲
　者天也或使者或有使之然者孟子曰行
　或使之二子之說其不同如此斯劈碎也
　詩曰斧以斯之斯而析之則微而至於無
　倫大而至於不可圍詩所謂毛猶有倫上
　天之載無聲無臭至矣所謂莫爲或使未
　免猶有物而終有差矣
或使則實莫爲則虚有名有實是物之居無
名無實在物之虚可言可意言而愈疏未生
不可忌已死不可阻死生非遠也理不可覩
或之使莫之爲疑之所假吾觀之本其往無
窮吾求之末其來無止無窮無止言之無也
與物同理或使莫爲言之本也與物終始道
不可有有不可無道之爲名所假而行或使
莫爲在物一曲夫胡爲於大方言而足則終
日言而盡道言而不足則終日言而盡物道
物之極言默不足以載非言非默議有所極
　不可忌不可禁也

南華眞經循本卷之二十四









南華眞經循本卷之二十五
　　　　廬陵竹峯羅勉道述
　　　　門人彭祥點校
　雜篇
　　　外物
外物不可必故龍逢誅比干戮箕子狂惡來
死桀紂亡人主莫不欲其臣之忠而忠未必
信故伍員流于江萇弘死干蜀藏其血三年
而化爲碧人親莫不欲其子之孝而孝未必
愛故孝己憂而曾參悲木與木相摩則然金
與火相守則流陰陽錯行則天地大絯(公才/反係)
(縛/也)於是乎有雷有霆水中有火乃焚大槐
　兩而雷霆乃水中有火雷火又能焚木獨
　言槐者以槐木取火之木
有甚憂兩陷而無所逃螴(音陳又/褚允反)蜳(音惇又/村允反)
不得成心若縣(平/聲)於天地之間尉(音/鬱)暋(音/泯)沈
屯(張倫/反)利害相摩生火甚多衆人焚和月固
不勝(音/升)火於是乎有僓(音/頽)然而道盡
　此却言人心之火亦有人甚憂其兩陷如
　前所言木與木相摩金與火相守者而卒
　不能逃以其心之不能忘利害也螴蜳蟲
　起蟄而未甦貌事之不得成如此也事不
　得成則心若縣繫於天地之間鬱抑强躁
　沈溺屯結有此數者之病利害相摩則心
　之生火愈多不止如水中之火暫時然也
　衆人皆以此而焚其性之和譬如月本屬
　陰而亦變爲火不勝其多矣天理之微不
　足以當人欲之熾於是斯道頽然而喪
莊周家貧故往貸粟於監河侯監河侯曰諾
我將得邑金將貸子三百金可乎莊周忿然
作色曰周昨來有中道而呼者周顧視車轍
中有鮒魚焉周問之曰鮒魚來子何爲者邪
對曰我東海之波臣也君豈有斗升之水而
活我哉周曰諾我且南遊吴越之王激西江
之水而迎子可乎鮒魚忿然作色曰吾失我
常與(常所與/者水也)我無所處吾得斗升之水然活
耳(然猶言/若然也)君乃言此曾不如早索我於枯魚
之肆
任公子爲大鉤巨緇五十犗(音/介)以爲餌蹲乎
會稽投竿東海旦旦而釣期年不得魚已而
大魚食之牽巨鉤䤾(音/陷)没而下騖揚而舊鬐
白波若山海水震蕩聲侔鬼神憚赫千里任
公子得若魚離而腊之自制(音/淛)河以東蒼梧
以北莫不厭若魚者已而後世詮才(評論/人才)諷
說(誦說/己成)之徒皆驚而相告也夫揭竿累(音纍/小繩)
趨灌瀆守鯢鮒其於得大魚難己飾小說以
干縣(音/玄)令(如徙木/之令)其於大達亦遠矣是以未
嘗聞任氏之風俗其不可與經於世亦遠矣
儒以詩書發冢大儒臚傳(自上傳/語於下)曰東方作
矣事之若何小儒曰未解裙襦口中有珠詩
固有之曰青青之麥生於陵陂生不布施死
何含珠爲接其鬢擪其顪(音喙協平/聲頤下也)儒以金
椎控其頤徐别(邊入分/裂之)其頰無傷口中珠
　又撰爲世人所作儒者發冢之詩自青青
　之麥至無傷口中珠皆詩也若以爲詩止
　於四句其下爲大儒分付之語
老萊之弟子出薪遇仲尼反以告曰有人於
彼脩上而趨(音/促)下末僂而後耳視若營四海
不知其誰氏之子老萊子曰是丘也召而來
仲尼至曰丘去汝躬矜與汝容知斯爲君子
矣仲尼揖而退蹙然改容而問曰業可得進
乎老萊子曰夫不忍一世之傷而驁(音傲與/前放驁)
(同)萬世之患抑固窶邪亡(不讀/本字)其略弗及邪
惠以歡爲驁終身之醜中民之行進焉耳相
引以名相結以隱與其譽堯而非桀不如兩
忘而閉其所譽反無非傷也動無非邪也聖
人躊躇以興事以每成功柰何哉其載焉終
矜爾
　脩上上身長也趨下下狹也所謂腰以下
　不及禹三寸未微也末僂背微曲也後耳
　面前視之不見耳也躬矜身自矜持容知
　飾外貌以求知驁放驁不顧也驁萬世之
　患驁然自以爲得不顧其貽患於萬世也
　抑轉語抑汝固貧窶而爲此邪失其智略
　而不及慮此邪惠順也順從人意以成歡
　愛而不知其爲驁萬世患故曰惠以歡爲
　驁汝雖以此爲驁乃終身之醜此不過尋
　常人之行進於此耳相引導以名聲相結
　約以昏蔽而已隱昏蔽也仲尼每稱堯非
　桀故教之曰與其譽堯而非桀不如毁譽
　兩忘并譽亦不必也若反背此理無非傷
　害也若妄動無非邪僻也聖人舉事躊躇
　若不得已而應是以每有成功矣載猶行
　也柰何哉其所行終矜爾者戒其勿終如
　此也
宋元君夜半而夢人被髮闚阿門(傍/門)曰予自
宰路之淵(淵/名)予爲清江使河伯之所漁者余
且(史作豫/且音狙)得予元君覺使人占之曰此神龜
也君曰漁者有余且乎左右曰有君曰令余
且會朝明日余且朝君曰漁何得對曰且之
網得白龜焉其圓五尺君曰獻若之龜龜至
君再欲殺之再欲活之心疑卜之曰殺龜以
卜吉乃刳龜七十二鑽而無遺筴(音/策)仲尼曰
神龜能見夢於元君而不能避余且之網知
能七十二鑽而無遺筴不能避刳腸之患如
是則知有所困神有所不及也雖有至知萬
人謀之魚不畏網而畏鵜鶘去小知而大知
明去善而自善矣嬰兒生無石(碩/同)師而能言
與能言者處也
　雖有至知不如與萬人謀之魚不畏網而
　畏鵜鶘此魚之不知也蓋魚知鵜鶘之能
　害已而網出於其所不覺殊不知鵜鶘之
　害小綱之害大人能去小知而大知明矣
　不矜其善而自善矣譬如嬰兒無碩師以
　教之而自能言蓋與能言者相處故也人
　雖有知亦當與衆謀之
惠子謂莊子曰子言無用莊子曰知無用而
始可與言用矣夫地非不廣且大也人之所
用容足耳然則厠足而墊(音/玷)之致黄泉人尚
有用乎惠子曰無用莊子曰然則無用之爲
用也亦明矣
　厠足置足墊陷也
莊子曰人有能遊且得不遊乎人而不能遊
且得遊乎夫流遁之志决絶之行噫其非至
知厚德之任與覆墜而不反火馳而不顧雖
相與爲君臣時也易世而無以相賤故曰至
人不留行焉夫尊古而卑今學者之流也且
以狶韋氏之流觀今之世夫孰能不波唯至
人乃能遊於世而不僻順人而不失已彼教
不學承意不彼
　遊者浮遊天地間與世順處而不相牴牾
　之謂人有能遊且得不遊乎人而不能遊
　且得遊乎言有能有不能下文見之流遁
　决絶不能遊者也至人能遊者也流遁之
　志縱情肆欲流蕩忘反也决絶之行專决
　獨任不可諌止也嘆此皆非至知厚德者
　之所任用蓋知之至則不流遁德之厚别
　無决絶如此之人如臨覆墜而不知退歩
　如火勢延去而曾無回顧人雖一時屈服
　爲之臣易世之後不相統攝無貴賤矣既
　說不好底又說箇好底且如狶韋氏是古
　者好帝王到今之世人亦隨波逐流尊其
　所事不復說狶韋氏矣唯至人屈能遊於
　世而不爲偏僻說異之行然雖順人而不
　失其在己彼之爲教吾固不學之亦順承
　其意而不彼外之如儒墨之辯任其自然
　如不與之分彼此也
目徹爲明耳徹爲聰鼻徹爲顫口徹爲其心
徹爲知知徹爲德凡道不欲壅壅則哽哽而
不止則跈跈則衆害生物之有知者恃息其
不殷非天之罪天之穿之日夜無降人顧塞
其實
　顫動也徹通也耳目之通爲聰明鼻之通
　則觸氣而頭爲之顫動哽咽也跈踐也足
　不良于行者如被人跈踐也足三陰之脉
　皆起於足指而循喉嚨邪氣循經絡而行
　故哽而不止則變爲足病也足病則衆害
　皆生不特哽與跈矣以喻道不欲塞塞則
　其病如是也殷盛也又言物之有知者恃
　其息之流通此身故也其息之不盛者非
　天使然天之生人穿其孔竅氣日夜運行
　無有止息顧人自塞其竇耳降下也人身
　中之息皆自下而升若降而不升則死矣
　此借息以爲心之喻
胞有重䦘(音限艮字/無一點)心有天遊室無空虚則
婦姑勃磎(音/奚)心無天遊則六鑿相攘大林丘
山之善於人也亦神者不勝德溢乎名名溢
乎暴(蓬/入)謀稽乎誸(當作詃/上聲)知出乎爭柴生乎
守官(句)事果乎衆宜春雨日時草木怒生銚
(音/挑)鎒(音蒿/又耨)於是乎始脩草木之到(當作/倒)植者
過半而不知其然
　重䦘重門限也胞中空虚其通竅處有如
　室之重䦘也胞則有重䦘心則有天遊若
　室無空虚則婦姑拍塞在眼前矣蓋室有
　空虚之處則婦姑可以寬處心無天遊則
　六府相攘奪矣蓋心有天然遊衍之處則
　情欲不相鬥爭又如人睹大林丘山而善
　之者縁平日胸次窄隘精神不能勝之故
　也若吾之精神足以勝之何爲善之哉德
　本在内因名聲而溢名本不彰因表暴而
　溢溢者如水之汎溢而出也謀本無甚計
　較因欲誘人而稽留愈深柴即天地篇柴
　栅之義官司屯守之處堅柴栅以爲衛柴
　栅木不立生於官司之所守事本無固必
　因衆人之所宜遂果决行之皆失其自然
　者也譬如春雨之時草木自然怒生而銚
　鎒之器始修之反傷其生而逆其性矣倒
　者逆也
靜然可以補病眥𡟬可以休老(眥𡟬目/病也)寧可
以止遽雖然若是勞者之務也非佚者之所
未嘗過而問焉聖人之所以駴(音/駭)天下神人
未嘗過而問焉君子所以駴國賢人未嘗過
而問焉演門有親死者以善毁爵爲官師其
黨人毁而死者半
　演門黨名官師官長也
堯與許由天下許由逃之湯與務光務光怒
之紀他聞之帥弟子而踆於窾水諸侯吊之
三年申徒狄因以踣河
筌者所以在魚得魚而忘筌蹄者所以在兔
得兔而忘蹄言者所以在意得意而忘言吾
安得夫忘言之人而與之言哉



南華眞經循本卷之二十五





南華眞經循本卷之二十六因五
　　廬陵竹峯羅勉道迷
　　門人彭祥點校
　雜篇
　　　寓言
寓言十九重言十七巵言日出和以天倪
　寓言假託言之重言鄭重言之巵言如巵
　酒相歡言之十九十七者十中有九有七
　也日出者日日出比言不止十中有九有
　七也
寓言十九籍外論之親父不爲其子媒親父
譽之不若非其父者也非吾罪也人之罪也
與己同則應不與己同則反同於己爲是之
異於己爲非之
　親父不爲其子媒不能薦進之也親父不
　能自譽其子必籍外人譽之以見言出於
　己則人不信必假託外人之言則人始信
　然爲此假託者非吾罪也乃人之罪也世
　人但喜同於己而不喜異於己者則吾之
　言必不見信是以不容不假託言之
重言十七所以己言也是爲耆艾年先矣而
無經緯本末以期年耆者是非先也人而無
以先人無人道也人而無人道是之謂陳人
　鄭重言之者所以止人爭辯之言也鄭重
　之言必出於老成之人人所尊敬是爲耆
　艾然所謂耆艾者非徒以年之先也若是
　年雖先而出言無經緯本末徒以耆頤之
　年爲耆宿者是未得爲先輩也人之所以
　先人者以其能盡人之道也若不能盡人
　之道則徒有年壽不過陳乆無用之人耳
巵言日出和以天倪因以曼衍所以窮年不
言則齊齊與言不齊言與齊不齊也故曰無
言言無言終身言未嘗言終身不言未嘗不
言有自也而可有自也而不可有自也而然
有自也而不然惡乎然然於然惡乎不然不
然於不然惡乎可可於可惡乎不可不可於
不可物固有所然物固有所可無物不然無
物不可非巵言日出和以天倪孰得其乆萬
物皆種也以不同形相禪始卒若環莫得其
倫是謂天均天均者天倪也
　已見齊物篇者不復贅解不言則物自齊
　一有言則是非紛起而不齊矣此齊之與
　言言之與齊所以皆不齊也無言言無言
　者無言之言無有言說也猶云無聲之樂
　終身言而不足以化人則其言如無有是
　未嘗言也終身不言而人自化之則雖不
　言而若有以教之是未嘗不言也其可不
　可然不然雖皆有所自吾惡能知之但然
　於所然可於所可而已物固有的然是然
　的然是可吾亦以爲無不然無不可非巵
　言日出和以天倪如何得他常乆無爭乆
　字與日出字相應又推廣言之萬物在天
　地間本同一種皆太極二氣五行之所生
　但其賦形不同耳其實此理此氣屈伸消
　息相爲襌代始終循環莫得其倫序此謂
　天均均者同也何必較其是非天均者即
　天倪言其初端倪已如是
莊子謂惠子曰孔子行年六十而六十化始
時所是卒而非之未知今之所謂是之非五
十九非也惠子曰孔子勤志服知也莊子曰
孔子謝之矣而其未之嘗言孔子云夫受才
乎大本復靈以生鳴而當律言而當法利義
陳乎前而好惡是非直服人之口而已矣使
人乃以心服而不敢蘁(音/悟)立(句)定天下之定
已乎已乎吾且不得及彼乎
　服知從事乎知也才猶孟子云天之降才
　也大本猶大初也復靈人心虚靈昏於物
　欲復之使如初也蘁逆也定天下之定天
　下自有定理不過定其所定也惠子聞莊
　子言孔子六十而化以爲孔子不過勤勞
　心志而從事乎多知未得爲化莊子曰不
　然孔子之言曰夫受性於初而能返其虚
　靈以生鳴則合於條律言則合於法度利
　義陳乎前而知好惡是非此儒者之事但
　能服人之口而已至於使人心服不敢違
　逆此乃方是至人之道又贊之曰道止於
　此乎止於此乎吾且不得及彼至人乎已
　乎以下皆孔子之言也
曾子再仕而心再化曰吾及親仕三釜而心
樂後仕三千鍾不及吾心悲弟子問于仲尼
曰若參者可謂無所縣(音/玄)其罪乎曰既已縣
矣夫無所縣者可以有哀乎彼視三釜三千
鍾如觀雀蚊虻相過乎前也
　縣猶揭也無所縣其罪言參之事親可謂
　至孝無所揭其罪仲尼曰其罪已揭矣夫
　無所揭罪之人豈以悲哀動其心哉彼視
　三釜三千鍾猶雀與蚊虻相過乎前何足
　道哉三千鍾猶雀三釜猶蚊虻
顔成子遊謂東郭子綦曰自吾聞子之言一
年而野二年而從三年而通四年而物五年
而來六年而鬼入七年而天成八年而不知
死不知生九年而大妙
　一年反其朴二年知所入三年無所不達
　四年皆爲吾用五年隨取而來六年鬼神
　來舍七年與天爲一八年生死不足動其
　心九年神妙不可測
生有爲(去/聲)死也勸句公以其死也有自也而
生陽也無自也而果然乎惡乎其所適惡乎
其所不適
　勸勉也公稱死者也自由也生者有爲死
　者勸勉云公以爲死必有所由如疾病刑
　戮皆由人致而生者陽氣自然發生非由
　人爲其說果然乎公將何所從何所不從
　乎
天有歷數地有人㨿吾惡乎求之莫知其所
終若之何其無命也莫知其所始若之何其
有命也有以相應也若之何其無鬼邪無以
相應也若之何其有鬼邪
　世之論天者有歷數之法論地者有人所
　考㨿之迹此果足以盡天地之理乎吾惡
　乎求之人不能必其末後貧富貴賤壽夭
　如何是必有司之者安得謂之無命然賦
　予之初誰實爲之安得謂有命福善禍淫
　有以相應安得謂之無鬼然顔夭跖壽又
　無以相應安得謂之有鬼此皆提醒死者
　之詞
衆罔兩問於影曰若向也俯而今也仰向也
括而今也被髮向也坐而今也起向也行而
今也止何也影曰叟叟也奚稍問也予有而
不知其所以予蜩甲也蛇蜕也似之而非也
火與日吾屯也陰與夜吾代也彼吾所以有
待邪而況乎以有待者乎彼來則我與之來
彼往則我與之往彼强陽則我與之强陽强
陽者又何以有問乎
　括括髮叟老人之稱稍略也彼指形也況
　乎以之以訓用强陽陽氣之不正者罔兩
　與影譬如叟之與叟也二叟相逢住世能
　幾相問之時不過稍稍而已汝何必稍問
　也予影自謂也予雖有此影而不知其所
　以然之故若曰影生於形如蜩之甲如蛇
　之蜕此說似矣而非甲猶是生於蜩蜕猶
　是生於蛇若影則遇火與日照之則屯聚
　遇天陰方夜則代去無火日則雖有形不
　能爲我影如此看來則彼之形雖能爲吾
　影而必有所待況罔兩又用影之有待者
　乎彼形來往吾固與之來往彼形强陽而
　吾亦與之强陽强陽者本非血氣之正而
　影亦隨之以見形影皆非眞實又何以問
　爲此段重出而語意尤超叟叟之喻絶精
　此老胸中文字無限又不可謂外不及内
　篇矣
陽子居南之沛老聃西遊於秦邀於郊(邀老/子會)
(郊)至於梁而遇老子老子中道仰天而嘆曰
始以汝爲可教今不可也陽子居不答至舍
進盥漱巾櫛脱履户外膝行而前曰向者弟
子欲請夫子夫子行不間是以不敢今間矣
請問其過老子曰而睢睢盱盱(驕恣自/大貌)而誰
與居大白若辱盛德若不足陽子居蹴然變
容曰敬聞命矣其往也舍者迎將句其家公
(旅舍/之長)執席妻執巾櫛舍者避席煬者避竈其
反也舍者與之爭席矣
　陽子居聞老子之言深自抑損退晦故不
　爲人所窺○今依東坡蘇氏說删去讓王
　盜跖說劍漁父四篇而接列禦寇之齊中
　道而反遇伯昏瞀人合爲寓言全篇東坡
　莊子祠堂記云當疑盜跖漁父則眞若詆
　孔子者至於讓王說劍皆淺陋不入於道
　反復觀之得其寓之終曰陽子居西遊於
　秦遇老子其往也舍者將迎其家公執席
　妻執巾櫛舍者避席煬者避竈其反也與
　之爭席矣去其讓王說劍漁父盜跖四篇
　以合於列御寇之齊中道而反曰吾驚焉
　吾食於十漿而五漿先饋然後悟而笑曰
　是固一章也莊子之言未終而昩者勦之
　以入其言耳
列禦寇之齊中道而反遇伯昏瞀人伯昏瞀
人曰奚方而反曰吾驚焉曰惡乎驚曰吾嘗
食於十漿而五漿先饋
　賣漿之家有十而饋漿者居其半
伯昏瞀人曰若是則汝何爲驚已曰夫内誠
不解形諜成光以外鎮人心使人輕乎貴老
而𩐎其所患
　内誠不解者不能中虚也外諜成光不能
　衹於無迹外可間諜而成光采遂爲人所
　窺也輕乎貴老者不問人之有道與否但
　以其老宿而尊貴之𩐎猶醃釀也所患謂
　舍其自然而從事外敬故以爲患也
夫漿人特爲食羹之貨多餘之贏其爲利也
薄其爲權也輕而猶若是而況於萬乗之主
乎身勞於國而知盡於事彼將任我以事而
效我以功吾是以驚伯昏瞀人曰善哉觀乎
汝處已人將保汝矣無幾何而往則户外之
屨滿矣
　保汝者人歸之藉以保護也漢紀蕭曹恐
　踰城保高祖義同
伯昏瞀人北面而立敦杖蹙之乎頤
　敦音頓堅也蹙之乎頤以杖拄頤而皮肉
　皺也
立有間不言而出賔(音/擯)者以告列子提屨跣
而走曁乎門曰先生既來曾不發藥乎曰已
矣吾固告曰人將保汝果保汝矣非汝能使
人保汝而汝不能使人無保汝也而焉用之
(句)感豫出異也必且有感揺而本才
　豫未然才或作性感之於未然所以岀異
　衆之驗必且有所感則摇動爾之本性
又無謂也與汝遊者莫汝告也
　又無人言之者雖與汝遊者亦莫以相告
　也
彼所小言者盡人毒也
　小言者細巧入人之言及有小言者又爲
　人之害者也
莫覺莫悟何相孰也
　孰誰何也相問之辭言莫有能覺悟者何
　取其爲相問
巧者勞而知者憂無能者無所求飽食而遨
遊汎若不繫之舟虚而遨遊者也
鄭人緩也呻吟裘氏之地衹三年而緩爲儒
河潤九里澤及三族使其弟墨儒墨相與辯
其父助翟十年而緩自殺其父夢之曰使而
子爲墨者予也闔胡嘗視其良既爲秋栢之
實矣夫造物者之報人也不報其人而報其
人之天彼故使彼夫人以己爲有以異於人
以賤其親齊人之井飲者相捽(才滑/反)也故曰
今之世皆緩也自是有德者以不知也而況
有道者乎古者謂之遁天之刑
　呻吟誦讀也衹三年只三年而儒業成也
　河潤九里以喻澤及三族言爲儒食禄而
　澤及宗族也使其弟墨資其弟學墨翟之
　道也闔盍也盍胡皆何也諄聶之辭夢中
　與其父言資而之子學墨者我也而父何
　嘗以善視之我死已爲墓上楸梧之實矣
　莊子引此事却斷之曰夫造物之報人也
　不屑屑於報其人之所爲往往或報其所
　不能爲者緩乃責報於所爲之事誤矣彼
　造物者實使彼能墨而緩乃詩已以賤其
　親譬齊人之飲水於井爭而相捽也井無
　分於予奪而飲者自相捽是不知天也今
　世之人皆緩之徒也由此言之有德之人
　且以造物之報爲不可知而況有道之人
　乎有道之人一切付之自然矣古者謂緩
　之徒爲遁逃天理之刑
聖人安其所安不安其所不安衆人安其所
不安不安其所安
　此數語足上意緩蓋不安者也
莊子曰知道易勿言難知而不言所以之天
也知而言之所以之人也古之人天而不人
朱泙漫學屠龍於支離益單千金之家三年
技成而無所用其巧(屠龍之技/亦人也)聖人以必不
必故無兵衆人以不必必之故多兵順於兵
故行有求兵恃之則亡(不必天也/必人也)小夫之知
不離包苴竿牘敝精神乎蹇淺而欲兼濟道
物大一形虚若是者迷惑乎宇宙形累不知
太初
　大一形虚與尋常言太一太初者不同其
　句法是兼濟對大一道物對形虚兼濟乎
　道與物大一乎形與虚猶言極均平之耳
　形累不知太初者爲形所累不知有太初
彼至人者歸精神乎無始而甘(音/酣)暝乎無何
有之鄉水流乎無形發泄乎太清悲哉乎汝
爲知在豪毛而不知大寧
　至人如水之無心知在毫毛小知也
宋人有曹商者爲宋王使秦其往也得車數
乗王悦之益車百乗反於宋見莊子曰夫處
窮閭阨巷困窘織屨槁項黄馘者商之所短
也
　槁項者項枯槁無肉黄馘者耳黄悴消削
　如被馘然
一悟萬乗之主而從車百乗者商之所長也
莊子曰秦王有病召醫破癕潰痤(音/磋)者得車
一乗舐痔者得車五乗所治愈下得車愈多
子豈治其痔邪何得車之多也子行矣
魯哀公問於顔闔曰吾以仲尼爲貞幹國其
有瘳乎曰殆哉圾岌同乎仲尼方且飾羽爲
　畫畫音化文彩也飾羽以爲文彩
從事乎華辭以支爲㫖(支離/之說)忍性以視民(視/與)
(示/同)而不知其不信受乎心宰乎神夫何足以
上民
　言人之生受得此心自有神以爲之主宰
　而仲尼强欲制之何足以治民夫指仲尼
　也
彼宜汝與予頤與誤而可矣今使民離實學
僞非所以視民也
　彼指民汝指哀公予顔闔自謂頤猶頤指
　誤錯誤彼民宜與之相忘汝與我但頤指
　示之自可何必政令雖或差誤亦不妨以
　其相與以實也
爲後世慮不若休之難治也施於人而不忘
非天布也
　若以仲尼爲楨幹乃爲後世慮不如且休
　且國難治也施於人而不能相忘非自然
　之施也
商賈不齒雖以事齒之神者弗齒
　商賈不得與士大夫齒雖或偶以事故相
　齒而人之神終不樂言意不欲與之齒也
　顔闔不樂仲尼意蓋如此
爲外刑者金與木也爲内刑者動與過也宵
人(小人/也)之離外刑者金木訊之離内刑者陰
陽食之夫免乎外内之刑者唯眞人能之
　此顔闔說眞人之道與仲尼夐别也
孔子曰凡人心險於山川難於知天天猶有
春秋冬夏旦暮之期人者厚貌深情故有貌
愿而益
　貌若愿朴而心求利益
有長若不肖
　有才能而缺藏若不肖
有順懁而達
　順快輕懁反達於事理
有堅而縵有緩而釬(胡旦胡/干二切)
　雖堅確而縵迴雖遲緩而刻急
故其就義若渴者其去義若熱故君子遠使
之而觀其忠近使之而觀其敬煩使之而觀
其能卒然問焉而觀其知急與之期而觀其
信委之以財而觀其仁告之以危而觀其節
醉之以酒而觀其則雜之以處而觀其色九
徵至不肖人得矣
正考父一命而再命而僂三命而俯循墻
而走孰敢不軌如而夫者一命而吕再命
而於車上儛三命而名諸父孰協唐許
　正考父事見春秋傳而夫指世俗之人車
　上儛乗車而軒舞也名諸父呼諸父之名
　也唐許陶唐時許由也許由讓天下而不
　受豈以爵命自驕孰協者誰能如之
賊莫大乎德有心而心有眼及其有眼也而
内視内視而敗矣凶德有五中德爲首何謂
中德中德也者有以自好也而吡(匹爵反/訾也)其
所不爲者也
　耳目鼻口心五者之欲皆凶德而心主其
　中心之欲尤爲凶德之首凡自好而訾人
　之不爲我所爲者即是凶德
窮有八極達有三必
　舉窮達二者下文申言之必者必然也
形有六府美髯長大壯麗勇敢八者俱過人
也因以是窮
　美髯長大爲一壯麗勇敢爲一知襄子美
　須長大則賢射御足力則賢亦是二事并
　六府爲八以八者之所能爲過人因以是
　窮此申言窮有八極也
縁循偃佒(音/鞅)困畏不若人三者俱通達
　縁循者順其自然偃佒者偃仰自在困畏
　不若人者因抑畏怯自處於不如人三者
　不求通而自通此中言達有三必也
智慧外通勇動多怨仁義多責達生之情者
傀(音/瑰)達於知者肖達天命者隨達小命者遭
　此文綴上通達字論之知慧外通者勇動
　則多招怨仁義則多招責惟達有生自然
　之情者能傀偉自任達於知者雖不及此
　亦克肖似即踐形惟肖之肖達天命之大
　者動與天隨達天命之小者雖不能及此
　亦能安其所遭言所謂通達者非事乎其
　外也
人有見宋王者錫車十乗以其十乗驕稚莊
子莊子曰河上有家貧恃緯蕭而食者其子
没於淵得千金之珠其父謂其子曰取石來
鍛之夫千金之珠必在九重之淵而驪龍頷
下子能得珠者必遭其睡也使驪龍而寤子
尚奚微之有哉今宋國之深非直九重之淵
也宋王之猛非直驪龍也子能得車者必遭
其睡也使宋王而寤子爲𩐎粉夫
　驕稚者驕矜而孩視之緯蕭者織草爲器
　奚微之有者爲龍所食無少遺也
或聘於莊子莊子應其使曰子見夫犧牛乎
衣以文繡食以芻菽及其牽而入於太廟雖
欲爲孤犢可得乎
莊子將死(幾死/也)弟子欲厚葬之莊子曰吾以
天地爲棺槨以日月爲連璧星辰爲珠璣萬
物爲齎送吾葬具豈不備邪何以加此弟子
曰吾恐烏鳶之食夫子也莊子曰在上爲烏
鳶食在下爲螻蟻食奪彼與此何其偏也
以不平平其平也不平以不徵徵其徵也不
徵明者唯爲之句使神者徵之夫明之不勝
神也乆矣而愚者恃其所見入於人其功外
也不亦悲乎
　徵驗也

南華眞經循本卷之二十六
















南華眞經循本卷之二十七因六
　　廬陵竹峰羅勉道述
　　門人彭祥點校
　雜篇
　　　天下
天下之治方術者多矣皆以其有爲不可加
矣
　方術者方枝之術各挾其所有以爲人莫
　能加之
古之所謂道術者
　道術者有道之術進乎方術矣
果惡乎在(自/問)曰無乎不在(自/答)曰神何由降明
何由出(又問下/是答)聖有所生王有所成皆原於
一(一者太/極也)不離於宗謂之天人不離於精謂
之神人不離於眞謂之至人以天爲宗以德
爲本以道爲門
　以上總說天人神人至人
兆於變化謂之聖人以仁爲恩以義爲理以
禮爲行以樂爲和(以上說/聖人)薰然慈仁謂之君
子以法爲分以名爲表以操爲驗以稽爲决
其數一二三四也(逐一逐二/討分曉)百官以此相齒
以事爲常以衣食爲主蕃息畜藏老弱孤寡
爲意皆有以養民之理也
　以上說君子相齒相列也以事爲常者各
　治其職事也以衣食爲主者務農桑也蕃
　息者雞豚狗彘之畜蓄藏者倉廪府庫之
　積老弱孤寡爲意者以老弱孤寡爲念也
　民之理者治民之道也自天人至君子總
　括古之道術盡矣下文却嘆古今之異
古之人其備乎配神明醇天地育萬物和天
下澤及百姓明於本數係於末度六通四闢
小大精粗其運無乎不在其明而在數度者
舊法世傳之史尚多有之其在於詩書禮樂
者鄒魯之士搢紳先生多能明之詩以道志
書以道事禮以道行樂以道和易以道陰陽
　朱子解易繫辭一陰一陽之謂道甚有取
　於此句
春秋以道名分其數散於天下而設於中國
者百家之學時或稱而道之
　以上說古之道術伏羲神農黄帝堯舜禹
　湯文武周孔包括在中
天下大亂賢聖不明道德不一天下多得一
察焉以自好譬如耳目鼻口皆有所明不能
相通猶百家衆技也皆有所長時有所用雖
然不該不徧一曲之士也判天地之美析萬
物之理察古人之全寡能備於天地之美稱
(去/聲)神明之容是故内聖外王之道闇而不明
鬱而不發天下之人各爲其所欲焉以自爲
方悲夫百家往而不反必不合矣後世之學
者不幸不見天地之純古人之大體道術將
爲天下裂
　天下大亂以下說後世之方術一察者只
　見得一偏天下之人多是得一偏之見以
　自喜如耳目鼻口皆有所知而不能相通
　百家衆技皆有所長時有所用而徇於一
　偏者正如此察古人之全寡能備於天地
　之美稱神明之容者觀古人全處則一偏
　之士少能備天地之美稱神明之容容頌
　古通用即美也自爲方自爲方術也悲夫
　以下皆傷歎之辭以後各迷諸家之異
不侈於後世不靡於萬物不暉於數度以繩
墨自矯而備世之急
　不侈於後世不開後世以奢侈也不靡於
　萬物不以外物爲靡麗也不暉於數度不
　以禮樂度數爲暉耀也以繩墨自矯守繩
　墨以自矯拂也備世之急務而不爲不切
　之事也
古之道術有在於是者墨翟禽滑(音/骨)釐聞其
風而悅之爲之大過已之大順作爲非樂(音/洛)
命之曰節用生不歌死無服
　古之道術固有如此者而墨翟之徒乃獨
　喜其說爲之大過所以繩墨自矯者極其
　過甚也已之大順所以不侈不靡不暉者
　極其隨順也作爲非樂言所作爲皆非可
　樂之事也
墨子汎愛兼利而非鬭(句)其道不怒(句)又好
學而博不異不與先王同
　不異於衆人而亦與先王之道不同
毁古之禮樂黄帝有咸池堯有大章舜有大
韶禹有大夏湯有大濩文王有辟雍之樂武
王周公作武(此古/之樂)古之喪禮貴賤有儀上下
有等天子棺槨七重諸侯五重大夫三重士
再重(此古/之禮)今墨子獨生不歌死不服桐棺三
寸而無槨以爲法式以此教人恐不愛人以
此自行固不愛己未敗墨道
　教人以薄恐非所以愛人然他却自行以
　薄固未嘗愛己是以人無非之者不至敗
　墨道
雖然歌而非歌哭而非哭樂而非樂是果類
乎
　雖然以下是莊子評品之辭當歌而不歌
　當哭而不哭當樂而不樂豈近人情乎
其生也勤其死也薄其道大觳(音殻/朴也)使人憂
使人悲其行難爲也恐其不可以爲聖人之
道反天下之心天下不堪墨子雖獨能任(平/聲)
柰天下何離於天下其去王也遠矣
　此不與先王同也
墨子稱道曰昔者禹之湮洪水决江河而通
四夷九州也名川三百支川三千小者無數
禹親自操橐梠(所以盛衣/食之器)而九雜天下之川
　九字當如桓公九合諸侯之九讀作紏紏
　雜者紏合錯雜天下之川使之脉絡貫穿
　而注于海也
腓無胈脛無毛沐苦雨櫛疾風置萬國禹大
聖也而形勞天下也如此使後世之墨者多
以裘褐爲衣以跂蹻爲服(事/也)日夜不休以自
苦爲極曰不能如此非禹之道也不足謂墨
相里勤之弟子(相里里名/勤人名)五侯之徒
　五等諸侯左傳五侯九伯
南方之墨者苦獲己齒鄧陵子之屬俱誦墨
經而倍譎不同相謂别墨(别一/派)以堅白同異
之辯相訾以觭偶不忤之辭相應
　不忤不違也不違則相應
以巨子爲聖人皆願爲之尸冀得爲其後世
至今不决
　巨子猶言大人擇其黨之巨者爲聖人尸
　主也皆願以之爲主冀得爲後世傳道之
　派然而人或信或否至今其論不能定
墨翟禽滑釐之意則是其行則非也將使後
世之墨者必自苦以腓無胈脛無毛相進而
已矣亂之上也治之下也(亂多而/治少)雖然墨子
眞天下之好也(好爲/治者)將求之不得也雖枯槁
不舍也才士也夫
不累於俗不飾於物不苟於人不忮於衆願
天下之安寧以活民命人我之養畢足而止
以此白心(暴白/其心)古之道術有在於是者宋鈃
(音/刑)尹文聞其風而悅之作爲華山之冠以自
表
　華山上下均平作冠象之
接萬物以别宥爲始(别善惡/宥不及)語心之容命之
曰心之行以脈合驩以調海内請欲置之以
爲主
　語心之容者說心之形容也命之猶名之
　心之行心之用也胹煮熟也舊本作日傍
　者誤言心之用如以烹飪與人合驩使之
　飫樂以此調和海内而已請欲斯人立此
　心以爲之主
見侮不辱救民之鬭禁攻寢兵救民之戰以
此周行天下上說(音/税)下教雖天下不取强聒
而不舍者也故曰上下見厭而强見也雖然
其爲(去/聲)人大多其自爲大少曰請欲固置五
升之飯足矣先生恐不得飽弟子雖飢不忘
天下日夜不休曰我必得活哉圖傲乎救世
之士哉
　自言日得五升之飯足矣然先生恐不得
　飽弟子亦飢而隨之日夜行不休曰我必
　求得活民命哉圖以傲夫救世之士不盡
　心者哉
曰君子不爲苛察不以身假物以爲無益於
天下者明之不如己也以禁攻寢兵爲外以
情欲寡涉爲内其小大精粗其行適至是而
止
　其學有小大精粗不同而其行適至此足
　矣言亦無小大高深之義也
公而不黨易(去/聲)而無私泆然無主趣物而不
兩不顧於慮不謀於知於物無擇與之俱往
　易平坦也决然無主者遇事决然行之而
　不先立主意也趨物而不兩者隨事而趣
　不生兩意如做一事人别生一意便是有
　心矣
古之道術有在於是者彭蒙田駢愼到聞其
風而悅之齊萬物以爲首曰天能覆之而不
能載之地能載之而不能覆之大道能包之
而不能辯之知萬物皆有可有所不可故曰
選則不徧教則不至道則無遺者矣是故愼
到棄知去己而縁不得已泠汰於物以爲道
理曰知不知將薄知而後鄰傷之者也
　有所選擇則不周徧以之爲教則有不至
　惟歸之道則無有遺失矣泠者清泠之意
　汰者洗滌之意泠汰於物猶言遇事脱灑
　也知不知者雖知只作不知薄與鄰皆略
　也若略知則必有略傷彭蒙田駢愼到惠
　施鄧析皆齊宣王時人居稷下其學本黄
　老見尹文子及荀子
謑音傒髀花上無任
　謑忍耻也髀獨行也無任無所事任也
而笑天下之尚賢也縱脱無行
　縱肆脱略不事行檢
而非天下之大聖椎(音/槌)拍輐(直管/反)斷(音/短)與物
宛轉
　椎以拍之輐以斷之皆與之無競
舍是與非苟可以免不師智慮不知前後魏
然而已(魏即/巍字)矣推(他回/反)而後行曳而後往若
飄風之還若羽之旋若磨石之隧全而無非
動靜無過未嘗有罪
　風還羽旋有宛轉之意磨隧亦宛轉而出
是何故夫無知之物無建己之患無用智之
累動靜不離於理是以終身無譽故曰至於
若無知之物而已無用賢聖夫塊不失道豪
傑相與笑之曰愼到之道非生人之行而至
死人之理適得怪焉
　塊然無知則不失道矣豪傑之人却相與
　笑愼到所爲以爲此非生人之行乃死人
　之理徒怪訝而已
田駢亦然學於彭蒙得不教焉彭蒙之師曰
古之道人至於莫之是莫之非而己矣其風
窢然(音/闃)惡可而言(句)常反(句)人不聚觀而不
免於魭斷(魭音完/斷音段)其所謂道非道而所言之
韙亦不免於非彭蒙田駢愼到不知道雖然
槩乎其皆嘗有聞者也
　田駢亦然者亦如愼到也彭蒙者田駢之
　師田駢學於彭蒙而得不言之教蓋彭蒙
　之師固曰古之道人至於莫之是莫之非
　而已其風露𨵙然不可得而窺又何可得
　而言是以彭蒙亦無言但見田駢常自彭
　蒙之家而反乆後人不復聚觀而猶不免
　三兩人如魚隊之斷續而來言雖不驚竦
　人終不免有人識之也由此論之則田駢
　之所謂道非道縱言之是而亦不免於非
　矣莊子評之曰彭蒙田駢愼到未可許其
　知道然以大槩觀之亦嘗有所聞矣莊子
　蓋以老聃爲知道故以此一段近之
以本爲精以物爲粗以有積爲不足澹然獨
與神明居古之道術有在於是者關尹老聃
聞其風而悅之建之以常無有主之以太一
以濡弱謙下爲表以空虚不毁萬物爲實關
尹曰在己無居形物自著其動若水其靜若
鏡其應若響芴乎若亡寂乎若清同焉者和
得焉者生未嘗先人而常隨人
老聃曰知其雄守其雌爲天下谿知其白守
其辱爲天下谷
　辱即黑也谿谷皆虚而有容之處故以比
　喻即所謂玄牝
人皆取先己獨取後曰受天下之垢人皆取
實己獨取虚無藏也故有餘巋然而有餘其
行身也徐而不費無爲也而笑巧(笑人/之巧)人以
求福己獨曲全曰苟免於咎以深爲根以約
爲紀曰堅則毁矣銳則挫矣常寬容於物不
削於人(不侵削/於人)可謂至極關尹老聃乎古之
博大眞人哉
寂漠無形變化無常死與(平聲/下同)生與天地並
與神明往與芒乎何之忽乎何適萬物畢羅
莫之以歸古之道術有在於是者莊周聞其
風而悅之以謬悠之說荒唐之言無端崖之
辭時縱恣而不儻不以畸見之也
　猶言不以一端而見
以天下爲沈濁不可與莊語(不可正/告之)以巵言
爲曼衍(即巵言/相歡)以重言爲眞(鄭重/之言)以寓言爲
廣獨與天地精神往來而不敖倪(與脱/同)於萬
物不譴是非以與世俗處其書雖壞瑋而連
犿(音卞和/同貌)無傷也其辭雖參差而諔詭可觀
　莊子固自奇其文
彼其充實不可以已上與造物者遊而下與
外死生無終始者爲友其於本也弘大而闢
深閎而肆其於宗也可謂調適而上遂矣
　即前不離於宗之宗
雖然其應於化而解於物也其理不竭其來
不蜕芒乎昧乎未之盡者
　莊子即老聃之學前既贊老聃爲博大眞
　人則莊子復何言哉故末一段只說著書
　事
惠施多方
　梁相莊子同時前歷言道術此獨言多方
　則所謂方術也
其書五車其道舛駁其言也不中(去/聲)歷物之
意曰至大無外謂之大一至小無内謂之小
一無厚不可積也其大千里天與地畢山與
澤平日方中方睨物方生方死大同而與小
同異此之謂小同異萬物畢同畢異此之謂
大同異
　其言不中於理遂一忖度事物之意而言
　之無厚不可積也其大千里者無有不可
　積之厚自微而積之其大可至千里方睨
　者日昃可睨而視之也天地山澤日之中
　昃物之生死皆合之爲同若大者同而小
　者異則謂之小同異若盡同盡異則謂之
　大同異
南方無窮而有窮今日適越而昔來連環可
解也我知天下之中央燕之北越之南是也
氾愛萬物天地一體也惠施以此爲大觀於
天下而曉辯者天下之辯者相與樂之
　居北方者不知南方地理以爲無窮然畢
　竟有窮處雖今日方適越然到越則知越
　矣謂之昔日已來可也天下之中央不知
　在何處然燕越之人各以其所處爲中則
　燕之北越之南亦可以爲中矣汜愛萬物
　則天地與吾爲一體矣
卵有毛雞三足郢有天下大可以爲羊馬有
卵丁子有尾火不熱山出口輪不蹍地目不
見指不至至不絶龜長於蛇矩不方規不可
以爲圓鑿(音/漕)不圍枘飛鳥之景未嘗動也鏃
矢之疾而有不行不止之時狗非犬黄馬驪
牛三白狗黑孤駒未嘗有母一尺之捶日取
其半萬世不竭辯者以此與惠施相應終身
無窮
　此一段是當時辯者有此數般話靶羽毛
　生於卵中是卵有毛雞本兩足而足之行
　者意也是爲三足郢本諸侯之國而稱爲
　王是有天下之號大羊之名皆人所命若
　先名犬爲羊則人必呼爲羊矣馬固胎生
　然馬生下有毛則與卵生何異豈特禽獸
　之生有尾試觀製字丁字子字即有尾之
　狀荀子亦曰鉤有鬚卵有毛此說之難持
　者也而鄧析惠施能之彼註云鉤有鬚即
　丁子有尾也丁之曲者爲鉤鬚與尾類火
　熱也至冬則不熱山靜也空谷傳聲則能
　出口車輪之極圓者不蹍地考工記輪人
　云進而眡其輪欲其微至也無所取之取
　諸圜也目有所蔽則不見指有所遺則不
　至雖至有所不能盡蛇長而龜短龜能知
　吉凶則長於蛇矣矩者爲方之器然矩之
　體本不方䂓者爲圓之器然䂓之體本不
　可以爲圓鑿本非圍枘而枘自入之飛鳥
　之影雖動然影只附於形與形不相離是
　未嘗動也鏃矢雖疾然不發之則不行發
　之則不可止是其疾在人而不在鏃矢狗
　犬一也而有懸蹄則謂之犬無懸蹄則止
　謂之狗而不得謂之犬矣馬一也而又有
　所謂黄者焉二也彼自黄耳而黄之者人
　也非三歟驪牛亦然狗之黑者不可以變
　白而白者可以變黑則曰狗可以名之爲
　黑駒而曰孤駒則謂未嘗有母可也一尺
　之棰不爲長也今日用其半明日又用其
　半展轉用之則萬世不竭當時辯者以此
　與惠施相與應和終身不知窮止
桓團公孫龍辯者之徒飾人之心易人之意
能勝人之口不能服人之心辯者之囿也惠
施日以其知與人之辯特與天下之辯者爲
怪此其柢(音/帝)也然惠施之口談自以爲最賢
曰天地其壯乎施存雄而無術
　辯者之囿言辯者莫不囿於其說之中人
　之辯者凡人也天下之辯者超出乎凡人
　者如言天下之善士也柢猶根也言惠施
　每日但以其知與凡人之辯者交一旦特
　與桓團公孫龍相敵是與天下之辯者敵
　豈不爲怪此其如木之根柢盤錯難破也
　然惠施口中談話自以爲最賢曰吾之强
　其猶天地乎人安能勝天地其妄誕如此
　惠施雖存雄勝之心而無勝人之術始言
　多方終言無術則併方術無矣
南方有倚(音/琦)人焉曰黄繚問天地所以不墜
風雨雷霆之故惠施不辭而應不慮而對徧
爲萬物說說而不休多而無己猶以爲寡益
之在怪以反人爲實而欲以勝人爲名是以
與衆不適也弱於德强於物其塗隩音欲矣
　弱於德不足於德也强於物有餘於辯也
　塗路也隩迂曲也言惠施所由之路迂曲
　不正
由天地之道觀惠施之能其猶一蚊一虻之
勞者也其於物也何庸夫充一尚可(句)曰愈
貴道(句)幾矣
　充蟲一偏之說尚可若曰甚貴之道則危
　矣
惠施不能以此自寧散於萬物而不厭率以
善辯爲名
　惠施不能安其爲一徧而欲空籠萬物以
　爲能
惜乎惠施之才駘蕩而不得(無所/得)逐萬物而
不反是窮響以聲形與影並走也悲夫
　惠施曰天地其壯乎故此一段言天地之
　道惠施何足以知之莊子於編末極詆惠
　施所以厭戰國之縱横者可見矣
　末篇叙道術先天人神人至人次及聖人
　君子後世道術裂而後有諸家之異最末
　及惠施方術下矣莊子自列於老聃後固
　未嘗敢以上掩六經也讀至此豈復更有
　餘篇哉

南華眞經循本卷之二十七

南華眞經循本卷之二十八因七
　　　廬陵竹峯羅勉道述
　　　門人彭祥點校
　黜偽
　　　刻意(刻意繕性失之淺拙讓王以下/四篇失之粗厲浹非莊子本文)
　　　　　(黜之附于卷末)
刻意尚行離世異俗高論怨誹爲亢而已矣
此山谷之士非世之人枯槁赴淵者之所好
也語仁義忠信恭儉推讓爲脩而已矣此平
世之士教誨之人遊居好學者之所好也語
大功立大名禮君臣正上下爲治而已矣此
朝廷之士尊主强國之人致功并兼者之所
好也就藪澤處間曠釣魚間處無爲而已矣
此江海之士避世之人間暇者之所好也吹
呴呼吸吐故納新熊經鳥申爲壽而已矣此
導引之士養形之人彭祖壽考者之所好也
若夫不刻意而高無仁義而脩無功名而治
無江海而間不導引而壽無不忘也無不有
也澹然無極而衆美從之此天地之道聖人
之德也故曰夫恬惔寂漠虚無無爲此天地
之平而道德之質也故曰聖人休休焉則平
易矣平易則恬惔矣平易恬惔則憂患不能
入邪氣不能襲故其德全而神不虧故曰聖
人之生也天行其死也物化靜而與陰同德
動而與陽同波不爲福先不爲禍始感而後
應迫而後動不得已而後起去知與故循天
之理無天灾無物累無人非無鬼責其生若
浮其死若休不思慮不預謀光矣而不耀信
矣而不期其寢不夢其覺無憂其神純粹其
魂不罷虚無恬惔乃合天德故曰悲樂者德
之邪喜怒者道之過好惡者德之失故心不
憂樂德之至也一而不憂靜之至也無所於
忤虚之至也無所於逆粹之至也故曰形勞
而不休則弊精用而不已則勞勞則竭水之
性不雜則清莫動則平鬱閉而不流亦不能
清天德之象也故曰純粹而不雜靜一而不
變淡而無爲動而以天行此養神之道也夫
有干越之劍者柙而藏之不敢用也寳之至
也精神四達並流無所不極上際於天下蟠
於地化育萬物不可爲象其名爲同帝純素
之道唯神是守守而勿失與神爲一一之精
通合于天倫野語有之曰衆人重利廉士重
名賢士尚志聖人貴精故素也者謂其無所
與雜也純也者謂其不虧其神也能體純素
謂之眞人
　　　繕性
繕性於俗學以求復其初
　諸本多一俗字者誤於重寫也
滑欲於俗思以求致其明謂之蔽蒙之民古
之治道者以恬養知生而無以知爲也謂之
以知養恬知與恬交相養而和理出其性夫
德和也道理也德無不容仁也道無不理義
也義明而物親忠也中純實而反乎情樂也
信行容體而順乎文禮也禮樂徧行則天下
亂矣彼正而蒙己德德則不冒冒則物必失
其性也古之人在混芒之中與一世而得澹
漠焉當是時也陰陽和靜鬼神不擾四時節
萬物不傷群生不夭人雖有知無所用之此
之謂至一當是時也莫之爲而常自然逮德
下衰及燧人伏戲始爲天下是故順而不一
德又下衰及神農黄帝始爲天下是故安而
不順德又下衰及唐虞始爲天下興治化之
流𣻏醇散朴離道以善險德以行然後去性
而從於心心與心識知而不足以定天下然
後附之以文益之以博文滅質博溺心然後
民始惑亂無以反其性情而復其初由是觀
之世喪道矣道喪世矣世與道交相喪也道
之人何由興乎世世亦何由興乎道哉道無
以興乎世世無以興乎道雖聖人不在山林
之中其德隱矣隱故不自隱古之所謂隱士
者非伏其身而弗見也非閉其言而不出也
非藏其知而不發也時命大謬也當時命而
大行乎天下則反一無迹不當時命而大窮
乎天下則深根寧極而待此存身之道也古
之存身者不以辯飾知不以知窮天下不以
知窮德危然處其所而反其性已又何爲哉
道固不小行德固不小識小識傷德小行傷
道故曰正己而已矣樂全之謂得志古之所
謂得志者非軒冕之謂也謂其無以益其樂
而已矣今之所謂得志者軒冕之謂也軒冕
在身非性命也物之儻來寄也寄之其來不
可圍其去不可止故不爲軒冕肆志不爲窮
爲趨俗其樂彼與此同故無憂而已矣今寄
去則不樂由是觀之雖樂未嘗不荒也故曰
喪己於物失性於俗者謂之倒置之民
　　　讓王
堯以天下讓許由許由不受又讓於子州支
父子州支父曰以我爲天子猶之可也雖然
我適有幽憂之病方且治之未暇治天下也
夫天下至重也而不以害其生又況他物乎
唯無以天下爲者可以托天下也舜讓天下
於子州支伯子州支伯曰予適有幽憂之病
方且治之未暇治天下也故天下大器也而
不以易生此有道者之所以異乎俗者也舜
以天下讓善卷
　今常德府武陵縣南蒼山有善卷壇宋
　和中賜號遁世高蹈先生郡守李燾爲
　記壇之近仍有其墳
善卷曰余立於宇宙之中冬日衣皮毛夏日
衣葛絺春耕種形足以勞動秋收歛身足以
休食日出而作日入而息逍遥於天地之間
而心意自得吾何以天下爲哉悲夫子之不
知余也遂不受於是去而入深山莫知其處
舜以天下讓其友石户之農石户之農曰捲
捲乎后之爲人葆力之士也以舜之德爲未
至也於是夫負妻戴携子以入於海終身不
反也
大王亶父居邠狄人攻之事之以皮帛而不
受事之以犬馬而不受事之以珠玉而不受
狄人之所求者土地也大王亶父曰與人之
兄居而殺其弟與人之父居而殺其子吾不
忍也子皆勉居矣爲吾臣與爲狄人臣奚以
異且吾聞之不以所用養害所養因杖策而
去之民相連而從之遂成國於岐山之下夫
大王亶父可謂能尊生矣能尊生者雖富貴
不以養傷身雖貧賤不以利累形今世之人
居高官尊爵者皆重失之見利輕亡其身豈
不惑哉
越人三世弑其君王子搜患之逃乎丹穴而
越國無君求王子搜不得從之丹穴王子搜
不出越人熏之以艾乗以王輿王子搜援綏
登車仰天而呼曰君乎君乎獨不可以舍我
乎王子搜非惡爲君也惡爲君之患也若王
子搜者可謂不以國傷生矣此越人之所欲
得爲君也
韓魏相與爭侵地子華子見昭僖侯昭僖侯
有憂色子華子曰今使天下書銘於君之前
書之言曰左手攫之則右手廢右手攫之則
左手廢然攫之者必有天下君能攫之乎昭
僖侯曰寡人不攫也子華子曰甚善自是觀
之兩臂重於天下也身亦重於兩臂韓之輕
於天下亦遠矣今之所爭者其輕於韓又遠
君固愁身傷生以憂戚不得也僖侯曰善哉
教寡人者衆矣未嘗得聞此言也子華子可
謂知輕重矣
魯君聞顔闔得道之人也使人以幣先焉顔
闔守陋閭苴布之衣而自飯牛魯君之使者
至顔闔自對之使者曰此顔闔之家與顔闔
對曰此闔之家也使者致幣頽闔對曰恐聽
者謬而遺使者罪不若審之使者還反審之
復來求之則不得已故若顔闔者眞惡富貴
也故曰道之眞以治身其緒餘以爲國家其
土苴以治天下由此觀之帝王之功聖人之
餘事也非所以完身養生也今世俗之君子
多危身棄生以殉物豈不悲哉凡聖人之動
作也必察其所以之與其所以爲今且有人
於此以隨侯之珠彈千仞之雀世必笑之是
何也則其所用者重而所要者輕也夫生者
豈特隨侯之重哉
子列子窮容貌有飢色客有言之於鄭子陽
者曰列御寇蓋有道之士也居君之國而窮
君無乃爲不好士乎鄭子陽即令官遺之粟
子列子見使者再拜而辭使者去子列子入
其妻望之而拊心曰妾聞爲有道者之妻子
皆得佚樂今有飢色君過而遺先生食先生
不受豈不命邪子列子笑謂之曰君非自知
我也以人之言遺我粟至其罪我也又且
以人之言此吾所以不受也其卒民果作難
而殺子陽
楚昭王失國屠羊說走而從於昭王昭王反
國將賞從者及屠羊說屠羊說曰大王失國
說失屠羊大王反國說亦反屠羊臣之爵禄
已復矣又何賞之有王曰强之屠羊說曰大
王失國非臣之罪故不敢伏其誅大王反國
非臣之功故不敢當其賞王曰見之屠羊說
曰楚國之法必有重賞大功而後得見今臣
之知不足以存國而勇不足以死寇吴軍入
郢說畏難而避寇非故隨大王也今大王欲
廢法毁約而見說此非臣之所以聞於天下
也王謂司馬子綦曰屠羊說居處卑賤而陳
義甚高子其爲我延之以三旌之信屠羊說
曰夫三旌之位吾知其貴於屠羊之肆也萬
鍾之禄吾知其富於屠羊之利也然豈可以
貪爵禄而使吾君有妄施之名乎說不敢當
願復反吾屠羊之肆遂不受也
原憲居魯環堵之室茨以生草蓬户不完桑
以爲樞而甕牖二室褐以爲塞上漏下濕匡
坐而弦子貢乗大馬中紺而表素軒車不容
巷往見原憲原憲華冠縱履杕藜而應門子
貢曰嘻先生何病原憲應之曰憲聞之無財
謂之貧學而不能謂之病今憲貧也非病也
子貢逡巡而有愧色原憲笑曰夫希世而行
比周而友學以爲人教以爲己仁義之慝輿
馬之飾憲不忍爲也曾子居衛緼袍無表顔
色種噲手足胼胝三日不舉火十年不製衣
正冠而纓絶捉衿而肘見納屨而踵决曳縱
而歌商頌聲滿天地若出金石天子不得臣
諸侯不得友故養志者忘形養形者忘利致
道者忘心矣
孔子謂顔回曰回來家貧居卑胡不仕乎顔
回對曰不願仕回有郭外之田五十畝足以
給飦粥郭内之田十畝足以爲絲麻鼓琴足
以自娛所學夫子之道足以自樂也回不願
仕孔子愀然變容曰善哉回之意丘聞之知
足者不以利自累也審自得者失之而不懼
行修於内者無位而不怍丘誦之乆矣今於
回而後見之是丘之得也
中山公子牟謂瞻子曰身在江湖之上心居
乎魏闕之下柰何瞻子曰重生重生則利輕
中山公子牟曰雖知之未能自勝之瞻子曰
不能自勝則從神無惡乎不能自勝而强不
從者此之謂重傷重傷之人無壽類矣魏牟
萬乗之公子也其隱巖穴也難爲於布衣之
士雖未至乎道可謂有其意矣
孔子窮於陳蔡之間七日不火食藜羹不糝
顔色甚憊而弦歌於室顔回擇菜子路子貢
相與言曰夫子再逐於魯削迹於衛伐樹於
宋窮於商周圍於陳蔡殺夫子者無罪藉夫
子者無禁弦歌鼓琴未嘗絶音君子之無耻
也若此乎顔回無以應入告孔子孔子推琴
喟然而嘆曰由與賜細人也召而來吾語之
子貢子路入子路曰如此者可謂窮矣孔子
曰是何言也君子通於道之謂通窮於道之
謂窮今丘抱仁義之道以遭亂世之患其何
窮之爲故内省而不窮於道臨難而不失其
德天寒既至霜雪既降吾是以知松栢之茂
也陳蔡之隘於丘其幸乎孔子削然反琴而
弦歌子路扢然執干而舞子貢曰吾不知天
之高也地之下也古之得道者窮亦樂通亦
樂所樂非窮通也道德於此則窮通爲寒暑
風雨之序矣故許由虞(一本/作娛)於穎陽而共伯
得乎共首
　司馬云共伯名和脩其行好賢人周厲王
　之難天子曠絶諸侯皆請以爲天子即位
　十四年大旱屋焚卜于太陽兆曰厲王爲
　宗召公乃立宣王共伯復歸于宗逍遥得
　意共山之首恐此說不根史謂周召行政
　謂之共和
舜以天下讓其友北人無擇北人無擇曰異
哉后之爲人也居於畎畝之中而遊堯之門
不若是而已又欲以其辱行漫我吾羞見之
因自投清泠之淵
湯將伐桀因卞隨而謀卞隨曰非吾事也湯
曰孰可曰吾不知也湯又因瞀光而謀瞀光
曰非吾事也湯曰孰可曰吾不知也湯曰伊
尹何如曰强力忍垢吾不知其他也湯遂與
伊尹謀伐桀克之以讓卞隨卞隨辭曰后之
伐桀也謀乎我必以我爲賊也勝桀而讓我
必以我爲貪也吾生乎亂世而無道之人再
來漫我以其辱行吾不忍數聞也乃自投稠
水而死湯又讓瞀光曰知者謀之武者遂之
仁者居之古之道也吾子胡不立乎瞀光辭
曰廢上非義也殺民非仁也人犯其難我享
其利非廉也吾聞之曰非其義者不受其禄
無道之世不踐其土況尊我乎吾不忍乆見
也乃負石而自沈於盧水
昔周之興有士二人處於孤竹曰伯夷叔齊
二人相謂曰吾聞西方有人似有道者試往
觀焉至於岐陽武王聞之使叔旦往見之與
盟曰加富二等就官一列血牲而埋之二人
相視而笑曰嘻異哉此非吾所謂道也昔者
神農之有天下也時祀盡敬而不祈喜其於
人也忠信盡治而無求焉樂與政爲政樂與
治爲治不以人之壞自成也不以人之卑自
高也不以遭時自利也今周見殷之亂而遽
爲政上謀而下行貨阻兵而保威割牲而盟
以爲信揚行以說衆殺伐以要利是椎亂以
易暴也吾聞古之士遭治世不避其任遇亂
世不爲苟存今天下闇周德衰其並乎周以
塗吾身也不如避之以絜吾行二子北至於
首陽之山遂餓而死焉若伯夷叔齊者其於
富貴也苟可得已則必不賴高節戾行獨樂
其志不事於世此二士之節也

南華眞經循本卷之二十八













南華眞經循本卷之二十九(三十/同卷)因八
　　　　廬陵竹峯羅勉道述
　　　　門人彭祥點校
　雜篇
　　　盜跖(此以下隊仗似日者魯策列/傳其褚少孫之汎所爲乎)
孔子與柳下季爲友柳下季之弟名曰盜跖
盜跖從卒九千人橫行天下侵暴諸侯穴室
樞户驅人牛馬取人婦女貪得忘親不顧父
母兄弟不祭先祖所過之邑大國守城小國
入保萬民苦之孔子謂柳下季曰夫爲人父
者必能詔其子爲人兄者必能教其弟若父
不能詔其子兄不能教其弟則無貴父子兄
弟之親矣今先生世之才士也弟爲盜跖爲
天下害而弗能教也丘竊爲先生羞之丘請
爲先生往說之柳下季曰先生言爲人父者
必能詔其子爲人兄者必能教其弟若子不
聽父之詔弟不受兄之教雖今先生之辯將
柰之何哉且跖之爲人也心如涌泉意如飄
風强足以拒敵辯足以飾非順其心則喜逆
其心則怒易辱人以言先生必無往孔子不
聽顔回爲馭子貢爲右往見盜跖盜跖乃方
休卒徒大山之陽膾人肝而餔之孔子下車
而前見謁者曰魯人孔丘聞將軍高義敬再
拜謁者謁者入通盜跖聞之大怒目如明星
髮上指冠曰此夫魯國之巧僞人孔丘非邪
爲我告之爾作言造語妄稱文武冠枝木之
冠帶死牛之脅多辭謬說不耕而食不織而
衣揺唇鼓舌擅生是非以迷天下之主使天
下學士不反其本妄作孝悌而徼倖於封侯
富貴者也子之罪大極重疾走歸不然我將
以子肝益晝餔之膳孔子復通曰丘得幸於
季願望履幕下謁者復通盜跖曰使來前孔
子趨而進避席反走再拜盜跖盜跖大怒兩
展其足按劍瞋目聲如乳虎曰丘來前若所
言順吾意則生逆吾心則死孔子曰丘聞之
凡天下有三德生而長大美好無雙少長貴
賤見而皆說之此上德也知維天地能辯諸
物此中德也勇悍果敢聚衆率兵此下德也
凡人有此一德者足以南面稱孤矣今將軍
兼此三者身長八尺二寸面目有光唇如激
丹齒如齊貝音中黄鍾而名曰盜跖丘竊爲
將軍耻不取焉將軍有意聽臣臣請南使吴
越北使齊魯東使宋衛西使晋楚使爲將軍
造大城數百里立數十萬户之邑尊將軍爲
諸侯與天下更始罷休兵卒收養昆弟共祭
先祖此聖人才士之行而天下之願也盜跖
大怒曰丘來前夫可規以利而可諫以言者
皆愚陋恒民之謂耳今長大美好人見而悦
之者此吾父母之遺德也丘雖不吾譽吾獨
不自知邪且吾聞之好面譽人者亦好背而
毁之今丘告我以大城衆民是欲規我以利
而恒民畜我也安可長乆也城之大者眞大
乎天下矣堯舜有天下子孫無置錐之地湯
武立爲天子而後世絶滅非以其利大故邪
且吾聞之古者禽獸多而人民少於是民皆
巢居以避之晝拾橡栗暮栖木上故命之曰
有巢氏之民古者民不知衣服夏多積薪冬
則煬之故命之曰知生之民神農之世卧則
居居起則子于民知其母不知其父與糜鹿
共處耕而食織而衣無有相害之心此至德
之隆也然而黄帝不能致德與蚩尤戰于涿
鹿之野流血百里堯舜作立羣臣湯放其主
武王殺紂自是之後以强淩弱以衆暴寡湯
武以來皆亂人之徙也令子脩文武之道掌
天下之辯以教後世縫衣淺帶矯言僞行以
迷惑天下之主而欲求富貴焉盜莫大於子
天下何故不謂子爲盜丘而乃謂我爲盜跖
子以甘辭說子路而使從之使子路去其危
冠解其長劍而受教於子天下皆曰孔丘能
止暴禁非其卒之也子路欲殺衛君而事不
成身菹於衛東門之上是子教之不至也子
自謂才士聖人邪則再逐於魯削跡於衛窮
於齊圍於陳蔡不容身於天下子教子路菹
此患上無以爲身下無以爲人子之道豈足
貴邪世之所高莫若黄帝黄帝尚不能全德
而戰涿鹿之野流血百里堯不慈舜不孝禹
偏枯湯放其主武王伐紂文王拘羑里此六
子者世之所高也孰論之皆以利惑其眞而
强反其情性其行乃甚可羞也世之所謂賢
士伯夷叔齊伯夷叔齊辭孤竹之君而餓死
於首陽之山骨肉不葬鮑焦飾行非世抱木
而死申徒狄諫而不聽負石自投於河爲魚
鼈所食介子推至忠也自割其股以食文公
文公後背之子推怒而去抱木而燔死尾生
與女子期於梁下女子不來水至不去抱梁
柱而死此六子者無異於磔犬流豕操瓢而
乞者皆離名輕死不念本養壽命者也世之
所謂忠臣者莫若王子比干伍子胥子胥沈
江比干剖心此二者世謂忠臣也然卒爲天
下笑自上觀之至于子胥比干皆不足貴也
丘之所以說我者若告我以鬼事則我不能
知也若告我以人事者不過此矣皆吾所聞
知也今吾告子以人之情目欲視色耳欲聽
聲口欲察味志氣欲盈人上壽百歲中壽八
十下壽六十除病瘦喪死憂患其中開口而
笑者一月之中不過四五日而已矣天與地
無窮人死者有時操有時之具而托於無窮
之間忽然無異騏驥之馳過隙也不能悅其
志意養其壽命者皆非通道者也丘之所言
皆吾之所棄也亟去走歸無復言之子之道
狂狂伋伋詐巧虚僞事也非可以全眞也奚
足論哉孔子再拜趨走出門上車執轡三失
目芒然無見色若死灰據軾低頭不能出氣
歸到魯東門外適遇柳下季柳下季曰今者
闕然數日不見車馬有行色得微往見跖邪
孔子仰天而嘆曰然柳下季曰跖得無逆汝
意若前乎孔子曰然丘所謂無病而自灸也
疾走料虎頭編虎須幾不免虎口哉
子張問於滿苟得曰盍不爲行無行則不信
不信則不任不任則不利故觀之名計之利
而義眞是也若棄名利反之於心則夫士之
爲行不可一日不爲乎滿苟得曰無耻者富
多信者顯夫名利之大者幾在無耻而信故
觀之名計之利而信眞是也若棄名利反之
於心則夫士之爲行抱其天乎子張曰昔者
桀紂貴爲天子富有天下今謂臧聚曰汝行
如桀紂則有怍色有不服之心者小人所賤
也仲尼墨翟窮爲匹夫今謂宰相曰子行如
仲尼墨翟則變容易色稱不足者士誠貴也
故勢爲天子未必貴也窮爲匹夫未必賤也
貴賤之分在行之美惡滿苟得曰小盜者拘
大盜者爲諸侯諸侯之門義士存焉昔者桓
公小白殺兄入嫂而管仲爲臣田成子常殺
君竊國而孔子受幣論則賤之行則下之則
是言行之情悖戰於胸中也不亦拂乎故書
曰孰惡孰美成者爲首不成者爲尾子張曰
子不爲行即將疏威無倫貴賤無義長幼無
序五紀六位將何以爲别乎滿苟得曰堯殺
長子舜流母弟疏戚有倫乎湯放桀武王殺
紂貴賤有義乎王季爲適周公殺兄長幼有
序乎儒者僞辭墨者兼愛五紀六位將有别
乎且子正爲名我正爲利名利之實不順於
理不監於道吾日與子訟於無約曰小人殉
財君子殉名其所以變其情易其性則異矣
乃至於棄其所爲而殉其所不爲則一也故
曰無爲小人反殉而天無爲君子從天之理
若枉若直相而天極面觀四方與時消息若
是若非執而圓機獨成而意與道徘徊無轉
而行無成而義將失而所爲無赴而富無殉
而成將棄而天比干剖心子胥抉眼忠之禍
也直躬證父尾生溺死信之患也鮑子立乾
申子不自理廉之害也孔子不見母匡子不
見父義之失也比上世之所傳下世之所語
以爲士者正其言必其行故服其殃離其患
也
無足問於知和曰人卒未有不興名就利者
彼富則人歸之歸則下之下則貴之夫見下
貴者所以長生安體樂意之道也今子獨無
意焉知不足耶意知而力不能行邪故推正
不忘邪知和曰今夫此人以爲與己同時而
生同鄉而處者以爲夫絶俗過世之士焉是
專無主正所以覽古今之時是非之分也與
俗化世去至重棄至尊以爲其所爲也此其
所以論長生安體樂意之道不亦遠乎慘怛
之疾恬愉之安不監於體怵惕之恐欣歡之
喜不監於心知爲爲而不知所以爲是以貴
爲天子富有天下而不免於患也無足曰夫
富之於人無所不利窮美究勢至人之所不
得逮賢人之所不能及俠人之勇力而以爲
威强秉人之知謀以爲明察因人之德以爲
賢良非享國而嚴若君父且夫聲色滋味權
勢之於人心不待學而樂之體不待象而安
之夫欲惡避就固不待師此人之性也天下
雖非我孰能辭之知和曰知者之爲故動以
百姓不違其度是以足而不爭無以爲故不
求不足故求之爭四處而不自以爲貪有餘
故辭之棄天下而不自以爲廉廉貪之實非
以迫外也反監之度勢爲天子而不以貴驕
人富有天下而不以財戲人計其患慮其反
以爲害於性故辭而不受也非以要名譽也
堯舜爲帝而雍非仁天下也不以美害生也
善卷許由得帝而不受非虚辭讓也不以事
害己此皆就其利辭其害而天下稱賢焉則
可以有之彼非以興名譽也無足曰必持其
名苦體絶甘約養以持生則亦乆病長阨而
不死者也知和曰平爲福有餘爲害者物莫
不然而財其甚者也今富人耳營鐘鼓管籥
之聲口嗛於芻豢醪醴之味以感其意遺忘
其業可謂亂矣侅溺於馮氣若負重行而上
也可謂苦矣貪財而取慰貪權而取竭靜居
則溺體澤則馮可謂疾矣爲欲富就利故滿
若堵耳而不知避且馮而不舍可謂辱矣財
積而無用服膺而不舍滿心戚醮求益而不
止可謂憂矣内則疑刦請之賊外則畏寇盜
之害内周樓䟽外不敢獨行可謂畏矣此六
者天下之至害也皆遺忘而不知察及其患
至求盡性竭財單以反一日之無故而不可
得也故觀之名則不見求之利則不得繚意
絶體而爭此不亦惑乎
南華眞經循本卷之二十九










南華眞經循本卷之三十
　　　廬陵竹峯羅勉道述
　　　門人彭祥點校
　雜篇
　　　說劍
昔者趙文王喜劍劍士夾門而客三千餘人
日夜相擊於前死傷者歲百餘人好之不厭
如是三年國衰諸侯謀之太子悝患之募左
右曰孰能說王之意止劍士者賜之千金左
右曰莊子當能太子乃使人以千金奉莊子
莊子弗受與使者俱往見太子曰太子何以
教周賜周千金太子曰聞夫子明聖謹奉千
金以幣從者夫子弗受悝尚何敢言莊子曰
聞太子所欲用周者欲絶王之喜好也使臣
上說大王而逆王意下不當太子則身刑而
死周尚安所事金乎使臣上說大王下當太
子趙國何求而不得也太子曰然吾王所見
唯劍士也莊子曰諾周善爲劍太子曰然吾
王所見劍士皆蓬頭突鬢垂冠曼胡之纓短
後之衣瞋目而語難王乃說之今夫子必儒
服而見王事必大逆莊子曰請治劍服治劍
服三日乃見太子太子乃與見王王脱白刃
待之莊子入殿門不趨見王不拜王曰子欲
何以教寡人使太子先曰臣聞大王喜劍故
以劍見王王曰子之劍何能禁制曰臣之劍
十步一人千里不留行王大說之曰天下無
敵矣莊子曰夫爲劍者示之以虚開之以利
後之以發先之以至願得試之王曰夫子休
就舍待命令設戲請夫子王乃校劍士七日
死傷者六十餘人得五六人使奉劍於殿下
乃召莊子王曰今日試使仕敦劍莊子曰望
之乆矣王曰夫子所御仗長短何如曰臣之
所奉皆可然臣有三劍唯王所用請先言而
後試王曰願聞三劍曰有天子劍有諸侯劍
有庶人劍王曰天子之劍何如曰天子之劍
以燕谿石城爲鋒齊岱爲鍔晋魏爲脊周宋
爲鐔韓魏爲夾包以四夷裹以四時繞以渤
海帶以恒山制以五行論以刑德開以陰陽
持以春夏行以秋冬此劍直之無前舉之無
上按之無下運之無旁上决浮雲下絶地紀
此劍一用匡諸侯天下服矣此天子之劍也
文王芒然自失曰諸侯之劍何如曰諸侯之
劍以知勇士爲鋒以清廉士爲鍔以賢良士
爲脊以忠聖士爲鐔以豪桀士爲夾此劍直
之亦無前舉之亦無上按之亦無下運之亦
無旁上法圓天以順三光下法方地以順四
時中和民意以安四鄉此劍一用如雷霆之
震也四封之内無不賔服而聽從君命者矣
此諸侯之劍也王曰庶人之劍何如曰庶人
之劍蓬頭突鬢垂冠曼胡之纓短後之衣瞋
目而語難相擊於前上斬頭領下决肝肺此
庶人之劍無異於鬭雞一旦命己絶矣無所
用於國事今大王有天子之位而好庶人之
劍巨竊爲大王薄之王乃牽而上殿宰人上
食王三環之莊子曰大王安坐定氣劍事已
畢奏矣於是文王不出宫三月劍士皆服斃
其處也
　　　漁父
孔子遊乎緇帷之林休坐乎杏壇之上弟子
讀書孔子弦歌鼓琴曲奏未半有漁父者下
船而來須眉交白被髮揄袂行原以上距陸
而止左手據膝右手持頤以聽曲於而招子
貢子路二人俱對客指孔子曰彼何爲者也
子路對曰魯之君子也客問其族子路對曰
族孔氏客曰孔氏者何治也子路未應子貢
對曰孔氏者性服忠信身行仁義飾禮樂選
人倫上以忠於世主下以化於齊民將以利
天下此孔氏之所治也又問曰有上之君與
子貢曰非也侯王之佐與子貢曰非也客乃
笑而還行言曰仁則仁矣恐不免其身苦心
勞形以危其眞嗚呼遠哉其分於道也子貢
還報孔子孔子推琴而起曰其聖人與乃下
求之至於澤畔方將杖挐而引其船顧見孔
子還鄉而立孔子反走再拜而進客曰子將
何求孔子曰曩者先生有緒言而去丘不肖
未知所謂竊待於下風幸聞咳唾之音以卒
相丘也客曰嘻甚矣子之好學也孔子再拜
而起曰丘少而修學以至於今六十九歲矣
無所得聞至教敢不虚心客曰同類相從同
聲相應固天之理也吾請釋吾之所有而經
子之所以子之所以者人事也天子諸侯大
夫庶人此四者自正治之美也四者離位而
亂莫大焉官治其職人憂其事乃無所陵故
田荒室露衣食不足徵賦不屬妻妾不和長
少無序庶人之憂也能不勝任官事不治行
不清白羣下荒怠功美不有爵禄不持大夫
之憂也廷無忠臣國家昏亂工技不巧貢職
不美春秋後倫不順天子諸侯之憂也陰陽
不和寒暑不時以傷庶物諸侯暴亂擅相攘
伐以殘民人禮樂不節財用窮匱人倫不飾
百姓淫亂天子有司之憂也今子既上無君
侯有司之勢而下無大臣職事之官而擅禮
樂選人倫以化齊民不泰多事乎且人有八
疵事有四患不可不察也非其事而事之謂
之總莫之顧而進之謂之侫希意道言謂之
謟不擇是非而言謂之諛好言人之惡謂之
讒析交離親謂之賊稱譽詐僞以敗惡人謂
之慝不擇善否兩容頰適偷拔其所欲謂之
險此八疵者外以亂人内以傷身君子不友
明君不臣所謂四患者好經大事變更易常
以挂功名謂之叨專知擅事侵人自用謂之
貪見過不更聞諫愈甚謂之狠人同於己則
可不同於己雖善不善謂之矜此四患也能
去八疵無行四患而始可教已孔子愀然而
歎再拜而起曰丘再逐於魯削迹於衛伐樹
於宋圍於陳蔡丘不知所失而離此四謗者
何也客悽然變容曰甚矣子之難悟也人有
畏影惡迹而去之走者舉足愈數而迹愈多
走愈疾而影不離身自以爲尚遲疾走不休
絶力而死不知處陰以休影處靜以息迹愚
亦甚矣子審仁義之間察同異之際觀動靜
之變適受與之度理好惡之情和喜怒之節
而幾於不免矣謹修其身愼守其眞還以物
與人則無所累矣今不修之身而求之人不
亦外乎孔子愀然曰請問何謂眞客曰眞者
精誠之至也不精不誠不能動人故强哭者
雖悲不哀强怒者雖嚴不威强親者雖笑不
和眞悲無聲而哀眞怒未發而威眞親未笑
而和眞在内者神動於外是所以貴眞也其
用於人理也事親則慈孝事君則忠貞飲酒
則歡樂處喪則悲哀忠貞以功爲主飲酒以
樂爲主處喪以哀爲主事親以適爲主功成
之美無一其迹矣事親以適不論所以矣飲
酒以樂不選其具矣處喪以哀無問其禮矣
禮者世俗之所爲也眞者所以受於天也自
然不可易也故聖人法天貴眞不拘於俗愚
者反此不能法天而恤於人不知貴眞禄禄
而受變於俗故不足惜哉子之早湛於人僞
而晩聞大道也孔子又再拜而起曰今者丘
得遇也若天幸然先生不羞而比之服役而
身教之敢問舍所在請因受業而卒學大道
客曰吾聞之可與往者與之至於妙道不可
與往者不知其道愼勿與之身乃無咎子勉
之吾去子矣乃刺船而去延縁葦間顔淵還
車子路授綏孔子不顧待水波定不聞拏音
而後敢乗子路旁車而問曰由得爲役乆矣
未嘗見夫子遇人如此其威也萬乗之主千
乗之君見夫子未嘗不分庭伉禮夫子猶有
倨傲之容今漁父仗挐逆立而夫子曲要磬
折言拜而應得無太甚乎門人皆怪夫子矣
漁父何以得此孔子伏軾而歎曰甚矣由之
難化也湛於禮義有間矣而樸鄙之心至今
未去進吾語汝夫遇長不敬失禮也見賢不
尊不仁也彼非至人不能下人下人不精不
得其眞故長傷身惜哉不仁之於人也禍莫
大焉而由獨擅之且道者萬物之所由也庶
物失之者死得之者生爲事逆之則敗順之
則成故道之所在聖人尊之今漁父之於道
可謂有矣吾敢不敬乎
南華眞經循本卷之三十










