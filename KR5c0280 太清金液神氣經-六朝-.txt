#+TITLE: 太清金液神氣經-六朝-
#+DATE: 2016-06-11 12:27:10
#+SOURCE: github.com/kanripo/KR5c0280 master 604797b4                
太清金液神氣經卷上興七
夫清虚太皇者蓋太初之混化邃古之元靈
也以幽廓玄化遂遊乎上清莅四司於无極
肈圖變於八𡨋登紫空以迴晏隱九晨以化
靈渺渺躍天九空麗神微於虚清登五神於
七元妙六氣於混成非夫玉章之髙文孰能
致妙眞於靈津矣然後致三素於九霄御龍
剛於太微宴紫房之微邈妙虚運於扶羲登
七剛於圓化歘空洞以散儀神符玉篆九變
結於玉章靈䇿表玄玉精緘於千金於是幽
門旣啓皇經以陳金光之章見而明明之道
臻然靈霞潜耀幽曖傍申周流獨化惚恍靈
混抃手則大明分耀擊石則五嶽迴遷微詠
則絳晨結耀騰躍則奔景虚玄四眞翼其左
右五帝輔其威神七政守乎玉衡三光紛乎
散影萬化流遷闢无常之户啓七變之津大
哉清虚之靈章混洞之赤文三竒之神符登
太初之靈門服盡一劑則上遊九天可不崇
歟寳於明玉之堂戒以太皇之妙哉爾愼无
傳妄人
玄元太皇靈䇿曰玉章神符見吾堂五靈結
情還其方七神正氣伏朱光隱耀玄圖合五
行三竒九轉成琅玕清虚上眞絳晨丹長生
不死在金根圓化萬變法九晨一轉而成九
化眞太陽通氣伏靈盤能得其要爲天仙十
世流德結大恩玄門已闢見吾言得吾道者
命長存失吾道者墜黄泉野俗愚瞽勿令聞
戒愼丁寧莫妄傳
　右太皇靈䇿一百一十九言封之玉篋不
　傳於世得聞之者皆有神童玉女侍之祕
　藏清室勿輕侮也三光伐人
清虚眞人曰玉章神丹至道之大蓋太元混
化五色流精結耀星辰日月之明合符天圖
混氣五靈太陽通氣五石發精朱紫翠緑極
耀光明能得其要上昇泰清三都六虚肆心
所經得一足矣勿用多營此其要道見者長
生
清虚眞人曰三丹要道太皇所紀祕之玉堂
不示凡子絳晨神丹上眞所始瓊蘂入口氣
絶復起地品隂丹長生不死无常圓化分形
翳已招召行𢊍神靈爲使一品萬金壽至无
已祕之祕之勿傳其旨
太玄清虚上皇太眞玄丹經一名三光神符
一名絳晨朱霞一名剛華上丹一名八瓊飛
華一名太微紫蘂明珠
第一八靈神童八斤第二玄陽流精五斤第
三沈華神女四斤第四玄英玉華八斤第五
素靈雲石九斤第六五英沈精二斤第七八
瓊流膏十二兩第八素靈明景八兩第九日
耀沈精七兩第十月精剛華十兩第十一玄
景珠琳八兩第十二日精合耀十兩第十三
素景飛剛十二兩第十四東華清景七兩第
十五素符龍剛八兩第十六九陽明光六兩
第十七北剛玄華十三兩第十八飛剛金兵
八兩第十九五雲明英六兩第二十日景七
華七兩第二十一北極丈人九兩第二十二
金虎餘骨六兩第二十三玄剛子明八兩第
二十四九靈沈石九兩第二十五威七明七
兩第二十六兩華沈精十兩第二十七玄符
石母七兩第二十八太靈甘華八兩
凡二十八物象二十八宿星之靈符也刻於
清虚之堂太皇君之寳章也見古文者有九
人命曰紫蘂明珠之丹
太皇君合神丹之要先作太一土釜二令受
一斛二斗使内外令厚内二寸極使精宻畢
乃擣二十八石各四千杵皆以絹素篩之凡
二十八物合擣十一萬二千杵也如是治藥
畢又用天玄地黃以薦覆之當以礬石水和
地黄六斤令如封泥泥下釜爲薦也使厚一
寸五分置日中乾之使精燥乃納諸石物次
納神童次納流精次納神女次納玉華後納
二十八石又覆以天玄五斤於是安藥都畢
可以一釜上合之又以太一泥封其㑹際復
隂乾十五日使内外堅宻无令有坼畢乃安
釜於鐵𨭊之上令𨭊脚髙二尺五寸以糠火
燒之初起火之日可半𨭊脚至一十二日日
足令火去下釜七寸又至二十四日日足令
火去下釜五寸復足十二日令火去下釜三
寸又十三日火去下釜一寸復八日可引火
平釜下復至二十四日可進火令平下釜腹
也從九十二日後可小進火令未及下釜之
上一寸復二十八日止凡一百二十日也
又清之五日可以開之藥當丹紫寳耀華光
丈蔚不可名字或化爲五雲之精或結成日
月之明乃以三歳雄鷄左羽掃取之藏金器
銀器夜則降覆焉
以五月五日及夏至日二月八月朔日清朝
以寒水服一丸則白日昇晨矣若不樂昇者
可服半劑則使鬼神眞人來降運上清之𢊍
乗龍上昇所須隨意命曰无極眞人服如大
豆者以清水三合和丹若死者未至三年以
漱其白骨皆愈氣還同生又以丹水一合投
口中至口則語矣當隂地爲之勿見三光也
　右太皇絳晨第一篇服之白日昇晨出入
　虚无萬化隨心若火日足而光華未發五
　色不具者此日未服於火故也當更泥如
　先可重火之初火之日使以火釜下至二
　十八日可引火至下釜之上復三十二日
　止凡六十日萬无不成也又清之五日開
　之如初
太玄新都无常品剛七化上經髙章第二清
虚眞人曰開元迴化混爾而分隂陽屢變其
道自然玄圖七轉至九而還太皇命䇿書曰
靈篇无常无品法象九晨陽光潜啓明景流
烟三迴五變和以七津隨色鬰曜各歸其神
得此之道位爲上眞祕之祕之愼无爾傳
清虚眞人曰迴元七化至道之靈霞耀日月
蓊然九明歘爾而化翳景藏形嘘吸靈和貫
盈八冥神竒萬化隨意所營乗虚駕空上遊
天庭迴元之始知者光明大黄首篇是曰玉
英上眞寳之命曰第一元經
太玄无常品第九剛七化丹經一名隂陽神
符一名日月玄剛一名素華明景一名九晨
朱房一名歘化靈童一名无極沈暉一名八
明神丹
第一八靈朱童四斤第二玄陽沈精二斤第
三沈華神女十八斤第四玄隂玉華一斤第
五六液沈華十兩第六日暉沈精五兩第七
八靈雲光八兩第八素景飛剛七兩第九太
虚素女十二兩第十靈華沈液十兩第十一
華泉水母十兩第十二月景沈剛六兩第十
三七曜靈童五兩第十四玄剛子明八兩第
十五靈符石母九兩第十六黃元甘石一斤
凡十六種以象九晨七元之靈符結五行之
精微氣法玄宿之元圖也以次擣之各三千
杵以絹篩之畢納於九晨土釜之中上下二
釜令各受七升太陽玄精七斤薦覆之於是
安藥都畢又以一釜合之更以九晨土塗其
㑹際又乾之十日使極堅燥安釜於三台之
上皆髙三尺以糠火燒其下初火之日令火
去釜下一寸又至十五日令火平之下又至
二十二日可引火進下釜之半復至九日可
齊下釜之上又九日止清之五日徐徐開之
藥當光華符耀流霞洞明有八十一種之色
以白鷄左羽掃藏之金銅之器勿令潜泄也
以孟月上旬本命之日再拜以清水和丹服
一兩即頭生九晨之光面有玉童眞人之色
降靈童玉女皆奉侍其側騰虚駕空役使神
靈上造紫晨矣即以太陽玄精一斤日盛中
時合丹於漆器向日以長匕攪之使和明日
又納一斤凡三日三斤可藏之宻器之中復
三日丹當更生五色之光命曰九晨三化之
丹以七靈之道也
取三化之丹和以白英水內於九晨釜中以
白礬石之精各二兩上下薦覆之封如初以
微火伏養之初火之日令去釜下三尺至九
日日足令火平釜下十八日止清之三日開
發如初丹當光明而白命曰一化白輝之丹
以一化白輝之丹更以磁石水和之以黒磁
石之精薦覆各二兩火如初命曰二化黒輝
丹以曽青水沈飛門上膽和二化黒輝之丹
以曽青之精薦覆火之如初命曰三化青輝
之丹以朱砂水和三化青輝之丹以赤朱砂
之精薦覆火之如初法命曰四化赤輝之丹
以雌黃水和四化赤輝之丹以雌黃之精薦
覆火之如初法命曰五化黃輝之丹三迴五
化七靈之道成矣以三迴五化白輝之丹納
於竹杖之中以行主殺萬魅鬼神之精虎兕
蛇蝮指之立死以三迴五化黒輝之丹玄冥
君逆占天蓋和塗右手閉氣而招四方立致
行𢊍隨言而來以三迴五化青輝之丹服一
丸九晨之上則白日昇晨爲上帝清虚眞人
服半丸則長生无極役使鬼神以三迴五化
赤輝之丹服一丸九晨之上則玉女侍之服
一丸三晨之上則役使神靈以三迴五化黃
輝之丹服一丸五晨之上則白日昇晨上敬
太皇以上清水和之與百歳翁服之則面生
玉光身體飛輕通靈无極矣
清虚眞人曰五輝之丹道之靈七符要妙和
元精洞達九晨飛神明迴而化之華光生能
知其要遊上清清虚玉堂太皇經靈書深微
妙无程
太玄新都地品九隂靈華丹上經髙章第三
清虚眞人曰隂丹大道結靈文玉䇿表圖列
五晨二七應偶隂陽陳明珠極輝發華煙幽
光潜液爲朱津玄泉結氣通九晨三七足矣
清且醇流霞五色鬱蕃婉能知其要昇太玄
文寳誠祕在吾篇藏之玉堂授大賢
清虚眞人曰靈䇿玉文是玄書上皇寳之爲
天符隂丹之道同六虚日月之精文光流靈
蘂潜化成紫腴得而飲之與明珠知此之道
仙之夫莫令愚人見吾書太皇所戒愼之哉
太玄九隂靈華丹一名九晨隂剛丹一名素
靈明珠一名月影玉華一名紫瓊靈腴一名
丹蘂九符液
第一玄陽流精六斤第二沈英神女四斤第
三玄隂玉華二斤第四青影飛剛十四兩第
五日輝沈精十二兩第六八靈雲光八兩第
七素景飛剛七兩第八靈華隱曜十兩第九
華泉石母二十兩第十六液沈精八兩第十
一中黃童子二十四兩第十二太靈甘華二
十兩
凡十二石以合十二神之氣和五行之靈符
結日月之輝影也可使童子二人沐浴清靜
以次擣諸藥各四千杵皆以絹素篩之竟納
於六一釜中令釜上下二枚各受六斗先以
太陽玄精三斤納薦釜中次納流精次納神
女次納玉華次納飛龍次納甘石十二石都
畢好安穩抑按之於是他藥竟又以一土釜
合之更以六一泥封其㑹際乾十日令釜精
宻乃可納之於四𨭊髙二尺以馬通若糠火
於下燒之初火之日令火半四𨭊之脚至十
二日可又進之令去土釜五寸又至十二日
令火去釜下二寸復至二十四日可進火齊
釜下又至二十四日復引火下釜之半腹二
十四日以火平下釜之上又至二十八日止
可又清之三日徐徐開之藥當精華仰著文
光寳輝慶雲之色即以鷄羽掃之藏於金銀
之器懸之暗室則朱光見焉以本命之日清
水服一匕上則壽同晨極役使鬼神眞人來
降玉女奉侍致天上之𢊍役使華晨之龍於
是騰空躍虚上造紫房位至眞極命曰无上
仙王
又以此丹九兩納於青竹筒薄削其表以白
蠟宻固其口藏之於北極之下令深三尺畢
又平至三十二日當化成水命曰紫蘂之腴
又以瓊腴和上清九靈之玄水三斗則以新
器藏之以白蠟封其口至二十一日成丹蘂
九符之玄水玄水成開之上生靈華五色之
煙又以九符玄水一合隂丹一匕向太陽再
拜服之立登仙矣
又亦可隂丹三兩分爲十二分清水服之十
二日亦白日昇晨上士服丹可不須此玄水
又但單服九符玄水一合百日則神仙无極
慶雲見而眞人至若人有病者但以口嘘之
立愈若欲呼召鬼神致天𢊍者可閉氣而存
之則所命立至
又死已三日者以隂丹如黍米者合水灌其
口立生矣十三日比語并一丸塗其心即活
矣若藥精未發者可更封其際復十五日更
火之日使平釜下至十五日可引火至下釜
上至二十一日止凡五十日也復清之三日
開之如初萬无不成
清虚眞人曰至道要妙在其中吾神列輝還
四宫隂丹十二亦爲雄太陽通霞伏朱光清
靈上士造玉堂中士服之昇玄房愚人下士
半天翔須得九符之華剛妙哉妙哉爲仙王
故設此語昇天倉

太清金液神氣經卷上
太清金液神氣經卷中興八
黃帝曰人皇者皆知死生之録識百鬼之名
記萬神姓字求延年益壽法當䟽人皇一通
書已姓名年月日歳州郡縣郷里亭社因祖
𦵏之時便内此䟽塜中祝曰生則有死命録
所當某甲不録大幽藏今已安蒿里冥冥逰
長悲哭之訖乃還更當易姓字不得與前也
於是千秋萬歳不復死矣録籍已定死名長
滅不能作此法者但可䟽著塜中終身不病
冝子孫縣官盗賊謀議已者還彼身中說巳
者斷舌口噤追已者足折視已者目盲此法
書著繒上依法修之也
　　　天神姓名字祕文
天者太一所生太一名務猶収字歸㑹昌知
之者長生不死夕夕存之也天公一號天父
姓皇字湯君日姓張名表字長史月姓文名
甲字子光七星姓張名列字世容雷公姓果
字君吾東王公姓无爲字君解西王母姓自
然字君思一字文殊
　右八神男知之者不兵傷女能憶識不乳
　死
東方句芒君南方祝融君西方蓐収君北方
玄𡨋君中央軒轅君
　右五神常呼之令不病病者呼之保不死
　死而呼之必復生
東方青帝姓産名並字愼遷南方赤帝姓温
名業字使卿西方白帝姓趙名鐘字元照北
方黒帝姓葛名賢字秋都中央黄帝姓陽名
次字元都
　右五帝姓名字知之百鬼爲却在家者持
　名置堂中央亦可書素符之禁前大吉上
　件出天皇文第一卷
　　　地神姓名字祕文
后土姓冥名薰大山姓馮天名𦣟嵩字舍眞
小山姓崇名𡹦字𦣟𡼉東嶽姓歳名𣞏君南
嶽姓榮名𣋎君西嶽姓華名𣦣君北嶽姓𡒑
名𠨤君中嶽姓惲名𡾗君
　右土地山嶽姓名字知之行來入山風雨
　不迷所向通利禍散災消善願成遂
東海姓何名歸居君南海姓劉名嚻君西海
姓裏名漱君北海姓呉名禺强君河伯姓馮
夷字君平
　右五水神知者長生乆視周旋八極往還
　十方不畏風波不憂飢渇過度三災九戹
　常保元亨利貞教化廣被一切歡樂无極
一豫州社姓范名施二雍州社姓修名理三
梁州社姓黃名宗四荆州社姓張名豫五揚
州社姓鄒名昆六徐州社姓韓名季七青州
社姓殷名育八兖州社姓費名明九冀州社
姓馮名遷稷姓載名髙
　右九州上應九天九皇之根九宫所在堯
　時大水分爲十二夏禹復爲九州漢武帝
　分豫立司十有三州多歴年所後漢以來
　分立稍多神明所領九州爲常能憶九州
　之社一天之稷呼其姓名問其是非皆白
　兆吉凶可役而使之賞善罰惡救濟蒼生
　也
凡欲致萬神求昇仙皆先潔齋清已香水灌
頭沐浴五香蓋淨身體也百日之後乃可致
神明欲求仙者當從北嶽西嶽中嶽眞人求
靈飛散得而服之必得神仙矣眞人曰凡欲
學仙不老長生久視白髮更黒齒落更生面
目悅懌肌肉有光從表覩裏者當服靈飛散
老子曰此方術之要神仙之道必化之本道
士服之神仙不難術士服之飛遊華山凡災
服之年去復還老公服之反生童顔
老子曰服此藥者可以不老十日服之三年
不食服之三年可壽二千六百二十四歳我
非一人皆得眞道保成神仙
　　　靈飛散方
雲母一斤成錬者茯苓半斤亦可一斤栢子
仁七兩續斷草七兩石鐘乳七兩菊花五兩
亦可十五兩术四兩乾地黃十三兩桂七兩
凡九物治下篩訖以天門冬一十斤㕮咀絞
取汁以丸此藥汁多和之汁少者溲之著銅
器中懸著甑下蒸黍米一斛二斗下熟出藥
曝乾更治令細篩服一方寸𠤎旦服無毒可
多服耳當食十日身輕二十日耳目聦明七
十日頭髮白返黒故齒皆去若落去者取藥
二十七𠤎以白蜜和之擣二百下止丸如梧
子可得八十一丸曝令燥訖視凡表裏相見
如明月珠或似螢火精珠或赤或白此仙人
隨身常所服藥也欲令頭髮時生者日服七
丸至髮生不白不落若入深山不食亦可作
此丸日服七丸不飢也若頭髮不落未白但
可服散壽六百年不白耳白者如前法巳白
服藥可至一百一十七年乃落耳求道必仙
要至神仙髮齒更生如三十時求道服藥髮
不白齒不落老而服之得仙之要齒骨尸解
道之下者凡作此靈飛散服之三日力倍五
日血脉盛七日身輕十日面目恱澤智慧聦
明十五日力作不知極徐行及馬二十日不
可復當三十五日夜視有光
　　　治雲母粉法
白鹽一斤和合雲母一斤并擣之雲母糜勿
篩納重布囊中挼梴之水汰鹽味盡納絹囊
中懸令乾即成粉一法以鹽湯煮之盡解如
泥狀挻之爲粉
又法雲母一斤大鹽一斤漬之銅器中三四
蒸之一日於臼中擣之爲粉
又法用朴硝水三斗水煮法雲母一斤取盛
粉燥舒之向日光㸔无芒便好有芒勿服服
之乆後病殺人冝精治之也
　　　漆丹法
漆三斗亦可二升淳不澆者丹砂一斤色如
雄雞冠无黶雜者二物下細篩淳大醋三斗
和合相得著銅器中火上微煮之三日三夜
向欲成時當如水克欲熟如油澤以銅器著
地須㬰凝可丸服如小豆二丸清玄水進之
不堪玄水者亦可咽液吞之勿雜食三十日
病愈三尸去百日肌堅骨强千日司命削死
籍與天地相保日月相望攺形易體日中无
影天地運攺唯我常在遊宴三清爲種姓之
宗
　　　未央丸方
雲母二斤松脂四斤水銀三兩天門冬一斤
亦可二兩凡四物㕮咀納著大竹筒中復以
大竹筒例沓之令得强下下訖復以麻約其
筒三上塞其口勿令泄蒸之十斛米下若不
能一頓炊之耳訖出筒不須出藥筒著户上
裏面二十一日内氣出爲隂外氣入爲陽二
氣足藥乃成更出治之五百下若藥燥者可
以蜜和之常以成日西北向服之如大豆二
丸却五十日復服二丸復五十日復服二丸
自此之後二百歳復服二丸却千九百歳復
服二丸若鬢髮變白者服四丸即不白矣自
此之後可不服也若力氣弱者爲五六千歳
後可復服一丸當絶房室斷隂陽若欲昇天
見玉女者服七丸訖以申日加申時西南向
日閉氣六十息訖急瞑目向日復二十息目
中當見青紫色者從額上摩來入口中四摩
之訖乃閉口空咽滿百七十咽乃暮服一丸
却十日到申日復如前法訖祝曰
天道無期我已得之人道雖短我與之反已
受天命必得長生上呼玉女足躡魁罡應氣
十二身佩三光與乾相保出觀萬方急急如
律令祝畢當有玉女來迎之雲轝羽翼接兆
昇天也

太清金液神氣經卷中
太清金液神氣經卷下興九
衆眞授許先生經杜從事處具有十卷今抄
取其要此人有郭子華張季連趙叔達晚又
有山世逺者此諸人往來與之遊焉在武當
山今在大霍山欲從司命君授書未許焉戴
公拍腹有許卷書耳此人即謝𠃔之師也黃
衣童者即玉珮金璫之官耳云座上常有一
人共坐胇胇者即太極眞人時往來也受行
玉珮金璫經自然致太極眞人諺云服九靈
日精月華得降我太極之家此之謂也玄眞
之法亦其鈔要也行之者神仙不死
良常山有螢火芝此物在地如螢火狀其實
似草而非也大如豆紫華夜視有光食一枚
心中一孔明食至七枚七孔明可夜書計得
四十七枚壽萬年也山中有白芝又有隱泉
之水正紫色
華陽雷平山有田公泉水飲食之除腹中三
蟲與隱泉水同味云是玉沙之流津也用以
浣衣不用灰以此爲異也
昔髙辛時有仙人展上公者於伏龍地植李
彌滿其地展先生今爲九宫右保司其常說
向人云昔在華陽下食白李異美憶之未乆
而忽巳三千年矣其處種五果此地善可種
李所謂福郷之李以除災癘
今舍前有塘乃郭四朝所造也髙其墉岸益
水得深但歴代乆逺塘牆頽下耳四朝常乗
小船游戲其中叩船而歌曰
清池帶靈岫長林鬱青葱玄鳥翔幽野悟言
出從容鼓檝乗神舟稽首希晨風未獲解脫
期逍遥丘林中浪神九陔外研道遂全眞戢
此靈鳯羽藏我華龍鱗髙舉方寸物萬吹皆
垢塵顧哀朝生慧孰盡汝車輪
遊空落飛飈虚歩無形方圖景煥明霞九鳯
唱朝陽揮翮扇天津晻靄慶雲翔遂造太微
宇挹此金梨漿逍遥玄陔表不存亦不亡駕
歘儛神霄披霞帶九日髙皇齊龍輪遂迴北
華室神虎洞瓊林風雲合成一開闔幽冥户
靈變玄迹滅
趙威伯者東郡人也少學邯鄲張先生得道
之人耳晚在中嶽受玉珮金璫經河圖云呉
楚多有得見太平者其常語人云此語不虚
此驗甚乆
樂長治主災害鄭稚政主考注唐公房主生
死趙威伯主仙籍并記學道者并暴雨水靈
芝草
七月二十七日禺中訖主簿華侯當入靖中
爾時無復所有爲防未然耳
八月六日父母將赤子入靖燒香北向陳乞
於三君爾時自當有前日碧衣介革袴人來
在靖前立徘徊者小君也可就乞請也
八月六日中當有一人著平上幘鬚髭長長
爾著紫皮袴褶將黄娥來此人是鬼帥王延
也延自爲人作益爲將娥見人耳娥其日或
當被縛華書吏其日當内井上助主人耳日
中當來須㬰去也
玄感妙象外和聲自相招靈雲鬱紫晨蘭風
扇緑軺上眞宴瓊臺邈爲地仙標所期貴逺
邁故能秀頴翹翫彼八素翰道成初不遼人
事胡可預使爾形氣消
　右四月二十七日夜南嶽夫人作
　　　太上宫中歌曰
手把八雲氣英明守二瞳太眞握明鏡鑒照
日月鋒雲儀拂髙闕開括泥丸宮萬響入百
關嬌女坐玄房愈行愈鮮盛英靈自爾通此
歌正言耳目之經也我滄浪方丈仙人常寶
而爲道也出太上四明玉經中傳行以青金
爲誓然後乃施行耳
轡景落滄浪騰躍清海津絳煙亂太陽羽蓋
傾九天雲輿浮空洞倐忽風波閒來尋冥中
友相携侍帝晨王子恊明德齊首招玉賢下
眄八阿宮上寢希林巔漱此紫瓊腴方知除
穢辛佳人將安在懃之乃得親
　右七月二十六日夜雲林右英王夫人諭
　書見與勿答
擬駕東岑人停景招隱靜仁德乗波來但㑹
三秀嶺靈芝信可食使爾無終永噏眞獻金
漿不待百丈井
　右八月十六日夕清靈眞人授
此年六月憂長史不佳非重疾也今年許家
鬼注小起雖爾無可若保命及范中候已爲
申陳之右師辰許肇亦深以爲意無憂也可
迎黃民來出民奴旣欲來又云其月末左右
當小小疾患迎來在此則疾患除也
當部分護靜屋以爲急并欲得一室可棲息
處今年欲取草當爲民奴留之草今年自有
本命戹非欲取也令其乞符自保而帶之卧
牀後孤有懸風可安北面下一障亦可以牀
著近北壁下勿使虚懸晨夕當心存拜靜心
存行道也
民有霍亂疾勿使冷食此鬼常不大冝住彼
今自無他耳
　右易遷一夕再來道此先初來之又與保
　命俱
夜卧覺存日象在疾手中握之使日光赤芒
從臂中逆至肘腋間良乆日芒忽變成火以
燒臂使内外通匝洞徹良乆乃隂祝曰
四明初上日月氣分流光煥曜灌液凝神大
火散景蕩穢鍊煙洞徹風氣百邪燔然使得
長生四支完全注害拷鬼収付北辰畢存思
良乆放身自忘
　右保命說此云按消魔上祕祝法
岡山東北有穴通大句曲南方山之南穴姜
伯眞數在此山上取石腦石腦在方山北穴
下繁陽子昔亦取服此北竚山中亦有此物
石腦故如石但小班色而輭耳所在有之服
此時時使人發熱又使人不渇
人死必視其形如生人皆尸解也視足不青
皮不聚者亦尸解也要目光不毀無異生人
亦尸解也白日尸解自是仙非尸解之例也
許長史今所營屋宅東面有小山名雷平山
周時有雷氏養龍來在此山後有姜叔荗田
公亦居焉其山北有栁汧水或名曰田公泉
以其人曽居此山取此水故也
彭文閻慶等自與先生别後各溺於世事不
能卒其學戒曰學道如穿井形愈深而去土
愈難運出自當披其心正其行乃得見泉源
耳有人說季中候言如此可令知之人學道
譬如萬里行比造所在寒暑善惡草木水土
無不經見也亦試在其中也頃數聞人道此
始乃悟之耳彼君念想殊多渠能成逺志平
昔時常多所恨始人難作而善不可失云學
道者除禍責此審爾當勤
　右易遷夫人所道
夫學道者當得專道注眞情無散念輟奢侈
保沖泊寂焉如宻有所覩熈然如潜有所得
專專如造於深谷戰戰如履於薄氷始得道
之門耳猶未得道室也所謂爲難者學道也
所謂爲易者學道也寂玄沈味保和天眞注
神棲靈躭研六府惜精下氣無視無聽此道
之易也即是不能行此者所以爲難也許侯
研之哉斧子瑩之哉
　右右英所道令䟽彼君勤其事者有獲福
　者多也墮之者禍敗積矣范師所言不知
　道誰
昔有一人好道而不知求道之方唯朝夕拜
跪向一枯𣗳輒云乞長生如此二十八年不
倦枯木一旦忽然生華又有汁甜如蜜有人
教食之遂取此華及汁並食食訖即仙矣如
是用心精誠之至也枯木尚能生紫華濯甘
津況三秀之靈柯五芝所播種而不能數恭
山岫洗拔滓穢者良可悲也世人所以毎不
得如意者亦如子所不得如意耳豈異也昔
有劉少翁曽數入太華山中拜禮向山如是
二十年遂忽一旦得見西嶽丈人授其仙道
昔有一人旦旦詣河邊拜河水如此十年河
伯遂與相見與其白璧十𩀱教授水行不溺
法此人見在中嶽得道
左慈初來亦勤心數拜禮靈山五年許乃得
深進内外東西宮耳學道當如山世逺去人
事當如清靈眞人歩深幽當如周紫陽何有
不得道邪䢖志當令勤研神當令虚所作當
令宻
　　　右定録君所道使䟽
紙二百酬鬼帥王延執録書以捍災㑹有功
油三斗酬鬼帥傳晃近與功曹使者合勢威
敗火鬼形使不得爲暴青繒三十疋酬鬼帥
范强近執截百惡滅訟散禍有功銀釵三枚
酬鬼帥徐衛近防護疾者招䰟安神使塜訟
不行有殊功
　右四條𧵥以六月十三日小茅君假作玉
　斧之形以夢告於虎牙使令夫婦明輸此
　四種𧵥以酬四帥之禽鬼者何不復憶此
　可餘問此四鬼帥本亦是道家之靈官也
　得下解法受書爲鬼帥耳旣有酬𧵥後長
　爲己用心也所以夢假於玉斧之形者虎
　牙魂魄永得通接仙眞故也玉斧清了澡
　潔乆齋濯魄心近於仙故假象以通夢也
　通夢而猶不悟可謂信之不篤或悟而忘
　其𧵥可謂篤而不思夫𧵥可謂篤而思夫
　𧵥誓者皆命宻文愼不可令人知外書云
　我聞有命不可以示人乎六月三十日夜
　小君授書宻宻示之眞司科云有用力於
　百鬼騁帥御於天威者冝須此𧵥子喬兄
　弟七人得道五男二女
扶晨始暉生紫雲映玄阿煥洞圓光蔚晃朗
濯耀羅眇眇虚景元森灑空清華九天館王
賔金房唱霄歌
　右大洞眞經中篇今鈔數行
外國呼日爲濯耀羅方諸眞人呼日爲圓羅
曜夢此濯羅者日之應也紫雲中人者胎宫
神也玄眞之道矣日德䕃澤長生之象紫雲
網晨魂魄安之也身康神寧從此始矣辭四
通巳呈意氣和安
　右右英䟽大洞眞經言以釋濯耀羅之義
　也
凡夜行常當叩齒不止無限數也殺鬼邪鬼
常畏𤥨齒聲故不得犯人也若兼之以漱咽
祝說益善今六天之横縱而太平微薄靈不
足以助順適足以招群奸所以神光披越而
邪乗正任矣髙齡之無德乆矣鬼訟之紛錯
積矣許椽將欲理之邪若翻然奉張諱道者
我當與其符使服之如此必愈而即豁矣不
然往詣水官所謂嗚呼哀哉衰年體瘦多爲
風寒所乗當深頥養宴此無事上味玄元棲
守絳津體寂至逺心研内觀屏彼萬累蕩除
他念乃始近其門户耳若憂累多端人事未
省雖復憩靈空洞存淡纏綿亦弗能逮也漁
陽田豫曰人以老馳車輪者譬猶鍾鳴漏盡
而夜行不休是罪人也以此論老者嗜好行
來屑屑與年少爲黨耳若今能誓不能行者
則立愈矣如其不爾則疾與年偕可與心共
議邪
藥四丸日服一行來冝詳前後巳累言
停駕望舒移廻輪反滄浪未覩若人遊偶想
安得康良因俟清春以叙中懷忘
　右右英夫人吟此再三
受書則師乃恥之邪眞心既有不盡獲考者
非一人子經師蘇林守一虎牙當先齋受其
或能得此度世幾未可量也暮卧存星之時
皆先隂祝星名然後存耳呪畢乃存星安卧
其中也然後容叩齒祝九星太精微誠因理
感積精洞幽眞排徊乗雲綵靈像憑紫煙眇
眇濯圓羅斐斐駕飛輪玄翰啓朦昧顧景思
自新
道家有二百一法謂有二百一條方術之事
雖修方術能形變神化坐在立亡飛行空虚
出入無間役使鬼神隱海藏山分形别體束
縛萬軍而皆不能長生度世與道無窮無窮
之道在乎功德於人物而無以㸃身不誠不
虔於師匠章奏祈無益也
凡師皆冝盡節邪朝半時節皆冝先朝禮經
師然後行道
　右一條許先生言
雷平山之東北有山俗人呼爲大潢山其實
名鬱岡山也名山記所謂岡山者也下有泉
水昔李明於此下合神丹而昇玄洲水邊今
猶有處所此山正東面有古時越翳王塜
　右定録言
若弟子有心者按摩疾處皆用此法但不復
令臨目内視咽液叩齒耳昔唐覽者居林慮
山中爲鬼所擊舉身不収巳如綿囊有道人
教按此法皆即除也
北帝曲折之法諸疾有曲折者用此法皆佳
不但風痺不収而巳也酆都北帝有此數法
亦參於髙仙家用也又有曲折經藏著西明
公處
　右說北帝曲折諸祝法
夫風考之行也皆因衰氣之間隙耳體有虧
縮故病來侵之也若令差愈誠能省周旋之
役者必風痾除之也今當爲攝制塚注之炁
爾旣小佳亦可上塜訟章我當爲關奏之也
於是注氣絶矣
昔鄧雲山亭當得道頓兩手不収吾使人語
之令灸風徊曲津兩處耳六七日間便得作
五禽按摩也若針力訖當語所灸處又存心
行道亦與身行之無異也
昔趙公成兩脚曳不得起旦夕存拜太上如
此三十年太上遣眞人賜公成流明檀桓散
一劑即能起行後遂得道今在鶴鳴山下夫
心存拜及心行道之時皆燒香左右如欲行
事之狀也此謂納研太玄心行靈業棲息三
宫宴神六府者矣
　右保命言

太清金液神氣經卷下





