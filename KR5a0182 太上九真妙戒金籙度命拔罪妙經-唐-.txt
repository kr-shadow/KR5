#+TITLE: 太上九真妙戒金籙度命拔罪妙經-唐-
#+DATE: 2018-05-12 10:21:37
#+SOURCE: github.com/kanripo/KR5a0182 master 6be716b7                
太上九真妙戒金籙度命㧞罪妙經
爾時元始天尊在九清妙境三元宫中御三
炁之華寳雲玉座騫林之下與諸大聖太上
道君太上老君九皇上真飛天大聖妙行真
人四司五帝天龍神鬼無鞅數衆一時同會
劫仞寳臺十方來衆皆駕五色瓊輪八景琅
輿玄靈翠節飛雲素盖麟駕羽軒龍旂鳯葆
獅子白鶴嘯歌邕邕燒香散花遊空飛步誦
詠洞章朝讃
天尊總校圖籙㧞度諸苦時三元上宫光明
照耀洞朗太空靈都紫微輝映十方下及無
極境界長夜九幽地獄之中善惡命根光中
煥然一切玄司無不照耀一一天宫皆見元
始天尊與諸大衆敷弘至妙開化人天標記
善功注名黃籙金格玉簡陳列
三清一一地獄之中皆見十方救苦天尊入
於九幽㧞度諸苦敕命北帝三官九府百二
十曹五帝考官察命童子司命司録司功司
殺土皇九壘及四明公賔友僚屬五嶽掾吏
執罰神兵巨天力士天騶甲卒牛頭獄吏威
劒神王三界大魔九億鬼王皆集九幽地獄
之中同禀教戒爾時酆都北帝及諸鬼官咸
皆震悚各作是念我等積罪身爲鬼官統御
𡨋司常居黑暗動經億劫不見光明今日何
縁忽感上聖威光朗耀普照重昏欲有啓問
懷疑未敢爾時普掠獄中有諸罪人名入黒
簿牛頭獄平驅上刀山皆悉身首爛壞五體
零落其中獨有一人循山上下逐𣗳髙低履
鋒踐刃無一傷損所有刃㦸變成蓮花爾時
北帝心大驚怖稽首禮謝上白天尊弟子先
縁不幸身任𡨋司自處酆都巳經億載屢見
罪人受諸苦惱亦見東方風雷之獄常有黒
風震雷霹靂飛戈飄㦸衝突罪人分散肢體
穿穴五臟萬劫受苦不捨晝夜又見南方火
翳之獄有諸罪人吞火食炭爲火所燒頭面
焦燎頭戴火山皮膚骨肉節節生火萬劫受
苦不捨晝夜又見西方金剛之獄有諸罪人
金鎚鐵杖亂拷無數肢體爛壞筋骨零落鐵
义穿腹金鎚塞心萬劫受苦不捨晝夜又見
北方溟泠之獄有諸罪人沈没丘寒之池氷
㦸霜刃衝斷筋骨百毒之汁以灌其上五體
零落心腹破壞萬劫受苦不捨晝夜又見中
央普掠之獄有諸罪人身被拷掠痛毒難忍
斷筋流血悶絶擲地於是獄卒方以鐵义义
刺令諸罪人各各廵上刀山劒𣗳八達交風
吹𣗳低昻足履刀山掛身劒鍔萬劫受苦不
捨晝夜又見東南方銅柱之獄有諸罪人身
上銅柱大火猛𤔵令諸罪人手抱足登表裏
焦爛腹背膿漬萬劫受苦不捨晝夜又見西
南方屠割之獄有諸罪人身被倒懸刀劒割
體四肢筋脉皮膚五臟皆有刀刃割切其中
罪人血流滿地非可堪忍萬劫受苦不捨晝
夜又見西北方火車之獄有諸罪人五車裂
體四肢分散或身處火車東西南北一一車
輪皆有刀刃隨輪運轉割切罪人加諸猛火
燒灸焦爛萬劫受苦不捨晝夜又見東北方
鑊湯之獄有諸罪人身被鐡义义入鑊湯五
體煑漬四肢潰爛膿血臭穢不可堪忍萬劫
受苦不捨晝夜未審今此罪人以何因縁循
上刀山劒𣗳了無傷損刀㦸鋒刃變成蓮花
相好端嚴獨歩無畏衆苦所加莫能害者忽
感上聖廻駕天真降集一切震懼莫能所知
惟願天尊大慈大悲普濟普度令諸九幽受
苦衆生㧞除衆罪自識宿命捨惡從善得出
九幽身處光明輪轉福報長得解脫永離三
塗爾時九幽地獄衆生聞是北帝廣爲啓請
心生悔過願求㧞罪舉聲悲呌響振梵天
於是十方救苦天尊大悲觀心普及一切度
身威光假六通慧令諸罪人閉目靜思俄頃
之間自識宿命各各明了生存之日造諸惡
業或手弑君父不孝二親或誹謗大道背真
就僞或殘傷兄弟謀反師尊或六親通同淫
犯骨肉或爲劫賊殺害人命或屠割衆生自
饒一身或以彊淩弱以貴虐賤或浮好三寳
執心不專或輕慢法師穢賤靈文或心懷隂
賊安忍嫉姤或惡口兩舌闘亂善人或殺生
淫祀躶露三光或心生或口語或自作或教
他積劫以來所有諸罪一時頓憶各各明了
倍增悲惱願求解脫
天尊普告四衆汝等諦聽此諸罪人曠劫巳
來不信經教惟罪是修惡惡相牽過滿罪定
遂使名書惡簿身没九幽淪滯三塗未應解
脫頼於其中有此一人生存之時曽立九幽
大齋受持金籙白簡九真妙戒標名金格列
字玉清德重功髙感通上界我以神力隨念
救護今當普宣禁戒絶諸惡根咸使汝等一
時解脫爾時比帝聞是說巳心大歡喜不勝
踴躍瞻仰尊顔而作頌曰
善哉元始尊衆生慈父母傾光紫微宫
曲映九幽戸峩峩丘寒庭廻照廓氷浦
炎炎烈火𤔵霈然灑法兩圓通大哀智
常善濟衆苦㧞度長夜魂今得稽首禮
爾時北帝說是頌巳諸天大衆同聲稱善鈞
天𠆸樂萬種互作幢盖香花廕覆一切於是
元始天尊復告四衆汝等諦聽靜念在心吾
當爲汝顯說九真妙戒金籙白簡受持功德
㧞難濟苦神力難思衆靈稽首伏受教命
天尊吿曰
一者克勤忠於君主二者敬讓孝養父母
三者不殺慈救衆生四者不淫正身處物
五者不盗推義損已六者不嗔兇怒凌人
七者不詐謟賊害善八者不憍傲忽至真
九者不二奉戒專一





元始符命金籙白簡救苦真符告下十方無
極世界三官九府百二十曹五帝考官九幽
地獄巨天力士執領神兵司録司命司功司
殺牛頭獄卒三界大魔㧞度亡過某靈魂出
離地獄永辭長夜覩見光明萬罪蕩除𡨚⬤
和釋承此九真妙戒㧞度功德上生天堂一
如告命風火驛傳
　　太歳年某月某朔某日齋壇告下





元始符命金籙白簡長王靈符告下南方丹
天世界朱陵火府南昌上官長生大君韓君
司馬司命司録延壽益筭度厄尊神廻骸起
死監生大神超度亡過某靈魂上登朱宫流
火之庭玉眸煉質黄華蕩形書名紫册受化
更生承此金籙度命功德時刻昇遷一如告
命風火驛傳
　　太歳年某月某朔某日齋壇告下
汝等若能受持金籙白簡九真妙戒長生靈
符救苦真符當消九幽大罪標名九宫察命
童子護戒威神五帝直符六宫掾吏自當隨
逐簡文覆護受戒弟子天尊又曰若有國土
兵災不息疫毒流行是其國主后妃太子王
公及以兆庶亦當修設九幽大齋各各受持
九真妙戒金籙寳符兵災靜息妖惡自屏天
人稱悅忻國太平若在山林曠野爲虎狼猛
獸之所奔突便當寧心存思金簡靈符察命
童子受戒法師護法神王猛獸自退終不害
已若入大海遭遇惡風亦當存念風浪靜息
得達於岸若在軍陣白刃之中亦當存念兵
仗伏匿不有害傷若在牢獄枷鎖之中亦當
存念𡨚枉自伸必得解脫若爲邪精鬼賊衆
苦所纒亦當存念鬼魅消滅自然瘥愈若人
命過應入九幽名書黒簿夫妻男女門人同
學當爲亡人立九幽大齋書名白簡爲受九
真妙戒燒除黒簿彼諸罪人應時解脫魂昇
九天因縁輪轉得爲九宫真人天尊又曰金
籙妙戒長生靈符威禁至重若能如法修行
其福無量若復有人起心誹謗生輕慢想當
知此人積惡萬劫罪障深重名書惡簿身没
鬼官命過之後必當淪䧟九幽地獄備受諸
苦綿綿長夜不可解脫設復有人初雖信受
後起慢心察命童子奏上三官削除金簡注
名死録或在見世身受惡病蟲癩癰疽人所
棄擲求生不得求死不得憂惱自煎無由解
脫或復長被横惡所加或犯王法或犯刀兵
或犯虎狼或犯水火或犯惡人口舌呪詛室
家不和門族起爭𡨚家牽引一失真道長淪
惡趣是故汝等依科遵奉勿生異念宣告男
女咸使聞知是時北帝及諸四衆九幽罪人
聞是說巳心開悟解各生善念衆苦消釋身
心泰然皆發道意性不退轉是時九幽黒簿
一時焚燼火山息𤔵氷池靜波吞火食炭化
爲甘露金鎚鐵杖變成蓮花飛空歩虚而作
頌曰
稽首無上道歸心元始尊至真妙應主
開化飛玄門妙戒怡五靈金書警萬神
察命定籙籍靈符度苦魂乗雲朝玉帝
齊𢍆玄中人


太上九真妙戒金籙度命㧞罪妙經(終)







