#+TITLE: 金蓮正宗仙源像傳--劉志玄
#+DATE: 2016-06-11 12:26:49
#+SOURCE: github.com/kanripo/KR5a0175 master 883dcca5                
金蓮正宗仙源像傳序致九
李全正携至劉天素與謝西蟾所作全眞正
宗仙源像傳一帙余讀而善之稽首爲之贊
天啓玄風青牛西度微言五千無極道祖傳
之東華爰及鍾吕既投一錢復遇二士奇哉
七蓮景星甘露禮重雪山化被中土世遠言
存道無今古像而傳之若聞若睹黄鶴悠悠
白雲何許素書一編沈煙一縷天上人間桃
花流水時泰定丁卯春嗣天師太玄子書于
玄德堂
大道之妙有非文字可傳者有非文字不傳
者此仙源像傳所以作也惟我全眞自玄元
而下五祖七眞道高德厚化被九有長春丘
祖師萬里雪山玄風大闡此固不待文字而
後傳然其事蹟之祥未易推究余每欲緝一
全書紀之一日以此意爲西蟾先生言之西
蟾欣然稱善乃相與博搜傳記旁及碑碣編
録數年始得詳悉乃圖像於前附傳於後名
曰全眞正宗仙源像傳同志之士覽之者因
其所可傳求其所不可傳則是書不爲無補
若其猶有未備幸有以教之時泰定丙寅陽
至日廬山清溪道士劉志玄謹序













金蓮正宗仙源像傳
元太祖成吉思皇帝召丘神仙手詔
制曰天着中原驕華太極之性朕居北野嗜
慾莫生之清反朴還淳去奢從儉每一衣一
食與牛竪馬圉共弊同饗視民如赤子養士
若弟兄謀素和恩素畜練萬衆以身人之先
臨百陣無念我之後七載之中成大業六合
之内爲一統非朕之行有德蓋今之政無恒
是以受天之祐獲承至尊南連炎宋北接回
紇東夏西夷悉稱臣佐念我單于國千載百
世以來未之有也然而任大守重治平猶懼
有闕旦夫刳舟剡楫將欲濟江河也聘賢選
佐將以安天下也朕踐祚以來勤心庶政而
三九之位未見其人訪問丘師先生體眞履
規博物洽聞探頤窮理道冲德著懷古君子
之肅風抱眞上人之雅操久棲巖谷藏身隱
形闡祖師之遺化坐致有道之士雲集仙經
莫可稱數自于戈而後伏知先生猶隱山東
舊境朕心仰懷無已豈不聞渭水同車茅廬
三顧之事奈何山川懸闊有失躬迎之禮朕
但避位側身齋戒沐浴選差近侍官劉仲禄
備輕騎素車不遠千里謹邀先生蹔屈仙步
不以沙漠悠遠爲念或以憂民當世之務或
以恤朕保身之術朕親侍仙座叙惟先生將
咳嗽之餘但授一言斯可矣今者聊發朕之
微意萬一明於詔章誠望先生既著大道之
端要善無不應亦豈違衆生小願哉故兹詔
示惟宜知悉五月初一日
元世祖皇帝褒封制詞
皇帝若曰大道開明可致無爲之化至眞在
宥迄成不宰之功朕以祖宗獲承基構若稽
昭代雅慕玄風自東華垂教之餘至重陽開
化之始眞眞不昧代代相承有感遂通無遠
弗届雖前代累承於褒贈在朕心猶慊於追
崇乃命儒臣進加徽號惟東華已稱帝君但
贈紫府少陽之字其正陽純陽海蟾重陽宜
錫眞君之名丹陽已下七眞俱號眞人載在
方册傳之萬世噫漢世之張道陵唐朝之葉
法善俱錫天師之號永爲道紀之榮當代不
聞异辭後來立爲定制朕之所慕或庶幾焉
東華教主可贈東華紫府少陽帝君
正陽鍾離眞人可贈正陽開悟傳道眞君
純陽吕眞人可贈純陽演正警化眞君
海蟾劉眞人可贈海蟾明悟弘道眞君
重陽王眞人可贈重陽全眞開化眞君
丹陽先生馬鈺可贈丹陽抱一無爲眞人
長眞先生譚處端可贈長眞雲水藴德眞人
長生先生劉處玄可贈長生輔化明德眞人
長春先生丘處機可贈長春演道主教眞人
玉陽先生王處一可贈玉陽體玄廣度眞人
廣寧先生郝大通可贈廣寧通玄太古眞人
清靜散人孫不二可贈清靜淵貞順德眞人
宜令掌教光先體道誠明眞人張志敬執行
准此至元六年正月日
武宗皇帝加封制詞
上天眷命皇帝聖㫖三玄教由天所畀兹統
攝乎群靈五百年名世者生始恢揚于正紀
昔東華帝君太晨宫祚綿綿而莫知其始終
氣混混而莫窮其涯涘離形離兆有自而然
爲福爲祥不言而喻傳之太上是曰全眞守
其一處其和應不求爲不恃絳格琅虬之上
下龜圖麟策之周旋法之著兮可存於浩劫
後之承者迭出于高眞惟古之賓師有今之
明素能仁能勇至孝至貞所守彌堅不待歲
寒而後見所言必應其於事會則周知及身
之渥已申報本之誠愈切温綸特降顯號循
加於戲神人和而王道平遐不謂矣教化行
而治功立永言保之可加贈東華紫府輔元
立極大帝君主者施行至大三年二月日
上天眷命皇帝聖㫖昔聞太上教闡全眞法
天地之常經因陰陽之大順始自東華之變
現訖于開元之垂縁由漢及唐必曠世而至
人出以金繼宋際熙朝而玄統彰恢其衆妙
之門鎮以無名之樸或得意忘象涵泳於靈
樞或驂星馭龍飛遊於紫極不可聞不可見
雖與造物者爲徒翛然往翛然來亦曰隨時
而示應故載傳於後裔猗葉贊于元功盍殊
級之循加俾宗風之永紹除始祖東華帝君
别議旌崇餘仰主者一例施行
正陽開悟傳道鍾離眞君可加贈正陽開悟
傳道垂教帝君
純陽演正警化吕眞君可加贈純陽演正警
化孚佑帝君
海蟾明悟弘道劉眞君可加贈海蟾明悟弘
道純佑帝君
重陽全眞開化王眞君可加贈重陽全眞開
化輔極帝君
　右付玄門演道大宗師掌教凝和持正明
　素眞人苗道一收執准此
　　　至大三年二月日
上天眷命皇帝聖㫖天造草昧惟君子以經
綸聖運隆昌亦至人之扶衛昔皇祖肇基於
朔土有眞仙應現於東隅行無畦畛而天下
之事靡不知學有淵源而天下之書靡不究
所急者拯民于溝阱所先者鋤道之榛荆律
身之戒雖嚴及物之功則溥逮芝綸之疊降
躡雲舄以來從率英賢凡十八人言宗社非
一二事心冥神契猶軒轅之師廣成辭簡義
深若漢文之禮河上既成功於諸夏俾主教
於長春其以肖以續者得其眞故曰希曰夷
而永其壽翊我延洪之祚爲今持正之師再
振玄門彼此皆一時也爰頒鴻渥後先豈二
理哉宜進號以追崇尚傳規于不朽其長春
演道主教眞人丘處機可加贈長春全德神
化明應眞君主者施行至大三年二月日
上天眷命皇帝聖㫖佑于一德天惟顯思作
者七人道之行也如辰樞之運元造如璣衡
之契靈儀誰之子象帝先盡老氏關尹之妙
無不爲將自化行東萊西陜之間或遁跡于
塵區或棲身于環堵迨際皇元之興運親承
聖祖之着知嘉猷敷陳允矣濟時之具玄機
冲寂超乎與天爲徒莫不窮師友之淵源咸
已詣霄晨之閫域闡乃宗規之舊繄予藩邸
之賓弘才偉學以相承景貺靈祺之荐格其
加顯級以賁眞風除主教丘長春别示旌
崇餘仰主者一例施行
丹陽抱一無爲眞人馬鈺可加贈丹陽抱一
無爲普化眞君
長眞雲水藴德眞人譚處端可加贈長眞凝
神玄靜藴德眞君
長生輔化明德眞人劉處玄可加贈長生輔
化宗玄明德眞君
玉陽體玄廣度眞人王處一可加贈玉陽體
玄廣慈普度眞君
廣寧通玄太古眞人郝大通可加贈廣寧通
玄妙極太古眞君
清靜淵貞順德眞人孫不二可加贈清靜淵
貞玄虚順化元君
　右付玄門演道大宗師掌教凝和持正明
　素眞人苗道一收執準此至大三年二
　月日
上天眷命皇帝聖㫖昔賢有言盡忠于君致
孝于親歸誠于天敷惠于下有才以濟其用
有學以裕于人秩可列于仙階道可弘于當
世清和妙道廣化眞人尹志平襟神洞廓丰
格高嚴褐衣爲山澤癯非謂之悴衮服爲廟
堂相非謂之通泛然應物以無方捷若循機
而有永入長春之室教仍主于長春全靈極
之眞象宛符於靈極示眞規于四遠膺禮眷
于三朝粤有嗣師載恢玄躅其頒異數以進
嘉稱於戲弱水蓬萊歸渡不煩於舟楫吉雲
飈景方羊或駐于旌麾可加贈清和妙用廣
化崇教大眞人主者施行至大三年二月日
上天眷命皇帝聖㫖道德正宗屢傳於賢裔
儒玄最學間出于熙宸况教典長春冠冕登
瀛之列而躬膺睿眷綱維寧極之規宜進秩
以宗承示輸誠于景嚮眞常上德宣教眞人
李志常清文映世高行絶人摛述作之華于
禬禳之表廓神明之應于視聽之間璞不雕鎪
行不厓異幹以淳粹含以虚無繩繩兮其可
名哉皜皜乎不可尚已號其顯畀制則特頒
以爲全眞奕葉之光以慰賢師累章之請於
戲科盛揚於寳笈千劫而繼太晨君實燦結
于春華再傳而得誠明子可加贈眞常妙應
顯文弘濟大眞人主者施行至大三年二月日
上天眷命皇帝聖㫖無爲之宗是謂之道至
公之器莫重于名蓋景範清彜爲人所慕而
華軒驚冕匪樂之全跡已著于生平禮盍頒
于眷渥通玄弘教披雲眞人宋德方玄機蚤
悟秘學窮探澡雪其心不以纖私自浼濛鴻
其化不以小善自矜德全而才不形量廓而
物無礙侣仙居而馭眞伯咸稱席上之珍乘
飈忽而歷崑箭動應環中之數勉從所請庸
會其元於戲歲計而功有餘疇繼庚桑之偉
躅神凝而物不癘尚徼姑射之豐年可加贈
玄都至道崇文明化大眞人主者施行
　　　至大三年二月日
上天眷命皇帝聖㫖唐虞至治有開奕世之
規箕穎外臣允契登瀛之選蓋天之生材不
虚其用而道之傳叙在得其人粤昔長春遭
逢聖祖芝綍遠頒于東土飈輪旋扈于西征
或後或先在左在右确然其志凌冰霜而游
太清炳乎爲文挺圭璋而弘正紀玄功叶立
師業益光崇兹緑字之章敦我宋藩之舊於
戲祥麟儀鳳升乎能幾見之絳境叢霄殊渥
不一書止靈斿可駐顯號其承除尹清和宋
披雲李眞常别議旌崇餘仰主者一例施行
趙道堅可贈中貞翊教主應眞人
宋道安可贈元明普照崇德眞人
夏志誠可贈無爲抱道素德眞人
王志明可贈熙神資道葆光眞人
孫志堅可贈明誠體妙虚寂眞人
于志可可贈誠純復樸冲寂眞人
張志素可贈應縁扶教崇道眞人
鄭志修可贈通微復靜冲應眞人
鞠志圓可贈保眞素朴靜應眞人
孟志穩可贈重玄廣德冲用眞人
張志遠可贈悟眞凝化純素眞人
綦志遠可贈體元抱德冲悟眞人
何志清可贈虚明淵靜守一眞人
揚志靜可贈洞虚得一玄通眞人
潘德冲可贈通玄妙道冲和眞人
　右付玄門演道大宗師掌教凝和持正明
　素眞人苗道一收執准此
　　　至大三年二月日
維昔祖師長春丘眞君抱道懷德深隱東萊
太祖皇帝聞風聘召遠至雪山禮遇優隆玄
風大振迨世祖皇帝混一字内尤加崇敬五
祖七眞咸錫微號武宗皇帝褒以帝君眞君
之封十八大師普贈眞人可謂千古盛事矣
雖崆峒問道河上談經豈能專美於往昔哉
臣志玄生逢盛世濫忝冠裳頃年侍教主開
玄大宗師孫眞人於京師之大長春宫得睹
列聖詔書謹録鋟梓以示四方使見聞之有
悉知聖朝重道之美意云
　泰定元年正月望日賜紫教門高士澄虚
　湛寂洞照法師臣劉志玄稽首頓首拜書
　卷末







老子姓李名耳字聃苦縣瀨鄉曲仁里人也
母孕八十一年生於殷武丁之九年歳在庚
辰二月十五日生而鬚髮皓白故世稱爲老
子指李樹爲姓歷殷至周文王聘爲守藏史
武王克殷遷爲柱下史昭王時西入流沙至
幽王時復還中國孔子嘗問禮焉老子告孔
子曰君子得其時則駕不得其時則蓬累而
行吾聞良賈深藏若虚君子盛德容貌若愚
吾所以吿子若是而已孔子退謂弟子曰烏
吾知其能飛魚吾知其能遊獸吾知其能走
走者可以爲綱游者可以爲綸飛者可以爲
矰至於龍吾不能知其乘風雲而上天吾今
日見老子其猶龍乎老子見周衰遂去之至
函谷關關令尹喜善望氣見紫氣浮關知有
聖人至乃守關候之遇老子駕青牛車將西
度關令尹請曰子將隱矣强爲我著書於是
老子乃著書上下篇五千餘言授令尹而去
世莫知所終今亳州太清宫即其故宅降生
之地京兆盩厔縣終南山宗聖宫即古樓觀
授經處也老子者即太清太上老君之化也
唐高宗皇帝上尊號曰太上玄元皇帝
唐玄宗皇帝上尊號曰太聖祖高上大道玄
元皇帝
宋眞宗皇帝上尊號曰太上老君混元上德
皇帝
　贊曰維昔洞神經傳十二白鹿東來青牛
　西逝道法自然玄之又玄無象之象先地
　先天







帝君姓王不知其名世代地理皆莫詳得太
上之道隱崑箭山號東華帝君復居五臺山
紫府洞天或稱紫府少陽君後示現於終南
山凝陽洞以道授鍾離子又按仙傳拾遺云
帝君蓋青陽之元氣萬神之先也居太晨之
宫紫雲爲蓋青雲爲城仙僚萬億校録仙籍
以禀命於老君所謂王姓者乃尊高貴上之
稱非其氏族也斯言蓋得之歟
元世祖皇帝封號東華紫府少陽帝君
武宗皇帝加封東華紫府輔元立極大帝君
　贊曰道繼玄元教行率土天近崑崙雲横
　紫府神中之神眞中之眞長生有道貽我
　後人







師姓鍾離名權字雲房號正陽子京兆咸陽
人也容貌雄偉學通文武身長八尺七寸髯
過於腹目有神光仕漢爲將軍兵失利遁入
終南山遇東華帝君授以至道後隱晋州羊
角山不與世俗接束髮爲雙髽採槲葉爲衣
自稱天下都散漢道成天眞錫號太極左宫
眞人翱遊人間示現無常世人往往遇之嘗
有頌云生我之門死我户幾箇惺惺幾箇悟
夜來鐵漢細尋思長生不死由人做有詩文
行於世今終南山凝陽洞傳道觀即遇東華
帝君處咸陽周曲灣正陽宫即其故居也
元世祖皇帝封號正陽開悟傳道眞君
武宗皇帝加封正陽開悟傳道垂教帝君
　贊曰早遇東華以道相接日月雙髽乾坤
　槲葉花生玉蒂樹長鉛枝悠悠灃水只似
　當時










師姓吕名巖字洞賓號純陽子蒲州蒲坂縣
永樂鎮招賢里人也生於唐德宗貞元丙子
四月十四日年弱冠登進士第未調因暮春
遊灃水之上遇正陽子授神仙之道後隱廬
山修鍊成道周遊人間每稱回道士或隱或
顯世莫能測有詩云捉得金精作命基日魂
東畔月華西於中煉就長生藥服了還同天
地齊嘗於邯鄲逆旅以枕授盧生又於東鄰
沈氏家作詩以榴皮書壁其靈蹤聖跡載於
書傳者不可勝紀世之言神仙者必宗鍾吕
其所至處後人皆建觀宇有詩詞名渾成集
行於世今永樂鎮大純陽萬壽宫即其故居
也
元世祖皇帝封號純陽演正警化眞君
武宗皇帝加號純陽演正警化孚佑帝君
　贊曰一劍横秋清風兩袖道在亟三丹成
　轉九蒼梧北海白雲帝鄉甘河一滴源遠
　流長






師姓劉名操字宗成號海蟾子燕山人也年
十六登遼之甲科仕至上相嗜性命之學未
究玄藴忽有道人來謁師以賔禮延之問其
姓名默而不答惟索鷄卵十金錢一以金錢
置桉上纍纍疊十卵不墜師歎曰危哉道人
曰公身命俱危更甚於此師復問曰如何是
不危底道人乃斂鷄卵金錢擲之於地長笑
而去師於是頓悟因夜宴盡碎寳器明日解
相印易道衣佯狂歌舞遠遊秦川復遇前次
道人授以丹訣方知是正陽子也師嘗有句
云抛離火宅三千口屏去門兵十萬家又有
長歌云醉騎白驢來倒提銅尾㨀引箇碧眼
奴擔著獨胡癭自忘塵世事家住葛洪井不
讀黄庭經豈燒龍虎鼎獨立都市中不受俗
人請欲携霹靂琴去上崑崙頂吴牛買十角
溪田耕半頃種黍釀白醪便是神仙境醉卧
古松陰閒立白雲嶺要去即便去直入秋霞
影師後以道妙授董凝陽張紫陽乃遁跡於
終南太華之間不知所終有詩文行於世
元世祖皇帝封號海蟾明悟弘道眞君
武宗皇帝加封海蟾明悟弘道純佑帝君
　贊曰勇脱金貂力辭相印秦川異遇終南
　高隱烏飛兔走虎伏龍降一巵仙酎留待
　重陽






師姓王名嚞字知明號重陽子咸陽大魏村
人也母孕二十四月而生生於宋徽宗政和
二年壬辰十二月二十二日始名中孚字允
卿易名世雄字德威後入道改今名字師美
鬚髯目大於口身長六尺餘氣豪言辯膂力
過人通經史善騎射會中原多事秦隴紛擾
師每有出塵之志乃遷終南縣劉蔣村創别
業棲隱置家事俱不問放曠自適常云昔日
龐居士如今王害風金正隆四年己卯六月
望日於終南縣甘河鎮酒肆中遇二人皆蓬
首披氈衣年貌如一師見而異之即時懇禮
其人徐曰此子可教遂密授以道妙師有頌
云四十八上始遭逢口訣傳來便有功一粒
金丹色愈好玉華峰上顯殷紅其所遇者蓋
吕純陽也明年庚辰中秋日於醴泉道中再
遇前次二仙師趨而拜之欣然共飲酒肆酒
家叩問二仙鄉貫年姓答曰濮人也年二十
二而不吿其姓復以秘訣五篇授師俄失所
在大定元年辛巳師於終南縣南時村作穴
居名活死人墓四隅各植海棠一株人問其
故答曰吾將來使四海教風爲一家耳癸未
秋棄活死人墓與和玉蟾李靈陽結庵於劉
蔣甲申秋復遇劉海蟾於甘河鎮飲以仙酎
故師有詞云正陽的祖又純陽師父修持深
奥更有眞尊唯是叔海蟾同居三島師自是
不復飲酒但飲水而有醉容口中作酒香有
詩云醒來不飲塵中酒達後惟傳世外杯從
此白雲隨地有自然舉步到蓬萊乙酉春題
詩於終南山太平宫壁云害風害風舊病發
壽命不過五十八時有史處厚劉通微嚴處
常相繼受學爲弟子丁亥四月二十六日忽
自焚其庵人驚救之師方舞躍而歌曰茅庵
燒了事休休决有仁人却要修便做惺惺誠
猛烈怎生學得我風流乃辭衆曰我東方丘
劉譚中尋馬去也遂東出關至閏七月十八
日抵寧海州會馬宜甫問答契合乃築室於
馬氏南薗題曰全眞書一長歌云堂名名號
號全眞寂靜逍遥子細陳豈用草茅遮雨露
亦非瓦屋度秋春一間閒舍應難得四假凡
軀是此因常蓋常修安在地任眠任宿不離
身有時覺後尤寬大每到醒來愈憂親氣血
轉流渾不漏精神交給永無津慧燈内照通
三耀福注長生出六塵自哂堂中心火滅何
妨諸寇積柴薪全眞之名蓋始於此九月丘
長春自崑箭山來受學譚長眞抱疾而至爲
弟子十月於庵鎖環百日日以分梨十化警
悟宜甫夫婦分梨十化者師初鎖環之一日
以梨一枚與宜甫啖之每六日賜芋栗各六
枚至是月十一日分梨爲二塊令宜甫夫婦
共食之後六日之芋栗旬日之梨爲常期也
其芋栗如初之數梨則每旬例增其一至於
十旬而積數爲五十有五應天地生成之數
每與必以詩頌警悟之次年戊子正月十一
日啓環二月宜甫棄家入道王玉陽自牛仙
山來禮師晦日師携馬譚丘王四師遊崑崙
山開煙霞洞居之三月郝廣寧受業於洞中
八月師同弟子遷文登姜實庵立七寳會九
年春師同馬譚丘郝四師回寧海周伯通築
庵請師居名曰金蓮堂重午日宜甫妻孫氏
詣金蓮堂出家八月就本堂立金蓮會州人
或欲寫師眞師左目右轉右目左轉老少肥
瘠形色無定竟不能狀九月至福山縣立三
光會遂遊登州登蓬萊閣與衆觀海市忽𩘺
風起人見師隨風吹入海中久之復出冠服
皆如故觀者異之乃立玉華會遂同馬譚丘
三師至萊州劉長生棄家從道十月達掖縣
立平等會是月携馬譚劉丘四師西遊汴梁
寓王氏旅邸歲暮師忽書一詞辭世其末云
這回去也一顆明珠無有價正見眞修穩駕
逍遥到岸舟明年庚寅正月初四日呼四師
來前曰吾今赴師眞之約矣復説頌云地肺
重陽子呼爲王害風來時長日月去後任西
東作伴雲和水爲鄰虚與空一靈眞性在不
與衆人同言畢枕肱而逝衆皆號慟師忽開
目起坐曰何至於此汝等學道猶未悟此耶
乃以秘訣五篇付丹陽令遞相規益遂書偈
云一姪二子一山侗連余五箇一心雄六明
齊伴天邊月七爽俱邀海上風眞妙裏頭拈
密妙睛空面上躡虚空東西南北皆圓轉到
此方知處處通書畢而化初師在登州時太
守紇石烈名邈待以師禮臨别謂師曰再會
何時師曰南京及師僊化邈適除南京留守
又嘗指登州望仙門外書橋語人曰他年逢
何必瓌後一紀太守何邦彦惡橋高峻而毁
之其未出關時嘗自畫一三髻道者與松鶴
共爲一圖付史風仙曰留此待我他日擒得
馬來以爲勘同後丹陽入關風仙以畫像驗
之毫髮無異其神妙若此者甚多有全眞前
後集韜光集雲中録分梨十化説行於世今
甘河遇仙宫即遇披氈仙處南時成道宫即
活死人墓大重陽萬壽宫即劉蔣故庵汴梁
大朝元萬壽宫即王氏旅邸師登眞處也
元世祖皇帝封號重陽全眞開化眞君
武宗皇帝加封重陽全眞開化輔極帝君
　贊曰天挺異人英邁蓋世二士既逢五篇
　斯秘海棠四影金蓮七花水雲爲伴稽首
　東華







師姓馬名鈺字玄實號丹陽子初名從義字
宜甫寧海州人也生於金大宗天會元年癸
卯五月二十日昆弟五人師其次也家饒於
財號馬半州娶州人孫忠顯女生三子大定
七年閏七月宴於州人范明叔家怡老亭酒
酣賦詩有醉中人扶之句忽重陽布袍竹笠
冒暑而來徑造其席師問曰奚自重陽曰終
南特來扶醉人師異之取瓜與重陽食重陽
從蒂食起師怪詢其故重陽曰甜向苦中來
又問姓名曰王害風師復叩云何名曰道重
陽曰五行不到處父母未生前師於言下有
悟談論甚相契合請重陽還家而師之於前
時夢南園鶴飛處築庵以居重陽重陽扁之
曰全眞十月朔重陽於庵鎖環百日日示師
以分梨十化夜與師密談道妙次年戊子正
月十一日重陽出環二月初八日師悉以家
事付三子出家學道重陽爲易今名字九年
己丑十月師從重陽遊汴梁寓王氏旅邸庚
寅正月初四日重陽以五篇秘訣授師而逝
師遂頂分三髻以象師名師與譚劉丘三師
舉重陽仙蜕葬之於劉蔣時壬辰歳也乃一
新故庵題曰祖庭十四年甲午中秋師與譚
劉丘三師宿秦渡鎮眞武廟月夜各言其志
師曰鬭貧譚曰鬭是劉曰鬭志丘曰鬭閒翌
旦乃别長眞長生遊洛陽長春隱磻溪師返
祖庭鎖環而居至十八年戊戌八月朔出環
明年正月遊華亭縣李大乘延師事之二月
望於其家同居環百日出師活環外枯林檎
樹一株二十年春至京兆趙蓬萊施宅爲庵
師復居環百日出復歸祖庭二十二年四月
東回寧海道經濟南有韓淘字清甫者禮師
請益師曰夫道以見性爲體養命爲用柔弱
爲本清淨爲基自然滅情於虚寧神於極不
出户庭而妙道得矣至州居金蓮堂堂有醎
苦井不可食師呪之變爲甘泉嘗有聯句云
水中焰迸三丹結火裏蓮生一性圓學道男
兒無我相修眞烈士没人清如此語甚多二
十四年癸卯下元文登人請師主醮衆睹重
陽現於空際白龜之上晦日遊城北之三教
堂時門弟子咸集忽鄜州王道師抱琴至師
乃授筆作歸山操示衆云能無爲兮無不爲
能無知兮無不知知此道兮誰不爲爲此道
兮誰復知風蕭蕭兮木葉飛聲嗷嗷兮鴈南
歸嗟人世兮日月催老欲死兮猶貪癡傷人
世兮魂欲飛嗟人世兮心欲摧難可了兮人
間非指青山兮當早歸青山夜兮明月飛青
山曉兮明月歸饑餐霞兮渴飲溪與世隔兮
人不知無乎知兮無乎爲此心滅兮那復爲
天庭忽有雙華飛登三宫兮遊紫微蓋示其
歸眞之意也遂至萊陽居遊仙宫十二月二
十二日重陽仙誕師致醮畢與諸弟子夜話
至二鼓忽風雨大作迅雷一聲謂弟子曰吾
今赴仙會堂歸去也作箇快活仙汝等欲作
神仙須要勵修功行縱遇千魔百難慎勿退
惰言訖端坐而逝是夜神游郭復中劉錫家
各留一頌次日方知師仙化矣有金玉漸悟
行化成道圓成精微文集六語録一行於世
今萊陽縣遊仙宫即師登眞之所也
元世祖皇帝加封丹陽抱一無爲眞人
武宗皇帝加封丹陽抱一無爲普化眞君
　贊曰夢鶴投機食瓜有省十化入心三髻
　在頂春回枯木井化甘泉雷轟風動白雲
　青天　
長眞子　






師姓譚名處端字通正號長眞子寧海人也
初名玉字伯玉生於金太宗天會元年癸卯
三月朔幼墮井坐水上無驚復遇火不怖人
皆異之年十五有志於學作蒲萄篇已膾炙
人口嘗因醉卧途中遇雪感風痺之疾太定

七年秋聞馬宜甫師事重陽師遂棄妻詣全
眞庵禮重陽願爲弟子時夜寒甚爐竈清冷
殆不可忍重陽遂展足令師抱之少頃汗流
被體如卧甑中旦起重陽以盥洗餘水令師
盥面於是宿疾頓除鬚眉儼然師乃拜禱重
陽求道之日用重陽遂授以四字秘訣又贈
以詞有達眞譚玉之語爲改今名字九年冬
重陽遊汴師同馬劉丘三師侍行寓王氏旅
邸明年庚寅正月初四日重陽仙去師與三
師舉仙蜕西葬劉蔣廬於墓側三年十四年
秋師東出關居洛陽朝元宫後遊河朔獲嘉
縣居府君廟之新庵一日師鎖庵往衛州至
夕廟官温六見庵中火光窺見師擁火而坐
廟官驚遣人趨州求師師在州之北關旅邸
中卧猶未起及還庵火燼尚未滅十五年師
游磁州二祖鎮遇一醉徒問師爾從何來未
及應遽以拳擊師口齒折血流而容色愈和
吐齒握手中歌舞而去市人見者皆怒使訟
於官師但云彼醉耳時丹陽在關中聞而讚之
之曰一拳消盡平生業十六年上洛州白家
灘一農夫病累月治療無方夢一道者與之
紅藥服之覺而疾愈次日見師愕然曰此即
夢中賜藥之師也欲謝之師不顧二十一年
復西遊寓華陰純陽洞示衆六年滅盡無明
火十載修成换骨丹湛湛虚堂無罣礙已知
跳出死生關復遊洛陽於朝元宫之東得隙
地數畝築庵居之二十五年乙巳四月朔令
門人預營葬事遂書行香子云交泰一聲雷
迸出靈光萬道輝龍遇迅雷重脱殻幽微射
出金光透頂飛一性赴瑶池得與丹陽相從
隨顯現長眞眞妙理無爲湧出陽神獨自歸
書畢而逝異香凝室者數日有水雲集行於
世今寧海棲霞觀即其故居洛南朝元宫乃
師登眞之所也元
世祖皇帝封號長眞雲水藴德眞人
武宗皇帝加封長眞凝神玄靜藴德眞君
　贊曰抱疾求師雪寒無寐春生兩足道光
　四秘夜焚榾柮曉卧衛州驂鸞跨鶴掉臂
　瀛洲





師姓劉名處玄字通妙號長生子東萊之武
官莊人也生於金熙宗皇統七年丁卯七月
十二日事母以孝聞誓不婚宦視外物恬不
介意屢欲出家母未之許大定九年二月忽
睹鄰居壁間人所不能及處書二頌墨跡尚
新不留名姓其末句云武官養性眞仙地須
有長生不死人師見其筆力遒勁疑異未能
决九月重陽與馬譚丘三師至東萊師往迎
拜之重陽顧而笑曰壁間墨痕汝知之乎師
於是傾誠乞爲弟子重陽見其神采不羣歎
曰松之月竹之雪故不受於黄塵乃贈以詩
爲立今名字時弱冠之年也從重陽遊汴明
年春重陽仙去師與馬譚丘三師藏仙蜕於
劉蔣廬於墓側三年甲午秋乃溷跡京洛心
灰益寒形木不春人餽則食人問則答十八
年秋遷居洛城東北雲溪洞門人爲鑿洞室
忽得石井衆方駭異師笑曰不遠數尺更有
二井此乃我三生前修鍊處鑿之果然二十
一年秋東歸萊州明年就武官故居建庵明
昌二年附馬都尉僕散出鎮萊州惑於讒毁
命尉司樂武節追捕下獄俄市人見師於城
南與道友接談如常日鄭押衙王受事亦見
之意師逃出往視獄中師方熟睡二人驚駭
以所見白都尉都尉方悟師爲有道者亟令
出之承安二年丁巳章宗皇帝聞風聘召問
以至道師對曰至道之要寡嗜慾則身安薄
賦歛則國泰上曰先生廣成子之言乎勅近
侍館師於天長觀明年三月得㫖還山賜燼
固辭不受勅賜故居庵額曰靈虚觀泰和三
年癸亥正月東京留守劉昭毅定海軍節度
使劉師魯來禮師問道師曰公等皆當代名
臣深荷顧遇吾將逝矣不足爲公等友復示
頌云正到峥嶸處争如拂袖歸我今須繼踵
回首返希夷二公覽之愴然二月初六日鳴
鼓集衆吿以去期謂弟子曰各善護持毋生
懈怠乃曲肱而逝有仙樂太虚盤陽同塵安
閒修眞文集六及道德註陰符演黄庭述行
於世今洛陽長生萬壽宫即雲溪三井洞武
官靈虚觀即其故居師登眞之所也
元世祖皇帝封號長生輔化明德眞人
武宗皇帝加封長生輔化宗玄明德眞君
　贊曰雪竹月松迥出塵境既悟三生再得
　二井紫烟横洞白雲繞溪桓桓道武前席
　謙之
長春子





師姓丘名處機字通密號長春子登州棲霞
縣濱都人也生於金熙宗皇統八年戊辰正
月十九日幼聰敏日記千餘言未弱冠即學
道隱崑崙山大定七年聞重陽道化九月乃
拜於寧海之全眞庵重陽贈以金鱗遂爲弟
子重陽爲訓今名字九年冬從重陽遊汴梁
寓王氏旅邸明年正月初四日重陽仙化師
與馬譚劉三師舉仙蜕葬於劉蔣廬墓二年
歲甲午秋乃入磻溪穴居日乞一食行一簑
人謂之簑衣先生晝夜不寐者六年復隱隴
州龍門山苦行如磻溪時遠方學者咸依之
大定二十八年二月世宗皇帝召赴闕問答
稱㫖賜以巾冠館于天長觀夏五月召見於
長松島問以延生之理師對曰惜精全神修
身之要恭己無爲治天下之本富貴驕婬人
情所常當兢兢業業以自防耳誠能久而行
之去仙道不遠誕詭幻怪非所聞也上善其
言七月再召見於便殿師剖析至理上大悦
翼日賜上林桃師不食茶果十餘年至是取
一枚啖之應制進瑶台第一層詞八月得㫖
還祖庭賜贐禮辭不受明昌二年辛亥東歸
棲霞以故居爲觀勅賜額曰太虚泰和七年
丁卯春元妃施道經一藏驛送太虚觀貞祐
二年甲戌冬山東亂帥府請師牒諭所至皆
投戈拜命寧海登二州遂安四年春金宣宗
皇帝命東平監軍王庭玉召師不赴興定三
年己卯師居萊州昊天觀時齊魯陷宋八月
宋寧宗皇帝命大帥彭義斌召師亦不赴是
歲元太祖成吉思皇帝在柰蠻國命侍臣劉
仲禄捧詔聘師十二月仲禄至萊州師慨然
應命明年庚辰正月師遂起行十八大師從
二月入燕城行省館于玉虚觀三月進表陳
情四月道出居庸關忽遇群盜皆稽首而退
十月師至武川進表使回曷剌捧詔促召辛
已春踰嶺而北七月至阿不罕山留弟子宋
道安等九人立棲霞觀率趙虚靜輩輕騎以
行壬午三月上遺太師阿里鮮來迎詔諭仲
禄鎮海護從師來勅萬户播魯只以甲士衛
師過鐵門四月方達印土見皇帝於大雪山
之陽上設二帳於御幄之前居師以便訪問
十月望上設庭燎虚前席延師問以王道時
太師阿海阿里鮮侍師對以節慾乃修身之
要愛民爲水國之方及陳天道好生惡殺之
意上悦命侍臣書之簡册其詳見于慶會録
癸未二月辭歸上勉留三月復辭制可所賜
備極豐腆皆辭之與諸弟子俱還詔太師阿
里鮮護師東歸至阿不罕山棲霞觀率棲霞
弟子皆歸甲申三月至京師是月上遺曷剌
傳㫖丘神仙至漢地凡朕所有之城池其欲
居者居之往迴事跡見西遊記行省請師住
天長觀自爾使者赴行宫皇帝必問丘神仙
安否還必有宣諭語行省又施瓊華島爲觀
師命工葺之乙酉春師折梨花一枝與玄寧
居士張去華曰此男子之祥也去華以瓶養
之至秋結實二十有四果生一子即明誠也
延祥觀有枯槐一株師以杖擊之曰枯槐再
活後槐復榮茂九月熒惑犯尾宿宣撫王揖
請師禳之是夕熒惑退數舍丙戌五月大旱
行省請師祈禱大雨三日丁亥五月詎以瓊
華島爲萬安宫改天長觀爲長春宫賜師金
金虎符主領天下道教事特㫖蠲免道門差
税六月二十三日雷雨大作太液池南岸崩
北口山摧師聞而笑曰山摧池枯吾將與之
俱乎七月初九日師陞寳玄堂示衆以生死
事復曰教門用力大地塵勞心地下功全抛
世事各宜精進毋使虚度時光正法難遇道
教事尹志平李志常相繼主之遂書頌云生
死朝昏事一般幻泡出没水長閒微光現處
跳烏兔玄量開時納海山揮斥八紘如咫尺
吹嘘萬有似機閒狂辭落筆成塵垢寄在時
人妄聽間畢歸葆光堂端坐而逝有磻溪鳴
道文集西遊記行於世今棲霞縣太虚觀即
其故居磻溪長春成道宫即修眞之處京師
大長春宫即登眞之所也
元世祖皇帝封號長春演道主教眞人
武宗皇帝加封長春全德神化明應眞君
　贊曰巍巍長春一簑煙雨磻溪六年雪山
　萬里洪範丹書爲王者師玉符金虎演道
　明時






師姓王名處一字玉陽號　陽子寧海東牟
人也生於金熙宗皇統二年壬戌三月十八
日母夢丹霞被體而生七歲無疾死而復甦
由是知死生之事嘗山行遇一老翁坐石上
與之語又聞空中人自稱玄庭宫主自是若
有所得人不能知弊衣赤脚歌舞於市人以
爲病或謂非病强加以巾冠而妻之師不可
大定戊子二月聞重陽至州師往迎拜請爲
弟子重陽爲訓今名字從居崑崙山煙霞洞
其母周氏亦願出家重陽訓名曰德清號玄
靖散人是秋侍重陽回文登居姜實庵明年
春師辭居查山重陽與馬譚丘郝四師自文
登歸寧海道經龍泉去查山二百餘里時炎
暑重陽持傘忽傘自手中飛去未哺墜查山
師於傘柄中得詩一首并　陽子三字因以
爲號後居雲光洞九年志行確苦嘗俯大壑
以一足跂立人稱爲鐵脚仙遨遊齊魯大著
神異度人逐鬼踣盜碎石出神入夢召雨揺
峰烹雞降鶴起死嘘枯一方千里聳動嚮化
金世宗皇帝聞其名二十七年丁未召赴闕
問以衛生爲治師對曰含精以養神端拱以
無爲凡所應對大副宸衷館於天長觀久之
有嫉惡師者召師飲而鴆之師預戒其徒鑿
池灌水以俟師至彼持杯盡飲曰吾貧人也
嘗從人丐食今幸見招願罄餘酒以盡若歡
酌之又盡飲歸浴池中水皆沸涸惟鬚髮盡
脱不能受冠上聞之即遣使窮冶其事問至
再三師終不告惟曰某素無取仇人者良由
得疾致然使者以師言回奏上益嘉歎明年
戊申春詔建修眞觀居師即求還山侍親上
從之所賜贐悉委去是歳上不豫十二月再
召師對使者曰吾恐不及再睹天顔矣己酉
正月初三日至京師世宗崩已二日矣嗣君
留師爲先帝主醮而歸承安二年丁巳七月
章宗皇帝召至便殿問答稱㫖眷遇至渥翼
日詔賜金冠紫衣號體玄天師館之崇福觀
戊午夏奏母玄靖年九十乞侍養上允厚燼
之師乃東歸泰和元年辛酉三年癸亥兩奉
詎設醮于亳州太清宫度道士千餘人是年
七月二十五日師母玄靖逝七年春師居聖
水玉虚觀元妃驛送道經一藏泰安元年己
巳七月孛水魯參政請居北京華陽觀庚午
居薊州玉田縣謂其徒曰若聞空中劍楯擊
撞聲乎北方氣運將新生齒必有罹其毒者
是歲天兵果南牧貞祐四年文登人請居天
寳明年丁丑四月二十二日沐浴衣冠拜上
下四方畢端坐留頌而逝有雲光集顯異録
行於世今寧海聖水玉虚觀即其故居文登
天寳觀乃師登眞之所也
元世祖皇帝封號玉陽體玄廣度眞人
武宗皇帝加封玉陽體玄廣慈普度眞君
　贊曰奇哉玉陽顯異具載石上談玄空中
　飛蓋星輝帝座水沸春池金冠既錫拂劍
　東歸






師姓郝名大通字太古號廣寧子寧海人也
生於金熙宗天眷三年庚申正月初三日家
財甲一州事母孝翛然有出塵志好讀易洞
曉陰陽術數之學慕季主君平隱於卜筮大
定七年丁亥秋重陽至寧海遊行於市見師
言動不凡思有以感發之一日至卜肆背肆
而坐師曰請先生回頭重陽曰君何不回頭
耶師悚然驚異重陽去師即閉卜肆至馬氏
南園全眞庵中謁重陽請教重陽授以二詞
師大悟不覺下拜以有母老未即入道明年
戊子母捐館三月師乃棄家入崑箭山煙霞
洞受業爲弟子重陽納之訓名璘號恬然子
乃解衲衣去其袖而與之曰勿患無袖汝當
自成師自携瓦罐乞食未幾辭重陽去與玉
陽子俱隱杳山後玉陽以師不立苦志忠吿
而勸激之師遂西訪四師四師方廬於重陽
墓普禮終師欲與同處譚長眞激以隨人脚
跟轉之語明日即東還至岐山遇神人爲改
今名及今號十三年癸巳度大慶關遊趙魏
間十五年乙未坐沃州橋下不語不動河水
泛溢亦不少移人饋則食不饋則已雖祁寒
醋暑兀然無變如此者六年其族屬親戚來
視之師皆不答有所贈亦皆不受二十二年
師至眞定升堂演道聽者常數百人復過灤
城又與神人遇受以大易秘義明昌元年庚
戌秋還寧海一日遽索紙筆揮染疾若風雨
成易圖三十三皆天人之藴昔賢所未發者
師嘗於天長預告侯子眞以火恩州夜入王
鎮國之夢言人事之悔吝吉凶無不驗者大
定元年乙巳戒門人營冢預告去期至崇慶
元年壬申臘月晦日無疾端坐留頌而逝有
太古集心經解救苦經解及示教苴言行於
世今寧海先天觀即師登眞之所也
元世祖皇帝封號廣寧通玄太古眞人
武宗皇帝加封廣寧通玄妙極太古眞君
贊曰賣卜人間回頭已早瓦𤮴衲衣語默
皆道雲迷查洞水繞石橋易圖一卷千古
寥寥
清浄散人







仙姑姓孫名不二號清淨散人寧海人也生
於宋徽宗宣和元年己亥正月初五日父曰
忠顯母夢六鶴飛舞於庭一鶴飛入懷中覺
而有娠乃生仙姑性聰慧嚴禮法長適州之
馬宜甫即丹陽先生也生三子曰庭珍庭瑞
庭珪大定七年閏七月重陽抵寧海築全眞
庵於南園十月朔重陽於庵鑽環明年正月
十一日出環仙姑夫婦悟分梨十化之教二
月初八日宜甫棄家從道九年重五日仙姑
詣金蓮堂師重陽出家重陽乃贈以詩爲立
今名號遂授以道要其冬重陽携馬譚劉丘
四師遊汴梁明年春聞重陽仙化四師舉仙
蜕歸終南之劉蔣仙姑就金蓮堂居環大定
十五年夏仙姑西入關致醮祖庭未幾即出
關遊洛陽居風仙姑洞接引弟子甚衆二十
二年壬寅十二月二十九日忽沐浴更衣冠
問弟子天氣早晚對曰卓午矣遂援筆書卜
算子云握固披衣候水火頻交媾萬道霞光
海底生一撞三關透仙樂頻頻奏常飲醍醐
酒妙藥都來頃刻間九轉丹砂就書畢謂弟
子云吾今歸矣各善護持乃趺坐而化時丹
陽在文登七寳庵忽拂衣起舞歌醉仙令謂
門人曰今日有非常之喜衆叩其故丹陽曰
孫仙姑今日已仙去明年春報者至云仙姑
於是日返眞於洛陽矣有詩詞行於世
元世祖皇帝封號清淨淵貞順德眞人
武宗皇帝加封清淨淵貞玄虚順化元君
　贊曰離俗超塵探玄究妙鐵板尋眞笊籬
　靈照九還功就幾載坐忘蓬萊歸路笑倒
　丹陽




金蓮正宗仙源像傳










