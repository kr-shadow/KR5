#+TITLE: 洞玄靈寶自然九天生神玉章經解--王希巢
#+DATE: 2016-06-11 12:26:55
#+SOURCE: github.com/kanripo/KR5b0081 master 07cd75f9                
九天生神章序裳五
形不能長存能存者氣爲之運氣不能常運
常運者精爲之根三者混而爲一則神仙之
道不難致焉
九天生神章大要有四一曰愛其形二曰保
其神三曰貴其氣四曰固其根人之有形如
人有屋雖云假合豈可任其損壌便日就頽
剥耶則世間無露居之民也且形者百神之
所寓一性之所存聰明之所託修行者待是
而後成功必先曰愛其形夫積陽生神積隂
生形形之與神須臾不可離也形堅則神能
久留屋堅則八能久居功業未充而隂殻先
悴者常爲學者之患愚者不知自謂外形骸
象耳目視之若塵垢秕糠便爲了逹之士一
旦投形於利害榮辱之境終身無成則是人
也與死奚擇今也不但愛之必使形之與神
以相爲用貴乎骨肉同飛也暑不當風夏不
卧濕坐久傷骨勞久傷筋推是理也動容周
旋無一時而不愛也外無單豹之食内無張
毅之病始於愛形終於踐形豈苟然哉形與
神同不相逺離故二曰保其神神者陽之精
天之分荘子曰不離乎精謂之神人神何由
降有命以降之故九月神布命乃具也神旣
來舍如屋之有人列㨂宇鑿戸牖視聽食息
無不田焉其生也驚天而駭地其動也手執
而足行通而變之坐在立亡皆爲我用矣有
終身由之而不知者一旦溘然而逝與糞壞
俱腐則神者不待夜半負之而去斯人也竟
不知神之爲何物也悲哉經曰何爲死作令
神泣神能御氣故三曰貴其氣天地之大非
氣莫運日月之光非氣不明人及萬物咸同
禀焉有不同者正與不正也龜鶴之不悴得
氣之清也松栢之後凋得氣之剛也惟人者
得炁之正而不全也經曰三氣爲天地之尊
九氣爲萬物之根若人者能保九氣之根上
合三氣之尊貴孰甚焉患乎不知矣人但貴
其氣而不知其所從來不亦淺乎氣本生乎
精精藏乎腎則知氣者精爲之根也旣知其
根則可以言致命也故四曰固其根經曰萬
物芸芸各復歸其根歸根曰靜靜曰復命修
行之士必以靜守之然後根深而帶固矣故
莊子曰無摇汝精乃可以長生形得神以住
神得氣而靈可以還元可以成丹是與三元
合德九氣齊并也原夫九天生神章寔上天
禁書不因劫運之交無因而傳焉藎欲夫倒
置之俗勝必欲躋之於仁壽之郷開化於未
悟者也上陳三寳開化天地人及萬物咸禀
育焉次演九章生立九天人禀九氣以爲命
元頭象九天上列九官身藏九府以象九州
外開九戸以象九野一身之用豈外夫九氣
耶用之全者上升九天用之次者終於尸解
不知其用者徒受一形若寄氣而行是道也
人人具有而不能致之者何耶私心勝而事
物奪矣三皇之時民淳事簡大道不隱人皆
知修身之要故有千二百歳猒世而上升者
故聞經曰上古有眞人提挈天地把握隂陽
呼吸精氣獨立守神肌肉若一故能壽比天
地無有終時自經秦火之變三皇之書湮没
不見於世獨惟難經素問存而爲瞖者之學
故書序曰三皇之書言大道也自後世窮遂
丧修身養命之法雖不斷如綫繼之佛法浸
入中國以寂滅爲樂然指斷臂去本益甚則
吾大道之學愈不明矣頃日東南歸因郷人
任公賢艮謂曰生神章寔道家之大原人多
看轉前雖有玉蟾子注疏其詞簡要恨學者
難造焉若詳解之使人人易暁不爲無補也
其言有當於心焚修之暇願所學焉昔歐陽
文忠公平生不喜道家之學晩年守毫社始
有所悟一日訪道於石塘隱者願有學焉隱
者曰公屋舍巳壞難復語此但能明了前境
猶庶幾焉文忠公道德文章卓絕當世豈無
受道資質耶尚謂失之東隅僅了前境又况
資質不如文忠公者耶得是道者九祖同仙
奚前境之可患強自取枉柔自取東可不勉
哉大宋開禧元年歲次乙丑五月初一日綿
州冲虚觀道士王希巢隱賢序




洞玄靈寳自然九天生神玉章經解卷上
　　　　綿州冲虚觀道士王希巢隱賢解
天寳君者則大洞之尊神天寳丈人則天寳
君之祖氣也丈人是混洞太無元髙上玉虛
之氣九萬九千九百九十億萬氣後至龍漢
元年化生天寳君出書時號髙上大有玉清
宮
　天地者形之大劫運者時之大有形斯有
　數有時斯有變數窮時變㑹歸於壞獨惟
　三清至聖九天眞王非形之所拘非數之
　所攝故劫劫長存後天不老天寳君者乃
　萬道之祖號大洞尊神故教中三洞之上
　有大洞一法論迴風混合之道非下格小
　仙之所叅見在人身爲太一帝君謹按上
　清大洞經云上結三元下結萬物靜用爲
　身動用爲神又稱丈人者爲衆父父者也
　三元者一混洞太無元二赤混太無元三
　冥寂玄通元正一經云太無變化三氣明
　焉太無爲未始之始三元爲造始之根根
　於無而始於元三氣於是生焉元始之名
　蓋取於此是以三元乃生三氣三氣乃太
　空自然之氣也空生於玄玄生於元元生
　於始故開天經曰元氣運而天地立焉三
　氣雖生未始有封也乃名混洞度人經云
　混洞赤文無無上眞開明祖劫化生諸天
　是也三元宫中三氣正神乃水火之元精
　下應人身心宫兩腎在天主治北斗及符
　璽靈文盟劵等人若修道保眞功德圓備
　於是三神與己俱廾即混合之道也三神
　乃唐葛周三將軍也昔至和間仁宗不豫
　巳三曰矣病少間自言夢行荊棘中周章
　失路有神人被金甲謂帝曰天以陛下有
　仁心錫一紀之壽帝曰吾何當歸神人曰
　請以臣之車輅相送帝登車問神何人對
　曰臣所謂葛將軍者帝寤令檢按道藏果
　有葛將軍主天門事因增其位立廟京師
　惜是時無人上奏以爲身之神也玉虛之
　氣本一炁也故三號並同藏中有玉虛玉
　皇之號蓋尊稱也玉以比德皇乃天也龍
　漢元年乃祖劫也龍取其變漢取其大天
　池未形一氣遊旋於太空蜿蜒其體變化
　無常構靈結精天眞皇人見其劫開名之
　曰龍漢所以神變經載三皇皆龍身人首
　劫初有龍祖大帝又有龍祖之星三十二
　天有龍變梵度天帝皆此義也
靈寳君者則洞玄之尊神靈寳丈人則靈寳
君之祖氣也丈人是赤混太無元玄上紫虚
之氣九萬九千九百九十九萬氣後至龍漢
開圖化生靈寳君經一劫至赤明元年出書
度人時號上清玄都玊京七寳紫微宫
　玉清爲天寳君上清爲靈寳君太清爲神
　寳君乃知三寳所屬之號則天寳君當稱
　爲洞眞之尊神今也獨稱爲大洞之尊神
　而不稱爲洞眞何耶蓋三洞未分緫名大
　洞如二儀未判名之太極然大洞本迴風
　混合之道混合乃三洞未分也元始法王
　乃造化之主先天聖人得而名焉洞眞則
　見於三洞旣分之後元始又兼稱之今經
　㫖言大洞者從本而言也靈寳君者從跡
　而言也按藏經衆篇序義云洞玄是本靈
　寳爲跡是從跡而言也大洞之炁本生於
　空流而爲洞眞次爲洞玄洞玄之教專名
　靈寳寔敎之祖也所謂跡者文字是也龍
　漢元年未有文字及至開圖文字始露道
　教所起云道家之教起自三元從本降跡
　方演經誥今靈寳君生於龍漢開圖之初
　寔出書度人之始觀其號與其時乃知教
　之祖也又號元都玊京七寳紫微官乃藏
　經之所也然髙上玉虚之氣極於九萬九
　千九百九十億萬氣才至赤混太無之氣
　己少億氣則知劫運氣數差殊不復如前
　蓋人之自召也且上古有壽千萬歳者唐
　虞之時尚有百餘歳者今人止及七十豈
　今不同古耶均受是氣奚爲之不同蓋生
　死周遭旣生即滅旣滅復生智識漸昏氣
　數耗損今不如昔後不如今也如一升之
　水屢易其器㳙滴浸失漸不及升曰徃月
　來其涸可待所以生死徃復如轉圓輪不
　曽暫停深可悲愍恭惟飛天神王以生死
　爲已任冐禁懇請俾人知生神之本滅度
　轉輪終歸仙道其用心可謂至矣旣得爲
　人勿浪自生死當返照回光免至失身於
　異類則於仙道尚庶幾焉
神寳君者則洞神之尊神神寳丈人則神寳
君之祖氣也丈人是冥寂玄通元無上清虚
之氣九萬九千九百九十萬炁後至赤明元
年化生神寳君經二劫至上皇元年出書時
號三皇洞神太清太極宫
　玉蟾子趙先生以玉清爲金宫上清爲火
　宫太清爲土宫不及木與水也學者嘗疑
　其說而不求其理然五行以金爲主金本
　無氣孕氣於震方乃木也金又尅木有夫
　婦之理與水相生有母子之情五物受壞
　惟金不壞入火不焦入水不濡入土不傷
　入木不損至人悟此以鍊丹則金火土觸
　類而求之其於水木不約而㑹也古仙詩
　云五行全在土四象不離金三寳君之祖
　氣本於三元今攷經本冥寂玄通漏元字
　不獨蜀本在處皆然九天生神章須經本
　朝王公欽若校勘尚且如此况於諸經乎
　又太一試觀錯爲戒觀似此者多矣混洞
　太無元髙上玉虚之炁赤混太無元無上
　紫虛之炁上旣云髙上玉虛之氣則赤混
　太無元疑少一字直云上玉虛之氣天寳
　君稱髙上靈寳君自當稱元上并無上二
　字及冥寂玄通又漏元字直云無上玉虚
　之炁頃因校之蓋道藏無字與元字點劃
　相似恐當初傳寫之時誤爲字體重疊因
　而除去不然漏寫豈有三元之氣止有兩
　元也其理不通冥寂玄通下當添元字其
　上玊虚之氣竢識者正之此春秋疑以傅
　疑之說也三元見三洞宗元經希巢入道
　巳來嘗患教宗太漫學無宗師謬誤太半
　間有知音者妄自髙大所謂刻劃無塩也
　且以近世齋醮刋行文字觀之徃徃指白
　爲黑似無爲有識者當自見之
此三號雖年殊號異本同一也分爲玄元始
三氣而治三寳皆三氣之尊神號生三氣三
號合生九氣九氣出於太空之先隱乎空洞
之中無光無像無形無名無色無緒無音無
聲
　羿工於中榖不能使人無巳譽道降而爲
　氣不能使人無名號自一分三從三合九
　雖三號之殊異本一致以同歸當其搏之
　而不得非形而上者乎號而讀之者非形
　而下者乎三號即天寳君號髙上大有玊
　清宮靈寳君號上淸玄都玊京七寳紫微
　宮神寳君號三皇洞神太清太極宮元始
　之初未有天地以一身而生萬有故號大
　有玉淸宫及乎龍漢開圖天地始分靈寳
　誕於西那天鬱察山中是時元始天王坐
　於玊京山仰吸天氣俯飲地衆其玊京山
　宫殿皆七寳金玉飾之中統紫微上宮靈
　寳君旣生之後元始天王即命主之故有
　斯號赤明之時乃三皇分化之際神寳君
　生焉適洞神下降之始故號三皇洞神太
　清太極宫太極宫乃九宫之一也諸仙得
　道者居之宫中官僚眞人大夫公𡖥各有
　攸序三號雖異本元始之一身以龍漢爲
　前劫赤明爲中劫開皇爲今劫玄元始者
　無生玄氣積清成青洞生元氣積虛成白
　空生始氣積光成黄三氣既足然後合生
　九氣九氣即一黃演之氣九氣是也三氣
　皆本於三空太無屬玉清太空屬上清空
　洞屬太清一氣生於太無是名太初出於
　太空之先是名太始隱於空洞之中是名
　太素昔元始天王與九天眞王並生於九
　氣之先爾時未有歳月毎以一氣相去九
　萬九千九百九十一萬里爲一歳當其出
　於太空之先隱乎空洞之中迎之不見其
　首隨之不見其後無光像形名色緒音聲
　人孰得而識之故曰道法自然
道運御世開闢玄通三色混沌乍存乍亡運
推數極三氣開光氣清髙澄積陽成天氣結
凝滓積滯成地九氣列正日月星宿隂陽五
行人民品物並受生成
　天其運乎孰爲之主必資氣而後運當天
　地乍判之際神寳君御以㝠寂玄通之氣
　開而闢之蓋闔戸謂之坤闢戸謂之乾闔
　則萬物始包闢則萬物始生此乃三生萬
　物也混沌既分青黄白三氣始露如存若
　亡不見形状謂其有而非有謂其無而非
　無孰推移是運至則動孰闔關是數極則
　開天地待是而後立日月待是而後明於
　是九氣列正列則有條不紊正則範圍不
　過隂陽五行錯綜而成序人民品類皆得
　而生成造化之功孰大於此
天地萬化自非三元所育九氣所導莫能生
也三氣爲天地之尊九氣爲萬物之根故三
合成德天地之極也
　氣來於身謂之生氣去於身謂之死凡舍
　齒戴髮蟏蛸蠢動無不同焉自非三元所
　育九氣所導莫能生也惟人者最靈於萬
　物居三才之一可謂尊矣莊子所謂天地
　與我並生是也旣得其生其來無不同賦
　與之後所爲無不異則天地之長久人命
　之短促何耶蓋不暁三合成德天地之極
　之理所謂極者中是也春秋左氏傅云人
　受中以立命書云上帝降裹於下民即道
　家黄庭也黄者土之色庭者四方之中天
　一生水在人爲精藏之於腎腎有左右中
　夾黄庭經云左爲少陽右太隂後有密戸
　前生門腎旣爲生死門戸則涵養之功必
　自黄庭始腎中藏精精中生氣交合於心
　心液相交鋉於黃庭儻知交合不差則精
　合於氣氣合於神神合於道則生生之理
　不失天地之中故曰三合成德天地之極
　也
人之受生於胞胎之中三元育養九氣結形
故九月神布氣滿能聲聲尚神具九天稱慶
太一執符帝君品命主録勒籍司命定算五
帝監生聖毋衞房天神地祗三界備守九天
司馬在庭東向讀九天生神寳章九過男則
萬神唱恭女則萬神唱奉男則司命敬諾女
則司命敬順於是而生九天司馬不下命章
萬神不唱恭諾終不生也
　謹按大丹隱書夫人受生於天魂結成於
　元靈轉輪九氣挺命太一開聞三道積神
　幽宫所以玄液七纒流津孰澤日月映其
　六虛口目運其神器雲行雨施德擬天地
　胞胎内結五因來具立人之道如此其重
　也故五因者五种也三道者三眞也五神
　天之䰟三眞天之道九氣天之胎太一天
　之源日月天之眼玄液天之潤六虚天之
　光幽宮天之府神氣天之化元靈帝之變
　又云元父玄母元父主氣化理帝先玄母
　主精變結胞胎太一混合五神捧籍列符
　五神各有所主於是三官鎭眞百節受靈
　帝君定籍宿命無傾千乘萬騎舉身啓晨
　詳味此篇其義與生神章大同所謂受生
　於胞胎之中三元育養九氣結形即玄母
　生精變結胞胎轉輪九氣三道精神是也
　九月神布氣滿能聲即日月映其六虛口
　目運其神器是也九天稱慶太一執符帝
　君品命主録勒籍司命定算五帝監生以
　至終不生也即太一混合五神捧符帝君
　定籍宿命無傾千乗萬騎舉身啓晨是也
　太一者謹按玄鏡經曰太一者長生之大
　主蓋教中有太一帝君太一眞君太一元
　君太一眞人太一尊神此太一即非外神
　乃上清大洞之太一也形如始生之男不
　着衣服身長四寸所謂大洞返胎始形之
　神也名務猶收𢘆守人玉枕之下人之初
　生執符而混合萬神也帝君者一名七靈
　又名神丈人𢘆守入兩眉之上品命者定
　其髙下司命即中央丈人也守人心中定
　算則注其年壽也五帝即東方青帝彫梁
　際赤帝長來覺白帝彭安幸黑帝保成昌
　黃帝含光露監人之生也聖毋即九天聖
　毋也蓋獨陽不生獨隂不成聖毋即至隂
　之主喜於成生衞其房室祓除不祥也司
　馬在庭東向誦生神章者即長生法師大
　司馬也姓栢成名歘生乃上清眞人也男
　則敬諾而唱恭女則敬順而唱奉則分貴
　賤也如詩中弄璋瓦之異巳上莫非一身
　之神纔候氣滿則百神並集然神以氣爲
　母神乃氣之子神能住氣氣能留形則長
　生久視又何難哉惜乎人不暁此以欲滅
　命以利輕生深可歎哉
夫人得還生於人道濯形太陽驚天駭地貴
亦難勝天眞地神三界齊臨亦不輕也當生
之時亦不爲陋也所以能愛其形保其神貴
其氣固其根終不死壞而得神仙骨肉同飛
上登三清是與三氣合德九氣齊并也但人
得生而自不能尊其氣貴其形保其命愛其
神自取死壞離其本眞耳
　混元述稟曰人生天地之問稟二氣之和
　冠萬物之首居最靈之地總五行之秀參
　於三才與天地並可謂至貴無倫矣儻得
　人身當自保愛蓋生死界畔迷謬甚多矣
　人身者如立板走九得人身者如泝流上
　船此神王所以區區愍衆生不自覺知輕
　生徇死不貴人身而發爲此問也才得人
　身必須詣南丹火煉池中滌以黄華之水
　然後投胎就舍方始成人今此經乃謂之
　濯形太陽而不謂之黄華者何耶蓋黄華
　者陽之精在日之上舘一名洞陽宫中有
　流火之池中有黄華之水彼問神人常以
　此水灌灌形容故吾教薦亡有長生簡符
　指此也自從爲人經許多節次誠所謂驚
　天駭地三界齊臨不爲陋也毎毎誦至此
　篇掩卷太息蓋此身與天地並氣與隂陽
　通此身乃三寳之身此氣乃隂陽之氣尊
　莫過於三寳神莫大於隂陽動其機萬物
　化冝乎驚天駭地三界齊臨不爲過也既
　得此生不勝慶幸豈可忽諸但人不自愛
　形保神貴氣固根與三氣合德九氣齊并
　者切縁私心勝而智慧少毎以隋侯之珠
　彈千仞之雀者比比皆是安得不離其本
　眞手
九天生神章乃三洞飛玄之氣三合成音結
成靈文混合百神隱韻内名生氣結形自然
之章
　天地之大非氣不運人之一身非氣不立
　三洞寳經非氣不結謂之自然之章者非
　從人說也謹按太眞十二科以自然本文
　爲初寔先天之教也九天丈人告三天玊
　童曰元丹胎精中記乃生玄之初結太空
　自然之氣以成寳文今生神章是也飛玄
　者以三氣之中玄氣爲終其氣如雲飛徊
　於太空之中三合而後成音三合者本始
　經云夫人形體爲一身爲二氣爲三形體
　神氣具方乃成人又以神爲一氣爲二精
　爲三然後成神又以天爲一地爲二人爲
　三然後成天地道德也故云三合成音音
　者取其聲律相恊令本章是也文以氣而
　結神以炁而合以類相感故云混合百神
　又紫微上元宫中有延生之符置之八方
　則八方之氣歘然響應皆即成人復藏其
　符則復化爲氣是也混合則歸於一身故
　救苦經云眞人混無分天氣歸一身莫非
　自然之氣矣
天寳誦之以開天地之光靈寳誦之以開九
幽長夜之魂神寳誦之以制萬靈太一誦之
以具身神帝君誦之以結形九天誦之以生
人學士誦之以昇天
　道不逺人人之爲道而逺人當其天人合同
　本無間别以理推之天寳即元始靈寳即
　道君神寳即老君天寳生於龍漢之初天
　地乍分上無復色下無復淵溟涬太梵寥
　廓無光天寳君以自然生神玉章開而關
　之則上下列位即度人經云無文不光是
　也靈寳君生於龍漢開圖之初爲度人之
　首故云開九幽長夜之魂度人經云無文
　不度是也神寳君生於赤明元年萬範旣
　張太虛毓妙大象炳靈以陽精之氣化生
　上聖髙眞以沖靜之氣化生元君聖母剛
　烈之氣化生天丁力士餘氣化育萬靈故
　云以制萬靈度人經云五文開廓普殖神
　靈是也制則使其無妄作之威即身而言
　之天寳君之氣處於泥丸神泄於目而爲
　光故云開天地之光靈寳君之氣處絳宮
　是爲靈府血之所生血乃隂也藏之於肝
　肝主魂故云開長夜之魂大洞經云爲我
　斷塞死戸使上帝玉華固我丹元之鄉披
　解七祖幽魂上昇南宫神寳君之氣處下
　丹田即黄庭也乃生神之府也經云散化
　五形變萬神是名黄庭曰内篇故云以制
　萬靈太一以總衆神即務猶收也帝君則
　逢陵梵也巳上即一身之神也詳解於下
　形旣結則四枝五體無不完備九月神布
　將欲成人也學道之士能知是理即三宫
　爲三寳九天齊并終不死壞上昇九天其
　道豈逺人邪患其不爲也
鬼靈聞之以昇遷凡夫聞之以长存幽魂聞
之以開度枯朽聞之以發烟嬰孩聞之以能
言死骸聞之以還人
　自天寳至學士言之蓋得吾道者上爲皇
　而下爲王自鬼靈至死骸言之失吾道者
　上見光而下爲土然誦之與聞之者固自
　有間蓋誦之者以得其道誦尭之言行堯
　之行是也今也不幸不得其道䧟爲鬼靈
　凡大幽魂之列與道寥遠一旦歸聞是經
　在鬼靈者上可昇遷名入東華不𨽻三官
　之鬼謹按飛仙寳劒經云有肖貌之才絶
　衆之望既終受三官書爲善爽之鬼四百
　年乃得爲池下主者從此以進三百年爲
　一階今聞是經不待限期可以昇遷凡夫
　者六欲具全是名凡夫今聞是經六欲不
　染在世長年是也幽魂則地獄幽囚之人
　今聞是經度品南宫是也枯朽者乃草木
　也枯朽則質不存矣今使發烟是何理耶
　此經乃飛玄之氣結成靈文世之草木無
　過以氣而生今也使之發烟烟即木之氣
　也木中有火質具乃火然今也枯朽生理
　不存今感是經以氣相滋漸有生質故云
　枯朽聞之以發烟若以人推之則丧靈矣
　精者即枯朽之物也烟即如人之氣氣若
　不存豈不爲枯朽之物耶故東坡和淵明
　形影詩曰君如烟上火火盡君乃别經言
　及此方知神妙之功與物無間昔重陽曰
　有道挈一瓢内貯大丹雜之以粟信手與
　人至日暮粟盡而丹在乃曰世人福何尠
　耶於是將大丹留於玊局枯海棕樹上而
　去明日視之海棕再生枯朽發烟豈無是
　理耶嬰孩者能啼而不能言今聞是經即
　得言語蓋孔竅開聰也死骸者則魂魄各
　離人道巳逺今聞是經復過爲人昔徐甲
　巳死經歷多載一旦老君以太玄生符投
　之再活彼以符力此以經力同歸殊途也
三寳神奥萬品生根故非鬼神所知凡夫所
能聞也
　三寳者即天寳靈寳神寳是也生天生地
　神鬼神帝至靜而不變至純而不雜覆至
　大之天地而無所遺藏至幽之鬼神而弗
　能狀萬品芸芸消息不巳而不可窮可謂
　神奥矣故經曰道者萬物之奥三寳者又
　道之奥也奥者深邃之地大本大宗之所
　由爲太玄曰天奥西北鬱化精也地奥黄
　泉隱營魄也人奥思慮蘊至神也又南華
　經曰祥生於奥舊䟽以未爲奥言坤也今
　太玄指黄即坤也大梵之氣起自西北生
　物者咸徃資焉乃立天之道也魄營於坤
　品物咸亨立地之道也天地旣立隂陽乃
　備生者不得不生化者不得不化故云三
　寳神奥萬品生根前云鬼靈聞之以昇遷
　凡夫聞之以長存今又云非鬼神所知凡
　夫所能聞若鬼神未知之前凡夫未聞之
　日與旣知旣聞之後故自有間不可同日
　而語也得是道者不可致詰豈聞世俗常
　聞耶至言不可苟得神仙之道辭矣
夫學上道希慕神仙及得尸解滅度轉輪終
歸仙道形與神同不相逺離俱入道眞而無
此文則胞胎結滯死氣固根眞景不守生氣
無津九户閡塞體不生神徒受一形若寄氣
而行學得此法可坐致自然
　夫上眞之道有七太上之道有三中眞之
　道有六下眞之道有入生神章經甚義與
　大洞三十九章相爲表裹今攷大洞三十
　九章係上眞之道故云上道夫學上道希
　慕神仙者恐其力量蹇淺未能帶骨上昇
　止得尸解且以滅度轉輪若轉輪未息則
　生死之根猶在未免六道循環故青童君
　曰欲植滅度根當拔生死栽沉吟墜九泉
　但坐惜形骸生死栽者轉輪是也若入轉
　輪恐乖人道難復人身人身尚且難復則
　希慕神仙者愈更並越巳今經言尸解者
　方免轉輪終㑹仙道然功行未充鬼録有
　名不免三官追攝故暫寄形於嵌嵓窮谷
　之間令太一守尸三䰟營骨七魄護肉胎
　靈結氣久久更生且尸解之道方法多門
　服刀圭而蟲流漱流胎而決死飲瓊漿而
　叩棺服金丹而告終或頭尸異處身脫髮
　存大抵一生未就故也是以仙公七世而
　登眞太極百身而證果旣作尸解必以生
　神之章以固其尸形則生津不涸而死戸
　閇矣列紀經云人之一體所以死爛者有
　三十九處以受鬼氣形有間孔血有虧迭
　死氣日進邪氣引入精神不通津液沉滯
　百神奔走故經言死氣固根眞景不守生
　氣無津是也眞景者眞神也徒受一形若
　寄氣而行雖有此身不暁生神之道何異
　行尸邪若得此法可坐致自然此專指土
　神經爲捷徑不作尸解直入大乘而言也
　此法何在經曰九天生神章乃三洞飛玄
　之氣三合成音結成靈文混合百神人之
　一身莫非三氣之所土旣受此氣則與元
　始爲一便可混合百神氣之所在神即隨
　之初以三氣土三神三部八景則爲二十
　四神若常混合二十四神變化三五眞人
　混成正一合爲帝君雖百千萬億之多亦
　能混合則呼陽召隂岀入無方陽氣化爲
　龍車隂氣變爲玉女舞輪空玄之上坐致
　自然豈欺我哉
三寳尊重九天至眞袐之大有九重金格紫
陽玉臺自非天地一開其文不岀元始禁書
非鬼神所聞竊之者風刀萬劫䰟死無生依
科尊奉形神同仙
　聖人濟物之心無時而巳然處於萬天之
　上世孰得而知之故以三洞之經流布人
　聞莫非聖人之心聲也今誦其經即得其
　心因其心而會諸聖其經見在即聖人之
　見在也可不重歟生神經乃天地之祖氣
　羣生之父毋三寳猶自重之況於人乎酆
　都六洞宫中有專治誹謗三寳大乘之罪
　其經乃三寳之言也不重其言則奥誹謗
　奚異九天至眞至者上也祕之大有乃藏
　經之所也謹按七變舞天經載上清寳經
　三百卷玉訣九千篇符圖七千章及自然
　之章袐在九天之上大有之宫大有之宫
　乃玉清宫也又按金眞玊光經九重金格
　紫陽玉臺九重乃緘鐍之深也格則几案
　之類按道寳經有玉格焉金格焉二者皆
　屬九天三關之上有玉臺臺上有玉格安
　上皇太眞髙帝玉名之處也詳此不惟重
　之又且祕文不日龍漢開圖神王冐禁懇
　請則此文豈得而見之冝乎竊之者受罪
　尊奉者同仙𥩈之者良可爲戒奉之者可
　不勉哉
三元宫中宿有金名紫字刻書來生應爲三
清神仙之人當得此文有其縁會當賫金寳
奉師効心依科盟受閇心奉行愼勿輕泄風
刀考身
　三元考校不獨死䰟而巳凡得道者與未
　得道者皆預焉惟金名紫字常以旌別學
　仙之人故藏中所載三元考官地獄之品
　謂之墨録則得金名紫字者誠與之有間
　矣昔李珏江陽之小民也其功行久在仙
　籍雖未得登天然姓名巳用金書於華陽
　洞天矣不特學仙之士品格有如此者世
　書粱元帝爲湘東王時嘗記録忠臣義士
　及文章之美者以三品筆書之忠孝者用
　金管德行者用銀管文章美者用班竹管
　太上玉訣經云紫微宫中有金格玉書赤
　金書青玉簡皆此類也若人宿植善功盡
　此報身來生當爲三清神仙之人自然與
　此經相值必次賫金寳依科盥受方可修
　行如其不然必有風刀之考三復斯言此
　皆爲中小乗設也風刀之考蓋屢言之前
　章載風刀萬劫䰟死無生後云風刀相刑
　可不愼焉獨中間飛天神王受拜之時元
　始天尊謂曰寳書祕重九天靈音施於上
　聖非鬼神所聞明眞有格四萬劫一傳今
　冒禁相付子祕之矣愼勿輕傳其詞止於
　愼勿輕傅而巳風刀之考豈不爲中小乗
　人設耶太上科令云傅受天書而鍾其殃
　祖先者是重其宣言之罪防其漏泄之盟
　爾所以黑録上篇載水火官外又有風力
　左右二官左風考官主治受經符寳訣無
　盟修行受財賣道將損天科之罪右刀考
　宫治伏誓告盟背違師友去彼適比評論
　善惡攻伐根本莫大之罪與太霄琅書遇
　賢便傳不拘定數者相去逺矣
修行之法千日長齋不關人事諸塵漏盡夷
心默念清香執戒入室東向叩齒九通調聲
正氣誦詠寳章
　招眞以鋉形形清則氣合合道以鋉氣氣
　清則神怡此長齋之法也莊子云宇秦定
　者發乎天光宇泰定者夷心是也生神之
　旨無出於此捨此之外莫非人事衆生之
　心未齋之時心如游塵與物相刃相靡風
　馳而火熾漸染塵垢無時暫止旣齊之後
　神氣歸一蓋神者在耳而聽在目而視在
　舌而味在心而變化在意而倐忽其神長
　游於六根今也六根不納諸塵漏盡教中
　有八漏目之淚肝漏鼻之涕肺漏口之唾
　腎漏外汗心漏夜盗汗小腸漏寢而涎者
　腦漏夢與鬼交神漏媱欲者身漏巳上諸
　漏無非五廕六入十二根塵之所交樓若
　使形充空虛聦止於耳心止於符則諸塵
　無自而入也昔葛仙公長齋於天台山未
　經一年遂致感通上聖曲眄幽房後人修
　齎之法始原於此嚴其君云虛心以原道
　德靜意以期神明縁衆生之心未合於道
　先授之以齋法使其因齎而息心息心而
　入道後世熾以人事渉以形器面視齎法
　蓋何謬邪祭酒道士只成一尸祝矣入室
　束向取生氣也調聲所以正氣玄感所以
　集神皆誦經之節要也
誦之一過聲聞九天誦之二過天地設恭誦
之三過三界禮房誦之四過天王降仙誦之
五過五帝朝眞誦之六過魔王束身誦之七
過星宿停關誦之八過幽夜光明誦之九過
諸天下臨一切神靈莫不衞軒
　前章載修行之法莫非返身成誠之說旣
　能返身則與天爲一則是知天之所爲知
　人之所爲者至矣所謂至者和同天人之
　際使之無間故誦經至於一過聲聞九天
　誦之在此聞之於彼言其上下察也二過
　天地設恭度人經有天地設禮其義大同
　蓋恭之與禮輕重之别恭而能禮方見盡
　善至於三過三界禮房則知禮字又過於
　恭也四過天王降仙經中有法王天王之
　號莫非髙聖之尊稱降仙則感會神仙來
　集其所如葛仙公研思齊法感召太極仙
　人徐來勒降於靜室之中是也五過五帝
　朝眞如魏夫人道成之時五老帝君降於
　其室傳以五帝策杖之類六過魔王束身
　衞靈呪有魔王束首身首之分字雖不同
　其理則一束字訓縳至於六遍魔王始束
　其身不令妄動恐生干試學道之士魔試
　甚多初歷子魔後歷大魔二試若過魔王
　方能保舉上登仙品且魔王束身不於五
　過七過至於六數功方及之何耶蓋六天
　大魔乃六天故氣謂之至隂之鬼帥其力
　量與天齊同元始命化其魔並生故道家
　經誥齎醮之法必先制之然後成功六爲
　老隂其威盛大是以齊法必先午時命魔
　謂此者也一隂生於午故先杜其漸若後
　時而作必不救也每見黃壇上十案香初
　夜宿啓始於正北乃子位也如修鍊大丹
　必以一陽之候發火次第而歴六乃東北
　艮位正當鬼地乃六魔所居之方北浮山
　玊蟾子命魔之法昩者不暁其說止爲命
　地魔殊不知六洞大魔即上天之大魔也
　漢天師時分别人鬼先自驅逐六天魔鬼
　令歸北鄷雖曰鄷都六洞寔天界也不可
　以方所泥之北都羅酆雖至隂之地其中
　亦有六洞仙官常考算學仙之士通理三
　界之籍如度人經云阿人歌洞章以攝比
　羅鄷旣歌洞章與鄷都有何相渉必曰攝
　比羅鄷者此羅酆之魔寔羣魔之首也下
　云束送妖魔精斬馘六鬼鋒其義甚分明
　又今命魔呪後有三天運明六天運終全
　不暁何等語旣曰命魔所命何事强作聦
　明者甚多近看通教集其承習可知然玊
　蟾子教人口口相傳不可載於毫楮恐生
　泄漏子亦不敢妄言之七過星宿停關元
　始天尊說度人經時璇璣玊𢖍一時停輪
　本經乃謂之停關蓋指斗柄而言也比斗
　第七號天關星亦曰破軍所指之方鬼神
　避位行法之家謂之剛氣是也入過幽夜
　光明至隂之所日月不照沉䰟滯爽何以
　昇度此李若沖誦之以薦張麗華是也九
　過諸天下臨一切神靈莫不衛軒九遏既
　備功德所感尸居而龍見淵默而雷聲有
　不期然而然者昔李順與常誦大洞經積
　之三年忽於一夕有飛仙千數集於空中
　神光照室作之於此應之於彼豈得而誣
　焉
一過徹天胞原宣通
　道之眞以治身諸餘以爲國家土苴以冶
　天下必先身以及物此修身之序也然此
　經自千日長齊不關人事諸塵漏盡夷心
　默念然後記誦經之過數有感物之品功
　下至此章亦記九過始及於身豈先後失
　序耶蓋修行之法有自内及外者有自外
　及内者自内及外者修之身其德乃眞有
　自外及内者後其身而身先詳味經旨
　與前章不少差異但當時一過之功聲聞
　九天又能胞原宣通其理自是兩說所以
　别而紀之如度人經說經一遍諸天大聖
　同時稱善後至十遍枯骨更生皆起成人
　此記十遍之功也其次又云說經一遍東
　方無極無量品至眞大神無鞅之衆浮空
　而至此紀感發之義也與此經所紀先後
　一同學者不可執一而求之一過徹天胞
　原宣通乃指人受生之始也至乎九過關
　節本始一時生神則又示人以修身之說
　也謂之生神章其意始見蓋人來生時謂
　之不覩光明處冥冥之中無所作用雖無
　煩惱繫係使經千百劫祗成遊䰟苦爽何
　益於事雖莊子悲在冶之金藎惜其爲人
　之後空與草木腐爛不若不生之爲安也
　學者不悟便執以爲口實談長生者指爲
　疣贅誠爲教中之罪人也此乃修行不至
　中道而夭得以籍口豈足貴哉有人於此
　不貴其生認四大爲逆旅忍渴不飲忍飢
　不食無術以禦寒無法而致飽形骸枯悴
　口說苦空坐待至死譬如有屋拆而露居
　身本無病飲藥使病此豈人之情也哉苦
　執之以爲然則乹坤幾乎息矣天尊神王
　愍斯人之倒見於是區區述生神章令悟
　此身與天地並生若能因其所生修其所
　當生即長生之道也若也不然則莊子在
　冶之金又可悲也邵康節詩云但敎杠死
　一千遍恰似不曽立一般人之受生以精
　血爲胞寄於毋宫三百日胎始完具精血
　纔胞之初便有一黄演之氣爲之生端使
　其宣通其氣昇降不失其度則生理有漸
　若也胞源不通則中道夭閼者有焉故太
　丹隱書云若太一凝結者九氣止不變三
　一悲而不攝所以致其死氣運入無得而
　成也
二過響地胎結解根
　天一地二天地之數也聲發響應陽唱隂
　和也人之初生二月成胎乃形兆之始然
　生者死之根胎形旣具有死氣故根爲之
　結固所以因胎而亡在胎而死者徃徃有
　之故二章云斬根斷死戸熈夷飬嬰童若
　胎根旣解生理漸成知太一帝君解三關
　十二結符以朱書於青竹膜中用之解結
　是也見上清洞玄經
三過神化䰟門練仙
　天一生水在人爲精天三生木在人爲䰟
　正當三過䰟始具矣玉芝仙經云人之在
　胎三月而隂陽分隂陽既分左則生䰟右
　則生魄此必然之理修行之士必先拘䰟
　而制魄䰟乃汞之屬魄乃鈆之黨汞性易
　飛人纔死則䰟先去度人經云髙上清靈
　爽悲歌朗太空蓋傷人之死也人之受胎
　䰟具則質成謂之太素門則分隂陽出入
　也左爲䰟門右爲魄戸䰟既受煉則死者
　可以爲生生者可以成仙故須延天謂之
　明仙之氣是也鍊字乃繒練也經中多從
　此字不從鋉字意謂太素也人之生本本
　立而道生當太素之時剛柔始分取其純
　素如繒練之潔易於成仙矣故後章有飄
　飄練素華義與此同
四過天王降仙魄戸閉關
　天四生金在人爲肺肺所以藏魄三過旣
　云䰟門四過云魄戸者蓋一身之門戸也
　且人之初生腎爲始脾次之脾又生肝肝
　方生肺肝之與肺爲傳導之門戸且腎爲
　水也水中有火升之爲氣乗氣上廾朝之
　於心心中生液負隂而下以歸於腎若無
　肝肺爲之傳導安得交媾而成龍虎耶古
　仙至人所以煉丹不成大患金木間隔今
　若使肝能傳導其腎氣以朝於心肺能傳
　導其心液以至於腎時候不差黄芽乃生
　是曰金丹豈不偉歟旣云傳導又云魄戸
　閉關何耶此乃始生之戸未能修煉恐招
　死氣以傷生氣故以令閉關也
五過五帝朝其藏腑淸源
　人生五月五藏乃分則脾數始足見於内
　者爲藏見於外者爲肉則五帝自然相朝
　青帝䕶䰟白帝侍魄赤帝養氣黑帝通血
　黃帝中主萬神無越六腑者地二生火次
　生小腸小腸生大腸大腸生膽膽生胃胃
　生膀胱兼三焦爲六腑也鳴呼非彼無我
　非我無所取則是亦因彼彼亦因是生神
　之妙豈特不得其眹可謂自然也
六過魔王伏諾胃管生津
　五藏皆有津獨左腎爲之主然胃屬土水
　得土則止所以胃管爲承津之所仙經存
　想訣云心存胃口有姹女嬰兒祼而無衣
　正立胃管張口承注靈液仰吸五氣歸口
　嚥之遣入玄女口中是也凡人飲食皆聚
　於胃暗受亢火磨化清者爲津若雲雨之
　潤升於九天濁者下沉若糞土傳泄九地
　聚於口成水尅於肺成唾尅於心成血尅
　於腎成精莫非是津也如指玄篇以心腎
　爲丹元以肝腎爲火候至午靜坐幽室閉
　目冥心口含津液鼻中細細出息引極含
　津以壓之眞龍不上升矣引息以抽之眞

　虎不下降矣過於黄庭是爲玄珠之常用
　之則洗滌胷腸故經云靈鎭津液源張潤
　子眞人常以此語人云人身要滋潤多不
　暁此惜哉
七過星宿朗明孔竅開聦
　天有七曜人有七竅夜行五轉者七曜也
　内行五藏者七竅也人生七月七星之精
　開其七竅將用視聽食息其七竅則與人
　均其聦明則人各異然聦明之人本出於
　心心爲神屬火火能照物七又少陽之數
　屬金得金爲器而後能開鑿焉故上智之
　人心有七孔中人五孔下者三孔明逹者
　二孔尋常一孔愚癡者無也莊子云豈惟
　形骸有聾盲哉夫智亦有之倥侗顓蒙聦
　明不開非係於孔竅矣蓋稟賦有厚簿也
八過幽夜顯光三部八景整具形神
　人之受生自一氣爲祖以一生三以三合
　五是名八景三八爲二十四神此隂陽之
　變也若知其變則宇宙在乎手造化生乎
　身道家盟威籙以三元五德將軍爲體用
　變爲二十四階應二十四氣正指此也所
　謂變者其過於隂陽然三五爲日月之數
　戊己配於坎离人禀隂陽之氣三元五運
　合於一身變而通之與太拯中二十四氣
　自然冥合故黄庭曰治生之道了不煩但
　修洞玄與玉篇兼及形中八景神二十四
　眞出自然故素靈經曰二十四氣混黄雜
　聚結氣變化而氣中有二十四神結靈生
　成非由胞胎皆三一帝星之氣也然則三
　部八景整具形神旣曰非由胞胎爲人身
　者安得而致之能致之者必自修行始如
　神仙許長史訣云以平旦存上景日中存
　中景夜半仔下景苞玄玉録曰不存二十
　四氣不知三部八景名字者不得爲太平
　民亦不得爲後聖臣故西城王君桐栢眞
　人皆行此法方可得道二十四神名數謹
　録千下上八景𦠊神髮神皮膚神目神頂
　𩕳神神鼻神舌神中八景喉神肺神心
　神肝神膽神左腎神右腎神脾神下八景
　胃神大腸神小腸神胴神胷膈神兩脇神
　左隂左陽神右隂右陽神其餘形狀呪訣
　不得盡書之曩見鄱陽王侍宸所注三部
　八景謂之八卦甚可笑故併書之以暁後
　學免有謬誤矣
九過諸天下臨三關五藏六腑九宫金樓玉
室十二重門紫戸玉閤三萬六千關節根原
本始一時生神
　人未受生於芒芴之間是爲太易變而有
　氣是爲太初氣變而成形是爲太始隂承
　陽生氣隨胎化是爲太素靈光入體與毋
　分形十月歸足是爲太極當生之時萬神
　皆備從何而致之蓋生者天地之太德天
　道貴生因生以致之也三關者黄庭經以
　口爲天聞手爲人關足爲地關仙經以泥
　丸爲上關絳宫爲中關下元爲下關惟正
　陽眞人以夾脊之節有二十四凡一關有
　三節焉腦之下名曰玊關其夾眷名曰中
　關内腎相對名曰下關又以目爲上關鼻
　爲中關口爲下闢五藏見上注五藏六腑
　旣生神則大腸爲玉堂腑小腸爲元陽腑
　左膀爲太和腑右胱爲太素腑胃爲中黄
　腑膽爲太清腑是名六腑也九宫者腎爲丹
　元宫小腸爲朱陵宫肝爲商䑓宫膽爲天
　霐宫脾爲黄庭宫大腸爲玄靈宫肺爲尚
　書宫膀胱爲玉房宫心爲絳霄宫洞眞經
　云兩眉間入三分爲雙丹宫却八一寸爲
　明堂宫却入三寸爲丹田宫亦么泥丸宫
　却入四寸名流珠宫却入五寸爲帝宫明
　堂上一寸名爲天庭宫洞房上一寸名爲
　極眞宫丹田上一寸爲玄丹宫流珠上一
　寸爲太皇宫金樓則喉嚨是也一名重樓
　中有十二亭長皆持玉戟以守之眞人在
　其内主通上下氣者也近世蘇東坡有云
　凍合玉樓寒起粟蓋指此也黃庭經云重
　中樓闕十二環自髙自下皆眞人玉室者
　腦宫之列名也黃庭經謂之瓊室十二重
　門言喉嚨之十二環也紫戸者素靈中篇
　云兩眉之上其裏有紫戸洞房内經云兩
　關紫戸至於玄精紫戸之神名平靜字法
　王玊閤則黄庭謂之玊堂是也三萬六千
　關節根原本始一時生神巳上莫非一身
　之神也陽神一萬八千爲外景隂神一萬
　八千爲内神合而爲三萬六千可謂至貴
　無倫矣人知其神而神可與造化遊於無
　眹不知其神而神則終身役役不見其成
　功可不爲大哀哉
九過爲一遍一遍周竟三界舉名五帝友别
稱爲眞人十遍通氣制御萬靈魔王保舉列
上諸天百遍通神坐致自然太一度付元君
受生千遍通靈坐在立亡仙童玊女役使東
西萬遍道備馳騁龍駕白日登晨
　言道者莫先於隂陽言隂陽者必求於通
　變吾之一身位乎兩間其生與天地並其
　數與隂陽通前後相繼髙下相續利故無
　常終始不一相濟相生相制相治無非一
　氣也茍知變通則造化有可易之理其於
　坐在立亡而爲過當經以九過爲一遍十
　遍通氣百遍通神千遍通靈萬變道備方
　可登晨然誦經之數必取於九者九爲陽
　極物極則變身有九宫外有九竅天有九
　天下列九壘丹有九轉法有九成七八者
　隂陽之推六九者隂陽之究推不變而究
　則變也至於九過而三關五藏六腑九宫
　處處生神備足於三萬六千此非牽合演
　成三萬六千之數乃氣氣通變自然而然
　也如誦經一過便見胞原宣通之一字巳
　見於此茍不能通之則此身與塊土何異
　安得坐在立亡是以十遍通氣氣結爲神
　百遍通神神生則有靈千遍通靈靈則變
　通盡利鼓舞盡神方可㑹道所以萬遍道
　備白日登晨三界舉名名書上天信矣五
　帝友别稱爲眞人旣爲五帝之友則位與
　五帝並何故又稱爲眞人蓋同門爲友而
　友别者又分别當令入何等地如黄帝四
　十四方經載凡讀太丹隱書金華洞房及
　雌一寳章者便得稱爲三洞法師及元景
　眞人眞人之位配帝一髙仙洞玄法師上
　景眞人位配九宫上仙大夫今依四十四
　方經便得爲三天法師太上眞人位准太
　極仙𡖥是也魔王保舉初則試之功成則
　保舉之坐致自然者能致六甲之行厨是
　矣太一度符元君受生者然太一有五神
　捧符五籍皆上清帝君混合之道求長生
　神仙之訣按五符以白紙青書可以本命
　之日書之盛以錦囊帯之長生不死元君
　則女子得道之號所以大道有雌一之神
　指此也謹按大有妙經人分有九宫玊帝
　宫有玉清神毋居之天庭官有上清眞女
　居之極真宫太極帝妃居之太皇宫太上
　君后居之此四宫乃天元始生之隂官元
　氣未立五正未聞混化萬物天地得存皆
　由於此四眞也不知雌眞之内名則萬不
　得仙此之四宫人皆有之若不修行眞宫
　空矣今至百遍其神自生故黄庭曰瓊室
　之中八素集泥丸夫人當中立是也坐在
　立亡仙童玉女役使東西者此乃守三一
　之法也旣至千遍何徃不通所謂殊途同
　一㑹要終謹按上清明堂玄丹眞經若道
　士行太上召三一守形之法服符五年得
　與眞人相見九年通靈徹視坐在立亡役
　使六丁天給玊童玊女各一十二人乘雲
　駕龍遊宴玉宫至於登晨能事畢矣晨者
　乃雞鳴之時也謹按太玄帝君洞玄經呪
　曰舉身登晨白日升天中爲白日雞之始
　鳴爲登晨是以存太一混合多用此時乃
　生氣時也黄庭經曰羽服一整八風驅控
　駕三素乗晨霞豈不快哉


洞玄靈寳自然九天生神玊章經解卷上















洞玄靈寳自然九天生神玊章經解卷中(裳/六)
　　　　綿州冲虛觀道士王希巢隱賢解
元始天尊時靜處閑居偃息雲宫黄房之内
七寳帷中熈夷養素空碧鋉眞耽咀洞惠俯
研生神理微太混嘯朗九大
　此經無序分爰自三寳啓炁天地始立人
　民品物並受生成至於人之受生猶爲至
　貴方云九天生神章乃三洞飛玄之炁結
　成靈文天寳誦之以開天地之光則知天
　地旣立待是而後明非由演說故無序分
　若無序分則一經之旨無自而入當以此
　爲序分夫學士上道及得尸解之士若無
　此文如寄炁而行以至紀誦經之九過旣
　得此文必須長齋執戒諸塵漏盡夷心默
　念方行此法旣得此法必至九過方可三
　界舉名五帝友别無爲眞人旣稱眞人未
　能大備乃至萬遍道備白日登晨始見體
　用也乃正宗分今經旨至此元始天尊授
　與飛天大聖無極神王旣付之後法事旣
　畢諸天復位天尊重告飛天神王此九天
　之章乃三洞飛玄之炁云云者此係流通
　分中間言詞雖多於正宗分反復詳味其
　功用巳盡見於正宗分中所以丁寧告戒
　者止謂元始禁書不敢輕傳於是飛天神
　王再三懇諸元始天尊亦再三告戒言詞
　所以多也至於九章雖係一經之旨載之
　於後正如度人經大梵隱文乃道君所撰
　附於度人經中序之後非有别義也學者
　當自得之夫聖人濟物之心非不欲焦毛
　髮濡乎足急於度人然不將不迎應而不
　藏元始天尊所以靜處閑居必待其叩而
　發焉一而不變靜之至也居蘂珠而作七
　言閑之至也靈宫黄房乃偃息之所靈書
　經曰東海青帝君清齋於丹闕黃房三年
　諸天内音經云黃房之室主開日月飛天
　眞人之功七寳愇中義有二焉法身七寳
　以天地五行生成此身不可關焉在修行
　之士言之精也涕也唾也津也血也汗也
　淚也此七寳也熈夷養棄淵乎其居也空
　碧練眞凝乎其淸也耽咀洞惠味道之全
　也俯研生神抱神以靜也理微太混嘯朗
　九天後章載理微太書嘯詠琳琅大意一
　同其字少異天尊既以熈夷養素空碧練
　眞耽咀洞惠俯研生神則知此道之玄妙
　理微而無形無形則無以寄跡所以嘯朗
　於九天之上聊以自適焉是道也誰足以
　識之嘯之發液於喉而成聲後世長嘯本
　乎此也
是時飛天大聖無極神王玊輔上宰四恊侍
晨清齋建節侍在側焉憑瓊顏而妙感仰靈
眸而開矜竊神章而踊躍飡夫音而蒙生敢
乗機而悟會冒靈眄以披心
　是時者當時也元始天尊所臨之虛自然
　萬靈叅軒千眞拱侍今經中猶指神足與
　玉輔上宰四恊侍晨乃近臣也神王即河
　圖經所載天之十方有飛天神王衆神之
　主飛行三界統領衆神凡有三焉有結氣
　而生不由胎誕者次有報生宿有善功於
　鬼神之中今受其報爲神王之位者又有
　業感乗其積劫因縁所感而生者金闕有
　四天帝謂之輔臣者父也尊之如父制斷
　宣揚即謂之宰四恊如世之前疑後丞左
　輔右弼恊者和也侍晨則如本朝宣政間
　興隆道學置侍晨大夫之類是也侍帝側
　者當虚心以待問故云清齋也建節用以
　徴召三界鬼神此神王之所持也瞻覩瓊
　顔則妙感於心仰奉靈眸則襟懷開爽此
　聖人閑居之時虛緣而保神清心而容物
　物無道正容以悟之使人之意也而瓊顔
　言其玉潔靈眸言其通照於是飛天神王
　竊窺元始天尊俯研生神嘯朗九天之際
　心生踊躍願有請間先自言曰若乗此機
　會可以披其宿心雖曰冒干靈眸然捨此
　機會則生神之章無由傳焉正當飛天神
　王潔己以進之時則元始天尊鳥得而拒
　焉
於是飛天大聖無極神王前進作禮稽首而
言上白天尊賤臣幸㑹得仰侍靈軒不以短
狹叨濯冥津重悟凝玄位登神王總御生死
領括天仙賞監七覺逺覽遐方雍觀上宰對
司侍晨
　此一節即飛天神王欲乞傳受生神之章
　先自致詞於元始曰賤臣幸會得仰侍靈
　軒不以短狹叨濯冥津乃神王之謙詞也
　至於重悟疑玄位登神王總御生死領括
　天仙此當仁不讓之靈孟子謂當今之世
　捨我其誰乎詳味經言正如龍景玄文經
　載太極眞人侍於道君之前伏請竒文太
　上俯據而吟微乎深哉諒不可勝子位登
　太極領括神宗令以子相告勤奉之焉詞
　之大同至於賞監七覺遠覽遐方雍觀上
　宰對司侍晨方見神王位登髙上生神之
　章必當相委焉且生死交會善惡分判之
　際使毫分無失若非智識髙邁之士疇克
　爾哉賞監則帝命寵綏也七覺乃智慧也
　其數有七故云七覺事載消魔經遠覽遐
　方則其智明周於萬物雍觀上宰對司侍
　晨指上叚經文當時同共玉輔上宰四恊
　侍晨立之際非猶神王有乗機悟會之心
　欲請生神之章傳於下世然雍觀上宰爰
　乃侍晨皆有是心焉然神王不避僣越之
　罪前進作禮蓋仁者必有勇也
方當乗機應會履九太陽洞理隂符撫掌兆
民大運將期數終甲申洪流蕩穢凶災彌天
三宫鼔筆料别種人考算功過善惡當分
　干越之劒匣而藏之非無用也不當其時
　見之爲不祥豕零之子賤不類藥當其用
　也可以爲帝師蓋志學之士非不欲立功
　業援生死蓋其時有可不可之間焉觀夫
　飛天神王總御生死以撫掌兆民爲巳任
　正當大運將終教法凌遅天人塗炭之際
　而神王敢忘惻隱之心哉蓋機者動之微
　吉凶先見者也見機而作不候終日况於
　神人乎然飛天神王其職統御三界正當
　履九太陽洞理隂符職當然也履云遇也
　九乃陽數又云太陽六氣自卯至午爲太
　陽蓋言其盛也陽極生隂乃爲大水洞則
　通也通理隂籍故云隂符大運將期數終
　甲申此言劫運也劫運之說教中言之甚
　多每考同異互有不同赤書經以三十日
　爲一交十二交爲一度三千三百度爲小
　劫九千九百度爲大劫若以大演之數考
　之十九年爲一章四章爲一部二十部爲
　一統三統爲一元四千六百二十年數盡
　三元是爲一劫若以度人經御注考之玉
　清交運三千億萬九百五十一年上清變
　精七十億萬三十九年太清纒煉五十億
　萬一十二年此赤書大演御注各有不同
　之說也又據正法經文言之天圓十二綱
　地方十二紀天剛運闢三百六十輪爲一
　周地紀推機三百三十輪爲一度天運三
　千六百周爲陽勃地轉三千六百度爲隂
　蝕夭炁極爲太隂地炁極爲太陽故陽激
　則勃隂否則蝕隂陽勃蝕天地炁變乃謂
　之小劫小劫交則萬帝易位九炁改度日
　月縮運竟不言甲申之運也及觀太平抄
　九六中必有大小甲申甲申爲期鬼對人
　也以鬼對人雖知其爲生死交會而不別
　指甲子甲寅而專言甲申者何也以愚攷
　之乃運炁之交也有運交而劫未盡也亦
　謂之劫甲申者乃運交之劫也據本經云
　大運將期數終甲申又云大數有期甲申
　垂終又云大運啓期三五告辰乃知甲申
　雖爲洪災寔非劫也盖甲申屬水位乎坤
　井宿在其傍六隂之所會又晉天文推之
　井有八星天之亭候主水𢖍事運至於此
　豈不爲大水耶所以洪流蕩穢凶災彌天
　故言水而不及火也蕩穢則去惡人也經
　云大小甲申之至除凶民度善人善人爲
　種民凶民爲混齎善人君子可不勉哉
自赤明以來至上皇元年依元陽玉匱受度
者應二十四萬人
　六合之外聖人存而不論爲其難窮難測
　故也生神玉章乃元始之禁書非世人之
　所常聞故略而不言者多矣至於年劫前
　後在人必有一定之說至於世人終不免
　於顛倒錯亂本經以龍漢元年生天寳君
　天寳君旣生之後龍漢方始開圖乃生靈
　寳君經一劫至赤明元年靈寳君方始度
　人是時神寳君方生經二劫至上皇元年
　神寳君方始出書此乃本經之劫運先龍
　漢至赤明後至上皇不見延康若以太玄
　道曲論之凡前劫之後後劫之前在混茫
　之時通號延康也則龍漢赤明上皇三劫
　之中豈無劫前劫後全不言延康之劫何
　耶又度人經云龍漢延康眇眇億劫言延
　康而不載赤明上皇又云延康在龍漢之
　前依道門次第經及龜山元録止言三劫
　又不載上皇延康也而龍漢止於元年而
　上皇有三年八年之不同又接徴考度人
　經龍漢赤明延康開皇上皇合於五行通
　爲五劫之次序若以本經定之自赤明以
　來至于上皇度二十四萬人方云開皇則
　知上皇在開皇之前也又與五劫之次序
　有差使學者茫然難定髙明之士更自詳
　之元陽乃紫微之宫玊匱有明眞科條言
　善惡也上智童子請問元始天尊善惡報
　應天尊於是命召十方飛天神人披長夜
　之府九幽玊匱出明眞科條以度人上智
　童子明眞之科自此始也載十四罪條故
　三籙懴云彰十四之罪條通九幽之懴請
　近川中儀本改爲十惡之罪條不知義理
　擅改儀文者鮮不爲笑
開皇以後數至甲申諸天選序仙曹空廢官
僚不充遊散職司皆應選人
　前以甲申爲小劫開皇之後數至甲申方
　驗甲申之劫非一次也適當劫運更始之
　時則神仙之有職事者必行選序如世之
　銓量也仙曹空廢官僚不充則知爲善者
　少爲惡者多道寳經云歸至天堂尚有退
　落降至地獄亦有進升定録君曰昨東華
　集諸司命及土地靈神典司之徒檢課世
　間録見天下民人爲善者五十分無一而
　况於神仙乎萬萬之中不過一二矣其中
　功成而落除者亦不少吾將憂仙籍無復
　人也兼運度巳迫災世益切雖見東華上
　簿紫録内格中有上上眞録者五人巳落
　二人補地下仙官無復進補者上中眞也
　二十八人一落七人二人補下仙五人得
　過人中惟上一人補矣上下眞者三百人
　一落二十六人十一人補地下主者十五
　人過民中以此推之仙曹空廢實難其人
　又有遊散職司者皆怠墮不能効職上眞
　者落爲下仙下仙者落爲地下主者俾其
　改悔勤修仍復舊職昔上元夫人位至元
　君不勤帝局虧替正事降適過禮朝宴失
　節輕泄天寳降授下眞皆削眞皇之籙退
　紫虛之任則福至天堂尚有退落置於中
　元清微遊散靈官七百年中隨勤進級則
　禍至地獄亦有進升旣預仙選者可不兢
　兢而保之
依元陽玊暦當於三代更料有心積善建功
爲三界所舉五帝所保名在上天者取十萬
人以充其任又當别舉一十二萬人以充儲
官
　前云元陽玊匱此曰元陽玊曆玊匱則校
　定死䰟善惡玊曆則記功劫運交會之期
　有合預仙曹之職當紀於玊曆之中者三
　代則必非上古三代乃夏商周三代也莊
　子亦云三代巳下何其囂囂也蓋囂囂則
　事務巳多更當料理有心積善建功之人
　旣有是心則何患三界之不保五帝之不
　舉然善非一日之積功非一日之來所以
　名在上天豈非素巳定於冥冥之中以其
　時而舉之若善惡不預定則豈免分毫之
　失别舉一十二萬以充儲官蓋儲者貳也
　仙曹空廢之後官僚尚少又求儲官以副
　之何求之汲汲也退之詩曰上界足官府
　誠有謂而云
如此之例或以宿名玄圖
　方以類聚物以羣分料别衆入考算功過
　得無類聚羣分以定其品位乎所以應受
　度者止二十四萬人名在上天者取十萬
　人别舉者一十二萬人如此之例必先類
　聚其人數然後羣分而別之蓋有仙骨者
　不取隂功有隂功者不在仙骨宿名玄圖
　此修大洞之法也三元玊檢經云明玄周
　於上舘理五符於胎尊方可名載玄圖如
　司馬正一先生名在丹臺之類是也
或以骨像合仙
　龍犀曰角聖人之表河目龜文公候之相
　骨像合仙者豈無然乎皆如河魁胷有偃
　骨眼有四䂓中有紫光腹有白誌有紫炁
　腦鍚舌玄誌鬢際緣隨朱賜方天員額凡
　有此相皆上仙也紫虛元君內傳載景林
　眞人語華存曰今見子之質霄景爲煥圓
　睛重照夙骨腦色寳曜五藏紫絡心有明
　文是以形棲神霞神受靈津此之骨像比
　之急流中勇退者異矣
或以滅度因縁轉輪
　有罪曰死有福曰滅度未能圓成道果其
　福未艾且示以滅度之身然後遷轉爲仙
　昔鄭安仁生於禪黎世界三日能言便知
　宿命年及十二面有玉光棄世離俗逺遊
　山林運應滅度死於北戒之阿暴露死尸
　三十餘年形骸不灰以赤明三年歳在丙
　午方獲證果受號丹靈老君是也
或以篤好三寳善功徹天
　生天生地神鬼神帝道也道則誰歟三寳
　是也功蓋天下而不自巳化貸萬物而弗
　恃豈三寳區區求人之篤好哉經言篤好
　三寳之經文而不篤好三寳之行業被爲
　彼我爲我何益於事次云善功徹天蓋篤
　好三寳行業方始徹天殊不知三寳者切
　身是也黄庭經曰眞人在己莫問隣此正
　古人不謾心處所謂三寳者貪瞋癡是也
　謹接内祕真藏經曰貪性寂液塵累無染
　戒行不虧名曰法寳瞋性不起不憤外塵
　定無生轉是名師寳癡性無取無惱無患
　惠通無碍是名道寳此三寳者非内非外
　非聲非色然篤好者豈徒然哉若無貪瞋
　癡則是三毒亡矣三毒旣滅則三寳見前
　善功昭著信乎其徹天以成仙故云迷則
　三界悟是三清是也
或供養師寳爲三官所稱
　有天上之師寳有人世之師寳合而論之
　師者本也生成之德須資於父母教導之
　恩非師而莫成古者上學之士若逢賢師
　名曰更生不得賢師名曰亂經凡學道者
　非師不傳老君之師太上道君道君之師
　元始是也雖先天聖人必資於師而況於
　人乎供養者乃皈向其門也服勤勞苦無
　所不至乃得三官所稱録其功勤謂其不
　忘本矣古人禮樹以登仙拜山而得道則
　爲師寳者豈無成就之功耶
或修齋奉戒功德積感
　夫淨心之謂齋防患之謂戒齋有二種不
　同一則極道二則濟度極道者謂發心學
　道從初至終念念持齋不退復有二門一
　謂忘心二謂滅心忘心始終運意行坐忘
　形寂若死灰同於枯木滅相滅念唯一而
　巳滅心者隨念隨忘神行不係歸心於寂
　直至道埸濟度者囬心至道翹想玄眞願
　降福惠度及衆生戒蝕其身諸患不入身
　心安穏俱入道眞積習久可以感格五神
　經云積感則靈通也洞玄禁戒經云昔有
　道士二萬六千人持齋奉戒專心不退依
　法修行十二年中地司保舉奏名諸天一
　百年中白日升天今在梵度天中列爲眞
　人功德積感豈欺我哉
或施散財寳建立道堂
　財貨有餘是謂道誇財用不足是以爲盗
　二者俱失其中是以仁人君子有餘則散
　施不足則節用安有道誇爲盗非也建立
　道堂乃廣立宫殿安置尊像使人生皈向
　之心也施有三焉一者施法二者施身三
　者施財業報因縁經曰散施之法一則内
　財不起二則外賊不生内外安靜衆禍消
　除所以法有命施破彼慳心聖力冥通隨
　功受報建立道堂者如妙法本相經載太
　玄紫虚真人本玄丘國五名曰賔靈遇天
　尊說本相妙經天景大混之因即悟前生
　於南方閻浮地震旦國中任子智家生以
　造招賢習仙天宫三級三十六宫七十二
　窻仙房一百二十間養道三百六十人寫
　經萬卷恒以果食衣服供養之具種種之
　物悉以散施朝夕不輟功德所鍾逮及今
　身得登玄丘國王之位自後更修升仙之
　道得爲紫虚眞人由是言之散施於道家
　者理固如是荀施於貧窮者功又當如何
或救卹窮之載度天人
　貧富不齊物之情也貧富相救理之帝也
　一郷之中必有一郷之富者貧者頼以相
　救苟富者慳吝不仁則天之使是富者耶
　鳥所用焉此近世撞江載雨穀化可以鏗
　矣經云救卹窮乏載度天人几爲人者皆
　天之所子不幸而窮乏得人而救卹之恩
　孰大焉太上眞科今云濟卹十人以生咸
　合所願便得保度家口惠及十年巳上家
　口並得仙壽載度言其德重窮乏之人頼
　之以活如地之載物如船之度人昔許映
　學道赤山中道未成時三官都禁左郎遣
　典柄候魴主非使者嚴白虎來於赤山中
　執映以去且詰其罪狀頼神人馳啓司命
　司命即遣中侯李遵握火鈴而來呵攝之
　於是魴及白虎乃走散李遵未來之時映
　恐怖失膽亦氣丧矣亦頼龔初節李開林
　助爲答對亦幾而敗也魴詰之亦有實映
　答對而畨矣三官出丹簡罪簡罪簿各一
　通問映云夫欲學道慕生上𨽻眞人玄心
　栖邈恭誠髙靈者當得世功相及禍惡不
　構隂德流根仁心上逮乃可歩眞素仙魔
　命清府矣云何父乎殺謝弓且亂逆三光
　又許朝斬李杞之頭以代蔡秩之級又斬
　射藩慕等支解鈴下曹表符水沉湯雲之
　尸火焼徐昻之骸絞殺桓整剖割振噲酷
　虐暴邢濫四十有三張皇訟𡨚事在天帝
　禍戻山積善功無一又汝本屬事帛家之
　道血食生民逋愆宿債列在三官而越行
　脫網奉𨽻眞氣父子一家各事師主同生
　乖戾不共祭酒罪咎之大隂考方加有此
　積罪亦無仙者豈可得欺太上之曹使名
　列不死之紫録耶汝其無對有司必執也
　映答曰天道無親惟善是與天地無心隨
　德乃矜是以版泉流血無違龍髯之舉三
　苗丹野涿鹿絳學豈妨大聖靈化髙通上
　達耶吾十世父許子阿積仁著德隂及鳥
　獸遇凶荒之年人民飢饉加之疾癘百遺
　一口阿家財極其衆庶親營藥方動勞外
　舍臨人之丧如失其親救人之患如已之
　患如己之疾已死之命懸於阿手垂窮之
　年撫之如子度脫凶年頼阿而全者四百
　八人仁德墜没當鍾我等以功書上帝刋
　名靈簡生而好仙應虔世者五人登升者
　三人録名太上束簡青宫豈是爾輩所可
　豫乎觀許映之宿世善惡各十五矣竟以
　子阿之積仁著德解三官之追攝幾不免
　虎口矣自後度名東宫其善足以勝惡鳴
　呼一善在身可除百惡眞不虛矣
或爲三師建功充足天官有名
　受經籍之師曰度師度師之師曰籍師籍
　師之師曰經師乃三師也此歴世之大宗
　師寔後人之父母若人紹隆正教廣建福
　田化度羣生繼承香火能羮墻而不忘誠
　謂之建功也雖然三師巳經其遠乃德澤
　䋲䋲而不絶寔自後人爲之太極天虚眞
　人問髙上老子曰昔奉聖教令勸男女勤
　修功德不審何名功德髙上老子曰以力
　勤行謂之功功及於物謂之患功若充足
　天官紀名此必然也昔謝冲寂乃華岳道
　士也無所因功惟事焚香每日三百爐逐
　日不輟以梁關平元年三月二日朝有二
　青童下迎而去此其功充足之證也古者
　三師不遍經籍度三師玊籙經存三師之
　法甚明前輩以爲定式自後巢時賔加爲
　五師是謂分上安分也定制集中有玄中
　法師又有監齋法師即不知二者即一矣
　所謂二五爲十不知五五乃十也
考算簿録三官相應皆逆注種民上下有别
毫分無遺
　三元有三官分爲九宫總二十七府百二
　十曹左陽生宫右隂死宫左府青簿書有
　功者右府黑簿書有罪者若罪中涉福福
　中涉罪不專於一曹也所以轄實其事有
　三年之者有九年之者二十四年考三官
　相應者其功罪與三府一同前後不差方
　行奏列至於逆注種民切縁開皇之後至
　於甲申官僚不充又别舉一十二萬人以
　爲儲官則種民之數其额未敷雖有善未
　足者亦令入種民之數謂之逆注八素眞
　經曰服日月之法得其道者皆青宫逆注
　於未生之前乃知大道奬進之門嘉善而
　矜不能善之熟者在所奬進善之不熟者
　猶所矜憐也
又九幽之府被東華青宫九龍符命使拔九
幽玊匱男女死䰟宿名有善功德滿足應受
開度者取三十二萬人以充甲申驅除之後
開大有之民
　比都羅鄷爲天官所治泉曲河源爲水官
　所治九幽地獄即地官所治若九幽乃罪
　之大者宜乎無應受開度之人縁甲申之
　劫當行驅除人之死者靡有孑遺於是束
　華青宫又有九龍符命下闢九幽之獄揀
　擇功德之䰟東華青宫接黃炁陽精經云
　乃扶桑洞陽也得入此宫結爲飛仙太霄
　琅書云凡有四極明科之身四司五帝列
　兆之名上言青宫乃知東華者主領生籍
　也大有之民號曰更生故紫文上經云涉
　乎三災而不傷又曰必觀更生於太平然
　則太平即大有無疑也
當此之時生死交會善惡分判得過者眞爲
樂哉(　)
　樂莫大於長生知生爲可樂而不能修憂
　莫大於一死知死爲可憂而不能避非生
　之逺人人自逺也善人天地之紀惡人天
　地之賊善者即修生之本也舜始乎匹夫
　捨巳從人以爲善眞積力久王於天下後
　至登仙位爲太極眞人則知爲善可樂正
　當生北交會善惡分判之時若無善功以
　爲憑藉未免穈漬其軀流離苦海總眞王
　君曰徃返三塗中良由自苦辛可不爲大
　哀耶
然三官相切文墨紛紜龍門受會鳥毋督仙
萬聖顯駕晝夜無間功過平等使生死無偏
此之昏閙亦臣之憂矣大期旣切觸事闕替
　𢘆恐一旦受罹公門
　有天下者爲天下憂有一身者爲一身憂
　天下之與身所憂雖不同其於憂則一也
　飛天神人總御生死所憂猶大於天下當
　甲申之期有功者舉之有惡者罰之又有
　萬聖顯駕於太空之中使功遇平等宜乎
　無憂而云此之昏閙亦臣之憂矣眞所憂
　者恐善善者未彰惡惡者不顯有虧公道
　故曰昏閙𢘆恐一旦受罹公門且三官相
　切文墨紛紜者言簿書之多也龍門受會
　鳥母督仙言洪災也淮南子曰龍門未闢
　吕梁未鑿河出孟門之上大溢逆流無有
　丘陵髙阜滅之名曰洪水按水經龍門在
　河束猗氏縣即書云導河積石至于龍門
　是也然龍門寔天下河源所會之地甲申
　乃洪災之期先於此處會四海之水定以
　劫期之日然後洪流爾天無有髙下當是
　時善人種民得免洪災者即有烏母之神
　以鳯車迎學仙之子上崑崙之墟鳥母乃
　水之候神也故五老禳大劫經云九河受
　對洪災激川水母徘徊鳥馬合羣太眞天
　人亦云八炁蒸於山澤流沙壅於源口於
　是四海俱會羣龍鼓舞爾乃須甲申之年
　將飛隂洪水倒流矣觸事闕替如七十四
　方經觸事未關運有良由然當行之事觸
　處皆是而未暇料理惟憂洪災之劫也
伏聞天尊造大慈之化垂憐蒼生開九天之
奥以濟兆民明科有禁戒非賤臣所可叅聞
然大數有期甲申垂終運度促急大法宜行
　玉清經修行四法以慈爲光玉清隱書師
　跡有九以大慈爲第一吾有三寳一曰慈
　則知慈者非獨聖人有之衆人皆有之惟
　聖人先得我心之正擴而充之所以周遍
　咸無一物不頼其淨今甲申垂終正大法
　宜行之日若捨其慈且廣又安得人人而
　濟之明科有禁戒者言明眞之科限期有
　六第一四萬劫一傳第二四萬年第三四
　千歲第四四百齡第五四十載第六正四
　周周劫限竟得傳一人運促時急大惡廣
　救遇賢便傳不俱定教也
使有心者得於考算之中聞於法音開示於
視聽勸化於未悟者也縁玆上陳懼觸夭顏
願見哀愍賜所未聞
　前輩曽說有心得道不若無心而得道此
　兩句多端解說終不明白愚之所見安有
　無心而得道耶若謂無心何異木石學道
　之人但辦受道之心得焉失焉付之自爾
　所謂無心者無此心也纔有得失繫於其
　心則心不專心苟不專雖百工居肆雖則
　其成其於道也不亦逺乎今經旨謂有心
　之人近於修善未覩法門雖以造入雖有
　耳目聞見皆非眞實行之而不著習以而
　不察若非開示於視聽勸化今悟入則終
　身由之不知者衆矣所以飛天神王不懼
　觸夭之罪期於者算之間俾有心者得免
　洪災之運則其用心不亦廣矣
於是天尊撫凡髙抗凝神遐想仰誦洞章嘯
詠琳琅良久忽然歎曰上範虚漢理微太幽
道逹重玄氣冠神霄至極難言妙亦難超
　飛天神王懇請生神玉章天尊未許之前
　先乃歎息言道法髙妙不可卒焉而得於
　是撫几髙抗撫几則有接下之容髙抗乃
　疑獨不可致窮之狀疑神遐想仰誦洞章
　嘯詠琳琅此一節全頼上清變化七十四
　方經長生司命君請問七十四方經先自
　陳曰觸事未關運有良由遭遇天尊乃一
　生之幸莫知所陳願垂衷愍賜以成眞於
　是元始天尊撫几髙抗嘯詠太空良久而
　有接下之容中間詞旨稍異理則大同凝
　神則疵癘不作遐想則遊心初德之和洞
　章乃大洞之章嘯詠琳琅言其聲之震激
　而請之良久歎曰上範虚漠理微太幽道
　逹重玄氣冠神霄蓋指生神經也然生神
　之章乃三洞飛玄之炁結成靈文其模範
　虛曠義理幽遠其道實冠於重玄其氣肇
　自於神霄雖因劫運垂終當宣下世開示
　於視聽勸化於未悟然此經旨至極至妙
　非小仙下格之士得之故曰至極難言妙
　亦難超此兩句歎前文也神霄乃九天之
　一天也此見近世神霄儀與賔仙傳九霄
　不同識者當自知之
子既司帝位受任神王飛天翼於瓊闕四宰
輔於明輪遐眄極覽領綜無窮雍和萬化撫
料蒼生
　子旣司帝位此元始天尊指神王而言也
　前叚經文神王自云賤臣幸會仰侍靈軒
　今云司帝位無乃進之躐等乎自太平不
　教之後事務繁於三代之前所以稱爲後
　聖帝君非一事也大厦非一木之支天下
　非一人之治而況三界生死事務之冗乎
　蓋飛天神王其位則神王其職則帝也故
　經云總御生死領括天仙賞監七覺遠覽
　遐方以此而觀以其不測稱爲神王總御
　生死稱之爲帝神之與帝其實一也飛天
　翼於瓊闕四宰輔於明輪言飛天神王常
　遊行三界統領鬼神舉功遷善推其德業
　寔與後聖齊同所以翼讃於瓊闕又按三
　十九章注訣云瓊闕在太微之舘乃天帝
　玊字也諸天曰月爲眞精諸洞日月爲伏
　根人間日月爲明輪食明輪者爲仙人今
　神王不獨功齊後聖又輔成於學仙之士
　故云四宰輔於明輪至於雍和萬化撫料
　蒼生遐眄極覽則知飛天神王領綜事務
　又非一端也
今大運啓期三五告辰百六應機陽九激揚
洪泉鼓波萬災厲天四官選舉以充種民三
代昏亂善惡宜分子當勞心兆庶疲於三官
興廢之際事須開能今以相委其勉之焉
　前云大運將期數終甲申今曰大運啓期
　三五告晨大運啓期或者指尭時乃甲申
　垂終之際有洪水之患也三五告辰或云
　即三皇五帝也此乃相傳之言經所不載
　又紫文上經云承唐之年積數有四十六
　丁玄之末前後中間之際午獸之二十國
　柞再竭東西稱覇以扶主有蹤橫九一之
　名又且陽鏡圓眸之子及建號興泰光延
　或有昌元之後有甲申之歳其言近於廋
　辭難可竅實或又以三五爲隂陽運炁之
　交終無一定之議若以鳯臺曲素上經言
　之云大劫有終終運交二像傾龍門斷天
　河涸三五反相征以爲隂陽之說則似近
　之矣百六即洪災之運也所謂百六應機
　陽九激陽洪泉鼓波萬災厲天旣云百六
　爲洪災下云洪泉鼓波中間又云陽九激
　揚何也太眞王夫人云陽九者大旱海涌
　而陸焦百六海竭而陵間自塡既爲洪災
　蓋必先聚水於九河之口會以時日然後
　洋溢故使海竭焉則陽九海涌又可見也
　或云海竭必用陽炁以激之故云陽九激
　揚四宫者男則童初蕭閑女則昜遷含眞
　此四宫係桐栢山華陽所管子當勞心兆
　庶疲於三官正如墉城仙傳云三天煌於
　省察司隂疲於謹按矣與廢則是大運啓
　期甲申垂終也正當俲力使善惡平分今
　以有委其勉之焉
寳書妙重九天靈音施於上聖非鬼神所聞
明眞有格四萬劫一傳今胃禁相付子袐之
矣愼勿輕傳
　九天生神昔元始髙上玉帝稟承自然之
　章學者得其篇目立登真皇元妙深重如
　九天之髙即妙而難起之義也神章乃飛
　玄之炁三會成音故云靈音明眞之格巳
　見前解元始天尊授之於飛天神王豈師
　弟子不得其人耶尚云冒禁相付受授之
　間可不謹歟
登命九天司馬侍仙玉郎開紫陽玉笈雲錦
之嚢出九天生神玊章四輔列位五老監眞
太一命辰玉帝唱盟一依俯仰明眞具典南
向長跪以付飛天無極神王法事旣畢諸天
復位
　司馬之名見於經中屢矣又云侍仙玉郎
　必典經之官也隱訣云玉清上清太極太
　清九宫並有官僚公𡖥大夫侯伯此必玉
　清宫官僚也紫陽玉笈雲錦之囊又有鬰
　林之笈雲錦之囊紫陽乃藏經之所雲錦
　乃盛經之嚢也昔太微大帝授太極四宫
　眞人神光玄變經一轉以雲錦之嚢中黄
　太一上帝授與南極長生司命君九赤斑
　符一十二卷亦封以雲錦之囊四輔列位
　五老監眞太一命辰玉帝唱盟蓋列位則
　定其上下監眞則總其人數命辰則擇以
　日辰唱盟則執誓三界五帝内眞經云非
　盟而不告授受不關而失眞彼此死生之
　責冝依文而奉焉若以一身論之四輔即
　兩手足之神也五老一白元二無英三桃
　君四司命五太一爲五老也太一即胞胎
　之神玊帝即泥丸中神也黄庭經云天中
　之嶽精謹修靈宅旣清玊帝遊是矣若以
　元始天尊所臨之地則左輔右弼前疑後
　丞爲四輔也以玉清昊極元老虚皇靈光
　始老玄華寳天眞老露眇太靈祖老娑鬱
　洪京仙老爲五老太一即中黄太一玊帝
　則髙上玊帝一依俯仰乃傳經之威儀也
　三元宫中俯仰之格總二千四百條自龍
　漢之後淪於混沌其文改移不全至赤明
　元年上聖校集止有二百四十條南向長
　跪乃三元品戒中法也南爲左官生方也
　傳道於弟子向生之說也西城眞人云學
　道者不可倉卒期求仙者不可卒爾至觀
　生神經受授之間有許多節次則知黄帝
　周行一紀歷八十餘師受三千餘說未見
　玄門誠有以也
天尊重告飛天神王此九天之章乃三洞飛
玄之炁三㑹成音結成眞文混合百神隱韻
内名故太一試觀攝生十方領㑹洞虚啓誓
　丹青
　天尊重告飛天神王此九天之章乃三洞
　飛玄之炁三會成音結成眞文混合百神
　隱韻内名指此經之尊袐也巳具前解所
　以尊袐者故常委太一之神試觀於人間
　其試若過又須啓誓方行傳受試觀之事
　謹按要妙立成訣云昔受神經人有試吾
　者無故以杖槌吾乎而血出吾猶傾心向
　之情不它念是試之過也經法有試投之
　約未受之前無故舉火燒其衣衣盡而不
　言雖爾奸醜之氣不形於外非惡之言不
　發於口方爲過也經本多作戒字其理不
　明金玄羽章經載傳授之法皆五老授圖
　太一試觀故能攝生方領會洞天又玊清
　隐書云帝君領括衆天試觀十方則知試
　字誤爲戒字審矣金玄羽章乃云攝生十
　方領會洞虛何邪蓋六洞之中以洞虚爲
　西然元始天尊今太一攝生十方攝生炁
　又兼死籍而言故云領會洞虛如飛天神
　王總御生死是也啓誓丹青㰱血爲丹繒
　帛爲青皆以執信效誠也如太極青精乾
　石飢飯上仙靈方太極眞人昔受之於太
　素三元君尚云啓誓金青况生神玊章乃
　元始禁書乎
自無億劫因縁宿名帝圖不得參見得眄篇
目九祖同仙當採擇其人應爲仙者七百年
中清齋千日齎金繒誓心依盟以傳愼之則
享祚漏之則禍臻享柞則福延九祖德重山
海招禍則考流億劫痛於毒湯風刀相刑可
不愼之焉
　因緣之報如種植之功耕而卥莽其報亦
　鹵莽種而滅裂其報亦滅裂億劫因緣非
　一日之積也故修行之士非一生便成如
　許眞君上升之時帝詔云子自多劫之前
　勤修至道萬法千門罔不師歷然則名載
　帝圖者豈不有然哉得眄篇目九祖同仙
　修行之人須有宿縁方可得眄其篇目如
　五帝内眞經云得道之人自無仙骨玊名
　刻書來生不得眄其篇目有得其文便爲
　五嶽之宗師此云得眄篇目九祖同仙與
　彼何異但大洞之法先解冥結故稱九祖
　與五帝内眞經稍異矣又有大洞經玊訣
　云解七祖百結隨風離根配合遷基達變
　入玄修行之功孰大於此由是言之大洞
　眞經與生神章豈不殊途而同歸然學道
　之士功未及身必先鬼録盡除如有傳受
　當擇其人有仙骨者方可付焉七百年中
　清齋千日此言傳經之限也如元始天王
　授南極長生司命君七十四方經云子更
　齋七百年當受子三經元始丈人受洪崖
　先生内眞經文以九千年一開則知七九
　者取陽數也齎金繒誓心依盟以傳按三
　元品戒云施財以對心推心以對財其功
　等爾古人求心末世求財古人非心不傳
　未世非財不度金繒誓心者金取其堅剛
　繒以代割髮本經首尾丁寧戒約初云竊
　之者風刀萬劫䰟死無生次云閑心奉行
　愼勿輕泄風刀考身此云愼之則享祚漏
　之則禍臻以至風刀相刑可不愼之焉也
洞玄靈寳自然九天生神玊章經解卷中
洞玄靈寳自然九天生神玊章經解卷下(囊/七)
　　　綿州冲虚觀道士王希巢隱賢解
鬱單無量天生神章第一
　本章九天與胎精中記九天不同自鬱單
　無量天至第七號波黎答惒天第八號梵
　摩迦夷天第九梵寳天以本章九天加上
　三天爲十二天帝爲受炁之祖正月生受
　洞元化應聲天之炁二月受波羅尼密不
　驕樂天之氣三月受寂然兜術天之炁四
　月受梵監須延天之炁五月受上上禪善
　無量壽天之炁六月受鬱單無量天之炁
　七月受靈化梵輔天之炁八月受髙虛清
　明天之炁九月受無想無結無愛天之炁
　十月受波黎答惒天之炁十一月受梵摩
　迦夷天之炁十二月受梵寳天之炁又參
　之以神變經九天與上九天之號全不相
　類若論人之受氣必本於九天如受生一
　月受鬰單無量天之炁此爲定說若以十
　二月推之想别有議論今更不取
帝眞胞命元元一黃演之氣
　太虚聚而有炁炁聚則爲精炁聚精結包
　之於土兆生之理啓矣經云男女媾精包
　胎始榮隂包於陽則爲男陽包於隂則爲
　女乘其宿命然後生人故云包命元始九
　章各有帝眞命元四字帝眞乃黄庭元王
　在命門之下主生育之炁故本章云帝眞
　始明精是也以其宰制不形謂之帝以其
　太一不耦謂之眞九天列正皆後帝眞之
　命故九章必有帝眞二字則一定而不易
　賦之於天如金之在治如泥之在埏成器
　之後方則不可爲圓曲則不可爲直鳬之
　脛短鶴之脛長纎毫不可損益也元者炁
　之始生之祖其功深其巧妙萬物無不始
　之大哉乾元萬物資始至哉坤元萬物資
　生當其元氣初包狀如垂囊附脾作種脾
　爲眞土物所慿生中黄太一爲人巳命故
　云元一黄演之炁演者如元綱流演之演
　凡有生者豈外此耶
混合空洞氣飛爽浮幽寥延康無期劫眇眇
離本條苦䰟沉九夜乗晨希陽翹
　男女媾精包胎始榮有形者生於無形無
　形者空洞之炁是也天一生水與土同包
　於己己乃正陽正陽自已懷壬男左旋十
　月而生於寅女右旋十月而生於申申爲
　三隂寅爲三陽當其三隂三陽未分之時
　包之於己乃混合之時也水土演而成用
　故爲黄演寔太清眞土也氣之未包散漫
　於無何有之郷人未受生其䰟爽浮游於
　幽寥之地幽取其冥昩寥取其遥逺老君
　勸身經云法輪動幽寥勤行逕徃陟捨生
　之人徃徃自延康之劫至于今日經幾多
　時節如無目之人背冥山而南行日近日
　踈無復生源所謂離本條也未免隨逐苦
　䰟況於九夜不覩光明坐而待旦爭欲翹
　望太陽之神光此六句言人不得受生沉
　迷轉徒又無見聞覺知須經百千劫之多
　其形化其心與之然蓋昩者不知也
大有通玄戸鬱單降神霄黃雲凝靈府隂陽
炁象交胞元結長命惡根應化消
　大有在玉京之北屬土北乃水位則知水
　土乃生成之本也在人言之爲泥丸居上
　屬陽包在下爲玄戸乃始生胞腸之通路
　也按紫文上經乃玄門也此乃誦經一過
　包原宣通故也鬱單之界本月之上舘故
　陽精經云囬陽精於浮黎採黃炁於鬱單
　令鬱單之炁降自隂陽隂陽之炁本乎日
　月晨霄即日月之域也黃雲即黃炁也靈
　府乃胃管乾坤交姤於亥一陽姑生於西
　北壬爲陽水合丁之隂火使見隂陽象之
　交也方其壬之兆懷命門便是故日包元
　結長命也旣日長命自此有生六漸安得
　惡根爲之累邪大洞組曰胞囊玊淸胎結
　開明七祖返胎我命長生是也此六句方
　始得生必資於炁胞旣結瓜生之漸矣
挑康合精延二帝秀玊標灌漑胞命門精練
神不雕
　桃康乃命門之神字合精延守人臍下又
　云爲大洞之甞迴凮混合岳盛帝一之
　尊或云桃康即太一之神也二帝指靈帝
　尊帝隱書云靈帝無太一則玄虚不迴炁
　尊帝無太一則三一不居故太一之神併
　五神以爲用合於二帝秀玊標言潔白也
　洞經云森瓊林之柯於命門意同而學異
　也包根初具即生命門故命門又謂之包
　根此一身生生之理從此發源十二時中
　太一之神運一生炁灌漑精煉不令彫枯
　黃庭云漑養靈根不復枯閉塞命門寳玊
　都是也
九天命靈章生神神自超元君遏死戸司馬
誦洞謡一唱萬眞和九遍諸天朝稽首恭劫
年慶此榮舊苗
　此八句古義指爲飛天神王讃也但不知
　果否縁經文不載未可爲定若是飛天神
　王之讃即當别作一章如後載太極眞人
　誦二首是也旣是飛天神王之讚則音律
　不應如出一手文理貫穿疑非二章爲一
　章也識者當自得之自精練不彫之後即
　有生生之理於是九天即下命靈章將以
　混合百神故云九天命靈章生神神自超
　神旣生即非胞胎所生之神乃自然之章
　我能修生則與神冥合不能修生彼我各
　異所謂神者隂陽不測是也豈隨人之生
　死耶神自超者則生死不能拘也一身之
　中有三十九處生門三十九處死戸人既
　待生恐死戸復開故命元君遏之不使死
　戶開故炁侵也黃庭曰須得正眞乃顧眄
　至忌死炁諸穢賤是也司命即長生司馬
　也經云九天誦之以生人若人當生必歌
　謡此章使之結炁生形也司馬唱之萬眞
　和之蓋天道貴生聞洞謡者必來和之及
　其九遍炁足神備諸天下臨喜慶難言稽
　首作禮寔萬載之遇也蓋其䰟爽自延康
　以來歳月隔絶不得受生仿既受生如世
　間稻榖本有生意無緑入土莖苗茁然爲
　農者見之豈不喜耶所以稽首恭劫年慶
　比榮舊苗也故黙希子云學道全眞在此
　生迷入待凡更求生今生不可無生理縱
　得生時何處生誦此詩者可以爲生神鼓
　吐也
上上禪善無量壽天生神章第二
帝息胎命元洞冥紫戸之炁
無量結紫戶炁尊天中王開度飛玄爽凝化
輪空洞故根離昔愛緑本思舊宗幽夜淪遐
劫對盡大運通
　陽清而成隂濁以結無量壽天之炁雖本
　於天而二過響地本乎隂也故稱結紫戶
　凡人兩負間髙一寸却入骨三分方爲紫
　戸舊䟽云氣尊天中王以無量壽天帝爲
　天中之王也然九五皆帝於此獨稱爲王
　未爲確論又爲炁之尊兩字殊無義理蓋
　一月爲胞二月爲胎胎者形兆胚也猶未
　感成之器一身之生理自本自根從茲肈
　焉故謂之胎命元雖九章皆有命字與此
　命字不不然腎與命門合而爲一腎於五
　藏所以猶稱爲耦者蓋兼隂陽生死門戸
　也命門又號氣海言氣尊者指此也其氣
　升結於紫戸而不知某氣之来本於命門
　此氣乃一身之王也五藏六腑百閬百脉
　金津玊液日月光華皆本乎腎故黃庭云
　主諸六腑九液源是也莊子云眞人之息
　以踵論者多以脚爲踵若息於踵乃可所
　謂踵者命門也其氣息於命門如子在胎
　不飮不食綿綿長存所謂胎息也氣本生
　於腎若息於它處必無是理氣之在腎如
　國之有君洞冥紫戸之炁在九天之中譬
　氣之在腎首之如天中王也當其在空洞
　之中輪轉化端周行不殆生者自生化者
　自化如有飛爽欲求生也雖是脫去故根
　離徃日之愛故根則死炁是也人多以愛
　躭著生死循環無窮若不先去愛著則見
　境未忘惧入諸趣苗而爲結者圭矣此誦
　之二過胎結解根是也旣云離昔愛又云
　緑本思舊宗蓋人之生死非止朝夕今思
　曩日生死皆從愛入故不得其本則道也
　今若從道受生與本宗并而為一存形窮
　生立德明道與日月參光與天地爲常人
　皆盡死而我獨存方爲究竟之地切緑黃
　愛遂瀹於幽夜之間刧期屢易不得託生
　因受苦一一償報仿對辨方盡適當大運
　啓期之時元姑五尊開大有之民使有心
　者得於考算之中聞於法音豈不幸歟
帝眞始明精號曰自元陽嬰兒史伯華結胎
守黃房斬根斷死戶熙頥養嬰董
　上一赤子中一元旦下一元王此三一神
　也元玊侖門神也名始眼精字无陽一名
　嬰兒胎一名伯史原此三句皆神名字也
　按仙經内注篇云即下元宮太一神也太
　素玊籙云太一者胞胎之精變化之主故
　能結胎形难於黃庭之中黃房即黃庭也
　人之爲人難生而易死既得受生其氣微
　弱隂邪常勝度人經云北都泉曲府中有
　萬鬼羣但欲遏人算斷絕人命門蓋隂鬼
　常欲人死在冥冥中以求祭杞人才死役
　䰟遊太空之中求祭祀者寔尸鬼矣其鬼
　乃肖人之形狀語言非蒐也所以鬼道貴
　絡若非主神則不能斬其死根門户也既
　能斷絶之必須頥泰成其生育故云熈頥
　養嬰童熈云和也嬰兒下丹田神也黃庭
　云逸城熈眞養華榮是也
禪善導靈炁玄哺飛天芳華景秀玉質精煉
自成容務玄育尚生羅列備明堂
　既得其養無物不長養之字非以物為養
　以氣養也故上云養嬰童下云禪善導靈
　氣玄哺飛天芳此養之物也人既成胎陽
　能生隂能養此第二章上上襌善天帝導
　以靈氣哺以天芳乃太和之氣也故黃庭
　云渴自有漿飢得飽即此義也華景乃日
　月之光華也故金明七眞組曰若能究華
　景金光玊秀流暉者則與太冥同徃於太
　無之中詳此乃採日月法也按上清金闕
　靈書服日華以散解死結保凝泥丸則知
　華景者不止服之以養胎又能解死户之
　結也九天王眞以爲服日月之法也行之
　既久則體生日澤面而玊光故云畢景秀
　玊質精𥹵自成容務玄欲尚生胎中有二
　神一曰白氣君名務玄子字育尚生次曰
　玄歸子字盛冒此二神共守五藏之上胎
　命方具兵神即生明堂有二說二月成胎
　體未完備安得羅列於明堂之間也前輩
　多以九宮爲明堂且九宮庭分胎始結形
　分目未具非分之明堂也今之明堂乃肺
　之明堂也有命門然後心生心主血法丁
　之生丙有心然後生肺肺主氣法辛之生
　庚故心腎以分隂陽相尅則生肺也乃知
　洞冥紫戸之炁才成胎形次即生肺其神
　乃羅列於肺之明堂蓋相尅者方見相生
　之理苟始生之序倒行而逆施則生化之
　妙或幾乎息矣
太虛感靈會命我生神章一唱動九玄二誦
天地通混合自相和九遍成人功大聖慶元
吉散花禮太空諸天並歡悅一切稽首恭
　太虚者虚之極也虚極則神自生靈會者
　五靈老君之諱也經云司命定算五帝監
　生當生之時五老下臨命以生神之章以
　降眞氣以集萬神故曰太虛感靈會命我
　生神章一唱動九玄則誦之一過聲聞九
　天也二誦天地通則誦之二過天地設恭
　也混合自相和九過成人功蓋天地相通
　則兩者交通成和而萬物生焉萬物生則
　三才具而人道立矣故云成人功九過者
　氣尚神具人乃生也當生之時諸天大聖
　慶其元吉元者善之長吉則無不利乃仙
　道常自吉鬼道常自凶也今旣爲人則鬼
　道不復遏其生門斷其命門其慶言之心
　不足形容又散花禮拜不知手之舞之足
　之蹈之也諸天髙眞普皆歡悅稽首禮拜
　重生道也
梵監須延天生神章第三
帝眞䰟命元長靈明仙之炁
須延總三靈玄元始炁分落落大梵布華景
翠玊尊
　䰟成於天䰟成則一身之根具矣天以三
　景爲根人以三䰟爲根度人經云開明三
　景是爲天根五文開廓普殖神靈所謂普
　殖神靈則萬化因兹而生廣太悉備可知
　也人之䰟氣既聚則五物百神莫不感集
　終云三部八景其理可見言天者必以身
　爲本言人者必以天爲金莊子云天地與
　我並生萬物與我爲一蓋天人未甞相離
　也梵監須延天炁乃天之始炁也始炁乃
　大梵之祖元綱流演無所不開玄元始三
　炁從此而分九天因而生焉故云須延總
　三靈玄元始炁分一二靈者黃庭養神經
　云心中之神其名有三一靈朱君二靈明
　君三靈黃君三靈既集則一身之根具矣
　如大梵之炁彌覆無窮諸天區别各生景
　域必以玊京山爲三天都會之境以元始
　爲萬天之尊故云落落大範布華京翠玊
　尊落落乃廣大之貌華京則玊京也玊尊
　則玉帝爲最尊也於身論之不爲泥丸中
　有玊帝之宫寔天寳君也
明梵飛玄景開度長夜䰟遊爽赴期歸炁炁
返故根
　謹接上四句言梵炁生立天地人若受生
　必本於梵炁中有受生之神名曰明梵救
　苦總呪有六炁咸通明梵演招指此玄景
　即所乘之龍也謹按空常變化經云蕭蕭
　玄景上微颷翼之太陽又接金明七真經
　修眞之士當存元始於玊皇空玄與大光
　登玄景問九皇又於南極元君存五星訣
　云常存五星至十五年五老各以所召之
　物迎子獨北極老人玄上仙皇迎以玄景
　之龍故第八章云玄景曜雲衢跡超神方
　外又道寶經云玄景緑轝班之輿皆天眞
　所乗之物則知人之初生明梵之神駕以
　龍輿於太空之中開度長夜之䰟使遊爽
　赴於生所人之死後䰟爽蕩於太空如人
　出遊離别郷土久不過家仗此生神一一
　返本一月成胞二月成胎三月成䰟三䰟
　旣立則深根固蔕炁炁返本可以成身矣
太帝號陽堂字曰八靈君九開禄迴道胎炁
生上元陵梵度命籍太一輔精延泥丸敷帝
席三部八景分䰟生攝遊炁九轉自成仙
　自魂具而炁炁返根可以格身中七神也
　太帝乃精䰟也名陽堂王字八靈七神則
　玄父玄母帝皇九帝太帝天帝紀帝共七
　神也九開乃天帝䰟名録回道字紀名川
　蜀經本作九關名録回道獨生神經爲迴
　禄道不知回禄道為是邪録回道爲是邪
　獨九開二字乃以裴君行事訣執之云羣
　眞集于太微之觀上開九天之門注云朝
　太素祝云天關九開之門若以關爲開字
　猶且庶幾回禄道不應字倒而録字作䘵
　字也更竢識者正之况在臨安時有生神
　經注回禄道作火神名猶更謬甚則知注
　經云誤不同注本章之誤矣字者當盡心
　焉胎炁生上元謹按太素玊録云䰟魄生
　於胎形三月爲䰟其炁本自胎而生又太
　和皇成老子主胎元之炁出於紫微正在
　崑崙之中太一所居之處崑崙即上元宫
　也言其䰟受生自胎炁爲始位在上元之
　宫陵梵乃太一帝君之名又名神丈人守
　人兩眉間此紫戸内宫故黄素四十四方
　經祝曰陵梵履昌九靈丈人太一務猶五
　神黄寧是也陵字它多作凌字司人年命
　故太丹隱書云制命丈人主生年之本命
　攝壽夭之簡札故司命之神主典年算長
　短之期輔精延則輔助命門之神精延乃
　桃康之字也泥丸上丹田天帝所居處故
　云泥丸敷帝席泥丸有九宫皆帝君出入
　宴息之祈帝席席冀猶三甚則知注然分
　列太丹隱書云人受生於天䰟結成於元
　靈轉輪九炁挺命太一天皇之功九變爲
　靈功成人體體與神并當其炁隨䰟生日
　行子母氣隨胎化神與形同則仙道豈外
　茲耶有爲者亦若是九轉自成仙人患不
　爲也
琅琅九天音玊章生萬神三遍列正位氣參
八辰門玄關遏死户靈鎭津液源應會感靈
數明道潜回輪慶此嬰兒蛻稽首讃洞文
　琅琅取其音之震激而清也神能住炁炁
　能留神生神玊章炁之所結炁結則成神
　萬神於是生焉位手上者淸炁也位手下
　者濁炁也位手兩間中和也三過神禮䰟
　門練仙此三遍列正位也氣参八辰門蓋
　天之八路能致禍福有知其道者則鬼神
　不測乗龍駕空神遊無極權道圗云開門
　通天之絳宮休門通天之明堂生門通天
　之玊堂此三門出之遇福在三天之上也
　又有死門與死炁相通杜門入於死戸傷
　門驚門乃二炁交分之路京門在陽炁終
　絶絕地此八辰之門有吉有凶凶則死戸
　也紫虛道君洞房上經云上紫門望八辰
(丨)引丹宮具明神玄關下丹田也眞誥云守
　閉元關内存九眞三炁運液灌漑丹田命
　門臍下三寸即生門也生門若啓九(戸)卽
　閉故云玄關遏死戸靈鎭津液源靈則神
　也神能安鎮於下田津液流通無復飢渇
　黃庭曰上合三焦下玊漿玄液雲行去臭
　香治蕩髮齒練五方取津玄膺入明堂是
　也適當此時神應氣備乃飛天神人開化
　之際明道大行幽䰟聞之以開度不復輪
　回則炁結爲精精感为神神化爲婴兒婴
　兒乃下丹田之眞一也既得婴儿之蛻質
　如大洞之法可以飛行三界也故云應㑹
　感靈数明道潜回輪慶此嬰兒蛻稽首讃
　洞文也
寂然兜術天生神章弟四
帝眞魄命元碭尸冥演由之炁
　人生始化曰魄䰟在則魄隨之䰟旣相離
　魄乃無依故曰尸矣䰟炁主升魄體主降
　故沖虚眞人云屬重濁而聚重濁者乃魄
　之類也聚則如物之固乃云碭尸也人經
　三月乃生䰟也䰟具則魄亦生無非以炁
　相生不約而㑹故云冥也冥云合也炁自
　何來即第一章元一黃演之炁故莊子云
　通天下一氣也
寂然無色宗兠術抗大羅靈化四景分萬條
翠朱霞
　始炁生鬰單天禪義天須延天元炁生兠
　術天不驕樂天化應聲天惟寂然究術天
　在大羅天之下無色界四天之上故云寂
　然無色宗兜術抗大羅抗宇本音航蓋取
　能載也兠術天在大羅之下所以如舟之
　載物也若稱抗字則是與大羅相抗扞其
　理不通又且害義其元炁化生兠術天之
　後又化生無色界四天所謂靈化日景分
　滅魔經云太陽恊朝晨靈化四蓋庭曰景
　又云車奥也甘太上道古来田廿之二瓦
　也萬條翠朱霞言化生無色界其天各有
　日月雲韋天中之人常採啜日精月華兼
　服朱霞也如赤書玊訣云服霞祝曰中有
　素黃元始之家參駕白龍七炁峩峩排徊
　玉門散精朱霞南嶽夫人云霞者目之精
　飡霞之法甚祕致霞之道不見此謂體生
　玉光霞映上清之法也
遊魄不顧反一逝洞羣魔神公攝遊炁飄飄
練素華
　魄成於地乃隂也喜於死大洞之法有制
　魄之方不令散亂人夢中與人爭戰者乃
　尸鬼也尸鬼即魄也人若死其魄長徃而
　不返逐於六洞羣魔所謂喜於得朋也然
　兠衛天帝主關度世間生人既得爲人四
　月成魄遊魄不返必仗神公出攝之神公
　乃玉清天上相也當時帛伏比鄷曾命玊
　清上相爲討伐之帥自上相之任以具出
　帥故號神公也若以身言之即肺號神功
　也魄以肺爲家而又主炁其色自遊魄若
　迄則血熱其炁住土畢也故貴鹿否忠存
　白元和六炁神仙久視無災害是也
榮秀椿劫期乗運慮靈圖空洞生神章瓊音
逸九霞一唱萬眞會騫爽合成家
　天道貴生生即炁爲之本炁之在一身身
　乃長生故神仙云神御炁炁留形工須雜
　術自長生身既長生即同犬椿之年榮秀
　而不枯乗此運㑹可以名入玄同許穆呈
　雲林夫人書云幸遭玄運靈啓其會故云
　榮秀椿劫期乗運應靈圖若非生神之章
　甚道未易得也故云空洞生神章瓊音𨓜
　九霞一唱萬眞會騫爽合成家瓊音言生
　神如瓊玊之音也三洞眞傳云眞人挹五
　方元晨之暉食九霞之精陽數九故曰九
　霞如金眞粗曰升於九霞翱翔上淸一唱
　之間萬眞俱會不期然而然也騫爽合成
　家爽乃䰟也魄以返䰟爲家䰟魄既合則
　無騫違之理此乃一合而生成也隂無陽
　不生陽無隂不成隂陽之道大矣哉
九轉景靈備鬰鬰曜玊葩兠術開大有一慶
享祚多上聖回帝駕嬰兒歘以歌不勝良辰
會一切稽首和
　太眞經云混沌無形一日九變至于九變
　方有作用生神經乃炁之祖若人受生九
　炁圓備方可成人若一炁不備必致夭関
　毎章必有九遍成人功九過諸天朝九轉
　自成仙乃至此章又云九轉景靈備人旣
　有魄必候九月炁滿神備方始生育靈乃
　神也紫書金根經云送回風之混合凝九
　轉於玄精旣經九轉肺炁乃足鬱鬱言盛
　貌也曜取其光玉葩乃肺也兠術天帝乃
　肺魄之主喜於開度大有巳解於上人若
　能生諸天下臨爲上聖者乘駕而集乃命
　神嬰之童歌無量之章則生人立得返形
　三鋉之室其諸天人聞之不勝喜悦幸值
　良辰一時稽首良辰指言聲尚神具九天
　稱慶之時也故云兜術開大有一慶享祚
　多上聖回帝駕嬰兒歘以歌不勝良辰㑹
　一切稽首和
波羅尼密不驕樂天生神章第五
帝眞藏腑命元五仙中靈之炁
翻翻五帝駕飄飄玄上門遊歩黃華野囬靈
驕樂端採集飛空熹舊爽多不存
　天一在藏所以成始天五在腑所以成終
　金木水火之炁非土不成心肝肺腎之元
　非脾不養九天之炁初降爲胞名元一黄
　演之炁至於五月五藏乃分又名中靈之
　炁則知成始成終者其惟土歟故云翻翻
　五帝駕五帝巳解於上經云五過五帝期
　眞藏腑清涼翻翻乃飛揚之貌飄飄而來
　自玄上之門古䟽以宫上之門爲玄都之
　門黄野以身凖之乃脾也脾之相生炁降
　於心脾炁若足乃生於肺故云遊歩黄華
　野回靈驕樂端黄庭經曰靈臺鬱藹望黃
　野三寸異室有上下正指心與脾也於是
　採集飛空之䰟使其成人歳月寖逺䰟奕
　灰滅品戒經云死形成灰塵飛化而成奕
　故云採集飛空景舊爽多不存噫生死懸
　絶一至於此前軰有云一失人身萬劫不
　復世有輕生者聞此豈不痛哉
太微回黄旗無英命靈旙攝召長夜府開度
受生䰟公子輔黃寧總録具形神
　三元誥篇經云太極宫中有九名三曰太
　微人受生皆由太微降神布炁立體成形
　先禀隂陽精炁次結䰟魄列三部正三宫
　神來入體即便生育今人始胎而墜者乃
　太微之炁不接也形成而落者三宫之神
　不居也生而自殞者宿命之神不注也三
　一經云太微中有二十四炁混黃雜聚結
　無變有炁中有二十四眞人皆三一帝皇
　之臣也旗旛符檄乃號令之先也人旣生
　身䰟神未具必以旗旛召之太微中有小
　童名景精常在帝前惟命所命今執黃旗
　以集飛爽黄者中色故曰回黄旗無英乃
　䰟神也名元素君一名神公子守肝之後
　戸䰟神整具必由太微之命以靈旛召之
　靈者神也又死精血不滯故云公乎輔黄
　寧總録具形神公子指無英也黄寧乃精
　血三眞名三生君字黄寧守人鼻穴之卞
　故度人經曰無英公子白元尊神又云中
　理五炁混合百神然則總録形神者孰過
　於中靈之炁耶故衞靈呪曰黄中治炁總
　統元眞是也
玊章洞幽靈五轉天地分炁鍊元藏腑紫戸
自生仙數周衆眞㑹啓陽應感繁玊女灌五
香聖母慶萬年三界並歡樂稽首禮天尊
　五五爲土得天地之合數故生成之理始
　終咸頼焉生神之章感動幽靈誦之五遇
　天地乃分未分巳前混而爲一乃象帝之
　先昜之太極也旣分之後隂陽爲之合并
　氣息爲之知覺大洞之法貴於混合之道
　非庸庸者可知必自貴炁固根始人能鍊
　炁於元藏之中則紫戸可以成仙紫戸乃
　六合之腑也此章無九過九遍之語乃云
　數周衆眞㑹數不至於九則不能造化雖
　然五藏乃分六腑未備其數未全也衆眞
　善㑹必待數以致之啓陽乃出胎之時也
　從此應感不勝其繁故天神地祇一時齊
　到宜乎玊女以五香灌濯聖毋以萬年相
　慶五香青木香白檀香茅香沉香薰陸香
　聖母乃衞房之聖母也至於三界並歡樂
　稽首禮天尊生成之徳孰敢尸之必當歸
　之天尊也
洞玄化應聲天生神章第六
帝眞靈府命元髙眞沖融之炁
應聲無色界霄映冠十方回化輪無影㝠期
趣道埸靈駕不待轡朗然生神章
　九天在三清之下三界之上此云應聲無
　色界乃指化應聲天乃無色界化主也自
　三清分九天九天分三十六天無色界四
　天乃二十八天之数也若以化應聲天爲
　無色界之天定非也此章言詞術與向上
　言詞不同解之者多略葛仙公云玊京山
　冠於八方此云冠十方乃霄映之光也霄
　映如洞朗之說回化輪無影冥期趣道塲
　言此天之人與造化相友與大道冥合靈
　駕不待轡此莊子御六氣之辯以遊無窮
　者也旣與道化相合又何待轡乎朗然生
　神章則俯仰之間自然與生神章契合也
空洞諒無崖玄爽亦爲强練胎反本初長乖
飛玄梁蘄畜丧天眞散思候履常斬伐胞樹
滯心遊超上京
　空洞巳見上炁自胞胎䰟魄五藏巳經五
　轉至此䰟爽巳自强壯當練其炁回元返
　本如回風混合之道共成帝一一尊也長
　乖飛玄梁古注謂之撟梁又謂之玄都山
　岀於臆度誤學者多矣歩虚經云紛藹茂
　玄梁旣爲橋梁何故中間箸茂字飛字又
　云長乖字也若從舊注義理不通乖字如
　金具經云上道淸和玄中之玄子勤㝷之
　勿乖我功勿乖我盟之義是也返復詳味
　玄梁二字乃上天之禽也太眞丈人退齊
　上清三素元君起立西向誦慶眞羽章中
　間載翻融振九霄悲鳴喚玄梁經中旣有
　飛字乃知其爲禽無疑矣今經㫖謂練胎
　炁可以飛騰恨其不能如玄梁之禽也人
　能勿使畜養丧其天眞思慮營營雜其正
　念但能履其常道則可以斬伐胞滯之根
　終期遊於玊京也
願㑹旣玄玄悟我理兼忘介福九天端交禮
地辰良(　)
　願者乃上文練胎反本初心遊超上京若
　㑹玄玄之道方契其願理我兼忘有我則
　執有理則障無我無理方合玄玄之道登
　眞隱訣載恭伯榮詩云玄玄即排起玄玄
　乃又玄也旣入玄玄與道同體福不約而
　至而良矣
混化歸元一髙結元始王稽首儔靈運長謝
囂塵張
　今之受生本自一炁分而爲三元三三相
　因結成九䰟中有九神立之曰九明大神
　第一神諱混化戴通天大冠青袍朱履手
　執揮魔寳剱常乘青光九炁主人元陽人
　能知此本同元始之一炁則自巳三清也
　髙結者豈同下格小仙耶故玄鏡經曰元
　一者萬道之長匹靈運而轉輪與天地而
　爲一其於囂塵安足累哉此莊子所以糠
　粃尭舜逍遥於塵垢之外故右英夫人云
　八塗會元宗乘運觀囂塵是矣
靈化梵輔天生神章第七
帝眞元府命元髙仙洞笈之炁
玄㑹統無崖混炁歸梵輔務猶運靈化潜推
無零暑乗數攝貞條振袂拂輕羽
　天以北爲玄人以心爲玄出入無時莫知
　其向可謂統無涯矣太丹隱書載紫微夫
　人歌云玄會自相要流浪自玄冥上清眞
　人云六覺旣玄㑹八難於是冥詞意與此
　同一身之根心爲之主炁爲之用心之所
　向炁即隨之孟子謂志者炁之帥也志者
　心之所向之地也心既抱一炁即歸元則
　見聞覺知香味動觸塊然外物矣故云玄
　會統無崖混炁歸梵輔今指心與氣兩不
　相交心自統無崖之境炁自歸梵輔之天
　安得成造化之功乎蓋其中必有至神爲
　之主宰下云務猶運靈化務猶乃太一之
　尊神號務猶收字歸㑹昌守人泥丸後戸
　生成之本運用造化莫非太一之功也雖
　寒暑迭遷而妙用無間正當七過星宿朗
　明孔竅開聦乗其七數使人孔竅開聦見
　聞覺知從此而具所謂乘數構貞條爾若
　人者爲而不恃功成不居如振衣袂拂其
　輕羽翩翩然遊於無何有之郷故莊子云
　至人不留行焉信矣
瓊房有妙韻汎登髙神所圓輪無停映眞仙
森列序上上霄衢邈洞元深萬巨秀葉翳翠
霞停䕃清泠渚
　瓊房在九天之上洞眞經云是髙上玊帝
　藏金玄羽章萬神隱韻之所又太虚元君
　云上寢瓊房流行玊淸妙韻乃自然之音
　如黄帝洞庭之樂不竢人爲自然成韻故
　云妙韻太極眞人序歩虛經云山上七寳
　華林靈風震之自成宫商歎味至音不能
　名矣皆此類也瓊房乃髙神遊覧之所然
　登汎之者如水之汎有不絶之像中有日
　月之輪光彩相映不曾停住眞仙列序森
　然如林仰望髙虚清明天居其上下𦗪洞
　元化應聲天在其下中有秀葉翳空如翠
　霞之色䕃垂於清泠之淵洞神經六府以
　肝爲清泠府大上眞人八素陽歌第六篇
　有我超騰羽蓋徘徊清泠渚正指此也巳
　上並記瓊房中事跡
遨翫怡五神繁想嘯明侣五難縁理去沖心
自怡處
　瓊房之居非止爲遨翫之所太上將以怡
　悅五神蓋神者好和而惡奸故藏中有頥
　神論專以和爲飬則知修生者可不怡神
　乎上清眞誥謂雨手兩足合心爲五神心
　想常青兩手常赤兩足恒白則去仙近矣
　又以兩目兩手肺部合爲五神左目童子
　飛靈右目童子晨嬰左手童子接生右手
　童子方盈肺部童子素明此五神名也旣
　怡五神可以去繁想矣莊子云道不欲雜
　雜則撓又况其繁乎繁想若生以嘯而忘
　之可以輩明侣矣藎嘯者長聲也古者修
　養之士以之導炁故智惠經云靈旛吸風
　散繁想應時消若繁想旣消則此五難蓋
　可以理去也五難則貧窮施惠難豪富學
　道難令命不死難得見洞經難生值後聖
　難五難皆係繁想苟無繁想則心自治矣
　西昇經云除垢止念淨心守一學道之士
　非有别難治心爲難故尹眞人臨别太上
　再乞一言以爲修行之要太上以除垢止
　念淨心守一以告之則淨心者修行之先
　務也心不先治以求大道譬如飬雞而與
　狸爲活也此章乃七過之功孔竅開聦言
　及於此何耶蓋聦明之根本自於心若繁
　想存心則聦明有時而昩所以首言玄會
　統無涯後云冲心自怡處槩可見矣
爽䰟隨本根亹亹空中佇七誦重關開豁滯
非神武運通由中發髙唱稽首舉
　人之有神如屋之有人屋未備所以䰟亹
　亹向空中佇亹亹者言其勢巳追於屋而
　未能入也本根者言無英以肝爲根白兀
　以肺爲根是也當其七過之時孔竅具開
　滯碍之跡豁然而解亦猶神武之施不戰
　而勝也生神之道其爲物也不二則其生
　物也不測神機炁立有不期然而然者蓋
　其中有主宰存焉中無主而不立外無主
　而不行故曰運通由中發髙唱稽首舉
髙虛清明天生神章第八
帝眞華府命元眞靈化凝之炁
清明重霄上合期慶霄際玊章散冲心孤景
要靈㑹
　天有九霄自玄洲赤成府曰初霄次曰風
　霄次凝寒之處號曰重霄今髙虚清明又
　在重霄之上玊晨景靈經云何由得披重
　霄之門觀天地之始終乎又空洞靈章經
　云龍變重霄上梵度行劫輪乃知龍變爲
　種民天地清明與龍變天相接故也登眞
　隱訣辛玄子贈楊君詩云神隨空無有炁
　與慶雲消玊章指生神章也可以散適冲
　心故云玊章散冲心孤景要靈㑹又如鳳
　臺曲素上經云玊漿散冲心明姝唱靈歌
　之意也
煥落景霞布神於靡不邁玊條流逸響從容
虛妙話
　巳上並不載事相皆紀天中景物游宴之
　詞也揚眞人内傳載紫清眞妃自云仰掇
　日根入宴七闕躡三辰而俱升散景霞以
　飛軒神衿靡不邁如大洞歌辭有玄歌散
　神襟玊條流逸響如辛玄子云仰首翫鳴
　條林空有逸歡之語也
靈音振空洞九玄離幽裔感奕無凝滯去留
如解帶明識生神章髙遊無終敗
　巳上紀生神章其妙用有不可知者若見
　則九玄即得離幽夜又飛爽感激去留自
　在不復凝滯如解衣帶若人有識生神之
　用者即遨遊三界之上無復陽九百六之
　災故曰無終敗也(　)
玄景曜雲衢跡超神方外應感無方圓聊以
運四大研心稽首誦乘聖共稱快
　此章自髙遊無終敗方見超出三界之語
　也玄景巳見前解跡超神方之外莊子遊
　乎五湖四海之外是也不爲物先不爲事
　始迫而後應感而後動如醉者之墜車乗
　而不知也墜而不知也故云應感無方圓
　聊以運四大研心稽首誦衆聖共稱快此
　四句言生神章也禮義之悦我心如芻豢
　之悅我口又况生神章妙用乎宜乎共稱
　快也
無想無結無愛天生神章第九
帝眞嶽府命元自然玄照之炁
無結固無情玄玄虛中澄輪化無方序數來
亦叵乘
　物不足則多愛愛深則結人至貧則無情
　情踈則怨惟至人者不可得而親不可得
　而貴不可得而踈不可得而賤是無結固
　無情也此天之人身與道合巳入重玄之
　境形充空虛靜而不變澄之自清與物化
　一不化者也如輪之轉周迴無端是爲道
　樞至於九遍根原本始一時生神生神則
　可以超數至於十遍通炁制御萬雲則飛
　行上清坐觀劫數不可稱計故云叵也叵
　乃不可西昇云上世始以來所更如沙麈
　動則有劫載自惟甚苦辛惟無方序者始
　能免此
誰云無色平峩峩多丘陵冥心縱一徃髙期
清神徵良遇非年歳劫數安可稱
　得道之人優游無方或翺翔三景或岀入
　江海或飛行五嶽此天之人稱爲無想無
　結無愛者言其去住適然也天次大羅三
　天之下與無色界天殊逺誰云者或相傳
　云無色界天曽徃彼間其中最多丘陵峩
　峩者丘陵之貌也冥心則專一徃可清神
　適眞也此時不徃又恐劫運更改惜此良
　遇也昔王方平與麻姑相約麻姑答曰近
　不奉見忽以五千餘年尊卑有敘瞻敬無
　階思念欲信未即便去人之良過有如此
　之逺可不信耶冥心縱一徃如右英夫人
　示許長史云從心空洞津總轡䇿朱軒之
　語也
浮爽縁故條反胎自有恒靈感動太虚飛歩
霄上氷津趣鼓萬流潜凝眞神登無愛故無
憂髙觀稽首升
　經自初章胞元結長命至于二章斬根斷
　死戸三章魂生攝遊炁四章神公攝遊炁
　五章炁煉元藏腑六章斬伐胞樹滯五藏
　六腑旣具至于七章方無作成之語然人
　之初生如創業垂統必有艱難之狀七章
　之後麤爾守成故九章止云浮爽縁故條
　反胎自有恒然止候其月數之備至於成
　人旣獲此身則與九天之炁莫不齊一其
　身中之靈神本太微中三一之神也洞合
　太虛可以飛歩於霄上也飛歩乃空行也
　靈神云飛歩旋玄都霄上者天中之宫闕
　雲林夫人云玄波振滄濤洪津鼔萬流駕
　景眄六虚思與佳人遊是也若登霄上者
　必須潜心凝神與天地參光與萬物爲常
　而潜心凝神者必自無愛無憂焉南極夫
　人云人從愛生憂從愛生畏無愛則無憂
　無憂則無畏昔有人夜誦經甚悲有懷歸
　之哀太上眞人化作凡夫徃謂曰子常彈
　琴否答曰然眞人曰弦緩如何答曰不鳴
　而不悲又問弦急如何曰聲絶而傷又問
　曰緩急適中如何答曰衆音和矣眞人曰
　學道亦然心若調適道可神矣乃知有爱
　有憂者道之大病也故云無愛故無憂高
　觀稽首昇學者所當盡心焉
　　　太極眞人頌二首(　)
大道雖無心可以有情求佇駕空洞中迴眄
翳滄流淨明三界外蕭蕭玊京遊自無玄挺
運誰能悟冥趣落落天漢澄俯仰即虛柔七
玄散幽夜反胎順沉浮冥期苟潜凝陽九無
娛憂覩此去來會時復爲淹留外身而身存
眞仙會良儔亹亹玄中趣湛湛清漢波代謝
若旋環椿木不改柯靜心念至眞隨運順離
畢盛應理常通神適逺自徂淡遊初無際繁
想洞九遐飛根散玄葉理返非有它常能誦
玊章玄音徽霄霞甲申洪災至控翮王母家
永享無終紀豈知年劫多

洞玄靈寳自然九天生神玉章經解卷下










