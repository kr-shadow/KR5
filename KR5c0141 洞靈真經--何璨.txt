#+TITLE: 洞靈真經--何璨
#+DATE: 2016-06-11 12:27:06
#+SOURCE: github.com/kanripo/KR5c0141 master e1670874                
洞靈眞經卷上璧十三
　　　　　　　何璨注
　　　全道篇第一(夫心冥虚極德洞玄微/功並四時蒼生自化)
亢倉子居羽山之顔三年
　羽山尚書禹貢在徐州舜典云殛鯀于羽
　山蓋在東裔後屬魯顔山之南面也莊子
　引此章云北居㟪壘之山即此山是也
俗無疵癘而仍穀熟
　賢聖之居天祐神助近無疵癘而五穀豐
　稔頻熟曰仍也
其俗竊相謂曰亢倉子始來吾鮮然異之
　鮮然驚異之貌也異其虚懷寂泊不在近
　情
今吾日計之不足歲計之有餘其或聖者耶
　驗其利益故疑之爲聖人
盍相與尸而祝之社而稷之乎
　盍何不也既蒙厚利欲立爲君何不建置
　宗廟並及社稷尸穀祝祭南面事之者乎
亢倉子聞之色有不釋其徒黶啜從而啓之
　黶啜亢倉子之門人也欲允衆心故從而
　啓之
亢倉子曰吾聞至人尸居環堵之室而百姓
猖狂不知其所如往
　至人冥心絶慮有類於尸無事蕭然獨居
　環堵蒼生欣慕共往歸依察其所歸非由
　知者也
今以羽俗子父竊竊焉將俎豆予我其的之
人耶
　竊竊私議之謂也我本棲隱全道任眞今
　乃俎豆相尊反成人之標的也
吾是以不釋於老聃之言
　老聃言我無爲而民自化我無事而民自
　足我好靜而民自正今乃反此故不釋然
黶啜曰不者
　不者猶不然也
夫尋常之汙巨魚無所還其體而鯢鰌(音/爲)
之制步仞之丘巨獸無所隱其軀而㜸狐
之祥
　八尺曰尋倍尋曰常汙池也還迴也鯢小
　魚而有脚制猶專擅也六尺曰步七尺曰
　仞㜸祅也祥善也言小水不能容巨魚小
　丘不能藏大獸喻亢倉道德既高必須厚
　禄也
且也尊賢豈(音/事)能嚮善就利自堯舜以固然
而況羽俗乎先生其聽矣亢倉子曰譆來
　譆歎聲也怪其不達己志故發譆歎將欲
　告之遠致故呼之曰來也
夫二子者知乎
　二子堯舜也知乎言豈知也
函車之獸介而離山罔罟制之吞舟之魚蕩
而失水螻蟻苦之故鳥獸居欲其高魚鱉居
欲其深夫全其形生之人藏其身也亦不厭
深渺而已
　函盈也介孤介也渺遠也
吾語若大亂之本祖乎堯舜之間其音終存
乎千代之後千代之後必有人與人相食者
矣
　若汝也夫事有先成後敗始吉終凶胡可
　必耶故堯舜襌讓光一時之美迹流後代
　成篡弑之禍故莊子云堯舜讓而帝之噲
　讓而絶湯武爭而王白公爭而滅斯其效
　歟夫唯不立善名者則事跡宜絶無所企
　慕耳
言未男子榮之樗色蹵然膝席曰樗年運
而長矣將奚以託業以豈斯言
　榮之樗莊子所謂南榮趎也既聞高義深
　欲蹵然變色歛膝于席願垂告示以敬事
　此言
亢倉子曰全汝形抱汝生無使汝思慮營營
若此緒年或可以及此言
　營營運動不息也緒終也全形抱生不運
　思慮虚心冥寂道自居之若此終年可及
　此言也
雖然吾才小不足以化子子胡不南謁吾師
聃
　聃老子之字也
亢倉子既謝榮之樗不釋羽俗而龍已乎天
下
　謝猶遣也不釋羽俗潜遁而遊如龍變化
　與時昇降
水之性欲清土者滑(音/骨)之故不得清人之性
欲壽物者滑之故不得壽
　滑亂也人性壽考爲外物所亂故使不終
　天年
物也者所以養性也今世之惑者多以性養
物則不知輕重也
　衣食養性不可一日而無而惑者乃損性
　以求物物愈積而性愈傷殊不知性重而
　物輕蓋倒置者也
是故聖人之於聲色滋味也利於性則取之
害於性則捐之此全性之道也萬人操弓
(音/共)射一招招無不中萬物章章以害一生生
無不傷
　捐棄也操持也招射的也章章猶擾擾也
故聖人之制萬物也全其天也
　聖人抑制萬物不使傷性以全天眞
天全則神全矣神全之人不慮而通不謀而
當精照無外志凝宇宙德若天墜然上爲天
子而不驕下爲匹夫而不惛此之爲全道之
人
　神全之人智慮充溢精明照於無外志氣
　凝乎宇宙覆載之德同乎天地雖貴爲天
　子賤爲匹夫不以窮達而迴其志者也
心平正不爲外物所誘曰清清而能乆則明
明而能乆則虚虚則道全而居之秦佚死亢
倉子哭之
　秦佚古之有道者蓋老子之友也
其伇曰天下皆死先生何哭也
　伇謂門人充使伇也死生之道古今是常
　達人體之不哭可也
亢倉子曰天下皆哭安得不哭
　順物而哭雖哭而非哭也
其伇曰哭者必哀而先生未始哀何也
　未始猶未嘗也世人之哭必生哀痛今先
　生雖哭不見悲傷敢問何故也
亢倉子曰舉天下之吾無與樂安所取哀
　夫有樂必有哀人之常情也達人大觀豈
　有踈親既不與爲樂亦無所取哀
蜕墜之謂水蜕水之謂氣蜕氣之謂虚蜕虚
之謂道
　蜕者免脱之謂也夫脱地之謂水脱水之
　謂氣脱氣之謂虚脱虚之謂道猶至人不
　係情於哀樂然後爲極也
虚者道之體靖者道之地理者道之綱識者
道之目
　言至人能虚能靜有識有理者則能契道
　之形體知道之綱目
道所以保神德所以弘量禮所以齊儀物所
以養體
　四者皆可以資身不可暫無也
好質白之物者以黑爲汙好質黑之物者以
白爲汙吾又安知天下之正潔汙哉由是不
主物之潔汙矣夫瞀視者以黈爲赤以蒼爲
玄吾乃今所謂皂白安知識者不以爲頳黄
吾又安知天下之正色哉由是不遁物之色
矣
　瞀風眩也黈黄色也頳赤色也夫有風眩
　之疾者視物不能審也故以黄爲赤以青
　爲黑亦猶凡俗之情妄執潔汙雖有大聖
　孰能正之故不主一其潔汙不流遁於衆
　色也
夫好貨甚者不見他物之可好好馬甚者不
見他物之可好好書甚者不見他物之可好
吾又安知天下之果可好者果可惡者哉由
是不見物之可以保戀矣無能滑吾仧(音/長)矣
　果决定也保猶懷也
陳懷君柳使其大夫禱行聘於魯
　懷君謚也柳名也禱陳大夫之名也
叔孫卿私曰
　叔孫氏世爲魯卿也
吾國有聖人若知之乎
　聖人謂仲尼也
陳大夫曰奚以果明其聖叔孫卿曰能廢心
而用形
　聖境超殊非凡情所測徒見其能應接世
　務便證以爲聖人豈知其所聖哉
陳大夫曰弊邑則小亦有聖人異於所聞曰
聖人誰陳大夫曰有亢倉子者偏得老聃
之道
　門人之中最爲稱首故曰偏得也
其能用耳眎而目聽定公聞而異焉使叔孫
氏報聘且致亢倉子待以上卿之禮亢倉子
至賔于亞寢
　亞寢公之次殿
魯公卑辭以問之亢倉子曰吾能聽視不用
耳目非能易耳目之所用告者過也公曰孰
如是寡人增異矣其道若何寡人果願聞之
亢倉子曰我體合於心心合於氣氣合於神
神合於無其有介然之有唯然之音雖遠際
八荒之表邇在眉睫之内來干我者吾必盡
知之迺不知是我七竅手足之所覺六腑
五臟心慮之所知其自知而已矣
　心形泯合神氣冥符洞然至忘與無同體
　然後心彌靜而智彌遠神愈默而照愈章
　理極而自通不思而玄覽非夫至聖至神
　其孰能與於此哉斯固靈眞之要樞重玄
　之妙道也
　　　用道篇第二(無非利物上合天心/克己歸仁化行刑措)
天不可信墜不可信人不可信心不可信惟
道可信賢主秀士豈可知哉昔者桀信天與
其祖四海已不勤於道天奪其國以授殷紂
亦信天與其祖四海己不躬於道天奪其國
以授周
　與猶以也祖猶主也夏桀殷紂耽淫奢縱
　自云有命禀於上天窮凶肆虐不修其道
　故天奪其國以授於湯武
今夫墮𣎭(音/農)信墜實生百穀不力於其道墜
竊其菓稼而荒翳之
　墮農之人信墜生穀不勤耘耕稂莠荒蕪
　故不能獲菓稼
齊后信人之性酬讓不明於其道舉全境以
付人人實鴟義而有其國
　后君也齊簡公也信人性不明酬讓爲陳
　恒之所弑而取其國鴟義喻貪殘也
凡人不修其道隨其心而師之營欲茂滋灾
疾朋釁戕身損壽心斯害之矣
　人自師心不遵聖教營欲熾盛百殃斯集
　此乃心爲身害朋猶群也釁猶動也戕害
　者也
故曰惟道可信
　道者坦蕩恬怡無所染著人能虚心歸道
　則身命保全也
天墜非道不能悠乆
　天得一以清地得一以寧
蒼生非賢不能靖順庶政非材不能龢理
　賢材皆用道以理物
夫用道之人不露其用福滋萬物歸功無有
　潜功密濟百姓謂我自然
神融業茂靈慶悠長
　融通也神理通達德業榮茂積善所鐘慶
　流後裔也
知而辨之謂之識知而不辨謂之道識以理
人道以安人
　辨析事物使人去惡就善所以理人也含
　弘沖寂無所毀譽所以安鎭浮競也
夫雞𠨱(音/辰)而作負日任勞流汗灑墜夜分僅
息□夫之道也
　雞晨謂雞鳴之旦也夜分中夜負日爲日
　所曝也僅少也
俯拾仰取鋭心錐撮力思搏精希求利潤賈
竪之道也嚥氣谷神宰思損慮超遥輕舉日
精鍊仙高士之道也
　嚥氣胎息五牙之類也谷養也宰割也日
　精吸日精也鍊仙鍊質專而乃昇仙也
剸情耑想畢志所事倫揆忘寢謀效位司人
臣之道也
　專情正想盡忠於所事之君導理揆度效
　功於所司之位是人臣之道也
清心省念察驗近習務求才良以安萬姓人
主之道也
　清心寡嗜慾也省念無私也近習謂近臣
若由是類之各順序其志度不替𡫩(音/塞)其業
履是爲天下有道
　農夫賈竪各保其業明君賢臣各修其道
　則天下順序而業履安定者也
導筋骨則形全翦情欲則神全靖言語則福
全□(音/尅)此三全是謂清賢道德盛則鬼神助
信義敦則君子合禮義備則小人懷有識者
自是無識者亦自是有道者靜默闇鈍者亦
靜默物固有似是而非似非而是先號後笑
始吉終凶身可親而才不堪親才可敬而身
不堪敬敬甚則不親親甚則不敬親之而䟽
䟽之而親恩甚則怨生愛多則憎至有以速
爲貴有以緩爲貴有以直爲貴有以曲爲貴
百事之宜其由甚微不可不知是故智者難
之靜則神通窮則意通貴則語通富則身通
理勢然也
　王本云理勢使然也
同道者相愛同蓺者相嫉同與者相愛同取
者相嫉同病者相愛同壯者相嫉人情自然
也
　情通無求則相愛爭能尚勝則相嫉勢使
　然也
才多而好謙貧賤而不諂處勞而不爲辱貴
富而益恭勤可謂有德者也
　　　政道篇第三(順天行令不擇親踈/異域同歸望風而靡)
人無法以知天之四時寒暑日月星𠨱之所
行若知天之四時寒暑日月星𠨱之所行當
則諸生血氣之類皆得其處而安其産矣人
臣亦無法以知主之賞罰爵禄之所加若知
主之賞罰爵禄之所加宜則親䟽遠近賢不
肖皆盡其才力而以爲用矣信全則天下安
信失則天下危夫百姓勤勞財物殫盡則爭
害之心生而不相信矣人不相信由政之不
平也政之不平吏之罪也吏之有罪刑賞不
齊也刑賞不齊主不勤明也夫主勤明則刑
賞一刑賞一則吏奉法吏奉法則政下宣政
下宣則民得其所而交相信矣是知天下不
相信者由主不勤明也亢倉子居息壤五年
　息壤是周地名也
靈王使祭公致篚帛與紉璐
　靈王周靈王也祭公周之卿士也璐美玉
　也靈王慕亢倉之德使祭公致玉帛之禮
　以聘之篚盛帛之篚也紉所以貫玉者也
曰余末小子否德忝位水旱不時藉爲人若
何以禳之
　靈王云我淺末小子不明其德忝君寳位
　致使水旱失時人遭飢苦故請問禳辟之
　方也
亢倉子曰水陰沴也陰於國政類刑人事類
私
　沴亂也水陰象陰主刑水又潜流私匿之
　類也若刑獄不直人事多私則有沴水之
　灾也
旱陽過也陽於國政類德人事類盈
　旱陽象陽主德陽爲顯盛驕盈之類也若
　君不修其德人事盈侈則有大旱之灾也
楚以爲凡遭水旱天子宜正刑修德百官宜
去私戒盈則以類而消百福日至矣
　楚亢倉子名也後皆放此
鄭有胡之封珪戎弓
　胡國名封珪大珪也戎弓弓名也二物本
　胡國所有後爲鄭所得也
異時失同於荆
　異時猶他時也諸侯殷見曰同荆楚之舊
　號也蓋時楚大諸侯共朝于楚爲會同之
　期而鄭後至也
荆曰必得封珪戎弓不然臨兵于汝
　荆恃强大欲行非義因鄭後期脅而迫之
　將求二物
鄭君病之駕見亢倉子曰封珪戎弓先君得
之胡綿代功實傳章翼嗣
　病患也綿歷也翼嗣謂後嗣先君得此二
　物敬而藏之欲傳示子孫以爲有功之寳
　也
今荆恃大而曰必得不然臨兵國危矣寡人
欲以他封珪戎弓往若之何
　他封珪别珪也
亢倉子曰君其少安
　勸君少安勿懷憂懼
今是楚亦有寳於此
　亢倉以信義爲寳也
飾楚之寳以貰罪於君楚所不能爲
　貰賒也偽以他珪欺誑大國取我誠信光
　飾而行雖罪可延賒終致後戮陷君於罪
　虧我信義故我不能爲也
君必致夫眞
　勸鄭君勿以他珪往
今荆以淺鮮之過而負其威刑申逞不直以
耗敚與國荆失諸侯於是乎在諸侯聞之將
警勸備倫比勤明會同上義固存鄭爲首君
姑待之豈必非福
　淺鮮小貌也負恃也逞快也倫比猶等倫
　也姑且也鄭之失期實爲小過荆恃强大
　欲肆威刑脅迫珪弓侵奪與國無德貪取
　必失諸侯矣
於是以胡珪戎弓往未至郢
　郢荆所都
荆人聞之
　聞亢倉之謀也
曰彼用聖人之訓辭吾焉取此以暴不直於
天下而令諸侯實生心焉遽返其賂而益善
鄭焉
　暴猶露也遽急也賂即鄭之珪弓也
人之情欲生而惡死欲安而惡危欲榮而惡
辱天下之人得其欲則樂樂則安不得其欲
則苦苦則危若人主放其欲則百吏庶仧具
展其欲
　放謂放縱也百吏百官也庶菓衆事之長
　展申者也
百吏庶仧具展其欲則天下之人貧者竭其
力富者竭其財四人失其序
　士農工商失其次序
皆不得其欲矣天下之人不得其欲則相與
携持保抱逋逃隱蔽漂𣹭(音/流)捃采以祈性命
　捃拾也采取也拾取野菓求養性命
吏又從而捕之是故不勝其危苦因有群聚
背叛之心生若群聚背叛之心生則國非其
國也勿貪户口百姓汝走勿壯城池百姓汝
疲賦歛不中窮者日窮刑罰且二貴者日貴
科禁不行國則以傾
　中平之也
官吏非才則寬猛失所或與百姓爭利由是
狡詐之心生所以百姓姦而難知夫下難知
則上人疑上人疑則下益惑下既惑則官長
勞官長勞則賞不足勸刑不能禁易動而難
靜此由官不得人故也政術至要力於審士
　力猶勤也
士有才行比於一鄉委之鄉
　士能和比一鄉則委一鄉之政以任
才行比於一縣委之縣才行比於一□(音/州)委
之□才行比於一國委之國政而後迺能無
伏士矣
　各得展其才用則無隱伏之士者矣
人有惡戾於鄉者則以誨之
　戾罪也人有罪惡者則一鄉之長先教誨
　之也
不改是爲惡戾於縣則撻之
　在鄉不改則送上於縣而撻之也
不改是爲惡戾於□則移之
　撻之不改則送州而流移之也
不改是爲惡戾於國則誅之而後迺能無逆
節矣誠如是舉天下之人一一胸懷無有干
背慆慢之萌矣此之謂靖人
　賢材獲用暴惡遷善則天下之人安靜也
凡爲天下之務莫大求士士之待求莫善通
政通政之善莫若靖人
　人主通達聖教則士歸之衆賢共治莫善
　於靖人也
靖人之才蓋以文章考之百不四五
　文章浮華矯而不實今以文章考覈靖人
　之才百中無四五也
以言論考之十或一二
　有言者不必有德有德者不必有言故十
　中或有一二也
以神氣靖作態度考之十全八九
　賢良心廣體胖神氣沖和動靖態度必合
　儀則審而察之十得八九者矣
是皆賢王慶世明識裁擇所能爾也
　外雖有賢才而主無明識亦不能以裁擇
夫下王危世以文章取士則翦巧綺濫益至
而正雅𦃚(音/素)實益藏矣
　末世文章尚於綺靡則雅素之士不來矣
以言論取士則浮掞游飾益來而謇諤諍直
益晦矣
　浮游華飾之士貴則謇諤忠諍之才伏矣
以神氣靖作態度取士則外正内邪益尊而
清修明實益隱矣
　内無明識故任擇不得其人也
若然者賢愈到政愈僻令愈勤人愈亂矣
　用非賢爲賢乃益所以亂
夫天下至大器也帝王至重位也得士則靖
失士則亂人主勞於求賢逸於任使於呼守
天聚人者其胡可以不事誠於士乎人情失
宜主所深恤失宜之大莫痛刑獄夫明達之
才將欲聽訟或誘之以詐或脅之以威或開
之以情或苦之以戮雖作設權異而必也公
平
　一物失宜明主之所深恤況刑獄之大乎
　夫察獄問囚務得其實或有隱匿則設威
　以脅之或導之以實情或苦之以刑戮雖
　權變多端而終無枉濫也
故使天下之人生無所於德死無所於怨
　理自當生故生無報德理自當死故死無
　咎怨
夫秉國建吏持刑若此可謂至官至官之世
群情和正諸産咸宜愛敬交深上下條固不
可摇蕩有類一家苟有違順陵逆安得動哉
平王反正既宅天邑務求才良等聞一善喜
豫連日
　平王承幽厲之後天下板蕩無復紀綱於
　是撥亂返正東遷洛邑改革前非務求賢
　哲得聞一善累日歡悦宅居也天邑即洛
　邑也等猶得也
左右侍僕累言大臣有賢異者如是踰歲
　侍僕左右小臣也見王悦喜承意阿諛也
王曰余一人于德不明務求賢異益恐山澤
遺逸不舉豈樂聞善以自閉塞哉廼者仄媚
僕臣累譽權任頗階左右意余孱昧無能斷
明徒唯□(音/共)和依違浸長自賢敗德莫此爲
多不時匡遏就兹固黨
　仄媚邪媚也權任大臣也階昇也孱弱也
　依違相依也邪媚小臣稱揚權任階縁左
　右共相蒙蔽謂我闇弱不能明察若不遏
　絶黨固滋深也
於是棄左右近習三人市
　謂殺之而曝尸於市也古者刑人於市與
　衆共棄之
貶庶司尹仧五人
　庶司尹仧謂權任大臣也
曰無令臣君者附下罔上持禄阿意天下聞
之稱爲齊明海南之西歸者七國至理之世
輿服純□憲令寬簡禁網䟽闊夫輿服純素
則人不勝羡
　不相企羡
憲令寬簡則俗無忌諱禁網䟽闊則易避難
犯若人不勝羡則嗜慾希微而服役樂業矣
　服從也從於所役之業也
俗無忌諱則抑閉開舒而歡欣交通矣
　凡所抑閉皆由忌諱今既無忌諱皆得開
　舒也
易避難犯則好惡分明而貴德知耻矣
　貴德則不犯知耻則易避
夫服伇樂業之謂順歡欣交通之謂和貴德
知耻之謂正浮墮之人不勝於順逆節之人
不勝於和姦邪之人不勝於正順和正三者
理國之宗也衰末之世輿服文巧憲令禳祈
　禳祈煩多者也
禁網頗僻夫輿服文巧則流相炎慕
　俗尚文巧則下人隨流遞相企慕如火之
　上炎也
憲令欀祈則俗多忌諱禁網頗僻則莫知所
逭
　逭猶逃也
若流相炎慕則人不忠潔而耻朴貴華矣俗
多忌諱則情志不通而上下膠戾矣莫知所
逭則讒禍繁興而衆不懼死矣夫耻朴貴華
之謂浮上下膠戾之謂□衆不懼死之謂冒
眞正之士不官於浮公直之士不官於□器
能之士不官於冒浮□冒三者亂國之梯也
荆君熊圉問水旱理亂
　熊荆之姓圉名
亢倉子曰水旱由天理亂由人若人事和理
雖有水旱無能爲害堯湯是也
　堯時九年洪水湯時七年大旱
故周之秩官云人强勝天
　秩官周書篇也
若人事壞亂縱無水旱日益崩離且桀紂之
滅豈惟水旱
　一云豈因水旱桀紂之君暴雪奢淫以滅
　亡非獨水旱也
荆君北面遵循稽首曰天不棄不穀及此言
也
　一本云遵修遵循退行也荆君敬重亢倉
　子故稱之曰天不棄不穀王公之卑稱也
　亢倉子不棄於我故得及聞此言者也
乃以弘璧十朋爲亢倉子壽拜爲亞尹
　弘璧大璧也十朋十雙也亞尹小尹也
曰庶吾國有瘳乎亢倉子不得已中宿微服
違之他邦
　瘳差也違去也
至理之世山無僞隱市無邪利朝無佞禄國
産問何由得人俗醇樸
　國産鄭大夫公孫喬字子産也
亢倉子曰政煩苛則人姦僞
　法令滋彰盜賊多矣
政省一則人醇樸
　其政悶悶其人醇醇
夫人俗隨國政之方圓猶蠖屈之於葉也食
蒼則身蒼食黄則身黄曰何爲則人富亢倉
子曰賦斂以時官上清約則人富賦斂無節
官上奢縱則人貧句粤之簳鏃以精金鷙隼
爲之羽以之掊箠則其與槁樸也無擇
　勾粤東粤也簳箭簳也鷙隼鵰鶚之類也
　掊箠打擊也爾雅云東南之美者有會稽
　之竹箭焉夫勾粤之簳以精金爲簇以隼
　翎爲羽用之打擊則同於槁樸無擇猶無
　異
及夫蕩寇爭□(音/衝)覿武决勝加之駭弩之上
則三百步之外不立敵矣
　排蕩寇敵爭衝决勝加此勾粤之簳於强
　弩之上則前無立敵矣
蜚景之劍威奪白日氣盛紫蜺以之刲穫則
其與刷刃也無擇
　蜚景神劍也刷鎌也神劍雖利以穫稻則
　同於鎌刃也
及夫凶邪流毒沸渭不靖加之運掌之上則
千里之内不留行矣
　凶邪流毒謂温疫之氣也此神劍能辟凶
　邪故威光所行則千里之内未嘗□止也
夫材有分而用有當所貴善因時而已耳
　槁樸刷刃施於常用耳粤簳蜚景以禦凶
　災材分所當各因時而貴也
昔者明皇聖帝天下和平萬物暢茂群性得
極善因時而勿擾者也近古是來天下姦邪
者衆正直者寡輕薄趍利者多敦方退靜者
鮮姦者出言仧於忠言
　巧偽亂眞不能辨也
遂使天下之人交相疑害悲夫作法貴於易
避而難犯救弊貴於省事而一令除去豪横
則官人安刑禁必行則官人不敢務私利官
人不敢務私利而百姓富史刑曰眚灾肆赦
赦不欲數赦數則惡者得計平人生心
　惡者得計務益於姦平人生心亦爲不善
　也
而賢良否塞矣人有大爲賊害官吏捕獲因
廣條引誣陷頁良闊遠牽率冀推時序卒蒙
赦宥遇賊害者訖無所快自毒而已由是平
人遞生黠計吏勞政酷莫能鎭止此由數赦
之過也夫人之所以惡爲無道不義者爲其
有罰也所以勉爲有道行義者爲其有賞也
今無道不義者赦之而有道行義者被妎(音/害)
而不賞欲人之就善也不亦難乎世有賢主
秀士肯察此論
　訖猶終也快喜也毒苦也肯可也
人怨若非不接人也神怒者非不事神也巧
佞甚人愈怨淫祀盛神益怒


洞靈眞經卷上










洞靈眞經卷中璧十四
　　　　　　　何粲注
　　　君道篇第四清靜無爲以身帥下
始生之者天也養成之者人也
　萬物之始生者由乎天也助天而養之由
　乎人也
能養天之所生而物攖之謂天子
　攖擾也人能助天養物而物馴擾之者是
　謂天子也昔舜有聖德三徙成都是也
天子之動也以全天氣故此官之所以自立
也立官者以全生也
　天不自治故聖人代天以治物者也聖人
　不能獨治故立官以輔之立官之由本以
　養物貴全天氣不使有虧傷
今世之惑主多官而反以害生則失所以爲
立官之本矣
　後世惑主務在多官官多則政煩政煩則
　害物是失立官之本意也
草鬱則爲腐樹鬱則爲蠧人鬱則爲病國鬱
則百慝並起危亂不禁
　鬱者氣未通之謂也官多政煩事有擁滯
　如草木之成腐蠹也
所謂國鬱者主德不下宣人欲不上達也
　姦臣蒙蔽故主德不下宣黎庶枉屈故人
　欲不上達
是故聖王貴忠臣正士爲其敢直言而决鬱
塞也克己復禮賢良自至
　克損也復反也人君能以謙損反禮則賢
　良歸
君耕后蠶蒼生自化
　天子親耕皇后親蠶以身率人則天下化
　之也
由是言之賢良正可待不可求求得非賢也
　君有禮讓賢臣自歸故可待也君無禮讓
　雖復求賢賢至乃非賢也
蒼生正可化不可刑刑行非理也
　君耕后蠶人自效之故可化也身不自爲
　而使人爲之人必不從雖復刑之刑行非
　至理
堯舜有爲人主之勤無爲人主之欲天下各
得濟其欲
　勤謂勞心以養物欲謂私身以奉己也
有爲人主之位無爲人主之心故天下各得
肆其心
　位謂居位而治事心謂求安以自適肆者
　申也
士有天下人愛之而主不愛者有主獨愛之
而天下人不愛者
　竭公忠而養天下者則天下愛之狥私情
　而媚一人者則其主愛之
用天下人愛者則天下安用主獨愛者則天
下危人主安可以自放其愛憎哉由是重天
下愛者當制其情
　聖人以天下爲安危者也欲天下之安則
　人主不得縱其愛憎當抑制其私也
所謂天下者謂其有萬物也所謂邦國者謂
其有人衆也夫國以人爲本人安則國安故
憂國之主務求理人之材
　天下以萬物爲多邦國以人衆爲富憂國
　家者不可不任賢以輔己也
玉之所以難辨者謂其有𥑋石也金之所以
難辨者謂其有鍮石也
𥑋石似玉鍮石似金猶姦人外正内邪亦
　難辨也
今夫以隼翼而被之鷃視而不明者正以爲
隼明者視之乃鷃也
　隼鷹也鷃雀也
今夫小人多誦經籍方書或學奇技通說而
被以青紫章服使愚者聽而視之正爲君子
也明者聽而視之乃小人也
　奇技異藝也通說雜說也
故人主誠明以言取人理也以才取人理也
以行取人理也人主不明以言取人亂也以
才取人亂也以行取人亂也
　人主明者以言行取人盡皆理也主昏昧
　雖以言行取人盡皆亂也
夫聖主之用人也貴耳不聞之功目不見之
功口不可道之功而百姓暢然自理矣
　夫賢良之治世也不顯其名不彰其用不
　稱其能潜功密濟理自玄暢名迹不生人
　無企尚故聖主貴之也
若人主貴耳聞之功則天下之人運貨逐利
而市譽矣
　若人主貴聞臣下之功則姦人運其財貨
　隨逐便利以市聲譽也
貴目見之功則天下之人恢形異藝而爭進
矣
　恢誕形容奇異技藝夸企爭進愈亂天下
　矣
貴可道之功則天下之人習舌調吻而飾辭
矣
　利口便辯虚而不實
使天下之人市譽爭進飾辭見達者政敗矣
　爭名尚能則正理之道衰矣
人主皆知鏡之明己也而惡士之明已也鏡
之明己也功細士之明己也功大知其細失
其大不知類也
　鏡知形之好醜士知心之善惡正形之功
　細正心之功大今人主乃貴其細而失其
　大豈不惑哉
於呼人主清心省事人臣恭儉守職太平立
致矣而世或難之吾所不知也若人主方寸
之墜不明不斷則天地之宜四海之内動植
萬類咸失其道矣
　方寸之地謂心之所居也動謂含氣之類
　植謂草木之類也
以耳目取人者官多而政亂
　取聞見之功則飾偽者衆爭進者多主不
　能辨故官多而政亂也
以心慮取人者官少而政清
　用心愿神識而得人者其官甚寡其政甚
　治也
是知循理之世務求不可見不可聞之材澆
危之世務取可聞可見之材嗚呼人主豈知
哉以耳目取人人皆敚𣀮以買譽以心慮取
人人皆靜正以勤德吏靜正以勤德則不言
而目化吏𣀮敚以買譽則刑之而不𤰵(音/畏)世
主豈知哉
　　　臣道篇第五(盡忠竭力/謀效所司)
夫國之將興也朝廷百吏或短或長或醜或
美或怡或厲或是或非
　醜惡也怡悦也厲嚴厲也
雖聽其言觀其貌有似不同然察其志澂其
心盡於爲國所以剛訐不怨黜退不愕議得
其中無違乎理故天不惑其時墜不乏其利
人不亂其豈鬼神開贊蠻夷柔同保合大和
萬物化育
　國之興也朝廷禄位務盡其忠各竭其能
　力行公正無有阿私故天時不忒地利不
　乏人事不亂鬼神祐助遠方柔服也
國之將亡也朝廷百吏姿貌多美顔色諧和
詞氣華柔動止詳潤
　亡國之臣外雖和順内懷猜忌各徇其私
　闇相謀害
雖觀其貌聽其言有若歡洽然察其志澂其
心盡在競位所以聞奇則怪見異必愕相嫉
相蒙遂喪其道故天告灾時墜生反物
　天反時爲灾地反物爲祅
人作凶德鬼神閒禍
　閒猶伺也
戎狄交侵喪亂弘多萬物不化夫不傷貨財
不妎人力不損官吏而功成政立下阜百姓
上滋主德如此者忠賢之臣也若費財煩人
危官苟效一時功利規賞於主不顧過後貽
災於國如此者姦臣也至理之世官得人不
理之世人得官邾龍𧡌問事君亢倉子曰既
策名而臣人者心莫若公
　無阿私也
貌莫若和言莫若正公不欲靈和不欲雜正
不欲犯
　君不見察亦不欲犯顔而諫也
古之清勤爲國修政今之清勤爲身修名夫
爲國修政者區處條别動得其宜合於大體
爲身修名者區處條别致遠不通拘於小節
是知心以道爲主抵事得其所心以事爲主
抵物失其所
　以道爲主公心也以事爲主私情也抵者
　觸也
臣居上位不諫下位不公不合贍其禄
　贍賙給也
君不嚴敬大臣不彰信小臣不合官其朝有
才者不必忠忠者不必有才臣不患不忠適
恐盡忠而主莫之信主不患不信適恐信之
而莫能事事
　事事猶用事也
上等之人得其性則天下理中等之人得其
性則天下亂明主用上等之人當委以權宜
便豈肆其所爲
　上等之人謂賢良也公平正直無所阿私
　使之莅職信能匡贊雖權變有時必歸於
　正也
用中等之人則當程課其功示以賞罰
　中等之人謂藝能之士見善則遷見惡則
　染故人主以賞罰制之也
　　　賢道篇第六(克己復禮/賢良自至)
賢良所以屢求而不至難進而易退者非爲
愛身而不死王事適恐盡忠而主莫之信耳
自知有材識之人外恭謹而内無憂其於衆
也龢正而不狎親之則彌莊䟽之則退去而
不怨窮厄則以命自寬榮達則以道自正人
有視其儀賢也聽其聲賢也澂神課識或負
所望夫賢人其見用也入則諷譽出則龔默
職司勤辦居室儉閑
　諷謂刺君之過譽謂稱君之美龔默靜愼
　也辦治也閑謂防閑
其未見用也藏身於衆藏識於目藏言於口
飽食安步獨善其身貞而不怨智者不疑豈
識者不疑人有識之士行危而色不可䟽言
遜而理不可拔
　謂遇濁世不變其志行雖危而色常和言
　雖遜而理確然
凡謂賢人不自稱賢
　自伐者無功故非賢
效在官政功在事事
　驗其官政察其用事賢不肖可辯也
太平之時上士運其識中士竭其耐小人輸
其力齊有掊子者材可以振國行可以獨立
　振濟也獨立謂德行孤標不可傾拔
事父母孝謹鄉黨恭循念居貧無以爲養施
信義而游者乆之矣所如寡合或爲乗時夸
毗者所蚩紿
　如往也本作所蚩往紿音待一云始於是
　也寡合少諧偶也夸毗矜恃也蚩笑也紿
　欺也
於是負杖步足問乎亢倉子曰吾聞至人忘
情
　至人虚懷與道合體故忘情也
黎人不事情
　黎衆也智力愚昧不能用情也
存情之曹務其教訓而尊信義
　曹輩也中人存情以信義爲尊
吾乃今不知爲工
　工猶能也躬行信義所往寡合不知其所
　爲能
受不信爲信
　世有受人之不信將以爲信也
信而不見信爲信
　有實爲信而不爲人所見信乃自以爲信
爲勤慕義爲義
　人有本非義而以慕義爲義乃爲人所稱
　義也
義而不俟義爲義
　有實爲義而不待人稱義亦常自爲義也
然則信義之士常獨厄隨退胡以取貴乎時
而教理之所上也亢倉子俯而循袵□而譆
超然而歌
　衽衣襟也譆歎聲也超然高舉之貌
曰時之陽兮信義□(音/昌)
　時之陽喻君有道也有道則信義昌也
時之默兮信義伏
　時之默喻君暗昧也君暗昧則信義伏藏
陽與默昌與伏汩吾無誰私兮羌忽不知其
讀
　汩亂也羌發聲也讀猶云也夫時有治亂
　故用有行藏陽則與時俱昌默則與時俱
　伏隨流任運寧有私耶今乃問我不知其
　云也
夫運正性以如適而物莫之應者眞不行也
夫眞且不行謂之道喪
　信義者正性之用也眞者正性之本也
道喪之時上士乃隱隱之爲義有可𤓸(音/爲)也
　時有否泰莫得長爲
莫可爲者有可用也邦有道則智邦無道則
愚
　有時而用
故莫可用者也
　用有行藏莫得長用
祭公問賢材何從而致亢倉子曰賢正可待
不可求材愼在求不愼無
　材在求而擇之不愼無材
若天子靜大臣明刑不避貴澤不隔下則賢
人自至而求用矣賢人用則四海之内明目
而視清耳而聽坦心而無鬱矣天自成地自
寧萬物醇化鬼神不能靈
　天下醇和故鬼神不能見靈怪
故曰賢正可待不可求若天子勤明大臣和
理之求士也則恢弘方大公直靖人之才至
若天子苛察大臣躁急之求士也則心巧
應毁方破道之才至若天子疑忌大臣巧隨
之求士也則奇姓異名仄媚怪術之才至若
天子自賢大臣固位之求士也則事文逐譽
貪濁浮麗之才至若天子依違大臣回佞之
求士也則外忠内僻清毒言和之才至故曰
才愼在求不愼無昔者黄帝得常仙封鴻𢇼
(音/鬼)容丘(音/丘)
　三人黄帝臣也
商王得伊尹中興得甫申
　中興周宣王也甫仲山甫也申申伯
齊桓得甯籍
　即甯戚也
皆由數君體道邁仁布昭聖武思輯光明寬
厚昌正而衆賢自至而求用非爲簡核而得
之也
　邁行也輯睦也簡核猶擇也
祭公曰夫子云賢人不求而自至亦有非賢
不求而自至者乎亢倉子曰夫非賢不求而
自至者固衆矣夫天下有道則賢人不求而
自至天下無道則非賢不求而自至人主有
道者寡無道者衆天下賢人少不肖者多是
知非賢不求而自至者多矣祭公曰賢固濟
天下材亦能濟天下俱濟天下賢與材安異
耶亢倉子曰窘乎哉其問也
　窘迫也言所問切迫
夫功成事畢不徇封譽恭退朴儉之謂賢
　徇求也功成不居其位守恭謙以自牧也
功成事畢榮在禄譽光揚滿志之謂材賢可
以鎭國材可以理國所謂鎭者龢寧無爲人
不知其力
　至德潜化人莫能知之也
所謂理者勤率其事人知所於德
　人賴其功故推德於己也
一賢統衆材則有餘衆材度一賢猶不足如
是賢材之殊域
　一賢雖少統領衆材尚有餘德衆材雖多
　比度一賢猶不能及
有居山林而諠者有在人俗而靜者有諠而
正者有靜而邪者也
　言求賢不可不察其邪正矣
凡視察其貌鄙俗而能有賢者萬不有一視
察其貌端雅而實小人者十而有九
　言賢人難得也
夫不鍊其言而知其文不責其儀而審其度
不采其譽而知其善不流其毁而斷其寳可
謂有識者也
　不待流言毀謗而知其惡情也


洞靈眞經卷中











洞靈眞經卷下璧十五
　　　　　　　何粲注
　　　訓道篇第七(至德之用萬教之主/神明共贊可以化民)
閔子騫問仲尼道之與孝相去奚若
　疑其相去遠也
仲尼曰道者自然之妙用孝者人道之至德
　窮於本始謂之道施於人理謂之孝道能
　通生萬物不知其所由然故曰妙用孝者
　善事父母盡敬盡順通乎神明故曰至德
夫其包運天地發育萬物曲成類形布丕性
壽
　性者剛柔之質壽者一期之盡
其功至實而不爲物府不爲事官無爲功尸
捫求眎聽莫得而有字之曰道
　雖曲成萬類彫刻衆形尋求生宰莫見其
　眹故字之曰道道者虚通之謂
用之於人字之曰孝孝者善事父母之名也
夫善事父母敬順爲本意以承之順承顔色
無所不至發一言舉一意不敢忘父母營一
手措一足不敢忘父母事君不敢不忠朋友
不敢不信臨下不敢不敬嚮善不敢不勤雖
居獨室之中亦不敢懈其誠此之謂全孝故
孝誠之至通乎神明光于四海有感必應善
事父母之所致也昔者虞舜其大孝矣乎庶
母惑父屢憎害之舜心益恭懼而無怨謀使
浚井下土實之于時天休震動神明駿赫道
穴而出奉養滋謹由是玄德茂盛爲天下君
善事父母之所致也
　按史記稱舜父瞽叟與庶母弟皆欲殺舜
　使舜修廪瞽叟從下縱火焚廪舜乃以兩
　笠自抒而下去得不死後又使舜穿井舜
　穿井爲匿孔旁出舜既入深瞽叟與象共
　下土塡井舜匿孔出去是其事也于時天
　以休美之德震動舜心神明赫然令其免
　害及出之後事父彌謹堯知其聖歷試諸
　難後乃襌其位焉
文王之爲太子也其大孝矣朝夕必至乎寢
門之外問寺人曰兹日安否何如
　寺人奄官主在左右侍君也
曰安太子温然喜色小不安節太子色憂滿
容朝夕食上
　謂侍者進食於君也
太子必視寒暖之節食下必知膳養所進然
後退
　知所食之多少
寺人言疾太子肅冠而齋
　君有疾故太子嚴肅衣冠而齋齋者虚心
　專志以祈神明使救謢者耳
膳宰之饌必敬眎之湯衣之貢衣必親賞之
　饌飲食也貢進之也
嘗饌善
　謂君嘗饌者也
則太子亦能食嘗饌寡太子亦不能飽以至
乎復初然後亦復初
　君病間而太子亦復初也
君后有過怡聲以諷
　怡悦也謂下氣怡聲幾微諷諫
君后所愛雖小物必嚴龔
　不敢慢君父之所愛
是故孝成於身道洽天下雅曰文王陟降在
帝左右
　雅詩大雅也陟升也帝天也左右助也言
　文王所爲天必助之
言文王靜作進退天必贊之故紂不能害
　贊佐也文王事紂爲天所佐故殷紂雖暴
　不能輒害
夢啓之壽
　禮記云文王有疾旬有二日乃間文王謂
　武王曰汝何夢矣武王對曰夢帝與我九
　齡文王曰汝以爲何也武王曰西方有九
　國君王其終撫諸文王曰非也我百爾九
　十吾與汝三焉文王九十七而終武王九
　十三而終也
卜世三十卜年七百天所命也善事父母之
所致也
　左傳曰成王定鼎于郟鄏卜世三十年
　七百天所命也
閔子騫曰善事父母之道幸既聞之矣敢問
教子之義仲尼曰凡三王教子必視禮樂
　視猶示也
樂所以修内
　和其心也
禮所以修外
　檢其容也
禮樂交修則德容發輝于貌故能温恭而文
明夫人臣者殺其身有益於君則爲之況
利其身以善其君乎是故擇建忠良貞正之
士爲之師傅欲其知父子君臣長幼之道夫
知爲人子然後可以爲人父知爲人臣然後
可以爲人君知事人然後能使人此三王教
子之義也
　三王謂夏殷周三代之王也
閔子騫退而事之於家三年人無間於父母
兄弟之言
　上事父母下順兄弟盡善盡美故人無非
　間之言也
交遊稱其信鄉黨稱其仁宗族稱其悌德行
之聲溢於天下此善事父母之所致也齊太
子坐清臺之上燕壯侯他
　壯燕侯謚也他名也
高冠嚴色左帶玉具劍右帶環珮左光照右
右光照左
　言玉珮之光交相照也
太子讀書不視壯侯他問曰齊國有寳乎太
子曰主信臣忠百姓戴上齊國之寳也壯侯
他應聲解劍而去
　聞義而服也此言君子尚德不尚華飾也
嗚呼人有偏蔽終身莫自知已乎賢者見之
寬恕而不言小人暴愛而溢言親戚憐嫉而
貳言人有偏蔽惡乎不自知哉
　惡乎猶何也
是故君子檢身常若有過衣其衣食其食知
其過而不𡱀(音/克)有以正之者君子耻之
　言爲人口不能有所匡正也
將欲有言識其必不能行者君子罕言
　君不納忠諫則罕言以避患也
當責衆人之惡者視己善乎哉當責衆人之
邪者視己正乎哉此之謂反明
　先審身之善正然後責人之邪惡也
翟西氏之子甚孝謹翟西憐其子而好妄與
之言翟西𠨱出夕返則曰甲死矣其子信之
既而甲在焉他夕則曰乙且害余其子伺將
行仇既而不見惡端他夕則曰丁病矣其子
覘之丁誠無恙舉此類也
　覘視也恙憂也舉皆也
冒淹年序子固孝謹至於訓勒益不保承鄉
國之人疾其咎口謀將煞之翟西聞而懼歸
以告子子未甚信既而翟西見煞
　此章戒人輕言致害雖愛子猶不信之以
　至見煞况他人乎
謂多言之人爲䟽露亦有辭約而不密者謂
輕佻之人爲不定亦有體閑而心躁者
　輕佻猶輕躁也
謂藂雜之人爲猥細亦有外潔而内濁者若
類而引之不可殫載若非徹識孰𠧳(音/克)究詳
　殫猶盡也
時有不可不應豈也者内靜而外動易動而
難靜
　謂外見利貪而逐之愈得愈貪故身勞而
　難靜
時有不可不求使也者内思而外待待至而
後樂
　謂内興情慾縁境思求心有所待故待得
　而復樂不知心摇而傷性
是故外靜而内動者摇思而損性奔走而逐
利者勞力而害名
　唯泊然無情慾而不爲名利所誘者然後
　身安而性全也
人生於世或有豈不遂志而宣言云不遇時
者是無異負丹頸之罪俟時行戮豈不殆哉
　不能危行言遜干犯時君無異負斬首之
　罪待時行戮也丹血色
其博才通識未見稱用者正可云時非不清
命未與耳豈不韙歟
　韙猶是也
長於諫者務依存前人之性而翦制其情之
所由起是以彼此開進親敬殷篤不長於諫
者務攻前人之性而暗於情之所來是以彼
此嫌貳猜釁日積兒童之所簡者迺耆耋之
所非耳目之所娱者乃心慮之所疾健責天
下之愚者己之未賢也健責天下之迷者己
之未明也
　賢明者當恕愚迷而勿責
以未賢責衆愚未賢者以之亡以未明責衆
迷未明者以之傷
　愚迷之人無所損健責者徒自傷耳
　　　農道篇第八(夫穀者人之天理/國之道務農爲本)
人捨本而事未則不一令
　本謂農也未謂趍浮利也人趍末利則奸
　詐多端故一令不能制也
不一令則不可以守不可以戰
　趍利多端人心不一故不可以固守不可
　以攻戰也
人捨本而事未則兀音其産約
　人貪浮利則産業薄也
兀産約則輕流徙輕流徙則國家時有灾患
皆生遠志無復居心人捨本而事未則好知
好知則多詐多詐則巧法令巧法令則以是
爲非以非爲是古先聖王之所以理人者先
務□人□人非徒爲墜利也貴行其志也
　志在安人
人□則朴朴則易用易用則邊境安安則主
位尊人□則童
　如童兒無異志也
童則少私義少私義則公法立力博深□則
兀産複
　複猶厚也
兀産複則重流散
　不流散也
重流散則死其處無二慮是天下豈一心矣
天下一心軒皇几蘧之理不足過也
　軒皇几蘧古之有道之君也
古先聖皇之所以茂耕織者以爲本教也是
故天子躬率諸侯耕籍田火夫士第有功級
勸人尊墜産也
　第次第也月令云正月中氣天子乃擇元
　辰親載耒耜置之車右率公卿諸侯大夫
　躬耕籍田天子三推三公五推卿諸侯九
　推是以功級勸人也
后妃率嬪御蠶於郊桑公田勸人力歸教也
月令云三月中氣命有司無伐桑柘乃修
　器后妃齋戒享先蠶而躬桑以勸蠶事
祭義云古者天子諸侯必有公桑蠶室近
川而爲之君卜三宫之夫人世婦之吉者
使入蠶室世婦親蠶奉蠒以示于君遂獻
　于夫人夫人繰三盆手遂布于三宫夫人
　世婦之吉者使繰之此勸婦教也
男子不織而衣歸人不耕而食男女貿功資
相𤓸業此聖王之制也
　貿猶易也
故敬時愛日埒實課功
　埒量也
非老不休非疾不息一人勤之十人食之
　上農夫食十人
當時之務不興土功不料師旅男不出御女
不外嫁
　一作大嫁
以妨□也
　興土功治師旅行婚嫁皆謂妨農業也御
　迎也謂男子不親御
黄帝曰四時之不可正正五穀而已耳夫稼
爲之者人也
　稼謂種也
生之者天也養之者地也是以稼之容足耨
之容耰
　耨鋤也又耰謂鋤器也
耘之容手
　耕除草也
是謂耕道
　種苗可使容足耨之可使容耰耘之可使
　容手
□攻食工攻器賈攻貨
　攻治也
時豈不龔敚之以土功是謂大𣧑
　君王不恭則大凶之道也
凡稼早者先時暮者不及時寒暑不節稼乃
多災
　言太早太晩者謂不得中和之氣也
冬至已後五旬有七日而昌生
　旬十日也五十七日在立春節中而草木
　昌發
於是乎始耕豈□之道見生而蓺生見死而
穫死
　因天時而興人事也蓺種也穫刈也
天發時墜産財不與人□(音/期)
　産生也
有年祀土無年祀土
　有年豐年也無年荒年也祀土祭社稷也
　春祭祈豐祥也秋祭報成熟也不以有年
　則祭無年不祭所以祈地利重人命
無失人時迨時而作過時而止老弱之力可
使盡起
　迨及也雖老弱可使盡耕所以趍時也
不知時者未至而逆之
　謂興農太早也
既往而慕之
　時既過往而慕之是大晩
當丌時而薄之
　雖當其時而用功寡薄所收亦不多
此從使之下也
　此三者雖從農務不得其時故云下也
夫耨必以旱使墜肥而土緩
　夫鋤必用旱時旱時則草易死而土脉肥
　緩也
稼欲産於塵土而殖於地堅者
　殖長也下種欲其土細如塵則地虚而根
　深及苗長也得雨則土堅堅則莖固也
愼其種勿使數亦無使䟽
　數爲煩也
於其施土無使不足亦無使有餘
　施土謂施種於土也種不足則傷䟽而費
　地種有餘則傷密而損穀不費不損取其
　中也
甽欲深以端畝欲沃以平
　端正直也甽深直則水流疾畝沃平則潤
　澤匀
下得陰上得陽然後咸生
　下陰謂水潤上陽謂日氣
立苗有行故速成强弱不相害故速大
　苗成行則長疾强不害弱則易大也
正兀行通其中䟽□泠風
　使苗䟽而通風
則有收而多功率稼望之有餘就之則䟽是
墜之竊也
　由地瘠薄也苗不茂盛若被竊之狀
不除則蕪除之則虚是豈傷之也
　除治也草盛而後除之苗則虚矣是人事
　傷之也
苗兀弱也欲孤
　欲一一孤生不併聚也
兀夫也欲相與居
　與衆同居共相蔭映
兀熟也欲相與扶
　無倒折之害也
三以族稼乃多穀
　三者如人之宗族共相扶持則多收
凡苗之患不俱生而俱死
　生不齊則大苗凌小小苗不茂
是以先生者美米後生者爲粃
　强者凌弱故後生者不實
是故其𧂭也仧其兄而去其弟
　以人喻苗也先生爲兄後生爲弟也
樹肥無使扶䟽樹墝不欲專生而獨居
　墝瘠地專生獨居不耐風旱
肥而扶䟽則多粃墝而專居則多死不知耨
者去其兄而養其弟不收其粟而收其粃上
下不安則稼多死得時之禾長秱而大穗圜
粟而薄糠米飴而香舂之易而食之强
　禾謂粟也秱穗頸也圜圓也飴謂味甘如
　飴也
失時之禾深芒而小莖穗鋭多粃而青蘦
　深芒長芒也鋭細也青蘦其米青也
得時之黍穗不芒以長搏米而寡糠
　搏謂以手挼穀而出米
失時之黍大本華莖葉膏短穗
　本根也華莖莖傍有華也膏言肥大也
得時之稻莖葆長秱穗如馬尾
　葆大也馬尾言長也
失時之稻纖莖而不滋厚糠而菑死得時之
麻䟽節而色陽堅枲而小本
　陽光揚也堅牢也言皮堅勁
失時之麻蕃柯短莖岸節而葉蟲
　蕃柯謂枝柯多也岸節者高節也
得時之菽長莖而短足其莢二七以爲族多
枝數節競葉繁實稱之重食之息
　菽者豆也族聚也息猶盈也
失時之菽必長以蔓浮葉虚本䟽節而小莢
得時之麥長秱而頸族二七以𤓸行薄翼謂
䵍(音/屯)色食之使人肥且有力
　薄翼謂糠也䵍黄色也其麥穗一行有二
　七粒
失時之麥胞腫多病弱苗而翜穗
　胕腫謂莖根麤而且蟲翜穗多芒
是故得時之稼豐失時之稼約庶穀盡宜從
而食之使人四衛變强耳目聰明𣧑氣不入
身無苛殃
　四衛四支也
善乎孔子之言冬飽則身温夏飽則身凉夫
温凉時適則人無疾疢人無疾疢是疫癘不
行疫癘不行咸得遂其天年故曰穀者人之
天是以興王務□王不務□是棄人也王而
棄人將何國哉
　　　兵道篇第九(兵者不祥之器/不得已而用之)
秦景主將眎强兵於天下
　秦恃崤亟險固兵强士勇故欲示强於兵
　使天下无敢與之敵眎猶示也
使庶仧鮑戎必致亢倉子
　庶長秦爵號鮑戎人姓名也
待以壞邑十二周實迫之
　周密也欲問亢倉子計故以十二邑待之
　恐其不來密使鮑戎迫之使必來
亢倉子至自榮泉賔于上館
　榮泉秦地名也
景主三日弗得所問
　謂欲問之而不得也
下席北首頓珪曰天果無意恤孤耶
　北首頓珪盡禮也
亢倉子油然虧盻曰朕以主𤓸異之問而寧
弊弊焉以斫刺𤓸故
　油然微動貌虧側也眄顧盻也朕我也我
　以景主有遠異之問而何爲弊弊焉言景
　主以兵戈斫刺爲故乎言其所問下
抑者亦隨其欲而得正焉無如可矣
　言景主既以兵道問我故我抑亦隨其所
　欲而正之非至理之可也
景主一拜再舉斂黼袵端珪抑首而坐曰實
惟天所命
　黼衽繡襟也抑首低首也惟天所命願垂
　告命
亢倉子仰榱而嘘俯正顔色曰原兵之所起
與始有人俱
　榱椽也仰榱仰面屋榱也嘘歎聲也嗟其
　不問至道故仰面而發嘘歎夫兵之所起
　與人俱生本始有之非獨今也
凡兵也者出人之威也人之有威性受於天
　人有喜怒之性本受於天怒則威生威生
　則兵起之由也
故兵之所自來上矣嘗無少選不用
　少選猶少時也喜怒之情用之無常故無
　少時不用也
貴賤仧少賢愚相與同
　同察怒氣之動則知兵起之原
察兵之兆在心懷恚而未發兵也疾視作色
兵也傲言推捘兵也侈鬥攻戰兵也此四者
鴻細之爭也
　恚怒也作色厲色捘亦推也謂相推盪也
　四者雖有大小之異皆有怒心故爲兵也
未有蚩尤之時人實揭材木以闘矣
　蚩尤黄帝時掾諸侯兄弟八十一人銅頭
　鐵額與帝戰於涿鹿之野造兵器後爲黄
　帝所滅也
黄帝用水火矣
　或引水注邑或縱火燒城
共工稱亂矣
　共工與顓頊爭天下
五帝相與爭矣一興一廢勝者用事
　用兵之道有廢有興皆以順天而勝者得
　用耳
夫有以咽藥而死者欲禁天下之醫非也有
以乗舟而死者欲禁天下之船非也有以用
兵喪其國者欲禁天下之兵非也夫兵之不
可廢譬水火焉善用之則爲福不善用之則
爲禍是故怒笞不可偃於家刑罰不可偃於
國征罰不可偃於天下
　笞鞭杖偃息也
古之聖王有義兵而無偃兵
　義兵者順天應人所以誅暴亂也
兵誠義以誅暴君而振苦人人之悦也若孝
子之見慈親餓隸之遇美食號呼而走之若
强弩之射深谷也
　振救也隸僕隸也强弩之射深谷言救之
　疾也
勝負之决勿澂於他必反人情
　兵之勝負勿徵驗於他反求人情則得之
人之情欲生而惡死欲榮而惡辱死生榮辱
之道一則三軍之士可使一心矣
　人君與三軍之士同其死生榮辱則三軍
　雖衆可使一心矣
凡君欲其衆也心欲其一也三軍一心則令
可使無敵矣古之至兵蓋重令也
　古之至極善用兵者蓋重愼其令也
故其令强者其敵弱其令信者其敵詘先勝
之於此則勝之於彼
　夫料敵制勝必先自料若與衆同死生而
　三軍一心則勝於彼矣
誠若此則敵胡足勝也凡敵人之來也以求
利也今來而得死且以走爲利敵皆以走爲
利則刃無所與接矣此之謂至兵傲虐奸詐
之與義理反也
　言奸兵與義兵逆順之理相反
其勢不俱勝不兩立
　義兵勝奸兵敗
故義兵之入於敵之境則人知所庇矣兵至
於國邑之郊不踐果稼不□丘墓不殘積聚
不焚室屋得人虜厚而歸之信與人期以敚
敵資以章好惡以示逆順
　先示之以義也
若此而猶有愎狠凌傲遂宕不聽者雖行武
焉可也
　愎狠猶惡戾也宕流宕也先行義以示之
　猶有惡戾不聽服者用武誅之可也
先發聲出號令曰兵之來也以除人之讎以
順天之道故剋其國不屠其人獨誅所誅而
已矣
　獨誅者暴君也
於是舉選秀士賢良而尊封之求見孤疾長
老而拯救之
　孤疾之人拯給之長老者致敬之也
發府庫之財散倉廩之穀不私其物曲加其
禮
　不私其利與衆共之曲加其禮聘以求賢
　也
今有人於此能生死一人則天下之人爭事
之矣
　生猶活也言有人以義能活一人之死則
　天下咸能事之矣
義兵之生一人亦多矣人孰不悦故義兵至
則鄰國之人歸之若流水誅國之人望之如
父母行地滋遠得人滋衆辭未終景主興稽
首曰孤獲聞先生教言不覺氣盈宇宙志知
所如也而心滋益龔
　既聞義兵之道鄙其奸傲之心故氣志盈
　滿充塞宇宙志知所如也
於是步前稱　音觴爲亢倉子壽
　舉步前進稱獻壽所以嚴師重道也
拜居首列師位嚴于齋室又月涉旬辰加天
關白晝行道
　天關即天綱謂辰時也行道行弟子禮也

洞靈眞經卷下










