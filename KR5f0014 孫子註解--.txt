#+TITLE: 孫子註解--
#+DATE: 2016-06-11 12:27:19
#+SOURCE: github.com/kanripo/KR5f0014 master 3e68b46e                
孫子註解卷之一性一
　　　計篇(曹操曰計者選將量敵度地料/卒遠近險易計於廟堂也○李)
　　　(筌曰計者兵之上也太一遁甲先以/計神加德宫以斷主客成敗故孫子)
　　　(論兵亦以計爲篇首○杜牧曰計算/也曰計算何事曰下之五事所謂道)
　　　(天地將法也於廟堂之上先以彼我/之五事計算優劣然後定勝負勝負)
　　　(既定然後興師動衆用兵之道莫先/此五事故著爲篇首耳○王皙曰計)
　　　(者謂計主將天地法令兵衆士卒賞/罰也○張預曰管子曰計先定於内)
　　　(而後兵出境故用兵之道以計爲首/也或曰兵貴臨敵制宜曹公謂計於)
　　　(廟堂者何也曰將之賢愚敵之强弱/地之遠近兵之衆寡安得不先計之)
　　　(及乎兩軍相臨變動相應則在/於將之所裁非可以隃度也)
孫子曰兵者國之大事
　杜牧曰傳曰國之大事在祀與戎○張預
　曰國之安危在兵故講武練兵實先務也
死生之地存亡之道不可不察也
　李筌曰兵者凶器死生存亡繫於此矣是
　以重之恐人輕行者也○杜牧曰國之存
　亡人之死生皆由於兵故須審察也○賈
　林曰地猶所也亦謂陳師振旅戰陳之地
　得其利則生失其便則死故曰死生之地
　道者權機立勝之道得之則存失之則亡
　故曰不可不察也書曰有存道者輔而固
　之有亡道者推而亡之○梅堯臣曰地有
　死生之勢戰有存亡之道○王皙曰兵舉
　則死生存亡繫之○張預曰民之死生兆
　於此則國之存亡見於彼然死生曰地存
　亡曰道者以死生在勝負之地而存亡繫
　得失之道也得不重慎審察乎
故經之以五事校之以計而索其情
　曹操曰謂下五事七計求彼我之情也○
　李筌曰謂下五事也校量也量計遠近而
　求物情以應敵○杜牧曰經者經度也五
　者即下所謂五事也校者校量也計者即
　篇首計算也索者搜索也情者彼我之情
　也此言先須經度五事之優劣次復校量
　計算之得失然後始可搜索彼我勝負之
　情狀○賈林曰校量彼我之計謀搜索兩
　軍之情實則長短可知勝負易見○梅堯
　臣曰經紀五事校定計利○王皙曰經常
　也又經緯也計者謂下七計索盡也兵之
　大經不出道天地將法耳就而校之以七
　計然後能盡彼已勝負之情狀也○張預
　曰經經緯也上先經緯五事之次序下乃
　用五事以校計彼我之優劣探索勝負之
　情狀
一曰道
　張預曰恩信使民
二曰天
　張預曰上順天時
三曰地
　張預曰下知地利
四曰將
　張預曰委任賢能
五曰法
　杜牧曰此之謂五事也○王皙曰此經之
　五事也夫用兵之道人和為本天時與地
　利則其助也三者具然後議舉兵兵舉必
　須將能將能然後法修孫子所次此之謂
　矣○張預曰節制嚴明夫將與法在五事
　之末者凡舉兵伐罪廟堂之上先察恩信
　之厚薄後度天時之逆順次審地形之險
　易三者已熟然後命將征之兵既出境則
　法令一從於將此其次序也
道者令民與上同意也
　張預曰以恩信道義撫衆則三軍一心樂
　為其用易曰悅以犯難民忘其死
故可以與之死可以與之生而不畏危
　曹操曰謂道之以教令危者危疑也○李
　筌曰危亡也以道理衆人自化之得其同
　用何亡之有○杜牧曰道者仁義也李斯
　問兵於荀卿答曰彼仁義者所以修政者
　也政修則民親其上樂其君輕為之死復
　對趙孝成王論兵曰百將一心三軍同力
　臣之於君也下之於上也若子之事父弟
　之事兄若手臂之捍頭目而覆胷臆也如
　此始可令與上下同意死生同致不畏懼
　於危疑也○陳皥註同杜牧○孟氏曰一
　作人不疑謂始終無二志也一作人不危
　道謂道之以政令齊之以禮教故能化服
　士民與上下同一也故用兵之妙以權術
　為道大道廢而有法法廢而有權權廢而
　有勢勢廢而有術術廢而有數大道淪替
　人情訛僞非以權數而取之則不得其欲
　也故其權術之道使民上下同進趨共愛
　憎一利害故人心歸於德得人之力無私
　之至也故百萬之衆其心如一可與俱同
　死力動而不至危亡也臣之於君下之於
　上若子之事父弟之事兄若手臂之捍頭
　目而覆胸臆也如此始可與上同意死生
　同致不畏懼於危疑○賈林曰將能以道
　為心與人同利共患則士卒服自然心與
　上者同也使士卒懷我如父母視敵如仇
　讎者非道不能也黄石公云得道者昌失
　道者亡○杜佑曰謂導之以政令齊之以
　禮教也危者疑也上有仁施下能致命也
　故與處存亡之難不畏傾危之敗若晋陽
　之圍沈竈産蛙人無叛疑心矣○梅堯臣
　曰危戾也主有道則政教行人心同則危
　戾去故主安與安主危與危○王皙曰道
　謂主有道能得民心也夫得民之心者所
　以得死力也得死力者所以濟患難也易
　曰悅以犯難民忘其死如是則安畏危難
　之事乎○張預曰危疑也士卒感恩死生
　存亡與上同之決然無所疑懼
天者陰陽寒暑時制也
　曹操曰順天行誅因陰陽四時之制故司
　馬法曰冬夏不興師所以兼愛民也○李
　筌曰應天順人因時制敵○杜牧曰陰陽
　者五行刑德向背之類是也今五緯行止
　最可據驗巫咸甘氏石氏唐蒙史墨梓慎
　禆竈之徒皆有著述咸稱祕奥察其指歸
　皆本人事準星經曰歲星所在之分不可
　攻攻之反受其殃也左傳昭三十二年夏
　吴伐越始用師於越史墨曰不及四十年
　越其有吴乎越得歲而吴伐之必受其凶
　註曰存亡之數不過三紀歲月三周三十
　六歲故曰不及四十年也此年歲在星紀
　星紀吴分也歲星所在其國有福吴先用
　兵故反受其殃哀二十二年越滅吴至此
　三十八歲也李淳風曰天下誅秦歲星聚
　於東井秦政暴虐失歲星仁和之理違歲
　星恭肅之道拒諫信讒是故胡亥終於滅
　亡復曰歲星清明潤澤所在之國分大吉
　君令合於時則歲星光喜年豐人安君尚
　暴虐令人不便則歲星色芒角而怒則兵
　起由此言之歲星所在或有福德或有灾
　祥豈不皆本於人事乎夫吴越之君德均
　勢敵闔閭興師志於吞滅非為拯民故歲
　星福越而禍吴秦之殘酷天下誅之上合
　天意故歲星禍秦而祚漢熒惑罰星也宋
　景公出一善言熒惑退移三舍而延二十
　七年以此推之歲為善星不福無道火為
　罰星不罰有德舉此二者其他可知況所
　臨之分隨其政化之善惡各變其本色芒
　角大小隨為禍福各隨時而占之淳風曰
　夫形器著於下精象係於上近取之身耳
　目為肝腎之用鼻口實心腹所資彼此影
　響豈不然歟易曰在天成象在地成形變
　化見矣蓋本於人事而已矣刑德向背之
　說尤不足信夫刑德天官之陳背水陳者
　為絶紀向山坂陳者為廢軍武王伐紂背
　濟水向山坂而陳以二萬二千五百人擊
　紂之億萬而滅之今可目睹者國家白元
　和已至今三十年間凡四伐趙㓂昭義軍
　加以數道之衆常號十萬圍之臨城縣攻
　其南不拔攻其北不拔攻其東不拔攻其
　西不拔其四度圍之通有十歲十歲之内
　東西南北豈有刑德向背王相吉辰哉其
　不拔者豈不曰城堅池深糧多人一哉復
　以往事驗之秦累世戰勝竟滅六國豈天
　道二百年間常在乾方福德常居鶉首豈
　不曰穆公已還卑身趨士務耕戰明法令
　而致之乎故梁惠王問尉繚子曰黄帝有
　刑德可以百戰百勝其有之乎尉繚子曰
　不然黄帝所謂刑德者刑以伐之德以守
　之非世之所謂刑德也夫舉賢用能者不
　時日而利明法審令者不卜筮而吉貴功
　養勞者不禱祠而福周武王伐紂師次于
　汜水共頭山風雨疾雷鼓旗毁折王之驂
　乗惶懼欲死太公曰夫用兵者順天道未
　必吉逆之未必凶若失人事則三軍敗亡
　且天道鬼神視之不見聽之不聞故智者
　不法愚者拘之若乃好賢而任能舉事而
　得時此則不看時日而事利不假卜筮而
　事吉不待禱祠而福從遂命驅之前進周
　公曰今時逆太歲龜灼言凶卜筮不吉星
　凶為灾請還師太公怒曰今紂剖比干囚
　箕子以飛廉為政伐之有何不可枯草朽
　骨安可知乎乃焚龜折蓍率衆先涉武王
　從之遂滅紂宋高祖圍慕容超於廣固將
　攻城諸將咸諫曰今往亡之日兵家所忌
　高祖曰我往彼亡吉孰大焉乃命悉登遂
　克廣固後魏太祖武帝討後燕慕容麟甲
　子晦日進軍太史令鼂崇奏曰昔紂以甲
　子日亡帝曰周武豈不以甲子日勝乎崇
　無以對遂戰破之後魏太武帝征夏赫連
　昌於統萬城師次城下昌鼓噪而前會有
　風雨從賊後來太史進曰天不助人將士
　飢渴願且避之崔浩曰千里制勝一日豈
　得變易風道在人豈有常也帝從之昌軍
　大敗或曰如此者陰陽向背定不足信孫
　子叙之何也答曰夫暴君昏主或為一珤
　一馬則必殘人逞志非以天道鬼神誰能
　制止故孫子叙之蓋有深旨寒暑時氣節
　制其行止也周瑜為孫權數曹公四敗一
　曰今盛寒馬無藁草驅中國士衆遠涉江
　湖不習水土必生疾病此用兵之忌也寒
　暑同歸於天時故聯以叙之也○孟氏曰
　兵者法天運也陰陽者剛柔盈縮也用陰
　則沉虚固静用陽則輕捷猛厲後則用陰
　先則用陽陰無蔽也陽無察也陰陽之象
　無定形故兵法天天有寒暑兵有生殺天
　則應殺而制物兵則應機而制形故曰天
　也○賈林曰讀時制為時氣謂從其善時
　占其氣候之利也○杜佑曰謂順天行誅
　因陰陽四時剛柔之制○梅堯臣曰兵必
　參天道順氣候以時制之所謂制也司馬
　法曰冬夏不興師所以兼愛民也○王皙
　曰謂陰陽總天道五行四時風雲氣象也
　善消息之以助軍勝然非異人特授其訣
　則末由也若黄石授書張良乃太公兵法
　是也意者豈天機神密非常人所得知耶
　其諸十數家紛紜抑未足以取審矣寒暑
　若吴起云疾風大寒盛夏炎熱之類時制
　因時利害而制宜也范蠡云天時不作弗
　為人客是也○張預曰夫陰陽者非孤虚
　向背之謂也蓋兵自有陰陽耳范蠡曰後
　則用陰先則用陽盡敵陽節盈吾陰節而
　奪之又云設右為牝益左為牝早晏以順
　天道李衛公解曰左右者人之陰陽早晏
　者天之陰陽奇正者天人相變之陰陽此
　皆言兵自有陰陽剛柔之用非天官日時
　之陰陽也今觀尉繚子天官之篇則義最
　明矣太白陰經亦有天無陰陽之篇皆著
　為卷首欲以决世人之惑也太公曰聖人
　欲止後世之亂故作為譎書以寄勝於天
　道無益於兵也是亦然矣唐太宗亦曰凶
　器無甚於兵行兵苟便於人事豈以避忌
　為疑也寒暑者謂冬夏興師也漢征匈奴
　士多墮指馬援征蠻卒多疫死皆冬夏興
　師故也時制者謂順天時而制征討也太
　白陰經言天時者乃水旱蝗雹荒亂之天
　時非孤虚向背之天時也
地者遠近險易廣狹死生也
　曹操曰言以九地形勢不同因時制利也
　論在九地篇中○李筌曰得形勢之地有
　死生之勢○梅堯臣曰知形勢之利害○
　張預曰凡用兵貴先知地形知遠近則能
　為迃直之計知險易則能審步騎之利知
　廣狹則能度衆寡之用知死生則能識戰
　散之勢也
將者智信仁勇嚴也
　曹操曰將宜五德備也○李筌曰此五者
　為將之德故師有丈人之稱也○杜牧曰
　先王之道以仁為首兵家者流用智為先
　蓋智者能機權識變通也信者使人不惑
　於刑賞也仁者愛人憫物知勤勞也勇者
　決勝乘勢不逡巡也嚴者以威刑肅三軍
　也楚申包胥使於越越王勾踐將伐吴問
　戰焉夫戰智為始仁次之勇次之不智則
　不能知民之極無以詮度天下之衆寡不
　仁則不能與三軍共飢勞之殃不勇則不
　能斷疑以發大計也○賈林曰專任智則
　賊偏施仁則懦固守信則愚恃勇力則暴
　令過嚴則殘五者兼備各適其用則可為
　將帥○梅堯臣曰智能發謀信能賞罰仁
　能附衆勇能果斷嚴能立威○王皙曰智
　者先見而不惑能謀慮通權變也信者號
　令一也仁者惠撫惻隱得人心也勇者徇
　義不懼能果毅也嚴者以威嚴肅衆心也
　五者相須闕一不可故曹公曰將宜五德
　備也○何氏曰非智不可以料敵應機非
　信不可以訓人率下非仁不可以附衆撫
　士非勇不可以決謀合戰非嚴不可以服
　强齊衆全此五才將之體也○張預曰智
　不可亂信不可欺仁不可暴勇不可懼嚴
　不可犯五德皆備然後可以為大將
法者曲制官道主用也
　曹操曰部曲旛幟金鼓之制也官者百官
　之分也道者糧路也主者主軍費用也○
　李筌曰曲部曲也制節度也官爵賞也道
　路也主掌也用者軍資用也皆師之常法
　而將所治也○杜牧曰曲者部曲隊伍有
　分畫也制者金鼓旌旗有節制也官者偏
　裨校列各有官司也道者營陳開闔各有
　道徑也主者管庫厮養職守主張其事也
　用者車馬器械三軍須用之物也荀卿曰
　械用有數夫兵者以食為本須先計糧道
　然後興師○梅堯臣曰曲制部曲隊伍分
　畫必有制也官道裨校首長統率必有道
　也主用主軍之資糧百物必有用度也○
　王皙曰曲者卒伍之屬制者節制其行列
　進退也官者羣吏偏裨也道者軍行及所
　舍也主者主守其事用者凡軍之用謂輜
　重糧積之屬○張預曰曲部曲也制節制
　也官謂分偏裨之任道謂利糧餉之路主
　者職掌軍資之人用者計度費用之物六
　者用兵之要宜處置有其法
凡此五者將莫不聞知之者勝不知者不勝
　張預曰已上五事人人同聞但深曉變極
　之理則勝不然則敗
故校之以計而索其情
　曹操曰同聞五者將知其變極即勝也索
　其情者勝負之情○杜牧曰謂上五事將
　欲聞知校量計筭彼我之優劣然後搜索
　其情狀乃能必勝不爾則敗○賈林曰書
　云非知之艱行之惟難○王皙曰當盡知
　也言雖周知五事待七計以盡其情也○
　張預曰上已陳五事自此而下方考校彼
　我之得失探索勝負之情狀也
曰主孰有道
　曹操曰道德智能○李筌曰孰實也有道
　之主必有智能之將范增辭楚陳平歸漢
　即其義也○杜牧曰孰誰也言我與敵人
　之主誰能遠佞親賢任人不疑也○杜佑
　曰主君也道道德也必先考校兩國之君
　誰知誰否也若荀息料虞公貪而好寳宫
　之奇懦而不能强諫是也○梅堯臣曰誰
　能得人心也○王皙曰若韓信言項王匹
　夫之勇婦人之仁名雖為霸實失天下心
　謂漢王入武關秋毫無所害除秦苛法秦
　民亡不欲大王王秦者是也○何氏曰書
　曰撫我則后虐我則讎撫虐之政孰有之
　也○張預曰先校二國之君誰有恩信之
　道即上所謂令民與上同意者之道也若
　淮陰料項王仁勇過高祖而不賞有功為
　婦人之仁亦是也
將孰有能
　杜牧曰將孰有能者上所謂智信仁勇嚴
　若漢高祖料魏將柏直不能當韓信之類
　也
天地孰得
　曹操李筌並曰天時地利○杜牧曰天者
　上所謂陰陽寒暑時制也地者上所謂遠
　近險易廣狹死生也○杜佑曰視兩軍所
　據知誰得天時地利○梅堯臣曰稽合天
　時審察地利○王皙同杜牧註○張預曰
　觀兩軍所舉誰得天時地利若魏武帝盛
　冬伐吴慕容超不據大峴則失天時地利
　者也
法令孰行
　曹操曰設而不犯犯而必誅○杜牧曰縣
　法設禁貴賤如一魏絳戮僕曹公斷髮是
　也○杜佑曰發號出令校孰下不敢犯○
　梅堯臣曰齊衆以法一衆以令○王皙曰
　孰能法明令便人聽而從○張預曰魏絳
　戮揚干穰苴斬莊賈吕蒙誅鄉人卧龍刑
　馬謖兹所謂設而不犯犯而必誅誰為如
　此
兵衆孰强
　杜牧曰上下和同勇於戰為强卒衆車多
　為强○梅堯臣曰内和外附○王皙曰强
　弱足以相刑而知○張預曰車堅馬良士
　勇兵利聞鼓而喜聞金而怒誰者為然
士卒孰練
　杜牧曰辨旌旗審金鼓明開合知進退閑
　馳逐便弓矢習擊刺也○杜佑曰知誰兵
　器强利士卒簡練者故王子曰士不素習
　當陳惶惑將不素習臨陳闇變○梅堯臣
　曰車騎閑習孰國精粗○王皙曰孰訓之
　精○何氏曰勇怯强弱豈能一槩○張預
　曰離合聚散之法坐作進退之令誰素閑
　習
賞罰孰明
　杜牧曰賞不僣刑不濫○杜佑曰賞善罰
　惡知誰分明者故王子曰賞無度則費而
　無恩罰無度則戮而無威○梅堯臣曰賞
　有功罰有罪○王皙曰孰能賞必當功罰
　必稱情○張預曰當賞者雖仇怨必録當
　罰者雖父子不舍又司馬法曰賞不逾時
　罰不遷列於誰為明
吾以此知勝負矣
　曹操曰以七事計之知勝負矣○賈林曰
　以上七事量校彼我之政則勝敗可見○
　梅堯臣曰能索其情則知勝負○張預曰
　七事俱優則未戰而先勝七事俱劣則未
　戰而先敗故勝負可預知也
將聽吾計用之必勝留之將不聽吾計用之
必敗去之
　曹操曰不能定計則退而去也○杜牧曰
　若彼自備護不從我計形勢均等無以相
　加用戰必敗引而去之故春秋傳曰允當
　則歸也○陳皥曰孫武以書千闔閭曰聽
　用吾計策必能勝敵我當留之不去不聽
　吾計策必當負敗我去之不留以此感動
　闔閭庶必見用故闔閭曰子之十三篇寡
　人盡觀之矣其時闔閭行軍用師多自為
　將故不言主而言將也○孟氏曰將裨將
　也聽吾計畫而勝則留之違吾計畫而敗
　則除去之○梅堯臣曰武以十三篇千吴
　王闔閭故首篇以此辭動之謂王將聽吾
　計而用戰必勝我當留此也王將不聽我
　計而用戰必敗我當去此也○王皙曰將
　行也用謂用兵耳言行聽吾此計用兵則
　必勝我當留行不聽吾此計用兵則必敗
　我當去也○張預曰將辭也孫子謂今將
　聽吾所陳之計而用兵則必勝我乃留此
　矣將不聽吾所陳之計而用兵則必敗我
　乃去之他國矣以此辭激吴王而求用
計利以聽乃爲之勢以佐其外
　曹操曰常法之外也○李筌曰計利既定
　乃乘形勢之勢也佐其外者常法之外也
　○杜牧曰計筭利害是軍事根本利害已
　見聽用然後於常法之外更求兵勢以助
　佐其事○也賈林曰計其利聽其謀得敵
　之情我乃設奇譎之勢以動之外者或傍
　攻或後躡以佐正陳○梅堯臣曰定計於
　内為勢於外以助成勝○王皙曰吾計之
　利已聽復當知應變以佐其外○張預曰
　孫子又謂吾所計之利若已聽從則我當
　復為兵勢以佐助其事於外蓋兵之常法
　即可明言於人兵之利勢須因敵而為
勢者因利而制權也
　曹操曰制由權也權因事制也○李筌曰
　謀因事勢○杜牧曰自此便言常法之外
　勢夫勢者不可先見或因敵之害見我之
　利或因敵之利見我之害然後始可制機
　權而取勝也○梅堯臣曰因利行權以制
　之○王皙曰勢者乘其變者也○張預曰
　所謂勢者須因事之利制為權謀以勝敵
　耳故不能先言也自此而後略言權變
兵者詭道也
　曹操曰兵無常形以詭詐為道○李筌曰
　軍不厭詐○梅堯臣曰非譎不可以行權
　非權不可以制敵○王皙曰詭者所以求
　勝敵御衆必以信也○張預曰用兵雖本
　於仁義然其取勝必在詭詐故曳柴揚塵
　欒枝之譎也萬弩齊發孫臏之奇也千牛
　俱奔田單之權也囊沙壅水淮陰之詐也
　此皆用詭道而制勝也
故能而示之不能
　張預曰實强而示之弱實勇而示之怯李
　牧敗匈奴孫臏斬龐涓之類也
用而示之不用
　李筌曰言已實用師外示之怯也漢將陳
　豨反連兵匈奴高祖遣使十輩視之皆言
　可擊復遣婁敬報曰匈奴不可擊上問其
　故對曰夫兩國相制宜矜誇其長今臣往
　徒見羸老此必能而示之不能臣以為不
　可擊也高祖怒曰齊虜以口舌得官今妄
　沮吾衆械婁敬于廣武以三十萬衆至白
　登高祖為匈奴所圍七日乏食此師外示
　之以怯之義也○杜牧曰此乃詭詐藏形
　夫形也者不可使見於敵敵人見形必有
　應傳曰鷙鳥將擊必藏其形如匈奴示羸
　老於漢使之義也○杜佑曰言已實能用
　外示之以不能不用使敵不我備也若孫
　臏減竈而制龐涓○王皙曰强示弱勇示
　怯治示亂實示虚智示愚衆示寡進示退
　速示遲取示捨彼示此○何氏曰能而示
　之不能者如單于羸師誘高祖圍于平城
　是也用而示之不用者如李牧按兵於雲
　中大敗匈奴是也○張預曰欲戰而示之
　退欲速而示之緩班超擊莎車趙奢破秦
　軍之類也
近而示之遠遠而示之近
　李筌曰令敵失備也漢將韓信虜魏王豹
　初陳舟欲渡臨晋乃潜師浮木甖從夏陽
　襲安邑而魏失備也耿弇之征張步亦先
　攻臨淄皆示遠勢也○杜牧曰欲近襲敵
　必示以遠去之形欲遠襲敵必示以近進
　之形韓信盛兵臨晋而渡於夏陽此乃示
　以近形而遠襲敵也後漢末曹公袁紹相
　持官渡紹遣將郭圖淳于瓊顔良等攻東
　郡太守劉延於白馬紹引兵至黎陽將渡
　河曹公北救延津荀攸曰今兵少不敵分
　兵勢乃可公致兵延津將欲渡兵向其後
　紹必西應之然後輕兵襲白馬掩其不備
　顔良可擒也公從之紹聞兵渡即留分兵
　西應之公乃引軍行趨白馬未至十餘里
　良大驚來戰使張遼關羽前進擊破斬顔
　良解白馬圍此乃示以遠形而近襲敵也
　○賈林曰去就在我敵何由知○杜佑曰
　欲近而設其遠也欲遠而設其近也誑耀
　敵軍示之以遠本從其近若韓信之襲安
　邑○梅堯臣曰使其不能賾○王皙同上
　註○何氏曰遠而示之近者韓信陳舟臨
　晋而渡夏陽是也近而示之遠者晋侯伐
　虢假道于虞是也○張預曰欲近襲之反
　示以遠吴與越夾水相矩越為左右句卒
　相去各五里夜争鳴鼓而進吴人分以禦
　之越乃潜涉當吴中軍而襲之吴大敗是
　也欲遠攻之反示以近韓信陳兵臨晋而
　渡於夏陽是也
利而誘之
　杜牧曰趙將李牧大縱畜牧人衆滿野匈
　奴小入徉北不勝以數千人委之單于聞
　之大喜率衆大至牧多為奇陳左右夾擊
　大破殺匈奴十餘萬騎也○賈林曰以利
　動之動而有形我所以因形制勝也○梅
　堯臣曰彼貪利則以貨誘之○何氏曰利
　而誘之者如赤眉委輜重而餌鄧禹是也
　○張預曰示以小利誘而克之若楚人伐
　絞莫敖曰絞小而輕請無扞采樵者以誘
　之於是絞人獲楚三十人明日絞人争出
　驅楚役徒於山中楚人設伏兵於山下而
　大敗之是也
亂而取之
　李筌曰敵貪利必亂也秦王姚興征秃髮
　傉檀悉驅部内牛羊散放於野縱秦人虜
　掠秦人得利既無行列傉檀陰分十將掩
　而擊之大敗秦人斬首七千餘級亂而取
　之之義也○杜牧曰敵有昏亂可以乗而
　取之傳曰兼弱攻昩取亂侮亡武之善經
　也○賈林曰我令姦智亂之候亂而取之
　也○梅堯臣曰彼亂則乗而取之○王皙
　曰亂謂無節制取言易也○張預曰詐為
　紛亂誘而取之若吴越相攻吴以罪人三
　千示不整以誘越罪人或奔或止越人争
　之為吴所敗是也言敵亂而後取者非也
　春秋之法凡書取者言易也魯師取邿是
　也
實而備之
　曹操曰敵治實須備之也○李筌曰備敵
　之實蜀將關羽欲圍魏之樊城懼吴將吕
　蒙襲其後乃多留備兵守荆州蒙陰知其
　旨遂詐之以疾羽乃撤去備兵遂為蒙所
　取而荆州没吴則其義也○杜牧曰對壘
　相持不論虛實常須為備此言居常無事
　鄰封接境敵若脩政治實上下相愛賞罰
　明信士卒精練即須備之不待交兵然後
　為備也○陳皥曰敵若不動完實我當謹
　備亦自實以備敵也○梅堯臣曰彼實則
　不可不備○王皙曰彼將有以擊吾之不
　備也○何氏曰彼敵但見其實而未見其
　虚之形則當蓄力而備之也○張預曰經
　曰角之而知有餘不足之處有餘則實也
　不足則虚也言敵人兵勢既實則我當為
　不可勝之計以待之勿輕舉也李靖軍鏡
　曰觀其虚則進見其實則止
强而避之
　曹操曰避其所長也○李筌曰量力也楚
　子伐隨隨之臣季梁曰楚人上左君必左
　無與王遇且攻其右右無良焉必敗偏敗
　衆乃攜矣少師曰不當王非敵也不從隨
　師敗績隨侯逸攻强之敗也○杜牧曰逃
　避所長言敵人乘兵强氣銳則當須且回
　避之待其衰懈候其間隙而擊之晋末嶺
　南賊盧循徐道覆乘虚襲建鄴劉裕禦之
　曰賊若新亭直上且當避之回泊蔡洲乃
　成擒耳徐道覆欲焚舟直上循以為不可
　乃泊於蔡洲竟以敗滅○賈林曰以弱制
　强理須待變○杜佑曰彼府庫充實士卒
　銳盛則當退避以伺其虚懈觀變而應之
　○梅堯臣曰彼强則我當避其銳○王皙
　曰敵兵精銳我勢寡弱則須退避○張預
　曰經曰無邀正正之旗無擊堂堂之陳言
　敵人行陳修整節制嚴明則我當避之不
　可輕肆也若秦晋相攻交綏而退蓋各防
　其失敗也
怒而撓之
　曹操曰待其衰懈也○李筌曰將之多怒
　者權必易亂性不堅也漢相陳平謀撓楚
　權以太牢具進楚使驚曰是亞父使邪乃
　項王使邪此怒撓之者也○杜牧曰大將
　剛戾者可激之令怒則逞志快意志氣撓
　亂不顧本謀也○孟氏曰敵人盛怒當屈
　擾之○梅堯臣曰彼褊急易怒則撓之使
　憤激輕戰○王皙曰敵持重則激怒以撓
　之○何氏曰怒而撓之者漢兵擊曹咎於
　汜水是也○張預曰彼性剛忿則辱之令
　怒志氣撓惑則不謀而輕進若晋人執宛
　春以怒楚是也尉繚子曰寬不可激而怒
　言性寬者則不可激怒而致之也
卑而驕之
　李筌曰幣重而言廿其志不小後趙石勒
　稱臣於王浚左右欲擊之浚曰石公來欲
　奉我耳敢言擊者斬設饗禮以待之勒乃
　驅牛羊數萬頭聲言上禮實以填諸街巷
　使浚兵不得發乃入薊城擒浚於廳斬之
　而并燕卑而驕之則其義也○杜牧曰秦
　末匈奴冐頓初立東胡强使使謂冐頓曰
　欲得頭曼時千里馬冐頓以問羣臣羣臣
　皆曰千里馬國之寳勿與冐頓曰奈何與
　人鄰國愛一馬乎遂與之居頃之東胡使
　使來曰願得單于一閼氏冐頓問羣臣皆
　怒曰東胡無道乃求閼氏請擊之冐頓曰
　與人鄰國愛一女子乎與之居頃之東胡
　復曰匈奴有棄地千里吾欲有之冐頓問
　羣臣羣臣皆曰與之亦可不與亦可冐頓
　大怒曰地者國之本也本何可與諸言與
　者皆斬之冐頓上馬令國中有後者斬東
　襲東胡東胡輕冐頓不為之備冐頓擊滅
　之冐頓遂西擊月氏南并樓煩白羊河南
　北侵燕代悉復收秦所使蒙恬所奪匈奴
　地也○陳皥曰所欲必無所顧恡子女以
　惑其心玉帛以驕其志范蠡鄭武之謀也
　○杜佑曰彼其舉國興師怒而欲進則當
　外示屈撓以高其志俟惰歸要而擊之故
　王子曰善用法者如狸之與鼠力之與智
　示之猶卑静而下之○梅堯臣曰示以卑
　弱以驕其心○王皙曰示卑弱以驕之彼
　不虞我而擊其間○張預曰或卑辭厚賂
　或羸師佯北皆所以令其驕怠吴子伐齊
　越子率衆而朝王及列士皆有賂吴人皆
　喜惟子胥懼曰是豢吴也後果為越所滅
　楚伐庸七遇皆北庸人曰楚不足與戰矣
　遂不設備楚子乃為二隊以伐之遂滅庸
　皆其義也
佚而勞之
　一本作引而勞之○曹操曰以利勞之○
　李筌曰敵佚而我勞之者善功也吴伐楚
　公子光問計於伍子胥子胥曰可為三師
　以肄焉我一師至彼必盡衆而出彼出我
　歸亟肄以疲之多方以誤之然後三師以
　繼之必大克從之楚於是乎始病吴矣○
　杜牧曰吴公子光問伐楚於伍員員曰可
　為三軍以肄焉我一師至彼必盡出彼出
　則歸亟肄以疲之多方以誤之然後三師
　以繼之必大克從之於是子重一歲七奔
　命於是乎始病吴終入郢後漢末曹公既
　破劉備備奔袁紹引兵欲與曹公戰别駕
　田豐曰操善用兵未可輕舉不如以久持
　之將軍據山河之固有四州之地外結英
　豪内修農戰然後揀其精銳分為奇兵乘
　虚迭出以擾河南救右則擊其左救左則
　擊其右使敵疲於奔命人不安業我未勞
　而彼已困矣不及三年可坐克也今釋廟
　勝之策而决成敗於一戰悔無及也紹不
　從故敗○梅堯臣曰以我之佚待彼之勞
　○王皙曰多奇兵也彼出則歸彼歸則出
　救左則右救右則左所以罷勞之也○何
　氏曰孫子有治力之法以佚而待勞故論
　敵佚我宜多方以勞弊之然後可以制勝
　○張預曰我則力全彼則道敝若晋楚争
　鄭久而不决晋知武子乃分四軍為三部
　晋各一動而楚三來於是三駕而楚不能
　與之争又申公巫臣教吴伐楚於是子重
　一歲七奔命是也
親而離之
　曹操曰以間離之○李筌曰破其行約間
　其君臣而後攻也昔秦伐趙秦相應侯間
　於趙王曰我惟懼趙用括耳廉頗易與也
　趙王然之乃用括代頗為秦所坑卒四十
　萬於長平則其義也○杜牧曰言敵若上
　下相親則當以厚利㗖而離間之陳平言
　於漢王曰今項王骨鯁之臣不過亞父鍾
　離昩龍且周殷之屬不過數人大王誠能
　捐數萬斤金間其君臣彼必内相誅漢因
　舉兵而攻之滅楚必矣漢王然之出黄金
　四萬斤與平使之反間項王果疑亞父不
　急擊下滎陽漢王遁去○陳皥曰彼恡爵
　禄此必捐之彼嗇財貨此必輕之彼好殺
　罰此必緩之因其上下相猜得行離間之
　說由余所以歸秦英布所以佐漢也○杜
　佑曰以利誘之使五間並入辯士馳說親
　彼君臣分離其形勢若秦遣反間欺誑趙
　君使廢廉頗而任趙奢之子卒有長平之
　敗○梅堯臣同杜牧註○王皙曰敵相親
　當以計謀離間之○張預曰或間其君臣
　或間其交援使相離貳然後圖之應侯間
　趙而退廉頗陳平間楚而逐范增是君臣
　相離也秦晋相合以伐鄭燭之武夜出說
　秦伯曰今得鄭則歸於晋無益於秦也不
　如捨鄭以為東道主秦伯悟而退師是交
　援相離也
攻其無備出其不意
　曹操曰擊其懈怠出其空虚○李筌曰擊
　懈怠襲空虚○杜牧曰擊其空虚襲其懈
　怠○孟氏曰擊其空虚襲其懈怠使敵不
　知所以備也故曰兵者無形為妙太公曰
　動莫神於不意謀莫善於不識○梅堯臣
　王皙二註同上○何氏曰攻其無備者魏
　太祖征烏桓郭嘉曰胡恃其遠必不設備
　因其無備卒然擊之可破滅也太祖行至
　易水嘉曰兵貴神速今千里襲人輜重多
　難以趨利不如輕兵兼道以出掩其不意
　乃密出盧龍塞直指單于庭合戰大破之
　唐李靖陳十筞以圖簫銑總管三軍之任
　一以委靖八月集兵夔州銑以時屬秋潦
　江水泛漲三峽路危必謂靖不能進遂不
　設備九月靖率兵而進曰兵貴神速機不
　可失今兵始集銑尚未知乘水漲之勢倏
　忽至城下所謂疾雷不及掩耳縱使知我
　倉卒無以應敵此必成擒也進兵至夷陵
　銑始懼召兵江南果不能至勒兵圍城銑
　遂降出其不意者魏末遺將鍾會鄧艾伐
　蜀蜀將姜維守劔閣鍾會攻維未克艾上
　言請從陰平由邪徑出劔閣西入成都奇
　兵衝其腹心劔閣之軍必還赴涪則會方
　軌而進劔閣之軍不還則應涪之兵寡矣
　軍志云攻其無備出其不意今掩其空虚
　破之必矣冬十月艾自陰平行無人之地
　七百餘里鑿山通道造作橋閣山高谷深
　至為艱險又糧運將匱瀕於危殆艾以氊
　自裹推轉而下將士皆攀木緣崖魚貫而
　進先登至江油蜀守將馬邈降諸葛瞻自
　涪還綿竹列陳相拒大敗之斬瞻及尚書
　張遵等進軍至成都蜀主劉禪降又齊神
　武為東魏將率兵伐西魏屯軍蒲坂造三
　道浮橋渡河又遣其將竇泰趣潼關高敖
　曹圍洛州西魏將周文帝出軍廣陽召諸
　將謂曰賊今掎吾三面又造橋於河示欲
　必渡欲綴吾軍使竇泰得西入耳久與相
　持其計得行非良策也且高歡用兵常以
　泰為先驅其下多銳卒屢勝而驕今出其
　不意襲之必克克泰則歡不戰而自走矣
　諸將咸曰賊在近捨而遠襲事若蹉跌悔
　無可及周文曰歡前再襲潼關吾軍不過
　霸上今者大來兵未出郊賊顧謂吾但自
　守耳無遠闘意又狃於得志有輕我心乗
　此擊之何徃不克賊雖造橋未能征渡比
　五日中吾取竇泰必矣公等勿疑周文遂
　率騎六千還長安聲言欲往隴右辛亥潜
　出軍癸丑晨至潼關竇泰卒聞軍至惶懼
　依山為陳未及成列周文擊破之斬泰傳
　首長安高敖曹適䧟洛州聞泰没燒輜重
　棄城而走○張預曰攻無備者謂懈怠之
　處敵之所不虞者則擊之若燕人畏鄭三
　軍而不虞制人為制人所敗是也出不意
　者謂虚空之地敵不以為慮者則襲之若
　鄧艾伐蜀行無人之地七百餘里是也
此兵家之勝不可先傳也
　曹操曰傳猶洩也兵無常勢水無常形臨
　敵變化不可先傳也故料敵在心察機在
　目也○李筌曰無備不意攻之必勝此兵
　之要祕而不傳也○杜牧曰傳言也此言
　上之所陳悉用兵取勝之策固非一定之
　制見敵之形始可施為不可旡事而言也
　○梅堯臣曰臨敵應變制宜豈可預前言
　之○王皙曰夫校計行兵是謂常法若乗
　機決勝則不可預傳述也○張預曰言上
　所陳之事乃兵家之勝策須臨敵制宜不
　可以預先傳言也
夫未戰而廟筭勝者得筭多也未戰而廟筭
不勝者得筭少也多筭勝少筭不勝而況於
無筭乎吾以此觀之勝負見矣
　曹操曰以吾道觀之矣○李筌曰夫戰者
　決勝廟堂然後與人争利凡伐叛懷遠推
　亡固存兼弱攻昩皆物情之所出中外離
　心如商周之師者是為未戰而廟筭勝太
　一遁甲置筭之法因六十筭已上為多筭
　六十筭已下為少筭客多筭臨少筭主人
　敗客少筭臨多筭主人勝此皆勝敗易見
　矣○杜牧曰廟筭者計筭於廟堂之上也
　○梅堯臣曰多筭故未戰而廟謀先勝少
　筭故未戰而廟謀不勝是不可無筭矣○
　王皙曰此懼學者惑不可先傳之說故復
　言計篇義也○何氏曰計有巧拙成敗擊
　焉○張預曰古者興師命將必致齋於廟
　授以成筭然後遣之故謂之廟筭籌策深
　遠則其計所得者多故未戰而先勝謀慮
　淺近則其計所得者少故未戰而先負多
　計勝少計其無計者安得無敗故曰勝兵
　先勝而後求戰敗兵先戰而後求勝有計
　無計勝負易見


孫子註觧卷之一












孫子註解卷之二性二
　　　作戰篇(曹操曰欲戰必先筭其費務/因糧於敵也○李筌曰先定)
　　　(計然後修戰具是以戰次計之篇也/王皙曰計以知勝然後興戰而具軍)
　　　(費猶不可以久也○張預曰計筭已/定然後完車馬利器械運糧草約費)
　　　(用以作戰/備故次計)
孫子曰凡用兵之法馳車千駟革車千乗帶
甲十萬
　曹操曰馳車輕車也駕駟馬革車重車也
　言萬騎之重車駕四馬率三萬軍養二人
　主炊家子一人主保固守衣裝廐二人主
　養馬凡五人步兵十人重以大車駕牛養
　二人主炊家子一人主守衣裝凡三人也
　帶甲十萬士卒數也○李筌曰馳車戰車
　也革車輕車也帶甲步卒車一兩駕以駟
　馬步卒七十人計千駟之軍帶甲七萬馬
　四千匹孫子約以軍資之數以十萬為率
　則百萬可知也○杜牧曰輕車乃戰車也
　古者車戰革車輜車重車也載器械財貨
　衣裝也司馬法曰一車甲士三人步卒七
　十二人炊家子十人固守衣裝五人廐養
　五人樵汲五人輕車七十五人重車二十
　五人故二乗兼一百人為一隊舉十萬之
　衆革車千乗校其費用支計則百萬之衆
　皆可知也○梅堯臣曰馳車輕車也革車
　重車也凡輕車一乘甲士步卒二十五人
　重車一乗甲士步卒七十五人舉二車各
　千乘是帶甲者十萬人○王皙曰曹公曰
　輕車也駕駟馬凡千乘皙謂馳車謂駕革
　車也一乘四馬為駟千駟則革車千乘曹
　公曰重車也皙謂革車兵車也有五戎千
　乗之賦諸侯之大者曹公曰帶甲十萬步
　卒數也皙謂井田之法甸出兵車一乘甲
　士三人步卒七十二人千乗總七萬五千
　人此言帶甲十萬豈當時權制歟○何氏
　曰十萬舉成數也○張預曰馳車即攻車
　也革車即守車也按曹公新書云攻車一
　乗前拒一隊左右角二隊共七十五人守
　車一乗炊子十人守裝五人廐養五人樵
　汲五人共二十五人攻守二乗凡一百人
　興師十萬則用車二千輕重各半與此同
　矣
千里饋糧
　曹操曰越境千里○李筌曰道理縣遠
則内外之費賓客之用膠漆之材車甲之奉
日費千金然後十萬之師舉矣
　曹操曰謂購賞猶在外○李筌曰夫軍出
　於外則帑蔵竭於内舉千金者言多費也
　千里之外贏糧則二十人奉一人也○杜
　牧曰軍有諸侯交聘之禮故曰賓客也車
　甲器械完緝修繕言膠漆者舉其微細千
　金者言費用多也猶贈賞在外也○賈林
　曰計費不足未可以興師動衆故李太尉
　曰三軍之門必有賓客論議○梅堯臣曰
　舉師十萬饋糧千里曰費如此師久之戒
　也○王皙曰内謂國中外謂軍所也賓客
　若諸侯之使及軍中宴饗吏士也膠漆車
　甲舉細與大也○何氏曰老師費財智者
　慮之○張預曰去國千里即當因糧若須
　供餉則内外騷動疲困於路蠹耗無極也
　賓客者使命與遊士也膠漆者修飾器械
　之物也車甲者膏轄金革之類也約其所
　費日用千金然後能興十萬之師千金言
　重費也購賞猶在外
其用戰也勝久則鈍兵挫銳攻城則力屈
　曹操曰鈍弊也屈盡也○杜牧曰勝久謂
　淹久而後能勝也言與敵相持久而後勝
　則甲兵鈍弊銳氣挫衂攻城則人力殫盡
　屈折也○賈林曰戰雖勝人久則無利兵
　貴全勝鈍兵挫銳士傷馬疲則屈○梅堯
　臣曰雖勝且久則必兵仗鈍弊而軍氣挫
　銳攻城而久則力必殫屈○王皙曰屈窮
　也求勝以久則鈍弊折挫攻城則益甚也
　○張預曰及交兵合戰也久而後能勝則
　兵疲氣沮矣千里攻城力必困屈
久暴師則國用不足
　孟氏曰久暴師露衆千里之外則軍國費
　用不足相供○梅堯臣曰師久暴於外則
　輸用不給○張預曰日費千金師久暴則
　國用豈能給若漢武帝窮征深討久而不
　解及其國用空虚乃下哀痛之詔是也
夫鈍兵挫銳屈力殫貨則諸侯乗其弊而起
雖有智者不能善其後矣
　李筌曰十萬衆舉日費千金非唯頓挫於
　外亦財殫於内是以聖人無暴師也隋大
　業初煬帝重兵好征力屈鴈門之下兵挫
　遼水之上疏河引淮轉輸彌廣出師萬里
　國用不足於是楊玄感李密乘其弊而起
　縱蘇威高熲豈能為之謀也○杜牧曰蓋
　以師久不勝財力俱困諸侯乘之而起雖
　有智能之士亦不能於此之後善為謀畫
　也○賈林曰人離財竭雖伊吕復生亦不
　能救此亡敗也○杜佑曰雖當時有用兵
　之術不能防其後患○梅堯臣曰取勝攻
　城暴師且久則諸侯乘此弊而起襲我我
　雖有智將不能制也○王皙曰以其弊甚
　必有危亡之憂○何氏曰其後謂共不勝
　而敵乘其危殆雖智者不能盡其善計而
　保全○張預曰兵已疲矣力已困矣財已
　匱矣隣國因其罷弊起兵以襲之則縱有
　智能之人亦不能防其後患若吴伐楚入
　郢久而不歸越兵遂入吴當是時雖有伍
　員孫武之徒何嘗能為善謀於後乎
故兵聞拙速未睹巧之久也
　曹操李筌曰雖拙有以速勝未睹者言其
　無也○杜牧曰攻取之間雖拙於機智然
　以神速為上蓋無老師費財鈍兵之患則
　為巧矣○孟氏曰雖拙有以速勝陳○皥
　曰所謂疾雷不及掩耳卒電不及瞬目○
　杜佑註同孟氏○梅堯臣曰拙尚以速勝
　未見工而久可也○王皙曰皙謂久則師
　老財費國虚人困巧者保無所患也○何
　氏曰速雖拙不費財力也久雖巧恐生後
　患也後秦姚萇與符登相持萇將苟曜據
　逆萬堡密引符登萇與登戰敗於馬頭原
　收衆復戰姚碩德謂諸將曰上慎於輕戰
　每欲以計取之今戰既失利而更逼賊必
　有由也萇聞而謂碩德曰登用兵遲緩不
　識虚實今輕兵直進徑據吾東必苟曜與
　之連結也事久變成其禍難測所以速戰
　者欲使苟曜堅子謀之未就好之未深耳
　果大敗之武后初徐敬業舉兵於江都稱
　匡復皇家以盩厔尉魏思恭為謀主問計
　於思恭對曰明公既以太后幽縶少主志
　在匡復兵貴拙速宜早渡淮北親率大衆
　直入東都山東將士知公有勤王之舉必
　以死從此則指日刻期天下必定敬業欲
　從其策薛璋又說曰金陵之地王氣已見
　宜早應之兼有大江設險足可以自固請
　且攻取常潤等州以為王霸之業然後率
　兵北上鼓行而前此則退有所歸進無不
　利實良策也敬業以為然乃自率兵四千
　人南渡以擊潤州思恭密謂杜求仁曰兵
　勢宜合不可分今敬業不知并力渡淮率
　山東之衆以合洛陽必無能成事果敗○
　張預曰但能取勝則寧拙速而無巧久若
　司馬宣王伐上庸以一月圖一年不計死
　傷與糧競者斯可謂欲拙速也
夫兵久而國利者未之有也
　李筌曰春秋曰兵猶火也弗戢將自焚
　賈林曰兵久無功諸侯生心○杜佑曰兵
　者凶器久則生變若智伯圍趙逾年不歸
　卒為襄子所擒身死國分故新序傳曰好
　戰窮武未有不亡者也○梅堯臣曰力屈
　貨殫何利之有○張預曰師老財竭於國
　何利
故不盡知用兵之害者則不能盡知用兵之
利也
　李筌曰利害相依之所生先知其害然後
　知其利也○杜牧曰害之者勞人費財利
　之者吞敵拓境苟不顧己之患則舟中之
　人盡為敵國安能取利於敵人哉○賈林
　曰將驕卒惰貪利忘變此害最甚也○杜
　佑曰言謀國動軍行師不先慮危亡之禍
　則不足取利也若秦伯見襲鄭之利不顧
　崤函之敗吴王矜伐齊之功而忘姑蘇之
　禍也○梅堯臣曰不再籍不三載利也百
　姓虚公家費害也苟不知害又安知利○
　王皙曰久而能勝未免於害速則利斯盡
　也○張預曰先知老師殫貨之害然後能
　知擒敵制勝之利
善用兵者役不再籍糧不三載
　曹操曰籍猶賦也言初賦民而便取勝不
　復歸國發兵也始載糧後遂因食於敵還
　兵入國不復以糧迎之也○李筌曰籍書
　也不再籍書恐人勞怨生也秦發關中之
　卒是以有陳吴之難也軍出度遠近饋之
　軍入載糧迎之謂之三載越境則館穀於
　敵無三載之義也○杜牧曰審敵可攻審
　我可戰然後起兵便能勝敵而還鄭司農
　周禮註曰役謂發兵起役籍乃伍籍也比
　參為伍因内政寄軍令以伍籍發軍起役
　也○陳皥曰籍借也不再借民而役也糧
　者往則載焉歸則迎之是不三載也不困
　乎兵不竭乎國言速而利也○梅堯臣同
　陳皥註○王皙同曹操註○張預曰役謂
　興兵動衆之役故師卦註曰任大役重無
　功則凶籍謂調兵之符籍故漢制有尺籍
　伍符言一舉則勝不可再籍兵役於國也
　糧始出則載之越境則掠之歸國則迓之
　是不三載也此言兵不可久暴也
取用於國因糧於敵故軍食可足也
　曹操曰兵甲戰具取用國中糧食因敵也
　○李筌曰具我戎器因敵之食雖出師千
　里無匱乏也○杜佑曰兵甲戰具取用國
　中糧食因敵也取資用於我國因糧食於
　敵家也晋師館穀於楚是也○梅堯臣曰
　軍之須用取於國軍之糧餉因於敵○何
　氏曰因謂兵出境鈔聚掠野至於克敵拔
　城得其儲積也○張預曰器用取於國者
　以物輕而易致也糧食因於敵者以粟重
　而難運也夫千里饋糧則士有飢色故因
　糧則食可足
國之貧於師者遠輸遠輸則百姓貧
　李筌曰兵役數起而賦歛重○杜牧曰管
　子曰粟行三百里則國無一年之積粟行
　四百里則國無二年之積粟行五百里則
　衆有飢色此言粟重物輕也不可推移推
　移之則農夫耕牛俱失南畝故百姓不得
　不貧也○賈林曰遠輸則財耗於道路弊
　於轉運百姓日貧○孟氏曰兵車轉運千
　里之外財則費於道路人有困窮者○張
　預曰以七十萬家之力供餉十萬之師於
　千里之外則百姓不得不貧
近於師者貴賣貴賣則百姓財竭
　曹操曰軍行已出界近師者貪財皆貴賣
　則百姓虚竭也○李筌曰夫近軍必有貨
　易百姓徇財殫産而從之竭也○賈林曰
　師徒所聚物皆暴貴人貪非常之利竭財
　物以賣之初雖獲利殊多終當力疲貨竭
　又云既有非常之歛故賣者求價無厭百
　姓竭力買之自然家國虚盡也○杜佑曰
　言近軍師市多非常之賣當時貪貴以趨
　末利然後財貨殫盡家國虚也○梅堯臣
　曰遠者供役以轉饋近者貪利而貴賣皆
　貧國匱民之道也○王皙曰夫遠輸則人
　勞費近市則物騰貴是故久師則為國患
　也曹公曰軍行已岀界近於師者貪財皆
　貴賣皙謂將出界也○張預曰近師之民
　必貪利而貴貨其物於遠來輸餉之人則
　財不得不竭
財竭則急於丘役
　張預曰財力殫竭則丘井之役急迫而不
　易供也或曰丘役謂如魯成公作丘甲也
　國用急迫乃使丘出甸賦違常制也丘十
　六井甸六十四井
力屈財殫中原内虚於家百姓之費十去其
七
　曹操曰丘十六井也百姓財殫盡而兵不
　解則運糧盡力於原野也十去其七者所
　破費也○李筌曰兵久不止男女怨曠困
　於輸輓丘役力屈財殫而百姓之費十去
　其七○杜牧曰司馬法曰六尺為步步百
　為畝畝百為夫夫三為屋屋三為井四井
　為邑四邑為丘四丘為甸丘蓋十六井也
　丘有戎馬一匹牛四頭甸有戎馬四匹牛
　十六頭丘車一乘甲士三人步卒七十二
　人今言兵不解則丘役益急百姓糧盡財
　竭力盡於原野家業十耗其七也○陳皥
　曰丘聚也聚歛賦役以應軍須如此則財
　竭於人人無不困也○王皙曰急者暴於
　常賦也若魯成公作丘甲是也如此則民
　費太半矣要見公費差減故云十七曹公
　曰丘十六井兵不觧則運糧盡力於原野
　○何氏曰國以民為本民以食為天居人
　上者宜乎重惜○張預曰運糧則力屈輸
　餉則財殫原野之民家産内虚度其所費
　十無其七也
公家之費破車罷馬甲冑矢弩㦸楯蔽櫓丘
牛大車十去其六
　一本作十去其七○曹操曰丘牛謂丘邑
　之○大車乃長轂車也○李筌曰丘大也
　此數器者皆軍之所須言遠近之費公家
　之物十損於七○也梅堯臣曰百姓以財
　糧力役奉軍之費其資十損乎七公家以
　牛馬器仗奉軍之費其資十損乎六是以
　竭賦窮兵百姓弊矣役急民貧國家虚矣
　○王皙曰楯干也蔽可以屏蔽櫓大楯也
　丘牛古所謂匹馬丘牛也大車牛車也易
　曰大車以載○張預曰兵以車馬為本故
　先言車馬疲敝也蔽櫓楯也今謂之彭排
　丘牛大牛也大車必革車也始言破車疲
　馬者謂攻戰之馳車也次言丘牛大車者
　即輜重之革車也公家車馬器械亦十損
　其六
故智將務食於敵食敵一鍾當吾二十鍾𦮼
秆一石當吾二十石
　曹操曰六斛四㪷為鍾𦮼豆稭也秆禾藁
　也石者一百二十斤也轉輸之法費二十
　石得一石一云𦮼音忌豆也七十斤為一
　石當吾二十言遠費也○杜牧曰六石四
　㪷為一鍾一石一百二十斤𦮼豆稭也秆
　禾藁也或言𦮼秆藁也秦攻匈奴使天下
　運糧起於黄腄瑯琊負海之郡轉輸北河
　率三十鍾而致一石漢武建元中通西南
　夷作者數萬人千里負擔饋糧率十餘鍾
　致一石今校孫子之言食敵一鍾當吾二
　十鍾蓋約平地千里轉輸之法費二十石
　得一石不約道里蓋漏闕也黄腄音直瑞
　反又音誰在東萊北河即今之朔方郡○
　李筌曰遠師轉一鍾之粟費二十鍾方可
　達軍將之智也務食於敵以省己之費也
　○孟氏曰十斛為鍾計千里轉運道路耗
　費二十鍾可致一鍾於軍中矣○梅堯臣
　註同曹操○王皙曰曹公曰𦮼豆稭也秆
　藳也石者百二十斤也轉輸之法費二十
　乃得一皙謂上文千里饋糧則轉輸之法
　謂千里耳𦮼今作箕秆故書為芊當作秆
　○張預曰六石四㪷為鍾一百二十斤為
　石𦮼豆稭也秆禾藳也千里饋糧則費二
　十鍾石而得一鍾石到軍所若越險阻則
　猶不啻故秦征匈奴率三十鍾而致一石
　此言能將必因糧於敵也
故殺敵者怒也
　曹操曰威怒以致敵○李筌曰怒者軍威
　也○杜牧曰萬人非能同心皆怒在我激
　之以勢使然也田單守即墨使燕人劓降
　者掘城中人墳墓之類是也○賈林曰人
　之無怒則不肯殺○王皙曰兵主威怒○
　何氏曰燕圍齊之即墨齊之降者盡劓齊
　人皆怒愈堅守田單又縱反間曰吾懼燕
　人掘吾城外冢墓戮辱先人可為寒心燕
　軍盡掘壠墓燒死人即墨人從城上望見
　皆泣涕其欲出戰怒自十倍單知士卒可
　用遂破燕師後漢班超使西域到鄯善會
　其吏士三十六人與共飲酒酣因激怒之
　曰今俱在絶域欲立大功以求富貴虜使
　到裁數日而王禮貌即廢如收吾屬送匈
　奴骸骨長為豺狼食矣官屬皆曰今在危
　亡之地死生從司馬超曰不入虎穴不得
　虎子當今之計獨有因夜以火攻虜使彼
　不知我多少必大震怖可殄盡也滅此虜
　則功成事立矣衆曰善初夜將吏士奔虜
　營會天大風超令十人持鼓藏虜舍後約
　曰見火燃皆當鳴鼓大呼餘人悉持弓弩
　夾門而伏超順風縱火虜衆驚亂衆悉燒
　死蜀龐統勸劉備襲益州牧劉璋備曰此
　大事不可倉卒及璋使備擊張魯乃從璋
　求萬兵及資寶欲以東行璋但許兵四千
　其餘皆給半備因激怒其衆曰吾為益州
　征强敵師徒勤瘁不遑寧居今積帑蔵之
　財而恡於賞功望士大夫為出死力戰其
　可得乎由是相與破璋○張預曰激吾士
　卒使上下同怒則敵可殺尉繚子曰民之
　所以戰者氣也謂氣怒則人人自戰
取敵之利者貨也
　曹操曰軍無財士不來軍無賞士不往○
　李筌曰利者益軍實也○杜牧曰使士見
　取敵之利者貨財也謂得敵之貨財必以
　賞之使人皆有欲各自為戰後漢荆州刺
　史度尚討桂州賊帥卜陽潘鴻等入南海
　破其三屯多獲珍寶而鴻等黨聚猶衆士
　卒驕富莫有闘志尚曰卜陽潘鴻作賊十
　年皆習於攻守當須諸郡併力可攻之今
　軍恣聽射獵兵士喜悅大小相與從禽尚
　乃密使人潜焚其營珍積皆盡獵者來還
　莫不泣涕尚曰卜陽等財貨足富數世諸
　卿但不併力耳所亡少少何足介意衆聞
　咸憤踴願戰尚令秣馬蓐食眀晨徑赴賊
　屯陽鴻不設備吏士乘銳遂破之此乃是
　也○孟氏同杜牧註○杜佑曰人知勝敵
　有厚賞之利則冒白刃當矢石而樂以進
　戰者皆貨財酬勳賞勞之誘也○梅堯臣
　曰殺敵則激吾人以怒取敵則利吾人以
　貨○王皙曰謂設厚賞耳若使衆貪利自
　取則或違節制耳○張預曰以貨㗖士使
　人自為戰則敵利可取故曰重賞之下必
　有勇夫○皇朝太祖命將伐蜀諭之曰所
　得州邑當與我傾竭帑庫以饗土卒國家
　所欲惟土疆耳於是將吏死戰所至皆下
　遂平蜀
故車戰得車十乘已上賞其先得者
　曹操曰以車戰能得敵車十乘已上賞賜
　之不言車戰得車十乘已上者賞之而言
　賞得者何言欲開示賞其所得車之卒也
　陳車之法五車為隊僕射一人十車為官
　卒長一人車滿十乘將吏二人因而用之
　故别言賜之欲使將恩下及也或曰言使
　自有車十乘已上與敵戰但取其有功者
　賞之其十乘已下雖一乘獨得餘九乘皆
　賞之所以率進勵士也○李筌曰重賞而
　勸進也○杜牧曰夫得車十乘已上者蓋
　衆人用命之所致也若徧賞之則力不足
　與其所獲之車公家仍自以財貨賞其唱
　謀先登者此所以勸勵士卒故上文云取
　敵之利者貨也言十乘者舉其綱目也○
　賈林曰勸未得者使自勉也○梅堯臣曰
　徧賞則難周故奬一而勸百也○王皙曰
　以財賞其所先得之卒○張預曰車一乘
　凡七十五人以車與敵戰吾士卒能獲敵
　車十乘已上者吾士卒必不下千餘人也
　以其人衆故不能徧賞但以厚利賞其䧟
　陳先獲者以勸餘衆古人用兵必使車奪
　車騎奪騎步奪步故吴起與秦人戰令三
　軍曰若車不得車騎不得騎徒不得徒雖
　破軍皆無功
而更其旌旗
　曹操曰與吾同也○李筌曰惡色與吾同
　○賈林曰令不識也○張預曰變敵之色
令與已同
　車雜而乘之
　曹操曰不獨任也○李筌曰夫降虜之旌
　旗必更其色而雜其事車乃可用也○杜
　牧曰士卒自獲敵車任雜然自乘之官不
　録也○梅堯臣曰車許雜乘旗無因故○
　王皙曰謂得敵車可與我車雜用之也○
　張預曰已車與敵車參雜而用之不可獨
　任也
卒善而養之
　張預曰所獲之卒必以恩信撫養之俾為
　我用
是謂勝敵而益强
　曹操曰益已之强○李筌曰後漢光武破
　銅馬賊於南陽虜衆數萬各配部曲然人
　心未安光武令各歸本營乃輕行其間以
　勞之相謂曰蕭王推赤心置人腹中安得
　不投死乎於是漢益振則其義也○杜牧
　曰得敵卒也因敵之資益己之强○梅堯
　臣曰獲卒則任其所長養之以恩必為我
　用也○王皙曰得敵卒則養之與吾卒同
　善者謂勿侵辱之也若厚撫初附或失人
　心○何氏曰因敵以勝敵何往不强○張
　預曰勝其敵而獲其車與卒既為我用則
　是增已之强光武推赤心人人投死之類
　也
故兵貴勝不貴久
　曹操曰久則不利兵猶火也不戢將自焚
　也○孟氏曰貴速勝疾還也○梅堯臣曰
　上所言皆貴速也速則省財用息民力也
　○何氏曰孫子首尾言兵久之理蓋知兵
　不可玩武不可黷之○深也張預曰久則
　師老財竭易以生變故但貴其速勝疾歸
故知兵之將生民之司命國家安危之主也
　曹操曰將賢則國安也○李筌曰將有殺
　伐之權威欲却敵人命所繫國家安危在
　於此矣○杜牧曰民之性命國之安危皆
　由於將也○梅堯臣曰此言任將之重○
　王皙曰將賢則民保其生而國家安矣否
　則民被毒殺而國家危矣明君任屬可不
　精乎○何氏曰民之性命國之治亂皆主
　於將將之材難古今所患也○張預曰民
　之死生國之安危繫乎將之賢否




孫子註觧卷之二














孫子註解卷之三性三
　　　謀攻篇(曹操曰欲攻敵必先謀○李/筌曰合陳爲戰圍城曰攻以)
　　　(此篇次戰之下○杜牧曰廟堂之上/計算已定戰争之具糧食之費悉已)
　　　(用備可以謀攻故曰謀攻也王皙曰/謀攻敵之○利害當全策以取之不)
　　　(銳於伐兵攻城也○張預曰計議已/定戰具己集然後可以智謀攻故次)
　　　(作/戰)
孫子曰凡用兵之法全國爲上破國次之
　曹操曰興師深入長驅距其城郭絶其内
　外敵舉國來服為上以兵擊破敗而得之
　其次也○李筌曰不貴殺也韓信虜魏王
　豹擒夏說斬成安君此為破國者及用廣
　武君計北首燕路遣一介之使奉咫尺之
　書燕後風而靡則全國也○賈林曰全得
　其國我國亦全乃為上○杜佑曰敵國來
　服為上以擊破為次○王皙曰若韓信舉
　燕是也○何氏曰以方略氣勢令敵人以
　國降上策也○張預曰尉繚子曰講武料
　敵使敵氣失而師散雖形全而不為之用
　此道勝也破軍殺將乘堙發機會衆奪地
　此力勝也然則所謂道勝力勝者即全國
　破國之謂也夫吊民伐罪全勝為上為不
　得已而至於破則其次也
全軍爲上破軍次之
　曹操杜牧曰司馬法曰一萬五千五百人
　為軍○何氏曰降其城邑不破我軍也
全旅爲上破旅次之
　曹操曰五百人為旅
全卒爲上破卒次之
　曹操曰一校已上至一百人也○李筌曰
　百人已上為卒○杜佑曰一校下至百人
　也
全伍爲上破伍次之
　曹操曰百人已下至五人○李筌曰百人
　已下為伍○杜牧曰五人為伍○梅堯臣
　曰謀之大者全得之○王皙曰國軍卒伍
　不間小大全之則威德為優破之則威德
　為劣○何氏曰自軍至伍皆次序上下言
　之此意以策略取之為妙不惟一軍至於
　一伍不可不全○張預曰周制萬二千五
　百人為軍五百人為旅百人為卒五人為
　伍自軍至伍皆以不戰而勝之為上
是故百戰百勝非善之善者也
　曹操曰未戰而戰自屈勝善也○李筌曰
　以計勝敵也○陳皥曰戰必殺人故也
　賈林曰兵威遠振全來降伏斯為上也詭
　詐為謀摧破敵衆殘人傷物然後得之又
　其次之○杜佑曰未戰而敵自屈服○梅
　堯臣曰惡乎殺傷殘害也○張預曰戰而
　不後能勝必多殺傷故云非善
不戰而屈人之兵善之善者也
　曹操曰未戰而敵自屈服○杜牧曰以計
　勝敵○陳皥曰韓信用李左車之計馳咫
　尺之書不戰而下燕城也○孟氏曰重廟
　勝也○王皙曰兵貴伐謀不務戰也○何
　氏曰後漢王霸討周建蘇茂既戰歸營賊
　復聚挑戰霸堅卧不出方饗士作倡樂茂
　雨射營中中霸前酒樽霸安坐不動軍吏
　曰茂已破今易擊霸曰不然茂客兵遠來
　糧食不足故挑戰以徼一時之勝今閉營
　休士所謂不戰而屈人兵善之善也茂乃
　引退○張預曰明賞罰信號令完器械練
　士卒暴其所長使敵從風而靡則為大善
　若吴王黄池之會晋人畏其有法而服之
　者是也
故上兵伐謀
　曹操曰敵始有謀伐之易也○李筌曰伐
　其始謀也後漢㓂恂圍高峻峻遣謀臣皇
　甫文謁恂詞禮不屈恂斬之報峻曰軍師
　無禮已斬之欲降急降不欲固守峻即日
　開壁而降諸將曰敢問殺其使而降其城
　何也恂曰皇甫文峻之心腹其取謀者留
　之則文得其計殺之則峻亡其膽所謂上
　兵伐謀諸將曰非所知也○杜牧曰晋平
　公欲攻齊使范昭往觀之景公觴之酒酣
　范昭請君之樽酌公曰寡人之樽進客范
　昭已飲晏子徹樽更為酌范昭佯醉不悅
　而起舞謂太師曰能為我奏成周之樂乎
　吾為舞之太師曰瞑臣不習范昭趨出景
　公曰晋大國也來觀吾政今子怒大國之
　使者將奈何晏子曰觀范昭非陋於禮者
　且欲慙於國臣故不從也太師曰夫成周
　之樂天子之樂也惟人主舞之今范昭人
　臣而欲舞天子樂臣故不為也范昭歸報
　晋平公曰齊未可伐臣欲辱其君晏子知
　之臣欲犯其禮太師識之仲尼曰不越樽
　俎之間而折衝千里之外晏子之謂也春
　秋時秦伐晋晋將趙盾禦之上軍佐臾駢
　曰秦不能久請深壘固軍以待之秦人欲
　戰秦伯謂士會曰若何而戰對曰趙氏新
　出其屬曰臾駢必實為此謀將以老我師
　也趙有側室曰穿晋君之壻也有寵而弱
　不在軍事好勇而狂且惡臾駢之佐上軍
　若使輕者肆焉其可秦軍掩晋上軍趙穿
　追之不及返怒曰裹糧坐甲固敵是求敵
　至不擊將何俟焉軍吏曰將有待也穿曰
　我不知謀將獨出乃以其屬出趙盾曰秦
　獲穿也獲一卿矣秦以勝歸我何以報乃
　皆出戰交綏而退夫晏子之對是敵人將
　謀伐我我先伐其謀故敵人不得而伐我
　士會之對是我將謀伐敵敵人有謀拒我
　乃伐其謀敵人不得與我戰斯二者皆伐
　謀也故敵欲謀我伐其未形之謀我若伐
　敵敗其已成之計固非止於一也○孟氏
　曰九攻九拒是其謀也○杜佑曰敵方設
　謀欲舉衆師伐而抑之是其上故太公云
　善除患者理於未生善勝敵者勝於無形
　也○梅堯臣曰以智勝○王皙曰以智謀
　屈人最為上○何氏曰敵始謀攻我我先
　攻之易也揣知敵人謀之趣向因而加兵
　攻其彼心之發也○張預曰敵始發謀我
　從而攻之彼必喪計而屈服若晏子之沮
　范昭是也或曰伐謀者用謀以伐人也言
　以奇策祕筭取勝於不戰兵之上也
其次伐交
　曹操曰交將合也○李筌曰伐其始交也
　蘇秦約六國不事秦而秦閉關十五年不
　敢窺山東也○杜牧曰非止將合而已合
　之者皆可伐也張儀願獻秦地六百里於
　楚懷王請絶齊交隨何於黥布坐上殺楚
　使者以絶項羽曹公與韓遂交馬語以疑
　馬超高洋以簫深明請和於梁以疑侯景
　終䧟臺城此皆伐交權道變化非一途也
　陳皥曰或云敵已興師交合伐而勝之是
　其次也若晋文公敵宋携離曹衛也○孟
　氏曰交合强國敵不敢謀○梅堯臣曰以
　威勝○王皙曰謂未能全屈敵謀當且間
　其交使之解散彼交則事鉅敵堅彼不交
　則事小敵脆也○何氏曰杜稱已上四事
　乃親而離之之義也伐交者兵欲交合設
　疑兵以懼之使進退不得因來屈服旁隣
　既為我援敵不得不孤弱也○張預曰兵
　將交戰將合則伐之傳曰先人有奪人之
　心謂兩軍將合則先薄之孫叔敖之敗晋
　師厨人濮之破華氏是也或曰伐交者用
　交以伐人也言欲舉兵伐敵先結隣國為
　掎角之勢則我彊而敵弱
其次伐兵
　曹操曰兵形已成也○李筌曰臨敵對陳
　兵之下也○賈林曰善於攻取舉無遺策
　又其次也故太公曰争勝於白刃之前者
　非良將也○梅堯臣曰以戰勝○王皙曰
　戰者危事○張預曰不能敗其始謀破其
　將合則犀利兵器以勝之兵者器械之總
　名也太公曰必勝之道器械為寳
其下攻城
　曹操曰敵國已收其外糧城守攻之為下
　攻也○李筌曰夫王師出境敵則開壁送
　款舉櫬轅門百姓怡悅攻之上也若頓兵
　堅城之下師老卒惰攻守勢殊客主力倍
　以此攻之為下也○杜佑曰言攻城屠邑
　攻之下者所害者多○梅堯臣曰費財役
　為最下○王皙曰士卒殺傷城或未克○
　張預曰夫攻城屠邑不惟老師費財兼亦
　所害者多是為攻之下也
攻城之法爲不得已
　張預曰攻城則力屈所以必攻者蓋不獲
　已耳
修櫓轒輼具器械三月而後成距闉又三月
而後已
　曹操曰修治也櫓大楯也轒輼者轒牀也
　轒牀其下四輪從中推之至城下也貝備
　也器械者機關攻守之總名飛樓雲梯之
　屬距闉者踴土積高而前以附其城也○
　李筌曰櫓楯也以蒙首而趋城下轒輼者
　四輪車也其下藏兵數十人填隍推之直
　就其城木石所不能壞也器械飛樓雲梯
　板屋木幔之類也距闉者土木山乘城也
　東魏高歡之圍晋州侯景之攻臺城則其
　器也役約三月𢙢兵久而人疲也○杜牧
　曰櫓即今之所謂彭排轒輼四輪車排大
　木為之上蒙以生牛皮下可容十人徃來
　運土填塹木石所不能傷今俗所謂木驢
　是也距闉者積土為之即今之所謂壘道
　也三月者一時也言修治器械更其距闉
　皆須經時精好成就恐傷人之甚也管子
　曰不能致器者困言無以應敵也太公曰
　必勝之道器械為寳漢書志曰兵之伎巧
　一十有三家習手足便器械機關以立攻
　守之勝者夫攻城者有撞車剗鈎車飛梯
　蝦蟇木解合車狐鹿車影車高障車馬頭
　車獨行車運土豚魚車○陳皥曰杜稱櫓
　為彭排非也若是彭排即當用此樐字曹
　云大楯庶或近之蓋言候器械全具須三
　月距闉又三月已計六月將若不待此而
　生忿速必多殺士卒故下云將不勝其忿
　而蟻附之灾也○杜佑曰轒韞上汾下温
　距闉者踊土積高而前以附於城也積土
　為山曰堙以距敵城觀其虚實春秋傳曰
　楚司馬子反乘堙而闚宋城也○梅堯臣
　曰威智不足以屈人不獲已而攻城也治
　攻具須經時也曹公曰櫓大楯也轒韞者
　轒牀也其下四輪從中推至城下也器械
　機關攻守之總名蜚梯之屬也謂櫓為大
　楯非也兵之具甚衆何獨言修大楯耶今
　城上守禦樓曰櫓櫓是轒牀上革屋以蔽
　矢石者歟○張預曰脩櫓大楯也傳曰晋
　侯登巢車以望楚軍註云巢車車上為櫓
　又晋師圍偪陽魯人建大車之輪蒙之以
　甲以為櫓左執之右拔㦸以成一隊註云
　櫓大楯也以此觀之修櫓為大楯明矣轒
　輼四輪車其下可覆數十人運土以實隍
　者器械攻城總名也三月者約經時成也
　或曰孫子戒心忿而亟攻之故權言以三
　月成器械三月起距堙其實不必三月也
　城尚不能下則又積土與城齊使士卒上
　之或觀其虚實或毁其樓櫓欲必取也土
　山曰堙楚子反乘堙而闚宋城是也器械
　言成者取其久而成就也距堙言已者以
　其經時而畢上也皆不得已之謂
將不勝其忿而蟻附之殺士三分之一而城
不拔者此攻之灾也
　曹操曰將忿不待攻城器而使士卒緣城
　而上如蟻之緣墻殺傷士卒也○李筌曰
　將怒而不待攻城而使士卒肉薄登城如
　蟻之所附墻為木石所殺之者三有一焉
　而城不拔者此攻城灾也○杜牧曰此言
　為敵所辱不勝忿怒也後魏太武帝率十
　萬衆㓂宋臧質于盱眙太武帝始就質求
　酒質封溲便與之太武大怒速攻城乃命
　肉薄登城分番相代墜而復昇莫有退者
　屍與城平復殺其高梁王如此三旬死者
　過半太武聞彭城斷其歸路見疾病甚衆
　乃解退傳曰一女乘城可敵十夫以此校
　之尚恐不啻○賈林曰但使人心外附士
　卒内離城乃自拔○杜佑曰守過二時敵
　人不服將不勝心之忿多使士卒蟻附其
　城殺傷我士民三分之一也言攻趣不拔
　還為已害故韓非曰夫一戰不勝則過暨
　矣○何氏曰將心忿急使士卒如蟻緣而
　登死者過半城且不下斯害也已○張預
　曰攻逾二時敵猶不服將心忿躁不能持
　久使戰士蟻緣而登城則其士卒為敵人
　所殺三中之一而堅城終不可拔兹攻城
　之害也已或曰將心忿速不俟六月之久
　而亟攻之則其害如此
故善用兵者屈人之兵而非戰也
　李筌曰以計屈敵非戰之屈者晋將郭淮
　圍麴城蜀將姜維來救淮趨牛頭山斷維
　糧道及歸路維大震不戰而遁麴城遂降
　則不戰而屈之義也○杜牧曰周亞夫敵
　七國引兵東北壁昌邑以梁委吴使輕兵
　絶吴餉道吴梁相弊而食竭吴遁去因追
　擊大破之蜀將姜維使將勾安李韶守麴
　城魏將陳泰圍之姜維來救出自牛頭山
　與泰相對泰曰兵法貴在不戰而屈人今
　絶牛頭維無返道則我之擒也諸軍各守
　勿戰絶其還路維懼遁走安等遂降○梅
　堯臣曰戰則傷人○王皙曰若李左車說
　成安君請以奇兵三萬人扼韓信於井陘
　之策是也○何氏曰言伐謀伐交不至於
　戰故司馬法曰上謀不鬭其旨見矣○張
　預曰前所陳者庸將之為耳善用兵者則
　不然或破其計或敗其交或絶其糧或斷
　其路則不可戰而服之若田穰苴明法令
　拊士卒燕晋聞之不戰而遁亦是也
拔人之城而非攻也
　李筌曰以計取之後漢鄼侯臧宫圍妖賊
　於原武連月不拔士卒疾癘東海王謂宫
　曰今擁兵圍必死之虜非計也宜撤圍開
　其生路而示之彼必逃散一亭長足擒也
　從之而拔原武魏攻壼關亦其義也○杜
　牧曰司馬文王圍諸葛誕於壽春議者多
　欲急攻之文王以誕城固衆多攻之力屈
　若有外救表裏受敵此至危之道也吾當
　以全策縻之可坐制也誕二年五月反三
　年二月破滅六軍按甲深溝高壘而誕自
　困十六國前燕將慕容恪率兵討段龕於
　廣固恪圍之諸將勸恪急攻之恪曰軍勢
　有緩而克敵有急而取之若彼我勢既均
　外有强援力足制之當羈縻守之以待其
　斃乃築室反耕嚴固圍壘終克廣固曾不
　血刃也○孟氏曰言以威刑服敵不攻而
　取若鄭伯肉袒以迎楚莊王之類○梅堯
　臣曰攻則傷財○王皙曰若唐太宗降薛
　仁杲是也○張預曰或攻其所必救使敵
　棄城而來援則設伏取之若耿弇攻臨淄
　而克西安脇巨里而斬費邑是也或外絶
　其强援以久持之坐俟其斃若楚師築室
　反耕以服宋是也兹皆不攻而拔城之義
　也
毁人之國而非久也
　曹操曰毁滅人國不久露師也○李筌曰
　以術毁人國不久而斃隋文問僕射高熲
　伐陳之策熲曰江外田收與中國不同伺
　彼農時我正暇豫徵兵掩襲彼釋農守禦
　候其聚兵我便解退再三若此彼農事疲
　矣又南方地卑舍悉茅竹倉庫儲積悉依
　其間密使行人因風縱火候其營立更為
　之行其謀陳始病也○杜牧曰因敵有可
　乘之勢不失其機如摧枯朽沛公入關晋
　降孫皓隋取陳氏皆不久之○賈林曰兵
　不可久久則生變但毁滅其國不傷殘於
　人若武王伐殷殷人稱為父母○杜佑曰
　若誅理暴逆毁滅敵國不暴師衆也○梅
　堯臣曰久則生變○王皙同梅堯臣註○
　何氏曰善攻者不以兵攻以計困之令其
　自拔令其自毁非勞久守而取之也○張
　預曰以順討逆以智伐愚師不久暴而敵
　國滅何假六月之稽乎
必以全争於天下故兵不頓而利可全此謀
攻之法也
　曹操曰不與敵戰而必完全得之立勝於
　天下不頓兵血刃也○李筌曰以全勝之
　計争天下是以不頓收利也○梅堯臣曰
　全争者兵不戰城不攻毁不久皆以謀而
　屈敵是曰謀攻故不鈍兵利自完○張預
　曰不戰則士不傷不攻則力不屈不久則
　財不費以完全立勝於天下故無頓兵血
　刃之害而有國富兵强之利斯良將計攻
　之術也
故用兵之法十則圍之
　曹操曰以十敵一則圍之是將智勇等而
　兵利鈍均也若主弱客强操所以倍兵圍
　下邳生擒吕布也○杜牧曰圍者謂四面
　壘合使敵不得逃逸凡圍四合必須去敵
　城稍速占地既廣守備須嚴若非兵多則
　有闕漏故用兵有十倍也吕布敗是上下
　相疑侯成執陳宫委布降所以能擒非曹
　公兵力而能取之若上下相疑政令不一
　設使不圍自當潰叛何況圍之固須破滅
　孫子所言十則圍之是將勇智等而兵利
　鈍均不言敵人自有離叛曹公稱倍兵降
　布蓋非圍之力窮也此不可以訓也○李
　筌曰愚智勇怯等十倍於敵則圍之攻守
　殊勢也○杜佑曰以十敵一則圍之是為
　將智勇等而兵利鈍均也若主弱客勁不
　用十也曹公操所以倍兵圍下邳生擒吕
　布若敵壘固守依附險阻彼一我十乃可
　圍也敵雖盛所據不便未必十倍然後圍
　之○梅堯臣曰彼一我十可以圍○何氏
　曰圍者四面合兵以圍城而校量彼我兵
　勢將才愚智勇怯等而我十倍勝於敵人
　是以十對一可以圍之無令越逸也○張
　預曰吾之衆十倍於敵則四面圍合以取
　之是為將智勇等而兵利鈍均也若主弱
　客强不必十倍然後圍之尉繚子曰守法
　一而當十十而當百百而當千千而當萬
　言守者十人而當圍者百人與此法同
五則攻之
　曹操曰以五敵一則三術為正一術為奇
　李筌曰五則攻之攻守勢殊也○杜牧曰
　術猶道也言以五敵一則當取已三分為
　三道以攻敵之一面留已之二候其無備
　之處出奇而乘之西魏末梁州刺史宇文
　仲和據州不受伐魏將獨孤信率兵討之
　仲和嬰城固守信夜令諸將以衝梯攻其
　東北信親帥將士襲其西南遂克之也○
　陳皥曰兵說五倍於敵自是我有餘力彼
　之勢分也豈止分為三道以攻敵此獨說
　攻城故下文云小敵之堅大敵之擒也○
　杜佑曰若敵并兵自守不與我戰彼一我
　五乃可攻戰也或無敵人内外之應未必
　五倍然後攻○梅堯臣同杜佑註○王皙
　曰謂十圍而取五則攻者皆勢力有餘不
　待其虚懈也此以下亦謂智勇利鈍均耳
　何氏曰愚智勇恃等量我五倍多於敵人
　可以三分攻城二分出奇以取勝○張預
　曰吾之衆五倍於敵則當驚前掩後聲東
　擊西無五倍之衆則不能為此計曹公謂
　三術為正二術為奇不其然乎若敵無外
　援我有内應則不須五倍然後攻之
倍則分之
　曹操曰以二敵一則一術為正一術為奇
　李筌曰夫兵者倍於敵則分半為奇我衆
　彼寡動而難制符堅至淝水不分而敗王
　僧辯至張公洲分而勝也○杜牧曰此言
　非也此言以二敵一則當取已之一或趣
　敵之要害或攻敵之必救使敵一分之中
　復須分減相救因以一分而擊之夫戰法
　非論衆寡每陳皆有奇正非待人衆然後
　能設奇項羽於烏江二十八騎尚不聚之
　猶設奇正循環相救況於其他哉○陳皥
　曰直言我倍於敵分兵趨其所必救即我
　倍中更倍以擊敵之中分也杜雖得之未
　盡其說也○杜佑曰已二敵一則一術為
　正一術為奇彼一我二不足為變故疑兵
　分離其軍也故太公曰不能分移不可以
　語奇○梅堯臣曰彼一我二可分其勢○
　王皙曰謂分者分為二軍使其腹背受敵
　則我得一倍之利也○何氏曰兵倍於敵
　則分半為奇我衆彼寡足可分兵主客力
　均善戰者勝也○張預曰吾之衆一倍於
　敵則當分為二部一以當其前一以衝其
　後彼應前則後擊之應後則前擊之兹所
　謂一術為正一術為奇也杜氏不曉兵分
　則為奇聚則為正而遽非曹公何誤也
敵則能戰之
　曹操曰已與敵人衆等善者猶當設伏奇
　以勝之○李筌曰主客力敵惟善者戰○
　杜牧曰此說非也凡已與敵人兵衆多少
　智勇利鈍一旦相敵則可以戰夫伏兵之
　設或在敵前或在敵後或因深林叢薄或
　因暮夜昏晦或因隘阨山阪擊敵不備自
　名伏兵非奇兵也○陳皥曰料己與敵人
　衆寡相等先為奇兵可勝之計則戰之故
　下文云不若則能避之杜說奇伏得之也
　梅堯臣曰勢力均則戰○王皙曰謂能者
　能感士卒心得其死戰耳若設奇伏以取
　勝是謂智優不在兵敵也○何氏曰敵言
　等敵也唯能者可以戰勝耳○張預曰彼
　我相敵則以正為奇以奇為正變化紛紜
　使敵莫測以與之戰兹所謂設奇伏以勝
　之也杜氏不曉凡置陳皆有揚奇備伏而
　云伏兵當在山林非也
少則能逃之
　曹操曰高壁堅壘勿與戰也○李筌曰量
　力不如則堅壁不出挫其鋒待其氣懈而
　出奇擊之齊將田單守即墨燒牛尾即殺
　騎刼則其義也○杜牧曰兵不敵且避其
　鋒尚俟隙便奮決求勝言能者謂能忍忿
　受恥敵人求挑不出也不似曹咎汜水之
　戰也○陳皥曰此說非也但敵人兵倍於
　我則宜避之以驕其志用為後圖非謂忍
　忿受恥太宗辱宋老生以虜其衆豈是兵
　力不等也○賈林曰彼衆我寡逃匿兵形
　不令敵知當設奇伏以待之設詐以疑之
　亦取勝之道又一云逃匿兵形敵不知所
　備懼其變詐全軍亦逃○杜佑曰高壁壘
　勿與戰也彼之衆我之寡不可敵則當自
　逃守匿其形○梅堯臣曰彼衆我寡女而
　勿戰○王皙曰逃伏也謂能倚固逃伏以
　自守也傳曰師逃于夫人之宫或兵少而
　有以勝者蓋將優卒强耳○何氏曰兵少
　固壁觀變潜形見可則進○張預曰彼衆
　我寡宜逃去之勿與戰是亦為將智勇等
　而兵利鈍均也若我治彼亂我奮彼怠則
　敵雖衆亦可以合戰若吴起以五百乘破
　秦五十萬衆謝玄以八千卒敗符堅一百
　萬豈須逃之乎
不若則能避之
　曹操曰引兵避之也○杜牧曰言不若者
　勢力交援俱不如也則須速去之不可遷
　延也如敵人守我要害發我津梁合圍於
　我則欲去不復得也○杜佑曰引兵備之
　强弱不敵勢不相若則引軍避待利而動
　梅堯臣曰勢力不如則引而避○王皙曰
　將與兵俱不若遇敵攻必敗也○張預曰
　兵力謀勇皆劣於敵則當引而避之以伺
　其隙
故小敵之堅大敵之擒也
　曹操曰小不能當大也○李筌曰小敵不
　量力而堅戰者必為大敵所擒也漢都尉
　李陵以步卒五千之衆對十萬之軍而見
　殁匈奴也○杜牧曰言堅者將性堅忍不
　能逃不能避故為大者之所擒也○孟氏
　曰小不能當大也言小國不量其力敢與
　大邦為讎雖權時堅城固守然後必見擒
　獲春秋傳曰既不能强又不能弱所以敗
　也○梅堯臣曰不逃不避雖堅亦擒○王
　皙註同梅堯臣○何氏曰如右將軍蘇建
　前將軍趙信將兵三千餘人與大將軍衛
　青分行獨逢單于兵數萬力戰一日漢兵
　且盡前將軍信胡人降為翕侯匈奴誘之
　遂將其餘騎可八百餘奔降單于右將軍
　蘇建遂盡亡其軍獨以身得亡自歸大將
　軍問其正閎長史安議郎周霸等建為云
　何霸曰自大將軍出未嘗斬一裨將今建
　棄軍可斬以明威重閎安曰不然兵法小
　敵之堅大敵之擒也今建獨以數千當單
　于數萬力戰一日餘士盡不敢有二心自
　歸而斬之是示後人無歸意也○張預曰
　小敵不度强弱而堅戰必為大敵之所擒
　息侯屈於鄭伯李陵降於匈奴是也孟子
　曰小固不可以敵大弱固不可以敵强寡
　固不可以敵衆
夫將者國之輔也輔周則國必强
　曹操曰將周密謀不泄也○李筌曰輔猶
　助也將才足則兵必强○杜牧曰才周也
　賈林曰國之强弱必在於將將輔於君而
　才周其國則强不輔於君内懷其貳則弱
　擇人授任不可不慎○何氏曰周謂才智
　具也得才智周備之將國乃安强也
輔隙則國必弱
　曹操曰形見於外也○李筌曰隙缺也將
　才不備兵必弱○杜牧曰才不周也○梅
　堯臣曰得賢則周備失士則隙缺○王皙
　曰周謂將賢則忠才兼備隙謂有所缺也
　何氏曰言其才不可不周用事不可不周
　知也故將在軍必先知五事六行五權之
　用與夫九變四機之說然後可以内御士
　衆外料戰形苟昩於兹雖一日不可居三
　軍之上矣○張預曰將謀周密則敵不能
　窺故其國强微缺則乘釁而入故其國弱
　太公曰得士者昌失士者亡
故君之所以患於軍者三
　梅堯臣曰患君之所不知○孟氏曰已下
　語是○張預曰下三事也
不知軍之不可以進而謂之進不知軍之不
可以退而謂之退是謂縻軍
　曹操曰縻御也○李筌曰縻絆也不知進
　退者軍必敗如絆驥足無馳騁也楚將龍
　且逐韓信而敗是不知其進秦將符融揮
　軍少却而敗是不知其退○杜牧曰猶駕
　御縻絆使不自由也君國君也患於軍者
　為軍之患害也夫授𨱆凶門推轂閫外之
　事將軍裁之如趙充國欲為屯田漢宣必
　令决戰孫皓臨滅賈充尚請班師此不知
　進退之謂也○賈林曰軍之進退將可臨
　時制變君命内御患莫大焉故太公曰國
　不可以從外治軍不可以從中御○杜佑
　曰縻御也靡為反君不知軍之形勢而欲
　從中御也○梅堯臣曰君不知進退之宜
　而專進退是縻繫其軍六韜所謂軍不可
　以從中御○王皙曰縻繫也去此患則當
　託以不御之權故必忠才兼備之臣為之
　將也○張預曰軍未可以進而必使之進
　軍未可以退而必使之退是謂縻絆其軍
　也故曰進退由内御則功難成
不知三軍之事而同三軍之政者則軍士惑
矣
　曹操曰軍容不入國國容不入軍禮不可
　以治兵也○李筌曰任將不以其人也燕
　將慕容評出軍所在因山泉賣樵水貪鄙
　積貨為三軍帥不知其政也○杜牧曰蓋
　謂禮度法令自有軍法從事若使同於尋
　常治國之道則軍士生惑矣至如周亞夫
　見天子不拜漢文知其勇不可犯魏尚守
　雲中上首級為有司所劾馮唐所以發憤
　也○杜佑曰夫治國尚禮義兵貴於權詐
　形勢各異教化不同而君不知其變軍國
　一政以用治民則軍士疑惑不知所措故
　兵經曰在國以信在軍以詐也○陳皥曰
　言不知三軍之事違衆沮議左傳稱晋彘
　季不從軍師之謀而以偏師先進終為楚
　之所敗也○梅堯臣曰不知治軍之務而
　參其政則衆惑亂也曹公引司馬法曰軍
　容不入國國容不入軍是也○何氏曰軍
　國異容所治各殊欲以治國之法以治軍
　旅則軍旅惑亂○張預曰仁義可以治國
　而不可以治軍權變可以治軍而不可以
　治國理然也虢公不修慈愛而為晋所滅
　晋侯不守四德而為秦所克是不以仁義
　治國也齊侯不射君子而敗於晋宋公不
　擒二毛而衂於楚是不以權變治軍也故
　當仁義而用權譎則國必危晋虢是也當
　變詐而尚禮義則兵必敗齊宋是也然則
　治國之道固不可以治軍也
不知三軍之權而同三軍之任則軍士疑矣
　曹操曰不得其人意也○杜牧曰謂將無
　權智不能銓度軍士各任所長而雷同使
　之不盡其材則三軍生疑矣黄石公曰善
　任人者使智使勇使貪使愚智者樂立其
　功勇者好行其志貪者邀趨其利愚者不
　顧其死○陳皥曰將在軍權不專制任不
　自由三軍之士自然疑也○杜佑曰不得
　其人也君之任將當精擇焉將若不知權
　變不可付以勢位苟授非其人則舉措失
　所軍覆敗也若趙不用廣武君而用成安
　君○梅堯臣曰不知權謀之道而參其任
　用其衆疑貳也○王皙曰政也權也使不
　知者同之則動有違異必相牽制也是則
　軍衆疑惑矣裴度所以奏去監軍平蔡州
　也此皆由君上不能專任賢將則使同之
　故通謂之三患○何氏曰不知用兵權謀
　之人用之為將則軍不治而士疑○張預
　曰軍吏中有不知兵家權謀之人而使同
　居將帥之任則政令不一而軍疑矣若邲
　之戰中軍帥荀林父欲還裨將先縠不從
　為楚所敗是也近世以中官監軍其患正
　如此高崇文伐蜀因罷之遂能成功
三軍既惑且疑則諸侯之難至矣是謂亂軍
引勝
　曹操曰引奪也○李筌曰引奪也兵權道
　也不可謬而使處趙上卿藺相如言趙括
　徒能讀其父書然未知合變王今以名使
　括如膠柱鼓瑟此則不知三軍之權而同
　三軍之任趙王不從果有長平之敗諸侯
　之難至也○杜牧曰言我軍疑惑自致擾
　亂如引敵人使勝我也○孟氏曰三軍之
　衆疑其所任惑其所為則鄰國諸侯因其
　乖錯作難而至也太公曰疑志不可以應
　敵○梅堯臣曰君徒知制其將不能用其
　人而乃同其政任俾衆疑惑故諸侯之難
　作是自亂其軍自去其勝○王皙曰引諸
　候勝已也○何氏曰士疑惑而無畏則亂
　故敵國得以乘我隙釁而至矣○張預曰
　軍士疑惑未肯用命則諸侯之兵乘隙而
　至是自潰其軍自奪其勝也
故知勝有五
　李筌曰謂下五事也○張預曰下五事也
知可以戰與不可以戰者勝
　李筌曰料人事逆順然後以太一遁甲筭
　三門遇奇五將無關格迫愶主客之計者
　必勝也○杜牧曰下文所謂知彼知己是
　也○孟氏曰能料知敵情審其虚實者勝
　也○梅堯臣曰知可不可之宜○王皙曰
　可則進否則止保勝之道也○何氏曰審
　己與敵○張預曰可戰則進攻不可戰則
　退守能審攻守之宜則無不勝
識衆寡之用者勝
　李筌曰量力也○杜牧曰先知敵之衆寡
　然後起兵以應之如王翦伐荆曰非六十
　萬不可是也○杜佑曰言兵之形有衆而
　不可擊寡或可以弱制强而能變之者勝
　也故春秋傳曰師克在和不在衆是也○
　梅堯臣曰量力而動○王皙曰謂我對敵
　兵之衆寡圍攻分戰是也○張預曰用兵
　之法有以少而勝衆者有以多而勝寡者
　在乎度其所用而不失其宜則善如吴子
　所謂用衆者務易用少者務隘是也
上下同欲者勝
　曹操曰君臣同欲○李筌曰觀士卒心上
　下同欲如報私仇者勝○陳皥曰言上下
　共同其利欲則三軍無怨敵可勝也傳曰
　以欲從人則可以人從欲鮮濟也○杜佑
　曰言君臣和同勇而戰者勝故孟子曰天
　時不如地利地利不如人和○梅堯臣曰
　心齊一也○王皙曰上下一心若先縠剛
　復以取敗吕布違異以致亡皆上下不同
　欲之所致○何氏曰書云受有億兆夷人
　離心離德予有亂臣十人同心同德商滅
　而周興○張預曰百將一心三軍同力人
　人欲戰則所向無前矣
以虞待不虞者勝
　李筌杜牧曰有備預也○孟氏曰虞度也
　左傳曰不備不虞不可以師待敵之可勝
　也○陳皥曰謂先為不可勝之師待敵之
　可勝也○杜佑曰虞度也以我有法度之
　師擊彼無法度之兵○梅堯臣曰慎備非
　常○王皙曰以我之虞待敵之不虞也○
　何氏曰春秋時城濮之役晋無楚備以敗
　於邲邲之役楚無晋備以敗於鄢自鄢已
　來晋不失備而加之以禮重之以睦是以
　楚弗能加晋又周末荆人伐陳吴救之軍
　行三十里雨十日夜不見星左史倚相謂
　大將子期曰雨十日夜甲輯兵聚吴人必
　至不如備之乃為陳而吴人至見荆有備
　而反左史曰其反覆六十里其君子外小
　人為食我行三十里擊之必克從之遂破
　吴軍魏大將軍南征吴到積湖魏將滿寵
　帥諸軍在前與敵隔水相對寵令諸將曰
　今夕風甚猛賊必來燒營宜豫為之備諸
　軍皆警夜半賊果遣十部來燒營寵掩擊
　破之又春秋衛人以燕師伐鄭鄭祭足原
　繁洩駕以三軍軍其前使曼伯與子元潜
　軍軍其後燕人畏鄭三軍而不虞制人六
　月鄭二公子以制人敗燕師于北制君子
　曰不備不虞不可以師又楚子重自陳伐
　莒圍渠丘渠丘城惡衆潰奔莒楚入渠丘
　莒人囚楚公子平楚人曰勿殺吾歸而俘
　莒人殺之楚師圍莒莒城亦惡庚申莒潰
　楚遂入鄆莒無備故也君子曰恃陋而不
　備罪之大者也備豫不虞善之大者也莒
　恃其陋而不修城郭浹辰之間而楚克其
　三都無備也夫○張預曰常為不可勝以
　待敵故吴起曰出門如見敵士季曰有備
　不敗
將能而君不御者勝
　曹操曰司馬法曰進退惟時無曰寡人也
　李筌曰將在外君命有所不受者勝真將
　軍也吴伐楚吴公子光弟夫槩王至請擊
　楚子常不許夫槩曰所謂見義而行不待
　命也今日我死楚可入也以其屬五千先
　擊子常敗之審此則將能而君不能御也
　晋宣帝拒諸葛於五丈原天子使辛毗仗
　節軍門曰敢問戰者斬亮聞笑曰苟能制
　吾豈千里請戰假言天子不許示武於衆
　此是不能之將○杜牧曰尉繚子曰夫將
　者上不制乎天下不制乎地中不制乎人
　故兵者凶器也○將者死官也杜佑曰將
　既精能曉練兵勢君能專任事不從中御
　故王子曰指授在君决戰在將也○梅堯
　臣曰自閫以外將軍制之○王皙曰君御
　能將者不能絶疑忌耳若賢明之主必能
　知人固當委任以責成効推轂授𨱆是其
　義也攻戰之事一以專之不從中御所以
　一威且盡其才也況臨敵乘機間不容髮
　安可遥制之○乎何氏曰古者遣將於太
　廟親操鉞持其首授其柄曰從是以上至
　天者將軍制之乃復操柄授與刃曰從是
　以下至淵者將軍制之故李牧之為趙將
　居邊軍市之祖皆自用饗士賞賜決於外
　不從中御也周亞夫之軍細柳軍中唯聞
　將軍之命不聞天子之詔也蓋用兵之法
　一步百變見可則進知難而退而曰有王
　命焉是白大人以救火也未及反命而煨
　燼久矣曰有監軍焉是作舍道邊也謀無
　適從而終不可成矣故御能將而責平猾
　虜者如絆韓盧而求獲狡兔者又何異焉
　張預曰將有智勇之能則當任以責成功
　不可從中御也故曰閫外之事將軍裁之
此五者知勝之道也
　曹操曰此上五事也
故曰知彼知己者百戰不殆
　李筌曰量力而拒敵有何危殆乎○杜牧
　曰以我之政料敵之政以我之將料敵之
　將以我之衆料敵之衆以我之食料敵之
　食以我之地料敵之地校量已定優劣短
　長皆先見之然後兵起故有百戰百勝也
　孟氏曰審知彼己强弱利害之勢雖百戰
　實無危殆乎○梅堯臣曰彼己五者盡知
　之故無敗○王皙曰殆危也謂校盡彼我
　之情知勝而後戰則百戰不危○張預曰
　知彼知己者攻守之謂也知彼則可以攻
　知己則可以守攻是守之機守是攻之策
　苟能知之雖百戰不危也或曰士會察楚
　師之不可敵陳平料劉項之長短是知彼
　知己也
不知彼而知己一勝一負
　李筌曰自以己强而不料敵則勝負未定
　秦主符堅以百萬之衆南伐或謂曰彼有
　人焉謝安桓沖江表偉才不可輕之堅曰
　我以八州之衆士馬百萬投鞭可斷江水
　何難之有後果敗續則其義也○杜牧曰
　恃我之强不知敵不可伐者一勝一負王
　猛將終諫符堅曰晋氏雖在江表而正朔
　所禀謝安桓沖江表偉人不可伐也及堅
　南伐曰吾士馬百萬投鞭可濟遂有淝水
　之敗也○陳皥曰杜說恃强之兵無名而
　伐無罪所以敗也非一勝一負之義○杜
　佑曰雖不知敵之形勢恃己能克之者勝
　負各半○梅堯臣曰自知己者勝負半也
　王皙曰但能計己不知敵之强弱則或勝
　或負○張預曰唐太宗曰今之將臣雖未
　能知彼苟能知己則安有不利乎所謂知
　己者守吾氣而有待焉者也故知守而不
　知攻則勝負之半
不知彼不知己每戰必殆
　李筌曰是謂狂㓂不敗何待也○杜佑曰
　外不料敵内不知己用戰必殆○梅堯臣
　曰一不知何以勝○王皙曰全昩於計也
　張預曰攻守之術皆不知以戰則敗


孫子註解卷之三















孫子註解卷之四性四
　　　形篇(曹操曰軍之形也我動彼應兩/敵相察情也○李筌曰形謂主)
　　　(客攻守八陳五營陰陽向背之形杜/牧曰因形見情無形者情密有形)
　　　(者情疏密則勝疏則敗也○王皙曰/形者定形也謂兩敵强弱有定形也)
　　　(善用兵者能變化其形因敵以制勝/張預曰兩軍攻守之形也隱於中則)
　　　(人不可得而知見於外則敵乘隙而/至形因攻守而顯故次謀攻)
孫子曰昔之善戰者先爲不可勝
　張預曰所謂知己者也
以待敵之可勝
　梅堯臣曰藏形内治伺其虚懈○張預曰
　所謂知彼者也
不可勝在己可勝在敵
　曹操曰自修理以待敵之虚懈也○李筌
　曰夫善用兵者守則深壁多具軍食善其
　教練攻其城則尚橦棚雲梯土山地道陳
　則在山川丘陵背孤向虚從疑擊間善戰
　者掎角勢連首尾相應者為不可勝也夫
　善戰者能為不可勝不能使敵之必可勝
　故曰勝可知而不可為不可勝者守也可
　勝者攻也此數者以為可勝也○杜牧曰
　自整軍事長有待敵之備閉跡藏形使敵
　人不能測度因伺敵人有可乘之便然後
　出而攻之○杜佑曰先咨之廟堂慮其危
　難然後高壘深溝使兵練習以此守備之
　故待敵之闕則可勝之言制敵在外故自
　修理以候敵之虚懈已見敵有闕漏之形
　然後可勝○王皙曰不可勝者修道保法
　也可勝者有所隙耳○張預曰守之故在
　己攻之故在彼
故善戰者能爲不可勝
　杜牧曰不可勝者上文註解所謂修整軍
　事閉形藏跡是也此事在己故曰能為○
　張預曰藏形晦跡居常嚴備則己能焉
不能使敵之可勝
　杜牧曰敵若無形可窺無虚懈可乘則我
　雖操可勝之具亦安能取勝敵乎○賈林
　曰敵有智謀深為己備不能强令不己備
　杜佑曰在己故練兵士策與道合深為備
　者亦不可强勝之○梅堯臣曰在己故能
　為在敵故無必○王皙曰在敵不在我也
　張預曰若敵强弱之形不顯於外則我豈
　能必勝於彼
故曰勝可知
　曹操曰見成形也○杜牧曰知者但能知
　己之力可以勝敵也○陳皥曰取勝於形
　勝可知也
而不可爲
　曹操曰敵有備故也○杜牧曰言我不能
　使敵人虚懈為我可勝之資○賈林曰敵
　若隱而無形不可强為勝敗○杜佑曰敵
　有備也已料敵見敵形者則勝負可知若
　敵密而無形亦不可强使為敗故范蠡曰
　時不至不可强生事不究不可强成○梅
　堯臣曰敵有闕則可知敵無闕則不可為
　何氏曰可知之勝在我我有備也不可為
　之勝在敵敵無形也○張預曰己有備則
　勝可知敵有備則不可為
不可勝者守也
　曹操曰藏形也○杜牧曰言未見敵人有
　可勝之形已則藏形為不可勝之備以自
　守也○杜佑曰藏形也若未見其形彼衆
　我寡則自守也○梅堯臣曰且有待也○
　何氏曰未見敵人形勢虚實有可勝之理
　則宜固守○張預曰知己未可以勝則守
　其氣而待之
可勝者攻也
　曹操曰敵攻己乃可勝○李筌曰夫善用
　兵者守則高壘堅壁也攻其橦棚雲梯土
　山地道陳左川澤右丘陵背孤向虚從疑
　擊間識辨五令以節衆勢連首尾相應者
　為不可勝也無此數者以為可勝也○杜
　牧曰敵人有可勝之形則當出而攻之
　杜佑曰敵攻已乃可勝也已見其形彼寡
　我衆則可攻○梅堯臣曰見其闕也○王
　皙曰守者以於勝不足攻者以於勝有餘
　張預曰知彼有可勝之理則攻其心而取
　之
守則不足攻則有餘
　曹操曰吾所以守者力不足也所以攻者
　力有餘也○李筌曰力不足者可以守力
　有餘者可以攻也○梅堯臣曰守則知力
　不足攻則知力有餘○張預曰吾所以守
　者謂取勝之道有所不足故且待之吾所
　以攻者謂勝敵之事已有其餘故出擊之
　言非百勝不戰非萬全不闘也後人謂不
　足為弱有餘為强者非也
善守者藏於九地之下善攻者動於九天之
上故能自保而全勝也
　曹操曰因山川丘陵之固者藏於九地之
　下因天時之變者動於九天之上○李筌
　曰天一遁甲經云九天之上可以陳兵九
　地之下可以伏藏常以直符加時干後一
　所臨宫為九天後二所臨宫為九地地者
　静而利藏天者運而利動故魏武不明二
　遁以九地為山川九天為天時也夫以天
　一太一之遁幽微知而用之故全也經云
　知三避五魁然獨處能知三五横行天下
　以此法出不拘諸咎則其義也○杜牧曰
　守者韜聲滅跡幽比鬼神在於地下不可
　得而見之攻者勢迅聲烈疾若雷電如來
　天上不可得而備也九者高深數之極○
　陳皥曰春三月寅功曹為九天之上申傳
　送為九地之下夏三月午勝先為九天之
　上子神后為九地之下秋三月申傳送為
　九天之上寅功曹為九地之下冬三月子
　神后為九天之上午勝先為九地之下也
　杜佑曰善守備者務因其山川之阻丘陵
　之固使不知所攻言其深密藏於九地之
　下善攻者務因天時地利水火之變使敵
　不知所備言其雷震發動若於九天之上
　也○梅堯臣曰九地言深不可知九天言
　高不可測蓋守備密而攻取迅也○王皙
　曰守者為未見可攻之利當潜藏其形沉
　静幽默不使敵人窺測之也攻者為見可
　攻之利當高遠神速乘其不意懼敵人覺
　我而為之備也九者極言之耳○何氏曰
　九地九天言其深微尉繚子曰治兵者若
　祕於地若邃於天言其祕密邃遠之甚也
　後漢凉州賊王國圍陳倉左將軍皇甫嵩
　督前軍董卓救之卓欲速進赴陳倉嵩不
　聽卓曰智者不後時勇者不留决速救則
　城全不救則城滅全滅之勢在於此也嵩
　曰不然百戰百勝不如不戰而屈人之兵
　是以先為不可勝以待敵之可勝不可勝
　在我可勝在彼彼守不足我攻有餘有餘
　者動於九天之上不足者䧟於九地之下
　今陳倉雖小城守固備非九地之䧟也王
　國雖强而攻我之所不救非九天之勢也
　夫勢非九天攻者受害陷非九地守者不
　拔國今已䧟受害之地而陳倉保不拔之
　小城我可不煩兵動衆而取全勝之功將
　何救焉遂不聽王國圍陳倉自冬迄春八
　十餘日城堅守固竟不能拔賊衆疲弊果
　自解去○張預曰藏於九地之下喻幽而
　不可知也動於九天之上喻來而不可備
　也尉繚子曰若祕於地若邃於天是也守
　則固是自保也攻則取是全勝也
見勝不過衆人之所知非善之善者也
　曹操曰當見未萌○李筌曰知不出衆知
　非善也韓信破趙未餐而出井陘曰破趙
　會食時諸將嘸然佯應曰諾乃背水陳趙
　乘壁望見皆大笑言漢將不便兵也乃破
　趙食斬成安君此則衆所不知也○杜牧
　曰衆人之所見破軍殺將然後知勝我之
　所見廟堂之上鐏俎之間已知勝負者矣
　賈林曰守必固攻必克能自保全而常不
　失勝見未然之勝善知將然之敗謂實微
　妙通玄非衆人之所見也○孟氏曰當見
　未萌言兩軍已交雖料見勝負策不能過
　絶於人但見近形非遠太公曰智與衆同
　非國師也○梅堯臣曰人所見而見故非
　善○王皙曰衆常之人見所以勝而不知
　制勝之形○張預曰衆人所知己成已著
　也我之所見未形未萌也
戰勝而天下曰善非善之善者也
　曹操曰争鋒也○李筌曰争鋒力戰天下
　易見故非善也○杜牧曰天下猶上文言
　衆也言天下人皆稱戰勝者故破軍殺將
　者也我之善者陰謀潜運攻必伐謀勝敵
　之日曾不血刃○陳皥曰潜運其智專伐
　其謀未戰而屈人之兵乃是善之善者也
　梅堯臣曰見不過衆戰雖勝天下稱之猶
　不曰善○王皙曰以謀屈人則善矣○張
　預曰戰而後能勝衆人稱之曰善是有智
　名勇功也故云非善若見微察隱取勝於
　無形則真善者也
故舉秋毫不爲多力見曰月不爲明目聞雷
霆不爲聦耳
　曹操曰易見聞也○李筌曰易見聞也以
　為攻戰勝而天下不曰善也夫智能之將
　人所莫測為之深謀故孫武曰難知如陰
　也○王皙曰衆人之所知不為智力戰而
　勝人不為善○何氏曰此言衆人之所見
　所聞不足為異也昔烏獲舉千鈞之鼎為
　力離朱百步覩纖芥之物為明師曠聽蚊
　行螘步為聦也兵之成形而見之誰不能
　也故勝於未形乃為知兵矣○張預曰人
　皆能也引此以喻衆人之見勝也秋毫謂
　兔毛至秋而勁細言至輕也
古之所謂善戰者勝於易勝者也
　曹操曰原微易勝攻其可勝不攻其不可
　勝也○杜牧曰敵人之謀初有萌兆我則
　潜運以能攻之用力既少制勝既微故曰
　易勝也○梅堯臣曰力舉秋毫明見日月
　聦聞雷霆不出衆人之所能也故見於著
　則勝於艱見於微則勝於易○何氏曰言
　敵人之謀初有萌兆我則潜運已能攻之
　用力既少制敵甚微故曰易勝也○張預
　曰交鋒接刃而後能制敵者是其勝難也
　見微察隱而破於未形者是其勝易也故
　善戰者常攻其易勝而不攻其難勝也
故善戰者之勝也無智名無勇功
　曹操曰敵兵形未成勝之無赫赫之功也
　李筌曰勝敵而天下不知何智名之有○
　杜牧曰勝於未萌天下不知故無智名曾
　不血刃敵國已服故無勇功也○梅堯臣
　曰大智不彰大功不揚見微勝易何勇何
　智○何氏曰患銷未形人誰稱智不戰而
　服人誰言勇漢之子房唐之裴度能之○
　張預曰陰謀潜運取勝於無形天下不聞
　料敵制勝之智不見搴旗斬將之功若留
　侯未嘗有戰闘功是也
故其戰勝不忒
　李筌曰百戰百勝有何疑貳也此筌以忒
　字為貳也○陳皥曰籌不虚運策不徒發
　張預曰力戰而求勝雖善者亦有敗時既
　見於未形察於未成則百戰百勝而無一
　差忒矣
不忒者其所措必勝勝已敗者也
　曹操曰察敵必可敗不差忒也○李筌曰
　置勝於已敗之師何忒焉師老卒惰法令
　不一謂已敗也○杜牧曰措循置也忒差
　忒也我能置勝不忒者何也蓋先見敵人
　已敗之形然後攻之故能致必勝之功不
　差忒也○賈林曰讀措為錯錯雜也取敵
　之勝理非一途故雜而料之也常於勝未
　形已見敵之敗○梅堯臣曰睹其可敗勝
　則不差○何氏曰善料也○張預曰所以
　能勝而不差者蓋察知敵人有必可敗之
　形然後措兵以能之云耳
故善戰者立於不敗之地而不失敵之敗也
　李筌曰兵得地者昌失地者亡地者要害
　之地秦軍敗趙先據北山者勝宋師伐燕
　過大峴而勝皆得其地也○杜牧曰不敗
　之地者為不可勝之計使敵人必不能敗
　我也不失敵人之敗者言窺伺敵人可敗
　之形不失毫髮也○陳皥註同李筌○杜
　佑註同杜牧○梅堯臣曰善候敵隙我則
　常勝○王皙曰常為不可勝待敵可勝不
　失其機○何氏曰自恃有備則無患常伺
　敵隙則勝之不失也立於不敗之地利也
　言我常為勝所○張預曰審吾法令明吾
　賞罰便吾器用養吾武勇是立於不敗之
　地也我有節制則彼將自衂是不失敵之
　敗也
是故勝兵先勝而後求戰敗兵先戰而後求
勝
　曹操曰有謀與無慮也○李筌曰計與不
　計也是以薛公知黥布之必敗田豐知魏
　武之必勝是其義也○杜牧曰管子曰天
　時地利其數多少其要必出於計數故凡
　攻伐之道計必先定於内然後兵出乎境
　不明敵人之政不能加也不明敵人之積
　不能約也不明敵人之將不見先軍不明
　敵人之士不見先陳故以衆擊寡以理擊
　亂以富擊貧以能擊不能以教士練卒擊
　歐衆白徒故能百戰百勝此則先勝而後
　求戰之義也衛公李靖曰夫將之上務在
　於明察而衆和謀深而慮遠審於天時稽
　乎人理若不料其能不達權變及臨機付
　敵方始趦趄左顧右盼計無所出信任過
　說一彼一此進退狐疑部伍狼籍何異趣
　蒼生而赴湯火驅牛羊而㗖狼虎者乎此
　則先戰而後求勝之義也○賈林曰不知
　彼我之情陳兵輕進意雖求勝而終自敗
　也○梅堯臣曰可勝而戰戰則勝矣未見
　可戰勝可得乎○何氏曰凡用兵先定必
　勝之計而後出軍若不先謀而欲恃强勝
　未必也○張預曰計謀先勝然後興師故
　以戰則克尉繚子曰兵不必勝不可以言
　戰攻不必拔不可以言攻謂危事不可輕
　舉也又曰兵貴先勝於此則勝彼矣弗勝
　於此則弗勝彼矣此之謂也若趙充國常
　先計而後戰亦是也不謀而進欲幸其成
　功故以戰則敗
善用兵者修道而保法故能爲勝敗之政
　曹操曰善用兵者先自修治為不可勝之
　道保法度不失敵之敗亂也○李筌曰以
　順討逆不伐無罪之國軍至無虜掠不伐
　樹木污井竈所過山川城杜陵祠必滌而
　除之不習亡國之事謂之道法也軍嚴肅
　有死無犯賞罰信義將若此者能勝敵
　之敗政也○杜牧曰道者仁義也法者法
　制也善用兵者先修理仁義保守法制自
　為不可勝之政伺敵有可敗之隙則攻能
　勝之○賈林曰常修用兵之勝道保賞罰
　之法度如此則當為勝不能則敗故曰勝
　敗之政也○梅堯臣曰攻守自修法令自
　保在我而已○王皙曰法者下之五事也
　張預曰修治為戰之道保守制敵之法故
　能必勝或曰先修飾道義以和其衆後保
　守法令以戢其下使民愛而畏之然後能
　為勝敗
兵法一曰度
　賈林曰度土地也○王皙曰丈尺也
二曰量
　賈林曰量人力多少倉廪虚實○王皙曰
　㪷斛也
三曰數
　賈林曰筭數也以數推之則衆寡可知虚
　實可見○王皙曰百千也
四曰稱
　賈林曰既知衆寡兼知彼我之德業輕重
　才能之長短○王皙曰權衡也
五曰勝
　曹操曰勝敗之政用兵之法當以此五事
　稱量知敵之情○張預曰此言安營布陳
　之法也李衛公曰教士猶布碁於盤若無
　畫路碁安用之
地生度
　曹操曰因地形勢而度之○李筌曰既度
　有情則量敵而禦之○杜牧曰度者計也
　言度我國土大小人户多少征賦所入兵
　車所籍山河險易道里迂直自度此事與
　敵人如何然後起兵夫小不能謀大弱不
　能擊强近不能襲遠夷不能攻險此皆生
　於地故先度也○梅堯臣曰因地以度軍
　勢○王皙曰地人所履也舉兵攻戰先本
　於地由地故生度度所以度長短知遠近
　也凡行軍臨敵先須知遠近之計○何氏
　曰地者遠近險易也度計也未出軍先計
　敵國之險易道路迂直兵甲孰多勇怯孰
　是計度可伐然後興師動衆可以成功
度生量
　杜牧曰量者酌量也言度地已熟然後能
　酌量彼我之强弱也○梅堯臣曰因度地
　以量敵情○王皙曰謂量有大小言既知
　遠近之計則須更量其地之大小也○何
　氏曰量酌彼已之形勢
量生數
　曹操曰知其遠近廣狹知其人數也○李
　筌曰量敵遠近强弱須備士卒軍資之數
　而勝也○杜牧曰數者機數也言强弱已
　定然後能用機變數也○賈林曰量地遠
　近廣狹則知敵人人數多少也○梅堯臣
　曰因量以得衆寡之數○王皙曰數所以
　紀多少言既知敵之大小則更計其精劣
　多少之數曹公曰知其人數○何氏曰數
　機變也先酌量彼我强弱利害然後為機
　數○張預曰地有遠近廣狹之形必先度
　知之然後量其容人多少之數也
數生稱
　曹操曰稱量敵孰愈也○李筌曰分數既
　定賢智之多少得賢者重失賢者輕如韓
　信之論楚漢也須知輕重别賢愚而稱之
　錙銖則强○杜牧曰稱校也機權之數已
　行然後可以稱校彼我之勝負也○梅堯
　臣曰因數以權輕重○王皙曰稱所以知
　重輕喻强弱之形勢也能盡知遠近之計
　大小之舉多少之數以與敵相形則知重
　輕所在○何氏同杜牧註
稱生勝
　曹操曰稱量之數知其勝負所在○李筌
　曰稱知輕重勝敗之數可知也○杜牧曰
　稱校既熟我勝敵敗分明見也○梅堯臣
　曰因輕重以知勝負○王皙曰重勝輕也
　陳皥杜佑李筌同杜牧上五事註○何氏
　曰上五事未戰先計必勝之法故孫子引
　古法以䟽勝敗之○要也張預曰稱宜也
　地形與人數相稱則踈密得宜故可勝也
　尉繚子曰無過在於度數度謂尺寸數謂
　什伍度以量地數以量兵地與兵相稱則
　勝五者皆因地形而得故自地而生之也
　李靖五陳隨地形而變是也
故勝兵若以鎰稱銖
　梅堯臣曰力易舉也
敗兵若以銖稱鎰
　曹操曰輕不能舉重也○李筌曰二十兩
　為鎰銖之於鎰輕重異位勝敗之數亦復
　如之○梅堯臣曰力難制也○王皙曰言
　銖鎰者以明輕重之至也○張預曰二十
　兩為鎰二十四銖為兩此言有制之兵對
　無制之兵輕重不侔也
勝者之戰民也若决積水於千仞之谿者形
也
　曹操曰八尺曰仞决水千仞其高勢疾也
　李筌曰八尺曰仞言其勢也杜預伐吴言
　兵如破竹數節之後皆迎刃自解則其義
　也○杜牧曰夫積水在千仞之谿不可測
　量如我之守不見形也及決水下湍𣵡奔
　注如我之攻不可禦也○梅堯臣曰水决
　千仞之谿莫測其迅兵動九天之上莫見
　其跡此軍之形也○王皙曰千仞之谿至
　陗絶也喻不可勝對可勝之形乘機攻之
　決水是也○張預曰水之性避高而趨下
　決之赴深谿固湍浚而莫之禦也兵之形
　象水乘敵之不備掩敵之不意避實而擊
　虚亦莫之制也或曰千仞之谿謂不測之
　淵人莫能量其淺深及决而下之則其勢
　莫之能禦如善守者匿形晦跡藏於九地
　之下敵莫能測其强弱及乘虚而出則其
　鋒莫之能當也



孫子註解卷之四














孫子註觧卷之五性五
　　　勢篇(曹操曰用兵任勢也○李筌曰/陳以形成如决建瓴之勢故以)
　　　(是篇次之○王皙曰勢者積勢之變/也善戰者能任勢以取勝不勞力也)
　　　(○張預曰兵勢已成然/後任勢以取勝故次形)
孫子曰凡治衆如治寡分數是也
　曹操曰部曲為分什伍為數○李筌曰善
　用兵者將鳴一金舉一旌而三軍盡應號
　令既定如寡焉○杜牧曰分者分别也數
　者人數也言部曲行伍皆分别其人數多
　少各任偏裨長伍訓練昇降皆責成之故
　我所治者寡也韓信曰多多益辦是也○
　陳皥曰若聚兵既衆即須多為部伍部伍
　之内各有小吏以主之故分其人數使之
　訓齊決斷遇敵臨陳授以方略則我統之
　雖衆治之益寡○孟氏曰分隊伍也數兵
　之大數也分數多少制置先定○梅堯臣
　曰部伍奇正之分數各有所統○王皙曰
　分數謂部曲也偏裨各有部分與其人數
　若師旅卒兩之屬○張預曰統衆既多必
　先分偏裨之任定行伍之數使不相亂然
　後可用故治兵之法一人曰獨二人曰比
　三人曰參比參為伍五人為列二列為火
　五火為隊二隊為官二官為曲二曲為部
　二部為校二校為裨二裨為軍遞相統屬
　各加訓練雖治百萬之衆如治寡也
闘衆如闘寡形名是也
　曹操曰旌旗曰形金鼓曰名○杜牧曰旌
　旗鍾鼓敵亦有之我安得獨為形名闘衆
　如闘寡也夫形者陳形也名者旌旗也戰
　法曰陳間容陳足曵白刃故大陳之中復
　有小陳各占地分皆有陳形旗者各依方
　色或認以鳥獸某將某陳自有名號形名
　已定志專勢孤人自為戰敗則自敗勝則
　自勝戰百萬之兵如戰一夫此之是也○
　陳皥曰夫軍士既衆分布必廣臨陳對敵
　遞不相知故設旌旗之形使各認之進退
　遲速又不相聞故設金鼓以節之所以令
　之曰聞鼓則進聞金則止曹說是也○梅
　堯臣曰形以旌旗名以采章指麾應速無
　有後先○王皙曰曹公曰旌旗曰形金鼓
　曰名皙謂形者旌旗金鼓之制度名者各
　有其名號也○張預曰軍政曰言不相聞
　故為鼓鐸視不相見故為旌旗今用兵既
　衆相去必遠耳目之力所不聞見故令士
　卒望旌旗之形而前却聽金鼓之號而行
　止則勇者不得獨進怯者不得獨退故曰
　此用衆之法也
三軍之衆可使必受敵而無敗者奇正是也
　曹操曰先出合戰為正後出為奇○李筌
　曰當敵為正傍出為奇將三軍無奇兵未
　可與人争利漢吴王濞擁兵入大梁吴將
　田伯禄說吴王曰兵屯聚而西無他奇道
　難以立功臣願得五萬人别循江淮而上
　收淮南長沙入武關與大王會此亦一奇
　也不從遂為周亞夫所敗此則有正無奇
　○杜牧曰解在下文○賈林曰當敵以正
　陳取勝以奇兵前後左右俱能相應則常
　勝而不敗也○梅堯臣曰動為奇静為正
　静以待之動以勝之○王皙曰必當作畢
　字誤也奇正還相生故畢受敵而無敗也
　○何氏曰兵體萬變紛紜混沌無不是正
　無不是奇若兵以義舉者正也臨敵合變
　者奇也我之正使敵視之為奇我之奇使
　敵視之為正正亦為奇奇亦為正大抵用
　兵皆有奇正無奇正而勝者幸勝也浪戰
　也如韓信背水而陳以兵循山而拔趙幟
　以破其國則背水正也循山奇也信又盛
　兵臨晋而以木罌從夏陽襲安邑而虜魏
　王豹則臨晋正也夏陽奇也由是觀之受
　敵無敗者奇正之謂也尉繚子曰今以鏌
　鎁之利犀兕之堅三軍之衆有所奇正則
　天下莫當其戰矣○張預曰三軍雖衆使
　人人皆受敵而不敗者在乎奇正也奇正
　之說諸家不同尉繚子則曰正兵貴先奇
　兵貴後曹公則曰先出合戰為正後出為
　奇李衛公則曰兵以前向為正後却為奇
　此皆以正為正以奇為奇曾不說相變循
　環之義唯唐太宗曰以奇為正使敵視以
　為正則吾以奇擊之以正為奇使敵視以
　為奇則吾以正擊之混為一法使敵莫測
　兹最詳矣
兵之所加如以碬投卵者虛實是也
　曹操曰以至實擊至虚○李筌曰碬實卵
　虚以實擊虚其勢易也○孟氏曰碬石也
　兵若訓練至整部領分明更能審料敵情
　委知虚實後以兵而加之實同以碬石投
　卵也○梅堯臣曰碬石也音遐以實擊虚
　猶以堅破脆也○王皙曰鍜治鐵也○何
　氏曰用兵識虚實之勢則無不勝○張預
　曰下篇曰善戰者致人而不致於人此虚
　實彼我之法也引致敵來則彼勢常虚不
　往赴彼則我勢常實以實擊虚如舉石投
　卵其破之必矣夫合軍聚衆先定分數分
　數明然後習形名形名正然後分奇正奇
　正審然後虚實可見矣四事所以次序也
凡戰者以正合以奇勝
　曹操曰正者當敵奇兵從傍擊不備也
　李筌曰戰無其詐難以勝敵○杜佑曰正
　者當敵奇者從傍擊不備以正道合戰以
　奇變取勝也○梅堯臣曰用正合戰用奇
　勝敵○何氏曰如戰國廉頗為趙將秦使
　間曰秦獨畏趙括耳廉頗易與且降矣會
　頗軍多亡失數敗堅壁不戰又聞秦反間
　之言使括代頗至則出軍擊秦秦軍佯敗
　而走張二奇兵以劫之趙軍逐勝追造秦
　壁壁堅拒不得入而秦奇兵二萬五千絶
　趙軍後又五千騎絶趙壁間趙兵分為二
　粮道絶括卒敗又唐突厥犯塞煬帝令唐
　高祖與馬邑太守王仁恭率衆備邊會虜
　㓂馬邑仁恭以衆寡不敵有懼色高祖曰
　今主上遐遠孤城絶援若不死戰難以圖
　全於是親選精騎四千出為遊軍居處飲
　食隨逐水草一同於突厥見虜候騎但馳
　騁獵耳若輕之及與虜相遇則掎角置陳
　選善射者為别隊持滿以待之虜莫能測
　不敢決戰因縱奇兵擊走之獲其特勒所
　乘駿馬斬首千餘級又太宗選精銳千餘
　騎為奇兵皆黑衣玄甲分為左右隊建大
　旗令騎將秦叔寳程䶧金等分統之每臨
　㓂太宗躬被玄甲先鋒率之候機而進所
　向摧殄常以少擊衆賊徒氣懾又五代漢
　高祖在晋陽郭進往依之漢祖壯其材會
　北虜屠安陽城因遣進攻拔之戎人遁去
　授坊州刺史虜主道斃高祖出奇兵井陘
　進以間道先入沼北因定河北此皆以奇
　勝之迹也○張預曰兩軍相臨先以正兵
　與之合戰徐發奇兵或擣其旁或擊其後
　以勝之若鄭伯禦燕師以三軍軍其前以
　潜軍軍其後是也
故善出奇者無窮如天地
　李筌曰動静也
不竭如江河
　李筌曰通流不絶○杜佑曰言應變出奇
　無窮竭○張預曰言應變出奇無有窮竭
終而復始日月是也死而復生四時是也○
　李筌曰奇變如日月四時虧盈寒暑不停
　○杜佑曰日月運行入而復出四時更王
　興而復廢言奇正變化或若日月之進退
　四時之盛衰也○張預曰日月運行入而
　復出四時更互盛而復衰喻奇正相變紛
　紜渾沌終始無窮也
聲不過五
　李筌曰宫商角徵羽也
五聲之變不可勝聽也
　李筌曰變入八音奏樂之曲不可盡聽
色不過五
　李筌曰青黄赤白黑也
五色之變不可勝觀也味不過五
　李筌曰酸辛醎甘苦也
五味之變不可勝嘗也
　曹操曰自無窮如天地已下皆以喻奇正
　之無窮也○李筌曰五味之變庖宰鼎飪
　也○杜牧曰自無窮如天地已下皆喻八
　陳奇正也○張預曰引五聲五色五味之
　變以喻奇正相生之無窮
戰勢不過奇正奇正之變不可勝窮也
　李筌曰邀截掩襲萬途之勢不可窮盡也
　○梅堯臣曰奇正之變猶五聲五色五味
　之變無盡也○王皙曰奇正者用兵之鈴
　鍵制勝之樞機也臨敵運變循環不窮窮
　則敗也○孟氏曰六韜云奇正發於無窮
　之源○張預曰戰陳之勢止於奇正一事
　而已及其變而用之則萬途千轍烏可窮
　盡也
奇正相生如循環之無端孰能窮之
　李筌曰奇正相依而生如環團圓不可窮
　端倪也○梅堯臣曰變動周旋之不極
　王皙曰敵不能窮我也○何氏曰奇正生
　而轉相為變如循歷其環求首尾之莫窮
　也○張預曰奇亦為正正亦為奇變化相
　生若循環之無本末誰能窮詰
激水之疾至於漂石者勢也
　孟氏曰勢峻則巨石雖重不能止○杜佑
　曰言水性柔弱石性剛重至於漂轉大石
　投之洿下皆由急疾之流激得其勢○張
　預曰水性柔弱險徑要路激之疾流則其
　勢可以轉巨石也
鷙鳥之疾至於毁折者節也
　曹操曰發起擊敵○李筌曰柔勢可以轉
　剛況於兵者乎彈射之所以中飛鳥者善
　於疾而有節制○杜牧曰勢者自高注下
　得險疾之勢故能漂石也節者節量遠近
　則攫之故能毁折物也○杜佑曰發起討
　敵如鷹鸇之攫撮也必能挫折禽獸者皆
　由伺候之明邀得屈折之節也王子曰鷹
　隼一擊百鳥無以争其勢猛虎一奮萬獸
　無以争其威○梅堯臣曰水雖柔勢迅則
　漂石鷙雖微節勁則折物○王皙曰鷙鳥
　之疾亦勢也由勢然後有搏擊之節下要
　云險故先取漂石以喻也○何氏曰水能
　動石高下之勢也鷙能搏物能節其遠近
　也○張預曰鷹鸇之擒鳥雀必節量遠近
　伺候審而後擊故能折物尉繚子曰便吾
　器用養吾武勇發之如鳥擊李靖曰鷙鳥
　將擊卑飛歛翼皆言待之而後發也
是故善戰者其勢險
　曹操李筌曰險猶疾也○杜牧曰險者言
　戰争之勢發則殺人故下文喻如彍弩
　王皙曰險者折以致其疾也如水得險隘
　而成勢
其節短
　曹操李筌曰短近也○杜牧曰言以近節
　也如鷙鳥之發近則搏之力全志專則必
　獲也○杜佑曰短近也節斷也短近言能
　因危取勝以卒擊近也○梅堯臣曰險則
　迅短則勁故戰之勢當險疾而短近也○
　王皙曰鷙之能搏者發必中來勢遠而所
　搏之節至短也兵之乘機當如是耳曹公
　曰短者近也○孟氏同杜牧註○張預曰
　險疾短近也言善戰者先度地之遠近形
　之廣狹然後立陳使部伍行列相去不遠
　其進擊則以五十步為節不可過遠故勢
　迅則難禦節近則易勝
勢如彍弩節如發機
　曹操曰在度不遠發則中也○李筌曰弩
　不疾則不遠矢不近則不中勢尚疾節務
　速○杜牧曰彍張也如弩已張發則殺人
　故上文云其勢險也機者固須以近節量
　之然後必能中故上文云其節短短乃近
　也此言戰陳不可遠逐敵人恐有隊伍離
　散斷絶反為敵所乘也故牧野誓曰六步
　七步四伐五伐是以近也○陳皥曰弩之
　發機近則易中戰之遇敵疾則易捷若趨
　馳不速奮擊不近則不能克敵而全勝
　賈林曰戰之勢如弩之張兵之勢如機之
　發○梅堯臣曰彍音霍彍張也如弩之張
　勢不逡巡如機之發節近易中也○王皙
　曰戰勢如弩之張者所以有待也待其有
　可乘之勢如發其機○何氏曰險疾也短
　近也此言擊戰得形便如張弩發機勢宜
　疾速仍利於便近不得追擊過差也故太
　公曰擊如發機者所以破精微也○張預
　曰如弩之張勢不可緩如機之發節不可
　遠言趨利尚疾奮擊貴近也故太公曰擊
　如發機者所以破精微也
紛紛紜紜闘亂而不可亂也渾渾沌沌形圓
而不可敗也
　曹操曰旌旗亂也示敵若亂以金鼓齊之
　卒騎轉而形圓者出入有道齊整也○李
　筌曰紛紜而闘示如可亂建旌有部鳴金
有節是以不可亂也渾沌合雜也形圓無
向背也示敵可敗而不可敗者號令齊整
也○杜牧曰此言陳法也風后握奇文曰
四為正四為奇餘奇為握奇音機或總稱
之先出遊軍定兩端此之是也奇者零也
陳數有九中心有零者大將握之不動以
制四面八陳而取準則焉其人之列面面
相向背背相承也周禮蒐苗獮狩車驟徒
趨及表乃止進退疾徐䟽密之節一如戰
陳表乃旗也旗者蓋與民期於下也握奇
文曰先出遊軍定兩端蓋遊軍執本方旗
先定地界然後軍士赴之兵於旗下乃出
奇正變為陳也周禮蒐苗獮狩車驟徒趨
及表乃止此則八陳遺制握奇之文止此
而已其餘之詞乃後之作者增加之以重
難其事耳夫五兵之利無如弧矢之利以
威天下五兵同致天獨有弧矢星聖人獨
言弧矢能威天下不言他兵何也蓋戰法
利於弧矢者非得陳不見其利故黄帝勝
於蚩尤以中夏車徒制夷虜騎士此乃弧
矢之利也在於近代可以驗之者晋武時
羗䧟凉州司馬督馬隆請募勇士三千平
之募腰引弩三十六鈞弓四鈞立標簡試
軍西渡温水虜樹機能以衆萬計遏隆隆
依八陳法且戰且前弓矢所人皆應弦而
倒誅殺萬計凉州遂平隋時突厥入㓂楊
素擊之先是諸將與虜戰每虞胡騎奔突
皆戎車徒步相參舁鹿角為方陳騎在其
内素至悉除舊法令諸軍各為步騎突厥
聞之以手加額仰天曰天賜我也大率精
騎十餘萬而至素一戰大破之此乃以徒
步制騎士若非有陳法知開闔首尾之道
安能致勝也曲禮曰行前朱雀而後玄武
左青龍而右白虎招摇在上急繕其怒鄭
司農云以四獸為軍陳象天也孔䟽曰此
言軍行象天文而作陳法但不知作之何
如耳何徹云畫此四獸於旌旗上以標前
後左右之陳也急繕其怒言其卒之勁利
威怒如天之怒也招摇北斗杓第七星也
舉此則六星可知也陳象天文即北斗也
復曰進退有度鄭司農註曰度謂伐與步
數也孔䟽曰如牧野誓云六步七步四伐
五伐是也復曰左右有局鄭司農註曰局
是步分孔䟽曰言軍之左右各有部分進
則就敵退則就列不相差濫也下文復曰
父之讎弗與共戴天兄弟之讎不返兵交
遊之讎不同國四郊多壘此卿大夫之辱
也此言讎辱至於戰争期在必勝固不可
不知陳法也其文故相次而言乃聖賢之
深旨矣軍志曰陳間容陳足曳白刃隊間
容隊可與敵對前禦其前後當其後左防
其左右防其右行必魚貫立必鴈行長以
參短短以參長回軍轉陳以前為後以後
為前進無奔迸退無違走四頭八尾觸處
為首敵衝其中兩頭俱救此亦與曲禮之
說同數起於五而終於八今夔州州前諸
葛武侯以石縱横八行布為方陳奇正之
出皆生於此奇亦為正之正正亦為奇之
奇彼此相用循環無窮也諸葛出斜谷以
兵少但能正用六數今盩厔司竹園仍有
　舊壘司馬懿以十萬步騎不敢决戰蓋知
　其能也○杜佑曰旌旗亂也示敵若亂以
　金鼓齊之紛紛旌旗像紜紜士卒貌言旌
　旗翻轉一合一離士卒進退或往或來視
　之若散擾之若亂然其法令素定度職分
　明各有分數擾而不亂者也車騎齊轉形
　圓者出入有道齊整也渾渾車輪轉行沌
　沌步驟奔馳視其行陳縱横圓而不方然
　而指趨各有所應故王子曰將欲内明而
　外暗内治而外混所以示敵之輕已者也
　　梅堯臣曰分數已定形名已立離合散
　聚似亂而不能亂形無首尾應無前後陽
　旋陰轉欲敗而不能敗○王皙曰曹公曰
　旌旗亂也示敵若亂以金鼓齊之矣皙謂
　紛紜闘亂之貌也不可亂者節制嚴明耳
　又曹公曰車騎轉而形圓者出入有道齊
　整也皙謂渾沌形圓不測之貌也不可敗
　者無所隙缺又不測故也○何氏曰此言
　闘勢也善將兵者進退紛紛似亂然士馬
　素習旌旗有節非亂也渾沌形勢乍離乍
　合人以為敗而號令素明離合有勢非可
　敗也形圓無行列也○張預曰此八陳法
　也昔黄帝始立丘井之法因以制兵故井
　分四道八家處之井字之形開方九焉五
　為陳法四為閑地所謂數起於五也虚其
　中大將居之環其四面諸部連繞所謂終
　於八也及乎變化制敵則紛紜聚散闘雖
　亂而法不亂渾沌交錯形雖圓而勢不散
　所謂分而成八復而為一也後世武侯之
　方陳李靖之六花唐太宗之破陳樂舞皆
　其遺制也
亂生於治怯生於勇弱生於彊
　曹操曰皆毁形匿情也○李筌曰恃治之
　整不撫其下而多怨其亂必生秦并天下
　銷兵焚書以列國為郡縣而秦自稱始皇
　都關中以為至萬代有之至胡亥矜驕陳
　勝吴廣乘弊而起所謂亂生於治也以勇
　陵人為敵所敗秦王符堅鼓行伐晋勇也
　及其敗聞風聲鶴唳以為晋軍是其怯也
　所謂怯生於勇也吴王夫差兵無敵於天
　下陵齊於黄池陵越於會稽是其彊也為
　越所敗城門不守兵圍王宫殺夫差而并
　其國所謂弱生於彊也○杜牧曰言欲僞
　為亂形以誘敵人先須至治然後能為僞
　亂也欲偽為怯形以伺敵人先須至勇然
　後能為僞怯也欲僞為弱形以驕敵人先
　須至彊然後能為偽弱也○賈林曰恃治
　則亂生恃勇彊則怯弱生○梅堯臣曰治
　則能僞為亂勇則能偽為怯彊則能僞為
　弱○王皙同梅堯臣註○何氏曰言戰時
　為奇正形勢以破敵也我兵素治矣我士
　素勇矣我勢素彊矣若不匿治勇彊之勢
　何以致敵須張似亂似怯似弱之形以誘
　敵人彼惑我誘之之狀破之必矣○張預
　曰能示敵以紛亂必已之治也能示敵以
　懦怯必已之勇也能示敵以羸弱必已之
　强也皆匿形以誤敵人
治亂數也
　曹操曰以部曲分名數為之故不亂也○
　李筌曰歷數也百六之灾陰陽之數不由
　人興時所會也○杜牧曰言行伍各有分
　畫部曲皆有名數故能為治然後能為僞
　亂也夫為僞亂者出入不時樵採縱横刁
　斗不嚴是也○賈林曰治亂之分各有度
　數○梅堯臣曰以治為亂存之乎分數○
　王皙曰治亂者數之變數謂法制○張預
　曰實治而僞示以亂明其部曲行伍之數
　也上文所謂治衆如治寡分數是也
勇怯勢也
　李筌曰夫兵得其勢則怯者勇失其勢則
　勇者怯兵法無定惟因勢而成也○杜牧
　曰言以勇為怯者也見有利之勢而不動
　敵人以我為實怯也○陳皥曰勇者奮速
　也怯者淹緩也敵人見我欲進不進即以
　我為怯也必有輕易之心我因其懈惰假
　勢以攻之龍且輕韓信鄭人誘我師是也
　○孟氏註同陳皥○梅堯臣曰以勇為怯
　示之以不取○王皙曰勇怯者勢之變○
　張預曰實勇而僞示以怯因其勢也魏將
　龐涓攻韓齊將田忌救之孫臏謂忌曰彼
　三晋之兵素悍勇而輕齊齊號為怯善戰
　者因其勢而利導之使齊軍入魏地日减
　其竈涓聞之大喜曰吾素知齊怯乃倍日
　并行逐之遂敗於馬陵
彊弱形也
　曹操曰形勢所宜○杜牧曰以彊為弱須
　示其形匈奴冒頓示婁敬以羸老是也○
　陳皥曰楚王毁中軍以張隨人用為後圖
　此類也○梅堯臣曰以彊為弱形之以羸
　懦○王皙曰彊弱者形之變○何氏曰形
　勢暫變以誘敵戰非怯非弱也示亂不亂
　隊伍本整也○張預曰實彊而僞示以弱
　見其形也漢高祖欲擊匈奴遣使覘之匈
　奴匿其壯士肥馬見其弱兵羸畜使者十
　輩皆言可擊惟婁敬曰兩國相攻宜矜誇
　所長今徒見老弱必有奇兵不可擊也帝
　不從果有白登之圍
故善動敵者形之敵必從之
　曹操曰見羸形也○李筌曰善誘敵者軍
　或彊能進退其敵也晋人伐齊斥山澤之
　險雖所不至必斾而疏陳之輿曳柴從之
　齊人登山而望晋師見旌旗揚塵謂其衆
　而夜遁則晋弱齊為彊也齊伐魏將田忌
　用孫臏謀減竈而趨大梁魏將龐涓逐之
　曰齊魯何其怯也入吾境亡者半矣及馬
　陵為齊人所敗殺龐涓虜魏太子而旋形
　以弱而敵從之也○杜牧曰非止於羸弱
　也言我强敵弱則示以羸形動之使來我
　弱敵强則示之以强形動之使去敵之動
　作皆須從我孫臏曰齊國號怯三晋輕之
　令入魏境為十萬竈明日為五萬竈魏龐
　涓逐之曰齊虜何怯也入吾境土亡者大
　半因急追之至馬陵道狹臏乃斫木書之
　曰龐涓死此𣗳下伏弩於側令曰見火始
　發涓至鑽燧讀之萬弩齊發龐涓死此乃
　示以羸形能動龐涓遂來從我而殺之也
　隋煬帝於鴈門為突厥始畢可汗所圍太
　宗應募救援隸將軍雲定興營將行謂定
　興曰必多齎旗鼓以設疑兵且始畢可汗
　敢圍天子必以我倉卒無援我張吾軍容
　今數十里晝則旌旗相續夜則鉦鼓相應
　虜必以為救兵雲集覩塵而遁不然彼衆
　我寡不能久矣定興從之師次崞縣始畢
　遁去此乃我弱敵强示之以强動之令去
　故敵之來去一皆從我之形也○梅堯臣
　曰形亂弱而必從○王皙曰誘敵使必從
　○何氏曰移形變勢誘動敵人敵昩於戰
　必落我計中而來力足制之○張預曰形
　之以羸弱敵必來從晋楚相攻苗賁皇謂
　晋侯曰若欒范易行以誘之中行二郤必
　克二穆果敗楚師又楚伐隋羸師以張之
　季良曰楚之羸誘我也皆此二義也
予之敵必取之
　曹操曰以利誘敵敵遠離其壘而以便勢
　擊其空虚孤特也○杜牧曰曹公與袁紹
　相持官渡曹公循河而西紹於是渡河追
　公公營南阪下馬解鞍時白馬輜重就道
　諸將以為敵騎多不如還營荀攸曰此所
　以餌敵也安可去之紹將文醜與劉備將
　五六千騎前後繼至或分趨輜重公曰可
　矣乃皆上馬時騎不滿六百人遂大破之
　斬文醜○梅堯臣曰示畏怯而必取○王
　皙曰餌敵使必取子與同○張預曰誘之
　以小利敵必來取吴以囚徒誘越楚以樵
　者誘絞是也
以利動之以卒待之
　曹操曰以利動敵也○李筌曰後漢大司
　馬鄧禹之攻赤眉也赤眉佯北棄輜重而
　遁車皆載土覆之以豆禹軍乏食競趨之
　不為行列赤眉伏兵奄至擊之禹大敗則
　其義也○杜牧曰以利動敵敵既從我則
　嚴兵以待之上文所解是也○梅堯臣曰
　以上數事動誘敵而從我則以精卒待之
　○王皙曰或使之從或使之取必先嚴兵
　以待之也○何氏曰敵貪我利則失行列
　利既能動則以所待之卒擊之無不勝也
　如曹公西征馬超與超夾關為軍公急持
　之而潜遣徐晃朱靈等夜渡蒲坂津據河
　西為營公自潼關北渡未濟超赴船急戰
　公放牛馬以餌賊賊亂取牛馬公得渡循
　河為甬道而南賊退距渭口公乃多設疑
　兵潜以舟載兵入渭為浮橋夜分兵結營
　於渭南賊夜攻營伏兵奮擊破之十六國
　南梁秃髮傉檀守姑臧後秦姚興遣將姚
　弼等至於城下傉擅驅牛羊於野弼衆採
　掠傉檀分兵擊大破之後魏末大將廣陽
　王元深伐北狄使于謹單騎入賊中示以
　恩信於是西部鐵勒酋長乜列河等三萬
　餘户並款附相率南遷廣陽欲與謹至折
　敷嶺迎接之謹曰破六汗拔陵兵衆不少
　聞乜列河等歸附必來邀擊彼若先據險
　要則難與争鋒今以乜列河等餌之當競
　來抄掠然後設伏而待必指掌破之廣陽
　然其計拔陵果來邀擊破乜列河於嶺上
　部衆皆没謹伏兵發賊遂大敗悉收得乜
　列河之衆○張預曰形之既從子之又取
　是能以利動之而來也則以勁卒待之李
　靖以卒為本以本待之者謂正兵節制之
　師
故善戰者求之於勢不責於人
　杜佑曰言勝負之道自圖於中不求之下
　責怒師衆强使力進也若秦穆悔過不替
　孟明也
故能擇人而任勢
　一作故能擇人而任之諸家作任勢者多
　矣○曹操曰求之於勢者專任權也不責
　於人者權變明也○李筌曰得勢而戰人
　怯者能勇故能擇其所能任之夫勇者可
　戰謹慎者可守智者可說無棄物也○杜
　牧曰言善戰者先料兵勢然後量人之材
　隨短長以任之不責成於不材者也曹公
　征張魯於漢中張遼李典樂進將一千餘
　人守合淝教與護軍薛悌署函邊曰賊至
　乃發俄而吴孫權十萬人衆圍合淝乃共
　發教曰若孫權至者張李將軍出戰樂將
　軍守護軍勿得與戰諸將皆疑遼曰公征
　在外比救至彼破我必矣是以教及其未
　合逆擊之折其威勢以安衆心然後可守
　成敗之機在此一舉典與遼同出果大破
　孫權吴人奪氣還脩守備衆心乃安權攻
　城十日不拔乃退孫盛論曰夫兵詭道也
　至於合淝之守懸弱無援專任勇者則好
　戰生患專任怯者則懼心難保且彼衆我
　寡衆者必懷貪惰我以致命之師擊貪惰
　之卒其勢必勝勝而後守則必固矣是以
　魏武雜選武力參以異同為之密教節宣
　其用事至而應若合符契也○賈林曰讀
　為擇人而任勢言示以必勝之勢使人從
　之豈更外責於人求其勝敗擇勇怯之人
　任進退之勢○陳皥曰善戰者專求於勢
　見利速進不為敵先專任機權不責成於
　人苟不獲已而用人即須擇而任之○杜
　佑曰權變之明能簡置於人任已之形勢
　也○梅堯臣曰用人以勢則易責人以力
　則難能者當在擇人而任勢○何氏曰得
　勢自勝不專責人以力也○王皙曰謂將
　能擇人任勢以戰則自然勝矣人者謂偏
　裨與○張預曰任人之法使貪使愚使智
　使勇各任自然之勢不責人之所不能故
　隨材大小擇而任之尉繚子曰因其所長
　而用之言三軍之中有長於步者有長於
　騎者因能而用則人盡其材又晋侯類能
　而使之是也
任勢者其戰人也如轉木石木石之性安則
静危則動方則止圓則行
　曹操曰任自然勢也○李筌曰任勢御衆
　當如此也○杜佑曰言投之安地則安投
　之危地則危不知有所回避也任勢自然
　也方圓之形猶兵勝負之形○梅堯臣曰
　木石重物也易以勢動難以力移三軍至
　衆也可以勢戰不可以力使自然之道也
　　何氏同梅堯臣註○張預曰木石之性
　置之安地則静置之危地則動方正則止
　圓斜則行自然之勢也三軍之衆甚陷則
　不懼無所往則固不得已則闘亦自然之
　道
故善戰人之勢如轉圓石於千仞之山者勢
也
　李筌曰蒯通以為坂上走丸言其易也○
　杜牧曰轉石於千仞之山不可止遏者在
　山不在石也戰人有百勝之勇强弱一貫
　者在勢不在人也杜公元凱曰昔樂毅藉
　濟西一戰能并强齊今兵威已成如破竹
　數節之後迎刃自解無復著手此勢也勢
　不可失乃東下建鄴終滅吴此篇大抵言
　兵貴任勢以險迅疾速為本故能用力少
　而得功多也○梅堯臣曰圓石在山屹然
　其勢一人推之千人莫制也○王皙曰石
　不能自轉因山之勢而不可遏也戰不能
　妄勝因兵之勢而不可支也○張預曰石
　轉於山而不可止遏者由勢使之也兵在
　於險而不可制禦者亦勢使之也李靖曰
　兵有三勢將輕敵士欒戰志勵青雲氣等
　飄風謂之氣勢關山狹路羊腸狗門一夫
　守之千人不過謂之地勢因敵怠慢勞役
　飢渴前營未舍後軍半濟謂之因勢故用
　兵任勢如峻坂走丸用力至微而成功甚
　博也

孫子註觧卷之五
孫子註觧卷之六
　　　虛實篇(曹操曰能虛實彼己也○李/筌曰善用兵者以虛爲實善)
　　　(破敵者以實爲虛故次其篇○杜牧/曰夫兵者避實擊虛先須識彼我之)
　　　(虛實也○王皙曰凡自守以實攻敵/以虛也○張預曰形篇言攻守勢篇)
　　　(說奇正善用兵者先知攻守兩齊之/法然後知奇正先知奇正相變之術)
　　　(然後知虚實蓋奇正自攻守而/用虚實由奇正而見故次勢)
孫子曰凡先處戰地而待敵者佚
　曹操李筌並曰力有餘也○賈林曰先處
　形勝之地以待敵者則有備豫士馬閑逸
　○杜佑同賈林註○王皙同曹操註○張
　預曰形勢之地我先據之以待敵人之來
　則士馬閑逸而力有餘
後處戰地而趨戰者勞
　李筌曰力不足也太一遁甲云彼來攻我
　則我為主彼為客主易客難也是以太一
　遁甲言其定計之義故知勞佚事不同先
　後勢異○杜牧曰後周遣將帥突厥之衆
　逼齊齊將段韶禦之時大雪之後周人以
　步卒為前鋒從西而下去城二里諸將欲
　逆擊之韶曰步人氣力勢自有限今積雪
　既厚逆戰非便不如陳以待之彼勞我佚
　破之必矣既而交戰大破之前鋒盡殪自
　餘遁矣○賈林曰敵處便利我則不往引
　兵别據示不敵其軍敵謂我無謀必來攻
　襲如此則反令敵倦而我不勞○孟氏曰
　若敵已處便勢之地已方赴利士馬勞倦
　則不利矣○梅堯臣曰先至待敵則力完
　後至趨戰則力屈○何氏曰戰國秦師伐
　韓圍閼與趙遣將趙奢救之軍士許歷曰
　秦人不意趙師至此其來氣盛將軍必厚
　集其陳以待之不然必敗又曰先據北山
　者勝後至者敗趙奢即發萬人趨之秦兵
　後至争山不得上趙奢縱兵擊之大破秦
　軍遂解閼與之圍後漢初諸將征隗囂為
　囂所敗光武令悉軍栒邑未及至隗嚚乘
　勝使其將王元行巡將二萬餘人下隴因
　分遣巡取栒邑漢將馮異即馳馬欲先據
　之諸將皆曰虜兵盛而新乘勝不可與争
　宜止軍此地徐思方略異曰虜兵方盛臨
　境狃忲小利遂欲深入若得栒邑三輔動
　摇是吾憂也夫攻者不足守者有餘今先
　據城以佚待勞非所以争鋒也遂潜往閉
　城偃旗鼓行巡不知馳赴之異乘其不意
　卒擊鼓建旗而出巡軍驚亂奔走追而大
　破之東魏將齊神武伐西魏軍過蒲津涉
　洛至許原西魏將周文帝軍至沙苑齊神
　武聞周文至引軍來會詰朝候騎告齊神
　武軍且至周文步將李弼曰彼衆我寡不
　可平地置陳此東十里有渭曲可先據以
　待之遂軍至渭曲背水東西為陳合戰大
　破之○張預曰便利之地彼已據之我方
　趨彼以戰則士馬勞倦而力不足或謂所
　戰之地我宜先到立陳以待彼則已佚矣
　彼先結陳我後至則我勞矣若宋人已成
　列楚師未既濟之類
故善戰者致人而不致於人
　李筌曰故能致人之勞不致人之佚也○
　杜牧曰致令敵來就我我當蓄力待之不
　就敵人恐我勞也後漢張步將費邑分遣
　其弟敢守巨里耿弇進兵先脅巨里使多
　伐樹木揚言以填坑塹數日有降者言邑
　聞弇欲攻巨里謀來救之弇乃嚴令軍中
　趨修攻具宣勒諸部後三日當悉力攻巨
　里城陰緩生口令得亡歸歸者以弇期告
　邑至日果自將精兵三萬餘人來救之弇
　喜謂諸將曰吾修攻具者欲誘致邑耳今
　來適其所求也即分三千人守巨里自引
　精兵上岡阪乘高大破之遂臨陳斬費邑
　杜佑曰言兩軍相遠彊弱俱敵彼可使歷
　險而來我不可歷險而往必能引致敵人
　已不往從也○梅堯臣曰能令敵來則敵
　勞我不往就則我佚○王皙曰致人者以
　佚乘其勞致於人者以勞乘其佚○何氏
　曰令敵自來○張預曰致敵來戰則彼勢
　常虚不往赴戰則我勢常實此乃虚實彼
　我之術也耿弇先逼巨里以誘致費邑近
　之
能使敵人自至者利之也
　曹操曰誘之以利也○李筌曰以利誘之
　敵則自遠而至也趙將李牧誘匈奴則其
　義也○杜牧曰李牧大縱畜牧人衆滿野
　匈奴小入佯北不勝以數千人委之單于
　大喜率衆來入牧大破之殺匈奴十萬騎
　單于奔走歲餘不敢犯邊也○梅堯臣曰
　何能自來示之以利○何氏曰以利誘之
　而來我佚敵勞○張預曰所以能致敵之
　來者誘之以利耳李牧佯北以致匈奴楊
　素毁車以誘突厥是也
能使敵人不得至者害之也
　曹操曰出其所必趨攻其所必救○李筌
　曰害其所急彼必釋我而自固也魏人寇
　趙邯鄲乞師於齊齊將田忌欲救趙孫臏
　曰夫解紛者不控捲救鬭者不搏撠批亢
　擣虚形格勢禁則自解爾今二國相持輕
　銳竭於外疲老殆於内我襲其虚彼必解
　圍而奔命所謂一舉存趙而弊魏也後魏
　果釋趙而奔大梁遭齊人於馬陵魏師敗
　績○杜牧曰曹公攻河北師次頓丘黑山
　賊于毒等攻武陽曹公乃引兵西入山攻
　毒本屯毒聞之棄武陽還曹公要擊於内
　大破之也○陳皥曰子胥疲楚師孫臏走
　魏將之類也○杜佑曰致其所必走攻其
　所必救能守其險害之要路敵不得自至
　故王子曰一猫當穴萬鼠不敢出一虎當
　溪萬鹿不敢過○梅堯臣曰敵不得來當
　制之以害○王皙曰以害形之敵患之而
　不至○張預曰所以能令敵人必不得至
　者害其所顧愛耳孫臏直走大梁而解邯
　鄲之圍是也
故敵佚能勞之
　曹操曰以事煩之○李筌曰攻其不意使
　敵疲於奔命○杜牧曰高熲言平陳之策
　於隋祖曰江北寒田收差晩江南土熱水
　田早熟量彼收穫之際徵兵上馬聲言掩
　襲彼必屯兵禦守足得廢其農時彼既聚
　兵我便解甲於是陳人始病○梅堯臣曰
　撓之使不得休息○王皙曰巧致之也○
　何氏曰春秋時吴王闔閭問於伍員曰伐
　楚何如對曰楚執政衆莫適任患若為三
　師以肄焉一師至彼必皆出彼出則歸彼
　歸則出彼必道弊亟肄以疲之多方以誤
　之既罷而後以三軍繼之必大克之闔閭
　從之楚於是乎始病吴遂入郢〇張預曰
　為多方以誤之之術使其不得休息或曰
　彼若先處戰地以待我則是彼佚也我不
　可起而與之戰我既不往彼必自來即是
　變佚為勞也
飽能饑之
　曹操曰絶糧道以饑之〇李筌曰焚其積
　聚芟其禾苗絶其糧道〇杜牧曰我為主
　敵為客則可以絶糧道而饑之如我為客
　敵為主則如之何答曰饑敵之術非止絶
　糧道但能饑之則是隋高熲平陳之策曰
　江南土薄舍多茅竹有畜積皆非地窖密
　遣人因風縱火待敵修立更復燒之不出
　數年自可財力俱盡遂行其策由是陳人
　益困三國時諸葛誕文欽據壽春及招吴
　請援司馬景王討之謂諸將曰彼當突圍
　決一朝之命或謂大軍不能久省食減口
　冀有他變料賊之情不出此二者當多方
　以亂之因命合圍遣羸疾寄穀淮北廪軍
　士豆人三升誕欽聞之果喜景王愈羸形
　以示之誕等益寬恣食俄而城中糧盡攻
　而拔之隋末宇文化及率兵攻李密於黎
　陽密知化及糧少因僞和之以弊其衆化
　及大喜恣其兵食冀密饋之其後食盡其
　將王智略張童仁等率所部兵歸於密前
　後相繼化及以此遂敗〇陳皥曰饑敵之
　術在臨事應機〇梅堯臣曰要其糧使不
　得饋〇王皙曰謂敵人足食我能使之饑
　乏耳曹公曰絶其糧道皙謂火積亦是也
　何氏曰如吴楚反周亞夫曰楚丘剽輕難
　與争鋒願以梁委之絶其食道乃可制也
　亞夫會兵滎陽吴攻梁梁急請救亞夫引
　兵東北走昌邑深壁而守使輕騎弓高侯
　等絶吴楚兵後食道兵乏糧饑欲退數挑
　戰終不出乃引兵去精兵追擊大破之王
　莽末天下亂光武兄伯升起兵討莽為莽
　將甄阜梁丘賜所敗復收會兵衆還保於
　棘陽阜賜乘勝留輜重於藍鄉引精兵十
　餘萬人南渡横臨沘水阻兩山間為營絶
　後橋示無還心伯升於是大饗軍士設盟
　約休卒三日為六部潜師夜起襲取藍鄉
　盡獲其輜重明晨自南攻甄阜下江兵自
　東南攻梁丘賜乏食陳潰遂斬阜賜唐輔
　公祏遣其僞將馮惠亮陳當世領水軍屯
　于博望山陳正通河間王孝恭徐紹宗率
　步騎軍于青州山河間王孝恭至堅壁不
　與闘使奇兵斷其糧道賊漸餒夜薄我營
　孝恭安卧不動明日縱羸兵以攻賊壘使
　盧祖尚率精騎列陳以待之俄而攻壘者
　敗走出追奔數里遇祖尚軍與戰大敗之
　正通棄營而走〇張預曰我先舉兵則我
　為客彼為主為客則食不足為主則飽有
　餘若奪其畜積掠其田野因糧於彼館穀
　於敵則我反飽彼反饑矣則是變客為主
　也不必焚其積聚廢其農時然後能饑敵
　矣或彼為客則絶其糧道廣武君欲請奇
　兵以遮絶韓信軍後是也
安能動之
　曹操曰攻其所必愛出其所必趨則使敵
　不得不相救也〇李筌曰出其所必趨擊
　其所不意攻其所必愛使不得不救也〇
　杜牧曰司馬宣王攻公孫文懿於遼東阻
　遼水以拒魏軍宣王曰賊堅營高壘以老
　我師攻之正入其計古人云敵雖高壘不
　得不與我戰者攻其所必救我今直指襄
　平則人懷内懼懼而求戰破之必矣遂整
　陳而過賊見兵出其後果來邀之乃縱擊
　大破之竟平遼東〇陳皥曰左傳楚伐宋
　宋告急於晋晋先軫曰我執曹君而分曹
　衛之田以賜宋人楚愛曹衛必不許也喜
　賂怒頑能無戰乎遂破楚師〇孟氏註同
　曹操〇梅堯臣曰趨其所顧所不得止〇
　王皙同李筌註〇何氏曰攻其所愛豈能
　安視而不動哉〇張預曰彼方安守以為
　自固之術不欲速戰則當攻其所必救使
　不得已而須出臾駢堅壁秦伯挑其裨將
　遂皆出戰是也
出其所不趨趨其所不意
　曹操曰使敵不得相往而救之也〇何氏
　曰令敵人須應我
行千里而不勞者行於無人之地也
　曹操曰出空擊虚避其所守擊其不意
　李筌曰出敵無備從孤擊虚何人之有
　杜牧曰梁元帝時西蜀稱帝率兵東下將
　攻元帝西魏大將周文帝曰平蜀制梁在
　兹一舉諸將多有異同文帝謂將軍尉遲
　迥曰伐蜀之事一以委公然計將安出迥
　曰蜀與中國隔絶百餘年矣恃其山川險
　阻不虞我師之至宜以精甲銳騎星夜奔
　襲之平路則倍道兼行險途則緩兵漸進
　出其不意衝其腹心必向風不守竟以平
　蜀言不勞者空虚之地無敵人之虞行止
　在我故不勞也〇陳皥曰夫言空虚者非
　止為敵人不備也但備之不嚴守之不固
　將弱兵亂糧少勢孤我整軍臨之彼必望
　風自潰是我不勞苦如行無人之地〇梅
　堯臣曰出所不意〇何氏曰曹公北征烏
　桓謀臣郭嘉曰兵貴神速今千里襲人輜
　重多難以趨利且彼聞之得以為備不如
　留輜重輕兵兼道以出掩其不意公乃密
　出盧龍塞直指單于庭虜卒聞公至惶怖
　合戰大破之斬踓頓及名王已下又唐吐
　谷渾㓂邊以李靖為西海道行軍大總管
　輕途二千里行空虚之地平吐谷渾而還
　故太宗曰且李靖三千輕騎深入虜庭克
　復定襄古今未有也○張預曰掩其空虚
　攻其無備雖千里之征人不疲勞若鄧文
　伐蜀由陰平之徑行無人之地七百餘里
　是也
攻而必取者攻其所不守也
　李筌曰無虞易取○杜牧曰警其東擊其
　西誘其前襲其後後漢張步都劇使弟藍
　守西安又令别將守臨淄去臨淄四十里
　耿弇引軍營其間弇視西安城小而堅藍
　兵又精臨淄名雖大其實易攻弇令軍吏
　治攻具後五日攻西安縱生口令歸藍聞
　之晨夜守城至期夜半弇勒諸將蓐食及
　明至臨淄城下護軍荀梁等争之以為宜
　速攻西安弇曰西安聞吾欲攻日夜為備
　臨淄出其不意至必驚擾吾攻之一日必
　拔拔臨淄即西安勢孤所謂擊一得兩盡
　如其策後漢末朱隽擊黄巾賊帥韓忠於
　宛雋作長圍起土山以臨其城内因鳴鼓
　攻其西南賊悉衆赴之雋自將精兵五千
　掩其東北乘城而入忠乃退保小城惶懼
　乞降〇陳皥曰國家征上黨王宰知劉稹
　恃天井之險不為固守之計宰悉力攻奪
　而後守稹失其險終䧟其巢穴也〇梅堯
　臣曰言擊其南實攻其北〇王皙曰攻其
　虚也謂將不能兵不精壘不堅備不嚴救
　不及食不足心不一爾〇張預曰善攻者
　動於九天之上使敵人莫之能備莫之能
　備則吾之所攻者乃敵之所不守也耿弇
　之克臨淄朱隽之討黄巾但其一端耳
守而必固者守其所不攻也
　杜牧曰不攻尚守何況其所攻乎漢太尉
　周亞夫擊七國於昌邑也賊奔壁東南陬
　亞夫使備其西北俄而賊精卒攻西北不
　得入因遁走追破之〇陳皥曰無慮敵不
　攻慮我不守無所不攻無所不守乃用兵
　之計備也〇梅堯臣曰賊擊我西亦備乎
　東〇王皙曰守以實也謂將能兵精壘堅
　備嚴救及食足心一爾〇張預曰善守者
　藏於九地之下使敵人莫之能測莫之能
　測則吾之所守者乃敵之所不攻也周亞
　夫擊東南而備西北亦是其一端也
故善攻者敵不知其所守善守者敵不知其
所攻
　曹操曰情不泄也〇李筌曰善攻者器械
　多也東魏高歡攻鄴是也善守謹備也周
　韋孝寬守晋州是也〇杜牧曰攻取備禦
　之情不泄也〇賈林曰教令行人心附備
　守堅固微隱無形敵人猶豫智無所措也
　梅堯臣曰善攻者機密不泄善守者周備
　不隙〇王皙曰善攻者待敵有可勝之隙
　速而攻之則使其不能守也善守者常為
　不可勝則使其不能攻也云不知者攻守
　之計不知所出耳〇何氏曰言攻守之謀
　令不可測〇張預曰夫守則不足攻則有
　餘所謂不足者非力弱也蓋示敵以不足
　則敵必來攻此是敵不知其所攻也所謂
　有餘者非力彊也蓋示敵之有餘則敵必
　自守此是敵不知其所守也情不外泄積
　乎攻守者也
微乎微乎至於無形神乎神乎至於無聲故
能爲敵之司命
　李筌曰言二遁用兵之奇正攻守微妙不
　可形於言說也微妙神乎敵之死生懸形
　於我故曰司命〇杜牧曰微者静也神者
　動也静者守動者攻敵之死生悉懸於我
　故如天之司命〇杜佑曰言其微妙所不
　可見也言變化之形倏忽若神故能料敵
　死生若天之司命也〇梅堯臣曰無形則
　微密不可得而窺無聲則神速不可得而
　知〇王皙曰微密則難窺神速則難應故
　能制敵之命〇何氏曰武論虚實之法至
　於神微而後見成功之極也吾之實使敵
　視之為虚吾之虚使敵視之為實敵之實
　吾能使之為虚敵之虚吾能知其非實蓋
　敵不識吾虚實而吾能審敵之虚實也吾
　欲攻敵也知彼所守者為實而所不守者
　為虚吾將避其堅而攻其脆批其亢而擣
　其虚敵欲攻我也知彼所攻者為不急而
　所不攻者為要吾將示敵之虚而闘吾之
　實彼示形在東而吾設備於西是故吾之
　攻也彼不知其所當守吾之守也敵不料
　其所當攻攻守之變出於虚實之法或藏
　九地之下以喻吾之守或動九天之上以
　比吾之攻滅跡而不可見韜聲而不可聞
　若從地出天下倏出間入星耀鬼行入乎
　無間之域旋乎九泉之淵微之微者神之
　神者至於天下之明目不能窺其形之微
　天下之𦖟耳不能聽其聲之神有形者至
　於無形有聲者至於無聲非無形也敵人
　不能窺也非無聲也敵人不能聽也虚實
　之變極也善守兵者通於虚實之變遂可
　以入於神微之奥不善者案然尋微窮神
　而泥其用兵之跡不能泯其形聲而至於
　聞見者是不知神微之妙固在虚實之變
　也三軍之衆百萬之師安得無形與聲哉
　但敵人不能窺聽耳〇張預曰攻守之術
　微妙神密至於無形之可覩無聲之可聞
　故敵人死生之命皆主於我也
進而不可禦者衝其虛也退而不可追者速
而不可及也
　曹操曰卒往進攻其虚懈退又疾也〇李
　筌曰進者襲空虚懈怠退者必輜重在先
　行遠而大軍始退是以不可追後趙王石
　勒兵在葛陂苦雨欲班師于鄴懼晋人躡
　其後用張賓計令輜重先行遠而不可及
　也此筌以速字為遠者也〇杜牧曰既攻
　其虚敵必敗敗喪之後安能追我我故得
　以疾退也〇陳皥曰杜說非也曹公之圍
　張繡也城未拔力未屈而去之繡兵出襲
　其後賞詡止之繡不聽果被曹公所敗繡
　謂詡曰公既能知其敗必能知其勝詡曰
　復以敗卒襲之繡從之曹公果敗豈是敗
　喪之後不能追之哉蓋言乘虚而進敵不
　知所禦逐利而退敵不知所追也〇杜佑
　曰神天其虚空也〇梅堯臣曰進乘其虚
　則莫我禦退因其弊則莫我追〇何氏曰
　兵進則衝虚兵退則利速我能制敵而敵
　不能制我也〇張預曰對壘相持之際見
　彼之虚隙則急進而擣之敵豈能禦我也
　獲利而退則速還璧以自守敵豈能追我
　也兵之情主速風來電往敵不能制
故我欲戰敵雖高壘深溝不得不與我戰者
攻其所必救也
　曹操李筌曰絶其糧道守其歸路攻其君
　主也〇杜牧曰我為主敵為客則絶其糧
　食守其歸路若我為客敵為主則攻其君
　主司馬宣王攻遼東直指襄平是也〇梅
　堯臣曰攻其要害〇王皙曰曹公曰絶糧
　道守歸路攻君主也皙謂敵若堅守但能
　攻其所必救則與我戰矣若耿弇欲攻巨
　里以致費邑亦是也〇何氏曰如魏將司
　馬宣王征公孫文㦤汎舟潜濟遼水作長
　圍忽棄賊而向襄平諸將言不攻賊而作
　長圍非所以示衆也宣王曰賊堅營高壘
　欲以老吾兵也古人言曰敵雖高壘不得
　不與我戰者攻其所必救也賊大衆在此
　則窟穴虚矣我直指襄平必人懷内懼懼
　而求戰破之必矣遂整陳而過賊見兵出
　其後果邀之宣王謂諸將曰所以不攻其
　營正欲致此不可失也乃縱兵逆擊大破
　之三戰皆捷唐馬燧討田悅時軍糧少悅
　深壁不戰燧令諸軍持十日糧進次倉口
　與悅夾洹水而軍李抱真李芃問曰糧少
　而深入何也燧曰糧少利速戰兵法善於
　致人不致於人今田悅與淄青兖三軍為
　首尾計欲不戰以老我師若分兵擊其左
　右兵少未可必破悅且來救是前後受敵
　也兵法所謂攻其必救彼固當戰也燧為
　諸軍合而破之燧乃造三橋道逾洹水日
　挑戰悅不敢出恒州兵以軍少懼為燧所
　并引軍合於悅悅與燧明日復挑戰乃伏
　兵萬人欲邀燧燧乃引諸軍半夜皆食先
　鷄鳴時擊鼓吹角潜師傍洹水徑赴魏州
　令曰聞賊至則止為陳又令百騎吹鼓角
　皆留於後仍抱薪持火待軍畢發止鼓角
　匿其旁伺悅軍畢渡焚其橋軍行十數里
　乃率淄青兖州步騎四萬餘人踰橋掩其
　後乘風縱火鼓譟而進燧乃坐甲令無動
　命前除草斬荆棘廣百步以為陳募勇力
　得五千餘人分為前列以候賊至比悅軍
　至則火止氣乏力少衰乃縱兵擊之悅軍
　大敗悅走橋橋已焚矣悅軍亂赴水斬首
　二萬淄青軍殆盡〇張預曰我為客彼為
　主我兵彊而食少彼勢弱而糧多則利在
　必戰敵人雖有金城湯池之固不得守其
　險而必來與我戰者在攻其所顧愛使之
　相救援也若楚人圍宋晋將救之狐偃曰
　楚始得曹而新婚於衛若伐曹衛楚必救
　之則宋免矣從之而解又晋宣帝討公孫
　文懿忽棄賊而走襄平討其巢穴賊果出
　邀之遂逆擊三戰皆捷亦其義也
我不欲戰畫地而守之
　曹操曰軍不欲煩也〇李筌曰拒境自守
　也若入敵境則用天一遁甲真人閉六戊
　之法以刀畫地為營也〇孟氏曰以物畫
　地而守喻其易也蓋我能戾敵人之心不
　敢至也
敵不得與我戰者乖其所之也
　曹操曰乖戾也戾其道示以利害使敵疑
　也〇李筌曰乖異也設奇異而疑之是以
　敵不可得與我戰漢上谷太守李廣縱馬
　卸安疑也〇杜牧曰言敵來攻我我不與
　戰設權變以疑之使敵人疑惑不決與初
　來之心乖戾不敢與我戰也曹公争漢中
　地蜀先主拒之時將趙雲守别屯將數十
　騎輕出卒遇大軍雲且闘且却公軍追至
　圍雲入營史大開門偃旗息鼓曹公軍疑
　有伏引去諸葛武侯屯於陽平使魏延諸
　將并兵東下武侯惟留萬人守城候白司
　馬宣王曰亮在城中兵少力弱將士失色
　亮時意氣自若勅軍中悉卧旗息鼓不得
　輙出開四門掃地却灑宣王疑有伏於是
　引去趨北山亮謂參佐曰司馬懿謂吾有
　設伏循山走矣宣王後知頗以為恨曹公
　與吕布相持公軍出收麥布領衆卒至公
　營止有千人出陳半隱於堤下吕布遲疑
　不敢進曰曹操多詐勿入伏中遂引兵去
　陳皥曰左傳楚令尹子元伐鄭入自純門
　至于遠市懸門不發子元曰鄭有人焉乃
　還〇賈林曰置疑兵於敵惡之所屯營於
　形勝之地雖未修壘塹敵人不敢來攻於
　我也〇梅堯臣曰畫地喻易也乖其道而
　示以利使其疑而不敢進也〇王皙曰畫
　地言易且明制之必有道也〇張預曰我
　為主彼為客我糧多而卒寡彼食少而兵
　衆則利在不戰雖不為營壘之固敵必不
　敢來與我戰者示以疑形乖其所往也若
　楚人伐鄭鄭懸門不發効楚言而出楚師
　不敢進而遁又司馬懿欲攻諸葛亮亮偃
　旗卧鼓開門却灑懿疑有伏兵遂引而去
　亦其義也
故形人而我無形則我專而敵忿
　杜佑曰我專一而敵分散〇梅堯臣曰他
　人有形我形不見故敵分兵以備我〇張
　預曰吾之正使敵視以為奇吾之奇使敵
　視以為正形人者也以奇為正以正為奇
　變化紛紜使敵莫測無形者也敵形既見
　我乃合衆以臨之我形不彰彼必分勢以
　防備
我專爲一敵分爲十是以十攻其一也
　杜佑曰我料見敵形審其虚實故所備者
　少專為一屯以我之專擊彼之散卒為十
　共擊一也〇梅堯臣曰離一為十我常以
　十分擊一分
則我衆而敵寡
　杜佑曰我專為一故衆敵分為十故寡〇
　張預曰見敵虚實不勞多備故專為一屯
　彼則不然不見我形故分為十處是以我
　之十分擊敵之一分也故我不得不衆敵
　不得不寡
能以衆擊寡者則吾之所與戰者約矣
　杜牧曰約猶少也我深塹高壘滅跡韜聲
　出入無形攻取莫測或以輕兵健馬衝其
　空虚或以彊弩長弓奪其要害觸左履右
　突後驚前晝日誤之以旌旗暮夜惑之以
　大鼓故敵人畏懼分兵防虞譬如登山瞰
　城垂簾視外敵人分張之勢我則盡知我
　之攻守之方敵則不測故我能專一敵則
　分離專一者力全分離者力寡以全擊寡
　故能必勝也〇杜佑曰言約少而易勝
　梅堯臣曰以專擊分則我所敵少也〇王
　皙曰多為之形使敵備已其實攻者則無
　備也故我專敵分矣專則衆分則寡十攻
　一者大約言耳〇何氏同杜牧註〇張預
　曰夫勢聚則彊兵散則弱以衆彊之勢擊
　寡弱之兵則衆力少而成功多矣
吾所與戰之地不可知
　杜佑曰言舉動微密情不可見使彼知所
　出而不知吾所舉知所舉而不知吾所集
　張預曰無形勢故也
不可知則敵所備者多
　梅堯臣曰敵不知則處處為備
敵所備者多則吾所與戰者寡矣
　曹操曰形藏敵疑則分離其衆備我也言
　少而易擊也〇王皙曰與敵必戰之地不
　可使敵知之知則并力得拒於我曹公曰
　形藏則敵疑〇張預曰不能測吾車果何
　出騎果何來徒果何從故分離其衆所在
　輙為備遂致衆散而弱勢分而衰是以吾
　所與接戰之處以大衆臨孤軍也
故備前則後寡備後則前寡備左則右寡備
右則左寡無所不備則無所不寡
　杜佑曰言敵之所備者多則士卒無不分
　散而少〇梅堯臣曰所備皆寡也
寡者備人者也衆者使人備已者也
　曹操曰上所謂形藏敵疑則分離其衆以
　備我也〇李筌曰陳兵之地不可令敵人
　知之彼疑則謂衆離而備我也杜牧曰
　所戰之地不可令敵人知之我形不泄則
　左右前後遠近險易敵人不知亦不知我
　何處來攻何地會戰故分兵徹衛處處防
　備形藏者衆分多者寡故衆者必勝也寡
　者必敗也〇孟氏曰備人則我散備我則
　彼分〇杜佑曰敵分散而少者皆先備人
　也敵所以備已多者由我專而衆故也〇
　梅堯臣曰使敵愈備則愈寡也〇王皙曰
　左右前後俱備則俱寡〇何氏同諸註〇
　張預曰左右前後無處不為備則無處不
　兵寡也所以寡者為兵分而廣備於人也
　所以衆者為勢專而使人備已也
故知戰之地知戰之日則可千里而會戰
　曹操曰以度量知空虚會戰之日〇李筌
　曰知戰之地則舟車步騎之所便也魏武
　以北土未安捨鞍馬仗舟楫與吴越争强
　是以有黄蓋之敗吴王濞驅吴楚之衆奔
　馳於梁鄭之間此不知戰地日者故太一
　遁甲曰計法三門五將主客成敗則可知
　也於是千里會戰而勝〇杜牧曰宋武帝
　使朱齡石伐譙縱於蜀宋武曰徃年劉敬
　宣出内水向黄武無功而退賊謂我今應
　從外水來而料我當出其不意猶從内水
　來也如此必以重兵守涪城以備内道若
　向黄武正墮其計今以大衆自外取成都
　疑兵向内水此則制敵之奇也而慮此聲
　先馳賊知虚實别有函書全封付齡石函
　邊書曰至白帝乃開諸軍未知處分所由
　至白帝發書曰衆軍悉從外水取成都臧
　熹朱林於中水取廣漢使羸弱乘高艦十
　餘由内水向黄武譙縱果以重兵備内水
　齡石滅之〇陳皥曰杜註止言知戰之地
　未叙知戰之曰我若伐敵至期不得與我
　戰敵來侵我我必預備以應之項羽謂曹
　咎曰我十五日必定梁地復與將軍會苟
　不知必戰之日安能為約〇孟氏曰以度
　量知空虚先知戰地之形又審必戰之日
　則可千里期會先往以待之若敵已先至
　可不徃以勞之〇杜佑曰夫善戰者必知
　戰之日知戰之地度道設期分軍雜卒遠
　者先進近者後發千里之會同時而合若
　會都市其會地之日無令敵知知之則所
　備處少不知則所備處多備寡則專備多
　則分分則力散專則力全〇梅堯臣曰若
　能度必戰之地必戰之日雖千里之遠可
　剋期而與戰〇王皙曰必先知地利敵情
　然後以兵法之度量計其遠近知其空虚
　審敵趣應之所及戰期也如是則雖千里
　可會戰而破敵矣故曹公曰以度量知空
　虚會戰之日者是也〇張預曰凡舉兵伐
　敵所戰之地必先知之師至之日能使敵
　人如期而來以與我戰知戰地日則所備
　者專所守者固雖千里之遠可以赴戰若
　蹇叔知晋人禦師必於殽是知戰地也陳
　湯料烏孫圍兵五日必解是知戰曰也又
　若孫臏龐涓於馬陵度日暮必至是也
不知戰地不知戰日則左不能救右右不能
救左前不能救後後不能救前而況遠者數
十里近者數里乎
　杜牧曰管子曰計未定而出兵則戰而自
　毁也〇杜佑曰敵已先據形勢之地已方
　趣利欲戰則左右前後疑惑進退不能相
　救況十數里之間也〇梅堯臣曰不能救
　者寡也左右前後尚不能救況遠乎〇張
　預曰不知敵入何地會兵何日接戰則所
　備者不專所守者不固忽遇勍敵則倉遽
　而與之戰左右前後猶不能相援又況首
　尾相去之遠乎
以吾度之越人之兵雖多亦奚益於勝敗哉
　曹操曰越人相聚紛然無知也或曰吴越
　讎國也〇李筌曰越過也不知戰地及戰
　日兵雖過人安能知其勝敗乎〇陳皥曰
　孫子為吴王闔閭論兵吴與越讎故言越
　謂過人之兵非義也〇賈林曰不知戰地
　不知戰日士衆雖多不能制勝敗之政亦
　何益也〇梅堯臣曰吴越敵國也言越人
　雖多亦當為我分之而寡也〇王皙曰此
　武相時料敵也言越兵雖多苟不善相救
　亦無益於勝敗之數〇張預曰吾字作吴
　字之誤也吴越鄰國數相侵伐故下文云
　吴人與越人相惡也言越國之兵雖曰衆
　多但不知戰地戰日當分其勢而弱也
故曰勝可爲也
　牡牧曰為勝在我故言可為之〇孟氏曰
　若使敵不知戰地期日我之必勝可常有
　也〇梅堯臣同杜牧註〇王皙何氏同孟
　氏註〇張預曰為勝在我故也形篇云勝
　可知而不可為今言勝可為者何也蓋形
　篇論攻守之勢言敵若有備則不可必為
　也今則主以越兵而言度越人必不能知
　所戰之地日故云可為也
　敵雖衆可使無闘
　杜牧曰以下四事度量之敵兵雖衆使其
　不能與我闘勝也〇孟氏曰敵雖多兵我
　能多設變詐分其形勢使不能併力也〇
　賈林曰敵雖衆多不知己之兵情常使急
　自備不暇謀闘〇梅堯臣曰苟能寡何有
　闘〇王皙曰多益不救奚所恃而闘〇張
　預曰分散其勢不得齊力同進則焉能與
　我争
故策之而知得失之計
　李筌曰用兵者取勝之兵法可制太一遁
　甲五將之計以定關格掩迫之數得失可
　知也〇孟氏曰策度敵情觀其施為則計
　數可知〇賈林曰□俎帷幄之間以策籌
　之我得彼失之計皆先知也〇杜佑曰策
　度敵情觀其所施計數可知〇梅堯臣曰
　彼得失之計我以筭策而知〇王皙曰策
　其敵情以見得失之數〇張預曰籌策敵
　情知其計之得失若薛公料黥布之三計
　是也
作之而知動静之理
　李筌曰候望雲氣風鳥人情則動静可知
　也王莽時王尋征昆陽有雲氣如壞山當
　營而墜去地數丈而光武知其必敗梁王
　僧辯營上有如堤之氣候景知其必勝風
　鳥貪豺之類也此筌以作字為候字者也
　杜牧曰作激作也言激作敵人使其應我
　然後觀其動静理亂之形也魏武侯曰兩
　軍相當不知其將如何吴起曰令賤勇者
　將銳而擊交合而北北而勿罰觀敵進退
　一坐一起其政以理奔北不追見利不取
　此將有謀若其悉衆追北旗旛雜亂行止
　縱横貪利務得若此之類將令不行擊而
　勿疑〇陳皥曰作為也為之利害使敵赴
　之則知進退之理也〇賈林曰善覘候者
　必知其動静之理〇杜佑曰喜怒動作察
　其舉止則情理可得故知動静權變為其
　勝負也〇梅堯臣曰彼動静之理因我所
　發而見〇王皙曰候其理當動以否〇張
　預曰發作久之觀其喜怒則動静之理可
　得而知也若晋文公拘宛春以怒楚將子
　玉子玉遂乘晋軍是其躁動也諸葛亮遺
　巾幗婦人之飾以怒司馬宣王宣王終不
　出戰此是其安静也
形之而知死生之地
　李筌曰夫破陳設奇或偃旗鼓形之以弱
　或虚列竈火旛幟形之以彊投之以死致
　之以生是以死生因地而成也韓信下井
　陘劉裕過大峴則其義也〇杜牧曰死生
　之地蓋戰地也投之死地必生置之生地
　必死言我多方誤撓敵人以觀其應我之
　形然後隨而制之則死生之地可知也〇
　陳皥曰敵人既有動静則我得見其形有
　謀者所處之地必生無謀者所投之地必
　死也〇孟氏曰形相敵情觀其所據則地
　形勢生死可得而知〇賈林曰見所理兵
　形則可知其死所〇梅堯臣曰彼生死之
　地我因形見而識〇何氏同杜牧註〇張
　預曰形之以弱則彼必進形之以彊則彼
　必退因其進退之際則知彼所據之地死
　與生也上文云善動敵者形之敵必從之
　是也死地謂傾覆之地生地謂便利之地
角之而知有餘不足之處
　曹操曰角量也〇李筌曰角量也量其力
　精勇則虚實可知也〇杜牧曰角量也言
　以我之有餘角量敵人之有餘以我之不
　足角量敵人之不足管子曰善攻者料衆
　以攻衆料食以攻食食不存不攻備不存
　不攻司馬宣王伐遼東司馬陳珪曰昔攻
　上庸八部並進晝夜不息故能一旬之半
　拔堅城斬孟達今者遠來而更安緩愚切
　惑焉王曰孟達衆少而食支一年吾將四
　倍於達而糧不淹一月以一月圖一年安
　可不速以四擊一正命半解猶當為之是
　以不計死傷與糧競也今賊衆我寡賊飢
　我飽雨水乃爾功力不設賊糧垂盡當示
　無能以安之既而雨止晝夜攻之竟平遼
　東〇梅堯臣曰彼有餘不足之處我以角
　量而審〇王皙曰角謂相角也角彼我之
　力則知有餘不足之處然後可以謀攻守
　之利也此而上亦所以量敵知戰〇張預
　曰有餘彊也不足弱也角量敵形知彼彊
　弱之所唐太宗曰凡臨陳常以吾彊對敵
　弱常以吾弱對敵彊苟非角量安得知之
故形兵之極至於無形無形則深間不能窺
智者不能謀
　李筌曰形敵之妙入於無形間不可窺智
　不可謀是謂形也〇杜牧曰此言用兵之
　道至於臻極不過於無形無形則雖有間
　者深來窺我不能知我之虚實彊弱不泄
　於外雖有智能之士亦不能謀我也〇梅
　堯臣曰兵本有形虚實不露是以無形此
　極致也雖使間者以情釣智者以謀料可
　得乎〇王皙曰制兵形於無形是謂極致
　孰能窺而謀之哉〇何氏曰行列在外機
　變在内因形制變人難窺測可謂知微〇
　張預曰始以虚實形敵敵不能測故其極
　致卒歸於無形既無形可覩無迹可求則
　間者不能窺其隙智者無以運其計
因形而錯勝於衆衆不能知
　曹操曰因敵形而立勝〇李筌曰錯置也
　設形險之勢因士卒之勇而取勝焉軍事
　尚密非衆人之所知也〇杜牧曰窺形可
　置勝敗非智者不能固非衆人所能得知
　也〇梅堯臣曰衆知我能置勝矣不知因
　敵之形〇何氏曰因敵置勝衆不能知〇
　張預曰因敵變動之形以置勝非衆人所
　能知
人皆知我所以勝之形而莫知吾所以制勝
之形
　曹操曰不以一形之勝萬形或曰不備知
　也制勝者人皆知吾所以勝莫知吾因敵
　形制勝也〇李筌曰戰勝人知之制勝之
　法幽密人莫知〇杜牧曰言已勝之後但
　知我制敵人使有敗形本自於我然後我
　能勝之也上文云近而示之遠遠而示之
　近利而誘之亂而取之實而備之彊而避
　之怒而撓之卑而驕之佚而勞之親而離
　之斯皆制勝之道人莫知之也〇陳皥曰
　人但知我勝敵之善不能知我因敵之敗
　形〇梅堯臣曰知得勝之跡而不知作勝
　之象〇王皙曰若韓信背水拔幟是也人
　但見水上軍殊死戰不可敗及趙軍驚亂
　遁走不知吾能制使之然者以何道也
　張預曰立勝之迹人皆知之但莫測吾因
　敵形而制此勝也
故其戰勝不復而應形於無窮
　曹操曰不重復動而應之也〇李筌曰不
　復前謀以取勝隨宜制變也〇杜牧曰敵
　每有形我則始能隨而應之以取勝〇杜
　佑曰死官也〇賈林曰應敵形而制勝乃
　無窮〇梅堯臣曰不執故態應形有機〇
　王皙曰夫制勝之理惟一而所勝之形無
　窮也〇何氏曰已勝之分不再用也敵來
　斯應不循前法故不窮〇張預曰已勝之
　後不復更用前謀但隨敵之形而應之出
　奇無窮也
夫兵形象水
　孟氏曰兵之形勢如水流遲速之勢無常
　也
水之形避高而趨下
　梅堯臣曰性也
兵之形避實而擊虛
　梅堯臣曰利也〇張預曰水趨下則順兵
　擊虚則利
水因地而制流
　杜牧曰因地之下〇梅堯臣曰順高下也
　張預曰方圓斜直因地而成形
兵因敵而制勝
　李筌曰不因敵之勢吾何以制哉夫輕兵
　不能持久守之必敗重兵挑之必出怒兵
　辱之彊兵緩之將驕宜卑之將貪宜利之
　將疑宜反間之故因敵而制勝〇杜牧曰
　因敵之虚也〇賈林曰見敵盛衰之形我
　得因而立勝〇杜佑曰言水因地之傾側
　而制其流兵因敵之虧闕而取其勝者也
　梅堯臣曰隨虚實也〇王皙曰謂隄防疏
　導之也〇何氏曰因敵彊弱而成功〇張
　預曰虚實彊弱隨敵而取勝
故兵無常勢
　梅堯臣曰應敵為勢〇張預曰敵有變動
　故無常勢
水無常形
　梅堯臣曰因地為形〇孟氏曰兵有變化
　地有方圓〇張預曰地有高下故無常形
能因敵變化而取勝者謂之神
　曹操曰勢盛必衰形露必敗故能因敵變
　化取勝若神〇李筌曰能知此道謂之神
　兵也〇杜牧曰兵之勢因敵乃見勢不在
　我故無常勢如水之形因地乃有形不在
　水故無常形水因地之下則可漂石兵因
　敵之應則可變化如神者也〇梅堯臣曰
　隨而變化微不可測〇王皙曰兵有常理
　而無常勢水有常性而無常形兵有常理
　者擊虚是也無常勢者因敵以應之也水
　有常性者就下是也無常形者因地以制
　之也夫兵勢有變則雖敗卒尚復可使擊
　勝兵況精銳乎〇何氏曰行權應變在智
　略智略不可測則神妙者也〇張預曰兵
　勢已定能因敵變動應而勝之其妙如神
故五行無常勝
　杜佑曰五行更王〇王皙曰迭相克也
四時無常位
　杜佑曰四時迭用〇王皙曰迭相代也
日有短長月有死生
　曹操曰兵無常勢盈縮隨敵〇李筌曰五
　行者休囚王相遞相勝也四時者寒暑往
　來無常定也日月者周天三百六十五度
　四分度之一百刻者春秋二分則日夜均
　夏至之日晝六十刻夜四十刻冬至之日
　晝四十刻夜六十刻長短不均也月初為
　朔八日為上弦十五日為望二十四日為
　下弦三十日為晦則死生義也孫子以為
　五行四時日月盈縮無常況於兵之形變
　安常定也〇梅堯臣曰皆所以象兵之隨
　敵也〇王皙曰皆喻兵之變化非一道也
　張預曰言五行之休王四時之代謝日月
　之盈昃皆如兵勢之無定也
孫子註解卷之六















孫子註解卷之七性七
　　　軍爭篇(曹操曰兩軍争勝〇李筌曰/争者趨利也虚實定乃可與)
　　　(人争利〇王皙曰争者争利得利則/勝宜先審輕重計迂直不可使敵乘)
　　　(我勞也〇張預曰以軍争爲名者謂/兩軍相對而争利也先知彼我之虚)
　　　(實然後能與人/争勝故次虚實)
孫子曰凡用兵之法將受命於君
　李筌曰受君命也遵廟勝之筭恭行天罰
　〇張預曰受君命伐叛逆
合軍聚衆
　曹操曰聚國人結行伍選部曲起營為軍
　陳〇梅堯臣曰聚國之衆合以為軍〇王
　皙曰大國三軍總三萬七千五百人若悉
　舉其賦則總七萬五千人此所謂合軍聚
　衆〇張預曰合國人以為軍聚兵衆以為
　陳
交和而舍
　曹操曰軍門為和門左右門為旗門以車
　為營曰轅門以人為營曰人門兩軍相對
　為交〇和李筌曰交間和雜也合軍之後
　彊弱勇怯長短向背間雜而仵之力相兼
　後合諸營壘與敵争之〇杜牧曰周禮以
　旌為左右和門鄭司農曰軍門曰和今謂
　之壘門立兩旌旗表之以叙和出入明次
　第也交者言與敵人對壘而舍和門相交
　對也〇賈林曰舍止也士衆交雜和合而
　止於軍中趨利而動〇梅堯臣曰軍門為
　和門兩軍交對而舍也何〇氏曰和門相
　望將合戰争利兵家難事也〇張預曰軍
　門為和門言與敵對壘而舍其門相交對
　也或曰與上下交相和睦然後可以出兵
　為營舍故吴子曰不和於國不可以出軍
　不和於軍不可以出陳
莫難於軍争
　曹操曰從始受命至於交和軍争難也〇
　杜牧曰於争利害難也〇梅堯臣曰自受
　命至此為最難〇張預曰與人相對而争
　利天下之至難也
軍争之難者以迂爲直以患爲利
　曹操曰示以遠速其道里先敵至也〇杜
　牧曰言欲争奪先以迂遠為近以患為利
　誑紿敵人使其慢易然後急趨也〇陳皥
　曰言合軍聚衆交和而舍皆有舊制惟軍
　争最難也苟不知以迂為直以患為利者
　即不能與敵争也〇賈林曰全軍而行争
　於便利之地而先據之若不得其地則輸
　敵之勝最其難也〇杜佑曰敵途本迂患
　在道遠則先處形勢之地故曰以患為利
　〇梅堯臣曰能變迂為近轉患為利難也
　〇王皙曰曹公曰示以遠速其道里先敵
　至皙謂示以遠者使其不虞而行或奇兵
　從間道出也〇何氏曰謂所征之國路由
　山險迂曲而遠將欲争利則當分兵出奇
　隨逐鄉導由直路乘其不備急擊之雖有
　䧟險之患得利亦速也如鍾會伐蜀而鄧
　艾出奇先至蜀蜀無備而降故下云不得
　鄉導不能得地利是也〇張預曰變迂曲
　為近直轉患害為便利此軍争之難也
故迂其途而誘之以利後人發先人至此知
迂直之計者也
　曹操曰迂其途者示之遠也後人發先人
　至者明於度數先知遠近之計也〇李筌
　曰故迂其途示不速進後人發先人至也
　用兵若此以患為利者〇杜牧曰上解曰
　以迂為直是示敵人以迂遠敵意已怠復
　誘敵以利使敵心不專然後倍道兼行出
　其不意故能後發先至而得所争之要害
　也秦伐韓軍於閼與趙王令趙奢往救之
　去邯鄲三十里而令軍中曰有以軍事諫
　者死秦軍武安西秦軍鼓譟勒兵武安屋
　瓦皆震軍中候有一人言急救武安奢立
　斬之堅壁留二十八日不行復益增壘秦
　間來奢善食而遣之間以報秦秦將大喜
　曰夫去國三十里而軍不行乃增壘閼與
　非趙地也奢既遣秦間乃卷甲而趨二日
　一夜至令善射者去閼與五十里而軍秦
　人聞之悉甲而至有一卒曰先據北山者
　勝奢使萬人據之秦人來争不得奢因縱
　擊大破之閼與遂得解〇賈林曰敵途本
　近我能迂之者或以羸兵或以小利於他
　道誘之使不得以軍争赴也〇梅堯臣曰
　遠其途誘以利款之也後其發先其至争
　之也能知此者變迂轉害之謀也〇何氏
　曰迂途者當行之途也以分兵出奇則當
　行之途示以迂變設勢以誘敵令得小利
　縻之則出奇之兵雖後發亦先至也言争
　利須料迂直之勢出奇故下云分合為變
　其疾如風是也〇張預曰形勢之地争得
　則勝凡欲近争便地先引兵遠去復以小
　利啗敵使彼不意我進又貪我利故我得
　以後發而先至此所謂以迂為直以患為
　利也趙奢據北山而敗秦軍郭淮屯北原
　而走諸葛是也能後發先至者明於度數
　知以迂為直之謀者也
故軍争爲利軍争爲危
　曹操曰善者則以利不善者則以危〇李
　筌曰夫軍者將善則利不善則危〇杜牧
　曰善者計度審也〇賈林曰我軍先至得
　其便利之地則為利彼敵先據其地我三
　軍之衆馳往争之則敵佚我勞危之道也
　〇梅堯臣曰軍争之事有利也有危也〇
　又一本作軍争為利衆争為危〇何氏曰
　此又言出軍行師驅三軍之衆與敵人相
　角逐以争一日之勝得之則為利失之則
　為危不可輕舉〇張預曰智者争之則為
　利庸人争之則為危明者知迂直愚者昩
　之故也
舉軍而争利則不及
　曹操曰遲不及也〇李筌曰輜重行遲〇
　賈林曰行軍用師必趨其利遠近之勢直
　以舉軍徃争其利難以速至可以潜設奇
　計迂敵途程敵不識我謀則我先而敵後
　也〇杜佑曰遲不及也舉軍悉行争赴其
　利則道路悉不相逮〇梅堯臣曰舉軍中
　所有而行則遲緩〇王皙曰以輜重故〇
　張預曰竭軍而前則行緩而不能及利〇
委軍而争利則輜重捐
　曹操曰置輜重則恐捐棄也〇李筌曰委
　棄輜重則軍資闕也〇杜牧曰舉一軍之
　物行則重滯遲緩不及於利委棄輜重輕
　兵前追則恐輜重因此棄捐也〇賈林曰
　恐敵知而絶我後糧也〇杜佑曰委置庫
　藏輕師而行若敵乘虚而來抄絶其後則
　已輜重皆悉棄捐〇梅堯臣曰委軍中所
　有而行則輜重棄〇王皙同曹操註〇何
　氏同杜佑註〇張預曰委置重滯輕兵獨
　進則恐輜重為敵所掠故棄捐也
是故卷甲而趨日夜不處
　曹操曰不得休息罷也
倍道兼行百里而争利則擒三將軍
　杜佑曰若不慮上二事欲從速疾卷甲束
　仗潜軍夜行若敵知其情邀而擊之則三
　軍之將為敵所擒也若秦伯襲鄭三帥皆
　獲是也
勁者先疲者後其法十一而至
　曹操曰百里而争利非也三將軍皆以為
　擒〇李筌曰一日行一百二十里則為倍
　道兼行行若如此則勁健者先到疲者後
　至軍健者少疲者多且十人可一人先到
　餘悉在後以此遇敵何三將軍不擒哉魏
　武逐劉備一日一夜行三百里諸葛亮以
　為彊弩之末不能穿魯縞言無力也是以
　有赤壁之敗龐涓追孫臏死於馬陵亦其
　義也〇杜牧曰此說未盡也凡軍一日行
　三十里為一舍倍道兼行者再舍晝夜不
　息乃得百里為一舍倍道若如此争利衆
　疲倦則三將軍皆須為敵所擒其法什一
　而至者不得已必須争利凡十人中擇一
　人最勁者先徃其餘者則令繼後而徃萬
　人中先擇十人平旦先至其餘繼至有巳
　午時至者有申未時至者各得不竭其力
　相續而至與先往者足得聲響相接凡争
　利必是争奪要害雖千人守之亦足以拒
　抗敵人以待繼至者太宗以三千五百騎
　先據武牢竇建德十八萬衆而不能前此
　可知也〇陳皥曰杜說别是用兵一途非
　什一而至之義也蓋言百里争利勁者先
　疲者後十中得一而至九皆疲困一則勁
　者也〇賈林曰路遠人疲奔馳力盡如此
　則我勞敵佚被擊何疑百里争利慎勿為
　也〇杜佑曰百里争利非也三將軍皆為
　擒也彊弱不伏相待率十有一人至軍也
　罷音疲〇梅堯臣曰軍日行三十里而舍
　今乃晝夜不休行百里故三將軍為其擒
　也何則涉途既遠勁者少罷者多十中得
　一至耳三將軍者三軍之師也〇王皙曰
　罷羸也此言争利之道宜近不宜遠耳夫
　衝風之衰不能起毛羽彊弩之末不能穿
　魯縞苟日夜兼行百里趨利縱使一分勁
　者能至固已困乏矣即敵人以佚擊我之
　勞自當不戰而敗故司馬宣王曰吾倍道
　兼行此曉兵者之所忌也或曰趙奢亦卷
　甲而趨二日一夜卒勝秦者何也曰奢久
　并氣積力增壘遣間示怯以驕之使秦不
　意其至兵又堅奢又去閼與五十里而軍
　比秦聞之及發兵至非二三日不能也能
　來是彼有五十里趨敵之勞而我固已二
　三日休息士卒不勝其佚具又投之險難
　先據高陽奇正相因曷為不勝哉〇何氏
　曰言三將出奇求利委軍衆輜重卷甲務
　速若晝夜百里不息則勁者能十至其一
　我勞敵佚敵衆我寡擊之未必勝也敗則
　三將俱擒以此見武之深戒也〇張預曰
　卷甲猶悉甲也悉甲而進謂輕重俱行也
　凡軍日行三十里則止過六十里已上為
　倍道晝夜不息為兼行言百里之遠與人
　争利輕兵在前輜重在後人罷馬倦渴者
　不得飲飢者不得食忽遇敵則以勞對佚
　以飢敵飽又復首尾不相及故三軍之帥
　必皆為敵所擒若晋人獲秦三帥是也輕
　兵之中十人得一人勁捷者先至下九人
　悉疲困而在後況重兵乎何以知輕重俱
　行下文云五十里而争利則半至若止是
　輕兵則一日行五十里不為遠也焉有半
　至之理是必重兵偕行也
五十里而争利則蹶上將軍其法半至
　曹操曰蹶猶挫也〇李筌曰百里則十人
　一人至五十里十人五人至挫軍之威不
　至擒也言道近不至疲〇杜牧曰半至者
　凡十人中擇五人勁者先往也賈〇林曰
　上猶先也〇杜佑曰蹶猶挫也前軍之將
　已為敵所蹶敗〇梅堯臣曰十中得五猶
　遠不能勝〇王皙曰罷勞之患減於太半
　止挫敗而已〇張預曰路不甚遠十中五
　至猶挫軍威況百里乎蹶上將謂前軍先
　行也或問曰唐太宗征宋金剛一日一夜
　行二百餘里亦能克勝者何也答曰此形
　同而勢異也且金剛既敗衆心已沮迫而
　滅之則河東立平若其緩之賊必生計此
　太宗所以不計疲頓而力逐也孫子所陳
　争利之法蓋與此異矣
三十里而争利則三分之二至
　曹操曰道近至者多故無死敗也〇李筌
　曰近不疲也故無死亡〇杜牧曰三十里
　内凡十人中可以六七人先徃也不言其
　法者舉上文可知也〇杜佑曰道近則至
　者多故不言死敗勝負未可知也古者用
　師日行三十里步騎相須今徒而趨利三
　分之二至〇梅堯臣曰道近至多庶或有
　勝〇王皙曰計彼我之勢宜須争者或亦
　當然雖三分二至蓋其精銳者之力未至
　勞乏不可决以為敗故不云其法也〇張
　預曰路近不疲至者太半不失行列之政
　不絶人馬之力庶幾可以争勝上三事皆
　謂舉軍而争利也
是故軍無輜重則亡無糧食則亡無委積則
亡
　曹操曰無此三者亡之道也〇李筌曰無
　輜重者闕所供也袁紹有十萬之衆魏武
　用荀攸計焚燒紹輜重而敗紹於官渡無
　糧食者雖有金城不重於食也夫子曰足
　食足兵民信之矣故漢赤眉百萬衆無食
　而君臣面縳宜陽是以善用兵者先耕而
　後戰無委積者財乏闕也漢高祖無關中
　光武無河内魏武無兖州軍北身遁豈能
　復振也〇杜牧曰輜重者器械及軍士衣
　裝委積者財貨也〇陳皥曰此說委軍争
　利之難也〇梅堯臣曰三者不可無是不
　可委軍而争利也〇王皙曰委積謂薪鹽
　蔬材之屬軍恃此三者以濟不可輕離也
　〇張預曰無輜重則器用不供無糧食則
　軍餉不足無委積則財貨不充皆亡覆之
　道此三者謂委軍而争利也
故不知諸侯之謀者不能豫交
　曹操曰不知敵情謀者不能結交也〇李
　筌曰豫備也知敵之情必備其交也〇杜
　牧曰非也豫先也交交兵也言諸侯之謀
　先須知之然後可交兵合戰若不知其謀
　固不可與交兵也〇陳皥曰曹說以為不
　先知敵人之作謀即不能預結外援二說
　並通〇梅堯臣曰不知敵國之謀則不能
　預交鄰國以為援助也〇張預曰先知諸
　侯之實情然後可與結交不知其謀則恐
　翻覆為患其鄰國為援亦軍争之事故下
　文云先至而得天下之衆者為衢地是也
不知山林險阻沮澤之形者不能行軍
　曹操曰高而崇者為山衆樹所聚者為林
　坑塹者為險一高一下者為阻水草漸洳
　者為沮衆水所歸而不流者為澤不先知
　軍之所據及山川之形者則不能行師也
　〇梅堯臣曰山林險阻之形沮澤濘淖之
　所必先審知〇張預曰高而崇者為山衆
　木聚者為林坑坎者為險一高一下者為
　阻水草漸洳者為沮衆水所歸而不流者
　為澤凡此地形悉能知之然後可與人争
　利而行軍
不用鄉導者不能得地利
　李筌曰入敵境恐山川隘狹地土泥濘井
　泉不利使人導之以得地利易曰即鹿無
　虞則其義也〇杜牧曰管子曰凡兵主者
　必先審知地圖轘轅之險濫車之水名山
　通谷經川陵陸丘阜之所在苴草林木蒲
　葦之所茂道里之遠近城郭之大小名邑
　廢邑園殖之地必盡知之地形出入之相
　錯者盡藏之然後不失地利衛公李靖曰
　凡是賊徒好相掩襲須擇勇敢之夫選明
　察之士兼使鄉導潜歷山林密其聲晦其
　跡或刻為獸足而却履於中途或上冠微
　禽而幽伏於藂薄然後傾耳以遠聽竦目
　而深視專智以度事機注心而視氣色覩
　水痕則知敵濟之早晩觀樹動則可辨來
　寇之驅馳故烽火莫若謹而審旌旗莫若
　齊而一賞罰必重而不欺刑戮必嚴而不
　捨敵之動静而我有備也敵之機謀而我
　先知也〇陳皥曰凡此地利非用鄉人為
　導引則不能知地利也〇杜佑曰不任彼
　鄉人而導軍者則不能得道路之便利也
　〇梅堯臣曰凡丘陵原衍之向背城邑道
　路之迂直非人引導不能得也〇何氏曰
　鄉導略曰從禽者若無山虞之官度其形
　勢之可否則徒入於林中終不能獲鹿矣
　出征者若無彼鄉之人導其道路之迂直
　則雖至于境外終不能獲㓂矣夫以奉辭
　致討趨未歷之地聲教未通音驛所絶深
　入其阻不亦艱哉我孤軍以往彼密嚴而
　待客主之勢已相遠矣況其專任詭譎多
　方以誤我苟不計而直進冒危而長驅躋
　險則有壅決之害晝行則有暴來之鬭夜
　止則有虚驚之憂倉卒無備落其彀中是
　乃擁熊虎之師自投於死地又安能摩逆
　壘蕩狡穴乎故敵國之山川陵陸丘阜之
　可以設險者林木蒲葦茂草之可以隱藏
　者道里之遠近城郭之大小邑落之寬狹
　田壤之肥瘠溝渠之深淺蓄積之豐約卒
　乘之衆寡器械之堅脆必能盡知之則虜
　在目中不足擒也昔張騫嘗使大夏留匈
　奴中久導軍知利善水草處其軍得以無
　飢渴兹亦能獲其便利也凢用鄉導或軍
　行虜獲其人須防賊謀陰持姦計為其誘
　誤必在鑒其色察其情參驗數人之言始
　終如一乃可為準厚其頒賞使之懷恩豐
　其室家使之係心即為吾人當無翻覆然
　不如素畜堪用者但能諳練行途不必土
　人亦可任也仍選腹心智勇之士挾而偕
　往則巨細必審指蹤無失矣〇張預曰山
　川之夷險道路之迂直必用鄉人引而導
　之乃可知其所利而争勝吴伐魯鄫人導
　之以克武城是也
故兵以詐立
　杜牧曰詐敵人使不知我本情然後能立
　勝也〇梅堯臣曰非詭道不能立事〇王
　皙曰謂以迂為直以患為利也〇何氏曰
　張形勢以誤敵也〇張預曰以變詐為本
　使敵不知吾奇正所在則我可為立
以利動
　杜牧曰利者見利始動也〇梅堯臣曰非
　利不可動〇王皙曰誘之也〇何氏曰量
　敵可擊則擊〇張預曰見利乃動不妄發
　也傳曰三軍以利動
以分合爲變者也
　曹操曰兵一分一合以敵為變也〇李筌
　曰以詭詐乘其利動或合或分以為變化
　之形〇杜牧曰分合者或分或合以惑敵
　人觀其應我之形然後能變化以取勝也
　〇陳皥曰乍合乍分隨而更變之也〇孟
　氏曰兵法詭詐以利動敵心或合或離為
　變化之術〇梅堯臣王皙同曹操註〇張
　預曰或分散其形或合聚其勢皆因敵動
　静而為變化也或曰變謂奇正相變使敵
　莫測故衛公兵法云兵散則以合為奇兵
　合則以散為奇三令五申三散三合復歸
　於正焉
故其疾如風
　曹操曰擊空虚也〇李筌曰進退也其來
　無跡其退至疾也〇梅堯臣曰來無形跡
　〇王皙曰速乘虚也〇何氏同梅堯臣註
　〇張預曰其來疾暴所向皆靡
其徐如林
　曹操曰不見利也〇李筌曰整陳而行〇
　杜牧曰徐緩也言緩行之時須有行列如
　林木也恐為敵人之掩襲也〇孟氏曰言
　緩行須有行列如林以防其掩襲〇杜佑
　曰不見利不前如風吹林小動而其大不
　移〇梅堯臣曰如林之森然不亂也〇王
　皙曰齊肅也〇張預曰徐舒也舒緩而行
　若林木之森森然謂未見利也尉繚子曰
　重者如山如林輕者如炮如燔也
侵掠如火
　曹操曰疾也〇李筌曰如火燎原無遺草
　〇杜牧曰猛烈不可嚮也〇賈林曰侵掠
　敵國若火燎原不可往復〇張預曰詩云
　如火烈烈莫我敢遏言勢如猛火之熾誰
　敢禦我
不動如山
　曹操曰守也〇李筌曰駐車也〇杜牧曰
　閑壁屹然不可摇動也〇賈林曰未見便
　利敵誘誑我我因不動如山之安〇梅堯
　臣曰峻不可犯〇王皙曰堅守也〇何氏
　曰止如山之鎮静〇張預曰所以持重也
　荀子議兵篇云圓居而方正則若盤石然
　觸之者角摧言不動之時若山石之不可
　移犯之者其角立毁
難知如陰
　李筌曰其勢不測如陰不能覩萬象〇杜
　牧曰如玄雲蔽天不見三辰〇梅堯臣曰
　幽隱莫測〇王皙曰形藏也〇何氏曰暗
　祕而不可料〇張預曰如陰雲蔽天莫覩
　辰象
動如雷震
　李筌曰盛怒也〇杜牧曰如空中擊下不
　知所避也〇賈林曰其動也疾不及應太
　公曰疾雷不及掩耳〇梅堯臣曰迅不及
　避〇王皙曰不虞而至〇何氏曰藏謀以
　奮如此〇張預曰如迅雷忽擊不知所避
　故太公曰疾雷不及掩耳迅電不及瞬目
掠鄉分衆
　曹操曰因敵而制勝也〇李筌曰抄掠必
　分兵為數道懼不虞也〇杜牧曰敵之鄉
　邑聚落無有守兵六畜財穀易於剽掠則
　須分番次第使衆人皆得往也不可獨有
　所往如此則大小强弱皆欲與敵争利也
　〇陳皥曰夫鄉邑村落因非一處察其無
　備分兵掠之掠鄉一作指向〇賈林曰
　三軍不可言遣故以旌旗指向隊伍不可
　語傳故以麾幟分衆故因敵陳形可為勢
　此尤順訓練分明師徒服習也〇梅堯臣
　曰以饗士卒〇王皙曰指所鄉以分其衆
　鄉音向〇何氏曰得掠物則與衆分〇張
　預曰用兵之道大率務因糧於敵然而鄉
　邑之民所積不多必分兵隨處掠之乃可
　足用
廓地分利
　曹操曰分敵利也〇李筌曰得敵地必分
　守利害〇杜牧曰廓開也開土拓境則分
　割與有功者韓信言於漢王曰項王使人
　有功當封爵者刻印刓忍不能與今大王
　誠能反其道以天下城邑封功臣天下不
　足取也三略曰獲地裂之〇陳皥曰言獲
　其土地則屯兵種薛以分敵之利也〇賈
　林曰廓度也度敵所據地利分其利也〇
　梅堯臣曰與有功也〇王皙曰廓視地形
　以據便利勿使敵專也〇張預曰開廓平
　易之地必分兵守利不使敵人得之或云
　得地則分賞有功者今觀上下之文恐非
　謂此也
懸權而動
　曹操曰量敵而動也〇李筌曰權量秤也
　敵輕重與吾有銖鎰之别則動夫先動為
　客後動為主客難而主易太一遁甲定計
　之筭明動易也〇杜牧曰如衡懸權秤量
　已定然後動也〇何氏同杜牧註〇張預
　曰如懸權於𢖍量知輕重然後動也尉繚
　子曰權敵審將而後舉言權量敵之輕重
　審察將之賢愚然後舉也
先知迂直之計者勝此軍争之法也
　李筌曰迂直道路勞佚餒寒生於道路〇
　杜牧曰言軍争者先須計遠近迂直然後
　可以為勝其計量之審如懸權於衡不失
　錙銖然後可以動而取勝此乃軍争勝之
　法也〇梅堯臣曰稱量利害而動在預知
　遠近之方則勝〇王皙曰量敵審輕重而
　動又知迂直必勝之道也〇張預曰凡與
　人争利必先量道路之迂直審察而後動
　則無勞頓寒餒之患而且進退遲速不失
　其機故勝也
軍政曰
　梅堯臣曰軍之舊典〇王皙曰古軍書
言不相聞故爲金鼓
　杜佑曰金鉦鐸也聽其音聲以為耳候〇
　梅堯臣曰以威耳也耳威於聲不可不清
　〇王皙曰鼓鼙鉦鐸之屬坐作進退疾徐
　䟽數皆有其節
視不相見故爲旌旗
　杜佑曰瞻其指麾以為目候〇梅堯臣曰
　以威目也目威於色不得不明〇王皙曰
　表部曲行列齊整也
夫金鼓旌旗者所以一人之耳目也
　李筌曰鼓進鐸退旌賞而旗罰耳聽金鼓
　目視旌旗故不亂也勇怯不能進退者由
　旗鼓正也〇張預曰夫用兵既衆占地必
　廣首尾相遼耳目不接故設金鼓之聲使
　之相聞立旌旗之形使之相見視聽均齊
　則雖百萬之衆進退如一矣故曰鬭衆如
　鬭寡形名是也
人既專一則勇者不得獨進怯者不得獨退
此用衆之法也
　杜牧曰旌以出令旗以應號蓋旗者即今
　之信旗也軍法曰當進不進當退不退者
　斬之吴起與秦人戰戰未合有一夫不勝
　其勇前獲雙首而返吴起斬之軍吏進練
　曰此材士也不可斬吴起曰信材士非令
　也乃斬之〇梅堯臣曰一人之耳目者謂
　使人之視聽齊一而不亂也鼓之則進金
　之則止麾右則右麾左則左不可以勇怯
　而獨先也〇王皙曰使三軍之衆勇怯進
　退齊一者鼓鐸旌旗之為也〇張預曰士
　卒專心一意惟在於金鼓旌旗之號令當
　進則進當退則退一有違者必戮故曰令
　不進而進與令不退而退厥罪惟均尉繚
　子曰鼓鳴旗麾先登者未嘗非多力國士
　也將者之過也言不可賞先登獲隽者恐
　進退不一耳
故夜戰多火鼓晝戰多旌旗所以變人之耳
目也
　李筌曰火鼓夜之所視聽旌旗晝之所指
　揮〇杜牧曰令軍士耳目皆隨旌旗火鼓
　而變也或曰夜戰多火鼓其旨如何夜黑
　之後必無原野列陳與敵刻期而戰也軍
　襲敵營鳴鼓然火適足以警敵人之耳明
　敵人之目於我返害其義安在答曰富哉
　問乎此乃孫武之微旨也凡夜戰者蓋敵
　人來襲我壘不得已而與之戰其法在於
　立營之法與陳小同故志曰止則為營行
　則為陳蓋大陳之中必包小陳大營之内
　亦包小營蓋前後左右之軍各自有營環
　遶大將之營居於中央諸營環之隅落鈎
　聯曲折相對象天之壁壘星其營相去上
　不過百步下不過五十步道徑通達足以
　出隊列部壁壘相望足以弓弩相救每於
　十字路口必立小堡上致柴薪穴為暗道
　胡梯上之令人看守夜黑之後聲鼓四起
　即以燔燎是以賊夜襲我雖入營門四顧
　屹然復有小營各自堅守東西南北未知
　所攻大將營或諸小營中先知有賊至者
　放令盡入然後擊鼓諸營齊應衆堡燎火
　眀如晝日諸營兵士於是閉門登壘下瞰
　敵人勁弩彊弓四向俱發敵人雖有韓白
　之將鬼神之兵亦無能計也唯恐夜不襲
　我來則必敗若敵人或能潜入一營即諸
　營舉火出兵四面繞之號令營中不得輒
　動須臾之際善惡自分賊若出走皆在羅
　綱矣故司馬宣王入諸葛亮營壘見其曲
　折曰此兵下之奇才也今之立營通洞豁
　達雜以居之若有賊夜來斫營萬人一時
　驚擾雖多致斥候嚴為備守晦黑之後彼
　我不分雖有衆力亦不能用〇陳皥曰杜
　言夜黑之後必無原野列陳與敵人刻期
　而戰非也天寳末李光弼以五百騎趨河
　陽多列火炬首尾不息史思明數萬之衆
　不敢逼之豈止待賊斫營而已〇賈林曰
　火鼓旌旗可以聽望故晝夜異用之〇梅
　堯臣曰多者欲以變惑敵人耳目〇王皙
　曰多者所以震駭視聽使慹我之威武聲
　氣也傳曰多鼓鈞聲以夜軍之〇張預曰
　凢與敵戰夜則火鼓不息晝則旌旗相續
　所以變亂敵人之耳目使不知其所以備
　我之計越伐吴夾水而陳越為左右句卒
　使夜或左或右鼓譟而進吴師分以禦之
　遂為越所敗是惑以火鼓也晋伐齊使司
　馬斥山澤之險雖所不至必斾而踈陳之
　齊侯畏而脫歸是惑以旌旗也
　三軍可奪氣
　曹操曰左氏言一鼓作氣再而衰三而竭
　〇李筌曰奪氣奪其銳勇齊伐魯戰於長
　勺齊人一鼓公將戰曹劌曰未可齊人三
　鼓劌曰可矣乃戰齊師敗續公問其故劌
　曰夫戰勇氣也一鼓作氣再而衰三而竭
　彼竭我盈故克之奪三軍之氣也〇杜牧
　曰司馬法戰以力久以氣勝齊伐魯莊公
　將戰於長勺公將鼓之曹劌曰未可齊人
　三鼓劌曰可矣齊師敗績公問其故對曰
　夫戰勇氣也一鼓作氣再而衰三而竭彼
　竭我盈故克之晋將毋丘儉文欽反諸軍
　屯樂嘉司馬景王御枚徑造之欽子鴦年
　十八勇冠三軍曰及其未定請登城鼓噪
　擊之可破既而三噪之欽不能應鴦退相
　與引而東景王謂諸將曰欽走矣發銳軍
　以追之諸將曰欽舊將鴦小而銳引軍内
　入未有失利必不走也王曰一鼓作氣再
　而衰三而竭鴦鼓而欽不應其勢已屈不
　走何待欽果引去〇王皙曰震慹衰惰則
　軍氣奪矣〇何氏曰淮南子曰將充勇而
　輕敵卒果敢而樂戰三軍之衆百萬之師
　志厲青雲氣如飄風聲如雷霆誠積踰而
　威加敵人此謂氣勢吴子曰三軍之衆百
　萬之師張設輕重在於一人是謂氣機故
　奪氣者有所待有所乘則可矣〇張預曰
　氣者戰之所恃也夫舍生禀血鼓作鬭争
　雖死不省者氣使然也故用兵之法若激
　其士卒令上下同怒則其鋒不可當故敵
　人新來而氣銳則且以不戰挫之伺其衰
　倦而後擊故彼之銳氣可以奪也尉繚子
　謂氣實則鬭氣奪則走者此之謂也曹劌
　言一鼓作氣者謂初來之氣盛也再而衰
　三而竭者謂陳久而人倦也又李靖曰守
　者不止完其壁堅其陳而已必也守吾氣
　而有待焉所謂守其氣者常養吾之氣使
　銳盛而不衰然後彼之氣可得而奪也
將軍可奪心
　李筌曰心之令憤撓之令亂間之令踈卑
　之令驕則彼之心可奪也〇杜牧曰心者
　將軍心中所倚賴以為軍者也後漢寇恂
　征隗囂囂將高峻守高平第一峻遣軍將
　皇甫文出謁恂辭禮不屈恂怒斬之遣其
　副峻惶恐即日開城門降諸將曰敢問殺
　其使而降其城何也恂曰皇甫文峻之腹
　心其所取計者今來辭氣不屈必無降心
　全之則文得其計殺之則峻亡其膽是以
　降耳後燕慕容垂遣子寳率衆伐後魏始
　寳之來垂已有疾自到五原道武帝斷其
　來路父子問絶道武乃詭其行人之辭令
　臨河告之曰父已死何不遽還寳兄弟聞
　之憂懼以為信然因夜遁去道武襲之大
　破於參合陂〇梅堯臣曰以鼓旗之變惑
　奪其氣軍既奪氣將亦奪心〇王皙曰紛
　亂諠譁則將心奪矣〇何氏曰先須己心
　能固然後可以奪敵將之心故傳曰先人
　有奪人之心司馬法曰本心固新氣勝者
　是也〇張預曰心者將之所主也夫治亂
　勇怯皆主於心故善制敵者撓之而使亂
　激之而使惑迫之而使懼故彼之心謀可
　以奪也傳曰先人有奪人之心謂奪其本
　心之計也又李靖曰攻者不止攻其城擊
　其陳而已必有攻其心之術焉所謂攻其
　心者常養吾之心使安閑而不亂然後彼
　之心可得而奪也
是故朝氣銳
　陳皥曰初來之氣氣方盛銳勿與之争也
　〇孟氏曰司馬法曰新氣勝舊氣新氣即
　朝氣也〇王皙曰士衆凢初舉氣銳也
晝氣惰
　王皙曰漸乆少怠
暮氣歸
　孟氏曰朝氣初氣也晝氣再作之氣也暮
　氣衰竭之氣也〇梅堯臣曰朝言其始也
　晝言其中也暮言其終也謂兵始而銳乆
　則惰而思歸故可擊〇王皙曰怠乆意歸
　無復戰理
故善用兵者避其銳氣擊其惰歸此治氣者
也
　李筌曰氣者軍之氣勇〇杜牧曰陽氣生
　於子成於寅衰於午伏於申凢晨朝陽氣
　初盛其來必銳故須避之候其衰伏擊之
　必勝武德中太宗與竇建德戰於汜水東
　建德列陳彌亘數里太宗將數騎登高觀
　之謂諸將曰賊度險而囂是軍無政令逼
　城而陳有輕我心按兵不出待敵氣衰陳
　久卒飢必將自退退而擊之何往不克建
　德列陳自卯至午兵士飢倦悉列坐石又
　争飲水太宗曰可擊矣遂戰生擒建德〇
　陳皥曰有辰巳列陳至午未未勝者午未
　列陳至申酉未勝者不必事須晨旦而為
　陽氣申午而為衰氣也太宗之攻建德也
　登高而望之謂諸將曰賊盡銳來攻我當
　少避之退則可以騎留之以明不須晨旦
　也凢彼有銳則如此避之不然則否〇杜
　佑曰避其精銳之氣擊其懈惰欲歸此理
　氣者也曹劌之說是也〇梅堯臣曰氣盛
　勿擊衰懈易敗〇何氏曰夫人情莫不樂
　安而惡危好生而懼死無故驅之就卧尸
　之地樂趨於兵戰之場其心之所畜非有
　忿怒欲鬭之氣一旦乘而激之冒難而不
　顧犯危而不畏則未嘗不悔而怯矣今夫
　天下懦夫心有所激則率爾争鬭不啻諸
　劌至于操刃而求鬭者氣之所乘也氣衰
　則息惻然而悔矣故三軍之視强㓂如視
　處女者乘其忿怒而有所激也是以即墨
　之圍五千人擊却燕師者乘燕劓降掘塚
　之怒也秦之鬭士倍我者因三施無報之
　怒所以我怠而秦奮也二者治氣有道而
　所用乘其機也〇張預曰朝喻始晝喻中
　暮喻末非以早晩為辭也凡人之氣初來
　新至則勇銳陳乆人倦則衰故善用兵者
　當其銳盛則堅守以避之待其惰歸則出
　兵以擊之此所謂善治己之氣以奪人之
　氣者也前趙將游子遠之敗伊餘羌唐武
　德中太宗之破竇建德皆用此術
以治待亂以靜待譁此治心者也
　李筌曰伺敵之〇變因而乘之杜牧曰司
　馬法曰本心固言料敵制勝本心已定但
　當調治之使安静堅固不為事撓不為利
　惑候敵之亂伺敵之譁則出兵攻之矣〇
　陳皥曰政令不一賞罰不明謂之亂旌旗
　錯雜行伍輕囂謂之譁審敵如是則出攻
　之〇賈林曰以我之整治待敵之撓亂以
　我之清淨待敵之諠譁此治心者也故太
　公曰事莫大於必克用莫大於玄默也〇
　梅堯臣曰鎮静待敵衆心則寧〇王皙同
　陳皥註〇何氏曰夫將以一身之寡一心
　之微連百萬之衆對虎狼之敵利害之相
　雜勝負之紛揉權智萬變而措置於胷臆
　之中非其中廓然方寸不亂豈能應變而
　不窮處事而不迷卒然遇大難而不驚案
　然接萬物而不惑吾之治足以待亂吾之
　静足以待譁前有百萬之敵而吾視之則
　如遇小㓂亞夫之禦㓂也堅卧而不起欒
　箴之臨敵也好以整又好以暇夫審此二
　人者藴以何術哉蓋其心治之有定養之
　有餘也〇張預曰治以待亂静以待譁安
　以待躁忍以待忿嚴以待懈此所謂善治
　己之心以奪人之心者也
以近待遠以佚待勞以飽待飢此治力者也
　李筌曰客主之勢〇杜牧曰上文云致人
　而不致於人是也〇杜佑曰以我之近待
　彼之遠以我之閑佚待彼之疲勞以我之
　充飽待彼之飢虚此理人力者也〇梅堯
　臣曰無困竭人力以自弊〇王皙曰以餘
　制不足善治力也〇張預曰近以待遠佚
　以待勞飽以待飢誘以待來重以待輕此
　所謂善治已之力以困人之力者也
無邀正正之旗勿擊堂堂之陳此治變者也
　曹操曰正正齊也堂堂大也〇李筌曰正
　正者齊整也堂堂者部分也〇杜牧曰堂
　堂者無懼也兵者隨敵而變敵有如此則
　勿擊之是能治變也後漢曹公圍鄴袁尚
　來救公曰尚若從大道來當避之若循西
　山來此成擒耳尚果循西山來逆擊大破
　之也〇梅堯臣曰正正而來堂堂而陳示
　無懼也必有奇變〇王皙曰本可要擊以
　視整齊盛大故變〇何氏曰所謂强則避
　之〇張預曰正正謂形名齊整也堂堂謂
　行陳廣大也敵人如此豈可輕戰軍政曰
　見可而進知難而退又曰强而避之言須
　識變通此所謂善治變化之道以應敵人
　者也
故用兵之法高陵勿向背丘勿逆
　李筌曰地勢也〇杜牧曰向者仰也背者
　倚也逆者迎也言敵在高處不可仰攻敵
　倚丘山下來求戰不可逆之此言自下趨
　高者力乏自高趨下者勢順也故不可向
　迎〇孟氏曰敵背丘陵為陳無有後患則
　當引軍平地勿迎擊之〇杜佑曰敵若依
　據丘陵險阻陳兵待敵勿輕攻趨也既地
　勢不便及有殞石之〇衝也梅堯臣曰高
　陵勿向者敵處其高不可仰擊背丘勿逆
　者敵自高而來不可逆戰勢不便也〇王
　皙曰如此不便則當嚴陳以待變也〇何
　氏曰秦伐韓趙王令趙奢救之秦人聞之
　悉甲而至軍士許歷請以軍事諫曰秦人
　不意趙師至此其來氣盛將軍必厚集其
　陳以待之不然必敗今先據北山上者勝
　後至者敗奢從之即發萬人趨之秦兵後
　至争山不得上奢縱兵擊之大破秦軍後
　周遣將伐高齊圍洛陽齊將段韶禦之登
　邙坂聊欲觀周軍形勢至太和谷便值周
　軍即遣馳告諸營與諸將結陳以待之周
　軍以步人在前上山逆戰韶以彼步我騎
　且却且引得其力弊乃遣下馬擊之短兵
　始交周人大潰並即奔遁〇張預曰敵處
　高為陳不可仰攻人馬之馳逐弧矢之施
　發皆不便也故諸葛亮曰山陵之戰不仰
　其高敵從高而來不可迎之勢不順也引
　至平地然後合戰
佯北勿從
　李筌杜牧曰恐有伏兵也〇賈林曰敵未
　衰忽然奔北必有奇伏要擊我兵謹勒將
　士勿令逐追〇杜佑曰北奔走也敵方戰
　氣勢未衰便奔走而陳兵者必有奇伏勿
　深入從之故太公曰夫出甲陳兵縱卒亂
　行者欲以為變也〇梅堯臣同杜牧註
　王皙曰勢不至北必有詐也則勿逐〇何
　氏曰如戰國秦師伐趙趙奢之子括代廉
　頗將拒秦於長平秦陰使白起為上將軍
　趙出兵擊秦秦軍佯敗而走張二奇兵以
　劫之趙軍逐勝追造秦壁壁堅不得入而
　秦奇兵二萬五千人絶趙軍後又一軍五
　千騎絶趙壁間趙軍分而為二糧道絶而
　秦出輕兵擊之趙戰不利因築壁堅守以
　待救至秦聞趙食道絶王自之河内發卒
　遮絶趙救及糧食趙卒不得食四十六日
　陰相殺食括中射而死蜀劉表遣劉備北
　侵至鄴曹公遣夏侯惇李典拒之一朝備
　燒屯去惇遣諸將追擊之典曰賊無故退
　疑必有伏南道窄狹草木深不可追也不
　聽惇等果入賊伏裏典往救備見救至乃
　退西魏末遣將史寧與突厥同伐吐谷渾
　遂至樹敦即吐谷渾之舊都多諸珍藏而
　其主先已奔賀真城留其征南王及數千
　人固守寧攻之僞退吐谷渾人果關門逐
　之因回兵奪門門未及闔寧兵遂得入生
　獲其征南王俘獲男女財寳盡歸諸突厥
　北齊高澄立侯景叛歸梁而圍彭城澄遣
　慕容紹宗討之將戰紹宗以梁人剽悍恐
　其衆之撓也召將帥而語之曰我當佯退
　誘梁人使前汝可擊其背申明誡之景又
　命梁人曰逐北勿過二里會戰紹宗走梁
　人不用景言乘敗深入魏人以紹宗之言
　為信争掩擊遂大敗之唐安禄山反郭子
　儀圍衛州僞鄭王慶緒率兵來援分為三
　軍子儀陳以待之預選射者三千人伏於
　壁内誡之曰俟吾小却賊必争進則登城
　鼓譟弓弩齊發以逼之既戰子儀僞退而
　賊果乘之乃開壘門遽聞鼓譟矢注如雨
　賊徒震駭整衆追之遂虜慶緒〇張預曰
　敵人奔北必審真偽若旗鼓齊應號令如
　一紛紛紜紜雖退走非敗也必有奇也不
　可從之若旗靡輙亂人囂馬駭此眞敗却
　也
銳卒勿攻
　李筌曰避彊氣也〇杜牧曰避實也楚子
　伐隋隋臣季良曰楚人尚左君必左無與
　王遇且攻其右右無良焉必敗偏敗衆乃
　攜矣隋少師曰不當王非敵也不從隋師
　敗績〇陳皥曰此說是避敵所長非銳卒
　勿攻之旨也蓋言士卒輕銳且勿攻之待
　其懈惰然後擊之所謂千里遠鬭其鋒莫
　當蓋近之〇爾梅堯臣曰伺其氣挫〇何
　氏曰如蜀先主率大衆東伐吴吴將陸遜
　拒之蜀主從建平連圍至夷陵界立數十
　屯以金帛爵賞誘動諸夷先遣將吴班以
　數千人於平地立營欲以挑戰諸將皆欲
　擊之遜曰備舉軍東至銳氣始盛且乘高
　守險難可卒攻攻之縱下猶難盡克若有
　不利損我必大今但且奬勵將士廣施方
　略以觀其變備知其計不行乃引伏兵八
　千人從谷中出遜曰所以不聽諸軍擊班
　者揣之必有巧故也諸將並曰攻備當在
　初今乃令人五六百里相御持經七八月
　其諸要害賊已固守擊之必無利矣遜曰
　備是猾虜其軍始集思慮精專未可干也
　今住已久不得我便兵疲意沮計不復生
　掎角此㓂正在今日乃先攻一營不利遜
　曰吾已曉破之之術乃令各持一把茅以
　火攻拔之備因夜遁魏末吴將諸葛恪圍
　新城司馬景王使毋丘儉文欽等拒之儉
　欽請戰景王曰恪卷甲深入投兵死地其
　鋒未易當且新城小而固攻之未可拔遂
　令諸將高壘以弊之相持數日恪攻城力
　屈死傷太半景王乃令欽督銳卒趣合榆
　斷其歸路恪懼而遁前趙劉曜遣將討羌
　大酋權渠率衆保險阻曜將游子遠頻敗
　之權渠欲降其子伊餘大言於衆中曰往
　年劉曜自來猶無若我何晨壓子遠壘門
　左右勸出戰子遠曰吾聞伊餘有專諸之
　勇慶忌之捷其父新敗怒氣甚盛且西戎
　勁悍其鋒不可擬也不如緩之使氣竭而
　擊之乃堅壁不戰伊餘有驕色子遠候其
　無備夜分誓衆秣馬蓐食先晨具甲掃壘
　而出遲明設覆而戰生擒伊餘于陳唐武
　德中太宗率師往河東討劉武周江夏王
　道宗從軍太宗登玉壁城覩賊顧謂道宗
　曰賊恃其衆來邀我戰汝謂如何對曰羣
　賊鋒不可當易以計屈難與力争令衆深
　壁高壘以挫其鋒烏合之徒莫能持久糧
　運致竭自當離散可不戰而擒太宗曰汝
　意見暗與我合後賊食盡夜遁一戰敗之
　又太宗征薛仁杲於折墌城賊十有餘萬
　兵鋒甚銳數來挑戰諸將請戰太宗曰我
　卒新經挫衂銳氣猶少賊驟勝必輕進好
　鬭我且閉壁以折之待其氣衰而後擊可
　一戰而破此萬全計也因令軍中曰敢言
　戰者斬相持久之賊糧盡軍中頗𢹂貳其
　將相繼來降太宗知仁杲必腹内離謂諸
　將曰可以戰矣令總管梁實營於淺水原
　以誘之賊大將宗羅睺自恃驕悍求戰不
　得氣憤者久之及是盡銳攻梁實冀逞其
　志梁實固險不出以挫其鋒羅睺攻之愈
　急太宗度賊已疲復謂諸將曰彼氣將衰
　吾當取之必矣申令諸將遲明合戰令將
　軍龐玉陳於淺水原南出賊之右先餌之
　羅睺併軍共戰玉軍幾敗太宗親禦大軍
　奄自原北出其不意羅睺回師相拒我師
　表裏齊奮呼聲動天羅睺氣奪於是大潰
　又李靖從河間王孝恭討蕭銑兵至夷陵
　銑將文士弘率精卒數萬屯清江孝恭欲
　擊之靖曰士弘銑之健將士卒驍勇今新
　出荆門盡兵出戰此是救敗之師恐不可
　當也宜且泊南岸勿與争鋒待其氣衰然
　後奮擊破之必矣孝恭不從留靖守營與
　賊戰孝恭果敗奔于南岸〇張預曰敵若
　乘銳而來其鋒不可當宜少避之以伺疲
　挫晋楚相持楚晨壓晋軍而陳軍吏患之
　欒書曰楚師輕窕固壘以待之三日必退
　退而擊之必獲勝焉又唐太宗征薛仁果
　賊兵鋒甚銳數來挑戰諸將咸請戰太宗
　曰當且閉壘以折之待其氣衰可一戰而
　破也果然
餌兵勿食
　李筌曰秦人毒涇上流〇杜牧曰敵忽棄
　飲食而去先須嘗試不可便食慮毒也後
　魏文帝時庫莫奚侵擾詔濟陰王新成率
　衆討之王乃多為毒酒賊既漸逼使棄營
　而去賊至喜競飲酒酣毒作王簡輕騎縱
　擊俘獲萬計〇陳皥曰此之獲勝蓋非偶
　然固非為將之道垂後世法也孫子豈以
　他人不能致毒於人腹中哉此言喻魚若
　見餌不可食也敵若懸利不可貪也曹公
　與袁紹將文醜等戰諸將以為敵騎多不
　如還營荀攸曰此所以餌敵也安可去之
　即知餌兵非止謂寘毒也食字疑或為貪
　字也〇梅堯臣曰魚貪餌而亡兵貪餌而
　敗敵以兵來釣我我不可從〇王皙曰餌
　我以利必有奇伏〇何氏曰如春秋時楚
　伐絞軍其南門莫敖屈瑕曰絞小而輕輕
　則寡謀請無扞采樵者以誘之從之絞人
　獲三十人明日絞人争出驅楚役徒於山
　中楚人坐其北門而覆諸山下大敗之為
　城下之盟而還又如赤眉佯敗棄輜重走
　車載土以豆覆其上鄧弘取之為赤眉所
　敗曹公未得濟而放牛馬馬超取之而公
　得渡又如曹公棄輜重文醜劉備分取之
　而為公所破又如後魏廣陽王元深以乜
　列河誘拔陵竟來抄掠拔陵為于謹伏兵
　所破此皆餌之之術也〇張預曰三略曰
　香餌之下必有懸魚言魚貪餌則為釣者
　所得兵貪利則為敵人所敗夫餌兵非止
　謂寘毒於飲食但以利留敵皆為餌也若
　曹公以畜産餌馬超以輜重餌袁紹李矩
　以牛馬餌石勒之類皆是也
歸師勿遏
　李筌曰士卒思歸志不可遏也〇杜牧曰
　曹公自征張繡於穰劉表遣兵救繡以絶
　軍後公將引還繡兵來追公軍不得進表
　與繡復合兵守險公軍前後受敵公乃夜
　鑿險為地道悉過輜重設奇兵步騎來攻
　大破之公謂荀文若曰虜遏吾歸師而與
　吾死地吾是以知勝矣〇孟氏曰人懷歸
　心必能死戰則不可止而擊也〇杜佑曰
　人人有室家鄉國之往不可遏截之徐觀
　其變而制之〇梅堯臣曰敵必死戰〇王
　皙曰人自為戰也勿遏塞之若猶有他慮
　則可要而擊曹公攻鄴袁尚來救諸將以
　為歸師不如避之公曰尚從大道來則避
　之若循西山來者此成擒耳蓋大道來則
　歸意全循山來則顧負險且有懼心也〇
　何氏曰如魏初曹操圍張繡於穰劉表遣
　兵救繡以絶軍後公將引還繡兵來追公
　軍不得進連營稍前到安衆繡與表合兵
　守險公軍前後受敵公乃夜鑿險為地道
　悉過輜重設奇兵會明賊謂公為遁也悉
　軍來追乃縱奇兵步騎夾攻大破之公謂
　荀彧曰虜遏吾歸師與吾死地是以知勝
　齊建武二年魏圍鍾離張欣泰為軍主隨
　崔慧景救援及魏軍退而邵陽洲上餘兵
　萬人求輸馬五百匹假道慧景欲斷路攻
　之欣泰說慧景曰歸師勿遏古人畏之兵
　在死地不可輕也慧景乃聽過也前秦符
　堅征晋至壽春兵敗還長安慕容泓起兵
　于華澤堅將符叡竇衝姚萇討之符叡勇
　果輕敵不恤士衆泓聞其至也懼率衆將
　奔關東叡馳兵邀之姚萇諫曰鮮卑有思
　歸之心宜驅令出關不可遏也叡弗從戰
　于華澤叡敗績被殺後凉吕弘攻段業於
　張掖不勝將東走業議欲擊之其將沮渠
　蒙遜諫曰歸師勿遏窮㓂勿追此兵家之
　戒不如縱之以為後圖業曰一日縱敵悔
　將無及遂率衆追之為弘所敗〇張預曰
　兵之在外人人思歸當路邀之必致死戰
　韓信曰從思東歸之士何所不克曹公既
　破劉表謂荀彧曰虜遏吾歸師吾是以知
　勝又吕弘攻段業不勝將東走業欲擊之
　或諫曰歸師勿遏兵家之戒不如縱之以
　為後圖業不從率衆追之為弘所敗古人
　似此者多不可悉陳
圍師必闕
　曹操曰司馬法曰圍其三面闕其一面所
　以示生路也〇李筌曰夫圍敵必空其一
　面示不固也若四面圍之敵必堅守不拔
　也項羽坑外黄魏武圍壼關即其義也〇
　杜牧曰示以生路令無必死之心因而擊
　之後漢妖巫維汜弟子單臣傅鎮等相聚
　入原武城劫掠吏人自稱將軍光武遣臧
　宫將北軍數千人圍之賊食多數攻不下
　士卒死傷帝召公卿諸侯王問方略明帝
　時為東海王對曰妖巫相劫勢無久立其
　中必有悔者但外圍急不得走耳小挺緩
　令得逃亡則一亭長足以擒矣帝即敕令
　開圍緩守賊衆分散遂斬臣鎮等大唐天
　寳末李光弼領朔方軍與史思明戰于土
　門賊衆退散四面圍合光弼令開東南角
　以縱之賊見開圍棄甲急走因追擊之盡
　殲其衆是開一面也〇杜佑曰若圍敵平
　陸之地必空一面以示其虚欲使戰守不
　固而有去留之心若敵臨危據險彊救在
　表當堅固守之未必闕也此用兵之法〇
　梅堯臣同曹操註〇何氏曰如後漢初張
　步據齊地漢將耿弇總兵討之步使其大
　將費邑軍歷下又分守祝阿鍾城弇先擊
　祝阿自晨攻城未日中而拔故開圍一角
　令其衆得奔歸鍾城鍾城人聞祝阿已潰
　大恐懼遂空壁亡去又朱㑺與徐璆共討
　黄巾餘賊韓忠據宛乞降不許因急攻之
　連城不克㑺登山睹之顧謂張超曰吾知
　之矣賊今外圍周固内營急逼乞降不受
　欲出不得所以死戰也萬人一心猶不可
　當況十萬乎其害甚矣今不如徹圍并兵
　入城忠見圍解則勢必自出出則意散易
　破之道也既而解圍忠果出戰㑺因破之
　又魏太祖圍壼關下令曰城拔皆坑之連
　月不下曹仁曰圍城必示之活門所以開
　其生路也今公告之必死將人自為守且
　城固而糧多攻之則士卒傷守之則日久
　今頓兵堅城之下攻必死之虜非良計也
　太祖從之開城遂降又後魏末齊神武起
　義兵於河北尒朱兆天光度律仲遠等四
　將同會鄴南士馬精彊號二十萬圍神武
　於南陵山是時神武馬二千步卒不滿三
　萬人兆等設圍不合神武連繫牛驢自塞
　歸道於是將士死戰四面奮擊大破兆等
　〇張預曰圍其三面開其一角示以生路
　使不堅戰後漢朱雋討賊師韓忠於宛急
　攻不克因謂軍吏曰賊今外圍周固所以
　死戰若我解圍勢必自出出則意散易破
　之道也果如其言又曹公圍壼關謂之曰
　城破皆坑之連攻不下曹仁謂公曰夫圍
　城必示之活門所以開其生路也今公許
　之必死令人自守非計也公從之遂拔其
　城是也
窮㓂勿迫
　杜牧曰春秋時吴伐楚楚師敗走及清發
　闔閭復將擊之夫槩王曰困獸猶鬭況人
　乎若知不免而致死必敗我若使半濟而
　後可擊也從之又敗之漢宣帝時趙充國
　討先零羌羌覩大軍棄輜重欲渡湟水道
　阨狹充國徐行驅之或曰逐利行遲充國
　曰窮㓂也不可迫緩之則走不顧急之則
　還致死諸將曰善虜果赴水溺死者數萬
　於是大破之也〇陳皥曰鳥窮則搏獸窮
　則噬也〇梅堯臣曰困獸猶鬭物理然也
　〇何氏曰前燕吕護據野王陰通晋事覺
　燕將慕容恪等率衆討之將軍傅顔言之
　恪曰護窮㓂假合王師既臨則上下喪氣
　殿下前以廣固天險守易攻難故為長久
　之策今賊形不與往同宜急攻之以省千
　金之費恪曰護老賊經變多矣觀其為備
　之道則未易卒圖也今圍之於窮城樵採
　路絶内無蓄積外無彊援不過於十旬弊
　之必矣何必殘士卒之命而趨一時之利
　哉此謂兵不血刃而坐以制勝也遂列長
　圍守之凡經六月而野王潰護南奔于晋
　悉降其衆五代晋將符彦卿杜重威經恪
　北鄙遇虜於陽城戎人十萬圍晋師於中
　野乏水軍人鑿井取泥衣絞而吮之人馬
　渴死甚衆彦卿曰與其束手就擒曷若以
　身徇國我今窮蹙乃率勁騎出擊之會大
　風揚塵乘勢决戰戎人大潰此彦卿為虜
　十萬所圍乃窮蹙之㓂遂致死力以求生
　戎人不悟之致敗也〇張預曰敵若焚舟
　破釜來决一戰則不可逼迫蓋獸窮則搏
　也晋師敗齊于鞌齊侯請盟晋人不許齊
　侯曰請收合餘燼背城借一晋人懼而與
　之盟吴夫槩王謂困獸猶鬭漢趙充國言
　緩之則走不顧急之則還致死蓋亦近之
此用兵之法也


孫子註解卷之七














孫子註解卷之八性八
　　　九變篇(曹操曰變其正得其所用九/也〇王皙曰皙謂九者數之)
　　　(極用兵之法當極其變耳逸詩云九/變復貫不知曹公謂何爲九或曰九)
　　　(地之變也〇張預曰變者不拘常法/臨事適變從宜而行之之謂也凡與)
　　　(人争利必知九地/之變故次軍争)
孫子曰凡用兵之法將受命於君合軍聚衆
　張預曰已解上文
圯地無舍
　曹操曰無所依也水毁曰圯〇李筌曰地
　下曰圯行必水淹也〇陳皥曰圯低下也
　孔明謂之地獄獄者中下四面高也〇孟
　氏曰太下則為敵所囚〇杜佑曰擇地頓
　兵當趨利而避害也〇梅堯臣曰山林險
　阻沮澤之地不可舍止無所依也〇何氏
　曰下篇言圯地則吾將進其塗謂必固之
　地宜速去之也〇張預曰山林險阻沮澤
　凡難行之道為圯地以其無所依故不可
　舍止
衢地交合
　曹操曰結諸侯也〇李筌曰四通曰衢結
　諸侯之交地也〇賈林曰結諸侯以為援
　梅堯臣曰夫四通之地與旁國相通當結
　其交也〇何氏曰下篇云衢地吾將固其
　結言交結諸侯使牢固也〇張預曰四通
　之地旁有鄰國先往結之以為交援
絶地無留
　曹操曰無久止也〇李筌曰地無泉井畜
　牧采樵之處為絶地不可留也〇賈林曰
　谿谷坎險前無通路曰絶當速去無留〇
　梅堯臣曰始去國始出境猶不居輕地是
　不可久留也〇張預曰去國越境而師者
　絶地也危絶之地過於重地故不可淹留
　久止也
圍地則謀
　曹操曰發奇謀也〇李筌曰因地能通〇
　賈林曰居四險之中曰圍地敵可往來我
　難出入居此地者可預設奇謀使敵不為
　我患乃可濟也〇梅堯臣曰往返險迂當
　出奇謀〇何氏曰下篇亦云圍地則謀言
　在艱險之地與敵相持須用奇險詭譎之
　謀不至於害也〇張預曰居前隘後固之
　地當發奇謀若漢高為匈奴所圍用陳平
　奇計得出兹近之
死地則戰
　曹操曰殊死戰也〇李筌曰置兵於必死
　之地人自為私鬭韓信破趙此是也〇梅
　堯臣曰前後有礙决在死戰此而上舉九
　地之大約也〇王皙註上之五地並同曹
　公〇何氏曰下篇亦云死地則戰者此地
　速為死戰則生若緩而不戰氣衰糧絶不
　死何待也〇張預曰走無所往當殊死戰
　淮陰背水陳是也從圯地無舍至此為九
　變止陳五事者舉其大略也九地篇中說
　九地之變唯言六事亦陳其大略也凡地
　有勢有變九地篇上所陳者是其勢也下
　所叙者是其變也何以知九變為九地之
　變下文云將不通九變雖知地形不能得
　地利又九地篇云九地之變屈伸之利不
　可不察以此觀之義可見也下既說九地
　此復言九變者孫子欲叙五利故先陳九
　變蓋九變五利相須而用故兼言之
塗有所不由
　曹操曰隘難之地所不當從不得已從之
　故為變〇李筌曰道有險狹懼其邀伏不
　可由也〇杜牧曰後漢光武遣將軍馬援
　耿舒討武陵五谿蠻軍次下雋今辰州也
　有兩道可入從壼頭則路近而水險從充
　道則路夷而運遠帝初以為疑及軍至耿
　舒欲從充道援以為棄日費糧不如進壼
　頭搤其咽喉則賊自破以事上之帝從援
　策乃進營壺頭賊乘高守隘水疾船不得
　上會暑濕士卒多疫死援亦中病卒耿舒
　與兄好畤侯書曰舒前上言當先擊充糧
　雖難運而兵馬得用軍人數萬争欲先奮
　今壼頭竟不得進大衆怫鬱行死誠可痛
　惜〇賈林曰由從也途且不利雖近不從
　杜佑曰阨難之地所不當從也不得已從
　之故為變也〇梅堯臣曰避其險阨也〇
　王皙曰途雖可從而有所不從慮奇伏也
　若趙涉說周亞夫避殽黽阨陿之間慮置
　伏兵請走藍田出武關抵洛陽間不過差
　一二日是也〇張預曰險阨之地車不得
　方軌騎不得成列故不可由也不得已而
　行之必為權變韓信知陳餘不用李左車
　計乃敢入井陘口是也
軍有所不擊
　曹操曰軍雖可擊以地險難久留之失前
　利若得之則利薄困窮之兵必死戰也〇
　杜牧曰蓋以銳卒勿攻歸師勿遏窮㓂勿
　迫死地不可攻或我彊敵弱敵前軍先至
　亦不可擊恐驚之退走也言有如此之軍
　皆不可擊斯統言為將須知有此不可擊
　之軍即須不擊益為知變也故列於九變
　篇中〇陳皥曰見小利不能傾敵則勿擊
　之恐重勞人也〇賈林曰軍可威懷勢將
　降伏則不擊㓂窮據險擊則死戰可自固
　守待其心惰取之〇杜佑曰軍雖可擊以
　地險難久留之失前利若得之利薄也窮
　困之卒隘䧟之軍不可攻為死戰也當固
　守之以待隙也〇梅堯臣曰往無利也〇
　王皙曰曹公曰軍雖可擊以地險難久留
　之失前利若得之則利薄皙謂餌兵銳卒
　正正之旗堂堂之陳亦是也〇張預曰縱
　之而無所損克之而無所利則不須擊也
　又若我弱彼彊我曲彼直亦不可擊如晋
　楚相持士會曰楚人德刑政事典禮不易
　不可敵也不為是征義相近也
城有所不攻
　曹操曰城小而固糧饒不可攻也操所以
　置華費而深入徐州得十四縣也〇杜牧
　曰操捨華費不攻故能兵力完全深入徐
　州得十四縣也蓋言敵於要害之地深峻
　城隍多積糧食欲留我師若攻拔之未足
　為利不拔則挫我兵勢故不可攻也宋順
　帝時荆州守沈攸之反素蓄士馬資用豐
　積戰士十萬甲馬二千軍至郢城功曹臧
　寅以為攻守異勢非旬日所拔若不時舉
　挫銳損威今順流長驅計日可捷既傾根
　本則郢城豈能自固故兵法曰城有所不
　攻是也攸之不從郢郡守柳世隆拒攸之
　攸之盡銳攻之不克衆潰走入林自縊後
　周武帝欲出兵於河陽以伐齊吏部宇文
　弼進曰今用兵須擇地河陽要衝精兵所
　聚盡力攻之恐難得志如臣所見彼汾之
　曲戌小山平攻之易拔用武之地莫過於
　此帝不納師竟無功復大舉伐齊卒用弼
　計以滅齊國家自元和三年至于今三十
　年間凡四攻㓂魏薄攻㓂之南宫縣上黨
　攻寇之臨城縣太原攻㓂之河星鎮是寇
　三城池浚壁堅芻粟米石金炭麻膏凡城
　守之資常為不可勝之計以備官軍擊虜
　攻既不拔兵頓力疲㓂以勁兵來救故百
　戰百敗故三十年間困天下之功力攻數
　萬之㓂四圍其境通計十歲竟無尺寸之
　功者蓋常墮㓂計中不能知變也〇賈林
　曰臣忠義重禀命堅守者亦不可攻也〇
　梅堯臣曰有所害也〇王皙曰城非控要
　雖可攻然懼於鈍兵挫銳或非堅實而得
　士死力又剋雖有期而救兵至吾雖得之
　利不勝其所害也〇張預曰拔之而不能
　守委之而不為患則不須攻也又若深溝
　高壘卒不能下亦不可攻如士匄請伐偪
　陽荀罃曰城小而固勝之不武弗服為笑
　是也
地有所不争
　曹操曰小利之地方争得而失之則不争
　也〇杜牧曰言得之難守失之無害伍子
　胥諫夫差曰今我伐齊獲其地猶石田也
　東晋陶侃鎮武昌議者以武昌北岸有邾
　城宜分兵鎮之侃每不答而言者不已侃
　乃渡水獵引諸將佐語之曰我所以設險
　而禦㓂正以長江耳邾城隔在江北内無
　所倚外接羣夷夷中利深晋人貪利夷不
　堪命必引㓂虜乃致禍之由非禦㓂也且
　今縱有兵守之亦無益於江南若羯虜有
　可乘之會此又非所資也後庾亮戍之果
　大敗也〇梅堯臣曰得之無益者〇王皙
　曰謂地雖要害敵已據之或得之無所用
　若難守者〇張預曰得之不便於戰失之
　無害於已則不須争也又若遼遠之地雖
　得之終非己有亦不可争如吴子伐齊伍
　員諫曰得地於齊猶獲石田也不如早從
　事於越不聽為越所滅是也
君命有所不受
　曹操曰苟便於事不拘於君命也〇李筌
　曰苟便於事不拘君命穰苴斬莊賈魏絳
　戮楊干是也〇杜牧曰尉繚子曰兵者凶
　器也争者逆德也將者死官也無天於上
　無地於下無敵於前無主於後〇賈林曰
　決必勝之機不可推於君命苟利社稷專
　之可也〇孟氏曰無敵於前無君於後閫
　外之事將軍制之〇梅堯臣曰從宜而行
　也此而上五利也〇張預曰苟便於事不
　從君命夫槩王曰見義而行不待命是也
　自塗有所不由至此為五利或曰自圯地
　無舍至地有所不争為九變謂此九事皆
　不從中覆但臨時制宜故統之以君命有
　所不受
故將通於九變之地利者知用兵矣
　李筌曰謂上之九事也〇杜佑曰九事之
　變皆臨時制宜不由常道故言變也〇賈
　林曰九變上九事將帥之任機權遇勢則
　變因利則制不拘常道然後得其通變之
　利變之則九數之則十故君命不在常變
　例也〇梅堯臣曰達九地之勢變而為利
　也〇王皙曰非賢智不能盡事理之變也
　何氏曰孫子以九變名篇解者十有餘家
　皆不條其九變之目者何也蓋自圯地無
　舍而下至君命有所不受其數十矣使人
　不得不惑愚熟觀文意上下止述其地之
　利害爾且十事之中君命有所不受且非
　地事昭然不類矣蓋孫子之意言凡受命
　之將合聚軍衆如經此九地有害而無利
　則當變之雖君命使之舍留攻争亦不受
　也況下文言將不通於九變之利者雖知
　地形不能得地之利矣其君命豈得與地
　形而同算也況下之地形篇云戰道必勝
　主曰無戰必戰可也戰道不勝主曰必戰
　無戰可也厥旨盡在此矣〇張預曰更變
　常道而得其利者知用兵之道矣
將不通於九變之利者雖知地形不能得地
之利矣
　賈林曰雖知地形心無通變豈惟不得其
　利亦恐反受害也將貴適變也〇梅堯臣
　曰知地不知變安得地之利〇張預曰凡
　地有形有變知形而不曉變豈能得地之
　利
治兵不知九變之術雖知五利不能得人之
用矣
　曹操曰謂下五事也九變一云五變〇賈
　林曰五利五變亦在九變之中遇勢能變
　則利不變則害在人故無常體能盡此理
　乃得人之用也五變謂途雖近知有險阻
　奇伏之變而不由軍雖可擊知有窮蹙死
　鬭之變而不擊城雖勢孤可攻知有糧充
　兵銳將智臣忠不測之變而不攻地雖可
　争知得之難守得之無利有反奪傷人之
　變而不争君命雖宜從之知有内御不利
　之害而不受此五變者臨時制宜不可預
　定貪五利者途近則由軍勢孤則擊城勢
　危則攻地可取則争軍可用則受命貪此
　五利不知其變豈惟不得人用抑亦敗軍
　傷士也〇梅堯臣曰知利不知變安得人
　而用〇王皙曰雖知五地之利不通其變
　如膠柱鼓瑟耳〇張預曰凡兵有利有變
　知利而不識變豈能得人之用曹公言下
　五事為五利者謂九變之下五事也非謂
　雜於利害已下五事也
是故智者之慮必雜於利害
　曹操曰在利思害在害思利當難行權也
　李筌曰害彼利此之慮〇賈林曰雜一為
　親一為難言利害相參雜智者能慮之慎
　之乃得其利也〇梅堯臣同曹操註〇王
　皙曰將通九變則利害盡矣〇張預曰智
　者慮事雖處利地必思所以害雖處害地
　必思所以利此亦通變之謂也
雜於利而務可信也
　曹操曰計敵不能依五地為我害所務可
　信也〇杜牧曰信申也言我欲取利於敵
　人不可但見取敵人之利先須以敵人害
　我之事參雜而計量之然後我所務之利
　乃可申行也〇賈林曰在利之時則思害
　以自慎一云以害雜利行之威令以臨之
　刑法以戮之已不二三則衆務皆信人不
　敢欺也〇梅堯臣曰以害參利則事可行
　王皙曰曲盡其利則可勝矣〇張預曰以
　所害而參所利可以伸己之事鄭師克蔡
　國人皆喜惟子産懼曰小國無文德而有
　武功禍莫大焉後楚果伐鄭此是在利思
　害也
雜於害而患可解也
　曹操曰既參於利則亦計於害雖有患可
　解也〇李筌曰智者為利害之事必合於
　道不至於極〇杜牧曰我欲解敵人之患
　不可但見敵能害我之事亦須先以我能
　取敵人之利參雜而計量之然後有患乃
　可解釋也故上文云智者之慮必雜於利
　害也譬如敵人圍我我若但知突圍而去
　志必懈怠即必為追擊未若勵士奮擊因
　戰勝之利以解圍也舉一可知也〇賈林
　曰在害之時則思利而免害故措之死地
　則生投之亡地則存是其患解也〇梅堯
　臣曰以利參害則禍可脫〇王皙曰周知
　其害則不敗矣〇何氏曰利害相生明者
　常慮〇張預曰以所利而參所害可以解
　已之難張方入洛陽連戰皆敗或勸方宵
　遁方曰兵之利鈍是常貴因敗以為成耳
　夜潜進逼敵遂致克捷此是在害思利也
是故屈諸侯者以害
　曹操曰害其所惡也〇李筌曰害其政也
　杜牧曰惡音一路反言敵人苟有其所惡
　之事我能乘而害之不失其機則能屈敵
　也〇賈林曰為害之計理非一途或誘其
　賢智令彼無臣或遺以姦人破其政令或
　為巧詐間其君臣或遺工巧使其人疲財
　耗或潰淫樂變其風俗或與美人惑亂其
　心此數事若能潜運陰謀密行不泄皆能
　害人使之屈折也〇梅堯臣曰制之以害
　則屈也〇王皙曰窮屈於必害之地勿使
　可解也〇張預曰致之於受害之地則自
　屈服或曰間之使君臣相疑勞之使民失
　業所以害之也若韋孝寬間斛律光高熲
　平陳之策是也
役諸侯者以業
　曹操曰業事也使其煩勞若彼入我出彼
　出我入也〇李筌曰煩其農也〇杜牧曰
　言勞役敵人使不得休我須先有事業乃
　可為也事業者兵衆國富人和令行也〇
　杜佑曰能以事勞役諸侯之人令不得安
　佚韓人令秦鑿渠之類是也或以奇技藝
　業淫巧功能令其耽之心目内役諸侯若
　此而勞〇梅堯臣曰撓之以事則勞〇王
　皙曰常若為攻襲之業以弊敵也田常曰
　吾兵業已加魯矣〇張預曰以事勞之使
　不得休或曰壓之以富彊之業則可役使
　若晋楚國彊鄭人以犠牲玉帛奔走以事
　之是也
趨諸侯者以利
　曹操曰令自來也〇李筌曰誘之以利〇
　杜牧曰言以利誘之使自來至我也墮吾
　畫中〇孟氏曰趨速也善示以利令忘變
　而速至我作變以制之亦謂得人之用也
　梅堯臣同杜牧註〇王皙曰趨敵之間當
　周旋我利也〇張預曰動之以小利使之
　必趨
故用兵之法無恃其不來恃吾有以待也〇
　梅堯臣曰所恃者不懈也
無恃其不攻恃吾有所不可攻也
　曹操曰安不忘危常設備也〇李筌曰預
　備不可闕也〇杜佑曰安則思危存則思
　亡常有備〇梅堯臣曰所賴者有備也〇
　王皙曰備者實也〇何氏曰吴略曰君子
　當安平之世刀劔不離身古諸侯相見兵
　衛不徹警蓋雖有文事必有武備況守邊
　固圉交刃之際歟凡兵所以勝者謂擊其
　空虚襲其懈怠苟嚴整終事則敵人不至
　傳曰不備不虞不可以師昔晋人禦秦深
　壘固軍以待之秦師不能久楚為陳而吴
　人至見有備而返程不識將屯正部曲行
　伍營陳擊刁斗吏治軍簿虜不得犯朱然
　為軍師雖世無事每朝夕嚴鼓兵在營者
　咸行裝就隊使敵不知所備故出輒有功
　是謂能外禦其侮者乎常能居安思危在
　治思亂戒之於無形防之於未然斯善之
　善者也其次莫如險其走集明其伍候慎
　固其封守繕完其溝隍或多調軍食或益
　修戰械故曰物不素具不可以應卒又曰
　惟事事乃其有備有備無患常使彼勞我
　佚彼老我壯亦可謂先人有奪人之心不
　戰而屈人之師也若夫莒以恃陋而潰齊
　以狎敵而殲虢以易晋而亡魯以果邾而
　敗莫敖小羅而無次吴子入巢而自輕斯
　皆可以作鑒也故吾有以待吾有所不可
　攻者能豫備之之謂也〇張預曰言須思
　患而預防之傳曰不備不虞不可以師
故將有五危
　李筌張預曰下五事也
必死可殺也
　曹操曰勇而無慮必欲死鬭不可曲撓可
　以奇伏中之〇李筌曰勇而無謀也〇杜
　牧曰將愚而勇者患也黄石公曰勇者好
　行其志愚者不顧其死吴子曰凡人之論
　將常觀於勇勇之於將乃數分之一耳夫
　勇者必輕合輕合而不知利未可將也
　梅堯臣同李筌註〇何氏曰司馬法曰上
　死不勝言貴其謀勝也〇張預曰勇而無
　謀必欲死鬭不可與力争當以奇伏誘致
　而殺之故司馬法曰上死不勝言將無策
　略止能以死先士卒則不勝也
必生可虜也
　曹操曰見利畏法不進也〇李筌曰疑怯
　可虜也〇杜牧曰晋將劉裕泝江追桓玄
　戰于峥嶸洲于時義軍數千玄兵甚盛而
　玄懼有敗衂常漾輕舸於舫側故其衆莫
　有鬭心義軍秉風縱火盡銳争先玄衆是
　以大敗也〇孟氏曰將之怯弱志必生返
　意不親戰士卒不精上下猶豫可急擊而
　取之新訓曰為將怯懦見利而不能進太
　公曰失利後時反受其殃〇梅堯臣曰怯
　而不果〇王皙曰無鬭志曹公曰見利怯
　不進也皙謂見害亦輕走矣〇何氏曰司
　馬法曰上生多疑疑為大患也〇張預曰
　臨陳畏怯必欲生返當鼓噪乘之可以虜
　也晋楚相攻晋將趙嬰齊令其徒先具舟
　於河欲敗而先濟是也
忿速可侮也
　曹操曰疾急之人可忿怒侮而致之也〇
　李筌曰急疾之人性剛而可侮致也太宗
　殺宋老生而平霍邑〇杜牧曰忿者剛怒
　也速者褊急也性不厚重也若敵人如此
　可以凌侮使之輕進而敗之也十六國姚
　襄攻黄落前秦符生遣符黄眉鄧羌討之
　襄深溝高壘固守不戰鄧羌說黄眉曰襄
　性剛狠易以剛動若長驅鼓行直壓其壘
　必忿而出師可一戰而擒也黄眉從之襄
　怒出戰黄眉等斬之〇杜佑曰急疾之人
　可忿怒而致死忿速易怒者狷戇疾急不
　計其難可動作欺侮〇梅堯臣曰狷急易
　動〇王皙曰將性貴持重忿狷則易撓〇
　張預曰剛愎褊急之人可凌侮而致之楚
　子玉剛忿晋人執其使以怒之果從晋師
　遂為所敗是也
廉潔可辱也
　曹操曰廉潔之人可汙辱致之也〇李筌
　曰矜疾之人可辱也〇杜佑曰此言敵人
　若高壁固壘欲老我師我勢不可留利在
　速戰揣知其將多忿急則輕侮而致之性
　本廉潔則汙辱之如諸葛孔明遺司馬仲
　達以巾幗欲使怒而出戰仲達忿怒欲濟
　師魏帝遣辛毗仗節以止之仲達之才猶
　不勝其忿況常才之人乎〇梅堯臣曰徇
　名不顧〇王皙同曹操註〇張預曰清潔
　愛民之士可垢辱以撓之必可致也
愛民可煩也
　曹操曰出其所必趨愛民者則必倍道兼
　行以救之救之則煩勞〇也李筌曰攻其
　所愛必卷甲而救愛其人乃可以計疲〇
　杜牧曰言仁人愛人者惟恐殺傷不能捨
　短從長棄彼取此不度遠近不量事力凡
　為我攻則必來救如此可以煩之令其勞
　頓而後取之也〇陳皥曰兵有須救不必
　救者項羽救趙此須救也亞父委梁不必
　救也〇賈林曰廉潔之人不好侵掠愛人
　之仁不好鬭戰辱而煩之其動必敗〇梅
　堯臣曰力疲則困〇王皙曰以奇兵若將
　攻城邑者彼愛民必數救則煩勞也〇張
　預曰民雖可愛當審利害若無微不救無
　遠不援則出其所必趨使煩而困也
凡此五者將之過也用兵之灾也
　陳皥曰良將則不然不必死不必生隨事
　而用不忿遠不耻辱見可如虎否則閉户
　動静以計不可喜怒也〇梅堯臣曰皆將
　之失為兵之凶〇何氏曰將材古今難之
　其性往往失於一偏爾故孫子首篇言將
　者智信仁勇嚴貴其全也〇張預曰庸常
　之將守一而不知變故取則於已為凶於
　兵智者則不然雖勇而不必死雖怯而不
　必生雖剛而不可侮雖廉而不可辱雖仁
　而不可煩也
覆軍殺將必以五危不可不察也
　賈林曰此五種之人不可任為大將用兵
　必敗也〇梅堯臣曰當慎重焉〇張預曰
　言須識權變不可執一道也

孫子註解卷之八
















孫子註解卷之九靜一
　　　行軍篇(曹操曰擇便利而行也王/皙曰行軍當據地便察敵情)
　　　(也張預曰知九地之變然後/可以擇利而行軍故次九變)
孫子曰凡處軍相敵
　王皙曰處軍凡有四相敵凡三十有一〇
　張預曰自絶山依谷至伏姦之所處則處
　軍之事也自敵近而静至必謹察之則相
　敵之事也相猶察也料也
絶山依谷
　曹操曰近水草利便也〇李筌曰軍我敵
　彼也相其依止則勝敗之數彼我之勢可
　知也絶山守險也谷近水草夫列營壘必
　先分卒守隘縱畜牧收樵採而後寧〇杜
　牧曰絶過也依近也言行軍經過山險須
　近谷而有水草之利也吴子曰無當天竈
　大谷之口言不可當谷但近谷而處可也
　〇賈林曰兩軍相當敵宜擇利而動絶山
　跨山依谷傍谷也跨山無後患依谷有水
　草也〇梅堯臣曰前為山所隔則依谷以
　為固〇王皙曰絶度也依謂附近耳曹公
　曰近水草便利也〇張預曰絶猶越也凡
　行軍越過山險必依附溪谷而居一則利
　水草一則負險固後漢武都羌為㓂馬援
　討之羌在山上援據便地奪其水草不與
　戰羌窮困悉降羌不知依谷之利也
視生處高
　曹操曰生者陽也〇李筌曰向陽曰生在
　山曰高生高之地可居也〇杜牧曰言須
　處高而面南也〇陳皥曰若地有東西其
　法何如答曰然則面東也〇賈林曰居陽
　曰生視生為無蔽冐物也處軍當在高〇
　杜佑曰高陽也視謂目前生地處軍當在
　高〇梅堯臣曰若在陵之上必向陽而居
　處高乘便也〇張預曰視生謂面陽也處
　軍當在高阜
戰隆無登
　曹操曰無迎高也〇李筌曰敵自高而下
　我無登而取之〇杜牧曰隆高也言敵人
　在高我不可自下往高迎敵人而接戰也
　　作戰降無登降下也〇賈林曰戰宜乘
　下不可迎高也〇杜佑曰無迎高也謂山
　下也戰於山下敵引之上山無登逐也〇
　梅堯臣曰敵處地之高不可登而戰〇張
　預曰敵處隆高之地不可登迎與戰一本
　作戰降無登迎謂敵下山來戰引我上山
　則不可登迎
此處山之軍也
　梅堯臣曰處山當知此三者〇張預曰凡
　高而崇者皆謂之山處山拒敵以上三事
　為法
絶水必遠水
　曹操李筌曰引敵使渡〇杜牧曰魏將郭
　淮在漢中蜀主劉備欲渡漢水來攻諸將
　議衆寡不敵欲依水為陳以拒之淮曰此
　示弱而不足挫敵不如遠水為陳引而致
　之半濟而後擊備可破也既列陳備疑不
　敢渡〇梅堯臣曰前為水所隔則遠水以
　引敵〇王皙曰我絶水也曹說是也〇張
　預曰凡行軍過水欲舍止者必去水稍遠
　一則引敵使渡一則進退無礙郭淮遠水
　為陳劉備悟之而不渡是也
客絶水而來勿迎之於水内令半濟而擊之
利
　李筌曰韓信殺龍沮於濰水夫槩敗楚子
　於清發是也〇杜牧曰楚漢相持項羽自
　擊彭越令其大司馬曹咎守成臯漢軍桃
　戰咎涉汜水戰漢軍候半涉擊大破之水
　内乃汭也誤為内耳〇梅堯臣曰敵之方
　來迎於水濱則不渡〇王皙曰内當作汭
　迎於水汭則敵不敢濟遠則趨利不及當
　得其宜也〇何氏曰如春秋時宋公及楚
　人戰于泓宋人既成列楚人未既濟司馬
　曰彼衆我寡及其未既濟也請擊之公曰
　不可既濟而未成列又以告公曰未可既
　陳而後擊之宋師敗績公傷股門官殲焉
　宋公違之故敗也吴伐楚楚師敗及清發
　將擊之夫槩王曰困獸猶鬭況人乎若知
　不免而致死必敗我若使先濟者知免後
　者慕之蔑有鬭心矣半濟而後可擊也從
　之又敗之魏將郭淮在漢中蜀主劉備欲
　渡漢水來攻時諸將等議曰衆寡不敵欲
　依水為陳以拒之淮曰此則示弱而不足
　以挫敵非筭也不如遠水為陳引而致之
　半濟而後擊備可破也既陳備疑不敢渡
　唐武德中薛萬均與羅藝守幽燕竇建德
　率衆十萬㓂范陽萬均謂藝曰衆寡不敵
　今若出鬭百戰百敗當以計取之可令羸
　兵弱馬阻水背城為陳以誘之賊若渡水
　交兵請公精騎百人伏於城側待其半渡
　而擊之從之建德渡水萬均擊破之〇張
　預曰敵若引兵渡水來戰不可迎之於水
　邊俟其半濟行列未定首尾不接擊之必
　勝公孫瓚敗黄巾賊於東光薛萬均破竇
　建德於范陽皆用此術也
欲戰者無附於水而迎客
　曹操曰附近也〇李筌曰附水迎客敵必
　不得渡而與我戰〇杜牧曰言我欲用戰
　不可近水迎敵恐敵人疑我不渡也義與
　上同但客主詞異耳〇杜佑曰附近也近
　水待敵不得渡也〇梅堯臣曰必欲戰亦
　莫若遠水〇王皙曰我利在戰則當差遠
　使敵必渡而與之戰也〇張預曰我欲必
　戰勿近水迎敵恐其不得渡我不欲戰則
　阻水拒之使不能濟晋將陽處父與楚將
　子上夾泜水而軍陽子退舍欲使楚人渡
　子上亦退舍欲令晋師渡遂皆不戰而歸
視生處高
　曹操曰水上亦當處其高也前向水後當
　依高而處之〇梅堯臣曰水上亦據高而
　向陽〇王皙曰曹公曰水上亦當處其高
　皙謂非謂近水之地下曹註云恐溉我也
　疑當在此下〇何氏曰視生向陽遠視也
　軍處高遠見敵勢則敵人不得潜來出我
　不意也〇張預曰或岸邊為陳或水上泊
　舟皆須面陽而居高
無迎水流
　曹操曰恐溉我也〇李筌曰恐溉我也智
　伯灌趙襄子光武潰王尋迎水處高乃敗
　之〇杜牧曰水流就下不可於卑下處軍
　也恐敵人開决灌浸我也上文云視生處
　高也諸葛武侯曰水上之陳不逆其流此
　言我軍舟船亦不可泊於下流言敵人得
　以乘流而薄我也〇賈林曰水流之地可
　以溉吾軍可以流毒藥迎逆也一云逆流
　而營軍兵家所忌〇梅堯臣曰無軍下流
　防其决灌舳艫之戰逆亦非便〇王皙曰
　當乘上流魏曹仁征吴欲攻濡須洲中蔣
　濟曰賊據西岸列船上流而兵入洲中是
　謂自内地獄危亡之道也仁不從而敗〇
　何氏曰順流而戰則易為力〇張預曰卑
　地勿居恐决水溉我舟戰亦不可處下流
　以彼沿我泝戰不便也兼慮敵人投毒於
　上流楚令尹拒吴卜戰不吉司馬子魚曰
　我得上流何故不吉遂决戰果勝是軍須
　居上流也
此處水上之軍也
　梅堯臣曰處水上當知此五者〇張預曰
　凡近水為陳皆謂水上之軍水上拒敵以
　上五事為法
絶斥澤惟亟去無留
　陳皥曰斥鹹鹵之地水草惡漸洳不可處
　軍新訓曰地固斥澤不生五穀者是也〇
　賈林曰鹹鹵之地多無水草不可久留〇
　梅堯臣曰斥遠也曠蕩難守故不可留〇
　王皙曰斥鹵也地廣且下而無所〇依張
　預曰刑法志云山川沈斥顔師古註曰沈
　深水之下斥鹹鹵之地然則斥澤謂瘠鹵
　漸洳之所也以其地氣濕潤水草薄惡故
　宜急過
若交軍於斥澤之中必依水草而背衆樹
　曹操曰不得已與敵會於斥澤中〇李筌
　曰急過不得戰必依水背樹夫有水樹其
　地無陷溺也〇杜牧曰斥鹵之地草木不
　生謂之飛鋒言於此忽遇敵即須擇有水
　草林木而止之〇杜佑曰一本作背衆木
　言不得已與敵戰而會斥澤之中當背稠
　樹以為固守蓋地利兵之〇助也梅堯臣
　曰不得已而會敵則依近水草背倚衆木
　〇王皙曰猝與敵遇於此亦必就利而背
　固也〇張預曰不得已而會兵於此地必
　依近水草以便樵汲背倚林木以為險阻
此處斥澤之軍也
　梅堯臣曰處斥澤當知此二者〇張預曰
　處斥澤之地以上二事為法
平陸處易
　曹操曰車騎之利也〇杜牧曰言於平陸
　必擇就其中坦易平穩之處以處軍使我
　車騎得以馳逐〇王皙同曹操註〇何氏
　同杜牧註〇張預曰平原廣野車騎之地
　必擇其坦易無坎陷之處以居軍所以利
　於馳突也
而右背高前死後生
　曹操曰戰便也〇李筌曰夫人利用皆便
　於右是以背之前死致敵之地後生我自
　處〇杜牧曰太公曰軍必左川澤而右丘
　陵死者下也生者高也下不可以禦高故
　戰便於軍馬也〇賈林曰岡阜曰生戰地
　曰死後岡阜處軍穩前臨地用兵便高在
　右回轉順也〇梅堯臣曰擇其坦易車騎
　便利右背丘陵勢則有憑前低後隆戰者
　所便〇王皙曰凡兵皆宜向陽既後背山
　即前生後死疑文誤也〇張預曰雖是平
　陸須有高阜必右背之所以恃為形勢者
　也前低後高所以便乎奔擊也
此處平陸之軍也
　梅堯臣曰處平陸當知此二者〇張預曰
　居平陸之地以上二事為法
凡此四軍之利
　李筌曰四者山水斥澤平陸也〇張預曰
　山水斥澤平陸之四軍也諸葛亮曰山陸
　之戰不升其高水上之戰不逆其流草上
　之戰不涉其深平地之戰不逆其虚此兵
　之利也
黄帝之所以勝四帝也
　曹操曰黄帝始立四方諸侯無不稱帝以
　此四地勝之也〇李筌曰黄帝始受兵法
　於風后而滅四方故曰勝四帝也〇梅堯
　臣曰四帝當為四軍字之誤歟言黄帝得
　四者之利處山則勝山處水上則勝水上
　處斥澤則勝斥澤處平陸則勝平陸也〇
　王皙曰四帝或曰當作四軍曹公曰黄帝
　始立四方諸侯無不稱帝以此四地勝之
　也一本無作亦〇何氏曰梅氏之說得之
　〇張預曰黄帝始立四方諸侯亦稱帝以
　此四地勝之按史記黄帝紀云與炎帝戰
　於阪泉與蚩尤戰於涿鹿北逐葷粥又太
　公六韜言黄帝七十戰而定天下此即是
　有四方諸侯戰也兵家之法皆始於黄帝
　故云然也
凡軍好高而惡下
　梅堯臣曰高則爽塏所以安和亦以便勢
　下則卑濕所以生疾亦以難戰〇王皙曰
　有降無登且遠水患也〇張預曰居高則
　便於覘望利於馳逐處下則難以為固易
　以生疾
貴陽而賤陰
　梅堯臣曰處陽則明順處陰則晦逆〇王
　皙曰久處陰濕之地則生憂疾且弊軍器
　也〇張預曰東南為陽西北為陰
養生而處實
　曹操曰恃滿實也養生向水草可放牧養
　畜乘實猶高也〇梅堯臣曰養生便水草
　處實利糧道〇王皙曰養生謂水草糧糒
　之屬處實者倚固之謂〇張預曰養生謂
　就善水草放牧也處實謂倚隆高之地以
　居也
軍無百疾是謂必勝
　李筌曰夫人處卑下必癘疾惟高陽之地
　可居也〇杜牧曰生者陽也實者高也言
　養之於高則無卑濕陰翳故百疾不生然
　後必可勝也〇梅堯臣曰能知上三者則
　勢勝可必疾氣不生〇張預曰居高面陽
　養生處厚可以必勝地氣乾熯故疾癘不
　作
丘陵隄防必處其陽而右背之
　杜牧曰凡遇丘陵隄防之地常居其東南
　也〇梅堯臣曰雖非至高亦當前向明而
　右依實〇王皙曰處陽則人舒以和器健
　以利也〇張預曰面陽所以貴明顯背高
　所以為險固
此兵之利地之助也
　梅堯臣曰兵所利者得形勢以為助〇張
　預曰用兵之利得地之助
上雨水沫至欲涉者待其定也
　曹操曰恐半涉而水遽漲也〇李筌曰恐
　水暴漲〇杜牧曰言過溪澗見上流有沫
　此乃上源有雨待其沫盡水定乃可涉不
　爾半涉恐有暴水卒至也〇杜佑曰恐半
　渡水而遂漲上雨水當清而反濁沫至此
　敵人權遏水之占也欲以中絶軍凡地有
　水欲漲沫先至皆為絶軍當待其定也〇
　梅堯臣曰流沫未定恐有暴漲〇王皙曰
　水漲則沫涉步濟也曹說是也〇張預曰
　渡未及畢濟而大水忽至也沫謂水上泡
　漚
凡地有絶澗
　前後嶮峻水横其中
天井
　四面峻坂澗壑所歸
天牢
　三面環絶易入難出
天羅
　草木蒙密鋒鏑莫施
天陷
　卑下汙濘車騎不通
天隙
　兩山相向洞道狹惡六害皆梅堯臣注
必亟去之勿近也
　曹操曰山深水大者為絶澗中方高中央
　下為天井深山所過若蒙籠者為天牢可
　以羅絶人者為天羅地形陷者為天陷山
　澗道迫狹地形深數尺長數丈者為天隙
　〇杜牧曰軍讖曰地形坳下大水所及謂
　之天井山澗迫狹可以絶人謂之天牢澗
　水澄闊不測淺深道路泥濘人馬不通謂
　之天陷地多溝坑坎陷木石謂之天隙林
　木隱蔽蒹葭深遠謂之天羅〇賈林曰兩
　岸深闊斷人行為絶澗下中之下為天井
　四邊澗險水草相兼中央傾側出入皆難
　為天牢道路崎嶇或寬或狹細澀難行為
　天羅地多沮洳為天陷兩邊險絶形狹長
　而數里中間難通人行可以絶塞出入為
　天隙此六害之地不可近背也〇梅堯臣
　曰六害尚不可近況可留乎〇王皙曰皙
　謂絶澗當作絶天澗脫天字耳此六者皆
　自然之形也牢謂如獄牢羅謂如網羅也
　陷謂溝坑淤濘之屬隙謂木石若隙罅之
　地軍行過此勿近不然則脫有不虞智力
　無所施也〇張預曰谿谷深峻莫可過者
　為絶澗外高中下衆水所歸者為天井山
　險環繞所入者隘為天牢林木縱横葭葦
　隱蔽者為天羅陂池泥濘漸車凝騎者為
　天陷道路迫狹地多坑坎者為天隙凡遇
　此地宜遠過不可近之
吾遠之敵近之吾迎之敵背之
　曹操曰用兵常遠六害今敵近背之則我
　利敵凶〇李筌曰善用兵者致敵之受害
　之地也〇杜牧曰迎向也背倚也言遇此
　六害之地吾遠之向之則進止自由敵人
　近之倚之則舉動有阻故我利而敵凶也
　〇梅堯臣曰言六害當使我遠而敵附我
　向而敵倚則我利敵凶〇張預曰六害之
　地我既遠之向之敵自近之倚之我則行
　止有利彼則進退多凶也
軍行有險阻潢井葭葦山林蘙薈者必謹覆
索之此伏姦之所處也
　曹操曰險者一高一下之地阻者多水也
　潢者池也井者下也葭葦者衆草所聚山
　林者衆木所居也蘙薈者可屏蔽之處也
　此以上論地形也以下相敵情也〇李筌
　曰以下恐敵之奇伏誘詐也〇梅堯臣曰
　險阻隘也山林之所産潢井下也葭葦之
　所生皆蘙薈足以蒙蔽當掩搜恐有伏兵
　〇張預曰險阻丘阜之地多生山林潢井
　卑下之處多産葭葦皆蘙薈可以蒙蔽必
　降索之恐兵伏其中又慮姦細潜隱覘我
　虚實聽我號令伏姦當為兩事
敵近而静者恃其險也
　梅堯臣曰近而不動倚險故也〇王皙曰
　恃險故不恐也
遠而挑戰者欲人之進也
　杜牧曰若近以挑我則有相薄之勢恐我
　不進故遠也〇陳皥曰敵人相近而不挑
　戰恃其守險也若遠而挑戰者欲誘我使
　進然後乘利而奮擊也〇梅堯臣同陳皥
　註〇王皙曰欲致人也挑謂擿驍敵求戰
　〇張預曰兩軍相近而終不動者倚恃險
　固也兩軍相遠而數挑戰者欲誘我之進
　也尉繚子曰分險者無戰心言敵人先分
　得險地則我勿與之戰也又曰挑戰者無
　全氣言相去遠則挑戰而延誘我進即不
　可以全氣擊之與此法同也
其所居易者利也
　曹操曰所居利也〇李筌曰居易之地致
　人之利〇杜牧曰言敵不居險阻而居平
　易必有以便利於事也一本云士争其所
　居者易利也〇陳皥曰言敵人得其地利
　則將士争以居之也〇賈林曰敵之所居
　地多便利故挑我使前就已之便戰則易
　獲其利慎勿從之也〇梅堯臣曰所居易
　利故來挑戰〇王皙同曹操註〇張預曰
　敵人捨險而居易者必有利也或曰敵欲
　人之進故處於平易以示利而誘我也
衆樹動者來也
　曹操曰斬伐樹木除道進來故動〇梅堯
　臣同曹操註〇張預曰凡軍必遣善視者
　登高覘敵若見林木動摇者是斬木除道
　而來也或曰不止除道亦將為兵器也若
　晋人伐木益兵是也
衆草多障者疑也
　曹操曰結草為障欲使我疑也〇杜牧曰
　言敵人或營壘未成或拔軍潜去恐我來
　追或為掩襲故結草使往往相聚如有人
　伏藏之狀使我疑而不敢進也〇賈林曰
　結草多為障蔽者欲使我疑之於中兵必
　不實欲别為攻襲宜審備之〇杜佑曰結
　草多障欲使我疑稠草中多障蔽者敵必
　避去恐追及多作障蔽使人疑有伏焉〇
　張預曰或敵欲追我多為障蔽設留形而
　遁以避其追或欲襲我叢聚草木以為人
　屯使我備東而擊西皆所以為疑也
鳥起者伏也
　曹操曰鳥起其上下有伏兵〇李筌曰藏
　兵曰伏〇杜佑曰下有伏兵往藏觸鳥而
　驚起也〇張預曰鳥適平飛至彼忽高起
　者下有伏兵也
獸駭者覆也
　曹操曰敵廣陳張翼來覆我也〇李筌曰
　不意而至曰覆〇杜牧曰凡敵欲覆我必
　由他道險阻林木之中故驅起伏獸駭逸
　也覆者來襲我也〇陳皥曰覆者謂隱於
　林木之内潜來掩我候兩軍戰酣或出其
　左右或出其前後若驚駭伏獸也〇梅堯
　臣曰獸驚而奔旁有覆〇張預曰凡欲掩
　覆人者必由險阻草木中來故驚起伏獸
　奔駭也
塵高而銳者東來也
　杜牧曰車馬行疾仍須魚貫故塵高而尖
　〇杜佑曰車馬行疾塵相衝故高也〇梅
　堯臣曰蹄輪勢重塵必高銳〇張預曰車
　馬行疾而勢重又轍迹相次而進故塵埃
　高起而銳直也凡軍行須有探候之人在
　前若見敵塵必馳報主將如潘黨望晋塵
　使騁而告是也卑
而廣者徒來也
　杜牧曰步人行遲可以並列故塵低而闊
　也〇梅堯臣曰人步低輕塵必卑廣〇王
　皙曰車馬起塵猛步人則差緩也〇張預
　曰徒步行緩而迹輕又行列疏遠故塵低
　而來
散而條達者樵採也
　李筌曰煙塵之候晋師伐齊曳柴從之齊
　人登山望而畏其衆乃夜遁薪來即其義
　也此筌以樵採二字〇為薪來字杜牧曰
　樵採者各隨所向故塵埃散衍條達縱横
　斷絶貌也〇梅堯臣曰樵採隨處塵必縱
　横〇王皙曰條達纖微斷續之貌〇張預
　曰分遣厮役隨處樵採故塵埃散亂而成
　隧道
少而往來者營軍也
　杜牧曰欲立營壘以輕兵往來為斥候故
　塵少也〇梅堯臣曰輕兵定營往來塵少
　〇張預曰凡分栅營者必遣輕騎四面近
　視其地欲周知險易廣狹之形故塵微而
　來
辭卑而益備者進也
　曹操曰其使來卑辭使間視之敵人增備
　也〇杜牧曰言敵人使來言辭卑遜復增
　壘塗壁若懼我者是欲驕我使懈怠必來
　攻我也趙奢救閼與去邯鄲三十里增壘
　不進秦間來必善食遣之間以報秦將秦
　將果大喜曰閼與非趙所有矣奢既遣秦
　間乃倍道兼行掩秦不備擊之遂大破秦
　軍也〇梅堯臣曰欲進者外則卑辭内則
　益備款我也〇張預曰使來辭遜敵復增
　備欲驕我而後進也田單守即墨燕將騎
　劫圍之單身操版插與士卒分功使妻妾
　編行伍之間散食饗士乃使女子乘城約
　降燕大喜又收民金千鎰令富豪遣使遺
　燕將書曰城即降願無虜妻妾燕人益懈
　乃出兵擊大破之
辭彊而進驅者退也
　曹操曰詭詐也〇杜牧曰吴王夫差北征
　會晋定公於黄池越王句踐伐吴吴晋方
　争長未定吴王懼乃合大夫而謀曰無會
　而歸與會而先晋孰利王孫雒曰必會而
　先之吴王曰先之若何雒曰今夕必挑戰
　以廣民心乃能至也於是吴王以帶甲三
　萬人去晋軍一里聲動天地晋使董褐視
　之吴王親對曰孤之事君在今日不得事
　君亦在今日董褐曰臣觀吴王之色類有
　大憂吴將毒我不可與戰乃許先歃吴王
　既會遂還焉〇杜佑曰詭詐驅馳示無所
　畏是知欲退也〇梅堯臣曰欲退者使既
　詞壯兵又彊進脅我也〇王皙曰辭彊示
　進形欲我不虞其去也〇張預曰使來辭
　壯軍又前進欲脅我而求退也秦行人夜
　戒晋師曰兩軍之士皆未憗也來日請相
　見晋庾駢曰使者目動而言肆懼我也秦
　果宵遁
輕車先出居其側者陳也
　曹操曰陳兵欲戰也〇杜牧曰出輕車先
　定戰陳壃界也〇賈林曰輕車前禦欲結
　陳而來也〇張預曰輕車戰車也出軍其
　旁陳兵欲戰也按魚麗之陳先偏後伍言
　以車居前以伍次之然則是欲戰者車先
　出其側也
無約而請和者謀也
　李筌曰無質盟之約請和者必有謀於人
　田單詐騎劫紀信誑項羽即其義也〇杜
　牧曰貞元三年吐蕃首領尚結贊因侵掠
　河曲遇疫癘人馬死者太半恐不得回乃
　詐與侍中馬燧款懇因奏請盟會燧乃盟
　之時河中節度使渾瑊奏曰若國家勒兵
　境上以謀伐為計蕃戎請盟亦聽信之今
　吐蕃無所求於國家遽請盟會必恐不實
　上不納渾瑊率衆二萬屯涇州平凉縣盟
　壇在縣西三十里五月十三日瑊率三千
　人會壇所吐蕃果衷甲劫盟焉〇陳皥曰
　因盟相劫不獨國朝晋楚會於宋楚人衷
　甲欲襲晋晋人知之是以失信也今言無
　約而請和蓋總論兩國之師或侵或伐彼
　我皆未屈弱而無故請和好者此必敵人
　國内有憂危之事欲為苟且暫安之計不
　然則知我有可圖之勢欲使不疑先求和
　好然後乘我不備而來取也石勒之破王
　浚也先密為和好又臣服於浚知浚不疑
　乃請修朝覲之禮浚許之及入因誅浚而
　滅之〇杜佑曰未有要約而便來請和有
　間諜也〇梅堯臣曰無約請和必有姦謀
　〇王皙曰無故驟請和者宜防他謀也〇
　張預曰無故請和必有姦謀漢高祖欲擊
　秦軍使酈食其持重寶埳其將賈堅秦將
　果欲連和高祖因其怠而擊之秦師大敗
　又晋將李矩守滎陽劉暢以三萬人討之
　矩遣使奉牛酒請降潜匿精兵見其弱卒
　暢大饗士卒人皆醉飽矩夜襲之暢僅以
　身免
奔走而陳兵車者期也
　李筌曰戰有期及將用是以奔走之〇杜
　牧曰上文輕車先出居其側者陳也蓋先
　出車定戰場界立旗為表奔走赴表以為
　陳也旗者期也與民期於下也周禮大蒐
　曰車驟徒趨及表乃止是也〇賈林曰尋
　常之期不合奔走必有遠兵相應有晷刻
　之期必欲合勢同來攻我宜速備之〇梅
　堯臣曰立旗為表奔以赴列〇王皙曰陳
　而期民將求戰也〇張預曰立旗為表與
　民期於下故奔走以赴之周禮曰車驟徒
　趨及表乃止是也
半進半退者誘也
　李筌曰散於前〇杜牧曰偽為雜亂不整
　之狀誘我使進也〇梅堯臣曰進退不一
　欲以誘我〇王皙曰詭亂形也〇張預曰
　詐為亂形是誘我也若吴子以囚徒示不
　整以誘楚師之類也
杖而立者飢也
　李筌曰困不能齊〇杜牧曰不食必困故
　杖也一本從此仗字〇杜佑曰倚仗矛㦸
　而立者飢之意〇梅堯臣曰倚兵而立者
　足見飢弊之色〇王皙曰倚杖者困餒之
　相〇張預曰凡人不食則困故倚兵器而
　立三軍飲食上下同時故一人飢則三軍
　皆然
汲而先飲者渴也
　李筌曰汲未至先飲者士卒之渴〇杜牧
　曰命之汲水未及而先取者渴也覩一人
　三軍可知也〇梅堯臣同杜牧註〇王皙
　曰以此見其衆行驅飢渴也〇張預曰汲
　者未及歸營而先飲水是三軍渴也
見利而不進者勞也
　曹操曰士卒之疲勞也〇李筌曰士卒難
　用也〇杜佑曰士疲倦也敵人來見我利
　而不能擊進者疲勞也〇梅堯臣曰人其
　困乏何利之趨〇張預曰士卒疲勞不可
　使戰故雖見利將不敢進也
鳥集者虛也
　李筌曰城上有烏師其遁也〇杜牧曰設
　留形而遁齊與晋相持叔向曰烏鳥之聲
　樂齊師其遁後周齊王憲伐高齊將班師
　乃以柏葉為幕燒糞壤去高齊視之二日
　乃知其空營追之不及此乃設留形而遁
　走也〇陳皥曰此言敵人若去營幕必空
　禽鳥既無畏乃鳴集其上楚子元伐鄭將
　奔諜者告曰楚幕有烏乃止則知其是設
　留形而遁也此篇蓋孫子辯敵之情僞也
　〇杜佑曰敵大作營壘示我衆而鳥集止
　其中者虚也〇梅堯臣曰敵人既去營壘
　空虚鳥烏無猜來集其上〇張預曰凡敵
　潜退必奔營幕禽鳥見空鳴集其上楚伐
　鄭鄭人將奔諜告曰楚幕有烏乃止又晋
　伐齊叔向曰城上有烏齊師其遁此乃設
　留形而遁也
夜呼者恐也
　曹操曰軍士夜呼將不勇也〇李筌曰士
　卒怯而將懦故驚恐相呼〇杜牧曰恐懼
　不安故夜呼以自壯也〇陳皥曰十人中
　一人有勇雖九人怯懦恃一人之勇亦可
　自安今軍士夜呼蓋是將無勇曹説是也
　〇孟氏同陳皥註〇張預曰三軍以將為
　主將無膽勇不能安衆故士卒恐懼而夜
　呼若晋軍終夜有聲是也
軍擾者將不重也
　李筌曰將無威重則軍擾〇杜牧曰言進
　退舉止輕佻率易無威重軍士亦擾亂也
　〇陳皥曰將法令不嚴威容不重士因以
　擾亂也〇梅堯臣同陳皥註〇張預曰軍
　中多驚擾者將不持重也張遼屯長社夜
　軍中忽亂一軍盡擾遼謂左右勿動是必
　有造變者欲以動亂人耳乃令軍士安坐
　遼中陳而立有頃即定此則能持重也
旌旗動者亂也
　杜牧曰魯莊公敗齊于長勺曹劌請逐之
　公曰若何對曰視其轍亂而旗靡故逐之
　〇杜佑曰旌旗謬動抵東觸西傾倚者亂
　也〇梅堯臣曰旌旗輙動偃亞不次無紀
　律也〇張預曰旌旗所以齊衆也而動摇
　無定是部伍雜亂也
吏怒者倦也
　杜牧曰衆悉倦弊故吏不畏而忿怒也〇
　陳皥曰將興不急之役故人人倦弊也〇
　賈林曰人困則多怒〇梅堯臣曰吏士倦
　煩怒不畏避也〇張預曰政令不一則人
　情倦故吏多怒也晋楚相攻晋禆將趙旃
　魏錡怒而欲敗晋軍皆奉命于楚却克曰
　二憾往矣弗備必敗是也
粟馬肉食軍無懸缻不返其舍者窮㓂也
　一云殺馬肉食者軍無糧也軍無懸缻不
　返其舍者窮寇也〇李筌曰殺其馬而食
　肉故曰軍無糧也不返舍者窮迫不及竈
　也〇杜牧曰粟馬言以糧穀秣馬也肉食
　者殺牛馬饗士也軍無懸缻者悉破之示
　不復炊也不返其舍者晝夜結部伍也如
　此皆是窮寇必欲決一戰爾缻音府炊器
　也〇梅堯臣曰給糧以秣乎馬殺畜以饗
　乎士棄缻不復炊暴露不返舍是欲決戰
　而求勝也〇王皙曰粟馬肉食所以為力
　且久也軍無缻不復飲食也不返舍無回
　心也皆謂以死决戰耳敵如此者當堅守
　以待其弊也〇張預曰捐糧穀以秣馬殺
　牛畜以饗士破釜及缻不復炊爨暴露兵
　衆不復反舍兹窮㓂也孟明焚舟楚軍破
　釜之類是也
諄諄翕翕徐與人言者失衆也
　曹操曰諄諄語貌翕翕失志貌〇李筌曰
　諄諄翕翕竊語貌士卒之心恐上則私語
　而言是失衆也〇杜牧曰諄諄者乏氣聲
　促也翕翕者顛倒失次貌如此者憂在内
　是自失其衆心也〇賈林曰諄諄竊議貌
　翕翕不安貌徐與人言遞相問貌如此者
　必散失部曲也〇梅堯臣曰諄諄吐誠懇
　也翕翕曠職事也緩言彊安恐衆離也〇
　王皙曰諄諄語誠懇之貌翕翕者患其上
　也將失人心則衆相與語誠懇而患其上
　也〇何氏曰兩人竊語誹議主將者也〇
　張預曰諄諄語也翕翕聚也徐緩也言士
　卒相聚私語低緩而言以非其上是不得
　衆心也
數賞者窘也
　李筌曰窘則數賞以勸進〇杜牧曰勢力
　窮窘恐衆為叛數賞以悅之〇孟氏曰軍
　實窘也恐士卒心怠故别行小惠也〇梅
　堯臣曰勢窮憂叛離屢賞以悅衆〇王皙
　曰衆窘而不和裕則數賞以悅之〇張預
　曰勢窘則易離故屢賞以撫士
數罰者困也
　李筌曰困則數罰以勵士〇杜牧曰人力
　困弊不畏刑罰故數罰以懼之〇梅堯臣
　曰人弊不堪命屢罰以立威〇王皙曰衆
　困而不精勤則數罰以脅之也〇張預曰
　力困則難用故頻罰以畏衆
先暴而後畏其衆者不精之至也
　曹操曰先輕敵後聞其衆則心惡之也〇
　李筌曰先輕後畏是勇而無戰者不精之
　甚也〇杜牧曰料敵不精之甚〇賈林曰
　教令不能分明士卒又非精練如此之將
　先欲彊暴伐人衆悖則懼也至懦之極也
　〇梅堯臣曰先行乎嚴暴後畏其衆離訓
　罰不精之極也〇王皙曰敵先行列暴後
　畏其衆離為將不精之甚也〇何氏曰寬
　猛相濟精於將事也〇張預曰先輕敵後
　畏人或曰先刻暴御下後畏衆叛已是用
　威行愛不精之甚故上文以數賞數罰而
　言也
來委謝者欲休息也
　李筌曰徐前而疾後曰委謝〇杜牧曰所
　以委質來謝此乃勢已窮或有他故必欲
　休息也〇賈林曰氣委而言謝者欲求兩
　解〇杜佑曰戰未相伏而下意氣相委謝
　者欲休息也〇梅堯臣曰力屈欲休兵委
　質以來謝〇王皙曰勢不能久〇張預曰
　以所親愛委質來謝是勢力窮極欲休兵
　息戰也
兵怒而相迎久而不合又不相去必謹察之
　曹操曰備奇伏也〇李筌曰是軍必有奇
　伏須謹察之〇杜牧曰盛怒出陳久不交
　刃復不解去有所待也當謹伺察之恐有
　奇伏旁起也〇孟氏曰備有别應〇梅堯
　臣曰怒而來逆我久而不接戰且又不解
　去必有奇伏以待我此以上論敵情〇張
　預曰勇怒而來既不合戰又不引退當密
　伺之必有奇伏也
兵非益多也
　曹操曰權力均一云兵非貴益多〇賈林
　曰不貴衆擊寡所貴寡擊衆〇王皙曰皙
　謂權力均足矣不以多為益〇張預曰兵
　非增多於敵謂權力均也
惟無武進
　曹操曰未見便也〇賈林曰武不足專進
　專進則暴〇王皙曰不可但恃武也當以
　計智料敵而行〇張預曰武剛也未能用
　剛武以輕進謂未見利也
足以併力料敵取人而已
　曹操曰厮養足也〇李筌曰兵衆武用力
　均惟得人者勝也〇杜牧曰言我與敵人
　兵力皆均惟未能用武前進者蓋未得見
　其人也但能於厮養之中揀擇其材亦足
　并力料敵而取勝不假求於他也〇陳皥
　曰言我兵力不多於敵又無利便可進不
　必他國乞師但於厮養中併力取人亦可
　破敵也〇賈林曰雖無武勇之力而輕進
　足以智謀料敵併力而取敵人也〇梅堯
　臣曰武繼也兵雖不足以繼進足以并給
　役厮養之力量敵而取勝也〇王皙曰皙
　謂善分合之變者足以併力乘敵間取勝
　人而已故雖厮養之輩可也況精兵乎曹
　説是也〇張預曰兵力既均又未見便雖
　未足剛進足以取人於厮養之中以并兵
　合力察敵而取勝不必假他兵以助己故
　尉繚子曰天下助卒名為十萬其實不過
　數萬其兵來者無不謂其將曰無為天下
　先戰此言助卒無益不如己有兵法也
夫惟無慮而易敵者必擒於人
　杜牧曰無有深謀遠慮但恃一夫之勇輕
　易不顧者必為敵人所擒也〇陳皥曰惟
　猶獨也此言殊無遠慮但輕敵者必為其
　所擒不獨言其勇也左傳曰蜂蠆有毒而
　況國乎則小敵亦不可輕〇王皙曰唯不
　能料敵但以武進則必爲敵所擒明患不
　在於不多也〇張預曰不能料人反輕敵
　以武進必爲人所擒也齊晋相攻齊侯曰
　吾姑滅此而朝食不介馬而馳之爲晋所
　敗是也
卒未親附而罰之則不服不服則難用也
　杜牧曰恩信未洽不可以刑罰齊之〇梅
　堯臣曰傳至也德以至之恩以親之恩德
　未敷罰則不服故怨而難使〇王皙曰恩
　信非素浹洽於人心未附也〇張預曰驟
　居將帥之位恩信未加於民而遽以刑法
　齊之則怒恚而難用故田穰苴曰臣素卑
　賤士卒未附百姓不信又伍參曰晋之從
　政者新未能行令是也
卒已親附而罰不行則不可用也
　曹操曰恩信已洽若無刑罰則驕情難用
　也〇梅堯臣曰恩德既洽刑罰不行則驕
　不可用〇王皙曰所謂若驕子也〇張預
　曰恩信素洽士心已附刑罰寬緩則驕不
　可用也
故令之以文齊之以武
　曹操曰文仁也武法也〇李筌曰文仁恩
　武威罰〇杜牧曰晏子舉司馬穰苴文能
　附衆武能威敵也〇王皙曰吴起云總文
　武者軍之將兼剛柔者兵之事也
是謂必取
　杜牧曰文武既行必也取勝〇梅堯臣曰
　令以仁恩齊以威刑恩威並著則能必勝
　〇張預曰文恩以悅之武威以肅之畏愛
　相兼故戰必勝攻必取或問曰書云威克
　厥愛允濟愛克厥威允岡功言先威也孫
　武先愛何也曰晝之所稱仁人之兵也王
　者之於民恩德素厚人心已附及其用之
　惟患乎寡威也武之所陳戰國之兵也霸
　者之於民法令素酷人心易離及其用之
　惟患乎少恩也
令素行以教其民則民服
　梅堯臣曰素舊也威令舊立教乃聽服〇
　張預曰將令素行其民已信教而用之人
　人聽服
令不素行以教其民則民不服
　王皙曰民不素教難卒為用〇何氏曰人
　既失訓安得服教
令素行者與衆相得也
　杜牧曰素先也言為將居常無事之時須
　恩信威令先著於人然後對敵之時行令
　立法人人信伏韓信曰我非素得拊循士
　大夫所謂驅市人而戰也所以使之背水
　令其人人自戰以其非素受恩信威令之
　從也〇陳皥曰晋文公始入國教其民二
　年欲用之子犯曰民未知義未安其居此
　言欲令民不苟其生也於是出定襄王此
　言示以事君之大義入務利民民懷生矣
　又將用之子犯曰民未知信未宣其用於
　是伐原以示之信此言在往年伐原不貪
　其利而守其信民易資者不求豐焉此言
　人無貪詐也明徵其辭公曰可矣子犯曰
　民未知禮未生其恭於是大蒐以示之禮
　及戰之時少長有禮其可用也此五者教
　人之本也夫令要在先申使人聽之不惑
　法要在必行使人守之無輕信者也三令
　五申示人不惑也法令簡當議在必行然
　後可以與衆相得也〇梅堯臣曰信服已
　久何事不從〇王皙曰知此者始可言其
　並力勝敵矣〇張預曰上以信使民民以
　信服上是上下相得也尉繚子曰令之之
　法小過無更小疑無申言號令一出不可
　反易自非大過大疑則不須更改申明所
　以使民信也諸葛亮與魏軍戰以寡對衆
　卒有當代者不留而遣之曰信不可失於
　是人人願留一戰遂大敗魏兵是也
孫子註解卷之九










孫子註解卷之十靜二
　　　地形篇(曹操曰欲戰審地形以立勝/也李筌曰軍出之後必有)
　　　(地形變動王皙曰地利當周知險/隘支挂之形也張預曰凡軍有所)
　　　(行先五十里内山川形勢使軍士伺/其伏兵將乃自行視地之勢因而圖)
　　　(之知其險易故行師越境/審地形而立勝故次行軍)
孫子曰地形有通者
　梅堯臣曰道路交達
有挂者
　梅堯臣曰網羅之地往必掛綴
有支者
　梅堯臣曰相持之地
有隘者
　梅堯臣曰兩山通谷之間
有險者
　梅堯臣曰山川丘陵也
有遠者
　曹操曰此六者地之形也○梅堯臣曰平
　陸也○杜佑曰此六地之名教民居之得
　便利則勝也○張預曰地形有此六者之
　别也
我可以往彼可以來曰通
　杜佑曰謂俱在平陸往來通利也〇張預
　曰俱在平陸往來通達
通形者先居高陽利糧道以戰則利
　曹操曰寧致人無致於人〇李筌曰先之
　以待敵〇杜牧曰通者四戰之地須先據
　高陽之處勿使敵人先得而我後至也利
　糧道者每於津阨或敵人要衝則築壘或
　作甬道以護之〇賈林曰通利者無有岡
　坂亦無要害故兩通往來處高易于望候
　向陽視生通糧道便易轉運於此利於戰
　也〇杜佑曰寧致人無致於人己先據高
　地分為屯守於歸來之路無使敵絶己糧
　道也〇梅堯臣曰先據高陽利糧道阨敵
　人來至我戰則利〇王皙註同曹操〇何
　氏同杜佑註〇張預曰先處戰地以待敵
　則致人而不致於人我雖居高面陽坐以
　致敵亦慮敵人不來赴戰故須使糧餉不
　絶然後為利
可以往難以返曰挂
　杜佑曰掛者牽掛也
挂形者敵無備出而勝之敵若有備出而不
勝難以返不利
　李筌曰往難以返曰挂〇杜牧曰挂者險
　阻之地與敵共有犬牙相錯動有挂礙也
　往攻敵敵若無備攻之必勝則雖與險阻
　相錯敵人已敗不得復邀我歸路矣若往
　攻敵人敵人有備不能勝之則為敵人守
　險阻邀我歸路難以返也〇陳皥曰不得
　已陷在此則須為持久之計掠取敵人之
　糧以伺利便而擊之〇杜佑曰敵無備出
　攻之勝可也有備不得勝之則難還返也
　〇梅堯臣曰出其不意往則獲利若其有
　備往必受制〇張預曰察知敵情果為無
　備一舉而勝之則可矣若其有備出而弗
　克欲戰則不可留欲歸則不得返非所利
　也
我出而不利彼出而不利曰支
　杜佑曰支久也〇俱不便久相持也張預
　曰各守險固以相支持
支形者敵雖利我我無出也引而去之令敵
半出而擊之利
　李筌曰支者兩俱不利如挂之形故各分
　其勢〇杜牧曰支者我與敵人各守高險
　對壘而軍中有平地狹而且長出軍則不
　能成陳遇敵則自下禦上彼我之勢俱不
　利便如此則堂堂引去伏卒待之敵若躡
　我候其半出發兵擊之則利若敵人先去
　以誘我我不可出也〇陳皥曰此說理繁
　而語倒但彼此出軍地形不便敵若設利
　誘我而去我慎勿追之我若引去敵止則
　已若來襲我候其半出則急擊之〇賈林
　曰支者隔險阻可以相要截足得相支持
　故不利先出也〇杜佑曰利利我也佯背
　我去我無出逐待其引而擊之可敗也〇
　梅堯臣曰各居所險先出必敗利而誘我
　我不可愛僞去引敵半出而擊〇王皙曰
　敵不肯至則設奇伏而退且詭之令必出
　〇張預曰利我謂佯背我去也不可出攻
　我捨險則反為所乘當自引去敵若來追
　伺其半出行列未定銳卒攻之必獲利焉
　李靖兵法曰彼此不利之地引而佯去待
　其半出而邀擊之
隘形者我先居之必盈之以待敵
　杜佑曰盈滿也以兵陳滿隘形欲使敵不
　得進退也
若敵先居之盈而勿從不盈而從之
　曹操曰隘形者兩山間通谷也敵勢不得
　撓我也我先居之必前齊隘口陳而守之
　以出奇也敵若先居此地齊口陳勿從也
　即半隘陳者從之而與敵共此利也〇李
　筌曰盈平也敵先守隘我去之趙不守井
　陘之口韓信下之陳豨不守漳水高祖下
　之是也〇杜牧曰盈者滿也言遇兩山之
　間中有通谷則須當山口為營與兩山口
　齊如水之在器而盈滿也〇杜佑曰謂齊
　口亦滿也如水之滿器與口齊也若我居
　之平易險阻皆制在我然後出奇以制敵
　若敵人據隘之半不知齊口滿盈之道我
　則入隘以從之蓋敵亦在隘我亦在隘俱
　得地形勝敗在我不在地形也夫齊口盈
　滿之術非惟隘形獨解有口譬如平坡迴
　澤車馬不通舟楫不勝中有一逕亦須據
　其路口使敵不得進也〇諸可知矣陳皥
　曰隘口言陳是也〇言營非也賈林曰從
　逐也盈實也敵若實而滿之則不可逐討
　若虚而無備則入而討之〇梅堯臣同杜
　牧註〇王皙同曹操註〇張預曰左右高
　山中有平谷我先至之必齊滿山口以為
　陳使敵不得進也我可以出奇兵彼不能
　以撓我敵若先居此地盈塞隘口而陳者
　不可從也若雖守隘口俱不齊滿者入而
　從之與敵共此險阻之利吴起曰無當天
　竈天竈者大谷之口言不可迎隘口而居
　之也
險形者我先居之必居高陽以待敵
　杜佑曰居高陽之地以待敵人敵人從其
　下陰而來擊之則勝
若敵先居之引而去之勿從也
　曹操曰地形險隘尤不可致於人〇李筌
　曰若險阻之地不可後於人〇杜牧曰險
　者山峻谷深非人力所能作為必居高陽
　以待敵若敵人先據之必不可以争則當
　引去陽者南面之地恐敵人持久我居陰
　而生疾也今若於崤澠遇敵則先據北山
　此乃是面陰而背陽也高陽二者止可捨
　陽而就高不可捨高而就陽孫子乃統而
　言之也〇杜佑曰地險先據則不致於人
　也〇梅堯臣曰先得險固居高就陽待敵
　則强敵苟先之就戰則殆引去勿疑〇王
　皙曰此亦争地若唐太宗先據武牢以待
　竇建德是也〇張預曰平陸之地尚宜先
　據況險阨之所豈可以致於人故先處高
　陽以佚待勞則勝矣若敵已據此地宜速
　引退不可與戰裴行儉討突厥嘗際晩下
　營塹壘方周忽令移就崇岡將士不悅以
　謂不可勞衆行儉不從速令徙之是夜風
　雨暴至前設營所水深丈餘將吏驚服以
　此觀之居高陽不惟戰便亦無水澇之患
　也
遠形者勢均難以挑戰戰而不利
　曹操曰挑戰者延敵也〇李筌曰力敵而
　挑則利未可知也〇杜牧曰譬如我與敵
　壘相去三十里若我來就敵壘而延敵欲
　戰者是我困敵銳故戰者不利若敵來就
　我壘延我欲戰者是我佚敵勞敵亦不利
　故言勢均然則如何曰欲必戰者則移相
　近也〇陳皥曰夫與敵營壘相遠兵力又
　均難以挑戰戰則不利故下文云勢均以
　一擊十曰走是也夫挑戰先須料我兵衆
　强弱可以加敵則為之不然則不可輕進
　自取敗也〇孟氏曰兵勢既均我遠入挑
　則不利也〇杜佑曰挑迎敵也遠形去國
　遠也地勢均等無獨便利先挑之戰不利
　也〇梅堯臣曰勢既均一挑戰則勞致敵
　則佚〇王皙曰以遠致我勞也〇張預曰
　營壘相遠勢力又均止可坐以致敵不宜
　挑人而求戰也
凡此六者地之道也將之至任不可不察也
　李筌曰此地形之勢也將不知者以敗〇
　賈林曰天生地形可以目察〇梅堯臣曰
　夫地形者助兵立勝之本豈得不度也〇
　張預曰六地之形將不可不知
故兵有走者有弛者有陷者有崩者有亂者
有北者凡此六者非天之灾將之過也
　賈林曰走弛陷崩亂北皆敗壞大小變易
　之名也〇張預曰凡此六敗咎在人事
夫勢均以一擊十曰走
　曹操曰不料力〇李筌曰不量力也若得
　形便之地用奇伏之計則可矣〇杜牧曰
　夫以一擊十之道先須敵人與我將之智
　謀兵之勇怯天時地利飢飽勞佚十倍相
　懸然後可以奮一擊十若勢均力敵不能
　自料以我之一擊敵之十則須奔走不能
　返舍復為駐止矣〇梅堯臣曰勢雖均而
　兵甚寡以寡擊衆必走之道也〇王皙曰
　不待鬭而走也〇張預曰勢均謂將之智
　勇兵之利鈍一切相敵也夫體敵勢等自
　不可輕戰況奮寡以擊衆能無走乎
卒强吏弱曰弛
　曹操曰吏不能統故弛壞〇杜牧曰言卒
　伍豪强將帥懦弱不能驅率故弛坼壞散
　也國家長慶初命田布帥魏以伐王廷凑
　布長在魏魏人輕易之數萬人皆乘驢行
　營布不能禁居數月欲合戰兵士潰散布
　自剄身死〇賈林曰令之不從威之不服
　見敵則亂不壞何為〇梅堯臣曰吏無統
　率者則軍政弛壞〇王皙同曹操註〇何
　氏曰言卒伍豪强將師懦弱不能驅領故
　弛坼壞散也〇張預曰士卒豪悍將吏懦
　弱不能統轄約束故軍政弛壞也吴楚相
　攻吴公子光曰楚軍多寵政令不一帥賤
　而不能整無大威命楚可敗果大敗楚師
　也
吏强卒弱曰陷
　曹操曰吏强欲進卒弱輙陷敗也〇李筌
　曰陷敗也卒弱不一則難以為戰是以强
　陷也〇杜牧曰言欲為攻取士卒怯弱不
　量其力强進之則陷没於死地也〇陳皥
　曰夫人皆有血氣誰無鬭敵之心若將乏
　刑德士乏訓練則人皆懦怯不可用也〇
　賈林曰士卒皆羸鼓之不進吏强獨戰徒
　陷其身也〇梅堯臣曰吏雖强進不能激
　之以勇故陷於死〇王皙曰為下所陷〇
　張預曰將吏剛勇欲戰而士卒素乏訓練
　不能齊勇同奮苟用之必陷於亡敗
大吏怒而不服遇敵懟而自戰將不知其能
曰崩
　曹操曰大吏小將也大將怒之而不猒服
　忿而赴敵不量輕重則心崩壞〇李筌曰
　將為敵所怒不料强弱驅士卒如命者必
　崩壞〇杜牧曰春秋時楚子伐鄭晋師救
　之伍參言於楚子曰晋之從政者新未能
　行令其佐先縠剛愎不仁未肯用命其三
　帥者專行不獲聽而無上衆無適從此行
　也晋師必敗晋魏錡求公族未得而怒欲
　敗晋師請致師不許請使許之遂往請戰
　而還趙旃求卿未得請挑戰不許召盟許
　之與魏錡皆命而往却克曰二憾往矣弗
　備必敗隨會曰若二子怒楚楚人乘我喪
　師無日矣不如備之先縠曰不可隨會使
　鞏朔韓穿師七覆於敖前故上軍不敗而
　中軍下軍果敗七覆七處伏兵也敖山名
　也〇陳皥曰此大將無理而怒小將使之
　心内懷不服因緣怨怒遇敵便戰不顧能
　否所以大敗也〇賈林曰自上墮下曰崩
　大吏小將不相壓伏崩壞之道將又不量
　已之能否不知卒之勇怯强與敵鬭自取
　賊害豈非自上而崩乎〇梅堯臣曰小將
　心怒而不服遇敵怨懟而不顧自取崩敗
　者蓋將不知其能也〇王皙曰謂將怒不
　以理且不知禆佐之才激致其兇懟如山
　之崩壞也〇何氏曰三軍同力上下一心
　則勝也〇張預曰大凡百將一心三軍同
　力則能勝敵今小將恚怒而不服於大將
　之令意欲俱敗逢敵便戰不量能否故必
　崩覆晋伐秦荀偃行令是也曰雞鳴而駕
　唯余馬首是瞻欒書怒曰晋國之命未是
　有也遂棄之歸又趙穿惡臾駢而逐秦魏
　錡怒晋師而乘楚
將弱不嚴教道不明吏卒無常陳兵縱横曰
亂
　曹操曰為將若此亂之道也〇李筌曰將
　或有一於此亂之道也〇杜牧曰言吏卒
　皆不拘常度故引兵出陳或縱或横皆自
　亂之也〇賈林曰威令既不嚴明士卒則
　無常禀如此軍幕不亂何為謂將無嚴令
　賞罰不行之故〇梅堯臣曰懦而不嚴則
　士無常檢教而不明則出陳縱横不整亂
　之道也〇王皙曰亂者不勝其敗〇張預
　曰將弱不嚴謂將帥無威德也教道不明
　謂教閲無古法也吏卒無常謂將臣無久
　任也陳兵縱横謂士卒無節制也為將若
　此自亂之道
將不能料敵以少合衆以弱擊强兵無選鋒
曰北
　曹操曰其勢若此必走之兵也〇李筌曰
　軍敗曰北不料敵也〇杜牧曰衛公李靖
　兵法有戰鋒隊言揀擇敢勇之士每戰皆
　為先鋒司馬法曰選良次兵益人之强註
　曰勇猛勁捷戰不得功後戰必選於前當
　以激致其銳氣也東晋大將軍謝玄北鎮
　廣陵時符堅强盛玄多募勇勁劉牢之何
　謙諸葛侃高衡劉軌田洛孫無終等以驍
　猛應募玄以牢之領精銳為前鋒百戰百
　勝號為北府兵敵人畏之〇所向必克也
　賈林曰兵鋒不選利鈍士卒不知勇怯如
　此用兵自取背道也〇梅堯臣曰不能量
　敵情以少當衆不能選精銳以弱擊强皆
　奔北之理也〇何氏曰夫士卒疲勇不可
　混同為一一則勇士不勸疲兵因有所容
　出而不戰自敗也故兵法曰兵無選鋒曰
　北昔齊以伎擊强魏以武卒奮秦以銳士
　勝漢有三河俠士劔客奇材吴謂之解煩
　齊謂之决命唐謂之跳盪是皆選鋒之别
　名也兵之勝術無先於此凡軍衆既具則
　大將勒諸營各選精銳之士須趫健出衆
　武藝軼格者部為别隊大約十人選一人
　萬人選千人所選務寡要在必當擇腹心
　健將統率自大將親兵前鋒奇伏之類皆
　品量配之也〇張預曰設若奮寡以擊衆
　驅弱以敵强又不選驍勇之士使為先鋒
　兵必敗北也凡戰必用精銳為前鋒者一
　則壯吾志一則挫敵威也故尉繚子曰武
　士不選則衆不强曹公以張遼為先鋒而
　敗鮮卑謝玄以劉牢之領精銳而拒符堅
　是也
凡此六者敗之道也
　陳皥曰一曰不量寡衆二曰本乏刑德三
　曰失於訓練四曰非理興怒五曰法令不
　行六曰不擇驍果此名六敗也
將之至任不可不察也
　張預曰已上六事必敗之道
夫地形者兵之助也
　杜牧曰夫兵之主在於仁義節制而已若
　得地形可以為兵之助所以取勝也助一
　作易〇陳皥曰天時不如地利〇孟氏曰
　地利待人而險〇賈林曰戰雖在兵得地
　易勝故曰兵之易也山可障水可灌高勝
　卑險勝平也〇王皙曰兵道則在人〇張
　預曰能審地形者兵之助耳乃末也料敵
　制勝者兵之本也
料敵制勝計險阨遠近上將之道也
　杜牧曰饋用之費人馬之力攻守之便皆
　在險阨遠近也言若能料此以制敵乃為
　將臻極之道〇王皙曰料敵窮極之情險
　阨遠近之利害此兵道也〇何氏曰知敵
　知地將軍之職〇張預曰既能料敵虚實
　强弱之情又能度地險阨遠近之形本末
　皆知為將之道畢矣
知此而用戰者必勝不知此而用戰者必敗
　杜牧曰謂知險阨遠近也〇梅堯臣曰將
　知地形又知軍政則勝不知則敗〇張預
　曰既知敵情又知地利以戰則勝俱不知
　之以戰即敗
故戰道必勝主曰無戰必戰可也戰道不勝
主曰必戰無戰可也
　李筌曰得戰勝之道必可戰也失戰勝之
　道必無戰可也立主人者發其行也〇杜
　牧曰主者君也黄石公曰出軍行師將在
　自專進退内御則功難成故聖主明王跪
　而推轂曰閫外之事將軍裁之〇孟氏曰
　寧違於君不逆士衆〇梅堯臣曰將在軍
　君命有所不受〇張預曰苟有必勝之道
　雖君命不戰可必戰也苟無必戰之道雖
　君命必戰可不戰也與其從令而敗事不
　若違制而成功故曰軍中不聞天子之詔
故進不求名退不避罪
　王皙曰皆忠以為國也〇何氏曰進豈求
　名也見利於國家士民則進也退豈避罪
　也見其蹙國殘民之害雖君命使進而不
　進罪及其身不悔也
唯人是保而利合於主國之寳也
　李筌曰進退皆保人非為身也〇杜牧曰
　進不求戰勝之名退不避違命之罪也如
　此之將國家之珍寳言其少得也〇陳皥
　曰合猶歸也〇梅堯臣曰寧違命而取勝
　勿順命而致敗〇王皙曰戰與不戰皆在
　保民利主而已矣〇張預曰進退違命非
　為己也皆所以保民命而合主利此忠臣
　國家之寳也
視卒如嬰兒故可與之赴深谿視卒如愛子
故可與之俱死
　李筌曰若撫之如此得其死力也故楚子
　一言三軍之士皆如挾纊也〇杜牧曰戰
　國時吴起為將與士卒最下者同衣食卧
　不設席行不乘騎親裹贏糧與士卒分勞
　苦卒有病疽吴起吮之其卒母聞而哭之
　或問曰子卒也而將軍自吮疽何為而哭
　母曰往年吴公吮其父其父不旋踵而死
　於敵今復吮此子妾不知其死所矣〇梅
　堯臣曰撫而育之則親而不離愛而勗之
　則信而不疑故雖死與死雖危與危〇王
　皙曰以仁恩結人心也〇何氏曰如後漢
　段熲為破羌將軍以征西羌行軍仁愛士
　卒傷者親自瞻省手為裹瘡在邊十餘年
　未嘗一日蓐寢與將士同苦故皆樂為死
　戰也晋王濬為巴郡太守郡邊吴境兵士
　苦役生男多不舉濬乃嚴其科條寬其徭
　課其産育者皆與休復所全活者數千人
　及後伐吴先在巴郡之所全活者皆堪徭
　役供軍其父母戒之曰王府君生爾爾必
　勉之無愛死也故吴子有父子之兵〇張
　預曰將視卒如子則卒視將如父未有父
　在危難而子不致死故荀卿曰臣之於君
　也下之於上也如子弟之事父兄手足之
　捍頭目也夫美酒泛流三軍皆醉温言一
　撫士同挾纊信乎以恩遇下古人所重也
　故兵法曰勤勞之師將必先己暑不張蓋
　寒不重衣險必下步軍井成而後飲軍食
　熟而後飯軍壘成而後舍
厚而不能使愛而不能令亂而不能治譬若
驕子不可用也
　曹操曰恩不可專用罰不可獨任若驕子
　之喜怒對目還害而不可用也〇李筌曰
　雖厚愛人不令如驕子者有勃逆之心不
　可用也〇杜牧曰黄石公曰士卒可下而
　不可驕夫恩以養士謙以接之故曰可下
　制之以法故曰不可驕陰符曰害生於恩
　吴起曰夫鼓鼙金鐸所以威耳旌旗麾章
　所以威目禁令刑罰所以威心耳威於聲
　不得不清目威於色不得不明心威於刑
　不得不嚴三者不立必敗於敵故曰將之
　所撝莫不從移將之所指莫不前死衛公
　李靖曰古之善為將者必能十卒而殺其
　三次者十殺其一十殺其三威振於敵國
　十殺其一令行於三軍是知畏我者不畏
　敵畏敵者不畏我善無細而不賞惡無微
　而不貶馬謖軍敗葛亮對泣而行誅鄉人
　盗笠吕蒙垂涕而後斬馬逸犯禾曹公割
　髮而自刑兩掾辭屈黄蓋詰問而俱斬故
　能威克其愛雖少必濟愛加其威雖多必
　敗〇孟氏曰唯務行恩恩勢已成刑之必
　怨唯務行刑刑怨已深恩之不附必使恩
　威相參賞罰並用然後可以為將可以統
　衆也〇梅堯臣曰厚養而不使愛寵而不
　教亂法而不治猶如驕子安得而用也
　王皙曰恩不以嚴未可濟也〇何氏曰言
　恩不可純任純任則還為己害〇張預曰
　恩不可以專用罰不可以獨行專用恩則
　卒如驕子而不能使此曹公所以割髮而
　自刑卧龍所以垂泣而行戮楊素所以流
　血盈前而言笑自若李靖所以十殺其三
　使畏我而不畏敵也獨行罰則士不親附
　而不可用此古將所以投酒楚子所以挾
　纊吴起所以分衣食闔閭所以同勞佚也
　在易之師初六曰師出以律謂齊衆以法
　也九二曰師中承天寵謂勸士以賞也以
　此觀之王者之兵亦德刑參任而恩威並
　行矣尉繚子曰不愛悅其心者不我用也
　不嚴畏其心者不我舉也故善將者愛與
　畏而已
知吾卒之可以擊而不知敵之不可擊勝之
半也
　梅堯臣曰知己而不知彼或有勝耳
知敵之可擊而不知吾卒之不可以擊勝之
半也
　杜牧曰可擊者勇敢輕死也不可擊者頓
　弊怯弱也〇陳皥曰此説非也可擊不可
　擊者所謂兵衆孰强士卒敦練賞罰敦明
　也〇梅堯臣曰知彼而不知己或有勝耳
　〇王皙曰知己不知彼知彼不知己皆未
　可以决勝也〇張預曰或知己而不知彼
　或知彼而不知己則有勝有負也唐太宗
　曰吾嘗臨陳先料敵心與己之心敦審然
　後彼可得而知焉察敵氣與己之氣敦治
　然後我可得而知焉言料心審治亂察氣
　見强弱形也可戰與不可戰也
知敵之可擊知吾卒之可以擊而不知地形
之不可以戰勝之半也
　曹操李筌曰勝之半者未可知也〇杜牧
　曰地形者險易遠近出入迂直也〇梅堯
　臣曰知彼知己而不知地形亦或不勝
　王皙曰雖知彼已可以戰然不可虧地利
　也〇張預曰既知己而又知彼但不得地
　形之助亦不可全勝
故知兵者動而不迷舉而不窮
　杜牧曰未動未舉勝負已定故動則不迷
　舉則不窮也一云動而不困舉而不頓〇
　陳皥曰窮者困也我若識彼此之動否量
　地形之得失則進而不迷戰而不困者也
　〇梅堯臣曰無所不知則動不迷闇舉不
　困窮也〇王皙曰善計者不迷善軍者不
　窮〇張預曰不妄動故動則不誤不輕舉
　故舉則不困識彼我之虚實得地形之便
　利而後戰也
故曰知彼知己勝乃不殆
　張預曰曉攻守之術則有勝而無危
知天知地勝乃不窮
　李筌曰人事天時地利三者同知則百戰
　百勝〇杜佑曰知地之便知天之時地之
　便依險阻向高陽也天之時順寒暑法刑
　德也既能知彼知己又按地形法天道勝
　乃可全又何難也〇梅堯臣曰知彼利知
　此利故不危知天時知地形故不極〇王
　皙同梅堯臣註〇張預曰順天時得地利
　取勝無極


孫子註解卷之十
孫子註解卷之十一靜三
　　　九地篇(曹操曰欲戰之地有九李/筌曰勝敵之地有九故次地)
　　　(形之下王皙曰用兵之地利害有/九也張預曰用兵之地其勢有九)
　　　(此論地勢/故次地形)
孫子曰用兵之法有散地有輕地有争地有
交地有衢地有重地有圯地有圍地有死地
　曹操曰此九地之名也〇張預曰此九地
　之名
諸侯自戰其地爲散地
　曹操曰士卒戀土道近易散〇李筌曰卒
　恃土懷妻子急則散是為散地也〇杜牧
　曰士卒近家進無必死之心退有歸投之
　處〇杜佑曰戰其境内之地士卒意不專
　有潰散之心故曰散地〇梅堯臣同杜牧
　註〇王皙同曹操註〇何氏曰散地士卒
　恃之懷戀妻子急則散走是為散地一曰
　地無關鍵士卒易散走居此地者不可數
　戰又曰地遠四平更無要害志意不堅而
　易離故曰散地吴王問孫武曰散地士卒
　顧家不可與戰則必固守不出若敵攻我
　小城掠吾田野禁吾樵採塞吾要道待吾
　空虚而急來攻則如之何武曰敵人深入
　吾都多背城邑士卒以軍為家專志輕鬭
　吾兵在國安土懷生以陳則不堅以鬭則
　不勝當集人各衆聚穀蓄帛保城備險遣
　輕兵絶其糧道彼挑戰不得轉輸不至野
　無所掠三軍困餒因而誘之可以有功若
　欲野戰則必因勢依險設伏無險則隱於
　天氣陰晦昏霧出其不意襲其懈怠可以
　有功〇張預曰戰於境内士卒顧家是易
　散之地也鄖人將伐楚師楚鬭廉曰鄖人
　軍其郊必不誡恃近其城莫有鬭志果為
　楚所敗是也
入人之地而不深者爲輕地
　曹操曰士卒皆輕返〇也杜牧曰師出越
　境必焚舟梁示民無返顧之心〇李筌曰
　輕於退也〇梅堯臣曰入敵未遠道近輕
　返〇王皙曰初涉敵境勢輕士未有鬭志
　也〇何氏曰輕地者輕於退也入敵境未
　深往返輕易不可止息將不得數動勞人
　吴王問孫武曰吾至輕地始入敵境士卒
　思還難進易退未背險阻三軍恐懼大將
　欲進士卒欲退上下異心敵守其城壘整
　其車騎或當吾前或擊吾後則如之何武
　曰軍至輕地士卒未專以入為務無以戰
　為故無近其名城無由其通路設疑佯惑
　示若將去選驍騎銜枚先入掠其牛馬六
　畜三軍見得進乃不懼分吾良卒密有所
　伏敵人若來擊之勿疑若其不至捨之而
　去又曰軍入敵境敵人固壘不戰士卒思
　歸欲退且難謂之輕地當選驍兵伏要路
　我退敵追來則擊之也〇張預曰始入敵
　境士卒思還是輕返之地也尉繚子曰征
　役分軍而歸或臨戰自北則逃傷甚焉言
　民兵四集分屯占地使北來者當北道則
　多逃以其開之耳
我得則利彼得亦利者爲争地
　曹操曰可以少勝衆弱擊强〇李筌曰此
　阨喉守險地先居者勝是為争地也〇杜
　牧曰必争之地乃險要也前秦符堅先遣
　大將吕光討西域堅敗績後光自西域還
　師至宜禾堅凉州刺史梁熙謀拒之高昌
　太守楊翰曰吕光新定西國兵强氣銳其
　鋒不可當若出流沙其勢難測高梧谷口
　險要宜先守之而奪其水彼既困渴人自
　然投戈如以為遠不可守伊吾之關亦可
　拒之若廢此二要難為計矣地有所必争
　真此機也熙不從竟為光所滅也〇陳皥
　曰彼我若先得其地者則可以少勝衆弱
　勝强也〇杜佑曰謂山水阨口有險固之
　利兩敵所争〇梅堯臣曰無我無彼先得
　則利〇王皙同陳皥註〇何氏曰争地便
　利之地先居者勝是以争之吴王問孫武
　曰敵若先至據要保利簡兵練卒或出或
　守以備我奇則如之何武曰争地之法先
　據為利敵得其處慎勿攻之引而佯走建
　旗鳴鼓趣其所愛曳柴揚塵惑其耳目分
　吾良卒密有所伏敵必出救人欲我與人
　棄我取此争先之道也若我先至而敵用
　此術則選吾銳卒固守其所輕兵追之分
　伏險阻敵人還鬭伏兵旁起此全勝之道
　〇張預曰險固之利彼我得之皆可以少
　勝衆弱勝强者是必争之地也唐太宗以
　三千人守成臯之險坐困竇建德十萬之
　衆是也
我可以往彼可以來者爲交地
　曹操曰道正相交錯也〇杜牧曰川廣地
　平可來可往足以交戰對壘〇陳皥曰交
　錯是也言其道路交横彼我可以來往如
　此之地則須兵士首尾不絶切宜備之故
　下文云交地吾將謹其守其義可見也〇
　杜佑曰交地有數道往來交相無可絶〇
　梅堯臣同陳皥註〇何氏曰交地平原交
　通也一曰可以交結不可杜絶之絶之致
　隙又曰交通四遠不可遏絶吴王問孫武
　曰交地吾將絶敵使不得來必令吾邊城
　修其守備深絶通路固其隘塞若不先圖
　之敵人已備彼可得而來吾不得而往衆
　寡又均則如之何武曰既我不可以往彼
　可以來吾分卒匿之守而易怠示其不能
　敵人且至設伏隱廬出其不意可以有功
　也〇張預曰地有數道往來通達而不可
　阻絶者是交錯之地也
諸侯之地三屬
　曹操曰我與敵相當而旁有他國也〇孟
　氏曰若鄭界於齊楚晋是也
先至而得天下之衆者爲衢地
　曹操曰先至得其國助也〇李筌曰對敵
　之傍有一國為之屬先往而通之得其衆
　也〇杜牧曰衢地者三屬之地我須先至
　其衝據其形勢結其旁國也天下猶言諸
　侯也〇梅堯臣曰彼我相當有旁國三面
　之會先至則得諸侯之助也〇王皙曰曹
　公云先至得其國助皙謂先至者結交先
　至也言天下者謂能廣助則天下可從〇
　何氏曰衢地者地要衝控帶數道先據此
　地衆必從之故得之則安失之則危也吴
　王問孫武曰衢地必先若吾道遠發後雖
　馳車驟馬至不能先則如之何武曰諸侯
　參屬其道四通我與敵相當而旁有他國
　所謂先者必先重幣輕使約和旁國交親
　結恩兵雖後至衆已屬矣我有衆助彼失
　其黨諸國持角震鼓齊攻敵人驚恐莫知
　所當〇張預曰衢者四通之地我所敵者
　當其一面而旁有鄰國三面相連屬當往
　結之以為己援先至者謂先遣使以重幣
　約和旁國也兵雖後至已得其國助矣
入人之地深背城邑多者爲重地
　曹操曰難返之地〇李筌曰堅志也白起
　攻楚樂毅伐齊皆為重地〇杜牧曰入人
　之境已深過人之城已多津梁皆為所恃
　要衝皆為所據還師返旆不可得也〇杜
　佑曰難返還也背去也背與倍同多道里
　也遠去己城郭深入敵地心專意一謂之
　重地也〇梅堯臣曰乘虚而入涉地愈深
　過城已多津要絶塞故曰重難之〇地王
　皙曰兵至此者事勢重也〇何氏曰重地
　者入敵已深國糧難應資給將士不掠何
　取吴王問孫武曰吾引兵深入重地多所
　踰越糧道絶塞設欲歸還勢不可過欲食
　於敵持兵不失則如之何武曰凡居重地
　士卒輕勇轉輸不通則掠以繼食下得粟
　帛皆貢於上多者有賞士卒無歸意若欲
　還出即為戒備深溝高壘示敵且久敵疑
　通途私除要害之道乃令輕車銜枚而行
　以牛馬為餌敵人若出鳴鼓隨之陰伏吾
　士與之中期内外相應其敗可知也〇張
　預曰深涉敵境多過敵城士卒心專無有
　歸志是難退之地也司馬景王謂諸葛恪
　卷甲深入其鋒不可當是也
行山林險阻沮澤凡難行之道者爲圮地
　曹操曰少固也〇賈林曰經水所毁曰圯
　沮洳圯地不得久留宜速去也〇梅堯臣
　曰水所毁圯行則猶難況戰守乎〇何氏
　曰圯地者少固之地也不可為城壘溝隍
　宜速去之吴王問孫武曰吾入圯地山川
　險阻難從之道行久卒勞敵在吾前而伏
　吾後營在吾左而守吾右良車驍騎要吾
　隘道則如之何武曰先進輕車去軍十里
　與敵相候接期險阻或分而左或分而右
　大將四觀擇空而取皆會中道倦而乃止
　〇張預曰險阻漸洳之地進退艱難而無
　所依
所由入者隘所從歸者迂彼寡可以擊吾之
衆者爲圍地
　李筌曰舉動難也〇杜牧曰出入艱難易
　設奇伏覆勝也〇杜佑曰所從入阨險歸
　道遠也持久則糧乏故敵可以少擊吾衆
　者為圍地也〇梅堯臣曰山川圍繞入則
　隘歸則迂也〇何氏曰圍地入則隘險歸
　則迂回進退無從雖衆何用能為奇變此
　地可由吴王問孫武曰吾入圍地前有强
　敵後有險難敵絶我糧道利我走勢敵鼓
　譟不進以觀吾能則如之何武曰圍地之
　宜必塞其闕示無所往則以軍為家萬人
　同心三軍齊力并炊數日無見火煙故為
　毁亂寡弱之形敵人見我備之必輕則告
　勵士卒令其奮怒陳伏良卒左右險阻擊
　鼓而出敵人若當疾擊務突我則前鬭後
　拓左右掎角也又曰敵在吾圍伏而深謀
　示我以利縈我以旗紛紜若亂不知所之
　奈何武曰千人操旌分塞要道輕兵進挑
　陳而勿搏交而勿去此敗謀之〇法張預
　曰前狹後險之地一人守之千人莫向則
　以奇伏勝
疾戰則存不疾戰則亡者爲死地
　曹操曰前有高山後有大水進則不得退
　則有礙〇李筌曰阻山背水食盡利速不
　利緩也〇杜牧曰衛公李靖曰或有進軍
　行師不因鄉導陷於危敗為敵所制左谷
　右山束馬懸車之逕前窮後絶鴈行魚貫
　之巖兵陳未整而强敵忽臨進無所憑退
　無所固求戰不得自守莫安駐則日月稽
　留動則首尾受敵野無水草軍乏資糧馬
　困人疲智窮力極一人守隘萬夫莫向如
　彼要害敵先據之如此之利我已失守縱
　有驍兵利器亦何以施其用乎若此死地
　疾戰則存不疾戰則亡當須上下同心併
　氣一力抽腸濺血一死於前因敗為功轉
　禍為福此乃是也〇陳皥曰人在死地如
　坐漏船伏燒〇屋賈林曰左右高山前後
　絶澗外來則易内出則難誤居此地速為
　死戰則生若待士卒氣挫糧儲又無而持
　久不死何待〇梅堯臣曰前不得進後不
　得退旁不得走不得不速戰也〇何氏曰
　死地力戰或生守隅則死吴王問孫武曰
　吾師出境軍於敵人之地敵人大至圍我
　數重欲突以出四塞不通欲勵士激衆使
　之投命潰圍則如之何武曰深溝高壘示
　為守備安静勿動以隱吾能告令三軍示
　不得已殺牛燔車以饗吾士燒盡糧食填
　夷井竈割髮捐冠絶去生慮將無餘謀士
　有死志於是砥甲礪刃并氣一力或攻兩
　旁震鼓疾譟敵人亦懼莫知所當銳卒分
　行疾攻其後此是失道而求生故曰困而
　不謀者窮窮而不戰者亡吴王曰若吾圍
　敵則如之何武曰山峻谷險難以踰越謂
　之窮㓂擊之之法伏卒隱廬開其去道示
　其走路求生透出必無鬭意因而擊之雖
　衆必破兵法又曰若敵人在死地士卒勇
　氣欲擊之法順而勿抗陰守其利必開去
　道以精騎分塞要路輕兵進而誘之陳而
　勿戰敗謀之法也〇張預曰山川險隘進
　退不能糧絶於中敵臨於外當此之際勵
　士决戰而不可緩也
是故散地則無戰
　李筌曰恐走散也〇杜牧曰已具其上〇
　賈林曰地無關闥卒易散走居此地者不
　可數戰地形之説一家之理若號令嚴明
　士卒愛服死且不顧何散之〇有梅堯臣
　曰我兵在國安土懷生陳則不堅鬭則不
　勝是不可以戰也〇王皙曰决於戰則懼
　散〇張預曰士卒懷生不可輕戰吴王問
　孫武曰散地不可戰則必固守不出若敵
　攻我小城掠吾田野禁吾樵採塞吾要道
　待吾空虚而來急攻則如之何武曰敵人
　深入專志輕鬭吾兵安土陳則不堅戰則
　不勝當集人聚穀保城備險輕兵絶其糧
　道彼挑戰不得轉輸不至野無所掠三軍
　困餒因而誘之可以有功若欲野戰則必
　因勢依險設伏無險則隱於陰晦出其不
　意襲其懈怠
輕地則無止
　李筌曰恐逃〇杜牧曰兵法之所謂輕地
　者出軍行師始入敵境未背險要士卒思
　還難進易退以入為難故曰輕地也當必
　選精騎密有所伏敵人卒至擊之勿疑若
　是不至踰之速去〇杜佑曰志未堅不可
　遇敵〇梅堯臣曰始入敵境未背險阻士
　心不專無以戰為勿近名城勿由通路以
　速進為利〇王皙曰無故不當止也〇張
　預曰士卒輕返不可輙留吴王曰士卒思
　還難進易退未背險阻三軍恐懼則如之
　何武曰軍在輕地士卒未專以入為務無
　以戰為故無近其名城無由其通路設疑
　佯惑示若將去乃選精騎銜枚先入掠其
　六畜三軍見得進乃不懼分吾良卒密有
　所伏敵人若來擊之勿疑若其不至捨之
　而去
争地則無攻
　曹操曰不當攻當先至為利也〇李筌曰
　敵先居地險不可攻〇杜牧曰無攻者
　　　已先得其地則不
　　形勝之地先據乎利　　得其處
　則不可攻　　　而争之
　　先至也吴王曰　　先至據要保利簡
　兵練卒或出或守以備我奇則如之何武
　曰争地之法讓之者得求之者失敵得其
　處慎勿攻之引而佯走建旗鳴鼓趣其所
　愛焚柴揚塵惑其耳目分吾良卒密有所
　伏敵必出救人欲我與人棄我取此争先
　之道也若我先至而敵用此術則選吾銳
　卒固守其所輕兵追之分伏險阻敵人還
　鬭伏兵旁起此全勝之道也
交地則無絶
　曹操曰相及屬也〇李筌曰不可絶間也
　〇杜牧曰川廣地平四面交戰須車騎部
　伍首尾聯屬不可使之斷絶恐敵人因而
　乘我〇賈林曰可以交結不可杜絶絶之
　致隙〇杜佑曰相及屬也俱可進退不可
　以兵絶之〇梅堯臣曰道既錯通恐其邀
　截當令部伍相及不可斷也〇王皙曰利
　糧道也交相往來之地亦謂之通地居高
　陽以待敵宜無絶糧道〇張預曰往來交
　通不可以兵阻絶其路當以奇伏勝也吴
　王曰交地吾將絶敵使不得來必令吾邊
　城修其守備深絶通道固其隘塞若不先
　圖之敵人已備彼可得而來吾不得而往
　衆寡又均則如之何武曰既我不可以往
　彼可以來則分卒匿之守而易怠示其不
　能敵人且至設伏隱廬出其不意
衢地則合交
　曹操曰結諸侯也〇李筌曰結行也〇杜
　牧曰諸侯　　又云旁國也〇孟氏曰得
　交則安失交則危也〇梅堯臣曰地四
　通何以得天下之助當以重幣合〇王皙
　曰四通之境非交援不强〇張預曰四通
　之地先交結旁國也吴王曰衢地貴先若
　吾道遠而發後雖馳車驟馬至不得先則
　如之何武曰諸侯參屬其道四通我與敵
　相當而旁有他國所謂先者必重幣輕使
　約和旁國交親結恩兵雖後至衆已屬矣
　簡兵練卒阻利而處我有衆助彼失其黨
　諸國掎角敵人莫當
重地則掠
　曹操曰畜積糧食也〇李筌曰深入敵境
　不可非義失人心也漢高祖入秦無犯婦
　女無取寳貨得人心如此筌以掠字為無
　掠字〇杜牧曰言居於重地進未有利退
　復不得則須運糧為持久之計以伺敵也
　〇孟氏曰因糧於敵也〇梅堯臣曰去國
　既遠多背城邑糧道必絶則掠畜積以繼
　食〇王皙曰深入敵境則掠其饒野以豐
　儲也難地食少則危〇張預曰深入敵境
　饋餉不繼當勵士掠食以備其乏也吴王
　曰重地多逾城邑糧道絶塞設欲歸還勢
　不可過則如之何武曰凡居重地士卒輕
　勇轉輸不通則掠以繼食下得粟帛皆貢
　於上多者有賞若欲還出深溝高壘示敵
　且久敵疑通途私除要害乃令輕車㗸枚
　而行揚其塵埃餌以牛馬敵人若出鳴鼓
　隨之陰伏吾士與之中期内外相應其敗
　可知
圯地則行
　曹操曰無稽留也〇李筌曰不可為溝隍
　宜急去之〇梅堯臣曰既毁圯不可依止
　則當速行勿稽留也〇王皙曰合聚軍衆
　圯無舍止〇張預曰難行之地不可稽留
　也吴王曰山川險阻難從之道行久卒勞
　敵在吾前而伏吾後營在吾左而守吾右
　良車驍騎要吾隘道則如之何武曰先進
　輕車去軍十里與敵相候接期險阻或分
　而左或分而右大將四觀擇空而取皆會
　中道倦而乃止
圍地則謀
　曹操曰發奇謀也〇李筌曰智者不困
　杜牧曰難阻之地與敵相持須用奇險詭
　譎之計〇杜佑曰居此當權謀詐譎可以
　免難〇梅堯臣曰前有隘後有險歸道又
　迂則發謀慮以取勝〇張預曰難以力勝
　易以謀取也吴王曰前有强敵後有險難
　敵絶我糧道利我走勢彼鼓譟不進以觀
　吾能則如之何武曰圍地必塞其闕示無
　所往則以軍為家萬人同心三軍齊力并
　炊數日無見火煙故為毁亂寡弱之形敵
　人見我備之必輕則告勵士卒令其奮怒
　陳練良卒左右險阻擊鼓而出敵人若當
　疾擊務突則前鬭後拓左右掎角
死地則戰
　曹操曰死地戰也〇李筌曰殊死戰不求
　　　　陳皥曰陷在死地則軍中人人自
　戰故曰置之死地而後生也〇賈林曰力
　戰或生守隅則死〇梅堯臣曰前後左右
　無所之示必死人人自戰也〇張預曰陷
　在死地則人自為戰吴王曰敵人大至圍
　我數重欲突以出四塞不通欲勵士激衆
　使之投命則如之何武曰深溝高壘安静
　勿動告令三軍示不得已殺牛燔車以饗
　吾士燒盡糧食填夷井竈割髮捐冠絶去
　生慮砥甲礪刃并氣一力或攻兩旁震鼓
　疾譟敵人亦懼莫知所當銳卒分行疾攻
　其後此是失道而求生故曰困而不謀者
　窮窮而不戰者亡
所謂古之善用兵者能使敵人前後不相及
　梅堯臣曰設奇衝掩
衆寡不相恃
　梅堯臣曰驚撓之也
貴賤不相救
　梅堯臣曰散亂也
上下不相收
　梅堯臣曰倉惶也
卒離而不集兵合而不齊
　李筌曰設變以疑之救左則擊其右惶亂
　不暇計〇杜牧曰多設變詐以亂敵人或
　衝前掩後或驚東擊西或立僞形或張奇
　勢我則無形以合戰敵則必備而衆分使
　其意懾離散上下驚擾不能和合不得齊
　集此善用兵也〇孟氏曰多設疑事出東
　見西攻南引北使彼狂惑散擾而集聚不
　得也〇梅堯臣曰或已離而不能集或雖
　合而不能齊〇王皙曰將有優劣則然要
　在於奇正相生手足相應也〇張預曰出
　其不意掩其無備驍兵銳卒猝然突擊彼
　救前則後虚應左則右隙使倉惶散亂不
　知所禦將吏士卒不能相赴其卒已散而
　不復聚其兵雖合而不能一
合於利而動不合於利而止
　曹操曰暴之使離亂之使不齊動兵而戰
　〇李筌曰撓之令見利乃動不亂則止〇
　梅堯臣曰然能使敵若此當須有利則動
　無利則止〇張預曰彼雖驚擾亦當有利
　則動無利則止
敢問敵衆整而將來待之若何
　曹操曰或問也〇梅堯臣曰此設疑以自
　問言敵人甚衆將又嚴整我何以待之耶
　〇張預曰前所陳者須兵衆相敵然後可
　為故或人問　　　　　於我而又整肅
　則以何術待之也
曰先奪其所愛則聽矣
　曹操曰奪其所恃之利若先據利地則我
　所欲必得也〇李筌曰孫子故立此問者
　以此為祕要也所愛謂敵所便愛也或財
　帛子女吾先困辱之則敵進退皆聽也〇
　杜牧曰據我便地略我田野利其糧道斯
　三者敵人之所愛惜倚恃者也若能俱奪
　之則敵人雖强進退勝敗皆須聽我也〇
　陳皥曰愛者不止所恃利但敵人所顧之
　事皆可奪也〇梅堯臣曰當先奪其所顧
　愛則我志得行然後使其驚撓散亂無所
　不至也〇王皙曰先據利地以奇兵絶其
　糧道則如我之謀也〇張預曰武曰敵所
　愛者便地與糧食耳我先奪之則無不從
　我之計
兵之情主速乘人之不及由不虞之道攻其
所不戒也
　曹操曰孫子應難以覆陳兵情也〇李筌
　曰不虞不戒破敵之速〇杜牧曰此統言
　兵之情狀以乘敵間隙由不虞之道攻其
　不戒之處此乃兵之深情將之至事也〇
　陳皥曰此言乘敵人有不及不虞不戒之
　便則須速進不可遲疑也蓋孫子之旨言
　用兵貴疾速也〇梅堯臣曰兵機貴速當
　乘人之不備乘人之不備者行不虞之道
　攻不戒之所也〇王皙曰兵上神速奪愛
　尤當然也〇何氏曰如蜀將孟達之降魏
　魏朝以達領新城太守達復連吴固蜀潜
　圖中國謀洩司馬宣王秉政恐達速發以
　書紿達以安之達得書猶與不决宣王乃
　潜軍進討諸將皆言達與二賊交構宜審
　察而後動宣王曰達無信義此其相疑之
　時也當及其未定往討之乃倍道兼行八
　日到其城下吴蜀各遣其將向西城安橋
　木闌塞以救達宣王分諸將拒之初達與
　諸葛亮書曰宛去洛八百里去吾一千一
　百里聞吾舉事當表上天子比相反覆一
　月間也則吾城已固諸軍足辦所在深險
　司馬公必不自來諸將來吾無患矣及兵
　到達又告亮曰吾舉事八日而兵至城下
　何其神速也上庸城三面阻水達於城下
　為木栅以自固宣王渡水破其柵直造城
　下八道攻之旬有六日達甥鄧賢將李輔
　等開門出降遂斬達李靖征簫銑集兵於
　夔州銑以時屬秋潦江水泛漲三峽路陷
　必謂靖不能進遂休兵不設備九月靖乃
　率師而進將下峽諸將皆請停兵待水退
　靖曰兵貴神速機不可失今兵始集銑尚
　未知若乘水漲之勢倏忽至城下所謂疾
　雷不及掩耳此兵家上策縱彼知我倉卒
　徵兵無以應敵此必成擒也遂降簫銑衛
　公兵法曰兵用上神戰貴其速簡練士卒
　申明號令曉其目以麾幟習其耳以鼓金
　嚴賞罰以誡之重芻豢以養之浚溝塹以
　防之指山川以導之召才能以任之述奇
　正以教之如此則雖敵人有雷電之疾而
　我則有所待也若兵無先備則不應卒卒
　不應則失於機失於機則後於事後於事
　則不制勝而軍覆矣故吕氏春秋云凡兵
　者欲急捷所以一決取勝不可久而用之
　矣故曰兵之情雖主速乘人之不及然敵
　將多謀戎卒輯睦令行禁止兵利甲堅氣
　銳而嚴力全而勁豈可速而犯之邪答曰
　若此則當卷迹藏聲蓄盈待竭避其鋒勢
　與其持久安可犯之哉廉頗之拒白起守
　而不戰宣王之抗武侯抑而不進是也〇
　張預曰復謂或人曰用兵之理惟尚神速
　所貴乎速者乘人之倉卒使不及為備也
　出兵於不虞之徑以掩其不戒故敵驚擾
　散亂而前後不相及衆寡不相待也
凡爲客之道深入則專主人不克
　李筌曰夫為客深入則志堅主人不能禦
　也〇杜牧曰言大凡為攻伐之道若深入
　敵人之境士卒有必死之志其心專一主
　人不能勝我也克者勝也〇梅堯臣曰為
　客者入人之地深則士卒專精主人不能
　克我〇張預曰深涉敵境士卒心專則為
　主者不能勝也客在重地主在輕地故耳
　趙廣武君謂韓信去國遠鬭其鋒不可當
　是也
掠於饒野三軍足食
　王皙曰饒野多稼穡
謹養而勿勞併氣積力運兵計謀爲不可測
　曹操曰養士併氣運兵為不可測度之計
　〇李筌曰氣盛力積加之以謀慮則非敵
　之可測〇杜牧曰斯言深入敵人之境須
　掠田野使我足食然後閉壁養之勿使勞
　苦氣全力盛一發取勝動用變化使敵人
　不能測我也〇陳皥曰所處之野須水草
　便近積蓄不乏謹其來往善撫士卒王翦
　伐楚楚人挑戰翦不出勤於撫御并兵一
　力聞士卒投石為戲知其養勇思戰然後
　用之一舉遂滅楚但深入敵境未見可勝
　之利則須為此計〇梅堯臣曰掠其富饒
　以足軍食息人之力并兵為不可測之計
　　王皙曰謹養謂撫循飲食周謹之也并
　銳氣積餘力形藏謀密使敵不測俟其有
　可勝之隙則進之〇張預曰兵在重地須
　掠糧於富饒之野以豐吾食乃堅壁自守
　勤撫士卒勿任以勞苦令氣盛而力全常
　為不可測度之計伺敵可擊則一舉而克
　王翦伐荆常用此術
投之無所往死且不北
　李筌曰能得其力者投之無往之地〇杜
　牧曰投之無所往謂前後進退皆無所之
　士以此皆求力戰雖死不北也〇梅堯臣
　曰置在必戰之地知死而不退走〇張預
　曰置之危地左右前後皆無所往則守戰
　至死而不奔北矣
死焉不得
　曹操曰士死安不得也〇杜牧曰言士必
　死安有不得勝之理〇孟氏曰士死無不
　得也〇梅堯臣曰兵焉得不用命〇張預
　曰士卒死戰安不得志尉繚子曰一賊仗
　劔擊於市萬人無不避之者非一人之獨
　勇萬人皆不肖也必死與必生不侔也
士人盡力
　曹操曰在難地心并也〇梅堯臣曰士安
　得不竭力以赴戰〇王皙曰人在死地豈
　不盡力〇何氏曰獸困猶鬭鳥窮則啄況
　靈萬物者人乎〇張預曰同在難地安得
　不共竭其力
兵士甚陷則不懼
　杜牧曰陷於危險勢不獨死三軍同心故
　不懼也〇梅堯臣同杜牧註〇王皙曰陷
　之難地則不懼不懼則鬭志堅也〇張預
　曰陷在危亡之地人持必死之志豈復畏
　敵也
無所往則固深入則拘
　曹操曰拘縛也〇李筌曰固堅也〇杜牧
　曰往走也言深入敵境走無生路則人心
　堅固如拘縛者也〇梅堯臣曰投無所往
　則自然心固入深則自然志專也〇張預
　曰動無所之人心堅固兵在重地走無所
　適則如拘係也
不得已則鬭
　曹操曰人窮則死戰也〇李筌曰决命〇
　杜牧曰不得已者皆疑陷在死地必不生
　以死救死盡不得已也則人皆悉力而鬭
　也〇梅堯臣何氏同杜牧註〇張預曰勢
　不獲已須力鬭也
是故其兵不修而戒不求而得不約而親不
令而信
　曹操曰不求索其意自得力也〇李筌曰
　投之必死不令而得其用也〇杜牧曰此
　言兵在死地上下同志不待修整而自戒
　懼不待收索而自得心不待約令而自親
　信也〇孟氏曰不求其勝而勝自得也〇
　梅堯臣曰不修而兵自戒不索而情自得
　不約而衆自親不令而人自信皆所以陷
　於危難故三軍同心也〇王皙曰謂死難
　之地人心自然故也〇張預曰危難之地
　人自同力不修整而自戒慎不求索而得
　情意不約束而親上不號令而信命所謂
　同舟而濟則胡越何患乎異心也
禁祥去疑至死無所之
　曹操曰禁妖祥之言去疑惑之計〇一本
　作至死無所灾〇李筌曰妖祥之言疑惑
　之事而禁之故無所灾〇杜牧曰黄石公
　曰禁巫祝不得為吏士卜問軍之吉凶恐
　亂軍士之心言既去疑惑之路則士卒至
　死無有異志也〇梅堯臣曰妖祥之事不
　作疑惑之言不入則軍必不亂死而後已
　〇王皙曰灾祥神異有以惑人故禁止之
　〇張預曰欲士死戰則禁止軍吏不得言
　妖祥之事恐惑衆也去疑惑之計則至死
　無他慮司馬法曰滅厲祥此之謂也儻士
　卒未有必戰之心則亦有假妖祥以使衆
　者田單守即墨命一卒為神每出入約束
　必稱神遂破燕是也
吾士無餘財非惡貨也無餘命非惡壽也
　曹操曰皆燒焚財物非惡貨之多也棄財
　致死者不得已也〇杜牧曰若有財貨恐
　士卒顧戀有苟生之意無必死之心也〇
　梅堯臣曰不得已竭財貨不得已盡死戰
　〇王皙曰足用而已士顧財富則媮生死
　戰而已士顧生路則無死志矣〇張預曰
　貨與壽人之所愛也所以燒擲財寳割棄
　性命者非憎惡之也不得已也
令發之日士卒坐者涕霑襟偃卧者涕交頤
　曹操曰皆持必死之計〇李筌曰棄財與
　命有必死之志故割而流涕也〇杜牧曰
　士皆以死為約未戰之日先令曰今日之
　事在此一舉若不用命身膏草野為禽獸
　所食也〇梅堯臣曰決以死力牧說是也
　〇王皙曰感勵之使然〇張預曰感激之
　故涕泣也未戰之日先令曰今日之事在
　此一舉若不用命身膏草野為禽獸所食
　或曰凡行軍饗士使酒拔劍起舞作朋角
　抵伐鼓叫呼所以增其氣若令涕泣無乃
　挫其壯心乎答曰先決其死力後激其銳
　氣則無不勝儻無必死之心其氣雖盛何
　由克之若荆軻於易水士皆垂淚涕泣及
　復為羽聲忼慷則皆瞋目髮上指冠是也
投之無所往者諸劌之勇也
　李筌曰夫獸窮則搏鳥窮則啄令急迫則
　專諸曹劌之勇也〇杜牧曰言所投之處
　皆為專諸曹劌之勇〇梅堯臣曰既令以
　必死則所往皆有專諸曹劌之勇〇張預
　曰人懷必死則所向皆有專諸曹劌之勇
　也專諸吴公子光使刺殺吴王僚者劌當
　為沬曹沬以勇力事魯莊公嘗執上首劫
　齊桓公
故善用兵者譬如率然
〇梅堯臣曰相應之容易也
率然者常山之蛇也擊其首則尾至擊其尾
則首至擊其中則首尾俱至
　梅堯臣曰蛇之為物也不可擊擊之則率
　然相應〇張預曰率猶速也擊之則速然
　相應此喻陳法也八陳圖曰以後為前以
　前為後四頭八尾觸處為首敵衝其中首
　尾俱救
敢問兵可使如率然乎
　梅堯臣曰可使兵首尾率然相應如一體
　乎
曰可夫吴人與越人相惡也當其同舟而濟
遇風其相救也如左右手
　梅堯臣曰勢使之然〇張預曰吴越仇讎
　也同處危難則相救如兩手況非仇讎者
　豈不猶率然之相應乎
是故方馬埋輪未足恃也
　曹操曰方縛馬也埋輪示不動也此言專
　難不如權巧故曰雖方馬埋輪不足恃也
　〇李筌曰投兵無所往之地人自鬭如蛇
　之首尾故吴越之人同舟相救雖縛馬埋
　輪未足恃也〇杜牧曰縛馬使為方陳埋
　輪使不動雖如此亦未足稱為專固而足
　為恃須任權變置士於必死之地使人自
　為戰相救如兩手此乃守固必勝之道而
　足為恃也〇陳皥曰人之相惡莫甚吴越
　同舟遇風而猶相救何則勢使之然也夫
　用兵之道若陷在必戰之地使懷俱死之
　憂則首尾前後不得不相救也有吴越之
　惡猶如兩手相救況無吴越之惡乎蓋言
　貴於設變使之則勇怯之心一也〇梅堯
　臣同杜牧註〇王皙曰此謂在難地自相
　救耳蛇之首尾人之左右手皆喻相救之
　敏也同舟而濟在險難也吴越猶無異心
　況三軍乎故其足恃甚於方馬埋輪曹公
　說是也〇張預曰上文歷言置兵於死地
　使人心專固然此未足為善也雖置之危
　地亦須用權智使人令相救如左右手則
　勝矣故曰雖縛馬埋輪未足恃固以取勝
　所可必恃者要使士卒相應如一體也
齊勇若政之道也
　李筌曰齊勇者將之道〇杜牧曰齊正勇
　敢三軍如一此皆在於為政者也〇陳皥
　曰政令嚴明則勇者不得獨進怯者不得
　獨退三軍之士如一也〇梅堯臣曰使人
　齊勇如一心而無怯者得軍政之道也〇
　王皙同梅堯臣註〇張預曰既置之危地
　又使之相救則三軍之衆齊力同勇如一
　夫是軍政得其道也
剛柔皆得地之理也
　曹操曰强弱一勢也〇李筌曰剛柔得者
　因地之勢也〇杜牧曰强弱之勢須因地
　形而制之也〇梅堯臣曰兵無强弱皆得
　用者是因地之勢也〇王皙曰剛柔猶强
　弱也言三軍之士强弱皆得其用者地利
　使之然也〇曹公曰强弱一勢是也張預
　曰得地利則柔弱之卒亦可以克敵況剛
　强之兵乎剛柔俱獲其用者地勢使之然
　也
故善用兵者攜手若使一人不得已也
　曹操曰齊一貌也〇李筌曰理衆如理寡
　也〇杜牧曰言使三軍之士如牽一夫之
　手不得已皆須從我之命喻易也〇賈林
　曰攜手翻迭之貌便於回運以前為後以
　後為前以左為右以右為左故百萬之衆
　如一人也〇梅堯臣曰用三軍如攜手使
　一人者勢不得已自然皆從我所揮也〇
　王皙曰攜使左右前後率從我也〇張預
　曰三軍雖衆如提一人之手而使之言齊
　一也故曰將之所揮莫不從移將之所指
　莫不前死
將軍之事静以幽正以治
　曹操曰謂清淨幽深平正〇杜牧曰清淨
　簡易幽深難測平正無偏故能致治〇梅
　堯臣曰静而幽邃人不能測正而自治人
　不能撓〇王皙曰静則不撓幽則不測正
　則不媮治則不亂〇張預曰其謀事則安
　静而幽深人不能測其御下則公正而整
　治人不敢慢
能愚士卒之耳目使之無知
　曹操曰愚誤也民可與樂成不可與慮始
　〇李筌曰為謀未熟不欲令士卒知之可
　以樂成不可與謀始是以先愚其耳目使
　無見知〇杜牧曰言使軍士非將軍之令
　其他皆不知如聾如瞽也〇梅堯臣曰凡
　軍之權謀使由之而不使知之〇王皙曰
　杜其見聞〇何氏同杜牧註〇張預曰士
　卒懵然無所聞見但從命而已
易其事革其謀使人無識
　李筌曰謀事或變而不識其原〇杜牧曰
　所為之事有所之謀不使知其造意之端
　識其所緣之本也〇梅堯臣曰改其所行
　之事變其所為之謀無使人能識也〇王
　皙曰已行之事已施之謀當革易之不可
　再也〇何氏曰將術以不窮為奇也〇張
　預曰前所行之事舊所發之謀皆變易之
　使人不可知也若裴行儉令軍士下營訖
　忽使移就崇岡初將吏皆不悅是夜風雨
　暴至前設營所水深丈餘將士驚服因問
　曰何以知風雨也行儉笑曰自今但依吾
　節制何須問我所由知也
易其居迂其途使人不得慮
　李筌曰行路之便衆人不得知其情〇杜
　牧曰易其居去安從危迂其途捨近即遠
　士卒有必死之心〇陳皥曰將帥凡舉一
　事切委曲而致之無使人得計慮者〇賈
　林曰居我要害能使自移途近於我能使
　迂之發機微路人不能知也〇梅堯臣曰
　更其所安之居迂其所趨之途無使人能
　慮也〇王皙曰處易者將致敵以求戰也
　迂途者示遠而密襲也〇張預曰其居則
　去險而就易其途則捨近而從遠人初不
　曉其旨及勝乃服太白山人曰兵貴詭道
　者非止詭敵也抑詭我士卒使由之而不
　使知之也
帥與之期如登高而去其梯
〇梅堯臣曰可進而不可退也
帥與之深入諸侯之地而發其機
　杜牧曰使無退心孟明焚舟是也一本帥
　與之登高〇陳皥曰發其心機〇賈林曰
　動我機權隨事應變〇梅堯臣曰發其危
　機使人盡命〇王皙曰皆勵決戰之志也
　機之發無復迴也賈詡勸曹公曰必決其
　機是也〇張預曰去其梯可進而不可退
　發其機可往而不可返項羽濟河沈舟之
　類也
焚舟破釜若驅羣羊驅而往驅而來莫知所
之
　曹操曰一其心也〇李筌曰還師者皆焚
　舟梁堅其志既不知謀又無返顧之心是
　以如驅羊也〇杜牧曰三軍但知進退之
　命不知攻取之端也〇梅堯臣曰但馴然
　從驅莫知其他也〇何氏曰士之往來唯
　將之令如羊之從牧者〇張預曰羣羊往
　來牧者之隨三軍進退惟將之揮
聚三軍之衆投之於險此謂將軍之事也
　曹操曰險難也〇梅堯臣曰措三軍於險
　難而取勝者為將之所務也〇張預曰去
　梯發機置兵於危險以取勝者此將軍之
　所務也
九地之變屈伸之利人情之理不可不察
　曹操曰人情見利而進見害而退〇杜牧
　曰言屈伸之利害人情之常理皆因九地
　以變化今欲下文重舉九地故於此重言
　發端張本也〇梅堯臣曰九地之變有可
　屈可伸之利人情之常理須審察之〇王
　皙曰明九地之利害亦當極其變耳言屈
　伸之利者未見便則屈見便則伸言人情
　之理者深專淺散圍禦之謂也〇張預曰
　九地之法不可拘泥須識變通可屈則屈
　可伸則伸審所利而已此乃人情之常理
　不可不察
凡爲客之道深則專淺則散
　梅堯臣曰深則專固淺則散歸此而下重
　言九地者孫子勤勤於九變也〇張預曰
　先舉兵者為客入深則專固入淺則士散
　此而下言九地之變
去國越境而師者絶地也
　梅堯臣曰進不及輕退不及散在二地之
　間也〇王皙曰此越鄰國之境也是謂孤
　絶之地當速決其事若吴王伐齊近之
　如此者鮮故不同九地之例〇張預曰去
　已國越人境而用師者危絶之地也若秦
　師過周而襲鄭是也此在九地之外而言
　之者戰國時間有之也
四達者衢地也
　梅堯臣曰馳道四出敵當一面〇張預曰
　敵當一面旁國四屬
入深者重地也
　梅堯臣曰士卒以軍為家故心無散亂
入淺者輕地也
　梅堯臣曰歸國尚近心不能專
背固前隘者圍地也
　梅堯臣曰背負險固前當阨塞〇張預曰
　前狹後險進退受制於人也
無所往者死地也
　梅堯臣曰窮無所之〇張預曰左右前後
　窮無所之地
是故散地吾將一其志
　李筌曰一卒之心〇杜牧曰守則志一戰
　則易散〇梅堯臣曰保城備險一志堅守
　候其虚懈出而襲之〇張預曰集人聚穀
　一志固守依險設伏攻敵不意
輕地吾將使之屬
　曹操李筌曰使相及屬〇杜牧曰部伍營
　壘密近聯屬蓋以輕散之地一者備其逃
　逸二者恐其敵至使易相救〇杜佑曰使
　相仍也輕地還師當安道促行然令相屬
　續以備不虞也〇梅堯臣曰行則隊校相
　繼止則營壘聯屬脫有敵至不有散逸也
　〇王皙曰絶則人不相恃〇張預曰密營
　促隊使相屬續以備不虞以防逃遁
争地吾將趨其後
　曹操曰利地在前當速進其後也〇李筌
　曰利地必争益其備也此筌以趨字為多
　字〇杜牧曰必争之地我若已後當疾趨
　而争況其不後哉〇陳皥曰二說皆非也
　若敵據地利我後争之不亦後據戰地而
　趨戰之勞乎所謂争地必趨其後者若地
　利在前先分精銳以據之彼若恃衆來争
　我以大衆趨其後無不尅者趙奢所以破
　秦軍也〇杜佑曰利地在前當進其後争
　地先據者勝不得者負故從其後使相及
　也〇梅堯臣曰敵未至其地我若在後則
　當疾趨以争之〇張預曰争地貴速若前
　驅至而後不及則未可故當疾進其後使
　首尾俱至或曰趨其後謂後發先至也
交地吾將謹其守
　杜牧曰嚴壁壘也〇梅堯臣曰謹守壁壘
　斷其通道〇王皙曰懼襲我也〇張預曰
　不當阻絶其路但嚴壁固守候其來則設
　伏擊之
衢地吾將固其結
　杜牧曰結交諸侯使之牢固〇梅堯臣曰
　結諸侯使之堅固勿令敵先〇王皙曰固
　以德禮威信且示以利害之計〇張預曰
　財幣以利之盟誓以要之堅固不渝則必
　為我助
重地吾將繼其食
　曹操曰掠彼也〇李筌曰館穀於敵也繼
　一作掠〇賈林曰使糧相繼而不絶也〇
　杜佑曰深入當繼其糧餉〇梅堯臣曰道
　既遐絶不可歸國取糧當掠彼以食軍〇
　張預曰兵在重地轉輸不通不可乏糧當
　掠彼以續食
圯地吾將進其塗
　曹操曰疾過去也〇李筌曰不可留也〇
　杜佑曰疾行無舍此地〇梅堯臣曰無所
　依當速過〇張預曰遇圯塗之地宜引兵
　速過
圍地吾將塞其闕
　曹操李筌曰以一士心也〇杜牧曰兵法
　圍師必闕示以生路令無死志因而擊之
　今若我在圍地敵開生路以誘我卒我返
　自塞之令士卒有必死之心後魏末齊神
　武起義兵於河北為爾朱兆天光度律仲
　遠等四將會於鄴南士馬精强號二十萬
　圍神武於南陵山時神武馬二千步軍不
　滿三萬兆等設圍不合神武連繫牛驢自
　塞之於是將士死戰四面奮擊大破兆等
　四將也〇孟氏曰意欲突圍示以守固〇
　杜佑曰塞其闕不欲走之意〇梅堯臣曰
　自塞其旁道使士卒必死戰也〇王皙曰
　懼人有走心〇張預曰吾在敵圍敵開生
　路當自塞之以一士心齊神武繫牛馬以
　塞路而士卒死戰是也
死地吾將示之以不活
　曹操李筌曰勵志也〇杜牧曰示之必死
　令其自奮以求生也〇賈林曰禁財棄糧
　塞井破竈示必死也〇杜佑曰勵士也焚
　輜重棄糧食塞井夷竈示無生意必殊死
　戰也〇梅堯臣曰必死可生人盡力也〇
　王皙同梅堯臣註〇何氏同杜牧註〇張
　預曰焚輜重棄糧食塞井夷竈示以無活
　勵之使死戰也
故兵之情圍則禦
　曹操曰相持禦也〇李筌曰敵圍我則禦
　之〇杜牧曰言兵在圍地始乃人人有禦
　敵持勝之心相禦持也窮則同心守禦〇
　梅堯臣同杜牧註〇張預曰在圍則自然
　持禦
不得已則鬭
　曹操曰勢有不得已也〇李筌曰有不得
　已則戰〇梅堯臣曰勢無所往必鬭〇王
　皙曰脫死難者唯鬭而已〇張預曰勢不
　可已須悉力而鬭
過則從
　曹操曰陷之甚過則從計也〇李筌曰過
　則審躡又云陷之於過則謀從之〇孟氏
　曰甚陷則無所不從〇梅堯臣同孟氏註
　〇張預曰深陷於危難之地則無不從計
　若班超在鄯善欲與麾下數十人殺虜使
　乃諄諭之其士卒曰今在危亡之地死生
　從司馬是也
是故不知諸侯之謀者不能預交不知山林
險阻沮澤之形者不能行軍不用鄉導者不
能得地利
　曹操曰上已陳此三事而復云者力惡不
　能用兵故復言之〇李筌曰三事軍之要
　也〇梅堯臣曰已解軍争篇中重陳此三
　者蓋言敵之情狀地之利害當預知焉〇
　王皙曰再陳者勤戒之也〇張預曰知此
　三事然後能審九地之利害故再陳於此
　也
四五者不知一非霸王之兵也
　曹操曰謂九地之利害或曰上四五事也
　〇張預曰四五謂九地之利害有一不知
　未能全勝
夫霸王之兵伐大國則其衆不得聚威加於
敵則其交不得合
　李筌曰夫并兵震威則諸侯自顧不敢預
　交〇杜牧曰權力有餘也能分散敵也〇
　孟氏曰以義制人人誰敢拒〇陳皥曰雖
　有霸王之勢伐大國則我衆不得聚要在
　結交外援若不如此但以威加於敵逞已
　之强則必敗也〇梅堯臣曰伐大國能分
　其衆則權力有餘也權力有餘則威加敵
　威加敵則旁國懼旁國懼則敵交不得合
　也〇王皙曰能知敵謀能得地利又能形
　之使其不相救不相恃則雖大國豈能聚
　衆而拒我哉威之所加者大則敵交不得
　合〇張預曰恃富强之勢而亟伐大國則
　已之民衆將怨苦而不得聚也甲兵之威
　倍勝於敵國則諸侯懼而不敢與我合交
　也或曰侵伐大國若大國一敗則小國離
　而不聚矣若晋楚争鄭晋勝則鄭附晋敗
　則鄭叛也小國既離則敵國之權力分而
　弱矣或我之兵威得以增勝於彼是則諸
　侯豈敢與敵人交合乎
是故不争天下之交不養天下之權信(音/伸)已
之私威加於敵故其城可拔其國可隳
　曹操曰霸者不結成天下諸侯之權也絶
　天下之交奪天下之權故已威得伸而自
　私〇李筌曰能絶天下之交惟得伸己之
　私志威而無外交者〇杜牧曰信伸也言
　不結鄰援不蓄養機權之計但逞兵威加
　於敵國貴伸已之私欲若此者則其城可
　拔其國可隳齊桓公問於管仲曰必先頓
　甲兵修文德正封疆而親四鄰則可矣於
　是復魯衛燕所侵地而以好成四鄰大親
　乃南伐楚北伐山戎東制令支折孤竹西
　服流沙兵車之會六乘車之會三乃率諸
　侯而朝天子吴夫差破越於會稽敗齊於
　艾陵闕溝於商魯會晋於黄池争長而反
　威加諸侯諸侯不敢與争句踐伐之乞師
　齊楚齊楚不應民疲兵頓為越所滅越王
　句踐問戰於申包胥曰越國南則楚西則
　晋北則齊春秋皮幣玉帛子女以賓服焉
　未嘗敢絶求以報吴願以此戰包胥曰善
　哉蔑以加焉遂伐吴滅之〇賈林曰諸侯
　既懼不得附聚不敢合從我之智謀威力
　有餘諸侯自歸何用養交之〇也不養一
　作不事〇陳皥曰智力既全威權在我但
　自養士卒為不可勝之謀天下諸侯無權
　可事也仁智義謀已之私有用以濟衆故
　曰伸私威振天下德光四海恩沾品物信
　及豚魚百姓歸心無思不服故攻城必拔
　伐國必隳也〇梅堯臣曰敵既不得與諸
　侯合交則我亦不争其交不養其權用己
　力而已爾威亦增勝於敵矣故可拔其城
　可隳其國此謂霸王之兵也〇王皙曰結
　交養權則天下可從申私損威則國城不
　保〇張預曰不争交援則勢孤而助寡不
　養權力則人離而國弱伸一已之私忿暴
　兵威於敵國則終取敗亡也或曰敵國衆
　既不得聚交又不得合則我當絶其交奪
　其權得伸已所欲而威倍於敵國故人城
　可得而拔人國可得而隳之
施無法之賞懸無政之令
　賈林曰欲拔城隳國之時故懸國外之賞
　罰行政外之威令故不守常法常政故曰
　無法無政〇梅堯臣曰瞻功行賞法不預
　設臨敵作誓政不先懸〇王皙曰杜姦隃
　也曹公曰軍法令不預施懸之司馬法曰
　見敵作誓瞻功行賞此之謂也〇張預曰
　法不先施政不預告皆臨事立制以勵士
　心司馬法曰見敵作誓瞻功行賞
犯三軍之衆若使一人
　曹操曰犯用也言明賞罰雖用衆若使一
　人也〇李筌曰善用兵者為法作攻而人
　不知懸事無令而人從之是以犯衆如一
　人也〇梅堯臣曰犯用也賞犯嚴明用多
　若用寡也〇張預曰賞功不逾時罰罪不
　遷列賞罰之典既明且速則用衆如寡也
犯之以事勿告以言
　梅堯臣曰但用以戰不告以謀〇王皙曰
　情泄則謀乖〇張預曰任用之於戰鬭勿
　諭之以權謀人知謀則疑也若裴行儉不
　告士卒以徙營之由是也
犯之以利勿告以害
　曹操曰勿使知害〇李筌曰犯用也卒知
　言與害則生疑難〇梅堯臣曰用令知利
　不令知害〇王皙曰慮疑懼也〇張預曰
　人情見利則進知害則避故勿告以害也
投之亡地然後存陷之死地然後生
　曹操曰必殊死戰在亡地無敗者孫臏曰
　兵恐不投之死地也〇李筌曰兵居死地
　必决命而鬭以求生韓信水上軍則其義
　也〇梅堯臣曰地雖曰亡力戰不亡地雖
　曰死死戰不死故亡者存之基死者生之
　本也〇何氏曰如漢王遣將韓信擊趙未
　至井陘口三十里止舍夜半傳發選輕騎
　二千人人持一赤幟從間道萆山而觀趙
　軍誡曰趙見我走必空壁逐我汝疾入趙
　壁拔趙幟立漢幟令其禆將傳餐曰今日
　破趙會食信乃使萬人先行出背水陳趙
　軍遥見而大笑平旦信建大將軍之旗鼓
　行出井陘口趙開壁擊之大戰良久於是
　信走水上軍趙空壁逐信信已入水上軍
　軍皆殊死戰不可敗信所出奇兵二千騎
　馳入趙壁皆拔趙幟立漢赤幟趙軍攻信
　既不得還壁見漢幟大驚遂亂遁走於是
　漢兵夾擊大破虜趙軍斬陳餘泜水上擒
　趙王諸將因問信曰兵法右背山陵前左
　水澤今者將軍令臣等反背水陳曰破趙
　會食臣等不服然竟以勝此何術也信曰
　此在兵法顧諸君不察耳兵法不曰陷之
　死地而後生置之亡地而後存乎且信非
　得素拊循士大夫也此所謂驅市人而戰
　其勢非置之死地使人人自為戰今與之
　生地皆走寧尚可得而用之乎諸將皆服
　曰非所及也梁將陳慶之守渦陽城與後
　魏軍相持自春至冬數十百戰師老氣衰
　魏之援兵復欲築壘於軍後褚將恐腹背
　受敵議退師慶之曰共來至此涉歷一歲
　麋費糧仗其數極多諸軍並無鬭心皆謀
　退縮豈是欲立功名直聚為鈔暴耳蓋聞
　置兵死地乃可求生須虜大合然後與戰
　必捷諸將壯其計從之魏人掎角作十三
　城慶之銜枚夜出陷其四壘所餘九城兵
　甲猶盛乃陳其俘馘鼓噪而攻遂大奔潰
　斬獲略盡後魏末齊神武興義兵於河北
　時爾朱兆等四將兵馬號二十萬夾洹水
　而軍時神武士馬不滿三萬以衆寡不敵
　遂於韓陵山為圓陳繫牛驢以塞道於是
　將士皆死戰四面奮擊大破之齊神武兵
　少天光等兵十倍圍而缺之神武乃自塞
　其缺士皆有必死之志是以破敵也高齊
　北豫州刺史司馬消難請降後周周將楊
　忠與柱國達奚武援之於是共率騎士五
　千人各乘馬一匹從間道馳入齊境五百
　里前後遣三使報消難而皆不反命去豫
　州三十里武疑有變欲還忠曰有進死無
　退生獨以千騎夜趣城下四面峭絶徒聞
　擊柝之聲武親來麾數百騎以西忠勒餘
　騎不動候門開而入乃馳遣召武時齊鎮
　城將伏敬遠勒甲士二千人據東陴舉烽
　嚴警武憚之不欲保城乃多取財帛以消
　難及其屬先歸忠以三千騎為殿到洛南
　皆解鞍而卧齊衆來追至於洛北忠謂將
　士曰但飽食今在死地賊必不敢渡水以
　當吾鋒食畢齊兵佯若渡水忠馳將擊之
　齊兵不敢逼遂徐引而退〇張預曰置之
　死亡之地則人自為戰乃可存活也項將
　救趙破釜焚廬示以必死諸侯從壁上觀
　楚戰士無不一當十遂虜秦將是也
夫衆陷於害然後能爲勝敗
　梅堯臣曰未陷難地則士卒心不專既陷
　危難然後勝敗在人為之爾〇張預曰士
　卒用命則勝敗之事在我所為
故爲兵之事在於順詳敵之意
　曹操曰佯愚也或曰彼欲進設伏而退欲
　去開而擊之〇李筌曰敵欲攻我以守待
　之敵欲戰我以奇待之退伏利誘皆順其
　所欲〇杜牧曰夫順敵之意蓋言我欲擊
　敵未見其隙則藏形閉跡敵人之所為順
　之勿驚假如强以陵我我則示怯而伏且
　順其强以驕其意候其懈怠而攻之假如
　欲退而歸則開圍使去以順其退使無鬭
　心遂因而擊之皆順敵之旨也〇陳皥曰
　順敵之旨不假多說但强示之弱進示之
　退使敵心不戒然後攻而破之必矣〇梅
　堯臣曰佯怯佯弱佯亂佯北敵人輕來我
　志乃得〇張預曰彼欲進則誘之令進彼
　欲退則緩之令退奉順其旨設奇伏以取
　之或曰敵有所欲當順其意以驕之留為
　後圖若東胡遣使謂冒頓曰欲得頭曼千
　里馬冒頓與之復遣使來曰願得單于一
　閼氏冒頓又與之及其驕怠而擊之遂滅
　東胡是也
并敵一向千里殺將
　曹操曰并兵向敵雖千里能擒其將也
　杜牧曰上文言為兵之事在順敵人之意
　此乃未見敵人之隙耳若已見其隙有可
　攻之勢則須並兵專力以向敵人雖千里
　之遠亦可以殺其將也〇賈林曰能以利
　誘敵人使一向趨之則我雖遠千里亦可
　擒殺其將〇梅堯臣曰隨敵一向然後發
　伏出奇則能遠擒其將〇王皙曰順敵意
　隨敵形及其空虚不虞并兵一力以向之
　乘勢可千里而覆軍殺將也〇張預曰敵
　既驕惰則并兵力以向之可以覆其軍殺
　其將則明如冒頓滅東胡之事是也
此謂巧能成事者也
　曹操曰是成事巧者也一作是謂巧攻成
　事〇梅堯臣曰能順敵而取勝機巧者也
　〇何氏曰能如此者是巧攻之成事也〇
　張預曰始順其意後殺其將成事之巧也
是故政舉之日夷關折符無通其使
　曹操曰謀定則閉關以絶其符信勿通其
　使〇李筌曰政令既行閉關折符無得有
　所沮議恐或衆士心也〇杜牧曰其所不
　通豈敵人之使乎若敵人之使不受則何
　必夷關折符然後為不通乎答曰夷關折
　符者不令國人出入蓋恐敵人有間使潜
　來或藏形隱跡由危歷險或竊符盗信假
　託姓名而來窺我也無通其使者敵人若
　有使來聘亦不可受之恐有智能之士如
　張孟談婁敬之屬見其微而知著測我虚
　實也此乃兵形未成恐敵人先事以制我
　也兵形已成出境之後則使在其間古之
　道也〇梅堯臣曰夷滅也折斷也舉政之
　日滅塞關梁斷毁符節使不通也使不通
　者恐泄我事也〇張預曰廟筭已定軍謀
　已成則夷塞關梁毁折符信勿通使命恐
　泄我事也彼有使來則當納之故下文云
　敵之開闔必亟入之
厲於廊廟之上以誅其事
　曹操曰誅治也〇杜牧曰厲揣厲也言廊
　廟之上誅治其事成敗先定然後興師一
　本作以謀其事〇梅堯臣曰嚴整於廊廟
　之上以計其事言其密也〇何氏曰磨厲
　廟勝之策以責成其事〇張預曰兵者大
　事不可輕議當惕厲於廟堂之上密治其
　事貴謀不外泄也
敵人開闔必亟入之
　曹操曰敵有間隙當急入之也〇李筌曰
　敵開闔未定必急來也〇孟氏曰開闔間
　者也有間來則疾内之〇梅堯臣同孟氏
　註〇張預曰開闔間謂使也敵有間來當
　急受之或曰謂敵人或開或闔出入無常
　進退未决則宜速乘之
先其所愛
　曹操曰據利便也〇李筌曰先攻其積聚
　及妻子利不擇其用也〇杜牧曰凡是敵
　人所愛惜倚恃以為軍者則先奪之也〇
　梅堯臣曰先察其便利愛惜之所也〇何
　氏同杜牧註
微與之期
　曹操曰後人發先人至〇杜牧曰微者潜
　也言以敵人所愛利便之處為期將欲謀
　奪之故潜往赴期不令敵人知也〇陳皥
　曰我若先奪便地而敵不至雖有其利亦
　奚用之是以欲取其愛惜之處必先微與
　敵人相期誤之使必至〇梅堯臣曰微露
　之期使間歸告然後我後人發先人至也
　後發者欲其必赴也先至者奪其所愛也
　〇王皙曰權譎也微者所以示密曹公曰
　先敵至也〇張預曰兵所愛者便利之地
　我欲先據當微露其意與之相期敵方趨
　之我乃後發而先至也所以使敵先趨者
　恐我至而敵不來也故曰争地吾將趨其
　後
踐墨隨敵以決戰事
　曹操曰行踐規矩無常也〇李筌曰墨者
　出道也出遲道而從之恐不及〇杜牧曰
　墨規矩也言我常須踐履規矩深守法制
　隨敵人之形若有可乘之勢則出而決戰
　也〇陳皥曰兵雖要在迅速以決戰事然
　自始及末須守法制縱獲勝捷亦不可争
　競擾亂也城濮之戰晋文公登有莘之墟
　以望其師曰少長有禮其可用也〇踐墨
　一作剗墨賈林曰剗除也墨繩墨也〇隨
　敵計以決戰事惟勝是利不可守以繩墨
　而為〇梅堯臣曰舉動必踐法度而隨敵
　屈伸因利以決戰也〇王皙曰踐兵法如
　繩墨然後可以順敵決勝〇張預曰循守
　法度踐履規矩隨敵變化形勢無常乃可
　以決戰取勝墨繩墨也婦人左右前後跪
　起皆中規矩繩墨是也
是故始如處女敵人開户後如脫兔敵不及
拒
　曹操李筌曰處女示弱脫兔往疾也〇杜
　牧曰言敵人初時謂我無所能為如處女
　之弱我因急去攻之險迅疾速如兔之脫
　走不可捍拒也或曰我避敵走如脫兔曰
　非也〇梅堯臣曰始若處女踐規矩之謂
　也後若脫兔應敵決戰之速也〇王皙曰
　處女隨敵也開户不虞也脫兔疾也若田
　單守即墨而破燕軍是也〇張預曰守則
　如處女之弱令敵懈怠是以啓隙攻則猶
　脫兔之疾乘敵倉卒是以莫禦太史公謂
　田單守即墨攻騎劫正如此語不其然乎


孫子註解卷之十一












孫子註解卷之十二靜四
　　　火攻篇(曹操曰以火攻人當擇時日/也王皙曰助兵取勝戒虚)
　　　(發也張預曰以火攻敵當使姦細/潜行地里之遠近途徑之險易先熟)
　　　(知之乃可往/故次九地)
孫子曰凡火攻有五一曰火人
　李筌曰焚其營殺其士卒也〇杜牧曰焚
　其營栅因燒兵士吴起曰凡軍居荒澤草
　木幽穢可焚而滅蜀先主伐吴吴將陸遜
　拒之於夷陵先攻一營不利諸將曰空殺
　兵耳遜曰吾已曉破敵之術矣乃勑各持
　一把茅以火攻拔之一爾勢成通率諸軍
　同時俱攻斬張南馮習及胡王沙摩柯等
　破四十餘營死者萬數備因夜遁軍資器
　械略盡遂敺血而殂〇梅堯臣曰焚營栅
　荒穢以助攻戰也〇何氏曰魯桓公世焚
　邾婁之咸丘始以火攻也後世兵家者流
　故有五火之攻以佐取勝之道也如後漢
　班超使西域到鄯善初夜將吏士奔虜營
　會天大風超令十人持鼓藏虜舍後約曰
　見火燃皆當鳴鼓大呼餘人悉持兵弩夾
　門而伏超順風縱火前後鼓譟虜衆驚亂
　超手格殺三人餘衆悉燒死又皇甫嵩率
　兵討黄巾賊張角嵩保長社賊來圍城嵩
　兵少軍中皆恐召軍吏謂曰兵有奇變不
　在衆寡今賊依草結營易為風火若因夜
　縱火必大驚亂吾出兵擊之其功可成其
　夕遂大風嵩乃約勒軍士皆束苣乘城使
　銳士間出圍外縱火大呼城上舉燎應之
　嵩因鼓而奔其陳賊驚亂奔走大破之又
　五代梁太祖乾寧中親領大軍由鄆州東
　路北次於魚山朱宣覘知即以兵徑至且
　圖速戰帝整軍出砦時宣瑾已陳於前須
　臾東南風大起帝軍旌旗失次甚有懼色
　帝即令騎士揚鞭呼嘯俄而西北風驟發
　時兩軍皆在草莽中帝因令縱火既而煙
　燄亘天乘勢以攻賊陳宣瑾大破餘衆擁
　入清河因築京觀於魚山之下又後唐伐
　蜀工部任圜以大軍至漢州康延孝來逆
　戰圜命董璋以東川懦卒當其鋒伏精兵
　於其後延孝擊退東川之軍急追之遇伏
　兵延孝敗馳入漢州閉壁不出西川孟知
　祥以兵二萬與圜合勢攻之漢州四面樹
　竹木為栅三月圜陳于金鴈橋即率諸軍
　鼓譟而進四面縱火風欿亘空延孝危急
　引騎出陳于金鴈橋又大敗之〇張預曰
　焚彼營舍以殺其士火攻之先也班超燒
　匈奴使者是也
二曰火積
　李筌曰焚積聚也〇杜牧曰積者積蓄也
　糧食薪芻是也高祖與項羽相持成臯為
　羽所敗北渡河得張耳韓信軍軍脩武深
　溝高壘使劉賈將二萬人騎數百渡白馬
　津入楚地燒其積聚以破其業楚軍乏食
　隋文帝時高熲獻取陳之策曰江南土薄
　舍多茅竹所有儲積皆非地窖可密遣行
　人因風縱火待彼修葺復更燒之不出數
　年自可財力俱盡帝行其策由是陳人益
　弊〇梅堯臣曰焚其委積以困芻糧〇張
　預曰焚其積聚使芻糧不足故曰軍無委
　積則亡劉賈燒楚積聚是也
三曰火輜四曰火庫
　李筌曰燒其輜重焚其庫室〇杜牧曰器
　械財貨及軍士衣裝在車中上道未止曰
　輜在城營壘已有止舍曰庫其所藏二者
　皆同後漢末袁紹相許攸降曹公曰今袁
　氏輜重有萬餘兩車屯軍不嚴今以輕兵
　襲之不意而至焚其積聚不過三日袁氏
　自敗公大喜選精騎五千皆用袁氏旗幟
　銜枚縛馬口從間道出入抱束薪所歷道
　有問者語之曰袁公恐曹操抄略後軍遣
　兵以益備聞者信以為然皆自若既至圍
　屯大放火營中驚亂因大破之輜重悉焚
　之矣〇陳皥曰夫敵有愛惜之物亦可以
　攻之彼若出救是我以火分其勢也更遇
　其心神撓惑自可破軍殺將也〇梅堯臣
　曰焚其輜重以窘貨財焚其庫室以空蓄
　聚〇何氏曰如前秦符堅遣將王猛伐前
　燕慕容暐師至潞川燕將慕容評率兵四
　十萬禦之以持久制之猛遣將郭慶率步
　騎五千夜從間道起火於晋山燒評輜重
　火見鄴中因而滅之〇張預曰焚其輜重
　使器用不供故曰軍無輜重則亡曹操燒
　袁紹輜重是也焚其府庫使財貨不充故
　曰軍無財則士不來
五曰火隊
　李筌曰焚其隊仗兵器〇杜牧曰焚其行
　伍因亂而擊之〇梅堯臣曰焚其隊仗以
　奪兵具隊一作隧〇賈林曰隧道也燒絶
　糧道及轉運也〇何氏同賈林註〇張預
　曰焚其隊仗使兵無戰具故曰器械不利
　則難以應敵也
行火必有因
　曹操曰因姦人〇李筌曰因姦人而内應
　也〇陳皥曰須得其便不獨姦人〇賈林
　曰因風燥而焚之〇張預曰凡火攻皆因
　天時燥旱營舍茅竹積芻聚糧居近草莽
　因風而焚之
煙火必素具
　曹操曰煙火燒具也〇李筌曰薪芻蒿艾
　糧糞之屬〇杜牧曰艾蒿荻葦薪芻膏油
　之屬先須修事以備用兵法有火箭火簾
　火杏火兵火獸火禽火盗火弩凡此者皆
　可用也〇梅堯臣曰潜姦伺隙必有便也
　秉秆持燧必先備也傳曰惟事事有備乃
　無患也〇張預曰貯火之器燃火之物常
　須預備伺便而發
發火有時起火有日
　梅堯臣曰不妄發也〇張預曰不可偶然
　當伺時日
時者天之燥也
　曹操曰燥者旱也〇梅堯臣曰旱熯易燎
　〇張預曰天時旱燥則火易燃
日者月在箕壁翼軫也凡此四宿者風起之
日也
　李筌曰天文志月宿此者多風玉經云常
　以月加日從營室順數十五至翼月在宿
　於此也〇杜牧曰宿者月之所宿也四宿
　者風之使也〇梅堯臣曰箕龍尾也壁東
　壁也翼軫鶉尾也宿在者謂月之所次也
　四宿好風月離必起〇張預曰四星好風
　月宿則起當推步躔次知所宿之日則行
　火一說春丙丁夏戊己秋壬癸冬甲乙此
　日有疾風猛雨又占風法取雞羽重八兩
　掛於五丈竿上以候風所從來四宿即箕
　壁翼軫也
凡火攻必因五火之變而應之
　梅堯臣曰因火為變以兵應之〇張預曰
　因其火變以兵應之五火即人積輜庫隊
　也
火發於内則早應之於外
　曹操曰以兵應之也〇李筌曰乘火勢而
　應之也〇杜牧曰凡火乃使敵人驚亂因
　而擊之非謂空以火敗敵人也聞火初作
　即攻之若火闌衆定而攻之當無益故曰
　早也〇杜佑曰使間人縱火於敵營内當
　速進以攻其外也〇梅堯臣曰内若驚亂
　外以兵擊〇張預曰火纔發於内則兵急
　擊於外表裹齊攻敵易驚亂
火發兵静者待而勿攻
　杜牧曰火作不驚敵素有備不可遽攻須
　待其變者也〇梅堯臣曰不驚撓者必有
　備也〇王皙曰以不變也〇何氏曰火作
　而敵不驚呼者有備也我往攻則返或受
　害〇張預曰火雖發而兵不亂者敵有備
　也復防其變故不可攻
極其火力可從而從之不可從而止
　曹操曰見可而進知難而退〇李筌曰夫
　火發兵不亂不可攻〇杜牧曰俟火盡已
　來若敵人擾亂則攻之若敵終静不擾則
　收兵而退也〇杜佑曰見利則進知難則
　退極盡也盡火力可則應不可則止無使
　敵知其所為〇梅堯臣曰極其火勢待其
　變則攻不變則勿攻〇王皙曰伺其變亂
　則乘之終不變亂則自治而蓄力〇何氏
　曰如魏滿寵征吴勑諸將曰今夕風甚猛
　賊必來燒我營宜為之備諸軍皆警夜半
　果來燒營寵掩擊破之者是也〇張預曰
　盡其火勢變亂則攻安静則退
火可發於外無待於内以時發之
　李筌曰魏武破袁紹於官渡用許攸計燒
　輜重萬餘則其義也〇杜牧曰上文云五
　火變須發於内若敵居荒澤草穢或營栅
　可焚之地即須及時發火不必更待内發
　作然後應之恐敵人自燒野草我起火無
　益漢時李陵征匈奴戰敗為單于所逐及
　於大澤匈奴於上風縱火陵亦先放火燒
　斷蒹葭用絶火勢〇陳皥曰以時發之所
　謂天之燥月之宿在四星也〇賈林曰火
　可發於外不必待内應得時即應發不可
　拘於常勢也〇梅堯臣同杜牧註〇張預
　曰火亦可發於外不必須待作於内但有
　便則應時而發黄巾賊張角圍漢將皇甫
　嵩於長社賊依草結營嵩使銳士間出圍
　外縱火大呼城上舉燎應之嵩因鼓而奔
　其陳賊驚亂遂敗走
火發上風無攻下風
　曹操曰不便也〇李筌曰隋江東賊劉元
　進攻王世充於延陵令把草東方因風縱
　火俄而迴風悉燒元進營軍人多死者〇
　杜牧曰若是東則焚敵之東我亦隨以攻
　其東若火發東面攻其西則與敵人同受
　也故無攻下風則順風也若舉東可知其
　他也〇梅堯臣曰逆火勢非便也敵必死
　戰〇王皙曰或擊其左右可也〇張預曰
　燒之必退退而逆擊之必死戰則不便也
晝風久夜風止
　曹操曰數當然也〇李筌曰不知始也〇
　杜牧曰老子曰飄風不終朝〇梅堯臣曰
　凡晝風必夜止夜風必晝止數當然也〇
　王皙同梅堯臣註〇張預曰晝起則夜息
　數當然也故老子曰飄風不終朝
凡軍必知有五火之變以數守之
　杜牧曰須筭星躔之數守風起日乃可發
　火不可偶然而為之〇杜佑曰既知起五
　火五變當復以數消息其可否〇梅堯臣
　曰數星之躔以候風起之日然而發火亦
　當自防其變〇張預曰不可止知以火攻
　人亦當防人攻已推四星之度數知風起
　之日則嚴備守之
故以火佐攻者眀
　梅堯臣曰明白易勝〇張預曰用火助攻
　灼然可以取勝
以水佐攻者强
　杜佑曰水以為衝故强〇梅堯臣曰勢之
　强也〇張預曰水能分敵之軍彼勢分則
　我勢强
水可以絶不可以奪
　曹操曰火佐者取勝明也水佐者但可以
　絶敵道分敵軍不可以奪敵蓄積〇李筌
　曰軍者必守術數而佐之水火所以明强
　也光武之敗王莽魏武之擒吕布皆其義
　也以水絶敵人之軍分為二則可難以奪
　敵人之蓄積〇杜牧曰水可絶敵糧道絶
　敵救援絶敵奔逸絶敵衝擊不可以水奪
　險要蓄積也〇王皙曰强者取其決注之
　暴〇張預曰水止能隔絶敵軍使前後不
　相及取其一時之勝然不若火能焚奪敵
　之積聚使之滅亡若韓信决水斬楚將龍
　且是一時之勝也曹公焚袁紹輜重紹因
　以敗是使之滅亡也水不若火故詳於火
　而略於水
夫戰勝攻取而不修其功者凶命曰費留
　曹操曰若水之留不復還也或曰賞不以
　時但費留也賞善不踰日也〇李筌曰賞
　不踰日罰不踰時若功立而不賞有罪而
　不罰則士卒疑惑日有費也〇杜牧曰修
　者舉也夫戰勝攻取若不藉有功舉而賞
　之則三軍之士必不用命也則有凶咎徒
　留滯費耗終不成事也〇賈林曰費留惜
　費也〇梅堯臣曰欲戰必勝攻必取者在
　因利乘便能作為功也作為功者修火攻
　水攻之類不可坐守其利也坐守其利者
　凶也是謂費留矣〇王皙曰戰勝攻取而
　不修功賞之差則人不勸不勸則費財老
　師凶害也已〇張預曰戰攻所以能必勝
　必取者水火之助也水火所以能破軍敗
　敵者士卒之用命也不修舉有功而賞之
　凶咎之道也財竭師老而不得歸費留之
　謂也
故曰明主慮之良將修之
　杜牧曰黄石公曰夫霸者制士以權結士
　以信使士以賞信衰則士䟽賞虧則士不
　為用〇賈林曰明主慮其事良將修其功
　〇梅堯臣曰始則君發其慮終則將修其
　功〇張預曰君當謀慮攻戰之事將當修
　舉剋捷之功
非利不動
　李筌曰明主賢將非見利不起兵〇杜牧
　曰先見起兵之利然後兵起〇梅堯臣曰
　凡兵非利於民不興也一作非利不起也
非得不用
　杜牧曰先見敵人可得然後用兵〇賈林
　曰非得其利不用也
非危不戰
　曹操曰不得已而用兵〇李筌曰非至危
　不戰〇梅堯臣曰凡用兵非危急不戰也
　所以重凶器也〇張預曰兵凶器戰危事
　須防禍敗不可輕舉不得已而後用
主不可以怒而興師
　王皙曰不可但以怒也若息侯伐鄭〇張
　預曰因怒興師不亡者鮮若息侯與鄭伯
　有違言而伐鄭君子是以知息之將亡
將不可以愠而致戰
　王皙曰不可但以愠也若晋趙穿〇張預
　曰因忿而戰罕有不敗若姚襄怒符堅黄
　眉壓壘而陳因出戰為黄眉所敗是也怒
　大於愠故以主言之愠小於怒故以將言
　之君則可以興兵將則止可言戰
合於利而動不合於利而止
　曹操曰不得以己之喜怒而用兵也〇賈
　林曰愠怒内作不顧安危固不可也〇杜
　佑曰人主聚衆興軍以道理勝負之計不
　可以已之私怒將舉兵則以策不可以愠
　恚之故而合戰也〇梅堯臣曰兵以義動
　無以怒興戰以利勝無以愠敗〇張預曰
　不可因已之喜怒而用兵當顧利害所在
　尉繚子曰兵起非可以忿也見勝則興不
　見勝則止
怒可以復喜愠可以復悅
　張預曰見於色者謂之喜得於心者謂之
　悅
亡國不可以復存死者不可以復生
　杜牧曰亡國者非能亡人之國也言不度
　德不量力因怒興師因愠合戰則其兵自
　死其國自亡者也〇杜佑曰凡主怒興軍
　伐人無素謀明計則破亡矣將愠怒而鬭
　倉卒而合戰所傷殺必多怒愠復可以説
　喜言亡國不可復存死者不可復生者言
　當慎之〇梅堯臣曰一時之怒可返而喜
　也一時之愠可返而說也國亡軍死不可
　復已〇王皙曰喜怒無常則威信去矣
　張預曰君因怒而興兵則國必亡將因愠
　而輕戰則士必死
故眀君慎之良將警之此安國全軍之道也
　杜牧曰警言戒之也〇梅堯臣曰主當慎
　重將當警懼〇張預曰君常慎於用兵則
　可以安國將常戒於輕戰則可以全軍


孫子註解卷之十二
孫子註解卷之十三靜五
　　　用間篇(曹操李筌曰戰者必用間諜/以知敵之情實也張預曰)
　　　(欲素知敵情者非間不可也然用/間之道尤須微密故次火攻也)
孫子曰凡興師十萬出征千里百姓之費公
家之奉日費千金内外騷動怠於道路不得
操事者七十萬家
　曹操曰古者八家為鄰一家從軍七家奉
　之言十萬之師舉不事耕稼者七十萬家
　〇李筌曰古者發一家之兵則鄰里三族
　共資之是以不得耕作者七十萬家而資
　十萬之衆矣〇杜牧曰古者一夫田一頃
　夫九頃之地中心一頃鑿井樹廬八家居
　之是為井田怠疲也言七十萬家奉十萬
　之師轉輸疲於道路也〇梅堯臣曰輸糧
　供用公私煩役疲於道路廢於耒耜也曹
　説是也〇張預曰井田之法八家為鄰一
　家從軍七家奉之興兵十萬則輟耕作者
　七十萬家也或問曰重地則掠疲於道路
　而轉輸何也曰非止運糧亦供器用也且
　兵貴掠敵者謂深踐敵境則當備其乏故
　須掠以繼食非專館穀於敵也亦有磧鹵
　之地無糧可因得不餉乎
相守數年以争一日之勝而愛爵禄百金不
知敵之情者不仁之至也
　李筌曰惜爵賞不與間諜令窺敵之動静
　是為不仁之至也〇杜牧曰言不能以厚
　利使間也〇梅堯臣曰相守數年則七十
　萬家所費多矣而乃惜爵禄百金之微不
　以遺間釣情取勝是不仁之極也〇王皙
　曰恡財賞不用間也〇張預曰相持且久
　七十萬家財力一困不知恤此而反靳惜
　爵賞之細不以啗間求索知敵情者不仁
　之甚也
非人之將也
　梅堯臣曰非將人成功者也
非主之佐也
　一本作非仁之佐也〇梅堯臣曰非以仁
　佐國者也
非勝之主也
　梅堯臣曰非致勝主利者也〇張預曰不
　可以將人不可以佐主不可以主勝勤勤
　而言者嘆惜之也
故明君賢將所以動而勝人成功出於衆者
先知也
　李筌曰為間也〇杜牧曰知敵情也〇梅
　堯臣曰主不妄動動必勝人將不苟功功
　必出衆所以者何也〇在預知敵情也王
　皙曰先知敵情制勝如神也〇何氏曰周
　官士師掌邦諜蓋異國間伺之謂也故兵
　家之有四機二權曰事機曰智權皆善用
　間諜者也故能敵人動静我預知矣韋孝
　寬為驃騎大將軍鎮玉壁孝寬善於撫御
　能得人心所遣間諜入齊者皆為盡力亦
　有齊人得孝寬金貨遥通書疏故齊之動
　静朝廷皆先知之時有主帥許盆孝寬委
　以心膂令守一戍盆乃以城東入孝寬怒
　遣諜取之俄而斬首而還其能致物情如
　此又李達為都督義州弘農等二十一防
　諸軍事每厚撫境外之人使為間諜敵中
　動静必先知之至有事泄被誅戮者亦不
　以為悔其得人心也如此〇張預曰先知
　敵情故動則勝人功業卓然超絶羣衆
先知者不可取於鬼神
　張預曰視之不見聽之不聞不可以禱祀
　而取
不可象於事
　曹操曰不可以禱祀而求亦不可以事類
　而求也〇李筌曰不可取於鬼神象類唯
　間者能知敵之情〇杜牧曰象者類也言
　不可以他事此類而求〇梅堯臣曰不可
　以卜筮知也不可以象類求也〇張預曰
　不可以事之相類者擬象而求
不可驗於度
　曹操曰不可以事數度也〇李筌曰度數
　也夫長短闊狹遠近小大即可驗之於度
　數人之情僞度不能知也〇梅堯臣曰不
　可以度數驗也言先知之難也〇張預曰
　不可以度數推驗而知
必取於人知敵之情者也
　曹操曰因人也〇李筌曰因間人也〇梅
　堯臣曰鬼神之情可以卜筮知形氣之物
　可以象類求天地之理可以度數驗唯敵
　之情必由間者而後知也〇張預曰鬼神
　象類度數皆不可以求先知必因人而後
　知敵情也
故用間有五有因間有内間有反間有死間
有生間
　梅堯臣曰五間之名也〇張預曰此五間
　之名因間當為鄉間故下文云鄉間可得
　而使
五間俱起莫知其道是謂神紀人君之寳也
　曹操曰同時任用五間也〇李筌曰五間
　者因五人用之〇杜牧曰五間俱起者敵
　人不知其情泄形露之道乃神鬼之綱紀
　人君之重寳也〇梅堯臣曰五間俱起以
　間敵而莫知我用之之道是曰神妙之綱
　紀人君之所貴也〇王皙曰五間俱起人
　不之測是用兵神妙之大紀人主之重寳
　也賈林曰紀理也〇言敵人但莫知我以
　何道如通神理也〇張預曰五間循環而
　用人莫能測其理兹乃神妙之綱紀人君
　之重寳也
因間者因其鄉人而用之
　杜牧曰因敵鄉國之人而厚撫之使為間
　也晋豫州刺史祖逖之鎮雍丘愛人下士
　雖疏交賤𨽻皆恩禮而遇之河上堡因先
　有任子在胡者皆聽兩屬時遣游軍僞抄
　之明其未附諸塢王感戴胡有異圖輒密
　以聞前後尅獲蓋由於此西魏韋孝寬使
　齊人斬許盆而來猶其義也〇賈林曰讀
　因間為鄉間〇杜佑曰因敵鄉人知敵表
　裏虚實之情故就而用之可使伺候也〇
　梅堯臣曰因其國人利而使之〇何氏曰
　如春秋時楚師伐宋九月不服將去宋楚
　大夫申叔時曰築室反耕者宋必聽命楚
　子從之宋人懼使華元夜入楚師登子反
　之牀起之曰寡君使元以病告曰弊邑易
　子而食析骸而爨雖然城下之盟有以國
　斃不能從也去我三十里唯命是聽子反
　懼與之盟而告楚子退三十里宋及楚平
　〇張預曰因敵國人知其底裏就而用之
　可使伺候也韋孝寬以金帛啗齊人而齊
　人遥通書䟽是也
内間者因其官人而用之
　李筌曰因敵人失職之官魏用許攸也
　杜牧曰敵之官人有賢而失職者有過而
　被刑者亦有寵嬖而貪財者有屈在下位
　者有不得任使者有欲因敗喪以求展已
　之材能者有翻覆變詐常持兩端之心者
　如此之官皆可以潜通問遭厚貺金帛而
　結之因求其國中之情察其謀我之事復
　間其君臣使不和同也〇杜佑曰因在其
　官失職者若刑戮之子孫與受罰之家也
　因其有隙就而用之〇梅堯臣曰因其官
　屬結而用之〇何氏曰如益州牧羅尚遣
　將隗伯攻蜀賊李雄於郫城互有勝負雄
　乃募武都人朴泰鞭之見血使譎羅尚欲
　為内應以火為期尚信之悉出精兵遣隗
　伯等率兵從泰擊雄雄將李驤於道設伏
　泰以長梯倚城而舉火伯軍見火起而争
　緣梯泰又以繩汲上尚軍百餘人皆斬之
　雄因放兵内外擊之大破尚軍此用内間
　之勢也又隋陰壽為幽州總管高寶寧舉
　兵反壽討之寶寧奔于磧北壽班師留開
　府成道昂鎮之寶寧遣其子僧伽率輕騎
　掠城下而去尋引契丹靺鞨之衆來攻道
　昂苦戰連月乃退壽患之於是重賄寶寧
　又遣人陰間其所親任者趙世模王威等
　月餘世模率其衆降寳寧復走契丹為其
　麾下趙修羅所殺北邊遂安又唐太宗討
　竇建德入武牢進薄其營多所傷殺凌敬
　進說曰宜悉兵濟河攻取懷州河陽使重
　將居守更率衆鳴鼓建旗踰太行入上黨
　先聲後實傳檄而定漸趨壼口稍駭蒲津
　收河東之地此策之上也行必有三利一
　則入無人之境師有萬全二則拓土得兵
　三則鄭圍自解建德將從之王世充之使
　長孫安世陰齎金玉啗其諸將以亂其謀
　衆咸進諫曰凌敬書生耳豈可與言戰乎
　建德從之退而謝敬曰今衆心甚銳此天
　賛我矣因此决戰必然大捷已依衆議不
　得從公言也敬固争建德怒杖出焉於是
　悉衆進逼武牢太宗按甲挫其銳建德中
　槍竄於牛口渚車騎將軍白士讓楊武威
　生獲之又王翦為秦將攻趙趙使李牧司
　馬商禦之李牧數破走秦軍殺秦將桓齮
　翦惡之乃多與趙王寵臣郭開等金使為
　反間曰李牧司馬商欲與秦廢趙以多取
　封於秦趙王疑之使趙葱及顔聚代將斬
　李牧廢司馬商後三月翦因急擊趙大破
　殺趙葱虜趙王遷及其將顔聚也〇張預
　曰因其失意之官或刑戮之子弟凡有隙
　者厚利使之晋任析公吴納子胥皆近之
反間者因其敵間而用之
　李筌曰敵有間來窺我得失我厚賂之而
　令反為我間也〇杜牧曰敵有間來窺我
　我必先知之或厚賂誘之反為我用或佯
　為不覺示以偽情而縱之則敵人之間反
　為我用也陳平初為漢王護軍尉項羽圍
　於榮陽城漢王患之請割榮陽以西和項
　王弗聽平曰顧楚有可亂者彼項王骨鯁
　之臣亞父鍾離昩龍且周殷之屬不過數
　人耳大王能出捐數萬斤金行反間間其
　君臣以疑其心項王為人意忌信讒必内
　相誅漢因舉兵而攻之破楚必矣漢王以
　為然乃出黄金四萬斤與平恣所為不問
　出入平既多以金縱反間於楚軍宣言諸
　將鍾離昩等為項王將功多矣然終不得
　列地而王欲與漢為一以滅項氏分王其
　地項王果疑之使使至漢漢為太牢之具
　舉進見楚使即陽驚曰吾以為亞父使乃
　項王使也復持去以惡草具進楚使使歸
　具以報項王果大疑亞父亞父欲急擊下
　榮陽城項王不信不肯聽亞父亞父聞項
　王疑之乃大怒疽發而死卒用陳平之計
　滅楚也〇梅堯臣曰或以僞事紿之或以
　厚利啗之〇王皙曰反間反為我間也或
　留之使言其情又或示以詭形而遣之〇
　何氏曰如燕昭王以樂毅為將破齊七十
　餘城及惠王立與樂毅有隙齊將田單乃
　縱反間於燕宣言曰齊王已死城之不拔
　者二耳樂毅畏誅而不敢歸以伐齊為名
　實欲連兵南面而王齊齊人未附故且緩
　即墨以待其事齊人所懼唯恐他將之來
　即墨殘矣燕王以為然使騎劫伐樂毅燕
　人士卒離心單又縱反間曰吾懼燕人掘
　吾城外冢墓戮辱先人燕軍從之即墨人
　激怒請戰大破燕師所亡七十餘城悉復
　之又秦師圍趙閼與趙將趙奢救之去趙
　國都三十里不進秦間來奢善食遣之間
　以報秦將以為奢師怯弱而止不行奢墮
　而卷甲趨秦師擊破之又范睢為秦昭王
　相使左庶長王齕攻韓取上黨上黨民走
　趙趙軍長平齕因攻趙趙使廉頗將廉頗
　堅壁以待秦秦數挑戰趙兵不出趙王數
　以為讓而睢使人行千金於趙為反間曰
　秦之所惡獨畏趙括耳廉頗軍易與且降
　矣趙王既怒廉頗軍多亡失數敗又反堅
　壁不戰又聞秦反間之言因使括代頗秦
　聞括將以白起為上將軍射殺括及坑降
　卒四十萬〇張預曰敵有間來或重賂厚
　禮以結之告以偽辭或佯為不知踈而慢
　之示以虚事使之歸報則反為我利也趙
　奢善食秦間漢軍佯驚楚使是也
死間者爲誑事於外令吾間知之而傳於敵
　李筌曰情詐為不足信吾知之今吾動此
　間而待之此筌以待字為非傳也〇杜牧
　曰誑者詐也言吾間在敵未知事情我則
　詐立事跡令吾間憑其詐迹以輸誠於敵

　而得敵信也若吾進取與詐跡不同間者
　不能脫則為敵所殺故曰死間也漢王使
　酈生說齊下之齊罷守備韓信因而襲之
　田横怒烹酈生此事相近〇杜佑曰作誑
　詐之事於外佯漏泄之使吾間知之吾間
　至敵中為敵所得必以誑事諭敵敵從而
　備之吾所行不然間則死矣又云敵間來
　聞我誑事以持歸然皆非所圖也二間皆
　不能知幽隱深密故曰死間也蕭世誠曰
　所獲敵人及已叛亡軍士有重罪繫者故
　為貸免相勑勿泄佯不祕密令敵間竊聞
　之吾因縱之使亡亡必歸敵必信焉往必
　死故曰死間〇梅堯臣曰以誑告敵事乖
　必殺〇王皙曰詐而聞使敵得之間以吾
　詐告敵事决必殺之也〇何氏曰如戰國
　鄭武公欲伐胡先以其子妻胡因問羣臣
　曰吾欲用兵誰可伐者大夫關思期曰胡
　可武公怒而戮之曰胡兄弟之國子言伐
　之何也胡君聞之以鄭為親已不備鄭襲
　而取之此用死間之勢也又班超發于闐
　諸國兵擊莎車龜兹二國揚言兵少不敵
　罷散乃陰緩生口歸以告龜兹王喜而不
　虞超即潜勒兵馳赴莎車大破降之斯亦
　同死間之勢又李靖伐突厥頡利可汗以
　唐儉先在突厥結和親突厥不備靖因掩
　擊破之〇張預曰欲使敵人殺其賢能乃
　令死士持虚僞以赴之吾間至敵為彼所
　得彼以誑事為實必俱殺之我朝曹太尉
　嘗貸人死使偽為僧吞蠟彈入西夏至則
　為其所囚僧以彈告即下之開讀乃所遺
　彼謀臣書也戎主怒誅其臣并殺間僧此
　其義也然死間之事非一或使吾間詣敵
　約和我反伐之則間者立死酈生烹於齊
　王唐儉殺於突厥是也
生間者反報也
　李筌曰往來之使〇杜牧曰往來相通報
　也生間者必取内明外愚形劣心壯趫揵
　勁勇閑於鄙事能忍飢寒垢耻者為之〇
　賈林曰身則公行心乃私覘往反報復常
　無所害故曰生間〇杜佑曰擇己有賢材
　智謀能自開通於敵之親貴察其動静知
　其事計所為已知其實還以報我故曰
　生間〇梅堯臣曰使智辨者徃覘其情而
　以歸報也〇何氏曰如華元登子反之牀
　而歸又如隋達奚武為東秦刺史時齊神
　武趣沙苑太祖遣武覘之武從三騎皆衣
　敵人衣服至日暮去營數百步下馬潜聽
　得其軍號因上馬歷營若警夜者有不如
　法者往往撻之具知敵之情狀以告太祖
　太祖深嘉焉遂破之〇張預曰選智能之
　士往視敵情歸以報我若婁敬知匈奴之
　强以告高祖之類然生間之事亦衆或己
　欲退告敵以戰或己欲戰告敵以退若秦
　行人夜戒晋師曰來日請相見臾駢曰使
　者目動而言肆懼我也秦果夜遁又吕延
　攻乞伏乾歸大敗之乾歸乃遣間稱東奔
　成紀延信而追之耿稚曰告者視高而色
　動必有姦計延不從遂為所敗是也
故三軍之事莫親於間
　杜牧曰受辭指蹤在於卧内〇杜佑曰若
　不親撫重以禄賞則反為敵用洩我情實
　〇梅堯臣曰入幄受詞最為親近〇王皙
　曰以腹心親結之〇張預曰三軍之士然
　皆親撫獨於間者以腹心相委是最為親
　密也
賞莫厚於間
　杜佑曰以重賞賞之而賴其用〇梅堯臣
　曰爵禄金帛我無愛焉〇王皙曰軍功之
　賞莫厚於此〇張預曰非高爵厚利不能
　使間陳平曰願出黄金四十萬斤間楚君
　臣
事莫密於間
　杜牧曰出口入耳也密一作審〇杜佑曰
　間事不密則為已害〇梅堯臣曰幾事不
　密則害成〇王皙曰獨將與謀〇張預曰
　惟將與間得聞其事非密與
非聖智不能用間
　杜牧曰先量間者之性誠實多智然後可
　用之厚貌深情險於山川非聖人莫能知
　〇梅堯臣曰知其情僞辨其邪正則能用
　〇王皙曰聖通而先識智明於事〇張預
　曰聖則事無不通智則洞照幾先然後能
　為間事或曰聖智則能知人
非仁義不能使間
　陳皥曰仁者有恩以及人義者得宜而制
　事主將者既能仁結而義使則間者盡心
　而覘察樂為我用也〇孟氏曰太公曰仁
　義者則賢者歸之賢者歸之則其間可用
　也〇梅堯臣曰撫之以仁示之以義則能
　使〇王皙曰仁結其心義激其節仁義使
　人有何不可〇張預曰仁則不愛爵賞義
　則果決無疑既啗以厚利又待以至誠則
　間者竭力
非微妙不能得間之實
　杜牧曰間亦有利於財寶不得敵之實情
　但將虚辭以赴我約此須用心淵妙乃能
　酌其情僞虚實也〇杜佑曰用意密而不
　漏〇梅堯臣曰防間反為敵所使思慮故
　宜幾微臻妙〇王皙曰謂間者必性識微
　妙乃能得所間之〇事實張預曰間以利
　害來告須用心淵微精妙乃能察其真僞
微哉微哉無所不用間也
　杜牧曰言每事皆須先知也〇梅堯臣曰
　微之又微則何所不知〇王皙曰丁寜之
　當事事知敵之情也〇張預曰密之又密
　則事無巨細皆先知也
間事未發而先聞者間與所告者皆死
　杜牧曰告者非誘間者則不得知間者之
　情殺之可也〇陳皥曰間者未發其事有
　人來告其聞者所告者亦與間者俱殺以
　滅口無令敵人知之〇梅堯臣曰殺間者
　惡其泄殺告者滅其言〇何氏曰兵謀大
　事泄者當誅告人亦殺恐傳諸衆〇張預
　曰間敵之事謀定而未發忽有聞者來告
　必與間俱殺之一惡其泄一滅其口秦已
　間趙不用廉頗秦乃以白起為將令軍中
　曰有泄武安君將者斬此是已發其事尚
　不欲泄況未發乎
凡軍之所欲擊城之所欲攻人之所欲殺必
先知其守將左右謁者門者舍人之姓名令
吾間必索知之
　李筌曰知其姓名則易取也〇杜牧曰凡
　欲攻戰先須知敵所用之人賢愚巧拙則
　量材以應之漢王遣韓信曹參灌嬰擊魏
　豹問曰魏大將誰也對曰柏直漢王曰是
　口尚乳臭不能當韓信騎將誰也曰馮敬
　曰是秦將馬無擇子也雖賢不能當灌嬰
　步卒將誰也曰項它曰是不能當曹參吾
　無患矣〇陳皥曰此言敵人左右姓名必
　須我先知之或敵使間來我當使間去若
　不知其左右姓名則不能成間者之説漢
　高伐秦至曉關張良曰吾聞其將賈堅爾
　可以利啗之又曰其將雖曰欲和其軍士
　未肯不如因其懈擊之〇乃進兵擊破之
　又宋華元夜登子反之床以告宋病若非
　素知門人舍人左右姓名先使間導之又
　何由得登其床也〇杜佑曰守謂官守職
　任者謁告也主告事者也門者守門者也
　舍人守舍之人也必先知之為親舊有急
　則呼之則不可不知亦因此知敵之情〇
　梅堯臣曰凡敵之左右前後之姓名皆須
　審省而令吾間先知則吾間可行矣〇王
　皙曰不可臨事求也〇張預曰守將守官
　任職之將也謁者典賓客之官也門者閽
　吏也舍人守舍之人也凡欲擊其軍欲攻
　其城欲殺其人必先知此左右之姓名則
　可也欲潜入其軍則呼其姓名而往若華
　元夜登子反之床以告宋病杜元凱註引
　此文謂元用此術得以自通是也又漢高
　祖入韓信卧内取其印亦近之
必索敵人之間來間我者因而利之導而舍
之
　杜佑曰舍居止也令吾人遺以重利復遇
　而舍之則可令詭其辭
故反間可得而用也
　曹操曰舍居止也〇杜牧曰敵間之來必
　誘以厚利而止舍之使為我反間也〇杜
　佑曰故能取敵之間而用之〇梅堯臣曰
　必探索知敵之來間者因而利誘之引而
　舍止之然後可為我反間也〇王皙曰此
　留敵間以詢其情者也必謹舍之曲為辯
　說深致情愛然後啗以大利威以大刑自
　非至忠於其君王者皆為我用矣〇張預
　曰索求也求敵間之來窺我者因以厚利
　誘導而館舍之使反為我間也言舍之者
　謂稽留其使也淹延既久論事必多我因
　得察敵之情下文言四間皆因反間而知
　非久留其人極論其事則何以悉知
因是而知之故鄉間内間可得而使也
　杜牧曰若敵間以利導之尚可使為我反
　間因此乃知厚利亦可使鄉間内間也此
　言使間非利不可故上文云相守數年争
　一日之勝而愛爵禄百金不知敵情者不
　仁之至也下文皆同其義也〇陳皥曰此
　說踈也言敵使間來以利啗之誘令止舍
　因得敵之情因間内間可使反間誘而使
　之〇杜佑曰因反敵間而知敵情鄉間者
　皆可得使梅堯臣曰其國人之〇可使者
　其官人之可用者皆因反間而知之〇張
　預曰因是反間知彼鄉人之貪利者官人
　之有隙者誘而使之
因是而知之故死間爲誑事可使告敵
　張預曰因是反間知彼可誑之事使死間
　往告之
因是而知之故生間可使如期
　杜牧曰可使往來如期〇陳皥曰言五間
　皆循環相因惟生間可使如期〇杜佑曰
　因誑事而知敵情生間往返可使知其敵
　之腹心所在〇梅堯臣曰令吾間以誑告
　敵者須因反間而知敵之可誑也生間以
　利害覘敵情須因反間而知其疏密則可
　往得實而歸如期也〇張預曰因是反間
　知彼之情故生間可往復如期也
五間之事主必知之
　李筌曰孫子殷勤於五間主切知之
知之必在於反間故反間不可不厚也
　杜牧曰鄉間内間死間生間四間者皆因
　反間知敵情而能用之故反間最切不可
　不厚也〇杜佑曰人主當知五間之用厚
　其禄豐其財而反間者又五間之本事之
　要也故當在厚待〇梅堯臣曰五間之始
　皆因緣於反間故當厚遇之〇張預曰人
　主當用五間以知敵情然五間皆因反間
　而用則是反間者豈可不厚待之耶
昔殷之興也伊摯在夏
　曹操曰伊摯伊尹也
周之興也吕牙在殷
　曹操曰吕牙大公也〇梅堯臣曰伊尹吕
　牙非叛於國也夏不能任而殷任之殷不
　能用而周用之其成大功者為民也〇何
　氏曰伊吕聖人之耦豈為人間哉今孫子
　引之者言五間之用須上智之人如伊吕
　之才智者可以用間蓋重之〇之辭耳張
　預曰伊尹夏臣也後歸于殷吕望殷臣也
　後歸于周伊吕相湯武以兵定天下者順
　乎天而應乎人也非同伯州犁之奔楚苗
　賁皇之適晋狐庸之在吴士會之居秦也
故惟明君賢將能以上智爲間者必成大功
此兵之要三軍之所恃而動也
　李筌曰孫子論兵始于計而終於間者蓋
　不以攻為主為將者可不慎之哉〇杜牧
　曰不知敵情軍不可動知敵之情非間不
　可故曰三軍所恃而動李靖曰夫戰之取
　勝此豈求於天地在乎因人以成之歷觀
　古人之用間其妙非一即有間其君者有
　間其親者有間其賢者有間其能者有間
　其助者有間其鄰好者有間其左右者有
　間其縱横者故子貢史廖陳軫蘇秦張儀
　范睢等皆憑此而成功也且間之道有五
　焉有因其邑人使潜伺察而致辭焉有因
　其仕子故洩虚假令告示焉有因敵之使
　矯其事而返之焉有審擇賢能使覘彼向
　背虚實而歸說之焉有佯緩罪戾微漏我
　偽情浮計使亡報之焉凡此五間皆須隱
　祕重之以賞密之又密始可行焉若敵有
　寵嬖任以腹心者我當使間遺其珍玩恣
　其所欲順而旁誘之敵有重臣失勢不滿
　其志者我則啗以厚利詭相親附採其情
　實而致之敵有親貴左右多辭誇誕好論
　利害者我則使間曲情尊奉厚遭珍寳揣
　其所間而反間之敵若使聘於我我則稽
　留其使今人與之共處矯致慇懃僞相親
　暱朝夕慰諭倍供珍味觀其辭色而察之
　仍朝夕令使獨與已伴居我遣聦耳者潜
　於複壁中聽之使既遲違恐彼怪責必是
　竊論心事我知事計遣使用之且夫用間
　間人人亦用間以間已已以密往人以密
　來理須獨察於心參會於事則不失矣若
　敵人來欲候我虚實察我動静覘知事計
　而行其間者我當佯為不覺舍止而善飯
　之微以我偽言誑事示以前却期會則我
　之所須為彼之所失者因其有間而反間
　之彼若將我虚以為實我即乘之而得志
　矣夫水所以能濟舟亦有因水而覆没者
　間所以能成功亦有憑間而傾敗者若束
　髮事主當朝正色忠以盡節信以竭誠不
　詭伏以自容不權宜以為利雖有善間其
　可用乎〇陳皥曰晋伯州犁奔楚楚苗賁
　皇奔晋及晋楚合戰於鄢陵苗賁皇在晋
　侯之側伯州犁侍于楚王二人各言舊國
　長短之情然則晋所以勝楚者楚所以敗
　者其故何也二子則有優劣也是知用間
　之道間敵之情得不慎擇其人深究其説
　也故上文云非聖智莫能用間者夫聖智
　知人人即附之賢者受知則戮力為效非
　聖非智必猜必忌公道不啓仁義不施則
　義士賢人因而銜憤此將上天不祐幽有
　鬼神設無人事之變恐有陰誅之禍豈上
　智之士為其用哉故上文云非仁義莫能
　使間然則湯武之聖伊吕宜用伊吕獲用
　事宜必濟聖賢一會交泰時乘道合乾坤
　功格寰宇當其耕夫於畎畆釣叟於渭濱
　知我者誰能無念也〇賈林曰軍無五間
　如人之無耳目也〇王皙曰未知敵情者
　不可動也〇張預曰用師之本在知敵情
　故曰此兵之要也未知敵情則軍不可舉
　故曰三軍所恃而動也然處十三篇之末
　者蓋用非兵之常也若計戰攻形勢虚實
　之類兵動則用之至於火攻與間則有時
　而為耳
孫子註解卷之十三









