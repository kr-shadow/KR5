#+TITLE: 甘水仙源錄--李道謙
#+DATE: 2018-05-12 10:22:00
#+SOURCE: github.com/kanripo/KR5c0373 master 662b66fa                
甘水仙源録序息一
夫道家之學以祖述黄老而憲章莊列者也
後之學者去聖逾遠所謂徵妙玄通大本大
宗閎衍博大之理枝分派别莫得其傳蓋已
數千餘歲於今矣道不終否待時而行我重
陽祖師挺天人之姿奮乎百世之下乃於金
正隆己卯夏遇眞仙於終南山甘河鎮飮之
神水付以眞訣自是盡斷諸縁同塵萬有即
養浩於劉蔣南時等處者三年故得心符至
道東遊海濱度高弟弟子丹陽長眞長生長
春玉陽太古諸君遞相闡化於是高人達士
應運而出大則京都小則郡邑建立名宫傑
觀比比皆是遂使眞風遐布於世間聖澤丕
敷於海内開闢以來而道門弘闡未有如斯
時之盛嗚呼其重陽祖師暨門下諸君有功
於玄教者爲不淺矣道謙爰從弱冠寓跡于
終南劉蔣之祖庭迄今甫五十載每因教事
歷覽多方所在福地名山仙宫道觀堅立各
師眞之道行及建作勝縁之碑銘者往往多
鴻儒鉅筆所作之文雖荆金趙璧未易輕比
道謙既經所見隨即紀録集爲一書目之曰
甘水仙源録鋟梓以傳如他日嗣有所得繼
之斯後庶使向上諸師仙功道行不離几席
之上得以觀覽者焉亦可謂玄教盛事之一
端也至元戊子歲重九日夷門天樂道人李
道謙序














甘水仙源録卷之一
　　　　夷門天樂道人李道謙集
　　詔書
皇帝若曰大道開明可致無爲之化至眞在
宥迄成不宰之功朕以祖宗獲承基構若稽
昭代雅慕玄風自東華垂教之餘至重陽開
化之始眞眞不昧代代相承有感遂通無遠
弗届雖前代累承於褒贈在朕心猶慊於追
崇乃命儒臣進加徽號惟東華已稱帝君但
增紫府少陽之字其正陽純陽海蟾重陽宜
錫眞君之名丹陽以下七眞俱號眞人載在
方册傳之萬世噫漢世之張道陵唐朝之葉
法善俱錫天師之號永爲道紀之榮當代不
聞異辭後來立爲定制朕之所慕或庶幾焉
東華教主可贈東華紫府少陽帝君
　正陽鍾離眞人可贈正陽開悟傳道眞君
　純陽吕眞人可贈純陽演正警化眞君
　海蟾劉眞人可贈海蟾明悟弘道眞君
　重陽王眞人可贈重陽全眞開化眞君
　丹陽馬先生可贈丹陽抱一無爲眞人
　長眞譚先生可贈長眞雲水藴德眞人
　長生劉先生可贈長生輔化明德眞人
　長春丘先生可贈長春演道主教眞人
　玉陽王先生可贈玉陽體玄廣度眞人
　廣寧先生郝大通可贈廣寧通玄太古眞
　　　　　　　　人
　清淨散人孫不二可贈清淨淵貞順德眞
　　　　　　　　人
宜令掌教光先體道誠明眞人張志敬執行
準此(至元六年正/月日)
　碑文
　　　終南山神仙重陽眞人全眞教祖碑
　(開府儀同三司上柱國密國公金源璹撰)
皇圖啓運必生異人大定隆興道圓賢哲夫
三教各有至言妙理釋教得佛之心者達麽
也其教名之曰禪儒教傳孔子之家學者子
思也其書名之曰中庸道教通五千言之至
理不言而傳不行而至若太上老子無爲眞
常之道者重陽子王眞人也其教名之曰全
眞屏去幻妄獨全其眞者神仙也眞人名喆
字知明應現於咸陽大魏村仙母孕二十四
月又十八日按二十四氣餘土氣而成眞人
也眞人美鬚髯大目身長六尺餘寸氣豪言
辯以此得衆家業豐厚以粟貸貧人惠之者
半其濟物之心略可見矣弱冠修進士舉業
籍京兆府學又善武略聖朝天眷間收復陜
西英豪獲用眞人於是捐文場應武舉易名
德威字世雄其志足可以知還被道炁充餘
善根積著天遣文武之進兩無成焉於是慨
然入道改今之名字矣會廢齊攝事秦民未
附歲又饑饉時有群寇劫眞人家財一空其
大父訴之統府大索於鄰里三百余户其所
亡者金幣頗復得焉又獲賊之渠魁眞人勉
之曰此乃鄉黨饑荒譬如乞諸其鄰者亦非
眞盜也安忍陷於死地縱捨使去里人以此
敬仰眞人愈甚咸陽醴泉二邑賴眞人得安
是後於終南劉蔣村創别業居之置家事不
問半醉高吟曰昔日龐居士如今王害風於
是鄉里見眞人曰害風來也眞人即應之蓋
因自命而人云正隆己卯季夏既望於甘河
鎮醉中啗肉有兩衣氈者繼至屠肆中其二
人形質一同眞人驚異從至僻處虔禱作禮
其二仙徐而言曰此子可教矣遂授以口訣
其後愈狂詠詩曰四旬八上始遭逢口訣傳
來便有功明年再遇於醴泉邀飲肆中酒家
問之鄉貫年姓答曰濮人年二十有二姓則
不知也其異歟留歌頌五命眞人讀餘火之
文載全眞集中自此棄妻子携幼女送姻家
曰他家人口我與養大弗議婚禮留之而去
又爲詩故以猥賤語詈辱其子孫其末後句
云相違地肺成懽樂撞入南京便得眞後别
號重陽子於南時村作穴室居之名曰活死
人墓後遷居劉蔣村北寓水中坻凡肆口而
發皆塵外句鄉人唯以害風謔而未始詢其
意遇遊則挈一壺行歌且飲有乞飲者亦不
拒或以壺取水與人但覺其釀香冽異常後
復遇至人飮以神糞因止酒唯飲水焉人聞
眞人口鼻間醺酣之氣而已醉矣大定丁亥
四月忽自焚其庵村民驚救見眞人狂舞於
火邊其歌語傳中具載又云三年之後别有
人來修此庵口占詩有修庵人未比我風流
之句凌晨東邁過關携鐵罐一枚隨路乞化
而言曰我東方有縁爾七月至山東寧海州
郡豪有馬從義者先夢南園仙鶴飛翥俄頃
眞人至馬公信猶未篤眞人於鶴起處築全
眞庵鎖門百日化之或食或不食又絶水火
庵至馬宅幾百步復隔重街馬公寢於宅中
樓上門户扃閉眞人遇夜親對談論不知從
何而來人欲寫其神左目右轉右目左轉或
現老少肥瘠黄朱青白形色無定人不能狀
之馬夢母曰有一客吕馬通未嘗語人次日
眞人訓馬公名曰通有馬復夢有梓匠周生
者傳道與馬即辭乃尊有關中之行披席出
家見一道士入族人馬户曹邸馬亦隨入見
眞人與道人對坐有馬九官人者求術於二
老眞人㠯公曰教馬哥代我於是馬公誦歌
一首約二百餘字夢覺唯記歌尾三兩句云
燒得白鍊得黄便是長生不死方翌日眞人
訓馬公法名曰鈺號丹陽子又夢隨眞人入
山及旦眞人便呼馬公曰山侗至於出神入
夢感化非一有譚哥者患大風疾垂死乞爲
弟子眞人以滌面餘水賜之盥竟眉鬚儼然
如舊頓覺道炁瀟灑訓名處端號長眞子又
有登州棲霞縣丘哥者幼亡父母未嘗讀書
來禮眞人使掌文翰自後日記千餘字亦善
吟詠訓名處機號長春子者是也後願禮師
者雲集眞人誚罵捶楚以磨鍊之往往散去
得眞人道者馬譚丘而已八年三月鑿洞於
崑嵛山於嶺上採石爲用不意有巨石飛落
人皆悚慄眞人振威大喝其石屹然而止山
間樵蘇者懽呼作禮遠近服其神變又或餐
瓦石或現二首坐庵中人見遊於肆或留之
飯預言來餽者何神通應物不可槩舉至八
月間遷居文登姜氏庵在張氏家食童子輩
見目前瑠璃碼碯珍珠衆寳競來乞取餘人
則不能見於文登建三教七寳會九年己丑
四月寧海周伯通者邀眞人住庵榜曰金蓮
堂夜有神光照耀如晝人以爲火灾近之見
眞人行光明中寧海水至鹹鹵眞人呪庵之
井至今人享其甘潔於是就庵建三教金蓮
會至福山縣又立三教三光會至登州遊蓬
萊閣下觀海忽發颶風人見眞人隨風吹入
海中驚訝間有頃復躍出唯遺失簪冠而已
移時却見逐水波汎汎而出或言眞人目秀
者即示以病眸或誇眞人無漏者即於州衙
前登溷凡爲變異人不可測者皆此類也在
登州建三教玉華會至萊州起三教平等會
凡立會必以三教名之者厥有㫖哉眞人者
蓋子思達磨之徒歟足見其冲虚明妙寂靜
圓融不獨居一教也萊人從之者衆獨納劉
處玄者號長生子有釣罷將歸又見鰲之什
此四子者世所謂丘劉譚馬也又於寧海塗
中眞人擲油傘於空傘乘風而起至查山王
處一庵其傘始墜至擲處已二百餘里也其
傘柄内有傘陽子號玉自髫齕間嘗過玄庭
宫主空中警化今呼云玉陽子是也與寧海
州署相對有卜隱郝生鬻肆眞人倒坐於其
間郝曰請眞人回頭眞人曰爾不回頭拂袖
而去郝亦隨悟乃廣寧郝大通也馬公之妻
孫不二者亦同入道早明心地世云孫仙姑
者四哲之亞眞人門人又有此三大士矣眞
人一日告衆曰時將至矣明日西行道友乞
詩詞自旦至夜留詩曰登途上路不由吾雲
霧相招本性甦萬里清風常作伴一輪明月
每爲徒山青水緑程程送酒白粱黄旋旋沽
今夜一杯如有意放開紅燭照冰壺筆尚未
投從外有史公者來送酒一座大驚眞人勸
人誦般若心經道德清靜經及孝經云可以
修證明日率馬公等四人徑入大梁於磁器
王家旅邸中宿止時遇歲除與衆别曰我將
歸矣衆乞留頌眞人曰我於長安欒村吕道
人庵壁上書矣枕左肱而逝衆皆號慟眞人
復起曰何哭乎於是呼馬公附耳密語使向
關中化人入道至十年庚寅正月四日口授
頌曰地肺重陽子呼名王害風來時長日月
去後任西東作伴雲和水爲鄰虚與空一靈
眞性在不與衆人同頌畢儼然而終是後馬
公傳道四海大行伏遇世宗皇帝知眞人道
德高明二十八年戊申二月遣使訪其門人
應命者丘與王也命丘主萬春節醮事職高
功五月見於壽安宫長松島講論至道聖情
大悅命居於官庵又命塑純陽重陽丹陽三
師像於官庵正位丘累進詩曲其辭備載磻
溪集中八月懇辭還山至承安丁巳六月章
宗再詔王處一至闕下特賜號體玄大師及
賜修眞觀一所十月召劉處玄至命待詔天
長觀自重陽丹陽長春暨諸師皆有文集傳
於世嗚呼眞人起西州化行山東道滿於天
下名聞天子開發後人使盡逍遥之遊豈不
偉歟後眞人五十六年嗣法孫汴京嘉祥觀
提點眞常子李志源中太一宫提點洞眞子
于善慶二大士眞實道行弘揚祖道者也殷
勤求記於玉陽子友人樗軒居士居士援筆
爲之銘曰咸陽之屬曰大魏村山川温麗實
生異人幼之發秀長而不群工乎談笑妙於
斯文又善騎射健勇絶倫以文非時復意于
武戡定禍亂志欲斯舉文武二進天不我與
蓋公宿縁道氣爲主慨然入道眞仙自遇頃
刻授之口訣祕語人呼害風眞人承當或歌
或舞以酒倘徉維摩非病接輿非狂肆口而
發皆成文章燒却庵舍拂袖關中乞化而往
全眞道東寧海因縁萊陽通融亟顯神異東
人畢從陶汰眞實杜絶虚假鍜鍊百端捶楚
怒罵餘鄙解散四子傳化四子爲誰丘劉譚
馬德其亞者王郝與孫共成七賢贊我眞人
玉陽長春大啓其門遭遇聖朝爲王之賓眞
人高躅望若星雲瀛海渺然仙跡宛存此道
大行逍遥乎眞
　　　終南山重陽祖師仙跡記
(翰林修撰嘉議大夫同和制誥上輕車都尉彭城/郡開國伯食邑七百户賜紫金魚袋劉祖謙撰)
孔老之教並行乎中國根源乎至道際六合
無内外極萬物無洪纖眞理常全無有欠餘
固不可以淺識窺測或者剖强名之原指成
器之跡互相排斥是此而非彼而二家之言
遂爭長于天下是不知天下無二道聖人不
兩心所以積行立功建一切法導迪人心使
之遷善遠罪洋洋乎大同之域其於佐理帝
王一也爲老氏者曰吾寳慈儉又曰常善救
物與夫孔聖本仁祖義之説若合符契今觀
終南山重陽祖師始於業儒其卒成道凡接
人初機必先使讀孝經道德經又教之以孝
謹純一及其立説多引六經爲證據其在文
登寧海萊州嘗率其徒演法建會者凡五皆
所以明正心誠意少私寡欲之理不主一相
不居一教也師咸陽人姓王氏名喆字知明
重陽其號母孕二十四月而生美鬚髯目長
於口形質魁偉任氣而好俠少讀書係學籍
又隸名武選當天眷之初以財雄鄉里歲且
饑人多殍亡有盜盡劫其資以去一日適因
物色得盜終不之問遠近以爲長者正隆己
卯間忽遇至人於甘河以師爲可教密付口
訣及飲以神水自是盡斷諸縁同塵萬有陽
狂垢污人益叵測慮夫大音不入俚耳至言
不契衆心故多爲玩世辭語使人喜聞而易
入其變異談詭千態萬狀不可窮詰嗚呼箕
子狂九疇叙接輿狂鳳歌出權智倒横直堅
均於扶世立教良有以也師後於南時村掘
地爲隧封高數尺榜曰活死人墓又於四隅
各植海棠一株曰吾將來使四海教風爲一
家耳居三年復自實之遂遷於劉蔣與和李
二眞人爲友各結茅居之至大定丁亥夏復
焚其居人爭赴救師婆娑舞於火邊且作歌
以見意詰旦東邁徑達寧海首會馬鈺於怡
老亭馬亦儒流中豪傑者初未易許師故懇
師庵居固其扃鐍率數日不給食縱與食之
亦未嘗見水火跡或時夜就馬語莫知其所
由來及去追之不及扃鐍如故間與魂交夢
警分梨賜栗之化不一馬於是始加敬信與
其家人孫氏俱執弟子禮又得譚處端劉處
玄丘處機王處一郝大通等七人多類此號
馬曰丹陽譚曰長眞劉曰長生丘曰長春王
曰玉陽郝曰廣寧孫曰清靜散人並結爲方
外眷屬迨己丑季秋留王郝於崑嵛山携四
子西歸抵汴寓王氏逆旅無幾何呼丹陽付
密語無疾而逝春秋五十有八四子歸其柩
葬於劉蔣故庵之側丹陽因廬於墓次今之
祖庭是也師先自六年前於長安欒村庵壁
留題云害風害風舊病發壽命不過五十八
乃知仙齡有期非偶然也有詩詞千餘篇分
爲全眞前後集傳于世玉峰老人胡光謙爲
之傳及丹陽嗣教從之者益衆其徒遂滿天
下丹陽東歸長春因劉蔣故庵大加營葺玉
陽又請額爲靈虚觀凡住持者始受度爲道
士以奉香火世宗皇帝素欽其名嘗遣使訪
焉戊申春長春玉陽應命至京師賜以冠巾
絛服命居天長觀尋又徵至北宫長松島與
語大悅詔於島西築官庵居之承安泰和間
道陵亦屢召玉陽長生至闕下賜居修眞觀
以待召問玉陽得號體玄大師自丹陽而下
所爲歌詩各有集而郝廣寧獨邃於易備見
于太古集中至正大初密國公璹讚云全眞
道東四子傳化四子謂誰丘劉譚馬德其亞
者王郝與孫共成七賢贊我眞人玉陽長春
大啓其門遭遇聖朝爲王之賓瀛海渺然仙
跡宛存細玩此讚其師資道業槩可見矣僕
適承乏翰林與捉點嘉祥觀冲虚大師李志
源及提點中太一宫冲虚大師于善慶無欲
子李志常爲方外友因索鄙文以紀重陽仙
跡僕往年從事鄠亭密邇靈虚宿聞眞風故
就爲之説使後之學者知師出處之蹟其功
用及物若是之大得以考觀而推行焉若其
出神入夢擲傘投冠其他騰凌滅没之事皆
其權智非師之本教學者期聞大道無溺於
方技可矣是不得以固陋辭天興元年九月
重陽日謹記
　　　丹陽眞人馬公登眞記
　　　　邑子張子翼撰
眞人間世之異人也禀天仙之姿應期運之
數明哲聰敏冲粹夷曠學窮六藝行包九德
夫其器量弘深襟宇豁達邈乎人不可及已
然棲遲衡門不苟禄仕常喜詩酒陶陶自樂
而不屑世務一日重陽眞人西來授以祕訣
則頓然而悟視妻子如脱屣於是捐千金之
産偕爲水雲之遊遡洛入關結廬於太一之
下修眞功積眞行服紙麻之服食糲糧之食
隆冬祁寒露體跣足恬然不之顧惟一志于
道且手不接人一錢積有年矣至於出口成
章咳唾珠璣多至數千百篇無非發揮玄奥
冥合於希夷之趣者布於四方人人傳誦其
安心定性則清虚澹泊其接物導人則慈愛
愷悌由是遠近趨風士大夫爭欽慕而師友
之於斯時也踴金臺劉公顯武榮任京兆之
運勾一見眞人傾蓋如故自公退食揮塵清
談懽然相得每期異日同爲蓬閬之客居無
幾何眞人會有鄉關之行乃怱怱執别及抵
山東凡在三州五會之衆傾赴雲集懽喜踴
躍不啻如見慈父乃起黄籙爭虔懇延致以
爲濟度師焉癸卯冬閏赴萊陽之請乃館於
遊仙觀之環庵席不及暖遽然即眞越明年
夏六月顯武公來宰斯邑下車之日獲聞眞
人於此登眞也即躬詣靈殯流淚拜伏不勝
哀悼徐謂道衆曰眞人上昇之際得無遺教
乎當具告我翌日曹瑱劉眞一乃奉上眞人
遺跡仍略之曰先師前冬臘月既望遽示歸
眞之意越七日癸未適遇重陽眞人生朝方
陳設供養纔初鼓震雷忽奮聞重陽眞人言
曰子仙期已及不當淹乆及中夜即枕左肱
而化矣既而復神遊於酒監郭復中家留頌
二十字且言在世無人識之意墨跡在焉又
往劉錫之居復書一絶有風馬升仙之言洎
吾邑黄籙感應之祥蓬萊眞容出現之異其
靈顯之事孔多蓋不可以縷指數公嗟嘆良
久曰異哉眞人行跡神妙如此近古希有苟
不刻於翠琰傳之來世良爲可惜汝等其奈
之何答曰弟子不肖安能傳播師父功行之
萬一大可罪也予雖然竊聞古人有云布衣
之士不附青雲烏能施名於後世哉今日幸
遇我公豈非自有宿縁乎公曰我聞命乃召
邑子張子翼謂曰丹陽師父仙去之跡吾將
勒石以傳不朽聞子遊全眞之門久矣子其
爲我記之子翼承命驚悸伏謝駑材不足以
仰承重委願選諸能者公曰予無牢讓子翼
因不敢復辭乃伏思而言曰在昔西京曹參
之來相齊也盡召諸耆老問所以安集百姓
者然人人言異殊未知所定聞膠西蓋公善
治黄老言乃使人厚幣請之既見爲言治道
貴清靜而民自定推此類具言之於是避正
堂舍蓋公焉其治要用黄老術故相齊九年
齊國安集大稱賢相今我顯武公之來令是
邑也暫淹驥足聊用牛刀視事月餘闔境稱
治向之冤抑無訴者得以伸其屈奸猾抵獻
者無所肆其惡百姓懽然均賴其福加之清
廉公正無一毫之私雖魯仲康之令中牟西
門豹之治鄴縣不能過也且萊陽素爲劇縣
號稱難治今庭無留事居多暇日乃延請道
衆若鐵查山玉陽子輩引居便坐講道論德
探清靜無爲之本窮修眞養性之術庭館蕭
然殊不覺有官況既散則復治事如初從旦
達瞑略不知倦然夫公之高才絶能剸裁如
流而清靜之道抑不爲無助也由是觀之與
夫曹叅之禮蓋公何所異哉矧乎同僚皆一
時之賢協心戮力贊成美政主簿夾谷昭信
朱勾課最户無逋租仙尉蒲察武功綵棒威
行盜奔他境遂使一邑之内皆攝然安生曾
無所擾其道治化宣聲遠近靡不景仰其德
政矣且夫公之爲京兆運幕也與眞人道契
彌篤已見之於初及眞人登眞於萊陽也值
公復宰斯邑與諸僚佐特命樹碑勒文垂示
無窮以張大全眞之教復成之於末竊觀初
末遇合之因縁殆爲大幸實非人力所能及
也賤子不敏因摭其相遇之實得非並記云
大定二十五年歳次乙巳正月十五日己亥
謹記
　　　全眞第二代丹陽抱一無爲眞人馬
　　　宗師道行碑
　　　　(翰林直學士中順大夫陜西漢/中道提刑按察副使王利用撰)
天地無爲而全道至人悟道以全眞廣大簡
易不見其朕資生資始而弗能主名道全於
内者其天地乎屈伸消長莫測其變德叅化
育而必臻其極眞全於内者其至人乎丹陽
馬宗師瑞金蓮於東海根玄教於重陽起跡
於金源氏全盛之時流派於我大元開創之
始與夫廣成鳴道於上古混元垂教於姬周
冲虚南華立言於戰國之世者無以異也師
諱從義字宜甫世業儒系出京兆扶風漢伏
波將軍援之後五季兵亂東遷寧海因家焉
祖覺字萃叟以孝行稱父師楊字希賢容儀
可觀沉默有度事親爲學綽有父風客或驚
走以紬複擲於家者視之兼金也白於父藏
之以待旬日客至即付之客謝曰吾吕仙也
居幽谷村以淘採爲業積金兩鎰將鬻於市
逼於監稅者賴公獲免願中分以報希賢固
却之吕曰公有黄向風義後當有高士出焉
他日訪幽谷人無姓吕者始知其異人也師
將育母唐氏夢麻姑賜丹一粒吞之覺而分
瑞金天會元年癸卯五月二十日也昆季五
人以仁義禮智信命之故號五常馬氏師次
子也童時常誦乘雲駕鶴之語及長善文學
不喜進取適李無夢鍊大丹於崑嵛山幾三
載矣曰仙至則丹可成一日師遊其側無夢
見而異之曰是子額有三山手垂過膝眞大
仙之才因爲之贊曰身體堂堂面圓耳長眉
脩目俊準直口方相好具足頂有神光宜甫
受記同步蓬莊既而丹果成忠顯孫君惜師
才德以其子妻之凡三息曰庭珍庭瑞庭珪
師嘗補試郡庠夜夢二衣褐者一素補兩肩
跪且泣曰我輩十萬餘命在公所主言訖而
去逐之入屠者劉清圈中壁有字云我輩己
亥十萬人太半已經辛巳殺此門若是不慈
悲世世軸頭常厮抹既覺聞屠猪聲往視之
則清之子阿澤屠二猪其一肩白欲止則弗
及也始悟己亥猪也辛巳清之歳屬也詣術
士孫子元占之以决其惑因稽壽幾何曰君
壽不踰四十九師嘆曰死生固不在人曷若
親有道爲長生計已而與客弈棋乃失聲曰
此一著下得是不死矣大定七年丁亥秋七
月師偕高巨才戰法師飲于范明叔之怡老
亭酒酣賦詩曰抱元守一是工夫懶漢如今
一也無終日銜杯暢神思醉中却有那人扶
中元後復會重陽祖師造其席戰師曰布袍
竹笠冒暑而來何勤如焉曰宿縁仙契徑來
訪謁與之瓜即從蔕食詢其故曰甘向苦中
來復曰奚自曰終南不遠三千里特來扶醉
人師心自謂曰前所作有醉中人扶之語此
公何以得之就叩何名曰道曰五行不到處
父母未生時席間談道多與師合乃邀居私
第出示所述羅漢頌一十六首祖師賡和宛
若宿成遂心服而師事之先是師夢南園地
中一鶴湧出今兹欲爲祖師結庵祖師即指
鶴出之地師大異之庵既構字之曰全眞師
欲從祖師西遊以累重難之祖師乃盛陳離
鄉遠遊之樂以開釋焉是歳十月朔祖師令
師鎖庵齋居百日日止一餐雖隆冬祁寒唯
筆硯几席布衣草屨而已形神和暢若寒谷
回春者焉八年春正月十有一日庵始啓鑰
祖師謂師曰將謂汝三數日從我西遊直鎖
害風百日仍作一場奇怪師悟以資産付庭
珍輩以離書付孫氏遂易服而道焉祖師因
師夢中歌有燒得白鍊得黄便是長生不死
方之句命師更名鈺字玄寳號丹陽子師又
夢從祖師入山及旦祖師呼曰山侗因爲小
字焉居崑嵛之煙霞洞師忽患頭痛殆若無
所遁者祖師令醫於家一日謂門弟子曰昨
日馬公飮酒其破道乎使候之師蓋藥用酒
引不覺過量疾甚人復曰馬公將死矣祖師
拊掌嘆曰吾遠尋知友縁信道不篤而至此
耶乃以鍊心語療之曰凡人入道必戒酒色
財氣攀縁愛念憂愁思慮此外更無良藥矣
疾遂愈其年十月朔令師焚誓狀于文登蘇
氏庵師從祖師至汴寓王氏之旅邸飲食起
居悉以仙機示之鍜鍊既久遂承祕印十年
春正月四日祖師將昇師請曰鈺當爲吾師
服祖師曰可赴終南劉蔣之故居囑以後事
而逝師暨譚劉丘三道友入關謁和李二眞
人詣劉蔣祖庵居之十二年春化自然錢於
長安市中復護仙柩自汴之秦歸葬劉蔣遵
遺命也師居廬頭分三髻三髻者三吉字祖
師之諱也十四年秋夕師與三道友言志於
秦渡鎮眞武廟師曰鬥貧譚曰鬥是劉曰鬥
志丘曰鬥閑翌日乃别師復歸劉蔣構一廣
庭爲環居之所手書祖庭心死以表其顔庵
爲祖庭自此始也師謂門人曰一晝夜凡幾
時對曰十二曰十二時中天運造化曾少停
息否對曰無師曰學道者亦如是矣十八年
就化華亭劉昭信李大乘不果乃賦詩曰錦
麟不得空澇漉收拾綸竿歸去來大乘即悟
遂執弟子禮賜以靈陽子之號十九年春二
月師築環華亭大乘亦與焉墻外來禽一株
枯已久矣四月十四日移植環内以水沃之
曰今日純陽降世辰也予生於五月二十日
至日此樹生葉矣仍作頌曰天上三十六地
下三十六天地入寳瓶七十二候足大乘請
釋其㫖曰此隱語也其應有日矣及期緑葉
敷榮始知移植之日至五月二十相去三十
有六是天地晝夜合爲七十二候也大乘因
作異木記以誌之秋八月遷居隴州佑德觀
解元李子和輩願執几杖以從繼而棄俗歸
道者不啻百餘人二十年春東還祖庭適長
安居蓬萊庵從善友趙恩請也秋八月旱師
祈雨詩云一犂沾足待何時五五不過二十
五至日果雨二十一年冬師謂門人來靈玉
曰世所稱衣服舊弊重修潔者何名曰拆洗
師曰東方教法年深弊壞吾當往拆洗之未
浹旬官中有牒發事遂以關中教事付丘長
春爲主張焉仙仗東歸過濟南有韓淘清甫
者慕康節之爲人所居號安樂園禮師乞垂
開發師曰夫道以無心爲體忘言爲用柔弱
爲本清淨爲基節飲食絶思慮靜坐以調息
安寢以養氣心不馳則性定形不勞則精全
神不擾則丹結然後滅情於虚寧神於極不
出户庭而妙道得矣淘謝曰大道鴻濛無所
扣詰今聞至言得其門而入矣師嘗説四體
用云行則措足於坦途住則凝神於太虚坐
則匀鼻端之息卧則抱臍下之珠類此甚多
蓋言道人分内事也二十二年夏四月至寧
海未几行化于文登之七寳庵門人穿井九
尺而大石障之師乃云穿鑿須加二尺深甘
泉自有應清吟及疏鑿尺有八寸泉乃湧出
冬十二月晦師謂門弟子曰今日有非常之
喜遂乃歌舞自娱二十三年春正月報者云
仙姑孫不二返眞于洛陽矣冬十月下元日
文登令尼厖古武節請師作九幽醮師謂姚
鉉來靈玉曰空中報祖師至青巾白袍坐白
龜於碧蓮葉上龜曳其尾見於雲表道俗懽
呼焚香致拜居無何回首側卧東南而去十
二月師赴萊陽遊仙觀忽肆筆書委形贊其
略云大哉登眞路入青冥麟隨絳節鳳撁朱
軿鳴鑾佩玉履虚步雲超受眞誥上登玉辰
特寓其歸眞之意耳是月二十二日祖師誕
辰師仰瞻天表曹瑱問其故曰祖師偕和師
叔至當赴仙會矣于知一曰教門洪大胡不
愸遺師曰堂堂歸去也作箇快活仙謂劉眞
一曰汝等欲作神仙須要积功累行縱遇千
魔百難愼勿退惰果爾然後知吾言不妄矣
又曰我開眼也見瞑目也見元來不在眼但
心中了然無所不見耳汝縁在北方可往矣
時將二鼓師東首枕肱而蜕是夜於劉錫屋
壁間留一頌云三陽會裏行功圓風馬乘風
已作仙勸汝降伏龍與虎自然有分亦登天
俄頃人云師已仙矣方悟留題蓋師之神也
初崑嵛紫金山東華庵有松數株變青爲白
師曰松之白殆爲我乎不半載師果逝焉長
生玉陽二宗師來莅喪事七日而卜兆於遊
仙觀而安厝之二十五年邑人疑仙骨陜右
門人盜去萊陽宰武節劉公啓柩視之貌如
生乃更衣於金玉堂復葬之師幼習儒長克
家有不貲之産而樂周急故得輕財好施名
禮所謂積而能散者此也雖爲碩士接一童
子必致敬焉老氏所謂不敢爲天下先者此
也承師訓以闡化援門人以歸眞雖寓形於
寰海以濟衆爲己任語所謂人能弘道者此
也一遇至人得傳心法日經鍜鍊而不弛其
志孟軻氏所謂欒取於人以爲善者此也以
致感海市之瑞像變苦泉爲靈液劉清毁屠
具而改行栾周焚漁網以向風所過者化狂
恣革其非心所存者神耆稚爲之雲集果行
西秦飛舄東海凡五道場弘師教也故曹瑱
雷大通劉眞一于洞庭等數十人實修眞達道
扶宗翊教之士悉出師陶鑄之手譚長眞劉
長生丘長春皆祖師之高弟尊師曰叔師處
之裕如也生平所作歌詩皆出塵絶俗之語
而沾丐後人者亦多矣至元六年春正月璽
書加贈丹陽抱一無爲眞人之號十九年秋
八月朔住持終南山重陽萬壽宫眞人李天
樂持師道行之狀致懇於僕曰吾嫡祖丹陽
宗師葬于萊陽進士張子翼作登眞記已識
之矣而祖師成己成物盛德大業師能纘承
之乘風御氣長生乆視之道師能揄揚之祖
庭會眞實本諸此不以貞珉載其道行以詔
後人殆爲闕如子無靳其文庶傳其不朽也
僕惟道德之源繼續承承不迷於後世者丹
陽師之力也牢辭其可乎乃繫之以銘其辭
曰乾坤大道法自然至人一出千百年道非
人弘道不傳人能弘道道始全重陽飽飲甘
河泉道眼直視東海壖金焰爍爍開七蓮慨
然捉馬揮玉鞭丹陽鴻儒宿有縁行功鍜鍊
方且圓涣然冰釋歸眞仙詞源落紙如雲煙
機發於踵崑丘巓降龍伏虎祕法玄知知覺
覺無後先道場五闡教乃宣秉風御氣遊八
埏下視塵世猶天淵若子若孫稱大賢胸中
冰雪壺中天傳心嗣法無窮邊
　　　長眞子譚眞人仙跡碑銘
　　　　(開府儀同三司上柱國密國公金/源璹撰)
昔人有言仙語無詞心傳道見神丹之訣洞
簫之音流注於玄虚渺漠之間其得之者又
不知幾何人哉隱之則紅霞丹景出之則琳
宫金簡如斯人輩似有爲之士也士至於無
爲無不爲携壺曳履落魄于逆旅酒家之間
吟嘯忘懷與風月爲莫逆此亦近乎大隱者
矣德不孤必有鄰道不我須及人黄秦晁張
東坡門下之四賢也詩文雄深筆力雅健故
能弘先生之教馬譚丘劉重陽門下之四仙
也道用冲虚處心清寂故能明祖師之道教
何以弘道何以明其實皆一心也其虚心明
道者誰長眞子譚公眞人也師諱處端字通
正山東寧海州人其父即鏐鐐之工於權衡
出納之間無非平實輟己生資以濟貧窘積
善累行備餘慶而生先生公幼而秀發聲韻
琅然人知其非常兒也甫及六歲因戲墮於
井中人急下井救之見公安坐水上隨挈而
出略無傷焉又所居遺火巨棟碎於榻前公
方寢熟呼而起之神情自若蓋有道之士非
水火所能殞越也至十有五齡而志於學詠
物警策其葡萄篇已膾炙人口及弱冠乃尊
以玉名之遂涉獵詩書工諸草隸一朝因醉
遇雪卧於途中即感風痺之疾公喟然嘆曰
玉平昔爲行於世略無鮮益中復遇奇疾必
非藥石可療之惟暗誦北斗經以求濟忽夢
大席横空公飛昇欲據之見北斗星君冠服
而坐公叩首作禮間恍然而覺自兹奉道之
必篤矣至大定丁亥歲仲秋聞重陽眞人度
馬宜甫爲門生公徑赴眞人所祈請棄俗服
羽執弟子禮眞人付之以頌便宿於庵中時
嚴冬飛雪丹竈灰冷藉海藻而寐寒可墮指
眞人遂展足令抱之少頃汗流被體如置身
炊甑中拂曉眞人以盥洗餘水使公滌面從
滌之月餘宿疾頓愈於是公推心敬而事之
其妻嚴氏詣庵呼歸公怒而黜之公拜禱眞
人求道之日用眞人以四字祕訣授之遂立
今之名字焉又道號長眞子師命公赴維陽
與馬丘劉同處眞人步虚詞中有達眞譚玉
之語味之豈小許哉眞人至汴遺訓命四子
主掌教門及重陽仙遊公與三大士負師遺
蜕徑歸關中瘞之于劉蔣村祖庵之西隅供
祭盡師資之禮頃有請長眞齋者公不避嚴
凝涉溪而往水介於鳧舄之間足無所苦人
咸異之後寓跡於河朔獲䴥縣府君廟之新
庵一日先生鎖庵而出云往衛州至夕廟官
温生者見庵中光輝照映即窗隙而窺之見
先生逼火而坐温驚疑潛退未曉默遣人趨
州託乞藥於師其人至衛見先生於卧内尚
未起授藥而還復視庵中燃火猶未畢燼與
薊子訓歷諸家之說異世而同科爾先生行
業頗多不能遍舉姑略而論數事于後忍折
齒之憤德也施夢中之藥神也知巨僚之見
訪明也書龜蛇以辟火靈也爲人德能通神
明可濟靈非仙而何歟又聞先生不擇貴賤
賢鄙不異山林城市俱以道化無非晏然作
歌詩百餘篇目之曰水雲集宿慕洛陽天中
之土人多道心有意作丹成之所因見洛南
之朝元宫昔朗然子之故居也愛其山水明
秀遺跡尚存有道士張永壽者時主觀事即
以宫之東隙地數畝遺之先生誅茅拾礫而
庵焉有洛人朱氏者奉道構庵請公居之先
生於朱庵中神遊間似與重陽丹陽遇報以
仙期旋復返朝元之故居即今之棲霞觀也
觀在後長春丘公眞人立名至大定乙巳歲
孟夏朔日無疾留頌而逝異香凝室者數日
世壽六十三昔嘗畫龜蛇者蓋巳年已月巳
時歸眞之預知也其門人王道明董尚志自
童稚禮先生盡負汲香火之勤先生馭鸞之
後數十年居仙瑩之側王生主棲霞觀事與
董生始終醮祭無惰擬行改葬因李公都運
先生暨四大道師李公志源于公善慶王公
志淵陳公無染以碑銘見囑於老夫敬喜而
筆之銘曰重陽眞人大道之師長眞先生攝
衣從之以心傳心神鬼不知我知至人生於
聖時人貴其異我敬其實東齊發揮西洛留
跡語見歌詩名傳金石霞舉玄風雲開丹液
野鶴昂藏靈龜寳章伏火制水順陰調陽分
形入夢道術彌彰先生未亡千載馨香



甘水仙源録卷之一





甘水仙源録卷之二息二
　　　　夷門天樂道人李道謙集
　　　長生眞人劉宗師道行碑(秦志安撰)
夫欲襲氣母含元精探混茫窺杳冥縮地脉
抽天扃毫芒太虚塵芥無垠鞭烈缺笞靊窿
躐汗漫肩鴻濛萬物之所待而成一化之所
係而靈者豈尋常下士蹇淺小夫之所能哉
今夫東萊長生眞人卯金右族炎漢遺英矯
矯雲翮堂堂嶽精湖海不足以盡其涵容星
斗不足以極其高明乃祖乃父世居武官好
陰德樂推恩恤寒餒惠孤惸捨良田八十餘
頃與龍興巨刹以爲常住種福之根當前宋
太平興國間朝廷嘉厥孝義旌表門閭蠲免
租征光照連郡天不負仁自紅霞丹景中選
擇其仙材之精明者降瑞於掖城既挺世也
謹事孀母特以孝聞誓不婚宦憎華醜榮清
淨自守希夷若昏顧世間物無足以撼其胸
中之誠屨辭故山欲訪異人而慈親盻盻然
未之許也大定己丑之春忽於鄰居壁間人
所不能及處揮灑二頌而墨跡尚新不留姓
名其末句云武官養性眞仙地須有長生不
死人先生嘆賞其筆力遒勁疑神物之所化
成而未能决其信情是歲九月霜寒露清重
陽祖師杖屨西行携丘譚馬三仙之英度海
島歷山城先生聞之竭蹶而趨香火而迎祖
師顧而笑曰壁間墨痕汝知之乎三子者亦
相視而冰哂方悟其頌乃神通變現之所以
相驚也於是鏤肝荐誠刻骨效盟負几杖執
巾瓶左右惟命死生自程祖師愛其殷勤美
其專精顧其神彩之不群乃嘆曰松之月竹
之雪故不受於黄塵贈之詩曰釣罷歸來又
見鰲已知有分列仙曹鳴榔相唤知予意躍
出洪波萬丈高仍取壁間語意以長生爲之
號處玄爲之諱通妙爲之字時方弱冠之明
年也丘劉譚馬之名充塞乎九野八絃遊汴
梁寓夷門乞食鍊形隱姓理名朝叩暮請行
薰坐蒸委曲而挑斡玄機丁寧而啓迪丹經
掃惑雲泮迷冰祖師既盡付其四象五行乃
遺物離人而退藏于天所謂得知友而赴蓬
瀛也四子乃負仙骸報洪恩叩咸陽歷華陰
寧神於劉蔣舊廬之坰四子之志各異先生
獨遁跡於洛京鍊性於塵埃混合之中養素
於市廛雜沓之叢管絃不足以滑其和花柳
不足以撓其精心灰爲之益寒形木爲之不
春人饋則食不饋則殊無愠容人問則對之
以手不問則終日純純定力圓滿天光發明
乃遷於雲溪之濱門人爲之穿洞室於巖垠
忽遇石井寒泉泠泠衆駭其異先生笑曰不
遠數尺更有二井乃我宿生修鍊之所經營
也鑿之果然迄今洞宫號爲三泉逮丙申歲
復還武官往拜母氏相見甚懽卜太基之陰
麓建靈虚之祖堂手植檜柏蒼翠成行居無
何鄉里誣告先生殺人輒不辭而就縛坐狴
犴者近將十旬純陽祖師聽玉漏駕蒼麟下
碧霄入幽囹就枷尾付管城教之習文後殺
人者自首先生得以免縲絏之刑比其岀也
翰墨絶妙有龍蛇飛舉之形大定戊申主醮
于昌陽綵雲覆壇白鶴舞庭是歲也秋旱如
焚復披禱雨之誠既登厥壇四望無雲曰來
朝巳午之交當有甘澍如傾言如有徵如影
響之應形聲自後東州醮壇獨師主盟必有
祥風泠泠捲楮幣而上騰其感應也如神迄
今諸郡石刻猶存至承安之三年也章宗聞
其道價鏗鍧乃遣使者徵之鶴板蒲輪接於
紫宸待如上賓賜以琳宇名曰修眞官僚士
庶絡繹相仍户外之屨無時不盈明年三月
乞還故山天子不敢臣額賜靈虚寵光祖庭
迨癸亥歳二月仲春初六吉辰鳴鼓集衆告
之以閬苑之行曲眠左肱翛然返眞祥光氤
氲瑞氣紛綸所有遺文仙樂太虚盤陽同塵
安閑修眞仍注道德演陰符述黄庭奥涉理
窟條達聖眞足以爲萬世之規繩披雲宋君
龔教軫承法輪吸月之髓餐日之魂啓玄牝
交谷神不忘千劫之恩乃紀跨鸞之盛跡
勒蒼山之翠珉其銘曰長生老仙主張化權
吞虚無吐自然乘紫雲而下遊碧海之邊遇
甲子天元之會契重陽多劫之縁撞百關通
九泉驅四獸耕三田坐洛陽之市井鑿雲溪
之洞天融白雪以成粉熟玄霜而不煙聲名
篁鼓於鳳州光華照耀於金蓮構靈虚之紺
宇拜朝廷之紫宣還斷東萊之宿債然後骨
肉都融而遊宴八騫也
　　　長春眞人本行碑
　　　　寂通居士陳時可撰
戊子之秋八月丙午余自山東抵京城館于
長春宫者六旬將徙居清和子尹公謂余曰
我先師眞人既葬矣當有碑知先師者君最
深願得君之詞刻之以示來世余再讓于耆
宿且以晚塗思涸不足以發明老仙爲解弗
從也乃命其法弟玄通大師李君浩然狀老
仙之行謁文于余曰父師長春子姓丘氏諱
處機字通密登州棲霞人幼聰敏日記千餘
言能久而不忘未冠學道遇祖師重陽子于
崑嵛山之煙霞洞祖師知其非常人也以金
鱗頌贈之遂執弟子禮尋長生劉公長眞譚
公丹陽馬公皆造席下相視莫逆世謂之丘
劉譚馬焉大定九年從祖師遊梁明年祖師
猒世十有二年師洎丹陽公護仙骨歸終南
葬于其故里師乃入磻溪穴居日乞一食行
則一簑雖簞瓢不置也人謂之簑衣先生晝
夜不寐者六年既而隱隴州龍門山七年如
在磻溪時其志道如此道既成遠方學者咸
依之京兆統軍夾谷公奉疏請還祖師之舊
隱師既至構祖堂輪奂餘悉稱是諸方謂之
祖庵玄風愈振二十八年春師以道德升聞
徵赴京師官建庵于萬寧宫之西以便咨訪
夏五月召見于長松島秋七月復見師剖析
至理進瑶臺第一層曲眷遇至渥翌日遣中
使賜上林桃師不食茶果十餘年矣至是取
其一啖之重上賜也八月得㫖還終南仍賜
錢十萬表辭之爾後復居祖庵明昌二年東
歸棲霞乃大建琳宫勑賜其額曰太虚氣象
雄偉爲東方道林之冠泰和間元妃重道遥
禮師禁中遺道經一藏師既居海上達官貴
人敬奉者日益多定海軍節度使劉公師魯
鄒公應中二老當代名臣皆相與友貞祐甲
戌之秋山東亂駙馬都尉僕散公將兵討之
時登及寧海未服公請師撫諭所至皆投戈
拜命二州遂定己卯之冬成吉思皇帝命侍
臣劉仲禄持詔迎師明年春啓行夏四月道
出居庸夜遇群盜于其北皆稽顙以退且曰
無驚父師是年十月師在武川進表使回復
有勑書促師西行稱之曰師曰眞人其見重
如此又明年春踰嶺而北壬午之四月甫達
印度見
皇帝于大雪山之陽問以長生藥師但舉衛
生之經以對他日又數論仁孝
皇帝以其實嘉之癸未之三月車駕至賽藍
詔許師東歸且賜以贐禮師固辭曰臣歸途
萬餘里得馹騎館穀足矣制可其奏因盡蠲
其徒之賦役師之馳傳往返也所過迎者動
數千人所居户外之屨滿矣所去至有擁馬
首以泣者其感人心如此及入漢地四方道
流不遠千里而來所歷城郭皆挽留八月至
宣德元帥邀師居眞州之朝元觀明年春住
燕京大天長觀行省請也自爾使者赴行宫
皇帝必問神仙安否還即有宣諭語嘗曰朕
所有地其欲居者居之繼而行省又施瓊華
島爲觀兵革而來天長已殘廢島尤甚師葺
之工物不假化縁皆遠邇自獻者三年一新
師之在天長也靜侣雲集參叩玄㫖旁門異
户靡不向風每醮輒鶴見熒惑犯尾宿師攘
之即退舍旱魃爲民虐師祈之則兩應京人
歸慕建長春等八會教行四方丁亥之五月
有㫖以瓊華島爲萬安宫天長觀爲長春宫
且授使者金虎牌持護教門六月二十有三
日雷雨大作太液池之南岸崩裂水入東湖
聲聞數里魚鱉悉去北口山亦摧人有亦是
報者師筦爾而笑曰山摧池枯吾將與之俱
乎七月四日顧謂門人曰昔丹陽公嘗記余
曰吾殁之後教門當大興四方往往化爲道
鄉公正當其時也公又當住持大宫觀其言
一一皆驗吾歸無遺恨矣俄而示疾數如偃
中侍者止之師曰吾不欲勞人汝等猶有分
别在且偃寢奚異哉七日提舉宋道安輩請
師登堂慰會衆之望師曰吾九日上堂去及
是日留頌葆光而歸眞焉春秋八十明年七
夕前一日將葬群弟子啓棺視之師儼然如
生道俗瞻禮者三日日萬人悉嘆異之九日
醮畢閟仙蜕于白雲觀之處順堂師誠明慈
儉凡將帥來謁必方便勸以不殺人有急必
周之士有俘于人者必援而出之士馬所至
以師與之名脫欲兵之禍者甚衆度弟子皆
視其才何如高者挈以道其次訓以功行又
其次化以罪福罔有遺者故其生也四方之
門人丹青其像事之其殁也近者號慕遠者
駿奔如考妣焉及其葬也會者又萬人近世
之高道福德兼備未有如師者師於道經無
所不讀儒書梵典亦歷歷上口又喜屬文賦
詩然未始起藁大率以提唱玄要爲意雖不
事雕鑴而自然成文有磻溪鳴道二集行于
世云嗚呼浩然君能述其父師之道行若是
昭昭然可謂能子矣又豈待鄙夫文之而後
著耶雖然舉其大者論之可也我老仙生能
無欲没能不壤百世異人也又能以一介黄
冠上而動人主如此下而感人心如彼非至
誠粹德能然乎長松之見道已崇矣及乎至
自印度教門益闢求之古人大略與寇天師
相似至校其出處之道大有不同者何哉謙
之之受知魏主也自言嘗遇老子授以辟穀
輕身之術及科戒使之清整道教又遇老子
之玄孫授以圖籙眞經天宫靜輪之法使之
輔佐北方太平眞君且有崔浩贊之帝始崇
奉老仙則不爾方其未召也澹然海上其與
世相忘乆矣一日有詔迎致誠出自然非有
以要之也又其所以奏對者皆以道由是推
之賢於謙之遠甚是已足銘矣而況道眼之
具道行之圓乎宜乎嗣得其人世有如尹公
者接跡而出以光揚妙道俾無墜耳謹系之
以銘其辭曰
全眞一派道爲之源鼻祖其誰聖哉玄元誰
其導之重陽伊始誰其大之子長春子子居
皤溪一簑六年簞瓢無有人皆曰賢廬于龍
門亦復如是羽服來歸如渴于水子誠眞仙
道林之天退然其中氣吞大千世宗問道再
見松島俄聽還山煙蘿甘老章廟之世作宫
海濱帝妃遺經寳藏一新干戈既舉一炬焦
土子率其徒往來雲嶼龍興北庭召以使星
逮乎東歸道乃益弘方其生也世繪其像忽
焉没兮高堂厚葬有子克嗣尹公其人福德
兩全偉哉長春
　　　祭文
　　　　定庵吴章撰
維丁亥歳七月十五日燕京儒學官孫周等
謹以香茶之奠致祭于長春眞人丘仙翁之
靈嗟嗟仙翁早歳出家壯而成道九八仙而
五四皓無書不覽無事不知九經庫而五總
龜天下之老天子之師籍在仙班猒居塵寰
舉臂汗漫騎鶴三山名滿世間千秋萬古何
者爲住何者爲去嗣教門人結縁道友衰經
滿堂如喪父母吾屬蹉跎蒙知最重奠拜靈
筵器之爲慟嗚呼哀哉君壽國安師能致之
含靈耳目師能啓之水旱爲沴師能攘之師
爲飛仙何日忘之嗚呼哀哉尚饗
　　　玉陽體玄廣度眞人王宗師道行碑
　　　銘(并序)
　　　　(前翰林直學士奉政大夫/知制誥同修國史姚燧撰)
至元二十有四年歲丁亥秋九月提點秦蜀
九路道教天樂眞人李道謙偕終南上清太
平宫提點賀志冲李志眞來言伏讀六年詔
書令掌教光先體道誠明眞人張志敬執行
省節文
皇帝若曰自東華垂教至重陽開化朕心慊
於追崇乃命儒臣進加徽號教主可贈東華
紫府少陽帝君鍾離正陽開悟傳道眞君吕
眞人純陽演正警化眞君劉眞人海蟾明悟
弘道眞君王眞人重陽全眞開化眞君馬鈺
丹陽抱一無爲眞人譚處端長眞雲水藴德
眞人劉處玄長生輔化明德眞人丘處機長
春演道主教眞人王處一玉陽體玄廣度眞
人郝大通廣寧通玄太古眞人孫不二清靜
淵貞順德眞人其於誄德述道聖謨天出稱
情適中死濡生被道紀光賴永永萬年重惟
重陽眞君七弟子有婦人者一餘六眞平生
求道之確成道之難尚恐行實流之人間者
不託金石無以聞之將來久遠用是以禱詞
臣并眞君既傳六人獨是玉陽尚無屬筆敢
以累君燧繇職史館以來嘗思古者史臣不
要死者之或知不必生者之見求於德於功
於事於言見書見而聞書聞信傳信而疑傳
疑實録直致俾觀者自判是非於千載下細
及龜筮貨殖方技滑稽隱逸卓行猶特傳之
況聖皇下詔褒崇有道之眞人哉固宜有述
不可以吾儒者不爲其道非職而辭也按事
狀及顯異録眞人王姓名處一寧海東牟人
以金熙宗皇統壬戌三月十八日母夢丹霞
被身而生七歲無疾死而復生由是若知死
生說後遇異人坐大石來前撫首與言又聞
空中神自名玄庭宫主歸乃敝服赤脚狂歌
市中人謂或病失心或識爲無疾將收歛冠
巾妻之不可遂與母皆爲老氏法世宗大定
八年年二十七聞開化眞君至州願厠弟子
列眞君知可授其道爲制今名從居崑嵛煙
霞洞又名其母曰德清號玄靖散人明年辭
居查山眞君從其徒馬無爲譚藴德丘演道
郝太古四眞人者自文登將歸寧海徑龍泉
去查山二百里時炎暑眞君持傘自手飛出
未脯墜查山柄得□陽子三字識其師蹟□
字書所無若眞君特制之以號眞人後有詩
□竹通爲七箇又若□爲本字五人合竹二
人爲七者後居雲光洞志行確苦嘗俯大壑
一足跂立觀者目瞚毛堅舌撟然而不能下
稱爲鐵脚仙洞居九年制練形魂其長春爲
詩頌曰九夏迎陽立三冬抱雪眠亦庶幾其
跨火不焦入水不濡之徒歟遨遊齊魯間大
肆其術度人逐鬼踣盗碎石出神入夢召雨
揺峰烹雞降鶴起死嘘枯麾訶嗾斥一方千
里白叟黄童竭蹶其廬或以爲善幻誣民因
召飮可鴆眞人出門戒其徒先鑿池灌水撓
而濁之往則持杯盡飲曰吾貧人也無嘗從
人丐取今幸見招願丐餘杯以盡君懽與之
又盡飮歸解衣浴池中有頃池水沸涸以故
不死猶鬚髮髠鬝不纓不能受冠二十七年
徵至燕京居之天長觀嘗問衛生爲治對曰
含精以養神恭己以無爲雖廣成復生爲陛
下言無易臣者世宗嘉之繼問飲鴆對曰臣
素無取仇人者良由得疾致然或曰或謂異
人或讒善幻世宗試而鴆之見不可殺悔怒
而逐讒者當時諱之謬云然也明年爲修眞
觀居不踰時求還山世宗贐之委去其年世
宗不豫復來徵眞人對使者曰吾不難斯行
誠不及一仰清光矣明年正月三日下車世
宗崩已一日章宗留爲醮資大行冥福其年
復還山萊陽富人劉植無子六月爲供致眞
人而薄其酒曰取汝其室藏樽煮酒來植依
求之則其妻密置人初不知者飲已留書四
四應眞字曰以是嗣汝明年四月十四日眞
君降辰植果育子舉家喜曰四四眞人指月
日爲告耶即求子名眞人曰吾已名之應眞
矣承安二年再徵至便殿問衛生對如告世
宗者賜紫號體玄大師居之崇福觀月給錢
二百緡是時吕道安將建祖庭蓋眞君故廬
以無勑額不敢集衆眞人奏立觀靈虚賜道
安冲虚大師而祖庭造建始盛以母玄靖年
九十求還山侍厚贐遣之泰和改元及三年
詔兩設普天醮於毫州太清宫度民爲道士
千餘人其年玄靖逝七年居聖水玉虚觀元
妃送道經一藏大安改元北京請居華陽觀
庚午醮薊州玉田縣謂其徒曰若聞空中劍
楯擊撞聲乎北方氣運將回生齒必有横罹
其毒者是年果天兵南牧丙子文登請居天
寳觀明年丁丑四月二十三日沐浴衣冠拜
上下四旁以逝年七十六有雲光集行世爲
其言者條分派出多於六宗數不啻萬丘演
道弟子尹清和眞人爲道大宗視眞人爲叔
歳乙未擇其孫清泠子劉志源俾建上清太
平宫蓋由盩厔民張守眞能誦翊聖保德眞
君語必爲今及當來休咎徵且授九壇三劎
之法以捕逐鬼物宋太宗嘗勑有司作宫千
柱以妥景靈金季蕩焚木灰瓦屑清泠翦棘
誅茅以居時日薄西山纔構孚佑一殿卒其
弟子陳志玄朱志彦趙志古張志隱李志宗
李志明崔志安趙志眞及今賀李兩君十人
相嗣爲之歷四十五年構通明紫微七元三
殿虚皇一壇凌霄一門靈官演法湛然傳應
法師祠四堂鍾樓齋庖廡廪將二百楹位置
雖劣祖庭猶足爲自關而西名山福地土木
之冠嗚呼上清作爲宋太平興國中出内幣
殫西土財力爲之既其毁也乃復於道流數
人之身眞人生逝於金而見贈於皇元眞人
生逝皆在山東其徒教行關西擇勝地以祠
其祖亦事理之不可必究者也彼眞人者果
能不死排空御氣載營而西顧不抵掌雲中
曰吾孫若曾亦有可才如是者耶詩曰少正
純重兮四君皆陽生不並時兮名相襲芳豈
以陽者兮本天親上輕舉凌空兮易爲向往
何獨一君兮海蟾自名將取月魄兮隨日受
明日月爲易兮衛生要訣世微五君兮奥疑
誰析又嘗思之兮少正蟾純歷世綿邈兮絶
學無人嗚呼重陽兮纔七弟子有婦人焉兮
六人而已父雄子良兮中有玉陽體玄廣度
兮始人爲狂行歌市中兮望道未見從學崑
嵛兮識習一變離隱查山兮旋徙雲光冬眠
抱雪兮夏立迎陽九年德就兮鬼盜避逐騰
神入夢兮群異傍出莫毒匪鴆兮持飮如漿
名藹燕都兮徵來天長衛生爲治兮宸扆問
益鴻言剖疑兮中夜前席别建修眞兮還山
固求鳳翼承旂兮邈不可留歸軫經時兮世
宗不豫章廟累超兮奏章帝所惟不拒人兮
崇福玉虚華陽天寳兮不恒其居在在授業
兮其出一户繇子暨孫兮獨踰萬數東海之
波兮百里涵濡今焉西流兮溢及鎬都太平
之宫兮古仙聖宅一孫十曾兮翦棘攸作身
生不西兮逝未百年而教之西兮他門孰先
碑其平生兮道行彌晰爾祖爾思兮來裔無
斁
　　　廣寧通玄太古眞人郝宗師道行碑
　　　　(嘉議大夫嶺北湖南道提/刑按察使東平徐琰撰)
大元有天下好賢樂善度越前古凡有德之
士不及用者必加寵數以旌顯之初無間於
道俗存亡之異也中統二年詔賜盤山棲雲
道人王志謹之號曰惠慈利物至德眞人至
元六年韶贈棲雲之師廣寧郝大通之號曰
廣寧通玄太古眞人至元二十三年詔賜棲
雲弟子洞陽徐志根之號曰崇玄誠德洞陽
眞人旌有德也是年三月予將赴官湖南道
出汴梁時洞陽掌本宗教住朝元宫率其屬
來見請於予曰貧道出家無過人之行誤蒙
聖朝采録錫以徽稱使得簉於師眞之列皆
吾先師棲雲之訓也棲雲之所以表見於世
者獨非先師太古之澤也歟二師道行卓異
在人耳目孰不知之必得文士與之紀述庶
幾可以傳信後來昭示永乆棲雲則有翰林
承㫖愼獨王公之作已勒之石若夫太古之
碑義不可後而今尚缺然是則嗣教者不敏
之過願屬筆於子儻辱惠顧我曹之責塞矣
予自惟懦生昧於玄學叙事遣辭或致抵捂
徒取誚於識者牢讓再三竟不獲已又洞陽
與予同宗見待素厚難於終拒乃據洞陽所
録宗師行實採摭綴緝以付之仍繫以銘詩
俾步虚者歌之以頌師德師姓郝名大通字
太古道號廣寧子寧海人家故饒財爲州首
户兄俊彦登進士第官至朝列大夫昌邑縣
令師初諱昇少孤事母孝禀賦穎異識度夷
曠蕭然有出塵之資讀書喜易研精尤甚因
洞曉陰陽律曆之術不樂仕進慕司馬季主
嚴君平之爲人以卜筮自晦大定七年重陽
眞君王祖師自關西寧海遊行於市見師言
動不凡仙質可度思所以感發之者遂背肆
而坐師曰請先生回頭眞君應聲曰君何爲
不回頭耶師悚然異之眞君出師閉肆從之
及於館所而請教焉眞君授以二詞師大悟
不覺下拜自是日往親炙以有老母未即入
道明年母捐館師乃棄家入崑嵛山禮眞君
於煙霞洞求爲弟子眞君納之賜名璘號恬
然子仍解衲衣去其袖而與之曰勿患無袖
汝當自成蓋傳法之意也九年寧海人有構
金蓮堂以待眞君挈其徒西歸居之師携瓦
罐乞食誤觸之碎眞君别授一罐題頌其上
云撲碎眞灰罐却得害風觀直待悟殘餘有
箇人人唤未幾師辭眞君去與王玉陽往居
查山眞君亦赴汴京馬丹陽譚長眞劉長生
丘長春四子實從十一年師聞眞君上仙四
子已入關遂西遊以訪之十二年葬眞君於
祖庭師欲與四子同廬墓側長眞激之曰隨
人脚跟轉可乎師明日遂行至岐山遇神人
授今名字及道號十二年度大慶關而東翱
翔趙魏間十五年坐於沃州石橋之下緘口
不語河水泛溢身不少移水亦弗及人饋之
食則食無則已雖祁寒盛暑兀然無變身槁
木而心死灰如是者六年昌邑君之季女嫁
爲眞定郭長倩之夫人長倩夫婦過沃州知
師在橋下駐車拜謁贈之衣物所以存慰者
甚厚師藐然若不相識一無所受夫人感泣
長清嗟異而去二十二年師過灤城又與神
人遇受大易秘義自爾爲人言未來事不差
毫髮至鎮陽居觀升堂演道遠近來聽者常
數百人已而闡化諸方專以利物度人爲務
由是郝太古之名聞天下明昌初東還寧海
一日欲作易圖遽索紙筆適粥熟弟子不即
與請俟食已師曰速持來我方得意何暇食
粥筆入手布紙揮染疾若風雨不終朝成三
十三圖其㫖意皆天人之藴奥昔賢所未發
者咸平高士王賢佐占筮素精見師推服盡
棄其學而學焉由是技進名動闕庭其他靈
異之跡如天長預告侯子眞之火恩州夜入
王鎮國之夢者尚多有之不可殫紀春秋七
十有三以崇慶元年臘月晦日仙蛻於州之
先天觀前此三年勑其徒預營塚壙告以死
期及是果然平生製作有三教入易論一卷
示教直言一卷心經解一卷救苦經解一卷
周易叅同契簡要釋義詩賦雜文樂府及所
作易圖號太古集凡十五卷行于世噫道家
者流其源出於老莊後之人失其本㫖派而
爲方術爲符籙爲燒鍊爲章醮派愈分而迷
愈遠其來乆矣迨乎金季重陽眞君不階師
友一悟絶人殆若天授起於終南達於崑嵛
招其同類而開導之鍜鍊之創立一家之教
曰全眞其修持大略以識心見性除情去欲
忍恥含垢苦己利人爲之宗老氏所謂知其
雄守其雌知其白守其黑知其榮守其辱爲
道日損損之又損以至無爲莊生所謂游心
於淡合炁於漠純純常常乃比於狂外天地
遺萬物深根寧極才全而德不形者全眞有
之老莊之道於是乎始合重陽唱之馬譚劉
丘王郝六子和之天下之道流祖之是謂七
眞師其一也非天授之其孰能與於此哉師
逝之後弟子行縁四出能世其業者甚衆高
弟范玄通與棲雲王宗師又其尤者當中原
板蕩國朝隆興之初一居東平一往來乎燕
汴建琳宇開玄壇聚徒講說貴賤欽仰宗風
大振道價增崇不减太古今洞陽耆艾敦厖
剛毅木訥食師之德幹父之蠱當釋道紛爭
摧敗挫衄之際寂然湛然守之以謙冲安之
以委順處之以鎮靜操修無方精進不輟用
能上取聖知特隆璽書褒美較其難易又不
出於棲雲之下謂非太古之澤將何歸乎凡
今之人欲知太古請觀其子欲知其子請觀
其孫銘曰東方雲海空復空群仙出没空明
中此語常怪東坡公神仙有則八表同不應
秀止東方鐘崑嵛山高天比崇左顧右瞰搏
桑宫上有一洞煙霞封重陽發之麾鬼工紫
炁直與閻浮通馬譚劉丘王郝從六子矯矯
皆人雄縹緲至自蓬萊峰驚見碧海磨青銅
煌煌七朵金芙蓉信哉仙人出於東就中郝
公鸞鳳龍洗心以易虚玲瓏藏用於密退以
冲粃糠富貴不掛胸剛决物莫嬰其鋒訓練
復遇王元戎衲衣一傳神契融有袖無袖由
人縫同門之朋稑與穜脚跟不必隨渠儂沃
州石橋張果蹤亘如虹蜺插蒼穹大道在此
南北衝何須遠走巢雲松止而不動吾非慵
艮乃萬物之始絡結跏趺坐爲瘖聾朝觀日
出光隴曈吞霞入腹丹火紅暮觀流波朝彼
宗河車挽水玄霜蓬有人問之趨下風如以
寸莛撞巨鍾揺手使去妨吾功過橋行人抗
塵容僵名仆利不有躬見公視世猶蟻蜂形
骸土木心冥鴻顙必有泚羞頑庸反求於身
當發蒙撙貪節愛瘳癏恫憧憧往來秋夏冬
百感一二亦已豐如此利益誰能窮確乎六
年眞苦攻養成姹女連嬰童奮袖起舞知德
充願以所餘及倥侗普度一切超樊籠泥在
鈞兮金在鎔螟蛉蜾蠃無常蟲功成朝元去
怱怱飛霞佩玉鳴冬隆雲裝煙駕滄溟重弱
水萬里昏濛濛淮南小山空桂叢黄芽欲種
須圃農公不可見憂心冲棲雲老仙亦難逢
住世賴有徐神翁
　　七眞讚
　　　　北平王粹子正述
　　　重陽王眞人
出應道運豪雄絶倫甘河得遇兀若狂人挈
還四師大開全眞巍巍法教東海西秦
　　　丹陽馬眞人
晚契奇因盡捨家貲千朝得道三髻承師風
雷示化金玉垂辭邈矣前躅如何可追
　　　長眞譚眞人
一見師眞痼疾頓愈决烈入道水雲爲侣歸
櫬終南聚徒洛土教風既弘蜕然高舉
　　　長生劉眞人
童眞之力聖賢所扶風姿秀異洛市工夫中
遭厄鬱所守不渝聲名卒顯被召海隅
　　　長春丘眞人
猗歟長者不可復得三朝推尊才學功德愍
此兵戈遠涉西北九九乃終世人莫測
　　　玉陽王眞人
幼遇玄庭再禮重陽飛傘送號金蓮共芳跡
多神異名動帝王高山景行千載雲光
　　　廣寧郝眞人
雖出閥閲獨喜林泉兩詞一衲終始師傳神
示易祕沃橋六年化縁逆順悉合自然
甘水仙源録卷之二
甘水仙源録卷之三息三
　　　　夷門天樂道人李道謙集
　　　清和妙道廣化眞人尹宗師碑銘(并/序)
　　　　汝陽弋彀撰
宗師全眞嗣教六世祖也自守眞緒風化鼎
盛什百於疇昔形器之域古今同盡春秋八
十有三遽有拂衣啓手之嘆以辛亥二月六
日昇于大房山清和宫之正寢寧神五華山
者幾十稔矣嗣教誠明張公一日語衆曰清
和師思報祖師之恩遂大葬之禮仍即其福
地並建宫宇勝槩甲天下弘闡祖道功越古
今吾儕享其成業今無一報顔實腆矣將刻
碑紀實以詔無窮若何僉曰唯遂以中統三
年十月吉日徵文於汝陽弋彀僕以師眞道
德高厚奥妙無方詎以荒疏淺淺者所能窺
測形容哉固辭不可謹按門人馬志通所紀
行狀仍摭其功德之著見於耳目者序述之
夫道之在天下一而已惟天之所以畀付於
聖賢者無不備其所以濟斯世而見於功用
者或久近廣狹之不齊何哉曰時也時非聖
賢所能必能不滯其時而已或拱揖廊廟或
私淑側陋或清靜而化揖讓而治或平水土
降播種或放伐以救焚溺或寬默以革苛僞
文勝質喪則示還純反朴之訓禮壤樂崩則
正三綱五常之教大則天下後世小則一郡
一邑隨機應變與物推移要不過乎徇道以
濟斯世耳由跡以觀之功用之不齊者所遇
之時異也則天之以是道而畀付於聖賢者
曷嘗有二哉道猶水也渴則爲酌飮旱則爲
灌溉道猶火也飢則爲烹飪寒則爲煦嫗用
雖不同而水火曷嘗有二哉頃以金録訖運
喪亂並興黔黎殄於葅醢玉石燼於烈火天
意開顧挺生至人全畀斯道以假援之之手
於是重陽而後丹陽長眞長生長春繼出而
全眞之教興及清和接長春之統授受之際
累聖之妙無餘藴父作子述闡化數十年徒
侣徧天下聞望重朝野風之所靡狠戾易心
强梗順命革煩苛爲清靜化湯火爲衽席挈
一世鄙夭之民躋之仁壽之域自古教法之
盛功德之隆惟清和師爲最蓋天之畀付之
道一而所遇之時異也師諱志平字大和姓
尹氏遠祖居滄州前宋時有官萊州者因家
焉顯高祖妣有子九人俱登進士第仕至郡
守者七人顯大父公直顯考弘誼皆隱德不
耀師於大定九年正月二十日生是夕其母
方寐見儀衛異常皆盛服而入神思愕然驚
寤師已誕矣時里人相驚曰尹氏宅火奔救
之至則無火稍長舉止異凡兒三歳穎悟善
記事五歲入學日誦千餘言讀書即玄解嘗
因祀事究生死理杳然遐想自忘七歲遇陜
西王大師有從遊意十四歲遇丹陽眞人遽
欲棄家入道其父難之潜往十九歲復迫令
還家錮之竟逃出再三始從之住昌邑縣之
西庵常獨坐樹下達旦或一夕見長生劉眞
人飄然而來斷其首剖其心復置之覺而大
有所悟後住庵福山縣養疾惠困勤瘁者累
年衆德之遊濰州時龍虎完顔氏素豪倨慕
師道德施囿地創觀曰玉清率家人尊事之
今觀廢於兵而松檜鬱爲茂林後覲長春眞
人於棲霞觀執弟子禮眞人特器異之付授
無所隱又受易於太古郝眞人受口訣於玉
陽王眞人自是道業日隆聲價大振四方學
者翕然宗之己卯歳
太祖皇帝遣便宜劉仲禄徵長春眞人仲禄
及益都眞常李公曰長春今在海上非先見
尹公必不能成此盛事及濰陽謁師於玉清
之丈室見其神采嚴重不覺畏敬自失從容
語及詔㫖師大喜曰將以斯道覺斯民今其
時矣遂偕往覲長春眞人於萊州昊天觀先
是金宋聘命交至皆不應至是師勸行决計
北上時從者十八人皆德望素重者師爲之
冠辛巳及癸未備嘗難阻既見帝於西印度
奏對稱㫖還及雲中眞人聞山東亂國兵又
南下曰彼方生靈命懸砧鼎非汝莫能救遂
遣往招慰聞者樂附所全活甚多乙酉歳勑
令長春眞人住太極宫即今長春宫也師在
席下四方尊禮者雲合師曰我無功德敢與
享此供奉乎遂辭退住德興之龍陽觀屢承
眞人手劄示以託重意及眞人升師方隱煙
霞觀又欲絶跡遠遁爲衆以主教事敦請勉
從之還長春宫以嗣事自任自是徒衆輻凑
輦贐樂貢者日充塞庭宇忽謂衆曰吾素猒
冗劇喜山林遂因平欒請主醮事而出遁景
州之東山未幾燕之僚士固請還宫壬辰帝
南征還師迎見於順天慰問甚厚仍令皇后
代祀香於長春宫貺賫優渥甲午春遊母閭
山太玄觀之李虚玄語人曰去年院中青氣
氤氲者累日占者以爲當有異人至今師來
既驗矣踰春南歸及玉田衆喜爲數日留日
已晡遽促駕兼夜行五十餘里舍豐草中衆
莫知所以後還宫始知在玉田時有寇數百
欲劫掠追至大合甸不及而反從者相賀曰
非師奈我輩何時皇后遣使勞問賜道經一
藏乙未春詣沁州主黄籙醮事入郊城境居
人或夢縣之地祇曰眞人來當警衛無虞及
平遥理醮事時旱乆且風醮之三晝夜燈燭
恬然在他境猶風沁帥杜德康平遥帥梁瑜
各施宫觀一方傾心焉九月達平陽分命披
雲宋公率衆鏤道藏經板不數載而完所費
不貲而人樂成之亦師爲之張本師以此道
化大行歸功祖師重陽眞人遂留意祖庭時
京兆行省田公馳疏來請適與師意合丙申
春始達於榛莽中規度兆域及宫觀基址終
南太華等處諸觀宇廢不能復咸請主於師
時陜右甫定遺民猶有保栅未下者聞師至
相先歸附師爲撫慰皆按堵如故繼而被命
於雲中令師選天下戒行精嚴之士爲國祈
福化人作善時平遥之興國觀崞之神清前
高之玉虚白雲洞定襄之重陽沁之神霄平
陽之玄都皆主於師秋帝命中書楊公召還
燕道經太行山間群盜羅拜受教悉爲良民
出井陘歷趙魏齊魯請命者皆謝遣原野道
路設香花望塵迎拜者日千萬計貢物山積
略不顧戊戌春忽曰吾老矣乆厭勞事以正
月上日傳衣鉢於眞常李公俾主教事乃卜
築五華山並增葺大房山之眞陽觀更日清
和宫以爲菟裘焉終南祖庭葬具已備庚子
冬請師董其成欣然而往雖冒寒跋險不憚
也常曰吾以報師恩耳時季冬京兆一境旱
衆禱曰師來和氣必應下車而雪大蕆葬禮
以明年正月二十五日既事時陜右雖甫定
猶爲邊鄙重地經理及會葬者四方道俗雲
集常數萬人物議恟恟不安賴師道德素重
鎮伏邪炁故得完其功初重陽眞人修道於
此既成火其庵而東貽詩有後人復修意至
是師賡之亦有繼祖來修之語噫百年事終
始脗合豈偶然哉於是剪蕪平丘土木並作
堂廡殿閣粲然一新既成額以重陽以示報
本意若華山之雲臺驪山之華清太平宗聖
等宫悉擇名重耆宿以主之興完皆踰舊是
年還燕夏五月過太原時自春不雨禾種不
入師憐之出己帑物爲香火費爲民祈禱雨
大霈及還燕無幾何謂侍者曰我常便清和
宫之西堂故居之今爲我灑掃方丈從之翌
日長往及宫洮頮禮聖畢訣衆曰吾將逝矣
衆驚愕師曰吾意已决夫復何言有進紙筆
者默不應惟戒葬事勿豐遂不食但飲水啜
茶危坐談道語音雄暢異常是夜久正衣冠
曲肱而逝衆毁哭過哀時馨香之氣滿室遠
近聞者奔走賻賵哀戚若喪考妣初師遺言
葬大房至是僚士固請遂葬五華徇輿意也
中統改元二年詔贈清和妙道廣化眞人師
平日著述甚多門人板之目曰葆光集并語
録皆通貫經藝洞見道體所謂博學而約說
者當時朝㫖褒崇及宏儒名卿詩文讚美裒
爲一集目曰應縁録其覺後進則高下不遺
蹊逕坦明以謙遜勤約爲治心之要以踐履
功行爲入道之基及其縱說則時亦露機緘
之妙所謂窮理盡性以至命者也得其門者
由堂及奥其次不失爲誠謹之士其成就於
人者如此初居濰陽龍虎家餘二十年姬侍
日滿前終莫一識其面嘗失善馬獲其盜物
色既驗盜畏罪不承曰此我馬也師即還馬
縱去其高潔不累於物如此至大至剛之氣
充諸内形諸外望之如神即之如春不怒而
威匪爵而尊雖萬乘不足加其重雖窮處不
足爲之輕其平日之所養者如此及遭時得
君權道濟物祥風時雨覆及遠方跂行喙息
罔不得其所其見於功用者如此其至誠前
知感通神明則又時出人意表以天挺之姿
承積累之基譬猶日中之陽月盈之光不期
盛而自盛尚且謙抑自居淡泊自樂化應乎
無窮之縁神寂乎寥廓之鄉體用兼備無過
不及之弊其諸異乎同源而異流者歟抑世
有以綱常爲言者是又大不然自四海横潰
華禮蕩滅污俗所染又豈特於借鋤德色取
箒誶語八佾舞庭召王所狩者乎及風化所
過暴者仁奪者讓泰者抑上下怗然此於綱
常之助其功豈易量哉僕悼夫昧大體而妄
自分裂者故并及之銘曰
叔世運厄坤軸旋皇綱解紐兵方連鼎中生
靈若小鮮磨牙萬喙垂飢涎天生至人蓋汝
憐神道設教畀己專重陽發源亦有傳得自
無始先天先世間果有甘河泉萬劫老派常
涓涓流入濰陽玉清前灌溉六葉開金蓮混
沌雖鑿大道全積靄掃盡孤月圓至理渾融
無正偏溙園鄭圃非獨賢遭時得君明機權
鑑光亦豈從媸妍冥鴻高舉蓬海邊閶闔萬
里來翩翩鰲頭可釣虎可編萬蚪誰信容笞
鞭頽波力障迴九川塗炭氣化成几筵惠雨
一灑劫火燃大地墾作種玉田精衛投石海
空填螟蛉遇祝速變遷風雲千載非偶然轉
禍爲福皆夤縁歸來演教談妙玄英華咀嚼
九九篇琅函萬軸成蹄筌始信天上無癡仙
洙泗豈特徒三千燈分大小俱燀燀有心不
敢自聖癲有口難説無礙禪人云功行徧八
埏波浪幻跡從沺沺草樓菟裘茅一椽茹芝
大房腹便便直鈎坐釣三峰巓寳地花木肥
芊芊青山不礙行雲煙死而不亡壽更延他
山有琰實可鑴光騰億劫無歲年千谿萬壑
分嬋娟明月依舊懸青天
　　　玄門掌教大宗師眞常眞人道行碑
　　　銘
　　　　(翰林學士承㫖資善大夫/知制誥兼修國史王鶚撰)
道教之曰全眞以重陽眞人爲祖師其自甘
河仙遇劉蔣焚庵行化關東前後僅十年而
天下翕然宗之非信道篤而自知明安能特
立章章如是卒之搜奇訪逸得高第四人曰
丹陽曰長眞曰長生曰長春四人者俱能整
玄綱弘聖教使運數起而道德新韙矣哉至
於禮聘兩國聲馳四方生能無欲殁能不壞
惟長春師爲然師救物以仁度人以慈澹然
無極而衆美從之故遊其門者率聰明特達
之士然傳法嗣教止於尹清和李眞常二公
而已清和公早慕眞風徧趨法席濰陽化度
沙漠侍行爲長春門弟子之冠其踵師掌教
謙抑不居竟脱煩勞優遊以壽終若夫以清
靜養眞以仁恕接物華實相副文質兼全名
重望崇使遠近道俗趨拜堂下惟恐其後則
吾眞常公有之矣公諱志常字浩然其先洺
州永年人宋季避地濮之范陽尋又徙開之
觀城因著籍焉高祖皓曾祖昌祖明父蔓皆
隱德不耀素爲鄉里所重明昌癸丑春正月
十有九日母聶氏夜夢異服一人授以玉兒
覺而生公二歲喪父六歲喪母養於伯父濟
川家濟川諱蒙名舉子也賦義兩科屢占上
遊雖以四舉終場同進士出身歉如也見公
穎悟不群嶄然出頭角意欲作成以償平昔
之願而公不喜文飭雅好恬澹常默禱高穹
望早逢異師勝友式副夙心年十有九伯將
議婚公聞之嘆曰本期學道未涉津涯若愛
欲纏縛則古人高蹈出塵之事業難乎有成
矣同舍兄張本敏之初以嗣續規公既知牢
不可奪乃各言所志而訣居無幾負書曳杖
作雲水之遊初隱東萊之牢山復徙天柱山
之仙人宫宫之主者曰湯陰李仙見公儀觀
魁偉音吐不凡大加賞異逮公辭告之曰君
玄門大器也山庵荒僻非乆淹之地音祖師
所至異人並出今獨長春在焉宜往從之他
時成就未可量也公翌日遂行至即墨之東
山屬貞祐喪亂土寇蜂起山有窟室可容數
百人寇至則避其中衆以公後拒而不納俄
爲寇所獲問窟所在捶楚慘毒絶而復蘇竟
不以告寇退窟入者出環泣而謝之曰吾儕
小人數百口之命懸於公一言而公能忘不
納之怨以死救之其過常情遠甚爭爲給養
至於康調迄今父老猶能道之歲戊寅夏六
月聞長春師自登居萊公促裝往拜席下師
一見器許待之異常山東路轉運使田琢器
之高其行且聞音在即墨主帥黄摑副統咨
公籌畫保完一城以書邀至益都待以賓禮
已卯冬十有二月我朝遣便宜劉相仲禄齎
詔備禮起長春師于東萊時益都副帥張林
自金歸宋叛服靡常公懼其爲阻滯乃往説
林俾移檄所經衛送以行庚辰春正月師始
命駕從行者十有八人公其一也二月達燕
明年春二月北上秋七月至阿不罕山距漢
地幾萬里並山漢人千家逆師羅拜以爲希
世之遇咸請立觀擇人主之師將行指公坐
上語衆曰此子通明中正學問該洽今爲汝
等留此其善待之因賜公眞常子號額名其
觀曰棲霞師既西邁公率衆興作刻日落成
又立長春玉華二會至今不輟癸未夏五月
師至自行在憩于其觀一日齋客四集師手
持一弓弦不言以授公公亦不言而受圈而
佩之仍作詩爲謝師但笑領而已蓋阿不罕
之留弓弦之授識者知其有付屬之意秋七
月從師還至下水時殘暑尚熾師因納凉官
舍之門樓字呼公而教之曰眞師不易遇得道
者不易逢逢之而不易識也守道之篤人貌
而天行直寓六骸而淵宗忘飢渴而常寧至
靜而遺形獨遊乎無極之妙庭此語汝當記
之以俟他日自得之耳公拜而謝自承教之
後益自奮勵息機體眞敬事循理歷死生憂
患之際曾不易其所守師住燕京之日凡教
門公事必與聞之丁亥秋七月師既仙去清
和嗣教以公爲都道録兼領長春宫事己丑
秋七月見上於乾樓輦時方詔通經之士教
太子公進易詩書道德孝經且具陳大義上
嘉之冬十一月得㫖方還庚寅冬有誣告處
順堂繪事有不應者清和即日被執衆皆駭
散公獨請代之曰清和宗師也職在傳道教
門一切我悉主之罪則在我他人無及焉使
者高其節特免杻械鎖之入獄夜半鎖忽自
開公以語獄吏吏復鎖之而復自開平旦吏
以白有司適以來使會食所食肉骨上隱然
見師像其訟遂息癸巳夏六月承詔即燕京
教蒙古貴官之子十有八人公薦寂照大師
馮志亨佐其事日就月將而才藝有可稱者
乙未秋七月奉詔築道院於和林委公選高
道乘傳以來雖清和掌教而朝觀往來必以
公故公爲朝廷所知而數數得㫖璽書所稱
曰仙孔八合識八合識譯語師也戊戌春正
月清和會四方耆舊手自爲書付公俾嗣教
公度不能辭乃受之三月大行臺斷事官忽
土虎奉朝命復加玄門正派嗣法演教眞常
眞人號夏四月赴闕以教門事條奏首及終
南山靈虚觀係重陽祖師鍊眞開化之地得
㫖賜重陽宫號命大爲營建甲辰春正月朝
命令公於長春宫作普天大醮三千六百分
位及選行業精嚴之士普賜戒籙逮戊申春
二月既望醮始告成凡七晝夜祥應不可殫
紀歲辛亥先帝即位之始年也欲遵祀典遍
祭嶽瀆冬十月遣中使詔公至闕下上端拱
御榻親緘信香冥心注想默禱於祀所者乆
之金盒錦旛皆手授公選近侍哈力丹爲輔
行仍賜内府白金五千兩以充其費陛辭之
日錫公金符及倚付璽書令掌教如故公至
祭所設金籙醮三晝夜承制賜登壇道衆紫
衣暨所屬官吏預醮者賞賫有差詢問窮乏
量加賑卹自恒而岱岱而衡衡隸宋境公嘗
奏可於天壇望祀焉既又合祭四瀆於濟源
終之至於嵩至於華皆如恒岱之禮祀所多
有徵應鴻儒鉅筆碑以紀之壬子春正月命
駕終南祖庭恭行祀禮規度營造凡山下道
院皆爲一例以是地係教門根本故也逮四
月既望東歸癸丑春正月奉上命作金籙大
齋給散隨路道士女冠普度戒牒以公爲印
押大宗師甲寅春上又遣使作普天大醮分
位日期如戊申而益以附薦海内亡魂勑公
爲大濟度師出黄金五百兩白金五千兩凡
龍璧環紐鎮信之物及沉檀龍麝諸香並從
官給自發牒至滿散鸞鶴五雲現於空際者
無虚日公復念燕境罪徒乆幽狴犴不以湔
洗則無由自新言之有司蒙開釋者甚衆冬
十有二月有㫖召公乙卯秋七月見上於行
宫適西域進方物時太子諸王就宴勑公預
焉舍館既定數召見咨以治國保民之術十
有二月朔旦上謂公曰朕欲天下百姓安生
樂業然與我同此心者未見其人何如公奏
曰自古聖君有愛民之心則才德之士必應
誠而至因歷舉勳賢並用可成國泰民安之
效上嘉納之命書諸册自午未間入承顧問
及燈乃退丙辰春正月以老辭夏四月至自
北庭五月至晦總眞閣之北簷無故摧壞六
月庚申朔公倦於接應謝絶賓客隱几不言
戊寅正襟危坐語左右曰昨夜境界異常吾
自知卦數已盡歸其時矣主管教門向已奏
聞令誠明張志敬受代餘無可議者翌日悉
以符印法衣付之乃留頌順正而化春秋六
十有四平昔著述多爲人所持去有又玄集
二十卷西遊記二卷行於世公以儒家者流
决意學道事師謹與人忠茹葷飲酒之戒涓
毫不犯主宫門二十年凡所營繕皆公指授
翬飛櫛比雄冠一時四方信施歲入良多悉
付之常住一無私積羽化之日衣衾杖屨而
已性質直不能曲意順情故謗訟屢興隨即
自解公一不校復以誠信待之方其與同舍
張君敏之之訣也各言其志敏之卒中詞賦
高第而公竟掌道教長春别幾二紀敏之以
使北見留隱爲黄冠公兄事如昔并其屬給
養之時河南新附士大夫之流寓於燕者往
往竄名道籍公委曲招延飯于齋堂日數十
人或者猒其煩公不恤也其待士之誠類如
此長春道侣不下數百獨能識誠明於齠稚
教育成就卒付重任其知人之明又如此故
能歷事三朝荐承恩顧雲軿所至傾動南北
香火送迎絡繹不絶及聞訃音近者素服長
號若喪考妣遠者出迓仙靈爲位以哭可謂
其生也榮其死也哀矣庚申夏四月今上嗣
登寳位中統辛酉秋八月詔贈眞常上德宣
教眞人號明年夏五月既望予方逃暑不岀
誠明子携諸執事踵門來見曰先師嗣法有
功玄教今猒世幾七年不有以追述其美則
門弟子輩俯仰慚怍殆無了期惟先生與師
鄰鄉縣熟其爲人敢以斯文請予辭之力不
踰月凡三見臨具狀其師之道行及持虚舟
道人李鼎之和所爲傳併以見示予觀其行
實平美略無織芥譎怪之事乃以予平昔之
所見聞併爲次第其先後而銘之銘曰
道之爲教基於老氏不肆不耀知足知止性
而身之全眞則是質而文之眞常乃爾粤惟
眞常系岀仙李重陽裔孫長春嫡子笑授弓
弦傳法微㫖留建棲霞嗣教伊始言必成章
動必循理誠以待士廉以律己萬口推尊三
朝付倚善始令終榮生哀死蒼蒼五華涓涓
一水窈兮窀穸閟我冠履付畀得人追書遺
美有狀斯述有傳斯紀仙靈雖昇仙聞不已
我銘以辭無愧焉耳
　　　終南山重陽萬壽宫洞眞于眞人道
　　　行碑
　　　宣授河南路轉運使兼廉訪楊奂撰
盈尺之璧徑寸之珠天下皆知其爲寳也不
以藴於山淵而不聞況於人乎東魯宣父炳
辟世辟地之訓歷代史臣列隱逸逸民之傳
宜乎綿亘千數百載而不廢也僕儒家者流
竊有志於史學謹按洞眞之行實斯亦古之
所謂宗師者歟故碑之無疑師諱善慶字伯
祥寧海人高門于公之後祖彦升主好時縣
簿考道濟韜光不仕師幼不茹葷長通經史
大義雅嗜道德性命之學與馬丹陽同里開
大定二十二年丹陽演法於金蓮道場耋稚
雲集而師預焉時甫十七矣丹陽見而奇之
且嘆曰向畏重陽譴訶頗萌倦弛然得以終
其業者彦升力也使是兒入道殆天報乎其
家聽執几杖以從再年冬丹陽返眞徑造隴
州龍門山謁丘長春長春俾叅長眞於洛陽
得鍊心法丐食同華間明昌初長春歸海上
囑曰汝縁在汧隴無他往夫人需友以成不
可不擇復入秦卜吴嶽東南峰鑿石以處日
止一餐凡可以資於道者造次不暫舍絶跡
人間七八年迄今目其龕曰于眞人洞友蒲
察道淵待之如師後創觀汧陽之石門承安
中好事者請玉清額禮體玄大師尋佩受法
籙以輔道救物遠近益加崇敬泰和三年隴
之州將保賜冲虚大師號五年再謁長春啓
證心印退隱相州天平山六年長春介畢知
常緘示密語督還汧隴仍易名志道師再三
敬諾叅長生久之道價隆重輝照一時雖黄
髮故老自以爲不逮也常謂學仙者存乎積
累赴人之急當如己之急八年南征凱還憫
其俘纍必盡力購援而後已元光二年隴山
亂中太一宫李冲虚聞之舉以自代不起正
大改元上悼西軍戰殁遣禮部尚書趙公秉
文祭於平凉充濟度師秉文高其節圖像薦
諸朝召之又不起二年饑荒或言路直秦岐
之咽過客無别歲計奈何師曰吾門一見其
難而遽如許不廣甚矣言者悚愧未幾秋大
熟遷五姓洞眞觀環居弗出逼中使絡繹不
絶起而應之遂領中太一宫事七年河南不
雨召近侍護師降香濟源上初期望祀於宫
中而臨河阻風鐵劄既沉斥鼓棹前進登岸
風如故立致甘澍特㫖褒異兼提點五嶽佑
神觀天興二年春京城送款于我朝驛訪高
道以師爲之冠秋七月約由中灤渡北邁時
苦於餓依附者衆船人疑其有金帛迤邐沿
流而下夜將半遇一沙渚委之而去黎明驚
濤四涌莫不倉皇失措會八柳樹堤潰乃定
徐謂弟子符道清曰今日之事非爾不能濟
道清秦人不安於水承命捷若神助俄賂二
舟馳迓舉脱其厄其臨事如此過魏過魯過
趙諸侯郊迎以相躡擁篲以相先玄通子范
圓曦方爲人所尊信主東平上清宫聞風虚
席引避良有以也乙未秋入燕致祠處順堂
下適清和嗣教門事待之如伯仲丙申燕境
大旱而蝗俯徇輿情投符瀘溝乃雨蝗不爲
灾戊戌夏四月詔天下選試道釋進號通玄
廣德洞眞眞人秋七月掌教李公眞常奏請
住持終南山重陽萬壽宫適北京留守烏公
築全眞觀奉之庚子太傅移刺寳儉總管田
雄交疏邀師會葬祖庭即日命駕入關總宫
事綦白雲李無欲實綱維之而曹冲和志陽
實潤色之丙午夏五月西遊鞏昌以汪侯德
臣敦請故也冬盤桓秦亭賓僚劉澤琡王道
寧焦澍朝夕左右動靜語默具西州録丁未
春二月還宫張道士來雲中躬拜庭下師堅
讓不受執事者曰眞人壽垂九秩簪冠滿前
以此而處淵源之地過矣師曰禮無不答大
白若辱廣德若不足老氏有之以丹陽接一
童子必答焉忍自尊大耶庚戌冬十月二日
沐浴正襟危坐猶平日翌日留頌以寓生不
必樂死不必憂之㫖曲肱歛息坦然順化春
秋八十五後九日葬于宫之西北隅有洪鍾
集行於世鎮陽馮侍郞璧傳其事甚悉在汴
則尚書左丞張公行信平章政事侯公摯司
諫許公古禮部尚書楊公雲冀王府司馬李
守節修撰雷淵應奉翰林文字宋九嘉在燕
則陳漕長時可吴大卿張侍讀本在關中則
叅省王輔臣郞中邳邦用講議來獻臣同德
寺丞楊天德員外郞張徽中書掾裴憲經籍
官孟攀鱗署丞張琚蓋當世景慕者也容力
取而言詰之哉師間氣天挺謙慈夷粹似簡
而不失其倨似和而不涉於流信乎其難名
也四方學徒不可勝數雖乆於其事者未嘗
見喜怒之色形於顔間察其日用之常則寒
暑風雨無少變六十八年脇不沾席衣不解
帶可謂愼終如始矣與人言惟正心誠意而
已至於嗇神頤眞之祕苟非其人閉口不吐
恐失之强聒也精潔儉素不習而能一履襪
之細至經歲不易肯以絲毫利諸己耶東徹
海岱南窮襄鄧西極洮鞏北際燕遼瑰蹤瑋
跡章章可考葬之明年春僕以南漕長告老
燕臺無欲子促其徒往返六千里懇徵文石
嗚呼玄鶴不來青山已塵遐想巖扉强勒之
銘銘曰
維道與天初同原方術分裂無乃繁至人躍
然起海門丹陽嫡子重陽孫空山大澤環四
垣隱几坐觀萬馬奔物生不願爲犧樽火烈
始見玉性温西翱東翔動帝閽歲旱懷詔濟
瀆源洪流怒濤鯨吐吞靈符一擲懾老坤蜚
廉馮夷掖雨轅焦穀載沃如平反朝那夜哭
戰死魂霓旌豹尾交繽繙楊枝麾灑消沉冤
隨機應物忘清渾疾雷破聵電燭昏功成弗
居德愈尊上賓碧落何軒軒道路掩面泫宿
恩洪鍾叩擊皆玄言包括鄭圃羅漆園陸陶
殊派契義敦我舌入筆勢可捫赤書翠琰馨
蘭蓀


甘水仙源録卷之三
廿水仙源録卷之四息四
　　　　夷門天樂道人李道謙集
　　　眞常子李眞人碑銘
　　　　(朝請大夫翰林修撰同知制/誥賜紫金魚袋張邦直撰)
學道之難大要有三一曰悟理二曰弘教三
曰付畀得人能備是者其眞常眞人乎眞人
之所學即世之所謂全眞者也是道之傳古
所未有倡始於重陽王君門弟子得其傳者
馬丹陽玄寳洎其室孫清淨不二譚長眞通
正劉長生通妙丘長春通密王玉陽體玄郝
廣寧大通七人而已厥後學者徧天下無慮
數千萬人而習他教者爲衰嗚呼盛哉眞人
之時馬已謝世而丘劉王郝尚無恙眞人歷
扣四君見者皆以爲可教乃抽關啓鑰不少
靳固眞人會集微妙淵停海涵無一不具由
是心益明了而其道坐進矣性好山林乘興
即往然未嘗留滯一處始在燕薊間尋之登
之萊之嵩之河秦既而即大梁之丹陽觀居
焉所至則徒衆奔走往來願受教門下者無
虚日眞人一皆接納飲食教誨略無倦容故
人人咸自以爲有得而依歸之誠益堅眞人
一日遣人詣郿之五姓邀寧海于公伯祥主
中太乙宫且曰于吾友也風神灑落識度夷
曠衣褐懷玉而不願人知蓋吾先師長春子
所密授者他日興吾教者其斯人歟及癸已
之春大朝遣使徵眞人既受命治裝行有日
忽顧謂其衆曰天將興治古之道而吾不及
見吾向所以邀于者正謂今日也遂以後事
付于而問曰日景午未侍者曰午矣乃枕肱
而逝享年八十有三眞人德興人諱志源李
其氏眞常蓋丘師所賜號云其他神異之事
當世名公鉅人載之詳矣故不復具系之以
銘曰維昔重陽倡此全眞孰承孰傳作者七
人迨及眞人會同諸師微顯闡幽于南之陲
聲聞于天大朝來徵受命既還忽焉遐登眞
人嘗云寧海之于他日興教在斯人歟出言
必酬如響應聲所以前知得於至誠維生有
聞維後有傳槩之古人不幾乎全夷山之陽
汴水之湄刻我銘詩以求厥垂
　　　離峰子于公墓銘
　　　　遺山元好問撰
有爲全眞之言者衛致夷狀其師離峰之行
請予爲墓道之碑曰始吾離峰子事長生劉
君年未二十便能以苦自力丐食齊魯間雖
腐敗委棄蠅蚋之餘不少猒不置廬舍爲定
居計城市道途昏暮即止風雨寒暑不䘏也
吾全眞家禁睡眠謂之鍊陰魔向上諸人有
脇不沾席數十年者吾離峰子行丐至許昌
寄嶽祠通夕疾走環城數周日以爲常其堅
忍類如此嘗立城門之側有大車載藁秸而
過藁觸其鼻忽若有所省懽喜踴躍不能自
禁爲一老師鎖閉空室中三日乃止初不知
書自是日誦數百言有示老莊者隨讀隨講
如迎刃而解不數年徧内外學作爲歌詩伸
紙引筆初若不經意皆切于事而合于理學
者至今傳之爲人偉儀觀器量寬博世俗毁
譽不以關諸心獨於周急繼困恒若不及也
南渡後道價重一時京師貴遊聞師名奔走
承事請爲門弟子者不勝紀正大中被㫖提
點亳州太清宫賜號紫虚大師離峰子之生
平如此門人輩將以葬師洛陽長生觀吾子
嘗許以銘幸卒成之予在三鄉時蓋嘗見離
峰子於衆人之中及官東南離峰子樂與吾
屬遊思欲扣其所知而未果也且衛求予文
有年矣今復自聊城走數百里及於濟上待
之者又數月病予懶於筆墨若謂有疑於師
者然予於離峰子何疑哉予聞之今之人全
眞道有取於老佛家之間故其寒餓憔悴痛
自黔劓若枯寂頭陀然及有得也樹林水鳥
竹木瓦石之所感觸則能穎脱縛律自解心
光曄然普照六合亦與頭陀得道者無異故
嘗論之夫事與理偕有是理則有是事然亦
有無是理而有是事者予撰夷堅續志有平
居未嘗知點畫一旦作偈頌肆口成文深入
理窟者三數人黥卒販夫且然況念念在道
者乎張内翰敏之離峰子之舊叙其歌詩曰
師自以其言爲道之棄物今所以傳者欲知
此老林下百眡塵中幾蛻耳又曰悠然而風
鳴汎然而谷應彼區區者或以律度求我是
亦按天籟以宫商責渾沌之尠丹青也吾友
孫伯英河洛名士在太學時出高獻臣之門
若雷希顔辛敬之劉景玄皆天下之選而伯
英與之遊頭角嶄然不甘落其後一見師即
北面事之竟爲黄冠以殁張予所敬而孫所
愛也二君子且然予於離峰子何疑哉乃爲
銘離峰子諱道顯出於文登于氏初隱觀津
女几之桃花平過洛陽得其師劉君舊隱葺
居之是爲長生觀住太清三年避壬辰之兵
於盧氏漆水公迎置鄧下俄以疾終春秋六
十有五離峰子其自號云銘曰
分食雞豚託處鼯蛇視身寇讎自干罝羅樂
有加耶年可退耶所持者狹而所獲奢耶豈
無考槃在澗之阿木茹草衣召來天和急而
張之弦絶奈何學道之難成使人咨嗟曰婦
姑勃蹊交喪則多千日之功或棄於毫末之
差彼避險而就夷背實而趨華拱璧以先駟
馬不免於盜夸若人者不潰於流不磷於磨
始於同氣關弓終以大方爲家顧雖蜕骨於
此安知其不冠青雲而佩飛霞也耶
　　　弘玄眞人趙公道行碑
　　　翰林待制知制誥兼修國史李謙撰
弘玄眞人仙蛻之七十年至元庚辰春嗣法
孫刑默庵道安託終南重陽萬壽宫宗主天
樂眞人李道謙狀其行實遣弟子至京師以
道行碑爲請推本源委乃叙而銘之按眞人
諱悟玄字子深姓趙氏出臨潼之零口民家
在孕十有二月生於金天德元年驚姜之夕
室有光燁然父母異之早孤事母魏以孝謹
稱性冲澹屏棄外慕既冠讀書通大義時全
眞教始興眞人聞而嚮焉會第一代重陽公
謝世丹陽馬公扶護而西道出零口眞人迎
館於家禮敬備至丹陽觀其有受道之器與
之語遂相契翌日遇丹陽行丐長安市眞人
出貨泉百緡饋之歸謂母曰人生幾何汨没
一世間徒勞人耳不若鄙遠俗務棲心玄門
可以悟理可以明性可以達道母曰果若有
志吾與偕往乃舉家入道訪丹陽於終南之
劉蔣師事之親炙日乆丹陽教以息心養性
之術浸有所得長安人趙恩虚第宅以請乃
築爲環堵師弟子入居其中今蓬萊觀是也
宴坐數歲心境澄徹至理貫融得丹陽之學
爲多其後丹陽東遊有稷山段明源者復究
玄㫖丹陽喜曰關西已有趙悟玄河東又得
段明源吾教得所傳矣是後關中之人攀挹
道譽以不得參接爲恨邠州淳化李氏築爲
精舍廷眞人以居因剪柏四枝手植於庭且
口占數語以道其樹善本之義柏遂生迄今
茂盛泰和中樊川雒六郞者事眞人執禮恭
甚其弟某家居城中屢於茶肆見一道者居
座傍暇日謁其兄來樊川聞眞人爲兄所禮
敬也同往拜之閲其貌則茶肆常見者因以
語兄知眞人未嘗出大加敬信遂割别墅朱
陽村之柏坡爲眞人築庵之地庵成命曰全
道又謂弟子然逸期曰京兆延祥觀道祖玄
元示跡之地曩者丹陽師已築堂其側他日
必爲崇福道場汝可居之眞人時亦往來其
中歲增月葺今爲名觀大安壬申春眞人拜
掃先塋諸弟子皆從中路聞虚空有聲如樂
音合奏從者皆聞之眞人因作歌詞以志其
異僅成半篇命弟子魯現琦識之時弟子李
道寳自洛西還道中忽與眞人遇且曰汝當
速行吾其逝也言終不見至陜復遇眞人曰
向嘗作歌詞未終篇今足成之汝其無忘道
寳至淳化眞人已返眞矣道寳爲諸弟子言
所見舉其詞合現琦所識遂成全篇衆皆駭
異眞人閲世六十有三年自號了眞子明年
葬柏坡之全道庵同知平凉府事楊公庭秀
實誌其墓國朝掌教宗師清和尹公拜祠下
嘆其崖巓峻狹不足以容廣厦命其徒芟夷
坡之下而改作焉額曰翠微宫尊之也眞常
李公奉朝命追贈今號曰弘玄眞人眞人邃
於玄學所謂修丹養性黄庭内外景之説得
之於心宣之於口皆成詠歌有曰九九詩無
生吟具載仙梯集傳於道流山東諸郡目眞
人曰小丹陽初眞人居灃西嘗晨起呼衆曰
三十年後玄教大興當有宗師闡化門人徧
天下汝等其勉之及長春丘眞人赴太祖聖
武皇帝之召竟如其期咸以爲至誠前知靜
而能應云門弟子甚衆其尤賢而有道者曰
清貧子王德遇洗燈子然逸期明微子王志
清嗣清貧者曰吕志眞嗣洗燈子者曰張道
性明微子度李志乆方主翠微宫事銘曰
道家者流祖玄元太虚爲室靜爲門靈襟不
受塵翳昏擴然洞見天地根厥初濫觴發眞
源季世遂有支流分禬禳科禁何紛紛玄元
至教幾湮淪全眞之興百餘年弱而能强謙
而尊無爲而爲妙用全不言而言眞理存重
陽而下數散仙冀贊其道能弘宣就中丹陽
得眞筌誰能繼之曰弘玄妙齡不著愛欲纏
逃人逕入終南山環堵宴坐百慮捐天光内
照如澄淵關中道譽芬芝蘭捐貲割土爭招
延築庵要結香火縁嗣法有人今再傳淳化
之柏高叅天翠微之宫矗雲煙御風乘氣返
自然惟餘勝跡光樊川
　　　終南山碧虚眞人楊先生墓銘
　　　　(翰林修撰嘉議大夫同知/制誥上輕車都尉彭城)
　　　　(郡開國伯食邑七百户賜/紫金魚袋劉祖謙撰)
明昌初僕時年十四五就學于長安聞得道
羊皮先生已羽化于府署之宣詔廳復有紙
襖先生居焉數數見之方稚蒙未能知其異
人泰和之末得官有扈或言楊碧虚者傳王
祖師之道名振關中乃向所謂紙襖先生也
先生名明眞其號碧虚子耀州三原趙曲里
人家世爲農兄弟四人俱入道先生其伯也
仲曰守珪餘俱早世先生始從馬丹陽學復
詣山東見丘王諸師由宣詔廳往來南山承
安泰和間徒衆頗多歸之適陜右二統帥俱
皇族相繼師禮焉運使嘉議高公忽病心痛
治莫能效先生爲布氣按摩立愈有詩十絶
爲謝先生素不識書口占賡酬略不停思高
大異之嘗云先生獨傳祖師心要紙襖草履
土木形骸或歌或舞或類狂癡曾以養生安
心術相授其爲宦貴士流尊禮如此道俗景
仰隨問隨答頃刻詩頌積疊人人滿意正大
二年清明日語門人李志常即祖墳預建壽
塔果以十年六月無疾而逝享年八十集所
爲歌詩餘三百篇目曰長安集先是其仲守
珪受印可於先生遂居鳳翔一日求木于前
知府术虎公既瞑目門人歛焉郡人驚異觀
者萬計二道人因忿爭於前久之不解忽聞
擊木聲舉蓋再起讓曰若輩將賣我作利賂
耶速蓋棺將無人矣葬後不數日北兵奄至
城扉果闔於是郡人始悟事見定海節度使
盧通議墓碑云嘻一門而二達者異哉志常
以師之擴獨未有銘見請宜銘
世人憧憧名利場體便綺紈味膏粱氣不内
充性則戕一眞忽焉散微茫反以紙襖爲猖
狂誰知懷玉終煌煌倒持陰陽長不亡飛上
神京朝玉皇守爐鍊丹曾竊嘗其徒今有李
志常
　　　終南山全陽眞人周尊師道行碑
　　　　筠溪天樂道人李道謙撰
至元甲戌歳秋九月壬午終南山重陽成道
宫提點吴志恒來劉蔣祖庭之筠溪再拜稽
首曰我先師全陽周君道高德著福大縁深
願得子之文刻石以傳來世余以不敏辭而
弗許也謹按藏室所收金蓮記及崆峒李公
君瑞作師墓銘並向者洞眞眞人于君常談
師之言行而編次之師姓周氏諱全道世爲
古幽之巨室亂後譜牒遺墜故世系莫得其
詳生於皇統乙丑十二月二十二日自幼語
默進止若成人狀邈奇古神情雅澹夙喪其
父生理蕭索竭力以事母母忽感奇疾百療
不愈師割股與藥同進厥疾乃瘳鄉黨以孝
聞年及冠里人有以子妻之者師婉其辭而
却之及母氏之終天也哀毁過禮幾於滅性
嘆曰吾嘗聞道家有言一子進道九祖登仙
欲服罔極之恩無踰於此時大定癸巳歲聞
丹陽宗師環居終南祖庵弘演眞教師徑詣
席下求受道要丹陽納之俾與弟子列自薪
水舂爨皆使親歷師恭服勤勞數年匪懈丹
陽察其有受道之志一旦召入環室付之眞
訣及賜以全陽子號師既得法克己鍊心行
其所受如是又數載合堂雲衆莫不服其踐
履之實無幾何丹陽謂曰邠近邊鄙教化難
通汝當往居以弘吾道師承命而行卜庵玉
峰山下頤神養浩積德累功與人子言教之
孝與人弟言告之順貪者誨以廉懦者諭以
立各因其根性淺深皆蒙啓發至於疲廕殘
疾惸獨鰥寡而無告者收養於庵中由是閭
里士庶日益敬仰邠人爲之遷善壬寅丹陽
鶴馭東歸師每至清明必躬詣終南祖庭致
祭歳以爲常貞祐間羌人陷邠師亦在虜中
雖被俘縶其精進道業略不少渝羌識其爲
異人遂釋之厥後四方來詣門請益受教者
奚止滿户外之屨度弟子僅千人俱令各立
方所誘掖後進元光末尚書左丞張公信甫
出鎮邠郡素忌師名一日詣庵叩其所修師
告以道德性命之理公喜其誠出而語人曰
周全陽有道者也翌日設齋仍贈以袍履時
遣人候問起居師亦嘗往來寓居長安縣之
漢高祖廟統軍完顔公待以師禮正大戊子
復還邠以十月十有七日命衆作齋召嗣法
門人圓明子李志源洎諸上足囑之曰終南
南時村活死人墓祖師開化鍊眞之地吾欲
增葺以彰仙跡奈世態如此不可强爲也他
日昇平之後汝輩各當勉力以成吾志言訖
命侍者焚香令衆誦清靜經師危坐澄聽甫
竟三過枕左肱而逝春秋八十有四葬於玉
峰庵側士人王才卿者與師爲莫逆友時仕
慶陽方天兵圍城甚急忽夢師布衣藜杖造
門而至曰吾今特來與公相别軒冕儻寄不
堪久戀此身一失再得實難珍重而去未幾
圍解王乃訪人始知師入夢告别之日乃返
眞之辰也遽解印綬黜妻子樂道以終其身
先承安戊午歲東魯鄆城縣洞虚子張志淵
者嘗兩夢神人持白刃叱之曰爾年將盡胡
爲不叅師學道以脱速死耶既覺心神恍惚
因詣郭西郊行以暢其情適見一道者麻衣
草履軀幹魁偉飄然西來就而言曰汝有宿
縁故來相接即於道傍樹陰教以烹鉛鍊汞
密語及解以麻絛贈之且曰敬之哉無忘吾
訓三十年後當有吾門弟來此與汝相會是
時汝得與師眞共結大縁矣張問其姓名答
曰吾關中周全陽也俄失所在張乃警悟遂
易衣入道後於濟州創白雲觀度門弟數百
人悉立庵觀於齊魯之間壬辰六軍下河南
李圓明挈衆北渡於東河縣築棲眞觀居之
張聞往見告以向日遇師之故圓明出師畫
像示之張焚香致拜曰此正吾曩者所遇師
也即遞相印可以圓明爲道兄焉乙未關中
甫定圓明追念師之遺命率法屬門衆百餘
西歸於南時創重陽成道宫張洞虚屢輦金
幣以資其用不十載雄構壯締庨豁可觀辛
丑春清和眞人會葬祖師畢命門人捧師仙
柩葬於劉蔣之仙蛻園壬子常教眞常李君
奉朝命追贈全陽廣德弘化眞人號師仁慈
憫物惠愛困窮處已儉薄而厚於施設每以
謙冲自守不恃其成而居物先其嗇氣頤神
之妙乃平日素習雖須臾不少替迨乎應縁
扶教則任物之自然而門徒輻集權貴欽崇
非以計謀而致其事仙宫道觀所在俱有成
績兀坐終日望之儼然而不見惰容及其即
之熙然如陽和生物使人虚往而實歸老氏
之三寳南華之眞人行師兼而有之可謂聖
門之達者歟系之以銘曰
嗟若全陽玄門之綱天姿英偉上性昭彰松
筠節操鐵石肝腸釋塵縁而求道要適玄化
之浸昌三髻宗師授以靈章心淵而明氣大
而剛神宇泰定發乎天光匕載而心符聖教
九年而妙契眞常承命而行演道故鄉邠人
先饋奚啻五漿示神變而警張入夢魂而别
王駕一氣之鴻濛恣八表以翱翔遊紫府宴
華堂朝上帝禮元皇混太虚以莫測齊浩劫
以無疆門徒道友思之不忘構祠而設像暮
燈而朝香紀遺烈而刻貞珉將爲萬世而傳
其芳也
　　　普照眞人玄通子范公墓誌銘
　　　　上黨宋子貞撰
公諱圓曦姓范氏號玄通子寧海人性有夙
慧能記始生時事少長見屠豕遂不茹葷居
母喪露處墓側父喪具凶服日一往雖大風
雨不避幼業儒喜涉獵書傳務通大義而已
年十九從郝太古學爲全眞太古深器之潜
授祕訣且屬以觀事常住多羡餘幾十萬緡
聽其出入不問太古尋順世餘衆利其財謀
欲害公公聞而笑曰吾爲衆守耳何至如是
即并管鑰以付拂袖如膠西屏絶世慮自閉
環室中究其所謂精氣神之學繼徙密州州
人大加敬信貞祐初紅寇起東海富人多以
財寳寓公城破寇入公度不可保乃盡出所
有以啖渠帥老幼獲免者甚衆寇退遺民奉
公爲主復爲城守先是有詔能完復一州一
縣者名就拜其州縣長官已而命下公力辭
之曰道人得此安用改賜普照大師本州道
正受之山東益亂由東平入覃懷登太行下
遼山以達邢臺時邢臺已歸命遂屬國朝尋
遷趙州築環堵不出居一歳聞丘長春奉詔
南下詣謁於燕山大蒙印可俾充河間眞定
等路道門提點武仙之變挈徒走泰山丙戌
東平大行臺嚴公迎修上清萬壽宫署道教
都提點時遣人候起居或就諮訪禮意勤縟
莫與爲比公亦論列利害不屈左右行臺之
政多所裨益積十有二年宫事稍就緒乃東
遊海上謁太古祠及一覲先壠徑詣眞定築
太古觀又修趙州之天寧觀時時往來其間
戊申朝命加賜玄通廣濟普照眞人牢讓不
受是歲遊關中祀重陽祖師於終南秦隴帥
太傅濮國公素蹇傲未嘗下士見公不覺膝
屈三返致疏請提點重陽萬壽宫公辭以年
老不任應接帥檄關吏不令出公不得已爲
之住持纔半載假以行縁諸方復還眞定未
幾會葬源明眞人李志源於有莘歸次大名
一日晨起盥潄畢忽謂衆曰吾今日以往更
不度人日始中奄然長逝平昔嘗語人曰從
上諸師多淹疾累乆不得速去甚不快人意
或曰師能之乎公曰令汝看至是果然歲在
己酉十月二十五日也享年七十二門人王
裕中等輦其柩歸東平卜以明年二月二十
五日葬于上清萬壽宫之翛然堂以子貞嘗
辱知於公懇求乞銘公爲人開朗尚義汲汲
於濟物而疾惡之心太重若將有志於世者
間暇談笑亹亹可愛一有不合則面折力爭
雖毫髮不貸要之胸中無滯礙故言雖切直
人不以爲訐與人交必盡誠振乏急難輕財
如糞土樂從士大夫遊汴梁既下衣冠北渡
者多往依焉尤邃於玄學神怪幻惑之術略
不掛口其嘗受戒籙稱爲門弟子者不可勝
計四方請益之士多乞爲歌詩及其手字公
布紙落筆動數百幅殊不致思而文彩可觀
得片言隻字皆藏之十襲以爲祕寳所至之
地則候騎絡繹幢蓋塞路馬首不得前自郡
守縣令而下莫不奔走致敬北面師事其爲
時所重如此銘曰
三山無跡雲海昏海上渺渺餘仙源篤生異
人弘妙門太古嫡嗣重陽孫清談揮塵玉屑
噴戲墨落紙銀濤翻窮殫聖奥角與根餘子
不得窺其藩姝姝暖暖蓬艾繁竊取温飽幾
穴垣鵬化寧知北海鯤麾斥八極恒孤騫退
身閑居道愈尊所在請益如蜂屯百歲猒代
歸朝元羽輪飈車閬復崑昭昭中有不亡存
惠子已矣誰與論爲公作詩銘九原亦以發
予之狂言
　　　棲雲眞人王尊師道行碑
　　　　(翰林學士承㫖資善大夫/知制誥兼修國史王鶚撰)
今上皇帝即位之二年稽古建官百度具舉
内嚴省署外列監司班慶賞以酬勳庸錫嘉
名以尊有德越八月之望中書丞相奏全眞
老宗師王棲雲操行純正海内欽崇宜降璽
書以彰寵數制可特賜號惠慈利物至德眞
人命下之日四方萬里聞之莫不感悅知其
錫予允當師眞得人也師法諱志謹占籍東
明之温里家世業農富而好禮師生體異夙
有道縁甫冠將娶不告而出徑趨山東路聞
太古廣寧眞人演教寧海執弟子禮乆之縁
熟漸次親灸口傳心受凡得一語銘諸肺腑
自是日益修進大蒙印可逮廣寧仙蜕隻影
西來壞衲破瓢首蓬面垢行不知所之止不
知所爲人役之笑而往人辱之拜而受韜光
晦跡未有識其爲道者尋值兵饑盜賊蜂起
民皆潜匿師遭執縛將殺而烹之神色不變
言辭慷慨略無懼容群盜知其異人而釋之
亂甫定從長春眞人北遊燕薊徜徉乎盤山
西澗之石龕草衣木食若將終身焉諸方學
者日來質疑由是道價愈增令聞遐播然猶
執謙樂居人後長春仙去方出經行不喜置
鉢囊拄杖盛暑不笠不扇嚴冬不裘不帽沿
身之外無長物人有以財物獻者雖勉受之
過目不問後遊諸方到即縁契興建琳宇在
處有之所至泰然不以舊新介意住雖久去
不回顧慙憩朝夕亦猶乆寓之安車轍所經
願爲門弟子者動以千數達官著姓白叟黄
童山林緇素之流閨闈笄總之子莫不羅拜
于前其爲世景仰如此凡丫童之拜師即答
之或問之則曰凡隸玄門皆太上之徒吾之
昆季也天下之患莫大乎傲慢輕易道性人
人具足奚分長幼乎聞者嘆服平居澹泊不
事華飾惟祭饗高眞色色莊嚴未嘗以爲過
雖金冠玉珮鶴氅鳳履服之不辭也設醮之
際屢致休禎或鸞鶴翔空或風雨應期隱而
不言不可殫紀歳戊子經鎮市帥曹德禄邀
師作黄籙大齋遠近會者不下數千其井僅
供二三十人德禄憂之請于師師命具茶果
躬祭井上以淨席覆之歷一晝夜而後啓其
泉汹湧用之不竭醮已復初四方傳誦師不
以爲異或詢其故師曰無他彼以誠告我以
誠應誠意交孚天地可通況其餘乎聞者愈
服其感應不可備録初重陽眞人西歸契丹
陽輩四子傳道于汴之逆旅主人王氏不禮
反謗毁之重陽曰吾居之地他日當令子孫
卜築於此主人以爲狂未幾重陽登仙後六
十有四年汴降師挈其徒跡其地不十數年
殿宇壯麗氣壓諸方識者知重陽之言始驗
師亦不以爲功曰諸人之力也凡所興工皆
聽自願不强率不責辦故人樂爲之用中統
癸亥夏六月己酉朔晏坐方壺不語不食門
弟子怪問其故但閉目凝神指虚空而已及
沐浴安寢靜聽不聞呻吟之聲熟視不睹屈
伸之跡門衆環侍不敢少離叱之曰汝等各
幹自己正事去越十有七日乙丑盤桓枕肱
晏然而逝春秋八十有六傾城號泣三日遠
近訃聞皆爲位以哭事之如生其至誠感人
又如此師雖不看書所行皆合理事所言唯
眞實語動與二篇四輔相契有一毫利人利
物即自爲之向在特室環堵中如對千百人
無做作無縱恣無褻慢日日如是歲歲如是
所謂獨立而不改周行而不殆惟師有焉師
慈以利物儉以律身謙以自牧老氏之三寳
師能保之所以上格天心下孚人望嶷然爲
一代宗師學者瞠乎其後而有不可及焉歳
閼逢困敦正月朏師之門人論志元魏志言
持師行狀洎提點張志格李志居書不遠數
千里乞銘於予予於師鄉里也同宗也昔予
待罪翰林稔師之名限以南北未之獲見北
渡後始識于燕予不知宗屬近遠以年長一
紀拜之師亦答拜比年數數會晤時辱見臨
情話終日予乘間問之曰師年八十宜深居
簡出坐以傳教使問道之人香火來不亦重
乎顧區區普受人請車無停轍人無寧跡毋
乃涉於輕易耶師應之曰渠書生也凡在交
際宜有分别我全眞者流不敢失前輩遺躅
富貴者召之亦往貧賤者召之亦往一日十
請亦往千里來請亦往急於利人所以不敢
少安以自便耳又問師所至日書法名不知
其數不詢其人不考其素其中豈無惡少慱
徙無乃爲累乎師曰全眞化導正在此耳使
朝爲盜跖暮爲伯夷則又何求雖千百一人
亦化導之力也予聞之喜甚知師之心天地
之心父母之心也後之學者欲吾師之眞師
之全一編語録求之有餘師予衰朽之人忝
居翰職應制之外不宜爲人作文字帷師以
同里同宗之分而掌教誠明眞人亦爲言之
義不容辭乃爲書其大槩拜手稽首而爲之
銘銘曰
玄元至德澹乎無爲支分派别横流四馳天
授全眞障而東之作者匕人爲百世師粤有
廣寧號稱鐵面棲雲入侍乆經鍛鍊隻影西
歸一無健羡白刃交前神色不變北遊燕薊
養浩盤山學者方來日叩玄關爾言雖答予
心自閑長春仙寂遊戲人間睠惟汴梁重陽
蜕息大建朝元翬飛雉冀不自爲功歸之衆
力名飛九重爾書褒德八十有六聊以應縁
密承道廕在處百千一聞訃音泣涕漣漣付
畀如常教得所傳惟師之行光乎道紀惟師
之名達乎萬里堂堂一碑未盡其美我銘以
辭無愧焉耳
　　　應縁扶教崇道張尊師道行碑
　　　　(承事郎大常博士應/奉翰林文字孟祺撰)
廣哉道之爲用巨無不包細無不入後玄元
之跡千八百年黄其冠鶴其氅以五千言爲
宗者不可勝紀而全眞之教獨能大振玄風
會衆流而爲一夷考其行豈無所本而然哉
當乾坤板蕩之際長春老仙徵自海濱首以
好生惡殺爲請一言之功既足以感九重而
風四海又侍從之士十有八人皆英偉宏達
道行純備或心膂之或羽冀之欲玄風之不
振衆流之不一不可得矣故應縁扶教崇道
大宗師十八人之一也宗師姓張氏諱志素
號谷神子睢陽人震肅之際母夢衣冠丈人
以芝見授明日誕師及長風儀秀整遇異人
飲之以酒襟靈頓悟有瀟灑出塵之想遂拉
同志謁長春眞人於東萊長春嚼齒大罵漫
不加省二三子大懼皆逡巡遁去師留請益
恭長春噱然笑曰孺子可教遂以備庖爨之
列始於侍海嶠之遊赴龍庭之召迄於環西
域之轍税燕城之駕艱關數萬里首尾四十
年周旋供養未嘗失長春㫖意暫違几杖輒
有如失一手之喻長春羽化清和眞常二眞
人嗣教師一居提點之位一録中都路道教
事衆務鱗集他人若不可措手師處之常有
餘裕既而應北諸侯之聘演教白霫門徒琳
宇燦然改一方之觀時譙郡玄元祖庭久廢
於兵僉以興復爲難誠明眞人念獨師可辦
尺書加幣改白霫之轅而南之居十餘年殿
堂廊廡合百餘楹彩碧一新郡上其事有詔
特加擁衛仍錫今宗師之號至元五年十二
月屢有光自頂出氤氲徹於空際一日語其
徒曰長春有閬風之召遂沐浴具衣冠而逝
壽八十有一嗚呼異哉師有才略幹局遇事
必成文章技術靡不兼善故訃傳之日咸有
道林憔悴之嘆雖然此奚足以知師蓋大方
之家以心爲死灰以形爲槁木黜聰明去健
羡至於嗒焉隱几不知有己而後已師至人
也豈獨異夫是哉但眞光内映心與天遊物
交於前一與之淵默一與之波流發於外者
不得不爲賢智事業輿人蚩蚩語其渺冥恍
惚之妙不可得而致詰特以士苴見稱耳觀
谷神子者能以此言求之庶乎其不繆矣一
日住持太清宫提點李志祕狀師生平用道
教提點劉公之命以紀述爲請義不可讓遂
約其所說而書之至元九年春謹記



甘水仙源録卷之四














甘水仙源録卷之五息五
　　　　夷門天樂道人李道謙集
　　　玄門掌教宗師誠明眞人道行碑銘
　　　　(翰林學士嘉議大夫知制/誥兼同修國史王磐撰)
師姓張氏諱志敬字義卿燕京安次人幼清
臞骨骼巉巖寡言笑不喜葷茹見道士輒懽
喜迎接聞讀道經則諦聽不忍去父母相謂
曰此兒其有方外之宿縁乎八歲送入長春
宫禮眞常李眞人爲師給使左右朝夕未嘗
離眞常本儒者喜文學而師性敏悟善誦習
工書翰又謹飭如成人故眞常愛之特異恕
齋王先生以詩名當世而清高絶俗棲止道
宫眞常命師從之學方丈西有堂曰萃玄側
有小樓積書萬卷人莫能到眞常以鎖鑰付
師恣所窺覽師資禀既異所以涵養成就之
者又有本源宜其所造超詣而不凡也甲寅
歲以師提點教門事後兩年眞常示化易簀
之際衆以後事爲請眞常曰志敬在諸君何
慮焉哭臨既畢衆環師而拜内外翕然欽服
中統三年朝廷賜之制書其詞曰玄門掌教
眞人張志敬自童子身著道士服志行修潔
問學淹該甫踰不惑之年純作難能之事增
光前輩垂法後人可特賜號光先體道誠明
眞人尚服新恩益堅素守至元二年聖㫖就
長春宫建設金籙大醮三千六百分位行事
之日有群鶴翔舞下掠壇墠去而復來者累
日天子嘉之賜師金冠雲羅法服一襲仍命
翰林詞臣作瑞應記刻之碑石嶽瀆廟貌罹
金季兵火之餘率多摧毁内府出元寳鈔十
萬緡付師雇工繕修師擇道門中廉潔有幹
局者量工役多寡給以錢幣使各任其事或
剷瓦礫而更造或補罅漏而增修凡再易寒
暑四嶽一瀆五廟完成盡還舊觀方將礱磨
貞石叙聖代尊崇祀典祗敬山川興壞超廢
之盛美而師忽感微疾以至元七年冬十一
月十有七日化享年五十有一京師士大夫
遠方道俗奉香火致奠禮者填塞街陌累月
不已噫全眞之教以識心見性爲宗損己利
物爲行不資參學不立文字自重陽王眞人
至李眞常凡三傳學者漸知讀書不以文字
爲障蔽及師掌教大暢玄㫖然後學者皆知
講論經典涵泳義理爲眞實入門當嗣法之
初先輩師德存者尚多師以晩進躐出其上
中心不能無少望焉師德度深厚氣貌温和
頽然處順不見涯涘疆悍者服其謙恭驕矜
者慚其退讓故初雖少咈乆乃怗然加以持
身精謹遇物通方京師賢士大夫及四方賓
客所與遊者靡不得其懽心至元九年三月
二日葬五華山道院東襄事畢提點劉志敦
持行狀致嗣教眞人王志坦之命來求文謹
次第其行實之大略而繫之銘辭銘曰
降衷秉彝同此天有生具足都渾全知誘物
化中變遷大朴乃始淪虧偏爰有至人起秦
川不修不爲口忘言希風遠暨東海壖一驅
學者歸淳源流傳四葉道愈妍嗣教乃得誠
明賢誠明早有青霞志善根宿植資禀異髻
丫初入長春宫三千道流仰標致萃玄堂深
人絶跡戢戢千函鎖幽祕師持管鑰恣披番
萬卷汪洋在胸臆捷趍徑造浪苦辛博中得
約道乃眞眞常門人徧天下齒尊縁熟非無
人一朝順化拂衣去心傳密授惟師親將壇
高築拜韓信千古盛事驚三軍學道由來在
心悟行輩不拘年早暮羽服黄冠十萬餘趨
走長春宫下路仙家閲世如流萍空裏浮雲
聚散輕適向市朝觀物變忽乘鸞鶴上青冥
玉泉西北煙霞多五華山色高嵯峨飈馭一
往同逝波長留仙骨理山阿千秋風雨荒雲
蘿墳前豐碑字不訛
　　　湛然子趙先生墓碑
　　　　(京兆路提舉學校官前進士孟攀/鱗撰)
古之有道之士正直其心剛大其氣不爲世
故所奪不爲人欲所雜利害憂樂不能惑得
失寵辱不能動施於行業著絶俗之善形於
言辭見軼衆之美在儒林作儒術之儀範居
玄門立玄學之標準非心之正直氣之剛大
涵養至到始終全道者其孰與於此哉湛然
子趙先生諱九淵字幾道隴州人自幼出家
禮丹陽大宗師天資高明德性純淑潔靜精
微之理素所深究怪誕虚無之事未之或及
知身以神爲主也故力於修鍊知道以文爲
用也故寓於著述談不輕易所談必本於公
論交不泛濫所交必取於端友至於一篇一
詠一贈一答皆所以發揮玄㫖暢叙幽情混
元洙泗融爲同境由是道望崇重教風周廣
于西土矣丁亥中翻然仙去凡爲門徒者乆
服心訓嗣法子趙公志冲追念先師傳授之
恩恨無以報謹捨靜貲特置吉地起墳立石
乃勒其文云玄□閹茂歲閼逢攝提格月昭
陽大淵獻日敬誌
　　　終南山靈虚觀冲虚大師吕君墓誌
　　　　隴山湛然子趙九淵撰
道家者流備眞功以光前人修實德以詔來
世高蹈物表超出塵寰其亦絶類離倫之所
爲乎偉矣哉全眞道教其來尚爾重陽祖師
發其源繼有七眞暢其委接其武而開祖庭
之基者誰歟冲虚大師吕君其首也君法諱
道安家本寧海世爲巨室幼年穎悟志慕玄
門仙風道骨禀於天眞功實德資於性善繼
丹陽之志遠離東土之逕君也其出家之雄
歟事師則夙夜匪懈立志則終始不渝故在
祖庭四十餘年撑拄玄教光大前猷建堂殿
潔壇場以嚴香火之奉步斗牛頤精神以成
靜定之功修外養内積德累行其詔來世之
規者何其博哉承安擾攘眞道否閉君也其
中流之壺歟不降其志不屈其身回既倒之
瀾挽將傾之棟會玉陽眞人奉勑主掌教事
君乃復構基址於是宣賜觀之號曰靈虚制
授君之稱曰冲虚披戴門弟子三百餘人祖
庭之教粲然復興矣歲在興定數絶塵縁一
日屬門人以進道之語乃書頌云平生不解
道詩篇鍬钁爲朋四十年稍通陰符三百字
粗明道德五千言般般放下般般悟物物俱
忘物物捐此去不遭閻老唤今朝唯待玉皇
宣頌畢翛然羽化享春秋者八十噫嘻出家
修道如吕君者信乎絶類離倫之流也已而
其法弟畢知常安厝君之靈櫬于祖塋之北
丐予爲誌以光潜德因摭其實而爲之記且
繼之銘曰
載惟吕公崑嵛秀鍾幼脱塵網早登道宫侍
師惟謹接物惟恭立志立事有初有終不忝
厥祖克修厥躬值歷道否挽回教風啓佑我
後規恢實功制授徽號人欽德容大數適至
塵縁頓空舟移夜壑珍藏里中揭諸貞石以
熾無窮
　　　眞靜崔先生傳
　　　　止軒杜仁傑撰
先生姓崔氏諱道演字玄甫觀之脩人眞靜
其號也賦性雅質無俗韻長讀三教書洞曉
大義識者以爲載道之器事父母以純孝聞
廬墓三年去家爲道士師東海劉長生甚得
其傳頃歸將陵之韋家墅下栖焉假醫術築
所謂積善之基富貴者無所取貧窶者反多
所給是以四遠無夭折人咸德之粗工王彰
嫉甚必欲致之死地而後已一日與先生遇
諸曠輒挽裂偃仆以塊封厥吻而去之彰以
爲死矣少之復甦過者驚叫問狀曰我每疾
作乃如是後亦不復介意居無何弟子劉志
恒請布金山昊天觀居焉邊人楊涓畢琳意
在有所詰期以仲冬來過是不至時大雨雪
畢因擁掃家庭間獲片楮開看乃先生讓二
子寒盟之章也復有横山馬志定路志亨者
事先生有日矣將去以詩爲贐扁諸所居之
堂堂菑詩奄然在壁間如新染翰者其神異
類此當貞祐之亂挺身南渡因僑鞏之純陽
觀駐錫未幾屨滿户外越興定辛巳八月二
十九日端坐南向而逝俗壽八十有一凡先
生平生所爲所行所得唯門人張志偉獨具
其體云
贊曰天下所貴乎得道之士者時其來順其
去而已矣非直以乘雲氣跨箕尾解水火遺
冠舄導以旛幢殿以聲樂然後以爲昇天之
證吾讀列仙傳涉此説者甚多夫古之隱者
深山窮谷中恬然委蜕千載而下不知幾千
百人不幸不爲世所知至於泯滅而無所聞
幸而爲好事者紀録而又過神其事使後世
不能盡信惜哉吾復揣隱者之心恐不如是
其汲汲於駭一時之觀聽也如先生則不然
不内不外非有非無吾以爲黄耶其教戒精
嚴有過乎釋氏者吾以爲緇耶其業履忠孝
又出乎先儒將前聖之萬法輒混而爲一區
間者遺馬路以燎原之頌墮楊畢以雪庭之
書聊遊戲乎三昧此亦豈先生之本心也歟
要之以慈儉禮讓爲立身之本以詩書語孟
爲教人之符及其逝也兀然端坐如晏居浩
浩乎同造物者遊悠悠乎將元氣者與俱是
以恩綸一出名隸清都號曰眞靜不亦宜乎
　　　冲和眞人潘公神道之碑
　　　　(翰林侍講學士少中大夫知/制誥兼修國史徙單公履撰)
自黄帝問道於廣成而神仙之説始興老氏
跨殷歷周以道德五千言推極要妙其教被
於萬世降秦及漢代有顯人安期赤松張道
陵之流或出而不晦或見而不常福奇之徵
昭揭於世人之耳目者非一事也涉魏晋隋
唐以來蜕跡闤囂凝神碧落者其名不可殫
紀至於協陰陽之祕幻集靈異之大成微而
草野鄙人幽而深閨稚女一聆其名知其爲
列仙者唐吕純陽一人而已盛矣哉其傳之
也全眞之教蓋發源於此其流逮於金初祖
師王公倡之於前七眞繼起於後而道大行
矣惟丘公超東海之濱玄教眞風彌漫洋溢
其高弟一十八人世稱爲十八大士者師其
一也師姓潘氏諱德冲字仲和冲和其號也
淄之齋東人家世業農大父秉政適大安兵
興超家爲軍都統戍萊州父楫字濟之以儒
爲業辟充益都府學教授世父澤民萊州節
度判官自高祖以上及於師九世同居家素
饒財嘗遇歲凶發粟賑飢民賴以全活者甚
衆鄉閭有貧者即假貸之不責其償其樂施
如此一日有術士過其家語之曰是家有陰
德必獲陽報當生異子初師之母王氏嘗夢
有祥雲入室覆其身良乆乃去自爾有娠妊
十九月師乃生七歳不能言其父憂之忽有
一道者來乞食父延之入門問所從來云自
東海將適長安師即從傍與之語慶答如流
父駭愕道者曰是子神韻冲粹非凡兒也異
日當爲人天師宜善鞠之自此遂能言後稍
長警悟敏慧常人莫及讀書日記千餘言後
聞父母欲爲娶妻遂宵遁即往棲霞濱都觀
道過濰陽時清和眞人住持玉清宫問所適
知其將詣長春乃引見焉自是服膺問道得
傳心之要長春委師以焚修之事至其暇日
則默坐靜室中凝神滌慮物我兩忘一歸於
要妙幽玄之境如是者十餘年
太祖聖武皇帝親征西域聞長春之名遣仲
録劉君齎詔詣海上超之乃從長春西覲風
沙萬里不以爲勞也還燕之三年長春仙去
眞人尹公嗣法命充燕京都道録兼領宫事
眞常復總玄機注倚尤深燕去和林數千里
朝覲往返凡十有三供擬之費皆倚辦於師
一無所闕所以玄教眞風恢張誕布薄海内
外無所不至者師與有力焉師之内誠外方
各有所任道並行而不相悖者又可見於此
歲乙未平遥官長梁公偕同僚懇疏請清和
眞人重修興國觀眞人命師往甫踰年撤其
舊而新之壬寅署師諸路道教都提舉仍兼
本路道録甲辰河東水樂祠堂灾祠蓋吕純
陽之仙蹟也朝議以爲純陽之顯道如此祠
而祀之事涉簡陋可改爲純陽萬壽宫命李
眞常遴選道望隆盛人所具瞻者崇建焉先
是長春自西域回抵蓋里泊夜與諸門弟子
談語次謂師曰汝縁他年當在西南此時水
樂吾道矣至是眞常泊清和二宗師集衆言
曰純陽吾教之祖也今朝廷崇飭如此孰可
任其事者衆以師德望幹才綽有餘裕即欲
堪其役無踰於師況長春蓋里泊之言已嘗
命之矣乃署師爲河東南北兩路道教都提
點命往營之師率其徒至水樂百工勸縁源
源而來如子之趨父事陶甓伐木雲集川流
於是略基址度遠邇程功能平枝榦合事庀
徒百堵皆作不數稔新宫告成堂殿廊廡齋
厨廐庫下至於寮舍湢浴之屬各有位置莫
不焕然一新北踰一舍有山曰九峰土人云
此純陽得道處也遣其徒劉若水超純陽上
宫及於宫側創下院十餘區市良田竹葦及
蔬圃果園舟車碾磑歲充常住百色之費至
於四方賓侣過謁宫下者周爰四顧見其嚴
飭壯盛儼敬之心油然而生夫撤祠宇而爲
宫庭其崇卑相去奚啻萬萬然於純陽之本
眞何加損益但致飭之道斯其行者遠矣而
人之觀感異焉此象教所以不可廢於後世
聳天下耳目於見聞之際而絶其褻易之心
嚴乎外者所以佐乎内象之所以崇者道之
所以尊也由是言之師之恢大盛縁作新崇
構豈徒以誇其壯麗也哉己酉秋中宫懿㫖
凡海嶽靈山及玄教師堂遺近侍護師悉降
香以禮之乃增葺濰陽玉清宫至崑嵛山麻
姑洞取歷代誥册刊之石以彰靈蹟壬子夏
四月眞常因奉朝命祀嶽瀆過永樂見其規
模宏敞喜謂師曰非師不能畢此勝縁乃傾
帑以助其經費明旦與師同躋九峰之巓見
其秀拔如椅遂易其名曰玉椅峰甲寅春聖
天子在藩邸命設普天醮於長春宫於是召
四方羽侣道行清高者畢集師首與其選致
彩雲鸞鶴之瑞眞常曰此瑞公適當之遂以
清和眞人所遺金冠錦服爲贈事畢還永樂
丙辰夏四月適上宫至五月朔旦忽謂左右
曰吾幼遇長春師授以祕傳終身誦之粗有
所得繼而清和眞常以純陽師祖世縁見付
吾比年經營略有次第今世縁道念亦庶幾
兼修而並舉無復事矣吾其行乎衆不知所
謂二十六日將返下宫時方盛夏畏日載途
從者咸以爲病師曰汝衆弟行無傷也忽陰
霧四合抵下宫四十餘里人不知暑此尤可
訝初純陽殿前有古柿二本根榦盤錯枝葉
茂盛一夕無風自折衆方驚悟曰此柿無風
而折可謂大異吾師前日之言其兆於此矣
是夜二更將盡師忽扶杖而出面四方誦呪
語隨即以灰摻之露坐移時若有所待尋復
入以湯頮其面即易衣索筆書頌一篇既畢
乃就枕翛然而逝春秋六十有六門人奔訃
於掌教誠明眞人遣提點孟公賻賵甚厚庚
申歲三月初五日葬于宫之乾位仍建别祠
令嗣事者以奉歲時香火報本反始之道也
既而誠明疏師之德上于朝賜冲和微妙眞
人之號師性資仁裕戒履修潔雖居道流然
樂善好施中條東西居民每歲初或有貸粟
於宫者數踰千石適時凶荒道侣不贍衆議
欲徵之師曰歲荒人飢奪彼與此是豈仁人
之用心哉負者聞而德之後每於純陽誕日
相率設會獻香資以致報歲以爲常癸丑春
旱總管徐德禄拉諸耆老禱於師師爲誦靈
寳經不旬日致甘澍盈尺師嘗居九峰純陽
上宫又號九峰老人門人三宫提點淵靜大
師劉若水乃於師誦經處築臺志之曰九峰
老人誦經臺因狀其行付提點純陽萬壽宫
事文志通自永樂走燕凡二千里拉知宫劉
志復詣予而言曰師之道行如此然神隧之
石未有所紀敢請予以不敏辭凡四五往返
請益堅予以志通尊其師也篤而託於予也
專是可嘉已乃爲述其始終而次第之因系
之以説焉夫道之爲教尚矣小而始於鍊度
之微大而極於性命之奥無非事者至於營
葺宫宇惠鮮貧乏此但觸物應縁隨感而動
勞而不有施而不報特神化之糟粕耳非師
之至也與接爲構紛紛擾擾殆多事矣然遊
神於淡合氣於漠超然獨觀以自出於塵境
之外者彼何足土苴芥蔕乎其間也耶故自
從師海上締構諸方跡與世俱道隨神運固
未嘗一日不接於事爲亦未嘗一日不在乎
悠然泊然之中也世徒見師之揆日作室不
少輟於斯須之頃以爲若是而止耳豈知至
人循其故然無所事事寂感一致虚中泛應
之心跡也哉道一而已自隨其所見而名之
者蓋不止於一而已也試以四者言之曰微
曰妙曰玄曰通謂之微者以其杳冥恍惚不
可爲象者也謂之妙者以其變化不測莫知
所以然也玄者深而不可探也通者其化無
不徧也模狀形容固亦至矣然智者之智仁
者之仁雖所見殊方會歸則一亦豈有二本
哉渾淪圓周無所玷缺在山滿山在河滿河
道之全也極六合之内外盡萬物之洪纖雖
神變無方而莫非實理道之眞也由是而爲
命由是而爲性由是而爲心又由是而之於
情或源也或委也引而伸之亦將何有不全
何有不眞者乎然則全也眞也一而二二而
一者也其萬化之本根一元之統體歟長春
之傳於師者蓋如此師則有以推而廣之是
可銘也銘曰
渾淪妙理含元精先天後天無壞成一眞融
冶儲萬形繄誰不足誰奇贏于于天樂誠難
名無何七鑿情竇萌以智相軋機相傾紛然
百僞無一誠風頽俗靡三千齡何人椅挈還
大庭豈謂否極時方亨粤有奇人悼含靈因
心悟理開聵盲爾全爾眞性爾情若醉而醒
昏而酲六塵瑩徹神珠明維師啓鑰通玄扃
十年動息靜不凝外營擾擾中常寧功成羽
化何泠泠乘風萬里遊太清俯視八極塵冥
冥中條之山鬱葱青黄流宛轉相抱縈紀師
盛德存吾銘
　　　無爲抱道素德眞人夏公道行碑記
　　　　紫微野人姬志眞撰
公姓夏諱志誠號清貧道人濟南章丘人世
本農家以積善稱於鄉里非義不爲歷祖宗
未嘗有及公訟之門者蓋以分守傳家焉父
珍有三子公其長也生而簡靜體貌魁偉賦
性敦厚希言笑自髫齓便有方外之志甫弱
冠不願有室常以生死性命事爲虞俟二弟
成人俱爲之婚姻教以奉養二嚴自求出家
人初不之許泰和改元公固辭父母亦知不
能奪其志從之徑詣棲霞太虚觀師體長春
宗師叅求玄理遂親炙左右得一善則服膺
朝夕不替公不讀世間書然進修道德之語
日記千言恒若不識不知者但躬勤庶務而
已蓋行衆人之所難爲也貞祐中四夷雲擾
有大寇據海州州之道衆無計可出宗師命
公往救之即不辭而去既至方便援引獲免
者甚衆觀其從命專直雖經虎兕甲兵而無
所避忌蓋敬信之心致一也己卯國朝遣使
召宗師公亦從北行居延沙漠迢遞數萬里
衆有倦行役者公以己乘之騎付之而自徒
步蓋苦己利他之行如此也及行在居無幾
復從宗師還燕肇闢玄門眞風大振遠近炷
香叅謁者如市公有所得珍玩財賄雖過目
不問其所以人求則與之而無恡宗師以公
願慤命主玉虚觀事不數歳還宫曳杖拂袖
而來囊橐俱棄蓋不以物介意也復命主白
雲觀事公率衆勉力皆服其德丁亥秋七月
宗師猒世繼而清和主盟玄教壬辰以公提
點長春宫事雜處稠人未嘗有尊大之心無
問則終日不語有問則怡然而應惟勸人行
道而已其在紛紜曹雜中不擇乞兒皂隸及
門弟之末行者雖狂童對坐爾汝談笑與貴
戚大人不分等類蓋其心無彼此也壬寅秋
領宫事己十餘年以老乞閑衆猶戀之不已
固辭方免雖退居閑處云爲普請則以身先
之蓋忘我之至也在宗師左右始終恒若一
日其事上之心無時少替常危坐終日介然
如石雖對喧悖淆混若無聞見如土木偶其
不識者目以爲愚或叩以方外先天之說歷
歷皆明其要而未之嘗言蓋涵養深厚攖而
能寧者也詳夫莅事則專行身則眞視財則
疏處衆則寬奉上則敬接人則誠一皆出於
道德之純正戊申掌教眞常眞人以恩例授
無爲抱道素德清虚大師兼賜金冠錦服公
乙卯年八月初六日化享年八十三門人奉
其衣冠葬于五華之仙塋禮也辛酉王庭嘉
其德遣使持㫖追贈今號予嘗試論之昔田
子方之師曰東郭順子其爲人也眞人貌而
天虚縁而葆眞清而容物物無道正容以悟
之使人之意也消而田子方未嘗譽之以其
德之難言也素德眞人若東郭之爲人何如
是之同也原自弱冠以迄於終身步趨玄域
而無一毫利欲之私至於以身率物未嘗詰
責傷割於彼其專心致志内不失己外不失
物往來塵境幻化之間而無礙所謂人貌而
天清而容物者宜矣至論公行無妄跡言無
愧辭手橈指顧無不任眞語默作止無不從
實此皆以跡求之而已其在玄門六十餘年
有所密受於眞師者未易以示人所謂聖智
造迷鬼神莫測之事將與天地相終始矣是
豈輿人所得而輕議哉後之人聞公清靜眞
實平澹之風勉而效之未有放其心而不復
者乆而肖焉與道幾矣中統閼逢困敦姑洗
既望謹齋沐頓首勉爲誌云
　　　冲虚大師于公墓碣銘
　　　　太原李鼎撰
師姓于名志可字顯道冲虚其號也寧海人
漢高門于公之後父諱江子六人師其幼也
雅好淡淨齠齓有出塵之志承安初長生劉
眞人以道接人於武官師聞之往焉於顧盻
之間似有所契雖爲父兄約制不得即從之
長往而默相感召之機已動而不能自止矣
年甫十九乃决意往事之席下居無幾長生
歸眞遂求法於長春宗師宗師知其爲受道
器乃授之師既得法因服炊爨之役十餘年
期服厚德時亦以嚴潔見稱後從宗師應詔
回處燕京大長春宫宗師仙去清和眞人嗣
教乃命提點本宫事六年常住物業有增益
而無廢壞上下協穆内外寧謐如空冥中有
扶持之者後以老得閑至乙卯春二月庚午
朏越五日甲戌託以微疾歛息曲肱安然順
化於白雲觀寢室中葬之五華之衆仙塋春
秋七十有一衆耆宿相與言曰此老自宗師
仙去之後受清和眞常二大宗師託以提點
宫門事如彼其乆當時常日用度或出或納
物之充溢流轉於前者可勝計耶及兹小歛
之際一衲一袍之外無長物可稱者一也又
從在道門以來五十餘年衣不解帶脇不沾
席可稱者二也其臨化之時門人問及喪葬
安措事乃拒之曰吾將往矣清濁各有所歸
兹一聚塵沉焚露瘞無所不可又何足問任
爾所爲可稱者三也至如其餘於語默動靜
之間謙柔誠敬之德日積月累見之於所行
者多矣不必徧舉姑以兹三事占之明見善
守其傳之於師者精確純正而外物不能溷
也乃暨門弟子衆人等謀爲不朽計狀其師
平昔所行之大槩請文於予將刻之石子亦
重師之有道乃因其實而編次之屬之以銘
曰
萬善之美藏之於誠何以占之觀其所行五
十餘年脇不沾席胡不少轉我心匪石財貨
泉如人事絲如胡不少溷我心本虚曲肱歛
息不昧所得今果何存溪聲山色假者見假
眞者見眞吾玄門中偉哉若人耆宿門弟謀
不朽計刻此銘辭昭示後世
　　　玄門弘教白雲眞人綦公道行碑
　　　　京兆府學教授少華李庭撰
書曰吉人爲善惟日不足謂心無所爲而爲
之也易曰積善之家必有餘慶謂天無不報
也夫人有奇偉卓絶之行而不得享樂於其
身者必有其子孫竊觀白雲眞人綦公之父
修仁行義孜孜不懈其於賑貧周急若飮食
然勤亦至矣是以上天降監挺生善人仍命
仙眞周旋誘掖卒使蟬蜕污濁之中坐享清
淨之福者垂五十年所謂有積於冥冥獲報
於昭昭者寧不信歟公諱志遠字子玄萊州
掖縣人高祖元亨嘗歷官至安化軍節度使
曾祖貞祖得中皆雅志丘園潜德不耀父遵
性明毅慷慨胸次洞然無畦軫初綦氏世爲
著姓宗族嘗至萬指中有孤惸其征徭不能
力給者皆身任之事既濟未嘗纖毫有德色
里中人有以飛語被繫有司者義其無辜即
爲代之在囹圄中復能以恩信感動獄吏因
縱其出入凡獄之冤者多從容設策理出之
未幾己亦以恩獲免大定丁亥重陽祖師挈
諸師眞西遊乃館穀于其家因語之曰汝將
來必有一子爲羽衣遂即其里建龍翔觀朝
夕香火敬奉天眞泰和乙且歳飢民有菜色
因發私廪爲粥以給之賴以全活者甚衆癸
酉兵凶之後遺骸徧野親犯寒苦悉以收瘞
數獲遺物甚腆必伺其主而歸之無則皆散
之以賙不給母張氏亦有淑德事舅姑以敬
願稱既而生公氣質沉厚寡言笑舉止不凡
至十五歲嘗使之學辭曰性非所好乃所願
則神仙輕舉之事父母欲力奪之即屏居一
室自潔其形祖師先見之明於斯驗矣乃辭
家禮長春大宗師丘公爲師戊寅奉宗師教
住持萊州昊天觀大元龍興
太祖聖武皇帝天資仁聖志慕玄風己卯冬
遣近臣劉仲禄齎手詔駕安車東抵海濱就
徵宗師明年春啓行仍率高第弟子一十八
人與之偕公即其一也當時櫛風沐雨胼手
胝足跋涉數萬里見上於西域雪山之陽因
承虚己之問乃答以民爲邦本本固邦寧既
來之即安之此濟世之要術也是言既奏深
契上心玉音奬諭惟恨相見之晩因被㫖佩
虎符宗主天下道流比回駐車金山之巓顧
謂清和尹公曰綦公從我以來山行水宿日
益恭敬可謂勤矣觀其氣象將來弘吾教者
必斯人矣尹公曰然至燕宗師住持太極宫
尋改大長春宫委公總知宫門事授清眞大
師號洎以肋國救民經籙付之度道士吴志
决等以備灑掃宗師既仙去遺命清和嗣教
門事公左右維持終始未嘗怠甲午春清和
委以山東諸路行縁所至老師宿德望風迎
迓輦粟帛委堂下者動以千計非誠心妙行
有以動人悟物能若是乎戊戌春
太宗英文皇帝詔選高道從掌教眞常李公
被詔赴闕是歲冬奉㫖輔洞眞于公偕無欲
李公復立終南祖庭提點陜西教事庚子春
遂入長安從府僚之請也建立大玄都萬壽
宫若驪山之白鹿終南之太一樊川之白雲
鳳棲原之長生藍田之金山皆斥其舊而新
之其餘宫觀修廢補弊不可殫紀秋太傅移
刺公總管田侯各差官從公持疏詣燕邀請
清和大葬祖師既畢甲辰春先鋒使夾谷公
祖庭設羅天大醮禮請于洞眞宋披雲薛太
霞洎公與李無欲共成五位眞人攝行醮事
會皇子永昌王遣使趙崇簡設金籙大醮爲
國祈祥遂復同諸公莅事觀其進奏精嚴靈
異昭著使回具啓其事因引見待之敬禮甚
厚進與醮五眞人徽號公例加玄門弘教白
雲眞人丁未冬太傅移刺公就佑德觀設黄
籙大醮臨壇仆體者百餘人戊申春皇太后
遣使楊仲明齎㫖寵錫金符冠服仍命領職
如故辛亥歲夏
憲宗皇帝即位遣使唐古出持璽晝宣諭倚
付掌管關中道教癸丑皇太弟遣使脱懼馳
驛諭㫖待以師禮乙卯六月無疾晨興忽集
衆謂門人申志信曰吾將行矣汝當嗣吾職
主張後事仍命經營喪具至七月二十四日
順化而終享年六十有六明年改葬于祖庭
西北隅仙塋之次己未冬門人將樹碑志信
偕本宫提舉郭德山李志希等狀其行實來
謁文於庭辭再三不獲已謹次序其事按公
之爲人恂恂謙退似不能言至論及救時利
物之事屹然山立辭色俱厲言必有據衆皆
心服以是宗師獨爲倚重及來關中道價日
益隆尋常以恬淡自持未嘗出怪誕之語以
誘愚俗一時達官聞人翕然歸仰四方學徒
不可勝數故能名動闕庭叠蒙奬賫非踐履
純實何以及此今夫世之人所以陷溺其心
者欲與利耳而公能斷然絶之其視財貨不
啻若涕唾然蓋其天姿過人遠甚故碑之無
疑仍繫之以銘曰
綦爲著姓居海濱兮世載潜德生哲人兮天
與之性含元淳兮不雕不飾全其眞兮有來
提警繄長春兮玄言祕訣授受親兮心去
智專精神兮始終一節無緇磷兮
聖皇嚮道起隱淪兮萬里逐師謁紫宸兮一
言止殺如其仁兮功塞兩儀孰與倫兮推其
緒餘淑吾秦兮餐和飲惠鷙猛馴兮列聖相
承教益振兮金冠鶴氅寵渥新兮高堂大厦
奂且輪兮逍遥宴處終其身兮功成猒世乃
上賓兮往來翛然肘屈伸兮有不亡者壽無
垠兮門人紀德刊翠珉兮千秋萬歲仰光塵
兮


甘水仙源録卷之五
甘水仙源録卷之六息六
　　　　夷門天樂道人李道謙集
　　　終南山重陽萬壽宫無欲觀妙眞人
　　　李公本行碑
　　　　(宣差宗玄大師提點陜西五路興元/路教門兼領重陽萬壽事何道寧撰)
釣六鰲於東海者不爲鯢鱨而垂鈎採合抱
於鄧林者不爲拱把而加斧苟志於大區區
細務不較也今觀無欲行實其超出物表之
志蓋類是歟公族姓李諱仲美原月山人父
珍職官醖有子四人公其次生於大定己丑
五歲始能步及長聰慧邁倫慷慨特達毅然
以正直自負里閈有狡獪者每正辭折之人
望而畏服嘗肆意酒間視舉世爲不足玩年
三十七乃憣然曰與其汨没塵坌中孰若擺
脫方外耶時全眞教方行意欲從師而未知
所向適碧虚楊先生主重陽祖庭事乃往見
之碧虚素得人於眉睫間知其爲玄門重器
然天屬所繫度其有難解於心者且令還歸
但勉以積善而已公抵家與諸親友决謝妻
子而去其妻訕之笑而不顧其父見而呵責
公婉其辭曉之以理性之事父徐省悟亦欲
向道乃同詣碧虚門下碧虚以公識量不凡
命名守寧及無欲子號公蓬頭弊衣行丐於
市時人謂之酒李先生日用間惟以濟人利
物爲己任至於幽微之理允造其極大安庚
午秦境大旱居民阻饑公謂其屬曰餓殍如
此安忍坐視同邑趙三郞富甲關中公詣其
門備訴田里艱棘之狀趙悟乃發廪粟付公
賙賑公與齊志道等晝夜舂爨以給貧病日
不减百人井水適涸衆憂之公密禱于神鑿
泉得水設濟至秋斂而罷公素不欲彰名懽
人知己即日西行已而有司奏聞特賜趙爲
潤國長者未幾入興平環居以千日爲約其
靜中妙用見長安集至期渠河使夾谷公及
耆老數輩就環懇請以縣南龍祥觀委公爲
主公諾之居五年至興定庚辰住終南樓觀
五年又遷京兆之丹霞尋蒙師㫖主營建三
原碧虚觀事所寓之地皆有成規正大戊子
春碧虚於祖庭丈室謂公可以倚重舉以自
代關中搔動公及軍民避亂于南山糧盡人
相魚肉幾及我公或曰此酒李先生素有道
者也因携持出山遂得免焉庚寅春如南陽
依附者衆會冲虚李公洞眞于公在汴冲虚
奏請住持丹陽觀癸巳汴京款附于我朝俄
而忽起異議無辜者皆坐誅公與一長老止
水泊中迫於兇焰長老悚慄不能自持公止
之曰我輩平日所行正爲此耳死生常事夫
何畏焉竟以事免城中絶糧人爭北渡津人
固拒饑溺者以萬計公請洞眞先登因以陰
隲開諭津人餘皆獲濟公繼達新衛門徒望
風輻凑今之靈虚天慶創成榮觀自此始也
明年領衆適燕時清和尹公掌教每會道衆
議祖庭縁事皆推公爲能公謝不逮復奏請
住持重陽宫兼任提點陜西教門事更名志
遠祖以厚贐公東行而歸過魯過魏自侯伯
以下皆夾道祗迎有以庵觀奉之者有願爲
弟子者有以財施者公得之不以一毫私己
悉歸之祖庭京兆田侯德粲聞公西歸督佐
官就河中相迓以府城佑德觀歸之今玉清
宫是也時關中甫定暴狠相煽公以仁言誘
掖稍稍格心比年南征俘摯來者不絶公詢
其主有好善者多端勸諭引而歸道有不可
必致者乃議貨取隨授以明文許其自便其
感之深者終不忍去公嘗往來於祖庭玉清
之間然規畫調度未嘗不拳拳於祖庭丙申
秋受清和師書督祖師葬事掌教眞常宗師
又任以祖庭之職冬十月詔提點重陽宫再
年秦士議修文廟闕瓦郞中邳邦用輩請於
公公盡給之士皆稱嘆庚子春三月被㫖特
賜無欲觀妙眞人號秋匕月河北郝公總管
家隸百餘陰謀南遁得其顯狀盡欲刑之公
聞之連夜馳至其門以善言誨導亡者皆免
明年城中群小數百結連私逸權府韓淵密
知其情議尸諸市以令衆感公一言但殲其
魁渠太傳移刺寳儉其母死欲以二婢爲殉
公以古葬禮正之始罷議凡契丹人以人殉
死者弊因以革丙午春詔燕京作普天醮公
預焉夏四月歸自衛汴京長官復請住丹陽
棲雲王公具禮郊迎座中若有急色介諸徒
速出人莫知其然甫登舟南軍己擁京門其
先見類如此明年還宫秋八月朝㫖加玄微
眞人號尋又被冠服之寵甲寅春宗師以國
家醮事具書招致年已八十六矣不敢以老
耄辭比至堂下疾篤以後事付于法弟衍眞
大師張志悅以其徒拜宗師爲大度師於長
春方壺留頌而蜕時夏六月二十六日也諸
徒奉柩西歸附葬于終南祖塋禮也葬之明
年志悅命李志安陳志元具行狀請于宗師
欲刻諸石道寧適有事于堂下宗師就命當
筆且曰無欲領袖祖庭蓋有年矣今子代之
始終行實子必熟知其文之也固宜道寧不
復牢讓謹按無欲可見之行爲之説曰有主
持玄教之大人不可無輔翼玄教之仁人大
人者正己而物正者也我宗師正容悟物天
下羽士皆觀而化無欲公輔弼其教以仁存
心俾祖師根本之地有隆無替可謂無負宗
師眷倚之意蓋公之爲人禀剛大正直之氣
持特立獨行之操傳授有源充養有地故施
於事也無不濟之以仁遇患難則先之見人
急難必盡力救援而後已有叩其修眞之訣
者則以積累勉勵之其可與談性命事者每
至夜分不寐雖與童子言亦諄諄未嘗倦至
於名士大夫尤樂與交遊而相忘形骸與人
接談又能度其高下而切中其機然且待人
以約持己以謙其處衆也威而不猛和而不
流在環堵四五年間神變之妙欲直書之恐
人以爲誕原其動靜語默之常亦可謂間世
異人者矣故碑之而無慊乃贊之曰
偉歟李公專氣致柔其守也堅其行也周解
紛庶務而善計不籌一志不撓而先爲之儔
若人者將猒世擾攘而追帝鄉之遊耶吾知
其了了諸縁而嗒然乎歸休也
　　　紫陽眞人祭無欲眞人
維大蒙古國歲舍乙卯正月己亥朔二十三
日辛酉友生河南酒長兼廉訪致仕奉天楊
奂謹致祭于無欲眞人開元天寳若吴尊師
性質高鯁克愼攸履嘯月吟風嵩少之趾所
與善者惟李謫仙孔巢父爾若張志和號玄
眞子浮家泛宅逍遥卒歳寓意於魚釣不設
餌曰陳少游寔觀察使曰顔魯公乃州刺史
杖屨往來迄今傳之以爲勝事奂也何人浪
名進士職非顔陳才非孔李巖穴素契洞眞
無欲兩翁而已旅舍京華適癸之已天兵南
渡喋血千里十二都門閉而弗啓一死一生
誓言在耳頃承驛召入長安市洞眞羽化吁
亦乆矣眞人既見傾寫底裏目電射人徹曉
不寐青山滿眼簿書紛委盛夏五月腦瘡作
祟夜半託君萬有不諱朝殞朝葬暮殞墓瘞
大限未終勉强而起眞人入燕遽然厭世倏
聞訃音老淚如水玉骨北還卧病桑梓剥琢
荆扉尺書踵至白馬素車遠涉清渭三奠生
蒭少酬知己儻念宿昔能不監止再見無時
伏惟尚饗
　　　佐玄寂照大師馮公道行碑銘
　　　　虎巖趙著撰
公諱志亨字伯通寂照其號同州馮翊人五
代瀛王道之後賦性明敏業進士年甫弱冠
府薦入京師就住太學兩赴内試不中適崇
慶兵亂還鄉以詩書自娱不復爲舉子計本
州節度使奥屯肅請攝教授事公辭以不能
大兵西征公因北渡寓德興深居不出歳癸
未長春宗師自北闕迴道過焉公以其平音
聖學浸灌之故至是爲眞師感發之機一召
於外而己之天機立應於内鶴鳴子和森不
可禦尋即願奉几杖列門弟中乃先謁眞常
眞人爲先容眞常一見莫逆於心遂引見焉
宗師亦不以常人待之既還燕一夕指公謂
二三尊宿曰斯人他日必能扶持吾玄門後
事也公默然銘於胸中後數載宗師將歸眞
宅衆乃以嗣事爲請師曰我之託付伯通知
之矣不必復言長春仙去公謂清和眞人曰
道教之興自開闢以來未有今日之盛長春
宗師人貌而天者也教門後事屬意在君豈
非天乎請毋多讓遂集道衆並達官貴族天
下大老便宜劉公之屬就迎於所居之靜室
請定仙號初清和閉門而不納公奓户而入
扶至堂上使衆羅拜堂下名位既正玄風大
振公之力也至乙未清和因祖庭事往闡教
於秦晋之間默遺公手書云予年邁而往矣
老不歇心少不努力俱非所宜况四時之序
功成者去未成者來汝當果斷時不可不順
公得書乃自念言眞常攝行此事已十年知
之者不惟玄門道衆上至天庭下至山野皆
知之此蓋天也豈人私意所得而可否哉丁
酉清和承韶還宫公乃取元初立清和彌縫
扶護之禮按爲典故而行之遂立直吊既畢
清和乃以歸老之計逍遥於自得之鄉眞常
乃以無礙智慧進服教門之重任輔兹二眞
人終始進退俱不失其正者亦公之力也先
是承詔教授冑子十有八人公乃於名家子
弟中選性行温恭者如其數爲伴讀令讀孝
經語孟中庸大學等書庶幾各人於口傳心
受之間而萬善固有之地日益開明能知治
國平天下之道本自正心誠意始是後日就
月將果皆克自樹立不惟俱獲重用復以才
德見稱於士人又勸宣撫王公改摳密院爲
宣聖廟命弟子薛德琚修葺武廟而守祀之
又創建五嶽觀及道庵十餘處爲道衆修進
之所庚子冬十月京兆太傳及總管田侯等
請清和改葬重陽祖師以公爲輔行自燕至
秦三千餘里凡經過道家宫觀廢者興之缺
者完之至百餘所其間公爲之記使刻諸石
者亦十二三焉祖師葬事既已復從清和還
宫戊申眞常大宗師依恩例賜金欄紫服遷
充教門都道録權教門事仍賜以今號蓋嘉
之也及將立玄學公復以作成後進之心而
贊助之直至有成甲寅秋八月二十三日示
疾即眞享壽七十有五二十六日葬之五華
山之西南原禮也化之明日著因以祭文致
奠禮於靈柩前門人薛德琚姚志玄執公之
行狀求爲墓銘將刻石以表之著辱公之交
爲最厚因知公爲最詳故不辭而爲之且眞
常之於此老一相遇便懽若平生遂引致博
大眞人門下同著道家冠服又與築室於宫
之右而居之比至物化三十五年之間其相
與往來者梁運使斗南陳翰林秀玉吴大理
卿德明輩每論及當世人物至以宰輔之器
許之其雅量高致爲可知已歷觀三代宗師
所行之實跡則是靡有一事不相咨問不相
假借而成之者又於化前後凡十數日數相
往來於似夢非夢之中豈亦各人胸次眞理
融會之地别有相得於形聲之表歟何其誠
通氣合物莫能間而至於是耶或者往往竊
議謂同出身於儒之故兹蓋囿於私智之所
見也化之後眞常祭之曰與公相會三旬有
五不交以勢不聚以富憶初相見無言心許
公今假化境出非人生死示跡孰知其神此
豈囿於私智者之所能及也哉予故斷之曰
如其不然烏得爲寂照乃銘之曰
堂堂佐玄博大無偏止水應物不隨物遷禮
服智燭仁宅義路才德雖兼時則不遇蓽門
圭竇終日如愚窮通有别聖道豈殊忽遇長
春星拱北辰一惠發藥德因日新孔廟躬修
武廟繼創文武之道將行有望公之所開豈
小補哉贊成玄教亦卜大來荆金趙璧光而
不耀英華外發誠明内照昔日非熊今學猶
龍彼此一時不謀攸同刊之金石磨滅有終
盛德流風云胡可窮
　　　重玄廣德弘道眞人孟公碑銘
　　　　太原虚舟道人李鼎撰
公名志源字德清號重玄子其先本上京徒
單氏大定末遷萊州膠水居孟氏宅人因以
孟氏歸之此亦古之因食采地得氏者也高
祖貺卒于汾陽軍節度使高祖母完顔氏金
源郡王希尹之妹曾祖克寧尚嘉祥縣主事
熙宗海陵興陵道陵凡四朝以功累遷至太
師封淄王及薨謚曰忠烈祖斜哥辭世襲千
户終于南京副留守父給答馬復世襲千户
職母烏林答氏略以金國名臣傳考之其家
世可謂盛矣況在大定明昌泰和間使他人
處之鮮不爲紛華之所流蕩公獨從髫齓中
猒富貴而樂淡薄非性分上夙有薰習之力
能之乎明昌初年饑即墨人高翔嘯聚劫掠
詔命公之父討之乃曰食者民之天得之則
生弗得則死抵死求生小人之常情討而誅
之惡在其爲民父母也遂宣布主上之德賑
以倉廪不戮一人寇爲之平古語有云活千
人之命其後必有顯者是公能了此大事亦
必借先世豐功厚澤陰相之力而致之耳公
有三兄六弟其兄有官至驃騎者有至輔國
者餘皆克紹家聲泰和癸亥父母與議婚事
公因遁去徑詣濰州玉清宫見長春宗師請
爲門弟子師憐其貴家子兼異其風骨不凡
後必爲玄門大器乃從其請授今之名字父
兄疑其第四都全眞觀主知之故爲隱匿縶
歸有司公聞之遂還家自言其志父母知不
可奪因選第二都樂眞觀使居之樂眞今更
名玉清矣公雖得法於長春充養之際亦嘗
質於玉陽太古二師眞玉陽賜號開眞子太
安己巳長春應詔京師還住玉清知公有所
得乃賜重玄子號蓋嘉之也貞祐癸酉公之
昆弟皆爲兵亂蕩散而父母失依公乃扶二
親就己所居致孝養之力三載雖二兄還其
安置省問誠敬之禮未嘗缺己卯聖朝遣便
宜劉仲禄超長春於海濱門人中選道行清
實可以從行者得十八人公其一也及進程
萬里沙漠其緇重車皆兩人主之惟公獨御
焉清和憫其勤請副於師師曰吾知斯人之
勤矣但欲先行其人之所難而後必有大所
獲耳公聞之乃曰弟子於師丘山厚德無以
爲報共僕其御實當爲之事予惟不知所求
亦不知爲勞也同行者由是雖勤苦百至皆
爭赴矣辛已西至阿不罕山始有漢人耕作
因公等九人立棲霞觀癸未住德興之龍陽
甲申長春奉㫖住燕城太極宫尋更名長春
公亦自龍陽來丁亥師反眞公年四十一矣
一日靜坐一室忽於恍惚間見重陽長眞長
春三師眞公拜畢侍立祖師言汝壽當七十
五長春言汝五十後必負教門重任事雖繁
劇汝勿憚是皆磨礪汝之砥石煆鍊汝之罏
冶也言訖不知所在尋覺身中百關通暢眞
氣沂流昇尾閭入泥丸是後日復一日神物
變化金漿玉液黄庭絳宫灌溉浸漬非言可
及公因徧考先代師眞得道之後身中之事
著見於書者針芥相投矣公從此以來雖顛
沛造次罔不在是其身中所得流運之理亦
未嘗止想當時其爲樂可勝計耶至清和眞
人掌教乃副知長春宫事俄遷知宫戊戌受
宫門提舉丙午遷宫門提點戊申權教門事
己酉以恩例賜金冠紫服並至德玄虚悟眞
大師號癸丑掌教眞常大宗師奉朝命普度
戒籙委公爲監度師丙辰眞常羽化誠明眞
人張公嗣教以公玄門大老之故己又在制
遂授以教門都提點印俾攝其事戊午秋應
丞相胡公之請主平陽黄籙羅天大醮尋奉
令㫖賜今眞人號中統二年辛酉春秋七十
有五矣度門人五百有奇宫觀稱是是年春
二月二日順正而化前此數日預以後事囑
門人凡爲省視者見其耳聰目明音吐洪暢
盡如平昔皆不之信至是方知公之所得過
人遠甚越三日葬之五華山仙瑩從遺命也
至於度門人立宫觀兹皆緒餘土苴衆人之
所共見者或可得而言之今壽幾八十矣而
精神不衰臨行一著又明白如彼其素養之
於内必有精眞微妙衆人之所不能見之者
豈易得而言之也送葬之日官僚士庶前祭
後擁傾動都邑道衆不言可知秋九月門人
狀其行請文於予予因按其實而次第之屬
以銘曰
荏苒柔木言緡之絲大浸滔天砥柱不移二
者之美公並有之公既有之我請布之一遇
師眞便得正理觀公之性已超異矣及住大
宫中正不倚四十年間又出類矣苟非其人
道不虚行本若不立道無由生推公之孝及
公之誠本既立矣道宜有成人所見者緒餘
土苴公之得者妙絶眞假天地一指萬物一
馬不以是觀知公蓋寡與其觀身孰若觀神
神如之何把握乾坤陰升陽降黄河崑崙至
人妙處不屬見聞精神骸骨各歸本始門人
治任奢儉合禮燕城之北五華之址碑以表
之公元不死
　　　渾源縣眞常子劉君道行記
　　　　前進士王鶚撰
君諱道寧雲中白登人世爲縣吏以廉平稱
君生不好弄間與諸兒戲必結庵跌坐曰我
學道爾識者知其有宿習及長雅意玄門昆
季凡四人君其伯也縣民推嗣世業力却之
秦和壬戌聞渾源隱士劉柴頭號得道乃與
家人訣詣屏風山金泉觀師事焉師歷試諸
難至遣丐食君樂從不屑也師知可教遂授
微㫖自是東遊海上西歷關中寓華山上方
之白雲宫屬歲饑僵餒立志不少衰既又如
太原泊神霄宫有饒益院僧賢而飯之道獲
楮幣千二百貫君榜求其主踰月竟不至悉
以給貧乏而一無所私貞祐之甲戌避地張
村穴洞以居歲丙子鄉里稍安帖土官馮禄
聞君之在并也迎歸雲内君尸居環堵若將
與世絶者而樂道之人渴於請益百方爲出
之於是肩摩踵接學君之學者日益衆矣庚
辰春渾源長高定飽聞君譽敬請之來曰龍
泉曰金泉曰玄元皆名觀也君更爲住持而
興廢起頓之功爲多癸未秋眞人丘長春入
覲回君執弟子禮迓諸銀海之東目繫道存
一見如故問君之初事以柴頭對師頷之曰
仙人中天隱也因授祕訣加號眞常令築室
西京未幾推爲道官長遊戲十年庭無一訟
逮長春仙蜕清和紹休尤與君相得丙申之
春尹清和謁祖庭還會君於古恒嶽之陽語
之曰吾近遊陜右奉田侯德粲之命凡玄宫
道宇皆擇人主之惟華山之雲台地靈物秀
實仙家一洞天非君無可託者君再辭不獲
遂遣門人爲經營君亦往返再三大興築構
所過崇奉男女如市癸卯中夏田侯修華嶽
廟復與丞相胡公天禄同署邀君於雲應間
君聞命欣然即日就途甫四三年厥功告成
丙午春有詔設普天大醮於燕京之長春宫
徧召諸方耆德而君亦預焉時李眞人主醮
事得君甚喜是年夏五月庚申旋車古恒越
二十二日壬午請州牧高仲揀洎門人許志
安屬以後事翌日將中曲肱而逝春秋七十
有五君生長大定明昌間不以世俗所樂者
嬰其心而能遠跡塵凡棲心物表東遊西歷
所至風靡雖土木屢興聊亦應縁而已嘗作
巴人曲接引於衆又著會仙隨應總仙三録
以道神仙可學之事臨終語門弟子曰可於
丈室瘞吾軀榜以翛然足矣蓋取南華翛然
而來翛然而往之義則君之平昔所養可知
已方君之在渾源樂與學士魏公邦彦遊故
其亡也門人史志經狀其行走燕求記于公
且將刻石祠堂之側公一日携以過僕曰眞
常好道人吾知之詳然吾老不作文字乆矣
子其代予言僕初客燕城殊無文思重違學
士之請而復嘉志經之不忘所事乃以臨終
之言名其堂因爲紀其始末云若夫門弟之
翹楚者皆當識諸碑陰兹不敢喋喋歲疆圍
協洽清明前六日記
　　　重玄子李先生返眞碑銘
　　　　嘉議大夫吏禮部尚書高嗚撰
金朝故事新天子即位例出諸王爲方鎮大
安崇慶間宣宗以豐王來彰德先生時以高
訾家推擇爲功曹掾有廉平稱尤精算術因
之出入府中雅性重厚復小心畏愼故見親
任至寧元年宣宗入繼大統明年車駕幸汴
梁扈從以行補户部令史當艱難之際柄臣
高琪蔑視文吏其持下急如束濕從事者爲
之惴恐稍稍引去先生以直道自任氣殊不
少衰會被檄漕米餽燕師抵霸州值北兵大
入幾至不測然憂世之懇每見於顔間議者
謂秩無崇卑顧力行何如耳若是而進武則
功名爵位其畏不顯一日忽報謝病歸隆慮
山聞者愕然適與丹陽馬公之高弟盧公相
遇便請執禮爲全眞師既付授有源未幾默
有所契徑入樓霞谷無憂洞深坐練化木茹
澗飮其節愈堅苦學道者難言之行元師府
宗室惟良招撫使杜仙皆一時豪傑日加敬
異在屯戍扞禦中嘗率僚佐致謁其他可知
甲申聞長春丘公應召還附盧公遠迓得賜
名志方號重玄子盧公有北京之命謂先生
縁在彰德俾之南行總管趙德用請住迎祥
觀觀雖兵燼日久凡事草創先生一顧奂焉
有承平舊物之漸丁亥長春公上仙携法衆
往祭因宿留檀順若致心喪焉庚寅復還士
庶逢迎懽動閭里皆曰吾家先生來也總帥
蕭仲通暨同列奉疏請主盟天慶宫宫之荒
廢略如始住迎祥時先生力爲經度不數歲
大敞而新之殿堂庭廡壇藏厨庫下逮廐湢
咸備而法視他郡邑爲冠丁巳宗王穆哥崇
向高風遣使持金冠雲錦羽衣焜耀之仍加
眞人號以庚申二月九日春秋七十有六怡
然留頌而逝門弟子葬之王裕村某原從治
命也所著地元經若干篇行于世甲子春提
點趙志璞偕法兄弟扶狀來謁曰先師寧神
塚上之木拱矣而旌紀寂寥誠惠顧之以銘
死且無恨敢請鳴以先生之行有應銘者蓋
先生少時已自不碌碌雖由文法進人皆以
遠大器許之况潛邸舊人依光日月君臣相
遇古人謂之千載雖方駕漢名臣可也乃今
挺然不顧槁項黄馘自棄於澹泊無端倪之
地以至成道非烈丈夫孰能如此以是槩之
眞可銘也已若夫萬鶴遶醮壇而翔飛蝗抱
祭器而死虎承牒而殺田豕雪失道而作司
南其靈異類此者甚多皆先生平日所不喜
道亦不敢具書先生字友之相州安陽人初
諱益既入道止以法名行銘曰
貪魃倀倀不膠者臧在昔所難在我翕張城
旦刑書家令智囊顧乾龍未躍已麗乎初九
之陽迨雲雲滃然而從相得益章果以功名
自任於一代宗臣而有望政屑就代來之議
猶作封侯之宋昌胡舍彼而取此抑可謂有
天德沉潜之剛翩翩獨征澹與世忘擁腫之
與鄰寂寞之爲鄉是宜爲下士所笑而耿耿
自信者廓兮其心光此孰得孰失計必有能
辨其詳或乘白雲或下大荒千年夜旦曾不
失處順安時之常有豐者碑植立墓傍繫攓
蓬之日雖樵童牧堅知有道者爲不亡
　　　棲眞子李尊師墓碑
　　　　(嘉議大夫河東山西道/提刑按察使王博文撰)
尊師姓李氏諱志明字用晦棲眞其號也世
爲潞之壺關人以農爲業祖考而上皆潜德
不耀甫九歳去父母爲全眞學初禮樊山潘
先生爲師誦經讀書爲童子事稍長遇超然
廣化王眞人授以火候周天之法鍊陰爲陽
之術乆之覺有徵驗鼓舞踴躍不自勝乃曰
師眞豈欺我哉自是益積日新之功遂事長
春眞人命名與字愛之深所以教之篤始自
薪水庖廐及一切勞筋力役心智之事皆令
親歷而備嘗之然後誘之以至道之妙示之
以用力之方廑懇諄複不憚朝夕師亦力强
而志苦至脇不沾席者餘十年靜而生慧性
識明了伸紙引筆肆口爲歌頌皆有理致長
春曰李生果爲受道之器非餘子所及也居
無幾乃曳杖挂瓢徑歸太原葺保眞觀居之
或寄跡於廛肆或丐食於村墟觀化閲世人
無識之者但以單子李師父目之時方進取
國制未定戎馬營屯星散汾晋間劫攘財物
戕害人命者在所有之有司莫敢誰何歲庚
寅太宗皇帝南伐駐蹕並之古城師率徒侣
拜覲天光拈香祝壽上情悦懌因敕兵人有
暴民攘物者以軍法從事遂著爲令由是行
者無擾居者晏然師與有力焉辛卯再駕而
南復蒙盼睞是後師之道價益重矣清和宗
師嗣教命管領一路道門事仍兼本府道録
復以道體冲虚大師之號畀之未幾府尹石
抹公及道録智公以保眞狹隘疏請師住持
天慶故宫天慶兵亂後鞠爲荆棘瓦礫之場
既允其請慨然以興復崇建爲事一日從容
語徒衆曰度道士以守宫觀雖近代之制然
自漢武帝時於甘泉宫中爲臺畫天地太一
諸鬼神像各置祭具自是之後蔓綿衍溢恢
張弘大以至於今其來遠矣吾道家者流雖
恬淡無爲以治其心可不以分祉祝釐爲立
教之跡乎是則以營繕之事不得不盡心力
而爲之也或有以功大難之者師曰古人有
言作舍道傍三年不成謀之欲衆斷之在我
即荷畚鍤爲之倡從之者雲集貴者董其役
富者輸其財智者獻其巧壯者程其力師斡
旋運動於神明之中而應之者不愆於素遂
使天慶之規制雄碩俊整爲一方之冠者具
見於榮禄宋公所撰萬壽宫碑兹故略戊子
夏大旱將爲一路灾府中祈雨僚屬以師主
醮事已而澍雨霑浹歲以大豐又宣差完顔
胡失刺暴得奇疾氣息幾絶家人走告師以
危殆狀躬詣其處呪詛杯水下咽復甦其精
誠之至感格之效如此平生不勝計所録纔
一二耳己酉眞常眞人以師踐履之實洋溢
遠邇遷河東南北兩路道敎副提點凝坐一
室中不動聲色而事無不集者雅爲誠明宗
師所敬重中統二年即陞副爲正越明年左
仙翁保奏於永寧邸即授棲眞洪妙眞人之
號方爲人天所瞻仰遽爾猒世於至元丙寅
建子月之浹晨返眞得年六十有七又明年
師之高弟提點張志希侯志正等請道教都
提點洞元大師申雲叟繼主天慶事雲叟即
師之同法弟也至元癸酉予方官太原適洞
元還自燕都將以是年四月己酉葬師於太
原府城之東南三里所從遺命也洞元持師
之門人郭志脩等所纂行實狀以墓碑爲請
洞元與予二十年之舊也固辭弗許因請洞
元言尊師一方外閑人耳無猗頓之富無晋
楚之力徒以日積月累而歲以增加遂令荒
寒寂寞之域一顧盼之頃化爲天上之玉京
平地之寳坊非德足以服人誠足以感物曷
以臻此莊子有言水之積也不厚則其負大
舟也無力風之積也不厚則其負大翼也無
力以師今日之所成就者論之可謂積厚而
有力者哉銘曰
維全不虧不虧何傷維眞不僞不僞可常斯
道昭昭熟爲主張得其人而遇其時遂川流
而天光僉謂若人福厚莫量心靜而明志堅
而剛内德既充道價日彰事之者煬竈爭席
師之者摳衣升堂騰實蜚聲佩蘭襲芳砥柱
中流横潰獨障遊赤水而得玄珠讀南華而
友子桑視人世之死生猶旦夜與陰陽遽厭
世而上仙返白雲之帝鄉顧雖蛻骨於此既
不足以喪吾存則又何必驚於凡亡耶


甘水仙源録卷之六









甘水仙源録卷之七息七
　　　　夷門天樂道人李道謙集
　　　崇眞光教淳和眞人道行之碑
　　　　嘉議大夫吏禮部尚書高鳴撰
全眞之教始於少陽君興於重陽子大盛於
長春公長春傳之清和清和傳之眞常眞常
傳之誠明誠明傳之淳和淳和以大元數之
實爲宗門五代祖諱志坦字公平出於相州
湯陰王氏父諱忠性慤願以貲雄其鄉母岳
氏閨壺有微妊夢古仙來告曰此子成人必
令學道否則將禍而家已而公生焉自童弁
不好弄戲且不喜華羡物甫及冠即著道士
服師北京盧尊師師乃丹陽馬公之法孫洞
清于公之高弟也時以道録居京之華陽宫
盧素嚴厲少忤輒責誚之殆若官府然故居
門下者鮮克終公叅謁之餘力營百役至於
廥廐湢磑之細躬執靡有懈盧亦憫其勤而
誠復加以禮癸未秋謁大宗師長春眞人于
宣德一見器之傳付祕訣既恐無以善其後
遂行化興中義錦間日丐一食雖蚊蚋嘬敗
亦不屑棄已匪茆而居不計何地遇昏暮即
止戊子聞清和宗師駐燕知道統所在叅禮
焉師愛其力行大加奬拔公忽有開悟恍若
神明頓還舊觀無幾何徑入金坡坐而鍊化
窮深抵幽木茹澗飮人莫見其面其志愈堅
苦雖晦跡十餘年無賢不肖皆曰金坡王先
生有道之士也甲辰春眞常眞人李公素高
其玄屢以書見招來拜爲大度師夏五月從
眞常北上叅受三洞祕籙以祈禳訶禁濟人
其疾病藥石不可爲者假符水或以袂拂之
罔不立驗咸畏服其神
皇太后飲挹眞風寵賫以禮公益自謙遜惟
顛墜是懼每蒙慰諭必歸功於聖神若私不
敢有者其知本不伐也如此留居闕庭者六
年還燕爲教門都提點燕去和林里千六百
有奇凡赴十有七馳驅寒暑略無艱苦狀蓋
以輔翼玄教爲己任雖九死不悔也
先皇帝踐祚之元年龍集辛亥詔眞常公佩
金符馳傳祀嶽瀆以公爲輔行繼而奉香代
祭者又四皆以祈天求命斂福錫民爲意癸
丑上問養生之術對曰此山林枯槁之士所
宜非天子之急務也天子代天理物當順天
心與民興利則天降之福壽近大赦天下革
故鼎新民樂生活開創以來戕横天閼精魂
無依非求諸冥冥中而莫之能救是所謂恩
已及於八方澤又浸於九原矣因奏修黄籙
普天大醮上喜曰天垂此教以利天下即詔
公命眞常公于燕之長春宫陳設醮事所須
旅百俱出内帑一無擾於民食墨得甲寅三
月十有五日禮備將行雲膚寸而雨公密禱
於天天爲之靜風月肅然星辰可摘又有卿
雲鸞鶴之應公卿文士咸作歌詩以贊其瑞
繇是道價益重一時貴遊悉奔走承事或執
弟子禮眞常猒世誠明嗣之公之力居多中
統建元春入關旋及覃懷陟天壇愛之留玉
峰前期歲相州神霄宫乆虚玄席諸耆宿士
庶懇公主之明年會眞常葬又明年復入金
坡至元改元燕人楊提領者素慕玄教於私
第之後圃作環庵一區願得天下清修高尚
之士奉之僉曰金坡王練師可即禮致焉三
年冬誠明復以提點事懇公七年誠明上仙
今皇帝詔公襲位仍加眞人號以九年十一
月二十有七日蛻形於長春之玄堂得年七
十有三越明年門弟子梁志安常志敏等奉
其衣冠寧神於金坡山下從治命也時天氣
肅冽比襄事熙熙然化而陽春執紼祖軷者
萬余人汗皆浹背咸嗟異之以謂純誠之驗
也所著信心録六牛圖傳於世葬之明年志
安志敏等狀公之行來謁銘鳴治彰德時蓋
嘗以疏請公主神霄從遊甚款故習其爲人
義不可辭公美儀觀愛讀書尤喜性理學深
得奥義好施與困乏無聊者不以己之有無
謙恭寬碩克己下人故度門弟子者數千人
若觀若庵者又營建百餘區可謂能弘其道
矣嗚呼以公平日陰功濟物之心嚮在闕庭
假之以政救時行道焉知不有如行符設醮
之功耶若夫將適遼東也禱之而愈風痺又
去許昌也空中傳玉帝有命其靈異若是者
甚多然實非公之本心且有淳和眞人傳在
兹略而不書銘曰
混沌既死大道窈冥乃醨其醇乃濁其清喫
詬以形勃蹊以情拱璧而先駟馬竟盜爲夸
矜天開聖人藥石聾盲著書二篇强爲之名
爰有漆園演爲鯤鵬蝶夢破而虚白生然後
使混沌復起大道復明代有人焉玄風日宏
有來重陽莫之與京孰其似之淳和是承挺
焉志堅夷焉心衡嗒焉尸居而聞望震驚寂
然無聲澹然無營眇翩翩而獨征砥柱中央
萬古不傾力提玄綱惟公主盟雖以符水藉
名而救世是宜羔鴈待之如老更金坡蒼蒼
草木光榮衣冠有藏功行有銘而復返其精
抑將乘冷冷之風御顥顥之氣遊元洲而戲
赤城也耶
　　　頤眞冲虚眞人毛尊師蜕化銘
　　　　(宣授河南府路提舉學校官李國/維撰)
人命於天地兩間事莫大於生與死也自生
至死之際善惡所歸其可以見之矣且莫高
者天莫厚者地在天而日月有晦蝕在地而
山川有崩陷天地尚不能乆有壞如此而况
於人乎乃知生不常存惟靜而復命曰常死
而不忘者壽蓋有道存焉耳自大道既隱人
慾滋熾不可救藥幸鍾吕而下降及近代全
眞之教興有王重陽者出化馬譚丘劉於海
上相從往返東西二都仙跡顯著而後遠近
向風而流傳漸久彌滿四方遊其門而學者
不知其幾萬千人至於識性命之理了死生
之事而不失其所者蓋亦寡矣百年以來能
繼重陽七眞之風而不下於今之高道動化
關洛間衆所飮慕卓然獨異者冲虚眞人毛
尊師也師諱養素字壽之道號純素子頤眞
冲虚眞人其師號也家世平水太常博士兼
祕書郞沁州同知毛麾牧達之嫡孫牧達以
文行純粹前金明昌初朝廷重其名特徵授
宫教之職得其師道上下受益歷館閣通守
外郡於道無少違失宜其爲天所佑有賢子
孫其父諱德字日新以門資入仕不喜躁進
師性資冲澹雅有出塵之志幼喪母事父謹
敬鄉里以純孝稱既長僑寓許昌貞祐初適
一羽客見過風神蕭爽師一見乃知其爲異
人謹奉之久羽客曰此子可教授以祕語師
問仙號曰我華山陳希夷也言訖忽失所在
自是心神涣釋道縁漸濃又於隱君子于宋
二老時親言教以謙光處己實德接物乃父
既即世喪祭禮闋棄家易服而道往禮太華
惠照眞人田無礙即丹陽之法嗣也謹執几
杖清苦玄門幾二十年惠照異之丹書祕訣
又得其傳天光焕發日以益新殆不可掩因
志在四方不爲物滯門人常志乆系出素宦
方監永寧務棄官入道同諸貴遊請師居鳳
翼道院一日其子尋訪既見堅乞還歸師却
之曰吾既在道門去就自有時終不能爲世
俗累爾無顧我子號泣而迴後天興河南之
變大朝王師南渡因復姑汾時官府道俗交
狀敦請同法屬王葉諸公棲霞黨子春住持
玄都觀當其晋境飛蝗滿地民心懸急師率
王葉輩齋戒致禱蝗悉飛去竟不成灾人以
爲靈應昭然精誠所致莫不尊敬之但福地
靖廬未能全忘其情乙未同諸門人常志久
由陜而南興葺洛陽朝元棲霞二宫及華陰
清華觀不數年金碧輪奂冠於他處丁酉汝
州官府狀請住北極觀己亥關洛荐饑豪富
閉糴師悉發餘糧均施困餧賴以活者甚衆
蓋平昔樂於賙急以仁爲己任如此辛丑清
和眞人至終南以師宿德望重起爲棲霞提
點兼領披雲玄都寳藏八卦局時紫陽楊使
君行漕臺暨玉華王元禮西庵楊相正卿諸
公俱在洛與之遊相得甚厚道價增重光耀
一時甲辰副提點寂照大師吴志明北上齎
皇后懿㫖有冲虚大師之號繼及眞常掌教
大宗師銜命南下賜號頤眞冲虚眞人既莅
琳宫主盟師席薰戒嚴肅日無惰容庚戌舉
燕京都道録韓公以自代退跡清華未幾韓
復歸燕棄世再奉掌教誠明眞人法諭復領
朝元棲霞宫事師於性理之學尅意終世斯
須無少間斷故能透脱融貫全眞正脉其造
之也不爲不深一日炷香危坐即示歸寂之
語衆莫能測翌日晨興方理巾幘既畢依墻
儼然立化神觀不衰是日朝霞亘天人有見
師翱翔其上者士子伊川楊君用登封韓仲
温因宿於宫嘆以爲異實己未七月上旬四
日也世壽八十有二凡聚徒闡教前後度門
人百數輩其遺骨瘞葬於本宫之先瑩關洛
諸公多爲作傳及賦歌詩挽誄之有汎霞圖
卷傳於世翰林待制孟攀鱗京兆教授李庭
叙之甚詳門弟子王志冲張志佺同道判常
志乆齎講師郭從道所作行狀謁余求誌辭
不能已余以謂甚哉道之難明也其道有成
不成由其人之悟不悟故前聖有道心唯微
之㫖亦有謂朝聞道夕死可矣之語皆不以
達道爲易其所以悟而成者誠亦有所由來
必也所禀賦高明所遇合神異所以抱神守
一甚固積行累功甚勤自種時一點物眞力
耕敏耘善始令終然後可望入其閫域矣師
生於姑汾長於賢祖考積慶之門得天地之
間氣其禀賦不必論也隱於許下遇希夷許
以可教遂授其妙道入太華禮田無礙授丹
書其遇合可知也内持孝敬以事親奉天外
施慈仁以愛人及物此非積累之功行乎隱
居華之下洛之濱清淨虚寂餘四十載有進
無退此非抱神守一甚固者乎故卒能有成
脱塵網之中出化機之表翛然往來入於自
在逍遥之境界不亦宜乎後之學者可不景
行而加諸意抑謂自大朝奄有天下以至中
統改元當今皇天眷命
皇帝暨后妃太子諸王莫不敦尚玄風敬禮
高士而師之所歸至善若此不可不爲之銘
銘曰
太古之時人生之始壽而不夭仁而不鄙大
道既隱衰俗靡靡滋熾人慾泯絶天理輕妄
好惡勞煩聽視眞趣之歸幾人而已在清流
中有純素子忘懷名利遠跡朝市養氣煙霞
棲身山水伊水洛水嵩山華山往求同志密
叩玄關當擾攘之際倘徉乎其間契遇高眞
逸駕相攀傳授祕訣煆成大丹輟食賙人救
時阻艱内持外修功成行完策名紫府垂範
黄冠塵縁方盡飈馭將還幻身外物付之等
閑汎霞璇空眇視塵寰陳跡在碑有志明刊
善始令終衆之所難不歸於地府不列之王
官生死無變於己而况乎利害之端豈亦不
幾於神仙之一班後人仰止拂石以觀
　　　終南山圓明眞人李練師道行碑
　　　　祖庭天樂道人李道謙撰
師姓李諱志源邠州三水縣人天挺至性宗
黨以孝悌稱自幼有冲舉志年未三十考妣
俱喪乃棄家絶累潔身入道師事本州玉峰
觀全陽周君服勤左右數年匪懈全陽憫其
精懇遂付以修眞微㫖且使遊歷諸方叅證
心印至醴泉與同志裴公結茅以居遣欲凝
神虚心集道歷十有八載故得塵慮盡銷天
光内發鄉人李公崇尚高潔建道院率閭里
耆艾延至事以師禮無何全陽召之還邠賜
號圓明子俾主玉峰觀又嘗集衆言曰圓明
於道實有所得他日吾歸全之後汝輩當尸
祝之迨正大戊子冬十月全陽返眞門衆遵
宿昔之命舉練師處師位練師勉從其請未
幾遷居京兆府城之西漢高祖廟凡昆季子
姪教育公溥遠近道屬靡不得其懽心始服
全陽付畀得人之哲天興初秦地受兵練師
挈衆出關寓陜州之雞足山尋遷洛陽長生
觀及河南破天朝遣使招集三教人練師率
衆北渡於東阿縣築栖眞觀居之遠邇聞其
名德之重請益受教者不可勝紀玄通子范
尊師方主東魯道教事待之如伯仲時遣人
候問起居資其不給甲午歲關輔略定練師
念及絡南南時村活死人墓乃重陽祖師鍊
眞之地曩者全陽意欲葺居以彰仙跡適丁
金季之亂不克肯構即遣門人王志瑞等西
歸耕占乙未叅軍齊大年與練師鄉里之舊
時居趙州慕其道德創悟眞庵請至事之百
色用度繼奉不輟丙申冬適燕謁處順堂掌
教清和宗師遇以殊禮署練師充眞定路道
門提點且曰吾向詣長安祀香祖庭見公遣
人創制南時勝跡吾就名與重陽成道觀矣
然此非細故公儻不親臨恐莫能濟練師還
趙之日繼令法弟吴志恒來充知觀戊戌冬
京兆總管田德粲差官持疏往迓練師即日
命駕率百衆西還大行起建由是道縁益弘
門徒翕集不數年殿宇壯麗與宗聖上清遇
仙諸宫相甲乙辛丑春祖庭會葬之際道流
恒數千人洞眞宗師舉練師提舉重陽宫練
師以正己而物正之道禆贊玄化與有力焉
丙午八月朔旦朝謁禮竟忽謂衆曰吾昨承
玄告不能乆留世矣公輩各當以進修爲業
及此師祖勝縁實先師之志今克伸之吾歸
無慊矣可善主持無使中道而廢遂絶粒忘
言越五日沐浴更衣奄然解化春秋七十有
一門衆葬于本宫東北之仙瑩庚戌冬掌教
眞常眞人奉上命委加玄教有道之士名號
以恩例追贈淵虚圓明眞人仍升觀爲宫於
戲盛哉練師道器凝重上性謙冲律己容人
輕財重義生平不讀書凡視聽言動脗合經
㫖當作務紛擾之甚其修鍊之功亦無時少
輟丈室之中惟巾盂几杖無長物一冠一袍
之外不置囊橐終日塊坐殆若與世相忘者
及其即之而飮人以和使人自有所得其教
誘後進又能隨其根性高下各有所發明無
非頤神毓氣誠意正心之要雖髫童之愚所
爲不道亦未嘗以惡言斥辱但以善惡罪福
之報方便啓導之必使心自慚服以馴其化
其成就於人者如是至元癸酉秋重陽日提
點吴志恒每念練師薰陶切磋之惠思而不
忘丐予爲文用刻貞石以垂不朽向予與練
師同居仙境僅及十年仰慕高風亦樂道其
盛德仍系之以銘銘曰
眞常之道無門無房誰其啓之教祖重陽東
遊海上四子傳若支分派别化洽萬方圓明
老仙天挺道器丹陽裔孫全陽嫡嗣乆進眞
修功周德備或出或處有道有義仙仗西來
肯構南時門徒濟濟教化熙熙樓觀嵯峨金
碧參差肇開神宇萬世之基善始令終曲肱
斂息形有生化道無終極我銘以辭無愧乎
實刻石琳宫後昆懿則
　　　清虚大師把君道行録
　　　　(翰林侍讀學士正議大夫/兼國子祭酒陳楚望撰)
國家尊右三教道其一也爲教者思寵遇之
優渥而歸美報上之念亦與國家相爲無窮
是以道家者流必創宫殿集徒侣崇奉玄昊
晨夕焚修以爲
皇家祈天求命之地此乃天保下報上之遺
意而通明殿之所以建也天下之理通則明
人心本自虚明洞達一爲外物所蔽則明者
塞矣塞則暗莫甚焉夫明必本於通不通未
有能明者也此通明之義是宜清虚大師把
君以是銘諸心而又以是名其殿也君諱德
伸字仲直世居唐邑幼而好學事親以孝聞
學廣聞多而以老氏虚心體道之要爲入道
之門户值貞祐南遷挈家襄陵十餘載二親
相繼而逝既終喪欲訪異人辭故里南遊至
蒙山受道於無塵子衛君無塵甚器重之爲
立今名字自此黄冠野服惟意所適晩寓青
社養素於太虚宫先是有同門高士王君於
府城東南隅卜建觀基欲居雲遊之衆城東
二十里許購田園以備香供之具一旦遇仲
直道同志合悉以其地相付與且曰成吾志
者子也仲直躬率羽流銳意締構是時總管
于公元師姜公及諸方信士隨心樂施助成
勝事崇通明之正殿立玉帝之尊儀方丈雲
堂齋厨庫庾廊廡雜舍以序營爲一新偉觀
落成之後每遇朔望自總管以次官行香致
禮以贊頌天子萬年之祝其歸美報上之一
念必使無負於尊右之初意此仲直之本志
也玄門掌教大宗師眞常眞人名其觀曰通
玄仍付以金襴紫衣號曰清虚大宗師誠明
眞人特授益都路道録歲次乙亥朝廷遣使
徵召留長春宫每事屨有咨訪特㫖遷授提
舉諸路道教以彰有德昔河内司馬子微受
中嶽體玄潘君正一之法體玄受之於茅山
昇玄王君昇玄受之於華陽隱居陶君自陶
君至子微歷四世而子微被召於唐景雲間
乃以治國猶治身之説納誨於睿宗自丹陽
宗師以是道傳之元元宋君元元傳之無塵
子衛君無塵子傳之仲直亦已四世而仲直
以有道榮膺召命他日奏對必能以正心誠
意開物成務之學啓沃聖心其視子徵治國
治身之語殆異世而同符矣仲直老名而儒
行者也余與交最久頗知出處之大槩併筆
之以遺後之嗣教者使有知焉至元庚辰正
月吉日記
　　　終南山樓觀宗聖宫同塵眞人李尊
　　　師道行碑
　　　　(宣授陜西五路西蜀四川道/教提點天樂眞人李道謙撰)
師姓李氏諱志柔字謙叔其先洺水人世業
農桑以門地清白見稱於鄉里昆季四人師
其次也生有宿慧及長雅好林泉蕭然有出
塵之趣父志微素嗜玄學先從趙州臨城縣
太古高弟開玄眞人李君叅受全眞教法及
學成行尊所作歌詩深契玄理泰和辛酉歲
師亦事開玄執弟子禮服勤日乆開玄識爲
受道器眞筌祕訣付授無所隱師既蒙印可
自是鍊心養性丐食邢洺間雖絶粒數日立
志不少衰尋隱居仙翁廣陽兩山謝絶人事
者十有二年潜究道德性命之學大有所得
是時開玄及志微俱上仙其兄志端弟志藏
志雍皆從師遊蓋相尚以道也已而西山盜
起遷邢臺築通眞觀居之道價日隆遠近向
慕願爲門弟子者户外之屨嘗滿庚辰春聞
長春宗師拔起海隅道經燕趙師以禮餞行
迨癸未八月長春奉詔南下師復迓於宣德
之朝元觀長春以師碩德宿望賜號同塵子
教以立觀度人將迎往來道衆爲務師恪遵
玄訓於是始建長春於漳川奉天棲眞於大
名丙戌復詣燕覲寳玄堂叅證心印明年秋
長春返眞師杖屨南歸向化者益衆如磁州
之神霄相州之清虚林慮之天平廣宗之大
同燕都之洞眞皆以次而舉其門弟諸方起
建大小庵觀二百餘區化度道流稱是丙申
清和宗師自燕入秦興復終南劉蔣祖庭時
師亦侍行適樓觀宗聖宫道士張致堅以廢
址係玄元道祖演道德二篇聖蹟天興兵亂
焚毁殆盡具狀懇宗師乞爲重建計宗師以
爲無丹山豈能棲彩鳳有任公乃得猒大魚
即以狀付師俾任其責師奉命率徒剗荆蕪
陶瓦甓經之營之日漸成序丁酉冬眞常宗
師署師大名刑洺兩路教門提點暨清眞大
師號俾往來秦魏趙間以辦其事不十載雄
樓傑觀粲然一新庚戌洺州牧石德玉慕師
名節詣闕保奏賜黄金冠服加號同塵洪妙
眞人甲寅春詔燕京大長春宫修普天大醮
師預高道之選事竟盤桓邢洺諸觀院有未
完者例爲補葺中統癸亥誠明宗師命督還
樓觀凡有闕略悉加修飾方之前代增益數
倍矣至元改元奉德音禁民侵擾及使臣軍
旅無聽留宿以便焚誦三年丙寅夏六月二
日沐浴正襟儼若平日集衆於前戒以修身
利物爲念以後事嗣弟子石志堅主領翌日
翛然順化享年七十有八方其斂息之際宫
北焦家巷居民見空界五雲浮動仙音朗徹
奔往視之師乃昇矣畏暑流金顔色如生醮
祭三日權瘞於所居之丈室既事遣介赴喪
於東門人忽一日大名奉天宫群鶴飛鳴下
直壇殿衆目仰瞻須臾訃音至識者以爲師
之神遊也後四年庚午門下諸耆宿卜以清
明日葬于宫東南成道觀之仙遊堂師純素
誠敬終日危坐望之毅然若不可犯逮其即
之教人不倦皆嗇養精氣神之祕其次則必
以退己進人罪福之方隨其高下接引之誕
惑幻怪之語不道也雖應縁世務中其頤眞
毓浩之業未始少間輕財重義慈儉謙裕殆
若夙成四方學徒不可勝計歲時供奉金帛
充溢悉歸常住爲興建費衣冠之外囊無私
積故能享其壽致高名所至之地權豪士庶
莫不再拜禮敬北面師事之自非胸中誠實
所格疇克爾耶以予嘗辱知於師比其葬也
石君志堅狀師平昔所行大槩懇來乞文將
刻之石予亦重師之有道不得以固陋辭即
因其實而紀之銘曰
希夷道妙言難窮誠之所感斯能通粤有人
兮宿慧充開玄嫡嗣同塵公早年穎悟超樊
籠仁慈清儉居謙冲虎龍交媾全眞功鍊就
骨肉俱相融令名籍籍壓岱嵩所在請益來
叅同西翱東翔闡宗風隨機接物開盲聾草
樓灰燼施神工瑶壇玉宇增興隆功成道備
師知雄退身閑居德愈崇百年厭世遊太空
昭昭不亡存其中我作銘詩樹琳宫高天厚
地齊始終
　　　洗燈子然先生道行碑銘
　　　　(翰林直學士中順大夫陜西漢/中道提刑按察副使王利用撰)
道家者流蓋逸民之徒歟語其心則冲虚清
靜語其身則落魄不羈語其情則愛惡俱遺
語其志則持守不移其設教也不娶不宦不
葷不垢慈而祥貧而樂和柔謙退而已所以
老莊於周鍾離於漢吕仙之於唐繼繼承承
而不世出也其簪冠模範心跡塵俗者姑置
而勿論金源氏作重陽祖師飲甘泉而了道
丹陽馬師遇重陽以修眞趙玉斗法嗣於丹
陽洗燈子光續於趙斗教法大闡而關中爲
最者洗燈師與有力焉師諱逸期字守約姓
然氏京兆涇陽人大定辛卯分瑞于世骨相
異常弱不好弄及其長也神注于顔髯過于
腹澹然寡欲樂慕玄風父母欲妻之誓而弗
許遂禮清陽子桃花陳先生爲師灑掃叩詰
盡瘁服勞雖經叱訶責辱未少退惰晝不懈
夜不寐者凡六寒暑矣清陽子曰汝雖經鍜
鍊功行未圓若非明師指訣詎可入於大乗
東山道人與汝有千劫縁當往叅禮力遣之
乃謝去至驪山遇了眞子趙公方悟陳師之
言久炙仙機默有所契了眞子曰靜功垂成
更加礱勵可也長安太白延祥觀乃唐朝玄
元道祖示現之跡吾丹陽師已爲建立全眞
堂於其側他日必爲大福田汝可識之即日
西邁過醴泉邑人留居環堵遂乃踵納眞息
内杜德機棄智忘言識心見性不三年造夫
大妙之域一日火光從環堵中出衆以爲灾
奔赴之至則見師瞑笑而坐衆感而異之方
悟火光乃神光也於是敬仰禮奉倍於他日
師厭其煩瀆出遊商顔卜築三陽草庵以止
息焉字其庵曰還眞三陽地勢高迥泉素艱
得師指其震隅曰泉其在此乎發之泉果涌
出甘冽如飴遂賦詩曰一陽初動震天關須
信還眞地有縁昨夜乖龍轟霹靂迸潮海眼
出寒泉居十歳聞望益彰門人大集鄉之善
友敦請西遊遂赴了眞師所囑太白延祥觀
而住持焉士庶叅謁曲盡誠敬持紙幅懇求
翰墨者比比也或者辭色頗倨即書二詩付
之持歸披讀了無一字翌日再詣師席具白
其事師笑曰爾元不曾開眼再讀當有所見
展而視之墨跡儼存驚悔拜謝而去節度使
曳刺金紫之在鄧也病篤夢異人飲以法水
寤而即愈命工繪其像晨昏敬禮焉聞師歷
商過鄧使數人邀於路至則駭曰乃夢中所
遇之異人也出像示之惟蕭師知其意誠諭
以詩曰憶昔垂綸逾四載至今猶自不吞鈎
可憐笑殺灘頭鷺辜負寒江一葉舟金紫拜
而受之歲壬辰秋七月居浙川召門下楊志
堅張道性語之曰比歲暮吾將行矣其年冬
十一月二十八日命道侣次第而坐曰諸公
盍爲我餞行因令高歌起舞時及四鼓乃留
頌曰四大元無主包羅物外身壺中天地好
歸跨紫麒麟頌畢擲筆端坐而蜕春秋六十
有二乃卜服餌谷之兆而權厝焉越明年門
人白志柔等欲改葬樊川了眞師仙瑩之次
焚香啓柩面如生亦足以表其平日修鍊之
功矣至元癸未冬十二月嗣法提點趙志暉
提舉王志靈知觀李道和輩持師道行之狀
介道友通眞子乞文於予曰吾師襟靈明爽
虚室生白經文洞曉肆筆成書曩昔著述歌
詩幾四百首引援門弟子無慮千餘人墓雖
有誌若非道行碑銘恐無以白于世而壽于
後也予感其求請之懇乃爲之銘曰
維鍊金兮純粹其精維質玉兮瓏玲其聲德
叅乎兩儀秀禀乎五行言乃矢口而發書乃
肆筆而成降龍伏虎兮翱翔乎河洛七八之
數乗風御氣兮逍遥乎鵾鵬九萬之程其來
也孤雲其去也迅霆孰知夫洗燈莫測之妙
盍視此翠琰不朽之銘乎
　　　通眞子秦公道行碑銘
　　　　遺山眞隱元好問撰
通眞子諱志安字彦容出於陵川秦氏大父
事軻通經博古工作大字爲州里所重父諱
略字簡夫中歲困於名場即以詩爲顓門之
學自號西溪道人殊有古意苦於雕琢而無
跡可尋一時文士極稱道之生二子通眞子
其長也自早歲趣尚高雅三舉進士而於得
喪澹如也貞祐初避亂南渡西溪年在喜懼
親舊以禄養爲言不獲已復一試有司至御
簾罷歸正大中西溪下世通眞子已四十遂
置家事不問放浪嵩少間稍取方外書讀之
以求治心養性之要既而於二家之學有所
疑質諸禪子□其推墮滉漾中而無可徵詰
也去從道士遊河南破北歸遇披雲老師宋
公於上黨略數語即有契乃嘆曰吾得歸宿
之所矣因執弟子禮事之且求道藏書縱觀
之披雲爲言喪亂之後圖籍散落無幾獨管
岑者僅存吾欲力紹絶業鋟木流布有可成
之資第未有任其責者耳獨善其身曷若與
天下共之通眞子再拜曰謹受教於是補完
訂正出於其手者爲多中間奉被朝㫖借力
貴近百方並進卒至於能事穎脱眞風遐布
而通眞子之道價亦重於一時矣通眞子記
誦該洽篇什敏捷樂於提誨不立崖岸居玄
都垂十稔雖日課校讎其叅玄學受章句自
遠方至者源源不絶他主師席者皆竊有望
洋之嘆焉藏室既成之五月謂徒衆言寳藏
成壞事關幽顯冥冥之間當有陰相者今大
縁已竟吾其行乎越二十五日夜叅半天無
陰翳忽震雷風烈大木隨拔遽沐浴易衣蛻
形於所居之樗櫟堂得年五十有七弟子李
志實等以丁未年月日奉其衣冠寧神於天
壇之麓披雲之命也所著林泉集二十卷行
於代往予先君子令陵川予始成童乃識通
眞子之大父閑居嵩山與西溪爲詩酒之友
者十五年通眞子以世契之重與予道相合
而意相得也故志實輩百拜求爲其師作銘
今年春二月劉志清者復自濟上訪予新興
冰雪沍寒跋涉千里其勤有足哀者況於平
生之言乃爲作銘鋟刻之松臺其銘曰
昔在窮桑發眞源鑿民耳目神始全遭罹元
二坤軸旋壞劫欲墮未開前道山絶業疇當
傳百於苾蒭了大縁若有人兮靖以專嚮也
易老同初筵玄綱力挽孰我先苦節終至孰
我堅網羅落簡手自編寒暑不廢朱黄研琅
函瓊笈閟九淵垂芒八角星日懸司功會計
盍上遷乃今出瓶鳥飛翩安常處順古所賢
死而不亡豈其然華陽九障名一焉豈不委
形殆賓天爲復延康轉靈篇爲復蘂珠叅七
言爲復虎書校三元爲復逸度論九玄寧當
褭蹄燒紫烟寧當麟角煎集弦寧當千家課
芝田寧當七祖歸枯禪松臺有銘閲千年我
相夫子非頑仙
　　　恕齋王先生事蹟
先生姓王氏名粹字子正北平之巨族也才
高而學贍少有詩名每一詠出膾炙人口然
與世疏闊不事舉業正大間薄遊鄧下時漆
水公節鎭唐鄧喜文章樂與士夫遊故中朝
名士多往依焉先生亦客其門會天兵南下
民遷襄陽先生亦漂泊江漢間甲午楊侯彦
誠被命招集三教醫卜等流一時士人皆得
保其妻孥復還中國楊侯獨迎先生至燕遇
眞常大宗師即北面事之執弟子禮居長春
宫眞常遇之甚厚復以上世師祖本行屬之
爲傳將藏諸祕笈以永其傳先生遂居萃玄
堂研精致思旁求遠索紬繹而編輯之年四
十餘以癸卯九月無疾而逝不浹旬而見夢
於誠明張君其云爲款曲不異平昔少焉作
詩而别云當時每恨花開早及看花開花已
老花落花開能幾何回頭又見春光好詰旦
誠明以所夢之詩白於眞常宗師眞常嘆曰
予正仙矣聞者異之先生爲人性恬澹無機
構廉潔貞介與人交悉待之以誠聞有道行
者雖窮居陋巷必親之嗜讀書作文尤長於
詩其五言雅淡有陶韋之風焉
　　　訥庵張先生事蹟
先生諱本字敏之觀津人幼年與眞常李眞
人爲同舍生初眞常之入道也先生以嗣續
規之既知牢不可奪乃各言所志而訣貞祐
二年先生中詞賦高第平生工於大篆及八
分作詩殊有古意正大九年以翰林學士使
北見留遂隱爲黄冠居燕京長春宫僅十年
時眞常掌道教兄事如昔盡禮給養之後遊
濟南翛然而化
甘水仙源録卷之七









甘水仙源録卷之八息八
　　　　夷門天樂道人李道謙集
　　　純成子李君墓誌銘
　　　　宣授懷孟路提學李蔚慶之撰
講師李君没其友申公都提舉以告且曰講
師操履堅正德業冲粹人所共知臨終以後
事見託經營宅兆今已安措不有銘辭無以
慰諸幽願詳其所聞而誌之講師諱志全字
鼎臣太原太谷人少業進士父洵直以經義
中明昌五年第講師挺志不群守箕裘之舊
孜孜講習視富貴如探囊中物也當立之年
不意世變干戈日尋無復進取遑遑如也當
時天子好長生之道不遠萬里召見丘長春
賓禮至厚玄風大振聞者皆興故講師所以
歸心依河陽張尊師爲引度長春西迴策杖
徒步謁見于奉聖龍陽觀授以道妙暨諱名
自是山居有年名聞籍甚其後東萊宋披雲
以所在道書焚於劫火奉朝㫖收拾於灰燼
之餘散亂無復可考求博洽異聞之士俾校
讎之迺得講師始終十年朝夕不倦三洞靈
文號爲完書功亦不細教主李眞常奉恩例
賜公純成大師提舉燕京玄學未幾復還天
壇舊隱倘徉巖壑將終老焉忽以昇聞中統
二年六月日也享年七十有一平昔著述號
酎泉集三十卷行于世又集七眞及已下諸
師詩賦二十卷目曰修眞文苑嗚呼士嘗論
之以君才學取一第不爲難矣世方擾攘河
朔尤甚自保不暇度日如年壯志衰謝甘埋
於塵土誰爲知者泯滅無疑也迴視埋没于
草萊湮滅無聞者爲何如哉乃作銘曰
于嗟純成幼戴儒冠讀書幾載校藝秋官誓
將一舉九萬鵬搏運有定厄世無常安幡然
學道秉心如丹長春西迴景星爭觀徒步千
里一見相懽授以道妙佩服馨蘭苦心修鍊
幾换炎寒要遊玉京此事無難三洞寳典灰
燼遺殘校讎十稔書始爲完拂衣高蹈雅志
林巒却歸舊隱終老盤桓無何仙去聞者悲
酸刻諸琬琰過者詳看當知道中自有鳳鸞
　　　洞觀普濟圓明眞人高君道行碑
　　　　安西王府丈學姚燧撰
我元自太祖聖武皇帝視丘長春有道聘爲
玄門宗厥後太定憲三宗及今
皇帝皆禀孝自天善繼以述雖長春返眞不
虚其位命尹清和李眞常張誠明王純眞與
今張玄逸嗣焉而迭居之如丘在太祖世其
徒認縣官崇禮斯道之盛語其師之居不敢
斥必曰堂下然堂下治京師而祖師之藏與
夫成道之廬則在今終南山之劉蔣自堂下
視之猶木根而水源必茂浚乎此乃始不憂
傳脉之不盛故凡四方走幣堂下爲香火之
奉者必割畀而實之祖庭待以興化弘教之
須豈惟是爲然惟人亦然苟可以任興化弘
教之責亦必擢置祖庭受事之陳不令拱手
肆志於無用之地嗚呼才有大細故任有重
輕德有著微故居有乆近自秦而夏而梁而
蜀治轄恒半堂下其任如彼其重也自庚子
從洞眞入關今兹四十年職道教者獨再紀
其居如此其久也則夫爲才之大爲德之著
尚待言説而始白之人耶君姓高氏諱道寬
字裕之應之懷仁人其世夙豪於財而系則
不詳幼業讀書能通大義焉長爲吏長安丁
内外艱始棄室爲黄冠師其從受學三人始
則安蓬萊淪其源繼則李冲虚大其流終則
于洞眞會其融而導其歸故遊洞眞門最久
洞眞亦恃君有受而克大其傳也既告以道
德之徵言又授上清紫虚之籙賜號圓明子
署知重陽萬壽宫及提點甘河遇仙宫歳壬
子眞常擢爲京兆道録者十年中統辛酉誠
明薦之朝制以爲提點陜西興元等路道教
兼領重陽萬壽宫事至元辛未純眞易子爲
尊師加知常抱德於圓明之上丙子天后皇
子安西王各錫黄金雲羅冠服一被教令又
益以西蜀道教猶仍圓明第易知常抱德爲
洞觀普濟尊師爲眞人以明年丁丑春正月
二十有五日上征逆而推之盡金明昌乙卯
秋七月十有九日爲閲春秋八十有三而藏
冠屨於仙蛻之園云其年五月嗣眞人李天
樂實狀其行俾道録郭志祥持示燧曰眞人
之德宜顯詩之將維子是請也燧曰嗣眞人
與道録之言不可辭讓况及先眞人風槩之
一際乎乃遂詩之其辭曰
繄昔君生應之懷仁後由兵興避走而秦幼
知讀書長而試吏束於親存供爲子事棘棘
時艱風樹悲纏乃斬慈愛一志求仙中夜耿
光天門啓奥瓊屋磊嵬飛揚葆纛是皆平日
積想之爲初匪高高善幻爲斯以君達觀能
不是覺蓋以自信精神之確伊誰云師迺即
安君望粗有見要眇靳聞乆之于于東亂汴
水丹陽之孫冲虚是倚及門不屑示教多方
軋以擊摧觀其競疆納以濁垢察其茹受積
乆不移用視持守投畀井臼臧獲所難人勉
於暫君乆益安積信冲虚待目日改作新授
付已密有在洞眞徵車既牽既膏庭議具虞
翩其避逃乃勑冲虚悃款相布使就其徒擇
爲行輔冲虚戒君中使與西曰惟若人丹陽
耳提穴石吴嶽聞道日躋彼伏鵠卵知求魯
鷄子今幸際猶昇有梯竟偕洞眞自隴而汴
趍風後塵聞見再變洞眞留主中太一宫君
遂不去几舄與同玉步既改君始北邁結廬
德興規以自晦洞眞逾燕挈徒而東衍教白
霫召君來從曰子爲道輕世自足偃蹇雲山
其過乖物其反子者同塵無□徵逐府寺其
歸附炎二者揆道無一而可由先失人後則
忘我安知至人與世斡流浚其靈臺與理充
周余也誰昔子外之病教之無爲恬澹虚靜
上而人天性命之原欲子内服玄聖之言子
守是説膠轕拘礙囿於一小曾未聞大修身
有得及物利生鈞之爲德何害並行勉出酬
應無憚而退若金用礪磨鈍而鋭小子識之
劬心自荷君拜稽首受訓不那又從會葬祖
師劉蔣關中刳兵所在榛莽白骨陵丘熊虎
爲群作室幾時雄樓切雲後爲終南勝槩之
甲君時佐用身任寡乏行裒四方言能動頑
虚馬與輿出以實還勞則夥矣略而不有鼓
鍾于宫譽者盈口洞眞亦期可振玄風署知
重陽甘河兩宫眞常拔之俾録道教廣員千
里實長京兆蝟磔琳宫簡其條章草靡風行
教益奮張誠明奏制提點延慶隴秦山南治
轄之廣孰非開府皇子異諸裂地之多古先
有無帝曰欽哉汝有河外官惟其能承制自
拜乃降教令益之兩川蜀凡道流曰始願焉
嘗觀爲治教難政易政恃賞刑民有勸避教
以道民孝悌之興難也烏在身先未能矧乎
教道難者之又如適斷髮鬻髢求售彼捐彝
倫何有於師無賞以訹無刑以隨來則受之
去不越逐緫緫而居從厥攸欲自非其道不
今而從孰久不斁賤貴歸心嗟君居此歷逾
再紀年八十三隤乎順委冠屨安墳仙蛻有
園誰其嗣君君有顧言既謂天樂子余所厚
匪我私之子藴之茂畀汝印奩賜服命書子
欲不取人疇汝踰高風日邈皇子悼怛即命
天樂從君顧託立君之位師君之爲猗哉皇
子終使君知北山之石貫古不朽有龜作跌
有螭絡首于以樹之清渭之陰刻此銘詩式
耀來今
　　　太華眞隱褚君傳
　　　　安西王府文學姚燧編
靈臺眞隱楮君幼業儒長而遭時艱求所以
託焉而逃者寄跡老子法中受學劉眞常棲
遲不在城邑多名山中如保之葛洪瑯瑘之
七峰應之嶽神無常居焉後由眞常主華陰
之雲臺宫始從之西眞常逝而徙上方留弟
子主雲臺華嶽也爲山益奇上方又天下之
絶險自趾望之石壁切雲霄峻削正矗非恃
鐵絙不得縁縋上下不知鐵絙成於何代何
人意者古能險之聖也將至其顚下臨壑谷
深數里盲煙幂翳其中非神完氣勁鮮不視
眩而魄震君負食上下自給如由堂適奥嬉
然不爲艱薄寒則上下負食益勤爲禦冬備
一歳偶未集冰雪塞山門計廪纔得常冬之
半始服氣减食爲胎息遠或數日一炊明年
山門開弟子往哭求其死見步履話言不衰
他時方神其爲非庸人伺下山止之曰不可
復有往也已設向師食不繼僵死冰雪弟子
雖有喙何説自白其能孝於天下必勿復往
也已君難逆其請指牛心谷曰此漢太尉楊
公震授徒之槐市也或聞而稽疑其傳止得
公嘗教授湖不見其居華陰者不識君何據
曰然谷南直中方入行二許里深林奇石泉
淺淺鳴其下墾地盈畝搆室延袤不足尋丈
環蒔佳花美箭人之來者始則愛其蕭爽不
自知置身塵埃之外居不移晷既已欠伸佗
然而思去矣君又屏弟子獨居或勸宜留一
人自佐曰吾居此樂彼居此戚所安先不同
猶疆而留之能勉期月之外要終相棄去吾
故與之爲約非舂糧採薪之至絶而繼具而
去亦古之君子以人望人不竭忠也其出山
還雲台必以水冰無所仰飲十月爲候二月
還谷性嗜讀書逾熟左氏博議日食數龠飲
酒未醺而止不盡醉也人家得名酒爭携餉
之至則沉罌泉中時依林坐石引瓢獨酌日
入則入室而休或坐罷寢覺起行庭中一夕
如聞林間行聲戛戛君則曰獸也雖不得其
名可試而知引石投之曰麋鹿哉將驚而奔
或止而不去者虎耳果止聽不去明旦視樊
垣外虎跡縱横再夜走行如前夕不以自戒
而止聞而談者神明之亦有他土樵人獵夫
之適山初未聞君爲孰何人責之具炊寢則
假榻甚者易而詬咄隨之益勤以安無難色
忿言其外若職宜然者去或問姓名惟他語
不告終問之則曰吾求知人耶必求人知而
求若知耶吾居此在人所不問而吾所不告
也人見其苦身不近人情如是然不違俗上
自王公而下及臺皂爭以一際顔色爲快燧
亦嘗一再造廬焉告以人間聲利泛如秋風
之過耳噤不酬應叩之山間爲樂何如必盡
舉平生所見好石幽樹佳泉危棧亹亹忘罷
若幸夫人一往而我能先之者相舍以出覺
胸臆塵鄙如雪之見睍消釋無留餘者數日
益信夫遊方之外有恬愉靜退之士如君者
罕類例求也君名志通字伯達名聞天聰俾
禱水旱有應不爲沴賜號佑德眞人提點嶽
祠灝靈宫又以嶽祠風雨將騫内出鈔萬八
千鏹爲完輯費三年易弊而新飾漶爲翬過
者改觀始有應務之才特韜之耳年八十德
益深聞益彰聖皇思見益急當歲己卯至元
十六年詔中使起之北面受命稽首曰草莽
之臣通也自知審矣疇昔壯也言不足以資
廊廟擇力不足以疆禦侮今老矣先狗馬填
溝壑晨夕雖蒙冒龍光力疾以行終不達恐
傷陛下仁及草木之化是以昧死請中使竟
虚車而返今李大叅公號知君深且樂誦人
善者戒燧傳之無俾不聞於今而泯於後焉
公名德輝字仲實前北京等路行中書省今
以中奉大夫出相安西府云
　　　洞玄子史公道行録
　　　　慎獨老人東明前進士王鶚撰
公名志經字天緯絳州翼城人世習儒業祖
彬字執中父公佐字良臣皆隱德不耀公以
泰和壬戌歲生生而夙慧雅有道縁六歲從
里人吉德居讀書屬句天資穎悟夐出儕輩
貞祐甲戌翼城再陷流寓于雲中主完顔氏
家渠見其不凡養以如子興定辛巳遁跡投
玄禮恒嶽劉眞常爲師師一見器之事必諮
委歲癸未長春大宗師應詔東還公從其師
拜于阿不罕私第長春訓以今名自後道行
日隆盤桓于蔚代朔應間研精問學弊衣糲
食晏如也丙申清和老仙洎京兆總管田侯
議葺西嶽雲臺觀勸請貞常師師許之間遣
門人輩斧榛輿瓦礫不數年間漸至完美雲
臺道衆擬公住持而未許也辛丑專價持書
控馬來邀公雅意西遊欣然就道秋八月達
華封公以華山名嶽靈跡甚多兵戈相尋至
于湮没乃搜奇訪異親歷見聞至古今名士
所作碑記表傳詩文極力求之期于必得而
後已於是著爲華山志十有四卷丙午眞常
羽化公詣渾源哭之且心喪三年己酉拜于
洞眞眞人叅受經籙庚戌掌教李眞人屢以
書請辭不獲已來燕玄學講餘間受易老微
㫖辛亥從眞人北覲例賜紫衣加號弘眞宣
義大師壬子復從眞人徧祀嶽凟戊午東遊
海濱謁七眞故居訪重陽祖師行化遺跡癸
亥春自登萊還燕公平生喜著述爲文不事
雕篆率皆眞實語前後累數百萬言皆有理
致可觀無長語浮辭惟華山一志纖悉備具
尤爲盡心在他人不可及觀者當自知之方
劉眞常之將歸也遺言葬諸翛然堂襄事既
畢公自來燕因魏學士邦彦禱予作記時已
飽公之名予頃年往來長春與公良晤乗閑
求予作華山志序予謂龍谿孟駕之既作之
于前而蓮峰太霞老三洞講經趙法師又皆
發明于後予再言之贅也惟公平昔道價至
老益振於是不可不書乃爲書其出處大略
使後之學者可以述追遐軌而執筆誌高道
者或有考焉歲旃蒙赤奮若春正月丁酉謹
録
　　　史講師道行録後跋文
　　　　筠溪天樂道人夷山李道謙撰
講師洞玄史公余自弱冠始識芝眉于太華
後既會於終南又復會於燕山中間音容契
遇簡櫝往來者逾三十載公以至元癸酉冬
自燕還雲臺再年甲戌秋七月仙仗來終南
炷香祖庭出所述長春宗師慶會圖託余爲
序而彌綸其闕因得與公焚香談道樽酒論
文從遊乎數月逮季冬初吉座中屢出長别
之語幡然東歸而堅不可留今年乙亥春聞
公於正月四曰以後事囑諸嗣師寂然楮君
神遊于所居之松菊堂矣享春秋七十有四
嗚呼異哉公先自庚戌歲承掌教眞人命遨
遊四方遠越二紀以著述經傳扶植玄教爲
己任高名揚海宇偉跡徧天下老年轍還故
隱翛然仙去可謂人能弘道道不負人者也
是歲日南至公之門人劉志新持翰林學士
承㫖王君作公道行録丐余續其後事將刊
貞珉以垂不朽余亦景仰公之有道故樂爲
之書
　　　泰安阜上張氏先瑩記
　　　　濟南杜仁傑撰
布山之陽有邸曰阜上阜上之民有張氏家
以財穀雄里社當前金正隆間人夥地狹往
往無所資衣食唯張氏有田若干畝有牛若
干角然能周急繼困遇客無問貴賤館之如
一當時遂有長者之稱張氏冢男諱林者因
卜新瑩於阜之西南三里許卜者尹通實相
其事林問通曰是葬也有何徵兆通曰比襄
事時有一縞兔起巽方走乾位及窆果應續
謂林曰君家三世之後當有異人出子不復
能見矣林生彬生仙祚胤始大仙生四子孟
曰榮仲曰平季曰山其第四子方在孕未期
月母劉氏見茹葷者輒掩鼻而去及劬勞之
日若昏聵然有人疾呼曰長老在門首汝當
敬謁遂出見一僧坐馬上合爪言曰我必飯
于而家覺而舉一子骨法殊不類凡兒甫齔
並不飲食肉人乳亦異哉六歲習神童誦五
經略皆上口然不樂居家十二去父母入山
學道禮眞靜崔先生爲師得法諱志偉號天
倪子發辭吐氣已不在丫蓬老輩下不數年
道價騰滿齊魯間時東西諸侯皆出於武弁
見之無不屈膝東平嚴武惠公以寧海范普
照住持萬壽上清宫輿議以謂治軍民如武
惠掌道教如普照可謂無前矣必得峻潔知
辦如張志偉者以貳宫政斯可矣至三謁然
後惠然居無幾廢者興缺者完惰者勤慢者
敬凡所應用無一不備僉曰稱哉已而驛禀
朝廷賜號崇眞保德大師授紫衣縁以金襴
報之也于是慨然拂衣復還布山之舊隱間
與故人畢清卿對榻以談方偃息間頃縁泰
山之阿入西溪谷若有人前導者由淵濟公
祠至竹林寺樓觀叅差如在天上從者四五
輩皆素所不識覺而告之畢曰果有是耶其
年七月武惠公以書來召因論泰安之爲郡
蓋前古帝王對禪之所其宫衛其輦輅其祠
宇自經劫火之後百不一存良可悼惜下官
忝在其境不粗爲修葺之甚非所謂事神之
義也敢以大師道廕爲我綱維是事乃所願
也師傴僂致辭曰某一空山食菜道人何敢
承當武惠答以工匠之役木石之資與夫綵
繪丹雘之費我盡領之師無讓爲遂諾之經
構迄今三十餘年無空日故自絶頂大新玉
女祠倍於故殿三之二取東海白玉石爲像
如人然一稱殿之廣袤天門舊無屋又創立
之下至會眞宫玉帝殿及聖祖殿方丈廊廡
齋厨皆不與焉外則岱嶽朝元等觀皆增修
有數抑亦勞哉若夫師之寢處衣食與役夫
等是以人忘其死而成師之志雖國朝爲之
亦不能齊一如此有司聞之特加崇眞明道
圓融大師之號兼提點泰安州教門事復於
中統四年蒙燕都大長春宫掌教誠明眞人
專使齎奉聖訓委師提舉修飾東嶽廟事予
自壬辰北渡後往來於奉高者有年矣夤縁
得與師交際其相與之意甚厚且嘗有同老
泰山之約一日以乃祖先瑩記見祝予敢不
敬從如吾師者退然才中人癯瘁若不能勝
衣然問無不知扣無不應若乃芥納須彌囊
括宇宙不足喻其胸次横闊之萬一乃以區
區土木之功相溷何其不知師之甚耶雖然
諺有之一子愛恩禄及滿家一人成道超昇
九族或有此理向之所謂白兔之示現老僧
之託化泰山之神遊今則驗之噫信乎其爲
張氏之異人也明矣他日委蛻而去羽化而
仙凡爲而徒者如欲紀其出處之大略請以
先瑩記爲證云
　　　終南劉先生事蹟
先生姓劉氏諱志源道號清泠子相臺固縣
人也家故饒財夙喪其父昆季三人奉孀母
以居先生自幼不凡有瀟灑出塵之想及母
氏終天盡三年之喪於是徑詣澶州洪洋山
郞尊師席下改衣入道自此心地益明志行
苦卓嘗往來於開滑間衣弊足跣人不堪其
憂先生自以爲樂也其兄聞之初未之信一
日以縑一東置於路潜隱窺之先生過而不
顧兄乃嘆異始加敬服崇慶間東遊鐵查山
謁玉陽眞人得授祕訣無幾金天失馭山東
郡縣自相屠戮時先生丐食於賢堌堌地頗
高其下有穴可容數百人北兵奄至近堌之
民俱潜穴中先生端坐其上寇亦莫能爲害
如是數年一方賴以全活民到于今稱之先
生又于澶淵之鴈華臺鑿龕而處時大軍之
後豺狼徧野晝而食人先生泰然不以爲怖
龕之左右常有數狼馴狎似相守衛之狀老
氏所謂善攝生者虎無所措其爪兵無所容
其刃先生有之癸未冬長春宗師奉詔南下
先生迓於宣德長春一見深許授之以履令
勿跣步仍委提舉大名路教門事由是道價
益隆度門弟子數百人建立庵觀百有餘所
乙未清和眞人祀香祖庭明年還燕召先生
謂之曰終南山上清太平宫乃翊聖眞君示
現聖跡宋朝勑修名宫也兵亂以來偶墮灰
劫非得福大縁深之士莫能興復公可往任
其責且以輔翼祖庭爲務先生承命遂挈徒
入關至則披荆剪棘伐木購工數年之間殿
堂廊廡粲然一新遠近莫不稱羨噫若先生
者其在玄門亦可謂有功者矣癸卯秋九月
二十三日留頌委蛻而逝享壽七十有四葬
於終南縣城之南長春觀壬子掌教眞常李
眞人祀香祖庭奉朝命追贈爲純德妙成眞
人云
　　　清平子趙先生道行碑
　　　　(祖庭大重陽萬壽宫講經師張好/古撰)
全眞之道一言可以盡之曰誠而已誠者實
之謂也歷觀重陽祖師以下諸仙眞或立觀
度人或扶宗翊教所以積功累行而令名無
窮非誠實無妄其孰能與於此乎清平子趙
先生即其人也先生諱志淵單州人自幼舉
止不凡雅好恬澹甫及冠父母俱喪聞滕州
靈眞子馬尊師有道之士徑往叅訪願留而
受業於門靈眞歷試諸難以苦其志薰鍊既
久玄機祕訣悉以傳之先生於是辭雪巖遊
寧海玉陽一見器許而道價日增矣大安崇
慶間先生避兵王屋山草衣木食不變所守
後聞河朔既定行化諸方以誠感人所至景
慕大元癸未長春宗師奉詔南下詣謁於燕
山特蒙奬異且以修眞觀俾居之先生每日
一造師席聽受談演故於九轉七返深根固
蔕之妙了無疑障及長春昇始從洺州僚庶
之請主持神霄萬壽宫先生應物無心到即
縁契至若大名磁相之間度學者凡數百人
立庵觀十有餘所然猶執謙樂退未嘗以師
名自居乙未掌教清和眞人祀香祖庭先生
亦來就見明年清和還燕留先生充提舉時
關中兵革甫定歳且饑祖庭道衆屢欲委去
賴先生訓以功行化以罪福方便誘掖内外
怗然丁酉清和以書遺先生曰驪山華清宫
古仙聖跡自來國家崇奉祈福之地若非門
下老成人孰能主張君年深在道有力於教
門可以提點事任修復之責因賜清虚大師
號先生既受命乃率其徒芟剪荆榛葺整屋
宇丹堊藻繪粲然一新又建遇仙觀於終南
山之蔡村以輔翼祖庭之勝跡其他一庵一
宇在在有之辛丑會葬祖師畢東歸洺州癸
卯神霄宫大殿告成天爲降瑞衆皆稱賀先
生亦不以爲異初先生之在祖庭也與清泠
子劉先生爲莫逆友是年冬清泠之門人有
自魏府來者報其師已於九月二十三日返
眞于終南矣先生以季冬朔旦啓行欲詣魏
府致遥奠之禮暮宿廣平遽然嘆曰觀物之
化不知化及我也即還宫召門弟子曰昨夜
師眞有命令吾速歸祖庭吾其逝乎遂以後
事付張志靜索紙筆留頌曰修行端的要工
夫鍊就丹砂不用鑪擺手便歸雲外路高穹
風月自如如置筆而化實初三日也春秋七
十有七葬於州城南之道院後四十六年至
元戊子春華清宫提點李志通遇仙觀尊宿
楊志素提領蘇道常等以其法屬講師吕志
眞爲介紹持狀來謁曰吾祖清平老人寧神
于東州有年矣惟是陜右門徒設祠置像以
奉歲時之香火雖未嘗絶然道行之碑至今
未有能立者豈非不敏之過歟敢再拜以銘
辭爲請予謂銘所以紀德也先生之德有足
銘者蓋先生爲人純素篤實藴之爲德行行
之爲事業終身出處無一毫牽合之私以是
觀之眞可銘也已若夫主醮之際鶴現於邯
鄲示寂之時神遊於京兆改葬而容貌不變
設齋而丹童遐臨其靈異類此者甚夥是皆
出乎自然非先生之本心故直叙其大槩而
銘之銘曰
大哉至道初無形中藏妙用由人弘重陽扶
起先天扃開化獨以全眞名群仙瑞世相繼
承扶宗翊教教乃興粤有人焉號清平善根
宿植粹且精妙齡學道已有聲再遇長春心
益明内丹養就居磁洺門徒濟濟來不停拂
衣遂作關中行清和一見稱老成華清乆廢
託主盟坐視瓦礫成丹青遇仙創始親經營
至今勝槩光祖庭功成東歸遽飛昇乗風馭
氣何泠泠先生之名莫與京先生之行純乎
誠我作銘詩非虚稱庶幾來者水有徵
　　　知常姬眞人事蹟
師姓姬名翼字輔之澤州高平縣人系出長
安雍氏有唐故孝義雍睦前沔州别駕雍府
君即其祖也後有官是邑有因而家焉至金
世宗即位避御諱易爲今姓師始生其母夢
仙人授一玉石吞之覺而即孕師自幼雅重
識者知其不凡四歲讀書九歲考妣俱喪比
年十三而能詩賦甫弱冠天文地理陰陽律
歷之學無不精宄辛巳天兵下河東澤潞居
民半爲俘虜師孑然一身流離竄徒寓冀州
之南宫甲午棲雲王眞人演教諸方道出於
此師一言相契遂執弟子禮賜名志眞號知
常子自是從遊盤山頤眞養浩大蒙印可壬
子歲掌教眞常李君起置玄學於燕京大長
春宫師亦與其請日與四方師德遞主法席
後學之士多賴進益甲寅春棲雲來燕赴普
天醮事禮竟挈師還汴梁居朝元宫無幾棲
雲登眞以師嗣主教事至元丁卯春二月聖
主降詔云姬志眞德行貞良文學優贍易垂
直解道入總章早師萬壽於盤山晚主朝元
於汴水稔聞操履宜先褒崇可特賜文醇德
懿知常眞人之號尚體綸章永祈國算師以
明年十二月三十日示微疾而逝春秋七十
有六所著詩文曰雲山集及道德經總章周
易直解行于世云
　　　延安路趙先生本行記
　　　　(朝列大夫守延安治中/賜紫金魚袋張子獻撰)
夫人之所以得大自在者以其了達生死去
來不有凝滯而然也昔禦寇乗風而行泠然
善也南華以爲猶有所待若夫乗天地之正
御六氣之辯以遊無窮者彼且惡乎待哉今
延安趙先生所謂無待之人也先生名抱淵
道號還元子俗呼曰魔哥延安之鷄川人家
世業農屨積陰德先生自幼不凡志在方外
嘗遇有道之士謂之曰汝夙有善縁我今傳
汝祕訣勉自修習終當有成遂結庵以居事
母至孝鄉黨共稱之後因戴柏高師父引詣
劉眞人席下得授心印隱居陽山一紀不出
先生素不讀書忽一日夢眞君召賜金一席
辭而弗受復以道德二篇付之先生即吞之
入腹自此性天明朗心地開通聞所不聞知
所不知詩詞歌詠若湧泉之流注因述歌云
昨日庵前遇莊列二人點我長生訣又云尋
箇知音尋不得野人獨步下秦川遂來終南
叅重陽祖師玄機密㫖大蒙啓證後歷名山
勝境落魄不羈寓意於詩酒之間自稱太上
弟子至晩年還鄉於迎祥觀住坐泰和五年
甘泉縣道友敦請先生住庵乃作無夢令詞
答之其末句云相别相别來歲春分時節時
人莫曉其意俄爾次年二月初四日上遺二
使者奉冠服召先生赴闕先生固辭曰吾一
老村夫耳莫難行焉使者堅索登程先生與
道友黨珍及門弟子言我且當迴避遂沐浴
正衣冠而坐至三更忽睹電光滿室聲震如
雷衆皆驚駭奔往視之則先生儼然而逝矣
留頌云松梢皓鶴向風冷只有翻雲歸去心
萬里青天一片雪儘教華表柱頭尋是夜正
屬春分之際誠有驗於詞中之語享年七十
有二平生述作集爲混成篇傳于世噫昔先
生陽山養浩一紀不出豈非御六氣之辯者
哉捨綸召之榮而蛻殻飛昇又豈非乗天地
之正哉斯不亦無待之人獨往獨來而得自
在者予故曰人之所以得大自在者以其了
達生死去來不有凝滯而然也庸不信夫先
生示滅之後來使繪眞容以復上命時先生
已預赴闕矣使者具告其事朝廷莫不驚嘆
復遺使馬進章齎持賻物與合郡官僚卜於
迎祥觀西鑿石爲洞高棺厚葬建祠樹碑用
彰仙跡使有四時香火之奉焉來使索予作
記以傳不朽僕自顧不才安敢當此然忝竊
朝廷之禄敢違來使之命且景仰先生之高
風恨不得再見於是乎奮筆以書其實事云
　　　洞元虚靜大師申公提點墓誌銘
　　　　建安張好古撰
公名志貞字正之澤州高平縣人幼讀書中
經童舉辭後流寓太原遂廢干禄之學易衣
入道初從超然子王君遊後處燕京大長春
宫禮眞常李眞人爲師眞常得公甚喜授洞
元子號且以詩贈之曰一志守其貞出塵功
可畢時恕齋王先生納庵張内翰以宏才碩
學棲止道宫公復於暇日就聽講論由是德
日進而名亦彰矣庚子眞常宗師委公任官
門事號稱幹濟甲辰宣差裴天民奉詔諸路
降香以公爲輔行還燕陞宫門知宫蓋嘉之
也戊申宗師以恩例賜紫衣遷充宫門提舉
辛亥奉㫖代宗師詣東嶽作醮禮成投簡龍
潭殊獲徵應甲寅以提舉教門事從宗師徧
祀嶽瀆明年復從宗師北覲又明年宗師□
世誠明嗣教命公宗主天壇上方紫微宫事
因自號雲叟逍遥山林若將終身焉中統壬
戌永寧王邸久聞道譽特賜洞元虚靜大師
之號至元四年丁卯太原府天慶宫懇公主
持師席七年冬誠明屢書邀致堂下未幾誠
明上仙淳和眞人復以道教都提點强公不
得已而起隨曳杖南遁歷并汾憩河中所至
留請者甚衆壬午西遊祖庭增葺終南山傳
村長春觀以爲菟裘焉忽以微疾順正而化
享年七十有五實甲申歲七月二十三日也
公爲人儀貌秀整器識宏遠所與遊悉聞人
名士雖眞常掌教凡事必委于公而公亦以
輔翼玄教爲己任至若朝覲往來歷陰山數
萬里之險略不以艱苦爲念人或訝之則曰
吾不爲玄門肯如是乎在燕之日未嘗不用
力於祖庭良以報本故也平生不移所守故
凡得喪禍福無足以撓其心者閑居則左琴
右書自適其樂又善於應接無問貴賤長幼
莫不得其懽心然察公所行皆當理事所言
惟眞實語略無纖毫貪狥之意方之古人斯
亦可以無愧矣既殁門人魯志興集所爲詩
文得一十六卷號曰濩澤蒙齋集傳于世一
日志興具狀以墓銘見請予方固辭而天樂
眞人亦爲予言曰此老在教門中可謂盡力
者汝其銘之毋讓予曰諾遂叙而銘之銘曰
嗟哉申公氣大而剛作事可法出言有章由
我者吾而道義是守不我者天而得喪俱亡
若人者將盡力玄門歸而愬諸帝旁耶吾知
其挈所有乗所遇以遊于世而卒返其鄉者
也
甘水仙源録卷之八





甘水仙源録卷之九息九
　　　　夷門天樂道人李道謙集
　　　鄠縣秦渡鎭重修志道觀碑
　　　　前鄂州教授雪溪逸人俞應卯撰
祖師重陽以全眞名教者即無極之眞二五
之精妙合而凝所以爲萬善之原也號之爲
師之祖者蓋師道立則善人多善人多則朝
廷正而天下治也道之體大而無外細而無
内道之用無物不有無時不然不以堯而存
不以桀而亡不以愚而不足不以賢而有餘
何者蓋元氣敷施陽以剛之陰以柔之木金
水火以布列之此氣也人得之所以爲人也
太極渾浩健以行之順以立之仁義禮智以
綱紀之此理也人得之所以爲道也乾父坤
母既以五性之全一理之眞而賦之人而人
不能全此眞者不爲嗜好奪之則爲强暴失
之不爲名利汩之則爲忿慾亡之此眞之不
能全則天下宜乎無善人無善人則國何由
而治天下何由而平惟能全是道之眞者可
以爲帝王師可以爲後世法推而行之則無
非飲純飫朴之俗神而化之豈有茹名嗜利
之風子雲昧此所以有事莽之污所以有投
閣之駭子房識此所以成相漢之業所以成
赤松之遊斯道也先天而天弗違後天而奉
天時修之則吉悖之則凶信不誣矣惟黄帝
師是道於廣成故垂衣裳而天下治舜受堯
之天下師是道於巢許而萬國寧武丁學是
道於甘盤而商中興苟非其人道不虚行且
太上玄元生於三代之時嘗爲柱下史矣遇
周室道衰不能推其所爲遂著道德之編以
貽後世其曰道大而又曰王配天地之大豈
不與吾夫子一王之法同其功乎南華眞人
生於戰國之時嘗爲漆園吏矣因天下爭奪
不能展其所行故寓其言於道以示諸人曰
易以道陰陽春秋以道名分蓋亦與吾夫子
尊王之心合其志也迨西漢之四皓以是道
定國本之計於一言東漢之嚴光以是道契
中興之主於平昔至於晋宋齊梁歷唐暨宋
時雖不古而斯道自存如許旌陽葛勾漏陶
隱居寇謙之司馬子微東華正陽純陽與夫
希夷亦善推其所全之眞以及當時之君其
正陽純陽陰陽不測之神至今常顯於寰宇
之内故重陽祖師得以繼是道之正傳全一
眞之妙理師本醴泉人也姓王氏於金朝初
興之日舉進士中甲科人物魁梧天資秀偉
方瞳熒熒美髯鬱鬱奈何道與時違故不以
軒冕利禄縈其心常以水竹煙霞樂其志遂
卜終南劉蔣而居焉一日遇鍾吕於甘河傳
是道之妙訣以重陽爲號以嚞爲名於所居
之室四隅各植海棠一株繼而策杖出關東
歸海上有問其故則曰我向丘劉譚裏捉馬
去人皆未諭其㫖未幾從游者七其所親侍
者四馬鈺譚處端劉處玄丘處機是也號馬
爲丹陽譚爲長眞劉爲長生丘爲長春西還
抵汴遽謂門人曰東華鍾吕之約不敢愆期
吾後事在劉蔣全眞之教汝輩當勉之言畢
具湯沐奄然而逝汴之名公巨卿賢士大夫
無有不赴弔者既而四師輦仙櫬以入關中
遵遺命而葬劉蔣事畢將歸四宗師憩於秦
渡鎭眞武堂茂樹之下彷徨然猶有慕師之
戚執手分袂各述其所藴之志俱不負祖師
之囑長春隱於太公之皤溪長生寓東周之
瀍水長眞居水南之朝元惟丹陽反築室於
場爲今之終南重陽萬壽宫也自是全眞之
教漸興師宗之德益著於興定間有景慕四
眞之事者依眞武堂經營宫室以奉香火恩
例賜額爲志道觀值金祚將終民多凶暴觀
宇灰燼恭惟大元聖文神武奄有四海生民
綏定百廢俱興惟志道廢址尚存荆榛堙塞
一日洞眞眞人于君道經秦渡載瞻故基慨
然有過河洛思禹之心對羹墻見堯之感遂
命門人駱志通鳩工事材構殿宇聚徒衆恢
拓乎宗師之跡增光乎玄教之風使一祖四
宗之德業爲可大可久之基豈不偉歟予於
暇日倘徉琳宇間覽紀事於碣石者與道體
往往相違是以慊焉一日志通表四眞之事
跡丐予屬文紀述其事嘗觀太史公序九流
之說儒與道特冠於衆流之上道之與儒同
此一理儒之與道同此一機通其變則天下
無弊法執其方則天下無善教若非圜機之
士不足以論此也然教之在天下亦何常師
之有且祖師以全眞名教者豈非吾儒眞實
無妄之理乎其鍊形修性豈非大易窮神知
化之妙乎方其護祖師之柩歸而克葬之後
高弟能繼志述事者有之廬其墓側者有之
於斯時也何異乎吾夫子殁而門人治任將
歸相向而哭之意歟及其長春宗師被詔北
庭而好生之德感動人主轉不殺之機於一
言之頃於斯時也又何異乎吾孟子告時君
不嗜殺人者能一之之仁歟由是觀之則祖
師所修之道宗師所繼之志既可以帝王之
取法則又足以致天下之治平大非秦皇漢
武之時方士雜學之比亦非晨門荷篠之徒
長沮桀溺之輩觀今日書同文車同軌四海
之内晏然朝廷之政清肅然後知植海棠之
意不誣於其先丘劉譚馬之事有驗於其後
噫是道也自常情觀之神妙難測由至人守
之不外乎一眞之理故全眞之教雖遺世獨
立而尊君親上之心常存雖遐遯隱居而愛
人利物之仁愈切即無思無爲之誠以顯其
有感有應之理在宗師既能神知來而智藏
往於門人又能繼其志而述其事豈不有補
於聖明之朝乎非志於道其孰能與於此哉
從而贊之曰道體渾浩兮無臭無聲陰陽肇
判兮成象成形幽潜淪隱兮昇降八紘惟人
爲貴兮萬物之靈原始要終兮故知死生嗜
慾之汩沉兮出入莫測其心列仙之相傳兮
抵欲全乎無極之眞不先覺於重陽兮孰開
妙理於我人爲道之紀綱兮橐籥乎二五之
精志道復古兮奂然而一新眞人常在兮道
備而德純一祖四宗兮亘萬古以皆春
　　　燕京白雲觀處順堂會葬記
　　　　寂通居士陳時可撰
長春大宗師既仙去嗣其道者尹公乃易其
宫之東甲第爲觀號曰白雲爲葬事張本也
越明年三月朔召其徒而告之曰父師殯于
葆光未安也吾將卜地白雲構堂其上而安
厝之何如或曰工力非細道糧不足未易爲
也公曰誠以孝思報德何患乎不成矧我父
師遺德在人四方門弟子疇不追慕當自有
贊成者公等勿疑縱復不然盡常住物給其
費各操一瓢可也於是普請其衆以四月丁
未除地建址越四日庚戌雲中河東道侣數
百輩裹贏糧來助凡四旬成其堂制度雄麗
榜之曰處順既祥奉仙骨以葬其歳月事跡
已見于本行碑一日求予别爲之記將以諸
方會葬者之名氏刻于石之陰以大其事余
然之有笑而詰余者曰昔莊子之將死也弟
子欲厚葬之莊子曰吾將以天地爲棺槨以
日月爲連璧星辰爲珠璣萬物爲齎送吾葬
具豈不備耶弟子曰吾恐烏鳶之食夫子也
曰在上爲烏鳶食在下爲螻蟻食奪彼與此
何其偏也老聃之死也秦佚弔之三號而出
曰適來夫子時也適去夫子順也安時而處
順哀樂不能入也古者謂是帝之懸解道家
者流學老聃者也今夫長春子之徒徒以處
順名其堂而其師反眞之日相與嚴敦匠之
事且嗷嗷然哭之其哀如是及至葬大備其
禮四方來會之道俗逾萬人至有司衛之以
甲兵其厚且侈又如是是豈老莊之意乎余
應之曰以長春子之懸解其視生死如昨夢
然豈有望於是哉但弟子戴師之恩不得不
爾且所謂理事者若知之乎夫忘哀樂外形
骸理也方外之聖賢自處如此至于送終追
遠事也人間世之禮如此若泥於理而蔽於
事得謂之囿乎吾書生也試以吾孔孟之道
語若易曰古之葬者厚衣之以薪葬之中野
不封不樹喪期無數後世聖人易之以棺槨
蓋取諸大過欲其甚大過厚也孟子之書有
曰昔者孔子殁三年之外門人治任將歸入
揖於子貢相向而哭皆失聲然後歸子貢反
築室於場獨居三年然後歸不忘孔子也今
也遊長春之門者既學其道矣能不以墨者
之薄葬其師又將慎終追遠如子貢之徒何
害爲達哉若以爲哭則害道也若嘗笑乎曰
然笑與哭哀樂也而笑獨不害乎中庸曰喜
怒哀樂之未發謂之中發而皆中節謂之和
中也者天下之大本也和也者在下之達道
也苟哀樂中節又何害於道乎難者乃屈因
書其事爲記且遺其徒以詩使歌以供師以
見弟子思師之至師有德之至也其詞曰
師乗雲兮帝之鄉蜕仙骨兮留葆光將葬兹
兮啓玉棺貌如生兮髮膚完既更其衣兮又
新其冠人所知兮其不朽所不知者兮不亡
之壽師在天兮閲塵世有室輪囷兮可遊可
憩師憐我勤兮時來歸跨鳳驂鸞兮匪鞭匪
笞屋頭有山兮門臨風漪杖屨所經兮若或
見之歆我兮祐我進殽蔬兮侍香火玄門之
教兮師能弘國家崇尚兮子孫奉承我曹報
德兮來者無怠暮禮朝叅兮敬之如在
　　　懷州清眞觀記
　　　　新興元好問撰
修武清眞觀在縣北全眞諸人爲長春丘公
所建者大定初丘公自東萊入於關隱磻溪
十數年不出天下以爲有道者興陵召赴闕
取道山陽愛其風土之美徘徊乆之且謂其
徒言在所道院武官爲之冠濱都次之聖水
又次之若輩得居於此則與濱都聖水相甲
乙矣諸人乃乞地於鄉豪馬子安而得之積
以歲月廬舍乃具舍傍近出大泉溉田千畝
稻塍蓮蕩東與蘇門接茂林脩竹往往而在
太行諸峰壁立千仞雲煙朝暮使人顧揖不
暇考之地志蓋晋諸賢之所樂而忘返處也
大安初以恩例賜今名丘公命其高弟劉志
敏來居聚徒至百人興定庚辰之兵觀毁正
大辛卯志敏之徒泠德明復葺居之今所食
亦千指矣余自大梁羈館聊城德明之法兄
弟房志起介于幕府叅佐祁文舉郞文炳趙
尚賓請予爲記泠與房道行清高皆喜從吾
屬遊故爲次第之並著予所感焉蓋自神州
陸沉之禍之後爲之教者獨全眞道而已嘗
試言之聖人之憂天下後世深矣故爲之立
四民建三綱五常士農工賈各有業父慈子
孝兄友弟敬君臣嚴夫婦順各有守九官而
有司徒仁義禮樂典章法度與爲士者共守
之天下之人耕而食蚕而衣養生送死而無
憾粲然而有文驩然而有恩於聖人之教也
如饑之必食寒之必衣由身而家由家而達
之天下四方由不可斯須離至百世千世萬
世而不可變其是之謂教而道存乎其間傳
有之天佑下民作之君作之師道之行與否
皆屬之天今司徒之官與士之業廢者將三
十年寒者不必衣饑者不必食乃不可以常
理詰之者如皇極書所言王伯而降至於爲
兵爲火爲血爲肉元元之厄適當斯時人情
甚不美重爲風俗所移幸亂樂禍勇鬥而嗜
殺其勢不自相魚肉未艾也丘公往年召對
龍庭億兆之命懸于治國保民之一言雖馮
瀛之悟遼主不是過天下之所以服其教者
特以此耳今黄冠之人十分天下之二聲勢
隆盛鼓動海嶽雖凶暴鷙悍甚愚無聞知之
徒乆與俱化銜鋒茹毒遲回顧盻若有物掣
之而不得逞父不能詔其子兄不能克其弟
禮義無以制其本刑罰無以懲其末所謂全
眞家者乃能救之蕩然大壞不收之後殺心
熾然如大火聚力爲撲滅之嗚呼豈非天耶
丁酉十二月有六日記
　　　衛州胙城縣靈虚觀碑
　　　　翰林修撰郡人王惲撰
衛之胙縣距城北墉有觀曰靈虚蓋玄微眞
人大度師李公所建也門人奉教歳乆彌篤
故殿堂像設廊廡齋室制不崇侈略潰於成
初胙之割於滑也越金明昌間河改南道因
入於衛貞祐南遷迫爲疆場建帥府統州治
宿重兵繫浮梁阨爲京師北門歲壬辰金人
撤守天兵徇取之明年京城大饑人相食出
逃死求餔者日不下千數既抵河津人利其
財賄率不時濟殍死風雪中及已濟而陷没
者一日間亦無慮百數方草昧未判獨全眞
教大行所在翕然從風雖彊梁跋扈性於嗜
殺之徒率徼福避禍佩法號者皆是也時無
欲子李公已在衛有日目其事愀然嘆曰厄
會乃爾人發殺機復至於此耶吾拏舟而來
本行化北遊兹焉不格安往而施其道哉遂
税駕河上建此道場以爲神道設教之本於
是玄風一扇比屋回心貪殘狠戾化而柔良
津人跋俗悔過受教於門者肩相摩而踵相
接矣凶焰燎原撲殺心於已熾慈航登岸夷
天險爲坦途由是而觀非好生至德浹於人
心者其能若是哉師二日晨起集大衆謂曰
吾學道有年印於心者一與虚而已蓋生之
所恃精與神也神之所安虚與靜也一則爲
營魄之主虚則乃萬物之本故經云天得一
以清地得一以寧神得一以靈致虚極守靜
篤萬物並作吾以觀其復惟其虚則能靈靈
則自虚矣且天地虚而發亭毓之妙日月虚
而盪照臨之光山澤虚而蒸雲雷之變人心
虚而爲萬物之靈致虚而要其極不過鍊精
守寂滌情去慾而已因題其額曰靈虚二三
子敬奉吾教且曰君子盛德容貌若愚今業
漿之家十饋其八九吾不可乆於此明日遂
行自是風聲教習洋溢於河朔矣師諱志遠
秦原月山人年餘三十棄妻子入道師浮山
碧虚子遂盡得眞傳深入性窟故爲大宗主
推德主持玄教於終南祖庭者蓋有年矣生
平以濟物爲本事具重陽宫碑兹不復云歲
丙午詔大醮燕京師預焉上既受釐特加師
玄微眞人號且膺寳冠霞帔之寵世以酒李
先生行云甲寅春復以醮事赴召堂下眞人
以是年夏六月羽化於燕之長春宫及西歸
門人啓柩顔色如生越冬十有一月扶護至
衛弟子王志安等以縗絰成禮哀號凝慕如
喪考妣醮祭三晝夜而去禮也啓行有祥雲
晻晻自東北來陰翳蓋如抵西南河堧而散
是夜朔風震屋將濟即止船安如陸吁亦異
哉中統五年春志安等圖爲不朽用昭師德
遂以禮幣來謁曰先師行業杳乎難名教之
所及師之所在也然過化存神之妙經度營
建之始無文以詔來者責其誰歸吾子方有
志圖經鄉枌盛事幸爲我樂道之敢再拜以
請僕儒家者流道不同不相爲謀獨嘉其尊
師重教窮源務本篤信有如此者故即其說
而爲次第云且全眞爲教始以修眞絶俗遠
引高蹈滅景山林如標枝野鹿漠然不與世
接果哉末之難矣終之混跡人間蟬蜕泥滓
以兼善濟物爲日用之方豈以道眞治身以
緒餘爲國以土苴治天下乎不然天命之性
有物有則彝倫一叙終不得而弊之耶如長
春眞人丘公在先朝時
皇帝清問首以治國保民爲本其利亦云博
哉今觀玄微眞人度師李公出處行己若易
地則皆然爾於是乎書且爲門人作詩追遠
仙遊以極奔逸絶塵之想渺渺帝鄉乗白雲
而何在依依玄鶴抱黄石以空悲其辭曰
道之大原出於天柱史首探玄中玄後人依
假土苴傳騰口取説書百千祈禳服食金鼎
鉛樓居紫清致神仙全眞獨抉龜玉筌徑以
方寸爲福田七子大鑿疏河源龍章鳳質炳
後先風聲波動東海堧眞人躍出原月山天
禀至性虚靜專一物不獲乃我愆黄流汹汹
翻䲔鱣貪噬不已垂饑涎汴人脫死常膠船
葬之爾腹誠可冤先生有道光日躔手拂醉
袖敗履穿䲔牙笑拔鬚爲編濁浪蹴破爲澄
淵遺黎北渡賴以全功成不居世愈賢超出
物表冥鴻翻千年喬木鬱紫煙以靈揭宫含
至言頭頭具道道眼圓伐柯睨柯開蒙顓門
人奉行周且旋如入鄭圃居漆園至今遺照
無徼邊皎焉靈臺霜月懸黄鶴一去不復還
終南太華空巍然金華元精萬古縁吁嗟世
盲誰與痊山中瑶草空芊芊何時眞遊來羽
軒赤霄望入崑崙巓我詩刻石不可諼用作
華表歸來篇
　　　鄧州重陽觀記
　　　　鄭亭麻九疇撰
夫李以冬實尼父書以爲異梨以秋花景佺
引以自咎今榜觀以重陽李梨之類乎非也
蓋物當落而再華者異乎天者也人已漓而
再樸者同乎天者也同乎天者爲天道異乎
天者爲人道夫天以氣論人以神論神得之
於天神猶氣也天本陽肅物則爲陰矣人本
陽接物則爲陰矣天雖暫陰俄反乎陽故天
能常天人一逐陰而陽終不復故人不能常
神且夫霜之落木曾幾旦晝而陽氣生於黄
泉與夫人之大樸已散而放遯自若者豈不
大異人能再樸如大凝而霆大昧而暾是則
榜觀以重陽者其有以警夫柱下之門者乎
柱下以樸爲陽故其言曰復歸於樸後世方
士之談不與柱下合舍道而修術故以樸爲
陽之説遂泯人之生也樸九而漓一則孩漓
九而樸一則殆柱下之學其嬰兒之未孩乎
樸非愚也樸猶素也未敗於五色樸猶淡也
未爽於五味此冲陽之陽也苟舍是而求陽
擊鼓而求亡子者也求陽以樸終南王重陽
豈其人耶予不知其何如人見其門弟子曰
王重陽諱喆字知明重陽其號也有文武藝
當廢齊阜昌間脱落功名日酣於酒歳四十
有八遇二異人得證玄理彌復跌宕東邁瀕
海從遊者衆既而蜕于汴梁今鄧之鎭防營
偏校王立登之蓬萊人幼嘗受誨於其徒自
執干戈以衛邊藩蓋數十年今老矣思昔玄
言樂於恬退家之南有柱下古祠剪荆築垣
乃建斯觀以重陽之門人王道賢韓鍊眞劉
志剛住持之蒙國朝恩例得請其額仍其師
之號以榜之其椽甓像器蔬畦佃具工役之
費凡二萬鏹皆王立爲之一日託其同門于
志慧吴通温持予故人王萬山書求子文諸
石既不能拒乃取柱下以樸爲陽之意以警
之且爲之銘曰
樸爲氣母基無形無形之中陽所冥自從六
鑿鑿竅成遂使晦魄蝕陽晶何曾一刻收心
兵蕉顚鹿倒醒未醒玄珠不覺沉滄溟誰能
却作抱中嬰力挽蒼龍還太清粤有畸人黜
聰明獨騎元氣朝神京絳霄下瞰潢與星豈
有微坌干宫庭陽之重兮大樸盈後嗣作觀
師其名嗟我有言空籟鳴無言之言乃眞銘
　　　燕京剏建玉清觀碑
　　　　雲夢趙復撰
一介之士苟存心於愛物則於人必有所濟
古之君子抱負道德不幸而不得有爲於時
猶當行之一邑一鄉以盡己之職分逮其必
不得已則以活人爲己任昔陸宣公以仁義
之學輔德宗晩貶忠州闢甕牖終日端坐其
中書本草製藥物以惠州閭之有疢疾者故
叅政范文正公嘗言達願爲帝王師窮願爲
良醫仁者以經濟民物爲心蓋未嘗必天下
以不遇而遂忘之也燕有隱君子姓馬氏名
天麟字君瑞志希其法名也世居上谷之德
興自其父祖以上皆以醫學起家而潜德不
耀初金國大定明昌中經理北邊桓州開大
元師府公之父以醫從行公時年幾冠由曉
女眞言擢帥府譯史歷仕諸師皆以幹濟稱
積十餘年秩滿罷歸貞祐甲戌杖策渡河校
功幕府有司覈按舊蹟補亳州衛眞縣酒稅
監滿即投檄不仕居許汴間與里人冲虚大
師李公有舊常往來京城之丹陽觀且日與
名士大夫遊正大壬辰國破公自許昌挺身
北渡抵燕遂納拜於洞眞于眞人爲受業師
公既與世不偶乃北踰居庸涉武川乞食昌
州境中見營幕錯居感疾者衆類乏醫療公
慨念疇昔即發其所祕三折肱之藝煮散餌
之病者四起會那演相公避暑嶺外嬰酒積
癥病卧帳中命公視之一劑立愈忻然握手
相得如平生懽因聯騎南下禮清和老師得
印號清夷子公既歸燕直相府之東通衢之
北百步而近曰甘泉坊有東嶽行祠居人奉
事惟謹及公至虚席請居之因並施焉既又
斥地得數畝薙草攦薉延袤如度售材陶甓
創建爲玉清觀棲泊道流館穀諸方蓋燕距
昌千有余里公夏時而往比秋而還歲卒爲
常其所遊者皆名王貴人凡醫術所燼悉歸
常住一物不留私囊中那演暨其弟三相公
素服公廉靜寡欲咸加禮重常似助其所不
給及南庵庵主李公志玄者復相與經營宣
力甚多已署正殿四楹將立元始像齋堂寢
室可食可居庖湢蔬井可濯可溉高明爽塏
魚貫順序焚香燕處希夷無爲以祖述黄老
而憲章莊列公之志願能事畢矣公雅與太
一知宫李公志通及丹陽大師劉公志安道
同德合爲方外采眞之遊一日無故而疾作
嘗謂二公曰余年逾從心大期斯迫與公等
交遊三十年蹤跡半天下區區營巢一枝者
將爲度師眞人諸上足傳道之地耳門人法
屬未有畀付玉清後事欲勒諸堅珉以垂不
朽幸卒勉之既稽諸宿論僉謂宜允公性資
慷慨豁落無隱恭謹博愛輕財好施自從事
冠裳律己嚴甚恪守師訓刳形待物昌州當
馹騎孔道每歲掌教眞常眞人北觀天庭公
必先事經理纖悉備具罔有闕遺則公之用
力於斯道可謂廑矣故備術其平生始末而
系之以銘其辭曰
太虚無形玉清無色道斯强名化寧有極恭
皇於穆象帝之先翬飛輪奂棟宇森然黝甓
山升梓材魚貫爲國表儀視民容觀翼翼相
府維護維呵兟兟有侣宣力孔多得一以盈
緒於土苴修之乃眞以福天下污隆既異懷
卷無方經生起死折肱之良我闢玄宫以閲
衆甫博大宗師神明爲伍西山之東東山之
西勒此銘詩爲天下谿
　　　德興府秋陽觀碑
　　　　澶淵張本撰
大朝庚辰歲長春眞人丘公卧雲海上以眞
風玄行聞於輦轂天子賜近臣金虎符齎手
詔來聘仍命使軺所歷聽便宜行事太守郊
迎縣令前驅馹馳數萬里以甲騎五百擁衛
其行既蒙入見扈從日乆從容賜還衛送之
制一如初命將抵燕山駐車於德興且寬跋
涉之役也懷來之野積歲連兵遺骨暴露大
翮山之羽士韓志久斂而瘞之方修黄籙之
祀再拜懇公來尸其事靈應之徵青鸞尋儀
山市爲見既竟杖登乎大翮之陽覽山川之
勝南望晋山下瞰沃壤極目砥平仰見居庸
亂峰仞聳蒸嵐鬱黛如雲軿千乗旌影磨空
將會蓬瀛而東背視大翮一帶諸山煙霏林
纈蒼翠間錯如張百幅錦屏於葛稚川之居
左右兩峰葱翠峭出如碧幢對侍肅肅然聽
有所止作山半一泉佶曲而下如玉龍收雨
蜿蜿蜒蜒而自容與也公乃停覽倚杖而嘆
曰巖壑之僻如此林泉之佳如彼市朝騰沸
而莫能干輪蹄旁午而不相及此非洞天之
杳杳乎時暑方收秋露甫降千英舍實萬葉
翻光炎曦再麗於西成之隙此非秋陽之杲
杲乎吾將以仙居搆此山以秋陽名此居來
汝志乆其爲我成之羽士既諾而退曰秋陽
之見於書者曾子嘗言之矣蘇子亦賦之矣
吾師復以此名吾觀者豈非其意欲令我輩
内行肅肅如秋之清外貌融融如陽之和二
理相涵庶乎道家者流之能事畢矣羽士既
服厥命以虚接物以嚴律己披榛伐木陶甓
購工親歷艱險雖頃刻之間不敢優游脇沾
於席既盈十霜起三清正殿七眞殿兩廡東
西方丈中外二門翬飛焕然至於賓館雲庵
泉厨蔬圃凡所區處莫不適宜玄鶴朝來白
雲夜集棟宇幽敞花木秀陰小有洞中之一
天也居徒嘗至七百餘指歲種白糧奉御膳
一車入貢以爲常觀其規模創制章章悉備
羽士志尚亦可見於兹矣以幣走燕京謁文
於僕曰惟先師之志惟小子罔克自度以承
之數載於此若履春冰若奉槃水惴惴然惟
恐荒墜厥命今其克保厥終惟師之精爽在
天無遺其羞先生蓋嘗侍翰林必世之善爲
辭令者所言足以傳世幸賜之文以庇我後
人圖惟兹不朽也僕亦佳羽士出自燕山韓
氏韓實聞族能遽釋於膠以履百艱成其師
之志亦可尚也系之以辭曰
蓬壺匪遥或寓於塵有發其潜須偶至人大
翮之墟萬山鱗鱗朝挹清泉夜宿白雲云何
代邈寂爾無聞豈彼開泰亦有其辰誰知秋
陽宜俟長春一入品題倍出精神煙嵐改色
花木生薰殿宇崛起丈廡區分居能倡玄靜
可安仁尺材心計塊石手親非彼羽衣自樂
百勤師所志之亦我其伸惟乆則弊匪增莫
新尚告將來視此刻文
　　　創建眞常觀記
　　　　(翰林學士嘉議大夫知/制誥兼修國史王磐撰)
眞常觀長春宫之别院也眞常李公所創因
以名之初宫之西正與朝元閣相直可一里
所有廢地一區荆棘瓦礫翳蔽封塞蓋兵火
之餘户口稀少居人惡其荒僻無鄰莫肯居
焉一日眞常杖屨偶過其處披荆棘躡瓦礫
登北阜之上周覽四顧徘徊久之謂從者曰
此可居也吾他日得謝事將憩老於兹焉暇
日稍稍芟除荆棘輦去瓦礫發地而土壤膏
腴鑿井而水泉甘冽遂葺治蔬圃種藝雜木
版築斧斤之工未嘗施設而道宫琳宇幽棲
高隱之氣象已班班於目中矣及眞常棄世
誠明張眞人嗣掌玄教繼眞常遺意搆三清
殿九眞堂齋堂厨舍祈眞之壇靈官之祠又
搆環堵靜位十餘所以居宫中年德尊高不
任事役喜修習靜功者誠明棄世後數年提
點冉志誠文侍李志恒等一日會坐堂上顧
瞻棟宇之高爽歷覽園圃之清幽相與言曰
剪荆棘除瓦礫取衆人之所棄以開勝境者
眞常李公之高識也鳩工役庀林用繼先師
之遺意以集盛縁者誠明張公之仁心也吾
儕託先師之餘陰無所營爲而坐享成功不
可使二賢師之善事泯滅無聞也當伐石爲
記以傳不朽遂以立觀事跡來求文余曰論
事而觀其跡不若遺跡而求其理理得而事
不隱矣夫道宫之有别院非以增添棟宇也
非以崇飾壯麗也非以豐阜財産也非以資
助遊觀也賢者懷高世之情抗遺俗之志道
尊而物附德盛而人歸蓋欲高舉遠引而不
可得遂焉故即此近便之地閑曠之墟以暫
寄其山林棲遁之情耳南華有言聖人鶉居
而鷇食夫鶉居者居無定處也鷇食者食不
自營也今也掌玄教者蓋與古人不相侔矣
居京師住持皇家香火焚修宫觀徒衆千百
崇墉華棟連亘街衢京師居人數十萬户齋
醮祈禳之事日來而無窮通顯士大夫洎豪
家富室慶弔問遺往來之禮水流而不盡而
又天下州郡黄冠羽士之流歳時叅請堂下
者踵相接而未嘗絶也小闕其禮則疵釁生
一不副其所望則怨懟作道宫雖名爲閑靜
清高之地而實與一繁劇大官府無異焉故
長春之有别院所以爲避喧撥冗之地也歟
清心時來憩止退堂則永遂休閑此别院之
所可貴可尚而不可無也老氏有云君子終
日行不離輜重雖有榮觀燕處超然故别院
者君子所以駐輜重而存燕處者歟若夫計
地産之肥磽校棟宇之多寡如豪家大族增
置財産以厚自封殖而務致富强則非賢者
之用心矣予故表而出之至元乙亥歲秋七
月十五日記
　　　大金陜州修靈虚觀記
　　　　女几野人辛願撰
興定紀號之三禩歲在己卯孟夏四月陜州
靈虚觀道士辛姓而希聲其名者因寧海羽
客于君揭其地圖及其建置行事之始終以
來謁文於予曰希聲世籍河東爲平陽人自
幼出家去鄉里遠遊叅九鼎鐵查山雲光洞
體玄大師玉陽眞人爲道士頗窺至道之要
大師諱處一姓王氏牟平人受道於祖師重
陽眞人爲全眞高弟與丘劉譚馬孫郝諸大
仙伯比肩知名自世宗皇帝暨章宗東海三
朝仍皆蒙禮遇錫號賜服爲吾門光華年七
十六厭世蛻形于東牟蓋三年於此矣平生
唱道偈頌文字頗多已盡播四方好事之口
獨所著五言長韻金丹詩訣一章希聲私藏
甚久人無知者今希聲年且老託跡于陜乃
與二三同志創兹一居奉爲十方同門往來
遊憩膳宿之所載惟先師玄妙之文不可終
祕不傳謹已刻石與天下後世修眞之士共
之然不得妙於文辭者記其本末則一切曖
昧猶不傳也竊聞吾子好爲古文多從方外
遊敢敬以請予嘉其誠篤不可辭且必不得
免乃不辭而爲之謹按道家源於黄帝老聃
至列禦㓂莊周氏廓而大之乃與孔子之道
並立爲教於天下而不廢蓋其一死生齋物
我會群有於至虚而取其獨爲最妙者而其
粃糠之餘猶降而爲天地神明内聖外王之
業自司馬子長劉向葛洪之徒號稱閎博皆
論著其美而不敢以小而世之昧者往往泥
于糟粕以爲聃之書滅絶仁義禮樂不可以
訓馴至晋梁君子清談亂國因以異端非聖
詆之過矣竊嘗論之今所謂全眞氏雖爲近
出大能備該黄帝老聃之藴然則涉世制行
殊有可喜者其遜讓似儒其勤苦似墨其慈
愛似佛至於塊守質朴澹無營爲則又類夫
修混沌者異於畔岸以爲高黠滑以爲通詭
誕以爲了驚聾眩瞽盗取聲利抗顔自得而
不知愧恥者遠甚間有去此而即彼者皆自
其人之無良非道之有不善也然則希聲圖
創建立以待學者其意蓋亦出於如此故予
有取於是而樂爲稱道庶將來聞其風遵其
途以遊黄帝老聃之閫閾者知夫聖人道之
大全固有所在不可滯乎一曲而已其觀之
基址以畝計之者五而以置其地以承安之
壬申聖堂厨所雲寮皆備具於三室而廣其
制度不侈不陋是時兵餓方相仍故其措置
大略如此其最竭力同事以興是役者武道
堅希聲同郡而年甚先今老死已乆其費錢
買額贊成之者李拯咸平人世爲宦族清修
好道今方以材選爲令於杞于君名道顯淡
守中皆與希聲同爲門人云
甘水仙源録卷之九











甘水仙源録卷之十息十
　　　　夷門天樂道人李道謙集
　　　修建開陽觀碑
　　　　翰林張本撰
丁酉之春仲月既望景州開陽觀之羽士以
燕京長春宫提點大師張志素爲介玄衣白
簡晨蹐於門再拜稽首而言曰景之開陽觀
惟先師通玄大師以德起築實經其始惟長
春眞人以師之厥德克配實賜之名其聲問
發越之所從本根封殖之所由日月駸駸遂
奄以殁惟小子實任其責夙夜孔懷恐遺前
人之羞敢狀其事以告閽者惟先生蓋嘗侍
翰林必世之名善爲文辭者所作足以垂後
幸寵之珍文刻諸玄名以爲不朽之傳僕亦
義其門弟子能述其師之志理不得讓系之
以辭曰通玄姓楊諱至道灤州馬城縣之靈
泉人其師號通玄前金之賜書也自明昌庚
戌改衣入道朗然先生之所引度也既陪杖
屨三年尋有四方之志抵武清居於圜堵不
接人事者三易寒暑起過惠州經靈巖人有
以非意酷相加者不爲之辯及知其巖之可
以棲眞也脫冠跣足穴石作洞首鼠十年服
勤如一及洞成有泉出焉今之所謂滴水洞
也惠州神山縣官屬耆德尚其志操疏邀至
境遂起太清觀實泰和丁卯歳也貞祐改元
復雲水於興平之間大朝本觀功德主燕京
行省叅謀國家奴景州牧王仲温倅陳玫潤
州牧李濟暨諸僚佐稔聞道價願得以親灸
丁丑歲以狀奉州之蘇家莊隙地南北二十
東西三里爲奇左龍岡右混河前抵鐵山後
連鵰嶺聽其耕鑿卜築惟意於其間始披榛
伐木陶甓輦石内以玄行風動所居外以艱
苦身倡其徒不盈十稔營三清正殿及雲堂
於西香積於東翬飛粲然方壺賓館靜密得
宜蔬圃翼張果林圜列紫户扃雲秀陰蔽日
小有洞中之一天也其闢土墾田積十餘頃
雖居徒數百指其饘粥之計未嘗人有所攖
拂適觀之落成長春眞人以中㫖賜還遂趨
赴謁名得以開陽命之夫陽之爲德固仁明
剛健然其一消一盈亦嘗累於時之所變遷
也剥之六五爲比則五陰方進爲用則一復
未萌此非困於消乎乾之上九爲德則太剛
欲折爲候則炎炎將焚此非逼於盈乎有以
全剛明之德成施生之功者其惟開陽之謂
歟於時爲春於德爲生於氣爲和於數爲中
前已離乎虚空不用之地後不至於亢極有
悔之時吾觀之得以此命者豈其通玄之德
柔不至息剛不至絶中有以髣髴長春擬議
以正其名也通玄父諱冲常言先世相襲惟
一子四葉以來暨以陰德自力至通玄兄弟
六人其次曰伯義奉其先人之祀季早世自
其長曰伯和又其次曰道夷次曰志堅及通
玄皆爲羽衣通玄性剛明有志節然能循循
自樽抑故見於眉宇者常穆如也爲人推誠
不喜以囊橐相覆掩凡歷艱險必率先諸人
其館穀往來羽流雖傾囊倒囷而樂爲之故
生平無私積遠近受業餘三百人壬辰歳十
二月初三日示微疾説偈而終門人營祠於
觀之東偏而葬之歲時來會祭奠不輟銘曰
關户曰乾如陽之開粹宇之命胡爲來哉通
玄卜築實肖其德長春合之球琳一色於戲
通玄今爲飛仙彼居之安無恃吾前陽不可
亢亢則凶極委靡循循亦幾於息擇乎兩端
日麗春熙惟其有者是以似之或承之羞中
乾面澤貽此刻文服之無斁
　　　順德府通眞觀碑
　　　　平章政事宋子貞撰
夫道家者流推老氏爲始祖老氏之教主之
以太一建之以常無有以冲虚恬淡養其内
以柔弱謙下濟其外蓋將使人窮天地之始
會萬物之終刳心去智動合於自然以之修
身則壽而康以之齊家則吉而昌以之治國
平天下則民安而祚乆長非有甚高難行之
論幻怪詭異之觀也世既下降傳之者或異
一變而爲秦漢之方藥再變而爲魏晋之虚
玄三變而爲隋唐之禳禬使五千言之玄訓
束之高閣以爲無用之具矣金正隆間重陽
祖師王公以師心自得之學闡化於關右制
以强名謂之全眞當時未甚知貴國朝啓運
之初其門人丘長春首被徵聘仍付之道教
天下翕然宗之由一以化百由百以化千由
千以化萬雖十族之鄉百家之閭莫不有玄
學以相師授而况大都大邑者哉此通眞觀
之所以作也謹按其觀在郡城之西南隅始
歲在辛巳同塵眞人李志柔依城隍廟聚徒
而居之尋購地其傍廣以爲觀因得今額纔
構一室以爲講論之所會以掌教尹清和之
命俾居終南之宗聖宫即以觀事囑之於弟
志雍暨韓志久而二人者皆道念深重能守
師訓又得郡守安國軍節度使趙侯伯元爲
功德主於是遠近響應縁力日振首建大殿
於其東以像三清次築祖堂於其西以祀七
眞然後齋堂方丈靜位散室饍饈之厨雲衆
之居相望而作至於井竈廐庫級甃綵繪罔
有不備拓庭而能寬植木而能疏沉沉焉洞
洞焉眞高人之雅居而列仙之别館也觀之
南别置蔬圃以資道衆其爲屋凡四十間爲
像凡二十一軀爲地合六十畝始大殿告成
而志雍遽蜕去餘皆志乆爲之庚申之夏余
自覃懷應聘於上都亦嘗一過其地故特書
之使千載而下居其室貪其功者知有所自
來矣同塵洺水人自其父志微素喜冲澹嘗
事開玄眞人李志實故同塵亦在弟子之列
及學成行尊而其兄志端弟志藏志雍皆從
之遊俱嘗隸籍是觀同塵性淳至早歲得鍊
氣訣隱居於仙翁廣陽兩山之間絶跡人間
者蓋十有二年及聞長春宗師奉詔南下乃
迎謁於燕山玄關祕鎖迎刃而解其後傳道
四方遊無定所及住持終南道價益重遂以
朝命得今眞人之號並黄金冠服陶鑄之下
率多成德其化行一鄉行孚一邑其爲方所
者若宫若觀若庵殆百餘區然猶以通眞爲
指南志乆潞之長子人實與余同里閈雅爲
大宗師李眞常之所知因以承制之命賜號
通眞大師及今誠明眞人張公嗣掌道教又
令綱紀順德洺磁威四州之衆其爲人蓋可
知銘曰
乾坤肇判雞子封恍惚有象存其中化育萬
有初無功混混浩浩始復終廣成多言坐崆
峒陽和泄地一脉通函關鬱鬱紫氣充兩篇
道德開盲聾言各有師師有宗子孫異日紛
相攻終南躍起重陽公淨掃浮雲還太空天
皇下降開玄風一竅吹作萬不同襄城道士
得小童平地幻出蓬萊宫地周千里歸帡幪
物不疵癘年穀豐歲時筐筥走媪翁自今以
始傳無窮
　　　重修太清觀記
　　　　奉天王奂撰
地勝而後境勝理之必然者也方此之時以
洽水之陽北負梁山東肘黄河獨無名宫傑
觀乎連年會道者馬志玄於燕於薊門不遠
數千里請記太清之頂末扣其所以然則曰
創之者先師喬鍊師也潜道其名德光其字
平陽人天資恬淡純厚而耽林泉之樂初歲
入關中得法於丹陽宗師既而丐隱縣市爲
劉户部好謙所知一日拉同志李君清虚遊
故城之東北隅趙氏園面太華而嘆曰修眞
之地孰踰於此歟趙聞而施其地乃與清虚
結茅以居蓋大定十七年也後因庵而觀土
木工技競以時集殿宇像設之嚴指顧告成
至於賓客棲止厨藏廐圃之所莫不畢具天
興之亂掃然矣曰復之者熙眞先生吉志通
鍊陽子張志洞也始於丙申訖於辛丑甫五
六載而丹雘斑斑然鍾磬鏘鏘然簪裾濟濟
然向之瓦礫荆棘之場一還舊觀矣實縣宰
白侯玉主之而邑民杜恩等翼成之也其大
槩如是余亦竊有感焉嗚呼人心何嘗不善
而所以爲善者顧時之何如耳方功利馳逐
之秋而矰繳已施陷穽步設則高舉遐飛之
士不得不隱於塵外此又必然之理也然則
古之所謂避地避言者其今之全眞之教所
由興耶或者例以跡而疑其心是殆見其善
者機也使有志於世者誠能審涵養勤恪之
爲常達推移擴充之爲變率其子弟如全眞
之屬重道尊師化其鄰里如全眞之徒眞履
實踐朝夕以無間舉動以相先而能不失其
孝悌忠信之實則一身之計可以移之於一
家一家之事可以移之於一國一國之政可
以充之於天下矣雖坐進夫三代唐虞之治
而使民之仁壽物之蕃昌猶指諸掌然則敢
問其要自正心誠意始壬子正月戊戌日記
　　　淵靜觀記
　　　　河東高鳴撰
恒山爲中國巨鎭稽之書實有虞氏朔巡狩
之地後代相承寘祠于大茂峰之絶頂以備
封祀世因謂之神尖距神尖而東不兩舍抵
石門有谷曰帶耳厥土衍沃崇崗限其陰磵
水絡之淙淙然東南流可以湘濯灌溉環望
千金鐵冠諸嶺巖岫歷歷如在掌上四時變
化雲煙草樹濃淡覆露殊愜人思致殆亦天
壤間一嘉處也全眞重顯子築觀於其中額
曰淵靜於是乎一山之勝槩盡爲淵靜几閣
之供矣初重顯子自武川來將徧遊南方設
教度人唐司倉張瑋輩傾心事之既日聞道
妙咸有社稷尸祝之意重顯子曰吾得一把
茅一盂飯足矣何苦以膠膠羨物爲哉所慊
者聖眞無象設之宇門弟子無以揭香火之
處大衆雜然曰謹受教歲己丑瑋割世業膏
腴田三十畝始基之輸幣入粟者道路不絶
及庀工董役火西流而載旬三浹而成其用
簡其功速若有神陰相之者儼大殿于端掖
西以堂又掖東以庖危墉屹乎四周不華不
質不庳不侈曲中儀軌凡若干楹雖城邑名
構窮土木金碧之盛以山林泉石左映右帶
而氣象有出乎其表者矣蓋重顯子生有淑
性兒時已不茹葷血大定間同郡靈眞子爲
引度即許以法器靈眞子實丹陽馬公之高
弟惟傳授有源又嘗尸居環堵乆於鍊化故
其得道甚敏及謁長春宗師又知修行之要
獨善其身不若廣建道場爲大利益事用是
所至之方苟縁契有在必盡心焉區以計之
如淵靜者百有奇至謂幽深高潔爲仙家福
地如小有洞天者皆不敢與淵靜齒懿哉若
重顯子可謂篤道自信不負玄門者矣後二
十年門人等合謀曰物理有廢興世代有遷
革惟金石可以傳不朽夫吾師之功載卓卓
如此不自以爲功其任責在後人爾今師已
矣爲後人者不務光揚褒大不幸當不能逃
數之時視遺跡泯焉無據則負負其何言盍
請工文辭者以卒事既數踵門余甚憐其勤
厚意遂爲著其始末云重顯子其自號也姓
陳諱志益單州琴臺人嘗住侍葛公山清虚
宫壬辰春順化享齒八十有一贈洞虚眞人
自餘高風異行暨所度弟子名氏有清虚之
碑在兹略而不書癸丑二月二十有二日記
　　　神清觀記
　　　　北平王粹撰
凡道觀之稱於世者或占山水之秀或擅宫
宇之盛非宫宇則無以示教非山水則無以
遠俗是二者難於兼得雖使兼之非有道德
之士亦莫能與焉崞之神清觀通玄大師雲
陽子柳志春之所居也其山水則五臺滹水
在其東崞山正陽在其西南有金山天涯陽
武前高北有鴈門地角大和如野其宫宇則
三清之殿七眞之堂眞官山祇之祠雲堂丈
室齋厨廪廐之屬飾之以金碧樹之以松槐
環之以園圃輝映遠近崞人崇奉之日乆矣
始塗陽王朴與州長閻鎭諸公協力興建疏
邀雲陽子住持累年而成名曰神清清和眞
人賜之也乙未春會眞人適終南道由忻崞
之間雲陽子偕耆宿官僚迎謁至則憩於神
清者月餘遂以其觀歸之汾晋諸觀歸於眞
人者神清其首也未幾眞人還長春宫雲陽
子承命以楊志應知觀事庚子秋九月雲陽
子從綦清眞抵燕請眞人西行改葬重陽師
祖於劉蔣間稽首堂下言曰志春賴父師道
蔭灑掃神清已數年矣今棟宇粗備簪褐幸
集歲屢熟而人安且和及此閑暇無文以紀
之竊懼其事跡之泯没於後也俄以知長春
宫事抱眞大師張德方爲介來乞文勤甚粹
蓋嘗察雲陽子爲人矣心淳而氣和量弘而
行峻衆中混然不自露見然四方耆舊咸推
其爲有道之士兹神清所由興也山水之秀
又皆萃於觀之左右前後豈天設福地必俟
有道之士而授之耶廟貌既盛教風既行雲
陽子不敢以爲己有會遇大宗師而出之若
王朴閻鎭與其一時耆宿官僚贊成道縁者
皆當大書特書而播清芬於無窮也然神清
之爲觀也亦美矣有山水之秀有宫宇之盛
又有道德之士表而出之兼是三者餘所罕
及卒被大宗師之光明造化將見卓然立於
天壤之中亘千百世而獨存者矣粹嘗許雲
陽子觀記乆而未暇爲也聞其歸時囑抱眞
者辭意懇切故爲之書其大略如此惜乎雲
陽子已西欲問其祥不可復得他日儻能西
遊過雲陽子於神清瞻其宫宇覽其山水苟
斯文有所未盡者尚當增益冬十月二十八
日記
　　　隴州汧陽縣新修玉清觀記
　　　　臨潢李邦獻撰
爲山九仞功虧一簣聖人之所深惜也物有
垂成而不遂者君子見之亦豈無慨然傷悼
而欲遂成之心汧陽玉清觀營建有日矣既
成而後謀記之於石以延安令常元亨爲文
期日刻之適西北寇至以是遂輟今猶未克
模勒是可嘆也頃西省郞中粘割公子陽被
檄自朝那入於鳳鳴道經是邑其宰導而謁
之既至堂廡清肅門壇閴寂檜柏森密竹木
叢蔚而又汧水北來石壁當其冲勢若窘束
不得逞迴折而流湧湍激射若雷之殷殷然
其區處域别皆有嘉趣或面山而廬或枕流
而軒山光在目水聲在耳四顧灑落殆若世
塵所不到悵然眷戀而不忍去周行徧歷見
素碑瑩鏡而無字刻詰諸主觀因得常令所
爲文然邊幅破裂字形漫滅絶去者十二三
讀至行盡每每句不相續至於經始落成猶
不見其日但未見爲文之始泰和丁卯歲爾
公曰石既礱矣文既成矣何待而不遽立也
主觀答以兵革之故公執紙惋嘆卷而懷之
因許以補亡葺罅而後命工開鎸必爲若輩
終是業也一日僕以事詣府謁公於普照方
丈公以此文示僕因命考之其大略曰縣之
東南抵汧之石岸岸相對如門土人謂之石
門或傳導汧入渭禹之所鑿也瀕岸而北藉
石臨水有地廣袤數畝始全眞蒲察師卜庵
於此師操行清高刻苦於道由是人敬仰之
既而羽衣黄冠爭築室於其側皆願執庚桑
楚之役他日師集其衆而告曰吾與若輩兀
兀然日無所爲而棲此煙霞之勝境具何福
縁而享此樂也與夫作一己修眞之地曷若
爲萬民祈福之宫吾欲於此起觀宇使神明
有所依止不亦可乎衆伏膺師訓唯諾而退
皆願協力而贊成之乃相與行化於縣人於
是遠近響應結縁而來者絡繹如市富以其
財貧以其力故材木塼甓凡所當用者刻期
而備殿宇像設與其所當修起者不日而成
既而請額於朝廷而勑賜曰玉清居無幾何
師忽不疾而逝纊息不屬而視之宛然如生
同學于善慶與門弟子思師之德龕其像而
事之其始終可見者如此而已而公徐曰子
爲我因其舊文而更新之僕以初未嘗親歷
其地且所誌者不詳而欲固辭因語公曰道
家者流而以清靜無爲爲本今師勞人之力
而縻土木之費非所謂知其本者也何以文
爲公曰不然常善救人故無棄人老氏之微
㫖也師佩是言而有度人之心然人之禀賦
各異天資厚者善由中出而易入於道薄者
杆格而不能合故假神明之像使日知所敬
以畏其外由之以厚其中也師豈好爲浮誇
侈靡者哉况因夫人之所欲爲而爲之非能
力使强斂烏得以是而訿師也且夫物有既
成而微闕者因而成之亦士君子之美事也
又何辭焉聞公之言即公之心則知廢者皆
可以興墜者皆可以起因援筆而粗書之正
大乙酉季冬一一十有七日記
　　　大都清逸觀碑
　　　　正奉大夫叅知政事商挺撰
己卯之歲長春丘公來自海上應
太祖皇帝之聘越金山而入西域也弟子從
行者十八人各有科品隸琴書科則有眞人
冲和潘公焉及南歸至蓋里泊夜宣教語謂
衆曰今大兵之後人民塗炭居無室行無食
者皆是也立觀度人時不可失此修行之先
務人人當銘諸心長春既居燕士庶之託跡
四方道侶之來歸依者不啻千數宫中爲之
嗔咽公曰吾師之言不可忘也乃擇勝地以
爲長春别館壬辰歲廣陽坊居民有貨其居
者公往相焉曰土厚木茂清幽之氣蔚然眞
道宫也遂捐資以貿之建正殿翼左右二室
以居天尊洎諸神像講堂齋庖方丈客寮靡
不有所亦門人韓郭尹劉諸人善繼其志而
後有成也仍築琴臺於殿之陰今朝有名琴
二曰春雷曰玉振皆在承華殿貞祐之變玉
振爲長春所得命公蓄之故以名其臺而又
葺蔬圃以供歲計植花木爲遊觀之所觀成
之日實城西南之冠求額於清和眞人故以
清逸名之至元丙戌秋門人王志和偕同輩
二三人狀觀之顚末來求文以刻之石有以
清逸名額之意爲問者予應之曰天地之氣
有清有燭人受所賦則清者賢而濁者愚世
之賢者有避世之士焉薄功名而不爲輕世
位而不居寄形於寂寞之濱委心於紛華之
外者靜安閑適以自樂其所樂耳潘公之修
是觀也靜而深有山林之趣幽而雅無金碧
之華琴臺足以寓意庭柯足以怡顔四時花
木足以招徠賓客門巷蕭條俗駕稀而市聲
遠人之至也猶若脱塵羈逃世網其心放焉
而有忘其歸者況家於其中也哉彼戀功名
嗜富貴縈内疚以汩心志圖外觀以維車服
而疲憊精神於車塵馬足間視清逸者爲何
如作者喟然嘆曰清和之言㫖哉請以是說
書之石用告來者於是乎書公諱德冲字仲
和淄州齋東人方在娠母夢祥雲覆其體妊
十九月乃生七歲猶不言忽有一道者過其
門而丐焉即從傍與語家人遂驚道者曰道
器也令其父教之讀書日誦千餘言將娶婦
遂潛往棲霞濱都觀請謁長春師過濰陽玉
清宫清和尹公爲紹介焉初號冲和後領河
東道教事居純陽上宫又號九峰老人賜號
玄都廣道冲和眞人銘曰
清逸之觀何隆隆乾坤清氣公所鍾祥雲覆
母身乃降道氣大受超凡庸神仙宫府聊相
從翛然遠引追喬松石壇月高曉露濃滿庭
花木春融融利名不到蓬萊中抗塵走俗嗟
樊籠琴臺千古遺高風自愧老筆銘新宫
　　　增修華清宫記
　　　　(叅知政事陜西四川等/路行中書省事商挺撰)
始余從先大夫右司君宦遊長安道過華清
周行廊廡間因讀唐宋以來名賢石刻其間
興廢沿革炳然如在目前重樓延閣層臺邃
沼雖不迨承平盛時而規模制度宛然故在
迨天兵南下居民東遷所在宫觀例墮灰劫
秦爲兵冲焚毁尤甚所謂華清者亦不免莽
爲薉區矣歲癸丑奉命西來復過故宫意謂
蕩然無復向日及見其屋宇修整階序廓大
爲殿者八曰三清曰紫微曰御容曰四聖曰
三官曰列祖曰眞武曰玉女爲閣者二曰朝
元曰經藏爲湯所者二曰九龍曰芙蓉鍾鼓
有樓靈官有堂星壇雲室蔬圃水輪以次而
具丹堊藻繪粲然一新若初未毁而又有加
焉者詰其故主宫趙志古等合辭言曰辛丑
春先師清平老人趙公志淵自洺州從清和
宗師會葬祖庭還過驪山四顧彷徨憫宫室
之彫廢遂慨然以修復爲事乃命其徒剪榛
棘礱柱礎陶瓴甓勤垣墉於是四方道侶各
執其藝來會宫下鼓舞忻躍咸願薦力土木
之功以時竟舉斜傾者起之腐敗者易之破
缺者完之漫漶者飾之又得太傅移刺公總
管田公輸貲助役相與翼成稍稍興葺僅見
倫叙事未竟不幸先師捐館命弟子張志靜
主之無何張亦□世志古等才譾力綿大懼
不任以墜宗緒自是脇不沾席食不甘味饑
寒疾苦不以累其業者逾十五年始克有成
敢以記請庶徵石書辭俾先師之功勤永有
傳焉屬時多故辭未能也中統改元與平章
廉公再被隆委殿邦坤隅志古輩復以其師
行實來謁且迫促前記余謂秦中名山水多
矣可取者唯華清爲最闢門可以瞰清渭登
高可以臨商於高甍巨棟綿亘盤鬱寒藤老
樹蒙絡摇綴而漢唐之離宫别館咸在焉斯
則華清之奇觀也前人述之備矣又况東西
奔走實當衝要而能潔齋館以待賓僚蓄芻
藁以備傳客饑者食之寒者隩之疲者休之
小大畢慰其意咸充然若有所得此其與時
遷徙應物變化隨俗施事無所往而不宜者
也向非清平玄應感人曷能新宫宇還舊觀
非志古輩竭力盡悴曷能勤堂搆紹宗風而
喑無一言是使師弟子之功泯默而不傳也
聊推次營造之始末俾刻諸石用紀歲月云
時中統二年九月日記
　　　七眞傳序
　　　　南至封龍山樵李冶仁卿撰
山車垂鈎不雕不幾之謂眞嬰啼孺慕與生
俱生之謂眞上皇之世一眞大全其化淵淵
其俗平平標枝野鹿同歸自然物與無妄夫
何爲乎雖接子之或使亦季眞之莫爲已世
既下衰道術幅裂一眞内潰萬僞𧥄𧥄猖狂
恣睢謾讕佹僪剖姦厥詐沂鄂太素於斯時
也不有至人濟之無假之津返之邃古之宅
則日填月積積習生常氓之蚩蚩將爲異物
天可倚杵初不待千歲之遼是故帝鴻世有
廣成之救姬周世有混元之救戰國世有南
華冲虚之救而七眞繼踵叠爲近世之救所
遇雖殊其爲救一也自重陽始祖開眞筌於
金源氏正隆大定之初長春老仙翁眞風於
我國朝啓運建極之際中間陶鑄群生使之
保合太和各正性命蓋千萬數而俘鹵之餘
齒凍餒之殘喘狴犴之假息所以起尸肉骼
膏枯已痛俾人蒙安樂之福者又莫得而周
知然則七眞之救世也眞葉上帝之心也上
帝之愛民也眞藉七眞之教也不然何爲天
生聖皇出寧四海天生長春左右大命相與
聚精會神而同始共終哉長春上賓清和勑
蕆之眞常發揮之今而誠明布濩之則夫七
眞之盛跡炳如日月在天矣雖無文字纂述
固不没没况傳贊精确仙語琅琅耶諸君叙
列曲折備盡然走復贅談其傍亦側聽陽阿
從而和之耳乃若虚舟靈風飄蕩變化日新
之說此又玄中之玄走雖老尚獲一溉之益
詩云招招舟子人涉卬否人涉卬否卬須我
友稽首誠明母曰子非其人歲至元乙丑日
序
　　　送眞人于公如北京引
戊戌歲三月初吉北京司鑰萬户烏公遣介
紹抵長春奉玄纁致書邀眞人洞眞老以矜
式其國人既可所請四月望日公復躬親備
車馬來逆僕聞洞眞寧海人自齠齔入道居
關中五十餘年里閈不一遊其苦節厲志行
輩鮮儷潔行仁聲遠近著聞正大間被中㫖
提點汴京中太一宫越壬辰大軍南渡燕京
長春宫諸耆宿莫不懸懸于懷後聞嚴行臺
護歸東平莫不相慶因至燕謁處順堂宫人
懇留不獲南歸五年矣羽士服其精嚴如奉
神人都人瞻其容止如睹列仙一日命駕猿
鶴爲之怨驚松菊爲之寂寞衆設堅議以阻
其行其信不可奪也至欲有以力挽而俾不
得去者僕曰至人兼善之心視斯世如一常
以其有餘補其所不足長春清和留西堂李
眞常主法席其餘耆德不可槩舉比輟此老
以及遠方正如海藏雖去一珠吾光無所損
施之他室照夜爲有餘矣又况白霫土厚人
純勸善易入聞道易行加之烏使君侯漕臺
輩身先奉篲能致有德先覺以師範之視變
故俗如反掌耳或謂洞眞澹如白雲去往無
心安能規規語汝誨汝俾汝悠悠者果從其
訓耶僕曰明月一出即現諸水月何期於水
水亦不能逃夫月者大明以臨之至寂以感
之心領神受中有不能已者何事規規其間
洞眞胸中自有明月人性猶水天下一也何
獨白霫之疑哉衆聞之雖其元老見奪爲私
弔復以君子所居者化爲兹道賀也於是相
與開賓館設祖席作歌詩餞送以寵其行張
本引之且贈詩
眞人白霫行長官執其御富貴不敢驕熏鍊
竊思預誰謂霧豹隱忽與雲鴻翥祖餞何徘
徊未忍别離遽煙柳望長亭茫茫正飛絮
　　　眞常李志常
臨岐執别春始歸桃花將盡柳花飛望中車
馬健如疾何時再見丁令威
　　　又
心去意難留乗春賦遠遊秋風吹素髮猿鶴
替人愁
　　　定庵吴章
祖席相看手屢持東風無奈思依依慣聞玄
鶴幽庭唳忽作仙鳧獨自飛苑北佳遊何日
再終南舊隱幾時歸因君唤起家山興不覺
臨風賦式微
　　　馮翊馮志亨
古汴玄宫乆住持眞仙無地不歸依水中一
月隨方現天上孤雲到處飛蕙帳夜寒添鶴
怨祖庭春暖待師歸此行莫負關中約早占
終南冷翠微
　　　河東段天常
華表千年鶴翩翩復舊遊遼天快空廓燕市
謝淹留輕舉師先得高飛我未由望窮雲海
路不斷暮煙愁
　　　終南山甘河鎭遇仙宫詩序
　　　　大原虚舟道人李鼎撰
雄雞一鳴六合出其昏闇薰琴一奏萬物遂
其長養天下之事有廣大至於充塞霄壤而
感發之機初或起於毫末者何哉蓋一物之
細而至理之所寓實有不知所以然而然者
存焉耳甘之一水其用有如此者我重陽祖
師之道其傳而當至於百千萬世之無窮予
不得而預言之始以正隆以來百年三四傳
中衆所同見者而觀之其出自門下登眞者
自丘劉譚馬數師眞以降不知其幾百千人
其賴以生死肉骨者不知其幾千萬人其宫
觀不知其幾千百所凡顱圓趾方號物之靈
者苟能撤胸中之自蔽而向之莫不在大光
明中隨求而隨給信乎其充塞霄壤也原其
始動之機實自此水遇二仙飲以一杯之力
而發之故洞眞眞人于公即其地立其宫以
志之也而洪儒鉅筆復賦詩以美之天樂道
人李公和甫請予爲序予乃爲之説曰水之
爲物自兩儀奠位之始人非水火不生活其
濟世之用水又居火之先是有利於世者莫
過於水雖然此但水之常也物莫不有常亦
莫不有變變則神常則不必論變則有所論
至論水之變又於神與非神之間有不可測
之理學道者不可不講也謂水之神耶貪泉
之水不能改夷齊之清若之何而神謂水之
不神耶上池之水而能化扁鵲之醫若之何
而不神子謂此神化天運之機祖師本全之
於未始有物之前伏而不發若有所待一旦
遇此可發之地鶴鳴子和自相感召莫之能
禦是以有今日之大也如曰不然自有此水
以來其飲之者可勝計耶何獨私於我祖師
焉易曰神而明之存乎其人其斯之謂歟中
統辛酉歲上元日稽首載拜序
　　　題甘河遇仙宫
　　　　正奉大夫叅知政事商挺撰
子房志亡秦曾進橋下屨佐漢開鴻基矻然
天一柱要伴赤松遊功成拂衣去異人與異
書造物不輕付重陽起全眞商視仍闊步矯
矯英雄姿乗時或割據妄跡復知非收心活
死暮人傳入道初二仙此相遇于今終南下
殿閣凌煙霧我經大患餘一洗塵世慮巾車
儻西歸擬借茅庵住明月清風前曳杖甘河
路
　　　陜西行中書省左右司郎中張徵上
樓閣峥嶸甘水濱重陽曾此遇天眞瓊漿一
滌迷雲散醉眼初開道日新遠别西秦勞玉
趾徑歸東海釣金鱗存神過化如時雨重與
玄元繼後塵
　　　翰林待制孟攀鱗上
道源將啓寓眞筌會際因縁豈偶然雲本無
心閑出岫珠由罔象得成玄二仙祕訣歸親
授一飲神機已默傳唯有善淵流派遠紛紛
滄海幾桑田
　　　京兆府學教授李庭上
湛湛溪流漬古苔仙眞相遇此徘徊一瓢玉
液逡巡就七朵金蓮次第開雲海難尋歸去
路乾坤惟有劫餘灰只應華表千年鶴會爲
家山一再來
　　　陜西漢中道提刑按察使王博文上
才出山垠可濫觴派流至此便汪洋前滋琪
樹七珠秀後長金蓮萬朵芳勾漏莫誇丹井
味南陽休詫菊潭香問津誰有重陽志試酌
清泠正脉嘗
　　　宣授樞密院叅議陳邃上
蒼髯如戟眼如冰凛凛豐標漢歲星應是老
仙元有分更遭羽客解通靈一瓢神糞開玄
境萬古中原拜祖庭聞道劫餘糜爛者多因
此水救來醒
　　　翰林直學士中順大夫王利用上
外全乎人内全乎天白玉在石玄珠在淵海
蟾一照重陽即仙道以水悟水乃道筌人勿
自棄甘河有泉
　　　　洛陽宰沂上
休羡曹溪一勺甘西江吸盡是空談遇仙橋
下洋洋水正派元來有指南
派出終南不少休源泉混混遍中州反涇合
渭東歸海要向蓬萊頂上流
未遇仙眞可奈何易牙有口謾蹉跎操瓢試
向橋邊飲水味過於酒味多
　　　翰林直學士知制誥姚燧上
終南山下甘泉水我挈瓶嘗井泉比如何仙
翁酌飲人一唾世上無醪醴是何濡軌不成
川北流赴渭朝宗然東海相絶幾千里餘波
開七黄金蓮河之源委人不見味更幽眇人
豈辨仙翁乗雲能再來醉棄餘杯須一吮
　　　嘉議大夫安西路總管府尹李頓上
大道茫茫隔幾塵世途何處問迷津自從一
飲天瓢水迴首西風已悟眞
魏叟求仙萬死中長房何苦遇壺公爭如一
滴甘河水便有超凡入聖功
　　　安西路總管府同知王贇上
玄元遺教五千言萬古應難得正傳大道杳
冥還有本至人遭遇豈無縁堪嗟漢武空巡
海可笑王喬浪學仙誰識終南山下路一瓢
甘水是眞筌
　　　安西路總管府判官寇元德上
布衣落託酒錢麤曾遇仙翁倒玉壺鉛汞有
蒙傳祕訣聖凡從此頓殊途消冰作水元非
異點鐵成金信不無千古甘河河上路紅塵
擾擾嘆吾徒
　　　安西王府說書劉汾題
何人畫仙翁醉飲甘河水重陽豐骨變四海
玄風起東有丹陽師心從祖庭死長春抱奇
氣佐命猶壁壘大教開全眞向慕風草靡全
眞有眞樂將相安足擬鬱鬱三神宫分據如
鼎峙人間此水在此意能有幾憶昔臨河堤
清映石齒齒雲雷鼓前浪妄意圖染指後派
更雄深仰慙天樂子
　　　長安客喬在上
樓觀森羅紫極雄仙眞去後彩霞空不縁一
酌簞瓢水誰解千年五祖功金闕儼遺泰甸
月石壇高起漢陵風殷勤重展三薰敬復許
驂鸞會故宫
　　　陜西興元等路教門提點何道寧上
重陽師祖遇純陽祕訣初傳大地香海上七
株琪樹秀世間萬朵玉蓮芳天人混合同三
昧薪火圓融共一光滚滚甘河東未已了知
源遠派流長
　　　夷門天樂道人李道謙上
萬疊晴嵐倚碧空紫雲深鎖遇仙宫三山飛
劍人歸後四海全眞道化洪夢斷鶴鳴丹井
露醮餘旛舞石壇風世間萬朵金蓮秀盡出
甘泉灌溉功
　　　前諸路道教提舉衛致夷上
開張道運發天機邂逅眞人若有期紫極寳
圖陰付授玄元神鼎重扶持陶君謾訝遷都
水扁鵲虚勞飲上池一自甘濱遭際後仙風
弘衍遍華夷
　　　安西路道門提點孫德彧上
鄭圃南華去不還猶龍心法失眞傳道微千
古傷分裂天廷重陽出大全甘水降神冥海
外至人相契赤明前誰知一醉玄風起吹綻
黄金萬朵蓮
　　　後序
　　　　門人建安張好古撰
紀録之作多矣雖復窮今極古波委雲集而
事或繁冗言必瑣細識者病焉吾師天樂眞
人自養浩祖庭典教秦蜀應事接物之暇每
以著述爲心獨念重陽祖師開化以來教法
如此其盛其出自全眞門下者名師耆德項
背相望仙鄉道館什百爲耦金石之所載莫
不流芳於無窮然大而天下遠而四方人固
罕得而徧窺之也乃因所歷遇有當世名賢
所修之文親手抄録若道行若宫觀其爲碑
記傳贊凡九十餘篇皆事跡超邁辭章雄雅
足以取信於天下後世者裒爲一編目之曰
甘水仙源録蓋甘水者祖師遇眞之地仙源
者全眞正派之傳是編之作亦猶道學諸公
所著伊洛淵源之謂其取名也甚宜矣近方
鋟梓以廣其傳予小子忝任校讎之責自夏
及冬首尾歷二十有六旬有六日工既訖功
復以後序見命予思師之用心其所以扶植
玄綱弘揚祖道誠非小補使有志之士新獲
覩是書不惟有以知前人功業之盛又固足
以見諸儒信與之公不出户庭而玄元之心
法求之有餘師矣源流靡已何代無人後之
視今焉知不如今之視昔嗣而緝之庶幾斯
傳之不朽也歲在己丑冬至後六日拜手稽
首謹書



甘水仙源録卷之十









