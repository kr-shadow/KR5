#+TITLE: 太上洞淵說請雨龍王經--
#+DATE: 2018-05-12 10:21:41
#+SOURCE: github.com/kanripo/KR5b0046 master 234bf915                
五經同卷乃九
　太上洞淵說請雨龍王經
　太上召諸神龍安鎭墳墓經
　太上靈寳補謝竈王經
　太上說利益蠶王妙經
　太上說牛廣妙經




太上洞淵說請雨龍王經
道君昔於三天之上以覷世界伏見諸天諸
地疫氣流行人多疾病國土炎旱五榖不熟
兩兩三三莫知何計爾時
天尊乗五色雲來臨國土大作神通變見光
明與諸天龍王仙童玉女七千二百餘人宣
揚正法普救衆生大注洪流應時甘潤汝等
莫生不信殃沈九祖幽䰟苦爽名係鬼官之
中百劫千生終無出日若能勤心受持讀誦
功德深遠人民無災各各延壽長年無有中
傷
道言國若有難兵戈競起人民相食天地震
動日月不明其國但於福德之方宮苑之內
或有泉池之處置九龍之位立五聖之形轉
念比經禮虚皇上帝鎭國天龍當得妖氛自
滅兵革不興君臣有道龍德相扶天下太平
恒居禄位是時諸仙等衆聞此演說悉皆利
益普潤舍靈俱起作禮各願受時
太上洞淵召諸天龍王微妙上品
　　東方青帝龍王南方赤帝龍王
　　西方白帝龍王北方黒帝龍王
　　中央黄帝龍王
日月龍王　星宿龍王　天宮龍王　龍宮龍王
天門龍王　閣羅龍王　地獄龍王　天德龍王
地德龍王　天人龍王　飛人龍王　運花龍王
花林龍王　五嶽龍王山川龍王又加殺鬼龍王
伽羅人鬼龍王小吉龍王金光龍王　金色龍王
陽炁龍王　隂炁龍王　醫藥龍王　獅子龍王
鎭國龍王　鎭宅龍王　錢財龍王　井竈龍王
金銀龍王　珍寳龍王　庫藏龍王　富貴龍王
五岡龍王　五穀龍王　金頭龍王　衣食龍王
官職龍王　官禄龍王　江海龍王　雲海龍王
淮海龍王　山海龍王　淵海龍王　國土龍王
州縣龍王　城市龍王　靈壇龍王　風伯龍王
震動龍王　雷雨龍王　大雨龍王　散水龍王
天雨龍王
道言告諸衆生吾所說諸天龍王神呪妙經
皆當三日三夜焼香誦念普召天龍時旱即
雨雖有雷電終無損害其龍來降隨意所願
所求福德長生男女官職人民疾病住宅凶
危一切寃家及諸宮事無有不吉如有魔王
及諸邪鬼若聞此經不去者頭破作七分今
絶根本吾所說此經所厭者伏所禳者𨚫如
有國土城市鄉村頻遭天火焼焚者但家家
先書四海龍王名字安著住宅四角然後焚
香受持水龍來護
　　東方東海龍王南方南海龍王
　　西方西海龍王北方北海龍王
各各浮空而來神通變現須臾之間吐水萬
石火精見之入地千尺復有大水龍王主鎭
中央随方守鎭掃除不样
道言若善男子善女人家奉龍王若能書寫
常安龍處及著庫藏之中皆以清水浄果依
時供養或是月朝月半祭龍之日讀誦經文
呼召龍王家當富貴無有虛耗庫藏盈溢此
經神驗不可稱量是時四衆聞此演說歡喜
無量八萬四千龍王一時踴躍天地震動龍
神俱㑹大雨洪流普救衆生一切天人同時
穪善稽首奉行
太上洞淵說請雨龍王經終










