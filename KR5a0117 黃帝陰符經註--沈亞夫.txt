#+TITLE: 黃帝陰符經註--沈亞夫
#+DATE: 2016-06-11 12:26:48
#+SOURCE: github.com/kanripo/KR5a0117 master f26e31fd                
二经同卷閏九
　黄帝陰符經注沈亚夫注
　黄帝陰符經注蔡氏注
黄帝陰符經注序
夫陰符三百言㫖歸一也(世人多罔測玄奥/談道兵法人事者)
(非/耶)太玄曰陽推五福以類升(壽富康寧/好德終命)陰幽
六極以類降(凶短折疾/憂貧惡弱)聖人敷演天一地二
三生萬物禀一炁而生是以修心合性修性

合炁炁合虛無虛無合體然後執天行道觀
象法言測三要之奥文煉五行之正炁陶甄
日月潜運坎離察陰陽造化之權通天地發
生之理經曰日月有數大小有定聖功生焉
神明出焉大哉深窮妙㫖洞測眞源得之則
長生失之則輕命有以見演道演法演術三
字古聖賢秘而存焉乃天機密也不可輕泄
今略注解用導精微直貴无文易明大意上
則神仙抱一演道夫演道者還丹抱一之門
運炁走朝泥丸(如炁丸轉/上朝天也)人之元炁走於首
爲之道宇仙經曰長生不老還精補腦太清
玉訣曰若到河車地黄金滿我家是也中則
富國安民演法夫演法者中去邪欲之心上
朝淳坎之水爲之法宇是心爲帝王坦然得
一正其法度富國安民也太清玉訣曰若到
褐河津造白色藏眞是也下則强兵戰勝演
術夫演術者木生火離中虛是水也坎中實
是火也是以中心行眞水眞火相伏爲之術
字也太清玉訣曰若到紫精丹不死亦不難
是也












黄帝陰符經注
　　　　給事中沈亞夫注
　　　演道篇第一
觀天之道執天之行盡矣
　君子仰觀天道運行不息合法順動固其
　性命乃保毓天數盡矣
天有五賊見之者昌
　天有五賊五行也日者火也火生於木木
　克土月者水也水生於金金克木見五行
　相賊相生是爲寒暑故曰予仰視天之盜
　五行順逆得其次序則天命昌延乃長生
　之大本
五賊在乎心施行于天
　天有五星人有五臟應眼耳鼻舌心心者
　五賊之首是以觀於五星經緯萬象内外
　相成執天之道行矣
宇宙在乎手萬化生乎身
　君子曉達眞源譬天地在乎手造化生乎
　心知萬物禀一炁生萬物之身也
天性人也人心機也立天之道以定人也
　天命之謂性人也人心機變測造化之功
　定行天道无差失也
天發殺機龍蛇起陸
　三陽之月陰陽交泰水火相賊乃天發殺
　機有雷霆風雨振動龍蛇出蟄萬彙發生
　見生殺之權備矣
人發殺機天地反覆
　凡人心不可動動則吉凶悔吝生焉天地
　非反覆天者聖人也地者臣道也反覆者
　順逆也六順六逆不常則乃爲之反覆聖
　人不動心則順天之命小人逆行機則不
　盡天數矣
天人合發萬變定機
　聖人合天道機衡當无差變乃定其心機
　是故守一
性有巧拙可以伏藏
　夫人巧拙之性坎離之象巧則既濟拙則
　未濟故伏藏於丹田丹田者精炁之元也
九竅之邪在乎三要可以動靜
　人身之九竅也心正則九邪不能入三要
　者陽之正數也三三如九陽炁足則動靜
　无奸邪可入
火生於木禍發必尅奸生於國時動必潰知
之修鍊謂之聖人
　火生於木陽炁之盛則戒之在鬭戒之在
　慾勿令奸賊生焉君子修身鍊行然後治
　國安民聖賢之人也
　　　演法篇第二
天地萬物之盗萬物人之盗人萬物之盗三
盗既備三才既安故曰食其時百骸治動其
機萬化安
　三生萬物含正陽之炁一炁盜受七日來
　復乃三才得一而備人既盜萬物之始日
　用而不知知之者長生形骸无變萬化自
　安也
人知其神不知其不神所以神也
　人之有三萬六千神光故多慾則耗竭精
　神故不神也易曰陰陽不測之爲神抱一
　存神所以神也
日月有數小大有定聖功生焉神明出焉
　日則火之精晝夜行一度月則水之精晝
　夜行一十二度半是故君子盗水火之數
　小大運動乃有殊聖之功也神光出焉
其盜機也天下莫能見莫能知君子得之固
躬小人得之輕命
　故賊盜天機造化運動愚者莫能見莫能
　知君子得之歸眞小人逆之亡命
　　　演術篇第三
瞽者善聽聾者善視絶利一源用師十倍
　瞽聾善聽視則絶利根源人能專一心而
　中道不廢十倍之功不可及也
三返晝夜用師萬倍
　君子專心反覆晝夜三陽之時行用不闕
　乃過師之功萬倍也
心生於物死於物機在目
　心即灰而目不外視生死絶念乃忘其機
　也
天之无恩而大恩生
　天之不言日月无私人能盜餌精華得不
　死之術恩无極則是大恩生也
迅雷烈風莫不蠧然
　專一志而慤乎不拔故蠢然而不動也
至樂性餘至靜則廉
　性和則包荒有餘心清則萬化平廉
天之至私用之至公
　天垂象人能盗而行之至私也天之造化
　无偏无黨乃至公也
禽之制在炁生者死之根死者生之根
　人因炁而生因炁而死萬物因地而生因
　地而死人若能擒制得天地正炁乃長生
　不死之根也禽者擒縱也
恩生於害害生於恩
　萬物春生夏長恩也秋殺冬藏害也人因
　婦人而生乃恩也因婦人死是害也
愚人以天地文理聖我以時物文理哲
　天文地理也天時地利也象天體制者聖
　順時變動者哲愚者不能察天時人事若
　能合天地化育與時設教乃聖人賢哲也
　(道者靜之本靜者夭之機動則觀其變變/則察其象故造化動靜陰陽相推是以合)
　(天運數不可差忒太玄曰夜則測陰晝則/測陽乃聖人通達玄理固帶性命潛機不)
　(宰至讑无窮令談兵/法人事者豈不遠哉)


黄帝陰符經注




　　　　　　　　　　　　　　　










