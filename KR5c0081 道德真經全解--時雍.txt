#+TITLE: 道德真經全解--時雍
#+DATE: 2016-06-11 12:27:03
#+SOURCE: github.com/kanripo/KR5c0081 master 40780663                
道德眞經全解序𠕏五
混元五千文注解行於世者亦多矣類皆分
章析句前後不相貫穿智鑿臆說非自得之
學致微言奥義闇而不明鬱而不發覽者病
於多岐莫知所向故人卻去華自眞定復歸
於亳出道德全解示僕莫知名氏玩味紬繹
心目洞開平昔疑難涣然冰釋内外混融義
若貫珠度越常情陪萬殆非世學所能擬議
蓋高仙至人愍世哀蒙披發玄奥所謂道隱
無名而善貸且成者也僕旣得斯文不忍獨
善遂勉兩金諸友裒諸好事命工鏤版以廣
其傳正隆肆年歲在單閼孟陬始和亳社時
雍逍遥序






道德眞經全解卷上
　　　　亳社時雍逍遥解
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　道虚無自然者也由自然故得常然强然
　之則不然矣謂之道實强名之豈其所可
　哉有可也斯有不可者爲之酉天能天而
　不能地地能地而不能天上下異位方圓
　異形是去本而生天地此爲可道也非常
　道也疏而爲江河結而爲山岳鳥獸之飛
　走草木之華實是降本流末而生萬物此
　爲可名也非常名也夫常道者陰陽和而
　未分混而爲一一之所起有一而未形無
　得而名焉故無名天地之始也常名者陰
　陽判而天地分乃一生夭地也有天地然
　後有萬物故有名萬物之母也唯天道乃
　謂之常無體天之道無欲而無爲用地之
　道無動而常靜以天地之道合於人得沖
　和之氣而爲美美之大者難形難名將以
　治世而安人如天地之道故在上無欲則
　民純靜而化興其美之爲美不可得而盡
　矣斯道也爲純爲朴故道可道而不可道
　也而合於眞常之道常無欲以觀其妙者
　以其常靜而不動不動則形歸於中而神
　不散故眞常之道而妙見矣妙無動而常
　寂大化行於世亦如身之無弊而樂洞眞
　守一其於妙者亦無名矣至如國有君君
　無所好民無所欲故純厚之風而無澆穢
　故常無欲而觀其妙若能體地之道欲歸
　初始即常有之可見者欲以觀其徼也此
　兩者天地之道天地皆生於一是謂同出
　而異名也雖同出而異名然同謂之玄而
　已玄有赤有黑乾爲赤坤爲黑同隱於内
　皇皇天皇地是也天地之道猶總氣於上
　元故玄之又玄玄之又玄者是謂大梵夭
　中之天下鎭人身泥丸絳宫中理五氣混
　合百神衆妙由之以出入故曰衆妙之門
　若能清靜抱一存守玄都則造乎常道矣
　　　天下皆知章第二
天下皆知美之爲美斯惡已皆知善之爲善
斯不善已故有無之相生難易之相成長短
之相形高下之相傾音聲之相和前後之相
隨是以聖人處無爲之事行不言之教萬物
作而不辭生而不有爲而不恃功成不居夫
唯不居是以不去
　美也善也天地自然之道也天下皆知也
　美雖天地之道至於之爲美則斯惡已善
　雖天地之道至於之爲善則斯不善已何
　哉天地生物之形而形未始不美由物有
　出生入死如神奇臭腐反衍復化之類則
　外於美而爲可惡者也天地生人之神而
　神未始不善由人有智慧外通如和大怨
　必有餘怨之類則分於善而爲不善者也
　旣出於爲美爲善斯不合無爲之道故一
　彼一此更相變更相見而皆反是焉下文
　以喻之故有無之相生者以反常道無形
　也有有無之理以相生故有難易之事以
　相成長短之相形者以反地道無隅也有
　長短之度以相形故有高下之勢以相傾
　聲音之相和者以反天道希聲也有聲音
　之文以相和故有前後唱應以相隨唯聖
　人知美惡之變遷識善否之多累是以體
　天地自然之道而處無爲之事行不言之
　教也唯行不言之教故萬物作而不辭若
　此則執左契而不責於人將孰爲不善邪
　是之謂天下皆知善者矣唯處無爲之事
　故生而不有爲而不恃功成不居若此則
　任物自然無容私焉將孰爲可惡耶是之
　謂天下皆知美者矣以其作而不辭故任
　其自生雖生而不有任其自爲雖爲而不
　恃不有不恃雖有功亦不自居矣生而不
　有地道也爲而不恃天道也功成不居常
　道也體此三者故在己無居物莫能遷何
　去之有故曰夫唯不居是以不去
　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治虚其
心實其腹弱其志强其骨常使民無知無欲
使夫知者不敢爲也爲無爲則無不治矣
　賢者有智尚之則民爭貨者有欲貴之則
　盜賊多有賢者名也貨者利也人之可欲
　莫大於名利旣不尚不貴是謂不見可欲
　不見可欲則神乃守形心何得而亂焉是
　以聖人不尚賢體夭之無知不貴貨法地
　之無欲體天而虚其心法地而實其腹心
　之虚也志自弱矣腹之實也骨自强矣若
　是則常使民無知無欲使大賢者雖有知
　而聖人鎭之不敢以有爲也是謂爲無爲
　則無不治矣
　　　道沖章第四
道沖而用之或不盈淵兮似萬物之宗挫其
銳解其紛和其光同其塵湛兮似若存吾不
知其誰之子象帝之先
　道在天也以無爲用故曰道沖沖者虚而
　容物也然大盈若沖以能容物故其不盈
　而或之矣道在地也以靜爲體故曰淵兮
　淵者深而莫測也然萬物恃之而不知所
　由生故似乎宗矣若能體天之道沖虚恬
　淡銳則挫之體地之道淵深止靜紛則解
　之挫其銳也其上和光而不耀此之謂道
　在天歟解其紛也其下同塵而不濁此之
　謂道在地歟道在天地沖虚淵深湛兮固
　有存焉雖謂之存然在夭也而或存矣在
　地也而似存矣故曰似或存也自元始祖
　劫而來故不知誰氏之子化生諸天是謂
　象帝之先
　　　天地不仁章第五
天地不仁以萬物爲芻狗聖人不仁以百姓
爲芻狗天地之間其猶橐籥乎虛而不屈動
　而愈出多言數窮不如守中
　夫仁人心也不仁則常無心也唯常無心
　故雖有愛利之實而無愛利之累此天地
　聖人所以芻狗萬物與百姓也夫束芻爲
　狗以待祭祀之用適則用之故有愛利之
　實過則棄之故無愛利之累夭地之間若
　谷亦以其無心而中虚也故其猶橐籥乎
　橐籥虚而能受受而能應出於無心所以
　不屈動而愈出也若夫不待感而作出於
　有心者則多言而未免夫累所以數窮若
　能體夭地之無心守沖虚恬淡之道自致
　其神則縁感而後應何窮之有哉
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　世之人徒知山澤之谷而不知所謂夭下
　谷者天地是也夭地無心而中虚有谷之
　象天地能生生能化化謂之至神唯神也
　感而遂通亦猶谷之以虚而應也故謂之
　谷神然生物者不自生化物者不自化所
　以長生故曰谷神不死夭雖生生所以能
　生物者玄也地能化化所以能化物者牝
　也故曰是謂玄牝玄牝者陰陽是歟方陰
　陽和而未分則孰爲天地唯陰陽判而生
　天地則天地由此以出入者也故曰玄牝
　之門是謂天地根天地根則未有天地自
　古以固存者是已故曰綿綿若存若是者
　感而後應不爲物先何勤之有故曰用之
　不勤夫道之在天地如此人者貌肖夭地
　亦有泥丸以應之泥丸者乃在我之谷神
　也名曰崑崙之山内有方寸丹田通於七
　竅號曰天谷中有神人居焉丹内圓以應
　天田外方以應地亦玄牝之義然三十五
　分總氣上元是謂天根也若能體道在我
　則長生不死與天地參
　　　天長地乆章第七
天長地乆天地所以能長且乆者以其不自
生故能長生是以聖人後其身而身先外其
身而身存非以其無私耶故能成其私
　道生萬物而不自生天地肖道故能長生
　長生則長乆矣天地不自生所以無私聖
　人體天地故能成其私成其私則身先而
　存矣後其身者不與物爭也外其身者以
　存其神也此所謂體天地之無私夫天之
　至私用之至公此其效歟
　　　上善若水章第八
上善若水水善利萬物而不爭處衆人之所
惡故幾於道居善地心善淵與善仁言善信
政善治事善能動善時夫惟不爭故無尤
　水之性不雜則清莫動則平鬱閉不流亦
　不能清天德之象故上善若水也水善利
　萬物而不爭處衆人之所惡故幾於道下
　文以喻之善下而安靜故曰居善地益深
　而莫測故曰心善淵此二者幾地道歟澤
　及而不偏故曰與善仁行險而不失故曰
　言善信此二者幾天道歟内明而外平故
　曰政善治性潤而材因故曰事善能此二
　者幾常道歟雖善利萬物幾於天地之道
　如此然皆作用而適可者也故曰動善時
　動善時者何爭之有此其所以無尤
　　　持而盈之章第九
持而盈之不如其已揣而銳之不可長保金
玉滿堂莫之能守富貴而驕自遺其咎功成
名遂身退天之道
　盈不可乆莫若不欲盈何必持之進銳退
　速莫若挫其銳何必揣之金玉滿堂莫之
　能守者爲已盈矣富貴而驕自遺其咎者
　爲已銳矣此乃失慈儉之道故有盈銳之
　過也盈者功成也銳者名遂也旣功成名
　遂則有身退之理是乃陰陽進退盈虧之
　運也若能守慈儉之道則去功與名還與
　衆人何盈銳之有哉
　　　載營魄章第十
載營魄抱一能無離乎專氣致柔能如嬰兒
乎滌除玄覽能無疵乎愛民治國能無爲乎
天門開闔能爲雌乎眀白四達能無知乎生
之畜之生而不有爲而不恃長而不宰是謂
玄德
　身者神之車也魄於之而載者也魂云而
　動負魄以出入則神經緯於外而致意於
　有爲所以三魂忽忽魄靡傾惟聖人藏神
　於内則載而營之魄不隨魂而外馳矣如
　此然後可以爲衛生之經故曰載營魄夫
　衛生之經無他亦不離於精也氣也神也
　三者之間而已能抱一者精不摇能兒子
　者氣不暴能滌除思慮者神乃守是謂體
　夭地道者矣非特此也能體天道斯能無
　爲愛民治國欲其無爲者也能於愛民治
　國而無爲則滌除玄覽我無爲而民自化
　矣能體地道斯能爲雌天門開闔欲其爲
　雌者也能於天門開闔而爲雌則專氣致
　柔晝夜不寐乃成眞矣能體常道斯能無
　知明白四達欲其無知者也能於明白四
　達而無知則收視反聽抱一爲天下式矣
　若是者精全而不虧氣和而不暴神清而
　不疵則道德一合渾渾沌沌大同乎溟涬
　矣生之者道也畜之者德也天地之大德
　曰生是德者統天地而言之亦不離於道
　也天玄也地田也故畜從之地道生而不
　自生故生而不有天道爲無爲故爲而不
　恃常道成器長故長而不宰此三者應於
　泥丸上首之中蓋天德之謂也在天爲玄
　則玄德者天德而已矣夭德以無爲用載
　營魄者亦當其無有車之用德非天德歟
　　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　所乗者車運動而已所宜者器適用而已
　所居者室靜止而已行者動也止者靜也
　適用者動靜之間也聖人以此諭道矣觀
　此三者皆外有内無之象有則實無則虚
　無則以有爲利有則以無爲用反觀諸已
　每解於此有者形也無者神也神生形故
　形以神爲用形成神故神以形爲利形不
　得神不能自生神不得形不能自成形神
　合同更相生更相成則道乃存矣奈何神
　常愛人人不愛神遂至於早已故善者夷
　心存神以虚其中
　　　五色章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　視之不見名曰夷者常道也世之人不能
　收視於内景致五色亂目於外失太初之
　道故盲矣聽之不聞名曰希者天道也世
　之人不能反聽於眞寂致五音亂耳於外
　失太始之道故聾矣搏之不得名曰微者
　地道也世之人不能食氣於太和致五味
　噣口於物失太素之道故爽矣此三者内
　失寸田之守而遊蕩其心故曰馳騁田獵
　令人心發狂旣外着於物志乎期費而有
　累於行持者也故曰難得之貨令人行妨
　是以聖人無知而畜德於内慮見可欲而
　失性於外故爲腹實而已不爲目也三者
　皆生之害而獨言目者何九竅三要其機
　在目故去彼外視之華而取此内德之實
　矣
　　　寵辱章第十三
寵辱若驚貴大患若身何謂寵辱寵爲下得
之右驚失之若驚是謂寵辱若驚何謂貴大
患若身吾所以有大患者爲吾有身及吾無
身吾有何患故貴以身爲天下若可寄天下
愛以身爲天下若可託天下
　寵辱者有爲於事物也旣有爲於事物而
　神不能内守故若驚貴者德也人人有貴
　於己者或反自累其德則爲其有身故大
　患若身也寵者受制於人爲人下之道有
　寵則辱隨之矣故得之有心操之則慄失
　之有心捨之則悲得之在物不能内守此
　其所以若驚吾者命物之我上德上之稱
　也吾所以有大患者縁有身而累於德矣
　有身者徇夭下也苟徇天下則以形累心
　以心累德失其所以命物者故患莫大焉
　如其無以天下爲則以虚爲身而不以有
　身爲累所謂無身之身者也且有何患世
　俗之人迷惑有無不知無身之理故喻下
　文且貴以身爲夭下是貴所寄於身故悟
　道者若可寄天下何患之有又愛以身爲
　天下是寵所託於身故得道者若可託天
　下何辱之有知去來之非我不以身自累
　忘萬物於心目不以寵自矜故君子不得
　已而臨蒞天下若寄託而已是謂無以天
　下爲者矣
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩兮不可名復歸於無
物是謂無狀之狀無物之象是謂恍惚迎之
不見其首隨之不見其後執古之道以御今
之有能知古始是謂道紀
　常道者太初之始故夷而不可見也夭道
　者太始之始故希而不可聞也地道者太
　素之始故微而不可搏也此三者氣形質
　之始不可致詰故混而爲一一者陰陽和
　而未分上無積陽故其上不皦下無重陰
　故其下不昧陰陽交合無得而名焉故繩
　繩兮不可名雖曰陰陽而陰陽不可判也
　故復歸於無物是謂無狀之狀者地道未
　分也無物之象者天道未分也天地之道
　未分則陰陽即而不離故是謂恍惚若然
　者迎之不見其首孰知其所從來隨之不
　見其後孰知其所與往於此欲行持之則
　唯執古之道以御今之有者矣古者天地
　也今之有者形也若能執天地之道以御
　形形將自正矣古始者一也天地之源也
　故曰道紀
　　　古之善爲士章第十五
古之善爲士者微妙玄通深不可識夫惟不
可識故强爲之容豫兮若冬涉川猶兮若畏
四鄰儼若客涣若冰將釋敦兮其若樸曠兮
其若谷渾兮其若濁孰能濁以靜之徐清孰
能安以動之徐生保此道者不欲盈夫唯不
盈故能弊不新成
　古之善爲士者通常道之妙通天道之玄
　通地道之微故曰微妙玄通内雖通微妙
　玄而外實深不可識若以外望言之故强
　爲之容而已愼而順動豫若冬渉川默而
　靜止猶若畏四鄰動靜之間不爲物主儼
　其容而若客此三者外望也然外若豫而
　内若谷曠極無心也外若畏而内若樸敦
　厚無欲也外若客而内若涣冰釋而無繫
　也以其内若涣若樸若谷與道合眞是謂
　微妙玄通以其外若豫若畏若客而不自
　見是謂深不可識雖若此然亦渾於流俗
　故渾兮其若濁也孰能濁以靜之徐清孰
　能安以動之徐生者唯通玄究微者也濁
　者地之體靜者地之道若能法地之道則
　徐徐而清矣以地自然法天也安者天之
　體動者天之道若能法天之道則徐徐而
　生矣以天自然法道也欲保此道唯善爲
　士者故不欲盈夫唯不盈則能固弊守原
　不爲新成而忘本矣
　　　致虛極章第十六
致虚極守靜篤萬物並作吾以觀其復夫物
芸芸各歸其根歸根曰靜靜曰復命復命曰
常知常曰明不知常妄作凶知常容容乃公
公乃王王乃天天乃道道乃乆殁身不殆
　虚靜者萬物之本也體天之用致乎虚之
　極法地之體守乎靜之篤萬物並作聖人
　觀其復明物理以化人也且草木地類也
　其根在下而枝在上得地之道而止人乃
　天類也其根在上而枝在下得天之道而
　動夫物芸芸各歸其根萬物畜而不比之
　謂本根可以觀於天矣故聖人言華要歸
　其實莖葉如本根爲道歸祖首黄闕兩眉
　間此之謂也歸根曰靜者唯靜則法地之
　體可以反性矣靜曰復命者靜則徐清唯
　清則體天之用可以復命矣太一司命蔕
　在泥丸故太一者總天地之道者也夫是
　之謂常天地之道旣總而爲一則漸入眞
　常之道故復命曰常也知而守常神由斯
　生明由斯出皆原於一故知常曰明也明
　者陰陽合而爲一不知常者捨天地之道
　而有妄心隨物轉徙觸塗自患永失眞道
　故作凶也夫知常容者知天地之道也天
　地之間無所不容何私之有故曰容乃公
　王者體天地之無私所以成其私故曰公
　乃王王惟體天地之道而其一上比故曰
　王乃天天一而大者也故曰天乃道道先
　天地歷萬世而無有紀極者也故曰道乃
　乆乆者道之常知常者故殁身不殆矣
　　　　太上章第十七
太上下知有之其次親之譽之其次畏之侮
之信不足焉猶不信焉猶兮其貴言功成事
遂百姓皆謂德自然
　大道無形陰陽混而爲一一生天地天地
　生萬物自無形而生有形也當太上之世
　君天下者無爲也天德而已矣下民知有
　上而帝力何有於我哉故曰太上下知有
　之此乃反大道無形也中古聖人澤加於
　民民自親而譽之故曰其次親之譽之此
　乃反天道無親也後世帝王則勑法以齊
　之而民自畏故曰其次畏之此乃反地道
　無欲也延及數世法出姦生令下詐起故
　曰其次侮之此乃反王道之正也以法令
　取信於人信不足有不信也是以太上之
　始行不言之教故曰猶其貴言功成事遂
　百姓皆謂我自然則無親譽畏侮不信矣
　　　大道廢章第十八
大道廢有仁義智慧出有大僞六親不和有
孝慈國家昏亂有忠臣
　大道廢有仁義者何仁可爲也義可虧也
　以其反常道無爲故大道廢也智慧出有
　大僞者何智有知也惠有察也以其反天
　道無知故有大僞也六親不和有孝慈者
　何孝者各親其親慈者各子其子以其反
　地道無欲故六親不和也國家昏亂有忠
　臣者何見危致命諫不避死以其反王道
　之正顯忠臣之節也夫大道溟涬無廢無
　興古今不異人自廢之亦天地陰陽之數
　也然窮則變變則通通則乆矣有聖人者
　以道蒞天下會於仁而不恃薄於義而不
　積民歸淳樸而智慧者消人無機巧而詐
　僞者息風化淳而孝慈復泯一人正而忠
　臣自順此之謂至治
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有所屬見素抱樸少私寡欲
　道降德衰以悦聖耶是相於藝悦智耶是
　相於疵悦仁耶是亂於德悦義耶是悖於
　理天下將不安其性命之情也以此是以
　聖人不以多能爲聖不以治人爲智而體
　天道無知其於民利也百倍不以愛物爲
　仁不以立我爲義故絶仁棄義而體大道
　無爲其於孝慈也復泯不以奇物爲巧不
　以貨財爲利故絶巧棄利而體地道無欲
　其於盜賊也無有若是則民自反其性而
　復其初矣聖智也仁義也巧利也此三者
　以文滅質失其素樸之眞是使民有不足
　教民爲悖逆驅民爲盜賊以爲文不足也
　故令有所屬見素者體天地之道也夫明
　白者入素入素則自然少私矣抱樸者體
　常道也故無爲者復樸復樸則自然寡欲
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如春登臺我獨怕兮其
未兆若嬰兒之未孩乗乗兮若無所歸衆人
皆有餘我獨若遺我愚人之心也哉純純兮
俗人昭昭我獨若昏俗人察察我獨悶悶澹
兮其若海飂兮似無所止衆人皆有以我獨
頑似鄙我獨異於人而貴求食於母
　文滅質博溺心然後民始惑亂無以反其
　情性而復其初故聖智之疵仁義之亂巧
　利之盜此三者以爲文不足是以聖人絶
　有爲之學處無爲之事何憂之有唯之與
　阿相去幾何善之與惡相去何若在學者
　自爲分别其於失性傷生均矣人之所畏
　者喪生也學以多方喪生不可不畏所以
　絶學也以多方之故故荒兮不得其中矣
　夫學之初也以時習之熙熙而悦故如享
　太牢之味而失其恬淡如春登臺之觀而
　失其寂寞我獨怕兮懷天地之始如嬰兒
　之未孩也乗乗兮其動也似無所歸矣學
　之中也聞見務多日有所益故皆有餘我
　則爲道日損獨若遺也動靜之間天機不
　張而默與道契純純兮不爲賢人之用心
　矣學之極也文過而質滅昭昭如日月之
　揭博勝而心溺察察有淵魚之見我則獨
　守本根若昏而無外視之昭也悶悶而無
　外通之察也忽兮若海寂兮其靜也似無
　所止矣由初以至極因於積習故皆有以
　我獨頑且鄙而無以爲也然則我何異於
　人哉貴求食於母而已天地乃萬物之母
　也人皆食穀與五味獨食太和陰陽之氣
　故能不死此其所以異
　　　孔德之容章第二十一
孔德之容惟道是從道之爲物惟恍惟惚惚
兮恍兮中有象焉恍兮惚兮中有物焉窈兮
㝠兮其中有精其精甚眞其中有信自古及
今其名不去以閲衆甫吾何以知衆甫之然
哉以此
　孔者自子至乙三陽在焉杳㝠之間乾道
　已具眞精應物之時也德者道之在我也
　容者貌肖天地也若得此時眞精而之我
　天地則道自歸之矣故曰孔德之容唯道
　是從也道之爲物惟恍惟惚者以陰陽言
　之也德之爲物爲形爲質故道之爲物爲
　陰爲陽恍兮者道在夭而爲陽也陽中有
　陰故曰恍兮惚應物爲神神者無中之有
　謂其在夭者故曰其中有物也惚兮者道
　在地而爲陰也陰中有陽故曰惚兮恍應
　物爲氣氣者有中之無謂其在地者故曰
　其中有象也杳兮㝠兮其中有精者天地
　之間陰與陽并展轉變化遂爲物精吾思
　是道本出杳㝠也其精甚眞者應於上元
　也其中有信者應時不忒也道亘古今而
　常存故自古及今其名不去天地乃萬物
　之甫也在我而貌肖天地是謂以閲衆甫
　必言甫者爲天地有父之用也夫何以知
　衆甫之然哉精以集神神以化氣氣以化
　物物化之間由環之無窮衆甫之變日逝
　而不停故萬物非欲生不得不生萬物非
　欲死不得不死聖人所以貴精者神可以
　不死可以不生
　　　曲則全章第二十二
曲則全枉則直窪則盈弊則新少則得多則
惑是以聖人抱一爲天下式不自見故明不
自是故彰不自伐故有功不自矜故長夫惟
不爭故天下莫能與之爭古之所謂曲則全
者豈虚言哉誠全而歸之
　常道應物而不爭故曰曲則全地道大直
　而若屈故曰枉則直天道沖虚而若谷故
　曰窪則盈王道守樸而無爲故曰弊則新
　此四者域中之四大也雖分四大實本一
　道道一而已矣天得之以清地得之以寧
　侯王得之以爲天下貞故曰少則得若降
　本流末而從事於有爲則爲有所縈億載
　無畢故曰多則惑是以聖人知至道不煩
　殊途一會故抱一爲天下式於是體四者
　之道以應世而無任己之累焉不自見者
　體曲則全之道故明矣不自是者體枉則
　直之道故彰矣不自伐者體窪則盈之道
　故有功矣不自矜者體弊則新之道故長
　矣然其應物則皆以常道爲本常道不與
　萬物交爭焉故天地莫能與之爭古之所
　謂曲則全者豈虚言哉誠全而歸之
　　　希言自然章第二十三
希言自然故飄風不終朝驟雨不終曰孰爲
此者天地天地尚不能乆而況於人乎故從
事於道者道者同於道德者同於德失者同
於失同於道者道亦得之同於德者德亦得
之同於失者失亦得之信不足有不信
　天何言哉聽之不聞而已希言者天道也
　故常自然飄風驟雨天地不常之氣也天
　地不常尚不能乆人若不常其德安可從
　事於道故從事於道者體大道空虚而無
　爲存而生之亦同乎道矣體上德清靜而
　無慾守而畜之亦同乎德矣如飄風驟雨
　之類非常則正復亡癡盲而持自咎亦同
　乎失矣同於道者飛昇南宫是道亦得之
　同於德者延壽長年是德亦得之同於失
　者鬼道相連是失亦得之三者取信於人
　皆必至之符也若信不足乃有不信矣
　　　跂者不立章第二十四
跂者不立跨者不行自見者不明自是者不
彰自伐者無功自矜者不長其在道也曰餘
食贅行物或惡之故有道者不處
　跂者自爲立故不常立若能體地道寂兮
　無欲故獨立而不改也跨者自爲行故不
　常行若能體天道寥兮無心故周行不殆
　也至於自見自是自伐自矜皆自爲之過
　亦比於跂跨之類是以反前篇之所謂也
　若是者其在道也出乎分之所欲而爲餘
　食侈於德之所行而爲贅行是皆好盈者
　也物或惡盈故有道者不處於此
　　　有物混成章第二十五
有物混成先天地生寂兮寥兮獨立而不改
周行而不殆可以爲天下母吾不知其名字
之曰道强爲之名曰大大曰逝逝曰遠遠曰
反故道大天大地大王亦大域中有四大而
王處一焉人法地地法天天法道道法自然
　氣形質具而未相離曰混淪有物混成則
　混淪而未相離者是已形變之始而爲一
　一生天地故曰先天地生言道也寂兮獨
　立本於眞常豈有改哉言地也寥兮周化
　化於妙用豈有殆哉言天也有天地然後
　萬物生焉故曰可以爲夭下母天下言萬
　物也以形變之始故不知其名字之曰道
　以上無復祖故强名曰大道判渾淪天地
　始分天得乎道運而無積故大曰逝輕清
　爲夭重濁爲地天運無積地大無隅故逝
　曰遠夭地含精萬物化生降本流末離道
　滋甚故遠曰反唯聖人獨立於萬物之上
　化萬物而物之所不能累與道同體與天
　地同功天地者古之所大者也王天下者
　奚爲哉天德而已矣故道大天大地大而
　王亦大也域中有四大而王處其一焉者
　道也天地也皆得一以爲大唯王乃有道
　者王其一上比天地之合也處其一焉故
　亦大矣自渾淪之始虚無生自然自然生
　道道生一一生天地天地生萬物若能反
　此法之欲歸初始復契自然矣故曰人法
　地地法夭天法道道法自然
　　　重爲輕根章第二十六
重爲輕根靜爲躁君是以君子終日行不離
輜重雖有榮觀燕處超然如何萬乗之主而
以身輕天下輕則失臣躁則失君
　重能御輕故重爲輕根靜能制躁故靜爲
　躁君此兩者道之根元也君子知道之根
　元有在於此故終日行不離輜重車也以
　虚爲體以無爲用守靜於内自任其重故
　外以制御輪輻之輕躁者君子行此故雖
　有榮觀輕躁之趣然燕處重靜超然不著
　未嘗係於其心也重靜若是如何萬乗之
　主而以身輕天下乎輕則失重身不燕處
　躁則失靜神不超然臣道尤先於自重君
　道尤貴於守靜君臣之道輕躁亦然
　　　善行章第二十七
善行無轍迹善言無瑕謫善計不用籌筭善
閉無關楗而不可開善結無繩約而不可解
是以聖人常善救人故無棄人常善救物故
無棄物是謂襲明故善人不善人之師不善
人善人之資不貴其師不愛其資雖智大迷
是謂要妙
　周流六虚而無轍迹者莫善乎大道也不
　言善應而無瑕謫不爭善勝而無籌筭者
　莫善乎天道也畜閉太和之眞精而無關
　楗結合玄元之妙用而無繩約者莫善乎
　地道也是以聖人終日行不離輜重亦無
　轍迹行不言之教亦無瑕謫抱一爲天下
　式亦無籌筭藏神於内亦無關楗而不可
　開復守夭下之母亦無繩約而不可解體
　此之道故常善救人而人各安其俗無一
　人不被其化者常善救物而物各遂其性
　無一物不蒙其養者是謂善體道者也故
　曰襲明唯聖人善於此故爲不善人之師
　世之人不善於此而得被其化故爲善人
　之資得被其化者皆謂我自然乃不貴其
　師善於此者而在己無居乃不愛其資夫
　聖人行此非以明民將以愚之也若智者
　道之華則反此矣故曰大迷唯彼是兩忘
　無所貴愛是謂要妙
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸於樸
樸散則爲器聖人用之則爲官長故大制不
割
　陽爲雄陰爲雌若知雄於至陽之上而守
　雌於至陰之原則畜納有常以歸於地道
　故爲天下谿山澗小谿也地乃天下谿也
　雖施於物而自無所施是謂常德不離若
　能守地之道貴養厚敦則復歸於嬰兒矣
　晝爲白夜爲黑若知白於晝之日而守黑
　於夜之時則晝夜存之以合於大道故爲
　天下式王化一國之式也道乃天下式也
　眞精之至而信在其中是謂常德不忒若
　能守一之道調適上遂則復歸於無極矣
　敷生爲榮刻制爲辱若知榮於敷生之初
　而守辱於刻制之後則歸根復命以反於
　大道故爲天下谷山澤小谷也天乃天下
　谷也在已無居而虚應不竭是謂常德乃
　足若能守天之道恬淡無爲則復歸於樸
　矣樸者道之全體一生天地則樸散而爲
　器其輕清者爲神器其濁重者爲利器神
　器者上德也上德無爲而無以爲故天下
　神器不可爲也利器者下德也下德爲之
　而有以爲故國之利器不可以示人也聖
　人用樸則爲官長雖天地裁制萬物之大
　者亦不能割無爲之樸也
　　　將欲章第二十九
將欲取天下而爲之者吾見其不得已天下
神器不可爲也爲者敗之執者失之故物或
行或隨或呴或吹或强或羸或載或隳是以
聖人去甚去奢去泰
　天地所以能長且乆者以其常無欲而無
　爲也故將欲取天下而爲之者吾見其不
　得已所以不得已者謂天下神器不可爲
　也然器之神者㝠㝠混混不可進智力於
　其間故爲者敗之執者失之是以天下之
　物陽方行也則陰氣隨之陽極呴也則陰
　氣吹之陰旣强也則物將羸之陰極載也
　則物將隨之故成敗得失未之或知也此
　乃將欲取天下而爲之者制於陰陽之數
　猶未免夫累是以聖人體天之道遊於逍
　遥之墟故曰去甚體地之道食於苟簡之
　田故曰去奢體夫大道處於不貸之圃故
　曰去泰此則非託於天下亦非託於鬼神
　亦非託於萬物故無敗無失矣
　　　以道佐人主章第三十
以道佐人主者不以兵强天下其事好還師
之所處荆棘生焉大軍之後必有凶年故善
者果而已矣不敢以取强焉果而勿矜果而
勿伐果而勿驕果而不得已果而勿强物壯
則老是謂非道非道早已
　兵凶器戰危事爭逆德故以道佐人主者
　不以兵强天下其事好還所謂反乎爾者
　也師之所處下奪民力故荆棘生焉大軍
　之後上違天和故必有凶年故善者果而
　已矣不敢恃兵强而取勝於天下也諭以
　下文體大道者果而勿矜故德長體天道
　者果而勿伐故有功體地道者果而勿驕
　故無咎此三者縁果而不得已不敢恃矜
　驕自伐是果而勿强者也用强壯者則反
　乎道故曰早已
　　　夫佳兵章第三十一
夫佳兵者不祥之器物或惡之故有道者不
處是以君子居則貴左用兵則貴右兵者不
祥之器非君子之器不得已而用之恬淡爲
上故不美也若美必樂之樂之者是樂殺人
也樂殺人者不可得志於天下矣吉事尚左
凶事尚右是以偏將軍處左上將軍處右言
居上勢則以喪禮處之殺人衆多以哀泣
之戰勝以喪禮處之
　兵者賊民之大害天下之凶器況其佳之
　乎是謂不祥之器也物或惡之惡之者唯
　有道者不處君子居則貴左者處無爲也
　左者爲陽而主生吉事也用兵貴右者當
　有爲也右者爲陰而主殺凶事也疊言不
　祥之器者深戒用兵也故非君子之器不
　得已而用之無心於勝物恬淡爲上雖勝
　而不美也且美而樂殺人者是謂佳兵也
　夫佳兵者天之所惡安可得志於天下故
　吉事尚左凶事尚右是以偏將軍處左上
　將軍處右所謂用兵則貴右言居上勢則
　以喪禮處之所謂凶事尚右也殺人衆多
　以悲哀泣之故戰勝以喪禮處之
　　　道常无名章第三十二
道常無名樸雖小天下莫能臣侯王若能守
萬物將自賔天地相合以降甘露人莫之令
而自均始制有名名亦旣有夫亦將知止知
止所以不殆譬道之在天下猶川谷之與江
海
　常然之道乃夭地之始也豈得而名焉故
　曰無名無名者道混而爲一也天地全體
　於此未分是謂樸天地空中一細物故曰
　樸雖小然聖人用之則爲官長而天下莫
　敢臣而卑之矣夫心者君主之官五臟之
　侯王也若能守一之道則身虚而萬物至
　何所不賔心無爲而和氣歸甘露乃降人
　莫之令而自均矣始者道之一也有名者
　萬物之母天地是也唯一可以制天地故
　曰始制有名然在我者當觀天之道而名
　亦旣有夫亦將知止而已知止者止於一
　也故爲夭下正所以不殆天下一性也道
　之在天下以性而合猶江海善下非欲川
　谷之水而川谷之水自歸之人能知止而
　空虚無爲非欲於道道自歸之矣
　　　知人者智章第三十三
知人者智自知者明勝人者有力自勝者强
知足者富强行者有志不失其所者乆死而
不亡者壽
　有爲而外視之謂智無爲而内視之謂明
　故曰知人者智自知者明勇於敢爲而以
　剛制物者之謂力勇於不敢爲而以柔克
　己者之謂强故曰勝人者有力自勝者强
　唯至人務自知而不務知人務自勝而不
　務勝人其自知也體天地之道外欲不能
　動乎心則自安其分所謂知足者富是已
　其自勝也體夫大道外物不能勝乎志則
　自强不息所謂强行者有志是已外欲不
　能動乎心者藏身於身而不出也故繼以
　不失其所者乆外物不能勝乎志者心死
　於物而神存也故繼以死而不忘者壽非
　體天地道者孰能與於此哉
　　　大道汎兮章第三十四
大道汎兮其可左右萬物恃之以生而不辭
功成不居衣被萬物而不爲主故常無欲可
名於小矣萬物歸之而不知主可名於大矣
是以聖人終不爲大故能成其大
　陽可左而不可右故能生而不能成陰可
　右而不可左故能成而不能生唯大道汎
　兮能陰能陽能生能成是以或左或右無
　乎不可也得此道以在天故萬物恃之以
　生而不辭得此道以在地故功成不名有
　生之者天也成之者地也天地之道覆養
　萬物而不爲主故常無欲然夭地肖道其
　細也夫故可名於小矣惟大道汎兮萬物
　歸之而不爲主故可名於大矣大者道之
　强名也是以聖人虚靜無欲體於天地故
　終不爲大而常然之道不期而自歸之故
　能成其大也
　　　執大象章第三十五
執大象天下往往而不害安平泰樂與餌過
客止道之出言淡乎其無味視之不足見聽
之不足聞用之不可旣
　大象無形者道也執大象夭下往者以道
　蒞天下也有道則民之攸塈故往而不害
　安平泰蓋法夭道虚而容故安而不擾法
　地道載而寧故平而不陂法大道和而通
　故泰而不塞若是者物物不干何害之有
　世之人悦於聲而不知天道所謂聲聲者
　美於味而不知地道所謂味味者故著於
　嗜欲而乆處之不知有道者以此爲蘧廬
　爾樂以聲言也聲之所聲者彰矣而聲聲
　者未嘗發餌以味言也味之所味者嘗矣
　而味味者未嘗呈道之出口淡乎其無味
　則所謂聲聲味味者也以道蒞天下者得
　大道泰而妙故視之不足見得天道安而
　玄故聽之不足聞得地道平而廣故用之
　不可旣直將還一世於澹泊豈使民以嗜
　慾累其心哉
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明柔之勝剛弱之勝强魚不可脱於淵國
之利器不可以示人
　利器示人欲心亂矣唯有道者體天道之
　虚於吾於心本無所張也何必歙之將欲
　歙之者必固張之而已體大道之夷於吾
　欲心本無所强也何必弱之將欲弱之者
　必固强之而已體王道之正於吾欲心本
　無所興也何必廢之將欲廢之者必固興
　之而已體地道之靜於吾欲心本無所與
　也何必奪之將欲奪之者必固與之而已
　此四者皆欲於利器利器者地道故是謂
　微明何則柔弱處上神器也剛强居下利
　器也聖人處於柔弱不以利器動乎心故
　以柔勝剛以弱勝强胡不知魚在水中水
　在魚中人在道中道在人中魚脱於淵喪
　乎軀矣利器示人喪乎道矣
　　　道常無爲章第三十七
道常無爲而無不爲侯王若能守萬物將自
化化而欲作吾將鎭以無名之樸無名之樸
亦將不欲不欲以靜天下將自正
　常然之道無爲也天地之道無爲而無不
　爲也然天地法道爲岀於無爲故曰道常
　無爲而無不爲侯王法天地若能守道以
　御世則萬物化之若性之自爲而不知爲
　之者故曰侯王若能守萬物將自化夫化
　而欲作者將有爲而起之也聖人於是鎭
　之以無名之樸使復於無爲無名之樸者
　天地之道也萬物隨化孰敢有所欲哉故
　亦將不欲其不欲者以靜而已靜而無爲
　則天下將自正


道德眞經全解卷上
















道德眞經全解卷下𠕏六
　　　　亳社時雍逍遥解
　　　上德不德章第三十八
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首前識者道之華而
愚之始是以大丈夫處其厚而不處其薄居
其實不居其華故去彼取此
　上德者天德也聖人觀天默與道會實無
　所得故曰不德以無所得故德自歸之是
　以有德也下德者所得之德也下德執德
　故曰不失德執著之者不名道德是以無
　德也天德之德德不可至故無爲而無以
　爲所得之德執著其德故爲之而有以爲
　德降爲仁若仁則可爲也故上德無爲而
　上仁爲之然大仁不仁雖曰爲之亦無以
　爲而幾於上德者焉義兼於德而義則可
　以虧也故下德爲之而上義亦爲焉然内
　以立我未能忘我外以制事未能無事雖
　曰上義猶未免於有所執也故有以爲而
　類於下德者焉道降德衰仁義俱失以禮
　交物實相僞也故爲而生患莫之應則攘
　臂而仍之即此以觀其所失每下可知已
　故曰失道而後德失德而後仁失仁而後
　義失義而後禮上禮爲之而莫之應則忠
　信之薄也攘臂而仍之則亂之首也然德
　兼上下而兩言自仁而降言上而不言下
　則其下者已不足道也至於以智爲前識
　復不言其上是尤不及於禮矣窮思極慮
　揣而銳之故曰道之華苦心勞神以喪天
　眞故曰愚之始不言失禮而後智則以禮
　者亂乎德而智者反乎道也是以大丈夫
　處德之厚不處禮之薄居道之實不居智
　之華故去彼人道之華而取此仙道之實
　矣
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅侯王無以
爲正而貴高將恐蹷故貴以賤爲本高以下
爲基是以侯王自稱孤寡不穀此其以賤爲
本邪非乎故致數輿無輿不欲琭琭如玉落
落如石
　一者道也有一未形本無所得渾淪旣判
　肇自古初則物得之天確然闢乎上以無
　爲用故得道而清地隤然處乎下以靜爲
　體故得道而寧神杳然藏乎幽陰陽不測
　故得道而靈谷虚而窪天道也以天得道
　而清故谷得道而盈物止而育地道也以
　地得道而寧故物得道而生神舍於身百
　體之侯王也神尸諸聖夭下之侯王也以
　神得道而靈故侯王得道以爲天下正其
　致此者道而已若天失其清斯無以覆將
　恐裂矣地失其寧斯無以載將恐發矣神
　失其靈斯無以守將恐歇矣謂天無以清
　也故谷失其盈而將恐竭謂地無以寧也
　故物失其生而將恐滅謂神失其靈也故
　侯王失其正而將恐蹶且賤歸之則顯其
　貴下附之則顯其高亦猶丘山積卑而爲
　高江海合水而爲大大人合并而爲公故
　貴高者不可失於基本也是以侯王處一
　於域中故自稱以孤寡食氣於太和故自
　稱以不穀有百體然後身之侯王以貴有
　百姓然後天下之侯王以尊侯王得此而
　擅貴高之稱者豈非以賤爲本故邪夫致
　數輿者近取諸譬也今以轅軌輪輻合而
　成輿若立輿於前數其衆體用有所拘不
　足以得輿也合轅軌輪輻然後輿有運載
　之名合百姓賤下然後侯王有貴高之稱
　玉者貴也石者賤也玉岀於石則貴亦以
　賤爲本然玉者有質而自貴侯王得一本
　不自貴豈欲如玉石然哉
　　　反者道之動章第四十
反者道之動弱者道之用天下之物生於有
有生於無
　靜者地道也反地道之靜而爲動是陰之
　感乎陽者也故曰反者道之動弱者天道
　也由天道之弱而爲用是陽之感乎陰者
　也故曰弱者道之用陽以無爲用陰以有
　爲體陰陽交感於太空之中而物生焉萬
　物由地道而生故曰天下之物生於有此
　乃反者道之動歟然有形者非天道不足
　爲生故曰有生於無此乃弱者道之用歟
　是以聖人言有以無爲母無以虚爲母虚
　以道爲母自然者道之根本也若能存守
　玄都法其自然則由動之靜攝用歸體將
　復於道矣
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道故建言有
之明道若昧進道若退夷道若纇上德若谷
大白若辱廣德若不足建德若偷質眞若渝
大方無隅大器晚成大音希聲大象無形道
隱無名夫惟道善貸且成
　上士旣已明道也故信之篤守之固有聞
　必力行之中士將以進道也勉而後中不
　勉則不中思而後得不思則不得一出焉
　一入焉聞之猶有疑心也故存亡之間未
　之或行下士直以夷道也譬猶俚耳不知
　大聲譬猶衆心不受高言及其聞道必有
　輕鄙之心焉故與道大反嗑然而笑之若
　道不見笑於下士其異於俚耳之所聞衆
　口之所說幾希安足以爲道哉故建言有
　之明道若昧惟蚤夜以存思定適而默想
　勤行乎道則得矣進道若退以日計之不
　足歲計之有餘於存亡無累則可矣夷道
　若類且泥形色名聲之可得耳目鼻口之
　所嗜人笑乎道則過矣亦知四大之在域
　中猶不外於道者乎上德者天道也天道
　窪則盈以其窪也故若谷大白者王道也
　王道弊則新以其弊也故若辱廣德以地
　道言之用之不弊而成之若缺故若不足
　建德以大道言之建之不拔而修之罔覺
　故若偷以其若谷若辱若不足若偷則疑
　於變其質矣然其爲上德爲大白爲廣德
　爲建德而眞常之質固自若也此之謂質
　眞若渝所以質眞若渝者何謂大方無隅
　大器晚成大音希聲大象無形也大方載
　之德合無疆故無隅大器用之乆於其道
　故晚成大音不言而四時行焉故希聲也
　大象不物天下往焉故無形也此四大之
　所以大者夫德兼於道道兼於天帝王之
　德配天地之道而無名者天地之始也道
　於之而隱焉若分四大於域中皆其顯道
　而强名之者矣道本非善貸由天地帝王
　體此道以成天下故善貸之名於是乎立
　而曲成之效於是乎著然其成也且而已
　豈有心於勸成而然哉
　　　道生一章第四十二
道生一一生二二生三三生萬物萬物負陰
而抱陽沖氣以爲和人之所惡唯孤寡不穀
而王公以爲稱故物或損之而益益之而損
人之所教亦我義教之强梁者不得其死吾
將以爲教父
　易變而爲一一之所以起也故曰道生一
　一者形變之始夭地有形之最大也故曰
　一生二天地定位人居乎中而三才成焉
　故曰二生三輕清者上爲天濁重者下爲
　地沖和氣者爲人然後天地含精萬物化
　生故曰三生萬物天爲陽而肅肅出乎天
　則陰上交乎陽而物負之地爲陰而赫赫
　發乎地則陽下交乎陰而物抱之陰陽升
　降兩者交通然後沖和之氣以成也故曰
　萬物負陰而抱陽沖氣以爲和人之一身
　貌肖天地陰陽沖氣皆具其中其必有至
　神者典之亦猶王公之於天地也於此配
　域中之大是爲孤寡於此食太和之氣是
　爲不穀世之人與神背馳反以爲惡而王
　公獨以此自任故曰人之所惡唯孤寡不
　穀而王公以爲稱陰陽沖和之氣通於萬
　物固無所損益也由天地盈虚與時消息
　則或益之而損損之而益矣人之所教必
　以天地之正也我好靜而民自正是我亦
　義教之此謂損之而益强梁者反此矣故
　不得其死此謂益之而損聖人觀之因以
爲戒故將以爲教父
　　　天下之至柔章第四十三
天下之至柔馳騁天下之至堅無有入於無
間是以知無爲之有益不言之教無爲之益
天下希及之
　至柔者神也至堅者形也眞神通於道能
　亡能存惟以神御形則神能飛形而形由
　之以馳騁矣故曰天下之至柔馳騁夭下
　之至堅至柔故無有至堅故無間以形御
　形則形有所間故無間者不可入以神御
　形則神有所通亦無入而不自得矣故曰
　無有入於無間夫形之所化者不言之教
　也神之所得者無爲之益也若能體夭地
　之道處無爲之事行不言之教則造乎形
　而與乎神形神俱妙與道合眞矣天下尚
　言教而好有爲故於此希及之
　　　名與身章第四十四
名與身孰親身與貨孰多得與亡孰病是故
甚愛必大費多藏必厚亡知足不辱知止不
殆可以長乆
　貴者夜以繼日思慮善否其爲形也亦疏
　矣是以身殉名之過也烏覩所親者在身
　不在名耶富者苦身疾作多積財而不得
　盡用其爲形也亦外矣以身殉利之過也
　烏覩所多者在身不在貨也然榮辱立而
　覩所病貨財聚而覩所爭彼以顯爲是者
　知名之爲榮以富爲是者知貨之爲利故
　見得而忘其形見利而忘其眞然則得之
　與亡其果孰病乎是其所亡者乃無名之
　樸不貲之軀也病孰甚於此矣故甚愛於
　名而不知止則其大者必費大者道之稱
　所謂無名之樸是已多藏其貨而不知足
　則其厚者必亡厚者德之質所謂不貲之
　軀是已唯聖人體廣德之知足而不自貴
　其貨所以不辱體上德之知止而不自尊
　其名所以不殆若是者可以長乆與天地
　並矣
　　　大成若缺章第四十五
大成若缺其用不弊大盈若冲其用不窮大
直若屈大巧若拙大辯苦訥躁勝寒靜勝熱
清靜爲天下正
　大成者地之德廣德若不足故雖成而若
　缺大盈者天之德上德不自得故雖盈而
　若沖成若爲山其積必壞非大成也大成
　若缺無時而壞故其用不弊盈若積水其
　施必竭非大盈也大盈若沖無時而竭故
　其用不窮此二者天地之用陰陽是也天
　能生之無時不生而所生之用不窮地能
　化之無時不化而所化之用不弊則以道
　實行乎其中也唯通之爲三故舉天地則
　道可知若分而言之則大直若屈者地道
　也地道直而不肆故若拙大巧若拙者常
　道也常道刻彫衆形而不爲巧故若拙大
　辯若訥者天道也天道不言而善應故若
　訥然論其宗天地雖大不離陰陽而一陰
　一陽者道也故積陽爲夭積陰爲地陰靜
　陽躁陽熱陰寒制陰者陽故躁可勝寒制
　陽者陰故靜可勝熱然寒往則暑來暑往
　則寒來其用何窮何弊之有哉夫道有清
　有濁有動有靜清者濁之源靜者動之基
　人能常清靜天地悉皆歸而況於物乎况
　於事倫乎故曰清靜爲天下正
　　　天下有道章第四十六
天下有道却走馬以糞天下無道戎馬生於
郊罪莫大於可欲禍莫大於不知足咎莫大
於欲得故知足之足常足矣
　以道蒞天下者常使民無知無欲故人各
　安其所而不爭糞其田疇而已及其下衰
　世無以興乎道則見可欲而不知足於是
　有欲得之心乃始奪攘矯虔馮陵疆土而
　戎馬生於郊也反觀諸身即在我之天下
　故有道於身則安其分量以厚吾寸田之
　守失道於身則馳騁田獵令心發狂而方
　寸之田已失矣故罪莫大於可欲禍莫大
　於不知足咎莫大於欲得皆不安其分量
　之過也其已甚則爭奪隨之若能安其性
　命之分還身意所欲清凈而自守則取足
　於身而得矣夫豈有不足哉此知足之足
　所以常足
　　　不岀户章第四十七
不出户知天下不窺牖見天道其出彌遠其
知彌少是以聖人不行而知不見而名不爲
而成
　天下者九州山川河海滋生不絶也天道
　者四時陰陽風雨變化無窮也反觀諸身
　無不圓成是以聖人言吾與天地分一氣
　而治苟解乎此亦不必出户窺牖而天地
　之道可知見矣若求道於身外則愈不足
　以得道是其出彌遠而其知彌少也豈知
　一身之中萬理咸備近取諸此無不充足
　者乎是以聖人體地之道以虚爲身故不
　行而知無俟出户體天之道以無爲心故
　不見而名無俟窺牖體夫大道以自然爲
　常故不爲而成亦無俟進智力於所見所
　行之時也
　　　爲學日益章第四十八
爲學日益爲道日損損之又損以至於無爲
而無不爲故取天下常以無事及其有事不
足以取天下
　爲學者將以窮理故日益爲道者將以盡
　性故日損損之又損則盡性以至於命者
　也理有所窮性有所盡猶未免於爲故言
　爲學爲道惟命有所至則歸根曰靜靜曰
　復命以至於無爲矣無爲者寂然不動之
　時也然感而遂通天下之故則亦有爲矣
　故無爲而無不爲一有所爲未免有累物
　之行一無所爲未免有絶物之心聖人於
　天下何如哉亦處無爲之事而已處無爲
　之事乃可以取天下故取天下者常以無
　事也然天下神器不可爲也爲者敗之執
　者失之及其有事亦不足以取天下矣知
　天下不可以有事取則要當學其所不學
　以至無爲之道
　　　聖人無常心章第四十九
聖人無常心以百姓心爲心善者吾善之不
善者吾亦善之德善信者吾信之不信者吾
亦信之德信聖人在天下惵惵爲天下渾其
心百姓皆注其耳目聖人皆孩之
　聖人欲歸初始反於未生故無常心善惡
　信誕惟人之所爲我無容心焉亦因人之
　心以爲心而已百姓行善者我不知也百
　姓行惡者我不知也積善善氣至我不知
　其爲善故善者吾善之積惡惡氣至我不
　知其爲不善故不善者吾亦善之信與不
　信亦猶是也任之自然吾無容僞於其間
　是謂德善德信矣以如此則齊善否同信
　誕而吾心無所偏係故惵惵爲天下渾其
　心百姓常有心也以徇聲色之娛故皆注
　其耳目不知收視反聽守母之道唯聖人
　常無心也懷天下之始復守天下之母故
　皆孩之
　　　岀生入死章第五十
出生入死生之徒十有三死之徒十有三人
之生動之死地亦十有三夫何故以其生生
之厚蓋聞善攝生者陸行不遇兕虎入軍不
被甲兵兕無所投其角虎無所措其爪兵無
所容其刃夫何故以其無死地
　萬物出於天地之機曰生入於陰陽之變
　曰死與生死爲徒者未脱乎天地之機未
　免乎陰陽之變者也然萬物出生入死而
　獨云人之生動之死地亦十有三者何也
　此皆民自令耳非天地毁鬼神害也以其
　有知而形動故也目覩生之來不能却死
　之去不能止何故以其生生之厚而動之
　死地也夫惟聖人懷微妙抱質樸而不敢
　有爲與天下交爭焉雖有猛獸不能據也
　雖有兵刃不能害也蓋其積德玄通物莫
　之能傷者故無死地焉
　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之爵而
常自然故道生之畜之長之育之成之熟之
養之覆之生而不有爲而不恃長而不宰是
謂玄德
　道何自而生邪畜道眞和之氣萬物由而
　生之道之所以生也故曰道生之德畜之
　物何自而形耶縁天地升降陰陽之執萬
　物由而成之物之所以形也故曰物形之
　勢成之以道能生故物莫不首之夫是之
　謂尊道以德能畜故物莫能賤之夫是之
　謂貴德唯道與德寓於積陽之上非期尊
　貴於物物自尊貴之以其自古及今莫之
　爵而常自然故道生之畜之長之育之成
　之熟之養之覆之此道行乎天地之間而
　常自然者也若夫生而不有爲而不恃長
　而不宰則天地之所同也故是謂玄德
　　　天下有始章第五十二
天下有始以爲天下母旣得其母以知其子
旣知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身
殃是謂襲常
　一生天地然後天下有始故以爲天下母
　旣得天地爲天下母乃知萬物皆爲子也
　旣知其子而復守其母則其子全矣蓋人
　徒知天地萬物而不自知其所由生若能
　知之而復守天地之道則終身不殆矣是
　以體夭地之道者處無爲之事行不言之
　教故曰塞其兊閉其門終身不勤不知道
　者多言有爲以從事於務而失守母之道
　故曰開其兊濟其事終身不救夫小者天
　地之樸柔者道之妙用唯自知而見天地
　之道故曰明唯自勝而守天道之妙故曰
　强明者合陰陽而言之光出於明以無爲
　用在己則智意是已聖人去智與故不由
　而照之于天故用其光復歸其明光耀於
　外謂之遺殃無遺身殃而復歸於明是謂
　襲常矣如此然後可以爲守母之道
　　　使我介然章第五十三
使我介然有知行於大道唯施是畏大道甚
夷民甚好徑朝甚除田甚蕪倉甚虛服文綵
帶利劍厭飲食財貨有餘是謂盜誇非道也
哉
　夫山徑之谿介然用之則成路爲間不用
　則茅塞之矣世之人不知大道之妙而施
　作有爲所以致茅塞其心夫性之動謂之
　爲爲之僞謂之失是以有知者畏而不敢
　施爲也大道甚夷視之而不見也民心欲
　速是以好逕而終迷於大道且心爲君主
　之官故心有所攖則寸田失守寸田失守
　則和氣不降和氣不降則太倉虚矣故曰
　朝甚除田甚蕪倉甚虚以其如是則分高
　下之品有爭奪之奇貪五味之爽故服文
　綵帶利劍厭飲食者有之資財有餘則總
　其害之原也是謂賊道賊身之務而不知
　者尚矜誇已之才能而不已可謂盜誇非
　道也哉
　　　善建不拔章第五十四
善建者不拔善抱者不脱子孫以祭祀不輟
修之身其德乃眞修之家其德乃餘修之鄉
其德乃長修之國其德乃豐修之天下其德
乃普故以身觀身以家觀家以鄉觀鄉以國
觀國以天下觀天下吾何以知天下之然哉
以此
　建者造始有爲者也唯道建德判立天地
　巍巍乎其不拔此分一氣而爲兩儀之時
　也抱者即而不離者也唯德抱道生成萬
　物綿綿乎其不脱此散一氣而成庶類之
　時也物同得於一氣唯人爲最靈故能之
　萬物之祖天地之原於此建中抱一以爲
　天下則垂之後世子孫四海之内各以其
　職來祭不輟矣是道也吾原其始蓋本於
　修之身而已道之眞旣以治身則其緒餘
　以爲國家其土苴以爲天下由一身而及
　乎天下則其修彌廣其德彌進矣修之身
　者神雖在身先隱天地靜居萬物之始令
　意莫在身此所謂修之身則其德乃眞矣
　由此推之人雖在家令意莫在家此所謂
　修之家則其德乃餘矣人雖在鄉令意莫
　在鄉此所謂修之鄉則其德乃長矣人雖
　在國令意莫在國此所謂修之國則其德
　乃豐矣人雖在天下令意莫在天下此所
謂修之天下則其德乃普矣故以身觀身
　者内視密眄而觀己之德也夫一家一鄉
　一國以至天下之觀者聖人無容心焉各
　以其自觀之故得自然也吾何以知天下
　之然哉以此
　　　含德之厚章第五十五
含德之厚比於赤子毒蟲不螫猛獸不據攫
鳥不搏骨弱筋柔而握固未知牝牡之合而
䘒作精之至也終日號而嗌不嗄和之至知
和曰常知常曰明益生曰祥心使氣曰强物
壯則老是謂不道不道早已
　赤子之性與道爲一其天守全其神無隙
　是以大人不失赤子之心而含德之厚可
　以比於赤子若是者積德玄通藏於天而
　物莫之能傷也故毒蟲不螫猛獸不據攫
　鳥不搏骨弱筋柔而握固者德全於地道
　也地之氣始於子赤子骨弱筋柔而能握
　固者是純氣之守應於地道也未知牡牝
　之合而䘒作精之至者德全於常道也常
　然之道其精甚眞赤子未知牡牝之合而
　時有䘒作者是道之眞精應於人也終日
　號而嗌不嗄和之至者德全於天道也天
　主聲以其陰陽之氣和而未分故終日號
　而嗌不嗄也知和者陰陽混而爲一故曰
　常知常者陰陽合而未分故曰明赤子之
　性與天地合其德不以生爲益反爲益生
　者動之死地之兆是謂祥矣旣以生爲益
　則必以心使氣是謂堅强之徒也始於益
　生致於物壯則老是謂不道不道早已
　　　知者不言章第五十六
知者不言言者不知塞其兊閉其門挫其銳
解其紛和其光同其塵是謂玄同故不可得
而親不可得而疏不可得而利不可得而害
不可得而貴不可得而賤故爲天下貴
　道要自然行者能得聞者能言所以言者
　以言相然相然者意之默識而已未嘗見
　於譊譊之言辨也故曰知者不言不知道
　者以言相煩不聞不言不知所由然故曰
　言者不知唯聖人知天地之道有大美而
　不言故塞其兊閉其門塗卻守神而退藏
　於密及其出而爲天下於此體天之道則
　挫其銳而和其光也於此體地之道則解其
　紛而同其塵也天地之道是謂玄同玄有
　赤有黑故玄同則合乎至一而與天地相
　叅天道無親故不可得而親旣不可得而
　親亦不可得而疏也地道無欲故不可得
　而利旣不可得而利亦不可得而害也大
　道無形故不可得而貴旣不可得而貴亦
　不可得而賤也若是者宜爲天下貴
　　　以正治國章第五十七
以正治國以奇用兵以無事取天下吾何以
知其然哉夫天下多忌諱而民彌貧人多利
器國家滋昏人多伎巧奇物滋起法令滋彰
盜賊多有故聖人云我無爲而民自化我無
事而民自富我好靜而民自正我無欲而民
自樸
　聞在宥天下不聞治天下天下不可治也
　故以正治國者必以奇用兵蓋正復爲奇
　則有用兵之患以福兮禍所伏也孰知其
　極是以聖人以無事取天下無事則法地
　而好靜好靜則法天而無爲無爲則法道
　而無欲無欲則天下自然歸之吾何以知
　其然哉夫治出於有爲而失太上不言之
　教故多忌諱之禁則四民遷業而彌貧民
　貧則征求利器貪污之風生故國家滋昏
　玩好伎巧難得之貨貴故奇物滋起由此
　利害相攻法令滋彰尅核太至民不聊生
　故盜賊多有奇兵之用縁此而起此乃以
　正治國正之極也是以聖人無事則國實
　民富故忌諱不生好靜則天下自正故利
　器不作無爲則萬民自化伎巧何施無欲
　則民自歸樸盜賊何有此乃以無事取天
　下也
　　　其政悶悶章第五十八
其政悶悶其民淳淳其政察察其民缺缺禍
兮福所倚福兮禍所伏孰知其極其無正邪
正復爲奇善復爲祅民之迷其日固乆是以
聖人方而不割廉而不劌直而不肆光而不
耀
　太上之世處無爲之事行不言之教天下
　知有上而不知有政故爲政無處正自居
　之悶悶者有政而不作也有政不作則非
　以明民將以愚之故其民亦淳淳而若樸
　焉然旣立政爲正必有以察爲奇故始於
　悶悶而終於察察終於察察政之極也其
　政太察使民無所措手足故其民缺缺焉
　聖人言但知求福不知罪嬰但知養身不
　知戮形禍福倚伏理之然也故曰孰知其
　極其無正邪世之人以政爲正不知正之
　極而奇生以福爲善不知善之復而妖起
　迷迷相傳于今乆矣是以聖人方如廣德
　之厚故不割也廉如上德之清故不劌也
　直而不申於外光而返照於内無正可處
　無奇可察是謂無極之道
　　　治人事天章第五十九
治人事天莫若嗇夫唯嗇是謂早復早復謂
之重積德重積德則無不克無不克則莫知
其極莫知其極可以有國有國之母可以長
乆是謂深根固蔕長生乆視之道
　嗇者斂也畜也歸之於德也以外言之曰
　斂以内言之曰畜斂於外者至於無欲故
　後其身外其身所以治人也畜於内者至
　於無知故存其心養其性所以事天也外
　則無欲法地之靜而得以盡性内則無知
　體天之用而至於復命盡性而至於復命
　是乃復守其母故謂之早復焉早者日升
　於甲陽之首也復守其母則與天地合其
　德是之謂重積德積德玄通與道合眞則
　無不克與道合眞者難終難窮故莫知其
　極難終當弱者萬理咸備故可以有國有
　國之母者是也不方不圓與天地並故可
　以長乆故乃守母是謂深其根終於復命
　是謂固其蔕得天地爲常而五行不相克
　與大道爲一而三光無明㝠是謂長生乆
　視之道
　　　治大國章第六十
治大國若烹小鮮以道蒞天下其鬼不神非
其鬼不神其神不傷民非其神不傷民聖人
亦不傷民夫兩不相傷故德交歸焉
　治道貴清靜而民自定不可施爲也故治
　大國者若烹小鮮自人言之則大國者乃
　天中地户黄帝之鄉所以治之亦若此而
　已是以聖人處無爲之事一心定而王天
　下故鬼無所出其靈響依人而行何神之
　有哉非其鬼不神也以其不受於邪邪氣
　自去是神亦不傷於人也非其神不傷於
　人也以其聖人處無爲之事而天下化成
　使民外則無爭奪攻戰之患内則無圖爲
　殺怨之心不犯神之報應是乃聖人亦不
　傷人矣人與鬼神兩不相傷則神之予矣
　貽爾多福而歸德於神也民之質矣日用
　飲食而德歸於人也德歸於神故子孫以
　祭祀不輟德歸於人故天下樂推而不厭
　此乃聖人以道蒞天下之效
　　　大國者下流章第六十一
大國者下流天下之交天下之牝牝常以靜
勝牡以靜爲下故大國以下小國則取小國
小國以下大國則取大國故或下以取或下
而取大國不過欲兼畜人小國不過欲入事
人兩者各得其所欲故大者宜爲下
　水以善下故江海能爲百谷王大國欲兼
　畜人亦以其下流而已故曰大國者下流
　天下交萬物生人道交功勛成是謂天下
　之交然必自處以柔靜而後可牝常以靜
　勝牡而牡歸之者以靜爲下也靜則無事
　唯無事可以取天下而況於國乎故大國
　以下小國則取小國小國以下大國則取
　大國或下以取者君道也或下而取者臣
　道也君猶天也天道下濟而光明故大國
　不過欲兼畜人臣猶地也地道卑而上行
　故小國不過欲入事人至於天地交而萬
　物生人道交而功勛成則兩者各得其所
　欲然宜下流者唯大國而已故又曰大者
　宜爲下
　　　道者萬物之奥章第六十二
道者萬物之奧善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何也不曰
求以得有罪以免邪故爲天下貴
　道者虚無之淵人皆見物而不見乎道則
　以道爲萬物之奥故也得道之妙則爲善
　是謂性命之寳得道之言則爲不善然亦
　於道有所保焉市者衆人之所歸加者置
　諸衆人之上美言尊行人之不善於道者
　亦足以得衆而人上之夫何棄之有故立
　天子置三公坐而論道者也有拱璧以先
　駟馬則美言尊行得衆而人上之如此雖
　如此亦不如坐進無爲之道得其妙之爲
　愈也古之所以貴此道者何也不曰性命
　之寳求則得之而生之所保特有罪以免
　耶故爲天下貴
　　　爲無爲章第六十三
爲無爲事無事味無味大小多少報怨以德
圖難於其易爲大於其細大下之難事必作
於易天下之大事必作於細是以聖人終不爲
大故能成其大夫輕詰必寡信多易必多難
是以聖人猶難之故終無難矣
　聖人體夭道以行不言之教故爲無爲體
　常道以處無爲之事故事無事體地道而
　樂恬淡之能故味無味自其所應者言之
　若有爲有事有味也自其所守者言之則
　其爲者無爲其事者無事其味者無味而
　已世之人不通乎此故勇動多怨縁小而
　至大縁少而至多唯有心於事爲嗜欲之
　間也然大小多少縁類而報皆出於自得
　天地應之如谷故曰報怨以德由此觀之
　天下之難事縁作於易而至於難也天下
　之大事縁作於細而至於大也故患生不
　意禍生絲微此之謂歟是以聖人以天合
　夭故終不爲大與道爲一故能成其大且
　輕諾多易者傷輕易於有爲也故寡信而
　多難矣聖人行不言之教故無寡信之行
　處無爲之事樂恬淡之能故無多難之尤
　任其自然而不敢爲故終無難矣
　　　其安易持章第六十四
其安易持其未兆易謀其脆易泮其微易散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之是以聖人無爲故無敗
無執故無失故民之從事常於幾成而敗之
愼終如始則無敗事矣是以聖人欲不欲不
貴難得之貨學不學以復衆人之所過以輔
萬物之自然而不敢爲
　安靜未萌易爲持謀所謂爲之於未有也
　脆微已作易爲泮散所謂治之於未亂也
　然爲之於未有者能無思慮乎治之於未
　亂者能無智謀乎故聖人言謀思危之首
　危者將不乆不若戒事物之先而忘其爲
　戒事物之始而忘其治之爲愈也夫大生
　於小高生於下遠生於近理之然也爲者
　敗之執者失之唯聖人見端而思末覩㫖
　而知歸是以無爲也故無敗無執也故無
　失若夫民之從事未免於有爲有治而不
　知愼戒所欲浸長眞和乃盡故幾成而敗
　之豈不然哉若能愼終如始反嬰兒守母
　之道則無敗事矣故聖人欲不欲外無所
　爲雖難得之貨不足貴也學不學内無以
　爲雖美言尊行不足尚也以復衆人爲治
　之所過以輔萬物之自然而不
　　　敢爲古之善爲道章第六十五
古之善爲道者非以明民將以愚之民之難
治以其智多故以智治國國之賊不以智治
國國之福知此兩者亦楷式常知楷式是謂
玄德玄德深矣遠矣與物反矣然後乃至大
順
　道無爲則自得於内道無不爲則化成於
　外是以古之善爲道者非以明民將以愚
　之明則澆淳而亂愚則守樸而靜且民可
　使由之不可使知之民之難治以其智多
　而有知也智者爭之器故以智治國者國
　之賊非以其明之耶不以智治國者國之
　福非以其愚之邪國之賊則開人者賊生
　也國之福則開天者德生也此兩者亦楷
　式可則而像之能知楷式然後可以觀於
　天故是謂玄德玄德者上德也故深矣遠
　矣物無得而偶之者惟同乎大順而已故
　與物反矣然後乃至大順
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以聖人處上而人不重
處前而人不害是以天下樂推而不厭以其
不爭故天下莫能與之爭
　江海以其善下故取百谷之流而爲王矣
　王有歸往之義故以貴下賤大得民也是
　以聖人體天之道而以言下之則處上而
　人不重故從之也輕體地之道而以身後
　之則處前而人不害故利之者博若此則
　自西自東自南自北無思不服故天下樂
　推而不厭也要其所以然者亦不過善下
　而已唯善下者不與物爭故天下莫能與
　之爭
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫我有三寳寳而持之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨其慈且勇捨其儉且廣捨其後且先死矣
夫慈以戰則勝以守則固天將救之以慈衛
之
　肖物者小爲物所肖者大夫道包裹天地
　充滿六極洋洋乎大哉故似不肖天大地
　大肖道而已故能乆然天地空中之一細
　物其於道亦細也夫是以我有三寳寳而
　持之一曰慈者父道也造物之主言天也
　二曰儉者母道也畜歛之主言地也三曰
　不敢爲天下先者天地之原也感而後應
　不爲物先言道也天地道兼而用之則澹
　然無極而衆美從三寳無出於此者凡人
　皆有是當在寳而勿失持之爲上夫天道
　生之覆之是所謂慈雖慈也然不爭而善
　勝是慈故能勇地道畜之育之是所謂儉
　雖儉也然德合於無疆是儉故能廣唯大
　道總乎天地之原雖不敢爲天下先然生
　化之字待是而立故能成器長若夫逆天
　地而捨大道者則死矣夫慈以戰則勝者
　以陽戰陰也以守則固者抱玄之道也且
　以順戰逆待時而動則援之而勝矣不可
　動則守以順天時亦衛之而固矣故天將
　救之以慈衛之
　　　善爲士章第六十八
善爲士者不武善戰者不怒善勝敵者不爭
善用人者爲之下是謂不爭之德是謂用人
之力是謂配天古之極
　善爲士者懷三寳之道不以兵强天下而
　用武也于以戰人是爲善戰于以勝敵是
　爲善勝于以用人是爲善用善戰者待時
　而後動雖戰而不怒體慈之寳也善勝者
　慮勝而後會雖勝而不爭體儉之寳也善
　用人者智不自慮而悦以使人故人樂爲
　之用體不敢爲天下先之寳也善於此者
　是謂不爭之德是謂用人之力是謂配天
　也然古之爲正正復爲奇乃有用兵之戒
　故曰古之極孰知其極也夫
　　　用兵有言章第六十九
用兵有言吾不敢爲主而爲客不敢進寸而
退尺是謂行無行攘無臂仍無敵執無兵禍
莫大於輕敵輕敵幾喪吾寳故抗兵相加則
哀者勝矣
　用兵有言者明其言非我有也乃用兵者
　之常言也吾不敢爲主而爲客則迫而後
　動不得已而後起未嘗感人也應之而已
　旣不得已則非踴躍用兵而以樂殺人爲
　事者是以不敢進寸而退尺故曰行無行
　也攘無臂者善戰而不怒也仍無敵者善
　勝敵而不爭也執無兵者善用人而爲之
　下也此乃深得三寳之道者然三寳非獨
　論兵而已奈何古之極遂至於用兵也兵
　乃凶器不可輕敵輕敵者是樂殺人也捨
　其慈且勇捨其儉且廣捨其後且先故幾
　喪吾寳是以抗兵相加則哀憐者慈也以
　慈爲寳則無輕敵之禍故勝也
　　　吾言甚易知章第七十
吾言甚易知甚易行天下莫能知莫能行言
有宗事有君夫惟無知是以不吾知也知我
者希則我者貴矣是以聖人被褐懷玉
　無思無慮始知道故易知也無從無道始
　得道故易行也而天下富貴者侈欲以喪
　眞貧賤者勞役以傷生皆喪己於物失性
　於俗故莫能知莫能行矣夫言有宗者明
　一章之言其統之有宗也此之謂易知者
　歟事有君者明一章之事其主之有君也
　此之謂易行者歟不失其宗與君何患不
　能知不能行哉故聖人言子若行吾道當
　知上慧原智亦不獨生皆須對因縁若無
　行宿本是謂無知惡能眀太上玄妙之理
　此所以不吾知也有不言而知者見非於
　衆有不學而得者見異於俗故知道者稀
　足見得見者貴也是以聖人薄於外而厚
　於内不衒鬻於人懷崑山之玉而莫能知
　者矣
　　　知不知章第七十一
知不知尚矣不知知病矣夫唯病病是以不
病聖人之不病以其病病是以不病
　道本無知也以無思無慮而知道矣故曰
　知不知是謂眞知能知不知之知者其知
　尚矣不知不知之道而昭然有知者高談
　妙論以究本窮元其知病矣唯知知病爲
　病而忘其知者是以不病也聖人何其不
　病也以其知知病爲病而常若不知矣是
　以不病也
　　　民不畏威章第七十二
民不畏威則大威至矣無狹其所居無厭其
所生夫惟不厭是以不厭是以聖人自知不
自見自愛不自貴故去彼取此
　怒而威其威也小不怒而威其威也大聖
　人不以威屈天下使民無畏威之容而有
　畏德之心則不怒之威默加乎人是謂大
　威至矣化民使得盡其性則擴而充之所
　居無狹育而成之所生無厭此乃聖人所
　以體夫天地道者也體天大威而不怒體
　地廣居而不狹體道生生而不厭惟上不
　厭民之所生則民亦得盡其性而不厭矣
　是以聖人不自見故明矣惟明所以自知
　而體天地也不自貴故德矣惟德所以自
　愛而法大道也故去彼自見自貴而取此
　天地道者焉
　　　勇於敢則殺章第七十三
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
坦然而善謀天網恢恢疏而不失
　勇於敢爲而以身先天下者是謂逆天道
　也故殺矣勇於不敢爲天下先者是謂體
　天道也故活矣然勇於不敢者於生之利
　而於俗之害勇於敢者於俗之利而於生
　之害在世俗觀之不能無疑故惑之也若
　夫天之所惡孰得而知其故哉且天道虧
　盈而益謙故順天者存逆天者亡是以聖
　人猶難之而不敢爲也夫天之道本無所
　爲萬物之出與之出而不辭萬物之歸與
　之歸而不拒物之多皆所受命於此是謂
　不爭而善勝也四時行焉百物生焉固不
　言而善應也善者福之淫者禍之固不召
　而自來也示人以易知應物以多變固坦
　然而善謀也天網恢恢疏而不失其以此
　歟
　　　民常不畏章第七十四
民常不畏死奈何以死懼之若使民常畏死
而爲奇者吾得執而殺之孰敢常有司殺者
殺夫代司殺者殺是代大匠斲夫代大匠斲
希有不傷其手矣
　民得其性則常樂其生苟失其性則死亦
　何畏哉雖爲苛法以死懼之民亦將抵冒
　而終莫能化也若使民常畏死是致民得
　其性而知生之樂故重犯法也有爲奇者
　吾得執而殺之又孰敢爲哉常有司殺者
　殺是謂有德司契也使民常畏死而爲奇
　者吾得執而殺之矣夫代司殺者殺是謂
　無德司徹也民常不畏死而以死懼之豈
　不謂代大匠斲耶斲物之大匠者造物之
　主也造物之主者天道無爲也逆天制物
　者有爲也希有不自傷者也
　　　民之饑章第七十五
民之饑以其上食税之多也是以饑民之難
治以其上之有爲也是以難治民之輕死以
其生生之厚也是以輕死夫唯無以生爲者
是賢於貴生也
　王者以民爲天而民以食爲夭聖人之治
　省刑罰薄税斂知天之天然後民可得而
　保也食税之多以其賦重而不知薄税斂
　以養之故民之所以饑上之有爲以其政
　煩而不知省刑罰以安之故民之所以難
　治凡人之情興於富庶然後有恒心還於
　淳樸然後無他欲至於饑而難治則不安
　其分量而欲利之愈勤是以於生太厚而
　動之死地者有之故人之所以輕死也唯
　得道之人寸田内守而和氣自降形精不
　虧而天守自全若是者達生之情不務生
　之所無以爲是賢於貴生也異於生生之
　厚而輕死者矣
　　　人之生章第七十六
人之生也柔弱其死也堅强草木之生也柔
脆其死也枯槁故堅强者死之徒也柔弱者
生之徒也是以兵强則不勝木强則共故堅
强居下柔弱處上
　人之生也骨弱筋柔其死也筋骨堅强草
　木之生也甲脆枝柔其死也枝葉枯槁故
　堅强者死之徒柔弱者生之徒理之然也
　兵强則不勝與木强之理共矣堅强死之
　徒故居下柔弱生之徒故處上亦天地之
　道所宜然
天之道章第七十七
天之道其猶張弓乎高者抑之下者舉之有
餘者損之不足者補之天之道損有餘補不
足人之道則不然損不足以奉有餘孰能損
有餘而奉不足於天下者其唯道乎是以聖
人爲而不恃功成不居其不欲見賢也
　天之道以中爲至而已無過與不及也其
　猶張弓乎高者抑之不使之有餘故有餘
　者損下者舉之不使之不足故不足者補
　蓋天道减盈滿補虚空毁强盛益衰弱人
　之道則一切反此損不足以奉有餘能以
　有餘之道奉天下者唯天道爲然聖人體
　道者也故爲而不恃功成不居未嘗以所
　長而自見於人故常無損此聖人之所以
　能天
　　　天下柔弱章第七十八
天下莫柔弱於水而攻堅强者莫之能先以
其無以易之也柔之勝剛弱之勝强天下莫
不知而莫之能行是以聖人言受國之垢是
謂社稷主受國之不祥是謂天下王正言若
反
　天下莫柔弱於水而能攻堅强之物物莫
　能勝者以其有常而無以易之也故幾於
　道矣柔之勝剛弱之勝强天下莫不知而
　莫之能行何哉以其益生以其心使氣故
　失柔弱之道也夫柔弱有常而無以易之
　者其唯天地之道乎唯地之道受國之垢
　而不自化乃化化者也是謂社稷主此之
　謂柔之勝剛者歟唯天之道受國之不祥
　而不自生乃生生者也是謂天下王此之
　謂弱之勝强者歟夫正言若反者受國之
　垢與不祥也以正言之若反者矣
　　　和大怨章第七十九
和大怨者必有餘怨安可以爲善是以聖人
執左契而不責於人故有德司契無德司徹
天道無親常與善人
　陽爲德無爲也陰爲怨有爲也世之人勇
　動於敢爲故有怨加以知慧仁義以和大
　怨怨愈多矣夫若是者安可以爲善且知
　慧外通仁義多責故勇動多怨是以聖人
　執天之行處無爲之事行不言之教嘗予
　於人而不取也故不責於人何怨之有上
　德無爲而報怨以德故曰有德司契下德
　有爲而以和大怨故曰無德司徹天之道
　是謂上德者無親無疏唯善人無爲者常
　與之
　　　小國寡民章第八十
小國寡民使民有什伯之器而不用也使民
重死而不遠徙雖有舟輿無所乗之雖有甲
兵無所陳之使民復結繩而用之甘其食美
其服安其俗樂其業鄰國相望鷄犬之聲相
聞使民至老死不相與往來
　九隅八區寓以小國況至德之世地不加
　闢民不加聚能使一國若一家一家若一
　身蓋我好靜而民自正雖有智者創於前
　巧者述於後民亦無機心之累故使民有
　什伯之器而不用也於是時也民皆樂生
　安土自守其國是重死而不遠徙也以不
　遠徙也故無川途之險雖有舟輿無所乗
　之無攻戰之患雖有甲兵無所陳之大信
　不約何假書契乃復結繩而用之故力田
　而甘其食躬桑而美其服懷土而安其居
　存生而樂其俗居相比也聲相聞也而不
　相往來無欲無求莫之爲而常自然此之
　謂至德
　　　信言不美章第八十一
信言不美美言不信善者不辯辯者不善知
者不博博者不知聖人無積旣以爲人己愈
有旣以與人己愈多天之道利而不害聖人
之道爲而不爭
　信言者希言也其出口也淡乎其無味故
　不美美言者貌言也其於人也輕諾必寡
　信故不信天道不言而常善應故善者不
　辯和大怨者安可以爲善故辯者不善知
　道者必達於理達理則將以反說約也故
　知者不博以博溺心則聞見愈多不如其
　約也故博者不知夫不美也不辯也不博
　也所謂在已無居者也聖人之道在己無
　居則運而無所積故聖人無積以有積故
　不足無藏故有餘聖人無積故能以有餘
　之道奉夭下天下皆往資焉而不匱故旣
　以爲人己愈有旣以與人己愈多也夫聖
　人之道即夭之道是已惟天之道利而不
　害故聖人之道爲而不爭且天以美利利
　天下何害之有聖人出爲於無爲亦非亂
　天之經逆物之情也又復何爭焉此德經
　也而言終及於此者以德兼於道道兼於
　天不明於夭斯不通於聖故混元以此終
　焉
道德眞經全解卷下(終)
















