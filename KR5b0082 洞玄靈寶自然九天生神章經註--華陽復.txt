#+TITLE: 洞玄靈寶自然九天生神章經註--華陽復
#+DATE: 2016-06-11 12:26:55
#+SOURCE: github.com/kanripo/KR5b0082 master 4933caa3                
九天生神玉章經注序推一
生神玉章上帝所以宣示好生之德也故凡
寳錬混合登晨之道靡不畢備然旨趣超邁
非世常辭苟無傳注不易明也嘗聞衡嶽道
士薛幽棲太清供奉李少微西華法師成玄
英所傳皆通玄究微惜未之見後之注者雖
多惟王隱賢蕭眞祐浮山眞率三家發明頗
詳盡然其所見乎有異同觀者不能會其一
而反致疑者有之若甲申運度事難考覈而
乃深求隱僻驚世駭俗以此傳神者氣之靈
乘陰陽擅變化周流上下四方而無間者也
天行四時生百物神人大浸稽天而不溺土
山焦而不熱乘雲御風物莫能傷皆此神也
凡人神聚則生散則死九章以生神爲名其
義遠矣舊注亡慮數十家髙者入於渺茫下
者泥於流俗每以爲歎客有自吳來者示余
以華陽復所注觀其大意會粹諸說之長混
而爲一引靈寳黃庭發揮丹道簡而易見若
浮雲淨盡皎月當空令人暸然噫是注也學
道之指南也言辭云乎哉必有上士勤而行
之如吾老子所言者矣至順壬申重午後五
日體玄妙應太和眞人武當太清微妙化宫
開山張(守清)序

















洞玄靈寳自然九天生神章經注卷上
　　　華陽復注
　洞虛也玄幽遠也惟虛能函衆妙惟幽遠
　其義深長靈寳者外言聖化妙重內言神
　降爲靈炁聚爲寳經中三寳獨稱靈寳者
　紀出書度人之時也自然者其始三炁應
　時岀見凝結太空鳳篆龍章有形無迹自
　然成文非聖人有心造設也九天鬱單無
　量至無結無愛天共九也生神乃發育變
　化之方經者載道之書修眞之逕路也
三寳大有金書
　三寳天寳靈寳神寳也大有天寳宫名度
　人經云大有妙庭言天宮豐盛無以加也
　此書嘗秘藏於是宮金至貴且不壞故以
　爲名其文叙九章源流
天寳君者則大洞之尊神天寳丈人則天寳
君之祖炁也丈人是混洞太无元髙上王虚
之炁九萬九千九百九十億萬炁後至龍漢
元年化生天寳君出書時號高上大有玉清
宫
　天寳君玉清元始天尊也本玄一之炁疑
　結至髙曰天上有主宰謂之帝道居帝之
　先故爲元始在人身爲太乙帝君即元神
　也大洞者教法之權與丈人尊嚴之稱貴
　而無位化生天寳君名始立矣混洞太無
　元者鴻濛未剖之時玉虛天形也九數應
　乎乾陽開化圖云一曰龍漢二曰延康三
　曰赤明四曰上皇五曰開皇皆天上過去
　年劫名龍言靈漢言天也岀書即度人經
　五文開廓普殖神靈也玉清宮天寳君玄
　座之所祖炁即道道即天寳君推其所以
　妙本自成上无復祖以虚无爲主自然爲
　本長而不宰無形無名聖人將立教不可
　不尊其原故强名以爲道之宗
靈寳君者則洞玄之尊神靈寳丈人則靈寳
君之祖炁也丈人是赤混太无元玄上紫虚
之炁九萬九千九百九十九萬炁後至龍漢
開圖化生靈寳君經一劫至赤明元年出書
度人時號上清玄都玉京七寳紫微宫(紫虛從/趙氏本)
　靈寳君上清天尊也自一生二爲无一之
　炁靈者妙不可測洞玄經法與靈寳皆自
　大洞中出按藏經衆篇序義云洞玄是本
　靈寳是迹夫大洞之炁本生於空流爲洞
　眞次爲洞玄又次爲洞神前章不曰洞眞
　而曰大洞者言其本也赤混太无元者太
　无中光象巳萌將發見也自龍漢開國微
　示其迹至赤明出書人文始宣朗矣赤明
　紫虛洞陽文彩貌度人者傳流經教皆拯
　拔生死之道紫微宫靈寳君演教藏經之
　所其炁較之玉虛虧九億萬數則知道降
　劫遷散爲萬有不復如太古混然矣竊惟
　聖人出書之意慮後世澆薄從事於末詐
　偽機巧夭䘮天年流轉苦海欲今還淳返
　本貴炁固根以進仙道故出神章諄諄然
　以警悟之德莫大爲
神寳君者則洞神之尊神神寶丈人則神寳
君之祖炁也丈人是冥寂玄通元无上清虚
之炁九萬九千九百九十萬炁後至赤明元
年化生神寶君經二劫至上皇元年岀書時
號三皇洞神太清太極宫(清虛從/趙氏本)
　神寶君太清天尊也由二生三爲始一之
　炁神者陰陽變化不測之名洞神教法乃
　太清演太平無爲之道其尊經十二部外
　如紫虚籙消災禳災清靜天童諸經皆係
　之也冥寂玄通无者無恩無爲寂然不動
　感而遂通舊本欠元字三隱賢補入以合
　三元清虚謂輕清爲天其炁較赤混又虧
　九萬倉降愈簿太極宫即太清仙境几諸
　仙得道科教上章皆於此朝謁宫中官僚
　眞人仙卿濟濟有序大洞法中有三元宫
　天尊嘗命唐葛周三將軍鎮前宫門其神
　上合三炁下主人身三部在天輔賛北斗
　樞機及主治符篆靈文盟劵䓁書若人修
　大洞功滿此三神導巳飛昇上朝帝官即
　混合之道也宋致和間仁宗不豫夢行荆
　棘中周章失路見神人被金甲謂帝曰天
　以陛下有仁心錫一紀之夀帝曰吾何路
　可歸神人曰以臣之車相送帝登車問神
　何人對曰臣葛將軍也帝寤即安令檢道
　藏果有葛將軍主天門事因加其位立廟
　京師惜是時無人上奏此神應自身神炁
　以加保飬之功
此三號雖年殊號異本同一也分爲玄元始
三炁而治三寳皆三炁之尊神號生三炁三
號合生九炁九炁出乎太空之先隱乎空洞
之中無光無象無形無名無色無緒無音無
聲
　三號即三清之宫年即五劫開化之年名
　雖不同其實一理也自玄一之炁化生天
　寳後分元一始一之炁而爲靈寳神寳三
　炁旣足而生九炁九炁散爲萬炁以植生
　物之根且九炁未岀之時沈光晦迹混而
　爲一不可致詰也
導運御世開闢玄通三色混沌乍存乍亡運
推數極三炁開光炁清髙澄積陽成天炁結
凝滓積滯成地九炁列正日月星宿隂陽五
行人民品物並受生成
　自一分三爲神寳君運㝠寂玄通元之炁
　以導隂陽成化功總御世人生死三色者
　玄炁青元炁黄始炁白其始三炁未分乍
　有乍无機椷已兆將乘運數出矣既分之
　後天地由之而定位人民品物因之以發
　生於此見天地人同出於道也
天地萬化自非三元所育九炁所導莫能生
也三炁爲天地之尊九炁爲萬物之根故三
合成德天地之極也
　三元三炁爲天地祖故曰尊化生九炁運
　隂陽育萬品故曰根三合者三炁凝合變
　化無窮生成之德遂焉極之義與太極相
　合是陰陽五行根樞會總處
人之受生於胞胎之中三元育養九炁結形
故九月神布炁滿能聲聲尚神具九天稱慶
太一執符帝君品命主録勒籍司命定筭五
帝監生聖母衛房天神地祇三界備守九天
司馬在庭東向讀九天生神寶章九過男則
萬神唱恭女則萬神唱奉男則司命敬諾女
則司命敬順於是而生九天司馬不下命章
萬神不唱恭諾終不生也
　人爲萬物之靈禀天地中和之炁其未生
　前在香冥昏默中及因感化入母胎以成
　人自三元布炁爲三田以主一身九天之
　炁次第結聚魂魄五藏百骸而具體焉逮
　至九月二百七十日三九數足然後與母
　分形斯時聲形神炁皆完九天生神之功
　於是始備安得不稱慶乎太一按玄鏡云
　是長生大主上清大洞之太一執符以合
　百神也帝君乃萬靈帝君品命定其髙下
　司命即中央丈人名理明初字玄度卿定
　筭預定夀夭五帝五行之主降五行眞炁
　於身聖母九天聖母至陰之主喜於成物
　故呵禁不祥九天司馬嘗典守玉章東向
　誦經感生炁也萬神唱恭奉如詩弄璋瓦
　以别男女若司馬不下命章則天命不賦
　予萬神不唱恭諾則天理不流行惡得而
　生哉人之有生豈曰易得可不勉進善道
　以保天之賦與我者乎浮山眞率謂人生
　爲善陽神相慶曰今日欣慶吾與斯人合
　乎天矣若爲惡則神相弔曰吾與斯人失
　前禀賦必同墜幽陰矣東坡與陳履常戒
　殺詩云不見王武子未死神巳泣正同此
　意命章者天之所賦爲命即書所謂惟皇
　上帝降衷于下民中庸天命之謂性天雖
　不言而寄造化之功於玉章故曰命章
夫人得還生於人道濯形太陽驚天駭地貴
亦難勝天眞地神三界齊臨亦不輕也當生
之時亦不爲陋也所以能愛其形保其神貴
其炁固其根終不死壞而得神仙骨肉同飛
上登三清是與三炁合德九炁齊并也但人
得生而自不能尊其炁貴其形寳其命愛其
神自取死壞離其本眞耳
　人有死生性無死生出生死之外者其聞
　道乎其見性乎常人結習未除爲業所牽
　留滯幽陰或相報對業報既盡善性不滅
　還生人道者必當濯形太陽然後投胎蓋
　日之上舘一名洞陽宫流火之池中有黃
　華眞水彼間神人亦以此水灌濯其身長
　生簡誥文黃華蕩形即此之謂自得爲人
　經許多節次驚天駭地豈爲輕陋若能鍊
　養元神返本還淳與三炁九炁脗合皆有
　骨肉同飛上登三清之理而不自勉致於
　死壞哀哉昔歐陽文忠公平生不事黃老
　之學晚年守亳社忽有悟一日問道於石
　唐隱者隱者答曰公屋舍巳壞難復語此
　但能明了前境猶庶幾焉公文章事業冠
　當世豈無受道之資但失之不蚤耳雖然
　造道之功在於悟性須當培養命基爲本
　若不能尊炁貴形保命愛神坐致衰老永
　枯鉛耗命基即削眞性亦昏而於此時修
　鍊所謂渴而鑿井不亦晩乎
九天生神章乃三洞飛玄之炁三合成音結
成靈文混合百神隱韻内名生炁結形自然
之章
　飛玄者元始之炁飛翔太空合三洞而成
　文音諧金石萃天地生生之意中有百神
　内名誦之神聞呼名則聚而通靈五樞經
　云身中九靈何不召之召之則言身中三
　精何不呼之呼之則慶
天寳誦之以開天地之光靈寶誦之以開九
幽長夜之魂神寳誦之以制萬靈太一誦之
以具身神帝君誦之以結形九天誦之以生
人學士誦之以昇天
　三寶君誦玉章者宣道妙也太一者太一
　元君也帝君者太一帝君也玉章雖一誦
　之者不同各隨道德力量開化感召有淺
　深等殊也
鬼靈聞之以昇遷凡夫聞之以長存幽魂聞
之以開度枯朽聞之以發煙嬰孩聞之以能
言死骸聞之以還人
　鬼靈鬼官也飛仙寶劎經載蕭邈有才望
　爲善爽之鬼四百年方得爲地下主今聞
　經不待限期有昇遷之望矣凡夫者六欲
　俱全因經而清静則在世可以長存幽魂
　乃地獄幽囚之鬼聞經有開度之辛張麗
　華乞神章薦披是也枯朽者腐木死草發
　煙元炁復生回仙在嶽陽城南以丹度老
　樹是也嬰孩能言孔竅開聰死骸還人徐
　甲既爲枯骨老君以太玄生符起之即此
　理也
三寶神奥萬品生根故非鬼神所知凡夫所
聞也
　玉章乃三寶君之所貴重其功用爲品彙
　生成根本原其奥理雖鬼神有靈亦莫得
　而聞况凡夫乎
夫學上道希慕神仙及得尸解滅度轉輪終
歸仙道形與神同不相遠離俱入道眞而無
此文則胞胎結滯死炁固根眞景不守生炁
無津九户閡塞體不生神徒受一形若寄炁
而行學得此法可坐致自然
　上眞之道七太上之道三中眞之道六下
　眞之道八此章與大洞經三十九章義同
　學仙之人力量蹇淺未出三界止得尸解
　雖未免滅度轉輪然是人終歸於仙道蓋
　能愛形保神則近於道也眞誥載人死如
　生足不青皮不皺目光如生皆尸解也無
　此文者謂不得玉章大洞要法不能斬伐
　胞胎結滯則恐死炁固其命根眞景不能
　長守眞景者神光也此言雖得尸解亦徒
　受一形若寄炁於身枯木蹔春津液不滋
　不能乆存也得此法者謂混合百神之訣
　也大抵人之一身皆三炁所生旣受既炁
　與元始爲一皆可混合凡炁之所在神即
　隨之初以三炁生三神分化三部八景二
　十四神若能混合變化三五眞人以成正
　一可以呼陽召陰出入無方陽炁化爲龍
　鸞陰炁化爲玉女駕飈輪於八極之表坐
　致自然豈欺我哉
三寳尊重九天至眞秘之大有九重金格紫
陽玉臺自非天地一開其文不出元始禁書
非鬼神所聞竊之者風刀萬劫魂死無生依
科尊奉形神同仙
　按七變儛天經載上清寳經三百卷玉訣
　七千篇符籙七千章及自然之章秘在九
　天之上大有之官此其一也九重金格紫
　陽玉臺皆藏經之所九重猶言什襲也格
　乃書架之類道寳經有玉格金格之說秘
　固既嚴鬼神何敢竊視迨乎天地開朗玄
　風流行眞文寳符以時下降尊奉之乆必
　得悟解冝其形神同仙也
三元宫中宿有金名紫字刻書來生應爲三
清神仙之人當得此文有其縁會當齎金寳
奉師効心依科盟受閉心奉行愼勿輕泄風
刀考身
　三元考校不獨死魂凡得道與未得道者
　皆在焉惟金名紫字以旌别學仙之人藏
　經中載三元考校地獄之品謂之墨籙即
　黑簿也與金名紫字者霄壤之異也昔李
　珏江陽小民功行乆在仙籍雖未昇舉而
　姓名仙官已用金書子華陽洞天矣不特
　仙家有此如梁元帝爲湘東王時嘗録忠
　臣義士及文章之美者以三等筆書之忠
　孝者用金管德行者用銀管文章美者用
　斑竹管亦有分别也此言夙有仙縁之士
　名紀仙籍者方得受持玉章齎金寳奉師
　効心不輕傳也閉心奉行者息心屏慮靜
　定以行經教也泄慢之者自貽譴殃
修行之法千日長齋不關人事諸塵漏盡夷
心默念清香執戒入室東向叩齒九通調聲
正炁誦詠寳章
　齋者一志虚心也修行之法期三年有成
　也未齋之時此心與物交關風馳火熾無
　時蹔息既齋則齊其思慮以至湛然常寂
　與太虚爲一也道書載八漏目淚肝漏鼻
　涕肺漏口唾腎漏外汗心漏夜盗汗小腸
　漏寝而涎腦漏夢與鬼交神漏淫慾身漏
　已上諸漏心君定則止矣或者平也默念
　存想至眞也昔葛仙翁長齋於天台山曾
　未一年感通上聖曲盻幽房此長齋之應
　也入室東向迎合生炁叩齒左爲天鍾伐
　鬼靈也右爲天磬集百神也中爲天皷朝
　眞聖也叩齒焚香調聲正炁皆誦經之要
　法
誦之一過聲聞九天誦之二過天地設恭誦
之三過三界禮房誦之四過天王降仙誦之
五過五帝朝眞誦之六過魔王束身誦之七
過星宿停關誦之八過幽夜光明誦之九過
諸天下臨一切种靈莫不衛軒
　此章合天人一貫之妙天與人無二理吾
　之心即天地之心吾之炁即天地之炁既
　秉一誠此感則彼應一過者披誦過一章
　也聲聞九天昔宋景公一言熒惑退合湯
　以六事自責大雨數千里其感應若是況
　誦詠祖炁之音乎蓋祖炁之化大而天地
　普而三界星宿五行外而魔王下而幽爽
　一切神靈莫不由此分流布化隨其所在
　因有善惡髙下之殊冝乎二過天神地祗
　聞之而設恭敬三過三界神明下禮誦經
　之房四過天王降仙道家天神有法王天
　王之號感召下降如葛仙翁精思齋法致
　徐眞人下降傳經是也五過五帝五炁之
　主見眞經所在而禮敬焉六遇隂數魔王
　乃六天大魔同元始布化齋醮有命魔之
　法以驅逐之今聞經束身不敢干犯七過
　星宿停關即度人經璇璣停輪神光大定
　也八過幽夜顯光以陽破隂也九過諸天
　下臨神靈衛軒如李順與誦大洞經三年
　一夕忽有飛仙千數集於空中神光照室
　遂得道功德所感尸居而龍見淵默而雷
　聲不期然而然也
一過徹天胞原宣通
　前言外應此言内功以明還丹大洞之方
　一過胞原宣通者天一生水也人之受生
　始自胞原凝胚黃演之炁流布升降不失
　其度則生意漸滋若胞原不通必有天閼
　之患修眞之士内丹初下功夫念想炁息
　皆定精神始聚命門下關自此開通
二過響地胎結解根
　地二生火二月成胎尚恐死炁故根爲之
　結固必假眞炁薰蒸解散方遂長養上清
　洞玄經有太一帝君解三關十二結符朱
　書青竹膜中祝以解之
三過神禮䰟門鍊仙
　天三生木在人爲䰟三月隂陽始分䰟具
　質成䰟門在左屬陽丹功三轉陽炁乃足
　其法凝神入息以養之由是神智自生青
　帝護䰟木公書簡
四過天王降仙魄户閉關
　地四生金在人爲魄四月生魄魄户在右
　屬陰鋉丹四轉以陽養陰令魄與魂相載
　其法鼻爲天竅通肺肺主魄湛然不動絶
　去來之息謂之閉關自然華池水滿下沃
　心絡心火下降腎水上昇丁壬配合以同
　内丹若不閉關則魂散蕩隨夢出入魂不
　能制任其用事終入鬼羣矣
五過五帝朝眞臓腑清凉
　天五生土人生五月五行炁足生五臓六
　府五職心肝脾肺腎六府小腸膽胃大膓
　膀胱三焦清凉者安靜而不煩擾也修眞
　之士絶慾則腎不漏精靜默則心不失神
　定息則肺能安魄簡視則肝能育魂凝思
　則脾能安意黄中通理保合太和精神魂
　魄意聚而爲一是謂攅簇五行其炁上朝
　泥丸是謂朝眞然後青帝護魂白帝侍魄
　赤帝養炁黑帝通血黃帝中主萬神無越
　六過魔王伏諾胃管生津
魔王以内言六慾是也諾順也制以玉章
　故順伏焉胃與脾爲表裏貯水榖以養五
　臓難經謂五臟之炁皆會于胃且津之潤
　燥繋於思一爲六欲所誘思不得其正則
　見食爲涎逢哀爲淚媿生汗怒涌血徃而
　不返内失滋養精炁與神從而散泄但餘
　枯骸是爲死之徒若六魔伏諾恩得其正
　有主干内則津生胃胱灌溉四肢流潤丹
　鼎精炁與神因之凝合生之徒也
七過星宿朗明孔竅開聰
　天有七曜人有七竅至七月俱開以司視
　聽食息岀納或謂聰明本出心七應火數
　上智之人心有七乳故聦明愚者鮮開或
　少故昏濁丹功七轉重關豁滯上下明徹
　心印經云七竅相通竅竅光明聖日聖月
　照耀金庭
八過幽夜顯光三部八景整具形神
　烟蘿子云八月神具三部上中下三部也
　中盟籙載上部八景髮神腦神眼神鼻神
　耳神口神舌神齒神中部八景肺神心神
　月神脾神左腎神右腎神膽神喉神也下
　有八景胃神大腸神小膓神胴神𦙞膈神
　兩脇神左陰左陽神右陰右陽神也合爲
　二十四以應二十四炁上部之神以腦神
　爲宗平旦存之中部神以心神爲主日中
　存之下部之神以腎神爲主夜半存之八
　過功夫將滿自然身有光明照徹幽顯三
　部八景之神悉皆整具而無怠情度人經
　云八景冥合炁入玄玄
九過諸天下臨三關五臓六腑九宫金樓玉
室十二重門紫戸玉閤三萬六千關節根原
本始一時生神
　黄庭以口爲天關手爲人關足爲地關又
　腦下爲上關夾春爲中關内腎相對爲下
　關臟腑見前注九宫洞眞經云兩眉間入
　三分爲雙丹宫却入一寸爲明堂宫三寸
　爲丹田宫亦名泥丸宫四寸名流珠宫五
　寸爲帝宫明堂上一寸名天庭宫洞房上
　一寸名極眞宫丹田上一寸爲玄丹宫流
　珠上一寸爲太皇宫金樓即喉嚨一名重
　樓中有十二亭長持玉戟以守之主通上
　下炁黃庭經曰重中樓閤十二環自髙自
　下皆眞人玉室腦宫之别名黃庭爲之瓊
　室紫户素靈中篇云兩眉之上其裏有紫
　戸洞房外有萬靈帝君名逢凌梵守之玉
　閤者玉堂也即下元丹田陽神一萬八千
　陰神一萬八千合爲三萬六千此言人在
　胎中形炁變化至九月滿足身中萬神一
　時同生修眞九轉聖胎具足萬炁齊仙亦
　復如是
九過爲一徧一徧周竟三界舉名五帝友别
稱爲眞人十徧通炁制御萬靈魔王保舉列
上諸天百徧通神坐致自然太一度符元君
受生千徧通靈坐在立亡仙童玉女役使東
西萬徧道備馳騁龍駕白日登晨
　三界舉名天人交賛其德五帝者五方五
　炁之主友别者録其善功視之如友别於
　常人也鍊身成炁謂之眞人十徧通炁者
　道炁周流鬼神攝伏也魔王保舉初學道
　則魔王試之試而不退則保舉之登名天
　籍方成道也道神者變化無方坐致自然
　不假恩爲如能致六甲行厨之類是也太
　一度符太一乃百神之主符喻身中靈炁
　度人經云執籙把籍保命生根元君女仙
　之號人身炁之母也道徳經云我獨異於
　人而貴求食千毋千遍通靈功夫純熟妙
　用難測坐在立亡仙童玉女役使東西者
　守三一之法也上清明堂玄丹眞經云若
　道士行太上召三一守形之法得與眞人
　相見通靈徹視坐在立亡役使六丁上帝
　給童女各十二人以侍左右至於萬遍此
　心與經混然爲一可以乘雲鴽龍遊宴太
　清登晨者昇舉乘旦炁之清存太一混合
　多用此時黃庭經曰羽服一整八風驅控
　駕三素登晨霞
洞玄靈寳自然九天生神章經註卷上










洞玄靈寳自然九天生神章經注卷中推二
　　　　華陽復注
元始天尊時靜處間居偃息雲宫黃房之内
七寳愇中熈夷養素空碧鍊眞躭咀洞惠俯
硏生神理微太混嘯朗九天
　天尊閑居偃息飬素鋉眞靜中自適熈夷
　太和也空碧始青天炁也雲宫黃房七寳
　愇天宫粧嚴也咀硏玩味也洞惠生神道
　書㫖義也理微大混至理幽微不露端倪
　也嘯朗者舒嘯軒豁靈襟也
是時飛天大聖無極神王玉輔上宰四恊侍
晨清齋建節侍在側焉憑瓊顏而妙感仰靈
眸而開襟竊神章而踊躍飡天音而蒙生敢
乗機而悟㑹冒靈盻而披心
　神王上宰侍晨皆近臣四恊與四輔同前
　疑後丞左輔右弼也清齋者虚心以待問
　建節者神王手持奉命用以徵召萬神瓊
　顏玉㓗也靈眸靈盻言無所不照神王此
　時仰瞻天顔聞天音而慕神章豁然有悟
　因乘機冐干靈盻彼陳夙心有所請焉
於是飛天大聖無極神王前進作禮稽首而
言上白天尊賤臣幸㑹得仰侍靈軒不以短
狹叨濯㝠津重悟凝玄位登神王總御生死
領括天仙賞監七覺遠覽遐方雍觀上宰對
曰侍晨
　神王欲請玉章先致詞於天尊自言不量
　短狹之才叨濯心垢於㝠海之津重悟凝
　玄者深造玄玄也總御生死以下皆神王
　之職分也賞監七覺承帝命錫寵於學道
　之人也蕭眞祐謂七覺者靈寳定觀經云
　學道之人有七候一者心得定易覺諸塵
　漏二者宿疾普消身心輕爽三者填補夭
　損還年復命四者長生乆視名曰仙人五
　者鍊形爲炁名曰眞人六者鍊炁成神名
　曰神人七曰鍊神合逍名曰至人雍和也
　言職當雍和仰觀以事上宰若侍晨與之
　對司也
方當乗機應㑹履九太陽洞履陰符撫掌兆
民大運將期數終甲申洪流蕩穢凶災彌天
三官皷筆料别種人考筭功過善惡當分
　機者事之先會過也履行也九乃亢陽洞
　通也符籍也言陽極陰生通履陰籍三官
　天地水也皷動筆端分别人之平生善惡
　以降体咎種人蕭眞祐云四梵天謂之四
　種民天在二十八天之上三災之所不及
　也神王愍當時有洪水之厄故乘機請經
　宣揚道力以極救之
自赤明以來至上皇元年依元陽玉匱受度
者應二十四萬人
　赤明靈寳度人之時上皇神寳出書之時
　元陽乃紫微之宫九幽玉匱有明眞科條
　紀人功過受度者皆爲善之人
開皇以後數至甲申諸天選序仙曺空廢官
僚不充遊散職司皆應選人
　開皇天上劫名在上皇之後定録君曰昨
　東華集諸司命土地靈神典司之徒撿課
　簡録見天下之人爲善者少五十分中無
　一况爲神仙者乎仙曺空廢無稱職者又
　遊散諸司亦皆怠情考校有過者上仙降
　爲下仙下仙點爲地下主者俾其攺悔勤
　修仍復舊職昔上元夫人位至元君不勤
　帝局虧替正事降適過禮朝宴失節輕泄
　天寳降授下眞削眞皇之籙退紫虚之任
　以此見仙曺陛點豪髮無差
依元陽玉曆當於三代更料有心積善建功
爲三界所舉五帝所保名在上天者取十萬
人以充其任又當别舉一十二萬人以充儲
官
　前云玉匱校死䰟也此言玉曆紀仙曺之
　職也三代祖宗積善也擇其奕世有功者
　充仙官之任儲者副貳之職
如此之例或以宿名玄圖
　此選仙官之例取名在上天者如司馬子
　微名在丹臺絳闕之類
或骨像合仙
　人禀天地之清炁生而不俗鶴頸龜腮碧
　瞳雙踝飄飄然抱凌雲之姿所謂道林法
　器者足膺此選
或以滅度因縁轉輪
　修行道未成而終曰滅度亦得遷轉爲仙
　官昔郑仁安生於禪黎三日能言便知宿
　命年十二面有玉光棄家遊山林後滅度
　於北戎之阿獲證果號丹靈老君是也
或篤好三寳善功徹天
　三寳道經師也教法存焉學者誦其言以
　明其道又能轉化未悟皆篤好也又秘眞
　藏經曰貪性寂滅塵累無染戒行不虧名
　曰法寳嗔性不起不憤外塵定無生轉是
　名師寳凝性無取無惱無患惠通無碍是
　名道寳貪嗔癡三毒消滅則三寳自見善
　功徹天矣
或供養師寳爲三官所稱
　師者所以傳道立教授經也自古仙聖無
　師不度至於常人學業亦因師以傳授可
　不散信而供養乎服勤盡誠確遵教戒冝
　爲三官稱舉
或修齋奉戒功德積感
　齋者齊其思慮薄味全眞戒者和靈寳九
　戒正一十戒之類奉持乆乆不怠以積功
　德李昌齡曰日用之謂功日新之謂德天
　仙一千三百善日行一善只在四年地仙
　三百善行之只在一年但人多中道而廢
　不聞穿䂖禮樹之說乎紫虚元君曰昔傳
　先生自少好道入焦山䂖室中積七年忽
　遇太極眞人授以木鑽使之穿一磐䂖戒
　曰石透吾當度汝䂖厚五尺傅穿之不怠
　積四十七年䂖忽透眞人果來度之南嶽
　夫人曰昔有人勵志於道然不知求道之
　方唯日夕禮一枯樹如是二十八年樹忽
　生花有汁如蜜其人取花及汁吞服遂得
　長生噫木䂖無情尚能感通况修齋奉戒
　積功德以格髙靈者乎
或施散財寳建立道堂
　凡殖貨財貴能施賑否則爲大盗積耳徒
　貽逹者之笑建立道堂乃興剏琳字安奉
　尊像演說經教使人生善心妙法本相經
　云太玄紫虚眞人悟前生造招賢集仙道
　舘寫經萬卷常以齋食衣服供養不輟得
　爲眞人事載琅函誠不虚也
或救䘏窮乏載度天人
　惻隱之心人皆有之何忍見窮乏而不救
　乎冝隨力量而䘏之昔周惠化好布施雖
　窮困辛苦不倦智觀眞人化爲丐者以驗
　其事周果樂施即日度爲西華眞人宋聖
　曆間梓州大饑佑聖眞君化爲一叟賣蒸
　鳧蘇所活者衆建隆末河北路饑眞君又
　化爲商運粟麥十五萬斛入城商忽不見
　官取賑濟傍及鄰郡眞君位登髙眞猶如
　此者一念好生之仁如天不息也又如黄
　兼濟糶粟不增元價紫府眞君敬禮令坐
　太守張乖崖之上王士良糶米令糶者自
　量一言而降甘雨功行昭然吉人爲善可
　不勉哉載度者若地之載物舟之度人也
或爲三師建功充足天官有名
　三師經籍度三師也立科範以濟度死生
　學者遵其遺法揚道化以立功行若積累
　充足天官書名矣
考筭簿録三官相應皆逆注種名上下有别
毫分無遺
　三官分九宫總二十七府百二十曺左陽
　生宫右隂死宫左府青簿書功右府黑簿
　書過其有罪中涉福福中涉罪不專於一
　曹也或三年或九年或二十四年皆考筭
　之期若三官文籍相同方注種名之數逆
　注者善未足亦注入
又九幽之府被東華青宫九龍符命使拔九
幽玉匱男女死䰟宿名有善功德滿足應受
開度者取三十二萬人以充甲申軀除之後
開大有之民
　九幽之府九地九陰治死䰟處東華青宫
　按黄炁陽精經云扶桑洞陽也主領生籍
　以九龍符命下九幽府選擇男女死䰟嘗
　有善功者以受開度大有者蕃盛也
當此之時生死交會善惡分判得過者眞爲
樂哉
　分判别白善惡也爲惡不免於殃作善召
　釋而無害豈不樂哉
然三官相切文墨紛紜龍門受㑹鳥毋督仙
萬聖顯駕盡夜無閒功過平等使生死無偏
比之昏閙亦臣之憂矣大期既切觸事闕替
恒恐一旦受罹公門
　切磨也文墨紛紜簿書繁冗龍門在河東
　木㑹之處浮山眞率謂鳥毋水神也嘗於
　過去劫奉坤毋之召於龍門制會河源仍
　以大鳳車於水中載學仙之人昇于崐崘
　所謂督仙也萬聖千眞察人善惡使生死
　皆當於公道神王不勝事煩恐有遺闕未
　免於憂
伏聞天尊造大慈之化垂憐蒼生開九天之
奥以濟兆民明科有禁戒非賤臣所可參聞
然大數有期甲申垂終運度促急大法冝行
　玉清修行四法以慈爲先老氏三寳以慈
　爲首聖人擴而充之無一物不被其澤明
　眞科戒傳經限期育定今神王請非其時
　者急於度人也
使有心者得於考算之中聞於法音開示於
視聽勸化於未悟者也縁慈上陳懼觸天顏
願見哀憫賜所未聞
　諸經欲使有心學道而未悟者得霜玄化
　進修善行免獲戾於三官也
於是天尊俯几髙抗凝神遐想仰誦洞章嘯
詠琳琅良乆忽然歎曰上範虚漠理微太幽
道逹重玄炁冠神霄至極難言妙亦難超
　俯几有接下之容髙抗仰之彌髙也凝神
　遐想有所思也仰誦洞章嘯詠琳琅清響
　振激也上範虚漢理微太幽道逹重玄炁
　冠神霄者經之妙範至理虚曠幽遠其道
　則通貫衆妙其炁則肇自神霄神霄者九
　霄之一也領率諸天此言玉章有不可名
　言之妙諸經未有岀其右者也
子既司帝位受任神王飛天翼於瓊闕四宰
輔於明輪遐盻極覽領綜無窮雍和萬化撫
料蒼生
　神王司位則爲帝受任則爲王三十九章
　注訣謂瓊闕太微之館實天帝玉字也又
　云人間日月爲明輪皆須神王翼赞而宰
　輔也此外雍和萬物生化遐盻極覽四方
　領綜事務非止一端
今大運啓期三五告辰百六應機陽九激楊
洪泉皷波萬災厲天四宫選舉以充種民三
代昏亂善惡冝分子當勞心兆庶疲於三官
興廢之際事須聞能今以相委其勉之焉
此天尊昔勉神王救民於洪水之中
寳書妙重九天靈音施於上聖非鬼神所聞
明眞有格四萬劫一傳今冒禁相付子祕之
矣愼勿輕傳
　傳授靈章丁寧告戒如是之切可不證與
登命九天司馬侍仙玉郎開紫陽玉笈雲錦
之彙岀九天生神玉章四輔列位五老監眞
太一命辰玉帝唱盟一依俯仰明眞具典南
向長跪以付飛天無極神王法事既畢諸天
復位
　登命不移時也侍仙玉郎典經之官紫陽
　藏經之所玉笈雲錦貯經之囊四輔與四
　協同五老玉清昊極元老虚皇靈光始老
　玄華寳天眞老露眇太極祖老娑鬱洪京
　仙老太一中黄太一命辰擇良辰也玉帝
　髙上玉帝也監眞唱盟俯仰長跪皆明眞
　傳經之式
天尊重告飛天神王此九天之章乃三洞飛
玄之炁三會成音結成眞文混合百神隱韻
內名故大一戒觀攝生十方領㑹洞虚啓誓
丹青
　混合隱韻見前注王隱賢謂戒字當作試
　言嘗令太一之神試觀學道人若心不退
　方許啓誓丹青傳授立成訣云昔受神經
　人有試吾者無故以杖槌吾手血出吾猶
　傾心信向之經法有試投之約未受之前
　無故舉火燒其衣衣盡而猶不言方爲不
　退轉金玄羽書經載傳授之法皆五老啓
　途太一試觀十方則試字誤作戒審矣六
　洞之中以洞虚屬西然元始天尊令太一
　攝生十方主攝生炁又兼死籍故云領會
　洞虚也丹青者秋血爲丹齎繒爲青用以
　効信立盟
目無億劫因縁宿名帝圖不得參見得盻篇
目尤祖同仙當採擇其人應爲仙者七百年
中清齋千日齎全繒誓心依盟以傳愼之則
享祚漏之則禍臻享祚則福延九祖德重山
海招禍則考流億劫痛於毒湯風刀相刑可
不慎之馬
　億劫因縁積累非一世也如許眞君上升
　時上帝詔云𡖥自多劫之前積修至道勤
　苦備悉經緯逾深萬法千門罔不斯曆今
　當昇舉即命左大力天丁與流金火鈴照
　辟中黄無或散慢仍封遠祖許由爲玉虚
　僕射曾祖先祖父爵皆有等差然則宿名
　仙籍旌陽有焉得盻篇目九祖皆仙况誦
　詠是經者乎今下士聞道則笑之惟其不
　信故不得聞非道棄絶於彼乃彼自絶於
　道耳無他焉宿惡深重障隔善心故也五
　帝內眞經云得道之人自無仙骨刻名玉
　書來生不得盻其篇目有得其文則爲五
　嶽宗師大洞經云凡修道者先解冥結故
　云九祖同仙七百年出經之時也清齋千
　日傳經之期也今繒寳帛受經質信也玉
　章祕於上天傳之不易受持者當嚴尊奉
　以明蘊奥庶不負神王請經之初意也

洞玄靈寳自然九天生神章經注卷中
洞玄靈寳自然九天生神章經注卷下推三
　　　　華陽復注
鬱單无量天生神章第一天炁蒼色




　三元眞經曰人之炁䰟得之於天體𩲸得
　之於地無形無象自空中來從無至有住
　胎中十月其實九月每一月得一天之炁
　以生神九月炁滿神具岀胎成人西山記
　曰善養生者由無而有不善養生者以有
　還無人當炁血方剛以所得神炁付之情
　欲血炁既哀以所有䰟魄復歸天地身爲
　枯木矣惟修眞之士知精神魂魄皆天蹔
　假於我故寳愛凝鋉乆假不歸皆爲我有
　矣
　金書祕字云此天乃天魂精開陽之炁
帝眞胞命元元一黃演之炁
　帝諱𩃇



　雲笈七籖云龍漢元年化生紫霄黄演君
　位居紫霄太皇大梵天宮天中之帝以眞
　炁爲胞命元之始
　王隱賢曰九章各有帝眞命元四字乃黄
　庭元王在命門之下主生育之炁以宰制
　謂之帝以太一不𥻑謂之眞九天列正皆
　從帝眞之命命一定而不易也元者炁始
　生之名易曰大哉乾元萬物資始至哉坤
　元萬物資生當其元炁自下而萌初胞狀
　如垂囊附於脾脾屬土物所由生中黃太
　一爲人巳命其炁流演不窮故云元一黃
　演
混合空洞炁飛爽浮幽寥延康无期劫眇眇
離本條苦魂沉九夜乗晨希陽翹
　道君曰元炁本於眇莽幽㝠之外生乎空
　洞之間合而散散而合也人未受生魂爽
　浮游於幽寥之地渺然無依自天上徃昔
　延康劫到今不知凡幾度生死岀没如花
　果之離本條飄落散漫不入于土九夜者
　九地也鬼屬陰常居黑暗從其類也沉淪
　既乆皆欲翹首迎望太陽晨光以希開度
大有通玄戸鬱單降神霄黄雲凝靈府陰陽
炁象交胞元結長命惡根應化消
　此修眞下乎工夫也大有玉清宫名人身
　泥丸是也一陽初動吸大有宫之炁直下
　制伏陽精以通玄户即臍後宻户也又得
　鬱單无量天降天晨金霄帝一雌雄之神
　於身中天晨爲雌金霄爲雄陽精經云回
　陽精於浮黎采黃炁於鬱單雌一雄一即
　心液腎炁爲嬰兒姹女也火上水下何以
　能交若能存守中黄端凝靈府(即心/也)内想
　不岀外想不入則水火陰陽自然交合陰
　陽既交五行顛倒靈芽自生胞元結就爲
　先天至精生生化化之基賦命一新向來
　惡根宿愆皆湔滌不復爲累浮山眞率載
　閔仲先生之師曰寂然不動土之性也
　是爲眞土蓋根塵巳絶萬慮俱泯一眞純
　全冥然寂然此鴻濛混沌時也雲宫黄房
　處也冲和之粹氤氳有象故曰黄雲至此
　則日月合璧神炁混融玄珠將成象太一
　漸歸眞
桃康合精延二帝秀玉飄灌溉胞命門精鍊
神不彫
　桃康命門之神字合精延爲大洞之尊神
　守人臍下二帝靈帝尊帝也隱書云靈帝
　无太一則玄虚不回炁尊帝无太一則三
　一不居二帝之力並行不相悖也秀玉飄
　深白貌一身生生之理從此發源十二時
　中太一之神運靈津灌溉命門以固胞元
　所謂精鍊神不彫黃庭經云溉養靈根不
　復枯閉塞命門保玉都
九天命靈章生神神自超元君遏死戸司馬
誦洞謡一唱萬眞和九遍諸天朝稽首恭劫
年慶此榮舊苗
　九天帝君降靈章之功召集眞炁以生神
　神生可以超凡入聖人身生門三十九死
　户三十九既得生則恐死戸復開命元君
　炁毋遏閉不令故炁侵也黄庭經曰須得
　至眞乃顧盻至忌死炁諸穢賤是也長生
　司馬歌洞章以贊生成之功司馬一唱萬
　眞交和悦而相應也九遍功滿諸天之炁
　皆來朝合喜曆劫至今遇此機會向者已
　離本條今復茁苗如舊豈不欣慶耶黙希
　子云學道全眞在此生迷人待死更求生
　有生不可无生理縱得生知何處生詳味
　此詩可為生神皷吹也
上上禪善无量壽天生抃章第二天炁赤色



　金書祕字云此天魂精陽明之炁
帝眞胎命元洞㝠紫戸之炁帝諱





　雲笈七籖云龍漢元年化生太霄洞㝠君
　此天之帝以眞炁爲胎命元之始
　西嶽寳眞人云凡人二月爲胎一身本根
　從兹肇生故曰胎命元眞人結胎神居紫
　户根系命門緜緜若存无少間斷謂之胎
　息南華經云眞人之息以踵靜而炁深也
　衆人之息以喉躁而炁淺也淺則胎元易
　散眞炁易耗命門在北謂之洞㝠以其炁
　上升於紫户故曰紫户之炁(紫户在兩眉/間髙一寸却)
　(入骨/三分)
无量結紫户炁尊天中王開度飛玄爽凝化
輪空洞故根離昔愛縁本思舊宗幽夜淪遐
劫對盡大運通
　无量壽天降注靈炁結於紫户在九天中
　爲炁尊帝也飛玄爽者謂死魂初爲人時
　亦禀三洞飛玄之炁也天帝凝佇碧落轉
　輪化端於空洞中以開度之頓令脫故根
　昔愛之障獲依縁大道爲本明悟舊日性
　宗且昔者因貪愛受苦沉淪幽夜動經遐
　劫今報對巳盡當大運啓期可以更生矣
帝眞始明精號曰字元陽嬰兒史伯華結胎
守黃房斬根斷死户熙順養嬰童
　人受先天之炁而生有生之後一點元靈
　復歸兩腎中間即帝眞也始名精字元陽
　乃命門下一黃庭元王之名主此帝眞嬰
　兒史伯華乃泥九天帝君上赤子名玄凝
　天共秉眞炁結胎黃房之中黃房中宫也
　胎炁旣成有神守之惡根死户謂在心結
　習惡機欲根即須斷絶稍有干犯則鉛飛
　汞走常令中和頥養聖胎成嬰童也
禪善導靈炁玄哺飛天芳華景秀玉質精鍊
自成容務玄育尚生羅列備明堂
　天帝導引靈炁前既結胎此當養胎也始
　自紫户下三關復由泥丸降華池含漱芳
　香故曰玄哺灌溉周流嬰兒眞炁充足自
　然體質如玉精鍊之乆容貌自成也黃庭
　經云口爲玉池太和官嗽嚥靈液災不干
　體生光華炁香蘭却滅百邪玉鍊顏審能
　修之登廣寒王隱賢謂華景采服日月光
　華以養胎解結自然容質玉澗胎中有二
　神一曰白炁君名務玄子字育尚生一曰
　玄歸子字盛昌其神與胎命同生偕諸神
　羅列明堂中蕭氏云人身三田皆有明堂
　洞房之室
太虚感靈會命我生神章一唱動九玄二誦
天地通混合自相和九遍成人功大聖慶元
言散花禮太空諸天並歡悦一切稽首恭
　帝命玉章生神太虚中感百靈交會正易
　所謂乾道變化各正性命也動九玄者一
　過聲聞九天也天地通者二過天地設恭
　也陰陽和合九遍數是人物皆被生成之
　功元者善之長言則無不利諸天悦者天
　道貴生也
梵監須延天生神章第三天炁青色




　金書祕字云此天魂精始陽之炁
帝眞魂命元長靈明仙之炁帝諱




　雲笈七籖云龍漢元年化生音霄明仙君
　以眞炁爲魂命元之始
　西嶽竇眞人云受胎三月三炁周三魂降
　而神靈長趙玉蟾謂魂是陽炁陽炁明故
　曰明仙長靈即黃庭經云黃炁鬱勃清且
　長
須延總三靈玄元始炁分落落大梵布華景
翠王尊
　須延天帝總攝三魂長靈明仙之炁實自
　玄元始分化落落廣漢之象大梵者諸天
　之炁布滿十方魂藏於肝屬木應春其色
　青故曰華景翠玉尊
明梵飛玄景開度長夜魂遊爽赴期歸炁炁
返故根
　人之受生必本於梵炁中有受生之神名
　曰明梵救苦總呪有六炁威遵明梵演招
　蓋指此也玄景龍名言明梵之神乘龍飛
　空開度死魂於長夜隂境游爽謂魂爽游
　蕩今得受生若乆遊赴歸期也炁炁返故
　根者昔年一身已散之炁皆還元也
太帝號陽堂字曰八靈君九開回録道胎炁
生上元陵梵度命籍太一輔精延泥丸敷帝
席三部八景分魂生攝遊炁九轉自成仙
　太帝精魂名陽堂玉字八靈九開天帝魂
　名回録道字絕冥川太素玉籙云三月爲
　魂其炁本自胎而生又太和皇成老子主
　胎元之炁出入於紫微正在崑崙太一所
　居之處即泥丸上宫也故云胎炁生上元
　陵梵乃萬靈帝君又名神丈人字履昌靈
　守人兩眉間紫戸内宫司人年命壽夭精
　延乃命門桃康君字守臍中闕主握一點
　元陽之炁亦合會于泥丸上宫太一尊神
　務猶收在玉桃下泥丸後户輔而翼之與
　之混合還敷正其席於是三部八景之神
　亦各分布整具嚴肅修眞之士養陽聚魂
　則八景合光洞照泥丸收攝萬靈晨登天
　老之室聚精會神伐滅胞根上昇仙都大
　洞經云太帝上无炁日中司命童煥然成
　光明披霞乘帝墉列坐震靈席混合五日
　同八景照泥丸朗然洞房中
琅琅九天音玉章生萬神三遍列正位炁參
八辰門玄關遏死戸靈鎮津液源應會感靈
數明道潜廻輪慶此嬰兒蛻稽旨讃洞文
　九天玉章音韻琅然下生萬神三轉一身
　神炁各正厥位八辰門遷神經注云人頂
　骨有八片上應天之八門紫虚道君洞房
　上經云上紫門望八辰引丹宫具明神是
　也天之八門東名青華元陽門南洞陽太
　光西通陰全闕北陰生廣靈東北靈通禁
　上東南始陽生炁西南玄黃髙晨西北九
　化梵行門也或謂身中八景之炁上參此
　八辰之門玄關謂下丹田眞訣云守閉玄
　關內引九眞三炁運液灌溉丹田臍下三
　寸即生門也生門若關死户目關如此則
　靈炁鎮靜津液源源而生以滋百骸學仙
　之人善縁夙契外能宣明道化内能潜回
　一身陰陽之樓專炁致柔功成九轉身外
　有身嬰兒蜕矣
寂然兜術天生神章第四
　天炁縁色




　金書祕字云此天魂精太陽之炁
帝眞魄命元碭尸冥演由之炁帝諱


　雲笈七籤云龍漢无年化生碧霄演由君
　故此天中之帝以眞炁爲魄命无之始魄
　爲物魂爲神魂炁主昇魄體主降魂輕清
　魄重濁故云碣尸𥓘者如石之國也冥演
　由者自由好逐之義以魄屬陰好遊蕩故
　曰冥演由
寂然无色宗兜術抗大羅靈化四景分萬條
翠朱霞
　上章言玄元始炁分即三炁分化此言四
　景乃三炁之下梵炁所化之天也抗蔽也
　居大羅之下若藩蔽然翠朱霞梵炁流布
　之景
遊魄不顧返一逝洞群魔神公攝遊炁飄飄
錬素華榮秀樁劫期乗運應靈圖
　魄者陰靈之聚好遊蕩欲人死逝去逐於
　六洞陰魔以爲得朋仙經有制魄之方閉
　炁七息叩齒七通心存鼻端白炁須臾漸
　大貫一身然後嚥液七口急呼魄名尸狗
　伏矢雀陰蜚毒天賊除穢臭肺呼畢静定
　則魄自寧神公王氏謂玉清上相曽受命
　制伏北酆掌討罰之師故號神公伏其威
　武攝回遊魄又肝神无英公子名玄元叔
　字神公子主魂修鍊之士必使魂常附魄
　如日光之載月質魄常檢魂如月質之受
　日光則魂不馳魄不去遂能登仙若魄不
　受魂魂不載魄則魂遊魄降而人死矣今
　遊魄既回鍊之結成素華而延夀可同大
　椿之年乘運應靈圖者美學仙有宿縁也
　洞生神章瓊音逸九霞一唱萬眞會騫與
　成家九轉景靈備鬱鬱耀玉葩兜術開大
　一慶享祚多上聖回帝駕嬰兒歘以歌不
　良辰會一切稽首和
　空洞生神章瓊音逸九霞者玉章之音合
　三洞飛玄之炁而成九陽之精也一唱詠
　間天地萬神交會况我身陰陽魂魄精爽
　安得不合成一家乎王氏云魄以魂爲家
　魂魄既合理无騫違九轉景靈備者功滿
　神炁備具景靈身中虚明神靈之炁也玉
　葩光彩貌於此見兜術天帝度人之功大
　有矣一慶享祚多者長生乆視无災害也
　上聖回駕度人功成嬰兒歌者法身巳見
　冝乎萬神悅而同應也
波羅尼宻不驕樂天生神章第五天炁黃色




　金書祕字云此太魂精上陽之炁
帝眞藏府命元五仙中靈之炁帝諱𩅺霍霧



靈
　雲笈七籖云龍漢元年化生絳霄五仙君
　此天中之帝以眞炁爲藏府命元天以陰
　陽木火土金水五行之炁成人之形内列
　肝心脾肺腎以藏魂神意魄精在天爲五
　星爲五帝在人爲五常於用爲視言思貌
　聽修眞之士使五炁居中以結命元故曰
　五仙中靈
翻翻五帝駕飄飄玄上門遊步黃華野回靈
驕樂端採集飛空景舊爽多不存
　翻翻飄飄皆飛揚貌五帝者不驕樂天帝
　也嘗命駕岀遊玄上門者玄都門也黃華
　即太虚冲和之際回靈者俳徊靈駕於天
　端下觀世界欲乗集飛散之魂使之還生
　奈歲月幽遠舊爽消磨所存无幾矣前達
　云一失人身萬劫无良可痛哉
太微回黃旗無英命靈旙攝召長夜府開度
受生魂
　前言舊爽多不存慮消散於剛風或沉溺
　於諸趣於是命太微中小童名景精常在
　帝前回轉中黃之旗以集遊爽又命无英
　公子主肝魂之神執命靈幡以召魂炁使
　之受鍊更生太微按度人經音玄注云南
　極長生大君即朱陵大帝治太微垣司火
　錬事幽魂乆居沉滯當入火鍊以破陰濁
　以復陽光俾心源一淨業垢皆空因虚化
　神復還人道
公子輔黃寧總録具形神玉章洞幽靈五轉
天地分炁鍊元藏府紫户自生仙
　公子無英魂神黃寜乃精血三眞名元生
　君魂與精血相輔總録爲一則形神整具
　洞幽者微顯闡幽也修眞之士使梵炁回
　旋帝眞在定金光朗微流雲徘徊自然虎
　嘯風生龍吟雲聚大寶成矣或曰天一生
　水以定性也地二生火以定心也天三生
　木以定形也地四生金以定炁也天五生
　土以定中宫是謂攅簇五行度人經十轉
　回靈圖謂乾九坎一成十坤六離四成十
　巽二兊八成十艮三震七成十爲十轉回
　靈𧗊周天之極數萬炁還元之通乃知天
　三木與地二火同居而成一五地四金與
　天一水同居而成二五戊巳自以五數居
　中和合四象而生嬰見是謂三五歸一又
　按河圖天一地二天三地四天五乃水火
　木金土在天之生數也一得五成六蓋水
　見土則止二得五成七火以土而養三得
　五成八木因土而植四得五成九金籍土
　而生五轉天地分者四象本自然雖屬乎
　天皆有名无形得土和合始成有象屬乎
　地也自此五轉之後五炁五精五神凝結
　昇於紫户丹功成矣
數周衆眞會啓陽應感繁玉女灌五香聖母
慶萬年三界並歡恱稽首禮天尊
　數周九轉也修眞火候内丹成須用功九
　轉如人懷妊九月也啓陽應感繁謂陽神
　既成身中造化感通吉兆甚多人能勤苦
　修爲到這境界自見效驗灌五香者黃華
　玉女引五方眞炁灌沃其身也又云丹熟
　生香透骨覆頂聖母即乾元聖母前降生
　時曾衛房保形今見道成豈不欣慶天神
　地祗向曾備守至此亦爲之悅然則生成
　大德當歸諸天故曰稽首禮天尊
洞玄化應聲天生神章第六
　天炁白色



　金書秘字云此天魂精元陽之炁
帝眞靈府命元髙眞冲融之炁帝諱虜



　雲笈七籖云龍漢元年化生景霄冲融君
　此天中之帝以眞炁爲靈府命元之始

　西嶽竇眞人修眞指南曰人生六月六津
　定六府用滋靈也修眞之士魂魄五臟皆
　巳鍊成陽神上感應聲天之炁以滋其靈
　靈即炁也冲融者神炁和悦至此隂濁巳
　盡陽明洞煥煖然如春
應聲无色界霄暎冠十方回化輪无影冥期
趣道塲靈駕不待轡胡然生神章
　應聲无色界者明爲元色界天也霄暎冠
　十方謂光明嘆諸天爲十方之冠回化輪
　元影與造化相友而不見形迹冥期趣道
　塲暗合於大道之域度人經青玄注云无
　色界天人塵染俱淨洞入自然身形微妙
　或大或小無復色象人不能見故云無色
　界頌云漸入無爲至道宗一塵不染意圓
　通回眸下視三千界萬法都來一箇空玉
　章上五章言命宗下四章言性宗使人保
　命以長存明性以超脫也靈駕者南華經
　謂御六炁之辯以遊無窮又何待轡乎至
　此地位始知生神章之妙朗然不誣矣丹
　訣云修鍊至五轉眞陽全魂化爲神六轉
　眞陰全魄化爲炁魂魄内全日中遊行無
　影與日純陽爲一自慈鬼神不可見陰陽
　不可測矣
空洞諒無崖玄爽亦爲强鍊胎反本初長乘
飛玄梁蘄畜丧天眞散思候履常斬伐胞樹
滯心遊超上京
　空洞太虚豈有崖際玄爽亦爲强者言鬼
　魂始爲人時與聖賢無異安得爲弱因歷
　劫生死所受天眞爲情欲凋䘮遂不強矣
　玄梁慶眞羽章云翻翮振九霄悲鳴喚玄
　梁知爲天中禽名乖不同也謂鍊胎返本
　之功正欲收歛安靜不可同玄梁輕飛也
　蘄願也南華經云澤雉十歩一啄百歩一
　飲不蘄畜乎樊中譬雉在外飲食雖艱終
　不願畜養籠中不得自由如人受羈絆鬱
　結以䘮天眞但欲散逸情思履踐常道然
　後斬伐胞胎樹滯死炁了無罣礙可以心
　遊玉京矣
願會旣玄玄悟我理兼忘介福九天端交禮
地辰良
　願會者悟玄玄之道方契素願也旣解悟
　則是非人我皆忘之矣至此福不期而介
　辰不擇而良何迪非言
混化歸元一髙結元始王稽首儔靈運長謝
囂塵張
　混合造化三元之炁復歸于一上應元始
　下主一身所謂天尊雖遠妙近縁泥丸君
　是也學仙道成之日必應良辰謝絶也囂
　喧也張飛楊也言自此永絕喧囂塵埃飛
　楊之境
靈化梵輔天生神章第七天炁紫色



　金書祕字云此天魂精正陽之炁
帝眞元府命元髙仙洞笈之炁帝諱霧雲





　雲笈七籖云龍漢元年化生玉霄洞笈君
　此天中之帝以眞炁爲元府命元之始
　西嶽竇眞人云人生七月七精開七竅通
　光明外耳目口鼻内心孔皆明朗自然知
　覺修眞當此七轉巳造七覺之地冥慧洞
　清根塵斷絶有無皆空萬法除滅凡先劫
　後劫三界十方他我根源過去未來七通
　八達上下貫徹萬理具爲故曰髙仙洞笈
玄會統無崖混炁歸梵輔務猶運靈化潜推
無寒暑乘數搆貞條振袂拂輕羽瓊房有妙
韻汎登髙神所
　玄會者萬道之宗統攝三界妙用安可限
　量混炁者混合飛玄之炁歸於梵輔之天
　以復大初也務猶乃太一尊神號務猶收
　守人泥丸後户在天潜運造化寒暑無間
　乘數搆眞條者乘此七過之數陽光凝合
　百骸貞固如樹之條枝也根袂拂輕羽將
　欲飛騰於是忽聞泥丸瓊房九宫之中自
　成宫商喜炁衝躍火龍玄鶴交舞身中萬
　神𧗊登髙上神宫與天帝君上一赤子合
　而爲一此之謂瓊房有妙韻汎登髙神所
圓輪無停暎眞仙森列序上上霄衢邈洞元
深萬巨秀葉翳翠霞停蔭清泠渚
　接靈寳畢法此超脫法也神光洞照透岀
　軀殻上昇太虚與眞仙同列至於雲衢遐
　邈旁觀洞空洞虚太玄無邊之際下有巨
　萬之深而我獨露堂堂在清靜性海之中
　浮秀葉翠霞之羽蓋下暎清泠之渚湛然
　常寂矣八素陽歌云我超騰羽蓋徘徊清
　泠渚
遨翫怡五神繁想嘯明侣五難縁理去冲心
自怡處
　論超脫在一躍之頃慮五炁之神岀而未
　熟則時岀時入遨翫而習熟之或動雜想
　則嘯詠以散之則百神皆和明侣身中神
　也五難諸說未定恐五帝之魔尚相試難
　可以理遣俾性天清潔無一毫人欲之私
　方合至道蓋修鍊至超脫爲極功一時變
　化最防魔試故丁寧焉
爽魂隨本根亹亹空中佇七誦重關開豁滯
非神武運通由中發髙唱稽首舉
　性者命之靈也心者炁之主也心旣無累
　性天朗明自巳爽魂佇於太空亹亹無怠
　而不離於本根本根者元炁也七過關竅
　豁間法身獨見煩惱死生不能爲累非玉
　章有神武之功安能如是敏速耶運通由
　中發者有諸内必形諸外也髙唱稽首舉
　者朗吟而昇舉也
髙虚清明天生神章第八天炁碧色




　金書祕字云此天魂精通陽之炁
帝眞華府命元眞靈化凝之炁帝諱霐霽





　雲笈七籖云龍漢元年化生琅霄化凝君
　此天中之帝以眞炁爲華府命元之始
　西嶽竇眞人云人生八月八景神具降眞
　靈也眞靈旣降五臓亦生華大洞有十華
　觀門紫户天一精通太元丹華地二炁通
　凝玄青華天三神通萬生素華地四梵通
　十方黄華天五始通太清瓊華地六始通
　冥陰金華天七始通太玄縁華地八元通
　上清碧華天九元通玉虚瑶華地十玄通
　玉清混洞太元十華接空此眞靈化凝之
　炁也
清明重霄上合期慶雲際玉章散冲心孤景
要靈會
　清明天帝在重霄之上必無色界以上之
　天也與諸天期於慶雲之際誦玉章以發
　翛散冲逸之心慶雲非烟非雲太和妙炁
　也司馬眞人曰孤景華府之字乃要靈府
　之启嘗會于此
煥落景霞布神衿靡不邁玉條流逸響從容
虚妙話
　此皆紀天上景物之辭景霞者霞彩明煥
　錯落也衿與襟同言胸次無不超邁玉條
　逸響其天風動騫林之聲乎大洞辭有玄
　歌散冲襟玉條流逸響正謂此妙話會眞
　仙共談玄理也
靈音振空洞九玄離幽裔感爽無凝滯去留
如解帶明識生神章髙遊無終敗
　學仙旣度自已當推神章之功上報九玄
　下資幽爽皆今聞經頓悟出入自在不復
　爲宿障凝滯去留生死如解衣帯然前輩
　有語云來如著裩去如脫袴言無可戀也
　果能明識玉章奥妙成超脫之功則眞性
　長存歷劫不壞
玄景耀雲衢跡超神方外應感無方圓聊以
運四大硏心稽首誦衆聖共稱快
　玄景龍名眞人乘龍上天光耀雲衢踨跡
　超乎神方之外以其變化法身故能隨機
　應感運四大者運行於無色界四天也共
　稱快者翊聖眞君有言曰今日明日可惜
　可惜大限到來有何功力使不得口頭言
　用不得紙上黑十方諸聖點頭時此是學
　人眞箇得
无想无結无愛天生神章第九
　天炁黑色




　金書袐字云此天魂精萌陽之炁
帝眞嶽府命元自然玄照之炁帝諱靈霽



　雲笈七籖云龍漢元年化生神霄玄照君
　此天中之帝以眞炁爲嶽府命元之始
　浮山眞率曰無色界上種民天也人之本
　性湛然虚明譬如太虚不容一物妄想諸
　愛如空中花生死輪廻如結空果人能返
　本還元一念不生萬縁頓息乃生此天始
　爲不壞修眞之士始於克念至於無念諸
　陰消盡眞性圓明决超三界此即不壞眞
　空無上法身也
　左侍眞人曰嶽府人之腦骨也始生形旣
　具則必有靈以主之有靈故有元有元故
　有華有華而後生嶽乃諸神出入之門必
　待全具方合腦骨以固之今小兒有顖門
　是其處也爲其炁回滋本根諸神所居謂
　之靈蓋以其靈能返照子下故曰照
無結固無情玄玄虚中澄輪化無方序數來
亦叵乘
　至人澹泊心無結固性無情動清靜而有
　定不隨運化次序輪轉亦不乘陰陽變遷
　也
誰云無色平峨峨多丘陵㝠心縱一徃髙期
清神徵良遇非年歲劫教安可稱
　無色即無色界上清之境也誰謂此地平
　坦亦有炁化髙丘大陵如玉山上京峨峨
　然可以登覽學仙者若欲㝠心縱遊期須
　三清徵召方得至彼實千載之良遇也
浮爽縁故條反胎自有恒靈感動太虚飛歩
霄上氷津趣鼓萬流潜凝眞神登無愛故無
憂髙觀稽首昇
　浮爽返胎即大洞經億曾萬祖歷劫種親
　遊爽散滯俱得更生蓋子孫祖考同此一
　炁我身旣度祖宗亦得返胎成仙自然之
　常理又何疑焉况身中之靈本太微三一
　之神洞合太虚可以飛騰於霄漢髙寒之
　上矣津趣鼔萬流者問津自天河也紫微
　夫人云玄波振滄濤洪津鼓萬流駕景盻
　六虚思與佳人遊是也雖曰進登天仙亦
　須潜神凝眞受縁淨盡始遂逍遥乃知愛
　者憂之本也無愛則無憂矣嘗謂人之性
　天本來清靜澹然如水不受一塵干汙則
　歷劫長存一爲愛染則癡雲蔽天業風蕩
　水不復清靜矣其始因愛生貪因貪生煩
　腦妄想叢雜擾擾勞勞諸苦所萃流轉生
　死出没於欲海波濤之間曺無了期業識
　滋焉地獄生焉且七情六慾皆能害性何
　獨於愛殊不知愛乃業縁之萌蘗情欲之
　梯媒以其甘柔有毒使人感而不知漸漬
　日深盤結愈固自非智慧勇猛有定力了
　悟眞常之士孰能斬絕九章之功自修鍊
　結胎至于上昇能事畢矣而猶以愛爲言
　者恐人翫習爲常而不知爲永劫憂患之
　本分毫洗滌不盡不能超脫故聖人於末
　章抽關啓錀其義遠矣若夫髙觀天衢稽
　首上昇切有俟於來者焉
太極眞人頌
　太極神澄大帝





大道雖無心可以有情求
　道徳經謂吾不知其名字之曰道强名之
　曰大然則道本無名又安得有心哉惟求
　道者不可不用情
佇駕空洞中回盻翳滄流浄明三界外蕭蕭
玉京遊
　眞人佇靈駕於空中回觀滄海渺若塵翳
　如坡仙謂渺滄海之一栗三界者欲界色
　界無色界也身心出三界之外浄明無礙
　可以遊宴玉京
自無玄挺運誰能悟㝠趣落落天漢澄俯仰
即虚柔
　自非天生挺特應運之才孰能悟此幽默
　之旨俯仰天地間至樂存焉虚者天之形
　柔者地之性
七玄散幽夜返胎順沉浮
　七玄七魄也返生胎息順陰陽而沉浮也
冥期苟潜凝陽九無娱憂
　生死之期陽九之災冥默有定苟能潜光
　凝神不足爲懼南華經謂安時處順哀樂
　不能入也
覩此去來會時復爲淹留外身而身存眞仙
會良儔
　眞人觀人生死去來之速謂未死之間得
　以淹留當勉於修省能無容心於内外則
　金其眞矣道德經云外其身而身存斯人
　也其眞仙之良儔乎
亹亹玄中趣湛湛清漢波代謝若循環椿木
不改柯
　玄玄之趣如清漢之水不絕也代謝生死
　苦於輪回無定惟得道者特立如大椿不
　隨衆木開落星霜屢閱而柯葉不改南華
　經曰死生亦大矣而不得與之變
静心念至眞隨運順離羅感應理常通神適
逯自徂
　靜心念至眞志於道也羅綱也隨陰陽之
　炁運行離諸疑網有感必應徂徃也言無
　所徃而不通
淡遊初無際繁想動九遐飛根散玄葉理返
非有他
　遊心於淡合炁於漢此樂何極繁想若動
　一念飄蕩九遐喻如樹之根葉飛散培養
　之則深根固蒂人之想念繁雜靜定之則
　神還炁聚皆自致也非由外也
常能誦玉章玄音徹霄霞甲申洪災至控翮
王母家
　常誦味道之腴脗合造化飛神瑶池之上
　又何息乎洪災南華經云大浸稽天而不
　溺
永享無終紀豈知年劫多
　以道爲身不生不滅太虚中長存也
洞玄靈寳自然九天生神章經注卷下















音釋
　炁(音氣出/道書)關(□亦/切)滓(壯士/切)遠離(上于□切/下力智切)
　駭(下指/切)閡(音/癡)處(音/杵)友别(筆到切/下同)咀(在吕/切)餐
　(平安/切)重悟(止傳/容切)賞監(下音/鑑)雍觀(上音邕/下音官)料
　別(上音寥下/華列切)皆應(下音英/餘音映)篤好(下音/)罹(音/)
　氣冠(下音/贯)綜(子宋/切)笈(音及又/業切)監眞(上音/)繒
　(陵/切)溉(音/)和(胡卧/切)空洞(下音/同)哺(音/)蛻(音/)碭
　(音/蕩)絕(被巴/切)歘(勿/切)驕樂(下音/洛)冠十(上音/貫)趣
　(音蘄音/促其)五難(下作/平聲)亹(音/尾)從(七宻/切)叵(普火/切)冥
　趣(下音/陬)逯(音/逮)徂(莊加/切)翮(音/核)










