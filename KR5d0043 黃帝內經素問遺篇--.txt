#+TITLE: 黃帝內經素問遺篇--
#+DATE: 2016-06-11 12:27:13
#+SOURCE: github.com/kanripo/KR5d0043 master 018cd011                
黄帝内經素問遺篇卷之一(二同/卷)所三
　　　刺法論(上)
黄帝問曰升降不前氣交有變即成暴鬱余
已知之如何預救生靈可得却乎
　却之言去也何以去之
岐伯稽首再拜對曰昭乎哉問臣聞夫子言
既明天元須窮法刺可以折鬱扶運補弱全
眞瀉盛蠲餘令除斯苦
　夫子者祖師僦貸季折謂折伏也扶謂扶
　持也蠲除也斯此也令除此苦也
帝曰願卒聞之岐伯曰升之不前即有甚凶
也木欲升而天柱窒抑之木欲發鬱亦須待
時
　木發待間氣也至天作間氣之時作也欲
　發可刺之也
當刺足厥隂之井
　足厥隂之井即大敦穴在足大指端去爪
　甲上如韭葉三毛之中乃足厥隂之所出
　也於平旦水下一刻時以手按穴得動脉
　下針可及三分留六呼如得氣急出之先
　刺左後刺右又可春分日吐之無此管也
火欲升而天蓬窒抑之火欲發鬱亦須待時
　火鬱待時至天作左間氣之時也其發也
　君火春分相火小滿即欲發之時也故君
　火相火同法即是二時而可預刺之也
君火相火同刺包絡之滎
　心包絡之滎在手掌中勞宫穴也水下二
　刻以手按穴動脉應手刺可同身寸之三
　分留六呼得氣而急岀之先左後右又法
　當春三泄汗也
土欲升而天衝窒抑之土欲發鬱亦須待時
　土鬱待時至天作左間氣之時也土發鬱
　日維辰維也多於二間維發之也可預刺
　之也
當刺足太隂之俞
　足太隂之俞太白穴在足内側核骨下陷
　者中足太隂之所注也水下三刻刺可同
　身寸之二分留七呼氣至急出之先左後
　右
金欲升而天英窒抑之金欲發鬱亦須待時
　金鬰待時至天作左間氣之日也夏至之
　後金欲發鬰之時在火王後作可預刺也
當刺手太隂之經
　手太隂之經者經渠穴也在兩手寸口肘
　陷者中手太隂之所行也動脉應手於水
　下四刻刺可同身寸之三分留三呼氣至
　急出針先左後右
水欲升而天内窒抑之水欲發鬱亦須待時
　水鬱待時至天作左間氣之時也發於辰
　維之後火得王之時水可作也可以預用
　針刺之也
當刺足少隂之合
　足少隂之合隂谷穴也在膝内輔骨之後
　大筋之下小筋之上按之應手屈膝而得
　足少隂之所入也刺可同身寸之四分留
　三呼動氣應手可刺急岀之先刺左後刺
　右
帝曰升之不前可以預備願聞其降可以先
防
　防護者也
岐伯曰既明其升必達其降也升降之道皆
可先治也
　亦可以升而先刺也
木欲降而地皛窒抑之降而不入抑之鬱發
散而可得位
　三日不降八日降欲降而鬱先散而然後
　作地間氣者也
降而鬱發暴如天間之待時也降而不下鬱
可速矣
　降之不下急速如天鬱也便可刺之
降可折其所勝也
　折勝其標而虚其本也故折其勝也
當刺手太隂之所出刺手陽明之所入
　手太隂之所出少商穴也在手大指之端
　内側去爪甲如韭葉手太隂之井也刺可
　同身寸之一分留二呼而急出之手陽明
　之所入曲池穴也在肘外輔屈肘兩骨之
　間陷中手陽明之合刺可同身寸之一寸
　五分留七呼動氣應手至而急出之
火欲降而地玄窒抑之降而不入抑之鬱發
散而可矣
　二日不降七日降欲下而鬱散之速可刺
　之也
當折其所勝可散其鬱
　火鬱折水可以除之
當刺足少隂之所出刺足太陽之所入
　足少隂之出湧泉穴也在足心陷者中屈
　足捲指宛宛中足少隂之井刺可同身寸
　之三寸留三呼動氣至急出之先左後右
　足太陽之所入委中穴在膕中央約文中
　動脉應手足太陽之合也刺可同身寸之
　五分留七呼氣至而急出之先左後右二
　次同其法刺也
土欲降而地蒼窒抑之降而不下抑之鬱發
散而可入
　五日不降十日降欲降而鬱散而可速刺
　之
當折其勝可散其鬱
　土鬱折水可除其苦
當刺足厥隂之所出刺足少陽之所入
　足厥隂之所出大敦穴也在足大指端去
　爪甲上如韭葉及三毛之中足厥隂井也
　刺可同身寸之三分留十呼動氣急出之
　足少陽之所入陽陵泉穴在膝下同身寸
　之一寸䯒骨外廉陷者中是足少陽之合
　刺可同身寸之六分留十呼動氣至急出
　之
金欲降而地彤窒抑之降而不下散抑之鬱
發散而可入
　四日不降九日降欲下而鬱散可速刺也
當折其勝可散其鬱
　金鬱折火可以除之
當刺心包胳所出刺手少陽所入也
　心胞胳所出中衝穴也在中指之端去爪
　甲如韭葉是手心主之井刺可同身寸之
　一分留二呼動氣至急出之手少陽之所
　入天井穴也在肘外大骨之後肘後同身
　寸之一寸兩筋間陷者中屈肘得之手少
　陽合刺可同身寸之一寸留十呼動氣應
　手至而急出之
水欲降而地阜窒抑之降而不下抑之鬱發
散而可入
　一日不降六日降欲下而鬱散先可刺之
　也
當折其土可散其鬱
　折其所勝可以散之也
當刺足太隂之所出刺足陽明之所入
　足太隂之所出隱白穴也在足大趾之端
　側去爪甲如韭葉足太隂之井刺可同身
　寸之一分留三呼得氣至乃出之足陽明
　之所入三里穴在膝下三寸胻骨外廉兩
　筋間足陽明之所合刺可同身寸之五分
　留十呼得氣至而急出之
帝曰五運之至有前後與升降往來有所承
抑之可得聞乎刺法岐伯曰當取其化源也
是故太過取之不及資之太過取之次抑其
鬱取其運之化源令折鬱氣不及扶資以扶
運氣以避虚邪也
　不及者當資其化源以補其所虧令不勝
資取之法令出宻語
　資取化源法方明於玄珠宻語第一卷中



黄帝内經素問遺篇卷之一





黄帝内經素問遺篇卷之二
　　　刺法論中
黄帝問曰升降之刺以知要願聞司天未得
遷正使司化之失其常政即萬化之機其皆妄
然與民爲病可得先除欲濟群生願聞其說
　明其遷正故可預防
岐伯稽首再拜曰悉乎哉問言其至理聖念
慈憫欲濟群生臣乃盡陳斯道可申洞微
　申顯也洞深也微妙也言可盡顯深妙
太陽復布即厥隂不遷正
　即天運不和順四序失合而作疫也
不遷正氣塞於上當寫足厥隂之所流
　氣舒而復塞之故寫之當寫足厥隂之所
　流行間穴也在足大趾之間動脉應手陷
　者中足厥隂之滎刺可同身寸之六分留
　七呼動氣至而急出之
厥隂復布少隂不遷正
　天失時令即氣令不正也
不遷正即氣塞於上
　熱欲化而風乃布外也
當刺心包胳脉之所流
　心包胳脉之所流勞宫穴也在掌中央刺
　可同身寸之三分留六呼動氣至而急出
　也
少隂復布太隂不遷正
　子午天數有餘丑未不得中正也
不遷正即氣留於上
　雨欲化而熱布於天
當刺足太隂之所流
　足太隂之所流大都穴也在足大趾本節
　後陷者中足太隂脉之滎也刺可同身寸
　之三分留七呼動氣至而出之
太隂復布少陽不遷正
　丑未天數有餘寅申未得中正
不遷正則氣塞未通
　熱欲化而雨復布天
當刺手少陽之所流
　手少陽之所流液門穴也在手小指次指
　間陷者中手少陽之滎也刺可同身寸之
　二分留三呼動氣至而急出也
少陽復布則陽明不遷正
　寅申天數有餘卯酉未得司天
不遷正則氣未通上
　燥欲治天熱化復治
當刺手太隂之所流
　手太隂之所流魚際穴也在手大指本節
　後内側散脉文中手太隂之滎也刺可同
　身寸之二分留三呼動氣至而急出之
陽明復布太陽不遷正
　卯酉天數未終辰戌未得司正
不遷正則復塞其氣
　寒欲行天而燥復化
當刺足少隂之所流
　足少隂之所流然谷穴也在足内踝前起
　大骨下陷中足少隂之滎也刺可同身寸
　之三分留三呼動氣至而出之
帝曰遷正不前以通其要願聞不退欲折其
餘無令過失可得明乎岐伯曰氣過有餘復
作布正是名不過位也
　即名布正再治天而不能退位
使地氣不得後化新司天未可遷正故復布
化令如舊歲
　新歲司天未得中司去歲司天仍舊治天
　是故氣過天令不常故與民作災之病也
巳亥之歲天數有餘故厥隂不退位也
　至子午之年猶尚治天
風行於上木化布天
　雨濕之化不令風化至酷作災
當刺足厥隂之所入
　足厥隂之所入曲泉穴也在膝内輔骨下
　大筋上小筋下後陷者中屈膝而得之足
　厥隂之合也刺可同身寸之六分留七呼
　動氣至急出其針也
子午之歲天數有餘故少隂不退位也
　至丑未之年猶尚治天
熱行於上火餘化布天
　燥清之虧雨化不令熱化復行天令也
當刺手厥隂之所入
　心包之所入曲澤穴也在肘内廉下陷者
　中屈肘而取之手厥隂之令也刺可同身
　寸之三分留七呼動氣至而急出之
丑未之歲天數有餘故太隂不退位也
　至寅申之年猶尚治天也
濕行於上雨化布天
　寒化虧熱化不令濕化復布行天令
當刺足太隂之所入
　足太隂之所入太隂陵泉穴也在内側輔
　骨下陷者中足太隂之合刺可同身寸之
　五分留七呼動氣至而急出之也
寅申之歲天數有餘故少陽不退位也
　至卯酉之年猶尚治天
熱行於上火化布天
　燥清令虧熱化復治布行天令
當刺手少陽之所入
　手少陽之所入天井穴也在肘外大骨後
　肘後上一寸兩筋間陷中屈肘得之手少
　陽之合也刺可同身寸之三分動氣至而
　急出之也
卯酉之歲天數有餘故陽明不退位也
　至辰戌年猶尚治天也行於上燥化布
　天
　風化虧而寒化不令清化復治布行天令
當刺手太隂之所入
　手太隂之所入尺澤穴也在肘約文中動
　脉應手手太隂之所合也刺可同身寸之
　三寸留三呼動氣至而急出之
辰戌之歲天數有餘故太陽不退位也
　至巳亥之年猶尚治天也
寒行於上凛水化布天
　熱化令虧風化不令寒化復治布行天令
當刺足少隂之之所入
　足少隂之所入隂谷穴也在膝下内輔骨
　之後大筋之下外筋之上按之應手屈膝
　而得之足少隂之合刺可同身寸之四分
　動氣至而岀之
故天地氣逆化成民病以法刺之預可平痾
　人氣通乎天地也氣交有變前後餘退可
　天元刺其餘源始終可平也
黄帝問曰剛柔二干失守其位使天運之氣
皆虚乎與民爲病可得平乎
　天運如虚可以法刺可除之也
岐伯曰深乎哉問明其奥㫖天地迭移三年
化疫是謂根之可見必有逃門
　是謂根究天地之灾必有遐危逃生之門
　户
假令甲子剛柔失守
　柔得其位上失其剛雖得交司數可未至
　甲子上未終司己卯下雖遷正是謂柔干
　孤虚其下也剛未正之己不得其甲即土
運反虚而木廼勝
剛未正柔孤而有虧
　甲不正於己也土運不令正失少隂不化
　是故天與皆虚而使邪化疫者也
時序不令即音律非從
　司天猶布而中運有勝至矣甲未臨而己
　已至律無音而吕有聲即黄鍾大宫不應
　夾鍾少宫即應以表己卯下位孤主土運
　者也
如此三年變大疫也
　甚則速首尾三年至
詳其微甚察其淺深
　大虚而布政日乆即深也深即甚矣運未
　正即勝至乆即深甚也甚即深首尾二年
　至者也
欲至而可刺刺之
　則以明其刺法者即是布正而未遷正者
　可刺其即令之病也只言知者是以三年
　中有大疫至刺補其夭之之吉也即其細
　詳微甚知其所至之斯可先齊之者也
當先補腎俞
　土疫至而腎虚者先補之腎俞在骨第十
　四椎下兩傍各同身寸之一寸五分未刺
　時先口銜針暖而用之用圓利針臨刺時
　咒曰五帝上眞六甲玄靈氣符至隂百邪
　閉理念三遍自口中取針先刺二分留六
　呼次入針至三分動氣至而徐徐出針以
　手捫之令受針人咽氣三次又可定神魂
　者
次三日可刺足太隂之所注
　足太隂之所注大白穴也在内踝核骨下
　陷者中足太隂脉之所注也先以口㗸針
　令温欲下針時咒曰帝扶天形護命成靈
　誦之三遍乃刺三分留七呼動氣至而急
　出其針也
又有下位己卯不至而甲子孤立者次三年
作土癘其法補瀉一如甲子同法也
　即甲子甲戌甲申甲午甲辰甲寅并己丑
　己亥己酉己未己巳己卯凡甲己上下失
　守皆此一法而已
其刺以畢又不須夜行及遠行令七日潔清
淨齋戒所有自來腎有乆病者可以寅時面
向南净神不亂思閉氣不息七遍以引頸嚥
氣順之如嚥甚硬物如此七遍後餌舌下津
令無數
　仙家嚥氣可以深根固蒂以子受母氣也
　嚥下氣令腹中嗚至臍下子氣見母元氣
　故曰返本還元也乆餌之令深根以養固
　蒂也故嚥氣津者此名天池之水可乆餌
　之資精氣血蕩滌五藏先溉元海一名離
　宫之水一名玉池一名神水不可唾之但
　可餌之以補精血可益元海也
假令丙寅剛柔失守
　柔得其位上失其剛也雖得其交歲而丙
　未遷正治天下辛巳獨治其泉上位丙失
　其剛干故中水運不得運太過也反受土
　勝之
上剛干失守下柔不可獨主之
　柔干在上猶言不及何况柔失剛者也
中水運非太過不可執法而定之
　不以諸丙年作其水太過也當推之天數
　而知有虧也
布天有餘而失守上正
　天雖主治之此即布正之化正司主歲未
　得正位也
天地不合即律吕音異
　柔干至而吕有音應剛干未遷而律管無
　聲即少羽嗚響而大羽也
如此即天運失序
　雖有化而非常化也
後三年變疫
　變有微甚故有遲速當推其天數之淺深
　也
詳其微甚差有大小
　大差七分小差五分每一分一十五日大
　差速至小差徐徐而至之也
徐至即後三年至甚即首三年
　推數差速即知運遲
當先補心俞
　心俞在背第五椎下兩傍各一寸半用圓
　利針於日中令温暖次以手按穴得其氣
　動乃咒曰太始上清丹元守靈誦之三遍
　先想火光於穴下然後刺可同身寸之一
　寸半留七呼得氣至次進針三分以手彈
　之令氣至而下針得動氣至而徐徐出針
　次以手捫其穴令受針人閉氣三息而嚥
　氣也
次五日可刺腎之所入
　腎之所入隂谷穴也在膝内輔骨之後大
　筋之下小筋之上按之應手屈膝而得之
　用圓利針令口中温暖先以手按穴乃咒
　曰大微帝君五氣及眞六辛都司符扶黑
　雲誦之一遍刺可入同身寸之四分得動
　氣至而急出之
又有下位地甲子辛巳柔不附剛亦名失守
即地運皆虚後三年變水癘即刺法皆如此
矣
　即丙寅丙子丙戌丙申丙午丙辰辛丑辛
　亥辛酉辛未辛巳辛卯如此上下失守皆
　推大小差而刺之
其刺如畢愼其大喜欲情於中如不忌即其
氣復散也令靜七日
　七日後神氣實而水疫不傷
心欲實令少思
　思即傷神居當澄心而神守中即道自降
　而其氣復上人亂想勞神即隂中鬼王勞
　神即神役苦志心亂故夭人命實即神和
　志安心靜即中也
假令庚辰剛柔失守
　乙得其位上失其庚即謂柔失其剛也雖
　得其歲即庚未得中位也乙得下位治
　其地上位庚失其剛干故中金運不得太
　過反受火勝之也
上位失守下位無合
　乙未在下主地孤立也上無剛干正之天
　運虚
乙庚金運故非相招
　上下相招隂陽相合也司天與運各得其
　化
布天未退中運勝來
　不以陽年元勝復支干不合有
上下相錯謂之失守
　庚不與乙相對合也
姑洗林鍾商音不應也
　失守即同聲不相應也姑洗上管庚辰太
　商不如應林鍾下管乙未少商獨應矣
如此即天運化易
　故四序非常也
三年變大疫
　金疫又名殺疫
詳其天數差有微甚
　大差七分即氣過一百五日即甚矣小差
　五分即氣過七十五日即微也
微即微三年至
　微即徐也
甚即甚三年至
　甚即速也
當先補肝俞
　肝俞在背第九椎下兩傍各一寸半用圓
　利針以口温暖先以手按穴得動氣欲下
　針而咒曰氣從始清帝符六丁左施蒼城
　右入黄庭誦之三過先想青氣於穴下然
　後刺之三分得氣而進針針入五分動氣
　至而徐徐出針以手捫其穴令受針人嚥
　氣
次三日可刺肺之所行
　肺之所行經渠穴也在手寸口陷中手太
　隂經也用圓利針於口内温令暖先以左
　手按穴乃咒曰太始上眞五符帝君元和
　氣合司入其神誦之三遍刺可同身寸之
　三分留二呼動氣至而出其針也
刺畢可靜神七日愼勿大怒怒必眞氣却散
之又或在下地甲子乙未失守者即一柔干
即上庚獨治之亦名失守者即孤主之
三年變癘名曰金癘
　亦名殺癘
其至待時也詳其地數之差亦椎其微甚
可知遲速爾
　速至共三年遲即後三年其至如金疫刺
　法同前也
諸位乙庚失守刺法同
　即天運各異金殺丁之災化民病也同刺
　而却之也
肝欲平即勿怒
　怒即隂生肝爲陽神也隂生即陽夭夜卧
　念安其志勿誦惡語即陽神魂守中
假令壬午剛柔失守
　下得其位上失其主即司天布正木運反
　虚也雖交歲而天未遷正中運勝即地見
　丁酉獨主其運故行燥勝天未熱化是名
　二虚者已
上壬未遷正下丁獨然即雖陽年虧及不同
　災亦然三日肝自病風化不令運失其壬
　未得其位天如布退可得遷正不假復而
　正角
上下失守相招其有期
　推之天别又及幾分天如復位故得相招
　者也
差之微甚各有其數也
　差七分計一百五日即大差之期也差五
　分即七十五日其下者又微也
律吕二角失而不和同音有日
　上律蕤賔下吕南吕上大角不應下少角
　應故二角失而不和也後壬午遷正之日
　即上下角同聲相應
微甚如見三年大疫
　微即至乙酉甚即至甲申甚速微徐也
當刺脾之俞
　脾之俞在背第十一椎下兩傍各一寸半
　動脉應手用圓利針令口中温暖而刺之
　即咒曰五精智精六甲玄靈帝符元首大
　始受眞誦之三遍先想黄氣於穴下然後
　刺之二分得氣至而次進之又得動氣次
　進之二進各一分留五呼即徐徐出針以
　手捫之令其人不息三遍而嚥津也
次三日可刺肝之所出也
　肝之所出大敦穴也在足大趾端去爪甲
　如韭葉及三毛之中足厥隂之井也用圓
　利針令口中温暖而刺之即咒曰眞至
　玄大道冥然五神各位氣缺三田誦之然
　後可刺入同身寸之三分留十呼動氣至
　而出其針
刺畢靜神七日勿大醉歌樂其氣復散又勿
飽食勿食生物
　歌樂者即脾神動而氣散也醉即性亂飽
　即食脹故愼忌之食生物即傷脾氣也
欲令脾實氣無滯飽無乆坐食無大酸無食
一切生物宜甘宜淡
　淡入胃也宜益府淡者土之薄味也而又
　次於甘者無閑坐無乆卧故養脾也
又或地下甲子丁酉失守其位未得中司即
氣不當位丁不與壬奉合者亦名失守非名
合德故柔不附剛
　天地二甲子上下不相招故隂陽有錯即
　中運失其歲合之常政也
即地運不合三年變癘
　故名木癘又名風癘其至有即亦推其微
　甚
其刺法一如木疫之法
　即諸丁壬上下失守皆同一法刺之
假令戊申剛柔失守
　戊與癸合也天地二甲子即戊申合癸亥
　也下位癸亥至地其主地正司也上下位
　戊申過丁未天數未退而復布天故失守
　戊癸不合也
戊癸雖火運陽年不太過也
　戊未正司癸下獨治故非太過反受水勝
　之也
上失其剛柔獨主其氣不正故有邪干
　水運失守於上中下運有虧也故天虚而
　地猶主之中見火運水來犯之故曰邪干
迭移其位差有淺深
　天數過差亦有多少却得奉合合要在目
　數也
欲至將合音律先同
　中火運徵也上下二律吕上窮太少二徵
　合音同
如此天運失時三年之中火疫至矣
　速至庚戌也徐徐至辛亥所作也
當刺肺之俞
　肺俞在背第三椎下兩傍各一寸半動肘
　應手用圓利針令口中温暖先以手按穴
　乃刺之咒曰眞邪用摶氣灌元神帝符反
　本位合其親誦之三遍刺之二分候氣欲
　至想白炁於穴下次進一分得氣至而徐
　徐出其針以手捫之於其穴也然可立愈
　也
刺畢靜神七日勿大悲傷也悲傷即肺動而
眞氣復散也
　凡喜怒悲樂恐皆不可過矣此五者皆可
　動天亂眞神也故聖人忘縁滅動念可存
　神也故神能主形神在形全可以身安道
　常長存也
人欲實肺者要在息氣也
　無大喘息愼勿多言語及呼吸多氣喘及
　言語多及飲冷形寒之食鹹多大忌悲傷
　喜怒冷傷其肺神也
又或地下甲子癸亥失守者即柔失守位也
即上失其剛也即亦名戊癸不相合德者也
即運與地虚後三年變癘即名火癘
　與火疫同也即法刺一體即諸戊諸癸上
　下同一體
是故立地五年以明失守以濕法刺於是疫
之與癘即是上下剛柔之名也窮歸一體也
即刺疫法只有五法即總其諸位失守故只
歸五行而統之也
　此皆五疫癘歸天地不相和之氣化爲疫
　癘大傷人之命也故達天元可通法刺復
　濟生民也

黄帝内經素問遺篇卷之二
黄帝内經素問遺篇卷之三所四
　　　刺法論下
黄帝曰余聞五疫之至皆相染易無問大小
病狀相似施救療如何可得不相移易者
　其病相染著如何得不相染也
岐伯曰不相染者正氣存内邪不可干避其
毒氣天牝從來復得其往
　邪毒之氣在於泄汗反下取之其氣入於
　中毒氣至腦中流入諸經之中令人染病
　矣如人嚏得此氣入鼻至腦中欲令
　勿投鼻中令嚏之即出爾如此即不相染
　也
氣出於腦即不邪干
　從鼻而入腦欲干復出即無相染也
氣出於腦即室先想心如日
　即正氣存中而神守其本即邪疫之氣不
　犯之
欲將入於疫室先想青氣自肝而出左行於
東化作林木
　如春柏之蒼翠
次想白氣自肺而出右行於西化作戈甲
　如劎戟之明白利刃
次想赤氣自心而出南行於上化作焰明
　如赫赫之炎燥
次想黑氣自腎而出北行於下化作水
　如波浪之黑色
次想黄氣自脾而出存於中央化作土
　如大地之黄色
五氣護身之畢以想頭上如北斗之煌煌然
後可入於疫室
　即正氣存中而邪疫不干
又一法於春分之日日未出而吐之
　用遠志去心以水煎之飲二盞吐之不疫
　者也
又一法於雨水日後三浴以藥泄汗
　注汗出臭者無疫也
又一法小金丹方辰砂二兩水磨雄黄一兩
葉子雌黄一兩紫金半兩
　粉作末令細之
同入合中外固了地一尺築地實不用爐不
須藥制用火二十斤煅之也七日終
　常令火及二十斤
候冷七日取次日出合子埋藥地中七日
　亦須吉地者佳也
取出順日研之三日煉白沙蜜爲丸如梧桐
子大每日望東吸日華氣一口冰水下一丸
和氣嚥之服十粒無疫干也黄帝問曰人虚
即神游失守位使鬼神外干是致夭亡何以
全眞願聞刺法岐伯稽首再拜曰昭乎哉問
謂神移失守雖在其體然不致死或有邪干
故令夭壽
　邪未干而不病邪欲干而有卒亡也
只如厥隂失守天以虚人氣肝虚感天重虚
即魂遊於上
　肝虚天虚又遇出汗於肝而三虚散神游
　上位左無英君下即神光不聚而白尸鬼
　至令人卒亡者也
邪干大氣身猶可刺之
　目中神彩有四肢雖冷心腹尚温如口中
　無涎舌不卵縮者非感厥也即名尸厥故
　可救之復蘇
刺其足少陽之所過
　足少陽之所過丘墟穴也在足外踝下如
　前陷者中去臨泣同身寸之五寸足少陽
　之原也用毫針於人近體暖針至温以左
　手按穴咒曰太上元君常居其左制之三
　魂誦之三遍次呼三魂名爽靈胎光幽精
　誦之三遍次想青龍於穴下刺之可以同
　身寸之三分留三呼可徐徐出針親令人
　按氣於口中腹中嗚者可治之
次刺肝之俞
　在背第九椎下兩傍各一寸半用毫針著
　身温之左手按穴咒曰太微帝君元英制
　魂眞元及本令入青雲又呼三魂名如前
　三遍刺入同身寸之三分留三呼次進二
　分留三呼復取針至三分留一呼徐徐出
　即氣及而復活
人病心虚又遇君相二火司天失守感而三
虚
　又或汗出於心即致神魂逆於上入泥丸
　也
遇火不及黑尸鬼犯之令人暴亡
　不出一時可救之四肢冷氣雖閉絶不變
　色舌如不卵者可救目中神彩不變者可
　刺之也
可刺手少陽之所過
　手少陽之所過陽池穴也在手表腕陷
　者中手少陽之原也用毫針人身温暖以
　手按穴咒曰太一帝君泥丸總神丹無黑
　氣來復其眞誦之三遍想赤鳳於穴下刺
　入二分留七呼次進一分留三呼復退留
　一呼徐徐手捫其穴即令復活也
復刺心俞
　在背第五椎下兩傍各一寸半用毫針著
　身温暖以手按穴咒曰丹房守靈五帝上
　青陽和布體來復黄庭誦之三遍刺可同
　身寸之七分留一分次進一分留一呼退
　至二分留一呼徐徐而出針以手捫其穴
　也
人脾病又遇太隂司天失守感而三虚
　重虚而汗出於脾因而三虚智意二神游
　於上位故曰失守
又遇土不及青尸鬼邪犯之於人令人暴亡
　不出一時可救之也四肢冷而身温唇温
　者可活之矣口中無涎即名尸厥
可刺足陽明之所過
　足陽明之所過衝陽穴也在足肘上骨間
　動脉去陷谷三寸足陽明之原也用毫針
　著人身温暖以手按穴咒曰常在魂庭始
　清太寧元和布氣六甲及眞誦之三遍先
　想黄庭於穴下刺入三分留三呼次進二
　分留一呼徐徐退而以手捫之者也
復刺脾之俞
　在背第十一椎下兩傍各一寸半用毫針
　以手按之咒曰太始定位總統坤元黄庭
　眞氣來復遊全誦之三遍刺之三分留二
　呼進至二分動氣至徐徐出針
人肺病遇陽明司天失守感而三虚
　人虚天虚又汗出於肺因而三虚即魂遊
　於上故曰失守之也
又過金不及有赤尸鬼干人令人暴亡
　不出一時可救之雖無氣手足冷者心腹
　温鼻微温目中神彩不轉口中無涎舌卵
　不縮者皆可刺活也
可刺手陽明之所過
　手陽明之所過合谷穴也在手大指次指
　間手陽明之原也用毫針著人體温暖先以
　手按穴咒曰青氣眞全帝符日元七魄歸
　右今復本田誦之三遍想白炁於穴下刺
　入三分留三呼次進針至五分留三呼復
　退一分留一呼徐徐出針以手捫其穴復
　活也
復刺肺俞
　肺俞在背第三椎下兩傍各一寸半用毫
　針著體温暖先以手按穴咒曰左元眞人
　六合氣賔天符帝力來入其司誦之三遍
　針入一寸半留三呼次進二分留一呼徐
　徐出針以手捫其穴也
人腎病又遇太陽司天失守感而三虚
　人虚天虚又感出汗於腎感而三虚即腎
　神退遊於黄庭雖不離體神光不聚故失
　守也
又遇水運不及之年有黄尸鬼干犯人正氣
吸人神魂致暴亡
　氣絶四肢厥冷心腹微温眼色不易唇口
　及舌不變口中無涎即可救也
可刺足太陽之所過
　足太陽之所過京骨穴也在足外側大骨
　下赤白肉際陷者中是足太陽之原也用
　毫針著人身温暖以手按穴咒曰元陽育
　嬰五老及眞泥丸玄華補精長存想黑氣
　於穴下刺入二分半留三呼乃進至三分
　留一呼徐徐出針以手捫其穴也
刺足少陽之俞
　在背第十椎下兩傍各一寸半用毫針先
　以手按穴咒曰天玄日晶太和昆靈眞元
　内守持入始青誦之三遍刺之三分留三
　呼次又進五分留三呼徐徐岀針以手捫
　之
黄帝問曰十二藏之相使神失位使神彩之
不圓恐邪干犯治之可刺願聞其要
　五神失守以明刺法又言十二神之妙用
　也
岐伯稽首再拜曰悉乎哉問至理道眞宗此
非聖帝焉究斯源是謂氣神合道契符上天
　人氣動合司天神氣相合由乎盛衰也
心者君主之官神明出焉
　任治於物故爲君主之官故心從形有神
　託心斯存是故心者神之舍也即眞心失
　守虚而神不守位即妄遊諸室五神不安
　而乃令虚也
可刺手少隂之源
　手少隂之源者即是兌骨穴也此是眞心
　之源在掌後兌骨之端陷者中一名中都
　用長針口中温暖刺入三分留三呼進一
　分留一呼徐徐出針以手捫其穴復蘇也
肺者相傅之官治節出焉
　位高爲君故官爲相傅主行榮衛故治節
　由之喘息而自然有多語失節飲冷形寒
　悲愴是以肺神不守位即虚也
可刺手太隂之源
　肺之源出於大淵在掌後大筋一寸五分
　間陷者中手太隂之所過用長針以口中
　温針以手按穴刺入同身寸之三分留三
　呼動氣至而徐徐出針以手捫穴
肝者將軍之官謀慮出焉
　勇而能斷故曰將軍潜發未萌故曰謀慮
　岀焉怒而氣上遇氣交不前因而神失守
　神光不聚可用前法刺之全神守者也
可刺足厥隂之源
　足厥隂之源太衝穴也在足大趾本笻後
　二寸陷者中乃肝脉所過爲源用長針便
　於口中先温針以手按穴刺可入三分留
　三呼進二分留二呼徐徐出針以手捫之
　也
膽者中正之官訣斷出焉
　剛正果訣故官爲中正直而不疑故訣斷
　出焉交動而卒怒怒而不息氣上而不守
　位使人中正不利欲成膈噎神光不聚未
　有邪干先可以刺治之者也
可刺足少陽之源
　足少陽之源丘墟穴也在足外踝下如前
　陷者中去臨泣穴五寸足少陽之所過也
　用長針於口内温針先以左手按穴刺可
　同身寸之三分留三呼進至五分留二呼
　徐徐出針以手捫之也
膻中者臣使之官喜樂出焉
　膻中者在胷兩乳間爲氣海手厥隂包絡
　之所居此作相火位故言臣使主其喜樂
　中及驚喜怒思恐即神失守位使人如失
　志恍恍然神光不聚邪來干之可用刺法
　治之正神和也
可刺心包胳所流
　勞宫穴也在手掌中央動肘手心主之所
　流也用長針於口中温先以左手按穴刺
　可同身寸之三分留二呼徐徐出針以手
　捫其穴也
脾爲諫議之官知周出焉
　心有所憶謂之意意中出焉謂之智智周
　萬事皆從意智也故知周出焉意有所著
　欲念生他想勞意不已智有所存神遊失
　守則神元不聚可預治之者也
可刺脾之源
　脾之源在足内側核骨下陷者中是足太
　隂之所過爲源用長針於口内温針先以
　左手按穴刺可入三分留五呼進至三分
　留五呼即可徐徐而退針以手捫之
胃爲倉廪之官五味出焉
　包容五穀是謂倉廪之官榮養四傍故云
　五味出焉飲食飽甚汗出食飽房室即氣
　留滯注神遊失守邪干未至可以預治全
　眞
可刺胃之源
　胃之源衝陽穴也在足跗上如同身寸之
　五分骨間動脉上去陷谷穴五寸是足陽
　明之所過用長針於口中温針先以左手
　按穴刺可入三分留三呼進至二分徐徐
　出針以手捫其穴
大腸者傳道之官變化出焉
　傳道爲傳不潔之道變化謂變化物之形
　故云傳道之官變化出焉男子有反之過
　故失守位邪非干之以刺法治之即令反
　却蘇也
可刺大腸之源
　大腸之源合谷穴也在手大指次指曲骨
　間手陽明之所過也用長針口中温針刺
　入二分留三分進至二分留一呼徐徐出
　之也
小腸者受盛之官化物出焉
　承奉胃司受盛糟粕受元復化傳入大腸
　故云受盛之官化物出焉受而有異非合
　不合神失守可刺全眞者
可刺小腸之源
　小腸之源腕骨穴也在手外側腕前起骨
　下陷者中手太陽之所過也用長針於口
　中温針先以左手按穴刺可入三分留三
　呼進二分留一呼徐徐出針次以手捫其
　穴也
腎者作强之官伎巧出焉
　强於作用故曰作强造化形容故曰伎巧
　在女則當伎巧在男正曰作强人强作過
　失動合於三元八正之日故神失守位也
　故預刺而可全眞者也
刺其腎之源
　腎之源出於大谿在足内踝下跟骨之前
　陷者中足少隂之所過爲源用長針於口
　中温針先以左手按穴刺入三分留一呼
　進一分留一呼徐徐出針以手捫其穴也
三焦者决瀆之官水道出焉
　引道隂陽開通閉塞故官司决瀆水道出
　焉决瀆者如四瀆入大海不離其水百川
　入海只江河淮濟入海不變其道故曰四
　瀆也三焦决瀆即精與水道不相合也故
　曰三焦者上中下上焦者主内而不出或
　非内而即内故不守中焦者主腐熟水穀
　或情動於中人或非動而動是謂孤動者
　神失守位下焦者主出而不内或當出而
　不出者故曰神失守位也
刺三焦之源
　三焦之源陽池穴也在手表腕上陷者中
　手少陽脉之所過也用長針於口中温針
　先以左手按穴刺可入三分留三呼進一
　分留一呼徐徐出針以手捫之也
膀胱者州都之官精液藏焉氣化則能出矣
　位當孤府故曰都官居下内空故藏精液
　若得氣海之氣施化則溲便注泄氣海之
　不足則閟隱不通故曰氣化則能出矣人
　若滯便而合氣注膀胱故精泄氣通水道
　不宣通故神失守位即可以刺法全眞者
　方知此法大妙也
刺膀胱之源
　膀胱之源京骨穴也在足外側大骨下赤
　白肉際陷者中足太陽之所過用長針於
　口中温針先以左手按穴刺可入三分留
　三呼進二分留三呼徐徐而出針以手捫
　其穴也
凡此十二官者不得相失也
　失則灾害至故不得相失失之則神光不
　聚故有邪干犯之即害天命宜先刺以全
　眞也
是故刺法有全神養眞之㫖亦法有修眞之
道非治疾也故要修養和神也
　神爲主養之宗故作先也
道貴常存補神固根精氣不散神守不分
　内三寳即神氣精一失其位三者皆傷三
　者同守故曰元和也
然即神守而雖不去亦全眞
　神如去即死矣然雖在其體身中而未去
　者亦非守位而全眞也
人神不守非達至眞
　神不守即光明不足故要守眞而聚神光
　而可以修眞眞勿令泄人爲知道
至眞之要在乎天玄
　人在母腹先通天玄之息是謂玄牝名曰
　谷神之門一名神顗一名上部之地户一
　名人中之嶽一名胎息之門一名通天之
　要人能忘嗜欲定喜怒又所動隨天玄牝
　之息絶其想念如在母腹中之時命曰返
　天息而歸命迴入寂滅反太初還元胎息
　之道者也
神守天息復入本元命曰歸宗
　人有諸疾守位之神可入玄中之息而歸
　命之眞全神之道可乆覬也

黄帝内絰素問遺篇卷之三





黄帝内經素問遺篇卷之四所五
　　　本病論上
黄帝問曰天元九窒余已知之願聞氣交何
名失守
　六氣升降上下交位以五藏配天地之常
岐伯曰謂其上下升降遷正退位各有經論
上下各有不前故名失守也
　天元玉册云六氣常有三氣在天三氣在
　地也即一氣升天作左間氣一氣入地作
　右間氣一氣遷正作司天一氣遷正作在
　泉一氣退位作天左間氣一氣退位作地
　右間氣氣交有合常得位所在至當時即
　天地交乃變而方泰也天地不交乃作病
　也
是故氣交失易位氣交乃變變易非常即四
時失序萬化不安變民病也
　於是六氣有升不得其升者欲降而不得
　其降者有當遷正而不得遷正者自當其
　位而不得位故有如此之分則天地失其
　常政故萬民不安也
帝曰升降不前願聞其故氣交有變何以明
知
　再問窮源用也
岐伯曰昭乎問哉明乎道矣氣交有變是謂
天地機
　本欲升上見天柱窒二火欲升上見天蓬
　窒土欲升上見天衝窒金欲升上見天英
　窒水欲升上見天内窒是故天窒所勝而
　不前者
但欲降而不得降者地窒刑之
　木欲降而地皛窒刑之火欲降而地玄窒
　刑之土欲降而地蒼窒刑之金欲降而地
　彤窒刑之水欲降而地阜窒刑之地九窒
　法天之象本勝之氣故不降也
又有五運太過而先天而至者即交不前
　運逢陽年於有司之至也至後交勝而不
　過
但欲升而不得其升中運抑之
　木欲升而中見金運勝之二火欲升而中
　見水運勝之土欲升而中見木運勝之金
　欲升而中見火運勝之水欲升而中見土
　運勝之者皆遇運太過早至其中而先於
　氣交而抑之不前者也
但欲降而不得其降中運抑之
　然五運逢太過而先至其中故降而不下
　中運刑之抑之不前也
於是有升之不前降之不下者有降之不下
升而至天者有升降俱不前作如此之分别
即氣交之變變之有異常各各不同灾有微
甚者也
　是故上下天地之升降交氣有天窒地窒
　之勝剋中運抑伏淺深是故民病微甚異
　爾也
帝曰願聞氣交遇會勝抑之由變成民病輕
重何如
　欲明其變病本源之證也
岐伯曰勝相會抑伏使然
　六氣升降乃經論之道也氣交之常也遇
　會之不常而相投之勝伏抑之成鬰者也
是故辰戌之歲木氣升之主逢天柱勝而不
前
　辰戌之歲太陽遷正作司天也即厥隂作
　地而作右間至此歲而升天作左間也又
　遇司天深計筭位至天柱窒也木欲升天
　柱金司天土勝之不前也
又遇庚戌金運先天中運勝之忽然不前
　庚年金運先天至次後十三日始交司天
　欲升而金運抑之也
木運升天金乃抑之
　或上見天柱窒或中見金運也
升而不前即清生風少肅殺於春露霜復降
草木乃萎民病温疫早發咽嗌乃乾四肢滿
肢節皆痛乆而化鬱
　至天得左間日乃發作也
即大風摧拉折隕鳴紊民病卒中徧痍手足
不仁
　青埃見時風疫乃作民反張肢體直强治
　之達三俞也
是故巳亥之歲君火升天主窒天蓬勝之不
前
　君火以在地三年至巳亥之歲少隂升天
　作左間也此可定之也天蓬水司水天元
　册用除筭至坎宫除其數者即天蓬窒作
　主司故水窒勝也
又厥隂木遷正則少隂未得升天水運以至
其中者君火欲升而中水運抑之
　即天蓬水司勝即或水運抑之
升之不前即清寒復作冷生旦暮民病伏陽
而内生煩熱心神驚悸寒熱間作日乆成鬱
　二七日不降以爲日乆也
即暴熱乃至赤風腫翳化疫温癘暖作
　至天作左間日乃作也民病伏熱内煩痹
　而生厥甚則血溢也
赤氣瘴而化火疫皆煩而躁渴渴甚治之以
泄之可止是故子午之歲太隂升天主窒天
冲勝之不前
　太隂在地二年畢一年乃升天作少隂之
　左間也此即定矣其天衝窒至有法即不
　可前定之也如會天衝窒即土不可便升
　之也故曰升之不前也
又或遇壬子木運先天而至者中木遇抑之
也
　木升於大寒之日也木早至十三日上故
　升或遇此二木抑之者土遷抑甚而病深
　之也
升天不前即風埃四起時舉埃昏雨濕不化
民病風厥涎潮偏痍不隨脹滿乆而伏鬱
　即十日不升者至以爲日乆也
即黄埃化疫也
　間氣上鬱之大疫也
民病夭亡臉肢府黄疸滿閉濕令弗布兩化
乃微
　黄埃起而黄風化疫皆肢體痛而口苦者
　也
是故丑未之年少陽升天主窒天蓬勝之不
前
　少隂在地三年畢至此歲升天作太隂左
　間也此可前定之也天蓬失筭位取之法
　不定也或遇之者即水運之可升之於火
　故不可便升也
又或遇太隂未遷正者即少隂未升天也水
運以至者
　即升天不前者有此二抑之者也
升天不前即寒雰反布凛冽如冬水復涸冰
再結暄暖乍作冷復布之寒暄不時民病伏
陽在内煩熱生中心神驚駭寒熱間爭以乆
成鬱
　二七不降以爲日乆也
即暴熱乃生赤風氣瞳翳
　至天得位之日乃作
化成鬱癘乃化作伏熱内煩痹而生厥甚則
血溢
　赤氣生而化大疫皆煩而大熱凉藥不可
　制於火之鬱甚於君火故厥乃血溢也
是故寅申之年陽明升天主窒天英勝之不
前
　陽明在地三年畢至此年升天作少陽左
　間也即經論中乃定矣九窒隨天數不足
　金遇火窒之可勝之不可升天
又或遇戊申戊寅火運先天而至
　太過歲未交司運先至一十三日
金欲升天火運抑之
　此者遇一即不可升也或二者同會其抑
　大也
升之不前即時雨不降西風數舉鹹鹵燥生
　地鹹鹵生白見硝而燥生也
民病上熱喘嗽血溢乆而化鬱
　四九不升火爲日乆也
即白埃翳霧清生殺氣民病脅滿悲傷寒鼽
嚏嗌乾手拆皮膚燥
　白埃起時殺疫火生民病皆燥而咽乾治
　可刺之也
是故卯酉之年太陽升天主窒天内勝之不
前
　太陽在地三年畢此年升天作陽明之左
　間也即經論定矣升天即天内從之數法
　推之也水遇土窒之司勝之不可升之抑
　而復鮮
又遇陽明未遷正者即太陽未升天也土運
以至
　己酉己卯
水欲升天土運抑之
　或見天内窒土刑勝之或見土運抑之有
　一不勝也
升之不前即濕而熱蒸寒生兩間民病注不
食不及化乆而成鬱
　十二日不降爲日乆也
冷來客熱氷雹卒至民病厥逆而噦熱生於
内氣痹於外足脛痠疼反生心悸懊熱暴煩
而復厥
　黑埃起至寒疫至皆煩而悸厥治之可溢
　也
黄帝曰升之不前余已盡知其㫖願聞降之
不下可得明乎
　再欲細明其道也
岐伯曰悉乎哉問是之謂天地微㫖可以盡
陳斯道所謂升已必降也
　一升至天作左間一年二年遷正作司天
　三年退位作右間四年後降也
至天三年次歲必降降而入地始爲左間也
　入地作左間一年次歲作遷正司地又次
　歲乃退作右間也
如此升降往來命之六紀者矣
　三而在天三而在地一歲弗從命乎災害
　先明其升次窮其降也
是故丑未之歲厥隂降地主窒地皛勝而不
前
　又厥隂在天三年次年必降又遇地九窒
　中地皛西方兌塞金司勝之不可使入其
　地也抑之不入乃化成民病也
又或遇少隂未退位
　少隂天數有餘作布政故未退一位也
即厥隂未降下金運以至中
　或遇乙丑乙未中見金抑之也
金運承之降之未下抑之變鬱
　鬱伏之氣降而不下成其民病
木欲降下金承之降而不下蒼埃遠見白氣
承之風舉埃昏清躁行殺霜露復下肅殺布
令乆而不降抑之化鬱
　三日不降八日降不降化風疫也
即作風躁相伏暄而反清草木萌動殺霜乃
蟄未見懼清傷藏
　暄和令節大清殺之復布殺霜蒼埃見時
　風疫至治之吐而得復不可下
是故寅申之歲少隂降地主窒地玄勝之不
入
　少隂在天三年四年即降又遇地窒主司
　地玄窒水司降而不入抑伏化爲民病也
又或遇丙申丙寅水運太過先天而至
　水運太過至其中即少隂降而不下乃成
　其鬱與民爲其災也
君火欲降水運承之降而不下即彤雲纔見
黑氣反生暄暖如舒寒常布靈凛冽復作天
雲慘凄乆而不降伏之化鬱
　二日不降七日降不降即鬱發
寒勝復熱赤風化疫民病面赤心煩頭痛目
眩也赤氣彰而温病欲作也
　民皆夜卧不安黄風化疫解可泄也
是故卯酉之歲太隂降地主窒地蒼勝之不
入
　太隂在天三年至此年降入地作少隂左
　間也又遇主窒地蒼窒木司勝之不入也
又或少陽未退位者即太隂未得降也或木
運以至
　丁酉丁卯
木運承之降而不下即黄雲見而青霞彰鬱
蒸作而大風霧翳埃勝折損乃作乆而不降
也伏之化鬱
　十日不降爲日乆也
天埃黄氣地布濕蒸民病四肢不舉昏眩肢
節痛腹滿填臆
　黄風三舉民病温濕皆痞滿治可大下愈
是故辰戌之歲少陽降地主窒地玄勝之不
入
　少陽在天三年畢次年下降入地作太隂
　左間主地玄窒水司勝不入而化民病也
又或遇水運太過先天而至也
　丙辰丙戌水運者也
水運承之水降不下即彤雲纔見黑氣反生
暄暖欲生冷氣卒至甚即冰雹也乆而不降
伏之化鬱
　二日不降七日降不降即鬱發也
冷氣復熱赤風化疫民病面赤心煩頭痛目
眩也赤氣彰而熱病欲作也
　民病夜卧不安黄風化疫解可泄之而愈
　也
是故巳亥之歲陽明降地主窒地彤勝而不
入
　陽明在天三年次年下降入地作少陽左
　間也又遇主窒地彤窒火司勝之不入即
　化成病也
又或遇太隂未退位即少陽未得降即火運
以至之
　癸巳癸亥
火運承之不下即天清而肅赤氣乃彰暄熱
反作民皆昏倦夜卧不安咽乾引飲懊熱内
煩大清朝暮暄還復作九而不降伏之化鬱
　四日不降九日降不降即鬱發也
天清薄寒遠生白氣民病掉眩手足直而不
仁兩脇滿目忙忙
　白氣豐而殺疫至民皆燥而咽乾鼽衄治
　可刺之
是故子午之年太陽降地主窒地阜勝之降
而不入
　太陽在天三年次年復降入地作陽明左
　間又遇地阜土司勝之不入者也
又或遇土運太過先天而至
　甲子甲午

黄帝内經素問遺篇卷之四
黃帝内經素問遺篇卷之五所六
　　　本病論
土運承之降而不入即天彰黑氣瞑暗凄慘
纔施黄埃而布濕寒化令氣蒸濕復令久而
不降伏之化鬱
　十二日不降者即鬱其發也
民病大厥四肢重怠陰痿少力天布沉陰蒸
濕間作
　黑氣彰而寒疫至民病皆厥而體重治可
益之也
帝曰升降不前晰知其宗願聞遷正可得眀
乎
　晰明也
岐伯曰正司中位是謂遷正位司天不得其
遷正者即前司天以過交司之
　日以過大寒日别歲正之初氣未至也
即遇司天太過有餘日也即仍舊治天數新
司天未得遷正也
　年即以交即司天之氣未交司故也
厥陰不遷正即風喧不時花卉萎瘁民病淋
溲目系轉轉筋喜怒小便赤
　太陽司天天數有餘如退位之日厥陰得
　治遷正也
風欲令而寒由不去温喧不正春正失時
　雖得初氣天令不傳木氣不伸民乃病肝
少陰不遷正即冷氣不退春冷復寒喧暖不
時民病寒熱四肢煩痛腰脊强直
　厥陰司天天數有餘厥陰雖有餘日别位
　司天皆天數終日始遷正如少陰至二月
　春分得位正之時乃造化變便可遷正乃
合司天也
　木氣雖有餘位不過於君火也
　木氣有餘數不盡有餘日復治天治數未
　終遇君火得時化春分日便可遷正木猶
　未退即可同治於天也其餘氣皆無此也
太陰不遷正即雲雨失令萬物枯焦當生不
發民病手足肢節腫滿大腹水腫墳臆不食
飧泄脅滿四肢不舉
　少陰司天天數未終故曰太陰不得遷正
　少陰數終可得遷正也
雨化欲令熱猶治之温煦於氣亢而不澤
　少陰有餘未盡天數故不退位即太陰未
　得遷正即土氣不申而民病於脾也
少陽不遷正即炎灼弗令苗莠不榮酷暑於
秋肅殺晩至霜露不時民病瘖瘧骨熱心悸
驚駭甚時血溢
　雖有寅申之年土尚治之退位之日火行
　酷暑於後故涉暑於秋也
陽明不遷正則暑化於前肅於後草木反榮
民病寒熱鼽嶢皮毛折爪甲枯焦甚則喘噉
息高悲傷不樂
　少陽司天天數有餘如退位日陽明不遷
　正也
熱化乃布燥化未令即清勁未行肺金復病
　雖得卯酉之年猶火化熱之令也故肺重
　復受病
太陽不遷正即冬清反寒易令於春殺霜在
前寒氷於後陽光復治凛洌不作雰雲待時
民病温厲至喉閉溢乾煩燥而渴喘息而有
音也
　陽明司天天數有餘退位日太陽遷正故
　多煩燥渴喘者也
寒化待燥猶治天氣過失序與民作灾
　雖得辰戌之年猶尚清化治天故失序也
帝曰遷正早晩以命其旨願聞退位可得明
哉岐伯曰所謂不退者即天數未終
　天數未終其氣仍治雖遇交司由未退位
　也
即天數有餘名曰復布政故名曰再治天也
即天令如故而不退位也
　此治天下過而不退位猶在天
厥陰不退位即大風早舉時雨不降濕令不
化民病温疫疵廢風生民病皆肢節痛頭目
痛伏熱内煩咽喉乾引飮
　厥陰天數有餘在本數之上司天氣高而
　灾化善也令作布政而復下灾故反甚之
　者也
少陰不退位即温生春冬蟄蟲早至草木發
生民病膈熱咽乾血溢驚駭小便赤澀丹瘤
疹瘡瘍留毒
　少陰天下有餘過歲而復作布政天令酷
　灾矣
太陰不退位而取寒暑不時埃昏布作温令
不去民病四肢少力食飲不下泄注淋滿足
脛寒陰痿閉塞失溺小便數
　太陰天下有餘過歲而猶尚治天其氣其
　下矣病至腎也
少陽不退位即熱生於春暑乃後化冬温不
凍流水不冰蟄虫出見民病少氣寒熱更作
便血上熱小腹堅滿小便赤沃甚則血溢
　少陽天數有餘至過歲由治天甚則氣復
　下其灾至脾肺藏也
陽明不退位即春生清冷草木晩榮寒熱間
作民病嘔吐暴注食飲不下大便乾燥四肢
不舉目瞑掉眩
　陽明天數太過至交歲而猶尚治天氣復
　降其灾至甚於肝藏也
帝曰天歲早晚余以知之願聞地數可得聞
乎岐伯曰地下遷正升及退位不前之法即
地土產化萬物失時之化也
　即應之生萬物之不時數無次序天令與
　民作灾令於上下二干失移之中者也
帝曰余聞天地二甲子十二十二支上下經
緯天地數有迭移失守其位可得昭乎
　同天地二甲子有上下不合其德者爲失
　守也
岐伯曰失之迭位者謂雖得歲正未得正位
之司即四時不節即生大疫
　天地不合德即名天地失節即上下二管
　音不相應即大不主與天主失節上下失
音萬物不安也
注玄珠密語云陽年三十年除六年天刑計
有太過二十四年
　除庚子庚午君火刑金連庚寅庚申相火
　刑金運戊戌戊辰太陽刑火運也此爲與
　其天地氣上臨中運不得太過者也
除此六年皆作太過之用令不然之旨
　此即太過作陽年中運餘也忽有上下失
　支迭位故不爲者也
今言迭支送位皆可作其不及也
　陽年者運太過也五音皆定矣太音也連
　自勝有餘而無邪傷故名正化疫也其剛
　干不相對柔干即上下不相招即陰陽相
　錯天地不合德中運雖陽多而作太過故
　有勝復乃至者也
假令甲子陽年土運太窒
　土太過即運傷鱗蟲勝及腎藏氣不及土
　勝於水也即黃鍾之管音高故曰太窒也
　候甲子之氣應者上應鎭星大而明也
如癸亥天數有餘者年雖交得甲子
　甲雖臨子未得遷正
厥陰猶尚治天
　年雖甲子司天尚化風冷厥陰猶復布正
　於天也
地已遷正陽明在泉
　或名司地即戴高者
去歲少陽以作右間
　癸亥司地少陽退位以作地下之右間氣
　者也
即厥陰之地陽眀故不相和奉者也
　故曰上下不相招陰陽有相錯即癸與巳
　相對故天地不合德即以不合甲也
癸己相會土運太過虛反受木勝故非太過
也何以言土運太過况黄鍾不應太室木旣
勝而金還復金旣復而少陰如至即木勝如
火而金復微
　謂少陰見厥陰退位而少陰立至故金欲
　復而火至故復有少也
如此則甲己失守後三年化成土疫晩至於
卯
甲子至丁卯四年至
早至丙寅
　甲子至丙寅三年至
土疫至也
　至於四維時也
大小善惡推其天地詳乎太一又只如甲子
年如甲至子而合應交司而治天
　少陰主甲子年司天遷正應時也
即下己卯未遷正而戊寅少陽未退位者亦
甲己下有合也
　即甲與戊相對子與寅配位也
即土運非太過而木乃乘虛而勝土也金次
又行復勝之即反邪化也
　即勝之小而或不復後三年化厲名曰土
　癘其狀如土疫者本是自天來癘從地至
　故反化邪生也
陰陽天地殊異爾故其大小善惡一如天地
之法旨也假令丙寅陽年太過如乙丑天數
有餘者雖交得丙寅
　雖丙得寅猶未遷正而作司天
太陰尚治天也地己遷正厥陰司地
　或作在泉
去歲太陽以作右間
　乙丑司地庚辰以退位而作右間
即天太陰而地厥故地不奉天化也
　即上下不相招陰陽有相錯即辛與乙不
　相合故不合其德也
乙辛相會水運太虛反受土勝故非太過即
太簇之管太羽不應土勝而雨化水復即風
　即天地非其時而有其氣有化大疫即與
　陰陽復不同也
此者丙辛失守其會後三年化成水疫晩至
己巳
　丙寅至己巳四年
早至戊辰
　丙寅至戊辰三年
甚即速微即徐
　徐至己巳
水疫至也大小善惡推其天地數乃太乙遊
宫又只如丙寅年丙至寅且合應交司而治
天
　少陽至而作司天應時遷正
即辛己未得遷正而庚辰太陽未退位者亦
丙辛不合德也
　即丙與庚相對辰與寅相配位也即水運
　非太過也
即水運亦小虛而小勝或有復
　丙寅至也即無復也
後三年化厲名曰水厲其狀如水疫
　一名寒疫
治法如前假令庚辰陽年太過如己卯天數
有餘者雖交得庚辰年也
　雖庚臨辰未遷正
陽明猶尚治天地以遷正太陰司地
　即是在泉
云歲少陰以作右間
　己卯年地甲子以退少陰作右間也
即天陽明而地太陰也故地下奉天也乙巳
相會金運太虛反受火勝故非太過也即姑
洗之管太商不應火勝熱化水復寒刑
　此天地非時行不節之令即三年始成大
　疫行天下也
此乙庚失守其後三年化成金疫也速至壬
午
　庚辰至壬午三年是其速至
徐至癸未金疫至也大小善惡推本年天數
及太乙也
　疫至之年又遇失守其灾大也不見五福
　及其太乙且惡死人太半也如却㑹合德
　者灾小爾如見五福與其太一者其灾且
　小善滅其半也
又只如庚辰如庚至辰且應交司而治天
　太陽主庚辰年司天應時遷正而治天也
即下乙未未得遷正者即地甲午少陰未退
位者且乙庚不合德也
　即甲庚相對辰午相配此名失守非配太
　過
即下乙未干失剛亦金運小虛也有小勝或
無復
　太陰至未即不復也
後三年化厲名曰金厲其狀如金疫也
　金疫又名殺疫金癘又名殺癘
治法如前假令壬午陽年太過如辛已天數
有餘者雖交後壬午年也
　雖壬臨午猶未遷正
厥陰猶尚治天地已遷正陽明在泉
　丁酉治也
去歲丙申少陽以作右間
　壬午年丁酉遷正辛巳年丙中退位也
即天厥陰而地陽明故地不奉天者也
　即陽明當上奉少陰不與厥陰奉合也故
　丁酉與辛巳不相合德也
丁辛相合會木運太虛反受金勝故非太過
也即蕤賓之管太角不應金行燥勝火化熱
復
　此天地非時行不節之氣即三年始成大
　疫
甚即速微即徐
　速即首尾二年徐即後三年作
疫至大小善惡推疫至之年天數及太一又
只如壬至午且應交司而治之
　少陰壬至午年司天應時而遷正得位者
即下丁酉未得遷正者即地下丙申少陽未
得退位者見丁壬不合德也
　即壬丙相對午中相配此失守非合德見
　非太過也
即丁柔干失剛亦木運小虛也有小勝小復
　陽明如至即不復也
後三年化厲名曰木厲其狀如風疫法治如
前
可大吐而治之
假令戊申陽年太過如丁未天數太過者雖
交得戊申年也
　雖戊臨中猶未遷正也
太陰猶尚治天地已遷正厥陰在泉
　癸亥治地
去歲壬戌太陽以退位作右間即天丁未地
癸亥故地不奉天化也
　即厥陰當上奉少陽故不與太陰奉合故
　丁未與癸亥不相合
丁癸相會火運太虛反受火勝故非太過也
即夷則之管上太徴不應
　非戊癸相合也故火運不應其夷則未應
　其徵也下管癸亥少徵應之即下見癸亥
　主司地故同聲之不相應即上下天地不
　相合德故不相應也
此戊癸失守其會後三年化疫也速至庚戌
　首尾三年
大小善惡推疫至之年天數及太一又只如
戊申如戊至申且應交司而治天
　少陽主戊中年司天應時遷正而治天也
即下癸亥未得遷正者即地下壬戌太陽未
退位者見戊癸未合德也
　即壬戊相對中戌相配此失守非合德又
　非太過
即下癸柔干失剛見火運小虛也有小勝或
無復也
　厥陰至即無復
後三年化厲名曰火厲也治法如前治之法
可寒之泄之
　已上五失守變五疫下五失守變五癘也
　即上剛柔二干共主連有失支不守之者
　以此五法即諸陽年也
黄帝曰人氣不足天氣如虛人神失守神光
不聚邪鬼干人致有夭亡可得聞乎
　人氣與天氣同失守即鬼邪干人致死也
岐伯曰人之五藏一藏不足又會天虛感邪
之至也
　其不足之藏與天氣同聲虛也
人憂愁思慮即傷心又或遇少陰司天天數
不及太陰作接間至即謂天虛也此即人氣
天氣同虛也又遇驚而奪精汗出於心
　大驚汗出於心即心中精脉减少故神失
　守心也
因而三虛神明失守
　先有勞神之病又遇少陰天數不及也又
　更驚而奪精此三會而神明失守也
心爲君主之官神明出焉
　心先有病又遇天虛而感天重虛也心者
　任治於物故爲君主之官清靜栖靈故曰
　神明出焉
神失守位即神遊上丹田在帝太一帝君泥
丸君下
　太一帝君在頭曰泥丸君總衆神地君主
　之官神明失守其位遊於此處不守心位
神既失守神光不聚
　神光即飛圓光也圓光不潔即圓光缺矣
　即鬼邪陰尸干人
却遇火不及之歲有黑尸鬼見之令人暴亡
　其火連不及非只癸年戊年失守亦然火
　司天數不及亦然也黑尸鬼形如黑犬頭
　似婦人髪蓬不髻目大人見之吸人神魂
　皆作大聲卒然而亡
人飲食勞倦即傷脾
　即飲食飽舉房事即氣滯於脾以勞疫氣
　滿悶脾藏有病也
又或遇太陰司天天數不及即少陽作接間
至即謂之虛也
　人氣與天氣不及即感天人氣虛及又虛
　也
此即人氣虛而天氣虛也又遇飲食飽甚汗
出於胃醉飽行房汗出於脾
　脾胃汗出即精血减少感天虛而作三虛
　牌神失守其位
因而三虛脾神失守
　先有病於牌次遇天虛牌感天重虛又遇
　汗出而减其精血乃故名三虛也
脾爲諫議之官智周出焉
　脾者心之子心有所憶謂之意意中所出
　謂之智智周萬物謂之神即脾胃神意智
　乃故失守其位者也
神旣失守神光失位而不聚也
　神光不聚鬼乃干之
却遇土不及之年或己年或甲年失守或太
陰天虛青尸鬼見之令人卒亡人久坐濕地
强力入水即傷腎
　汗出於腎即精血减少故作三虛即精亡
　心神失守其位也
腎爲作强之官伎巧出焉因而三虛腎神失
守神志失位神光不聚
　神精志三神虛失位遊於黃庭司命君之
下乃即圓光缺矣
却遇木不及之年或辛不會符或丙年失守
或太陽司天虛有黄尸鬼至見之令人暴亡
　有此三虛又遇水不及即黃尸鬼干人牛
　頭身黃見之時吸人神魂皆暴亡也
人或恚怒氣逆上而不下即傷肝也又遇厥
陰司天天數不及即少陰作接間至是謂天
虛也
　肝先病又遇天虛而感重虛也
此謂天虛人虛也又遇疾走恐懼汗出於肝
肝爲將軍之官謀慮出焉神位失守神光不
聚　
　神光不聚即圓光缺而不周尸鬼乃干人
　也
又遇木不及年或丁年不符或壬年失守或
厥陰司天虛也有白尸鬼見之令人暴亡也
　有此三虛者即神遊失守白尸鬼干人頭
　如鷄身白有白毛見之吸人神魂皆卒然
　而亡也
已上五失守者天虛而人虛也神遊失守其
位即有五尸鬼干人令人暴亡也謂之曰尸
厥
　但卒然而亡口中無涎者舌卵卵縮者尸
　厥若出涎而舌卵者盛厥也
人犯五神易位即神光不圓也非但尸鬼即
一切邪犯者皆是神失守位故也
　神失守位雖其體中而二氣失位也即神
　光不聚而邪犯之有妖魅交通往來皆是
　五神失守乃邪所至也
此謂得守者生失守者死
　得守者本位而五神各得其居即神光乃
　圓明而聚矣故一切邪不犯之乃生也
得神者昌失神者亡
　老子云氣來入身謂之生神去於身謂之
　死故曰命由神生命生神在即命生神去
　即命夭矣所謂神遊失守即不離身故不
　可便死也其主管在頭上三尊高位靈主
　言也即太一帝君在頭曰泥丸總神也無
　英君左制三魂也白元君右拘七魄也即
　魂爲陽神也魄爲陰鬼也若無上三虛主
　之神離位者死今五神失守亦有主歸即
　神光不聚圓光亦缺故邪干犯之若神失
　守其位即知人生神昌
黄帝内經素問遺篇卷之五
