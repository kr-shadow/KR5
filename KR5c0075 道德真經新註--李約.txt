#+TITLE: 道德真經新註--李約
#+DATE: 2018-05-12 10:21:50
#+SOURCE: github.com/kanripo/KR5c0075 master b9ad9ec4                
道德眞經新註序能一
自然之道靜故天地萬物生於其中人爲萬
物之主故與天地爲三才焉老君在西周之
日故秉道德以救時俗道者清淨自然之道
也德者以法乆而失修而得之謂之德也故
曰道大天大地大王亦大是謂域中四大焉
蓋王者法地法天法道之三自然妙理而理
天下也天下得之而安故謂之德凡言人屬
者耳故曰人法地地法天天法道道法自然
言法上三大之自然理也其義云法地地如
　
地之無私載法天天如天之無私覆法道道
如道之無私生成而已矣如君君臣臣父父
子子之例也後之學者不得聖人之㫖謬妄
相傳凡二十家註義皆云人法地地法天天
法道道法自然即域中五大矣與經文乖謬
而失教之意也豈王者只得法地而不得法
天法道乎又况地法天天法道道法自然義
理疏遠矣源流既撓支派遂昏或宗之爲神
仙書或語之以虚無學論者非云先黄老而
後六經乃淺俗之談也殊不知六經乃黄老
之枝葉爾余少得㫖要故辯而釋之蓋清心
養氣安家保國之術也


















　
道德直經新註卷之一
　　　　　　　李約註
　　　道經上自然之性靜故天地萬物生
　　　生乆而凌替修之令反自然故曰道
　　　凡三十七章
道可道可道者非至道也非常道謂惟恍惟
惚也名可名可名者物之質也非常名謂曰
大曰逝也無名天地之始此上明道之精妙
趨於言說離於名稱道生天地之初未有人
未有人即誰强名道有名萬物之母三才既
具品物流形含育之義明母子之名立聖人
自此而垂教常無欲以觀其妙常有欲以觀
其儌儌邊也人之大端不出於有欲與無欲
也故有欲者不遊乎道中而忘懷者獨見夫
精妙此兩者同出而異名在道則一爲物則
二同謂之玄玄黑也夫五色置於晦冥之中
則無辨矣能使異名爲造一可謂乎玄中玄
玄之又玄愈玄愈不可測衆妙之門夫如是
方可達於萬化出入之所由
天下有天下之主也皆知美之爲美斯惡已
若所美與衆同豈非惡已皆知善之爲善斯
不善已若所善與衆異則誠不善也故有無
之相生對而生也難易之相成迭相成也長
短之相形並可見也高下之相傾起交爭也
音聲之相和不獨爲也前後之相隨殊不定
也此皆效上之驗是以聖人必不與前言同
處無爲之事置心於清靜中行不言之教正
身以率下也萬物作而不辭不擾故不失業
謂自得故不謝生而不有使生成者我之力
也我何有是力乎爲而不恃得云爲者我之
功也我何恃此功矣功成而不居其不欲見
賢也夫唯不居是以不去無心而理是謂不
居而功自成是謂不去
不尚賢使民不爭夫能不尚己賢孰與我爭
不貴難得之貨使民不爲盜若以不貪爲寳
則下皆化之又何人爲盜也不見可欲使心
不亂凡與我對者無不忘之則心必自靜是
以聖人具下句也虚其心外物不復入於内
也實其腹元和不復出於外也弱其志專思
柔也强其骨能保精也常使人無知無欲其
理如此故人化之皆復於朴使夫知者不敢
爲也令見反朴者而思齊焉爲無爲則無不
治爲不失於無爲則不患於不理
道冲而用之虚己以應物也或不盈故功德
滿時也淵兮似萬物之宗淵然深靜不可測
知故似爲庶類之宗師挫其鋭能抑進取解
其紛善釋讎嫌和其光叅其明也同其塵入
其暗也湛兮似或存用無不同性無所雜吾
不知誰之子但識其能莫知其父象帝之先
帝生物之主也群化皆處其後唯道能居其
先象似也道性謙故不言定處其先而云似
天地不仁仁恩也夫恩生乎心天地無心焉
得恩以萬物爲芻狗芻草也夫報起乎情芻
狗無情焉得報聖人不仁聖人法天地之無
心但虚懷而在士則何仁之有乎以百姓爲
芻狗百姓象芻狗之無情遂忘帝力於其下
耳天地之間其猶橐籥橐無底曰橐鑪錘之
家用鼓風籥笛之類伶倫之人吹之以爲之
樂二者皆虚中無情所以應求不倦天地如
之所以不仁也虚而不屈屈窮也虚故不窮
也動而愈出故愈動而愈應多言數窮不如
守中有心而言則有時而竭虚中而應則無
日而窮
谷神不死谷中虚則能以響答聲不知答聲
者誰哉既不知而不測謂之神乎神答長在
不死何也人能虚心則物無不應如神不離
身而長存也是謂玄牝玄者幽暗也牝女子
也女子處幽閨之中是謂玄牝此玄牝性柔
而靜不以外傷内所以能制不測之神於身
也又玄鼻牝口也空虚吐納元氣爲陰陽之
根玄牝之門是謂天地根行如玄牝可謂得
道之門既得道矣則道爲天地之根綿綿若
存道體微妙綿綿似不能自持要今古常在
用之不勤雖微妙若其應用也未嘗辭倦人
能得之則性全神王致無期之壽又言吐納
之道也
天長地乆今市未始無之天地所以能長且
乆者以其不自生故能長生所以長生以其
不營養其生而得之是以聖人是能法天地
者後其身而身先所以先於人者由善退而
致也外其身而身存所以不殆者爲能自薄
也非以其無私故能成其私夫能不私於己
而私於人人之私未必成而己之私已成矣
上善若水至善人如水性水善利萬物物莫
不蒙其潤而不爭善委順也處衆人之所惡
夫下流者天下之惡歸焉人皆避之水獨處
之故幾於道幾近也居善地靜居則善於地
心善淵澄心則善於淵與善仁施與則善於
仁言善信赴言則善於信政善治爲政則善
於理事善能行事則善於能動善時運動則
善於時夫惟不爭故無尤尤過也水性若此
善人如之是以處無過之地也
持而盈之不如其已持滿者鮮能不傾未若
止而居中已止也揣而鋭之不可長保磨而
至鋭保其不折未之前聞揣磨也鋭薄也金
玉滿堂莫之能守賈害者寳積必殺身孰云
能守富貴而驕自遺其咎位高而倨患自掇
也豈得尤人功成事遂身退天之道夫爲功
而功成圖事而事遂則當退身不處亢極是
合天道虧盈也
載營魄抱一能無離乎人之生也必載魂魂
是陽神陽神欲人生魄是陰鬼陰鬼欲人死
故老子教人營衛之法不使妄出搆禍也營
衛之法無過抱一一專一也抱專一之心魄
故無由離身合於前境也專氣致柔能如嬰
兒乎能專養和氣至四體之柔弱似嬰兒乎
滌除玄覽能無疵乎玄覽心也心靈通雖幽
遠亦能覽而知之人皆多欲役之無度遂生
瑕穢不能照燭故令以道洗滌除其塵累也
愛民治國能無爲乎夫身修者未聞其國不
理也民者國之本也無爲者理之要也若得
理之要以臨其國是謂愛民而理國也天門
開闔能爲雌乎天輔有德而愛民之君守雌
用靜動不離道故天門長開授其福祚不者
闔矣明白四達能無知乎有至德如日無所
不燭能令群下不知之乎生而不有有則下
知也爲而不恃恃則非聖人也長而不宰物
不知謝生之所也是謂玄德冥運之至
三十輻共一轂當其無有車之用厥初爲車
則以椎爲輪不三十輻則不可以轉行也車
之利用當厢中之無也因其用無以成運動
埏埴以爲器當其無有器之用古者爲器則
合士而陶之甌盎成焉故有器之用亦藉中
無也因其用無節其飲食鑿户牖以爲室當
其無有室之用當營窟之時則斬陵阜而爲
室鑿户以出入開牖以通明人得居中中無
故也因其用無警其凝滯故有之以爲利有
形之物資空無以爲利無之以爲用虚無之
道託器質而昭用
五色令人目盲乆而視之則熒然無見故若
盲五音令人耳聾聽之移時則昏然無聞故
若聾五味令人口爽咀之不輟則差然無别
故若爽馳騁田獵令人心發狂奔逐狐兔困
不暇息故若心之發狂也難得之貨令人行
妨没命求於重寳無因進德故行妨是以聖
人引聖人之行以抑上五者上五者世人皆
矻矻營逐曾不知退故以爲腹之義以示之
爲腹不爲目目無厭聖人不爲腹知足聖人
爲之故去彼取此去目目視外故云彼取腹
腹實内故云此
寵辱若驚驚辱與寵同則無辱矣貴大患若
身貴身與患一則無患矣何謂寵辱尊榮曰
寵貶責曰辱寵爲下辱因寵生故辱爲上如
汲黯積薪之義得之若驚恐辱將至失之若
驚能思過也是謂寵辱若驚可爲寵驚之相
似何謂貴大患若身吾所以有大患者爲吾
有身貴厚其身則觸途憂患及吾無身吾有
何患及不私其身忘其形遂失患之所在故
貴以身爲天下若可以寄天下貴身之人爲
君必求美服厚味則必竭生人之資人孰不
怨共以天下寄之非乆長也故愛以身爲天
下若可以託天下驚寵之人爲天下主既愛
其身則必防其辱不擾於人人無不親附共
以天下託之託之者是抑與之也
視之不見名曰夷目可以觀色不可覩道而
視之者徒得其夷夷平也爲漠漠然無異見
聽之不聞名曰希耳可以聞聲不可以聆道
而聽之者但得其希希無也亦少也或終身
不得或亦得之搏之不得名曰微手可以執
質不可以執道而搏之者只得其微微妙也
彷彿似有追之又失此三者不可致詰故混
而爲一以上三者將窮於道竟無所得不若
混而爲一也其上不皦其下不昧凡物皆上
明而下暗唯道高而無上故不皦卑而無下
故不昧繩繩不可名復歸於無物繩繩者長
遠不絶也及責其實而欲名之則復歸於無
物也是謂無狀之狀既不可名信無狀矣而
云之狀其故何哉明道雖非其狀誠能生於
衆狀故云之狀也無物之象豈如物之形象
可得而見是謂惚恍恍有也惚無也謂有不
可謂無不可故以惚恍名之迎之不見其首
無來時也隨之不見其後無去日也執古之
道以御今之有雖非視聽可得又非尋摘所
知自古有之謂之曰道今欲執守未聞其方
方在虚心心誠能虚道將自至然後執之以
御群有無不致理能知古始是謂道紀道爲
大古之始人能知而復行是謂得理化之綱
紀
古之善爲士者說古昔之時有善以道爲士
者微妙玄通深不可識獨究至道盡其微妙
墻仞高深不可窺測夫唯不可識故强爲之
容道在於心不形於色故人不可得識將欲
化導故强爲容容以悟物也豫若冬涉川方
冬之時堅冰必至而涉川者固無慮於墊溺
所以悦豫猶若畏四鄰雖處欲不染如涉冬
川猶懼迹生切自韜晦如逃難者恐四鄰知
之儼若客其無爲也如客之儼然也涣若冰
之將釋復不凝滯如沐之泮也敦兮其若樸
又恐流而不反將思復於本者曠兮其若谷
如谷虚容渾兮其若濁不獨清也孰能濁以
靜之徐清唯善士也孰能安以乆動之徐生
不安於安次來次滅善士之道也歸此道者
不欲盈盈則失之夫唯不盈故能弊不新成
唯不盈者故能弊其所新
致虚極守靜篤篤厚也將欲求道集於身者
必須先致其虚令虚至極則道必自至於身
中矣萬物並作吾以觀其復恐人未信守靜
是得道之由故以此喻明之萬物動作吾觀
其揺落之後生氣無不歸於靜中也夫物芸
芸皆復各歸其根夫物芸芸茂盛至秋秋冬
之交生性未有不歸於根者爲根靜故也歸
根曰靜若動則不能更生也靜曰復命萬物
至十月其氣皆歸於根冬至後乃一陽生方
萌芽動也周而復始此自然之本也復命曰
常常生之道知常曰明明故知也不知常妄
作凶若昧於知常則所動皆妄必不能與吉
會也知常容心虚則知常故能容衆也容乃
公無所不容爲無私也公乃王無私者物皆
歸附也王乃天王道無偏如天之覆天乃道
其功莫大又能忘之道乃乆忘公之主福祚
敢忌没身不殆愛及甘棠洗其人乎言至人
立功立事立言立法萬古不朽身謝而神存
也


道德眞經新註卷之一



道德眞經新註卷之二能二
　　　　　　　李約註
　　　道經下
太上下知有之遠古之君民下知有之爾未
嘗聞其令也其次親之譽之蒙德故親之沐
仁故譽之其次畏之侮之直者畏之姦者侮
之信不足有不信初以僞誘之是信不足也
後以誠示之人亦不之信猶其貴言不知貴
言賤信已至斯弊猶貴其言則淳和之風不
可至也功成事遂百姓謂我自然由無教令
是有此俗
大道廢有仁義大道非欲避仁義而廢之而
仁義立故大道不得不廢由時捨本崇末也
智慧出有大僞智慧出非欲興大僞而大僞
不得不興爲憑迹而生也六親不和有孝慈
父慈子孝之日豈有曾參之名國家昏亂有
忠臣君賢臣良之時焉有比干之節
絶聖棄智民利百倍絶聖棄智則無法令無
法令則民不憂其抵犯民不憂其抵犯則恣
而爲生與其名韓之時而計其利不啻百倍
絶仁棄義民復孝慈絶膻行之仁義則天下
不奉不及之法皆復於自然孝慈絶巧棄利
盜賊無有絶越常之巧則其利均其利均則
民各足民各足則誰爲盜賊此三者以爲文
未足故令有所屬屬繼也三者足以教君夫
足以教民故更繼四句見素去染也抱樸守
本也少私忘己也寡欲喪偶也
絶學無憂若爲人間之學舉措皆有悔悋故
憂之唯之與阿相去幾何唯阿同出於口便
有喜怒之變善之與惡相去何若善惡同生
於心豈有胡越之遠人之所畏不可不畏人
之所畏者當須畏之若不畏則禍患立至荒
兮其未央哉世人之學學皆如此則自然之
性日向荒凉未有休止之勢也衆人熙熙殉
欲之貌如享太牢貪可知也如登春臺增淫
志也我獨怕兮其未兆如嬰兒之未孩老子
云我於人間之學絶來已乆今縱見之情實
怕然未有兆朕似嬰兒之未孩者未識人之
意也乗乗兮若無所歸乗乗者乗其所乗也
聖人無心所遇便乗之而往安知彼之與此
而謂之歸衆人皆有餘於俗學皆似有餘力
我獨若遺唯我於俗學則似神不足而遺忘
我愚人之心也哉非也純純兮素朴未散故
耳俗人察察騁嚴明也我獨悶悶似無能也
俗人昭昭矜有知也我獨若昏若藏端也忽
若海寂兮似獨所止如虚舟之泛泛兮在巨
海之中未嘗有所止泊者也衆人皆有以是
故不閑我獨頑似鄙我獨不知有人間之事
其庸頑也如邊鄙之民我獨異於人形同人
群心游物表而貴求食於母母道也食飼也
我所以獨異於人者爲求飼於道也道亦以
我能絶俗學故常以元和妙氣而飼之
孔德之容唯道之從孔甚也容受也從順也
其有德之人其心清虚唯容受至道從順而
行之道之爲物唯恍唯惚道之爲物雖恍惚
無常然惡煩雜而託清虚也惚兮恍兮其中
有象惚無也恍有也其中者其中心也象罔
象也若其心中從惚兮無物而爲恍兮有欲
則其道化爲罔象也恍兮惚兮其中有物若
其心中從恍兮有欲而能爲惚兮無欲則其
道復化爲妙物湛然居於心中也窈兮冥兮
其中有精窈深也冥暗也精道之妙也言道
以精妙之氣出入於萬物之中莫見其朕唯
虚心者能得之其精甚眞得不假之精遂成
眞人也其中有信誠能虚心則精應不失也
自古及今其名不去古猶今也今人虚感應
其不失因知古之感者其應亦然也以閲衆
甫閲尋閲也甫始也尋閲古始得道者衆矣
一一皆以無欲而得之矣吾何以知衆甫之
然以此老子曰我何以知得道之人如此以
其上事而知之矣
曲則全無所不順孰爲我害枉則直屈如不
言終必自申窪則盈唯下下者天下歸心弊
則新不重所得方能進修少則得不分其志
多則惑好殉群方是以聖人抱一爲天下式
唯守道而己天下不敢違不自見故明晦己
能能必昭也不自是故彰亡己是是必著矣
不自矜故長以短自與而長反歸不自伐故
有功夫唯不居是以不去夫唯不爭天下莫
能與之爭其行如前則無不伏古之所謂曲
則全者豈虚言哉誠全而歸之但行之當自
見其效
希言自然愼言者不唯寡尤亦乃合自然之
道也飄風不終朝驟雨不終日此二者傷物
太甚故不可乆爲孰爲此者天地天地尚不
能乆而况於人乎天地有形之至大者爲暴
風疾雨損於物猶不敢乆爲而况至細之人
而欲多言傷自然之氣乎故從事於道者希
言者其人也道者同於道德者同於德失者
同於失各以其類會也同於道者道亦得之
同於德者德亦得之同於失者失亦得之同
類相遇皆相得也信不足有不信不信希言
合道而以多言獲戾則悔而求之雖發丹誠
而從事於道之人亦不足信也
跂者不立跂踵之長不堪持乆跨者不行跨
闊其足安能致遠自見者不明自是者不彰
自伐者無功自矜者不長由跂者跨者生自
見等行是皆妄作且越天眞有一於身則爲
人倫之棄物况兼之乎其於道也曰餘食贅
行其可惡也如食之殘如形之剩肉也物或
惡之故有道者不處凡庸之物猶或致嫌則
有道之人固不留意於此
有物混成先天地生元氣圓凝之時未有天
地也寂兮寥兮至虚至靜獨立而不改不與
物群復不隨物化也周行而不殆備行萬物
之中又無時而危也可以爲天下母爲能生
育吾不知其名無得而稱强字之曰道字以
表德爲有生天生地之德故字道以表之强
名之曰大名以召實爲其無所不包故名曰
大以示於人人欲修之當有所謂矣大曰逝
已不在大逝曰遠又逝處復失也遠曰返遠
追之不獲俄然返於虚心也故道大天大地
大王亦大王雖不得比於三大其爲大也亦
次之域中有四大而王居其一焉道己下三
大皆自道而生王已上三大皆令王法則人
法地地地體靜載而生物法之者令與地同
同地故云地地也法天天天德廣覆而無私
法之者令與天同同天故云天天也法道道
道性忘功法之者令與道同同道故云道道
也法自然人能法三者皆與爲一始可稱王
爾則爲萬人之中一人爾言地天道三者皆
有自然妙理王者當法之爾自然理者是覆
載生成皆不私也
重爲輕根萬物莫不由根而生者爲根重也
靜爲躁君故兆民未有不受制於君者爲君
靜也是以君子行終日不離輜重君子欲有
所詣必先備其輜重用防寒暑饑乏之患雖
有榮觀燕處超然超然者超脱之貌也榮觀
春臺也燕燕爾也治容之所也此皆守重靜
者之能超脱者也奈何萬乗之主而以身輕
天下物之與人皆守重靜如何天下之主不
重其身輕其出入也輕則失臣輕其舉措則
難服事故失臣心躁則失君躁其情性不自
安靜則失其君位
善行無轍迹行道無迹善言無瑕謫言道無
謫善計不用籌算守清靜不假籌算善閉無
關楗而不可開閉七竅諸門群魔不能入善
結無繩約而不可解清五臟諸神外物不能
誘是以聖人常善救人故無棄人常善救物
故無棄物潜行如上之善道被草木而况人
乎是謂襲明内行而外不見故善人不善人
之師善人能以善與人也不善人善人之資
資給也不善人是善人可資之物者也不貴
其師不愛其資皆至於道遂相忘也雖知大
迷是謂要妙忘師資俗以爲迷道以爲妙也
知其雄守其雌爲天下谿有雄武之材而不
用能雌伏以爲心則爲衆所歸如天下深谿
也爲天下谿常德不離謙德不離其身則如
谿爲百川所凑復歸於嬰兒和氣充具知其
白守其黑爲天下式式者法也韜白如黑則
天下之人罔敢不伏爲天下式常德不忒抱
此晦用之德於身常無差失復歸於無極其
德若此故福壽不可量知其榮守其辱爲天
下谷以榮如辱則其量如谷無所不容納也
爲天下谷常德乃足量無不容德無不備復
歸於樸樸器之本也德備則能返本本道也
樸散則爲器器周於用者道散則衆器成焉
聖人用之則爲官長聖人用道居群材之上
理化其不明道者故大制不割懷至道故能
制服生靈當以無爲守之非加刑法也
將欲取天下而爲之取天下之歡心吾見其
不得已以有爲取之我見此必不得已已語
助也天下神器不可爲也神器者人也身中
居神所以謂之神器人性惡擾有爲則擾人
故知不可以取天下爲者敗之爲之則民散
也執者失之不信厚言固守本意則必失帝
業故物或行或隨若行有爲於前必敗失隨
其後或呴或吹仁德曰呴嚴刑曰吹或强或
羸民安則强民散則羸或載或隳撫之則載
虐之則隳是以聖人去甚去奢去泰有爲之
驗若此之甚爲天下者惡得不去之哉以聖
人之爲理則就其中去甚者奢者與泰者
以道佐人主者不以兵强天下古善爲相者
安民强國則以道不以兵其事好還剋敵之
師師踵未還已爲所報師之所處荆棘生焉
妨耕耨故荆棘是生大軍之後必有凶年戰
伐之後殺氣猶凝冲和未行不産嘉穀也故
善之果而已不敢以取强佐君合以道不合
以兵必不得已則擇其善將者則必果敢不
以好勝爲心也果而勿矜果而勿伐果而勿
驕果而不得已是果而勿强若使善者將甲
討難必定不矜不伐不驕何謂也爲果以謙
不果以强强則違道物壯則老是謂不道物
至壯則老兵至於强未必不敗皆爲不合道
也不道早已知不合道能早止者善矣己止
也
夫隹兵者不祥之器隹好也兵五兵也兵爲
害器隹好非善物或惡之故有道者不處物
皆好生惡死有好兵之國凡物尚惡之况有
道之士焉肯居其國也君子居則貴左君子
體仁以長人居必貴於發生之位也用兵則
貴右主兵者以殺爲志故用必貴於搖落之
方兵者不祥之器非君子之器君子器以文
德不以干戈不得已而用之非其器而用之
蓋不得已也恬淡爲上所用之以止寇殊不
得其滋味勝而不美以恬淡爲上故以勝爲
不美而美之者是樂殺人樂愛也若以勝爲
美則是愛殺人也夫樂殺人者不可得志於
天下人咸惡死孰肯景附故吉事尚左凶事
尚右各從其類偏將軍處左雖爲主殺之官
而無主殺之權上將軍處右專於征伐言以
喪禮處之依置柩之所殺人衆多以悲哀泣
之君子爲將則曰我實無德民有何辜一朝
殺傷殆至於死故興言而涕從也戰勝以喪
禮處之使居其位不必衣其服一則順其殺
氣二則抑用兵者之心也
道常無名今謂之道是强名也樸雖小所以
視之不見天下不敢臣懷其道尚爲王者師
况敢以道爲臣妾者乎侯王若能守天下將
自賔賔服也守道不忘則無遠不服天地相
合以降甘露天地交泰能降甘露以旌侯王
能守道也人莫之令而自均王道無偏故德
澤平施豈待命令始制有名道至於此始可
制服有名之物有名之物即山川可祭之神
林泉可徵之士名亦既有如此有名之物有
封禪而必從伏林泉而盡出朝見也夫亦將
知止夫此輩亦將知安於所止知止所以不
殆殆危也有名之物依於有道之君而安於
樂士况百姓乎譬道之在天下猶川谷之與
江海有道之主在於天下君臣道合上恩下
流下情上達如川谷之與江海通流也
知人者智智者不惑故知人也自知者明明
者見於未萌故不履於非道勝人者有力人
所以勝人者非有勢力即有膂力自勝者强
能自修德以服人殊强於有力者知足者富
若足於一瓢則富於萬國强行者有志行事
始終如一是有志節矣不失其所者乆人而
無常必不能乆行其道死而不亡者壽人能
行道以利天下所垂法則制度皆生於神識
機智一成之後萬古傳之是身死形謝而神
長存故曰壽也
大道泛兮其可左右大道泛泛兮不繫於一
方而云可左可右者略舉兩端明備萬物萬
物恃之以生而不辭生育之功成亦不名我
有愛養萬物而不爲主主則非忘功也常無
欲可名於小世人之無欲者赤子也而道於
物無欲可是如赤子之小者乎萬物歸之而
不爲主可名於大萬物悉歸於道道又不與
爲主可是傲然爲大不顧於物者耶是以聖
人終不爲大聖人法道法於爲小不法於爲
大者恐失謙也故能成其大本無爲大之心
翻成遠大之業
執大象天下往大象道也未有一物不因道
而爲形象若執此道以臨天下民無不歸往
也往而不害安平泰既歸之當安之非清平
之中泰然舒息不可也樂與餌過客止樂音
樂也餌飲食也夫音樂飲食人之所欲豈有
過之而不留止者乎道之出口淡乎其無味
過客所以留止者以其有閲目實腹之物也
此大象之道將出於口以告於人則淡之其
無可味如何使人慕之且人性惡多事好無
爲道性無爲故人欲之矣視之不足見聽之
不足聞用之不可既既盡也雖視聽不足得
其形聲必能用之亦無窮盡
將欲歙之必固張之將欲弱之必固强之將
欲廢之必固興之將欲奪之必固與之是謂
微眀此四者兆之初起可謂之微便能固其
源而絶之萌也柔弱勝剛强夫禍之始生柔
弱也終至茂盛剛强也將欲除之於柔弱之
時則全勝於剛强之日魚不可脱於淵魚若
脱於手而入於淵則不可得而制也國之利
器不可以示人利器者機事也凡事機微之
時則能制之不使至其强大此實理身理國
之要道也必不得示諸小人若機落小人之
手則何異夫魚之入淵乎
道常無爲而無不爲爲而無心故能無所不
爲也侯王若能守萬物將自化不失無爲則
無不化化而欲作吾將鎮之以無名之樸無
名之樸者無爲之本也夫無爲也則無跡當
何名之君執此以鎮人人孰敢妄動者也無
名之樸亦將不欲兼忘守道之心乃合自然
之素不欲以靜天下將自正夫有心於靜者
則無時而靜也今放之於自得我無一物於
胸中然後君臣上下各正性命
道德眞經新註卷之二




道德眞經新註卷之三能三
　　　　　　　李約註
　　　德經上(凡四十一章)
上德不德人不見其迹則謂之不德是以有
德物不改其樸然後知有德下德不失德慕
前王之美恭守而不墜是以無德物性稍移
是知無德上德無爲而無以爲不爲而得下
德爲之而有以爲爲而得也上仁爲之始化
道而爲仁也而無以爲雖爲之而無心上義
爲之始化道而爲義而有以爲專於制斷上
禮爲之始化道而爲禮而莫之應則攘臂而
仍之贈答失所故有斯怒故失道而後德上
德合道故云失道下德次之此所以有德有
仁有義有禮既失上德則下德繼之失德而
後仁下德有失仁教嗣興失仁而後義仁教
又替義方遂行失義而後禮是非合宜己謝
於時拜跪玉帛將盛於世夫禮者忠信之薄
而亂之首亂者君不君臣不臣父不父子不
子也忠信者道德也若以禮比於道德誠爲
衰薄用救於亂則捨禮何從前識者是先識
禮人也道之華禮可以悦人之目是謂道花
也古花字今華字是也而愚之始適可爲愚
者檢逸之初也是以大丈夫大丈夫者丈夫
雄者也丈夫之雄性必方直不徇浮俗故昌
言云若大丈夫則必行道德不敦末禮也處
其厚不處其薄必致身於道德不置身於衰
薄居其實不居其華實如草木之實能實人
之腹故居之花如草木之華徒閲人之目故
不居也故去彼取此去花而取實
昔之得一者在下文也天得一以清地得一
以寧谷得一以盈神得一以靈萬物得一以
生侯王得一以爲天下貞自天地已降至于
侯王所以能清等自得道之一故令侯王正
身以正於人故云天下貞貞正也其致之既
知得道其致之如是豈得失之哉天無以清
將恐裂地無以寧將恐發谷無以盈將恐竭
神無以靈將恐歇萬物無以生將恐滅侯王
無以貴高將恐蹷蹷顚覆也若得之而不守
故其患若此也故貴以賤爲本王貴也民賤
也王以民爲本故有民則有王也高以下爲
基九仞之山一簣之基若爲基不固山必頽
矣將存其貴不安於民則民散而王蹷矣是
以侯王自謂孤寡不穀此其以賤爲本耶非
乎孤子無父也寡婦無夫也不穀生無養也
此三者人之所惡而侯王稱之豈非以賤爲
本耶非乎者言正是以賤爲本也故致數輿
無輿就輿數之但得輪轅等衆材也則就王
數之但得卿士等兆民也若散衆材則無成
輿之日不安兆民焉有爲王之時不欲碌碌
如玉落落如石碌碌貴貌也落落賤貌也玉
雖貴因石而生王雖尊因民而有以此不欲
如玉欲如石者敦本故也
反者道之動道體寂今也動反也所以反者
爲物性之有剛也故設權剛以待之亦冀反
其寂也弱者道之用柔弱者道之常用物皆
知之今再明者恐因權剛之義便謂道用合
然矣天下萬物生於有萬物皆自有形天地
而生也有生於無即有形天地自道而生道
無也
上士聞道勤而行之聞之而悟遂勤行而反
本中士聞道若存若亡聞之而疑猶可教也
使知道也下士聞道大笑之聞之而惑故大
笑則不可使白方也不笑不足以爲道道爲
下士入耳之音則不足爲貴建言有之建立
也立言明中下二士疑其大笑之由明道若
昧行昭而用晦也進道若退内勤而外怠也
夷道若纇纇絲之不匀者履平而若險上德
若谷無心而善應也大白若辱性潔而迹污
也廣德若不足道不形於色也建德若偷才
不露於外也質眞若渝至絶反如濫也大方
無隅無岸谷可見也大器晚成不日求以得
也大音希聲希無也無聲樂也大象無形無
狀之狀道隱無名自建言已下皆是大道隱
於無名也故上士洞悟而勤行中士疑而進
退下士惑而大笑識此之由夫唯道善貸且
成道不以三士不同亦均貸和氣皆使生成
而勤行者獨還和於道中而疑笑者並乾没
於元氣也
道生一謂應感而生一氣也一生二一始生
陰氣三始生陽氣也二生三三者陰陽相感
通而生和氣也三生萬物和氣聚而生萬物
也萬物負陰而抱陽冲氣以爲和凡物皮質
外周曰負陰皮質陰氣爲也骨髓内充曰抱
陽骨體陽氣爲也道氣柔弱貫通其間而和
之人之所惡唯孤寡不穀而王公以爲稱王
公之和氣柔弱爲萬物本故能以不祥爲稱
是以爲天下君故物或損之而益稱不祥誠
自損也物無不賔非益而何或益之而損恃
貴者己自益也民皆離心非損何也人之所
教亦我義教之人欲立教教人者亦當以我
柔弱之義教之則服膺者莫不歸於性命之
城强梁者不得其死君强暴則失臣不之心
覆亡無日人强梁則爲衆所加顚躓可待吾
將以爲教父父人之先也吾以柔弱之義爲
衆教之先
天下之至柔馳騁天下之至堅夫和氣者天
下至柔之物也若人馳騁之則化爲天下至
堅之物無有入於無間將欲復和氣而爲至
柔者但能無有馳騁之志明和氣自入於無
間之心化爲至柔之物也吾是以知無爲之
有益老子云我見無爲馳騁者則能令和氣
長在於心柔弱而長生也所以知無爲有益
於人也不言之教無爲之益天下希及之不
言於人無爲於己其爲益也天下罕能及此
名與身孰親名可捨身不可捨則何者疏也
身與貨孰多貨失而可求身亡而難得則何
者少也得與亡孰病得則亡身亡則全眞則
何者爲利故甚愛必大費欲過於分所損亦
重多藏必厚亡積而不散十九而死知足不
辱足於心則常榮知止不殆止於分則常安
可以長乆必無中道而夭
大成若缺德全者故貌如不足也其用不弊
其應物也無所不能也大盈若冲内實者故
外如虚也其用不窮至於濟衆未嘗竭也大
直若屈含垢而不申也大巧若拙不矜其能
大辯若訥似不能言躁勝寒物極則反故夏
至則一陰生乎其中矣靜勝熱否極則泰故
冬至則一陽生乎其中矣清靜爲天下正正
者躁靜之中則二月八月也故大成以下至
于大辯皆適躁靜之中得天下之正者也
天下有道却走馬以糞有道之主嗣庸君之
後則必撥亂反正偃武修文是以前王所徵
之馬走在道路今我不用却使還家糞理農
業天下無道戎馬生於郊無道之君繼清平
之後恃以府藏充實遂好攻戰侵人土地所
以士不解鞍長在境上罪莫大於可欲於求
物之中尚有其數禍莫大於不知足經於目
者輒無所捨咎莫甚於欲得見與不見咸欲
求之則天下之物靡有孑遺此皆無道之君
所行之事故知足之足知止於足則土階茅
茨未爲不足常足矣不踰於分貴安人此有
道之君也
不出户以知天下以身度之天下可知不窺
牖以見天道法天而行不必窺牖其出彌遠
其知彌少不知民安在於無事反爲事以安
之則事出彌遠而民安彌少是以聖人不行
而知知民安由己已但無事則民安矣不必
行於天下也不見而名守道在位則太階自
平豈待窺牖見而明之不爲而成成此至理
由乎不爲也向若爲之則無因及此也
爲學日益爲學者日益聞見也爲道日損爲
道者日損云爲也損之又損一損尚淺再損
方深以至於無爲損至於無損乃遊乎環中
無爲而無不爲功成不宰是無爲生成萬有
是無不爲也取天下常以無事無事無爲不
順人之事言與衆同好惡非自取便於身之
事也及其有事不足以取天下若取便身之
事則煩人人煩則離散安可以取天下也聖
人無常心如虚舟之泛然也以百姓心爲心
百姓所樂者君爲成之善者吾善之不違其
性不善者吾亦善之德善聖人自善身而惡
者自化之爲善矣終不役物以從己也信者
吾信之不奪其志不信者吾亦信之德信聖
人自推誠於天下而人自化之爲信非制之
使爲也聖人在天下惵惵焉聖人在天下常
惵惵焉軫慮慮會物之不安也爲天下渾其
心天下之民欲乎無事故吾渾心同民之欲
百姓皆注其耳目百姓皆傾注耳目以觀聽
聖人從民之欲否聖人皆孩之聖人念而撫
之如赤子寧忍以事擾之
出生入死邪妄出於心則生入則死生之徒
十有三死之徒十有三内五藏外八使耳目
鼻口手足及三漏内外都十三之徒侣也八
使馳於外五藏納於内共陷人以至死若以
無事各清其司則致人以全生也又云五藏
五形三田爲十三頭及四肢爲五形三田黄
庭經云上丹田腦也中丹田心脾之間下丹
田腎中氣海也人之生動之死地十有三人
之求生誙誙然咸投足於死地者亦由十三
誘之夫何故問往死地之由以其生生之厚
對曰蓋縁過求世物充養太豐是使十三之
徒殺人得便也蓋聞善攝生者攝養也善養
生者則約彼十三於清靜之中放此一身於
忘形之地陸行不遇兕虎兕虎皆猛獸能以
爪角傷人我無害物之心故不值此類入軍
不被甲兵兵能殘人甲可禦害我無鬥志故
不假帶此器兕無所投其角虎無所措其爪
兵無所容其刃若專以害物爲心則雖蜂蠆
至微不能不以毒中人也而况虎兕等乎苟
無傷物之志雖被猛獸利兵又何以加我乎
又云兕虎甲兵比類身中貪邪也言清靜無
爲則禍患無因而入疾病無由而生也夫何
故問免死之由以其無死地十三之徒爲清
靜所排不令引五賊三尸入於心地則無死
地可入也若失清靜於毫釐則五賊三尸間
隙而進得措其角爪刃矣
道生之始貸氣也德畜之遂含育也物形之
質方具也勢成之四時更生物遂化就是以
萬物莫不尊道而貴德物雖至愚未有不知
父母而尊貴之道之尊德之貴夫莫之爵而
常自然世人之尊貴者爲受帝王錫命也而
道德不假於此自有生成之功故爲物所尊
貴也故道生之畜之長之育之成之熟之養
之覆之有如此力故不假爵命也生而不有
有則收其仁也爲而不恃恃則居其功也是
謂玄德可謂陰德
天下有始始本也萬物資之所以生以爲天
下母母養也萬物由之所以成既知其母又
知其子以知道之母物爲之子明矣既知其
子復守其母既知子由生則知守母以存其
子没身不殆道既扶之何危之有塞其兊緘
無猒之目也閉其門杜多言之口也終身不
勤遂形逸而神王開其兊濟其事民之於欲
也甚勤以道防間猶恐其逸况開濟者乎終
身不救禍已成矣不可匡救見小曰明造形
則悟守柔曰强積弱所致也用其光復歸其
明觀守母存子之法得法則收視而守中見
小守柔是其法也無遺身殃能不以禍自償
是謂襲常可謂潜至長生之道
使我介然有知行於大道介孤介也疾時不
行正道之道故曰若使我孤介之士有知天
下之分則使直道大行於天下唯施是畏唯
獨也獨施正直是畏衆邪大道甚夷實君臣
之坦途也而人好徑以時人好邪道我權輕
不能制朝甚除盛修飾也田甚蕪奪民時也
倉甚虚民乏食也服文綵君財豐也帶利劍
好戎裝也猒飲食飫珍羞也財貨有餘厚歛
得也是謂盜誇不義而得非盜而何曾無作
色乃更誇示非道也哉也哉者歎辭也盜已
非道况更矜誇誠如斯人實堪興歎
善建者不拔善建國立身者必以德以德者
則身不危而國不拔拔傾拔也善抱者不脱
脱失也夫建國者抱民立身者抱神若皆以
德則無脱失也子孫祭祀不輟輟止也善以
德建國抱民者則子孫繁昌世世祭祀不輟
止時也修之於身其德乃眞以德修身諸僞
咸盡修之於家其德乃有餘以德修家慶流
後嗣修之於鄉其德乃長以德修鄉日益遠
大修之於國其德乃豐以德修國君民充實
修之於天下其德乃普以德修於天下則比
屋可封化被異域故梯山航海而朝貢焉故
以身觀身以家觀家以鄉觀鄉以國觀國以
天下觀天下但對觀之則興亡可見吾何以
知天下之然以此以上事所以知之也
含德之厚比於赤子夫懷德深者性之與狀
並如赤子赤子以其始生其色赤故因而名
之毒蟲不螫毒蟲者蜂蠆也以尾端肆毒曰
螫猛獸不據猛獸虎豹也以爪拏按曰據玃
鳥不搏玃鳥雕鶚也以羽距擊觸曰搏含德
之士盡喪諸偶全其神故得三者常避之又
云三者比身中貪邪毒害也言含德如赤子
則貪邪毒害無由干身也骨弱筋柔而握固
未知喜怒而權握至堅者性專也未知牝牡
之合而䘒作精之至豈識男女之會而陰常
勁者精全也終日號而嗌不嗄和之至雖啼
之竟日而聲不斯者和之極也知和曰常赤
子有此三能者以和之至也而含德之士知
之故常存知常曰明能知常存可謂明矣益
生曰祥於自然之分加之毫芒則化凶爲祥
也心使氣曰强和氣至柔而爲强者由心發
怒使之然也物壯則老壯固老之階也是謂
不道既不能自老反少則必無全和之道不
道早已令止而不爲也
知者不言忘言者知之盛也言者不知未知
故滯言也塞其兊不要目視閉其門不假口
說挫其鋭摧其志也解其紛虚其心也和其
光時明則明同其塵時暗則暗是謂玄同無
所不同故不可得而親仁不見也不可得而
踈迹無污也不可得而利善外物也不可得
而害不貪餌也不可得而賤抱道德也故爲
天下貴爲人至此始可爲天下至道
以政治國用教令者以奇用兵尚詐計也以
無事取天下獨無事者取天下人心順而爲
帝王與夫二子之爲理豈同日而論哉吾何
以知天下之然以此我何以知以政與以奇
不足以取天下唯無事者乃能取天下之心
而爲之主以下文知也天下多忌諱而民彌
貧此說以政之君也禁令繁密民皆慮其抵
犯不敢云爲日至貧也民多利器國家滋昏
民皆畏死因須挾藏弓矢以衛其生故國家
日益昏亂人多伎巧奇物滋起此說以奇之
君也志在用兵篤好奇詐兼崇攻守之具則
民莫不役智作淫奇之物也法令滋彰盜賊
多有法物者則巧極人之所作之物也所作
之物出於常情獨懸善价是以多有竊其法
式盜其財物由法物滋彰之過也故聖人云
我無爲而民自化我但拱默而已而民皆化
之我好靜而民自正我但以靜自持而民皆
化不爲邪也我無事而民自富我但無事民
不失業當自富矣我無欲而民自樸我但無
人所爲下者不過欲兼畜小國使爲附庸益
其土宇者也小國不過欲入事人所以下意
在入事大國欲使他邦不敢興伐也兩者各
得其所欲皆遂其志故大者宜爲下偏戒大
者恐恃强不爲謙也
道者萬物之奥道於萬物之中最深最奥能
與庶品爲根本也善人之寳善人之道修身
可以長生故用爲寳不善人之所保不善人
者是下士也下士曾無向道之心及有禍難
則以爲保冀其庇護也美言可以市交易之
中能甘辭者出則易集求則易得尊行可以
加人行高者始可以教加於人也人之不善
何棄之有人無不善但化之不至也故立天
子置三公天子萬民之主也欲以其道付之
令化不善之人又恐忽其道更置三公以佐
之雖有拱璧以先駟馬不如坐進此道三公
有大璧先良馬而進之亦忠臣之分然不如
坐進此深奥之道於君以集雍熙之化古之
所以貴此者何欲發明道妙故設此問不日
求以得對曰以其不可一日求而得之當須
綿歷年代積功累行而後致之有罪以免耶
行成道備之人縱有逆鱗忤㫖之罪亦免誅
免責免耶者歎美之辭故爲天下貴以此古
今共貴之
爲無爲爲生於心爲則心亂事無事事出乎
志有事則志昏味無味嘗味者口嗜之則口
爽大小多少報怨以德德是上三無也人能
行此三德則心必虚明虚明則能見怨之初
起起於小小而能絶之則無大矣起於少少
而能除之則無多矣如此報之則何怨之有
怨是亂昏爽也圖難於易小則易也爲大於
細少是細也天下難事必作於易天下大事
必作於細此必然之理善圖爲者在兆朕之
時也是以聖人終不爲大愼微之至故能成
其大由是成乎聖人夫輕諾必寡信夫存誠
者必重其所許也多易必多難不圖其終者
故每事爲易是以聖人猶難之愼厥始也故
終無難爲難於初故易於末
其安易持其未兆易謀防之於未然故易也
其脆易破故其微易散於始生之時則除之
故不難也爲之於未有治之於未亂是居存
慮没之士也合抱之木生於毫末大不可除
九層之臺起於累土高不可掩千里之行始
於足下遠不可止爲者敗之爲者是除禍胎
任其滋長使至成熟故謂之敗敗猶可循復
也執者失之執者由長惡不悛遂至絶滅故
謂之失失者無復更生也聖人無爲故無敗
敗起於爲不爲何敗無執故無失失因於執
不執何失民之從事常於幾成而敗之皆有
始而無卒愼終如始則無敗事本末不衰則
無不成是以聖人欲不欲不貴難得之貨欲
人之所不欲故視金玉如遺土也學不學以
復衆人之所過學人之所不學故能抑群生
之踰分以輔萬物之自然爲此二行者以佐
萬物之性咸使歸於天眞不敢爲焉守愼故
不敢妄爲也
古之善爲道者說古有道者欲使今世之君
效之非以明民不以道明示於民者恐其生
異志也將以愚之潜以道浸潤令反其質朴
民之難治以其智多姦智多則懷巧詆是以
難理故以智治國國之賊使多智者治國則
必行蠹政則民亂矣故是國之賊也不以智
治國國之福若以淳樸爲政則必行無爲則
民安故是國之福也知此兩者亦楷式楷模
也式法也爲賊爲福是兩者兩者亦甚易知
知之則當違害而就利常知楷式是謂玄德
常知福可任之賊可去之致蒼生於太平是
君有不測之德玄德深矣遠矣與物反矣陰
德深不可知遠不可窺夫然乃能與萬物復
歸於自然之性然後乃至大順皆復天眞則
無所不順也
江海所以能爲百谷王者以其善下之故能
爲百谷王王者往也江海善居衆流之下是
以百谷無不臻凑是以聖人是能法江海者
欲上人必以言下之將欲居於人上故先以
其言下於人欲先人必以其身後之將欲居
於人先故須退身在於人後也是以處上而
人不重民皆欣戴猶以爲輕處前而人不害
人皆悅隨焉無加傷是以樂推而不厭謙之
力也以其不爭故天下莫能與之爭我以謙
德化下下皆化之而爲退讓也
天下皆謂我道大似不肖天下之人皆言我
道大似不賢者夫唯大故似不肖我則語之
夫大人故其愚不可及也若肖乆矣其細也
夫若賢使人得之者此乃爲天下至細之人
乆矣吾有三寳我雖不肖然有三行可謂修
身理國之至寳也寳而持之人若以爲寳持
之不捨則何往而不利一曰慈慈仁也二曰
儉儉約也三曰不敢爲天下先處群動之後
也夫慈故能勇勇於濟物儉故能廣節用故
有此贍不敢爲天下先故能成其長自下行
成昇高業就故得爲天下君長堯爲九州長
是也今捨其慈且勇不仁而勇勇必損物捨
其儉且廣不約反奢必見之捨其後且先先
己而後人人必銜怨死矣此三行或闕其一
則死矣况皆不行乎夫慈以戰則勝以守則
固將能用慈撫養士卒士卒心無貳故戰則
勝守則固天將救之以慈衛之慈德動天天
故救助以其將能用慈衛於士卒也
善爲士者不武以道不以武也喜戰者不怒
以謀不以怒也善勝敵者不爭以德不以爭
也善用人者爲之下以謙不以力也是謂不
爭之德是謂用人之力是謂配天古之極上
四善人能行之則未有不應也其如此故得
上合天道是古之極致者也用兵有言因時
君所好而進其道用兵之言在下文吾不敢
爲主主先物而動而爲客客和而不唱不敢
進寸不擅侵人而退尺自守以候變也是謂
行無行敵宼我封遂行以止之非懷殺伐之
志攘無臂無怒不攘故似無臂仍無敵不爭
勝故不引鬥也執無兵以德不以力也禍莫
大於輕敵夫爲客之道莫先於是舉輕敵則
幾喪吾寳寳身也若輕敵深入靡不輿尸故
抗兵相加則哀者勝之兩國舉兵主客勢敵
至於交鋒剋捷則素慈哀於士卒者勝也此
是因用兵進以慈之道也
吾言甚易知甚易行云我言無爲則易知將
欲行之又何難矣天下莫能知莫能行天下
擾擾皆徇有爲有爲與無爲背故皆不能行
言有宗事有君以道爲宗以德爲君夫唯無
知是以不我知無知者是識不及理人之不
能知我至言行我無爲則道德何由至哉知
我者希舉世少有能知我有道德者則我者
貴知而法之貴無以比是以聖人被褐懷玉
内有至寳外無光儀是以天下莫能知也
知不知上智周萬物無所不知而云我何知
此眞知也得非上乎不知知病墻面而立一
無所知而云無所不知斯妄人也豈非病矣
夫唯病病是以不病眞知者乃能以妄知爲
病而病之則眞知不病而妄知病矣聖人不
病以其病病向若自病則不能病人也是以
不病驗此則不病明矣
人不畏威則大威至威之大者死也人皆以
小惡爲無傷遂積之盈貫貫盈而死是非大
威至乎無狹其所居居神者心也多欲則神
居狹矣無厭其所生生人者神也神留則不
死夫唯不厭是以不厭若能清虚則人神相
愛也是以聖人自知自知虚心則神留不自
見若自見則是不畏威自厭不厭生也不自
貴若自貴則是狹其居故去彼取此去自見
與自貴取自知與自愛
勇於敢則殺若勇敢於欲則天必殺之勇於
不敢則活若於欲勇於不敢則天必活之常
知此兩者謂敢與不敢也或利或害不敢則
爲利敢則爲害也天之所惡孰知其故天惡
勇敢是以聖人猶難之斯縁知天之所惡天
之道說天道以誡於人也不爭而善勝天雖
順物物孰敢不聽命也不言而善應雖無言
教四時百物無不應之不召而自來雖不呼
召三光列耀莫不隨之繟然而善謀繟然至
寬至於殺敢活不敢未嘗匱乏畫夜行度未
始差忒若然者如其中有善運籌之主也天
網恢恢疏而不失雖網目至疏大而爲惡者
不能脱免
民常不畏死已困於刑法也奈何以死懼之
更以死刑威之豈有畏者若使民常畏死時
政寬則民不輕生而爲奇者吾得執而殺之
孰敢於畏死之中有民爲詐抵法以吾君人
之勢必得執而殺之所不敢者不敢代天也
常有司殺者殺所以無漏網者夫代司殺是
謂代大匠斲以君代天如拙夫之代良三也
夫代大匠斲希有不傷其手矣以不能代能
則不唯殘朴亦必傷手
民之饑以其上食税之多是以饑上厚斂則
下不足是以饑民之難治以其上之有爲是
以難治上多事則下皆設奇以應之是以難
理人之輕死以其求生之厚是以輕死此言
人屬在君也上貪營養太豐誅求過分國民
十室九空民咸怨上上遂覆亡是非輕死也
夫唯無以生爲者是賢於貴生厚生則生亡
外生則生存以此較之則不貴生者賢於貴
生者也
人之生也柔弱道在也其死也堅强道去也
萬物草木之生也柔脆氣在也其死也枯槁
氣散也故堅强者死之徒柔弱者生之徒目
擊可知是以兵强則不勝兵者不祥之器違
天天之好生故抑之使强者不勝也木强則
共木本强大而條柯柔弱故柔條共生於强
本也强大處下柔弱處上以生死並之柔生
而强死以上比之又弱居上而强處下彼區
區自爲下而取死倒置何深
天之道其猶張弓乎以人所解喻天道難知
則雖遠可見高者抑之下者舉之有餘者損
之不足者與之抑高舉下損長與短張弓如
此始可命中天之道損有餘補不足日中則
昃損也月晦則朔補也朔蘇也人之道則不
然人道與天道背此人之道言暗君俗人也
損不足以奉有餘則割無以資有孰能以有
餘以奉天下唯有道者誰能同天唯有道之
人爲君則遏强撫弱爲人則以財賑乏此言
賢君哲士也是以聖人爲而不恃功成不處
其不欲見賢不伐其美不處其德者蓋不欲
令物見己之賢也
天下柔弱莫過於水觀其隨器順人孰能先
之而攻堅强者莫之能勝其無以易之攻堅
之勝水有不易之道柔勝剛弱勝强天下莫
不知莫能行水能攻堅則知柔勝剛謙爲人
伏則知弱勝强此天下無不知見至於行之
則盡莫能者故聖人言受國之垢是謂社稷
主人所惡者垢穢聖人能受之故爲社稷主
也受國不祥是謂天下王人所忌者不祥聖
人能稱之故爲天下王也正言若反能行柔
弱者則爲主爲王此實正言也而俗尚剛强
故以爲反
和大怨怨者心氣不平也和使其無事也必
有餘怨若以事和之則翻濟其怨安可以爲
善若翻濟其怨則自然爲惡也是以聖人執
左契不責於人凡左非用事之所也契者符
會之目也聖人執心無事但思與萬民心氣
符同適自無怨何必責於人也故有德司契
若善和冤者但司與人民會同而已無德司
散若閑和怨者則專司事以明示於民怨是
用生豈云和矣徹明也天道無親常與善人
有德之主善人也天道常以福祚與之
小國寡民理大如小意在簡省貴欲安民也
使有什伯之器而不用什物也伯成數也器
民之所用生資也由君無爲使民有此資業
雖數至於百亦不税而用之使民重死樂業
故不輕生也而不遠徙爲無苛政雖有舟輿
無所乗之舟可以濟於水輿可以行於陸民
既各足故無所乗之雖有甲兵無所陳之甲
兵皆君之利器也無爲故無所陳之使民復
結繩而用之將反古也甘其食知足故所食
皆甘美其服止於分故無服不美安其居欲
絶故陋巷斯安也樂其俗無事故其俗自樂
也鄰國相望雞犬之聲相聞相去近也民至
老死不相往來無所求也
信言不美信言者說道也淡乎其無味故不
美美言不信美言者誘人也甘言故無信善
者不辯善者貴行不事談說辯者不善滯言
不行故非善也知者不博知者貴無事也博
者不知猶貴學固未知聖人不積積而能散
既以與人己愈有演德以教人人受其益而
聖德益明如鏡照人人見其好惡惡者修飾
好者加勸而鏡明不减既以與人己愈多散
財以卹貧貧獲其濟而聖財不匱如井任民
汲引汲者蒙其利而井不竭也天之道利而
不害天道陽也故好生而惡殺好生故云利
惡殺故云不害聖人之道爲而不爭聖人所
爲常順於物物無不敬從也

道德眞經新註卷之四







　　　　　　　　　　　　　　　　






　
