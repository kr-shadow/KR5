#+TITLE: 洞真太上八道命籍經--
#+DATE: 2018-05-12 10:22:14
#+SOURCE: github.com/kanripo/KR5g0137 master 3a40c5e5                
洞眞太上八道命籍經卷上通九
　　解罪所用訣
八道命籍一名八間一名八逹又名八解解纒
釋結謝罪延福妙經太素三元君受於自然
之章封於太上靈都紫房之内金章玉華三
百人侍衛典香東海小童四極眞人西城王
君封於峨嵋之山西室之中萬劫一傳有玄
名帝簡紫字青宫玉藏之人千年之内聽得
三傳上學之子不得此文虚困山林終不得
道所謂八道者日月四時八節所行也日行
赤道月行黄道黄赤二道隂陽之所常行至
於立春春分月行青道二(岀黄/道東)立夏夏至月行
赤道二(岀黄/道南)立秋秋分月行白道二(出黄/道西)立
冬冬至月行黒道二(出黄/道北)此爲八道也月行
八道之日各有變化翾飛蠕動含炁之流草
木飛沉隨縁感應改故易新輕者更重重者
更輕善惡廻換炁象之運自然而然上學眞
人因變行化習吉除凶進吉黜惡申明棄闇
入正治邪錬僞成眞厲愚登聖其法髙妙兹
道玄通故曰八達至極无窮矣
一道命籍立春清朝北望有紫緑白雲者是
太上三元君三素飛雲也至存叩頭搏頰各
九心禮四再拜宻呪曰曽孫姓名今日幸遇
三元出行願得長生侍給輪轂餘所言隨人
意也某病乞差某厄乞度某災乞消某事乞
果三見雲輿白日昇仙不須復他存思千百
所施爲行此必有仙録是故謂之八道命籍也
二道命籍春分夜半子時東北望有玄青
黄雲是太微天帝君三素雲也存禮宻呪皆
如上法
三道命籍立夏清旦西北望有紫青黄雲者
是太極上眞君三元内宫眞人三素雲也存
禮宻呪皆如上法
四道命籍夏至清旦東南望有赤白青雲者
是扶桑太帝君三素雲也存禮宻呪皆如
上法
五道命籍立秋清旦正西望有白赤紫雲者
是太素眞人天皇白帝君三素雲也存禮宻
呪皆如上法
六道命籍秋分清旦南望有素赤黄雲者是
南極上眞人上皇赤帝君三素雲也存禮宻
呪皆如上法
七道命籍立冬清旦西南望有緑紫青雲者
是上清眞人帝君皇祖三素雲也存禮宻呪
皆如上法
八道命籍冬至清旦正東望有朱碧黄雲者
是太霄玉妃太虚上眞人三素雲也存禮宻
呪皆如上法
右八道命籍之日日未至一二先沐浴燒香
以待至日依時出望一食頃還室隂雨勿望
非其日忽見此雲禮呪如上三倍勝於其
日也
凡先身今身前世今世罪結不除謾謝不的
原恕賖遲功行難進魔試不知多致退落衰
老易至求昇難期一去長逝幽苦未央上學
之子悟此驚心誓志仰慕感玄徹靈能得命
籍的斷罪根解釋惡結滋長善源羣邪敢干
成眞必速諦念宻修即有驗矣
凡諸解罪必先營齋克用八道之日身心清
嚴自非同志不得妄叅大道聖眞神仙男女
常㑹玄都長齋清集率心形以化億兆流行
業以濟蒼生蒼生未嘗蹔无應化不得蹔闕
應不蹔闕常有主應之方玉京之臺是常應
之所生未甞无死死未甞不生出生入死无
量无央天地无數國土无窮更生更死時刻
无休起滅相渉有无互成生稱其有死目其
无无不无有不有不有不无常應常在存而
不滅智慧无窮上學之人相與歸赴赴之由
階入之由炁思神録炁習法登階名之爲齋
齋者齊也洗心淨身身心相應内外咸同精
敬𠢫畟始終彌篤无有參差不怠不替无苟
无矜恬惔至道故號曰齋齋法甚多不可具
載聖眞相傳口口相教諸經有儀略舉梗㮣
斟酌修用存乎其人學而不齋徒勞无獲如
薪无火如火无傳如昇天无雲梯如飛歩无
星炁雖自奮體豈能遂心心遂必由齋齋靜
必謝過過不洗則福不來福不來則禍必至
禍至不能禳无縁成仙聖聖仙長齋精思積
久解謝衆愆斷凶納吉積福重徳德充入道
與神合同常樂无苦有志期此擺撥諸塵誓
營清齋用三元法法以守一爲主一以恬靜
爲家家在人心宜和順順和之美人之所重
至於習此弘之最難良由前後罪鄣纒結邪
魔相干致招不易急應修齋三時六時大小
懴願的之勝都辭㫖探此案次行之齋竟布
施救厄扶危宻立隂功改心易行勤建陽德
不犯所知知過勿復犯犯之即又謝三謝之
後災消福至猶未如願精修勿怠果願成道
乃可得休三犯之後不得復謝謝不被恕明
各愼之受法之前有諸災厄苐一受法之後
有諸災厄苐二出生以来有諸災厄苐三右
三條災有多端厄有淺深不可具記大略標
舉觸類附之先世今世前身今身雖有逺近
罪目是同還随源解釋以功成德也出生富
貴道俗兼修出處安隱吉樂相從或仕官爲
業或商販爲資或田蠶爲事或漁獵爲常常
業雖俗不滛不盜不昏不亂不妄相干父不
哭子君不哭臣兄不哭弟師不哭資老者无
病而終少者无患相奉送死接生弔凶慶吉
此爲中平保之者希諸天著樂不復立功先
福既盡尚入凶徒是故賢明願生下世隨師
行道授受相成克獲神仙長生不死名爲上
學業髙乎中中平可上乃得學上上學之方
非凡下所議矣
頻遭䘮亡一
　祖父師君傍親春屬年尊卑過非正災限
　已身慘服爲厄則同罪由不孝逆伐尊上
　自作勸他不知改悔解用金帛多買衆生
　飲飼放之各得其所
連嬰疾病二
　生来多病一差一家人已身同入苐三條
　罪由不仁傷損含氣笑他疾厄呪𩓑令病
　解用酒藥夜置於都路市朝之間窮乏之
　處
内外公家三
　雖非已過非横相牽貴賤男女親踈流連
　罪由不柔好闘勸訟制拘飛沉蘢繫生物
　觧用紙筆朱墨刀子手中逢人賜與不須
　說源
大小口舌四
　道俗誹謗傳說盲書辯諍無實空中虛生
　罪由不受素薄親踈道說人惡負違諫諭
　解用飲飰羮臛鮭肴果菜設之要路不須
　看視
出入逢賊五
　公私注来住止山世凶人侵迫掠奪毁傷
　罪由不慈略奪一切侵害人神肆欲利巳
　解用𤤽寳材竹瓦草土塼治護治館改易
　法物
學業不昇六
　外習經史子集圖書内習真文方術要訣
　憎聞之求見不見之讀誦不通積年空過
　罪由不貞穢濁心身師友乖儀嫉他才學
　破易經文
　解用膏油及薪炭炬爥手寫經圖勸助同
　志
右六件准三品九萬九千九百九過行之
仕宦退落七
　爲君爲臣爲吏在位无能被廢或有中德
　横遭左遷歸里僻遐守盡窮困
　罪由不禮矯位詐威驕慢三朝凌按四野
　解用掃帚拂箕宻送他含晨夕掃路勿使
　人知
無子多女八
　妻妾積年不䋥有子或有男則死有女則
　生
　罪由不順逆忤尊上斷人血嗣通同姦滛
　解用金銀珠玉投之流水祠无後親賢繼
　絶世道德
傷胎失育九
　妻妾有胎傷動墮落㦯生旬日㦯至少年
　罪由不謹輕忽交㑹傷落他孕厭禱公私
　解用香油金如意几席祠簟送諸治舍
男女媱妬十
　夫妻君妾交接无度空相疑妬内外不和
　罪由不貞素伉儷通他爭華在巳怒色在
　人
　解用五色之墨五綵之繒施於行路不問
　富貴
貴賤凌辱十一
　帝王遭賊臣下遇盗道俗逢凶傷罵約路
　罪由不幹捨善從惡翻覆男女穢汚清淨
　解用香鑪奩盒銅鐵器物宻送山野助人
　婚嫁勸人齊集
水火蟲鳥鬼衆災所侵害十二
　居止出入山水道路所養反變之災
　罪由不義形戮屠膾親君師尊内亂相威
　解用冠衣箱案刀匕投山水朝野路上
右六件准三品三萬三千三百三過行之
非意去失十三
　經書珍寳錢米布帛臣下奴婢无故去失
　罪由不嚴怠惰自適不耐他求𥨸人自益
　解用膠漆鎻鑰送治舍中
酣酗忘誤十四
　讀誦言語忘前失後傳說僻謬
　罪由不愼愡同爲可誦習經戒忽略取過
　解用明鏡雜皮送治舍中
居止偏僻十五
　中國陋巷邊城戎夷山水險阻
　罪由不斷謟佞自親已親損人舍宇
　解用刀斧鋸鑿鎚鑚釘挺布之行路
作福得禍十六
　齋戒布施闘諍傷犯遭盗過患人鬼相加
　罪由不解違越三尊假託神鬼卜夢妄占
　解用金龍玉魚令形纒簡投之山水
行善致惡十七
　吉意白彼彼以凶疑所勸成怨所以爲鄙
　嗤誚忿責結恨空深罪由不智以愚爲黠
　誹謗師道強名求譽觧用然燈十百千萬
　法數日數隨堪行之
應成反敗十八
　道世所營造立建創公私計業推理必成
　爲人鬼所壞
　罪由不明動止閽滯自作苟爲毀他成事
　解用奴婢車馬牛船燈纂主盛給治中
右六件准三品七萬七千七百七過行之
巳得又失十九
　道世所求公私所作出入所見巳得分明
　俄頃或經時遂不覺處所
　罪由不清濫受諸物誘匿姦私施惠追咎
　解用身所服玩布施行途逢人即與勿問
　有无
爲人所嫉二十
　有才有德得位得財人物所附而有嫉憎
　罪由不平阿黨任意好勝干衆抑絶賢明
　解用履板牀悵供諸有道識與不識遇之
　則與
爲人所疑二十一
　道德名位日進日新或藏明晦迹或寳巳
　守常人横疑猜忌
　罪由不忠欺罔幽顯萬端負誓誤敗良善
　解用淨甖與盤櫛沐浴具送治中
爲鬼所著二十二
　忽見鬼來男女和合或罵詈穢醜不自覺
　知
　罪由不信嗊嗃詐僞滛祀亂真驚恐百姓
　解用桃奏符板削治淨潔薦蓆真朱送治
　中
爲邪所通二十三
　平常忽異或因疾苦所見驚憂所解求真
　發作无損邪弊日增罪由不正恊道營俗
　男女混雜迷亂天人解用經臺堂室牀帳
　机案巾㡌厨箱送治中
被試不度二十四
　師友魔王公私非意所未甞經是所宜棄
　今皆善之並動心識罪由不專習學泛濫
　望速厭遲泄露寳訣解用捨身給師驅使
　次造治館躬執香燈掃洒盡其心力教化
　立於後生
右六件准三品三萬三千三百三過行之
凡有四六件合二十四事三八在乎其中包
羅衆條大小疑似是非紛紜思議附此注正
分明依源齋謝解而釋之所輸所散洗竭至
誠无悔无吝大福即臻非用金帛當運心形
計力量工筭日准直能輸不計皆得由人人
不堪者或有貧富制以取中要在无惜惜即
又首三首无原也
東海青童君告方諸眞人曰子之應感行化
羣生凡有志向宜須獎成傳付此訣宻重丁
寜前代已過今不具陳即日自改准此爲科
齋謝之後小災即消大災未釋當急避之避
之所徃依案渾儀仰觀俯察精宻勿宣且如
天文說大災必除除災招福先由此經此經
要法内外所珍衆聖所貴流芳无窮矣
二王君至祕此魏華存受㫖行之有驗後傳
獨立又隱此文修之者寡成眞者踈玄名圖
録必得之耳
上爲國師中爲民間師下學修身末爲人師
此爲三品也
洞眞太上八道命籍經卷上










洞眞太上八道命籍經卷下通十
太上大道炁周十方人之動靜在八而已四
面四維隸上屬下下方上方攝統乎八八卦
正神施行八炁太一爲主三元流通流通人
間間中有路路通善人有玉簡者習向逍遥
出乎八門導逹遊宴適乎十方十方聖衆皆
從八門得出八道命籍悉載衆聖所行行化
濟善日陽月隂隂徳隱通通神妙訣聖眞所
秘齋禁彌嚴未能解罪不得見聞聞見不解
解亦不行行亦不驗徒勞增愆若有至誠精
思玄感必能解罪必見此經必曉此事必獲
重福遵修即驗克成眞矣的謝齋法法身獨
修若有同志二人三人乃至九人不得過也
脫善縁運㑹偶多賢明九人之外别更結齋
慎勿彊共干忤九天求福得禍明各慎之
凡師犮疾厄不堪躬齋同學志人可得相爲
獨及有侣亦極九人(法師都講監齋侍經/侍香侍燈執簡如法)
的行八道四時六事八節五行二十四氣信
德土功周遍内外是故旡復四季之齋也
凡相爲的齋悉不得受䞋主人所用精案四
科
的謝齋竟四科所輸黙而施行勿使他覺有
相問者方便答之偶有布施或云奉上彼苦
不受勿彊致猜更復與他他㑹受者不須語
人道彼受不受也
的謝齋法通用三元日數則異春九夏三秋
七冬五日夜行道六時三時朝朝中乾菜果
實隨人未至數日掃灑内外整理法物逆辨
精新不得臨時率爾充限禁隔唯嚴不得囂
雜營齋之身不得出外出外勿還還則别住
慎勿冒前誤至齋所外來信使住門傳言内人
譯語先水吩嗽去又嗽之不得忽略施安壇墠
堂房牀帳几案香具薦蓆井幃歩障幔幙淨
潔宻完厨帳井竈浴室及圊厠皆當燒諸名
香勿令臰炁發泄猥人住處各立圊厠坐卧
解脫不得相渉髙卑混同俱被災考防禍求
福明加慎之齋集之夕或食或不食漿藥各
異沐浴當同雖乆長齋亦宜沐浴消息治辭
人定啓告清嚴入室依常朝儀至大懴讀文
有侣者唱稱名位法師叩齒三十六通長跪
執文如左
太玄都三洞法師某嶽先生小兆眞人三景
弟子奉行大洞經事(若不受三洞直云太上/玄都玉京紫宫瓊房三)
(景弟子大洞法師小兆/真人某岳先生夫人)元君臣妾姓名上啓
太上无極大道三元太眞皇老髙上仙都髙
皇玉帝九玄道君无極天尊无上洞玄自然
虚皇五方五帝五嶽飛仙玉司金闕一切諸
靈官臣某下愚謬叨上道誠懽誠荷載惕載
慙未能專習妙法速登神仙推遷世途咎舋
消積日月易去年命難留常恐奄忽一徃无
還自驚自悲痛切心腑仰怙玄慈賜垂哀祐
今在驅除之運幸見不死之方乆忘罪穢之
躬誓慕長生之術伏覽八道命籍八逹要文
仰瞻三素存禮八尊的謝齋法解釋罪纒前
後殃散克獲神仙不揆行尺誓願修習(若爲/人云)
(今有師犮尊上君親子弟男女某同受此法/某今疾厄公私迫碍不得躬修因臣妾等啓)
(告注心如科臣妾等道同/志合冒操某辭謹讀以聞)依科供辦宻遵要
言洗心齎辭謹讀以聞
某州某郡郷里男女官祭酒道士某洞弟子
(臣)妾姓名年如干歳户口如干今住某處某
稽顙謝罪乞恩辭(共辭者具郷/居位姓名)臣某凡賤下
愚草土苖裔幸籍善縁叨染妙法衘荷玄恩
寔深罔極但生長流俗習惡移辰動靜成愆
日夜増積雖奉經戒不能修行出入災毒之
世遭逢驅除之期由是懼充韲粉俯仰驚悲
雀鼠貪生蜫葦願活不揆罪穢之餘冒樂昇
進之澤某年月日時於某處詣男女法師姓
名受某經戒(要方妙術寳訣秘文如千卷如/千帙或某年太歳某某月日時)
(於某處某因縁得如干卷/某年月日時於某處玄盟)誠懽誠喜誓志遵
行冀申素願某月日時於某處忽得某疾病
(公私灾厄/隨意言之)憂怖屏營慮不全濟(或出生多病/貧窮困苦少)
(孤長獨天人罕/此某事云云)良由宿舋旣深今愆又重致
此凶灾慙懼敢怨伏尋罪躬分當甘殞豈宜
叨忤冒昧上聞但仰怙玄慈含弘塵垢善貸
善成不遺毫分謹洗心清身齋戒首謝乞更
造之恩賜三宥之渥消灾瘵疾官事觧釋依
原消息年命申延誓不言犯展得自新修行
所受克獲神仙道種之限蒙如今請銘荷曲
成之恩謹辭
某號某年太歳某某月朔某日子某時於某
州郡縣郷里山館奉辭情慊𣢾特乞恩矜賜
如所請賜允所祈原罪降福道徳興𨺚功業
成就必獲神仙謹習誦戒律遵行祕言千魔
降伏萬神衛門九眞使者傳說所陳徑御
九玄玉帝(几前)明晨行道續復上聞
啓畢起廵行誦智慧三首畢向北心禮十方
竟廵行至東向西說七報七傷誦觀身大戒
未能諳者執文讀之
七報如左
眞人曰負隂抱陽因縁各異捨死得生果報
不同爲善善至爲惡惡來如影隨形毫分无
謬善惡多端福報難數大而言之其標有七
一者先身施功布徳救度一切今身所行與
先不異必得化生福堂超過八難受人之慶
天報自然
二者先身好學志念神仙崇奉玄科敬信靈
文念善改惡立行入眞今身所行與先不異
得接帝皇名書紫簡上昇玉晨
三者先身樂道不憚苦寒隨師執役唯勞爲
先飢渴務効不生怨言今身所行與先不異
得䇿飛軿遊宴五嶽乗虚落煙
四者先身貞潔不滛不姦不貪不慾見色无
懽心如死灰執固道源今身所行與先不異
得報靈人超度三塗五苦不經
五者先身施善願天普𨺚同得昇度去離八
難衆身不過已身不安割已之服以拯窮寒
損粮餉鳥遺物空山今身所行與先不異四
司稱善感徹玉皇書名紫簡禮補上僊
六者先身忠孝恭奉尊親崇敬勝已宗禮師
君腹目相和如同一身心无嫉妬口无輕言
内外齊并動止合眞今身所行與先不異得
受靈人不經三塗超過八難善善相注福福
相因如此之報道豈負人
七者生世不良懐惡抱姦攻伐師本訾毀聖
文不崇靈章疑二天眞外形浮好假求華榮
口是心非行負道源竊盗經書不盟而宣泄
露祕訣流放非眞今身所行與先不異違科
犯忌身入罪源七祖横罹責及窮魂身死負
掠食火踐山三塗五苦萬劫不原楚撻幽夜
痛切其身夫欲修學熟尋此文改惡行善速
登神仙
七傷如左
眞人曰學貴六合宜慎七傷
第一之傷帶眞行僞滛色䘮神魂液泄漏精
光枯乾炁散魄零骨空形振神泣窮府上聞
天關眞仙逺逝則與凡塵結因土府同符豈
復得仙
第二之傷外形在道皮好念眞而心抱隂賊
凶惡内臻願人破敗嫉能妬賢口羙心逆面
懽内嗔形論得失妄造罪原毀謗同學攻伐
師根三官所記摽爲惡門仙眞髙逝邪魔攻
身走作形景飛散體神故令枉横極其惡源
考滿形灰㓕已九泉圖有玄名豈保自然
第三之傷飲酒洞醉損炁䘮靈五府攻潰萬
神振驚魂魄飛散内外朽零本室空索赤子
悲鳴眞仙髙逝邪魔入形如此之學徒損精
誠雖有玄記空失玉名神昇上宫身灰幽冥
恍惚延年焉得乆停
第四之傷行不敬物責人宗匠心忿口形罵
詈无常嗔喜失節意性乖常炁激神散内眞
飛揚魄離魂逝九孔塵埃五府奔䘮皆由性
之不純行之不祥眞仙髙逝外痾入形如此
之學將欲何蒙雖有玄圖不免斯殃望仙日
悠地理日長
第五之傷或玄圖表見得受寳經或運值靈
師啓授神文而不依科盟形泄天眞未經九
年投剌名山使青宫有録金闕結篇便傳於
人流散世間輕眞泄寳考結已身徒有玄名
反累七玄仙道髙逝身死幽泉長充鬼責萬
劫不原
第六之傷身履淹精靈關失光五神飛散赤
子騫揚邪魔来攻内外交䘮如此之學望成
反傷眞仙髙逝空景獨行淪於混濁仙胡可蒙
第七之傷啖食六畜之肉殺害足口之美臭
炁充於藏府伐生刑於非巳眞炁擾於靈門
遊神駭於赤子魂魄遊於宫宅濁滯纒於口
齒仙眞髙登於玉清已身沉頓於地里徒有
玄名帝簡亦不免於必死
髙聖帝君曰爲學之本當以七傷爲急旣得
瞻盻洞門披覩玉篇不犯七傷之禁捋坐待
靈降白日昇晨如外勤存學内不遣於七傷
者此將望成而反敗期生而反亡希吉而反
凶求飛而反沉靈仙遊於髙清五神散於八
荒赤子號泣於中宅遊魂悲鳴於玄空故仙
相有成敗上學有七傷篤尚之士熟精其眞
諸有神挺應圖瓊胎紫虚名題東華得見七
傷檢文自无此挺靈篇不可得而妄披寳文
不可得而輙看見此文者玄質合仙九年修
行克得飛行玄虚上昇玉清誦戒從苐五始
爲第至後還前取第一周第四訖不湏讀前
後序說(文多不重書/臨時讀别卷)誦戒畢起向前燈叩齒
三通宻呪明燈頌三首
太上散十方華燈通精誠諸天皆赫然諸地
悉朗明我身亦光徹五藏生華榮炎景照太
无遐想繄玉清丹精寄太无玄陽空中響含
形滅苦根幽妙至眞想垂華不現實因縁示
光象我身亦如之乘化託流景夜光表陽丹
苕苕照靈室諸燈普光顯諸隂即巳滅我神
亦聰明常玩智與慧逍遥適道運遷謝任天
勢舉形躡空洞夜燭煥流華呪竟還西向東
復鑪出誦呪嗽還房動止皆如朝儀明旦丑
時同起清嚴寅時登臺至户嗽呪存師亦如
朝儀凡不師世師啓告玄盟者存玄師青童
君在方諸宫願賜降現㖟訣長生神仙速就
宣化无窮存師竟仍臨目叩齒三十六通呪曰
北帝大魔王受事帝君前泉曲之鬼四明酆
山千妖混形九首同身神虎放毒馘滅雷震
眞音神公吐呪所戮无親太微有命攝録山
川鳴鈴交擲流煥九天風火征伐神鋒十陳
凶試伏滅萬精梟殘妖毒敢起受閉三關請
依洞法莫不如言(畢又叩齒三十六/發鑪别叩齒也)
發鑪竟向北長跪亦可小坐叩齒三十六通
出官
謹出臣妾某等身中四肢五體玉門紫閣三
十九户上眞靈官左右飛仙玉虚侍郎五帝
五色元皇太眞飛龍功曹神仙使者各三十
六人玉虚侍郎執飛仙羽節九色耀天之麾
五帝五色元皇太眞手執五帝命魔靈幡飛
龍功曹冠帶羽服金眞鳯章神仙使者交繞
七元擎持玉案對立臣妾等前衘臣妾等口
中秘言乘金根紫蓋丹轅瓊輿飛雲之輪從
金仙玉童太華玉女各十二人左右龍虎騰
天羽騎二十四萬衆飛行紫虚上登九天之
上金闕玉殿瓊房丹室之内上啓上上无極
无窮至上洞眞九玄元父太虚玄母元始天
王髙上玉虚萬道丈人欎單無量天王上上
禪善无量夀天王湏延天王寂然天王不驕
樂天王化應聲天王梵寳天王梵迦摩夷天
王波梨答惒天王七十四天帝三十六天王
三十六土皇萬始先生三天玉童九天丞相
太眞王髙上三十九帝二十四玉皇玄古先
生萬始丈人髙上玉晨太上大道君後聖金
闕帝君扶桑暘谷神王四司五帝南極上元
禁君西臺龜母上清太眞玉保王上相大司
命髙晨師東海玉門青華小童君泰清玄元
上三天无極大道太上老君太上丈人天帝
君九天仙都君九炁丈人等百千萬重道炁
千二百官君泰清玉陛下太極四眞无鞅數
道上皇眞人无極天尊炁係自然玄都元皇
(大洞三景弟子小兆真/人某嶽先生夫人元君)臣妾等本生胎穢
遭遇靈運因縁福慶輪轉法門得生人道忝
蒙髙虚餘光曲暎啓悟愚矇得以臭質仰披
聖文(法師道士男女眞人姓名/以某年月日時於某處)授臣妾某髙
玄九天龍書鳯章太上玉簡三清寳文如千
卷如千符如千訣(或先人某承受某師上清/寶経世世相傳或因縁所)
(遇某年月日時/於某處所得)供養研尋周覽反覆諮請師
尊解釋疑滯(或即年尋師不能相值/某年月日時某處玄盟)誓願遵
修以果心願但生長五濁而叨慕三清身染
穢累日月遷延未能騰景浮輪九玄沉淪下
世業行多違戒律𧇊替舉止罹愆四司所執
結罪科門敢縁聖典盟授齋文太眞三元要
訣三品上應九玄合丹鎭生中應六合以解
巳身犯科違戒宿結之愆下應三才㧞度七
祖釋九隂之責上死魂生天此髙上妙法求
仙之本根臣某等貪道樂眞志願修行某或
誦經戒或合丹精今未合者云比欲經營藥
物神仙要方合和神丹或禁九散酒餌自慮
无始中来因縁麄淺今功尚薄合和不成又
恐宿新動止破戒違經幽顯罪鄣日結日纒
未能解釋善志弗申又懼億曽萬祖七世父
母生平釁重沉淪三塗流連五苦未獲昇遷
餘殃流注延逮後生致祈眞難感魔試易千
兼揆前後普齋都謝精誠漫昧不蒙矜原今
依八道妙旨的謝先後深愆忖度心識推准
所行今有(某事/云云)謹以(某物/某事)證明至誠依科辭
列曷黷上聞(辭同/宿啓)辭情𣢾到特乞哀憐即日
入室登齋誦經行道存師思神念眞燒香燃
燈朝禮玉天(修行方術/合藥云云)悔罪謝過拔贖深愆
建立功德拯度九玄七祖父母中外先亡解
釋宿根脫出幽夜上昇南宫窮魂受度轉身
生天或在道門逍遥福樂與眞結縁流恩布
澤潤洽後昆使臣妾惡罪即釋某(云)善事光
新特從髙上无極天尊乞垂曲映鑒臣某等
所陳請煩三寶領仙侍郎五方五帝監靈大
夫監齋大神典齋使者直齋上眞神仙飛仙
天仙地仙五嶽靈仙兵馬騎乗各九億萬衆
一合降下營護臣妾等身滅魔消試辟凶禳
患招致九天自然正氣金液丹精芝英神仙
交㑹齋堂(壇/墠)洞暎臣妾等身玉童玉女侍衛
香煙令臣某等行道得道求仙得仙飛行太
空騰景九天舉心願念與三寳齊眞七玄父
母拔度三塗釋九隂之責死魂生天一切諸
天咸蒙度脫某災消三元罪滅九隂千愆萬
咎並蒙哀原(某罪廓散/某事興隆)免離十苦八難克獲
神仙被受太眞八道八尊无極无量濟度之
恩修行事竟啓還本宫惟蒙御逹須報奉行
出官畢廻還向東第一三上香呪曰
太玄都大洞三景第子小兆眞人某嶽先生
夫人元君臣某姓名等今齋直行道思神念
眞誦經啓願飛騰九天的謝三元燒香然燈
持是功德爲臣某等解愆釋羅斬滅死根降
致正眞刻名上清拔度九玄七祖父母中外
窮魂㫁絶殃注放散幽徒永出地獄上生天
堂免離五苦受福南宫輪轉成眞利祐見在
除臣某等千基萬考宿對惡縁(某罪洗蕩/某事果成)今
歸身歸神歸命无上九玄元始玉皇玉帝太
眞鬱單无量天王上上禪善无量夀天王須
延天王三十九帝二十四眞九天丞相髙上
玉晨太上大道君萬仙衆聖无極天尊願以
是功德歸流臣某等身解愆釋羅斬滅死根
降致正眞刻名上清㧞度七祖中外窮魂㫁
絶殃注放散幽徒永出地獄上生天堂免離
五苦受福南宫輪轉成眞利祐見在除臣某
等千基萬考宿對惡縁(某罪洗蕩/某事果成)身神錬易
變化洞空飛行玉清金闕之宫今故燒香自
歸依髙上至極天眞得道之後昇入无形與
三寳齊輪
第二三上香曰
臣妾等今齋直行道思神念眞誦經啓願飛
騰九天的謝三元燒香然燈持是功德願爲
諸天十方无極无窮无量无央四垂邊城諸
名山隱學巳得道未得道法師父母尊親及
同學門人道士賢者普獲昇度同免罪門各
得其道飛騰上清臣妾七世父母解脫憂苦
上生天堂除臣妾等千基萬考宿對重愆(如/上)
歸身歸神歸命太眞三元九玄衆聖萬仙玉
皇无極元始髙上玉帝无上至極寂然天王
不驕樂天王化應聲天王三十九帝二十四
眞九天丞相髙上玉晨太上大道君萬仙上
聖无極天尊願以是功德歸流諸天十方无
極无窮无量无央四垂邊域諸名山隱學巳
得道未得道法師父母尊親及同學門人道
士賢者普獲昇度同免罪門各得其道飛行
上清臣妾七世父母解脫憂苦上生天堂衣
食自然除臣妾等千基萬考宿對重愆如上
今故燒香自歸依虚无太眞三元髙聖太上
至眞髙上无極至極天尊得道飛仙逍遥金
闕昇入无形與三寳齊輪
第三三上香曰
臣某等今齋直行道思神念眞誦經啓願飛
騰九天的謝三元燒香然燈持是功德爲臣
某等家門宗室九族姻親普天匝地帝主國
王君臣吏民治舍人民及蝖飛蠕動蚑行喘
息一切衆生已生未生咸乞生成臣某等家
門千罪萬過普蒙哀原惠及諸天一切衆生
歸身歸神歸命九天髙上衆眞玉虚无極元
始玉帝太眞无上至極九玄玉皇梵寳天王
梵迦摩夷天王波梨答惒天王三十九帝二
十四眞九天丞相髙上玉晨太上大道君萬
仙上聖无極天尊願以是功德歸流臣某等
家門九族姻親帝王國主君臣吏民治舎人
民及蝖飛蠕動蚑行喘息一切衆生已生未
生咸得生成臣某等家門千罪萬過普蒙哀
原惠及諸天一切衆生並受昇度廣濟之恩
免離十苦八難五灾六害九厄七傷各保福
禄長居自然今故燒香自歸依髙上无極天
尊得道飛仙騰景九天昇入无形與三寳齊輪
三上香畢向東唱禮如左臣妾等至心歸命
東方无極元始髙上玉眞大帝天尊(三/拜)拜畢
法師長跪讀懴餘人悉伏聽懴至竟齊起持
身制意慎勿參差懴曰臣某等今建齋立直
行道存師思神念眞誦經求仙飛騰九天燒
香然燈解拔宿愆謝罪三元歸命東方无極
元始髙上玉帝太眞天尊乞垂曲映原臣某
等先世今世先身今身的有(某罪/云云)乞豁然滌
蕩除故布新罪目永滅福名長存賜臣某(某/厄)
(得度某/事果成)學道得道求仙得仙飛行太空騰景
九天七世父母免離三塗上昇南宫福流无
極被受天尊濟度之恩畢同叩頭三下搏頰
三過止皆微微安徐勿令有聲也
次東南次正南次西南次正西
次西北次正北次東北次上方(西/北)
次下方(東/南)
十方懴悔皆如東悉三拜亦可止一亦可心
三叩搏不可闕不得多及少
次唱禮五方懴
次向西唱
臣某等至心歸命西方无上天尊(再/拜)法師小
坐讀願餘人伏臣某等今建齋立直燒香然
燈解㧞宿罪千咎萬愆的有(某過/云云)願從西方
元上玄元空洞大始九玄元素玉眞丈人髙
聖上仙龜臺玉妃玉虚太靈无極天尊垂恩
曲映特見哀原拘除(某過/云云)賜某(事云/云)行道得
道求仙得仙飛行太空騰景九天㧞度七祖
上昇南宫長居无爲衣食自然被受上聖濟
度之恩各三搏頰
次向北唱效西
臣某等今建齋立直燒香然燈解拔宿罪千
咎萬愆的有(云/云)願從北方无上太空玄洞紫
虚元始丈人三天玉童髙上玉晨太上大道
君太眞丈人太眞王北候中眞髙玄萬仙上
聖天尊垂恩曲映特見哀原拘除(某/過)賜(云/云)行
道得道求仙得仙飛行太空騰景九天拔度
七祖上昇南宫長居无爲衣食自然被受上
聖濟度之恩
次向東唱效前
臣某等今建齋立直燒香然燈解㧞宿罪千
咎萬愆的有(云/云)願從東方无上髙上九玄玉
虚帝皇泰清玄元上三天无極大道太上老
君諸君丈人暘谷神王扶桑太帝君天帝君
太微帝君中央黄老君九老仙都君九炁丈
人泰清玉陛下上清太眞玉保王上相東海
玉門青華小童君髙仙萬聖至極天尊垂恩
曲映特見哀原拘除(某/過)賜(云/云)行道得道求仙
得仙飛行太空騰景九天㧞度七祖上昇南
宫長居无爲衣食自然被受上聖濟度之恩
次向南唱效前
臣某等今建齋立直燒香然燈解拔宿罪千
咎萬愆的有(云/云)願從南方无上太空九玄元
始洞靈虚皇玉帝南極上无禁君南昌司命
長生君洞陽髙聖上仙天尊垂恩曲映特見
哀原拘除(某/過)賜(云/云)行道得道求仙得仙飛行
太空騰景九天㧞度七祖上昇南宫長居无
爲衣食自然被受上聖濟度之恩
次向中央太歳上唱效前
臣某等今建齋立直燒香然燈解拔宿罪千
咎萬愆的有(云/云)願從中央无上无極无窮太
虚空洞玄古先生萬道父母紫虚青要君後
聖九玄金闕帝君太華玉靈中玄四眞髙聖
中皇上仙天尊垂恩曲映特見哀原拘除(某/過)
賜(云/云)行道得道求仙得仙飛行太虚騰景九
天㧞度七祖上昇南宫長居无爲衣食自然
被受上聖濟度之恩
禮五方竟還向東思神閉目叩齒五嚥液五
存五神僃在身中五符煥明内外五方羣魔
奔走逺迸来侍衛者嚴裝羅列在眞官後良
乆嚥液三叩齒三誦人鳥山經呪曰
黄中䇿炁斬妖宗察制彊精㫁邪翁太上有
命太上房急召北帝詣玉宫奉承威令宣魔
王九炁蓊鬱與命衝袐藏玉文方就隆三天
運明六天運終賢者哉思神呪畢誦十方回
玄如左
北方太上頌曰
太上發玄藴煥爛敷眞方落落散天寳十方
所共尊不始亦不終不明故无昏仰登玉京
臺逍遥憇崐崘超度泉曲都魔王願欲聞七
祖受化生解我宿世怨入控飛玄景出駕浮
紫雲
東北方太上頌曰
重暉曜玉晨乗景開圎明苕苕洞眞殿晃晃
七寳精一念度八難長與太上并纒旋獻黄
景日華虚中生世人不念道莫聞智慧經大
矣洞眞戒玄感魔王誠萬劫若一息豈繫千
億齡
東方太上頌曰
太上體太无散形渡弱䘮務猷宣玄術天眞
並讃楊有縁文自表元因經爲藏若能得此
道首即生圓光身濟无待津飄颻逸仙堂
東南方太上頌曰
元无竟元永有有安入妙天翰蔚无上玄宗
自有要廻轉三寳輪十方普震耀太上觀玉
京魔王空中嘯天帝义手唱衆眞乗虚笑㪚
華正我念八願自然超
南方太上頌曰
靈仙乗慶霄駕龍躡玄波洽眞表嘉祥濯足
以八河福應不我期故能釋天羅道德冠三
界地綱亦巳過感遇靈眞㑹淨慧經蓮華
西南方太上頌曰
无上覺四輩芒芒大方外幽顯諒有由无幽
故不昧来羅運玄輪眞仙萃華㑹時遊眇莽
間天人无見際
西方太上頌曰
靈妙寄宣迹天人有津岸汎舟不測淵常恐
風波渙其縁有前力智識誰能筭冉冉任玄
樞昭然冥因判挺頴應眞子靈琴空中彈淨
思恭十方去留不我羨
西北方太上頌曰
太上敷洞文賢賢歸大縁蕭條三寳囿繁華
秀我因伯史與入精質淨生金身終劫復始
劫愈覺靈顔新希度禮无上䖍文降至眞道
林蔚天京下光諸地仙縱容散靈威洋洋大
法宣
上方太上頌曰
太上觀十方晻藹融風穆圎光映三辰眞人
被天服魔王义手立司迎酆京側日月翳行
曜七寳煥无極一切營此時福滅地獄息眇
乎无量尊天人莫能測
下方太上頌曰
三寳繁十方亹亹空中澄宛轉隨化理一感
法輪昇莫皦暗昧閣四大與時興空有靡不
有崔嵬多山陵太上无滯念滅念歸大乗
(六時咏素靈之曲太霄琅書/文多不載臨時取卷咏之)
五帝憂樂之辭廵行三周周於南方向北止
誦四極五苦詩三篇如左
大洞總三倫元化有无形寂若元根教肅若
有威靈哀哉三塗中憂苦從是生至學慎兹
戒積善窮劫齡劫盡化生天身與日月并愚
癡隨世好浮學以求榮宣化无綱紀輕漏天
寳經目科入死門四極結尓名魂神履九難
五苦長尓嬰食火踐刀山艱辛无蹔寜歎此
禍福原悠悠中甚明髙上遺嚴戒禍福令人
歎仙道本由運冥中亦巳判无運亦不啓旣
悟常若晏若能崇玄科自然超霄漢苟貪愛
欲累何爲強敖翫居罪結四明生死履苦難
流曵五苦庭三塗結不散沉靈九幽掠萬劫
无待旦悲此元始教能不便人怨寥寥九玄
上翳翳初化始无形亦无景无深亦无測二
儀啓運彰結炁以成滓三晨朗元室五九有
綱紀禍福由人生善惡竟孰在若能悟玄覺
超然凌髙譺苟執伐命斧積亹盈心裏沉罪
結四明宿罰良有巳生身負風刀五苦无窮
解七玄填幽夜萬劫方一紀流連三塗中未
悟有生死
誦五苦畢唱
臣某等至心歸命太上無極大道太眞尊經
寳符玄中大法師老子青童君(九拜亦可三/拜亦可心拜)
(法師讀大/懺餘人伏)三尊九拜畢叩搏各九止仍復鑪
若同侣爲人的謝十五方雖竟猶應都謝大
懴散髪注心其文在左
太玄都三洞法師某嶽先生小兆眞人三景
弟子奉行大洞經事臣某姓名上啓
太上上上无極无窮至上洞眞九玄元父太
虚玄母元始天王髙上玉虚萬道丈人鬱單
无量天王上上禪善无量夀天王湏延天王
寂然天王不驕樂天王化應聲天王梵寳天
王梵迦摩夷天王波梨答惒天王九天丞相
三天玉童髙上三十九帝二十四眞玄古先
生萬始丈人髙聖玉晨太上大道君扶桑太
帝暘谷神王四司五帝西臺龜母上清太眞
玉保王上相大司命髙晨師東海玉門青華
小童君泰清玄元上三天无極大道太上老
君太上丈人天帝君九老仙都君九炁丈人
等百千萬重道炁千二百官君泰清玉陛下
无鞅數道上皇眞人无極天尊炁係自然玄
都元皇三界内外應感正神臣某等謬籍宿
慶陶染玄眞奉修寳經不敢有懈但禀性闇
淺未逹清深遵行違科動止成舋宿罪既重
今愆又増懼殞漏刻微願不申今幸蒙大慈
賜加善貸誓及寸隂庶立丹志依法奉辭謹
讀以聞(辭本/如前)辭情欵到仰希哀矜賜以三宥
之澤原赦臣妾等前世今世先身今身及七
玄七祖中外種親君臣師友一切因縁前亡
後死見在世間有隂陽重罪生諸灾害學宦
不逹所願不成今洗心歸命散髪頓頭特願
三尊涕然垂亮勑勒所由班下正職拘除臣
某等及上世因縁幽顯動止違逆之愆或不
慈不孝不仁不明不恭不遜不信不忠不嚴
不㫁不讓不廉不施不救不清不平不正不
通不勤不順或手害人命劫賊攻略謀圖姦
滛九族交接或教人殺戮酷虐衆生劫略謀
圖姦通九族嫉賢妬能伐逆師主或受經泄
露輕慢寳章或染法混俗哭泣臨尸履冒血
穢不自改悛或行用寳訣帶近女人隂隂雜
亂不遵七經或叨叅三洞不除三尸心懷隂
賊手肆頑凶嗊嗃自專傷毀同氣破賊經誥
違負三尊或便旋興居不顧禁忌公知故犯
私欲乖科飽食醉酒作性異常虧道壞法協
邪疑眞或不師受竊經輙傳不齋告盟率爾
交換假借施行欺侮百姓改易聖文意通玄
妙廢古競今自作一法或奉道不精經无堂
室供養不具朝禮頓替異人婦女共處徃来
服飾交關非類相㑹或處髙位尊上師君輕
蔑自下殺害无辜賞罰不平取與无定任愚
恣慾觸犯三光或爲臣子吏民㒒𨽻出入欺
罔𥨸濫縱横弒逆反倒千忤五行或男女飜
覆妬害公私棄正逐邪誹謗眞道知惡不悔
悔又重犯積結未解悉乞蕩除解罪布福和
釋怨仇消滅註訟杜絶惡源先亡眷屬同免
幽泉俱昇光景利祐後人善神擁護扶助存
亡令死者輪轉與道結縁生者學業功行惟
新墳墓安穩宅舍清寜家國興隆道化日盛
群魔降伏衆聖來遊二儀交泰三光同明七
曜无舛九皇調均四海停波五嶽秀峰風雨
普適糓稼豐盈一切荷慶天下太平特願玄
慈賜如所請蒙恩果願不廢今言上明大道
更造之施下副臣妾等渴仰之誠
大懴竟向東叩齒三十六通(讀五願此别/有五日三齊)
(自得/通用)
第一上願我生自然之炁炁中結成我身身
與三光齊倫長享无極之根
二願我身常處太空之上瓊宫玉房之裏朝
與玉帝同宴夕與玄母同遊渴噏浪井洪泉
玉芝飢納龍胎瓊油絳樹赤子
三願我身身生萬怪七十二光竒毛異質飛
羽衣裳乘虚駕空出入帝宫衆慶來臻萬夀
无量
四願與炁俱生與炁俱死死而又生生爲帝
王封掌十天總領羣仙
五願一切衆生巳生未生同保日月三光有
道之人七玄之祖上昇南宫天下之福靡有
不當四方五願並㑹玉堂
次上願九玄扶養我身魂魄眞神常居我宫
上通天仙下逮洞淵願地願風願雲願神五
願一合定籍長生天降紫煙地衛五靈乗雲
駕虚飛輦緑軿上造金闕進登玉清慶及七
祖更受胎生上願五合長亨利貞
中願亦五得道本根願隂願陽願太空願太
无願太玄上宴玉房與帝因縁遊盻生關披
浪九天元父定籍玄母記年桃康結精固保
丹田身騰金剛名書玉篇七祖解脫福慶来臻
下願亦五願太虚願太有願太上願太眞願
神仙運身於五嶽之嶺飄颻九霄之際出入
開關之裏移脫死戶之外願天地爲我父母
三光衞我年萬神守九泉之孔靈降自然之
炁以方五願舉響而㑹
願畢叩齒二七呪曰
太帝上元帝一玄經五雲散景鬱徹三清玉
童玉女燒香侍靈上願開陳與我合并使我
神仙上昇帝庭北帝落死南關注生東華金
格得上我名无窮之願與我齊并畢又叩齒
三七仰嚥炁五過止
呪畢三捻香復鑪曰
三元三天五嶽五帝神仙使者三炁正眞左
右龍虎天仙地仙飛仙神仙五靈香官當令
招致十方正炁自然金液丹精芝英九玄玉
眞交㑹齋堂(露墠/靈壇)洞灌臣某等身中使臣某
等學道得道求仙得仙飛行太空騰景九天
玉童玉女侍衞香煙奏臣某等所啓上御
髙上无極太上大道玉皇帝几前
畢叩齒九通嚥液九過都止
復鑪仍廻廵出時行詠如左
右六篇六時各誦一若三時迭互周而復始
詠畢出呪嗽悉如朝儀食後上經講至戸亦
嗽口叩齒三通存神如法心禮三拜宻呪曰
玉帝上法上聞三清吉日齋戒開我神經萬
試隱伏所向皆成玉童侍護玉華散馨上生
三元與我長生(開經/亦用)入堂向道禮三拜若人
衆可廵行至東若定位俱三拜亦可一拜亦
可心拜拜畢正坐坐定閉目握固叩齒存頭
正青如碧玉兩手如丹兩脚如雪魂備左魄
守右良乆開目挼掌案摩上坐存畢上髙座
誦經講義先向道座禮九三一拜豋髙座開
經時先叩齒三十六通嚥液三十六存廻風
混合帝一百神萬眞仍宻呪曰
微微玄宗門煥玄徹空洞至道由靜黙當見
三素宫大道於此成驂景乗雲龍左右侍經
人玉女及玉童身濟不死津解羅順靈風七
祖反胎生世爲神仙宗讀三十九章雌一大
有九眞太丹北向心禮四方叩齒三十六嚥
液三十六存五藏之内有五色之光注五星
之精然後讀神州次百神内名乃誦三十九
章心目相應不得雜想令篇句畢了不得中
住讀三十一卷北向心拜四方叩齒二十四
嚥液三十四存五星日月三精玄注兆身餘
卷依别訣
讀智慧經及偈讃先閉目叩齒三嚥液三存
三素元君在金華宫如孾兒狀而詠文也讀
經講義畢俱下正立禮三尊三拜拜竟同伏
叩齒三宻祝曰
陵梵履昌七靈丈人太一務猶五神黄寧上
昇九天與帝共并乞願飛仙七祖胎嬰解愆
釋羅上登玉清畢又叩齒七通嚥液三過止
起出戸存神晨夕常耳七年上昇日夜三時
六時存呪皆同入壇墠者呪中小異言堂室
處易云壇墠耳壇墠堂室内外皆三重上座
大法法師入内次下座住中次對齋住外堂
壇之燈七九之外隨宜燃之大略依上元九
十中元六十下元三十六合一百八十六羅
列堂壇左右門閤太歳月建日辰本命行年
之上太歳本命晝夜常明餘唯夜朗若雨於
堂然二燈餘者可門行道畢各向本命及太
歳燈再拜啓乞求願隨意所言又依四極明
科立春春分九燈列庭中立夏夏至八立秋
秋分六立冬冬至五本命十二燈八節向王
本命向太𡻕叩齒二十四呪曰
髙上太眞萬聖五帝皇帝玉司總仙監眞今
日吉晨八節開陳陽罪隂考絶滅九隂於今
永始㧞擢七玄免脫火郷長離刀山三塗五
苦不累我身得同天地克保帝晨五願八㑹
靡不如言
畢解巾叩頭一百二十下額向地而巳勿令
痛竟復巾仰天心念我身今日上享天恩賜
反形骸更生飛仙畢仰嚥二十四炁止三年
愆除身與眞同耳壇墠四方合一百八十六
燈九丈者方各一百八十六合六百四十四
也此外千八百六十燈門庭巷路侍之至曉
風雨則停日限竟止都竟言功
齋竟之朝行道之後未可復鑪仍唱各稱名
位某位(凡所受道髙卑依次言之極大法者/一如黄素若叅師籙治歴稱在前)
上啓三元太眞洞空九玄太虚髙上玉皇三
十九帝二十四眞髙聖玉晨太上大道君四
司五帝萬道元始上聖至極天尊臣等好道
樂仙志願騰景九玄上謁上眞以某月某日
時於某處開啓齋直行道誦經思神念眞合
藥精思謝罪立功洗心竭力遵法依科修行
事竟日限訖今所啓上請髙上三元三清三
寳領仙侍郎五方五帝監靈大夫典齋使者
飛仙天仙地仙神仙五嶽四瀆四方監察眞
官靈仙謁還眞宫進品上仙加爵帝秩隨品
署眞當如太眞之儀令臣某等九玄七祖中
外先亡同免幽夜俱入光明宿罪解釋福德
興隆臣某等行道得道求仙得仙作丹成丹
作金成金精思感通神明交遊謝罪罪釋祈
福福臻分形變化七十四方三元下降降致
緑軿飛行上清騰景九天日月同輝三寳齊
輪惟蒙至上鑒映丹情臣某等學法未僃俯
仰之格齋法難精多違妙軌不合典式進止
犯科爲四司所紏五帝所執千愆萬罪特希
赦宥哀原未悟愚昧不及矜奬善心不賜譴
罰臣某五體眞官隨尋仙職上詣玄都依品
受秩班賞事竟還臣某等身中與臣某等同
科昇飛行太空謹以啓聞伏湏告報臣某等
誠惶誠恐稽首再拜以聞
畢再拜又三捻香復鑪出詠呪漱如常
凡所送之物所作之事皆用正齋之日隨便
施行若風雨阻異可至齋後不得過九日過
此更齋首謝愆深所爲未遂今更啓告乞果
素心齋中吉凶公私觸忤不終齋事後皆更
營十之百之得應乃止
凡四時之日數不可過復不得减事悉取周
若計用功夫身力不贍當貨賣借人相助爲
之所賦諸物分人廣布必是同志勿使雜人
或所住幽僻去邑道遐皆嚴装船車辦彊事
計力齋日限成就工夫不得逋違遷延日月
忽遇窘迫忘失前爲爲福得禍明各慎之凡
所辦法物未得輸送非意去失水火盗賊魔
鬼竊藏醜類穢汚皆應委捨啓告燌埋不得
供他凡猥之用悉更新辦依法勿𧇊亦應别
辭啓告首謝
凡有數種災罪或備有二十四條皆不得一
時并解當三年取周三年二十四節不可𧇊
一𧇊一更始此甚爲難非精志者莫能辦之
辦之不辦皆不得道將来之縁不副今日今
日之𩓑當勤精宻營念不忘无不果者其中
數災數厄數罪相關共在六條者一時并解
六條不必六時時解一事也三年之後未得
感通乃可一時一事的的解之積年周竟必
獲上昇也

洞眞太上八道命籍經卷下










