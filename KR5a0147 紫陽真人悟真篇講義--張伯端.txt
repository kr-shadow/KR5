#+TITLE: 紫陽真人悟真篇講義--張伯端
#+DATE: 2016-06-11 12:26:49
#+SOURCE: github.com/kanripo/KR5a0147 master 4dd57061                
紫陽眞人悟眞篇講義序吕四
天台眞人張平叔作悟眞詩百餘篇行於世
識者謂參同之後纔有此書予閑中雖頗涉
躐然未能識其妙處雲峰夏宗禹自永嘉來
游幔亭示余所爲悟眞講義章剖句析讀之
使人煥然無疑顧方掩關謝賓客不能從君
從容咨叩以盡其妙然以君之爲人材智磊
落蓋嘗入山東幕府奉檄走燕齊間功名之
志銳甚年未五十顧欲捐棄軒冕從安期羡
門爲海山汗漫遊其亦太蚤計矣予頃聞道
家言學仙至難唯大忠大孝不竢修鍊而得
其說渺茫荒恍未易測知然使天上眞有仙
人必忠臣孝子爲之非可幸而致也今以君
之才雖不求用世將有不吾置者勉爲明時
植立功業報國榮家忠孝兩盡然後從君鼻
祖夏黄公戲橘中遨商山無不可者君又有
陰符講義諸書留茂潜樓賜叔已爲之序引
故不復云於時寳慶三年冬至後三日建安
眞德秀序
吾鄉諸儒以經學見推文翰自命者多矣未
有能傳張平叔悟眞訣者夏君宗禹廼獨因
祕受坐進此道斯亦異矣君少有奇抱謂功
名抵掌可致自其二十年間徧入應賈許三
師幕且與苟夢玉同艱難繇青齊跨太行深
入韃境極其勞瘁旣而事與願違始屏迹絶
口不復道著爲藥鏡陰符悟眞三書羽流至
有投誓而願受業者予嘗諗君古人功成名
遂如泛五湖從赤松遊者迄無一字可傳君
今得無以言爲累耶君對以吾非自能高舉
遠引者推吾之志將盡欲天下後世人皆能
返老還童出凡入妙而後已吾何愛於言也
此論尤高宜加敬歎時紹定初元仲春祕書
少監永嘉曹叔遠序
何以爲道皆本諸身長生不死之藥誰能於
吾身之外得之坎離震兊吾身之物也金木
水火吾身之物也交梨火棗吾身之英瓊漿
玉液吾身之精千形萬狀不出吾身惟常人
知方保護之術不能運化至人獨有顛倒之
法故守眞抱一龍從火裏出虎向水中生不
顛不倒何以成道七返九還妙品也八歸六
居神品也張平叔知之夏宗禹知之壽張老
人望洋而歎者也紹定初元孟冬吉日祕書
郎中四明張宓子伏序

















紫陽眞人悟眞篇講義卷之一
　　　　雲峯散人永嘉夏宗禹著
　　　七言四韻詩一十六首(以象二八/一斤之數)
不求大道出迷途縱負賢材豈丈夫百歲光
陰石火爍一生身世水泡浮唯貪利禄求榮
顯不顧形容暗顇枯試問堆金等山嶽無常
買得不來無
　西山會眞記曰名利不可不求之自有定
　分識破者自無縈絆恩愛不可不作作之
　自有縁業識破自無牽纏況人生百歲七
　十者希夢幻泡影曾無定據昩者徒知利
　禄榮顯堆金積玉以爲永久享用殊不知
　形容暗顇難買無常溘然朝露之時則利
　禄堆金於我何益哉惟大道有常超出物
　表不生不滅無去無來其在世也視物無
　心其厭世也棲神有道利禄不可汩金玉
　不可汙歲月不可老無常不可來豈不誠
　大丈夫哉不然古聖何以曰神仙可以學
　得不死可以力致乎
人生雖有百年期壽夭窮通莫預知昨日街
頭猶走馬今朝棺裏已眠屍妻財抛下君非
有罪業將行難自欺大藥不求争得遇遇之
不鍊更愚癡
　生死晝夜理勢之常惟以道自持則雖死
　猶生況神仙長生不死者乎故朝聞道夕
　死可矣非謂其聞道而反得速死也蓋雖
　死猶生也尸解飛升謂其有幻化也蓋神
　仙能出死入生者也昩者不知徒馳騖於
　利慾之場朝不保暮妻財棄去罪業隨身
　平叔深憫之也苟或知之則必求大藥以
　免是患可也然是藥非外求也所謂人人
　自有長生藥者也特不遇師以指明之耳
　儻或遇師而復不能修鍊則石火光陰易
　於生老病死豈不愚癡也哉
此法眞中妙更眞都縁我獨異於人自知顛
倒由離坎誰識浮沉定主賓金鼎欲留朱裏
汞玉池先下水中銀神功運火非終旦現出
深潭日一輪
　悟眞之詩代太上宣明金丹祕㫖然首二
　篇止勸世其實此篇爲談玄之首解注者
　不知幾人皆不能推明其藴何以指迷後
　學無他饒君聰慧過顔閔不遇眞師莫强
　猜也夫眞中之妙妙中之眞學者以爲形
　容大道之助語耳不知金丹玄奥正欲别
　於眞凡得其眞者與天地合德造其妙者
　雖鬼神莫知或墮於凡則悖道傷生矣雲
　房曰些子天機論炁精此眞眞外更無眞
　藥鏡曰從縁得至眞能顯化通神故平叔
　拳拳以眞凡爲訓旣曰不識眞鉛正祖宗
　又曰好把眞鉛著意尋旣曰若要眞鉛留
　汞又曰内有天然眞火與夫用鉛不得用
　凡鉛用了眞鉛也棄捐無非使人别眞凡
　之異是明道之本乃修金丹之門户烏可
　略而不思哉且離南午也爲陽爲火坎北
　子也爲陰爲水陽火炎上陰水潤下上下
　若睽而不交也然離中一爻爲耦是外陽
　内陰之象則陰負陽而趍下陰降而陽亦
　降矣坎中一爻爲奇是外陰内陽之象則
　陽負陰而趍上陽升而陰亦升矣雖然此
　陰陽升降之義非顛倒坎離法也世人徒
　泥於此往往以心爲離以腎爲坎使心腎
　相交水火旣濟便執爲金丹作用非也此
　特安樂法也蓋心腎有形有質有盛有衰
　何以爲道惟神仙能虚坎實離以爲顛倒
　之法何者太極未判有物混成孰爲離孰
　爲坎自天一生水地二生火水火旣分坎
　離始畫故二陰抱一陽爲坎坎中滿外
　象水也而陽火生於其中神仙必鍊此陽
　以虚其中而起其火爲金丹之用二陽抱
　一陰爲離離中虚外象火也而陰水生
　於其中神仙必鍊此陰以實其中而聯其
　爻爲純陽之體故坎之虚則爲坤離之
　實則爲乾此乾道變化各正性命取將
　坎位心中實點向離宫腹裏陰者是也若
　夫心腎相交水火旣濟何關於此哉至於
　浮沉賓主之說尤非寓言是人身有物一
　浮一沉一賓一主氣脉潜通曾無間斷茍
　沉者一損則浮者亦損矣爲主者一虧則
　爲賓者亦虧矣是以欲留朱汞於金鼎必
　先下水銀於玉池則根榮而末茂源深而
　流長者也然而汞鉛二物不能自爲造化
　必假神功之火抽添運用方得玄珠成象
　赫赤成丹曾不終朝道果圓就矣海蟾公
　曰沉歸海底去抱出日頭來豈非深潭日
　輪之現矣得道如此則信我獨異於人也
　此篇說盡金丹骨髓漏泄天機學者能因
　文解義則目擊道存不在三千六百門矣
虎躍龍騰風浪麤中央正位産明珠果生枝
上終期熟子在胞中豈有殊南北宗源翻卦
象晨昏火候合天樞須知大隱居廛市休向
深山守靜孤
　龍陽物也虎陰物也陰陽交媾託喻龍虎
　片餉工夫玄珠産於正位正位者乃黄中
　通理之位也譬猶果生枝上子在胞中炁
　候周天自然誕熟南北宗源翻成卦象即
　是前說顛倒坎離之義道光曰面南看北
　斗定裏採眞鉛者是也晨昏火候合於天
　樞即朝屯暮蒙與天地合德無非自然時
　候不在坐守庚申吐納子午也得此道者
　無貴無賤無市無山志士若能修鍊不妨
　在帀居朝也王鼎眞人曰坎虎離龍龜精
　鳳髓知君已悟丹頭風燈難保宜早向前
　修不在存心想腎亦非干孤坐巖陬君知
　否眼前有藥朝夕自沉浮陽精能捉住些
　兒妙處豈假多求望曲江澄淨神水西流
　金木無令間隔陽魂與陰魄相投鴻濛内
　一輪紅日光耀鼎中收
黄芽白雪不難尋遠者須憑德行深四象五
行全藉土三元八卦豈離壬鍊成靈質入難
識消盡陰魔鬼莫侵欲向人間留秘訣未逢
一箇是知音
　黄芽白雪乃古聖九品上丹取元君木精
　以水火鼎器不計歲月久久鍊養自然英
　華結瑞離於砂汞凡質可謂從無入有超
　凡入聖服之改形换骨便可飛升世人安
　能識此寳乎以人身内丹言之亦有此二
　寳也但其福薄行淺者俯仰有愧未易得
　此故平叔旣勉達道者須修陰功陽德契
　合天地而復指其不難尋之路謂四象五
　行皆藉於土三元八卦不離於壬豈非以
　土生黄芽而壬生白雪也且土位居中其
　色黄以青龍之木白虎之金朱雀之火玄
　武之水無土不能全其造化是土爲五行
　之主滋生萬物吕仙曰震雷發動山頭雨
　漸澆灌黄芽出土者也壬居水位因金生
　之其色白其氣寒若天地人之三元乾坤
　艮巽坎離震兊之八卦皆不能離於壬水
　水爲金丹之母壬又爲子之初是一陽纔
　動作丹時也古歌曰修道必水府求玄虚
　室生白則白雪自壬而生也人能鍊此靈
　寳銷盡陰魔雖父子不傳信人難識也杳
　冥莫測信鬼莫侵也雖然人見說土生黄
　芽便認以脾爲中土壬生白雪便認以腎
　爲壬水殊不知脾腎乃有質之物譬如砂
　汞亦有質之劑何以爲變化之靈修丹之
　士内固不可捨脾腎外亦不可去汞砂要
　知黄芽白雪乃出於形質之外謂之無中
　有有中無玄中玄妙中妙不可思議也世
　人爭名奪利荒淫酒色雖一小安樂法尚
　不行持欲求大道知音金丹祕訣亦憂憂
　乎難矣
人人盡有長生藥自是愚迷枉擺抛甘露降
須天地合黄芽生要坎離交井蛙應爲無龍
窟籬鷃争知有鳳巢藥熟自然金滿屋何須
尋草學燒茆
　天地媾精而生物男女媾精而生人其生
　生化化本本原原無仙無凡無貴無賤皆
　受一點眞陽之炁自當三才並立而長生
　住世也惟人之愛河慾海流浪滋深晝夜
　擺抛尾閭不禁一時恣情快樂那知百歲
　修眞眞愚迷亦甚矣故平叔憐之謂長生
　之藥人身自有甘露黄芽即其實也自天
　炁下降地炁上騰冲和薰蒸則甘露降矣
　離納戊土坎納已土水火往來會於中黄
　之位則黄芽生矣此非身外事也而下士
　聞道必大笑之亦如井蛙寸跳於勺水籬
　鷃卑飛於蒿萊不知滄海有龍宫鄧林有
　鳳巢何足責哉惟有道者修此大藥時飲
　甘露日採黄芽火候抽添周天數足則回
　陽换骨神光發現金相端嚴與道合眞矣
　陰眞人曰到得黄芽處黄金滿我家何必
　尋草燒茆以變外爐之物哉
好把眞鉛著意尋莫教容易度光陰但將地
魄擒朱汞自見天魂制水金可謂道高龍虎
伏堪言德重鬼神欽已知壽水齊天地煩惱
無由更上心
　金丹大道不出鉛汞二物舉世無人知者
　何也太上曰以鉛爲君以汞爲臣鉛若不
　眞汞亦難親古歌曰只恐鉛不眞鉛眞藥
　自成世人往往以鉛者北方正炁一點陽
　精是也殊不知其中有眞有凡眞者與天
　地合德凡者與犬彘同行况鉛汞雖分其
　本一物鉛能生汞汞復生鉛七反還丹是
　也苟不著意推尋求師訪友得其金篦刮
　膜則生老病死實蹉跎於石火光陰中矣
　儻若知此則將天魂地魄金鉛火汞互相
　制伏則道德可修矣蓋天之魂爲陽爲日
　爲火爲汞地之魄爲陰爲月爲水爲鉛皆
　鉛汞異名也但以地魄擒制火汞是陰能
　制陽也以天魂制伏水金是陽能伏陰也
　一陰一陽之謂道日月交合之謂丹則道
　何患不高德何患不重雖幽顯異類自可
　伏龍虎而欽鬼神矣宜其壽齊天地超出
　物表何有塵世之憂惱哉
休鍊三黄及四神若尋衆草更非眞陰陽得
類歸交感二八相當自合親渾底日紅陰怪
滅山頭月白藥苗新時人要識眞鉛汞不是
凡砂及水銀
　三黄者雌黄雄黄硫黄者也兼以水銀珠
　丹砂則四神也衆草乃燒鍊之藥皆外丹
　作用世人不能守眞抱一反求諸已内竭
　精氣外服靈丹是揚湯止沸抱薪救火未
　有能生者也固非謂丹之不靈服之無益
　也平叔曰裏面若無眞種子猶將水火煮
　空鐺是也且三黄四神乃眞仙内丹已成
　積功累行厭居塵世將欲解化奈何軀殻
　本是父母遺體因其精血臭腐生爲神奇
　必當賴外丹點化使之改形换骨補足陽
　神方能乘虚步氣跨鶴騰雲今聲色凡流
　以多資而鍊藥以虚憊而求助謂之陰陽
　得類可乎謂之二八相當可乎蓋有内丹
　方服外丹以我純陽之身賴彼純陽之劑
　是得類也譬若以我之半斤稱彼之八兩
　是相當也如此則潭底之日赫赤輝光山
　頭之月恍惚有象正是一浮一沉氣脉相
　通見之不可用用之不可見時人要識此
　理當求眞鉛眞汞不用凡砂水銀也


紫陽眞人悟眞篇請義卷之一










紫陽眞人悟眞篇講義卷之二吕五
　　　　雲峯散人永嘉夏宗禹著
不識玄中顛倒顛争知火裏好栽蓮牽將白
虎歸家養産箇明珠似月圓謾守藥爐看火
候但安神思任天然群陰剥盡丹成熟跳出
凡龍壽萬年
　玄妙顛倒之說其義詳於前矣火裏栽蓮
　雖平叔以外事託喻其實是内丹作用工
　夫學者不得師傳謾勞註解且蓮生於水
　火生於木今以水中之物而種於火豈理
　也哉亦以人身中一物如蓮之狀生於眞
　陽之火雖曰火也其實水也雖曰水也其
　實火也以水言之則不流濕不潤下以火
　言之則不炎上不就燥火氣藏於水名曰
　内陽水氣藏於火名曰内陰陰陽聚精於
　水火故有象如蓮之質其蓮栽種成熟千
　變萬化或甜如蜜大如橘者此蓮也果生
　枝上子在胞中者亦此蓮也以至爲交梨
　火棗千名萬字總是金丹之表德也惟栽
　蓮得法於内則其象自形於外也白虎金
　精也吾能養之於家不使猖狂則金精之
　晶光發現乃虚室生白玄珠成象故如月
　之圓也修丹之士但知外丹火候在藥爐
　不知内丹火候在一己聖人傳藥不傳火
　不將火候著於文故平叔使之守眞抱一
　以契天地造化自然陰陽升降若合符節
　群陰剥盡體爲純陽不生不滅超出物表
　何樊籠之可拘何壽數之可期耶
學仙須是學天仙唯有金丹最的端二物會
時情性合五行全處虎龍蟠本因戊己爲媒
娉遂使夫妻鎮合歡只候功成朝玉闕九光
霞裏駕翔鸞
　鍾吕問道曰人中修取仙仙中升取天夫
　仙一也胡爲復有升天之間乎蓋純陰而
　無陽者鬼也純陽而無陰者仙也陰陽相
　雜者人也惟人可以爲鬼可以爲仙然仙
　有五等一曰天仙二曰神仙三曰地仙四
　曰鬼仙五曰人仙其天仙何修而致哉非
　法非術非氣非力惟積德累行以修金丹
　而已金丹者何不過二物交會五行純全
　長生久視而爲仙也太上曰恍恍惚惚其
　中有物杳杳冥冥其中有精是二物者乃
　日月魂魄陰陽媾精體天法象於交會之
　時感而遂通夫情性之妙所謂一月三旬
　一遇逢者是也若五行者乃金木水火土
　心肝脾肺腎攢簇其精英不用其形質使
　其無一或虧陰陽畢備自然龍虎蟠旋精
　神威猛可以禦外魔可以衛大道探本尋
　源三物豈能自合五行豈能自全只因戊
　己之土坐於中宫勾引東西不令間隔所
　謂金木交並水火交媾如夫妻之歡合此
　自媒娉之力也以此修爲於無之中成象
　於罔象之際積日累月廣修陰功冥契天
　地自然體歸純陽白日飛升上朝玉皇於
　金闕下跨綵鸞於紫霄翺翔九霞之光遊
　行八極之表學仙端的之效豈非天仙爲
　上乎
要知産藥川源處只在西南是本鄉鉛見癸
生須急採金逢望遠不堪嘗送歸土釜牢封
閉次入流珠配厮當藥重一斤須二八調停
火候託陰陽
　易曰西南得朋東北喪朋蓋西南坤位也
　即日月魂魄相需之方也每月晦之三十
　日當昩爽時月出於乙日出於甲甲乙相
　合故曰西南得朋是夜月華無跡故曰東
　北喪朋今平叔乃曰産藥川源只在西南
　之地豈非以月出於坤震符始受是
　坤一變而爲震月之陽魂初生故能懸象
　著明所謂三日庚生兊尸開黑銀𤇨出白
　銀來又曰山頭月出藥苗新即其川源所
　産也然月雖是太陰之精符證金水實竊
　陽晶以爲明究其天一所生之水非金鉛
　不能生之故金旺則水生月圓則潮大今
　乃採此鉛於癸生之時是母隱子胎吾能
　採之以爲金丹之用正一陽纔動作丹時
　也若金逢望遠則月過十五以後始生魄
　矣其魄屬陰自十六日至三十日則魄滿
　魂虧陽衰陰盛不堪嘗也旣不堪嘗望遠
　之金當急採癸生之鉛是水中金一味吾
　得之矣當送歸土釜之中宫以流珠配之
　以火候鍊之封閉牢實不使有飛走之患
　斤兩停匀不使有偏勝之失金丹何慮不
　成參同契曰汞日爲流珠青龍與之俱舉
　東以合西魂魄自相拘上弦兊數八下弦
　數亦八兩弦合其精乾坤體乃成二八應
　一斤易道正不傾良與此詩合同也
莫把孤陰爲有陽獨修此物轉羸尪勞形按
引皆非道鍊氣餐霞更是狂舉世謾求金汞
伏何時得見虎龍降勸君窮取生身處返本
還原是藥王
　雲房指玄篇曰涕涶精津氣血液七者元
　來盡屬陰若將此物爲仙質怎得飛神貫
　玉京又曰四大一身皆屬陰不知何物是
　陽精有縁得遇明師指得道神仙在只今
　二詩指迷後學何其深切著明耶今釋氏
　頑空飽座面壁以爲絶色慾保精氣可以
　造道吾見其形癯體弱轉加羸尪鍾鳴漏
　盡終爲陰靈善爽鬼而已甚而學道無知
　者亦徒熊頸烏伸餐霞服氣或指心腎爲
　金汞肝肺爲龍虎皆是盲修瞎鍊不識眞
　陽祖宗何以返本還原得成大藥耶雖然
　于入道之初密察人之一身不過涕唾精
　津氣血液心肝脾肺腎内外滋養成此幻
　軀豈可皆謂屬陰捨此之外寧復有眞陽
　爲何物乎私心甚不愜雲房之論凡二十
　年間親閲道藏請問九流所謂道人拜了
　千千箇盡說吞津並嚥唾舉世無能釋此
　疑者及觀靈源大道歌又只說此物元來
　無定位隨時變化因心意在體感熱則爲
　汗在鼻感風則爲涕在腎感合則爲精在
　眼感悲則爲淚亦不說眞陽是何物色又
　看太上七寳無漏經亦曰凡欲養神先養
　氣養氣先養淚養淚先養涕養涕先養唾
　養唾先養血養血先養精養精先養液養
　液先養水水是華池津液元炁之精在口
　中舌竅者亦不說陽精之實愈使人心意
　迷惑雖質諸鬼神而無所决但見獨修此
　物果致尫羸或心躁而煩或隨便而濁或
　腰重而拘或無夢而漏導引吐納夜以繼
　日容或少康茍因冗而廢則百病交攻藥
　餌並進非徒無益反大害焉旁觀者竊笑
　同道者亦退志而已惟予下愚不移信道
　愈堅必謂上聖前賢垂世立教豈可有誤
　後人只是吾身踐履不實師授不眞毅然
　脫去樊籠遍歷名山洞府默禱幽冥求竟
　玄指忽於龍虎山先感異夢次於祝融峰
　遭遇聖師其詳已具遇仙本末果得眞陽
　秘訣可以攝伏四大一身之陰非精非氣
　非腎非心非涕非唾非血非液生身處此
　物先天地生没身處此物先天地没金木
　水火土之五行攢簇於此心肝脾肺腎之
　五臟鍾靈於此涕唾精津氣血液之七物
　結秀於此其大也天地可容其小也纖塵
　不納其用也無内無外其得也無聖無凡
　百姓日用而不知聖人能究其本原茍得
　七返九還之妙可以爲藥之王爲道之本
　則群陰之物周流四體如子戀母自然不
　去心亦不躁便亦不濁腰亦不重夢亦不
　漏神氣混融精光映物何有於尫羸之患
　目如電閃髭如漆黑心靈能先知酬酢萬
　事不倦金汞自然伏龍虎自然降不在抽筋
　拔骨吐故納新自然與天地合德與日月
　合明與四時合序與鬼神合其吉凶信乎
　我有些子神仙術不在三千六百門也玄
　哉妙哉非盟天告地父子不傳違者天禍
　人刑無所禱也
草木陰陽亦兩齊若還闕一不芳菲初開緑
葉陽先唱次發紅花陰後隨常道即斯爲日
用眞源返復有誰知報言學道諸君子不識
陰陽莫强嗤
　一陰一陽之謂道偏陰偏陽之謂疾陰陽
　兩齊之論豈虚語哉萬物負陰而抱陽不
　容有一之偏勝茍陽偏而無陰則陽無以
　化陰偏而無陽則陰無以生譬諸草木緑
　葉先唱是陽先發生也紅花後隨是陰後
　茂實也其發生也則長養成就於春夏其
　茂實也則歸根復命於秋冬人能體此爲
　日用常行之道則晝爲陽夜爲陰子爲陽
　午爲陰陰陽迭運相須而成道眞原返覆
　生化爲無窮是與天地合德者也雖然陰
　陽兩齊非截然分爲兩事也陰中未嘗無
　陽陽中未嘗無陰故日爲太陽而中有金
　烏之陰月爲太陰而中有木兔之陽陰陽
　兩齊互爲造化學道者未易以强嗤也
萬巷丹經語總同金丹只此是根宗依他坤
位生成體種向乾家交感宫莫怪天機今漏
泄都縁學道自迷蒙若人了得詩中意即見
三清太上翁
　乾坤者易之門户衆卦之父母也學道者
　若不先修乾坤二卦如人無父母何以生
　身蓋坤位西南乾位西北坤爲純陰乾爲
　純陽陰陽旣純迥然遼絶何以爲造化惟
　坤位有生成之體而乾家有交感之宫平
　叔探賾索隱鈎深致遠發明參同契之祕
　奥敷揚龍虎經之玄微上可以代太上說
　法下可以曉誨後人鍾吕以後惟平叔獨
　步而已猗歟休哉且丹經萬卷有道有法
　有術疑若浩繁而金丹之語則總同也小
　法旁門三千六百而根本宗元捨金丹皆
　非道也夫道者何也與天地合德是也故
　乾爲天坤爲地天爲陽地爲陰勢若曠遠
　也而六子相生陰陽代謝見於日月交合
　之際易云天地不交則萬物不通天地一
　月一合乾坤一月六變自坤而生成自乾
　而交感故始也以坤而三變則爲乾終也
　復以乾而三變則爲坤運用無窮周而復
　始晦朔以之定弦望以之成二十四炁之
　循環周天度數之經歷所以陶萬彙而成
　歲功者皆乾坤六子之用也何以明之龍
　虎上經云三日月出庚西分於卯酉參同
　契曰畢昴之上震出爲證陽氣造端蓋庚
　與畢昴皆西方之坤位以坤之純陰而月
　生於此地是月禀純陰之炁也其炁旣陰
　其體必沉其性必昏何以明照八表生西
　入東而能運化無窮也夫月不能自明必
　受正陽之炁而始明是以月哉生魄於初
　三見於西方之坤坤一變而爲震震主
　六庚庚是震卦所直之辰是陰陽而能明
　也參同謂三日出爲爽震受庚西方長子
　繼父體因母立兆基平叔云三日庚生震
　户開黑銀𤇨出白銀來者是也坤二變而
　爲兊兊乃月之初八日月出於丁地兊
　主六丁是兊卦所直之辰上經云八日月
　出丁上弦金半斤契云兊受丁符上弦平如
　繩也平叔云月纔天際半輪明早有龍吟
　虎嘯聲是也坤三變而爲乾乾乃月之
　十五日月出於甲地乾主六甲甲是乾卦
　所直之辰上經云十五三陽備圓照東方
　甲金水温太陽赤髓流爲汞姹女弄明璫
　契云三五德備乾體乃成是夜月華圓滿
　太陰大明也非陰之能明乃眞陽大旺也
　然陽盛必擊乎陰而物極必反其本盛衰
　消長天理自然上經云月盈自合虧十六
　轉相减乾爻缺成巽平明月建辛是月之
　十六已後出於辛地乾一損成巽巽主
　六辛辛是巽卦所直之辰是時月光歸日
　陽爻當虧契云虧折神符盛衰漸革終還
　其初巽繼其統是也自二十一日至二十
　五日月出於丙南乾再損成艮艮主六
　丙丙是艮卦所直之辰上經云乾二損成
　艮二十三下弦水半斤契云艮主進止不
　得踰時是也自二十六至三十日月出乙
　地乃乾三損成坤坤主六乙乙是坤卦
　所直之辰上經云乾三變成坤坤乙三十
　日東北喪其朋月没於乙坤乙坤月旣晦
　土木金將化繼坤生震龍乾坤括終始契
　云五六坤承結括終始此其返本還原陰
　陽代謝其道大光其用無窮謂之天地交
　泰日月交合謂之乾三索而生三男坤三
　索而生三女男女氤氲陰陽匹配豈非依
　他坤位生成體種向乾家交感宫乎吁日
　者天之魂也大道之血髓也月者地之魄
　也大道之精炁也大道不失其日月所以
　曠劫而長存人身不失其日月所以不死
　而長生奈學者迷蒙天姿不穎甚者以妄
　爲常以酒爲漿六慾七情斷喪本眞則行
　尸行厠去人道遠矣何以爲三才並立之
　道乎今平叔漏泄天機直指玄關要路人
　能明此奥義則三清太上之尊非有限隔
　於我也所謂一得永得立躋聖位是也此
　理至玄至妙非夙有靈骨辦道堅心者難
　遇聖師往往當面蹉過學者謹之
不識眞鉛正祖宗萬般作用枉施功休妻謾
遣陰陽隔絶粒徒教腸胃空草木金銀皆滓
質雲霞日月屬朦朧更饒吐納並存想總與
金丹事不同
　學道以禁慾爲先此詩之意豈使人縱其
　慾哉非也大道無爲旁門多事世人徒知
　不近女色不食烟火或燒鍊丹藥或餐霞
　服氣或吐故納新或存心想腎以爲道之
　奥妙盡在是矣殊不知强制不出於自然
　有爲未免於妄想況鉛有眞有凡有祖有
　宗誠未易識茍得師傳則目擊道存赫赤
　金丹一日成矣儻盲修瞎鍊以上諸法止
　可安樂延年差勝於輕生迷本之徒仰視
　金丹大道初不相關也雖然漢天師迄今
　三十六代許旌陽家有四十餘口不妨白
　日飛升劉安王劉綱亦夫妻雙修魏伯陽
　亦有子仕宦豈休妻絶粒爲得道哉此無
　他或得道於童男之身或辦道於已娶之
　後無非勤修内行廣積陰功自下乘以達
　中乘自中乘以達上乘未有一蹴而能造
　大道也平叔之意非盡掃旁門之無益持
　以重形容金丹之道耳學者不可以文害
　意
三五一都三箇宇古今明者實然稀東三南
二同成五北一西方四共之戊己自居本生
數三家相見結嬰兒嬰兒是一含眞炁十月
胎圓入聖基
　三五者十五也以一加之得十六也十六
　即二八之數古今求道之士或以二八爲
　卯酉或以二八爲一斤殊不知金丹大道
　不出五行造化五行造化不逃天地大數
　何以明之蓋以二合八其數爲十十之爲
　數總括五行之祕彌綸天地之經是知天
　一生水地六成之地二生火天七成之天
　三生木地八成之地四生金天九成之天
　五生土地十成之此天一地二天三地四
　天五地六天七地八天九地十無非生成
　之大數神仙之隱語故不曰十而曰二八
　不曰十六而曰三五一古今學者如牛毛
　而達者如麟角信乎明此道者實稀也雖
　然天地生成之數不出於十而五行造化
　之妙必歸於五蓋以五爲土數土爲丹祖
　以東三之木南二之火歸於陽位同成於
　五北一之水西四之金處於陰位亦成於
　五至戊己自以五數而生土今平叔不言
　四象合和五行攢簇而獨言三家相見者
　何也蓋金木無令間隔得土居中而爲媒
　婆是三家也水火運化爲旣濟得土居中
　而爲勾般亦三家也所謂遇土却成三姓
　若無戊己不成丹也嬰兒結於三家即是
　無中養就兒也雖然嬰兒之結豈自外來
　皆由太一之眞先天之氣返本還原歸於
　自己而已其初也天施地生得父母之遺
　體以十月而胎養生身今也返本還原奪
　陰陽之造化亦以十月而超凡入聖也玄
　中玄妙中妙非塵凡所可測也此平叔悟
　眞祕㫖露於三五一之詩學者不遇仙師
　妄亂穿鑿予不揆詳解以發明之或者咎
　其言下漏泄爲多予應之曰嗜茶者不入
　酒肆好色者不樂清齋凡流俗子隨業有
　蠹不可以一律化也使其昩於性命之學
　雖以黄老爲師孔顔爲友耳提面命彼無
　冰炭者幾希視吾言爲何用儻夙生靈骨
　得此筌蹄因文解義則知心千載晤對萬
　里何幸如之所謂操百金遊市而失之途
　有得而用者吾金爲不失也或者無語卒
　敬書十六篇詳解以破天下之迷
紫陽眞人悟眞篇請義卷之二









紫陽眞人悟眞篇講義卷之三吕六
　　　　　雲峰散人永嘉夏宗禹著
　　　　絶句詩六十四首(以應六十/四卦之數)
先把乾坤爲鼎器次將烏兔藥來烹會驅二
物歸黄道爭得黄芽不解生
　乾爲天坤爲地乾爲陽坤爲陰天之陽在
　上地之陰在下上下旣定則鼎器之形具
　矣烏爲日兔爲月日爲陽月爲陰日之陽
　生於東月之陰生於西東西旣分則藥物
　必間隔矣黄道者中五之正位也黄芽者
　金丹之靈苗也在天地以乾坤爲鼎器則
　吾身之鼎器得不體乾坤之用乎天地以
　烏兔爲藥物則吾身之藥物又豈不烹烏
　兔之精乎然有旣濟之鼎器有未濟之鼎
　器俱不能忘水火之功故烹鍊金賴於水
　火而水火不能以自存必資土德以成之
　若無戊已不成丹也茍能日鍊時烹驅使
　二物歸於中宫眞土之位則金丹大藥如
　芽糵生長日受東風和氣而到純陽境矣
　所謂心花發明道果圓就大如橘甜如蜜
　者皆此黄芽滋生也
安爐立鼎法乾坤煅鍊精華制魄魂聚散氤
氲成變化敢將方體預言論
　爐安於外鼎立於内雖法象在器實乾坤
　之體也故假此鼎器以烹鍊藥物則日之
　精月之華日之魂月之魄使二物聚散一
　氣氤氲以成變化則金丹可就矣曷敢以
　方體而預言哉故神無方而易無體即玄
　中之玄妙中之妙非口耳之學也此内外
　二丹作用一同其無方無體之妙不可思
　議不可言述學者有縁則心傳口授一得
　永得不立文字直指玄關上乘而立躋聖
　位平地登仙矣
休泥丹竈費工夫鍊藥須尋偃月爐自有天
然眞火養不須柴炭及吹嘘
　丹道深矣有内丹有外丹内丹者鍊日月
　之華聚元神之正乃返本還原上道也外
　丹者取眞鉛眞汞火候抽添以成長生藥
　物也茍有内丹而無外丹則道雖可得而
　形軀沉滯未逃寒暑不能飛升須得外丹
踈家臣兔兒眞汞
陽火木液張騫陰汞
眞火雪胎嬰兒内丹
陰丹玄珠火龍後天氣
己汞火天地子氣陽裏陰精元陽之氣
金液還丹陰中陽火離官腹内金液大還
東陽造化爐靈胎中神室靈胎中鉛汞

紫陽眞人悟眞直指詳說三乘秘要










　母也若能抽添運用進火退火升降契天
　地交合如日月火候調和不差毫髮自然
　黄芽結秀瑞氣氤氲金丹成寳當與天地
　相畢矣
嚥津納氣是人行有物方能萬物生裏面若
無眞種子猶將水火煮空鐺
　津者水也氣者火也人之一身津以潤之
　氣以運之水火交養可以長生自其嗜慾
　滋熾竭盡水火之本原則眞精旣耗如樹
　木無根雖沾雨露亦不能自植矣今眞元
　旣無徒然嚥津納氣譬猶水火煮一空鐺
　非徒無益而又害之論至於此則保合太
　和各正性命者非陽剛純全乾健不息其
　孰能與於此
調和鉛汞要成丹大小無傷兩國全若問眞
鉛何物是蟾光終日照西川
　金丹以鉛汞而成鉛汞以兩全爲妙儻一
　偏勝不能調和則不傷於大必傷於小二
　氣盈虧何以成丹昩者乃以陽尊爲大陰
　卑爲小又以小往大來爲一陽來復之無
　傷皆是穿鑿殊不知金丹無獨成之理必
　用一鉛一汞自分兩國要當調和火候合
　爲一處方結成丹故曰異名同出少人知
　兩者玄玄是要機也若問眞鉛之名狀正
　如蟾魄之光終日照於西川蓋蟾魄者月
　之水也西川者坤申之金也龍虎經曰三
　日月出庚西分於卯酉是金生水之象月
　之蟾魄方生也月旣爲水屬陰其陰則暗
　不能自明必假太陽之火而後明故終日
　有蟾光也譬如銅鐵之鏡新鑄出模塊然
　昏暗何嘗有明可以照物惟加以鉛錫則
　光明發越與日月争光無他銅鐵者陰也
　鉛錫者陽也是陰假陽而後明也參同曰
　日合五行精月受六律紀者是也
未鍊還丹莫隱山山中内外盡非鉛此般至
寳家家有自是時人識不全
　大隱居廛小隱在山蓋廛者十日所視十
　手所指乃城帀闤闠之所萬寳百物之所
　聚隱者居之則丹事易辦非曰外丹也譬
　如人之一身亦有廛市之地乃百骸百脉
　之所會七寳六陽之所居修眞者於此用
　力則可還丹矣若夫山者幽深遠僻處於
　至陰何足隱也亦如人之修丹不求至陽
　乃求至陰如雲房先生謂涕唾精津氣血
　液元來七者皆屬陰豈非山中内外盡非
　鉛乎平叔謂人欲還丹當修眞陽不當修
　至陰眞陽之寳有生咸具無貴無賤無小
　無大無僧無道無凡無仙如吾儒謂有物
　有則秉彝具存即是至寳家家有之說
竹破須將竹補宜覆雞當用卵爲之萬般非
類徒勞力争似眞鉛合聖機
　方以類聚物以羣分大易嘗言之矣矧金
　丹大道不出吾身之内其機緘默應與天
　地同符要當尋根摘蔕反本還原則至道
　不繁矣若萬般非類不識眞鉛之陽是綴
　花求其結果於道何有哉故知有竹可以
　補竹有雞可以覆卵有眞鉛可以合聖機
　何也譬之有元精可以補元氣有元氣可
　以補元神皆出自然感化之道以眞陽而
　攝羣陰若用凡鉛非類之物則徒勞耳
用鉛不得用凡鉛用了眞鉛也棄捐此是用
鉛眞妙訣用鉛不用是誠言
　古仙云狐兔不乳馬燕雀不生鳳種禾當
　用粟鍊金必以金又曰鉛爲芽母芽爲鉛
　子旣得金花棄鉛不使是知鉛母有眞凡
　之異用否有先後之殊要當以母而養子
　則必用眞鉛以肇丹基及生子之成材則
　必棄鉛母而獨立古歌丹訣云養子成龍
　意氣高却嫌元母是庸囂是也此論外丹
　工夫學者當體爲内丹之用譬之存心想
　腎惜氣鍊精皆是用鉛之意及造金丹上
　乘大道無爲則心肝脾肺腎精津氣血液
　皆使不著故用鉛不用是誠言
虚心實腹義俱深只爲虚心要識心不若鍊
鉛先實腹見教守取滿堂金
　心虚則一塵不染可以養性腹實則至寳
　不虧可以養丹此修眞者安手下脚之地
　也然世人心欲虚而返實腹欲實而返虚
　何也吾觀其心之實者百念蝟集妄想顛
　倒姦貪嗔癡逐物忘返何嘗自識其心其
　腹之虚者恣意情慾以妄爲常傾瀉眞元
　朝暮取樂何嘗能實其腹故平叔憫之於
　虚心實腹之事兩致其戒必不得已而先
　其所當先則實腹爲不可緩矣無他人心
　未易虚也虚則與天地同量造物同遊吾
　夫子七十而從心所欲不踰矩其虚豈易
　至哉若夫實腹則容可先也茍能薄於聲
　色寡於嗜慾保眞元護精氣則鉛爲可鍊
　腹爲可實也金寳滿堂亦能長生住世矣
夢謁西華到九天分明授我指玄篇其中簡
易無多語只是教君鍊汞鉛
　平叔曰學仙須是學天仙蓋天仙者離去
　洞府位列九天乘雲御風驂鸞駕鶴陟降
　帝所雖大地山河囿於劫運而天仙之快
　樂無爲劫運不能囿是果何修而致此哉
　其㫖玄微其法簡易不過鍊汞鉛二物而
　已故學道之人精誠所格發於夢寐西華
　天門可以朝謁故天仙敬授以指玄之篇
　而使之鍊鉛汞之大藥其中簡而易行非
　若三千六百旁門之多事也
道自虚无生一氣便從一氣産陰陽陰陽再
合生三體三體重生萬物昌
　大朴未散有物混成孰爲陰陽孰爲萬物
　耶自道生一一爲太一含眞之氣一生二
　二爲陰陽闔闢之形二生三三生萬物散
　殊矣學者誠能原始要終知大道无名本
　於一氣則取一氣於杳冥恍惚之内以造
　化金丹則陰陽感合如天地之萬物化生
　當與天地相畢而鼎立爲三才矣
坎電烹轟金水方火發崑崙陰與陽二物若
還歸一處自然藥熟遍身香
　坎者水也電者火也烹轟者擊摶之聲也
　金水方者西北之位也火發者純陽上蒸
　也崑崙者峻極于天之山乃日用遊行之
　地也陰與陽者一陰一陽之謂道也二物
　者烏兔之物也歸一處者交感之宫也藥
　熟身香者金丹成之效驗也玄哉妙哉此
　詩說盡大道之骨髓皆無爲中有爲罔象
　中有象無非自然之理如地雷復于子其
　卦屬坎坎中有電是水中起火陰陽相擊
　其聲烹轟也然火必炎上其勢必發於崑
　崙崑崙雖高乃有陰陽二物若能調此陰
　陽合此二物歸於一處自然大藥成熟遍
　身有香此玉在山而木潤珠生淵而崖不
　枯也
離坎若還無戊己雖含四象不成丹只縁彼
此懷眞土遂使金丹有返還
　參同契曰坎納戊土離納己土然離爲火
　火從木生蓋木爲青龍火爲朱雀也坎爲
　水水從金生蓋金爲白虎水爲玄武也離
　坎雖二體其中含四象儻不以中宫之土
　配之則水火相激不能成丹矣蓋四象雖
　是水火木金而四辰乃是子午卯酉如北
　子爲水子有女土蝠南午爲火午有柳土
　獐東卯爲木卯有氐土狢西酉爲金酉有
　胃土雉是知四象彼此各懷眞土金丹方
　有返還若無戊己不成丹者是也
日居離位翻爲女坎配蟾宫却是男不會箇
中顛倒意休將管見事高談
　日爲太陽居於離南午位宜爲男也今反
　爲女蓋離中虚乃陽中之陰也月爲太
　陰配於坎北子位宜爲女也今反爲男蓋
　坎中滿乃陰中之陽也參同契曰坎戊
　月精離己日光以太陰之月得坎戊水土
　之陽者而發輝之則精明矣以太陽之日
　得離己火土之陰者而資助之則光耀矣
　此一陰一陽之謂道五行顛倒之謂丹至
　理幽微非師莫喻儻管見無知則談河無
　益矣
取將坎位心中實點化離宫腹裏陰從此變
成乾健體潜藏飛躍盡由心
　虚坎實離之祕即非水火旣濟心腎交養
　之說其義已詳於自知顛倒由離坎之篇
　從此變成乾健體者其說亦詳於種向乾
　家交感宫兹不再迷然平叔尤謂潜藏飛
　躍盡由心者蓋以大易之乾六畫其象爲
　六龍乃純陽之卦也初爲潜藏次爲飛躍
　皆由吾心之用亦如修此金丹自純陰而
　鍊爲純陽則與乾健之體等爾
震龍汞自出離宫兊虎鉛生在坎方二物總
因兒産母五行全要入中央
　木液金精象爲龍虎東震西兊卦祖坎離
　龍汞出於離宫是木生火也虎鉛生於坎
　宫是金生水也然火豈從虚而生必依於
　木水豈從空而有必賴於金金木各隱於
　水火之中是母隱子胎也雖然五行非土
　不成造化是以旺於四季者各一十八日
　始成一歲之功況金木間隔於東西水火
　迥别於南北若非中宫土德以配之則去
　道遠矣故曰自稱木液與金精遇土却成
　三姓又曰離納己土坎納戊土若無戊己
　不成丹也
赤龍黑虎合西東四象交加戊己中復姤自
然能運用金丹誰道不成功
　龍者木也虎者金也合西東者金木無令
　間隔也四象者青龍白虎朱雀玄武也戊
　己者中宫之土位也交加者是四象合於
　中宫若無戊己不成丹也復者一陽生也
　姤者一陰生也人能於陰陽升降之初妙
　其運用與天地合符則金丹何難之有陰
　眞人謂至神聖極容易者是也
西山白虎性猖狂東海青龍不可當兩手捉
來令死鬥化成一塊紫金霜
　西者兊也山者土也白虎者金也是土生
　金其象爲虎也東者震也海者水也青龍
　者木也是水生木其象爲龍也然金虎在
　西木龍在東其勢間隔何以爲道是必兩
　手捉此二獸令其死鬥則二氣感合化成
　一塊金霜然龍虎爲託象兩手亦寓言固
　非眞有所執也亦須握固存神使猖狂者
　歸化不可當者馴服則赫赤金丹頃刻而
　成矣
華嶽山頭雄虎嘯扶桑海底牝龍吟黄婆自
解爲媒合遣作夫妻共一心
　華山者西山也雄虎者剛金也土生金之
　象也扶桑者東海也牝龍者柔木也水生
　木之象也東西異位金木異質若不可合
　爲一也惟黄婆之土歸於中宫自解爲媒
　娉使金木無令間隔先舉西來後合東則
　二物歸於一處如夫妻共一心也
月纔天際半輪明早有龍吟虎嘯聲便好用
工修二八一時辰内管丹成
　月盈則魄滿月虧則輪半是上弦金半斤
　也此正初七八之時月竊日之陽魂光明
　漸長早有龍吟虎嘯之象龍屬震震爲木
　虎屬兊兊爲金金能生水木能生火金木
　相尅水火交戰故龍必吟而虎必嘯便好
　用工以修二八則丹必成矣何謂二八非
　卯酉之二八門也非二八爲一斤數也正
　是以二合八其數爲十乃天地造化之大
　數五行生成之總括也故天一生水地六
　成之地二生火天七成之天三生木地八
　成之地四生金天九成之天五生土地十
　成之此天一地二天三地四天五地六天
　七地八天九地十之數彌綸天地之常經
　攢簇五行之造化學道者於此得其徼妙
　則片餉工夫玄珠成象眞人出現金丹之
　成何難之有所以一時辰内管丹成也
紫陽眞人悟眞篇請義卷之三
紫陽眞人悟眞篇講義卷之四吕七
　　　　雲峰散人永嘉夏宗禹著
先且觀天明五賊次須察地以安民民安國
富當求戰戰勝方能見聖人
　夫戰勝之說乃用兵之道今修眞之玄乃
　登仙之道平叔輒混而一之後學得無異
　見乎陰符經云天有五賊見之者昌此五
　賊者乃金尅木木尅土土尅水水尅火火
　尅金五行互相戕賊方成大道要當仰觀
　乎天以明是道之妙次須俯察乎地以安
　衆兆之民何爲民蓋士農工商者天下之
　民也而耳目口鼻心肺肝腎者吾身之民
　也國猶吾之一身也地猶吾身之地位也
　人能聰明不蔽視聽不擁五臟和平内外
　交養一身泰然宇定光發是民旣安國旣
　富矣當求戰勝之功固非逞干戈以赴敵
　也亦非採戰爲下術也陰疑於陽必戰其
　血玄黄人身中陰陽晝夜交戰惟聖人能
　以陽勝陰不爲陰邪所蕩此富國强兵之
　術非聖人孰能與於此哉
用將須分左右軍饒他爲主我爲賓勸君臨
陣休輕敵恐喪吾家無價珍
　此詩學者當存思無邪之志方可諦觀否
　則難會其意矣金丹大道以陰陽二氣交
　感而成一左一右一賓一主而又有臨陣
　之象何也蓋陽極則陰生陰極則陽生陰
　疑於陽必戰其血玄黄是必用將以統其
　左右之軍何謂將正心是也饒他爲主我
　爲賓何謂主一陽先動時也何謂賓隨其
　動而應之也我旣應之未免有對敵之舉
　吾見其雷轟電閃虎躍龍驤混合回風絶
　利一源用師萬倍金丹奏功矣否則動靜
　失宜輕於進取則大陽流珠其性猛烈元
　氣走矣豈非喪吾家之無價珠珍乎
火生於木本藏鋒不會鑽研莫强攻禍發總
因斯害己要能制伏覓金公
　木能生火火藏於木而不自露人身有火
　火藏於身而不自知惟善鑚研者可以奪
　天地之造化故鑚燧以改火則火不在吹
　嘘而在鑚研之工焚身以起火火不在外
　假而在修養之道陰符經云火生於木禍
　發必尅是木以火而自焚人以火而自害
　惟聖人制伏此火從其本始而制之則覓
　金公以尅木況金能生水而水又能尅火
　如此則木火不足爲吾之禍而反爲吾之
　福矣豈非善鑚研之道乎
金翁本是東家子送在西鄰寄體生認得喚
回歸舍養配將姹女作親情
　金生於巳胎養於卯卯屬東方是金乃東
　家之子也金旺於酉酉爲西方是金寄體
　在西鄰也東西雖異位金木必交並一氣
　往來初非有異猶嬰兒姹女結爲親情何
　有東家西鄰之間二物終歸一處以成天
　地之造化此金丹之道玄之又玄妙之又
　妙也
姹女遊行自有方前行須短後須長歸來却
入黄婆舍嫁箇金翁作老郎
　姹女者太陰也太陰者月魄也月魄遊行
　自有方位龍虎經曰三日月出庚西分於
　卯酉蓋庚者金也月者水也即金生水之
　象也庚旣屬西方每初三晩日始没於西
　方之酉而月却隨後而生於庚是日行在
　前而月行在後在前者光景須短在後者
　光景漸長夫短謂日魂旣沉長謂月魄漸
　滿也然或短或長晝夜相須以成天地之
　造化必得中宫之黄婆則嫁金公作老郎
　矣蓋黄婆者土也土能生金也向者金能
　生水而姹女之月魄始盈今又土能生金
　其造化無窮故金公爲老郎也參同謂巍
　巍尊高是也
縱識朱砂及黑鉛不知火候也如閑大都全
藉修持力毫髮差殊不作丹
　金丹大道不過鉛汞二物鉛産北方乃天
　一生水之眞汞出南方乃地二生火之妙
　至眞至妙初非外假本來面目百姓日用
　而不知非心腎也非坎離也非人間水火
　也非凡鉛凡汞也儻夙生靈骨因文會意
　識破砂鉛已得金丹之藥物奈何此藥至
　靈難爲烹鍊譬之鉛錫水銀見火飛走如
　何成丹儻不知火候雖識砂鉛亦無益也
　蓋火是火候是候學者以火候爲一事非
　也且以外丹言之有文火有武火有插火
　有寄火有周天火有四正火有旣濟火有
　未濟火與内丹之火無異也五日爲一候
　三候爲一氣七十二候爲一年此一歲之
　候也亥至子爲陰交陽候巳至午爲陽交
　陰候此一日之候也子與丑交是陽交陰
　候丑與寅交是陰交陽候此一時之候與
　内丹之候亦無異也故平叔謂世人縱識
　砂鉛之正徒得金丹之藥物耳末明火候
　之祕亦等閑耳須要修持至誠不差時刻
　金丹成矣否則盲修瞎鍊無所師承毫髮
　差殊金丹遠矣蓋聖人傳藥不傳火不將
　火候著于文也
契論經歌講至眞不將火候著於文要知口
訣通玄處須共神仙子細論
　甚矣金丹之難也得其傳者立躋聖位非
　其人者父子不傳吁非金丹之難也乃火
　候之難也聖人傳藥不傳火若魏伯陽之
　參同契諸神仙之藥物論與夫丹經歌詩
　無非講明眞詮之理可謂詳矣而火候一
　節不曾明言於文字間須遭遇聖師口傳
　心受則一得永得至道不繁矣況火是火
　候是候世人懵然不知然火候雖二事而
　實一理雖一理而實二用若不得口訣何
　以通玄饒君聰慧過顔閔不遇眞師莫强
　猜故須共神仙子細論也
八月十五翫蟾輝正是金精壯盛時若到一
陽纔起復便堪進火莫延遲
　八月十五秋氣正中金氣正旺其卦屬兊
　修眞之士必於此時而留意至一陽起後
　其卦爲復是冬至之候便當施功而進火
　不可遷延恐失時也雖然平叔託喻如此
　以明金水相生之理非曰每年直待八月
　與十一月而後修丹其餘月日不可用非
　也謂一日之間自有秋旺之金精陽生之
　冬至且陽生於坎其坎屬水水豈自生必
　金而後生之蓋金至酉而帝旺是八月也
　水至子而帝旺是十一月也此攢年簇月
　攢月簇日攢日簇時者是也
一陽纔動作丹時鉛鼎温温照幌帷受氣之
初容易得抽添運用却防危
　人身與天地一同陰陽逐日升降陽氣自
　夜半子時而升陰氣自日中午時而降修眞
　者當於此時運動天機以合符證不使毫
　釐差殊則丹道成矣鉛鼎者乃人身中鍊
　丹之器幌帷者即雲房塞兊垂簾之㫖洞
　賓光透簾帷之詞故平叔引而用之謂一
　陽自子時始生即受氣之始乃作丹之時
　若過此以往則有防危之患蓋鉛見癸生
　須急採金逢望遠不堪嘗也
玄珠有象逐陽生陽極陰精漸剥形十月霜
飛丹始熟此時入口鬼神驚
　仰之彌高鑽之彌堅瞻之在前忽焉在後
　者此儒氏之玄珠有象也圓陀陀光爍爍
　明了了活潑潑者釋氏之玄珠有象也靈
　明寳藏洞照乾坤一點眞如虚室生白者
　道氏之玄珠有象也三教雖殊大道則一
　然大道無形生育天地黄帝遺珠罔象得
　之今云玄珠有象者何也蓋大道從無入
　有其象自著故現出深潭日一輪者此象
　也眞人自出現者亦此象也曰玄珠曰金
　丹皆罔象中之象也不求而自至者也玄
　哉妙哉此象能有能無能隱能顯時方陽
　生而玄珠有象時至陰生而玄珠無象故
　顯於陽極之初而隱於陰極之後其卦爲
　復是一陽生於子而玄珠有象矣其卦爲
　剥是六陰極於亥而玄珠無象矣然必待
　十月而丹始熟者乃霜飛凛冽之時萬物
　歸根復命陰極陽生周天數足至此丹方
　凝結矣故其大如橘甜如蜜爲交梨爲火
　棗可吞可吐如龍頷珠如牛有黄吕洞賓
　謂當時自飲刀圭則德重鬼神欽矣豈非
　入口鬼神驚乎
前弦之後後弦前藥味平平氣象全採得歸
來爐裏煅煅成温養自烹煎前
　弦者乃上弦初七八弦也後弦者乃下
　弦二十二三之弦也何謂弦蓋月之初生
　與月之退縮其形有半如彎弓上弦之狀
　當此之時丹華澄清金精壯盛藥味平和
　氣象全備學道者必體天法象採取吾身
　金水之氣煅於神爐火候抽添温養烹煎
　不失水火之宜則金丹成矣奚他求哉
長男乍飲西方酒少女初開北地花若使青
娥相見後一時關鎖在黄家
　長男震也少女兊也震屬木兊屬金也西
　方酒者西爲金方酒爲水象乃金生水之
　喻也北地花者北爲坎水花爲鉛華乃水
　中鉛之喻也青娥者青女木汞也黄家者
　黄婆中宫也參同契曰丹砂木精得金乃
　並蓋大道以相尅爲妙金木無令間隔若
　非關鎖於中宫則震在東兊在西何以爲
　造化蓋木性愛金順義金精戀木慈仁相
　吞相啖始相親必假中宫之土以成造化
　也
兔雞之月及其時刑德臨門藥象之到此金
砂宜沐浴若還加火必傾危
　物極必反理勢然也故乾之上九純陽之
　極也聖人必以亢龍有悔戒之況金生於
　巳旺於酉木生於亥旺於卯是兔者卯之
　木也雞者酉之金也金主刑木主德刑德
　臨門者卯酉爲二八之門乃日月出入之
　路陰陽晝夜之分也大道旣以陰陽日月
　爲主纔到卯酉極旺之地便當沐浴以專
　氣致柔無爲恬淡使沖和元陽充塞天地
　之間此心無外自然與太虚同體所謂百
　骸俱理正無爲不可更加炎火則藥物走
　失必傾危矣正是抽添運用却防危也
日月三旬一遇逢以時易日法神功守城野
戰知凶吉增得靈砂滿鼎紅
　天地以日月爲功照臨萬象晝夜不停必
　以三十日交會於晦朔之時周而復始所
　以無所終窮大道以金丹爲用烹烏鍊兔
　降龍伏虎體天法象以時易日而奪天地
　之造化亦如日月之合璧所以長生不死
　然而攢年簇月攢月簇日攢日簇時要當
　固守城郭戰退羣魔不興妄想不動情慾
　自然有吉而無凶蓋勝則吉敗則凶吉則
　生凶則死茍一戰一勝長吉無凶所以無
　價珍寳在吾一身如九轉靈砂日積月累
　紅光透徹將動天地驚鬼神矣
否泰纔交萬物盈屯蒙受卦稟生成此中得
意休求象若究羣爻謾役情
　天地旣交而爲泰不交而爲否泰之義者
　即旣濟未濟之象也水雷屯君子以經綸
　山下出泉蒙君子以果行育德屯蒙之義
　即陰陽生長之初正修眞持養之時也世
　人求金丹惑於抽添迷於火候乃以六十
　四卦三百八十四爻而爲作用謾勞歲月
　白首無成故平叔謂天地一交萬物便盈
　當於屯蒙始生之初保養元神一如屯難
　蒙童之時不可一毫外用其心自然進道
　則天地萬物皆備於我豈不得意何必泥
　於象數而爲羣爻所役乎
卦有設象象儀形得意忘言意自明後世迷
人唯泥象却行卦氣望飛升
　太極未判有物混成孰爲卦象耶自天地
　旣分乾坤始定則設象畫卦聖人亦不過
　以日月爲易而已其㫖玄微大道在是學
　者不知徒泥其象而行卦氣乃用朝屯而
　暮蒙朝需而暮訟以六十四卦三百八十
　四爻分爲三十日而乾坤坎離四卦爲不
　用又或二十九日别用補卦之法此眞怪
　誕謾自勞苦不知其卦用水電屯於早間
　如何作用而象屯也卦用山水蒙於晩間
　如何作用而象蒙也與夫水天需天水訟
　之類又有何法度可以體狀之也宜其迷
　迷相引破壞大道而輒望飛升可謂愚迷
　甚矣
天地盈虧自有時審能消息始知機由來庚
甲申明令殺盡三尸道可期
　天地雖大道有虧盈大道玄微機通消息
　此非恍惚誕謾也人之一身與天地等凡
　盈虧消息之理無一不與天相似故子初
　陽生午後陰降先庚後甲號令嚴明故清
　明在躬志氣如神也奈何三尸陰魔有以
　汩其性眞亂其血氣顛倒妄想於道何有
　哉惟能反邪歸正申明庚甲使金木交并
　不失其時消息通玄機緘默應自然殺盡
　三尸則道可期矣
要得谷神長不死須憑玄牝立根基陽精旣
返黄金室一顆明珠水不離
　太上曰谷神不死是謂玄牝靈樞經曰空
　谷元神守之自眞蓋谷則至虚神則至靈
　虚則善應靈則變化此長生久視之道故
　謂之谷神謂之神室謂之靈寳藏謂之水
　晶宫謂之元陽觀謂之太一爐皆是鍊金
　丹之所也然一陰一陽之謂道一玄一牝
　之謂丹自鴻濛未判有物混成先天地生
　及太極旣分則二儀奠位玄牝始立矣今
　欲谷神不死長生久視須憑玄牝二物立
　爲根基日鍊時烹使陰邪消盡陽精獨全
　返於中宫黄金之室則一顆明珠洞照六
　合與天地相畢矣
玄牝之門世罕知休將口鼻妄施爲饒君吐
納經千載争得金烏搦兔兒
　太上曰玄牝之門爲天地根其意玄微凡
　夫豈易知耶惟其罕知乃以鼻爲天門謂
　之玄口爲地尸爲之牝吐故納新多入少
　出晝夜不停以爲得道者在是殊不知此
　特道引安樂法耳雖行經千載何預於金
　丹大道哉惟金烏搦兔於玄牝之門返本
　還原於陰陽之祖使二儀合一太朴如初
　則日月合而成丹所謂與天地合德日月
　合明者是也
異名同出少人知兩者玄玄是要機保性全
形明損益紫金眞藥是靈奇
　一陰一陽之謂道一鉛一汞之謂丹其名
　雖異其實則同其數則兩其體則一惟少
　有人知所以不得其玄中之玄機中之要
　也夫茍知之則保性全形必明損益之理
　何謂損退火之符也何謂益進火之候也
　一損一益如天地之消長盈虧不差氣候
　則藥物靈奇不可思議此所謂之紫金丹
　謂之靈寳藏也
始於有作人爭覺及至無爲衆所知但見無
爲爲要妙豈知有作是根基
　大道無爲一本自然之妙天何言哉四時
　行焉百物生焉此其理也況金丹玄妙不
　可以智力求不可以形質取謂之有也則
　迎之不見其首隨之不見其後謂之無也
　則恍恍惚惚其中有物杳杳冥冥其中有
　精是知有作者人争覺之而無所爲者衆
　亦知之於是有優劣之分而以無爲爲要
　妙夫豈知無爲者道之本體而有作者道
　之根基固非泥象執又桔槔勞碌而後爲
　有作者也亦非瑰然獨處槁木死灰而後
　爲無爲也上善若水行其所無事至道不
　煩得其所固有無爲者旣安於自然而有
　作者亦行之自然而已
紫陽眞人悟眞篇請義卷之四









紫陽眞人悟眞篇講義卷之五吕八
　　　　雲峰散人永嘉夏宗禹著
黑中有白爲丹母雄裏懷雌是聖胎太乙在
爐能謹守三田寳聚應三台
　參同契曰知白守黑神明自來抱朴子曰
　守雌抱一專氣致柔此丹母聖胎也雖然
　金丹大道固當黑白相扶雌雄相守以成
　丹母聖胎之功要知太一含眞之氣三田
　所聚之寳不可少虧故寳聚於三田爐守
　於太乙精氣神全火候不爽自然聖胎可
　成丹母可就上應三台之象充實而有光
　輝矣
恍惚難求中有象杳冥莫測是眞精有無從
此互相入未見如何想得成
　視之不見其色聽之不聞其聲摶之不得
　其形此恍惚杳冥之狀也於道何有哉然
　而罔象中有象無形中有形虚實生白從
　無入有旣虚矣而白從何而生旣無矣而
　有從何而得此玄中之玄妙中之妙非得
　之踐履應之效驗則難以語此惟於恍惚
　杳冥之中而見其眞精之象於非有非無
　之中而見其互爲相入之理則道在我矣
　苟未見焉則旁門小法謾爾存想如何可
　以成功乎
四象會時玄體就五方行處紫光明脫胎入
口身通聖無限龍神盡失驚
　四象者青龍白虎朱雀玄武也五方者東
　西南北中金木水火土也大道虚無以金
　丹爲玄妙金丹雖妙不過攢簇五行合和
　四象也四象一會則玄體必就五方旣合
　則丹光必明非曰存心之火想腎之水也
　亦非日以肝爲龍以肺爲虎也天生人物
　人生靈寳五行簇於此四象聚於此茍行
　玄機則烹成大藥脫胎入口超凡入聖無
　限龍神咸起敬畏豈不盡驚耶此道高龍
　虎伏德重鬼神欽也
華池讌罷月澄輝跨箇金龍訪紫微從此衆
仙相識後海潮陵谷任遷移
　金丹之術百數其要在神水華池蓋華池
　者鍊丹之池中有神水混混不輟晝夜流
　通苟得此而嚥之則月凝輝矣吾儒之與
　日月合明釋氏之圓陀陀光爍爍者是也
　金是西方兊虎木是東方震龍今也能修
　眞而跨此金龍則金木無令間隔可以朝
　上帝出元神豈非訪紫微乎茍得此道則
　已長生仙舉雖滄海變桑田於我何有哉
　所以任陵谷之遷移也
要知鍊養還丹法宜向家園下種栽不假吹
嘘並著力自然果熟脫眞胎
　人禀陰陽之靈氣合有大丹一斤之數苟
　無耗散可以與天地相畢惟其六欲七情
　斲喪天眞故若朝不保暮上聖垂慈以還
　丹之法教之使其鍊養以盡九還七返之
　妙初非假於草木之質人爲之偽皆是反
　求諸己故以四大一身爲家園以陰陽二
　氣爲種子朝種暮收春生秋殺開花結子
　果熟胎圓無非自然時候與天地合符初
　不待吹嘘著力以外務爲勞也
休施巧僞爲功力認取他家不死方壺内旋
添留命酒鼎中收取返魂漿
　作德心逸日休作偽心勞日拙修道之士
　以眞常爲心以正直爲念則反邪歸正出
　死入生矣苟施巧偽則非心邪念顛倒妄
　想與死爲鄰矣雖然死生之分在於眞偽
　之别果何修而致之也惟留命之酒旋添
　於壼内返魂之漿收取於鼎中不使眞元
　斲喪本領耗折如燈之有油如木之有根
　自然光明發越枝葉暢茂其爲不死之方
　豈欺我哉
雪山一味好醍醐傾入東陽造化爐若遇崑
崙西北去張騫始得見麻姑
　此設象寓言言以人身中有雪山能出醍
　醐珍味蓋山屬土生金金氣寒故曰雪山
　然金生於土其液流注味甘色白狀若醍
　醐傾入東陽爐中方成造化蓋東陽屬甲
　乙之木木中有火火能尅金可以成就至
　寳其造化玄微凡夫莫測若崑崙峰頂遇
　西北金水之位使之相生相尅奪天地之
　造化則陰陽得類自然感合如張騫乘槎
　逆流而上可以見麻姑之仙矣張騫者陽
　男也麻姑者陰女也亦寓言匹配之意也
不識陽精及主賓知他那箇是疏親房中空
閉尾閭穴誤殺閻浮多少人
　陽精者一身魂神之宰司也人安能識之
　況有賓有主有疏有親須得師口訣方通
　玄奥否則御房閉精徒於尾閭用意非矣
　雲房曰堪嘆三峰黄谷子誤殺南閻多少
　人蓋三峰者乃陰丹之術固形住世之方
　非神仙之道也是世人氣血未定對境不
　能忘情心雖慕道嗜慾難遏古仙垂慈於
　三千六百門中亦有閉精之術使夫人知
　生生化化以精氣神爲主操之則存捨之
　則亡施之於人可以生人留之於身可以
　生身非劇戲也非可恣也故滄海雖大不
　實漏巵尾閭不禁人豈長生者乎惟其不
　得師傳則誤閻浮之人多矣
萬物芸芸各返根歸根復命即常存知常妙
道人難會妄作招凶往往聞
　太上曰萬物芸芸各歸其根歸根曰靜靜
　曰復命復命曰常知常曰明不知常妄作
　凶平叔之詩專體此意也夫萬物作於性
　而復於性譬如華葉之生於根而歸於根
　濤瀾生於水而歸於水一有所歸則靜定
　而復命守常而不昩外妄盡除泰定光發
　不與物俱遷不與化俱逝自本而自根常
　久而不變故易之彖恒曰日月得天而能
　久照四時變化而能久成聖人久於其道
　而天下化成恒之時義大矣哉是豈凡俗
　之人可以曉會耶惟人之難會則往往妄
　作而招凶自作不靖矣故曰反常曰改常
　曰異常皆有凶而無吉者也
歐冶親傳鑄劍方耶溪金水配柔剛鍊成便
會知人意萬里誅凶一電光
　歐冶子聶古之材士千金鑄劍非有他也
　亦以金水相生剛柔相配百鍊而成天下
　無敵也若喻金丹大道是亦鑄劍之法故
　以人身言之亦耶溪之地有金水之物有
　剛柔之用苟得師鑄鍊則其鋒不可當自
　然洞洞屬屬物來能明事來能鑒雖萬里
　凶頑亦可誅伏於電光之下此明視萬里
　芒寒色正皆自然之餘效也
敲竹喚龜吞玉芝鼓琴招鳳飲刀圭近來透
體金光現不與常人話此機
　此設象寓言皆託譬人身所有之物蓋竹
　與琴同擊作有聲者是龜與鳳同形狀相
　類者是玉芝與刀圭同皆和氣所生金土
　所産也異名雖六本體只三以大道無爲
　言之初無假於作用然符節相應氣脉相
　通於無爲中有爲以應天地之機皆自然
　感合之道故人身中一物敲之如竹則龜
　可喚鼓之如琴則鳳可招皆聲氣相求呼
　吸相應速如影響自然和氣致祥則玉芝
　可吞刀圭可飲其關節脉理貫通上下氣
　類感召不勞餘力而見驗也宜其金光透
　體有諸中而形諸外如玉在山而木潤珠
　生淵而崖不枯至玄至妙曷可與常俗說
　其玄機哉
藥逢氣類方成象道即希夷合自然一粒靈
丹吞入腹始知我命不由天
　同聲相應同氣相求金丹大藥不出鉛汞
　二物鉛能化汞汞復化鉛七返九還是此
　外丹也視之不見名曰希聽之不聞名曰
　夷希夷大道出於自然清靜無爲是也此
　内丹也有内丹以鍊神必有外丹以鍊形
　使形神俱妙與道合眞一粒之丹靈明妙
　用自然超凡入聖出死入生豈非我命在
　我不在天乎
赫赤金丹一日成古仙留語信堪聽若言九
載三年者盡是推延款日程
　金丹大道乃登仙上乘宜若至難也平叔
　乃謂一日可成豈理也哉又曰都來片餉
　工夫永保無窮逸樂由是知陰眞人曰至
　神聖極容易信斯言也則至道不煩初非
　旁門之多事片餉一日目擊道存若說九
　載三年謾自推款日程而已所謂操則存
　捨則亡出入無時莫知其鄉者去道遠矣
　顔子之如愚曾子之一唯香巖之擊竹善
　財之彈指儒釋尚尔况平地登仙超凡入
　聖豈非一日可成乎
大藥修之有易難也知由命也由天若非積
行施陰德動有羣魔作障縁
　人與天地並立爲三才何故人多夭折而
　天地無終窮達者知之必修金丹大道與
　天地相畢豈細事哉故欲修仙道先修人
　道人道有媿則仙道遠矣人道者何惟積
　行救人陰德在世如天地之覆載一毫無
　私如上帝之好生一念不殺所以仰無愧
　而俯無怍則自天祐之吉無不利若修大
　藥以求仙其道甚易皆由我也儻或愧於
　屋漏欺於暗室則魔障日生其爲難也甚
　矣非固難也是天所不容也非天故也是
　無德行以契天心也學道者可不求其易
　而捨而難哉
三才相盜食其時道德陰符顯聖機萬化旣
安諸慮息百骸俱理證無爲
　陰符經曰天地萬物之盜萬物人之盜人
　爲萬物之盜又曰食其時萬化安其說已
　詳於陰符講義矣然平叔尤有證無爲之
　說者蓋以生生化化消息盈虚疑若多事
　也然大道爲公無非自然之理人能充此
　以爲用則心同太虚萬慮自息氣涵元始
　百骸和暢無爲之道可證於太清之仙境
　矣
陰符寳宇逾三百道德靈文滿五千今古上
仙無限數盡於此處達眞詮
　甚矣大道難傳不立文字然而琅函玉笈
　金誥瓊章如武庫之森列如總龜之備具
　學道者將孰從而考訂也惟至煩中有至
　簡之理至詳中有至要之用得非黄帝之
　陰符經字逾三百太上之道德經文滿五
　千而大道玄微殆無餘藴今古神仙飛升
　金闕遊宴玉京者不可勝計也無非於此
　二經達其眞詮得其妙用學者不可不知
　其要而求旁門於三千六百也譬之諸子
　百家傳記雜說充棟汗牛不知其幾也六
　經之道同歸乾坤之理簡易亦由金丹大
　道不出陰符道德之二經也
饒君聰慧過顔閔不遇眞人莫强猜只爲丹
經無口訣教君何處結靈胎
　大道惟一設教分三自其三而推之則千
　門萬户千經萬論不知其紀極也由其一
　而貫之則天得以清地得以寧人得以生
　至道不繁矣然不知其紀極也似難而實
　易茍有聰明慧智之姿則旁通博覽若無
　餘藴惟至道不繁之理雖似易而實難縱
　有聰慧顔閔之材於此亦難自悟須遇聖
　師至人親傳口訣指出天機則一言得事
　片餉成功靈胎可結而大道可致矣
了了根源方寸機三千功滿與天齊自然有
鼎烹龍虎何必擔家戀子妻
　了了根源機在方寸三千行滿功與天齊
　方寸者何此心是也齊天者何亦此心是
　也心爲天君主宰萬象若了了内明一塵
　不染修眞奉道行滿三千雖天道杳冥不
　可測識而對越無愧與天爲徒矣自然有
　鼎以烹金丹龍蟠虎遶法象著明其藥無
　涯何必滯於塵俗迷於恩愛擔家戀子困
　於妻拏而與草木俱腐乎
未鍊還丹須急鍊鍊了須還知止足若也持
盈未已心未免一朝遭殆辱
　還丹之法乃長生久視之道世凡塵俗烏
　能造其妙耶惟仙風道骨者方能知修鍊
　之法然而藥物火候運用抽添當與天地
　合符不可知進而不知退知作而不知止
　故未鍊還丹急須修鍊是吕仙謂下手速
　修尤太遲也若是鍊了便當保守不可妄
　加火候若火候失宜則太陽流珠其性猛
　烈常欲去人未免一朝傾失故殆辱也鍾
　離謂藥熟不須行火候若行火候必傷丹
　也由是觀之不知修鍊者是不耘苗者也
　知修鍊而不知止足者是揠苗助長也可
　不謹與
須知死户爲生户莫執生門作死門若會殺
機明反覆始知害裏却生恩
　生者死之根死者生之根恩生於害害生
　於恩此陰符經言也平叔此詩無非發明
　其藴蓋金生於巳死於子子爲水鄉而金
　能生水木生於亥死於午午爲火地而木
　又能生火水土生於申死於卯卯爲木位
　而水又能生木是生者死之根死者生之
　根也然而生死之根固然而恩害之義却
　異惟金火之造化不可以生死論也龍虎
　上經曰金火者眞藥也丹術著明莫大乎
　金火蓋火生於寅死於酉酉爲金鄉其火
　但能剋金豈能生金耶況酉爲金旺之鄉
　而火爲就死之地旣不能剋之爲害而金
　反以生旺爲恩參同契曰金入於猛火色
　不奪精光豈非恩生於害乎此殺機反覆
　之理非洞曉五行造化不可知也或者乃
　以生門死户爲婦人陰僻之地恩生於害
　爲交媾損德之術非也大道清靜无爲烏
　得穢行而可求仙乎
禍福由來互倚伏還如影響相隨逐會能轉
此生殺機返掌之間灾變福
　禍兮福所倚福兮禍所伏殆猶影響之應
　形聲不可忽也人能學道修眞則福德增
　崇長生乆視爲人中仙此出死入生之妙
　道也苟背道傷生耽於聲色則行尸行厠
　自速敗亡而已其機則轉生爲殺變福爲
　灾持反掌之易爾由是觀之則惠迪吉從
　逆凶惟影響儒書道書其揆則一
修行混俗及和光圓則圓兮方即方顯晦逆
從皆莫測教人争得見行藏
　大隱居廛小隱居山何也廛者市井之地
　修眞者居之一念不動純誠無雜酒色財
　氣所不能入富貴功名所不能變兹其所
　以爲大隱也若夫山者僻靜林麓之野隱
　者固無異念也逮出遇紛華一見可欲則
　凡情莫遏嗜慾如初兹其所以爲小隱也
　平叔謂修行者必混於俗不爲立異之行
　和其光同其塵隨圓逐方無可無不可或
　顯或晦或逆或從如雲出無礙人莫能測
　太虚湛然萬象無累此其所以爲得道也
　若標表自暴爲驚世絶俗之舉是行藏爲
　人所見非惟辦道不成其不被害於世者
　幾希故於六十四詩之終而重垂教於後
　學也
紫陽眞人悟眞篇請義卷之五
紫陽眞人悟眞篇講義卷之六吕九
　　　　雲峰散人永嘉夏宗禹著
　　　五言四韻一首(以象太/一之數)
女子著青衣郎君彼素練見之不可用用之
不可見恍惚裏相逢杳冥中有變一霎火焰
飛眞人自出現
　平叔此詩用法太一之數大道玄微畢露
　無隱茍聰明慧智無師傳授終難强猜也
　且女子者陰也郎君者陽也青衣者東方
　甲乙木也素練者西方庚辛金也男女異
　體陰陽異氣金木異質東西異位若不可
　以爲道也惟聖人必混而一之使男女陰
　陽交感於中宫金木東西交并於黄道以
　女子而著青衣則陰能負陽也以郎君而
　披素練則陽能抱陰也自然和順積中英
　華發外虚室生白充實光輝則見之不可
　用用之不可見此正儒道之如有所立卓
　爾立則見其參於前即見之之謂也及瞻
　之在前忽焉在後雖欲從之末由也已此
　又不可用也釋氏之圓陀陀光爍爍明了
　了活潑潑亦用之之謂也而净智妙圓體
　自空寂此又不可見也太上曰恍恍惚惚
　其中有物則恍惚裏相逢者固非無所睹
　也杳杳冥冥其中有精則杳冥中有變者
　亦非無所用也存無守有頃刻而成至神
　聖極容易豈非一霎火焰飛眞人自出現
　乎如此則身外生身性上見性去住自如
　識破本來面目故以此凡火飛出眞火以
　此凡人現出眞人然則恍惚杳冥者豈其
　實耶無中有有中無玄中玄妙中妙可與
　神仙語難與凡骨言
　　　西江月(十二首以應/十二月之數)
内藥還如外藥内通外亦須通丹頭利害略
相同温養兩般作用内有天然眞火鼎中
赫赫長紅外爐增减要勤功妙絶莫過眞種
　修仙要道須鍊金液還丹然丹分内外温
　養兩般要是兼得其宜可以超凡入聖茍
　有内丹而無外丹則軀殻遺體皆父精母
　血四大假合凡骨沉滯無以點化何縁成
　道有外丹而無内丹則大藥雖奇徒爲外
　物反求諸己天眞已耗神疲氣散精爽不
　靈以外藥投之譬若火煮空鐺自速敗壞
　詎成造化平叔託詠此詞首以著明内外
　二藥其知道乎且外藥只用鈆汞二物並
　無雜類若五金八石草木滓腐皆使不著
　以火候抽添體天法象久久烹鍊氣數周
　天可以成寳仙經曰大藥旣成鵲餌成鳳
　鴉食成鸞犬䑛成龍人服登仙是也若内
　藥在身非心非腎非肺非脾非氣非精非
　血非液亦不過鉛汞二物陰陽匹配以眞
　火元陽鍊之一同外藥使鼎中赫赤依時
　增减鍊成純陽之質日中無影方可服食
　外丹使形神俱妙與道合眞蛻去凡骨白
　日升舉此外藥還如内藥内通外亦須通
　不可偏而不全也然而眞種則一同温養
　則兩般何也所同者鈆汞是也兩般者火
　候是也蓋外藥則用凡炭人爲之火内藥
　則用眞一天然之火也
　　　西江月
此道至神至聖憂君分薄難消調和鈆汞不
終朝早睹玄珠形兆志士若能修鍊何妨
在市居朝工夫容易藥非遥說著人須失笑
　甚矣五百歲間氣生賢無非地靈人傑凡
　道德勳庸文章政事所以致君澤民者世
　不乏人若夫至神至聖爲人中仙陰功陽
　德上合天心白日飛舉者實難得其人也
　儻非夙有靈骨福分深厚疇以得此使其
　分所當得遭遇聖師則至神聖極容易蓋
　金丹神聖之道不過鈆汞二物一能調和
　火候則片餉之間玄珠形兆有志之士若
　能精勤修鍊初無貴賤之别在朝不妨爲
　治國平天下之事在帀不失爲士農工商
　之業如前詩謂休妻謾遣陰陽隔絶粒徒
　教腸胃空心肝脾肺腎之五臟徒勞存想
　涕唾精津氣血液之七寳謾費吐吞凡三
　載九年之限程三千六百之旁門皆非金
　丹之用吁道則至神至聖藥則容易非遥
　所謂道在眼前人不見說教失笑更何疑
　太上曰下士聞道大笑之不笑不足以爲
　道也
　　　西江月
白虎首經至寳華池神水眞金故知上善利
源深不比尋常藥品要假修成九轉先須
鍊己持心依時採取定浮沉進火仍防危甚
　白虎者金精也首經者元首谷神也至寳
　者靈明寳藏也華池者偃月爐也神水者
　神明之水也眞金者金丹大藥也上善者
　無上之妙道也利源者無窮之利源也九
　轉者九還之金體也鍊己持心者七寳之
　無漏身也採取者採有時取有日也浮沉
　者陰陽升降之二物也進火防危者丹熟
　不須行火候也古仙曰金丹之術百數大
　要在神水華池然天一生水水豈自然必
　金能生水是金剛不壞萬古常存得天一
　至眞之氣而生水故金精爲首經至寳華
　池旣生神水神水復生眞金所謂母隱子
　胎水中金水鄉鈆是也太上曰上善若水
　陰符經曰絶利一源吕洞賓曰七返還丹
　在人先須鍊己待時必當精氣神全三田
　俱足與天地合德陰陽升降每月那日每
　日那時輕輕採取無過無不及定其浮沉
　奪天地造化機緘合符毫釐不爽如丹已
　成就則守恬養氣不可妄亂進火鍾離仙
　曰丹熟不須行火候若還加火必傾危是
　也
　　　西江月
七返朱砂返本九還金體還眞休將寅子數
坤申但看五行成準本是水銀一味周流
經歷諸辰陰陽炁足自通神出入豈離玄牝
　七返九還之論乃金丹大道之玄學者不
　遇聖師妄自臆說或者乃以十二支神從
　子數至申爲九還自寅數至申爲七返非
　也龍虎上經曰丹術著明莫大於金火金
　火者日月之魂魄上半月初三日月哉生
　魄其體屬金金數四成數九所謂三日更
　生兊尸開黑銀𤇨出白銀來此金氣發生
　名曰九還也下半月魄光漸减日當受符
　日爲火又名朱砂外赤而内白復盜月之
　光添日之眞火火數二成數七名曰七返
　然還返之義雖曰金火究其源宗本是水
　銀一味而已蓋天一生水水爲丹母凡天
　地之運動日月之升沉皆在水輪之内人
　身之陰陽造化在於坎水之鄉自其子初
　陽生午後陰降周而復始經歷諸辰周天
　氣足自然通神然出入之間豈離玄牝蓋
　谷神不死是爲玄牝玄牝之門爲天地根
　此金丹之玄妙也
　　　西江月
若要眞鈆留汞親中不離家臣木金間隔會
無因須用媒人勾引木性愛金順義金情
戀木慈仁相吞相啖却相親始覺無中有孕
　修鍊金丹不出鈆汞二物然汞多飛走實
　難留停惟得眞鈆則汞可留住蓋是一氣
　所鍾親中家臣初非異類自相眷戀也奈
　何大朴旣分東震西兊木金間隔無因相
　會爲一今以丹法鍊之須用媒人勾引乃
　黄婆匹配之義以中宫土爲用也蓋土能
　生金金能尅木木能尅土三姓異質相吞
　相啖却能相親此五行顛倒之法陰符經
　云害裏生恩是也仙經云順則成人逆則
　丹用蓋相生者爲順爲恩而相尅者爲逆
　爲害也始覺無中有孕者蓋金木之質外
　别於形而木液金精内感於氣所謂鑿開
　混沌髓擘出坎離精即此爲丹則無中有
　孕可知矣太上曰恍恍惚惚其中有物非
　孕而何
　　　　西江月
二八誰家姹女九三何處郎君自稱木液與
金精遇土却成三姓更假丁公煅鍊夫妻
始結歡情河車不敢暫留停運入崑崙峰頂
　二八者陰數也姹女者陰女也九三者陽
　數也郎君者陽男也木液者東方震龍之
　液水生木之象也金精者西方白虎之精
　金生水之象也土者戊己中宫也丁公者
　火候也河車者北方正氣爲河車般運之
　象也崑崙者泥丸宫神室也平叔此篇說
　盡金丹道地火候藥物實慈悲引接人自
　不明耳且純陽者爲天爲仙純陰者爲地
　爲鬼陰陽俱備者爲人況一陰一陽之謂
　道繼之者善也成之者性也大易深言之
　何異金丹之道乎蓋金丹在人之身不出
　陰陽之用故以數喻之則有二八三九以
　人喻之則爲郎君姹女以五行言之則有
　金有木以四象取之則有龍有虎以人事
　譬之則爲夫爲妻千章萬句皆是設象寓
　言無他自元始祖氣混沌爲一太極旣判
　分列爲二惟其分也則奇偶異數男女異
　體金木異質東西異方龍虎異象今旣欲
　返本還原鍊而爲丹則必合異而歸於同
　若非歸於中宫則二者何縁合一故曰遇
　土却成三姓乃中宫黄婆匹配之地也雖
　然二物有形有質豈能果作一處不過以
　精液交感神氣混融隔礙潜通如磁石吸
　鐵自然一點眞陽靈明洞照而已故不曰
　木而曰木液不曰金而曰金精其義深矣
　然金木豈能自有精液哉須假丁公煅鍊
　火候抽添則陰陽始得交媾金水始得成
　丹是火也非己巽風火也非離午心火也
　乃坎宫北方正氣號爲河車般運不停直
　上泥丸崑崙峰頂一點眞陽洞明宇宙所
　謂沉歸海底去抱出日頭來一撞三關透
　徹無上則赫赤金丹成於金木交并之際
　仙道豈遠哉
紫陽眞人悟眞篇請義卷之六












紫陽眞人悟眞篇講義卷之七吕十
　　　　雲峯散人永嘉夏宗禹著
　　　西江月
牛女情縁道本龜蛇類禀天然蟾烏遇朔合
嬋娟二炁相資運轉　總是乾坤妙用誰人
達此深淵陰陽否隔却成愆怎得天長地遠
　牛女者夫婦之義也龜蛇者水火之象也
　蟾烏者日月之精也乾坤者天地之對也
　此一陰一陽之謂道日月交合之謂丹有
　陽而無陰則陽無以化有陰而無陽則陰
　無以生二氣相資運而變化或分或合妙
　用無窮故如牛郎織女情義縁合爲道之
　本水龜火蛇坎離交媾類禀天然月蟾日
　烏遇朔必合嬋娟久照乾天坤地覆載廣
　大妙用神通人以一身與天地並立爲三
　才亦以陰陽二氣匹配而成道曰玄牝曰
　鈆汞曰龍虎曰烏兔曰金木曰水火曰黑
　白曰東西曰坎離曰夫婦不可枚舉無非
　陰陽交感之義茍陰自爲陰陽自爲陽否
　隔不通則成愆過而夭折矣何以出死入
　生與天地相與長久哉
　　　西江月
雄裏内含雌質負陰却抱陽精兩般和合藥
方成點化魂靈魄聖　信道金丹一粒蛇吞
立化龍形雞飱亦乃變鸞鵬俱入清陽眞境
　一陰一陽之謂道合日與月之謂丹然而
　日爲陽爲火内有壁月烏乃雄裏含雌也
　月爲陰爲水内有房日兔是負陰抱陽也
　蓋烏屬庚辛金兔屬甲乙木毋令間隔則
　日之魂月之魄兩件和合於一處則至靈
　至聖玄珠有象金丹成於片餉之間譬之
　外藥亦同陰陽匹配點化成丹蛇雞服餌
　亦化龍鸞況於人乎況得道乎此内外二
　丹無非以陽精爲主不問人禽異類茍能
　以陰鍊陽使其魂靈魄聖則一粒金丹蛇
　服成龍雞飱成鳳人服登仙俱入清陽眞
　境矣
　　　西江月
不辨五行四象那分朱汞鈆銀抽添火候未
曾聞早便稱呼居隱不解自思己錯更將
錯路教人誤他永世在迷津似恁欺心安忍
　五行者金木水火土也四象者青龍白虎
　朱雀玄武也朱汞者砂中取汞也鈆銀者
　鈆中取銀也火候者眞陽之火節符之候
　也平叔謂學者妄亂以肺爲金以肝爲木
　以腎爲水以心爲火以脾爲土又以肝屬
　青龍肺屬白虎心屬朱雀腎屬玄武此爲
　五行四象修鍊金丹可謂無所辨别那分
　朱汞鈆銀亦非捨一身之外而别謂五行
　四象譬之鈆砂爲有質之物五臟亦有質
　之形如何可以成道惟於有形質之中而
　得其無形質之用則自粗造精超凡入聖
　始得鈆汞之祕矣雖然縱識朱砂及黑鈆
　不知火候也如閑況不識不解而錯以教
　人所謂迷迷相引無有出期如此用心尚
　安忍哉
　　　西江月
天地纔經否泰朝昏要識屯蒙輻來凑轂水
朝宗妙在抽添運用　得一萬般事畢休分
南北西東損之又損慎前功命寳不宜輕弄
　天地交而爲泰是上陰下陽也不交而爲
　否是上陽下陰也雲雷屯君子以經綸是
　物之屯難始生不可牋賊也山下出泉蒙
　君子以果行育德是泉之始達當蒙以養
　正也即此四卦之義託喻金丹正合其宜
　或者以六十卦分爲三十日以乾坤坎離
　四卦爲鑪鼎抑何穿鑿牽强也殊不知一
　陰一陽之謂道否泰屯蒙之謂功以金丹
　言之全在陰陽交媾之精儻若天自天地
　自地否塞不通不能交而爲泰則陰陽何
　以爲道大藥何以成丹至於朝屯暮蒙即
　是謹於持守常若屯難養蒙之時不可一
　念差失不可一時恣縱戒謹乎所不睹恐
　懼乎所不聞實不忘於朝昏頃刻間也若
　能如此修爲則輻來凑轂如車之運行初
　無敗闕如水之流轉萬折必東故眞一先
　天之氣機緘相應符節不爽抽添運用妙
　斡天機得此眞一命寳當持盈守成而矣
　抱朴子曰人能守一一能守人人不能守
　一一能去人豈非命寳不宜輕弄乎
　　　西江月
冬至一陽來復三旬增一陽爻月中復卦朔
晨超望罷乾終變姤　日又别爲寒暑陽生
復起中宵午時姤象一陰朝鍊藥方知昏曉
　一年有三百六十日以六陰六陽盈虧消
　長攢簇於爻象之間有年中冬至月中冬
　至日中冬至六位相乘陰陽相盪十二卦
　備則天道明而周天火候足矣且年中冬
　至陽生於子是十一月用地雷復卦爲
　一陽爻十二月建在丑用地澤臨卦爲
　二陽爻正月建在寅用地天泰卦爲三
　陽爻每月三十日换一卦以進火符是三
　旬增一陽爻乃一年卦氣周天之候也夫
　攢年簇月爲月中冬至者以一月三十日
　一日十二時共得三百六十時耶準一年
　三百六十日却以初一日爲復卦每二日
　半共坎卦至十五爲乾純陽卦然陽極
　則陰生至十六日爲望用天風姤卦以
　退火符乃陰長陽消所謂望罷乾終變姤
　乃一月日卦數準一年周天之候也若夫
　攢年簇日爲日中冬至者以一日十二時
　分爲陰陽升降之節以子初陽生爲冬至
　以午後陰生爲夏至亦以一時辰爲一卦
　用復姤進退陰陽之始也用乾坤變化陰
　陽之終也晝夜循環於百刻之内以時易
　日法神功亦象一年卦數周天之候也修
　眞之士外立表漏以測天運之晷刻内修
　眞一以驗本身之刻漏旣知一年之冬至
　夏至如此又知一月之冬夏二至如此又
　知一日之冬夏二至如此體天法象洞知
　昏曉神清氣爽百脉和暢雖未能昇舉冲
　天豈不勝似荒迷酒色與鬼爲鄰者哉此
　與天地合德與日月合明與四時合叙與
　鬼神合其吉凶者是也豈異端曲學乎
　　　西江月
德行修逾八百陰功積滿三千均齊物我與
親𡨚始合神仙本願　虎兕刀兵不害無常
火宅難牽寳符降後去朝天穩駕鸞輿鳳輦
　天得一以清地得一以寧人得一以靈吾
　儒之道一以貫之釋氏之教一心即佛道
　家之法眞一常存今平叔言八百三千之
　異何耶吁道體則一道用則殊亘古今窮
　天地推萬有之夥究象數之煩道無往而
　不在惟修眞者無一不洞曉於心踐履於
　己如四端萬善之皆備六度萬行之兼修
　陰功陽德眞積力久物我親寃同仁一視
　始合神仙本願古語曰欲修仙道先盡人
　道是也推是心以往則禍患自消虎兕刀
　兵所不能害跳出世網無常火宅所不能
　牽上合天心太一賜召如張天師冲舉許
　旌陽上昇皆是天降寳符詔歸金闕鸞車
　鳳輦穩駕紫宸此修眞奉道之效大丈夫
　功成名遂之秋也有志者可不勉旃
紫陽眞人悟眞篇請義卷之七






