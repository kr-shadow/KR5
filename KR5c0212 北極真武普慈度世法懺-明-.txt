#+TITLE: 北極真武普慈度世法懺-明-
#+DATE: 2018-05-12 10:21:56
#+SOURCE: github.com/kanripo/KR5c0212 master de31c82c                
北極眞武普慈度世法懴卷之一(二同/卷)則十
爾時無上赤文帝君金闕化身天尊於龍漢
元年中元之日在北極玄天紫微之殿㑹集
諸天上聖十方至眞飛天神王無極仙衆考
校三界之内大千國土之中修學功過年命
脩短十方世界男女罪福考限之期生死報
對宿命因縁時有眞人名曰妙行越班而出
稽首上言末世凡夫不明修學貪瞋癡愛口
是心非無明煩惱積稔罪愆或身遭疾病牢
獄拘囚運用乖違所作不順命没之後墮諸
地獄報對因縁何由救免
天尊曰善㢤言乎吾昔於龍漢劫初爲太始
眞人中三皇時爲太初眞人下三皇時爲太
素眞人開皇劫下生人世乃玄元聖祖第八
十二次應化玄天修眞成道憫念凡愚積惡
造罪無由冀仙嘗爲演說修眞十戒以度兆
民今得遵奉妙訓離諸報對於是妙行啓請
而言十戒靈文可得見授宣告人天普獲修
持日有所益於是
天尊慈顔憫諭靈關廓開出十品戒文謂曰
偉哉妙行能爲衆生作是妙因夫身爲患本
過逐心生道乃法舟懴之可度積如山岳隨
念即消若能終始受持仙階可冀第一戒者
不得隂賊潜謀害物利己二者不得殺害含
生以充滋味三者不得淫邪敗眞穢慢靈炁
四者不得敗人成功析交離親五者不得露
才揚己讒毀善良六者不得飲酒過差食肉
違禁七者不得貪婪無猒積財不散八者不
得交游非賢居處雜穢九者不得不忠不孝
不信不仁十者不得輕忽言笑舉動乖眞能
依吾教秉心無二即得見世安樂免遭困苦
若能於三元五臘甲子庚申三㑹十直之辰
於諸宫觀或在家庭備列香花䖍心懴禮誓
依吾教改徃修來即得譴削黒書名標丹籍
見存獲慶過世超昇於是妙行稽首瞻仰永
誓皈依散布人間流傳懴禮志心敬禮人各
恭信
　　　起敬讃三皈依
　　　敷坐讃一心皈命敬禮
虛無自然元始天尊
玉宸道君靈寳天尊
太上老君道德天尊
　　　歩虚太極分髙厚
爾時妙行眞人告諸仙曰昔我祖師萬劫應
化眞元教主太平金闕前聖虚皇大道君乃
大道之玄祖三才之本根太極之先寥廓何
有道源肇啓炁母混成澒洞溟涬兆眹胚腪
中有眞精自然而生是謂神明强名虚皇潜
司玄化道運御世一炁分三爲玄元始三炁
混合氤氲漸著爲萬象之端爲萬化之本莫
知其先强名曰元莫知其初强名曰始故曰
元始天尊三炁相生九炁混合化生諸天成
就三界莫知其大强目曰太莫知其髙强目
曰上首出無極仰之曰老宰之無我主之曰
君浩劫開化普度天人洪惟
教主北極鎭天佑聖助順眞武靈應福德眞
君玉虚師相玄天上帝神靈異禀成功夙著
於巍巍造化旣分令德已形於顯顯忘尊貴
於淨樂國錬眞純於武當山八十一化號爲
老君四十二年修爲玄武列虚危之宿按水
火之精尊居壬癸之方助有甲庚之將歷廵
遊於下界肅號令於上穹迹屢表於至神記
具陳於啓聖希夷莫測渺漠無窮在昔飛昇
弘開誓願謂衆生之善惡莫不齊身欲天下
之操修同登妙果保疾而能認猒療明而使
識姧降粟濟飢施符消疫驅除妖魅解釋𡨚
憎現海救危錫棗得後嗣昌見報而戒殺元
晏悟化而放生遊奕授搶以却凶蠻天罡帶
箭而誅叛㓂誠事者無求不應忠告者轉危
爲安臣等闡事仙宗實深慶幸恭披寳藴仰
奉靈光稽首皈依一心敬禮
　　　志心朝禮法主玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玊眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄帝顯靈應化諸天上聖切念下民居于塵
網莫知先業罕究前因自世逺於鴻荒眞淳
遽泯逮俗逾於鹿野矯僞迭興險謀暗設於
機關殺物密投於䧟穽逐邪敗正掩是徇非
矜衒而侮老成沉湎而食猒穢貪婪縱欲交
處多愚五常汨而名分浸虧一性昏而施爲
實謬擾擾七情之競起紛紛十業之增添銖
較萬分輪迴億劫所受蓋原於所積其來由
肇於其因若不際遇於善縁安得懴陳於宿
障臣等恭承經寳垂訓曰禍福無門唯人自
召善惡之報如影隨形謹按修眞第一戒云
不得隂賊潜謀害物利已切慮弟子某先世
以來今生之内詫能求勝挾數藏機面從而
退有言色温而潜懷狠私𠂻毒虐積恨愆尤
輕天民若剪菅茅亂國政而浸隳綱紀賞于
非義刑及無辜窺伺錢粮黙寓攘奪之意覬
覦名位暗生傾險之心謟佞富榮欺壓卑賤
舉諸枉而措諸直匿其是而較其非推過認
恩嫁禍賣惡上來徃業見在世中多招怨謗
横起乖屯死墮地獄長劫受苦苦盡復生遂
入惡道報盡復還生於茲世以前業報尚有
餘殃受報未巳今則聞經所說大可驚惶仰
對聖前恭投懴悔人各恭敬志心朝禮
　　　志心朝禮太始無形天尊
　　　志心朝禮太虚無極天尊
　　　志心朝禮太玄𡨋寂天尊
　　　志心朝禮太元守樸天尊
　　　志心朝禮太空自然天尊
　　　志心朝禮太易混成天尊
　　　志心朝禮太象可凝天尊
　　　志心朝禮太古可名天尊
　　　志心朝禮太有常道天尊
　　　志心朝禮太靈空洞天尊
　　　志心朝禮太清無爲天尊
　　　志心朝禮太眞演教天尊
　　　志心朝禮太漠流神天尊
　　　志心朝禮太華顯慶天尊
　　　志心朝禮太曦圓照天尊
　　　志心朝禮太霄輪彩天尊
　　　志心朝禮太宸立極天尊
　　　志心朝禮太微廣化天尊
　　　志心朝禮太本流迹天尊
　　　志心朝禮太理開教天尊
　　　志心朝禮太智悟境天尊
　　　志心朝禮太定凝神天尊
　　　志心朝禮太白明素天尊
　　　志心朝禮太老廣義天尊
　　　志心朝禮太光廣德天尊
　　　志心朝禮太朴致理天尊
　　　志心朝禮太華混夷天尊
　　　志心朝禮太學致奥天尊
　　　志心朝禮太權啓迪天尊
　　　志心朝禮太平萬化天尊
　　　志心朝禮太幽抱一天尊
　　　志心朝禮太機變運天尊
　　　志心朝禮太曦鬱華天尊
　　　志心朝禮太神清漢天尊
　　　志心朝禮太清神漢天尊
　　　志心朝禮太祝廣夀天尊
　　　志心朝禮太皇廣成天尊
　　　志心朝禮太帝赤精天尊
　　　志心朝禮太和鬱圖天尊
　　　志心朝禮太和務合天尊
　　　志心朝禮太德𠃔夀天尊
　　　志心朝禮太行眞妙天尊
　　　志心朝禮太極傳教天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願光浮丹闕瑞應
碧空洞照塵寰丕覃恩貺今爲某求懴上來
所犯第一品戒隂賊潜謀害物利巳之罪先
世今生遺殃徃劫上延祖考下逮宗親或起
倖傷生或含威戕物或動違正理謟用邪謀
或嫉賢妬能虧人益巳外視雍容而可慕中
存乖惡以堪憂送之治廪以捐階擠之入井
而下石欺凌孤寡酷虐懦庸笑裏藏刀眼中
暗箭罪將條列惡已貫盈撓亂靈司紏録不
巳今憑懴力願賜赦原顒望上眞宣恩人世
勑下元和遷校府北極佑聖院三元九府諸
宫諸司仙曹案掾天官仙官靈官眞宰佐廵
僚吏廣行慈憫並賜赦原求懴弟子某同法
衆等遵奉玄科入道登眞戒當行無爲精進
修行誓從今去端懷忠節退守恭謙愛物憐
生視人猶巳虛心實腹敢懷狼顧之思屏氣
存神擬効雀㗸之報即斯發露徑此懴陳伏
願天官錫紀算之名地簡列蠲非之字身安
命泰志暢神清七祖亡䰟永臻福果三生障
惱悉殄惡因常奉正眞永依玄教以斯利益
遍悉莊嚴嶽鎭浸隆蘿圖永固萬姓襟裾而
向慕百蠻冠帶以來朝夀比南山咸仰
一人之有慶星朝北極鼎臻四海以無虞一
切有情俱登
道岸
北極眞武普慈度世法懴卷之一















北極眞武普慈度世法懴卷之二
　　　歩虚
爾時妙行眞人告諸仙曰謹按洞眞本行經
云玉帝者乃元炁之祖造化之根靜而聖即
元始天尊動而神即玉皇上帝居玉清宫通
明殿統御萬天化育羣品萬彚之主造化之
原在天爲衆聖之尊在世爲萬教之主而老
君者道之應形名號無邊洞眞極聖本無常
形消則爲氣息則爲人或於太虛之中凝爲
眞容體大無邊相好備足上無所攀下無所
躡或在雲華之上身如金色髙眞侍衛百靈
宗奉或坐蓮花之内建七曜玲瓏之冠披九
色離羅之帔項負圓光照耀天地處寳臺金
殿珠玉帷帳萬帝朝禮神兵衛軒或金容玉
姿黄裳繡帔或素服玄冠乗朱鬃白馬或下
治十天封掌兆民居紫微勾陳房爲天皇大
帝或春夏秋冬變化無量此則返金闕之炁
更受煉飛玄通神之精也故化身爲眞武其
神通自在隨感則現能白能黒能方能圓能
屈能伸能脩能短能老能少能一能萬縱横
反覆厥體靡常亘古窮今歷代演教接引九
界濟度無邊臣等歷世多縁幸親至教詳明
經典與善因縁欽奉上眞知歸有自一心發
念皈依敬禮
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玊眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄帝顯靈應化諸尊上聖臣恭承太上垂訓
曰夫人生天地之間善惡不同各自先身業
縁所致修善善至修福福來如影隨形似聲
應響悟則見道迷則居塵有如寳珠照鑑隨
物又如明鏡黒白自彰若修十善克感天神
扶護世族克昌後世衣食自然無窮夀量若
修十惡凶神降附苦病切身輪轉受生應諸
惡報謹按修眞第二戒云不得殺害含生以
充滋味切慮弟子某一眞乖本百念俱非求
適口之肥鮮稱快心之爽美捕獵投林之獸
搜邏飛野之禽挾弓馳射於山間設網低沉
於水底託合藥祀神之故及佞官媚貴之爲
煑宰烹炮燖煿炙烙豈念輪迴於惡道安知
人物之一途或眷屬以業報而攺形或姻親
以罪縁而受果反飡其肉欲潤爾身不復識
知未能傷愍殺害愈甚舉動成愆上來諸業
見在世中疾體纒綿夀命夭促死墮地獄長
劫受苦苦盡復生遂入惡道報盡復還生於
茲世以前業報尚有餘殃受報未已今則聞
經所說深可憂惶仰對聖前恭投懴悔皈命
一心䖍誠信禮
　　　志心朝禮上通無始天尊
　　　志心朝禮上極無窮天尊
　　　志心朝禮上及無間天尊
　　　志心朝禮上象宗無天尊
　　　志心朝禮上契太元天尊
　　　志心朝禮上炁通和天尊
　　　志心朝禮上理存虚天尊
　　　志心朝禮上造無違天尊
　　　志心朝禮上逹至理天尊
　　　志心朝禮上教不言天尊
　　　志心朝禮上清理炁天尊
　　　志心朝禮上繼元迹天尊
　　　志心朝禮上奉至柔天尊
　　　志心朝禮上明嗣寂天尊
　　　志心朝禮上宗無問天尊
　　　志心朝禮上光有益天尊
　　　志心朝禮上宗四白天尊
　　　志心朝禮上洞元靈天尊
　　　志心朝禮上靈髙妙天尊
　　　志心朝禮上文演法天尊
　　　志心朝禮上元陽照天尊
　　　志心朝禮上寳紫微天尊
　　　志心朝禮上致希夷天尊
　　　志心朝禮上證五果天尊
　　　志心朝禮上登無極天尊
　　　志心朝禮上妙通神天尊
　　　志心朝禮上興法理天尊
　　　志心朝禮上致不殆天尊
　　　志心朝禮上慕大成天尊
　　　志心朝禮上惠不窮天尊
　　　志心朝禮上好清樂天尊
　　　志心朝禮上學日益天尊
　　　志心朝禮上澄無累天尊
　　　志心朝禮上無攝有天尊
　　　志心朝禮上建廣德天尊
　　　志心朝禮上隆教法天尊
　　　志心朝禮上行正法天尊
　　　志心朝禮上化無迹天尊
　　　志心朝禮上教去有天尊
　　　志心朝禮上德無盡天尊
天尊上聖禮念旣周再竭一心遥瞻
神府皈命
紫皇眞一天慶宫元和遷校府北極佑聖院
諸眞仙衆今日道場大衆䖍叩
教主北極鎭天助順眞武靈應福德眞君玉
虚師相玄天上帝伏願垂象鳴鸞驂龍馭鳯
洞昭感格普救生靈奉爲弟子某求懴上來
所犯第二品戒殺害舍生以充滋味之罪或
先世今生遺殃徃劫上延祖考下逮宗親或
處口傳言殺或延賔養已殺或手揉脚踏殺
或目擊耳聞動作殺或故殺誤殺狠戾有毒
殘害無辜求取膏粱貪嘗筋血罪將條列惡
巳貫盈撓亂靈司紏録不已今憑懴力願賜
寛原顒望上眞宣恩勑下所部考官考吏考
兵考士一切玄司曹桉主者廣行慈憫願賜
赦原求懴弟子某并法衆等遵奉玄科入道
登眞戒當行隂德廣濟羣生誓從今去心懷
慈惠志務善修剖析藩籬解除羅網痛憐衆
命常存救援之思愛同一身不恣殺傷之欲
即斯發露徑此懴陳伏願金書錫賛衞之休
玉簡賜安寧之慶削故殺誤傷之罪拔積𡨚
理對之仇變化人身脫離業障償報之愆盡
滌顯幽之際俱安常奉至眞永依玄教以斯
利益遍悉莊嚴上願
寳鼎尊隆金枝蕃衍公侯効勤而盡瘁官僚
秉節以輸忠任以無私論道經邦而無異施
於有政安民濟衆之有餘一切有情同登
道岸

北極眞武普慈度世法懴卷之二





北極眞武普慈度世法懴卷之三(四同/卷)則十一
　　　歩虚
爾時妙行眞人告諸仙曰夫三寳大有金書
一炁分形三清出號太初溟涬玄極洪濛中
有虚皇分置五劫曰龍漢曰赤明曰上皇曰
延康曰開皇當斯時也天光未分清濁未判
則知三老各布始炁化生四靈以定四隅周
環六合日月運乎其中推成萬物明知玄武
乃天一之炁五靈老君太隂天一之化混沌
赤文載惟玄帝乃元始化身太極别體上三
皇時下降爲太始眞人中三皇時下降爲太
初眞人下三皇時下降爲太素眞人至黄帝
時下降正上天開皇劫初下世紫雲元年歳
當甲辰三月戊辰三日甲寅庚午時符太陽
之精託胎化生淨樂國善勝皇后之腹孕秀
一十四月即太上八十二化也淨樂國乃奎
婁星之下海外仙國上應龍變梵度天玄帝
産母左脇當生之時異香瑞雲地皆金色七
歳俯察仰觀靡所不通潜心念道志契太虚
願事上天溥福兆民十五歳辭父母受紫玄
君無極上道越東海歷翼軫星下於武當山
修道四十二年功成果滿白日上昇玉帝封
爲玄武五百歳後攝坎离眞精歸根復命上
爲三境輔臣下作十天大聖方得顯名億劫
與天地日月齊并是其果滿矣臣等知因識
果感德蒙㤙先地先天劫終劫始長勞造化
仰俟裁成敢効藿傾葵專勤崇向一心發念
稽首髙眞志心敬禮
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄天顯靈應化諸尊上聖臣聞太上垂訓曰
凡世衆生自從有命善心因被外色侵凌躭
諸愛欲遂乃障蔽善事積習惡縁若能攝動
歸閑存心内覺悟空非色色想即空不作滛
欲之愆悟我六炁之道當常檢身心每虞過
失見諸經戒常懷畏愼毋入魔界自墜惡道
謹按修眞第三戒云不得淫邪敗眞穢慢靈
氣以今弟子某心猨縱欲意馬奔馳耳管絃
鼓樂之音欣欣有喜目珠翠金瑰之色念念
無忘恱遇紛華愛貪竒麗諠華淫佚居中不
固於閨庭醉舞歌吟樂外惟遊於里巷罔念
精神之凋耗第窮筋力以疲勞葉脫根枯灰
飛烟滅致疾縈纏於喘促傳尸枉逝於伏連
人道乖離鬼關淪没殆難超度空極吁嗟上
來徃業見在世中行巳災屯受人猒棄死墮
地獄長劫受苦苦盡復生遂入惡道報盡復
還生於茲世以前業故尚有餘殃受報未巳
今則聞經所說心切驚惶仰對聖前恭投懴
悔一心致敬皈命信禮
　　　志心朝禮至道集虚天尊
　　　志心朝禮至神合無天尊
　　　志心朝禮至清澄寂天尊
　　　志心朝禮至元造化天尊
　　　志心朝禮至寧含靜天尊
　　　志心朝禮至寳吐虚天尊
　　　志心朝禮至音冠漠天尊
　　　志心朝禮至無應變天尊
　　　志心朝禮至柔無間天尊
　　　志心朝禮至靈無待天尊
　　　志心朝禮至靈若昧天尊
　　　志心朝禮至强不息天尊
　　　志心朝禮至盈若冲天尊
　　　志心朝禮至和逹常天尊
　　　志心朝禮至常發明天尊
　　　志心朝禮至公治事天尊
　　　志心朝禮至深固本天尊
　　　志心朝禮至慈施行天尊
　　　志心朝禮至美流言天尊
　　　志心朝禮至仁進善天尊
　　　志心朝禮至惟布化天尊
　　　志心朝禮至大圖難天尊
　　　志心朝禮至安持和天尊
　　　志心朝禮至誠不動天尊
　　　志心朝禮至學過衆天尊
　　　志心朝禮至公輔物天尊
　　　志心朝禮至智多治天尊
　　　志心朝禮至式深逺天尊
　　　志心朝禮至順反物天尊
　　　志心朝禮至善不爭天尊
　　　志心朝禮至化不辭天尊
　　　志心朝禮至微幾聖天尊
　　　志心朝禮至名不去天尊
　　　志心朝禮至見無欲天尊
　　　志心朝禮至聖覃恩天尊
　　　志心朝禮至德太玄天尊
　　　志心朝禮至眞長樂天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今曰道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願寳劒横空旌旗
擁駕恢弘有願救度無邊今爲弟子某求懴
上來所犯第三品戒淫邪敗眞穢慢靈炁之
罪先世今生遺殃徃劫上延祖考下逮宗姻
或見美質屬意貪汙或凌貧素捉人殘害或
間喋母子攘奪男女或隔斷親踈眩惑賢良
裸露三光穢觸諸聖背馳正道妄起邪謀眞
炁消磨靈姿昏濁罪將條列惡巳貫盈撓亂
靈司紏録不巳今憑懴力顒望宣恩勑下考
校眞司廵按府署司非執罰典録大神廣行
慈憫並賜赦原求懴弟子某同法衆等遵奉
玄科入道登眞戒當行柔弱勿爲邪佞誓從
今去内無愛想外絶妄爲視已同於視人好
德甚於好色保存元炁一毫不敢以懷欺淨
瀹眞心萬慮悉消而自守即斯發露徑此懴
陳伏願天地水府之霽威上中下尸之釋罪
身康氣定志得願從妙化弘敷永錫綿洪之
祉至靈不昧庶全覆佑之休常奉至眞永依
玄教以斯利益遍悉莊嚴國底蕃昌民臻泰
定坐蔑抗衡之變行占奠枕之歡樂業安居
寧有詐祖之習祈天永夀曽何駭馬之虞一
切有情同登道岸



北極眞武普慈度世法懴卷之三





北極眞武普慈度世法懴卷之四
　　　歩虚
爾時妙行眞人告諸仙曰在昔元始天尊生
於太無之先禀自然之炁冲虚凝邈莫知其
極天地淪壞劫數終盡而天尊之體常存不
滅或在玉京之上或在窮桑之野授以祕道
謂之開劫度人然開劫非一度矣原夫
太上以龍漢元年分身降於中央大福堂國
出眞文赤書以化國民人皆長生又於南極
赤明之國出火煉眞文故號洞陽之庭有流
火之池凡煉其形皆成金色上立朱陵之舘
以主生成又於東極碧落之天浮黎之國書
眞文於空青之林遂成紫字其林風度成音
鳥食其葉身生文彩人得其羽即能飛行其
民長生安樂無爲又於西極衞羅世界西那
玉國出眞文於浮羅之嶽以度國人玉池自
生金精流映人挹其水身生金光與天相逼
又於北方鬱單之國出眞文於洞靈之觀以
度兆民其下寒池靈津自然流澳人得飲之
無有終極五土之内皆禀太上靈寳之教以
得長生因命五老上帝以鎭五方行道立教
和寧羣品臣等恭聞
天尊上聖垂大慈之化造立天地剖判三才
令得受生人中莫知所自仰披典誥實深負
荷之恩傾向䖍誠五體投地稽首
髙眞皈依敬禮
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天乙應化天尊
　　　志心朝禮太乙應化天尊
　　　志心朝禮辰星應化天尊
　　　臣等志心皈身皈神皈命
玄天應靈顯化諸尊上聖臣恭承太上垂訓
曰道有悟迷言有浮僞凡人三業内則在心
外則因口心間所有惡業若口不能談其惡
亦不彰心間雖無其事口中妄有巧言其業
漸深皆因惡口闘諜良善讒譛愚癡曲說華
詞妄談謬誤不省正教不誦仙經裝飾非言
是名敗壞若能口不作罪意集希言不言於
惡口之中回向於讃詠之上即得常近經教
讃一善以報謹按脩眞第四品戒不得敗人
成功析交離親以今弟子某竊恐受性以來
至于今曰多起嫌疑黙懷嫉妬秖爲利己奚
恤危人孽其短而棄其長旁覘有過怒彼成
而喜彼敗深訝無功誘引姻眷於燕齊遊說
朋儕於呉越巧言令色但面是而背非謀爲
不忠徒心傳而口授道聽而𡍼說隙窺而墻
從將有爲無架虚作實不及者妄加訾毀多
能者曲肆損虧隔絶徃還結成怨惡上來徃
業見在世中艱辛一己憂慮百端死墮地獄
長劫受苦苦盡復生生於茲世以前業報尚
有餘殃受報未巳今則聞經所說大可驚惶
仰對聖前恭投懴悔人各運誠䖍心朝禮
　　　志心朝禮一元混成天尊
　　　志心朝禮一生有始天尊
　　　志心朝禮一行柔慈天尊
　　　志心朝禮一約儉約天尊
　　　志心朝禮一持謙讓天尊
　　　志心朝禮一致無爲天尊
　　　志心朝禮一名可論天尊
　　　志心朝禮一常三復天尊
　　　志心朝禮一性無常天尊
　　　志心朝禮一靈悟境天尊
　　　志心朝禮一能攝善天尊
　　　志心朝禮一形成勢天尊
　　　志心朝禮一器畜物天尊
　　　志心朝禮一智明守天尊
　　　志心朝禮一利濟動天尊
　　　志心朝禮一已襲常天尊
　　　志心朝禮一眞賦體天尊
　　　志心朝禮一善潤家天尊
　　　志心朝禮一慶資郷天尊
　　　志心朝禮一政護國天尊
　　　志心朝禮一言善應天尊
　　　志心朝禮一施不恃天尊
　　　志心朝禮一㓛不履天尊
　　　志心朝禮一棄三絶天尊
　　　志心朝禮一事從容天尊
　　　志心朝禮一中有信天尊
　　　志心朝禮一爲品式天尊
　　　志心朝禮一合符冲天尊
　　　志心朝禮一教獨立天尊
　　　志心朝禮一居四大天尊
　　　志心朝禮一含四法天尊
　　　志心朝禮一知三守天尊
　　　志心朝禮一善五果天尊
　　　志心朝禮一宗四具天尊
　　　志心朝禮一居七善天尊
　　　志心朝禮一存四身天尊
　　　志心朝禮一利三能天尊
　　　志心朝禮一無不活天尊
　　　志心朝禮一含萬象天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天佑聖助順眞武靈應褔德眞
君玉虚師相玄天上帝伏願神龜命駕瑞鶴
臨軒拯濟凡庸駢臻釐福今爲弟子某求懴
上來所犯第四品戒敗人成功析交離親之
罪先世今生遺殃徃劫上延袓考下逮宗親
見利忘義而敗壞功勞背恩絶愛而隔斷親
犮暗生巇嶮潜設機關或交合妄起於紛爭
或謟佞横生於間越遞傳虚語矯飾詐情惟
務圖謀是名障礙罪將條列惡巳貫盈撓亂
靈司紏録不巳今憑懴力顒望宣恩勑下上
天垕地四時五行六律七星司功考過一切
神司仙曹主吏廣行慈憫並賜赦原求懴弟
子某同法衆等遵奉玄科入道登眞戒當行
無妄勿爲謟詐誓從今去言無口過行務已
修視人猶已之非殊推功讓能而不伐上和
下睦俾成勛績之隆内撫外寜肯使親踈之
間即斯發露徑此懴陳伏願玉音宣布於皇
休金闕旋頒於睿㫖庸覺非而悔過俾解厄
以消災隱顯和同俯仰庶期於無愧幽冥超
度沾濡均濟於有縁常奉至眞永依玄教以
斯利益遍悉莊嚴星曜順𨇠雨暘應候獲秀
頴嘉禾之瑞無飛霜隕草之虞與時皆行無
旱乾而水溢極天所覆俾道泰以人和一切
有情俱登
道岸


北極眞武普慈度世法懴卷之四


北極眞武普慈度世法懴卷之五(六同/卷)則十二
　　　歩虚
爾時妙行眞人告諸仙曰夫三洞寳經皆三
清之上道也故老君曰吾昔受之於元始天
尊于今七億萬劫天地成壞萬品生滅唯吾
道獨在今猶修之於景雲之上甞以玉清玄
簡出傳眞公於無量夀天又傳於青童大君
依九天品格萬劫一出自開皇以來傳授後
學應爲眞者九千年聽傳三人或四十年或
九年中遇有其人聽願傳之今末代澆薄拯
濟尤切皆以齋戒爲先隂功爲務以拔九祖
之罪以度羣品之厄後及巳身立功布德上
遵天憲以期超度故有二十七等齋科三十
六品醮法夫三籙者曰金籙齋調和隂陽保
鎭國𧙓曰玉籙者昌國化民保安兆姓曰黄
籙者拔度九玄七祖永辤長夜之苦七品齋
者一曰明眞齋超度幽爽解諸𡨚對二曰自
然齋普爲衆生謝罪消災學仙修行三曰三
元齋自謝犯戒之罪解考三官四曰八節齋
謝玄祖及已身黒簿之罪五曰洞神齋以清
潔守素爲貴救疾禳災爲功六曰塗炭齋以
苦節爲功悔過請福七曰指教齋上則以清
虚簡寂爲用次則以吐納服御爲階下則以
洗心悔過爲宗普則以後巳先人爲要功滿
三千白日昇天臣等欣逢聖教得遇眞風未
能剋志奉行惟當竭心崇嚮一心發念五體
投誠稽首皈依志心朝禮
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄天顯靈應化諸尊上帝臣等恭承太上垂
訓曰凡世衆生不悟宿因不修善果無明所
覆有礙所通不假懴陳何由悟解且夫天與
世雖異其境界同聖與人雖殊其義理等三
清道境十方天尊亦在人修皆與聖合人之
墮於惡道皆由在世三業最大作惡造業顯
揚於外若能内滅惡心外忘惡口不談彼短
不衒巳長見人過愆誓不傳說惜聲閉口愛
氣希言忘心於綺麗之中回懴於敬信之上
在世即得身貴名髙一善之報履踐世間人
神安妥謹按修眞第五品戒云不得露才揚
巳䜛毀善良以今弟子某等切恐誠心弗粹
浩氣至剛恃巳多謀抑人未悟圭璋河漢誇
文海之波瀾黼黻雲烟輝事功於山嶽俊力
俯欺於庸懦妙齡强壓於老成萋菲巨賢笑
談至善勢多强悍性匪柔和賤踰貴卑襲尊
小陵大下犯上駸駸自言於得志囂囂不務
於檢身浸潤之譛愈萌毀譽之私迭起上來
徃業見在世中遭人詬責觸事迍邅死墮地
獄長劫受苦苦盡復生遂入惡道報盡復還
生於茲世以前業故尚有餘殃受報未巳今
則聞經所說大可驚惶仰對聖前恭投懴悔
志心朝禮人各恭敬
　　　志心朝禮無始可元天尊
　　　志心朝禮無爲可任天尊
　　　志心朝禮無法可說天尊
　　　志心朝禮無言可論天尊
　　　志心朝禮無視可見天尊
　　　志心朝禮無聽可聞天尊
　　　志心朝禮無廣不覆天尊
　　　志心朝禮無微不通天尊
　　　志心朝禮無感不應天尊
　　　志心朝禮無幽不燭天尊
　　　志心朝禮無化不周天尊
　　　志心朝禮無逺不屇天尊
　　　志心朝禮無理不悟天尊
　　　志心朝禮無欲不靜天尊
　　　志心朝禮無善不克天尊
　　　志心朝禮無光不照天尊
　　　志心朝禮無行不加天尊
　　　志心朝禮無業不進天尊
　　　志心朝禮無日不求天尊
　　　志心朝禮無方不到天尊
　　　志心朝禮無事不和天尊
　　　志心朝禮無戒不持天尊
　　　志心朝禮無謀不成天尊
　　　志心朝禮無功不立天尊
　　　志心朝禮無德不顯天尊
　　　志心朝禮無人不施天尊
　　　志心朝禮無義不爲天尊
　　　志心朝禮無問不對天尊
　　　志心朝禮無教不言天尊
　　　志心朝禮無機不轉天尊
　　　志心朝禮無行不帀天尊
　　　志心朝禮無妙不歸天尊
　　　志心朝禮無名不可天尊
　　　志心朝禮無有不供天尊
　　　志心朝禮無轉不靈天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願祥光俯御瑞相
端臨濟衆施恩釋𡨚寛罰今爲弟子某等懴
除上來所犯第五品戒露才揚已䜛毀善良
之罪先世今生遺殃徃劫上延祖考下逮宗
親以英毫凌鑠寛和以藝能笑侮庸𤨏揚揚
自得行行蔑如或勢力不屈而起怨嗟或語
言多謟而生譏誚但知有巳旁若無人自負
太髙肆欺逾甚罪將條列惡巳貫盈撓亂靈
司紏録不巳今憑懴悔顒望宣恩勑下所部
繡衣使者典録大神八方九州隂陽主吏曹
員務局一切明神廣行慈憫並賜赦原求懴
弟子某同法衆等遵奉玄科入道登眞戒當
行守恪勿爲巳先誓從今去至恭盡禮和光
同塵不矜而莫與爭能見善而有如不及謙
冲退處屏除矯僞之情蹇諤優容杜絶乖愆
之念旣斯發露徑此懴陳願得帝澤下覃皇
威上暢四序永消於坎坷一門俱遂於泰亨
戴履無慚庶悉依於護佑照臨不忒敢晦昧
於行藏常奉至眞永依玄教以斯利益遍悉
莊嚴百榖登成五材並用盡掃旱蝗之害免
爲魚鱉之災足食足衣無啼飢號寒之苦多
黍多稌殫感恩荷德之思一切有情同登
道岸

北極眞武普慈度世法懴卷之五





北極眞武普慈度世法懴卷之六
　　　歩虚
爾時妙行眞人與諸仙子曰昔九疑山女眞
王妙想朝謁精誠忽有所感一日祥雲滿庭
光燭殿壇旌幢鶴蓋浮空而下見一天官羽
衣寳冠昇殿而坐謂妙想曰吾乃徃昔有虞
氏之君舜帝也勞猒萬國養道此山每欲誘
教後人使之知道世無可教授者夫道在於
内不在於外道在爾身不在他人玄經所謂
修之於身其德乃眞近者地司所奏汝守道
不邪遵禀玄戒若無所證乃道之棄人也又
玄經云常善救物故無棄物而道之布惠周
遍則物物皆欲成之人人皆欲度之但世人
福果卑微道炁膚淺不能精專勤學道業未
就而巳中怠是人自棄道非道棄人蓋上聖
髙眞愍歷劫不常代運流轉隂陽倚伏生死
推遷俄爾之間至陽九百六之㑹孜孜下教
以救於人尤切於世人之求道也然世人求
道也若存若亡繫念存心萬中無一天眞愍
俗常在人間隱影化形隨方開悟子欲長生
三一當明子能守一一亦守子矣能變爲精
精變爲嬰兒嬰兒上爲眞人眞人然後爲亦
子此是眞人一也又曰僞道養形眞道養神
神眞道通能亡能存神能飛形亦能移山形
受灰土其何識焉身目聲色爲子留愆鼻口
所喜香味是𡨚身爲惱本痛痒寒温意爲形
累愁毒憂煩弗疾去之則志氣自耗夀命不
延臣等欽惟上聖哀救世人廣示訓章開度
羣品當遵品戒竭心修習負荷至恩不勝慚
激一心發念五體傾依稽首慈尊敬禮眞聖
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮法主玄天仁威上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄天應靈顯化諸尊臣等恭承經寳太上垂
訓曰齋戒者道之根本法之津梁子欲學道
清齋奉戒念念正眞邪妄自泯一切衆生捨
清淨域躭嗜葷羶而以觸法譬如餓鬼㗖食
死屍火燒飢腸飢腸無飽又如蠅蟲爭奪臭
腐妄爲羶香而以觸法三宫溷濁六腑不淨
尸魄欣昌樂於死地子當割嗜欲根入眞淨
境無作諸苦無造諸惡無生諸見無犯諸邪
子觀戒文如世法律欲有所犯愳金木刑子
於戒文精意奉持凛然在前如對所畏秉心
正嚴滅一切想諦聽不二可㑹正眞是吾弟
子也謹按修眞第六品戒云不得飲酒過差
食諸猒物以今弟子某等切慮縱心侈欲玩
意貪觀量吸鯨吞日夕第從於酩酊味躭鴆
毒歳時惟喜於腥羶假名乎仙境之瓊漿求
異乎貴家之玉食忘形嗜好適興肥甘百醉
千塲裸袒轉成於放曠五辛六猒㗖嘗務在
於飽充穢氣爍人沈酗亂性舉動第多於狂
惑語言罔顧於淫邪矧當齋禴之辰偏起殱
殘之念但資口腹不謹身軀遍街握腕以潜
行穢室躡蹤而競徃所爲不擇其處非良踐
履旣虧設施徒謬上來徃業見在世中立身
譾薄舉事卑汙死墮地獄長劫受苦苦盡復
生遂入惡道報盡復還生於茲世以前業故
尚有餘殃受報未己今則聞經所說大可驚
惶仰對聖前恭投懴悔一心致䖍皈依信禮
　　　志心朝禮靈元虚湛天尊
　　　志心朝禮靈始象仙天尊
　　　志心朝禮靈常淡寂天尊
　　　志心朝禮靈逹無爲天尊
　　　志心朝禮靈爲悟本天尊
　　　志心朝禮靈能合漢天尊
　　　志心朝禮靈通無極天尊
　　　志心朝禮靈一通神天尊
　　　志心朝禮靈欲觀妙天尊
　　　志心朝禮靈藏萬化天尊
　　　志心朝禮靈當利用天尊
　　　志心朝禮靈炁致柔天尊
　　　志心朝禮靈昶微明天尊
　　　志心朝禮靈顔瑞妙天尊
　　　志心朝禮靈光及物天尊
　　　志心朝禮靈音演妙天尊
　　　志心朝禮靈文溥暢天尊
　　　志心朝禮靈書紀教天尊
　　　志心朝禮靈風傳瑞天尊
　　　志心朝禮靈運隂陽天尊
　　　志心朝禮靈彰造化天尊
　　　志心朝禮靈周十地天尊
　　　志心朝禮靈超萬慮天尊
　　　志心朝禮靈光法性天尊
　　　志心朝禮靈化無私天尊
　　　志心朝禮靈轉無涯天尊
　　　志心朝禮靈用不窮天尊
　　　志心朝禮靈慶有性天尊
　　　志心朝禮靈智不殆天尊
　　　志心朝禮靈根持重天尊
　　　志心朝禮靈無妄作天尊
　　　志心朝禮靈無彼竟天尊
　　　志心朝禮靈除我智天尊
　　　志心朝禮靈機逐變天尊
　　　志心朝禮靈根復命天尊
　　　志心朝禮靈洞大無天尊
　　　志心朝禮靈泉大有天尊
　　　志心朝禮靈有大惠天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天佑聖助順眞武靈應福徳眞
君玉虚師相玄天上帝伏願甲騎前驅丁神
後從茂揚休祉俯洽黎民今爲弟子某懴除
上來所犯六品戒云飲酒過差食諸猒物之
罪先世今生遺殃徃劫上延祖考下逮宗親
沉酣不巳而溺志踈强遊宴無度而裸身廢
禮喜烹異味不知猒觸之愆故殺含靈專事
膾炙之美誇恃酒聖宰戮物牲䙝慢高眞難
逃重譴罪將條列惡巳貫盈撓亂靈司紏録
不已今憑懴悔顒望宣恩勑下九府業道治
罪宜官主録曹僚靈司掾吏執法大神廣行
慈潣並賜赦原求懴弟子某同法衆等遵奉
玄科入道登眞戒常行清淨匆矜汙俗澄神
淨慮約巳存神飲無過多食無猒穢守皆醉
獨醒之悔微以借紅楯養生送死之䂓資之
斑白即斯發露徑此懴陳伏願澤沛乾坤恩
垂雨露原宥顛狂之譴鑒觀改悔之私惠及
草萊咸享安康之樂光浮蓬蓽永消暗昧之
虞常奉至眞永依玄教以斯利益遍悉粧嚴
國治民安莫匪平寧而置器官清道泰曽何
凌犯以爭衡一切有情俱登
道岸
北極眞武普慈度世法懴卷之六
北極眞武普慈度世法懴卷之七(八同/卷)則十三
　　　歩虚
爾時妙行眞人告諸仙曰昔太上顯號靜老
天尊行教五方開度人天乃先天地以資萬
𩔖上處玉京爲神王之宗下在紫微爲飛仙
之祖千變萬化有德不德隨機應物厥跡無
常授軒轅於崆峒教帝嚳於牧德大禹承長
生之訣尹喜受道德之㫖丹書紫字昇玄飛
歩之經玉石金光妙有洞靈之說如此之文
不可勝紀自上古歷劫至黄帝帝嚳夏禹並
遇神人咸受道籙年代旣久經史無聞造及
姬周東辭函谷西入罽賔見恍愡之容演希
夷之訓是以善利西方化流中國且夫人之
生也天傅之以神地傅之以精中和傅之以
炁人能保精愛神護炁内則致身長生外則
致國太平故爲人臣者當上忠其君欲其長
生爲人子者當念父母懼其將老爲人弟子
者當念師恩蓋受身於父毋成道德於眞師
得水土之養於君尊當念君父師之將老無
以復之或行學修善更師賢明求竒才異術
而資益之此乃太古上皇嘗令修善之人言
行精實心自克責洗心易行感動上玄受天
地恩不忘報謝精專弗怠得致神仙臣等幻
化生身叨承蓋載君親寵渥父毋劬勞得佩
訓章敢忘所自式憑香火用報洪恩秉躬致
䖍一心發念稽首皈依正眞三寳
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
三寳至尊玄天上帝顯靈應化諸大天尊臣
恭聞太上垂訓曰一切衆生處在浮世百年
幾日如時餉間石火電光何能得久如蛾撲
燈自取殞滅不能明了誤此縈纏惟懷恡惜
常負貪求聚積山髙心猶不足一日之活作
千年計生既不將一錢來死亦不將一錢去
一朝身殁萬事皆空無量慳貪盡成虚幻在
世積財不散寧免水火盗賊之菑用計謀人
豈免乏絶子孫之報當此之時英䧺豪貴頓
爾俱消髙車大馬何關人事華堂峻宇盡屬
他人姻眷吁嗟有何所益謹按修眞第七品
戒云不得貪求無猒積財不散重念臣等私
憂過計遐想貪圖積貯務多貪饕何巳兼并
貨賄欲此富而彼貧攘取田廬視我强而他
弱登龍斷而罔利競蝸角以求贏朝謀夕慮
而惟恐其無左經右營而不滿所欲稻𥹭腐
廪肯分顆粒以賑飢錢楮充梁豈散一毫而
濟乏奉養且聞於薄鄙困窮奚暇於憫憐席
卷猶求囊慳愈澁上來徃業見在世中慮勤
憔悴禍遇㓂攘死墮地獄長劫受苦苦盡復
生遂入惡道報盡復還生於茲世以前業故
尚有餘殃受報未巳今則聞經所說大可驚
惶仰對聖前恭投懴悔一心致䖍皈命敬禮
　　　志心朝禮空蕆大象天尊
　　　志心朝禮空量太華天尊
　　　志心朝禮空包妙寂天尊
　　　志心朝禮空澄太定天尊
　　　志心朝禮空清太漢天尊
　　　志心朝禮空惟無作天尊
　　　志心朝禮空處無爲天尊
　　　志心朝禮空符至一天尊
　　　志心朝禮空理無碍天尊
　　　志心朝禮空藏常用天尊
　　　志心朝禮空含法界天尊
　　　志心朝禮空相不拘天尊
　　　志心朝禮空谷妙利天尊
　　　志心朝禮空顯淨明天尊
　　　志心朝禮空傳大梵天尊
　　　志心朝禮空虚示法天尊
　　　志心朝禮空談妙理天尊
　　　志心朝禮空文持妙天尊
　　　志心朝禮空洞飛章天尊
　　　志心朝禮空歌振響天尊
　　　志心朝禮空韻流鈴天尊
　　　志心朝禮空谷應聲天尊
　　　志心朝禮空照靈境天尊
　　　志心朝禮空成萬化天尊
　　　志心朝禮空明太白天尊
　　　志心朝禮空談清音天尊
　　　志心朝禮空行清髙天尊
　　　志心朝禮空相無妄天尊
　　　志心朝禮空智無境天尊
　　　志心朝禮空妙非常天尊
　　　志心朝禮空才廣德天尊
　　　志心朝禮空靜無歸天尊
　　　志心朝禮空不定應天尊
　　　志心朝禮空歸無滯天尊
　　　志心朝禮空來滅念天尊
　　　志心朝禮空無不成天尊
　　　志心朝禮空不碍色天尊
　　　志心朝禮空體至無天尊
　　　志心朝禮空法澄虚天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
一切仙衆今日道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願履龜按虵駕鸞
馭鳯大開慈潣廣濟凡庸今爲弟子某求懴
上來所犯第七品戒貪求無猒積財不散之
罪先世今生遺殃徃劫上延祖考下逮宗親
探取人財以爲已財䂓圖人物以爲己物沉
機不露狡計妄施或貿遷在市而視有若無
或收藏潤屋而用虚易實數盈億兆用悋纎
毫惟貪富積以快心不顧財多能害已罪將
條列惡巳貫盈撓亂靈司紏録不巳今憑懴
力顒望宣恩勑下司功紏非陽官隂吏執籙
把籍掌憲天神善惡明靈校量宰佐廣行慈
憫並賜赦原求懴弟子某同法衆等遵奉玄
科入道登眞戒當行知足常守節操誓從今
去善因早植微利勿貪囊箱隨分以貯儲倉
廪何憂於匱乏知止知足經營肯事於過求
可速可行周急不爲之繼富即斯發露徑此
懴陳伏願生成廣佑於範圍臨照不殊於覆
蓋門户享興隆之福尊卑承靖謐之庥天相
匪虚俯仰各安於飽煖日生不竭散布庶盡
於周流常奉正眞永依玄教以斯利益遍悉
莊嚴隱顯交通存亡超度九幽開泰八難消
屯出黑道登朱宫即膺㧞擢拜洪恩承惠澤
咸使沾濡一切有情俱登
道岸


北極眞武普慈度世法懴卷之七
北極眞武普慈度世法懴卷之八
　　　歩虚
爾時太玄眞人於金華洞天遇太上降駕啓
問不言之教太上曰天致其髙地致其厚日
月照星辰朗非有言也正其道而物自然隂
陽四時非萬物也雨露時降非養草木也神
明接隂陽和而物自生矣夫道者藏精於内
棲神於心靜漠恬淡恱穆胸中廓然無形寂
然無聲乃感朝廷晏安官府清謐林無隱士
野無逸民無勞役無𡨚刑天下莫不仰上之
德絶國俗莫不重譯而至非家至而人喻之
也推其誠心施之天下而巳故賞善罰惡者
政令也其所以能行者精誠也政令雖明不
能獨行必待精誠精誠形乎内外浹於人心
此不言之教也聖人在上懷道不言而澤及
萬方故不言之教茫乎大哉是以人主之思
神不馳於胸中知不出於四域懷其誠心則
甘雨以時五榖蕃殖威厲而不試法省而不
擾囹圄空虚天下一俗祥雲興景星見黄龍
下祥鳯至醴泉涌出嘉禾秀生海不揚波矣
若逆天暴物則日月薄蝕五星失行四時相
乖晝晦宵光出朋水涸冬雷夏霜天文變異
國土不安盖天地之道與人有以相通也聖
人與天地合德日月合明與鬼神合靈與四
時合信懷天心合天炁執冲合和不下堂而
行四海變易習俗人皆遷善蓋不言之教也
臣等生值明時欣逢盛世國王水土天地裁
成感德荷恩懷戴罔極仰依眞教敢怠欽崇
恭對威光志心朝禮
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄天顯靈應化諸尊上聖臣等恭承經寳太
上垂訓曰上聖傳道應性離言中眞傳德寄
言通理下迷傳經因言修習將來末代道德
將衰若要修行但憑經教經者常也實衆生
常行之徑路下界無經如行不由徑出不因
門何可登渉且元始開圖之際在龍漢劫始
青之中浮黎國内出書度人字方一丈八角
垂芒告盟十天傳濟萬代藏之寳室典以玉
郎視之不見其形盲者遂見聽之不聞其道
聾者廼聞故得經教出興人世皆度若斷絶
經書何異擿植索塗而行巳悟道眞方離言
象未參道妙須藉眞經因經得濟如乗巨舟
不溺波流超于道岸如此則衆生耳有所聞
心有所淨靈有所轉性有所通即登覺悟謹
按修眞第八戒云不得交游非賢居處雜穢
以今弟子某等言念理由欲泯習與性移背
違乎睦姻孝友之箴超軼乎䂓矩凖繩之誨
親炙惟先於狎昵見聞寧有於琢磨聚結呼
游羣居宴飲笑談非益强暴相凌端人正士
之弗交匹婦愚夫之樂與中外捏成於闘訟
後先迭起於嫌疑顚倒錯迷塵垢汙慢上來
徃業見在世中昏蒙不立擯斥尤多死墮地
獄長劫受苦苦盡復生遂入惡道報盡復還
生於茲世以前業故尚有餘殃受報未已今
則聞經所說大可驚惶仰對聖前恭投懴悔
一心致䖍皈依信禮
　　　志心朝禮有無大混天尊
　　　志心朝禮有始開化天尊
　　　志心朝禮有德契元天尊
　　　志心朝禮有名制始天尊
　　　志心朝禮有物成象天尊
　　　志心朝禮有朴爲器天尊
　　　志心朝禮有象未形天尊
　　　志心朝禮有機潜運天尊
　　　志心朝禮有正得一天尊
　　　志心朝禮有言可建天尊
　　　志心朝禮有欲觀妙天尊
　　　志心朝禮有感若容天尊
　　　志心朝禮有眞不諭天尊
　　　志心朝禮有炁常冲天尊
　　　志心朝禮有念能忘天尊
　　　志心朝禮有萬能同天尊
　　　志心朝禮有法成大天尊
　　　志心朝禮有心無常天尊
　　　志心朝禮有常能明天尊
　　　志心朝禮有事宗無天尊
　　　志心朝禮有威可畏天尊
　　　志心朝禮有生不猒天尊
　　　志心朝禮有功不恃天尊
　　　志心朝禮有通三應天尊
　　　志心朝禮有智自明天尊
　　　志心朝禮有德化民天尊
　　　志心朝禮有受不貴天尊
　　　志心朝禮有大可逝天尊
　　　志心朝禮有化能守天尊
　　　志心朝禮有志强行天尊
　　　志心朝禮有教不言天尊
　　　志心朝禮有惟不累天尊
　　　志心朝禮有善不求天尊
　　　志心朝禮有微不守天尊
　　　志心朝禮有知不解天尊
　　　志心朝禮有情可得天尊
　　　志心朝禮有信可傳天尊
　　　志心朝禮有冲莫勝天尊
　　　志心朝禮有强來徃天尊
　　　志心朝禮有與無混天尊
　　　志心朝禮有能無用天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天助順眞武靈應福德眞君玉
虚師相玄天上帝伏願蕆教降靈除邪輔正
周行六合普護兆民今爲弟子某求懴上來
所犯第八戒交游非賢居處雜穢之罪先世
今生遺殃徃劫上延祖考下逮宗親情分妄
投每皆理而傷道炁力威猛務好勇以誇雄
或曠安宅而弗居或捨正路而不適措身多
愧攘臂自矜孰云朽木之可雕但見枯根之
易滅罪將條列惡巳貫盈撓亂靈司紏録不
巳今憑懴力顒望宣恩勑下左司陽官右司
隂官中司察官考官考吏考兵考士司禁定
罪合部大神廣行慈憫並賜赦原求懴弟子
某等同法衆等遵奉玄科入道登眞戒當行
無欲勿執巳見誓從今去交須勝巳取友必
端惡居下流惟行中道聞善則拜敢萌自任
之私見惡則遷益守無偏之禮即斯發露徑
此懴陳伏願福禄來崇災禍不作視聽言動
出入起居常奉至眞永依玄教以斯利益遍
悉莊嚴教雨旁周仁風逺暢人皆趨於正道
世杜遏於邪謀一切有情同登
道岸



北極眞武普慈度世法懴卷之八















北極眞武普慈度世法懴卷之九(十同/卷)則十四
　　　歩虚
爾時妙行眞人告諸仙曰吾自徃昔聞太上
妙訓曰吾於無形無名鴻濛澒洞溟涬之中
開道玄黄分靈散炁從大羅下生三境次生
九帝爲三寳之玄津出三十六部爲三境之
玄根次而三十二天三十二帝潜通開化下
分三界傍貫璇璣二十八宿五星𨇠度以明
五方清炁上騰爲天重濁下凝爲地中生爲
人天地人物無不備焉故陽和正炁化生元
君聖后仙妃玉女剛烈英勇之炁化生天丁
力士神兵將吏隂陽五行之炁化生男女雜
謬之炁化生飛禽走獸咸禀一炁萬種不同
隨其化生受性各異出機入機一徃一返長
勞造化仰頼甄陶臣今恭披經品實深負荷
因言開示了覺前因省悟此身至于今日幸
居人品之中知過知非恭禮天尊用祈大宥
一心敬禮人各恭信
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖母瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金關化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮太一應化天尊
　　　志心朝禮天一應化天尊
　　　志心朝禮辰星應化天尊
　　　臣等志心皈身皈神皈命
玄天顯靈應化諸尊上聖臣等恭承經寳太
上垂訓曰三元八節五臘十直甲子庚申本
命之日一切仙眞四極十華三界四天玉童
玉女金剛神王善惡童子上聖髙尊飛天歩
虚持幢建節燒香散花執符把籙按行人間
條録善惡若有衆生不作諸惡能修諸善持
齋奉戒行道傳經建立壇殿開度天人施生
布德講說大乗教化男女救度衆生天仙即
將人之善簿奏上元始告下天曹即令隨功
𥙷過或遷上天或至得道或有掌管職制簽
書種種仙階隨功遷補得登聖境者亦由積
善所及受茲福報若有衆生或爲官長酷虐
萬民或恃豪强欺凌貧賤爲子不孝爲臣不
忠裸露三光不敬三寳怨天罵地欺公循私
殺害▲牲傷人異物十惡五逆三業六根結
造惡因遞招業報天仙即將人之惡簿奏上
元始告聞天曹遍下地府或令惡病或令死
亡或值𡨚家或爲異𩔖或入地獄或入幽牢
經歷劫年無由得出皆是人之作惡受報謹
按修眞第九戒云不得不忠不孝不信不仁
以今弟子某等切慮外邪交蔽下愚不移命
義之戒不明言動之端浸泯指鹿爲馬將竊
柄以弄權謂鳥曰鸞欲希恩而示寵博奕飲
酒而不顧其養私財慕色而不念其親詈怒
父兄讒譛師友違禮傷教好勇疾貧施爲屢
誚於郷閭䔍敬弗行乎州里徇名失實悖行
違言徙木予金償城易玉矯枉輙欺於人巳
虚辭不畏於神明坑䧟賢能穽擠慈善毒痡
庶𩔖虐害羣生上來徃業見在世中處事﨑
嶇遭人凌忽死墮地獄長劫受苦苦盡復生
遂入惡道報盡復還生於茲世以前業故尚
有餘殃受報未巳今則聞經所說大可驚惶
仰對聖前恭投懴悔
　　　志心朝禮大混凝空天尊
　　　志心朝禮大樸澄元天尊
　　　志心朝禮大器資治天尊
　　　志心朝禮大象無形天尊
　　　志心朝禮大冲隱名天尊
　　　志心朝禮大梵彌羅天尊
　　　志心朝禮大白光無天尊
　　　志心朝禮大梵妙有天尊
　　　志心朝禮大方不易天尊
　　　志心朝禮大乗全用天尊
　　　志心朝禮大羅曰上天尊
　　　志心朝禮大量開明天尊
　　　志心朝禮大行梵炁天尊
　　　志心朝禮大明普鑑天尊
　　　志心朝禮大洞眞源天尊
　　　志心朝禮大盈不溢天尊
　　　志心朝禮大順至逺天尊
　　　志心朝禮大黍縣空天尊
　　　志心朝禮大法周行天尊
　　　志心朝禮大數起元天尊
　　　志心朝禮大志自强天尊
　　　志心朝禮大不恃能天尊
　　　志心朝禮大僞不爲天尊
　　　志心朝禮大寡不逆天尊
　　　志心朝禮大曆無疆天尊
　　　志心朝禮大定有數天尊
　　　志心朝禮大言不辯天尊
　　　志心朝禮大䧺不成天尊
　　　志心朝禮大用無方天尊
　　　志心朝禮大汎可恃天尊
　　　志心朝禮大爲不爭天尊
　　　志心朝禮大强不息天尊
　　　志心朝禮大質不文天尊
　　　志心朝禮大威不武天尊
　　　志心朝禮大色一炁天尊
　　　志心朝禮大全四域天尊
　　　志心朝禮大可分時天尊
　　　志心朝禮大貴常無天尊
　　　志心朝禮大廣清虚天尊
　　　志心朝禮大禮無窮天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸眞仙衆今日道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願厚澤無私靈光
有煒鑑觀塵世覆佑愚氓今爲求懴弟子某
求懴上來所犯第九品戒不忠不孝不信不
仁之罪先世今生遺殃徃劫上延祖考下逮
宗親事君非禮而不克盡忠與人弗誠而多
行皆約罔忽親恩而頑狠觸犯長上以欺凌
或多言數窮不能守中或用意大虐不能慈
忍罪將條列惡巳貫盈撓亂靈司紏録不巳
今憑懴力顒望宣恩勑下考簿檢籙執罰典
刑紏過司非賞善紀籍隂陽典吏府署大神
廣行慈憫並賜赦原求懴弟子某同法衆等
遵奉玄科入道登眞戒當行遜讓以道接物
誓從今去結纓靖難扇枕奉親克復禮以爲
仁有諸巳之謂信四端有則兢兢恐名教之
虧六典謹修惴惴盡檢防之道即斯發露徑
此懴陳伏願化日昭垂道風丕變凡服膺於
名節均被冐於恩庥落滅惡根殄掃邪魔之
撓注題福籍增延久視之齡常奉至眞永依
玄教以斯利益遍悉莊嚴道極恢宏德綿清
淨積善臻於餘慶推誠立於良因獲依寳祚
之尊安與天齊久更底璇源之深廣易地皆
然一切有情俱登
道岸
北極眞武普慈度世法懴卷之九
北極眞武普慈度世法懴卷之十
　　　歩虚
爾時妙行眞人上白天尊曰隂陽劫運之數
可得聞乎天尊言曰上天運紀天圎十二綱
地方十二紀綱運三百三十度爲陽孛紀推
三千二百度爲隂蝕天綱二百三十日運關
一周地紀二千三百日推機一度九千九百
度爲天地炁交是名太陽九百六十度爲天
地炁否亦名大劫大運也以數乗之凡三百
三十年一度陽孛故爲小陽九之災一百八
十萬九千年即天綱運關三千三萬周地紀
推機三千三百度此大運之交也夫天動地
靜陽躁隂遲故有孛蝕之異耳此時天炁窮
於太隂地炁極於太陽陽極則孛隂極則否
陽極則其精化爲水隂極則其精化爲火次
漂之以大水上至九天之下下至九地之内
金玉化消毫末無遺然後九炁復合謂之混
沌再分則三天上聖四天種民下世教化亦
如此劫之初三皇五帝相承而治矣如此變
革總名爲元炁離合太上歷此離合之數經
無量劫故西昇經云動則有載劫自惟甚苦
勤又云驅除之後開大有之民於是妙行稽
首而言臣等不省本源莫知先後切恐世人
生逢劫運何以保身今蒙所示大生怖畏是
用竭心叩禮惟道是依此世來生不值災屯
常親妙道願爲一身再秉䖍誠一心發念敬
禮眞聖
　　　志心朝禮虚無自然元始天尊
　　　志心朝禮玉宸道君靈寳天尊
　　　志心朝禮太上老君道德天尊
　　　志心朝禮玉虚師相玄天上帝
　　　志心朝禮聖父明眞大帝
　　　志心朝禮聖毋瓊眞上仙
　　　志心朝禮聖師豐乾大帝
　　　志心朝禮西國紫玄元君
　　　志心朝禮金闕化身天尊
　　　志心朝禮玄元顯應天尊
　　　志心朝禮太清靈變天尊
　　　志心朝禮髙上玉眞天尊
　　　志心朝禮日光開瑞天尊
　　　志心朝禮武曲應化天尊
　　　志心朝禮虚星應化天尊
　　　志心朝禮危星應化天尊
　　　志心朝禮天一應化天尊
　　　志心朝禮太一應化天尊
　　　志心朝禮辰星應化天尊
　　　臣等志心皈身皈神皈命
玄天顯靈應化諸尊上聖臣恭承經寳太上
垂訓曰吾念衆生流浪沉淪不出苦海此之
世界名曰棄賢宛利天境亦曰雜報世界染
欲愛天生在其中暫生即滅暫聚即散如彼
電光須㬰即逝不淨臭穢生老病死痛痒疼
酸飢寒暑濕水火刀兵魔精鬼賊毒風惡疰
交相中害念念無常曽不暫住苦惱幾何目
前行事身自纏繞尚不覺知豈肯信有諸天
道境福地神仙長生不死自在無爲世之受
生促於蜉蝣世之快樂何異糞蟲猶不自知
常爲安樂豈不是苦復念人之受生未有不
從先業來者故禀神挺質各有因縁罪福吉
凶悉從其業所有壽夭貴賤富貧好醜智愚
等各不同乃至鳥獸蟲魚雞犬草木亦復然
也况以人生受身甚難逢遇一朝敗壞萬劫
何期我故殷勤戒勸汝等所以戒勸勤修齋
戒行道誦經禮懴燒香然燈布施懴悔發願
濟生度死造像寫經度人立觀水斷造橋道
邊立井渡諸行人濟諸困苦種種方便爲其
衆生作當來徑路我豈有所求一切衆生各
宜思惟謹按修眞第十戒云不得輕忽言笑
舉動乖眞以今弟子某等竊慮蕩心駭目奮
臂摇身湮没五常忽畧三畏譊譊不實第多
謗訕之辭落落無稽誰謂毀譽之直談何容
易語本空踈拍掌長呵縱情大笑捧腹至爲
於絶倒恱顔不憚於佞邪撰造虚浮䙝慢戯
狎興居强誕出入顚擠凡綱常躬履之問惟
讒謟面䛕之務上來徃業見在世中禀姿謬
妄措慮險巇死墮地獄長劫受苦苦盡復生
遂入惡道報盡復還生於茲世以前徃業尚
有餘殃受報未巳今則聞經所說大可驚惶
仰對聖前恭投懴悔志心敬禮
　　　志心朝禮道元固一天尊
　　　志心朝禮道炁淵冲天尊
　　　志心朝禮道先大象天尊
　　　志心朝禮道攄大樸天尊
　　　志心朝禮道散成器天尊
　　　志心朝禮道風無滯天尊
　　　志心朝禮道不封治天尊
　　　志心朝禮道成元梵天尊
　　　志心朝禮道無可方天尊
　　　志心朝禮道有可成天尊
　　　志心朝禮道隨炁動天尊
　　　志心朝禮道迎時運天尊
　　　志心朝禮道開大古天尊
　　　志心朝禮道御金有天尊
　　　志心朝禮道展二儀天尊
　　　志心朝禮道明三友天尊
　　　志心朝禮道存帝一天尊
　　　志心朝禮道臻化萬天尊
　　　志心朝禮道上洞靈天尊
　　　志心朝禮道潜入妙天尊
　　　志心朝禮道性清靜天尊
　　　志心朝禮道觀内外天尊
　　　志心朝禮道能窮理天尊
　　　志心朝禮道可盡性天尊
　　　志心朝禮道居權世天尊
　　　志心朝禮道凌常用天尊
　　　志心朝禮道明博益天尊
　　　志心朝禮道貴坐忘天尊
　　　志心朝禮道光遺照天尊
　　　志心朝禮道教圓明天尊
　　　志心朝禮道文簡約天尊
　　　志心朝禮道理散萬天尊
　　　志心朝禮道情得一天尊
　　　志心朝禮道運虚通天尊
　　　志心朝禮道流無極天尊
　　　志心朝禮道全本迹天尊
　　　志心朝禮道周體用天尊
　　　志心朝禮道明出入天尊
　　　志心朝禮道合逍遥天尊
　　　志心朝禮道常無爲天尊
天尊上聖禮念旣周再竭一心遥瞻
神府皈命
紫皇天一眞慶宫元和遷校府北極佑聖院
諸仙眞衆今日道場大衆䖍叩
教主北極鎭天佑聖助順眞武靈應福德眞
君玉虚師相玄天上帝伏願施恩報德掃穢
除氛遍際乾坤開甦困遯今爲弟子某懴悔
上來所犯第十品戒輕忽言笑舉動乖眞之
罪先世今生遺殃徃業上延祖考下逮宗姻
興邦䘮邦謾一言之簧鼓成德敗德徒異意
以錙銖或以言廢人或游談聚義謟笑嬉戲
恣遊宴以無窮狂狷剛强務跳梁而罔忌弗
恒其德難與爲仁同而不和驕而不泰罪將
條列惡巳貫盈撓亂靈司紏録不巳今憑懴
力顒望宣恩勑下三官九府百二十曹福地
洞天名山仙境考校考録靈司大神廵察冥
官主紀僚屬廣行慈憫並賜赦原求懴弟子
某遵奉玄科入道登眞戒當行諸善常務保
持誓從今去修已以敬出入起居之益欽存
誠不欺舉措操修之加謹即斯發露徑此懴
陳伏願覆護匪私監觀如在施張大德原宥
積愆時叙調和疾疢災迍之殄散家門寧謐
水火盗賊之消除常奉至眞永依玄教以斯
利益遍悉莊嚴宗杜綿洪邊疆澄肅疫疾不
經於傳染瘟㾮無致於流行氣體充盈時永
臻於泰定精神發越壽可算於耆頥一切有
情俱登
道岸


北極眞武普慈度世法懴卷之十










太清中黄眞經釋題盡一
中黄經亦曰胎藏論胎藏論者九仙君黄眞
人所集也眞人常觀察元炁浩然凝結成質
育之以五藏法五行以相應明之以七竅象
七曜以昭晰其識潜萌其神布行安魂帶魄
神足而生形神相託神形相成口受外味以
忘識身受内役以喪精神離形以散壞形離
神以去生殊不知皮肉相應筋骨乃成肝合
筋以外爪心合脉以外色脾合肉其外唇肺
合皮其外毛腎合骨其外髮鹹傷筋苦傷骨
甘傷肉辛傷氣酸傷血故聖人曰先除慾以
養精後禁食以存命是知食胎炁飲靈元不
死之道返童還年此蓋聖人之所重也且夫
一士專志下學而上達一夫有心睹天道之
不遠學而無至謂之愚不學不知謂之蒙然
三蟲未去子踐荆榛之田當三蟲已亡自逹
華胥之國顯彰雲路備述胎仙知聖行之根
源辯仙官之尊位至於霞衣羽服玉館天厨
蓋爲志士顯聊泄天戒非人妄告殃爾明徵
密此聖門必登雲路愼無傳於淺學誓莫示
於斯文慢而折神輕言損壽若非志士無得
顯言總一十八章列成一卷號曰胎藏中黄
經皆以篇目相銜文句相繼義精於成道言
盡於養生行顯意直事具文切食炁之理備
載歸天之道悉成援筆録章列篇於後















太清中黄眞經卷上
　　　九仙君撰
　　　中黄眞人註
　　　内養形神章第一
内養形神除嗜慾
　内養形神除嗜慾者乃無相之眞形也太
　上言眞道養神偽道養形將靈谷元神入
　於天谷之中密固根源養之耳大洞所言
　人有三十九關斯天谷穴乃是第一關也
　太上曰若守我在於死炁之關令七祖枯
　骨皆有生炁故言内養形神除嗜慾也洞
　元經云修養之道先去於嗜慾内合於五
　神次當絶粒心不動摇六腑如燭常修此
　道形神自定
專修靜定身如玉
　神與物交心似太虚安鎭本根自然靜定
　夫人心起萬端隨物所動常令靜居不慾
　與衆混同内絶所思外絶所慾恒依此道
　元炁自足
但服元炁除五穀
　世人常以五穀爲肌膚不知五穀敗身之
　有餘令取春三月淨理一室設機案建以
　厚暖牀席案上常焚名香至夜半一炁初
　生之時乃靜心神當叩齒三十六通以兩
　手握固仰卧暝目候常喘息出時合口鼔
　滿依法咽之入腹當覺作聲以飽爲度飢
　則更咽但當坦然服之無所畏懼炁入之
　後如覺口乾則服三兩啜胡麻湯此物能
　養炁潤腹其湯法取上好巨勝三大升去
　皮九蒸九曝又取上好茯苓三兩細研爲
　末先下巨勝末煎三兩沸次下茯苓末又
　煎數沸即入少許酥蜜遇渴時飲一兩盞
　佳不惟止渴兼能止思食之念或服四時
　枸杞湯時飲一兩盞亦善其咽炁自然得
　通暢但覺腹中安和咽炁自當流滑即一
　切湯水自然不要吃漸通妙理但能服炁
　攻盤於腹腸糞自盡如入湯水直至臍下
　初服炁者如覺小便黄赤勿怪也心胸躁
　悶亦無爲懼但心定不移自逹妙理若不
　絶湯水雖腹腸中滓盡終不得洞曉是非
　若要絶水穀只在自看任持亦不量時限
　遠近亦有一月或五十日亦有一百日但
　絶其湯水者三丹田自然相次停滿三十
　日下丹田滿六十日中丹田滿九十日上
　丹田滿下丹田炁足藏府不飢中丹田滿
　者炁滿體無虚羸上丹田滿者凝結容色
　殊光肌膚充盛三焦平實永無所思神凝
　體清方曉是非下丹田滿者神炁不泄中
　丹田滿者行歩超越上丹田滿者容色殊
　麗既得三部充實自然身安道泰乃可棲
　心聖境襲息胎仙此爲專炁之妙門求仙
　之上道也若或食或斷即令人志敗好食
　諸味難遣穀炁此者襲炁之所疾求仙之
　大病也經云鹹美辛酸五藏病津味入牙
　昏心鏡致令六府神炁衰百骸九竅不靈
　聖人能堅守禁絶諸味嗜慾者九十日三
　丹田凝實百日内觀五藏三百日鬼怪不
　藏形陰神不敢欺千日名書帝籙形入太
　微矣
必獲寥天得眞籙
　凡飛鍊上昇爲下天仙官若存想無爲炁
　神修三一之道者得上天仙官若眞子服
　胎息成者得寥天昇眞籙千乘萬騎迎子
　當獲中天眞尊之位
百日專精食炁足
　謂三丹田炁足也凡食炁吞霞言是休粮
　蓋非旦夕之功先以德行護身次以除陰
　賊嗔怒此學道之志也陰賊未除三蟲不
　去或行非教之事不復成矣故太微玄章
　云除嗜慾去貪嗔安五藏神足矣
　　　食氣玄微章第二
食氣玄微總五事
　夫言玄微者乃無爲玄妙之理言五事者
　但學絶粒則魂魄變改三尸動摇者也
大關之要莫能知
　夫人内行未成不知諸魔相違謂言道法
　無效蓋不達眞理也若是先具内行仁德
　只服津液尚有安和况於服炁之哉
一者初服力尚微
　凡初服氣爲有滓滯至一七二七日以
　來滓穢退出漸覺體内虚羸百節無力勿
　以爲訝縁元炁未逹腹胃中所以覺虚弱
　但咽炁使漸通流日勝一日但當堅志守
　一候下丹田滿足頓無飢渴假令未達皮
　膚容色黄瘦亦勿以爲畏後當悦懌矣如
　不專志兼食行則用力無效也亦愛數敗
　則此爲不具内行之人則如此也若但有
　愛縁牽心自使敗
但常堅志守一候
　一候者乃下丹田炁住漸至滿足則是也
　既下丹田炁足永無飢渴若畏力微瘦黄
　者不能修也若穀水絶則日乆自然悦懌
　自下來也
要子將心運守之
　太玄經曰凡休粮諸門甚多學道至近須
　九年以下無成者也唯有服炁堅守百日
　禁諸湯水子心不動三尸自除永無敗矣
　只爲學者浮心未定居二疑之端使心神
　動摇三尸齊起百思既至心跡難歸雖服
　炁易爲退敗猶預必不靈聖者也
二者穀存子何别炁則難停而易洩
　夫體服炁欲速達五藏可除湯水藥物禁
　斷四十九日使小腸滓盡穀炁自絶咽炁
　自得通流亦有不成者多爲學人心容變
　易或食或止故自敗矣若少食諸味則難
　遣穀炁若要用炁使内藏分明當服此元
　炁五十日百物不食閉目内想脾藏中炁
　從心起散於四肢仰卧咒曰
　中央戊己内藏元炁黄色力堅運之可理
　丹陽莫辭朱雲共議得達四肢黄雲大起
　每至五更鷄初鳴時常候莫令參差如此
　二十七日内見脾藏中炁鬱鬱如黄雲透
　於四肢後當使此炁滅燭吹火百步外使
　之如大風起可以興黄雲閉彼形人無見
　者若不依五更初及不堅守或少一日無
　效矣此者中黄閉炁之法也
或則體弱而心虚或則藏虛而力劣
　用炁未達四肢當有虚弱之證但堅守志
　勿以爲恐矣故大洞經云守之如初成道
　有餘者矣
三者上蟲居腦宫
　洞神玄訣云上蟲居上丹田腦心中是也
　其色白而青名曰彭琚使人好味嗜慾癡
　滯學道之人宜禁制之假令未絶五穀常
　行此心持念一年之外上尸自終亦有成
　矣人不知玄奥空絶五穀若不除貪欲之
　心者焉得三尸蟲滅矣
萬端齊來揺子心常思飲膳味無窮想起心
生益病容
　夫學道者若不得内行扶持身心却反爲
　三尸蟲所惑亂也
四者中蟲住心宫
　洞神玄訣云中蟲名彭質其色白而黄居
　中丹田使人貪財賄好喜怒濁亂眞炁令
　三尸變易七魄流蕩故洞玄經云無喜無
　怒三蟲大懼不貪不慾和炁常足坐見元
　陽萬神來集者也
遣子魂夢神飛揚或香或美定無方或進或
退難守常精神恍惚似倡狂令子坐敗想餱
粮子若知之道自昌
　怡然不易其道自常矣
五者下蟲居腹胃
　下尸其色白而黑名曰彭矯居下丹田使
　人愛衣裳耽酒色學道之人當心識内安
　堅持制之尸鬼無能爲也及無敗矣
令子淡泊常無味
　常守淡泊三尸自滅三尸既亡者永無思
　慮矣
靜則心孤多感思撓則心煩怒多起
　夫初服炁未通被三尸蟲攪亂或則多喜
　怒或則多悲思或耽嗜慾滋味者也
使人邪亂失精理子能守之三蟲棄
　太上昇玄經云若服炁絶食堅心經一月
　一蟲自去二蟲無託人能但服炁堅心守
　之三十日上蟲死六十日中蟲死九十日
　下蟲死百日心不移則自然身體康健精
　神清矣永無退敗若或食或斷令人志敗
　徒勞而無效當守持之
得見五芽九眞炁
　五芽者乃五行之正炁生於五藏之中九
　眞者爲九天之道也此五炁成還應九天
　所以五藏之炁名九天也元炁成當自然
　得明五行之炁驅使無不通者也
　　　五芽咸惡章第三
五芽咸惡辛酸味
　若五味不絶五藏靈炁不生終不斷思慾
　之想亦可止思慾之念及絶水穀外味之
　物則何慮不生五炁五炁既生則五情易
　暢五藏既滿元炁自凝元炁既凝五神自
　見五神既見備曉人間好惡是何世俗之
　慮能牽者乎
爲有三蟲鎭隨子尸鬼坐待汝身死何得安
然不驚畏
　三尸之鬼常慾人早終在人身中求人罪
　狀每至庚申之日上白司命若無驚懼不
　早修煉形神絶制五味使人年敗炁衰形
　神枯悴空有松筠之志無復成矣一朝命
　絶悔將何及者乎
勸子將心捨凡事
　服炁大要者須靜持心神止捨煩務使三
　尸自滅神炁而行自然通達五神獲安妙
　理也
超然自得煙霞志
　能清淨神炁則志自潜明超然洞悟有煙
　霞之景在乎目前
　　　煙霞凈志章第四
烟霞淨志通神奥
　若得水穀炁除自然諸脉洞曉五藏靈光
　化生縱捨自在深奥故不可測也靈光者
　乃神炁也
令子坐知生死道
　若能制絶諸味百日之後無不知矣自得
　衆靈潜伏生死之路備睹機覽天外陰司
　之道恒知者也
蒸筋暴骨達諸關握固潜通百竅間
　謹按胎息至理經云凡服炁五十日假令
　未絶水穀每遇日色清明時景朗耀於正
　午之時當入靜室厚施軟褥牀席散髮低
　枕握固於兩肋之傍叩齒七通端心暝目
　似覺微悶則須用力閉炁握固使漸漸筋
　脉舒開靈炁潜通骨肉之間津汗潤澤於
　皮膚之内但當數數運用自得顔色悦懌
　炁力兼倍髮如沐漆髭若青絲如不解閉
　炁煉形運用元炁通流潤澤於皮膚之上
　終不得自在若炁行通於毛髮之間自然
　鬢髮跳躑若不得此法雖絶粒長生亦同
　瓦礫草木無精光者也
　　　百竅關連章第五
百竅關連總有神
　百竅通於百穴百穴通於百脉眼上有二
　穴通於肝脉肝脉通於心故心悲而淚腭
　上二穴通於鼻脉通於心脉故心悲則鼻
　酸鼻脉復通於腦脉故腦熱而鼻乾洞神
　明藏經云百脉通流百竅相生百關相鎖
　百節相連故一穴閉則百病生一脉塞而
　百經亂故服炁無疾諸脉自通道人不死
　乃胃腹中無物停留也鑒察吉凶百神歸
　集於體寒熱不近元炁調伏於身衆毒不
　干五藏靈神固護猛獸不搏土地常自衛
　持隱顯自在骨肉合於玄牝去留無滯無
　所不通自然達於眞道何慮不契通於聖
　智哉
由子驅除歸我身
　百關九竅皆有神宅也藏腑無邪炁所生
　則萬神歸集邪炁即穀炁是也若正炁流
　行所有瘡痕點黶客炁自然消滅者也
恬然得達自明眞
　故得洞鑒昭然足辨邪正之類
自明眞道永長存
　致形神於不死之門昇子身於九天之上
　　　長存之道章第六
長存之道因專志
　精專用意則可通於聖理
返荷三魂知不死
　炁通之後當自荷形神明不死之路者也
何物爲冤七七裹
　服炁滓盡後絶水穀最功者在四十九日
　漸當百脉洞達返照如燭俗心頓捨五藏
　恬然若不堅持前功併棄再理何可終不
　成道而矣
堅然愼守酸鹹味
　食諸味者難遣穀炁
　　　鹹美辛酸章第七
鹹美辛酸五藏病津味入牙昏心境
　但是五味入牙皆通於兩眼之穴散霑於
　百脉之内使穀炁堅實藏府停留若求速
　達者尤宜卓然斷絶也
致令六腑神炁衰百骸九竅不靈聖
　爲神炁不凝丹田之中靈光不照於藏府
　之内也
子能愼守十旬中諸脉洞然若明鏡
　使功滿十旬終者神炁自當凝實靈光焕
　耀如燭無不洞達者也
六腑明神不隱藏與子語言說心境
　五藏神自見也
滯子神功去路難大都穀實偏爲病
　若穀炁不除終不見幽玄至理也若能絶
　穀水者自達玄境也
　　　穀實精華章第八
穀實精華與靈隔纏羅六腑昏諸脉
　穀實精華化爲涎膜纏羅五藏六腑關節
　筋脉故不可得知但是服炁之人經五十
　六十日後見腸胃中滓盡將謂更無别物
　不知穀炁精華殊未出也所以有思食慮
　散之意反變情切心懸不可堪忍亦爲尸
　鬼所動之禍也自後但有物出如膿如血
　或若壞腸脂或若鷄鴨糞此乃穀炁欲出
　有此狀也後更三二十日又有異物出如
　涎如膜此則穀實精華之狀也若先曾兼
　食服炁或斷或絶或修暫上經歷歲餘一
　旦頓絶還效便成若無諸狀候亦不恠也
　但無穀炁則炁通達百脉洞明返照如燭
　大洞經云初服炁之人亦覺腸中滓穢盡
　只見所食湯水旋於腸中胃腹内更無别
　物不知穀炁自出也若穀炁絶盡則更無
　所思想念形神恬然藏腑安泰自無思慮
　寂寞瘦弱等疾也若遇有寂寞羸弱不可
　懼而退生及不進之憂必審而思之無得
　退也若能頓絶湯水三十日以來稍生絲
　毫疑慮不一之心退志不能堅守者永無
　成矣有似穿井及泥見水而不取也苦哉
　痛哉大苦哉大痛哉
元炁不返何所依子心未達焉能測
　穀炁不除於藏府之間元炁不降於丹田
　之内故道者昩然不知神功在近者也愼
　之
可惜玄宫十二樓那知返作三蟲宅
　若不修煉形神身中宫室皆爲三蟲之窟
　宅也
　　　三蟲宅居章第九
三蟲宅居三部裏
　此三蟲常在三丹田中也
子能運用何憂死
　但依聖人之言用心修持何慮殃累之患
　所及也
慓然鬱鬱常居此
　元炁常引内炁既周流於身中則上下通
　和却復三丹田之内也
自辯元和九仙炁
　穀實之炁既盡則元和之炁自然辯識者
　也
　九仙眞炁章第十
九仙眞炁常自靈三蟲已死復安寧
　大洞玄經云三尸既亡神炁自昌百日之
　内可以驅神及照五藏元炁使之如神聖
　者也若居世遊隱法具在胎息章中說也
由子運動呼吸生
　神炁若足呼吸運動興雲起霧自然
　得隱化無滯無礙也
居在丹田内熒熒
　服炁成者丹田炁自平實可上昇下遊三
　丹田中凝納若鷄子炳焕如燭光照數里
　無不耀赫爲丹田神炁之妙此也
筋骨康强體和平
　三光經云煉髓如霜易骨如鋼服之千日
　力倍於常復能日行千里奔馬不及如神
　者矣
靈識恬然自暢情思逸神高心彩明
　食炁既實者心神常自暢悦情高思逸棄
　賤人間者也
却聞五味炁膻腥
　視五味見滓穢視五香聞膻腥尋苗見根
　道功成者故有是聞自然如此爲天炁達
　於自身者也俱有此見也哉
肌膚堅白筋骨清
　胎息章中自有煉骨法具載也
地府除籍天籙名坐察陰司役神明内合胎
仙道自成
　服炁成者當自察知陰府役使神明若入
　胎息至於百息者當身入異境地籍除名
　服至千息者三天籙位魂游上境也

太清中黄眞經卷上
　
　
　
　
　
　
　
太清中黄眞經卷下盡二
　　　胎息眞仙章第十一
胎息眞仙食炁得却閉眞炁成胎息
　服炁經云一百日五臟靈踈方可入胎息
　准九天神經云先須密室無風厚軟氈席
　枕高四指方與身平用一志人同心道侣
　捐捨凡心握固仰卧情無所得物無所牽
　靈炁漸閉心識怡然初閉經十息至十五
　息二十息百息只覺身從一處如在房中
　只要心不動移凡一日一夜十二時都共
　一萬三千五百息故太微昇玄經云炁絶
　曰死炁閉曰仙魄留守身魂遊天上若閉
　炁至百息魂神當見其魄者縁是陰神魂
　者陽神且陰神常欲人死不欲人生其神
　七人衣黑衣戴黑冠秉黑璽洞神經云爲
　之玄母此神是陰尸之主若見此神子當
　謹心存念咒曰
　玄母玄母吾尸之主長骨養筋莫離屍去
　吾與魂父同遊天去
　次當見魂父有三人各長一尺五寸衣朱
　衣戴朱冠持朱璽當引上元宫見諸腦神
　百餘人出子身當見三丹田中元炁如白
　雲光照洞達子當謹呼三魂名一曰爽靈
　二曰胎光三曰幽精
　得此三魂陽神領腦宫諸神萬萬千千引
　子元神遊於上天當出之時但覺身從炁
　房中出當見種種鬼神形容之狀或偉大
　者數丈或微小者如燕雀或披髮若亂蓬
　或開眼如張電縁爲上界之道皆是鬼神
　之過路子但當安心定志勿生怪畏自達
　安境如一切無所見者最爲上也但黑白
　分明是善相也所以須要得良友相伴相
　助縁元炁上與魂神相應切慮定息之時
　别有所見心則不安元炁當自口鼻中出
　則故子身不得去也但一夕之中令傍人
　或自記喘息數至千息子當與三元神同
　遊上界也其道當成其道既成之後不得
　微有泄漏神理最爲上妙大忌大忌大愼
　之大愼之不可有漏泄於人也但不顧於
　物不生異心鬼神及魔自伏其德
羽服彩霞何所得皆從五藏生雲翼
　煉形上昇自化成五色羽衣中天羽經云
　輕輕狀蟬翼璨璨光何極蟬爲飲露食炁
　而故生羽翼人服元炁而天衣下凝於體
　則可知也
　　　五藏眞炁章第十二
五藏眞炁芝苗英
　太華受識經云元炁舍化布成六根吉凶
　受用應行相從内炁爲識胎炁爲神子能
　胎息還嬰返魂也五藏之始先布於水内
　有六府外應六根
肝主東方其色青
　太明五緯經云肝主於木生於水尅之於
　土來自東方其色青蒼受之於陽潜伏此
　炁千息生光但常用炁未至胎息當存想
　青炁出之於左脅但六時思之不輟自子
　時常隔一時思之至五十日當見此炁如
　青雲用此炁可理一切之人熱疾時行癰
　腫疥癬及瘦但觀前人疾狀量其淺深想
　此炁攻之無不愈瘥如觀前人患肝經之
　病面色枯悴則稍難理之不可治也
子但閉固經千息青色周流色自然
　胎息經云千息色青内自凝結者也
心主南方其色赤服之千息赤色出
　太明五緯經云心主於火生之於木尅之
　於金來自南方其色赤受之於朱陽爲夏
　天也潜伏千息當出心堂常服炁未至胎
　息者常以每至午時想赤炁自心存如鷄
　子許漸漸運赤炁從頂而出出者自散存
　之咒曰
　南方丙丁赤龍居停陰神避位陽官下迎
　思之即至用之即靈
　自此三咒之常行此炁勤誠存想五十日
　不關當有赤炁如火光自見用此炁可理
　諸人一切冷病使炁攻之即瘥愈而矣如
　患人面色帶青者乃陰炁不可治也凡存
　咒想神炁法者並忌他人知之
肺主西方其色白服之千息其色極
　太明五緯經云肺主於金生之於土尅之
　於木來自西方其色白澄淨微芒潜伏千
　息光明洋洋常服每至丑時存想肺間有
　炁狀如白珠其光漸大上注於眉間存之
　咒曰
　西方庚辛太微玄眞内應六府化爲肺神
　遊於丹田固護我命用之神仙急急如律令
　存念一遍如此四十九日肺中有炁如白
　雲自出此炁可照地下一切寳物及察人
　之善惡示表如裏如不存想此法服炁三
　年方見五藏内事此縁不具眞行使用不
　辯相尅相生如寒用心氣縁是火炁如熱
　用腎炁縁是水炁不達此用炁則亦無效
　也九炁經中亦不言炁法寥廓尚秘况是
　人間者也
脾主中央其色黄服之知千息其色昌
　太明五緯經云脾主於土生之於火尅之
　於水來自中方其色黄閉服千息但當一
　日一想不限時節亦無咒法其脾藏存之
　四十九日自見此炁脾中而出已後可將
　身隱入墻壁無所礙也
腎主北方其色黑服之千息其色得
　太明五緯經云腎主於水生之於金尅之
　於火來自北方其色黑伏之下元主持命
　房内有眞白守之不忘此五藏神炁但至
　五更初各存想炁色都於頂上不必一一
　别存想兼不用咒法亦得只是校遲百日
　後其色已成立可用驗也
驅役萬靈自有則
　服炁心志兼持内行内外相扶元炁充滿
　五藏及丹田之中至周年之後應是世間
　鬼怪精魅及土地神祇並不敢藏形所在
　之處地界神祇自來拜迎常隨衛道者陰
　司六籍善惡之事俱得知委然亦不可便
　將驅使縁未具三天眞籙慮有損折若入
　胎息得昇身訣者但要游人間當依此經
　尸解法自然遊世即無遮碍而已不爾未
　可忘道也若不務此術者但務化人而已
　自他俱利者也
乘服彩霞歸太極
　胎息伏陰經云内息無名内行相成若不
　持戒行未入胎息豈得合神若人未入胎
　息如要游人間者可行尸解之衍太微靈
　隱書曰凡人未入胎息及已入胎息者要
　游人間俱可行尸解之術隨物所化故有
　託衣衾所化者常以庚辛日取庚時於淨
　室中所卧牀頭須設機案焚名香一爐下
　著柱者龍杖及履鞋等物盡安置於頭邊
　身不解衣衾及以衾蓋之首西而卧自念
　身作死人當暗念此咒七遍咒曰
　太一玄冥受生自靈七思七召三魂隨迎
　代佘之身掩佘之形形隨物化應化而成
　急急如律令
　咒畢此法存念一食之間但當依尋常睡
　卧如修之日存念之起輒不得與外人語
　言忌之若與人言者其法不成如此常行
　四十九日漸漸法成既成之後或要作則
　不問行住坐卧暗念此咒七遍隨手捉物
　自身便去衆人只見所執者之物化爲己
　身身將已死矣後却見物還歸本形此法
　即可以下界避難助身不可爲非道之事
　大須愼護其法大須隱默若卧在牀上但
　以被覆其身隱化者暗念咒一遍便却去
　他人只見所卧衾被是彼形死屍却不見
　衣衾法成大忌財色留心神明誅折也
　太極眞宫章第十三
太極眞宫住碧空絳闕崇臺萬萬重玉樓相
倚列危峯
　上界宫館生於窈冥皆五色之炁而結成
　下界土地皆是水炁横凝而扶住故不得
　自在不得堅長不得平正上界以八珍爲
　土地七寳爲用器至於宫殿七珍合成有
　自然不運之力無人興動用之功上界以
　七珍精炁爲日月下界以陰陽純炁爲日
　月下界言一年三百六十日是上界一日
　十二時也太微玄經云不食土地精生居
　太一城此爲形神俱得去也
瑶殿瓊光彩翠濃紅雲紫炁常雍容玉壁全
楹内玲瓏
　玄宫玉堂經云白玉爲壁黄金爲柱青珊
　爲樑紅玉爲牀爲七珍翠彩焕爛光徹内
　外無礙千閣萬樓互相影對大仙眞人猶
　居此之外者也
鳳舞鸞歌遊詠中
　上界有天鳳之舞鸞霄之歌皆是曲名者
　也
玉饌金漿任意從
　九宴玄厨經云一日十進九霄之膳七獻
　八瓊之漿一日十進七獻酒也
九炁眞仙位列崇
　服胎息成者得列九眞上仙矣
　　　九炁眞仙章第十四
九炁眞仙衣錦衣綃穀雲裳蟬帶垂
　眞君衣瓊文錦蟬翼之衣者也
天冠揺響韻參差
　冠摇衆珮響亮五音之韵爲自然也
九文花履錦星奇
　九文錦爲履其花零亂如衆星攢璧者也
却佩霓裳朝太儀
　霓裳仙官朝服也初得仙皆朝太儀眞君
　九天之主也
十方彩女執旌麾百靈引駕玉童隨前有龍
幡後虎旗
　前朱雀後玄武左青龍右白虎皆是百靈
　之數也
羽服飄颻八炁吹
　八炁乃八方之正炁也先治道路而矣
更上寥天入太微
　太微九天都在第五天金星輪朱華宫轄
　日月五星神宿行運之時亦管下界生死
　之籍奏聞太微凡此官吏曹署約四十萬
　局衆大數也
　　　太微玄宫章第十五
太微直上寥天界動靜風調鳴竽籟
　太微上界所有風摇皆如笙簧之韻極樂
　之所自然如此
殿閣穹崇何杳隗
　杳隗謂虚峻極也殿閣重數甚多横壯尤
　麗而矣
壽永衣輕人體大九天各各皆相倍
　九天羽服儀仗各相次加倍羽衣轉輕人
　體轉大彩翠鮮華日月轉邁長遠也
是謂因心得自在
　因心運身得出三界也
靜理修眞爲聖人九行空門列眞載
　夫九行者道人之窟宅也動息住持不離
　其内一者爲以慈慜爲衣二者以止捨爲
　食三者以正心爲乘四者以專志爲財五
　者以謙下爲牀六者以順義爲器七者以
　懃慧爲窟八者以修空爲宅九者以陰施
　爲業修道之子不持此九行去道至踈遠
　矣
　　　九行空門章第十六
九行空門至眞路大道不與人爭怒動息能
持勿暫停陰神返照神常助
　持心不息其道易成
諸行無心是實心因心運得歸天去
　無心之心因心運心道雖無心還因心有
除垢無心是謂眞
　衆事曰垢無事曰除除心止念萬行歸余
　也
自隨胎息入天門
　胎息以善行爲要機以無念爲至路者也
玄元正理内藏身無曲潜形體合眞
　洞玄經云心無曲萬神足
三部清虛元炁固六腑翻成百萬神
　三元靜則六腑調眞炁歸則萬神應二理
　相合五藏六府諸神共有百萬之餘自然
　顯現相和應也
　　　六腑萬神章第十七
六腑萬神恒有常
　五藏六腑百關九節有神百萬若日常清
　淨修之即當自見矣
大腸之中主肺堂
　腑爲首三焦之主也
元和淨理穀實盡
　但以元炁攻運何慮穀炁之不去
中有靈神自隱藏
　藏府既淨萬神自藏故太明經云大腸主
　肺也鼻柱中央爲腸重一十二兩長一丈
　二尺廣八寸在臍左邊曲疊積一十二盤
　貯水穀一斗二升主一十二時内有神各
　具本色衣冠一十二人若除水穀炁盡元
　炁自足其神當見各於本時遞相護衛修
　道之子者也
腎腑當明内宫女外應耳宅爲門户
　内神經云精主腎腎爲後宫内宫列女主
　腎耳之宫承炁於耳也左腎爲壬右腎爲
　癸循環兩耳門中有神五百人内有元神
　守之都管兼主志智凡人好嗔怒則傷腎
　腎傷則失志失志則喪道之本也元神亦
　散修行之人大忌嗔怒道成則内神常見
　於人衛道者也
膀胱兩腑合津門氣海循環爲要路
　膀胱是兩腑爲津門腎合於膀胱乃受津
　之府上應於舌根也津液往來常潤澤肌
　體舌岸以應兩膀胱炁少則不潤服炁之
　人常欲少語以養津液故語多則口乾口
　乾則難用炁也中有神三百六十人以應
　一年之數炁成當見其神常抱無貪之行
　故道者不貪志合神理大洞昇玄經云行
　合神見道成歸天此神人行胎息即自出
　常以護衛人近道也
子當得見内神彰終身不泄神常助
　終始不泄天神助子
　　　勿泄天機章第十八
勿泄天機子存志凡是天章無輕示
　凡遇天經子莫輕泄當志愼之
三十三篇世絶知况復中黄秘中秘
　道有胎光經三十三篇禁絶不許妄傳况
　兹中黄靈句秘之特重愼之愼之者矣
先禮三眞玉仙使然後精心睹文字
　教令科云欲開示三眞等經先須擇甲子
　日淨室焚香心存南華眞人念九天眞聖
　三天眞君同開作證首東作禮四拜方許
　開示然後云某爲求道輒開九天大聖眞
　文傳示一遍故得百靈同助身歸太无名
　入天户不得示於三人切忌容易泄漏若
　不依經教妄開示者及如睹常文必有殃
　責非淺獲過不輕矣
違教身罹非橫殃子孫受禍當須忌
　餘殃明罰世世子孫受禍大忌大忌



太清中黄眞經卷下





　　　　　　　　　　　　　　　










