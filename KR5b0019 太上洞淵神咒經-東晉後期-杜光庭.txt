#+TITLE: 太上洞淵神咒經-東晉後期-杜光庭
#+DATE: 2018-05-12 10:21:41
#+SOURCE: github.com/kanripo/KR5b0019 master a3504ecb                
太上洞淵神呪經序始一
　　(唐引駕傳眞天師特進檢校太傳光禄/大夫行尚書户)
　　(部侍郎崇真館大學士上柱國彭城郡/蔡國公弘教大)
　　(師金門羽客文章應制内殿供奉三教/談論廣成先生)
　　(食邑五千戸實封一千六百戸賜紫杜/光庭譔)
西晉之末中原亂罹饑饉旣臻瘟癘乃作金
壇馬跡山道士王纂常以隂功濟物仁逮蠢
類值時有毒瘴殞斃者多閭里凋荒死亡枕
席纂於静室飛章吿天三夕之中繼之以泣
至第三夜有光如晝照耀庭中即有祥風景
雲紛馥空際俄而異香天樂下集庭中介金
執銳之士三千餘人羅列如有所候少頃之
間珠幢寳幡霓旌絳節紅旗錦斾相對前迎
白鶴交飛朱鳳齊舞又二青衣持花捧香又
四侍玉女擎持玉案地舒錦席前立巨屏左
右龍虎將軍侍衞官吏各二十餘人立屏兩
畔如有備衞焉復有金甲將軍諸大神王等
各數十人次龍虎二君之外班列肅如也須
更笙簫駭空自西北而下五色竒光灼爍艶
溢有一人執簡佩劒而前告纂曰
太上道君至矣於是百寳大座自空而來即
見道君乗五色飛龍蓮花之座去地丈餘有
二真人二天師侍立焉纂遂拜手跼蹐迎奉
道君曰子憫生民形于章奏刳心泣淚感動
幽明地司列言吾得以鑑盻於子矣纂匍匐
禮謝畢
道君曰夫一隂一陽化育萬物禀五行爲之
用而五行互有相勝萬物各有盛衰代謝推
遷間不容息是以生生不停氣氣相續億劫
以來未始暫輟得以生者合於純陽昇天而
爲仙得其死者淪于至隂在地而爲鬼鬼物
之中自有優劣强弱剛柔善惡與世人無異
也
玉皇天尊慮鬼神之肆横災害於人常命五
帝三官檢制部御之律令刑章罔不明備然
而季世之民僥僞者衆淳源既散妖氣萌生
不忠於君不孝於親違三綱五常之教自投
死地繇是六天故炁魔鬼等與歷代敗軍死
將聚結成黨戕害生民駕雨乗風因衰伺隙
爲種種病中傷甚多亦有不终天年罹於夭
枉昔在杜陽宫中出神呪經授真人唐平等
使其流布以救於人世間無知愚俗見有王
翦白起之名謂爲虛誕此盖従來將領者生
爲兵統死作鬼帥積功者遷爲隂官殘暴者
猶拘魔屬乗五行敗氣爲札爲瘥然陽威憚
之神呪服之自當殄戢矣今以神呪化經復
授於子按而行之以拯護萬民也即命侍童
披九光之韞以經及三五大齋之訣授之於
纂曰勉而行之隂功克充仙階可冀也言訖
道君及侍衛衆真皆西北而舉纂遂按經品
齋科行於江表生民康乂疫毒消弭自晉及
今蒙其福者不可勝紀在乎蠲潔莊敬惟精
惟勤明誠感通應猶響荅若怠慢輕泄自惙
罪尤修奉之人慎遵斯戒㐲況此經浩博
元皇之金口親宣其理淵深
太上之㣲言宻示若有𡨋心諷念精意誦持
香炷𦆵然真靈立感神兵騎吏應時而電掃
姦妖猛馬天騶隨處而風消毒癘今此重求
敏手再啓勝因極彫刻之能盡濡染之妙冀
施行之不泯俾流布以無遺願國祚之延洪
更超周卜祝聖年之遐永克廣堯齡車軌混
於普天正朔覃於率土賛大道威神之德助
皇朝惠育之恩洪福玄休浩浩無極矣

















太上洞淵神呪經卷之一
　　　誓魔品
道言吾昔在三天之上爲諸男女說無量經
教化一切時有下方世界真人蔚明羅等諸
天大衆四十九萬人到于三天之上聽說無
量大經内外安穩明羅等發心更起三禮太
上問訊天尊教化難乎弟子等區區以展下
情太上曰子從閻浮來乎明羅等曰然太上
曰世間之人詎有遵道奉經學仙者否明羅
等曰世人積惡不信道法但聞有哭尸之音
不聞有仙歌之響人民垢濁三洞壅塞百六
之災刀兵疫疾魔王縦毒殺害良善門門凶
衰哀聲相尋衆生相殘自作苦惱相牽而死
懷愚受苦了不知出此等之人將何度之太
上聞明羅等說此語巳乃告諸天人曰衆生
何念不知道法不知其受自共作惡更相誹
謗三洞流布不知受持亦如盲人逰乎日月
日月豈不明也盲人不見法師宣化愚人不
悟太上將天人玉女八千萬億人來下救之
過乎玉亰玉亰山上有一桃樹樹髙三百九
億萬里東枝覆東方南枝蓋南國西枝䕃西
方北枝蓋北國四十九億萬年一花八十億
萬年結一子子熟大如車輪人一食之三千
年無飢也鬼見此桃樹則自死矣天人各各
持此桃木下以殺疫鬼一切衆𦍙焉
道言自辛巳壬午年鬼兵縦泆魔王行毒毒
病生民我今遣四十九億禁官攝三十六天
魔王來下共誓曰自今以去若國土之人枉
死急病刑獄囚徒者悉是魔王等不攝下鬼
使賊害種民也自今以往太上金口所勑若
有不禁者令國土之人遭其疫癘刀兵困苦
刑獄囚徒死亡不以理者斯是魔王先坐不
禁卞鬼故斬之不恕也太上乃遣十方主者
四十九萬人天女大梵王三千萬人布行召
三十六天一切魔王及小鬼王等八十億萬
玉妻子眷屬悉共惡誓玄女麻姑王妃三千
六萬人悉同來爲太上勑魔王魔王悉伏各
各遣魔子力士廵行國界擁護國中之人恐
太上誅之九天梵子及天人大魔王王及夫
人綵女悉三禮奉太上教矣
道言自伏羲以來至于漢末人民大樂多不
信道悉受天炁自然邪魔不知有道不知有
法不知有經直奉自然也後時有信經者少
耳大晉之世世欲末時人民無淳苗胤生起
統領天下人民先有多苦上僥下急然後轉
盛盛在江左天人合集道炁興焉天運劫近
其中往往有得值三寳無量上清黄庭記仙
太素靈寳三昧者此人等皆先世大福福流
後身聞見此經得度三河洪災之厄善哉善
哉子等男女之人若國王帝主方伯二千石
下至愚人不問奴婢能及此經受此契録名
入仙品終不枉死也太上在玄景之宫說此
神呪經九天大魔羅刹鬼賊諸天眷屬八億
萬人悉集在坐聽天尊說法各各檢手一心
伏地天尊乃爲演其記仙大經四衆聞之無
不身上覺異也
道言汝等諦聽吾今爲汝等說來世劫盡之
運自伏羲三千年大水流溢人民半死三十
六年萬姓叛亂自共相殺至周秦之滅人民
頓無及漢魏末時人民流移其死亦半至劉
氏五世子孫紹其先基尒時四方嗸嗸危殆
天下人民悉不安居爲六夷驅逼逃竄江左
人氏國跡亦避地淮海至甲午之年人氏還
住中國長安開覇秦川大樂六夷賔伏悉居
山藪不在中川道法盛矣木子弓口當復起
焉
道言大劫欲至治王不整人民吁嗟風雨不
時五糓不熟民生惡心叛亂悖逆父子兄弟
更相圖謀以𦤺滅亡怨賊流行殺害無辜當
此之世疫炁衆多天下九十種病病殺惡人
此有赤頭殺鬼鬼王身長萬丈領三十六億
殺鬼鬼各持赤棒逰歴世間專取生人日月
候之青炁者人卒死赤炁者腫病黄炁者下
痢白炁者霍亂黒炁者官事此鬼等持此炁
布行天下殺其愚人唯有道士法師受此神
呪經有九十億萬大神自然力士天人玉女
悉來侍衛若有奉持供養者萬病自消終不
横死也及鄰國有大賊來逼者轉讀此經賊
自去矣坐中男女聞太上說此經各各驚起
三禮弟子等願受此經
道言劫運垂至人民多惡其中有信道奉經
者悉是天人非世間愚人大聖見世間濁亂
遣天人來下生乎中國助時教化矣天子大
臣公王令長及兵吏之中雖處卑賤一心信
道聞經信用仙人導之若聞見此經不欲受
持將知此人六畜中來與經無縁是以大水
之災魚鼈所食與泥同流萬不出矣
道言自今以去若男若女聞見此經及有受
持者不問男女奴婢公私之人有受之者寫
持經卷供養生生有利仕宦日遷疾病除愈
萬願從心若有受持此經之人三天大魔九
天大魔三十六世之魔十方殺鬼神王領鬼
大王三十八萬人各各自勑汝等下人無得
枉害受此經神呪之人若今日世間有男女
之人疾病危急之者法師將此經到家救病
者汝等鬼王收汝下鬼一切勿令犯此主人
當爲和喻中外之神家親丈人殃𦍙嫉妬分
别解脫使令病人得差官事解散三十六萬
神守護病人若不如吾言汝鬼王等聽吾呪
之焉
道言目今以去若世人有疾病官事刑獄囚
徒困苦轉此經處不蒙其福者將是汝等鬼
王之過耳何以故小鬼不信大法縱暴凶心
汝等聽之東來神西來神南來神北來神各
三億萬徒若有鬼王不承告下縱放下人來
犯受經之人及法師所救之身及其一門故
令遭毒者斬此鬼等令作萬分矣不恕之急
急如律令
道言三天大邪王領四十八萬人專行赤種
六天大邪王八十萬人領七百萬人專行白
腫九天大邪王三天大邪王各六十萬人將
從三萬九千人專行黒腫三十六天大邪王
領七十萬人專行黄腫七天大邪王領九億
萬人專行青腫縁人身體流溢四肢面目青
赤黄白黒乍寒乍熱乍來乍去引日沈困氣
來愴心心下堅實不欲飲食飲食轉少妨逆
無味或先世呪詛考來逮人如此罪縁乃有
官事刑獄過咎當欲消者先受經供養奉師
汝等如此之後亦得昇仙耳
道言汝等大邪王汝等先世無福不信大道
作罪山積今在邪中專行瘧疾毒苦萬姓或
有身體寒熱反目白黒狂走妄語歌嗥哭泣
四肢癕腫惚惚闘氣如此之疾流滿天下或
迷亂人心令人遭公事枉入刑獄荼害萬民
如是之病悉汝等邪王爲之自今以去奉佩
此經契者汝等助護之莫令有惡若轉此經
之處鬼兵逺之善神祐護若不信大法故復
來犯此法師者汝等邪王入淵汝等邪王入
水汝等邪王入火汝等邪王萬斬汝等邪王
頭破作八十分急攝汝精攝汝靈不得干犯
尅害疫病枉攪天下良善人民急急如律令
道言大劫垂至疫鬼流行汝等道士勤化愚
人令聞此經令受此經契受者大水將來九
龍迎之不有厄也三災垂及三災者水火刀
兵也一切着汝等身因汝等不知不能得受
此二十卷經殺一切邪魔邪魔不敢近人但
受此經家中供養不用宅籙何以故此經有
無量仙人玉女天人龍鬼常守護此經有人
久病多凶少吉衆事不利者亦可奉持此經
能消一切大災有病受持者萬事善矣魔王
及邪王此間鬼王等聞太上說神呪經心中
惻然嘆曰我等自昔以來專行惡事與道有
反今日聞天尊說此語當奉行之若有世人
受此經者亦自追逐護之若有世間鬼賊欲
來侵欺此道士者我當誅之耳自今以去有
人疾病官事轉經者我等亦當助之爲福矣
若不存誓故來犯者頭破作萬分不足以謝
也
道言大劫將近水流中國天下蕩除人民死
盡唯有道士受經之人九龍來迎天人百億
選擇善惡汝等信之若有人病先考所加受
持此經若有官事刑獄仍常有厄者當受此
經若邪狂口舌萬端亦受此經一切不宜亦
受此經受此經者魔王不敢干人
道言五濁之世世官撓急不矝下人下人吁
嗟萬民懷怨天下悠悠日月失度五榖不成
人多流亡大水皆起有智之人見經急受書
其經卷竹箱筐笥髙座盛之不尒者亦可五
色囊盛之有能轉誦鬼兵自散官事解了受
此經者一家一人受之辟一門災禍矣縱使
目不識字但受之雇人寫之淨室供養邪鬼
自伏一切不敢近人也
道言自今以去轉此經處若有疾病官事口
舌宅中虛耗聞此經誡勑魔神呪若一鬼不
去妄稱大神山林社祀世間廟主壞軍死將
脫籍之鬼來助邪王病痛世人不從大法者
十方殺神收而誅之若復故來縱暴專行苦
毒害者鬼王等斬之魔王等身作萬分不得
恕之急急如律令
道言世促人惡信法者少大水來近恐汝等
沈溺死亡者衆不知出期吾念甚哀故於玄
景之宫九合之室爲將來一切衆生建其橋
梁開於法徑示之以道導之以法令免三災
消其九厄去離八難生天人中昇仙之縁世
世無盡勑下魔王令安萬姓預爲呪之禁斷
惡鬼自今以去有受持此經及轉讀之處皆
有一切福利後世男女若受經奉師者亦得
昇仙矣
道言五世之孫劉子佐治天下係紹仙基大
漢人民多有值三寳者何以故此世世吉人
能起道心故也山材隱士不可稱數見大劫
欲盡受經者十有七八矣三災垂及汝等道
士有縁之者乃能信奉太上爲一切衆生故
涕泣五行汝等若信吾言者九龍之輦輿來
迎子身若不信者孟津三河汝等着之坐中
男女三億萬人悉來受此經矣
道言汝等受此經二十卷供養行住持之身
中萬病自瘥仕宦髙遷所願從心亦可見當
來真君真君不逺甲申災起大亂天下天下
蕩除更生天地真君乃出真君旣來聖腎仙
人及受經之者一切來助左右東西南北道
士爲佐無有愚人汝等世人但受此經自然
見真君矣
道言真君者木子弓口王治天下天下大樂
一種九收人更益壽三千嵗乃復更易天地
平整日月光明明於常時純有先世今世受
經之人來輔真君耳是以智人道士誘化愚
人令受此經消一切疫病鬼賊伏散萬願自
果所向合矣若受此經所行之處魔王助化
終不令人有惡也
道言男女道士有骨應仙者得值此經有其
壽相應見真君者得受此經此經有神令人
心開真君出世無爲而治無有刀兵刑獄之
苦聖人治世人民豐樂不貪錢財無有雞豚
犬䑕牛馬六畜也鳳凰白鶴爲家雞麒麟獅
子爲家畜純以道法爲事道士爲大臣男女
貞潔無有淫心人民長大亦不復是今之道
士耳不覺自異其形端正長大人長一丈三
尺真君長一丈六尺面目光澤人中無有姿
醜了了視之無厭矣坐中大衆聞太上說此
真君其國大樂各各心中歡喜悉自俱起稽
首三禮弟子等亦當奉持此經耳


太上洞淵神呪經卷之一





太上洞淵神呪經卷之二始二
　　　遣鬼品
道言吾在玄都九重宫中爲諸大衆說上清
中玄妙經時有下方世界大神通知識句民
子八萬真人俱來稽首三禮而白天尊曰世
間人惡不信至言今有三洞經出不知受之
疫鬼刀兵殺害衆生衆生死盡故不求出弟
子等常恒見之苦痛不忍聞之國土今日政
有行尸之人無有道德之者君臣相殘父子
相刑道士行道愚人競笑自牽入惡不務仙
品大劫垂至亦不知之疫癘惡炁殺人略盡
弟子等不忍聞見故來懇告是時天尊仰天
長歎悲哉衆生不解大趣不㑹修心𦤺招災
禍疫癘所侵吾今當遣天丁力士八億萬人
天騶直騎八億萬人天禁大吏四十萬人天
殺大兵四十萬人天蓬守士四十九萬人爲
人遣此等之鬼汝等持此神呪經布行國土
若有人受經者疫鬼自去矣
道言自庚辰辛已壬午癸未年近於甲申之
嵗天下乃有九十二種疫病病殺惡人自非
有道之者難免此疫此疫令人寒熱頭痛目
眩五臟不調心下切切鼻口咽喉謦欬腹滿
氣上剌心手足拘急胸背徹腦耳又不聦黄
疸癰腫身體赤黒五種下痢復有霍亂吐血
鼻衂癰膿四肢碎痛節節疼痠氣熱驚走悲
思恍惚中宵不眠四肢反覆口語無端妄見
神鬼隂腫下㿗手足不整卒死失性如此之
徒悉是疫鬼來殺惡人汝等若能佩奉三洞
經法吾遣天丁力士令逐此鬼不撓子等水
來不久汝等衆生速修善心受傳經法方免
洪災矣
道言自今以去若有道士心貪仙道不求世
榮一切奉法志味三洞逐師入山人間教化
如此之人吾當遣天丁力士四十九億萬人
隨行覆護所行出入萬鬼不當告魔王等自
今以去勤爲衆生遣一切疫鬼矣
道言甲申垂至洪水不久今有疫鬼殺人世
間多惡少善衆生不識真言三洞久布不知
求受自招苦惱當復柰何衆生可愍我今遣
八部禁兵祛殺疫鬼遣令斥去道士化人令
奉三洞矣
道言自今以去有奉受此神呪經者天上有
三萬尉玄刃大兵覆子等身子等但爲衆生
日日教化一切愚人愚人守迷笑人行善天
遣疫鬼祛殺此人如此等魂俱入三惡道中
無有出期矣
道言辛巳壬午年有八千萬大鬼來滅惡人
兩舌誹謗道法指師名諱評論經典不信三
洞不肯受道如此之人大鬼王來共滅之矣
道言自今以去若有道士伏從三洞行道救
人之處吾遣九天大兵九十萬億衆一時來
下覆護子等若有一鬼不去者十方力士即
來收之矣
道言自今以去有道士轉此經處矢令三洞
力士四十九萬人六天力士八十萬人三十
六天大兵九十億萬人一合來下共殺此疫
鬼令生人有病之者官事之人速得解脫疾
病輕差和喻萬神令家親歡喜中外社竈悉
令分了勿使枉撓生人自非家祀之鬼一切
禳之使永絶他方若有不從吾令鬼兵不去
者魔王等各各當受斬斬之不恕汝等慎之
聖不虛言矣
道言此神呪經乃有三十六天魔王有七萬
億小王名字在經上若道士轉此經之處三
十六天魔王句盆子等七十二小王悉來伏
耳是以有人能分末劫受此神呪經家中供
養者一切惡鬼不得妄來何以故此一切大
魔王遣力士來守此經天人玉女仙人百億
萬人亦來守護不得有鬼兵敢妄來前後也
道言自今轉經之處若有惡鬼凶神敢復施
惡意來向此生人及法師之人者鬼王等及
大魔王八億萬王自誓受三斬頭破作三萬
分矣魔王曰自今以去若有道士治病轉經
經行作福者當令所爲如意萬願從心無圖
不果一旦違誓弟子句民等身受罪萬斬矣
道言自今三洞流布真人悉受況乎愚人自
今以去有人奉此三洞經者鬼兵助之所作
者成所爲者合大魔王護之汝等道士勤化
愚人若有受此三洞之師遊行救度人間若
有急病道士爲之轉經讀此神呪三天魔王
召一切小鬼王來助弟子之力耳
道言道士受此神呪經不與餘經同受别自
單受此一部耳何以故此經中大魔王神力
多故故不得雑受書寫亦别着一函盛之行
來佩之萬鬼不近作齋者亦用無量科令矣
道言此神呪經有一切鬼王名字是以太上
重之有轉經之地一切惡鬼不得近人也自
非生人所事家親親鬼丈人不得妄來中外
大神一切魍魎生死之神男女之𦍙塚墓之
鬼自今以去斥走萬里若不如令汝死萬斬
不恕之也
道言世有八萬溺身鬼鬼長三尺二分動有
萬萬爲群在水中殺人不信道者善神不護
亦枉死耳復有九十八萬種水病有三十二
種黒病白病赤病青病黄病不可治有三十
六種卒死此等病悉是罪人世人不行道法
虐亂國土是以天下惡人聚生不肯念善天
遣力士萬病誅滅耳若自今以去有道士施
其功德建齋救人之處魔王等悉助此法師
令治病瘥矣若不瘥者魔王髙隣子頭破作
九十分矣
道言爾等一切魔王若中國男女自今以去
能有信道受吾三洞化行萬國爲一切人治
病轉誦之處汝等爲化愚人佐助作福力廽
風止雨勿令近之若能如此者遷汝萬位一
旦背誓子等頭破作九十分矣
道言一切神王及一切魔王等汝亦與吾無
爲正炁同矣而乃汝等所爲各有異耳百分
之中不如我一也汝等雖有大神通變又復
爲吾弟子何以故爲汝等不習自然道炁久
藴兇心處扵輪廽生死之域爲汝宿世有於
大福故得神王魔王之位我乃位三天之上
緫御衆靈爲巳宿劫以來憐愍一切如我所
生我之法律能生善者能成善者能殺兇者
能絶惡徒不但畜禽獸善者爲良今始有三
洞大法流行天下國土善民往往有遇經法
者若有道士治病救人之處汝等魔王助之
作福令其所願保全勿斷其功德也若一旦
違誓斬之不恕矣
道言天下有大神多魔王爲久汝亦與我無
爲炁同矣而汝等所爲有異百分不如我之
一也汝等以㐲爲我之弟子久矣生死在我
我萬民悉在天地之中多有不信道者今有
三洞之法流行天下國土之人有值經者若
或有道士治病救人之目子等助之焉莫今
斷其功德若一旦違誓斬之不恕矣
道言魔王八億萬王有小王亦八億萬王各
各宣令自今三洞行處道士治病經行之處
汝等共助之當令治病得差所作者成天人
護之風雨有時不令有害若一旦違科不敬
聖言縦其鬼兵令枉殺善人三洞法師妄有
危厄疾病苦惱一切不如誓言者魔王烏留
子等三十六王悉斬之不恕矣
道言國土之人多不信大道有受三洞者汝
等助之爲令善心恒生莫令善退汝等護之
天人來助自昔以來人民病衆不唯一種千
病萬病困苦頭痛身重手足不舉恍惚吐下
赤斑令人氣病吾悉知汝等之鬼名曰慎憂
哀子角兒平王阿信三業之人千鬼萬鬼急
攝汝下鬼令生人病瘥若不瘥者汝等頭破
作八十分矣
道言甲子旬年有七十二種病長安索虜暴
殺人民南楚喪失流分他國有二虜三吳合
來争之江左賢相復佐天下天下不樂人民
咨苦下人憂悲逰魂之鬼日來取人人民死
盡其中一人二人受法行道者惡人共笑之
是以仙人不出世間無有仙矣
道言甲戌旬年國土之人共流江左紛遶長
安蜀漢之中有赤鬼三萬唯殺人民爲人不
信道吾常使董玄珂殷仲堪化天下愚人愚
人不信柰何天今遣百二十種病殺人若有
受三洞經法師來爲轉此神呪經文死人更
生吾常爲勅一切魔王及小王等若有法師
救病之處悉令禁却小鬼令生人病瘥瘥者
令汝等得遷不瘥者汝等死矣急急如太上
口勅律令
道言甲申之旬年世間有四十九萬黒鬼殺
人多有横死到子丑之期期日將至有大殺
赤兵八十萬衆來取人民人民不知到壬午
癸未甲申年大水來渰兵疫來集大鬼王蔣
公琰共來殺人自今以去小鬼來侵病人者
急去千里若復不去大魔王等頭破作八十
分矣
道言甲午旬年有三十六萬氐羗胡獠之鬼
來殺人民赤鳥七十萬頭飛行天下人見者
自然疫病不可得治救爲不信聖教故以病
死矣自今以去國中有一人受經轉此神呪
經文之處大魔王及天人來助令生人自瘥
瘥者令汝等上遷萬等萬倍若復不瘥者汝
等大王及小鬼斬之萬叚不恕矣
道言甲辰之旬年天下九十種病人多暴死
六畜災癘爲人不信大道有一人受經行道
者愚人笑之是以天遣三萬九千大鬼來誅
之令世人有病疫鬼多來殺人若有法師轉
此神呪經者巨天力士八十萬億俱來助之
若復不瘥令人死者大魔王先坐小鬼急攝
汝下鬼勿犯良民一一告下不恕之矣
道言甲寅旬年有六十種病死十分遺一也
王建領之暴亂人民有赤烏之鬼自今以去
有道士轉此經之地令病人自瘥若復不瘥
令人衰凶者大鬼王先坐小鬼頭破作四十
九分矣
道言世間多惡人聖所不居時有一道士建
三洞之法天人悉來護之自今以去若有病
人危厄困篤之者大魔王斷其家𦍙小鬼令
病人自瘥瘥者大魔王等上遷不瘥者汝等
斬身作萬分矣世間有無極之小鬼汝等各
各自去勿令生人死也若不用吾教今遣赤
丁使者四十九億萬人悉來殺大魔王等不
復恕矣急急如太上口勅律令
道言壬午年十一月二十九日至壬辰歳十
月三日有七十二萬小鬼王專行入人宅中
行急疾病人悉患之李信李陵二人各領四
十萬衆來取人命今巳知汝名汝急逺去此
有赤殺力士七十二萬人斬汝汝不急走身
破萬分不恕之急急去萬里矣
道言道士之法以三洞爲先受此神呪乃得
入山及於人間殺一切鬼賊不受此文鬼不
畏人今有三千六萬暴鬼來殺人吾知汝名
急去千里急急如律令




太上洞淵神呪經卷之二















太上洞淵神呪經卷之三始三
　　　縛鬼品
道言自今戊寅歳癸未之年大劫之運惡人
不信道法天遣疫鬼行七十二種病病殺惡
人世間浩浩鬼兵流毒奈何奈何若有奉持
三洞之人吾當遣力士四十九萬人爲此法
師縛枉横之鬼若道士救人經行之處魔王
等當助道士縛此鬼兵等矣
道言三天玉女與大梵天王夫人等八千萬
人來下聽經而自誓言曰自今以去天下之
人若有此三洞法師作齋救人轉此神咒經
之處我等當護之不令疫鬼一切邪精來干
犯法師也若不去者我等先坐矣爾時九天
大魔王并及玊女八十億萬人亦俱來下白
太上曰自今以去若有道士轉此經文救人
疾病之處若有殺鬼故來撓之不肯去者我
等當共縛之令法師不亂病人得瘥得瘥者
我等之力衆聖亦喜魔王等各各自誓縛疫
鬼矣
太上尒時乃說偈曰
吾今說神呪呪神皆滅形所誅自有主
爲惡不相聽汝等旣伏誓共來聽吾經
自今當助道一一相經營勿復相吹嘘
共作妖惡情若作妖惡情力士縛汝靈
湯煑火復燒徃返刀山亭汝若從善者
亦不苦相征
道言壬午年有赤鬼三萬九千人來殺惡人
有人值此三洞法師者疫鬼斥去千里若自
今以去刑獄疾病但轉此經此經有八十萬
大神三萬力士四十萬玉女三十萬童子一
切來共守之所轉經之處鬼兵與魔王來縛
此疫鬼矣
道言吾昔在五嶽玄景宫中爲一切衆生說
三昧經時有七天魔王三十萬人一合來下
自誓言自今以去若有法師得救病人之處
轉此神呪經救人我當爲開道不令有惡惡
鬼逺走天人來助可治之令疾病除瘥刑獄
之人悉皆解脫若復無益者我等自受腰斬
死亦不恨矣
道言自壬午年辛已後必有疫癘之鬼八千
萬人來殺惡人惡人不信道故三天玉女九
天大梵王三十六萬人一合來下啓太上曰
自今以去若有法師經行之處我等亦當護
之令疾病者愈官事之人速得解了若疫鬼
復來圗害良民者我等亦當縛之耳
道言自今以去有奉三洞之人者九天大兵
七十萬人三十六天大魔王七十萬人各來
護此法師也若今有疾病官事之家急轉此
經此經有大神力自令官事散了病人自瘥
若有不伏者三天魔王自來縛之疫鬼赤兵
自然死盡中外殃𦍙男女之鬼斥去萬里十
方力士覆護法師矣
尒時太上乃說偈曰
三洞大乗法真道理自陳若非積劫縁
無由得授聞轉讀救黎蒙消滅衆鬼羣
天真相擁護妖精莫敢前若有犯法者
身破成百分
　　　又偈曰
大象本無形經言即爲道道轉無形中
妖魔靡不掃清濁各有分天官來相考
念子爲兇逆使我常悲惱反縛裂子頭
劒樹令汝抱
道言今觀世間惡人聚生六夷交侵自共相
殘至壬午年天下浩浩人民不安刀兵疫炁
殺害惡人惡人不信大法故令死耳自今有
奉三洞之經者自得上仙耳世人愚癡見道
士亦死惡人亦死不知分别有異直見同死
無有異▲也惡人死者入三塗惡道道士死
者生天上人間或爲大王若便仙去終不生
惡處也或白日上仙者千年服藥先著年華
也若有奉三洞尊師受經苦身行道得昇此
仙萬劫無有死矣自今以去若有道士救人
之處魔王等共收縛鬼精矣
道言吾昔爲中國仙人東嶽直連子等三萬
人各各持信受經之具上山作壇拜謁五方
五帝與之爲信乃折銀環一具以劵分之與
師飲丹自約誓曰今日飲丹受經供養終身
不犯有疾病急厄宅中不利口舌官事刑徒
在獄者爲其轉經作齋悉依齋法清淨道士
以此爲常仙人等以授受經化行國土爲萬
民治病一切鬼王悉皆潜伏
道言世人多不信道有一人受經衆共笑之
謂曰妖魅不欲生活入山避人不求生官不
知此人天上生來見世間濁惡自求仙道度
一切人人不識真反更𥬇之奈何奈何如此
人等後有重罪罪入赤連地獄水火之中三
千億劫無有出期罪畢作人有人之形無人
之情或癡聾瘖瘂不知人事復作六畜食草
飲水以肉供人生便艱苦苦無所告此之罪
人輪還如此無有出期子等思吾言矣
尒時太上乃說偈曰
頑逆不知法見世積罪人不但自不信
反𥬇他習真不知天上來不久在人羣
子等無所識相與共評論言出禍亦入
響應須㬰間死受荼毒報罪結在赤連
轉輪五苦中考對億劫年出生無人情
六疾所縈纒身設六畜形詎復識形神
罪非修大乗何由免形殘因縁自如是
子等思吾言
道言世人多有惡心之者不信真言天遣横
行伐殺將軍八千萬人仍遊天下取此惡人
今有奉三洞之人魔王三千人護之也隨遂
覆救若欲作齋齋集之日爲其明朗不令風
雨天人助之若道士行處人見愛樂道炁盈
溢不令病痛也若惡人罵辱道士爲作口舌
縣官欺圗者即爲收其人魂魄殺之以明大
道有神之驗也急急如律令
道言世有烏丸鬼王身長七尺八尺各有九
千萬人赤兵月月下來取人炁命令天下人
枉死甲戌甲午旬中仍下來取人命行三萬
九千種病病殺人小口男女自今以去有道
士轉此經處汝等收汝下兵令斥去萬里若
不去者斬汝烏丸三億萬人敢不從之矣
道言甲辰之旬有八千九天大魔王威都等
將下人無數月月病人下九千種病病不可
治與下土死將鬼兵合來殺人自今以去攝
汝鬼兵勿枉善民也若有道士男女之官行
道之處汝等助之若不用吾教者子等頭破
作八十分矣
道言辛巳壬午年人民横死天下不安死者
衆多鬼王烏丸與地下赤炁殺人人多瘟病
病者門門十有三四死矣奈何奈何唯有村
村大㑹清齋拜謁五帝之神自保家口令天
神知之鬼王烏丸自伏不復殺人矣
道言自奉受此經師爲開示有病作齋及官
事刑徒宅中多鬼仕宦不遷田蠶不收悉作
此齋耳作此齋天人來護即得心願萬無不
利矣奉此經者鬼王自伏也自今以始若有
此三洞法師所施行之處鬼王護之苦有道
士疾病者汝等鬼王頭破作八十分矣
道言庚辰之年國主自慎大臣相輔天下浩
浩無不畏也小人相苦貴人無道天下九十
種病病殺惡人鬼王名壇支領三十六鬼王
等七天大魔王明主之下行萬病病不可治
當爾之時惡人多多有不信道受經者其有
受三洞者大魔王等四十九億萬人悉來下
護助此法師耳
道言此三洞法師入人門戸宅中萬鬼避之
治病救民無不瘥也惡人多故故令鬼殺人
耳太上多哀哀念一切衆生特爲呪此鬼王
等令攝萬毒耳自今以去若道士有厄有病
者此鬼王等頭破作八十分矣
尒時太上乃說偈曰
道法真中真真中復有靈三洞入人門
萬鬼皆滅形妖邪僞且濁道性本來清
救護一切人普濟於衆生太上布大慈
消却天魔兵萬毒自攝炁不得馳汝精
頭破八十分送汝付天丁天丁相剪截
罪招非恕情太上無彼我分别使法明
道言世多愚人聖人不教之耳自今大水來
近刀兵之厄國中不信道枉攪萬民萬民憂
苦不勤不知唯告太上恐鬼王枉殺天下善
人盡乃說三洞之經化行天下自今以去若
有枉厄道士者吾當助之不令道士有刑獄
口舌疾病也若一旦不如法者大魔王拘民
鬼王烏丸等百萬衆頭破作十二分矣
道言天下之人自壬午年受道者三萬九千
人青州秦川男女得仙者王方張玄杜▲蜀
漢羅道安費頭然李英張石孫洪媚侯進袁
道此人等甲申之年乃得仙也鬼王各各護
助此三洞之人不令疾病也若人有忿怒法
師罵辱欺打圗謀殺害者此人等悉令身亡
滅門七劫無形託風倚雨依塵附草令萬劫
乃復人身鬼王等護助此三洞法師若有不
信吾言者大魔王拂旦烏丸悉頭破作九十
分矣
道言三十六王大魔之鬼自國人不信有奉
三洞之者天上來也大魔王及鬼子一切護
之若道士作齋救治百姓者汝等爲却惡炁
令道士治病速瘥自今以去不伏者烏丸大
鬼王等悉頭破作八十九分矣
道言門戸之鬼名承伯開閉之鬼名阿倫然
井竈之鬼名真連子四籬之鬼名士伯供道
上之鬼名烏子丁舍宅之鬼名玄子都一合
來下遶人舍宅萬重不爲一人殺害萬民來
久自今以去斥逺萬里若欲來疾病人者
鬼王等頭破作十二分矣
尒時太上乃說偈曰
告汝門戸鬼爰及井竈神籬上行者
汝莫犯良民汝欲作惡者風力解身
但當助道化斥却邪鬼君莫復泄心
招換尸𦍙群汝若伏誓者時時當相申
如其不從令令汝身首分
　　　又偈曰
大道自然法賞善而罰逆罰逆逆即消
勿令與道隔汝雖欲作惡正法必科責
威仗擁天兵誅剪諸邪僻汝其自去者
可得免斯厄
道言世有十萬赤連鬼鬼長三尺六寸百萬
人有三十萬長頭鬼手提赤棒棒殺萬民自
及壬午年壬辰之嵗殺人大水來矣國王不
治民多暴死甲申之災死絶矣奈何奈何也
道士化愚人令受三洞可得脫免九厄之中
耳
道言天下亂矣人民死盡多是鬼王殺人善
人不死惡者入三塗自今有枉死者天亦助
之耳自今以去有作道士三洞法師者大魔
王護之若令道士危厄疾病者鬼王等負罪
頭破作八十分矣
道言鬼王自今以去不得枉殺萬民苦道士
經行之處救療病人當助治之莫令不瘥若
不瘥者不用吾言枉殺善人汝等頭破作百
二十分矣急急如太上口勑消災護人律令
太上洞淵神呪經卷之三















太上洞淵神呪經卷之四始四
　　　殺鬼品
道言自伏羲以來壞軍敗將舉衆形殘刀兵
腥死萬萬爲羣或有露尸骨節分張身首他
處或飛或揚精神不得集聚或有身無頭有
足無手有口無目千千萬億遊託自守依山
倚木取人年命人不備知恠亂人心動欲作
祟祟耗田蠶凡百不利惱人家親張生異端
令生人大小疾病六畜暴死口舌官事水火
數起令人不吉此都是汝等世間客死之鬼
與雲中李子敖浮遊雲間來徃海濵東西南
北乗風駕雀捉人雞犬鳥獸妄作妖恠夭横
生人求其血食俗師所占恐怖生人卜言家
親共作其禍遂生俗道汝等小鬼聞之因便
承峻放石無有不下以凶重加無徃不衰害
人元元自謂汝等如是以來世人枉死者半
自今以去大魔王四十八億萬王王有八億
萬小王等各各勑下收取世間一切小鬼何
者疾病主人主人令病危厄甚爲困篤恐不
全活汝等速收病人之鬼急去千里若不從
命吾遣大煞將軍九億萬人次次逐汝等斬
之不恕也魔王等各各急攝之矣
道言自今若有口舌向人云云者太隂官一
十四萬人殺汝妬鬼若有官事刑獄囚繫之
者尊示君七十二萬人殺汝木索斗枷之鬼
若有水火之炁者吾遣宋銑文曰領風水將
軍二十八萬人殺之令瓦解丁零鬼山圖木
子鬼大殃走死鬼六畜人形鬼五木百魅鬼
蠻夷氐獠鬼北狄羗虜鬼山上鬼山下鬼水
中鬼火中鬼射公萬種鬼十二亂病鬼六畜
奴婢鬼自剌自殺鬼一切大小鬼子自今以
入地千尺勿復令人病困官事者了鬼炁自
散若不去者斬汝等不恕之矣
道言自今以去道士爲人治病病人家來迎
子等子等先爲作符安十二辰及門戸井竈
各各丹書懸之又作吞符三七道一日三時
與病人服之夜亦三服之道士三時爲中庭
北向上口章請於轉經行道用三時歩虚若
不能作大齋者但即慕道士三時行道若能
作大齋者一一如法耳亦說布施布施者天
神爲人可利人耳若不布施經神不祐令人
有病即不瘥矣
　　　十六符(白素朱書依方鎭貼第一二/懸大門第三戸上第四⬤第)
　　　(五巽第六午第七坤第八酉第九乾/第十子十一艮十二家庭十三竈上)
　　　(十四厠上十五水中令病人吞服/十六宜書二十一道三時服之)


　　　　　　　　　　　　　　(懸之/天門)




　　　　　　　　　　　　　　(懸之/大門)





　　　　　　　　　　　　　　(置之/戸上)




　　　　　　　　　　　　　　(東方/卯位)




　　　　　　　　　　　　　　(東南/巽位)




　　　　　　　　　　　　　　(南方/午位)




　　　　　　　　　　　　　　(西南/坤位)




　　　　　　　　　　　　　　(西方/酉位)





　　　　　　　　　　　　　　(西北/乾位)




　　　　　　　　　　　　　　(北方/子位)




　　　　　　　　　　　　　　(東北/艮位)




　　　　　　　　　　　　　　(鎮之/家庭)





　　　　　　　　　　　　　　(安之/竈上)




　　　　　　　　　　　　　　(貼之/厠上)




　　　　　　　　　　　　　　(置水中令/病人吞符)




　　　　　　　　　　　　　　(二七道/吞服符)


道言今有三洞大法師法師中最上矣若三
界之中有道士男女之人有受者鬼王護之
令治病悉瘥人鬼無他自今以去若有道士
轉此經疾病不愈仕宦不遷刑獄不解者鬼
王青真大魔王等頭破作十二分矣
道言十方諸鬼一切真僞等神一萬八千道
炁三千六萬赤鬼自今以去各各攝汝等下
兵士一切剌之令斥去萬里莫令病虐萬民
也及此間土地之靈若道士行經之處病自
瘥愈萬願從心若一旦不如法者汝等大倫
鬼王頭破作三十分矣
道言今世人病者連子所爲也天遣十二種
力士收之自今聞太上三洞法師道士救護
病人轉經行道男女之人作齋之家若不助
道士令生人病復不瘥者斬殺之不恕矣
道言連子等八千萬人專行毒炁令人瘟炁
重病今連子三十六萬人下行目痛自今以
去汝等攝汝下絶若復不去者鬼王等頭破
作六十分矣
道言世間無善人善人者天上來耳國王大
信道亦天上來也今有奉三洞之者先世有
其重縁今則聞見也自今以去若道士化行
之地鬼王追逐佐助之有病令瘥矣勿使死
也若一旦不如法者斬之不恕矣
道言世人不信大法是以多有罪人罪人入
地獄鬼兵亂行善惡不别今有一受道者大
魔王紫真孔倫馬延帥崇仇淵等各各助爲
作力令道心堅固國主奉之開化愚人若道
士治病之處鬼炁自攝斥去千里若不伏者
魔王等斬之不恕矣
道言今十方之鬼則魔王所統也自今以去
不得枉殺良善晝藏夜行取人男女道士行
處鬼王佐助莫令惡人邪鬼觕犯道士也若
有人鬼圖向道士施其惡心者一一誅之令
人鬼俱死以明道心太上至言汝等慎之慎
之若一旦不從斬之不恕矣
道言世間罪人有八十九種殺鬼山林水火
風土大鬼三千九百衆大和鬼王領之行萬
種病三十六種六畜之鬼鬼王名都奴領八
十萬小鬼下行惡瘡下血之病復有三千烏
鬼鬼王名文慶子行赤病白癩病病不可治
有作惡逆不信三洞之要者悉值此惡鳥飛
來下此病病者萬不可瘥也自今以去若有
道士所救之處便令疾病除瘥萬願從心矣
鬼王等遷功萬等也
道言中國有三千九萬人應仙秦川漢蜀三
呉之中孫道留王子寧唐萬生焦石子劉光
之馬承慶荀太初司馬平郭秀之丁太倫樂
法護謝英安費侯王子林元伯任元孫支道
林等三千人爲杜蘭香採藥悉來武當宫中
今世道士一心受此三洞法亦得與此仙人
等相伹耳道士但努力自救萬民有厄之者
令得無他汝等行道轉經之地魔王自伏耳
若不伏者次次轉之不恕矣
道言三洞之法神呪爲要何以故此經伏一
切大魔王魔王不敢撓之也自今以去若有
道士經行之處魔王等四十九王烏川連子
文吉休馮鄰子等三千六百小王各各護持
此道士勿令觕犯此道士也若爾者當遷汝
等令昇仙無爲矣若不救此道士助惡爲勢
壞亂正法令道士救治不瘥所爲不𠃔一旦
有惡者魔王等悉坐斬之不恕一一如太上
口勑急急如律令
道言天下有四十九萬惡鬼鬼來令人殗死
行萬種惡炁炁來殺人得道士轉經之時其
疾則止國王因亦信道奉受三洞子孫傳貴
大魔王王子烏純林期八千萬人壬午癸亥
之年領萬鬼殺人巳知汝名字自今以去不
得枉殺良民如此者大魔王小鬼等惠信忿
陽之徒各各斬之不恕矣
道言中國壬辰年有真君出世三千萬人主
者一人耳時世多病男女之人壬午年入山
勸化愚人愚人不信道法不受三洞水來淹
殺刀兵交興柰何柰何唯有受經道士魔王
護之終不横死當令道士治病病無不瘥也
若一旦違法魔王等頭破作十八分矣
道言天下多惡人不知有道見者不從是以
多死耳今有三洞法師人鬼所奉若自今以
去道士轉經行道之處魔王等不得撓之也
若一旦違命鬼王等天斧斬之不恕矣急急
如太上口勑律令
道言一一告下三十六天魔王魔王子等一
切敬受奉行

太上洞淵神呪經卷之四










太上洞淵神呪經卷之五始五
　　　禁鬼品
道言吾在杜陽宫中爲諸王女說大驅經導
化衆生爾時中國有真人唐平來告曰比來
死亡狼籍不審自今以去何年瘥也太上曰
自今以去到戊寅年壬午之歲疫鬼殺惡人
至甲午年乃瘥耳至癸未之歳疫氣流行國
中刀兵父子君臣自共相害人民多惡不信
大法奉受三洞者悉是天上來也非世間生
也
道言自今以去若有道士受此三洞經力行
化求道遵奉三尊救度愚人者我亦遣十方
天丁三十六天力士覆護法師所治之處爲
禁疫鬼不去者令力士次次斬之矣
道言自今以去若有男女疫病聞此法師轉
經之時一心静聽合門信敬中外殃𦍙一切
邪精山林社祀寒竈熱竈宅中萬殃悉令自
伏若有不瘥動亂生人家親者天丁力士四
梵天王合來誅之我今勑下魔王令禁疫鬼
子等但好化人受持此經甲申垂至大災不
久道士努力救度百姓焉三天大魔王一合
來下自誓曰自今以去若有道士救人經行
之處若疫鬼敢行兇心病痛急疾令萬姓官
事苦劇者我自誓願頭破作十八分矣道士
化人我亦助之有疾病亦佐治之有口舌官
事之者當爲廻化之耳
道言自今至辛已年必有疫鬼行害萬民萬
民死盡柰何柰何世人不信道法有三洞妙
經經法流布福力昇天天人來助之然而得
免愚人頑心不欲受之甲申之災水來没之
已死之後悔無及也惡人轉多天遣八億萬
赤殺大鬼行疫氣誅之至壬午之年天下洪
波鬼兵來誅殺惡人道士救之天人自護爲
禁百鬼耳
道言甲子旬年中有八千赤疫鬼有三萬九
千來殺人人有知者時得明能道士受此三
洞之人爲其轉經疫鬼自然禁絶鬼王名曰
憂連身長三丈七尺手捉赤索入人宅中令
人口舌闘争自今以去有法師經行之處當
爲禁之耳
道言甲戌之年有三十二種病病殺惡人自
今以去法師轉經之者三天大魔王自來禁
之令不殺人甲申之年有七十萬惡鬼來殺
人若時得法師救者天人悉來佐道士禁疫
鬼矣
道言甲午之歳有八十種疫鬼來殺惡人惡
人不信大法壞我道士道士不化之甲辰甲
寅年有三十六萬疫鬼來殺惡人惡人多故
天遣力士來下誅之道士急行化愚人愚人
不信此爲大迷迷人不悟矣柰何自今以去
若有疫病官事之處我當遣三天魔王十方
主者來下誅之及轉此三洞之地療救之家
逐鬼禁之矣
道言中玄者太上於此說經已在八景宫中
九合之室端坐思惟何國苦樂劫數近逺衆
生悠悠何所趣向也三災垂及愚人不覺自
共相欺枉濫誹謗不用真言不遵有德見人
作善反更𥬇之當入地獄火車劒樹此痛難
忍伏之如何自作自任無人代之吾今通變
視見一切豈不遵之乃爲衆生集大法師三
洞道士十方仙人諸天官屬八方大魔魔王
男女禁戒神呪恐世人枉死大水將至無有
知之𠡠魔鬼王令不枉萬姓教化愚人使受
此經經中之王神化神呪凡有四卷太上爲
將來濁亂故演說之若世有縁得見此經此
經消災受之不在災中天人來迎得見真君
矣
道言上清無量三昧令人昇仙神化神呪伏
一切魔道士受之山林人間不畏驅除受此
二十卷亦可不用餘經此經令人得仙速矣
坐中男女聞大歡喜各各求受悉共起曰不
審此經受之如何供養法作何等唯願
天尊具示誨示之我等亦當奉持若得知者
可正供辦之耳
道言此經伏魔除一切災若有受者鬼兵不
撓自然安穏若官事疾病久在困地彌月無
救聞見此經其苦自解萬災自消矣若有受
者仙人來侍奉師如日月愛經如珠玉先當
祀太始五帝乃破契受之竟然後依教而傳
有病之家道士爲轉經轉經之時先作八符
置八方門戸之上乃爲轉經行道之家内鬼
外𦍙一切聞此神呪自然散滅善神助子萬
福歸身護經力士自然祐人耳
道言大劫垂至水流九萬三災之交鬼兵驅
除世人死盡吾今乗青龍將天人力士四十
八萬人遮截疫鬼勑下魔王自來世間化度
愚人令受此經受此經者仙人注簿得在玉
曆之中脫免水厄九害之中汝等自今以去
能得聞經受持之者吾遣天丁力士四十億
萬人常來逐子耳
道言中國人今受此神呪經二十卷處處流
行道士有受此經者無不昇仙也胡國亦持
此經自今以去若有男女受持此經者十方
大兵守經力士八億萬人當護經師受經之
人終不横死惡鬼不敢近也
道言今世濁亂人民多惡不信道法其中有
一人聞見歡喜受持供養吾當遣甲卒力士
十方赤騎四十九億萬人常逐汝身令汝聦
明所願從心仕宦髙遷百福自然得免三災
九厄之中也
道言三運促近鬼兵縱横大水浩浩子等知
否太上恐一切衆生没在其中可不悲哉柰
何柰何世濁人僞各各導化勸誘衆生令出
三途汝等道士若自受不誨人汝等死矣吾
不虚言智士受之勸人令知之自今以去有
受持者天人護助力士守門百惡疫炁不使
撓人也
道言自今以去若有受此神化神呪經四卷
者吾遣十方甲卒功曹使者仙人玉女赤車
力士常當逐汝受經之人不令有惡大災之
時龍轝來迎子等受經之者不令枉死若有
重病亦受此經若有官事亦受此經若男女
不安亦受此經宅中不利亦受此經此經如
藥能治萬病汝等道士信經受之若用吾言
吾復何憂矣
道言吾今告下十方鬼王自今以去世有病
困危厄道士來救轉此經者汝等護之莫令
枉濫也重勑司命都籍使者若轉此經之處
病人應死者當爲生之若名入石函死籍巳
定當爲逐之若久病官事爲其考責如吾之
教若不用吾言賊害良民者鬼王等斬之萬
段身分千寸不恕汝等慎之慎之矣
道言末運之世世促人惡多不信道受經之
人得免大災仙人玉女伺候水來若急之日
龍轝來迎轝者縱廣八萬四千里如此之轝
四十九萬轝來迎人時應上者不覺自上天
下浩浩無處不水唯有受經之人乃得免耳
道言中國男女於甲戌之年有信道受經入
山精思不可稱數坐中大衆聞經歡喜悉合
求受三十萬衆一時俱起繞太上七遍三禮
曰願受此契太上曰善哉善哉當爲汝等授
之
道言五濁荒世人多横死不以理皆不信道
鬼兵驅除大災欲至愚人不知汝等若能受
此經二十卷供養者大水來時仙人來迎不
愁死也子等信吾言吾復何憂矣
道言自今以去受吾經契者令善神助之主
人自然不令有惡汝等道士信之勸化一切
使愚人得免三災若有受持此經不度三河
者吾不名聖人不在世化也十方大神一切
惡鬼邪魔大王重禁勑之自今以去轉此經
處百病自瘥官事解了受此經者萬願從心
坐中大衆聞經歡喜各各受契行之矣
道言汝等道士但受此神呪經二十卷亦令
得仙耳何以故此經伏祛一切魔王善神守
之若有受經之人先世有仙骨天上來下非
世常人中國男女六夷來世亦有伏化之者
呉蜀之國人多信道四方流離智者入山甲
申壬辰凶運知之道士勤自相化化度一切
若有親受此經者天人祐汝終不横死矣
道言汝等雖受上清靈寳無量三昧經不受
此經者不得仙也若不受此經不名道士不
得救治萬病但受此經家中供養一切鬼伏
生死蒙恩道不虚言汝等信之坐中大小各
各求之太上哀念一切悉受之戒之汝等受
此經不得輕師不得慢經終身奉行思神念
道後得昇仙九龍來迎大衆聞之心中踊躍
悉各驚起稽首三禮
道言汝等受此經當冩經卷立期静室空舍
之中静處髙座舉之月旦十五日燒香朝拜
十方并復朝師師去方所四拜拜之若師同
住徃而朝大衆得教各各三禮奉行矣


太上洞淵神呪經卷之五















太上洞淵神呪經卷之六始六
　　　誓𦍙品
道言自今以去至甲戌壬午年人多衰厄死
亡奔波下土道炁日盛盛在江南漢蜀之中
三洞流布六夷死盡鬼兵縱泆毒害百姓行
疫殺人不唯一方自今以去若有奉此經者
天護人民及有殃𦍙之鬼一切邪精吾當與
誓自今有法師所救之人令官事者解疾病
者瘥若復不瘥太上遣三天力士四十九萬
人收天下外𦍙男女之鬼斥去千里道士療
治無不瘥愈十方大神助此法師治病來矣
道言自今以去若有疾病之人得三洞之師
轉此經處一切疫鬼聞之速走萬里不得來
干亂也當令官事囚徒自然銷散若不去者
我遣千萬力士天丁來下殺汝矣
道言辛巳壬午癸未之年天下七十二種病
病殺惡人惡人多不信道法故殺之也自今
以去中國若有法師救此病人之處我遣九
天主者爲斷誓外𦍙一切惡鬼悉令逺斥他
方不得犯此法師所救之者急急如太上中
天禁令若不伏者天丁力士來下誅汝等斬
之不恕矣
道言自今以去若有道士爲人轉經行道之
處便爲太上玄堂天人所止之處也若有官
事疫病者悉令瘥愈口舌不生囚徒自了何
以故此太上妙言金口所說故令三天力士
誅其疫鬼也
道言於今有法師不貪世宦自求三洞專行
世間見世危厄一心療濟有官事疾病爲其
人救之如此之人先世大福福流中國令故
來生爲衆生之師耳我今見此法師治救之
處與一切疫鬼誓不復來矣
道言自今以去天下洪波鬼兵流行甲戌壬
午之年多有赤幘鬼布在九州千二百郡萬
八千縣三億郷中殺害良善病痛急疾𦤺使
太上真民死不以理於今方兹至甲子壬辰
之嵗流殃萬丈皆汝等之妖鬼古之死將國
主大臣下官故炁世間鬼賊或男女之𦍙水
火刀兵之𦍙行客之鬼因世之人有衰競來
祟之圖害萬民取其名譽希其血食千千萬
億遶人宅舍作其光恠令人口舌刑徒自今
以去若有不信吾言徘徊此宅不欲去者十
方殺鬼大將軍三十萬人斬汝鬼等不得停
留急急如太上口勑若不去者魔王俱留子
二十萬衆頭破作十二分矣
道言三天魔王句婆羗十二萬人汝往世間
自今以始若有赤丁火鬼各領七十八萬人
作其疫病枉殺善人者建和吏兵三萬六千
捉縛之令付九天之獄令天下良民疾病除
愈人口平安刑獄自止萬事解了口舌不起
圖求者得以明大道無極之施若不用吾言
百丈鬼主身斬之急急如太上口勑律今若
不如其言汝等鬼當害民不去者七天魔王
汝頭破作二十分矣
道言甲戌壬午年有黒足鬼身長三丈六尺
其目赤黄或化爲赤鳥名曰足日行病千萬
爲羣飛來人屋上令人急病病苦身黄寒熱
淋瀝下痢赤黒面目焦青乍來乍去不用飲
食飲食便吐血尿俱流目赤頭痛筋攣手脚
不拘此皆黒足鬼等此鬼王名大頭盧兄弟
八千萬人爲羣吾巳知汝名字急去千里若
不去者斬汝不恕急急如律令
道言自今以去甲辰之歳有四十九萬黒面
鬼王名章常行下人間四十六萬億人遊行
天下行於痢疾或有胷背腰痛目中水出謦
欬不利令人家口舌貧窮鬼兵遶舍倚人門
戸四方八角取人小口老人死亡狼籍悉是
此鬼等自今以去不去者怨黎殺汝不原鬼
王頭破作八十六分矣
道言復有二十萬赤索鬼鬼王自領四十九
萬女鬼春來取人男子秋若取人女子冬便
取小口夏來取老者晝日在水中暮向伺人
家或取六畜牛馬行其災毒令人貧窮疾病
不可治療日來取人自今以去速馳奔走若
或不去汝各各頭破作十二分鬼王被誅也
道言甲子之旬有白下鬼三萬頭鬼王名赤
都天下遊行行七十八種病病不可治令人
狂走妄語下痢癕腫口中出血而死炁息不
定烏鵲遶人宅中則是此鬼令天下人民卒
然暴死死不以理男女多重病自今以去汝
等鬼王攝汝鬼兵不去者汝死頭破作三十
八分矣
道言甲戌之年有赤壁鬼身長八十丈四十
九億衆爲一羣化爲大魚長七丈二尺三寸
復化爲飛鳥百萬而飛來天下行卒死之炁
一令天下兵起犯人刑獄口舌妄來門門病
痛此是鬼王怨朱急攝汝兵自今以後斥去
萬里若不去者汝等頭破作三十分矣
道言甲午之旬年中有黄牛鬼鬼王名赤石
領馳則赤頭烏九千萬人入人宅中取人小
口老人行萬種病病炁重多土公所害自稱
李子敖子敖兄弟千千億萬爲侣來殺人死
不以理自今以去速走他方若不去令人病
死宅中口舌田蠶不收者汝等死矣鬼名赤
石頭破作萬分矣
道言甲申之旬年中有鬼王名蒙恬王翦各
領三萬赤鬼遍行天下令人闘炁病下惡痢
面目癕腫胷滿吐下不安小兒驚啼官事口
舌犯入刑獄千病萬疾貧窮厄悴生子不立
田蚕不收萬願不果此皆王翦等鬼王所作
自今以去蒙恬王翦等不攝汝下兵者汝下
鬼死盡鬼王頭破作八十分矣
道言甲戌之旬年有鬼王共五國鬼兵宋趙
燕魏魯之死將國王各領三萬六千鬼遊行
國土蜀漢取天下女子小兒老公行四十六
種病殺人自今以去巳知汝名字鬼王淮南
子返白公韓渉宋銑王善等自今以去勑汝
下鬼故來殺人不去者汝頭破作七十八分
矣
道言甲寅之年旬中有三萬九千鬼鬼王各
句留郍各領八十萬鬼來下布萬六千種病
病不可治令國王妄占百姓枉其萬民民不
自全隣國賊來惡鬼入宅宅不可居皆此等
鬼也自今以去汝鬼王等下鬼鬼兵自攝若
復不去者赫奕天都斬汝不恕子等莫令天
下枉死疾病也急收汝吏兵急急如律令
道言若遇天下大亂水來不乆人民勤苦受
道以化愚人鬼王等見子受三洞之經法奉
道師訓自來守護不敢侵汝道士但自努力
受太清中玄令百鬼不近於人受三昧者自
然得仙受導化者魔王自伏受大驅經者天
人助之受無量品者面見真君受記仙者仙
人來護之受黄庭者太上自來耳此三洞真
要者也道士者男女之賢奉受此經行來之
處治人疾病無有不瘥鬼王自伏若不伏者
力士黄英次次斬之耳
道言世間多惡人故有此惡鬼等暴殺人耳
自今以去男女有受三洞之人鬼王敬奉不
敢犯之一切人供養之者犯此三洞法師者
鬼王等頭破作十八分或人道說欺誑罵辱
圗謀打掠者令其身考滅亡子孫七祖長幽
太上口勑急急如律令
道言自今以去有疾病者三天三十二魔王
鳴鳩等汝死矣汝等下兵不得流毒殺人汝
等故不去者遣赤卒小吏八千萬人下九天
太上真騎殺汝等速收取下鬼令鬼兵自伏
生人平安天下蕩蕩汝等何不去魔王等頭
破作九十分矣
道言有九十五萬小鬼來殺人如有大福道
士受此三洞之呪文來爲轉讀者鬼王等助
之力士爲令却此小鬼賊和喻家鬼井竈之
君中表之鬼一切分别之宅中伏尸他地之
鬼家中不祠祀之者一一爲收付天一北獄
殺之若復不依吾言汝等大魔王頭破作八
十分矣
道言自今以去有一人病者悉是汝等小鬼
王所爲自今以去有一男一女病者道士來
轉經治救汝等急去萬里令生人自瘥吾當
上遷如不瘥者斬汝萬段不恕之矣急急如
太上口勑律令
道言自今有一人疾病此悉疫鬼所爲大魔
王不加用意令小鬼殺人自今以去大魔王
小王急助天人道士轉此經文之處令生人
病瘥口舌官事自銷若復不瘥鬼王等斬之
萬段不恕急急如太上口勑律令
道言世多惡人壬午之年道士入山者競共
𥬇之大水淹來死至不知奈何奈何聖人預
見未兆故先作三洞之要以示萬姓不用不
受不奉者與泥同流痛哉痛哉太上爲十方
一切衆生大慈悲矣
道言自今以去有暴卒病人官事口舌者悉
是鄧侯之鬼與劉斗烏亦來殺萬民天遣赤
雷將軍二十八萬人領衆殺之大鬼王等自
今以去急攝汝下鬼驅走萬里若復不去令
生人病不瘥者汝等死矣急急逺去如太上
口勑律令
道言自今有八十萬小鬼殺人其中有一人
受此神呪經道士來救之者汝小王大魔王
悉來共助之令小鬼促去病人得瘥若復不
瘥令病困者小鬼等死矣急急如太上口勑
律令
道言自今有四十九萬惡人惡人不識道法
聞之不信今有三十萬赤殺鬼誅之若其中
有一人信心天人來化復有八千疫鬼入宅
取人時有道士來救之處小鬼等死滅也
道言惡人不信道法是以世間多有愚人時
有信經受三洞者天上來也自今以去若有
病人不瘥者大魔王等先坐自今以去急攝
汝下鬼急急如太上口勑律令
道言自今奉三洞之道士先爲一切衆生受
此神呪若有病者有情之處天人魔王等不
助之者汝當死矣
道言世人爲疫鬼所擾危厄困篤命在須㬰
自今以去若有道士救人之地大鬼王等急
令病瘥瘥之者汝等上遷不瘥者汝等死矣
道言汝等道士爲一切厄人急急往行救之
吾當遣三萬天人力士助子自今以去道士
有救人之處天人力士護助之令病人自瘥
瘥者天人魔王等上遷不瘥者汝等死矣急
急如太上口勑律令


太上洞淵神呪經卷之六







太上洞淵神呪經卷之七始七
　　　斬鬼品
道言自今壬午年三月至九月人民疫鬼殺
害十分殺三刀兵之世也六夷當死沙門法
變道炁日盛三洞流演中國之中浩浩日月
失度人民勤苦死者門門若有奉持三洞化
人受之有病轉經經神救人也此病可瘥若
自今以去有轉此經處吾遣十方力士化喻
疫鬼一切邪精令收此之鬼病人得命瘥愈
無他有囚繫徒刑自然解了若不蒙恩魔王
先坐斬之不恕矣
道言甲戌之後有三千六萬三足鬼身長九
丈手把赤棒入人宅中行六十二種病病殺
惡人鬼名曲寅各各有三百六十縱眼鬼鬼
目悉赤或乗風雲專取人命暴殺六畜千二
百青疫鬼疫鬼兄弟八千萬人男女之鬼日
有九億來入人舍宅伺人小口令人卒死復
有兩頭鬼鬼名當進當進暴虐常恐百姓百
姓得病此鬼妄食人猪雞詐作大神欺誑愚
人愚人信之殺六畜享祀此鬼此鬼得便因
成習俗若乃不得便生病痛自今以去有奉
此經之者吾當遣三萬九千天丁和喻此鬼
等令斥去千里若不去者三天大魔王及十
方主者斬之萬段終不恕矣
道言壬午年巳有三十六種大鬼鬼名黒頭
然又名赤蓋三名阿駒各各將三萬九千人
齊執白棒殺鬼之刀刀長七尺入人宅中專
取人命行百二十種病病殺惡人有六十種
惡氣入人身中令人卒死自今以去有如此
病者得三洞之師轉經行道之處悉令得瘥
若復不降令生人病不損官事不了者大梵
天王等及十方主者斬之不恕矣
道言若壬午年巳有三萬七千赤烏行三萬
九千種病病殺惡人復有八十二種病不利
惡人若得此病時有三洞法師轉經行道者
可得瘥耳若轉經行道者三十六梵天天王
來助護子等也疫鬼之兵自然消散若不去
者我遣三天力士十萬赤壊兵收而斬之道
士旣奉三洞者但急化一切人入道天人亦
喜若壊一人善心天人誅汝汝不得人身何
有仙也自今以去若有救療病人之處天人
自來佐護子耳三天玉女要進五千萬人一
合來下與麻姑遊於杜陽山過歷五岳見天
下之人疾病死亡不唯一人玄女驚曰咄咄
天災人民死盡當奈何救之乎相與悲嘆來
詣玄都具白太上太上曰汝等往世間化一
切人令奉三洞三洞之經能度衆生諸難如
汝等悉來國土化人經典乃能敬信有病官
事爲之轉經轉經一宿死人更生官事自解
若自今以去有法師救人之處我當遣天人
化喻之疫鬼自然去矣
道言此三女兒者先身有大福今得爲聖女
教化一切人十方之尊大也一日百變莫有
及者矣今後世人有聞見此三女名字者此
女等亦來救子也若有疾病官事者轉誦此
經十方大神自來救之耳不令有惡也子等
若有化人之功天自知之矣
道言自庚辰年巳有九十億萬黒殺鬼鬼長
六丈各將八萬四千小鬼赤頭疫鬼來伺人
鬼名盈女悉赤目專行十方入人宅中取人
小口行百種病殺人自今以去有法師轉此
經治病之處疫鬼急去千里若不去者三天
大神喻之若復不去力士縛之不得復恕矣
道言壬午年三月十月有赤天疫鬼十二萬
頭各各領三萬九千力士大兵復有七十萬
黒尾鬼鬼名蛇舍悉有八萬六千從上來下
殺滅惡人若自今以去有急病之處道士經
行救人之者此鬼收却縳之若復不去三天
力士必斬之耳須㬰九天力士亦斬殺之不
復恕矣
道言自今以去有八十萬三足鬼十二頭疫
鬼鬼來殺人行七十九種病有得三洞法師
行道之者此等鬼自然天人收却之若復不
去三天力士必斬之耳終不恕矣
道言辛已年九月有三千萬赤目鬼鬼名角
子各將四十九億小鬼鬼來殺人人有值此
病者急求三洞法師師來入宅鬼亦自去若
不去者天丁力士九十萬人次次斬之終不
恕矣
道言甲午之歳有八千萬小陵鬼鬼名赤頭
各各自將八十萬人下行九十種病病殺惡
人令人臃腫瘡疽病若自今以去有法師救
病之處此等鬼自伏速走萬里若復不去者
三天力士當斬殺汝無有遺脫也道士化人
令此鬼自去矣
道言自庚辰之年到壬午年九月十月人多
有病有九十三萬黄身鬼名百龍各各自有
十二萬王來下病人自今以去若法師轉經
之處此鬼自去若不去者天丁力士三天大
兵來共斬之九天魔王將汝治罪矣
道言自今辛巳壬午年有九十六種殺鬼鬼
來殺人村村有四十六萬黄癉鬼來入人村
令人吐血下痢霍亂卒死心痛身染黄病咽
喉塞痛以𦤺死亡若有得法師經行救者三
天大神和喻此鬼令斥去他方萬里之外若
有不去者此鬼等頭破作十六分矣三天大
兵九天力士終不置汝也道士化人喻鬼矣
道言自大漢之後有五通大鬼鬼名王翦白
起韓章樂陽楚狂又有郝景女媧祝融三萬
九千人各領八億萬人此鬼從伏犧以來帝
王相丞此大鬼主召領十二萬人天下小鬼
依憑求食與其鬼王作兵來耗動萬民萬民
患之各各伺人家取人男女疾病急厄口舌
官事水火千萬爲衆枉其良民病殺無辜誑
斥家親催促竈君令人宅神不安每事不果
行萬種病病痛急疾乗風駕雀妄作光恠自
頃以來不唯一條今遣正一功曹大明使者
驗神使者各領鐵面騎吏九億萬人手持大
㦸殺鬼之具太上强力徤士四十九萬人一
合下來收捕此土國中死將之鬼一切魔邪
百千萬魅不正之𦍙來害生人之家者一一
收捕打殺之令蕩除宅中殺鬼鬼王等悉加
用力次次縛之若有一鬼不去者鬼王等千
斬不恕急急如律令
道言國土有大鬼主鄧艾鍾士季趙山王莽
李敖杜周劉斗烏王離夏侯嬰蔣公琰南陽
葉公里夏檀支蕭何申屠伯韓信田進梁洪
髙沛孫温司馬逈劉元逹有此大鬼主令世
人或有祠祀武帝文王世間供養立祠不絶
各各有兵馬爲天下人作祟祟病殺人年年
月月行千萬種病或四支沈重寒熱下痢臃
腫水腹黒病頭目悉痛胷背燠熱或有黄癉
謦欬咽喉不通一切萬病殺人無度矣
道言此等之人皆悉是往時大將任事之人
死亡之後各有人立祠祀之不止今傳有百
鬼附之唯成大衆仍伺人形便殺害百姓令
人水火口舌官事萬凶凶來奄殺人口多死
從來非一今遣赤盧大禁兵身長萬丈八十
萬人各領三億萬衆來下收捕此等之鬼王
得便斬殺之不恕矣
道言今此三洞法師轉經救人之處當令神
兵九萬億人護此生人之家大小口數若有
疾病官事刑獄之者一一令解了得出病愈
無他無他之日鬼王上遷若不瘥令危厄者
大魔王毛帝等頭破作九十分矣
道言自今有病者及轉此神呪經之處當遣
萬和力士四十萬人百舌吏三十六萬人爲
此主人疾病之家刑獄囚徒之人和喻家親
太祖父母内外殃𦍙及祠之者不祠之者悉
爲分别遣之悉令了了又造刑獄之鬼皋陶
木索之君十二令吏八十九萬將一切長侯
三公九卿上下大夫十方主者急開獄門出
其囚繫之人迴化和喻令時君歡喜放之令
出亡人上遷去離三塗得在道鬼輩中逍遥
無爲祐利生人疾病除瘥萬事解了自今吾
與鬼王判決若復不瘥者大魔棃洪等頭破
作三千五百分矣
道言告大魔王伏仁今有生人疾病困苦四
肢八體口喉不利頭痛目眩胷背燠疼手足
不拘五臟焦然氣來愴心厭厭不樂目不能
開不用飲食但欲吐逆夢寤不静但與死人
相逐内外大小元元恐不全生死亡之期奄
至不久今告丹誠哀情可愍今遣大殺侯王
大兵八十億萬人候取地下鬼兵疾病生人
之家者爲是何鬼若生人太祖父毋不應來
祟若非所祀自有所係若是社竈祠者有時
若是宅鬼不應害人今世清吉鬼不得妄來
若有宅中故氣四向殃𦍙一切惡鬼山林池
澤之鬼一一收之付三天地獄鬼律女青詔
書治之不得令來急病良善也自今以去急
收汝下鬼若生不瘥官事不了大魔王千斬
之必不恕矣
道言甲子旬年八十萬赤病鬼殺人三十六
萬黒鬼鬼王各各將六夷之鬼十二萬人入
人家宅令人寒熱浮腫四肢赤熱不宜小兒
産婦暴死三公自罰天下流亂水旱不調瘧
鬼但來捕人國主自病坐有枉濫萬民嗥天
天怒遣三萬黒面小鬼殺人汝等欲得免此
鬼苦者各各受三洞真經若有受一將軍籙
者鬼不敢妄殺人也
道言有病人之家若有犯入刑獄元元恐死
者當先立此齋齋官或三人五人十人八人
張好籍帳若浄室之中備安三寳香燈供養
之具令辦集浄潔請三洞法師法師中務取
一人聦明了了分明者爲法師與主人唱道
並安二髙座髙座上一人稱揚聖號爲其主
人其餘道士次次旋行耳髙座上法師執歩
虚唱和座下人旋行徐徐髙越而望天聽雲
中鴻聲若聽嘹嘹之響似玄景之宫天人之
歌矣
道言有病之家轉此經處一切大魔王與小
鬼王誓曰自今有人作齋行道救治病人病
人甚危兼有口舌官事刑徒囚繫等令差召
喚萬鬼對之何鬼爲也汝促驅之令自然得
瘥官事了了百願從心無他之日大鬼小鬼
悉令上遷耳若自今以去官事不解疾病不
愈者大魔王及小鬼王斬之不恕矣
道言甲戌之旬年有三千九百白鳥來下行
病病殺惡人國中大小男女卒死多有瘟氣
八十種病古之死將孟逹馬援李卿王鳳閻
振左丘盜者魚父華元吉成洪等各領千萬
人專行下赤痢病令人少氣宅中不安倚人
門戸取人小口恐人家親家親畏之遂令仕
宦不遷宅中虚耗口舌妄起觸物不吉連遭
刑獄囚繫來乆田蠶不得萬願不果悉是此
等鬼王不攝縦其下鬼令生人如此自今以
去各各執持汝等鬼兵勿令暴虐當令生人
官事了散疾病輕瘥輕瘥之日汝等上遷若
一旦不瘥汝等萬斬頭破作八十六分矣
道言甲申之旬歳中有大災起西北水來疾
病人死十中有八九耳三千九萬赤鬼專來
病人病人身黄不宜婦女小兒也時國主往
往有信法受持經書者度矣疫氣熏蒸三千
九萬種病殺人人有入山者千千萬萬矣人
民不安刀兵疫鬼殺人殺人無道天遣赤卒
七十萬人手持銅㦸斬殺邪鬼收世間一切
殃𦍙三天大魔王若有枉殺之者各各斬此
大魔王烏丸等不恕之矣促去萬里急急如
律令
道言世多惡人天遣力士誅之先問善惡也
天兵大衆何可制乎但道士轉經救之者令
生勿復殺之也若自今以去天下有人疾病
及其刑獄囚徒道士行章轉經救療之處大
魔王與小鬼王助救之令瘥萬事了了若有
不瘥不解口舌連綿大鬼義真等斬之萬段
一一不恕矣急急如太上口勑律令
道言大門鬼吏大真公小門鬼吏小真公房
守門吏衣文後守門吏萬倫竈門守吏炎景
道上守吏尸供内外大鬼宅中殃𦍙男女客
亡水火金木之所殺害者各各自約今何鬼
來病生人人今危厄太上遣力士赤卒殺鬼
之衆萬億執刀縛鬼鍾馗打殺得便付之辟
邪所付與天一北獄恐其有枉令勑下萬民
若有疾病生人之家者速令放之令如法使
生人病愈人鬼無他若復不出者令病人不
瘥大魔王小鬼王等身斬百碎必不恕矣一
一如太上口勑不得留停急急如律令
道言世人今多疫氣惡死自今以去與魔王
夏銀烏丸烏延赤波洪丘等誓曰今世多病
罪人死至不覺不知自度吾今令三洞法師
化示愚人愚人往往有一人信者男女之官
世間持此呪文民間齋講一日夜六時行道
布施禪思有此之處汝等鬼王助化愚人莫
令疾病疾病瘥愈勿令百邪干之也一一如
吾言可得上遷若不信吾教汝等頭破作十
分矣不恕之也一一如太上口示律令
道言甲午之旬年多有六夷氐獠羌胡之鬼
流行行萬六千種病病殺惡人大災不安人
民危厄瘟氣多女人死鄧艾鬼王與劉斗烏
亦來行十二種下痢病土公殺人神龍上天
大水來至五行不運鬼賊害人人多暴死死
不以理自今以去太上與大魔王三十六王
荀谷等十二萬鬼主自今以始若有男女之
人家有病者汝等爲却之令官事解散人民
安泰一旦不如法汝等先斬萬碎不恕矣一
一如女青詔書口勑律令
道言大運交㑹鬼兵縦泆汝自今以去天下
之人男女疾病引日沈困者一切惡鬼家神
不佑人爲山林百邪所害者一一令瘥愈勿
使枉命也若自今以去故令枉死妄夭人命
者大魔王及小鬼王汝一一斬首萬段以謝
枉愆如太上口勑不恕之矣一一如鬼律收
付天一北獄治罪急急如律令
道言自今以去有八十萬三足鬼十二頭疫
鬼來殺人行七十九種病病人有得三洞法
師行道之者此鬼等自然天人收去之若復
不去三天力士必斬之耳
道言三界之中大魔王領三十六小王王有
四十八億小王王有無數大兵横行天下令
與吾共誓一治百姓不得枉濫妄誅無罪之
人因此凶衰爲作祟也自今以去世間有急
疾官事危厄之者一一往視之助之福力廻
化口舌國主大臣一切惡鬼悉使歡喜令疾
病除瘥官事解了門族和睦天下安穩五糓
豐熟君民忻恱鬼兵自伏無病無痛萬願從
心如此之者鬼王等上遷天人悉喜若令風
雨不時五榖不熟人民不安國主暴逆官事
不了疾病不瘥者汝等大魔王及夫人百億
鬼王等悉以斬之矣
太上洞淵神呪經卷之七










太上洞淵神呪經卷之八始八
　　　召鬼品
道言三界之中有信經之者稀耳是以不生
賢人多有惡人聚生耳時有信法奉經者天
上來也甲申之災天上來迎道士也不迎罪
人罪人不信法故不迎之壬午庚辰年有疫
鬼刀兵殺人天下活者稀耳疾病之時得三
洞法師爲轉經行道之處天尊召十方大神
令病得瘥官事自了若不從命鬼王先坐矣
道言辛巳年有都盧那鬼身長三丈目縦口
横耳長六寸手提鐵杖專行人間打殺惡人
疫癘官事仍有六萬九千鬼或爲大鳥鳥行
之處令人悉病便至死不可治之到壬辰年
人民大困甲申死盡若國法師得治之爲其
轉經行道者三天大兵悉來保護不使遭毒
也道士化人令受三洞經矣
道言甲申垂至鬼兵殺人令天下力士烏玄
四十九萬人遊行國界若有三洞法師轉經
之處行三五之法一一護之不令有惡鬼惡
鬼逺走助其道士宣化愚人若國王帝主方
伯二千石令長貴人貧賤兆庶有奉三洞之
者後獲大福福延子孫世世不絶生天人中
常值聖人不作貧人帝王不棄常佐人主
道言世間惡處善人不生矣若今有貴人善
人天上來耳何以故惡人不信大法不解經
文雖得爲人先身有小福今爲貴人得有錢
財然而不識法典與法無縁此罪人耳吾亦
知之世俗官榮譬之朝露日出則乾榮華不
久須㬰則死不如學仙萬劫不傾
道言道士化人令奉三洞飛騰不久若有疾
病官事轉經大吉則所行之處疫鬼自死勉
力相勸之乎
道言自戊寅年有赤鼻大鬼鬼名附子身長
九尺三面一目復有一鬼兩頭一身身長三
尺各各赤目復有一鬼鬼名大野三頭一身
身長七尺萬萬爲羣手提白刄專行天下取
人小兒遊行雲中臃腫赤炁令人寒熱吐血
心脹闘炁慴恊當爾之時得三洞之師來轉
經者病人則瘥官事自了若不瘥者鬼王先
坐矣
道言自今以去至庚辰之歳有三萬六千惡
鬼鬼名天池從者三萬常行世間枉殺良善
至壬午年復有三千九百赤頭鬼鬼名大頭
來下殺人刀兵交興世間云云不可久處四
方災逆六夷死盡道法興盛俗門衰㣲甲申
之年人民死盡欲知度災唯有道士奉三洞
尊師敬經天神來護故得生天天人迎之耳
道言至壬午年天下悠悠百姓苦惱六夷交
侵人民不安士女奔波蜀漢浩浩人民頓死
道士入山修習三洞得見真君真君不逺壬
辰之間也自今以去天殺愚人道士救之其
命乃全矣
道言壬午年有八萬卑身鬼鬼名大旦身長
三尺六寸三萬九億爲侣手提赤棒專行人
中殺其惡人復有白鳥鳥如車輪千萬飛來
入人家中殺人兒女人或見之或有大魚死
於水中人取食之者便至死矣復有鹿死於
山野人取食之皆𦤺死矣道士奉此經教化
天人勿犯此也
道言天下運盡水來不久男女之人無不死
矣唯有奉三洞之人乃得全耳自今以去若
有道士救之官事疾病之處天人玉女四十
萬人來下助之不令有厄道士勤化人焉
道言大劫欲至人民多愚不知災來道士先
見此文急爲化民令入三洞三洞之人天人
迎之聖不虚言也
道言大劫將至人民更易天地造立道士化
人人不信者亦如六畜何異太上念汝爲其
慈憫奈何奈何衆生染着愚迷不自求出守
迷至死其奈何乎急召十方大神三洞道士
徃化愚人令知經法其福無量道士入山自
静其志不得化人此爲無福矣
道言道士欲自度世當入名山欲度一切人
者當在人中愚人令得度脫道士入山山途
玄隔世人不見無處歸依雖有本心無處相
度是以智人道士不必山中矣
道言自非是三洞法師不得妄讀此經何以
故神呪殺鬼治民一切大魔王名字在此經
中受此經法自受度之各自一箱盛之及人
有官事刑獄重病久困不瘥爲作齋一日一
夜者吾當爲汝等召百鬼考問之令其病人
瘥乃放之耳汝等道士勤化萬民受經道士
治病之處大魔王小鬼王等助此道士治病
治病瘥者令汝等上遷終不負口自今以去
與汝大魔王等分契誓矣
道言自今甲辰之年有三十六萬黒鬼行下
痢赤病鬼子夜來殺人六夷之鬼萬萬爲群
多有化爲女子老人入人宅中取人小口六
畜暴死國不恤人人民流離大臣小吏枉人
年命當爾之時鬼兵亂病汝等道士但與行
道轉經一日一夜吾當遣三天大兵三十六
萬人爲生人召十方鬼等問之爲復何鬼病
人各自揀擇令善惡分别大兵斬之誅其黨
𩔖悉斷其種終不恕之矣急急如太上口勑
律令
道言山林之鬼名玄子都領二千九十萬鬼
常行卒死病殺人小口老人入人宅中驚人
雞犬小兒復有赤幘鬼三萬九千人仍入人
宅中取人六畜復有八十萬青蟲鬼鬼長三
尺六寸常持天火燒人宅舍令人遭官事口
舌復有大運青鬼鬼長三丈四十九萬人手
持赤棒棒殺萬民有善人信法者不敢近之
惡人無義殺生逆道不存父毋誑說道士罵
辱師徒者斬之不恕死付地獄或令身病不
瘥萬殃併集苦痛難言道士不救救之無益
也
道言此惡人不敬師父不遵道法阿枉道士
僻處罵師稱其名諱此人罪重牽落赤沙地
獄獄中萬劫不出出爲護田鳥常在水中護
人萬頃田或未死之時疾病困苦痛不去身
田蠶不果所爲不允人所𥬇之此人悉先世
之時罵辱師徒罪來對之耳自今以去若有
如此之人大魔王亦疾之若有不敬師徒不
承三洞者大魔王小鬼王等遶縛斬之不恕
矣
道言汝等道士奉師當一心矣心常不改自
作苦本輕師罵辱五逆不孝阿枉百姓强取
人財教人作惡言訟殺人如此輩等三洞經
出大魔王小鬼王等悉共收之繫著二天獄
中考其三魂七魄女子十四魄今萬苦俱受
求死不得汝等道士男女深自慎之
道言甲寅旬之年有三萬九千人大驅殺之
坐不敬師父枉濫人命談說道士指師名姓
如此之人落大驅除刀兵水火之中汝等道
士及世間之人當一心供養師徒受經三洞
化行一切救療厄人有病之家轉經治之吾
當爲汝等召十方大鬼一切諸神問之若不
伏故令生人之家病死不瘥官事不了者大
魔王及小鬼王斬汝等之身萬段不恕之一
一如太上口勑律令
道言道士奉師當敬之如天四時八節來徃
問訊安否世人受事之時一一如法自爾不
復遵師師復不徃神不附人夫爲人師人中
最大師之爲上當奉之如父母不可輕慢輕
慢者天人誅汝魔王不救汝等罪人一一如
太上口勑律令
道言道士不遵師父天兵來考考及子孫亦
入俗鬼輩中庚申壬午之年有道士輕師者
鬼兵三十六萬人一時誅治死矣復有四十
九萬赤鼻之鬼乙巳之年殺天下惡人三十
九萬人至癸巳之年壬辰之歳世人不信道
法不受經者入十八驅除之中枉死者日有
三萬九千人太上亦自分别之耳若此年天
下有疫病道士救病之者即瘥若不瘥者魔
王那律等身作萬段不恕之矣
道言男女道士自今以去勤化天下愚人令
受三洞大經人人共受符籙身佩名契貫籍
玉暦師徒相承不得輕慢若有違盟天兵誅
汝㓕門身死謫居疫癘悔亦無及也吾今遣
三萬六千赤騎手提鐡杖遊行天下取無義
五逆之人若有病人令道士治者悉令鬼王
赦之若復不赦此等鬼王悉皆貶責更無容
恕矣
道言壬戌癸亥之年有八千考鬼殺人坐不
供大道至癸未甲辰之年有十二萬赤鬼殺
人刀兵亦半坐𥬇人受道壊亂人心打罵道
士言道無神口是心非誣𠣖師徒如此之罪
人令悉入沸灰地獄刀山劒樹無有出期矣
道言巳卯丙寅丁亥之年有八千人横死坐
不遵道法天租不輸跪願不還許而不與妄
向鬼神取人財物不作功德不經齋戒雖爲
道士不行香火不赴人急貪作不往令人怨
道與師作食食不精潔或有而不出出而不
好如此之人當入大驅除水獄之中萬劫不
出縦得還生六情不具人見不喜六畜之例
大驅除斬殺之魔王等不救之矣
道言大宗法師遊行天下見世人多愚故說
三昧大經經凡有二十卷此太上流傳若受
之者面見太上不受神呪不可入山不名真
道士矣不得治病自今法師先受此經此經
乃伏一切大魔王小鬼王及夫人千子萬孫
悉助道士化人治病耳何以故一切魔王亦
與太上併治化萬姓故善人智士一一思吾
言矣
道言汝等後世之人不奉大道況世俗俗師
打鼔祀神殺猪犬雞豘三牲草水之上召喚
百鬼祠祀野神此爲亂邪神不祐人家親被
繫謫及三官考掠萬毒死人不逮來取生人
大小死亡後𦤺滅門勿復怨道也
道言奉道之家一心專謹凡欲所爲當一心
歸向行道香火萬品由師齋饈解了不得外
引俗師邪祀之家來至交亂家神不安坐考
生人其生人轉惡家破滅門此亦道士化之
令人悟矣
道言世人多愚不見善不識法爲此多死自
今以去有人受道世人急病迎此法師一切
道士作齋行壇布施救療病人若有刑獄天
遣力士三天玉女十方大神仙人來助道士
令此病人速得治瘥官事解了令主人萬願
從心若爾者上遷汝等萬等千等不負金口
若復不瘥徒勞道士主人𦤺災禍殃集者大
魔王夫人及子孫主人病不瘥者一切鬼王
悉斬不恕矣
道言一切魔王及今世人有病之者道士救
治之處汝等悉回化其主人家親太祖父母
三十六世以來悉爲㧞之令主人病瘥官事
釋散萬願從心吾當召百鬼考問病人之鬼
何鬼也一一告下三官問之得便和喻令瘥
若不瘥者一一收斬之不恕告下急急如大
上口勑律令
道言自今以去有疾病者遣大㦸將軍領赤
騎兵三十九億萬人手持赤棒專行人間伺
取行病小鬼自稱三公五帝之神得便斬之
若有小鬼不去者三天魔王魔王子孫悉斬
之不恕汝等自今以去若不信吾呪者汝頭
破作七分矣
道言自今以去國中有一人病者悉是小鬼
小邪所爲之汝等急攝汝下兵悉令消散使
生人無他汝魔王令千等萬等若復不瘥令
生人死者一切内外大鬼悉被斬不恕也啄
頭大魔王烏延大王長鼻大王中祥大王小
眼大王白面大王赤面大王等四十九萬人
各各被考考及子孫急勑小鬼令生人病瘥
者吾當令汝等上遷若不瘥者斬汝小鬼不
恕矣
道言自今以去國中有人病者及官事口舌
刑徒厄在三官不得自在者悉是汝等大魔
王不加用意自今以後告下小鬼勿犯吾民
急勑汝下兵速放文牒令病者自瘥官事消
散口舌不起急急如太上口勑律令
道言世間有六十九種病大鬼萇須少功哀
圖慕川慕川有惡鬼國人疾病死亡今來作
耗亂世間令人疾病興一切瘟氣黄奴七子
合來殺人已識汝等小鬼名字自今以去斤
去千里急急如律令
道言自今以去三天之上三十六天魔王悉
來下叩頭七十下求攝下鬼一切小鬼自從
太上勑下以來不敢復來世間取百姓也若
復有疾病者魔王等受萬斬矣
道言吾良民悠悠處在國中或有不信道法
今一人受道佩三洞者有人疾病法師爲其
疾病者汝等魔王助道士令瘥矣汝等上遷
若不瘥者斬汝等小鬼不恕矣
太上說此功之時一切大魔王等各各來下
稽首曰自今以去誓死不敢縦小鬼若世間
故有一人病困者我等頭破作四十九分矣



太上洞淵神呪經卷之八
太上洞淵神呪經卷之九始九
　　　殺鬼品
道言庚辰壬午之年有大雷鬼一名九昌領
八萬小鬼手執赤棒來殺惡人行三十六種
病病殺惡人復有憂簡鬼三千九萬人行其
赤腫病復有八千六十九萬鬼行下痢病復
有十二萬赤目鬼行吐痢病復有九千萬鬼
行目痛病復有四十九萬鬼行寒熱病病殺
惡人當爾之時得法師轉經之處此鬼等自
然死盡三天玉女八十萬億人與十方綵女
三十九萬人一合來下稽首白太上曰自今
以去若有病人官事之家請此法師轉經之
地疫鬼故來不去者我等自誓逐之令逺走
萬里使生人病瘥官事解了若不去者九天
力士斬之不恕矣
道言世人多不信道若有一人受經男女𥬇
之道士不恥愚人之𥬇不名道也道者貴𥬇
大水不久甲申垂近壬午癸未大鳥殺人天
遣疫鬼行炁病殺惡人刀兵交集人民死耳
蟲蛇虎狼水火毒炁悉能殺人人不知之但
自愚心妄說賢人誹謗道士毀訾經書量度
聖典此之罪人亦當卒死吐血喉塞身體浮
腫失音不語天人誅之不救之矣道士自勑
慎口攝心矣
道言自今壬辰之年必有真君真君不逺道
士信者幸自勤學化人受經仙人來迎耳壬
午之年世間疫鬼殺人人民死盡太上愍之
遣大真人成造嚴平王進方社周莊玄唐君
等汝往世間化人先世有仙骨之者得見此
真人真人悉皆俗中有子孫氏世間之人故
太上遣之來矣
道言至壬午年必有大災水髙千萬丈道士
入山入山者免此災也壬午年三月至九月
人民死盡疫鬼三萬七千頭專行殺人人不
信之者必當先滅矣行九十種病殺人真君
垂出惡人不見天遣殺鬼來誅之蕩除天地
更造日月布置星辰攺弦易調神人治法仙
人爲佐五方萬劫不死無有刀兵地皆七寳
衣食自然無有六畜男女悉聖無有惡人之
𩔖也
道言自今大水來近人有知者奉受三洞男
女信法一心行道之者我當遣三天玉女十
萬人來護之道士化人受之化一人奉者天
人唱善壞一人心不化者天人誅汝耳汝等
先身有仙分故值遇此經此經玄妙上天所
重也奉持供養置之家中疫鬼斥去一切惡
鬼不敢近人矣
道言自今以去世間若有口舌官事刑獄囚
徒疾病危厄生死不别當須急轉此神呪大
經經有三萬九億大神神來救人疫鬼自去
十方赤兵四天魔王綵女等悉下來助子不
令有惡若道士轉經之處疫鬼不去者三天
力士斬之不恕矣
道言壬午之年以來民多疾病鬼兵交行千
萬爲群欲殺惡人若病之時得法師來救者
我亦遣善人司命四十九萬億人來斥去疫
鬼逐之萬里若不去者斬之不恕矣
道言壬午年有赤鳥萬億行炁病病殺惡人
惡人不信死之柰何真人更立蕩除天地疫
鬼皆來殺人世人若欲求免災患可以九月
十月當建是齋拜謁五帝大㑹一日二夜申
懴東向九拜南向三拜西向七拜北向五拜
乾坤艮巽四向各一十二拜上方三十二拜
下方一十二拜天人降下書子功名得著玉
曆之中或則東向單禮三十六拜唯在精專
獲福無量至癸未年疫鬼行七十種病殺人
若欲求活家家建修是齋拜謁五帝南向三
十拜疫鬼自去萬里矣
道言甲子甲戌甲申旬年有八十萬赤尾鬼
鬼名多阿一頭三尾身長九尺兩手持水令
人寒熱行九十種病病殺惡人道士急化人
立静舍於水上道傍大㑹一日奉禮五帝司
命西向三十六拜天人必下書子等之家戸
口得入玉曆不在死次書記天門司命益筭
終不橫死矣
道言甲午甲辰之年有黒炁病殺人疫鬼八
十九萬人行喉塞下痢病殺人若道士化人
受三洞符籙正月二月三月水上作大㑹一
日二夜五時集禮五帝十二神北向二十五
拜自然天人記其名矣
道言甲寅之年有大目鬼長三寸千萬爲群
與赤色鳥百萬來下入人家殺人人有知者
急自合集齋戒水上一日二夜五時懴謝東
向三十六拜天人必來記子之名疫鬼自然
去之不敢近人道士急化人焉
道言壬午年所以有災者山門欲閉前三後
二是以辛已壬午癸未必有水災及方伯三
公二千石速宜向善此年定有疫鬼流行殺
除惡人不信者死道士但化愚人天人録子
至心矣
道言世人不信道法天令疫鬼誅之自今以
去有識之士信用行者天人眇之終不令相
枉智士弘之建立功德慎之矣
道言自壬午年有三十六種草鬼殺人人有
草中取菜食其百草枝根莖葉中有鬼毒毒
名生茹生茹兄弟百萬能行氣病十日一月
日入人四支百節中身當黃赤鬼長三寸七
分山中女鬼名羅翁一妃二女將二十萬女
鬼亦入山林水中伺取人又有一女鬼名姜
女先有無量功德應仙爲坐不敬三天大聖
不奉三師故鬼見道士入山心不生善意然
其形甚醜身長一丈面黒目縦通身赤黄形
體臰穢人不欲見見者逺走避之不敬三事
故教令受經敬師不得誹謗法師侍養勤心
莫作妬𡜍與俗人交通不從此者天人責之
令住山中三千九百億劫故由不出道士受
三洞之秘籙太上真要將來之基一時之傾
耳不如學仙萬劫不死矣
道言道士受經得明師三洞具足亦如世之
富人矣何以故大富貴之人田宅廣有奴婢
數千錢財足用天下貧人悉爲己作從意所
用無有乏短出則乗肥導從自在乞與布施
一一任懷大富足故也大道法師内外俱通
世間書䟽無不解者治病醫藥針灸悉皆明
了行來人間萬民敬愛三洞大經無不備足
世人敬之亦如天王及大富足人矣
道言富貴貧賤俱人耳亦禀一命何有殊異
但自富貴貧賤先身之縁有先世習道來故
中國衣食自然而巳復有先身造立功德今
爲大富貴流及子孫先世應仙未即昇騰今
故大富貴也學仙道士貧而樂道者此先身
習學來久不化於人故令人大貧困至死無
有財物六畜者先身重罪不作功德不信經
道六畜中來或奴婢生口中來耳道士貴人
悉天上來也自非先身積善者終不得作道
士貴人矣
道言今世多有惡人不信道有受經者愚人
𥬇之𥬇聲盈路誹謗賢人謂道狂顛入山何
爲或言妖鬼詐作善行不知一切人不可久
保富貴無常不可長守夫少有老老必歸死
身中三賊自牽而死不覺世人只知貪惜財
物愛樂妻子寧作罪事不肯受經不求仙道
私營自累終日悠悠不如學仙萬劫不死及
共天人神仙同遊矣
道言壬申年多有疫炁下二十三種病病殺
惡人唯有受經之人奉敬三師療治萬病者
天人簡之國土信道受於三洞教化人民當
爾之時中國帝王國王不知世間萬民招惡
惡從下生無有端緒百鬼競來宜使男女道
士一心治之吾遣十方大驅將軍三十九億
人助道士驅逐之耳
道言三界之中愚人不信道法是以死入惡
鬼中以此男女大小鬼兵無數來殺罪人故
耳自今以去有一家二家三家一時病患病
厄困者請三洞大法師一日二夜五時轉經
行九一之道三五之炁取十方之位方方殺
鬼鬼王亦不敢當今汝道士吾亦自遣四十
萬赤弓大卒三萬九千九州力士來助道士
驅除一切大鬼山林邪炁十方鬼賊一切斬
之耳大魔王及小王順吾教勑下小兎令助
道士治主人病瘥有急厄官事悉令解了若
不如法魔王葳㽔等悉斬之不恕矣
道言道士者悉皆天上來耳世人自有卑賤
醜陋若心信三洞亦天上來耳善人不必好
醜各有因縁端正者思善中來大富者先身
有布施貧乏中來大貴者建造功德禮拜三
寳中來道士法師者積學中來故心慕大乗
並是先身之基耳非今卒得也道士若志慕
山藪不用生官一切斷絶入山修道者此是
去仙不逺如此道士遊行世間爲人治病魔
王助之
道言天下悠悠不知死日此是行尸之人道
士求仙受三洞之要勸人受之若入山中或
住人間化一切愚人愚人貪欲不肯受道水
來死盡刀兵殺汝與泥同流方悔無益大驅
除滅鬼兵縦横致令天下惡鬼殺人若有道
士經行之處爲人行道轉經所救之者一切
大魔王及小王男女天人悉共來共道士令
生人病瘥官事了了萬願從心若有不伏鬼
炁來盛殺害生人者大魔王運周等各頭破
作十六分矣斬之不恕一一如太上口勑律
令
道言自今方有惡鬼殺人鬼名赤眉烏然等
四十八萬衆横行天下來殺惡人道士女冠
來救此主人者小鬼王等速告大魔王令力
士助道士化人令病炁解釋萬事了了無他
之日吾等上遷千等萬等不負金口若不信
者魔王及小鬼王等斬身萬段一一不恕矣

太上洞淵神呪經卷之九
太上洞淵神呪經卷之十始十
　　　殺鬼品
道言吾在玄都山爲一切魔王說大驅除經
時有三天王子求說上元中元下元經復有
十國真人亦求說三昧無量太素經復有十
　　　　　始十一
方仙人亦求說道化黄庭内外二景玉經復
有四方運集閻浮有三萬真人俱來聽經說
經未竟各各下坐曰世間之人不解道法令
疫鬼殺之刀兵暴虐人民苦惱門門有死無
有三洞不自㧞度願請此法師流演天下唯

願天尊垂心道化太上曰善哉善哉万遣三
萬真人持經化行天下復有真人尼和將三
萬九千人持經亦布化天下中國之人悉各
受之有急疾病官事之家悉爲轉之一日一
夜三時行道官事者解疾病者瘥疫鬼盤旋
不去者一一斬之不有恕也
道言此真人等與國中之人有大因縁故遣
之令轉經耳令受三洞經者皆悉先身有福
縁應上仙方得值此師也自今以去若有奉
佩此經之人我亦天人護之終不有惡也
道言壬午年大災起動人民悠悠六夷不安
疫鬼殺人可作神符依法施安宅内三家五
家十家百家共於水上一日大㑹作一土壇
縦廣八尺髙六尺東向三十六拜禮五帝及
上章書奏告天人必記子之志心矣
道言辛巳年六月壬午年九月癸未年七月
必有疫鬼八萬來下殺人鬼名烏塗倫那倫
那身長七十丈千萬爲羣復有大赤鳥形如
車輪飛來食人人奉有三洞之經經行人間
者此疫鳥悉死矣道士爲信之焉
道言大劫垂至國主貪殘不恤下民民皆困
窮使役無道人民苦厄哭聲盈路死亡蓋野
男女失時不好道法出門奔亡六夷紛紜大
賊縦横以氣相伐父子相疑天遣疫鬼誅殺
此罪人此人罪重值此大水水來不久不自
覺知法師道士於今有化人之家三天大王
一切仙人十方玉女悉來助之令道士强徤
所救之家天人護之令疾病官事速得解了
鬼炁消歇病時得瘥若有一鬼不去者請爲
斬之不聽恕也
道言十方主者曰此來世人多惡信道者稀
天下不化今壬午年遣疫鬼八千萬衆行七
十種病殺人人知者家家當建是齋於大水
上拜謁五帝西北向拜及作大符置大門上
懸之疫鬼不敢近人也自非有符籙之家不
懸此符者疫鬼害人此符有八千萬大力士
守之也

　　　　　　　　　　　　　　懸之
　　　　　　　　　　　　　　大門
道言至甲戌壬午之年有八千九百赤面鬼
鬼名明真各將三萬九千小鬼鬼悉提赤棒
棒殺惡人惡人多故故不信有水災不信有
道法當入三塗五厄之中太上玄見心念一
切乃爲度之矣
道言壬午之年爲一切人作齋轉無量三昧
經者有疫鬼來者必不得前也道士有受三
洞布化之人天帝來助之終不落惡道之中
矣
道言癸未年至甲申有三十九萬黒鳥之鬼
來翔中川放毒入於人家令人水病病不可
治之若有身佩符籙十家五家水上作治舍
一間供養三寳晨夕香燈朝謝禮拜并謁五
帝一日二日七日作㑹天人必記子之名名
入玉曆耳
道言大災垂至水來不久愚人不知悠悠過
日天帝綵女十二萬人仍來化之人不知之
矣若辛巳之年有值此女子化者子等即得
仙度若有人疾病官事口舌法師道士但爲
化之綵女等亦來助子終不令主人有厄矣
道言至癸未之年道炁日盛三洞流布四海
九州信樂道士心正國主受持洒掃偏闕闕
有經臺旦夕然燈燒香禮拜疫鬼奔走病者
自瘥官事自解三天大兵擁護法師法師行
處鬼賊斥去千里天人下助道士矣
道言甲申之年大龍上天九萬爲群人有見
者大水必來近也道士入山可全今身世人
多惡淫泆貪財殺生無度兇心不移不信大
道不作仙行見人受經反更互𥬇此人入無
盡地獄獄中有一日七死七生乃復令活如
此四十二劫劫運乃出出得爲人六情不具
癡聾瘖瘂加復癭㿗眼瞎唇缺耳聾瘤背折
傴老患鹿面麞脚無有手足人不喜見見者
吐逆此之罪人本行所來矣
道言善人生處聦明過人皆因先身習學中
來世有形殘之人先身有大罪故有此身此
身復不受化者無有見善也道士但化之天
人必記子之志若不度者違前人元元丹誠
非大士度人之法矣
道言至壬午年已有三萬白頭鬼鬼名千轉
身長三丈面黒頭白萬萬爲群下三萬九千
種病病殺惡人人有不信道法誹謗道士評
論經書言是言非言經無神不知大道淵深
廣逺若天叵及如海難量乃以愚人之心道
說妙典輕慢道士言世無神心懷兩端壞亂
真心此之罪人罪合萬死死入倒立地獄獄
中倒立三十劫劫盡乃出爲六畜復出世矣
道言世人多愚是以天令萬神惡炁殺之所
以殺之者由以誹謗道士殺害良人故也今
有不信大道不敬三寳不肯受經者天兵誅
之耳今有三千六十種病殺人有肉鬼三萬
石鬼十萬木鬼二萬水鬼三千六十萬土鬼
六十萬蟲鬼十六萬六千悉能殺人也所以
能殺人者鬼悉附此物之上殺人入水水死
入山石死斫樹木死食肉炁死起土土死入
草蟲傷此悉非法之炁也道士自今以去勤
化萬姓愚人男女令悉奉道鬼不近之矣若
不信者大驅之日恐鬼兵來誅子耳
道言壬午之年有帝主六夷悉奉大道三洞
流布入山之人處處有之汝等受法奉經不
必大小不必老少無論男女唯有心奉之者
天人移壽終不横死也自然得入仙品矣
道言自今以去若有道士男女之官勤化萬
民遊行國界救療百病者汝等魔王天人子
息小鬼王等悉共佐助道士治病不令生人
病厄枉其筭壽殺鬼安人耳
道言自今以去當令一切鬼王隨遂道士安
人療治萬病病無不瘥若有不瘥斬之萬段
吾今遣五方神將九天大兵三千九萬人一
合來下助道士所治之家令百病官事一時
了了若不從者鬼王先坐一一如太上金口
所勑不待違科急急如律令
道言世人不信道又不受經生於世俗自招
罪本見人作善笑人行道不敬三寳天人誅
之奄然而去悔亦何及吾今遣十方力士三
千萬人一合助此道士所行之處安人斷邪
若有欺辱道士罵詈拍打圖謀偷盗者一一
收此人等魂魄付所在地獄治之令自知罪
負以明天憲矣鬼王者用吾此言語爲此道
士殺戮此惡人若不殺者天人不喜大道不
神也一切魔王曰唯然一一奉命今爲殺如
此之人等
道言自今以去道士悉行化他國邊遊之處
道士求覔病人一一爲作齋轉經行道吾當
遣十方大兵八十萬人助子治之勑一切大
魔王令天下無惡風雨不淋浪人鬼和恱百
姓歡忻國王信道凡庶受經七日入山進仙
若不爾者吾不名大道也不復化人矣
道言大法師治病但口章不必紙黙治之又
轉經行道無不瘥也若病人大重者亦可併
上口章仰謝往愆解釋羅網㧞罪替伐矣道
士三洞之師但入静室啓得同志道士行九
一之炁亦行三五之炁諸天力士神王金剛
無不降也此天真及天人天女之術天人靈
妃一切天人來下助子之心官事疾病無不
瘥也自今以去道士行道之家大魔王小鬼
王等悉遂佐助救之令瘥若不瘥者小王與
大魔王慰真等頭破作八十分矣一一如太
上口勑斬之不恕矣
道言道士悉奉三洞之人不得與黄赤之道
士俱遊也奉經道士三洞法師當入山逺避
濁世若在人間男女黄赤道士自别立治舍
若欲同之取求良日庚申甲子丁卯巳卯八
日十二日二十二日九日一日十八日合日
也
道言一切魔王自今道士往處所行救人之
地當令生人所苦自痊官事解了人有惡事
一切遏之百福歸身安人殺鬼若疾病得瘥
昇入大道若不助道士令生人死者汝等各
斬之萬碎終不恕之一一奉行如太上口勑
急急如律令
道言今有八千黒身鬼鬼長六寸託鳥而飛
來在水中或因風雨來着人身人着即死復
有三萬九千沙地胡鬼鬼長三寸其色赤白
因水泛漲便着於人復有八十萬大濕鬼鬼
名天頭其主亦好暴亂各領三萬鬼賊入人
宅中令人失火火不可救如此之鬼大水之
運國主酷治便可殺人有受經道士心務山
林不取生官如此之人及黄赤之男女亦乃
不殺矣
道言自今方有大鬼鬼名崩周十萬大鬼名
李子史兒桃姜壬午年各領十二萬人來殺
惡人唯真人道士不敢犯耳自今爲始至甲
戌之年以去萬萬鬼兵來殺惡人愚軰若有
道士轉經治救者天人助之鬼王哀汝自來
護之矣
道言自今以去壬午之年至壬辰年子丑之
嵗大鬼殺人中有男女活者十中不有三四
惡人多矣故天誅之刀兵水死柰何柰何唯
道士受經之者天人來迎大劫將盡必來速
矣鬼亦競起人當疫死若有人得三洞法師
爲之行道者大鬼魔王一切護助令治病即
瘥爲攝天下橫鬼内外之𦍙入地千尺主人
若復不瘥死亡狼藉官事不了田蠶不收仕
宦不遷其不如意者吏兵先坐大魔王及小
鬼子等斬之千段不恕之矣一一告下如太
上金口所勑之急急如律令
道言今有八萬九千黒面大鬼鬼名赤鬚身
長七丈四十九萬爲群每詐稱黄帝恐人家
親將一切無藉之鬼世間魍魎男女之𦍙領
羅丁勒掌南陽葉公石毋太子雲中李子敖
三天無着之鬼千萬兆億來入人家取人小
口老嫗男女令天下人疾病死亡處處有之
門門皆死鬼兵屯集住人隣陌捉人六畜鳥
獸作其凶恠令人遭官口舌刑徒囚獄枉濫
田蠶不收觸事皆凶自今以去汝等魔王小
鬼一切鬼王急爲道士佐治生人令官事解
了疾病者瘥若不從命汝等魔王各斬之萬
㱼矣一一如太上口勑律令
太上洞淵神呪經卷之十
太上洞淵神呪經卷之十一制一
　　　三昧王召鬼神呪品
元始天尊以上皇二年建辰之月八日日中
時於元陽上宫爲大羅諸天大梵天帝四極
髙真九天元王三天真皇說洞玄靈寳大有
至真自然智慧浄誡妙經法事旣畢乃更命
召三炁天君五老上帝九官真仙四方無極
三十六天帝飛天神王九地土皇三界官屬
神霄大魔前後圍繞飛行太空廻駕來降菀
利之天碧海之崖方諸宫内洞淵池上坐五
色飛龍蓮花之座將說法要救度三界五道
一切蒼生放身威光普照十方一百八十海
諸龍宫殿酆都暘谷水㑹之府風澤九地三
十六地土皇宫殿仙真大聖領籍之府及三
十六洞天各有日月星辰官屬人民六畜鳥
獸蟲魚自謂安樂其無神道凢俗之𩔖夫妻
男女老幼尊卑自相紹係種種名色隂陽五
行吉凶苦樂貧賤富貴皆如此土亦無有異
也復有學道求仙之者栖身山谷證道成聖
若不習六通六覺不名道士亦謂他士無如
是事乃至上方無極世界凡聖所居苦樂果
報請下九幽泉曲五岳洞天令諸大衆悉皆
覩見善惡生死報對往返塗炭流曳八門自
生自死甚可哀傷大衆之内天人之中地仙
之類或小知見飛行五岳修習尸解服藥錬
身不慕靈寳大智慧源未逹宿命真寂無爲
自然性者心不自固妄惑所馳六情所蕩或
於所著四見飄忽天上地下隨惡輕重受其
報對無有自勉痛毒非一皆生怖畏五神悲
惶莫惻所從各欲四散而不能去自相顧謂
我等今日值遇聖尊何縁乃見如此惡對身
心驚怖不能自安唯願天尊垂哀救護解說
元始復命本心於是衆中東上九天飛天神
王名曰三昧威德智慧相好具足力攝諸魔
天神龍鬼大明呪術善權方便隨機利益從
座而起領諸真人蔚明羅王及三十六天小
王拘婁王等同整衣冠俱起作禮叩頭自博
長跪稽首上啓道君我等積善深厚奉遭大
聖翼從仙真髙玄大士沐恩過分忝在王位
各統諸天喜懼交集今覩慈光更開大宥我
等悉來曽奉教勑周行三界三十二天及十
方國土山林靈岳海龍宫内及洞天福地或
遊世上或入人間隨順群方同其事業▲歴
貴賤貧富之内或山居幽寂亦有所修六畜
百蟲水火艱辛無所不入見諸凡夫學與不
學不顧宿命不遵經法是非紛亂四見昬迷
六情所染心不自專造惡之時無所畏懼或
復恐怖呌喚神鬼爲其救助或上引三光七
祖先亡以爲盟誓更相馳競無有終始六親
相殘傷殺無道或刀兵饑饉憑恃威力聚合
群衆殺害無辜一切人鬼禽獸之𩔖臨命終
時戀其室宅愛惜本身心迫情切或起惡心
或發惡願因㝷本誓隨其所在屍血所染骨
肉所附炁嘘目視皆生惡業因縁魂爽相習
報對無窮旣不善入靈寳智慧自然法誡何
可濟免或謂精爽心色微細光景聲炁之所
感激因乗六天故炁五酉百精九醜八風五
行哀盛依附精光而生災害瘟疫毒癘百病
因起債主𡨚家口舌誹謗遭逢者衆城邑治
舍村居山澤哭聲相㝷凶精轉熾人心怖懼
益生寒熱寒熱起内病生於外或禱祠宇故
炁不正之鬼追㝷血食妄說吉凶不聞正道
不知歸向不見經教不識本真留連百精結
罪三官沈淪五道自生自死終天無脫或五
斗星官告變災禍水旱風雨不順四時刀兵
疫疾加其凶炁國主憂懼百姓塗炭無有濟
㧞我等今日蒙聖尊威力受任神王所有見
聞願得安養報道慈恩率集所部三十六天
小王八十億人周歴十方療治病苦保其國
祚養護群生光宣正法豈不同乎於是真人
蔚明羅將領四十九億真仙眷屬又有三天
真王九天大魔王三十六億萬人又有大神
通智識句民子神王天丁力士八億萬人又
有天禁大殺吏兵四十萬人天殺大兵四十
萬人又有上三天尉玄刄大兵三萬人九天
大兵九十億萬人又有三洞力士四十九萬
人六天力士八千萬人又有三十六天之魔
王句盆子等七十二小王又有魔王烏隣子
及大魔王烏留子等三十六萬人又有三天
玉女與大梵女八千萬人又有七天魔王三
十萬人又有横行伐殺將軍八千萬人又有
青真大魔王紫真孔倫烏延帥崇全等及三
十九王烏川連子文吉休馮憐子等三千六
百萬人又有三天力士三十萬人又有十方
大殺將軍三十萬人主殺疫鬼除災雰掃邪
穢又有三天魔王句婆羌十二萬人又有赫
奕天都四十二魔王烏鳴鳩等殺鬼治病又
有三天力士十方赤兵又有三天玉女要進
將軍五千萬人恒於五岳收諸疫鬼又有喙
頭魔王烏延大王長鼻大王中𦍙大王小眼
大王白面大王赤面大王等各以神通自在
威力於太上前五體投地同發誓願與三昧
神呪王遊行三界之内天下地上及山川水
土洞天靈岳之内蕩滅六天九醜五瘟拒逆
故炁傷害生民變恠殊常及興起刀兵者我
等力能摧滅廻化其心絶諸妖炁唯願天尊
垂愍我等并諸眷屬昇入道階永無退轉於
是真人蔚明羅白三昧神呪王曰我等今者
收滅故炁攝鬼治病應須出示行病之鬼姓
名令人呪誦呼其姓字彼行病鬼聞巳姓名
自生慙愧各懷恐怖於三寳前大衆之中羞
聞其惡不敢爲害今承天尊慈悲威力勑彼
三天五炁明威正神覈實萬精出其名字我
即令諸司直司録條記書之普示天民有心
男女信樂之者於是三昧神呪王普告三界
五道六酆九幽泉曲所部諸鬼神王水土龍
王禽獸鳥王或上不着天下不居地遊走世
間駕彼八風乘九醜炁依憑樹木以爲宅舍
吸人精炁追求血食興起災禍者悉皆顯名
不敢蔵隱於是五方老精五傷鬼賊自相顧
謂我等世俗職位卑㣲威德淺薄力不自勝
莫知逃處若不奉名即見灰滅眷屬塗炭進
退災禍唯乞大慈且賜寛宥願聽我等自相
勸誘捨俗歸道㐲從教勑更不得爲害於是
三天邪王領四十八萬人六天邪王三天大
邪王九億萬人又有八萬獨足鬼身長三尺
分作群黨在於水中行炁病又有慎憂哀子
角兒平王阿信三業等及以赤鬼三萬衆行
刀兵之疫又有四十九種黒鳥鬼恒行驚怖
令人不安又有赤烏七十萬爲群飛行疫病
又有胡鬼三萬俱來殺人行饑餓流亡之疫
又有赤丁使者四十九億萬人又有下方刀
兵傷精戰死之鬼各領四十萬衆行病布毒
又有烏丸鬼王身長七丈八尺各有眷屬九
千萬衆赤兵行諸疫炁又有九天魔王威都
將軍下行九千種病又有門戸之鬼名承伯
關閉之鬼阿倫然等又有井竈之鬼名真連
子又有四籬墻垣上鬼名士伯供又有道上
鬼名烏子丁又有舍宅之鬼名玄子都又有
十方赤連鬼長三尺六寸百萬爲群又有長
頭鬼三十萬人手捉赤棒暴打殺人又有客
死刀兵雲内李子敖等來往海濱東西南北
乗風駕雀作恠行疫又有皋陶木索之鬼習
行刑獄所傷殺具皆爲鬼精又有連子鬼行
瘧瘡病又有鬼王名曰憂連身長三丈七尺
捉持赤索行諸口舌動作人心又有赤幘鬼
行布疫毒遍於八方又有山林水火風雲之
鬼三千九百鬼王名都奴文慶子行雜疫病
又有赤丁火鬼各領七十萬人行於熱病又
有黒足鬼身長三丈六尺目赤黄或化爲赤
烏名曰足日行瘟疫病又有鬼主名大頭盧
兄弟八千萬爲羣行疫炁病又有四十九萬
黒面鬼鬼王名章持將下鬼三十六億萬人
行黒瘟病又有二十萬赤索鬼王名曰白首
領三十九萬女鬼行病又有赤都鬼行七十
八種病或爲烏鵲遶人宅舍吐炁行病又有
赤壁鬼身長八十文或化爲飛鳥行病或作
死魚鳥獸草果人食之者皆成毒病又有黄
牛鬼王名曰赤石領赤頭烏飛行毒病又有
李子敖兄弟千億萬鬼爲侣殺人又有鬼三
句留那各領八十萬鬼行諸毒病又有鄧侯
之鬼與劉斗烏亦來行病傷害萬民又有三
足鬼身長三丈人身横行又有曲寅三百六
十鬼縦眼鬼蕭頭鬼當進鬼並行疫病又有
頭然鬼赤盖鬼執白棒長刀行疫殺人又有
赤烏行三萬九十種病又有黒殺鬼長六丈
及盈女鬼艽子鬼秃子鬼悉皆赤目又有十
七萬黒屍鬼名曰蛇舍又有三足十二頭疫
鬼赤目鬼名角子又有小陵鬼名赤頭又有
九十三萬黄身鬼名百龍又有赤盧大禁兵
鬼身長萬丈八十萬人又有都盧那鬼身長
三丈目縦口横耳長六尺手捉鐵杖或爲大
鳥行病殺人又有赤鼻大鬼鬼名附子身長
九尺三面一目又有兩頭一身鬼名曰赤目
又有三頭一身鬼名曰大野又有鬼名天池
鬼名大頭行刀兵殺人又有鬼名大旦身長
三尺手捉赤棒殺人又有白鳥形如車輪群
飛殺人或爲大魚死在水上食者皆死或爲
野鳥死於草中食者皆死又有馮子都三千
九十萬爲群行卒死病又有雲中百二十種
遊獵鬼七十二王及鈎星之鬼烏獲之鬼夜
行之鬼飛走之鬼世間行狂邪病又有九醜
之鬼狄星狂雲衆妖驍驟鈴馬景呼唱兄弟
九人又有劉元逹張元伯趙公明李公仲史
文業鍾仕季少都符各將五傷鬼精二十五
萬人行瘟疫病此等諸鬼王聞三昧神呪天
王及明羅真人多聞天女說三天六天大邪
王等故炁鬼賊傷精名字皆大驚怖復有遊
獵鈎星九炁之鬼同聲唱云我等眷屬從音
以來身口性命有所資須唯吸人精炁六畜
血肉以相養活驅役鬼䰟充爲給使今若奉
戒不得縦逸乃欲活他而自受死縦若未死
身體羸瘦大小不存眷屬憂惶悲泣相守唯
願大王及無等尊神惠我生命於是三昧神
呪王告諸鬼王曰汝等昔來不信至道不奉
正真更相傷殺報對輪廻劫數有窮惡縁未
盡方於九幽受大苦報者若有眷屬能相代
者否無有是義我隨天尊周行三界三十二
天十方國土五道八門見諸善惡如響應聲
無有空脫汝今若能普告眷屬不害人民者
我令世人逐所方冝稱家所有珍味飲食或
晝或夜於其城邑村落治舍清静之處爲汝
設食令汝飽滿永無飢渴亦復施汝衣服錢
帛隨汝受用不結重怨而得飲食資生充足
豈不樂乎於是行病鬼王及諸眷屬悉皆歡
喜頂禮道君及三昧神呪王若如教勑唯命
伏從時真人蔚明羅及三昧天王承太上命
告五嶽都司四海亭長里社正神汝等今者
可普宣示一切世間若三災將起瘟疫欲行
四時之始有疾之處當令人民善男子善女
人國邑村落貴賤所居同心齊念請諸道士
亦令男女佩受符籙香湯自洗絶酒肉葷辛
之物清淨設齋禮拜唱讃髙功法師各念思
真佩服尊嚴懸繒幡蓋燒香散花然䗳禮謝
或清奏音樂感召幽顯并設飲食清素珍味
奉上三尊及三十六天自然之神薰修普得
飽滿隨彼貧富土地所有豐約逐物表竭丹
心燒香旋行及以端坐嘿念存思鳴鼓吐納
讀諸鬼名及稱我等神王各號并注心禮拜
三炁三天自在尊神及元始四方三十六天
九宫五嶽真官正神自然至真大智慧源應
物乗機自在神通無量威德即來影響入其
道塲受其請願並皆和樂人鬼歡悦兩不相
害旣聞法音及得覩見三皇天書五篇玉文
靈炁所陶各懷知足體道自然四節調和天
下太平國主人民受無爲道昇名玉清神真
通㑹一切寧閑於是天女大梵王及三十六
天諸小王三界飛天無極神王五嶽都司梵
天王子多聞天女等一切魔王奉仰天尊又
聞三昧神呪天王請說法要濟㧞蒼生生死
蒙福天人慶恱讃歎未聞見洞淵神呪威力
巍巍不可言譬同起稽首拜禮扣搏長跪志
心誓各修行咸令開悟漸入至真於是三昧
神呪王命三十六天飛天神王等各拊雲璈
天鈞大樂讃歎道君又蔚明羅真人乃奏歌
曰
至真體本無名號何曽有宜物即成容
端嚴居衆首歸依罪自除禍集非他咎
無無無不無有有有非有
　　　多聞梵女又奏歌曰
㝠惠常澄寂尊中之最尊普降無生藥
俱治不死魂即名還是呪乗馳體亦奔
永超五苦舍終入自然門
　　　句留神王奏歌曰
赤混太無元尊神號靈寳萬有即無爲
自然真一道善出不由他惡生還自考
能通四見迷何須絶三惱
　　　神王句民子奏歌曰
至真無體號强名爲法王應身隨萬有
濟㧞實無方善心奉神呪鬼惡攺爲良
六情無染着何憂命不長
　　　飛天梵予奏歌曰
善哉方諸地福慶降天真哀哀馳競子
賤我貴他身不知識妄識恍惚外求神
還歸真一地保守自然民
諸天仙真大衆悉皆慶恱歎未聞見再拜稽
首唱善奉行


太上洞淵神呪經卷之十一










太上洞淵神呪經卷之十二制二
　　　衆聖護身消災品
元始天尊吿五老上帝九天神王十方至真
神仙聖衆曰我嘗觀察三界萬有五道八門
天人男女含識有性天堂地獄苦樂因果如
聲應響倚伏無窮沈淪死生不能自出念之
在心化道開悟使歸向者引入道源我往昔
來常爲汝等三界五道一切蒼生作慈父毋
億劫因縁恒相教導或復示現種種色身形
名稱號音聲言語隨機感發和順化說三洞
法音十部妙經建法舟船普加運載開天乗
道攝取有心度脫群生出愛羅網摧破知見
空有是非一切衆生生生自縛習宿因縁迷
妄惑見飄蕩性情愚癡惽懵自蔽心識三屍
九蟲不可捨離惡業報對自死自生久病長
厄身心痛毒鬼邪精炁乗愆沈結若欲除遣
當觀巳身起滅根本善惡進退滅念停虚念
我三寳修慈儉讓歸向七真虚無至真道中
之道諸君夫人十方天尊名字神號八清太
素九炁元君起心存想容儀服飭隨其炁▲
吐納誦詠心心不散寳經符契悉皆受持懸
幡竪花燒香然燈静意注想心口啓願悔謝
存亡宿根罪咎殃考業對漸得消除若學仙
道士誦念是經智慧開通六覺明了久病痼
疾誦念是經真炁充扶自得康健鬼邪所惱
呪誦是經勑身鳴鼔擊振鍾罄精魅消亡魂
神審定飢渴寒熱獨宿山野呪誦是經吐納
咽液神降靈藥温涼充飽天地變度五行告
災星宿表𦍙幽顯恠兆呪誦是經惡心順伏
刀兵瘟疫死病相注呪誦是經利刄摧鋒鬼
精消滅汝等真仙受任統理宜宣秘要濟救
群生使有心者脫諳障惱現世安樂後成道
真滅念蒹忘仁慈孝敬後巳先人揚善化惡
運大法船入智慧海不染三縛守其真一返
我兩半㝠合自然於是五老上帝十方飛天
七聖神仙俱起作禮旋行三匝長跪道前各
各獻說昔所奉受道要神呪符誦真訣三龍
之後救濟萬生善信男女丹誠款禱柔和精
進翹心積年誠難不改賤貨祟道專寳之人
當依四極明科三元舊典清齋三月若王務
因縁成一七三七書而秘傳輕泄漏慢風刀
考身可不慎哉
　　　玄真護身符神呪頌義
七真曰我等所說諸天上聖巳得道者億宗
巳來傳習尊受學道男女貴賤長㓜受持憶
念有疾即誦有災即誦有凶即誦有厄即誦
有難即誦有憂即誦有樂即誦昔與玄真説
三寳神經亦巳具載用持救世有心常寳專
於裏襟保身養性得無爲道天真救我正真
營我至真衛我玄真保我妙真念我玉真護
我金真濟我七真度我九真存我法鏡映我
玄神廕我流金煥我法乗運我法力防我法
功成我晨燈照我暉耀晃我氤氲迅我慈光
冠我雲營覆我玄聖撫我法王接我天神爲
我消災萬靈爲我度厄地祇爲我辟惡萬帝
爲我除凶衆聖爲我却禍七真降我身安九
真鑒我長存
　　　玄真消災辟禍頌曰
金真乗空降神虎檢雲營玉帝披緑霞
諸天命神兵九辰廻霄駕萬魔束妖形
九微迅烟出神將攝邪精九元開雲路
神威召諸靈流金擲鋒刄百惡自消平
神輝耀天宿除蕩鬼王兵五象風火發
滅毒金馬呈群災敢有干北帝收汝名
聖道正蕩蕩神威戮鬼精十方龍騎到
神霄繞鬼城聖人教我誦飛符任霄征
十方保劫運使我亨利貞
　　　玄聖消五方凶神惡鬼符頌曰
法皷震天地神煙掣九真流金豁擲落
大象隨電生魔風不逆運雲公煥火鈴
朗朗神功攝天宿無虧盈迅輪火甲奮
神電戮鬼形紫映毒龍衛送妖北塞庭
神風浪九陔八道自然明九天忽以開
鬼啼又自傾千千來束手萬萬不留停
以符付天人誦符保萬齡上慶終無劫
慈心方太平清齋守㝠寂億億好鮮榮
流通若電轉諸天利汝名人人各一誦
保子永長亨
　　　七真命十天帝收六天鬼兵符頌曰
吾命十天帝豁落振威風神將横地道
收攝六鬼酆煙焰虚中生錦雲拂靈風
上保諸天祚玄象豈知終中安帝王基
靈化憐神鍾下救天地人飛騎討魔公
七曜神光擲百惡莫能㓙十天奉符發
萬帝應雲龍飄飄度八難五道並原蒙
五帝即宣吿疾如水火風護度三災
十方欣隆普天元慶保惠無窮
七真曰夫天人若歸依授持寫此符一道别
帶呪頌臨終自隨保其魂神不經十苦八難
三塗五道六趣之中死生當奉符送靈爽昇
於十方無爲福堂九誦神安十誦神清百誦
災消千誦無嬰若佩若誦萬神禮敬日夜常
爲四體咸寧常誦體安萬劫保形百惡摧崩
諸天咸聽十方鬼王敢聞誦聲七真曰今以
此法永傳後世無窮劫中保度無量天人也
爾時衆中有天丁力士句民子等同起作禮
再拜長跪注心上啓天尊曰我等自惟億劫
縁運得奉尊顏預在慶㑹見諸大王各說法
要願救群生㧞其苦難令入道門不勝欣躍
我等昔於修陀羅國從九天真人奉受神呪
雖蒙啓訓昬迷不解唯久真心專依口訣禮
拜呪誦心慮不輟精神積感道炁遂通漸得
開悟心識未了自觀身心恍惚虚妄更大驚
怖歸向無所更詣真皇乞慈濟養真皇良乆
盻目含笑言曰汝等鬼王從昔以來隨炁離
合神變自在謂保常住心志浮蕩妄自分别
空有是非起滅因果業係往來迷惑馳競意
欲殺他心乃自殺留連五道繫縛八門何可
脫焉汝等若能不起六情隨順二有修真道
實不生念慮向背取捨乃名入道亦不知見
入道名字一順諸法合於自然可無怖畏汝
之身心二有因假本非真實豈以妄心而生
恐怖句民子曰今蒙天尊重示我等不生之
命不起心法得無畏訣定真實不厭取捨方
便修行無所染着和同事業引入道源今說
神呪普施天人歸心慕者令得安樂乃說呪
曰
　　混沌大一九炁化生景精奮耀
　　流金火鈴鬱勃煥爛含月吐星
　　毒龍擲火鳥毋持瓶召攝六酆
　　馘斬鬼形阿那振皷神霄建鈴
　　玃天持斧長牙布纓束縛風火
　　討捕妖精收録光景不限姓名
　　六天故炁何逆不平五帝符告
　　金馬驛程急急一如太上律令
　　　三天真王說消除瘟疫星宿變度神
　　　呪
　　景精中王威振九天金虎蔽日
　　飛龍繞乾黃神秉鉞緑齒揚鞭
　　璣衡五斗平調七元收捕九醜
　　殺滅六天手持三景足躡九玄
　　八威吐毒天丁導前討察妖精
　　送著九泉十天保國萬有安全
三天真人曰來世之中學道求真善信男女
或居禄位或隱山林或隱朝巿遇陽九百六
否泰之際元命期至運厄交集刀兵水火瘟
疫飢荒衆災起時當自安心守志不關人事
清淨建齋燒香然燈或存思吐納鳴皷擊振
鍾磬四言一叩内外神合頂出九光照明三
界頭戴七星𡬺衝其前王炁雲光從五藏出
匝覆一身遶充八極變爲龍虎獅子辟邪驅
馳前後各依方色吐其王炁流金火鈴消滅
災難於是上天大衆至聖真仙普皆下降五
帝携接脫免災瘴轉入道源普告來生善信
男女心歸向者必得安樂無爲養神亦應自
歸我之三寳攝念不散一七二七乃至三月
燒香禮拜髙上玉皇八清道君十方靈寳無
極天尊九宫四極太清靈官得道聖衆響其
名號旋得講詠三業建善上徹幽玄有心自
感道不違人於是天尊奉讃三尊而作頌曰
大道無去來物自有隨迎寂然非稱號
呼吸是姓名常住無終滅運感豈初生
我今稽首禮歸命玉皇庭煥赫龍鳳文
威光朗十天感去藏金格機來啓玉篇
空聲欎華響隱顯作階筌呪誦歌情性
調暢入幽玄巍巍道德尊功行己圓齊
降身來接我師保自相携慈悲惠法水
以用洗愚迷永度三清岸長辭五濁泥
真皇於是讃詠三尊已發願言曰我於今日
爲將來世旣以正法養護群生隨俗教化行
大乗道順入群方同其事業因縁報對方便
利益建齋行道令修願念四大合德同入一
源
一願大道淵沖真源虚湛境有盛衰智無増
減
二願九天清朗七曜髙明元精和降潤色群
生
三願九地安静山川沃壌萬卉常榮醴泉増
長含識有形皆蒙載養
四願天皇秉治真聖佐時幽㝠感澤動植咸
宜淳和盛長保守洪基
五願三師道友普證六通德充慧辯開導愚
蒙隱顯世道是物和同心識無染身飛太空
六願八門五道考對消除惡縁永絶善慶恒
居䰟爽冠帶衣食天㕑
七願蝖飛蠢動巳生未生元精潤色保性和
平皆蒙歡泰俱受欣榮
八願普加運載同昇玉清志思玄寂人因道
成俱歸福果道炁延生
　　　五老帝君保國學仙消災神咒
於時五老上帝同起再拜整服歛容長跪尊
前上啓言曰我等億劫以來隨運隱顯奉受
靈寳常以方便濟度有生引入自然無爲正
法明了世道本末因縁起滅報對我昔奉受
真經呪訣心念口傳未敢輕陳漏泄篇簡今
奉勑教不敢覆藏有保鎮神呪是三洞妙本
九炁元精混合百神内名隱伏功業智慧圓
備照朗於餘經中亦已說之行道誦念内鏡
身心外消災難上真髙聖乃能洞解玄理義
隱不示下仙後學凡迷可能宣傳真心信受
閉意奉行清齋静黙存想神炁鳴皷吐納係
念誦持真靈通降立𦤺昇仙況小災危而不
過免乎專誠自感道不違人今謹誦曰
　　元精混沌青炁散分神童十二
　　保鎮肝魂二七四五變化雲營
　　九竈九社老木不淳神虎吐毒
　　劔擲火焚掃滅青注光景妖氛
　　識不馳妄安保帝君
　　赤明開圖炎精扇飈三童一宅
　　煥赫浮飄司明得失萬帝朝宗
　　朱鳳吐火金石化銷流鈴飛電
　　馘斬赤妖束縛九醜灰覆火燒
　　粛清皇祚道德逍遥
　　金精一啓太白七分帝君靈府
　　流飄素雲召龍負水殺滅赫煙
　　長牙巨獸討捕兇群百靈安鎮
　　我得自然
　　玄光豁落五炁流行雙闕上帝
　　萬神化生安志守智噉食炎精
　　蒼龍吐電摧破黃兵皛晶振劔
　　奔飛火星三天力士收滅萬精
　　保家安國道治昇平
　　混沌元一黃像紛馳感覆真老
　　變化嬰兒養育九炁胎生兩儀
　　日月上奔星辰下垂風火争擊
　　刀劔亂馳六天九醜爽破心離
　　太上符命何敢不隨有生安樂
　　入道無爲
是時真人蔚明羅奉天尊勑告大衆曰諸真
仙等若於來世普濟群仙救厄治病建齋行
道呪誦禮拜亦復應當精備丹朱簡素紙墨
書畫神符懸鎮佩服章表召請太清太極神
官吏兵營護決罰凶精鬼賊但天書玄妙皆
是九炁精像百神名諱變狀形兆文勢曲折
隱韻内名威神功惠之所建立能滅災異保
養元和鎮十二時辰門户井竈厠溷之上所
以然者凢人居世或見昏迷未入正一盟威
之道靈寳惠源性情馳染心不自定妄生恐
怖六天九醜知其心動因生災害是故須以
神符保鎮真炁護持契合自然令得安立有
病苦者亦當呑服修存誦念三時行道庭中
北向口啓吏兵奏章騰請燒香然燈懸繒幡
花旋行歌詠法界威儀具依三録四極明真
戒律科法輕泄漏慢殃延九祖蔚明羅王出
大衆前再拜長跪擎持玉案開發金凾焚百
寳香鳴皷閉氣示衆儀則敷其玉簡書以告
傳於是三十六天句婁王等俱起再拜上啓
天尊曰我從昔來所得法味真要等呪悉以
陳說令諸大衆天人神仙各隨方國救㧞苦
厄興隆聖道保國安民大法弘普廣度無窮
明吿來生末世男女有能歸向專心信者當
賫命繒丹青啓誓立齋關告如明真科典亦
以珍羙甘果我所上味獻醮五帝及三十六
天諸君丈人自然尊神以求所願諸真王等
不勝喜慶異體同心而歌頌曰
慧洞淵澄海法水常滿盈寂然無人號
動喚有功名色性興神呪顯發洞淵經
有害施群生遂感示尊形降化方諸地
飛昇道玉京不來亦不去不滅亦不生
煥赫龍鳳文離合揲神符世情别貴賤
道不間賢愚精心感慶有泄慢福乃無
善惡非他對昇沈與自俱終歸我三寳
㝠惠可相扶
難遇今乃值聖道呪符篇一生巳欣幸
萬劫更良縁有情自感受無心不遇傳
八門絶報對九祖並蒙遷散聚欣歌㑹
稽首帝君前
法㑹將畢天尊令五老命駕十方仙真俱起
再拜變身八景雲輿飛軿煒燁輝煥天鈞震
響天真導從乗空駕浮還昇玉清


太上洞淵神呪經卷之十二

















太上洞淵神呪經卷之十三制三
　　　龍王品
道言昔於三天之上以歡世界伏見諸天諸
地疫炁流行人多疾病國土炎旱五糓不收
兩兩三三莫知何計爾時天尊乗五色雲來
臨國土作大神通變現光明與諸天龍王仙
童玉女七千二百餘人宣揚正法普救衆生
大雨洪流應時甘潤汝等莫生不信殃沉九
祖幽䰟苦爽名係鬼官之中百劫千生終無
出日若能勤心受持讀誦功德深逺人民無
災各各延壽長年無有中傷
道言國若有難兵戈競起人民相食天地振
動日月不明其國但於福德之方宫⬤之内
或有泉池之處置九龍之位立五聖之形轉
念此經禮虚皇上帝鎮國天龍當得妖氛自
滅兵革不興君臣有道龍德相扶天下太平
恒居禄位是時諸仙等衆聞此演說悉皆利
益普潤含靈俱作禮各願受持
　　　太上洞淵召諸天龍王微妙上品
　　東方青帝青龍王南方赤帝赤龍王
　　西方白帝白龍王北方黒帝黒龍王
　　中央黃帝黃龍王
　　日月龍王星宿龍王天宫龍王
　　龍宫龍王天門龍王閻羅龍王
　　地獄龍王天德龍王地德龍王
　　天人龍王飛人龍王蓮華龍王
　　花林龍王五嶽龍王山川龍王
　　又加殺鬼龍王伽羅呑鬼龍王
　　小吉龍王大吉龍王金光龍王
　　金色龍王陽炁龍王隂炁龍王
　　醫藥龍王獅子龍王鎮國龍王
　　鎮宅龍王錢財龍王井竈龍王
　　金銀龍王珍寳龍王庫藏龍王
　　富貴龍王五岡龍王五穀龍王
　　金頭龍王衣食龍王官職龍王
　　官禄龍王江海龍王雲海龍王
　　淮海龍王山海龍王淵海龍王
　　國土龍王州縣龍王城市龍王
　　靈壇龍王風伯龍王振動龍王
　　雲雨龍王大雨龍王散水龍王
　　天雨龍王
道言吿諸衆生吾所說諸天龍王神呪妙經
皆當三日三夜燒香誦念普召天龍時旱即
雨雖有雷電終無損害其龍來降隨意所願
所求福德長生男女官職人民疾病住宅凶
危一切怨家及諸官事無有不吉汝等魔王
及諸邪鬼若聞此經不去者頭破作七分令
絶根本吾所說此經所厭者伏所禳者却如
有國土城邑村郷頻遭天火燒失者但家家
先書四海龍王名字安著住宅四角然後焚
香受持水龍來護
　　東方東海龍王南方南海龍王
　　西方西海龍王北方北海龍王
各各浮空而來神通變現須㬰之間吐水萬
石火精見之入地千尺復有大水龍王主鎮
中央隨方守鎮掃除不祥
道言善男子善女人家事龍王若能書寫常
安龍處及著庫藏之中皆以清水浄菓依時
供養或是月朝月半祭龍之日讀誦經文呼
召龍王家當富貴無有虚耗庫藏盈溢此經神
驗不可稱量是時四衆聞此演說歡喜無量
八萬四千龍王一時踊躍天地振動神龍俱
㑹大雨洪流普救衆生一切天人同時稱善
稽首奉行
道言王魯李鍾都教勑南湖海陵道士女官
及諸道民一切等人普使令知吾自從前化
以來五十三載被太上所使遊行五嶽化諸
十方周流天下無所不至欲開太平無爲皇
帝而治但今世人情淺薄善者極少惡者甚
多從今以去至壬午之歳吾遣弟子七十二
人遊於世界教化羣生賜其道炁爲以此人
貪財利色詐稱聖賢誑亂百姓千言萬語無
一應報吾自甲子以來以法除之餘三十六
人吾乃賜其道炁護持君庶子善敬之敬之
當時世運逼促惡人衆多吾以己巳之年三
月三日遣十方鬼兵從華隂西嶽驅除惡人
今巳至霍山南嶽徙其故跡十不遺一橫尸
萬萬不得瘗藏汝等叵知巳否吾令毎以三
月三日從嵩嶽遣鬼兵百萬之衆從南冀定
國黃鮑漢間驅除惡人徙其故跡十不遺一
今以恒山北嶽恐至蕩盡吾今語汝愚士視
不盈百行不滿千自言知其久遠聾俗之民
絶可嗟歎從此青齊以南揚州及北燕此是
福地子等勤作齋功掃灑壇治勿得如常吾
至甲申之年當放洪水除蕩惡骸當此之時
萬民蕩盡吾今特意語汝善信之流令各知
委教示道衆訓誨法流各各用心不得如常
吾見汝心從來香火之錢供家妻子以自活
命非是志心之人吾誡汝以後各自改心勤
施惠於貧乏莫用非義之財無稽破費貧賤
非是無運富貴豈是有謀皆是吾力降其道
炁威神覆蓋𦤺使如然吾乃從空而來積炁
而成行乃無跡住亦無影聽亦無聲視亦無
形或能去天三尺離地三尺或能去人頭上
三尺證照天下大地之内何所不見汝等那
知吾神近之與逺吾上不及天下不至地浮
遊天門星河之側何求何欲只念萬姓零丁
大水來至千災並行驅除惡黨萬死無生太
平顯出聽吾皷聲教汝道士女官并及善心
雜類等人吾知天劫當㑹乃有定期年運垂
逼各自用心勿得如常吾以壬申之年將行
百病消除惡人吾語善心之人咸使知委吾
癸酉年常遣三弟子將神真百萬符牒遊履
五嶽俵與善人受符之者萬災不干百鬼不
近至甲戌之年當有一種黃衣而行使與惡
人無别子等勤其香火不得營惑同法之中
共相此形香燈之前自見太平吾告五嶽九
州之内道士女官當值九厄之末百六數窮
人鬼交争惡世難度共相教化皆令從善三
五七九勤作齋功掃灑壇治莫令有闕吾以
正月一日遣百萬鬼兵驅除惡黨以三萬鬼
兵手持赤棒於路殺其惡人復以五萬鬼兵
手持黃藥行其心痛疫病唯殺惡心之人復
以七千鬼兵各持黃藥行其疫病得此病者
脚手▲縮不復得伸復以六萬鬼兵各持青
藥遊於世間人遭此病臆塞口噤不能言語
以𦤺命絶復以一萬鬼兵各持白藥遊行世
間人得此病悉皆頭眩耳聾倒懸而死復以
二萬鬼兵各持黒藥遊行世間人遭此病形
熱如火狂言不眠而死復以五千鬼兵各持
赤藥遊於世界人得此病便即卒死不復言
語吾常以三月三日遣童子千萬人各持雷
車霹靂殺其不善之人汝等世人寧知吾一
日之内勑殺幾人當值百災並行妖惑横生
之際子欲度其災難但於香燈之前莫信營
或之人身遭刑害吾遣三十六弟子遊於九
州五嶽教化一切人民吾賜其道炁是吾弟
子頭上有異不黃當赤不青當白子等若見
其光一心敬奉吾門太平之後無爲皇帝而
治國邦當有三萬六千人爲於仙客復有一
千白童子建五萬八千幡一幡各長三尺頭
起龍復應領五萬八千壮士手持此幡又領
一千一百女官各持香爐當須三種黃衣而
行列如此之時樂不可巳天下洋洋聖化蕩
蕩而萬民無怨吾開太平之始初起㠓山然
後還朴而治汝等何縁而知之吾乃大期有
定大契有存子等各各用心無自怠焉吾勑
汝等道士女冠在法之流莫淮常心吾毎一
年三度遊於世界觀汝所修汝等豈能知乎
我或作遊學之徒或作官行急使或作貧窮
老翁或作淒寒孤兒誰能識其真僞吾常以
正月一日履汝壇治浮游南北或則東西汝
等寧測何壇不登何室不履齋壇之中悉皆
停住吾念汝等恐不成於上善故歷世界是
處經過恐棄真就僞率衆爲非太平見露黃
衣相隨善人得福惡人自衰罪及三族子怨
阿誰吾在九天之上時乗雲鶴駕其赤龍被
差異典五嶽洞府天下名山或遊世俗隱遁
塵中錬行修質愚賢豈知或作嬰幼子或作
白頭翁晝隱而夜遊萬民心不從太平未得
顯海藏開大洪相洲震金皷天下聲▲▲阿
貧將道士典吾復本宫蓮華蓋九室白鹿純
萇松鳳凰棲其陽麒麟來相崇幡花耀日月
見者誰不從子欲見吾身一心歸虚空吾在
九天上暫時五嶽遊衆賢集聚論盟津平魯
溝流血當成津白骨積成丘青齊起洪水冀
定成洪流燉煌鮑漢間萬民當飄浮古有大
十難百錬吾身軀尋思得如此何爲先日讎
海藏開大荒一舉平九州東海爲桑田鬱州
起青樓得見太平者欣樂不知愁太恒華霍
嵩吾先遼不縁欲知浩漫處但尋盟洫間玉
女居河織立機造䋱文如若不信者可往問
張騫信與東方朔心意常令宣天地得合同
集㑹成因縁鬼兵無極衆把石填崑崙何山
能髙此我當獨與天連磋切太虚上立金銀
壇白玉鎮四角循列仙官觀皇老登壇立善
人還長安爾時太上說是經呪令一切衆生
歸心向善矣

太上洞淵神呪經卷之十三










太上洞淵神咒經卷之十四制四
　　　殺鬼歩頌品
道言吾告明羅真人曰自今以後如有善心
之人横遭災疫仍請三洞道士爲其轉經須
斷葷辛去除色慾洗浣身心專情黙念不得
雜想常須存見五帝尊神靈官將吏左右侍
衛齋主志心勤誠禮拜法師時須召請天真
神仙下降救護民難如不䖍心虚費錢帛仙
聖不祐徒用齋資若依吾㫖永保無虞轉此
寳經一部天兵下降魔王束手若不依吾言
魔王烏鄰子頭破作三百分矣爾時明羅真
人乃上請五帝神仙兵馬降至道塲捜擒鬼
賊東方青帝九夷君青神將軍九九八十一
萬人東郷神仙諸靈官一合來下收捉東方
青瘟木精之鬼南方赤帝八蠻君赤神將軍
八八六十四萬人南郷神仙諸靈官一合來
下收捉南方赤瘟火精之鬼西方白帝六戎
君白神將軍六六三十六萬人西郷神仙諸
靈官一合來下收捉西方白瘟金精之鬼北
方黒帝五狄君黒神將軍五五二十五萬人
北郷神仙諸靈官一合來下收捉北方黒瘟
水精之鬼中央黃帝三秦君黄帝將軍三三
九萬人中郷神仙諸靈官一合來下收捉中
央黃瘟土精之鬼一時除蕩悉令消滅令某
疾病痊瘥人口康寧急急如太工口勑令五
方神將殺鬼安民律令
道言百姓官吏門丞户尉左右亭長是諸上
下九卿大夫宅中三十萬神守宅三將軍屋
上廣漢戶主某并家口等所有不利夢寐顛
倒妖恠屢見爾來巳久無有休泰又恐户主
先亡後化七祖九玄前死後逝值以日惡時
凶違天負地千犯三光十方大神八極真聖
𦤺令某家大小疾病災害時興呪詛圖謀蟲
蝗水旱六畜疫侵今故轉經呈章設醮分解
災厄萬事了絶三十六世以來山林社祀三
案鬼賊世間房廟祇靈凶祟千鬼萬魅内外
家親普受經功分解曉了自今轉經巳後得
福萬倍所願從心仕宦遷達所求如意疾者
痊愈夢想真良刑嶽解散疫盗不生鬼炁消
亡邪精滅絶汝等鬼王若不從吾㫖教者頭
破作一百二十分矣
道言自今三洞出化若有道士能爲疾民建
齋轉經奏章設醮法師行道之處惡鬼聞之
自然逃迸老少各須專誠伏地向北聽我道
士偈頌之音魔鬼聞之自然逺逝斥走萬里
不敢復來子等專䖍各宜敬聽
東方青帝君句芒何蒼蒼人如百草長
隨運自然芳善人得生天惡人入鑊湯
同炁自相求異類不相望裏乖外不合
相和如鴛鴦輕慢失道遠恭敬陞天堂
尊師如日月慈孝感十方不信三洞法
萬劫履刀霜七祖入九幽長夜永茫茫
痛哉凡夫癡身死子孫殃誹謗仙聖道
世世苦難當不信身不安行善生天堂
奉籙入仙品面見太上皇長病多惡鬼
須請詠靈章七祖咸解脫得覩日月光
建齋施窮乏渴飲玉池漿天神悉來降
勑吿一切王各各約下鬼不得妄强梁
執毒收萬鬼邪惡令摧藏今日誅惡鬼
依投託旻蒼瘟災走萬里鬼去人自康
逆順各當位蒙福長吉昌神兵治疾病
弟子禮東方
南方赤帝君炎帝何幽幽三天玉女妃
仙真下來遊天地長且久人道短殂兵
玄妙化明世愚徒不知修迷者不識道
道乃未相救智人恥榮禄愚人欲財稠
智者常憂恐愚者不懷愁水來髙九萬
疫毐鬼兵流道㑹心不奉一去萬劫休
疾病陽所覉聖人心踟躕道爲衆生怙
萬劫謂須㬰今日勑十方魔王鬼主等
各須攝汝精當令疾者瘥善神施萬靈
大水洪災起天人九龍迎轉經除凶惡
醮主禮南方
西方白帝君蓐收何零零三洞教世愚
神光照天庭治病病自瘥火水自消停
遵師佩符契仙道自然成誹謗毀經法
罪愆往不聽愚智天地分積功非一形
奉師念善縁仙道何足成今日呈口奏
玉女下來迎處誠西向禮福慶自然生
北方黒帝君玄㝠何幽幽但見髙上人
學道長自修奉師尊玄聖託心衆真遊
勑魔療百病萬鬼不敢投干試悉斬滅
一切不得留天丁語力士惡逆值者收
十方太上勑不得住須㬰宅神門戸鬼
上下自相求覆護利生活萬惡悉消除
諸天玉女降真仙下與俱若其病不瘥
魔王等自屠今日齋醮畢福降如雲雨
中央黄帝君統領十方仙真人玉女房
玄應悠悠相幽暗三光照日月暉然朗
堂堂煥上陽三洞遍流行救濟於諸方
男女奉修者面見於玉皇乗鳳託景遊
身聳以翱翔衆真皆雲集婇女花散揚
志心中央禮患者得安康
東北梵炁君無上諸天皇靈妃真仙侣
飛歩渉雲剛奉師受三洞世世子孫昌
今日拜口奏殺鬼勑魔王疫鬼奔萬里
凶邪自摧藏若有千試者命殞自消亡
大聖化萬兆信者入仙邦誹謗口舌起
自然值風霜何不奉大道尊敬陞天堂
專勤東北禮疾瘥壽延長
東南明帝君風神志峩峩玄女來稽首
九龍度三河人生一世間猶如託松蘿
松死蘿亦枯人命何足多愚者恐不活
智者隨世波生官不久停須㬰有吁嗟
自無大智聖安能避世羅疫病悉時起
先身禍録多今日上口奏天人勑大魔
魔王小鬼等急去不須蹉百邪一切惡
斬之令滅磨醮主東南禮生炁自然過
西南太一君天毋告至靈弟子請章奏
建齋求長生萬病自痊瘥官府悉休寧
家親仇解釋水火逈然停仙人來救護
玉女九龍迎三洞除世難信者萬劫生
西北炎帝君三光動神明一心奉符契
仙真下來迎玉女千萬兆奉師修長生
消災立大功已滿神龍迎不信誹謗道
九幽永㝠㝠坐起誣說人萬劫不復生
疾病官口舌盗賊由先刑今日祠五帝
口章濟死生䖍恭西北禮聽我誦詠聲
上方虚遼遼天人悉依依三洞化世愚
佩者得雲飛口章治疾病疫鬼自然衰
今時謁五帝詠此甚希㣲蕩除宅中瘴
群魔自擁威專心佩符籙尊敬誦經師
上方禮三十萬福自然歸
下方世界君彌齡何苕苕兆運謂今夕
萬載如一朝中有不死者口詠三洞謡
建齋念神呪口章勑魔王玉女十萬衆
疫鬼悉潜藏精誠祠五帝求生㧞先亡
欲得除疾患專心禮下方
　　　三天帝君頌曰
　　茫茫太初苕苕彌蒙中有賢者
　　左右仙翁玄女下來仙靈萬重
　　五嶽神仙來輔邕邕侍者八萬
　　玄老青童治療世病殺鬼消凶
　　今日口奏萬鬼投洪敢有干試
　　斬之不容志心三禮令汝永隆
　　　　九天玉女頌曰
　　三洞流化炎炁拂天仐世淺薄
　　愚不識賢見善棄之長夜緜緜
　　道說良善七祖泯泯疾病官厄
　　口舌紛紜佩符請籙心不自專
　　兩舌誣謗却反怨人壞人善事
　　破戒好婬如此等輩惡辱道門
　　死入九幽殃及子孫曲取側入
　　目前求㤙不知罪重萬劫牽纒
　　先身無福長病聮緜不肯施惠
　　急反求人元不積善悔復何言
　　志心䖍禮萬聖賜㤙
　　　　扶桑大帝頌曰
　　玄玄三天上有神師五斗落落
　　三辰暉暉仙人來下玉女遊嬉
　　真皇劫壽兆運萬紀立功行道
　　救病及私邪不干正曲直自歸
　　今日口奏建福巍巍鬼王攝毒
　　悉除患衰䖍心禮聖萬福來資
　　　　金天真母頌曰
　　世人紛紛自作紜紜三洞流布
　　愚者不聞見法不修造惡凶存
　　貪害目前十苦所纒三塗六賊
　　五道八門依投口奏建福祈恩
　　願解宿咎見在蒙原闔家禮拜
　　䖍仰上天天女來降爲除災迍
　　　　天真皇人頌曰
　　三洞流演神兵驅除愚者不信
　　自招禍餘聖人歎念嗟世頑夫
　　悠悠三界徘徊天衢不知求道
　　陞仙天㕑病苦緜緜乃覔生徒
　　先身不善今世且殂心口自責
　　割己又無賤身慕安入道自舒
　　䖍請口奏以聞太虚建齋祈福
　　衆惡消除青童玉女仙人下娱
　　三十六天天女同俱三五七九
　　二十四元一時行道萬惡消除
　　志誠六拜善福有餘
　　　　三十二天玉女頌曰
　　天化愚癡世人不知殺害無辜
　　令人神馳奉佩三洞天女來宜
　　今日口奏勑神令知病者速瘥
　　鬼王不違各專三禮積功無疪
　　玄女親降福令齊施
　　　　三天玉女頌曰
　　黄赤紫府開道之文受巳不行
　　壅塞鬼門三洞神呪飛仙元根
　　受不奉遵七祖昬昬先世有罪
　　病難去身今專解謝傾膽首陳
　　先世所負咸乞蕩捐一如尊勑
　　從師經言稽顙再拜上請天㤙
　　　　十天真人頌曰
　　三天玉女群仙下遊奉師遵道
　　萬病自瘳水火劫運智人懷愁
　　愚者不信千載同流柰何頑夫
　　死入九幽今欲治病化示凢流
　　三禮志心天女來稠
　　　　五嶽仙人頌曰
　　世人多惡愚鄙聚生不信三洞
　　四九藏經因此𦤺病病苦縈丁
　　先世今身罪謫不輕今請口奏
　　建齋求生令得蒙恩獲見太平
　　志心三禮永保康寧
　　　　三十六天大梵王頌曰
我見世愚人不信有聖真自作塗縁業
殃及七祖親依師佩符籙反更如凡人
三洞信不輸天租又逋陳嵗食年年替
月料漸無殷以此及大罪罪積病居身
欲除宿生債須勤建福田要却五瘟疫
口章聞三天上奏北向啓勑下消宿愆
　　　　三十六天天人頌曰
我見世愚人愚者不信道見人受三洞
謗之爲顛倒不知神呪文飛仙地神造
教人受黃赤狐疑反受栲今身有重罪
並是前生惱䖍誠禮至真請來爲解考
十天大神頌曰
我見世途人愚惡不知真一生謂千載
不知有先身適口誹讟人謗師有三心
自招加罪栲罪栲譴人身疾病常緜緜
當此何所怨今特上口章志誠禮上仙
　　　　三十六天天女頌曰
我見世愚人自作行屍殃奉師心不正
那得上天堂今身有重病乃是先身殃
鞭撻百姓苦天乃賜凶𦍙今日萬種病
建齋上口章遍禮諸真聖䖍敬謝十方
　　　　九天天女頌曰
十方太上尊慈念一切人乃行中元炁
無一識仙真奉籙身行惡偷盗常居心
是以投章奏過度此迷津䖍心禮髙聖
乞垂赦罪源
　　　　十天真人頌曰
我見一切愚心不知已身貧窮行十惡
見善如不聞貪惜小財貨遂𦤺大罪愆
罪源日夜積愆積悔何言𦤺令人萬病
病苦縈終身今日上口章章奏逹天門
䖍心各各禮神仙降大恩
　　　　西王母頌曰
　　世俗紛紜自作紜紜三洞流布
　　愚者不聞見法不修造惡因縁
　　貪害目前十惡所纒三塗八難
　　五道鬼間今日建福七祖生天
　　見在長存歸向十天玉女來下
　　爲汝留恩弟子三禮福慶千春
　　　　三天玉女遊頌三首
迢迢三界外中有仙官臺真人千萬兆
乗龍駕鳳來三洞演化愚神呪除洪災
五帝召魔王收惡束鬼骸敢有干試者
天丁斬鬼形
玉女詠十方鬼死人自生衆神聞妙法
七祖生天庭悉皆蒙解脫俱遊紫鳳城
奉道㑹仙真存子中心正念善乗龍飛
不信墮幽夜萬劫處㝠㝠一去永無生
若敬度三災奉師受妙經
大道甚㝠㝠敬師如日月慈孝感天靈
不信三洞經萬劫履刀霜七祖入幽府
長夜何茫茫痛哉難可當身死子孫亡
不說無口非不盗生天堂奉師入仙品
面見太上皇弟子三禮拜長生永吉昌
道言凡建齋行道轉經設醮誦呪呈章燒香
存想思神念真上啓太上虚玄洞淵三昧神
呪大經寳藴靈文上元太一空洞三天太真
髙上玉皇玄中真人無極大道十方應感天
尊太上老君天帝司命萬道聖君二十四尊
賢天上地下神仙兵士三十六真人五帝神
仙巳聖未聖通玄諸君一切天人普垂降下
證質丹誠併心同力圍遶齋主宅舍千遭百
匝張弓駕箭守鎮四方丈安一將尺𦤺一兵
搜括齋主所居百里之内寸尺之間收取五
瘟疫毒爲害之鬼獲便誅斬矜赦弟子家眷
四時安泰萬禍氷消官司口舌永不相干無
興水旱孳牲繁盛墓宅昌吉人口隆康舉意
營謀咸蒙稱遂鬼魔逺去邪魅潜奔若有一
鬼一賊不欲去者吾遣三十六天神仙吏兵
下來收縳次次斬之不令遺漏急急如太上
口勑勑又准女青詔書律令
道言自今以去天下國土若有頻年遭罹瘟
疫悉是魔王烏鳴鳩等所部鬼衆爲於災禍
遊行天下與民親七祖逝魂同行瘟疫殺害
國民若有善心之者能發保全之心詣請三
洞法師置立道塲轉經念呪依法陳章設齋
祭醮祈禱五帝神仙功德無量除瘟降福功
無比儔七世亡魂遊神碧落九玄宗祖擢質
朱陵出三界以超然坐六虚而自在人民康
泰老少安寧益筭延年長生度世田收再熟
蠶吐八絲墓宅宜人孳牲盤黨公私静貼災
瘴消沉國主帝王德逾堯舜金枝茂盛玉葉
常春天下太平干戈静息州牧縣宰用道安
民災害不生禍亂不作四蛇攝毒六賊停嗔
吾今故傳此經爲汝衆解災却患何不奉受
受者䖍敬獲福無邉若有欺師負道不依經
言五逆不孝殺害無辜割剥孤貧侵傷良善
罪積山海若乃先亡後化見在今身男女老
少貴賤之流年七以來有此莫大之罪今故
燒香普爲懴悔悉乞除蕩不賜謫罰從今轉
經之後汝等鬼衆并及魔王部屬一切精魅
悉從真經所指若有强豪鬼賤不依吾勑命
者即遣十天大神兵一時斬絶不留種裔急
急如太上口勑殺鬼安民律令

太上洞淵神呪經卷之十四





太上洞淵神呪經卷之十五制五
　　　歩虚解考品
道言吾今不忍見汝天下蒼生福德淺薄自
從出胎世上年七解語以來舉手施爲出言
用意心生五毒六賊競興曽無善慈唯只惡
生好殺遂被三尸注薄七魄録名常以甲子
庚申奏入天曹案内罪滿三千簿内天符降
於中斗之司勑令本命星官收汝三魂七魄
送付泰山地獄次落司命案中重罪牒歸酆
都入於二十四獄罪重不積只在泰山十八
地獄之中晝夜鞭笞時時考撻款辯既定案
牘分明獄卒擎又曹官引過閻羅大怒罪故
難容各准條章償他業債或生天道或生地
道或生人道或生鬼道或生畜𩔖道或生或
病或死或未死或令飽死或令餓死或令熱
死或令寒死或令水死或令火死或令土壓
木傷死或遭金鏘鐵刄死或遭蛇傷虎咬死
或遭蛟螭魚鼈死或遭豬牛犬馬死或遇刀
兵枷棒死或遭雷電風雹死或未死身染諸
色惡病或患五色腫炁等病或患焦瘦等病
或狂邪風癎等病或患疥癩㿈疽等病或患
瘡痍▲▲等病或患骨蒸勞瘧等病或患盲
聾啞吃等病或患喉閉鼻塞等病或患頭旋
眩亂等病或患傴背凸胷等病或患矬短交
脚等病或患腹脹肚滿等病或患心痛嘔逆
等病是諸種種惡疾卒名不盡皆是汝等衆
生宿縁罪報不能覺悟吾今幸當救民之任
不忍見汝衆生受斯苦病災厄常縈吾今專
遣明羅真人持經行化天下爲諸衆生㧞度
五苦解災却患濟厄扶危治病救疾消諸禍
源若有國民遭罹衆疾官府獄訟繫閉經年
水旱蟲蝗兵草疫瘴諸醫不愈者但請髙行
三洞法師潔置靈壇轉經誦呪奏表呈章建
齋設醮祠謝五帝神仙歩虚讃詠旋遶太上
自然至尊釋㑹天兵功德無量衆罪消散鬼
兵滅亡疫病痊除家眷清泰人口禎吉國府
和平水旱不興田蠶倍勝孳牲盤黨吾今為
汝讃詠攝毒收瘟宜須䖍聽道衆頌曰
東方蒼老君號曰勾芒靈梵女遊太空
迢迢拂玉亰大乗緫三天衆兵統魔兵
八音遍十地九龍雲輿迎建齋立大功
長夜自然明正道法皷震百邪悉摧精
魔王來稽首方始免其刑善神守門戸
力士交萬靈道炁廣流布家親咸安寧
疫毒皆消滅萬民悉長生相與弘至道
俱遊紫鳳城
南方炎帝君八表號閻浮飛軒駕雲輿
十真三天逰玉女乗霄唱金光溢丹丘
今日轉法輪梵響震九嵎天帝勑魔兵
風舉自然休晃晃三光耀百邪没九幽
若有干試者力士斬其頭諸天帝王子
殺鬼豈敢留故有强梁者鑊湯煑其軀
千千悉斬首萬萬不容留興齋攝魔精
魍魎值即收大道威嚴重神風掃邪妖
疫鬼即消盡萬民無災憂
西方蓐收神號曰爲句尼三光懸太虚
朗朗照四維八音三十二百邪豈不摧
今日建福田神呪破鬼儕然燈光照逺
長夜朗然關風止雨亦休斬妖束鬼非
敢有違逆者縳送地獄畿金刀縱横截
鐵杖歴亂槌行道除百惡燒香滅千災
道士心精志積善起死骸萬邪畏真正
㐲匿焉敢違奉師尊大道道炁自來歸
愚迷不能學智者常栖依不惜財貨身
貴敬乗空飛
北方欝單境帝神曰玄𡨋落落四運開
昭昭五炁明豁豁邪穢除蕩蕩天地清
太上威嚴切凶魔死不生敢有違逆者
收之付天丁千千皆截首萬萬悉誅形
閻羅剪邪魅北帝滅魔精神風掃不祥
萬惡不得停上聖惠澤流是物普咸榮
若有違勑者神兵寸斬形
中央戊巳神黄帝緫萬機三秦統八方
句陳耀天輝神光輝照灼豁然幽夜開
至道恩慈普萬兆悉歸依今日建萬齋
萬惡不敢希風停無動條福德髙巍巍
鬼疫須逺徙億億斬無遺國民遭病苦
詣請神呪齋病者得痊瘥鬼疫自然摧
諸天攝魔魅衆真逐邪非太上金口勑
速去勿令遲
東北艮之子其神禦隂節奉承太上教
善惡令分别邪僞不干真犯者宜誅殺
上聖護生民侵者天垂罰洞淵理清肅
三昧法嚴切神呪滅邪魔群祅並消滅
除凶凶即止斬鬼鬼便絶神兵盖天下
靈風掃地發萬神十方赴千災九隂歇
公私無障惱存亡俱解脫
東南巽之域地戸張網羅羅網遍天下
萬鬼難得過五嶽爲安静四海不騰波
千邪不敢動禁勑一切魔魔鬼敢逆者
斬之付陀羅頭破數百片身形悉消磨
吾救生民苦災厄焉敢過三官宣勑令
一如女青科
西南坤之毋神呪收邪精禁之天地鬼
瘟毒不敢行苦有不從者神乃斬汝形
今日建大齋殺鬼而理生三光一流照
九幽普開明朗朗遍十方百鬼無藏形
故爲病不止收之付七星神風掃凶孽
邪惡自然平老君明勑教斬殺衆魔兵
西北乾之父其神通天光聖帝愍黎民
百鬼何尅傷故結天羅網遍布於十方
捕兵收疫鬼無令得潜蔵次次皆斬殺
付入沸鑊湯一切令滅盡無復得逃亡
今日立功德福流除禍殃病者得痊瘥
健則保休康宅舍悉清泰鬼炁並消亡
天神咸擁護闔門永吉昌
上方諸天帝出入大羅門䕃育閻浮庶
劫運使長存萬邪敢不忌縦毒殺人民
狼藉死病苦怨感徹上天太上降大兵
擲火收百瘟三五斷邪逕七星塞鬼門
掩縳付天獄萬民方保全
下方地祇靈網網都九域澄清於四海
安鎮於五嶽制攝邪魔鬼不得行百毒
上聖護生民故降明威勑若有違逆者
收擒付天獄鐵鉤鉤鬼眼金刀截手足
神呪殺㐫魔萬邪滅種族黎庶荷道恩
無復有悲哭免度凶忌年㑹見世安睦
稽首十方真永劫無災毒
道言世間信士中國奉道法流今有十天帝
君重宣三昧洞淵靈音神頌修齋設醮切須
諷詠怡神滅鬼功德無邊消禍祈恩福德立
降今當敷演子宜諦聽
東方九霞天震宫清泠府玉女扣金鍾
魔王擊法皷帝君勑令下九龍走雲雨
幡節來平空十真呈妙舞超㧞長夜魂
能治生靈苦天丁拽寳刀力士開煙霧
搜括邪魔鬼飛天静道路三洞今流光
遍照修齋戸
南方三炁宫重離煥太陽散花流十天
玉轝燁九光朱鳳㗸玉印火龍駕寳幢
玄女歌長生青童焚降香萬萬排天兵
千千誅魔王大帝降天符掃蕩諸不祥
殺滅六洞鬼一一付鑊湯正法巳宣告
興福滿州邦
西方七炁尊兊官飛金鋒玉輿乗翩翩
仙仗排虚空鶴舞髙盤旋寳珮敲玲瓏
中有萬紀靈演說三洞功濟㧞幽塗人
陞空大無中金兵千萬騎邪魔莫相逢
正教昌國府殺鬼無遺蹤今憑大道恩
普願駕六龍
北方五炁尊重坎玄武神水精疊爲宫
仙府長如春黒浪深無涯酆都髙不群
帝君說洞經幽顯咸得聞邪鬼不正形
破骸誅殘魂羅天有猛獸吐氣四海昬
流鈴飛火輪清化安乾坤是人修齋力
咸歸萬福門
中央戊已神五土列爲尊朱闕聳太空
寳殿藏崑崙長生十二經玉簡金口言
翊翊排雲力百匝修齋門天丁碎黒毒
力士誅黄瘟帝君殺鬼符掃蕩萬袄群
仙童扣瓊鍾洗㧞長夜魂香燈明朗朗
果報勤勤恩
東北清梵天艮宫深清泠玉女散寳香
真皇演洞經簫奏鸞鳳音風韻雲和聲
遷㧞九沈魂皆陞紫霞城千里掉劒輪
萬里排天兵爲害諸魔鬼今日難藏形
驛龍咸律令誅殺付天丁福興禍自滅
千載保安寧
東南梵寳宫巽域青雲阿神兵一持呪
三界摧邪魔功德巳巍巍碧海無風波
玉女空洞吟青童歩虚歌善功今巳立
仙路輕雲羅幢盖間花飛神兵歩歩多
上聖降虚空齋福髙嵯峨三宫十二司
大宣太上科
西南梵炁城坤宫太玄霞九光凝融融
十洞騰雲車虚皇談秘經衆仙散天花
金龍飛赤焰鐵面擒兇邪明燈煥重泉
仙唱増善芽魍魎及魑魅一一付金叉
三洞今流行萬真遵十華然燈照無邊
功成清浄家
西北號天門乾宫紫霞深妙樂奏嘹嘹
寳殿香沈沈三天别無路但照清虚心
齋功與經力能除悲苦音修者陞天堂
劫無寒暑侵大道弘三洞神仙次第吟
敢有諸邪魔縦恣非胷襟衞護修齋所
飛仙寳華林
上方無極界三十二清天中有長壽人
千萬無窮仙虚皇演真經仙唱盤空旋
群龍駕紛紛五帝車翩翩太上勑令下
三界誅魔祅浄蕩五濁中願離苦火煎
拯㧞幽㝠魂奉師尊聖言修齋立功德
代代受榮遷
下方十二真四溟杳無涯修齋戒羣魔
勑令除祅邪香引碧煙雲燈列紅蓮花
玉女歌不盡福備無窮家暘谷定寒池
超度五雲車玄朗齊三光勿令煙雨賖
今日禮十方天兵百匝遮慈悲無上力
隨願宴金華
道言吾今專遣大宗法師爲汝有病有難疾
苦之家普說消災歩虚今汝三十六天魔王
一時歸心降伏自今以去不得更與天下人
民作於禍患聞見大道真言悉皆䖍心崇奉
各各稽首而聽頌曰
大道出虚無玄朗照衆生天人化愚迷
神仙超雲征若能救八難此道得長生
至理何寂寂虚無甚㝠㝠太上坐玄䑓
玉女詠太清至人無處爲汝乃知道成
諸天朝太上三五自來遵飛仙遊三界
真人雲中吟聖人無不噫孰能知此心
正真大一化無兆自陞天獅子鳴大野
鳳凰應節吟神仙來稽首汝乃自知玄
三五輝時映玄朗應物遷虚無不自號
浩漾入無間若能得此理何有不成仙
虚無無常號唯存志心形天尊出幽㝠
道亦此中生智士學明教可詣太上庭
天人把朱花玉女揮玉芝神人群來侍
飛仙啓皇基太極諸玄子非世所能思
仙人壽萬劫千歳若一春兆年謂今夕
俗號焉足論若有神仙骨爾乃應此心
三洞流十方明教須人弘忠信奉經戒
亦如五嶽靈自無髙騰骨陞飛豈可登
注心三界外泛想遊玉亰真人空中詠
玉女乘虚翔今日朝天尊稽首禮玉皇
　　　　齋時三首
太上甚髙玄至理無遺蹤妙覺虚中唱
仙人詠空洞自非黄林士孰能弘此功
翊翊排雲出迢迢諸天人口詠真祕訣
八龍登紫宸自非髙上賔安能體此文
至理超遐津有存無不解玄匠朗三光
真人受範楷仙人揖流丹莫不稽首禮
　　　　洞淵大齋建夜三首
妙哉三洞經神護九龍迎建齋破慳心
得遊紫鳳城志功積萬劫邪魔敢不聽
嘹嘹八音響十方太上京三洞好專心
誘化度衆生勑文一說法三禮坐聽經
迢迢三界外渺渺甚㝠㝠今故建大齋
然燈照玄星忽有小鳳嘘告神勑魔兵
道言吾在三天之上不忍見汝天下衆生多
招殃患疾病死亡狼藉皆是汝等衆生自從
年七以來六賊十惡競生身心常被三尸記
其罪目奏上天曹命有短長未令追入因被
天曹勑追魔王遍行疫病只爲身心口手自
造罪愆吾今爲汝群生廣申懴悔各令魔王
鬼主聞見經言自然各生慚愧攝毒收病汝
等世人志心静聽說其罪元
道言吾今告汝衆生汝從年七以來乃有呵
風罵雨之考又有不敬天地之考或有不敬
日月星辰之考又有呪罵天地神靈之考又
有露形三光之考又有怨罵鬼神之考或有
唱引㝠神忌諱之考或有不崇法戒穢慢有
妙之考又有不敬父母師尊之考又有向於
三光大小便面之考又有不敬經法泄露秘
文之考又有毀謗忠良善哲之考又有以少
淩長不相和順之考又有輕秤小斗與人之
考又有重秤大斗入巳之考或有棄道受邪
之考又有作事非法之考或有勸人作惡棄
其善根之考或有不敬法教敗人成功之考
或有專行兇逆掩善揚惡之考或作邪師無
靈指示妄爲神語敗人心事之考或有犯塜
觸墓驚動靈識之考或有觸犯宅神穢慢井
竈之考或有穢汚投於水火之考或有穢慢
土未之考或有阿汚金銀銅鐵之考或有借
貸不還口是心非之考或有𥬇人作善欲人
爲惡之考或有憎人善功藥爲非法之考或
有見人修功立德慳惜不施之考或有祈福
請願心不恭敬之考或有買賣道釋經像財
物之考又有呪詛無辜牽引平人之考或有
侵淩横生謀奪之考或有飲酒食肉託醉呌
喚神鬼之考或有貪婬色慾不避親踈之考
或有修齋設醮不依科儀之考或有急難不
救有危不扶欲令傾陷之考或有發願修造
功德不能成就之考或有疾病得師治救不
解文䟽之考或有恃酒放狂淩突尊少毀壞
一切之考或有見人婦女妄起邪淫之考或
有持齋破戒傲忽上仙之考或有殺害生命
踐踏蟲蟻之考或有貪婪不知止足之考或
有縦心妬忌打罵下人不與衣服之考或有
惡心攺換關契取人田地之考或有醉時或
是急難許其良願後以負心不醻之考或有
意圗謀一切兇惡之考或有衣食豐足所運
從心不知慚愧天賜之考如是衆考不可一
一盡言今專轉誦之次陳露前愆▲願蕩除
一時矜赦罪沈九地福起十方世世生生常
逢大道信受奉行
太上洞淵神呪經卷之十五





太上洞淵神呪經卷之十六制六
　　　勑鬼品
道言十方世界百姓男女若鬼魅所侵疾病
死亡或癲癎狂走獨言獨語或霍亂吐痢轉
筋不止或瘟黄疫毒熱病腫病脹滿或水火
劫盗財畜死亡口舌相加横羅官獄禽獸雞
犬血流光恠胎姙墮落男女傷亡向願乖違
種種迍塞墓宅不寧生資虚耗凡有轗軻貧
窮不利當詣明師受吾誡籙尊奉禮敬不作
諸惡有災之日沐浴冠帶燒香禮經端坐安
心恬神静慮捻香叩齒三十六通呪曰
頭戴朱崔足履玄武左扶青龍右踞白虎前
有蒼精劒㦸後有金槌鉞斧天丁力士衛我
前後有黄奴百衆凶邪鬼賊急去千里急急
如律令
道言天下有無數之鬼侵害萬民吾今盡知
汝名名赤頭殺鬼王身長二丈部領三十六
萬億衆殺鬼各持赤棒遊歴世間向取生人
又有三天大魔九天大魔三十六天大魔十
方殺鬼領鬼大王三十八萬人復有東來神
西來神南來神北來神各領三億萬人以爲
侍從病害男女損耗資財吾皆知汝名急去
千里若不去者吾遣八部禁兵打殺汝等急
急如律令
道言大魔王夏銀烏延赤波洪供等及大驅
除將軍三十九億人大兵一千二萬人赤弓
大卒四十萬人九州力士萬九千人司命四
十九億人天殺侯王大兵八十一萬人當承
吾教命爲諸善男女收却千精萬邪驅令出
境勿犯良民復告三十六天大王七千萬人
九天大兵九十億萬人天神不離八千萬人
天丁力士三千萬人傳香玉女四十萬人侍
香金章四十萬人三十六梵王及義兵九千
億人汝等聞經當來衛護生人某令鬼魔退
散百病除愈復告萬和力士四十萬人百舌
吏兵三十六萬人等聞有轉經宣呪之處汝
等當爲生人和喻家親丈人令内外分判家
親安穩擁護生人外鬼邪精一切驅遣守護
有功依科遷賞違吾者結罪三官慎之慎之
叩齒三通咽液三過
道言若有清信士女君臣吏民沙門小仙百
官品族山中智人勇猛進士豪貴下賤若聞
此經即能信受當知是人無量劫來甞爲仙
人天上來生也暫出世間不乆應仙也或爲
屍解若託滅度即生天上終不死也以是義
故略說此經世人多不信道人民心惡聞說
此經心生輕慢誹𥬇神呪不信聖言將爲妖
惑不敬真經欺師賤道無心信受如此之人
從三惡道中來常懷毒害惡炁未消業障罪
重使其然也或現世苦惱貪慾愚癡如蠶繭
中自纒自縳無復出期或得重病遍體瘟黄
疫鬼纒身常在左右營生失利所作不成縦
任大官還復退落或被刑殘須㬰之間便成
下賤暫時富貴後乃貧窮若得重病家口無
原或身生惡瘡蟲癩之病膿血臭爛或生疥
癬花瘡水腫炁病癕疽蠶瘡丁腫爲鬼疫病
染汚四隣若得巫師轉増困重遇好良藥亦
不能醫乃至命盡由有餘殃輕慢斯經天罰
故也如此人當復入無間地獄幽牢檻柵之
中億劫不原復後乃得出爲禽獸六畜之身
人所惡賤不欲喜聞食諸穢惡不淨之物乃
至糞雜當欲不足困苦負重又加鞭杖一失
八身萬劫不復輕𥬇此經得罪如是吾今觀
視下界衆生苦樂報應壽命短長富貴貧賤
所爲不等故哀愍一切苦惱衆生猶如赤子
勸化愚闇當使敬信盡令解脫徃生天上不
爲胞胎之所苦患常得清淨自在之身與吾
同遊乃說偈曰
三昧廣流布有縁能得聞賢者即信受
積劫爲貴人暫來生世間不久自應仙
爲度衆生故遂來到此因吾遣諸天人
億劫真仙衆教化於愚㝠惡人不信受
及更𥬇斯經謂法無靈應相與不敬愛
生世受苦報疾病之所纒疫鬼及魔王
來滅汝家門六親及妻子盡死猶不足
魂神入地獄萬劫無出期墮落黒闇中
幽閉於重檻病毒甚難忍長夜復幽㝠
後出爲禽獸食諸穢惡物或作六畜身
爲人所輕賤負重而鞭杖輕慢斯經者
獲罪如上說若人能信受福報生天上
有骨應仙者受持三昧經汝等修中道
當得見真君
太上說此偈已九天大魔王三十六天魔王
及天人婇女諸天梵王魔王眷屬聞天尊說
此偈頌心中歡喜一時俱起稽首再拜我等
大梵魔王亦隨徒衆常隨守護遊行天下受
持之人無令疾病收殺疫癘鬼賊爲禍之鬼
令疾病速得除瘥萬願從心官事解散經求
稱意若有惡魔精邪惡鬼不從太上教勑者
我等當收汝等惡鬼斬之萬段碎如微塵終
不恕也我等魔王自共誓曰不敢爲惡願轉
鬼身長爲仙道親近大聖是時真人蔚明羅
通智識章句民子等真人及諸天大衆聞天
尊所說妙偈心大歡喜各稽首三禮信受奉
行


太上洞淵神呪經卷之十六


太上洞淵神呪經卷之十七制七
　　　召諸天神龍安鎮墓宅品
爾時太上道君於開光太初之先與諸天神
仙大聖衆十極神王同詣長桑林下暘谷之
墟左遶行道三匝同心作禮上白元始天尊
臣見凡人父母及諸眷屬亡殁之後葬於岡
山建塜立墓以安萬年冀保宜孫利子待其
富貴光門今乃居家累年轗軻竟歳凶喪破
財散榖非横連緜縣官牢獄繫閉經年畜養
不孳田蠶失力所運乖錯所謀失宜仰賴宿
因今身獲慶值於此日得覩無上至尊釋我
愚懷乞垂哀愍儻蒙旨誨斯乃朽骨重肌仰
受鴻恩難酬生育於是元始天尊乃彈指顰
眉而告太上道君曰卿今所說凶殃之理甚
是濟苦良因欲蘇沈沒迷愚咸居福岸卿當
復坐䖍恭瞻仰聖顔志心懇切以側聆專意
投誠而伏聽天尊乃告太上道君卿曽見飽
暖之流及飢寒之者否道君曰每見未委根
從何起伏乞聖恩特垂指示天尊曰如此善
報者或是前生自種福報今身或承祖父餘
慶潤及兒孫承兹飽暖更能拯貧濟苦營修
古跡靈蹤聖治仙居並宜崇建現世獲福不
在後時如是飢寒貧苦之者或是先世劫剥
深害善人或乃竊盗修造等物見危不救見
厄不扶或待人力數多或倚連倉積榖或託
家盈財帛或慿富厚錢銀或言人多宅狹或
嫌㕔堂低小不避身殺命災不識財衰禄絶
率意修換干犯二黒五黄宅絶身衰營運九
空四廢或乃葬埋眷屬只畏呼婦殺兒不取
亡人利益年月營墓之所又是死人五鬼三
災𦤺令生人受生殃禍使其人丁兇暴或乃
交徃惡徒或時恃兇凌弱或時抵突長者或
則罵父欺孃𦤺被木石所傷亦遭蛇虎所害
或遭雷霹或被災火焚燒殟瘴疫殂兵傷獄
死連年訴訟横失錢財所作不成所求難遂
田蠶失力眷屬不和六畜不孳累歳迍邅連
年不泰求安無路可㝷髙行真人明了經文
道士依如靈寳自然典式或一日兩夜行香
昇壇關奏三時行道轉經呼召天神地祇龍
王聖衆解釋前辜後過懴謝巳往罪愆乞赦
所觸深尤願降鴻恩拯之壇髙二丈四寸闊
一丈二尺有餘纂二十四莖左繩三匝繞之
開天門地戸安人門鬼門於壇内列十一方
香座或五方香几嚴飾壇塲敷陳幡幢䖍告
虚無自然大道玉清元始天尊上清玉晨道
君太清玄元老君上上太一空洞天尊十方
無極大道太始五老帝君三元尊聖日月元
君五星至聖七元真君五斗神真三台官屬
恭敬䖍告具述祈請根源肅睦身心乃敷經
卷龍名神位
奉請
東方守墓鎮宅青帝神龍王
南方守墓鎮宅赤帝神龍王
西方守墓鎮宅白帝神龍王
北方守墓鎮宅黒帝神龍王
中央守墓鎮宅黄帝神龍王
東方庫藏神龍王南方庫藏神龍王
西方庫藏神龍王北方庫藏神龍王
中央庫藏神龍王
天神神龍王地祇神龍王國邦神龍王
府郡神龍王東方修吉神龍王
深林神龍王南方多善神龍王
花留神龍王西方甘思神龍王
善然神龍王北方波流神龍王
思慶神龍王中央驪龍神龍王
宫殿神龍王㕔堂神龍王屋宅神龍王
房閣神龍王㕑竈神龍王莊田神龍王
蠶桑神龍王絲緜神龍王紬絹神龍王
錦綺神龍王綾羅神龍王金銀神龍王
珠玉神龍王銅鐡神龍王倉廪神龍王
八榖神龍王天子神龍王諸侯神龍王
郡主神龍王縣宰神龍王家長神龍王
子孫神龍王岡山神龍王
䕃注墓宅神龍王隂宅神龍王
陽宅神龍王護國神龍王安府神龍王
保家神龍王驅鬼神龍王斬鬼神龍王
六畜神龍王錢財神龍王招財神龍王
衣冠神龍王仁義神龍王忠孝神龍王
雨露神龍王泉澤神龍王
元始天尊說此諸天大神龍王各九十萬衆
若有志心善信男女弟子累年家多迍轗但
請髙行明逹道流於家建立道塲或装壇立
纂子午二時申奏口章亦看兆民祈求所懇
事理大小如是解災度厄唯只轉經三時關
奏或六時行道齋畢散壇設招龍大醮一筵
保鎮家國王民流俗各得平安無諸災害併
消凶惡福祐咸臻賊盗潜蹤神龍擁護驅遣
災患速去萬里郊坰人民樂業一種九收太
上勑令諸天大神龍王十方神兵力士各各
奉命下來鎮䕶國府塚宅此時國府帝王大
臣及以士庶併心奉道各各願受北極神呪
妙經教法流行諸天龍神大聖神王力士真
仙兵衆皆來擁護受持經法善信男女各保
益壽延年恒居禄位國土永泰人民安昌八
穀豐稔天下太平三光真明常依晷度五運
不錯四序順時三災永除兵凶絶跡急急如
太上所勑神龍安人大律令
元始天尊復告下元之人一切衆生自今以
去天下若有國府不安人民不泰三災競起
五毒興行賊盗侵人郷坊塗炭人民失業府
郡荒殘生靈餓殍親眷相踈骨肉分離此是
鬼兵災害興行令人苦酷若有國王府主方
伯髙人能率兆庶十家五家同心併力市易
香油修建道場䖍請髙行道流明了經戒道
者轉讀召龍聖典北極洞淵秘文同誠潔志
共禮元始真像五老上帝尊儀一切仙聖真
形具陳所修情理精誠感逹吾乃悉遣所召
聖真神龍部從俱降道場聽民所願即乃施
其兵士收擒爲害殀兇撲滅五毒三災乃降
鴻恩大福保護歸心庶俗永受玄恩常沐道
慈所謀隨意所圖者克所作皆成眷屬殷繁
門昌族貴平安之後更專䖍敬三光崇仰一
切靈祇自然永蒙安泰急急如太上所勑教
民除災請福大律令
太上洞淵神呪經卷之十七




太上洞淵神呪經卷之十八制八
　　　定六甲旬内災福祈恩品
道言元始天尊以龍漢元年與五老大帝隂
陽二宫上真五星七元真君及二十八宿官
屬同遊三天境内配定塵寰善惡後至上皇
元年甲午之歳降於震旦中華觀此世界諸
邦福瑞稀降疫瘴熾盛民多流亡分野水旱
相災五榖因兹不熟爾時
天尊嗟嘆愍見群𩔖受災遂乃大設神通顯
其道力威光普照鑒於國土諸邦乃召諸天
神仙聖衆諸天龍王龍宫仙童玉女七千二
百徒衆及管内山川潭洞祇靈主者俱臻㑹
所瞻禮尊顔聽宣正法時乃風驟雷震甘雨
霈霖聖澤霶流蕩滌不祥境土歡泰爾時衆
中有一髙道號曰明羅越衆前趨叩頭作禮
臣以宿縁沾慶獲侍尊顔大小陽九災運曽
沐披宣未審六甲旬中年災從何而起惟希
慈照垂賜隆恩則乃朽枿遇於陽和涸鱗逢
於春澤於是天尊告曰此理邈然子宜復班
吾當示汝吾從初建天地之始乃定天上甲
子地下甲子人中甲子人中甲子者乃有四
時遷謝律行陽候㠯運隂期乃分上元中元
下元每一元管六十載今具述一元毎年豐
儉休咎子宜隨口編録將示後來冀顯災福
之年賢者遇其一陽節臨志誠早祈於靈祐
乃爲頌曰
甲子秋耕民懷苦憂禾苗不成實
災厄害田疇但看入秋後髙田不可守
辛苦臨冬春父子離郷走兄弟成路人
妻子單糊口萬姓悉災迍民隨千里走
乙丑春瘟災害萬民夏首災疫起
偏傷楚魯人家𩔖悉糊口呉地又分張
民奔千里外六畜悉逢殃髙田但種植
低處傷苗秀災疫如去年不得歸家守
丙寅首猛獸成群走四海悉揚波
源野連山阜髙田宜種植領畔并山阜
但看四五月衆魚庭前走
丁卯中未可遂時風春初無猛雨
秋中有大洪低田災彌起山際好施功
𡻕中雖薄熟倉儲不免空
戊辰裏蟲蝗皆競起人民遭災疫
婦女悲生死災害是秋中稻出山腰裏
低處定難收必是遭洪水
巳已初階前觀戲魚湖裏蛟龍出
乗舟在陸衢平路遭淹浸禾稻澇皆無
欲求乾浄處須早竪樓居
庚午首水旱俱應有船行陸路中
牽馬湖中走夏旱憂百日秋遭三六九
禾定出髙田秋收早冬首晚刈必逢災
兵革起非久
辛未年種植近山邊初春有大水
夏中必旱然呉地應無事荆楚被災纒
夏首雖㣲旱秋泉遍滿源不免病災起
家家被率牽
壬申候髙田難保守乗車行瀆中
不見呉興部倉儲多偏促家家無升斗
北地遭連厄九離皆並受兼疫發登萊
平復呉江口
癸酉年髙低不可憐春初先作旱
夏首水連連末秋風火急禾稻不豐鮮
但看齊魯地此處是荒年
甲戌中春首被災蟲夏景逢災旱
秋冬又被洪髙田虚種植必定見蒿蓬
欲知災厄地燕魏及山東
乙亥初水旱遍通渠災厄由此起
大鬼鎮城居逺應定九五得失未年初
種得禾苗處髙低然可居
丙子過種田出江河作植民憂苦
種苗被害多災䑕成群隊十兒同一窠
䖍詣神祇佑保護上期禾
丁丑攺田夫難自在春初雖種植
秋首成河海牛馬被災傷京兆最驚忙
欲知苗秀處稻出去年場
戊寅年山頭好作田陸路成江澗
飢民死道邊魚鼈同兔走髙岸稱栽蓮
但看孟夏末庭前好闘船
巳卯到髙處田苗好春初雖乏水
秋夏連江浩楚魯受其災呉㑹蒙恩造
其年皆豐稔種作偏宜早
庚辰至燕魏人災起畜𩔖亦如然
田苗被蟲死山際好施功呉地耕民喜
低處遭淹浸中髙甚豐美
辛己簉頳尾戲庭溜魚行衢巷問
稻苗秀山阜種植但向前施功莫在後
低處有災殃中髙甚豐厚
壬午春水旱不調均旱處憂千里
低處戲遊鱗非但只飢荒亦懼兵災頻
疫瘴連年起飢餓亦多迍
癸未中一井五家同春夏逢兹瘴
秋來又被洪但看呉楚地并及在山東
向西荒災起田父但施工
甲申湊憂懼應非乆車行湖瀆中
驟馬三河口移居定不回此是災中咎
稻出五湖邊不用耕山阜
乙酉遷春旱必應然三家同一井
災從呉㑹連種作生涯處皆慕五湖邊
不用耕山阜髙處是荒田
丙戍年秋來枯井泉夏首雖然水
向後地焦然此歳雲龍起稻出五湖邊
中髙徒種植必定被災纒
丁亥餘呉分好安居髙低通見熟
荒歉在洪廬泗城皆厄難燕楚最荒虚
歳中雖薄稔災水在春初
戊子過田父好耕坡災蟲夏末有
秋中災害多水旱數相尋蟲䑕不偏頗
低田不須種髙處有㣲禾
巳丑者災殃遍天下瘟黄害鄭地
田夫船作馬六畜悉逢殃種植中髙野
鬼行諸般病着者難解謝
庚寅中髙地好施功雖復有㣲旱
水與去年同低地得㣲熟中髙最是豐
野獸連群走髙低路並通
辛卯禾早種不須多秋洪作禍故
山際水成波早種又復旱晚植那應好
但看秋景後魚戲於人道
壬辰祀禾被蟲災死并及害萬民
六畜亦如是低禾不用耕種植山腰裏
早作劣堪收晚種難准擬
癸巳紀髙低無准擬中田又被殃
䅇麥歸山裏此歳有災傷低處多逢水
舊有書喫除新又多無備
甲午初水旱定難除車馬行湖底
船則納山居低田縦耕植冬藏定是無
欲知成家處山際但耕鋤
乙未首田種三江口呉地養民邦
京兆多災咎非但是炎災妖災争來湊
流浪逐風波值死寧非久
丙申年髙低未可遷五湖堪種𣗥
來去並皆然若見當災處斗米值千錢
欲知安樂處江南最可憐
丁酉側髙低徒種植三家共一井
湖底生荆𣗥江東並出郷齊魯皆逐食
西隴濠楚憂東南未休息
戊戌木江南豐稻榖燕魏定飢荒
三載留空屋男子被兵牽亦有歸門哭
妻子見分張各自相追遂
已亥間江南最可憐不必看髙下
通熟滿山川災臨西部地飢荒似去年
邊隅多擾擾後更見憂煎
庚子末居家無定活禾苗被害多
親戚相欺奪糊口並無餘妻子單眠活
江南雖得熟向後亦號哭災殃則應逢
處處唯空屋
辛丑於災臨定不虚呉越炎千里
當之是夏初但看入秋首蟲蝗處處有
飢殍死他郷畜𩔖多災咎
壬寅金猛獸結群侵種植依山阜
庭戸闕過尋稻出髙田裏逢災是魏秦
乗船於陸地髙城浪湧溟
癸卯歳晉魏逢災害值旱隔三秋
向應成兩載田疇多乏水髙低失准擬
人物竟喧爭阨據中城裏
甲辰候災蟲處處有其歳足災殃
偏苦三江口粟麥最爲佳春夏耕山阜
江南雖薄熟不免遭兵㓂
乙巳至地底蛟龍起此歳主飢荒
乗船於陸地蘇湖被波濤呉地得全刈
禾稻出髙田向去多宜利
丙午餘水旱無定圖忽來即時沒
若旱井泉枯水族成兎鹿雞犬變成魚
稻出低田内髙處不須鋤
丁未紀種植山腰裏低處不須耕
墯民遭餓死非但逢災水亦乃干戈舉
呉地是平邦厄在燕齊楚
戊申末江南民獨活髙低緫得收
災蟲俱自滅此歳八榖豐人畜皆歡悅
官吏逐階遷諸道咸通徹
巳酉年耕民但作田蟲災▲▲有
瘟災亦易痊山坡堪種植㪷米直三錢
低處微傷水中髙甚可憐
庚戌秋人民不可愁江南雖小旱
亦未外方求倉儲皆得滿禾稻美秋收
田夫俱喜悅四海盡風流
辛亥湊災疫當處受悖黨害平邦
發在滄陵口分野有凶灾時應歸隴右
江南微薄熟不利呉丘阜
壬子直榖米無人食江南足可居
東道征無息泗城歸御道驛路生荆𣗥
諸處並荒忙呉邦堪種植
癸丑來人民定受災蓬瀛疫病起
齊魯厄殃摧瘟黄災競起門戸乏人開
迍蹇仍斯地桑田又更回
甲寅候江東足餬口倉儲處處空
民戸離郷走又乃發瘟災遇厄難脫手
低處必水傷中髙又無有
乙卯中四海並交通無殃皆得熟
田父美施功粟麥最爲首偏益在山東
其年多有福歳内足狂風種植宜須早
髙處莫施功中低耕最好髙處出蒿蓬
丙辰於禾苗種陸衢安泰在濠楚
齊晉受殃殂亦復多災水鹿兎雜群魚
是處民乏食倉庫悉空虚
丁巳周呉地足風流倉庫皆盈滿
滄茫人並遊但令逢聖主遷官不在求
髙低俱得熟耕民忘却愁
戊午扣家家有三口逢患在秋中
少皈多咨咎髙低皆得收荒災近末後
此歳是豐年人民得自守
巳未裏畜養逢災厄五馬博一牛
定知其歳後粮儲可散求田中得薄熟
雖乃逢斯難不至懷苦憂
庚申年稻榖出髙田夏中有大水
低潜被蟲煎莫誇苗艶秀濠楚亦如然
低源勞種植中髙甚可憐
辛酉後中田將可守有旱損髙源
大水淹湖部早稻被風災偏苦呉門口
髙低未可安中平的應有
壬戌中髙低盡不同春夏應遭旱
江南船不通秋冬定有旱低地好施功
髙田徒種植終是見蒿蓬欲知受災處
揚楚及江東
癸亥周呉分坐無憂中田最可託
低處不須求嵗後青龍伏中平並可求
秋冬雖有旱逺是得全收
爾時天尊歌詠災福偈頌畢明羅真人及諸
仙衆各整威儀同趨作禮臣等宿縁慶厚得
遇慈尊宣演歴劫福元告示循環災數決開
昧目鑿洞愚心欲令未劫道民預防凶嵗臣
等不勝慶幸感戴生成之極恩天尊告諸仙
真曰吾適來所頌亦未盡元尚有二甲之年
輪流猶逺未可一時披宣泄吾機範今更示
子妙法傳授有道信義之流取次凡愚慎無
泄漏此一秘法預知一年荒熟安危五榖貴
賤之由子宜鏤骨記録只宜自曉心委勿示
兇狂無義無信賤徒乃爲頌曰
正朝及立春宜先逢虎兎遲在三四辰
不可出初五得合此限期榖賤民無苦
若出七八九十中米貴年荒兼少雨
天尊告諸侍真衆曰吾賦此偈頌乃欲永示
我徒預審凶年荒歳則以積榖禦之若遇災
殃分臨則乃展吾禳祈之法可於孤峯絶頂
或則水上山間不然古跡靈壇亦於公庭蘭
野唯在清淨之地絶穢汚之坊乃按三洞嚴
科建壇立纂若爲國王台相州牧縣宰則乃
装三級靈壇開二十四門列十方香筵祈告
三清大道太始五老帝君三元官屬四十六
洞天神仙諸靈官名山大川淵澤祇靈盡心
竭力設齋三日散壇大醮一筵亦乃逐其物
力豐儉轉念召龍經典拜奏黄素表章或則
志道口奏表文唯在䖍苦師道勿請脫略俺
俗賤流一乃慢於諸天真聖二乃輕侮官吏
士民徒役群心虚消衆物𦤺使祈求無應兼
獲隂罪非輕行吾典教法流宜須驚懼是時
明羅真人及諸仙衆獲聞天尊指示豐儉災
數兼蒙教誨禳禱嚴科各整衣冠䖍誠叩頭
禮拜諸真上宰各▲鳳輦龍侍從天尊還陞
玉境所在迎候靈祇及於聞法衆一時還復
本位矣

太上洞淵神呪經卷之十八











太上洞淵神呪經卷之十九制九
　　　諸天命魔品
元始天尊於大福堂國土長樂宫中與無極
大聖飛天神王俱坐七色寳藴之座度洞淵
神呪大驅經召十方三昧神呪王飛行玄妙
天真大神俱詣座下天尊告太上道君曰頗
聞大極樂福堂國土十方邊界有鬼魔妄生
侵害衆生男女常聞悲苦之聲否道君曰此
境七百五千萬劫是極樂世界無有悲哭之
聲自龍漢之後百姓男女之人皆生兇惡殺
害婬祝向諸神魔妄求生活自覺以來七百
五千萬劫百姓貧窮困苦人形衰老疾病是
男是女皆同一心諂求邪鬼六天故炁承九
醜木精妖魅入心心生兇逆殺害無辜邪神
轉盛是時天尊告五老上帝召命十天大魔
三界主者太上真神大兵億億萬衆收取世
間一切脫籍之鬼何者爲害生民𦤺使國土
無有太平生民多債生死而無安樂者矣三
天真王與十方神真三天大兵遊行國界爲
一切人治病佐天正炁殺滅邪精救度衆生
之命俱得道力全其天命自今以去若有道
士伏從三洞受持此經將法遊行天下有病
爲治令得蘇息無有夭傷若有一鬼不去者
見此道士治病爲作惡者我遣九天大魔王
兵衆次次縳著誅其黨𩔖令絶他方矣
道言三界之中自今以去逆絶後劫偏邪之
地逆起隂炁濁惡之世便即易興淳朴既䘮
僥浮競作下界四天八方自號神王之魔名
爲天神濁惡之世遍於下土四天之中山林
石精附著生人男女皆相倣斆自號天王并
及六天故炁鬼與脫籍世間之鬼共相群黨
支流散釋隨世立名作萬民之災令人禱祝
諂求扶衛背道信邪供食祈福其鬼轉盛蛀
人精炁食人血脉滅人年命人不自知入人
身中令人惡生愛死如是之鬼萬萬億衆蠱
魅男女若有道士經行之處爲救此病是此
之鬼我遣十方大神五嶽使者三十萬人爲
道士佐助治病自今以去甲申壬辰天下大
兵起疫鬼殺人十分殺九天下浩浩百姓困
苦國主不䘏天下三十種病不可治若有道
士伏從三洞神呪經者我遣天神大兵下佐
助道士治病當請三昧神呪大王領赤卒兵
金甲兵士十萬衆又請九天伐殺將軍四十
萬人又請青甲兵士四十萬人又請赤甲兵
士四十萬人又請白甲兵士四十萬人又請
黒甲兵士四十萬人又請黄甲兵士四十萬
人又請禁忌殺戮大兵四十萬人又請青天
大吏四十八萬人又請赤天大吏四十八萬
人又請白天大吏四十八萬人又請黒天大
吏四十八萬人又請黄天大吏四十八萬人
各各領兵馬億億萬人手持三甲殺鬼之具
佐助道士治病有一鬼敢行惡毒及有惡人
施其惡心來向此道士者一一斬殺令人鬼
無他以明大道神驗矣
道言道士若有隱山谷或在人間當一心救
濟百姓危厄困篤者爲其轉經行道一日三
時行道轉經一日三日訖當即爲中庭北向
上大驅除寶章一通并佩九天大籙神符絹
素書之佩服神符令病人速得瘥愈人鬼無
他一一解除了了是諸鬼神各各爲道士收
瘟攝毒助其道士救病來焉
道言自今以去若有道士奉行三洞神呪經
不佩大驅經者百魔不伏神不助人治病不
瘥自今若有道士一心奉道志在三洞受此
三天大驅經四鎮大符伏一切諸鬼天下魍
魎見此道士得行之處萬鬼奉迎敢復爲害
若道士轉經行道并勑人口勿令閙語穢詞
皆令九十萬收攝大兵護道士佐助治病不
可犯矣
道言自今以去若有道士轉經一宿說此三
洞大法驅除大經魔害披動妖魅䘮精法雷
聲皷天兵整伏流火萬里火鈴奔星殺戮九
醜斬殺妖精掃除瘟疫病人得瘥人鬼無他
遷汝等千等萬等急急如大驅律令
三天真王告百姓男女若能一心奉道志樂
三洞受持此經於家供養大驅之日恐鬼兵
横枉殺戮大劫之運但近人鬼不能自分異
也自今以去若有道士志專感戴日月荷負
星辰敬樂真道佐天正炁可賫白素四十尺
金環一雙五綵五尺降真寳香於清淨靈觀
山澤之處置壇醮五帝三昧神呪大驅神符
赤黒二炁四鎮大符鎮泉中自乾封泉水絶
封山山崩封河河竭封火火滅封神神絶封
鬼鬼滅三天禁忌一切伏藏若自今以去有
道士持此大驅神呪符之處我當佐助道士
治病收一切脫籍之鬼付三天之獄治罪以
明大道神驗矣道士治病當轉此經行道六
時啓露當朱墨絹素書神符大籙當與病人
佩服鎮壓一依經科道士治病自作一心救
人急難不得責望資價以爲所貪天削道力
有何仙也此符有五帝大魔兵馬三洞天兵
九十億萬人守衛此符若道士不受此符百
鬼千魔不懼若佩此符文者萬魔朝焉諸鬼
稱善合衆稽首各請奉持矣
道言大劫欲至三災刀兵瘟疫水火垂近壬
辰之前水流萬丈鬼兵殺人疫病衆多不遺
一方吾今領諸天靈妃十方神真三界官屬
往世間救一切衆生疾病若有一奉道信樂
三洞經者受持神呪三昧大驅符契者得在
九宫之中三龍之後𥙷爲天官玉暦之中脫
免三災九厄急急如大驅律令
道言三界之中有神多魔魔王多饒衆毒殺
害衆生不懼天威自今以去我隊頭盧禁兵
億億萬衆又有五丁使者九十萬人又有三
天禁兵三十萬人又有赤丁吏兵四十九萬
人一合來下爲人治一切疾病若有道士伏
從三洞行道轉經救人當先立一靜室畫五
帝真圖三洞無上真容建立三洞道塲廣爲
世人消災請福除禍却殃若有男女賫香來
向道塲請爲治病者當爲隨其貧富建齋醮
祈設五帝之神當與佩帶神符令得病瘥者
我遷汝等魔神千等萬等矣急急如大驅律
令
三天天女及十方綵女諸天靈妃各執召魔
十絶靈幡瓊竿寳盖驂駕龍鳳來爲一切衆
生布行三天正炁令世間之人皆生慙槐念
我三寳歸向大道過度甲申得在玉暦之中
脫免三災九厄汝等疫鬼行毒不殺衆生普
得安全無有中傷自今以去若有道士發大
慈悲之心憐念無二一心奉行三洞救人我
當助佐道士治病救人若轉此經之處一切
鬼神皆生怖走矣急急如大驅律令
道言自今以去世間若有道士奉此經歸向
七真佩服神符救一切衆生有疾之身當與
神符佩服章表醮謁五帝之神令得疾病痊
除三災九厄之中得度若有道士捨除俗累
一心奉法志在三洞救病減割衣食捨諸財
帛散施貧乏濟及衆生天神地祇建立功德
立見真道三天主者爲道士佐助行道是諸
鬼神皆生怖懼不復更來殺一切人民我遣
大驅魔王次次斬之急急如律令
道言自今以去若有道士國主帝王方伯二
千石令長有一人信經奉我三洞承受妙炁
令人昇仙上仙之人修奉皆生羽翼而能飛
騰自在中仙之人修奉皆隱没自在下仙之
人修奉皆能驅馳鬼神矣
爾時三洞真人昇仙逺聞十方渇仰四天之
下一切男女燒香叩頭仰天弘思願得大道
降臨于世慈光普潤君臣用道興隆相扶天
下太平恒居禄位
道言自今以去甲申壬辰之年疫鬼九十萬
人下布天下行萬種病病不可治之若有奉
三洞道士爲轉經行道三五辟邪之炁收縳
此鬼斥逐他方和喻家親丈人社竈之神悉
得無他若有疾病時得三洞道士爲轉經行
道燒香然燈懸綺幡蓋散花六時讃詠停散
之日醮謁五帝五嶽四瀆九江水帝十二溪
源洞窟龍王諸官及諸天三界威神眷屬下
至六道四生幽㝠一切悉生慙愧斥逐他方
矣
道言自今以去若有道士伏從三洞行至國
土有病之人爲治當請召三天禁兵都司吏
太上真神十方主者十二掾吏九天捕邪使
者收鬼吏捕姧吏逐鬼大魔赤都使者天丁
力士領諸眷屬四十八萬衆下與此道士佐
助治病焉
道言是諸真仙天男天女靈妃仙童聞說此
經將畢一時稽首作禮信受奉行


　　　斬鬼獄神符(黒書絳囊/盛之佩頭上)














































　　　消一切衆惡符(白素黒書/佩頭上)




















道言道士當書神章投泉絶厭鎮天下百魔
之處不問大小轉經行道并上大驅殺寳章
口啓吏兵爲此符朱書

太上洞淵神呪經卷之十九











太上洞淵神呪經卷之二十制十
　　　長夜遣鬼品
道言吾昔與文始赤松子將諸梵王七十萬
人遊乎世間五嶺之郊見刀兵而死者不唯
一人太上愍之遣化人道士往問之子等何
罪有縈斯苦各各答之曰某等受斯酷毒罔
測元由唯願大慈賜垂宗㫖化人曰叱叱子
知之不大劫將近水來不久一切民人當與
泥同如此之徒不唯一人也子何不學道乃
長存耳子貪富貴一時之間不得仙度萬劫
不見善根與天地相蔽與災爲期也世間不
淨五賊牽人令入惡道䘮人神炁將人入淵
一舉失意悔無及焉太上說此之時坐中三
萬九千人天女十萬人地下化人二十三萬
人道士及魔王男女四十九萬人一時驚起
求受此經自今以去奉持此法教化愚人令
不貪生官不用王位各各自誓我等今日聞
天尊所說復用行之不敢違背也各各脫身
衣以用受經矣
道言世間人民末世有三萬九千人得上仙
者乗太上九龍之轝天人三億萬人遊行國
中接有仙骨道士當爾之世大水一起鬼兵
亦交男女之人死者衆多吾今特遣化人遊
于四海令悉各各備經奉受大驅之文被戹
示之其中自有信心者聞之歡喜求化人受
之其中有不信之者聞亦不悟浩浩泛流流
入九江三河而死盡柰何太上於空中乗五
色雲轝觀之大慈念子等之愚柰何柰何以
濟之也及乗龍將天人一切聖王五嶽仙人
百億萬人於大水之中接取信心之人令人
無畏大鳥負人將著九天之上乗龍之轝縱
廣萬里乃有二千九百里者有千二百里者
轝有八億萬轝轝上容三億萬人自不受經
者不聞法者不經齋者不識法界之人不得
上此轝也大水將來化人雖接棟神司官斬
之檢取罪人還置水中太上至聖能救之也
飛仙男女亦佐太上度人焉大鳥千萬一時
亦來負取善行之人汝等道士今見此大驅
經并聞太上觀其形像子等後世果得遇其
龍轝耳聖不虚言矣
道言此仙人玉女先天地而生生來多劫今
與吾共教化愚人若有仙骨之人得見形像
耳子等以復能各各傳化後生若男若女俱
共受者終不横死大水之時不在其中也大
衆聞天尊說此悲思涕淚悉求受持太上愍
之令化人入山作壇受之衆中男女八千萬
人魔王男女不及還取質信各各詣山受之
矣
道言汝等受此大驅寶經經中之要子等仙
矣勤相化度傳受愚人愚人倒見甚可哀愍
來世大水將沒之耳聖人見愚人悠悠生活
亦如世人觀厠中之蟲耳亦不知出時也汝
等道士不化之者永沈生死矣坐中大衆五
嶽仙人一切四部天人男女皆齊聲歎曰善
哉我等亦當奉持之矣
道言北海之外異隣王國土四十八萬家不
信道法殺生自用國内不安萬民亡叛日殺
三百人太上見大水將近愚人不知方作殃
罪死入惡道何有出期乃入玄山觀一切衆
生悠悠何所趣向乎即放身中之光下照十
方遣十方化人乗空飛於異隣國土王等見
之心中大驚此人乗虚此何物也非是妖鬼
乎即遣三萬人一時仰射之箭却來自中殺
人人還自活官不能得殺之遣人白王王大
怒遣兵士三萬人殺之不能得殺飛仙來下
滿其國中國中滿溢俄爲女人童子老人變
身萬億王大怖懼叩頭向飛仙曰我等罪人
不知大聖降下自今以去奉仙爲師矣願垂
納受仙人曰我等不中子師也我自有本師
名曰天尊若汝等有此心者當與子等往白
之矣即將此國王等詣太上化人於是一時
去王國中肅然無人王等曰此仙人大聖人
也我等當更心奉之耳化人知王等之心悉
化王國中人各各受道與其符籙經契亦作
齋法今北海之外道法興焉王及大臣馬玄
曰夫受此經奉師如何化人曰受此經者奉
師如日月敬經如珠玉不得慢經不得輕師
師如天也經如日也天不可毀日不可觸矣
昇仙度世皆由於師耳無師又不得此經無
經者不得上仙也子等奉師不得令懷嗔隔
一宿不得說師名諱道不兩相敬奉不得違
心若子不從之頭破作七分矣
道言大水來時中國有仙人唐平仙人玉光
仙人馬期領八萬天人仙人乗鐵船來接道
士有經之人子等候之此仙人等來時上有
五色之雲圎蓋長三百萬文中有玉女十萬
人光明赤白晃晃育育即是仙人來也汝等
候之焉東林道士曰不審受何經得見仙人
免脫三災也太上曰上清靈寳三昧無量悉
亦免耳然道士不受此大驅經不得度三河
大水亦不免運劫之災也何以故此大驅經
經中最上此經三十六部經經之王也更無
大此者也此經經之都統受此經經之畢矣
道士男女自非先身有其仙骨方得受此經
也此經與無量同胎若欲法用一一如無量
之法耳欲得仙騰當讀無量寳經道士不受
此無量大驅經者亦非道士也坐中八萬四
千人聞太上說之各各三禮求受奉行之焉
弟子等自今以去持此經遍化天下之人悉
受者乃門門化之耳
道言人有三魂七魄死便奔驅驅於五隂之
中是以死者有吉有凶春三月死者太陽使
者殺之名屬九夷君九十萬大神選之其號
威㽔星宿當滅復連自絶行禮入定十錬生
尸七魄無爲不經五苦得陞泥丸依禮元方
天人所護分别善惡若人死後有人轉此經
者大神八億萬人超其死魂還令生天若在
人中侯王長者衣食自然不令經苦及有作
此齋處天人玉女八億萬人仍下視之道士
功德生人獲福亡人上陞斯由追齋之力
道言夏三月死者乃是洪林太隂司命部落
殺之名屬八蠻君八十萬人選之星宿當滅
復連永絶有人死者自今以去有人轉此經
處亡人不遷不得生天人中者吾當遣光明
仙人大輪仙人謙之仙人方生各領三萬九
千天丁十萬力士打殺魔王選官主者十錬
大神不使上逹常爲小鬼中之卑永無仙期
太上金口所詔令一行告下不恕如太上口
勑者汝等小鬼王必有上遷耳若自禁令以
行行而不用别令横殺大神九十萬人各持
赤棒棒殺惡鬼五道衆官十方選神宜自利
比不令亡人更有上聞上聞之日汝等先坐
太上金口終不容恕一如太上至真所說悉
從用者若不用者魔王鬼王頭破作十六分
矣
道言秋三月死者乃是六傷大疫水火殃災
殺之名屬六戎君選神六十萬億人名字自
生天中星宿當滅復連永絶自此月日有人
死亡及轉經五道選官十錬生尸不得上天
者坐兩舌惡口劫人殺人五逆不孝欺師罵
父打捍長者若兄若弟若姑若姨若伯若叔
䓁悉入地獄九十一劫不得生天天人典官
不容之也雖爲轉經無益矣罪與謗人者同
道士須善當自化人奉受三洞敬經行道若
有亡者爲之轉經經神勑下亡人上遷徑上
生天自癸未辛巳道士化人度人焉可得免
三災甲申之大水也
道言凡冬三月死者明詔使者殺之坐不行
道法𥬇人作善及恠百姓自是非人三魂七
魄名屬五狄君選官五十萬人分别善惡星
宿當滅復連當絶自今以去人死者爲錬神
錬神之君八億萬人令亡者生天天女迎之
不得飛仙當得生人十錬生尸十方來賔天
下共選不得下生若墮三塗魔王之過太山
主簿五道主者名山仙官不加用意使亡人
經難者汝等先坐太上口勑終不虚也道士
化人吉凶憑齋齋神護身矣
道言凡人刑獄死者文吏司主之寒熱死者
明王司主之落岸樹死者焚羊司主之刀兵
死者祫人司主之木索死者女羅司主之水
中死者玄女司主之火燒死者天輔司主之
林木死者何王司主之飢餓死者孟盈司主
之臃腫死者季膺司主之針剌死者龍王司
主之夢忤死者林玄司主之閉塞死者劉史
司主之悲枉死者左任司主之顛狂死者丁
苟司主之自剌死者朱令司主之入水死者
胡純司主之長病死者喬秋司主之自今以
去若人如此落十八司死者但轉此文所殺
之官聞人轉經經中之神神自分别令人上
遷亡者自生人中也自壬午辛巳吉㐫悉轉
此經耳
道言人生皆屬角亢氐房心尾箕斗牛女虚
危室壁奎婁胃昴畢觜參并鬼柳星張翼軫
魁𩲃𩵄䰢魓𩳐魒若星宿有名自有將從萬
億𡵯數里陌太上今矜衆生故示一切大鬼
王自今以去若有人家能作大福轉此經處
急分别令亡人生天衣食自然若在三塗㧞
之令出星宿不度當爲度之星宿不滅當爲
滅之若復不遷復連不絶者大鬼王等先坐
一劫選官五道主者太山主簿悉當有罪罪
必成科不得上仙矣
道言凡人巳死不及三七日者十年五年百
年皆可追作功德耳但爲亡人十錬行善行
二五七九立功𥙷過若先亡人無籙亦加籙
與之天玄黄書此乃大經統受此一契無不
包通也生人無大籙者亦可受十將軍奉佩
天玄黄書契令便可受三洞耳來者與之不
間卑賤何以故大道如海海何有逆於穢惡
哉大法無邊大人無異道士化人慎勿相妬
相妬者天人奪子筭矣道法萬品智者弘念
之耳
道言自今轉此錬神之處吾令天兵九十億
萬人與十方力士八萬人仙官主者十二萬
人玉女三千六百人各各手持赤㦸打殺天
下惡鬼殺天下惡口之人辟斥縣官盜賊一
切白衣圖謀道士欲偏併侵欺此法師之者
一一收其人生魂斬殺之不恕道士勤化人
大魔王鬼主一切主者選官之神當爲亡人
追逐文書若在三官謫作苦處悉當告下出
此亡人令得生天若其不遷亡人三塗吏兵
有坐自今甲戌之年世間之人得聞三洞之
音男女道士多有值此文者悉皆天上生來
耳世之愚人不得此聞之也
道言此錬神經經中之上者何以知之乎此
經神一字三萬六千神神聞人作齋典齋神
四十九萬人與太初玉女八千人東嶽仙人
十二萬人來選亡人亡人上昇生人得福道
士自今有奉此法得受此三洞之要教人受
之者即自入仙品也自壬午年以國王大臣
方伯二千石受此經者悉先世有縁骨應仙
仙人來化故令此人等信心自生得見大法
師善㢤男女必得上仙終不落淵矣
道言若人死後有生者爲作功德亡人必復
人身人身旣復自上生天生天之後復入人
中衣食自然若處世俗爲人之師若作道士
學道國王尊之爲師不作常人若作國王方
伯二千石令長心常念善勸人行道身自奉
法三洞之經尊師敬神恒如日月此人今身
大貴傳世相承無有休已子等今身端正亦
是大道覆之富貴貧賤亦是大道使之爲之
醜惡亦是道炁耳但一心信道道不虚言坐
中億千萬玉女聞說是法悉大喜悅各各三
禮當化人受奉之矣
道言凡人學道道炁至深自不覩之當信經
文經文道示無經者世人安知道哉經爲人
目目能逺視分别青白善惡大小無目不知
也經文亦復然矣道士之學先當存信信乃
有經耳當次奉師師能導人聖人玄逺隱形
不見唯當奉師耳爲先有道縁乃有師故故
令知道學仙行道作齋一一念師天人玉女
自然助人善心矣齋法一日二夜三時行道
也
道言昔有一國多有虎豹道中食人時有三
洞道士男女之官入山採藥還道中見人問
之曰道中無虎也行人知虎在道中誑道士
曰無虎也道士等往之虎化成鹿見道士不
驚亦無惡心道士等聞道中無虎喜而急去
天人護之知行人誑道士心正天自遂之覆
護耳是以道士之法但立信心信心存者自
然附人耳是南海焦買將八十人入山求仙
居山七年天下惡鬼日有百萬人來下試之
道士大衆等永無恐心我奉太上無極之契
何汝小鬼來恐我也一存信意無移易鬼自
然去道士等天女化之後悉得上仙矣是以
道士唯存心信耳(此西晉惠帝後司/馬氏南渡江時事)
道言甲子之年六夷侵於中國中國無主司
馬移度吳地江左自立爲帝後金刀兄弟王
治天下太樂人民翕翕四夷無事至辛已年
小小六夷動亂亂至壬午癸未紜紜甲申有
災災水四十丈若無水者多是大兵虜當南
下而無害九州悠悠㑹真君金刀之末帝移
治長安之地地不受人也當去之時土人先
去僑人在後自然天炁非人意也道士玄門
國主敬奉道法欣欣六夷亦伏中元更立明
王治化無有刀兵惡心之人矣流居之民逻
復中都天下安樂唯集太平也(西晉永嘉至宋來/𥘉時事巳應訖)
道言壬午辛已年有見道士入山斷榖休粮
以求仙道又見道士不貪世榮追師勤苦以
求仙道又見道士不務俗縁一心奉經以求
仙道又見道士不妻不娶以求仙道又見道
士專心自役爲臨執若以求仙道又見道士
不食供養供師以求仙道又見道士不惜財
物廣造經像以求仙道又見道士多受契籙
以求仙道又見道士棄妻不仕國王以求仙
道又見道士日日勸人以求仙道又見道士
廣造治靖以求仙道又見道士奉師不慢以
求仙道又見道士不作有爲以求仙道
道言人行道奉師師前㬰卧踞坐見師不驚
調誑師徒十無一實若此之人令汝虚耗天
人誅之不盡天年奉師當如臣見天子豈可
憍慢人不有輕也師雖常人鬼神之主汝以
奉之神來附汝若汝不敬師師亦不待汝敬
也但師有仙靈營護之神神怒誅人所以汝
等道士深自慎之矣
道言自今至辛已年當有赤人赤人長三尺
七寸三億萬人居東海水中亦有學仙道士
南海有八十萬人人身長九尺亦來入中國
受道時人或不識之矣水人在海中曲山上
亦有男女居在水中時出九曲山上有學道
人多端正天下無有此比矣水中人王三百
夫人夫人悉受道法天人玄女之仙化之三
洞大經布流於西海亦有人長一丈七尺亦
有夫婦之道行道異於中國之人矣王方平
麻姑日日往彼化人此國亦有水人身長一
丈六尺多有女人少有男子王身長二丈九
尺及三千夫人各有三十六王子不食五榖
天人亦往來水下作金玉七寳之室人身亦
衣金玉七寳之衣也中國人得亦不能别之
行則乗風而駕兩亦有自然之道炁矣此之
水人等居在水下水在上流耳海中大蟲非
世人所知亦有大馬大牛如大馬人頭百億
萬種不以一物也無可比之者矣世所無此
也
道言世間人有三十六種人也東海外九萬
里赤月支山山髙九億萬丈上有三頭共一
身身如蛇也不食五榖食人蟲鹿鳥獸人身
能飛行南海外三十萬里有竹山山髙七十
萬丈中有一角人人長六丈七尺亦食蟲鳥
草木耳語不可了西海外七十萬里人長五
尺食石沙水語不可解北海外五十萬里亦
有一山山髙二百丈山上有人一身三面人
長九尺不能食榖食草子耳不知人事有隂
陽夫妻之炁生子如人而走及飛鳥虎狼畏
矣
道言此水人三千年乃死山中野人三百年
亦死耳不知有道無有禮義矣正有中國之
人知禮義耳中國東西南北十四萬里人人
知法學大道有自然天人往來耳餘國無有
此也十方無量國此是異國不同小小國聖
人所居自非太上仙人不得往彼也元真仙
人曰何國國爲幾里是中國之次也天尊告
太上曰中國長安是也東至海隅南至吳楚
之外郊西至罽賔北至沙漠悉是中國之名
也然今之人禮道正有中原吳楚蜀漢建業
洛下之人耳男女信法荆楚江夏南陽周地
爲上矣葱嶺西涼北地玄菟之人少學仙之
人矣
道言天下之宫杜陽宫爲上武當山其次中
國有九十萬億宫宫有七十萬小宫宫中有
三千萬人山上有四十九山中之上者杜陽
山山東西千二百里山可住平休旬暘谷入
二百里可隱昔有法師往化道法三洞流布
旬中有應飛仙之人籍超杜玄之邢彤法李
馬進張奴劉石子貴此之等悉上昇爲師矣
仲山有古人住處今人名曰詳川周惠王小
子得仙宫在其中其中人多有得仙者道士
後世人得值見此法師三洞經者悉得飛仙
也此川人後世男女亦多有道士值遇聖人
耳何以故古之仙人董玄可居在其中得仙
久矣時來化人人民信道者此仙人等教示
之耳
道言後世有三千道士海中來鳳凰百眉宫
宫在西域北山中伏羲之弟居處也伏羲本
居仇池山上亦在西域牛山女媧山亦是古
之聖人住處在詳川周時有三萬仙人居此
山上
道言雲臺山岷玄山緜竹山赤石山龍和山
寧蜀山山上有古人仙人住在蜀中城都人
壬午辛巳三洞爲上汾陽山巴慜山上五山
在巴西梓桐山也多有古之仙人居地林窟
道士後世門門悉是玄女玉仙所化日日往
彼化之法師矣行十方出浮山巴山建平山
有仙人七十萬人隱矣
道言奉道之家三㑹之日詣師不得闕也凡
三㑹詣師皆賫天租一碩不得一勝少也庫
倉吏考人令人家中不利六畜暴死所爲不
成此天下毒疫耳三㑹詣師香三兩以爲常
事凡請師亦有法禮調御不得空也若有疾
病急疾不論供敬如父不得有慢出一宿亦
拜師師止則止耳道士坐案治職無貴賤也
叅座考問無復後殃集未恕鬼也若受經多
而治小多經者爲大也治大無經乃小治矣
道言受道奉法之家當供肅天租年年自輸
詣治自當憂之不可令師道也天人誅汝一
㪷不足師啓天曹主人還受殃罪不豫師也
世人愚癡乃反怨師師不得亦無罪也一一
上聞者令汝道民不利耳夫受道及經亦然
但不能一一如法也不可虚也世人多窮不
肯自力但望虚得聞師多責案法科令無能
受者此爲自欺人也道士心慕道門者當自
勵力求信物令備具從法心中元元師可爲
除之耳不絶然無也
道言自今以去天上黄書契令并經爲上不
復受者今世黄赤紫府也有不受者考炁近
人矣何以故三洞流布令人有病急但喚三
洞道士入治稽首燒香香火消之自然萬事
散了耳不須章也天曹上從壬午辛已年不
受人章爲世人作章主人考死師亦有罪作
章一通隨事取生人口中辭語三師若八師
五師若一師上治東向貢章歩虚詠誦便止
自然鬼兵消憩亦須餅果麵食扶章也自今
以去一一扶章禮畢再拜
道言夫人受籙符契一將軍已上悉應供養
乃受質信如法一一不得寛也天上黄書八
人食耳治以經都通作者十二人人食此爲
常範矣世人不知多作無竒也道士作福日
月作之齋講爲先奉師在心若一旦不如法
輕慢於師師慢不終月旦十五日朝拜謁經
禮其十方并禮師者妄行一歩歩有三十六
考罪罪入無擢地獄求出無諧莫望仙道也
道言自今以去辛己壬午年三洞流布布化
天下天下之人不復章奏男女奉經入山者
衆女人多受經天女化之甲申過者道炁方
盛六夷伏信諸仙亦同法一家耳道士自今
壬午年以去亦作冠褐裙帔三法衣䇿杖耳
一日一食過中不飡斷一切葷酒亦不甞教
化俗人爲事不得犯科男女相度智者爲師
不得畜生生之物正乃然一身耳經書爲業
入山中人月月長齋齋空食菜耳入山十人
三十人百人一處廣作田植園菜五菓屋舍
四方并齋堂樓閣不得一人二人三人獨住
鬼神欺人經法不可獨齋堂人多月月三齋
日日三時上香禮拜十方此爲神來附人矣
二人一人獨在山中復不立法建齋直獨在
山中蟲鹿亦在山中耳此爲何異也當奉明
師師多才技又多經文乃一人上可佳多多
遂上十人者不可住也況復二人五人也此
不伏山神山神欺人人亦不吉矣
道言人以黄書受來經久不得師過度日日
有考令人多病田蠶虚耗宅中不利不終年
壽中道而夭又復不可還師符契神巳入人
身中臟腑故令人疾耳若奉法行道三師度
者無他也道士受經經爲大者昇仙之本是
以衆師之中經師爲大也仙人玉女莫不敬
經師凡符契爲上也道士不受諸符契不名
道士也不奉三洞非道士也空受内外黄赤
紫府小小道士耳要當受五千文經書上符
契事事受之乃得上仙矣
道言道士入山若人間奉師師死者往塋視
之葬埋以禮衣帶如法七日哭泣便爲作齋
齋者七日一作之滿三七日便止耳弟子死
師亦看視如之法不可殺生祀之也隨時餅
果可耳道士後世之人按經文用之焉不用
者天人矣終不與死也餘物悉與之耳
道言後世人必治三洞之上原值此飛仙經
者即見太上面像也不能入山者但逐延林
山可逺世人十里五里絶别之處多種五菓
木林田圃月月作齋齋令不廢化度愚人令
奉三寳師無大小奉尊則貴昔羅和年九十
八歳師年十六歳日三度禮拜師侍從左右
恭敬不慢世人見之歎曰此老翁翯首西垂
之年乃向此年少小兒拜也天人玉女曰此
是老翁宿世之師耳小兒雖小智深逺矣
道言師徒弟子先世之重縁亦如父子耳皆
是先身相逐一處來久結誓累劫非只今相
親作惡縁者亦復然也若國主大臣方伯二
千石今與此道士學仙善者亦先世縁耳自
不重縁不得爲師宗父子矣今之聦明樂經
躭書皆以先世習來久也師徒亦耳共同一
心積來久矣誓爲師友以見此經今乃受之
受之智者此人先身以學來故也時不知世
之事謂其人聦明此亦明矣然伏讀來久矣
道言後世多疫鬼鬼兵殺人道士可教人八
節日齋一村共作之多多爲善耳立春日春
分日立夏日夏至日立秋日秋分日立冬日
冬至日正月十五日七月十五日十月十▲
日大齋日也道士此日作齋按大法學仙▲
士三日三夜轉經行道其福無量也道士▲
法自非師徒大者爲兄小者爲弟不得稱▲
僕也生鬼誅人道士慎之焉欲八莭日齋▲
但擇野水㠀洲之上清淨簡寂之所一薦▲
也
道言自壬午之後以來復奏章不復受世間
黄書契令天女所受無門而受自今以去至
癸未之年甲申過者不復用問黄書契令直
此天下黄書耳若正受世間黄書者不得上
仙若男女之人先無仙籙者但與十童子一
將軍巳上便受天上黄書契令三師若一師
之亦是大道士也便可經契耳世人不知大
水來近不肯受道大災之時奄然死盡奈何
奈何若不能多受者受五千文化胡經亦善
矣
道言自今以去至壬午辛巳有女人道士多
有受三洞入山者亦多女道男子反少也玄
女常下來化作年少女子入人間受甲申之
後男女十三巳上悉受十將軍童子天上黄
書契令何以故世轉信道麻姑杜蘭香與安
期生唐公房化人悉受道士門門有之經書
爲上齋講日夕多矣江左吳楚漢秦蜀郡多
有習道之人矣
道言三洞出世仙人日下道士男女當勤經
契多受符籙一心信善念師功德供養道士
道士無貴賤有請消災香火不得有違一旦
也道士自有吏兵侍衛不得一旦一夕有違
吏兵當告人愆過天使吏兵違人夜去身中
吏兵還自誅人亦令人疾病病人久考令人
不健諸色夢𥧌不吉吏兵爲之也昔有一人
女官人請消災誑人言曰我今日身中不淨
不可入治不得消災也誑人之罪後二月日
女官下血三年遂不消瘥卜師占曰汝有罪
罪甚大天曹考汝耳女官自思惟正有此誑
人恐必此罪也請道士作齋懴悔一月耳乃
還瘥矣
道言自今以去告後世人汝等受道夫妻對
受不得偏也夫受黄書三師過度道受黄契
不過身考後世不復人身也況復求仙也亦
不得誑人也奉道不香火身必有考考及子
孫昔有二家相近都悉受黄書内外大契一
家得三師過度日日行道道士消災觸事好
日不違人意夫妻上仙天人護之有一家亦
受而不過度而無三師自共相妬𡜍遂不行
道不終天壽二年中皆滅門族天人誅之矣
受道須一一順其經文也
道言世人多癡夫妻共奉道奉道以妬忌不
合行道道炁吏兵怒之後死死入火車八風
地獄中一日三死三生七十萬劫不復人身
脫得復人有人之形無人之情聾騃瘖瘂爲
人形醜陋身體臭處人不喜見道士慈心化
人逺此弊矣道士麄衣蔬食冩經多學奉師
爲事耳教諸後世男女道士明自思之也
道言道法難值值者稀耳後世見者勤恭奉
之不惜財物道士爲人之師亦不足多取人
財道士欲奉佩所望期仙亦不可貪惜矣自
除妻子其生口牛馬勿足貪也昔日亦有妻
子布施賣子受經者不唯一人也自古及今
信道者一人二人者矣
道言三洞大經經之上者然不如飛仙經之
上也何以故飛仙經十方大道太上一切仙
人玉女遊化世界化人說之中有無量神人
兵馬守之有人受之者神仙護之無不吉利
也後世辛巳壬午年以此經天下流行世人
講誦勝於餘經道士齋戒多轉此經此經能
令人飛仙也三洞多容亦有尸解仙住仙此
經無也正有飛仙耳此經二十卷天人玉女
十方仙人所共尊敬之矣
道言自今至壬午辛巳年道士急化世人受
道大災欲起天放疫炁瘟毒流行殺人爲多
惡人故也若有作功德者鬼兵别之道士至
其年月水災之時勸人作治舍受奉三洞正
經經契在身吏兵力士自然攘惡耳水來不
久當在甲申甲申無者兵刀災運百姓紜紜
後甲申大水蕩除當爾之時更立天地不唯
今日之天下也
道言世間多有惡人故三洞不時布亦少耳
衆生可念與泥同流鬼兵誅之奈何奈何太
上與文始三日三夜在玄都宫中惟念衆生
生死何方度之乃入金匱之中取太上太虚
經飛仙經二十卷付與太宗法師令得授世
間之人也
道言自今壬午辛已年道士往往有值此飛
仙太虚經者上黨除文之申執當值此經文
上仙矣女人二十六萬人中受經入山中也
道言自今有人值此師師授此經者十方飛
仙五嶽仙人玉女無極丈人一切玄女咸來
共護此受經之人若此法師所住之處天下
太和五榖豐熟人民安樂帝王老壽天人日
日來下教授之助此國主治化矣
道言道士之功德令如此耳若國主大臣方
伯二千石復能奉受者位至無窮也天人自
爲守護之耳終畢此人等不令犯惡也衆中
一切聞太上說此經各各大喜悉皆受化稽
首禮拜皈依三寳


太上洞淵神呪經卷之二十(終)















