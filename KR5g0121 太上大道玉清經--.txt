#+TITLE: 太上大道玉清經--
#+DATE: 2016-06-11 12:27:24
#+SOURCE: github.com/kanripo/KR5g0121 master da2c5970                
太上大道玉清經卷之一星一
　　本起品第一
道言昔元始天尊與諸賢聖億億萬衆處處
周旋最後下觀棄賢世界是時四天下一切
人民福德欲盡不久之間大劫攺運人民凋
逝天下失止大道不行唯好攻伐刑殺無度
處處興兵更相謀害隣國絶義不相交好以
強淩弱割奪孤寡劫盜四起天告災祥日月
薄蝕星宿殞墜七曜逆度無雲雷雨或復雨
血及諸恠異等水旱不調百糓焦枯大地震
動處處坼裂山嶽崩倒金玉銷化惡獸噉人
㐫神露形而行毒癘地生毛髮六畜出語皆
如人聲天下兆民心中不安君臣相猜父子
相刑不修善道唯惡是與五百年中轉就加
甚求生不得亦有不堪苦惱投淵赴火自縊
而死飢餓困苦人民相食大地乾燥泉流不
通是時天尊與諸聖衆愍念衆生夀命不幾
無所恃賴驚怖馳走悲號忉怛苦痛切巳如
被火毒於是天尊大慈力故與諸聖衆俱坐
玄虚之中去地百丈是時天地大動七日七
夜而不休息虚空告瑞日月重輪光彩暉煥
星辰明朗風雨施散雲霞流布氣序調適香
煙纒虚梵唱齊和金鐘清朗玉磬鏗鈴雷音
遐暢周遍逺聞萬變天樂空中自鳴龍座敷
▲羽蓋髙張靈節影霄長旛垂天仙花薦地
雲帳羅空師子仰號神离俯鳴金鳯齊唱虬
龍吐音琳琅撫節萬籟沉吟天尊與諸聖衆
俱放身光照曜十方無幽不燭其光千種須
㬰萬變一一光中皆有真人一一真人各有
侍從清音朗徹而說妙法四天之下一切諸
國王臣民人及非人各各皆見天尊大聖坐
在空中與大造真君巨靈仙人議定刼數擠
度萬物重校蒼元大録延續期運金簡尅書
五帝真文雲彩霞章以鎮五方又勑五帝河
精四海龍王通流泉源天灑甘露潤洽大地
又命風伯雨師調和隂陽令寒暑得宜又勑
五帝地祇合和百穀生長藥草又勑五帝使
者殺伏妖𦍙又命天龍雷神驚肅姦逆駭動
隂邪又命收風列仙以調和氣淳熟人行令
君臣和睦父慈子孝兇弑變善幽顯交歸毒
癘潛藏邪魔匿形芳卉藥草處處萋茂五糓
結實冬夏成熟流泉甘水通同盈溢又命五
斗仙君周正璇璣分䟽日道布置星辰又命
四天善神輔佐天子又差仙官次知國政使
天下徳化萬民安樂隣國交通怨結解散人
弘大義皆行正道各守其分於是太上大道
君哀愍萬流蠢蠢危脆故扇玄風以導羣生
飡服和氣沐浴道化使反朽歸榮臨敗得成
此時大慶更延九百萬𡻕上元九府刻玉左
契以授天子使葉葉相承則天正化不傾下
邪推運應化而爲帝者皆是金闕之中差次
仙官下來理民得三百萬歳轉差星官之中
仙官下知天位如是國主皆是諸天真聖應
運降下故得延續期運保守天祚有生之𩔖
無不恃賴
爾時天尊與諸大聖無數億衆各乗天寳瓊
臺而下諸國國中天子諸王羣臣一切人民
男女大小隨處供養香花𠆸樂歌頌讃歎而
爲聽法爾時復有南方八蠻道君與諸聖衆
六十四億萬俱乗絳雲之軿從南昌宫中而
下與北方玄天之中五狄真君二十五萬億
仙官各乘玄雲寳軿而下空中校定水火期
運劫數爾時復有西方六戎道君與三十六
萬億仙真各乘三素流霞寳軿從皓元天中
而下爾時復有東方九夷道君與八十一億
萬衆各乘碧霞飛輪之軿從始青天中而下
與六戎道君校定兵病之災記注善惡功過
之録然後起居中央虚皇太玄老君并受左
右玉契請說造化妙理幽祕至法正定天元
廻易運會調和四氣生成萬有之事
爾時棄賢世界有一國王名曰德正聡明正
直利根辯惠皆是應運降神福德之身爲衆
生故而爲導首遍告國内臣民男女而作是
言今得太平天下無事火災消滅兵病不起
百穀熟成皆由道恩非自然也何以報道岡
極之恩唯當傾心盡意恭敬供養造立宫觀
香花燈燭晨夕禮誦齋戒悔過以求福祐今
正值天尊校定吉㐫期運之際我今自爲又
應爲汝稽首歸命無上正直特乞哀救授我
至法今我國内兆民男女壽命延長各得终
考又欲奉請無上正真降臨我所申我微心
供養之志汝等民人同我願不於是國中有
六十萬長者神心長者五通長者文明長者
玄㑹長者等而爲上首從四逺來起居國王
聞王教敕未敢全信復有八十大臣寳明大
臣而爲上首於是餘臣及諸長者心懷疑貳
顧相謂言自我出生世界以來祖父相承聞
有真道而目不曽覩太虚寥廓豈有徴驗今
者太平自由上天何關道力爾時大(臣)寳明
聰辯正直言常有徴天下所信知人狐疑心
不純信即於王前髙聲唱言我聞太極天尊
造立天地覆載萬物開明日月分布星辰運
化真氣長養有生雖處上界而應化下土今
之太平劫祚延長皆道之力而含生蠢蠢唯
知日用心無慙愧反更忘本而言今者太平
自由上天不關道力汝等云何自欺我聞大
道生天生地天地尊道故得安靜萬物貴德
故能盡生汝不信道是汝深咎亦猶世間愚
癡之人心不慈悲反逆父母離棄兄弟兀然
猶居謂我自咸不由父母汝等愚癡亦復如
是於是寳明出此言時徳動天地虚空雨花
香雲四瞑又聞上方空中有人言曰道徳不
自彰真人不恃功窈冥中有信慈惠故能同
空中之聲𦆵絶須㬰西北邊上忽然風雷電
激雲霧翳天唯天王與寳明身邊光明各方
一丈諸人遥視見此祥瑞心生悔過叩頭乞
命歸投大王信向冥契須㬰之頃風雷消滅
雲霧廓清闔國臣民稽首王前不審大王向
所言教欲請天真降臨王所請王教敕所須
何者唯願大王哀愍衆生開悟未聞王言道
在人心唯當供養恭敬造立宫觀供給所須
晨夕禮願悔過請福諸人聞說心中歡喜禮
謝受生之恩王又告言汝等諸人且各各還
家退齋思失沐浴身心并傍告未聞如我教
敕諸人聞已一時辭王各還其家王即敕大
臣寳明遍告城邑内外人民嚴整宫殿掃灑
城郭處處燒香供養恭敬盡世所有陳列牀
座於是退齋日訖國内人民四方雲萃王與
内外羣臣眷屬香水灑地安施牀帳成辦以
具合國大小遥禮十方七日七夜行道禮願
願得無上正真降臨下土微生蠢蠢誠可哀
愍於是三月十五日日中之時上方西北邊
忽有九色流霞光彩煥爛香風清暢梵唱和
雅天樂流亮天灑甘露大地震動雨百寳天
花以驚於地雲車羽蓋浮空而至衆真大聖
各乗天寳之臺臺中皆有隂輝夜明又有五
色神光照朗虚空光逾日月臨於王城七日
七夜是時天尊以慈力故成就大悲救護衆
生愍念衆生開決聾瞽療治衆病爲作導師
爲作津濟保鎮劫運更生萬物於是國王大
臣及諸人民重復作禮苦請天尊開發大化
慈造羣生明其耳目令得正道堪受祕要於
是天尊命巨靈仙人而告王曰子以爲一國
之主天下所推位豋世極凡閰之貴不先於
此但以正法治化不枉人民亦足功感上天
何煩祕要祕要之道難可卒聞王及大臣先
是福德之身以方便力欲爲衆生開張耳目
天尊告曰祕要之階不過慈善慈善之法不
違科戒我以大慈悲力成就國土諸人聞說
皆盡欣喜心願奉戒天尊告曰戒有多種人
亦多品上品之人身先無犯身旣無犯亦無
所持中品之人心有上下覩境即變以戒自
制不令放逸如此之人或受十戒五戒以自
防護下品之人惡心萬般難可禁制下品之
中復有二種上品者身欲奉戒或受一百九
十九戒或受觀身三百大戒或受千二百威
儀之戒以自防保令無越逸下品下者身同
禽獸雖有人形而無人心縱受其戒終無所
益今且授第二中戒十種科禁入道𥘉門諸
人聞說歡喜過太悉皆伏地而耒戒言
天尊告曰第一戒者不得違戾父母師長反
逆不孝第二戒者不得殺生屠害割截物命
第三戒者不得反逆君主謀害家國此戒最
重何以故是諸國王皆是應化推運惣統天
下一切人民之所機要一旦無主不得其死
以其義故汝等當知第四戒者不得媱亂骨
肉姑姨姊妹及他婦女第王戒者不得毀謗
道法輕泄經文第六戒者不得汙慢靜壇單
衣祼露第七戒者不得欺淩孤貧奪人財物
第八戒者不得祼露三光欺淩老病第九戒
者不得躭酒任性兩舌惡駡第十戒者不得
狼戾自任𡨚枉威刑如是十戒當終身奉持
天尊言不孝父母師長者死入地獄萬劫不
出縱生人中小小孤露受人淩刺常居卑賤
好殺害者五百生中受人割切苦痛萬般反
逆君主者死入地獄萬劫受苦出生邊地無
主之域常被攻劫晨夕恐怖媱戒最重若有
男子女人於父母姑姨伯叔兄弟姊妹六親
骨肉一念之頃而生色想者八萬大劫受地
獄報鐵釘刺身種種燒煮從地獄出受六畜
形又八萬劫從六畜又作溷中蟲又八萬劫
善男子汝今當知一念之頃於骨肉之親而
生色想受報尚爾况復身於骨肉之親而爲
惡行罪不可說如此之人不合共行住坐卧
同里居住我名此人爲十惡之人此人身雖
强徤魂魄以被惡鬼攝持善神不祐此人之
身不合在道應速驅逐令其急出不合教令
作其師匠作師匠者與其同𩔖出没相似九
祖被考又名此人爲敗壞人善男女等汝今
當知媱殺劫盗欺淩孤弱䡖忽貧病誹謗善
道破德行人泄慢真文此罪極重不煩一一
記示之耳汝等但精心守戒道自降子於是
國王大臣善男子等歡喜奉行不敢違犯
道君又命臣靈真君授王雲篆天書上中下
章總一千條秘法皆以柔玉爲簡紫金爲字
以授與王而誦持之云此寳經是上天寳文
勤心誦念使人身得飛行永不復滅六通之
道在意所爲道君因告王曰汝等當知四天
之下慶同今日無有異世大道威神處處隨
𩔖方便引接不可思議千日之後任王傳授
國内正信賢者之法共匡天下使玄門廣闢
道化流通一國男女精心守戒如護明珠王
及諸臣以正治國專心誦念遍敕一國令立
宮觀唯道自務餘無所求國内人民作禮而
去王修誦真文千日之後乃棄位禪祚與其
第一太子名曰善修專知國政而習父風九
十餘年而復傳位與弟弟名善善以政治國
還習父風其王子弟六千餘人葉葉相承經
三萬六千𡻕天下太平父王與善修修守至
妙四十餘年而得六通以其夕知國政沉滯
常倫道君先以其中仙之位令知國政而未
階太極今日之後太上道君以其勲名巨大
授其秘要錫王子等太真之任令侍從天真
教化諸國隨𩔖現形濟㧞厄難說法度人於
是太真與諸聖衆互相顯發遞爲師資以開
光元年七月十五日北越玄谷登閬風之臺
禮無上真君請入大羅天中謁元氣之祖髙
玄之宗真君曰子雖得六通道數未足何以
故子非自然由學成真而元氣之宗真氣混
化自然之身元氣之祖萬道獨尊委氣大聖
虚無之真難可得見億化如一綿邈遐曠恬
澹虚寂𡪹廓冲䆳都絶言像十方異道三萬
六千種無不祖於虚無之真也又我成道以
來不可計劫唯以二過相見耳又天帝推校
應運令下化度衆生侍從天尊往四天下教
化諸國布散道氣何以故爲延此劫火氣之
災法行道教以鎭陽九之禍使火精消滅至
後劫天地崩壞人民福盡法當不救運數之
極自然如此水劫之𥘉吾道大行三十七萬
年中人民淳朴以後漸漸大道不行隂氣轉
盛人民僥倖造營空冡多起廟舍遍於世界
男女邪心修習滅法不依儀格呌呼求死或
入火坑或投深淵自割自截羣聚行道歌讃
悲泣或入空冡黙然而坐或抱死尸或恭敬
枯骨或以糞穢爲壇或以香尼塗地或以不
敬父母種種苦行或噉食穢惡無種不爲終
不能得正真之道人心偏側父子無義於邪
教中徒黨興盛大水劫前有小水劫十年始
歇從此之後四千年內於邪教中應有兵革
更相謀害或稱國王或得十日百日還復自
滅父子無禮以强凌弱同姓骨肉自相媱亂
雖有人身而無人心凶險馳競不相信用若
此時至邪道漸興隂氣極盛非乆之間漂流
沉溺人化爲魚蛟龍噉人當此之際法應搜
選種民置之福郷子當勤苦晨夕勿懈是謂
大道弘之在人我命在我由人攝持心正則
道應從邪則禍來好殺還自伐應當行大慈
　　　縁對品第二
爾時大真與泰清天中新得道者三萬六千
人侍從天尊教化極天之境周遊下界蠻夷
鳥獸雜𩔖之國隨其所好而爲作法種種示
現教誨利益方便神變降伏其心決到西方
黒水之右有一世界方八千里其中衆生種
種雜𩔖悉皆穴處更相食噉地生荆𣗥毒草
諸樹水泉黒臭不中灑漱其國西畔有一大
河其河正方五千餘里河水滓濁唯多毒龍
在此河中風波峻急不可舟濟其河東岸而
有平地三千里髙此河際懸五百丈其世界
中所有人民一半無眼相牽而行飢則相食
渴便飲血有目之人皆遭惡疾眉髮堕落身
體瘡膿濁血流出復多𧎔虵吞噬人民無君
臣父子之義多相戰闘無眼之人聞其刀仗
之聲自然驚走或墮河中爲此毒龍之所噬
齧不墮河者復爲羣賊之所食噉呌喚驚駭
苦痛懊惱又有溝坑穢惡流溢臭處蓬勃其
坑之中多有蟲蛆頭面似人形長一丈又能
呌喚無有手足蜿轉腹行復有玃鳥啄而食
之狼藉薰𦤀復有惡鬼其毛如針吐氣嘘人
皆如火燒於是平地北畔有六大地獄獄門
大小俱方一丈深入其中漸漸闊大莫知窮
極其地獄中唯聞風雷火車之聲呌喚苦痛
刀鋸槌棒之鳴又聞唱求救求活之聲煙熖
炮烈火氣衝天正西第一地獄之中又聞風
水之鳴其氣嚴冷不可當近又聞暗中咻咻
之聲六大地獄所出風氣皆應焦臭腥薰不
可思議其獄之門北一里半地又有沸湯湧
泉泉方六里其湯之中黄水脂膏爛皮骨肉
隨沸騰湧又聞泉中有啾啾之聲湯氣衝人
其湯北岸又有刀山劔樹新故骨肉零落山
下刀劔之端多掛死屍屠割筋肉骨脉相離
覩此若痛不能自視復有生剥皮地獄殺羊
之人死後墮此獄中受此苦惱五百年中出
生羊中又五百生備償羊身輪轉相償無有
窮竟此沸湯之東復有風刀地獄方闊一里
毀敗善道及違科犯戒泄慢真文傳非其人
販賣道法以贍巳利如此之人死入此獄一
劫受苦烈風吹之往反刀刃一日之中千生
萬死從地獄出還生人中身縈邪病根性暗
鈍常居下流永不聞法地獄罪魂得出之時
多生邉地無道之境多被攻劫晝夜恐怖身
體矬陋氣息腥臊永不聞法愍此罪人心無
時巳於是道君與太真及諸聖衆救脫罪魂
及此世界之中聾盲之人令生死開度即於
此世界之上空玄之中去地百丈遥禮元氣
髙玄無上天尊以道神力入六虚大定分身
百億一一身中又放千種光明一一光中皆
有真仙坐飛龍之座演說妙法瓊音雷震左
鳴金鐘右擊玉磬張九色流霞遍覆此界一
一霞中各有聖衆圍繞說法大地震動天灑
甘露香泉流溢萬籟駭虚三景齊照地生百
糓水變清凉人心淳朴無相惱害惡龍攝毒
癘鬼匿形地獄停悲劔樹摧鋒罪魂受生積
痾痊除聾瞽聰明殘跛攣躄皆得復形巍巍
大化無得而名於是衆中新得道者未階玄
極覩此神變莫知所由衆中有一五通童子
名曰善積與金髻童子華智童子葆光童子八
萬四千俱從座而起長跪又手上白天尊自
我成道以來經八萬大劫周旋八方無所不
至未曾得覩大道威神自在之力如今日也
自我慶會今日遭遇大化唯願正真哀愍未
聞開悟下根釋諸疑結於是天尊黙然不答
是時童子三請不巳天尊於是疑思冲邈神
彩澄朗彈指謦欬良乆而言善哉善哉子之
所問深乎微矣大道寥寂理絶見聞玄黙希
夷杳冥深信子雖經劫數道德尚存所居之
境近迫泰清固絶重玄何由混化散在三萬
六千種内而不知元乎大羅髙玄之宗局於
見聞明此妙致遊行無閡且得長存必也忘
其元氣之主夭傾之禍亦未由得免也於是
善積聞天尊所說心開意解與諸童子深自
念言我宿福深厚遭遇慶會欣喜未聞今得
開悟唯當誓願而昇大羅謁先氣之宗髙玄
道君諮受秘法進修之道是時善積童子與
諸眷屬八萬四千人俱前進作禮太上道君
向蒙開示所未聞欲將大衆上豋大羅謁髙
玄之尊唯願道君慈悲聽許道君答曰子欲
去者當捨見聞雖將大衆心間無侣專志願
寂雲泥一貫收視反聽道自玄合於是善積
與諸眷屬奉行教命先禮上方辭别道君上
昇太虚大羅天中謁元氣之主髙玄之宗
爾時此界人民皆得蘇息欣喜踴躍悉皆舉
手向天彈指而作是言我等宿罪生出惡土
忘失正念唯惡是與世世相承無能悟者罪
垢積習生入地獄循環苦趣不能自知堅固
宿業一旦消除不賴道恩誰如之何而欲報
道罔知所由唯願天尊降臨下土授我所請
𠃔我微心於是道君先知其意化作凡人遊
其世界言語交通教其道法或就乞食止宿
其所教立屋舍變生爲熟或作𨗳師爲其說
法方便引接或作醫巫爲其愈疾或作農夫
教其種植或作孝子教其慈義隨𩔖現形同
其嗜好爲立君臣漸漸改革長幼有序男女
有辨種種教誨一十五年和氣流行人漸識
法起立觀舍書經造像供修齋會香油燈燭
喜捨𤤽財專心奉道孝養仁義君臣禮節異
𩔖得生幽冥開泰物各守分不相殺害於是
道君託作大師寒棲山林或有徒衆齋戒說
法或時單已黙坐思念或復講誦爲人說法
或時吉㐫言有徴驗神變恍惚老少不𢘆合
境歸化施設供養傾世所有燒香散花各陳
心願願得天尊降臨塵穢開悟衆生叩頭仰
天流血灑地悲淚鳴咽七日七夜心無休息
爾時道君以大慈力故與諸聖衆乘九色流
精真光之氣仙童導從散花燒香神風激籟
天獸和鳴麟舞鳳唱浮空而來去地五丈而
止虚中爾時先所化人名曰空生爲諸衆生
唱𨗳之首不審天尊導化有勞慈造萬物得
無疲極迃延雲駕曲臨下土我等積劫沉滯
罪垢縳累一旦披霧沐浴玄津過太之餘罔
知所謝真源遐邈上界虚寥而塵穢之身忽
遭大化朝茵之命長覩太陽枯杇載榮生戌
今日欲申微願輕觸髙尊唯願大慈賜以蟲
蟻忘退之志誠有質疑心所未悟願從天慈
得聞宿命此土因縁衆生本起特視玄鑒之
恩賜爲分別是時合界大小一時上請叩頭
流血涕淚交連道君以大慈悲故凝思良乆
即命左侍仙童四十九人齊皷玄雲之璈同
聲合響奏天鈞大雅合神之曲又命右侍仙
童三十六人吹九和之簘以合鳳唱揮玉京
八㑹空洞之音又命侍香玉童燌百和返魂
之香又命長牙左吏以扣金鐘又命右直事
吏以擊玉磬乆乆之間衆音合㑹慶霄纒虚
流霞四張神風八逹天樂停音於是天尊口
吐香光大震雷音而告空生曰汝今應知大
道慈力生成萬物故奏衆音流變萬化合和
生氣以祛煩惱汝與大衆生此土者從煩惱
中來造諸惡業輪轉受報墮此邊地不聞善
道忘失本心此世界者一名報對世界一名
生死地獄此地獄者隨處皆有衆生居中不
能得知日夜焦爛坐待消滅又此河者名爲
生死業報漂浪死津此六大地獄者隨人六
根造諸罪過死入此中又此沸湯者名曰沸
湯地獄世間有人用湯殺物命死墮此獄億
劫不出此刀山劒樹者世間愚人好斫刺畜
生死受此苦又生剥皮者世間愚人劫奪人
財生割魚肉死後受苦生下其肉又此毒龍
蟒蛇者世有惡人破毀功德侵剋善人死受
此報又此溷坑中蟲者是世間愚人於父母
伯叔姑姨姊妹同姓骨肉而生殺想又於伯
叔姑姨姊妹六親骨肉父母師長而生媱想
死入地獄萬劫不原今又受雜𩔖之身而生
此蟲常在溷中𢘆噉𦤀穢空生當知世間逆
人姧媱骨肉或懷殺想生死之罪萬劫說之
亦不能盡如此之人定不得道生神不降生
氣不布空生汝今當知如此惡人身心以定
不須教化應須逺離莫受其供莫坐其牀莫
入其門入者犯戒神邪所嫉三萬六千威儀
此戒最重故我慇懃重爲汝說今廣流布讀
誦此經世有聾盲之人不能讀誦之者但常
燒香禮拜供養經卷功德無量若貧乏之人
無可書寫經卷應往有經之家行道禮拜空
生當知如太真之科諸善男女等好喜放生
施惠窮乏醫治疾病孝養父母山林寒栖誦
念真經此五種功德無有差別生身受度必
得真道空生應當開示未聞念悟心解爾時
大衆聞天尊所說身心開悟一時度幸奉受
要言作禮而去
　　　世界品第三
爾時天尊與諸眷屬衆真大聖浮空而越炎
洲之陽入光鍊之池以黒帝真文一篇鎮遏
火精一時而返以次東遊過扶桑之陽東南
方經九億萬里有賢善之國其國正方八萬
餘里四㩀滄海一名極樂世界其國有王名
曰花秀有八百大臣又有三萬八千眷屬六
十四大城復有六千四百小城其王皆以正
法治世不枉人民其國豐樂多饒珍寳節氣
温和風雨調適糓帛殷貯無諸病苦其國西
北復有一城城方二千五百四十里城髙七
千仞有四大門門髙六千仞俱闊一里樓峙
髙妙非常華麗城中復有七千寳臺臺中各
有夜光明月之輝照曜晨夕城中皆是仙人
道士形如金玉衣食天厨而此國王王臣及
諸眷屬皆是應運降神下知國政其城一日
之中三過香風吹去微塵天雨甘露以潤土
地地多泉池皆潜通玉津石髓流黃飲此水
者形如金玉又復一日之中三過鳳鳴萬籟
虚吟香雲凝空流遍演暢梵唱和雅微音清
朗非爲自然積福所應爾時天尊與諸聖衆
九百萬億止此城内俱坐百寳飛龍之座座
髙萬仭出於城上雲錦瓊羅以爲敷具張九
色流霞之帳一一帳中皆懸明月神璣其帳
四角玄虛之中皆有龍燭光暉靈鳳舞空風
琴朗霄香氣氛氲天香飄颻爾時天真髙尊
而命左仙侍童扣金神之鐘又命右仙侍童
擊靈光之磬又命侍香玉童梵九龍虬鑪百
和之香真儀以列天鈞又陳於是天尊放身
香光遍照世界其光萬變非可目名彈指之
聲猶如雷音一國男女聞皆警悟互相謂言
今日何縁有此祥瑞香光洞徹風雷調暢昇
沉飛走跳踉踴躍此當非凡急冝速往看是
何縁於是國王王子大臣妃后眷屬又相顧
言我此國土福德成就常有大聖降臨此地
非是餘縁必定善瑞汝等諸人各各嚴裝所
須之具我尅明日與汝等衆俱詣寳城一國
男女同時而至遥見城中光色輝燠其光之
中皆有真仙歌誦靈章王及國人叩頭禮謝
今日有幸得覩天尊降此寳城喜慶交集不
可思議各各燒香以陳願念王及人民立城
南門叩頭伏地良乆不起自思何縁承何福
慶遇會今日不敢仰視尊顔唯願髙真大慈
之心特見哀愍開悟未聞解釋疑網
天尊良乆謦欬彈指衆音停奏而告王曰子
此世界是福之郷上界髙尊時時周旋但以
劫數遐遠非子所悟昔天地未光混沌未分
有天尊上聖下遊此城于今以得九億大劫
我昔時與造化道君勘校劫運同時在此今
者重來觀此世界亦是因縁法當更來又此
城中諸仙晚學業以淳熟大聖雖來無所言
說國中男女亦階𥘉地以道因縁而來生此
非乆之間天真慶㑹道法大度惠及於汝子
當專心恭敬寳城持戒布施心不退轉道自
降子於是衆中有一童子名曰真行從座而
起前進作禮上白天尊而作是言自我承福
天庭仰陪霞輦陶染玄化百劫于兹周旋十
方靡所不至希覩此城莊嚴華麗人民豐樂
仙伍森羅瓊林玉枝虚吟萬籟淳風反朴真
氣和生福德巍巍難可度量唯願慈光照朗
蒙昧令此大衆豁然開悟天尊告曰子見此
城適子懷抱覩此世界歎未曽有此界雖名
極樂猶有習氣此中人民仙人道士皆是諸
方業道之人功未充足而來生此未至重玄
冥寂之境此中時有聖降爲其師而不久住
真行當知亦如香積童子自言道極來詣我
所從我執蓋首末半劫請我爲說微妙道法
方始悟解我又示其大羅髙玄之名於是童
子遂往起居諮問妙致于今未返真行當知
汝今所見亦復如是幽祕之理未可䡖說子
道數自極當應得見於是真行與賢善國王
臣民疑意不了重白天尊不審極樂城中仙
人道士國王臣民前世以來修何功業而生
此中天尊答言修習之法亦有多途非爲一
種子當諦聽吾爲汝說而化國中有四種人
天第一品人孝養父母奉事師長濟度窮厄
施爲道法持戒誦經晨夕不懈行道禮願悔
過請福求見昇度功滿行成上感楮天名著
左契金簡刻書以記生録身得自在飛行上
清隱影萬變道齊真人長生不死白日豋仙
位應上真侍衛道君暫過此中或經一劫半
劫而還天中如此之人名爲上品第二品人
在世之日聰明髙潔助國理化出言利益施
惠廣大興顯正法扶助善道身得尸解如虵
蛻皮來生此中如是等人亦名現身昇度第
二品中復有一種或遇上帝垂恩開度生死
枯骨死尸變錬成人感激真氣自然而仙或
有前身與道結縁慶流今身來生此中第三
品人在生之時持戒守善不作非法起造宫
觀供給香燈齋講設會書經造像晨夕誦念
亦得尸解來生此中第四品人或承其祖先
福德餘慶身死之後改姓易氏來生此中真
行童子與諸大衆疑意不了重白天尊不審
第四品人承其祖先福德餘慶之力來生此
中者不審此慶修何功德而慶隆後胤唯願
天尊重爲分别令心啓悟天尊答曰吾言福
慶之因者或其祖父前世施財施食放生活
命衣食窮寒扶助孤弱給賑老病供養山棲
功不成就中道而退身不得度慶及子孫或
生豪貴之門聦明利智或求道未足法當滅
度來生此中如是之人德隆九世真行當知
善惡相似過積者亦殃及九世亦猶世間愚
人或承先慶身生豪貴自恃强梁不信宿業
恣意㐫險殺害物命劫奪人財威刑無度毀
敗善道誹謗行人䜛嫉勝巳欺淩孤弱鞭撻
下賤漁獵殺害燒煮蠢動斫剌衆生不孝父
母反逆君長躭酒嗜色媱亂骨肉犯他婦女
罵辱尊老祼露三光不敬有道惡居其上輕
慢靜壇泄漏經寳破齋犯戒常爲亂首伺人
衰便更相䧟害殺生求生背叛道德如此之
人亦殃流九世九品子孫所向傾敗受人驅
役常被枷鎻横羅惡縱死入地獄生受六畜
被人燒炙種種苦集輪轉惡趣生無定形沉
溺生死漂浪苦難真行當知我觀下界衆生
苦樂之事亦無多别何以故汝言極樂世界
城臺樓閣非爲自然皆役神功所爲不如上
界應化宫殿不由神功皆自然也亦如香積
童子自謂果極不覩太虚大羅道境便謂勝
報極於慈土我觀子心與此無異真行當知
三萬六千種法由人機縁感動修習業行雖
云成道遲疾不等亦如寳光童子在世之時
從古先生而受滅度八萬大劫勤苦修習不
能得道最後之身而遇言龍𥘉會天道大廣
始入道位猶在七地下品之上向不遇元皇
之真何由可得昇入無形者乎於是真行靈
子及諸大衆聞天尊所說心開意解叩頭作
禮各還本座國王王子臣民男女聞說因縁
本起之事皆悉慶幸各各奉賫明月寳珠上
獻天尊天尊受以安著城内王及大衆歡喜
踴躍作禮而去爾時天尊與諸大聖各攝神
力昇入無形忽然不見
　　慈悲戒序品第四
爾時玉清天中瓊闕金真後聖天尊昔生多
喜世界姬氏之家年始六𡻕而知玄文深逹
妙理洞曉幽微乃棄家求道入長明山中精
思十年上感西靈虚無天尊而受道要年二
十七𡻕而得六通成道以來數過塵劫常以
願力而度衆生周遊十方如日旋照隨𩔖現
形同其音聲方便引接皆爲饒益平等無二
齊一子念以元化八年𡻕在庚子七月十五
日與諸聖衆三萬六千人俱下遊玄天到北
極長冥世界虚空之中俱坐霞光之上眄看
六合經百小劫身心不動猶如寳山是諸聖
衆亦以百刼身心不動是時世界忽然光明
猶如春日和氣通暢風雨調適雲霞靉靆雷
音清徹藥草滋茂百糓冬生地出甘泉微妙
香羙龍麟踴躍鸞鳯騰舞異𩔖集聚皆相親
附人民非人身心變善悉如宿化教學所成
於是天尊及諸聖衆端虚寂靜都無言說但
以慈力天地萬物悉皆自化亦無光音而可
視聽幽明玄㑹殊神合契無爲之道使之然
也吾亦不知其所然道雖不言德化流布真
氣感激妙理精應不由運動其土人民亦無
覺知心無別慧各安其居人人守分終其年
命而已爾時三月十五日雪山之中有一童
子名曰法喜自號仙人與其眷屬千二百五
十人俱其名曰金髻童子金粟童子寳頂童
子調御童子十住童子海惠童子七覺童子
通王童子自在童子善財童子如是十一童
子而爲大衆唱導之首悉皆各各自號仙人
俱乗白象而來下土圍繞讃歎遥禮天尊燒
香散花種種供養各陳本願問訊天尊而作
是言我等諸人幸承宿慶昔因皇𥘉劫中遇
古先生哀愍化度得入道位賜以惠眼遥見
天尊下此世界欣喜慶幸故來起居欲有諮
請唯願天尊憐愍開示於是天尊以知其意
黙然不答是時仙人三請不巳各各伏地良
乆俛仰叩頭而作是言唯願天尊垂慈悲力
憐愍訓誨示所未聞於是天尊愍其勤勤即
命右侍真童名曰寳相而告之言汝等諸人
欲求何願而來至此於是法喜與諸大衆重
復頂禮而作是言我見天尊及諸聖衆威德
嚴凝未曽有也令此世界福德成就都無言
說萬物自化改易天地流變氣候日月明朗
星辰合度風雨施散百糓熟成藥草榮茂甘
泉流溢百獸騰舞異𩔖親睦人民豐樂未曽
有也不審天尊修何功德造化萬物而得自
在秘要之道願垂誨示及重伏地良久不起
於是寳相還向天尊具陳其意爾時天尊告
諸人言無上大道但以慈力生化萬物覆護衆
生無有言說若有言說即生形迹形迹之教
雖會至道未極妙理何以故不可以形迹語
言造化天地生成萬物何以故形迹語言理不
𢘆故理若不𢘆云何造化是故大道法無形
迹語言令物自化善男子汝所謂我有所修
習而得化者汝令修習亦應得化善男子汝
作此見未離煩惱猶處纒縛無上大道乆離
此見心無結縛無爲無作無起無滅無形無
相言語道斷汝所見我有威神功德嚴凝形
相造化天地生成萬物是汝邪見妄想分别
无上大道以離邪見分别妄想之見善男子
汝等所言遇古先生身得化度古先生者是
我弟子令其教化邊地說三乘滅度衆生修
後世果以彼土難化人無和氣雜畜之種心
性不具飲血茹毛强梁自任故作神變廣說
譬喻開悟下根如此之法不盡至理權示形
迹先生去後攝迹歸本形迹漸滅縱有存在
亦多紕繆或自號仙人或自稱梵天或黙坐空
室或燒身自滅或墮落髙巖或供養水火或
作天人形像三面千手種種神像屠殺祭祀羣
聚行道呌呼求滅或諦觀光相如此之法名
曰訛謬雖有經文無有實法邪正混雜不能
得道於是法喜及諸大衆聞天尊所說心中
開悟始知先所修習未至道要重復頂禮上
白天尊而作是言如我國中之所修習具如
天尊大慈髙鑒無有異也唯恐我等大衆罪
垢深重不可濟㧞唯願天尊賜我法水以漸
澄汰洗除滓穢開方便門示方便力賜我入
道𥘉聞威儀齋戒之法以漸修習繩准身心
令有依止天尊告曰汝彼國土地氣隂惡所
生人民亦復如是何以故此名金方雜𩔖衆
生生此邊地不聞正法唯聞三乗譬喻之說
不知大道祕宻之藏天書雲篆龍章鳯彩頓
教成真生身入妙之法於是法喜合衆聞天
尊所說恐其身命不合道真大衆悲泣叩頭
流血重白天尊而作是言彼土衆生腥臊臭
處豈圖即身而得昇度與道結縁兾得身來
生中國有道之邦唯願天尊大慈之心賜我
等衆齋戒威儀之法天尊於是以大悲力不
違其心而告之言汝彼土人性有多種應多
受戒約縛身心不如棄賢世界人心淳朴縱
欲受戒不過五種第一五戒第二十戒第三
一百九十九戒第四觀身三百大戒此名四
科又有三萬六千威儀之戒受此諸戒以應
三萬六千威神又攝三萬六千種道内有三
萬六千生神外有三萬六千戒神内外防護
受戒之身上品成真中品成仙下品延壽此
戒是玉匱金科上真禁戒受竟輕犯身謝冥
官九祖受考吾今爲汝略說一科就一科中
分爲三品上中下品一品之中又分爲三品
合有九品以成陽數此九品科法齋戒相須
不但單行專授汝等凡有齋講設㑹之處及
國王王子大臣官長學人男女集齋之日應
差一人音聲清亮者正其威儀北向讀之一
過以示大衆大衆人民作禮伏地而聽戒言
又復正齋𥘉夜又讀一過以示大衆此論一
日之齋法應如此若二日三日七日當應日
日讀之一過若初入道之人先授其戒千日
之後漸進餘法若有善人行先無犯未度三
日之内即授其戒不須千日而後授法若授
戒之後身犯十惡五逆之罪法師應須燒香
對三寳御前悔奪戒法若未受戒及受戒之
後身犯輕罪非十惡之條苦求悔過進請受
法師與弟子對齋日六時禮悔誓不更犯然
後斟酌量授其法子當慎之子當慎之勿犯
吾戒身得逆罪諸天不祐於是法喜與諸大
衆各各伏地注筆而聽天尊爲說戒言
　　　說戒科品第五
第一不得殺媱殺戯殺暏殺歛殺誘殺不得
嗜肉愈病藥分俱斷第二不得叛逆父母君
主亂敗家國第三不得劫盜怨盜謗盜死罪
謗口謗書謗狀謗第四不得祼露三光訶天
罵地第五不得姦媱骨肉因生刑害第六不
得毀敗善道離人骨肉滅人種親第七不得
躭酒毒酒媒酒色酒第八不得隂惡損敗他
人身作口作書作第九不得侵尅良善割奪
孤貧第十不得盜劫死尸散人骸柩第十一
不得戰闘之所剥脫死屍割取頭髮第十二
不得侵欺老病脫其所有心無慈悲第十三
不得毀破巢宂傷胎殺鷇第十四不得販賣
生命以贍已利第十五不得故觀兵戰闘及
故合兵闘戰
　右十惡五逆科犯者見身受報種種苦惱
　身死之後與九祖同考萬劫不原
道言朝禮之法不得髙處朝禮低處不得顧
盻朝禮不得不淨朝禮不得對御涕唾不得
對御髙視不得對御邪視不得對御髙言不
得對御髙氣不得對御錯語不得對御邪語
不得對御中絶語不得對御餘語不得對御
動五體語不得對御摸頭語不得對御戯色
語道言入齋戒道塲之法先當慈悲第一不
隂惡第二不思色第三不思媱第四不思殺
第五不思肉第六不思勝第七不思欺然後
沐浴五香盪除塵累整其威儀而詣道塲道
塲之外置立香湯浴室二所男女各别又當
立二屏處屏處燒香立衣架如法一人屏處
應脫淨服挂架一出屏處入浴室盪身手巾
豆末事事具足又不得煑殺蟲蛆以絹濾水
過作湯及羮飲又不得燒蛀薪以營齋獻又
不令乳産穢汚惡瘡膿血滛人十惡五逆之
人臨齋厨所如法安施竟師著淨服取淨鑪
炭火以燒香朝拜訖依位而坐儼黙端直身
心思行上戒一慈二悲三善四信善男女等
汝今當知我用此四法故得成道此四者是
一切善道之門戸是一切善道之本基是大
道之機要離化四事自外無道故我用此四
階善道保鎮天地生成萬物調和氣序綜統
幽明禳灾滅禍濟㧞窮厄汝若離此四種不
得入道塲不得受國王王子羣臣兆民供養
之具不得受國王王子一切男女恭敬禮拜
不得與自身及一切人請福求願我詔此人
爲道法中賊不合共住人鬼所嫉諸天不救
善男子入道塲中復有三法第一思孝第二
思忍第三思辱善男子入道塲中復有七法
第一見一切男女生父毋想第二見法師善
人生諸天想第三見經法靈文生難值想第
四聞說法音聲生難遭想第五見諸疾病貧
窮孤陋之人生巳身想第六見衰憊老人生
無常想第七見一切有生之𩔖生平等想善
男子汝今當知入道塲中及出道塲中不捨
大悲心不分别不分别故諸惡不生若見覺
聞知行立坐卧離此戒者而得安樂無有是
處善男子汝欲求道見身昇度者離此戒而
得道者無有是處善男子汝欲無疾及救㧞
生死離此戒者得如心願無有是處善男子
汝若違戒而爲邪所嫉王法所加身命夭逝
諸天不救
道言入道塲中不得茹葷不得穢汚不得多
語不得邪視不得閙衆不得傾聽不得涕唾
不得軽衣不得垢衣不得鼾睡不得邪坐不
得背坐不得仰視不得大笑大語不得吒食
不得藏食不得挾食不得語食不得笑食不
得顧食不得仰食不得漱食不得鳴器食不
得拈食不得嫌食不得數食不得非時食應
正時食慈悲食不得急行不得拖脚嗚行不
得曵踵行不得動頭動手行不得顧盻行不
得仰視行應平正行
若學道人受他惠施慈悲爲受不得數謝數
辭數顧應受已如法供養如法施行
諸學道男女人不得數入國王王子大臣官
長俗人之舍若爲因縁故須應入時正其威
儀在門外立正事陳說不入其家不坐其牀
若諸學人起居父毋伯叔姑姨兄弟之時應
加恭敬而况諸餘
若諸學人無大故不得入軍營㕓肆
若學道男女官不得入屠舍媱舍樂舍十惡
五逆敗壞人舍
若學道男女官不得與非𩔖同舍同牀坐同
牀食服飾不得共用
若學道男女官不得畜多欲侍者及畜穢文
書矣
若學道男女官不得與俗人爭利有利應讓
俗人及無知小弱
若學道男女官不得畜兵噐樂噐不得燒薰
皮毛角骨薫𦤀等物
若學道男女官不得穢汚生草蟲蟻之上
若學道人男女宫不得向北大小便利不得
仰視便利不得汚山泉淨地不得入雜處居
畢當風下涇心無慎護
若學道男女官及道民應當莊嚴道塲治堂
靜廬慎宻防護灑掃内外𢘆令清潔不得早
眠晏起朝禮失時大小無法不相尊重不得
無故開靜户不得敞露經法不得入俗歸不
盥沐不得道塲中舍女人骨肉之親無大故
不合諸道民不得借貸常住法物以爲他用
諸道塲中常住法物香油燈燭財寳應有定
用不得廻易餘用諸護淨居域之内不得令
進諸雜畜汚穢不得販奴婢六畜取物營靜
舍不得用十惡五逆財營靜舍不得於敗地
立靜舍違此戒者身受考病所學不成犯物
不還三代被考愼之
道言諸善男女應當内外持法爲法城壍不
得侵毀精舍不得抽剔藩籬不得盜伐果林
不得盜師果子不得割師田地不得費耗師
榖帛不得壞師法具不得假借師物乆没不
還不得私費法財不得私換法財不得私使
法師畜㒒不得羣聚法塲講說非法不得羣
聚法塲射賭不得羣聚道塲歛聚食肉飲酒
不得將婦女舍法塲中宿
道言若道民男女犯此科戒護法善神地官
考之連及三代慎之
道言若學道男女道民書寫寳經時不得安
不淨處不得令不淨人見經不得令不信人
聞經不得令敗壞人知經不得令敗壞人見
所寫之紙不得不淨財買寫經紙書寫之法
應别室安經常當燒香於案上一日之中一
過盥五香水盪洗身手大小便利易衣出入
常當齋潔寫經之人不得竊用祕言宣泄唱
令犯此戒者考病立至死受風刀之考長不
聞法慎之
道言諸學道修身之人先當廣㝷經文勘校
科格求師決斷慎護所受莫自媒衒邀求世
利同心結好男子不過三人女子不過四人
於宻䖏精思以期冥契勿令他人知覺見聞
毀譽者應宻往山林避處人間犯此戒者善
神不護衆邪亂考慎之
道言若諸善男子欲救疾病者先當廣備道
術善知方藥分明謹案齋醮科儀持戒忍辱
不違物性無憚苦辛不辭曉夜無論遠近怨
親平等不視財色不分别貴賤男女不責意
氣酬償忽得酬償應施行功德不得專贍巳
利不得艱難心無欺詐𢘆行大慈如此救疾
功感諸天療疾易差若違科犯戒假造謬妄
神人立考死入地獄慎之慎之
道言若善男女有心好道或遇時迍否不得
遠遊名山應於家持戒修造精舍作重牆複
壁使内外音響不得相聞唯令潔淨護治每
令精宻亦無異於山林之中也功滿行成道
來曲室身得道真若違犯科戒輕泄踈陋薫
臭混雜敞露真文徒勞積紀我道未聞身立
傾敗萬邪所殺身不得道䰟𩲸受考慎之
道言若學道之人或身受師訓叨佩靈文遇
運應時法應助國或身先列職後遭師匠身
受至法未遂清虚助國治民匡賛天下應須
内持戒行慎宻所受不得敞露天文輕犯科
禁心無慈孝恣性威刑貪婪財贍剋削兆民
令天下萬民心中𡨚酷如此之人徒有匡賛
之名而無廉貞之德如此之人被三種考罰
第一身中監神廻惑其心令萬向傾敗第二
治國之神令其犯法受戮第三地官考之殃
流七世子當慎之是諸仙人得受戒巳歡喜
踴躍深自慶幸各起作禮信受奉行
太上大道玉清經卷之一
太上大道玉清經卷之二星二
　　慈悲方便品第六
爾時天尊與諸大聖在於上方空虚之中以
方便故欲度衆生以大慈力昇入無形太虚
大定是諸仙人雖有通力不能見莫知所在
便謂天尊以歸上界是諸仙人悲惋懊惱不
能自持各見其身無復威德猶如死屍又見
所乗之象變成臭肉於是大衆心中迷悶無
復所知進退無㩀不知何計各各自定諦觀
因縁心識蒙朧不能自曉如人夢中見諸事
相無有定實於是諸御仙人謂諸人言我等
福德輕尠道力微弱未能究竟微妙至理始
入𥘉心道數未足縱有通力不能明了但捨
我等先所知見唯當歸命虚無之中或當感
念今令我等衆重見天尊是諸仙人聞聽所
說心中小悟各各專心存念歸命太虚叩頭禮
願七日七夜心不休息須㬰之頃心中醒悟
如睡得覺仰視空中忽見天尊與諸聖衆儼
然不動與本無異是諸仙人叩頭禮拜悔過
自責禮謝天尊而作是言我等大衆積劫以
來修習小見小聞分别妄想迷悶邪見深淪
結固罪垢深重自見巳身猶如死屍無有光明
所乗之象變成臭肉髻中寳珠化成瓦礫无
常變異迷悶恍惚如從夢中見諸色像不能
分别我等大衆不知何計心自念言唯當捨
我先所知見歸命大道憑向虚無悔過自責
七日七夜心中忽然平復如夢得覺歡喜無
量唯願天尊特見哀愍令我等衆心中開悟
於是仙人言語未了之間天尊又入光明大
定通身光明猶如皎日無有障礙令諸聖衆
各乗羽蓋坐飛龍之座在天尊左眉一毫之
端又令諸仙人及十方國土山陵河海城邑
人民俱在天尊右眉一毫之中而不迫窄各
見天尊而在其前而說妙法是諸仙人作此
見時了了分明心無障礙又見靈山之中舊
住之所近在日前巳經六劫不能得知天尊
神力自在無礙爾時天尊以一音聲普告衆
生隨其𩔖音悟解天尊告諸仙人言汝等諸
人覩此道力心中何如仙人答曰我等大衆
但知聞法慶幸心無所覺天尊又言大道慈
力非真非假非起非滅非空非有非彼非此
無去無來所謂中道自在之力大慈悲力無
障礙力令諸仙人心中安隱不覺不知但以
聞法餘無所知是諸仙人聞天尊所說心始
開悟合衆彈指歎未曽有天尊又告仙人曰
汝等今當知大道威力不可較量無有比說於
諸餘法譬如螢火並於日月亦如掬水比於
大海法喜當知汝等師古先生入道初門三
乘之法但有名字無有定實多說譬喻說化下
根非是超絶生死綿綿長存見身受慶骨肉
俱飛永爲真人之法身如真金無有變易亦如
金剛不可毀壞善男子譬喻之法訓化邊地愚
癡衆生中上之人不應修習千生萬生流轉
苦難不能超出生死愛河譬如良地而種稊
稗終不變成粳粱五榖譬喻之法亦復如是
不能令人得成真道善男子我知汝心局於
小法迷邪失正故攝汝身令汝開悟善男子
汝在雪山雖數百𡻕不修大道終不免死必
墜地獄雖自號爲仙人實無仙質汝承宿慶
今得見我重得開度是汝因縁法當受生善
男子汝來此中雖得六劫我以道力促此六
劫以爲六日又我觀六劫猶一瞬頃善男子
大道威力不可思議窮劫說之亦不能盡於
是法喜與諸仙人疑意不了重白天尊向蒙
天尊垂慈悲力開悟未聞未鲁有法心中慶
幸莫所謝我等蒙昧局於見聞便以爲極不
能廣知無上大道深妙祕𧷤威神廣大自在
無礙不可思議我等塵累未祛習氣深重幸
逢髙會遭遇良時釋彼穢邪仰陪霄駕唯願
哀憐納受巳死之命便得再蘇塵穢之身沐
浴玄化於是合衆叩頭流血伏地良乆不起
天尊以大慈力故而告之言汝以六劫之中
聞我說法今猶未悟是汝垢重何以故邊地
衆生唯以肉飲血生食羊馬遇古先生淘汰
滓穢餘習未盡使之然耳爾時天尊又以大
悲方便之力忽令千二百五十白象合爲一
象又令千二百五十仙人合成一仙坐此象
上又令十方國土合成一土大如微塵此中
人民及諸大衆合成一人在此塵中微毫之
内湏㬰之頃毫間二人見一真人形長千尺
容貌竒特將諸大聖八萬四千人俱引毫中
二人出於毫端又從左眉毫端而入天尊先
所大衆三萬六千人又從右毫端二處内外
各無罣礙而不迫窄九日九夜心無疲厭謂
如食頃不覺不知與本無異是時二人爲聞
法故身心恱豫天尊又言善男子汝等昔日
與道結縁功微業淺所得通力非是真實山
出羙玉南方有石亦名爲玉二名相亂凡夫
之人不能分别不知何者是真玉也汝號仙
者如彼石玉非是真玉有智之人了了分别
善男子如汝髻珠實是魚目非真珠也汝亦
如是非真仙也善男子汝徒今日以後沐浴
道化除汝塵累始名真正始入法流於是二
人聞天尊所說歎未曽有而作是言今日有
幸得遇髙尊授我真道令我開悟恱除煩惱
如虵脫皮爾時天尊以大慈力而告之言汝
諸來衆今何所在於是二人不知何答各自
顧盻唯見向者真人大聖各坐龍座唯有一
象又見十方國土近在日前心中小悟知是
天尊自在之力天尊以知其意即告之言我
以道力愍念汝等罪苦衆生方便引導示汝
神變令心開悟須㬰之頃平復如本此諸大
衆心中亦覺知去來之相道言如此自在神
力皆是不可思議非是五通三乗七覺八門
三界之所辯了事離心想見聞知覺非有非
无非起非滅非因非果不可言說不可思議離
諸語言絶諸視聽唯一道力究竟一切諸法
皆悉通逹畢竟無復遺餘善男子汝等當知
我雖作此變化𥘉中後心未曽覺爲変化一
相但以大慈一子之念普度衆生善男子我
雖度衆生𥘉中後心亦無度衆生之想善男
子大道之力大道之神大道之化大道之机
大道之微大道之虚大道之無名不可思議
解脫不可思議知見不可思議方便不可思
議造化不可思議生成不可思議動用不可
思議善男子汝等應生希有之心慶幸之心
難遭之心成就慙愧不可思議
爾時仙人歡喜讚歎而作是言我等大衆蒙
天慈流霈再造之澤喜慶之心無以爲喻如
披重雲得覩日月猶如盲人得見色象如籠
中鳥而得騫翥如小水魚得遊江海亦如枯
骨而得成人過泰之慶巍巍難喻
爾時天尊愍之勤勤授千二百五十人真童
之任今知天下新學道人功過之録注記生
死是諸聖衆爲因縁故三萬七千二百五十
人俱放身光明照曜十方無量世界香花幢
蓋萬種天樂大地震動爾時天尊與諸聖衆
各坐九色雲龍之座浮空而去於是長冥世
界之中國王王子羣臣兆民遥見天尊聖衆
昇東南方而去須㬰之頃流霞四冥莫知所
在國中男女方始警悟相顧悲泣悔過自責
其世界中有一國王名曰眞會聰明辯慧而
告大衆作如是言汝且莫悲聽我所言我昔
曽聞有虚无之真造化天地生成萬物神力
自在幽寥冥寂行不言之化我此世界祥瑞
如此必是虚无之真福我此土使之然耳我
今大衆當報道恩選覔園中最髙勝地豎立
宫殿香花供養國内人民聞王所說異口同音
皆悉稱善各各解其身中無價寳珠以塡此
地取諸香水而作宫殿髙廣嚴飾百寳裝校
施諸牀座花香燈燭種種供養傾世所有爾
時天尊遥知其意即放左手掌心十彩真光
照曜此宫晨夕𢘆明猶如白日常有香香周
流世界彼土人民時因夢中得見天尊爲其
說法身心明了夢覺之時書記文言一國人
民校定勘㑹文皆符同無有異色故寫此文
爲自然道經是時人民轉加精進國中太平人
民豐樂夀無中夭於是國人感此非常效驗
幽明符㑹悉皆精進雖無師匠自修其心皆
八仙位漸契微妙不可思議爾時天尊三大
願之力成就衆生處化度心無偏黨與諸大
衆下遊地戸極泉之境入一小天之中空虚而
住其天周圍六千七百五十四里天髙一百
九十九里其中化主名無量夀有三大臣第
一臣名德王第二臣名捨邪第三臣名雲音
皆以正法化世不枉人民此中男女身長七
寸皆悉辯了聰明智慧慈順父毋奉事化主
此天之中昔古往劫言龍初㑹虚無天尊命
造化真人巨靈仙人下此天中布散無邉量
立靜壇刻玉簡文以鎮此天從以後國人修
習道法承此功德時有託生中國攺姓易氏號
曰神童聰明利智或以一身二身不過三身
應遇天尊而得濟度長生不死爾時法喜與
千二百五十真童疑意不了從座而起前進
作禮上白天尊而作是言不審天尊言龍初
㑹之時今經幾劫虚無天尊命太造真人布
散元氣化成萬物微妙之理以何法爲宗頓
得如此自在無礙唯願天尊憐愍不逹誨以
未聞未曽有法於是天尊愍其慇懃即告之
言善男子此㑹之時甚自乆遠經百億大地微
塵之數不可計劫唯道與道乃能知之五通
神人以此爲乆我今所見未過俯仰瞬速之
間汝欲知者其義如此元氣之道非汝所聞
爾時法喜與諸大衆重復叩頭上白天尊言
弟子出生穢土習業不淳蒙昧愚迷布逢良
匠守偏方小見局湫隘心靈分謝重昬何期
披霧日無私照鏡朗幽𡨋道不私恩念流一
子言龍𥘉之㑹以奉泱疑元氣之宗願垂開示
冀得咀嚼甘露沾洽雕朽降以靈符反生枯
骨弟子合衆慶幸過泰有餘不期驂御霞猋
𦖴身玄闕沐浴恩化心忘止足知進成愆願
垂赦宥出此語時合衆悲泣地爲震動日無
精光上方空中有如龍吟一切人民蜎飛蠢
動皆悉悲鳴草木顦顇金石失潤香雲徘徊
凝結虚空神風滂渤和氣不暢於是真童感
動天地異類悲嗚一國男女助爲啓請傍欲
聞法爾時天尊愍其感動放千光明從口中
岀照曜諸天䖏䖏洞徹天雨香花萬種音聲
空中自作日月重輪和風拂塵仙花薦地霄
蓋羅天神鐘寥朗真儀四陳龍麟騰曜師子
微吟瓊鑪焚香真童散煙天地吿瑞異𩔖同
心十方國土朗然而見諸天大聖乗空而來
下界神人涌地而出俱集此天及諸天神地
祇山海諸王衆獸之王皆來㑹所而聽說法
爾時天尊謦效彈指而告之言善男子汝所
問元氣之道以何爲宗汝今諦聽吾爲汝說
善男子汝今當知元氣之道祖於虚無天尊
空生自然綿綿長存化生元氣元氣生太極
太極生天地天地生萬物善男子元氣之道
其妙如此故大道無名元氣無形以無名故
動用無極流變萬化有情無情禀道而生人
寳元氣故能長存元氣爲神與氣合并能入
無形與道合真善男子萬類不同元氣一𥚃
譬如大海流澍無極任人取用隨其灌漑有
智之人深鑿溝渠以導其流則澆灌無極愚
癡之人執持漏噐詣於河海隨漏獲潤甚少
或有盲人都不見海無所受潤善男子汝令
當知水性不動潤有深淺元氣之道亦復如
是不可思議爾時一切大衆聞天尊所說心開
意解皆悟無形微妙之理是時天地山用天神
地祇蛸翹蠢動悉皆同聲合響猶如雷震而
作讚曰
大道無生滅元氣不終休失之永朽爛得者
長遨遊俯看六合内漂沉生死流仰盻霞中
人蕭然無有憂是時空中作此讚已湏㬰之
頃天上有五色流霞結於空中去地百丈自
成雲篆八㑹天書字方一丈八角垂芒光彩
煥爛洞朗虚空大衆人民仰視天書恭敬禮
拜悉皆同聲而作是言此是天尊自然真氣
應感真童元氣變化而成此文我等唯聞天
書目不曽覩今日幸㑹不期得見不審天尊
我等塵穢得寫天書讀誦以不天尊答言此
是大道威神之力應變所成汝等欲得傳寫
真文龍章鳳篆供養禮拜專心誦念之者應
先受戒錬行離諸塵穢然後書寫受持讀誦
一如戒言於是大衆聞天尊開示歡喜踊躍
信受奉行作禮而去言龍中劫方便度人品
第七爾時玉清天中金闕天尊與諸大聖微
塵之衆具大慈悲皆以六通應變自在神力
無礙綿綿長存無始無終神契機微精感宻
妙常以一道化成億兆隨類動用而得長生
是時天尊以大慈力常以法雷而警衆生令
其覺悟常以大雲等覆衆生令不孤露常以
法雨潤洽衆生令無渴乏常以慈風摇動衆
生令立信根常以慧日而照衆生令不昬𡨋常
以舟航廣作津濟攝生理具運載无窮長養
覆護爲作導師慇懃教授譬如父母一念諸
子善以珍寳隨其取用心無恡惜衆生不知
反更怨咎失道敗德興作仁義隨業流亡而
不知返迷没邪逕不行正道各執異端五内
攻劫隨逐惡黨六賊外爭愛塵覆蔽惱結增
長爲一我故造三種業漸漸滋多以至十惡
百福遠離死入九幽備受衆苦從恩愛生不
能了逹甚可憐愍不忍放捨是故慇懃種種
誨示提携引接令不邪僻爾時天尊與諸大
聖哀念衆生猶如慈毋顧愍其子雖遊士方
必赴其念剋應歸還飲食覆護乃至長成猶
不捨離況于童稚晨夕孚乳隨其時節感其
願念而無差失是時言龍中劫之後六百萬
歲四天之下人民福盡天地崩壞灾氣蔽天
日月不明星辰失度風雨不調天地震動河
海水减金石焦枯泉源乾竭䖏䖏圻裂山崩
鬼哭藥草不生樹木凋落百榖不實黑風發
屋吹起沙石相擊出火遍燒山澤有十萬惡
鬼各將徒黨無數億萬馳走天下口中岀火
嘘瞎人眼飛鳥墮落六畜自死又有四大蟒
虵身長六百萬里圓繞崑崙張口四向其虵
鱗中又出百億小虵四散迸走毒氣猛烈噬
中人身登即爛壞如斯苦惱經六百年衆生
困苦爾時天尊與諸大聖衆數如微塵以玄
化元年𡻕在辛卯七月十五日日中之時於
玉清天中雲宫之内俱放神光照曜下界四
天之境其光流變無數億萬一一光中各有
道境無邊廣大日月星宿山川城邑樓臺宫
闕非常華麗一一城臺各有泉池周帀圍繞其
池之中涌出金蓮寳花微風吹花出妙香氣
遍滿虚空其花髙大出於玉清一一花中各
有龍座浮在花間一一座上各有天真大聖
演說妙法泉池四邊周帀寳樹蘇牙琳碧瓊
枝玉條偃蓋廕遍覆世界七寳華葉夜光珠
寳常有微風吹動寳樹其枝葉間出妙音聲
中演出空洞自然梵唱生神寳章反魂之篇
以和三氣生化萬物其空虚之上有凝光九
色結成寳蓋彌滿世界其宫臺之下有七氣
浮空以承宫殿其宫四邊玄虚之中皆自然
音樂寥亮清徹非常和雅臺中各有真人吟
詠凝肧混化之章生長萬物消滅灾害爾時
天尊大微塵之衆以十月十五日日中時俱
從玉清天中雲宫之内浮空而下四天之中
晨星之上中斗寳車以捧神足東斗扶左西
斗扶右北斗爲𠌂南斗爲杌日侍其左月侍
其右華蓋垂䕃香雲四冥神風調虚甘露流
津天地復位山嶽涌成源河涇流苦海變清
四氣和調三景齊明枯骸成仙垂化得生百
榖豐熟天下太平邪魔䘮精真道流行羣兇
變善人神守貞蕩蕩大化難得而名爾時四
天之下國王王子羣臣妃后及諸宰官萬兆
男女人及非人各各仰視上方空玄之中遥
見天尊真儀煒爍神彩澄朗光明暉煥尊顔
彪炳寳蓋彌天長幡飄颻虬鑪揚煙神香反
魂萬籟齊唱仙樂同音咸乞衆生深識業縁是
時諸人覩此竒特内懷慙媿而欲禮謝心疑
道遠恐不上逹私心願念請髙尊大聖霄駕
下臨穢土各住其居廻心上方叩頭禮願流
血灑地九日九夜燒香散花願念不絶人皆
疲困精神恍惚如夢中事雖極不怠天尊感
其意故即於上方分身百億俱坐雲龍之座
各見其前隨其類音而爲說法皆令留悟四
天之下如一不異時有四天人王須㬰万頃又
復各各皆聞天尊在其心中而說妙少身心
欣恱快樂安隱雖自忻幸未能了達各各作
禮請問天尊心中法音因縁本起而作是言
我等諸人過泰之慶得見天尊降臨下土賜
我妙法荷負慈尊恩造之澤深自慙媿不知
所謝又聞心中而出法音身意泰然欣樂安
隱不審此事是何因縁爾時天尊答人王曰
善哉善哉善男子汝等當知無上大道威神
之力不可思議無所不在何獨心中而有法
音乃至支節毛孔之内及以天上地下一塵
一介皆有道氣善男子汝等人王應深慙愧
心中法意𢘆自觀察除汝邪見除汝異念除
汝躁求除汝貪愛以道沐浴滌盥塵累常行
大悲恭敬供養无上大道持戒布施忍辱精
進煩惱垢盡道性妙光顯見人中是時四天
之下一切諸王及其人民同時各見天尊慇
懃教誨良乆攝念身心不動須㬰之頃各見
大悲天尊與諸聖衆同時䢖心幢蓋無數億
萬從其心中支節毛孔皮膚之間安庠而出
幢蓋髙廣彌滿世界爾時大悲天尊以此幢
蓋引諸衆生徃四天之中崑崙山上止虚空中
去地萬仭入一微毫之内與諸大衆儼然而
坐九日九夜神光朗徹照曜虚空大震雷音
而說妙法其音遠聞遍於十方靡不周遍普
告衆生而作頌曰
大道常慈悲愍念諸衆生至法普開化能行
與未行我本無心相推運立形名今當恣汝
問應念即教令權實無二慧玄寂一真精元
氣廣流布無情及有情爾時大悲慈尊說此
語巳與諸大衆黙然而坐爾時東方始青天
中諸天子等無意天子而爲導首與其眷屬
九億大地微塵之衆爲聽法故齎青天之寳
供養之具燒香散花作諸天妓樂乘天宫殿
建持青節青幢青幡青蓋青霞之坐坐髙極
頂蓋覆無邊浮空而至乘道威神入微毫内
圍繞讚歎禮拜問訊陳列天儀供養之具却
坐東面儼然不動
爾時次有南方丹天之中諸天子等熖光天
子而爲導首與其眷屬八億大地微塵之衆
爲聽法故賫丹天之寳供養之具燒香散花
作天妓樂乘天宫殿建持丹節丹幡丹蓋丹
霞之座浮空而至以道神力入微毫内圍繞
天尊歌頌讚歎作禮問訊陳列威儀供養之
具却止南方儼然而坐爾時復有西方皓天
之中諸天子等素真天子而爲導首與其眷
屬六億大地微塵之衆爲聽法故賫皓天之
寳供養之具燒香散花作天妓樂乘天宫殿
建持素節素幢素幡素蓋素霞之座浮空而
至乗道慈力入微毫内圍繞天尊歌頌讚歎
作禮問訊陳列威儀供養之具却止西方儼
然而坐爾時復有北方玄天之中諸天子等
𡨋慧天子而爲導首與其眷屬五億大地微
塵之衆爲聽法故賫玄天之寳供養之具燒
香散花作天妓樂乗天宫殿建持玄節玄幢
玄幡玄蓋玄霞之座浮空而至乗道慈力入微
毫内圍繞天尊歌頌讚歎作禮問訊陳列威
儀供養之具却坐北方儼然不動爾時復有八
海大神龍王水帝爲聽法故乘大波濤洶涌
滔天以道神力浮空而至居毫四方猶如大
雲次有五帝地祇與其眷屬五萬億大地微
塵世界其中各有山陵河海國土人民一一
世界具足諸有乘道威神爲聽法故俱來㑹
所在微毫外與八海神王重立虚空湛然而
止爾時中天大聖元皇道君虚无天尊爲影
響法故與十方大聖无數億萬來㑹空中黄
雲之上去此微毫五百餘仭二㑹之所陳列
以畢於是中央道君即呼神風激籟演出空
洞微辭歩虚靈章以㑹衆真三萬七千種契
九十九日吟詠始畢
爾時玉清大悲天尊於微毫之中即命太微
中仙九億萬衆揮反魂拂魔之章六萬四千
八百四十二契隂生之曲調理羣數八十八
日衆音乃畢爾時天尊成就二事委曲畢已
與諸聖衆黙然而坐是時八海大神與五帝
地祇忽懷疑貳生不信心天尊知其凝惑即
以慈力令此地水互翻互覆七反上下復令
此大地震動坼裂碎成微塵倐忽之間還合
聚如一芥子又令八海波濤四散忽然乾竭
其水帝魚龍皆悉露形須㬰之頃令此八海
成一滴水大如鍼鋒吹着空中倐欻之間復令
平復時地祇與八海大神覩此威力變化自在
悉皆自失雖乘道力未能辯了諸法性相何以
故地水體隂神心不聰是故不逹乆乆之間
神心小悟即於毫外北方禮悔自責五體投
地猶如山崩通身血見悲泣良乆於是地祇
自天尊前而作是言臣以冥生窈靄職當持
地濫知九土未甞遲怠乗道正氣生育萬物
助善興化不敢有勞爲諸塵故不能逹道惟
願天尊大慈憐愍言畢悲泣不能自持次及
八海大神龍王眷屬水族之𩔖其數无量驪
珠龍王性最聰敏爲諸水神唱導之首淩波
而出上白天尊而作是言臣以多幸職掌水
府濟度舟航下潤一切助道興化蕩垢滌塵
雖有微勞功德心無恃賴日夜沉溺漂没波
濤麄身巨大無由輕舉與諸濁氣相繼然以
見聞狹劣未造玄微翹仰至尊積有年𡻕今
乗道神力爲欲聞法而來㑹此微毫之外而
不得入心自狐疑不能决定惟願天尊大
慈悲力賜見接引令得入微言畢自責濆薄
溢潰波浪滔天悲嗟沸湧黯然而出哭聲哀
歎悲切流慟苦毒須㬰之項一切河海悉皆
血沸五帝地祖震動大地同其悲苦金石流
淚草水擁霧源泉逆流大地出聲殷殷如雷
地中生心意戰慄目不能瞬飛鳥墮落走獸
自撲五帝地祇兩眼流血遍灑大地地及河
海一時變赤猶如丹霞足經八月而色始變
爾時復有諸大神王天神地神電神雷神風
神爲聽法故飄動風雷霹靂剛堅驚作深蟄
傾㧞諸根吹去埃塵來㑹四方空中而止爾
時復有地中雜類諸王大山之王香樹之王
神藥草王魚王龜王鳥王馬王牛王師子之
王風獸之王猛獸之王天麟天禽天馬天鹿
如是諸王皆隨大地來至㑹所耳雖聞法口
不能宣見諸神精悲號苦惱皆悉哀鳴眼中
流血各各伏地而不能起爾時天尊愍諸神
精沉滯穢濁不聞正道悲苦如此即以雷音
而告之言善哉善哉汝等今當知此㑹之所本
起因縁之事以言龍中劫之後六百萬歲天
地福盡災害興作我不忍見與諸大聖臨四
天下保鎮劫數更萬物應運度人故來㑹此
我以自在神力令汝等來汝今當知此㑹大衆
皆是十方天地无量道境來入毫中尚不迫
窄而汝等衆唯乗五萬億大地微塵世界八大
海水何足爲多疑此毫中不能納受是汝神
精濁惡邪見志度狹劣未能深信无上大道
威神之力汝欲來入此毫中者應除雜想煩
惱恩愛貪嗔癡等顛倒邪見種種疑惑塵勞
覆障斷諸結習乃能入微妙之㑹若必存見
聞分别善惡怨親憎愛繼有縳着永不得入
微妙㑹中爾時天尊以方便力爲降伏神精
而告之言汝等衆精罪業深厚濁惡垢滯未
得入此微妙㑹中汝應思共逺塵離垢當來
見我天尊說此語巳即從毫東雲門之中出
見左手團此大地和以海水如一芥子擲向
上方空虛之中經八萬大劫湛然不動爾時
天尊在此毫中爲諸大衆說微妙法經八萬
劫說訖巳乃於上方虚空之中接取芥子安
着毫端還令大地大海平復如本地祇水帝
人王兆庶一切衆生都不覺知爾時天尊知
此諸神心中未悟即見大身滿虚空中從毫
左邊安庠而出以一鍼鋒乗此大地及以大
海引入毫中安着北方玄虚之中譬如大空
有一微塵都無妨礙是時八海龍神與諸地
祇入毫中圍繞天尊窮劫不帀又以飛行亦
不能帀方始覺悟歎未曽有其大地之中國
王臣民異類之屬從地入者不覺不知无去
來相此毫之中有無邊道境天天相次一一
道境備諸所有天地日月山川河海國土人
民無數億萬總有三萬六千人天種性時有
中桹之人一萬二千種中有一長者名曰慧
命與諸大衆覩此神力心意不了互相𢹂獎
來至㑹所恭敬作禮上白天尊不審天尊初
從天中下降之時宫闕城臺髙妙樓閣及蓮
花之中天尊大聖并初聞道之人其身心之中
各有天尊演說妙法及慈悲天尊從其心中
安庠而出寳樹周帀自然天樂及此微毫之
中國土城邑幡幢寳蓋座座髙妙種種變化
竒特如此不審是事爲有常邪爲無常邪
天尊答曰善哉善哉善男子汝當諦聽吾爲
汝說我從天中下降凡夫應變七種微妙之
事汝今當知無上大道常以七覺聖道而下
化世以應自然微妙七氣以成七變之法以
世有限故大道應之以名數所言名數皆應
自然微妙之法善男子汝所問此妙致爲有
常邪爲無常邪善男子汝等當知大道之法
無生無滅云何問常之與非常善男子大道
神力无種不爲無所不在無所不適無所不
應真化無窮凝神深根俯悼羣品應化官殿
小小因縁不足疑問欲有即有欲無即無欲
常即常欲斷即斷以道神力無所滯礙又問
蓮花中天尊是我真氣流布廣大還我身非
爲他聖又問𥘉聞道之人身心之中出妙法
音此是人王第一聞道深信淳熟不受諸有
即此之身而爲法身百骸九竅俱受道氣此
人之身與道不異㑹中諸人亦復如是是故大
道慈悲見其身中善男子汝又疑此微妙㑹
中種種竒特汝今當知而我大道以此毫中
爲一道境以一道境爲无量道境道境亦常何
以故凡夫之人謂之無常常道大聖故名之爲
常何以故凡夫者壽命不定以不定故即謂
大道爲非常道常道大聖長存綿綿明了常
道善男子汝今當知若爲凡夫說常道者心
即狐疑顚倒邪見增長不善是故大道隨縁
逗機何以故下界凡夫多有不同心性各異
上品聞道專心修行身得真仙永不退轉爲
冥說常中品聞道未能淳信心有上下或爲
說常或說無常下品聞道誹謗横起爲說無
常示見亦爾微妙衆中天真大聖名之爲常
所說之法或常無常何以故天真大聖爲此
㑹中諸魔鬼神及雜類衆生所說之法名爲
無常善男子微毫亦爾凡夫之人不見常道
不逹妙理不能得至微妙真際雖乗道力暫
入精進恐後退墜名之無常天尊大聖心無
結縳出虚入無常不滯礙名之爲常善男子
妙道威力不可思議以不可思議故能令十方
天地一切所有盡入毫中无有迫窄善男子無
上道力若可思議者則天地萬物不能得入微
妙㑹也善男子汝等當知我諸聖衆能入㑹者
皆是住不可思議解脫知見何以故入此㑹者
亦非身入亦非心入亦非身作亦非心作亦非
理入直以大道慈悲忍辱之力而能得入微
毫之㑹爾時慧命長者與其眷屬一萬二千
種人微塵之衆聞天尊所說心開意解重復
禮謝天尊而作頌曰
稽首冥慧虚无尊稽首歸命重玄主裁成天
地無得稱悉爲衆生作恃怙慈濟五道轉輪
魂哀救三塗地獄苦歸命金闕天中尊歸命
六度慈悲父歸命玉清无上真以離生死長
綿綿出有入虚无所待能令枯朽變成仙千
劫萬劫難一遇爲衆廣說業因縁迴骸起死
永長存使我形神无變遷
爾時慧命長者說此頌巳舉體投地禮謝天
尊而作是言不審天尊成道以來于今幾劫
修何功德巍巍如此修何業縁而得不死以
何功德濟地獄苦
天尊答言我成道以來如十方天地微塵之
數不可計劫譬如虚空不可度量善男子我
修大慈大悲願度衆生常以忍辱柔弱不失
中和故能不死常以六度而濟地獄善男子
我雖成道猶故不離慈悲忍辱而况凡夫於
是慧命長者與其眷屬一萬二千種人俱聞
天尊所說慶快歡喜重復叩頭稽首天尊而
作是言我等宿福深厚生逢道化面覩慈尊
耳聞法音心先暗昧領受祕要多所忘失雖
以愚蒙而心好道德恐身朽邁不得乆留常
慮一且奄同螻蟻身謝長冥无由見道一
失命根萬劫流轉幸逢髙聖願得濟度乞受
長生乆視之道唯願慈尊賜垂生活說此語
已五體投地自叩悲泣遍體流血天尊黙然
而不許可於是一萬二千種人微塵之衆悶
絶擗地爾時天尊愍之勤勤自起引接良乆
乃蘇天尊告曰子等諸人往劫以曾供養虚
无真仙道德衆尊慶流今身名着左契又復
我等法衆劫劫下化是因縁與我相遇子當
勤心屏除雜累退齋思失三月後來我當授
子真道長生之要諸人聞說歡喜踊躍禮謝
天尊各還其家洗除塵累内外清潔三月訖
巳各賫香花供養之具來詣㑹所是時㑹中
微塵世界所有國王王子臣民男女不可計
數聞慧命長者欲請道要皆各同聲上白
天尊而作頌曰
冥契本无偏隨機應業縁願得長生道散着
我心田六度清源水流澍無涯邊
是時大衆說此頌巳一時伏地同請受度爾
時五帝大魔見此諸人伏地請法各奏弦歌
皷樂良乆乃止於是青帝大魔而作頌曰
修道須積功入試由天魔莫令身缺犯勞我
空中歌倐欻收汝形誰能柰我何先當遣所
欲盥漱名山阿勿作塵中人遑遑逐世波
赤帝魔王頌曰
炎宮暎丹霄朗朗光氣浮邪風皷濁塵氛氛
長不休我界難可度臨去及淹留功過自分
明非魔强欲求
白帝魔王頌曰
銀宫出太虛圎羅燭夜暉萬遍演靈章遊魂
逐氣歸背道入冥墟苦霧長霏霏恩愛䘮精
神沉骸絶望飛我界不肯度令魔空裏哀
黑帝魔王頌曰
玄滋秀瓊根玉液練真儀落景廻扶桑形神
長不衰何事叛道德朽爛常懷悲六天誰欲
保臨安反更危
黃帝魔王頌曰
雲宫窈窕出丹霄浮空飛蓋上初朝密契靈
源騰六氣虚中真宰自相招鬱鬱天衢雰
紫霧詵詵玄路上霞猋孰知我界沉淪苦何
事躊躇不肯超世自依依入長夜非關魔衆
强相邀
是時五帝大魔唱此歌巳各放身香以薰衆
人又奏邪音五百餘種以惑衆心又建邪幢
以亂衆目或作羙女種種相邀或作異相非
世所識或出身光照曜百里或出惡聲聞者
毛豎或頭上出火或足履虚空或入地中或
變形老少善作幻惑氣息衝人或以身觸人
或化作人形或作人親識故舊種種謟媚或
入人身中令人得定眼能洞觀心知二世生
死業縁威儀殊特善說法要惑亂人心於是
此㑹大衆以道神力專志不散魔不能敗須
㬰之頃五帝大魔與其眷屬攝其威神却北
面立侍從天尊爲聽法故儼然不動爾時東
方始青天中諸天子等爲聞法故歡喜踊躍
以通神力助贊成後學之人令其堅固而作
歌讃以暢其心令得真道而作歌曰
扶桑啓𥘉暉鬱鬱吐青牙神氣浮圎羅靈
禽曜紫霞自得長生道冥寂至真家
次復南方丹天之中諸天子等而作歌曰
炎氣浮丹天真光秀神符飛霞煥八瓊靈液
化霜珠九光暉寳器流彩曜玄都塵劫如瞬
頃形魂終不枯昇身入太微九祖出長塗
次復西方皓天之中諸天子等而作歌曰
玄真駐頽景落照反初暉靈液灑金津欻被
流霞衣蕩蕩歸上帝雰雰豋紫微控駕神光
遊合體長仙飛
次復北方玄天之中諸天子等而作歌曰
旋綱蹈神足魂魄輔真精右扶白元尊左衛
常无英玄液吐靈津芒霞逐月生令汝調年
子不衰亦不傾
爾時諸天子等爲聞法故饒益衆生方便助
道開發大化度脫有生證成道果演說歌讃
自然之音以授後學成真道者尋誦思惟宻
求真契而不妄泄必得成道而不疑惑說此
讚已各還本座爾時上方中央大聖元皇道
君虛元天尊與諸聖衆爲影響法故證成大
信護念受生之人令其真正攝除亂意身入道
流永離生死故來上方空中而住與微妙㑹
中玉清天尊同神合契應化下土正定天元
劫劫示見非獨今日爾時虚无天尊爲度人
故與十方大聖微塵之衆一一聖衆各乗天
宫殿從上方空中而下微妙㑹中在大悲天
尊左邊同一座坐其座髙廣上極有頂彌滿
十方以慈悲力令此微毫本相不動毫中大
衆亦不迫窄如本无異爾時二尊身相光明
有踰𥘉日是諸聖衆亦復如是爲欲度衆生
故見大慈悲方便之力令諸聖衆足下出光
千變萬化漸漸通身貌體洞徹猶如水晶攝
諸天地日月星辰山川河海國土人民一切
衆有盡昇大悲天尊左足之趺一毫之端湏
㬰之頃又升虛无天尊右足之趺一毫之端
須㬰之頃又升空中去地九億萬里正對虛
无天尊金吻之邊是時天尊以微嘘香氣是
諸天地碎成微塵遍滿虚空又令合聚平復
如故須㬰之頃又令諸天大地人民昇虚空
中正對大悲天尊之前天尊以道神力吹此天
地今日月星辰山川河海城邑人民鳥獸合成
一體大如芥子圎明皎徹堅入金剛須㬰之頃
還令升入虚无天尊左手之中掌文之内變成
光氣光氣之中有四種氣色所謂清濁白黑於
天尊掌文之中漸漸分别長大清氣爲天濁氣
爲地白氣成日黒氣成月日爲陽精月成隂
精化成男女萬物因此化生爾時衆中諸天
子等覩此神變歎未曾有於是東方始青天
中无意天子爲衆生故從座而起前進作禮上
白天尊而作是言不審天尊以何因縁作此
神變復以何縁壞成天地復以何縁令物入
旡復以何縁令物出虚弟子識淺不逹至理
願從天尊得悟妙致惟垂哀愍誨所未聞
爾時虚无天尊以頌答曰本爲人福盡來降
四天下真體本常寂爲物應虛假變化憐有
生哀歎不能罷劫至天地壞成之由我身不
忍見此苦下世見威神令物反歸根方當信
業縁塵濁自空无任道成真仙衆累旣消盡
清澄不受餘永斷生死道蕭然出太虛爾時
天尊說此頌巳吿諸天子言善男子汝等當知
度人之法不得輕易以道慈力先當爲其示
見種種神變降伏其心觀其機根而爲作法
我常哀愍引之左手雖示吹嘘不令驚恐我
雖示此種種神變天地萬物本性湛然常在
不動我亦未曾強爲神變直以一道一法一慈
悲力爲衆生隨其根性見種種法而此法性
實非種種善男子汝今當知度衆生法亦有
多種天尊大聖神力自在方便濟度令其不
覺所謂大道方便藏用世間凡人助善與化
宣揚道法要須文字語言譬諭若不爾者无
從得信善男子我今度此㑹中一切男女皆
令受生着之左契此衆得道我以潜運生氣
使其不死攝諸魔試以除其亂爾時慧命長
者與一㑹大衆聞天尊所說心開意悟皆得
六通无上道果是時五帝大魔覩天尊道力
身心變善與其眷屬前進作禮上白天尊我
等諸鬼受報不幸生隨邪道不得自在或爲
天地所使遊四天下行諸毒害或爲糺過所
侵注記罪簿試𥘉學人保舉真正役之勞不
敢言極直以身體腥臊形骸醜陋私心好道
日夜剋責悔過慙愧欲使天尊求乞生化得
入道流遠離魔形即死无恨惟願天尊開道
之恩廣濟无限人神不隔咸蒙度脫說此語
巳踊上空中髙六千丈放身投地遍體流血
如是諸魔一時氣絶天尊愍之良乆即命侍
香金童焚返魂之香以薰諸魔又命太和上
仙布散生氣又命六甲直使與魔隂生之符
又命主生道君呼魂召魄又命易形道君改
魔之身如是良乆諸魔蘇息形神變易精爽
清和心識淳朴具大慈悲位豋道分逆照未
來九萬切事此皆神符之力使之然也侍從
天尊禮謝受生之恩踊躍歡喜於是天尊錫
諸魔等五億萬衆入靈人之任令其進元上
道法




太上大道玉清經卷之二
太上大道玉清經卷之三星三
　通濟幽冥品第八
爾時諸靈人等身得受度位登道境心生慙
愧作是思惟不期一旦遭遇天尊身得生化
永離煩惱荷佩道恩誠濟之極私心願念承
道威神廣被幽顯立誓度脫一切危難宣揚
道化令不斷互相謂言憶我徃昔不值良縁
沈滯垢穢輪轉生死墮在邪中不聞正道念
此苦時當何所依復慜傷痛猶在心目雖蒙
濟度未忘悲苦又恐天尊大聖氣係上元下
土薄福穢惡充滿眞仙虚寂不乆住世此一
㑹中雖以受度猶有九幽痛爽不覩日月冥
冥長夜緜歷劫數無由解脫是時
東方青帝靈人前進作禮上白天尊言不審
天尊今者化度通同無礙九幽苦趣蒙解脫
不弟子蒙昧未能了逹唯願天尊大慈之心
願垂分别令得開悟
天尊答言善哉善哉靈人等汝今所問不爽
大悲我以應身徃彼化度諸地獄中受苦之
魂非十惡之例以得受生若罪根深重自有
限極道所未化何以故十惡之人自招殃對
非他與也自貽殃咎而墮地獄或其生世之
時不奉師訓不見經教或生邉地不遇善友
唯知盗殺作諸非法死入地獄如此之人罪
目尚輕若有中國之人雖至愚癡亦曾聞法
而身故犯死入地獄如此之人生死之中終
不信道任其自性造諸惡業輪轉報對譬如
世人爲性𠒋頑而不畏死徒以威脅終無所
懼當如之何亦如孩童性愛戯弄父母約束
或得餉時從以誨示心終不轉或加憷撻亦
不能悟十惡之人亦復如是又如蒼蠅而愛
腐臭性之所便無由自改十惡之人亦復如
是如蛾徇明自取焦滅十惡之人亦復如是
靈人當知十惡之人所在之處多諸惡伴善
能方便搆成惡事以是因縁誤入墮惡又復
教訓眷屬妻子行不正行還習惡業以是因
縁連累幽顯互相承負子孫欲安罪魂危之
罪鬼欲出子孫誤之生死業報如循環中不
見其際冥冥長夜無由解脫展轉受苦不暫
寜息靈人當知大道慇懃常爲於此不忍放
捨衆生不知反生怨害無上道法而不能行
威儀戒律而不依信清虚志尚而不肯爲塵
濁滓穢無端而入貪樂聲色紛紜馳競饕餮
滋味傍邪求食商賈販賣唯入險徑安平大
道終不暫進殺生害命心無慙愧唯務飽煖
蓄積無厭一旦窮之便懷賊心百種規度以
求如意損物益巳不聞思退生無片善日後
積惡死入地獄魂魄受對種種苦楚自與殃
咎當如之何道雖慇懃無知不從靈人當知
譬如春雨是物皆潤獨有枯木而不受洽縱
不潤者益其朽爛終不能生枝葉花果十惡
之人亦復如是雖聞大道終不能發無上道
心爾時靈人白天尊言不審十惡之人從何
受生悖戾反善惡根深固不可㧞擢天尊答
言善惡二種元同一道亦猶行人一者向道
二者背道背道之人迷入冥山轉向幽谷又
多惡獸荆𣗥毒刺衣粮窮盡爲苦所逼百種
煩惱故卒而致死魂魄流轉隨業受報向道
之人所適通逹設求如意無願不合復多善
友處處得舎欲見國王隨意即徃以向道故
無利不尅如是二種習業不同背向各異非
道使然道本無礙行者背向逆順相反十惡
之人身自失道非道失之向道之人身自得
道非道得之靈人當知我諸聖衆劫劫下化
十惡之人雖不信道道終不離於是靈人重
啓天尊而作是言恐十惡之人習業堅固生
死背道不可化度猶如瓦礫一破之後不可
更合天尊答言大道威神譬如大冶錬金一
切無不銷者靈人當知十惡之人我未化者
且令受苦待其厭惡然後化之我當示其無
上威神自在變化仰令歸伏靈人復言不審
天尊示其神力爲如前法爲别有方願爲示
見解脫網羅人神開泰幽顯普度蕩蕩大化
不亦快乎天尊答言且待須㬰令汝得見是
時天尊即以無礙大悲化作十萬十惡之人
形容長大氣力壯盛利辭辯慧各言犯罪不
畏生死地獄因縁在天尊前須㬰之頃又命
中仙直使十萬人執持信幡下入九幽之中
引出罪鬼十惡之人如一瞬頃皆悉俱到與
諸化人俱在一處天尊又化作百萬力士持
大鐡棒詰問化人造惡之由化人不伏是時
力士以棒打之碎如微塵次詰罪鬼未及尋
棒鬼以懸伏求欲歸命從道之化是時天尊
又命靈人百萬俱握左契飛行四方追鬼子
孫須㬰之頃無數億萬承道威神俱來㑹所
亦不歸信心無慙愧自言不應忽來三此於
是罪鬼見其子孫悲苦號呌切齒而言汝等
五逆惡黨從何而來乆欲殺汝未能得便待
我自在當滅汝種子孫聞之身毛皆豎立便
頭痛寒熱苦毒是時罪鬼形體殘毀不可復
識或無手足或被剥皮或被破腹或被火燒
湯煮或被割下其肉或挑出兩眼或㧞出其
舌或刀鋸解骨或遍體錐剌或鈎膓出肚或
六畜食噉種種苦惱不可名言其鬼子孫生
世間者負其祖父造十惡業遍罹衆罪生受
報對或盲聾喑啞手脚攣躄通體惡瘡眉髮
秃落徹骨蟲癩疽瘻癰腫面目喎斜膿血不
淨貧窮孤露是時人鬼罪狀相似良乆顧視
相向悲泣不能自勝爾時天尊微聲問言汝
等人鬼何爲如此生死二種俱不如人我今
慜汝不忍捨離故以道力攝汝遠來是時人
鬼内懷慙愧瞻仰天尊大聖身紫金色是諸
靈人形如冰雪是時十惡衆中内有一人名
曰求利前進作禮白天尊言不審天尊大聖
所建何功頓得如此身相奇特神力無比辨
才無滯與世不同願爲我說欲知因縁所從
何來天尊答言我此聖衆無餘所修唯以慈
悲忍辱精進持戒惠施不殺衆生以是因縁
令我如此諸十惡人聞天尊所說心小變善
黙自悔過伏地不起爾時十惡罪鬼之中而
有一鬼名曰反眞見其子孫心生悔過亦以
作禮白天尊言不審鬼道之中堪聞法不自
慜生平造惡鬼神受考報對未了不可免脫
天尊答言汝但念道勿行邪曲在在處處心
存道法我當救汝是時諸鬼心智歸信瘡疣
漸損是諸生人亦皆小愈須㬰之頃忽見司
非之鬼將諸獄吏飛空而來白天尊言向奉
嚴敕令放群鬼不敢拘留不審天尊以何因
縁卒放大恩原除十惡盪莫大罪諸惡鬼等
罪簿尚存報對未了天尊以知其故即以方
便問司非言此等諸鬼生平何縁死入地獄
復應幾劫於受苦司非答言第一群鬼生平
在世婬殺父母伯叔姑姨兄弟姊妹第二群
鬼反逆君主誤殺兆民第三群鬼在世之日
斷水陸商旅殺取財寳第四群鬼平生之日
穢慢道法輕泄經文毀敗善功第五群鬼在
世之日販賣父母六親取財以贍己利第六群
鬼生平之日好將破掠家國第七群鬼生平
之日劫屍破冢散人骸柩第八群鬼生平之
日不孝父母獨甘羙食第九群鬼生平之日
反師背道心無慙愧第十群鬼平生之日凌
脅孤貧隂賊兩舌坐此罪故死入地獄萬劫
受苦天尊又以方便故爲諸十惡之人重問
司非言云何名婬殺父母伯叔姑姨兄弟姊
妹司非答言十惡男子或婬母殺父十惡女
人或婬父殺母伯叔姑姨兄弟姊妹亦復如
是是時十惡之人聞司非之言各省已過所
犯罪目與其祖父皆悉相似恐其死後還入
地獄身毛皆豎心中戰怖不能自持皆悉悔
過自撲流血是諸罪鬼闔衆悲號猶如山崩
司非復言此諸十惡之輩生死罪簿皆我執
之唯以注惡無善可記生死二衆不知悔過
云何天尊而欲開度十惡之人都不科罰與
其昇度後世愚人造罪日増都無忌憚不弱
之流求生無處唯願天尊莫度此人天尊答
言無上大道怨親平等常以一慈悲一願力
悉令普度愛無偏黨司非當知我先令中仙
十萬執持信幡下入九幽召出群鬼復令靈
人五萬握吾左契飛行四方追鬼子孫以是
因縁法當開度大道玄科許其悔過悔過之
後若更犯者聽執之我道不救是時司非奉
天尊敕不敢更言是時求利與其大衆恐懼
因縁病便增長苦從天尊求乞濟度天尊以
知其意即告之言汝等諸人習汝祖父十惡
之業冥司注記與汝祖父所犯無異汝等云
何作畜生行媱犯六親殺害骨肉隂賊良善
而無慙愧以汝罪身未堪佩法但當莫犯十
種惡業日夜精進自得濟度無上祕道未可
得聞爾時諸人各各書取十種條目戒約身
心不敢更犯是時求利重白天尊不審此衆
祖父罪魂云何濟㧞令得離若天尊答言汝
等各各還家建立精舎供養道法晨夕禮悔
持戒布施辨諸香燈盡世所有營九幽大齋
三日三夜傳香行道傾誠倒意前後三過作
此大謝又營中元大獻給濟餓鬼汝等當此
之時請諸法衆轉讀是經宣示愚人令其殫
盡內外慇懃福迺成就汝諸祖父承此法力
魂度南宫即得受生有道之國若不爾者無
由得度諸人聞說各各禮謝過奉教敕爾時
天尊告靈人言我以大慈爲此諸鬼令其離
苦復欲方便留教後世故令建齋以約其心
後世衆生欲拔亡者當依此法以謝宿罪分
解考謫又令其禮悔銷其宿罪并繼其心令
不放逸惡根斷滅善業增長汝今當知化度
之法法應如是爾時天尊即命南昌宫中主
生之君領取群鬼速令受生勿使留停於是
群鬼禮謝天尊悲喜而去爾時靈人重白天
尊言人鬼已度無量慶快猶有畜生道中求
乞濟度元其罪目亦從十惡中來輪轉報償
一堕畜形失其本心雖不具智皆有道性恩
愛生育哺乳時節飲食長大群分𩔖合依附
林藪驚怖狂悸各護身命但念水草餘無所
知不可思議慜之無智不斷其種繁育滋多
更相食噉不忍見此心無恃頼天尊答言善
哉善哉靈人汝等今當知而我大道常以慇
懃教化衆生并濟地獄窮魂痛爽欲爲是等
斷畜生道先澄其源則其流易清何以故畜
生之道從人中來是故應當先化人道人既
得化則衆惡不生衆惡不生則畜坐道斷昔
不曾聞我爲諸龍王水帝演說法要良爲此
耳汝今遺忘都不記憶是諸靈人却自尋思
方始開悟爾時復有五帝行病鬼王聞天尊
下降大度人鬼率其部黨五億萬衆來至㑹
所白天尊言我以果報得爲鬼王統攝天下
色欲二界所有人民生死簿録皆悉貫之行
病殺活時無空過被人所禱食有盈餘所贍
生命曾無暫闕近數千年福祚都絶人受道
氣我法不行以是因縁福禄減少所有部從
皆悉饑虚正由天尊道氣所爲唯願天尊莫
乆住世物貴自守不相妨害今日天尊甚成
害我天尊以知鬼意即化作殺鬼大將身長
百丈前後從騎無數億萬左帶金剛揮神之
鈴右秉玉㦸流曜昆吾神劒金鉞雷震霹靂
光明熠爚周帀騰沸從西北方乘玄雲之車
下天尊前稽首天尊致敬無量前後導從萬
種鼓吹是時化人悉皆大震雷音俱唱拂魔
靈章是時化人自稱是殺鬼大將侍從天尊
爾時大將目出流光猶如奔星是時五帝鬼
王及諸徒黨覩此威神悉皆震懾膝歩下風
不敢仰視爾時大將訶責群鬼魔邪妖魅乃
敢爾耶一叱群鬼鬼王皆靡良乆乃起狼忙
匍匐大將又問鬼曰四天之下人民枉疾非
横夭逝汝所爲耶答言是神爲之又問汝等
諸鬼能行幾毒病苦衆生汝實答我我即免
汝汝隱諱我我當誅汝是時青帝鬼王答言
我主春行病令人頭痛寒熱身發惡瘡赤帝
鬼王答言我主夏行諸熱令人苦毒苦瘦白帝
鬼王答言我主秋行病令人轉筋吐痢消渴
煩悶黒帝鬼王答言我主冬行病所作隂濕
入人支節令人腫痛黃帝鬼王答言我主四
季行病令人腹内堅强剌痛是時諸鬼語卒
化將各令諸鬼着此毒病又振揮魔之音以
滅鬼氣是時諸鬼一時之間千生萬死楚痛
號呌如被火燒爾時天尊復令諸鬼苦痛暫
止即以語言汝諸鬼等爲惡以積今日罪滿
故受此苦衆生無辜横遭夭喪殺生求命益
其重罪終無福祐皆由邪魅貪殘恐動於是
化將又更瞋目鬼又苦痛求死不得毛孔支
節耳目口鼻悉皆迸血爾時群鬼苦痛如此
身心戰悼求去不得皆失其足宛轉于地猶
如飛鳥止其兩翼都無所能爾時化人重問
鬼言衆生命録定由汝不諸鬼恐怖不敢虚
妄答言不由又問若不由者云何能令衆生
有諸疾苦答言鬼實不能令衆生病何以故
是諸邪鬼因衆生病而入病之又問云何因
衆生病而入病之答曰人居世間不明逆順
喜怒忿諍飲食男女勞逸失度風寒暑濕自
成痾疹或不爾者不孝父母返逆師長輕慢
天地持戒不完自天罰之身受病疾邪神因
此傍行威福得他祭禱以活性命實非鬼邪
能殺良善若背道之人與邪相通身無戒行
善神不祐若忍辱精進行大慈悲身心合道
鬼不能害時諸靈人聞鬼所言以爲誣隱上
白天尊不審群鬼作此答言其理云何
天尊答云此諸鬼等所答之言亦以盡理是
諸鬼等覩此化將威神歎未曾有而復禮敬
天尊當知大道神力無比降伏衆魔摧諸異
學一切諸法並歸大道我等小鬼力不自支
皆失本心無復威德唯願天尊救活我命長
爲天尊而作侍者供給大衆守護學人不敢
怠堕是諸鬼等發是願巳身痛得止爾時天
尊知諸鬼意即復問言汝等諸鬼何因縁故
忽遭病苦痛惱如此復何因縁而得差損諸
鬼答言向所苦病縁見殺鬼大將威光嚴厲
忽然得病求死無處皆失本心不知何故苦
痛如此今得損者是諸鬼等不堪此苦進退
無據求生不得心中願念願得天尊救活我
命長爲天尊而作侍者供給大衆守護學人
不敢怠堕作是誓已漸得平復天尊告言汝
諸鬼等病一切人心無慙愧今得惡報非爲
殺鬼大將之所作也此大將者雖名殺鬼身
登正忍入慈悲地具足六通心海大度常以
智力殺煩惱賊不以身手而害衆命以是因
縁名爲殺鬼大將者將領六度兵馬破諸魔
怨安着衆生致於忍地以是因縁故名大將
汝等諸鬼莫作邪見疑此大將是眞殺者若
作邪見汝諸鬼等長堕邪道衆惡増長所病
不差爾時天尊而說頌曰
邪正無二道清濁同一源吹嘘本出空中分
成威恩道爲衆福先邪爲生死怨邪勝自然
正迷極反歸根自然而使然大道不曾言
爾時天尊說此頌已復告鬼曰汝諸鬼等應
自猒離應自觀察應自慙愧應自尅責應自
思惟種何業縁墮此鬼道腥臊臭穢常俟人
衰求人禱祝殺害生命心無慙愧連群合黨
唯惡是理嫉妬道德破亂善人爲諸災恠等恐
動衆生汝等邪鬼何能爲一切人民作正福
田不識大悲唯滅物命汝諸鬼等常爲不善
贓滿罪定當入地獄火燒湯煮風刀鋸解種
種苦惱以謝衆生是時天尊知諸鬼等心未
淳信即令諸鬼諦念良乆天尊以自在神力
攝諸鬼等入炎鑪地獄復入鑊湯地獄復過
鋸解地獄復過刀山劒樹地獄復過寒冰地
獄復過長夜地獄令諸獄吏以棒驅之不得
寧息是諸獄卒瞋怒之時七孔出火以燒群
鬼驚呌奔走是諸獄門悉皆關閇四出不得
是時諸鬼心自念言願得天尊濟活我命須
㬰之頃天尊化作善人將領侍從開地獄門
引出群鬼令諸獄吏莫相拘執將諸群鬼還
到㑹所遙見天尊悲泣流淚具述受苦果如
天尊向者所言備受怨對不可堪忍於此苦
中思念大道或見善人開地獄門引出還此
重見天尊喜懼交集又恐忽更怨對堕地獄
苦無身能堪願從天尊乞得受度免離鬼道
解脫地獄種種苦對天尊復告鬼言汝諸鬼等
受此苦惱由汝昔來横害物命枉疾良善作
諸恠祟恐動衆生今得此報非他與也汝諸
鬼等向言欲爲大道而作侍者汝罪深重隂
賊不除腥臊臭處驚觸大衆諸惡鬼答言願
從大道求乞法水沐浴塵垢澡鍊身心若不
爾者豈敢無端將此罪身干忤大聖唯願
天尊大慈之心不間穢濁賜以法流洒盪塵
臭堪受正氣則是千生慶幸今日是時群鬼
說此語已悲號動地叩頭自搏兩眼流血氣
絶復蘇是時靈人慜此諸鬼悲苦乃爾即從
北面洒涙而言弟子有幸以蒙度脫得入道
流侍奉天尊億代深縁不動而感荷佩恩造
心所罔極不以自揆煩勞神思曲垂哀宥特
見流念干忤聖心濟度下鬼慇懃煩劇念此
諸鬼亦如弟子未識道前獨見外壅多疑内
積常逰昏冥無因曉悟一覩天日積夜開明
遭遇慈尊衆疑頓決得庇騫樹滌盪玄津塵
累豁消道性昭顯若太陽之泮積雪似夜炬
之朗重昏窈靄消亡層冰解散法雨流澍廣潤
心田無上道芽隨時増長慈雲普覆枯朽再
榮白骨成人獨驗今日唯願天慈濟度群鬼
惜昔無二中路乖張今更得同念歸一道下
鬼無惠心局見聞頑騃無知誠可哀慜
天尊答言我以示其希有神力欲以諸鬼付
南昌宫主令生世間以其願念爲我侍者我
不忍違諸鬼之心爾時天尊即命左眞仙童
焚反魂之香又命右侍上眞秉靈一之符又
命始青天中主春道君濳運生氣濟活群鬼
爾時諸鬼得濟度巳懽喜慶幸圍繞天尊禮
拜讃歎而立誓言天尊所在之處大㑹之中
若有㣲塵我悉舐除不用灑掃㑹中若有新
學道士威儀不正我悉正之四天之下一切
男女身受道法我悉護之令其成就若有所
須我當給使令無乏少是時諸鬼身心變善
不違本願修功𥙷過以報道恩天尊問諸鬼
曰汝今巳離諸苦爲欲受生世間爲欲入道
正位是時青帝鬼王答天尊言我等諸鬼未
識道前流轉生死生出人間年未滿百死時
已至魔爽漂浪流轉五道隨業受對無有休
息今遇天尊願捨衆苦如吐出口終不更食我
今亦爾不願更生凡夫之身若生兄間如反
食吐希有願者出生凡間如履湯炭俙不燒
灼我今有幸得見慈尊遠離盲道唯願天尊
哀慜我等聽爲侍者天尊告言大道曠蕩法
無圍制除爲十惡善無不㑹是時天尊慜念
諸鬼心知囬向鍚其五部五億萬衆入善爽
之位護持道場輔助新學典知淨爐常運香
木以給灰火爾時靈人見此諸鬼身得度巳
心助歡喜而作頌曰
神風鼓玄津忽起大慈波蕩滌無明垢翛然
出愛河痛汝未度時勞我深咨嗟慈雲廣流
布枯朽反英華何期九幽子歸我長仙家
爾時靈人重作歌曰
世路紛紜竟不休出没沉浮恩愛流何不一
向无爲道强將生死作𡨚讎寂静空閑不肯
住葷辛塵濁苦相求那不仰眄英雄士乘雲
秉節自遨遊
爾時靈人作此歌巳語諸鬼言汝等有幸得
覩大道開度汝身汝應日夜勤加精進助道
興化護念善人常行慈悲與道合同我與汝
䓁長爲天尊而作侍從在在處處不相遠離
是時青帝善爽答靈人言無上大道我獨後
聞日月雖明盲者不見今得受度悲喜交集
不期大道威神頓能无比資生萬善津濟群
化爲諸幽顯无上福田不可思議不可思量
重復悲喜禮謝靈人而作是言善善相㑹正
在今日願助憐慜時見教招開示善道令得
解悟
天尊見諸善爽媿謝靈人知其深信進此二
仙證道一階爾時復有雲霧之神四天神王
崑崙四方八十天神遥聞天尊大開玄囿將
領部從一十四萬乗風而來至於㑹所悉皆
見身三十二相八十種好十八神力足指案
地震動世界身生水火眉間放光祼形跣足
頭面着地胡跪合掌遥禮雲門
爾時天尊知是外道即命執蓋小仙見神力
身坐空界當門而坐
爾時諸邪禮敬畢巳心生狐疑俯仰良乆而
作偈曰
我在幽仭山三界之所尊夙聞无上道乘霧
入雲門是謂天中天何期无相仙五情不異
世神識未超然雖處雲宫上焉无生死縁
爾時仙人承道威神應天魔之偈便即身具
衆相神力萬變遍體毛孔皆悉放光天地大
動令諸魔衆立不安所
爾時諸魔頭頂禮拜仰瞻仙人五體戰慄遍
身流汗震懾忘形不能自持身光消滅形如
聚墨
於是仙人重告魔曰汝來何爲三問群魔不
能仰答半時之頃乃得發言重復頂禮而答
仙人我聞无上大道長存上界神力自在威
德无雙耳目不覩足跡不致晨夕欽仰無能
自進輒以今日相率而來敢申禮願伏乞哀
宥言畢伏地仙人告曰汝在下界爲世所尊
自稱十號邀世利用果報自足來此何爲此
名道境非魔所登汝罪自深重不合見道汝
在慾界惑亂凡夫自稱調御或名梵天或號
能仁求世供養或稱天人大師誤諸良善堕
生死河受汝訓化不信大道群數縛着計息
邪念復說諸行法皆无常又言其身不可毀
壞或說死滅爲極樂法令人自殺刓截其身
速得轉凡軀成金剛體或說他方世界極樂
化生身坐蓮花衣食自然離此肉身永斷生
死汝諸魔等以灰滅穢質竊比金剛以无明
法虚談六通惑亂世人令捨孝養不敬父母
如是邪法出世之時門徒師弟自相媱亂身
見諸相自言无見空談無礙不逹至道流動
漂浪忘本失正心昧中道𢘆䖏有餘爲受生
死不能常住不離名數三十二相以縛着故
十八神力以有爲故八十種好以作法故足
指案地以恐動故供養水火以邪見故以貪
食故說有十利以愛膻腥妄說功徳汝諸魔
等是真外道藏覆惡行息世譏嫌汝說灰滅
因縁小事假說天仙而來聽法我是仙人那
不曽來聽魔說法汝真外道髠頭拔髮祼形
跣足十惡五逆性便誹謗憎惡忠良翻斥大
道又復邪道作法之時男女師弟并混屏䖏
不令人見藏護瑕疪畏人知聞麤惡言行虚
談虚說無所依承以是因縁不合見道恐動
流俗惑亂凡愚僞作邪法教他邪定思想光
怪紛紛迷亂多陳詭譎誘𨗳童蒙凶逆謀議
招集惡黨髠割無智毀損凡容遍滿慾界造
立空冢焚殺凡軀群聚讃歎生入地獄无明
増長髠拔毛髮不除惡根以此邪術望去纒
累如負乾草而欲救火又如愚人抱疾避病
亦如童稚奔走避影穢惡紛紜盈塞世界以
汝罪身不合見道
爾時魔衆聞仙人言皆應其心一時悲苦號
咷哭泣悔過自責踴身自樸遍體流血拔脫
鬢髮如燖穢草兩眼淚流五體戰慄𥘵膞求
哀頂禮神足顦顇憂苦不可思議雲宫天尊
慜之攺悔即放靈眸紫光遐映仙人仙人知
天尊慜之語諸外道而作是言諸求法者不
應悲苦若悔過者但改其心不以髠截髮毛
殘形滅性而求悔過魔聞道言闔衆乃止
爾時魔衆之中有一外道自號𣑽王是諸外
道唱𨗳之首祼形胡跪合掌而言不審天尊
道濟幽明澤流枯朽凡在有生咸悉開度伏
乞憐慜造化群微度以自新弃邪歸正庇影
騫樹盥濯法流投足洞清栖神玄路洒掃壇
靜出入侍從執蓋御車晨夕受事伏願天尊
慈悲聽許言訖歔欷衘淚頓首仙人告曰我
非天尊位始登仙在此親侍大悲天尊是時
外道聞仙人之言皆悉流汗心自念言我在
慾界身登四果今日忙怖不覺自失定知所
得非正法也上界仙人神力無比天尊威徳
當應云何恐我等衆濁惡垢重不堪禮謁无
上天尊進退防徨無能自䖏
爾時六十萬外道一時解頸寳珠瓔珞積着
雲門遥心奉上供養天尊仙人告曰汝下界
珍寳唯有金銀琉璃硨磲碼碯珊瑚琥珀真
珠等寳我上界天中萬種珍竒所謂日月明
機星辰寳珠金精萬變矅電流霞大悲天尊
法眼不顧詎須瓔絡塵穢雲宫外道答言慾
界衆生唯珍纓絡不識上界諸天竒寳以推心
施用表丹誠仙人告曰大悲天尊貴人心寳
不重瓔珞外道答言慾界肉身心中无寳仙
又曰汝身无寳何不施心是諸外道即起求
刀欲劈其心仙人知其廽向即與其刀
爾時梵王自開其肚出見五藏諸餘外道盡
欲見心仙人止之而作是言凡施心者除汝
外道邪見小覺小知小聞專志大道名曰施
心非以五藏血肉骨髓而爲施也外道聞之
心始開悟
爾時仙人以大慈手案合外道腸胃五藏平
復如故是時外道各相顧視心氣調暢皆悉
歎言未曽有也既聞妙法又覩神力上白仙
人而作是言天人大師真是醫王療治痼疾
决斷衆疑皆悉平復无復遺餘欲從天師而
請夀命願賜長生不死之道仙人告曰下界
所修何法而能駐夀一劫半劫外道答言下
界衆生不聞正法修四如意縱能駐夀不過
八萬大劫後還退墮翻生慾界我今巳夀七
萬餘劫𢘆憂无常生老病死此法有限不出
三界不越五通不免生死仙人告曰長生之
道非凡所聞汝等外道欲求長生恐汝習氣
深重根業結固年又老耄髓腦空竭形神沉
濁津液穢滯又復誑惑世人罪目巳結三司
剌姧五帝糺過汝欲求度殊成大難我又奉
大悲天尊金口之敕假使天尊許度汝者猶
應退齋千日思失然後乃度爾時外道聞仙
人言闔衆於雲門外遥禮天尊焚香願念七
日七夜叩頭拜伏以求報應是諸外道正中
之時忽覺神香洞薫鼻根流入其心心中歡
喜煩惱消除内無飢渴耳目聦明倍於𥘉来
是諸外道彈指相顧互言其身膚容潤澤爾
時仙人心知天尊慜諸外道是諸外道心亦
自覺内懷歡抃不敢出言但以禮謝遥心想
念大悲真帝又復七日七夜拜跪雲門仙人
告曰大悲真帝常以一慈度諸異𩔖惑无言
說所謂大道行不言之教又如慈母善別嬰
兒聞其啼呼知其飢渴及以痛痒隨宜飲食
及與方藥汝今巳得道力外道答言實如髙
鑒仙人又曰汝有何覺答曰覺有香洞薰鼻
根流入心中豁然開悟心中歡泰數倍於前
耳目聦明亦復如是仙人曰汝得道力巳續
性命當於何憂但以汝身塵濁日乆未堪親
見大悲天尊未堪禀佩无上道要汝等徒衆
且還慾界退齋三劫澄錬身心然後更來親
近天尊是時外道答仙人言我身杇邁恐命
不固忽然三劫沉滯下界无常奄及失道須
㬰魂識漂流隨業受報何當復來得見天尊
大師當知欲界邪仙極上夀者不過八萬大
劫中夀之者一劫半劫下夀之者與凡不異
此衆難保大師云何隨賜小法且駐年命仙
-人答曰上道大通都无小法僅修一法皆得
成真是時外道勤勤不巳各解髻中寳珠以
獻仙人仙人知其盡心受其獻巳還着雲門
須㬰之頃雲宫之中靈音微響如撫金石以
和虚琴音韻流轉清雅𡪹亮怱見七色香光
徘徊雲門其光之中有二仙童端虚而坐東
西相對齊撫雲璈而告諸魔曰
真氣周流布十方重昏巨夜明晨光幽扃苦
爽同時曉遊魂逝魄及神香慈悲手執金剛
劒調柔忍鎧折邪芒六度威兵齊列陣俱乘
定惠騁龍驤髙㩀雲門銷五苦𢘆秉丹旌定
八方掃除戰堞行屍臭灌沐枯骸鎮使芳
爾時二仙童撫璈畢巳而自言曰慾界多塵
薰臭盈滿甘露不潤氛翳天庭屍氣衝人非
常蓬勃歎訝仙人能忍乆住仙人答曰非爲
能忍親奉明敕有辭爾時仙童語外道曰色
慾二界人氣干天何爲淹留且當退齋三劫
之後戒香盪濁歸正除邪飡和服丸消此魔
氣形體清明内外芳㓗當更上來大悲天尊
巳施玄祐香光薫暎消汝惡根加汝夀命亦
无傾夭是時群魔重加喜慶二仙童曰汝還
下界捨汝邪見勿以嗊嗃自稱十號邀求供
養増長惡根勿稱人師招集童蒙令其邪僻
勿以毒火燒殺凡愚歡喜讃善此大隂賊方
便損傷敎化讃死髠截凡夫此罪極大无上
大道慈悲好生常疾於此時諸外道諾奉教
㫖辤别仙童退還慾界


太上大道玉清經卷之三










太上大道玉清經卷之四星四
　　上元品第九
爾時上元大慶正月十四日晨朝之時二景
交暉月華收彩星精歛曜圎羅啓旦芒霞疊
照大空虚朗香花互啓元氣發生和液入堅
地雰輕霧天散浮煙海清不波玄源演津飛
蓋彌羅丹旌吐雲靈幡飄飄華猋雰雰空樂
長皷虚籟永吟五精導途𩀱景翼軒
爾時上元太真皇極天尊與諸侍從日宫之
中雲霞寳座齊下神足安庠而起登於猋輪
凝精寳車香雲纏蓋慶霄四冥騰皇整轡金
光理御正中之時下觀十天盻看六合後㑹
陽寥之宫
爾時天尊與諸大聖俱放慈光從心中出明
照幽顯無遺纎塵光非千色無有邊際天上
地下朗然無滯法輪常轉羣生俱會嘘太和
以發萌呼柔弱以散剛甲裂盤施舍靈踳馳
琳碧敷華瓊根秀枝至十五日日中之時三
天仙人無數億衆不可記字心越五通身無
死地能調六軍降十大怨在於郊間忍辱之
地權立一城髙廣無比有四大門樓峙聳峻
出於雲心悉用七寳以爲關鍵渠濠深䆳洞
入淵際其城之端有三萬六千寮孔網以珠
緇地以蒼珉墀道周帀平夷廣逺城中宫殿
亦悉髙妙隂輝燭夜朗然無翳𤤽玩穀帛盈
積府庫是諸仙人大設天儀雷震法皷秉大
丹節舉大丹旌仗大金鉞撝大神劒精器利
銳譬如麟角服大法鎧柔如雲袍善却毒箭
五兵不傷是諸仙人手執鈎鑲鋒芒纎礪前
驅後殿威如鳳爪晨朝之時俱駕六龍齊引
寳車出於郊間陳列威儀鳴皷吹角未及作
令怨敵以伏解甲釋衣雄氣頓靡銷金裂皷
摧旌毀節被髮解帶披心露膽膝行肘歩下
風而趨匍匐求盟心血自見仙人各擁命魔
靈幡導諸投化豋太玄之路入洞清之源陟
長明之阿昇金鳯之壇焚逆風名香誥以左
契醼以玄津時諸大怨覩此神妙忍辱之力
誠知無比心靈頓改願爲仙人作善知識爾
時仙人至於食時與諸侍從翻入大城於其
城中各捨威儀齎百寳名珍神郷竒物昇入
上清供養天尊所謂日月寳珠星精寳珠陽
燧寳珠隂諸寳珠曜電寳珠驪龍寳珠忍辱
寳珠大悲寳珠大慈寳珠六度寳珠絶塵寳
珠和光寳珠無瑕寳珠離欲寳珠含真寳珠
英華寳珠堅固寳珠精進寳珠持戒寳珠心
海寳珠智慧寳珠方便寳珠雲雷寳珠和風
寳珠發生寳珠甘露寳珠如意寳珠是諸寳
珠光彩各異圓明一等復有三種無價善寳
所謂大慈善寳儉約善寳退讓善寳如此善
寳若有衆生懷此寳者所求如意無願不剋
若有衆生爲諸病苦懷此寳者病自消除若
有衆生心多反逆懷此寳者自然慈順若有
人王天下不化災殃屢表隣國闘爭五兵交
戰百糓不熟水旱不調羣臣隂謀懷此寳者
天下自化災殃不生隣國交好金芒䘮精百
糓四熟水旱調平羣臣盡節隂賊不生是諸
仙人復齎四種香飯所謂豐山香飯龍山香
飯浮山香飯太和香飯香氣豐布食之無盡
是諸仙人復齎七種寳漿日精寳漿月華寳
漿星精寳漿甘露寳漿金液寳漿靈光寳漿
玉匱寳漿各以諸天寳噐盛諸供具復齎無
價寳衣所謂自然瓊羅寳衣自然雲錦寳衣
自然流霞寳衣復齎無價名香所謂反魂名
香反風名香逆風名香七色名香復齎諸天
雜果所謂萬歲靈桃空洞靈𤓰霜梨玉棗赤
子金葩種種珍竒來至㑹所供養天尊大獻
珍寳列滿玄中香氣氛氲周流十方百寳光
彩暎朗無際時諸仙人圍遶天尊百千萬巿
齊鼓天樂太和之曲億變萬轉音聲和羙清
妙𡪹亮神禽鼓翼而騰舞靈獸叩節以齊和
龍吟鳳歌衆音合㑹清風吹絳樹之響名香
轉徘徊之蓋日月停輪衆星曉明芳煙拂廻
甘露如傾是諸仙人良久之間輟衆音之繁
㑹弭未遇之髙節收疊飛蓋傍息騰皇併却
猋輪虚立雲庭一時稽首問訊天尊而作是
言不審天尊衆善法身道化慇懃以勞聖慮
萬兆無福實貫神心而塵穢蒙籠根業沉濁
仰佩玄祐曉夕開懷慺慺之誠𢘆對心目空
形任道無以報恩復念生成未能忘本塵衆
相率建此微心而三天罄窮敢獻塵露藉以
上元大慶慈尊髙㑹天恩無限不間塵臭願
爲納受所獻丹心言畢稽首伏聽哀㫖
爾時天尊凝思逺視神彩冲邈金顔發輝真
光四照萬天在眸神力周備塵界非遥令諸
仙人心疑豁消是時天尊即命右侍金童焚
香百和反風名香又命左真上相千二百人
齊鼓雲和之璈又命左直主春上元真宰千
二百人齊擊神金天寳之鐘又命東極太仙
九千人以扣萬石紫瓊之磬又命西極太仙
六千人齊擊神山天寳方金又命和風吹出
空洞萬變之音衆樂齊奏良乆之間九色雲
龍蜿蜲騰舞入霞廻空香風轉苑騫鸞翔鳯
靈禽仙獸長吟虚庭不緩不急如飛雲之旋
天似廻波之引流衆音之中演出空洞微辭
而告仙人曰
上元正氣皆自然主生皇極爲衆縁紫房吹
動氤氲氣太和流衍散剛堅大道生成法如
此故我移居治此天風雷消解諸盤結六氣
能驚長夜眠此亦神功自通妙非關吾强使
之然衆寳以陳玄理界即是虚心上福田
爾時諸仙人聞空中微辭之音自然妙響清
通虚豁道德流布理無不存歡喜適内神光
發外一切有生皆發英華昇沉飛走踊躍騰
舞寳樹香草應時花敷諸雜根枝萌牙啓甲
是諸仙人登六通果九祖承慶免離憂苦上
元之功其徳如此三日三夜天事乃畢
爾時天尊爲受供巳轉設天真靡不周遍以
無相施故如道神力果報無窮香飯寳漿湛
然不減日月寳珠彌加明盛時諸名香其氣
不絶是諸仙人大衆之中有一上仙名曰昌
𦝁而作歩虚曰
整控啓皇極乗運入中天披空獻心寳妙覺
朗身田日宫散和氣寥庭騰願煙大道難思
議𨺚福慧無邉空身遊道境冥心入太無披
玄尋寳際幽契自相符故能明假外嘘累絶
羣愚誰知不死道遐因空洞書玄風皷太無
天樂演微音龍章昭鳳彩玉字發虚琴飛
猋上雲路散髮寫瓊簪稽首禮皇極焚香陳
我襟
爾時仙人說歩虚已重復稽首請問天尊而
作是言上元髙㑹以蒙仰覩沐浴恩化空心
荷佩福被幽顯存亡獲濟忘退罪愆願垂赦
宥欲從天尊求乞一願願爲四天之下一切
衆生度脫苦惱免諸厄難欲請天尊下降丹
臺神州之中大度天下人及非人
於是皇極天尊而告仙人言汝等當知三元
髙㑹良辰吉日元乎正氣正氣化生一氣一
氣化生平氣如此三氣上應三元天寳宫所
謂日宫月宫星宫宫有一尊我處日宫號曰
皇極天尊主於上元正月十五日春陽之時
發生萬物月宫之真號曰正一天尊主於中
元七月十五日以成萬物星宫之真號曰衆
妙天尊主於下元十月十五日藏養萬物子
但專心於神州之中及四天之下教化衆生
令逺邪道宣揚三尊真帝名字晨夕願念至
此之日三尊互下降臨洞府分形萬億濟諸
天人
爾時衆仙謹承明勑以正月十七日日暝之
時辭别天尊歸於下界過北斗之中夜候真
人朝謁靈童停留七日而下神州㑹於首山
之上議定流化三日三夜之後東到扶桑之
陽南到炎洲火池之陽西之崦嵫流金之西
北越隂谷積雪之北次到貟壟青丘崆峒具
茨以次告報新得道者一如上元皇極天尊
金口辭也云中元大㑹七月十四日正一天
尊下降神洲各令仙人下同具備謡歌唱令
真帝名字聞四天下各令此日辦諸天供具
盡世所有施安牀座幡花香燭心心繼念是
時四天之下同於此日殊心合契
　　中元品第十
七月十四日晨朝之時天下仙人及諸國王
一切人民仰視上方渴如所待
爾時正一天尊與諸大聖六千萬上真之衆
各乗月宫而下其中諸人皆見如雲之垂降
臨下土爲人保證無上福田
爾時天尊將二侍者下於丹臺諸餘真衆各
赴所感丹臺羣仙侍從天尊至十五日日中
之時青丘仙人八十一萬衆俱乘青龍之輿
齎諸供具來至會所貟壟仙人六十四萬衆
俱乘朱雀之輿齎諸供具來至㑹所崆峒仙
人三十六萬衆俱乘白虎之輿齎諸供具來
至㑹所具茨仙人二十五萬衆俱乘玄武之
輿齎諸供具來至㑹所崆峒天仙二十五億
萬衆俱乘黄龍之輿齎諸供具來至㑹所須
㬰之頃東九夷南八蠻西六戎北五狄邊逺
之方諸仙人等各齎供獻承道威神浮空而
至各各陳列供養之具奉獻天尊陳列事畢
圍遶天尊歩虚歌讚焚香散花作天伎樂衆
音合響神風徘徊香光纒虚列位以次俯仰
節度左齊右整北面長跪微言寂氣問訊起
居而作是言萬兆紛紜多惡少善不期感動
降下髙尊而此塵穢之徒竊好真道濫當開
度功不補過無能自勉又恐九祖承負釁咎
堕在幽扃或生出殊方受形異𩔖幸藉微縁
遭遇大聖不動而感髙㑹良辰小兆微生敢
求多福唯願天尊誨示未聞開發金口演出
靈章中元寳經開度後世
爾時天尊髙抗深視良乆而言月宫兆魄圓
羅孕輝隰壤消煩金風扇威火木藏養炎凉
氣交皇華垂津收束氛妖吉辰開宥萬帝來
朝六塵外靜三毒内消二世獲安介福所招
無所之先朴散爲元形名之後妖邪所怨萬
物亡本進退乖根良辰不度無思道恩悠悠
萬兆痛不能言
爾時天尊說此語已俯而彈指數聲天地震
動河海騰波神氣不暢悲風不和是時衆仙
各起禮謝而作是言不審天尊以何因縁俯
而彈指天地震動日月不明神氣不暢悲風
不和小兆道淺不逹至理心中疑懼不能自
寜唯願天尊大慈憐愍哀所不悟唯垂分别
誨以未聞
天尊告言我無名之先真道大行言教未施
天下德化我見世後人民多智各習異端尚
多聞見仁義互興財食親輔棄貧賤弱父子
相嫌君臣不忠六親怨爭隣國相讎四海交
兵以是因縁不善増長輪轉相報無解脫時
不如今日衆生尚善初來聖衆降四天下一
切衆生欲求智慧以離愚道漸漸工僞百競
馳起雖地獄空虚不乆盈滿以是因縁故我
彈指衆仙聞說不覺悲悴
爾時崆峒仙人從座而起稽首作禮請問天
尊不審羣化之心可廻攺不欲請天尊自在
神力防遏萬原之端擁未萌於機上使合生
復根億兆藏𥘉唯守一道泯絶羣生心無起
滅形同太虚
天尊告曰善哉善哉善男子汝所言者是大
道之第二十之子也何以故大道元乎虚朴
虚朴散爲元氣元氣自然成形有生從生立
名因名有言因言生正教正教生即智慧生
智慧生即巧僞工巧僞工即愚智辯愚智辯
即是非起是非起即憎愛生憎愛生即攻戰
作攻戰作即君臣立君臣立即萌賞罰賞罰
萌即利害見利害見即隂賊生隂賊生即罪
目結罪目結則冥司立冥司立則有水火之
罰輪轉無窮自然如此非道爲之汝所言者
居乎萬機之下故曰我道雖明背之則暗我
道中正反之則邪我道柔弱捨之則剛我道
長生輕之則亡大道無親唯與善人我觀羣
化非可卒正自有萬分之一生感和氣歸原
復根大道爲此下流正教以表羣目欲其影
從而汝後學即斯人也
爾時崆峒仙人請問天尊不審水火之罰其
義云何小兆不逹願垂分别
天尊告言水火之罰凡有四種隂陽二過冥
司謫之經水過火所謂冰炭之罰也衆垢齊
積焦沉禍至天屯地否水火交㑹乾極則八
海騰煙山嶽灰燼天門祕揵金玉銷爍三景
藏精風雷扇炎火翳流熖天地成冶地否之
時隂成告瑞移陸溟海中天涌波衆真遷治
西北水母形如素旐衆鳥南飛羣聚天際飄
風激濤崩騰山嶽金石相觸磨滅泥滓善男
子汝今當知此二大災以應天下及以萬民
何以故天下無道萬民不化此災者喻如衆
生五内反逆蓄泄不調自然成患况於天下
失道敗德衆塵齊累天地愍之不能巳苦應
施罰前示其教次告其氣後垂其象愚癡之
人不信正教不明氣象凶惡不攺天不得巳
示其大威譬如臣子君父寵念承恩驕恣變
心失忠不孝君父私懷反逆謀狀以露仁君
慈父猶不即滅先當施令如是臣子心猶不
悔後付司殺君猶哀之但不得已天帝亦爾
時諸仙人聞天尊所說皆悉歎言未曽有也
禮謝天尊煩勞金口愍諸小兆宣示未聞荷
負恩造流霈之澤禮謝畢巳
天尊告勑令復本座至十七日晨朝之時正
一天尊𥘉來真衆應縁畢巳從四天下歸入
丹臺問訊天尊起居道化得無勞極
天尊告言真化無勞道化無極子赴萬兆得
無疲猒衆真答言承道威神豈有疲猒
天尊又問生死二縁得解脫不衆真答言地
獄罪魂以天尊下降丹臺之時豋即解脫四
天之下一切兆民雖解無脫爾時丹臺諸仙
聞上真之言心中不逹爾時昌期仙人即從
座起稽首天尊云何地獄罪魂未見天尊而
得解脫云何四天之下一切兆民雖解無脫
願爲分别
天尊告言善男子汝今諦聽吾爲汝說所謂
大道藏用雖濟度萬物而不爲尸暗德運載
以是因縁能令罪魂而得解脫雖解無脫者
所謂天下人民雖解煩惱性空而不免脫何
以故凡夫之人雖解法性不習真常但明至
理身在合道是故道與理乖譬如有人身坐
狹室心遊十方無所障礙或說至理聰辯無
滯離合隨心此名心得入理不名身得入道
以是義故理雖合道不能令身而得入理喻
如夢遊身不隨心是故衆生心得入理身不
入道心入理者名之爲解身不入道名爲無
解無極大道身心無礙能令微塵世界一時
赴感故曰大道自在解脫能令十方世界如
觀掌中前際亦復如是是時天尊說此語巳
即放左手五指十種光明遍照虚空令十方
世界俱見光中時此大㑹真人仙人靈人悉
皆洞覩微塵世界又於光中見其二際身所
經業了了分明是諸仙人洞觀希微道窮真
常皆得六通自在之力九祖獲慶受生道境
天尊中元之縁畢巳七日晨朝之時天尊大
衆俱昇雲輅玄風鼓樂紫霞虚邁空谷謡歌
天吟萬籟
爾時衆仙而作歩虚曰
吉光騰紫氣霄輅逸丹天翻颺香風轉蓋動
起浮煙道中還復道玄中巳復玄真光不識
際大象竟無形法輪常自轉希音不可聽空
閑侍三寳虚中聞洞經七變遊魂反萬氣駐
頽齡香風飄羽蓋遊氣轉猋車泠泠上雲路
窈窈入長虚顧愍埃虚子應運演靈書妙果
諧今日冥契自然符
爾時仙人上送天尊歌頌讚歎入至雲庭過
四十天門是時天尊止諸仙人言天路遥長
無勞逺送是諸仙人俯仰躊躇良乆之間
天尊愍之重告仙曰子後學成道雖得六通
數千萬劫猶是人身與我大衆自然之體光
氣微妙未可全同天尊即命運氣上真調暢
玄風嘘出無上萬變靈章雲和清雅太玄之
辭三十九篇其時日精上浮月液下流真氣
順生金風反和瓊林發蘂玉樹花敷法輪三
轉流霞七波天外長謡虚裏空歌令諸仙人
明道優劣又告仙人曰上道之希其法甚微
神力至妙不可名言略示希有以與汝分别
仙人歡喜禮謝天尊唯願大聖時見影響言
畢辭别復歸下界
　　下元品第十一
爾時衆妙天尊以十月十四日晨朝之時與
諸大聖五千萬億真仙之衆俱從丹天之中
星宫之内應運下世威儀度物先當引日入
左目月入右目左斗昇左耳右斗昇右耳南
斗蓋通天之端北斗在瓊簪之下中斗在神
足之間碧霞縈左鬢素霞縈右鬢丹霞暎三
理之中玄雲浮玉枕之上青龍吟左白虎嘯
右金鳯前唱玄武擊節五星吐氣以廻繞隂
輝停虚以懸照慶霄纏幕仙雲起蓋諷誦靈
篇虚吟萬籟地湧寳樹𨼆草萌荑芝蘭脉發
積雪冰消寒谷和氣溟泉吐温神煙逆吹召
魄呼魂雲雷揮音洪靈翟精謡歌靈章空洞
虚鳴聾瞽聰察攣躄復行河海靜波昬霧廓
清真光浮輝寥朗長天五辰合度三景齊明
異𩔖親睦百榖豐盈怨敵解圍天下太平正
道雄張妖魔滅形
爾時天尊俱乘星宫齊整雲庭告羣生之吉
祥應衆仙之靈瑞皷橐浮虚俯臨太無下元
吉慶景福羣儲進道修德理契神符紫藏交
絡六府花敷神力變於下士真氣流於太空
御運垂期玄中優游於是萬變不盡湏㬰令
冬林以發榮使枯木以花敷復含生以反真
攝萬類以藏初收道幽寥寂簡髙居如此神
力豋應金口
爾時丹臺仙人夙承上元皇極天尊金口之
勑覩此祥瑞知是天尊下降神州即出丹臺
遥見玄中光明赫奕星宫髙妙幡蓋彌天羅
列真儀遍滿虚空是諸仙人叩頭上請天尊
降於丹臺湏㬰之頃天尊即命左真一人通
命仙人曰我應運教化主知下元度諸新學
證成真仙諸有善功名著青籙晨夕求願香
煙熏於帝庭清唱聞於太一者我當示其進
修之道命羣魔以侍衛下界凡夫廻心真正
下元齋戒爲其九祖我當拔濟存亡二代未
聞令聞未見令見未解脫者令其解脫諸有
病苦我當療治怖畏之者令其安隱我今法
當降下地中宣道布化中元之時正一天尊
以下丹臺爲汝說法汝功德圓備以具六通
得無閡智但以身非自然後學成道所以爾
者未得入登大羅之上諸學成道但至自在
長存不死名著左契塵劫如瞬形隨日新汝
等諸仙即當其人柰何兆民形命蜉蝣朝生
暮死與道相絶汝當知之爾時仙人隨從天
尊暫治地中下元施化濟度羣生
爾時天尊與諸真仙微塵之衆俱御浮霞明
星寳宫以汎其上下至地中列諸星宫去地
七仭凝九色慶雲以爲大城七變光氣以爲
樓臺萬變金精以爲四門金剛寳光以爲關
楗太虚真氣以爲寮孔忍辱寳光以爲却敵
智慧寳光以爲城壍玄源洞清以爲泉池四
信寳光以爲階道六度寳光以成寳樹戒珠
寳光以爲花實朱雀寳光以爲幢蓋青龍寳
光以爲神麾白虎寳光以爲瑞節玄武寳光
以爲鐘磬玄風寳光以爲仙樂法雷寳光以
警衆生法輪寳光以宣道化空洞寳光演出
靈文萬氣寳光以召生魂神符寳光以召死
魂隂生寳光以起枯骨九轉寳光以除痼疾
太和寳光以爲天𢊍甘露寳光以爲良井日
月寳光以爲燈燭香雲寳光以爲飛蓋天花
寳光以爲𥤆地
爾時天尊以一慈力流出諸光上極無上下
窮無下十方世界皆悉洞徹遥見天尊如在
目前此㑹大衆亦覩十方猶如指掌生死二
魂皆悉乘光一時雲萃羣妖奉節自䘮其精
亦皆乗光匍匐而至爾時諸地水神排破堅
冰撥開積雪湧出半身飲和至化爾時地中
草木遊根伏牙悉皆湧出其𦆵見霜雪盤施
甲裂騰雲吐紅須㬰之頃神嶽冰消溟津凍
泌地乳瓊漿天垂甘澤
天尊凝視良乆喜諸羣微心知向道乃開發
金顔而啓法口怡然微笑萬變真光流出金
吻十方世界皆於光中洞觀真相欣喜踊躍
不覺自失人及非人悉皆傾想注念真光入
其心目三日三夜停然不動亦無勞極又於
真光之中各各見其魂魄圍繞天尊須㬰之
頃變成嬰孩入其身中各坐府内湛然不動
自覺其身改爲童子色美髮黑氣力如雲時
諸死魂飲和生氣悉成人形反真復胎靈魔
變節道德成心地水之神半身沐光以極其
靈胎夘潛胞隨毋獲安皆含正氣開剖之日
順性成就飛走輕利無諸夭傷積疾新疴登
即痊除羣蟲不螫毒草樹滅
天尊告諸有生言此非自然皆因道化一瞬
之頃神力周備萬物以具受真正氣至十五
日日中之時下土凡夫各獻丹誠并賚供具
以慶下元盡世所有供養天尊
天尊告諸仙人言凡夫不同或獻丹誠或獻
珍寳及以糓帛一香一味一塵一色大道慈
悲應爲納受爲說正法示正威儀長其信根
令其歡喜以是因縁逺離邪僻免脫生死長
入道流可不善哉可不善哉是時諸仙人及
非人天地之間有形無形悉皆同聲一時稱
善當此之時香光徘徊流霞四象三景交道
互西互東真謡長虚梵歌太空寳蓋浮煙長
幡引風龍王負鑪以散反魂仙童擊磬居城
四門天樂和善響徹無邊能令衆生虚裏披
玄寂坐飛龍黙誦靈篇植根先劫樹果後來
見在无際都忘二邊泯諸煩滓無心黙淵自
冥光氣柔弱剛堅
天尊說此法巳即入大悲大定須㬰之頃寒
谷吐風吹諸憧蓋鏗鏗鈴鈴虚響空鳴變爲
悲聲玄雲不流真光湛然神煙籠象七曜收
輝日道南移月路隂歸九壤復堅衆流沍溟
水精浮景遊氣濳形溼族淵居甲𠘶盤榮蠢
伏藏氣蟻蚑吞聲
爾時天尊至十五日禺中之時微動左手抗
齊神心彈指三聲
爾時羣仙及諸凡夫皆見天尊出大悲大定
歡喜稽首而作是言慙愧慈尊道化有勞濟
度无窮幽顯解脫歡喜无量聖凡慶快不審
天尊衆生未度之前何故金容啓笑化度之
後翻入大悲日月不明七曜收輝霜氣吐凝
嚴風扇威皇道南移月路隂歸羣物顦顇五
内含哀彈指之聲令衆慘悲願爲分别釋結
除疑
天尊告言善男子汝當知我初微笑喜衆廻
向易得度脫得度之後勿忘大悲若忘大悲
雖度非度以是因縁故我爲諸衆生入大悲
大定彈指當心示其内外和合三轉法輪而爲
羣生無上大道法應如此諸人聞說衆疑頓
決重復稽首天尊謝煩金口中時巳至欲請
天尊聖衆慈悲爲受衆生微塵供養成就之
心願垂愷悌
爾時天尊不違其意大衆列坐㑹中而受供養
爾時天尊以方便力故臨受食時即命中真
左侍飛徃上界大羅之中取太虚寳光之噐
二口各圎十分安着座上玄虚之中一噐先
盛大羅天中自然天厨日華月液以一空噐
擬盛下界衆生所獻珍心爾時四天之下一
切人民及諸異𩔖持物施者或手或口或心
所獻之物一時俱到天尊座前各各心疑寳
器狹小天尊知其疑惑即告之曰汝等但施
勿嫌器小諸人心疑不敢仰答
天尊又曰汝心狐疑不能决定我知汝心嫌
此噐小是時天尊即命中真捧下寳噐小傾
其口而向諸人即告之言汝欲施供具之者
先令人王次及羣臣兆民異𩔖各持本心入
我噐中諸人受命俯觀寳噐忽見無際不測
淺深四天之下一切人民一時持獻而入噐
中或車或輿或歩或騎升沉飛走都無妨礙
未入之人見噐猶小入中始知噐無邊際歎
未曽有而作是言我等小智欲以度量天尊
太虚寳噐不受塵露是我各煩惱覆障不能
得知大道法噐向若不蒙天尊故命中真欹
噐示我我心狐疑施亦無福
爾時諸人入寳噐巳周遍按行莫知其極見
有無量世界並在其中仰視上方天天相次
日月星辰倍明下界寳噐之中盡是天真大
聖空間虚白甘露大海百寳山嶽天禽天獸
𨼆草瓊樹香雲香風法雷法雨是時大衆復
觀所施蓋不足言次周行忽至天尊說法之
所從噐中出亦不覺知其時圎光停照時不
攺中天尊媿其盡心獻諸供具欲以方便示
其稀有天𢊍上味即告大㑹之中國王王子
羣臣兆民仙人非人等而作是言我愧汝等
爲道逺來獻我供養我以爲汝受納之訖諸
人慙其供具微少黙而無答
天尊以知其意重告之言下元大慶萬福俱
㑹齋時以至恐汝飢虚我此一噐之中先盛
上界太虚天𢊍欲施汝等无上法食汝當列
坐受我法食是人諸人以次而坐復思前施
及入太虚寳噐之時各更狐疑互相謂言向
者施供及入寳噐是爲夢中爲是覺時寳噐
極小若是覺時不應得入若是夢時應无施
心又復寳噐𦆵經一寸一切天地並在其中
我等恍惚未能辯了
爾時衆中有一人王名曰辦心告諸人言我
等大衆未得真道常如夢行法器大小入與
不入施與不施一種同夢汝等勿言但當思念中
時以至天尊哀愍施我等衆无上法食湏㬰之
頃天尊即命七童使者駕六龍大車載天寳
噐以次施食任諸大衆仙人兆人等而取多少
食之既飽隨意懷藏噐中天𢊍都不减少諸
人食之五藏花敷膓胃盈滿耳目聰察關節
調理衆病永滅六識開張思惟道恩得六通
慧反照前後九萬大劫所經業縁皆如指掌
方悟前心定如夢幻爾時辦心與諸大衆禮
拜天尊而作是言不審天𢊍亦有盡不
天尊告言虚空若盡天𢊍乃盡是故大道有
无盡藏而給衆生辦心又問食此天𢊍果報
云何
天尊告言食天𢊍者夀命無盡形同太虚
爾時天尊即命中真傾此寳噐散於天𢊍着
空虚中所拂草木皆成花實日華月液變成
甘露汎空中者化成真光和氣萬劫之後若
有道德天子及諸學人飲我甘露飡我和氣
凡百人民食我果實隨其根性皆獲利益
爾時㑹中覩此殊妙不可思議合衆上啓天
尊而作是言无上大道至法微妙神力無比
而此大衆巳蒙天尊慈悲之澤不揆塵穢欲
從天尊暫陪霄駕遊於上界以申禮願所希
便足不審天尊大慈之心願見聽許
天尊告言汝等大衆法食之後心中何如時
㑹大衆各各答言法食之後萬倍於前
天尊又問昔夢之心存亡如何答言法食之
後夢想頓忘天尊告言汝等諸人欲見上界
各各復思令汝自見是時大衆復思良乆
天尊告言思何所見答言都无所見又問思
何所聞答言思无所聞又問汝心何所起眼
无所見汝心何所滅耳无所聞答言心無所
起眼无所見心无所滅耳无所聞
天尊告言無見之見謂之正見無聞之聞謂
之正聞无上大道法无起滅無聞無見無去
無來無身無心無光無相形洞太虚
天尊說此語巳攝諸大㑹入太虚寳器擲着
上方是二寳噐同時而上到於太空大羅之
中如彈指頃是時諸人各各皆見元氣之尊
虚寥獨坐在於玄虚中出空洞自然靈章亦
无光相窈冥寥寂是時諸人各申禮願叩頭
良乆問訊天尊而作是言不審天尊大聖虚
寥獨絶與世永隔都泯聲譽使下界凡夫翹
誠渇仰欲求多福無處依歸唯願天尊宣揚
道化救脫來生又復叩頭良乆伏地不起天
尊不答須㬰之頃空虚滅无唯見天中汎然
遊氣如有如元𦆵聞清天之上微有空洞靈
音俯聽則有仰視則无綿綿冥冥諦聽或聞
其辭希微不可得解天尊又於㑹中舉大慈
手入於有頂接取諸人還着㑹中須㬰之間
又環遶擲之周旋十方微塵世界一彈指頃
以周七帀還到㑹中諸人各各自知乗道神
力得見十方虚空道境又從噐中而出了了
分明心中無惑始知上界空無所有
爾時天尊與諸來衆到十六日夜三更之初
攝取太虚天寳及諸光氣一切威儀俱入星
宫是時天下仙人神人靈人人王兆衆皆知
天尊真化事畢欲還上界恐畏以後無處决
疑新入道人及諸來生欲建三元齋請不明
科法不如今日上聖化度自在解脫合衆苦
請天尊教示後學建福修功必有成剋
爾時天尊告諸人曰三元大慶自是道法自
然之良辰衆真朝拜太極之吉日也下仙凡
人修身拔亡之要機也此時詮簡功過校定
吉凶上帝下觀司非糺彈地司上奏水府録
簡有功成真過謫罪魂冥司考罰苦不能言
汝欲齋請當依正法三日三夜燒香禮悔精
思念道吟誦經戒常存十念一念道恩二念
經恩三念師恩四念天恩五念父毋恩六念
善神恩七念施主恩八念善友恩九念過去恩
十念見在恩天尊告言若有善男女等修此
十念生十善道一善之中十神扶衛故名百
神之身人無十念名爲百惡所謂百種善神
翻賊其身上士十念身得真仙中士十念身
得延夀下士十念身得長年
天尊告言三元齋請隨時豐儉要在聖盛潔
内外合同當此之日諸天大聖皆悉下觀善
神監齋在人左右三日三夜功過上聞子當
精進殷勤勿怠道在玄中遥鑒子心
三元寳經流通品第十二
爾時四天之下諸國天子前進作禮辦心天
子而作是言不審天尊演說此經當何名之
云何奉持云何流布云何供養云何付嘱𩓑
爲分别開示未聞天尊告言善男子此經名
太上大道三元寳經如經奉持廣宣流布四
天之下使不斷絶此經所在之處别笈盛貯
燒香供養付嘱有道國王王子大臣學真道
士齋戒之處爲人解說開悟未聞時㑹大衆
聞天尊所說燒香散花讚歎圍繞奉行教勑
是時天尊至五更之初浮空而去是諸仙人
徘徊雲路戀慕霄駕而作歩虚曰
飄飄上雲路黯黯入長霄星官日去逺光隂
劫數遥仰聽金顔隱傾想佇神猋𩓑得暎霞
軫焚香稽首朝玄風轉飛蓋紫氣汎仙車浮
空不待駕合景忽昇无徘徊哀下界顧盻愍
羣諸三元真化畢翛然入大虚萬氣浮空上
千光合太微霄間望華蓋虚裏盻霞衣真儀
入雲路圎曜逐風飛願得三元㑹金容乘運歸
爾時下界仙人及諸大衆作歩虚巳翹仰雲
路傾盻神光目送霞猋拜辭真帝須㬰之頃
天垂紫雲地起輕霧煙霞交合唯聞天樂漸
漸髙逺時㑹大衆各還本土依金口宣揚道
化流布寳經齋講設㑹四天之下皆蒙玄祐
福德無盡

太上大道玉清經卷之四





太上大道玉清經卷之五星五
　　八節品第十三
爾時西靈上仙與其侍從千二百人俱以虚
皇三年八月二十六日晨朝之時齊駕飛龍
之輿上登雲路入玉清天中謁髙真上帝大
悲天尊請受八節真經并觀至聖威儀上道
所治中天福境微妙真化之事山進天門歩
虚雲庭齊整威儀一時稽首長跪而止良乆
之間仰瞻上方雲宫之中見大悲真帝神儀
澄湛精彩遐邈凝凝溶溶處於天心坐於雲
光之中猶如輕霄澹於玄天以浮雲之籠朝
暉日上靈眸𥘉月臨眉紺髮凝煙丹脣吐霞
首巾萬變之金精身佩億轉之瓊羅手飛承
天足蹈招摇恍惚希微虚寥窅冥道適長存
理契無生真通精應妙感神情不隱不彰不
濁不清如有如無如晦如明俯同有識昇入
無形閑居緜邈虚演真經窈窕神唱无聲而
聲真儀不動運化無停手𢌞八氣足轉七經
合㑹有生覆載无功隂德无稱焉能强名道
光无限玄源不測心居何有形遊絶域泯然
黯忽寥廓常冲混同先後不必居中無起無
滅無始無終真宰挾侍神人有羣瓊鐘皷節
金鑪颺氛甘露流津靈氣凝雲真光徹照香
風洞薰皓元蒼黄肧胎不分難得名言斯皆
自然爾時諸仙仰瞻真帝心無疲倦嗒䘮其
刑都忘威徳始欲元言未通玄黙道數不窮
誠希有剋須㬰之頃重復再拜心欲有陳懼不
能宣敢冒威神惟思道恩爾時眞帝愍其戰
慄乃命左侍上眞呼語仙人曰子等是三天
上仙幸因宿慶身入道流巳登不退猶應進
修无上祕要爲世救燔无𣊬息寧來此何縁
黙而不言我等大聖雖至極至尊不忘大悲
動息六虚心遊萬機有志必感誠無所違爾
時仙人長跪而言小兆不揆竊好眞仙形弊
骨葷至塵至穢特以天慈普被滋潤无疆零
落反榮枯朽沾洽金符育骨玉字生尸沐玄
源之浩津酌洞清之流澤竊聞道窮則反物
極有歸塵穢之徒恒復思本數千萬劫念覩
髙尊恐習氣未消不敢輕觸躊躇之間巳經
億劫不期乘機遇運肘歩天庭遭遇天尊以
申翹想乆欲諮啓未敢陳辭仰覩真威怳然
自失五情无主口不能宣特以慈尊沉愛情深
賜垂提飾借以威光令得有言敢騰力欵申
此微心爾時左眞奉天尊教勑宣揚道化爲
諸後學决斷衆疑而告仙人曰汝欲何𩓑恣
女所陳仙人闔衆歡喜禮謝眞人而作是言
雖道在人亦非以輕生重法億劫勤苦履峰
蹈險經水過火不憚艱危遂感髙眞念此无
知出靈文以見授眞氣布無涯之澤大道降
隂生之符反巳逝之危魂榮巳淍之朽質上
愧日新之道而下元日新之德數千萬劫環
轉三天不期乘運上昇塵穢玉清之境逺披
六霧洞出八天裂三界之羅登七覺之位雖
有養道微功未能泯無形之地今日有幸得
入太玄无生之生生道固矣所翹所望於此
頓足直以有心欲聞八節真要修齋立功求
福謝𠎝㧞悲苦𩓑生死開泰昇入道源爾時
真人聞上仙之辭愕然而言子在三天之中
何得聞八節真要此乃是太極生神寳章之
首篇也天帝所祕上真所修傳之於口不見
其文法授當來成真之人子從何縁而得聞
之爾時仙人頓首而言小兆去聖遐遼真文
𨼆絶特以言龍初㑹九真大集朝慶太一虚
无天尊爾時大聖出法度真聞唱篇目不覩
其文中心憶持未曽捨離輕陳渴仰干忤天
心賜以大慈𩓑垂愷悌真人告曰子有真相
得聞至法是子運㑹應合成真傳吾寳經當
得其人違科輕泄退真无道爾時上仙拜諾
真人奉遵教勑不敢泄慢是時真人即命金
童燌天寳名香啓金䑓寳藏開笈發藴出八
節寳經一篇著碧案之上正當天尊之前是
時仙人一時作禮頓首良乆不敢陳辭天尊
以知其意俯而愍之即命真人捧此寳經以
授仙人受巳復禮天尊真人告曰此經是上
道之寳文大悲天尊昔聚雲氣以成其文令
諸真人仰而則之此文大道真氣化成雲篆
氣布巳後靈章復虚子欲寫之刻玉爲簡紫
全爲字寫之了日當還付我真人又曰汝等
仙人且舍靈宫西臺摹寫真文此舍自有天
厨供給學人亦有丹臺瑶林恣汝遊息是諸
仙人歡喜受諾往舍西臺刻王鏤金摹寫靈
文大悲天尊八節寳經曰立春之日温氣始
生雲宫開東北之門三司進朝以定善惡春
分之日和氣始成雲官開正東之門三司進
朝以定善惡立夏之日暄氣始生雲宫開東
南之門三司進朝以定善惡夏至之日炎氣
始成雲宫開正南之門三司進朝以定善惡
立秋之日清氣始生雲宫開西南之門三司
進朝以定善惡秋分之日凉氣始成雲宫開
正西之門百神俱朝議定罪福生死簿録功
週進退纎塵顯露衆真大鏤百神受事功過
毫分无不上逹立冬之息嚴氣始生雲宫開
西北之門三司進朝以定善惡冬至之日凝
氣始成雲宫開正北之門三司進朝以定善
惡天尊告當來學真之士修吾八節之道立
功修行身不履非志不邪遊常當齋戒以求
昇度嚴其始絡供贍所須丹志勤勤𢘆始救
燔拳拳不怠動息無忘常思師道如在目前
孤身幽林永絶人事六時禮𩓑以求宻契緜
緜微微不興不廢功滿行成與真俱㑹未至
節一日行道禮𩓑隨心所陳氣合香煙六時
上聞動止合儀黙坐精思三日三夜騰九祖
之宿舋謝一身之極過上爲天子次及兆民
奉道之門施力救功供給齋厨同爲啓陳當
此之日誠无不逹道无不聞懷道之士勤而
行之上士長齋不獨此時𢘆祈昇度心无暫
休形絶外遊志不邪求營生得生當復何憂
於是大悲天尊演琴心上經其文曰囬首仰
圎羅合景挹靈芒拘魂制七魄思審定中方
行住禮虚无寢息宴玄房飢飡黄璧花渴飲
瓊根漿神旌命大魔合體錬真光復照觀太
无𢘆在空中遊圎通民波際真化靡中期窅
眇无終始行者當明知寂寥忘理教應運闡
弘規降道不自昭要當先所施㑹歸無二處
隨心自合離
大悲天尊曰後世合真之人得吾此文調虚
琴而行之𢘆立青蓋之下駕𩀱白虎俠二赤
龍塵劫未始聖不知終一十八年剋見太平
真道之原愼勿妄宣七祖受考身不得僊億
劫絶望與道无縁爾時仙人刻玉文訖送經
奉還真人并見新文以簡天尊天尊告曰上
道寳經七百年中許傳三人世无其人韜之
玉笈禁不妄宣是時仙人頓首禮謝小兆有
幸得叨祕法特蒙慈尊弘愍之至内懷喜慶
誠不自申又復頓首天尊告曰子得寳經真
道畢矣勤而行之當應自知天尊又曰子且
遊觀玉清道境待秋分之後復歸下界爾時
仙人奉天尊教勑歡喜禮謝次禮真人
真人告曰子奉恩遊觀此有常法我玉清天
尊有真光之車以給仙真遊行十方乘此車
者微塵世界一瞬巳周是時仙人旣受教巳
齊駕真光之車如一瞬頃以至玉清天西南
方太空之中不測邊際至二十八日秋分之
節晨朝之時忽見諸天真仙億萬衆從雲宫
西門而入陳列天儀施張供具遍滿玄中燒
香散花作天妓樂歌頌讚歎朝謁天尊三日
三夜三司校録生死罪福諸得度者名編青
簡天降雲車浮空上昇骨肉俱飛永爲真仙
罪過塵積注名黒簿减年奪筭沉尸九幽罪
䰟受對萬劫無原爾時三司之官各奏其音
昇降相背哀樂不同天官之司奏和雅調暢
之音地官之司奏宫夷之音水官之司奏悲
䰟長夜之音凋風折金石之聲嚴氣動風雨
之鳴此乃天地自然之音常㑹吉凶之際衆音
雖繁而我大道天尊未曽聞之夷心在玄泯
然不覺三司塵穢不關耳目毎所感授黙與
無言暗逹彼心量任其宜生成無功隂德不
差適諸有生日用无知大道雖髙鑑之甚卑
大道凝然機中則施不去不來不踳不馳不
亡不存不合不離不虚不滿動用無訾吾辰
敷華𩀱景曜芒循環紫戸寢宴金房六氣下
流三元上騰不疾不遲不减不増自然而明
去死納生不爲而爲不行而行真神不動化
合萬并真神元心應化元情能卷能舒能晦
能明不二不中不隨不迎不興不廢不死不
生不形而形不名而名處晦而明處濁而清
不獨不羣不混不并緜漠希微不順不違往
无所適來无所歸居无所止動无所依空歩
不移坐應萬機恍惚難尋冥寂无違輕我者
衆則我者稀逐臭如塵詎反靈機朦朧愛覆
動用習疑背道流亡誰當復歸險逕孤遊惸惸
可哀汎川無反何時逆來三塗永吟九夜長哀
苦魂離散衆怨兢栽告汝來生道如晨暉德同
下流無日不新無時不歸下攝萬川上惣千
機照而不煩瀋而能希無情可鑑無心可照八
爻空轉虚廻七曜自然經緯生靈之要微中
又微妙中又妙告汝來生行不乖常動不離
无常能不傾無能深根常无不適无无不生
不動而適不勞而生適无不遍生无不周遍
而不廢周而不休其形如雲其氣如流流極
還來雲低必浮來而能有浮而能虚告汝來
生勿用其明明極則暗暗極還明常能守暗
身恒太平辟却三灾銷滅五兵十惡不來六
賊不行郊境无陣城邑不驚百實成熟花樹
敷榮風雨調適萬物自生告汝來生去情離
欲飡元服一抱道懷德招集善友驅遣隂賊
以威自儀以戒自勒嗜味損巳貪媱自剋所
𩓑無成所求不得殺盜資身横行威福勿恤
下賤行害施割呵天罵地奔馳惻怛五神内
戰怨憎外結陽氣蓄泄隂經夭閼狹邪作道
不得其末子當慎之勿得輕泄勿將死尸佩
吾生文莫將毒志懷吾寳經莫將邪聲吟吾
正真莫將隂賊入吾道塲莫懷媱想强行吾
道莫將敗壞之身以求全生之道莫將十惡
之身破毀十善之道莫以五逆之劒自割破
其五藏莫以惡眼而視善人莫以亂意入吾
定門莫以六塞之身求吾六通莫以沉濁之
身仰吾猋輈莫以臭爛之身洿吾道塲莫以
滛毋害父之心亂吾法衆善男子入吾道塲
𦆵起一念機雖未發罪目巳搆况身親任萬
福捨離百禍叢聚生死重罪報對不休善男
子行吾道者戒慎虚无不欺太空與道爲儔
依吾戒者真道易求背吾戒者生死長憂可
不慎之可不慎之爾時天尊重告仙人言夫朝
禮之法不獨八節之日月一日八日十四日
十五日十八日二十三日二十四日二十八
日二十九日三十日當此之日修身謝過大
道遥鑑如對目前諸學道人初中後心平等
不異求福无厭修身不倦善男女等專志守
一能得吾道虚襟任真能成吾道慈悲忍辱
精進不懈能周吾道神人爲儔衆靈給使子
若反是空䘮一生語諸來生熟思吾言爾時
諸仙奉天尊嚴誡歡喜頓首所望便足不敢
有言恐多凂黷黙然伏受天尊明勑爾時天
尊又告仙人曰玉清道境自然无學故曰虚
元自然元始天尊非學所成我以大悲授子
真道子歸下界寳而行之從今巳後九萬大
劫金闕後聖下臨四天處於神州當爾之時
上界諸真及十方天尊上僊法應同時下遊
當此之時自應見我此中事畢子可復歸下
界諸後學成道治不在此暫得彼往求法決
疑爾時仙人奉天尊勑各各燌香頓首辭别
上界猋輈復歸下天爾時仙人前後請法經
遊三萬六千天門謁三萬六千祕法位雖居
下仙行同上真心眼明了洞曉三世无復遺餘
以是因縁爲得天尊真言道要修行不曰而
得洞逹後世男女好道之子不遇明師心多
質疑又不堅固歲月巳往身又朽邁皮肉燋
枯髓腦肉竭雖有耳目其實聾盲又多縳著
躭恡窟宅衆縁相續不能割捨如繩繫鳥萬
慮窮盡唯貪資養所求无足百病巳生无方
療治漸就増劇須㬰之頃死時將至傾城贖
命終无得法臨決之際悔不行善餘氣之言
欲將何及善男女等我毎悲愍一切羣生雖
知飲食稀别五味雖知資生稀能養道死於
利害敗於聲色馳騁狼籍委頓困苦怨憎闘
競自爲𡨚讎煙散灰滅命盡之後𡨚魂罪鬼
紛紜爭訟報對不絶復注生人爲不善業遂
至如此不從道誡不信罪福輕慢至聖毀謗
善人殺害无辜偷竊劫盜欺凌老病侵損孤
弱自恃威勢恣行刑罰如此之人氣未盡時
巳受冥考功過輕重纎塵不遺語諸來生安
詳寳經勤修戒行無令缺犯大道玄鑑幽明
合符臨危獲安始驗威神
爾時仙人復歸下天西靈寳宫與諸天大衆
神光逺暎萬倍於前三天仙人來相問訊歎
此稀有目未曽覩懸知優劣道德不同各各
作禮𩓑聞道要
爾時西靈上仙語諸仙人言道雖无心可以
情求違逆似忤從善如流我遊諸天无方不
周備蒙真帝哀我勤求授我至要戒我精修
逆爲來生說戒威儀又紀九萬大劫之後金
闕帝君下臨神州上天真宰同此而遊道法
大度子當何憂
爾時禹餘天中諸大仙人八十萬億聞西靈
上仙下歸三天西靈宫中與諸大衆俱來問
訊燔香散花鼓衆妓樂歩虚玄中圍繞上仙
稽首作禮而問起居行道有勞逺適萬天神
光暎朗億倍於前大道旣弘普爲衆縁伏𩓑
仙尊慈愍哀憐流通道化宣示未聞
上仙答言我奉上玄玉清天中大悲天尊賜
我至戒科禁嚴明大道祕要不許妄宣子但
有心即須精思九萬劫後金闕天尊下降神
州當此之時諸天大聖同時而來道法大度
廣濟天人億紀勸誡爲諸來生當此之時與
子同遊
爾時衆中有一下仙名曰融真成道以來始
經六年未逹三世猶在學地心疑九萬大劫
日月悠長復疑下仙之夀不至此時前進作
禮未及陳辭
上仙巳知其意即告之言善男子我知汝心
狐疑劫數及以仙夀善男子汝今當知下界
凡夫學成道者名曰後聖一入仙位永无退
轉我生西靈寳宫近始如昨已九萬億大劫
上聖觀之謂如瞬頃九萬大劫須㬰之間汝
得道成仙始經六年猶如赤子但知求乳未
有他慧欲於劫夀心生疑惑愍汝嬰童不逹
至道朦朧淺智輕陳短見善男子无上大道
玄源洞清深不可測太玄太虚不可度量自
然至真无始无終後聖亦爾不知下界塵臭
邪俗修習外法八萬劫夀後還退墮此名外
道魔俗之法不出三界不得六通不逹三世
不離生死微間小伎即號大仙譬如下世凡
夫名曰金剛愚人聞之便謂此人堅固勇徤
身无毀滅智者明了知非堅固假名金剛須
㬰變滅邪俗亦爾竊此仙號飾彼行尸亦如
下界庸夫竊號天人如彼塵穢邪俗自名大
仙智者明知邪正相反夀夭相絶八萬大劫
同於瞬頃譬如電菌一時之夀下界塵滓多
自名仙聞无上道中仙之名長存不滅耳目
不覩便謂正道同彼妖邪書記傳說惑亂行
尸弱䘮聞之心生邪僻自欺冥福招求罪罰
億劫漂流生死背道修習邪法呌呼求滅螻
積蟻聚塵飛霧委種種苦行不能得道皆由
失正元用邪僻猒惡身命猶如涕唾速求變
滅不知此身而爲法身遑遑外索棄捨内法
多習邪書毀謗大道棄本逐末如此之邪出
於邊戎神州所無汝今云何於正道中而生
邪念善男子人修内法而得道者不論前後
大小階級但至仙位即能長存自在無礙不
似下世邪俗之法以灰形爲得道以朽爛爲
證果此名外道生死之中而不自在隱障邪
僞息世譏嫌藏姦匿詐招集童蒙假託光恠
誘𨗳一切勤求世信志窺財色行不正軌衣
食不義貪養隂賊常思損物資益行尸藏護
三毒蠧敗善根殺生求生無功補過或不遵
師匠竊服良藥盜修小法微得利已便稱道
極此名暗去夜來無明増長外道邪俗竊號
仙名誠非虚白守一之道非爲自然虚無之
道非爲慈尊忍辱之道非爲六度六通之道
非爲元始無上大道非爲自在解脫之道非
爲長生不死之道善男子汝若聞有雜法言
離大道即是邪法不免生老病死飢寒困苦
善男子汝於大道心莫狐疑汝師爲誰修習
何法志度狹劣都無道氣云何化世證他福
田濟㧞生死善男子汝雖得不退飛行自在
無我大聖未可全同法當進修心勿止足道
數足日身心大通三世之事猶如指掌九萬
大劫未方一瞬而我大道以百億大地微塵
劫數爲一瞬息何有疑惑
爾時仙人融真頓首禮謝小兆不逹塵黷天
庭昔來餘慶幸遇天真下觀六合哀以翹誠
見授隂生靈符修之得命運覩今日實所未
逹無上道法𩓑哀蒙昧賜以未聞
上仙告曰我識汝心知汝所師見汝修學一
時告汝不得不爾須㬰之頃下界三十七天
諸仙人等無數億萬俱如十月二十日上㑹
立冬朝慶西靈之真各燌名香騰試上天遥
禮大帝虚皇天尊三司校録水府上聞三十
七天各陳天儀張設供具遥獻上帝无極大
道三日三夜旋空歩虚地祇作樂以樂仙真
五魔長謡𩓑化歸玄列子調風雲將收煙天
花廻空香霧散虚左右仙童吟誦靈書須㬰
之頃八氣温舒明霞飛度雲庭洞曉天開玄
路覩太虚之無涯見元和之廣布三一尊神
萬氣道君澄漠似淵容與如雲權實不異乍
合乍分於是一時居中俠侍合形歸無上升
仙居下遊金城灌漱瓊津呼吸紫雲吐納雲
芒形隨日新塵劫歸嬰不去不來不滅不生
恍惚希微難可備名玄道無心㑹於能行一
時髙位塵劫長寧傾天背道吾所未聞
爾時大常虚皇天尊遥放真光洞於萬天温
沃幽顯灌沐𢡖舒流潤乾焦淘汰垢穢開决
聾盲補諸不足養生愈疾制御萬魔銷滅灾
氣十方世界無不蒙益生死開泰人神喜慶當
此之時巍巍難思一彈指頃福慧周普大道
威神不可思議不可思量不可名言
爾時大衆遥心注念皆願道業普得成就升
入太空親侍天尊願玄門廣闢濟度無窮願
五苦罷對三塗赦䰟願邊土有生悉皆行道
願積痾痼疾咸悉痊除願有情無情皆不傷
夭爾時大衆發此七願七覺道圎七氣天君
歡喜讚善是時七色慶雲翻然下流彌覆衆
㑹七色香光明太玄七變天樂和攝七神七
真空生隨氣成形是時衆仙朝慶事畢光音
寂響至二十四日晨朝之時遥禮上方拜辭
真帝浮空而下是時西靈上仙當此之時即
入凝神大定身心不動真光湛然自如懸月
經九大劫凝而不瞬
　　齋戒品第十四
爾時棄賢世界皇氏之家積修十善无横罰
害常持齋戒立靖供養三元八節燌香禮虚
十直吉日朝慶悔過專志大道誠無謟求家
贍資財又多僮㒒常於四衢給濟窮乏舍諸
行旅施散廣大毎以冬天露積原野濟惠鳥
獸憐哀貧病老幼孤弱供給所須令無闕少
齋講設㑹心无厭倦長者有妻其姓豐氏忽
然中時於家睡卧夢見明璣自天而下入其
懷中又見日光照曜其身須㬰睡覺便覺有
娠自此巳後心意怡恱顔色鮮盛行歩輕便
氣力倍常足經十月以四月八日豋臺遊觀
忽以中時見有紫雲去地百丈東南而行聞
紫雲之中有人言曰上仙童子何不出來夫
人仰聽聞有天樂在紫雲中須㬰之間香光
滿臺薰人鼻根心意泰然便覺嬰兒從左腋
而出心知非凡即命侍女下報長者俄頃之
間龍王吐水灌灑嬰兒天雨寳花以爲敷席
長者來見知其神異即於臺中養育此兒字
曰仙童常有紫雲蓋於頭上口氣芳香紺髮
紫容年至三歳紅爪貝齒目有𩀱瞳垂手過
膝音響如鐘虎視龍歩舉動鳳翔所蹈无跡
頂出紫光年至五歲日誦萬言凡是經書悉
皆洞逹俯仰合度進止儀容其辯懸河其德
猶龍幽通至極舉世無𩀱考養父毋常於膝
下吟誦真經中究大義下明地理无𠆸不知
年至七歲遊皆有方言𨼆事微聲翼逺方德
彰世表名徹天王聘爲國師辭不應命專心
孝養奉事父毋𢘆如敬天瞻仰顔色四時温
凊無瞬差違毎得美食口不先甞隨時奉新
必獻二親父毋漸老年過百嵗衰病相侵仙
童晨夕侍疾勤苦三年上天愍其丹誠諸天
善神下遊其家地藏出糓以充供食大醫
眞王攺容同凡下爲療疾重得平復年夀一
百三十歳而終於堂雖有慧心無正修守不
能即身而成道真是時仙童號咷切怛悲慟
哽咽絶而復蘇遍體傷毀涕淚流血哀動天
地飛鳥墮落衆獸不乳苦霧屯擁凄露鬱凝
地祇鳴鼓山嶽助哀國王聞之束帛贈祭四
逺人民皆悉顦顇逺近馳赴衆鳥衘土爲其
域墳仙童伏塜三年營植嘉樹連廕接野衆
鳥翔集晨夕悲鳴三年巳後仙童還家以二
親生資供贍功德所居宅舍施作道塲香油
燈燭幡花供養常自灑掃修父毋生時十善
之業齋講設㑹濟惠窮乏常於夢中見其父
毋語仙童曰我生世之日雖修十善濟給窮
厄无正所修身命不固輪轉受報出生富貴
今在鬼道承昔善業不被拘繫雖無罪對猶
負九祖餘舋停滯太隂未度南宫汝前後所
營齋供雖伸薦㧞未寘感通汝當爲我如法
建齋薦㧞九祖爾時仙童睡得覺巳尋思歎
息追憶父毋轉更悲悴明旦燒香叩頭乞願
謹録夢中之言上陳大道爾時玉清天尊遥
感其意即令上真定光將諸侍從一十四人下
降地中五臺之陽託作寒栖大師時出行世
應赴齋戒救世危難爾時仙童遥聞大師寒
栖五臺之中知是真仙大士匍匐往請還家
供養爾時仙童到五臺之陽雲昬霧合草樹
蒙籠猛獸踞道而不得前爾時仙童倚崖歎
息而語猛獸曰我是棄賢世界皇氏之子家
修十善信用大道乆絶伐害與汝無怨我爲
二親棄世歸泉追思不巳欲建功德世無真
師遥聞此山有寒栖仙士深逹至理曉明齋
戒故我逺來欲請大師還舍供養願汝闢道
令我得度爾時猛獸聞仙童之言褰牙㩀爪
努目舐脣騰伏哮吼轉劇於前爾時仙童思
惟良乆而自念言計我生身不覺有過始欲
排進猛獸忽能噉我終不忘孝建福不就忍
不突進不見大師又非孝也拭淚而言大道
有靈𩓑見遥祐天神地祇𩓑哀念我猛獸開
道得見大師成就功徳遂我孝心泣淚良乆
忽聞雲霧之中有人言曰善男子來特爲此
事復有餘縁仙童答曰豈敢餘縁遊渉名山
地神愍仙童之心而復告仙童曰子父母在
世惠及蜫蟲天上地下莫不稱歎子爲大事
逺見真師我不敢障但以大師降此未乆我
等山神瞻仰未足未有供養以此因縁故令
猛獸遏斷道路汝是十善之子百福扶持我
雖山神𩓑與善子俱得聞法仙童答言善知
識者不必一𩔖幽顯交歸人神不隔内外相
持善功乃就山神攝除惡獸神乃露形與仙
童交言言訖𨗳途仙童隨之猛獸俠從上至
半山見寒栖大師居在絶巖之下碧玉爲居
黄金爲牀龍虎列侍神人在傍紫雲凝蓋盤
螭承爐金真秉節玉童燌香爾時仙童拜伏
而起頓首而言弟子受生不幸禍不滅身心
無孝養天䘮二親上下無依唯憑道真俗纒
多累生死因縁茶毒崩心痛不能言欲營齋
請以拔罪根伏承大師慈悲赴縁敢欲奉屈
爲證福田言畢叩頭希聞報言真人告曰子
二親在生𢘆修十善濟惠窮乏救活蜫蟲名
動上天功聞帝庭天尊命我下來我是雲宫
中真受事天尊以是因縁下降此山子是神童
生十善門示有孝養軌範世間暫託凡胞不
乆應仙昔呼子時還是我身暫遊下世或御
流雲爾時仙童聞真人之言朗然覺悟悲喜
交集真人又曰子欲建福修齋不可輕陳且
先還家盛㓗道塲仙童頓首叩頭啓曰不審
真君上天齋法建立道塲威儀所須請示其
目真人告曰天上請齋威儀不同下界之法
不得及此仙童汝先約勑僮㒒效功之人灰
濯垢膩熏沐五香男女各居穢氣不交香泥
塗地盛灑牀座滌蕩敷具汲盥器皿皆度香
水厨爨清浣不焚蛀薪澡豆華水處處置立
黄壇之上更加新土蓋之令平毎使緜宻朱
柱嚴整燈燭炫晃所作精妙毎令盡心應市
之物不與爭價不用穢財以營齋戒所謂敗
生不義之物身不慈善不入道塲不臨齋厨
前後慎護一七日中齋日雖訖心行平等猶
不非時而妄所食况於履穢飲酒食肉心遊
邪肆志不平等身坐道塲情交塵濁如此建
齋功不𥙷過徒費香煙上帝不聞愆過不解
罪䰟不釋百福不扶災氣不滅真道不降邪
精下應爾時山神五嶽羣靈侍立真人傍聞
仙童欲請真人下臨舍宅證成福田皆𩓑隨
從天尊出遊人間爾時五臺山神前進作禮
上啓真人而作是言此世界之中唯有仙童
十善之家與物无怨天下人神皆樂聞見悉
𩓑輔成就其善功真人然之爾時仙童聞山
神之言即問諸神而作是言無上大道郷里
供養不審神靈齋須何食山神答曰大道降
世五帝大魔及以地祇皆悉侍從隨逐受事
乗道威神都無所須但𩓑與汝作善知識衛
護道塲若有外道惡人邪心破亂惱懷善人
誹謗嫉妬䛕佞讒謟我當滅之令舌卷縮呵
唾其身令成癩病面有瘡疱眉髪墮落内外
影響名爲護法我常助道興顯正化非今日
也爾時仙童聞此語已歡喜而歸教令其家
一依眞人金口之敕時諸六親聞仙童歸還
邃來問訊是時仙童具向親表述此上事諸
人聞之身雖坐馳深思逺想曉夕忘寐皆𩓑
真道降臨其舍各從仙童求乞教令爾時仙
靈出見其目是時諸人各各傳寫教勑其家
傍示親族咸悉依戒各淨其家隨其富貧盡
心供養遥思逺念如對目前爾時仙童裝校
壇宇一一事畢復向山中迎請眞人諸人聞
巳悉𩓑隨往是時有千二百人其名曰月愛
長者弘心長者大權長者德王長者逹命長
者心海長者如是長者而爲大衆之所首領
各賫香花隨逐仙童北向五臺一十二日到
於山門俱時燌香遥禮山神食頃之間仰望
山上見師子虎狼俠侍道側盤螭交結三帀
真君地祇作樂仙卿燌香仙童拜伏問訊道
君上勞雲駕降此空山下界衆生無可供養
又復再拜時六大長者仰覩真威悉皆自失
五體戰動喜懼交集拜伏不暇流汗負水瞻
仰金容不覺忘言誠惶誠恐倚立不寜爾時
山神而作是言大士仙童今得重來六大老
人並何色目爲宿習善根爲始知廻向恐心
無貞操志不殊堅來此何縁况心未冥真體
猶凡濁汚我名跡不宜尸臭以見真君我雖
名山之靈身無濁穢受形巳定雖不任道常
爲真君而作外護不欲濁惡以此忤真仙童
答曰此六老人是我法親聞我請道心助懽
喜雖非十善亦无重罪身雖俗士亦有好心
聞有真道目不曽覩遥思逺念誠在可哀山
神聞仙童之言復語老公曰子審如仙童之
言安定身心不須震懾思惟正法依教修行
時諸長者作禮而退

太上大道玉清經卷之五










太上大道玉清經卷之六星六
　　昭靈品第十五
爾時南昌宫中上仙名曰昭靈與其侍從萬
五千人俱皆是言龍初㑹凡身受度修道成
聖具慈悲力身得六通能逰無間夀命巳定
如錬真金無有變易昇自在地智慧廣大不
可度量身心無礙猶如虚空以七月十五日
上登太霄昇入玉清天中朝謁天尊於雲宫
之中頓首道前問訊起居而作是言兆以塵
濁穢賤濫當開度昔蒙大道慈流非分援擢
鍚以壽命叨佩至法自此巳後依戒修行果
所希望理應晨夕侍衛天尊常當受事特爲
下界凡夫形骸腪𦤀又爲天路遥長非凡所
登誠違起居每以翹想青雲之上欽慈紫闕
之下徒以人微道淺致乖心願欎悒之情歴劫
纒懷不任戀慕之誠仰披雲霧上冒威嚴得
覩尊顔以申䖍拜言畢頓首喜不自勝
天尊慜之而告仙人曰生化之道理合自然
我亦未曽故有所施亦無情而鼓物焉能生
汝善男子如人愛滅道亦無心逆其情而生
之汝心好生道亦無心違汝情而滅之若以
萬物之情極昇沉之願者於際㑹之間自然
而辦道䖏玄極之際故能順物如流生之與
滅道不能違也生而不滅吾道無心而能滅
之滅而不生道亦無心而能生之汝今得生
由汝願力道無心而生之心有背向各尚其
志雖有道力不能先之汝願學道之𥘉元由
汝心自因自果不我知也所謂自然之道冥
自然之心耳是時諸仙人聞天尊之言不敢
辭對天尊又曰天路遥長汝來何爲仙人答
曰故申對謝欲觀上道微妙至法
天尊吿曰上道混化塵沙不辨如肧胎之未
分似混沌之無元棄賢去智不晦不明溟涬
無際焉能有妙與汝觀之無上大道若變化
一事若起㓕一事若受一事若持一事若居
一事若舉一事若顯一事與衆觀之與人疑
之無有是䖏無上大道亦無微妙冥冥空寂
自覺覺他無心觀察無心分别此之與彼况
能有妙與汝觀之無色無相猶如虚空無有
内外善男子汝欲觀者可徃雲宫東北方去
此方有大地微塵里數太虚之中有三上真
在彼空中修無上道今入凝神大定于今已
經九億大劫次應入忘形大定八億大劫次
應入六虚大定七億大劫次應入無礙大定
六億大劫次應入太虚大定五億大劫次應
入洞惠百萬大劫次應入生惠十萬大劫當
來應下觀三十七天次逰凡境俱號後聖太
平天尊將諸侍從億億萬衆說無爲法而度
衆生此時成道數如塵沙汝欲觀者觀此天
尊微妙之法
爾時仙人聞天尊教示歡喜拜伏奉辭天尊
時諸仙人齊駕慶雲浮空而去倐歘之間巳
到太虚遥見三真在於空中窈靄溟漠依俙
紫雲之内霏微於明霞之上丹霄結緯黄精
爲牀三氣凝液二景衘芒太虚爲牖虚境爲
窻肧胎未始混沌𥘉元服氣藏真𡪹寂無言
冲虚絶象萬化未根空湛靈軀五花潜敷三
宫育眞六府凝神三魂不浮七魄不逰神精
不動真氣不流恬淡瀅渟無所經求爾時仙
人覩此微妙齊下慶雲膝歩輊雲汎虚而徃
空陳所因匍匐飲氣不敢有言虚跪玄中不
知劫數注心觀妙不覺有身倏歘之間不見
三真霞帳所明不測所之良乆之間歘亡空
帳唯存光炁朧朧而然又良乆之間忽見三
真出虚入無或亡或存呼吸風雲乍合乍分
良乆之間冥然絶影合氣都亡復經良乆靈
風八震神氣四衝吹嘘交扇顯晦不𢘆又良
乆之間不動而生不營而成三晨坦察萬化
潜萌兆靈根於紫精散靈魄於雲房動空塵
於無境流元和於皓蒼嘘萬氣於叢生布真
精於萬萌垂神足於靈綱閉握固於初嬰出
六虚而無辦爲衆有而窺窻不沉不浮䖏空
而停不動不寂履化而經無形之形無生之
生䖏幽而孚䖏昏而明反觀復照妙體無形
常住不變焉能所更心冥不動假寓無驚不
宰不割不教不令不智不愚不令不行夷然
用道無情交競捐機釋垢虚心自鏡塞穴窒
隟收視反聽影響雖繁端心無異冥乎太空
形無死地
爾時仙人覩此神化五情自夫雖經劫數冥
然不覺忽見真人入於生惠始悟風雲改變
萬物動生是時仙人但於空中頓首霄間行
願雖承道力喜懼不敢自寧
爾時三真慜諸仙人知其來意乃震希聲而
語仙人曰子來何爲艱辛雲路吾與子同禀
一道外何所觀爾時仙人不敢陳辭但求哀
慜賜垂開度是時太平道君告仙人曰子何
不任神氣於忽怳之間委自然於有無之際
隨㑹合離縱運推移歘怳浮虚體不常居存
於無形銷聲滌慮曠若長虚冥神無䖏鑑虚
暎空服氣藏真混紫精之靈根晦凝魄於雲
房泯輕塵於太始息元和於昊穹任物自生
從真晦明輕少雲崖之端能不動而常行宅
中虚而已立恒如嬰兒之未嬰不聽不窺隨
之有情不𥼶不取不滿不空泯而無際是謂
玄同爾時仙人虚聞真君之言微聲一諾響
未卒聞仰視真人已昇虚極追從不及欲啓
不聞形入太無氣泯浮雲思心欽戀願欲侍
從丹誠僅半歘而告言我絶待無繫云何自
滯子未都忘乘雲御氣是時仙人纔欲有言
以見太真御空而邁速逾奔星迅過電掣爾
時仙人思惟良乆忽見真君金容在玄應周
色象汎汎而然若逰氣之在虚不可視聽知
其神化微妙之事爾時仙人與其侍從住於
虚中但以思念太平天尊所作神變虚心上
翫欲知真要願從天尊逰於下界心心願念
志不暫移天尊慜之乃於玄中而告仙人曰
無上大道法皆自然神力變化雖能隨心而心
未曽勞雖復隨身身亦不作所謂無爲而爲
無作而作無作而作無所不作無爲而爲無
所不爲若有爲而爲爲而不周有作而作作
而不普不役於心不勞於身心不煩而能靈
身不勞而能生生靈合并無種不成所謂不
作而成不爲自生道常無爲無所不爲混元
根本理盡於斯善男子我亦無心而爲此神
變推運降合和生氣爲諸來生而作法門不
得不爾汝今當知無上大道而爲諸塵經於
心口慈悲之道法應如此亦如汝等昔在塵
中而遇大道廣作津濟亭毒含弘濟度枯朽
此亦大道而施慈母之恩也懷抱養育飲食
覆護種種教招雖不爲勞亦經於心天道至
大應之甚微亦無感而不動未聞求而有違
大道如海衆流所歸大道如天群物所依善
男子我不逰之日近無多時數萬劫間瞬速
巳至剋此巳前應上大羅之上朝謁元尊次
徃諸天遍啓群真汝等雖是上仙周遊之法
未至極天汝且還南昌宫中十萬劫後我當
下過南昌之中自應見汝爾時上仙受大平
天尊教敕拜辭而去歸南昌宫中爾時天尊
亦以浮生上昇大羅朝謁元尊黙而無言俱
以神交又昇大羅之上朝謁虚無天尊亦皆
無言太上冥寂道境黙然而止不謁不言又
入太虚道境都無所見太平天尊亦皆無形
乆如三劫微以逰氣汎然而下如是三尊昇
上一萬二千天中冥然無形次入中一萬二
千天有形無言次入下一萬二千天始有言
說天尊後至玉清天中見雲宫之内大悲天
尊言推運日至應勞道化太平天尊答言爲
此因縁上朝真帝粗得周遍爾時太平天尊
三聖法身同坐一座又經十劫與太悲天尊静
黙而坐爾時南昌上仙覩天尊真光逺暎不
比寻常是時玉清之天已下諸後學得道上
中下仙億億萬衆各賫供具香花旙盖作衆
伎樂浮空而來朝慶太平天尊并朝大悲眞
帝燒香散花歌頌讃歎鼓衆伎樂圍繞雲宫
七日七夜諸天雨花香烟凝虚瓊林敷花以
承甘露金山涌出玉髓流津龍芝起霞𨼆草
擎雲空洞虬吟仙霞翳天白虎嘯歌微風拂
塵衆仙四周真宰列莚爾時諸仙各下浮雲
齊整威儀一時稽首長跪瞻仰正見天尊各
坐三宫通披霞衣神識似嬰瞻仰未周巳入
無形三宫紫雲靄空而生良乆之間忽見一
尊獨坐一宫復良乆間忽見二尊列坐俠侍
或怳忽存亡或混三爲一或散一爲三出有
入無體不常居爾時仙人頓首良乆南昌上宫
照靈仙人長跪空中而作是言昔在太虚得
覩天尊數億劫中立侍太空忘退之心濫蒙
垂慜示以期㑹非分提㩦自辭以來傾誠如
昨下界迍𠘶屢有壞成𥋈勤之心𢘆如渇𩚑
忽覩真光逺暎與本不殊如是天尊周旋事
畢輙率仙衆塵穢天庭又復再拜天尊告曰
我知汝心不煩多辭各且復坐爾時仙人一
時再拜應命而坐天尊告曰我本無言亦忘
所心空傳響應冥汝虚襟汝知之不仙人答
言伏蒙吿勑不敢不知天尊然之爾時大衆
黙坐百劫寂然不動時聞雲宫四方玄中有
隂生梵唱四字之章怳忽難詳似清風振於
虚絃如玉樹出於瓊音和韻宛轉辭理微妙
不可盡解時諸仙人不敢梘聽心中記憶時
得半章其文曰
靈芝無根衆化之原中凝七魄主結三魂二
十四真出入無門杳冥之精怳忽無情隨劫
存亡逐氣而生外凝混朴内養七經五神植
花三台敷榮紫關素童反形歸嬰騰雲而昇
騁霧現空中有玉真號曰神公右俠無英右
衛白元玄獸遏後丹禽擁前上浮翠盖下涌
金蓮香雲凝空甘露無窮用之無盡尋源不終
爾時諸仙聞上方空歌内經不可記憶百劫
之後昭靈仙人仰視尊顔見五色香雲從天
尊口中而出上騰太虚爾時昭靈仙人合衆
俱起作禮請問不審天尊黙坐百劫音響無
聞今日何故口出香雲欲知天尊所爲因縁
願爲分别開悟未聞天尊吿曰我口出香雲
以應後聖金關帝君我前下四天之中時巳
臨至是時衆聖各應一事當此之時天地又
應天應之時三景告瑞五色明霞以爲重輪
地應之時五岳呈祥地藏發泄金玉露形若
此之應金闕帝君不乆下世今未剋日當此
之時我亦觀之爾時昭靈仙人又更諮問空
歌内章所出因縁太平天尊告仙人曰子不
知乎大悲天尊治在此宫虚中真氣演出此
音自然天經靈章寳文難可得遇後聖諸仙
聞亦不解此音合和生神調理真氣之道凡
所不聞我知汝心非分記録汝諸仙人未合
受持空歌内經自然之音爾時昭靈仙人答
天尊言兆以輕生經當誦念願垂赦宥聽許
受持天尊告曰子得聞之是子宿命法應成
真慎勿妄宣閉口脩之學不負人泄則禍生
祕則福臻爾時大衆俱起作禮奉受内經
時之間上方雲篆空明虚中字方一丈八角
垂芒煥煥光明爾時諸仙重更刻書玉文各
寳一通韜之錦囊于時雲篆停空不滅
天尊告曰真氣所覆彌乆彌乆汝等修之亦
復如是夀無劫數形隨日新上真所寳不施
下仙道數未足况於下凡天尊吿昭靈當知
上道一事皆不妄泄也况於天經汝當寳之
勿將内經下化凡夫之心未能及此爾時昭
靈仙人作禮長跪上白天尊下界凡夫雖居
葷穢亦有知道修學成真忽有此人可能傳
受不天尊答曰如此之人億數無一汝等云
何得知合真之人昭靈答言臣南昌宫中亦
有真仙之録三元八節下司上聞陳其功過
亦無遺失
天尊告曰下界凡心亦難分别或詐修吾道
匿穢藏姧心有外求志不能堅固察姧糺過
考其精神若不爾者清濁難分或意在聲利
依倚玄門窺窬下風唯尚多聞汝欲教凡當
明此人爾時昭靈仙人不明聖㫖重更諮問
不審若爲考其精神願爲開示𥝠心樂聞
天尊告曰凡人之身中各有神神鎮在心心
欲所爲神巳知之身欲造惡神不從之人身
隂賊魂不受拘魄不受制三元八節能聞上
帝以是因縁可得而知人有隂徳三魂不離
七魄不散善神扶𦔳天兵衛護以是因縁自
然合道善男子無上大道不言而知恐汝未
逹深須戒之勿得輕宣善男子汝數億萬劫
遇我於太空之中又今值我得聞妙法不乆
之間自然洞曉一切諸法真僞之心如對目
前无不辨了此諸身心通道故能洞達無有
障礙爾時諸仙聞天尊慈悲即互相歡喜頓
首長跪各命侍從奏樂娯善千音合響法皷
凌霄其時浮霞流轉香烟遶虚飛盖迴空長
幡舞風龍吟遥天鳳唱虚庭天地震動二景
垂輪神蟾出月以蹈虚靈烏鼓翼以翔空當
此之時下界三十七天後學成仙見此祥瑞
一時騰空上至玉清如雲之交太平天尊語
昭靈曰仙無大小皆能感動天地制御萬靈
當知道力不可思議令諸下仙皆得聞知爾
時三十七天仙人億億萬衆遍滿雲宫燒香
散花各陳本願爾時天尊遍知其意即爲
諸來大衆而入慈心大定攝受衆心入於靈
𠕋之中合自然九變之道化成九天中有九
氣結成九府爾時三尊分居九府各坐九龍
寳座當此之時號爲九府真人太平道君引
諸仙人一時而入九府之内
爾時天尊爲諸仙人說九仙之道上應九天
中應九宫玄應九氣下攝九泉能入無問所
謂一生三三生九九九八十一主於始生之
法輪轉無窮今諸後學之人能生能成常居
始生自然成真諸來仙人覩此微妙不敢致
辭亦各知其從此得生不知今者天尊開示
慇懃委曲内懷慙愧不知何謝是時天尊逆
知其意即告之言無上大道都無所須何俟
多言我身坐道塲神交萬帝我非不凡受于
虚言若言得道者下鬼凡夫唯除喑啞人未
曽無言不能得道我非謂大道應凡之時都
絶無言我今真身汝又非凡以是義故汝於
此中爲不了逹心請問義自外黙聽無上大
道法無辭謝是諸仙人受天尊教勑各各頓
首心思道恩良乆之間南昌宫中昭靈上仙
稽首而言昔承天尊推運下世周逰十方時
刻未到願得天尊下臨南昌少時影響不敢
乆留則是萬劫翹誠於此滿願合衆叩頭伏
地良乆而聽告言天尊告曰我巳上辭大帝
遍别諸尊歸至雲宫因縁巳畢汝欲請我不
違汝心仙人聞天尊告勑喜躍無量天尊又
言汝等諸仙冝且前去雲宫之中由來寂静
不冝乆住塵穢雲官大悲天尊昔應世之時
暫有言說今還雲宫復歸虚無爲我來此天
尊大悲俯觀後學汝等諸仙應當知此爾時
上仙昭靈又更請問天尊不審天尊何當得
來天尊答曰我當不乆二萬劫後尋即發來
爾時諸仙奉諾訖已一時再拜辭别天尊次
别大悲真帝頓首退後仰瞻髙座不見天尊
時諸仙人顧瞻三聖亦巳入無唯見雲宫閴
然虚靜香風微動爐烟尚氛飛蓋停空幢幡
立虚天樂不鳴音響無餘是時諸仙覩上道
之威神忽出有而還無良乆徘徊冥寞無依
齊駕雲車相隨復歸爾時一切仙人皆巳隨
從昭靈上仙歸於南昌宫中修行天書隂生
寳經一十八年皆成真道二萬劫中虚心佇
立爾時天尊在雲宫之中遥見諸仙得成真
道乃於雲宫之中出見諸真大慈左手當此
之時三十三天其門洞開是諸天人皆見天
尊左手猶如白虹貫於太虚五指𤓰甲出五
色光明照於南昌之宫爾時諸眞一時稽首
再拜左手各於光中遥見天尊在於雲宫虚
無之中有天書左契一字八色光明時諸真
踊躍歡喜知是天尊遥來印授道無二言見
其左手在雲中宫經一萬劫然後乃收還於
雲宫光亦如是萬劫之後隨手而歸二萬刼
後時諸眞人蹈空立虚遥瞻上方以正月一
日晨朝之時見有三色光氣從東方𥘉日之
中直下南昌宫中盤縈宛轉遍於虚空香風
酷烈不並尋常九萬年中朝朝如此是諸眞
人晨朝之時正首挹氣九十過經三十年中
靈氣洞徹虚凝體中從其項後出上衝天青
赤白色永不復滅二萬劫後七月一日晨朝
之時忽見太平天尊三聖法身坐在三氣之
中爾時天尊各故眞光心間出光光𥘉如螢
須㬰遍體内外洞徹暎朗南昌上宫良乆之
間太平天尊道身如光無有分别合天烱烱
譬如盛日但無炎烈瞻視煥目光芒射人不
昏不異足經千劫是諸眞仙在此光中懽
娛怡悅形容反嬰色如稚子足蹈虚空汎若
輕雲眞光之力乃能如是雖經劫數心無於
悒以道自娛都忘其餘千劫之後三聖法身
忽見光中眞仙無數億萬仰視上方長跪而
立不敢有言天尊盡知其意是諸仙人俱得
大通皆具神交亦知天尊慜其大衆廣開法
門慈悲成就皆得無礙神通道力亦能七變
九化逹觀諸法不知天尊千變萬化能大自
在能轉他人凡夫之身不經乆時而成法身
天上地下萬道獨尊神力無等不可思議
　　威魔品第十六
爾時復有色慾二界六群邪仙八萬四千人
性好論議常於下界較其神力善習幻化心
意矜髙自號大師獨行三界心得五通壽八
萬大劫聞天尊下降南昌上宫率其部落乘
駕獅子經六小劫上至南昌思見天尊欲較
神力校試道術天尊巳知其意與諸大衆黙
然不動坐一龍座去地七仞爾時八萬四千
邪仙一時到巳仰視聖衆無心恭敬亦復不
識太平天尊眞仙階級欲登髙座無能上者
爾時邪仙之中有一大仙名曰羅比羅是邪
仙衆中第一道首變色而言我是三界大師
獨明禍福聞有無上大道而此大衆何者爲
尊爾時天尊指昭靈眞人巳爲天尊是時羅
比厲聲言曰子有道乎昭靈答言我身無道
羅比曰子無道術以何玄法禁此髙座吾欲
坐議即當昇上昭靈答曰我此髙座名曰大
道慈悲之座子將此身窮力上之亦不得昇
忽強昇之亦終不得羅比問曰云何不得昇
坐昭靈答曰子是下方色慾二界直脚魔邪
假託仙號爾時邪仙齊舉其脚悉皆堅直不
能得屈求欲坐地亦不能得是時羅比盡其
神力亢聲說呪是其徒衆八萬四千空中自
撲隨呪緩急爾時羅比又盡神力欲動天地
是其徒衆一時倒地轉身翻覆求止不得是
時羅比心猶不信更求與昭靈眞人較隱形
之法爾時昭靈真人大悲聽許羅比曰子先
隱身爾時宫中聖衆一時俱隱是八萬四千
邪仙連臂空行不能得見還復本䖏歎未曽
有復須吏之間大衆儼然未曽一動昭靈道
君即令羅比合衆隱身是時羅比竭其威力
變成黒氣昭靈真人一過吹之八萬餘魔一
時氣靡猶如死尸冥然無知良乆之間道君
又微氣嘘之一時俱蘇各起悔過信向歸伏
爾時道君又以慈力吟拂魔之章令八萬四
千邪仙半生半死良乆是時邪仙得蘇息巳
自覺其身有腐爛氣喘頓首道前而作是言
不審天尊修學何法神力如是夀命㡬何
道君告曰我修無上大道慈悲忍辱之法身
無死地神力自在道君以大悲力試而問之
子修何法住夀㡬何羅比答曰我修慾界四
天神呪一名如意足能壽八萬大劫上夀之
中不過於此命過之後隨業受生而我法中
能勤苦行心得五通雖有神力不脫老死雖
逹空理無法長生爾時道君逆知其意而不
答之又問羅比知汝法中根本以不答曰不
知此事乆逺難可詳究
道君告曰汝此法者是汝天中崑崙山精自
號四天之主或稱四天仙王或稱神王出此
法教化色慾二界邉地衆生汝之所師原本
如是非是無上大道自然之法汝下二界邉
地衆生工一小伎即號仙人因此邪仙更相
放効不識大道無上至法羅比又問上道幾
法仙有幾品經名何者聞有天尊目未曽覩
而此大衆盡名天尊復有餘號盡是上真亦
有下仙爾時真人告羅比曰上道法一論其
支流三萬六千種法元於一道仙真之品有
一百二十級皆宗天尊雲篆成文自然天書
故天經太平真君虚無天尊常在玄中以汝
凡眼五通小見不能得覩三尊真容我近學
道經數億劫位登真人而此大衆皆是上仙
羅比又問真人神力尚以無比天尊威神應
復若爲真人答曰非汝所見非汝所聞數萬
大刼之後應下化世以汝危命八萬刼夀不
見此時汝莫問此非汝所及汝身腥臊尸臭
無常欲至洿我天宫汝當急去不得乆停
爾時羅比無立足䖏復歸下界天路遥長憶
𥘉上時經六小刼此時年尚少壯猶故遲滯
今轉朽邁漸無神力混神迷性進退無㩀相
顧悲泣涕淚交連辭别真人遽還慾界圍遶
崑崙起居邪王具說逰行之於上界覩大道
真人示其神力語其根本邪王聞之五神振
懾絶而復蘇良乆醒悟語羅比曰止止勿言
諸神聞之出於人間傳說我等道術不行是
諸邪仙却居山南約水而住四時八節或附
著人歌吟哮吼自號仙王求索禱祠修習幻
化遍行下世自出支流改制邪法擅立位號
六百餘種金闕天尊應運之時邪仙殄滅無
復遺餘爾時昭靈道君白諸真人曰邪仙𥘉
來天尊大聖不自對此下界邪俗命我小道
示其威神我乘大道大衆之力非我獨能威
此外道邪仙塵穢之事實非所宜無上大道
逗機之時或應如此不足異也
爾時丹霍洞真名曰通玄從坐而起長跪請
問昭靈道君曰拂魔之章可記録不願見傳
授敢欲修行昭靈道君曰此中雖復天真大
㑹諸有傳受不敢自專先當上聞爾時二真
具以因縁上白太平天尊告曰欲威下道妖
精先當左叩金鐘三十六下而誦威章三遍
其文曰
金鈴電火繫烈咆憤九元殺氣流蕩熖粉萬
魔滅種千妖絶殞雷父蹈空霹靂逥風斬首
馘醜推妖𣧠根逆我者滅順我者存七星裂
血金神曜電精刀曜電玉斧含霜威兵前驅
何鬼敢當爭氣者滅拒逆者殃上浮紫盖下
坐金寐丹霄羅暎日月爲光門㩀靈蟾尸衛
金芒五毒藏姧萬魔滅亡七真内養千威外
張魂歸紫闕魄入丹房
天尊告曰此是太玄内威呪滅㓙殺邪後學
諸仙道未玄極恐多㓙殺誦此神呪依儀鎮
衛千邪喪精萬魔滅氣神平體安朗然無畏
天尊告曰上道之法無心自成不必須呪誦
此威章此是太玄虚靜道塲之内威振靈𠕋
於邪門左叩金鍾三十六下以召威兵右擊
玉磬一十四通以集真靈中䢖法皷一十二
鳴以聞上帝生神内列威兵外張𩀱矅入眸
口吐靈芒頭䢖七星足蹈玄綱玉爐颺煙身
坐金牀萬精滅氣千妖自亡
天尊曰下土凡人單行此法不得真要年二
百四十𡻕鬼不能害是時丹霍洞真伏受要
言歡告禮謝奉而行之爾時丹霍洞真與後
來三十七天諸真仙等億億萬衆一時蝢首
長跪上啓天尊兆以夙承餘慶運遇髙尊賜
以慈悲提携淪墜得易凡𨈬叨兹上首濫階
玄極過泰有餘不揆愚微轉當忘退心願停
此庇影南昌待慈尊下世之時願陪雲駕晨
夕侍衛執蓋叅爐惟願天尊大悲恩許辭畢
再拜㐲聽教言
天尊告曰大道無親善善相因子承願力何
俟多陳運期非乆數萬刼間天堂遐曠任子
逰居下世之時亦須汝等助宣正法流化下
土我等三聖各化三界此時度人亦乃無數
爾時諸真聞天尊垂許侍從深果所願歡喜
慶快一時禮謝爾時天尊又告後來諸直汝
道猶淺未達至理且作一刼入凝神大定思
念都盡次入忘形大定應感皆空次入六虚
大定隨方起應次入太虚大定分身萬億次
入動惠大定能爲萬化之根次入生惠大定
能遍生萬物次入大慈大定能長成萬物次
入大悲大定能藏養萬物汝能成此八事然
後位登上真俱號後聖應爲大道差次應運
賜汝尊號欲隨我下世教化心不自定不能
生化真應有滯不能起感爾時天尊說此語
巳即人不動凝神大定如本無異爾時諸真
亦隨天尊入凝神大定爾時天尊出此定巳
又入忘形大定是時真人亦隨天尊入忘形
大定天尊出此定巳又入六虚大定是時真
人亦隨天尊入六虚大定出六虚大定巳又
入太虚大定是時真人亦隨天尊入太虚大
定是時天尊出此定巳又入動惠是時真人
亦皆隨天尊而入動惠爾時天尊出動惠巳
又入生惠是時真人亦隨天尊而入生惠天
尊出生惠巳又入大慈大定是時真人皆隨
天尊而入大慈大定天尊出大慈大定巳而
入大悲大定是時眞人亦皆隨天尊入大悲
大定爾時天尊出定惠巳即入自在神力忽
而升玄倒景歩虚一瞬之間巳周三萬六千
天中復歸本䖏凝然不動懷藏三萬六千日
月又於身中開闢三萬六千天門又於身中
登現三萬六千天帝一一天帝身中各見三
萬六千天門又見三萬六千天帝各有三萬
六千侍從一一侍從各坐三萬六千龍座一
一龍座各廕飛蓋其蓋髙廣遍覆諸界須㬰
之間復令三萬六千天地一時震動天雨香
花地涌寳山爾時天尊身中又出三萬六千
龍輪乗三萬六千日月復歸諸天爾時三界
地中所有枯骨變起成人復令衰老一時反
嬰素鬢歸玄落齒更生五藏花敷耳目聦明
須㬰之間復令三萬六千天中一時風雷大
動甘雨驟流萬象發生英華動敷天洒甘露
玉髓通流眞無凝仙梵唱清玄寥亮虚通響
徹無邊又令應出星宫空列雲房上凝紫霞
下結金剛十絶垂天寳蓋髙張牖開明月户
映靈芒白玉為几金精為牀真宰俠侍仙童
焚香爾時天尊與諸上真俱為雲房列坐龍
座鳳唱虬吟庭舞仙禽神力萬變所作隨心
時諸真人歎未曾有爾時天尊告諸真曰上
道之法力神萬變未覺經心定惠虚通無心
故為心不經而自成惠不為而自明强為不
明强作不成甚希甚微難可而名汝大通之
日自應如此衆真齊起一時禮謝諾受要言
天尊又曰如此神變及以定惠乃是大道階
級之事已應運化度世之法亦法如此
爾時天尊知諸真人身心無礙智力廣大堪
任大事即與衆真升入大羅之上謁請虚無
天尊授其上真之任至億劫之後應加尊號
而至大羅之上謁虚無天尊天尊告曰子道
數已極宜錫上真之任我各侍至真之司玉
函青簡刻書已畢命諸真人讀簡看名尊號
已定衆真再拜
天尊告曰如此冥黙衆真奉辭歸於南昌雲
房之中列坐大會衆真朝慶七日七夜天雨
香花振動三十七天大地之中應時踊出山
岳而應上天天地合響一時稱善當此之時
太平三尊與諸上真一時入於冥寂大定天
宫閒然唯有香官使者騰烟不絶足經一劫
一刼之後天尊又出冥寂大定入於動惠須
更之頃神霧四雰温氣八衝微風颺煙甘露
柔塵爾時天尊出於動惠遂入生惠倐歘之
間萬象空生雲霧上騰雷吟電轉神草含英
鳳嘯瓊林蓋動霞生天尊告諸真人曰動生
之法以應金闕後聖降世之期非乆欲至十
方大聖同爲告瑞非獨我也爾時天尊說此
語已是諸衆聖一時黙坐凝然不動金爐香
花欝欝常然下降之時千變萬化當此之日
希有神力盡應見世




太上大道玉清經卷之六





太上大道玉清經卷之七星七
　　道化四夷品第十七
爾時玉清天中右瓊臺上眞名曰寳光以爲
上元推其降運下於神州天王皓元之門以
七月十五日日中之時乗紫雲之輿從二仙
人俱時化爲日光降玄氏之胞因睡之中從
口而入處胎三年爾時夫人年始十八晝寢
而覺有娠神香鬱烈根識朗悟華容豐偉膚
體充盛獨處之時𢘆聞側近有金石之聲或
聞髣髴清誦如唱真經和心之文身體輕強
倍於常日却後三月三日日中之時夫人將
三百綵女遊宴東城觀看花園息於芳林之
臺忽聞香氣衝人須㬰之間見二繡衣童子
手執金符在夫人左右夫人問曰子何人耶
童子答曰我是玉清天中直事神童爲玉清
天尊之所役使受事至此夫人問言來此何
爲童子答言上帝有命符召大王夫人答曰
王不在此童子又言夫人懷中之王也夫人
聞喜即垂脚牀前忽覺嬰兒出其左脇夫人
乃擁羣侍女抱出嬰兒二仙使者長跪問訊
而作是言睽間三年勞於下生嬰兒揺頭微
笑良乆目下重瞳遐暎紫光孩笑三聲泯然
而止斯須之間忽見芳春臺前月沼騰波五
色龍王涌出池中口含香水以沭嬰兒父王
聞之馳駕而赴羣臣朝慶傾國作樂大赦天
下父王命羣臣後宫綵女大張音樂廣齎来
帛香花幢蓋迎兒還宫車駕來城大會七日
抱出嬰兒大臣議定册爲太子錫官百司厚
加寵禄爾時慶霄下流天獸來衛父王自立
此兒名之重光字曰天挺育於凌雲之宫保
毋五人傳手抱養侍女八百晨夕供侍或抱
出寢幃兒見天日常以仰笑口出紫光上連
天口甘露如繩直注兒口玉女散花以拂兒
身神烏停空張翼蔽日香官颺煙以薫宫中
爾時重光三嵗能言聲聞百歩常樂獨坐不
須人抱年至四歲獨言獨笑談及世表年至
七歲不學而知遐思逺視身邊有光照耀一
室坐立如山行如龍歩側卧東首四肢半伸
紺髮翠眉目開日角光含紫暎方口圎鼻耳
長五寸三門成就齒白齊宻足三十六數脣
色如丹方顙髙凖人中四起長十二分闊額
平正玉枕如星髮不參差柔軟光澤項負三
約四乳方肘闊𦚾微偃心處深厚臂圎煦直
垂手過膝爪堅色紅常有光明掌中有華文
三道通逹手心色紫指長六寸臍中深圎䘒
有伏骨𩀱靨駢脇腹生白子髆骨方直藏踝
不見足跌微偃筋脉不露蹠底平滿圎文日
輪爪根深下指端微起膚容細軟充滿香潔
青骨素髓五藏蓮花紫胃筋腸食不全粒顧
盻廻身坐立平正年至十九形長一丈聲響
如鍾韻驚塵飛遥聞十方常有紫虚蓋其頭
上而止之處無有霜雪和氣調平風不狂勃
甘雨微津温仁忠恕忍辱慈順仰觀雲天善
明經緯一切伎藝不習而工幽通至極預知
未然父王珎之大集羣臣議定禪祚三讓不
受爾時五嶽響應虚鳴萬嵗嘉祥畢集幽明
符會苦不得已然始受位治民事天弘道安
世正化無爲不勞人心貴德尚善不令而從
恩流孤弱惠及昆䖝人神交歸異類羣睦毎
以秋冬天降甘露五色之雲以旋日月城闕
不閉郊境無防四海通同萬邦歸一嘉禾瑞
草合根離頴一樹十枝隨時四熟仙娥布野
榮絹亘原絡織成文以充衣裳鹽池醴泉隨
處而出靈芝夜光遍挺園苑神禽竒獸馴狎
牆廡麟鳯羣萃晨夕和鳴爾時有黒水之北
牂羝之狄斜通河源雪山之陽與雜畜之戎
性狡難狎隂生姧計聞王善政不用戎威相
率興兵來入王國始到雪山之東羊馬災厲
羝戎疾病羣鬼露形殺滅戎狄十分遺七中
路自悔跪拜叩伏王知其逆心固不加伐任
其進退
爾時大王遍勑國内而作是言邊戎無知怱
懷逆心天巳罰之即時自翻刀不任進天下
萬兆不須驚疑我若無道天必䘮我三日之
中邊疆報國云賊巳退是時羣戎復歸其兵
昬氣天之十䘮其八瘥癘由興災殃未殄邊
陬恐怖羣聚相謂享人禱天災氣轉盛荒戎
之中有一主者微辨世事向諸衆等而作是
言大國之主德合於天修道守正志不邪偏
萬福扶持百神守衛我等云何相率興兵而
恃上善我國遭災祥必由於此我當急告隣
近諸王嚴裝所須速徃辭謝是時邊戎一百
二十五落戎狄之主將諸侍從八萬四千人
俱乘白象齎香花瓔絡馳入大國屏氣玉闕
負揭琛賂肘伏王前抽膞求哀劈凖流血㧞
髮如蓬自撲紛紛遍體青腫獸鳴鳥噪不可
悉解彊人重譯悔過謝愆而作是言我等邊
隅不治正朔三才濁氣二像醜形雜類之種
不識恩美雖日有生實非正氣忽起𠒋頑率
心不義而興獸心塵穢大國羣聚未乆巳遭
天罰荒陬殤夭十分䘮八毒氣未休故猶興
盛讓者以爲反逆上天縱毒享人禱祀轉加
增甚敢從大天求乞哀愍言畢自撲披髮悲
號大王告勑我承有道之君係統天下唯善
是履不務其餘猶不自哀云何哀汝我於萬
物受同一子未曽偏黨乃至幽冥亦復如是
汝生逆心來向我者我身不知付之於天我
無情而責汝天無心而伐汝汝身受罰如仰
唾天不離其身如仰射天箭還自中自然之
道理無差也汝等所齎香花瓔絡非我所珍
我此國中唯修道德及以榖帛頸珠瓔絡邪
俗嚴身非正所貴轉重累物外滯塵滓何以
故此名外飾故不足珍我此國中一切人民
盡用忍辱退讓精進儉約以爲嚴身之具以
道德戒行爲諸香花不須汝之所有爾時諸
戎見大國之王不受其獻恐畏無福災害不
消悲泣相顧而作是言大王不受我獻或恐
熑薄我等大衆各以白象奉上大王以求哀
愍大王勑言瓔絡寳珠尚非我貴况於白象
腥臊𦤀處水草巨大又須看牧爲我國累龍
鳳輕妙吾尚不須時諸隂戎煩𡨚懊恼自㧞
頭髮悲泣而言大王不受我獻我身無福定
不免災不如自殺以逺此禍
大王勑言夫求福者空心奉道身心旣空道
亦虚無以空虚故則無禍患旣無禍患名爲
福德又求福者無希無望汝所獻者誠有希
望故我不受希望之獻我此國中諸賢良等
常以善心而自嚴身不以纓絡白象爲求福
也大王又言我此國中唯當奉行無上大道
餘無所求諸戎當知諸求福者心不邪偏平
等一行不順利不違害亦不變禍爲福亦不
恃福故能無禍何以故惡不勝善凶自成吉
禍自變滅亦不見福汝欲求福所避禍者是
汝顛倒不逹禍福心生背向何以故禍福同
門根於虚無汝審此禍從何所報知禍所起
自明福本諸求福者先知其禍譬如良醫欲
療衆病先識病源然後與藥病藥相當無疾
不愈汝諸戎等挾禍求福不除禍本望福降
者譬如有人執杖和怨負水求火勤苦積紀
終不能得汝禍所起起汝身中云何求福二
滅汝身夫滅身者不名爲福云何戎狄自欲
滅身身爲福本云何滅之諸㓕身者名之滅
福又身爲道本諸㓕身者名之滅道非㓕禍
也諸滅禍者不恃福以滅禍諸求福者不因
禍而致福是時諸戎聞大王勑言不能辨了
請譯人譯之歛祍畏懼不解報答唯知頂禮
内懷厚媿跪立不安爾時隂戎之中有一主
者名釋頭分請譯人宣傳自稱是浮提竺乾
之王而作是言慙愧大天爲我等衆說希有
法但以邊戎淺識不究至道迷逺相傳沉滯
邪津歴劫未悟不但今日唯願大天哀愍昬
惑狂胡無知情所不了念逹一言以陳鄙志
向聞大天示以此國唯奉大道無上至真可
得聞乎大王勑言無上大道常以希聲而聾
者不聞大道甚微而盲者不見汝等衆生雖
有眼目不能正視雖有耳根不能正聞衆色
紛紛引汝之明邪音凄咽窒汝之聰汝雖有
耳目不異聾盲以是因縁不能聞道汝欲聞
道除汝邪聞汝欲念道除汝邪念汝欲修道
除汝邪修汝欲行道除汝邪行行於正行慈
悲善順名爲道行行此行者自當聞道旣得
聞道亦能見道旣得見道亦能行道旣能行
道即能平等觀諸衆生與巳無異觸物生慈
心不分别先建此誠然後聞道爾時諸戎重
復請問大王無上大道至真妙行以爲何宗
全生妙用昇入無形綿綿長存絶待無累願
垂開示令得解迷大王告曰無上至道以自
長生爲宗即此之身而爲法身以慈悲平等
爲重以忍辱柔弱爲用以方便惠物爲利以
無爲虚白爲寂以智度無礙爲通以道眼觀
照爲逹以弘廣容物爲虚以形能隨神爲無
以無作爲自然以無形爲長生爾時諸戎聞
大王之言皆曰未曽有也神識雖鈍亦以朦
朧未能盡解猶亦在疑
爾時大王爲邊戎釋除疑結心開意悟於是
大王以八月八日爲諸戎狄請寒林大師召
集國内出家道士備陳威儀爲諸邊夷七日
七夜齋戒悔過又却還其所獻珍玩及以瓔
絡諸我奉勑不敢不受受巳轉施寒林大師
大師受巳即分瓔絡而作二分一分與衆中
貧下給使之人一分與諸戎白象還令諸戎
爲象著此瓔絡爾時二萬四千大象著此纓
絡一時跪拜寒林大師象又四散以鼻繞花
奉上大師是給使下人佩此纓絡心生慙愧
皆自歎言大師平等一心視物寳珠瓔絡惠
施天下人民及諸白象頓首辭謝寒林大師
語曰無上大道寳轉凡成聖尚以平等惠利
衆生而不恃功瓔絡外飾邪俗嚴身塵滓瑕
疵何足及言外荒雜類不解獻心將此施我
我以爲受廻以與汝何用謝之但取勿疑至
月十五日日中之時大師與諸道士九萬七
千人同時受食畢漱口寳瓶餘水散灑南西
北方立成雲雨風雷電擊大師又向三方嘘
氣口出金光逺暎諸國是時邊戎弊疾者登
即差愈皆於光中遥見大師如對目前風雨
蕩穢雷音舉愆一切灾𦍙應時殄滅又令八
萬四千戎夷悉於光中得見其家至月二十
日諸戎留後各遣使者馳入大國報奏平安
具狀所見瑞相如前
是時諸戎披髮謝過歡喜道前頓首伏地請
問大師不審大師修習何法神變乃爾自在
無礙只名大師復有餘號向聞大王勑言大
國之中奉事大道不審大師之道與無上大
道爲一爲異蒙昧不曉唯願大師廣爲分别
開示未聞爾時大師彈指謦欬而告羣戎曰
善哉善哉念法邊鄙哀汝知問不可思議汝
當諦聽吾爲汝說我是王清天中雲宫東臺
號曰太真自然虚生名無上道無所修習但
以大慈大悲應世神變隨心而成無心故爲
不勞於身我與大王同時應運下治兆民國
王因寄凡胎我權號大師託在寒林互爲賔
實濳相影響不一不異不處中間汝等諸夷
出生慾界受質邊戎人心無慈荒凉弊惡性
便戕害而不好生飲血茹毛形骸臊腥神凝
濁氣體結偏精㧞本塞源抑本崇未性重財
貨不珍大道積劫如此非獨今時大道不行
其來久矣雖知若此物有輪轉罪爲善本惡
是慈源汝等衆生向無逆心終不見我大道
無𥝠冤親不二以徳報怨不捨大悲是故國王
請我法衆爲汝悔過爲汝消災慈心平等無
有異念故令雲雨施散光音普被
爾時大國太帝及以太妃王子羣臣先心不
知寒林大師與大王重光同是降神大師初
來之時國人大小咸謂大師是凡常之人後
見大師隨心神變傾國歸依悔過自責隨其
富貴貧賤辦諸供具雲萃國内列滿東城芳
春之臺大設齋㑹合國士女填塞衢路車駕
紛紛塵飛霧起
爾時大王爲施髙座罄國珍玩裝校道塲開
發大藏巨惠榖帛周窮濟乏出諸名香焚煙
衝天結蓋凝雲張設妓樂驚天聒地五嶽震
動四海波蕩春雲凉風調和氣序韶光瞹景
同於始春長林再花和鶯重發百鳥翔舞魚
龍躍鱗天地吉氣以輔王國時㑹大衆喜慶
無量行道旋繞歌頌盈溢法衆歩虚梵讚歎
詠爾時大師登座撫几嶷坐如山千善爲心
萬福成體大衆欣仰一覩真相皆發道心異
口同音百心齊一合禮道君願聞希有
爾時無上大道君爲衆生故及命國主重光
三捻焚香遥禮雲宫大悲天尊長跪立願
第一願者道化流行普天懷徳二願一切有
生咸皆悟道三願九夜悲魂一時解脱四願
孤爽無依咸得受生五願天下太平百榖成
熟六願臣忠子孝君仁父慈七願四海通同
怨親和解八願濳胞處殻俱得生成九願積
疾新痾登即痊愈十願孤露衆生豐衣足食
爾時大王陳此十願起禮大師而作是言唯
願大師爲衆乆處降跡同凡不棄塵穢大王
作此語已感動天地虚空雨花天灑甘露萬
變仙樂鳴玄駭空天地震動麟吟鳯歌龍魚
鼓淵
爾時道君面門洞曉真光遐朗無際靈音逺
暢和適羣化沉尸受生槁林吐葩有情無情
含英發花道雖不言諸法已備令此衆㑹生
希有心自然而然吾亦不知其然所
爾時諸戎仰視忘瞬自失其形兀而不動猶
如枯本須㬰之頃雲宫天尊降於應身與諸
侍從九億上真下臨青雲之上凝結慶霄方
入萬里其霄四方平整如地時諸上真列坐
其端慶霄正中有紫霞之座五色雲龍交結
負座座髙八萬四千九百九仞大悲天尊昇
此座坐漸下玄中去地七百八仞正臨東城
眈眈若虚湛然不動唯見明霞之上紫光含
雲彤彤混然衆目仰視不覺天真大師分身
上騰入於雲中先所座上復入二真容貌相
似良乆之間二㑹寂然無有音響真儀不動
猶如金山光明洞暎不測邊際大㑹之中人
及非人黙然不動心無疲猒歡喜仰視樂真
觀相傾心注念不覺有身九日九夜寂無飢
渴身心不動
爾時諸戎重覩浮雲之上大悲天尊威儀侍
從大驚恐自㧞頭髮悔過責已刀劈其凖遍
體血見踊身自擈猶如山崩覩此希有求欲
捨眼施頭燒身破骨以爲供養聲徹大王王
因出勑而告諸戎曰無上道法好生惡殺莫
以邊鄙穢法洿我大邦燒身謝過過在身亡
䰟神受弊永失人道燒身求道道存身滅滅
身求道道非滅法云何滅身而求道乎汝諸
夷等入我大國永不陶化云何欲聞無上道
乎汝欲聞道應全耳根不以耳聽而聞道也
汝欲見道應全眼根不以敗壞之眼而見道
也汝欲行道應須全生不以滅生而行道也
汝欲行道先全汝身不以缺犯之身而行道
也汝欲懷道應除十惡不以五逆之心然後
行道汝今當知生不全者不足聞道身不全
者不足學道汝諸戎夷雖非法器得覩天尊
萬劫之後承此功德轉輪受形必生大國有
道之邦能立誓願必不重生鄙野之方從今
巳徃當全汝形勿以披髮燒身破骨反天逆
地心無慈順生死堕邪永不見道諸戎夷等
一時拜跪答大王言我之風俗殘形滅生燒
身粉骨浮煙上騰謂之昇天或棄尸深水謂
之水仙或棄尸林野以飴禽獸不貴生身受
度勞於長存
大王告曰汝戎狄等以長存爲勞以髮膚爲
累我此大國之法以生滅爲累故求長存無
生之道昇入無形不覺煩恼不以殘形滅生
以逺勞累亦不吹累而累自消亡汝諸戎等
不捨邪心具足外道不除十惡樂處生死不
遣三毒人形獸心不足見道勿以戎狄之法
穢我大邦
是時諸戎直以謝過不敢抜髮燒身破骨皆
云不逹至道忽出僞言以干正直只言生而
必死是故昇求滅度不知無上大道長生無
窮昇入無形絶待無累願垂哀愍賜以自新
爾時大王又勑諸戎汝野性暗鈍不識道德
自作㐫逆招求罪罰來此悔過大道慈悲念
汝無知寒林真師降汝景福大悲天尊愍汝
癡頑無上大聖來㑹我國萬兆無言傾心注
玄專志大道汝諸戎狄輕陳短見不能安靖
驚觸法衆自閙閙他亡失惠利汝但黙住雖
不解法亦得䰟識漸漸受潤
是時諸戎奉大王勑胡跪黙住不敢動揺七
日七夜却後日晡之時忽見南西北方三大
天魔各從地司飛空而至頓首真君頂禮大
王廻訶諸戎怒目切齒𠉧譮而言大王道國
人無三毒乆離十惡守正修仁尊道貴德國
無亂臣家無逆子汝諸狂胡將此罪鬼行尸
之䰟塵穢王國悔過請福求聞道乎天科地
律十惡無原反逆君父罪莫大焉合粉骨灰
身抽筋裂血刳剔五藏剖膽披心拔出汝舌
不足以謝惡言挑出汝目未足以申惡眼汝
家國遭災子孫亡滅一人造逆誤殺萬民是
諸戎夷身毛皆起恐怖悲悴肝膽塗裂王體
攣縮流汗如雨氣吟口噤五神無主地司執
簿以簡大王
王即告諸魔言無上大道不間怨親於我無
傷云何伐害縱能損我亦不加報大王問諸
魔曰譬如嬰兒或執瓦木及以錐刀而傷父
毋寧殺之不魔王不也王言我亦如是寧塤
我身終無有心傷害物命况於狂戎智慮微
淺不及嬰兒於我無損天以伐之荼毒狠狽
愍之在心毎爲傷痛時諸天魔聞大王之言
俱時彈指皆曰未曽有也相顧而言大國聖
王寛心慈善大悲及爾德同造化雖暫爲王
巳具衆相身基萬善千福成心不久之間受
號天尊我等大衆巳來至此此㑹不久必當
度人大道難遇妙法難聞我白大王求乞停
住大王知已即告之言大道弘廣如空無礙
此㑹之中以道爲法法無分别法無起滅法
無見聞法非内外亦非中間法離生死此㑹
之中淳一無二皆以一慈悲法汝諸魔等欲
諸住者應如法住爾時諸魔聞大王之言凛
然肅整逻與諸胡叅一處立三日三夜却後
晨朝日𥘉出時見建水之郷仙人道士六萬
八千人俱廕以飛蓋手執花幡過於龍宫各
持明月神珠紫瓊靈芝飛空而至奉上天真
後有八十一種島夷之王皆披五色鳳文之
衣各將侍從八千人俱是時諸王各齎神藥
珍香一時而至奉獻大王所謂虎沬七明龍
胎舍利金暉炳煥光明耀空此舍利者皆是
八瓊霜珠化成舍利王能服之身有金姿玉
顔虎沬七明龍胎上藥王能服之身立飛行
千變萬化隨心而成我昔學道師於長桑道
君見賜神藥服之得仙後受道要下治九夷
聞君降世助衆生喜又聞玉清天尊玄立影
響左臺上真託棲寒林爲縁俱㑹希音遐震
八表皆聞虚光洞空十方徹照故來至此爲
敬起居爾時八十一仙說此語已昇身入空
去地百仞朝禮天尊空中而住爾時復有東
地鬼將名曰電豕形長三丈鋸牙鑿齒銅頭
䥫毛鈎舌火氣目似奔星黒面赤體牙如鸇
足脚似馬蹄聲如擊雷吐氣成雲將眷屬六
億餘鬼遥聞真人降世爲王以道治國不撓
舍生願爲大國守護郊境匡贊大三俱乘黒
雲浮空而至頓首王前而作是言臣爲鬼方
之王役使遊精諸有妖魅不賔之者臣能噉
之生殺在已遥聞王國人民慈善輙率徒衆
塵穢王國敢欲爲王而作守護若有大聖仙
士所在之處我當給使晨夕受事若有齋講
之所當率徒衆而爲外護若有外道惡人誹
謗善道衰捐法衆我當滅之令其惡疾毛髮
墮落與其重病若有衆生於道塲中心不端
直邪視念視我當考之令此惡人生身受疾
死入地獄罪延七祖若有衆生慈善孝順念
誦經戒供養大道以道爲心我當親近常當
守衛不令惡鬼得其衰便唯願大王聽我徒
衆衛護道塲大王告言善哉善哉我念衆生
猶如一子於汝亦爾心無偏黨幽顯雖殊咸
願與汝俱爲善識爾時諸鬼歡喜受語禮謝
大王圍繞東城芳春之臺敬禮真人伏首而
住爾時復有火光惡殺六萬餘鬼形長三丈
頭頂放光猶如散螢通身黒色眼赤如火手
持䥫棒吐氣嘘人立便倒地毛竪寒森悶絶
迷亂鼻口逆血聞王有道以正治國不愪衆
生願爲大王威伏惡逆俱乘黒風從北方來
長跪王前而作是言聞王有道惠潤廣大一
切幽顯皆沐王恩故率徒衆願爲受事利安
王國守護善人若有法㑹之所我當外護摧
伏惡魔正諸邪道若有衆生毀敗道塲濳生
毒害邪心惡眼來視法衆我當䥫棒打殺此
人或㧞出其舌或復令其眉髮秃落若有衆
生入道塲中穢身汚慢我當與其癩病種種
災恠所在不安自然恐動大王又語諸殺鬼
汝光影毒厲不可近人雖有威神勿行傷天
當念衆生扶持善人願聞道法速得轉身成
無上道諸殺鬼受勑歡喜而住
爾時復有金剛之神八萬五千飛空而至身
長丈六勇徤希有除道神力餘不能過翕然
而至莫知所來常爲大道而作侍衛先禮上
方大悲天尊次禮真人問訊大王宛如舊識
而作是言真仙下世道化有生內外相持人
神符㑹萬邦咸集邊士俱臻清濁混淆真僞
無辨大聖寛宥不問昬明此㑹因縁固非輕
小深宜戒約以絶不真唯願真王聽我說法
正彼道塲惠利善人變滅㐫惡使人及非人
咸尊正道大王黙而然之爾時金剛即於大
衆之中瞑目一踴上入青雲奮身而下地䧟
右裂飄氣揚沙塵飛晦日怒目成電嚙齒如
雷叱吒千精驅馳敢違攘袂鼓肘抗聲大呼
外道亡精鬼魅失氣爾時金剛顧盻而言我
是護法善神金剛力士侍從大道受事天真
影衛道塲扶持善人糺彈罪失察獲姧邪一
切衆生莫犯威神輕過流血重釁滅形内外
整肅勿使不精爾時㑹中男女大小咸起恭
敬禮拜金剛畢具復坐爾時金剛爲護法故
調伏幽明二衆之心而說呪曰
雷火明空神光朗幽毒龍四㨿靈虎八周頭
巾七星足蹈斗牛神力列宿金鈎耀精元首
威兵騰歩虚行中絶妖邪下滅遊精抽肝出
膽翻膓㧞脉左斬右剉前烹後馘截妖無原
收束衆怨噉鬼使者摧拉生吞巫俗歌鼓飲
血食肉形膻骨臭魍魉翻覆腥臊穢賤心形
謟讟神杵碎首金刀刎腹藏㐫匿害忽來降
伏左秉金符右持罪目太一金鈴虚皇玉節
知過不改懸首自截何妖不䘮何精不㓕六
神不藏七星裂血上有真師下有金剛齊烝
降氣口吐靈芒飲以月池𩛇以玄霜五藏生
華長存不殭
爾時大鬼神王四目電光同爲護法銷滅不
祥守衛道塲察姧糺過降伏惡人及諸外道
無正信者而說呪曰
神風拂塵傾拔邪根六天䘮精五毒亡怨金
頭䥫齒噉鬼止魂挑光烈戸𩀱景曜門奔星
殺氣朗然無畏百脉川流七經調理神安體
平長存不死
爾時大鬼神王說此呪巳遥禮上方後拜真
君告諸鬼曰汝爲道侍衛守護善人說法之
師與道無異不得邪忤真正之氣捉獲上聞
萬劫無赦是時大鬼神王語㑹中諸來法衆
而作是言我爲天帝驅馳職當歸道扶持新
學入道𥘉門一切男女攝除亂意不得邪視
傾聽犯戒威儀察護生人同鬼受考不但殺
鬼亦以降伏強梁殺伏邪心調理生人無正
信者聞此神呪應起恭敬此神呪者是天帝
威章自然之文諸天魔王五方鬼將真官地
司助道興化守護家國安靖道塲扶衛善人
皆誦威章消伏不真馘滅凶試摧落邪鋒外
道惡人䘮精失氣雜毒魍魉遥聞敬畏諸有
法㑹齋講之處道塲俗舍我等徒衆常在觀
之齋戒如法丹誠所爲大道降臨福德立至
身心暌背爲利名聲誠不得巳而爲齋者我
不守衛大道不降魍魉遊精雜毒下鬼臨饗
其齋輕道慢法三司糺彈道不虚行要在丹
心非可假求資貨𧵍易奉道之子深可慎之
爾時鬼將說此語已却一面立儼然不動
爾時大王車駕西域迎載父毋百辟卿士皆
執花蟠鼓衆伎樂大備威儀迎載父毋還芳
春之臺焚香蝢首大悲天尊次禮真師問訊
法衆歡喜委曲太帝年老夫人亦衰大王孝
順瞻視顔色心𢘆喜懼
爾時眞師命其復坐而告太帝曰汝之父子
名善知識汝是紫微之精下託凡胎應運爲
帝大王重光是王清上真化生汝門雖爲世
帝形不衰老皆是自然無上法身
爾時真師又語大王言九夷仙人遺王神藥
可以救老命汝父毋俱時東向丹水服之是
時重光自開寳奩取藥持水饋於二親父毋
受東向長跪而服大王取八十杯分作三分
一分奉上真師真師不受亦與父母丹水服
之服之七日面有金姿玉顔行歩如翔足𦆵
履地自抑其身委縱其形立便飛騰又從真
師奉受靈書雲篆和神保生三萬六千字晨
夕吟誦頂浮五氣目有浮光神彩清澄威容
嚴麗聲響通徹紫氣連天顔貌反嬰素髮歸
玄出有入無進退之間合衆歡喜爲王作禮
仰視上方慶霄忽變青光以照㑹東復良乆
間變成赤光以照㑹南復良乆間變成白光
以照會西復良乆間變成黒光以照㑹北復
良乆間變成黄光以照㑹中五色光中各有
一音合㑹流變寥亮清雅五光連雲猶如天
虹皎潔洞徹湏㬰之間㑹中真師又放眉間
四色光明以應上方所謂慈光悲光善光信
光是時大㑹仰視真光身心忘倦又聞八色
光明有自然音樂心音開悟如服甘露是時
諸戎八萬餘人覩此光已目冥心悶猶如大
醉六識閉塞低倒無知爾時國中有一大臣
名曰守正見諸夷人低頓無知前白真師而
作是言我等宿福生逢有道得覩真師見道
威神心開意悟耳目聰明傾心注玄歡喜忘
倦不審羣夷何故低倒六識閉塞神似昏醉
身負何罪迷悶失志唯願真師示所未聞令
衆開悟悉其縁業真師答言大哉結固業縁
不善汝當諦聽吾爲汝說善男子汝今當知
諸戎狄等初建逆心招集㐫險上天縱毒下
鬼伐之所有驍壯一時殄滅國土空虚十遺
其九又悉遭疫疵癘苦痛羊馬死盡羣戎飢
餓寒凍殞逝不可計數此諸胡鬼悉詣天帝
言訟其主𡨚䰟執之惡業不忘是諸戎夷元
來悔罪不圗聞道雖簉生㑹死氣不消身神
被拘形空無魂以是因縁使之低倒迷昏睡
熟爲此邪爾時真師說此語已大衆一時顧
視諸夷忽見地烝黒氣平髙一丈蔽覆諸夷
色如聚墨黯無分别忽聞黒氣之中有𡨚魂
吟呴或大或小悲鳴悽咽是諸戎狄各於睡
中見其眷屬相向悲苦冥目自撲遍體流血
號咷哮吼呌喚嗚咽猶如狶鳴聽之驚人合
衆傷痛彈指泣淚
真師告曰善惡之業生死相隨譬猶形影無
暫捨離道雖愍之當如其何此黒氣者名曰
隂氣又名殺氣又名怨氣又名尸氣又名濁
氣此是坤毋告氣天雨黒灰壅諸夷身毛髮
拳縮形體垢膩爾時真人俯而彈指大地震
動須㬰之頃上方慶霄之中微灑甘雨以沐
諸胡香風下流以熏諸胡六日六夜目始能
開一十二日黒氣始消羣胡形體悉皆消瘦
無復顔色鼻流沸血兩眼垂淚尸氣染身通
體如墨心眼朦朧視聽不諦振掉怳忽譬如
狂人眼中各見𡨚家雜畜諸鬼揮刃驅之時
諸戎狄舉手捫虚四散迸走馳出城外先所
乗象見之驚奔藏伏草澤莫知所在諸戎狄
等見世怨對眉髮秃落七孔流血徹骨䖝癩
忘失本心善惡業縁如聲響應容谷無情隨
人所呼一切善惡亦復如是不廻易爾時大
王愍之狼狽自出道前叩頭玄師爲諸戎夷
攝取怨對說法度脱爾時玄師從座而起三
捻焚香遥禮上方玉清天尊禮訖復座須㬰
之頃分形萬億攝取戎鬼來入㑹中爲說三
寳第一之義所謂慈悲忍辱爲諸行先是諸
功徳第一中最一切幽明若離此者長墮惡
道永不聞法又爲諸鬼說離生死法不顛倒
不縛着復觀真際空無所有妄想分别見有
怨親真際旣空怨親亦空是時真師大混玄
澍沐浴羣鬼次爲諸鬼說無上道法所謂一
道一法一慈悲力一受一生永無變易法變
易法永離生死旣無生死則無怨對諸結縛
着之法永墜生死無底大河業風所飄波浪
不息離此法岸永沒泥滓汝諸鬼等欲離生
死應捨大怨常行一慈設復有人衰損我者
我爲虚受不以惡心加報於彼如此之法名
離大怨若離大怨則能逺離生死之怨大事
巳辨名之無餘一切怖畏不能恐動深根固
蔕不爲業風之所傾拔譬如大士不恡財寳
負債速還有財不收斷唋一切怨家債主求
於道寳爲法施主不恡塵穢無明之財是時
羣鬼聞真師說微妙法悉捨本心歡喜踊躍
皆發忍辱無上道心上元真帝應時心開洞
發慈光下照羣鬼是時羣鬼覩此神力深信
道法曉悟長生常住之道心無變易捨離怨
對虚已和敬一切異類皆爲知識爲欲聞法
求入道塲真人許之大衆作禮安坐北面儼
然不動是時諸戎身所患疾登即差愈亦悉
同時各見真人爲其說法身心開悟皆發道
意俱得解脱真師告曰汝諸戎等罪業結固
障累未銷未得入㑹且於城外𦋺帳寥立專
心願念各自悔過一日六時遥禮城中法㑹
之所爾時閽人名曰慎靈覩此事巳前進作
禮請問真師而作是言不審諸夷過去見在
縁何罪業未得親近法㑹之塲真師坐而熟
告之言此諸戎狄前身先是此國中人住在
玄谷之隂以其前身爲大齋主因散席之次
相共田獵放火燒山傷殺禽獸三百餘命以
其承齋之功徳不圎就生於邊地作戎狄主
連今三生承此禽慶故得見我向不殺生應
生中國富貴之門此戎今生餘報未盡更相
率欲起叛心謀害大國道徳天王羣鬼縱毒
殺其家國十捐其九𡨚魂上訴身神被執以
是因縁未得入道服於正法故令住此城外
遥禮法㑹閽人聞說重問真師弟子職當守
衛掌知車駕城門多事四方輻湊奉勑在此
部分廻列使車騎出入行伍次第諸聽法人
教其進止爲此煩劇不得入㑹禮拜聽法晨
夕願念翹想丹盡唯願真師哀愍孤露爲作
依怙真師告曰汝但有心專誠篤志大道遥
鑒不論内外及以近逺大道常以平等濟物
邊逺戎䰟尚沾玄化汝以有福親衛城門一
切善人晨夕攸徃汝善知識最廣餘人今又
見我真善知識憶昔徃劫我下爲縁託棲丹
霍七十小劫坐一林間爲諸仙人說三十二
天住夀之法汝於爾時受身鴛鴦三百生中
依棲丹林晨夕見我或時復衘棗果獻供法
衆乘此因縁生於中國重得見我閽人聞真
人之言悲涕嗟歎頓首伏地
爾時真君又告閽人曰汝起取水沐浴汝身
沐浴竟巳真人又曰燒香敬禮上方慶霄之
中大悲真帝然後伏地爾時真人以自在神
力令此閽人心中怱然開悟見其前生所經
業縁了了分明起禮真君號咷悲泣
真君告曰汝爲小罪今身之中未得成道爲
汝知聞鞭撻人畜冥司注記以汝毒心向不
爲此生身合度汝當努力兢兢戒慎官犯衆
惡後身之中正得昇度閽人悲泣重白真人
不審此愆可首悔不真人告曰汝自終身悔
過始應免罪閽人又問不審道尊徃劫爲諸
仙說諸住夀其法祕要可得聞乎真人告曰
我分一身即時在此㑹中爲仙人道士及王
父太帝王欲序說上天住夀之法汝欲聞者
隨我徃聽閽人答言奉勑典衛不敢遠遊真
君語曰我已分汝之身爲兩人也閽人後顧
又見一身執事知當乃知真師上道威力隨
心變化乃隨真師入㑹聽法復見座上有一
真師金容相似大衆人民不能分别真應之
事爾時閽人請問真師無上大道至真至妙
分形散體爲得幾身答曰無上大道分身爲
氣天上地下無所不在雖云真應實不曽異
大衆歎言道無不在方知萬物皆有道性得
一道者無不太平
爾時道君告諸大衆曰此慾界之中同於一
天四方言之名曰四天四天之中亦有真仙
不願上昇治在比天天號雖殊上下仙夀等
無優劣俱不退轉或以應身亦有生滅神化
隱遷希微常住湛然不動此四天下男女善
人學成後聖住此世夀修短任意或入名山
洞府及諸小天之中億百千劫後願上昇先
入太黄天中住夀一億萬劫次昇太明天中
住夀二億萬劫次昇何童天中住夀三億萬
劫次昇平育天中住夀四億萬劫次昇元明
天中住夀五億萬劫次昇七曜天中住夀六
億萬劫次昇趙衡天中住夀七億萬劫次昇
蒙翳天中住夀八億萬劫次昇和陽天中住
夀九億萬劫次昇恭華天中住夀十億萬劫
次昇耀明天中住夀十一億萬劫次昇竺落
天中住夀十二億萬劫是諸真仙欲住天中
者不願昇上亦隨其意勝報無盡不論上下
次昇入虚明天中住夀十三億萬劫次昇入
端靜天中止住十四億萬劫次昇入玄明天
中止住十五萬億劫次昇入極瑶天中止住
十六萬億劫次昇入元載天中止住十七萬
億劫次昇入皇崖天中止住十八萬億劫次
昇入顯定天中止住十九萬億劫次昇入始
皇天中止住二十萬億劫次昇入浮容天中
止住三十萬億劫次昇入無思天中止住四
十萬億劫次昇入阮樂天中止住八千萬億
劫次昇入無極天中住止九千萬億劫次昇
入皓庭天中住止百千萬億劫次昇入元洞
天中住止千千萬億劫又次昇入妙成天中
住上萬萬億億劫次昇禁上天中住止億億
億劫次昇入常融天中億兆世微塵之劫次
昇入玉𨺚天中兆兆大地微塵之劫次昇入
梵度天中自在止住平育天中上昇太虚攸
徃大羅入於無形寥廓玄冥從皇曽天上至
太虚天無成壞住止之數計於慾界劫運以
示衆生巳上道境名之虚無道亦虚生自然
之形光氣成體不可名言皇曽巳上天大聖
亦然及至慾界四天之中名山洞府後聖真
仙雖覩天地數有劫運形隨日新神力自大
永不退轉常住不變一階仙位永斷生死緜
緜長存不可思議不如邪俗教中經書注內
邪俗之妖竊號位仙九萬大劫生天受樂轉
還退墮此是精鬼魍魎與正真之道更相違
背聞此說者即是邪說非真正也爾時太帝
左侍名曰大章聦敏中正立性好道未逹真
帝心猶在疑前進頓首上啓道君而作是言
臣生年巳二十有五仕知内史直侍太極人
世至尊四海子來百司供給天下宗仰果報
難加年來百餘勞生萬慮雖處廟堂心遊遐
外治民事天心勤寐寤行歩不逮耳目失聦
筯窮力衰髓腦枯竭氣力微弱動止苦辛毎
瞻顔色五情如切加以悲顧寢食無寧生朱
百年萬種煩毒不審真仙之士塵劫長存形
神不亡飢勞辛苦是時大章語未卒間真師
神力急令太帝容儀復嬰膚體充潔猶如凝
脂太帝夫人色美髮黒肌如冰雪齒白齊宻
氣力倍常立便上昇慶霄之上朝謁天尊亦
能五變所謂入木如木入火如火入金如金
入水土如水土昇玄歩虚立便無累爾時真君
即入無形莫知所在良乆而見坐空中去地
千丈八色雲龍以捧神足七色慶霄覆蓋隨
廕三景環照身洞慈光安庠而言語大章曰
七明慮沬五色舍利申下二藥大王父母服
之尚爾神力自在况於至道可得言乎行尸
短見敢於道前特疑大聖示汝小道威力何
如無上大道改凡成聖即此之身昇入無形
大則無外小入細微我道能之自外邪道要
在灰滅不能即身而成法身由其外法神木
微弱不能存濟以生爲累寒暑破體是非交
胷疾患飢飽種種煩毒生老病死無明之形
不任乆處求早滅度不如上道轉凡成聖體
如金剛塵劫如瞬形隨日新出入無間何憂
累乎生死象斷煩惱不繼誰能勞之昇入無
形誰能滅之復歸本除同於太空誰能見之
神變自在存亡恍惚誰能知之不知其始焉
知其終萬天在心塵界入毫本相如故汝意
云何是時大章匍匐下殿散髮叩頭悔過自
責大王重光見其父母忽爾昇玄焚香仰天
叩頭禮拜天尊頓首眞君慙謝九夷八十一
仙而作是言衆縁諧遂聖凡慶快願南蠻西
戎北狄邊陬異落非法無聞戴角披毛獸心
人面有情無識飲血茹毛蠢動含生幽明人
鬼願生死開度同入道流說此語已上方慶
霄大悲天尊與即座真君俱放慈光照明下
土慈音普被異𩔖咸聞各見天尊下在其前
爲說六度六通之道自在解脫無上法門是
時大會聞天尊所說心開意悟知有爲法不
離生死出家修道皆得長存爾時大悲天尊
通流法雨隨其縁業潤有淺深平等見形衆
生覩相容貌各異一音說法衆生領受悟解
不同信用相友而不相似而此㑹中略有三
種大王父母運偶善縁不動而感成道湏㬰
神郷男女受用惠利能令其身以收其生長
守清虚與道爲偶生身受度形神不灰猶如
金剛不可毀壞是諸戎夷聞說長生心則迷
悶神精狂亂身毛皆竪或復五體緩縱不能
自持昬憒睡熟呼吼無知大道愍之勤勤不
舍爾時真師語諸夷言各起燒香自申願行
時諸戎夷焚香訖巳業縁拘束不得餘言皆
願修行因縁之法一時起請大道真師爲說
滅度因縁之道真師然之大衆歡喜一時作
禮聞真師爲說滅度之法諸戎狄等無復憒
非乎孔之患真師又告諸戎曰善男子修道
樹因譬如良農三陽之時善役調牛鈎引懸
澍隄捍緜宻踖乘通濘加以好糞次選良種
治擇蕪穢温溼宜之然後調樹芸耗莠稗壅
護苖根晨夕看視無令六畜侵食踐蹋如是
苖子三月假生萋蔚蘩盛水陸通美無有蝥
螣凉秋結實髙下通熟即命僮僕收藏貯積
藏吏監守不令餘耗唯供食用儲備盈長家
給豐足傍惠貧乏周濟飢匱施廣散大恩德
弘普功聞上天一切幽明咸皆護善福徳成
就利渉合諧所求如意無願不成如是良農
終卒獲利不可稱量善男子汝等大衆於道
福田勤行修習心無懈倦如彼良農必獲果
報而不差也善男子徃昔劫中玄谷之北休
酋國王夫人有娠𩀱誕二子六歲巳來形貌
相似父王重之每在懷抱年至七歲逺祈師
傳一種訓之其王自名此兒一曰紹光二曰
紹明二子同學父王時時躬徃約勑令不怠
惰師以義方授其業藝爾時二子晨朝之時
俱會受業受竟思義各還一院爾時紹光誦
曰上口黙坐思惟晨夕不寐爾時紹明立性
踈懶又多昬睡躭酒嗜色神情奔躁雖讀其
文都不思義若見父王巧能方便手不釋簡
性又隂惡爾時師匠不敢專制於是紹明常
懷刀刃㐫險悖戾年至十七集羣臣議立大
子令諸公卿對衆簡閱讎校優劣紹光伎藝
無言不讎遍該世伎性又慈善次問▲明有
問無對即枉師傳授業遍黨師對王言王子
性戾不遵教命不授臣訓情性凶險大王不
信試撿懷抱果懷刀刃師言臣不自衛焉敢
訓之王即擯出紹明於城外立後懷怨心便
生謀逆未及聚衆已被察獲心懼刑綱奔入
邊郊隣國不舍執而送之羞見父王祕氣而
死羣臣議之以爲逆子亂臣不收葬棄於荒
外鳥獸䖝蟻嫌其㐫逆不噉其肉脂膏滂沲
流洿草澤一爲不信自取滅亡天地不哀人
神共疾䰟爽徒謫萬劫不原縱得出生亦失
人道爾時紹光拜爲太子大㑹公卿普赦天
下焚香豋殿遥望如神色正顔和徳含春日
四海無事天下太平方外子來龜朋逺萃匡
贊王國人神合符風雨以時百糓成熟爾時
太子温仁忠恕慈善孝敬年至三十父王禪
𧙓即以國政付囑太子太子三辭不受又恐
逆命非孝子也即以頓首父王受天正位以
道治國不施雜令未滿一年頌聲溢路人神
交歸衆瑞紛錯芝草盈庭麟鳯翔集天人下
遊仙雲四張上元真宰以爲門師授其道要
身佩生籙威神扶衛年至九十老而更丁色
如童稚耳目聰明生氣布養五藏華榮白髮
如黒杇齒更生太醫仙王爲合神藥復氣如
形終身不衰年百七十一旦委國上騰太霄
于今治在太清天中處於玉華瓊臺長存無
窮猶故修學無上道法一生立信經必昌期
道不負人其義斯在善男子汝諸衆等於道
立信勤修功行身無缺死名之道基
爾時諸戎聞說至法領受歡喜大衆頂禮一
時開悟因縁之道心無縁外着各各嚴裝所
乗之象辭别天真各還本國是時胡鬼乗此
法力身度南宫受生東方極樂世界有道之
國是時中國男子亦各還家尊修至法一國
道士在會中者九萬七千人皆得六通無礙
自在或隨其人周遊下界九夷諸仙昇入無
形莫知所在大王父母猶昇慶霄玉清天尊
錫太帝之身號爲洞玄太玄又錫夫人爲玄
臺仙君給以女仙侍衛二十四人飛蓋焱輪
以昇洞天主諸新學女冠道士
爾時真師爲世救焚猶在寒林玉清天尊與
諸真帝常在玄中湛然不動四時八節時放
光音一切有生咸皆恃賴

太上大道玉清經卷之七










太上大道玉清經卷之八星八
　　幽棲品第十八
爾時玉清天中雲宫右臺真宰上相名曰慈
忍一號通玄位總三十四天上司主知三界
興衰災否之事掌握諸天之樞總持九地之
機逥轉靈綱旋運玉衡瑩拂二景開明五辰
灑潤甘露蒸發雲雨化諸未化編隸幽藏含
氣之徒不失所宜役使群龍驅馳萬神調御
正氣流布仁和使四序不虧八節固常二十
四氣不失𢘆則正定黄道開闢天原遏隂成
於巨冥鎮陽長於渌波消火精於炎方滅水
靈於北阿植五芝於天田孕應帝於紫㣲十
二真官變育有生六儀威神環輔形魂雲書
自明天經朗虚萬兆則之智慧日生不言而
化不爲而成掩偏氣於六天置四司以主生
植百糓以繼命顯神藥以𨗳生億百千劫深
根不傾以道續絶故得如此
爾時有大唐世界行道國王名曰昭德其姓
玄氏合國臣子專心行道時有邊邦小國三
萬六千國王遥覩威神逥心想念各將臣宰
陳大威儀香花幢蓋作妙音聲披誠露膽内
外殫盡從𥘉發心行至道場念念相續無諸
雜想聚集大國焚香陳願渴仰上方太空之
中翹誠願念如有所待願爲九玄七祖一切
兆民并及王身而作是言願得無上大道覆
護憐憫延續劫運慈造衆生解脫網羅赦諸
愆咎使幽明兩途同得開悟信根成立堪任
至法見身成道是諸國王陳此上願一日一
夜六時啓請一日一夜六時作樂其音和雅
㣲妙清暢能令聞者皆發道心捨惡從善誠
不疑貳香烟上騰薫於帝庭㣲言清暢聞於
真宰爾時雲宫天尊以正月七日晨朝之時
應有生以無形教含識以希聲垂神足於太
虚之表彈法指於遥空之中真光掩日洞朗
無幽㣲音清暢随隸應之瑩拭凡眼開决俗
耳揮空洞之音而讃慈忍曰善哉善哉慈忍
護世得力無比常以道眼而視衆生常以道
心而憫衆生常以道手而𢹂衆生常以道體
而化衆生常以道足而𨗳衆生常以道父而
子衆生常以道母而育衆生常以道朋而犮
衆生時諸天子遥聞上方光音清徹歡喜攝
念各作是言道不虚行果在今日是諸天子
倍加精進都忘雜想唯道自理不慕其餘雖
聞希音猶限三萬六千天地但願至道無違
敢希玄鑒乞骨肉俱飛永爲真仙九祖獲慶
魂度南宫即是天下太平人民歡樂爾時雲
宫天尊又暢㣲音而告諸王曰
天子則天而無心民奉天子而無事天子與
民俱太平即此無憂亦無慮善男子無上大
道雖居三萬六千玄天之上俯觀凡境猶如
指掌汝諸王等精修至道而不懈者未有不
成上聖者也譬如良農善能播植既植其母
必得其子汝守太平之道焉得不處常樂我
施至法與諸上真主知諸大而得太平上真
化下與我無異汝欲奉道志願生身而得度
者此亦不難但問志之何如未有學而不成
未有種而不生子審其原自果其流理固自
然必定無惑
爾時諸王雖欽和教而心未通真私心願念
欲見天尊天尊巳知其意即命上真通玄擊
太空神磬演出虚琴之辭而語諸王曰虚白
爲道本太虚爲道體虚白無所染道本無所
邪真人重至法塵俗慕諠譁願看行尸間接
踵騖榮華眄此雲宫真向道皆驕奢耳目不
視聽聦察無所遮寂靜守無爲檢志勿紛葩
圓通無異趣妄想是真家法體常虚無其量
包太空唯當裂塵網摧除煩惱藂孤標流俗
外冥然與道同道本無所見内視自觀心結
固不能繼障累日銷沉髙歩雲崖端無中咀
德音安坐不移處賢聖自相㝷所在存惠利
屏跡棲山林披褐挹流霞焚香陳子心功成
同道體萬化無不昇塵劫猶未旦冥冥無始
終告汝登真機德滿道彌冲爾時諸王覩此
神異歎未曽有各相謂言大道威神無所不
在太虚之聲尚演㣲辭金口之言若爲㣲妙
計我逥心未過三月巳得見聞無上至法終
身修習定不廢捐我等徒衆巳得道恩不當
退敗失去前功各捨王位從道出家生身受
度豈不快樂躭翫榮名權握四海不免威刑
亡失善利生老病死凋逝朽爛沉淪滓濁良
可爲哀時諸天王登即禪位付囑勲臣却後
七月七日焚香禮虚大臣誓願願從大道求
乞出家捨世煩惱棲隱山林請入玄臺之中
作此願巳爾時三萬六千玄天及十方國土
真闕光明進於常日仙霞慶霄流洒甘露九
色之雲結成鳳文羅絡四天光映下界㣲風
吟籟嘘唱靈章天樂自鳴諷詠真經衆音和
㑹不可名目皆是雲宫真帝流布道氣演出
正音化生王身使真氣速感攺凡成聖爾時
真帝但以威神應感諸王不以法身對凡演
說如天則道不言而言但以四時化成萬物
天爲道子猶能若斯無上大道以氣化物真
精流變不可見聞唯得度者而自見聞不受
度者未能得見爾時諸王各各仰視上方採
誦天經雲書靈章三十九篇以十月七日焚
香禮願請入玄臺之中是時諸王巳能出入
無形坐在立亡恍惚難測目有流光身生五
氣既入玄臺各坐於瓊樹之下廕以瑶枝坐
以金牀雲龍俠座仙童立侍天給香花以承
正足背以蒼璧之垣面以金精之池五河之
靈潤以瓊津九地之母植種金芝龍英吐氣
芬芳周流是時諸王心眼明朗遥覩真帝近
在目前胎結銷亡洞鑒無礙不但三萬六千
天地十方世界猶如指掌是時諸王各坐瓊
林之下九億大刼而不移䖏爾時雲宫真帝
遥鍚諸王中真之號却後百億大刼又鍚上
真之任後又萬億大刼鍚王後聖道君之任
號太虚真王于今治在常玄天之中諸王之
身爲聞道故形貌反嬰猶若盛年十六童子
亦能分身遍滿虚空攝形歸無絶凡視聽非
是下仙四衆之人所能知也所謂幽通藏用
㣲妙之至無以比譬或見象而無言或有言
而無象行一事終㑹萬道之宗總衆妙門則
變通無極衰俗紛擾虚談僞辨徒勞始卒無
的依憑痛傷流俗糜爛沉溺學無明師又無
真經安得周衛而免死厄好真之士可不研
精詳審真僞驗其邪正求其機要不在狐疑
專心祈度誠無迷惑上士學道即身成聖中
士學道蟬化隱遷猶應示死而不滅亡下士
學道積刼勞苦出入生死不可計刼
道言此諸國王亦勞生死積刼勤苦治民事
天功聞上帝信用大道棄捨世榮入山求道
甞味百藥吐故納新精研至經明了深義常
行慈悲專利廣大專志守一逺世塵濁道使
之然俱得受度而成後聖却後計得百萬億
大刼上元真道遷於三萬六千天王後聖道
君各治一天逓知化世上元真帝昇入無形
息諸動用雖復寂寥虚豁泯黙無心應物不
違神齊影響無情而運不覺有爲是故名之
息諸動用爾時大唐世界弘道九刼却後八
年嵗在壬子正月七日有一大臣名曰廣德
其姓王氏年已百𡻕聽察未掩氣力猶强以
正輔國不枉人心蠢動含靈皆沐其德四時
八節常䢖齋壇罄其生資盡心供養比國諸
臣聞其中正遥仰德音宻遣使命賫持信好
遥奉大臣如是不絶足滿九年大臣廣德遥
感其意晨夕焚香香烟潜薫隣國諸臣遍體
香氣每夕得夣夣見神人身長丈六對近目
前如是諸臣心各自念而作是言將非是我
供養德人大道感念見我威容遥誠信向彌
加恭敬亦各焚香晨夕禮願願得其身親奉
大臣精至齋㓗足滿千日却後十月七日夜
半之時忽見中庭有二童子手執神燭宣大
臣教云欲相見評論道德諸神忽聞童子之
言匍匐出外禮訊童子目注神燭不暇還别
覺行八𡵯奄見大城臺閣宫闕得覩大臣廣
德作禮問訊良乆之間自思神異始覺已踰
八千餘里比近之臣亦有三千五千里間如
一瞬頃已至中國爾時總有五萬九千大臣
俱發道心願捨名位入山修道執燭童子總
有一十一萬八千童子俱是雲宫右臺中真
侍者遐感好道之人炳神燭而照之令心正
體堅目不邪視耳絶滛聽執持道要行趨道
塲内外調善果業成熟速得道真神燭之光
功德如是爾時童子聚諸神燭爲一惠炬縱
廣正等六百餘里其光清凉洞徹照曜無窮
時諸大臣覩此惠炬心眼洞明悉皆歎言未
曽有也先禮童子次禮惠炬而作是言弟子
凡膚肌腥骨臭夙無餘慶不樹善縁德薄功
㣲不足聞道不期大道慈憐示以希有不勝
恩造喜懼交集童子告言大道慈悲不須遜
謝汝等諸人棄榮世禄山棲求道先當入此
智炬之中然後秉節除魔髙棲巖岫咀嚼真
經諷詠天書拂圓鏡之遊塵揮伏日之金精
神室凝珠八威吐芒香烟上騰以陳子心功
聞帝庭上昇紫晨不乆之間勤苦山林我道
至神不虚見聞精至之士而能得之子欲山
棲當奉明戒勿傷所疾謂餈嬰孩勿犯不淨
動止須清一事有虧萬途盡傾子未見聞安
得自明時諸臣等從惠炬出長跪請戒童子
告言戒言慎也子雖有智猶未辨㣲聦利之
人自恃其智輕犯所忌不懼威神身未成道
猶䖏方圓俯仰失儀勞而無冀一至自在隨
意無礙昇入無形都忘衆相是時童子即爲
諸臣而說戒曰子欲山棲先擯塵俗勞累之
事道所不爲者勿强爲之真所不履者勿强
履之但知行道存身不慕餘事欲棄人世而
棲山林者先求同志之人不過三五上士山
棲不過二三多則喧閙心意不專互相窺瞰
輕觸威神不履汚穢男女混雜講及俗事坐
卧慢䖏心逰邪肆察聽外事雖居山林心志
不一穢垢通津邪風徃來髓腦枯竭牙凋喪
明怠不栖沐皮膚積垢真氣逺離無所希冀
祼露三光善神不祐躭睡懶起供繕怠墮真
君青簡無功可記有罪不誨九玄被考四司
糺彈立退見敗思慮不專雜想紛擾真精不
守邪鬼來任不辨邪正妄生異見真人造房
不知恭敬衣服法具非𩔖雜用塵濁流淹魂
神沉滯此首便利不知𦙼向洿慢神泉地司
舉愆罪盈黒簿生身受持或𥨸覽天經妄授
不真侍經舉過釁及九玄或泄露幽宻輕慢
真文或大言大語大嗔大喜隂經畜泄内外
失和或泄真誥自陳夢想或食肉飲酒味嗜
薫辛藏神煩惱亡失正氣或朝禮燒香顧眄
逥視招魅來禍上帝不聞如此禁戒真道所
疾隱學之士深宜慎之爾時童子告諸臣言
善男子學道如道求邪如邪以𩔖推之則可
知也汝等雖賢未辨聖教諸學聖道者聖言
正也以正事求之然後可以免脫死厄緜緜
長存善男子修吾道者即能變練形神轉凡
成聖不更受死昇入無形衆累不繼爾時諸
臣從地而起長跪答曰臣等雖有向道之心
未明道義不解科格幽靄至理或恐夙不樹
功無德可恃年既杇邁䈥力衰㣲忽之禍方
永隔生道情欝悒煩惱纒懷復聞世人誹謗
大道而作是言云學道之人不免生死輙以
輕陳世說千忤真君願爲决疑消除憂慮真
童告言善男子汝所云者愚人狂言非至聖
說何以故徃昔之時有愚癡之黨兄弟三人
𥨸聞至士避害棲庇山林斟酌玄流咀嚼甘
露形神不灰色如童子億百千刼緜緜長存
不知至法精㣲虚白玄妙而兄弟三人自師
短見便學不死第一大兄名曰冥子穿鑿懸
嵒冶䥫爲鏁繫以一牀空中而坐無所服御
飢渴而死其第二弟名曰大閽乘筏入海卒
遇大風遂至沉溺其第三弟名曰蠢生自計
避死深入石穴忽被毒龍之所吞噬在後凡
庸相承不絶因以書記而爲盛談不逹深義
便謂至人學同於此傳說惑亂輕泄下凡丗之
聾盲良可傷之歎汝等諸人欲學真道勿信
邪說喪汝一生非唯一生無量生中不得見
道樹果之人雖經𥘉因必定當知尅獲果報
若住惡因之中而修功者億千萬刼輪轉惡
因之中不能得果如人學邪生生相續邪因
不絶無有因縁得入正道學正亦爾真人上
士無䖏不正所謂正身正心正慧正命命若
有盡不名正命慧若有邪不名正慧善男子
汝今當知道不虚行傳得其人傳不得人是
名泄慢禁戒嚴重不可不知爾時諸臣奉禁
戒已又更啓請真童求受保神内經生魂育
魄之道真童又言保神内經生魂育魄之道
並是龍章鳳書雲篆天文光彩洞映起死逥
骸一名諸天寳文天無此文不能廣覆地無
此文不能生成日月無此文不能照曜星宿
無此文不能正𨇠次河海無此文源流枯竭
天子無此文萬兆不化此經者是上皇所寳
九萬大刼一時下世我雖奉無上真帝金口
之勑授汝入山之科未奉别教授度寳經之
信汝欲聞見且待須㬰於是童子焚香靜念
遥禮上方長跪而住爾時諸臣亦以燒香叩
頭伏地始旦中忽覺上方神香酷烈下薫衆
人香花進日九色羅映欝然滿目過日至夜
二更之後九色流霞明於太虚香風吹霞結
成天書字文一丈光芒煜奱星月不見又聞
天樂遍於十方和雅𡪹亮無以爲喻九日九
夜其音始畢須㬰之頃忽聞流霞之中有人
清唱保生内篇之首窈窕𡪹亮汪洋宛轉徐
庠和雅韻動浮雲天雨香花雰雰霏霏其流
霞之狀或枯或潤籠籠離離乍見金容尊儀
列坐無數猶如雲龍初㑹九真大集威儀容
與霞衣霓裳逐風逥旋蜿蜿輕妙如雲龍之
在虚𩔖舞鳳之翔空左鐘右磬音節交和乍
近乍逺乍髙乍低天清氣朗四海無波水陸
飛走異類群狎悉皆仰視而聽法音其篇目
曰七氣成真六儀運虚五靈續絶二曜扶衰
旋綱躡空飛𡵯雲宫肧胎有始塵刼無終金
城孕質玉洞凝神真氣内養以成聖人上入
六虚下洞幽泉雲宫寳闕中有真魂出入福
郷周旋生門咀嚼靈芝灌潄金泉甘露川流
懸澍丹田紫霞朝映三氣凝烟瓊室化仙安
坐金蓮真儀掩日塵刼爲年爾時諸臣聞雲
宫上真清諷靈篇誦詠道經各各顧視衆人
氣色如雲心中自明三際之事了了分明身
轉自升隨意立果無有滯礙真童問諸臣曰
汝聞上方真宰吟誦寳經威神潜感靈驗須
㬰與道合同豈不快乎夫學道得真果不移
身汝等諸人先弘誓願入山求道上元真帝
慜汝殷勤知汝不退成就汝身令速得道汝
等猶有本願法當棲山教諸後學爾時真帝
遥鍚諸臣上真之號時諸上真遥禮上帝雖
隔三萬六千玄天之中以通逹故如對目前
道合無言不聞所陳
爾時上真一時升空上登崑崙治山正中四
時八節上昇玉清謁於雲宫無上大道或時
停留九萬大刼下逰四天度諸後學隨𩔖見
形同其音聲而爲說法皆爲饒益無量無邊
不可思議諸後學之人不懷山水無清髙之
志狎在塵濁煩惱縈纒假有㣲心不能大成
又無堅固不遇明師不識真要信邪倒見不
辨科禁真僞相叅淨穢交雜未偕因地自謂
得果其身未度說法度人大道不聞空勞邪
聽師既愚暗弟子亦頑自誑誑他與俗竟進
規求世利以活行尸常之禍郷不憚㓙險進
退自伐累刼失生冥司注愆生死徒謪永失
人道甚可哀哉道言徃昔下界雲臺之陽時
有五人結朋學道南入丹霍之山下㝷地道
却出伏龍之山從小阿南竇出於山陽同居
數載服水飡松不解科法不見真經積年勤
苦心不懈倦不交塵俗不求世利常服草衣
一日六時朝禮上天願乞濟度長生不死如
是積四十六年上玄哀其單盡使日宫神童
下試五人第一之試變爲羙女投其寓宿時
天寒雪經停九日與之共牀於是五人採藥
供給設火温煖視如父母心生慈慜神童洞
鑒其意即便暫退已後九日忽變爲大兕觸
殺一鹿其鹿亦是化作死其廬側於是五人
往視悲涙故取埋之兕知其意即便退去又
經七日五人入山尋採藥食奄遇寳窖金銀
無量是時五人目不暫視又經七日於是神
童化爲貧病窮人投之乞食如是五人安養
供食足經千日便爾還去後又九日爾時神
童化作惡虎三十餘頭又化作蟒虵十頭虎
尾鈎連虵身交結圍繞五人是時張口吐舌
欲相吞噬於是五人情地不懼顔色怡恱氣
平身安綽如無事爾時大道哀慜衆聖慈憐
二曜停空一十四日盛冬氷汋玉樹敷花雷
音清暢天洒甘露神香欝烈和風發生無上
大道空中授手遍於世界天文暎明群瑞祥
集麟舞鳳唱衆音和雅合讃五人一切世間
聖凡異𩔖土石草木皆能演出微妙法音所
謂天經地緯織凡成聖皆可採聽
爾時五人採服微音皆以心體柔軟德力無
比百関強徤六府調和耳目聦明神識凝玄
不違四時不逆五行歸依常道逺離虚妄善
用中和故能无病妖魔消伏真正日新神童
歎言世人雖賢不能用德偏執異見謂無常
道順俗灰滅夭喪真性不知即身去道不逺
分意不永甘心滅度逰魂倚變隨境而舍昔
有風氏兄弟二人大兄名運二弟名遇同一
母生運年十六弟年十四母教令學逰徃他
方遭二種一師貧賤唯富貴道德積居常山年
巳九百一師富貴多饒財寳善明世事兄弟
二人各事一師大兄事師山𨼆學道小弟貪
財奉事世師執手辭别隨師而去逐事流變
六十七年後於䣑間忽然相遇大兄識弟弟
不識兄兄雖年老顔容不衰少扵徃日分别
之時其弟形容甚至顦顇耳目巳損瞻視不
明兄弟相隨三日不悟弟謂其兄而作言曰
子非魅乎忽作此言言是我兄必欲中我奄
便揮劔以剌其兄如剌虚空竟無傷損其弟
心懼五體戰慄發聲大呼聲震禽獸自仆地
驚愓欲絶其兄慈慜弟故扶起案摩消息
將養漸漸得蘇猶未敢信其兄向弟一一具
說父母生䖏所經事業村邦郷里弟雖小悟
猶恐鬼魅而能得知良乆之間而作是言汝
今定當是我兄者不是我兄者以劔剌汝不
覺所中以此驗之固不敢信其兄告言吾聞
道乎遍體受生身無死地以是因縁刃所不
中非是鬼魅汝今勿疑我昔與汝生一父母
年各長大禀學不同麄妙相絶優劣懸隔若
使汝不癡貪志求生道亦得如我無有異也
猶狐疑心未淳信爾時兄弟二人相隨至家
見其父母拜跪問訊父母見兒歡喜無量兒
雖未言父母巳知其子學有優劣是時中表
親舊聞其學還皆來勞問所學因縁
爾時大兒以其初學因縁答其親族又序其
弟所事師範一一具說因縁之事其弟心中
以漸開悟始知是兄真實不謬爲兄作禮長
跪悔過深心尅責三月謝愆雖知謝愆心尚
猶䂊不知請兄而受至道䢖後六月重辭父
母而向他方㝷求學業忽於他邦單貧之家
而遇外道求假衣食請從服事以爲師匠於
是外道便即許之服勤六年於是外道卒乃
授其邪法之道辭師還歸至郷里經涉勤
苦遂成勞患傷損䈥骨卒於道傍形骸不收
爲獸所噉遂失生道魂魄苦惱甚可哀痛後
生邊陬化諸流俗今巳九百生中爲人演說
邪法之道求世利養資其身命而雖有功不
足成就終不能得即身而爲法身然此外道
亦逰山林荷負缾鉢入村乞食居無定方修
習不正惑辭聾瞽招誘童蒙上天以其嗊嗃
之愆制役下鬼惑亂其心使其愛死不重生
道與諸魔邪以爲群黨如是外道至於後刼
淳澆之世法流二界大道不行當此之時衆
生福盡天告災祥百糓減少人民飢饉水刼
攺運一時漂没
爾時風運以無上道法授其父母精修千日
老而復丁後隨其子入玉輪之阿飲以金精
咀以玉芝身生紫氣目有流光骨體輕便而
能飛行不乆三人升入無形長存綿綿塵刼
爲瞬彌乆彌新遇之與運昇隆若斯同本一元
中道流浪一時相失億刼長乖不識明師遂
至如此告諸後學明鑒此經人生難得不可
失生爾時真童逆告來生學真之人或志不
在俗擯塵割累願居山林幽身虚巖研味上
道求見昇度要在清潔不潔無冀廣尋至經
眀視節度修道方法心性慈順便易感通凈
持神室晝夜不睡瑩拂眀鏡徑九寸令無瑕
翳懸對目前以鑒精魅辨其僞真開闢明堂
遐招二景隨以晨夕互咀精霞宻室坐卧任
其便所不必一也採服輕妙呼吸中和不緩
不急不麄不細猶如嬰兒飲其母乳綿綿㣲
吸取類引絲使不斷絶不勤不勞如幽泉之
潜澍内外靜息百關不躁忘所馳競冥昧泯
黙如無耳目不以視聽用其聽察也於是塵
濁消沉道徳眀顯生神内養和氣調暢存亡
去留隨心攝運生道一固欲死不可得也尋
真之士寳祕此經慎勿輕泄傳非其人九祖
受考身不得道深加㣲宻勿得唱露勤而行
之尅定太平失之則亡得之則昌宻之則真
降泄之則禍來爾時神童爲諸來生欲學道
者志逺人世隔諸塵濁願棲福地入諸名山
尋求真經採服靈芝千年萬𡻕不爲㐫害之
所侵損地多善神土氣調良水藥宜人崑崙
四方元過東南王屋山南玉洞上應諸天日
月星辰亦如上界無有異也地道十通千徑
萬路真仙攸往亦有宫室天經備足不減上
界洞天之中多有神人時出登山眄諸後學
地多黄精白术上中下芝甘泉玉液飲之不
衰常有神香自薫鍾磬𢘆鳴天樂在虚神唱
天經能棲此山真道易成次有五臺之山山
下有洞傍通王屋山上山下亦有靈仙今古
與人常常不絶次有常山山下有洞交通十
方亦有神藥次有太白終南之次有五嶽方
壷伏龍天台丹霍曽城羅浮洞天江源大面
武陵福郷地多五金朱砂雄黄丹水金精玉
髓神芝茹服不衰兼得還年研誦天文悔罪
謝𠎝香烟上騰以陳子心功髙行成勲徹皇
天大道慜之迎以焱輪身升太虚受號聖人
神童又言邊邦諸山地多毒厲寒熱不調地
氣損人又多精魅後學之人未堪患難真氣
未布穢濁未消既無良師又無真經苦欲有
心去山遥逺若諸女人及衰弱者無師可怙
未能逺去如此之人篤志不移亦可選覔平
地重牆複壁不交人事依禁受行萬無一犯
於曲室中燒香願念一日一夜六時行道陳
心所願隨意而言要在悔過上爲九祖下及
一身所犯愆咎乞請天曹原赦四司五帝㤙
蕩愆尤㣲氣低聲毎令殫盡𥘉取香火及正
陳啓勿得顧盻及以雜想心念不真邪氣來
應輕觸至聖陳啓不聞徒勞苦辛空無所獲
驚動流俗嗊嗃自欺正道不行坐待灰滅臨
絶之際謂道無靈嗚呼行尸不能正信沉淪
生死心不猒惡不樂一生而得解脫五逆十
惡掩其耳目虫蛆三毒入其藏府或遇真經
心終不信聞人得道便謂凡身不合成聖要
更灰滅魂神得道此名邪見修習外舍淺近
之法上學之士若見此人勿與同行及共居
住應當逺離染汚良善窺窬誹謗或爲調戯
真道所疾深宜慎之勿與交集上學之士銷
聲林壑絶跡幽山結宇依巖永離人世澡練
形神研味至法採服良藥衣粮窮盡不假外
求披草服氣支持性命如此之人非鄙衣食
增惡飽暖志逺惡人不與交好恐其能壞善
根故深避患入諸名山至論大道無所不在
人間多難不得專心嵗月易流身命難保無
常忽至求悔如何真童又言昔崑崙東南葱
山之陽時有二人同志聞有生道而欲學之
口常言語向他陳說積經六年此人村中先
事邪神神詬其故𢘆伺其衰後於夜中厭殺
二人遂失生道上天以其有心下勑四司攝
其魂神受生人間不經地獄速得人道二人
攺氏生於姬門一名弘道一名弘德于今七
百生中未遇真師流浪人間忘失宿心永無
所冀子欲有心學生道者當慎口言莫令流
俗之所知聞惡人䜛嫉神邪所害
道言人初學道感通之始多有諸天上聖下
臨其所教授學人上天威神隨從聖人下逰凡
間當此之時下士鬼神受事給使又亦防衛
學道之人及其家門神精辛苦不得自在常
不欲得世人學道恐其承事不得自在
爾時有武當山中學道之人名曰祝元與其
同志一十三人積棲武當三百六十二載而
採服松栢形容不衰後入陸渾時逰太室採
石宻芝术服之不得真經但遵藥餌耳目精明
行及奔馬七千餘𡻕棲隱山林時入洞天謁
諸後聖志心不暫替後遇王母賜其玄霜玉
丹一時冲天于今治在泰清天中雲宫天尊
慜其堅固即命左真侍童授其雲書二字與
今服之位爲上真世人愚癡學末經旬心巳
懈退欲以行尸窺窬上道不亦難乎此一十
三人者志雖不退在世之日及以隱山心不
願念亦不尋求明師請受真要直以遠離人
世不交塵濁授服良藥填𥙷其身不犯穢惡
無别修守所以不能即身得成真道若使此
人尋求明師請受真要道成益速不俟多年
道言學道之人感得明師修守真要或其前
世善功未足法應滅度或承先福慶真帝慜
之學道不日而得成真徃昔水刼之間崑崙
之西有一戎人名弗多梨姓頗尸迦常以晨
夕遥禮崑崙自弘誓願願得長生度世如此
積得四十餘年奄遇女真王琴心從泰清天上
下逰崑崙停留閬苑九萬大刼常慜此人而作
是言下界西南地氣穢濁人唯殺害戎狄㐫險
不聞至教獨有此人欲聞大道
爾時女真作如是言白諸真官真官答言狂
戎之徒非肉不食非血不飲羊毛皮衣内外腥
臭無上大道非其所聞若有心者待其滅度轉
其魂神生於中國度其後身與得成道女真
又言无上至道其猶大冶銷鑠天地混化衆
生土木金石變成灰燼此人有心何不可度
爾時女真勤勤固言男真道君便即許可女
真歡喜便以四月八日夜半之時即命中真
侍女於人睡中攝其精神上至閬宫教以生
道授其五石鎮生玄腴神舟又授此人飡和
服氣神水之法此人睡覺書記誦持无有遺
失至心修守三千餘日而果中仙之道位知
下司主領西國戎狄雜類有心行道令其教
授治在龍山正中而居亦能飛行身生日光
四時八節上昇泰清朝謁女真此人成道女
真之力也今巳得十萬刼于今在焉



太上大道玉清經卷之八





太上大道玉清經卷之九星九
　　明威真人威邪品第十九
玉清天中雲宫北方明霞紫房上真道君受
號明威真人以慈忍之道赴感含識大悲成
就濟度危難常在凝神九億大劫爲一瞬須
俯乘應變下流二界幽明兩途上中下心受
真正氣各乘一信而行其身率無不服任其
大歸不乖其常自愚至智不出洪冶雖任其
性無能廻越獨有大道而超之明威真人哀
世不出故悲覆之教以乘服之道漸趣無爲
是時十方世界後學聖人及以凡夫畜生之
類并諸鬼神一切祇向除得正者傍則大道
隨分乘服以趣一道所謂學聖之士乘道妙
氣學世事者乘世軌範乘服滅法形骸朽爛
遊魂流浪而不能止各駕其氣而適一方固
其所知占道專德於是衆生所乘旣異遇感
不同乘道妙氣必果正真乘服邪道自至朽
爛無上大道哀其夭傷故流生道妙氣而養
諸有於是上皇太真普施道化出法對治善
决衆病覆載含識演正一之道而化上士盟
威之法相裂邪根聚天雲瑞氣成隂生之文
以超枯骨置天官上司以主衆生太醫真王
變生起死痊除痼疾續絶補闕流通經緯益
血足腦開决聾盲使聰察暎朗齒長形幼彌
乆彌嬰明威大真神力無礙權實之道等無
優劣真應之身遍於塵界道德威神始終不
異起感之形隨類應變音聲萬殊嗜好亦爾
下世不逹自離其源一身之中忽相睽背妄
想生患神邪兆焉不明大治洪範之始中古
以下淳澆狼狽勃然興僞颯焉以廢衆於邪
道求其至當奔馳擾競不免塗炭甘心愜分
良可哀哉爾時明威大真以萬物未始洞曉
其終逆制威儀顯示當來上述真正不言邪
道令修習之人心有繩准的當指實辨知邪
正邪正之道立便試驗試驗之道所謂正行
正命而行正法正法醫邪正身不傾正行不
動正命不夭不夭之命謂命無窮盡不傾之
身謂塵劫反嬰不動之行謂動之行謂行無
上道修習大聖真實之法變鍊形神出有入
無永斷生死衆累不繼即此之身而成法身
不受生老病死之苦謂之永㫁生死習邪道
者其狀易露何以知之知邪之修法習不定
生習之老而死不能易令人反嬰骨朽皮皺
牙凋髪白䘮聰失明須㬰爛壞背道敗德輪
轉邪俗不能絶待不能遣累蠶食行世惑亂
下愚身命不正強言神變灰滅之後形離識
散自謂精靈證無上果此名邪說不可依憑
若見此人亦不放捨應以方便爲說生道而
濟度之無上大道哀諸邪僻故出明威指歸
溺䘮好真之士弘誓修習自宻其身不動流
俗當正爾儀當潔爾行掩爾之明蔽爾之聰
服諸輕妙內外芳鮮不間貴賤不辨妍醜視
酒色財同於腐𦤀𦤀想不懷况更輕犯一接
身心真氣遠離况常親近狎之求道邪鬼乗
間禍害來任翹足傾敗盡須㬰明威大真逆
紀後劫偏邪之道邪起隂氣濁惡之世便即
易興淳朴旣䘮澆浮競作下界四天自號神
王如此之魔名爲天神濁惡之世遍於下土
四天之下山林石精附着生人皆相放俲自
號仙王并及六天故氣之鬽共爲羣黨支流
散釋隨世立名背道之人供食祈福蛀人精
氣食人血脉减人年命人不自知入人身中
亦能令人惡生愛死如是諸鬼入汝身中子
息繁育精氣强梁交通生人䖝鬽鬼女亦能
令人辨諸空義妬𡜍生道若有男女修學生
道是諸惡鬼競來侵害欲人死亡取其魂神
共作儔侣以是義故憎惡生道後學之人身
得成道邪鬽惡黨服事驅使不得自在以是
因縁學道之人須應明知外道邪疾預曉明
威之法揮割祟保護形神世若有人奉事邪
道心堅不捨於是善人方便教招不從不得
親近勿受其言何以故𥘉學之人道力尚微
未任降伏諸異道是故應當敬而遠之大歸
之㑹自有大道下世教化示其威神降伏强
梁大歸之際功過邪正分明自判無能廻攺
後學之人好樂真道先擇明師幽求博遠能
進修者專精上道傍通世典貫錬羣籍俯仰
經緯一藝無疑上辨天經明道深義請受必
决分别邪正雖處凡地可謂聖師第二之師
不便世事又亦不明大道深義但遵一法堪
度世者齋潔精至執意不回凝神守戒誓不
爲惡如此之師與道合同精氣不散易得感
通形固神凝中和内養非久之間刻時昇度
骨肉俱飛永果真道雖曰第二不失明師第
三之師無的修守但以慈悲忍辱常修不殺
領户化民救治疾病了逹明威誠不欺誑不
視貧富妍醜貴賤施散財食行平等意視他
之親猶如已親視他之身猶如已身見他危
難方便濟度令得安穩見人遭苦願與同疾
慇懃愍念不相棄捨及至大悲埋尸殯骨减
割衣食分乞窮乏終身行孝不作非法不於
怨憎而起加執竟信幽𡨋不慢虛室與道𡨋
符邪氣自遠不欲求道而道自來道言後世
凡夫欲學者逹此諸事而得道者無有是處
後世男女欲求道者先當立功之法亦有多
種第一之功弘道化物以輔天子孝養父毋
第二之功弘道除害傾邪滅僞第三之功孝
及一切蝖飛蠕動及諸草木第四之功寒棲
苦行事師求法服食專志内外芳潔第五之
功立靖建齋率化有縁請師祈福悔諸愆咎
供養寒棲學真道士衣資藥食牀敷香燭及
諸具度供功德者令無闕少第六之功贖放
生命不限貴賤及以大小窮源水族爲引流
澍若無决處取送深水令得穌息飛走之𩔗
胎𪅏涇化巢穴崩毀子未能行恐其不養方
便爲其修緝𥙷綴無令驚恐使其不育如此
之人號世法師濟度窮厄與道同德大道友
之得免生老病死之苦長存緜緜永絶勞累
衆患不繼如此之人謂求道之要得道之機
道言諸善男女立功之法復有一種所謂善
解明威分别邪正揮裂䖝鬼馘截姧邪願與
衆生同得無病行住安穩忍辱之地雖無正
修各得守分立功之人平等愍念一切衆生
若見偏邪不正之疾慇懃不捨决之令愈一
坐道塲利益無量苦惱衆生師先教令邪病
之人灌沐塵濁教其願行正信大道勿起邪
念敬向道塲視師如父披服鮮盛内外芳潔
焚諸名香禮師如法師即爲其陳心所苦上
請大道真威生神億億萬衆消邪滅僞師爲
衆生備受諸法内以治身外堪救物服道内
法所謂三清寳文雲書靈章龍圖鳯篆九氣
垂芒精心修行威制天地如是寳經總有三
萬六千大藏一一藏内復有三萬六千部經
一一部經各有三萬六千柔玉之簡如是真
經得一便足不必備受三清寳文但當專修
三清一法足得成道生身度脫信之在目立
驗須㬰救俗之法不事内經天寳文也但受
明威生神之籙九天真符九天兵符九天社
令九天神鳯九府神劔揮邪拂魔九府神符
驅鬼役精玄手真訣登綱躡紀飛歩七辰束
縳强梁威震邪僻翻風止雨收卷昬霧廻晨
駐景呼吸神氣變禍爲福此諸法者是九天
真氣自然之道大聖慈悲出之救俗九府生
神主養含識下應兆民凡百男女有心敬信
無上大道威神而衛護之此威神者是正真
之氣化成威神遍滿虛空信道之人請福滅
禍影響之頃威神立至此威神者雖復氣繼
上天神周色象故曰大道授乎遍滿世界大
道真氣化成風雲大道妙氣凝成甘露大道
慈氣化成膏雨或爲甘泉或爲良井或爲山
嶽或爲源流或爲深淵或爲茂林或爲藥草
或爲禾稼或爲香樹或爲花果爲世資用饒
益廣大下世愚人便爲天地三光風雷雲雨
霜露萬象空生自别不由大道若有愚人作
如是心當知是人爲邪所惑欲求正道終不
能得不愧根本忘恩背義心不慈慎勃戾自
任反天逆地縱得暫生不得其死傷殘塗炭
困苦狼狽人神不哀鬼鬽同疾輪轉邪道沉
溺生死譬如朽敗不可令堅猶如巨石墜千
丈坑難可逆上邪俗之人永不欽尚正直之
道況求道要心希昇度哀哉流俗永與道隔
失真之初行乖絲忽漸漸廣遠瞻望不及都
忘先始隔道之𥘉雖䖏洪冶器象區域乖於
正真譬如惡人瞬息邪視心尚不端隂血冥
沸嗔氣以成損身害命患源斯作疾用醫方
倍功療治猶不能愈况於終身淪没邪僻不
見明威正真之道焉得生乎
道言徃昔火刧之𥘉戎山之精化作人身體
備衆相行世教化聚徒八萬教之事火及觀
水法一十二年吸人精氣人皆失正邪觀巳
成爾時諸人同心受死各入衰草义手跪坐
脫衣解纓雇人爇火衰草盛然一時燔傷八
萬餘人毛焦皮裂疱汁崩潰手脚攣縮奉屈
盤地苦通悔恨不能出聲爾時山精彈指讚
歎而作是言有生之類終歸磨滅煩惱之身
百毒營室應速遠離求早度脫當滅此身以
求法身嫌火毒烈當赴深淵爾時山精說此
語已八萬餘人匐匐赴水風浪所漂涇族吞
噉河靈執其魂魄水府役其精爽徒謫困苦
七千餘年于今未休一旦被邪生死不離爾
時戎山之精誘殺凡俗自知有罪上懼大威
深藏石中春遇雷神霹而出之驅使從龍日
夕辛苦不得自在如此强精欲揮之法可使
雷公馘而裂之不煩天官上司威神之力不
勞大道真妙之氣不用大道生神之威邪自
銷亡爾時復有遼左島夷國中䥫鍾之精化
作人身行世教化其法遍流八十一國令人
受死生便哭之歌而送終年老之人謂之鬼
朴棄之草澤令其速死是諸戎夷行此風化
首末已得三千餘年被棄老人餓死空澤困
頓狼籍明威真人愍之塗炭因使五億金剛
童子銷滅䥫精及諸木魅制以孝道養老之
法以救凡俗爾時䥫精復形是諸金剛埋之
入地鎮以七寳神符于今在焉後學真師欲
揮此精冝請金剛童子億億萬衆殄滅精鬽
即自銷亡爾時復有西南金方䥫圍之山精
化爲人出世教化其法遍滿荒戎之中百國
之内流變五百餘種其名外道奉事衆象天
地日月星辰風水金木鑪火城堡道路種種
苦行變易衣服及攺形貌立像供養木葉書
經殘損形貌披服戎衣受持禁祝入城乞求
皆各自言此爲勝果齋祭血味祝號天王或
稱梵師專事烹宰奉獻天神望求多福邀世
財利各各自言能施我者得福無量如是外
道附着人身悲啼呌呼自㧞頭髪踊身自撲
受死求㓕或黙坐闇室諦觀光相言覩大聖
或見一切罪福之相凡夫聞之競來布施捨
諸珍寳妻子奴馬城邑田宅或捨身命頭目
髓腦心無所恡是諸外道教其愛死輙見死
者歌頌讚歎棄尸荒野名曰生天合衆禮拜
歡喜歎言大士髙人厭世求度身充禽獸塊
識生天煩惱不繼豈不樂哉是諸外道苦行
之法然大火聚而作是言若有善男子善女
人能入火聚燔燒其身是名第一大士得離
煩惱證無上果獲得長樂無垢之地得登長
樂不動之地是諸外道讚言大士勇徤德力
無比能爲世間作大利益愚人見之競燒其
身當爾之時外道遊精飛空歌讚作衆妓樂
令其甘愜一百戎域數十年中過半傷殘被
此外道作法誘道後學之士欲滅異道當修
正一之法具大威神而降伏之以大道妙氣
生神真威而擯落之外道凡形自然歸化外
道精靈亦自消滅後學之生欲滅此邪善用
火鈴之道邪即須亡此諸外道雖求勝果終
不能得滅命之道非得真也此名行尸邪僞
之道大道法中亦有此人人心流動身行不
正邪神任之亦名外道如此之人不辨真僞
清濁不分自來邪鬽心旣偏僻大道不行媚
精入心惡聞生道後學之士深宜辨之當以
道氣清諸穢濁請天司威兵五部神將各五
萬五色兵吏五億萬衆廣施道塲摧裂㐫試
而自消亡是時北方五十五國戎狄之中萬
嵗老狐化作國王治在崑崙山東媚好諸女
生得狐子孫息興盛遍滿諸國鬽殺人民食
敢畜産作諸光恠亦有强精合爲羣黨其鬽
人之狀化作美人男女之形與人交通亦能
化作生人宗族或時髠人頭髪令人失心狂
走妄語亦能令人惡生好殺陋其身命心腹
剌痛乍消乍脹聰明辨慧晝伏夜遊愛好彩
色欲常獨處其變狀也有似木精之狀興於
春秋生落之時木精易除但使雷神霹而滅
之即自消亡後學之士深辨狐鬽欲揮之法
當用西戎賔金鑄作神劔宻藏身上疾用火
鈴奔星之道上請大道生神威兵億億萬騎
摧折強精擊揮狐魅聞聲震伏萬里逃蹤幻
化之道自然擯䘮女娠狐胎堅未潰者上請
威兵醫治玉女齎五方之藥針刀火艾入其
身中隨病對治速令崩落於是道氣流行元
始風布邪胎消潰生道濳備上聖醫之不窮
倐忽上人醫之經旬始効如是病人髓濳空
虛血脉不注教使安心持奉經誡取令平復
解禁自在重病之人令其奉道師授明威辟
邪之法晨夕存念供繕香燈受持師法如對
御前爾時明威真人以大慈力故出此正法
下流凡界是諸强精遥聞敬畏復形濳蹤而
不敢動當爾之時不用揮割是諸邪精率心
輔正承侍大道慈悲不忍加滅故出明威之
法流傳後學防諸精鬽或能犯過干忤正真
後學之人當依正法馘而裂之絶滅𩲓魅消
殄精祟令正信之人心有指歸一切衆生賴
此安橞此經所在則爲有道德人修之𦔳道
興化治護衆生不問貴賤不恃其貴他酬報
上聖遥鑒善道友之冥司記注其功自全無
上大道降下生神而來衛之如此之師所在
之處一切人神之所恭敬不得輕觸譏謗罵
詈及以捶打竊其財食天神地秖立見考罰
如此之師心體堅直與道合同一切人民皆
應作禮重心恭敬猶如敬天何以故如此之
師雖暫居世德並天真威能制天天猶敬之
以是義故一切人民應起恭敬欽尚其德能
制天地濟度廣大功侔造化道力無諭一切
男女應於此師弘大道心願得一切人民同
師修習果無上道明威真人說此法時魔宫
振動𩲓魅䘮精和風慶雲周流下界法雷法
雨潤動四天藥草樹應時花敷邪道歸正五
鬽銷蹤爾時明威真人聲光逺聞十方渴仰
四天之下一切男女燒香叩頭仰天弘願𩓑
得大道降臨下世爲凡見形以申翹慕是時
大秦國王伊耆若提覩於真光一心注念七
日忘食而作是言若有大道遥感我者我當
屏棄國累從道出家時有日南外道名弗多
梨徒衆六千髠頭祼形擎一鑪火來入王國
門人白於王王出頂禮謂是真師迎進城中
晨夕供養廢治國務王從弗多梨出家求道
令王晨夕頂禮此鑪一國男女亦皆事火火
精興盛漸入王心王及國内盡皆受死各立
誓𩓑燔燒此身以求上道王及臣子期取四
月八日聚樵燔身明威真人愍王無知即命
北海龍王玄武大將乘大海水徃於南方去
地六尺遍覆大秦足滿一月外道與王無復
生許一國無火人噉生羊火精之魅自然消
滅王心自疑即白外道而作是言汝師我聞
西北有師徒奉事水神將非是此來相試耶
爾時外道合衆震怖不能自持即答王言大
王當知諸異道法五百餘種修之果極超至
梵天一種求道亦有何定我今與王廻心事
水爾時國内男女大小悉皆傾心向水恭敬
又經一月二更之初忽聞水中有人言曰大
道雖無形應之如影響虛空本無際覩境猶
心想水炭傷爾生魂神滯幽壤雲宫自在嬰
飄然乘氣上哀哉習邪道進退迷塵綱悲生
老死至朽爛誰𢹂奬何不學長生一瞬周天
壞形神忽巳昇精氣長寥朗爾時王及外道
聽得正音便即精研正音經一七日心忽開
悟行尸之身變爲芳骸聽察真正洞覩上方
雖有神水不能障蔽研詠至音寂坐虛室心
無邪想專志大道足經千日心香上陳求師
觧釋
爾時明威真人以慈愍之心見其法身光氣
之體爲王注解王及弗多梨并諸臣子九億
從衆一時成道見身昇虛不受生死爾時大
秦國王成道之後重請真君爲後來生銷滅
五方災害之法真人告曰大道之法唯貴長
生助國扶命救度兆民背道失生自勞舒𢡖
不能扶助衛護有生以是義故无上大道故
出生道蕩除死氣精心行之德動天地兼修
假習無所能爲五種之災皆可消滅學道之
人盡誠助國齋醮禳災志求徴應師爲向所
方面齎好雄黄七斤宻器盛之沈以深淵勿
令人見金書真文鐫以玉簡鎮國五方神山
之中幽巖深洞齋戒請福而爲天子及諸兆
庶若有吉應則神香氛列風不動條四極廓
清則大福來應國祚延永天下太平當此之
時亦令國王豋壇告天卑宫菲食恩流國内
惠恤老病仁及蠢動不傷含識如此之君長
處天位學道之士應如此經告語天子亦可
豐贍資助長齋名山濳行至而爲天子及以
兆民此名隂德貴无顯露依附髙貴而行至
法恐動俗間能無罪失而得平行也學道之
人當與國主而同其德俱爲天下一切兆民
德不同者强行吾道天不助之勞而無功
道言學道之士當具十德苐一之德分别真
僞不浪修習苐二之德精研至法窮諸妙門
苐三之徳專志守戒心不放蕩苐四之德通
詠聖教心不疑惑苐五之德慈孝忍辱不與
物爭第六之德供繕法事心不怠堕第七之
德柔弱用道微宻其行第八之德勇能進道
履險不顧第九之德威震外魔解脫纒累第
十之德救身死厄長存無窮道言學道之士
不免死厄不離邪法非得正也雖曰丈夫實
無道力不能常住爲物所遷不名道士是名
外道與俗无别虛無辨慧强明空義無道心
體四大流散不能全生魂識漂浪遇合而倚動
億千劫不能得道悲世行尸哀其失生老死
爛壞神勞徃返一爲失正二爲罪深三爲不
動四爲邪僻五爲强梁六爲重濁七爲馳競
八爲不慎九爲怯弱十爲自傲有此十事能
敗真道如是十事元於失正流變十惡而無窮
已修習正法流變萬化妙隱玄中亦无窮已
學道之士立功建德勤修生道遠離死厄行
成之日真道見形𢹂其同遊無上大道好生
惡殺好生之人能得吾道好殺之人自䘮吾
道人自背向非道違之大道無心應於能行
不能行道道亦應之應有隂陽生死二道榮
枯成敗出入洪冶昇沉有殊哀樂相背𢘆懷
引接無柰不從哀哉流俗滅亡不反使其營
生如營死者天錫雲車浮空而遊使其好道
如愛財色真人爲儔衆靈爲使使其行柔如
行剛者塵劫嬰孩未曽有傷學真之士吟詠
此經寳愛自戒終身無患必獲昇度
道言學道之士未昇之前猶在人世應當哀
愍一切衆生爲其消災生活民命其德甚大
第一之功師於有災之方建立道塲百千之
所盛治方域香水盪穢施立牀座安置經像
令衆歸依燒香然燈六時禮𩓑意在丹欵不
假浮辭微聲下氣不與衆聞師爲啓陳大道
言彼災殃元兆所起次請五方威神其名曰
東方青龍將軍九人從官八十一萬衆
南方朱雀將軍三人從官六十四萬衆
西方白虎將軍七人從官三十六萬衆
北方玄武將軍五人從官二十五萬衆
中央戊巳黄麟將軍一十二人從官九萬衆
羅列天儀下來壇内運動神力滅鬼生人隨
其病源神方對治師爲𩓑念哀愍病人猶毋
愛子欲其無病約勑壇内毎事整肅忌噉葷
辛魚肉之類男女穢氣衣服垢膩講論非法
舉動傲慢心不珍重天道不𦔳邪神不滅所
疾不差翻招殃咎其道塲内三五日間一過
香湯灌灑塲内人不灑沐不得入道塲毎置一
壇塲數旬始解任其來者師無責坐困病之
人不能行道任他世上不必須要病身自行
道或可立瞻對但取効驗不拘常則
道言凡瞖邪之法復有三種第一色人志在
出家未明科法用意偏僻媚鬼入心應須醫
之不醫不愈如此之人所用心信香水而巳
貧士之香直心而行第二色人專心在道未
佩生籙長齋苦行功德未立忽被㐫試來入
道塲事須香燈米木草果三過供養第三色
人身雖假道志在邪求身染疾患欲求救療
來入道塲者責其心信謹依醮法又責束帛
隨其富貴以酬道恩與師營辨法具及師衣
師屋敷具等用又將買藥及食供施貧病不
自活者贖放生命及買香油治舍都不得俗
用犯者罰病十日十日之後善神逺離所學
不成病人不專心想散亂及犯穢汚不自舉
愆不從師教所醫不差登即受考世醫不救
學道之士建功立德未辨隱修在世醫救戒
慎戰慄如在名山用心無異爲人所請不得
辭勞推注有事或前喚後出或詐言不在斯
託疾病嫌凝貧賤无價可貪責望財信以贍
私費不救懸急罰病百日善神逺離爲邪所
考世醫不敕
道言學道之士道有淺深德有優劣若遇明
師伏膺膝下或遇真人下遊或九祖流慶或
先身業道功德未成暫歷太隂報生王國乗
此運㑹盡受寳經王氣周身威神衛體不更
生滅尅獲道真未昇之前或遊凡地門徒繁
廣未盡澄淳忽染不真應須清蕩如此威神
都無所用但爲吟拂魔之靈篇詠上皇之大
曆心騰絳氣目騁奔星揮以神金良劔照以
圓穹寳鏡或以髙坐虛堂精誠守正内視陳
啓無勞口辭三洞生神隱居經緯於是六邪
殍殄五毒内消賔主之心不覺勞處任所營
爲無復障礙如此之師威力弘大一切神邪
皆爲侍衛或有門徒男女業障未消司非糺
彈或應受考師以慈悲爲其首謝上爲九祖
下及一身專心悔過無不解了
道言莫大之愆不過媱殺父毋及其師長此
罪極大無能悔咒永沉苦趣無有出期永不
見道永不聞法况能得道學道之士及諸俗
人應生正信慈悲孝順勿生邪念背道忘義
進退受罰不可思議若有世人及諸經紀言
殺父毋師長罪可悔者猶固合道此是鬼鬽
所說妬𡜍神邪之所教化顛狂之人作如此
言大道不聞天地不赦惡鬼所罰湯炭燒煑
永失人道一切故殺蠢動含靈天猶不赦况
故逆心殺害師父而可首悔學道之士宣吾
寳經開凡耳眼遍使知聞功德無比不可稱量
道言龍漢𥘉㑹火劫之中寥丘之國在海之
中西去霍丘七萬餘里中有道士名曰乹忠
其姓聞氏年始十二出家求道修不殺戒治
病放生孝順父毋敬事師資身未服佩長生
之文但以建功立德心不懈退首末巳得二
十七年功感諸天其道塲之内常有真人下
降改形同凡又有地水諸神爲其給使供繕
法事授其神藥療諸痼疾不覺有勞下手之
驗如湯沃雪斬伐邪精都不用力大建功德
憐哀貧病雲宫天尊感其殷勤知不退敗正
月七日故命明威真人授其長生之道合景
昇虛受號真人治在三十四天已得八億大
劫形貌反嬰亦能授手過滿世界大道以其
德廣却後十年勑五龍王昇其住宅九十七
人男女貴賤移居泰清天上俱得不死功德
巨大道潤合家凡夫之人一身不度七祖父
毋何所恃賴而得免罪受生人間不可思議
道言學道之士功德廣大大道慈悲故飛其
宅及其家人所有畜業盡得長存免離死厄
非是上天之上而無金闕玉房直以方便示
見凡夫威神之力欲令一切凡夫遠離邪道
超出朽爛老死之法超出惡世無常境界煩
惱窟宅獲得常樂不變易法善男子善女人
心信之後劫劫之中應有世賢學無上道合
其舍宅一時昇虛善男女等應當念此希有
之事廻心信向知一切凡夫皆可成道學失
真要不能成道修習得真未有一人不成聖
也無上大道驗之在即何用殷勤而教誡也



太上大道玉清經卷之九










太上大道玉清經卷之十星十
　　法印品第二十
爾時玄臺玉宫中和真人爲諸後學以七月
七日大㑹崑崙玉輪之阿停留三月以十月
七日大㑹崑崙金壇之上辰星之精夕炳神
燭耀靈陽景分暉停照又經三月以正月七
日上玄首元青天之氣流入萬象群有化生
之初中和流變之始中和真人動用三元三
㑹之初良辰吉日以朝上帝爾時中和真人
法衆真位三萬六千上真俱乘正一中和法
輪真精靈轄雲龍𨗳途螣蛇俠儀三界大魔
飛空從車四部靈仙以擁飛蓋香官颺烟燔
之反魂龍吟鳳歌和以天釣神風㣲吹周流
和雅香花憣蓋飄飄上昇是諸法衆神足蹈
虛不勞運動譬如浮雲霏霏輕妙須㬰之頃
上登玉清大慈天尊法門之前爾時上界諸
真晨朝之時朝謁天尊又徃玉清右雲宫中
朝慶大悲真帝時遷於巳十方上仙之衆集
朝上帝大慈天尊時遷於中次有下仙天官
上司簡度仙籙時遷於子次有水火下司注
記生死之簿天尊爲諸衆生亦以三元之月
月十五日三司進朝後學朝慶但用三元之
月月𥘉七日晨夕願念悔過求願大慈大悲二
尊真帝是天地之祖宗萬化之元根也一切
後學聖人無不祖於慈悲之道朝禮思念先
當行慈以是義故十方世界天上地下凡聖
所云大慈大悲正言二帝慈悲之道下世衆
生但用其未希識其根三司之官四時八節
不朝二尊則失慈悲之道不能含養萬物是
故天覆地載一切萬物而不有辭上則三尊
慈悲之道二尊之號施於下界凡俗之夫所
言慈親象於此也一切衆生得慈悲之道故
能子育群生雖不普得大道一心不如大道
而能子育一切動植一切含氣若無慈悲則
不自養安能養萬物是故上學之士先具慈
悲則修學易成言必聞上凡夫有心可於宻
室修學上道道亦感之是以四部下仙道心
不退吾見其志方便示導爲昇玉清朝謁真
帝我諸真衆當所神交𢘆與二尊以爲親侍
雖隔三萬六千天地亦猶凡夫同一室住不
以爲逺何以故十方塵界同一道體以是義
故十方世界未有一物一法能離道體一切
有生皆是二尊之道氣也故我爲諸下仙昇
於上界朝慶二尊作禮問訊而請仙印教悟
後學爾時中和真人與諸侍從稽首雲門拜
伏良乆焚香心念未兆所言復良乆間如是
良乆計於下界巳經九萬大刼仰觀雲宫之
中虚白清曠𡪹亮皎潔唯有九色慶雲垂布
圍遶光彩交暉無以爲喻虚中真氣結成天
經遍於道境文字分明諦觀易曉輕誦之者
無由解悟是諸真仙心念大慈天尊欲陳心
願而作是言願爲後學之人斷諸疑結欲請
天尊金口法印作是言已黙住良乆忽見大
慈天尊雲龍座前百寳香爐烟氣自浮猶如
神嶽蒸發大雲停勃蓊蔚遍流他境天花飛
空雲龍舞虛甘露㣲潤風塵不動鸞和鳳吟
音響相和合成靈章吟詠天經動經億刼而
不休息聽者忘倦遺其雜想正心憶念皆得
蒙益如是良乆奄見天尊凝神出虚光氣法
身遍滿空有真氣遐布無所不在不獨上界
而有天尊十方世界所在皆有森羅萬象無
非法身爾時執蓋直事四部靈仙八萬四千
人不在衆數見大慈天尊道力竒特一時驚
歎皆言未曽有也是時中和真人與諸上仙
先果六通黙而無言並以神交沙界無所滯
礙但以方便欲令下仙見聞上道昇入上界
朝謁天尊爲諸後學而請法印不自爲師法
應上聞大慈真帝爾時中和真人爲諸後學
上啓天尊而作是言下界塵臭煩惱多途沐
浴玄恩積經刼數常蒙法手携引愚迷流浪
之徒未能盡善五情内爭六賊外馳後學之
夫多懷異見不行大道迷墮邪津順入苦流
生老病死爲此因縁不忍聞見天尊答言善
哉善哉善男子下世凡夫後學道淺何由能
超生死苦流生老病死世間常事逆苦流者
唯有道者能之諸俗法中雖有逆言而無逆體
雖有逆理而無逆事理通事壅非道所尚有
言無體又非所尚理事俱通言體𩀱逹我道
能之淺俗浮僞因縁穢賤下土所尚如此之
事不足致問爾時真人頓首受命於是八萬
四千直使執蓋小仙四部靈人未聞至道不
辯深義誠在質疑爾時衆中有一小仙名曰
寳相前進作禮上啓天尊而作是言臣等末學
道淺不曉深義常聞下士凡庸書記傳說亦言
我法能度生老病死出生死流身得六通智能
無礙復見此人與凡不異生而老病終不免
死不審此說虚實云何唯願天尊慈悲髙鑒
哀所不悟言畢叩頭㐲聽哀㫖爾時大慈天
尊愍諸小仙以大慈故而語之言善男子汝
等得道位階四部始入道流未免生死以汝
等衆得承宿慶遇㑹天真延續性命若不爾
者乆以灰沉子所言者世俗經書之所傳說
亦言我法能度生老病死出生死流復見其
身隨世生滅此是入理之人作如此說事體
不通但明空義辯能無礙非能理身而得無
礙方寸之心與凡有異生老病死不能異俗
間苦惱生死流轉入理之人身無道力不能
逆之獨有大道而能超之無上道法能度生
老病死逆諸苦流善男子用我法者理於生
人能得長存轉凡成聖復歸於無䐇合光氣
出有入無無所妨礙善男子善用我法理於
衰老其形反嬰歸於長生此名度老用我道
法度於癡人及病苦者令其不病所苦得差
此名度諸病人令其不病用我道法度諸死
魂及諸罪魂令得離苦欲受生者今其如意
不願生者令其無生此名度死善男子世法
苦流以貪欲爲本大道法中有除尸制魄修
學此道即無欲想又苦流者以恩愛煩惱衣
食爲累而我大道有八寳天衣自然之服隨
其大小及與長短大道法中有太和生氣隂
生靈符神水玉液以充飢渴却除老死煩惱
疾病與世服用危固不同比名大道正法逆
煩惱苦永斷生死諸浮俗法言能度生老病
死逆世苦流譬如有人身嬰百病又復貧苦
所求不得即出僞言誑惑下凡自言我是天
人大師善療衆病辨諸方藥及以鍼灸愚人
聞之齎持競徃依止愚師受其方法所疾不
愈而乆彌癡一切貧病與師相似賢人觀之
心知其謬捨置而去於是賢人擇師承受既
遇明師實能愈疾門徒慈善怜諸貧病諸有
病苦施爲療治下手之時如湯沃雪是諸愚
師及其門人各同愚人承受明師之法作如是
言能依我法苟得利養支持身命亦復何嫌
二部之人明昧相反爾時愚師門徒子弟妒
𡜍明師日夜譏謗爾時明師晨夕進道行大
慈悲不與彼諍善男子世俗之法譬彼愚夫
所習邪道明師之法喻我大道真實之教能
度老死逆諸煩惱順入道流天尊又言世俗
之法不得六通智能無礙此亦僞言不可依
信何以故世俗之法人能修之而得六通與
道相似等無優劣者即應能逆老死之流今
旣老病終於絶滅即名無智定無六通定無
道力善男子以我法印印諸邪僞自當得知
不修法印得知邪僞無有是䖏善男子世間
有人直修空義無所爲作自證其身與道無
異如此之人止得髙心嗊嗃之罪千生萬生
終不得道何以故此人髙心不願見道永與
道隔長墮生死順入苦流道言若復有人求
無上惠不見有生自言我本無生今有此身
譬於夢幻而願滅度以求不生善男子如此
之人身染邪魅妄出狂言無所忌憚何以故
欲求無生應修上道㣲妙之法以道法力逆
於老死不順俗流然後昇入無形不生不滅
非以滅生而能無生善男子無道之人不能
留形以是驗之明無道力既無道力不能不
生後學之子持吾法印印諸僞道其法自靈
不假得其所修之法而得知之善男子若復
有人學無生智而作是言我學無生不能留
得即身而成妙道見身昇度但滅此身復歸
於無自無有生若有衆生作如此說此名邪
說非正說也何以故道非滅法滅身求道道
存身滅修吾法印存生求道道存身存然後
乃能虚身合道非謂滅生能合道也爾時天
尊又告仙人曰道雖存而能虚身雖有而能
無能虚能無乃名爲道善男子能存不能亡
者非爲道也能亡不能存者亦非道也無上
大道能存能亡得道之人亦復如是是諸外
道能亡而不能存善男子汝今當知順向死
易逆不死難善男子汝今當知順死之物名
得道者一切死尸亦名得道若一切死尸不
名得道明知外道滅形非得道也此諸外道
名爲入死之道非爲昇入無形長存之道善
男子昇入無形謂修吾道印轉凡成聖練質
入㣲不可毀壞猶如虚空而不變易善男子
若有衆生任身生滅不能生堅固四大離散
形骸糞壤欲望魂神證無上道猶如愚人披
空尋跡終不可得以吾法印印此愚人去道
甚逺善男子若我法中師徒子弟以因縁之
道而化衆生所謂建立清堂香燈供養方便
惠利諸不逹者仁及蠢動不害物命設齋請
福悔諸過咎不應割其珍玩榖帛損敗衆生
以活已身不應忘義捨大慈悲如此之人非
我弟子是邪徒黨不損衆生不捨大悲真道
弟子若我弟子以因縁之道化諸下根迷滯
衆生著人我者躭嗜臭穢及以酒色蓄積無
猒爲說無常身命危脆四大難保况諸外財
方便教招不損財命如此之人真我弟子若
我法中門徒師弟教他施財及以玩好奴婢
畜生屋宅田地𥝠及已費不營功徳此名道
賊不斷癡貪不足化人教從後學下世凡夫
若見此賊慎莫親近道言下世愚人𥨸吾道
要而衒賣之以求財帛及規酒色如是過失
亦名道賊非我弟子是謂外道邪神之黨同
諸隂賊共作儔侣大道之士持吾法印若見
此人應須逺避勿同郷里及以交言道言是
諸邪師門徒子弟爲貪利故勸化凡夫修因
之道令其布施取其榖布入已𥝠費自說其
身名世大師能爲衆生長福生善能施我者
獲福無量後世之人學真之士修吾法印印
此愚夫名爲邪賊諸布施者莫施此人忤其
後生墮三惡道諸惠施者成此之善莫成彼
惡以是因縁不當惠施學道之士執吾法印
慎莫如彼邪俗之法道言徃昔劫中有一邪
師字曰求名身嬾衣食詐稱得道隱於寒林
常自唱言我已證道善知法相視地而行入
村教化積經三年林外人民競徃惠施財食
盈溢因以此財𥝠給妻子及市魚肉屏䖏噉
之詐言齋食前後八年天司殺之謫其魂魄
八百年中墮溷坑地獄已後出生寒林之下受
形羊胎一𡻕三生備償施主足五百生後受
牛胎備償人力使復五百生今爲僕𨽻猶未
解脫雖生長夀百嵗不死筋力又羸駈策不
逮常爲世人之所惡賤八年欺詐自稱得道
窮刼受辜况人終身常行嗊嗃自稱人師惡
求名利損害一切衆生財命億刼受罪猶未
解脫望入無生安得有冀後世男女執吾寳
印慎莫欺詐受人惠施爾時諸仙雖奉天尊
金口法印心尚朦朧未能辯了合衆作禮重
啓天尊向蒙慈尊金口法印云用我法者能
度生老病死不審慈尊以何妙法濟度衆生
而得不生不老不病不死以蒙垂愍願見生
老病死之苦與世邪俗不能有異唯願慈尊
重爲分別言畢叩頭悲哽流淚伏地不起希
降玄悤爾時大慈天尊告靈人曰善男子此
道至妙其法極神教諸成真不授俗流諸下
仙軰汝等見我去真不遠愍子有心故我不
秘汝當諦聽吾爲汝說須㬰之頃大慈天尊
郎命左右侍者三十九真齊鼓太虚大慈宫
中自然生根復虚理魂妙唱和合三十九章
金鳳之歌以調三十九氣吟其篇目一時之
頃其時琳碧抽條瓊枝吐葩調畢成實萬化
歸根三十九真變爲虚光金鳳易形以成妙
氣光氣交映猶如春藂須㬰之頃變成仙雲
入於宫中凝歛梁棟冥然不動大慈宫中生
根復虚理魂妙唱其詞曰
慈宫洞真暉眧晣掩朝陽六合開門戸太空
明牗䆫雲悵羅輕蓋九氣變飛龍一舉神足
遊飄然無有蹤道名大慈尊神力無等𩀱天
經列衆象吟嘯和心胷
爾時天尊眉毫神彩光踰𥘉日洞暉道境幽
冥開曉十方世界皆於光中朗然而見爾時
寳相及諸來衆覩此真光心眼明了盡見十
方世界一切色像皎然無礙湏㬰之頃大慈
天尊遍滿光中䖏䖏說法一切色像亦皆能
言𦔳說天經善聽之者成賢成聖用吾妙道
超離若流服吾妙氣立便無待死魂得之則
能受生生人得之則能無病老人得之則能
反嬰病人得之登即痊除道人得之歸根復
源俗人得之所願通達愚人得之永離盲道
上天得之三景貞明大地得之永不崩淪萬
物得之能終其生喑啞得之而即能言跛痾
得之立便飛行
天尊告諸靈人曰吾此法印是諸後學存生
全形無生之道一切衆生失吾此道悉皆殘
形滅生順流入死既無道力不能無生不能
無死後世男女學眞之士持吾法印深思此
道是諸後學之根本也若有衆生離吾大道
㣲妙之法能得全形無生之道終無是䖏失
吾生道如鳥失翼亦猶濟人亡其舩筏遥想
彼岸無由得度一切萬物亡吾道氣終不得
生一切衆生言離大道而能得道猶如草木
遠離地水定不虚生一切衆生逺離吾道定
不得道善男子事可類推昭然易見物不𩔖
用愚人不知可𩔖用者人亦不知浮俗之夫
雖知𩔖用與不𩔖用用亦不能至當用之得
當即能全生用不得當自用殘形得失相反
生死相背昇沉邪正生死之際自然而辨無
乎一逺則生二見能復歸者萬無一人以是
因縁得道者少失道者多眞正者少邪行者
多大慈天尊曰汝諸衆等但誦大慈宫中至
眞妙唱採服靈驗即能善出生死之流即能
救脫生老病死之苦天尊又言此㣲詞非是虚
言要在服用言行俱行靈驗在即誦言無數所不
觸老死行而不言可以絶塵子能絶塵與道爲
隣與道爲隣物不能怨物不能怨是名歸根
無形可繼全生入無謂之無生善男子形不
全者不能無生生不全者名爲入死夫入死
者名無道力若無道力不能無生生而入死
不如草木及以䖝蟻朝生暮死人出一生自
言學道唯學空行嗊嗃之法不免生死何以
故空行之法上聖能之在學凡夫觸事有礙
不理生具不攝形神生不能固形神流散空
生空死不能得道後學聖人𥘉在學地攝生
理具晨夕不懈得道之後即能空虚非謂在
學而行空法善男子下世流俗邪僞之黨傍
聞大道微妙法中存形存生能入無生邪俗
之夫便謂殺身之後精靈罪鬼而能無生此
等邪俗行空之法自謂其心能行無礙力能
反覆天地逥易隂陽和合水火不見天地萬
物生死妨礙作此見者名爲得道欺誑世俗
要求聲利不敬父母或言無生妄想而有有
死之時自言無死况有煩惱飢寒疾病如是
諸見皆是妄想邪俗之夫作此見時名爲得
道若我法中𥘉學之人作如此見名無忘諱
反逆大道道不玄祐身無道力暗生暗死一
切事數皆不能免况能證道冥司之官猶注
黒簿以其嗊嗃自誑誑他如此之夫悮無數
人永失生道如此之夫空有大言不行大道
亦猶疾人言善治病亦猶跛人賣能行藥乍
而聽之一徃如實智者觀察即知其謬
爾時寳相合衆𠕂拜叩頭而作是言向蒙慈
尊言道妙氣服者無待願請其方以輔形命
終身奉行不敢輕泄
天尊告曰無上至法授與能行子既有心吾
道不秘汝當諦聽至神之道無能先之寳相
合衆伏地諦心領受
天尊告曰道氣之妙其法至神天地萬象元
氣所生未有一物不由元氣而得自在昇沉
飛走乘氣而逰得氣則存失氣則亡存者不
可得死亡者不可淂生氣有清濁事有否㤗
服清氣者活人御濁氣者殺人清氣上浮濁
氣下沉清氣爲天濁氣爲地眞精妙氣謂清
氣也凝黷穢滯謂濁氣也死道昏濁如濁水
也生道澄徹如清水也人猶魚也氣猶水也
水濁則魚瘦氣昏則人疾善男子下世衆生
志多勃逆煩惱奔躁求諸可欲情性喜怒狼
悷㥽烈皆死氣也仁慈孝順安庠徐審和悅
中雅皆生氣也忘身冥道不覺衆累萬化不
過目千響不經耳所動如無所止如虚𢘆存
清氣流入𩀱闕散適經緯遍體雲行天闕㣲
呼出一半氣心念半氣循環𩀱闕令不馳散
朝餐紫華夕味黄蘗如此之法是服日晨氣
用我晨氣保見太平取飽爲度無正限也於
是經緯流通百關調柔色羙髮黒氣力倍常
存身全生莫先此道此道是後聖之户牖學
眞之樞機是一切萬有之生根也流布凝結
成天成地成日成月成星成辰風氣雲雨霜
雪山川土石草木水火賢愚凡聖人及非人
皆是一氣變動乘諸得生如吾道者爲賢人
用吾道者爲聖人不用此道者名爲行尸形
骸流散魂神罪鬼沉没九泉矣
爾時天尊說此法巳金口應時流出三萬六
千眞光妙氣衆籟齊吟天樂流遍有情無情
悉皆自鼓是諸下仙得眞道氣同謝受生歡
喜悅豫不可思議奉行妙道皆得全身入無
生道成道已後固修不廢
道言諸學道之子得道力者凡夫不知但觀
其形雖不肥腯色正力强身體輕妙皮容潤
澤聽察不掩行𡵯輕便晨夕不睡身無疵癘
形貌鮮㓗聲響清潤如此之人名得道力進
修不退定得免脫生老病死善男子持吾法
印印此上士立驗在即不待得之然後始知
大慈天尊重告仙人曰汝欲知僞道之夫道
觀其形世若有人自言得道深明道義或言我
今日夜修道身心不迨或得三十四十年間
邪正可辯得失易知善男子汝知邪道之夫
第一血食第二躭媱第三惡疾氣腫瘡疣疥
癩疸瘻習邪失性水腹癥瘕顔色焦乾耳鼻
枯燥䖏䖏疼痛氣喘液竭無有津潤貪睡履
汚不忘生死形容垢𧸐體氣臭䖏所向便利
好講惡事馳競奔躁積聚無猒肉大骨小瞻
視淺近性無仁慈心不孝順此等色人定不
得道此名有漏之身亦名敗壞之身假有道
氣不能自度况能度他猶不自活何能活人
善男子僞道之夫作法之時男女交雜關閉
門户施惠財食還與外道不忍普惠此名
有漏作法有漏惠施非是正法非是法施無
上大道仁及大地布散元氣長養萬物顯仁
藏用不恃其功不見所施不見所受况覔其
報外道之法不斷癡貪此名有漏定不得道
若我弟子作此惠施同彼妖邪我弟子後學
之士持吾法印若見此人勿與同行非法居
住應須擯挫以法教語如不從者自天罪之
不得奪命及以鎚打犯刑殺罪天科不赦
天尊曰後學之子修吾大道𥘉在學地未證
果前慈悲忍辱恩流蠢動孝及一切單衣菲
食蔬素芳潔燒香禮願晨夕慇懃精宻其行
𢘆愼㐫惡不馳不競宴䖏虚寂吟詠寳經㣲
聲平氣身心調柔忌諸雜想專心念道如有
所待餐服妙氣吐故納新茹諸靈芝神符聖
水幽身避世不交人事如此修學未踰一年
神靈給使衆毒不害舊疾銷除顔貌反嬰氣
力丁壮自求多福身心無猒我印此人克成
眞道
大慈天尊又告寳相曰下世愚夫不修大道
無上至法而作是言應滅此身冀得清虚㑹
眞宗者喻如下世崑崙山陽徃昔之時有一
戎夫名曰憂波斯那立性𠒋頑多畜妻子其
第三妻貌甚鄙累生十子戎夫自計心陋此
妻妻又懷娠於是戎夫但念其子不暇待産
酖殺其母母旣命終刳腹出子子猶未成始
凝胚混隨母爛壞不可捉持戎夫自惡後方
悔恨而作是言我妻身體不能如騾懷姙之
時刳腹取子傍觀之者而告之言長者當知
騾懷姙時候其日滿知母欲産刳腹出子乃
全子命如長者妻異於騾身况復懷孕始經
三月假使月滿亦不殺母刳腹取子何如養
母而育其子子得長成母自老死何用殺之
而欲此兒紹隆家業猶翦樹根望菓成實終
不可得善男子邪俗行尸亦復如是不修至
理求欲滅身而望罪䰟得㑹眞宗如彼戎夫
殺妻取子一何執滯哀哉流俗浮僞若此安
可與其聞大道乎執吾法印不應如彼善男
子修因之道尚須誓願願得見在未來見道
聞法况求即身而覔解脫善男子汝學大道
存形存生無生之道喻如舟車堅固輕利縫
緻綿密陸行堪載濟能勝溺保逹所在永不
勞慮豈不樂哉善男子世有愚人聞他得度
傍而學之身無智力性有踈懶不能鑿車捨
他破壞所棄舟車運危濟溺未至中道傾覆
敗亡摧折淪没不可思議善男子等汝今當
知敗車破舩不能自勝何能度人邪俗之法
亦復如是不能自濟何能濟他下界凡夫憑
向外道邪俗之法拔濟存亡亦猶愚夫運敗
舟車摧没之禍立便可待善男子世若有人
乘破船筏得濟渡者外道之法應得無生若
以破船不得濟者外道之法不能無生善男
子後世男女欲學道者採用天經吟詠寳文
此文在天爲經在地爲緯南北爲經東西爲
緯在中爲神在物爲氣在人爲靈故曰天經
地緯織成凡聖一切萬物有形無形無非大
道眞氣織成也諸仙人曰敢問慈尊織成之
方天尊答曰天無言而有信故可䡄之成仁
三景不言而明故可則之成身地不言而有
義故可範之養物道無言而有靈故能生天
地天地萬象亦經緯也織凡成聖仙人曰敢
問天地萬象非道之體云何織凡成聖答曰
道生元氣元氣生太極太極生天地天地生
萬物是故天地萬象皆道之子孫也何爲不
能織凡成聖大道經緯羅列天地所布日月
星辰風雲雨露金玉土石草木雜𩔖皆可採
用以輔學人甚疾成聖旣得聖道能制御天
地及以萬物
爾時有一下仙名曰證明聞天尊所說迷惑
不悟重敢致問而作是言不審慈尊金口法
印所云學道之士採用日月星辰風雲雨露
金玉土石草木雜𩔖以輔學人甚疾成聖旣
得成聖還能制御天地及以萬物弟子蒙昧
不明妙理祗言用天之道徳劣於天惟願慈
尊賜垂分别
天尊答曰學道之士用天之道及以萬象甚
疾成聖者無上大道眞精妙氣隱在天地及
以萬物善用天道及以萬物大道感之譬如
孝子供養父母心無拒逆四時温清瞻視顔
色設復逺行心中憂念存憶父母如對目前
寤寐之間精神不離自天祐之鬼神護之孝
至二親尚能感天孝至於天理應感道
爾時燈明并諸後學聞天尊所說心開意解
信知天地萬物皆於學人深有利益明知天
地萬物無非是道歎凡夫之徒不能用之如
我未悟亦復如是合衆禮謝天尊受生之恩
爾時大慈天尊又語仙人曰天地之德德具
於道其中萬物德不盡備但取一用和合利
益功德道同知用天地及以萬物以輔身者
無煩三清祕文三洞眞法三洞秘文道髙法
妙難可叨佩及以見聞學道之士求眞不懈
功滿行成我道自來度於子也是諸仙人深
明道義洞曉存形無生之道進仙三階登不
死地盡能昇入無形始驗無生非滅生也燈
明中和眞人爲諸仙人請法印巳一時辭别
天尊七日七夜徘徊雲間
天尊又曰得道之子遐觀洞聽身心自在微
妙快樂解脫無礙我今與子雖隔三萬六千
天地猶如指掌近在目前有何可别不如下
界塵俗行尸對面胡越汝歸下界勸化衆生
令逺邪道漸頓之法量物所宜是時仙人稽
首再拜奉行法印昇入無形大慈天尊分形
諸仙流布道化
爾時諸仙歸下界巳止住空中去地萬仞坐
於慶雲之上是時天柱四方大地震動龍神
歡喜天地朗然烟收霧卷三景倍明香風遐
暢甘露滂流地涌乳泉川澤平濟祥麟瑞鳳
紛紜雜集神芝嘉卉連廕接野是諸天王咸
謂國慶皆稱萬𡻕大赦天下出庫穀帛矜恤
老病普天作樂頒賜爵禄天子諸王群公卿
士不可勝記登壇朝禮大謝恩造巨施珍寳
立靜供養普天奉道妖邪絶蹤萬國太平普
天齊濟人民豐樂謡歌諷頌九萬年中天無
雜色獨有紫雲潤不别流唯洒甘露下界小
仙覩道慈力知是大慈天尊威神之力是時
仙人各陳心願遥禮太空之中
爾時大慈天尊與諸上眞及諸上仙各各授
手遍滿下界爲說妙法授諸下仙上道一階
各令下仙進修至法入於全形無生之道大
度衆生入眞妙法登不退果不可計數胡夷
蠻獠及諸鬼神地獄罪魂等衆悉沾玄化皆
得利益從此已後人漸澆競多事㐫害大道
不行妖魅萌生雖不受度道猶授手施大慈
法後世男女旣無正心試行吾道道亦與之
不責於人亦有因與漸進亦有中道而退吾
見其退亦不執之道雖無心常慈養物大道
如水止渴除穢道猶良藥勤而服用定能愈
疾有病不服稀能自愈後世男女勤修吾道
定免死厄全身保生能入無形與道爲儔背
吾道者不除死藉不免死厄形如灰土魂識
漂浪隨業受報生無道力死望道生終不可
得從今巳後隂氣漸盛人不畏死修學外法
不得大道如此之夫多被妖邪執其魂魄身
遭疾病無方療治命滅之後隨邪群黨定不
得道雖有小善無由報應由其失正不願行
道邪鬼侵之如此之人雖言萬物皆空我身
亦空物境既空何有能侵我身亦空有何所
受妄想言受畢竟空寂都未曾有愚人偏見
作此觀時邪精魅物競來侵害無所畏忌亦
有生身遭魅隨逐邪神一絶而去此名全身
入邪不須待死取其魂魄若有女人生身懷
邪顔色萎黄䖏䖏疼痛常吐涎沫或復洪腫
水土惡氣百節酸痟風疰入心恍惚迷忘救
氣不暇安覔道乎痛傷流俗自取滅亡身各
有道不知用之與道爲隣不肯析之徒近玄
流無心洒垢神醫在側不知愈疾甘心受苦
嬰抱楚痛如此之夫去道不逺邪惑其心障
覆其目順流而去不能逆來
大慈天尊爲一切衆生演說法印流通供養
精至之士寳而行之邪俗之夫誹謗四起善
男子汝今當知信敬我道亦不益我誹謗我
道亦不損我善男子邪俗之夫如獵犬食無
有定主譬如東家修善長齋持戒不煞西家
十惡專事屠販漁獵殺害家豐薰臭所食之
餘棄之域内東家大子承臭而徃食其殘餘
遂至忘返於是西家先復無犬大小見之歡
喜餘食倍與薰臭爾時犬主性噐弘大亦不
呼歸𡻕月經乆犬遂長大不識前主主忽出
遊暫過西隣犬便驚吠前主慈悲亦不致怪
却後數日十惡之家忽被天殃合家滅命先
人收養臭爛之餘亦以窮盡犬旣飢餓終日
號鳴舊主聞之合家議言犬子少小愛徃彼
家所食臭爛穢性以成卒不能改設呼暫還
終歸不活須㬰之頃犬便餓死主又歎言大
子向在我家常得聞法縱不悟解亦潤其神
冀犬後身得生人道無故徃彼十惡之家飲
血吞膏食噉臭爛今忽餓死無一善縁此犬
必定不生人道善男子我喻惡人邪俗嫉妬
忘失根本誹謗大道與犬無異爲逐臭爛故
不識前主學道之士含垢懷辱忍受誹謗彌
加精進求無上道復應却照邪俗之夫不離
生老病死之苦不能超出纒累泥滓淪没邪
道癡貪三毒以成其身十惡五逆是其徒黨
財色窟宅是其居䖏惡口惡舌是其歌頌誹謗
妒𡜍是其心行邪俗之夫不見眞經不聞眞
說無以止惡禍患如此後學之士應離此人
不須詶對與其諍論自求昇度晨夕不懈邪
俗之夫法有興廢身有老死未死之前巳被
災害是其邪法不驗之徴學正道者身無疵
癘是其元吉全生之徴應自慶幸深避患害
執吾法印勿受邪言善男子劫𥘉之時有䢖
木郷人入於山南衒賣眞珠時有山東啇人
姓頗羅墮名曰滿願出庫百金買得一珠圎
明曜掌大徑一寸囊肘自隨不令他見數旬
之間忽有山南一人名曰雷詰僞賣魚目滿
願西隣夀量之家亦出百金買得魚目亦以
懷藏不令他見却後六年二家惡疾祈得明
師來療此病和合藥分須好眞珠爾時二人
各出眞珠以閱明師師遥見之懸知後人買
得魚目師即語言此非眞珠夀量狐疑恐師
行誑請師水之浸經一宿合噐腥臭眞珠入
水彌益光明九日出之引長六寸滿願服之
所苦立愈後又市珠請師教浸水服之丁壯
于今巳夀九萬餘𡻕上皇玉簡題不死名一
切善神逓爲給使此人又復得吾眞氣之道
亦能御氣而遊無復死厄西隣合家因此惡
疾以至滅絶唯有一奴名曰勤子少小有心
常仰天歎願得天道救其所苦我命上仙大
通教其餐松并服松子于今不衰入於太白
時遊天山上登崑崙吾以授其晨氣之方必
定免死而得眞道善男子眞僞之道生死相
背不可倫疋執吾法印能辯邪正修學之士
望濟一身傍度幽顯不可造次以規聲利忘
其大成至眞法中幹用之士道逥天地德拒
四時不爲晝夜攺易乾坤崩淪道能成之天
地毀缺道能𥙷之生氣不足道能足之萬物
不養道能育之天下不化道能化之一切㐫惡
道能變之一切爲善道能福之愚暗之者道
與其光孤遊恐畏道來友之飢寒病惱道爲
除之履渉危難道來安之白刃臨項道能救
之善男子汝欲學生莫於無上大道至真法
中生不正行諸所施爲盡皆中正大道玄祐
不畏邪道無正根力無的依憑譬如迷人進
退失路不知要道始年昏惑所習不定或言
忘心不見有身心既無生聽可得忘即心有
累云何忘之始欲此身復歸四大身雖暫忘
四大猶在假使體空不能無觀一物一觀巳
成二事前境未忘後觀續生一切因縁以四
大而起身由四大和合而生絶滅之時還歸
四大外道之夫猶如草木因四大生因四大
滅不能不生不能不滅欲其即生亦不能得
欲其不生亦不能得外道亦爾於生死中
不能自在爲物所負隨境生滅善男子得道
之士能忘身心不見所能不見所忘境智體
空觀無所起我所受形從道得生今忘此形
復歸於道不爲四大之所攝持不爲四時之
所生滅不爲累患之所繫縛所謂無上大道
能存能亡亡能無形存能長生寂寥幽奥恍
惚希㣲不可以智知不可以心識應物有周
動用無極善男子無上大道慈悲之力不可
思議後世男女持吾法印深心思念當正億
持爾時天尊說此經巳五百外道柯葉惟等
悉捨邪法肉𥘵求哀從道出家欲求濟度悔
過自責遍體血流㧞除鬢髮如鳥鎩翮踊身
自撲猶如山崩爾時天尊即命中和真人開
度外道授其徃生因縁之道敬觀無常戒莫
戕害斷其癡貪不令蓄積中和真人曰汝諸
外道從今日後慎莫自髙詐稱汝是天人大
師損他財命天司黒簿注汝罪名九祖受考
身爲逆鬼汝今生存單衣菲食以支身命忍
辱精進求早化滅後生中國見道聞法即身
穢滯不堪全形入無生道是時五百外道歡
喜禮謝中和真人辭别天尊各還其居建立
精舎晨夕行道觀身無常求早滅度四天之
下人及非人咸悉歸依正真之道是時天尊
與諸聖衆真應之身遍於法界於是靈仙之
衆八萬四千執持法印作禮奉行


太上大道玉清經卷之十





