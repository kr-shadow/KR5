#+TITLE: 純陽真人渾成集--何志淵
#+DATE: 2016-06-11 12:27:15
#+SOURCE: github.com/kanripo/KR5d0078 master acbd29c1                
純陽眞人渾成集序尊七
竊謂古人無心於爲文故言發乎誠而大體
全後世有心於爲名故文過乎情而華藻勝
大體者根於自然華藻者出於使然自然者
同乎天使然者參乎人心聲之發見限量不
言而判爾且焕而爲日月章而爲雲漢融而
爲山川散而爲草木仰觀俯察萬象森羅莫
非天之文地之理而天地大化豈容心於此
哉無言而生不爲而化蓋有不期然而然也
我祖純陽吕翁眞人學貫天人之際手握造
化之機矢口成言灑翰成章初非心思智慮
之所致抑亦天機自發沛然莫能禦者其勸
世也隨方設化辭白義精觀之使人判然冰
釋怡然理順廉貪敦薄勃勃然稔絶塵之慮
歟其誅劔也假物明理氣豪心放讀之使人
釋然四解神清氣逸刮垢磨光飄飄然有昇
虛之思歟夫仙翁之出神入聖千變萬化其
文散落於人間殆不可以兼收而備舉甫於
藏室中得其詩章二百有餘釐爲二卷名之
曰渾成集以其渾然天成非人爲所能及也
執事於純陽宫者議欲鋟木以廣其傳庶與
四方共之因囑予序引剛拒不能姑爲道其
梗槩其中亥豕之疑不無一二安敢以巳意
輒更之疑以傳疑當俟達者嗚呼有能即其
詩以求其心因其心以得其行由其所行之
行以造聖人之道其亦庶幾乎愚不能無望
於俊之學者峕辛亥歲閏十月望日條陽清
眞道人何志淵頓首稽首謹序












純陽眞人渾成集卷上
　　　勸世吟(七言律詩/二十九首)
爲人不可戀囂塵幻化身中有法身莫衒胷
中摛錦繡好於境上惜精神迴來便訪仙家
侣迷即難逃俗眷親爲告聰明英烈士休教
昧了本來眞
騎鯨幾出洞庭湖誰識逍遥厭世夫萬朵金
蓮開混沌一輪心月印虛無不求我住黄金
闕唯願人居白玉壺袖得青蛇歸去也鳯簫
聲裏步天都
暉暉星斗焕文章身逐閑雲别帝鄉一粒丹
於方外煉百篇詩向醉中狂壺天自有長春
境海島寧無不夜堂踏破碧霄雲外路九重
天上傲羲皇
喬木陰陰襯落霞好山都屬道人家寒灰温
鼎重生焰枯樹歸根復放花人世興亡終有
限瑶宫歲月了無涯天風觸亂鏗鏘珮來徃
飛騰紫鳳車
世情不悟只嚚頑空手歸來下寶山緑鬢逡
巡翻雪鬢朱顔咫尺换蒼顔寸心勉作千年
調四假何曾一日閑標柱題橋多少志也應
囚入死生關
雲山道士任閑閑門外黄塵總不干心印一
輪千里月髻簮五嶽七星冠經開祕覽焚香
誦琴少知音對影彈鶴遶藥爐朱頂動只疑
飛出紫金丹
虛空浩浩太無窮獨許神光上下通一點詩
魂新氣槩五千言教舊家風迷時且究人間
世覺處宜修物外功整翮摶風好歸去莫教
容易困凡籠
巍巍蕩蕩下天庭憔悴風光頗愴情細柳營
深蚊陣宻長江波闊蜃樓横酒旗番作征旗
動簫鼓更爲戰鼓聲無限競名貪利客幾人
能得見清平
紅門不可久蹉跎利未多時害已多莫縱頴
鋒爲劔戟好平心地息風波蜂癡剛採花成
蜜蠶死誰將繭織羅不義之財貪得富浮雲
終久待如何
識破窮通造物般空心一片任閑閑圓光上
下千峰月靈相從横七寶山收拾乾坤歸手
掌運般日月撼天關蒼生冗冗無由見一顆
玄珠灼世間
夢斷黄糧萬事休煙波不見蜃雲樓烹成鉛
汞三千日躍出陰陽八百秋劎掛斗南魁北
下氣横天外月稍頭來時携片無瑕鑑高貼
青霄未肯收
錯綜陰陽造化權人心徃徃不安然忽更星
漢爲雲漢時變雪天爲雨天偷暖冰凘浮翠
翼弄寒梅萼鬥芳妍可憐一段長春景誰送
將來世上傳
雲路迢迢信鶴行引吟佳句逼人清梅魂都
被風偷去竹影全因月印成山好只知仁者
樂酒醇優合老兒情共誰同醉逃兵綱閬苑
逍遥樂太平
曾記乘風下翠華香雲宻宻掩龍車因期閬
苑神仙會醉卧山中處士家蝶夢莊周眞可
味鹿疑鄭相愈堪嗟誰能解此玄中趣同泛
銀河月夜搓
勿乏靈源種子孫好留復命與歸根退身莫
引東山妓抱朴休開北海樽紫鳳未乘歸絳
闕烏衣先脫出紅門願君不竊饑民禄隨我
同酬玉帝恩
前生福業自今看再世因縁見在觀三世抱
聦方作吏五生不昧始爲官休將荆棘栽心
地莫縱干戈下頴端提得慧刀歸去好免教
來徃戰饑寒
半醒半醉出神京黯淡江山未放晴法雨暫
隨霖雨沛慈雲閑逐暮雲生人間已壓塵埃
息物外冥滋道力榮道力滋榮塵已息靈臺
境内賀清平
聖德凡情不可齊輕槔徒向海心揮一竿絲
上垂香餌七里灘頭坐釣磯明月滿天紅蓼
岸清風兩袖緑蓑衣水寒夜靜魚不得笑指
長江告式微
兔烏東出又西還轉首流年百與千莫逐陰
魔消玉汞好將丹鼎煉金鉛塵中但恐抽頭
晩物外端宜下手先這叚虛空還打破便應
拂袖入雲巔
澄澄一派舊靈源不屬纖塵點汙間朗朗朗
同明月朗閑閑閑似白雲閑擘開天地牢籠
網躍出陰陽造化關俗境有人聊得悟迴光
對面是家山
眞性元來得自由莫教人事强拘囚是非浪
裏宜緘口名利場中好縮頭妻子冤親還了
了死生途路得休休逍遥碧嶂青松下坐看
殘花逐水流
一丸丹樂久烹成高射崑崙灼灼明伫鼎自
令龍虎伏開爐須遣鬼神驚大包天地應還
窄細入塵沙不太盈頑石點來金可就人收
爭得不長生
鑄就龍泉不記秋護持法性得全周神光出
匣輝烏兔冷焰淩霄射斗牛秉處十方三界
淨揮時百怪萬魔愁來時特奉天都令封與
人間烈士收
黄鶴樓前吕氏家一壺天地老煙霞無形白
鹿調朱鳳有箇烏龜纏赤蛇六月山頭飛白
雪三冬水底長黄芽這些道理人還識陸地
神仙鬧似麻
目對千差物萬般當胷一點鎮閑閑但知得
處如禪月不可空迴下寶山布袖拂開煩惱
障芒鞋踏破死生關當時一著安排定不落
陰陽戲弄間
煙霞縹緲隱仙宫浩氣騰騰滿太空笻荷一
輪河漢月鵬摶萬里海山風靈光返照先天
外圓相含弘大道中更有白元君咫尺世人
冗冗不能窮
進後休貪非理物退時好認本來眞行慈但
積無邊福寡欲休傷有限身緑鬢惟能添白
髮紅塵難再遇青春君還悟徹兹狂語作箇
逍遥物外人
羅浮道士誰同流草衣木食輕王侯世間甲
子管不得壺裏乾坤只自由數著殘棊江月
曉一聲長嘯海山秋飮餘回首話歸路遥指
白雲天際頭
天網穹窿萬象踈一枝松倒華山枯寒雲散
後留殘月臘雪來時向太虛十洞龍蛇歸紫
府千年鸞鳳落蒼梧自從别却先生後南北
東西少丈夫
　　　五言律詩
夜靜寒江上綸收水聚波可嗟香餌少徒看
錦鱗多欲作迴船計其爲逐境何徘徊明月
底空負老漁蓑
欲造修眞趣須憑造化權青龍吞紫霧白虎
噴青煙皓氣騰三界陽光射九泉一丸丹藥
就還與未生前
　　　七言絶句
莫貴榮華戀宰臣林泉到處可潜身君知昔
日逃秦者今作桃源洞裏人
紅門竊利苦張羅來作浮漚去作波直至玉
堂爲宰輔到令誰是漢蕭何
伐盡靈根損盡眞髑髏裏面望精神相逢都
道求仙去蓬島可曾見一人
收得眞精養就丹寸心無礙自清閑功成行
滿思歸日紫鳳銜書到世間
羣陰消盡地雷鳴星斗闌干萬里横唤起純
陽歸正位午前恰聽打三更
一世人身萬劫修何須苦苦爲家愁到頭付
與兒孫計著甚來由作馬牛
龍倦雄吟虎倦哮將軍猶未脫征袍怒風捲
地番天至摇落乾坤殺氣高
打破虛空見便拿拿來最好作生涯不尋面
壁蒙頭趣笑殺西來舊作家
休誇年少騁風流强走輪迴販骨頭不信試
臨明鏡看面皮底下是骷髏
好財心返思眞道看色眸迴望武陵攀桂腕
頭捐玉紐踏雲脚上解恩繩
困民久已䧟刀兵不在顰眉發嘆聲咫尺前
程安穩地只愁人意不清平
木雕泥塑靜中身心境休沾一點塵默默冥
冥無間斷這些風味契全眞
莫問諠諠有市鄽市鄽對面是雲山但能方
寸無纖翳别得壺天一味閑
吏越蕭何值土埋文過子建亦哀哉尋思這
箇荒荒世大底不如歸去來
我愛賢哉白首翁仁人文質又彬彬何縁邀
得乘風去堪與雲山作主人
子孫衣禄子孫求枉了貪心强出頭直待愁
來年月盡恁時平地變荒丘
清貧處下非爲辱顯赫居高未是强試看太
平無事日知他誰在與誰亡
　　　戒酒
切戒酒兮切戒酒一點元光長保守爽然飛
上玉京峯天地釀熟瓊漿有
　　　戒色
切戒色兮切戒色色心纔起元神滅自然夫
婦玉堂中一點精神千丈雪
　　　戒財
切戒財兮切戒財休教苦把世人埋自家七
寶瓊林裏有箇眞人壘玉臺
　　　戒氣
切戒氣兮切戒氣只可綿綿不可廢有朝沖
溢化元神飛上青霄朝玉帝
　　　戒愁
切戒愁兮切戒愁剛貪名利幾時休榮華富
貴都能幾限到頭來怎肯留
　　　心劔
我有龍泉匣裏藏令人肝膽瑩神光一從提
上中宫帳萬里羣魔不敢當
　　　心印
寒光不動自天然應變隨人方與圓印定了
知無那箇這生恰是未生前
　　　心鏡
高掛靈臺久不磨自然影現萬森羅任從塵
翳休吹拂吹拂塵無照甚麽
　　　心燈
一點心燈熖熖生不勞挑撥朗然明得來照
破人間暗獨放寒光滿太清
　　　心月
一輪心月貼天庭兔𩲸蟾魂特地清些小閑
雲難作障通天徹地自圓成
　　　心地
心地無勞苦耨耕靜中獨有道芽生我從塡
得無溝壑穩穩安閑一片平
　　　最玄吟
六年雪嶺爲何因志定調和氣與神一百刻
中都一息方知大道顯三乘
玉皇差我化凡愚滿地蒼生與道踈四季暗
偷身上寶五行明盜臉邊珠
貪名貪利年年有去是去非日日無迴首却
歸三島路免教上帝降天符
九轉烹煎一味砂自然火候放童花星辰煉
出青蓮顆日月臨藏白馬芽
七返返成生碧霧九還還就吐紅霞有人奪
得玄珠餌三島途中路不賒
西方玉女産金苗本是乾坤火自燒水虎亂
雲山下卧火龍散彩海中調
陽魂王盛天非逺陰𩲸纔交地匪遥功滿自
然生五彩騎鸞自在出雲霄
天生一味變三才交感陰陽結聖胎龍虎順
行陰鬼走龜蛇逆走火龍來
嬰兒同與黄金髓姹女時斟白玉杯功滿自
然歸物外人間寒暑任輪迴
星辰聚會入離鄉日月虧盈助藥王三候火
燒金鼎寶五符水煉玉壺漿
乾坤返覆龍行雨卯酉相吞虎放光入室用
機擒捉取一丸丹髓藥純陽
八卦通靈會坎離震兌交時合二儀下手採
時當王取煉烹成熟莫令遲
八十一載在胞中爲煉純陽九九功白日乘
雲歸上界至今遊憩紫微宫
壺中四象自然神只道從民萬古君雖用甲
兵安宇宙兩輪日月徃來頻
豈勞師衆靜乾坤南方北户竟相通此用無
非龍與虎八道神光徹底紅
一一須從一一生眞金交會合相爭陽魂終
處陰須散化出乾坤日月精
五行須是配夫妻坎男離女少人知二體若
交相感合却令丙老是親耆
换骨年年别有方須烹龍虎在中央功成只
是三千日血化如瓊髓似霜
五行精髓一中包特地輪排候火燒直待水
迴神室後定從平地到青霄
北家離象坎家華更便東鄰震内芽每待丙
公相接引必於爐裏厮擒枷
四象循還戊巳尊志修恬澹蓋因君金木併
時交水火一道紅霞接洞垠
愛惜壺中一粒藏鎭丹幽洞在崑山此中不
是凡間藥服了將身列聖班
煉藥功程須九轉虎龍數足火相推一時進
道朝中立猛烈須憑巽户吹
搗和無路合時難志在專心子細觀姹女定
知烏影裏嬰兒只在月輪端
玄中一路更須玄苦苦言來不在言忽若遇
時難取捨無門爭得見根源
養得兒形似我形我身枯悴子光精生生世
世常如此爭似留神養自身
　　五言長篇
　　　百字詩
本性好清靜保養心源定財又我不貪氣又
我不競酒又何曾飲色慾已罷盡見者如不
見聽者如不聽莫論他人過只尋自巳病官
中不係名私下憑信行遇有不輕狂如無守
本分不在他人殻免却心頭悶和光且同塵
但把俗情混因甚不爭名曾共高人論
　　五言律詩
　　　自詠
山仙無人識佩劔入大唐回首南北看無意
却歸鄉昨者尼磨殿早覺掛衣黃風行一陣
黑百鬼盡潜藏
　　五言絕句
　　　琴
七絃飛雅操十指瀉松風唤覺浮生夢亭亭
月印空
　　　棊
黑白心難定何曾對面閑劫中多路險生死
謾雙關
　　　書
惆悵亡周後時儒謾檢尋各生仁與智孰到
仲尼心
　　　畫
可愛丹青手無窮三昧功江山多少景都在
寸心中
　　四言絕句
　　　清
一念不起萬縁何生虛無浩浩月白風清
　　　靜
外境不侵内神自定一點靈光瑩然自靜
　　　道
無爲理深尋之越奥信手拈來是名曰道
　　　德
德亦無形物無不育物旣含榮是爲眞德
　　　行
法界雖弘歷之可越足步清風手携皓月
　　　住
動則難言靜亦無說動靜兩忘中間且歇
　　　坐
心滅寒灰身忘土塊默默冥冥光輝三界
　　　卧
清靜家風希夷妙訣放開四大萬縁齊滅
　　　六言詩
春暖羣花半開逍遥石上徘徊獨携玉律金
訣閑踏青莎碧苔古洞眠十九載流霞飲幾
千杯逢人莫話人事笑指白雲去來
　　　落𩲸歌
落𩲸且落𩲸夜宿鄉村朝遊城郭閑來無事
翫青山悶即街市貨丹藥賣得錢不筭度沽
美酒自斟酌醉后吟哦動鬼神任意日頭向
西落
純陽眞人渾成集卷上

純陽眞人渾成集卷下尊八
　　　七言律詩
功滿來來濟會難又聞東去杏仙壇杖頭春
色一壺酒頂上雲攢五嶽冠飲海龜兒人不
識燒山符子鬼難看先生去後身須老乞與
貧儒换骨丹
金丹一粒定長生須得眞鉛鍊甲庚火取南
方赤鳳髓水求北海黑龜精鼎隨四季中央
合藥逐三元八卦行齋戒興功成九轉定知
入口鬼神驚
碧潭深處一眞人貌似桃花體似銀鬢髪不
斑縁有術紅顔不老爲通神蓬萊要去如今
去架上黄衣化作雲任使桑田變成海一丸
丹藥定千春
罏養丹砂鬢不斑豈干名利住人間巳逢至
士傳神藥又喜同流動笑顔老子道親分付
得少微星許共相攀幸蒙上士甘撈摝處世
輸君一箇閑
誰爲長生俟我哉鍊成眞氣在仙胎盡知白
日昇天去剛逐紅塵下世來白虎行時傾雨
露赤龍耕處是瓊瑰只吞一粒丹砂藥飛入
青雲更不迴
亂雲堆裏表星都認得深藏一丈夫緑酒醉
眠閑日月白蘋風定釣江湖長將氣度合天
道不把言詞問世塗山水路遥人不到茅若
消息近知無
鶴爲車騎酒爲糧爲變長生不死鄉地脉尚
猶縮得短人生豈不使教長簮中徃徃星辰
現帔下時時日月藏時流若要親相見朝朝
不離水銀行
靈芝無種亦無根解飲能餐自返魂但得煙
霞供歲月任他烏兔走乾坤嬰兒只戀陽中
母姹女須朝頂上尊一得不迴千古内更無
塜墓示兒孫
世上何人會此言休將名利掛心田等閑倒
盡十分酒遇興高吟一百篇物外煙霞爲伴
侣壺中日月從嬋娟他時功滿歸何處直駕
雲車入洞天
玄門帝子坐中央得壽明長感玉皇天下山
河和雨露袖中日月混瀟湘坎男迴娉金家
女離女交勝嫁木郞眞箇夫妻能守志立教
牽惹在陰陽
凡骨退來知幾載碧峯高卧餌玄霜青山古
雪圍松榻仙掌寒雲鍊石房貝闕每攀瓊蘂
嫩蟾宫時折桂花香爛然翠錦曾相啓許我
同遊五帝鄉
遥指高峯嘯一聲紅霞紫霧面前生每於廛
市無人識長到山中有鶴迎杖弄玉蟾驅鬼
魅夜煎金鼎煑星辰他時若赴蓬萊洞知我
仙家有姓名
堪笑時人問我家杖檐雲袖惹煙霞眉藏火
電非他說手種金蓮不自誇三尺焦桐爲活
業一壺春酒是生涯騎龍逺出遊三島夜後
無人翫月華
九曲江邊坐卧看一條長路入天端慶雲捧
擁朝赤子瑞氣徘徊處白煙鉛汞此時爲至
藥坎離今日結成丹功能濟命無衰老只在
人心不是難
修修修得到乾乾方號人間一醉仙世上光
陰催短景洞中花木任長年形飛峭壁知龍
骨神在玄宫别有天唯願先生頻一顧更休
玄外問玄玄
玄門玄理又玄玄不死根元在汞鉛知是一
般眞箇術調和六一也同天玉京山下羊兒
鬧金水河中石虎眠要妙能生眞本體精勤
到處自如然
公卿雖貴不曾酬說著仙家便去遊爲挹石
肝逢蜃海因尋甜雪到瀛洲山川醉后壺中
放神鬼閑來匣裏收據見目前無箇識不如
杯酒混凡流
曾朝元始訪仙家恣上崑崙嚥月華玉女搏
攏蒼獬豸山童提揳白蝦䗫時斟海内千年
酒慣摘壺中四序花今在人寰人不識看看
揮袖入煙霞
火種丹田金自生重重樓閣甚分明三千功
行百旬日萬里蓬萊一日程形化陰司無鬼
簿玉都長是有仙名今晨得赴瑶池會九節
幢旛洞裏迎
因看崔公入藥鏡令人心地轉分明陽龍言
向離宫出陰虎還於坎上生二物會時爲道
本五方行盡得丹名修眞上士如知此定跨
赤龍歸玉京
浮生不實爲輕忽衲服身藏奇異骨是非了
達世間人焉能物外通無物共語凡兮情兀
兀獨自行兮輕拂拂一點刀圭五彩分飛丹
走入神仙窟
莫怪愛吟天上詩蓋縁吟得世間稀慣餐王
母洞中飯曾著蓬萊洞裏衣馬踏日輪紅霧
捲鳳銜月角碧雲飛何時再控青絲轡又掉
金鞭入紫微
黄芽白雪兩飛金行即高歌醉即吟日月暗
扶君甲子乾坤自與我知音精靈滅跡三清
劔風雨騰空一弄琴的當南遊歸甚處莫教
鶴去上天尋
春來遊蕩到仙家户列殊常二月花甲子盡
推君行業庚申得遂不須誇各有清靈天外
性肯忘渾濁棄驕奢千日功夫如會得萬年
歸去入煙霞
雲𩯔雙明骨更輕自言尋鶴到蓬瀛日論草
樂皆知味問著神仙盡得名冷夜青龍穿碧
洞枕寒高卧白銀城來春又擬携笻去爲憶
軒轅海上行
龍精龜眼兩相和丈六童男不奈何九盞水
中煎赤子一輪火内養黄芽月圓自解離天
網功滿方知出地羅半醉好吞鸞鳳髓勸君
休更認彌阤
强居此景絶知音野景雖多不合吟詩句若
喧卿相耳姓名還動帝王心道無腰帶獨慵
卧花竹皮冠尚懶簪除此更無餘箇事一壺
村酒一張琴
華陽山裏多芝田華陽山叟復延年青松嵒
畔高柯下白雲堆裏飮飛泉不寒不熱神蕩
蕩東來西去氣綿綿三千功滿好歸去休與
時人說洞天
天生不散自然心成敗從來古與今得路應
知皆出世迷徒終是枉埋沈身邊至樂須攻
鍊物外丹砂且細尋咫尺洞房仙景在莫隨
波浪没光陰
自隱玄都不記春幾因滄海變成塵玉京殿
裏朝元始金闕宫中拜老君悶即駕乘千歲
鶴閑來高卧九天雲我今學得長生法未肯
傳留與世人
北帝南辰掌内看潜通造化暗相傳金鎚袖
裏居元宅玉户星宫降上玄舉世盡皆尋此
道誰人空裏得玄關明明道在堪消息日月
灘頭去又還
日影光中合自然奔雷走電入中原長騎赤
馬居東殿大啓朱門浮碧泉怒拔昆吾歌聖
化喜陪孤月賀新年方知却是神仙物得在
仁人始授傳
六龍齊賀得昇乾頭角潜通造化權眞道每
吟秋月淡至言長運碧波寒晝乘白鹿遊蓬
島夜頂金冠立古壇一載已成千歲藥誰人
將袖染塵寰
五嶽灘頭景象新仁人方達杳冥身天歌運
道三元靜地脉通來萬物生且曉谷神修此
道罷論理性欲尋眞明明說向中黄路霹靂
聲中自得神
欲陪仙侣得身輕飛過蓬萊徹上清朱頂鶴
來雲外接紫鱗魚向海中迎姮娥嫩桂花先
吐王母仙桃子漸成下瞰日輪天欲曉定知
人世久長生
四海皆忙一箇閑人人口内說塵縁知君有
道來山上何似無名住世間十二樓臺藏祕
訣五千言内隱玄關方知鼎貯星辰藥乞取
刀圭一粒看
割斷繁華掉却榮便從初得是長生曾於錦
水留蟬蛻又到蓬萊别姓名三徃徃來無否
泰一塵塵在世人情不知功滿歸何處直跨
蒼龍上玉京
當年詩價滿皇都掉臂西歸是丈夫萬頃白
雲獨自有一枝仙桂阿誰無等閑渭曲漁翁
引醉上蓮峯道士扶他日與君重際會竹溪
茅舍夜相呼
金鎚灼灼舞天階獨自騎龍去又來高卧白
雲觀日窟閑眠秋月擘天開離花片片乾坤
産坎蘂翩翩造化裁晩醉九巖回首望北邙
山下骨皚皚
結交常與道情深日月隨他出又沈苦要目
通雲外鶴直須志鍊水中金丹成只恐乾坤
窄餌了寧憂疾患侵未去瑶臺猶混世不妨
杯酒喜閑吟
偶携琴劔下煙蘿何幸今朝喜暫過比相本
來皆似可針醫偏更效無多仙經嘗讀三千
卷古法曾持十二科些小仙方如不信金階
撒手試看麽
傾倒華陽醉再三騎龍遇晩下南嵒眉因拍
劔流星電衣爲眠雲惹碧嵐金液變來成雨
露玉都歸去老松杉曾將鐵鏡照神鬼霹靂
搜尋水滿潭
鐵鏡烹金火滿空碧潭龍卧夕陽中麒麟意
合乾坤地獬豸機關日月東三尺劎横雙水
岸五丁冠頂百神宫閑鋪羽翠拘神窟自著
金蓮造化功
隨縁信業任浮沈似水如雲一片心兩卷道
經三尺劎一條藜杖七弦琴壼中有藥逢人
施腹内新詩遇客吟一嚼汞添千載壽一丸
丹點一斤金
半醉嵒前度幾秋騎龍駕鳳永無憂王侯宰
相全不愛坎離兩件是奇籌獨坐蓬萊觀宇
宙抽劔眉間海上遊爲見不平心裏事解冤
雪恥取人頭
琴劔酒棊龍鶴虎逍遥落𩲸永無憂閑騎白
鹿遊三島時駕青牛過十洲碧洞逺觀明月
掌青山高隱伴雲頭時人若要還如此名利
浮華即便休
紫極宫中我自知精磨神劔劔還飛先差玉
子開南殿後遣青龍入北微九鼎黄芽棲睡
鳳一軀仙骨養靈芝蓬萊不是人安處只怕
愚人泄世機
回身方始出埃塵造化功夫只在人早使亢
龍抛地網豈知白虎出天眞綿綿有路誰留
我默默忘言自合神擊劔夜深歸甚處披星
帶月斬麒麟
看盡閑閑過落花一迴舞劎一吁嗟常憂白
日光陰促每恨青天道路賒本志不求名與
利元心只慕水兼霞世間萬種浮沈事誰人
達理似余家
日爲陳解月吁丹華夏諸侯肉眼看仁義異
如胡越異世情難似泰衡難八仙鍊就終成
刃四海磨來照瞻寒平却不平千萬萬拍劔
騎龍上九天
别來漲水浸東風醉眼吟情慵不慵轟振乾
坤金劔吼烹煎日月玉鑪封杖遥楚甸三千
里鶴翥秦川一萬重爲報𣈆城仙子道再期
春色會蓮峯
髡頭血滴眼如鐶吐氣雲生怒世間叵耐不
平千種事須期一訣蕩兇頑蛟龍斬處翻滄
海暴虎除時拔逺山爲滅無情兼負義劔光
星染點痕斑
雨雪霏霏天已暮金鍾滿勸撫焦桐詩吟席
上未移刻劎舞筵前疾似風何事行桮常午
夜忽然怒目便騰空不知誰是虧忠孝携箇
人頭入坐中
風霜三尺鬼神愁大袖高冠得自由喜極誇
前歌越曲怒來眉際拔吴鈎自從碧海離三
島不上朱門謁五侯半醉諤然攘臂立問誰
懷抱有冤讎
未鍊還丹且鍊心丹成方覺道源深每留客
有錢沽酒誰信君無藥點金洞裏風雷歸掌
握壺中日月在胷襟神仙事業人難會養性
長生自意吟
鐵牛耕地種金錢刻石童兒把貫穿一粒粟
中藏世界半升鐺内煑山川白鬚老子眉垂
地碧眼胡兒手指天若向此中玄會得此玄
玄后更無玄
箕星昴宿下長天凡景寧教不諤然龍出水
來鱗甲就鶴冲天去羽毛全塵中教化千人
眼世上難知爾雅篇自是凡流福命薄忍將
微妙略輕傳
閑來擺臂入天門拂袂徐徐撮綵雲無語下
窺黄谷子破顔平揖紫霞君擬登瑶殿偎金
久迴訪瀛洲看日輪恰值姮娥纔宴會瓊漿
新熟味氤氲
鲁隨劉阮醉桃源未醒人間欠酒錢一領布
裘權且當九天迴日却歸還鳳毛襖子非爲
貴狐白裘裳欲比難只此世間無價寶不然
火裏試燒看
因思徃事却成憨鲁讀千文第十三武氏死
時應室女陳王殁後是童男兩輪日月從他
載九箇江豬一檐擔盡日無人話消息一壺
春酒且醺酣
垂袖騰騰徹世塵胡蘆携却數遊巡利名身
外終非道龍虎門前辨取眞不覺夢魂朝紫
府數年蹤跡隱埃塵華陰市内如相見不是
尋常賣藥人
萬卷仙經三尺琴劉安聞說是知音杖頭春
色一壺酒鑪内丹砂不點金幾度醉眠山路
口閑來遊釣洞庭心相逢相遇知多少只恐
冲天没處尋
魯戰蚩尤玉府前六龍高駕振鳴鑾指南車
後隨金鼓皂纛旗傍帶鐵冠醉捋黑髭三島
黯怒抽霜劔十洲寒軒轅世代横行後直隱
深嚴久覓難
頭髪蒼浪聲似鍾貌如冰雪骨如松匣中寶
劔時時吼袖裏金鎚逞武風會飮酒時爲伴
侣能吟詩句便叅同年來定赴崑侖宴騎箇
生獰九色龍
神仙户入黃宫闕將相門開白玉京可使洞
中無好景其餘天下有衆生携琴獨步閑隨
鶴匣劎輝霞待斬鯨進退兩楹俱未决憑君
與我指前程
世情陰雨疑相孤電閃雷聲振八都長去亂
山添霧露不來平地救燋枯原融春色留聲
振結構秋風害旅途弄却三間破草舍臨時
看得幾年無
　　　七言絶句
秋景蕭條葉亂飛庭松影裏坐移時雲迷鶴
駕何方去仙洞朝元失我期
捉得金精作命基日魂東畔月華西於中鍊
取長生藥服了還同天地齊
朝泛浮名暮却還洞中日月我爲天匣中寶
劔時時吼不遇志人誓不傳
劔起星奔萬里誅風雷隨處雨聲麤人頭携
到語猶在騰步高吟過五湖
先生先生貌獰惡拔劎當胷气雲錯連喝三
回急急聲欻然空裏人飛落
先生先生莫悠悠道要人傳劔要讎今日相
逢於海畔旋追村酒去同遊
厖眉陡堅惡精神萬里騰空一踴身背上匣
中三尺劔爲天用斬不平人
磨利青風三尺劔袖裏金鎚不亂揮但是讎
人須一報豈教人道不男兒
麤眉卓堅語如雷聞說冤讎便住杯仗劔當
空千里去一更别我二更迴
今朝早起抹漆黑千里報讎同頃刻袖中傾
下死人頭口内猶言道得得
南山東畔忽相逢握手丁寧語似鍾劎術巳
成君别後有蛟龍處斬蛟龍
天下都遊半日功不銷跨鳳與乘龍偶因博
戲飛神劔摧却終南第一峯
朝遊南越暮蒼梧袖裏青蛇膽氣麤三入岳
陽人不識朗吟飛過洞庭湖
學道須教徹骨貧囊中只是五三文有人問
我修行法遥指天邊日月輪
不負三光不負人不欺神道不欺貧有人問
我修行法只種心田養此身
三畒丹田無種種種時須得赤龍耕鲁將此
子教人種不解修持道不生
不用祶媒向外求還丹只在體中收莫言大
道人難得自是功夫不到頭
飲酒須教一百杯東浮西泛自梯媒日精若
與月華合有箇明珠走上來
閃灼虎龍神物飛好憑身事莫相違傳時須
在乾坤力便徹三清透紫微
混元海底隱生輪内有黄童玉帝君白雪神
符潜姹女靈元鎮在十元君
莫怪瑶池消息稀只縁塵事隔天機若人尋
得水中火有箇玉童上太微
偎嵒拍手葫蘆舞過嶺穿雲拄杖飛來徃八
千消半日金州南畔有松扉
趯倒葫蘆掉却琴到行直上卧牛岑水飛石
上迸如雪立地看天坐地吟
瓶子如金玉子黄上昇下降續神糧三元一
會經年靜這箇天中日月長
肘傳丹篆千年術口誦黃庭兩卷經鶴觀古
壇槐影裏悄無人跡户長扃
吾家本住在天齊零落白雲鎖石梯蓬島海
東逾萬里依舊歸來路不迷
蓮峯道士高且潔不下蓮峯經歲月星辰夜
禮玉簮寒龍虎曉開金鼎熱
我自忘神心自悅跨水穿雲來相謁不問黄
芽肘後方妙道通微怎生說
時人若擬去瀛洲先過巍巍十二樓自有電
雷聲振動一池金水向東流
獨自高山望八都黑雲散後月還孤茫茫宇
宙人無數幾箇男兒是丈夫
火輪些小出神州用力般載使鐵牛赤心般
上崑侖頂誰識還丹號紫遊
精養靈根氣養神此眞眞外更無眞仙人不
肯分明說迷却千千萬萬人
　　　五言律詩
二十四神清三千功行成寒雲連地軸聖日
滿天明王子偏冝種金田豈在耕此中眞妙
理誰道不長生
通道復通玄名留四海傳交親一拄杖活計
兩空拳要果逡巡種思杯旋聖錢豈知來混
世不又却迥天
妙妙妙中妙玄中玄更玄動言俱演道語默
盡成仙在掌如珠異當空月皎然他時功滿
後直上大羅天



純陽眞人渾成集卷下















