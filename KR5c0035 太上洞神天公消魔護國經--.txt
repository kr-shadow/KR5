#+TITLE: 太上洞神天公消魔護國經--
#+DATE: 2016-06-11 12:27:01
#+SOURCE: github.com/kanripo/KR5c0035 master bb22ef4c                
二經同卷女三
　太上洞神天公消魔護國經(上中下)
　太上說紫㣲神兵護國消魔經


太上洞神天公消魔護國經卷上
　　　開度品第一
爾時
元始天尊與諸天天帝十方至眞無極大聖
妙行眞人十方得道諸大聖衆金童玉女太

上三師侍衞衆眞在玄都玉京山紫㣲宫内
說法廣度一切衆生是時日月光照天地寧
閑天尊放五色光明遍照諸天無極世界上
至三十二天下至幽冥地獄紳光照耀普濟
無窮令幽顯衆生咸得安穏受諸快樂無有
疾傷天香普熏祥風聿布飢飡金飯渴飮玉
漿餓鬼窮魂皆得滿足神魂超度業報悉原
地獄寧閑仙階漸陟速得離苦面覩天尊上
生華胥常居法會是時衆中有一眞人名曰
無極即從座起身披霞帔手執玉英嚴整衣
冠恭敬作禮禮畢冥心長跪稽首上白
天尊曰臣幸因前福得預斯㑹聞天尊金口
敷闡妙門悉令大地幽顯一切衆生咸得安
穩臣今觀見下方國土一切人民有種種諸
惡或被水災或逢火難或有饑饉或有劫賊
或遭時疫或遇大旱五穀不熟草木燋枯國
界不安人民驚懼種種罪累憂愍在心思欲
救之爲無方便臣今發願救理衆生上黷髙
眞曲垂方便道之利用生育爲先乞濟衆生
令免斯厄是時
元始天尊語無極眞人曰善哉善哉子今能
爲大地一切衆生發大誓願作大利益至心
救護令免災厄利物之功深矣遠矣我今勑
九天緫統三界大魔三五將軍六甲神将天
丁力士妙行眞人慈悲眞人玉清眞人洞皇
眞人百千萬衆玉清神童二十萬衆天靈赤
官功曹主簿長生司馬韓君丈人八百萬衆
天仙地仙三十萬衆威劍神王攝毒神王消
魔神王食邪紳王破魔神王飛仙神王百千
萬衆禁戒三師雲雷風雨閃電諸神遊歴世
間救諸厄難凡有衆生若遇水火之厄但能
冥心至禱開轉此經若遇賊盗當轉此經若
遭時疫當轉此經若遇大旱當轉此經國界
不安當轉此經五穀不熟當轉此經萬事不
諧當轉此經此經若有書冩供養之人自感
九天緫統三界大魔三五將軍六甲神將天
丁力士妙行眞人慈悲玉清洞皇眞人玉清
神童功曹主簿長生司馬天仙神仙咸劍紳
王消魔攝毒食邪食鬼破魔收瘟飛仙神王
禁戒三師風伯雨師雷公電毋千乗萬騎浮
空而來雲集轉經之所乃獲無量之福是諸
惡毒悉皆消滅是諸惡賊悉皆破散是諸疫
毒自得消除水災火厄自然止息國界不安
當得寧靜四夷歸湊異國來朝疫病差除口
舌消滅官橫枷鎻速得解散伏連斷絕邪魔
不興是時無極眞人又白
天尊曰天下之内一切衆生時遭炎早如此
熱惱作何方法乃得風雨調和五穀豊熟
天尊語無極眞人曰子今受吾教法勤而行
之可於髙山或在水岸或在洞穴巖前或在
清淨之地或於觀宇或在家庭建立壇場安
置尊像懸諸旙蓋五色旌幢雜色寳蓋燃燈
燒香沐浴齋戒以諸花果供養廣爲演説啓
設壇場轉經行道上獻
三清上聖玉皇大天帝十方靈寳無量天尊
三十二天帝天父地毋三官五帝九天五斗
九曜衆星及諸仙衆一切靈官并諸龍神作
大利益天尊當遣飛天神王五帝太魔風伯
雨師典雷動霧廵遶世界須臾之間即令風
雨應祈江河溪澗上下田疇令得普潤草木
叢林一切花果五榖之類悉皆生成枝葉茂
盛
元始天尊即說讃曰
北風飄飄至西雲鬰鬰來南丹鳳風翔
東九龍徘徊眞人奉天符部領天雨雷
來蓋崐崙上普潤諸苦黃
是時無極眞人重告
天尊曰臣從無量劫來稀見難遇令曰得聞
㣲妙經典及救治一切衆生種種變化不可
思議是經當何名之臣等如何受持
天尊曰此經名曰
太上靈寳天公消魔護國經开度品子好宣
傳恭敬消戴若有愚人輕賤當墮惡道長夜
受苦是時座中天人仙衆悉皆奉受作禮而
去



太上洞神天公消魔護國經卷上











太上洞神天公消魔護國經卷中
　　　應機品第二
爾時
太上老君於太清仙境靈寳殿中憑几而坐
手執玉塵說法度人尹喜眞人十方仙衆金
童玉女執節捧香列侍左右時有頂門金闕
郎中引一靈官捧一朱書青函於瑶池前奏
對奏訖進函逡延而返於是君喜眞人前進
作禮上白
老君曰喜侍太上迄至于今凡是衆仙朝會
諸天敷奏自有眞儀適見金闕郎中引一靈
官至瑶池前奏對進函逡廵而去喜愚昧不
敏伏願聖慈曲垂宣示
老君曰汝能發問吾願應機此乃世間劔州
臨津縣奉道佩籙修金丹弟子王法進修靈
寳天公道場齋一曰一夜言功拜章飛龍驛
騎騰逹上奏至于頂門是時金關郎中依儀
引見故也
老君曰夫天公齋者出於九等齋科告謝之
格所以世間善信男女悟大道生成感乾坤
覆𢧐二元上燭五行下滋寒暑相推水火相
濟分五土之利順四時之宜上奉天眞下滋
長㓜一家冨樂萬類從心神明護門邪精伏
匿毎六齋十直之月選擇良辰精潔宅字法
天像地懸像掛旙建設道場中設三淸玉皇
次設十方上聖五方五帝三元三官三十二
天天皇地后諸天列宿三界群仙風伯兩師
雷公電毋虛空監察太歳尊神伏羲神農左
社右稷財庫保命延生名山大川五嶽四瀆
四直使者土地靈官奏事監官衞璮場將吏
一家精潔冥掛至誠請正一三洞法師或三
人五人七人或一曰或三日以時新五果茶
酒香華蘋藻齋羞淨巾鎭信銀錢雲馬命米
紋繒然燈燒香依法行道壇場告畢言功賞
眞拜表投詞仰祈福祐以憑四直使者上章
詞靈官奏事監官驛龍騎吏騰逹章表上奏
三淸三淸録言舉功遷善勑下三官九府五
帝考官彼境仙官城隍杜令司命司録土地
之神咸奉天符擁護修齋之所以此之故故
有是焉尹喜眞人與諸仙衆一切禮謝重白
老君曰靈寳天公齋者果感靈驗深不可詳
未委此齋由何而有喜愚未悟願聞聖言
老君曰吾昔在三淸境上觀見世間一切衆
生因時澆瀉大樸漸散下民失道邪風勃行
不敬二儀猒患風兩棄賤百榖枉費絲綿不
孝不慈不仁不義專事邪教妄祀鬼神嫉賢
垢能慳貪媱欲不崇大道害物傷生致使鬼
神害盈天地降丧水火相繼五榖不滋疫毒
流行瘟魔競起萬民塗炭怨天尤地哀愍衆
生不悟罪福遂說三十六部尊經演三洞上
淸寳符設九等齋科述九轉丹訣俾一切衆
生因經悟道佩籙除邪持齎窻眞修眞鍊行
歸眞得道乃長生夫三十六部尊經者太
上靈寳洞眞十二部也太上靈寳洞玄十二
部也太上靈寳洞神十二部也凡三十六部
計一百八十八萬四千二百二十卷洞眞十
二部者言天地造化隂陽岀沒九轉還丹金
液鍊形飛仙之道也洞玄十二部者言消災
治病謝過祈禳濟度薦拔存亡之道也洞神
十二部者言治國治家修身之道也三洞靈
符者上清部中法部正一部也九等齋科者
三九二十七等也太眞齎金籙齋玉籙齋明
眞齋自然齎黃籙齋三元齋塗炭齋洞神齋
神呪齋九天齋指教齎正一齋天寳齋九幽
齋五鍊齋太平齋太一齋八帝齋三皇齋上
淸齋大洞齋金房齎北帝齋五帝齋化胡齋
靈寳齋天公齋皆因其事隨而修之惟金籙
玉籙九天齋者是
帝王之齋非臣庶所修也黃籙齋者則廣救
三塗遐被群有薦拔存歿也靈寳天公齋者
則荷大道生成酬乾坤覆載解百生過咎祈
未來福祥希風雨順時百榖豊稔除瘟滅毒
降福延齡凡修此齋者切須滌慮凝神効心
誠懇福徳立降如響應聲也是時
老君重謂君喜曰昔我祖師
太上元始天尊與玉晨大道君處三清之上
觀見西域于闐等八十一國禀西方金精之
氣其臭羶其性獷烈躭婬好殺殘害生靈不
君不臣不父不子酷虐無量罪業轉深吾受
元始大道金口之言令往西域化胡至函谷
關汝爲關吏吾見汝性命合道專一崇眞遂
授金丹於汝千日功就期於大蜀普羊肆與
汝白日昇天經歷九天上朝
玉皇汝雖得道未暁
元始大道㣲妙通變之由汝當至心當爲汝
說昔天地未分日月未明星辰未敷萬物未
眹浩浩蕩蕩沌沌蒙䝉於是
元始天尊生於天地之先無祖無宗凝然獨
化無名無象㣲妙玄通變化無窮深不可測
遂生一氣孕育五行五行相生院生天地天
地既判動植流形故天得一氣上澄爲天地
得一氣下凝爲地中和一氣化生萬靈日生
於陽精月生於隂魄安東斗於東方五行屬
木主奉發生設南斗於南方五行屬火主夏
長養布西斗於西方五行屬金主秋成熟建
九斗於北方五行屬木主冬收藏排中斗於
中央五行属土主於四季萬物得土自然化
生五斗旣敷衆星列位天文垂象而豈徒哉
明顯木火金丹之道見之者昌爾時
老君而說讃曰
天地之前元始上仙無宗無祖獨化凝然
孕生一氣五行爲先濁氣爲地淸氣爲天
中和爲人散爲山川星辰列布日月髙懸
木星東上金星西邊北斗坎位南斗離偏
春夏秋冬逓互推遷金自水生與木相連
火生其土相逆相憐九還七返配之在天
見之者昌鍊之者仙至道深妙玄之又玄
老君曰元始天尊以一炁生三炁三炁生九
炁三炁者玄元始也以玄一之炁化爲玉清
聖境大羅之天瓊樓寳殿玄都玉京紫嶽宫
闕太上元始天尊都馬號龍漢之劫又以元
一之氣化爲上清眞境禹餘之天玉樓瓊殿
寳樹爲林玉晨大道君都焉時號赤明中劫
是時太上道君師資元始天尊元始天尊於
始青天中召十方無極聖衆於寳林之內證
度説法傳道又以始一之炁化爲太淸仙境
珠樓金關七寳爲殿是吾之處也時號開皇
今劫吾又師資玉晨大道君其三淸三聖各
相去一劫化生號三清上境大羅天中玄都
玉京也又三炁各生三炁化成九炁以成九
天三清之外又列九天九天帝君居馬九天
仙號曰
　　第一鬰星無量天
　　第二上上襌善無量壽天
　　第三梵監須延天
　　第四寂然兜術天
　　第五波羅尼宻不驕樂天
　　第六洞元化應聲天
　　第七靈化梵輔天
　　第八髙虛淸明天
　　第九無想無結無愛天
九天之外別有三十二天三十二天帝居焉
　　東方八天仙號曰
太皇黃曽天太明玉完天淸明何童天
玄胎平育天虛無越𢖍天太極濛翳天
元明文舉天上明七曜摩夷天
　　南方八天仙號曰
赤明和陽天玄明恭華天耀明宗飄天
竺落星笳天虛明堂曜天觀明端靖天
玄明恭慶天太煥極瑶天
　　西方八天仙號曰
元載孔昇天太安皇崖天顯定極風天
始皇孝芒天太皇翁重浮容天
無思江由天上揲阮樂天無極曇誓天
　　北方八天仙號曰
皓庭霄度天淵通元洞天太文輸寵妙成天
太素秀樂禁上天太虛无上常融天太釋玉隆騰勝天
龍變梵度天太極平育賈奕天
雖有諸天猶拘劫運於是玉晨道君撰元始
靈書四篇凝雲作篆毎字方廣一丈八角垂
芒一篇鎭東方八天一篇鎭南方八天一篇
鎭西方八天一篇鎭北方八天以此保制劫
運使天長存
　　　東方八天靈書曰
亶婁阿薈無惒觀音須延明首法攬菩曇
稼那阿奕忽訶流吟華都曲麗鮮菩育臻
荅落大梵散煙慶雲飛灑玉都明魔上門
無行上首回蹠流玄阿陀龍羅四象吁員
　　　南方八天靈書曰
南閻洞浮玉眸詵詵梵形落空九靈惟前
澤洛菩臺緑羅大千渺莾九醜韶謡縁邅
雲上九都飛生自騫那育都馥摩羅法輪
霐持無鏡攬姿運容馥朗廓奕神縷自宫
　　　西方八天靈書曰
刀利禪猷姿泥咎通宛藪滌色太眇之堂
流羅梵萌量蔚蕭嵎易邈無寂宛首少都
阿濫郁竺華莫延由九開自辯阿那品首
無量扶蓋浮羅合神玉證長桑相空度仙
　　　北方八天靈書曰
玃無自育九日導乾坤毋東覆形攝上玄
陁羅育邈眇氣合雲飛天大醜緫監上天
沙陁劫量龍漢瑛鮮碧落浮黎空歌保珍
惡奕無品洞妙自眞元梵恢漠幽寂度人
由是曰月運行星辰列照五行迭用四序調
流一畫一夜一寒一暑雷公電毋風伯雨師
仰順天常各司其局讃曰
玄元始炁自道而生三炁變化化爲玉京
瓊樓玉殿寳樹崢嶸大羅天主三清都馬
三清仕師三劫乃全三炁仍引又生九天
九天應變三十二天七寳爲殿鎭玉之爲
保制劫運使天長年曰月運轉星宿聮綿
五行無忒四氣相宣一晝一夜無黨無偏
雷公電毋風伯兩師奉承天命各司其司
玉燭既調萬物咸滋至道天地功深無私
太上洞神天公消魔護國經卷中















太上洞神天公消魔護國經卷下
　　　　統御品第三
老君曰天公者天道公平無私也天父地毋
玉皇大天帝也天地萬物既備
元始大道退居無爲遂命玉皇統衘三界覆
育蒼生公平無私也命地毋爲地后勑天官
司天費勑地官司地府勑水官司水府又列
四瀆五嶽名山大川洞府福地各勑仙官而
主領又遣司命司録曰遊月行年月曰時四
直使者虛空監察當境主司土地山神分司
列職廵遶天下紏察是非故人間天子法象
天地乃於中原建邦設都外布九州百郡四
夷八蠻設春夏秋冬四時之官三公九卿文
武百僚分司列職統衘天下夫天子者非世
間之人也亰眞元精一之炁歴代降生在仙
爲上仙在宿爲上宿皆受大道玉皇之命承
運而下降承運而上昇皆天之歴數也是故
北辰在上而衆星拱之天上有帝座星后妃
星太子星庶子星三台星内座四輔星諸候
星君基星臣基星民基星文星武星下有萬
物上應萬星天地實大道之子萬物實大道
之孫大道爲天地之始二儀爲萬物之根隂
陽升降天地氣通然後播種百穀普濟蒼生
大道乾坤功深莫測潜養萬物不徳不仁萬
物知歸其功不宰故齋直以報大道天地之
恩讃曰
天父地毋后土玉皇天地既立三清退藏
玉皇承命統衘萬方天地水府三官主張
嶽瀆洞府衆仙之房司命司録曰遊月行
年月日時四直神王巡遊天下紏察不祥
人間天子建國立邦仰觀俯察乃搆明堂
法天象地背隂向陽九州萬國四夷遐荒
三台四輔文武百僚分司列職以收萬方
無爲無事凝冕垂裳上仙上宿下爲帝王
承天歴數上下無常北辰在上三台在旁
后妃太子諸侯百王天子穆穆諸侯煌煌
下育群品上奉天蒼功格天地降福降祥
雲行雨施普潤無疆百榖有收萬物無傷
大濟衆生千倉萬箱大道天地玄功無量
故設天齋以賀平康
老君曰夫人者皆稟妙道天地之氣而生故
頭圓象天足方象地肉象土骨象石氣象風
血象水眼象日月髮象草未聽象原洞言象
雷呌寤象晝寐象夜行象雲坐象山喜象晴
怒象雨五臓象五行四肢象四氣九竅象洞
穴以應陽之數也且人生四肢五臓六腑動
靜喜怒旣象天地豈不是妙道天地之氣所
生哉
老君曰凡人受胎即天降司命司録常來擁
護以至生下男則萬神稱善女則萬神唱恭
籍係三元名書上帝東斗注筭西斗記名北
斗落死南斗上生元辰保命中斗延齡大道
生之至徳畜之五行成之髙天覆之厚地載
之曰月照之星辰祐之神明護之四氣運之
風雨潤之絲綿夜之人倫奉之大樂和之大
禮檢之大君臨之大道天地生育之功妙矣
哉大矣哉至矣哉凡厥衆生若悟此者咸宜
至心奉道篤敬天地父母曰月星辰上順天
常下分地利父慈子孝兄友弟恭爲臣克忠
爲君克聖大道垂祐天地降祥金液錬形長
生乆視若輕侮大道不敬天地棄賤五榖枉
費絲綿背道崇邪媱慾殺害訶風罵雨訾毀
經文者則道不生天不覆地不載日月不照
星辰不祐神明不護四氣不運風雨不調五
榖不養絲綿不夜人倫不奉大樂不和大禮
不檢大君不臨貧窮下賤疾病纒綿受業將
盡司殺來誅既謝人寰沉淪地獄受諸苦掠
痛毒難忍熱抱銅柱寒卧鐡床鋸刀傷吞
火食炭永墮惡趣無有出期吾令爲汝及一
切衆生説此妙經敬而奉之勤而行之即說
讃曰
大道乾坤生育爲理人及萬物咸禀一氣
言之爲常驗之乃貴頭圓象夫足方象地
肉土骨石氣風血水聲象雷鳴髮象草矣
隂霾爲怒晴明象喜晝則象寤夜則象寐
動似雲行坐如山止五臟四肢五行四炁
擾擾蒼生戴髮含齒大道乾坤生爾育爾
一切衆生退而自省男女媾精胞胎始營
司命司録衞而降靈父之天氣母之地精
十月脱胎子毋分形男則覆生女則偃生
男則萬神稱善女則萬神怡情上係天曹中係星辰
三元掌籍五帝司迎東斗主筭西斗記名
此斗落死南斗上生元辰保命中斗延齡
道德生育天地覆載三元照曜晝夜相代
四時五行物無不賴五榖資生絲綿被體
和之以樂檢之以禮天子稷穆人倫濟濟
天地大道功深無裏上孝父毋下友兄弟
用天之道亦無災沴勤奉天地長生罔逝
反此而行致遠恐泥貧窮下賤疾病迍滯
贜滿罪定司殺來制沉淪地獄永謝人世
萬劫受殃莫之可計善男善女邪心永誓
老君曰言此緾尊貴乃衆生謝過祈恩修眞
之要可以本命元辰四時八節六齎十直之
日或禳水早或祈五榖或祈福祐或謝過消
災或解呪詛隨其所願䖍心至禱請正一三
洞法師或一或二或三或五或七人隨力建
功轉誦此經修齋行道福德立降消諸不祥
或於三春天地發生之時或於秋冬萬物成
熟之際焼香修奉開轉此經以荷大道天地
生育之功天能聽卑道能通感録茲至禱咸
賜福祥玄理深㣲威恩莫測敬之哉敬之哉
凡修天公齎直須齋潔預禁葷辛掃洒宅院
是事精潔大道天地鍳録誠懇切忌使常用
之物及孝斗孕婦雞犬僧尼不潔之物犯傷
天眞大道天地賞罰無私恭慢之應威不可
當凡齎科供養之具直須事事豊足若稍輕
慢上帝不歆反成殃累一切男女敬而愼之
此天公勑邪神呪若有信心奉道善信男女
凡欲持課先須燒香頂禮冥心
三清上眞諸天天帝天父地毋日直香官土
地靈祇然後叩齒三通誦之七遍自然靈應
感徹天眞護持百邪不干萬罪消滅也
太上說經既巳尹喜眞人及侍衞仙衆一時
頂禮恭敬再拜動而奉行
太上洞神天公消魔護國經卷下(终)





