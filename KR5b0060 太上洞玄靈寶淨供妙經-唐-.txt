#+TITLE: 太上洞玄靈寶淨供妙經-唐-
#+DATE: 2016-06-11 12:26:54
#+SOURCE: github.com/kanripo/KR5b0060 master d77cd085                
太上洞玄靈寳淨供妙經
爾時太極左仙公於若耶山崇髙之頂最極
雲峯精思靜處永息六塵内虛沖素身心不
動亦不縁馳是七日中而得寂定來日午時
忽聞上方鍾鼔亂嗚浮雲之際作天大樂俄
頃之間天雨香花乃及大花或復小花花皆
百葉縱廣圓大有如車輪大小不定色相無
常或青或黃或朱或紫或成七寳種種變異
殊妙希有是諸天花非可具顯復有諸香末
香珠香百和之香七寳香等如是諸香香皆
衝天其氣苾芬亘滿山林爾時雲中復有五
色飛雲八景輦輿神仙眷屬三萬人俱是諸
仙等皆善智慧明了辯才六通成就不可思
議見三輿内並有眞人項負圓光光皆五色
晃曜虚空首冠寳冠衣皆雲錦金鏤莊嚴珠
皆明月用爲纓絡三十二相八十種好顯照
淨明各乗輦輿而住於前第一寳輿眞人自
稱名曰我鬱羅翹第二玉輿眞人自稱名曰
我光妙音第三縁輿眞人自稱名曰我眞定
光三眞同聲讃言善哉善哉善男子汝於無
量無邊之劫建大精進常行忍辱運慈悲心
得於今日不縁他事身心不動得無我心旣
無我心亦無他心旣無他心亦無别心旣無
别心得平等心善男子汝於此山得無是心
成就道果不可思議我等今者奉
天尊言聞子功德滿於世界上應諸天令我
來此與諸眷屬證明實行咸就子道使諸來
生得有所知使諸來生得入法城使諸來生
得無相法以是因縁故來而降是時仙公即
從座起頭面著地聽眞人鬱羅翹說言巳畢
良乆乃起作禮而言云何大眞光相如是復
雨香花種種變異瑞相如此不審今日是何
因縁以何義故曲垂恩逮乃至如是特願大
眞示我令悟决了因縁當令愚瞽覺曉諸縁
必竟成就無上道果爾時第一眞人鬱羅翹
言善哉善哉善男子汝昔所願爲念云何仙
公曰實緘在口未敢便言大眞曰我今來者
成就子願欲使將來輿大法橋作大舟檝開
大因縁弘大功德以是義故而降此也仙公
復起作禮而重白言眞人大師悟我愚蒙欲
有所問未敢諮請唯願大眞採我鄙言眞人
曰大善大善隨汝所問仙公曰我巳今七月
七日於一念中觀見十方是諸地獄幽䰟餓
鬼吞火食炭履陟刀山頭手異處或身入𨰚
湯五體爛壞無復鬼形諸苦諸痛不可思議
法界中苦實不能加而我一念見如是苦不
覺身體百節毛孔並皆流血有如支解是昔
所念具如今言不審大眞作何功德能救如
是一切幽䰟得無煩惱具諸飽滿而得解脫
爾時眞人得斯語巳彈指歎言善哉善哉善
男子作如是言實不可思議吾今告子諦而
聽之當爲汝說是大眞人即告言曰唯三元
告日五臘節者總名八日能於玄壇精舍奉
請道士宿宵行道及供香油作諸甘果積聚
爲山隨其大小或復柈合種種荘嚴上獻
天尊因此慈悲惠及十方無量無邊地獄囚
徒餓鬼皆得解脫若犯重罪謗於大道及毀
諸經淨戒道士是名重罪若殺父害母攻伐
師主謀逆國君亦名重罪若犯此罪由得暫
時應其供獻而得解脱若罪輕者因此供獻
宿宵行道永得解脱俱時飽滿善男子善弘
建之福使來生慈悲道士及孝子皆得餉於
先人或亡父母姊妹弟兄皆得解脱飽滿無
飢若不同此八日不奉餉先人者即爲不孝
告諸來生勤修淨供非但鬼神而得解脫見
世之人財寶增益不爲七世先人之所傷害
非但七世先人不能傷害一切鬼神外魔鬼
賊不能傷害何以故世間凡夫或於所見求
諸魔鬼祠祭先人不依八日而祠餉之畨悞
先人而更得罪何以故祠餉不依八日則䰟
靈飢餓於飢餓中即生傷害招引外魔合爲
凶害若祠餉得所依於八日則先亡歡恱不
爲禍害一切魔鬼賊等不能爲害理𦤺如是
仙公又言善哉天眞向所說者淨供獻大而
可知云言八日未辯是何賜垂分别
眞人言是八日者正月十五日七月十五日
十月十五日是名三元之日復有正月一日
是名天臘五月初五日是名地臘七月七日
是名道德臘十月一日是名民歳臘十二月
遇臘日是名王侯臘是名而言總名八日若
非八日而祠餉之終不得達罪福之報眞如
前說善男子堅持在心吾今説者是上三天
之所科格紫書金題天地常儀不可思議可
不尊重善奉行之
第二眞人光妙音告仙公言善哉善哉善男
子功德巨大不可限量我奉
天尊言今我與諸神仙眷屬降於子耶何以
故爲不可思議故爲無所得故善男子向所
說者見名八日不可思議名八解脫當於此
日卯時安六道座清淨香湯及諸衣服卧具
甘饌飲食次第安之道士於道場中所清旦
奏沐浴章表一道午時行道懴謝施主等家
先靈巳徃皆於今日解脫清凈仙公曰善哉
大眞能爲一切衆生開解脫門爲無所得迂
降此耶不審今說六道爲是何道請具說之
眞人曰一者天道二者人道三者畜生道四
者神道五者鬼道六者地獄道是名六道善
男子善緘在心可不遵耶復次
第三眞人眞定光言善哉善哉善男子是八
日者二大眞人具說巳竟功德次第理大分
明吾今最後說大因縁使欲告子子欲聞耶
仙公作禮而起自言慈悲廣被不棄凡夫今
日踊躍非意能陳特願大眞照我愚蒙豈煩
諮請眞人云我等奉
天尊言實爲過去重成就子心云何不說若
不說者即墮無明斷眞道種且子徃劫因修
功德成辦云何不說善男子向言供獻功德
因縁有二種意何等二種一者住相供獻名
爲有盡二者不住相供獻名爲淨供名爲無
盡何以故譬如江海之水輪轉無窮是故此
經明無盡義亦復如是又如虛空無邊無際
不可限量是故我今明無盡義亦復如是若
江海之水輪轉有盡是故我今明無盡之義
便應有盡若虛空江海畢竟不可得知多少
邊際故示無盡之義亦復如是善男子復應
須知有盡之義辯了分明夫有盡者譬如有
人誦諸經句一句兩偈從三至四乃至百千
萬億之句亦不爲多何以故若爲他說不盈
數歲便爲有盡是故我今明有盡之義亦復
如是復如有人得大王位冨貴累世金銀瑠
璃珊瑚琥珀金剛諸珍鱗甲等寳滿一城中
亦不爲多何以故若用布施不盈旬朔便爾
有盡是故我今明有盡之義亦復如是若誦
經句口說無盡及諸珍等手施無窮是故當
知我今說者住相供獻名爲有盡何以故夫
一切有限之物施隨日消無限之物非劫能
盡是故我今明有盡之義必竟如是善男子
理趣皆然非但此供功德如是凡爲齋者一
㑹宿宵亦復如是可不勤行若能常勵其心
行不住相善知無盡義者决定今汝成無上
道何以故無我身故無我心故旣無我身即
無我心旣無我心亦無他心旣無他心諸心
即滅是名清淨得無心定得無我定善男子
今復决了斯言若有我心息於他心即我心
不滅是名得身心無我未得身界無我若欲
求法界無我者應須當知本無今無旣知本
無今無即知亦無法界法界旣無則不生不
滅不生不滅是故當知亦非不生亦非不滅
所言不生不滅者何以故爲說法故是故云
言不生不滅得如是理則名能爲淨供則名
爲得法界無我則名爲得法界清淨善男子
我今最後說者並是徃古無量無邊天尊眞
人仙眞聖道并及十方諸大力鬼神王等之
所履行得無上道子於今雖不名編然位號
曰太極左仙公仙階之大今可不履行必定
當得登眞人聖具足六通成無上道爾時仙
公即從座起作禮謝言我今頓遭大眞賜如
是言實爲希有我從無量劫來行諸功德亦
遇仙人常爲我説小乗小智養生之法未有
如今大眞所說微妙無邊無際不可思議我
今結累由如乆積凝冰一旦逢火釋然消解
無復遺餘我今無滯亦復如是復如法解賣
兒父母兄弟四人悲號不可思議不期須臾
金銀諸庫悉皆盈滿遂得兒還歡喜無量我
今歡喜亦復如是又如昔日國王有女名曰
絓音六極不言棄之深山飢餓困乏性命惙
然逐感眞人下降示之於是病便即愈具足
能言而得飽滿歡喜無量我今歡喜亦復如
是特願大眞命諸靈駕暫停林藪希未便騰
大眞言我等今去不乆便來别言巳畢是三
輿輦次第而去諸仙伎樂導從騰空至於雲
表俄頃之問不知所在仙公敬而奉行至十
五日謹依說法弘建淨供具如威儀作大果
山山高丈八種種莊嚴微妙希有諸雜甘果
徧滿山林及諸米飯亦復甚多是日午時十
方地獄六道含靈身相各異無量無邊俱來
集㑹是諸鬼中有一大王王名大威前進與
諸鬼等俱時作禮同聲讃言善哉善哉大威
王言淨界道士能爲我等開解脫門得於今
日是我眷屬非我眷屬無量無邊並來雲集
俱蒙清淨而得解脫若非淨戒慈悲何能爲
我是諸眷屬營建淨供唯願法師不乆成就
大仙證無上道及諸天人畜生神鬼地獄幽
䰟並同斯言是言巳畢皆沐浴香湯衣服莊
嚴依位而坐飲食具足午時了竟大王與諸
眷屬各辭仙公言法師善哉善哉不可思議
我等因此慈悲有無量䰟靈而得解脱作斯
言巳稽首而去仙公告諸來生善男子善女
人我於無量無邊劫來至於今日始蒙大眞
說此要言不可思議雖前奉大眞授我獻經
其議少略不頓如今説諸因縁其義深遠乃
至如此復見有經名曰大獻直說三元不明
八日不説功德廣大如是無邊無際不可思
議善男女等可不尊奉若能遵敬奉行此經
是人名曰孝子報其父母生長之恩非但胎
生父母亦得報其眞父母也得報眞巳漸階
道果若有誹謗不信不餉先人是名不孝違
眞父母何以故若不餉先人鬼䰟飢餓是名
不孝旣不孝巳旣生誹謗若誹謗巳則誤先
人是亡父母受諸苦惱其身現世魔王鬼賊
之所傷害風癩之病諸苦痛者具足受之将
來男女明各愼之


太上洞玄靈寳淨供妙經(終)





