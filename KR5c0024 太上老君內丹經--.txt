#+TITLE: 太上老君內丹經--
#+DATE: 2018-05-12 10:21:49
#+SOURCE: github.com/kanripo/KR5c0024 master 4bfb445b                
太上老君内丹經
老君曰夫學長生久視不死之道先須理心
正行然後習氣道則有三上有還丹金液中
有神水華池下有五金八石術亦有三上有
神仙抱一中有富國安民下有强兵戰勝若
得其一萬事畢矣神仙抱一者玉爐烜赫姹
女端嚴嬰兒含嬌深根固帶五行匹配八卦
相連此之謂上也富國安民者龍盤金鼎虎
繞丹田黑白眞金鉛汞至寳水火旣濟日月
騰輝一片火輪九年丹竈此之謂中也强兵
戰勝者一殿恢張三峯蒼翠表夫妻之心意
放龍虎以徃來雨湊玄關一泥丸道此之謂
下也
老君曰夫煉大丹者精勤功行清靜身心僻
靜深山幽玄石洞絶於鷄犬㫁却是非不覩
外物不聽外聲一心內守無勞外求大凡修
道必先修心修心者令心不動心不動者内
景不出外景不入内外安靜神定炁和元炁
自降此乃眞仙之道也
老君曰聖人以身爲國以心爲君心正則萬
法皆從心亂則萬法皆廢復以精氣爲民民
安則國覇民散則國廢
老君曰修生之法保身之道因氣安精因精
養神神不離身身乃長徤凡修大道利於生
靈之性發人智見使人達道得天冲虚之氣
也
老君曰心有所愛不用深愛心有所憎不用
深憎如覺偏頗即隨改正處富者勿謂長富
居貧者勿謂長貧貧富之中常當奉道道不
在煩心不可亂勿思衣食勿思嗜慾勿思名
利勿思榮辱抱一守中自然之道也
老君曰夫煉大丹者固守爐竈返老還童功
成行滿氣化爲血血化爲精精化爲髓一年
益氣二年益精三年益脉四年益肉五年益
髓六年益筋七年益髮八年益骨九年益變
形神身中有三萬六千精光神居身不散身
化爲仙足下雲生頂中鶴舞號曰長生修功
不怠關節相連五臟堅固内炁不出外炁不
入寒暑不侵兵刄不傷昇騰變化壽齊天地
玉女侍衞玉童相隨上佐
玉皇下度黎庶號曰眞人
老君曰玄中有玄是我命命中有命是我形
形中有形是我精精中有精是我氣氣中有
氣是我神神中有神是我自然之道也
老君曰長生之體久視之門洗心易行乃成
正眞然除想化物要淨六根邪魔逺離衆病
無因通幽顯聖無不成眞須明恍惚輔弼帝
君太上曰自已三清何勞上望自巳老君何
勞外覔知之修煉謂之聖人矣
太上老君内丹經










