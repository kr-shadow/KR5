#+TITLE: 悟真篇註釋--張伯端
#+DATE: 2016-06-11 12:26:49
#+SOURCE: github.com/kanripo/KR5a0146 master 47ccf59f                
悟眞篇注釋序吕一
夫子嘗謂余曰天台仙翁道成授命紫陽眞
人之號於上帝默相皇家時嘗隱顯於世人
莫之識也翁少偕我祖肄業辟雍唯翁不第
夙挺靈根因翫佛書忽生擊竹之感頓悟無
生直超眞空清靜性海晚景遇青城丈人於
成都盡得金丹之奥旨洞曉陰陽互用之機
天地反覆生成之理故能修眞復命昇入无
形抱一明心咸臻空寂是以形神俱妙與道
合眞變化無窮普現法界即兹妙用廣度羣
迷逮今而有遇其性命之道者誠爲鮮矣元
豐間與劉奉眞之徒廣宣佛法以無生留偈
而入寂奉眞之徒焚其蜕獲舍利千百其大
如茨後七年奉眞之徒至王屋山復會仙翁
如故此以示其形神俱妙也性命兩全之意
仙翁藴性慈仁慷慨特達窮理盡性以至於
命三宗一致妙用無殊不欲獨善諸身故作
悟眞篇提誨後學先以神仙命道誘其修鍊
故以命金丹之術首詠是篇終以眞如空性
遣其幻妄故以禪宗詠其歌詩畢其卷末金
丹之要以二八眞陰眞陽之物立爲爐鼎取
先天之一氣歸斯爐鼎之中變成一粒大如
黍米號曰太一含眞是以首立七言四韻一
十五首以表二八眞陰眞陽之數五言一首
以表太一之一粒既得一粒餌歸丹田然後
運火依約六十四卦而行之故吟成絶句六
十四首以按周易六十四卦其運火之功有
十月并沐浴共有一十二月又續添西江月
一十二首以應周天之歲紀十月功備胎圓
而成化爲純陽之氣故總吟成律詩八十一
首以象純陽九九之數形化氣矣然後抱元
九載鍊氣成神以神合道故得形神俱妙妙
而无形神與道合冥而不測是以神形命性
悉居於究竟空寂之本源也故以禪宗性道
畢其卷末者也故上皆取金丹大旨次序如
此若乃藥物火候口訣皆寓意在歌詠之中
覽者可尋文而解悟自後傳之浸廣文理頗
有不同又多錯謬唯龍圖陸公之孫思誠之
家其本爲眞此乃仙翁親傳之本也仙翁亦
自序其所得之詳於卷末矣愚因遊於洞天
得斯眞文改而正諸始悟仙翁所作之意次
序篇章取金丹之法象其言雖約而義理該
著寓意雖微而比類親切誠爲後學之眞規
群經之要覽今夫學者多取旁門非類而證
之或以天庭至寶玉壺金丹温元靈丹之類
妄亂穿鑿終莫證其深根固蒂而具者又有
葉文叔者以太極大衍之數釋而辨之復撰
圖附於卷末謂之悟眞篇外傳此乃簾瞻幙
影定馬爲乾非惟紊亂眞經而使學者愈增
疑惑噫仙翁有言曰不解自思己錯更將錯
路教人誤他永劫在迷津似恁欺心安忍非
文叔之謂乎焉知金丹一粒即太極之一炁
也聖人假借二八之物采其氣於一時之中
變成一粒餌之則立躋聖地仙翁曰一時辰
内管丹成又曰一粒金丹吞入腹始知我命
不由天豈虚言哉文叔不達斯理反以一時
爲非若非止用一時而言之是非三年必九
載矣爲至簡至易而仙翁有都來片餉工夫
永保無窮逸樂之語哉又以一粒而爲一日
之丹妄引眞一子有日食一粒之説然則三
年九載必食千有餘粒豈仙翁特以一時之
語誑人乎舉此兩端足知文叔不得金丹之
術明矣是以妄亂箋注紕謬非一殊不知太
極大衍之數其實運火託象之時也若託象
求金丹之至道是猶象龍致雨畫餅充飢不
亦難乎愚固不敏陪仙翁之遺躅既承眞廕
寅夕不忘安敢坐視紅紫亂朱而不能廣仙
翁之辭意而明之者耶是以不懼天譴直泄
天機謹依師之秘旨課解眞文分爲三卷上
卷言其强兵戰胜之術以採其金也中卷言
其富國安民之法以運其火也下卷言其神
仙抱一之道以入无形也一一説其實事罔
有纖微遺漏同志覽之坦然明白直證至道
而不昧於邪宗曲流也無名子謹序






悟眞篇注釋卷上
　　　　象川無名子翁淵明註
夫鍊金丹每以中秋初刻一陽動時坐鎮
魁罡壇升三級左擒龍而審定鼎絃右擒
虎而精調氣候一文一武争交戰於玄門
一去一來互鬥危於牝户息符刻漏數應
周天無令毫髮差殊纖微悔吝故得片餉
時中三戰纔終立奪丹珠入口矣故曰强
兵戰勝之術也戰者交媾也兵者龍虎也
不一時辰獲金丹入口者戰胜之術也故
西華經曰强兵戰勝究在於養玄珠之功
也是以仙翁首列七言二八首者以明龍
虎之數也五言一首者以表一時辰得金
丹一粒也此愚所以爲上卷表而出之則
强兵戰勝之義也采金丹之功焕然而明
白矣
　　　七言四韻十五首
不求大道出迷塗縱負賢才豈丈夫百歲光
陰石火爍一生身世水泡浮爲貪利禄求榮
顯不顧形容暗瘁枯試問堆金等山岳元常
買得不來無
　人間所重之至極者曰富與貴是也乃人
　之所欲故天下之人莫不快其性命之情
　盡其平生之志争先力求之爲快觀其所
　以然者無過浸淫利禄聲色實爲伐性命
　之戈矛也爲此身之桎梏也何則夫世人
　不明道德之心性命之大唯貪利禄日恣
　嗔癡汩没愛河漂沉慾海是非人我交戰
　胸中喜怒哀樂互殘軀内是致尸鬼促其
　年壽寒暑消其容光不覺身生一世瞥然
　水上之漚光景百年瞬若石中之火縱使
　積金齊斗玉壘等山逮至无常而欲買身
　使不爲螻蟻窟穴可乎哀哉痛哉命未告
　終其靈已投於别殻矣虚靖眞君曰今生
　不覺換入别殻轉轉不覺嗚呼與其投身
　於異類曷若棲遲於大道若道遂功成身
　超碧落乘雲炁馭飛龍而遊乎无極永世
　不變乎己位號眞人此大丈夫得志之秋
　至樂至耀之日也若區區俗務碌碌塵心
　而墜於世網者縱負孔孟之賢才兼有蘇
　張之榮耀不過爲土上之遊魂行尸之陰
　鬼耳烏足以爲眞丈夫哉是以仙翁首詠
　是篇蓋爲特達高明之士而言之可因一
　言而自悟速求大道出離迷途爲无爲之
　事乃眞丈夫耳除此俱無足取矣
人生雖有百年期壽夭窮通莫預知昨日街
頭猶走馬今朝棺裹已眠尸妻財抛下非君
有罪業將行難自欺
　人之壽夭窮通富貴貧賤未嘗不默定於
　本然有分之數豈可測而預知哉夫人之
　壽夭約百年近者七十固已稀矣今以有
　限易摧之身終日役役以逐無涯不亦勞
　乎一息不來則薾然長往不知所歸可不
　爲大哀耶故有昨日方走馬今日已眠尸
　出息不保入息者也當斯之際雖榮居極
　品禄享萬鍾家豐無價之寶室美傾城之
　艷皆悉抛下爲之一空非己之有也所有
　與之偕行而不可欺者平生所造業罪而
　已故云萬般將不去唯有業隨身者也曹
　眞人詞曰歎人生多忙亂火宅塵縁日相
　牽絆驀地喉中三寸斷性魄神魂自此俱
　消散任妻兒哀切唤萬句千聲更不回頭
　看饒你在生多計筭卧在荒坵失了惺惺
　漢誠哉是言也
大藥不求争得遇
　夫人欲免輪迴而不墮世網者莫若金丹
　大藥爲升天之靈梯超凡之捷徑也其道
　甚簡甚易雖愚昩小人得而行之立躋聖
　位矣柰何而上聖祕重不許輕□漏泄唯
　口訣授賢不記文字是以難遇而易成者
　自非勤求苦志誠動高穹未聞有一二得
　者其謝自然以兹道之難遇思慕眞師於
　蓬萊是以竭其精誠傾囊倒廪悉備舟楫
　不顧洪濤巨浸之危直往而不少憚遂感
　海神而語曰蓬萊弱水三萬里一芥不爲
　之浮子將安往赤城山有司馬子微居焉
　子往師之於是回舟尋訪赤城果遇子微
　授其道修鍊不數載白日升天噫精誠發
　之於中感格應之於外則无所不至也若
　能操心立志之如此奚慮金丹之道不成
　邪道不負人人常負道耳參同契曰夫道
　无適无莫兮唯付與賢者倘不堅誠力慕
　争得遇之哉
遇之不鍊大愚癡
　金丹祕要誠難遇矣得遇之者宿有仙骨
　祖宗陰德厚也又須巨有財力結友三人
　方能就此理在達者自知固難言也是故
　王沖照遇海蟾公得金丹之道无財下手
　遂入洛謁韓富二公賴有力者成道而去
　茍有遇此道又得有力者同心修鍊而不
　肯爲者實愚癡之甚也仙翁贈劉君詩曰
　聞君知藥已多年何不收心鍊取鉛莫教
　燭被風吹滅六道輪迴難怨天正謂是也
學仙須是學天仙
　仙有數等陰神至靈而無形者鬼仙也處
　世无諸疾惱而壽永者人仙也飛空走霧
　不飢不撓寒暑不侵遨遊海島長生不死
　者地仙也形神俱妙與道合眞步日月無
　影入金石无礙變化无窮或老或少或隱
　或顯或存或亡聚則成形散則成氣蓍龜
　莫能測鬼神莫能知者天仙也故陰眞君
　曰若能絶慾修胎息移神脱殻入定投尸
　託陰生不壞者爲下品仙也若授三甲符
　籙太一盟威上清三洞經法及劍術尸解
　之法得道者并爲南宫列仙在諸洞府爲
　中品之仙也若修金丹大藥成道者全身
　冲天乃爲無極上品天仙也仙翁勉修眞
　之士須立慷慨特達之志斷念絶浮華凝
　神樂無爲不羣中下之仙當證無上無極
　上品上仙也
惟有金丹最的端
　丹有七十二品欲學天仙其道簡而易成
　者惟有金丹至道最端的矣此蓋無中生
　有非天地後生五金八石朱砂水銀黑鉛
　白錫雌雄砒粉秋石草木之類及自身津
　精氣血液應干有中生有等物惟先天之
　前混沌眞一之炁用法追攝於一時辰之
　中結成一粒大如黍米號曰金丹又曰眞
　鉛曰陽丹曰眞汞曰眞一精曰眞一水曰
　水火曰太乙含眞炁人得服餌立躋聖地
　此乃無上之甲科天仙之妙道舉世罕得
　聞此
二物會時情性合五行全處虎龍蟠
　眞一之氣生於天地之先混於虚無之内
　恍恍惚惚杳杳㝠㝠視之不見聽之不聞
　搏之不得如之何凝結而成黍米哉聖人
　以實而形虚以有而形无實而形有者眞
　陰眞陽也同類无形之物虚而无者是二
　八初弦之氣也有氣而无質者也兩者相
　形一物生焉所謂一者眞一之氣也凝而
　爲一黍之珠者也經曰元始一寶珠在空
　玄之中大如黍米此其證也聖人恐泄天
　機以眞陰眞陽取喻爲青龍白虎兩弦之
　氣又譬爲眞鉛眞汞也今仙翁詩曲中復
　以龍之一物又名曰赤龍曰震龍曰天䰟
　曰乾家曰乾爐曰玉鼎曰扶桑曰玉池曰
　下弦半輪月曰東陽曰長男曰朱汞曰朱
　砂鼎曰離日曰赤鳳无過比類青龍之一
　名也又以虎之一物名曰黑虎曰兊虎曰
　地𩲸曰坤位曰坤鼎曰金鼎曰金爐曰華
　嶽曰前弦半輪月曰西川曰少女曰黑鉛
　曰偃月爐曰坎月曰黑龜無過比類白虎
　之一名也又以龍之弦氣曰姹女曰木汞
　曰青娥曰朱裏汞曰情曰黄芽曰流珠曰
　青衣女子曰金烏曰離女曰牝龍曰眞火
　曰二八姹女曰玉芝曰木液之類一也又
　以虎之弦氣名曰眞鉛曰金公曰金精曰
　水中金曰水中銀曰性曰金花曰白雪曰
　素練郎君曰符水曰九三郎君曰玉兔曰
　坎男曰雄虎曰刀圭之類一也二物會時
　情性合者二物即龍虎也青龍在東屬木
　木能生火龍之弦氣爲火曰情屬南方謂
　之朱雀白虎在西屬金金能生水虎之弦
　氣屬水曰性屬北方謂之玄武也龍木虎
　金性水情火謂之四象會聚中宫歸功戊
　己而成丹也丹者土也此乃眞五行故曰
　二物會時情性合五行全處虎龍蟠
本因戊己爲媒娉遂使夫妻鎮合歡
　木龍在東金虎在西二物間隔安能使之
　配合而成造化哉配合者黄婆也左手驅
　龍右手駕虎方可使之交并矣龍虎東西
　黄婆使之會合若非媒娉安使結爲夫妻
　而歡合乎今則眞一之炁感結而成金液
　還丹者實外藥之象也
直候功成朝玉闕九光霞裏駕祥鸞
　服此金丹之後仍有十月之功鍊形成氣
　又有九載抱一之機乃能化炁成神形神
　俱妙與道合眞而駕鸞鶴於九霄霞裏上
　朝玉闕也
此法眞中妙更眞都縁我獨異於人
　此道至神至聖至簡至易至尊至貴玄之
　又玄妙之又妙舉世罕聞仙翁出乎其類
　拔乎其萃獨得深旨冲照仙翁曰金丹之
　道舉世道人无可許者唯平叔一人而已
　泰山也河海也丘垤行潦者何敢望焉
自知顛倒由離坎誰識浮沉定主賓
　離爲陽而居南反爲女者外陽而内陰
　也謂之眞汞坎爲陰而居北却爲男者
　外陰而内陽也謂之眞鉛仙翁曰日居離
　位反爲女坎配蟾宫却是男不會箇中顛
　倒意休將管見事高談此言坎之男離之
　女猶父之精母之血日之烏月之免砂中
　汞鉛中銀也又天之黄男地之玄女也此
　數者皆指示初弦二氣也主賓者陽尊高
　居左曰主陰卑下居右曰賓夫離爲火火
　炎上與木之性俱浮屬陽故爲主也坎爲
　水水潤下水與金性俱沉爲陰故爲賓也
　此常道之順理也今則離反爲女坎反爲
　男主反爲賓賓反爲主豈非爲顛倒乎故
　曰自知顛倒由離坎誰識浮沉定主賓定
　主賓者道中取二弦之炁爲顛倒之主賓
　不取常道之主賓也故曰主賓
金鼎欲留朱裏汞玉池先下水中銀
　金鼎者金爲陰物鼎中有陽炁是陰中有
　陽之象白虎是也玉池者玉爲陽物池中
　有陰炁是陽中有陰之象青龍是也砂中
　汞龍之弦炁也修丹之士若欲以虎留戀
　龍之炁必先驅龍就虎然後二氣絪緼兩
　情和暢施功煅煉自然凝結眞一之精且
　火者聖人不傳之妙至高則八萬四千里
　至下則北極大淵深處激發而有火是以
　聖人得火成丹愚人用火成禍矣
神功運火非終旦現出深潭日一輪
　火者二弦之炁也是一晝之首也子爲六
　陽之元也故曰旦曰子也聖人運動丹火
　有神妙之功不半時中立得眞一之精一
　粒如黍現於北海之中光透簾幃若深潭
　之現一輪赫日也非終旦也一時之内金
　丹立就此謂外藥法象也
虎躍龍騰風浪麤中央正位産玄珠果生枝
上終期熟子在胞中豈有殊
　此詩言眞一之精造化在外曰金丹曰眞
　鉛曰眞土吞入五内即名陽丹此言虎即
　金丹也龍者我之眞炁也風浪者我之炁
　自元海而起其湧如浪其動如風爾中央
　正位者即丹中金胎神室也乃丹結處也
　玄珠者嬰兒而曰金液還丹也夫金丹是
　先天地之炁凝結而成故爲母爲君爲鉛
　謂之虎也己之眞炁後天地生爲子爲臣
　爲汞謂之龍也金丹自外來吞入腹中則
　己之眞炁自下元氣海而上涌起如風浪
　翕然湊之如臣之朝君似子之慕母其相
　與之意可知矣龍虎交合神室土釜之中
　結成聖胎若果生枝上子在胞中豈有殊
　别十月胎圓自然脫胎神化也
南北宗源翻卦象晨昏火候合天樞
　南北者子午時也宗源者起首之切也晨
　昏者晝夜之理也子爲六陽之首故爲晨
　屯卦直事進火之候也午爲六陰之源故
　爲昏蒙卦直事進水之候也一日兩卦直
　事始於屯蒙終於既未周而復始循環不
　已故曰翻卦象也參同契曰朔旦屯直事
　至暮蒙當受晝夜各一卦用之依次序既
　未至晦爽終則復更始是也一日兩卦直
　事并牝牡四卦一月計六十四卦一卦六
　爻六十四卦計三百八十四爻以應一年
　並閏餘之數乾之初九起於坤之初六乾
　之策三十有六六爻計二百一十有六坤
　之初六起於乾之初九坤之策二十有四
　六爻計一百四十有四總而計之三百六
　十度周天之度日月行度交合升降不出
　卦爻之内月行速一月一周天日行遲一
　歲一周天天樞者斗樞也一晝一夜一周
　天而一月一移也如正月建寅二月建卯
　是也且如正月建寅如太陽未過宫分以
　寅加亥至酉見子正月斗建臨酉是正子
　時也如太陽已過宫分用寅加戌至寅見
　午正月斗柄臨寅是正午時也上士至人
　知日月盈虧明陰陽上下行子午符火有
　晝夜數有加减一一依斗建運轉自然暗
　合天度故曰合天樞也至道之妙在於此
須知大隱居朝市休向深山守靜孤
　金丹大藥家家自有不拘朝帀奈何見龍
　不識龍見虎不識虎逆而修之幾何人哉
　片餉之間結一寶珠大如黍米將擎掌内
　霞光燦爛吞入腹中寶殿重新大道隱朝
　市山中知不知孤陰寡陽之士安能會此
　道邪
黄芽白雪不難尋達者須憑德行深四象五
行全藉土
　龍之弦氣曰黄芽虎之弦氣曰白雪大藥
　根源實根基於此其道甚簡其事非遥若
　非豐功偉行莫能得遇眞師指授玄要也
　蓋此首肇自虚無而生一炁一炁變陰陽
　曰龍曰虎龍木生火虎金生水木火水金
　四象也四象合而成丹丹之成本於土土
　無正形分位四方四時不得四季之土四
　序不行萬物不生是以四象五行全藉土
三元八卦豈離壬
　壬者水也即眞一之炁也眞一之炁即眞
　一之水也生於天地之先變而爲陽龍陰
　虎也龍虎合而丹成丹即土也龍即木也
　虎即金也金木土謂之三性三性即三元
　也三元不離眞一之水變也八卦者其一
　之炁一變爲天曰乾爲父二變爲地曰坤
　爲母乾以陽炁索坤之陰炁一索而生長
　男曰震再索而生中男曰坎三索而生少
　男曰艮此乾炁交坤炁而生三陽也及乎
　坤以陰炁索乾之陽炁一索生長女曰巽
　再索生中女曰離三索生少女曰兊此坤
　炁交乾炁而生三陰也亦不離眞一之炁
　變也故曰三元八卦豈離壬也非止三元
　八卦不離眞一之炁自開闢以來凡有形
　與名之類莫不由此而成變化眞一子曰
　眞一之精爲天地之母陰陽之根水火之
　本日月之宗三才之源五行之祖萬物賴
　之以生成千靈承之以舒慘至于高天厚
　地洞府名山玄象靈神仙佛賢聖風雨晦
　朔春夏秋冬未兆之前莫不因此鉛氣産
　出而成變化也修丹之子茍得眞一之水
　則萬事畢矣
鍊成靈質人難識消盡陰魔鬼莫侵
　眞一之黍吞歸丹田運火十月爍盡羣陰
　體化純陽之仙陰魔尸鬼迯遁无門
欲向人間留祕訣未逢一箇是知音
　善根種而靈骨鍾靈骨鍾而仙事畢靈骨
　之鍾善根之種也久矣不於一生二二生
　三乃至百億生中種於善根纔出頭來便
　有脱塵氣象噫走鬼行尸一缾一鉢便欲
　登仙神仙中人不易得也胡不捫心揣己
　與平凡之心有以異乎无以異乎我之仙
　事未有涯也必也廣大變通道獨於己高
　起一世鶴立雞羣人笑我爲迂踈自知我
　非凡輩黄精赤松乃吾友蓬萊方文乃吾
　家自然遭遇異人傳授至道結同心友一
　黍丹成仙翁欲向人間而留妙㫖莫怪子
　期之不遇怎生得箇我般人
好把眞鉛著意尋莫教容易度光陰但將地
𩲸擒朱汞自有天魂制水金可謂道高龍虎
伏堪言德重鬼神欽
　眞鉛即金丹也先天之一炁類如明月乍
　圓乍缺與江潮同宗共月宫同派地𩲸者
　外藥也則白虎是也内藥者則金丹是也
　天䰟者外藥也則青龍是也在内則己身
　朱汞是也在外則龍之弦炁是也内則金
　丹也又謂之水中銀此言喻内外二藥也
　是日已過命則隨滅吾儕著意尋師速鍊
　金丹以超生死但將白虎擒魂自有青龍
　制魄二炁相吞而産金丹既得金丹復將
　此丹擒己眞汞眞汞變化金丹而成聖胎
　也内之眞龍眞虎旣降外之凡龍凡虎自
　伏身内神魂鬼𩲸旣聖世外陰神滯鬼自
　欽非道德隆盛孰能如此
已知永壽齊天地煩惱无由更上心
　體化純陽壽齊天地逍遥物外自在人間
　萬念俱空則煩惱上心不能矣
休鍊三黄及四神若尋草木更非眞陰陽得
類歸交感二八相當自合親
　三黄四神金石草木皆後天地生滓質之
　物安能化有形入於无形哉故西華經曰
　外肉不可成胎綴花不可結子眞一之炁
　生於天地之先杳杳㝠㝠不可測度因二
　八同類相當之物合而成親絪緼交感之
　中激而有象同類者无情之情也不色之
　色也烏肝八兩兔髓半斤是也
潭底日紅陰怪滅山頭月白藥苗新
　潭陰日陽也山陽月陰也潭底日紅者陰
　中陽也陰中之陽爲純陽而无陰炁故陰
　怪滅也乃虎之初弦炁也謂之紅鉛山頭
　月白者是陽中之陰也乃龍之初弦炁也
　謂之黑汞聖人以此二物於一時辰中造
　化成一粒陽丹結在北海之中赫然如日
　光透簾幃即時採入腹點我陰汞陰汞則
　一身陰邪之氣悉皆消滅亦如曉日初自
　東海而升赫然照耀則怪滅也己之陰汞
　自丹田下峯之頂乍禀陽丹之氣漸漸凝
　結萌芽新嫩藥苗新也亦如月之朔旦與
　日交光乍禀太陽之氣於日没時吐微光
　於西山庚上狀若娥眉其光嫩藥苗新也
　此寓意内外二藥之象也
時人要識眞鉛汞不是凡砂與水銀
　西華經曰陽中之陰名曰姹女陰中之陽
　號曰金公此乃壼中夫婦也紫府梯階也
　悟之者神仙現在眉睫迷之者杳隔塵沙
　夫外之眞鉛眞汞即龍虎初弦之炁也内
　之眞鉛眞汞即己之眞炁金丹也時人要
　識鉛汞之眞即此是也其他悉非眞道此
　二眞物能化有形入於無形爲眞仙子而
　凡世之鉛汞難以比論也
不識玄中顛倒顛争知火裏好栽蓮
　以人事推之男兒故不能有孕火裏故不
　可栽蓮然神仙有顛倒顛之妙輒使男兒
　有孕亦如火裏栽蓮也何則日離爲男反
　是女月坎是女却爲男此顛倒顛也二者
　顛倒即生丹以丹點己之汞而變嬰兒即
　是男子有孕豈非顛倒乎能透此理者是
　火裏栽蓮也
牽將白虎歸家養産箇明珠是月圓
　青龍白虎俱是眞一之精二物分位東西
　實同出而異名也眞一之精屬汞汞爲龍
　在東故眞一之精居東方也白虎本是眞
　一之子寄體生在西其家在東也仙翁曰
　金公本是東家子送在西鄰寄體生認得
　唤來歸舍養配將姹女作親情是以牽白
　虎歸家配以青龍結爲夫妻産出明珠猶
　如圓月蓋修丹之法先取上弦西畔半輪
　月得陽金八兩次取下弦東畔半輪月
　　得陰水半斤以此兩箇半輪月合炁而
　生丹丹似明月而圓也大丹火記曰靈丹
　一粒大如黍米重于一斤以此兩箇八兩
　合成一斤而與仙翁月圓之意一同耳皆
　比喻外藥法象也乃得此丹吞入己腹則
　金丹却爲白虎矣又牽此白虎歸己腹中
　配以我汞然後運陰符陽火循歷六十四
　卦煅鍊而成金液還丹一粒亦重一斤似
　月圓也此内藥之法象也内藥似月圓者
　運火之卦每卦有六爻六十四卦計三百
　八十四爻三百八十四爻象一斤三百八
　十四銖也外藥似月圓者上下兩弦半輪
　二八之數也參同契曰上弦兊數八下弦
　艮亦八兩弦合其精乾坤體乃成二八應
　一斤易道正不傾眞一子曰上下兩弦一
　斤之數三百八十四爻以應火候爻之計
　是也仙翁指示月圓之意要使學者洞明
　造化之旨分内外二八之數不可一槩論
　也
謾守藥爐看火候但安神息任天然羣陰剥
盡丹成熟跳出凡籠壽萬年
　火非世間之凡火也乃元始陰陽之祖炁
　也亦无藥爐可守假諭而已青霞子曰鼎
　鼎非金鼎爐爐非藥爐火從離下發水向
　坎中符三性旣會合二味自然拘固濟胎
　不泄變化在須臾高象先曰天地絪緼男
　女姤四象五行相輻輳晝夜屯蒙法自然
　安用孜孜看火候此言自然爐火也非世
　間之爐火也但安神定息調文治武策符
　刻漏切勿毫分有差在半時辰中立得丹
　餌然後依時進退陰符陽火運用抽添防
　危慮險十月功圓剥盡群陰體化純陽跳
　出凡籠豈止壽萬年而已耶姑約而言之
　到此方是金液還丹尤未入妙更抱一九
　載使炁歸根形神俱妙與道合眞矣
要知産藥川源處只在西南是本鄉
　西華經曰藥生西南收歸戊己採及其時
　下功有日夫西南是坤也虎生之所坤方
　又是月出之位故曰本鄉月乃金水之晶
　上下兩弦金水合炁而生藥材是土産川
　源之處實出自坤母也
鉛見癸生須急採金逢望遠不堪嘗
　鉛見癸生之時月正圓也金逢望遠之時
　月將虧也得時失時存乎口訣要在心傳
　古詩云周天息數時時數玉漏聲傳滴滴
　符此眞人口口相傳之密旨陸思誠作仙
　翁悟眞篇後序爲此詩傳者多謬以鉛字
　爲若字以金字爲如字甚失仙翁之深旨
　金與鉛即金丹也以癸日子時用功不得
　逾時過刻是宜急採也不用若過望日故
　云不堪嘗此天機也訣當口授不可書傳
　陸公發其端緒救愚魯之失祕其源懼竹
　帛之傳吾儕親授玄旨當自知之如或未
　然空懸之中去地五丈黍米之珠不易得
　也奈何傍門紛紛多以圭丹爲鉛金在天
　癸採摘有兒戲葉文叔又有坤納癸之語
　可付之一笑此皆未遇眞師妄亂穿鑿也
送歸土釜牢關閉次入流珠配厮當
　餌丹歸黄庭土釜之中固濟胞胎不泄運
　火飛流珠入汞以配胎結而靈也
藥重一斤須二八調停火候託陰陽
　烏肝八兩兔髓半斤兩箇八兩合成一斤
　故藥重一斤須二八火實无火假託陰陽
　之氣調停運用而得耳
萬卷仙經語總同金丹只此是根宗依他坤
位生成體種在乾家交感宫莫怪天機都漏
泄蓋縁學者自迷蒙若能了得詩中意立在
三清太上公
　萬卷仙經志當歸一莫不以二八初弦之
　炁爲丹之質但依坤母生成之理逆而修
　之得丹之後種在乾父交感宫中以運符
　火修丹之妙不出鉛火二字仙翁於此泄
　盡天機學者酷自迷蒙何不近取諸身以
　明至道結成一黍立賓上帝
草木陰陽亦兩齊若還闕一不芳菲先開緑
葉陽先唱後發紅花陰後隨常道即斯爲日
用眞源返本有誰知報言學道諸君子不識
陰陽莫强嗤
　草木未生之初含孕至朴及其甲拆禀一
　炁以萌芽故抽一榦以象一炁次分兩葉
　以象陰陽其次於兩葉中間復抽一蘂以
　應三才也過此以往漸漸枝離花葉芬芳
　春以之生而緑葉夏以之長而紅花此陽
　炁使之然也秋以之肅而結實冬以之殺
　而糞土此陰炁使之然也陰陽兩齊化生
　不已若還闕一萬物不生眞一子曰孤陰
　不自長寡陽不自成是以天地絪緼萬物
　化醇男女姤精萬物化生百姓即兹日用
　以爲常道不知眞源妙理反覆陰陽顛倒
　互用之機以超生死學者若不明此反笑
　我者乃自蒙蔽耳
三五一都三箇字古今明者實然稀東三南
二同成五北一西方四共之戊己自居本生
數三家相見結嬰兒
　三五一不離龍虎也龍屬木木數三居東
　木能生火故龍之弦炁爲火火數二居南
　二物同源故三與二合而成一五也虎屬
　金金數四居西金能生水故虎之弦氣屬
　水水數一居北二物同宫故四與一合而
　成二五也二五交於戊己中宫屬土土數
　五成三五也三五合而生丹丹者一也此
　三箇字自古迨今能了達者結就嬰兒實
　爲稀有也
嬰兒是一含眞炁十月胎圓入聖基
　一者丹也丹者嬰兒也一是眞一之炁也
　天地之母也我之眞一乃天地之子也以
　母炁吞歸五内以伏子炁猶猫之伏鼠而
　不走也故曰子母之炁相戀於胞胎之中
　而結嬰兒之一故謂之大一含眞也含眞
　一炁如人懷胎十月滿足自然降生聖胎
　亦如之十月功圓自然神聖故曰十月胎
　圓入聖基也
引把孤陰爲有陽獨修一物轉羸尪勞形按
莫皆非道鍊炁餐霞總是狂
　陽裏陰精己之眞精也是一也精能生炁
　炁能生神榮衛一身莫本於此油盡燈滅
　髓竭身亡此言精炁實一身之根本也奈
　何此物屬陰如朱砂内含水銀亦如木中
　之生火火性好飛易失難擒不受鍊制若
　不得混元眞一之陽丹以伏之無由凝結
　以成變化如只修此一物轉見羸尫况按
　引勞形皆非正道餐霞服氣總是狂徒設
　使吞日月之精華光生五内運雙關於夾
　脊補腦還精以致尸解投胎出神入定千
　門萬法不過獨修一物而已孤陰無陽如
　雀雞自卵欲抱成雛豈可得乎鍾離公曰
　涕唾津精氣血液七件元來盡屬陰若將
　此物爲丹質怎得飛神貫玉京一身之中
　非惟眞精一物屬陰五臟六腑俱陰非陽
　若然則可分心腎爲坎離以肝肺爲龍虎
　得乎用神炁爲子母執津液爲汞鉛得乎
　若執此等治身而求純陽之證是猶去冷
　加冰除熱用湯飛龜舞蛇愈見乖張參同
　契曰使二女共室顔色甚姝使蘇秦通言
　張儀結媒發辯利舌奮爲美辭推心調諧
　合爲夫婦弊髮腐齒各不相知以女妻女
　以陰鍊陰胡爲乎而絪緼胡爲乎而化生
舉世謾求鉛汞伏何時得見虎龍降勸君窮
取生身處返本還源是藥王
　眞虎眞龍二八是也眞鉛眞汞二弦之炁
　是也此道至簡至近至邇但學者執僻堅
　認傍門不識其類妄求鉛汞胡不知仙翁
　直指汞鉛所産川源之處窮己之身根從
　何來命從何立反此之中還此之源即眞
　龍眞虎自降眞鉛眞汞自伏非藥中之王
　孰能與於此者哉近世或者以混元小藥
　擬議金丹如接竹點月不亦遠乎後天地
　生有形有質者皆非至藥蓋形下者非先
　天之道也
不識眞鉛正祖宗萬般作用枉施功
　眞鉛之要二八爲宗此外皆非正道既非
　正道枉施功耳
休妻謾遣陰陽隔
　夷門破迷歌曰孤陰不是道陰陽失宗位
　王眞人曰學人剛强辭妻妾不念無爲無
　不爲高象先曰或陽兮孤棲或陰兮寡宿
　此言偏陰偏陽獨修一物執此却行房中
　御女之術毁謗仙道誤之甚矣
絶粒徒教腸胃空
　破迷歌曰休粮不是道死復作餓鬼誠哉
　是言也
草木金銀皆滓質霞雲日月屬朦朧更饒吐
納並存想總與金丹事不同
　此歌言後天地生滓質之類易遇難成烏
　可與金丹同日而語耶
　　　五言一首以象太一之奇
女子著青衣郎君披素練
　女子著青衣女子者龍之弦炁也陽中之
　陰故曰女子又曰木姬生於青龍故著青
　衣郎君者虎之弦炁也陰中之陽故曰金
　郎生於白虎故披素練也
見之不可用用之不可見
　有質可見者後天地生滓質之類也以其
　有質故可見而不可用也無質可觀者初
　弦二炁是也故雖不可見而可用也
恍惚裏相逢杳冥中有變
　恍惚杳冥者混元眞一之炁也生於天地
　之先不可測度恍惚中有物者龍之初弦
　炁也杳冥内有精者虎之初弦炁也因二
　弦之炁在於恍惚之中杳冥之内有精者
　虎之弦炁也有物者龍之弦炁也恍惚杳
　冥絪緼磅礴故得眞一兆靈而有變也此
　無質而生有質也
一霎火焰飛眞人自出現
　眞人者金丹也聖人移一年炁候攢在一
　箇時辰中又於一箇時辰中分爲六候只
　於兩候之中用火煅煉立得眞一之精結
　成一黍現在北海之中豈非一霎時火而
　眞人出現乎此道至妙非遇仙師親傳口
　訣其孰能與於此哉仙翁蓋謂金丹一粒
　雖是太極之炁變若不因二弦之炁相交
　不能成丹丹者土也龍虎與二弦炁共成
　四象也四象會於中宫而爲五行太上歌
　曰五行只是藥四象不可越是以五行四
　象和會而成丹此五言四韻寓意太一含
　眞氣之奇妙也

悟眞篇注釋卷上






悟眞篇註釋卷中吕二
　　　　象川無名子翁淵明註
　夫虚无大道肇生一炁一炁判爲陰陽故
　至陽之炁輕清覆冒於上謂之天至陰之
　炁重濁負載於下謂之地積純陽之炁飛
　升於天者仙也積純陰之炁沉淪於地者
　鬼也禀一陰一陽之炁不升不沉之軀處
　乎天地之中可仙可鬼也是故人能知修
　鍊剥盡群陰而形化爲純陽之炁則升仙
　矣不知修鍊日耗元陽而體化純陰之炁
　則下鬼矣易曰本乎天者親上本乎地者
　親下則各從其類也是以聖人仰觀俯察
　知人禀天地之秀氣爲靈貴之最者故假
　眞陰眞陽之物奪先天地之一炁以爲丹
　餌歸丹田炁海之中以御一身天地後生
　之炁則一身之炁翕然歸之若萬邦之朝
　人主衆星之拱北辰也知人因父母交感
　之情而有其身是以盗陰陽純精之炁以
　爲化基號日陰符陽火循環六十卦中周
　而復始回七十二候二十四炁於一日一
　夜之中奪得四千三百二十年之正炁輻
　凑於丹田炁海之中温養子珠子珠則處
　中宫无爲而制其外故得外接陰陽符火
　内生眞一神軀十月脱胎形化純陽之炁
　飢渴无能撓寒暑不能侵是以富國安民
　之法夫國者喻身也民者精炁也民爲邦
　本本固邦寧邦茍無君則民何歸君茍无
　臣則國罔治是以聖人以丹爲君以火爲
　臣丹火相須君臣慶會則天下平治精民
　安樂則一身之國富也西華經曰精完炁
　足是爲富國安民正在餌金丹之後是以
　仙翁繼述絶句六十四首按周易諸卦者
　以明運火爻之計也又續添西江月一十
　二首以象沐浴共有一十二月之功也此
　愚所以分爲中卷以明運火富國安民之
　意蓋修丹之次序當如此焉耳
　　　絶句六十四首
赫赤金丹一日成古仙垂語實堪聽若言九
載三年者盡是推延款日程
　金丹大藥下功不逾半箇時辰立得金丹
　服餌此言一日者聖人移一年炁候於一
　月之中又以一月炁候移於一日之内復
　以一日作用移在一時之中此大槩而言
　之通作一日也仙翁曰以時易日發神功
　是也金丹入口立躋聖地喻明驗如此之
　速豈三年九載遷延歲月以款日程耶
先把乾坤爲鼎器次搏烏兔藥來烹既軀二
物歸黄道争得靈丹不解生
　古歌曰日月本是乾坤精萬象森羅著甚
　明聖人以乾坤喻爲鼎器以日月喻爲藥
　物且乾坤即是眞龍眞虎藥物乃是龍虎
　之弦炁也魏公曰鼎鼎元无鼎藥樂元无
　藥聖人假名託象立喻如此也其要只在
　眞龍眞虎初弦二炁交姤煅鍊眞一之精
　結於北海中宫之内而已故仙翁云既軀
　二物歸黄道争得靈丹不解生黄道即中
　宫凝結之處也
取將坎位中心實點化離宫腹内陰從此變
成乾健體潜藏飛躍盡由心
　離卦外陽内陰坎卦外陰内陽以外
　陽點内陰即成乾卦金母是至陽之炁
　號曰陽丹結在北海中宫取來點己陰汞
　化爲純陽之體然後運火抽添進退俱由
　在我心運用也或者以圭丹爲坎中一畫
　却與金丹大藥雲泥謾隔矣殊不知是後
　天滓質之物非先天之一炁也
離坎若還无戊己雖含四象不成丹只縁彼
此懷眞土遂使金丹有反還
　參同契曰離己日光坎戊月精離己象龍
　之弦炁坎戊象虎之弦炁戊己是土之一
　體分居龍虎二體故彼此各有眞土也龍
　虎苟無土炁安能合并而使四象入於眞
　土而成丹哉只縁彼此各懷土炁是以龍
　虎交而戊己合也四象會而丹成故有反
　還之道矣
日居離位反爲女坎配蟾宫却是男不會箇
中顛倒理休將管見事高談
　日中烏屬陰故曰離女月中兔屬陽故曰
　坎男談不及此如以管窺天何所見之小
震龍汞自出離鄉兊虎鉛生在坎方二物總
因兒産母五行全要入中央
　汞爲震龍屬木木生火故木爲火母火爲
　木子此常道之順也及乎朱砂屬火爲離
　汞自砂中生却是火反能生木故曰兒産
　母也太白眞人歌曰五行顛倒術龍從火
　裏出是也夫鉛爲兊虎屬金金生水故金
　爲水母水爲金子此常道之順也及乎黑
　鉛屬水爲坎銀自鉛中生却是水反能生
　金矣故曰兒産母也又歌曰五行不順行
　虎向水中生是也仙翁所以言鉛生在坎
　不言銀生者蓋鉛中銀謂之眞鉛又曰水
　中銀故取眞鉛而言之是以言鉛而不言
　銀也二物互相生産而成四象會合中宫
　而成五行五行會而金丹結矣故曰五行
　全要入中央也
卦中設象本儀形得象忘言意自明後世迷
徒爲泥象却行卦炁望飛升
　卦者火之筌蹄也因魏公讀易悟金丹作
　用與易一同故作參同契演易象以明大
　丹開示後人故喻乾坤爲鼎器象己𤋟中
　靈胎神室又以坎離爲藥物象己鉛汞在
　靈胎神室中也乾坤爲衆卦之父母坎離
　爲父母眞精故以此四卦居於中宫猶靈
　胎鉛汞在丹田中也處中以制外故四卦
　不係運轂之數其餘諸卦並分在一月之
　中搬運符火始自屯蒙終於既未周而復
　始如車之輪運轉不已一日兩卦直事三
　十日計六十卦運乾坤坎離四卦共六十
　四卦總計三百六十四爻以象一年并閏
　餘三百八十四日也又象金丹二八一斤
　之數計三百八十四銖盡皆比喻設象如
　此學者觀其卦象悟火之作用可也既明
　火候卦象皆可以忘而無用也今學者反
　迷此而行卦氣勞形苦思而望飛升不亦
　悲乎得魚忘筌得兔忘蹄今反執筌蹄爲
　魚兔去道逾遠矣
嚥津納炁是人行有物方能造化生鼎内若
无眞種子猶將猛火煑空鐺
　世所謂學嚥津服炁者皆是天地後生之
　物也非眞服炁也夫眞服炁者先伏而後
　服也伏炁不服炁不服須伏氣服炁不長
　生長生須伏炁是也夫眞一之炁混於杳
　冥恍惚之間難求難見聖人以法伏之故
　得杳冥中有物恍惚中有精以此精物變
　鍊成丹服歸丹田之中則萬化生也故曰
　有物方能造化生物者眞種子也若无此
　眞種子萬般作用勞而无功是猶大火煑
　空鐺不久俱敗壞矣
華嶽山頭雄虎嘯扶桑海底牝龍吟黄婆自
解相媒合遺作夫妻共一心
　華嶽是西山象虎也雄虎者乃虎之弦炁
　也陰中之陽故號爲雄虎也扶桑是海底
　日出之處以象龍者也牝龍者乃龍之弦
　炁也陽中之陰故號爲牝龍二物相隔分
　位東西媒者黄婆能使交合結爲夫妻共
　同一心以産黄芽也
調和鉛汞要成丹大小無傷兩國全
　驅龍則火汞飛揚駕虎則水鉛閃爍絪緼
　造化以立先天和炁結成何傷之有是以
　大小无傷兩國全也龍大虎小陽尊陰卑
　之義也
若問眞鉛何物是蟾光終日照西川
　金丹因上下兩弦金水結成號曰眞鉛蟾
　光者金水之精屬陰也照者與日交光之
　義也象陰陽交合之道西是金之方正得
　八月之中炁川者水也聖人於八月十五
　日金水二炁感結眞一之精故曰蟾光終
　日照西川也
不識陽精及主賔知他那箇是踈親房中空
閉尾閭穴誤殺閻浮多少人
　鍾離曰四大一身皆屬陰不知何物是陽
　精精是眞一之炁至陽之物名曰陽丹也
　己身内眞屬陰爲一身之主以養一體其
　陽丹自外來以制己之陰汞則是丹反爲
　主而己汞反爲賔二物相戀結成金砂自
　然不走然後加火鍊成金液還丹故知陽
　丹在外謂之疏己眞炁在内謂之親反此
　親疏以定賔主道可成也迷徒不達此理
　却行御女之術强閉精炁而曰鍊陰丹將
　欲延年如以薪救火也經曰火生於木禍
　發必尅誤人之甚可不慎歟
用鉛不得用凡鉛用了眞鉛也棄捐此是用
鉛眞妙訣用鉛不用是誠言
　凡鉛即後天滓質之類也眞鉛是眞一之
　炁也夫人精炁日逐飛散无由凝結而成
　聖胎故聖人鍊眞鉛以伏之使凝結成砂
　日逐運火漸漸添汞汞炁漸多鉛炁漸散
　添汞减鉛其妙如此十月火足六百卦終
　鉛炁飛浮如明窗中塵片片飛浮而去九
　載抱一鉛炁浮盡只留得一味乾水銀也
　鉛盡汞乾鉛盡汞乾化爲金液大還丹體
　變純陽與天齊壽故曰用了眞鉛也棄捐
　也用鉛不用之句豈虚誕哉聞道至此當
　明心於天曰師恩難報誓成道以答師恩
　若負師如負天也
竹破還將竹補宜覆雞當用卵爲之萬般作
用徒勞力争似眞鉛合聖機
　竹器破矣用金木之物補可乎亦必以竹
　補之然後器用完矣雛將覆矣以土石之
　物抱之可乎亦必以卵覆之然後鷇育生
　焉陶眞人曰竹斷須竹續木破須木補屋
　漏以瓦蓋人衰以類主修眞若非同類之
　炁徒施工巧謾勞力矣參同契曰同類易
　施功非類難爲巧欲作服食仙當以同類
　者蓋人禀天地之秀炁而有生眞鉛是天
　地之母炁託同類之物孕而有之故眞鉛
　爲母炁我精炁爲子炁豈非同類之至妙
　曷以臻此聖人之深機自然之要道也
藥逢炁類方成象道合希夷即自然一粒金
丹吞入腹始知我命不由天
　有物混成先天地生聖人强名曰混元眞
　一之炁視之不見聽之不聞搏之不得聖
　人以同類二八初弦之炁感而遂通降靈
　成象於空玄之中一粒如黍取而餌之立
　乾己汞化爲純陽之軀與天地齊年朝元
　子曰死生盡道由天地性命元來屬汞鉛
　此非我命在我不在天乎
道自虚无生一炁便從一炁産陰陽陰陽再
合生三體三體重生萬物張
　道本虚而實形之道本无而有形之形則
　生焉一生二二生三三生萬物萬物莫不
　負陰而抱陽冲炁以爲和方其未形沖和
　之炁不可見也及其既形輕清之炁爲陽
　重濁之炁爲陰故陽天爲父陰地爲母二
　炁絪緼兩情和合合成三體謂之三才曰
　天曰地曰人易曰天地絪緼萬物化醇男
　女媾精萬物化生聖人採斯之賾而知源
　窮斯之神而知化故能反其本還其源顛
　倒陶鎔逆施造化賊天地母炁爲丹盗陰
　陽之精炁爲火鍊形反歸於一炁鍊炁復
　歸於虚無故得身與道合微妙玄通變化
　無窮隱顯莫測號曰眞人
雪山一味好醍醐傾入東陽造化爐
　雪山白色西方之象即金丹也金丹一粒
　味若醍醐取而餌之入我丹田造乎爐中
　鍊成聖胎也
若過崑崙西北去張騫始得見麻姑
　崑崙山在海水中我身崑崙亦在下元水
　海中生狀若崑崙山實發火之處也崑崙
　山有門謂之玄門即天門也天門在西北
　方乾位仙翁曰種在乾家交感宫是也所
　以西北去則張騫見麻姑矣張騫象乾卦
　爲陽火也又象眞汞麻姑象坤卦爲陰符
　又象眞鉛此言若過崑崙發火自玄門而
　入則鼎内眞鉛始見眞汞而有變化也方
　其眞胎内融眞火外接坤策併乾策陰水
　逐陽符兩火交通鉛汞迎合神仙之道根
　本於斯張騫之乘槎至月宫而遇女宿者
　比喻陰陽相會之意而言之耳
姹女從遊自有方前行須短後行長
　姹女者汞也謂之汞火遊從有方前行者
　外藥之作用也後行者内藥之作用也有
　此兩用故曰遊從自有方也聖人下功鍊
　丹之初運汞火不出半箇時辰立得眞一
　之精而吞餌之故曰前行須短也及乎服
　丹之後運己汞火却有十月之功故曰後
　行長也
歸來却入黄婆舍嫁箇金公作老郎
　黄婆内象即金胎土釜是也金公眞鉛也
　老郎純陽之象也眞汞因外運火飛入神
　室之中配合眞鉛相交相戀化爲純陽之
　體故曰嫁箇金公作老郎也歸來者取其
　收功之意也
用將須分左右軍饒他爲主我爲賓勸君臨
陣休輕敵恐喪吾家无價珍
　此明火候作用也將者火也左爲文右爲
　武聖人縮一年之火候於一月之内縮一
　月火候於一日之中自子至巳六時屬陽
　象春夏發生之德故爲文居左謂之陽火
　也自午至亥六時屬陰象秋冬肅殺之刑
　故爲武居右謂之陰符也饒他爲主我爲
　賓者則是守雌而不守雄也持靜而不爭
　也夫主爲陽而雄好争也賔爲陰而雌好
　靜也此慮險防危敬畏之意也兵法曰以
　逸待勞又曰制人而不制於人此之謂也
　道之用在乎火火之用在乎人喻如賔之
　見主進退恭謹不敢妄動也運火之士不
　可不知此矣夫運火者先定刻漏以分子
　午次接陰陽以爲化基般六十四卦於陰
　符鼓二十四炁於陽火天關在手地軸存
　心回七十二候之要津攢歸鼎内奪三千
　六百之正氣輻凑胎中運用有方抽添有
　序動則防危盧險非敢差忒毫分故得外
　接陰陽之符内生眞一之體苟或用心不
　恪節候差殊致使姹女逃亡鼎内靈胎不
　結還丹无價之寶失矣今也臨陣可不守
　雌而輕敵者乎
西山白虎性猖狂東海青龍不可當兩手捉
來令死鬥化成一塊紫金霜
　此言外象已釋在前四韻第三篇中紫金
　霜即金丹也海蟾公曰左手捉住青龍頭
　右手拽住白虎尾一時將來入口吞思量
　此物甚甘美筭來只是水中金始達玄微
　眞妙理此其證也以兩手作兩獸者非也
前弦之後後弦前藥味平平炁象全採得歸
來爐裏煅鍊成温養自烹煎
　月至三十日陽魂之金喪盡陰魄之水盈
　輪是以純黑而無光也象卦故曰晦此
　時與日相交在晦朔兩日之中合體而行
　同出同没至初二日因感太陽之光而有
　孕漸漸相離至初三日日没時即現蛾眉
　於庚上於純陰輪中生一陽光魄中䰟生
　象震卦此時陽魂之金初生藥苗新也
　至初八日二陽生象兊卦此時魄中魂
　半其平如繩故曰上弦也此弦之前屬
　陽其後屬陰陰中陽半得水中之金八兩
　其味平平其炁象全也至十五日三陽備
　象乾卦此時陰魄之水消盡陽魂之金
　盈輪是以團圓純陽而無陰也故曰望
　陽極則陰生故十六日於純陽輪中生一
　陰魂中魄生象巽卦漸漸缺至二十
　三日二陰生象艮卦此時魂中魄半也
　　其平如绳故曰下弦也此弦之前屬陰
　其後屬陽陽中陰半得金中之水半斤其
　味平平其炁象全也聖人採此二八擒歸
　造化爐中煮煅眞一炁變成黍米吞歸腹
　内温養烹煎而成金液還丹全藉陰符陽
　火進退抽添毫髮差殊丹道不成也仙翁
　於此章叮嚀反復使自烹者良有旨哉
先且觀天明五賊次須察地以安民民安國
富方求戰戰勝方能見聖人
　五賊者在天爲五星在地爲五嶽在神爲
　五帝在隅爲五方在人爲五臟在行爲五
　常在物爲五行五色五炁五音五金五味
　五穀是賊也經曰天有五賊見之者昌人
　能見此而逆修之則宇宙在乎手萬化生
　乎身也察地之理莫大乎安民民爲邦本
　本固邦寧而國冨矣聖人以身爲國以精
　炁爲民以火爲臣以丹爲君也吾儕若能
　親擒五賊而逆修之盗陰陽而化之則眞
　一之精可奪己之陰汞立乾精固炁牢求
　戰必胜是以運火无殆十月功圓脱胎神
　聖而爲眞仙子故曰戰勝方能見聖人也
日月三旬一遇逢以時易日法神功守城野
戰知凶吉增得靈砂滿鼎紅
　太陰太陽一月一合聖人則之縮一月之
　候在於一日移一日之候分於一時般運
　符火則守城沐浴罷攻野戰則龍虎交鬭
　神功者進火之度也茍或陰陽錯亂日月
　乖戾外火雖動而行内符閑靜不應几有
　道之士進火退水知吉知凶旋斗歷箕暗
　合天度自然靈胎密運神鼎增輝
陰符寶字逾三百道德靈文滿五千今古上
仙无限數盡於此處達眞詮
　二經爲羣經之管轄諸子之樞紐古今達
　道盡由斯得也
八月十五玩蟾輝正是金精盛壯時若到一
陽纔起復便堪進火莫延遲
　八月十五日正是金水生旺之時一陽來
　復半夜子時也内外二丹火工並進不可
　延遲失於時節
玄牝之門世罕知指他口鼻妄施爲饒君吐
納經千載争得金烏搦兔兒
　經曰玄牝之門是謂天地根綿綿若存用
　之不勤妙哉至言也舉世莫能知此非眞
　人指示孰能曉了近有葉文叔以兩腎中
　間爲混元一穴排拉他説尤甚非也玄牝
　二物豈可一穴言之自開闢以來若無此
　二物安能有萬物哉故因内外二丹從此
　而立聖人祕之曰偃月爐懸胎鼎也金烏
　即金丹也金丹制我汞如猫伏鼠似烏搦
　兔不能迯遁若以口鼻爲玄牝直饒千載
　吐納轉見尪羸矣
休將死户爲生户莫執生門號死門若會殺
機明反復始知害裏却生恩
　陰陽五行順之則生逆之則死此常道也
　庸人詎知有不生之生則長生不順之順
　爲至順若能明此反復之理害裏生恩男
　兒有孕也殺機者盗機也
月纔天際半輪明早有龍吟虎嘯聲便好用
工修二八一時辰内管丹成
　月之半輪者一八之數也仙翁指示龍虎
　各有一八之數合成二八也道之妙用都
　在一時辰中此時水源至清有炁无質也
　一年之中止有一日一日之中止用一時
　一時之中分作六候下功不逾兩候金丹
　立成尚餘四候别有作用此乃天機不書
　竹帛口傳心授仙翁通作一時而言之故
　曰一時辰内管丹成也葉文叔不達此理
　妄意解釋有言藥成於一時非盡用一時
　茫然不知所歸私意揣度也可笑之甚若
　非止用一時是將欸日程也奚爲至簡至
　易耶妙矣哉此道非人間可得而聞矣謹
　按南龜子大丹火記曰伏睹聖人始於下
　工之際造鉛之初盗三元一大周天之炁
　奪二千零七十三萬六千之正炁聚於乾
　坤之鼎會於生殺之舍天地之數奪盡日
　月之數奪盡龍虎之數奪盡生成之數奪
　盡陰陽五行之數奪盡擒在一時辰中制
　造聖丹一粒其大如黍其重一斤至靈至
　聖至尊至貴爲天地之元精作一身之主
　宰可謂賊天賊地賊陰賊陽宇宙在乎手
　萬化生乎身成至眞仙子賓于上帝故我
　仙師有言一時辰内管丹成豈虚語哉此
　其證也
火生於木本藏鋒不會鑽研莫强攻禍發只
因斯害己要能制伏覓金公
　經曰火生於木禍發必尅精生在身情動
　必潰不會鑽研斯害己吕公曰火燒七户
　密閉牢莫教燒破河車路要能制伏須藉
　金公參同契曰將欲制之黄芽爲根是也
安爐立鼎法乾坤煅煉精華制魄魂衆散絪
緼爲變化敢將玄妙託言論
　積諸陽炁爲天在上而不潤下積諸陰炁
　爲地在下而不炎上則天地不交也不交
　焉能生萬物哉蓋天雖爲至陽之物而有
　一陰之炁故能降地地雖爲至陰之物而
　有一陽之炁故能升天二炁絪緼萬物化
　醇因以炁交合遂成變化也金丹之道安
　爐立鼎煅煉精華以制魂魄莫不法爲天
　地也子母歌曰情交無用藥炁合無言説
　是也金丹以炁爲類結而成變化也始自
　無生有復自有生無是以變化無窮此乃
　天機安敢饒舌自取輕泄漏慢之愆尤哉
坎電烹轟金水方火發崑崙陰與陽二物若
還和合了自然藥熟遍身香
　坎電者水中之火謂之陰符即虎之弦炁
　也金水方者西北乾位即龍是也西方又
　是天門謂之玄門也此言虎以陰中之火
　烹爍乾龍龍即發崑崙火應之二火相併
　眞一之精自然疑結即時採餌百骸俱理
　香且美矣參同契曰金砂入五内霧散若
　風雲薰蒸達四肢顔色悦怿好鬢髮皆變
　黑更生易牙齒老翁反丁壯耆嫗成姹女
　此非眞香滿身乎既餌丹後運陰陽符火
　虎以陰中之火爍其玄門龍發崑崙之火
　以應之二物和合了金液還丹自然香熟
　遍身增輝香且美矣詩言内外二丹法象
要得谷神長不死須憑玄牝立根基眞金既
反黄金室一顆圓光永不離
　易曰陰陽不測之謂神無形者感而遂通
　若谷之應聲故曰谷神夫神因炁而立炁
　因精而生精能生炁炁能生神故神炁爲
　一身之主宰一身爲神炁之宫府形不得
　神炁不生神不得形器不立三物相須故
　始能生也若欲長生須憑玄牝根基始立
　然後長生可致矣萬物莫不由此二物而
　生還因此二物而死實爲天地之根五行
　之祖陰陽之蒂萬化之基聖人憑此以成
　外丹藉此以就内藥故得眞一之精反於
　黄金之屋變現一顆靈光化身爲炁化炁
　爲神形神俱妙與道合眞隱顯莫測也
三才相盗食其食道得神仙隱此機萬化既
安諸慮息百骸俱理證无爲
　天地以四時相盗萬物故有榮有悴而不
　長榮萬物以五味盗人故有生有死而不
　長生人以五行盗萬物故有壞有成不能
　長存也三盗既宜三才既安是以有盛有
　衰有生有死有榮有悴有晝有夜有往有
　來有出有没有廢有興有物有我有是有
　非紛紛而起循環無窮而不可測者自然
　之道也若能混此三盗而一之反其機而
　執之逆其時而食之則百骸俱理而萬化
　安萬化既安則諸慮俱息
否泰纔交萬物盈屯蒙受卦稟生成此中得
意休求象若究羣爻謾役情
　冬夏二至爲一陰一陽之首子午二時爲
　一日一夜之元聖人運動陰符陽火恊天
　地陰陽升降之道日月往來之理攢簇四
　時八卦七十二候二十四炁環列鼎中而
　成眞一之體其理甚簡其功不繁无得妄
　爲故託諸卦象分擘一月三旬中以闡玄
　機以明火用爻象者筌蹄也屯蒙爲衆卦
　之首以象運火生成之始造化禀受之源
　故朝以屯暮以蒙作用无過如此而已矣
　至若天地陰陽之升降於四時之中二月
　春分之節陽升到天地之中陰陽相半不
　寒不熱而温故爲泰卦亦如月之上
　弦氣候也此時陰陽二炁自然相交聖人
　不進火候謂之沐浴也八月秋分之節陰
　炁降到天地之中亦陰陽相半不熱不寒
　而凉故曰否卦亦如月之下弦氣候
　也此時陰陽二炁亦自然相交聖人不進
　水候亦謂之沐浴若於此四卦中得意何
　必紛執羣爻勞心疲思哉仙翁慈悲直指
　其捷徑之如此
俗謂常言合聖道宜向其中細尋討能將日
用顛倒求大地塵沙盡成寶
　眞鉛眞汞不離常言俗語日用之間顛倒
　修之大地俱成至寶古詩曰朝朝只在君
　家舍日日隨君君不知
天地盈虚自有時審能消息始知機由來庚
甲申明令殺盡陰尸道可期
　天地盈虚有時者蓋天地相去八萬四千
　里冬至日地中有一陽之炁上升一日升
　四百六十里二百四十步五日爲一候三
　候爲一氣三炁爲一節二節爲一時即春
　分日也計九十日陽炁共升到天四萬二
　千里正到天地之中此時陰中陽半爲泰
　卦其炁變寒爲温萬物發生之時爲春自
　此之後陽炁升入陽位亦如前説漸漸升
　到夏至之日並前計一百八十日共升八
　萬四千里乃到天也此時陽中有陽爲乾
　卦純陽也其炁變温爲熱故曰夏萬
　物茂盛盈滿之時故曰盈也夫熱極則陰
　生故夏至日一陰自天降亦一日降四百
　六十里二百四十步亦五日爲一候三候
　爲一炁三炁爲一節二節爲一時即秋分
　也計九十日陰炁共降四萬二千里正到
　天地之中此時陽中陰半爲否卦其炁變
　熱爲凉萬物結實之時爲秋分自此之後
　陰入陰位亦如前漸漸降到冬至之日并
　前計一百八十日其炁降八萬四千里乃
　到地此時陰中有陰爲純陰坤卦其
　炁變凉爲寒故曰冬萬物收藏之時也故
　曰虚也天地盈虚因月而見月從日生初
　三日震庚生形初八日兊丁成弦十五日
　乾甲周滿天地盈之時也十六日巽辛受
　統二十三日艮丙守弦三十日坤乙消滅
　天地虧之時也聖人消息天地盈虧之機
　移一年炁候在一月之中以初一日爲冬
　至分兩日半爲三十時以當一月炁候故
　初三日月現蛾眉於庚上初八日上弦陰
　中陽半即春分日也至十五日得四月節
　炁爲純陽故月圓滿陽炁盈輪故曰盈也
　此夕月出甲方至十六日一陰生漸缺没
　於庚上爲夏至二十三日爲下弦陽中陰
　半象秋分日也至三十日得十月節炁爲
　純陰炁滿輪故曰虚也此日之旦月轉在
　甲與日相交復生陽光循環不已運動陰
　符陽火一一依天地盈虚升降循環六十
　四卦由庚及甲圓缺之理運轉抽添亦猶
　人君申明號令故曰殺盡陰尸道可期也
歐冶親傳鑄劍方耶溪金水配柔剛鍊成便
會知人意萬里誅𠒋一電光
　歐冶先生鑄劍天地遣神女爲之侍爐制
　以金水配以柔剛鍊成誅剪妖邪一電光
　頃其靈如此聖人鑄鼎亦如之以天地爲
　爐冶以陰陽爲水火配以五行制以神炁
　鍊成之後能曲能直能柔能剛能善能惡
　能圓能方心有所思意有所適飛揚誅剪
　一電光頃此乃自然神劍也修丹之士若
　无此劍猶取魚兔而无筌蹄也仙翁託歐
　冶而言之實謂玄珠罔象也
異名同出少人知兩者玄玄是要機保命全
形明損益紫金丹藥最靈奇
　經曰无名天地之始有名萬物之母又曰
　此兩者同出而異名方其无也眞一之炁
　爲汞不可見也故爲天地之始及其有也
　眞一之炁如黍現於空玄爲鉛而可見也
　故爲天地之母在天曰離曰汞在地曰坎
　曰鉛其本則同其出則異謂玄之又玄上
　士至人執此兩玄之機以明損益以治諸
　身則形可完命可保也所謂損者五行順
　兮常道有生有滅是也所謂益者五行逆
　兮丹體長靈長存是也吁純陽紫金立乎
　天地之始出乎天地之母故曰紫金眞藥
　最靈奇者當知先師歎羡不盡之意也
虚心實腹義居深只爲虚心安識心不若鍊
鉛先實腹且教守取滿堂金
　虚心則無我無我則萬法皆空絲毫不立
　實腹則鍊鉛乾汞汞乾形化與道冥一而
　無形矣二理俱妙殊途同歸非大聖人不
　能識此守取滿堂金者乃一身中之精炁
　神也修眞之士未鍊鉛以乾汞其腹未實
　其心未虚則無揺汝精精少還丹不成也
大藥修之有易難也知由我也由天若非積
行施陰德動有群魔作障縁
　魔障在天修持在我陰德不施觸途有礙
黑中有白爲丹母雄裏懷雌是聖胎太乙在
爐宜慎守三田聚寶應三台
　鉛中取銀即爲丹母砂裏取汞乃是聖胎
　二物感化眞一之炁精結在爐中惟要精
　明炁候恪守規模不得毫分差忒故得三
　性聚會結成丹寶上應三台也
長男乍飲西方酒少女初開北地花若使青
娥相見後一時開鎖住黄家
　震爲長男即龍也兊爲少女即虎也北地
　即陰物也花陰炁即虎之弦炁也謂之鉛
　火青娥姹女也即龍之弦炁謂之汞火也
　此言修丹之士驅龍乍來就虎故曰乍飲
　西方酒也虎即開陰户之花以就龍若運
　青龍汞火與白虎鉛火相戀之後一時封
　鎖會於黄家而産眞一之精也故曰若使
　青娥相見後一時關鎖住黄家也
偃月爐中玉藻生朱砂鼎内水銀平只因火
力調和後種得黄芽漸長成
　偃月爐陰爐也中有玉藻之陽炁即虎之
　弦炁也朱砂鼎陽鼎也中有水銀之陰炁
　即龍之弦炁也金丹只因此陰陽二弦之
　火調停和合之後種得眞一之芽長在黄
　家結成黍米也
夢謁西華到九天分明授我指玄篇其中簡
无多語只是教人鍊汞鉛
　高象先曰思神不覺魂升玉京上帝矜之
　命西華夫人指示丹訣其篇略曰叔通從
　事魏伯陽相將笑入无何鄉準連山作參
　同契留爲萬載丹中王首曰乾坤易門户
　乾道男兮坤道女時人不識眞陰陽茫茫
　天下尋龍虎其言甚多只是教人明眞龍
　眞虎鍊鈆汞而已
華池醼罷月澄輝跨箇金龍訪紫微從此衆
仙相識後海潮陵谷任遷移
　華池丹也飲罷功圓脱胎神化肌膚若冰
　雪綽約若處子形容如秋月御炁乘雲遊
　手无極飽觀塵世海變桑田桑田變海也
未鍊還丹莫隱山山中内外盡非鉛此般至
寶家家有自是時人識不全
　龍不在東溟虎不在西山家家自有逆而
　修之還丹可冀山中陰寂内外非鉛鉛乃
　眞陽之物即不遥遠也
縱識朱砂及黑鉛不知火候也如閑大都全
藉修持力毫髮差殊不作丹
　金丹造化全藉金公毫髮有差千里懸隔
　是以聖人傳藥不傳火也
休泥丹竈費工夫鍊藥須尋偃月爐自有天
然直火養不須柴炭及吹噓
　葉文叔指兩腎中間爲偃月爐謬哉靡肯
　自思己錯更將錯路教人不揣之甚邪此
　爐之口仰開如偃月之狀而名之乃北海
　也元始祖炁存焉内有自然眞火何柴炭
　吹嘘之有
一陽纔動作丹時鉛鼎温温照幌帷受炁之
初容易得抽添運用慎防危
　一陽纔動乃初九潜龍之位急宜運用尅
　期可成只一時内又何在九年三載孰不
　知下工之初即赫赤金丹大如黍米收入
　黄庭養成至寶也鉛鼎者乃洞陽金鼎存
　於虚无杳冥之間乃自然之鼎也鉛者先
　天虚无中物也下手之後鉛鼎温温如火
　之攻如雲之敷和暢情性彌漫海嶽鉛若
　是眞不失家臣是以鉛爲宗祖居玄牝之
　内爲天地之根虚靜不能成作用不能得
　其道至妙照幌帷者修鍊時精光發溢行
　持後秋毫可鑑觀有藏府受炁者受炁之
　初陰極陽生得在受炁防危者失在抽添
　知其幽隱子細詳酌無忽于時運用防危
　不可輕敵故有抽添之患天地妙炁易象
　之法豈不聞甲劍一揮魔軍皆散有調和
　也
玄珠有象逐陽生陽極陰消盡剥形十月霜
飛丹始熟此時神鬼亦須驚
　金液還丹煅之有象者自冬至一陽子時
　進陽火所以逐陽而生眞精夏至一陰午
　時進陰符剥至十月霜飛之時還丹始熟
　脱胎神化爲純陽之天仙鬼驚神伏矣
兔雞之月及其時刑德臨門藥象之到此金
砂宜沐浴若還加火必傾危
　兔二月爲德雞八月爲刑此兩月爲沐浴
　之時即宜罷火加必傾危還丹走失矣
契論經謌講至眞不將火候著於文要知口
訣通玄處須共神仙仔細論
　火記六百篇篇篇相似出入貫串與天合
　符天之所祕聖莫傳文須遇眞師无自鹵
　莽也
饒君聰慧過顔閔不遇至人莫强猜只爲丹
經无口訣教君何處結靈胎
　千經萬論惟布枝條至道不繁獨傳心印
　未遇眞師縱聰明過於顔閔徒自揣量終
　不能凝結聖胎也
要知鍊養還丹法自向家園下種栽不假吹
噓并著力自然果熟脱眞胎
　此道甚近家園下種其近可知若求非類
　愈求愈遠同類易施工何著力之有
四象會時玄體就五方行處紫光明脱胎入
口通身聖无限龍神暗聳驚
　龍虎纔交即五行四象皆會矣五行四象
　會合之時眞一玄體結成黍米紫色光明
　然後密運赤龍奪歸入口吞入丹田立通
　神聖天地龍神盡失驚矣
金公本是東家子却在西鄰寄體生認得唤
來歸舍養配將姹女作親情
　此意已在前四韻第九篇中今不欲重釋
　都在作用法象之内有陽中之陰復陽而
　又陰者有陰中之陽復陰而又陽者又有
　内藥陰陽水火外藥陰陽水火内三性外
　三性内五行四象外五行四象又有内外
　陰陽互用法象反反復復不可名狀吾儕
　默識心通可也如未逢眞旨莫能洞曉其
　端仙翁作是詩明者舉一隅斯足矣
萬物芸芸各反根反根復命即長存知常反
本人難會妄作招凶往往聞
　經曰萬物芸芸各歸其根歸根曰靜靜曰
　復命復命曰常知常曰明夫人未生之前
　冥然无所知混乎至朴及其生也禀之陰
　陽受之父母逆而修之奪先天一炁以爲
　丹母賊陰陽眞炁以爲化基鍊形反入於
　无形鍊炁復還於至朴鍊神與道而合眞
　故曰歸根復命即長存也能知常道而反
　其本者聖人也是以長生焉不知常道衆
　人也是以妄作招凶往往聞也
赤龍黑虎合西東四象交加戊己中復媾自
然能運用金丹誰道不成功
　東赤龍之弦炁也名曰姹女西黑虎之弦
　炁也名曰金公二物亦猶砂中汞鉛中銀
　也赤龍黑虎合兩弦之炁即是南北東西
　四象交加於戊已中結就一粒黍米服歸
　丹田却運火自復卦子時起首進陽火至
　媾卦午時起首進陰符復媾是陰陽之元
　爲冬夏二至之節也陰符陽火自此肇始
　抽添運用一一依法勿令差殊孰謂金母
　不成耶
未鍊還丹須急鍊鍊了仍當知止足若也持
盈未已心不免一朝遭恥辱
　光陰迅速時不待人未鍊還丹急須下手
　既已鍊了十月功圓却須抱元守一持盈
　守城不須用火若不知足持不已心則反
　招禍辱矣故鍾離公曰丹熟不須行火候
　若行火候必傷丹到此果能誠心見性如
　達磨面壁九載則道成矣
始因有作人争覔及至無爲衆所知但見无
爲爲要道豈知有作是根基
　世有學釋氏修性之道執一切有爲皆是
　虚妄之語以毁老氏修命之道此知其一
　不知其二窺見其門未陞其堂也焉知修
　命之道始則有作鍊外藥而化形中則有
　爲鍊形而化炁終則无爲自在謂之抱一
　以識其心以見其性炁自歸神神自合道
　故形與神俱妙而不測神與道合眞而无
　形形既无矣何得謂之有形有作有爲有
　幻乎安知其命非性耶安知其性非命耶
　强自分别曰性曰命混而一之未嘗有異
　故知有作乃至无作有形乃至无形斯道
　至矣非中下之所知也仙翁作是詩以勉
　後學但見无爲爲要妙而不知有爲有作
　實无爲之根基也一本云筌蹄在手莫我
　知也到岸不須船十月俄瞠視凡聖雜朝
　市魚龍混通衢懊惱世間人對面不相遇
鑒形閉炁思神法初出艱難後坦途倏忽縱
能遊萬國奈何居舊却移居
　鑒形閉炁思神之法初學甚難及至習熟
　坦然无礙瞬息之間遍遊萬國蓋其陰神
　善爽靈妙如此奈何其形屬陰易弊難固
　不免投胎奪舍者也
投胎奪舍及移居舊住名爲四果徒若解降
龍並伏虎眞金起處幾時枯
　投胎奪舍移居之法謂之四果修行屬陰
　神爲鬼仙非陽仙也若能驅龍駕虎鍊餌
　金丹化形入於无形而爲陽仙始得形神
　俱妙與道合眞自不枯矣豈比他陰神耶
　故崔公云靈光歸去入幽寂死作陰冥善
　爽鬼是也
釋氏教人修極樂亦縁極樂是金方大都色
相唯兹實餘二非眞謾度量
　釋氏化人修極樂净土者修妙色眞金之
　象也近世誦佛號化人謂之净土此爲中
　下設耳實大根大器之塵垢也殊不知眞
　極樂净土固在西方咫尺不遠彼處産育
　眞金其金一粒大如黍米重一十六兩故
　釋氏有丈六金身人能鍊此眞金餌之立
　超聖地化有形入於無形聚則金相堂堂
　散則入於空寂變化無窮蓍龜莫測隨縁
　應感无所不通而其眞身寂然未嘗有作
　故謂之西方極樂所以云大都色相唯玆
　實餘二非眞謾度量耳佛自周末時入滅
　數百年至漢明帝時遣使取得骨來復埋
　在鳳翔唐憲宗又掘出一脛骨豈知軒皇
　駕龍升天之至道者歟
恍惚難求中有象杳㝠莫測是眞精有无由
此自相入未見如何想得成
　恍惚之中有物者龍之弦炁也杳冥之中
　有精者虎之弦炁也二弦有炁無質也恍
　恍惚惚杳杳冥冥視之不見聽之不聞者
　眞一之炁有靈而无形也眞一子曰无者
　龍也有者虎也无者汞炁也有者鉛精也
　是知二弦之炁相交故有因无感而生靈
　故无因有激而成象故得有无相因遞互
　相入乃得眞一之炁凝結而成黍米懸于
　空中霞光照日彼之兀兀坐思塵埃心地
　豈知此哉
修行混俗且和光圓即圓兮方即方晦顯逆
從人莫測教人爭得見行藏
　被褐懷玉和光同塵剖破藩籬无人無我
　内外寃親取舍俱泯始合神仙行藏也
　　　　又續添五首
休施巧僞爲功力認取他家不死方壺内旋
添留命酒鼎中收取返魂漿
　參同契曰同類易施功非類難爲巧修眞
　之士多執非類假偽之法施功於己而不
　肯下問他家同類不死之方能於鼎中採
　取返本之陽丹腹内旋添延命之汞火二
　物眞修身之至寶也
禍福由來互倚伏還如影響相隨逐若能轉
使生殺機反掌之間灾變福
　陽主生曰福陰主殺曰禍陰消陽長陽極
　則陰生互相倚伏如影之隨形響之應聲
　此常道自然之理也若能返此生殺互用
　之機而逆修之則反掌之間灾變爲福害
　中生恩男兒有孕也
敲竹唤龜吞玉芝鼓琴招鳳飲刀圭近來透
體金光别不許常人話此規
　竹乃虚心无情之義也琴有正聲諧和之
　義也龜乃黑虎也鳳乃赤龍也龍之弦炁
　曰玉芝虎之弦炁曰刀圭此言龍虎皆是
　无情之物也而能相交故曰敲竹乃二物
　相擊之義也龍虎相交結爲夫婦而和諧
　故曰鼓琴也龍虎交則二弦之炁相吞相
　啖而鍊成金丹光透簾帷即時採取餌歸
　丹田制己陰汞然後虚心運火諧和陰陽
　合乎呼吸以呼吸運用神炁聚散水火以
　水火鍊養胎息綿綿若存游泳坎離交感
　而生金液也故曰凡運火之際忽覺夾脊
　眞炁上冲泥丸瀝瀝有聲似有物觸上腦
　中須臾如雀卵顆顆自腭上入重樓若水
　酥甘美其味无比如有此狀乃得金液還
　丹之道徐徐嚥下丹田綿綿不輟五藏清
　虚瞑目内視有光如燭五藏中有萬道金
　光出體如火輪雲霧盤旋罩身粲然奇異
　豈與塵埃輩比肩哉
了了猿心方寸機三千功滿與天齊自然有
鼎烹龍虎何必擔家戀子妻
　世情濃後道心難以知人人擔家而愛戀
　子妻也不知返本还源之道矣仙翁嗟念
　故作此時以警修眞之士云耳
饒君了悟眞如性未免抛身却入身縱此變
新修大藥迥超無漏作眞人
　大用未現前大法未明透一毫滲漏抛身
　入身若圓明照了飽鍊金丹道成十極號
　曰眞人
　　　西江月一十三首(仙翁曰西者金之/方江者水之體月)
　　　　(者藥之/用也)
内藥還如外藥内通外亦須通丹頭和合略
相同温養兩般作用
　夷門破迷歌曰道在内安爐立鼎却在外
　道在外離坎汞鉛還在内此明内外二藥
　也夫外藥者金丹是也造化於二八爐中
　不出半時立得成就夫内藥者金液還丹
　是也造化於自身之中直待十月足方能
　脫胎成聖觀内外二藥和合丹頭作用之
　法雖略相同及其用功火候實相遠矣吾
　儕下功之日内外和合丹頭之際防危慮
　險毫分无忒可也敬之敬之
内有天然眞火鼎中赫赫長紅外爐增减要
勤功妙絶莫過眞種
　内藥雖然眞火在土釜中赫然長紅若不
　憑外爐勤功增添抽减運用無令差忒庶
　免危殆也然内外眞火變化無窮者實藉
　眞鉛之妙也此寶偏能擒汞不使飛走或
　有不達此理却言内藥以眞火烹鍊外藥
　假凡火增减如以管窺天可付一笑殊不
　知内外雖異其用實同道不二也所言内
　外者人之一身禀天地秀氣而有生託陰
　陽鑄冶而成形故一形中以精氣神爲本
　神生於炁炁生於精精生於神然此三者
　後天地生之一炁至陰之物修眞之士若
　執此一身而修鍊無過精炁神三物而已
　奈何三物一致俱後天地生純陰無陽安
　能出乎天地之物外耶仙翁所以言獨修
　此物轉羸尪鍾離公曰涕唾津精炁血液
　七件由來盡屬陰又曰獨修一物是孤陰
　眞一子曰孤陰不能自産參同契曰牝雞
　自卵其雛不全聖人知己身之炁後天地
　生乃屬陰物難擒易失故採先天一炁以
　眞陰眞陽二八同類之物擒在一時辰内
　鍊成一黍至陽之丹號曰眞鉛造化在外
　故曰外藥以陽丹擒己陰汞猶猫捕鼠陽
　丹是天地之母炁己汞是天地之子炁以
　母炁伏子炁豈非同類乎此造化在内故
　曰内藥仙翁曰藥逢炁類方成象道合希
　夷即自然眞一子曰未有天地混沌之前
　眞鉛得一而生漸生天地陰陽五行參同
　契曰先天地生巍巍高尊此皆證金丹先
　天一炁也以先天陽丹點己陰汞化爲純
　陽更假陰陽符火運用抽添十月功圓形
　化爲炁炁化爲神神與道合升入无形變
　化莫測故能出乎天地之外立乎造化之
　表提挈天地陶鑄陰陽而不爲陰陽陶鑄
　者是先天一炁使之然也其絶妙之如此
　故曰絶妙无過眞種安可以後天地至陰
　之類而爲内藥耶安可以後天地凡砂凡
　汞凡火凡水非類滓質之物而爲外藥耶
　學道之士研窮本始无惑邪説永墜三途
七返朱砂返本九還金液還眞休將寅子數
坤申但看五行成準
　九還七返者不離天地五行生成之數也
　天一生水地以六成之水居北積坎陰之
　正炁爲眞水故曰居六也地二生火天以
　七成之火返南孕離陽之正炁爲眞砂故
　曰七返朱砂還本也天三生木地以八成
　之木歸東處震位而爲汞故曰八歸也地
　四生金天以九成之金還西化兊而爲鉛
　故曰九還金體還眞也天五生土地以十
　數成之土居中變而爲丹也故知金丹不
　出金木水火土而成故曰但看五行成準
　安可以寅子數坤申爲九還七返耶
本是水銀一味周流經歷諸辰陰陽炁足自
通神出入豈離玄牝
　眞一之水結而成精精者汞也眞一之炁
　一變而爲水在北二變而爲砂在南三變
　而爲汞在東四變而爲金在西五變而爲
　丹在中丹非天地不生非日月不産非四
　時不全非五行不熟非總數不成是以遍
　歷諸辰陰陽數足自然變化通神也然其
　妙用造化出入不離玄牝二門眞爲天地
　之根也
若要眞鉛留汞親中不離家臣木金間隔會
無因須仗媒人勾引木性愛金順義金情戀
木慈仁相吞相啖却相親始覺無中有孕
　此言内象也家臣即己之眞炁也己之眞
　炁因眞金而始凝結金丹因己汞而方有
　神功二物相須兩情相戀乃能變化通靈
　故曰若要眞鉛留汞親中不離家臣鉛丹
　屬金則外己汞屬木則内二物相隔無由
　會合全仗黄婆制造成丹吞入腹中與己
　汞配合要在黄婆勾引也二性既媒合了
　交接陰符陽火是以木性愛金順義金情
　戀木慈仁也内外金木情性相吞相啖遂
　成夫妻孕育嬰兒在我腹中始覺無中有
　孕此道妙矣
白虎首經至寶華池神水眞金故知上善利
源深不比尋常藥品
　白虎首經者即初弦之炁也非女子天癸
　也若以三峰二十四品毁謗至道至道可
　毁乎九天之不可階而升矣夫眞一之炁
　在天曰一水在虎曰初弦鍊養在華池中
　曰神水此乃眞金之至寶也不離眞一之
　精流歷諸處有種種異名而能造化經曰
　上善若水蓋眞一之水生於天地之先故
　曰上善其利源甚深遠也不類尋常後天
　地生滓質之藥品也
若要修成九轉先須鍊己持心依時採取鍊
浮沉進火隄防危甚
　九轉九年也在十月脱胎之後如達磨面
　壁抱一无爲故使形神俱妙與道合眞謂
　之九轉金液大還也達磨隻履西歸是其
　驗也欲成九轉先須十月下功還火鍊己
　持心依時以運其火謹守以防其危採取
　抽添以定浮沉以分賓主守雌不雄方免
　危殆故得形化爲炁炁化爲神神化爲虚
　超入於无形矣
牛女情縁道本龜蛇類禀天然蟾烏遇朔合
嬋娟二炁相資運轉總是乾坤妙用誰能達
此深淵陰陽否隔却成愆怎得天長地遠
　牛女一歲一交太陰太陽一月一合龜蛇
　以類蟠虬相扶此皆陰陽二炁使之然也
　實眞道之根本也金丹大藥作用一一如
　之蓋眞一之炁杳然无形不得二八陰陽
　之炁相交安能感格兆形黍米者哉既得
　丹餌之後若无陰陽符火氤氲焉能變金
　液還丹者哉參同契曰關關雎鳩在河之
　洲窈窕淑女君子好求雄不孤處雌不孤
　居玄武龜蛇蟠虬相扶以明牝牡竟當相
　須理之所在夫復何疑盡是乾坤妙用之
　機天地生成之道誰能達此深淵而顛倒
　修之宇宙在乎手眞一子曰孤陰不自産
　寡陽不自成須假牝牡合炁方能有胎化
　之道也天地所以能長且久者陰陽交合
　自然之道也天炁不降地炁不騰四時不
　序萬物不生以此觀之陰陽否隔即成愆
　尤焉能天地長久哉易曰一陰一陽之謂
　道仙翁於此一章再三致意深於此道者
　當以意會
此藥至神至聖憂君分薄難消調和鉛汞不
終朝早睹玄珠成兆至士若能修鍊何妨在
市居朝工夫容易藥非遥説著人皆失笑
　金丹入口立躋聖域豈非至聖至神耶煅
　鍊不出半時金丹立見形兆豈非至簡至
　易耶故説著令人不覺也得之者第恐陰
　功靡薄不騰其道必是難矣
不辨五行四象那分朱汞鉛銀燒丹火候未
曾聞早便稱呼居隱靡肯自思己錯更將錯
路教人誤他永劫在迷津似恁欺心安忍
　丹經萬卷妙在參同契其間三字鼎歌一
　章乃丹之骨髓也舉世學此道者莫能曉
　解胡不思之甚耶試取此歌證我之所得
　如或未明我之所得未盡善也何迷惑乎
　旁門非類之有今之學者未識吐舊納新
　之方便起飛雲走霧之興自高大模範於
　人己自不知悔恨誤他溺在迷津擔版一
　生安忍
二八誰家姹女九三何處郎君自稱木液與
金精遇土却成三性
　二八陰數姹女即我眞炁也又曰木液九
　三即陽數也郎君即陽丹也又曰金精二
　物相交會於丹田土釜之中即成三性也
更假丁公煅鍊夫妻始合歡情河車不敢暫
留停運入崑崙峰頂
　丁公者火也河車者水也水火即陰符陽
　火也日夕運轉不停若河畔水車循回不
　已也此言鉛汞二物在土釜之中須假火
　煅是以内外夫妻始結歡情運動陰符陽
　火不得暫停般運炁候自崑崙頂入温養
　聖胎化爲純陽金液大丹也
雄裏内含雌質負陰却抱陽精兩般和合藥
方成點化魄靈魂聖信道金丹一粒蛇吞立
化龍形雞餐亦乃變鸞鵬盡入眞陽仙境
　雄裏雌龍之弦炁也陰抱陽虎之弦炁也
　二物相合靈丹自生吞入腹中點化陽魂
　以消陰魄一粒如黍雞餐蛇食亦化龍鸞
　飛入眞陽聖境其藥至聖之如此
天地纔經否泰朝昏好用屯蒙輻來輳轂水
朝宗妙在抽添運用
　未用火下功始於屯蒙休功終於否泰日
　夕般運符火歸於鼎中如車之輪輻輳於
　轂若百川之朝宗於海運用抽添其妙如
　此也
得一萬般皆畢休分南北西東損之又損慎
前功命寶不宜輕弄
　一者眞一之精也一之炁生於陰陽陰陽
　生四象四象生五行五行生萬物俱不出
　眞一之炁變化也故眞一之精爲天地之
　丹陰陽之宗四象之祖五行之根萬物之
　基得此一萬事畢矣東西南北皆一也損
　之又損以慎前功方能盡得一之妙蓋一
　有之象運用陰陽二火以形之也既得一
　吞歸五内如前運陰符陽火亦慎前功故
　曰慎前功也慮險防危不可輕動恐失命
　寶者玄珠也
冬至一陽來復三旬增一陽爻月終復卦朔
晨超望罷乾終遇兆
　冬至一陽生爲復卦乃一陽爻也又
　三十日爲臨卦增二陽爻也又三十
　日爲泰卦增三陽爻也又三十日爲
　大壯增四陽爻也又三十日爲夬卦
　　　增五陽爻也又三十日爲純乾
　六陽爻也乃陽火之候陽極則陰生故夏
　至一陰生爲姤卦乃一陰爻也亦如
　前三十日增二陰爻爲遁卦爲否卦
　　　爲觀卦爲剥卦爲坤卦純
　陰乃陰符之候也陰極則陽復生周
　而復始此一年之候聖人移此一年之炁
　一月之中以朔旦爲復卦兩日半當三十
　日至十五日望爲純乾卦故月圓也十六
　日爲姤卦一陰生故曰望罷乾終姤兆陰
　炁初萌謂之兆也
日又别爲寒暑陽生復起中宵午時姤象一
陰朝鍊藥須知昏曉
　又將一月之候移在一日之中分爲寒暑
　温凉四時之節炁故以中夜子時一陽生
　爲復卦午時一陰生爲姤卦運用陰符陽
　火抽添進退一一合天地四序陰陽升降
　不得毫釐差忒鍊藥須知昏曉陰陽之首
德行修逾八百陰功積滿三千均齊物我與
親寃始合神仙本願虎兕刀兵不害无常鬼
賊難牽寶符降後去朝天穩駕鸞與鳳輦
　抱一九載功滿道成物我俱忘形化爲无
　形形既无矣何刀兵虎兕之能害无常火
　宅亦何能牽哉於是和光混俗救度衆生
　物我不計寃親坦然天降寶符身飛碧落
　此眞大丈夫出世間功成名遂之時也
丹是色身妙寶鍊成變化无窮更能性上究
眞宗决了无生妙用不待他身後世見前獲
福神通自然龍女降奇功爾後誰能繼踵
　仙翁作丹書一卷恐後不信又作西江月
　十二章使人明西來之意會西歸之旨也
　安得圓明了悟之人又聞至道丹是色身
　妙寶度此色身即是空身空此幻身則玉
　符保神金液鍊形形神俱妙與道合眞烏
　知達磨西來爲悟眞翁耶悟眞翁爲達磨
　耶




悟眞篇註釋卷中























悟眞篇註釋卷下吕三
　　　　象川無名子翁淵明註
　悟眞下篇蓋紫陽先生讀參同契之作也
　其神仙抱一之道乃聖人運火功圓而體
　化純陽眞炁然後抱元九載俾炁成神與
　道冥一之謂也故曰道爲性本性是心源
　心性同體變化无邊百姓不知乃曰自然
　若能了悟忘象忘言虚心實腹抱一而遷
　功成九轉乃得神仙此其旨也夫九轉者
　九年也乃陽極之數也一者道之强名也
　抱者抱无所抱者也神仙當此之際隳肢
　體黜聰明離凡塵齊物我无固无必无取
　无捨心境一如逍遥自在故得泰定發乎
　天光九載功圓則无爲之性自然无形之
　神自妙變化无窮隱顯莫測性圓則慧照
　十方通靈无礙故能分身百億應現无邊
　而其至眞之體閴然而未嘗有作也此形
　性神命俱而道合眞矣故謂之神仙抱一
　之道矣昔者仙翁成道後示劉奉眞之徒
　以无生而入寂既入寂矣而又能現眞身
　於王屋山者即斯道也昔達磨面壁九年
　既入寂矣而又能隻履西歸者此也昔如
　來涅槃後自涌金棺於空中化火三昩既
　焚身竟因母哭泣不已又能現金身於空
　中爲説半句偈者亦斯道也普陀既投身
　於巨焰又能釋身於空中若此之流未易
　悉數儻非性命之道雙圓形神之眞俱妙
　孰能若此哉是以仙翁畢其卷末而以禪
　宗性道者實非神仙抱一之道也故愚分
　作三卷夫性之道虚無廣漠默默昏昏無
　可得而言人與非人悉皆平等無有高下
　但無始以來凡有形與名者未有一物不
　圓成具足矣以其本始自然清靜足備故
　未始有可得而言者然則大藏有五千餘
　卷者此皆味道之甚不獲已而强言之者
　也故後人因言以明道若道既明則語言
　俱成非矣故金剛經云若人言如來有所
　説法即是謗佛是知有言即是謗也今則
　仙翁歌性道不獲已而言之者也故已多
　矣此愚所以不復敢加疣贅也唯願猛烈
　高明之士不由外得直於自己胸中自悟
　自明卓然獨耀直下承當拓拓受用將去
　不問靜喧語默酒肆淫坊恁麽也得不恁
　麽也得頭頭無别處處偶偕盡十方世界
　具一隻眼出一隻身妙用縱横四通八達
　蓋天蓋地无所運而非眞无所施而不可
　者即知這裏本來清靜具足元无少欠理
　路絶矣无問无應无思无知雖佛一字抑
　亦用不著也
　　　讀周易參同契
大丹妙用法乾坤陰陽運兮五行分五行順
兮常道有生有滅五行逆兮丹體常靈常存
　乾坤者父母也乾坤運陰陽二炁化五行
　而生萬物者也故順陰陽陶鑄則成人矣
　是以人之一身所以陰陽相半者因陰陽
　而有形也自陰陽而有形故有生有滅矣
　夫陽主生陰主死一生一死一去一來此
　常道順理之自然者也聖人則之反此陰
　陽逆施造化立乾坤爲鼎器盗先天一炁
　以爲丹以丹鍊形入於无形與道冥一道
　同无極仙豈有終是以長靈長存也
一自虚无化質二儀因一開根四象不離二
體八卦互爲祖孫萬象生乎變動吉凶悔吝
兹繁百姓不知日用聖人能究本根故易妙
造化之體用故託象於斯文
　虚无道之體也道生一炁而變陰陽故陽
　天陰地二儀是也天以一生水居北曰冬
　地以二生火居南曰夏天以三生木居東
　曰春地以四生金居西曰秋而成四時謂
　之四象也天爲乾居戌亥地爲坤居未申
　坤索乾而生三男長曰震居卯中曰坎居
　子少曰艮居寅丑乾索坤而生三女長曰
　巽居辰巳中曰離居午少曰兊居酉合成
　八卦謂之八方故子至巳爲陽界分自午
　至亥爲陰界分陰陽運轉則四時之氣循
　歷八方更相始終互爲祖孫而成變化故
　春夏爲至陽之炁生長萬物以德萬物承
　之以舒矣秋冬爲至陰之炁肅殺萬物以
　刑萬物承之則慘矣吉凶悔吝萬象八卦
　四時陰陽皆出於一炁而生大道者也是
　以大道與炁爲祖四時陰陽五行八卦萬
　象變改吉凶悔吝之一體則无乎不在矣
　故雖視聽言貌寢味舉止觸事喧閙恢詭
　譎怪无適而非道也故道在人中而人不
　知人在道中而道不虧矣是以百姓日用
　而不知也聖人採奥索隱窮理盡性以至
　於命故能作易道之妙用立乾坤爲易之
　門户乾坤立而道行乎其中矣是故乾坤
　索而成八卦八卦相因而變爲六十四卦
　一卦六爻陽爻奇陰爻偶故陽之一爻四
　因九數而得三十六策六陽爻共得一百
　九十二爻乾之策也故陰之一爻四因六
　數而得二十四策六陰爻共得一百九十
　二爻因乾坤二篇分三百八十四爻合成
　一萬有一千五百二十策是爲太極大衍
　之數囊括三才包含萬象故吉凶悔吝之
　機死生禍福之兆未有能逃此數而皆有
　所考矣故曰易之妙盡造化之體用也魏
　公觀此易道與金丹相侔故託易象作參
　同契以明大丹之旨而寓其言而矣也
否泰交則陰陽或升或降屯蒙作則動靜在
朝在昏坎離爲男女水火震兊乃龍虎魂魄
守中則黄裳元吉遇亢則无位而尊既未慎
萬物之終始復媾昭二炁之歸奔月虧盈應
精神之衰盛日出没合榮衛之寒温本立言
以明象既得象以忘言猶設象以指意悟其
意則象皆捐達者唯簡唯易迷者愈多愈繁
故修眞之士讀參同契者不在乎泥象執文
　修丹之要不出金火二字金者金丹也又
　曰眞鉛也火者陰陽二炁也又曰陰符陽
　火也夫修金丹先以眞陰眞陽之物立爲
　爐鼎然後誘太極一炁爲丹太極之炁混
　合虚無不可求測茍不以眞陰眞陽之物
　而誘之則不能降靈成象矣是以參同契
　立乾坤二卦爲鼎爐分坎離二卦爲藥物
　處於中宫其餘諸卦分在一月三十日中
　以運符火故乾坤者龍虎也震兊也夫婦
　也魂魄也坎離者鉛汞也水火也男女情
　性也觸類而長之則不可勝紀矣原其至
　當而言之無過比喻眞陰眞陽之二物也
　以此二物合炁於中宫黄道之室而鍊成
　丹故曰守中則黄裳元吉也既得丹餌非
　眞火无以育其聖胎是以運元陽之炁爲
　火火无定位周流六虚故曰遇亢則无位
　而尊也夫天一生水在人曰精地二生火
　在人曰神夫人之精神榮衛一身常與天
　地陰陽四時五行之炁運行不息故冬至
　之日地有一陽之炁上升爲復卦人之元
　炁乃亦如之故進陽火至二月陰陽之炁
　相半自然交並爲泰卦人之元炁亦然是
　以息火謂之沐浴夏至之日天中有一陰
　之炁下降爲姤卦人之元炁亦然故進陰
　符至八月陰陽之炁相半自然交並爲否
　卦也人之元炁亦然是以停符亦謂之沐
　浴故曰否泰交則陰陽或升或降也聖人
　移此一年炁候於一月三十日中以兩日
　半計三十辰以當一月故自月之一日已
　後太陰之光初萌爲復卦用事至十六日
　已後月漸虧爲姤卦用事至下弦二十三
　日月虧一半金水半分爲否卦用事故曰
　月虧盈應精神之衰盛也又移此一月炁
　候於一日十二時辰中子時一陽生故人
　之腎中有一陽純精之炁上升進陽火爲
　復卦午時一陰生故人之心中有一陰至
　神之炁下降進陰符爲姤卦故曰復姤昭
　二炁之歸奔也夫日出爲晝日没爲夜聖
　人運動符火於一日一夜之中分擘温凉
　寒暑之炁外應天符内合榮衛消長一身
　抽添運用温養子珠故曰日出没合榮衛
　之寒温也夫子時起陽火子爲六陽之首
　故爲朝用屯卦直事故日屯蒙作則動靜
　在朝在昏也一日一夜兩卦直事三十日
　計六十卦屯蒙爲六十卦之始既未爲六
　十卦之終終而復始始而復終故曰既未
　慎萬物之終始也已上皆魏公以金丹之
　道至簡至易无可云爲敷揚祕典故假易
　卦意寓於言俾學者觀斯卦象悟其意以
　曉其言苟得金丹秘要則乾坤坎離震兊
　龍虎情性魂魄鉛汞水火之類皆可亡言
　矣茍明運火眞機則屯蒙既未復姤否泰
　卦象爻銖皆可无用也此仙翁恐學者讀
　參同契不曉魏公之意唯只泥象執文而
　不知指象忘言之意故作此以示同志其
　仁慈濟物之如此雖然自非至人口訣然
　亦未能有以蹈堂奥之萬一者也
　
　　悟眞篇注釋卷下








