#+TITLE: 黃帝陰符經集解--曹希蘊
#+DATE: 2018-05-12 10:21:35
#+SOURCE: github.com/kanripo/KR5a0112 master de1c7d37                
黄帝陰符經集解卷上(中下/同卷)閏四
　赤松子子房眞人張良太極左仙翁葛玄
(西山眞人許遜正陽眞人鍾離權純陽眞人吕嚴)
(華陽眞人施肩吾至一眞人崔明公海蟾眞人劉玄英)
(清虚眞人曹道冲)
　鍾離眞人曰黄者中央之色帝者君主之
　名中以統於五行帝以治於萬物陰者性
　之宗符者命之本此陰符之旨内以修身
　外治家國包羅天地總御群方古今得道
　仙眞皆因此義以至於无爲矣
　張子房頌曰要知天五是中黄帝君元始
　法中王仙眞盡達陰符理治國修身入聖
　鄉曹眞人青霄樂云心爲君主象中黄神
　用无私帝道昌陰是性宗鉛可貴録名天
　寶命符陽經垂法教開方便普濟群迷作
　巨航只候行成功滿足十洲仙島是家鄉
　神仙抱一演道章
　吕眞人曰天一生水地二生火在人謂之
　精神生於道形本生於精守而勿失與玄
　爲一則精神合而不離矣以精集神以神
　御炁鍊神合道與天長乆故道經曰抱一
　能无離乎又曰抱一爲天下式昔廣成子
　誡黄帝曰无勞汝形无摇汝精少思寡欲
　廼可長生此即神仙抱一㫖歸也葛仙翁
　頌曰混沌玄黄啓肇生扶持造化立乾坤
　學人要覓長生道太一含眞即是眞崔明
　公臨江仙云一炁靈根爲命祖專心抱守
　玄眞杳冥之内隱元精至人先務本本立
　道基成蚌裏藏珠川景媚石中藴玉山榮
　地天長乆爲何因都縁懷道德亘劫自清
　寧
觀天之道執天之行盡矣
　鍾離曰大道无形視聽不可以見聞大道
　无名度數不可以籌算資道生形因形立
　名名之大者天地也即天地上下之位而
　知大道之高卑即陰陽終始之期而知大
　道之前後冬至則地中陽升五日一候三
　候一炁經六炁而至春分是時陽升入陽
　位又六炁而之夏至廼陽升到天太極而
　生陰陰以杳冥抱陽而下降夏至則天中
　陰降經六炁而至秋分是時陰降入陰位
　又六炁而之冬至廼陰降到地太極而生
　陽陽以恍惚負陰而上升升降不失其道
　是以天地長乆惟人也集靈以生資道而
　立體天法道調運陰陽以心腎方合天地
　上下之位用炁液比陰陽升降之儀將一
　日效一年使一時象一月養命按法下功
　依時陰陽交合不失其道亦當與天地齊
　其堅固而同得長乆矣執者持也觀天持
　法依令而行萬事皆畢故曰觀天之道執
　天之行盡矣赤松子頌曰天道无言運四
　時雲行雨施物咸資洞觀玄象依天令體
　此修眞合聖機劉海蟾亭前柳云天道乾
　元覆廕无偏列宿瑩高懸冬至陽生地夏
　中液降于天烏兔精華往復迺行運虚璇
　體道觀天名照了四時八節要精研作用
　曰爲年進火中宵子有時添汞抽鉛鍊就
　金丹大藥方號神仙
天有五賊見之者昌
　赤松子曰五賊者五行也在天爲五星在
　人爲五藏於眼爲五色於耳爲五聲以至
　鼻之五香舌之五味身之五觸心之五毒
　皆曰五賊賊者害也此五行之炁各懷生
　殺順則吉逆則凶天時順則四序調和安
　寧豐泰逆則兵飢水旱蝗疫爲灾人有五
　賊只在于心心正則柔和慈善眞清行之
　則吉心亂則剛戾狠疾婬濁行之則凶見
　者覺也覺了明悟則身心康寧故曰天有
　五賊見之者昌劉海蟾頌曰五賊縱横遍
　萬方木金水火及中央剪除戎馬妖氛息
　見之天下永寧昌崔明公蘇幕遮云五賊
　機无形影苦惱蒼生遞代相吞併一藏虧
　時一藏勝憊壞形軀只爲陰多盛脾旺時
　當補腎貪欲无明欺妬都除泯照見皆空
　亡五藴性命延昌堅乆如天永
五賊在心施行於天
　子房曰五賊謂賊命賊物賊功賊時賊神
　是也此五賊在心杳无形迹覺而悟之名
　爲照了自然神定炁和无諸滯礙施行法
　象與天同然
宇宙在乎手萬化生乎身
　劉海蟾曰先觀天道次明五賊作用施行
　契合天命雖宇宙之大不離掌握萬化雖
　衆亦生乎身吕眞人頌曰心鏡澄清瑩且
　明施行功業契天星剛柔宇宙存乎掌萬
　化生成只在身施眞人卜算子云心鏡澄
　澄瑩五賊皆除泯天道行時即使行保命
　也如天永宇宙乾坤柄掌握文明定萬化
　生成只在身抱一功神聖
天性人也人心機也立天之道以定人也
　崔明公曰天性人心本乎一也天道虚无
　湛然人心本源同此經以天性喻於人心
　指使人心合於天機也立天之道者陰陽
　也立人之道者仁義也仁義忠信樂善不
　倦是謂天爵先修天爵以積其行次體天
　道以累其功功之至妙无若抱一也子房
　曰經言天性人也人心機也而不曰人心
　天也者蓋明萬物皆出於機皆入於機也
　許眞人頌曰皇天本性化生人天性人心
　一體靈善行果圓功滿足南宫標列是仙
　名葛仙翁西江月云大道无形无相生天
　生地生人人心天性體同靈恬淡无爲眞
　本上士體天行道道成豈懼朝昏善功圓
　滿吉祥臻七祖超騰妙境
天發殺機龍蛇起陸人發殺機天地反覆
　子房曰天道生殺者皆合其機非妄動也
　殺謂以陽隨陰機謂適時而變如春分之
　時四陽發生二陰衰弱即天道宣行號令
　雷乃發聲聲震徹重泉驚甦萬物使一切
　龍蛇蟄藏之類皆起於陸此則天發殺機
　也愚人不知天道恣發狂機貪利干名傾
　人害物則天道報應灾殃禍亂及於身是
　謂天地反覆也劉海蟾曰自天性人也至
　以定人也道之常也自天發殺機至天地
　反覆道之變也常者所以守剛柔而立變
　者所以運陰陽而適時也施眞人頌曰雷
　聲虩虩動天威驚蟄龍蛇萬物齊此是玄
　機眞造化能明此道合希夷許眞人頌曰
　人發狂機禍立生傾危都爲虐生靈悲思
　喪國亡家者金谷章華尚未醒吕眞人臨
　江仙云晷運推移從復卦四陽令届春分
　天威鼓物以雷霆龍蛇皆起陸藏蟄盡甦
　驚下士豈知天道意狂謀利禄營營坑人
　損物害生靈餘殃不可逭顛覆自危傾
天人合發萬變定基
　許眞人曰天得一以清人得一以生天人
　用機造化无異故曰天人合發即合道機
　與天相契則萬種塵縁皆息於心故曰萬
　變定基也
性有巧拙可以伏藏
　曹道冲曰大巧莫巧於造化而莫知所爲
　豈不似拙經曰性有巧拙可以伏藏老子
　曰大巧若拙與此義同施眞人曰惟聖人
　發機合於天道自然萬變息於心基是以
　窮理盡性與道合眞故曰方而不割廉而
　不劌直而不肆光而不耀无譽无訾无是
　无非一龍一蛇與時俱化一上一下以和
　爲量行於萬物之上遊於道德之郷故可
　得而累耶蓋歸根復命之源也故性有巧
　拙可以伏藏也鍾離眞人頌曰天人合發
　定心基復命歸根盡性時隱迹韜光修道
　德伏藏元火守柔雌吕眞人望江南云天
　道密造化四時行或躍在淵當卯月括囊
　无咎應秋分曆象甚分明人體此合發契
　天星日用卦爻明刻漏萬縁不染息心神
　功滿赴蓬瀛
九竅之邪在乎三要可以動靜
　葛仙翁曰三要者眼耳口也動靜不失其
　時其道光明故曰非禮勿視非禮勿聽非
　禮勿言也五千言云五色令人目盲五聲
　令人耳聾五味令人口爽夫視聽言人之
　先也故在九竅之中惟三要焉此三者可
　以養人可以害人養人者原於靜害人者
　域於動故也蓋動者人之爲靜者天之質
　人爲之謂偽天質之謂眞張子房頌曰九
　竅邪風觸正神三關牢閉得全眞澄心遣
　慾求玄理得悟慇懃莫住程葛仙翁漁家
　傲云妙理玄玄玄復奥聖人制法垂言教
　體道觀天爲照了明三要聞邪勿遣相侵
　惱塞兊關扃修内寶色聲五味都忘了視
　聽言皆合聖道除機巧隨時動止方知好
火生於木禍發必尅姦生於國時動必潰知
之修鍊謂之聖人
　施眞人曰上文說九邪三要動靜之宜切
　令戒恐未能窮理盡性故再舉火木姦國
　之喻令慇懃修鍊也夫性之有情如木中
　有火出於性而賊性火生於木而害木惟
　聖人者達性命之源明天人之道外能鍊
　形内能修性鍊形所以嗇精修性所以養
　神故道之眞足以治身緒餘足以治國家
　土苴足以治天下是以修之身其德乃眞
　修之家其德乃裕修之天下其德乃長修
　之國其德乃普自中以及外自近以及遠
　修是玄風无所不至矣故曰知之修鍊謂
　之聖人者也曹眞人頌曰木爲眞性火爲
　情慾火炎時礙性眞惟有聖人修鍊得國
　无顛險木无焚許眞人頌曰軒黄成道日
　說破度迷津國木如眞性姦火喻邪情情
　亡姦火滅性慧欲情薨君心修鍊正身安
　國泰寧葛仙翁滿庭芳心動神疲情澄性
　適妙門開啓玄關火生於木灾發慎礸研
　水蓄冰而礙水田存棘也妨田玄元教閑
　邪正幻安樂自逍然觀天明五藴知之修
　鍊去世何難遣群魔消盡復本還源補兊
　成乾事畢妙因果周圓尋眞悟三千行滿
　丹就去超凡


黄帝陰符經集解卷上










黄帝陰符經集解卷中
赤松子子房眞人張良太極左仙翁葛玄
西山眞人許遜正陽眞人鍾離權純陽眞人吕巖
華陽眞人施肩吾至一眞人崔明公海蟾眞人劉玄英
清虚眞人曹道冲
　　富國安民演法章
　鍾離眞人曰富者足備之稱安者康寧之
　義身如家國心比父君君正則天下普安
　心靜則萬神皆裕一身之中靈備萬物精
　炁血脉臟腑魂魄皮膚毛髮比同兆民君
　主无事則民庶均安知足忘貪則是名眞
　富故道德經云知足者富又云愛民治國
　能无爲乎又曰爲无爲則无不治矣又曰
　我无爲而民自化我好靜而民自正我无
　欲而民自朴我无事而民自富此乃安民
　冨國之法㫖也
　張子房頌曰高上玄都號玉京壼中天地
　寳无垠逍然知足爲天富政治民淳國泰
　寧施眞人玉堂春云閬苑蓬瀛華胥諸妙
　境玉堂金馬寳城華郡兆庶安寧達此玄
　風秪在身身比邦家心如君父敬心正无
　邪精神安靜知足忘貪斯名眞富盛可謂
　壺中别有春
天生天殺道之理也
　赤松子曰天之生殺皆合道機非妄動也
　蓋天地之專精爲陰陽陰陽襲精爲四時
　之散精爲萬物天有五行之炁隨時應令
　逐序遷移春夏以陽和之炁生養萬物秋
　冬以陰寒之炁肅殺萬物此皆自然之理
　至公之道故云天生天殺道之理也
天地萬物之盜萬物人之盜人萬物之盜三
盜既宜三才既安
　劉海蟾曰與萬物之生成盗萬物以衰謝
　萬物與人之服御盜人以驕淫人與萬物
　之工器盗萬物以毁敗許眞人曰萬物盜
　天地而生成不知天地反盜萬物而衰老
　人盜萬物以資財而充富貴不知萬物反
　盜人以勞役而致禍患葛眞人曰有盜不
　可非道而盜也上文三義更相爲盜自然
　之理人能窮理悟眞合道而盜順其宜而
　宜乖其理則凶是以三盜各得其宜三才
　悉安其任也
故曰食其時百骸理動其機萬化安
　施眞人曰故曰者相續之義先明天地生
　殺之理次知三盗合道之機三盜悉合其
　宜三才各安其任然後食時骸理動機化
　安也曹道冲曰凡理性命必先飲食五穀
　五果五味皆須調候得所量體而進熟則
　益人生則傷臟此乃食之理故使飲食不
　失其時滋味不乖其節只令中道不可越
　常如此則百骸俱理五臟安和无諸疾病
　壽數永長故曰食其時百骸理也張子房
　曰凡物色惡者非炁之正臭惡者非炁之
　和烹飪失節者非水火之既濟不時而成
　者非生炁之具全聖人於此四者特有不
　食之戒是以内經言食飲有節起居有常
　不妄作勞是謂知道故君子飲天和以潤
　神食地德以滋形也崔明公曰道經云衆
　人皆有以我獨頑且鄙我獨異於人而貴
　求食於母此者食時之深旨也食其時百
　骸理人道之用也動其機萬化安天道之
　體也張子房頌曰三盜相因遞代偷食時
　骸理炁和流金砂五内如風雨不礙皇家
　作貴侯鍾離眞人滿路花云人人皆有道
　迷者不知源天生天殺理妙中玄樞星斗
　晷運逐時遷澄心忘愛慾順序調神慧通
　覺性靈圓既三才三盜宜安富國豈爲難
　食時骸固理鍊丹田无妨市井不礙作朝
　官綿綿胎息炁養嬰兒任從烏兔往然
人知其神而神不知不神而所以神
　崔明公曰專用聰明則事不成專用晦昧
　則事皆悖一明一晦是謂陰陽一陰一陽
　道之理也吕眞人曰衆人以聲色威顯爲
　神聖人以杳杳虚寂爲道道者神也人但
　遇雷電之威風雨之猛心生畏警而謂神
　不知此天地萬物皆自希夷虚寂中來是
　不神而所以神也鍾離曰神者妙而无方
　陰陽不測之謂也但知萬物從陰陽而生
　長殊不知陰陽自不神而生焉不神者至
　道也虚寂者无爲也故曰不神此不神之
　中能生陰陽日月三才萬物是不神而所
　　　以神也
　子房曰道常无爲而无不爲以其无爲是
　名正道是以杳杳冥冥其中有精恍恍惚
　惚其中有物此乃至道不神之中而有至
　神之理子房頌曰人盡知神故使神神離
　飛散似風雲不神自化留年樂方知大道
　復歸根赤松子小重山云壤壤垓垓利與
　名竭聰傾智力漫營營摇精損炁敗元神
　形神善財命兩誰親大道坦然平无爲爲
　妙用用爲昏查冥之内隱神精除玄覽方
　始見圓明
日月有數大小有定聖功生焉神明出焉
　鍾離曰日月陰陽之精華六合之中爲至
　尊也積日爲月積月爲歲行歷周天各有
　度數盈昃進退亦有大小此則日月有數
　大小有定也吕眞人曰日月相推而明生
　寒暑相推而歲成有温凉寒暑春夏秋冬
　則天地長養萬物皆因此道造化生成豈
　不爲聖功神明乎許眞人曰凡胎卵濕化
　金石草木天地萬物生育之理皆從无入
　有功乃顯著世間萬物皆禀此聖功而生
　故大與小咸有定分不相逾越則大不輕
　小小不羡大是以鵬鷃各自逍遥不相健
　羡也劉海蟾曰見乃謂之象形乃謂之器
　以象言者日月也以形言者大小也有象
　然後有數故曰日月相數有形然後有位
　故曰大小有定人爲三才之靈法陰陽升
　降之宜則日月運行之數聖功滿足神登
　太虚修證在人高卑隨行者也曹眞人頌
　曰日月升沉數乾坤變易爻聖功神自去
　大小悉安巢韓信甘超胯陶潛愧折腰浮
　華與清淡鵬鷃各逍遥張子房頌曰長天
　日月數難藏坤嶺初交始見光造化只憑
　弦望得神功功積鎮茫茫施眞人滿庭芳
　云眞汞眞砂天庭至寶事須著意存收五
　行全處嬰姹兩綢繆數倚三天二地陰陽
　會九六同舟精華媾温温鼎器无漏理深
　幽剛柔分卦象調媒火候方便連留待聖
　功功畢國富民優變易離虚坎滿純陽就
　則有歸頭神明出高卑有定隨行列仙儔
其盗機也天下莫能見莫能知君子得之固
躬小人得之輕命
　許眞人曰此重舉上文三盗之義凡盜必
　合其道不可非道而盜也天有時地有利
　吾乘天地之時利山澤之産育以生吾木
　植吾家如作田之類孰不爲盜耶然如是
　也人皆不知盜機之理君子小人志炁不
　同君子得之委分固躬小人得之强謀輕
　命劉海蟾曰君子知至道之中包含萬善
　所求以和所習以善凡所運動皆設善機
　與道合契乃至精思守一竊其微妙以資
　其性或盜神水華池玉英金液以致神仙
　賢人君子知此妙道之機故曰君子得之
　固躬小人即窺弄其機乃輕其命恒習惡
　行恒蓄巧機但務營求金帛不念艱辛或
　修學武藝豈辭疲倦飾情巧智以求生於
　浮華之機所以煩兵毒武則軍旅敗亡望
　貴攀高則榮消辱至或貪婪損己或財色
　禍生雖然最得榮華不免其咎患蓋爲不
　知妙道之機以至於此故曰小人得之輕
　命也葛仙翁曰至道无形故天下莫能見
　妙機无數故天下莫能知理於賢人故君
　子得之固躬亂於不肖故小人得之輕命
　葛仙翁頌曰賢人窮理合虚无得悟乾坤
　造化爐下士只争名與利郊原丘塚是前
　途吕眞人行香子云妙道玄微達者人希
　任聰明難見難知杳冥公主恍惚容儀隱
　眞精藏物象號天機大人窮理祕守三奇
　下愚夫逐景昏迷貪婪財色舉動非爲喪
　精神輕性命可來癡施眞人訴衷情云大
　人君子性和平不與物爲争唯有下愚无
　識蝸角競虚名虚妙理載眞經富安民杳
　冥公主恍惚深藏悟者仙成
黄帝陰符經集解卷中





黄帝陰符經集解卷下
(赤松子子房眞人張良太極左仙翁葛玄)
(西山眞人許遜正陽眞人鍾離權純陽眞人吕巖)
(華陽眞人施肩吾至一眞人崔明公海蟾眞人劉玄英)
(清虚眞人曹道冲)
　　強兵戰勝演術章
　鍾離眞人曰强者康健之稱兵者禦戎之
　器德經曰益生曰祥心使炁曰强易曰天
　行健君子以自强不息言體天德純陽之
　道統御群生以心爲主以炁爲兵君主无
　爲无不治矣此乃清靜无爲之道以道降
　魔罔有不克故曰强兵戰勝吕眞人曰聖
　人立法本要除邪治亂理國安民豈在施
　籌運略講武興師驅役生靈殺害性命招
　兇積孽禍殃子孫且如孫吴韓白用陰毒
　之機鬼賊見解白骨丘山血流河海致使
　群生長撓帝王多憂豈爲功臣大略乎故
　五千言曰以智治國國之賊不以智治國
　國之福又曰夫佳兵者不祥之器是以陰
　符列爲下篇施眞人頌曰善行无迹號强
　兵禦寇除戎即是兵對境忘心呼戰勝如
　斯修治國安榮曹眞人青霄樂云心爲君
　將炁爲兵慈作旌旗慧作營戒鼓定籌仁
　義甲儉恭糧草德安寧温良謙慎乘車馬
　忠信清廉號令行孝悌善和排列陣魔軍
　一擊便歸盟
瞽者善聽聾者善視絶利一源用師十倍三
反晝夜用師萬倍
　崔明公曰瞽聽聾視縁專一也是以稱善
　但能專一精誠舉事用機十全利益就中
　更能三思反覆經晝歷夜又比常情利益
　萬倍赤松子曰師心也凡百舉止皆起於
　心心神精一罔有不遂海蟾子頌曰瞽聽
　聾觀必至誠一源絶利聖人情用時晝夜
　明三反精血相交藥自成曹眞人蘇幕遮
　云瞽祛明聾滅聽絶利行師十倍通神聖
　萬法不離方寸謹守天和即此爲修眞但
　虚心神必靜虚靜之中道炁來歸正三反
　明時先務本精血相交丹藥憑鉛汞
心生於物死於物機在目
　張子房曰生死之機在於物成敗之機見
　於目許眞人曰道德之士心不妄生機不
　妄動下愚之徒貪婪萬物欲資於身反被
　萬物所盗而傷正性是心生於物死於物
　也葛仙翁曰知足不辱知止不殆可以長
　乆愚人動生妄心加於萬物皆因目睹而
　心生故曰機在目也赤松子曰機在目者
　令人戒慎其目勿妄視也故太上曰不見
　可欲使心不亂是也
　張子房頌曰心生萬物景牽纏冨貴貪求
　孽火煎心主杳冥神不散自然道體合先
　天崔明公臨江仙云心起心生因物景忘
　機景物皆泯經云塞兊閉其門聖人言句
　妙達者自延齡吾家玄道知之者貴家安
　國修身帖然烹鍊守神精悟來機在目心
　曰兩俱明
天之无恩而大恩生
　張子房曰天无心而恩於萬物萬物有心
　而歸恩於天故五千言曰天地不仁以萬
　物爲芻狗聖人不仁以百姓爲芻狗爲施
　而不責其報生而不有其功許眞人曰於
　无心是謂无恩惟清靜者物不能欺則曰
　天恩生矣張子房頌曰天炁无恩不化生
　三田留得變瓊珍陰陽醖造升天藥此是
　无恩生大恩葛仙翁西江月云自己天眞
　謹守无心即是无恩順行陶鑄結爲形返
　本還源是本在欲无恩不化三田變作瓊
　珍无恩何以大恩生一粒金丹壽永
迅雷烈風莫不蠢然
　張子房曰迅雷烈風威遠而懼邇萬物莫
　不蠢然而畏之天本不威物而自懼而歸
　天下一如聖人行賞也无恩而有功行罰
　也无威而有罪賞罰自立於上威恩自行
　於下也許眞人曰洊雷震君子以恐懼修
　省隨風巽君子以申命行事施眞人曰至
　如軍旅若能如此上威下懼必能定亂除
　邪故曰下有强兵戰勝之術赤松子頌曰
　風雷鼓動應時行造化争馳萬物生兵令
　信行依法則剪除兇暴得安寧曹眞人白
　鶴子云時假風爲馭全憑雷作輪宣揚天
　號令壯觀兩精神震徹重泉脉驚回萬谷
　春何當用威武一技靜邊塵
至樂性餘至靜則廉
　張子房曰機在目赤松子曰性陰也樂則
　奢餘而陰盛靜則正廉而神清葛仙翁曰
　夫聖人者不淫於至樂而愛於至靜能棲
　神於靜樂之間者謂之守中夫如是則勢
　利不能誘聲色不能蕩辯士不能說智者
　不能動勇者不能懼見福於重關之外慮
　患於冥冥之内天且不違而况於兵之詭
　道哉施眞人頌曰至樂无如至靜心不沾
　塵垢去奢淫功成行滿金丹畢方表陰符
　旨趣深吕眞人蘇幕遮云守虚柔安正性
　養育陽魂却在心源靜浩炁冲和神必聖
　以道除邪萬景皆消泯此兵行陰魄殞法
　陣慈幢往吉來還勝不比凡情用機倖引
　孽招冤枉把生靈損
天之至私用之至公
　張子房曰天地氤氲是至私也萬物化生
　是至公也吕眞人曰天下有始以爲天下
　母是至私也既得其母以知其子既知其
　子復守其母是至公也赤松子曰天地生
　成萬物萬物負陰至私也而抱陽至公也
　明公私之道者其知神之所爲也鍾離眞
　人頌曰天地氤氲象至私生而不有至公
　時用之至公用南北使之神聖使東西吕
　眞人望江南云通大道天地悉皆通有用
　用中无作用无功功裏有神功升降永无
　窮玄與牝造化合眞空天地合時甘露降
　法機幽顯若私公還返是朝宗
禽之制在炁
　曹眞人曰虚化神神化炁炁强者制物而
　弱者制於物故曰禽之制在炁也許眞人
　曰禽鳥尚能乘制清虚之炁心動翅鼓翺
　翔於雲霄之間上下盡中於己况人爲最
　靈而不修乎若能善用天機道德之炁固
　躬保命以致長生而非難矣施眞人曰炁
　者生之元也善攝生養炁者雖至强之兕
　虎至堅利之甲兵吾足以勝之而况於至
　物乎海蟾子頌曰禽制先須伏虎龍自然
　萬物總依從先生訣與通靈術攢捉陰陽
　掌握中崔明公滿庭芳云魂魄東西精神
　南北此中别有玄玄道无形迹分剖略微
　言血是朱砂汞寶精爲物神水銀鉛交加
　處中宫匹配恩愛結因縁崑山通碧海先
　煉已返本還元愚明珠九曲絲蟻能穿採
　得蟾宫兔髓憑師匠和合烏肝當禽制三
　千行滿高步赴蓬山
生者死之根死者生之根
　曹眞人曰謀生者先生而後死習死者先
　死而後生
　張子房曰謀生者景物牽纏勞神役炁貪
　求榮富孽火焚燒殃極禍踵不死何俟習
　死者心冥冥兮无所知神怡怡兮无所之
　炁熙熙兮无所爲萬慮不能感求死不可
　得長生之門於斯可致葛仙翁頌曰生門
　死户少人知運用抽添在坎離二八消時
　陽炁長九三榮處定精微崔明公白鶴子
　云若覓神仙道先當識本根心生神必散
　境滅慧還清天地爲爐鼎陰陽作炭薪鍊
　成无上藥功滿去朝眞
恩生於害害生於恩
　鍾離眞人曰恩者害之源害者恩之流吕
　眞人曰本因恩炁而生不能慎守天眞漂
　浪愛河流吹慾海是恩中生害害生於恩
　也許眞人頌曰當時恩炁本身生非理施
　恩害却生謹守慎終能若始還丹修就鬼
　神驚赤松子臨江仙云夫歸深誠相眷戀
　常流認此爲恩誰知恩裏害還生欲亡恩
　自滅恩滅害无根子嗣源因恩結恩多反
　害身形能修恩炁養成珍三千功行畢朝
　禮玉宸尊
愚人以天地文理聖我以時物文理哲
　張子房曰天文者日月星辰雷雨風雲也
　地文者山海金石草木鱗羽也愚人見景
　星祥雲清風甘露醴泉嘉穀麟鳳芝蘭皆
　爲喜悦或睹日月薄蝕四時乖序彗星妖
　曀水旱灾蝗驟雨狂風天昏地震惕然畏
　懼恐禍及身觀此天地文信以爲教化省
　慎悛修自凡之聖故曰理聖劉海蟾曰軒
　轅氏製陰符將畢先舉愚人用天地文理
　之成聖然後自謙之曰我以時物之文理
　之作哲謂後其身而身先也許眞人曰時
　物文者人事也言不必觀視天文玄象但
　常以善道隨時應物縱有灾怪出現不爲
　害赤松子曰理於賢人亂於不肖體天法
　道合節依時以此理修革凡有哲陰盡純
　陽眞道乃畢鍾離眞人頌曰玄象高明示
　吉凶愚迷悛理亦成功但隨時物行眞善
　日月无窮道自通吕眞人滿庭芳云大道
　昭然明休咎吉凶懲警凡夫悟來悛省修
　慎即无虞禍福惟人自召觀世物方顯榮
　枯臨機應常行德善殃厄永消除陰符然
　義簡文微㫖密提挈迷愚放神光煒煒照
　燭昏衢抱一丹成國富民安泰神樂清虚
　强兵勝純陽鍊就飛步入玄都



黄帝陰符經集解卷下
