#+TITLE: 黃帝陰符經頌-唐-元陽子
#+DATE: 2016-06-11 12:26:53
#+SOURCE: github.com/kanripo/KR5a0323 master 4d0e71de                
黃帝陰符經頌島五
　　　　元陽子頌
　　神仙抱一演道章上
觀天之道執天之行盡矣
　在天垂象化元精　至道沖和在杳冥
　得一觀天無别行　太陽元㫖盡分明
故天有五賊見之者昌
　恵覺心通九一光　五星聚㑹入離郷
　若教浮丗因修得　黃帝徒誇五賊昌
五賊在心施行乎天
　五賊剋伏轉天關　决第分飛證九還
　咫尺金華門豁啓　淮南王採不爲難
宇宙在乎手萬化生乎身
　妙手能搏日月光　出身萬象卦牙黃
　道之守宙無瑕謫　不悟焉知坎裏陽
天性人也人心機也
　天利人和守宙同　人心至感道機通
　靈元豈是無情物　得路焉知成有功
立天之道以定人也
　天一陽光顯照西　木三青氣以爲妻
　水銀不是真鉛力　坎子如何認得圭
天發殺機龍蛇起陸
　天補將軍丙化權　龍蛇出陸罷潺湲
　太清海變蓬萊島　鎮在庚辛住獨尊
人發殺機天地反覆
　人興殺氣布炎宫　貓䑕交馳不見蹤
　既濟往来龍虎見　坎離翻覆定難窮
天人合發萬變定基
　人天定蹟合雙弦　進退輝光曉夜遷
　萬變既通神室内　本基剛定一丹田
性有巧拙可以伏藏
　積徳圓成大辨音　智愚人法兩機沈
　目前雲路道非遠　拙解應難爲得心
九竅之邪在乎三要
　有鼎防姦應八門　宻封三要制陽魂
　復爻運轉通消息　申得功成直至坤
可以動静火生於木禍發必剋奸生於國時
動必潰
　木生真火禍成恩　轉體剛金位更尊
　法象不全仁義亢　路元何處覓奸門
知之修鍊謂之聖人
　仙骨能通上下真　知之重顯不凡身
　鍊鉛若得流珠住　太陽應力助於人
　　　富國安民演法章中
天生天殺道之理也
　赤髓生來降白天　遇陽與殺却歸鉛
　水銀一味仙家䘵　住火應知不偶然
天地萬物之盜
　天地元開覆載門　森羅萬象液乾坤
　可憐造化區區盗　五賊交橫曉夜奔
萬物人之盜
　人求地利顯多同　興廢焉知造化功
　恍惚有鉛何不盜　悠悠虚過百年中
人萬物之盜
　饑食寒衣養色身　不知浮幻盜心神
　何如䆒取隂符理　免被榮枯賺殺人
三盜既宜三才既安故曰食其時百骸理動
其機萬化安
　三盜同元入兊宫　四時遭過賴金公
　仙桃美熟延筋骨　百怪機關速命通
人知其神而神不知不神而所以神也
　功道由来立紀網　有神須假法威光
　白金晦跡誰能測　太一知来助聖皇
日月有數大小有定聖功生焉神明出焉
　魂魄靈蹤九一興　復遷交媾定相應
　聖功漸覺香氣郁　神裏來宫必上昇
其盜機也天下莫能見莫能知也
　萬萬神機功䨱元　人人盡見莫能詮
　積隂居解隂知悟　石火光中得遇蓮
君子得之固窮小人得之輕命
　道士防姦鍊鼎心　刀圭變老旋填隂
　愚夫小利天宫法　輕命唯崇㸃化金
　　　强兵戰滕演術章下
瞽者善聽聾者善視絶利一源用師十倍
　視聽行師絶利源　華池截頸削奸煩
　採鉛百日仙鄉近　立降流珠封子桓
三反畫夜用師萬倍
　日月年開曉夜光　剋時三濟幾相當
　筭來萬倍功成嵗　顯是長生太上皇
心生於物死於物幾在目天之無恩而大恩
生迅雷烈風莫不蠢然
　目分萬望掌乾坤　對境心崇不二門
　泄在蠢然恩在巳　物標生死住陽魂
至樂性餘至静則廉
　畢功瀟洒離囂諠　任意遨遊𨓜道源
　守訥固閑廉巳靜　一鑪丹飯壽千年
天之至私用之至公禽之制在氣
　天之制禽飛入神　舉之功用未惟新
　卯生金玉潜通碧　戌亥爲良火要津
生者死之根死者生之根
　有生根死死爲神　殺汞成丹活得人
　若離五行應不盜　未通元理卒難陳
恩生於害害生於恩
　月魂恩生胞在離　又憑庚氏奪金姿
　當從害上恩生惠　特地全由五兆龜
愚人以天地文理聖
　從凡入聖歴崎嶇　道合乾坤法有無
　衮芥投峯還自住　了知元會不同愚
我以時物文理哲
　四時薄氣在隂陽　神水曾清轉醴漿
　平地有鉛鉛豈錫　但窮天理妙斟量
自然之道静故天地萬物生
　二儀交泰氣調和　物象彫鎸似琢磨
　動静全由烏兔力　易元我在石人歌
天地之道浸故隂陽勝
　地昇天降理元珠　入妙還同水躍魚
　陽動隂消神自聖　日魂月魄昩來無
隂陽相推而變化順矣
　相生相剋互包藏　變化鉛飛石鍊鋼
　否極泰來歸順矣　眼前誰不是隂陽
是故聖人知自然之道不可違故因而制之
　神仙制氣指元機　金石隂陽不可違
　惠用一門先聖易　自然鼎道合天機
至静之道律曆所不能契烏獸之位也爰有
竒器是生萬象
　全陽至靜道沖虚　本末寧教律曆拘
橐䈁既無藏鳥獸　彼中方有混元圖
八卦甲子神機鬼藏
　離頭坎水巽金精　兊入龍宫震玉淸
　甲會丙壬乾鬼藏　庚辛機艮必坤成
隂陽相勝之術昭昭乎
　姹女求媒欲住顔　黃君聽聖直臨軒
　相攜同入金華頂　𧗊日乾坤掌内閑
進乎象矣
　回顧塵凡好忖思　進程有路㑹仙岐
　但求巳上隂符理　天道分明有見知



黃帝隂符經頌










