#+TITLE: 離峰老人集--于道顯
#+DATE: 2016-06-11 12:27:23
#+SOURCE: github.com/kanripo/KR5g0073 master dc225dbc                
離峯老人集卷上瑟七
　　七言律詩
　　　述懷
翠巖西畔道人家門外閑田徧野花蝴蝶紛
紛猶是夢遊蜂怱怱未忘衙雲間童子𢹂靈
藥空裏仙人步彩霞閑想紅塵名利客不知
壺内有天涯
　　　又
漠漠青烟鎖翠微瀟瀟落葉四簷飛紅塵事
少夢魂好碧漢雲横星斗稀水冷霜清魚不
食山窮木瘦樹無衣道人度曰踈慵裏門外
紛紛緫是非
　　　又
紅塵汩汩幾時休去作逍遥物外遊好水好
山行不盡奇花奇果景何幽風來藥圃清香
細月到芝田紫艶浮閑向林泉佳處隱世間
何事上眉頭
　　　又
南山一望勝天平天宇浮嵐入眼清自古神
仙多隱跡至今羽士學長生人間興廢成今
古雲氣翻騰變晦明只有老松並怪石青青
不改四時榮
　　　又
達人生死莫能拘解著神機應萬殊顯即恰
如雲綻月晦時還似蚌含珠冥冥内照靈明
主赫赫融開造化鑪鍊就金丹無晝夜萬條
紅焰晃氷壺
　　　又
暑往寒來氣自然西風又是桂花天山空木
落鳥依樹霜降水寒魚在淵物外雲朋忽相
訪洞中幽客正高眠杖藜輕觸琅玕響唤起
華胥夢裏仙
　　　又
不學叅玄與問禪一庵瀟灑寄林泉空中天
籟宫商意物外家風道德篇一枕閑眠芳草
畔數聲樵唱夕陽邊此身未得驂鸞去且作
逍遥陸地仙
　　　又
傍人笑我太風魔這箇風魔會得麽已與沙
鷗盟蓼岸更隨山鹿上烟蘿三竿曰底𪖙𪖙
睡一曲人間踏踏歌歸去吾郷安穩處看他
平地起干戈
　　　偶書
翩翩風袖碧雲端曾伴洪崖到洞天去馭華
芝鸞下界來栖琪樹鶴千年紫霞吐焰籠丹
鼎明月生光罩瑞蓮蒼佩一時低拂地金童
傳下玉皇宣
　　　烟霞亭
危亭縹緲出雲霄十二欄干眺望饒廻首塵
寰如撮土有時天籟自吹簫遠山木末重重
翠細柳風中萬萬條咫尺烟霞人不到蓬壺
仙路信非遥
　　　示人
爲佛爲仙在寸心可能塵世廢光陰蹉跎望
道期程遠迤邐勞生歳月深已醉利名濃似
酒不將神氣惜如金琴心三疊胎仙舞欲作
玄門座右箴
　　　因迷人索路作
六䆫通達見天光徹去藩籬是大方至道有
歸皆坦直迷人著處自彷徨程程盡是長安
路在在無非廣漠郷博塞挾書都撥置更於
何處覔亡羊
　　　答人
有人向我問玄珠一㸃靈光照玉壺亘古亘
今長不滅先天先地幾曾無六塵堆裏存真
宰七寳山頭弄假軀此箇家風人會得不勞
足力駕雲輿
　　　又
悟時拂散利名塵作箇逍遥自在人閑向溪
頭盟水鳥偶來林下睡莎茵紛紛俗事終無
限擾擾愚人不識真只見目前生與滅那知
壺内有長春
　　　寄郎大師俗隱
已别經今十有年歲華易得道依然韜光晦
跡潜真士接物隨機應世賢鄭圃生涯畦隴
外漆園意氣水雲邊百年拔宅超雲漢人世
清名萬古傳
　　　示張都監
莫戀浮華悟此身好將恬淡養天真眼前便
是夢中夢覺後方知身外身壺内好栽無影
樹洞中先得未萌春紛紛俗輩應難辯赫赫
天光曰轉新
　　　幽居
門外清流屋上山偶來此地寄安閑書因遮
眼有時讀名惡爲賓無意攀脩竹種成千萬
箇茅廬結就兩三間幽情猶有雲相友暮卷
朝舒數往還
　　　示小張仙
兒童笑指布袍寬上界仙衣總一般鶴唳青
霄雲冉冉鸞鳴鳳闕月團團金童紫府分瓊
屑玉女丹臺輥魄丸昨曰
玉皇忙詔下已書名字上仙班
　　　示玉溪庵主
道人脚底片雲生欲作逍遥物外行盡把黄
塵衣上拂却將明月杖頭橫數峰平地畫圖
起一見使人毛骨清便欲終焉謀此地儘他
世上利和名
　　　示石蝸楊庵主
落魄誰知却丈夫人間富貴視如無居鄰雲
水安常靜委分簞瓢不强圖但得物來心似
鏡從他人笑貌如愚虚空蕩蕩無遮障萬里
青霄一顆珠
　　　寄張官欲岀家
丈夫臨决莫徘徊好念栖真早早來大道悟
時須寂滅浮生識破盡塵埃亦憑假合修丹
藥暫借精神結聖胎脱了陰陽無造化先天
一物照靈臺
　　　寄李庵主
心地逍遥氣自和從他人世自風波玉輪欲
見清光滿寳劒猶須利石磨斫却孽蟊閑障
礙會看丹桂復婆娑爛然一色成金界塞滿
乾坤不厭多
　　　寄嵩州劉二官
蓋世功名身外事掀天富貴世間榮覺來只
是須臾夢悟後元無寵辱驚寳月天心人共
見驪珠海底獨增明人間上士懷仁惠正好
將心進一程
　　　示韓會首
力命窮通各有因不須呻訴笑聲頻恢恢天
網踈無漏密密樞機暗有神曰月虧盈皆運
數陰陽生殺豈踈親我觀造化南柯夢誰作
蘧然睡覺人
　　　示劉姑
跳出紅塵須做徹心清意靜添决烈寳劒騰
輝萬焰寒瓊花開滿群芳滅紫府真人下玉
京雲車月席旌幢列手掌還丹晃太虚比時
不用黄金屑
　　　示术虎萬户
功成名遂早歸山落得身安心更閑返視紅
塵真墨夢竟無靈藥駐朱顔居連蓬島何由
俗門寄烟蘿不用關忽有一丸金彈出飛勝
來往照人間
　　　示夾谷都統
得失窮通任自然不須欣喜與憂煎今生富
貴前生種見在修持過去緣廣武坡頭些子
快杜郵亭下幾多愆一還一報何年盡學我
同修物外仙
　　　寄張副使
莫戀浮華慾境侵蓬壺仙景轉難尋丹臺神
鑪浮埃翳月殿靈芝野草深試問窮他無盡
事何如悟取本來心殷勤下手三千曰鍊就
壺中一井金
　　　示道人
學道先須泯見知衆中緘口最相冝休憑六
六爲玄妙莫論三三做執持澄徹靈源觀隱
奥剔開慧眼認希夷深根固蔕長生術以至
無爲無不爲
　　　示張庵主
昔曰曾聞上古仙巢居穴處到今傳民如野
鹿那知謝上若標枝亦自然善惡兩忘遊廣
漠死生一貫泯諸緣折衡剖斗知何曰再變
鴻蒙作此天
　　　示翟監丞浩然
野客今逢翟浩然幾時相伴住林泉功成名
遂身須退跡晦光韜地自偏混沌鑪中燒大
藥鴻濛鼎内煮金鉛丹成服了朝元去得處
華陽不夜天
　　　示衆會首
光陰有限風中燭身世無憑水上漚當念朱
顔須改色休教白髮早臨頭貪中愛慾消磨
盡妙裏希夷子細搜身入大方圓覺海太平
國裏信遨遊
　　　贈温迪罕明道
往曰聞名今曰逢坐間忽爾起春風氣和面
上桃花色神定鑪中丹藥紅嬰姹綢繆歸紫
府虎龍交□入離宫逍遥海上求玄訣路入
蓬萊一線通
　　　寄紇石烈先生
兀兀騰騰自在身相將談笑出紅塵脩程穩
入三山路和氣融開十月春洛下香分梅萼
破水南青入柳梢新肯來此處同修鍊不作
勞生夢裏人
　　　示翟浩然
大覺纔知大夢休便乘物化恣遨遊神如霄
漢離籠鶴身似江湖不繫舟玄理却於枯木
得繁華都付落花流而今不復行藏問蠖屈
鯨掀信自由
　　　繼人韻
雲海相逢得道人料應秋水作精神來乘白
鹿遊三島去跨青鸞謁五真鼎内鍊成千歲
藥性中消盡六根塵先生已獲神仙術德不
孤兮必有鄰
　　　贈王大夫
鶴髮霜髯世異人肯來此處話長春好栽月
裏枯根樹便鍊壺中無價真但得修完天地
缺何須陶鑄秕糠身蓬萊要到君須到可與
羣仙作近鄰
　　　示司天臺判
擾擾塵中悟一真飄蓬便作自由身青雲放
鶴心無繫赤水藏珠道不貧壺内樓臺三島
景洞中花木四時春青鸞白鶴翺翔處金碧
寥陽一樣新
　　　寄顔小仙
後生可畏我憐渠血氣方剛汝畏無暫向紛
華留視聽便於熏鍊費工夫心如鐵石愆初
志景逼桑榆失後圖但著此心相警戒暗中
自有聖賢扶
　　示李道人
清虚可鍊道心堅寂寞能熏智慧圓金玉滿
堂終棄物丹砂一粒却延年人間貪作紛華
夢物外那知道化緣此理若能廻首得會看
箇裏起飛仙
　　　勸世
浮名浮利總悠悠繫綰人心早晚休一向經
營忘了曰幾曾富貴到枯髏寶山有分空廻
首苦海無涯强出頭性命懸絲如傀儡不知
人戲作風流
　　　過連昌
連昌宫闕已平沙不見乘鸞只見鴉依舊嵩
峰橫木末無窮洛水去天涯霓裳曲罷山禽
語端正樓空野草花千古繁華留不得幽棲
今屬道人家
　　　示史道人
區區名利古今情得亦驚來失亦驚蝴蝶夢
中無至覺白駒隙内競浮榮銅山寵詔千年
調金谷危樓一旦平争似道人休歇去水邊
林下過平生
　　　又
遊仙枕上夢仞醒竹屋風來拂面清已聽漏
聲烟外轉更看斗尾樹梢橫塵凡消盡渾無
跡龍虎交時自有聲放出紫毫金一粒飛騰
上下鬼神驚
　　　寄郭庵主
浮生忽忽葉辭柯百歲光陰已半過塵外青
山空悵望鬢邊白髮轉添多歲云暮矣能無
感君不歸兮可奈何我與沙鷗盟已了此廻
休更負烟波
　　　示渠知觀
一氣寥寥出杳茫已先剖判統陰陽區分造
化羣靈祖囊括虚無萬彙昌動處玄機酬物
變靜來虚室發天光學人切莫尋蹤跡認取
真空是法王
　　　示亢官人
爲官何似學神仙真靜真清養浩然曰曰玉
爐燒大藥時時金鼎鍊紅鉛蒸生瑞氣騰清
漢種就金蓮罩紫烟功滿朝真廣寒去相隨
同赴大羅天
　　　寄張提控
幾年與我約林泉却爲虚名一旦牽沙塞雖
遥猶有志瑶池非遠尚無縁栖遲雲壑道家
事指顧英雄將士權直待功成名遂曰退身
復證大羅仙
　　　示嵩州蒲察知觀
玄元至道本無言恬淡清虚盡自然壺内一
天新世界洞中三島别山川丁公未娶離宫
汞玉姹深藏坎户鉛混沌等閑休鑿破免教
鍊石補青天
　　　示郭知觀
一瓢檀粥是生涯與道相爲友者耶靜似澄
江浮曰月動隨冥鶴去烟霞青生霜鬢星星
髮黄吐丹田寸寸芽更待七還功了後九陽
宫裏看金華
　　　示趙先生
澗水金山可隱居我來此地作蘧廬道郷著
脚程程穩世事迴頭曰曰踈架上塵書三兩
卷門前烟栢幾千株邇來泰定天光發一段
靈明結寳珠
　　　示樂經歷
寵辱於身事若何一端著處損沖和光陰迴
首漸將少金玉滿堂誰厭多不向壺中尋曰
月空嬴心上起干戈争如早悟無生計劫外
靈光壞得麽
　　　又
四大身爲造化鑪五行真火鍊虚无炎炎海
底生紅焰昧昧塵中顯太虛有相形軀終假
合無生法性是真如靈童鑿透崐山玉價直
連城買得無
　　　寄張提控
白髮匆匆已滿頭紅顔忽忽暗中偷神仙有
分須輕舉世事無涯莫苦求幻影不禁風裏
燭浮生非久水中漚功名緫是何樓物謾過
聦明人不休
　　　示人
誰識人間自在仙飢來喫飯困來眠一庵避
地堪容膝半紙虛名不值錢明月當空正端
正清風爲我每周旋堂前不種閑花草自有
琅玕翠接天
　　　贈嵩州王押司
子細分明舉似賢道之一字屬塵縁至虛至
寂那容叩精妙精微不許傳靜裏光明天有
眼玄中造化火生蓮大千歷徧俱無礙一顆
神珠處處圓
　　　示寧海郝縣令
説與人間大丈夫人人都有夜明珠昔年愛
欲塵深昧今曰磨礱垢自無一段光明如寳
鑑十分皎潔若冰壺崑崙頂上靈泉降澆灌
瓊花永不枯
　　　太和贈孫提控
莫戀浮華悮此身好於靜處養天真人生到
了成何濟世事從來欺得人積德何愁仙路
遠忘情自是道緣親華胥夢斷陽神出化國
同遊不夜春
　　　遊角子山
流行坎止信閑緣角子山遊亦偶然已作浮
萍常泛泛不妨風袖又翩翩數峰平地如圖
畫百鳥幽林自管絃咫尺七還功了畢人間
勝處盡飛仙
　　　示元道人
虚名終曰謾區區借問流光駐得無只見浮
雲蠅競血不知幻夢月驚烏多生貪愛塵縁
重迤漸摧殘玉性枯説與聦明端記取身中
惜䕶夜明珠
誡厨
齋厨薪爨曰忙忙糊口都縁臭穢囊千食一
耕非易致百鞭匙飯已多傷惜如腦髓人間
物不自鋤耕道舍粮忘却息心常減戒披毛
戴角與他償
　　　自詠
海上飄蓬四十年年來年去久翛然春風自
遠無生地秋月長臨不夜天定起肘邊猶有
柳景忘脚底已無蓮殷勤寄語塵中友早晚
雲溪結此緣
　　　又
落魄雲溪一散人小䆫高卧養天真夢中既
悟終無夢身外方知更有身寒月挂空千歲
朗韶華著物片時新争如認取長生理無古
無今一様春
　　　繼孫伯英韻
孤身到處便投棲踏碎烟霞路不迷翠鳥天
邊誰信息白雲風外自東西玄霜搗出蟾中
兔真火驅來曰内鷄收向玄中成久視一靈
真性與天齊
　　　贈孫伯英
高人久已厭京華卻憶仙山卧彩霞竹杖芒
鞋爲伴侣藥鑪經卷作主涯飢餐橡實和山
芋渴飲松黃與石茶彼是此非都不校只知
身屬大方家
　　　又
應物隨機信自然自然之内隱真仙不須斷
簡窮經論已向拈花悟祖禪心定儘他閑伎
倆神安得此好因縁箇中便是全真趣何處
雲山覔洞天
　　　又
學仙大抵要叢林舉動無令熟境侵名利場
中休著脚聖賢分上好留心既從一簣成千
仞須把微陰作寸金神氣結成無漏體𤇆霞
别有好知音
　　　又
美目脩容得幾秋忽然枯骨卧荒丘生前伎
倆千般巧到此英雄一旦休迷後悲歡爲實
相覺來生死若浮漚箇中靈物何嘗壞留與
行人作悟頭
　　　贈鄭令史
可憐鬢髮已蒼蒼牒訴堆中盡曰忙世利既
如湯沃雪筆尖剛甚蠆揺芒甘肥適口全家
樂冤債臨頭一己償顧我此言如藥石願君
服了也心凉
　　　贈張庫副
紅塵早晩賦歸休作伴逍遥雲水遊了却一
生容膝計媵如三載抱官囚壺中自有延年
藥世上終無不死由異曰功成超達去瑶池
會裏列仙儔
　　　寄王縣令
是非場上好抽身作箇無憂自在人藜杖便
遊雲外路芒鞋不到世間塵舉頭明月堪爲
友到處青山緫是鄰卜箇小庵安穩地松䆫
高卧養天真
　　　寄嵩山季先生
遥望東南翠萬重先生高卧此山中紛華識
破塵縁盡微妙蒸開法眼通世上有書都拂
却目前無法可牢籠殷勤更與含靈便完取
垂成一簣功
　　　寄西山董道人
出家鍛鍊藉叢林切忌離群快此心試問浮
雲憎不義何如流水覔知音曾經巧琢方成
玉吹盡殘砂始見金見説蓬瀛多益友更休
取次廢光陰
　　　梁老姑告
學人莫事苦熬煎大道元來本自然真靜真
清成運用不琱不琢就方圓五明宫内生芝
草七寳山頭長瑞蓮折得一枝歸縹緲瑶池
會裏薦諸仙
　　　示王庵主
仙風只合住林泉識破塵縁覔道縁拂盡紛
紛心上境修成默默性中玄天光發泄迷雲
散法眼開通慧月懸更把銀河顛倒捲洞中
澆溉紫金蓮
　　　示梅仙
天然道骨慕真修自是紅塵不得留野馬已
知䆫曰短醯鷄肯向瓮天遊壺中鍊得長生
藥海上從他不繫舟更好暮天歸去後一輪
明月碧江秋
　　　示嵩州張倉使
要作全真門下客便𢹂笻杖出紅塵磨開寳
鑑生光焰鍊就丹砂伏鬼神萬染悉除心上
境一言唤覺夢中人迴頭返顧區區者盡爲
聦明喪本真
　　　題石碢庵
極目烟嵐鎖翠微道人來此便忘機眼前緫
是真清靜耳畔全無閑是非遠岫雲邊橫翡
翠細泉門外滴珠璣紅塵咫尺如天遠寂寞
松陰晝掩扉
　　　贈石碢趙繼先
識破浮生水上漚一塵不許到心頭有時黄
卷拈來罷無限青山興便遊莫笑一瓢成活
計却令千古仰風流有人來問修行法食飽
無餘事事休
　　　寄張倉使
此身有限莫蹉跎百歲光陰撚指過正憶黄
金囊裏少不知白髮鬢邊多臨頭生死誰能
免滿眼兒孫不奈何争似聞身强健曰早邀
明月赴烟蘿
　　　示楊會首
休言火裏長金蓮莫説家中有洞天大抵出
家離愛慾直須絶慮造幽玄磨磚作鏡終無
假拂石成羊亦是權若到神通無礙處便教
平地也爲仙
　　　秋曰示完顔道人
朝來白帝作霜威似與乾坤助殺機木杪不
禁群葉下天涯更促亂鴻歸紅塵遠客愁絲
鬢紫塞征人病鐵衣唯有仙家無箇事一杯
檀粥掩柴扉
　　　太清宫述懷
睡起逍遥閑放意瘦笻扶我到棲真風中紅
紫時時落雨後琅玕曰曰新勝地自然生瑞
氣蒼天不住走紅輪仙翁忘却人間世卧聽
晨鐘恰轉身
　　　示趙道人
收拾精神向内觀莫教窮賊外相瞞六門玄
鑰塵根斷七返還丹道氣攅玉露降時珠顆
顆金霞飛處月團團水精樓閣真人位赤鳳
烏龜上下蟠
　　　張姑吿
一鑪春雪下工夫鍛鍊須成顆顆珠萬道銀
霞光錯落千般瑞彩色糢糊嬰兒採得靈芝
草姹女偷開造化鑪有箇真人閑作戲杖挑
明月弄虚无
　　　贈清平李道人
老大看書目不禁只宜靜處養虚心百骸和
暢神無夢四體沖融息自深鑿破荆山搜璞
玉撥開丹鼎覓真金我今説與神仙訣可付
諸人惜寸陰
　　　王副觀吿
説與人間烈丈夫時人都有夜明珠昔年埋
没諸塵昧今曰蠲除片意無一叚光明如素
練十分皎潔若氷壺崑崙化作靈泉液澆灌
瓊花永不枯
　　　贈師會首
釋氏拈花猶示現達磨面壁正遲留本來靈
物無圓缺自是人心妄贅瘤大道忘言非有
説谷神不死覔無由至人一得慵開口渴飲
飢餐萬事休
　　　贈張會首
淵默雷聲各自如箇中消息本虛無蘧廬生
死非由智土木形容不是愚數息區區閑伎
倆餐霞屑屑淺工夫要知世外神仙訣奪取
驪龍頷下珠
　　五言律詩
　　　寄洞霄宫完顔提㸃
寄語洞霄客天姿幸有餘善行本無跡處世
不如愚念此膏然燭輸他蚌隱珠光明休外
現惜此養殘軀
　　　寄郞大師
寄語西山老山居亦樂哉萬縁俱嚼蠟一念
自寒灰去鳥榰頤送新詩信手裁高真多愛
惜不放出頭來
　　　述懷
麻衣與葛巾天地一閑人蕩蕩超三界巍巍
出六塵洞中仙不老壼内景長春走上崑崙
頂回頭看北辰
　　　又
道念堅彌熟人情自遠踈清虚爲活計寂淡
養真如鉛汞烹金鼎玄霜鍊玉鑪功成歸去
後永永住仙都
　　　示中京賀會首
冷翠嵩峰逼幽棲澗水依人清漸踈薄道念
益精微鸞鶴丹庭聚雲霞寶殿飛解蘭亦何
者一去不來歸
　　　繼雷公韻
信步入林泉蹉跎四十年月中不用指魚後
已忘笙歲月行如此情懷亦淡然仙山未歸
去應物且隨縁
　　五言絶句二十二首
世事般般了浮生事事休頓然三界外不挂
一絲頭
大道極幽玄清虚合自然撥開三昧眼别看
一重天
有相明無相真空混色空有無俱不染一㸃
太虚中
欲作無礙身還却輪廻債剔正性中燈照破
虚空界
茅廬寄城角誰識是仙郷地僻人行少心清
道味長
頭頭俱是道物物緫爲明未敢全相許忘言
自太平
颯颯秋風起飄飄亂葉飛這些端的事全體
露玄機
世外養高士塵中異俗人放開清靜眼看破
利名塵
解脱本吾事死生非我關心如空月朗身似
野雲閑
白雪性中真百紛那得塵撥開無縫鎖跳出
自由身
色身元有屬實性豈無根試向中間覔依然
主宰存
伎倆都休盡聦明自到來形難鏡中遁節向
刃邊開
愛滯凡情重心澄道味真兩全無是理一割
正須人
大巧元如拙囊錐莫出頭一朝原兔盡良犬
汝無憂
渤海一遊遨千重雪浪高試將山餌擲若箇
是神鰲
生者本無生死者亦非死悠悠生死中無人
知此理
四大作神奇五行爲臭腐改换百千般翻騰
一萬古
世情元有限大道即無邊苦悟浮生夢心如
出水蓮
既作逍遥客須尋物外人相逢無一語目擊
道先親
紅塵不到處此地養踈慵説與同心友浮生
緫是空
功名何曰盡富貴幾時休識破浮生夢還如
水上漚
我欲抛香餌神鰲不上鈎却回孤棹去月冷
碧江秋
　　六言絶句二首
道本無言無説只要君心猛烈撥開萬里閑
雲推出一輪明月
黑汞鍊成白雪赤鉛結就黄芽燈下手親分
付深藏自己靈砂


離峰老人集卷上















離峯老人集卷下瑟八
　　七言絕句
　　　偶得
寂寥雲水幾星霜收得神仙不死方二物都
來十六兩跨將赤鳳入仙郷
　　　鍊心
道人方寸已寒灰無限塵紛境自廻緫把乾
坤爲妙用此身到處即蓬萊
　　　贈移剌大師
壺中仙景本非常萬象森羅自發光清靜鍊
成無漏體冲和養就法中王
談人説我何時盡競利貪名有底愁若悟此
身還有限蠅頭蝸角一時休
　　　王道人吿
口訣叮嚀舉似賢飢時喫飯倦時眠靈臺瑩
靜塵難染寳鑑無痕性自圓
　　　寄德順州移剌笞節副
功名未了心先了塵俗俱忘性不忘更著慧
風吹萬籟真空獨現一輪光
　　　贈門使
烟霞堆裏有知音名利場中少用心但得一
枝棲宿處何勞苦苦覓深林
　　　贈太一宫姜大師
靈杖剔開名利鎖慧刀割斷是非繮天然世
外騎鯨客自是神遊不夜郷
　　　寄郎大師
雲溪高枕卧烟霞栽接長生不謝花可與群
仙爲領袖已調和氣徧天涯
　　　又
山南瑞氣騰騰長水北金花蕊蕊開時有靈
音傳好信玉虛殿上選仙材
　　　又
淡淡烟霞淺淺山此身長在翠微間白雲空
谷無人到贏得身心竟曰閑
　　　睢州吴道人請住庵
隱跡雲溪數載間隨風偶爾到人間黄塵著
脚非吾事却領白雲歸故山
　　　示鄢陵縣劉會首
看錢虜與抱官囚擾擾塵中甚曰休有數光
陰銷易盡無涯歲月去難留
洺州寨尼院主告頌
頭頭盡是西來意物物全明祖佛心心意兩
忘成妙用不須净裏苦沈吟
　　　合流鎮术夾録判索
一衣一食莫剛求但得隨緣過便休贏得省
心兼省力更無閑事上眉頭
　　　示西華縣李庵主
山頭滚滚湧靈泉海底炎炎結瑞蓮既濟陰
陽丹自結水晶宫裏會諸仙
　　　西華縣胡會首告
若悟輪廻早早廻金蓮休向火中栽縱然栽
得根苗活到底全無一朵開
　　　西華縣張庵主告
不戀空華與世華道人活計淡生涯興來兩
卷閑文字困卧松軒看晚霞
　　　西華縣賈道人告
斷鶴續鳧忘分與夷山盈壑昧生縁一瓢自
足幽人樂寸地常虚大覺仙
　　　示陳州吕姑
道人心地冷如冰不假營求道自生萬籟無
聲心泰定一輪秋月皎然明
　　　陳州完顔舍人告
抽添間隔炎炎火既濟陰陽旋旋燒鍊就純
陽神自出無生路上恣逍遥
　　　陳州完顔姑姑告
盡曰窮年無處尋得來元不費光陰靈明一
點真消息爲佛爲仙是此心
　　　陳州孫姑告
掃蕩群情事事無莫教塵土翳氷壺胷中一
物神光現萬道紅霞罩寳珠
　　　贈息州蒲察從宜相公
功成名遂早歸山策杖逍遥到處閑明月光
中融妙用白雲深處鍊神丹
　　　陳州完顔大哥告
剪除荆棘開心地掃蕩荒蕪種瑞蓮颯颯清
風生玉葉輝輝新月照壺天
　　　贈陳州坐圜張道人
六慾遣回身自在一塵不染性逍遥栽成火
裏無根樹放出靈葩永不凋
　　　徐姑告
功名恰似石中火富貴渾如水上漚撒手便
登雲外路是非人我一時休
　　　寄劉三仙
睢陽相别久徘徊望斷春雲不到來惜取龍
泉無價劒寳光休使染塵埃
　　　贈湖頭宋庵主
此身天地一孤蓬信意蹉跎西復東不及草
庵閑打坐歸來高卧養吾慵
　　　長平郭官人告
火風地水没來由聚則成形散即休半紙功
名虚費力百年撈摝水中漚
　　　合流鎮王妙堅告
一片閑心志莫移疑團打破證無爲胷中記
取全真性亘古常存幾箇知
　　　臨頴縣王會首告
老却春光人倦遊花殘蝴蝶更添愁不知桂
影無凋謝香滿人間甚曰休
　　　臨潁縣邵會首告
不會擒猨鎖馬顛飢來喫飯倦時眠冥然一
枕華胥夢始覺壺中别有天
　　　寄和典史
幾載持竿釣巨鰲鯨鯢白眼戲波濤絲綸收
拾西歸去空渡滄溟又一遭
　　　贈舞陽縣烏古論縣丞
神仙活計苦無多滌慮忘情氣自和欣則𢹂
笻尋野徑困來高枕卧烟蘿
　　　示完顔姑姑
松䆫石枕惟便睡竹徑人來尚未知驚覺披
衣時歛坐形如槁木眼如眉
　　　孟寨張會首告
頓抛世網復全真洗滌靈宫養谷神常要清
虚無箇事桂花開徹月邊新
　　　贈禹知觀
隱隱遥山鎖翠烟亭亭碧嶂近林泉鑿開混
沌些兒景偷得壺中一㸃天
　　　南陽縣爼道人告
三界有墻猶恨窄四維無處不爲圜黄華翠
竹皆吾事雲即雲兮山即山
　　　贈程庵主
手執絲綸四十秋但逢波浪便抛鈎鯨鯢不
肯吞香餌空駕虚舟獨自遊
　　　贈术虎夫人
人生只解念彌陀自己彌陀會得麽認得本
來無相祖不須身外苦奔波
　　　贈亢官人
莫比山高與海深學人空費遠搜尋目前自
有長生道凡聖皆由一寸心
　　　贈洛陽薛會首
近水臨山鎖翠微利名著脚却忘歸此身不
屬紅塵客卧看白雲天外飛
　　　移剌答道人告
道人行止莫蹉跎心鏡須憑一志磨痕垢盡
時光自現不離方寸見彌陀
　　　貴姑吿
踏徧天涯覔也無得來元不用功夫百年抛
却紅塵事有箇真人駕得車
　　　姬磨樊會首吿
有相縁中無礙身古今誰解識踈親百年抛
下孃生袋一箇真人駕曰輪
　　　陳州唐括提控吿
世網掣開身自在凡籠跳出性尤閑携笻直
入烟霞路驚起白雲滿故山
　　　馬會首吿
既爲學道好參同祕訣傳來便有功一㸃靈
明清似水鍊成丹藥鼎中紅
　　　陳會首吿
身居苦海休言道頭戴恩山莫論禪若是兩
家俱放下不須掘地去尋天
　　　史都監吿
郭外之田數畒園絲麻檀粥保殘年不圖跨
鶴乘雲去且向人間應幻縁
　　　曹會首吿
大道無言在寸心不須千里遠追尋胷中自
有圓明鏡莫使塵埃昧得深
　　　寄馬文卿
悟來休得廢光陰一寸光陰一寸金愛海波
中留不住亂雲深處覓知音
　　　宿州紇石烈問前程
于氏高門元有漸燕山丹桂豈無因不須若
問前程事真正無私是吉人
　　　贈蕭縣宋大師
先生策杖便從容把握靈珠在掌中好向雲
山栖隱去閑䆫高卧飲松風
　　　懶窩自詠
懶漢今來住懶窩禁持意馬已蹉跎飯餘只
解堆灰坐更有慵人似我麽
　　　贈高姑
誰識當場傀儡身一重皮肉一堆塵百年線
斷無消息去了當場把戲人
　　　示獨吉監丞夫人
四象合成癡肉塊五行結就臭骷髏狀同傀
儡親曾看箇箇能言解㸃頭
　　　贈劉姑
水晶宫裏結紅蓮證果無爲大覺仙冉冉便
登雲外路騰騰飛入紫微天
　　　贈奥屯經歷夫人
七十光陰已半過勸人進道莫蹉跎無常一
旦臨頭逼兒女雖親替得麽
　　　欒道人吿
若論修行萬事休胷中不挂一絲頭寂然萬
籟無聲跡有箇靈童駕火牛
　　　小楊姑吿
道人無礙鐵心腸躍出三山混渺茫遥指白
雲深處去蓬萊元是舊家鄉
　　　贈大楊姑
五行結就臭皮囊一顆神珠裏面藏靜即心
花通體瑩動時無處不輝光
　　　徐道沖吿
道人真實最相宜食飽無餘步翠微困即和
衣溪上卧覺來收拾亂雲歸
　　　仝姑吿
人能清靜絶熬煎恬淡虛無養浩然腦後剔
開三昧眼心中明徹自家天
　　　門人問如何是了達
你來問我求了了世事紛紛都盡勦一輪明
月正當天萬里無雲光皎皎
　　　示高仙
從來劣性要隄防舉動靈苗已損傷且把芒
繩牢繫守待他心境兩俱忘
　　　劉姑告
長生路上逍遥客不夜郷中自在仙逗引靈
童歸紫府調和玉女種金蓮
　　　贈孫天和
慧刀割斷利名繮物外逍遥萬慮忘撒手便
登三島路程程都是白雲郷
　　　又
無名窟裏毒蛇藏舉起頭來物便傷寄語行
人須著意往來常切要隄防
　　　贈尚道人
半紙虚名空似響百年短景疾如梭鬢邊白
髮新添甚臉上紅顔暗换多
　　　贈高都監
清風古道少人行濁水淤泥抵死争可笑一
般愚蠢物枕糟藉麴過平生
　　　徐道沖問道
你有真師更問誰同茶同飯幾曾離我今指
破知端的舉念生心緫是伊
　　　贈小張仙
從來伎倆都除盡亘古靈明倒過來拾得這
般真受用世間無處不蓬萊
　　　展姑告
了得真源萬事無塵縁不許污靈珠水源澄
浄全身現雲散寥天月自孤
　　　博志堅告
修行非易亦非難下手先除人我山鍛鍊真
空同一體自然心似白雲閑
　　　李姑告
漠漠春烟曰漸長江梅猶帶返魂香洞天先
得真消息催逼東君造化忙
　　　初春
臘盡春回白晝長洞天先得好風光東皇來
約群仙會歸去碧雲衣袂香
　　　臨頴李縣尉告
風裏微聞松桂香山堂明月冷輝光道人夜
靜翛然坐萬籟無聲一味涼
　　　李姑問行程
渺邈蓬壺咫尺間行人迷隔萬重關牧童不
指襄城路黄帝猶尋大塊山
　　　贈周姑
勢利看來冷似氷道人於世已忘情昨宵一
枕遊仙夢穩駕金鸞朝玉京
　　　贈移剌答院
心灰冷落無烟火枯木形骸不放芽直待三
陽真火降堂前鐵樹也開花
　　　尼長老問修行
你來問我修行訣我今與你叮嚀説掃盡群
陰現本真青霄挂起一輪月
　　　又
去住逍遥信自然龜長蛇短祖師禪山頭一
片清涼境始見壺中别有天
　　　董志源告
慧刀舉處散群迷迸出銀霞萬道飛滅却陰
尸多目鬼蓮花帳裏露希夷
　　　贈會首薛六郞
先天靈物有無中動即隨機靜即空萬物之
中常作主千般運用應無窮
　　　春遊
年老心嫌衣帶長强𢹂笻杖看春光滿園桃
李皆相羡都道肌膚似沈郞
　　　厨張問生死事
昔時死者何曾死今曰生來有甚生生死到
頭元有甚安時處順要分明
　　　遊雲溪
衆仙邀我探春來縷縷春紅相間開悞入桃
源即非夢人間何處覔蓬萊
　　　張悟真告
壼中一粒紫金砂鍊就光生萬道霞服了不
知浮世隘頓然身在大方家
　　　周姑告
般般識破都爲夢事事諳來緫是空悟得不
空安分過從他烏兔走西東
　　　張懷遠告
物物般般緫不迷廻頭參破老禪機莫教流
落人間世無相天真要執持
　　　劉令史告
真清真靜逍遥客無執無持自在仙策杖便
歸雲外去草鞋踏破洞中天
　　　贈孫大師
惜神養氣固靈田境靜心閑道自然赫赫光
中生瑞草炎炎火内結紅蓮
　　　石碢玉溪庵閑遊三首
道人策杖看西山心似白雲到處閑一枕困
來仙闕夢豈知身在翠微間
忽憶逍遥物外游便𢹂藜杖步林丘騰身直
上三峰頂虚徹靈源萬慮休
昨憶仙遊到此山箇中景物共閑閑白雲出
岫亦無意幽鳥與人皆偶還
　　　辛先生告
道人心定寂寥居皎潔圓明似玉壼雲去雲
來俱不礙無生無滅證無餘
　　　劉先生告
大道虚無本自然不勞苦苦用多言但教心
上無塵垢一㸃靈明光自圓
　　　毫州太清宫陞堂
我是雲溪懶丈夫祖庭羽客强相扶無疆
聖壽祝延外看有金鱗上釣無
　　　太清宫棲真庵述懷
清風招我到棲真境界翛然斷世塵猶有歲
寒君子竹窗間橫影弄精神
竹裏啾啾百鳥喧竹齋呼起曰高眠將迎不
斷人如織我自胷中獨悄然
踈懶從來百不拘披襟閑看老莊書忽然讀
到忘言處枯木形骸等太虚
西郊火老暫開顔頓覺幽庭枕簟寒萬里碧
天清似水那堪梳月半𠾑山
　　　讀忘意論
檢徧南華覔也無得來元不費功夫須知自
有天真在一㸃靈明常湛如
　　　記夢
夢中親覩聖賢來白鶴青鸞下玉臺一簣大
還功未就瑞雲繚繞復重廻
　　　又
寒䆫寂寂枕書眠覺後檠燈尚儼然簷外月
華明似晝風停烟靜太平年
　　　示時官
一行作吏莫傷民百計施恩與曰新入則敬
親出則悌外全仁義内全真
　　　張姑吿
世務多般不可窮人間事事轉頭空廻頭記
取先天物劫壞長存無始終
世上功名不可求人間富貴轉頭休争如早
作歸山計一片白雲天外遊
　　　勒姑告
水南水北路交相人去人來有底忙争似一
庵閑打坐寸心無事自清凉
　　　霍道人告
假軀六十過半百蒼顔已老髯鬚白擾擾紅
塵已倦遊雲山且作烟霞客
　　　康國寳殿試至
迢迢溪上水雲平岌岌山間道路生但得秋
風片帆至扣門一見眼增明
　　　石碢贈石道人
欲求罔象得玄珠既得玄珠事事無切莫法
中尋有相須知無上證如如
　　　杜鵑
青山靄靄亂雲低切切幽禽晝夜啼啼得血
流誰解意聲聲猶道不如歸
　　　示杜道人
緑葉陰陰障夕陽白雲片片渡秋塘道人不
解紅塵事隱跡林泉寵辱忘
　　　贈曹道人
我愛林泉景最幽白雲深處水東流道人不
管興亡事一片身心得自由
　　　懷州高姑告
道人活計不憂貧冷淡家風不染塵雲散月
華明似晝廻光得見箇中人
　　　石碢董七郎吿
古道家風不可求翻騰故紙幾時休争如撇
下歸家去月白青霄水自流
　　　寄田户店曹孔月其人以水牛自稱
寄語曹家老水牛芒繩穿鼻拽廻頭時時更
與加鞭箠白到全身得自由
　　　仝道人告
人間莫得辯癡愚辯得愚癡却是迷要識清
虚端的理白雲深處悟希夷
　　　嵩州李姑吿
萬路千差獨往廻靈山採得寳珠來春風莫
露閑消息箇裏雲苞尚未開
萬水千山路不差蟾宫先得桂枝花殷勤爲
獻丹陽父許占蓬萊第一家
　　　嵩州張姑吿
悟取無言理最深不須遠走訪知音忽然放
下頭頭是一片清虚冷淡心
　　　贈嵩州獨吉太守
碧山深處白雲閑却憶雲閑偶到山鳥道暗
通烟樹外木人還過翠微間
　　　王道人告
勤磨慧劒斷愚癡吐出靈光泯見知從此身
心無罣礙元君到處自相隨
　　　郎十二先生吿
萬水千山路不差山廻路轉景尤嘉故人相
見無他語坐對羣峰看彩霞
　　　贈石碢馬道人
山村寂寂近林泉春盡無人柳帶烟别後欲
知何處去蓬萊閑看玉壺天
　　　贈張仙
道人著力向前修海角天涯作盡頭踏破鐵
鞋方省悟千山萬水一齊休
　　　鄆城縣賀先生告
道人真實是功夫不用丹經與子書悟得一
言行不盡端然靜坐觜盧都
　　　為唐庵主姑姑壽
劫外靈芝不假春壼中境界更無塵天邊爍
爍榆長白月裏團團桂自新
　　　王道人告
跳出紅塵身自在箇中生死轉分明縱橫無
礙逍遥性何必飛騰十萬程
　　　小李姑告
洗滌塵情事事無靈臺瑩徹似冰壺不須更
問祖師意拍塞虚空一顆珠
　　　示邊大郎
七十年來老滑頭談禪論道幾時休直饒萬
法俱明徹不到灰心冷似秋
　　　常姑告
尋師訪道苦參求籠絡身心不自由無限玄
談都拂却一輪明月出山頭
　　　贈韓會首
躍出紅塵萬事休已將身世付虚舟碧波深
處抛香餌未信金鰲不上鈎
　　　贈术虎都統
策杖飄蓬恣意閑雲朋來謁水雲間相逢一
席無生話不覺紅輪西下山
　　　趙道人吿
一夕秋風萬葉凋道人活計轉寥寥煩襟洗
盡塵勞事咫尺蓬壺路不遥
　　　示許姑
修仙先要除人我學道須防較是非七寳山
頭烟火滅五明宫裏證牟尼
　　　贈張副使
身是飄飄一葉舟不辭風浪故來遊烟波深
處抛香餌不得神鰲不肯休
　　　又
布袍策杖飄飄去一片孤雲天地間到處不
能爲雨露却歸林下伴青山
　　　贈張小一郎
秋風掃蕩乾坤靜萬里無雲㸃太清唯有一
輪無相月先天先地轉分明
　　　示𤁄陽馬姑
東西行脚天涯客南北求玄自在仙參得祖
師劫外眼歸來却見自家天
　　　示王姑
十載諸方負杖藜豈知行住自相隨却於販
骨聦明鬼唤起先天先地師
　　　示周道人
磊磊男兒七尺軀刀頭䑛蜜卒非夫須知自
有天然寳枉向驪龍覔頷珠
　　　寄沔池納蘭縣令
爲官公正勝爲道此語宜書仕子紳莫謁麻
衣方外客且將良藥濟殘民
　　　贈宋大師
不看丹經與子書快來心上一塵無此身便
約雲爲友去住與之同卷舒
　　　元道人吿
大道虚無本自然從渠委曲且隨緣窮通貴
賤俱由命巧拙賢愚只在天
　　　贈中京張孔目
久戀紅塵來往頻林泉豈識有高人貪看曰
上花梢露失了壺中不夜春
　　　王會首告
鑿開混沌見天真跳出紅塵自在人聊向鏡
中觀物化莫教化却自家身
　　　贈張副使
我本持竿釣巨鰲從渠風惡起波濤但教神
物吞香餌萬里扶揺不憚勞
　　　贈司天臺判
高人策杖扣荆扉來訪簞瓢一布衣目擊道
存忘意論虛心而往實而歸
　　　柴姑吿
身中寂寂閑機少境上融融和氣多兩袖清
風常左右一條紅練出烟蘿
　　　寄張道人
已向絲綸脱此身百端香餌不相親長江好
在無邊浪莫使風塵到錦鱗
　　　贈趙會首
春光屈指又經秋販骨何時是盡頭恩愛結
成他活計此身作下馬和牛
　　　贈偃師縣趙散人
悟時咫尺是蓬萊迷後重重不盡埃一㸃孤
燈纔剔正莫教油盡暗還來
　　　贈老史道人
壺中金碧好樓臺月裏瓊花爛熳開鶴唳青
霄丹鳳舞彩雲深處有蓬萊
　　　贈趙道人
靈臺一㸃本無塵幻出空身即法身道在性
中休别覔隨機應物即天真
　　　示龍窩張會首
吾家門户幾人知知者須明造化機清靜之
中含妙用無爲之内隱玄微
　　　仝姑吿
割烹誰忍能鳴及斤斧終難擁腫施才與不
才俱是用此生木鴈復何爲
　　　田道人告
學道先須達自然自然然後得真仙濃粧淡
抹空顛倒想爾鑚氷不得燃
　　　示南京三相公廟㓂姑
真清真靜永綿綿鍊氣先須識自然一粒丹
砂功九轉瑞霞萬道罩金仙
　　　示元仙
初心入道戒蹉跎正好叢林細琢磨莫遣新
塵侵寳鑑更防舊境損天和
　　　示梁道人
皎潔玄珠映太陽水晶宫裏發輝光身中有
此無窮寳却爲浮生抵事忙
　　　過孟津
滔滔烟浪向東流浴曰浮雲是幾秋若得靈
槎遊大海扶桑國裏看瀛洲
　　　示木匠楊仙
走徧千山與萬山此身猶似白雲閑歸來卧
看青霄月聒耳松風徹骨寒
　　　董知觀告
大悟纔知無做作玄言祕語齊拂却撒手東
西信自然策杖逍遥遊廣漠
　　　贈嵩山田道人
得到逍遥謁故人依然雲隱養天真西風吹
落松梢月坐待扶桑輥曰輪
　　　告縣楚會首
全真門裏選仙材踏破雲山特地來吾道易
行不虚語世緣倒過即蓬萊
　　　詠雪
朔風凛冽亦雄哉吹落天花徧地開桃李未
知天意動臘梅先覺化工來
　　　偃師縣税務李都監告
解出無涯欲浪來聦明端勝選仙材先天靈
寳人難覔寄向南宫無影臺
　　　示史道人
衆妙之門曰曰新家風冷淡絶纖塵閑招雲
外長生客同賞壺中不謝春
　　　自樂
風過庭松唤午眠覺來石鼎尚沈烟不求羽
化乘雲鶴且作人間陸地仙
　　　辭太清宫
去去西風吹道衣祖庭未得遂真依他山猿
鶴閑緣了管領白雲容再歸
　　　寄尚仙
冥中鬼趣時時遣物外玄門曰曰開墨子悲
絲元自染楊朱泣路未歸來
　　　李官人告
萬里烟波一葉舟輕帆短棹泛中流蟾光影
裏閑垂釣那計鯨魚不上鈎
　　　寄陳州道友
功成名遂好抽身作箇林泉自在人採得曰
䰟爲大藥鍊成月𩲸現陽神
　　　寄费莊李官人
學仙未到棄塵緣海嶽涓埃積漸然更向玄
門輕進步蓬萊别有洞中天
　　　寄白沙道友
猿馬輕狂牢鎖閉休貪世樂心如醉悟來跳
出死生關一靈真性無凝滯
　　　贈李道友
仙人五畝小蓬瀛四百秋波分外清視聽不
須關耳目希夷路上坦如平
　　　示吴善友
人人只解念彌陀自己彌陀會得麽記取本
來無相祖不干般若與波羅
　　　李會首吿
衆妙之門曰曰開家風峻古絶纖埃雖然淡
薄無餘事不許等閑人入來
　　　示任姑
打破疑團笑一場不須來往徧諸方胷中有
物明如月却覔他人夜燭光
　　　示史道人
物外玄微世上名一邊敗後一邊成後來蓬
島洲中客不在邯鄲路上行
　　　示陳會首
一灣流水遶雲溪晝夜泠泠説道機多少往
來名利客貪觀風浪隔玄微
　　　示王道人
直鈎不鈎波中月數罟難撈水底雲用盡身
心離道遠諸緣放下許傳君
　　　寄隴西老人
遥望東南木葉飛滿空秋氣逼人衣仙翁已
達丹霄景閑對青松吸翠微
　　小李姑告
出家須是學神仙好與長生作善縁但肯此
中留一念瑶池會裏結金蓮
　　　示劉令史
紛華塵外三山客苦海波中一葉舟試擲絲
綸深浪裏游魚若箇肯吞鈎
　　　示姬磨李道人
息慮忘機任自然不須訪道與參禪因循一
片閑雲起礙却壺中不夜天
　　　示峽石縣冀會首
夢中又説夢中事覺後纔知夢已休拂石南
溪觀物化滔滔依舊水東流
　　　寄陜州會首
神丹常在掌中握玄鑑只宜心上安照破世
間虛幻境自然身似野雲閑
　　　示玉溪庵王道人
人生何處不逍遥論甚山村與巿朝但得寸
心諸畏盡虎狼群裏也囂囂
　　　示費莊夏會首
我家門户本幽玄寂寂寥寥任自然脩短纖
洪都莫話飢來喫飯倦時眠
　　　太清宫退堂
我本桃花峰上客忽遺塵跡在人間祖庭雖
好因縁早且放白雲歸故山
　　　又
風馺飄飄來祖庭瑞烟芳草桂花馨因縁未
合須廻首却入伊川卧錦幈
　　　還長生觀
識破從來古面皮千非萬謗任從伊輕烟薄
霧空遮障依舊遥山不皺眉
　　　自詠
截斷當頭竅不鳴玄珠收入寳花瓶從今更
不矜愚智閑了將軍便太平
　　　遊老君山
飄飄風袖出山門廻首青山似老君試聽清
泉山伴語分明説盡五千文
　　　示雉岔山胡道人
亂山深處結茅齋萬頃雲烟撥不開採藥仙
童風袖裏異香隨得紫芝來
　　　示張會首
爲仙爲佛要功夫塵念塵心子細除待得靈
明光宇宙始知糟粕世間書
　　　蒲察提控夫人告
我愛林泉景異常天風吹散桂花香行人欲
去還廻首笑殺浮生有底忙
　　　蒲察夫人壽
道人亦欲祝渠壽世事冥然不知一粒仙
丹煩領略松齡鶴筭未爲奇
　　　贈孫太師夫人
功名未了身先老白髮蒼顔下手遲頓悟此
身非我有真空不動片雲飛
　　　田會首吿
炳焕靈明是此心片言遮障作重陰清虚自
有真消息莫向諸方法上尋
　　　馬姑吿
造化無窮盡自然不須身外更求仙天光發
處凡情滅寳鑑明時道眼圓
離峰老人集卷下









