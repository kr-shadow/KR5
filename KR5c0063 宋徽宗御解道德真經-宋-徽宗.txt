#+TITLE: 宋徽宗御解道德真經-宋-徽宗
#+DATE: 2016-06-11 12:27:02
#+SOURCE: github.com/kanripo/KR5c0063 master 003e0e80                
宋徽宗御解道德眞經卷之一才五
道經上
　道者人之所共由德者心之所自得道者
　亘萬世而無弊德者充一性之常存老子
　當周之末道降而德衰故著書九九篇以
　明道德之常而謂之經其辭簡其㫖遠學
　者當默識而深造之
　　　道可道章第一
道可道非常道名可名非常名
　無始曰道不可言言而非也又曰道不當
　名可道可名如事物焉如四時焉當可而
　應代廢代興非眞常也常道常名自本自
　根未有天地自古以固存伏羲氏得之以
　襲氣母西王母得之坐乎少廣莫知其始
　莫知其終
無名天地之始有名萬物之母
　道常無名天地亦待是而後生莊子所謂
　生天生地是也未有天地孰得而名之故
　無名爲天地之始有天地然後萬物生焉
　故有名爲萬物之母
故常無欲以觀其妙常有欲以觀其徼
　莊子曰建之以常無有不立一物兹謂之
　常無不廢一物兹謂之常有常無在理其
　上不皦天下之至精也故觀其妙常有在
　事其下不昩天下之至變也故觀其徼有
　無二境徼妙寓焉大智并觀乃無不可恍
　惚之中有象與物小智自私蔽於一曲棄
　有著空徇末忘本道術於是乎爲天下裂
　也
此兩者同出而異名同謂之玄
　道本無相孰爲徼妙物我同根是非一氣
　故同謂之玄世之惑者捨妄求眞去眞益
　遠殊不知有無者特名之異耳
玄之又玄衆妙之門
　素問曰玄生神易曰神也者妙萬物而爲
　言者也妙而小之謂玄玄者天之色色之
　所色者彰矣而色色者未嘗顯玄之又玄
　所謂色色者也玄妙之理萬物具有天之
　所以運地之所以處人之所以靈百物之
　所以昌皆妙也而皆出於元故曰衆妙之
　門孔子之作易至說卦然後言妙而老氏
　以此首篇聖人之言相爲終始
　　　天下皆知章第二
天下皆知美之爲美斯惡已皆知善之爲善
斯不善已
　道無異相孰爲美惡性本一致孰爲善否
　有美也惡爲之對故曰天下皆知美之爲
　美斯惡已有善也不善爲之對故曰皆知
　善之爲善斯不善已世之所美者爲神奇
　所惡者爲臭腐神奇復化爲臭腐臭腐復
　化爲神奇則美與惡奚辨昔之所是今或
　非之今之所棄後或用之則善與不善奚
　擇聖人體眞無而常有即妙用而常無美
　惡善否蓋將簡之而弗得尚何惡與不善
　之能累哉
故有無之相生難易之相成長短之相形高
下之相傾音聲之相和前後之相隨
　太易未判萬象同體兩儀既生物物爲對
　此六對者群變所交百慮所生殊塗所起
　世之人所以陷溺而不能自出者也無動
　而生有有復歸無故曰有無之相生有涉
　險之難則知行地之易故曰難易之相成
　長短之相形若尺寸是也高下之相傾若
　山澤是也聲舉而響應故曰音聲之相和
　形動而影從故曰前後之相隨陰陽之運
　四時之行萬物之理俄造而有倏化而無
　其難也若有爲以經世其易也若無爲而
　適己性長非所斷性短非所續天之自高
　地之自下鼓宫而宫動鼓角而角應春先
　而夏從長先而少從對待之境雖皆道之
　所寓而去道也遠矣
是以聖人處無爲之事行不言之教
　處無爲之事莊子所謂無爲而用天下也
　行不言之教易所謂以神道設教而天下
　服也爲則有成虧言則有當愆曾未免乎
　累豈聖人所以獨立於萬物之上化萬物
　而物之所不能累歟
萬物作而不辭生而不有爲而不恃功成不
居夫惟不居是以不去
　萬物并作隨感而應若鑒對形妍醜畢現
　若谷應聲美惡皆赴無所辭也故曰作而
　不辭自形自化自生自色各極其高大而
　遂其性孰有之哉故曰生而不有𩐎萬物
　而不爲戾澤及萬世而不爲仁覆載天地
　刻雕衆形而不爲巧故曰爲而不恃四時
　之運功成者去天之道也聖人體之故功
　蓋天下而似不自己認而有之亦已惑矣
　故曰功成不居有居則有去古今是也在
　己無居物莫能遷適來時也適去順也何
　加損焉故曰夫惟不居是以不去
　　　不尚賢章第三
不尚賢使民不爭不貴難得之貨使民不爲
盜
　尚賢則多知至於天下大駭儒墨畢起貴
　貨則多欲至於正晝爲盜日中穴阫不尚
　賢則民各定其性命之分而無所夸跂故
　曰不爭不貴貨則民各安其性命之情而
　無所覬覦故不爲盜莊子曰削曾史之行
　鉗楊墨之口而天下之德始玄同矣旅獒
　曰不貴異物賤用物民乃足
不見可欲使心不亂
　人之有欲决性命之情以爭之而攘奪誕
　謾無所不至伯夷見名之可欲餓於首陽
　之上盜跖見利之可欲暴於東陵之下其
　熱焦火其寒凝冰故其心則憒亂僨驕而
　不可係道至於聖人者不就利不違害不
　樂壽不哀夭不榮通不醜窮則孰爲可欲
　欲慮不萌吾心湛然有感斯應止而無所
　礙動而無所逐也敦能亂之孔子四十而
　不惑孟子曰我四十不動心
是以聖人之治虚其心實其腹弱其志强其
骨常使民無知無欲
　谷以虚故應鑒以虚故照管籥以虚故受
　耳以虚故能聽目以虚故能視鼻以虚故
　能嗅有實其中則有礙於此聖人不得已
　而臨莅天下一視而同仁篤近而舉遠因
　其固然付之自爾何容心焉堯之舉舜而
　用鯀幾是矣心虚則公聽并觀而無好惡
　之情腹實則贍足平泰而無貪求之念豈
　賢之可尚貨之足貴哉聖人爲腹不爲目
　腹無擇而容故也忘者心之所知骨者體
　之所立志强則或殉名而不息或逐貨而
　無厭或伐其功或矜其能去道益遠骨弱
　則行流散徙與物相刃相靡胥淪溺而不
　返聖人之志每自下也而人高之每自後
　也而人先之知其雄守其雌知其榮守其
　辱是之謂弱其忘正以止之萬物莫能遷
　固以執之萬變莫能傾不壞之相若廣成
　子者千二百歲而形未嘗衰是之謂强其
　骨莊子曰同乎無知其德不離同乎無欲
　是謂素樸素樸而民性得矣聖人之治務
　使民得其性而已多知以殘性命之分多
　欲以汨性命之情名曰治之而亂孰甚焉
　故常使民無知無欲
使夫知者不敢爲也
　辯者不敢騁其詞勇者不敢奮其忮能者
　不敢矜其材智者不敢施其察作聰明務
　機巧滋法令以蓋其衆聖人皆禁而止之
　此所謂使夫知者不敢爲也九官咸事俊
　乂在服豈以知爲鑿也行君之命致之民
　而已
爲無爲則無不治矣
　聖人之治豈棄人絶物而恝然自立于無
　事之地哉爲出于無爲而已萬物之變在
　形而下聖人體道立乎萬物之上總一其
　成理而治之物有作也順之以觀其復物
　有生也因之以致其成豈有不治者哉故
　上治則日月星辰得其序下治則鳥獸草
　木遂其性
　　　道冲章第四
道冲而用之或不盈
　道有情有信故有用無爲無形故不盈經
　曰萬物負陰而抱陽冲氣以爲和萬物之
　理偏乎陽則强或失之過偏乎陰則弱或
　失之不及無過不及是謂冲氣冲者中也
　是謂大和高者抑之下者舉之有餘者取
　之不足者予之道之用無適而不得其中
　也注焉而不滿酌焉而不竭既以爲人己
　愈有既以與人己愈多道之體猶如太虚
　包裹六極何盈之有
淵兮似萬物之宗
　莊子曰鯢桓之審爲淵止水之審爲淵流
　水之審爲淵淵虚而靜不與物雜道之體
　也惟虚也故群實之所歸惟靜也故群動
　之所屬是萬物之所係一化之所待也故
　曰似萬物之宗然道本無係物自宗道故
　似之而已
挫其鋭解其紛和其光同其塵
　鋭則傷紛則雜挫其鋭則不爭解其紛則
　不亂和其光莊子所謂光矣而不耀也同
　其塵莊子所謂與物委蛇而同其波也内
　誠不解形諜成光而舍者與之避席豈和
　其光之謂歟飾智以驚愚修身以明污昭
　昭乎若掲日月而行豈同其塵之謂歟聖
　人挫其鋭則處物不傷物物莫之能傷也
　解其紛則不謀烏用智不斲烏用膠萬物
　無足以鐃其心者若是則無泰色無驕氣
　和而不流大同於物以通天下之志無入
　而不自得也
湛兮似或存
　心若死灰而身若槁木之枝泰定之中天
　光自照昏然若亡而存油然不形而神此
　其道歟
吾不知誰之子象帝之先
　象者物之始見帝者神之應物物生而後
　有象帝出而後妙物象帝者群物之始而
　道實先之莊子所謂神鬼神帝生天生地
　是也視之不見聽之不聞摶之不得有乎
　岀而莫見其門孰知之者故曰吾不知誰
　之子象帝之先
　　　天地章第五
天地不仁以萬物爲芻狗聖人不仁以百姓
爲芻狗
　恩生於害害生於恩以仁爲恩害則隨至
　天地之於萬物聖人之於百姓輔其自然
　無愛利之心焉仁無得而名之束芻爲狗
　祭祀所用適則用之過則棄之彼萬物之
　自生百姓之自治曾何容心焉
天地之間其猶橐籥乎
　橐籥虚而能受受而能應故應而不窮有
　實其中則觸處皆礙在道爲一偏在物爲
　一曲
虚而不屈動而愈出
　虚已以游世則汎應而曲當故曰虚而不
　屈迫而後動則運量而不匱故曰動而愈
　岀聖人岀應帝王而無言爲之累者此也
多言數窮不如守中
　籥虚以待氣氣至則鳴不至則止聖人之
　言似之辯者之囿言多而未免夫累不如
　守中之愈也慎汝内閉汝外收視反聽復
　以見天地之心焉此之謂守中
　　　谷神章第六
谷神不死
　有神則有盛衰有數則有成壞形數具而
　生死分物之理也谷應群動而常虚神妙
　萬物而常寂眞常之中與道爲一不麗於
　形不墮於數生生而不窮如日月焉終古
　不息如維斗焉終古不忒故云不死
是謂玄牝
　萬物受命於無而成形於有谷之用無相
　神之體無方萬物所受命也玄者天之色
　牝者地之類萬物所成形也谷神以况至
　道之常玄牝以明造物之妙
玄牝之門是謂天地根
　莊子曰萬物有乎生而莫見其根有乎岀
　而莫見其門而見之者必聖人已故於此
　明言玄牝之門是謂天地根天地者萬物
　之上下也物與天地本無先後明大道之
　序則有天地然後有萬物然天地之所從
　出者玄牝是已彼先天地生者孰得而見
　之
綿綿若存用之不勤
　自本自根自古以固存不知其盡也夫是
　之謂綿綿若存茫然天造任一氣之自運
　倏爾地化委衆形之自殖乾以易知坤以
　簡能非力致也何勤之有
　　　天長地乆章第七
天長地乆天地所以能長且乆者以其不自
生故能長生
　天穹窿而位乎上經爲日月緯爲星辰而
　萬物覆焉地磅礴而位乎下結爲山嶽融
　爲川澤而萬物載焉萬物覆載於天地天
　地無心於萬物故天確然而常運地隤然
　而常處所以能長且乆也天地有心於生
　物則天俄而可度其覆物也淺矣地俄而
　可測其載物也薄矣若是則有待也而生
　烏能長生
是以聖人後其身而身先外其身而身存
　天運乎上地處乎下聖人者位乎天地之
　中達而爲三才者有相通之用辯而爲三
　極者有各立之體交而爲三靈者有無不
　妙之神然則天地之與聖人咸得乎道而
　聖人之所以治其身亦天地已故此章先
　言天地之不自生而繼之以聖人不自有
　其身也人皆取先己獨取後曰受天下之
　垢是謂後其身後其身則不與物爭而天
　下莫能與之爭故曰後其身而身先在塗
　不爭險易之利冬夏不爭陰陽之和外死
　生遺禍福而神未嘗有所困也是謂外其
　身而身存夫聖人之所以治其身者如此
　况身外之事物乎遭之而不違過之而不
　守體性抱神以游世俗之間形將自正物
　我爲一先天地生而不爲乆長於上古而
　不爲老此其效歟
非以其無私耶故能成其私
　天地之大德曰生聖人之大寳曰位道者
　爲之公天地體道故無私無私故長乆聖
　人體道故無私無私故常存自營爲私未
　有能成其私者也
　　　上善若水章第八
上善若水
　易曰一陰一陽之謂道繼之者善也莊子
　曰離道以善善名既立則道之體虧然天
　一生水離道未遠淵而虚靜而明是謂天
　下之至精故上善若水
水善利萬物而不爭處衆人所惡故幾於道
　融爲雨露萬彙以滋凝爲霜雪萬寳以成
　疏爲江河聚爲沼沚泉深海大以汲以藏
　以裕生殖萬物皆往資焉而不匱以利萬
　物孰善於此善利萬物萬物蒙其澤受其
　施而常處於柔弱不爭之地納污受垢不
　以自好累乎其心故於道爲近幾近也
居善地
　行於地中流而不盈
心善淵
　測之而益深窮之而益遠
與善仁
　兼愛無私施而無擇
言善信
　避礙而通諸海行險而不失其信
政善治
　污者潔之險者夷之順物之理無容心焉
　故無不治
事善能
　因地而爲曲直因器而爲方圓趣變無常
　而常可以爲平無能者若是乎
動善時
　陽釋之而泮陰凝之而冰决諸東方則東
　流决諸西方則西流動而不括宜其隨時
　而已
夫惟不爭故無尤矣
　聖人體道則治身惟長乆之存兼善則利
　處物不爭之地莊子曰有而爲其易耶易
　之者皥天不宜夫無爲而寡過者易有爲
　而無患者難既利物而有爲則其於無尤
　也難矣上善利物若水之性雖利物而不
　擇所利不與物爭而物莫能與之爭故無
　尤矣故曰天下莫柔弱於水而攻堅强者
　莫之能先
　　　持而盈之章第九
持而盈之不如其已揣而鋭之不可長保
　盈則溢矣鋭則挫矣萬物之理盈必有虧
　不知持後以處先執虚以馭滿而湛溺滿
　盈之欲是増傾覆之禍故不如其已物之
　變無窮吾之智有盡前識者道之華愚之
　始也揣物之情而鋭於進取則智有時而
　困可長保乎
全玉滿堂莫之能守富貴而驕自遺其咎
　金玉富貴非性命之理也外物之不可恃
　而有者也寳金玉者累於物累於物者能
　勿失乎故莫之能守富貴而驕則害於德
　害於德者能免於患乎故自遺其咎聖人
　不拘一世之利以爲己私分不以王天下
　以爲己處顯夫豈金玉以爲寳富貴之足
　累乎故至富國財并焉至貴國爵并焉其
　貴無敵其富無倫而道不渝
功成名遂身退天之道
　功成者隳名成者虧日中則昃月盈則食
　物之理也聖人覩成壞之相因識盈虚之
　有數超然自得不累於物無復驕盈之患
　非知天者孰能與此故曰功成名遂身退
　天之道四時之運功成者去是天之道知
　進而不知退知存而不知亡知得而不知
　喪能勿悔乎伊尹曰臣罔以寵利居成功
　　　載營魄章第十
載營魄
　魄陰也麗於體而有所止故老氏於魄言
　營魂陽也托於氣而無不之故易於魂言
　游聖人以神御形以魂制魄故神常載魄
　而不載於魂如車之運百物載焉如時之
　行寒暑往焉心有天游六徹相因外天地
　遺萬物而神未嘗有所困也豈復滯於魄
　哉
抱一能無離乎
　天一生水於物爲精地二生火於物爲神
　精神生於道形本生於精守而勿失與神
　爲一則精與神合而不離以精集神以神
　使形以形存神精全而不虧神用而不竭
　形生而不弊如日月之麗乎天如草木之
　麗乎土未嘗離也竊嘗申之人之生也因
　精集神體象斯貝四達并流無所不極上
　際於天下蟠於地化育萬物不可爲象其
　名爲同帝而世之愚者役己於物失性於
　俗無一息之頃内存乎神馳無窮之欲外
　喪其精魂反從魄形反累神而下與萬物
　俱化豈不惑焉聖人則不然載魄以通抱
　一以守體神以靜形將自正其神經乎太
　山而不變處乎淵泉而不濡孰知其所始
　孰知其所終故曰聖人貴精
專氣致柔能如嬰兒乎
　易曰乾其靜也專揚雄曰和柔足以安物
　靜而不雜之謂專和而不暴之謂柔嬰兒
　居不知所爲行不知所之不藏是非美惡
　故氣專而致柔孟子曰蹶者趨者是氣也
　而反動其心心不足以專氣則氣有蹶趨
　之不正而心至於僨驕而不可係聖人虚
　己以游世心無使氣之强則其靜而不雜
　和而不暴與嬰兒也奚擇故曰能如嬰兒
　乎孟子曰其爲氣也至大至剛以直養而
　無害則塞乎天地之間老氏之專氣則曰
　致柔何也至剛以行義致柔以復性古之
　道術無乎不在
滌除玄覽能無疵乎
　聖人以此洗心則滌除萬行而不有以此
　退藏於密則玄覽妙理而默識若是者體
　純素而不累過而弗悔當而不自得也何
　疵之有
愛民治國能無爲乎
　以仁愛民以智治國施教化修法則以善
　一世其於無爲也難矣聖人利澤施乎萬
　世不爲愛人功蓋天下似不自己故無爲
　也用天下而有餘
天門開闔能無雌乎
　經曰知其雄守其雌爲天下谿聖人體天
　道之變化卷舒啓閉不違乎時柔剛微彰
　惟其所用然未嘗先人而常隨人未嘗勝
　物而常下物故天下樂推而不厭能爲雌
　於是乎在
明白四達能無知乎
　聰明聖智守之以愚與此同義
生之畜之生而不有爲而不恃長而不宰是
謂玄德
　聖人存神知化與道同體則配神明育萬
　物無不可者生之以遂其性畜之以極其
　養無愛利之心焉故生而不有無矜伐之
　行焉故爲而不恃無刻制之巧焉故長而
　不宰若是者其德深矣遠矣與物反矣故
　曰是謂玄德天道升于北則與物辯而玄
　者天之色也聖人之於天道降而爲德非
　玄不足以名之
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用
　有無一致利用出入是謂至神有無異相
　在有爲體在無爲用陰陽之運萬物之理
　也車之用在運器之用在盛室之用在虚
　妙用出於至無變化藏於不累如鑒無象
　因物顯照至人用心每解乎此
故有之以爲利無之以爲用
　有則實無則虚實故貝貌像聲色而有質
　虚故能運量酬酢而不窮天地之間道以
　器顯故無不廢有器以道妙故有必歸無
　木撓而水潤火熯而金堅土均而布稼穡
　出焉此有也而人賴以爲利天之所以運
　地之所以處四時之所以行百物之所以
　昌敦尸之者此無也而世莫覩其迹故其
　用不匱有無之相生老氏於此三者推而
　明之
　　　五色章第十二
五色令人目盲五音令人耳聾
　目圍二焉其見者性也徹而爲明則作哲
　足以斷天下之疑耳藏一焉其聞者性也
　徹而爲聰則作謀足以通天下之忘覩道
　之人無形之上獨以神視無聲之表獨以
　氣聽而視聽有不待耳目之用者曾何聲
　色之足蔽哉世之人役耳目於外物之累
　故目淫於五色耳淫於五音而聰明爲之
　衰其於盲聾也何辯
五味令人口爽馳騁田獵令人心發狂
　道之出口淡乎其無味五味人之所同嗜
　也而厚味實臘毒故令人口爽人之生也
　形不盈仞而心侔造化聖人之心動而緯
　萬方靜而鑒天地世之人從事於田獵而
　因以喪其良心不足以自勝可不謂大哀
　也耶
難得之貨令人行妨
　利以養人而貨以化之故交利而俱瞻聖
　人不貴難得之貨不貴異物賤用物欲人
　之安其分而無所奪也貴難得之貨則至
　於决性命之情而饕貴富何行之能守故
　令人行妨仲虺之稱湯曰不殖貨利孔子
　之謂子貢曰賜不受命而貨殖焉貨之妨
　行如此
是以聖人爲腹不爲目故去彼取此
　八卦坤爲腹以厚載而容也離爲目以外
　視而明也厚載而容則無所不受外視而
　明則有所不及聖人以天下爲度故取此
　能容之腹非事事而治之物物而察之也
　故去彼外視之目莊子曰賊莫大於德有
　心而心有眼故聖人去之
　　　寵辱章第十三
寵辱若驚貴大患若身
　寵者在下貴者在上居寵而以爲榮則辱
　矣處貴而以爲累則患莫大焉以富爲是
　者不能辭禄以顯爲是者不能辭名親權
　者不能與人柄操之則慄捨之則悲兹寵
　辱所以若驚歟慘怛之疾恬愉之安時集
　於體怵迫之恐欣歡之喜交溺於心兹大
　患所以若身歟
何謂寵辱寵爲下
　龍之爲物變化自如不可制畜可以覆焉
　則志於豢養有辱之道古之善爲士者三
　旌之位不足易其介萬鐘之禄不足遷其
　守居寵而思危在福而若冲則何辱之有
　貪夫位也慕夫禄也知進而不知退知得
　而不知喪則人賤之矣故受寵於人則爲
　下之道
得之若驚失之若驚是謂寵辱若驚
　軒冕在身非性命之理也物之儻來寄也
　寄之來不可拒故至人不以得爲悦其去
　不可圉故至人不以失爲憂今寄去則不
　樂受而喜之是以得失累乎其心能勿驚
　乎柳下惠爲士師三黜而不去正考父三
　命循墻而走則異於此
伺謂貴大患若身
　據利勢擅賞罰作福威天下畏之如神明
　尊之如上帝可謂貴矣聖人則不以貴自
　累故能長守貴而無患譬如人身墮肢體
　黜聰明離形去智通於大同則無入而不
　目得也世之人以物易性故累物而不能
　忘勢以形累心故喪心而不能忘形其患
　大矣
吾所以有大患者爲吾有身及吾無身吾有
何患
　人之生也百骸九竅六臟賅而存焉吾誰
　能爲親認而有之皆惑也體道者解乎此
　故孔子曰朝聞道夕死可矣孟子曰夭壽
　不貳顔子曰回坐忘矣夫死生亦大矣而
　無變於己况得喪禍福之所介乎此古之
　至人所以不以利累形不以形累心視萬
　物與我將擇焉而不可得則吾身非吾有
　也上與造物者游下與外死生齊終始者
　爲友吾有何患且寵者世所榮也而以爲
　辱貴者人所樂也而以爲患蓋外物之不
　可恃也理固然矣誠能有之以無有則雖
　寵而不辱雖貴而無患伊尹之不以寵利
　居成功堯之不以位爲樂幾是已
故貴以身爲天下若可寄天下愛以身爲天
下若可托天下
　天下大器也非道莫運天下神器也非道
　莫守聖人體道故在宥天下天下樂推而
　不厭其次則知貴其身而不自賤以役於
　物者若可寄而已知愛其身而不自賤以
　困於物者若可托而已故曰道之眞以治
　身緒餘以爲國家土苴以治天下世俗之
　君子乃危身棄生以殉物豈不悲夫
　　　視之不見章第十四
視之不見名曰夷
　目主視視以辯物夷則平而無辯非視所
　及故名曰夷太易未見氣是已
聽之不聞名曰希
　耳主聽聽以察物希則概而有間非聽所
　聞故名曰希大音希聲是已
摶之不得名曰微
　微乎微乎至於無形孰得而摶之大象無
　形是已
此三者不可致詰故混而爲一
　太易未判孰分高下大音希聲孰辯清濁
　大象無形孰爲巨細目無所用其明耳無
　所施其聰形無所竭其力道之全體於是
　乎在窮之不可宄探之不可得也氣形質
　具而未相離故混而爲一雖然既已爲一
　矣且得無言乎
其上不皦其下不昧
　形而上者陰陽不測幽而難知兹謂至神
　故不皦皦言明也形而下者一陰一陽辯
　而有數兹謂至道故不昩昩言幽也易曰
　神而明之存乎其人
繩繩兮不可名復歸於無物
　道之體若晝夜之有經而莫測其幽明之
　故豈貌像聲色可得而形容乎故復歸於
　無物
是謂無狀之狀無物之象是謂恍惚
　無狀之狀無物之象恍兮惚其中有物惚
　兮恍其中有象猶如太虚含蓄萬象而不
　覩其端倪猶如一性靈智自若而莫究其
　運用謂之有而非有謂之無而非無若曰
　月之去人遠矣以鑒燧求焉而水火自至
　水火果何在哉無狀之狀無物之象亦猶
　是也
迎之不見其首隨之不見其後
　其始無首其卒無尾故迎之隨之有不得
　而見焉
執古之道以御今之有能知古始是謂道紀
　一陰一陽之謂道師天而無地者或蔽於
　道之動而憑其强陽師陰而無陽者或溺
　於道之靜而止於枯槁爲我者廢仁爲人
　者廢義豈古之道哉古之道不可致詰而
　非有是謂恍惚而非無執之以御世則變
　通以盡利鼓舞以盡神而無不可者道之
　大常無易於此所謂自古以固存者歟故
　曰能知古始是謂道紀
　　　古之善爲士章第十五
古之善爲士者微妙玄通深不可識
　古之士則與今之士異矣善爲士則與不
　善爲士者异矣故微則與道爲一妙則與
　神同體玄有以配天通有以兆聖而藏用
　之深至於不可測書曰道心惟微則微者
　道也易曰神也者妙萬物而爲言則妙者
　神也易曰天玄而地黄則玄者天之色傳
　曰事無不通之謂聖則通者聖之事水之
　深者可測也穴之深者可究也古之善爲
　士者微妙玄通名實不入而機發於踵其
　藏深矣不可測究列御寇居鄭圃四十年
　人無識者老子謂孔子曰良賈深藏若虚
　君子盛德容貌若愚其謂是歟
夫惟不可識故强爲之容
　天之高不可俄而度也地之厚不可俄而
　測也曰圓以覆曰方以載者擬諸其容而
　已强爲之容豈能眞索其至
豫兮若冬涉川猶兮若畏四鄰
　豫者圖患於未然猶者致疑於已事古之
　體道者以内游爲務不以通物爲樂恐懼
　修省不得已而後應若冬涉川守而不失
　已若畏四鄰易所謂以此齋戒者是也
儼若容
　語曰望之儼然記曰儼若思莊子曰物無
　道正容以悟之使人之意也消全德之人
　遠之則有望近之則不厭故其狀義而不
　朋
涣若冰將釋
　水凝而爲冰冰釋而爲水其實一體蔽於
　執一者如水之凝通於大同者如冰之釋
　易曰涣離也遺物離人而無所繫輆所以
　爲涣
敦兮其若樸
　敦者厚之至性本至厚如木之樸未散爲
　器
曠兮其若谷
　曠者廣之極心原無際如谷之虚受而能
　應
渾兮其若濁
　不劌彫以爲兼不矯激以爲異渾然而已
　故若濁與修身以明污者異矣
孰能濁以靜之徐清孰能安以動之徐生
　有道之士即動而靜時騁而要其宿定而
　能應至無而供其求故靜之徐清而物莫
　能濁動之徐生而物莫能安易曰來徐徐
　徐者安行而自適之意至人之用心非以
　靜止爲善而有意於靜非以生出爲功而
　有爲於生也因其固然付之自爾而無怵
　迫之情遑遽之勞焉故曰徐靜之徐清萬
　物無足以鐃其心故孰能濁動之徐生萬
　物無足以係其慮故敦能安安有止之意
　爲物所係則止矣豈能應物而不傷
保此道者不欲盈
　有積也故不足無藏也故有餘至人無積
　亦虚而已保此道而以天下之美爲盡在
　己者亦已小矣故不欲盈經曰大白若辱
　盛德若不足
夫惟不盈故能敝不新成
　有敝故有新有成故有壞新故相代如彼
　四時成瓌相因如彼萬物自道而降麗於
　形數者蓋莫不然惟道無體虚而不盈故
　能敝能新能成能壞超然出乎形數之外
　而未常敝未常瓌也故曰夫惟不盈故能
　敝不新成木始榮而終悴火初明而末熄
　以有新也故敝隨之日中則昃月滿則虧
　以有成也故瓌繼之有道者異乎此
　　　致虚極章第十六
致虚極守靜篤
　莫貴乎虚莫善乎靜虚靜者萬物之本也
　虚故足以受群實靜故足以應群動極者
　衆會而有所至篤者力行而有所至致虚
　而要其極守靜而至於篤則萬態雖雜而
　吾心常徹萬變雖殊而吾心常寂此之謂
　天樂非體道者不足以與此
萬物并作吾以觀其復
　萬物之變在道之末體道者寓乎萬物之
　上焉物之生有所乎萌也終有所乎歸方
　其并作而趨於動出之塗吾觀其動者之
　必靜及出者之必復而因以見天地之心
　則交物而不與物俱化此之謂觀其復
夫物芸芸各復歸其根
　芸芸者動出之象萬物出乎震相見乎離
　則芸芸并作精華發外說乎兊勞乎坎則
　去華就實歸其性宅命者性之本而性其
　根也精者神之母而神其子也精全則神
　王盡性則至於命
歸根曰靜靜曰復命
　留動而生物物生成理謂之形形體保神
　各有儀則謂之性未形者有分且然無間
　謂之命命亘古今而常存性更萬形而不
　易全其形生之人去智與故歸於寂定則
　知命之在我如彼春夏復爲秋冬體性抱
　神中以自考此之謂復命
復命曰常
　常者對變之詞復命則萬變不能遷無間
　無歇與道爲一以挈天地以襲氣母
知常曰明
　知道之常不爲物遷故六徹相因足以鑒
　天地足以照萬物
不知常妄作凶
　聖人知道之常故作則契理每與吉會不
　知常者隨物轉徙觸塗自患故妄見美惡
　以與道違妄生是非以與道異且不足以
　固其命故凶易曰復則不妄迷而不知復
　兹妄也已
知常容
　知常則不藏是非美惡故無所不容
容乃公
　無容心焉則不獨親其親不獨子其子何
　私之有
公乃王
　大道之行也天下爲公故天下樂推而不
　厭
王乃天天乃道
　通天地人而位乎天地之中者王也一而
　大在上而無不覆者天也天地人莫不由
　之者道也盡人則同乎天體天則同乎道
道乃乆没身不殆
　道者萬世無弊庶物得之者昌關百聖而
　不窮蔽天地而不息故没身不殆殆近凶
　幾近吉不殆則無妄作之凶非知常者無
　與
　　　太上章第十七
太上下知有之
　在宥天下與一世而得淡泊焉無欣欣之
　樂而親譽不及無悴悴之苦而畏侮不至
　莫之爲而常自然故下知有之而已
其次親之譽之
　澤加於民法傳於世天下愛之若父母故
　親之貴名起之如日月故譽之此帝王之
　治親譽之迹彰而大同之道虧矣莊子曰
　舜有羶行百姓悦之詩於靈臺所以言文
　王之民始附也
其次畏之侮之
　道之以政齊之以刑故畏之舉天下以賞
　其善者不勸舉天下以罰其惡者不沮諸
　侯有問鼎大小輕重如楚子者陪臣有竊
　寳玉大弓如陽虎者此衰世之俗故侮之
故信不足焉有不信
　附離不以膠漆約束不以纏索此至信也
　商人作誓而民始畔周人作會而民始疑
　信不足故也太上下知有之則當而不知
　以爲信其次畏之侮之則知詐頡滑機變
　之巧生而有不信者矣
猶兮其貴言
　以道觀言而天下之君正則言豈可易哉
　戒慎而弗敢輕也故言而世爲天下道行
　言自爲而天下化
功成事遂百姓皆曰我自然
　帝王之功聖人之餘事也使民甘其食美
　其服安其俗樂其業而餘事足以成帝王
　之功然謂我自然而已曰帝力何有於我
　哉此之謂太上之治
　　　大道廢章第十八
大道廢有仁義
　失道而後德失德而後仁失仁而後義仁
　以立人義以立我而去道也遠矣韓愈不
　原聖人道德之意乃以謂仁與義爲定名
　道與德爲虚位老子之小仁義其所見者
　小也莊子所謂蔽蒙之民
智慧出有大僞
　民知力竭則以僞繼之
六親不和有孝慈國家昏亂有忠臣
　名生於不足故也莊子曰孝子不諛其親
　忠臣不諂其君臣子之盛也
　　　絶聖棄智章第十九
絶聖棄智民利百倍
　道與之性一而不雜離道爲德是名聖智
　聖智立而天下始有喬詰卓摯之行驚愚
　而明污譽堯而非桀則聖智之利天下也
　少而害天下也多絶而棄之與道同體則
　各安其性命之情其利博矣
絶仁棄義民復孝慈
　孝慈天性也蹩躠爲仁踶跂爲義而以仁
　義易其性矣絶仁棄義則民將反其性而
　復其初不獨親其親不獨子其子其於孝
　慈也何有
絶巧棄利盜賊無有
　爲機變之巧者無所用耻有欲利之心者
　不顧其義是皆穿窬之類也
此三者以爲文不足故令有所屬
　先王以人道治天下至周而彌文及其弊
　也以文滅質文有餘而質不足天下舉失
　其素樸之眞而日淪於私欲之習老氏當
　周之末世方將祛其弊而使之反本故攘
　棄仁義絶滅禮學雖聖智亦在所擯彼其
　心豈眞以仁義聖智爲不足以治天下哉
　先王之道若循環救文者莫若質故令有
　所屬謂見素抱樸少私寡欲也
見素
　語曰繪事後素素未受色見素則純粹而
　不雜
抱樸
　經曰樸散則爲器樸未嘗斵抱樸則靜一
　而不變莊子曰同乎無欲是謂素樸素樸
　而民性得矣
少私寡欲
　自營爲私而養心莫善於寡欲少私寡欲
　則定乎内外之分辨乎眞僞之歸德全而
　性復聖智之名泯矣
　　　絶學無憂章第二十
絶學無憂
　學以窮理方其務學以窮理思慮善否參
　稽治亂能勿憂乎學以致道見道而絶學
　損之又損之以至於無爲而無不爲則任
　其性命之情無適而不樂故無憂
唯之與阿相去幾何善之與惡相去何若
　唯阿同聲善惡一性小智自私離而爲二
　達人大觀本實非異聖人之經世在宗廟
　朝廷與大夫言不齊如此遏惡揚善惟恐
　不至人之所畏不可不畏故也
人之所畏不可不畏
　鼓萬物而不與聖人同憂者道也吉凶與
　民同患者事也體道者無憂涉事者有畏
　人之所畏而不知爲之戒能無患者鮮矣
　故君子以恐懼修省詩曰畏天之威
荒兮其未央哉
　世故之萬變紛糾而不可治難終難窮未
　始有極所謂善惡特未定也惟達者知通
　爲一
衆人熙熙如享太牢如春登臺
　凡物以陽熙以陰凝熙熙者敷榮外見之
　象衆人失性之靜外游是務如悦厚味以
　養口體如覩高華以娱心志耽樂之徒去
　道彌遠
我獨怕兮其未兆如嬰兒之未孩
　經曰復歸於嬰兒莊子曰不至乎孩而始
　誰嬰兒欲慮未萌疏戚一視怕兮靜止和
　順積中而英華不兆於外故若嬰兒之未
　孩
乘乘兮若無所歸
　易曰時乘六龍以御天乘乘者因時任理
　而不倚于一偏故若無所歸
衆人皆有餘
　或問衆人曰富貴貪生而慕利者奢泰之
　心勝而損約之志微故皆有餘其在道曰
　餘食贅行
我獨若遺
　功蓋天下而似不自己
我愚人之心也哉純純兮
　孔子曰吾與回言終日不違如愚純純兮
　天機不張而默與道契兹謂大智
俗人昭昭我獨若昏俗人察察我獨悶悶
　同乎流俗則昭昭以爲明而其明也小察
　察以爲智而其智也鑿遺物離人而傲倪
　于一世之習則昏然若亡而存悶然若鈍
　而利世俗豈得而窺之
澹兮其若海
　淵靜而性定道之全體
飂兮似無所止
　變動而不居道之利用
衆人皆有以我獨頑且鄙
　桂可食故伐之漆可用故割之人皆知有
　用之用而莫知無用之用衆人皆有以是
　謂有用之用我獨頑且鄙是謂無用之用
　傳曰心不則德義之經爲頑古者謂都爲
　美謂野爲鄙頑則不飾智鄙則不見美神
　人以此不材
我獨異於人而貴求食于母
　嬰兒慕駒犢從惟道之求而已夫道生之
　畜之長之育之萬物資焉有母之意惟道
　之求此所以異於人之失性於俗


宋徽宗御解道德眞經卷之一
宋徽宗御解道德眞經卷之二才六
道經下
　　　孔德之容章第二十一
孔德之容惟道是從
　一陰一陽之謂道物得以生謂之德道常
　無名豈可形容所以神其德德有方體同
　焉皆得所以顯道性修反德德至同於初
　故惟道是從
道之爲物惟恍惟惚
　道體至無而用乃妙有所以爲物然物無
　非道恍者有象之可况惚者有數之可推
　而所謂有者疑於無也故曰道之爲物
惚兮恍兮中有象焉恍兮惚兮中有物兮
　見乃謂之象形乃謂之物惚恍之中象物
　斯具猶如大空變爲雷風猶如大塊化爲
　水火以成變化以行鬼神是謂道妙
窈兮冥兮中有精兮
　窈者幽之極冥者明之藏窈冥之中至陰
　之原而天一所兆精實生焉
其精甚眞其中有信自古及今其名不去
　精者天德之至正而不妄故曰甚眞一而
　不變故云有信且然無間故其名不去
以閲衆甫吾何以知衆甫之然哉以此
　衆甫之變日逝而不停甚精之眞常存而
　不去聖人貴精故能閲衆甫之變而知其
　所以然無思也而寂然無爲也而不動然
　感而遂通天下之故則思爲之端起而功
　業之迹著非天下之至精其孰能與于此
　　　曲則全章第二十二
曲則全
　與物委蛇而同其波故全其形生而不虧
　莊子曰外曲者與人爲徒
枉則直
　遺佚而不怨阨窮而不憫故内直而
　不失其正易曰尺蠖之屈以求信也
窪則盈
　無藏也故有餘
弊則新
　冬閉之不固則春生之不茂
少則得多則惑
　道要不煩聞見之多不如其約也以支爲
　㫖則終身不解兹謂大惑
是以聖人抱一爲天下式
　其爲物不貳則其生物不測惟天下之至
　精能爲天下之至神聖人抱一以守不摇
　其精故言而爲天下道動而爲天下則
不自見故明
　不蔽于一己之見則無所不燭故明
不自是故彰
　不私于一己之是而惟是之從則功大名
　顯而天下服故彰
不自伐故有功
　書曰汝惟不伐天下莫與汝爭功
不自矜故長
　書曰汝惟不矜天下莫與汝爭能
夫唯不爭故天下莫能與之爭
　人皆取先己獨處後曰受天下之垢若是
　者常處於不爭之地孰能與之爭乎
古之所謂曲則全者豈虚言哉誠全而歸之
　聖人其動若水以交物而不虧其全其應
　若繩以順理而不失其直知窪之爲盈無
　亢滿之累知弊之爲新無夸耀之迹若性
　之自爲而不知爲之者致曲而已故全而
　歸之可以保身可以盡年而不知其盡也
　是謂全德之人豈虚言哉
　　　希言自然章第二十三
希言自然
　希者獨立於萬物之上而不與物對列子
　所謂疑獨者是也去智與故循天之理而
　不從事於外故言自然
故飄風不終朝驟兩不終日孰爲此者天地
天地尚不能乆而况於人乎
　天地之造萬物風以散之委衆形之自化
　而雨以潤之任萬物之自滋故不益生不
　勸成而萬物自遂於天地之間所以長且
　乆也飄驟則陰陽有繆戾之患必或使之
　而物彼其害故不能乆
故從事於道者道者同於道德者同於德失
者同於失同於道者道亦得之同於德者德
亦得之同於失者失亦得之
　希則無所從事無聲之表獨以性覺與道
　爲一而不與物共豈德之可名失之可累
　哉惟不知獨化之自然而以道爲難知爲
　難行疑若登天然似不可及也乃始苦心
　勞形而從事於道或倚於一偏或蔽於一
　曲道術爲天下裂道者同於道德者同於
　德失者同於失而不自得其得則其得之
　也適所以爲失歟
信不足有不信
　信則不妄妄見眞僞以道爲眞以物爲僞
　則於信爲不足故有不信惠施韓非之徒
　皆原於道而失之也遠信不足故也
　　　跂者不立章第二十四
跂者不立跨者不行
　跂而欲立跨而欲行違性之常而冀形之
　適難矣以德爲循則有足者皆至
自見者不明自是者不彰自伐者無功自矜
者不長其在道也曰餘食贅行
　自見則智不足以周物故不明自是則仁
　不足以同衆故不彰有其善喪厥善故無
　功矜其能喪厥功故不長道之所在以深
　爲根以約爲紀泰色淫志豈道也哉故於
　食爲餘於行爲贅
物或惡之故有道者不處也
　侈於性則盈天之所虧地之所變人之所
　惡也故有道者不處
　　　有物混成章第二十五
有物混成先天地生
　氣形質具而未相離曰渾淪合於渾淪則
　其成不虧易所謂太極者是也天地亦待
　是而後生故云先天地生然有生也而非
　不生之妙故謂之物
寂兮寥兮
　寂兮寥兮則不涉於動不交於物湛然而
　已
獨立而不改
　大定持之不與物化言道之體
周行而不殆
　利用出入往來不窮言道之用
可以爲天下母
　萬物恃之以生
吾不知其名字之曰道强爲之名曰大
　物生而後有象象而後有滋滋而後有數
　名生於實實有數焉字者滋而已道常無
　名故字之大者對小之稱故可名焉道之
　妙則小而幽道之中則大而顯
大曰逝
　運而不留故曰逝
逝曰遠
　應而不窮故曰遠
遠曰反
　歸根曰靜靜而復命故曰反道之中體方
　名其大則遍覆包含而無所殊易所謂以
　言乎遠則不御也動者靜作者息則反復
　其道不離於性易所謂以言乎邇則靜而
　正也
故道大天大地大王亦大
　道覆載天地者也天無不覆地無不載王
　者位天地之中而與天地參故亦大
域中有四大而王處一焉
　自道而降則有方體故云域中靜而聖動
　而王能貫三才而通之人道於是爲王故
　與道同體與天地同功而同謂之大
人法地地法天天法道道法自然
　人謂王也天不産而萬物化地不長而萬
　物育帝王無爲而天下功其所法者道之
　自然而已道法自然應物故也自然非道
　之全出而應物故降而下法
　　　重爲輕根章第二十六
重爲輕根靜爲躁君是以君子終曰行不離
輜重
　重則不摇奪而有所守故爲輕根靜則不
　妄動而有所制故爲躁君靜重以自持則
　失之者鮮君子終日行不離輜重是以履
　畏塗而無患
雖有榮觀燕處超然
　榮觀在物燕處在身身安然後物可樂
如何萬乘之主而以身輕天下
　天下大物也有大物者懔乎若朽索之馭
　六馬故不可以身輕天下
輕則失臣躁則失君
　不重則不威故失臣不倡而和則犯分故
　失君
　　　善行章第二十七
善行無轍迹
　所存者神所過者化故無轍迹
善言無瑕謫
　和以天倪因以曼衍故無瑕謫言行之大
　始於擬議而終於成變化惟聖人爲能善
　其言行而成變化之妙故行無轍迹之可
　尋言無瑕謫之足累
善計不用籌算
　通於一萬事畢况非數者乎故不用籌算
　而萬殊之變若數一二
善閉無關楗而不可開
　塗郤守神退藏於密
善結無繩約而不可解
　待繩約而固者是削其性也或不言而飲
　人以和與人并立而使人化則不約而固
　孰能解之
是以聖人常善救人故無棄人常善救物故
無棄物
　善者道之繼冥於道則無善之可名善名
　立則道出而善世聖人體道以濟天下故
　有此五善而至於人物無棄然聖人所以
　愛人利物而物遂其生人樂其性者非意
　之也反一無迹因其常然而已世喪道矣
　天下舉失其恬淡寂常之性而曰淪於憂
　患之域非聖人其敦救之
是謂襲明
　襲者不表而出之襲明則光矣而不耀
故善人不善人之師不善人善人之資
　資以言其利有不善也然後知善之爲利
不貴其師不愛其資
　天下皆知善之爲善斯不善已善與不善
　彼是兩忘無容心焉則何貴愛之有此聖
　人所以大同於物
雖智大迷是謂要妙
　道之要妙不覩衆善無所用智七聖皆迷
　無所問塗義協于此
　　　知其雄章第二十八
知其雄守其雌爲天下谿爲天下谿常德不
離復歸於嬰兒
　雄以剛勝物雌柔靜而已聖人之智知所
　以勝物矣而自處於柔靜萬物皆往資焉
　而不匱故爲天下谿谿下而流水所赴焉
　蓋不用壯而持之以謙則德與性常合而
　不離是謂全德故曰常德不離復歸於嬰
　兒氣和而不暴性醇而未散嬰兒也孟子
　曰大人者不失其赤子之心
知其白守其黑爲天下式爲天下式常德不
忒復歸於無極
　白以况德之著黑以况道之復聖人自昭
　明德而默與道會無有一疵天下是則是
　效樂推而不厭故爲天下式正而不妄信
　如四時無或差忒若是者難終難窮未始
　有極也故曰常德不忒復歸於無極書於
　洪範言王道曰歸其有極老氏言爲天下
　式曰復歸於無極極中也有極者德之見
　於事以中爲至無極者德之復於道不可
　致也
知其榮守其辱爲天下谷爲天下谷常德乃
足復歸於樸
　性命之外無非物也世之人以得爲榮以
　失爲辱以泰爲榮以約爲辱惟聖人爲能
　榮辱一視而無取舍之心然不志於期費
　而以約爲紀亦虚而已故爲天下谷谷虚
　而能受應而不藏德至於此則至矣盡矣
　不可以有加矣故曰常德乃足樸者道之
　全體復歸於樸乃能備道夫孤寡不穀而
　王公自以爲稱故抱樸而天下賔
樸散則爲器
　形而上者謂之道形而下者謂之器有形
　名焉有分守焉道則全天與人合而爲一
　器則散天與人離而爲二
聖人用之則爲官長
　道之全聖人以治身道之散聖人以用天
　下有形之可名有分之可守故分職率屬
　而天下理此之謂官長易曰知微知彰知
　柔知剛萬夫之望與此同義
故大制不割
　化而裁之存乎變刻雕衆形而不爲巧
　　　將欲章第二十九
將欲取天下而爲之者吾見其不得已
　天下大物也有大物者不可以物物而不
　物故能物物明乎物物者之非物而無以
　天下爲者若可以寄托天下將欲取天下
　而爲之則用智而恃力失之遠矣是以聖
　人任道化而不尚智力秦失之强殆謂是
　歟
天下神器
　制於形數囿於方體而域於覆載之兩間
　器也立乎不測行乎無方爲之者敗執之
　者失故謂之神器
不可爲也
　宰制萬物役使群動必有不器者焉然後
　天下治故曰上必無爲而用天下
爲者敗之
　能爲而不能無爲則智有所困莊子曰多
　知爲敗
執者失之
　道之貴者時執而不化則失時之行是謂
　違道
故物或行或隨或嘘或吹或强或羸或載或
隳
　萬物之理或行或隨若曰月之往來或嘘
　或吹若四時之相代或强或羸若五行之
　王廢或載或隳若草木之開落役於時而
　制於數固未免乎累惟聖人爲能不累於
　物而獨立於萬物之上獨往獨來是謂獨
　有獨有之人是謂至貴故運神器而有余
　裕物態不齊而吾心常一
是以聖人去甚去奢去泰
　聖人覩萬物之變遷知滿假之多累故無
　益生無侈性無泰至游乎劵内而已若是
　則豈有爲者之敗執者之失乎故曰繁文
　飾貌無益於治
　　　以道佐人主章第三十
以道佐人主者不以兵强天下
　三軍五兵之運德之末也末者古人有之
　而非其所先以道佐人主者務本而已故
　不以兵强天下
其事好還
　孟子所謂反乎爾者
師之所處荆棘生焉大軍之後必有凶年
　下奪民力故荆棘生焉上違天時故有凶
　年詩曰綏萬邦屢豐年綏萬邦則人和矣
　人和則天地之和應
故善者果而已矣不敢以取强焉
　事求可功求成用力少見功多者聖人之
　道以强勝人是謂凶德故師克在和不在
　衆
果而勿矜果而勿伐果而勿驕果而不得已
果而勿强
　縁於不得已之類聖人之道故師以中而
　吉以正而無咎不得已而後應功求成而
　已自矜則不長自伐則無功自驕則不足
　觀也已體此四者所以成而勿强
物壯則老
　夏長秋殺之化可見已
是謂非道
　道無終始不與物化
非道早已
　外乎道則有壯老之異
　　　夫佳兵章第三十一
夫佳兵者不祥之器物或惡之故有道者不
處
　吉事有祥兵凶器也故曰不祥兵戢而時
　動有道者耀德不觀兵故不處
是以君子居則貴左用兵則貴右兵者不祥
之器非君子之器
　左爲陽而主生右爲陰而司殺陽爲德陰
　爲刑君子貴德而畏刑故曰非君子之器
不得已而用之恬淡爲上故不美也若美必
樂之樂之者是樂殺人也
　禁暴救亂逼而後動故不得已無心於勝
　物故曰恬淡爲上無心於勝物則兵非所
　樂也故不美
樂殺人者不可得志於天下矣
　國君好仁天下無敵安其危而利其菑樂
　其所以亡者怨之所歸禍之所集也
吉事尚左凶事尚右是以偏將軍處左上將
軍處右言居上勢則以喪禮處之殺人衆多
以悲哀泣之戰勝以喪禮處之
　易以師爲毒天下雖戰而勝必有被其毒
　者故居上勢與戰勝者以喪禮處之
　　　道常無名章第三十二
道常無名
　道者天地之始豈得而名
樸雖小天下莫能臣
　樸以喻道之全體形名而降大則制小道
　之全體不離於性小而辨物莊周所謂其
　有眞君存焉
侯王若能守萬物將自賔
　道足以爲物之主則物將自賔莊子曰素
　樸而民性得矣服萬物而不以威刑幾是
　已
天地相合以降甘露人莫之令而均
　純素之道守而勿失匪特物將自賔上際
　於天下蟠於地上下與天地同流則交通
　成和而萬物咸彼其澤甘露者天地之和
　氣傳曰帝王之德上及太清下及大寧中
　及萬靈則甘露降
始制有名名亦既有夫亦將知止知止所以
不殆
　大道之序五變而形名可舉有形之可名
　則道降德衰澆淳散樸而莫之止世之仁
　人嵩目而憂世之患不仁之人决性命之
　情而饕貴富聖人不然始制有名則不隨
　物遷澹然自足孰能危之故云知止不殆
譬道之在天下由川谷之與江海也
　天下一性也道之在天下以性而合由川
　谷之與江海以水之聚同焉者得類焉者
　應聖人之臨莅何爲哉因性而已矣
　　　知人者智章第三十三
知人者智
　傳曰智如目也能見百步之外而不能自
　見其睫察人之邪正若辨白黑是智之事
　知人而已
自知者明
　易曰復以自知傳曰内視之謂明智以知
　人則與接爲構日以心鬪復以自知者靜
　而反本自見而已天地之鑒也萬物之照
　也
勝人者有力自勝者强
　至人尚德而不尚力務自勝而不務勝人
　智者詐愚勇者若怯此勝人也而所恃者
　力勝己之私以直養而無害者自勝也岀
　則獨立不懼處則遯世無悶無往而不勝
　所以爲强
知足者富
　有萬不同之謂富知足者務内游而取足
　於身萬物皆備國財并焉
强行者有志
　自强不息斯志於道
不失其所者乆
　立不易方故能乆於其道與時推移與物
　轉徙者可暫而已
死而不亡者壽
　生有所乎萌死有所乎歸原始反終故知
　死生之說聖人通乎晝夜之道而知死之
　未始異於生故其形化其神不亡與天地
　并而莫知其極非壽而何此篇之義始於
　知人所以窮理中於知足所以盡性終於
　不亡所以至於命則造化在我非夫無古
　無今而入於不死不生孰能與此
　　　大道汎兮章第三十四
大道汎兮其可左右
　汎然無所繫輆故動靜不失往來不窮左
　之右之而無不可
萬物恃之以生而不辭功成不居
　往者資之求者與之萬物自形自化自智
　自力而不尸其功譬彼四時功成者去
衣被萬物而不爲主故常無欲可名於小矣
萬物歸焉而不知主可名於大矣
　道復於至幽則小而與物辨顯於至變則
　大而與物交與物辨故常無欲與物交故
　萬物歸焉覆露乎萬物而不示其宰制之
　功故不爲主鼓舞乎群衆而莫窺其歸往
　之迹故不知主夫道非小大之可名也云
　可名者道之及乎物爾
是以聖人終不爲大故能成其大
　功蓋天下而似不自己故業大而富有孟
　子曰大而化之之謂聖夫大而能化則豈
　有爲大之累所以能成其大
　　　執大象章第三十五
執大象天下往
　象如天之垂象無爲也運之以健無言也
　示之以文聖人之御世處無爲之事行不
　言之教而民歸之如父母故曰執大象天
　下往
往而不害
　陰陽和靜鬼神不擾群生不傷萬物不夭
　民雖有知無所用之何害之有
安平泰
　安則無危亡之憂平則無險陂之患泰者
　通而治也
樂與餌過客止
　悦聲與味者世之人累乎物而不
　能自解者物有結之故止
道之出言淡乎其無味視之不足見聽之不
足聞用之不可既
　味之所味者嘗矣而味味者未嘗呈故淡
　乎其無味色之所色者彰矣而色色者未
　嘗顯故視之不足見聲之所聲者聞矣而
　聲聲者未嘗發故聽之不足聞若是者能
　苦能甘能玄能黄能宫能商無知也而無
　不知也無能也而無不能也故用之不可
　既
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之
　陰陽相照相蓋相治四時相代相生相殺
　萬物之理人倫之傳其斂散也其盛衰也
　其僨起也其虧盈也幾常發於至微而莫
　覩其眹惟研幾之聖人得先見之吉賢者
　殆庶幾而已陽盛於夏而陰生於午陰凝
　於冬而陽生於子句踐欲弊吴而勸之伐
　齊智伯欲襲仇由而遺之廣車此聖人所
　以履霜而知堅冰之至消息滿虚不位乎
　其形故勇者不能弱智者不能奪
是謂微明
　其未兆爲微而其理爲甚著揚雄曰水息
　淵木消枝賢人覩而衆莫知
柔之勝剛弱之勝强
　積衆小不勝爲大勝者惟聖人能之經曰
　天下莫柔弱於水而攻堅强者莫之能先
　莊子外篇論夔蛇風之相憐曰指我則勝
　我䠓我則勝我而折大木蜚大屋者惟我
　能也
魚不可脱於淵國之利器不可以示人
　淵者魚之所以藏其身利器者國之所以
　制人吞舟之魚碭而失水則蟻能苦之故
　不可脱於淵君見賞則人臣用其勢君見
　罰則人臣乘其威賞罰者治之具且不可
　示况治之道乎聖人所以操利器而不示
　非用其强也蓋有妙道焉能窮海内而無
　智名威服萬物而無勇功不蘄於勝物而
　得常勝之道陽開陰閉變化無窮馭群臣
　運天下而莫之測故制人而不制於人本
　在於上要在於主而天下治
　　　道常無爲章第三十七
道常無爲而無不爲
　寂然不動感而遂通天下之故
侯王若能守萬物將自化
　鑑水之與形接也不設智故而物之方圓
　曲直不能逃也侯王守道以御世出爲無
　爲之境而爲岀於無爲化貸萬物而萬物
　化之若性之自爲而不知爲之者故曰自
　化
化而欲作吾將鎮之以無名之樸
　孟子曰待文王而後興者凡民也民惟上
　之從化而欲作則離道以善險德以行將
　去性而從心不足以定天下惟道無名樸
　而未散故作者鎮焉救僿者莫若忠爲是
　故也
無名之樸亦將不欲
　季眞之莫爲在物一曲古之道術有在於
　是者雖然寡能備天地之體故亦將不欲
　此老氏所以祛其惑解其蔽
不欲以靜天下將自正
　水靜則平中準大匠取法焉不欲以靜則
　不失其正先自正矣故天下將自正易曰
　乾道變化各正性命乾道變化則無爲也
　各正性命則不欲以靜天下將自正也以
　道治天下至於各正性命此之謂治之至


宋徽宗御解道德眞經卷之二








宋徽宗御解道德眞經卷之三才七
德經上
　道無方體德有成虧合於道則無德之可
　名别於德則有名之可辨仁義禮智隨量
　而受因時而施是德而已體道者異乎此
　故列於下經
　　　上德不德章第三十八
上德不德是以有德
　物得以生謂之德同焉皆得默與道會過
　而不悔當而不自得也是謂不德孔子不
　居其聖而爲聖之時乃所以有德
下德不失德是以無德
　認而有之自私以失道何德之有
上德無爲而無以爲
　不思而得不勉而中不行而至上德也
下德爲之而有以爲
　不思則不得不勉則不中不行則不至下
　德也德有上下此聖賢之所以分歟離形
　去智通於大同仁義禮智蓋將簡之而弗
　得故無以爲屈折禮樂吁俞仁義以慰天
　下之心得人之得而不自得其得故有以
　爲
上仁爲之而無以爲
　堯舜性之仁覆天下而非利之也故無以
　爲
上義爲之而有以爲
　列敵度宜之謂義以立我以制事能無爲
　乎
上禮爲之而莫之應則攘臂而仍之
　禮以交物以示人以節文仁義其用多矣
　莫先施報而已施之盡而莫或報之則忿
　爭之心生而乖亂之變起春秋之時一言
　之不讎一拜之不中兩國爲之暴骨則攘
　臂而仍之尚其患之小者聖人厚於仁而
　薄於義禮以履之非所處也故上仁則同
　於德上義則有以爲上禮則有莫之應者
故失道而後德失德面後仁失仁而後義失
義而後禮夫禮者忠信之薄而亂之首也
　道不可致故失道而後德德不可至故失
　德而後仁仁可爲也爲則近乎義故失仁
　而後義義可虧也虧則飾以禮故失義而
　後禮至於禮則離道滋遠而所失滋衆矣
　凡物不并盛陰陽是也理相奪予威德是
　也實厚者貌薄父子之禮是也由是觀之
　禮繁者實必衰也實衰則僞繼之而爭亂
　作故曰夫禮者忠信之薄而亂之首也
前識者道之華而愚之始也
　道降而岀出而生智以智爲鑿揣而鋭之
　敝精神而妄意度兹謂前識前識則徇末
　而忘本故爲道之華心勞而智益困故爲
　愚之始億則屢中此孔子所以惡子貢
是以大丈夫處其厚不處其薄居其實不居
其華故去彼取此
　在彼者道所去在此者道所尚道所尚則
　厚而不薄實而無華非夫智足以自知返
　其性本而不流於事物之末習其孰能之
　易曰敦復無悔中以自考也敦者厚之至
　也人生而厚者性也復其性者處其厚而
　已此大丈夫所以備道而全德
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生王侯得
一以爲天下正其致之一也
　莊子曰通於一萬事畢致一則不貳抱一
　則不離守一則不遷能知一則無一之不
　知不能知一則無一之能知昔之得一者
　體天下之至精物無得而耦之者故確然
　乎上者純粹而不雜隤然乎下者靜止而
　不變至幽而無形者神也得一則不昩至
　虚而善應者谷也得一則不窮萬物以精
　化形故得一以生侯王以獨制衆故得一
　以爲天下正自天地以至於侯王雖上下
　异位幽明散殊而天之所以清地之所以
　寧侯王之所以爲天下正非他求而外鑠
　也一以致之而已故曰其致之一也
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以爲正而貴高將恐蹶
　天職生覆地職形載裂則無以覆發則無
　以載神依人而行者也歇則無以示谷受
　而不藏者也竭則莫之應聚則精氣成物
　得一以生故也散則游魂爲變失一以滅
　故也惟正也故能御萬變而獨立於萬物
　之上無以爲正而貴高將不足以自保能
　無蹶乎
故貴以賤爲本高以下爲基
　賤者貴之所恃以爲固下者高之所自起
　世之人覩其末而聖人探其本世之人見
　其成而聖人察其微故常得一也
是以侯王自稱孤寡不穀此其以賤爲本邪
非乎
　孤寡不穀名之賤者也而侯王以爲稱知
　所本而已侯王所以貴高而不蹷其以此
　乎
故致數譽無譽
　自高以勝物自貴以賤物强而不知守以
　柔白而不知守以黑以求譽於世而致數
　譽則過情之譽暴集無實之毁隨至所以
　無譽
不欲琭琭如玉珞珞如石
　玉貴而石賤一定而不變聖人乘時任物
　無所底滯萬變無常而吾心常一是眞得
　一者也故不可得而貴賤孟子曰所惡乎
　執一者謂其執一而廢百也不欲琭琭如
　玉珞珞如石非知化之聖不能及此是謂
　上德
　　　反者道之動章第四十
反者道之動弱者道之用天下之物生於有
有生於無
　天下之理動靜相因强弱相濟夫物芸芸
　各歸其根則已往而返復乎至靜然感而
　遂通天下之故則動無非我故曰反者道
　之動柔之勝剛弱之勝强道之妙用實在
　於此莊子曰積衆小不勝爲大勝者惟聖
　人能之故云弱者道之用四時之行斂藏
　於冬而蕃鮮於春水之性至柔也而攻堅
　强者莫之能先其此之謂歟然則有無之
　相生若循環然故無動而生有有極而歸
　無如東西之相反而不可以相無也彼蔽
　於莫爲溺於或使豈道也哉
　　　上士聞道章第四十一
上士聞道勤而行之
　士志於道者也上士聞道眞積力乆至誠
　不息
中士聞道若存若亡
　中士則有疑心焉疑心生則用志分其於
　道也一出焉一入焉
下士聞道大笑之不笑不足以爲道
　下士則信不足以守智不足與明也故笑
　夫道無形色聲味之可得則其去耳目鼻
　口之所嗜也遠矣莊子曰大聲不入於俚
　耳高言不止於衆人之心
故建言有之明道若昧
　若日月之光照臨下土者明也豐智原而
　不示襲其光而不耀故若昩
夷道若纇
　同歸而殊塗一致而百慮
進道若退
　顔淵以退爲進莊子以謂坐忘
上德若谷
　虚而能應應而不竭虚而能受受而不藏
　經曰爲天下谷常德乃足
大白若辱
　滌除玄覽不覩一疵大白也處衆人之所
　惡故若辱
廣德若不足
　德無不容而不自以爲有餘故若不足秋
　水時至河伯自喜所以見笑於大方之家
建德若偷
　聖人躊躇以興事以每成功
質眞若渝
　不曰堅乎磨而不磷不曰白乎涅而不緇
大方無隅
　大方者無方之方也方而不割故無隅
大器晚成
　大器者不器之器也不益生不助長故晩
　成
大音希聲
　動於無方而感之斯應故希聲
大象無形
　托於窈冥而視之不得見故無形
道隱無名夫惟道善貸且成
　自明道至於大象皆道也道之妙不可以
　智索不可以形求可謂隱矣欲明之而不
　可得也聖人得也道故予而不費應而不
　匱曲成萬物未嘗擅而有之亦且而已道
　之體隱乎無名而用乃善貸且成故勤而
　行之則造乎不形而止乎無所化其餘事
　猶足爲帝王之功傳曰學始乎爲士終乎
　爲聖
　　　道生一章第四十二
道生一
　泰初有無無有無名一之所起
一生二
　天一而地二次之水生而火次之精具而
　神從之
二生三
　一與言爲二二與一爲三
三生萬物
　天肇一於北地耦一於南人成位爲三三
　才具而萬象分矣號物之數謂之萬自此
　以往巧曆不能計
萬物負陰而抱陽冲氣以爲和
　陰止而靜萬物負焉君子所以日入而息
　陽融而亨萬物抱焉聖人所以向明而治
　必有陰陽之中冲氣是已莊子曰至陽赫
　赫至陰肅肅肅肅出乎天赫赫發乎地兩
　者交通成和而物生焉
人之所惡唯孤寡不穀而王公以爲稱
　物罔隆而不殺事靡盛而不衰陰陽之運
　事物之理也消息盈虚與之偕行而不失
　其和其惟聖人乎故孤寡不穀人之所惡
　而王公以爲稱已極而返已滿而損所以
　居上而不危
故物或損之而益益之而損
　木落則糞本損之而益故也月盈則必食
　益之而損故也天地盈虚與時消息而况
　於人乎然則王公之所稱乃所以致益而
　處貴高之道
人之所教亦我義教之强梁者不得其死吾
將以爲教父
　以强制弱以剛勝柔人之所教也我之所
　教則異乎此强梁者有我而好爭有死之
　道智者觀之因以爲戒故將以爲教父
　　　天下之至柔章第四十三
天下之至柔馳騁天下之至堅
　堅則毁矣鋭則挫矣積衆小不勝爲大勝
　者惟聖人能之
無有入於無間
　莊子外篇論夔蛇風目之相憐而終之以
　目憐心蓋足之行有所不至目之視有所
　不及而惟神爲無方也内篇論養生之主
　而况以庖丁之解牛丁者火之陰而神之
　相也故恢恢乎游刃有余然則入於無間
　非體盡無窮而游無眹者其孰能之
是以知無爲之有益也
　柔之勝剛無之攝有道之妙用實寓於此
　棄事則形不勞遺生則精不虧兹所以爲
　有益
不言之教無爲之益天下希及之矣
　不言之教設之以神無爲之益不虧其眞
　聖人以此抱樸而天下賔無爲而萬物化
　故及之者希
　　　名與身章第四十四
名與身孰親身與貨孰多
　兩臂重於天下則名與身孰親生者豈特
　隋珠之重哉則身與貨孰多至願在我名
　非所親也至富在我貨非所多也惟不知
　親疏多寡之辨而殘生損性以身爲殉若
　伯夷死名於首陽之下盜跖死利於東陵
　之上豈不惑哉達生之情而不務生之所
　無以爲此有道者之所以異乎俗也
得與亡孰病
　列士徇名貪夫徇利其所得者名與貨而
　其亡也乃無名之樸不貲之軀病孰甚焉
是故甚愛必大費多藏必厚亡
　無慕於外則嗇而不費無累於物則守而
　不失取予之相權積散之相代其至可必
　若循環然豈可長乆
知足不辱
　處乎不淫之度何辱之有
知止不殆
　游乎萬物之所終始故無危殆之患
可以長乆
　物有聚散性無古今世之人以物易性故
　好名而徇利名辱而身危聖人盡性而足
　天下至大也而不以害其生故可以長乆
　而與天地并
　　　大成若缺章第四十五
大成若缺其用不敝
　域中有四大道居一焉體道之全故可名
　於大無成與虧是謂大成不有其成故若
　缺知化合變而不以故自持故其用不敝
　此孔子所以集大成而爲聖之時
大盈若冲其用不窮
　充塞無外贍足萬有大盈也虚以應物冲
　而用之故施之不竭其用不窮良賈深藏
　若虚盛德容貌若愚
大直若屈
　順物之變而委蛇曲折不求其肆故若屈
大巧若拙
　賦物之形而圓方曲直不覩其妙故若拙
大辯若訥
　不言之辯是謂大辯惠施多方其辯小矣
躁勝寒靜勝熱清靜爲天下正
　陽動而躁故勝寒陰止而靜故勝熱二者
　毗乎陰陽而不適乎中方且爲物汩方且
　與動爭烏能正天下惟無勝寒之躁勝熱
　之靜則不雜而清抱神而靜天下將自正
　　　天下有道章第四十六
天下有道却走馬以糞
　以道治天下者民各樂其業而無所爭糞
　其田疇而已
天下無道戎馬生於郊
　强陵弱衆暴寡雖疆界不能正也
罪莫大於可欲
　不見可欲使心不亂人之有欲至於决性
　命之情以爭之罪之所起也
禍莫大於不知足
　平爲福有餘爲禍知足不辱何禍之有
咎莫大於欲得
　欲而得則人所咎也
故知足之足常足矣
　人見可欲則不知足不知足則欲得欲得
　則爭端起而禍亂作泰至則戎馬生於郊
　然則知足而各安其性命之分無所施其
　智巧也日用飲食而已何爭亂之有
　　　不岀户章第四十七
不出户知天下不窺牖見天道
　天下雖大聖人知之以智天道雖遠聖人
　見之以心智周乎萬物無遠之不察故無

　待於岀户心潜於神明無幽之不燭故無
　待於窺牖莊子曰其疾俯仰之間再撫四
　海之外兹聖人所以密運而獨化
其出彌遠其知彌少
　復其見天地之心乎近取諸身萬理咸備
　求之於陰陽求之於度數而去道彌遠所
　知彌少矣
是以聖人不行而知不見而名不爲而成
　以吾之智而知天下是謂不行而知以吾
　之心而見天道是謂不見而名不行而知
　不見而名夫何爲哉巍巍乎其有成功是
　謂不爲而成
　　　爲學日益章第四十八
爲學日益
　學以致其道始乎爲士終乎爲聖日加益
　而道積於厥躬孔子謂顔淵曰吾見其進
　也
爲道日損
　致道者墮肢體黜聰明離形去智而萬事
　銷忘故日損蘧伯玉所以行年六十而六
　十化
損之又損以至於無爲無爲而無不爲矣
　學以窮理而該有道以盡性而造無損之
　又損則未始有夫未始有無也者無爲也
　寂然不動無不爲也感而遂通天下之故
　以靜則聖以動則王
故取天下者常以無事及其有事不足以取
天下
　天下大物也有大物者不可以物物而不
　物故能物物故取天下者常以無事天下
　神器不可爲也爲者敗之執者失之故及
　其有事不足以取天下聖人體道而以其
　眞治身帝之所興王之所起偶而應之天
　下將自賔太王亶父所以去邠而成國於
　岐山之下
　　　聖人無常心章第四十九
聖人無常心以百姓心爲心
　聖人之心萬物之照也虚而能受靜而能
　應如鑑對形以彼妍醜如谷應聲以彼巨
　細何常之有疏觀萬物而知其情因民而
　已此之謂以百姓心爲心莊子曰卑而不
　可不因者民也
善者吾善之不善者吾亦善之德善矣信者
吾信之不信者吾亦信之德信矣
　善否相非誕信相譏世俗之情自爲同異
　豈德也哉德善則見百行無非善者故不
　善者亦善之德信則見萬情自非信者故
　不信者亦信之眞僞兩忘是非一致是謂
　全德之人此舜之於象所以誠信而喜之
聖人之在天下惵惵爲天下渾心
　方其在天下則吉凶與民同患雖無常心
　而不可以不戒也故所以爲己則惵惵然
　不自暇逸所以爲天下則齊善否同信誕
　兩忘而閉其所譽渾然而已
百姓皆注其耳目聖人皆孩之
　天視自我民視天聽自我民聽故聖人以
　百姓爲心聖人作而萬物覩故百姓皆注
　其耳目百姓惟聖人之視聽則聖人者民
　之父母也矜憐撫奄若保赤子而仁覆天
　下
　　　岀生入死章第五十
出生入死
　萬物皆出於機入於機大機自張與出俱
　生天機自止與入俱死生者造化之所始
　死者陰陽之所變
生之徒十有三死之徒十有三
　與生死爲徒者出入乎生死之機固未免
　夫累
民之生動之死地亦十有三
　貪生而背理忘生而徇利凡民之生動之
　死地則其生也與死奚擇
夫何故以其生生之厚
　生之徒悦生而累形死之徒趣寂而忘身
　動之死地桁楊者相接也刑戮者相望也
　是皆不知身之爲大患生之爲有涯而存
　生之過厚耳古之得道者富貴不以養傷
　身貧賤不以利累形不樂壽不哀夭朝徹
　而見獨故能無古今而入於不死不生
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　善攝生者形全精復與天爲一其天守全
　其神無却潜行不窒蹈火不熱行乎萬物
　之上而不慄故𨕣物而不慴物莫之能傷
　也易曰通乎晝夜之道而出入於死生之
　機者物莫不然知死生之說而超然通乎
　物之所造其惟至人乎
　　　道生之章第五十一
道生之
　道常無爲而無不爲萬物職職皆從無爲
　殖
德畜之
　物得以生謂之德
物形之
　留動而生物物生成理謂之形
勢成之
　形質既具體勢斯成長短之相形高下之
　相傾其勢然也
是以萬物莫不尊道而貴德
　萬物莫不首之者道也成而上者德也尊
　故能勝物而小之貴故物莫能賤之孟子
　曰趙孟之所貴趙孟能賤之非德故也
道之尊德之貴莫之爵而常自然
　物有時而弊勢有時而傾眞君高世良貴
　在我不假勢物而常自若也
故道生之畜之長之育之成之熟之養之覆
之
　别而言則有道德勢物之異合而言則皆
　出於道道者萬物之奥也萬物化作而道
　與之生萬物斂藏而道與之成出乎震成
　乎艮養乎坤覆乎乾剛柔相靡八卦相蕩
　若有機緘而不能自已道實冒之
生而不有爲而不恃長而不宰是謂玄德
　生則兆於動出爲則效於變化長則見於
　統壹道之降而在德者爾然生而不有其
　功爲而不恃其能長而不覩其刻制之巧
　非德之妙而小者孰能與此故曰是謂玄
　德
　　　天下有始章第五十二
天下有始以爲天下母
　無名天地之始有名萬物之母始與母皆
　道也自其氣之始則謂之始自其生生則
　謂之母有始則能生生矣
既得其母以知其子
　道能母萬物而字之則物者其子也通於
　道者兼物物故得其母以知其子
既知其子復守其母殁身不殆
　多聞則守之以約多見則守之以卓窮物
　之理而不累於物達道之徼而不失其妙
　則利用出入往來不窮可以全生可以盡
　年而無危殆之患
塞其兊閉其門終身不勤
　兊以言悦門以言出物誘於外則心悦於
　内耳目鼻口神明出焉慎汝内閉汝外不
　以通物爲樂物無得而引之則樂天而自
　得孰弊弊然以物爲事
開其兊濟其事終身不救
　妄見可說與接爲搆而從事於務則與物
　相刃相靡終身役役而不見其成功
見小曰明
　小者道之妙見道之妙者自知而已故無
　不明
守柔曰强
　柔者道之本守道之本者自勝而已故無
　不勝
用其光復歸其明
　明者光之體光者明之用聖人之應世從
　體起用則輝散爲光攝用歸體則智徹爲
　明顯諸仁藏諸用如彼日月萬物皆照而
　明未嘗虧所以神明其德者是也
無遺身殃是謂襲常
　物之化無常也惟復命者遺物離人復歸
　於明而不與物俱化故體常而無患與形
　諜成光者异矣
　　　使我介然章第五十三
使我介然有知行於大道唯施是畏
　道去奢去泰奢則淫於德泰則侈於性施
　之過也介者小而辯於物介然辯物而内
　以自知則深根固蒂而取足於身故唯施
　是畏
大道甚夷而民好徑
　道夷而徑速欲速以邀近功而去道也遠
　矣
朝甚除田甚蕪倉甚虚
　尚賢使能以致朝廷之治而不知力穡積
　用以成富庶之俗則徇末而棄本非可乆
　之道
服文彩帶利劍厭飲食資財有餘是謂盜誇
非道也哉
　劵内者行乎無名劵外者志乎期費行乎
　無名則惟施是畏志乎期費則服文采帶
　利劍厭飲食而資財有餘以爲榮不足以
　爲辱怙侈滅義驕淫矜夸豈道也哉
　　　善建不拔章第五十四
善建者不拔
　建中以該上下故不拔
善抱者不脱
　抱一以應萬變故不脱
子孫以祭祀不輟
　建中而不外乎道抱一而不離於精若是
　者豈行一國與當年蓋將及天下與來世
　其傳也遠矣
修之身其德乃眞修之家其德乃餘修之鄉
其德乃長修之國其德乃豐修之天下其德
乃普
　修之身其德乃眞所謂道之眞以治身也
　修之家其德乃餘修之鄉其德乃長所謂
　其緒餘以治人也修之國其德乃豐修之
　天下其德乃普所謂其土苴以治天下國
　家也其修彌遠其德彌廣在我者皆其眞
　也在彼者特其末耳故餘而後長豐而後
　普於道爲外
故以身觀身以家觀家以鄉觀鄉以國觀國
以天下觀天下
　萬物皆備於我矣反身而誠樂莫大焉故
　以身觀身而身治推此類也天下有常然
　以之觀天下而天下治矣
吾何以知天下之然哉以此
　易簡而天下之理得矣
　　　含德之厚章第五十五
含德之厚比於赤子
　惟民生厚因物有遷含德之厚不遷於物
　則氣專而忘一孟子曰大人不失其赤子
　之心
毒蟲不螫猛獸不據攫鳥不搏
　含德之厚者憂患不能入邪氣不能襲故
　物莫能傷焉莊子曰人能虚己以游世其
　孰能害之
骨弱筋柔而握固未知牝牡之合而䘒作精
之至也
　德全者形全故骨弱筋柔而握固形全者
　神全故未知牝牡之合而䘒作精之至者
　可以入神莊子曰聖人貴精
終日號而嗌不嗄和之至也
　致一之謂精精則德全而神不虧冲氣以
　爲和和則氣全而嗌不嗄人之生也精受
　於天一而爲智之源和得於天五而爲信
　之本及其至也可以入神可以復命而失
　其赤子之心者精摇而不守氣暴而不純
　馳其形性潜之萬物豈不悲夫
知和曰常
　純氣之守制命在内形化而性不亡
知常曰明
　明足以見道者知性之不亡故也
益生曰祥
　祥者物之先見生物之理増之則贅禍福
　特未定也
心使氣曰强
　體合於心心合於氣則氣和而不暴蹶者
　趨者是氣也而心實使之兹强也以與物
　敵而非自勝之道
物壯則老是謂不道
　道無古今物有壯老强有時而弱盛有時
　而衰役於時而制於數豈道也哉
不道早已
　道未始有窮民之迷其日固已乆矣
　　　知者不言章第五十六
知者不言言者不知
　道無問問無應知道者默而識之無所事
　言齧缺問於王倪所以四問而四不知多
　言數窮離道遠矣
塞其兊閉其門
　塗卻守神退藏於密
挫其鋭解其紛
　以深爲根以約爲紀
和其光同其塵
　與物委蛇而同其波
是謂玄同
　道復乎至幽合乎至一至幽之謂玄至一
　之謂同玄同則萬物與我將擇焉而不可
　得豈竊竊然自投於親疏利害貴賤之間
　爲哉
不可得而親不可得而疏不可得而利不可
得而害不可得而貴不可得面賤故爲天下
貴
　世之人愛惡相攻而有戚疏之態情僞相
　感而有利害之見用捨相權而有貴賤之
　分反復更代未始有極奚足爲天下貴知
　道者忘言忘言者泯好惡忘情僞離用捨
　而玄同於一性之内良貴至足天下兼忘
　故爲天下貴
　　　以正治國章第五十七
以正治國以奇用兵以無事取天下
　正者道之常奇者道之變無事者道之眞
　國以正定兵以奇勝道之眞無容私焉順
　物自然而天下治矣
吾何以知其然哉夫天下多忌諱而民彌貧
　民不難聚也愛之則親利之則至致其所
　惡則散今也無愛利之心而多忌諱之禁
　民將散而之四方故民彌貧
人多利器國家滋昏
　有機械者必有機事有機事者必有
　機心生則純白不備而或罔上以非其道
人多伎巧奇物滋起
　伎巧勝則人趨末而異服奇器出以亂俗
法令滋章盜賊多有
　剋核太至者必有不肖之心應之
故聖人云我無爲面民自化
　天無爲以之清地無爲以之寧兩無爲相
　合萬物皆化聖人天地而已故民日遷善
　而不知爲之者
我好靜面民自正
　鑑水之與形接也不設智故而物之方圓
　曲直不能逃也夫豈待鈎繩規矩而後正
　哉
我無事而民自富
　天下本無事庸人擾之耳無以擾之民將
　自富
我無欲而民自樸
　不尚賢則民不爭不貴難得之貨則民不
　爲盜同乎無欲而民性得矣
　　　其政悶悶章第五十八
其政悶悶
　在宥天下下知有之而無欣欣之樂
其民淳淳
　見素抱樸少私寡欲
其政察察
　簡髮而櫛數米而炊竊竊然以苛爲明此
　察察之政
其民缺缺
　舉賢則民相軋任知則民相盜故無全德
禍兮福所倚福兮禍所伏孰知其極
　昭昭生於冥冥有倫生於無形德慧術智
　存乎疢疾高明之家鬼瞰其室知時無止
　知分無常知終始之不可故則禍福之倚
　伏何常之有
其無正邪
　使同乎我與若者正之既同乎我與若矣
　烏能正之使异乎我與若者正之既異乎
　我與若矣烏能正之然則孰爲天下之至
　正哉
正復爲奇善復爲祅民之迷也其日固已乆
矣
　通天下一氣耳今是而昨非先迕而後合
　神奇臭腐相爲終始則奇正之相生祅善
　之更化乃一氣之自爾天下之生乆矣小
　惑易方大惑易性自私之俗勝而不明乎
　禍福之倚伏且復察察以治之民安得而
　反其眞乎
是以聖人方面不割
　方者介於辨物大方無隅止而不流無辨
　物之迹
廉面不劌
　廉者矜於自潔大廉不嗛清而容物無刻
　制之行
直而不肆光而不耀
　直而肆則陵物之態生光而耀則揚行之
　患至内直而外曲用其光而復歸其明其
　唯聖人乎民之迷也以方爲是者如子莫
　之執中以廉爲是者如仲子之操知伸而
　不知屈知彰而不知微以夸末世之弊俗
　而失聖人之大全豈足以正天下聖人所
　以正天下者何哉如斯而已
宋徽宗御解道德眞經卷之三












宋徽宗御解道德眞經卷之四才八
德經下
　　　治人事天章第五十九
治人事天莫如嗇
　聰明智識天也動靜思慮人也適動靜之
　節省思慮之累所以治人不極聰明之力
　不盡智識之任所以事天此之謂嗇天一
　在臟以腎爲事立於不貸之圃豐智原而
　嗇出則人事治而天理得
夫唯嗇是以早復
　迷而後復其復也晩矣比復好先嗇則不
　侈於性是以早復
早復謂之重積德
　復德之本也復以自知則道之在我者日
　積而彌新
重積德則無不克
　能勝之謂克宰制萬物役使群動而無所
　不勝者惟德而已
無不克則莫知其極
　德至於無所不勝則汎應而不窮敦知其
　極也
莫知其極可以有國
　體盡無窮則其於用天下也有餘裕天况
　有國乎
有國之母可以長乆
　道爲萬物母有道者萬世無弊
是謂深根固柢長生乆視之道
　道者物之母而物其子也性者形之根而
　形其柢也既知其子復守其母没身不殆
　故可以長乆根深則柢固性復則形全與
　天地爲常故能長生與日月參光故能乆
　視人與物化而我獨存此之謂道
　　　治大國章第六十
治大國若烹小鮮
　事大衆而數摇之則少成功藏大器而數
　徙之則多敗傷烹小鮮而數撓之則潰治
　大國而數變法則惑是以治道貴清凈而
　民自定
以道莅天下者其鬼不神
　聖人者神民萬物之主也不得已而臨莅
　天下莫若無爲道常無爲以莅天下則人
　無不治彼依人而行者亦皆安定休止莫
　或出而爲崇故曰其鬼不神
非其鬼不神其神不傷民非其神不傷民聖
人亦不傷民夫兩不相傷故德交歸焉
　以道莅天下者莫之爲而常自然無攻戰
　之禍無殺戮之刑是之謂不傷民當是時
　也神與民兩不相傷而德交歸焉神無所
　岀其靈響也詒爾多福而已故曰其神不
　傷民民無所施其智巧也日用飲食而已
　夫何傷之有
　　　大國者下流章第六十一
大國者下流
　人莫不有趨高之心而趨高者常蹶江海
　所以能爲百谷王者以其善下之也
天下之交天下之牝牝常以靜勝牡以靜爲
下
　天下皆以剛强敵物而我獨寓於柔靜不
　爭之地則人孰勝之者是乃所以交天下
　之道也經曰知其雄守其雌爲天下谿
故大國以下小國則取小國小國以下大國
則取大國故或下以取或下而取
　將欲歙之必固張之將欲取之必固予之
大國不過欲兼畜人小國不過欲入事人兩
者各得其所欲故大者宜爲下
　天道下濟而光明故無不覆地道卑而上
　行故能承天人法地地法天故大者宜爲
　下
　　　道者萬物之奥章第六十二
道者萬物之奥也
　天奥西北鬱化精也地奥黄泉隱魄榮也
　人奥思慮藴至神也天地與人有所謂奥
　而皆冒於道道也者難終難窮難測難識
　故爲萬物之奥道爲萬物之奥則物者道
　之顯歟
善人之寳
　利而行之積善成性而神明自得聖心循
　焉
不善人之所保
　反無非傷也順其理則全動無非邪也靜
　其性則正故可以保身
美言可以市尊行可以加於人人之不善何
棄之有
　言風波也行實喪也皆非道所貴言美而
　可悦行尊而可尚猶可以市且加於人而
　人服從况體道之奥遍覆包含而無所殊
　乎然則人之不善何棄之有
故立天子置三公雖有拱璧以先駟馬不如
坐進此道
　君子之守修身而天下平天子三公有璧
　馬以招賢而不務進道以修身則捨己而
　徇人失自治之道矣不如坐進此道者求
　諸己而已道之所在聖人尊之故民從之
　如歸市
古之所以貴此道者何也不曰求以得有罪
以免邪故爲天下貴
　求則得之求在我者也古之人所以求之
　於陰陽度數而未得者求在外故也惡者
　遷善愚者爲哲此有罪所以免歟道之善
　救者如此故爲天下貴傳曰天下莫不貴
　者道也
　　　爲無爲章第六十三
爲無爲事無事味無味
　道之體無作故無爲無相故無事無欲故
　無味聖人應物之有而體道之無於斯三
　者概可見矣
大小多少
　大小言形多少言數物量無窮不可爲倪
　大而不多小而不少則怨恩之報敦睹其
　辨聖人所以同萬有於一無能成其大
報怨以德
　爵禄不足以爲勸戮耻不足以爲辱則何
　怨之有所尚者德而已
圖難於其易爲大於其細天下之難事必作
於易天下之大事必作於細
　千丈之堤以螻蟻之穴潰百尺之室以突
　隙之烟焚白圭之行堤也塞其穴是以無
　水難丈人之慎火也塗其隙是以無火患
　天下之事常起於甚微而及其末則不可
　勝圖故聖人蚤從事焉
是以聖人終不爲大故能成其大
　爲之於小故能成其大亂已成而後治之
　不亦晩乎
夫輕諾必寡信多易必多難是以聖人由難
之故終無難矣
　禍固多藏於微而發於人之所忽聖人之
　應世常慎微而不忽故初無輕易之行而
　終絶難圖之患凡以體無故也
　　　其安易持章第六十四
其安易持其未兆易謀其脆易泮其微易散
爲之於未有治之於未亂
　安者危之對未兆者已形之對脆者堅之
　對微者著之對持之於安則無危謀之於
　未兆則不形聖人之知幾也脆者泮之則
　不至於堅冰微者散之則不著賢人之殆
　庶幾也奔壘之車沈流之航聖人無所用
　智焉用智於未奔沈所謂爲之於未有治
　之於未亂也
合抱之木生於毫末九層之臺起於累土千
里之行始於足下
　有形之類大必滋於小高必基於下遠必
　自於近其作始也簡其將畢也必巨聖人
　見端而思末覩指而知歸故不爲福先不
　爲禍始躊躇以興事每以成功
爲者敗之執者失之是以聖人無爲故無敗
無執故無失
　聖人不從事於務故無敗不以故自持故
　無失昩者規度而固守之去道愈遠矣能
　無敗失乎
故民之從事常於幾成而敗之
　中道而止半途而廢始勤而終怠者凡民
　之情蓋莫不然故事常幾成而至於敗
慎終如始則無敗事矣
　靡不有初鮮克有終終始惟一時乃日新
　施之於事何爲而不成
是以聖人欲不欲不貴難得之貨學不學以
復衆人之所過
　欲利者以物易己務學者以博溺心夫豈
　足以造乎無爲聖人不以利累形欲在於
　不欲人我之養畢足而止故不貴難得之
　貨不以人滅天學在於不學緝熙於光明
　而已故以復衆人之所過道之不明也賢
　者過之况衆人乎復其過而反之性此絶
　學者所以無憂而樂
以輔萬物之自然而不敢爲
　天高地下萬物散殊豈或使之性之自然
　而已輔其自然故能成其性爲者敗之故
　不敢爲此聖人所以恃道化而不任智巧
　　　古之善爲道章第六十五
古之善爲道者非以明民將以愚之
　民可使由之不可使知之古之善爲道者
　使由之而已反其常然道可載而與之俱
　無所施智巧焉故曰愚三代而下釋夫恬
　淡無爲而悦夫淳淳之意屈折禮樂以正
　天下之形吁俞仁義以慰天下之心將以
　明民名曰治之而亂敦甚焉
民之難治以其智多
　天下每每大亂罪在於好知
故以智治國國之賊
　法出而奸生令下而詐起
不以智治國國之福
　焚符破璽而民鄙樸掊斗折衡而民不爭
知此兩者亦楷式
　知此兩者則知所以治國知所以治國故
　民則而象之以爲楷式
常知楷式是謂玄德玄德深矣遠矣與物反
矣
　玄者天之色常知楷式而不用其智則與
　天合德深不可測遠不可窮獨立於萬物
　之上物無得而耦之者故曰與物反矣
然後乃至大順
　順者天之理乃至大順者去智與故循天
　之理而已莊子曰與天地爲合其合緍緍
　若愚若昏是謂玄德同乎大順惟若愚若
　昏所以去智
　　　江海爲百谷王章第六十六
江海所以能爲百谷王者以其善下之故能
爲百谷王
　興事造業其一上比者王也王有歸往之
　義君能下下則民歸之如水之就下
是以聖人欲上人以其言下之欲先人以其
身後之是以聖人處上而人不重處前而人
不害是以天下樂推而不厭
　易於屯之初曰以貴下賤大得民也得其
　民者得其心也處上而人不重則從之也
　輕處前而人不害則利之者衆若是者無
　思不服故不厭易曰百姓與能
以其不爭故天下莫能與之爭
　行賢而去自賢之行安往而不愛哉
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫
　肖物者小爲物所肖者大道覆載萬物者
　也洋洋乎大哉故似不肖若肖則道外有
　物豈得爲大乎
我有三寳寳而持之
　异乎世俗之見而守之不失者我之所寳
　也
一曰慈
　慈以愛物仁之實也
二曰儉
　儉以足用禮之節也
三曰不敢爲天下先
　先則求勝人尚力而不貴德
夫慈故能勇
　文王視民如傷一怒而安天下之民
儉故能廣
　閉藏於冬故蕃鮮於春天地常儉能常侈
　常費而况於人乎
不敢爲天下先故能成器長
　不爭而善勝者天之道道之尊故爲器之
　長
今捨其慈且勇捨其儉且廣捨其後且先死
矣
　世之人知勇之足以勝人而不知慈乃能
　勇知廣之足以夸衆而不知儉乃能廣知
　器長之足尚而不知自後之爲要則剛强
　之徒而已有死之道焉
夫慈以戰則勝以守則固
　仁人無敵於天下故以戰則勝民愛其上
　若手足之捍頭目子弟之衛父兄效死而
　弗去故以守則固
天將救之以慈衛之
　志於仁者其衷爲天所誘志於不仁者其
　鑒爲天所奪則天所以救之衛之者以慈
　而已此三寳所以慈爲先
　　　善爲士章第六十八
善爲士者不武
　武下道也士尚志曰仁義而已孔子曰軍
　旅之事未之學也
善戰者不怒
　上兵伐謀而怒實勝思
善勝敵者不爭
　爭逆德也爭地以戰殺人盈野爭城以戰
　殺人盈城勝敗特未定也不武所以成其
　武不怒所以濟其怒不爭所以弭其爭三
　者皆出於德故曰善
善用人者爲之下
　智雖落天下不自慮也故智者爲之謀能
　雖窮海内不自爲也故能者爲之役辨雖
　雕萬物不自說也故辨者爲之使
是謂不爭之德
　德蕩乎名知出乎爭才全而德不形者未
　嘗聞其唱也常和人而已
是謂用人之力
　聰明者竭其視聽智力者盡其謀能而位
　之者無知也
是謂配天古之極
　無爲爲之之謂天不爭而用人故可以配
　天可以配天則至矣不可以有加矣故曰
　古之極極至也木之至者屋極是也
　　　用兵有言章第六十九
用兵有言吾不敢爲主而爲客感之者爲主
　應之者爲客迫而後動不得
　已而後起謂之應兵應兵爲客者也
不敢進寸而退尺
不嗜殺人故難進而易退
是謂行無行
　善爲士者不武行而無迹
攘無臂
　善戰者不怒
仍無敵
　善勝敵者不爭
執無兵
　用人之力故無事於執兵
禍莫大於輕敵輕敵幾喪吾寳
　輕敵則好戰好戰是樂殺人也樂殺人者
　喪其慈而失仁民愛物之心不可得志於
　天下矣
故抗兵相加則哀者勝矣
　聖人之用兵救民於水火之中取其殘而
　已神武不殺而以慈爲寳故仁眇天下而
　無不懷義眇天下而無不畏是謂常勝
　　　吾言甚易知章第七十
吾言甚易知甚易行天下莫能知莫能行
　道炳而易見也故載之言則甚易知要而
　易守也故見之事則甚易行孟子曰道若
　大路然豈難知哉故道無難而天下無不
　能有難不能者不知反求諸己耳
言有宗事有君
　言不勝窮也而理爲之本事不勝應也而
　道爲之主順理而索循道而行天下無難
　矣
夫惟無知是以不吾知也
　小夫之知不離於竿牘雖曰有知而實無
　知也夫豈足以知道
知我者稀則我貴矣
　有高世之行者見非於衆有獨智之慮者
　見驚於民故有以少爲貴者
是以聖人被褐懷玉
　聖人藏於天而不自衒鬻
　　　知不知章第七十一
知不知尚矣
　至道之精窈窈冥冥至道之極昏昏默默
　知之外矣不知内矣知之淺矣不知深矣
　知曰不知是謂眞知道之至也故曰尚矣
不知知病矣
　不知至道之精而知事物之粗不知至道
　之極而知事物之末方且爲緒使方且爲
　物絯而日趨於憂患之塗故病
夫唯病病是以不病
　知其愚者非大愚也知其惑者非大惑也
　大惑者終身不解大愚者終身不靈
聖人之不病以其病病是以不病
　聖人素逝而耻通於事立本而知通於神
　有眞知也而常若不知是以不病
　　　民不畏威章第七十二
民不畏威則大威至矣
　小人以小惡爲無傷而弗去也故惡積而
　不可揜易曰荷校滅耳凶
無狹其所居
　居者性之宅人之性至大不可圍而曲士
　不可以語以道者狹其所居故也擴而充
　之則充滿天地包裹六極無自而不可孟
　子曰居天下之廣居
無厭其所生
　生者氣之聚人之生通乎物之所造而厭
　其所生者旦晝之所爲有梏亡之矣梏之
　反復則夜氣不足以存彼保合大和而無
　中道夭者無厭其所生故也
夫惟不厭是以不厭
　禍福無不自己求之者
是以聖人自知不自見自愛不自貴故去彼
取此
　聖人有自知之明而不自見以矜其能有
　自愛之仁而不自貴以臨物若是者處物
　不傷物物莫之能傷也方且樂天而無憂
　何威怒之足畏乎聖人之所去取抑可見
　矣
　　　勇於敢則殺章第七十三
勇於敢則殺勇於不敢則活
　剛强者死之徒柔弱者生之徒勇於敢者
　能勇而已能勇而不能怯非成材也適足
　殺其軀而已故子路好勇孔子以謂無所
　取材勇於不敢則知所以持後持後者處
　先之道也列子曰天下有常勝之道曰柔
此兩者或利或害
　有所正者有所差有所拂者有所宜
天之所惡孰知其故
　畤於人者侔於天人之所利天之所惡人
　孰從而知之
是以聖人猶難之
　順天者存逆天者亡雖聖人不敢易也
天之道不爭而善勝
　萬物之出與之出而不辭萬物之歸與之
　歸而不迕是謂不爭消息滿虚物之與俱
　而萬物之多皆所受命是謂不爭而善勝
不言而善應
　天何言哉變以雷風示以福禍無毫厘之
　差有影響之應
不召而自來
　有所受命則出命者能召之矣萬物之紛
　錯而天有以制其命孰得而召之健行不
　息任一氣之自運而已
坦然而善謀
　然行常易以知險
天網恢恢疏而不失
　密而有間人所爲也天則雖疏而無間積
　善積惡殃慶各以其類至所以爲不失且
　爭而後勝言而後應者人也天則不爭而
　善勝不言而善應召之則至難於知天者
　人也天則不召而自來坦然而善謀惟聖
　人爲能體此故不就利不違害常利而無
　害所以與天合德异夫勇於敢者
　　　民常不畏章第七十四
民常不畏死奈何以死懼之
　民有常心其生可樂苟無常心何死之畏
　釿鋸制焉繩墨殺焉椎鑿决焉是謂以死
　懼之民將抵冒而終不化
若使民常畏死而爲奇者吾豈執而殺之孰
敢
　天下樂其生而重犯法矣然後奇言者有
　誅異行者有禁荀卿所謂犯治之罪固重
　也
常有司殺者殺而代司殺者殺是代大匠斲
　上必無爲而用天下下必有爲而爲天下
　用不易之道也代司殺者殺代大匠斵是
　上與下同德倒道而言迕道而說人之所
　治也安能治人文王罔攸兼於庶言庶獄
　庶慎惟有司之牧夫爲是故也
夫代大匠斲希有不傷其手矣
　代斲且不免於傷况代殺乎此古之人所
　以貴夫無爲也無爲也則任事者責矣
　　　民之饑章第七十五
民之饑以其上食税之多也是以饑
　賦重則田萊多荒民不足於食
民之難治以其上之有爲也是以難治
　政煩則姦僞滋起民失其朴
人之輕死以其生生之厚也是以輕死
　矜生大厚則欲利甚勤放僻邪侈無不爲
　已
唯無以生爲者是賢於貴生也
　莊子曰達生之情者不務生之所無以爲
　無以生爲者不務生之所無以爲棄事而
　遺生故也棄事則形不勞遺生則精不虧
　形全精復與天爲一所以賢於貴生貴生
　則异於輕死遺生則賢於貴生推所以善
　吾生者而施之於民則薄税斂簡刑罰家
　給人足畫衣冠异章服而民不犯帝王之
　極功也
　　　人之生章第七十六
人之生也柔弱其死也堅强草木之生也柔
脆其死也枯槁故堅强者死之徒也柔弱者
生之徒也
　萬物負陰而抱陽冲氣以爲和陽以發生
　爲德陰以肅殺爲事方其肅殺則冲和喪
　矣故曰堅强者死之徒柔弱者生之徒
是以兵强則不勝
　抗兵相加則哀者勝矣
木强則共
　拱把之桐梓人皆知養之强則伐而共之
　矣
故堅强居下柔弱處上
　柔之勝剛弱之勝强老氏之道術有在於
　是莊子曰以濡弱謙下爲表
　　　天之道章第七十七
天之道其猶張弓乎高者抑之下者舉之有
餘者損之不足者補之
　道無益損物有盈虚注焉而不滿酌焉而
　不竭者聖人之所保也降而在物則天地
　盈虚與時消息而况於人乎天之道以中
　爲至故高者抑之不至於有餘下者舉之
　不至於不足將來者進成功者退四時運
　行各得其序
天之道損有餘補不足
　滿招損謙得益時乃天道
人之道則不然損不足以奉有餘
　人心排下而進上煢獨而畏高明
孰能損有餘而奉不足於天下者其唯道乎
　不虐煢獨而罄者與之不畏高明而饒者
　損之非有道者不能
是以聖人爲而不恃功成不居其不欲見賢
耶
　不恃其爲故無自伐之心不居其功故無
　自滿之志人皆飾智己獨若愚人皆求勝
　己獨曲全惟不欲見賢也故常無損得天
　之道
　　　天下柔弱章第七十八
天下莫柔弱於水而攻堅强者莫之能先以
其無以易之也
　易以井喻性言其不改老氏謂水幾于道
　以其無以易之也有以易之則徇人而失
　己烏能勝物惟無以易之故萬變而常一
　物無得而勝之者
柔之勝剛弱之勝强天下莫不知而莫之能
行
　知及之仁不能守之
是以聖人言受國之垢是謂社稷主受國之
不祥是謂天下王
　川澤納污山藪藏疾國君含垢體道之虚
　而所受彌廣則爲物之歸而所制彌遠經
　曰知其榮守其辱爲天下谷
正言若反
　言豈一端而已反於物而合於道是謂天
　下之至正
　　　和大怨章第七十九
和大怨者必有餘怨安可以爲善
　復讎者不折鏌干雖有忮心者不怨飄瓦
　故無餘怨愛人者害人之本也偃兵者造
　兵之本也安可以爲善
是以聖人執左契而不責于人
　聖人循大變而無所湮受而嘉之故無責
　於人人亦無責焉契有左右以别取予執
　左契者予之而已
故有德司契
　以德分人謂之聖
無德司徹
　樂通物非聖人也無德者不自得其得而
　得人之得方且物物求通而有和怨之心
　焉兹徹也秪所以爲蔽莊子曰喪己於物
　者謂之蔽蒙之民
天道無親常與善人
　善則與之何親之有
　　　小國寡民章第八十
小國寡民
　廣土衆民則事不勝應智不勝察德自此
　衰刑自此起後世之亂自此始矣老氏當
　周之末厭周之亂原道之意寓之于書方
　且易文勝之敝俗而躋之淳厚之域故以
　小國寡民爲言蓋至德之世自容成氏至
　于神農十有二君號稱至治者以此而已
使民有什伯之器而不用也
　一而不黨無衆至之累
使民重死而不遠徙
　其生可樂其死可葬故民不輕死而之四
　方孔子曰上失其道民散乆矣遠徙之謂
　歟
雖有舟輿無所乘之雖有甲兵無所陳之
　山無蹊隧澤無舟梁同乎無知其德不離
　無絶險之迹故雖有舟輿無所乘之無攻
　戰之患故雖有甲兵無所陳之
使民復結繩而用之
　紀要而已不假書契
甘其食美其服安其俗樂其業
　耕而食織而衣含哺而嬉鼓腹而游民能
　已此矣止分故甘去華故美不擾故安存
　生故樂
鄰國相望鷄犬之聲相聞使民至老死不相
與往來
　居相比也聲相聞也而不相與往來當是
　時也無欲無求莫之爲而常自然此之謂
　至德
　　　信言不美章第八十一
信言不美
　道之出口淡乎其無味關百聖而不慚歷
　萬世而無弊
美言不信
　貌言華也從事華辭以支爲㫖故不足於
　信
善者不辯
　辭尚體要言而當法
辯者不善
　多駢旁枝而失天下之至正
知者不博
　知道之微㫖反要而已
博者不知
　聞見之多不如其約也莊子曰博之不必
　知辯之不必慧
聖人無積
　有積也故不足無藏也故有餘莊子曰聖
　道運而無所積孔子曰丘是以日徂
既以爲人己愈有既以與人己愈多
　善貸且成而未嘗費我萬物皆往資焉而
　不匱
天之道利而不害
　乾始能以美利利天下不言所利而物實
　利之未始有害
聖人之道爲而不爭
　順而不逆其動若水應而不藏其靜若鑑
　和而不唱其應若響雖爲也而爲出于無
　爲體天而已何爭之有兹德也而同乎道
　故德經終焉


宋徽宗御解道德眞經卷之四




