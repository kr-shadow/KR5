#+TITLE: 太古土兌經-唐-
#+DATE: 2016-06-11 12:27:11
#+SOURCE: github.com/kanripo/KR5c0349 master b5e3331a                
太古土兊經卷上(中下/同卷)之一
土兊者天地之精山川之靈此二體者或陰
氣所養陽氣所生或陰氣所生陽氣所養研
精覃思乃變化之由且金生水土之中銀産
𨥥石之内據其質體道頗同其錫與鉛本性
各異施於銅鐵行止道殊事在人情察其去
就學道之士先變𨥥石次審爐火三明藥性
四達制伏不曉四事徒勞神思金銀銅鐵錫
謂之五金雌雄硫砒名曰四黄朱汞鵬硇硝
鹽礬膽命云八石或陽藥陰伏或陰藥陽制
明達氣候如人呼吸皆有節度學道之人先
調氣次論藥物二者相扶是曰道眞宿習積
慶方遇神文保祕勿泄深藏金匱云耳
黄芽術
　雄黄　雌黄　砒黄　赤石脂　代赭石
　丹砂　曾青　黄蓮　黄蘖　　牛糞汁
染藥術
　硇砂　石膽(已上皆/俱蝕氣)　麒麟竭
　光明砂(駐顔/色)硫黄(去/暈)麻灰汁戎鹽
　栀子(煎汁/色)　黍米酒　紫蘇油(桑/潤)　浮海
　末(去諸惡已上是入黄/若用爲丹添减在人)
白藥術
　蔚金　胡桐律(潤/色)　栀子(潤/色)　石膽(去/暈)
　鹽鹵　膠清　石灰　硇砂(已上蝕氣/亦去暈)
銅藥
　雄黄　雌黄　砒黄　朴硝　戎鹽
　丹砂　硇砂　白石脂　牡蠣　石灰
　五礬　銅黄　凝水石　曾青　鐵精(並/末)
　童子糞　老牛尿(已上入銅外/及白並用之)
右如此藥法是作白中用藥
夫水銀之體能入五金以伏煉成金粉故狐
剛子曰金粉相投黄白可求銀得伏汞所作
無憂銅得伏汞不過一周錫得伏汞其性和
稠鐵得伏汞五金可修
金得伏雄萬事流通銀得伏雄必有始終銅
得伏雄異性和同錫得伏雄畢了其功鐵得
伏雄能去危凶
金得伏雌制之一時銀得伏雌變轉無疑銅
得伏雌成真是非錫得伏雌自合堅持鐵得
伏雌自合無離
金得伏砒變見門西銀得伏砒有合無睽銅
得伏砒柔弱自低錫得伏砒有畎成畦鐵得
伏砒剛柔自隨
　右件前五金皆論三黄相入之道若中不
　得三黄未可論其調和之性也
夫五金之物須煉治而自相入添减之術黄
白之妙以此明之必見眞偽黄白赤黑柔堅
之性具件如左
金得銀而虚銀得銅而疏銅得鐵而縮鐵得
强而舒(縮為汁少/舒為汁多)銅得錫而殊錫得鐵而俱
　右此是五金相入與不相入之類但有明
　道之士閑制伏之方即巧以相入亦得成
　於玉寶矣
金性柔而實重入鍋與火同色炊三百下(丑/糞)
妙銀不過二百下(木/炭)銅不過三百下(木/炭)鐵不
過五百下石炭乃妙鉛不在下限(炊音吹/鼓也)
若以銀變為金以色染之法可伏雄點生汞
亦為黄矣若將生汞入銀先用蔚金根赤石
脂紫蘇油煎上件藥及汞銀之等三二日必
成黄色其物抽汞可作器須更入諸藥具在
中卷不過二十一日以意消息
夫變銅以色染之以汞點之亦得白妙若以
生汞入之莫過石腦清膠同律石膽鹽鹵汁
中煎三五日然後入鍋鼓之還入前煎者銅
藥汁中不過四五度成其真矣消息任情
上件銀藥中君臣相使明了五金百法百中
不過七八味之藥矣夫錫性爛能制伏得之
者亦為上法之中最佳也夫伏錫不過不灰
木石腦老牛溺石腦煎之三十日的伏如未
伏更加鹵汁猛火煎之必得伏之可為至寶
夫鉛不可伏若欲伏之不過前伏錫藥也煎
而得伏之皆眞寶也若將伏雄入之即成眞
黄矣
夫論五金未是眞道大法若明達五行次論
制伏乃可與言點化之道五行盡曉乃是正
眞之人三尸外出故張先生先得道而後論
此三卷聖法以為濟世養生之術故言非正
眞大法
若欲伏汞作金先且伏鉛鉛伏而汞炬亦須
伏雄但得此物作黄不難無勞諸藥為時人
伏汞不得乃以諸藥助之
夫五金成色之藥莫越伏朱其次伏雄雌最
下伏砒故朱一分敵雄七分雌三分敵雄一
分砒一斤敵朱一分若得雌雄砒依倍加之
變見皆以銀為金鐵為銅錫為銀若得錫伏
火為黄中之上法
夫藥有炬火燒之不飛上謂之炬火飛上謂
之不伏又石藥凡燒而不變動者一兩可敵
燒而化藥五倍之力若草木之藥堅實而重
者亦一兩可敵石藥三倍若言温伏汞可安
草石藥等不在無烟變用一種若言乾伏須
明藥性知炬火若是炬火須是一食久不變
(如一為/炬火)
夫鐵物煉之可百遍其物一煉一打亦柔潤
不焦銅物可煉十五衮一煉一入藥中亦可
二十度如明了鑪火可百遍不焦不可知者
三五度即焦銀可煉三兩度不失變常性若
是銅銀亦須依銅法銷鍊如是諸真者不假
如此
伏汞法變白
　汞(一/斤)　丹中鉛(半/斤)　鐵精(半斤三/十煉者)
　錫(半/斤)　石鹽(一/兩)　代赭
　五礬　特生礜石　石膽(已上各/一兩)
　鹽(一/斤)
　右取汞及鉛錫和鎔了然將鐵精粉入鍋
　著蓋洋了即消汞鉛錫等投孔子訖即去
　蓋攪之令相得即取出以搗藥作末和苦
　酒為泥置鐵筒中即入前汞於筒還以藥
　泥泥汞上入藥泥頭堅實按之不得寬寬
　即燒著蓋以六一泥四向上下如法泥乾
　了即入兩重鑪中著微火燒其爐微剥赤
　色熱徹即閉封門候鍋蓋孔子中濕氣盡
　即以六一泥泥孔細心旋旋薄泥泥乾更
　上不得一向厚泥泥乾了即微關受門著
　文火三周須盡開風門武火四周必伏也
　將此汞入五金俱得唯未中所食用此伏
　汞為真白砂自外藥成者久而還變
狐剛子伏雄法(變黄雌砒同上法/一本無狐岡子字)
　雄黄(一/斤)　白礬(半/斤)　玄精(半/斤)
　石鹽(五/兩)　不灰木(二/斤)　汞(一/斤)
　右以蜜水煑雄汞五周次入牛膝灰汁煑
　二日了將前件四味藥搗為末下絹篩令
　細苦酒和為泥令硬軟得所即下雄黄裹
　為餅闊二寸厚一寸待乾即更將前件藥
　泥重裹乾了即入平底鐺中入鐺法先以
　乾鹽末布之令厚實可二寸許次下餅子
　側累之不得相合中間亦以鹽末隔之每
　安一重餅子更安一重鹽末了更即著鐵
　蓋蜜固濟著六一泥封之留一寸許地泄
　氣乾泥了入鑪著微火燒濕氣盡即泥却
　先三文後四武寒一周此伏法最佳單濕
　伏即無色若將此伏雄入為黄用法中最
　佳若用衆藥合成者久而還變
伏丹砂法見寶
　好丹砂(一/斤)　戎鹽　石膽　礬石
　朴硝(已上各一/兩爲末)
　右取丹砂用綿裹了先布諸藥於鐺中上
　安砂裹勿令著底將猪脂煮五日即入鹵
　汁中煮五日又入醋中煮五日即取乾鹽
　末二斤和苦酒為泥沙亦以苦酒拌和好
　泥後將藥滓作泥裹朱砂在中心次即取
　鹽泥裹藥泥上待乾置猛火中燒之兩日
　即伏無烟即伏矣若用此法伏之可作黄
　可為上真亦堪服食自外藥成者久而還
　變待藥乾用火炊之漸漸轉入猛火即皺
　皮坼乃見寶也
癡汞伏丹法
　錫(五斤煉浄者一斤凡入汞/一遍入脂一遍成煉也)汞(一/斤)
　白礬　硇砂　硫黄(各二兩細研入/醋煑三五日一)
　(白二癡又以/絳礬一斤)　雄黄玄精(各半/兩)
　朴硝(二兩已上各/别杵爲末)
　右取錫及汞和鹽一斤搗汞一斤謂漉出
　如魚目即伏成粉了更加鹽籍可厚三四
　寸又以朴硝二兩布鹽上次布雄黄等藥
　次布錫按之令實乃以殘藥末覆上令實
　即按蓋之如飛丹法四文三武寒一周又
　重飛之細研以鹽一斤和搗絳礬玄精朴
　硝等藥一如前法飛之二文三武寒一周
　出研為粉每兩可點一斤成上眞其錫及
　汞一時入飛之自餘藥中勾分取作兩度
　飛之其藥丸散在作如作丸用棗肉一兩
　為丸如作散即用不灰木燒之作泥裹散
　其下藥時先洋銅了將丸藥三五丸内羊
　脛骨頭孔子内入鍋攪之如藥不出以桃
　枝如不散亦須匀攪之
魏君五金訣化鐵要須入伏鉛及錫餘藥物
所成不必如入錫所成者取三十煉鐵及丹
中鉛抽成錫與煑癡汞以意量之亦成白銀
如得白汞即成上眞惟不堪服食也
太古土兊經卷上









太古土兑經卷中
夫五金之寶者世之貴物也切見學道之人
廣求方法放性嵒嶺逸志林泉將此為歡言
仙可就夫眞修道者不在憩於深遠貴在冥
心悟理且旦暮之内足以和光不得妄求廣
説辛苦將此招携以求至道或受一言一法
便謗同聲或將神方廣求黄白當時本心求
道望得其道返以忘道苟求非利且救目前
之榮豈能患冥中之苦舉目所驗萬萬千千
如此之流不可輒録此五金妙要而授之夫
五金飛伏煉治石物之宗調合和氣之體具
陳其訣罄之此篇若有求治道養性之人可
貽此養學貴寶賤身之士必不傳授與之今
擇此篇以寄同聲好學之士
凡言金藥一色藥須金若依此作之亦得次
黄若得伏雄雌硃砒都不須金性上卷中法
藥但投上伏雄於銀中亦成眞黄若投雌砒
亦可伏雄雌次耳若投伏硃於黄中立成紫
上眞物即不可服食也
凡銀藥須三一去暈二柔三食若依此法亦
成次白若得伏雄雌砒即抽點得成眞黄白
矣
夫伏汞用礜石末作泥裹伏汞先須銷銅令
洋礜末裹伏汞投於銅内即成白矣即須以
銀性中藥柔之乃成真物也
凡鐵性第一須伏錫及鉛若不得此法亦有
餘藥物所成之法即不及伏鉛錫耳
伏鍊鐵法
　丹中鉛(五/兩)　煑成癡汞(二兩/半)
　牛膝鍊硇砂(一/兩)　牛尿鍊錫(三/兩)
　礜石(一兩/半)
　右先下鐵令洋取鉛錫汞合銷投於鐵中
　乃取羊脛骨攪之良久即下𥐼砂食久更
　下礜末覆面及熱打之如此五六度即傾
　槽匣中自成白矣(一斤鍊/鐵限也)
鍊鐵精法
　右取生鐵四兩鍊之一銷一入黍米酒中
　又洋投之米許硇砂半兩礜石食久急攪
　又傾酒中洋之如此一二十遍得精矣
鍊鐵法
　右銷投牛尿中五十遍即成精也
伏錫法
　右取錫於酪中抽之十遍又投玄精中十
　遍凡錫一斤玄精三兩依法銷錫及玄精
　末一時投鍋中急攪之次又投生朱一兩
　鍊鐵半兩覆上即入前養伏錫方中藥煑
　即成上好白銀
變换黄白入藥法
　右如入白將伏汞入白最佳若將生汞入
　銀用雄黄半斤朱砂半斤投鍋中又投一
　兩生鉛同入酒中煮之一日傾出又入雄
　黄末和汞藥搗之又入粟米酒中煮十五
　日其汞即成黄也
伏汞法
　汞(一/斤)　丹中鉛(十兩二味/一處銷)好朱砂(二/兩)
　真艮(三/兩)　玄精石(五/兩)　石腦(二/兩)
　右取銷成鉛汞和諸藥入鐵筒子固濟燒
　之三十日的伏任入五金用之即成真也
伏朱砂法(雄雌砒等/並同法)
　右件各一斤朴梢五兩為末加醋煑之五
　日又下白礬一斤玄精半兩礜石三兩又
　與前藥同入蜜水煮二十日又入鹵汁中
　煑三日的伏也
伏白礬法
　右先以入鹽鍋中内白礬於鍋内同燒之
　一日可伏矣
伏石腦法(與石膽/同法)
　石腦(二/斤)　　玄精(二/斤)　硇砂(三/兩)
　右為末加鹵五升同煑二七日即伏也(其/鹵)
　(汁侯盡即/更添之)
飛磁石法(礜石曾青石碌等並同/法礜石一本作礬石也)
　右諸藥一斤用汞二兩搗研相入飛三日
　三夜寒一日任入五金中用常時一斤者
　可用半斤耳
伏硫黄法
　硫黄(一/斤)
　右入鹵汁中煮一日乃取黄入絹袋貯之
　又入牛膝灰汁中煑一日又入蜜水煑一
　日又入桑灰汁煑五日又更入牛膝灰汁
　煑一日即下汞半斤准前三三日以成出
　之作散又取好牛乳一升煑之還取前煑
　汞半斤和乳煑三日即伏百種用得服食
　更佳
制庚法(吴本已/下無)
　右以好山澤艮十兩為末用伏雄雌共一
　兩與艮末一處研更入生汞一兩研之直
　待不見星子即入告車鉼子内(大車以小/鉼貯由脂)
　(轄其鉼小而/有顷者也)以六一泥固濟罐子了下糠
　火養七三日滿漸漸進火煆之通赤候自
　冷不得括出火次日打破罐子其實碎為
　泥則用甘鍋内鞴之候澄清出之為上寶
　也
又法
　硫黄(十/兩)汞(一/斤)丹中鉛(四/兩)
　右一處都研入新鐵鼎中養四十五日滿
　以大火煆兩日取出紅紫色擩為末用生
　雄黄一兩膽子礬(一兩研細用牛尿/搜為堝子相似内)
　(滿添汞底着火三/兩已來自成庚矣)

太古土兑經卷中
太古土兊經卷下
諸方家合煉皆有異同只如太清丹經凡流
莫測加之玉訣賢者罕聞故黄帝淮南尋眞
棄位茅君尹喜得道忘機狐罡子粉圖流傳
三卷張君金石題授五篇玄妙養生先論氣
候陶公藥性不達君臣若了此原即知要妙
且諸家所述者或說藥性不曉飛治或說飛
治不明合餌或說爐火不解堅柔體性若明
斯訣無事不諧今述諸經之祕要訣列之於
後授者祕之
伏流硃作黄白並服食
　硫硃(一/斤)　磁石(三/兩)　黄丹(五/兩)　
　丹中鉛(五/兩)
　右治石藥了入白礬礜石三兩並搗為末
　取前鉛黄丹磁石硫硃等同下猪脂中煑
　七日即白次取宕州朴硝瓜州黄礬蒿山
　礜石北庭硇砂已上各三兩又取前白汞
　及磁石同入醋煮兩日即出號曰硫硃(汞/名)
　(流珠此云硫/硃字異名同)取硃投丹中鉛合成鋌子却
　搗碎入猪脂煑三十日即伏如不伏堅硬
　加二兩真艮亦入猪脂煮之即伏也將此
　入五金亦要和硝石作粉和雄硃飛成丹
　服之延年其法先銷汞粉入鹽覆籍飛之
　二日文火二日武火一日寒之即出投硃
　雄五兩即成庚矣太清丹經中第一法能
　入五金全用第二堪服食玉訣釋如此入
　雄更飛三日文中武武中文即成霜也
茅君伏汞法
　汞(一/斤)　玄精(三/兩)　五礬等(各二/兩)

　朴硝(三/兩)　戎鹽(三/兩)　黄丹(五/兩)　
　金牙五兩　硇砂三兩
　右已上並搗羅為末以好左味煮汞及藥
　於鐵鼎中常令如魚目沸耗即暖左味漸
　漸添之經五日一度安藥盡前藥煮之二
　十日其汞伏也任入五金
狐罡子玄珠法(吴無/此法)
　玄珠(一/斤)　鉛白末成鍊者(五/兩)
　玄精眞艮(各二/兩)
　右先銷鉛入器中即投玄珠相和别處銷
　入艮入汞中和玄精研之百下醋中煎三
　十日取出若不伏即下河車一合的伏也
　乃取鐵精末二兩和錫四兩相投攪之即
　出醋為末入前汞中五日煎之的伏也
伏雄黄法(雌砒硃並/同此法)
　雄黄(一/斤　)石膽(三/兩)　白礬(一/斤)
　玄精(五/兩)　不灰木(三/兩)　礜石(五/兩)
　右並為粉乃取雄打破如小麥許以絹袋
　子貯之入醋煑和其諸藥末同煮二十日
　出之取雄與醋相和捻作餅子取煑了藥
　滓還作泥將裹前雄餅入鹽鐺中燒之十
　日伏火亦好與五金伏相似用一種也任
　入五金用之
玄黄膏法
　用伏汞　伏雄　伏雌　伏硃　伏硫
　伏曾青
　右已上並飛三遍後用水酒鍊伏上黨伏
　苓人參松栢煉成者桑柴灰汁霜黄連蜜
　煉煮水堅杏仁子以水煑之七日時時添
　暖水日足用之是也又以上伏藥與生藥
　每蜜二升草石藥各半斤火不得大猛猛
　即藥黑色微微著火煉之十五日以乾柳
　木篦子攪之成膏其藥盡作末入鐺如蜜
　盡加蜜至日足空腹酒下一匕百日神仙
　但勿食五辛十二獸肉勿向穢處若作黄
　用每汞一斤可投此膏半匙即成上黄亦
　堪服食以青竹筒盛汞不蓋上以左味煑
　之無歇四日夜候黑烟盡出之可餅入火
　即伏汞霜飛此膏伏汞伏雄雌皆住
　黄連　杏仁　烏豆(並令爲末以蜜糖/一升藥各半斤)
　右煉十五日微火一如前法服一匙匕亦
　以酒下亦可作黄白妙得點化之性
　　　歌曰
還我二膏廢我神勞毁我二膏戮我天曹
夫大小二丹點化與其一意可見故不盡述
有大丹但伏得汞即伏得八石知君臣在人
意修理亦與古方大同小異數家皆别在人
意斟酌消息即伏成還丹矣
　　　歌曰
家有三還天地聲顔若修一石二人妙丹亦
有點化之性覽此三卷聖法以意消息自成
黄白凡大丹有三十六水但得硝石無事不辦
水雲母法
　雲母(一/斤)　葱汁(半/升)　蜜(半/升)
　桂汁(半/斤)
　右並相和並内竹筒中以漆固濟口埋七
　日即化為水如未化更蒸煑一日懸井中
　及水自化
水玉法
　玉(一斤/末之)　磁石(一分/末之　)之雲液(一/分)
　右如前固埋十日成水欲住雄雌丹液每
　雲母一升水和硝石一斤拌雄雌末各一
　斤准上法固埋之成丹液
紫油丹法
　汞雄(各一/斤)
　右二味相和研搜如麵裹之入甑以黍
　右先下甑中一日换夜三度畢將加汞研
　三銅器下硝石半斤和埋淊下十日又以
　硝石一斤投中重湯煑之四日即為漿矣
　欲為紫油丹即和汞研便於銅器中加微
　火煎三日夜顔色微微變即加大火煎之
　九日夜時時變色即勿怪之九日當為紫
　色即以定平日烽之六日夜赫然赤色乃
　成也將以點鉛即五色肥矣
伏火紫粉法
　汞(一/斤)　硫黄(半/斤)
　右以伏諸藥石法浮出即掠取已成紫粉
　亦可以鐵椀熬令烟盡用之
紫油丹成伏汞法
　右取鉛精訖每生汞二三兩入甘堝子下
　少許灰内汞粉紫油丹其上所和鉛錫者
　末更以灰覆上入灰爐良久五上五下最
　後令一度堝赤即瀉地上為黄矣
鐵粉法(成/水)
　右取鐵錯為末以烏牛尿中浸一宿出之
　内甆器中一重鐵末一重餘甘子末如是
　三十一重密蓋埋屋北陰下三七日成矣
鍊鉛華法
　右取鉛一百斤入鐵爐中鎔以鐵匙攪之
　一依炒黄丹法每一百斤掠得華一十斤
　矣
轉白入黄法
　右取乾汞入鞏縣鉼子中裹雄雌黄伏火
　者和汞内缾中固濟又以藥泥裹三重文
　武火養三七日候火色同即黄成矣
紫泥法
　黄丹(一/斤)　雄黄(一/斤)　醋(五/升)
　右取上藥以醋中浸少時日乾如此數遍
　令滲盡醋為度乃内堝中以文火燒之候
　色赤即止如火色過白即失力如土成灰
　不堪用也
金粉法
　兊(一/兩)　汞(五/兩)
　右鎔相入訖以帝味三兩和研成泥内堝
　中倒抽之訖淘去帝味研為粉任用也
鍊黄鹽粉法
　帝味(一/斤)　黄脂一斤　華粉(一/團)
　右以惡灰一升已上相和火養十日成矣
金石抄録
　　　明君臣
右鉛汞爲金石之主鉛爲君汞爲臣鉛能理
五藏汞能去三尸曾青爲使者能明目來雄
爲將軍能浄四夷鍊此四神之藥服之而得
長生
　　　明飛伏
右有陰飛有陽伏有陽飛有陰伏鉛能制汞
故曰陰伏陽汞能伏鉛故曰陽制陰夫硫黄
一兩制汞五兩是陽伏陽也信知汞力不如
鉛力也且硫入汞曰飛鉛投汞曰伏
　　　眀陰陽
居飛曰陽居制曰陰飛而伏者却居其陰伏
而飛者反入其陽陽伏而飛者陰極即陽生
陰飛而伏者陽極即陰生夫制伏金石以一
陰一陽乃得合和以陽伏陽以陰伏陰終無
得理硫汞成霜和九轉鉛精一兩又飛之服
一刀圭令人變易又投生汞於鉛中飛之九
日出霜必伏盤之上每一兩變寶一斤人服
延齡也
　　　明剛柔
鉛投於汞即剛汞投於鉛即柔其物柔若得
之則剛柔相伏矣夫汞與鉛能柔剛其性能
柔其物柔若得之則剛剛若得之則柔夫變
化五金不得鉛汞終無得理也
明浮沉
金性沉石性浮服之返有投上功得金而相
貫而不能浮故云一石而貫一金亦號還丹
之名也
　　　明相類
夫鉛與雄同舍化受於金之類雌雄類硇砂
雄不得硇砂相和而其色不行夫鉛者金之
主雄者石之主故鉛能變金石夫欲變金石
不得雄鉛終不妙也夫變五金無四黄變蒸
亦終不妙也夫雌亦能變伏五金八石類於
蜜水見母夫硫黄伏得本色不移亦能變伏
染金石類入磁石作汁汞類石亭脂砒類石
腦立凝不飛硃𨢘醇酒鉛類桑柴之灰錫類
蜜陀僧曾青類於代赭夫論相類者陰陽和
合即變化順宜也
　　　明相惡
金惡水銀銀惡生鐵及硇砂金得銀而虚銀
得銅而疏銅得鐵而强得錫而俱夫五金八
石皆惡餘甘子及代赭不灰木化一切金石
爲水若不得硝石終無得理夫鉛汞雌雄兼
一切金石伏火藥物將火試之火之不動鼓
之不流色無精光並不能變諸金石
　　　明性靈
夫朱砂者太陽之精日之子而能生生者能
飛一切金石若不得汞皆飛不上得倒行神
骨則立而並飛用石膽黄礬白礬爲使用金
銀以爲母用曾青爲將用四黄以爲君夫四
黄之中不如雄也三青之内不如曾也雄能
通於神曾能明於目大結子三華煑之爲上
次以猪脂煮之兼以滋潤妙也切忌冷熱相
淘亦能變爲末也
夫朱砂好者入赤鹽黄鹽覆藉磁器火養十
日名曰立制神粉點汞成紫庚五石爲軟金
亦號曰神妙又點上真庚合之固神夫硫黄
用吐番紫礬一味立制汞爲黄金波斯赤鹽
亦然俱不用諸藥並成上寶
夫欲作庚先須鍊鉛及伏雄汞即伏四黄但
伏得雄汞二味自成其眞寶不勞諸藥兩味
相和合作土金相和用黄赤二鹽覆藉以清
虚薪火燒之五十日成紫光丹點化五金點
白金以青與代赭陰伏金公可修忽於飛霜
湯制立要石亭脂帝女血和汞砂銀火養百
日成庚
又黄童一斤帝女一斤作汁煑三十日不失
本性亦以制汞汞生硫黄火之六神生爲赤
霜也
又五金有不眞物但投硇砂則眞僞自見亦
能均色也麒麟竭亦能駐色黍米酒能柔軟
栀子能染色餘甘子能去不浄代赭亦能潤
色兼能美質黄礬能出染一切金石汞砂投
猪脂千遍而成銀爛如泥服之長生大堅筋
骨朱砂以硇砂煑用之清矣
　　　明銀汞
鉛爲九返汞曰七還合喰煑之六十日如埃
塵又飛如爛銀住還丹能入五金駐紅顔煞
三尸去九蟲能剛其性柔其物鉛汞相投其
體則剛入於五金其性則柔能煞金鉛能喰
汞鉛鉛汞相入亦號七還加硫飛之即號九
鉛令喰九鍊亦號九五七還用華池三升草
西灰二升五度重淋淘煑一日又猪脂煑三
日後傾岀訖又於皂莢灰汁中煑之令浄乃
可使之
　　　明黄芽
取九鉛七還和飛成伏盤霜七遍收取霜和
華溲之浥浥作團安三台釜上鼓之如銀亦
硬唯不炬火能入五金未堪服食更鼓七遍
用子明下如銀鉛汞相入伏火名之藥鉛又
將此藥鉛重入地下釜烹煉出黄芽將此黄
芽和生汞研飛之上者名曰輕舉不上者名
曰水母飛上者子戀其母故處其上不飛上
者亦母戀其子故有飛上下之藥用之不别
塗也
太古土兊經卷下





