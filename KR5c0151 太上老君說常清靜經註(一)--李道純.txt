#+TITLE: 太上老君說常清靜經註(一)--李道純
#+DATE: 2016-06-11 12:27:07
#+SOURCE: github.com/kanripo/KR5c0151 master d5a05a73                
太上老君説常清靜經註是一
　　　　都梁參學清廃瑩蟾子李道純註
老君曰大道无形生育天地大道无情運行
日月大道无名長養萬物吾不知其名强名
曰道
　纔言可道即非常道旣不可道何以名道
　咦只這道之一字巳道了也視之不足見
　聴之不足聞摶之不可得用之不可旣惟
　惚惟恍不屬聲聞曰希曰夷无有定體若
　作聲聞會不足以成若作定體求不足以
　應變道雖无形因天地生育其形可見道
　雖无情推日月運行其情可察道雖无名
　窮萬物長養其名可立易係云在天成象
　在地成形變化見矣非道之形乎又曰鼓
　之以雷霆潤之以風雨日月運行一寒一
　暑非道之情乎又曰乹道成男坤道成女
　非道之名乎道本无名聖人強立名道者
　通天下萬變歸天下之殊途坦平驀直大
　路之謂也
夫道者有清有濁有動有靜天清地濁天動
地静男清女濁男動女靜降本流末而生萬
物清者濁之源動者靜之基人能常清靜天
地悉皆歸
　鴻濛未判動靜之理巳存清濁旣分動靜
　之機始發清而昇者曰天濁而降者曰地
　天地一闔闢一隂陽互動互靜機緘不已
　四時成焉百物生焉天地之性人爲貴人
　於物之最靈男法天女法地男清女濁即
　天地昇降也男動女靜即天地闔闢也天
　地絪緼萬物化生降本流未生生化化而
　无有休息太上始言无形无情无名天地
　之始次言有動有靜謂有名萬物之母也
　若復有人知此兩者同出異名則知清濁
　本一動静不二流雖濁而其源常清用雖
　動而其體常靜清靜乆乆神與道俱與天
　地為一
夫人神好清而心擾之人心好靜而慾牽之
常能遣其欲而心自靜澄其心而神自清自
然六慾不生三毒消滅
　有道之士常以道制慾不以慾制道以道
　制慾神所以清心所以静至道與神炁混
　混淪淪周乎三才萬物應變而無窮至廣
　太盡精微矣苟以慾制道失道者也失道
　之士欲心一萌无所不至權利牽於外念
　慮煎於内心爲物轉神爲心役心神旣不
　清静道安在哉常能制慾則歸心不動歸
　心不動則自然澄澄湛湛絶點翳純清復
　其本然清靜之大矣何慾之有易傳云山
　下有澤損君子以懲忿窒慾其斯之謂歟
所以不能者爲心未澄慾未遣也能遣之者
内觀其心心无其心外觀其形形无其形逺
觀其物物无其物三者旣悟惟見於空
　太上云清靜爲天下正所謂正者至公无
　私也惟天理之至公爲能勝人慾之至私
　世人所以不能造道者非不能也爲物慾
　之所眩也絶欲之要必先忘物我忘物我
　者内忘其心外忘其形遠忘其物三者旣
　忘復全天理是名大即艮止之義也易云
　艮其背不獲其身行其庭不見其人无咎
　艮其背即内觀其心心无其心也不獲其
　身即外觀其形形无其形也行其庭不見
　其人即逺觀其物物无其物也无咎即无
　欲也太上云咎莫大於欲得即此義也至
　於物慾見空則清静之天復矣
觀空亦空空无所空所空旣无无无亦无无
无旣无湛然常寂寂无所寂欲豈能生欲旣
不生即是眞靜眞常應物眞常得性常應常
静常清靜矣
　攸攸萬事不是空一以貫之終歸元物此
　遣慾之要也以空遣慾慾既不生和空亦
　无空旣无矣无亦无也无无旣无湛然寂
　然湛寂亦无是名眞静湛然常寂者凝神
　入空寂也寂无所寂者融神岀空寂也所
　謂眞靜非不動也若以不動爲靜則是有
　定體也有定體則不足以應變所以眞常
　應物眞常得性者動而應物而眞體不動
　也作如是見者常應常静常清靜矣
如此清靜漸入眞道旣入眞道名爲得道雖
名得道實无所得爲化衆生名爲得道能悟
之者可傳聖道
　寂然不動為體感而遂道爲用是名眞靜
　至於體用一源顯微无間眞常之道得矣
　得之一字亦是強名若謂實有所得則不
　足以爲道聖人惟恐世人不知有无相生
　之理落斷常邪見故以得道委曲成全使
　其積漸而至頓成也至於嘿而成之不言
　而信聖道可造也所謂傳者不傳之傳也
　聖道者聖而不可知之之謂也
老君曰上士无爭下士好爭上徳不徳下徳
執徳執著之者不名道徳
　遵儒書不爭之言行釋經无爭之行此一
　法岀於无法洞觀冥契是名上士也下士
　則不然下士之心好勝常自滿自見是自
　矜伐致爭之由也讒有微善執為己德吾
　必謂之无也上士返是上士晦徳以謙自
　牧不自見是不自矜伐夫惟不爭故天下
　莫能與之爭太上所謂上德不德是以有
　徳即此義也執著之者徳尚不眀何以明
　道哉
衆生所以不得眞道者爲有妄心既有妄心
即驚其神旣驚其神即著萬物旣著萬物即
生貪求旣生貪求即是煩惱煩惱妄想憂苦
身心便遭濁辱流浪生死常沉苦海永失眞
道
　下士好爭執德爲有妄心所以然也古徳
　云常滅妄心不滅照心一切不止之心皆
　妄心也一切不動之心皆照心也妄想一
　萌邪正分樞機一發榮辱判可不勉哉妄
　心不止生種種差别因縁至於涉穢途觸
　禍機落隂趣未有不始於妄心也學道之
　士固當謹始始若不謹焉得有終妄念始
　萌不自知覺神爲心役心爲物牽縱三尸
　之熾盛爲六慾之擾攘宣得不著物耶著
　物之故貪求心生旣生貪求即是煩惱妄
　想種種相縁无由解脱至於憂苦身心便
　遭濁辱流浪生死常沉苦海永失眞道良
　可悲哉所以妄想之心輸迴之根本也衆
　生所以不得眞道者爲妄想心不滅所以
　然也
眞常之道悟者自得得悟道者常清靜矣
　見在此身亦從妄想中來身生而後有情
　緑情縁而後有憂苦妄増縁起直入輪迴
　前无始而後无终者舉世皆然惟悟道者
　照心常存照破種種縁相皆是妄幻勿令
　染著照心既存妄心无能爲也久久純熟
　決定證清靜身作是見者眞常之道得矣
　所謂照心者即天心也眞常者即無妄也
　了悟此心則有妄之心復矣无妄之道成
　矣无妄所以次復也易曰復其見天地之
　心乎到這裏纎芥幽微悉皆先照至於如
　如不動了了常知至覺至靈常清常靜眞
　常之道至是盡矣聖人之能事畢矣


太上老君説常清静經註





