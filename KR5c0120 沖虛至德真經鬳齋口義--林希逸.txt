#+TITLE: 沖虛至德真經鬳齋口義--林希逸
#+DATE: 2016-06-11 12:27:05
#+SOURCE: github.com/kanripo/KR5c0120 master 9e811cf6                
沖虚至德眞經鬳齋口義卷之一
　　　　鬳齋林希逸
　　　天瑞第一(此篇專言天理以/其可貴故曰瑞)
子列子居鄭圃四十年人無識者國君卿大
夫眎之猶衆庶也國不足將嫁於衛弟子曰
先生往無反期弟子敢有所謁先生將何以
教先生不聞壺丘子林之言乎
　鄭之有原圃猶秦之有具囿也見左氏列
　子居鄭圃之側嫁往也旅行曰嫁曰喪皆
　方言也壺丘子林列子事之故弟子問以
　其師之言云何
子列子笑曰壺子何言哉雖然夫子嘗語伯
昏瞀人吾側聞之試以告女
　何言者謂此非言可傳也夫子壺丘也瞀
　人壺丘之友也側聞者立於師之側而聞
　之也先曰何言而方告之蓋欲知其不言
　之言妙於有言也
其言曰有生不生有化不化不生者能生生
不化者能化化生者不能不生化者不能不
化故常生常化常生常化者無時不生無時
不化陰陽爾四時爾不生者疑獨不化者往
復其際不可終疑獨其道不可窮
　有生者生於不生有化者原於不化不生
　不化乃能生其生化其化此即造化是也
　不能不生不能不化者萬物是也造化無
　生無化故常生常化無時者即常字也但
　其文如此發揮爾陰陽四時指造化而言
　也下兩爾字乃是實前面不生不化之說
　疑獨者如老子所謂似萬物之宗象帝之
　先獨者極高極妙而無鄰之意疑者似是
　似非而不可形容之意往復即陰陽四時
　之代謝也無有盡時故曰其際不可終疑
　獨者造化也恍兮惚兮似有物而無物故
　曰其遒不可窮
黄帝書曰谷神不死是謂玄牝玄牝之門是
謂天地之根綿綿若存用之不勤
　此老子全章之文而曰黃帝書則知老子
　之學亦有所傳但其書不得盡見老子第
　六章中精則實神則虚谷者虚也谷神者
　虚中之神者也言人之神自虚中而出故
　常存而不死玄遠而無極者也牝虚而不
　實者也此二字只形容一箇虚字天地亦
　自此而出故曰根綿綿不已不絶之意若
　存者若有若無也用於虚無之中故不勞
　而常存即老子所謂虚而不屈動而愈出
　是也晦翁曰至妙之理有生生之意存焉
　此語亦好但其意亦近於養生之論此章
　雖可以爲養生之用而老子初意實不專
　主是也故列子舉此以證其不生不化之
　說
故生物者不生化物者不化自生自化自形
自色自智自力自消自息謂之生化形色智
力消息者非也
　生物者不生言其不容心於生也化物者
　不化言其不容力於化也盈天地之間無
　非自然而然形者色者人與物也智者力
　者就人中分别也消者息者窮達死生得
　喪也自然而然者生而非生化而非化形
　而非形色而非色消而非消息而非息初
　無定名初無實迹若以定名實跡求之則
　非矣不曰無定名無實迹只下一謂字自
　是竒特
子列子曰昔者聖人因陰陽以統天地夫有
形者生於無形則天地安從生
　此一篇先頓一箇壺字何言哉在前既說
　一段了於此又再說一段何言哉三字自
　有深意莊子曰終日言而未嘗言與此意
　同
故曰有太易有太初有太始有太素太易者
未見氣也太初者氣之始也太始者形之始
也太素者質之始也
莊子曰有始也者有未始有始也者有未
　始有夫未始有始也者其言自妙此書又
　分作四箇名字亦只是莊子之意形總言
　也質隨物之質也氣生形者未見氣者無
　極而有極也莊子曰氣雜於芒忽之間而
　有形此又就氣上添一層此易字莫作儒
　書易字看易即變也變即化也太易即大
　造化也形爲始質爲素今之工匠家所謂
　胎素即此素字
氣形質具而未相離故曰渾淪渾淪者言萬
物相渾淪而未相離也視之不見聽之不聞
循之不得故曰易也易無形埒易變而爲一
一變而爲七七變而爲九九變者究也乃復
變而爲一一者形變之始也
　上面既說四箇太字就此又把形氣質總
　之此不特言理之妙亦是作文機軸文章
　無此機軸則不見斡旋之妙氣形質具而
　未相離只是未見氣之始於未見氣之始
　則但見其渾渾淪淪然萬物相渾淪總三
　才而言之不比他處說萬物字也循者求
　也氣既未見則何所視何所聽何所求故
　易者即太易也即此一句而觀則知形氣
　質具而下只是發明太易兩字無形埒者
　言無形迹也變而爲一者氣變而後有太
　極也有太極而後有陰陽五行故曰一變
　而爲七陰陽二與五行共爲七也少陰老
　陰之數八與六少陽老陽之數七與九此
　所謂九者即乾數之極也或以七言少陽
　九言老陽則非此書之意九者復變而爲
　一蓋言物極則變也有必歸於無也無能
　生有故曰一者形變之始究極也
清輕者上爲天濁重者下爲地沖氣和者爲
人故天地含精萬物化生
　陽氣輕清而上爲天陰氣濁重而下爲地
　陰陽之氣和合而爲人沖亦和也天地之
　生物亦是合陰陽之精而後化化生生也
　故曰獨陰不生獨陽不成
子列子曰天地無全功聖人無全能萬物無
全用故天職生覆地職形載聖職教化物職
所宜然則天有所短地有所長聖有所否物
有所通何則生覆者不能形載形載者不能
教化教化者不能違所宜宜定者不出所位
故天地之道非陰則陽聖人之教非仁則義
萬物之宜非柔則剛此皆隨所宜而不能出
所位者也
　此一段十分正當之論其大意只謂雖天
　地亦不能盡造化之用而况人物乎天能
　生物能覆物地能成形能載物各有所能
　是無全功矣聖居天地之間而職教化之
　事隨萬物之所宜而各職其職聖有所否
　物有所通言聖人或有所不能而物能之
　者教化不能違所宜如忠質文之隨時九
　德之隨其性皆是不能違所宜也物之所
　宜各有一定如曲者不可以爲直小者不
　可以爲大鹹者不可以爲酸凉者不可以
　爲熱是不出其所位也陰陽剛柔仁義易
　大傳分作天地人說此又分作天地聖人
　萬物說亦自有理
故有生者有生生者有形者有形形者有聲
者有聲聲者有色者有色色者有味者有味
味者生之所生者死矣而生生者未嘗終形
之所形者實矣而形形者未嘗有聲之所聲
者聞矣而聲聲者未嘗發色之所色者彰矣
而色色者未嘗顯味之所味者嘗矣而味味
者未嘗呈皆無爲之職也
　有生有形有聲有色有味指天地間萬物
　而言也生生形形聲聲色色味味造化也
　職主也無爲造化也不生者生其所生無
　形者形其所形以至色其所色聲其所聲
　味其所味皆造化之所職如此下得來又
　自奇特
能陰能陽能柔能剛能短能長能圓能方能
生能死能暑能凉能浮能沈能宫能商能出
能没能玄能黄能甘能苦能羶能香無知也
無能也而無不知也而無不能也
　二十四箇能字只是造物兩字造化之妙
　雖若無知無能而無所不知無所不能此
　段又好
子列子適衛食於道從者見百歲髑髏攓蓬
而指顧謂弟子百豐曰唯予與彼知而未嘗
生未嘗死也此過養乎過歡乎種有幾若鼃
爲鶉得水爲㡭得水土之際則爲鼃嬪之衣
生於陵屯則爲陵舄陵舄得欝栖則爲爲足
烏足之根爲蠐螬其葉爲胡蝶胡蝶胥也化
而爲蟲生竈下其狀若脱其名曰駒掇駒掇
千日化而爲鳥其名曰乾餘骨乾餘骨之沫
爲斯彌斯彌爲食醯頤輅食醯頤輅生乎食
醯黄軦食醯黄軦生乎九猷九猷生乎瞀芮
瞀芮生乎腐蠸
　此段與莊子同但中間又添數語食於道
　傍見蓬草之中有此枯髑髏而指之以語
　弟子百豐其名也未嘗生未嘗死無生無
　死也彼指髑髏也子則列子自謂也過養
　過歡二句莊子曰若果養乎子果歡乎其
　語意甚深此書去若予二字以果爲過恐
　聲之訛也若如此說别謂此其死者生前
　自養過當乎歡樂過當乎理雖亦通殊無
　意味若如莊子之意則曰若果知人生之
　所以自養者乎我果知死後寂滅之樂者
　乎若指髑髏子乃自謂也生而飲食曰養
　死以寂滅爲樂却如此倒說乃是弄奇筆
　處種有幾者言天地之間物之生生種各
　不同却皆就至微底說不是以小喻大蓋
　言雖大無異於小也便是無細無大無貴
　無賤之意其意固止如此而文字之妙絶
　出千古整齊中不整齊不整齊中整齊如
　看飛雲斷鴈如看孤峰斷坂愈讀愈好此
　書中間又添數句便覺不及莊子若鼃爲
　鶉鼃化爲鶉也鼃即蛙也此四字莊子所
　無亦與下句不相入㡭者水上塵垢初生
　苔而未成也亦有絲縷相縈之意但其爲
　物甚微耳鼃蠙之衣即青苔也水土之際
　水中附岸處也附岸處例多而厚故曰衣
　此兩句說了箇青苔却又就陵屯上說來
　陵屯田野中高處也陵舄車錢草也鬱栖
　糞壤也車錢草生糞壤之中則變而爲鳥
　足草烏足之根又化而爲蠐螬烏足之葉
　又化爲胡蝶蠐螬蝎虫也胥胡蝶之别名
　也就胡蝶下添此一句尤奇此下又說化
　生者竈下之虫化而生者名爲駒掇軟而
　無皮無殻故曰若脱如今柑虫然駒掇之
　虫又化而爲烏乾餘骨鳥名也其口之流
　沫又化爲斯彌斯彌虫也食醯蠛蠓也頤
　輅黃軦皆虫名也此處比莊子多三箇食
　醯字恐亦傳寫之誤九猷瞀芮腐蠸亦虫
　名也莊子於此却省數字其意蓋謂萬物
　變化生生不窮無有盡時也
羊肝化爲地皋馬血之爲轉燐也人血之爲
野火也鷂之爲鸇鸇之爲布穀布穀乆復爲
鷂也燕之爲蛤也田鼠之爲鶉也杇瓜之爲
魚也老韭之爲莧也老羭之爲猨也魚卵之
爲蠱亶爰之獸自孕而生曰類河澤之鳥視
而生曰鶂純雌其名大腰純雄其名穉蜂
　此數行乃莊子所無中間又有數也字文
　勢亦不類然亦皆爲物化之事如月令雀
　化爲蛤鷹化爲鳩此天地間自然之理必
　有之事老羭爲猨如老鼠之爲蝙蝠也亶
　爰獸名也出山海經其狀若狸而有髮自
　孕者無牡而皆牝也今人說海中女人國
　亦然類者其名也鶂即莊子所謂雄嗚上
　風雌鳴下風相視而風化者也大腰龜鼈
　之屬純雌而無雄蜂則純雄而無雌也穉
　小也蜂之在房只呪而化其尾有刺獨爲
　王者無之或云此蟲以衆陽而宗陰陰爲
　君也
思士不妻而感思女不夫而孕后稷生乎巨
跡伊尹生乎空桑
　此四句又就人中變化者言之
厥昭生乎濕醯雞生乎酒
　此兩句又就食物中易見者言之
羊奚比乎不筍乆竹生青寧青寧生程程生
馬馬生人人乆入於機萬物皆出於機皆入
於機
　自此以下却與莊子同若就莊子觀之上
　面一截說了却把箇至怪底結殺此是其
　立意驚駭世俗處非實話也今添入思士
　思女等語却渾雜了羊奚草名也草之似
　竹而不生筍者曰不筍乆竹筍則可食此
　不可食也青寧虫也程亦虫也馬亦草名
　也如今所謂馬齒菜馬藍草也人亦草名
　也如今所謂人參人面子也分明是用許
　多草名却把馬與人字說故意爲詭怪名
　字前後解者皆以爲未詳是千萬世之人
　爲其愚弄看不破也萬物之變化化生生
　何所不有入於機者言歸於盡也出機入
　機即是出入死生也便是火傳也不知其
　盡也(至樂篇)
　嘗疑列子非全書就此段看得愈分曉蓋
　自秦而下書多散亡求而後出得之有先
　後存者有多寡至校讎而後定校讎之時
　已自錯雜及典午中原之禍書又散亡至
　江南而復出所以多有偽書雜乎其間如
　關尹子亦然好處儘好雜處儘雜此書第
　一篇前頭數段極妙無可疑者中間未免
　爲人所雜然其文字精粗亦易見也
黄帝書曰形動不生形而生影聲動不生聲
而生響無動不生無而生有形必終者也天
地終乎與我偕終終進乎不知也道終乎本
無始進乎本不乆有生則復於不生有形則
復於無形不生者非本不生者也無形者非
本無形者也
　形動生影聲動生響此兩句自好其意蓋
　以喻無之生有也生之有者皆自無而始
　則凡有必歸於無有形者必有終天地亦
　形也安得而不與我偕終乎若以爲天地
　終於有盡則又非我之所能知故曰終進
　乎不知也進盡也以盡爲進聲之訛也本
　無始則無終矣本不乆則無盡矣不乆者
　變化而不暫停也有生者必歸於不生蓋
　不生者生之也有形者必歸於無形蓋無
　形者形之也本不生者則無不生之名本
　無形者則無無形之名謂之不生謂之無
　形已離其眞矣故曰不生者非本不生者
　也無形者非本無形者也
生者理之必終者也終者不得不終亦如生
者之不得不生而欲恒其生畫其終惑於數
也精神者天之分骨骸者地之分屬天清而
散屬地濁而聚精神離形各歸其眞故謂之
鬼鬼歸也歸其眞宅黄帝曰精神入其門骨
骸反其根我尚何存
　此段正言生死之理說得自是分曉死生
　常理也而貪生者常欲求生畫止也畫其
　終欲止而不終也惑於數言爲長短之數
　所惑也精神屬於天骨骸屬於地圓覺四
　大之說也分者分與之也入其門言歸其
　所自出之地也反其根言反其所始之地
　也精神骨骸既各復其初則今者之我尚
　何存乎此即圓覺所謂今我法身當在何
　處也朱文公於此謂釋氏剽竊其說恐亦
　不然從古以來天地間自有一種議論如
　此原壤即此類人物佛岀於西方豈應於
　此剽竊詆之太過則不公矣
人自生至終大化有四嬰孩也少壯也老耄
也死亡也其在嬰孩氣專志一和之至也物
不傷焉德莫加焉其在少壯則血氣飄溢欲
慮充起物所攻焉德故衰焉其在老耄則欲
慮柔焉體將休焉物莫先焉雖未及嬰孩之
全方於少壯間矣其在死亡也則之於息焉
反其極矣
　血氣未定方剛既衰聖人分作三截今此
　分作四段莊子曰大塊載我以形勞我以
　生逸我以老息我以死亦分作四截嬰孩
　之和老子形容至矣血氣飄溢即聖人所
　謂方剛也欲慮充起即勞生之事也欲富
　欲貴欲也思前筭後慮也充盛也起不可
　遏也外物攻其心則嬰孩之時所謂和德
　者衰矣既老則欲慮雖有而不能自强莊
　子謂之逸以老此謂體將休意同而辭異
　爾物莫先者言不能與物爭先自然放退
　雖未及嬰孩與物無傷之時而比之少壯
　爲物所攻之日則有間矣至於形氣既盡
　反而歸其所即莊所謂息我以死也極者
　太極之極也前所謂形變之始也
孔子遊於太山見榮啓期行乎郕之野鹿裘
帶索鼓琴而歌孔子問曰先生所以樂何也
對曰吾樂甚多天生萬物唯人爲貴而吾得
爲人是一樂也男女之别男尊女卑故以男
爲貴吾既得爲男矣是二樂也人生有不見
日月不免襁褓者吾既己行年九十矣是三
樂也貧者士之常也死者人之終也處常得
終當何憂哉孔子曰善乎能自寬者也
　榮姓也啓期名也以鹿皮爲裘以索爲帶
　天地之性人爲貴於物也人類之中男貴
　於女三樂之說近人情之論也此章誨人
　以貧富死生之理故如此寓言能自寬者
　以其非見道而能推物理以自寬也杜詩
　所謂江上小堂巢翡翠隴邊高塚卧麒麟
　細推物理須行樂何用浮名絆此身便是
　此章之意
林類年且百歲底春被裘拾遺穗於故畦並
歌並進孔子適衛望之於野顧謂弟子曰彼
叟可與言者試往訊之子貢請行逆之隴端
面之而嘆曰先生曾不悔乎而行歌拾穗林
類行不留歌不輟子貢叩之不已乃仰而應
曰吾何悔邪子貢曰先生少不勤行長不競
時老無妻子死期將至亦有何樂而拾穗行
歌乎林類笑曰吾之所以爲樂人皆有之而
反以爲憂少不勤行長不競時故能壽若此
老無妻子死期將至故能樂若此子貢曰壽
者人之情死者人之惡子以死爲樂何也林
類曰死之與生一往一反故死於是者安知
不生於彼故吾知其不相若矣吾又安知營
營而求生非惑乎亦又安知吾今之死不愈
昔之生乎子貢聞之不喻其意還以告夫子
夫子曰吾知其可與言果然然彼得之而不
盡者也
　底春當在春時也並歌並進言且行且歌
　也少不勤行言少不學而無聞於人也長
　不競時言其不能爭名爭利於世也子貢
　以此譏之而林類以爲我惟不勤行惟不
　競時故有如此之壽使其勞力勞心以爭
　身外之名利則將中道夭矣子貢林類寓
　言而名之也死之與生一往一返言自生
　而死猶往之必返死於是者安知不生於
　彼此便是佛家今生來生前身後身之說
　也吾知其不相若者言今生安知不勝於
　來生後身安知不勝於前身也今之死不
　愈昔之生即莊子弱喪不知歸之說得之
　而不盡者言其得死生之理而未盡其妙
　也列子之書皆尊敬孔子故其寓言之中
　多借孔子以爲說不知果出於列子否耶
子貢倦於學告仲尼曰願有所息仲尼曰生
無所息子貢曰然則賜息無所乎仲尼曰有
焉耳望其壙睪如也宰如也墳如也鬲如也
則知所息矣子貢曰大哉死乎君子息焉山
人伏焉仲尼曰賜汝知之矣人胥知生之樂
未知生之苦知老之億未知老之佚知死之
惡未知死之息也
　倦於學者學而未得其要勞心已乆故有
　厭倦之意息止也吾見其進未見其止是
　也子貢倦於學而求所止之地夫子乃以
　生無所息告之此列子借聖賢之名因進
　止之說而明死生之理也生無所息者言
　有形於此其生必勞何時可息必死而後
　可息也子貢未曉故再有息無所之問而
　夫子乃以壙墳之事答之睪宰墳鬲皆形
　容其突起之貌君子以此而自息小人之
　心雖貪戀不已至此亦不容不伏也據此
　一段雖爲貪生惡死者設然今襌家有死
　心之論有夭死人却活之語此中又有深
　意非徒曰生死而已
晏子曰善哉古之有死也仁者息焉不仁者
伏焉死也者德之徼也古者謂死人爲歸人
夫言死人爲歸人則生人爲行人矣行而不
知歸失家者也一人失家一世非之天下失
家莫知非焉有人去鄉土離六親廢家業遊
於四方而不歸者何人哉世必謂之爲狂蕩
之人矣又有人鍾賢世矜巧能修名譽誇張
於世而不知己者亦何人哉世必以爲智謀
之士此二者胥失者也而世與一不與一唯
聖人知所與知所去
　仁者不仁者即君子小人之語徼者歸也
　言德必至於死而後定也此即反眞歸根
　之意故舉死生之大以明之失家即弱喪
　之論鍾重也賢形也世生也三字皆傳聲
　之訛只是重形生重形生者以身爲貴也
　世人皆以狂蕩爲非故不與之而反取智
　謀之士殊不知智謀亦非也聖人之去取
　則以道爲主故曰知所與知所去
或謂子列子曰子奚貴虚列子曰虚者無貴
也
　貴虚者以虚爲尚也無貴者虚之名亦無
　之又何貴尚之有
子列子曰非其名也莫知靜莫如虚靜也虚
也得其居矣取也與也失其所矣事之破䃣
而後有舞仁義者弗能復也
　非其名者言有名即非也老子曰可名非
　常名是也曰虚曰靜則無迹矣亦無名矣
　無名無迹則得其所居纔有取與分別則
　失其所居矣大道破碎而後有仁義之名
　破䃣者破碎也言今世之士至於破碎大
　道而以仁義爲舞弄則眞淳質樸之風不
　可得而復反矣舞仁義如今人所謂舞文
　弄法也
粥熊曰運轉亡已天地密移疇覺之哉故物
損於彼者盈於此成於此者虧於彼損盈成
虧隨世隨死往來相接間不可省疇覺之哉
凡一氣不頓進一形不頓虧亦不覺其成不
覺其虧亦如人自世至老貌色智態亡日不
異皮膚爪髮隨世隨落非嬰孩時有停而不
易也間不可覺俟至後知
　粥熊借古賢人之名也天地之間運轉無
　已天一日行一周地有四游升降無一息
　之停似人居其間而不自覺譬如身在舟
　中舟行人不知也天地之轉移誰得而覺
　之密者言其不可見物之有損有盈有成
　有虧亦密行於天地之間而人不覺死生
　之往來循環相接而不已無間隙之可省
　見川閲水以成川水滔滔而長逝世閲人
　以成世人冉冉以行暮人何世而不新世
　何人而能故正是此意隨世即隨生也寒
　暑往來以漸而進故曰一氣不頓進高岸
　爲谷深谷爲陵下至一物一器之微亦漸
　漸而虧損故曰一形不頓虧惟其不頓故
　人亦不覺不頓者不驟也人之自少至老
　亦然亦無間隙之可見必時至而後知故
　曰間不可覺俟至後知態體態也智意見
　也
杞國有人憂天地崩墜身亡所寄廢寢食者
又有憂彼之所憂者因往曉之曰天積氣耳
亡處亡氣若屈伸呼吸終日在天中行止柰
何憂崩墜乎其人曰天果積氣日月星宿不
當墜邪曉之者曰日月星宿亦積氣中之有
光耀者只使墜亦不能有所中傷其人曰柰
地壞何曉者曰地積塊耳充塞四虚亡處亡
塊若躇步跐蹈終日在地上行止柰何憂其
壞其人舍然大喜曉之者亦舍然大喜長廬
子聞而笑之曰虹霓也雲霧也風雨也四時
也此積氣之成乎天者也山嶽也河海也金
石也水火也此積形之成乎地者也知積氣
也知積塊也奚謂不壞夫天地空中之一細
物有中之最巨者難終難窮此固然矣難測
難識此固然矣憂其壞者誠爲大遠言其不
壞者亦爲未是天地不得不壞則會歸於壞
遇其壞時奚爲不憂哉子列子聞而笑曰言
天地壞者亦謬言天地不壞者亦謬壞與不
壞吾所不能知也雖然彼一也此一也故生
不知死死不知生來不知去去不知來壞與
不壞吾何容心哉
　屈伸呼吸與天中之氣相應則人亦積氣
　中之自然者也日月星宿之光亦自此氣
　而出只使猶曰但使也政使也四虚四方
　太虚之外也躇歩躊蹰也跐蹈踐蹈也此
　言除太虚之外其内皆爲積塊也奚謂不
　壞者言積則必散安得不壞此段之意蓋
　謂天本積氣地本積塊必有壞時故設爲
　此語以形容之易曰乾坤毁則無以見道
　聖人亦有此意但不言耳太虚之中无形
　无極天地之在其間亦細物耳但以人之
　所見有物者而觀之則爲有中之最巨此
　兩句亦好難終難窮難測難識者言人不
　可得而知也末後一轉却曰來不知去去
　不知來蓋以學道之人不當容心於有無
　去來也今之襌家却出於此後面一轉
舜問乎烝曰道可得而有乎曰汝身非汝有
也汝何得有夫道舜曰吾身非吾有孰有之
哉曰是天地之委形也生非汝有是天地之
委和也性命非汝有是天地之委順也孫子
非汝有是天地之委蜕也故行不知所往處
不知所持食不知所以天地强陽氣也又胡
可得而有邪
　委聚也四大假合而爲此身故曰委形陰
　陽成和而萬物生故曰生者委和也順理
　也性命在我即造化之理故曰委順人世
　相代如蟬蜕然故曰子孫委蜕也不知所
　持無執着處也强陽氣即生氣也動者爲
　陽人之行處飲食皆此氣之動爲之皆非
　我有也圓覺所謂今者妄身當在何處便
　是此意此段與莊子知北遊篇同但烝字
　莊子作丞是也此必傳寫之誤然謂之丞
　者亦寓言之名
齊之國氏大富宋之向氏大貧自宋之齊請
其術國氏告之曰吾善爲盜始吾爲盜也一
年而给二年而足三年大穰自此以往施及
州閭向氏大喜喻其爲盜之言而不喻其爲
盜之道遂踰垣鑿室手目所及亡不探也未
及時以臟獲罪没其先居之財向氏以國氏
之謬己也往而怨之國氏曰若爲盜若何向
氏言其狀國氏曰嘻若失爲盜之道至此乎
今將告若矣吾聞天有時地有利吾盜天地
之時利雲雨之滂潤山澤之産育以生吾禾
殖吾稼築吾垣建吾舍陸盜禽獸水盜魚鼈
亡非盜也夫禾稼土木禽獸魚鼈皆天之所
生豈吾之所有然吾盜天而無殃夫金玉珍
寳穀帛財貨人之所聚豈天之所與若盜之
而獲罪孰怨哉向氏大惑以爲國氏之重罔
已也遇東郭先生問焉東郭先生曰若一身
庸非盜乎盜陰陽之和以成若生載若形況
外物而非盜哉誠然天地萬物不相離也仞
而有之皆惑也國氏之盜公道也故亡殃若
之盜私心也故得罪有公私者亦盜也亡公
私者亦盜也公公私私天地之德知天地之
德者孰爲盜耶孰爲不盜耶
　未及時者未能數時也先居先世所居積
　者也謬己欺己也往而怨之往見之而出
　怨言也時利天時地利也滂潤浸潤也禾
　稼土木禽獸魚鼈皆天所生在外者也一
　身之陰陽亦豈我有此亦天地爲之也誠
　者信然也天地萬物不相離者物物皆出
　於天地無一物可離於天地也仞與認同
　認以爲已有者愚惑之見也此章之意蓋
　言人在天地之間皆盜竊天地之所有以
　爲其生故如此形容所以爲異端之學天
　時地利以至禽獸魚鼈皆天地之所有人
　盜而用之聖人則曰用天之道分地之利
　列子却如此鼓舞其言柳子厚天說之喻
　亦原於此末後一轉亦與前段同公道人
　人所同者也私道非人所同也在人之論
　則有公私在天地之德則無公私公者自
　公亦天地爲之也私者自私亦天地爲之
　也以天地之德觀之則盜與不盜皆爲有
　心者也此意蓋謂善善惡惡若出於有心
　則善亦爲惡矣老子曰天下皆知美之爲
　美斯惡已正是此意比等處似非列子本
　書


沖虚至徳眞經鬳齋口義卷之一











沖虚至德眞經鬳齋口義卷之二尅二
　　　　鬳齋林希逸
　　　黃帝第二
黄帝即位十有五年喜天下戴己養正命娛
耳目供鼻口焦然肌色皯(居按/切)黣昏然五情
爽惑又十有五年憂天下之不治竭聰明進
智力營百姓焦然肌色皯黣(眉回/切)昏然五情
爽惑黃帝乃喟然讚曰朕之過淫矣養一己
其患如此治萬物其患如此於是放萬機舍
官寢去直侍徹鍾懸減厨膳退而間居大庭
之館齋心服形三月不親政事晝寢而夢遊
於華胥氏之國華胥氏之國在弇州之西台
州之北不知斯齊國幾千萬里蓋非舟車足
力之所及神游而已其國無帥長自然而已
其民無嗜慾自然而已不知樂生不知惡死
故無夭殤不知親己不知疏物故無愛憎不
知背逆不知向順故無利害都無所愛惜無
所畏忌入水不溺入火不熱斫撻無傷痛指
擿無痟(音/簫)癢乗空如履實寢虚若處牀雲霧
不硋(與礙/同)其視雷霆不亂其聽美惡不滑其
心山谷不躓其步神行而已黄帝既寤怡然
自得召天老力牧太山稽告之曰朕閒居三
月齋心服形思有以養身治物之道弗獲其
術疲而睡所夢若此今知至道不可以情求
矣朕知之矣朕得之矣而不能以告若矣又
二十有八年天下大治幾若華胥氏之國而
帝登假百姓號之二百餘年不輟
　此言華胥之國亦與莊子山木篇建德之
　國其意一同蓋言黃帝之治天下始於有
　心而終至於無心始於有爲而終至於無
　爲也正命性命也以性爲正音之訛也肌
　色焦然言其皴黑而瘦也昏然言其五情
　爽亂迷惑而昏也五情喜怒哀樂欲也讚
　合作嘆淫矣者言其已甚如水之浸淫然
　注家以淫當作深直侍者使令之人也懸
　鍾架也大庭猶大内也服形猶今人言服
　氣也淮南云正西曰弇州西北曰台州此
　言九州之外猶佛言西渠泥南閻浮也斯
　離也齊國中州也斯齊國言去中州千萬
　里也自然無心也無向背逆順言其心無
　取舍也入水不溺入火不熱無入而不自
　得也斫撻無傷痛指擿無痟癢言其雖有
　形猶無形也硋與礙同神行者其行無迹
　也天老力牧泰山稽黃帝三臣名也登假
　者猶言登遐也假當作遐莊子中多有此
　意以此列子比莊子人謂勝之恐亦未然
列姑射山在海河洲中山上有神人焉吸風
飲露不食五穀心如淵泉形如處女不偎不
愛仙聖爲之臣不畏不怒原慤爲之使不施
不惠而物自足不聚不斂而己無愆陰陽常
調日月常明四時常若風雨常均字育常時
年穀常豐而土無札傷人無夭惡物無疵癘
鬼無靈響焉
　此段之語多與莊子同其意只形容無爲
　之治而已心如淵泉者言如止水也不偎
　不偎曲也與不愛同不畏不怒言其和也
　不施不惠無所與也不聚不斂無所取也
　物既自足而我無所愆愆欠闕也字育禽
　獸生育也札傷疾瘧也物無疵癘無疾痛
　也鬼無靈響言無妖異也靈怪影響皆鬼
　之妖也與莊子逍遥游篇同
列子師老商氏友伯高子進二子之道乗風
而歸尹生聞之從列子居數月不省舍因間
請蘄其術者十反而十不告尹生懟而請辭
列子又不命尹生退數月意不已又往從之
列子曰女何去來之頻尹生曰曩章戴有請
於子子不我告固有憾於子今復脱然是以
又來列子曰曩吾以汝爲達今汝之鄙至此
乎姬將告女所學於夫子者矣自吾之事夫
子友若人也三年之後心不敢念是非口不
敢言利害始得夫子一盻而已五年之後心
庚念是非口庚言利害夫子始一解顔而笑
七年之後從心之所念庚無是非從口之所
言庚無利害夫子始一引吾並席而坐九年
之後橫心之所念横口之所言亦不知我之
是非利害歟亦不知彼之是非利害歟亦不
知夫子之爲我師若人之爲我友内外進矣
而後眼如耳耳如鼻鼻如口無不同也心凝
形釋骨肉都融不覺形之所倚足之所履隨
風東西猶木葉榦殻竟不知風乗我邪我乗
風乎今女居先生之門曾未浹時而懟憾者
再三汝之片體將氣所不受汝之一節將地
所不載履虚乗風其可幾乎尹生甚怍屛息
良乆不敢復言
　不省舍言不歸宿也懟怨恨也以十請而
　不告欲辭歸也不命之退聽其自去也又
　往從之去而復來也章戴尹生之名也姬
　音居聲之訛也夫子指老商是也若人指
　伯高子也三年而心無是非之念口無是
　非之言者以靜默自守恐自動也庚者更
　也向也去是非利害之念絶是非利害之
　言今復有之而此心已定無不出於正也
　從聽從也所念所言皆聽其自然而無容
　心於是非利害之間是心與理一無復决
　擇也橫縱也縱心所念不涉思惟也縱口
　所言横說竪說皆可也放縱自由不復知
　有是非利害則心與理化而忘之矣此四
　節正學道工夫次第也在内既與理化則
　動容周旋之間亦與俱化故曰内外俱進
　矣至如眼耳鼻口無不同者此化而忘之
　之時也釋氏謂之六用一源亦是此意也
　幹身也幹殻即蟬身之殻也木葉幹殻言
　不知有其身也忘其身而後可以乗風也
　汝之懟憾如此是身心之累未忘則片體
　一節天地且不能受載況渾身乎此章蓋
　言其御風之學必至於視身如無而後可
　也此非虚言唯學道者方知此語之爲實
　也
列子問關尹曰至人潜行不空蹈火不熱行
乎萬物之上而不慓請問何以至於此關尹
曰是純氣之守也非智巧果敢之列姬魚語
女凡有貌像聲色者皆物也物與物何以相
遠也夫奚足以至乎先是色而已則物之造
乎不形而止乎無所化夫得是而窮之者焉
得而正焉彼將處乎不深之度而藏乎無端
之紀游乎萬物之所終始一其性養其炁含
其德以通乎物之所造夫若是者其天守全
其神無卻物奚自入焉
　關尹名喜見老子者此非師友相傳之言
　則是借其名以爲說關尹子自有書雖其
　書爲後人所雜而中間絶到之語非諸子
　所及也潜行不空言行於空中如實地也
　萬物之上言其高也純氣之守今養生之
　學者亦如之守以無心則可非智巧所及
　非果敢之勇所能也莊子達生篇亦有此
　語此是其一宗學問相傳之語却是一件
　大條貫姬居也魚吾也音之訛也像貌聲
　色有形之物也若皆囿於有形之間則何
　以相遠惟無心則超乎萬物之上也先者
　造化之始也奚足以至乎先言囿於有形
　則不足以知造化之始也前言貌像聲色
　此只言是色而已四字之中只掇一字文
　法也不形者未見氣之先也無所化者造
　化未萌之始也造者物之所自岀也止者
　在也若未知不形無所化之妙但以得於
　物者而窮之焉得爲至到之見乎正者極
　至之謂也不深之度謂只在面前至淺近
　而人不見也無端無始也度法也紀統也
　言此即目前之法而却不知所始也藏隱
　而不知也如夫子以我爲隱也萬物之終
　始物之所造皆造化也一其性養其氣含
　其德只是純一靜定而已以理言則爲性
　以生言則爲氣以得之於己者則爲德其
　天守全言其純一者不汨也無退郤者定
　也純一而定則外物皆不得以動之故曰
　物奚自入焉
夫醉者之墜於車也雖疾不死骨節與人同
而犯害與人異其神全也乗亦弗知也墜亦
弗知也死生驚懼不入乎其胸是故遻物而
不慴彼得全於酒而猶若是而況得全於天
乎聖人藏於天故物莫之能傷也
　此數語與莊子同犯害即墜也乗車之時
　與墜車之時皆醉而不知無所恐懼故其
　神全惟其神全雖有所傷而病亦不至死
　𨕬物不爲物所迕也不慴不懼也藏於天
　無心而忘己也故以此喻之此數語極爲
　精密
列禦寇爲伯昏無人射引之盈貫措盃水其
肘上發之鏑矢復沓方矢復寓當是時也猶
象人也伯昏無人曰是射之射非不射之射
也當與汝登高山履危石臨百仞之淵若能
射乎於是無人遂登高山履危石臨百仞之
淵背逡巡足二分垂在外揖禦寇而進之禦
寇伏地汗流至踵伯昏無人曰夫至人者上
闚青天下潜黄泉揮斥八極神氣不變今汝
怵然有恂曰之志爾於中也殆矣夫
　此段與莊子田子方篇全同引之盈貫開
　弓而至滿也前手直而持平可以致一盃
　水於其肘上言定也發射也適去也沓重
　也又也矢方去而矢又在弦上沓於弦上
　者纔去而方來之矢又寓於弦上矣此言
　一箭接一箭如此其神速也象人木偶人
　也背逡巡者言面向高山背臨深淵退而
　未已之意故曰逡巡三分其足一半在岸
　二分垂於虚處可謂危之至而伯昏能之
　者即所謂純氣之守也履地而射射之常
　也故曰非不射之射也神能守一則雖上
　闚青天下至黃泉揮斥乎八極其心亦無
　所變動若於險夷境界怵猶然而恂其目
　則是未知至人之學也以此爲射而欲求
　中的之精義亦難矣故曰爾於中也殆矣
　哉怵懼也恂動也恂目動目也殆難之意
　也
范氏有子曰子華善養私名舉國服之有寵
於晋君不仕而居三卿之右目所偏視晋國
爵之口所偏肥晋國黜之遊其庭者侔於朝
子華使其俠客以智鄙相攻强弱相淩雖傷
破於前不用介意終日夜以此爲戲樂國殆
成俗禾生子伯范氏之上客出行經坰外宿
於田更商丘開之舍中夜禾生子伯二人相
與言子華之名勢能使存者亡亡者存富者
貧貧者富商丘開先窘於飢寒潜於牖北聽
之因假糧荷畚之子華之門子華之門徒皆
世族也縞衣乗軒緩步闊視顧見商丘開年
老力弱面曰黧黑衣冠不檢莫不眲(仍吏/反)之
既而狎侮欺詒攩(止兩/反)㧙(必結/反)挨(倚海/反)抌(勇/主)
(反)亡所不爲商丘開常無愠容而諸客之技
單憊於戲笑遂與商丘開俱乗高臺於衆中
漫言曰有能自投下者賞百金衆皆競應商
丘開以爲信然遂先投下形若飛鳥揚於地
骩骨無䃣范氏之黨以爲偶然未詎怪也因
復指河曲之淫隈曰彼中有寳珠泳可得也
商丘開復從而泳之既出果得珠焉衆昉同
疑子華昉令豫肉食衣帛之次俄而范氏之
藏大火子華曰若能入火取錦者從所得多
少賞若商丘開往無難色入火往還埃不漫
身不焦范氏之黨以爲有道乃共謝之曰吾
不知子之有道而誕子吾不知子之神人而
辱子子其愚我也子其聾我也子其盲我也
敢問其道商丘開曰吾亡道雖吾之心亦不
知所以雖然有一於此試與子言之曩子二
客之宿吾舍也聞譽范氏之勢能使存者亡
亡者存富者貧貧者富吾誠之無二心故不
遠而來及來以子黨之言皆實也唯恐誠之
之不至行之之不及不知形體之所措利害
之所存也心一而物亡迕者如斯而已今昉
知予黨之誕我我内藏猜慮外矜觀聽追幸
昔日之不焦溺也怛然内熱惕然震悸矣水
火豈復可近哉自此之後范氏門徒路遇乞
兒馬醫弗敢辱也必下車而揖之宰我聞之
以告仲尼仲尼曰汝弗知乎夫至信之人可
以感物也動天地感鬼神橫六合而無逆者
豈但履危險入水火而已哉商丘開信僞物
猶不逆況彼我皆誠哉小子識之
　此段形容箇誠字極精切看得此意盡則
　可以學道私名私僕也浙江人謂之私身
　是也口所偏肥言惡而咀嚙之晋國視其
　好惡而升黜其人智鄙智愚也傷破爭競
　有所傷損也一國之人當時以此成俗禾
　生子伯二客名也坰外野外也田更野老
　也三老五更皆老者之稱衣冠不檢言其
　破碎不整也眲輕視之意攩㧙挨抌四字
　皆戲侮而推打之也單憊言戲侮之力罷
　盡也漫言等閑說也骩骨無䃣無所毁傷
　也淫隈水盤渦處也昉始也始令其同客
　衣帛食肉也埃不漫烟埃不能眯迷之也
　吾誠之無二心言信而不疑也不知形體
　之所措忘其身也不知利害之所存不知
　世之有患害也其心既一則物無迕於己
　者今既知子黨之言爲欺誕則内之疑慮
　已生外之觀聽已惑回思前日之蹈水火
　幸而不焦溺爾此意蓋言心纔盡則利害
　禍福皆不足以動之有一毫計慮之思則
　難矣襌家有滲漏三字極佳乞兒馬醫其
　心苟誠皆可學道所以見之必下車也此
　亦圓覺經不輕初學之意至信即至誠也
　信偽謂信人之偽言以爲誠猶且若此而
　況眞誠者乎
周宣王之牧正有役人梁鴦者能養野禽獸
委食於園庭之内雖虎狼鵰鶚之類無不柔
馴者雌雄在前孳尾成群異類雜居不相搏
噬也王慮其術終於其身令毛丘園傳之梁
鴦曰鴦賤役也何術以告爾懼王之謂隱於
爾也且一言我養虎之法凡順之則喜逆之
則怒此有血氣者之性也然喜怒豈妄發哉
皆逆之所犯也夫食虎者不敢以生物與之
爲其殺之之怒也不敢以全物與之爲其碎
之之怒也時其饑飽達其怒心虎之與人異
類而媚養己者順也故其殺之逆也然則吾
豈敢逆之使怒哉亦不順之使喜也夫喜之
復也必怒怒之復也常喜皆不中也今吾心
無逆順者也則鳥獸之視吾猶其儕也故遊
吾園者不思高林曠澤寢吾庭者不願深山
幽谷理使然也
　牧正掌牧之官也役人其使令者也慮其
　術不傳使之教毛丘園也不言養他獸而
　言養虎者舉其大者也不敢以生物全物
　與之恐其怒心之萌也虎雖與人異類而
　食養之者莫不媚愛之以其能順其性也
　此數語與莊子人間世篇同吾豈逆之使
　怒亦不順之使喜喜之復也必怒怒之復
　也常喜此數語形容得人情物理極精不
　中者言皆不中理也心無逆順即無心也
　無心則能與物相忘此意蓋不過發明無
　心之理極是一段好說話
顔回問乎仲尼曰吾嘗濟乎觴深之淵矣津
人操舟若神吾問焉曰操舟可學邪曰可能
游者可教也善游者數能乃若夫没人則未
嘗見舟而謖操之者也吾問焉而不告敢問
何謂也仲尼曰𧮒吾與若玩其文乆矣而未
達其實而固且道與能游者可教也輕水也
善游者之數能也忘水也乃若夫没人之未
嘗見舟也而謖操之也彼視淵若陵視舟之
覆猶其車却也覆却萬物方陳乎前而不得
入其舍惡往而不暇
　觴深淵名也游拍浮者也善游熟於浮者
　也没人能入水者也謖起也□與噫同玩
　其文玩其外也實内也言見道未深也而
　固且道與而汝也汝且以是爲道與謂未
　見道之内方見道之外便以爲道歟輕於
　水者可教以其不畏水也忘於水者數數
　學之則能矣以其熟於水也若没人則不
　學而起操舟以其視水如平地也萬物之
　或覆或却雖陳於前而不能動其心則何
　所往而不自得此又總言理也心者神明
　之舍不得入其舍即不動其心也
以瓦摳者巧以鈎摳者憚以黄金摳者惛巧
一也而有所矜則重外也凡重外者拱内
　此數語與莊子達生篇同但莊子以爲注
　此以爲摳字異而義同摳投也莊子以爲
　輕内此以爲拱内拱者拱揠之也鉤帶也
　鉤重於瓦金重於鉤謂射者之巧於心本
　一纔有所顧惜則所重在外而内心則有
　所扞挌而憚而惛也雖巧亦拙矣
孔子觀於吕梁懸水三十仞流沫三十里黿
鼉魚鼈之所不能游也見一丈夫游之以爲
似有苦而欲死者也使弟子竝流而承之數
百步而出被髮行歌而游於棠行孔子從而
問之曰吕梁懸水三十仞流沫三十里黿鼉
魚鼈所不能游向吾見子道之以爲有苦而
欲死者使弟子竝流將承子子出而被髮行
歌吾以子爲鬼也察子則人也請問蹈水有
道乎曰亡吾無道吾始乎故長乎性成乎命
與齎俱入與汩偕出從水之道而不爲私焉
此吾所以道之也孔子曰何謂始乎故長乎
性成乎命也曰吾生於陵而安於陵故也長
於水而安於水性也不知吾所以然而然命
也
　吕梁地名也懸水瀑布也水沫之流其廣
　三十里大也竝流㳂流而捄之也承接也
　棠行注云合作塘下是也齎莊子達生篇
　作齊乃水之旋磨處也齎字亦誤也汨湧
　處也出入隨水上下也從水之道而不容
　私是順水之勢而無容心也生於陵則安
　於陵長於水則安於水皆隨其自然而不
　知所以然故性命三字初無分别但如此
　作文耳若以生長字强求意義則誤矣孟
　子曰言性則故而已矣即此故字
仲尼適楚出於林中見痀瘻者承蜩猶掇之
也仲尼曰子巧乎有道邪曰我有道也五六
月纍□(音/丸)二而不墜則失者錙銖纍三而不
墜則失者十一纍五而不墜猶掇之也吾處
也若橛株駒吾執臂若槁木之枝雖天地之
大萬物之多而唯蜩翼之知吾不反不測不
以萬物易蜩之翼何爲而不得孔子顧謂弟
子曰用志不分乃疑於神其痀瘻丈人之謂
乎丈人曰汝逢衣徒也亦何知問是乎修汝
所以而後載言其上
　此段與莊子達生篇同承蜩持竿而粘蟬
　者也累丸於竿首自二至五而不墜則其
　凝定入神矣郭象注莊子下兩箇停審字
　亦自好撅株駒今所謂木椿也橛樁也株
　木之名也駒定也想古時有此三字不反
　不測止是凝定也當承蜩時其身如木橛
　而不動其臂如槁木然其心一主於蜩而
　不知有他物純一之至也用志不分其志
　不貳也凝於神凝定而神妙也此雖借喻
　以論純氣之守而世間實有此事今世亦
　有之但以爲技而不知道實寓焉痀瘻者
　背曲也逢衣儒者之服也能修汝今日之
　所以言而後可以更言向上之事此言其
　道之妙不止於此也載言更言也上語上
　之上也其他與莊子同𤥰莊子作丸疑莊
　子作凝字從莊子爲是
海上之人有好漚鳥者每旦之海上從漚鳥
游漚鳥之至者百住而不止其父曰吾聞漚
鳥皆從汝游汝取來吾玩之明日之海上漚
鳥舞而不下也故曰至言去言至爲無爲齊
智之所知則淺矣
　漚與鷗通用百住而不止言其往來之多
　不止於百數也舞而不下疑之也蓋謂此
　心稍萌則其機已露豈能與物我相忘哉
　以此喻無言之言無爲之爲不知之知意
　極親切蓋無爲無言無知皆無容心而已
　至言則無言矣故曰至言去言至爲則無
　爲矣故曰至爲無爲人不知其所不可知
　而皆以其所可知者爲知其所見淺矣故
　曰齊知之所知齊同也猶皆字也此三句
　與莊子達生篇同
趙襄子率徒十萬狩於中山藉芿燔林扇赫
百里有一人從石壁中出隨煙燼上下衆謂
鬼物火過徐行而出若無所經涉者襄子怪
而留之徐而察之形色七竅人也氣息音聲
人也問奚道而處石奚道而入火其人曰奚
物而謂石奚物而謂火襄子曰而向之所出
者石也而向之所涉者火也其人曰不知也
魏文侯聞之問子夏曰彼何人哉子夏曰以
商所聞夫子之言和者大同於物物無得傷
閡者游金石踏水火皆可也文侯曰吾子奚
不爲之子夏曰刳心去智商未之能雖然試
語之有暇矣文侯曰夫子奚不爲之子夏曰
夫子能之而能不爲者也文侯大說
　藉芿藉草也躝藉其草燔燒其林以火獵
　也奚物謂石奚物謂火此亦不知之知之
　喻渉火之說亦與商丘開處同意和者大
　同於物此和字造化也胸中與造化爲一
　則物無不同初無傷礙刳心去智即不知
　之知也試語之有暇試嘗也言亦專講明
　此之乆矣夫子能之能不爲便是黄檗與
　異僧度水黃檗以爲興妖捏怪彼僧回首
　而謝曰大乗法器我所不及正此論也
有神巫自齊來處於鄭命曰季咸知人死生
存亡禍福壽夭期以歳月旬日如神鄭人見
之皆避而走列子見之而心醉而歸以告壺
丘子曰始吾以夫子之道爲至矣則又有至
焉者矣壺子曰吾與女既其文未既其實而
固得道歟衆雌而無雄而又奚卵焉而以道
與世抗必信矣夫故使人得而相汝當試與
來以予示之
　歲月旬日或遠或近也神巫相者也其言
　皆驗若神棄之而走者畏其言之驗也心
　醉者心服也既其文盡其外也未既其實
　未盡其内也而汝也汝未嘗盡見其實固
　以爲能得道乎固字有未得謂得之意當
　以語勢思之有雌雄而後有所生卵生也
　無雄又奚卵言無心則無迹也此一句是
　喻其心未能化故可以形見之意抗高也
　自以其道爲高於世而欲人必信之此便
　是有迹處便是未化處故神巫得以相汝
明日列子與之見壺子出而謂列子曰譆子
之先生死矣弗活矣不可以旬數矣吾見怪
焉見濕灰焉列子入涕泣沾衿以告壺子壺
子曰向吾示之以地文罪(合作/萌)乎不誫(合作/震)
不止是殆見吾杜德幾也
　濕灰者言其生氣將盡如灰已濕而欲滅
　也地文者此猶襌家脩觀之名罪合作萌
　萌乎若生而不生之意不誫即不震也不
　震不動也不止合作不正不正者不可指
　定言也此不正字便與孟子必有事焉而
　勿正同惟有若萌動而又不動故神巫以
　爲濕灰活灰火也濕灰則是活火欲滅之
　意杜德幾亦是脩觀之名德幾生意也杜
　閉也閉其機而不動故有生意欲滅之狀
　季咸遂以爲不活矣
嘗又與來明日又與之見壺子出而謂列子
曰幸矣子之先生遇我也有瘳矣灰然有生
矣吾見社權矣列子入告壺子壺子曰向吾
示之以天壤名實不入而幾發於踵此爲杜
權是殆見吾善者幾也
　杜權不動之動也權與機同但機微而權
　則露矣於杜閉之中而動機已露故季咸
　以爲全然有生意也灰合作全天壤亦是
　觀名猶言天田也天上之田非壤之壤即
　自然之壤也猶今脩養家以舌爲天津以
　頂上爲泥丸之類此是生意萌動而上之
　意名實不入即是有無俱遣機發於踵言
　其氣自下而上微而不可見故日機善者
　機猶言性之動處也
嘗又與來明日又與之見壺子出而謂列子
曰子之先生坐不齋吾無得而相焉試齋將
且復相之列子入告壺子壺子曰向吾示之
以太冲莫朕是殆見吾衡氣幾也
　太沖莫眹亦觀名也太沖太虚也莫眹不
　見端倪也衡者平也半也氣機之動至於
　衡平一半之地而止則是半動半靜也神
　巫以爲不齋言其半動半靜而不定也
鯢旋之潘爲淵止水之潘爲淵流水之潘爲
淵濫水之潘爲淵沃水之潘爲淵沈水之潘
爲淵雍水之潘爲淵汧水之潘爲淵肥水之
潘爲淵是爲九淵焉
　此一段所言九淵正脩觀之名也今佛家
　以爲觀而古人以爲淵淵有九名想猶今
　十二觀也但莊子只言其三此有其九似
　非列子本書必後人所增也潘合作審從
　莊爲是審信也九淵之名皆是借喻故曰
　某喻信爲某淵某喻信爲某淵也鯢大魚
　也旋盤旋也莊子作桓爲是水中有鯢半
　靜半動之象也即所謂衡氣機也止水靜
　也即所謂杜德機也流水動也即所謂善
　者機也莊子曰淵有九名此處其三正舉
　此三者之喻以證其前言也看此書語脉
　似失本意以此觀之二書之是非可見濫
　水自下而湧上出者也沃水從上溜下者
　也沈水一作汜合作汍水從旁穴出曰汍
　也雍水壅遏而不流非自止之水也汧水
　泉之潜出水停成汙池者也肥水毛詩傳
　云所出同而所歸異是也以上水名多見
　爾雅必後人以爾雅之名而增之注家曰
　水之湍激流止如至人之心因外物難易
　有動寂進退之容此說誤矣郭象注莊子
　此處亦此類爾
嘗又與來明曰又與之見壺子立未定自失
而走壺子曰追之列子追之而不及反以報
壺子曰已滅矣已失矣吾不及也壺子曰向
吾示之以未始出吾宗吾與之虛而猗移不
知其誰何因以爲茅靡因以爲波流故逃也
　已滅已失言不可見也未始出吾宗亦是
　觀名虚虚無也猗移合作委蛇順也若無
　物若有物不知其如何故曰不知其誰何
　也茅音頽茅靡者拉扱也波流者莾蕩也
　言其看我不出但見拉扱莾蕩故自失而
　走也
然後列子自以爲未始學而歸三年不出爲
其妻爨食狶如食人於事無親雕琢復朴塊
然獨以其形立㤋然而封戎壹以是終
　爲其妻爨代其妻執爨於鼎竈之間而不
　出也食豕如食人言集神於内而不見其
　外也於事無親者言其雖爲事而不自知
　若不親爲之也雕琢其聰明而歸復於朴
　謂隳肢體黜聰明也塊然獨以其形立猶
　木偶人也封有廉隅也紛多也其形已如
　木偶安有封畛廉隅之多乎一以是終者
　言其終身常如此也一常如此之意㤋合
　作紛戎合作哉從莊子爲是此皆傳寫之
　誤也莊列皆一宗之學此等議論必其乎
　昔所講聞者故二書皆有之
子列子之齊中道而反遇伯昏瞀人伯昏瞀
人曰奚方而反曰吾驚焉惡乎驚吾食於十
漿而五漿先饋伯昏瞀人曰若是則汝何爲
驚已曰夫内誠不解形諜成光以外鎮人心
使人輕乎貴老而𩐎其所患夫漿人特爲食
羹之貨無多餘之贏其爲利也薄其爲權也
輕而猶若是而况萬乗之主身勞於國而智
盡於事彼將任我以事而效我以功吾是以
驚伯昏瞀人曰善哉觀乎汝處已人將保汝
矣無幾何而往則户外之屨滿矣伯昏瞀人
北面而立敦杖蹙之乎頤立有間不言面出
賔者以告列子列子提履徒跣而走暨乎門
問曰先生既來曾不廢藥乎曰已矣吾固告
汝曰人將保汝果保汝矣非汝能使人保汝
而汝不能使人無汝保也而焉用之感也感
豫出異且必有感也揺而本身又無謂也與
汝遊者莫汝告也彼所小言盡人毒也莫覺
莫悟何相孰也
　奚方而反言在何所而回也食於十漿而
　五漿先饋其人敬己不待買而饋之和順
　積中英華發外此聖門之言内誠不解誠
　積而未化也解化也諜動也形諜形容舉
　動也成光者有光儀也即積中發外之意
　而此以爲有迹之學外鎮人心者鎮服也
　言我未能無迹故人得而見之所以心服
　而敬我也趙州云老僧修行無力爲鬼神
　覷破即此意也貴老者老則人所敬我今
　非老非貴其人反輕彼而敬我言敬已在
　於貴老之上也𩐆聚也積也此等事積而
　乆之必成患害言名迹愈露則不能逃當
　世之患也無多餘之贏言其贏利所餘無
　多也此句比莊子添一無字則意異矣贏
　利也世之有力量者則能輕重人買漿微
　者也初無權力可以輕重人也而能敬我
　如此況爲君者身方榮而智已竭必將求
　我而任用我使我效其成功此所謂𩐆其
　所患也效獻也瞀人喜之故曰善哉觀乎
　言汝於此具一隻眼也又曰汝止矣謂其
　不必出游矣人將歸向而守汝以爲師矣
　處止也已助字也保守也歸者衆而守其
　門也此一保字便已有不足之意蓋瞀人
　之見又高一層也户外之屨滿從學者衆
　也敦杖蹙之乎頤竪立其杖而拄之於頤
　也蹙拄也賔者主賔客者也提屨而走古
　人坐於席必脱屨而後入急於迎瞀人故
　不及穿屨也廢藥者教誨也開發而藥石
　之也廢者置也已矣休言之意我前此已
　言人將守汝矣汝不能使人無保汝者即
　莊子所謂忘我易使人忘我難也而焉用
　之者而汝也用爲也言汝之所爲何以如
　此感動人也人之感動而悦豫於汝者必
　汝不能自晦使乖異出見乎其外而致然
　也故曰感豫出異也汝既如此非惟形見
　於外者不能自隱必且有所感觸而摇動
　汝之本身尤無益也無謂即無益也又尤
　之意也與汝游者汝之朋友也所學未至
　其言淺近故曰小言其言皆爲人之毒害
　又無以與汝相規正者則汝終無所覺悟
　誰復問汝爲汝何也相孰相誰何也相借
　問之意也此段與莊子列禦寇篇同但一
　二字不同耳
楊朱南之沛老聃西遊於秦邀於郊至梁而
遇老子老子中道仰天而嘆曰始以汝爲可
教今不可教也楊朱不答至舍進涫漱巾櫛
脱履户外膝行而前曰向者夫子仰天而嘆
曰始以汝爲可教今不可教弟子欲請夫子
辭行不間是以不敢今夫子間矣請問其過
老子曰而時睢而旴旴而誰與居大白若辱
盛德若不足楊朱蹙然變容曰敬聞命矣其
往也舍者迎將家公執席妻執巾櫛舍者避
席煬者避竈其反也舍者與之爭席矣
　請問其過者言夫子謂我不可教其過在
　何處也睢睢盱盱矜持而不自在之貌誰
　與居者言其物我未忘常若與人同居也
　大白若辱者明而自晦之意盛德若不足
　者言其雖有而不自居也迎將迎送也家
　公旅邸之主也執席執巾櫛奉承之也煬
　者炊者也避舍避竈敬之也爭席者不知
　其可敬也未聞老子之言之先有矜持自
　名之意故人見而敬之既得點化則退然
　自晦而人視之以爲常人矣此段與莊子
　寓言篇全同但涫字莊子作盥義亦通
楊朱過宋東之於逆旅逆旅人有妾二人其
一人美其一人惡惡者貴而美者賤楊子問
其故逆旅小子對曰其美者自美吾不知其
美也其惡者自惡吾不知其惡也楊子曰弟
子記之行賢而去自賢之行安往而不愛哉
　此段與莊子山木篇同美者自美自矜誇
　也惡者自惡慊然自以爲不足也行賢而
　去自賢之行謂有賢者之德而無自矜之
　行則隨所往而人皆愛樂之此一節亦是
　人生受用親切處孟子以楊朱爲爲我據
　此數處則楊朱似爲老子之學豈楊朱初
　學老子後自爲一宗乎
天下有常勝之道有不常勝之道常勝之道
曰柔常不勝之道曰强二者亦知而人未之
知故上古之言强先不己若者柔先出於已
者先不己若者至於若己則殆矣先出於己
者無所殆矣以此勝一身若徒以此任天下
若徒謂不勝而自勝不任而自任也
　柔可常勝强則不勝此老子之論二者亦
　知言二者之得失甚易知也而人多未知
　之故自古以來誇其强者視彼不己若之
　人則必以我先之爲快若以此爲强則又
　有强於我者必與我爭我必不勝則危殆
　矣故曰先不己若者至於若己則殆矣以
　柔爲尚者視世之人皆出於己之先而我
　常居其後在我者常弱常無較則何所危
　殆乎故曰先出於己者無所殆矣以此道
　而守其身則在我者常勝故曰以此勝一
　身若徒若徒者猶曰若而人也徒等也能
　以一身常勝者即此等人也以此道而任
　天下之事則亦常勝故曰以此任天下若
　徒言能以天下自任者亦此等人也蓋我
　自謂不勝則無時而不勝故曰不勝而自
　勝我自謂不能任則天下可以自任故曰
　不任而自任
粥子曰欲剛必以柔守之欲强必以弱保之
積於柔必剛積於弱必强觀其所積以知禍
福之鄉强勝不若己至於若己者剛柔勝出
於己者其力不可量老聃曰兵强則滅木强
則折柔弱者生之徒堅强者死之徒
　以柔自守則常剛以弱自保則常强常弱
　常柔則爲福不能柔不能弱則爲禍故曰
　觀其所積知禍福之郷積常乆也以强爲
　勝不若已者忽其若己者出以其剛而與
　我敵我則不勝矣故曰强勝不若己至於
　若己者剛也以柔自守而視世之人皆出
　於己上我無所爭則在我者常勝故曰柔
　勝出於己者其力不可量此舉粥子之言
　也又以老子數語證之粥子自有一書亦
　老子之徒兵强則滅者恃其兵力以爭戰
　者必亡也木强則折者如藤如柳則難折
　木則易折也柔弱者常生堅强者常死徒
　類也此語見老子七十六章乃人與草木
　生死爲喻也故曰之徒此因上文兵木之
　喻故亦曰之徒意謂柔能勝强必敗皆此
　類也
狀不必童而智童智不必童而狀童聖人取
童智而遺童狀衆人近童狀而疏童智狀與
我童近而愛之狀與我異者疏而畏之有七
尺之骸手足之異戴髮含齒倚而趣者謂之
人而未必無獸心雖有獸心以狀而見親矣
傅翼戴角分牙布爪仰飛伏走謂之禽獸而
禽獸未必無人心雖有人心以狀而見疏矣
　童同也聲之訛也此意蓋謂人之狀貌雖
　異於禽獸而其心與禽獸同者聖人之同
　不取其貌而取其心此憤世之論倚而趣
　者相依倚而共趣向也仰上也伏下也
庖羲氏女蝸氏神農氏夏后氏蛇身人面牛
首虎鼻此有非人之狀而有大聖之德夏桀
殷紂魯桓楚穆狀貌七竅皆同於人而有禽
獸之心而衆人守一狀以求至智未可幾也
黄帝與炎帝戰於阪泉之野帥熊羆狼豹貙
虎爲前驅鵰鶡鷹鳶爲旗幟此以力使禽獸
者也堯使夔典樂擊石拊石百獸率舞蕭韶
九成鳳凰來儀此以聲致禽獸者也然則禽
獸之心奚爲異人形音與人異而不知接之
之道焉聖人無所不知無所不通故得引而
使之焉禽獸之智有自然與人同者其齊欲
攝生亦不假智於人也牝牡相偶母子相親
避平依險違寒就温居則有群行則有列小
者居内壯者居外飲則相携食則鳴群太古
之時則與人同處與人並行帝王之時始驚
駭散亂矣逮於末世隱伏逃竄以避患害今
東方介氏之國其國人數數解六畜之語者
蓋偏知之所得太古神聖之人備知萬物情
態悉解異類音聲會而聚之訓而受之同於
人民故先會鬼神魑魅次達八方人民末聚
禽獸虫蛾言血氣之類心智不殊遠也神聖
知其如此故其所教訓者無所遺逸焉
　三聖其狀異人而有大聖之德以此形容
　桀紂桓穆雖有人形而實有獸心也因此
　又言以力使禽獸者以聲致禽獸者引此
　可見之事以實其說也熊虎前驅東漢巨
　無霸之事可見鵰鳶爲旗隨其所指而縱
　之人則從之而往故曰旗幟禽獸之智皆
　有所欲亦養所生豈人教之故曰不假智
　於人齊皆也攝養也上古之人與鹿豕居
　亦有此事故借其說以形容人獸之論偏
　知者言其獨悟而得之也故曰偏知之所
　得惟古聖人則備知之備皆也無所遺逸
　者人與異類皆教之也此意蓋謂上古之
　世雖異類可教與人同而末世之人皆如
　異類而聖人不作又無以化導之此亦憤
　激之言也
宋有狙公者愛狙養之成羣能解狙之意狙
亦得公之心損其家口充狙之欲俄而匱焉
將限其食恐衆狙之不馴於己也先誑之曰
與若芧朝三而暮四足乎衆狙皆起而怒俄
而曰與若芧朝四而暮三足乎衆狙皆伏而
喜物之以能鄙相籠皆猶此也聖人以智籠
群愚亦猶狙公之以智籠衆狙也名實不虧
使其喜怒哉
　此段與莊子齊物篇同而文稍異朝三而
　暮四先少而後多朝四而暮三先多而後
　少其實皆七也能鄙即智愚也物凡物皆
　能相籠絡也聖人以智籠群愚謂其鼓舞
　化導使之不自知也莊子則以此爲無是
　無非之喻却與此意異矣
紀渻子爲周宣王養鬬鷄十日而問鷄可鬭
已乎曰未也方虚驕而恃氣十日又問曰未
也猶應影響十日又問曰未也猶疾視而盛
氣十日又問曰幾矣鷄雖有鳴者已無變矣
望之似木鷄矣其德全矣異鷄無敢應者反
走耳
　聞響而應見影而動則是此心猶爲外物
　所動也疾視而盛氣言其神氣已旺疾視
　而不動也初言虚驕而恃氣則其氣猶在
　外此言疾視而盛氣則氣在内矣疾字有
　怒之意即直視也却與匹夫按劍疾視不
　同望之似木鷄則神氣俱全矣此言守氣
　之學借鷄以爲喻耳
惠盎見宋康王康王蹀足謦欬疾言曰寡人
之所說者勇有力也不說爲仁義者也客將
何以教寡人惠盎對曰臣有道於此使人雖
有勇刺之不入雖有力擊之弗中大王獨無
意邪宋王曰善此寡人之所欲聞也惠盎曰
夫刺之不入擊之不中此猶辱也臣有道於
此使人雖有勇弗敢刺雖有力弗敢擊夫弗
敢非無其志也臣有道於此使人本無其志
也夫無其志者未有愛利之心也臣有道於
此使天下丈夫女子莫不驩然皆欲愛利之
此其賢於勇有力也四累之上也大王獨無
意邪宋王曰此寡人之所欲得也惠盎對曰
孔墨是已孔丘墨翟無地而爲君無官而爲
長天下丈夫女子莫不延頸舉踵而願安利
之今大王萬乗之主也誠有其志則四境之
内皆得其利矣其賢於孔墨也遠矣宋王無
以應惠盎趨而出宋王謂左右曰辯矣客之
以說服寡人也
　此段與莊子說劍篇略相似刺之不入擊
　之不中是爭而有時乎不勝也弗敢刺弗
　敢擊猶有心於競我也此二等矣本無其
　志則於我初無爭心又是一等驩然皆欲
　愛利於我則是以善養人者服天下累三
　等而至於此爲最上之道故曰四累之上
　也此吾聖人之事而以孔與墨並言此春
　秋以後學者之論蹀足頓足也謦欬高聲
　也疾言言之急也皆形容其怒之狀也辯
　矣者歎其能言也意謂此客有大辯才故
　能以說服我

沖虚至德眞經鬳齋口義卷之二
沖虚至德眞經鬳齋口義卷之三尅三
　　　　鬳齋林希逸
　　周穆王第三
周穆王時四極之國有化人來入水火貫金
右反山川移城邑乗虚不墜觸實不硋千變
萬化不可窮極既已變物之形又且易人之
慮穆王敬之若神事之若君推路寢以居之
引三牲以進之選女樂以娛之化人以爲王
之宫室卑陋而不可處王之厨饌腥螻而不
可饗王之嬪御膻惡而不可親穆王乃爲之
改築土木之功赭堊之色無遺巧焉五府爲
虛而臺始成其高千仞臨終南之上號曰中
天之臺蕳鄭衛之處子娥媌靡曼者施芳澤
正娥眉設笄珥衣阿錫曳齊紈粉白黛黑珮
玉環雜芷若以滿之奏承雲六瑩九韶晨露
以樂之月月獻玉衣旦旦薦玉食化人猶不
舍然不得已而臨之居亡幾何謁王同遊王
執化人之袪勝而上者中天廼止暨及化人
之宫化人之宫搆以金銀絡以珠玉出雲雨
之上而不知下之據望之若屯雲焉耳目所
觀聽鼻口所納嘗皆非人間之有王實以爲
清都紫微鈞天廣樂帝之所居王俯而視之
其宫榭若累塊積蘇焉王自以居數十年不
思其國也化人復謁王同游所及之處仰不
見日月俯不見河海光影所照王目眩不能
得視音響所來王耳亂不能得聽百骸六藏
悸而不凝意迷精喪請化人求還化人移之
王若殞虚焉既寤所坐猶嚮者之處侍御猶
嚮者之人視其前則酒未清肴未昲(方微/反)王
問所從來左右曰王默存耳由此穆王自失
者三月而復更問化人化人曰吾與王神游
也形奚動哉且曩之所居奚異王之宫曩之
所游奚異王之圃王間恒疑蹔亡變化之極
疾徐之間可盡模哉
　化人有幻術者也入水火以下是變物之
　形與穆王游帝居是易人之慮腥螻皆臭
　氣也娥媌姿媚也曼靡窈窕也阿錫細織
　也齊紈齊整之絲紈也芷芳草也若杜若
　也承雲黄帝樂名也六瑩帝嚳樂名晨露
　湯樂名玉衣玉食言其珍美也舍音釋不
　釋然不樂也不知下之據言不見其基址
　也望之若屯雲言多也清都紫微天宫也
　鈞天廣樂天樂也累塊累土也積蘇積草
　也言自上而下視其宫室微且小也光影
　眩其目音響亂其耳恐悸而不凝定精神
　若喪失然殞虚於虚無之間墜而下也酒
　以濃爲美停乆則稀清矣肴未䀟未敗也
　默存者坐想也此言須臾之頃耳葉法善
　與明皇遊玉橋亦是此類神游而形不動
　此幻術者之事也間於恒見者而疑其暫
　亡者適之神游暫也今忘矣今之所見者
　常也間異也以其異於尋常所見而疑之
　也以其常疑其暫皆非眞也變化之有乆
　近豈可盡得而形狀哉徐疾乆近也模形
　模也暫亡與忘同
王大悦不恤國事不樂臣妾肆意遠游命駕
八駿之乗右服𦽊音華騮而左緑耳右驂赤
驥而左白𣙤(音/義)主車則造父爲御𧮼齊合爲
右次車之乗右服渠黄而左踰輪左驂盜驪
而右山子栢夭主車參百爲御奔戒爲右馳
驅千里至于巨蒐氏之國巨蒐氏乃獻白鵠
之血以飮王具牛馬之湩以洗王之足及二
乗之人已飮而行遂宿于昆崙之阿赤水之
陽别日升崑崙之丘以觀黄帝之宫而封之
以詒後世遂賔于西王母觴于瑶池之上西
王母爲王謡王和之其辭哀焉廼觀日之所
入一日行萬里王乃歎曰於乎予一人不盈
于德而諧於樂後世其追數吾過乎穆王幾
神人哉能窮當身之樂猶百年乃徂世以爲
登假焉
　此事詳見於穆天子韓退之作徐偃王廟
　碑亦引用之左氏有或如金或如玉之詩
　亦是此事𦽊騮即驊騮也白𣙤𧮼商渠黄
　踰輪盜驪山子栢夭皆馬名也柳子厚所
　辯八駿圖其形又怪異此亦未知其孰是
　孰非孰實也巨蒐氏之國亦崑崙赤水之
　類以鵠血爲飲以牛馬之乳濯足今北虜
　以馬乳爲酒亦是此類二乗乃王之二車
　也别日又一日也封猶封襌也賔見也觴
　宴之以酒也王母所謡白雲詩也日之所
　入弇山也不盈于德言其行有慊也諧者
　足也德有慊而其樂自足恐後世追數以
　爲吾過祁招所謂形民之力而無醉飽之
　心亦此意也以此樂其終身至百年而後
　殂世以爲登假言世人以爲死其實不死
　也此章之意蓋言世外空闊猶有無窮之
　樂雖帝王之居未足羡也人但以耳目所
　見而有歆羡富貴之心不知天人視之其
　爲富貴者甚微耳
老成子學幻於尹文先生三年不告老成子
請其過而求退尹文先生揖而進之於室屛
左右而與之言曰昔老聃之徂西也顧而告
予曰有生之氣有形之狀盡幻也造化之所
始陰陽之所變者謂之生謂之死窮數達變
因形移易者謂之化謂之幻造物者其巧妙
其功深固難窮難終因形者其巧顯其功淺
故隨起隨滅知幻化之不異生死也始可與
學幻矣吾與汝亦幻也奚須學哉
　此章之意蓋謂人世變幻之術與造物死
　生變化之理其技一耳
老成子歸用尹文先生之言深思三月遂能
存亡自在幡校四時冬起雷夏造冰飛者走
走者飛終身不著其術故世莫傳焉
　老成子雖不得其術但深思而自悟亦能
　從容變化於有無之間故曰存亡自在幡
　校者翻覆檢校也變幻之意也幡校四時
　者變易陰陽之節也冬起雷變陰爲陽也
　夏造冰變陽爲陰也飛陽類走陰類故飛
　者輕走者重今能變易其陰陽所以飛者
　走走者飛也其術無所著見故世莫得傳
　焉
子列子曰善爲化者其道密庸其功同人五
帝之德三王之功未必盡智勇之力或由化
而成孰測之哉
　密庸者默而用之人不得見也其道雖不
　可見而其功用實與人同五帝三王之所
　以化亦猶老成子尹文之所以幻也言其
　不可知之神也
覺有八徴夢有六候奚謂八徴一曰故二曰
爲三曰得四曰喪五曰哀六曰樂七曰生八
曰死此者八徴形所接也
　周禮之有六夢此亦言六夢却先以覺之
　八徵言之故者事也言人間百事也爲者
　日間所作用也得喪哀樂生死有形者之
　所同故曰形所接也接應也感應之應也
奚謂六候一曰正夢二曰蘁夢三曰思夢四
曰寤夢五曰喜夢六曰懼夢此六者神所交
也
　六候之夢與周禮同人心之中虚靈知覺
　事有兆眹見於夢者正也正夢先兆之夢
　也蘁者夢中驚蘁而覺者也思者因所思
　而成夢也寤者夢時見覺時事也喜者因
　有所喜而夢也懼者因有所憂懼而夢也
　懼與蘁不同周禮注中却無分别此皆在
　我之神爲之故曰神所交也交者交於外
　境界也
不識感變之所起者事至則惑其所由然識
感變之所起者事至則知其所由然知其所
由然則無所怛一體之盈虚消息皆通於天
地應於物類
　物我之所感自有變幻故曰感變事者八
　徵是也所由然者言皆由心而生也人惟
　不知感變之由皆自一心而始故有所疑
　惑有所驚怛知則不惑則無怛矣盈虚消
　息皆是一理故曰一體我之盈虚消息天
　地亦然萬物亦然故曰通於天地應於物
　類語曰四十而不惑亦此境界
故陰氣壯則夢涉大水而恐懼陽氣壯則夢
涉大火而燔焫陰陽俱壯則夢生殺
　此三句醫書中亦有此類之語以此而言
　可見夢自吾心而出焫火盛貌也生陽也
　殺陰也
甚飽則夢與甚飢則夢取
　與予人也取取諸人也此是意有所欲而
　夢也如渴之夢飲然
是以以浮虛爲疾者則夢揚以沈實爲疾者
則夢溺
　此心病也
藉帶而寢則夢蛇飛鳥銜髮則夢飛
　帶與飛鳥覺時所見也夢中又變
將陰夢火將疾夢食
　處暗則思明故將陰而夢火也胃氣不足
　故將疾而夢食皆自此心生也
飲酒者憂歌儛者哭
　夢飲酒者或有憂惱之事夢歌儛者或有
　哭泣之事夢覺常相反也占夢書中多有
　此類
子列子曰神遇爲夢形接爲事故晝想夜夢
神形所遇故神凝者想夢自消信覺不語信
夢不達物化之往來者也古之眞人其覺自
忘其寢不夢幾虚語哉
　晝有所見形遇也夜有所夢神遇也凝定
　也神定則無想無想則無夢也若高宗夢
　說孔子夢周公則非想夢也信眞也眞覺
　者不語默而靜也眞夢者不達不達於理
　則以夢爲眞也物化之往來即夢覺是也
　人惟不知此理故以古之眞人覺自忘寢
　不夢爲虚語豈知眞人之事哉其覺也如
　忘無所着於世也心無所着則虚則一則
　其寢安得有夢釋氏所謂夢覺一如此語
　極好大慧答書中有說高宗夢得說孔子
　夢周公佛夢金皷一篇其講明夢覺一如
　處甚好
西極之南隅有國焉不知境界之所接名古
莽之國陰陽之氣所不交故寒暑亡辯日月
之光所不照故晝夜亡辯其民不食不衣而
多眠五旬一覺以夢中所爲者實覺之所見
者妄
　古莽之國亦寓名爾無陰陽無日月其民
　不衣不食而多眠其眠五旬而一覺故以
　夢者爲實而覺者爲妄此亦間於常而疑
　暫亡之意蓋言人若常夢則覺之暫者反
　爲妄矣
四海之齊謂中央之國跨河南北越岱東西
萬有餘里其陰陽之審度故一寒一暑昏明
之分察故一晝一夜其民有智有愚萬物滋
殖才藝多方有君臣相臨禮法相持其所云
爲不可稱計一覺一寐以爲覺之所爲者實
夢之所見妄
　齊中也中國亦曰齊州此段言中國人又
　以覺爲實以夢爲妄審度謂度數審的也
　分察謂察别分明也
東極之北隅有國曰阜落之國其土氣常燠
日月餘光之照其土不生嘉苗其民食草根
木實不知火食性剛悍强弱相藉貴勝而不
尚義多馳步少休息常覺而不眠
　阜落之國亦寓言也日月之餘光更互而
　照之故其國不暝唐志所言熟羊脾而日
　又出者世間恐亦有此等國土未可知也
　日月常照故其人常覺而不眠蓋謂中國
　之人但以晝覺夜夢爲眞爲妄而不知六
　合之間又有如此國土不可但以耳目之
　所接者爲是也凡此皆欲廣世俗狹小之
　見而已
周之尹氏大治産其下趣役者侵晨昏而弗
息有老役夫筋力竭矣而使之彌勤晝則呻
呼而即事夜則昏憊而熟寐精神荒散昔昔
夢爲國君居人民之上總一國之事游燕宫
觀恣意所欲其樂無比覺則復役人有慰喻
其勤者役夫曰人生百年晝夜各分吾晝爲
僕虜苦則苦矣夜爲人君其樂無比何所怨
哉尹氏心營世事慮鍾家業心形俱疲夜亦
昏憊而寐昔昔夢爲人僕趨走作役無不爲
也數駡杖撻無不至也眠中啽囈呻呼徹旦
息焉尹氏病之以訪其友友曰若位足榮身
資財有餘勝人遠矣夜夢爲僕苦逸之復數
之常也若欲覺夢兼之豈可得邪尹氏聞其
友言寬其役夫之程減已思慮之事疾並少
間
　昔者夕也言夜則夢爲國君也鍾聚也聚
　其思慮以營家業也啽囈寐語也並者皆
　也間者安也言寬其役夫工程自减其已
　思慮二人之病遂皆少間此段以夢覺形
　容苦樂之事其言甚有味
鄭人有薪於野者遇駭鹿御而擊之斃之恐
人見之也遽而藏諸隍中覆之以蕉不勝其
喜俄而遺其所藏之處遂以爲夢焉順途而
詠其事傍人有聞者用其言而取之既歸告
其室人曰向薪者夢得鹿而不知其處吾今
得之彼直眞夢者矣室人曰若將是夢見薪
者之得鹿邪詎有薪者邪今眞得鹿是若之
夢眞邪夫曰吾據得鹿何用知彼夢我夢邪
薪者之歸不厭失鹿其夜眞夢藏之之處又
夢得之之主爽旦案所夢而尋得之遂訟而
爭之歸之士師士師曰若初眞得鹿妄謂之
夢眞夢得鹿妄謂之實彼眞取若鹿而與若
爭鹿室人又謂夢仞人鹿無人得鹿今據有
此鹿請二分之以聞鄭君鄭君曰嘻士師將
復夢分人鹿乎訪之國相國相曰夢與不夢
臣所不能辯也欲辯覺夢唯黄帝孔丘今亡
黄帝孔丘孰辯之哉且恂士師之言可也
　駭鹿驚而走者御音迓迎也遽而藏之隍
　中汲汲藏之恐人見也蕉草也順塗沿途
　也詎有薪者言豈有薪者之夢只是汝自
　夢見薪者言之爾汝今之夢乃爲眞夢矣
　不厭不甘也爽旦天明也仞與認同夢認
　人鹿無人得鹿言汝以爲初無薪者無得
　鹿之人但爲夢也士師復夢分人鹿者言
　未能别白其眞妄亦如夢而已國相乃曰
　惟黃帝孔子知辯之謂非知道者不能定
　眞妄也恂與徇同且從士師之言爲之中
　分也此段亦是以夢覺言眞妄之不可定
　爾其說自有味
宋陽里華子中年病忘朝取而夕忘夕與而
朝忘在塗則忘行在室則忘坐今不識先後
不識今闔室毒之謁史而卜之弗占謁巫而
禱之弗禁謁醫而攻之弗已魯有儒生自媒
能治之華子之妻子以居産之半請其方儒
生曰此固非卦兆之所占非祈請之所禱非
藥石之所攻吾試化其心變其慮庶幾有瘳
乎於是試露之而求衣饑之而求食幽之而
求明儒生欣然告其子曰疾可已也然吾之
方密傳世不以告人試屏左右獨與居室七
日從之莫知其所施爲也而積年之疾一朝
都除華子既悟廼大怒黜妻罰子操戈逐儒
生宋人執而問其以華子曰曩吾忘也蕩蕩
然不知天地之有無今頓識既往數十年來
存亡得失哀樂好惡擾擾萬緒起矣吾恐將
來之存亡得失哀樂好惡之亂吾心如此也
須臾之忘可復得乎子貢聞而怪之以告孔
子孔子曰此非汝所及乎顧謂顔回記之
　毒之苦之也卜巫醫三者之事今人亦有
　之以見古今人情不相遠也弗占不入卦
　兆也弗禁以爲崇而弗能禁止也攻之弗
　已不可治也自媒自薦以爲能治此疾也
　化其心變其慮者謂此心病非他方法所
　可療也求衣求食求明是求其心猶有知
　覺也獨與之居而不令人見故不知其所
　以治之者何施爲也既悟而怒以世事感
　觸能累其心不若不知而忘之也蓋以世
　人憂樂得失存亡好惡能亂其心非有道
　者樂而忘之則不如病忘之爲愈也末後
　却不肯說盡但云非汝所及此又是一機
　軸
秦人逢氏有子少而惠及壯而有迷罔之疾
聞歌以爲哭視白以爲黑饗香以爲朽嘗甘
以爲苦行非以爲是意之所之天地四方水
火寒暑無不到錯者焉楊氏告其父曰魯之
君子多術藝將能已乎汝奚不訪焉其父之
魯過陳遇老聃因告其子之證老聃曰汝庸
知汝子之迷乎今天下之人皆惑於是非昏
於利害同疾者多固莫有覺者且一身之迷
不足傾一家一家之迷不足傾一鄉一鄉之
迷不足傾一國一國之迷不足傾天下天下
盡迷孰傾之哉向使天下之人其心盡如汝
子汝則反迷矣哀樂聲色臭味是非孰能正
之且吾之言未必非迷況魯之君子迷之郵
者焉能解人之迷哉榮汝之糧不若遄歸也
　此以迷疾之說又翻前段病忘之意傾動
　也一家之人不因一人之迷而傾其家一
　郷之人不以一家之迷而傾其郷蓋言迷
　者少而不迷者尤多則不得而惑之也若
　天下皆迷則不迷者反爲疾矣其意蓋謂
　今世之人皆迷於利欲而不知道反以有
　道者爲迷也郵與尤同迷之郵者言迷之
　甚也榮棄也費也言莫枉汝資糧也
燕人生於燕長於楚及老而還本國過晋國
同行者誑之指城曰此燕國之城其人愀然
變容指社曰此若里之社乃喟然而嘆指舍
曰此若先人之廬乃涓然而泣指壠曰此若
先人之冢其人哭不自禁同行者啞然大笑
曰予昔给若此晋國耳其人大慙及至燕眞
見燕國之城社眞見先人之廬冢悲心更微
　此段蓋言人心無眞見則或以妄者爲是
　而眞者爲非也微無也悲心更微言反不
　悲也據此一篇語極到必列子之本書



沖虚至德眞經鬳齋口義卷之三











沖虚至德眞經鬳齋口義卷之四尅四
　　　　鬳齋林希逸
　　　仲尼第四
仲尼閑居子貢入侍而有憂色子貢不敢問
出告顔回顔回援琴而歌孔子聞之果召回
入問曰若奚獨樂回曰夫子奚獨憂孔子曰
先言爾志曰吾昔聞之夫子曰樂天知命故
不憂回所以樂也孔子愀然有間曰有是言
哉汝之意失矣此吾昔日之言爾請以今言
爲正也汝徒知樂天知命之無憂未知樂天
知命有憂之大也今告若其實修一身任窮
達知去來之非我亡變亂於心慮爾之所謂
樂天知命之無憂也曩吾脩詩書正禮樂將
以治天下遺來世非但修一身治魯國而已
而魯之君臣日失其序仁義益衰情性益薄
此道不行一國與當年其如天下與來世矣
　此道且不得於一國與不得行於當時其
　如天下來世何
吾始知詩書禮樂無救於治亂而未知所以
革之之方此樂天知命者之所憂雖然吾得
之矣夫樂而知者非古人之所謂樂知也無
樂無知是眞樂眞知故無所不樂無所不知
無所不憂無所不爲詩書禮樂何棄之有革
之何爲
　樂而知其樂則有心矣樂而無容心者爲
　眞樂
顔回北面拜手曰回亦得之矣出告子貢子
貢茫然自失歸家淫思七日不寢不食以至
骨立顔回重往喻之乃反丘門弦歌誦書終
日不輟
　此章之意三轉首言樂天知命則無憂次
　言樂天知命者亦有時而憂末又言知憂
　樂者不如不知其意蓋以有憂有樂不如
　併憂樂無之知憂樂之爲憂樂不若併憂
　樂不知之其大㫖不過如此却寓言以抑
　揚之其筆法去莊子遠甚恐非列子之本
　書淫也者浸淫也酷意以思之也
陳大夫聘魯私見叔孫氏叔孫氏曰吾國有
聖人曰非孔丘邪曰是也何以知其聖乎叔
孫氏曰吾嘗聞之顔回曰孔丘能廢心而用
形陳大夫曰吾國亦有聖人子弗知乎曰聖
人孰謂曰老聃之弟子有亢倉子者得聃之
道能以耳視而曰聽魯侯聞之大驚使上卿
厚禮而致之亢倉子應聘而至
　廢心用形言無心而忘其形雖動用不知
　其爲動用也能以耳視目聽六用一源之
　說也釋氏以音爲觀音果佛日學東坡維
　摩贊作觀音贊一首正是此意其辭曰世
　間種種音聲相衆以耳聽非目觀唯此大
　士眼能觀於眼境界無所取耳鼻舌身意
　亦然善哉心洞十方空六根互顯如是義
　見語録普說第十五段自解說得甚明
魯侯卑辭請問之亢倉子曰傳之者妄我能
視聽不用耳目不能易耳目之用魯侯曰此
增異矣其道奈何寡人終願聞之
　視聽不用耳目即莊子所謂官知止而神
　欲行之意也聽之以氣聽之以心亦是此
　意雖不用耳目以視聽而耳目之用常與
　人同故曰不能易耳目之用增異者言如
　此則又甚異也
亢倉子曰我體合於心心合於氣氣合於神
神合於無其有介然之有唯然之音雖遠在
八荒之外近在眉睫之内來干我者我必知
之乃不知是我七孔四支之所覺心復六藏
之所知其自知而已矣
　曰體曰心曰氣曰神皆歸於無此乃無心
　之用也介然之有言一介可見之微也唯
　然之音言一唯可聽之微也此八字下得
　亦好物來千我我則知之即是寂然不動
　感而遂通也即是物來能名事至則應也
　七孔四支心腹六藏所覺所知我皆不知
　即是體合於心心合於氣氣合於神神合
　於無也其自知而已矣者言我雖自知而
　有不容言者也
魯侯大悦他日以告仲尼仲尼笑而不答
　笑而不答即是前篇所謂夫子能之而能
　不爲者也此意則謂夫子雖知此道而不
　以語人故笑而不答也
商太宰見孔子曰丘聖者歟孔子曰聖則丘
何敢然則丘博學多識者也商太宰曰三王
聖者歟孔子曰三王善任智勇者聖則丘弗
知曰五帝聖者歟孔子曰五帝善任仁義者
聖則丘弗知曰三皇聖者歟孔子曰三皇善
任因時者聖則丘弗知商太宰大駭曰然則
孰者爲聖孔子動容有間曰西方之人有聖
者焉不治而不亂不言而自信不化而自行
蕩蕩乎民無能名焉丘疑其爲聖弗知眞爲
聖歟眞不聖歟商太宰默然心計曰孔丘欺
我哉
　此章似當時已有佛之學托夫子之名而
　尊之也西方之人出於三皇五帝之上非
　佛而何然則佛之書入於中國雖在漢明
　帝之時而其說已傳於天下乆矣不治而
　不亂者言其用世無治亂之迹也不言而
　信不化而行以誠感人也弗知眞爲聖眞
　不聖是有推尊之意而爲此不定之辭必
　當時有此說而未甚行故不肯指定言之
　也默然心計曰欺我哉形容其驚疑怪訝
　之意也善任智勇能用智勇以治世也善
　任因時者能用順時之道也孰者爲聖何
　者爲聖人也
子夏問孔子曰顔回之爲人奚若子曰回之
仁賢於丘也曰子貢之爲人奚若子曰賜之
辯賢於丘也曰子路之爲人奚若子曰由之
勇賢於丘也曰子張之爲人奚若子曰師之
莊賢於丘也子夏避席而問曰然則四子者
何爲事夫子曰居吾語汝夫回能仁而不能
反賜能辯而不能訥由能勇而不能怯師能
莊而不能同兼四子之有以易吾吾弗許也
此其所以事吾而不貳也
　能仁而不能反反變也言其知仁未知變
　通之權也此仁字與誠字一般莊列之字
　義不可與吾書比莊矜也同和光同塵也
　以四子之有我兼有之在我則能易在彼
　則不能易看他如此說易字便與時字相
　似蓋謂聖人得其全時乎而辯時乎而莊
　時乎而仁時乎而勇四子者各有其偏爾
　吾弗許者言彼學此變易時中之道而未
　能得吾未許可之也
子列子既師壺丘子林友伯昏瞀人乃居南
郭從之處者日數而不及雖然子列子亦微
焉朝朝相與辯無不
　日數而不及者言日日數之而不盡也謂
　來學者之衆也亦微焉言其應酬之力微
　矣凡其朝朝相與辯之言傳說於天下人
　無不聞之
而與南郭子連墻二十年不相謁請相遇於
道目若不相見者門之徒役以爲子列子與
南郭子有敵不疑有自楚來者問子列子曰
先生與南郭子奚敵子列子曰南郭子兒充
心虛耳無聞目無見口無言心無知形無惕
往將奚爲
　不相謁請不通刺而相見也敵爭也不疑
　斷然也人皆以爲二人斷然有爭於心所
　以不相見也貌充者見面盎背也無聞無
　見無言無知言其雖聞而不聞雖見而不
　見雖言而不言雖知而不知也形無惕者
　言德全而無所怵惕於外也往將奚爲謂
　欲往見之而何所言乎
雖然試與汝偕往閲弟子四十人同行見南
郭子果若欺魄焉而不可與接顧視子列子
形神不相偶而不可與群南郭子俄而指子
列子之弟子末行者與言衎衎若專直而在
雄者子列子之徒駭之反舍咸有疑色
　閲弟子者選擇而行也欺魄者塊然其形
　似魄而非魄也欺者疑也以彼之欺魄視
　列子之形神不相偶非南郭子之比故曰
　不可與群形神不相偶者言形神相離而
　未爲一也指末行者與言言擇其最下者
　而與之語是以列子爲不足與語也衎衎
　然和也專直一也在雄獨尊也狀其旁若
　無人之意也反舍而有疑者疑南郭子之
　薄列子也
子列子曰得意者無言進知者亦無言用無
言爲言亦言無知爲知亦知無言與不言無
知與不知亦言亦知亦無所不言亦無所不
知亦無所言亦無所知如斯而已汝奚妄駭
哉
　得意者造道而有得也進知者造道而有
　知見也此下却分三轉無言忘言也以無
　言爲言以無知爲知亦言亦知者謂其雖
　忘言而無字猶在也此是一節無言與不
　言無知與不知亦言亦知者又將無與不
　字作分别也不者是知與言猶在也無者
　是無字猶在也亦者未盡之意也此是一
　節及至於無所不言無所不知而亦無所
　言無所知方爲造道之妙又是一節此即
　從心不踰矩之說但說得鼔舞爾今襌家
　正用此機關兼此段文字亦與傳燈録辯
　義處語句同汝奚妄駭者言此乃至人之
　事汝何妄以爲驚駭其意蓋謂汝惟未知
　至人之事所以有此驚駭我於至人何可
　及耶
子列子學也三年之後心不敢念是非口不
敢言利害始得老商一眄而已五年之後心
更念是非口更言利害老商始一解顔而笑
七年之後從心之所念更無是非從口之所
言更無利害夫子始一引吾並席而坐九年
之後橫心之所念橫口之所言亦不知我之
是非利害歟亦不知彼之是非利害歟外内
進矣而後眼如耳耳如鼻鼻如口口無不同
心凝形釋骨肉都融不覺形之所倚足之所
履心之所念言之所藏如斯而已則理無所
隱矣
　此章序列子爲學之始已見前篇心凝定
　也形釋忘其形也骨肉皆融化不知有其
　身也形所倚而立足所履而行心所念口
　所言皆不自覺知矣藏蓄也言之所出理
　皆藏蓄其中也如斯而已但如此無所覺
　知而止也理無所隱則至理即此可見也
初子列子好游壺丘子曰禦寇好游游何所
好列子曰游之樂所玩無故人之游也觀其
所見我之游也觀其所變游乎游乎未有能
辯其游者壺丘子曰禦寇之游固與人同歟
而曰固與人異歟凡所見亦恒見其變玩彼
物之無故不知我亦無故務外游不知務内
觀外游者求備於物内觀者取足於身取足
於身游之至也求備於物游之不至也於是
列子終身不出自以爲不知游壺丘子曰游
其至乎至游者不知所適至觀者不知所眂
物物皆游矣物物皆觀矣是我之所謂游是
我之所謂觀也故曰游其至矣乎游其至矣
乎
　游者游觀天地之間也無故者日新也人
　但以其所見者爲游觀之樂我以造化之
　變不常者爲游觀之樂故人未有能辯知
　之者也故曰未有能辯其游者壺丘子非
　之乃曰游與人同而曰固與人異言汝之
　游如此亦未有異於人也汝之所見亦常
　爾何以謂見其變乎故曰凡所見亦恒見
　其變言其妄謂見其變也物之無故日夜
　相代于前但見其新而無故也我之爲我
　者亦然以彼之日新爲玩而不知我亦隨
　化而往日異一日則觀常觀變皆外游也
　求備於物者但以外物爲觀盡也取足於
　吾身而無所觀於外乃爲至游終身不至
　者知其學未至也不知所適者言其無適
　也不知所眂者言其無見也無適無見則
　無物無我無非游矣無非觀矣我之所謂
　游觀者如此故曰物物皆游物物皆觀故
　曰是我之所謂游是我之所謂觀再言至
　矣乎者申言以讚美之也
龍叔謂文摯曰子之術微矣吾有疾子能已
乎文摯曰唯命所聽然先言子所病之證龍
叔曰吾鄉譽不以爲榮國毁不以爲辱得而
不喜失而弗憂視生如死視富如貧視人如
豕視吾如人處吾之家如逆旅之舍觀吾之
鄉如戎蠻之國凡此衆疾爵賞不能勸刑罰
不能威盛衰利害不能易哀樂不能移固不
可事國君交親友御妻子制僕隸此奚疾哉
奚方能已之乎文摯乃命龍叔背明而立文
摯自後向明而望之既而曰嘻吾見子之心
矣方寸之地虚矣幾聖人也子心六孔流通
一孔不達今以聖智爲疾者或由此乎非吾
淺術所能已也
　榮辱得失死生貧富視之如一皆忘世之
　事人如豕者無貴賤之分也吾如人者無
　彼我之異也家如逆旅親猶疏也郷如蠻
　戎遠猶近也此皆心無係累也不可以事
　君交友御妻子制奴僕者無心於應世也
　此皆至人之事而以爲病者如今襌家駡
　說也背明而立可見其心扁鵲隔墻見五
　臟亦有此事但此章乃喻言爾末後一轉
　却如此結斷者言聖智在我苟未能自忘
　亦謂之病故如此翻騰其說釋氏曰執藥
　治病藥亦爲病近於此意
無所由而常生者道也由生而生故雖終而
不亡常也由生而亡不幸也有所由而常死
者亦道也由死而死故雖未然而自亡者亦
常也由死而生幸也故無用而生謂之道用
道得終謂之常有所用而死者亦謂之道用
道而得死者亦謂之常
　無所由而常生者謂無所從來而不知生
　之所以生泯其知識者道也由生而生則
　知其所以生而生者雖此身有終而終者
　未常亡此常人之見也知有生則有亡此
　因生而達無生之理者故曰不幸言此知
　此覺反爲累也由無生之理而知其所以
　生則雖生而常若無生者此亦道也亦者
　近道之意也由無生而知常死其身雖未
　終而自若無生者此亦常人之見也然因
　無生之理而知其所以生則幸矣無用而
　生無容心於生也此謂之道因此道而知
　所以終之理此謂之常有所用而死此有
　字誤也合是無字無所用而死言無容心
　於死而循其自然者亦謂之道因見道而
　得所以死之理者此謂之常此意蓋謂知
　道者乃是常人未足爲高知以不知者乃
　謂之道也莊列之論大抵皆如此翻騰其
　說釋氏斷常之論亦必源流於此
季梁之死楊朱望其門而歌隨梧之死楊朱
撫其尸而哭隸人之生隸人之死衆人且歌
衆人且哭目將眇者先睹秋毫耳將聾者先
聞蚋飛口將爽者先辯淄澠鼻將窒者先覺
焦朽體將僵者先亟奔佚心將迷者先識是
非故物不至者則不反
　隸人衆人也季梁隨梧皆衆人也楊朱一
　歌而一哭則楊朱亦衆人也其意蓋謂無
　所用於生而死其理本一而歌哭異焉是
　未知其道也物不至至者極也物極則反
　自目眇已上數句猶燈將滅者必大明是
　皆極則必反之理也
鄭之圃澤多賢東里多才圃澤之役有伯豐
子者行過東里遇鄧析鄧析顧其徒而笑曰
爲若舞彼來者奚若其徒曰所願知也鄧析
謂伯豐子曰汝知養養之義乎受人養而不
能自養者犬豕之類也養物而物爲我用者
人之力也使汝之徒食而飽衣而息執政之
功也長幼群聚而爲牢藉庖厨之物奚異犬
豕之類乎伯豐子不應伯豐子之從者越次
而進曰大夫不聞齊魯之多機乎有善治土
木者有善治金革者有善治聲樂者有善治
書數者有善治軍旅者有善治宗廟者群才
備也而無相位者無能相使者而位之者無
知使之者無能而知之與能爲之使焉執政
者乃吾之所使子奚矜焉鄧析無以應目其
徒而退
　鄧析辯者也伯豐子賢者也鄧析望豐子
　之來欲戲舞之若汝也其徒者鄧析之弟
　子也彼來者伯豐子也養養之義猶孟子
　所謂役人役於人者也犬豕則受養於人
　養犬豕而爲我用者人也意謂伯豐之徒
　食禄於鄭受執政之養而爲執政所用也
　多機多技巧也相位相位致也相使者相
　役使也其技既同各能所能不能相位致
　相役使而其所以使之位之者皆無技藝
　之人是有知有能者乃爲無知無能者所
　用也執政有才之人也伯豐子以道自晦
　者也言我以道自晦雖若無能無知而鄭
　國之執政見用於時者乃爲役於我者也
　彼又何能養我乎奚矜者何以此矜詫而
　舞我也
公儀伯以力聞諸侯堂谿公言之於周宣王
王備禮以聘之公儀伯至觀形懦夫也宣王
心惑而疑曰女之力何如公儀伯曰臣之力
能折春螽之股堪秋蟬之翼王作色曰吾之
力者能裂犀兕之革曳九牛之尾猶憾以弱
女折春螽之股堪秋蟬之翼而力聞天下何
也公儀伯長息退席曰善哉王之問也臣敢
以實對臣之師有商丘子者力無敵於天下
而六親不知以未嘗用其力故也臣以死事
之乃告臣曰人欲見其所不見視人所不窺
欲得其所不得修人所不爲故學視者先見
輿薪學聽者先聞撞鍾夫有易於内者無難
於外於外無難故名不岀於一家今臣之名
聞於諸侯是臣違師之教顯臣之能者也然
則臣之名不以負其力者也以能用其力者
也不猶愈於負其力者乎
　堪任也言能舉秋蟬之翼也此是戲言以
　激王問也商丘子之力天下無敵而至親
　之間不知其勇是能自晦也見所不見視
　所不窺得所不得修所不爲此皆不知之
　知無爲之爲之意學視自輿薪而始學聽
　自聞鍾而始此見聞之粗者也必至於見
　所不見聞所不聞而後爲妙也有易於内
　是不聞不見者也易者事在易而求諸難
　之易也能見其所不見聞其所不聞我求
　諸内既易於此則於外之見聞無難矣既
　於外也無難則雖見聞亦不用人何由知
　之故其名不出於一家言雖鄰人亦不知
　也今我不能不用其力故以有力聞於天
　下好勝而自矜負者而不能自晦至以名
　顯是違師之教而失其道也然臣之用力
　不能自晦亦猶勝於矜負其力者矣蓋以
　此諷王之好勇也然此書之意主於有若
　無實若虚犯而不校故設爲此喻爾長息
　長太息也
中山公子牟者魏國之賢公子也好與賢人
游不恤國事而悦趙人公孫龍樂正子輿之
徒笑之公子牟曰子何笑牟之悦公孫龍也
子輿曰公孫龍之爲人也行無師學無友佞
給而不中漫衍而無家好怪而妄言欲惑人
之心屈人之口與韓檀等肄之
　無師無友言其獨學也佞給口才也不中
　不中理也漫衍泛濫也無家言不主一家
　之學也韓檀公孫龍之徒也以其說與其
　徒自相講肄欲以屈惑時人而非正理也
公子牟變容曰何子狀公孫龍之過歟請聞
其實子輿曰吾笑龍之詒孔穿言善射者能
令後鏃中前括發發相及矢矢相屬前矢造
準而無絶落後矢之括猶銜弦視之若一焉
　括箭之本受弦處也以後鏃中前括發發
　相及不一發也矢矢相屬不一矢也前發
　之矢皆中凖則無墜落者後發之矢又中
　其括猶銜弦然矢矢皆相屬視之如一條
　箭也造至也凖法也造準言合法也前後
　發矢之次第也猶銜弦者括之受鏃如受
　弦也
孔穿駭之龍曰此未其妙者逢蒙之弟子曰
鴻超怒其妻而怖之引烏號之弓綦衛之箭
射其目矢來注眸子而眶不睫矢墜地而塵
不揚是豈智者之言與公子牟曰智者之言
固非愚者之所曉後鏃中前括鈞後於前矢
注眸子而眶不睫盡矢之勢也子何疑焉
　烏號黃帝之弓有名者綦衛必亦箭之有
　名者眶不睫者言不瞬也矢墜地而塵不
　揚言其落之輕也鈞後於前者言前後之
　矢力不輕重也盡矢之勢者言矢至於近
　眸而盡乃落於地是其射時約矢之勢至
　此而盡凖則之精也
樂正子輿曰子龍之徒焉得不飾其闕吾又
言其尤者龍誑魏王曰有意不心有指不至
有物不盡有影有移髮引千鈞白馬非馬孤
犢未嘗有母其負類反倫不可勝言也公子
牟曰子不諭至言而以爲尤也尤其在子矣
夫無意則心同無指則皆至盡物者常有影
不移者說在改也髮引千鈞勢至等也白馬
非馬形名離也孤犢未嘗有母非孤犢也樂
正子輿曰子以公孫龍之鳴皆條也設令發
於餘竅子亦將承之公子牟默然良乆告退
曰請待餘日更謁子論
　子龍之徒謂牟乃爲龍之徒弟安得不强
　爲文飾其疏缺乎闕疏脱也又言其尤者
　更取其已甚者言之欲子牟必知其妄也
　意生於心今曰有意不心者心意有異名
　也牟曰無意則心同者謂曰意則不得爲
　心曰心則不得爲意若曰無意則心亦同
　無若曰有意則心亦同有是意不爲心也
　指一物而視之則其所不指者尚多故曰
　有指不至苟無所指則皆至矣故曰無指
　則皆至有者謂之物若以有爲物則天下
　之物豈可盡不以物爲物則可以盡天下
　之物而皆爲吾有故曰盡物者常有
　有影者不移此惠子所謂飛鳥之影未嘗
　動也改動也一物有一影纔動則後之影
　非前之影矣由後影而求前之影則未移
　之先是也故曰影不移者說在改也改變
　也謂其說在於變改之時也
　髮至弱也千鈞至重也以一髮而引千鈞
　固不可然積其髮之勢至與千鈞等則亦
　可以引千鈞矣故曰勢至等也此雖强辯
　亦可通白色也以色而名曰白馬形也以
　形而名曰馬謂色爲白則可謂形爲馬則
　可若以白馬爲馬則白色也馬形也二物
　也安得而一之故曰白馬非馬形名離也
　(孔叢子公/孫龍同)
　孤犢雖母之所生母在則不謂之孤既謂
　之孤則未嘗有母矣謂之有母則非孤犢
　也(莊子亦/有處同)
　條法也子輿怒其强辯不可得而復詰故
　曰汝以公孫龍之言皆合條法邪餘竅鄙
　穢處也謂其言若出於他竅汝亦承從之
　也更謁子論者如今人所謂向下文長更
　待來日也愠怒而不與言也
堯治天下五十年不知天下治歟不治歟不
知億兆之願戴己歟不願戴己歟顧問左右
左右不知問外朝外朝不知問在野在野不
知堯乃微服游於康衢聞童兒謡曰立我蒸
民莫匪爾極不識不知順帝之則堯喜問曰
誰教爾爲此言童兒曰我聞之大夫問大夫
大夫曰古詩也堯還宫召舜因禪以天下舜
不辭而受之
　此章形容聖人之化天下未嘗有化之之
　迹天下雖化而皆不自知立我者言使我
　生立於天地之間也極者道也帝則天理
　也當時之詩本以詠堯之德而大夫以爲
　古詩此亦是形容其不知所以然之意堯
　於天下相忘如此故舉舜而襌之舜亦受
　而不辭者言堯之襌舜之受皆出於無心
　也
關尹喜曰在己無居形物其著其動若水其
靜若鏡其應若響故其道若物者也物自違
道道不違物善若道者亦不用耳亦不用目
亦不用力亦不用心欲若道而用視聽形智
以求之弗當矣瞻之在前忽焉在後用之彌
滿六虚廢之莫知其所亦非有心者所能得
遠亦非無心者所能得近唯默而得之而性
成之者得之知而忘情能而不爲眞知眞能
也發無知何能情發不能何能爲聚塊也積
塵也雖無爲而非理也
　在己無居無執着也隨物而見隨用而顯
　形於物而道自著也其動若水無容心也
　其靜若鏡妍媸在物不在我隨其來而應
　之響之應聲自然而然也其道若物者順
　於物也物無非道不知道者自違之道何
　嘗違於物哉不用耳不以聽得之也不用
　目不以視得之也不用力不以力求得之
　也不用心不以心思得之也若以視聽形
　智求道則不得其當矣形身也力也智心
　思也瞻之在前忽焉在後言無方所也用
　之則見可以彌滿於六虚不用則無廢之
　莫知其所廢而不用之時不知道在何處
　也有心求者去道遠道何遠於有心者無
　心求者去道近道何嘗近於無心者釋氏
　曰道不可以有心求亦不可以無心得即
　此意也默而得之自悟也性成之也生知
　也知以不知故曰知而忘情能以不能故
　曰能而不爲不知乃眞知也不能乃眞能
　也發向也今人亦有一發如是之語襌學
　曰事無一向是也情實也若一發只是無
　知則何能得其實若一發只是無能則何
　所能爲蓋謂知以不知非果無知無知而
　無不知也能以不能非果無能無能而無
　不能也爲以不爲非果無爲無爲而無不
　爲也若如積塵然若如聚塊然則雖無爲
　而非理矣謂無爲之理不如此也以是觀
　之則莊列之學何嘗以槁木死灰爲主襌
　家曰不許夜行投明須到絶後再蘇欺君
　不得乃是此意此一節乃莊列書中大條
　貫五祖演論眞净語録說冷秋秋地古廟
　香爐一念萬年爲障蔽光明其意正如比
　也此一段見大慧語録普說中莊子天下
　篇論田駢愼到塊不失道爲死人之學亦
　是此一塊即聚塊之塊也
沖虚至徳眞經鬳齋口義卷之四
















沖虚至德眞經鬳齋口義卷之五尅五
　　　　鬳齋林希逸
　　　湯問第五
殷湯問於夏革曰古初有物乎夏革曰古初
無物今惡得物後之人將謂今之無物可乎
殷湯曰然則物無先後乎夏革曰物之終始
初無極已始或爲終終或爲始惡知其紀然
自物之外自事之先朕所不知也殷湯曰然
則上下八方有極盡乎革曰不知也湯固問
革曰無則無極有則有盡朕何以知之然無
極之外復無無極無盡之中復無無盡無極
復無無極無盡復無無盡朕以是知其無極
無盡也而不知其有極有盡也
　物雖自無而有既有矣則必有所始安得
　謂之古初無物乎此語翻得又好極已猶
　極止也物之之後終始無所止極如春先
　而夏後春終而夏始先豈爲始後豈爲終
　紀極也惡知其紀言無極也物之外事之
　先朕所不知者即四維上下不可思量莊
　子所謂六合之外存而不論也固問堅問
　之也不得已而後答曰謂之無則無極既
　有有之名則必有盡但不可得而知爾無
　極復無無極此下數語與莊子有始也者
　有未始有始也者有未始有夫未始有始
　也者一樣語脉也莊子逍遥遊篇曰湯之
　問棘此曰夏革棘革音近恐傳訛也然大
　抵皆寓言爾名字異同不足深考
湯又問曰四海之外奚有革曰猶齊州也湯
曰汝奚以實之革曰朕東行至營人民猶是
也問營之東復猶營也西行至豳人民猶是
也問豳之西復猶豳也朕以是知四海四荒
四極之不異是也
　四海之外猶有國土或無國土皆不可知
　譬如在於營者但見營之人民在於豳者
　但見豳之人民豈知營之東又有如營者
　豳之西又有如豳者以中國之所見且如
　此況四海四荒四極之外乎齊州中國也
　實之者欲其即近以明遠也海外曰大荒
　大荒之外曰無極故曰四海四荒四極此
　亦務爲高遠廣大之言莊列之書皆如是
故大小相含無窮極也含萬物者亦如含天
地含萬物也固不窮含天地也故無極朕亦
焉知天地之表不有大天地者乎亦吾所不
知也
　大小相含譬如瓦在椽上椽在桁上桁在
　梁上梁在柱上柱又在地上小大相乗載
　物物皆然不可窮詰萬物既如此則天地
　在於大虚之間太虚含天地者也太虚之
　外又必有含太虚者含萬物者既不可窮
　則含天地者亦安知其所極安知天地之
　外不有更大於天地者含容也此等議論
　皆是排斥小見自私之人不知世界之廣
　大故爲此等虚曠之論雖似荒唐亦自有
　味此章以下諸段皆然若要逐章求義理
　則不可也讀莊列之書别具一隻眼可也
然則天地亦物也物有不足故昔者女媧氏
練五色石以補其闕斷鼇之足以立四極其
後共工氏與顓頊爭爲帝怒而觸不周之山
折天柱絶地維故天傾西北日月星辰就焉
地不滿東南故百川水潦歸焉
　女媧之補天共工之折天柱絶地維此皆
　務爲駭世之言不可以爲實論天之傾西
　北此造化至妙處若無倚蓋之勢則星辰
　之運日月之行何以見其盈縮何以爲晝
　爲夜此須識天文者方知之知地有上下
　四游之說天如雞子則安得有柱有維乎
湯又問物有巨細乎有脩短乎有同異乎革
曰渤海之東不知幾億萬里有大壑焉實惟
無底之谷其下無底名曰歸墟八紘九野之
水天漢之流莫不注之而無增無減焉其中
有五山焉一曰岱輿二曰貪嶠三曰方壺四
曰瀛洲五曰蓬萊其山高下周旋三萬里其
頂平處九千里山之中間相去七萬里以爲
鄰居焉其上臺觀皆金玉其上禽獸皆純縞
珠玕之樹皆叢生華實皆有滋味食之皆不
老不死所居之人皆仙聖之種一日一夕飛
相往來者不可數焉而五山之根無所連著
常隨潮波上下往還不得暫峙焉仙聖毒之
訴之於帝帝恐流於西極失群聖之居乃命
禺疆使巨鼇十五舉首而戴之迭爲三番六
萬歲一交焉五山始峙而不動而龍伯之國
有大人舉足不盈數步而暨五山之所一釣
而連六鼇合負而趣歸其國灼其骨以數焉
於是岱輿貪嶠二山流於北極汎於大海仙
聖之播遷者巨億計帝憑怒侵減龍伯之國
使阨侵小龍伯之民使短至伏羲神農時其
國人猶數千丈
　歸墟者即尾閭是也八紘八方也九野九
　州也純縞純白也珠玕珠玉也峙停也毒
　之苦之也禺疆神名也合負以六者同負
　而去也趣往也數者數其骨也使阨使隘
　狹也五山之仙聖十五鼈之三番龍伯之
　釣鼇帝之怒龍伯皆寓言也今佛經多有
　此如三十三天香積國西方净土之類是
　也
從中州以東四十萬里得僬僥國人長一尺
五寸東北極有人名曰諍人長九寸
　龍伯之减小猶長數千丈僬僥之尺五諍
　人之九寸長者極長短者極短但言天地
　之間變化不常不可以耳目所見者爲定
　也
荆之南有㝠靈者以五百歲爲春五百歲爲
秋上古有大椿者以八千歲爲春八千歲爲
秋朽壤之上有菌芝者生於朝死於晦春夏
之月有蠓蚋者因雨而生見陽而死終髮北
之北有溟海者天池也有魚焉其廣數千里
其長稱焉其名爲鯤有鳥焉其名爲鵬翼若
垂天之雲其體稱焉世豈知有此物哉大禹
行而見之伯益知而名之夷堅聞而志之
　㝠靈木名也終髮即窮髮也北之又北愈
　遠之地也稱去聲其長與其大相稱也翼
　大如此身亦稱之則其大可知矣世人所
　見者小豈知天地間更有如此廣大之所
　乎此皆寓言却以禹益實之世言山海經
　大荒經皆禹所作亦猶今人言張騫窮天
　河也其意但因禹治水行九州伯益爲山
　澤之虞故借其名以實其說夷堅亦猶莊
　子之齊諧也
江浦之間生麽蟲其名曰焦螟群飛而集於
蚊睫弗相觸也栖宿去來蚊弗覺也離朱子
羽方晝拭眥揚眉而望之弗見其形𧣾(且豸文/尒普弭)
(三/切)俞師曠方夜擿耳俛首而聽之弗聞其聲
唯黄帝與容成子居空峒之上同齊三月心
死形廢徐以神視塊然見之若嵩山之阿徐
以氣聽砰然聞之若雷霆之聲
　因諍人之論又生麽蟲之說小之而又小
　者也𧣾俞亦古之能聽者此即莊子聽之
　以耳不若聽之以氣聽之以氣不若聽之
　以心之論
吴楚之國有大木焉其名爲櫾碧樹而冬生
實丹而味酸食其皮汁已憤厥之疾齊州珍
之渡淮而北而化爲枳焉鸜鵒不踰濟貉踰
汶則死矣地氣然也雖然形氣異也性鈞已
無相易已生皆全已分皆足已吾何以識其
巨細何以識其脩短何以識其同異哉
　櫾橘柚也此數語考工記之說蓋言形氣
　之不定所以見造化也隨物而觀則其性
　皆均物各一性不得而相易物物各全其
　生物物各足其分巨者細者脩者短者皆
　造物之理孰爲異孰爲同此數語却自端
　正已語終之辭
太形王屋二山方七百里高萬仞本在冀州
之南河陽之北北山愚公者年且九十面山
而居懲山北之塞出入之迂也聚室而謀曰
吾與汝畢力平險指通豫南達于漢陰可乎
雜然相許其妻獻疑曰以君之力曾不能損
魁父之丘如太形王屋何且焉置土石雜曰
投諸渤海之尾隱土之北遂率子孫荷擔者
三夫叩石墾壤箕畚運於渤海之尾鄰人京
城氏之孀妻有遺男始齔跳往助之寒暑易
節始一反焉河曲智叟笑而止之曰甚矣汝
之不慧以殘年餘力曾不能毁山之一毛其
如土石何北山愚公長息曰汝心之固固不
可徹曾不若孀妻弱子雖我之死有子存焉
子又生孫孫又生子子又生子子又生孫子
子孫孫無窮匱也而山不加增何若而不平
河曲智叟亡以應操蛇之神聞之懼其不己
也告之於帝帝感其誠命夸娥氏二子負二
山一厝朔東一厝雍南自此冀之南漢之陰
無隴斷焉
　太形即太行也聲相近也指通向南而通
　道也隱土北方地名也跳奮而往也易節
　一年也不慧不明也固蔽也此章其言似
　迂闊然以形容不已之意却甚有味釋氏
　言補陀大士初修行時窮苦而無所見將
　下山遇人於水邊磨一鐵尺問之曰磨此
　何用曰將以爲針大士笑之曰汝豈愚邪
　鐵尺可磨爲針乎其人曰今生磨不成後
　生亦磨不成大士大悟再歸補陀而後成
　道似此之言甚迂某嘗以爲有味有益於
　學者若人皆存此心何事不可爲何學不
　可成也東坡曰徐徐而爲之十年之後何
　事不立但恐此意不堅行之不力耳東坡
　此語似甚淺近若研究得來堯之競競舜
　之業業湯之又日新文王之純亦不已即
　此一念也操蛇神夸娥氏皆神名也無隴
　斷者言其地皆平雖小坡垤亦無之也
夸父不量力欲追日影逐之於隅谷之際渴
欲得飮赴飮河渭河渭不足將走北飮大澤
未至道渴而死棄其杖尸膏肉所浸生鄧林
鄧林彌廣數千里焉
　隅谷日入處也夸父之杖化爲鄧林鄧林
　之廣猶數千里夸父亦龍伯之類爾此必
　古來相傳有此怪異之說故清虚之徒並
　取以入其書以爲大言之資耳
大禹曰六合之間四海之内照之以日月經
之以星辰紀之以四時要之以太歲神靈所
生其物其形或夭或壽唯聖人能通其道夏
革曰然則亦有不待神靈而生不待陰陽而
形不待日月而明不待殺戮而夭不待將迎
而壽不待五穀而食不待繒纊而衣不待舟
車而行其道自然非聖人之所通也
　夏革既與湯問答此又與禹問答兩夏革
　邪一夏革邪一夏革則當有千百歲之壽
　矣神靈所生即日月陰陽太歲是也上章
　以神靈結語下章以神靈起語可見文勢
　禹曰有形之物或夭或壽皆有道存焉唯
　聖人則通知之革又曰亦有不待陰陽日
　月而生者石卵石子何假陰陽之氣土蟻
　地龍何假日月之明朝菌蟪蛄豈殺戮而
　夭松栢南山豈導迎而壽竊脂剖葦豈待
　五穀而飽牛馬之類豈待繒絮而暖飛禽
　之類豈待舟車而行此又自然而然非常
　理可推雖聖人亦不得而盡通知之太歳
　主歲之神也今日者亦用此則自古有之
　矣此意蓋言天下之事有可以常理推者
　又不可以常理推者此所以爲造化之妙
禹之治水土也迷而失塗謬之一國濱北海
之北不知距齊州幾千萬里其國名曰終北
不知際畔之所齊限無風雨霜露不生鳥獸
蟲魚草木之類四方悉平周以喬陟當國之
中有山山名壺嶺狀若甔甄頂有口狀若員
環名曰滋穴有水涌出名曰神瀵臭過蘭椒
味過醪醴一源分爲四埒注於山下經營一
國亡不悉徧土氣和亡札厲人性婉而從物
不競不爭柔心而弱骨不驕不忌長幼儕居
不君不臣男女雜游不媒不聘縁水而居不
耕不稼土氣温適不織不衣百年而死不夭
不病其民孳阜亡數有喜樂亡衰老哀苦其
俗好聲相携而迭謡終曰不輟音饑惓則飲
神瀵力志和平過則醉經旬乃醒沐浴神瀵
膚色脂澤香氣經旬乃歇
　終北窮北也齊止也限極也其際畔無止
　極也喬陟高山也壺嶺亦方壺員嶠之類
　甔甀瓦器滋穴之水名曰神瀵出於一源
　分於四畔埒猶際也經營一國言此水遶
　一國也婉而從物順也弱骨不力爭也孳
　阜孳生也阜盛也此章自輕旬乃歇以上
　言禹之所見也
周穆王北遊過其國三年忘歸既反周室慕
其國𢠳然自失不進酒肉不召嬪御者數月
乃復
　因穆王八駿之說又於此添作一證
管仲勉齊桓公因遊遼口俱之其國幾尅舉
隰朋諫曰君舍齊國之廣人民之衆山川之
觀殖物之阜禮義之盛章服之美妖靡盈庭
忠良滿朝肆咤則徒卒百萬視撝則諸侯從
命亦奚羡於彼而棄齊國之社稷從戎夷之
國乎此仲父之耄奈何從之桓公乃止以隰
朋之言告管仲仲曰此固非朋之所及也臣
恐彼國之不可升之也齊國之富奚戀隰朋
之言奚顧
　又因齊國遵海而南倣於琅琊之事添此
　一段說話幾尅舉者言幾乎尅日而欲舉
　行也肆咤者肆意而叱咤也視撝者言隨
　目所視而指麾之也彼國之不可升者言
　但恐求至而不可得也此等言意亦不過
　謂天地之外更有勝於人之耳目所見者
　而已
南國之人祝髮而祼北國之人鞨巾而裘中
國之人冠冕而裳九土所資或農或商或田
或漁如冬裘夏葛水舟陸車默而得之性而
成之
　此語吾書中亦有之蓋中國之外質性不
　同衣食或異隨其生而樂之此無他皆欲
　廣人之所見耳
越之東有輒休之國其長子生則鮮而食之
謂之宜弟其大父死負其大母而棄之曰鬼
妻不可與同居處楚之南有炎人之國其親
戚死㱙(與□/同)其肉而棄之然後埋其骨廼成
爲孝子秦之西有儀渠(文/康)之國者其親戚死
聚柴積而焚之燻則煙上謂之登遐然後成
爲孝子此上而爲政下以爲俗而未足爲異
也
　輒休炎人儀渠皆國名也㱙者割也此章
　之言墨子亦有之兩漢夷狄傳晋之載記
　亦間有一二事相類列子之意不過曰天
　地之内國土不同風俗各異豈必皆如中
　國而後爲美我之所好安知非彼之所惡
　哉
孔子東游見兩小兒辯闘問其故一兒曰我
以日始出時去人近而日中時遠也一兒以
日初出遠而日中時近也一兒曰日初出大
如車蓋及日中則如盤盂此不爲遠者小而
近者大乎一兒曰日初出則滄滄凉凉及其
日中如探湯此不爲近者熱而遠者凉乎孔
子不能决也兩小兒笑曰孰爲汝多知乎
　兩小兒之論與晋太子長安與日近遠之
　說相類此章之意蓋言遠近是非不可以
　一理定也
均天下之至理也連於形物亦然均髮均縣
輕重而髮絶髮不均也均也其絶也莫絶人
以爲不然自有知其然者也
　此章提起一均字言均天下之至理凡物
　之有形者亦然連猶凡也形物有形之物
　也亦然者理如是而物亦如是也懸與髮
　均則雖髮可以縣故曰均髮均縣若物與
　髮有輕有重則髮必斷絶其所以斷絶者
　不均也故曰輕重而髮絶不均也若輕重
　均平則雖欲絶而不絶故曰均也其絶也
　莫絶此一句自妙均也是一句其絶也莫
　絶是一句此即公孫龍髮引千鈞之論人
　皆以爲不然自有知其然者言世人則不
　知其然知道者則知其然也
詹何以獨繭絲爲綸芒鍼爲鈎荆蓧爲竿剖
粒爲餌引盈車之魚於百仞之淵汩流之中
綸不絶鈎不伸竿不撓楚王聞而異之召問
其故詹何曰臣聞先大夫之言蒲且子之弋
也弱弓纖繳乗風振之連雙鶬於青雲之際
用心專動手均也臣因其事放而學釣五年
始盡其道當臣之臨河持竿心無雜慮唯魚
之念投綸沈釣手無輕重物莫能亂魚見臣
之鈎餌猶沉埃聚沫吞之不疑所以能以弱
制彊以輕致重也大王治國誠能若此則天
下可運於一握將亦奚事哉楚王曰善
　詹何之釣蒲且子之弋與傴僂丈人之承
　蜩㫖意相類蓋言治國治天下若平其心
　無强無弱無輕無重則弱可以制强輕可
　以制重此即老子柔能勝剛之論也
魯公扈趙齊嬰二人有疾同請扁鵲求治扁
鵲治之既同愈謂公扈齊嬰曰汝曩之所疾
自外而干府藏者固藥石之所已今有偕生
之疾與體偕長今爲汝攻之何如二人曰願
先聞其驗扁鵲謂公扈曰汝志彊而氣弱故
足於謀而寡於斷齊嬰志弱而氣强故少於
慮而傷於專若换汝之心則均於善矣扁鵲
遂飲二人毒酒迷死三日剖胸探心易而置
之投以神藥既悟如初二人辭歸於是公扈
反齊嬰之室而有其妻子妻子弗識齊嬰亦
反公扈之室有其妻子妻子亦弗識二室因
相與訟求辯於扁鵲扁鵲辯其所由訟乃已
　此章形容心禀於氣人有不得而自由者
　其言亦有深味雖似迂闊而不迂闊若明
　道曰一百四病皆由他心須由我始得此
　語又高然列子之喻氣質之性之心也明
　道之言理性也必以理性化氣質之性而
　後心可自由
瓠巴鼓琴而鳥舞魚躍鄭師文聞之棄家從
師襄游柱指鈞弦三年不成章師襄曰子可
以歸矣師文舍其琴嘆曰文非弦之不能鈞
非章之不能成文所存者不在弦所志者不
在聲内不得於心外不應於氣故不敢發手
而動弦且小假之以觀其後無幾何復見師
襄師襄曰子之琴何如師文曰得之矣請嘗
試之於是當春而叩商絃以召南吕凉風忽
至草木成實及秋而叩角絃以激夾鍾温風
徐回草木發榮當夏而叩羽絃以召黄鍾霜
雪交下川池暴沍及冬而叩徴絃以激蕤賔
陽光熾烈堅冰立散將終命宫而總四絃則
景風翔慶雲浮甘露降醴泉涌師襄乃撫心
高蹈曰微矣子之彈也雖師曠之清角鄒衍
之吹律亡以加矣彼將挾琴執管而從子之
後耳
　不成章者言未能成一曲也柱指安指也
　鈞絃調絃也不在絃不在聲者心未安也
　得於心應於手則遺其器也未能如此所
　以不敢動絃也小假者小寬也觀其後看
　此後如何也當春爲秋聲而秋氣應當秋
　爲春聲而春氣應當夏爲冬聲而冬氣應
　當冬爲夏聲而夏氣應商弦屬秋角弦屬
　春羽弦屬冬徵弦屬夏官爲中聲故和氣
　應琴有五弦一弦主一聲此曰叩某弦者
　非調其一而廢其四蓋某曲以商爲主某
　曲以角爲主也此意蓋言音聲之妙可以
　通造化而已師文之見師襄其言似在一
　日之間安得通四時而並叩並應乎以此
　而觀可知其爲寓言也微矣子之彈者言
　子之彈琴微妙極矣清角樂名也挾琴執
　管而從子後者言彼師曠鄒衍當從學於
　汝也
薛譚學謳於秦青未窮青之技自謂盡之遂
辭歸秦青弗止餞於郊衢撫節悲歌聲振林
木響遏行雲薛譚乃謝求反終身不敢言歸
秦青顧謂其友曰昔韓娥東之齊匱糧過雍
門鬻歌假食既去而餘音遶梁欐三日不絶
左右以其人弗去過逆旅逆旅人辱之韓娥
因曼聲哀哭一里老幼悲愁垂涕相對三曰
不食遽而追之娥還復爲曼聲長歌一里老
幼喜躍抃舞弗能自禁忘向之悲也乃厚賂
發之故雍門之人至今善歌哭效娥之遺聲
　撫節按拍也匱乏也鬻歌假食賣歌以求
　食也發之謝而送之也此語亦有見於孟
　子者因師文鼔琴之說又及謳者之事而
　併記之皆言工技之能神妙也如此技能
　如此則學道者豈不有至神至妙之事乎
　此又其言外之意也
伯牙善鼓琴鍾子期善聽伯牙鼓琴志在登
高山鍾子期曰善哉峨峨兮若泰山志在流
水鍾子期曰善哉洋洋兮若江河伯牙所念
鍾子期必得之伯牙游於泰山之陰卒逢暴
雨止於岩下心悲乃援琴而鼓之初爲霖雨
之操更造崩山之音曲每奏鍾子期輒窮其
趣伯牙乃舍琴而歎曰善哉善哉子之聽夫
志想象猶吾心也吾於何逃聲哉
　霖雨崩山皆琴曲名也志所想象言子期
　也謂其心與己心同也聲出於心汝既心
　與已同宜乎知其聲也於何逃者言不可
　隱也此必古來相傳之說取而入其書蓋
　言天下之事無精無粗皆有造於神妙者
周穆王西巡狩越崑崙不至弇山反還未及
中國道有獻工人名偃師穆王薦之問曰若
有何能偃師曰臣唯命所試然臣已有所造
願王先觀之穆王曰日以俱來吾與若俱觀
之越日偃師謁見王王薦之曰若與偕來者
何人對曰臣之所造能倡者穆王驚視之趣
步俯仰信人也巧夫鎮其頤則歌合律捧其
手則舞應節千變萬化唯意所適王以爲實
人也與盛姬内御並觀之技將終倡者瞬其
目而招王之左右侍妾王大怒立欲誅偃師
偃師大懾立剖散倡者以示王皆傳會革木
膠漆白黑丹青之所爲王諦料之内則肝膽
心肺脾腎腸胃外則筋骨支節皮毛齒髮皆
假物也而無不畢具者合會復如初見王試
廢其心則口不能言廢其肝則曰不能視廢
其腎則足不能步穆王始悦而歎曰人之巧
乃可與造化者同功乎詔貳車載之以歸夫
班輸之雲梯墨翟之飛鳶自謂能之極也弟
子東門賈禽滑釐聞偃師之巧以告二子二
子終身不敢語藝而時執規矩
　弇山又在崑崙之西薦之進之也漢書搢
　紳搢亦作薦日以俱來明日與同來也趣
　步俯仰皆實如人然信實也巧夫歎其工
　能之巧也鎮擪也擪其口而使之歌則皆
　合律捧其手而使之舞則應節始者以爲
　實似人既乆則宛如實人也盛姬羣多之
　姬也招戲之也諦審也料點檢之也合會
　復如初既剖散而復合其歌舞又如初見
　也木人而能行能舞猶可也聲何從出此
　意蓋言人之一身亦是假合而成目應於
　肝足應於腎口應於心何嘗由我釋氏四
　大之說亦類此人之巧乃能奪造化況造
　化之巧乎貳車者副車也雲梯攻城之具
　也飛鳶亦木爲之也此與雪峰木毬相類
　自謂能之極者言般輸墨翟自謂極巧比
　之偃師又不足言技能矣所以終身不敢
　自稱其藝時乎而執規矩者謂輪翟二子
　皆廢棄工技不敢復爲時乎不得已而後
　執之也東門賈禽滑釐兩人名也
甘蠅古之善射者彀弓而獸伏鳥下弟子名
飛衛學射於甘蠅而巧過其師紀昌者又學
射於飛衛飛衛曰爾先學不瞬而後可言射
矣紀昌歸偃卧其妻之機下以目承牽挺二
年之後雖錐末倒眥而不瞬也以告飛衛飛
衛曰未也亞學視而後可視小如大視微如
著而後告我昌以氂懸虱於牖南面而望之
旬日之間浸大也三年之後如車輪焉以睹
餘物皆丘山也乃以燕角之弧朔蓬之簳射
之貫虱之心而懸不絶以告飛衛飛衛高蹈
拊膺曰汝得之矣
　牽挺機下之挺隨足上下者也錐末雖倒
　眥而不瞬孟子所謂不目逃也亞學亞次
　也更也使其更學視也虱既如車輪則他
　物皆如丘山矣燕角之弧以燕之角爲弓
　朔蓬之簳以朔之蓬爲幹也此弓矢之精
　也視虱如輪而後可射此精藝者必然如
　扁鵲學醫隔墻而見人尤異矣此世間所
　有之事不精於學者不可與議也
紀昌既盡衛之術計天下之敵己者一人而
已乃謀殺飛衛相遇於野二人交射中路矢
鋒相觸而墜於地而塵不揚飛衛之矢先窮
紀昌遺一矢既發飛衛以棘刺之端扞之而
無差焉於是二子泣而投弓相拜於塗請爲
父子尅臂以誓不得告術於人
　交射中路者於塗中互相射也彼此之矢
　相觸而落於地塵亦不起亦其平落地也
　以棘刺之端而扞其來矢亦相值而無差
　池也尅臂者削其臂以爲識而誓也此說
　似迂向游淮識軒路分者其年已近七十
　矣春秋大閲第一籌年年得之渠嘗云初
　收王辛時相遇於六安山間王辛執弓欲
　射之軒之手中只有一條短木槍呼辛而
　謂之曰我在此許汝發三矢若射我不中
　汝即降我我同汝見趙制置管取做官人
　辛發三矢皆爲木槍所擊而落地辛遂拜
　之王辛後爲光州武定都統及某至安豐
　有王辛舊將亦言此事與軒語一同軒忘
　其名矣然則紀昌飛衛之相射豈得謂誣
　乎
造父之師曰泰豆氏造父之始從習御也執
禮甚卑泰豆三年不告造父執禮愈謹乃告
之曰古詩言良弓之子必先爲箕良冶之子
必先爲裘汝先觀吾趣趣如吾然後六轡可
持六馬可御造父曰唯命所從泰豆乃立木
爲塗僅可容足計步而置履之而行趣走往
還無跌失也造父學之三日盡其巧泰豆歎
曰子何其敏也得之捷乎凡所御者亦如此
也曩汝之行得之於足應之於心推於御也
齊輯乎轡銜之際而急緩乎脣吻之和正度
於胸臆之中而執節乎掌握之間内得於中
心而外合於馬志是故能進退履繩而旋曲
中規矩取道致遠而氣力有餘誠得其術也
得之於銜應之於轡得之於轡應之於手得
之於手應之於心則不以目視不以策驅心
閑體正六轡不亂而二十四蹄所投無差迴
旋進退莫不中節然後輿輪之外可使無餘
轍馬蹄之外可使無餘地未嘗覺山谷之嶮
原隰之夷視之一也吾術窮矣汝其識之
　泰豆亦古之善御者也裘箕古語也已見
　學記學弓先學箕皆竹器也冶攻金也與
　裘何預此語素難通然考工記有裘氏不
　知所主何事此官既缺恐當時所職或有
　近於冶者今不可知矣先觀吾趣者使學
　其行歩也得之捷者言其速成也轡銜唇
　吻在馬者也胸臆掌握在人者也履繩而
　旋者其路雖如繩之小亦可以轉旋也曲
　中者妙於中也氣力有餘御者不勞也猶
　考工曰其衽不蔽之意也心閑身正者御
　之從容也二十四蹄六馬之車也所投無
　差馬行不亂也轍軌也車所行之道也車
　外無餘轍也者車行不越乎轍之中也蹄
　外無餘地者蹄不亂則其地不多也山谷
　雖險原隰雖平我視之皆一同也履木而
　行其說似迂觀今人縁竿履繩而躡屐者
　則知世間自有此事列子言此不過以爲
　人間之技且有此神妙況學道乎
魏黑卵以暱嫌殺丘邴章丘邴章之子來丹
謀報父之讎丹氣甚猛形甚露計粒而食順
風而趣雖怒不能稱丘以報之耻假力於人
誓手劍以屠黑卵黑卵悍志絶衆力抗百夫
筋骨皮肉非人類也延頸承刃披胸受矢鋩
鍔推屈而體無痕撻負其才力視來丹猶雛
鷇也來丹之友申他曰子怨黑卵至矣黑卵
之易子過矣將奚謀焉來丹垂涕曰願子爲
我謀申他曰吾聞衛孔周其祖得殷帝之寳
劍一童子服之却三軍之衆奚不請焉來丹
遂適衛見孔周執僕御之禮請先納妻子後
言所欲孔周曰吾有三劍唯子所擇皆不能
殺人且先言其狀一曰含光視之不可見運
之不知其有所觸也泯然無際經物而物不
覺二曰承影將旦昧爽之交旦夕昏明之際
北面而察之淡淡焉若有物存莫識其狀其
所觸也竊竊焉有聲經物而物不疾也三曰
宵練方晝則見影而不見光方夜見光而不
見形其觸物也𩦐然而過隨過隨合覺疾而
不血刃焉此三寳者傳之十三世矣而無施
於事匣而藏之未嘗啓封來丹曰雖然吾必
請其下者孔周乃歸其妻子與齋七目晏陰
之間跪而授其下劍來丹再拜受之以歸來
丹遂執劍從黑卵時黑卵之醉偃牖下自頸
至腰三斬之黑卵不覺來丹以黑卵之死趣
而退遇黑卵之子於門擊之三下如投虚黑
卵之子方笑曰汝何蚩而三招予來丹知劍
之不能殺人也歎而歸黑卵既醒怒其妻曰
醉而露我使我嗌疾而腰急其子曰疇昔來
丹之來遇我於門三招我亦使我體疾而支
彊彼其厭我哉
　暱嫌私怨也氣甚猛威甚銳也形甚露骨
　立也順風而趣其行弱也悍志絶衆其志
　勇悍過人也痕撻痕跡也雛鷇初生之禽
　也易子過矣甚輕汝也三劍之名方言厭
　勝之術也泯然無際者泯没而不見邊際
　也將旦昧爽之交日初出之時也旦夕昏
　明之際日將入之時也旦夕猶言日暮也
　昏明欲昏而欲明也晝則見影夜則見光
　只有光影而無形也𩦐合作騞騞然微有
　聲者請其下者求其第三劍也因其醉而
　斬之疑其已死遂趨行而退回也擊之如
　投虚劍已過如無物也蚩與癡同丹之三
　擊彼以爲三招如兒戲也嗌疾喉急也支
　彊肢體彊急而不柔和也蓋言厭勝之術
　自有神異而況學道乎以此說而入其書
　皆有意存焉非徒誇誕大言也
周穆王大征西戎西戎獻錕鋙之劍火浣之
布其劍長尺有咫練鋼赤刃用之切玉如切
泥焉火浣之布浣之必投於火布則火色垢
則布色出火而振之皓然疑乎雪皇子以爲
無此物傳之者妄蕭叔曰皇子果於自信果
於誣理哉
　練鋼鍊熟之鋼金也赤刃金精其色赤也
　如切泥言柔軟也切玉之劍今雖未見火
　浣之布今人嘗見之世間自有此事果於
　自信者言皇子但信其耳目所及而不知
　天下有此神異之事遂以傳者爲妄是誣
　理也從前鋪說至此方結以兩句蓋謂人
　各以其淺近之見而疑此廣大之言非知
　理者也



沖虚至徳眞經鬳齋口義卷之五











沖虛至德眞經鬳齋口義卷之六尅六
　　　　鬳齋林希逸
　　　力命第六
力謂命曰若之功奚若我哉命曰汝奚功於
物而欲比朕力曰壽天窮達貴賤貧富我力
之所能也命曰彭祖之智不出堯舜之上而
壽八百顔淵之才不出衆人之下而壽十八
仲尼之德不出諸侯之下而困於陳蔡殷紂
之行不出三仁之上而居君位季札無爵於
吴田恒專有齊國夷齊餓于首陽季氏富於
展禽若是汝力之所能柰何壽彼而夭此窮
聖而達逆賤賢而貴愚貧善而富惡邪力曰
若如是言我固無功於物而物若此耶此則
若之所制邪命曰既謂之命柰何有制之者
邪朕直而推之曲而任之自壽自天自窮自
達自貴自賤自富自貧朕豈能識之哉朕豈
能識之哉
　力人力也命天命也此意蓋謂壽夭窮達
　富貴貧賤若出於人爲而無非天命而制
　之者亦非造物也直而推之曲而任之是
　曲直皆出於自然我但推而任之矣朕豈
　能識者言亦非命所能制又有自然而然
　者制之即莊子所謂吾所待又有待而然
　者也此章大意只如此而其文亦直截所
　以疑非列子之本書以下數章亦然
北宫子謂西門子曰朕與子並世也而人子
達並族也而人子敬並貌也而人子愛並言
也而人子庸並行也而人子誠並仕也而人
子貴並農也而人子富並商也而人子利朕
衣則短褐食則粢糲居則蓬室出則徒行子
衣則衣錦食則粱肉居則連欐出則結駟在
家熙然有棄朕之心在朝諤然有敖朕之色
請謁不相及遨遊不同行固有年矣子自以
德過朕邪西門子曰予無以知其實汝造事
而窮予造事而達此厚薄之驗歟而皆謂與
予並汝之顔厚矣北宫子無以應自失而歸
中塗遇東郭先生先生曰汝奚往而反偊偊
而步有深愧之色邪北宫子言其狀東郭先
生曰吾將舍汝之愧與汝更之西門氏而問
之曰汝奚辱北宫子之深乎固且言之西門
子曰北宫子言世族年貌言行與予並而賤
貴貧富與予異予語之曰予無以知其實汝
造事而窮予造事而達此將厚薄之驗歟而
皆謂與予並汝之顔厚矣東郭先生曰汝之
言厚薄不過言才德之差吾之言厚薄異於
是矣夫北宫子厚於德薄於命汝厚於命薄
於德汝之達非智得也北宫子之窮非愚失
也皆天也非人也而汝以命厚自矜北宫子
以德厚自愧皆不識夫固然之理矣西門子
曰先生止矣予不敢復言北宫子既歸衣其
短褐有狐貉之温進其茙菽有稻粱之味庇
其蓬室若廣厦之蔭乗其蓽輅若文軒之飾
終身逌然不知榮辱之在彼在我也東郭先
生聞之曰北宫子之寐乆矣一言而能寤易
悟也哉
　人子達敬愛之類者謂人但偏向汝也連
　欐欐屋之連綿也言其屋簷之長也造事
　者言所作爲之事也或窮或達窮則爲厚
　達則爲薄厚薄能否也偊偊而步行不進
　之貌舍音釋義同舍汝之愧者爲汝釋去
　此愧也更之再往也與之同再見西門氏
　也達者不爲智得窮者非爲愚失豈可以
　其命而自矜固然者固有自然之理也茙
　菽大菽也厚於德薄於命能多而不遇也
　厚於命薄於德遭時而非所能也此德字
　與能字同意非道德之德也
管夷吾鮑叔牙二人相友甚戚同處於齊管
夷吾事公子糾鮑叔牙事公子小白齊公族
多寵嫡庶並行國人懼亂管仲與召忽奉公
子糾奔魯鮑叔奉公子小白奔莒既而公孫
無知作亂齊無君二公子爭入管夷吾與小
白戰於莒道射中小白帶鉤小白既立脅魯
殺子糾召忽死之管夷吾被囚鮑叔牙謂桓
公曰管夷吾能可以治國桓公曰我讎也願
殺之鮑叔牙曰吾聞賢君無私怨且人能爲
其主亦必能爲人君如欲霸王非夷吾其弗
可君必舍之遂召管仲魯歸之齊鮑叔牙郊
迎釋其囚桓公禮之而位於高國之上鮑叔
牙以身下之任以國政號曰仲父桓公遂霸
管仲嘗歎曰吾少窮困時嘗與鮑叔牙賈分
財多自與鮑叔不以我爲貪知我貧也吾嘗
爲鮑叔謀事而大窮困鮑叔不以我爲愚知
時有利不利也吾嘗三仕三見逐於君鮑叔
不以我爲不肖知我不遭時也吾嘗三戰三
北鮑叔不以我爲怯知我有老母也公子糾
敗召忽死之吾幽囚受辱鮑叔不以我爲無
耻知我不羞小節而耻名不顯於天下也生
我者父母知我者鮑叔也此世稱管鮑善交
者小白善用能者然實無善交實無用能也
實無善交實無用能者非更有善交更有善
用能也召忽非能死不得不死鮑叔非能舉
賢不得不舉小白非能用讎不得不用
　甚戚者甚親也國氏高氏齊二貴族也鮑
　叔知我貧知我時不利知我有老母此數
　語甚佳善用能善交人事也不得不舉不
　得不用天命也
及管夷吾有病小白問之曰仲父之病病矣
可不諱云至於大病則寡人惡乎屬國而可
夷吾曰公誰欲歟小白曰鮑叔牙可曰不可
其爲人潔廉善士也其於不己若者不比之
人一聞人之過終身不忘使之理國上且鉤
乎君下且逆乎民其得罪於君也將弗乆矣
小白曰然則孰可對曰勿己則隰朋可其爲
人也上忘而下不叛愧其不若黄帝而哀不
己若者以德分人謂之聖人以財分人謂之
賢人以賢臨人未有得人者也以賢下人者
未有不得人者也其於國有不聞也其於家
有不見也勿已則隰朋可
　病病矣言病至甚矣諱云者言不可諱人
　說也此是句絶不己若者不比之人言惡
　之不以人類比之也鉤乎君者鉤絆拘束
　之也逆乎民者以法理操制之也上忘者
　其事上以無心也下不叛者苟不背於理
　而已愧不若黃帝貴己甚周也哀不己若
　特人甚恕也以德分人不自有其德也以
　賢臨人有心於服人也以賢下人卑己而
　尊人也於國有不聞於家有不見者不用
　其聰明也
然則管夷吾非薄鮑叔也不得不薄非厚隰
朋也不得不厚厚之於始或薄之於終薄之
於終或厚之於始厚薄之去來弗由我也
　管鮑之交如彼而垂没之言似薄鮑叔而
　厚隰朋雖曰爲國擇相實亦有命焉非夷
　吾所自由也厚薄之語非實論也借此以
　形容力命之說耳
鄧析操兩可之說設無窮之辭當子産執政
作竹刑鄭國用之數難子産之治子産屈之
子産執而戮之俄而誅之然則子産非能用
竹刑不得不用鄧析非能屈子産不得不屈
子産非能誅鄧析不得不誅也
　兩可者詭隨而爲是非也無窮之辭不可
　詰也數難子産之治言於子産爲治之時
　數有扞挌也子産屈之言苦於先也子産
　既用鄧析之竹刑又以扞挌爲苦遂歸咎
　於竹刑故執而戮辱之既戮辱之又誅之
　竹刑竹簡刑書也不得不用不得不誅者
　竹刑鄧析所制子産始而用之而鄧析乃
　以此被誅好惡反覆而禍福生焉皆出於
　命之自然非人力也子産亦不自由爾可
以生而生天福也可以死而死天福也可
以生而不生天罰也可以死而不死天罰也
可以生可以死得生得死有矣不可以生不
可以死或死或生有矣然而生生死死非物
非我皆命也智之所無奈何故曰窈然無際
天道自會漠然無分天道自運天地不能犯
聖智不能干鬼魅不能欺自然者默之成之
乎之寧之將之迎之
　可以生可以死言各如其所欲死生而無
　憾者人以此爲天福之貪生而不得生苦
　於困辱求死而不得死人以爲天罰之此
　事於世固亦有之而不知生生死死物我
　皆不自由非智力之所能及莫非命也雖
　智亦無如之何得生得死即是可以生可
　以死特地重疊如此下字或生或死亦即
　不可以之意也杳然無際者言杳㝠無邊
　際也杳㝠無際而不可窮此天道歸會之
　地也沖漠而無所分别此天道運行之妙
　也誰得而知之天地不能犯者天爲剛德
　猶不干時盈虚消息天且不違是也聖智
　不能干者言聖智亦不能違時也鬼魅不
　能欺者雖鬼不得而知之亦不能以此欺
　人也默之者默而悟之也成之者渾成自
　然無容力也平之者平心以聽之也寧之
　者安之者也其去也將之其來也迎之莊
　子曰適來夫子時也適去夫子順也安時
　處順哀樂不能入也亦是此意
楊朱之友曰季梁季梁得疾七日大漸其子
環而泣之請醫季梁謂楊朱曰吾子不肖如
此之甚汝奚不爲我歌以曉之楊朱歌曰天
其弗識人胡能覺匪祐自天弗孽由人我乎
汝乎其弗知乎醫乎巫乎其知之乎其子弗
曉終謁三醫一曰矯氏二曰俞氏三曰盧氏
診其所疾矯氏謂季梁曰汝寒温不節虚實
失度病由饑飽色慾精慮煩散非天非鬼雖
漸可攻也季梁曰衆醫也亟屏之俞氏曰女
始則胎氣不足乳湩有餘病非一朝一夕之
故其所由來漸矣弗可已也季梁曰良醫也
且食之盧氏曰汝疾不由天亦不由人亦不
由鬼禀生受形既有制之者矣亦有知之者
矣藥石其如汝何季梁曰神醫也重貺遺之
俄而季梁之疾自瘳
　匪佑自天弗孽由人言福佑非出於天菑
　孽非由於人皆自然耳精慮煩散思慮煩
　多而精神散失也乳湩有餘飲乳過多也
　矯氏之言爲其以人事致病也故以爲衆
　人而屏去之俞氏之言謂其禀受之病也
　禀受出於天非人事所致故以爲良醫而
　與之食謂其言稍近於理也盧氏之言制
　之者不可知知之者亦不可知此雖天亦
　不知之固以爲神醫而厚餽之以其所見
　高妙也俄而自瘳此一句又謂自然而然
　醫藥亦無預也
生非貴之所能存身非愛之所能厚生亦非
賤之所能夭身亦非輕之所能薄故貴之或
不生賤之或不死愛之或不厚輕之或不薄
此似反也非反也此自生自死自厚自薄或
貴之而生或賤之而死或愛之而厚或輕之
而薄此似順也非順也此亦自生自死自厚
自薄
　貴賤厚薄無與於壽夭此語似若反常而
　非反常言其似若違理而實非違理也以
　壽夭爲出於貴賤厚薄此語似順理而實
　非順理知壽夭之出於自然出於不得不
　然則無反順之疑矣
鬻熊語文王曰自長非所增自短非所損算
之所亡若何
　自短自長即莊子鳧鶴之論算之所無者
　言非筭計之所及與算計無預人將若之
　何哉人既不可得而奈何則安得不聽之
　自然
老聃語關尹曰天之所惡孰知其故言迎天
意揣利害不如其已
　此章即莊子天之君子人之小人人之君
　子天之小人之意顔夭跖壽何者爲好何
　者爲惡以人事而揣天意而欲求其好惡
　利害之端果何從得不若己之爲愈言不
　如聽其自然也
楊布問曰有人於此年兄弟也言兄弟也才
兄弟也貌兄弟也而壽夭父子也貴賤父子
也名譽父子也愛憎父子也吾惑之楊子曰
古之人有言吾嘗識之將以告若不知所以
然而然命也今昏昏昧昧紛紛若若隨所爲
隨所不爲日去日來孰能知其故皆命也夫
信命者亡壽夭信理者亡是非信心者亡逆
順信性者亡安危則謂之都亡所信都亡所
不信眞矣慤矣奚去奚就奚哀奚樂奚爲奚
不爲
　兄弟者言其年貌言才相若也父子者言
　其貴賤壽夭相去之遠也古之人有言吾
　嘗識之者言我曾記得古人有此言也其
　言若何不知所以然而然命也是也紛紛
　多也若若動而不止也漢書有綬若若是
　也欲爲而不得爲欲不爲而又爲之命之
　所制孰知其故知命則無壽夭矣知自然
　之理則無是非矣知嬰兒之心則無逆順
　矣知天命之性則無安危矣曰命曰理曰
　心曰性雖若可信而又不足信故曰都無
　所信都無所不信眞矣慤矣眞純誠慤一
　而不雜也若能如此則何所去何所就以
　何爲哀以何爲樂以何爲可爲以何爲不
　可爲皆無容心可也
黄帝之書云至人居若死動若械亦不知所
以居亦不知所以不居亦不知所以動亦不
知所以不動亦不以衆人之觀易其情貌亦
不謂衆人之不觀不易其情貌獨往獨來獨
出獨入孰能礙之
　居若死即莊子尸居之意形如槁木心如
　死灰是也動若械者猶影問罔兩有所待
　而然也如偃師之木人其動也自有機械
　以使之既不由我則亦不知所以居不居
　所以動不動人之所見我之情貌何嘗變
　易人所不見我亦何嘗變易耳目之外皆
　已忘之所以往來出入獨得其妙孰得而
　拘礙之是乃忘己遺形以與造物者游也
墨(音/眉)杘(敕夷女/履二切)單(音/戰)至(音/咥)嘽(豈然/切)咺(許元火/遠二切)
憋(蒲結/切)懯(芳無/切)四人相與游於世胥如志也
窮年不相知情自以智之深也
　胥如志者四者之人同游於世各如其志
　也而其情彼此雖窮年之乆皆不相知此
　其用智之深也此下五段撰出此等名字
　以形容人情世態亦莊子所謂徭佚啓態
　之類墨音眉杘女履反墨杘軟弱也單至
　不安貌嘽咺恐懼貌憋懯急速貌
巧佞愚直婩(魚践午/漢二切)斫(夫約/切)便辟四人相與
游於世胥如志也窮年而不相語術自以巧
之微也
　不相語術者言其不以術相告也自以爲
　用巧之微妙硸斫不解悟貌
㺒(何交/切)㤉(午交魚/駕二切)情露讓(許偃居/展二切)極凌誶四
人相與游於世胥如志也窮年不相曉悟自
以爲才之得也
　此又四等矜才之人㺒犽獪猾也情露今
　人言賣弄之意𧮈極吃急之意淩誶詰問
　也莊子曰哲士無淩誶之事不樂不相曉
　悟不相曉喻也
眠(莫典/切)娫(徒典/切)諈(主蘂/切)諉勇敢怯疑四人相
與游於世胥如志也窮年不相讁發自以行
無戾也
　此又四等異行之人眠娫瑟縮不正之貌
　諈諉煩絮之貌怯疑拙退也不相讁發者
　不相决剔也
多偶自專乗權隻立四人相與游於世胥如
志也窮年不相顧眄自以時之適也
　多偶多可也易與人合也自專自用也與
　人不合也乗權得勢而有權者隻立孤立
　而無所憚者不相顧視皆自以爲得時也
此衆態也其貌不一而咸之於道命所歸也
　衆態者以上五項之人也道自然也咸之
　於道之往也言皆出於自然也其情貌態
　度雖不一皆不得自由也命所歸者皆歸
　諸命也此意蓋謂人情世態種種不同亦
　皆其命爲之
佹佹(俱爲/切)成者俏(仙妙/切)成也初非成也佹佹
敗者俏敗者也初非敗也故迷生於俏俏之
際昧然於俏而不昧然則不駭外禍不喜内
福隨時動隨時止智不能知也信命者於彼
我無二心於彼我而有二心者不若揜目塞
耳背坂面隍亦不墜仆也故曰死生自命也
貧窮自時也怨夭折者不知命者也怨貧窮
者不知時者也當死不懼在窮不戚知命安
時也其使多智之人量利害料虛實度人情
得亦中亡亦中其少智之人不量利害不料
虛實不度人情得亦中亡亦中量與不量料
與不料度與不度奚以異唯亡所量亡所不
量則全而亡喪亦非知全亦非知喪自全也
自亡也自喪也
　佹佹俱爲切幾似之貌俏仙妙切似也成
　者似成而非成敗者似敗而非敗人以其
　形似之際而迷之言爲成敗所惑也故曰
　迷生成俏然其肖似之際雖若昧然而不
　可知而其理實甚明初未嘗昧然也苟於
　其俏似之際而有不昧然之見則禍不足
　駭福不足喜外禍者人所惡遠之禍也内
　福者人所好欲之福也禍福初無内外人
　以好惡自分内外因有駭有喜時動時止
　偕行偕極之意而智不能知無容心也背
　峻坂而立面深隍而行至危者也又掩其
　耳塞其目危之甚也然知其命之在天而
　無所容心則亦不危此等言句便與孟子
　知命者不立巖墻之下者不同聖賢之言
　所以異於異端也以多智而有所量度得
　失亦相半以無智之人而無所量度得失
　亦相半得亦中亡亦中者中半也言多筭
　亦筭不盡至愚者亦有時而得也若皆無
　所量度亦無不量度則其得其失皆無之
　是其天者全而無喪矣然全亦不可知也
　喪亦不可知也無所全喪亦不可知也故
　曰亦不知全亦非知喪上句本是全而無
　喪却結以自全自亡自喪鼓舞之文也其
　意蓋曰全者自全喪者自喪無所全喪者
　自無所全喪也
齊景公游於牛山北臨其國城而流涕曰美
哉國乎鬱鬱芊芊若何滴滴去此國而死乎
使古無死者寡人將去斯而之何史孔梁丘
據皆從而泣曰臣賴君之賜疏食惡肉可得
而食駑馬稜車可得而乗也且猶不欲死而
况吾君乎晏子獨笑於旁公雪涕而顧晏子
曰寡人今日之游悲孔與據皆從寡人而泣
子之獨笑何也晏子對曰使賢者常守之則
太公桓公將常守之矣使有勇者而常守之
則莊公靈公將常守之矣數君者將守之吾
君方將披簑笠而立乎畎畝之中唯事之恤
行假念死乎則吾君又安得此位而立焉以
其迭處之迭去之至於君也而獨爲之流涕
是不仁也見不仁之君見謟諛之臣臣見此
二者臣之所爲獨竊笑也景公慙焉舉觴自
罰罰二臣者各二觴焉
　滴滴衰落之貌疏食者在下之食稜車小
　車其制木不圓净也雪涕拭其涕也惟事
　之恤言以生事爲憂也行假合作何暇字
　誤也此章蓋言人之癡者不知死生去來
　而但貪戀目前之樂也
魏人有東門吴者其子死而不憂其相室曰
公之愛子天下無有今子死不憂何也東門
吴曰吾常無子無子之時不憂今子死乃與
嚮無子同巨奚憂焉
　相室者其家幹者也此章乃得之本有失
　之本無之論臣與詎同
農赴時商趣利工追術仕逐勢勢使然也然
農有水旱商有得失工有成敗仕有遇否命
使然也
　追治也追琢之追也農雖赴時而天有水
　旱商雖趣利而時有得失工雖精於術而
　時有成敗仕雖迎合勢要而或遇或否莫
　非命也上言勢使然者謂既爲農矣爲商
　矣爲工矣爲仕矣其勢有不得不然也世
　故之所使不容自已也


沖虚至德眞經鬳齋口義卷之六










沖虛至德眞經鬳齋口義卷之七尅七
　　　　鬳齋林希逸
　　　楊朱第七
楊朱游於魯舍於孟氏孟氏問曰人而已矣
奚以名爲曰以名者爲富既富矣奚不已焉
曰爲貴既貴矣奚不已焉曰爲死既死矣奚
爲焉曰爲子孫名奚益於子孫曰名乃苦其
身憔其心乗其名者澤及宗族利兼鄉黨况
子孫乎
　人而已矣言均之爲人只爲生足矣何用
　名乎名乃苦其身僬其心者謂爲名者之
　勞苦也勞苦而得其名故乗此以遺宗族
　之澤遺郷黨之利而况子孫乎此名所以
　有益也
凡爲名者必廉廉斯貧爲名者必讓讓斯賤
　此處合有曰字蓋此是一轉也凡爲名者
　必廉必讓既廉既讓則不富不貴矣何以
　益子孫乎
曰管仲之相齊也君淫亦淫君奢亦奢志合
言從道行國霸死之後管氏而已田氏之相
齊也君盈則己降君歛則己施民皆歸之因
有齊國子孫享之至今不絶若實名貧僞名
富
　此又一轉却論名之實偽管仲從其君而
　淫從其君而奢不求自譽忠於謀君遂成
　伯業此實名也而其利反止於一身田氏
　所爲皆矯其君盈者驕也降者謙也歛暴
　也施仁也爲謙爲仁自求聲譽此偽名也
　而乃終有齊國是偽者富而實者貧也
曰實無名名無實名者僞而已矣昔者堯舜
僞以天下讓許由善卷而不失天下享祚百
年伯夷叔齊實以孤竹君讓而終亡其國餓
死於首陽之山實僞之辯如此其省也
　此又一轉謂名皆偽也有實德者則不近
　名好名者則無實行凡爲名者皆偽也既
　以名爲偽乃借堯舜夷齊以立說此所以
　爲異端之書省者審也言實偽之辯如此
　審矣此一段先言名可自利却歸結在一
　偽字上實無名名無實六字亦佳但曰名
　者偽而已此則矯世之論也
楊朱曰百年壽之大齊得百年者千無一焉
設有一者孩抱以逮昏老幾居其半矣夜眠
之所弭晝覺之所遺又幾居其半矣痛疾哀
苦亡失憂懼又幾居其半矣量十數年之中
逌然而自得亡介焉之慮者亦亡一時之中
爾則人之生也奚爲哉奚樂哉爲美厚爾爲
聲色爾而美厚復不可常厭足聲色不可常
翫聞乃復爲刑賞之所禁勸名法之所進退
遑遑爾競一時之虚譽規死後之餘榮偊偊
(王矩/切)爾愼耳目之觀聽惜身意之是非徒失
當年之至樂不能自肆於一時重囚纍梏何
以异(音/異)哉太古之人知生之暫來知死之暫
往故從心而動不違自然所好當身之娱非
所去也故不爲名所勸從性而游不逆萬物
所好死後之名非所取也故不爲刑所及名
譽先後年命多少非所量也
　齊音劑分劑也所弭消弭也猶消破也遺
　失也介焉至微者也言人忻樂之時少縱
　有樂時豈能盡無微細不足之慮謂不能
　全其樂也百年之中能全其樂欲一時頃
　亦無之美厚美食厚衣也遑遑汲汲也偊
　偊倀倀也汲汲以競虚譽倀倀而避是非
　與囚梏何以異异與異同從心而動動作
　也不違自然之理而已當目前之娯可以
　好則好不以慕名而去之從性而游樂不
　與萬物相爲忤死後之名固人之所好亦
　不自甘於刑禍而取之言其不殺身以求
　名也然此等文字亦太露筋骨似非所以
　垂訓之意莊子則不然
楊朱曰萬物所異者生也所同者死也生則
有賢愚貴賤所以異也死則有臭腐消滅者
所同也雖然賢愚貴賤非所能也臭腐消滅
亦非所能也故生非所生死非所死賢非所
賢愚非所愚貴非所貴賤非所賤然而萬物
齊生齊死齊賢齊愚齊貴齊賤十年亦死百
年亦死仁聖亦死凶愚亦死生則堯舜死則
腐骨生則無紂死則腐骨一矣孰知其異且
趣當生奚遑死後
　生雖異而死則同即杜子美所謂孔聖盜
　跖同塵埃趣向也且了生前何暇計身後
　故曰且趣當生奚遑死後張翰曰且盡生
　前一盃酒樂天曰莫思身外無窮事且盡
　樽前有限盃皆是此意
楊朱曰伯夷非亡欲矜清之缷以放餓死展
季非亡情矜貞之缷以放寡宗清貞之誤善
之在此
　卸字恐是郵字傳寫之訛郵與尤同甚也
　古字通用非無情欲者言其好惡與人同
　也矜持清貞太甚故夷以此自放而至於
　飢死季以此自放而至於無嗣寡宗寡特
　其宗姓也如此所以自誤也然則清貞之
　名能誤爲善之人如此故曰清貞之誤善
　之在此
楊朱曰原憲窶於魯子貢殖於衛原憲之窶
損生子貢之殖累身然則窶亦不可殖亦不
可其可焉在曰可在樂生可在逸身故善樂
生者不窶善逸身者不殖
　殖累身言以貨殖自累也貧則不樂富則
　自勞皆非養生之道也
楊朱曰古語有之生相憐死相捐此語至矣
相憐之道非唯情也勤能使逸饑能使飽寒
能使温窮能使達也相捐之道非不相哀也
不含珠玉不服文錦不陳犧牲不設明器也
　死相捐古人死則棄之易所謂不封不樹
　喪期無數是也不含珠玉等語所以譏當
　時厚葬之人楊王孫皇甫謐倮葬之說似
　原於此
晏平仲問養生於管夷吾管夷吾曰肆之而
已勿壅勿閼晏平仲曰其目奈何夷吾曰恣
耳之所欲聽恣目之所欲視恣鼻之所欲向
恣口之所欲言恣體之所欲安恣意之所欲
行夫耳之所欲聞者音聲而不得聽謂之閼
聰目之所欲見者美色而不得視謂之閼明
鼻之所欲向者椒蘭而不得嗅謂之閼顫口
之所欲道者是非而不得言謂之閼智體之
所安者美厚而不得從謂之閼適意之所欲
爲者放逸而不得行謂之閼性凡此諸閼廢
虐之主去廢虐之主熙熙然以俟死一日一
月一年十年吾所謂養拘此廢虐之主録而
不舍戚戚然以至乆生百年千年萬年非吾
所謂養
　閼抑遏而自制之意於此主心自廢虐也
　徒自苦而已一日一月一年十年言縱樂
　其身心一日比他人一月一年比他人十
　年若不然則雖有百年千年萬年之壽亦
　何益非吾所謂養者言非養生之道也
管夷吾曰吾既告子養生矣送死奈何晏平
仲曰送死略矣將何以告焉管夷吾曰吾固
欲聞之平仲曰既死豈在我哉焚之亦可沈
之亦可瘞之亦可露之亦可衣薪而棄諸溝
壑亦可衮衣繡裳而納諸石槨亦可唯所遇
焉管夷吾顧謂鮑叔黄子曰生死之道吾二
人進之矣
　略矣者言其不足安排聽之可也死欲遠
　朽爲石槨者而言此亦矯世之論鮑叔黃
　子二人名也黃子恐亦寓言
子産相鄭專國之政三年善者服其化惡者
畏其禁鄭國以治諸侯憚之而有兄曰公孫
朝有弟曰公孫穆朝好酒穆好色朝之室也
聚酒千鍾積麴成封望門百步醴漿之氣逆
於人鼻方其荒於酒也不知世道之安危人
理之悔吝室内之有亡九族之親疏存亡之
哀樂也雖水火兵刃交於前弗知也穆之後
庭比房數十皆擇雉齒婑(儒隹/切)媠(吐火/切)者以
盈之方其眈於色也屛親昵絶交遊逃於後
庭以晝足夜三月一出意猶未愜鄉有處子
之娥姣者必賄而招之媒而挑之弗獲而後
已子産日夜以爲戚密造鄧析而謀之曰僑
聞治身以及家治家以及國此言自於近至
於遠也僑爲國則治矣而家則亂矣其道逆
邪將奚方以救二子子其詔之鄧析曰吾怪
之乆矣未敢先言子奚不時其治也喻以性
命之重誘以禮義之尊乎子産用鄧析之言
因間以謁其兄弟而告之曰人之所以貴於
禽獸者智慮智慮之所將者禮義禮義成則
名位至矣若觸情而動耽於嗜慾則性命危
矣子納僑之言則朝自悔而夕食禄矣朝穆
曰吾知之乆矣擇之亦乆矣豈待若言而後
識之哉凡生之難遇而死之易及以難遇之
生俟易及之死可孰念哉而欲尊禮義以夸
人矯情性以招名吾以此爲弗若死也爲欲
盡一生之歡窮當年之樂唯患腹溢而不得
咨口之飲力憊而不得肆情於色不遑憂名
聲之醜性命之危也且若以治國之能夸物
欲以說辭亂我之心榮禄喜我之意不亦鄙
而可憐哉我又欲與若别之夫善治外者物
未必治而身交苦善治内者物未必亂而性
交逸以若之治外其法可暫行於一國未合
於人心以我之治内可推之於天下君臣之
道息矣吾常欲以此術而喻之若反以彼術
而教我哉子産忙然無以應之他日以告鄧
析鄧析曰子與眞人居而不知也孰謂子智
者乎鄭國之治偶耳非子之功也
　積麴成封累土便築糟丘臺是也婑媠美
　女也娥姣亦美女也弗獲而後已言百計
　營求至不得而後已也孰念深念也與熟
　同腹溢而不得恣口之飲力疲憊而不得
　肆情於色郭璞酒色之資恐用不盡之論
　也鄧析以爲眞人者言其達養生之理也
　善治内者物未必亂謂自樂其心者世亦
　未必至於亂謂治亂皆自然之數也此段
　與莊子盜跖篇相似其文亦如此長枝大
　葉郭璞之語似甚背理但以其銜刀被髮
　登厠之事觀之彼蓋知數者逆知其身必
　不能自保故爲此論然禍福在天脩爲在
　我盡人事以聽天命可也銜刀被髮之術
　已非明理者所爲而况恣於酒色乎以此
　思之孟子曰壽夭不貳脩身以俟之多少
　滋味多少理義多少受用不盡處孔子曰
　朝聞道夕死可矣其意亦在此莊列之書
　本意憤世昏迷之人却如此捭闔其論而
　又爲後人所雜讀其書而不得其意與不
　辯其眞偽者或以自誤此所以爲異端之
　學也
衛端木叔者子貢之世也藉其先貲家累萬
金不治世故放意所好其生民之所欲爲人
意之所欲玩者無不爲也無不玩也墻屋臺
樹園囿池沼飮食車服聲樂嬪御擬齊楚之
君焉至其情所欲好耳所欲聽目所欲視口
所欲嘗雖殊方偏國非齊土之所産育者無
不必致之猶藩墻之物也及其游也雖山川
阻險塗逕脩遠無不必之猶人之行咫步也
賔客在庭者日百往庖厨之下不絶煙火堂
廡之上不絶聲樂奉養之餘先散之宗族宗
族之餘次散之邑里邑里之餘乃散之一國
行年六十氣幹將衰棄其家事都散其庫藏
珍寳車服妾媵一年之中盡焉不爲子孫留
財及其病也無藥石之儲及其死也無瘞埋
之資一國之人受其施者相與賦而藏之反
其子孫之財焉禽骨釐聞之曰端木叔狂人
也辱其祖矣段于生聞之曰木叔達人也德
過其祖矣其所行也其所爲也衆意所驚而
誠理所取衛之君子多以禮教自持固未足
以得此人之心也
　子貢之世者謂其後世子孫也賦而藏之
　者言歛其資而葬之衆意所驚者言衆人
　則以爲驚怪也誠理所取者謂以自然之
　理觀之則其所行可取法也此豈拘拘然
　以禮教自持者之所知其意蓋借此以非
　笑吾儒者也氣幹猶氣骨也
孟孫陽問陽子曰有人於此貴生愛身以蘄
不死可乎曰理無不死以蘄乆生可乎曰理
無久生生非貴之所能存身非愛之所能厚
且久生奚爲五情好惡古猶今也四體安危
古猶今也世事苦樂古猶今也變易治亂古
猶今也既聞之矣既見之矣既更之矣百年
猶厭其多况乆生之苦也乎
　好惡安危苦樂言人世之事不過如此也
　天下之生一治一亂相仍不已故曰變易
　治亂古猶今也言千年萬年只是此等事
　也更者更歷也我之生也不問十年百年
　所見所聞與所更歷不過如此更千年萬
　年亦然也杜牧曰浮世工夫食與眠亦是
　此意
孟孫陽曰若然速亡愈於乆生則踐鋒刃入
湯火得所志矣楊子曰不然既生則廢而任
之究其所欲以俟於死將死則廢而任之究
其所之以放於盡無不廢無不任何遽遲速
於其間乎
　此一轉却好人之生也固無足樂然不可
　以棄生而求死廢無心也廢吾心思而聽
　其自然故曰廢而任之能盡此念雖廢與
　任且無之矣又何暇計其間遲速乎
楊朱曰伯成子高不以一毫利物舍國而隱
耕大禹不以一身自利一體偏枯古之人損
一毫利天下不與也悉天下奉一身不取也
人人不損一毫人人不利天下天下治矣禽
子問楊朱曰去子體之一毛以濟一世汝爲
之乎楊子曰世固非一毛之所濟禽子曰假
濟爲之乎楊子弗應禽子出語孟孫陽孟孫
陽曰子不達夫子之心吾請言之有侵若肌
膚獲萬金者若爲之乎曰爲之孟孫陽曰有
斷若一節得一國子爲之乎禽子默然有間
孟孫陽曰一毛微於肌膚肌膚微於一節省
矣然則積一毛以成肌膚積肌膚以成一節
一毛固一體萬分中之一物奈何輕之乎禽
子曰吾不能所以答子然則以子之言問老
聃關尹則子言當矣以吾言問大禹墨翟則
吾言當矣孟孫陽因顧與其徒說他事
　一體偏枯者言禹手足胼胝也以我一毫
　而利天下吾亦不與之盡天下之物而以
　奉我吾亦不取之此所謂爲我之學世固
　非一毛之所濟者言損我一毛亦何益於
　世世於一毛亦何用假濟者言設使一毛
　可以濟世汝肯爲之乎楊子弗應者不以
　此意盡語之也一身一節之所積也一節
　一毛之所積也纔動一毛便是我身中之
　物豈可以其微而輕忽之此意蓋謂有一
　分務外之心則非自養之道禽子曰汝爲
　此說我固難答然老聃關尹則以汝言爲
　是大禹墨翟則不以汝言爲是矣孟孫顧
　其徒而言他事蓋謂大禹墨翟我師所不
　爲而汝如此比並言之可乎孟孫陽者楊
　朱弟子也
楊朱曰天下之美歸之舜禹周孔天下之惡
歸之桀紂然而舜耕於河陽陶於雷澤四體
不得暫安口腹不得美厚父母之所不安弟
妹之所不親行年三十不告而娶及受堯之
禪年已長智已衰商鈞不才禪位於禹戚戚
然以至於死此天人窮毒者也鯀治水土績
用不就殛諸羽山禹纂業事讎惟荒土功子
産不字過門不入身體偏枯手足胼胝及受
舜禪卑宫室美紱冕戚戚然以至於死此天
人之憂苦者也武王既終成王幼弱周公攝
天子之政邵公不悦四國流言居東三年誅
兄放弟僅免其身戚戚然以至於死此天人
之危懼者也孔子明帝王之道應時君之聘
伐樹於宋削迹於衛窮於商周圍於陳蔡受
屈於季氏見辱於陽虎戚戚然以至於死此
天民之遑遽者也凡彼四聖者生無一日之
歡死有萬世之名名者固非實之所取也雖
稱之弗知雖賞之不知與株塊無以異矣桀
藉累世之資居南面之尊智足以距群下威
足以震海内恣耳目之娛窮意慮之所爲熙
熙然以至於死此天民之逸蕩者也紂亦藉
累世之資居南面之尊威無不行志無不從
肆情於傾宫縱欲於長夜不以禮義自苦熙
熙然以至於誅此天民之放縱者也彼二凶
也生有從欲之歡死被愚暴之名實者固非
名之所與也雖毁之不知雖稱之弗知此與
株塊奚以異矣彼四聖雖美之所歸苦以至
終同歸於死矣彼二凶雖惡之所歸樂以至
終亦同歸於死矣
　天人者言天下之人也在此天下之人之
　中最爲窮獨最爲憂苦最爲危懼最爲遑
　遽者也遑遽逼迫而不得自閑之意天民
　亦與天人同株塊者言如朽木土塊也身
　滅之後譽亦不知毁亦不知賢之與否亦
　何别乎此段亦太露筋骨
楊朱見梁王言治天下如運諸掌梁王曰先
生有一妻一妾而不能治三畝之園而不能
芸而言治天下如運諸掌何也對曰君見其
牧羊者乎百羊而群使五尺童子荷箠而隨
之欲東而東欲西而西使堯牽一羊舜荷箠
而隨之則不能前矣且臣聞之吞舟之魚不
游枝流鴻鵠高飛不集汙池何則其極遠也
黄鍾大吕不可從煩奏之舞何則其音疏也
將治大者不治細成大功者不成小此之謂
矣
　堯舜之牧羊不如五尺童子此數語極佳
　謂能大者不能小者枝流者支派小流也
　莊子秋水篇亦有此意
楊朱曰太古之事滅矣孰誌之哉三皇之事
若存若亡五帝之事若覺若夢三王之事或
隱或顯億不識一當身之事或聞或見萬不
識一目前之事或存或廢千不識一太古至
于今日年數固不可勝紀伏羲已來三十餘
萬歲賢愚好醜成敗是非無不消滅但遲速
之間爾矜一時之毁譽以焦苦其神形要死
後數百年中餘名豈足潤枯骨何生之樂哉
　滅矣者言泯滅而不傳也若存若亡若夢
　若覺或隱或顯大意蓋謂事之愈乆則愈
　不可知雖有一時之名譽數百年之後無
　不消滅爲善者亦徒自苦而已
楊朱曰人肖天地之類懷五常之性有生之
最靈者人也人者爪牙不足以供守衛肌膚
不足以自捍禦趨走不足以逃利害無毛羽
以禦寒暑必將資物以爲養性任智而不恃
力故智之所貴存我爲貴力之所賤侵物爲
賤然身非我有也既生不得不全之物非我
有也既有不得而去之身固生之主物亦養
之主雖全生身不可有其身雖不去物不可
有其物有其物有其身是橫私天下之身横
私天下之物其唯聖人乎公天下之身公天
下之物其唯至人矣此之謂至至者也
　養性者養生也任智而不恃力智存於我
　力角乎物也存我者爲貴侵物者爲賤侵
　物者與之相靡也相刃也我身我生不得
　不全其生身外之物非我所有非我所有
　則爲我之累也不容不離去之然身固我
　之所以生者物亦資以養生者身雖可愛
　亦有時而不自由我豈得而有之物雖可
　去而有不容去者我亦不得而有去物之
　心也莊子所謂物莫足爲而不可不爲者
　是也若以物爲有以身爲有皆逆天理而
　自私者故曰橫私世之聖人則如此此語
　自堯舜以下皆有譏侮之意惟付吾身於
　無身付外物於無物無自私之心此則至
　人也至至者言至此至矣極矣不可加也
楊朱曰生民之不得休息爲四事故一爲壽
二爲名三爲位四爲貨有此四者畏鬼畏人
畏威畏刑此謂之遁人也可殺可活制命在
外不逆命何羨壽不矜貴何羨名不要勢何
羨位不貪富何羨貨此謂順民也天下無對
制命在内故語有之曰人不婚宦情欲失半
人不衣食君臣道息周諺曰田父可坐殺晨
出夜入自以性之恒啜菽茹藿自以味之極
肌肉麤厚筋節腃(驅圓/切)急一朝處以柔毛綈
幕薦以粱肉蘭橘心㾓(縈玄/切)體煩内熱生病
矣商魯之君與田父侔地則亦不盈一時而
憊矣
　人惟有所貪戀則有所忌畏威者幽明之
　禍福也刑者王法之刑戮也遁人者遁天
　而背理之人也如此之人則殺活皆制於
　他人故曰制命在外順民者無所矜無所
　羡無所貪戀於世獨高於天下故曰天下
　無對其命在我而不制於人故曰制命在
　内人生之有昏宦情慾之所由生君臣上
　下之道以衣食而相維也使無昏宦則情
　慾可减半矣使無衣食之累則君臣不得
　以相使矣此必自古以來所有之語田父
　可坐殺者言以田野鄙賤之人使其閑坐
　不待刀鎗而可殺之蓋彼以勞苦爲常一
　旦忽然安處則必至生病㾓骨酸也使商
　魯之君與田野之人易地而處雖頃刻亦
　不可居矣子美曰無貴賤不悲無富貧亦
　足此章之意似近於此蓋言人生只是習
　慣若皆攻苦食淡不知有人世榮樂之事
　則人人無不足者念頭纔息則處處皆安
　此語却有味
故野人之所安野人之所美謂天下無過者
昔者宋國有田夫常衣緼黂僅以過冬暨春
東作自曝於日不知天下之有廣厦隩室綿
纊狐狢顧其妻曰負日之暄人莫知者以獻
吾君將有重賞里之富室告之曰昔人有美
戎菽甘枲莖芹萍子者對鄉豪稱之鄉豪取
而嘗之蜇(陟列/切)於口慘於腹衆哂而怨之其
人大慙子此類也
　田野之人其所以自安其所以自美者謂
　舉天下無以過此蓋安其耳目之所見而
　不知其有他也緼黂破麻絮之類以負暄
　之樂而欲獻以求賞此形容其見小不見
　大之意戎菽大菽也甘枲好麻子也莖芹
　絲芹菜而爲羹也萍子亦菜之類也蜇螫
　也蜇於口言毒烈其口也
楊朱曰豐屋美服厚味姣色有此四者何求
於外有此而求外者無厭之性無厭之性陰
陽之蠹也
　四者既有人生可以自足而又别求功名
　者是無厭也陰陽之蠹言其無厭自蠹損
　其身陰陽之氣也
忠不足以安君適足以危身義不足以利物
適足以害生安上不由於忠而忠名滅焉利
物不由於義而義名絶焉君臣兼安物我兼
利古之道也
　此章亦譏忠義立名之人言忠者必危身
　義者必害生謂之務外不務内也安上之
　實出於自然豈一人之忠所能安之利物
　之道亦出於自然豈一人之義所能利之
　以一人之私而求忠義之名名反泯滅而
　徒累其身不若順其自然則君臣俱安而
　物我俱利此所謂古道也
鬻子曰去名者無憂老子曰名者實之賔而
悠悠者趨名不已名固不可去名固不可賔
邪今有名則尊榮亡名則卑辱尊榮則逸樂
卑辱則憂苦憂苦犯性者也逸樂順性者也
斯實之所係矣名胡可去名胡可賔但惡夫
守名而累實守名而累實將恤危亡之不救
豈徒逸樂憂苦之間哉
　去名者無憂名者實之賔此言雖出於鬻
　子老子世固知之然世之悠悠者皆趨於
　名而不可止豈二師之言所能戒哉賔外
　也然則名不得而去矣不可得而外矣今
　世之人既以有名爲尊榮以此爲快樂以
　無名爲卑辱以此爲憂苦以憂苦爲犯其
　性以快樂爲順其性所以趨求之而不已
　也斯此也斯實之所係者謂以犯性順性
　爲切實利害之所係不容於不求矣然則
　二師之言雖欲去其名爲得而去之雖欲
　外其名烏得而外之此語既盡却斷之曰
　世情於名雖不可去不可捨矣然守之太
　甚將至於自累其養生之實如此則有危
　亡不救之憂豈暇分别苦樂乎恤憂也此
　意蓋謂世俗之人求名不已必至自亡其
　身是好快樂畏憂苦而其弊將至於自殺
　也



沖虚至徳眞經鬳齋口義卷之七










沖虚至德眞經鬳齋口義卷之八尅八
　　　　鬳齋林希逸
　　　說符第八
　莊子曰德充符此曰說符符字雖同而義
　不同符者合也謂至言天人自相符合故
　曰說符列子共八篇只首尾二篇立此名
　字中間六篇只掇其首二字名之恐其本
　書亦不然
子列子學於壺丘子林壺丘子林曰子知持
後則可言持身矣列子曰願聞持後曰顧若
影則知之列子顧而觀影形枉則影曲形直
則影正然則枉直隨形而不在影屈伸任物
而不在我此之謂持後而處先關尹謂子列
子曰言美則響美言惡則響惡身長則影長
身短則影短名也者響也身也者影也故曰
愼爾言將有和之愼爾行將有隨之是故聖
人見出以知入觀往以知來此其所以先知
之理也度在身稽在人人愛我我必愛之人
惡我我必惡之湯武愛天下故王桀紂惡天
下故亡此所稽也稽度皆明而不道也譬之
出不由門行不從徑也以是求利不亦難乎
嘗觀之神農有炎之德稽之虞夏商周之書
度諸法士賢人之言所以存亡廢興而非由
此道者未之有也
　持後者不爲物先之意能持後則可以持
　身蓋以謙下自處而後能自存也若影者
　汝影也影隨形而曲直我隨物而屈伸影
　不先形我不先物能持此意則常處萬物
　之先矣此亦不爭善勝之義也言聲也響
　之應聲亦猶影之隨形不求名而名自至
　不貴身而身自先以影響而不以形聲則
　得其道矣聖人之道惟其如此故言以不
　言而人自和之行以不行而人自隨之此
　理之必然者如出則必入往則必來人不
　知而聖人知之此聖人之先知也猶曰先
　得我心之所同然者也度尺度也以尺度
　而量物稽也度在身者言以身爲度而稽
　考於人也人之所愛於我者我亦必愛之
　人之所惡於我者我亦必惡之此言人心
　所同者愛惡也湯武以此而見愛於天下
　故能王天下桀紂不由此道以見惡於天
　下故亡其國已然之事可以稽考稽者稽
　之湯武桀紂而可見也可稽可度者甚明
　如此而人有不由其道者是不由門而出
　不由徑而行欲有利而無害難矣神農炎
　帝虞夏商周已驗之事也自古法士賢人
　其言皆如此欲求廢興存亡之故而不由
　此道未之有也此一段其文亦粹其論亦
　正但與此書前後之言殊不相合豈前爲
　詭說而此爲莊語乎抑彼此錯雜非一家
　之書乎
嚴恢曰所爲問道者爲富今得珠亦富矣安
用道子列子曰桀紂唯重利而輕道是以亡
幸哉余未汝語也人而無義唯食而已是鷄
狗也彊食靡角勝者爲制是禽獸也爲鷄狗
禽獸矣而欲人之尊己不可得也人不尊己
則危辱及之矣
　彊食爭而食也靡角者以角相觸也力之
　勝者制其弱者禽獸之事也若人而不知
　但求食而已則是爲禽獸之行必自取危
　辱此一段亦似非出於本書其義理却甚
　正也
列子學射中矣請於關尹子尹子曰子知子
之所以中者乎對曰弗知也關尹子曰未可
退而習之三年又以報關尹子尹子曰子知
子之所以中乎列子曰知之矣關尹子曰可
以守而勿失也非獨射也爲國與身亦皆如
之故聖人不察存亡而察其所以然
　始者問之以中曰不知未得其所以中之
　道也再問之以中曰知之已得其所以中
　之道也關尹子以守勿失告使其守此道
　而勿忘也然中而知其中則非所謂不知
　之知矣守而勿失則非化道之論矣存亡
　者可見者也所以然者理也據此等議論
　皆非莊列之學却近於吾儒所以疑其非
　全書也
列子曰色盛者驕力盛者奮未可以語道也
故不班白語道失而况行之乎故自奮則人
莫之告人莫之告則孤而無輔矣賢者任人
故年老而不衰智盡而不亂故治國之難在
於知賢而不在自賢
　色盛者驕矜見於顔面也力盛者恃勇力
　以取勝也不班白者涉世淺未老於世故
　也涉世淺豈知道之有是非得失欲語且
　未可而况欲行之乎自奮自用也有自用
　之心則誰肯以善道告之人不我告則我
　孤立而無所輔佐矣年老而不衰言我力
　雖竭而任人以代之我智雖盡而任人以
　謀之則處事而不亂人不貴於自賢而貴
　於知賢公羊曰能賢賢也使賢亦賢也與
　此意同此論甚正未知果出於列子否
宋人有爲其君以玉爲楮葉者三年而成鋒
殺莖柯毫芒繁澤亂之楮葉中而不可别也
此人遂以巧食宋國子列子聞之曰使天地
之生物三年而成一葉則物之有葉者寡矣
故聖人恃道化而不恃智巧
　鋒者葉之有鋒稜也殺裁剪减削處也毫
　芒葉上之文理也繁文理之多也澤其色
　潤澤也道化無爲也智巧人力也此一喻
　甚好
子列子窮容貌有饑色客有言之鄭子陽者
曰列禦寇蓋有道之士也居君之國而窮君
無乃爲不好士乎鄭子陽即令官遺之粟子
列子出見使者再拜而辭使者去子列子入
其妻望之而拊心曰妾聞爲有道者之妻子
皆使佚樂今有饑色君過而遺先生食先生
不受豈不命也哉子列子笑謂之曰君非自
知我也以人之言而遺我粟至其罪我也又
且以人之言此吾所以不受也其卒民果作
難而殺子陽
　以人言而知我則必以人言而罪我言其
　本不相知徒信他人之言安可保也衛鞅
　曰君不能以子之言而用我亦必不能以
　子之言而殺我亦此類也此似戰國間人
　之語亦是一件好說話君過而遺先生食
　謂君以失士爲過而餽粟也
魯施氏有二子其一好學其一好兵好學者
以術干齊侯齊侯納之以爲諸公子之傅好
兵者之楚以法干楚王王悦之以爲軍正禄
富其家爵榮其親施氏之鄰人孟氏同有二
子所業亦同而窘於貧羨施氏之有固從請
進趣之方二子以實告孟氏孟氏之一子之
秦以術干秦王秦王曰當今諸侯力爭所務
兵食而己若用仁義治吾國是滅亡之道遂
宫而放之其一子之衛以法干衛侯衛侯曰
吾弱國也而攝乎大國之間大國吾事之小
國吾撫之是求安之道若賴兵權滅亡可待
矣若全而歸之適於他國爲吾之患不輕矣
遂刖之而還諸魯既反孟氏之父子叩胸而
讓施氏施氏曰凡得時者昌失時者亡子道
與吾同而功與吾異失時者也非行之謬也
且天下理無常是事無常非先日所用今或
棄之今之所棄後或用之此用與不用無定
是非也投隙抵時應事無方屬乎智智苟不
足使若博如孔丘術如吕尚焉往而不窮哉
孟氏父子舍然無愠容曰吾知之矣子勿重
言
　學術雖同而所遭或異時有得失命也先
　日前日也投隙抵時視時之間隙而乗其
　機以應之初無定所此智巧之事也故曰
　應事無方屬乎智其意蓋謂汝雖知好學
　好兵之可以干說而不能隨時通變以取
　宫刖之刑是汝無智巧也此又與恃道化
　而不恃智巧之意稍相戾矣重言者不必
　再拈起也
晋文公出會欲伐衛公子鋤仰天而笑公問
何笑曰臣笑鄰之人有送其妻適私家者道
見桑婦悦而與言然顧視其妻亦有招之者
矣臣竊笑此也公寤其言乃止引師而還未
至而有伐其北鄙者矣
　此章與史記滑稽傳有相似處其意蓋謂
　己所不欲勿施諸人我能以加諸人則人
　亦能以加諸我也
晉國苦盜有郄(乞逆/切)雍者能視盜之貌察其
眉睫之間而得其情晋侯使視盜千百無遺
一焉晋侯喜告趙文子曰吾得一人而一國
盜爲盡矣奚用多爲文子曰吾君恃伺察而
得盜盜不盡矣且郄雍必不得其死焉俄而
群盜謀曰吾所窮者郄雍也遂共盜而殘之
晋侯聞而大駭立召文子而告之曰果如子
言郄雍死矣然取盜何方文子曰周諺有言
察見淵魚者不祥智料隱匿者有殃且君欲
無盜莫若舉賢而任之使教明於上化行於
下民有恥心則何盜之爲於是用隨會知政
而群盜奔秦焉
　此章蓋言擿姦發伏反以啓民之爭心孔
　子曰聽訟吾猶人也必也使無訟乎又曰
　苟子之不欲雖賞之不竊便是此意
孔子自衛反魯息駕乎河梁而觀焉有懸水
三十仞圜流九十里魚鼈弗能游黿鼉弗能
居有一丈夫方將厲之孔子使人並涯止之
曰此懸水三十仞圜流九十里魚鼈不能遊
黿鼉弗能居也意者難可以濟乎丈夫不以
錯意遂度而出孔子問之曰巧乎有道術乎
所以能入而出者何也丈夫對曰始吾之入
也先以忠信及吾之出也又從以忠信忠信
錯吾軀於波流而吾不敢用私所以能入而
復出者以此也孔子謂弟子曰二三子識之
水且猶可以忠信誠身親之而况人乎
　方將厲之厲渡水也詩曰深則厲淺則揭
　意者難可以濟言其難可渡也不以措意
　者不以波濤之險爲意也忠信誠實也以
　忠信而措吾身於波流之中一毫私意無
　之所以可出入於水間也此忠信二字之
　義不可以吾書之忠信求之大抵只謂誠
　實而已但此章前一半與黃帝篇吕梁一
　段全同列子全書决不應爾以此愈知其
　雜况先以忠信又從以忠信此兩以字下
　得與莊列之書全别以則未化矣存而未
　化豈能涉此境界乎
白公問孔子曰人可與微言乎孔子不應白
公問曰若以石投水何如孔子曰吴之善没
者能取之曰若以水投水何如孔子曰淄澠
之合易牙嘗而知之白公曰人固不可與微
言乎孔子曰何爲不可唯知言之謂者乎夫
知言之謂者不以言言也爭魚者濡逐獸者
趨非樂之也故至言去言至爲無爲夫淺知
之所爭者末矣白公不得已遂死於浴室
　微言者隱語也白公欲爲亂而不敢顯言
　以求决於孔子孔子知其意故不答之以
　石投水没者取之言易得也以水投水似
　若難矣而易牙亦知之其意蓋謂言無可
　隱之理未有言之隱而人不知者白公未
　悟又有不可微言之問何爲不可者謂微
　言豈有不可知者乎知其理者則知之知
　言之理不在於言而在於言之外故曰不
　以言言也爭魚者必入水豈不濡其身逐
　獸者必入山豈不趨走而傷氣逐物而害
　我則不足以爲樂此意已隱然譏其非理
　之謀矣至言者道也言不足以盡道去言
　則爲道至爲者道也有爲不足以盡道必
　無爲而後爲道若以蹇淺之智而求與世
　爭此非知本者也大意蓋謂爭心之不可
　萌也白公雖知此言不能自已所以終於
　作亂而殺其身不得已者不能自已也此
　一章與淮南道應篇全同若列子已出於
　景帝時淮南不應全用之以此知非列子
　之本書也必矣
趙襄子使新穉穆子攻翟勝之取左人中人
使遽人來謁之襄子方食而有憂色左右曰
一朝而兩城下此人之所喜也今君有憂色
何也襄子曰夫江河之大也不過三日飄風
暴雨不終朝日中不須臾今趙氏之德行無
所施於積一朝而兩城下亡其及我哉孔子
聞之曰趙氏其昌乎夫憂者所以爲昌也喜
者所以爲亡也勝非其難者也持之其難者
也賢主以此持勝故其福及後世齊楚吴越
皆常勝矣然卒取亡焉不達乎持勝也唯有
道之主爲能持勝
　新穉穆子者趙襄子之家臣也翟即狄也
　左人中人二邑名也遽人郵卒也飄風暴
　雨不終朝老子之語也日中不須臾日中
　必昃也德行之積未有施及於人故曰德
　行無所施於積子産曰無文德而有武功
　即此意也亡其及我者恐驕以致敗也能
　憂者必安自喜者必禍故戰勝非難而持
　勝者爲難此論甚正
孔子之勁能拓國門之關而不肯以力聞墨
子爲守攻公輸般服而不肯以兵知故善持
勝者以强爲弱
　拓舉也不以力聞是稱其德不稱其力也
　公輸般之爲攻器最精者也而不能攻墨
　子之守至於自屈服而墨子不以知兵名
　以此二者爲藏勇於怯持勝如負者之喻
宋人有好行仁義者三世不懈家無故黑牛
生白犢以問孔子孔子曰此吉祥也以薦上
帝居一年其父無故而盲其牛又復生白犢
其父又復令其子問孔子其子曰前問之而
失明又何問乎父曰聖人之言先迕後合其
事未究姑復問之其子又復問孔子孔子曰
吉祥也復教以祭其子歸致命其父曰行孔
子之言也居一年其子又無故而盲其後楚
攻宋圍其城民易子而食之析骸而炊之丁
壯者皆乗城而戰死者太半此人以父子有
疾皆免及圍解而疾俱復
　此章與塞翁得馬失馬意同言吉未必不
　爲凶凶未必不爲吉也先迕後合者言不
　驗於前必驗於後也未究者未知其要終
　如何也
宋有蘭子者以技干宋元宋元召而使見其
技以雙枝長倍其身屬其脛並趨並馳弄七
劍迭而躍之五劍常在空中元君大驚立賜
金帛又有蘭子又能燕戲者聞之復以干元
君元君大怒曰昔有異技干寡人者技無庸
適值寡人有歡心故賜金帛彼必聞此而進
復望吾賞拘而擬戮之經月乃放
　雙枝屬於脛今人所爲接脚之戲是也雙
　枝者雙木也弄七劍而五劍在空中今人
　亦有此戲燕戲者燕飲之間雜弄之技也
　技無庸者言本無用於此偶喜而賞之拘
　而擬戮者拘繫而欲罪之也技同而所遭
　異時不可必也
秦穆公謂伯樂曰子之年長矣子姓有可使
求馬者乎伯樂對曰良馬可形容筋骨相也
天下之馬者若滅若没若亡若失若此者絶
塵弭𨅊臣之子皆下才也可告以良馬不可
告以天下之馬也臣有所與共檐纏薪菜者
有九方皐此其於馬非臣之下也請見之穆
公見之使行求馬三月而反報曰已得之矣
在沙丘穆公曰何馬也對曰牝而黃使人往
取之牡而驪穆公不說召伯樂而謂之曰敗
矣子所使求馬者色物牝牡尚弗能知又何
馬之能知也伯樂喟然太息曰一至於此乎
是乃其所以千萬臣而無數者也若皐之所
觀天機也得其精而忘其麄在其内而忘其
外見其所見不見其所不見視其所視而遺
其所不視若皋之相者乃有貴乎馬者也馬
至果天下之馬也
　子姓者問其所生之子也姓生也天下之
　馬馬之絶出於天下者也滅没亡失者言
　恍惚而不定不可以形求也絶塵離塵埃
　而去也弭𨅊者無迹也檐纏者負索也千
　萬臣無數者言勝於臣者踰千萬數而不
　可窮也天機者得其天而遺其形也所見
　者天所見也内所不見者毛色牝牡之在
　外者也敗矣子所使求馬者句法與何哉
　汝所謂達者同
楚莊王問詹何曰治國奈何詹何對曰臣明
於治身而不明於治國也楚莊王曰寡人得
奉宗廟社稷願學所以守之詹何對曰臣未
嘗聞身治而國亂者也又未嘗聞身亂而國
治者也故本在身不敢對以末楚王曰善
　此天下國家本在身之論撰得來甚佳
狐丘丈人謂孫叔敖曰人有三怨子知之乎
孫叔敖曰何謂也對曰爵高者人妬之官大
者主惡之禄厚者怨逮之孫叔敖曰吾爵益
高吾志益下吾官益大吾心益小吾禄益厚
吾施益博以是免於三怨可乎孫叔敖疾將
死戒其子曰王亟封我矣吾不受也爲我死
王則封汝汝必無受利地楚越之間有寢丘
者此地不利而名甚惡楚人鬼而越人機可
長有者唯此也叔孫敖死果以美地封其子
子辭而不受請寢丘與之至今不失
　寢丘之邑其名近於葬地故曰甚惡不利
　者不利於地主也楚人信鬼神越人好機
　祥占卜而多忌諱者必惡此地而不欲無
　復爭之者庶可以長有之此意蓋謂取人
　之所棄得人之所不爭則可以自安
牛缺者上地之大儒也下之邯鄲遇盜於耦
沙之中盡取其衣裝車牛步而去視之歡然
亡憂吝之色盜追而問其故曰君子不以所
養害其所養盜曰嘻賢矣夫既而相謂曰以
彼之賢往見趙君使以我爲必困我不如殺
之乃相與追而殺之燕人聞之聚族相戒曰
遇盜莫如上地之牛缺也皆受教俄而其弟
適秦至關下果遇盜憶其兄之戒因與盜力
爭既而不如又追而以卑辭請物盜怒曰吾
活汝弘矣而追吾不已迹將著焉既爲盜矣
仁將焉在遂殺之又傍害其黨四五人焉
　下之邯鄲者上地高而邯鄲地卑也耦沙
　
　地名也使以我爲者使其得用於時必以
　我爲芥蒂也此章蓋謂人之遇禍不在賢
　愚或免或不免皆有自然之數非人所能
　知也
虞氏者梁之富人也家充殷盛錢帛無量財
貨無訾登高樓臨大路設樂陳酒擊博樓上
俠客相隨而行樓上博者射明瓊張中反兩
㯓(託盍/切)魚而笑飛鳶適墜其腐鼠而中之俠
客相與言曰虞氏富樂之日乆矣而常有輕
易人之志吾不侵犯之而乃辱我以腐鼠此
而不報無以立慬(渠客臣/靳二切)於天下請與若等
戮力一志率徒屬必滅其家爲等倫皆許諾
至期日之夜聚衆積兵以攻虞氏大滅其家
　明瓊今骰子之類也張中張其具以射中
　否爲勝負也㯓魚者骰采之名也於五白
　之中反其兩者以爲㯓魚之采劉毅之爭
　梟盧是此類也樓上方笑而空中之飛鳶
　適墜腐鼠而中樓外同行之俠客本不相
　干俠客怒而仇其家此魯酒薄而邯鄲圍
　城門失火殃及池魚之意言禍福出於意
　料之外也立慬立勇名也等倫俠客之同
　輩也
東方有人焉曰爰旌目將有適也而餓於道
狐父之盜曰丘見而下壺餐以餔之爰旌目
三餔而後能視曰子何爲者也曰我狐父之
人丘也爰旌目曰譆汝非盜邪胡爲而餐我
吾義不食子之食也兩手據地而歐之不出
喀喀(乞格切/嘔也)然遂伏而死狐父之人則盜矣
而食非盜也以人之盜因謂食爲盜而不敢
食是失名實者也
　爰旌目人名也此章即是其嗟也可去其
　謝也可食之意於陵仲子哇其兄之鵝孟
　子所譏亦此意也
柱厲叔事莒敖公自爲不知已去居海上夏
日則食菱芰冬日則食橡栗莒敖公有難柱
厲叔辭其友而往死之其友曰子自以爲不
知已故去今往死之是知與不知無辯也柱
厲叔曰不然自以爲不知故去今死是果不
知我也吾將死之以醜後世之人主不知其
臣者也凡知則死之不知則弗死此直道而
行者也柱厲叔可謂懟以忘其身者也
　左傳狼瞫之事亦是此意懟其君不知己
　而至於殺其身此非直道也吾以醜後世
　之不知臣者此意亦佳
楊朱曰利出者實及怨往者害來發於此而
應於外者唯請是故賢者愼所出
　我能出而利人則利之實亦有及我者我
　以非道而往加於人使其銜怨於我則人
　亦有來害我者此言施報之理也唯諾也
　人請於我而唯之則我請於人人亦唯我
　發於此施也應於外報也愼所出者其出
　於我者無以加於人也即出乎爾反乎爾
　之意
楊子之鄰人亡羊既率其黨又請楊子之竪
追之楊子曰嘻亡一羊何追者之衆鄰人曰
多岐路既反問獲羊乎曰亡之矣曰奚亡之
曰岐路之中又有岐焉吾不知所之所以反
也楊子戚然變容不言者移時不笑者竟日
門人怪之請曰羊賤畜又非夫子之有而損
言笑者何哉楊子不答門人不獲所命弟子
孟孫陽出以告心都子心都子他日與孟孫
陽偕入而問曰昔有昆弟三人游齊魯之間
同師而學進仁義之道而歸其父曰仁義之
道若何伯曰仁義使我愛身而後名仲曰仁
義使我殺身以成名叔曰仁義使我身名並
全彼三術相反而同出於儒孰是孰非邪楊
子曰人有濱河而居者習於水勇於泅操舟
鬻渡利供百口褁糧就學者成徒而溺死者
幾半本學泅不學溺而利害如此若以爲孰
是孰非心都子默然而出孟孫陽讓之曰何
吾子問之迂夫子答之僻吾惑愈甚心都子
曰大道以多岐亡羊學者以多方喪生學非
本不同非本不一而末異若是唯歸同反一
爲亡得喪子長先生之門習先生之道而不
達先生之况也哀哉
　心都子之問與子貢問夷齊語脉同岐路
　分也岐路之中又有岐路謂分而又分也
　以喻學術之不一楊子戚然而不言笑者
　有感也儒一也而有三術即多岐也成徒
　衆也成徒猶曰成聚也因學泅而得溺喻
　學之末流多違其初失其本眞心都子嘿
　然而岀悟其言外之意大道大路也大道
　本一至於多岐則亡羊至學本同至於多
　方則喪生此本同而末異也歸同反一者
　同歸於至道而反於至一之理則無得無
　喪矣况情也未達先生之情何以習先生
　之道此章展轉譬喻以爲問答今襌家答
　話亦有此風
楊朱之弟曰布衣素衣而出天雨解素衣衣
緇衣而反其狗不知迎而吠之楊布怒將扑
之楊朱曰子無扑矣子亦猶是也嚮者使汝
狗白而往黑而來豈能無怪哉
　此章蓋謂人不知至一之理鮮有不爲外
　物所變者狗見素衣而變黑安得不吠人
　若見白狗而爲黑亦安能無怪見外不見
　内人人皆然也
楊朱曰行善不以爲名而名從之名不與利
期而利歸之利不與爭期而爭及之故君子
必愼爲善
　此莊子爲善無近名之意名出則利必隨
　之利至則必爭故爲善者必忘已去名而
　後可也
昔人有言有知不死之道者燕君使人受之
不捷而言者死燕君甚怒其使者將加誅焉
幸臣諫曰人所憂者莫急乎死己所重者莫
過乎生彼自喪其生安能令君不死也乃不
誅有齊子亦欲學其道聞言者之死乃撫膺
而恨富子聞而笑之曰夫所欲學不死其人
已死而猶恨之是不知所以爲學胡子曰富
子之言非也凡人有術不能行者有矣能行
而無其術者亦有矣衛人有善數者臨死以
訣喻其子其子志其言而不能行也他人問
之以其父所言告之問者用其言而行其術
與其父無差焉若然死者奚爲不能言生術
哉
　受之不捷者捷速也使人之行不速遂不
　及見其人也善數者善爲數學也此章之
　意蓋謂學不難而行之爲難知之不如行
　之不死之學其喻甚佳死者奚爲不能言
　生術者謂其人雖死而所言長生不死之
　術自是但人不能行之爾
邯鄲之民以正月之旦獻鳩於簡子簡子大
悦厚賞之客問其故簡子曰正旦放生示有
恩也客曰民知君之欲放之故競而捕之死
者衆矣君如欲生之不若禁民勿捕捕而放
之恩過不相補矣簡子曰然
　此一喻甚近人情今世蹈此失者甚衆如
　孤山湖中之放魚鼈有一日而賣數次者
齊田氏祖於庭食客千人中坐有獻魚鴈者
田氏視之乃歎曰天之於民厚矣殖五穀生
魚鳥以爲之用衆客和之如響鮑氏之子年
十二預於次進曰不如君言天地萬物與我
並生類也類無貴賤徒以小大智力而相制
迭相食非相爲而生之人取可食者而食之
豈天本爲人生之且蚊蚋噆膚虎狼食肉非
天本爲蚊蚋生人虎狼生肉者哉
　此章乃釋氏吞啖世界大虫食小虫之論
　其說亦有理人食雞雞食虫螘之類是也
　非相爲而生之也天非爲人而生百物也
　蚊蚋虎狼之喻亦佳食肉下非字合作豈
　字
齊有貧者常乞於城市城市患其亟也衆莫
之與遂適田氏之廐從馬醫作役而假食郭
中人戲之曰從馬醫而食不以辱乎乞兒曰
天下之辱莫過於乞乞猶不辱豈辱馬醫哉
　此意蓋謂人有數等彼此皆辱而人不自
　知即莊子以隸相尊之意此中亦有孟子
　所言墦間之意但不露耳
宋人有遊於道得人遺契者歸而藏之密數
其齒告鄰人曰吾富可待矣
　齒者契上所載名物之數也得虚契而自
　喜虚名無實之喻也(坡詩所用甕/算亦此意)
人有枯梧樹者其鄰父言枯梧之樹不祥其
鄰人遽而伐之鄰人父因請以爲薪其人乃
不悦曰鄰人之父徒欲爲薪而教吾伐之也
與我鄰若此其險豈可哉
　不祥之告初意本善也因求爲薪而反啓
　其疑近於私也此言世情之難必公私之
　難明也其喻亦甚美若此其險是句絶豈
　可哉三字一句
人有亡鐵者意其鄰之子視其行步竊鐵也
顔色竊鐵也言語竊鐵也動作態度無爲而
不竊鐵也俄而抇(音/掘)其谷而得其鐵他日復
見其鄰人之子動作態度無似竊鐵者
　此章猶諺言疑心生暗鬼也心有所疑其
　人雖不竊鐵而我以疑心視之則其件件
　皆可疑此喻甚得世情之微
白公勝慮亂罷朝而立倒杖策綴(張剖切策/端有鐵也)
上貫頤血流至地而弗知也鄭人聞之曰頤
之忘將何不忘哉意之所屬者其行足躓株
埳頭抵粗木而不自知也
　心有所著頤傷而不知亦人情也倒杖策
　者以其杖倒轉而自策也錣杖末之銳也
　株木也埳陷也意有所屬著則於其行也
雖抵觸而不自知即大學心不在焉視不
　見聽不聞之意
昔齊人有欲金者清旦衣冠而之市適鬻金
者之所因攫其金而去吏捕得之問曰人皆
在焉子攫人之金何對曰取金之時不見人
徒見金
　志在攫金而不見其人是逐獸不見太山
　也言心有所迷故至此此篇議論皆正皆
　與儒書合末後數件設喻俱佳文字亦異
　於他篇大抵此書八篇之中其爲本書者
　亦自可辯就中數段全似盜跖說劍文字
　决非列子所作明矣若此篇議論雖正實
　非列子家數通諸家之學者必能辯之


沖虚至徳眞經鬳齋口義卷之八
