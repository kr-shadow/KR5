#+TITLE: 上清握中訣--陶弘景
#+DATE: 2018-05-12 10:21:36
#+SOURCE: github.com/kanripo/KR5a0141 master 40564ae0                
上清握中訣卷上成八
　闕文
玄上太微北極紫蓋下有太眞遊翔九外翠
華飛裙金鈴青帶腰佩玉光玄雲晻藹賜某
隱書上行七氣登清戲煙眞人合㑹乞丏飛
仙書名丹界所向所願無災無害有惡我者
令彼傷敗
　　　次乗虚躡景
從北極上俱上天關右手拊心左手指天關
閉氣三息叩齒三通咽液三過微祝曰
太上七極紫微絶辰寳玄金房外有玉門周
運九宫調和天關中有尊神號曰紫皇授某
隱書攜某乗龍上浮九天下飛地元景雲丹
輿玄華翠裳腰佩龍䇿頭巾虎文包生萬物
教化飛仙脫某死名天地長存乗龍歩斗所
向受恩有惡我者風刀火燃
　　　逰行三命
從天關上俱上輔星閉氣一息叩齒三通咽
液一過微祝曰
太極輔星精在紫關養生育命寳守神魂金
房再開奉見輔君賜某隱書使某遊旋列名
聖皇飛仙九天巾金佩眞出入洞門
　　　徘徊三陽
從輔星上俱上弼星閉氣一息叩齒三通咽
液一過微祝曰
太虚泥丸紫宫天尊玄空眞紐爲帝之先精
入明堂彊胎益魂朱山再開奉迎靈元左挹
日華右掇月根流火萬丈金羅碧裙腰帶虎
符首戴花冠賜某隱書得行天關乞願飛仙
役使萬神萬向皆㑹福德如山
　　　朝四極
春歩綱畢正身入魁中東向視𡻕星象在肝
中再拜跪祝曰
太𡻕元神木公九元陽華玄元盡來入身叩
齒九通(畢登天/旋出)
夏歩綱畢正身入魁中南向視熒惑星象在
心中再拜跪祝曰
南上元神火陽四光重離丹火來入丹房叩
齒九通(畢登天/旋出)
秋歩綱畢正身入魁中西向視太白星象在
肺中再拜跪祝曰
西上太玄金精七道玉元二帝氣回胎腦叩
齒九通(畢登天/旋出)
冬歩綱畢正身入魁中北向視辰星象在腎
中再拜跪祝曰
北玄紫辰金車水元龍胎化靈來入一身叩
齒九通(畢登天/旋出)
甲子日八節日歩綱畢正身入魁中弼星後
向眞人存鎮星象在脾中再拜跪祝曰
太極九眞流康隂根飛一華蓋來入泥丸叩
齒九通(畢登天/旋而出)
歩綱脫死名上玉録法亦如此但用有異耳
右六甲日歩者出仍左廻向下台閉氣隨綱
禹歩躡星上至金上(先以左足在前右足撤/後共上一星至金畢仍)
(轉右足在/前躡星還)往還九過畢住金上叩齒三下通
氣祝曰
上台虚精中台六淳下台曲生(若願金玉呼/上台言之願)
(禄位呼中台言之願田土呼下台言之三事/隨人意所乞乃隨綱下散歩還登五星也)
次歩五星先向綱口臨目閉氣叩齒五通咽
液五過存五星精各在五藏中(星形及芒数/並藏内光明)
(照/徹)微祝曰
五星列照煥明五方水星却災木星致昌熒
惑消禍太白辟兵鎮星四㨿我得利貞名刋
玉簡録字帝房乗飊扇景飛騰太空出入冥
无遊宴十方五雲浮蓋招神攝風役使萬靈
上衛仙公又心祝五星皇君夫人名字(依八/數所)
(呼法/也)通息更閉乃越綱蹈星左足上金右足
進併隨方靣向之左手拊心曰飛仙次上土
(當轉足/向火也)上火上木上水又倒上木(凡倒還皆/先舉右足)
如此往還三過又依圖上金上火上土(當順/足向)
(木/也)上木上水又倒上木如此往還十五過止
乃下(恐亡去亦可/屈指數之)左廻向綱口存祝如每至
星上皆併足左手拊心呼所至星皇君君夫
人名字心祝飛仙都畢乃跪卷圖而還(燒香/再拜)
若見兇鬼惡人存斗星覆頭以杓指前閉氣
心祝曰
吾是天目與天相遂精若雷電明曜八域徹
知表裏無所不伏
行飛歩一年辟非二年辟兵三年辟死四年
地仙行之十四年爲上清眞人
　　　列紀行事訣
月晦日夜半東向朱書日氣符於青紙上黄
書月精符於青紙上先左手執日符閉氣心
祝曰
太微丹書名曰開明致日上魂來化某形平
旦嚴裝發自圓庭飛華水母日根金精紫映
流光號爲五靈乃服之又右手執月符閉氣
心祝曰
紫微黄書名曰太玄致月華水養魄和魂方
中嚴事發自玄關藏天隱月五靈夫人飛光
九道映朗泥丸乃服之
　　　服日氣法
平旦伺日初出乃對日(坐立/任意)叩齒九通心呼
日魂珠景照韜緑映廻霞赤童玄炎飊像仍
冥目握固存日中五色流霞皆來接身下至
兩足上至頭頂又令光霞中有紫氣如目童
累數十重與五色俱來入口吞之四十五咽
氣又咽液九過叩齒九通微祝曰
赤爐丹氣圓天育精剛以受柔炎水隂英日
辰元景號曰大明九陽齊化二煙俱生凝魂
和魄五氣之精中生五帝乗光御形探飛以
虚掇根得盈首巾龍蓋披朱帶青轡鳥流玄
霞映上清賜書玉簡金閣刻名服食朝華與
眞合靈飛仙太微上昇紫庭再拜
　　　服月精法
伺月初出對月(坐立/任意)叩齒十通心呼月魄曖
蕭芬豔翳寥婉虚靈蘭鬰華結翹淳金清瑩
炅容䑓標仍冥目握固存月中五色流精皆
來接身下至兩足上至頭頂又令光精中有
黄氣如目童累數十重與五色俱來入口吞
之五十咽氣又咽液十過叩齒十通微祝曰
黄青玄暉元隂上氣散蔚寒飊條靈歛胃靈
波蘭穎挺濯渟器月精夜景玄宫上貴五君
夫人各保母位赤子飛入嬰兒續至廻隂三
合光玄萬方和魂制魄五胎流通乗霞飛精
逸虚於東首結靈雲㬌華招風左帶龍符右
腰虎章鳯羽朱帔玉珮金璫騫樹結阿號曰
木王神蟇控根有虧有充明精内映玄水吐
梁賜書玉札刻名靈房服食月華與眞合同
飛仙紫微上朝太皇再拜(若天陰可於寝室/存之山林中旦夕)
(恒/行)
　　　拘三魂法
其日夕卧去枕向上伸足交手心上冥目閉
氣三息叩齒三通存心有赤炁如雞子從内
仰上從目中出外轉大覆身變成火燒身周
帀内外洞徹如一(覺體中/小熱)叩齒三通呼爽靈
胎光幽精三神急住因微祝曰
太微玄宫中黄始青内錬三魂胎光安寜神
寳玉室與我俱生不得妄動監者太靈若欲
飛行唯得詣太極上清若欲飢渴唯得飲徊
水玉精
　　　制七魄法
其日夕卧向上伸足兩手掌掩兩耳(當使指/端接交)
(頸/中)冥目閉氣七過叩齒七通存鼻中端有白
氣如小豆須㬰漸大冠身九重忽又各變成
天獸(兩青龍在兩目中兩白虎在鼻兩孔中/頭皆向外朱雀在心上向人口蒼龜在)
(左足下靈蛇在右足下頭亦向上玉/女著玄錦衣兩手各把火光當耳門)如此良
乆咽液七過叩齒七通呼尸狗伏矢雀隂吞
賊非毒除穢臭肺又微祝曰
素氣九廻制魄却姦天獸守門嬌女執關鍊
魄和柔與我相安不得妄動看察形源若汝
飢渴聽飲月黄日丹
凡暮卧先存泥丸宫赤子字三元先一名帝
卿(赤/衣)絳宫眞人字子南丹一名中光堅(赤/衣)丹
田宫嬰兒字元陽子一名谷下玄(黄衣凡/六人)頭
並如嬰兒有金光玉色又存臍中命門玄闕
生宫大君箸朱衣巾紫蓉冠手執天皇象符
向外坐(三魂神/侍側)乃閉氣二十四息心呼挑孩
字合延(三/過)咽液五十過叩齒三通微祝曰
胎靈大神皇綱天君手執胞符首巾紫冠黄
廻赤轉上精命門化神反生六合相因形骸
光澤玉女奉身先存此乃拘魂制魂又以月
朔望日夜半朱書天皇象符於青紙上北向
左手執符閉氣心祝曰
天帝玄書皇象靈符以合元氣運精反胎萬
年嬰孩飛仙天樞生宫大神披丹建朱首戴
紫蓉與我同謀服畢再拜(但於所寝牀上服/之行列紀事一十)
(八年乗華三/素飛行太空)

上清握中訣卷上
上清握中訣卷中成九
　　　守玄丹法
其月一日三日七日十一日十五日夜半所
存即與三一同法其常日夕當依今事其暮
夕靜寢去諸思念先存北極辰星出一紫氣
如弦來下入玄丹宫須㬰滿宫溢出外帀身
通洞與紫氣合體又存日忽飛來入宫在紫
氣中晃晃然乃存上清中黄太一眞君從北
極紫氣中來入日中坐服色名字把執悉如
前因三呼位號名字忽存我入在太一前再
拜稽首問道求仙因乃咽紫氣三十過咽液
三十過又存北斗魁中出一赤氣如弦直入
來玄丹宫於是眞君與我共乗日入行赤氣
道中上詣魁中寢注想令分明於是仍以寢
即有眞感其非夕時亦當恒存太一在玄丹
宫并出紫氣以繞身及咽之也若聞耳鳴錯
手掩耳祝曰
赤子在宫九眞在房請聽神命亦察不祥太
一流火以威萬凶手指耳門七過覺面熱者
佳若項間色色寒者惡氣入當急卧臨目存
玄丹太一眞君以火鈴煥而擲之令惡炁即
出耳外火光亦隨之炯炯以照映一身良乆
平復
凡諸聞見不吉並精存眞君以求救護則萬
凶不干
　　　大靜法
守一之人每以甲午甲辰甲寅日夜半掃除
靜寢之庭亦可作壇方一丈障四面布席燒
香向北再拜平坐按手臨目存三宫三一如
法又存三素雲氣各在宫中三人在氣中三
素者紫青絳衣次重沓之因仰視北斗存紫
氣從魁中出如弦直來入口分注三宫於是
三一三卿及我乗三素雲忽出共乗紫氣上
登斗魁因乗三素度入北極中見紫房玉階
天官序列太一帝君巾紫晨冠龍錦鳯衣向
南坐我等七人登階北向拜求乞飛眞長生
之道良乆自忘如在天上乆乆乃宻起還寢
隂雨可於寢牀存之
上建日平旦向王平坐閉氣臨目内視三宫
三一三卿如法乃存忽出在我前對坐我乃
心起各再拜令如見乃心祝曰
天尊三帝守某命門出游虚中六氣玄分養
我五神正我三魂五藏自生長生飛仙又存
從虚中忽還三宫如法而住乃咽液三十過
乆行之當夢見金玉白鳥諸物見一之漸也
上除日夜半宻起向北仰視北斗内像輔弼
之形忽見三一三卿從輔星中出來下入三
宫中仍還室更閉氣臨目内視精思如法良
乆微祝曰
太上天輔三帝所逰三卿從胥與眞合俱下
入我身安寂坐無吐精灌形魂魄和濡使我
飛仙雲車行浮咽液二十七過
每開日夜半起坐東向去巾亦可解髮更㧧
結之臨目内視微呼曰
上元三眞眞中嬰兒散髮開煙上通天台泥
丸堅凝與天同時使我飛仙交行洞臺咽液
十九過乃巾而卧更存三一宫中呼氣三十
過我亦自呼氣三十過當覺今身中薰薰熱
則和魄凝魂之驗
月初出向月再拜存月白光十芒來接我身
洞照三宫乃心祝曰
太隂玄精明月夫人初生流光照我三宫神
仙上飛髙遊八方所向所願皆與福中亦可
再拜
臨食初就食皆先正心目想三一各於其宫
遥共歆饗畢乃食食畢心祝曰
百穀入胃與神合氣塡補血液尸邪亡墜長
生天地飛登玉闕役使六丁靈童奉衛巾斗
却惡守一出入行住恒存北斗覆頭柄指前
令天關去面七尺如此百邪凶氣不敢干犯
也㝷此要訣亦可兼作飛歩祝曰
吾是天目與天相逐精若電雷明曜八域徹
視表裏無物不伏
吸火錬形夜臨目向火口吸取火光咽之無
數存覺身帀體洞然如火良乆乃止三年行
之能入火坐此赤將子錬形法
　　　朝太素
正月九日二月八日三月七日四月六日五
月五日六月四日七月三日八月二日九月
一日十月十日十一月十一日十二月十二
日夜於寢靜室北向再拜稽首跪曰謹啓
太上大道髙虚玉晨太素紫宫八靈三元君
中央黄老无英白元太帝五老髙眞上仙太
極黄精三皇玉君大洞三景弟子某甲謹以
告日之夜天關九開之間上聞太上玉皇眞
君乞得長生世上壽無億年時乗黄晨緑蓋
龍轅上詣紫庭役使萬神侍衛四明畢勿令
人知云施行太丹隱書存三元洞房者此謂
修先進之法非關三一乃諸訣法若未行此
道謂亦不得用此拜請而此日是月中吉辰
宜爲諸善事
　　　朝玉晨
正月四日二月八日三月十五日四月八日
五月九日六月六日七月七日八月八日九
月九日十月五日十一月三日十二月十二
日平旦日出時北向再拜自陳本懷所願畢
咽液三十六過云此日太上大道玉晨君登
玉霄琳房四眄天下有志節逺遊之心者是
故令拜請先應呼位號如朝法云糞土小兆
某甲乞願云云也若雨雪可於靜室中啓請
畢更再拜仍長跪咽液止
　　　朝青君
丁卯日日出向日再拜請乞九月後正月前
日出同其方可因此以服日精此日東海青
童登方諸東華臺四望按方諸在㑹稽東小
成九五
近南著則應對乙地若夏月日出東北便不
得正向日存拜東華所在啓請若請乞畢又
再拜乃修日事受者但吸服霞精而九咽之
　　　精思
常以二月二日三月三日八月八日九月九

日十月十日夜於寢室存思洞中訣事燒香
念眞精苦勿眠如有所待兼愼於其日益善
云修洞訣者其日衛經玉童玉女將太極典
禁眞人來於空中觀察善惡故令謹愼勿爲
他事唯營道務修諸善法也
　　　惡夢
若遇惡夢覺以左手捻人中二七過啄齒二
七通微祝曰
大洞眞玄張錬三魂第一魂速守魄第二魂
速守泥丸第三魂受心節度速啓太上三元
君向遇不祥之夢是七魄遊尸來俠邪源急
召桃康護命消滅惡津反凶成吉生死无縁
畢又卧必獲善應(云數遇惡夢者一曰魄祅/二曰心試三曰尸賊故令)
(厭消則受閉三關/之下反凶爲吉也)
　　　善夢
若遇善夢卧覺當摩目二七過叩齒二七通
微祝曰
太上髙精三帝丹靈絳宫明徹吉感告情三
元柔魄天皇授經所向諧合飛仙上清常與
玉眞俱㑹紫庭(此善惡二夢祝法出太丹洞/房事若未受此經不敢朝拜)
(所求而行此二/夢祝謂非當也)夫夢惡者明旦當啓太上以
正魂魄折除不祥當朝拜仍啓乞首謝除之
枕麝香一具於頸間辟水注之氣絶惡夢也
若毎夢塜墓及亡者卧覺正向上三啄齒而
祝之曰
太元上玄九都紫天理魂護命髙素眞人我
受上法受教太玄長生乆視神飛體仙塜墓
永安鬼訟塞姦魂魄和恱惡氣不煙遊鬽(莫/覬)
(切)岡象敢干我神北帝呵制收氣入淵得籙
上皇謹奏玉晨如此者再祝祝又三叩齒(云/此)
(北帝秘祝凡得諸惡夢不祥者/可皆按此法有心者並可行之)夜卧覺常更
急閉目叩齒九通咽液九過畢以手按鼻之
邊左右上下數十過微祝曰
太上四明九門發精耳目玄徹通眞達靈天
中之臺流氣調平嬌女雲儀眼童英明華聦
炅朗百度眇清保和上元徘徊九城五藏植
根耳目自生天臺鬱素柱梁不傾七魄澡鍊
三魂安寧赤子攜景輙與我并有敢掩我耳
目太上當摧以流鈴萬凶消滅所願必成日
月守門心藏五星眞皇所祝群響敬聽畢又
咽液九過摩拭面目令小熱以爲常卧覺輙
按祝如此勿失一卧也(云此是眞人起居常/行之道恒坐卧爲之)
(今耳目聦明而有童顏/制魂錬魄却辟千魔也)夜卧覺存日象在疾
手中握之使日光赤芒從臂中逆至肘腋間
良乆日芒忽變成火以燒臂使内外通帀洞
徹良乆乃隂祝曰
四明上元日月氣分流光煥曜灌液凝魂神
火散景盪穢錬煙洞徹風氣百邪燔然使得
長生四支完全注害考鬼收付北辰畢存思
良乆放身自忘(云患手風者如此若頭面餘/處風齊亦各隨其處依此法)
(燒祝/之)常以生氣時咽液二七過按體所痛處
向王而祝曰
左玄右玄三神合眞左黄右黄六華相當風
氣鬼疾伏匿四方玉液流澤上下宣通内遣
水火外辟不祥長生飛仙身常休彊畢又咽
液二十七過常如此則无疾(云又當急按所/痛處三十一遇)
(如此則向疾急按而祝祝畢又作數/次乃止此痛處亦當无指的所在也)手臂不
援者先以一手徐徐按摩疾臂良乆畢乃臨
目内視叩齒咽液三過正心微祝曰
太上四玄五華六庭三魂七魄天關地精神
府營衛天台上明四支百神九節萬靈受籙
玉晨刋書玉城玉女侍身玉童護命永齊二
景飛仙上清長與日月年俱後傾超騰昇仙
得整太平流風結痾注鬼五飛魍魎塜氣隂
氣相凌徊我四支干我盛衰太上天丁龍虎
曜威斬鬼不祥風邪即摧考注匿訟百毒隱
非使我復常日月同暉考注見犯北辰收摧
如干明威(云此是北帝曲折祝諸有曲折者/皆用此法自不能按亦可令人按)
(而已猶内視咽液啄齒祝/之行之百過疾消除也)夜卧先急閉目東
向以手大指後掌各左右按拭目就耳門使
兩掌俱交㑹於項中三九過存目中各有紫
青絳三色氣出目前乃隂祝曰
眼童三雲兩目眞君英明注精開通清神太
玄雲儀靈嬌翩翩保利雙闕啓徹九門百節
應響朝液泥丸身昇玉宫列爲上眞畢咽液
五十過乃開目以爲常坐起可行之不必夜
要當以生氣時(云行此一年耳目便清明乆/爲之徹視千里羅映神靈如)
(此則非必夜卧從子時後至日旦/中有暇便爲之要當常東向也)中暮咽液
三九過以手急隂按天眞(在兩眉/内角)山源(鼻下/人中)
(小入/谷裏)華庭(在兩眉/下凹中)隂數三九過按而祝曰
開通天庭使我長生徹視萬里魂魄反嬰滅
鬼却魔來致千靈上昇太上與日合并得補
眞人列像玄名(云令人致靈徹視杜遏萬邪/如此亦可以次各按亦可一)
(時俱按就按/中行祝之)恒以手按兩眉後小宂中三九
過又以手心及指摩兩目下顴上又以手旋
耳行三十過畢輙以手逆乗額三九過(從眉/中始)
(上行入/髮際中)口傍咽液多少無數頭四面亦以兩
手乗之順髮就結唯令多都畢乃以指按目
四眥二九覺令見光分明勤而行之唯令數
無時節也(行之一年可夜書乆爲之得見百/靈此道出太上寳神經中巳成眞)
(人猶不廢之如此無/拘時節有暇便行)面上常欲兩手摩拭使
熱(謂先摩切兩掌令熱乃以拭面/又順髪向結兩手更互摩之)卧起先以
手巾帛拭項中四面及耳後皆使温温然又
順髮摩頭又摩掌以治面目都畢咽液三十
過
卧起當平氣正坐先义兩手乃度以掩項後
因仰面使項與手爭三四過仍屈動身體伸
手四極反張側掣宣摇百關爲之各三(謂此/精景)
(按摩法使精和血通風氣/不入乆行之不死不病)
常欲以手按目近鼻之兩眥閉氣爲之氣通
輙止吐而復始恒行之眼能洞觀耳欲數按
抑其左右令無數鼻亦欲爾又常以手掩口
鼻臨目微氣乆時手中生液追以摩面目使
人體香
坐常欲閉目内視存見五藏腸胃乆行之自
得分明常欲閉目而卧安身微氣乃内視逺
聽四方令我耳目注萬里之外精心爲之乃
見百里外事亦恒聞金石絲竹之聲初雖無
髣髴乆乆誠自入妙(謂初先起一方從近而/逺百里千里萬里竟更)
(一方始都徧又存/令通无隔礙也)
櫛頭理髮當向王地櫛髮之始微祝曰
泥丸玄華保精長存右爲隱月左爲日根六
合精錬萬神受恩畢咽液三過
澡洗時常存六丁令人所向如願(六丁各隨/其旬亦應)
(向其/方面)當數沐浴浴不患數患人不能耳盪錬
尸臭而眞炁來入每至甲子當沭不爾當以
幾月旦使人通靈若履殗穢及諸不淨處當
洗澡浴盟解形以除之其法用竹葉十兩桃
皮削取白四兩以清水一斛二斗煑令一沸
適寒温以浴形即萬殗消除也(謂若浴者益/隹但不用此)
(水以沐浴錬形之素漿正宜以浴耳如便不/得以此汁沐頭更别依常沐法也又云世間)
(符水祝漱水含之近術皆莫比於此方也如/此亦許有符水别法正一道士乃自有常用)
(而八吏六甲别有一符水於解殗爲勝令輙/附䟽於此幸可兼用之朱書白紙如此巳著)
(清水中向王左手執水器右手/執一劒叩齒三通嘘水祝曰)
百殗之鬼速去萬里不去斬死西方白童子
輙以劒三叩器邊又祝又叩齒凡三過止因
取水漱口自身他身及穢處所殗便解不必
須浴
服仙藥常向本命服畢勿道死喪凶事犯傷
胎神徒服無益
臨食上勿道死事勿露食物來衆邪氣(食欲/向本)
(命及/王氣)
上道法布衣不假人車服牀寢不共之也坐
卧室宇當令潔淨則受靈氣不淨則受故氣
故氣之亂室宇者所爲不成所作不立一身
亦當數洗浴澡潔不爾仙道無冀沐浴不數
魄之性也違魄反眞是錬其濁穢魄日亡矣
數沐浴常存六丁令人所向如願愼勿道學
道學鬼犯人亦不懼立使人病是體未眞故
也凡冩經書當恒燒香左右
凡精思皆燒香於左右性躁暴者一身之賊
病每事皆當柔遲而盡精潔之理
夫欲學道者皆當勿令人知見所聞每事盡
爾
　　　存日在心法
以月五日十五日二十九日夜半存日從口
入在心中照一心之内與日共光相合㑹良
乆當覺心暖乃祝曰
大明育精内錬丹心光輝合映神眞來尋咽
液九過(又云行之務欲數不必拘此數日/可夕夕爲之云是太虚赤君内法)
　　　服日月象法
男服日象女服月象日一勿廢(云書作日月/守而服之不)
(說早晚今可併朱書青紙作日字方九分剪/爲數千每平旦東向左手執存爲日形光芒)
(如法乃吞入今住心中因叩齒咽液各九過/女應以黄書月象右手執服之云是東華眞)
(人/法)
　　　服日芒法(日月摹别服眞/形在隱訣中)
平坐臨目直存心中有日象大如錢赤色紫
光九芒從心上出喉至齒間未出齒而廻還
胃中良乆存見心胃中分明乃吐氣漱液服
液三十九過止一日三爲之(此當以平旦東/向日中南向晡)
(時西/向)
　　　服月芒法
夜存月在泥丸中黄色有白光十芒亦未出
齒而廻入胃(按此亦應一/夜三爲之)當以亥子丑時月
徑一寸在丹田宫其十白芒流下口中咽入
喉到胃令白光照徹亦應吐氣服液三十九
過卧存之亦可(此西城王君說東華中法令/日月常照身中則鬼无藏形)
(行此不止/保見太平)
　　　服三氣法
常以平旦向日臨目存青氣白氣赤氣各如
線從日下來直入口中挹之九十過自飽便
止(此當一吸輙一咽令三炁入藏府分流貫/澈數卑炁歇云此童初范監幼仲受髙无)
(君太素内景法/事鮮而易驗)
　　　服霧法
當以平旦於靜寢之中坐卧任意先閉目内
視髣髴如見五藏因臨目口呼出五色炁二
十四過使目見五色氣相纒遶在面上鬱然
乃又口内此五色氣五十過畢咽液六十過
微祝曰
太霧發暉靈霧四遷結炁宛屈五色洞天神
煙合啓金石華眞藹鬱紫空錬形保全出景
藏幽五靈化分合明扇虚時乗六雲和攝我
身上昇九天畢又叩齒七通咽液七過乃開
目(此含眞臺主女眞張微子所受東華法按/此是五藏出炁而云服霧者當以所呼出)
(二十四炁是藏炁藏氣因與外天地/霧炁和合來入故頓納五十過也)
　　　守玄白法
常平旦坐卧任意存泥丸中有黒氣心中有
白氣臍中有黄氣三氣俱出如小豆漸大纒
繞合共成一以覆身因變成火火又燒身使
内外洞徹如一旦行至日中乃止於是服氣
一百二十過都畢(云此杜廣平所受介琰胎/精中景黒白内法却辟萬)
(害長生不死先禁房室及一切肉五辛/味行之三十年遁形隱身日行五百里)




　　　服開心符法
毎開日及月旦十五日二十七日旦向王朱
書再拜祝曰
五神開心徹聽絶音三魂攝精盡守丹心使
我勿忘五藏逺㝷畢乃服符服畢咽液五過

叩齒五通勿令人見(云此王君所說明堂内/經開心辟志符當以朱)
(書白紙預畫十許乃各以/其日左手執符拜服之)
　　　遏邪大祝
每經危嶮之路鬼廟之間諸有疑難之處當
先反舌内向咽液三過以左手第二第三指
捻鼻孔下中鬲内際三十六過(於按中隂數/勿舉指許)
叩齒七通進手心以掩鼻臨目微祝曰
朱鳥凌天神威内張山源四鎮鬼精逃亡神
池吐炁邪根伏藏魂臺四明瓊房零琅玉眞
巍峩坐鎮明堂手暉紫霞頭建晨光執詠洞
經三十九章中有辟邪龍虎截嶽斬崗猛獸
奔牛銜刀吞鑲揭山钁天神雀毒龍六領吐
火啖鬼之王電猪雷父掣星流横梟磕駮灼
逆風横行天禽羅陳皆在我傍吐火萬丈以
除不祥群精啓道封落山郷千神百靈併手
叩䫙澤尉捧燈爲我燒香所在所經萬神奉
迎畢叩齒三通乃開目去手(云此出大洞髙/上大祝法使天)
(獸來衛千/精震伏)
　　　酆都大祝
先臨目存見五藏令具叩齒三十六下乃祝
曰(四言輙一/啄齒爲節)
天蓬天蓬九元殺童五丁都司髙刁北公七
政八靈太上浩凶長顱巨獸手把帝鐘素梟
三神嚴駕夔龍威劔神王斬邪滅蹤紫炁乘
天丹霞赫衝呑魔食鬼横身飲風蒼舌緑齒
四目老翁天丁力士威南禦凶天騶激厲威
北銜鋒三十萬兵衛我九重辟尸千里去却
不祥敢有小鬼欲來見狀钁天大斧斬鬼五
形炎帝裂血北斗然骨四明破骸天猷滅𩔖
神刀一下萬鬼自潰畢若白日冥夜及困病
得祝爲恒祝之鬼有三被此祝眼睛爛而死
(云此酆都北帝秘祝中皆斬鬼之司名秘宻/則爲用世人得此祝恒能行便不死之道)
　　　六宫名祝
暮欲卧時先向北微祝曰
吾是太上弟子下統六天之宫是吾所部不
但所部乃太上之所主吾知六天門名是故
長生敢有犯者太上斬汝第一官名爲紂絶
隂天宫以次東行第二宫名爲大殺諒事宗
天宫第三宫名爲明晨耐犯武城天宫第四
宫名爲恬照罪炁天宫第五宫名爲宗靈七
非天宫第六宫名爲敢司連宛屢天宫畢啄齒
六下又祝几三過止乃卧辟諸鬼邪之氣(云/此)
(定録所告世人有知酆都六/天宫門者則百鬼不敢爲害)
　　　酆都頌
項梁城作酆宫頌曰
紂絶標帝晨諒事遘重阿炎如霄中煙
勃若景耀華武城帶神鋒恬照吞青河
閶闔臨丹井雲門鬱嵳峩七非通竒蓋
連宛亦敷魔六天横北道此是鬼神家
(夜中微讀之能辟鬼此皆六宫門名故鬼亦/畏之武陽與成城爲異今但各隨所用而呼)
(之)
又夜行當啄齒啄齒亦無止限數殺鬼邪鬼
常畏啄齒聲若兼之以漱液祝說益佳仙方
云常吞液叩齒使人反少世間下土惡彊之
鬼多作婦女以惑試人若遇此者便閉氣思
天關之規衡輔之星具身神正顔色定志意
熟視其眼中童子闇濁不明者則鬼試也急
存七星在面前亦可在頭上以却之(冝用七/星天目)
(祝并存洞房明堂日月反規丹太/一眞君亦可用天蓬朱鳥諸宫也)若眼中明
徹及方者仙道人也便拜請之不悟眞爲試
不過若遇邪而謂眞人亦試不過深冝愼之
服神藥勿向北亥子日勿唾(出沈義/口訣)
道士結頭理髮及飲食施爲履屐枕褥皆勿
令非道者見而干犯之(出陳世/安口訣)
服食藥物尤不欲食蒜及石榴子猪犬肉(出/黄)
(元君/口訣)
服食勿食含血物一切肉敗人功耳(出程偉/妻口訣)
求仙不欲見死屍唯父母師主不得不親臨
致哀耳(出李少/君口訣)
求仙者勿以三月九日六月二日九月六日
十二月三日與女子相見此日男女三尸出
於目中更相招引禍害往來入室斷隔爲善
(出劉綱/妻口訣)
求仙勿與女子交接一交輙傾一年之藥勢
(出東海小/童口訣)
道士有疾當閉目内視心使生火以燒身令
盡是痛處皆存火燒之(出鳯綱/口訣)
學道勿言有道夜閉目存眼童子在泥丸中
令内視身神(出東陵聖/母口訣)
暮卧存日在額上月在臍上辟萬邪千鬼(出/青)
(牛道士/口訣)
入山未至山百歩先却百歩反足乃登山山
精不敢犯(出吕恭/口訣)
行經靈廟間存口中有眞人字赤靈丈人侍
以玉女二人(一女名花正一女名攝精/丈人著赤袍玉女黄衣)乃叱
咤曰廟中鬼神速來使百邪詣赤靈丈人受
斬死衆邪却千里此三天前驅捕鬼之法(欒/巴)
(口/訣)此後應入三皇青胎卷中所用符事又禁
山符中事並未撰
上清握中訣卷中
上清握中訣卷下成十
　　　蘇君傳行事訣
人頭有九宫兩眉間上却入三分爲守寸(有/青)
(房紫戸二/神居之)一寸爲明堂宫(有明童眞官明鏡/神君明女眞宫三)
(人居/之)二寸爲洞房宫(有無英黄老白/元三人居之)三寸爲
丹田泥丸宫(有上元赤子帝/卿二人居之)四寸爲流珠宫
(流珠眞/神居之)五寸爲玉帝宫(玉清神/母居之)明堂上一寸
爲天庭宫(上清眞/女居之)洞房上一寸爲極眞宫(太/極)
(帝妃/居之)丹田上一寸爲玄丹宫(太乙眞/人居之)流珠上
一寸爲太皇宫(太上君/后居之)凡一頭中有九宫並
各方一寸(其玉帝天庭極眞太皇四宫皆雌/一之官其經當傳巳成眞人其餘)
(玉宫巳行世而/流珠經尚未見)守一法立春日夜半東向平
坐閉氣臨目握固兩膝上先存守寸中左有
絳臺臺中有青房房中有神著青衣(名正心/字切方)
右有黄闕中有紫戸紫戸中有神著紫衣(名/平)
(静字/法王)手並執流金鈴仍三呼其名微祝曰
紫戸青房有二大神手把流鈴身坐風雲俠
衛眞道不聽外前使我思感通利靈關出入
貞利上登九門即見九眞太上之尊
次存明堂中左有明童眞官(名玄陽/字少青)中央有
明鏡神君(名照精/字四明)右有明女眞官(名微隂/字必元)頭
形並如嬰兒著緑錦衣腰帶四赤玉鈴口銜
赤玉鏡長跪坐向外口並吐赤炁貫我身令
帀及閉目微咽之又使鳴玉鈴(聲聞/太極)吐鏡赤
光萬丈須㬰赤炁繞身變成火燒身内外同
光如一因三呼名字叩齒九通若飢渴(存三/君口)
(吐赤炁灌我/口因吸咽之)若闇行(存三君口出三/火光以照前)若處危
難(亦存三君鳴王/鈴煥而擲之)
次存洞房中左有無英君著芙華冠御紫晨
蓋佩流金鈴向外坐乃微祝曰
三元英炁太玄紫晨黄闕金室中有大神華
冠紫蓋龍衣虎文出丹入虚呼隂召陽天道
有眞名曰無英扶我生我與我長存
又存右有白元君著黄辰華冠龍文衣佩神
虎符向外坐乃微祝曰
太上神精正當神門龍衣虎帶黄辰華冠把
籍持書是爲白元與我俱遊上到陽關周遊
九清還安黄房此洞房法又常以夜半後生
炁時按手兩膝閉炁冥目内視咽液百二十
徧存無英君服色祝說如法又以日出東向
再拜閉氣冥目内視咽液百二十過存白元
君服色祝說如法
又以甲子日夜半後被髮傅粉按手兩膝服
氣咽液百四十過乃呼二神名字(耳想聞如/人應聲或)
(有誦經音/則是感應)
立春東向立夏南向立秋西向立冬北向春
分日夜半正坐東向冥目存北斗星下紫氣
大如絃從上直注我前令三一三卿及我合
七人(我在/中央)並覆帀七星杓指前鴈行共乘紫
氣上登陽明星入中共坐並吞紫氣三十過
畢乃悉更縁紫炁來下還入三宫中(精思/存之)心
祝曰
三尊上眞太玄髙神陽明主春萬童開門丹
元主夏朱紫合煙隂精主秋天威六陳北極
主冬萬邪塞姦五土季王戊己天關所摧皆
滅所向莫干錬我七魄和我三魂生我五藏
使我得眞登飛上清浮景七元長生順往嘯
命千神
夏至南向登丹元星秋西向登隂精星冬至
北向登北極星皆依此法若六月一日或十
五日(避夏至/秋分)當西南向俱乗絳紫青黄四氣
共登天關星吞四色氣各十過(先從絳始/以次吞)此
謂五斗内法毎建日平旦存三一從三宫中
出坐我前如實見之乃小起再拜心祝曰
天尊三帝守其命門出遊雲中六氣玄分養
我五神正我三魂五藏自生長生飛仙乃存
從虚中還三宫中咽液三十過止除日夜半
宻起向北仰視北斗存三一從輔星中下來
各入我三宫中乃還寢靜思存而微祝曰
太上天輔三帝所遊三卿扶胥與眞合俱下
入我身安寂坐無吐精灌形魂魄和柔使我
飛仙雲車行浮咽液二十過毎開日夜半起
坐東向去巾(亦可解之/緩櫛之曰)微祝曰
上元三眞眞中嬰兒成愛開煙上通天台泥
丸堅凝與天同時使卷飛仙交行洞臺咽液
十九過乃巾而寢更存三一三卿各對坐其
宫三一口呼氣三十過我亦自呼三十徧(此/建)
(除開日存一法亦當如前以次從守/寸始至三宫名字畢乃各依全法)甲午甲
辰甲寅日夜半出庭露壇上方一丈布席燒
香北向再拜坐按手膝上仰視北斗存紫氣
從斗出入我三宫中三一三卿與我俱乗紫
氣上登北極星恍愡亡身如昇天之狀見北
極中紫房玉階天官序列此七人侍帝前對
坐論道請乞飛仙我乃心拜(因是而還寢北/帝是上清太上)
(也别房在/太極中耳)
次北向存玄丹宫中紫房緑室朱煙滿内有
太一眞君(名規英/字化玄)頭形並如嬰兒著紫繡錦
衣腰帶流金火鈴左把北斗星柄右把北辰
綱向外坐金牀玉帳存令分明見之乃又存
北極星紫氣來下入宫滿溢出外帀身通洞
合體又存日來入宫在紫氣中央曖曖然又
存太一眞君從北極紫氣中來入日中坐又
存我怱上入在君前對坐心起再拜稽首膝
前問道求仙因吞紫氣三十過咽液三十過
又存北斗内有一赤氣如弦徑下三宫太一
與我乃俱乗日行赤氣上詣斗魁中寢(因是/而寢)
此法亦獨行不必待三一也月一日三日七
日十一日十五日者夜半存太一眞君名字
服色如前向外坐口吐青氣下入我口中隨
咽之五十過止咽液五十過微祝曰
太上眞皇中皇紫君厥諱規英字曰化玄金
牀玉帳紫繡錦裙腰帶火鈴斬邪滅姦手把
星精項生日眞正坐吐氣使我咽吞與我共
語同宴玄丹錬灌七魄和柔三魂神靈奉衛
使我飛仙五藏自生還白童顔受書上清司
命帝官所願所欲百福惟新存我上入官在
太一前寢息(因此/卧眠)凡守一旦起皆咽液三十
過存令赤色又手拭面耳令熱自非應存之
日者唯存三一在三宫中安坐而巳至於玄
宫自多存之勿令脱也
若忽覺頭頸間色色惡者惡氣入也當急卧
臨目存玄丹宫太一眞君以流火鈴煥而擲
之令惡氣即出耳外火光亦隨之炯炯以照
一身良乆平復也
若忽耳鳴者是他鬼邪欲入故守寸三神令
耳神嬌女雲儀磬鐘警備也錯手掩耳祝曰
赤子在宫九眞在房請聽神命亦察不祥太
一流火以滅萬凶(手指耳/門七過)若臨飲食皆先存
一飲食然後乃食畢心祝曰
百榖入胃與神合氣塡𥙷血液尸邪亡墜長
生天地飛登金闕役使六丁靈童奉衛常伺
月初出向月再拜心祝曰
太隂玄精明月夫人初生流光照我三宫神
仙上飛髙遊八方所向所願與福神中八節
之日朱書三元眞符平旦向王吞▲一枚畢
再拜(祝願隨/意所言)朔日初服十六日止後節復起
如初又朱書白素錦囊盛佩頭上(五年與眞/一相見)
正月朔旦青書寳章北向再拜吞之又朱書
白素佩左肘(八年三/一俱來)相見以金長九寸廣四
寸厚三分刻書之以封掌五嶽山精神也赤
將子錬形法夜臨目向口吸取光存燒身使
内外洞徹如火爲之三年能入火此周君訣
(守三元眞一五斗内法精止三月髣髴形見/長生地眞守玄丹眞君十四年與太一同到)
(七元之綱中十六年詣上/清給玉童玉女各十八人)
　　　茅君傳行事訣
存明堂玄眞法寢靜之室平旦瞑目按手膝
上旦存日夜存月並大如鐶以對口去之九
尺日色赤有紫光九芒月色黄有白光十芒
芒直如弦以入口日月中有太玄上玄丹霞
玉女(名纒璇/字宻眞)冠紫芙蓉著朱錦帔裙正向我
面自稱如此因吐赤氣注我口中我隨吐隨
咽九十過覺日月漸來簿面玉女口亦綴我
口上氣液皆入我口中乃微祝曰
太霄紫眞明堂隂神日月生精玉女纒璇先
自靈誕厥字宻眞首巾紫華芙蓉靈冠身披
錦帔朱丹飛裙出日入月天光幽芬口吐絳
氣灌我三元面覩天井柔魄制魂玄液流行
胎精長全五藏生華開童反顔監御萬靈司
命飛仙存玉女口津液注我口漱滿咽之九
十過正若不得服時當存二景還明堂中日
左月右令光輝與目童合映又以月旦日本
命日夜半東向朱書陽符青紙上黄書隂符
青紙上乃臨目存日紫光月黄氣在明堂中
明洞一身以左手執陽符閉氣心祝曰
二景流精光映某形左廻日華右掇月英混
合二氣灌漑三田飛霞玄映保固靈根使某
長生天地同存服之畢再拜又右手執隂符
閉氣祝曰
黄氣隂華陽精洞鮮五神柔錬三左固津二
景輝煥流霞灌眞隂陽通氣廻黄注丹舉體
遁變上昇帝宫服之畢再拜(行玄眞之道五/年即感太玄玉)
(女下降任人役使通靈致眞體/生玉映役命萬神上昇玉房)
　　　王君傳行事訣
生氣時坐卧任意叩齒九通隂祝曰
東方青牙紫雲流霞三素徘徊玄霜玉羅服
食晨暉飲以朝華(舌䑛接上唇外取/津咽液三十過)次叩齒
九通祝曰
南方朱丹霞暉太微九道絳烟散布景輝服
食靈晨飲以丹池(古䑛接下脣外取/津咽液三十過)次叩齒
九通祝曰
西方明石飛霞金液服食太明素雲之精飲
以玊液神華啓靈使我登虚上昇髙清(舌䑛/上脣)
(内取津咽/液三十過)次叩齒九通祝曰
北方玄滋慶靈啓胎緑霞敷晨紫蓋蒼旗服
食丹畢飲以瓊飴(舌䑛下脣内取/津咽液三十過)次叩齒九
通祝曰
戊已之元黄素五雲四霞紫觀八景九晨二
明激暉七曜靈尊和精灌氣服食中元琳華
龍胎飲以醴泉(舌漱滿口中齒舌間裏通/帀取津液隨咽之四十過)夜
半後皆可行
　　　魏夫人傳行事訣
暮燒香讀黄庭内景經一通(别有經/訣一卷)旦夕朝
靜法(常行事/不須䟽)本命甲午後數得九十日是甲
子凡二日平旦入靜燒香北向朝太微帝君
微祝曰
糞土小兆男生姓名謹稽首再拜
朝太微天帝君王闕紫宫前當令某長生神
仙所欲所願萬事成就司命紫簡記在玉皇
得爲物宗登仙度世再拜
正月一日後數一百八十二日夜半入靜燒
香
朝太上玉晨大道君跪微祝曰姓名小兆謹
稽首再拜
太上髙聖君瓊闕下乞得告下司命記籍長
生所向所願萬物自成神仙飛仙得宴九天
(再拜列此三事皆先潔齋一/日别衣服先朝靜然後爲之)凡入靜皆先潔
口閉氣入戸先前右足著前進左足併乃得
趣行耳出戸勿反顧之漱口而退(讀黄庭萬/徧則自見)
(五藏長生不死行此二朝法使/人無疾戹不死十八年昇仙)
　　　修行寳神訣
掌摩兩掌令熱以拭面使帀熱(令有光澤皺/班不生出太)
(素丹/景經)月五日十五日二十五日二十九日夜
半存日象從口入在心中照心内光明祝曰
太明育精内錬丹心光暉合映神眞來㝷(咽/液)
(九過亦可日日行之不必此口日也使/人開聦明察體生金澤出太上消魔經)卧起
平坐先收兩手乃度以掩項仰面與爭三四
過乃屈動身體伸手四極反張側掣宣揺百
關三過(出太上洞/精景經)恒以手按兩眉後小宄中
三九過又以手心及指摩目下顴上又以手
旋耳行三十過又以手從眉中逆乘額上行
入髮際三九過内存赤子日月雙明上元歡
喜口傍咽液(俠理開血散皺皰不生乆爲之/徹見百靈右出裴君說寳神經)


上清握中訣卷下





