#+TITLE: 太上浩元經--
#+DATE: 2016-06-11 12:27:01
#+SOURCE: github.com/kanripo/KR5c0040 master cd49fb92                
太上浩元經
老君曰浩元太眞君子之身上下三宮保營
精神熈融視息吐吸新陳修實永固位爲仙
人洞房玲瓏上下相通金鑪玉几鎮其中却
入三寸哺玄穹還居中田移絳宮堅守靈闕
泉淵融修此三者長雄雄朱衣靈賓熈且冲
子能行之命無窮巾金素蓋成堅剛下益玄
池漬魄房中起靈臺堅明堂調治神効修太
倉精氣周遊五神强呼吸不輟昇蒼蒼上元
童子神之精絳衣赤幘居黄庭南極老人爾
修營存神安性得長生下元之神名谷玄北
極眞人道之先守帝金神五藏王常持玉七
坐金牀攪精哺一生金黄靈龜玉女居中央
左録右命挾兩傍役使六丁驅百殃削去死
藉命延長醴泉可飲盛玉漿恬惔無爲志不
衰玉扇金籥靜多扉呼吸中和生細㣲還眞
反朴㓜子機絶愛棄欲神自歸滑澤精液輝
常輝易氣易髄上生肥道成形化身髙飛心
靈倐忽過九圍安神定魄修此道鍊思冲神
是吾寶太眞神丹成巳乆靈顔㓜色常鮮好
三一習氣固靈根調五通七神之尊恢廓幽
關道衆源雄雄氣崿修崐崘上宮朱裹宜以
緼中宮赤幘儼而存下宮丹衣守精門審能
行之齊乾坤
太上浩元經















