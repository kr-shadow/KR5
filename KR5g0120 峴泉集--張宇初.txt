#+TITLE: 峴泉集--張宇初
#+DATE: 2018-05-12 10:22:14
#+SOURCE: github.com/kanripo/KR5g0120 master c7a0324f                
耆山無爲天師峴泉集序轉一
天地間至精至微者道也至明至著者文也
道非文不明文非道不立析而言之雖爲二
要而歸其實一也乾坤之所以覆載隂陽之
所以變化寒暑之所以代謝日月之所以徃
來山川之所以流峙草木之所以榮悴無非
道也無非文也其可離而二哉又可以强而
合哉故聖人者作因其自然之道著爲自然
之文未嘗以一毫己意加之也是故因其變
化之理而成易因其訓詁之體而成書因其
治化之蹟而成詩因其褒貶之法而成春秋
因其節文之實而成禮因其和暢之用而成
樂此六經之文所以終天地亘古今而不易
者以其岀於自然也後之言文者捨是何適
焉自周之衰王道熄而百家興競以私意臆
說騁辭立辨以相高求弗戾於道者百不一
二焉於時有若老子者其言以清靜無爲爲
道著書五千餘言後世嘗有以之爲治而治
者矣其庶幾於道者乎嗣教眞人張公無爲
自其家世宗老子之教至公凡四十三傳公
天資穎敏器識卓邁於琅函蘂笈金科玉訣
之文既無不博覽而該貫益於六經子史百
氏之書大肆其窮索至於辭章翰墨各極其
精妙是以歷職
天朝皆以問學之懿深蒙
春宁凡殊褒前席之榮歲賚有加而王公貴
卿縉紳之士亦莫不禮貌焉蓋江右文宗多
吴文正公虞文靖公之遺緒而公能充軼之
也其所造詣豈苟然哉間出其詩文若干卷
屬序焉其詩之沖邃而幽遠文之敷腴而典
雅讀之使人健羨不暇視世之佔畢訓詁拘
拘以才藝自足者爲何如哉矧公領宗門之
重任專以化人誘善輔
國翊祚爲心其見於此者特其緒餘耳雖然
予嘗考公德業既本於無爲是能遊心太初
與道爲一而且沈酣於六藝之文蒐獵於百
氏之說於是發於文辭理與意會有不期工
而自工者矣其有補於老莊之道者又豈神
誕之誇者比哉公以紳有世契相與極論斯
事必撫掌劇談而後已故爲序其曰峴泉者
因精舍之稱云國子博士金華王紳序



















耆山無爲天師峴泉文集序
峴泉集者嗣漢四十三代天師張真人之所
作也真人學行淵邃資識超穎貫綜三氏融
爲一塗旁及諸子百家之言靡不暢曉故其
發爲文辭論議雄邁偉傑讀之令人擊節不
已予嘗愛其文如行空之雲昭回絢煥變化
莫測頃刻萬狀曄乎其成章也又如入秋之
水膏渟黛蓄微風興波萬頃一碧湛乎其泓
澄也詞賦詩歌又各極其婉麗清新得天趣
自然之妙可謂兼勝具美矣且聞龍虎名山
靈氣翕聚鍾英毓秀挺生列真以道德相傳
其來遠矣若道腴内充華藻外振以文雄一
代者乃今獨於真人見之洪惟我朝
太祖高皇帝混一寰宇光岳氣全天運之興
文明三十餘年矣
今上皇帝踐祚以來氣益昌而運益盛雖遐
陬僻壤莫不呈材獻藝摛文搜藻以自見于
時況在文獻之邦神明之冑優游乎德澤涵
泳乎詩書大肆厥辭鋪張盛美以黼黻太平
之治不亦宜乎雖然此特其餘事耳至於真
人超然獨得之妙艶道之士又當於詩文之
外求之峕
永樂五年秋七月吉日序


嘗聞有其道者必有其文也日月星辰天之
文也山川花木地之文也禮樂制度人之文
也蓋道爲體文爲用儒先謂文章爲貫道之
器不其然乎龍虎嗣漢四十三代天師無爲
張真人神明之冑也天資超卓學問淵源本
諸中者有道德之崇著於外者有文章之懿
嘗銓次其平日所作詩文凡若干卷目曰峴
泉集英華煥發昭耀簡編以言乎詩則託物
寫情優游不迫得詩人情性之正以言乎文
則雄竒汪濊鋪叙有法得古人述作之體是
以海内文人碩士傳誦而稱羨者比比焉自
非真人學通百氏道貫三才體用兼該精詣
獨得安能發而爲此耶及觀集中所著沖道
慎本太極河圖原性諸篇義理之玄微研究
之精極議論之閎肆其於天地造化山川人
物禮樂制度靡不該貫雖專門擅業皓首窮
經之士有不能及者非惟有功於玄教其於
世教亦有禆焉將見斯集流傳於天下後世
與峴泉相爲悠乆而無窮也必矣且真人嘗
爲通著尚義堂記俾先祖父之志行亦得託
於不朽斂襟三復深有感焉因書此于卷末
以致其私意云
永樂五年秋七月甲子新安程通謹識












峴泉集卷之一
　　　　耆山無爲天師張宇初撰
　襍著
　　沖道
至虚之中坱圠無垠而萬有實之實居於虚
之中寥漠無際一氣虚之非虚則物不能變
化周流若無所容以神其機而實者有詘信
聚散存焉非實則氣之絪緼闔闢若無所馮
以藏其用而虛者有升降消長繫焉夫天地
之大以太虛爲體而萬物生生化化於兩間
而不息者一隂一陽動靜徃來而己矣凡寒
暑之變晝夜之殊天之運而不息者昭而日
星威而雷霆潤而風雨霜露地之運而不息
者峙而山嶽流而江海蕃而草木鳥獸若洪
纖高下之衆肖翹蝡動之微一皆囿於至虚
之中而不可測其幽微神妙者所謂道也理
也非道之大理之精其能宰乎至神至妙之
機也乎是所以範圍天地發育萬物以盡夫
參贊之道者焉故知道者不觀於物而觀乎
心也蓋心統性情而理具於心氣囿於形皆
天命流行而賦焉曰虚靈曰太極曰中曰一
皆心之本然也是曰心爲太極也物物皆具
是性焉凡物之形色紛錯音聲鏗戛皆有無
混融之不齊而品物流行者特氣之糟粕煨
燼也人與萬物同居於虚者也然以方寸之
微而能充乎宇宙之大萬物之衆與天地並
行而不違者心虚則萬有皆備於是矣何喜
怒欣戚哀樂得喪足以窒吾之虚塞吾之通
哉庶乎虚則其用不勤矣吾老子曰道沖而
用之或不盈淵乎似萬物之宗沖猶虚也莊
子曰惟道集虚列子曰虚也得其居矣惟虚
足以容也道集則神凝神凝則氣化氣化則
與太虚同體天地同流而二氣五行周流六
虚徃來不息者俶優交馳同其用矣苟虚心
淨慮守之以一則中虚而不盈外徹而不溷
若淵之深若鑑之瑩則吾固有之性與天德
同符豈不爲萬物之宗哉是故養其體也去
芬華忘物我絶氛垢以盡致虚守靜之工則
復命歸根也深根固蒂也滌除玄覽也抱一
守中也則谷神長存思淨欲寡虚極靜篤復
歸無極則虚寂明通物不吾役而物吾役矣
充其用也墮肢體黜聦明以本爲精以物爲
粗以深爲根以約爲紀則未有以見夫天地
之先氣形質之始曰太初太始太素者混沌
之昆侖也及判清濁分精出耀布度物施生
精曰三光曜曰五行行生情情生汁中汁中
生神明神明生道德道德生文章陽不動無
以生其教隂不靜無以成其化以之治國以
之愛民託於天下而天下清靜而正也是皆
以清靜無爲爲宗以謙約不爭爲本其所謂
内聖外王之道也歟然塞乎無形無極之間
者皆天道之用乎是有相盪相生相傾相形
相倚相伏之不可齊不可測也其神之無方
易之無體者乎而天地之機事物之數可以
前知可以祕藏由虚則靈而神運其中發其
知也雖有萬變萬化由斯出焉惟以誠事天
以和養生以慈利物則上天之載感通無間
矣非有甚高難行之事非常可喜之論也尚
何譎誕神怪之謂也哉特沖氣以和順物自
然而已矣昔之用而驗者廣成之授軒轅曹
參之舍蓋公黄石之訓留侯漢以清靜而治
是也或謂竊是以濟其術而自利不知有害
夫義也殆亦過歟而史稱黄老刑名處士橫
議雖雜老莊於管晏以申韓田愼騶孫商吕
晁淳尸吁之徒出於是焉流而爲蘇張甘蔡
縱横之術因以其爲害慘矣固不惟以虚無
寂滅病之蓋由魏晋劉阮王何高談妄肆倫
理顛喪而韓愈氏謂甚於楊墨而以老莊亡
者也奈何學之之徒溺於偏而失於放卒所
以致傾敗之患亦宜幾何其不取世之觝排
訾斥也哉殆有甚於刑名横議者矣雖然必
審之精求之約也然後知老莊之道大且博
焉噫道一也微妙玄通之體神應幾微之妙
豈岐而二哉且窈㝠有精惚恍有象吾中黄
之扃内虚外融暢於四體合乎百靈則五氣
凝布而與天地健順之德合矣乎其要也一
其性養其氣遊乎萬物之所始終而得夫純
氣之守焉耳矣抑司馬公曰萬物皆祖於虚
生於氣氣以成體體以受性性以辨名名以
立行行以俟命故虛者物之府也彼之謂虚
也虚之焉行始於五行一六置後二七置前
三八置左四九置右通以五十五行所謂虚
以惟玄也是亦術數之一端歟惟虛其中則
窮神知化原始返終之道得矣若夫制鍊形
魄排空御氣乘天地之正御六氣之辨神遊
八極後天而終以盡返復無窮之世變而遊
心於澹合氣於漠以超乎胚腪馮翼之初溟
涬鴻濛之表洞視萬古猶一息也死生猶旦
暮也若蟬之蛻若息之吹前乎天地之始後
乎天地之終皆吾虚之運乎又豈徇生執有
物而不化者比焉苟徒竊名徼譽於時其蔽
於詖陷於淫孳孳汲汲與塵垢粃糠者殆何
異焉其亦尸名盜誇之徒也嗚呼知致虚則
明明則淨淨則通通則神神則不疾而速不
行而至無不應無不達矣否是則豈善學吾
老氏哉其可與語至虚也乎
　　　愼本
學必有本焉經世出世之謂也故學非所當
務則不足志矣其所當務者經世之學則聖
賢之道焉聖賢之道者何道德性命仁義之
謂也三代之始道在唐虞後之言道者必曰
是焉蓋道明者三皇德著者五帝法備者三
王以堯舜禹湯文武之爲君盡君道也臯陶
伊傅周召之爲臣盡臣道也孔子顔曾思孟
之爲師盡師道也千萬世之所法者未之有
改也聖賢遠矣而其道具在者六經焉夫易
以著隂陽推造化之變通也詩以道性情别
風雅之正變也書以紀政事序號令之因革
也春秋以示賞罰明尊王抑霸之統也禮以
謹節文明上下等役之分也樂以致氣運達
天地之和也凡聖賢傳心授道之要於是乎
具蔑有加矣然六經之精微幽妙悉具夫吾
心昭晰明著何莫由夫是哉自堯舜相傳惟
曰執中持敬宅心而已耳孔子之謂仁子思
之謂誠大學之謂敬孟子之謂心中庸之謂
中其歸一也能造乎天人一致之工則致中
和存誠明窮事物之理盡人物之性然後位
天地育萬物裁成天地之道輔相天地之宜
是以智周乎萬物而道濟乎天下也此君子
之道本諸身徴諸庶民考諸三王建諸天地
質諸鬼神百世以俟聖人而不惑大而爲天
地立極生民立命維持綱常扶持世教孳孳
焉矻砲焉守之爲大經行之爲大法明則有
禮樂幽則有鬼神故不可一日而廢焉須臾
而離也必致戒謹恐懼之工於愼獨之頃操
舍之際而後體立而用行矣始則止而後定
定而後靜靜而後安安而後慮慮而後得久
則曲能有誠誠則形形則著著則明明則動
動則變變則化莫不得諸己者其惟盡性致
命矣乎居仁由義矣乎斂之則退藏於宻施
之則小而爲天下國家用大而用天下國家
者也下建荀楊董韓周程邵張朱吕之言皆
所以載道足以羽翼夫經者歟左氏屈賈班
馬李柳歐蘇曾王之文皆屬辭言道而作非
載夫道雖工無取焉是故藴之爲德行發而
爲文章皆得夫道之正也抑自秦漢以下有
記誦之學詞章之學智術之學於是有别焉
舉無以逮夫聖賢之學也其立言將以澤萬
世垂不泯也窮天地之大不知其至焉合隂
陽之和不知其信焉極鬼神之幽不知其祕
焉又豈徒藻繪雕琢剽獵縁飾以驚世衒俗
之爲足哉苟不求夫真知實踐則何出處語
默惟義之從哉此孔孟間關列國將以行其
道焉道不行則退而獨善以全其進退於用
舍之間而己矣故高舉遠引之士將欲超脫
幻化凌厲氛垢必求夫出世之道焉則吾老
莊之謂是也老子始爲周柱下史已而遷藏
室史其著道德上下篇所謂内聖外王之道
也其同老子者鬻子之授文王關尹之爲令
亢倉之居畏壘莊子之居漆園列子之居鄭
圃猶巢由之高夷齊之潔商皓之隱皆持節
不屈其視名者實之賔乃寧處污瀆而恥爲
文犧也日抱甕荷篠以自得誠貴富貧賤欣
戚得喪一毫不足累其中焉斯其一志心齋
以得乎環中而應無窮也乎是能官天地府
萬物以天地爲大爐造化爲大冶宇宙不足
喻其廣風霆不足喻其神江海不足喻其深
山岳不足喻其高鬼神不足喻其幽乃蹩□
爲仁踶跂爲義澶漫爲樂摘僻爲禮以一死
生齊物我違窮達獨立特行而不改者也由
是三才以之一也萬物以之齊也物理以之
制也形器以之寓也治天下猶土苴也無爲
也則用天下而有餘有爲也則爲天下用而
不足者焉故以生爲附贅縣疣死爲决疣潰
㿈外生外物而同於無欲者耶則固多寓言
雄論放誕不羈而宏且博焉然而靜則聖動
則王靜而與隂同德動而與陽同波其動也
天其靜也地則命物之化而守其宗凡囿乎
形氣之内者一不能介其中馽其外也同乎
天和合乎天樂休以天均和以天倪而委順
萬化獨遊乎天也是其天守全乎非體盡無
窮而遊無朕與天爲徒而能若是哉其視膠
轕攖寧於軒輊之途聲利之域亦復何預焉
是非矜僞以惑世軻行以迷衆欲爲矯傲怪
誕之資也其道固若是乎後之學者不求道
德之歸性命之本而欲以卑陋謬妄之習而
將窺夫太初混芒之始吾見其不可得矣矧
有聞者食藜藿栖蓬翟戚其容薄其養饑餓
其體膚壞爛其裳衣使人視之殆有不堪者
焉所居也樵牧鹿豕所樂也煙霞魚鳥其心
固若死灰形固若槁木其自處也高其自視
也遠其自待也重豈外物紛華毫髮之可動
哉是雖結駟懷金不能至焉苟强至之倏忽
去來不礙其跡不滯其形道合則留道離則
去惟安其素有者焉又豈華美之奉雕繪之
居權勢之位足以羈馽縻束之哉此所謂高
世之士也其接輿荷篠之徒也歟或假是要
世者則不然其退也妄其進也銳是將吊名
幸譽於時一旦起於草萊之間欻然遭遇即
移所守淫所習華其服甘其食驕其氣誇其
辭充斥其騶御侈美其居處所與遊也穹赫
顯貴左右奔走趍爲儔侣睢盻單咺更相號
於衆曰彼道也德也學之精也術之神也孰
得而不尊且大焉求其所以奔走競逐者勢
也利也尚何道德之云哉噫假名以飾實者
若之何不取世之觝排攘斥也耶是欲欺世
悅時而作也孰知縱駭一時之惑卒無辨之
者其能信夫天下後世哉此固有道者所不
爲也吾懼夫頽風陋俗流而不返挽而不止
日益滋熾皆不知愼夫本而然也抑亦君子
之於出處語默一失於義乖於道何謬且戾
之甚乎可不愼歟知愼所本則會道於一矣
捨是則吾未知其謂學也已矣
　　　玄問
或問曰道家者流其謂玄者何也曰玄天也
即道之大原出於天也曰其亦始乎老子玄
之又玄之謂乎曰然吾聞諸史氏曰道家者
流使人精神專一動合無形澹足萬物其爲
術也因隂陽之大順采儒墨之善撮名法之
要與時遷徙應物變化立俗施事無所不宜
指約而易操事少而功多至於大道之要去
健羡黜聦眀釋此而任術則無所取焉又曰
道家無爲而無不爲其實易行其辭難知其
術以虛無爲本以因循爲用無成勢無常形
故能究萬物之情不爲物先後能爲萬物主
此太史氏之先黄老而後六經者也老子生
周末嘗爲柱下史周衰述上下經而隱其徒
則關尹亢倉莊列是也其言一本於修道德
全性命而已内而修之抱一守中所以全生
也外而施之不爭無爲所以利物也惟處乎
大順動合自然愼内間外而純粹不雜靜一
不變澹然無極動以天行乃合乎天德者也
雖用於世以慈儉謙約爲用不過固守退藏
不爲物忤一返乎虚無平易清靜無爲柔弱
素樸是以天下之物本以謙則無累含以虚
則無礙行以易則無難變以權則無窒使民
自化自樸自正焉耳矣蓋將全物之本然而
復乎一初也乎故不拘乎仁義忠信政教俗
化之絲紛棋布也非以是爲不可周於世也
矧周衰俗薄亦將拯弊救危以還乎純古者
焉其採儒墨之善也孔子嘗問禮焉其言曰
聦明深察而近於死者好譏議人者也博辨
閎遠而危其身好發人之惡者也此孔子之
謂博古知今而聞諸老聃云楊子之兼愛遇
老子而舍者爭席墨子之尚同明鬼殆若類
焉而莊列之書且雜其說名家者則治國用
兵尚賢愛民近之縱衡家者則翕張强弱與
奪似之而傳世之久爲道之宗莫過精神專
一澹足萬物去健羡黜聦明爲要是以虛無
爲本也若無欲而樸不言而信其挫銳解紛
和光同塵後其身而先焉外其身而存焉故
曲全枉直知盈守窪知新守弊則明而若昧
進而若退辨而若訥巧而若拙直而若屈不
割其方不穢其廉雖直而不肆雖光而不耀
以全其用也若其操以誠行以簡待以恕應
以默蓋以事物爲粗跡以空虚爲妙用故儒
以其寓言放說皆荒唐繆悠之辭不切於世
用雖然抑亦不出乎通三才之理序萬物之
性違死生之常外事物之跡而爲言也固有
以見夫六合之外天地之先歛萬有於一息
散一息於萬有者歟是曰凝寂曰邃深曰澄
徹曰空同曰晦㝠信所以渾乎洋乎遊太初
乎且天地之運輕清上浮者積氣也重濁下
沈者積塊也周流六虚徃來無窮而詘伸消
長剛柔進退通乎晝夜代乎四時其風霆流
形庶品露生自生自化自形自色自消自息
萬物相渾侖而未離其炁形質具皆天地含
精而化生是故常生常化之不己其晦明禪
續無一息之異也所以外天地遺萬物庶出
乎理氣之囿而造化無極無朕之先非聲臭
之可測象數之可求也溟涬芒昧超乎萬物
而爲萬物根本豈不至玄至微也哉楊雄之
謂玄也以數準易設方州部家踦嬴之用其
亦曆蓍之一端歟非吾所謂玄也史遷曰世
之學老子者則絀儒學儒學亦絀老子亦何
互相譏議之甚哉然而虚玄之長也後之宗
之者舛誕偏繆而至也豈皆老莊之失使然
哉善學者故必求夫虚無之本也是之謂玄
或問子之言玄也若本諸實而經籍之謂皆
先天地而卑宇宙陋霸夷而尊王道其所貴
者返求諸身修己以厚生超形以遺幻然後
神化莫測後天而終與夫老莊之言何若異
哉曰道一而己豈有無虚實之殊也哉予稽
諸載籍信不誣也特老子之傳以道德上下
篇爲本後之人不失之雜則失之誕其謂内
聖外王之說也非無君人南面之術焉特用
之不同耳其於修鍊則曰谷神玄牝致虚守
靜守中抱一守一處和而已後之倡其說者
則有真僞邪正之辨焉若隂符之言兼修身
治世則與道德合矣若龍虎上經之文則與
石壁參同合矣然學老子者舍仙道尚何從
焉其曰内丹莫不以神炁爲本外丹莫不以
鉛汞爲宗金液與天地造化同途蓋神室爲
丹之樞紐日魂月魄爲真鉛汞也陽升隂降
不離子午之方日徃月來必居卯酉二位陽
火自子而升至巳爲陽極而隂生於午也隂
符自午而降至亥爲隂極而陽復生於子也
神室中虛逕寸圓高中起以混三才即吾中
扃也出隂入陽以生真汞内鍊玄精則火自
坎生水自離降是以坎離以南北爲經砂汞
乃其異名惟水火爲乾坤之用即金土二用
也其曰三五與一天地至精順三一而得其
理則三五相守金火乃相運持丹砂生於真
鉛之中金火即真鉛也故經曰鉛者金精水
者道樞也參同亦曰乾坤位乎上下而坎離
升降於中坎戊月精離己日光五行爲經以
坎雄金精離雌火光也皆居中宫土德自震
而起至乾而滿歷巽而消至坤而盡抑有無
相制白者金精也黑者水基也金爲水母母
隱子胎水爲金子子藏母腹金歸性初乃水
金還性也蓋丹砂乃木之精得金乃并金水
既合則木火爲侣金木相縈水土相配而成
丹矣其曰藥物也乾陽生坤坤隂包乾乾金
生坤土象乾之中爻居坤之内是乃金水同
宗象坤之中爻居乾之内乃木火同位乾坤
寄體坎離之中而坎離乃爲乾坤之用火之
成數七返居東震爲七返金之成數九返居
北坎爲九還故火鍊於土金入爲水包裹飛
凝開闔靈户也然必得火鍊鉛而成丹也其
曰火候也斗樞鍾律之運本九一之數合二
六三九之數終必復始含元抱真播精於子
寅申爲隂陽之極策數之法蓋月以十二卦
分之卦得二日有半各以本卦之爻行本卦
之策自八月觀卦以後至正月泰卦陽用少
二十八策隂用老二十四策自四月大壯以
後至七月否卦陽用老三十六策隂用少二
十二策十二卦周即爲一月之功十二月周
即爲一歲之運返復循環無有餘欠此與邵
子先天圖周始具同皆伏羲易象位次也是
故天根月窟之妙陽始於復極於乾隂生於
垢極於坤循環六十四卦無毫髮異焉此其
陶冶萬類終始無形合乎大通混冥也乎故
深閎廣大不可爲外拆毫剖芒不可爲内抑
亦弗畔於道矣其納甲之說乾納甲壬坤納
乙癸震納庚巽納辛艮納丙兊納丁皆定位
也而坎納戊離納己初無定位也且六卦之
隂陽即坎離中爻之周流升降也朱子謂姑
借此以寓其進退之候是也則火記之作其
有本哉後之人因砂汞假喻之說遂有内外
丹砂之别各託文以詫世然以人靈於物又
豈全假草木金石而後能造神化之機也哉
叅同所謂託號諸石覆冒衆文是矣然雖諸
子之所罕言而即性命神炁之謂耳若夫窮
隂陽之至理奪造化之至神丹道其盡矣乎
矧丹之喻特假象耳又何爐鼎火藥鉛汞龍
虎嬰姹牝牡之謂也若關尹有曰嬰兒蘂女
金樓絳宫青蛟白虎寳鼎紅爐誦尼土偶之
類老子之時無之或謂僞書者此也苟執象
泥文舍源求流姑好爲神怪譎誕以誇世眩
俗皆方伎怪迂之言少君欒大文成五利公
孫之流是也若抱樸子黄白變化之事類之
務以左道惑衆僥倖一時其肆妄稔惡爲有
不敗亡者哉噫嘻善言仙者止曰無視無聽
抱神以靜是以忘形以養氣忘氣以養神忘
神以養虚而己矣故執道者德全德全者形
全形全者氣全我未之能易也抑虚極則靈
明靈明則神化乃與天爲徒遊物之初矣輕
清之氣上浮則至陽之質與之俱升或曰聖
人不師仙是豈來誣世也耶而求之道其惟
守中乎
或問丹之守中中已矣何教之設衆法異術
之紛紜乎是果亦守中之可盡乎而必外資
術數而然哉曰道豈岐而二乎天也者積氣
也上帝則天之主宰也由溟涬未判之初三
炁化生即梵清景玄元始也妙無者性之始
妙有者炁之始由三炁而生九炁即九霄也
虚無之界無窮輕清之炁無體而宰制之神
亦無方也以宰之有所隸焉是降經籙以訓
之符法以闡之以是法立焉而其傳尤著者
漢天師茅真君許旌陽葛仙翁丘真君也曰
三洞四輔清微靈寳神霄酆岳者洞輔之品
經籙是也清微始於元始而宗主真元闡之
次而南岳魏君陵郡祖君祖宏四派之緒倡
其宗者朱洞元李少微南畢道黄雷淵李虚
極而張許葉熊而下派益衍矣靈寳始於玉
宸本之度人經法而玄一三真人闡之次而
太極徐君朱陽鄭君簡寂陸君倡其宗者田
紫極甯洞微杜達真項德謙王清簡金允中
高紫元杜光庭寇謙之留沖靖而趙林白陳
而下派亦衍矣是有東華南昌之異焉神霄
則雷霆諸派始於玉清真王而火師汪真君
闡之次而侍宸王君虛靜真君西河薩君伏
魔李君樞相許君倡其宗者林靈素徐神翁
劉混康雷默菴萬五雷方貧樂鄧鐵崖而上
官徐譚楊陳唐莫而下派亦衍矣酆岳則朱
熙明鄭知微盧養浩葉法善倡其宗者左鄭
潘李而派益衍矣然究其要也俱不出乎三
炁五行之妙焉經曰三五與一天地至精即
河圖三五之數也是以雷霆合九一之數陽
雷隂霆霜生霆煞樞隂機陽雷善霆惡皆藏
乎太極之中求諸身則中扃雷垣也五炁五
雷也心爲靈府五官之主宰也以己之靈合
三炁五行之妙可以燭幽破暗者以至陽而
鍊至隂以至明而燭至暗也南斗陶魂六水
數也北斗鑄魄七火數也以鍊己之工鍊魂
聚其昏散之氣超其沈著之念而化生陽明
之界以脫隂晦之境矣可以縱閉隂陽者會
二五之精凝九一之氣養之内曰丹施之外
曰法以五炁激剥而成聲雨暘之用備於呼
吸之頃以己之神役彼之神則寂然之中此
感彼應矣所以發天地之煞機合隂陽之制
化皆己之靈與之合德通神者也若驅劾邪
魅禦除灾癘則猶末事耳且古者𥸤天禴祭
之設流而爲禱祠榮禬者自漢武以來有之
傳曰薦之上帝齋戒沐浴以祀上帝皆所以
達其誠也雖蘋蘩澗沚之微亦可事也特寓
其誠焉故曰鬼神無常享享于克誠黍稷非
馨明德惟馨務修德音以享鬼神苟誠怠德
虧惟假外飾文繡繤經綴華繪綺縱衡交錯
務極耳目之衒以誇世駭俗厥所事也果鍾
鼓玉帛云乎哉矧道之設象皆則夫天真地
祇昭布森列之儀是有科範儀典之制焉皆
致敬竭誠之端耳使瞻禮之皈斯有格也後
之人則不然惟聲利是趨藻黻是尚皆棄本
逐末舍眞競僞又何異夫巫祝貪佞之徒以
僥口體貨財之爲計哉且高其閫奥異其蹊
逕神其機緘以惑衆鼓類使嗣之者習爲儔
侣不究諸内惟眩諸外豈不去道遠矣尚何
冀感通之謂也哉噫雖授之之異而殊途同
歸無二道也善嗣之者必博叅而約守以辨
疑解惑而己非徒號多鬻異之謂至也法不
云乎眞中有神誠外無法由是觀之果符呪
罡訣之云哉抑古之謂師德者草而衣木而
食饑餓其體膚摧礪其身心澡滌其氣慮物
欲情垢無一毫足以溷其中制其外也則混
乎天人一致之工神明與居心與天一吾心
即天也故以天合天不可彼天此非天彼玄
此非玄也則感應之機其致一也豈有一髮
之間哉所謂純素之道惟神是守守而勿失
與神爲一一之精通合於天倫不亦宜乎舍
是而汩於塵垢流於聲耀蔽於紛華而更相
師友若蟻慕蜂聚而曰我仙也我靈也非邪
則妄矣豈莊子之謂大宗師者哉嗟夫經所
述也微彭魏則幾淪於方伎矣法所秘也微
王白則流於巫祝矣然官天地府萬物與鬼
神合其吉凶尚於予言廓而求之所謂致命
通玄也將可默識矣
　　　太極圖釋
太極者道之全體也渾然無所偏倚廓然無
得形似也其性命之本歟性禀於命理具於
性心統之之謂道道之體曰極五居九疇之
中曰皇極易曰會其有極詩曰莫匪爾極以
是求之即心也道也中也周子曰中焉止矣
程子曰太極者道也邵子曰心爲太極朱子
曰太極者理也陸子曰中者天下之大本即
極也理一而己合而言之道也夫五行隂陽
隂陽太極五殊二實二本則一二實者天以
陽生萬物地以隂成萬物動而陽靜而隂陽
變隂合而生五氣由五氣而生萬物故曰五
殊也五殊本於隂陽互爲其根也兩儀生於
陽交於隂隂交於陽而生四象四象分而生
八卦八卦錯而萬物生焉是曰一動一靜天
地之至妙也歟是以五氣布四時行萬物生
生而無窮五行一隂陽也隂陽一太極也太
極散而爲萬物則萬物各一其性各具一太
極渾然全體而靜者常爲主焉兼有無存體
用涵動靜爲萬化之源萬有之本者妙合二
五之精焉朱子謂太極理也動靜氣也太極
乃本然之妙動靜乃所乘之機機動則氣行
而隂陽運焉理有不著者乎蓋氣負理生理
由氣形性爲之主而隂陽五行經緯錯綜合
言之萬物統體一太極也分言之一物各具
一太極也且鴻濛溟涬之初則元氣爲萬物
根本其體謂之理其隂陽流行不息者氣也
是故未分之前道爲太極己形之後皆具是
理則心爲太極沖漠無朕萬理畢具隂陽既
形則理氣分矣太極判而始生一竒一耦由
竒耦而生生無窮則一分爲二二分爲四四
分爲八八分爲十六十六分爲三十二三十
二分爲六十四是也聖人無以發之伏羲始
畫以一象乾一象坤體吾心之太極也一竒
一耦以象變重之而爲卦拆之而爲爻皆一
隂一陽至著至明之幾也是畫也至廣至幽
至精至微非氣質形似之可見非聲色狀貌
之可求昭昭焉熙熙焉虚而靈明而妙散之
爲萬殊斂之爲一本無須臾之間毫髮之異
循環無端浩渺無窮若天地之運行風雨之
潤雷霆之威霜雪之肅山川之流峙草木之
榮悴飛潜之微動植之衆舉不違乎天命之
流行而同所賦受也所謂有極以理言無極
以形言也抑理之至極本無形似而言無則
不能爲萬化根本矣邵子之曰無極曰有象
有則言其本之實體無即無聲無臭形而上
者是也其見夫道體者固不可以無加於有
矣若老子之謂無極者無形無窮也莊子之
謂道在太極之先是也若河洛之數先天之
象雖有詘信進退盈虚消息行乎其中皆以
虚中爲極也能虛其中則太極本然之妙得
矣尚何晦明通塞之異哉故易曰心學萬事
萬化皆本諸心心所具者天地萬物不違之
至理也程子謂有理而後有象有象而後有
數人道之始於陽成於隂本於靜流於動與
萬物同也然陽復本於隂靜復根於動一動
一靜皆天地同流惟主乎靜則性立性立則
中正仁義定矣是以體用一源顯微無間矣
是圖朱子謂周子得之穆伯長穆得之於种
放种得之於陳摶以陳摶學老氏故陸氏闢
朱子以無極出於老氏也而易曰有極未嘗
言無周子通書亦止言隂陽太極明矣然朱
子以無形訓之亦弗畔於道矣且攷之潘誌
以爲周子自作無疑或又謂周子與胡宿邵
古同事潤州一浮屠而傳焉然其說豈浮屠
所知也且先儒以周邵之學先天太極二圖
其理一也其傳未必二焉其體至大而無不
包其用至神而無不存也故曰自天地幽明
至於昆蟲草木微細無不合也將以順性命
之理盡變化之道焉萬古聖賢之心同也非
返求諸己有以見夫遠而六合之外近而一
身之中暫於瞬息微於動靜豈言辭口耳之
足知天也哉必致夫會歸之工探索之奧則
吾靈明靜虚之體充乎六虚宰乎萬變久則
誠精故明神應故妙幾微故幽其立象畫意
剖析精微無不備於是焉性命之道死生之
說原始返終於是盡矣其銖視軒冕塵視金
玉亦孰得而易之敢爲疑者釋焉
　　　先天圖論
先天圖伏羲作也其卦爻次位皆本之始畫
非文王後天次位比也夫易有太極是生兩
儀兩儀生四象四象生八卦乃陽上交於隂
隂下交於陽生天之四象剛交於柔柔交於
剛生地之四象八卦相錯而萬物生焉其數
則乾一兊二離三震四巽五坎六艮七坤八
四象交而成十六事八卦相盪爲六十四卦
此先天之象也邵子所謂一分爲二二分爲
四四分爲八自乾至坤皆得未生之卦若逆
推四時也傳曰易逆數是也其位則乾南坤
北離東坎西震東北兊東南巽西南艮西北
自震至乾爲順自巽至坤爲逆隂爲陽之母
陽爲隂之父母孕長男而爲復父生長女而
爲垢是以陽始於復隂始於垢也傳曰天地
定位山澤通氣雷風相薄水火不相射八卦
相錯數徃者順知來者逆明交相錯而爲六
十四也數徃者順左旋皆己生之卦知來者
逆右轉皆未生之卦也其六十四卦之序即
八卦成列因而重之也故下三畫即前圖之
八卦上三畫則各以其序重之而下卦因亦
各衍而爲八也若逐爻相生則邵子所謂八
分爲十六十六分爲三十二三十二分爲六
十四者皆法象自然之妙也此則四圖所謂
先天之學也陽之類圓成形則方隂之類方
成象則圓圓布者乾盡午中坤盡子中離盡
卯中坎盡酉中陽生於子中極於午中隂生
於午中極於子中其陽在南其隂在北方布
者乾始於西北坤盡於東南其陽在北其隂
在南此二者隂陽對待之數自坤之息歷艮
兊而極於乾自乾而消歷巽艮而極於坤震
始交隂而陽生乃震坤之接巽始消陽而隂
生乃巽乾之接圓圖隂陽消長次第震一陽
離兊二陽乾三陽巽一隂坎艮二隂坤三隂
皆自然之理其數自一而二自二而四自四
而八以爲八卦圓於外者爲陽方於中者爲
隂圓者動而爲天方者靜而爲地方圓之象
雖異而其布卦次序皆四圖所同也故曰始
自伏羲非邵子所作也藉令邵子自作亦本
諸伏羲而成也乎且先天之謂即先天而天
不違也餘則文王周孔之所不言也或曰先
天即河圖也河圖之數天一地二天三地四
天五地六天七地八天九地十天數五地數
五五位相得而各有合天數二十有五地數
三十凡天地之數五十有五聖人則之而畫
卦或曰八卦即河圖非也况先天之卦與河
圖次序同異相半也哉且河圖乾坤縱而六
子橫爲數之祖先天不可以數言也其次位
皆八卦之生數也陽一而隂二故陽之生隂
二而六之爲十二隂之生陽三而十之爲三
十是以乾始於一而兊爲十二離則十二而
三十爲三百六十震則十二而爲四千三百
二十自巽而坤皆竒耦之生數也釐之爲六
十四卦則以所生之數而乘之此緫數也其
自子中至午中爲陽初四爻爲陽中前二爻
皆隂後二爻皆陽上一爻爲隂二爻爲陽自
午中至子中爲初四爻皆隂中前二爻爲陽
後二爻爲隂上一爻爲陽二爻爲隂三爻爲
陽四爻爲隂在陽中上二爻則先隂而後陽
陽生於隂也在隂中上二爻則先陽而後隂
隂生於陽也其序始震終坤者以隂陽消息
爲數也此蔡氏之謂皇極經世者皆本先天
也蓋數皆起於一其周旋六十四卦相生之
數若日月星辰水火土石暑寒晝夜飛走草
木分隸於八卦得生生之數是以感而變者
之善暑寒晝夜性情形體走飛草木色聲氣
味也應而化者之善雨風露雷走飛草木性
情形體目耳鼻口皆先天之數也在經世則
天有隂陽曰太陽太隂少陽少隂也地有柔
剛曰少剛少柔太剛太柔易所謂八卦也是
故隂陽盡而四時成焉剛柔盡而四維成焉
天竒地耦之畫陽九隂六之數皆起於四數
朱子所謂視萬物爲四片也則日月星辰之
類皆由八卦之變也天地之變有元會運世
人事之變有皇帝王霸元會運世有春夏秋
冬爲生長收藏皇帝王霸有易詩書春秋爲
道德功力各相因而爲十六十六者四象相
因之數也凡天地之變化萬物之感應古今
之因革損益皆不出乎十六十六而天地之
道畢矣邵子所謂一動一靜之間天地人之
至妙者歟是曰先天之學心後天之學跡也
是以圖皆自中起萬化萬事生乎心也又曰
先天圖者環中也圖雖無文吾終日言未嘗
離乎是蓋天地萬物之理盡在其中矣且圓
者河圖之數方者洛書之文也弄丸者以先
天之圓象言也皆順隂陽消長之徃來而已
矣冬至居子之半陽之始於復也月窟乃乾
遇巽也天根乃坤逢震也即自復至乾陽也
自姤至坤隂也陽主人隂主物然乾至巽五
卦也即垢爲月窟坤至震五卦也即復爲天
根而其三十六宫者積乾一至坤八之數天
根於時爲冬至爲夜半所謂天地心也左方
自震之初爲冬至離兊之中爲春分乾末爲
夏至右方自巽之初爲夏至坎艮之中爲秋
分至坤之末交冬至循環無窮所謂一月一
日一時靡不有是理焉其循環不息者自姤
至坤隂含陽也自復至乾陽分隂也坤復之
間乃無極自坤返姤則無極之前也自乾接
復則有象之後也乾坤交而爲泰坎離交而
爲既濟乾生於子坤生於午坎終於寅離終
於申以應天時其隂陽生於兩傍中虚即太
極也自冬至至夏至爲順自夏至至冬至爲
逆和炁周流於一環之中則皆春矣朱子謂
易中二十八卦翻覆成五十六卦惟乾坤坎
離大過頤小過中孚八卦反覆止本卦以二
十八卦凑八卦是曰三十六宫也此皆天根
月窟來徃循環之妙焉是以先天乃伏羲本
圖雖不假言辭而所該甚廣凡易中一字一
義無不出於是者論其格局則太極不若先
天大而詳論其義理則先天不若太極精而
約而太極終在先天範圍之内而物理本同
象數無二致也自初未畫說至六畫滿者所
謂先天之學也卦成之後各因一義推說所
謂後天之學也邵子之謂先天者伏羲所畫
之易也後天者文王所演之易也伏羲之易
初無文止一圖以寓其象數而天地萬物之
理隂陽始終之變具焉文王八卦之序離南
坎北震東兊西乾西南坤西北艮東南巽東
北乃入用之位後天之學也孔子雖因文王
之易而作傳而十翼之中如八卦成列因而
重之太極兩儀四象八卦而天地山澤雷風
水火之類皆本伏羲畫卦之意不以文王所
演之易即爲伏羲始畫之易也或謂是圖邵
子得之李挺之李得之穆伯長穆得之陳摶
者故與丹道同也若曰自復至乾爲陽自姤
至坤爲隂即乾坤定上下之位離坎列左右
之門天地之所闔闢日月之所出入冬至之
後爲呼夏至之後爲吸此天地一歳之呼吸
也冬至之月所行如夏至之日夏至之月所
行如冬至之日春夏子至辰巳秋冬午訖戌
亥其四正者乾坤坎離也參同曰牝牡四卦
以爲橐籥坎離之數一二以南北爲經道以
坎離爲眞水火爲六卦之主而六卦爲坎離
之用是也隂陽二炁皆從子午爲發生之終
始坎藏六戊爲月之精居於北象水中生金
虎也離藏六己爲日之光居於南象火中生
汞龍也自震而起至乾而滿歷巽而消至坤
而盡象乾之中爻者居坤之内乃金水同宗
象坤之中爻者居乾之内乃木火同位以乾
生三女而居東上巽中離下兊兩陽生一隂
也坤生三男而居西上震中坎下艮兩隂生
一陽坎胎居於午離胎居於子西假金之元
東假木之祖乾退位寄居於坎坤退位寄居
於離納甲之法乾爲望坤爲晦坎離升降於
中即乾納甲壬坤納乙癸離納己坎納戊巽
納辛震納庚兊納丁艮納丙皆與之合也坤
初變震爲生明月出於庚再變爲兊爲上絃
月出於丁乾初變爲巽爲生魄月現於辛再
損成艮爲下絃其曰晦至朔旦則震受符復
卦建始震受庚於西方其象如震卦之納庚
也八日則兊卦納丁十五則乾體純陽而乾
卦納甲十六則巽卦納辛二十三日則艮卦
納丙三十日則坤卦納乙是以壬癸配甲乙
乾坤括始終也此與火候同也而朱子則以
先天八卦爲一節不論月炁先後且與納甲
相應謂天地定位否泰相類者是也故謂伯
陽叅同恐希夷之學出其源流蓋其卦位布
置皆與參同默符其陽始於復極於乾隂始
於姤極於坤則十二月一月三十日一日十
二時各行一周天而六十四卦三百八十四
爻爲一周天之數以一爻直一日俱與易準
世以參同倣易而作孰知隂陽之妙不求合
而默合也或以先天太極圖同時而出周邵
二子不相聞則二圖亦不相通其曰大而天
地之始終小而人物之生死遠而古今之世
變皆不外乎消息盈虚之理也此邵子之獨
見乎恍惚氤氲變化回旋之始朱子所謂向
上根源者也且謂但當日諸儒既失其傳而
方外之流隂相付受以爲丹竈之術至希夷
康節乃返於易其說始明信不誣矣則其尊
信是圖豈小補哉然是信非若楊子雲太玄
儗易方州部家皆自三數推之關子明洞極
列二十七象司馬温公潜虚用五之數五十
五行皆補湊成書而已非得夫道之全者也
善探隂陽之賾造化之機者自太極觀天地
則天地亦物也是知天地作於易而易非出
於天地也人能盡太極之妙先天之用則範
圍天地曲成萬物而造化在我矣則先天一
且亦無尚何容言哉
　　　河圖原
易曰河出圖洛出晝聖人則之即易繫曰天
一地二天三地四天五地六天七地八天九
地十天數五地數五五位相得而各有合天
數二十有五地數三十凡天地之數五十有
五此孔子以河圖之數而言所以成變化行
鬼神也即天一生水地六成之地二生火天
七成之天三生木地八成之地四生金天九
成之天五生士地十成之之數也顧命曰河
圖在東序河圖八卦伏羲氏王天下龍馬出
河遂則其文以畫八卦禮記曰河出馬圖龍
馬負圖而出也論語曰河不出圖孔云河圖
八卦是也則伏羲之則圖以畫易明矣豈得
詎曰妄哉是圖蓋出於書契未形之先天地
自然之理也包括造化之妙無窮萬事萬物
象數之源也鄭康成曰河以通乾出天苞洛
以流坤吐地符河圖九篇洛書六篇劉歆曰
伏羲氏繼天而王受河圖則而畫之八卦是
也河圖洛書相爲經緯八卦九章相爲表裏
王肅曰河圖八卦也王充亦曰河圖從河水
中出易卦是也關子明曰河圖之文七前六
後八左九右劉牧曰河圖數四十五陳四象
而不言五行大戴記曰二九四七五三六一
八傳云九寳法龜文又曰秦以前文也歐陽
脩曰圖者八卦之文也神馬負之自河而出
以授伏羲八卦非人所爲天所降也然則八
卦者人之所爲河圖不與焉若河圖之説信
乎生於神馬負八卦出於水中乃天地自然
之文爾何假伏羲氏始作之也王安石曰圖
以示天道書以示人道也蓋通於天者以象
言也中於地者以法言也蔡沈曰自孔安國
劉向父子班固皆以河圖授羲洛書錫禹關
子明邵康節皆以十爲河圖九爲洛書惟劉
牧意見以九爲河圖十爲洛書託言出於希
夷與諸儒之説不合又曰伏羲但據河圖以
作易則不必預見洛書而已逆與之合矣大
禹但據洛書以作範則亦不必追考河圖而
已與之符矣而河圖數偶偶者靜靜以動爲
用故河圖之行合皆竒一合六二合七三合
八四合九五合十河圖體圓而用方聖人以
之而畫卦程子曰聖人見河圖洛書而畫八
卦古之聖人只取神物之至著者爾如畫八
卦因見河圖洛書果無圖書八卦亦須作河
圖洛書之中數皆五衍之而各極其數以至
於十則合於五十矣河圖積數五十五其五
十者皆因五而後得獨五爲五十所因而自
無所因故虚之則但爲五十又五十五五中
其曰十者分爲隂陽老少之數而其五十者
無所爲則又以五乘十以十乘五而亦皆爲
五十矣邵子曰圓者星也曆紀之數其兆於
此乎方者土也畫州井地之法其倣於此乎
蓋圓者河圖之數方者洛書之文故羲文同
之以造易禹箕序之而作範也朱子曰河圖
與易之天一至地十者合而載天地五十有
五之數則皆易之所自出天地之間隂陽之
氣雖各有象初未嘗有數也至於河洛之初
然後五十有五之數竒耦生成粲然可見河
圖之位一與六同宗而居北二與七爲朋而
居南三與八同道而居東四與九爲友而居
西五與十相守而居中不過一隂一陽一竒
一耦兩其五行而已河圖以五生數統五成
數而同處其方蓋揭其全以示人而道其常
數之體也河圖以生數爲主而十數者因五
得數以附於生數積五竒而爲二十五積五
耦而爲三十合是二者而爲五十有五河圖
主全故極於十而竒耦之位均河圖之虚五
與十者太極也竒數二十偶數二十者兩儀
也以一二三四爲六七八九者四象也吴澄
曰河圖者羲皇畫卦之前河有龍馬背毛有
此數也其數後一六前二七左三八右四九
中五十五竒五偶相配羲皇觀於天地人物
無非陽竒隂偶兩相對待見河圖之數而有
契焉於是作一竒畫以象陽作一偶畫以象
隂加而倍之以成八卦又倍而加之以成六
十四卦所謂伏羲因河圖而畫八卦者此也
河圖之數亦五位合於天星五宫之圓一六
居北二七居南三八居東四九居西五十居
中河圖之位五每位各有一竒一偶數雖十
而位止五周之時河圖與天球寳玉同藏於
玉府陳埴曰二圖五爲正變主河圖而言則
河圖爲正洛書爲變主洛書而言則洛書爲
正而河圖爲變二圖雖縱衡變動皆參互呈
見此所謂相爲經緯也翁泳曰河圖隂陽之
位生數爲主而成數配之東北陽方則主之
以竒而與合者偶西南隂方則主之以偶而
與合者竒也胡暖曰河圖以生成分隂陽以
五生數之陽統五成數之隂而同處其方陽
内隂外生成相合交泰之義也河圖數十七
者對待以立其體故爲常胡一桂曰書之中
視河圖惟有五而無十然一九二八三七四
六之合環而向之未嘗無十焉此先儒深究
隂陽造化之理探幽索微己極河圖之妙矣
然而同異之辨不能無焉劉牧曰一六居北
二七居南三八居左四九居右五十居中洛
書也戴九履一左三右七二四爲肩六八爲
足者河圖也是以九爲河圖十爲洛書張文
饒精於邵學亦以九爲圖十爲書而邵子止
言圓方而不言數之九十亦以十爲河圖九
爲洛書與夫子箕子之言合或謂邵傳於穆
修劉傳於种放皆得之陳摶朱子謂陳摶以
先天圖授种放放授穆修修授李之才之才
授邵子放又以河圖洛書授李溉溉授許堅
堅授范諤昌諤昌授劉牧穆脩以太極圖傳
周敦頤敦頤授程顥程亦本劉氏及朱子力
詆其非此萬世不易之論也魏氏復詆朱子
謂始以九圖十書爲劉長民作託之陳摶靖
士蔣山復以先天爲河圖五行生成數爲洛
書戴九爲太一下行數羅端良嘗謂受河圖
於蔡季通得於蜀隱者其象如車輪白黑交
錯而八分之以爲八卦白者純陽象乾黑者
純隂象坤黑白以漸殺之而爲餘卦謝方謂
嘗傳河圖於異人其狀倣八卦爲體坎離中
書而相交類於丹道坎離之術張平子乾鑿
度中九宫數即太乙圖劉牧以爲河圖或曰
九十二圖皆河圖也又豈紛紜至若是之殽
雜也哉朱子謂以河圖洛書爲不足信自歐
陽公以來有是説然顧命繫辭論語皆有之
諸儒所傳二圖之數雖有交互而無乖戾順
數逆推縱横曲直皆有明法其説至矣歐陽
公惟不見本圖特承用註説直以圖書爲無
並疑繫辭非孔子作何不思之甚哉圖書所
具皆包括萬物造化之機孰有違乎是者且
聖人實因圖以畫卦可即謂河圖爲八卦乎
而其所與洛書合也洛書與洪範之初一至
次九者合而具九疇之數固出於洪範而洛
書以五竒數統四偶數是以竒數爲主二四
六八各因其類以附于一三七九之側洛書
之縱橫十五而七八九亦迭爲消長虚五分
十而一含九二含八三含七四含六參伍錯
綜無不默合此變化無窮之妙矣是故河圖
洛書之數皆五衍之以至於十則合於五十
矣洛書積數四十五散布於外而分隂陽老
少惟五居中則亦自含五數而并爲五十矣
洛書主變故極於九而其位與實皆竒羸而
偶乏隂陽之數均於二十雖隂陽之數異然
五居中太陽得五成六少隂得五成七少陽
得五成八太隂得五成九則與河圖隂陽相
錯而爲生成之數無異也洛書之竒偶相對
即河圖之散數未合河圖之生成相配即洛
書之數合而有屬也故先儒以河圖洛書相
爲經緯八卦九章相爲表裏者此也若大衍
之數五十者亦五數衍而成之各極其十則
合爲五十亦不異焉且河圖洛書皆虚其中
即太極也竒偶各居二十即兩儀也縱横十
五而互爲七八九六即四象也以乾坤坎離
爲四正以震兊巽艮爲四偏即八卦也先天
圖之圓布者乾盡午中坤盡子中離盡卯中
坎盡酉中陽生於子中極於午中隂生於午
中極於子中其陽在南其隂在北方布者乾
始於西北坤盡於東南其陽在北其隂在南
未始不與河圖竒偶錯綜同也此先天之爲
丹道之祖也而河圖者陽之生數五五行之
本也隂之成數十萬化之根也一九四六各
合爲十金水同宗二八三七各合爲十木火
同體緫爲五十有五分爲五方一六居北二
七居南四九居西三八居東五十居中以生
數除之五方各除本數乃五行之源也又以
成數除五方之本數乃五行之本也除外五
方各剩五數共二十有五爲五行之根象戊
土之體復除五行之本則北一南二東三西
四中五則北剩四數象金金本生水而金反
自水而生如鉛自銀而有即金虎也金産水
中乃虎向水生也而南剩三數象木木本生
火木反自火而有如汞感鉛而結即木龍也
木生火中即龍從火出也東剩二數象火火
生於木砂中抽汞乃木汞藏於離母隱子胎
曰七返也西剩一數象水水生于金一氣還
元乃金鉛藏乎坎子歸母腹曰九還也虚中
以象太極四象相合而成十乃眞隂己土之
妙理是皆天地隂陽顛倒生化之機至神莫
測之妙用存焉又豈太一曆緯星數方伎之
所竊取可同日語哉然或謂傳自希夷者圖
書皆作圈故謂三代以後圖書隱晦千有餘
年幸方伎家藏之至宋復出而方伎之所取
用不過以其數之多寡以竒偶消長配之刑
德生殺此特曆緯術數所本而己先儒以參
同爲不足道殆亦過歟嗚呼傳有之河出圖
聖人則之是倣之以畫八卦也故不可以八
卦即河圖也且河圖出於伏羲之世其間群
聖人未嘗言至孔子固嘗言矣而不明言其
圖孔子而下自關氏劉氏以來又紛紜各持
其見而卒無所指歸焉然朱子之以十爲圖
九爲書足以盡之其或以先天爲河圖或謂
如車輪白黑交錯或依倣八卦以爲體或以
九十二圖皆河圖也是皆無一定之見使後
世將孰從之而繫辭之本文自天一至地十
其中五爲衍母次十爲衍子自一至十五皆
本文自然之定位也十五點之如星象故謂
之圖也亦何涉於怪妄也歟亦復何疑焉噫
程子之言曰有理而後有象象而後有數得
其義則象數在其中矣自圖書始止於畫上
見義其中反復徃來上下消息自天地幽明
飛潜動植微細無不該合則易之順性命之
理盡變化之道皆託象以明理而已矣或溺
於象數而謂專爲卜筮設不推義以求理去
道遠矣所謂郭璞管輅之學者也其所謂極
其數以定天下之象著其象以定天下之吉
凶者得之於精神之運心術之動特其一端
耳卒本是以求易文又豈能盡夫體用一源
顯微無間以造死生之説幽明之故而彌綸
天地之大也哉以是而欲求諸聖人之端緒
固余之所未之信焉
　　　廣原性
性命之道一也學者求道而已苟求諸道於
性命之源其有弗見者焉蓋求之未力則見
者鮮矣韓愈氏之原夫性也發乎未見以繼
聖然理有未明將以廣之古今之言性者多
矣得其本者復幾人焉若夫堯舜性之湯武
身之得性之本然也故其命舜曰道心惟微
是也足以發王道之本焉周衰孔子生足以
繼矣其曰性與天道成之者性也各正性命
知性則知天矣道之源莫切著於是哉子思
之謂天命之謂性天之命於人者爲性知率
其性則謂之道孟子之謂性善是也人心統
乎性情本無不善所謂天命之性也其具仁
義禮智不假爲而能也即繼之者善也蓋天
之命於物爲性善所固有其惡也所謂氣質
之性也即性相近也由乃感於物動於欲蔽
於習而然是有上智下愚之分焉則其善也
猶鑑之垢水之昏直不過太空之浮翳也若
垢淨而明固存昏澄而清固徹其本有之善
孰得而易故於聖賢不能加於愚不肖不能
損焉惟能盡其性則物不能感欲不能動習
不能蔽則其至虚而靈至清而明者猶太空
之昭昭也又豈善惡可得而混焉是以靜專
而動直誠立而明通明睿生矣是爲五官之
統宰百體之所從令四端之所備七情之所
制其大無外性命之正死生之理幽明之故
具焉其小無内洪纖之體含類之情形色之
質係焉充之爲周孔悖之爲桀跖行之爲伊
傅潔之爲夷齊安之爲顔閔皆特立於明善
之效也其澤夫一世垂之無窮也和之爲禮
樂治之爲法制率之爲綱常繩之爲典則凡
得乎天秩天序者非天理之公用哉且夫楊
子之謂善惡混特情習氣質之偏而已豈天
之正命也告子以生之謂性是情之所欲所
爲皆性也荀子之謂性惡以其善者僞也又
情習氣質之固於性之正則相去遠矣韓子
謂之品三其爲性者五情之品有三而其所
以爲情者七則天之所命與者何紛紛之多
也將奚自而立焉凡出乎性者皆情也又豈
三品之拘而又加五性焉是蓋皆氣質之偏
耳後之論者特以其秦漢以來鮮言之而愈
獨發之也歐陽子謂性非學者之所急而聖
人之所罕言也又何大本之未明哉董子曰
命者天之令也性者生之質也情者人之欲
也道者所由適於治之路也仁義禮樂皆其
具也王子曰性者五常之太極而五常不可
謂之性庶幾若近道焉而或有别於孟氏之
言而以荀韓爲似是何繆妄也哉其亦未之
辨焉耳獨周子曰性焉安焉之謂聖程子曰
天所賦爲命物所受爲性性即理也可謂著
明矣是足以繼孟氏者周程而己矣其度越
諸子槩可見矣然而老釋之謂異者何老曰
性即神也元初不壞之靈也釋曰性即覺也
全其本來之虚靈也必絶事物去嗜欲庶幾
無所染奪以澈其澄以立其勁則靈明之積
神化著焉是則以天地萬物凡有形氣者皆
虚空幻妄也故虚無空寂而失理氣之實也
歟若其究夫死生獨善者又豈與申韓楊異
之徒共轍哉抑亦天人之道一故道之至精
至粹理之至幽至微人之不能與天地並行
而不違者不能辨夫天理人欲之一間耳是
以不能盡聖賢之心也能盡其心則盡性致
命之道得矣
　　　問神
或問曰道家流以鬼神爲務是果有乎曰孰
謂之無有也特辨之不精而或疑焉夫天積
氣也地亦氣之厚者形而上者是也炁行形
之内即天命之流行也以其流行不息必有
宰之者焉程子曰主宰謂之帝妙用謂之鬼
神又曰鬼神者造化之跡二氣之良能蓋隂
陽之運跡不可見而理可推焉理之顯微有
不可窺測而神居焉故雖聖人未始言其無
也特不專言之而已若孔子曰禱爾於上下
神祇鬼神之道敬而遠之鬼神之爲德其至
矣乎非果無有也特子不語怪力亂神恐溺
於誕焉耳易曰隂陽不測之謂神與鬼神合
其吉凶是也夫心存則道明而理著焉其爲
隂陽之機出入徃來非外乎吾心也其吉凶
故與鬼神同鬼神非是則不能存又何吉凶
之云哉惟顯道神德行者有以合之以通神
明之德則大而化之之謂聖聖而不可知之
謂神所謂妙萬物而爲神也窮神知化之道
於斯盡矣此聖人體乎天地之妙用合天人
一致之極功然後不知其神而所以神也故
曰事天明事地察惟誠其心以感天天感則
發乎其機也以不可見不可知者則曰神存
其間也雖上天之載無聲無臭而感於此應
於彼未嘗間也是以雖有惡人齋戒沐浴可
以事上帝鬼神享於克誠惟知誠其心則足
以事天矣其祀之禮燔燎羶薌見以蕭光以
報炁也黍稷肝肺加以鬱鬯以報魄也是皆
炁感而至焉若明之爲神也鼓以雷霆潤以
風雨滋以霜露其晦明變化倏忽萬狀是非
至神其孰能哉幽之爲鬼也不可得而跡求
之然焄蒿悽愴之集或聲或狀或炁感或慮
至高而無形卑而有物其滯而不化屈而不
伸者是也所謂精氣爲物遊魂爲變乃囿於
隂陽屈伸而然也此陽精隂魄所以爲鬼神
之情狀也惟觀夫造化之跡則見其有無之
端矣問者曰有之理信矣或見世之疾患者
輒曰某鬼神之害也必血食禱之則免禱之
應則爭相告曰神驗矣或不應一旦有夭壽
之變則怨忿而謂曰某鬼之侵神爲之助矣
求其禱則果非天地社稷所宜祀之神而皆
淫祀者有焉謂之神且不足稱焉又豈能助
夫鬼以賊人之天命乎是豈非至愚也哉曰
是非一朝夕而然也蓋井巷之習庸夫愚婦
惑於流俗之言以驚世駭俗因而成風矣苟
知乎生者氣之神死者氣之屈伸者爲神屈
者爲鬼魂氣本乎天體魄本乎地則豈淫僻
之足惑哉能存吾心精誠靈粹與天地合其
用者若魯陽返戈止日烈婦哭而降霜韓子
之開衡山之雲驅鰐魚之暴可見矣先儒亦
曰有其誠則有其神無其誠則神何存焉道
之曰役諸鬼神者發吾之靈明精一之神合
天地變化之神而已董子之謂縱諸陽閉諸
隂者是也侍宸不曰先天之氣真皇正法也
吾心之神雷吏岳伯也殆是之謂歟或未之
詳而病其爲方外之説是豈果知神化之機
鬼神之變者哉
　　　觀植
芒芴子行山澤間見木之喬者偃蹇低者蕃
茂曲者拳操直者森鬱大者數尺圍而小者
不盈一指豐暢薈鬱乎山崖澗谷間雲煙與
之上下禽鳥托之和鳴子顧而笑曰吾嘗愛
物之藹然生意津津者莫植物若也彼翼而
飛鱗而潜足而走者非不皆賦物之性而植
之理最可見而可喜也乎若四時之代謝一
華一草或紅或紫或白或黄不違其時不奪
其色而寒暑應節萌孽兆焉若其眩彩競妍
綺繡粉黛所不能狀而春者不得而使其華
於冬夏者不得而使其茂於秋節之踰者不
可促其急時之未者不可强其緩雖居之堂
室培之盆甕曲其枝體以取容和其性質以
就養雖若不能順其天害其性亦莫知其傷
於曲且隘而不能遂其自然之質卒死矣亦
伺時循節而華且茂焉是果孰使之然哉此
其宰造化者之工也至微至妙者於是可見
焉而物各賦物而各一其性所謂物物各具
一太極者乎然而資於培養者或時之所至
而使然也故不耗其實不抑其長理有不足
怪焉今夫山澤間也糞壤之所不及灌溉之
所不至若雨露之所濡霜雪之所凌燥濕不
時寒暑不均無美惡薰莤之異一資於風雨
之潤土石之固而已耳而其高者低者曲者
直者大者小者各遂其自然之性而蕃衍碩
茂無所不至也其得乎賦物之性之全者雖
山葩野卉爭芬並秀亦不讓盆甕間者又非
一花一草之比也故松栢楩楠足以爲棟梁
柟樟檜梓足以爲榱角其明者可以爲膏爲
漆其槁者可以爲器爲薪實之甘者可食本
之佳者可藥炁之瑞者可紀且各適其材而
未始以其無所可用而産於深山穹林以全
其本也其各一其性得天者全皆誠之不可
揜也如斯之廣且神哉道之在天下猶水行
乎地中無所徃而不至焉豈草木可謂之無
情無知而能若然哉余乃今知夫萬殊一本
之理古今之所同然塞乎宇宙而不可易也
不知其樂之極矣有笑於後者曰子何樂乎
是觀也曰非爾所知也吾觀乎植物之性足
以盡吾之性故不知其樂歟笑者曰子之所
觀者特子之所遊息而目歷者也尚孰知乎
木之豐暢薈蔚者閲歷盛衰與時消息豈一
日而然哉使非居乎山陵之險僻一旦爭取
群盜之罹斧斤之禍無老弱曲直堅脆大小
之擇摧風霜殞氷雪不舍晝夜而𢮎之剡而
爲舟揉而爲耨琢而爲廬斲而爲車摧而爲
薪不可勝紀皆明之爲害質之爲仇也則木
之性毁矣尚何生意之足觀也直不過莊子
所謂山木之支離擁腫足以全其天年者或
存焉若所謂樗與椿之久且大也則吾未之
見矣子不懌而去乃顧之曰孟子之謂牛山
之木常美矣柰何旦旦而伐之木之性傷猶
己之性伐而不知存者也豈特木之謂歟矧
邵子常達夫數也雖木石瓦礫各有一定之
理存焉余復何悲抑亦賦物之性固不得而
傷也其所適於用則有幸不幸者係焉是則
其有定在者也若才之美者宜爲琴瑟簠簋
則薦之清廟質之勁者宜爲盤盂凡席則處
之堂室下者置之卑陋朽者棄之埃壤各信
所遭者何如耳於其本之全乎天者孰得而
毁絶之也哉此之謂盡性笑者曰然
　　　讀觀物篇
孔孟之書出而其道明逮其道晦則王化弊
非書之不傳言道者之不明也列國而下漢
唐之盛稱知行者寡矣宋興而道著周子暢
太極未明之藴於前邵子發先天無窮之理
於後由是而羲文周孔之㫖繼絶學者莫若
是也聖人之道本乎心易心學也邵子之言
曰心爲太極爲學養心先天之學心也其言
心至矣其論理明矣暨圖方圓以盡易之妙
雖天地之大隂陽之微鬼神之幽象數之奥
有無之變物之至廣理之至神皆出乎太極
復歸於太極者斂之於一心而已充而宇宙
散而毫忽其潔淨精微淵深幽眇可謂詳矣
宻矣此其所謂觀之以心而觀之以理又曰
不以心觀物不以我觀物不以物觀物也若
堯舜禹湯之禪有德功放殺之異周秦漢楚
運祚之修短擇乎善惡而已是知治亂由義
利之所尚邪正由言行之所致凡三皇五帝
三王五伯之事若水鑑之燭毫髮不能隱則
其反觀者所謂聖人能一萬物之情哉是爲
窮理盡性至命之道也大而化之則天地隂
陽之數以無體之一以况自然不用之一以
况道也用之者三以况天地人也故曰無極
之前隂含陽也有象之後陽分隂也則天根
月窟之徃來存乎無極之間矣與周子之言
豈不合歟自有易以來後之䟽議者千百其
人而造聖人之㫖者幾何能達夫未畫之先
乎然世之慕者徒求幽閑逸樂之餘於其道
則未知有聞焉韓子讀荀取其近孔子者復
以雄亦聖人之徒歟若太玄之於易方之邵
子之謂先天之學心也後天之學跡也出入
有無死生者道也若用智數由逕而求之是
屈天理而徇人欲也其見豈不相去遠矣是
足以知其見至廣其聞至遠其論至高其樂
至大能爲至廣至遠至高至大之事而中無
一焉豈非至神至聖者乎其亦信不誣矣孰
得善養心者與之言心學也乎嗚呼或曰六
合之外聖人存而不論若邵子者可謂窮神
知化矣復有謂之聖人所不論者歟
　　　讀董仲舒傳
予觀三代之下周衰而王道息秦承戰國之
習氣灕志悖火詩書於灰燼道之傳遂竟泯
泯無聞矣漢興而天下大治而其腐儒曲士
猶循故習不能彰先王之教於既絶之餘者
皆然文帝號稱賢主有一賈生而不能用千
載之下讀其言尤有悲憤者焉况有非賈生
比者哉若董仲舒下帷講誦三年不窺園進
退容止非禮不行學士皆師尊之武帝舉賢
良文學而仲舒對策焉當是時君臣遇會又
豈秦所敢望哉其言足以發周衰之弊得王
道之正者仁義禮樂爲之本也性命情質之
辨著隂陽刑德之論切由是觀之天人相與
之際禮節修於身善惡感乎天堯舜禹湯之
相傳不已者守一道而無究弊之政也是豈
秦漢庸庸之徒所能至哉以武帝之英果卒
三策而不能畧行之乃岀爲江都相亦豈不
爲當時惜哉有如公孫弘希世用事以治經
得侯乃嫉正論而遷之膠西仲舒雖不獲倡
其道正身以率下兩事驕王而皆尊禮之卒
以修學著書終於家是非能全乎進退之道
也哉其言曰正其議不謀其利明其道不計
其功逮宋二程子出而後述明之始足爲後
世法蓋當是時己非班賈劉楊之足倫儗況
其後也哉太史公以爲劉向稱仲舒之才伊
吕無以加管晏殆不及也爲之過是向子歆
之言誤矣使仲舒遇其君行其道亦豈不伊
吕之效哉又何管晏之足方歟何也以管晏
特霸者之佐所能行者霸者之事也又豈王
道之大者若乎且以其師友淵源所漸猶未
及乎游夏則周元公繼絶學於不傳倡道於
宋至今學者皆宗之道未始亡也又豈淵源
之爲戾哉使太史公其見乃爾矧後之不足
知仲舒者乎而或知其槩者欲禮之於廟配
祀孔子以不忘乎推明孔氏抑黜百家之明
而卒莫之行豈不惜哉然以仲舒之道之言
故不係乎祀否也抑亦何其遇知之難也歷
百代而同焉夫以漢武之智尤舍而弗用矧
下乎是者哉其亦不足感也矣
　　　晝文章正宗後
三光五岳之氣發而爲文文所以載道也文
著而後道明而必本諸氣焉元氣行乎天地
而道所以立矣古之有德者必有言蓋其和
順積中英華發乎外也非道充義明其能見
於言哉是以真文忠公集文章正宗以得源
流之正者曰正宗也其編次之目凡四其體
本乎古其指原乎經否是辭雖工不録也首
曰辭命次曰議論次曰叙事次曰詩賦惟虞
夏列國西漢及唐初之文本於左氏繼而可
則者班馬韓柳續以歐蘇曾王首焉餘所不
載其立法辨制嚴矣蓋以道德爲之基理義
爲主而發乎詞章者必得性情之正而後合
乎是也由是觀之則雖古人之言允合者亦
幾希矣矧後之未達乎此而妄謂之文欲求
名家合轍者其可得乎然亦惟道未之著氣
未之充焉耳夫學也所以窮理以致用必本
乎道養乎氣知所養則氣充而道立文有不
工者乎余志於文凡二十餘年間探其要六
經而下若漢唐諸家盡味之將上泝三代之
言以究與經爲之表裏者焉所愧學力駑怠
未之博洽貫通深所自懼及究是編而後明
徹廓達而信之益篤得之益大矣或所適未
正所養未至而不足預是者亦瞭然可辨矣
嗟夫世之鮮知此者惟藻繪雕飾纖碎委靡
視此不啻千里之遠萬仞之危孰知其行之
未至亦必由其方而後達也哉其或知探源
流之緒於菁華抺截者求之無斁其於文忠
之餘意孰無所得哉且獲忝繼其末者得不
自幸歟
　　　辨荀子
荀子書三十三篇其始於勸學修身本諸仲
尼而言儒效君道臣道王霸禮樂次之似知
王道之端矣而富國强兵之辨雜焉乃明言
性惡之不可治皆得之本然而僞堯舜闢思
孟是所以成李斯之亡秦戰國縱衡之習可
得而逃哉斯師於卿斯之亡卿之道可見矣
當是時孟軻與之時上下曾不聞萬章之徒
所記軻之言果何如哉使軻之言性善首對
梁惠王曰亦有仁義而已矣其或不足法之
當時以及千萬世則卿之言其患去楊墨豈
遠哉韓愈氏以爲倡道於不傳之餘乃曰語
焉而不詳是果不暇辨夫性惡之悮而亦有
未明者焉其必以卿視軻之言未必曰非特
信有未及乎抑齊襄時卿以老師大儒見重
豈無一人能與論王霸之異而皆宗師之是
非以哀公堯問之説以誇誘之乎蓋以營巫
祝信𥘌祥之術然哉此其後世惟知其言之
善而鮮辨矣
　　　辨隂符經
史稱黄老者以黄老之道同也而黄帝之言
未之見焉若子列子之謂黄帝書曰者大率
與老同而世傳惟隂符一經爲黄帝書其文
質而雅深而要非有道者其能是乎昔唐李
筌得之嵩山云魏大武中寇謙之所藏筌之
言曰百言演道百言演法百言演術道者神
仙抱一法者富國安民術者强兵戰勝而其
句義三者未嘗不備邵子以爲戰國時書程
子以爲非商末則周末終秦之先有是文也
蓋以其先王之時聖道既明人不敢爲異説
及周衰道晦才智之士鮮知所趨故各以私
智窺測而立言又曰正言者或駁不純此獨
用反言而合於正其必有取夫大要以至無
爲宗以天地文理爲數謂天下之故皆自無
而生有人能自有以返無則善矣而朱子謂
或曰此書即筌之所爲也義於筌本非深於
道者也則筌之不能至也必矣程邵以其必
商周之文非秦之先則唐固所不逮矣豈非
儒者諱言仙而必以其非黄帝作也然朱子
之䟽正以其詞支而晦吾恐人見其支而不
見其一也且夫觀天之道執天之行能若是
者與天地同體則道在我矣此爲一經之本
天性人心其理一而見乎機者二焉立天之
道以定其機過動者變化反覆存焉則天人
合發矣惟能立道以定之則萬化定基矣動
靜自得其常矣雖修煉之道亦可知矣若五
賊九竅三要生殺克制皆盜夫機者使然其
盜既宜則三才安矣惟君子則知固窮而不
敢妄作小人則輕命而致患矣蓋其莫能見
莫能知其非不知不神之所以神哉故聖功
由是而生神明由是而出矣是以三返晝夜
以復其初也絶利以守其源則通晝夜一死
生矣以其瞽善聽聾善視則其心專一而用
師十倍矣故天之大恩生於無恩至公其存
於至私生死恩害道無不然皆理之自然也
惟至樂至靜者能合三返之道可以動靜而
復見矣其所見者天地之文理人見其爲聖
也而我之時物文理未嘗不同乎天地所以
謂之哲也此愚人之所以以愚虞聖以竒其
聖而我獨以不愚虞聖以不竒其聖也是以
自然之道靜而天地萬物生天地之道浸故
隂陽勝則相推而變化順矣且天地以至靜
生萬物其道浸漸而長則剛柔勝而隂陽相
推變化無窮矣此其至靜之中自然之道萬
物生生之不息以天地乃竒器也雖律曆卦
爻所不能測故神機鬼藏也八卦甲子即邵
子納甲之説皆隂陽相勝之術是可以造乎
卦象者也其始末文理未始不貫通也然世
傳褚氏蔡氏本皆止於時物文理哲而下有
二十一句乃朱子所深取者則褚氏張氏本
爲正也推是而言之三章之分雖曰各具一
事然明體達用以至體立而用行其非明乎
動靜之機死生之説者所能至哉非黄帝之
書亦必商周隱君子所作也信矣孰可偏於
道偏於法術語也哉





峴泉集卷之一



峴泉集卷之二轉二
　　　　耆山無爲天師張宇初撰
　序
　　太上混元實録序
道之立教先天地爲之始而後天地不知其
終也其始於太上世惟傳黄帝時號廣成子
帝嘗徃問道崆峒山後乃鑄鼎成丹而上昇
矣及考之傳記見之他書皆曰生於殷爲周
柱下史後轉爲守藏史積八十餘年太史公
謂二百餘年時稱隱君子謚曰聃孔子至周
嘗問禮焉周衰去而之秦過函谷關關令尹
喜候氣而迎之强爲著書乃述道德上下篇
以傳世云按氏族之書或謂周氏李乾娶于
益壽氏女嬰敷生子耳字伯陽又謂李氏出
高陽氏子庭堅爲堯大理以官命氏爲理氏
其後李徵妻挈和氏逃罪於紂食木子得全
遂改曰李又謂李靈飛得道妻尹氏生老子
諱弘元字曜靈或曰伯陽或曰老萊子或曰
太史儋其説非一若黄帝之先自三皇開闢
之初已有之而相傳歷代應化神變動百千
劫而不息是實録之作也其必有考焉夫神
之無方可先後可有無其視千百載猶一息
故不可以形測以跡求也是故以不可言謂
之道以無名觀天地之始以無欲觀其妙故
處無爲之事行不言之教以不爭不盜而使
民無知無欲此周衰將以厚俗拯化以還乎
素朴而已矣使當是時俗流化薄而復訓以
有名有欲有爲有言之道又焉知乎曲所以
全枉所以直窪所以盈弊所以新也哉以是
乃鎮之以無名之朴不知孰爲道孰爲仁義
則復古矣故其言行於秦虐之餘漢興以清
靜濟之猶水之解炎也此先黄老而後六經
也乎蓋以一時之尚而言之其謂老子所貴
道虚無因變化於無爲故著書辭稱微妙難
識良有以焉後之君天下者代師而用之見
諸其緒餘者祕之爲天經洞録發之於靈書
隱訣修之於身可以登真躡景施之於人可
以濟世利物是乃兼乎内聖外王之道焉若
拘夫鴻生碩士之説一以莊列若散道德放
論要亦歸之自然因雜之申韓刑名之流直
有不可者也矧甚則以浮誕空寂病之乎然
實録之所紀載詳備若此豈得一出於私所
尊大以取惑於世而能傳之之久若是哉今
皇上以天授仁聖自有寰宇首註道德上下
篇是資以清淨之治矣吾道之幸孰有加焉
洪武十五年設道録司吾山曹公希鳴實職
焉希鳴以道行誠篤日承寵光度越前代是
豈非有以贊清靜無爲之化而然哉暇日考
訂是録壽梓以廣其傳間屬叙其端顧某叅
竊是懼豈容述其首然而神化玄通之道六
合之外聖人存而勿論於斯見矣謹爲之序
　　　龍虎山志序
道之潜於至微而顯於至著也天地之大隂
陽周始而理著焉事物之衆盛衰循環而文
著焉此其至微之機潜於至著之間人不可
得而見矣殆夫歷千百載之下而不泯絶者
而後知也道之謂虚無玄默者原夫天也杳
㝠惚恍之内而精粹朕兆存焉是不可見而
可知也歟吾太上之教自軒皇文景之下率
嘗用其清靜無爲之説驗於世矣或方之申
韓形名或闢之方術怪誕蓋將有不得而毁
斥爲異端者乎故太史遷以其動合無形澹
足萬物指約而易操道家者流則古有之也
必矣是以關尹莊列之言有以發其未盡而
柔弱謙退之言有足以拯周衰之弊而範世
軌俗焉得以幽玄視之且神道設教豈將誣
後世以取惑哉迨列國而下秦之茅君漢之
我祖天師吴之許葛皆其尤著者焉天師鍾
不世出之姿親受于太上由是三洞經籙符
法之傳祕於九霄十極者靈詮奥㫖盡降於
世乃遊蜀之吴而煉丹龍虎山山之名於天
下者居福地之一而與三茅閣皂並稱焉我
張氏留侯而下四十八世矣有非二山之足
儗也歷魏𣈆唐宋代有褒崇典秩具備若山
川之勝宫宇之麗人物之繁仙跡之異道行
之神爵望之顯代之慕儗歆𧰟者或美之於
詩文垂之金石相傳逮二千餘載而嗣之者
愈乆而愈昌栖之者彌遠而彌廣孰非上世
之濟物利生禦灾捍患其玄德綿遠有以隂
祐生民上禆王化而能傳之不息若是之久
且著哉抑亦山靈川厚有以呵護資毓而然
也乎是山志之不可無述也元皇慶二年春
玄教嗣師吴公集爲三卷進於朝詔詞臣元
文清公程文憲公實序之而予曾大父留公
大父太玄公遭際寵光烜赫當世獲紀之典
籍榮亦至矣我朝先公沖虚公在
先皇之始元累覲
天顔眷渥猶至而余之鄙陋早襲教章上承
殊遇宫宇易新已而今
上嗣位首承
召命蒙恩兩朝博厚之仁鴻厖之澤莫得而
盡紀也間病舊志多疏淺凡近竊有慨焉或
謂值兹盛世非加以稽古索隱以成一山之
盛典豈不使竒芬偉躅湮鬱涣漫若珠玉之
蔽於淵藪其質可珍而忽不收襲亦豈不自
棄也哉予雖篤志而學有未逮焉講師李唐
真清修篤厚乃命搜訪其遺缺而仲氏宇清
志鋭而才敏力贊成之遂析爲十卷將完而
善士某願壽諸梓能無一言以志之哉惟道
之在天下與天地並行而不違其存於人者
昌大而已矣能志是而弗替則善承其已著
而垂裕於將來宜與山川同其悠永其有已
哉然世遠代異或不能盡其紀載而後之慕
其餘風遺烈者未必不有取於是焉敬僣序
于首
　　　漢天師世家序
易曰顯道神德行是故可與酬酢可與祐神
矣盈天地間古今不息者道也能顯明於道
則功用之神具見而合乎德者故可與應萬
變而贊祐於神矣是所謂叅贊天地之化育
者也太史遷曰道家無爲精神專一動合無
形瞻足萬物而與時遷移應物變化立俗施
事無所不宜良有以哉太上生於殷爲周藏
室史復遷柱下史以神化莫測之跡代降於
世爲玄教宗我祖漢天師蒙留侯遺澤嘗親
受道於太上由是仙經洞籙秘劫不傳者悉
降於世繼以降治妖魅服鍊神丹功成沖舉
以劒印傳於奕代者今垂千五百年雖運移
物改繼承不替其非以清靜無爲之教功用
之神有合乎天德而足以贊化育者歟迨今
凡名山奥區靈跡具存此其子孫流芳之遠
榮達之久信有以隂翊
王度博施生民者蓋可見矣漢末而下居龍
虎山者岩栖谷隱脩鍊以自壽宋初漸以道
行稱於時暨大觀崇寧間虚靜真君出焉其
神功妙應一發於御氣鍊形之實而後益振
有足方駕於前矣其下莫顯於曾大父薇山
公大父太玄公也凡其瑩禬禱祈之著遭際
寵渥之極當是時竒徵茂跡雖簪纓縉紳之
士莫不禮敬之視前或有所未逮焉及我
朝先君沖虚公光際
聖朝混一海宇其崇資偉望昭赫一時榮被
終始又豈昔之可倫儗者哉其爲神明之胄
必若是乎某以匪材庸質仰紹先烈惟忝竊
是懼代蒙
聖恩猶深戰慄間以世家顛末未白於世懼
有遺缺昔侍先君手舊編一帙授傳高道同
虚謁宋太史濂序其首而未暇整緝以行然
舊文辭意冗腐僣用删校增次以廣諸梓庶
以成先志也嗚呼物理之有盛衰也思所以
承先啓後者爲難哉末降以來棄實趨華競
於勢利者衆矣苟不能造詣其學輝光其德
以亢厥宗可得謂之克纘前人之緒乎是豈
足知夫昔之授於太上者德行之隆勳烈之
大其相傳之無窮也果何使之然哉抑神而
明之存乎其人後之來者尚必自勵其有以
章述者焉斯爲不墜其教矣其曰世家則本
諸史云
　　　張氏宗系後序
古者受姓命氏莫非聖賢之後或以國爲氏
國滅而氏存其世遠族湮者固常有之譜牒
之製史設局以掌之及局廢而學士大夫家
自爲譜所以叙昭穆别親踈使凡爲人後胤
者知存尊祖敬宗之心是乃君子所務之大
者也張氏姬姓系出軒轅子青陽氏第五子
揮爲弓正始造弓矢張羅以取禽獸主祀狐
星世掌其職因賜姓張氏殷張穆子唐堯時
張果皆以仙名逮周宣王時張仲爲卿士其
後張侯爲晋大夫至三卿分晋張氏五世相
韓太史公以爲張本韓公族也韓滅留侯良
以擊秦始皇仇遂更姓焉舊譜始留侯爲初
祖上無所載焉嘗觀其略因探索以備遺缺
侯本沛之豐邑人佐漢高有天下遂封侯起
家至七世多以功烈著傳暨唐列爲安定范
陽太原南陽燉煌修武上谷沛國梁國榮陽
平原京兆等四十三望族中出宰相凡十七
人封侯者八人至十世而生漢天師父桐柏
真人自沛遷杭嘗過鎮江之丹徒縣有留侯
廟而常州仙跡亦名張公洞意必德其惠而
祠焉其後因居浙矣漢天師生杭之天目山
是爲玄教之宗嘗以修鍊神丹及劾治魔鬼
道吴遊蜀遂家信之龍虎山其傳緒悠遠盛
倍於前史弗之察以謂留侯再世國除即意
其嗣絶殊弗知流裔南北若是之繁也自漢
天師十世而下丘隴之完系序之存凡居龍
虎山者二十八世計侯之上遠不可知者通
爲五十餘世矣其支屬之殊同出處之顯晦
則無所稽焉或傳閩之石笋信之上饒其張
氏皆族也間見其子孫故老猶能道説舊故
而求其世次則亦無從考質焉若夫江東西
之間世稱穹爵令望而國朝崇尚不息者鮮
與之倫其非列祖之神功玄化德被四方而
能若斯之昌且久哉抑嘗慨夫世之好誇譽
者每爲譜以自眩其間攀慕貴顯傍引曲證
者多矣其於孝敬之心果何在哉而我張氏
以神明之胄迄今千有餘載論者徒以繼爵
虚玄之宗而已又焉知夫重珪疊組蟬聯而
不替者代有之特或文獻之有不足者歟然
其未能大白於世者前之人於求本之志有
缺故當時鴻生碩士無一言以及之是亦甚
可愧惜者也矧今宗裔視昔則十不一二其
消長盛衰猶深有足感歡者焉可復失於整
輯也哉顧駑劣無似弗克負荷常懼駸尋墜
絶使後之人曷從而知源流之自思亢其宗
愼其本哉或謂作譜之法親者宜詳疏者宜
略爲子孫者各詳所親則略者亦可互見後
之人當體夫祖宗德澤之重篤志樹立使其
流風餘澤無至顛墜庶克繼其善也昔韓相
公之言謹家牒而不忘乎先榮者學之大也
可不警勉焉則古之譜牒之製所以敦本之
道爲不虚設矣兹述其槩於編末以紀其所
自其發揚潜耀尚有俟於當世大手筆焉
　　　三十代天師虚靖真君語録後序
宇宙之間鍾光嶽靈淑之氣者惟人而人脩
乎身也有諸内必形諸外固凡藴蓄之素者
其能已於言乎雖老莊氏之學墮肢體黜聦
明凡役乎外者一切斥絶務一返乎内而至
於垂世立教之道亦必因言而後達且著焉
由是觀之遊方之外者豈以言爲無所用也
哉蓋其於言也若太虚行雲澄淵微瀾隨其
動止而成文不可以跡求之也歟與儒之於
言也達則雄邁放逸之情肆窮則羈旅感慨
之語發者異矣雖然其道隆神化之久與天
爲徒又豈必以言之有無而後謂之仙哉三
十代祖虚靖眞君以靈悟宿植遭熙洽之朝
在崇寧靖康間徽廟崇道尤甚而真仙輩出
與真君上下一時者若徐神翁王文卿林靈
素也凡祛禁妖崇平潮孽祠禜禬徃徃有異
徵既而國運艱否預達灾朕及致風霆暘雨
特指顧間其道神行著誠足以羽儀
天朝澤被含品矣雖相去數百載至今人猶
道慕之豈務誇一時而後竟泯無聞者比哉
舊傳應化録載述勳行詳矣凡真君流示世
教之語陶冶性靈之篇又皆足以警迷啓蔽
非遊神於胚腪坱圠之初蟬蜕於轇轕塵滓
之表無毫忽足以介其中者其造詣能若是
哉四方傳誦願見者惜不得其全徃嘗刊布
久亦遺缺間求之名山重鋟梓以廣其傳庶
俾冠褐之士慕向之流探索於言外意表以
悟火符之祕窮鉛汞之妙有餘師矣以是而
進乎道德之域若所謂廣漠之野虚無之濱
當層峯喬木之間風清月霽之夕哦咏其空
歌靈韻林唱泉答又焉知其霓旌霞珮之不
來降也哉其可不與老莊氏之言而並傳也
乎宇初忝嗣匪材豈足以盡其贊頌揚美嘗
恐有所遺墜姑序其槩以俟諸大手筆焉
　　　悠然閣集序
夫物之衆自萌茁兆露而生生之意具焉以
及繁長盛大而人鮮知也其所可見者越寒
暑冬夏敷榮凋悴之色而已蓋未得乎其初
也物且然況己之心尤莫之察也乎人性之
善知覺既形莫不有悠然存乎中者與物同
而物欲情慮蔽其私猶寒暑冬夏之榮悴有
不免焉而能察其蔽釋欲盡則悠然之善本
存故爲學之道由仁義操禮節所以持其中
復其初則己心之悠然者若實之有仁於吾
無間然也士之立身顯親非求夫是而後達
不足謂之學也鄱陽甲江西他郡以産殖貲
貿之富民廣其利五季間賢士巨室爭出而
周爲盛迨元集賢司直南翁公以學聞居湖
田間山明水秀覽而悅之遂構悠然閣其上
或有取夫𣈆陶處士詩語也未幾入
朝時大夫士咸有述始南翁洎左丞伯温公
皆顯宦族姓且繁而郞中公克復伯仲守世
澤不墜元季兵興閣毁而克復處仕途既還
若上世手澤皆收襲具存余辱與克復契厚
間出所藏屬以言是編辭藻增耀有足見南
翁遭際隆盛而悠然乃未達之日所名其諸
賦咏皆一時名卿碩士美之於既達之日雖
眷眷桑梓間湖山之勝與晋處士所適固異
求之世澤之愈乆其得乎一心之悠然與景
物之托興者又有不同者矣雖然景物之代
謝常係於榮悴且物俱囿於理氣積厚者源
深若家世之遠近亦由積之之厚薄也當元
盛時四方士人簪擁雲合與周氏同輩者視
今能幾人哉克復之善繼其業且獲重編帙
以示將來是使知夫悠然其中有若是耶抑
余祖太玄公於南翁伯温有世契而余於克
復凡辱知三世矣言可拒乎惟其後胤尚善
珍之則悠然之澤非榮悴之足拘必由至仁
之著於無窮者焉予因致其望於是者敬序
以復請
　　　丹纂要序
黄老之書出而吾道興史載帝嘗問道廣成
子於崆峒山其言非神異深奥而簡明要切
易知易行者也至周穆王作草樓延逸人而
後相尊信之若關尹莊列諸子生戰國間以
時上下而言亦異同然其授受之源一也蓋
其本則三洞九霄諸經品道藏者其用世之
説則内聖外王之道蓋公曹叅以清靜而治
是也其要也使有歸於無實返於虚順元氣
之流行而深根固蒂返本還元則性命混融
守其一眞復超乎無而已矣迨秦皇漢武取
惑方術而其説淆雜後之所謂金液大丹者
始金碧龍虎經太上石壁歌至漢魏伯陽本
金碧經作叅同契假易以明丹述五行八卦
隂陽經緯之説詳火藥消長生化之機或引
金石草木之類以證體用或託嬰姹龍虎之
説以隱玄微而踵其後者全以木石比喻之
言溺其要義以惑世誘俗不惟内外丹之傳
由是迷逸而未知探訪者一槩以藥石爲丹
舍身心之實性命之理因譔爲竒言譎語以
權衡學者非特鼓惑一時且流弊後世者有
之蓋外丹之傳采五金八石之精粹按火候
隂符而烹煉與内丹升降進退之道無異故
内外之運用一也夫人之形骸屬隂皆由精
氣凝化必資金石之英雲日之華以化鍊之
則靈變之妙可輕舉飄浮矣故名山川間丹
爐藥竈皆有遺跡若吾祖漢天師許太史葛
仙翁之流世傳尤著故舍二者之傳則皆妄
也元季間有險薄之徒爭倡邪説爲採戰之
術盜習成書假先德之言以相引證誑惑當
世富豪大賈之人且多從之以延年縱慾必
喪身亡命而後己其始作俑者業識之報當
何如哉予嘗欲抵斥之患未能廣耳又或持
草木雲霞按摩導引之文以爲入逕之資雖
可養生延壽求其成工亦縁木求魚負薪救
火尤庶乎邪説暴行而已矣所謂南北二派
其全眞所宗金王重陽氏南派則張紫陽氏
張之書多文而隱王之書皆直而約張氏之
傳必内外合而後成王氏則修内而已矣然
其授受之奥必學者力究焉有非書之可盡
也余自襲教蒙
皇上眷念隆渥嘗勉以精進道宗之學今凡
十餘載嘗討論叅訪於四方之士不敢少怠
第以質下聞寡無以上副
國恩以光宗教是録平昔所覽經論詩訣上
自帝眞師匠沿流而止探考異同擇其精要
足爲學門軌範者題曰丹纂要不惟便於玩
覽實將發性命之理神氣之要一貫而萬備
可因誦心會不惑於繆戾之病亦無取於經
世兼善者之訕議其於黄老莊列之傳亦庶
幾不失其緒焉使傳之廣且久則蒙吾道之
澤有自矣況栖遁山林日積月累進之不已
豈登眞躡景之不可繼哉然尤在夫善根上
器之士有以自證者也是序于卷首
　　　生神章註序
易曰神者妙萬物而爲言也成變化而行鬼
神至神無方聖而不可知之謂神易之言神
至矣蓋萬物自一氣生氣分而太極判兩儀
四象五行各位乎氣之中由五行之氣布而
萬彙生生之無窮其五行之運陽極於九隂
極於六二五九一之道又備乎五行之中一
爲萬數之根而氣爲萬有之母氣之流行統
宰於神然後變化出焉天以積氣而成帝以
統神而名若一氣生三氣三氣生九氣九氣
生之無窮彌滿六虚皆氣之化生是謂之諸
天也諸天歸之於虚無言其不可以象求也
是以吾教之設本乎虚無自然其虚無自然
者神氣也知養夫神氣則性命之道備矣而
修之之方雖或同異其原夫三洞九霄之㫖
則一矣蓋三境梵炁結篆成文非人世演説
模倣塵言之類也九天生神章經道貫義明
其分章掊句皆至賾之奥每各府命元而有
一天其修煉之徑盡矣内而修己外而度魂
故誦之九轉七誦皆按數之妙可以坐致自
然白日登宸蓋非讀誦使然十乃成數天地
之造化係焉人身備天地之造化豈登眞應
化之道有不可得哉况按金液返還之㫖九
乃陽數也夫元始之演妙神王之進請其灾
劫種之訓至矣自赤明開皇以來仙曹之判
選若階而升其不修善行不求至道者豈不
於是深所感畏哉其能修者不惟度劫成眞
乃上證僚擢非由養氣煉神回九氣於萬靈
混三界於一氣而然乎所謂知其神之神不
知不神之所以神也抑於死生之説則煉己
之神可以度幽雖闡太上之慈恩亦由修己
之功莫大矣故是經與度人大洞救苦之義
表裏混融其善習誦者因文解義於道之奧
曰有所悟入矣清源董圭山註釋明達實幽
明之津筏者也暇日某命工鏤梓以廣其傳
其存心惠澤至矣間書請序其首余何足以
開倡其㫖使人人知所皈向况幽顯之大者
乎然遵是而修之久乃神靈炁化躡浮駕空
返己之天於虚無之上則高虚清明之景是
所遊焉
　　武夷山志序
世之謂方輿職方郡志之書率於名山大川
靈踪遐躅莫之盡詳焉蓋非載籍之遺缺而
代之鴻生碩士多病以虚誕而諱言之然古
之仙眞其神靈所寓無徃不在凡禦灾捍患
之異有禱輒應豈不足以隂翊
皇度者乎抑豈無叅贊之功於世也哉而或
史之弗書述之弗詳則千百載之下竟遂泯
泯無傳焉是亦習教者之所宜盡心致力也
歟建寧之武夷爲升眞玄化洞天按傳記晋
鴻漸謂昔有神人受帝命統録地仙嘗降于
山顛自稱武夷君山因以名而白紫清傳列
仙則謂秦人籛鏗嘗隱于是焉携二子長曰
武次曰夷其亦莫得而辯也漢郊祀志武帝
嘗祠武夷君于建命祠官領之山有漢祀壇
遺址或曰秦始皇二年八月十有五日
上帝同太姥元君魏眞君子騫設會幔亭峰
之頂虹橋接空魚貫而上者千百人呼郷人
爲曾孫享以酒核皆彩室綺裀供帳華盛靈
樂迭奏已而風雨且作竟失所在子騫始學
道於山從張湛孫綽等十三人遇控鶴仙人
受道皆仙去下而唐宋迄元得仙者常輩出
沖祐觀始創於唐天寳間迨南唐寳大八年
李玄輔於道有得遂遷今址賜額曰會仙宋
初凡殿宇廊廡更新之太宗寵以御札祥符
二年賜田若干熙寧初秩二千石者領之暨
紹聖元符端平嘉熙紹定間禱雨輒應復加
封號錫田蠲稅之恩累降元天曆亦寵賚如
前而貞人介士代不乏焉以是名於天下與
三山相先後也蓋建之曰丹山碧水者竒峰
麗岫層見疊出于一水縈紆之間而岩姿屏
色趨抱拱挹凡洞穴壇壝不可枚紀每皆勝
絶孰不有仙眞異人居之是故若朱文公蔡
文節公劉文簡公一時名賢鉅儒亦皆讀書
講學其間則九曲之勝聞于四方者亦豈偶
然也哉余嘗異夫三茅山楊許二長史之會
于華陽洞天麻姑之會蔡經方平於仙壇也
稽之傳記若劉向漢稱博極群書其言未必
誣也以是知幔亭之集必不妄矣其可無所
紀述也哉而山志考載且詳誠足傳遠矣余
嘗欲一遊而未遂主觀者某間請序其首余
固不獲以淺陋辭而亦尚圖詢諸遺老殘文
以補其未備云
　　　白鶴觀志序
自黄帝獲鼎學仙丹成而上升繼則周穆王
作草樓召仙而其説始殷逮秦漢求仙之盛
而方士迭出謬以神異誇誕取惑好慕之君
淆雜虚玄之授招時訕議者亦宜然豈無真
仙者潜遯窮僻遺名棄跡以修之故其丹爐
藥臼靈書奧訣或祕諸岩洞或留世隱顯雖
其跡不同自古相傳代有之矣江西豐城之
白鶴觀在陳大建間其地真仙甘君之靈跡
也甘君幼篤孝以行聞於郷里學道有年聞
旌陽許君善徃師之許君與偕徃師丹陽女
仙諶母得祕授法行日著乃從許君積功江
漢間若其圖松禦怪斬蛟蜃祛虵孽以三尺
劒致功可益萬世其名跡垂之無窮必然矣
况其功烈尤有不能具録者乎而許君嘗有
淨明忠孝之法行世其説皆本大中至正之
理非他符訣呪步比也甘君以孝行之著成
仙躡空其功與道豈不得之忠孝尤多矧仙
之爲超脫凡俗之逕未嘗去人道而必獨善
也此甘君道既成事母終而脫去則可謂兩
全矣抑凡仙眞區宅必山川雄勝而豐城之
佳秀宜有以毓其質炁而然也余今春謁西
山玉隆宫還經白鶴觀雖風雨之夕探採遺
逸尤有足起慕焉其地雖處闤闠間景物幽
麗詢其兩楹乃吾祖虚靖眞君窪盈方丈其
前龍潭眞君飛幻處也道會鄢某耆士熊某
主觀事且出甘君所爲丹經洎觀志及真君
與任首座書言尤足以有發而事異名存寧
不重爲感惜者焉越夏某來山中以觀志請
叙余幼嗜名山水間以窮幽索勝嘗歉古今
名跡不獲徧覽若甘仙之神德優著乃獲讀
其言履其境叙不可辭矧尤吾祖之遺聲逸
跡間可以詳夫紀載者哉然某克盡其職且
編次成書欲壽諸梓可謂善究其本矣使他
日眞仙之靈踪異化與是録同其弗泯於吾
道豈不甚盛事哉繼者勉之
　　　張嘉定集叙
澹漠先生張公詩集若干卷吾友大椿編次
屬叙於余其不獲辭也記髫齔時嘗侍公於
先君子之側獲諸益焉當是時稱郷先生盧
公伯良夏公伯承爲同門師友而學業又皆
齊驅並駕而莫知其孰先後焉公爲吾里著
姓自宋元簪組相屬多以文鳴公幼歧嶷才
贍氣鋭暨長博學善記誦猶長於詩元季鄰
邑以詩名者若張公仲舉黄公君瑞危公大
樸皆嘗頡頑其間而李先生仲公祝先生蕃
遠猶所師也間挾所藴走燕趙間卒無所遇
合道吴楚而還居無何天下雲擾豪俊並起
一時僭竊之徒間聞而聘之竟潜退不屈而
其流離忠憤皆見乎詩而雄放之氣毅如也
我朝
國初庵有海宇首以遺逸徵公赴
闕接知嘉定州秩滿以老賜還乃泝吴越淮
湘而歸晩築耕林壑杜門家授於詩益工州
之民嘗有以誣禍搆連逮數十人公直其事
獲全迨今人猶德之公之詩其體裁風致本
乎風雅而浸淫乎漢魏六朝若盛唐初元而
下所不道也蓋其氣岸魁偉美姿表故吐辭
運思捷若神助宿搆不假窮索苦思而成其
雄渾淵永若穹華之雲長江之瀾不可涯測
而跡求者是所以淺陋庸隘者所不能造也
此其知名王公學士大夫間信不虚得矣惜
其平素撰述中罹兵燹散軼者多廬公嘗拾
襲其千百圖永於梓未完而殁藁復逸不存
間愛而不能棄者手録其十一校大椿所録
居多惜余無似嘗承教於公而不能副其訓
育其敢妄叙之乎然公之學優辭敏不惟駢
華競秀於一時而其盛德偉望已嘗見於事
功其遺聲潜曜豈竟泯泯漸墜者哉矧吾大
椿力學好義將繼盧公之志爲不難矣又豈
不樂爲斯文道哉公諱率字孟循號澹漠門
弟子以澹漠先生稱云
　　　宗濂藁叙
余友倪君子正少從學先師夏先生栢承而
授陸氏本心之説於彭先生孟悦其踐履篤
實推信於郷里者雖庸夫愚婦皆知其爲君
子也窮居陋巷貧窶自守愼交寡言於師友
請益不怠而動容常若不足間苦疾鮮爲文
辭或强綴作必稽諸經一出於純正余嘗聞
性理之説於彭公其琢礪討論皆君之益凡
交處十餘年猶一日也某年以薦辟除新建
教諭間兩還郷里獲與研究古先賢哲前言
徃行陶冶于踈林荒礀軒燈池月間其意味
醇慤求之古人不多讓也洪武十七年春服
缺赴京示微疾終余悲不勝嘗勉其子衡勿
墜其手澤後四年衡持文若干篇曰宗濂藁
請曰先君居新建時縣庠乃元江丞相宗濂書
院也故藁以是名先君託知之深莫公若也
願叙其端余不獲辭讀之再而感曰夫士之
爲學求足於人者多求足於身者寡矣君育
天地之和山川之秀蒙先世之澤質淳氣清
性行端潔自非庸儒俗生所能至内既足於
身而外亦無待乎人者也故其言論風㫖一
本諸簡易之理精微之得道不待究而自眀
誠不俟立而自著是所以得之本心也歟宜
其施諸事爲訓諸講解舉不論於口耳之習
言辭之辨一存乎端本誠身而已矣本端身
誠則聖人之道經世之法具矣尚何俟其繁
贅也哉其策問講義叙説皆發乎正大之要
存養之方陸門之楊錢殆不是過也其詩歌
篇什得乎性情之實而韋孟之閑雅陶柳之
沖澹有焉惜未之大用無以發其和粹之蓄
豈聖代之可多見也乎今凡新建學徒在當
時嘗聞其言者尤有立是豈其涵濡操勵之
工爲少哉惜其學本諸陸而世之宗朱者或
有不與焉是故其特立不惑宜世之鮮知也
矣然究其會同其言可得而竟泯泯者乎使
其傳之不替豈不羽翼乎周程朱陸之言必
矣墓則友人吴君伯宗爲之銘惜余無足以
發之姑以義弗辭叙其槩焉
　　　雲溪詩集叙
孟子之言曰王者之跡熄而詩亡詩亡然後
春秋作夫詩豈易言哉自三百篇古賦之下
漢之蘇李魏之曹王劉應去風雅未遠始有
以變之晋初阮陸潘左之徒尤未湮墜逮六
朝鮑謝顔張出而音韻柔嫚體格綺麗則風
雅之淳日漓矣暨唐初宋杜陳劉盛唐韋柳
王孟作而氣度音節雄逸壯邁度越於前者
也而集大成者必曰少陵杜氏在當時如高
李岑賈亦莫之等焉則杜氏之於窮達忻戚
發乎聲歌者有合乎風雅而足爲楷法矣唐
末風俗侈靡宋之稱善者蘇子瞻梅聖俞石
延年王介甫歐蘇朱楊而已及元范楊虞揭
輩倡遺音於絶響之餘直追盛唐一時禁林
之儒生四方之士人莫不宗師之凡江東西
之間言能詩者尤盛蓋得乎己者高而宇宙
山川之大近而卉木禽蟲之微無鉅細妍醜
之辨接於目者會於心其操辭運思若江海
之奔而不可遏矣故代之辭人墨客以是名
者駢華競秀櫛比鱗次及求之大章全帙可
以躋古而式後者復幾何人哉然則三百篇
之删取雖出於庸人愚婦之言者其風刺美
怨皆足以薦之廊廟禆之政化而王澤具存
焉其曰詩既亡而以春秋續之則爲詩者必
欲繼其亡者焉是以後之學者苟不操源遡
流發乎性靜之正資養之實務趨於模測雕
飾窺古人之餘膏剩馥惟將和鉛吮墨剽獵
纖碎騁駕於蘭苕月露之頃以誇時自足是
豈足與言詩也哉余友楊君孟頊世以詩鳴
余丱歲嘗讀其伯父顯民詩惜不盡見今春
延孟頊授業余甥采其言論風㫖恨得之晚
且出其平素詩若干篇獲盡讀之及扣其家
其先自伯起者漢爲名儒世稱關西夫子迨
隋唐多顯宦有名某者官江西某處因遷居
進賢縣之水北里實高宗麟德元年也至宋
有諱仲博者舉進士第擢長沙令轉江西漕
運使而終又諱龍偉者亦舉進士爲鄱陽簿
仲父季子元爲中書檢校遷禮部侍郞終贈
本部尚書以是族日益蕃今凡居水北者二
十有九世矣其學則祖叔能師宋監胄生見
心危先生季輔顯民季子皆學於叔能率以
家教相承季輔志識閑雅沖澹晩節亦慕道
家縱閉之説延明師篤教諸子孟頊德充而
學贍其襟度辭韻清麗宏達法於杜而備衆
體者也蓋世爲簪纓家其淵源之懿研泳之
習有素矣余固知其不以顯晦榮悴累其中
而向使列之英俊之林又安知其不可續清
廟之音以鋪張盛世之述作也哉此亦其志
夫國風雅頌之大者焉抑余無似退卧乎窮
山宻林曠意風月寂寥之濱其淺陋良有以
麗澤之又豈能盡知孟頊哉然感夫世之知
詩者如孟頊且鮮况信能淩厲前古而與造
物者爭衡也乎間屬叙於余情不獲矧俟於
異日豈惟是哉
　　　許氏族譜序
嘗讀周官書其小史之職奠世系辨昭穆以
定邦國之制雖古無譜牒而嚴大宗小宗之
法自宗法不修而尚門地由是而有譜牒之
識焉斯所以昭穆不紊踈戚有别也然代之
譜其宗者率欲光其先振其後凡得同姓而
顯著者必將攀授附竊而成書雖自欺以取
誇於一時而其尊祖明宗之法胥失之矣又
何代夫爲之後者此學士大夫之所不取也
蓋遡而上之莫得而詳焉是或有所誣也歟
或不求門地之素風俗之淳而徒資産之厚
聲利之盛則以巨室名閥尊尚之其於古之
人久近之别賜姓命氏之原尚何自而考證
之哉高陽許氏春秋之謂齊侯許男後也春
秋之後無復國其後以封爲姓按譜漢許氏
侯者七人王莽敗始失侯東漢循吏許荆者
其下爲汝南人各有聞許靖爲蜀太傅許褚
事魏封侯晋許孜徵孝廉不起其後稱高陽
爲盛許邵爵唐安陸郡公敬宗爲龍翔相孫
曰遠天寳之亂以義死宋祥符間許遂爲將
作監主簿許怡元爲江淮荆湖兩浙制置使
其後族大且蕃累仕于朝至某者由某官遷
撫之宜黄因家焉是爲江右著姓某於譚爲
世戚外兄碧淵嘗以其譜牒屬序焉余嘗感
夫盛衰榮悴之理駸駸於無窮者一何甚哉
幼聞故家遺俗莫盛於元蓋以享國之久恩
惠寬厚貨殖蕃碩凡其有休聲餘澤者靡不
思以振復興起者焉故不惟奢靡豪縱之習
而詩書之澤孝友之風猶彬彬間有之者矣
迨今凡三十餘年運去物改一旦鞠爲榛莽
者有矣其亦消長之數信有定在也耶矧以
學行世其家者非假譜牒之存以詳其支派
之遠嬋嫣之自則祖宗之嘉猷盛烈曷有不
顛隳者哉而能存其譜者亦鮮矣其若許氏
之能善寳其存所推本者皆穹爵令望之士
可謂敦本知自者焉惜乎未識用衡而於碧
淵之言可徵矣是不辭而爲之序
　　　贈御風子序
世之具形氣者有生於無而無復歸於有故
形載乎氣而氣御乎形也元氣運天地而隂
陽行焉天之覆地之載日月之明四時之序
晝夜之續鬼神之變萬物之衆其運行而不
息者皆有無自相生化者也古之善訓人者
惟使趨乎道而已知趨乎道則達有無生化
之機矣然世之謂學者苟聲務華飾外忘内
其於生化之有無又豈能潜求默識也哉余
居耆山中閒遊鶴松下值一道者蓬藟翛然
揖而言曰吾遊江海間乆矣嘗扣異人以金
液還丹之道信夫列禦寇指尻輪神馬之説
而有御風之神化者也吾雖未知能也其然
乎其不然乎願有以發之曰風之爲物也聲
而不形蒙莊氏謂之大塊噫炁是焉其御也
果有馮乎所馮虚者則何致福之數數然也
所馮者非虚又何福之可致耶況數數也哉
是故難免乎猶有所待者也孰若無所御而
行是無待於外矣故乘天地之正而御六氣
之辨以遊乎無窮者彼且惡乎待哉彼列禦
寇之御乎尻輪神馬者乃一氣之徃來無窮
是託乎御風也果何待哉故其遊之不息非
以邊涯可得而測焉況旬有五日而後返耶
有息而後返返而未嘗不息矣特有之所以
乘無無之所以御有也及乎非有非無而生
生化化之機盡矣子之於學也必求夫天地
之正六氣之辨修之於己日積月至而後形
神炁化亦御乎尻輪神馬之無窮則風不待
御而行矣其視致福乃吾無所用者哉舍是
而欲之雖使飛廉列缺侍乎颷車霆轍駕乎
雲道星衢尚何能御哉雖然凡造乎道者必
去浮幻絶識染形如槁木心苦死灰視世之
貴者爲埃壤身之重者若土苴則其自待也
輕舉天下無毫髪之足累其中猶馮虚而行
不假於御而莫知止也雖天地之外不可以
跡限之也矧子以剛勁之質叅究之學使洞
視有無之表而遊乎逍遥之墟廣漠之野若
萬竅之怒號衆竅之爲虚翏翏乎之不聞刁
刁乎之不見又何衆竅之謂地籟比竹之謂
人籟吹萬之謂天籟也乎惟聽於無聲視於
無形則有無之間皆一吹萬也斯求造物者
之所馮哉而吾獨不得而至焉子其勉之道
者因請以自號並録其言而别
　　　送琴士朱宗眀序
樂之所以致和也極乎天而蟠乎地行乎隂
陽而通乎鬼神是故大樂與天地同和其感
於物而動乃形於聲聲成文謂之音音之發
有喜怒哀樂欣戚邪正存焉此君子之於琴
瑟斯須不可去也故曰琴樂之統也君子所
當御也蓋凡接於耳目具於四體必禮以節
之而琴足以閑邪滌非怡心養性是得乎性
情之正焉其與夫鸞和珮玉雅頌之音無故
不徹也宜矣其由羲農虞舜文王孔子而下
伯牙屈宋之作也或感於憂思形於悲歎放
於悅懌始於齋泫沓𣵺劃然苦怒終而颯爽
激烈凄然若悲其急也風雨震而崖石裂焉
其緩也波濤作而蛟龍興焉其大也騏驥驟
而干戚舉焉其微也泉溜滴而蛩螿語焉此
其千態萬狀不可得而盡也信能與隂陽相
摩天地相蕩也矣在夫得之心而應之手也
非習之有素不亦難乎且必得乎性惰之正
而後不失乎聖賢之餘韻也豈徒悅乎流俗
之觀聽也歟昔之稱師襄師曠師文者其去
遠矣其下損益者雍門周司馬相如蔡邕孫
登嵇康桓譚楊收之徒各擅其說近代之以
是名者惟曉山徐氏子方袁氏敏仲毛氏伯
振楊氏學於徐袁而鳴一時者起敬冷氏是
有江淛二操之辨後皆徐袁爲宗焉余少嗜
其學聞於通都大邑遇鳴於是者必叩焉其
曰淛學者皆然而徒誇多競靡而己求其音
節雄逸興度幽遠者亦甚鮮矣閩士朱宗明
氏師於袁冷其友也今春來遊吾山相與掃
石鼓于峴泉之上其曲也調也皆清深雅淡
雄逸飄縱信非誇多競美者比也采其論說
必以得性情之正爲要少遊四方多所資訪
我朝
國初首以薦赴京力辭獲還凡閩之巨室大
姓更相延致之而其齒髪向暮乃得乎音之
妙者宜非一日也然昔人謂之高山流水者
獲與之陶情寫意於風林月礀中矣其别去
也豈不夢寐乎吾天籟雲濤之聽也乎而亦
果何爲寅鍾白雪之音也特恐均不能忘乎
耳哉於其行遂抱琴鼓之溪之滸再鼓而不
知其有離聲也乃序其槩以爲贈
　　　遊仙巖詩序
予嘗觀夫世人靜躁勞逸之異也其出處語
黙必見乎性情之趍好焉是豈得强而至哉
苟强而至又豈造夫趣之真也夫吾山仙巖
凡居二十有四聞於四方久矣由漢天師鍊
丹兹山而龍虎現巖因益名由是天下士人
無貴賤老壯凡偶經特謁者靡不願一遊焉
以是遊帆曳棹而徃者歲無虚月矣洪武丙
子季秋六日予偕館賔楊公孟頊仲氏湛碧
昊甥汝緒侍遊者王景山昊處淵袁止安也
命舟溪滸崇酒榼殽而發焉縱波衝渚而下
不踰時而達是夕息巖之左曰演法觀乃漢
天師祠也危臺傑閣高出天際水簾斗壇丹
竈芝巖交列左右相與偃息踰夕明旦發舟
篙人指顧下上應接睇眄之不暇而沍島洲
渚之間怪石異木幽葩竒卉穠縟重馥皆聯
芳獨秀之可喜也頃而旋汀歷淑若坳窪抵
岸之觸側竇隱隙之險惟鳥栖猱攀而人跡
莫能即焉或依乎深林隘谷者漁舍隱焉或
蔽乎荒榛野渚者樵逕紆焉是殆與武陵桃
源不異也已而開罇啜茗遡流而下顚崖絶
壁突怒而起者蛟騰豹躍龍襄虎踞俯首而
伏者屛列障闢雲奔霧湧千態萬狀層見疊
出而穴其嵌空罅毗者庖庾罍牖機杼梁堵
畢具其間使人仰視慕羨心融神釋信不知
其有人間世矣下視澄潭一碧靈籟四起而
其干霄麗日排空而上者岌嶪嶻櫱惟巖峙
谷聳蒼嵁綺錯而己遠而狂瀾淺渚奫泫淳
潮餘不知其有窮也久之即巖下摳衣而上
懸石萬仞若垂蓋覆宇可坐數十許人遂陳
觴羅俎而飲於是吟者歌焉琴者弦焉繪者
圖焉盡一日之懽移夕乃己時天風西來恍
若欲躡空駕浮而興不可遏遂命舟訪巖之
右曰明誠觀者昊大宗師河圖仙壇也天且
暮乃明火趨宿主祠者曰昊從善氏善日者
術延談竟夕明日乃還所賦詩若干不覺盈
袖成卷矣孟頊乃次第成帙而吿曰人生行
樂耳今夫名山大川爲仙眞之窟宅吾聞有
年矣不啻蓬萊閬風方壺圓嶠之勝也世之
願一遊而不可得者多矣或聞而以爲怪誕
之誇而未之信焉今也幸遂一覽若安期羨
門飛仙狡獪之適盡在目睫間矣豈不自幸
也歟願序諸作之首以紀一時之勝集而遺
之無窮也余不辭而歎曰夫開闢以來天地
位而山川育焉兹巖也屹立曠劫曷有傾圮
前乎千萬載莫知其閱廢興消長之幾何也
其能同此樂者幾何人矣後乎千萬載孰知
夫能同今日之樂者幾何人哉然則羈□軒
冕没溺氛垢或風雨之晦㝠人事之欣戚不
可勝紀而不能從兹遊者其相去豈不霄壤
之間哉矧是遊也且有詞章絃詠之樂視昔
之赤壁剡溪之興亦未必多讓也其能己於
言乎抑世之躁者思靜勞者慕逸其有得夫
天趣之真否乎遂樂其請而序之
　　　還真集序
仙道自古尚矣由黄帝問道廣成子世稱黄
老蓋廣成即老子也仙之說始焉若唐之籛
鏗夏之嘯父商之宛丘周氏王喬三代則固
有之而周穆建草樓以延士其說始著殆秦
皇漢武惑方士藥石之術雖王次仲東方朔
之徒而不知師而其邪說滋蔓淆雜卒以殞
身則世之鴻生碩士並起而訾斥之亦宜矣
若漢魏伯陽倣易撰參同契本古文龍虎經
而充越之以是丹道倡明不溺於金石草木
雲霞補導之術一明乎身心神炁自然之理
假卦爻晷刻以則之靡不合乎竒耦象數也
厥後由鍾離雲房授唐吕巖則祖述其說而
歌辭論辨庶得乎指歸之正代亦不乏其人
焉若宋之張紫陽石杏林陳泥丸白紫清李
玉溪李清庵皆一時傑出凡其辭㫖亦不下
伯陽而互有深造默會者焉夫相去千百歲
之間何言之若合符節者不期然而然哉此
無他千百世之理同也心同也其所以淆異
者必邪妄詭誕之說非取誇於時必鼓惑於
後其能果合於身心神氣自然之道乎此古
之人必得人而授而道不虚行也抑亦非師
之祕玄藴奥不妄啓示而學之者無累功積
行之實徒飾虚文僞與馳聲揚耀者無異尚
何足語道哉其能見諸言哉南昌臨江混然
子以故姓博學嘗遇異人得秘授猶勤於論
著予讀其言乆矣間會於客邸匆遽未遑盡
究今春吾徒袁文逸自昊還持其所述還真
集請一言予味之再信達乎金液還丹之㫖
其顯微敷暢可以明體會用矣使由是而脩
之雖上遡紫陽清菴亦未知孰後先也矧予
嘗憫夫世之膚陋狂僻之習駁潰滋乆有莫
得而盡絶者猶喜其言足以振發末季之弊
也庶或志士貞人有碔砆美玉之辨焉則遊
神胚腪馮冀之初煉氣混芒溟涬之表爲不
難矣是所以盡乎原始返終窮神知化也歟
尚容招黃鶴凌空而下相與共論乎湘濱岳
渚之間未晩也是書于編首以俟



峴泉集卷之二










峴泉集卷之三轉三
　　　　耆山無爲天師張宇初撰
　記
　　蚊睫窩記
吾里象山之麓綿亘數十里起伏百折隨其
淺深遠近皆秀結氣融而幽室玄館必踞其
會篠嶺最幽而甫近由嶺南行數十步至榆
原茂林曲礀聲潺潺若環珮泉石幽僻而愈
勝行不半里爲朋山山之耆德士張如愚栖
息所也以樂其勝與朋友共因以名焉洪武
辛酉薙榛莽築草蘆數楹環堵一室左右竹
樹交蔭礀鳴鏘然丁卯秋余與如愚登龍井
象山還即其廬指而告曰此吾蚊睫窩也余
少讀列禦寇書聞老商氏之道其言曰焦螟
群飛而集於蚊睫栖宿去來蚊弗覺也螟至
小而栖於蚊之睫蚊非大而可容况其睫乎
吾少志瀛渤視湘海不啻㘭水山嶽不啻犂
土直欲遊乎無形達乎無隅栩栩而快蘧蘧
而覺不知天壤間果何生何化而時其來順
其去而己矣今已息我以老其放藪澤逃榛
萊所樂也衣短褐茂菽菽庇蓬室視昔之志
者大而翫物小其大者若此况其至微者歟
吾居窩中不知其幾年矣忘形忘物不知有
短褐之衣茂菽之味蓬室之覆但存乎一息
之微亦不知其居蚊之睫也亦不知蚊之睫
果能容乎果不能容也耶余諤然若不知所
止與之徜徉樗櫟之下坐臃腫之栂執支離
之䟽而歎曰余聞之損一毫以利天下去一
毛以濟一世士弗爲也子非不以一毫利物
舍國而隱者歟畊者物之以其利而有焉故
不以一毫爲小也矧損我一毫無益於世世
亦何用於濟此非聃尹禹翟所以異而不爲
也乎蚊之睫以一毛微於肌膚螟栖而弗覺
此其忘於一毫之容也尚何損益之累亦無
所用其覺耶然蛟之睫且望之不見聽之不
聞惟心死形廢以神視以氣聽然後見之若
崇山之阿聞之若雷霆之聲其能以一毫利
天下濟一世乎始之不可聞不可見而卒無
不聞無不見也其無形之與有跡之相去也
豈不甚遠矣哉遂兩俱默然莫知其孰爲湘
海山嶽之大而蚊睫之小也亦不知卧於樗
櫟之蔭也栩栩而蘧蘧亦忘其何所從來復
何所止也返而命其弟子執簡書以爲記
　　　靜復山房記
吾山上清宫之洞玄院居宫之奥地僻而林
水最幽東則象山巋嶷其支隆然特起院㨿
其會西則瓊林臺鬱然前則雷壇丹井在焉
其重屋奥室皆畊隱劉眞人元盛時所建也
其徒昊尚絅闢堂之奥室以靜曰復命之㫖
扁曰靜復山房一日請以記昔其祖張貴德
氏職教幕間延登覽焉凡庭宇軒户皆佳山
美林不知去纏會而幽僻者也天光四明幽
趣互發信足以凝神澹寥日造乎道矣而尚
絅居是也不寓於水木園池之好不洽於塵
垢凡易之見而獨志乎靜復可謂善矣夫學
必靜而能復復所以靜也止者動之君闔者
闢之根易之復也動初之體隂剥而陽復道
之復也靜極之眞夫物芸芸各歸其根若冬
之藏氣所以培若夜之息動所以寧物之復
也人不能復乎靜也萬變汩其靈府旦暮作
息之頃意慮交擾機欲紛鬥動者流闢者散
矣其體天地之運行順隂陽之消長濳於寂
感之前發於顯微之際惟能審夫動靜賔主
之辨外物不能窒其虚外欲不能蔽其明則
洞達融徹周子之謂無欲故靜也若循天地
之盈虚齊萬物之生化流行不息推符候以
乘其進退抱㝠寂以絶其染奪然後若太虚
之瑩而不翳止水之淨而不波此守靜之篤
也然儒之謂誠之復也道之謂命之復也皆
至幽至微而與天地叅矣故非造天人一致
之工未足盡事物本然之性也若□飛跂行
不能離乎靜轅趨軾憑不能舍乎動大而風
霆之變江海之奔龍蛟之怪始寂而忽喧方
徃而倏返其來莫測其止無跡惟能養其至
者所以備其神也乎抑余聞昊爲撫之望族
世以儒顯尚絅少穎秀質淳而氣清余近職
以文史力從山中及江海高人異士究性命
風霆之說其志篤於自修視古之超逸者其
將輝揚先德有不惟吾之所謂也豈徒使人
歆艶誇譽之爲足哉且學之至養之素久則
神發其和妙著其用視天壤猶一息六氣輪
轍八荒庭除不知遊乎溟涬胚暉之初觀乎
沖漠虚寥之表非動非靜而與天爲徒是豈
一室之足居我哉尚絅勉之因記其槩以俟
焉
　　　妙靈觀記
天下名山川古今眞仙之名蹟在在有焉而
大江之東西猶爲仙眞窟宅晋許旌陽興於
豫章以地靈而法闡既祛蛟孽遺五陵八佰
地仙之䜟嘗遊郡之建昌道過南豐州望軍
峰之秀曰異日當産一地行仙也迨宋王侍
宸以道著則其人矣按行實侍宸姓王氏名
文卿字子道號沖和子世爲撫之臨川人後
徙居建昌之南豐今爲縣神龜崗去縣五里
而近大溪南環軍峯北峙支阜蜿蜒而氣集
昔嘗產異龜地因以名母夢赤蛇蟠於庭紫
雲覆上因躡其首蛇奮起化黑雲騰空而去
覺而有娠生宋元祐癸酉二月五日也幼卓
異不凡事親以孝聞嘗爲詩吿其父有方外
志父殁辭母遠遊將度揚子江行野澤中雨
暝失途微見若燈明前就之有一老嫗若爲
逆旅者得書數卷篝火燭之乃致雷電役鬼
神之說因録之紙盡繼以木葉雨止天且明
乃息大樹下也及渡江遇異人舟中神宇超
逸遂前禮之叩其姓名答曰吾乃玉府火師
也今治華陽洞天子既得法當佐君祐民以
應玄徴他日俟子於神霄玉清之天復出絳
囊祕文以授之竟失所在己而還軍峯宻修
大洞迴風合景之道飛神玉京遇徽宗駕於
帝所顧目之進曰臣昔爲三天都史掌文吏
陶伯威降世爲王文卿乃臣也會上夢亦然
召侍宸林靈素訊之對曰臣向所奏王文卿
是也即詔求之時方以法驗名聞江湖間累
召莫可得聞遊高郵軍皇叔祖廉訪巡歷淮
南且卧疾有請疾徐愈遂聞於朝詔眞州守
臣賈公望以禮聘之力辭不赴復詔道録董
沖元同監司守臣厚禮之乃行時天子崇尚
道教入見以肖前夢問對大稱㫖拜玉府右
極仙卿寵賚益厚每固辭不受時宫人疾詔
劾崇禁中俄雷震擊白龜一上飮之酒拜大
素大夫凝神殿校籍父肇贈承事郞母江氏
贈宜人京師有狐爲妖率祠祀之又黑鯉爲
妖奉詔劾之即築壇墠置鐵甕雷震狐狸皆
磔死奏建司命府於壇上未幾乞還上命修
鍊度齋於内廷若有現於前者上神之是年
冬將有事於明堂雨命禱之立霽有詔奬諭
拜金門羽客由校籍升侍宸賜號沖虚通妙
先生加贈父曰承議郞母曰宜人准南北以
無雪來奏上憂麥以命侍宸遂雪麥且熟賜
金帛辭不受盜起山東徒黨號巨萬累遣師
不利上召見便殿以爲言對曰請醮於内廷
命神力助討他日獻捷者言交戰之頃天大
雷雹賊乃潰上遂歸功侍宸轉沖虚大夫奬
賞有差揚州守臣以旱吿上以命侍宸對曰
下民積罪凡川澤帝命悉禁惟黄河水可借
三尺乃仗劒役之數日揚州奏得雨皆泥潦上
悅侍宸知天運有變數以青犬之兆爲奏請
修政練兵不聽遂請歸時三十代天師虚靖
先生林侍宸靈素劉宗師混康會于京侍宸
嘗請於虚靖先生甲庚混合之道深奬語之
復力請還上繪其像親爲之贊會金虜犯京
師欽宗受禪靖康元年賜還山將上道京師
有於元夕爲妖婦馮者來吿亟與符遂愈暨
還惟怡神山水間郡有妖怪皆頓息高宗都
江南聞侍宸猶存累徴弗起紹興二十三年
癸酉八月二十三日爲酒食召郷里飲别命
弟子視雲起西北俄雷震書頌而化既殮遂
葬神龜岡舉棺甚輕蓋屍解云後或遇於龍
虎川蜀其神化常莫測凡經籙科法祕奥之
文傳於世嗣其法系者若上官氏而下靡不
顯異侍宸殁數百載凡水旱疾癘禱之輒應
是能福其一郷而澤乎無窮者也元至順三
年夏同知南豐州事蒲汝霖禱雨應上其事
於朝時臨川道士唐樂眞以法術承應内廷
亦禱雨應復聞于朝加贈靈惠眞君在元盛
法犬闡由樂眞發之也洪武二十三年庚午
予謁神龜岡時祠墓榛穢弗治遂命建昌之
嗣法者章恢彥弘募官重搆葺之彦弘志惟
謹余仲氏彦璣克贊其成以洪武甲戌某月
某日始工而是年某月某日落成凡殿宇門
廡像設之具皆畢備仍題曰妙靈觀舊址在
城之南乆益廢因更名是祠云其明年伐石
請記其槩惟仙眞靈化之跡所以相傳弗泯
者蓋其至神與天地並行而不息焉侍宸之
功行是也代祠於其郷以昭其惠宜矣今幸
易弊以新之孰知其神之不格降乎煙霞空
漠之表歟異時一郷之人將千百世蒙其靈
貺神休之被又豈前之顯著而已哉主祠者
必愼其操束善保其廢興以相承而弗墜也
則其悠乆尚何啻璿宫琳館之無窮期哉是
不獲以蕪陋辭爲之記
　　　正一玄壇題名記
道書所載洞天三十有六福地七十有二而
吾龍虎山居福地之一也山川雄秀風氣融
會有非他山比者是以名聞天下爲道門之
洙泗東漢之季我祖天師以豐功神德親受
太上之傳肇業伊始而子孫世繼之今凡千
有餘載自宋崇寧間遷眞仙觀爲上清宫厥
後莫盛於元而上世之傳以正月七月十月
三元日建齋於宫以傳經籙願授持而有請
禱者居其首焉凡其澤幽濟顯則隨所請而
從於首者禱之此其代傳不息四方皈仰之
衆愈久而愈著焉余不敏襲教以來上際
熙朝
聖神撫運凡故家臣室願有請者歲無虚或
聯驅並進不期千里而同者有之是按前製
爲之建齋三日而其齊明盛服通誠
天帝羽節霓旌星裾霞珮敷闡玄範於陟降
之間恪盡寅敬務竭孝感若雨而月霽晦而
日麗嚴烈而風和皎亢而露潤所謂祥鸞瑞
鶴飛繞乎上下祥風慶雲升騰乎遠邇時若
有之而形乎夢寐見乎薰蒿皆精神之所感
其祥祉之集禬祈之感有兆焉是蓋由乎神
而通之其冥合非可以法術徴測之也然而
所藉者
國朝之鴻禧祖宗之宏烈山川之神靈有以
默符潜運而至是又豈余之行能足以致焉
因恐其歲月之久姓名無所紀載日至迷墜
是倣古官署題名之製刻石于亭其氏名歲
月之先後用昭一代之盛典非欲矜己之私
以取譽於後世也抑其黙運玄機隂翊
皇祚因以識之亦抑惟恐有弗逮焉間詢之
故老曩嘗立石而後廢於兵燹逸不復舉矣
亦甚有足慨者焉而四方之善士其睹夫是
也尚必思夫吾名山之重天下在在聞之欲
一叩而莫遂者有焉矧獲紀名於無窮也哉
然其趨善之澤宣有以同躋乎不泯者焉
　　　福慶觀記
吾道之謂洞天福地者皆據東南山水之竒
勝故非人跡所宜栖息而必仙眞之奧區也
信之玉山又曰暉山蓋嘗產玉而有輝因以
名焉舊之宫宇益廢黄谷山始於道會李顔
則也洪武十五年壬戌
皇上聿興玄教詔天下府州縣皆設司以隸
從道者吾山佑聖院李顔則以法術稱於人
有司檄至命趨
闕授縣之道會以董治之所未宜十九年丙
寅秋子入
覲間指示之曰溪南之峰特秀整下宜居必
徃擇焉道會遂旋登之遇樵者因問諸樵曰
此寅谷山昔謂大王峯也其地去縣二里許
崇亢聳抜高可數十步山之半折逕而上有
泉出石竇中布石爲井曰氷壺逕左一石洞
去洞數步有石若鑼皷狀擊皆有聲石前近
溪爲大黄潭溪之濱曰功曹山山之下爲龍
洞唐相國閻公立本宅其東禪師貫休寺其
西東嶽祠創寺之右即懷玉山也寺之北爲
三清山峯秀若筆立昊葛仙公玄暨德興李
尚書某修鍊其間宋端明殿學士江澤亦居
其下青鰲峯拱列其北二十年丁卯道會乃
剪蕪芟穢中建三清殿後爲法堂堂之東曰
紫雲軒若廊廡庖庾皆畢備翳以杉松竹栢
風磴雲檐迂回隱約軒之前下俯鄽邑闤闠
近接衽席間而其平洲遠水竒巒秀巘皆層
見疊出於雲煙出没之際惟身與太空爲鄰
不知其有塵世信所謂仙眞之境也余趨京
還輒登而樂其成道會請以舊額合而命曰
福慶觀觀乃宋侍郞韓公某創於郷廢且久
因復以名云玉山之東嶽祠也山水雄麗甲
他郡由懷玉山之金砂玉龍洞爲江東發水
之源閩水逆出其東而風氣會焉故世稱其
祠爲泰山之二余嘗謁其下必低徊不能舍
去而黄谷山近在目睫間其爽塏幽勝不亞
外祠是豈非宇宙清淑之氣發而爲山川也
待其人而後興焉矧道會光際
天朝優着非昔倫比其統隸乎一邑也必發
揚吾道之玄德靈休上翊
皇祚於億萬年則山谷相與無窮期也使吾
徒涵詠乎鴻釐之間雖居閬風玄圃殆不是
過也後之繼者亦必是志乎則黄谷之謂豈
非吾老子谷神之㫖也歟道會名顏則字自
勗爲鄱陽令族其秋還山狀其實請記因嘉
山水之勝是不能無以紀之
　　　翠微觀記
撫之翠微觀道士嚴與敬氏間持揭文安公
所撰翠微觀記其修創之顚末謁余文余未
遑執筆今春謁南豐侍宸王眞君祠道過翠
微其膏田沃壤溪山迴揖皆層青疊翠蜿蜒
十餘里而岡阜支麓起伏不已信風氣所會
之佳處也按文安公記應眞之山在旴汝之
交是爲金溪之南郡唐天寳元年有道士結
廬其下扁曰谷林宋宣和元年賜額翠微觀
元泰定二年住持周君應悌復撤而新之是
爲之述焉歲乆弊陋元季已爲榛莽之墟我
朝建國之初金谿后車何氏以資力雄郷里
嘗延旴之南城延禧觀道士羅則銘住持延
壽觀其徒則熊益謙嚴與敬也與敬於洪武
六年請部牒度爲道士七年禮部起充太常
樂舞生未幾丁母憂還八年起服仍就樂舞
員十二年以故得請賜還益謙則居青州藩
府十七年道會疏延主翠微觀事二十二年
則銘解化與敬厚葬之遂率徒黃用素李用
光領延壽翠微二觀事凡殿堂廊廡多繕葺
之三十年秋構亭山之顚松竹薈蔚額曰翠
濤且得文安公記於里之李尹誠所抑符其
增創之志因重有請焉余聞古之仙眞靈跡
率據山川之雄秀所謂地因人勝者信矣吾
郡山水豐麗莫過旴撫而翠微始於唐而興
於宋元豈非地勝而人傑也哉矧獲託不泯
於當世知名之士有如文安公者可謂盛矣
而與敬以俊敏之姿善鼓琴繪畫其興創改
作必尤有侈於今日也則主觀事爲得人矣
余豈不樂道其成而記之其山川觀宇之規
制已備前記兹不復贅
　　　義渡記
南豐之爲州今爲旴之上縣山水崇秀人物
繁夥而商帆賈舶常徃還爲市其道則上通
南昌袁贛下達旴撫閩廣而義渡適當其要
衝舟不可不設也溪去縣五里而近溪上重
岡疊埜引暎若環帶北面軍峯之秀是爲神
龜岡也宋崇寧間侍宸王眞君以道行之著
受知徽廟晩瘞蛻其地而神龜之徴益名邑
之賢良有鄒鐵璧者嘗受法于上官氏上官
侍宸甥也已而復遇侍宸親授其奧而道亦
顯時有知南豐州事王質嘗師事鐵璧及付
受之頃忽雷震壇上鄒曰吾將度矣王驚喜
遂傾資奉之鄒謝曰吾雲水徒也用此奚爲
王乃請以廣妙靈觀以祠事侍宸故舊觀在
他里乃遷而新之以是凡旱澇疾疚者居民
禱之必應懇謁者日至而渡猶病涉有不惟
利趨之弗宜也是設舟於渡而亭其上因有
以憇息之地焉元季兵興亭廢而舟亦毁洪
武庚午春予嘗謁眞君祠時妙靈蕪穢弗治
是命旴之嗣法章恢募力新之工既畢歲乙
亥復新候仙之亭設舟以爲義渡且施水田
若干畝以贍舟師而備易舟之費其爲悠遠
之計亦至矣而惻隱病涉之仁具存矣數徴
文以記之夫義者事之宜也舟之象渙以濟
不通此聖人於物取象之宜也雖凡溪渚不
通者皆得設而濟之矧南豐爲之上縣而神
龜乃仙眞之遺跡流澤在焉使無商賈徃還
之劇舟故不可廢也今彥弘椎其慕道之心
博於仁愛其亦功用之勤且篤矣尤將托之
以義其爲悠遠孰大焉蓋義之所在會衆志
而一於久者也衆必持乎義以成彦弘克紹
之志尚何廢興云哉然嗣其守者必公是心
以愼其出納則雖乆而勿墜必資弊者可集
守失者可易豈不仁人之惠無窮也哉豈徒
便於趨謁之一而己耳予聞而樂其成也遂
爲之記
　　　詒善亭記
吾山上清官之寮院凡三十有六其源同而
支異故毁而復興者有先後焉至正辛卯宫
災越數年延焰而毁者更新之紫微李仲冶
作曠逸堂於丁巳冬己已歲復構亭堂之南
友人周孟啓爲額曰詒善仲冶揭扁於上請
記於予曰吾鼻祖都監洪公始得於浙之紫
微閣因號曰微叟宋天聖間入道於吾山嘉
祐間知上清觀事度弟子王太素等時徽廟
崇道益篤太素嘗侍天師虚靖君領祠事於
朝寵賚有加及易觀爲宫賜田畝蠲賦稅築
圜靖通菴成而院亦就因曰紫微者示不忘
也派火益盛五傳爲沖靖劉公道著孝光寧
理間宫賴以顯重元戊戌壬戌院灾者二隱
居史公倡諸徒擬新之嘗以上世曠逸金公
有光於院宜揭號於堂致存思焉言未就而
殁未幾兵興先師汪伯清遷安山堂同草創
故址間方如治命也而祖覺菴朱公嘗建玄
潤齋以訓其後亭之建尤不忘金史二公慮
迪之意亦將若覺菴之有所資焉故孟啓謂
雖君之祖詒謀之善而君亦善繼之宜寘其
扁歟非賴一言以警勉吾後可乎亭成余聞
而善之仲冶具吿其志此受托於其先者之
盛心能無言乎抑心爲身之靈府善吾所固
有其或欲蔽物奪而有弗善焉苟能克己自
反制諸外無移其内則善固存矣雖然仲冶
學吾道者其以禍福之戒之爲善則與孔孟
荀楊施之事爲者異焉然發乎心而復反乎
心理一也是必抗節勵行汲汲於自修則藴
諸心而存諸躬者無不善焉則福不待希而
集禍復何自而至哉然人人之宗祖期於將
來拯於己廢者莫不欲善而福而後卒以不
善而禍古今何紛紛也故凡爲人後者視其
先詒謀之善豈不甚可畏哉非愼持而敬守
其可謂之能嗣乎矧仲冶敏厚而文於孟啓
雅交厚是扁深有契夫望於其後也其必求
諸實積深而培遠則不徒繼乃祖之訓亦以
副孟啓之命於余言豈不重有勉焉是爲記
　　　企雲樓記
元運方興天地渾厖之氣鍾其餘於山川者
一時鴻生碩士並起迭出黼黻
皇猷以成一代之盛典而遺澤流芳不世而
益永者何其偉歟旴爲江西大郡山川之雄
秀人士之宏雅風習之淳美他所不若也是
時程文憲公以儒而登顯要光際累朝文章
德業之懿穹爵令望炫赫當世有若趙文敏
公揭文安公胡僉事公皆一時以學行名者
悉出公之門凡懷才抱藝紆朱曳紫之流多
所薦抜者焉其言論文㫖雄毅贍蔚具見于
忠節晩以高年退老猶時錫存問宜其鴻聲
峻耀垂之汗簡光昭於無窮也哉公之子若
孫簪組蟬聯代官翰苑故以名家顯宦冠於
旴焉曾孫彦錫生於燕暨長侍提舉公南還
少穎敏有文蓄先世手澤具存以元季避兵
遷嘉永因家焉得西南爽塏之地卜居之己
而親老去旴猶數舍身不克侍養而興旦暮
之思焉别搆重屋數楹日以企望之因額曰
企雲蓋取夫狄梁公之義也軍峯峙其北神
龜聳其南大江環於前崇麓負其後而麻姑
芙蓉諸峯遠近暎帶乃引流爲池植木爲林
而亭其上若嘉禾之勝舉集於目睫間矣洪
武丁丑春予因謁侍宸王眞君祠獲登其堂
而故家餘俗藹然具存予之祖妣而下世戚
非一日矣然而婣舊凋落豈不重余之感且
喜焉間延覽于斯樓也屬以記予辱婣婭不
獲辭夫人之營居室也率嘗娱山水之秀城
郭之麗溺田疇之養植蓄之奉此特苟一身
之資而己耳則托之得所用之有餘其志爲
足矣若斯樓也山煙水靄之出没商帆賈舶
之徃來魚鳥之適花竹之玩皆足以悅乎心
目發乎詠歌者也而彦錫眷眷不忘其親一
舉目之頃猶侍親側可謂知孝之大倫而賢
於庸衆人遠矣是猶見夫詩書之澤厥有庭
訓其所企慕之切有不惟梁公之望矣哉且
提舉公嘗迎養于兹其奉甘㫖篤温清必踰
年而後還得不謂之盡孝矣乎暨公捐館且
斯須不忘時有松楸之慨焉抑上世之休德
嘉猷垂裕於無窮期也而彦錫之企慕亦將
無窮也哉後之嗣人尚克厥承異日或復登
斯樓其聲華之著殆不惟是而己哉是爲記
　　　靈谷山隱眞觀記
洪之曰名山福地仙眞靈跡之奧區者莫甲
於旴撫而撫之竒勝必華蓋三眞君居焉按
傳記眞君爲秦人即古浮丘公也王郭其弟
子焉徃從之遊已而俱升眞矣世謂三仙云
靈谷山在撫之臨川三峰峭抜去郡邑三十
里而近高峻雄峙冠於他山山頭東有古牛
石南則漉酒泉西爲石門關退心石瀑布泉
北連文印峯山之半有南北二井水清洌不
竭井傍立駐雲亭棋枰石靈鶴常集其下西
南第二峯爲謝靈運洗墨池盱江之水縈迴
於前西苦龍虎之塵湖琵琶雲林諸峯暨巴
陵華著芙蓉軍山庥姑羊角諸山皆環峙互
拱於目睫間其層見疊出一舉而皆仙都眞
境也宋大觀己且冬十月山人丘祜樵於山
巘遇星冠霞服者三人奕於地遺祜以桃奕
畢叱祜歸徐莫之見祜及家越三載矣祜復
徃奕所掘地得陶燈器三香爐一衆異之即
累爲龕像三仙祀之疑奕者即三眞君云正
和丁酉道士易安寧始建觀其上請於朝賜
額隱眞凡民之旱澇疾疫禱之輒應元盛亦
顯著累毁於兵旋復修創我
朝衆日益繁而舉廢爲多觀之張大順氏洪
武十五年壬戌授府之道紀葉良貴氏二十
七年甲戌授
山川壇署丞或謂皆山靈之隂有祜焉而皆
以法術名間請記於余余方退偃林壑有高
蹈遠引之志凡仙眞靈異之跡豈不願遊而
樂道之故不辭然予嘗觀堪輿家之書凡山
川風氣所會皆合乎天之星曜地之精英聚
焉是故扶輿清淑之氣所鍾亦豈苟然哉若
靈谷之勝雖相去不數舍聞而未即而三仙
之靈休偉貺在在有之其著於是也宜必與
山川之壯同其無窮期矣士產其間亦豈非
宿修預植而然哉良貴温賔夷靖知其必能
大先業矣尚當挾冷風襭飛珮一覽其上或
將有異遇焉乃記其槩以俟
　　　凝正齋記
凝正齋者從兄用鼎名其燕居之室也其言
曰昔元盛時我宗第宅之壯雄峙於閭里皆
彫楹彩柱干霄麗日而東南莫之能儗也自
燬於兵而向之穹廣者率爲灰燼矣是構居
故址之側丘園林麓環其中溪壑洲渚固其
外其峯之卓然而秀者山迴之地之偃然而
紆者逕縈之雖接闤闠而幽深自宜吾於是
樂夫古之人謂小隱者亦未絶乎巿朝也歟
乃環吾居植以佳花美竹通以虚簷敞牖蔚
然而翳蓁然而滋舉足以自娱適懷乃闢一
室凝思怡神以致力乎道家縱閉之工因額
曰凝正蓋有取夫易之鼎也吾曾大父三十
七代天師希微公視先留公爲之伯仲則某
於予宜親且宻矣幸有以發之予聞易以道
隂陽聖人所以極開物成務微顯闡幽者深
矣大矣是豈易言哉夫五行根乎太極也隂
陽判而爲一竒一耦而六十四卦由之以變
易焉鼎居二隂二陽而兆體於臨遁次革而
受震鼎之象吉亨以木火從飪而足以享祀
上帝養賢也以柔進而得中宜致亨矣君子
之所以正位凝命者觀鼎之象端以正位止
以凝命則正其所居之位而凝重其明命也
必矣若初之顚趾三之取革四之折足皆能
無咎終吉蓋知愼所之也其二之有實五之
黄耳六之玉鉉以剛柔節而無不利矣豈非
命凝位正而獲吉若是哉是故天之明命自
降衷而具夫人可不克脩以致夫吉亨之道
乎奈之何悖而趨乎凶者衆矣抑易之道有
以見天地之至頤非惟鼎然哉六十四卦吉
凶進退靡不然也是以聖賢必正心而後意
誠正德而後道凝道既凝矣其所以參天地
贊化育成變化而行鬼神也者亦未始與吾
道異焉從兄嘗以文學見稱而猶篤於致雨
暘劾鬼物之說求之於雷風相薄水火不相
射鼓以雷霆潤以風雨剛柔相摩八卦相盪
之機尚必資於易以充乎道也則其探幽致
遠以盡乎窮神知化之工將學益深而德益
茂使予之慨乎族姓凋落者宣必有以振大
之抑余之志乎退藏於宻者久矣尚當洗心
以聽餘論或有以啓之是記其言以俟
　　　桃溪丹室記
凡山水之雄秀名天下者莫昊若也其地廣
人繁最名者錢塘姑蘇江右則會稽上虞予
嘗愧不能遍探力覽以盡其勝而昔幸托知
於時彦或從而詢訪江湖之故跡閭閻之餘
俗文物之遺風猶足以少慰凋落之感相去
不十餘載舊交殆盡予亦退卧山谷志與世
遺間涉乎經行目歷之地惟歔欷慨慕而已
此亦古今代謝人情所寓之常也乎蘇之昊
江有桃溪焉去太湖三十里而近東西洞庭
二山不數十步聯屬其上大河繞其前四面
膏田沃壤南連沈漲湖東通驛河西接苕溪
而桃溪縈帶左右長堤小蕩僅通舠艇而入
昊氏世家溪上凡上世隴兆具㨿其會丹室
則文剛氏所剏也嘗以記請於予曰世爲汴
人鼻祖諱充宋神宗朝入相其下數世皆顯
宦六世祖諱思賢以䕶駕高宗至臨安蒙錫
田宅於蘇之松陵因占籍焉以是簪組代著
而文剛雅不樂世味自髫稚慕道篤學嘗棄
生業留志雷法鍼砭之術窮探博究束書千
萬言猶孜孜叅問不怠乃别居溪潯之幽日
與清湍修竹竒峯遠渚爲之寳友可謂超逸
絶塵者也夫士之窮達或出或處惟義之從
初未嘗容心於其間哉然而存心養性之地
必山幽木腴則穹崖谷茂若林麓坘島垤伏
汀渚迴合是乃崇其居環其室而栖焉則户
庭之間檻牖之外有泉縈焉有池湛焉有卉
蓁焉若山之高溪之深皆爭妍獻伎於目睫
之頃是乃心融神釋内虚而外暢足以潜心
進道於寂寥閑曠之濱其視轇轕塵垢汩溺
紛華者爲何如也雖然文剛生貴富間一旦
能捨妄返眞棄末求本抑亦賢於流輩遠矣
獨未知其曰丹室者果神氣之變化風霆之
鼓盪水火之運行而亦金石雲霞之謂也耶
然其得乎溪山之適心虚慮澄發而爲法養
而爲丹何莫由斯道也他日浙水之西能以
符藥已人之疾疚者大其功用非文剛而誰
哉因其志之足嘉也是書以俟充其未逮者
歟
　　　歸明軒記
凡士之處顯晦榮悴其窮達常相代也此古
今之必然其少也血氣之剛心志之銳凡耳
目之嗜好事物之酬措櫛比綺錯於前莫非
聲色勢利之競情慮交擾旦夕無須臾之息
其能少寧乎中哉及夫血氣之定心志之一
其視向之膠擾乎耳目事物者如脫氛垢去
桎桔所謂聲色勢利競乎情慮之間者雖燕
趙之麗鄭衛之音綺穀藻繡之華旌旄車馬
之盛舉不足以動其心則拳拳乎反身脩己
是務直欲絶氛華并峻銳懲忿欲而日趨乎
高眀正大之域其有不造乎充實光輝者歟
雖然求能一旦捨舊習故染而思志乎是者
亦甚鮮其終身溺而忘返者衆矣饒之安仁
箬嶺張氏爲邑之著姓其先皆以儒登仕籍
思禮之曾大父伯遠元以能詩與黄公均瑞
張氏仲舉並名當時大父子東嘗從遊趙文
敏公善眞行書父叔達值元季兵興以驍勇
授職千户叔達以老辭家子某襲未幾不禄
姪某繼不踰年陞廣東指揮遂家于番之雙
溪日有林麓魚鳥之樂詩酒足以自娛若忘
乎富貴榮達者也雙溪㨿湖山之勝湖水周
環數里丘樊墟浦挹其涯沍島洲渚抱其中
其山之巋然而秀者湖泛之岸之穹然而高
者水帶之浦之窈然而深者阜縈之若夫煙
雲起滅鳧鶩浮沈與波光雲影上下隱顯朝
夕姿態舉集於几席間堂既成乃蔭以松筠
蘭竹被以菱茭葭葦雜以魚蝦鴈鶩望之蔚
然而幽就之邈然而邃凡遊觀藏息之美悉
專於是矣思禮乃闢一室以篤慕吾老莊氏
之言日致力於虚極靜篤之工今夏過吾里
與之道宿昔叙契闊間請額其軒予吿之曰
吾老子之言曰用其光復歸其明子嘗從問
乎縱閉之說夫以簪組之裔撫事有道是用
其光也而能探乎操存之要是能歸其明也
斯足以額之夫老子之謂知子守母塞兊閉
門者道爲萬物母也得其母是子萬物也故
知其子復守其母即返其本還其源也能返
其本還其源必致塞兊閉門之工焉則終其
身而不殆矣苟開其兊濟其事不知返求其
母則危而不救矣是以其所見者大小而盡
其微豈不明哉所守者剛柔而去其銳豈不
强哉以其能見小守柔是以善用其光也故
善用其光則必復歸其明用而不知歸乃遺
身之殃矣此所以歸其明則造夫天地之始
矣抑亦一隂一陽爲之闔闢動靜徃來周流
不息内而守之曰道外而施之曰法何莫非
斯也尚何縱閉雨暘祛劾鬼物云乎哉其有
見乎是者必重内而輕外一毫不足以累其
中矣矧思禮生豪右之門長奢靡之日能無
浮侈驕逸之習乃知求乎返還之道也可謂
賢於流俗遠矣斯軒也湖山之幽勝若有待
焉而嘉子之志知樂夫靜逸也歟思禮勉之
他日或道過湖上尚當相從於煙波雲水間
叩其所願講者未知滄浪釣徒能與語是否
乎
　　　新城縣金船峯甘露雷壇記
江右眞仙靈跡之勝莫著於盱若南城之麻
姑仙壇南豐之神龜岡新城則金船峯甘露
雷壇居其一也峯高踰百仞蜿蜒支阜數十
里許去縣十里而近日峯峭其前香山挹其
後峯之顚爲三濟禪師壇元至正甲申有爲
白蓮師者虞覺海聞閩之杉關戴某延武夷
山月閑汪眞人禜禬有竒驗遂迎居焉眞人
姓汪氏諱道一字朝道世爲信之龍虎人父
文富眞人生有異徴暨長超悟不羈丙子秋
武當山張眞人守清來遊龍虎嘗旅文富家
一見異之謂曰是兒非庸質幸侍我後當爲
令器遂挾入武當守清授以金丹雷霆秘訣
一語有省復徃武夷禮蓬頭金公埜菴卒其
業元季兵興閩多疾疫光澤杉關爲甚戴某
黃某聞其賢首致之皆驗一日登高歎曰盱
之新城山水差秀麗吾當徃焉未幾覺海果
延居之所治輒神邑大姓若范張王劉者皆
禮之於家以是凡雨暘疾魁叩之皆驗一歲
三月不雨士民遍禱弗應縣苗侯命釋道禱
復不應時達魯花赤貼木赤獨延眞人禱于
靈山寺眞人穴地而坐煙松葉爲雲須臾雨
大注士民爭迎之間乘竹輿從數十童歌呼
而行雨隨至禱畢即火磚撫身自謂假以補
眞陽云縣北石硤龍潭深㵾莫測一日褰衣
躍入竟日乃出衣不濡袂或問故語皆神誕
厥後言輒隱異人莫之悟迨辛卯民罹兵燹
言皆驗或復叩之黙不復語壬辰兵愈覺
海延眞人居三際壇登山右低佪久之見山
勢竒絶曰此勝地也宜居之因藉茅栖焉其
徒陳覺堅復欲慕衆充大之眞人笑曰焉用
是爲異日自有成者是豈久耶翌日果災隨
復新之山素不泉或請之曰但居無憂也一
日酒酣踞山隂巨石注酒其下曰是當出甘
泉也旋命工起石泉奮出且甘洌雖旱弗竭
因題曰甘露雷壇云已而或數日不食或一
日輒累食人莫能測癸巳二月乆不食惟飲
荆汁數斗仍火磚撫身起謝衆曰吾從此逝
矣乃端坐而化二月二十有六日也世壽五
十有三衆瘞于山側其徒廬濟川居焉逮我
朝洪武癸丑秋盱江李大顚同邑人黄德繼
哀略庀村度工剏正殿兩廡未畢工邑人裘
可大慕瓦石完之大顚從子道弘克紹先志
禮表爲師力脩飾之甲子建飛天法輪於堂
後凡殿廡像設皆邑人江興翁李黄琛成之
且甃路百丈以便徃來復置水田若干畝以
給衆戊午秋衆起藏塑飾事之像儼若生今
年秋道弘走謁余文將伐石刻之余嘗聞於
閩人曰眞人居武夷時民有女疾瘵叩之諾
命闢宻室抵足卧塌上女號甚踰頃蟲出於
口疾隨愈時有邪所馮亦叩之召徤兒數十
人以椎交擊眞人欣笑若常馮者旋愈其怪
誕神縱多若此惜未能盡述也予讀馬湘傳
觀湘狡猾竒誕若投深淵踰日乃出自謂項
羽召飮而酒氣猶逐人未之盡信今觀眞人
靈悟曠邁之跡不異於湘始知其言之不誣
也嗚呼吾道之士一志於超脫幻化必外形
骸絶氛垢其視埃榼紛華若蟻羶蚋腐乃一
切屏斥卓然高舉遠引而遊乎物初是以飮
寒顚困不足動其中日與太虚溟涬爲徒所
適者惟惚恍寥廓而無一髮之可拘也故乃
雲馭風行而乘天地之正御六氣之辨而超
乎無窮與後天而終者其亦灝氣之專而然
歟其眞人之謂乎宜其委形苦蟬蛻初不繫
乎跡之存亡也兹雷壇之建葺飾彌備豈不
使眞人若遊神閬風玄圃間而或來歸哉此
余聞而樂道之後之人尚克謹其承使悠遠
弗墜乃經始者之志焉
　　　崇仁縣玉清景雲觀記
撫之崇仁以山水穹秀道家所謂洞天福地
者多居焉凡邑里皆浮丘王郭三眞君顯化
之地不啻數十區輒㨿風氣之會而獲悠永
者也景雲觀居縣之西不數里而近巳山屹
其前浮黎峰聳其後由峰之隴蜿蜒數十步
觀建其支也其南則澄溪激湍北則方池涵
碧平衍虚曠林木四翳雖居闤闠猶處山林
之幽寂也觀創于唐景雲間因以是名既成
額未之書忽一道士夜至篝燈大書而去筆
光煥動急追之顧曰吾簫子雲也其識之因
珍飾以爲門扁後危太傅全諷爲州將奪寘
黃田寨乃逸去蓋以子雲嘗爲梁黄門侍郞
以善書名後於玉笥山仙去而異焉舊懸大
鍾一夕遯去漁者或覩溪潭間取竟弗起後
鳴者開元二十七年物也殿設大爐上題旌
陽許眞君名相傳皆以爲異云昔之穹檐廣
宇自黄巢之變迄於灰燼顯德間彭城劉元
載尹兹邑乃延道士蔣道玄闢而新之道玄
善科典祈禬乃復振焉遂謁前進士樂史記
之皆開寳九年江南李氏未附時作也暨宋
復興迨元道士黄養素力新之未仍舊觀其
徒傅自成克相繼之洪武初以樂舞貟召赴
闕居祠宫者三十年辛己春始獲請老還復
新其未備者授教檄某法師采遺文以記來
請予嘗謁三眞君兩過其地今年秋復叩焉
則删薙榛莽建立殿廡曩之狐免霜露之墟
一旦豁然高出煙霞之表是亦靈蹤竒跡晦
於昔而著於今也殆亦有定在矣其非自成
才能幹濟將亦終爲荆棘埃壤也矣尚能使
山之秀者益明水之麗者益瑩草木之蕪蔽
者益挺拔矣乎矧自成嘗受法於仙官傅公
同虚究靈寳雷霆之奧猶以道術稱焉則他
日之纘承先業者能不失其所託矣後之人
尚必是志焉則其悠遠弗墜也必矣又孰知
其虚寥㝠漠之際不有若浮丘公者襭飛珮
御冷風自華蓋己相之山飄然而來下也而
其玄休靈貺其有涯哉可無以紀之也歟是
次其實以記
　　　稽古齋記
聖人於易則曰探賾索隱鈎深致遠以其精
微幽妙也於書則曰稽古師古學古以其危
微精一也皆所以致力於學焉聖賢相授其
曰博學切問愼思明辨蓋非稽諸古以盡其
幽微藴奧豈足謂之學哉是雖孔子之聖猶
曰祖述憲章而於夏殷之禮爲不足徴也當
是時也典籍散亡而况下逮秦焰之餘也乎
故六經火於秦後多漢儒穿鑿附會失聖人
之遺意者多矣其非稽探考索之能至哉予
從子懋孚穎敏嗜學間請郷先生楊孟頊額
其讀書之齋曰稽古謁一言記之予雖志乎
古其能以己之不逮而淑諸人乎然予聞羲
農而下二帝三王爲世至古爲道至尊稽諸
開闢之先鴻荒溟涬遂古之初六合之外不
可得而盡知也自結繩書契以來墳典而下
鳥跡蟲書孔孟之所迷惟黃帝堯舜始太史
所録其稽諸載籍未之先焉奈何世之嗜古
厭常之士鮮知求夫堯舜禹湯文武周孔之
謂道也徒知寳夫三代秦漢之器若神農之
耒耜黄帝之裳衣兊之戈和之弓垂之矢軒
轅之鼎陶唐之鬲有虞之敦夏后之璜殷之
爵武丁之卣伯乙之罍楚姬之寳盤仲之詰
義母之匜崇磬離釜渦盤孔鼎桓碑罘刻岐
陽之鼓鄒嶧之碣均所謂至古者也人得其
一則緘縢庋置扃鐍秘藏若有神護而不敢
忽極其嗜好者且求之故家大宅山崖墟莽
仙蹤鬼塜竭其才力而取之不倦將以怪竒
偉麗有足誇一世之雄而然也故雖湮倫磨
滅破壞之餘愈弊而愈貴之也亦宜惜不能
以是心求諸六經皆上古取賢爲道之要得
之弗遠搆之弗艱返身而誠皆吾固有也古
之賢哲是以孳孳屹屹不遑朝夕含英茹華
研精毓粹於訓詁辭章史氏之未苦鬻侣楊
墨荀楊管晏莊列申韓騶愼之述屈宋班馬
董賈商孫燕丹淮南之言靡不蒐羅纂拾攟
拾離合該博參互以充其識博其趣焉庶將
有以極其探索考輯之工也雖然而其汗漫
浩漠雖皓首不能窮者有焉夫聖賢之謂開
物成務也者將以彌綸天地之道輔相萬物
之宜凡形諸六藝大而參贊化育立民命建
人和皆由得諸心而措諸躬也必求濓洛關
閩之緒非徒事編簡惟操□秉翰於佔畢之
末以爭妍取憐於雕繪剽竊之謂足也則不
徒志稽古乎哉抑余家上膺祖澤世載厥美
某知求乎古而不流乎貴富之習驕逸之趨
則其度越庸衆人之歸也必矣尚必旁搜遠
紹涵泳膏腴浸漬穠馥然後明體適用眞知
力行以觀厥成也則其所造詣又豈讓桓榮
專美於前哉此予之望於將來也惜齒髮向
暮日就荒落因嘉其知所趨也姑以是勉其
進焉
　　　建昌府武當行宫記
旴爲江右郡治之首稱且多名山川若麻姑
之著於唐王侍宸丘河南之名于宋皆他所
莫倫儗其亦仙眞之奧區也歟武當行宫在
府之南去百步而近始南唐昇平間以隂陽
家拘忌或謂不利午水之衝因以祀
玄天上帝而鎮之且傳帝嘗降武當太和山
示創於旴若有黙符云己而有司請于朝
賜今額逮宋咸淳五年安撫使西郢程公飛
卿命郡之延禧觀道士宋養浩主祠祀而李
沖虚繼之己而宋杜既屋廢興亦靡常元至
正元年辛巳翰林程文獻公鉅夫有聲于朝
宫賴以振予叔母公之四世孫也施水田若
干畝以祀其先大夫敬甫公而衆藉以安我
朝
高帝有海宇凡郡治釋老之宫緫轄者咸新
之時嗣領者則張太古危本初危大有利洞
玄皆以行能稱於人洪武九年大有懼其創
始之艱泯而弗舉命其徒王思微具顚末請
文刻諸石思微善科典禜禬克志葺治凡像
設法器靡不繕飾之增贍水田若干予少遊
旴嘗即其地雖處闤闠而爽塏可栖息故仙
眞顯著之久其亦宜矣然旴之繁麗嘗甲於
江右自宋元之更累冒兵燹雖昔所謂大姓
巨室掬爲灰燼者有之其亦造物者消長盈
虚之常理也而宫迺巋然獨存廢興相續則
上帝靈庥神貺信有自也若叔母昭祀之孝
其不有所感而至焉今兹增益之備猶先志
也後之繼者守而勿墜時能格
神明闢氛滓以貯其陟降則儼然雲旌霞旆
凌厲乎埃榼之表霄漢之間若旴之人必皆
蒙其休矣則其宏乆之規又豈亞於麻姑諸
峯也哉



峴泉集卷之三











峴泉集卷之四轉四
　　　　耆山無爲天師張宇初撰
　說傳書
　　太素說
子列子之言曰有太易有太初有太始有太
素太易未見氣太初氣之始太始形之始太
素質之始氣形質具而未相離故曰渾淪渾
淪者萬物相渾淪而未相離也夫氣形質之
始隂陽未分而體渾淪分則竅鑿而混沌死
渾淪者離矣然三者常包括終始環互栖伏
外若離而須臾不違於消息間者去渾淪未
嘗遠也蓋氣行乎天地者爲風雨霜露山川
谿谷具乎人與物爲四體百骸雖飛潜動植
一本萬殊皆囿於形質者也未見氣之始固
莫得而測其備於質者可得而窮焉天之蒼
蒼太虚澄徹其正色也而晦㝠變化起於倏
忽蒼蒼之色遂翳然非晦㝠變化不能盡其
在天者矣人禀氣質之正其情熾欲濫則剛
善惡著是漓其淳雜其粹涅其潔若質之素
則駸駸乎混矣然非剛柔善惡亦不能盡其
在人者矣物皆然動靜徃復均不嗇焉故物
之質者非文飾不華味之眞者非塩糵不調
音之澹者非律吕不和此物性之必然也人
之所以必懲欲復初而後淳者不漓粹者不
雜潔者不涅其清明之體昭昭焉具矣是足
以見吾剛柔善惡猶天之晦㝠倐忽其本質
之素未始有動靜者焉雖然世或持其說以
自脩特養素而未能遊乎太素非遊乎太素
其能見質之始乎抑質者常華者弊質者汨
人華者悅人志夫道者必去華以返質能返
乎質則慮精神明表裏貞白萬物渾倫而不
離是非見其始哉君州武當山五龍宫高士
練太素學博而行端居吾山二十餘年持踐
克篤常靜處一室不與世接昔先君常禮之
及予襲教凡吾道家言多所資究焉是豈不
能遊乎太素而獨若然哉今秋欲還余固留
不可因謂曰古今名山川必仙眞所居皆所
栖息亦何限乎是歸也然予聞是山竒秀冠
天下豈無若安期羨門者潜逸其間太素其
將徴會焉以廓其渾淪而返乎溟涬之初外
乎形氣之囿尚何求乎質之始歟於其行并
合其說練喜請書以識别
　　　純一子說
盱江張彦宏氏家世著德望余去春謁西山
華蓋道盱而還始識之愛其姿純篤因語焉
知求吾道言尤切嘗以純一子自號值還未
暇論也今春來遊吾山余同弟彦璣與之遊
龍井觀塵湖琵琶雲臺藐姑諸峯之秀濯狂
瀾坐磐石若與天遊莫知其人間世也彦宏
因請曰嘗吿以純一子之號今獲侍兹遊敢
請發其義余指水而與之言曰水靜物也深
源窮壑泓澄一掬及發其窟怒騰躍百折下
走不知其幾千百里大而江海小而溪谷觸
石則怒激風則鳴雖遇棘而塞遭穢而濁魚
龍宅其深林木翳其幽風雨晦其潤無能禦
滯之書夜不息須臾莫可遏者其勢之所遇
然也於其體之淨明非棘能塞非穢能濁無
不容而無不燭者元氣行之道之所謂法者
本諸氣水行天地間猶氣行乎身動靜徃來
一呼吸之頃盈虚消息具焉人心制乎氣本
淨且明其虚靈昭昭若泓澄焉惟其徇欲而
蔽感物而動稍不加持治之功其役於外者
顚仆交錯猶水之窟怒騰躍勢不可禦其氣
散而爲思慮情欲若塞而濁者宜矣是故聖
賢訓之防閑其心正以覺其誤復其流使求
猶水之所遭者使然其淨明未嘗溷焉而昭
昭者存而謂之道行而謂之法則周流六虚
與天地並行而不違者發而爲風雨雷霆若
固有之何哉蓋河洛二五之數與雷霆三五
之道萬有生息一是本焉是以養之爲至和
施之爲至神孚以盪磨通以誠慤則妙用之
契若返掌矣特有幽㝠鬼神之異彼所鮮言
吾兼用之也夫是必純而後能一一則性命
之道備矣尚何法云哉故觀物之性則知己
之性能盡己之性則知天矣知夫天則在我
之天即彼天也感通之道孰得而二焉故内
脩之士多佯狂使酒談笑怒罵皆可役風致
雷顧豈苟然哉彥宏既備究法奧純一之功
熟習而嘗驗者也尚何言乎且余聞其上世
有聞道而超脫者其好尚之篤豈非宿習也
哉彦宏勉之旴爲侍宸王眞君之邑里尚振
其遺傳以啓將來是所望焉因請志之遂筆
於礀上
　　　志學說
學之大本存乎性命道德而已矣夫心統性
情而性稟天命之所賦也四時五行庶類萬
化莫不出乎命四端五典萬物萬事莫不具
乎性然而萬殊一本其理未嘗不一焉是以
率之之謂道脩之之謂教而必學而後知也
其始乎孝悌忠信成乎升降酬酢無時而不
學也經之謂學肇於說命曰學於古訓乃有
獲念終始典於學此聖人之學也聖賢知全
乎天理之公則清明純粹之體具愚不肖惟
溺乎人欲之私晦濁邪僻之偏固學之者求
去其蔽而復乎本有之善而已耳故必究夫
盡性致命明善誠身之道焉是以禮義爲之
品節防範以言行爲之涵養省察然必隆師
親友而後得則持敬以居之由義以行之久
之入乎耳著乎心無入而不自得焉今夫造
父善御羿善射師曠之律倕之弓奚仲之車
杜之乘雖工伎之小且猶志彀而後中焉矧
學也聖賢之事乎夫子既聖矣而不自聖猶
曰吾十有五而志於學當是時以及千萬世
豈有過聖矣乎而猶志乎學哉其設也在唐
虞曰成均殷曰太學又曰瞽宗周之太學爲
東郊小學爲虞庠此漢唐所以發之也而唐
虞之君皆聖矣亦未始不師焉若堯學於君
疇舜學於務成昭禹學於西王國湯學於成
子伯文王學於時子思武王學於郭叔此性
之身之亦有發焉夫子亦嘗問禮於老氏訪
樂於萇弘問氏於剡子而孟軻學於子思之
門荀卿學於鄒衍此儒之所相傳也但之爲
董韓繼之爲濓洛卒求乎中正仁義之歸而
確乎其返身之謂也得乎六經之膏腴者粹
中閟外足以叅贊發育而形諸至和者著而
爲之文經緯錯綜託以載夫道焉是故衡璜
琚瑀之儀彝鼎簠簋之制有不待飾而知其
爲清廟之器也豈徒若懷竊鼓鑄之流誇浮
文僞惟雕蟲刻鏤以爭妍取憐之是效也苟
不能達乎正大高明之域徒競於矞宇嵬頊
之趨若之何而謂之學哉必造其指而底於
成也視向之得夫師友者不啻言之於櫽括
陶之於埏埴不勞力而有矣蓋得諸己者道
之精微學之淵宻充實光輝而日益其視錦
繡纂組不足謂之華茵鼎圭綬不足謂之榮
是雖絲縷菽粟之薄蕭藋杯水之陋不改其
樂也乎抑亦一毫不足累其中而然哉然而
騏驥一躍不能十步騖馬十駕功在不舍然
其所至雖有疾徐之異在乎息與不息哉斯
其聖人志而不厭也歟余猶子某純敏嗜學
嘗以伯氏某扁其進脩之所曰志學請一言
申其義余之於學也探蹊而未入于閫者也
其能有以啓之乎某尚勉之使其習之至行
之著余將見其所成立詎可量哉是爲說以
俟
　　　紫虚元君傳
元君姓魏氏諱華存字賢安任城人晋司徒
舒之女也魏齊王嘉平三年辛未生天質卓
異少讀老莊言即慕道嗜閑居獨處年二十
有四父母强適南陽劉文字幼彦生二子璞
遐幼彦爲汲郡脩武令二予粗立乃齋心别
栖絶飲食反脩初服太康九年戊申十二月
十又六日夜半感太極眞人青童道君扶桑
暘谷神王景林眞人清虚眞人來降謂元君
曰聞子宻緯眞氣太帝君勑我授子神眞之
道遂出太上寳文八素隱書大洞眞經高仙
羽玄等書三十一眷授元君曰是書昔授之
西城緫眞君今以付子且語以存思指歸之
訣乃去元君時年三十有七咸和九年甲午
清虚青童君復降與藥二劑使旋服之尅期
會洛陽宫是月七日夜半太乙遣飈車來迎
元君用藏景之道託形神劒而化享年八十
有三遂徃陽洛山明日青童君太極四眞人
清虚王君再降會元君於隱洞雲臺衆眞各
標至訓三日而去元君積誦玉書顏如少女
於是西王母南極元君來迎晨詣上清宫玉
闕玉宸大道君太微天帝金闕後聖君各致
命授以玉札金文位爲紫虚元君領南嶽上
眞司命秧比仙公使治天台大霍山洞臺之
中主下教學仙者次司命神仙請隸屬南嶽
諸眞乃與元君俱詣天台大霍山洞臺道過
句曲金壇茅君叔申燕會二日夕乃共適霍
山矣興定二年乙丑六月二十三日元君與
衆眞降句曲金壇楊羲家華陽之傳始此是
爲上清第一代宗師宋元祐間進封高元宸
照紫虚至道元君云
　　　金野菴傳
金蓬頭永嘉人也名志陽號野菴因蓬首中
作一髻世呼蓬頭云生故姓家郷井德之幼
果敢有大志不羈甫長知慕道棄世慮遂師
全眞李月溪月溪白紫清徒也一見器之命
遊燕趙齊楚求正焉及參先德李眞常益有
省行經袁州遇守城校尉顚軍子狀貌偉素
曰不與世接夜宿神祠間蓬頭異而師之既
乆語益有得時紫山鄒廷佐慕道建長春觀
禮之未幾命其徒劉志玄典觀事乃遊武夷
龍虎二山時龍虎主先天觀者傅師正館于
蓬萊庵庵㨿徴君聖井藐姑諸峯之會蓬頭
攀陟崖壑侣鹿豕藉雲霧視以爲常間夜坐
磐石蛇虎愼於前輒愕而遁去因得夷曠地
命其徒李全正趙眞純築天瑞菴于峯頂時
四方聞其道著無遠近有疾患輒叩之以所
供果服之無不驗由是禮者日集嘗天旱叩
龍井召龍出語龍出聽踰時漸小躍入袖中
乃警以偈龍騰奮入水未頃天雨元統癸酉
復隱武夷山居紫清之止止菴浙東元帥李
太平聞而禮之謂曰命嚴則君治心清則慮
寡李益敬歎及叛賊李志甫寇漳州國朝以
其地同知昊公知寇道命爲先鋒平之其子
仲良願師事之不許隨果夷滅衆神服或倦
請謁者衆謀藥死之即預知命徒鑿竅地中
果服出之今名吐丹井云至元正月一日同
輩桂心淵世稱桂風子坐解于廬山旋聞之
於四月十日命徒書偈坐逝越十三日面頳
若栗肢體温軟猶生其徒瘞于菴側之古梅
下生前至元丙子五月四日高弟則勞衍素
郭處常李西來殷破衲方方壺皆以道法聞
世云芒芴子曰古之烈夫義士必苦行潔身
以成其志故其視裂肌膚摧筋力若所固然
是以其卓絶特立足以垂示千載若金蓬頭
是也然欲立名於世且必是而後可況其超
脫幻化者哉求能若此而於道無成焉未有
也惜能是者代亦幾人哉
　　　趙原陽傳
趙原陽名宜眞吉之安福人也其先家浚儀
宋燕王德昭十三世孫某仕元爲安福令因
家焉原陽幼穎敏知讀書即善習誦博通經
史百家言長習進士業未幾試于京以病不
果赴久不愈夜夢神人曰汝吾道人何望世
貴父遂命從道己而篤嗜恬淡學益進初師
郡之有道者曰曾塵外嗣諸法要間有缺文
必考述盡詳復師吉之泰宇觀張天全别號
鐵玄張師龍虎山金野菴得金液内外丹訣
後復師南昌李玄一玄一薦之師蒲衣馮先
生馮亦師野菴云嘗遊白鶴山永興觀乃西
晋匡仙故跡遂居焉間以所授致雷雨度精
爽皆有異感聞者越千里走從之會壬辰兵
興挾弟子西遊昊蜀暨還遊武當謁龍虎訪
漢天師遺跡時天師沖虚公深嘉禮之欲留
不可宫之學者多師焉還至贛之雩都紫陽
觀因居焉凡道門㫖奧皆綴輯成書或爲詩
歌以自警猶以醫濟人且絶交處寡言笑聞
者願禮不獲其高行偉操爲時所椎慕從遊
者益衆歲壬戌正月朔謝衆曰吾將逝矣自
今日始鑰靜關愼無有干迨五月三日夏至
啓關祝弟子善自立潄浴更衣趺坐適縣導
詔至樂鳴即書偈擲筆而化雷電驟作白晝
晦㝠明日官庶膽敬者群至門人哀德淵輩
請以棺殮肢體若生既畢汗出周浹越三日
瘞觀後之鳳岡久之草淨鳥不巢其徒則曹
希鳴劉若淵猶入室焉有詩詞若干篇已行
世凡奥宻言論則見諸法要云
贊曰玄門之書千萬言内聖外王之道既備
其神仙長生語特曰虚靜恬淡寂寞無爲可
謂易知易行矣故代之出世拔俗者必苦行
峻節以自持信非志見卓異所不能造又孰
可一以眇漠病之也乎若原陽言足範世道
足啓後曷可無以紀歟然其昭昭不可泯者
亦何俟信乎是耶
　　　與倪孟沖論火候書
日者承過訪山舍高論竟日足洗枯寂鄙野
之懷甚慰甚慰念欲少淹一宿山雨夜話亦
見林泉眞味何御風長遄飄飄然不可追及
耶遽增怏怏耳繼辱示高製洗心玩味涵泳
之久誠有黙識心通者矣吾友之學可謂博
贍宏遠矣又豈僕之足盡窺盡聞也哉然而
正欲探賾幽微攢礪隱奥者邇者罹不測之
禍譖諛浸長澆僞競起一時傾危覆奪之勢
若火之焚水之溺莫可得而避也惟容之以
默委之以愚引咎自責而已尚復何辨哉當
是時求能卓然不改以禮節相扶未之見一
人焉何薄於道義趨於流俗者皆然抑世豈
無若馮驩朱勃之才者亦固椷口結舌熟視
而不發一言乎乃爲濡足之故不救溺人可
乎幸賴高明在上藉祖宗之遺澤獲全而歸
而卧疾且乆人情世態雷動川湧何一變至
有若是之甚其亦可歎也矣是以處蹇困之
中將以省心克己戒謹恐懼修德以俟天命
此古人之處榮辱得喪安於所遇而已雖愛
者戚戚而悲憎者欣欣而喜舉不足動其心
干其守也故其居屯艱險阻迺所以驗進道
之力也是以文王囚而作易宣聖厄而修春
秋下而學業文章未有若班馬揚賈韓柳歐
蘇者亦常困於放逐貶竄而其學不廢而德
愈修者所謂不遇盤根錯節不足以别利器
者此也豈欲文其過以欺後世哉矧僕以愼
而取咎思患而預防之乃所以致患也此非
命與數而何然而傳曰惟彼譖人投之豺虎
豺虎不食投之有北有北不受投之有昊今
斯見之矣其獨無愧乎中者雖屈於今未必
伸於後也幸復苟安泉石日與木石居樵牧
遊其去野人幾希迺得肆志於性命道德之
言視彼碌碌炎凉之輩奸回譎詐肩摩足躩
若蠅聚蟻負之逐羶鯉然群議黨計朝遄夕
違亦獨何心哉又孰知處進退存亡之道者
惟義是從耳雖死生窮達之所不論尚何奔
競悅媚之下者哉且人受命於天者必有定
在焉豈以一人之私可得而拒哉此固非世
之所能知而亦古今之通患也而僕之潜心
力究於吾友之言深有取焉而學之未逮切
有疑者獨火候之傳凡參討數十載徃來方
外之士靡不討論觧有契者其言之荒唐謬
悠者悉歸於虚則以卦爻晷刻之設特其規
式耳循而不必泥也其言之幽深微宻者悉
詳於實則以符候斤兩之數皆其法則也守
而不可違也則二者孰善焉若夫乾坤坎離
金精木液火龍水虎水中之金火中之木返
還顚倒之妙鼎爐藥物之諭皆嘗聞其槩矣
獨百日立基十月胎圓脫胎神化之機火符
下手之工卒未之决其疑也而坎離之眞隂
眞陽升降遄來周流不息即五行一隂陽隂
陽一太極也由太極而生四象四象生八卦
八卦演而爲六十四卦六十四卦演而爲三
百八十四爻循環無端遄來無窮雖天地之
大萬物之衆有不能逃焉此人身一息之呼
吸而與天地之道合而人所以能盜天地之
機也以是觀之則一年十二月一月三十日
一日百刻也一月緫計三千刻十月緫計三
萬刻三萬刻之中以奪天之三萬年之數一
刻之工夫自有一年之節候所以三萬刻可
奪三萬年之數故一年十二月緫有三萬六
千之數是以三萬刻刻刻要調和或有一刻
差違則藥材消耗火候虧缺火數盛則燥水
銖多則濫火之燥水之濫不可不調匀是故
攢年歸月攢日歸時十二時中只一時也其
間晦朔弦望沐浴刑德盈虚進退不可不知
也有曰南北宗源翻卦象晨昏火候合天樞
隨日隨時則斤兩毫髮差殊不作丹由來庚
甲申眀令以時易日法神功其火候之有記
而聖人傳藥不傳火之言信矣而又曰冬至
不在子大藥不計斤眞火本無候卯酉時虚
比箇中得意休求象若究群爻漫役情則符
候之謂信虚言哉此必始於有爲終無爲也
若天地一年一周日月星辰一月一周人身
大藥一晝夜一周一日之内陽生於子極於
巳隂生於午極於亥陽始於復隂始於垢一
月之内朔始於屯蒙晦終於既未自巽至坤
皆未生之卦故知來者逆自震至乾皆已生
之卦故數徃者順則一年二十四氣七十二
候所謂一月一還爲一轉一年九轉九還同
仙師之言詳且至矣考亭朱子則謂火候之
法乃以三百八十四爻爲一周天之數以一
爻直一日而爻多日少則去其乾坤坎離四
卦凡二十四爻以應二十四炁炁至而漸加
焉況一日之間己周三百六十之數而其一
炁所加僅得一爻重輕不相權準其策數之
法蓋月以十二卦分之卦得二日有半各以
本卦之爻行本卦之策其策多少陽即注意
運行隂即放意㝠寂十二卦周即爲一月之
工十二月周即爲一歳之運反復循環無有
餘欠是則大易之妙豈不與大丹允合也哉
以此抽添進退必有消息增減之異豈若沉
空滯寂之偏即禪宗所謂黑山下鬼窟者蓋
以默坐於隂趣故也殊與吾命宗之㫖大有
逕庭矣惟吾友皓首窮研遍歷湖海必素會
玄微幸有以啓之使僕齒日向暮苟獲有尺
寸之進以俟其成其能忘所自哉此非山林
契合之久鶉衣惡食與世相絶者共論之豈
誇耀當世苟媚聲利之輩之足語是哉然亦
察非其人言不及是庶不失於知言也高文
謹用返壁拱俟一發驚鈍幸甚幸甚




峴泉集卷之四














峴泉集卷之五轉五
　　　耆山無爲天師張宇初撰
　銘箴讚
　　書室銘(有序)
余年未冠知嗜學有志儒先君子之言凡詩
書六藝之文悉嘗記誦之甫長自揆於文章
家未之盡究凡通都大邑以學行著於時謂
之先生長者又從之遊於是經史子氏之書
逮老釋之文庋置曰衆然後會其指歸反身
而誠乃知皆備於我也於道德性命之說自
孔孟而下周程張邵失吕焉文辭篇章之習
左氏而下班馬韓柳歐蘇焉越周程諸子而
言學則不足謂之學違班馬諸儒而言文則
不足謂之文是以非載道之文雖工不取焉
古之謂學也爲己豈岐而二哉由是而充之
上泝墳典經傳不遠矣其不採本索源而足
謂之學哉豈徒纂組葩藻之習以爲取利禄
之具而已耳所以克己誠身乃希聖希賢之
大端也矧飬諸中者必修諸外也和大而天
地位萬物育幽足以承變化而行鬼神明足
以修禮樂而贊化育豈惟致君澤民者哉所
謂經綸大經者也然而出世之道必資於老
關莊列之言又豈申韓刑名處士橫議者可
同途共轍哉若釋氏之特立獨行明心見性
抑亦出世之一助也其邪說戾行則有不能
無可訾斥者焉烏可一以虚無空寂病之哉
下逮術數𥘌祥之文則不暇究也所愧質性
駑劣不足善繼其志嘗闢室以儲藏之因銘
于屋壁以自警且貽諸將來以勗厥志其無
忽銘曰
繄自書契稽于典墳彝倫由序道義之門惟
帝降衷皇建有極天命流行必順其則純粹
誠明是復厥初形役物化孰潜吾虚惟聖惟
賢昭示謨訓愼思篤行滌滓融藴體立用行
動靜克持含英咀華發見乎辭心統性情百
慮一致廣秩崇篇大音醇味燭妄返眞探微
造玄氛垢洞釋不違乎天聚辨而居孰貴圭
組永言珍之尚友千古
　　　古琴銘并序
蘇塊生家藏古琴一或謂雷氏所斲也生嗜
琴尤切嘗告芒芴生曰予生也後道不能窺
聖賢之域志無聞達之期其托跡於丘林者
惟鼓太古之音與林風石泉相酬答若之何
而非羲農間人也余雖非伯牙之善鼓也而
子之善聽豈獨非子期之所謂高山流水者
哉是宜爲我銘銘曰
質潤而清兮以發吾鳴體圓而方兮以持吾
莊
　　　恭默齋銘(有序)
芒芴子短褐弊裘遊于鳳臺之顚客有笑而
吿曰子學夫蒙莊氏者也其所知惟淵默之
道乎其亦知夫吾儒之謂恭默也乎芒芴子
避而趨客曰子何懼歟是果不願乎其外也
耶吾
王賢而愛士自胙土於安非道德仁義之說
未嘗入乎耳存乎中也是以力學篤行而不
怠揭恭默二字於坐隅蓋將以自警且遇子
厚豈無一言以進之哉辭不獲因作而吿曰
夫道之於物也雖天地之大萬彙之衆無古
今之殊晝夜之異極其微妙窮其精粗盡其
消長詘信通其徃來變化舉不違乎寸心之
微可以配天地之至大萬有之至衆隂陽動
靜循乎無始無端者雖萬殊之紛紜而實具
乎一本而已耳操之要執之固則無存捨之
失而融會乎天理本然之實也苟怠乎操弛
乎執則人欲之蔽何狂瀾逸驥頃刻千里之
不若也哉然操執之工其惟恭默之謂乎恭
近於禮也允恭以成其德靖恭以守其位克
恭以致其節是以禮盡乎恭而後安也默近
於道也守之以愼默思之以恭默養之以淵
黙而後極乎道之工也若默識默容黙契不
假力而至矣雖然其亦必有以致乎其中也
庶無過而不及者哉故行不過乎恭默不逮
乎隱則其恭也盡乎禮之不可不恭其默也
存乎心之不能不默也則其動靜語默皆主
乎一矣非外欲之足汨吾中也設宜恭而失
乎殆宜默而失乎操是不足以盡隱微之至
也矣所以恭則無息默則無欲無息則一無
欲則靜一則足以制紛靜則足以御動若是
也雖極夫存心飬性以全己之天亦莫是過
也其遊乎沖漠之初乎又豈雷聲之轟乎幽
黙者獨何異哉今
賢王之有國杜即知考德問業䖍恭愼靖孳
孳焉以藩輔帝
室爲心其問業之端厥有源委上際
聖明在位友愛彌篤猗歟盛哉敢系以銘銘
曰於昭
上帝降哀在兹凡厥懿質斯具秉彝卓哉
賢王允矣自持克一克存罔敢忽隳于莊于
敬曰志緝熙既恭既黙曷或殆違穹齋言言
令訓巍巍不邇華靡高眀是資守之勿斁執
之足熹益佐藩屛益廣德基世際厥美
皇眷赫曦茂翼千祀永昭
鴻釐
　　　藏脩箴
方寸之心宰乎一元所以配乾坤而同體爲
三才而並立者曷由而具焉夫必曰理以爲
之主極以爲之淵非理不立非極不全不立
無以制諸内不全無以合諸天藏以自晦脩
以自率庶不爲塗人而己其無昧於虚靈者
孰愆是以靜一以固其本徤順以濬其源充
之以仁義裕之以辭篇返而求己用則以兼
善當世之責舍則以守吾之玄此之謂遁世
而無悶居敬而守中古之學者孰越於是吾
何敢怠於希賢雖然究老莊之道探周邵之
言固吾之自礪而不偏惟斯言之確踐必日
夕以拳拳
　　　古硯銘
蘇塊生少嗜書藏古硯一紫質而白章或謂
端溪歙者疑若是矣間請銘于石以示諸將
來云銘曰
質之澤因以靜爲德章之素因以默而固惟
其容斯以書不窮
　　　養性齋銘
虚靈湛然淵澄鑑淨毫髪溷漓狂瀾垢鏡秋
宇涵空寒江月瑩孰持炁機靜而後定
　　　晦息齋銘
萬有一源洞然至理操存以誠端本克己汩
昏蔽妄念慮紛起動靜交養復斯敬止最哉
士徒聖言是啓向晦而息惟仁吾體凛焉廣
居愼求厥履
　　　莫月鼎眞人像贊
心遊乎太初跡超乎空漠施之則彌六虚歛
之不盈一握是乃佯狂乎麴糵亦或曠談於
糟粕其餘事也可涓滴以寓靈即霆奔而川
愕世孰睹其身外之身奚可得而描額
　　　瓢笠像贊
猗余之生玄胄少趨學問之門長有圖史之
癖謂其爲顯也則曷嘗祈纓衣組謂其非晦
也乃已嘗枕流而漱石是豈不羈窮達之所
移也必矣惟其脫落於世故凛乎若孤鶴之
唳清霜問乎若澄淵之湛寒碧夫又孰庸其
博聞强識之所寄抑將寓其高潔聊託簞瓢
而自適者耶
　　　孔子問禮圖贊
孔李殊途道本同源禮吾所履持敬克存天
地經法商周典墳大音希聲余欲無言
　　　伯夷叔齊贊
商弊周隆運移鼎逝道在彝倫確乎仁義曷
存曷亡孰鑒孰眎言采其薇高風百世
　　　王重陽眞君像贊
道著元興運移金墜樓觀終南蓮芳衍系虬
龍之姿風霆之炁廓然天遊仙風奕世
　　　樂眞唐眞人像贊
縱閉玄造光振眞宗肖形象外合景規中妙
運風霆心見帝則宸眷赫曦湛然淵默
　　　希夷眞人像贊
華山白雲惟意所適曠謝浮榮默守玄極至
人無夢乃踵眞息控駕扶遥象存太易
　　　侍宸王眞君像贊
宿資靈質道契眞傳囊括暘雨超乎象先光
贊宸猷淵澤之會木葉遺傳啓我蒙昧
　　　雷淵黄眞人像贊
博大之資清明之炁混融萬殊了徹無際玄
經至道妙範微言俯仰今古見乎一元
　　　衍素勞眞人像贊
江海之器山澤之臞發揮妙用莫測有無秋
空林籟石室囊書洞視遐邈風霆卷舒
　　　貞白周先生像贊
於維皇元顯達斯盛德義之容仁淳之令有
大厥宗昭文斯永平湖靜淵氷雪齊勁
　　　潁濱蘇先生像贊
雲日之姿芝蘭之炁忠肝萬言文采百世眉
山蒼空潁水天際千載遺風肅瞻光霽
　　　耆山羽服像贊
山林羽服江海清衿氷雪其操春陽乃心翔
鶴扁舟飛鴻素琴匪象可圖寥寥大音
　　　九光丹室銘
京口侯公勉氏學道馬跡山世傳太上嘗降
焉遺馬跡而升居福地之一也性敦厚嗜岐
黄書以求養生焉洪武初以選侍祠竹宫者
有年法術亦著於時扁其所居曰九光丹室
走書黄箬山中徵予銘銘曰
乾坤爲樞闢虚室泰宇發光注金液神丹九
芒兆無質火龍飛奔水虎逸坎離搆精凝太
乙有夫峨冠珮鏘翐寳書垂輝耀星日風行
雲馳駕軿軼



峴泉集卷之五
峴泉集卷之六疑一
　　　　耆山無爲天師張宇初撰
　青詞齋意
　　巳巳年酬醮宿啓青詞
伏以
天壽趨朝仰效
國恩之報教宗負任惟依
帝造之宏況奏陳懷預患之憂而禍咎有橫
貽之變夙攄醮禱允藉終全潔芹藻之一誠
畣
聖眞之鴻澤俯膺中惕宻徹丹忱伏願
聦鑒昭明睿慈溥博釋愆瑕於既徃咸錫陶
鎔集安裕於邇來悉垂含育冀款言之上格
資靈貺以潜敷教脉延禧恊春和而日茂
皇圖介福回陽候以時雍
　　　張氏明薦父青詞
自天降質情有禱於玄穹由父生身恩敢忘
於幽攘攄忱請命惕過陳詞伏念先考某生
際時昌没逢家難襁懷綺綉早罹失怙之哀
步陟荆榛粗遂賁園之託届誕之辰適近云
亡之目乃先親違終養之嗟而弟有溺淵之
恨累欲陳於醮抜竟連阻於塵羇爰致薦修
俾諧超悟伏願丹書釋罪青簡垂慈性地朗
明悉洗無涯之沉滯泉扃洞照普資已徃之
迷淪凡屬含靈均齊解脫
　　　酬醮早朝青詞
乾道統天爲凡世民彝之主宰
皇中建極啓玄科請禱之梯航秉叩夙符陳
情昭謝伏念臣某傳宗未冠襲職孔艱災非
鼎沸之屢貽繼嗣淵臨之數見志實乖於修
滌躬有賴於祈禳時歷因循圓寳臺之萬遍
恩垂罔極答
睿澤於一誠仰懷高厚之慈尤冀回旋之造
朝儀曉肅盟款是酬伏願釋宥無方矜容有
在仙曹録命早育秀於春陽玄教增暉日齊
明於景曜
洪禧誕布巨澤咸濡
　　　正醮青詞
乾坤覆載時倏届於誕辰科範昭宣齋并酬
於素款仰希
靈貺恭致謝言伏念臣某嗣職年踰撫躬夕
惕驅馳非訟幸身衆之復安昭事宗祧感繼
承之未遂晨夕之懷憂甚切省修之勵己維
新蕆醮禱於沖科竭哀誠於
宸鑒伏願
皇猷鼎固教脉珍符曰壽曰康介萱席春暉
之永宜家宜室開蘭闈晝日之長是慶衍於
仙基至
恩臨於悃愊年齡茂益髫稚咸寧
　　　本宫大殿慶成正醮謝恩青詞
伏以易昭大壯是宫室之由興道煥重離喜
殿廷之遂構仰依覆造恭致謝忱伏念臣某
嗣職有年省躬無補上承
帝渥幸錫賚之寵頒周率衆誠賴施金之咸
集歲月之稽縻良久斧斤之經始惟艱獲棟
宇於落成罄哀盟於醮悃伏願
皇圖天廣教範春暉宜民宜人介萬姓壽康
之祉爰清爰靜安一山寧謐之基及慶衍於
宗傳至
恩覃於鼎固百靈拱衛五福攸同
　　　懴紫微臺青詞
伏以北極拱辰宰乾坤之生育中天御政司
人世之權衝恭叩眞科敬陳哀悃伏念巨某
忝承宗緒仰拜
綸恩千里趨朝國杜適逢於繼統一心祀
帝醮修有命於薦先矧川途驅役之艱多星
運遲留之慮是款寳臺之虔禱幸符金籙之
圓成庸致懺忱并伸酬謝伏願
紫微昭煥濳回吉曜之暉
黄道開明茂衍遐齡之慶教模增顯眷序咸
寧
　　　懴𡌬早朝青詞
伏以維
皇上帝緫司主宰之機欽若
昊天式重權衡之任懼灾衰之罔測嘗懇禱
以預禳禮詰周圓攄誠懺謝伏念臣某嗣承
越歲乏歷多艱顧罪業之彌深致憂虞之疊
見照臨有赫庸敷首過之祈降鑒無違是罄
朝元之典馳忱緑奏答款
玄穹伏願
皇極昭回
帝心簡在教範光而家道泰壽考益寧萱闈
永以眷緣昌宗桃恊慶愆尤冰釋福祉春融
　　　甲申普度酬醮滿散青詞
伏以維
皇建極幸歷事於三朝
上帝降哀愧未修於一德攄誠答款首過陳
情伏念臣某早嗣仙宗累逢
昌運愆尤山積致貽灾否之屯疾疚日深難
保室家之好請禱之忱兩叩安寧之喜再生
符關睢正始之期恊中饋承桃之望庸敬酬
於素款并追抜於先靈爰潔蘋羞上祈
藻鑒伏願
帝臨有赫
天聽孔昭丹簡標名回禎祥於否曜玉符度
命起沉滯於幽扃教範安隆眷緣寧逸
　　　巳已酬醮齋意
宿慶幸基早嗣宗傳之爵
國恩是荷歲趨
聖壽之朝慮接對之孔艱念風濤之涉遠仰
祈醮禱已沐玄庥昨陳外累之除實藉終全
之祐忽罹橫撓旋遂安還嘗殫禳叩之皈并
答資扶之造伏願
帝臨在上靈降有嚴鑒人欲之衷誠宥積愆
之瑕垢
皇圖鼎盛日增教統之光家杜春融克恊宗
風之振門庭彌永寧謐咸孚
　　　本府年經齋意
歲曆云周幸叨安於四序教樞是荷惟昭答
於一誠況云爲多積於悔尤而修進常踈於
惕勵若灾非土木之干并人事疾痾之患每
陳皈叩屢沐保全庸遵餞臘之規敬致酬恩
之悃伏念某均依祖澤仰戴
國恩缺温清於晨昏念憂勞於寒暑匪資懺
釋曷遂首禳伏願忱懇上通康寧荐錫
聖域咸春至化克揚於宗教福基開泰祥符
允恊於家庭凡冀未來之祐悉希
大造之仁壽永萱華榮齊棠萼
　　　圓臺酬醮齋意(洪武二十五年/降香華蓋山)
帝命寵臨爲
儲君而請福微躬疾困賴慈母以祈安況官
非誣橫之干有遠涉風波之慮省己宜於恐
懼希恩必以祈禳神祐默扶醮盟是踐伏願
天錫洪庥星暉景緯家慶日增於遠大仁壽
同躋
邦基時恊於隆平
睿謨克廣萱闈椿永棠萼蘭馨
　　　建溥度齋意
伏念某早嗣仙宗累承
帝渥祖宗功德愧未報於初心言行愆尤慨
莫伸於寸善各從傾逝罔測昇沉兼酬祈懇
之誠益重勳勞之念庸資薦拔并遂首禳惟
大德之好生實不言而善應伏願
東極垂慈南炎受鍊玉符金簡即開五户之
明丹界朱陵洞煥九幽之燭恩覃有造澤被
無窮
　　　普度早朝薦拔青詞
天高地厚惟德澤之難忘日徃月來倏古今
之代謝攄誠請命竭己陳情伏念臣某襲爵
懷慚省躬悔過追報幸資於遠邇傷悼彌深
超遷仰及於幽㝠謝酬敢後所懼愆尤之莫
首必祈懺滌以均消爰潔清朝并周素款伏
願九幽抜罪五苦停酸保命生根咸證逍遥
之果登眞樂界全回發育之春教範光亨眷
緣恊吉
　　　甲申普度酬醮齋意
伏念某忝承仙緒叨歷
聖朝極慚罪業之深莫遂愆瑕之滌顧病痾
之久困致家室之靡寧叩兩款以攄誠幸百
靈之有格恭陳菲醮上答
宸庥伏願聖造昭回
帝心簡在悔尤蠲釋旋否癘之亨通幽壤開
明運慈悲而超悟教風鞏固家慶蕃昌凡在
甄陶均祈生育
　　　圓臺建醮誠意
日照月臨皆機衡之所囿陽消隂長恐憂患
之靡寧仰期潛回厄運之屯敬致上籲
昊天之禱禮詰懼稽於四載始生特達於一
誠報款愆期酬恩俟
命伏願
皇覽昭明帝慈溥博教統永隆於山嶽五福
咸臻宗風益茂於蘅薇百祥駢集灾非冰釋
嘉慶眷融
　　　三清殿上梁文
伏以三境神洲珠黍現虚無之上界五陵福
地宗壇開龍虎之名山昨逢塵劫之椎移復
覩奐輪之壯觀
帝恩岡極道化無方欽惟
皇帝陛下乾坤同大日月並明經綸正始於
萬方文軌會歸於四海豐功盛德大成王治
之基
聖子神孫益廣
皇猷之永玄門推重華構維新仰惟
三清三境天尊
虚无至眞上帝位三界之元尊爲萬天之主
宰玄元始成文而有象梵清景結炁於無窮
紫檢丹書闡十極九霄之内典金科玉律衍
七經八緯之靈章是龍文鳳篆之彰致虎衛
鸞驂之會象貝闕琳宫之遐仰聳璇臺蘂閤
之雄瞻不日而成於斯爲盛再惟
神樂觀仙官本宫住持傅提點蓬閬仙姿煙
霞儀表振青瑣紫宸之步領雲門大濩之音
多貴達之經營實山林之柱石再惟
道録司主領提點左演法曹尊師黼黻文章
宰玄綱之樞轄噓呼風雨握秘笈之機衡日
承
寵錫之繁深竭謀維之力又惟住山提舉李
尊師玉韞山輝珠藏淵潤探玄科於法海輔
教席於清部暨緫務之群才及施金之多士
佳聲俊望嘗光霽於明時美譽芳馨共清揚
於化日斯神道之設教而風霆以流形煥然
繡柱雕甍凌空耀日偉矣彩楹綺户擁霧迴
風高明合景於始青空洞混眞於大赤竒峯
靈岫儼蛟騰鳳翥之儀疊轂高幢聳霞繞雲
蒸之勢宜萬靈之環拱實千載之宏規爰舉
修梁敬陳善頌
梁之東　五雲瑞炁藹空濛日華烜曜金銀
　　　　闕山嶽交輝
萬壽崇
梁之南　千峯萬岫翠堆藍霓旌羽節浮空
　　　　下一黍高懸北面叅
梁之西　瓊林瑤草白雲齊靈巖列岫青城
　　　　表萬劫丹光接太微
梁之北　象麓圓高天一色漢壇玉局萬靈
　　　　尊福著
皇釐朝萬國
梁之上　霧輦霞車鸞鵲仗玉京縹緲太清
　　　　家神明區奧非無象
梁之下　洞訣神經遵妙化虚皇壇上月華
　　　　明靈璈四擁眞仙駕
伏願上梁之後
皇圖益廣玄教增輝四宇八荒均被涵濡之
澤群黎萬姓咸資清靜之風道域無窮仙宗
有永
　　　　勑建祖師殿上梁文
伏以炎漢教興龍虎乃神仙之官府留侯系
出圭璋爲世胄之典儀夙崇
天闕之皈寧拒劫塵之換人謀注乆
帝力維新欽惟
皇帝陛下九五開圖一元正統宏模巨智立
皇極以建中
盛德豐功緫天官而授曆湯武之鴻基益振
漢唐之茂績斯張懷禹貢以來廷集虞韶而
制禮而
儲器正元良之望兼
親王隆國杜之安宜華夷咸樂於雍熙而道
域特沾於
殊渥謀猷日廣柱石天開恭惟
祖師正一沖玄神化靜應顯祐眞君道尊玄
省教闡清都神炁風霆實冠冕三山之重簪
裾劒佩著源流奕世之宗累歛福於邦民是
培芳於嗣胤矧際
天朝之優眷頓宏神宇之雄膽千載洪規一
時壯觀再惟將相良才閫垣英質及四方之
碩德同一代之休光斯道其有在焉至神而
無方也六合天經而地緯五城日烜以雲從
嘗驅龍吏以運偉材旋捧鶴書而求碧瓦竒
木既成於月府南金時至於雲庭紫府十二
天幻成蓬閬瑤京三萬户移自方瀛宛然貝
闕丹臺廓矣蘂階瓊殿鳳麟洲渚春融三島
而迴鸞鵲旌幢樂徹九清而下駢虹駕霧耀
電摩霄非山川壯麗無以表師相之尊由地
位高明是足冠人天之仰故靈祗拱衛風雷
長挾於仙都而珠璧鮮張星漢上通於
帝所瓊書琳札惟許葛之可方璧薤金莖或
茅丘之足擬當披承四十三傳復建立千五
百世雖神運之有孚亦地靈之所至因時而
就不日而成六緯敬陳雙梁用舉
梁之東　炁分光嶽道猶龍春回曆象朝暾
　　　　　麗盡在和風長養中
梁之西　仙臺巖岫與雲齊碧池瓊樹煙霞
　　　　表時有天書降紫泥
梁之南　塵湖高與華衡參雲旌霧節排空
　　　　翠日護長生白玉函
梁之北　道祖飛神超莫測絳衣魚鬛儼層
　　　　霄漢家自古神仙宅
梁之上　列帝高居千仞廣靈璈時謁太清
　　　　遊玉府樞機傳世掌
梁之下　虎衛龍翔羅鳳駕玉書光照五雲
　　　　中億劫空同非晝夜
伏願上梁之後
聖壽天長
皇圖鼎盛輔
東儲之光大濟寰宇之謐寧勳名期將相之
蕭曹家業冀士民於楊郭福瀰川海玄風克
振於丕基德著璠璵教脉益隆於震器宗壇
有永道化無方
　　　三門上梁文
伏以龍虎名山著清虚之福地鳳麟别島開
廣大之法門昨經離焰之灾是復鼎新之建
道模克顯神化用昭仰惟
三境高尊十方列聖
祖師正一沖玄神化靜應顯祐眞君啓正一
之宗風闡玄元之妙化得山峙川流之形勝
弘天經地緯之規繩寳訣瓊文衍千五百年
之仙胄珠宫具闕崇二十四治之神功門通
日月之徃來户象乾坤之闔闢奂輪斯美陟
降是臨再惟神樂觀仙官住持傅提點
北闕歸來領煙霞之舊席東山燕息衣
雨露之殊恩嘉煥號之顯榮實玄門之儀表
再惟住山提舉尊師玉質金聲上謁
龍章之黼黻明珠完璧儼居鶴署之經綸其
贊畫於大成尚謀猷而有永再惟道録提點
左演法曹尊師文史清標風霆偉度寵錫金
鏞之重恩覃寳閣之尊尤匡贊於山林是相
成於棟宇暨神寳之職司及良工之才轄豐
功偉迹宜光輔於玄樞美擢佳聲共大膺於
清選惟人有物而有則蓋神無體以無方赫
然綺閣雕楹排雲擁霧倏爾璇題壁繪飛電
騰空琅璈恊駕於霓旌閣道降靈於羽節琳
峯琪樹藹龍翔豹躍之姿雲珮霞裾儼鶴佇
鸞趨之步斯百靈之拱衛乃萬姓之瞻依快
舉雙虹特陳六緯
梁之東　日華朝聳海暾紅靈壇儼有風雷
　　　　護紫炁浮關曙彩中
梁之南　丹輿絳節下鸞驂明庭遠錫
天香降
帝闕綸音耀寳緘
梁之西　瓊林爽氣藹巖霏瑶壇夜燭丹光
　　　　徹金井靈泉嚥紫微
梁之下　羽佩朝珂須並駕玄風四海啓民
　　　　瞻五福咸歌均
聖化
伏願上梁之後
皇圖天廣玄德春暉百福千祥均戴陶鎔之
澤五風十雨悉歸覆育之中道化丕彰眞風
益振


峴泉集卷之六










峴泉集卷之七疑二
　　　　耆山無爲天師張宇初撰
　普說
　　三元傳度普說
太虚沖漠玄範幽微至極難言妙亦難思夫
無聲無臭無形無名溟涬大梵寥廓無光當
爾之時文字未立不可思議莫可度量自赤
明開圖生天生地萬有畢具百千萬重道炁
結爲雲篆發爲靈文然後萬範開張五篇敷
落保制劫運與
天長存眞聖相傳爲道則一蓋自
元始說經於黍珠空懸之景衆眞監度以授
玉晨道君大範始張開皇之後復授靈寳大
乘之道紫微飛天十部之書實元始洞玄靈
寳赤書玉篇混洞太無靈文元始鍊之於洞
陽之館冶之於流火之庭乃元始靈寳之玄
根空洞自然之眞文生天立極開化神明施
鎮五嶽安國康民是以
太上演說玉局靈文誕布而我漢祖天師降
生應化昔於上皇元年正月十五日
无極大道太上老君修注上化八治无極元
年七月十五日修注中化八治无極二年十
月十五日修注下化八治漢安二年正月十
五夜感
金闕後聖玄元道君降西蜀鶴鳴山授正一
盟威都功修眞延生飛化秘籙肘後經訣是
年七月十五日修立二十四治以付嗣師又
於十月十五日建四治以應二十八宿故治
有二十四氣氣有二十四職男官女官二十
四官男職女職二十四職受任之後依按科
格領户化民其有好道樂法心專志一者度
厄延年攝邪皈正除害去妖濟生度死大可
以飛神躡景度品登眞使三五之教永劫無
窮正一之風流傳不息是以授受之者對治
度神臨壇分券以表盟誓之重也蓋聞
道君曰吾昔降蜀都其二十四治皆二十八
宿之獄謂之隂景黑簿之司乃開紫陽南宫
玉宸正一内殿授正一盟威都功祕籙遂得
籙中交乾履斗之道三步九跡之要嘗吿
祖師眞君曰正一之道生於混沌一炁玄黄
未形純素尚結至太樸將散澆風日侵吾憂
道民爲邪所亂一氣混雜鬼魔相纏災害橫
生不得道眞天年不竟而爲中傷吾所降盟
威諸籙盟誓外邪内正一炁故號正一叩者
觀之不失一源之道故吾此法爲衆法之門
上清靈寳十變九化大赤隱書三九素語也
祖師眞君亦嘗授王眞人曰混元之炁本一
一生二二生三謂之三元三生四四生五是
謂五行此三元五炁者經綸天地變化萬物
是故正一之法本一炁而生動化於五故號
三五法也奉其法者帝君三元靜位五行守
理日月貞明隂陽順序雷霆無非震風雲無
妄動萬物滋澤天下無征伐之勞人民無疾
疫之苦則奉正一之法大感也眞君始居嵩
陽遂歷江東名山沿流巨壑乃入蜀戰鬼降
魔分幽獄爲二十四福庭降鬼帥爲二十四
隂官遂遇
玄元道君復授以正一盟威之道三八飛仙
延生之術拜眞君爲泰玄都正一眞人攝玄
元後聖之位爲玄中大法師封泰玄都正一
平炁宫主者由是六天魔鬼平治俱息修鍊
功成三天命下遂白日上昇位賔九清矣故
二十四品祕籙之傳皆攝邪歸正大興靈化
以福萬民降二十八宿之炁修二十四炁之
治佩法籙之符章役治炁之將吏功滿德備
三官保舉刻書玉名尸解變遷位登眞人七
祖父母超昇福堂由是三洞四輔經籙之傳
宏衍秘妙普度無窮上所以保鎮
國祚與天長存下則福利存亡普天稱慶其
於紫陽内宫玉晨正一秘典開闡玄微良有
以也迄今四十三傳仰蒙
聖着流演宗壇兹遇
上元令節天官校録之辰都壇首弟子某齎
金效信祈降
玄恩十方參佩之士雲集宗壇是以法海高
朋講筵清衆洗滌身心欲聞至道嘗聞經曰
虚無自然道所從出眞一不二體性湛然圓
明自足不墮諸見遠離塵垢學無所學修無
所修於中了然不去不住無死無生是眞解
悟豈不深切著明也哉内而修之乃金液返
還三五之道外而施之即靈寳十回眞一之
妙演之爲紫樞飛梵之文赤書靈圖之録普
度天人其功無量是以
太上諸品經籙之傳出自是者其感通應化
之道於兹備矣蓋知造化之津可以化吾之
民若天降地昇環之以日月發之以雷霆準
測機椷之運行不言可以利羣生是知具夫
人者非智愚之可加損在乎反求諸己則本
有之善念念歸眞純一不二而後抱玄守一
復樸全眞則盡性致命之道具矣是以萬殊
一本與天地並行而不相悖若虚無恬澹寂
寞無爲乃吾道之本而修之家國施之天人
無適不可其感於兩間皆自眞文靈笈有以
回祥弭患誠有自也夫如是則不徒福利存
亡而己沐我
太上涵濡之惠信無窮也兹夕陞此法座
上帝高眞爲作證盟六凡四聖咸所聽聞略
爲敷揚願臻玄悟一切善信人民凡在有惰
均躋仁壽無邊幽滯道岸同登久立珍重
　　　靈寳鍊度普說
伏聞洞眞妙戒靈寳玉文上保
國祚於萬年下超苦爽於浩劫威禁至重神
力難思該度亡靈宿違眞道甘受輪迴先當
普宣法乳開明眞性俾令猛悟早離㝠途原
夫無極之始太初之先無兆無朕由是而太
樸始散隂陽始分生天立極發育萬物三才
並立人居其中陽變隂合而五行混凝二炁
周布萬物與天地並生均禀一炁而有形形
生而性具乃天命之流行若三光並明五嶽
分峙雷霆之妙雨露之教無洪纖巨細皆有
生知之全無一物不具此太極也神道設教
度世化人者惟此而已故曰天地之道其爲
物不二在孔孟曰仁義在釋迦曰圓覺在莊
列曰虚無在荀楊曰權衡在班馬曰文詞流
而爲千工百藝不離寸心特殊途同歸萬殊
一本也奈何天地與萬有俱屬形氣囿於生
滅聚散榮枯成壞者皆然人之有生知覺一
動晝夜頃刻交擾紛紜無一息之寧耳聽目
染口味心思莫非欲蔽情纏境奪物誘蓋性
流爲清情熾爲念念積爲慮慮久爲識故七
情六慾五藴三毒凡貪嗔僧愛欣怨橫逆纏
縳互至愈深愈固遂溺於根塵縛於執想甚
至恩愛情慾或生有所負致結寃仇遂爲眷
屬一切眷屬妄認寃親寃親相纏互相報復
乃縁隨境起境逐心生凡一切逆順好惡境
縁動成障礙物之有形自一念之萌逐妄迷
想百千萬劫流轉不已東昇西没頭出頭入
雖木石無情亦常感化皆由一念之差遂種
千生之苦使己之靈昏沉漂蕩散亂顚倒無
有出期初則受想行識卒入成住敗空是有
天堂地獄之報皆由心造而然罔知地水火
風四大假合一切聲色盡是空花一切有相
皆是幻妄自從曠大劫來一段無相圓明永
劫自昧九幽長夜苦惱無邊由是
太上有好生之德開方便門起大慈悲接引
一切使之捨妄歸眞均證無上道果獲福無
量永出沉迷謹按
元始天尊在始青天中懸一寳珠登引千眞
說經演妙以授
玉宸靈寳道君而靈寳三品之道遂出次傳
五老上帝妙行眞人又命玉清眞王開朱陵
火府出破地獄符命青華大帝開青華左府
出九龍符命韓君丈人開朱陵右府出拔幽
魂符命三佐眞人開黄籙院出黄籙眞符由
是上古三師以黍珠經法演成鍊度玄文超
度死魂澤及羣品靈寳天尊傳之太清道德
天尊次傳大羅无極神公鬱羅翹眞定光三
眞人流演以及徐葛鄭三眞人大振其教而
飛天十部玉字隱書由是發其微奥源源相
授至漢我祖
天師受
太上正一之傳其文猶闡矧龍漢之初混洞
赤文梵炁彌羅天眞皇人按筆所書皆洞章
靈符上以保制劫運度厄消灾下則死魂受
鍊生身受度普吿三界无極神郷北都泉曲
疾除罪簿落滅惡根然後魔王保舉地祗送
迎拔出地户登眞度命惟此無量妙㫖昨自
世降俗薄靈文奧典祕於天府信乎玄科四
萬劫一傳自非宿植靈根常培善果少能契
遇實以玄禁至重豈洩慢之能造其微妙哉
然靈寳之妙出於度人度人之功備於靈寳
嘗聞仙師曰靈寳即金丹金丹即靈寳若木
金間隔水火潜飛安得性命混融還元返本
必立乾坤之鼎器鍊坎離之藥物擒兩曜之
烏免會二炁之龍虎採先天眞一之炁爲根
基取隂陽運行之機爲法象動則起於陽九
靜則循於隂六按六十四卦爲周天之火候
體三百八十四爻爲升降之符節顚倒之妙
逆順之機母隱子胎砂中取汞雖億千萬言
不能載故毫髪差殊不能成妙在三五歸一
之道啓偃月運天根循黄道行周天取西四
之金於北一之水而制東三之木於南二之
火復歸五土之中追二炁於黄道會三性於
元宫然後隂剥陽純脫胎神化玄殊成象太
一歸眞矣昔無上元君得九五之道而五雷
君得三一之道與此無殊蓋河洛二圖所同
實天地生成之本也其謂之靈寳也神凝爲
靈炁聚爲寳亦必採混元杳㝠之炁鍊日魂
月魄之精歷南箕涉東井動至陽之眞火降
太隂之黄華使坎戊月精離己日光會融五
炁周天一匝無質生質徑上朱陵是乃普受
開度死魂生身魂度朱陵受鍊更生即虚一
以象太極復歸於无也故至人修之以鍊己
推之以度人實乃天地之眞陽點化隂魄時
刻昇遷矣是知靈寳亦金丹之異名也汝等
沉魂苦爽歷劫有年今以會首某修建
无上大齋千生慶會得沐
道慈頓令開度如上妙義一歷耳根永爲聖
種惟汝自性法身本無垢濁本無生死自緣
染著幻妄無有解悟經曰三界衆生本無輪
轉眞一道炁本無生滅苦海無邊回頭是岸
故曰了即業障本來空未了應須還宿債如
智者或有聞見惡知惡覺亦須掃除愚者全
無趨向昧性㝠行猶須猛省居富貴者念念
纏縳處貧賤者念念攀緣造此業因豈逃輪
轉是故前代師德休去歇去如寒灰死火枯
木頑石只爲息此一念方能照了諸妄不著
一塵況來無其始去無其終生本無生死本
無死一靈妙有亘古長存蓋由結愛爲根積
想成業故有種種受生種種償報千生輪轉
萬劫苦惱轉轉不息罔自覺知座下四衆受
度亡魂我以非舌言汝以非心聽向非言非
聽處猛烈悟來畢竟不落萬緣超出萬幻則
三業六根一時淨盡回顧頓省向來一切苦
樂纏縛了不可得於此直下體認昔本無生
今未嘗死求向纏縛尚不可得況一切有無
亂想尚何有哉不可認生前具此死後己無
不問出劫至劫舍身入身汝應無壤但汝自
昧若了明自性觀汝妙淨明心昭昭靈靈底
不落語默動靜不著有無際畔如垢盡鑑明
波澄月現不空之空眞空無念之念正念頭
頭動徹念念圓通眞所謂千江有水千江月
萬里無雲萬里天若不打破藩籬終存窩臼
直須覿面承當更莫當場蹉過百千法門無
量妙義盡向一機會悟從此一念不生萬縁
俱寂塵沙罪業亦遂泯除惟此本來面目便
是眞仙道祖尚何地獄惡道苦輪不息之繫
哉究竟至此畢竟萬幻俱空一眞獨露太空
無相乃汝實相大衆聞此法音頓然解悟識
自本眞絶輪迴道愼無退轉常自護持則廓
然圓明了無罣礙視彼色相竟復何有是乃
超凌三界逍遥上清矣其或下界沉滯之魂
於此尚未洞契眞常故宜傳以戒法免致淪
墜敬以九眞妙戒逐一宣傳是用先皈依
三寳庶有依憑咨示泉魂各宜遵奉
　　　授法普說
原夫太極之初溟涬始判隂陽由是而分天
地位而萬物育五行兆而萬化生以是而生
生化化無窮焉五行一隂陽也隂陽一太極
也以天命之流行而賦與萬物爲之性性萌
而理具于中理著而情見乎外皆由乎隂陽
之生殺五行之升降所以水火相激雷霆相
剥剛柔相摩八卦相盪鼓之以雷霆潤之以
風雨而行乎隂陽二炁者神主之宰乎萬物
之消長者帝主之然而動靜無端隂陽無始
在人心則曰主宰謂之帝妙用謂之鬼神天
地之大隂陽繫焉孰無以主宰之乎是謂帝
者此也吾道玄元之宗由
元始天王於開皇之後以靈寳大乘之道紫
微飛天十部之書授
玉宸大道君暨神霄九宸上帝後降峨嵋山
授天眞皇人是出鍊度之法龍漢之初九陽
自然之炁元始命天眞皇人按筆成文祕之
於洞陽之館及開朱陵火府遂以起死迴生
之文付之是以黍珠經法演成鍊度之文又
於龍漢劫中授道君以清微妙玄之道授
老君以玄初應運内法以是
靈寳天尊授妙化天帝清微通玄至式
太上授之吾祖漢天師口口相傳是爲清微
正宗及元上侍宸一輝祖元君然後合之是
曰清微靈寳道德正一是也太極徐眞人修
眞成道奉
太上命授靈寳十部妙經徐眞人授之三佐
眞人凡濟度之事悉隸焉三佐眞人授之太
極左宫仙公由是靈寳之派流芳演派倡其
說者若杜陸寧張最爲大盛而流之後世者
莫詳於林白二宗師焉是曰洞眞出書度人
强名元始洞玄嗣教易曰靈寳洞神演教名
曰道德三者雖殊其實一致昔
元始天尊命玉清眞王開朱陵火府命青華
大帝開青華左府韓君丈人開朱陵右府三
佐眞人開黄籙院出玉清破地獄等符若三
簡五符之文凡行持鍊度吿下幽關莫不開
悟是曰神霄自清微而下皆其文也故高上
神霄玉清眞王長生大帝專制九霄三十六
天三十六天尊惟大帝統領元象主握隂陽
以故雷霆之政咸隸焉昔無上元君得九五
之道經曰得九五之道者而帝雷霆也五雷
君乃得三一雷霆之道三乃東之祖數一乃
北之生數仙師曰太一元君泄至眞顯宣三
五度凡人在靈寳言之天地之大日魂月魄
升降隂陽而不息其所以死魂受鍊生身受
度之道以我陽神鍊彼隂魂然後交垢隂陽
而歸太極混合性情而返眞元故曰凝神爲
靈聚炁爲寳神即性也炁即命也蓋空洞降
靈太虚生神空炁金胎眞中之眞故藏神炁
於三田五藏之中取在天三光五行之炁直
不過攝情還性攝性歸根水火既濟性命之
道備矣是以道取自身之日月法取水火之
法象以己陽明之性覺彼隂靈之魄假九霄
九陽之炁鍊質蕩形乘
上帝之慈光開九泉之幽暗然後罪滅神全
而化生矣夫東三之木合南二之火是龍反
生於火也西四之金合北一之水虎反生於
水也戊己乃中意之土三五合一之妙正所
謂坎離既濟悉歸中到此方知三五功其於
符篆簡呪科範儀文則法門之品格所以爲
入道之梯航求眞之逕路而已苟不求諸己
其能以度己之功度人也哉稽之至理未始
不一夫五雷君得三一之道乃二斗之妙用
即河圖之數故三一無殊於九五蓋樞隂機
陽雷善霆惡陽雷隂霆緫攝雷霆七十二司
故魁罡爲檄雷召霆之司以雷霆者得天地
之中炁甲庚爲雷霆之號令即九五之用壬
爲雷霆之局丙爲雷霆之會子爲雷霆之宗
故子爲雷局卯爲雷門戊癸爲雷火之司所
以雷霆之威榮枯萬物生滅四時皆由合乎
九五之妙也由火師汪眞君侍宸王眞君得
雷姥之傳而盡泄矣人禀一靈並天地而爲
三才一身之造化隂陽與天地並行而不違
也我之一點靈明暉天朗地亘古亘今了無
人識儒曰虚靈不昧釋曰妙淨明心直下悟
取非心非法非道非禪覿面相逢煞機在我
經曰天發煞機龍蛇起陸人發煞機天地反
覆天人合發舊變定基其所謂天人合發者
豈非樞隂機陽也哉人之合乎天者沖炁爲
和鬼神者二炁之良能以我縱閉之機役之
則此感彼應始乎大梵沖漠混洞赤文之先
然後五篇敷落萬範開張則五文開廓普植
神靈故無文不度無文不生也大可以保鎮
國祚證道成眞小可以保己寧家濟人利物
皆一氣之徃來五行之生剋以我曠劫之元
神役虚無之神神靈氣合氣至將靈故不離
當處常湛然覓則知君不可見其爲法門之
設曰神霄者若掌心之包裹隂陽斬勘之發
號施令使者之斗激天河雷門之交運水火
洞玄之開合隂陽杜令之策役神祗箭煞之
沖激星曜下而酆岳之文一炁一訣皆出身
中妙用非徒紙上之文故曰萬法一法也萬
神一神也蓋道乃法之體法乃道之用故法
行先天大道將用自己元神充之則彌滿六
虚歛之則不盈一握豈不一神動而萬神隨
哉仙師曰法法皆心法心通法亦通能通乎
心則知夫收爲胎息用爲竅此是法中眞要
妙故參學者必須先究夫玄關妙用水火眞
源歸根復命之妙則可會萬于一百慮而一
致矣苟不内明性天道法心地雷霆其能靜
則金丹動則霹靂乎然必戒行爲之志節精
勤爲之蹊閫師曰眞中有神誠外無法是以
存誠養氣之爲體洞妙握機之爲用果能抱
元守一御炁凝神六識淨消一眞獨露我即
雷霆大法王尚何符呪罡訣云乎哉雖上賔
三境超出萬幻亦不難矣其爲濟利之功泥
丸蓑草皆可寓炁栖神是故談笑風霆特吾
餘事耳然而授受之奥符文之秘皆雲篆天
書金科玉册必自盟天而傳庶無始勤終怠
之患是以天眞妙寳按劫以傳實天眞元降
科條盟誓至重今壇下弟子千生慶幸獲陟
仙階今者上聞
高厚依科付度是用宣演靈詮使知源舍流
求本棄末則反求諸己有餘師矣必無致輕
泄漏慢有違禁條惟宜精修戒行探究玄微
久而進工不怠物我俱忘神明合一得不躡
景登眞與太虚同體矣畢竟天地未分之前
從何下筆萬法歸一一歸何處爾各勉旃佩
受無忽
　䟽
　　演法觀修造疏
　本觀始於漢季創自唐初暨元盛改創以
　來歲久凋弊已嘗修葺功力浩繁敬叩賢
　門幸思補報以成勝事
伏以祖天師以魁星降世嘗孕瑞於蘅薇雲
錦山乃梁楚鍾靈固儲祥於龍虎廟宇始崇
於漢代殿庭曩於唐朝歷今千二百年眞
風益振由昔二十四治道脉彌尊奈風雨之
震零致廊廡之頽圮雖教統所當修葺亦眞
徒之合結緣筆下生春會見王長桃再熟目
前願力指看趙朗鼎重輝幻成貝闕珠宫不
異丹臺紫府名著長生籙等霑福慶之綿綿
功題大有書咸覩祥禎之秧秩玄風有永
國祚無疆
　　靖通庵題縁疏
　靖通庵者三十代天師虚靖眞君修鍊處
　也眞君生宋熙洽之時嘗結圜山頂功行
　既著迨崇寧間徽廟崇道尤篤同王侍宸
　文卿林侍宸靈素遭際特甚禱祠禜禬皆
　有異徵未幾宋杜既遷而眞君皆先後坐
　脫凡其超辭茂蹟具載紀迷而庵之建于
　宋元者累經兵燹劫灰更創非一矧以歳
　久日遐不無傾圮雖本山之修葺宜先而
　力之弗逮必假衆緣是持短䟽遍于好施
　長者揮金以成勝事庶幾
　眞君靈貺同垂不泯云
伏以道尊漢室正三十代之仙傳教闡宋朝
悟五千言之秘奥屬徽廟尊隆之日恊侍宸
顯著之功立勇將於殿庭揭妖蛟於潮汐蒼
龍白虎猶翠竹而碧梧赤馬紅羊仍青編而
紫閣既飾皈崇之地敢忘葺弊之勤爰欲圖
新必干泉助鶴歸遼海還瞻瓊館翬飛舄化
泗洲喜見瑶臺傑出共資
宸貺均被靈休

峴泉集卷之七

















峴泉集卷之八疑三
　　　　耆山無爲天師張宇初撰
　賦
　　澹漠賦
粤太初之沖漠兮紛萬彙之資生爰混沌之
始鑿兮列儀象以爲徑根動靜而始畫兮迭
竒耦以五行曰圖書之是則兮立三極以權
衡時俯仰於浩眇兮互消長乎生成維三五
之妙合兮宛歷環樞而内凝絪緼以坱圠兮
煌耀而惚恍漠虚靜而恬逸兮求玄珠於象
罔湛一黍之空懸兮儼雲蒸而霓朗抱規中
以濳淵兮廓浮游以𣶈瀁旋乾坤之復垢兮
恊降升以轅輞濯暘谷而遹皇兮傑扶揺兮
沆漭策茝旆聯惠縗兮謁靈君於輝晃嚥玉
液與桂漿兮翳綝纚之鬱怏乃授而曰混茫
兮超澹漠乎寥聞是庸滌此淟涊兮返玄精
於藴質駕黔羸之曖曃兮御六炁之豐蔚貫
離明以實坎晦兮乃弭節而運一息何周始
之無端兮曰涫𤄵而有淪期羨得而遐舉兮
由乃味孚醇眞松喬矯而壽考兮奚椿松之
與鄰彼豈信偷生兮潛崖谷之囏辛志冰霜
之高節兮眇幻有若漏塵豈紛華之謂美兮
溺麤穢何由論慨予生之蹇鈍兮徒留志乎
昔芬漫先訓之紛糾兮悒予中之莫伸怊惝
怏樂大化兮薠衡槁而隱綸棄訑謾而釋䇿
兮叩厖鴻乎問津絶桑濮之蛩嘒兮大音浩
乎若聞胡康匏之見寳兮又何顧乎商敦慨
枘鑿之鉏鋙兮若異質於𦳷薰尚何眷㸌煟
兮每希榮而嘆悴孰不固予之操兮仰老列
之猶貴伊楊雄之守玄兮且美根而宻閟矧
屈子之遠遊兮亦中存其灝氣濬沉濁以虚
待兮聊潄鑿而猶豫遠姱燎觀隅隈兮宜殉
潔以蟬蛻惟賈誼之哀鵬兮了死生以奚慮
孰若御厥冷風兮造列缺之何繫外爾躬之
附贅兮豈爲物之蟊蝟落晨星之寥落兮徒
餘光之衍洩悲埃壒之阨陋兮獨徨徨而憯
惻紉蘭珮而欲遺兮搴薛蘿以謇釋睇芳躅
之欲追兮邈高騫而岝峉粲露華於菊英兮
感質□而形踖齊物我於稊米兮曠窮途而
奚恤仰威鳳之高翔兮曷德輝之愔嬺懼跂
鼈之跬㘓兮騎膠轕而靡軾將求之以叩丹
丘兮詎知無言之玄黙
　操
　　耆山操
山之巔兮莫瞻龜魯山之木兮莫中斤斧山
之幽兮祗以栖處志之遺兮世獨予忤皇初
有作兮嗟余焉睹
　　歸樵操
我巢於林孰覿其憂伊我遐慕曷敢不由懷
古之人惟守我常樵斯我探胡使伐傷彼牛
有蔚我徃曷銍世莫予心奚悲我音
　　佩蘭操
蘭之芳兮其質漪漪我將佩兮孰覿我思遡
其遠兮霜雪靡澌陟其邇兮榛棘維滋我植
而晦兮悲其潜斯潜兮潜兮無揚爾馨兮無
華爾姿
　　儗神釋
天倪邈難窺萬彙紛徃復至理融大鈎一本
森化育虚靈宰妙樞炁機運亭毒消長互詘
伸玄渾體群屬昭晰亘一初垢氛曷驅束夭
壽豈二途短修更羇促松喬古仙人騁駕逸
颷躅嬌首願從之孤騫眇趍逐委順埃壒中
攖寧去污瀆肖形等蟬蛻濡沫更統族曠視
寓六骸贅疣奚見獨濳眞絶町畦淵澈淨無
欲誰云昧喜懼旦夕每藩觸廓然外天地吹
息猶轉燭千齡垂耿光至神永昭煜
　　　述懐
忳忳穹壤間一炁互磅礴宇宙充八紱虚靈
湛眞覺紛華苟螟聚橫戾競奔鱷爭論桀跖
違曷志孔顔樂凝冰惕霜履熾焰撫薪愕孰
達衡運幾聊從澹遭泊誠道洞一初精微曷
綿邈秋空徹靚淵霽月瑩潜壑千古奚與同
休焉守沖漠
寒暑迭椎遷今古更代謝徤行運不息圓方
奠高下雨露孰非教風霆備生化至理宰炁
機裁成範陶冶大哉體誠明遵養緝純嘏立
命斯建本憲章足資藉曷令斧藻乖愆癘乏
甄煆淇澳漠餘聲玄功漫悲灑
孔墨素殊道孟徇良異功間關赴衛魯王道
終誰從淳于志不屈堅白歸孫龍齊頌鼓騶
爽美新慨楊雄玄言晦鬻老關鶡知求中莊
列壇雄怪駢到師談空立言始周弊誕謾將
焉窮善時苟不利曠達歸無終
至道妙三極人文著皇哀仁義本天性賦質
何智蒙主敬乃純一操持愼厥躬中和宰衡
軌發育居神功鑽仰思纘緒危微惟篤恭昧
彼夸毗子岡趍濓洛風幽貞抱遐慕郛郭將
奚從樂只魚鳥住契兹泉石從寥寥太古調
俛黙還羲農
抱眞悟懸解齊物採吾玄偃月兆鄞鄂規中
契潜淵虚明冏樞極妙契交迴旋陽火溢眞
候隂冰解寒泉黄中運輿轍一息還周天瓊
液孕靈根玉華爛芝田神化匪言測徴圖浩
㝠詮夙味玄命祕乘風招偓佺太和在葆合
控駕凌高騫
坐忘燕踵息薄俗紛馳縈苟知達生理洞徹
性命情追提匪遊刃犧繪信天硎禍福相倚
伏存亡宜自明贅疣盡土苴貍辨奚足徴申
公竟返轍轅固終途行巢許愧清流叔時號
賢卿浩歌揉苓吟豈復罹攖寧躧步誠跂鱉
寵辱何足驚
盜名鄙田史醯蚋奚足悲禽犢乃身美蒙鳩
匪苕危仲尼返鳴犢虞公去之竒僖負豈蒲
葦蹇叔空騏驪卓礪招遠風千齡美同歸吁
嘻魏莊子胡獨嗟嘆爲採葑行且歌永赴山
林棲
天地亦形器隂陽擅屯蒙吹萬紛錯行枘鑿
焉偶通糟莩妄沉溺𪀊掇奚均同素履貴貞
固含章視文中却缺藉耕饁蘧瑗潔有容弦
章謝魚乘沉猶絶羊蹤尺蠖變蒼黄誹譽戒
木公衛風慨柏舟川逝何怱怱林類默無言
拾蕙歌幽叢
　　　儗古
朝陽昇東樹微月流西岑鳴河遡急瀾衆鳥
亦交吟春夏氣候殊凉燠自駸尋遐慕期永
託斯人藹蘭襟邈然與世隔空睇瑶華音騫
修曷爲言感慨授吾簮
靈隂晦陽彩清風入床幃梁燕巢舊壘濱鴻
起高飛庭木鬱南榮川流迅東歸枳棘塞道
途躊躇竟何之陟彼崇丘高苞蕭四紛披去
去勿復言緇塵易沾衣
迢遞東山行透迤西北蘭佩之欲何歸烈風
吹暮寒凝氛日沍凍霜露涉愈艱所惜芬馨
質恐貽蕪穢殘泉流聲悲咽玄蟬號空山隰
苓空欲採俣俣奚獨安
東山高且夷溪流急何深翔鳥奮高飛浮雲
結重隂春芳茂百卉悲風蕩陽林榮悴等朝
暮老大徒駸駸富貴焉苟圖窶空恥千金商
山紫芝秀園綺終何心
驅車出西城城野多芳樹霏靄霑裳襦繁隂
蔽庭户寒日下長河迢迢南征路念我乆離
居行行重回顧人生百年内憂懽知幾度明
月照崇岡衆星纔四五悵望欲何之凄淒秋
風暮
冬入寒氣至北風吹楊園落木號秋聲夕景
照西軒不知夜未央星彩明且繁秣馬涉堅
冰遊子嗟路難念我平生懷接跡難爲言冰
絲抽妙音餘響流雲端矯首千古思轉燭復
歲寒
東北有嘉樹日暮微風凉霖潦益載途浮翳
猶飛揚夕照下西嶺餘光燭幽房白露盈階
除明河低復昂披衣起徘徊胡爲多内傷但
恐志願違握髮倏己蒼
　　　擬遊仙
蒼蒼山北芝英英崇岡术芳縟晨夕艷柯葉
自蕃茁羽珮期天遊絶世倫高逸翹跡青谿
外曠視濯淵潏暮昔浮丘翁永嘯駕輕䫻卓
犖窺峻島翺翔控回靄遠引趍六合豈貴徐
韓術浩歌企明轍漠然藉幽宻
閭閭聲利宅丘山潜遯區駟車奚欲營何事
返蘧廬攀林陟崇岡援臯俯清渠層岑足低
佪焉復被長裾崆峒隱柱史鄭圃卧一臞達
則奮鴻舉超能肆淵魚㝠棲煙霞表浩嘯窺
元初
靈峯高萬仞中有學仙子霧凝崖谷巔雲蔽
泉源涘孰測彼何斯聞乃葛洪氏抗跡泝羅
浮神丹資久視軒蓋東北還珠林佇鸞趾瓊
姬逝我徃泠然奮輕羽靈均辭曷通膽首竟
何俟
　　　擬招隱
步屩事栖隱幽蹊歷迴迂林託匪雲構榛蓬
藉荒隅幽蘭被崇臯餘芳翳環居遥岑列崎
𡼲喬林亦葳蕤惟藉耕與牧疇畒己菑畬胡
爾役羈□峻谷乃吾娱商洛潛東園高丘憩
長沮遲佪曷彼招誠欲歌接輿
偃息中林阿杪日敷榮下下有清池曲足以
滌塵纓薈蔚蒼森中松桂勁且貞叢薄蔓蒿
莽寒泉瑩孤清組綬罕兼善退遯可獨膺荷
篠跡荒途巢由絶紛縈至人非前阨大化聊
斯乘悵望將孰契踟躇挹餘馨
夙幕中未符行庭空徒倚徙倚竟誰從斯人
卧衡葦晨陟西嶺阜暮返東臯址崇岡屹高
屏繁木森茂扆企越慨風篁懐陽嗟露卉林
孽奚亭亭流雲被層峙虚巢薄輕條靈蔭藉
幽宇蹇拙寧有俟聊欲憩穹斐遯利足居貞
振袂安所止
　　　擬形贈影
萬物同一本盈虚乃其常天地亦形器流行
藉柔剛徤順恒不息太和胡内傷浮生等幻
有靈明昭否臧窮達妄蝣蝟志違難合張趍
馳苟污濁没溺爲身殃自昭耿不昧明德誠
無方夕惕愼吾履乖違甚冰霜願言紳斯語
庶以善自疆
　　　擬影答形
寓跡俱朝露踐形貴彌肖乾坤等炁機隂陽
曷窺徼萬有羅紛紜趍馳競喧耀昏㝠日昧
淪汨溺甚污蘸放癖忘羶漓何由返明照至
哉聖哲徒箴誨聿弘要跬涉猶履冰敬持乃
熙紹誠身愼厥修毋墮百齡誚大化同一歸
澄虚以觀妙
　　　擬古意
養心見天則動靜環無端義命本一致降哀
實幽蕃皇皇群聖言服膺惟肺肝盡性斯固
執操存匪貞艱危微在主一居敬回奔湍馳
鶩當寡欲炎凝生燥寒乾徤宜不息化機運
循環誠身乃立極歸會良非難哀哉曲辨徒
嚄唶分外干蟺蝤金史華蟪蛄秦趙懽緬默
謝浮趨憤悱增浩嘆云胡鴻碩生自昔含悲
酸仰止千古期窮神斯大觀
　　　雜詩
晨隂收陽彩風雨來北林節更物候變列樹
增繁隂偃息庭宇靜園禽流好音仰止先民
懷扃坐抱虚心高蹈慕原憲子貢嗟貧侵靈
域安寂照藏宻將自任崇情恊逸尚慨獨散
沖襟拖履歌黍離曠跡惟川岑
曙星曜餘暉圓景艶秀木達旦隂蛩吟清霜
澹叢菊遵渚鳴飛鴻汀葭翳繁緑美人隔秋
水矯跡卧峻谷王霸邈遺風袁安偉若躅歲
晏欲相從整駕聊躑躅逶迤朝陽暉倐已在
林曲
旦夕氣候變林園散餘清飄花委返照向暮
蜻蛚鳴首夏暑未炎芳草交池生息倦步微
月凉颸白露盈棲遲慕周燮偃蹇懷管寧高
視悲幻化顯藏在人弘用懷泉石侣脫屣絶
浮縈
孟夏多涼風炎暑尚未周芳樹葉雲布晨鳥
喧相求幽芳被叢薄逕草亦滋柔日入欣有
託荆榛翳崇丘人生等過隙縈縶俱蟯蛻賦
芋惑群狙外身固無尤玩道猶醯雞何復百
世憂
生無涉世意舉俗非吾知身幻每朝露哀樂
常相隨天地觀大全一炁聚散之安貧覺富
勞守賤忘貴危班彪素嗜古周黨良屈竒委
和去紛銳禍福非所貽世無黔婁士斯言當
告誰
寒冬無停運四野交重隂日暮浮雲馳悲風
響踈林棲鳥鳴故條懷春發幽吟膏車昧徃
轍控翮稀翔音遐託秘玄招曠遊謝塵簪景
光駛飛電曷由契筠心遠矚憩陽岡孤騫渺
嶔崟浩觀漠萬化誰足攄吾襟
旦氣忽舒和清明炯無翳流觀洞八垠長養
萌萬彙膏雨鳴檐端春陽藹涵煦晨風動高
林浩蕩長川逝枕藉惟群編虚中迪先志塵
羈弭迅奔情垢息炎熾曷睇龐萌招奚投薛
方契慨彼逐末徒寥天昭象帝
　　　秋興
烈風鳴高樹悵然知有秋晨光變川谷日夕
天雲浮積雨解炎候繁隂急鳴蜩延佇感代
謝披襟獨綢繆浮生並蚊蚋吹息同啁啾含
慨尹生怍緬懷閎夭侔委蛇中林託憭慄曷
少瘳貪餧競鈎餌俇攘焉自由玄聖欲無言
誰當解吾憂
苦雨漲寒潦愁飈終夜鳴悲蛩響庭户野渚
荒煙横草木益黄落撫膺群慮增明燈起床
琴理韻難成聲邈矣黄唐化愠倫徒内盈凝
隂肆淫溢坎壇隨晦明達旦耿無寐徒兹悔
吝生湮淪既自昔竭蹷焉遐征泛觀等一瞬
聊復釋餘情
耀雲提蓐收秋氣日蕭瑟霜露漸慘悽蟋蟀
鳴寒夜晨霏翳穹林翔鳥息幽澤櫹槮被餘
姿撫感動悽惻流俗競處羅先猷鮮繩墨隂
氛蔽交衢𨁻蹀逐榛塞宋玉慨悲風靈脩仰
貞則濁醪餐落英軼駕企休德九畹蕙華滋
凋林菊初白聊從澹容與疇能冒時責
朱曦淨炎威商候變金素晨林揚迅飈庭草
盈白露落木被微陽莎雞鳴近户通波泛平
川鳧鶩鳴遵渚潛居靚杪秋代序曷停佇煩
憺千古思高鶱邈遐愫徒增惠連感豈眷安
仁慕結軫睇鴻軒濯纓欲河赴棲遲丘園樂
俛仰藉幽顧怊悵樵採蹤浩歌漠中路
謝拙契林卧養痾群慮消重隂翳肅烈漢潦
瀰崇朝嘉木淨飄脫幽蘭長芳苗索居信虚
澹中谷何悽寥郭泰己巾墊費貽宜轍遥埃
風熾僄狡感惕煩中焦匪藉丘壑憩胡能絶
喧囂偃息任寒燠操觚賦嶕嶢寒泉足自瑩
一滌心神超放情歌谷風輟策羲農招
　　　次韻蘇素庵寓興
形質俱幻有陽剛獨貞堅乾坤備徤順至理
盈中悁乆曠山澤遊春深長芳草悠悠懷故
人千古同斯道
脫跡遺世紛言慕巢居子披榛事幽棲道在
孰吾否落落山谷趣偃蹇卧中林濳居守淵
黙千載惟寸心
　　　次韻蘇素庵雜詩
積雨晦餘春幽禽語芳樹飄花委夕風寒流
盡東去節候逝驚湍浮縈渺馳鶩澄觀了萬
化形色自新故晦息斯内持操存自朝暮述
古欲無言刈苖長餘地貞榦淩歲寒松柏豈
凋瘁培養宜及時耘除淨榛穢洞觀萬古期
明德匪行至
微月出東嶼明河澹踈星露華集灌木衰草
隂蛩鳴虚襟坐長夜撫慨攄餘情萬事等埃
腐云胡勞死生悲懽偶大夢歳月徒斯征感
此奚足嘆百年同醉醒
物性具至理託質溷賢愚利害相紏合殉溺
非智夫哲人達天德生化紛榮枯貴富恥貧
賤降衷初本如衡茅謝形役養拙安吾居
蒙莊悟在宥遺幻以休休鄭列語天瑞矯抗
絶時流寓言悚萬世觧爲經濟謀功業付埃
壒身名了無求惠王識大瓠從此忘春秋
明鏡燭妍醜精光匪轉同止水見鬚眉老少
非外容鎮鎁號剛利於伎均屠龍慨此千載
士琢礪須良工
　　　次韻蘇素庵詠懐
物生具一本根委宜相因孩提稟靈覺靡不
知所親降質等彝善明晦猶朝昏先訓發深
蔽荒嬉遺精勤至和塞宇宙膏味非足珍昭德
在躬踐嘉猷必誠身懷兹每嘆逝川月披浮
雲
虚庭被朝旭暄和欣自得踈竹鳴輕飈荒苔
鮮行跡幽居樂靜恬浮務寡馳迫薄俗安流
趍摧本曷滋植恣睢日膠盭念之耿深惕熾
濫宜異勢凝道斯至德經訓藉遺轍内損乃
吾益愼哉勗初志操省自晨夕
　　　題崆峒石房圖
神媧鍊焠瑛圮叟化靈石惟此天地根琳房
孰鑴闢崆峒世名嶽妙冠軒黄籍飈宇曠天
遊抱眞慕遐跡宜兹㝠寂士遠託契空碧露
菌益椿齡霜松資服食靈籖寳玉書大藥訪
金液邪好在清暉幽詮窺太易揚江夢川瀬
韶館憩歸舄不有壺中仙玄黄圖一息雲含
空洞居月瀉金波夕隂壑秀瓊芳流湍注迴
劇栖神廣漠間浩蕩方瀛適稽首廣成君澄
虚守玄極
峴泉集卷之八







峴泉集卷之九疑四
　　　　耆山無爲天師張宇初撰
　五言古詩
　　題清白軒
堪輿運元化萬有備貞一至理含妙機澄虚
耿無息秉哀本明善汩蔽競膠軼上公知體
仁端本貴操率圖史盈坐隅軒窗敞林苾丹
堊崇搆明芳馨蔓花蔚趍陪緫耆彦講貫每
編帙
帝戚貳重藩持忠贊寧謐秋霜濬淵潔寒月
皎川逸曠視塵垢徒浮榮等昏窒鯤鵬眇天
池振翮靡回遹簪紱揚世勳榮名仰穹鬱願
安宗杜隆千載著熙宻
　　　題靜學齋
太易兆胚腪隂陽運無始虚靈妙莫測動靜
該至理萬彙同一初殊分鮮端紀人文判羲
晝賢哲範衡軌聖學斯主靜卧龍乃潛啓天
人罕一致理欲爭紛靡外溺蹷奔騑中移疾
張矢澄淵既汨溷綗素亦蒙侈敦復若回轅
驚馳忽恬弛寸心苟明定霜月皎秋水維揚
一故胄温篤志前軌習利稽化元靈樞究玄
指詩期鮑謝工操慕關閩履遵養際時雍顯
庸見旌美汎觀鄙世流顚悖竟何已敏求貴
勿怠持敬以安止
　　　題修省齋
虚靈宰五官四體囿衡氣至理具寸心天人
斯一致脂韋情慮紛物欲肆交蔽放僻生隱
微顚危焉内制凝淵昧淪溺焦火汨炎熾典
謨具聖哲濓洛啓幽閟敦復匪途遥返躬若
紬棄操存在持敬逸驥安六轡動靜時厥中
戒愼奚必意襄江有俊彦久造岐黄祕問學
鄙庸流儒先篤高志潛修致震亨内省惟恐
懼夕惕若覆冰休光乃蕃賁克研遵養工日
益將罔既體仁宜博施食報豈遐替寂感妙
莫窺羶酋競狂戾願言肅薄夫明訓發矜勵
　　　題繼志齋
乾坤運無息斯道具六經君子繼先志廓焉
觀厥成宇宙毓精粹矧資川嶽靈婺郡卓文
胄奕世蛾簪纓詞林振高步
聖域揚休聲文節茂家訓終艱欣嗣英幽潛
奮舉翮雅譽躋王廷賢屛著令德錫言周睿
情王君揭華扁至澤惟忠貞砥礪藉明習涵
濡資内澄積中發妙藴麗藻紛瓊瑛仰止光
祖烈崇編垂令名昔賢貫金石千載歸誠明
　　　題黄茅庵圖
扶輿奠高厚萬化兆溟漠妙道潛至和隂陽
藴磅礴名山抱環樞遐視凌海嶽一氣旋規
中三花孕鄞鄂外施神靈役内固風霆握環
堵藉黄茅孤笻步丹壑伊昔濟旱枯江流奮
鯨鱷瓊葩秘洞笈踵嗣紛超卓嘉譽益神州
玄裳嘉雄角再瞻壺子圖運墨契精樸淵默
寂無聲翔飈睇寥廓
　　　題南山霜隱圖
至道邈榛塞弛張安預謀玉川啓遐慕宛託
林塘幽雲林被膏雨風泉響崇丘玄姿煥文
豹隱跡嘉南陬澹泊鳧鶩趣微茫江漢流適
兹藉肥遯焉迷機辟籌伊吕不世偶含章終
見求蒙莊善違患蔚爾觀藏修
　　　九日登樵坡自遣
朝旭解微隂侵晨步幽谷丘園遂遠託世網
何跼促千嶂聳瑶昆孤泉潄鳴玉衡門藉崇
丘虚牖面漪竹物候感湍駛勞生信羇梏君
子愼行藏得喪奚榮辱譖巧競危機孚誠愧
鈎曲抱中守義命肥遯素安足悵懷箕穎徒
瓢棄曷所欲脫屣撫喬松傾醪對叢菊秋花
艶夕姿聊復適心目長嘯邈空㝠達觀恥流
俗傲睨雲漢期豈暇忘鹿逐居虚了無貴委
順焉蹢躅
　　　課耕
耦耕南畒上資植日己茂藝種各及時相知
或新舊原林多豐壤泉谷每深竇耘耔己覺
勞紡績夜深晝耨耜侣鄭伊先農仰周后素
懷觧塵合曠跡依巖岫深扃讀我書於世復
何咎貧賤樂乃常蒙莊斯在宥
出巿歸多遲在山起常早風霜秋已冬衰榮
豈長好脫葉靜寒柯農穫藉深稿躬耕聖且
然伊寧逹王道龐葛事菑畬窮通可終保群
言慨古昔撫己增幽抱倦拙愧長沮揠苗僧
蔓草俯謝農圃人榛蕪愼除掃
　　　課樵
宿慕山澤招於焉樂肥遯幸逾羈□羅偃蹇
寂無悶還䇿陟荒途林栖美敦艮衡門翳蔓
緑方沼涵清汶穹巘聳藍孤飛泉瀉瑤混夕
聞樵揉音伐性感遐論休貞謝蹇拙澆惡何
利鈍紬繹託遺言資生付農畚素諧魚鳥懽
豈汩鮑醨溷養拙知曲金持盈戒滿損抱道
達先機迷常信衡運曷嗟原憲貧獨契閱休
困俛仰心志違流光慨經瞬濯足聊委纓狂
歌滌幽憤
　　　山舍夜坐紀興
潛僻非世圖幽恬足眞賞晨招逸人來遠策
緩藜杖叙别罄春醪園蔬兩餘長延懽喜就
宿窗籟風泉響草露喧候蟲林星曜虚敞芳
池瀉初月山氣襲膏壤沉寂諧靜便栖遲愜
敦養輕蜩蛻污濁㝠鯤絶痾癢久違商皓遊
焉期漆園想燃薪盡永夕聊與謝塵鞅
　　　乙亥季夏還山居偶興
末夏熾餘暑幽期諧素衿川原蔽繁緑溪渚
澄滄潯田舍靜雞犬荒蹊抱深林圓淵敞靈
構疊嶂羅高岑荷氣薄朝露魚波衣重隂披
荆遂恬息濯㵎清閑心遺世匪塵傲養眞宜
自任秋風動早思寫我丘中琴
　　　題山林幽居圖
素業得幽勝壯遊知早還讀書匪干禄杖䇿
恬丘山卜築隱原野翛然林水寬礀橋度虚
落夕靄滋崇巒怡樂事耕釣謝徴足投安論
交乆凋落抱器無外干圖勝得仙繪高情寫
幽潺顧我迂鈍質遺形丘壑間披覽啓中好
從兹期歲寒
　　　山居晩興
孤笻入暝壑秋思滿丘山適此松桂託倦翮
宜知還商飈動淒洌池溜鏘鳴環落木秀陽
岡荆扉被臯蘭起窗理散帙遠籟微鐘殘夕
露浥叢菊傾罇少怡顔困亨累咎徃夷晦無
尤艱懿德美攣孚反躬惟内閑知天乆達命
樂止聊吾安大化本漚泡䖱丸邈浮干清霜
藉叢薄流景倐已闌蜩翼匪雲垂何嗟遲慕
間餘齡付寂寞卧疾窮幽潺
　　　冬日山居
嘉遯抱素期樊籠澹高䠱殘流響遠蹊杖策
還幽谷野雀鳴晝屝方塘湛寒緑迅飈蕩清
氛霜葉滑林曲撫感心志違含情塵網束衡
門足栖息豈愧鶴鷯木乆藉孫登悟曷煩季
主卜養眞付餘齡明命孰吾欲宗嗣屬天倫
哀煢愴顚躅誠身愧靡逮崇德念虚篤洞視
委順流浮羇妄煩促所悲負夙懷遺響邈轅
轂
積靄淨遥岑澄空皎霜月寒流響珮環露下
衆星列高閣凝霧姿嚴風度凄洌反躬在立
命居俟志寧輟黄鳥止丘隅馳鶩苦塵蹶有
斐空谷徒玄機夙耽悅曷能昧俗趍得喪摧
勁節達士固樂天何由太空閱至和妙一初
滌此幽憤結聊欣梅竹芳歲晏卧冰雪
負喧息南榮簷旭曖衡宇滴露響叢篁冰澌
度林水寒梅競雪含藉莽並風靡四運盈縮
周初陽曠天雨層岑翳薄靄鳴㵎續冷耳偃
坐雲水幽澄虚足安止知天敦匪躬盡性端
在己疚徃謾祗晦懲初必敦履曷窺元化機
遺迪仰前軌矯首慨彼蒼採芝欲誰語
　　　山居小酌贈王吉二高士
初陽曖旭霽靜侣喜聯訪衡宇澹朝暉林泉
足清曠偶延雲水娱豈謂匏罇廣久謝埃壒
情禽魚遂間敞虚恬與道俱澹漠益天放了
觀鵰鷽趍昏晝溺塵網慨慕鄭李招奚能汨
飄浪愧予日衰鈍靜退託榛莽何幸恊耆英
浩歌激蕭爽
　　　春雨
霏雨集崇阜言旋白雲岑嬰麋感浮慮愜靜
惟中林水木寄恬逸芳春意彌深遊魚躍圓
泡悅鳥鳴叢隂近澗始流長落花荒逕侵愧
無先幾識空此懷沖襟天道屬幽默存誠惟
素心愼修匪有俟斯志將誰任
　　　水檻遺懷
好遯契遐舉端居無外縈方池敞靜搆水木
含餘清苦雨厭行潦聞寥諧素情園淵足鑑
止内炯符清明風㵎驟喧瀑雲岑高隱㝠幽
篁解初籜野卉飄殘英畎谷增夏緑閱時塵
慮盈玄渾有定命少洽鷗鷺盟
　　　夜宿杭之祜聖觀東圃
弱齡志海嶽未冠研詩書篤慕山澤蹤恬與
俗尚辜錢塘昔曠覽憩此東園廬故友昔綢
繆新交恊懽娱偃息青桐隂高歌黄鵠辭窗
筠解初雨床月來前除橙顆正霜圓煙葭長
平湖羅罇集盟好閑情契高符一聞離别言
漸與心跡疏陽鳥鳴悲風寒潮下蒼蕪逾紀
候五載撫事因循餘坐感凋悴久仙眞故何
拘明發奮遐慕言返田園居王喬笙鶴音獨
爾淩虚無
　　　負暄
負暄愛日和雲靄薄向舒窮山積寒翳庭樹
凋亦踈下泉方斯蟄田野聊安居禾黍藉隴
畝返刈多空虚感念曷爲整世漓跡亦殊焉
知温煦樂尚及散與樗繁霜悴百草幽花雜
園途獻君亮何由蕪穢益自除寥寥太古意
涵詠自有餘
投身寂寞濱自謂此生足環堵翳蓬蒿清隂
覆園緑聊支風雨淩寧與世緣觸息交輪鞅
稀寡慮鮮惰束蔬食不求餘高趺惟弊服結
習塵障生虚妄薰陶熟若澹視莫親浮縈互
趍逐孰探天地和心境堪敦復大哉艮始終
碩果契山木
　　　野眺
北風吹狂瀾江水濁不澄牛犬行平岡木落
山縱横輕霧散林渚孤鐘度危城泊舟且無
寐長河終夜鳴弊服倦馳邁積雨將寒生物
情異旦暮幻質奚將迎悽悽葭菼間惆悵徒
撫膺
天霽風稍息朝雲度㝠鴻江草澹微旭蘆洲
散行蹤言旋情既舒息倦惟蒿蓬寄形區宇
内浮生隨化終窮達奚足念百感徒煩忡存
誠返自然修己惟時中何當謝蹇拙永託巢
由風
　　　宿句容青原觀乃葛仙翁故宅
道模有微運至人隱靈蹤崇構著名邑昔遊
感深衷鄽埃絶委巷曲逕縈頽墉池草滋夕
露輕飈響高松殿廡儼穹像凋落嗟餘蹤玄
緒契踵習井竈遺西東别館延偶酌燒燈起
房櫳終宵靜繁慮仰慨膽遺風涉覽在明發
惕修兹勉躬神功匪遐邈萬古昭昏蒙
　　　甲戍三月二日山行
霽雨解前峰幽原䇿歸路荒蹊蔓草春野水
平橋度悅鳥近聲圓耕牛緩犂步豐泉隂壑
鳴宻竹中園素靈岫敞虚軒荆屝護雲固新
流汎池溢繁翠盈窗户掃塌理殘書扶笻歷
榛顧丘林適所娱垢濁豈浮慕虚澹美遐蹤
顚危惕㝠務安由絶世緣木石藉深處倦翮
止枝巢先迷感餘悟聊舒栖遁情生意足農
圃
　　　登陸文安公象山祠堂故址
羲堯體乾運王道持倫綱舜禹襲神器精一
斯傳彰周亡雅頌息仲尼語張皇伊說佐受
命況軻司振揚偉兹大經奧百世垂輝光陵
夷幾更歷明晦違天常濓洛啓潛閟建中續
虞唐青田荆山璞宏聞皎旻蒼寸心宰靈妙
昏塞非遠傷動靜該至理惕焉惟内强
聖訓炳日星卓操踰冰霜横經宅雄勝古象
增渾厖雪館夜燈集風庭春雨長關閩覺支
蔓昊楚被餘芳駑質愧庸昧師謨幸遵詳雲
岑慕遠謁佛刹榛萊藏探陟訪遺舊荒田屹
崇岡肅衿悚膽睇天宇澄秋陽翠臺聳前挹
曠緲歸毫芒浮觀勵先躅敢意窺鴻荒湍駛
難砥砫大音孰儀凰八表視環轍千齡仰休
光
　　　癸亥元日
初陽改歲運積雨晨將疏微和兆春育雲物
薄向舒清瀨散幽汀佳禽語荆蕪飄梅藉苔
逕叢竹横交䟽池萍歛稚緑宻藻含清漪玩
理足自悅物清豈無餘年更愧齒長學鈍終
焉如嚮晦惟愼獨紳言良足書
　　　元夕後喜晴登靖通庵
春陽藹微和扶疾釋餘怠眞館肅虚寥幽尋
倐逾載小逕迷積葉雲蘿遞空籟飄梅散輕
颸竹柏紛映帶澹寂每清神晴岑列窗黛燈
宵雜市喧鵲佇凌空界撫心倍仰止素託抱
深賴叢隂支倦還由兹悟懸解
　　　題夢鶴軒
至人造㝠會踵息匪形寐物化等魂交胎仙
偶靈契神區哦石房嘉子志研礪池月生蘿
隂林峯蔚庭翠東書抱玄悟萬有燭衡氣隱
几鳴臯音恬愉靜纖慮翩然冷風行輕舉倐
騏驥仰昔軒穆遊蝶蟻漠埃棄解敵曷于髠
乘軒空衛懿憂噩感情思死生孰莊委膠擾
紛桔亡凝虚了浮視愧懷軒冕期控翮奮輪
翅曠恊緱山徒千齡渺遐逝
　　　觀鑿泉
隱者事耕鑿泉源欣灌通汲遠非懼勞得泉
可鄰同僕夫倦且喜世謂或神功源深流益
清石潔澗且豐至化育元海周流浩無窮萬
殊具一理原返知始終歛視不盈勺孰彌晝
夜工怋彼庸昧徒曷窺有本宗從兹抱幽素
飮潄巢由風
　　　寒雨
宵雨積餘寒晨鐘入林阜枯條鳴烈風泉瀨
清可漱樵採返煙扉山禽靜霜柚攄懷含隱
憂慮澹無機鬥田野日飢虚天和恐傷候孤
懷曷與論跬步愧良後撫景感頽波睽遠信
誰搆養心在貞素拂袂絶氛垢
　　　題繼善堂
璧經秦亡出遺訓幾湮倫至理累榛塞
皇哀曷迷湮濓洛啓末緒由兹見天仁貞良
本彝則踐習乃益眞昭晰具一本精微宜珮
紳覽古遵聖謨始卒斯明淳矧子繼家學善
承猶素敦山暉藹春澤茂林含夕氛談詠契
朋益規箴良足馴從兹勉勁操先轍宜追聞
　　　題泠風臺圖
蒙莊悟吹萬達生誰足論俯仰宇宙間衰榮
等毫均斯人慕貞操息此林水濱明月度清
瀨空歌入流雲飛鴻遠莫睨遺曲懷陽春
　　　題無垢陳東堂清都眞館
抱眞悟恬逸樂兹林壑居象麓雅幽託肥遯
皆菑畬群峯歛几席石㵎交盤紆秋雨響鳴
瀨春雲濕耕鋤迂橋步蘚逕窮島通樵漁茂
樹憩晩息丘園足栖娱從知絶塵乆内養宜
潛虚先德副遠志休光恒與俱我昨謁衡門
曉風黄葉踈傾罇滌遐慕晩别深躊躇淳誨
寡俗契宿膺良匪愚典刑屬耆望嚋能隨捲
舒昔懷已浩邈曠跡信有餘高齡凝松偓玄
契爰貞腴願資清都授示我瓊函書
　　　東圃爲錢塘王景舟作
仙眞寓㝠託脫跡輕浮緣大隱匪塵繫忘形
或居鄽若人雅清度解舄開東軒芳圃鬥幽
搆琳宫謝華鮮環堵羅茂植虚庭敞初筵竹
栢鬱葱蒨簾帷隂翠懸禮經黄房内夢雲紫
閣前馭鶴度笙韻漱井通寒泉東昊乆凋落
玄德宜推賢昔予曠西遊靈宇諧盤旋高桐
蔽踈牖薪火聞朱絃暮角散晨雨秋潮隨月
圓湖山頗遲步紛垢豈外纏耆彦藉匡翼虚
心遊太玄勿遲羨門招洞視萬有先
　　　京口曉發
衝霧發最炯别江危浪踈寒城帶煙柳秋水
涵風蒲微雨濕林楚凝霜翳汀蕪艤舟會野
渚幽扁重披圖靜搆極間敞白雲在簷除超
塵謝高卧子眞宜谷居遺翰盈故帙才情感
東昊佳題見麗藻遊歷詢殘墟斜霏乍成冷
逼棹言馳驅推篷寫偶興勗兹足恬虚遠黛
識經行餘潮知有無
　　　登方壺眞人玄室
靈嶽產嘉瑞遊仙處琳宫壯志稱卓犖神都
謁飛龍論交玉堂士曠視金馬蹤翰墨立倍
價還思林外蹤金仙瀛海姿龍井巢高峯祕
授足投轄凝神守環中崎嶇遍川壑早謝塵
氛蒙閩越泛秋籟雲迷燕岱容東歸振凋逸
問學時相從毫楮泝羲旭丹青追浩仝章書
示漢跡隸法卑秦封靦質素駑劣控研春復
冬鑪甌坐梅雪潮舸吟溪風慕藺傾海内知
譚著江東踰年粗有德京國勞趨逢名區賴
推重豈貴爵望穹返珮己黄髮頓衰幽桂叢
悲懷切景仰寂寞瓊林空遐逝倏十載高翔
遼鶴沖朝霖變郊候觴豆趨荆蓬文契共嗟
慨神格期潜通
　　　謾興
息交寡塵鞅散慮恬沖衿山雨增夏緑林煙
生暝岑溪喧逼庭户碧草池塘深喬木日蒸
蔚初篁亦清隂物性各自宜榮謝同寸心高
騫慕遐軌馳景徒駸尋銘訓昭徃哲謹獨兢
危沉微情寄篇帙說懌稀盍簪妙理具衆得
靈源浩幽尋焉能逐妄跡偃蹇聊空林
　　　曉懷
晨出已凉思微風滿喬林殘河耿向曙疏星
澹梧隂墟曲傍遥渚雞鳴散叢森朝煙蔽芳
樹宿靄微高岑松瀨瀉群壑獨行歷崎嶔飄
柯濕零露蕭爽盈虚衿愜嗜宅幽勝久倦塵
樊侵野步縱閑適焉能役駸駸川源肥遯姿
雲木樵漁心遠託謝氛涉高騫邈華簪流泉
響緩策發我丘中琴
　　　登華蓋山
圜輿奠元運靈跡昭神基卓絶太華頂天眞
夙㝠栖跬從幸追歷兹覽符先期奧訣啓玄
授豐功著淵儀鍊形就金液弛戟凌丹輝崆
峒闢崖罅虚壇席盤棋巖雷隱空竇泉脉含
冷滋化景示雄怪瓊旌耀聯馳遐蹤著奕世
川嶽爭幽竒晚褐膺夙慕攀登遂研趍群山
互簪擁側逕縈盤危飛壁駭神睫回巒走蛟
螭雲横帶明練水曲環輕絲谷響度篁籟林
芳散蜿霓琳宫記結搆幻禄更茅茨賔舍敞
幽覽庾簷護寒霏八表盡涯際萬殊歛希微
寰區俯埃壒嵩華何穹卑息倦藉煙霧遐膽
漠天墀至德亮精禱仙猷副潛希寥廓洞一
初疇能測端倪
　　　遊西山玉隆宫
外世篤遐慕高仙閟靈蹤雄都峙江漢玄宇
羅層峰陽精孕昊季天秩昭晋東異蛟肆民
孽尺劒成神功㝠構領竒秀至神代敦崇曰
余忝眞嗣追覽適所從疊澗瀉鳴瀨膏田翳
疏松飄松宛村舍曲逕迴林鐘穉柏挺餘茂
枯泉洌微淙荒苔閱舊搆故址繁幽叢飈輪
寓寥廓焉在丹華豐黎俗被休澤玄徒卓深
哀川陵固旋運鎮治昭
皇穹夜氣肅林館春和灑冷風潛追井丹妙
脫屣焉後從飭勵仰先轍大觀浩無窮
　　　題思誠齋
圓方運六虚寂感恒不息動靜根一初妙凝
洞三極大哉賢聖心體誠慤無適至訓啓鄒
軻飭身在中惕愼修有儒彦顔居秉兢翼敦
養益熙明精微著餘力式觀元化機萬有互
潛植内固斯大本榮衰等埃礫遊氛苟澄徹
㝠造耿金石願究通復工徤行符大易
　　　蘭臯
幽蘭茂崇畹悅此朝陽温彼茁盛鮮姿潛居
蔚芳蓀挺虚卓貞榦麗彩揚清芬託質爰素
契豈爲嘉祉存矧兹秀林谷曠寂靡世聞佳
木雜閩構名葩宿靈根妍酋異衆卉潔素諧
良昆豐植歲方力所資毓竒薰輕飈溢華露
宻靄凝微曛膏雨潤雍澤圓輝寫叢芸雅操
希聖則遺騷悲屈論曠遊儗襭佩涉遠徒塵
氛虚室恊貞獨朋遊寡彌敦休徵候夙契著
遠奚朝昏八表歛宏視㝠機歸化源
　　　冬日還峴泉
朝涉愧艱遲歸休美林谷郊墟物候和野逕
抱溪曲言旋白雲岑煙樹澹餘緑淺瀬引寒
流崇巒披秀木荒疇已農穫隱搆藏林屋夙
託懷靜恬睿辭諧素欲輕風滌垢襟微雨滋
膏沐息倦釋塵痾危機絶羝觸由來期羨招
雅操契貞獨浮染固縈縻潛眞恒自足振衣
浩所思勉默依松菊
　　　六月二十三日晩宴仙巖
宿雨解秋隂幽尋泛清渚先晨預幽期眞賞
宜闌暑華萼秀聯芳耆英善談塵輕流淺抱
沙遠瀨潛通浦峭石散支機澄潭迴鈷鉧蘋
鷗點雪華汀鷺浮銀度野蔓晦重隂遥山帶
微雨探竒盡窮僻始訪雲巖路靈竇虎龍盤
神蹤闢軒户苔深閟庖庾蘿翠橫機杼浩嘯
絶氛埃空歌激煙霧崖懸一室虚列席平沙
滸勝集豈凡緣諧懽雜觴俎自非契仙調歲
閱方瀛府誠謁復古祠牽塵愧遲步丹丘擅
雄怪宜此風雷䕶曠劫視浮槎沖襟滌千古
　　　觀雨偶興
首夏苦淫雨喬木蔚榛莽溪喧驟漲鳴峯淨
餘氛朗茂緑翳簷楹脩篁藉幽敞重扃人事
稀泥潦絶輪鞅聊惟文墨怡守道在遵養隱
德抱淵中由微達深廣敢期洙泗聞獨慨高
山仰隂積繼炎威調元愧塵想坐馳寅鳥音
浩浩源泉長
　　　題敬齋
秉彝具恒性聖訓復厥初粹質素良敏儒宗
重璠璵詩書履先訓百世猶菑畬持敬在克
一肅恭遊廣居湖山儼崇搆逸趣平川鱸優
仕際
清朝成均參典謨温沖契玄褐雅度光州閭
充蓄冀滋茂繼承觀嗣眙
　　　晩興偶成
明沼湛芳諸新流漲嘉澍玄隂度巘雲絶澗
飄寒霧人蹤泥潦稀暝色禽蛙暮遠睇感先
期叢懷慨危務休潛遂兹適世慮猶纏互妄
跡逐塵生眞源妙無所春華又易年衰蹇增
慚慕得失從化機丘園足跬步
　　　山雨
初暑還故廬朱明日增熾卧痾中林下偃息
寂無慮風澗鳴奔流疇蛙響藂翳魚遊芳藻
輕靄靜喬林蔽葱蒨挺脩篁虚庭益交茀凝
雲忽成霖竟夕驟湍至荷颸度晨凉投簪適
榛穢煙濤迥塵絶心跡澹高睨豈謂續蚊鳴
何勞溺禽戲空嗟夙志違跼蹐增遐睇憂憤
終莫排聊兹藉流憩言從肥遁賢永謝人間
世
　　　步南澗作
謝拙契衡茅還笻熟登眺丘林滿秋氣澗谷
集藜藋隂壑翳微雲層岑屹孤峭平原過雨
滋落木輕風僄嗟余困蹇運退遁匪觀徼卧
病日衰遲資藥慚非少由知悔吝長得失從
嗤誚擇執視污隆哺趨媚顰笑疏淪恥奔流
凡陧慨殊調絲氂或勝用薄缶難終嘹息躬
事抱甕適趣逢荷蓧寧效窮途悲欣洽蘇門
嘯降衷屬明命玄默閟機妙哀哉狷狹徒日
夕自倫燎萬化會有歸投簪藉漁釣枘鑿異
所投艱貞曷漓耀譖諛遽成虎矜宥仰
明照
　　　雪後早還
幽人素嘉遯勵節抱貞獨冬候喜乆和言旋
課樵牧囂塵頓斯滌沖漠乆常足雪巘翳層
雲風崖峭孤木初梅含衆芳涸沼沁寒緑開
軒理遺帙燃薪續明燭自悲世網嬰息倦謝
羇東强涉川途艱荒逕凋松菊幸蒙休明眷
徃吝鑒披腹孰志後簪裾惟懷友糜鹿矧兹
氛祲馳轇轕迭摧踀志心恥軒途污隆豈藩
觸願諧㝠寂徒洗耳臨澗曲非乏解牛硎慚
媚忘羊逐席温勾漏松棹佇山隂竹永託歲
寒期冰霜靡萎馥玄隂未改春流景遽何速
悟幻信若浮虚中了無欲鄙哉鱣鮪趍鯤腐
甘驅促千載付室言浩歌還浚谷
　　　初秋山居雨懷
暑雨解凉秋微雲濕孤巘尋源訪故廬隴昇
人家遠伏稻藉衡門靈泉發深峴幽岑空翠
明落木崇岡展蛩語雜嘉禽行蹤靜苔蘚新
流繞庭户群植日葱蒨抱此中林清寧羇俗
塵遣支離信大年任拙隨偃蹇豈乏孫登期
猶懷葛洪勉閱世謝萍浮狂闌曷清淺
　　　賀了庵李東堂八十
翫劫每遐壽高山龜鶴齡清都屬耆德大年
宜夙膺悟幻茄和乆瓊房嚥華精矧資儒素
言存養安吾誠樂止蓬閬會涼天湛重楹晨
飈注時雨夕水澄秋㝠志以敦雅契悅諧簪
褐盟雲濤洗瑶席月露盈金莖安貴鳩飾美
宛追蒲穩行後凋越曦景名嶽須儀刑玄曆
乃遲歲潛眞衞群靈由兹永黄髪洞視超神
經
　　　遊仙巖
靈嶽冠方蓬秋清氣蕭爽駕言物外遊放棹
浩幽賞溪渚抱索紆灘瀨逶迤上河伯水成
宫天機錦爲障仙壇雄漢基虎嘯發空響膽
謁步瑶宫丹崖列竒狀賀醖釀盈瓢孟機絲
在紡探尋興凝謝曠逸情過向大具聳飛樓
精金赫穹像夕酌盡懽論群才各尋丈曉發
澄潭濱微瀾楊浩蕩靈蹤肆險怪憂患孰痾
癢姜被感情深陳膠羨才暢王恭貌愈純昊
猛志須廣詞銳善袁宏談優懷郭象島嶼僻
花源汀墟蔚相望問津蠃俗非幻語曷浮誑
斥鷃等塵趍文犧慚世想坤維渺溟渤天籟
靡霄壤適意豈猿攀忘機信鷗徃預諧斟菊
英臨眺孰輸曩泛覽記漚輕遐情矚虚曠榮
衰倐古今雅度試豪放自非金石姿應昧玄
珠罔舉首候佺期高風莫能忘
　　　信河曉發
靈溪及曉發遠趣延江樹野屋帶村居朝煙
散寒渚輪舂雜遠瀨浴鳥泛深浦霜露叢薄
幽層岑秀鸞翥郷還覺自慰别緒論親故久
曠希世懷相知耿星曙驅馳固未久物候倏
遲暮瓢飲少自如披襟藉零露
　　　雪晴夜月
朔雪霽晨曦群峯峙蒼玉遲回空林眺逸趣
浩心目野艇渺殘流荒煙淡疏屋層柯鬱秀
姿叢薄餘寒緑曠世抱竒懷研心寡塵欲幽
居怡遁貞繁帙資先勗曠跡眇遐思孤騫寧
躑躅含章亦尚絅悅古宣内足萬化同氣機
舒陽藹潜蓄無慚尺蠖伸頗藴藏珠櫝圓月
淨霜輝高情委庭竹
　　　幽居自適
天字淨春明幽居愜虚敞言從山谷栖意此
林泉賞風磴濕松霏池流增雨長肥燒秀嘉
木迂途隔塵鞅紫壑閟龍淵蒼岑矯鸞徃焉
期芝皓隱宛赴松喬想八表會靈蹤千春躡
遐仰貞遯匪長年觀頤足遵養爰資飄笠慵
適詎樊籠强或詢持竿語間和負樵唱萬竅
各善鳴聊兹託餘響
　　　題夏山過雨圖
夕雨過凉樹流雲吐層峰横橋蔓綠翳仗策
宜立中烦意俱滌貌然塵外踨鍾山豈竟
队清瀨聞高淙
　　　题澹味軒
至和在醇初眞味贵悠谵瘏文畫太始蚺孔
論虛湛復道信匪遙履貞視宵旦幽恬中林
士脫跡謝縻絆雲臥高茅峯茹芝石華粲松
濤雪滿蘭偑風驚檻内固神宇完浮營慨
觴濫釀酣棄元酒妍薄精鑑白首混一無
寥天靜陶範
　　　題樗木生卷
荘周悟齊物衆有等吹萬群植根一體竒言
愈雄誕惠施拙用大廣漠匪涯岸非抱樗散
姿支離豈終算淮陽一偉夫師帥乆膺宦矯
慕早世流高騫泝鵬翰用拙貴樗全託情契
宵旦步武巳李廉馳輝何鄴鄼曰余嗜櫟杜
散木與資灌千載或調同塵趍靡憂患犧罇
漫姻緒倘共論排風迅霄漢
峴泉集卷之九






峴泉集卷之十疑五

　　　　耆山無爲天師張宇初撰
　　五言侓詩
　　　元日
開歲占豐候晨光感節分曉簷翻瀑溜寒樹
暗溪氛人事渾萍梗生涯半水雲盈虛知有
定何事貴多聞
　　　喜晴
立夏天方霽閑情喜暫舒樹深添兩澗溪落
見人踈夕照依斜竹圈花落近書年來惟懶


拙殊覺稱幽居
坐演法觀碑亭
野亭林藪合苔逕慨荒凉浮世人情簿空山
道味長削空崖勢赤蔽日樹隂蒼俯讀殘碑
罷神情頓瀕茫
　　　藍杜
曉策穿嵐浦靈巖引鶴颷春流迷野渚盡兩
滑莓橋林屋輕煙瞑流古渡遙坐看篷
暮片舸滌塵消
　　　峴泉夜坐

借雲成隱拙神嶽信浦都一水通雙潤千峯
戲兩鳧道山期小史靈𩾵只潛夫從此栖閑
逸浮塵信有無
　　　暮春還峴泉
暮春尋澗谷藜杖野橋遇山崦廻蒼玉林坳
濕翠螺柳深黃鳥岸舟靜白鶴波勞生聊此
寄高興欲如何
　　　庵居冬夜
春回先臘日晏歲臥山居庭竹寒遮逕池梅
晚映書泉聲憎吠犬春響躍濳魚萬物生生
意虛中樂有餘
　　　題瓊林秋色
仙臺聳靈玉樹環青空秋色半䈴兩松濤
三逕風雲情隱居閣澗韻雜裹桐勉志步前
列幽圓披華嵩
　　　題方壺秋山幽隠圖
此苑無窮意秋山滿目中短橋通驛路老屋
帶霜楓過雨凉侵夕殘雲靜歛空偶同歸隠
處塵跡罕西東
　　　我愛山居好
我愛山居好無求足飬眞秋聲七八月山色
两三人跡晦心非晦身貧道豈貧滄溟觀大
化搔首愧紅塵
我愛山居好蕭條歲月長靜中知道大閑處
覺身忙夏雨雲尤白秋風菊漸黄何如收足
坐塵慮豈相妨
我愛山居好從知物我同風雲而車轍天地
一環中生化機無盡圓方妙不窮屈伸呼吸
裏委順任西東
我愛山居好消閑應接稀靜喧眞蟻穴聚教
等蛛機情識生人我行藏見是非誰聞蒙叟
語獨有此心微
我愛山居好柴門補薜蘿諸峰自賔主遠瀨
即絃歌犬靜村墟暮山深雨霧多夜闌群動
息琅韻獨長哦
我愛山居好年深坐寂寥風霜看勁節氷雪
對寒標養火三宫淨怡神百慮消但無蟬蛻
繫放曠即逍遥
我愛山居好收回萬古心漂流快奔浪澄定
見精金世俗觀常變人情識淺深崆峒無别
味自許老山林
我愛山居好寒温不記時江湖無舊夢交友
寡新知出處隨吾分操違任世疑寓言盈簡
帙於此定何期
　　　題汪原八詠
石塢雲爲構眞成小有天草池寒入夢山雨
夜驚眠村轉鄰家樹花流礀口泉學仙非傲
吏樂此去經年　右東塢春雲
山澤尋眞處翻經作石臺晚煙生古樹春鳥
落殘梅羽佩雲中度靈槎海上回俯觀無際
畔何地不塵埃　右北嶺石臺
南阜山俱秀青藍滿坐隅也應看劒飲只合
帶經鋤秋冷多黄葉溪深間白魚何如留半
畒容我共潜虚　右南山秀色
月色初凉夜溪流兩岸清星何斜屋角風露
雜泉聲沙渚流孤舫秋山隱故城漁歌來野
韻東崦路迴縈　右西溪秋月
草舍依農圃環庭手植多寧無去官酒也有
捲茅歌雪後行吟晚秋深食養和久探爐藥
事隱退近如何　右草堂松菊
種圃兼芝菌耘鋤歲月侵桑麻緫生意墟里
共繁隂雨足林塘潤春寒隴畝深夕談無雜
語投老更知心　右老圃桑麻
别井泉清洌泠泠會有源燭容明是鑑無底
石爲根茶鼎斟常碧丹瓢汲後温寧如溟海
視留與壽諸孫　右玉井清泉
鑿石開新沼方諸十畝青雨聲翻鯽浪山氣
逐龍腥曲竇時鳴雪流珠晩蕩星從知得眞
味早悟太玄經　右石池湛碧
　　　次葛維貞錬師謝晝韻
杜曲多詩思幽棲勝草亭潜眞窺五太養素
悟三靈羽服過林谷仙標藹户庭耆英凋落
甚吾喜髪尤星
南陽文物裔興寫墨池頭人產鳳凰穴鶴還
鸚鵡洲遠嵐橫嶂濕喬木斷雲浮晩有渭川
思應垂不餌鈎
　　　屏跡
屏跡渾成癖觀空絶見聞池昏泉入竇逕避
蘚成紋石澗喧春雨紫屝掩暮雲素耽樵牧
趣直欲謝塵氛
　　五言排律
　　　遊璧魯洞天
璧魯天眞府佳晨足勝遊雅期先九日遐賞
屬三秋叢隸聯仙萼名簪恊令儔溪潯分放
棹林渚漸經丘村迓延時酌山庖款暝留峻
崖懸積鐵宻樹響鳴球霧引湘簾細星垂藻
井幽泉分霜楮臼礀抱露苗疇席月糜鄰豹
厨煙犬雜猴曉炊催束袂野簌盡交籌樹日
冰華淨眠雲練絲周履危抛謝屐步側舍陶
舟洞户駢肩入若扃並涉求攀援聞𥦖窱指
顧坐綢繆隂壑盤風磴陽岡洗晝雲淒飈宜
落帽凝靄欲加裘漢跡神藏虎秦封木卧虬
魯侯嚴甲衛太乙秘㝠搜寳笈虚靈檄琳書
著羽流貫魚窮險怪序鴈少夷猶秀採蘇耽
橘涼斟玉女湫古槎懷博望深谷候巢由枝
穩驚棲鶻身輕愧浪鷗畏途惟仰睇空語遞
喧諏先轍追芳躅眞盟仰大猷鼈行循引竇
磬折俯傍鈎嗣忝神明胄才違簡帙脩帝廷
嘉靜謐玄圃遂優游歸䇿過停鶴全生悟解
牛幻名題絶壁曠劫視崇休
　　　和昊彥直游峴泉
丘園誠好遁仙脉況遺宗韋曲方遷墅盤中
偶卜宫金波開月沼玉氣瀉蓮峰藏息宜天
分經營實化工自躭幽谷退復覽帝畿雄眞
隱追龐甫幽尋謾孔融殘荷分露入曲澗帶
泉通石溜空鳴珮荆屝未列墉履聲驚隱豹
藜彩動眠龍經閣虚凝白書林靜落紅采竒
知友共惜别故人同鶴侣宜遊客鵷行愧上
公深期鶡冠子敢繼鹿皮翁姻婭蒹葭託懽
延茗核供歸詢疑見竹談契亦巢松文誼膠
投漆詞華律應鐘續遊知興遠前席侍恩濃
盛業光先德家猷豈易東
　　　五月望日遊仙岩
靈跡仙眞會欣陪勝覽同斯文推世重
盛代仰儒宗才挹華川秀遊將弱水通放舟
移市浦啜茗下漁蓬石瀨翻晴雪溪瀾蕩晚
風鷺輕洲渚僻鶴靜島屏空洞户容舠窄川
崖貯棹窮蒼崖分禹跡碧樹閟秦封錦織天
機妙藍浮地軸雄虚㝠隨架鑿造化孰陶工
庾廪縱横立簷櫺隱約逢烏巢驚决眥猿竇
晦沖融河伯藏幽府馮夷隱秘宫高風寧郭
泰雅度獨王恭酌蟻詩籌遍題巖筆興供漢
祠松檜古明佩水雲豐晩翠延鐘入殘紅掃
席充丹光遥爍電劒氣遠騰虹虎豹疑隂藪
蛟龍信大潨琪篁深夏竹瑤草細春茸聯璧
煙霞表懸珠月露中山醪慚醴釀潭鱠想雲
夢下榻苔侵履凭樓澗瀉桐乾坤旋坱圠歲
月浩洪濛梵放交林籟幽期託桂叢謝程躭
險怪莊語振盲聾罇俎懽承洽箴規惕在躬
詞源傾渤澥道統企衡嵩
王德嘉賢厚臣衿體令忠青城猶祖澤璧魯
固神功星漢澄空寂塵氛滌浩沖九要蒙琢
礪三益感磨礱惜别情逾切論文義最隆令
名追賈馬清問記方蓬耀古琳球彩千秋紀
製穹
　　　普度醮慶成賀同虚傅仙官
靈嶽儲眞範玄科啓孝誠耆英回
帝所幽祀會仙盟川炬光揚燭雲旛預達情
闡儀壇墠肅則象典模精緑簡通朱府瓊章
進玉京羽曹聯杜陸家授繼玄盈龍劒招揺
煥鸞幢沆瀣明五銖交炫彩八極遍和鳴軒
衛環千吏遐追走六丁坎離資滌鍊復垢返
胎嬰紫户凝空洞黄輿耀錯衡雨消寒食火
花粲暮春晴縹帙三千禮琅函五億名飛濳
椎化育品彙感敷榮炎閣浮珠黍㝠緘列火
城薫篙昭夢寐烝享備粢盛愴慕矜貧困驚
呼駭隸氓懽聲彌巿野佳氣兆薇蘅泉壤開
重閟冰輪徹九清隂陽旋要妙天地仰裁成
道以神爲用年忘寵孰驚教樞推宿望領袖
重儀刑愧忝蘋蘩瀆欣承惠澤禎從兹安泰
宇前烈播休聲
　　　賀彦衡弟新居
留國丕基壯仙都傑搆雄群峰環厚地泉匯
赴高穹川嶽儲靈域神明著令宗秉資嚴志
操慕學善陶功
聖澤源流偉玄模景仰崇陶謙居秀表衛玠
美清哀黼黻瞻天語簪纓俟睿庸慈闈尊聖
善閫助篤賢恭陸賦懽趍鳳姜綸儗兆熊宏
䂓宜綺錯鴻業信曈曨綵緻明飛電環材偉
焦虹編連分碝磩颯纚煥簾櫳豈亞方瀛翫
渾過閬圃躬瑤林通繡閣瓊樹接珠宫東旭
來搏彩南熏動冀中金張椎望重潘謝悅時
雍曠覽忘埃壒流觀抱華嵩百緍期顧彥四
德愧王戎韓萼華聯爽塤箎奏迭工棼楣駢
黝堊冠蓋佇璜珫燕雀欣深靚園池足茂豐
先國承慶遠後武紹芳隆夙德由亨盛嘉謀
緫恊同蹇蹤慚阻賀續創喜增窿蔭木知孫
偓弘文冀馬融芳時紛苒苒佳氣蔚葱葱每
愧衰遲甚惟希立卓沖圖書研暇日絲竹寫
餘風祖德貽山固親年樂貌童徽猷垂奕世
光譽播無窮
峴泉集卷之十








峴泉集卷之十一疑六
　　　　耆山無爲天師張宇初撰
　七言律詩
　　聖節賜宴
奉天殿
天開萬壽正秋清百辟瞻趨感
聖情金節擁雲來輦輅錦袍曛日照階楹禮
陳内饌香緘近樂奏宫韶喜氣明盛典優隆
垂奕世顧慚野服際
恩榮
　　癸酉九月二十一日坐冶亨蒙
　　召賜還山賦此以紀
聖德
玄圃新亭王氣浮承宣飛騎謁
宸旒綸音降闕融熙日
天衛臨軒肅素秋野服許安松菊主崇班敢
倚鵲鸞儔
帝恩高厚慚何補瞻戀丹心仰
盛猷
　　欽承
聖諭周神仙進藥之異於教有光喜而賦以
　　紀之
聖皇體道美玄綱廬嶽名仙啓壽康方朔未
專從漢武廣成端候授軒黄千春鶴算丹砂
妙九陛
龍顏玉液光
綸語從容欣厚德小臣抃躍誦彌昌
　　　立春早朝
曉趨天仗拜
王春喜睹陽回
聖德新偶牧迎風分鶴禁彩犧乘露進
楓宸千官佩紱歡聲動萬衛旌麾洲氣均從
此太和臻至治山林疏野仰
絲綸
　　　太廟陪祀歲暮
東闕明禋肅廟堂玉階仙仗晝輝煌天垂
帝几臨彝鼎日駐皇輿耀衮裳萬衛旌旄環
鳳閣千官儀羽列鵷行微臣草野欣膽祀嗣
服從兹履百祥
　　　已巳元旦早朝
五夜晨鍾啓禁闈仰膽
天闕曉雲齊掖垣趨佩香輿北阿閣鳴鑣彩
仗西雪色遠臨青瑣闥春光微動錦韉泥盡
祈
帝澤同甘雨河嶽增年感鳳栖
　　　長至早朝侍宴
日迎長至藹陽春天仗顒膽禮樂陳輦輅星
輝銀燭曙珮珂雲擁錦韉新花明内饌傳青
瑣柳拂宫袍侍
紫宸深愧幸陪鴛鷺簉共欣
聖德布淳仁
　　癸酉九日
　　賜宴
華蓋殿
曉城風雨緫烟霏令節開筵拜
寵輝玄館濕雲迷洞路官河疏柳帶
皇畿菊英泛酒宫壺溢薇露飄庭苑樹稀祖
澤沾濡蒙
帝渥鶴袍惟覺愧身微
　　　九日
上㫖賜衣
兩承
恩眷錫宫袍琳館傳宣愧幸叨使出尚衣增
羽珮
寵頒阿閣引靈璈香羅日瑩浮蒼琰輕穀風
和拂翠濤國祀精誠當竭報
清光時被戴崇高
　　　十月九日蒙
　　　頒賜
復戴
殊恩出建章故山臺閣頓輝煌名聞青瑣傳
常侍
詔下黄門授省郞霞彩濃斟步兵酒雪花累
食大官羊獨慚野服知何補願覩黎元濟粃
糠
　　　癸末十二月二十七日蒙
　　　頒賜法服
内使馳宣降蘂宫金衣烜彩拜
恩濃鬱蕭星斗輝三極警蹕風雲面九重
聖澤雨濡沾禹貢
皇猷天廣頌堯封極慚疏陋知何補敢俟圮
橋禮赤松
　　　齋宿朝天宫貽王東白煉師
地接瑶壇秋氣高獨慚山客侣耆髦長蘿市
户玉勾鎖宻竹過人金錯刀曉雨只躭憑棐
几暮寒應愧想綈袍書鄰賴有華陽子孤鶴
更闌鳴九皋
　　　題方壺萬壑雲烟圖
絶世壺仙海嶽情慣憑灝氣混滄溟雲岑杳
靄凝嵐色烟渚微茫遠瀬聲自儗靈峰覓勾
漏誰從塵劫話彌明高風寂寞徒追慨八駿
何如汗漫行
　　　中秋同周貞白飲湛碧軒
秋色平分月正圓清論喜共會華筵鼎彝妙
畫秦斯法科斗遺文漢象傳露瀉芳醪凝瀲
灧雲濃琪樹藹嬋娟番湖耆德于今少幸播
清芬樂大年
　　　觀溪右因懷舊藏靈辟
玄玉竒峰孕秀靈九天雲霧夜還生燕山丈
室仙洙泗昊渚烟濤海渭涇鶴韻每添書榻
潤龍光時近墨池明山人故儗崆峒壽靜屹
天根韞妙精
　　　題方壺雲山秋思圖
玉立層峰曉翠寒最宜東閣靜相看霜林風
露含珠潤秋水芙蓉瀉練寬折屐正須同野
步直鉤誰獨倚長竿自緣北苑神清會有分
雲山足考槃
　　　題方壺高深海嶽圖
海嶽菴居鐵甕城壺仙品格會青㝠鯨濤夜
吐胥潮白鰲背秋分劒閣青待約琴高淩汗
漫尚疑中散走精靈侯嬴家住虹光渚冰玉
時看滿户庭
　　　遊昭眞宫贈祝洞天煉師
猶龍之徒鼓橐籥石室乆與神明居群峰過
雨暝投屐一壑卧雲晴理書丹爐光現虎時
嘯雷笈風生龍每噓昨我尋眞醉方起寤寐
思君長晏如
　　　遊南山湖上
蘭橈桂棹盡幽潯小劫眞遊到夕隂雲䕶鶴
飈蓮一葉波揺龍島石千尋竒峰遠貯金銀
氣靈籟時飄紫翠音勝集幸陪塵外賞山林
餘韻託球琳
　　　題三茅山卷
遂古仙壇句曲東茅君觀閣聳三峰神經藏
石追秦刻祕册傳家侈漢封到席珮聲春隱
豹濕衣劒氣夜降龍我曾羨讀登眞訣願住
華陽若箇松
　　　題清白軒
清白傳家仰令名高軒覽翠挹川靈空青珮
綰留驄馬翡翠簾開展晝屏春滿圖書雲到
席晩酣詩酒月移庭由來忠孝椒房重野服
空懷睹聚星
　　　題方壺茅齋圖
丘壑茅堂澗水濱清暉寫入碧嶙峋嚴光釣
瀨雲爲宅韋著書籖石作鄰樹色送凉峰歛
夕瀑聲飛潤谷藏春壺仙飽得幽潺趣寂寞
高風屬幾人
　　　題白雲軒
侯門别館五雲西林壑清衿擬鶴栖月滿金
罍垂柳重風回銀勒落花低皜衣雪瑩期朝
鵠絳幘春明待曉雞高興豈同山野趣
皇圖光贊與天齊
　　　題松筠軒
貴戚高門倚繡屏松筠猶喜護長青雲濤繞
閣茅峰秀雪色侵門剡水淳朱户緑纓回晩
照錦韉銀燭戴春星幽懷豈比山家味拂石
冰霜澗響泠
　　　題凝清軒
甲第高梧碧樹秋清芬繚繞壯神州花凝烟
霧空連佩風送江波月滿樓黄閣晩題鸚鵡
賦玉臺春暖鷫鹴哀芳名盛喜過潜耀野褐
馳情愧狎鷗
　　　南山淵靜軒宴集
瑶池仙閣並方諸眞賞何殊罨畫圖繡閣迎
風迴芰藻錦楹披霧帶菰蒲筵開晝日蒸霞
穀臺瞰秋波絡月珠絲服獨慚踈㫖養讌懽
豈必讓東昊
　　　山人獻紫芝二本
喬林瑶彩結靈姿野老窮幽解獻持玄霧擎
柯瓊化璧紫雲垂蓋玉生脂清溪道士躭山
癖甪里先生任世疑共我風霜老丘壑休禎
豈必愧華詞
　　　遊水簾洞
幽洞雙關入杳㝠瑶林隂壑後先行層崖珠
落簾收瀑疊嶂屏開錦列楹擊石尚須期嘯
父捫蘿端欲候仇生礀阿藉地林霏暝寫盡
絲桐世外清
　　　採瓊林間碧桃
桃池自是仙家種絶愛林間碧海枝弄玉洗
粧雲母障飛瓊整翰水仙墀驚風不動塵回
劫和露微凝雪滿肌折向山窗寂無寐恍疑
笙鶴下書帷
　　　飲湛碧軒賦石鍾乳盃
石乳傾醪粲蘂花飛霖尤喜注仙家照衣練
白含窗雨浮臉猩紅泛洞霞自愧酒酣倫庾
衮宜添文彩屬張華衰容尚借資培力九日
何須更問賒
　　　題赤壁圖
雄文豈獨過莊騷千古高情仰素遭夜月扁
舟經夏口秋風野屋倚臨皋周郞遺跡成孤
鶴葛亮精忠壯巨濤擬似雪堂携二客丹青
有待覓竒髦
　　　題孟浩然踏雪圖
鹿門高隱卧冰霜踏雪行吟韻思長詩興自
應淩鮑謝木名豈獨契王張野橋寒瀨偏幃
帽山樹驚風逐縹囊猶抱孟亭千古意墨華
寥落見微茫
　　　山人獻石
石丈欣移紫洞雲幽人辭綴錦囊紋隂精墮
地凝春雨水沫成霞集晝薫蒲牖風長疑鵲
化芝房烟煖夢星分山家拾澗寧庸煑雅好
深知滌垢氛
　　　　楮帳
雪楮乘筐寫練光方幃連緝稱雲床春冰煖
動乾坤大霜月輝澄漏刻長華嶽卧龍從偃
蹇漆園蝴蝶任飛揚本來内外俱貞白根蟄
嚴冬氣八荒
　　　　爐炭
積薪穴火勢迎空霜雪嚴寒衆樂同煉質自
堅非性黑敲聲舍響愈光紅木金成象明丹
候離坎周天奪化工莫使吹嘘煩橐籥天機
流動六虚中
　　　題洞玄子卷
早慕玄虚讀飬生久趨天仗住神京太虚本
是渾侖體空洞中含寂默聲雲氣屢乘霞佩
遠松隂長護石房清五千言意須融會坐贊
皇猷答
聖明
　　　訪朋山如愚煉師榆原眞館
榆晩高堂續搆成獨橋雙㵎步秋清牽籬野
蔓殘花影繞户林塘過雨聲種术圃通黄葉
路採芝人老白雲扃累曾約訪朋山主且遂
茅茨話拾荆
　　　題白雲茅屋圖
太學傳經荷主知謾懐山谷媚清輝短簷生
白雲藏室老圃凝寒竹掩屝簪佩未應辭禁
闥丘園底俟覓漁磯詞林信有歸田詔願假
藜光照槲衣
　　　贈茅山王道士
早住華陽六十春玉音琅韻異常聞白雲庭
館鶯花靜紅葉林皋月露分鶴背豈須笙作
譜龍光直使劒成文會須石室哦空籟楊許
遺踪絶世氛
　　　題太和山
太和磅礴結高峰北極靈飈望拜中翠壁煖
雲丹臼穩瓊臺疏樹劒光洪澗西梅榔分苔
徑天外旌旄護蘂宫闕下多君蒙
聖眷故山遥對晝圖工
　　　遊桃源
山桃春盡徑難尋苔蘚階庭老屋深崖瀑蹤
錚蒼澗塢石門曲折古藤隂雲中鷄犬栖雷
室谷口園田帶虎林曾就丹房留兩宿徧詢
陳跡漫追吟
　　　繁禧觀訪友
溪山勝處絶塵紛路入瀛洲訪隱君門外野
航魚躍露松隂高閣鶴巢雲青藜曉值穿花
入黄粟晴看掃徑分不有故人清誼久素懷
寥落竟誰聞
　　　題方壺夏山圖
越絶竒嶠趣最高一溪春碧未空舠雲連壼
嶠從招鶴天盡岷峨已斷鰲老屋靜依村晻
靄長林遠帶雨蕭騷江南遺墨今逢少轉憶
方干獨世豪
　　　謁留侯廟
昔從列國有封疆黄石三期授素章韓隙豈
論車中復楚兵已定斗分降言回雍齒非仇
士說奪淮隂易假王晚嗣叨光懷祖烈每經
祠下意傍偟
　　　遊雷壇
虎踞顚崖聳石壇風雷四望起林端紅塵下
視渾埃壒赤日行空欲羽輪芳樹若烟猶路
靄琳宫天闕正高寒坐令頓叱蒼精劒長躡
烟霞響鵠鸞
　　　遊靈芝岩
披霧朝尋虎豹蹤倚崖磐石獨嵌空紫芝烟
煖靈根長翠壁雲深野路通古木千齡忘換
劫落梅幾樹漫飄風澗阿蘚磴猶陳跡隔世
清遊豈偶曰
　　　題湖光山色亭
江左湖山百郡雄近椎賢守足高風官亭水
泛天光裏芝角嵐深月色中皂蓋新謳聞德
政玉堂遺澤見清忠春帆曾繫逢烟雨尚儗
雲濤絶賞同
　　　題聖井山天瑞白雲圖
金仙昔住龍湫頂萬頃白雲如海濤夜行石
澗虎長肅晝坐雪堂風怒號太虚一息渺蝸
角濁世萬有輕鴻毛西來瓢笠探道者妙墨
彷彿超塵勞
　　　題方壺霖竹
壺子神情廣漠遊獨傳遺墨照千秋石磐踞
虎雷翻蟄竹洒驚濤鳳在丘甘雨作霖回呈
劫靈書藏笈秘玄洲自應宿契凌前古尚使
淋漓濕翠流
　　　遊南豐神龜國
龍翔鳳翥結岡巒玉府神遺舄□壇翠峭軍
峰當北面青連龜嶺互東盤春藏林谷天光
淨袖隱風雷劒氣寒愧我瓊函嗣眞子仰求
靈跡重躋攀
　　　黄堂觀答同遊者
策鶴衝林度板橋仙姬靈館著香茅天垂四
野雲雙屐地濕春空雨半巢翠竹繞簾疑卧
虎紫函盈笈逐潜蛟誰家獨得西山勝借我
東遊折幾梢
　　　峴泉尋山得勝地
仙家區奥屬清都敢卜林丘有分居山色已
分龍壑翠泉聲待致鵠庭書蘇門浩嘯疑聞
度句漏丹砂稱養虚天付白雲安敢拙甘隨
瓢笠寓屠蘇
　　　題山輝海潤圖
關西華胄衍遺宗溪上林堂住楚東十畝春
雲青嶂裏一庭秋水翠屛中丘園逸興推潘
嶽編簡清芬憶馬融粉繪宛疑窮海嶽尚求
先澤挹流風
　　　冶亭秋宴
聖主開圖駐六龍冶城山嶽勢盤空鶴亭雙
立烟霞表鸞路中分檜栢風瓊樹凉添侵袂
碧瑶杯新酌照顔紅醉吟近屬仙都伯共仰
殊恩宴蘂宫
　　　懐峴泉
孤峰盤石記閑栖贈蹬風塵夢不違闢野茅
簷當夕沼鋤烟石磴媚寒暉半林花雨春隂
薄一塢芝雲礀道微幾日秋空更黃落尚疑
清夜坐苔磯
　　　壽曹道録
永算欣看甲子周養眞端稱上京留先春桃
熟霞披氅長至梅芳露滿甌大庭清問過顔
駟内典精論擅楚丘近别遽成雲漢隔高齡
惟頌八千秋
　　　芝雲亭觀泉
白雲谷裏營巢久爲愛山泉類養蒙天窄户
庭微俯蓋地分光嶽小盈弓良田際野同諸
葛秀菌登畦後陸通雲畔紫芝時可食不煩
人世覓孤風
　　　雪中宴曹道録
玄都綺席宴西清晝雪繽紛瑞色明仙醖已
春雲寫緑洞梅先臘霧飄瓊淩風皓氅環鸞
署訪竹華簪列鵲楹愧我林蹤叨勝集遠期
眉壽永恩榮
　　　題方眞人秋風茅屋圖
誰家磐石小漁灣淡冶林皋戲墨間靈籟濕
空招鶴遠萼隂遲步共鷗閑秋風老屋楊雄
宅流水衡門謝眺山我德竹寒沙碧處看圖
尤使夢飛還
　　　正月四日得
　　　㫖還山賦別傅仙官
累月承懽集竹宫
帝恩隆渥詔還東箕纏光動烟霞表鳧扁首
傳月露中霽雪野橋春渡雨煖雲歸舸夕潮
風臨觴愈覺離情厚鶴髪龜年冀與同
　　　別曹道録
雪霽相過載笋輿瑶臺春晝玉堂如秦淮水
泮春潮長昊樹烟消夜雨疏仙署紫貂雲步
障江帆烏帽霧蘧廬别懷半載林泉隔煉液
期探錦笈書
　　　冬日山居
愛日暄和曝晝暉空山池角掩荆扉白雲席
煖樵分住紫洞人還犬護歸雪茗湧濤泉乍
細松醪炊露客應稀閑清爲促梅花早谷裏
行看盡翠微
　　　上巳山居述懷
涉世多慚覆徹蹤山居竟日坐松風水添龍
井雲蒸澤林亞鯨濤霧障空池藻漾鉤分近
緑若花滑屐步殘紅浮榮笑競眞匏繫樽酒
怡情豈世同
　　　冬晴尋渾侖菴故址
杖藜窮谷信幽尋絶巘琵琶澗道深田野平
原通窈窕草萊遺址歷崎嶔陽坡日煖冰霜
徑風磴雲寒虎豹林誰會渾侖千古意獨餘
松栢歲華心
　　　題方壺蘧廬圖
金壺遺墨混空濛偶幻蘧廬曠劫同了視乾
坤形氣外大觀川嶽有無中霜林豹霧秋聲
晩烟渚龍泓海色通江漢定應何處覓不慚
幽谷卧方蓬
　　　雪後望金野菴天瑞菴遺跡
金仙竒搆躡崑崙天瑞曾窺禦寇文嶽氣融
春時洒霧天光留雪晝成隂劒飛遼海塵揚
劫丹護淵龍勢絶群千古漫亭風月並靈泉
一酌道誰聞
　　　雪中還峴泉
群山積雪徧溪濱歸策尋原徑絶人瓊樹斷
槎横亞地銀河浮練曲通津風傾巢鶴雲先
暮冰洒崖松谷易春虚閣嚴寒高卧處底須
浮世覓嶙峋
　　　隱居
久懷栖遁樂幽居今古浮名信有無動視風
雲時橐籥靜窺天地偶蘧廬儗招鮑靜遺雙
燕倦逐王喬至兩鳧每得大觀形氣外寂然
眞宰示玄珠
　　　題玄覽堂
東塢高堂别一天滌除氛垢味幽玄黄中觀
妙知虚極白裏居貞悟象先巢鶴凌風笙度
月溪鷗翻雪棹分泉耆師重是金門客早繼
家聲並列仙
　　　夜宿玄都觀
廿年塵跡記重來華表仙壇慨劫灰遼鶴夜
䦨先警露淵魚春暖已驚雷溪聲猶是桃花
水月色仍侵竹葉杯忝繼遺宗皆祖澤廢興
空復感蒿萊
　　　花晨宿東嶽宫
岱嶽行祠木帝宫佳辰登謁喜春融花明山
縣川原秀地擁神區甲胃雄銀女祠連嗟孝
節青烏塜近著遺功休祥世世司權宰試目
流光夜月中
　　　遊石仙觀
深入花源百畝春丹崖翠壁盡龍文形歸無
象非金石地聳玄精冠霧雲斜斗光連丹竇
火橫槎濕護蘚苔紋喜聯車蓋同眞賞緫向
仙家滌垢氛
　　　宿神龜岡妙靈觀
仙臺盤踞俯江流曲徑幽源喜再遊去鶴遠
通霄漢路靈龜猶著鳳麟洲五城換劫丹光
動三島融春玉氣浮從此玄臺增秀發高風
奕世廣眞猷
　　　遊麻姑山
風磴躋攀百折遥危亭隨地遠淩霄倚空飛
瀑銀河瀉夾道幽篁翠霧飄塵界微茫歸培
塿仙都㝠漢上岧嶢廿年經覽渾忘却底用
尋眞視廓廖
姑射仙標降五城瑶壇紆徑入青㝠銖衣帶
月來王遠蘂節排霄候蔡經環珮聲留龍井
雪軒楹光動鵲橋星貞珉千載昭芳躅形勝
端宜護百靈
　　　遊丹霞洞天
空洞深藏小有天舊遊遺跡感經年山迴鳥
道盤雲磴澗抱龍泓瀉石泉蒼蘚殘碑看落
日疏林雕閣俯寒烟遲留疑有餐霞侣不聽
瓊簫到席前
　　　舟中望匡廬雪色
江渚扁舟得月多匡廬春霽色嵯峨香爐峰
裏雲千畝星子灣頭雪幾坡風暗虎溪清瀬
發雲迷蛟室夜潮過定巢莫辨高峰白割與
泉聲煑石窩
　　　元夕上清宫建醮喜晴
雨注青陽秘範宣忽晴元夕月重圓鶴山春
滿崆峒席鼇極風清碧落筵蓮朵流輝金蹴
踘天花流彩玉嬋娟自縁
聖澤嘉玄德化日期書大有年
　　　賀醮成答葛維禎
舊說君家盛
帝宣瓊樓華有更清圓遥聞洞醮烟霞曲尚
想仙臺綺繡筵琪樹枕前明婥灼玉峰窗面
秀聯娟葛洪細酌丹砂水散木應宜樂大年
　　　和沈講師韻
句曲仙臺緫碧桃玉京飛步不辭勞龍池共
挹雲中彩免穎應慚月裏毫壺嶠詩情推沈
約滄溟飈度想琴高白頭離别何時會釀水
延齡樂正滔
　　　寄曹道録
祖澤丕承仰昔今支離才乏感時駸浮榮久
達莊生㫖高識誰窺仲子心鸚鵡杯前春夢
少鶴鷯巢畔野情深當途賴有相知重退卧
應煩寄好音
　　　秋日遊演法觀
觀閣淩霄玉氣浮倚雲並宿古丹丘霜鍾遠
度松蘿月螟策聯尋石澗秋豈訝掃門無魏
豹最欣得句獨楊脩燈前小酌情偏洽明發
靈若更盡留
　　　遊萬壽峰
絶巘層巒雨霧中縈紆雲磴步蒼穹花源曲
渡銀濤壯崖瀑高懸素練雄天際鶴巢招許
邁笈間鴻寳冀茅濛過庭聞有風雷授宜向
崇椒著妙功
東壁懸珠小閣寬夜連雲靄宿簷端林藏積
霧疑聞豹澗瀉驚風欲下鸞蕙帳含輝消書
暖蘭膏喧溜促春寒漫傳徐巿窺瀛島何事
瑤臺覓羽翰
　　　題蕭史鳳臺
危臺百尺壯層霄彩鳳翔空玉管調蕭史情
縁非世偶嬴姬仙質信天標五雲樓觀烟霞
合三島旌麾霧露飄祕府足怡清暇賞秋空
遺響坐宜招
　　　題飛仙
仙跡微茫彩繪精浮雲空洞入青㝠玉蛾飛
佩桃盤熟金毋停裾竹露清輕箑有題煩鳥
使香緘無語度鸞軿仙根自得烟霞契方蔡
遺蹤候降庭
　　　題方壺雲岀山腰圖
壺仙妙墨過商若絶巘長林興每躭山腹斷
雲凝曉黛澗頭新水漲晴嵐淩空似聽鸞音
嘯掃徑惟聞塵尾談却喜仙曹盛簪組卧看
蒼翠襲春衫
　　　題觀海圖
萬頃滄波海色寛乾坤一馬孰倪端山用泛
覽宜披豁廊廟經綸足奠安雨霽島夷浮八
極月生烟樹接三韓高情豈爲丹青盡笑向
長鼇撤釣竿
　　　題三峽圖
名藩設險倚長江錦水西流勢渺淽天塹遺
蹤懷杜葛民彝佳政慕龔黄峨嵋月映繩橋
遠巫峽雲連劒閣長何日相期瞻祖澤浣花
深處覓秋芳
　　　大祀
大統宏元四海春南郊類
帝肅誠裡星衢輦輅來金節天闕輿幢降
玉宸圭璧霞明周典重珮珂雲擁漢儀新獨
慚執獻居玄褐
聖德祥符仰
一人
　　　登大茅峰
句曲危峰冠九霄曉披烟霞上岧嶢下窺莽
蒼霓旌近高入穹隆霧蓋朝己挹茅桓來羽
駕尚期王許候靈軺喜瞻新構凌空表從此
眞風百世遥
　　　二茅峰
玄洲小塢徑縈紆群岫中尊列
帝居八素靈文標玉籍五辰竒跡著瓊書露
飄沆薤天花爛雲擁扶輿地籟舒我欲尋眞
訪遺訣金峰磐石足憑虚
　　　三峰
懸崖絶巘入青㝠鴈字峰回閟五城陸馬遺
蹤留劒氣陶劉芳躅記松聲星垂琪樹臨千
壑石聳瓊芳繞四楹今夕瑶壇當月滿擬追
笙鶴御風行
　　　贈白雲沈講師
憶會京華久別惰偶從句曲訪丹扃長林己
遇赤松子崆峒何疑白石生獨嶺雲生驚虎
嘯菌山風急顧麋鳴由來沈約多詩思夜話
童顏觀閣清
　　　元夕留茅山
幾願尋幽訪羽宫偶逢燈夕宴崆峒陽林霧
隱庭臺月茅洞雲深檜栢風歌皷鼇山懷故
舊烟霞鶴磴任西東浮塵世事應多感高視
寰區一笑中
　　　遊華陽洞天
玉柱東盤積雪姿嵌空石室渺難窺獨容靈
籟傳清響止納虚明燭别曦雲擁𧮿谺通雪
竇風鳴决眥鼓天池欲採月窟招黄鵲王許
遺蹤去不疑
　　　題春暉樓
層樓高俯萬家春旭日晴輝暎紫宸萱草北
堂氷雪遠韓華東閣畫圖新九霄鶴駕馳青
瑣八極鸞璈下錦輪藩屛
皇猷攄至孝佇瞻旌寵煥
絲綸
　　　宿武當別峰
一宿琳宫最上峰折旋石磴杳捫空六鼇洲
渚浮金粟萬馬峰巒帶玉虹玄武旌旗黄道
北紫微臺閣緑華中仙姿喜有虎眉叟月下
期招鶴背風
　　　題雲林泉石
清溪華胄舊家聲西望雲林劒閣横壘翠排
霄浮塹劫空青洗露出滄溟妙探靈笈存中
谷道佐玄樞駐上京願割好峰三十六未應
泉石結芳盟
　　　題周仙官禱雨卷
自是蘇臺鶴上仙神州濟旱領鈎天阿香車
動玄晶脉織女機翻太液泉焦槁頓回皆
聖德豐穰荐致屬靈詮詞林幸睹爭推美肥
遯猶欣大有年
　　　題自像
玄胄何才振後芳早從問學識行藏兩
朝寵渥傳青瑣八奏威儀儼緑章松菊雲中
吟夜雪鶴猿谷口卧秋霜幻形底用丹青貌
浩劫終期視大荒
　　　中秋
憶昔琳宫夜氣清又看秋色拜
恩榮友朋交義書偏積京國離懷酒倦傾前
席累承人鼎重尚衣猶愧翠羅輕深蒙
眷渥知何補不寢徒聞禁漏聲
　　　賀周仙官禱雪有應
内制黄麻降近臣
聖衷欲雪念黎民六花幻劫融千樹八景通
章轉萬鈎銀燭光浮瓊沆瀣瑶臺聲動碧嶙
峋詞林頌美過枚馬共喜玄都
眷渥新
　　　訪獨菴少師
清晝春和十日深城南迂逕訪禪林蓮花刻
漏眞如性貝葉傳燈古佛心鴈塔倒垂臺殿
影虬池方抱檜松隂遠公久被
恩光重結杜詩盟許再尋
　　　次獨菴少師韻
一棹趨馳似鶴輕喜從禪伯會
神京五燈慧劒山靈護千佛泥珠海藏驚春
換鳥巢應洗竹雨消齋磬過班荆茶瓜絶勝
東林味况是詩郵慰野情
東來雙履與雲輕久被
恩光駐鎬京說法雨飛藏虎嘯談經花滿卧
龍驚詞章巨擘過裴白文史雄鳴盡許荆方
外同盟遭
聖代禪機無惜滌閑情
　　　次葛煉師賀
　　　賜衣韻
春王正月始書年曉待朝珂儗洞仙禋祀九
鳴聞大護雲韶八闋聽鈎天寅標夏正瑶圖
建甲紀周官寳曆傳草野累沾
殊眷厚應懷園綺竹梧邊
踈才自昔愧高岑豈謂浮名感
聖心内醖累承鍾鼎美尚衣猶覺芰荷深道
探黄老思玄賦治洽軒堯擊壤吟歸向林泉
語耆舊鳳池清夢繞于今
泰階簪紱列周行殿制新頒體
上皇冠冕才華聯管樂絲綸文采過班楊金
閨待漏瞻天側玉輅承顔侍
帝傍玄褐世承
宣室重君才應未侣馮唐
　　　次董煉師賀韻
樗散由來樂大年登瀛敢謂次群仙端門待
漏趨綸省秘閣鳴砢候木天虎衛排霄環鵲
籥龍章煥日聽鴻傳外臣豈足禆
皇祚
眷命重頒日角邊
神州秀壓閬風岑物候陽舒會
帝心雪滿建章欣晩霽雨消太液覺春深愧
耽隱士鷦鷯賦願獻賢臣蟋蟀吟應怪董春
便靜退每辜椎譽重來今
幾陪
天仗列千行昭祀攄誠並
九皇學負浪名慚鐵檛才違定價愧青楊官
袍晝錫風雲表禁臠時沾
雨露傍歸愛耆英爭頌藻林泉共儗樂虞唐
　　　次前韻答王煉師三首
寳曆宏開大有年朝班幾視羽衣仙春融貝
闕明千雉雪霽瑤階敞八天綸語宻乘金馬
重懽聲時聽石渠傳顒瞻
聖化流荒服不用銅符促警邊
樵漁久藉玉山岑
聖主從容閱素心
優渥累頒嚴執玉
殊恩荐降倍臨深虞廷禮樂關雎化漢室衣
冠梁父吟疏野惟慚無寸補尚懐砥礪自芳
今
五夜壝壇列鴇行陽回物候兆
東皇誠通海嶽稽佔畢職亞尊彜愧植楊枚
馬聯芳鑾旆側蕭曹接武
衮衣傍緱山久屬王喬卧詩律長懷邁兩唐
　　　題龍虎山圖
道區今昔著江東虎踞龍翔萬壑雄紫翠峰
巒三島外金銀臺閣五雲中天低絳節來黃
石地亞瓊旌候赤松横槊停驂肆登覽展圖
何俟覓方蓬
玄都道域重仙山翠水丹崖四望環萬竅摩
空喧地籟九霄飛佩謁天關丹光夜燭驪龍
躍劒氣晴追羽鶴還喜授靈詮探禹穴
大廷好爲說幽潺
　　　題孫康映雪圖
積隂飛霰下瑤臺四庫懸帷晝不開大地瓊
花光有隙半空玉樹淨無埃山隂蠟屐妨尋
竹官閣蓬窗類對梅千古高風增起慕雲仍
遺澤喜多才
　　　重登大華山
三謁高仙萬仞峯躋攀百折上層空星垂華
蓋青㝠表天接句陳莽蒼中近儗梅欒還羽
珮遠招揚許躡泠風眞猷千古齊山嶽玄澤
　　　題洞霄宫
天柱珠宫海嶠寛餘杭别道儗躋攀白茅洞
隱雲中虎青嶂山空月下鸞杯泛湖波千頃
碧瓢翻泉溜九霄寒覽圖便作憑虚想卧滌
炎埃一掛冠

　　　登河圖仙壇
仙伯神丘失故宫河圖遺墠護諸峰南溟海
嶽懷秋佩北闕風雲憶曙鍾夜月影歸華表
鶴曉雲光動葛陂龍塵情代謝渾前夢浩劫
靈飈遠莫從


峴泉集卷之十一


峴泉集卷之十二疑七
　　　　耆山無爲天師張宇初撰
　七言長歌
　　橐籥子歌
太虚無垠浩磅礴孰使隂陽兆開鑿皇皇眞
宰執化樞鼓蕩吹嘘槖中籥由來萬有同一
源玉檢瓊編秘經略玄元聖祖啓妙機百萬
微言示沖漠廓然茫昧天地先無名無象皆
自然百煉精金返眞液龍虎烏免相縈纏古
來至士亦罕遇至人珍祕億劫傳祝融之孫
得異說垢足麻衣叩雷穴自言縱閉司雨暘
霹靂鞭驅隨奮烈少曾飛步金馬門鉅老勳
卿盡傾結翻然不受簪佩羈直駕風霆走昊
越是時金璧羅英豪豈意風塵頓愁絶韶華
滿眼緫灰燼傲睨芳罇肆談閱歸來且識眞
主顔仙若鬼谷思盤桓掃花酌水弄清嘯塵
世俗慮無毫干洞觀向來去就不足數登我
石磴之上洗耳聽潺湲昨言忽憶桑梓里天
冠之壇久蕪弛雕甍畫棟勞經營越歳前圖
復雄峙削空兩壁峩帝宫石室雲牀蓄雷雨
我亦尋山築茅屋琵琶諸峰美如玉嘗聞大
藥宜早營煉就丹光徧空燭洞庭彭蠡波滄
溟黄鶴一去安飛行汞鉛顛倒豈細事爲我
剖决乾坤精誰云洞天别有書洞中之天惟
虚無既非皇人所筆廣丈餘又非元始所説
空懸珠煩君鼓橐訊然否請括溟涬大塊歸
元初
　　　題方壺眞人竒峰雪霽圖
岷峨太古雪萬劫崑崙巔壺仙洒墨緫冰玉
劒閣巑岏西極天層峰浪湧何竒絶暖動魚
龍湘水裂霽色初分欵段橋松濤夜度峨眉
月滄江老屋山之幽極浦隂崖迴凍流袁安
門巷白三尺古木焕爛珊瑚鉤笑我支離卧
丘壑瓊樹瑶芳翳溟漠大澤重裘霧霰深春
風漸轉梅花角衰倦謝毫端披圖意欣愕輞
川遺興邈復追靜對孤光隱寥廓
　　　題松隂授道圖
緱嶺仙人結屋瓊林東巢雲道者爲寫百尺
之長松見山堂前蔭高蓋根盤鐵石枝虬龍
自言泥丸古仙子昔者授道瓊山翁有如靈
壇燕白石長蘿秋籟吟天風上摩九霄錯落
之雲漢下接三山渺漠之星虹泥丸之道視
曠劫直與偃蹇蒼翠窺鴻濛緱仙昔跨嶺頭
鶴閩海吹笙訪名嶽故人喜是仲父尊回鷗
溪枕梅花閣嘉定雄詞百煉兵細語情深古
方朔道山文彩嗟寂寥振翮超騰足鯨角憶
過溪上停歸船釃酒松隂溪月圓縱横鱗影
落空翠查靄竽聲廻暝川喬木踈篁不堪寫
撫今感昔心茫然畢宏韋偃稱絶筆獨許壺
仙踵芳迹雲孫宜更追令名磵水林峯暮寒
碧後凋之木梁棟材隂崖霜雪應稀擇笑我
放歌蘭蕙叢欲剪松花釀春液舉首共招陳
白二老仙醉卧雲濤弄秋色
　　　題華山仙掌圖
太華峯古名嶽元炁扶輿兆礴礴根盤西極
嵩岱尊萬丈蒼崖倚寥廓斜傾半月指掌明
側掛銀河碧空落摩霄岌嶪張峻屏培塿群
山聳良霍
天子巡方幾幸臨荒祠古宇淩千尋斷橋遠
帶墟渚靜老木低亞川源深浮雲似隔鍾皷
暮鐵索高懸渺烟霧中有仙人王子喬虎豹
爲關石爲户我朝望秩當隆平徧遣羽人通
精誠瑶壇瞻謁莫敢登歸復金門馳
聖情雄辭妙刻照千古秦漢徒誇禪梁父山
靈川后降禎祥宗社安隆固天府巨靈擘石
通川流明星玉女栖丹丘黄河盤渦出天際
白帝金精熒彩周車箱箭括通天路我欲因
之與天語儗招馬衛駕鹿升翠崖丹谷知何
許手携九節杖笑拍洪崖肩飢餐落雁霞渴
飲玉井蓮紫衣朱鬢或相遇借我茅龍飛復
旋壺仙白首驚畫絶贔屭遺蹤豈磨滅泠風
一息九萬程底須醉向峨嵋月七言絕句
　　　題方壺神仙意
厭將粉黛污秋容淨洗風烟一兩峯要識仙
家無味處盡抛塵垢坐長松
　　　西宇眞人枯木
夕陽渡口水連空落葉寒鴉古道中走筆秋
聲來不盡釣竿何處立西風
　　　雲壑幽居
翠崖丹壑雲千畝只著幽居小磵東聞説晴
窗展書處藤花飛雨更秋風
　　　方壺仙岩竹葉
野艇歸來飽勝竒袖中蒼玉記當時仙家多
住空青裏只示人間兩半枝
　　　望仙亭
仙徒隨地躡靈蹤顧望鸞飈歷幾重莫道靈
槎無覓處江南此是最高峯
　　　煉丹岩
汞鉛煉盡緫金砂苔蘚岩扃即是家遥望白
雲窗牗處大還尤儗長靈芽
　　　雷洞
嵌空石洞走雲烟靈草玄芝幾歲年坐聽風
霆生足下自疑此外更無天
　　　龍潭
絶巘靈湫抱石磯一泓寒碧護苔衣蟄龍有
許潜山麓曾侍雲驂作雨歸
　　　學士閣
華堂舊産玉堂仙文彩辭光照紫玄散作人
間珠萬斛飛鯨遺想動千年
　　　禮斗壇
卓立空青第一峯飛罡踰步即乘風捫岑不
識天高遠指顧璇樞夜氣中
　　　玉庭館
萬仞丹光照乘珠敞庭燕坐玉芙蕖世人漫
禮通明界鸞鵠盤空聽步虚
　　　摘星閣
高閣凌霄冠翠微星槎只載五銖衣洗空銀
漠秋無跡入夜瑶笙鶴上歸
　　　望靈山
玉削芙蓉照瞻明水晶苗長盡仙靈何當學
剪吴松水割取蓮峯一葉青
　　　月中桂
金粟秋香月半梢喜分清影入冰綃此身如
在清虚府不待雲鬟下鵲橋
　　　雲野圖
曠視塵勞廣漠濱半空笙鶴靜中聞一從會
得無絃意不獨松巢緫白雲
　　　下棋峯
崒嵂高崖會泉峯石壇雲霧藹西東仙家不
比商山奕盡在河圖倍數中
　　　洗目池
目盡群峯徧草萊鶴袍汙弊豈凡埃好將一
滴清塵劫只用天瓢水半杯
　詞
　　　沁園春登眞
溟涬鴻濛肇自先天無極之初暨隂陽分判
乾坤定位循環動靜眞宰中居一黠靈明輝
天朗地亘古圓融無智愚塵緣斷看碧潭鏡
淨月瑩心珠八荒洞照無隅中宵永冰壺
玉液酥正眞鉛投汞坎離交姤火龍水虎橐
籥吹嘘白雪凝輿黄芽滿鼎雷震崑崙徹太
虚功成後俟胎圓神化同赴天衢
　　　水調歌頭法海
先天無象始父母未生前一眞獨露光明亘
古著靈源縱閉隂陽内運顛倒五行攢簇涪
氣養三田發用殺機處雷電震無邊既非
心又非法亦非禪幽微奥妙千金不與世人
傳莫認符圖呪訣直悟玄關宗祖將在自已
神全瓦礫兼莎草濟世自超然
　　　風入松問學
十年燈影夜相親寒暑迭催頻短窗幾度停
犀管殘編盡知味何人簾外雪深風緊梅花
偏旺詩神千經萬史足經綸學業志彌綸
天根月窟間今古文章事多少迷津收歛虚
靈瑩徹杖藜隨處陽春
　　　無俗念參究
麈湖峰下結雲松巢子動忘昏曉浮世衰榮
無限事一笑浪漚萍蓼翠竹黄華水聲出色
此味知多少湛然瑩徹色空俱自明了天
光雲影徘徊寫長空色一鏡澄清沼春去秋
來心自在付與野情魚鳥海闊江平月明風
細清籟傳音杳便須飛步滄溟朗吟天表
　　　水調歌頭内工
至道無言説寂默守規中杳㝠恍惚周流一
炁運元宫採取金精木液眞土内擒鉛汞頃
刻顯神功測爻符鳴橐籥震雷風坎離顛
倒火飛碧海煉眞空太乙含眞有象玉鼎流
珠凝結神化合玄通歸去蓬瀛路曠劫玩鴻
濛
　　　滿庭芳山居
折却烏藤便尋茅屋誰知剩水殘山鑿池種
樹梅竹任縈環芳草閑花覆地烟霞裏蘚徑
柴關無人到春風秋月松菊伴幽潺簞瓢
隨分過無榮無辱樵路漁灣與林猿谷鳥暮
樂朝歡掃盡情塵業垢披衣坐眞息養還丹
優游處孤琴隻鶴霜露不凋顔
　　　蘇武慢(消閑)
悟幻尋眞參求幾載自誓頓超生滅風抄雪
纂夜讀朝吟探究古今賢哲道妙禪宗萬殊
一本勘破底須分别這堂堂無礙眞空非與
太隂圓缺堪笑處竹椅薄團松窗桂牖邁
步便同高潔塵世相違水雲爲伴高卧故園
風雪駿馬貂裘翠袖紅螺過目浮華閑説速
回頭是岸簾幃光透性天心月
　　　滿江紅(閲世)
憶昔少年行樂地都非舊景聽海添潮落綺
繡四城春永歌舞樓頭憎日暮管絃席裏嗔
酣省看目前榮悴幾光隂愁難整夢魂醒
塵慮并漫堪嗟空自警慨蘭橈荻閣水寒烟
冷無分江湖中緒斷天心月到澄潭影念浮
生識破悲歡川波靜
　　　酹江月(江湖)
曾隨釣艇弄秋波見盡江湖涪漠兩岸白蘋
洲渚外露冷荻花楓落半夜潮聲中天月色
更轉梅花角推蓬試問故人隨處蕭索發
棹牧浦漁村夕陽城畔歸鴈鳴徧數緑酒黄
花烟雨際幾夢故園林壑壞塔風高海門山
小春盡垂楊郭歸來林下振衣高視寥郭
　　　望梅花(絶交)
浮世無邊塵累勘破幻緣能幾億劫寃親千
生契識薄似片雲情義空自愧奸巧機關逞
英雄徒增業翳　用盡深謀詭計奔競是非
名利造物無私靈臺自昧苦海沉津如熾淨
抛棄野水踈林絶行蹤月明風細
　　　解紅(了悟)
本來眞性體虚空徧界圓明現情塵揜翳心
珠暗溺重淵靈光不昧一點輝煌元非遠掃
浮雲萬象無遮礙天心見野花啼鳥間中舒
春看滄海桑田幾清淺衰榮代謝常消息盡
愁山苦海流浪難轉　猛省來乾坤緫妙玄
松筠畔寂寞細玩眞源曹溪路口無隂樹非
法非禪直待一陽生坎光騰如波捲誰會取
靜飲刀圭浮慮遣視無形聽無聲言無辨這
落魄逍遥眞可羡白雲堆裏容癡倦共寒泉
枯木隱隱壺天
　　　風入松
江城淹病酒難酣疏鬢訝朝簪暑消已覺秋
光徧紅塵遠斜日回驂蕙帳累留殘宿清霜
猶濕春衫秦淮潮定碧如藍歸燕息呢喃白
雲幃幔寒偏早更誰問鴈字魚緘早晩棹聲
歸也黄花白酒村南


峴泉集卷之十二





