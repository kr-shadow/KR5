#+TITLE: 元始天尊說得道了身經--
#+DATE: 2018-05-12 10:21:34
#+SOURCE: github.com/kanripo/KR5a0025 master c5ca0ea8                
元始天尊說得道了身經
爾時
元始天尊在玉清聖境清微天宫鬱羅簫臺
之中森羅淨泓之上現虚無自然有爲眞聖
相恢元始無極大道闡揚混沌未分先天眞
奥妙論清靜無爲全眞大道爲諸天仙衆説
此生天得道全眞了身經夫修鍊了身飲食
有則禁口獨坐口唇相沾牙齒相對眼不觀
邪色耳不聽淫聲洗心滌慮對境忘境萬縁
消息外想不入内想不出莫起一念萬事俱
忘凝耳韻含眼光緘舌炁調鼻息存神定意
一心内守調息綿綿微微輕出似有而無莫
教間斷息依神定性定命住性命雙全形神
俱妙與道合眞湛湛澄澄杳杳冥冥昏昏黙
黙鈍純全全混混沌沌精神魂魄意三五混
融三元輻輳合和四象五炁朝元三花聚頂
返本還元復命歸根萬神歸一無所不包無
所不容自然心火下降腎水上昇口裏津液
自然而生烹煎煆鍊久久不散自然體中血
脉如風行腹中如雷聲鳴無絃之曲不撫而
自聲不鼓而自鳴冲和炁透醍醐灌頂甘露
灑心晝夜無眠三千日足功成果滿隂盡陽
純聖胎成就身内有身神成眞聖眞聖合太
虚太虚合眞空眞空合虚無自然虚無自然
是元始眞一元始眞一是吾眞身也先天而
生生而無形先天而長長而無體誰無形體
大道常存永劫不朽不壞萬聖同居得觀内
境見虚無之事神自言語與天地齊壽日月
同年脫離生死方得全眞道果天得眞一神
光清明地得眞一萬物發生邪得眞一自然
歸正神得眞一千靈萬聖人得眞一眞神仙
胎也道本虚無三才六合之中無所不靈無
所不聖道乃萬聖之祖萬物之宗清靜混沌
凝神鍊炁二六時中常清常靜靈臺無念爲
清一念不起爲靜意定神全水源清意動神
行水源濁此是木金眞間隔飲食太飽息炁
難定眼光不凝神光不明耳不純聽神不得
住聲色不絕精炁不全萬縁不純神不安寧
神不安寧心神不靈心神不靈聖胎不成聖
胎不成爲隂靈下鬼身是炁宅心是神舍意
動則有爲有爲則神動神動則炁散有爲眞
動不動靜在其中矣息依神定純純全全混
混沌沌神凝炁結全眞無爲萬神歸一則神
炁聚神炁聚則五行具炁結成刀圭神炁津
液爲眞水火嚥津服炁爲飲刀圭一名醍醐
灌頂甘露灑心一名洗心滌慮心神不動爲
之眞沐浴眞清眞靜動在其中矣修行道人
不識動靜眞機不逹眞常全眞道理如何得
道成眞息不動意定爲之抽意不動神凝爲
之添神凝意動爲武錬息定神凝爲文烹外
想不入内想不出爲固濟二炁交合各一斤
虚無自然爲運用萬神歸一爲守成性定命
住爲養火鍊炁成神爲眞金心火下降爲復
命腎水上昇爲歸根火迎眞水爲金液水迎
眞火爲還丹五行凝結爲九還隂盡陽純爲
七返降伏内魔爲野戰神全無欠爲全眞精
血炁神眞種子神凝炁結合眞空中宫貽意
爲黃婆金情木性爲夫婦心神眞汞爲姹女
精炁眞鉛爲嬰兒精凝形固成黑龜鍊神凝
結爲赤蛇煆錬呼吸爲龍虎龍虎龜蛇成一
塊爲和合四象一性攝情爲金木併隂陽還
返爲水火交火與木同源兩性一家南二東
三同成五南二心神火也東三肝木性也此
是火生於木也水與金同源兩性一家北一
西四同成五北一腎精水也西四肺金情也
此是水生於金也中五屬土土者意也呼則
虎嘯風生虎嘯則汞投鉛汞即是性性即是
砂中汞砂汞即是離中隂離中隂即是人心
中神炁也息意定則神炁全神炁全則了性
吸則龍吟雲起龍吟雲起則鉛投汞鉛即是
命命即是水中金水中金即是鍊精化炁鍊
精化炁即是精炁凝精炁凝則形固形堅固
則精炁全精炁全即了命性命雙全精炁血
滿神凝炁結三千功滿鍊就純陽是爲富國
安民精鍊成日精血鍊就月華炁鋉成黃金
髓鍊就白玉腦鍊成丹砂腎鍊就硨磲心鍊
成珊瑚此是七寳居身不散功成行滿跨鳯
乘鸞飛昇金闕上朝
玉帝永爲眞神仙矣
元始天尊說得道了身經
