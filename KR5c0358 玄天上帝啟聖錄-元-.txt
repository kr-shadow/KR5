#+TITLE: 玄天上帝啟聖錄-元-
#+DATE: 2018-05-12 10:21:59
#+SOURCE: github.com/kanripo/KR5c0358 master 13463f63                
玄天上帝啓聖録卷之一流一
　　　金闕化身
按三寳大有金書云一炁分形靈虚生五劫
之宗三清出號神景化九光之始太初溟涬
玄極冥蒙中有虚皇分置五劫曰龍漢曰赤
明曰上皇曰延康曰開皇當斯時也天光未
分清濁未判則知三炁爲天地之尊九炁爲
萬眞之本是故
元始象先天開明三景造立天根五文開廓
普植神靈太極一判天地始明東分青九南
受丹三西成白七北歸玄五中生黄一號爲
五老即玄黄植象之根也五老各布始炁化
成四靈以定四隅周環六合兩儀運乎其中
推成萬物以此考源明
玄帝果先天始炁五靈玄老太陰天一之化
按混洞赤文所載玄帝乃先天始炁太極别
體上三皇時下降爲太始眞人中三皇時下
降爲太初眞人下三皇時下降爲太素眞人
黄帝時下降符太陽之精託胎於淨樂國王
善勝皇后孕秀一十四月則太上八十二化
也(淨樂國乃奎婁之下海外/之國上應龍變梵度天也)
　　　王宫誕聖
是時正當上天開皇初劫下世歲建甲辰三
月戊辰初三日甲寅庚午時
玄帝産母左脇當生之時瑞雲覆國天花散
漫異香芬然身寳光燄充滿王國地土皆變
金玉瑞應之祥莫能備載
　　　經書默會
玄帝生而神靈舉錯隱顯聰以知遠明能察
微年及七歲經書一覽仰觀俯視靡所不通
潜心念道志契太虚願事
上帝普福兆民
　　　辭親慕道
玄帝長而勇猛不統王位惟務修行輔助
玉帝誓斷天下妖魔救護群品日夜於王宫
發此誓願父王不能抑志年十五辭父母而
尋幽谷内鍊元眞
　　　元君授道
玄帝念道專一遂感玉清聖祖紫元君傳授
無極上道元君告玄帝曰子可越海東游歷
於翼軫之下有山自乾兊起跡盤旋五萬里
水出震宫自有太極便生是山上應顯定極
風太安皇崖二天有七十二峰三十六嚴也
子可入是山擇衆峰之中沖高紫霄者居之
當契太和昇舉之後五百歲當上天龍漢二
劫中披髮跣足躡坎離之眞精歸根復位上
爲三境輔臣下作十方大聖方得顯名億劫
與天地日月齊并是其果滿也告畢元君昇
雲而去
　　　天帝錫劎
玄帝乃如師言越海東游又感豐乾大天帝
授以寳劍天帝告曰此劍名曰北方黑駞裘
角斷魔雄劍長七尺二寸應七十二候撫三
輔應三台重二十四斤應二十四炁闊四寸
八分應四時八節子可佩此居山修鍊降伏
邪道收斬妖魔告畢天帝昇雲而去玄帝受
訖歷翼軫之下果見是山山藏水没皆符師
言於是入山渡澗擇地隱居内修
　其山在均州之南三舍先名太和一名仙
　室一名大嶽也玄帝昇眞之後謂曰非玄
　武不足以當之故更名曰武當嵩高之儲
　副五嶽之流輩也周迴八百里七十二峰
　三十六嚴二十四洞五臺五井三潭三泉
　四石三天門三洞天一福地風穴雷洞藥
　圃丹爐霄館龍宫慶雲彩霧幽蘭清蕙葛
　乳天花石露金銀之星樹有松蘿之秀騫
　林葉尤能愈疾靈壽杖可以扶衰神獸呈
　祥仙禽奏樂
　御寳宸翰護教鎭山黑虎巡廊烏鴉報曉
　艾名千歲廣施博濟之功松號萬年彰美
　報恩之德茂林脩竹人傑地靈得道神仙
　不可勝計囿山聖跡莫能備陳斂萬古之
　烟霞歸一原之造化也
　　　澗阻群臣
父王思慕太子不能棄捨令大臣領兵五百
衆根尋太子回朝探逐所往渡澗入山遇澗
水忽漲不能前進八次渡遇水泛第九次方
得渡至紫霄巖面見太子啓傳王命自是部
衆足忽僵仆不能舉相謂曰太子願力所至
如是回國且遥乃同聲告曰願從太子學道
語畢跬步如故於是俱隱山中帝昇眞之後
皆證仙道今武當有五百靈官者是也澗名
九渡阻其意焉
　　　童眞内鍊
玄帝登山首於太子巖棲隱帝修眞時有靈
鴉報曉黑虎衛巖每食必餌之至今二物通
靈皆證大神時隱時見烏鴉喙赤見之者昌
黑虎驅奸逆之者殃
　按總眞集云武當黑虎大神乃北方天一
　之所化護教守山之靈正直威顯變化不
　一或託相爲人金甲皁袍若將軍之狀或
　現眞相玄鬃黑色如獅子之形或大如斄
　或小如豹或雪裏而現其跡或泥中而顯
　其蹤見之者不祥夢之者獲慶夜巡廊廡
　靈跡昭垂不善之人立爲屏斥丹經云虎
　向水中生是也有祕法傳之於世行焉今
　天一眞慶宫嘉慶閣下有黑虎巖靈爲者
　秉北方之黑色爲武當之靈神預報吉凶
　驗其慈厲靡不應者旦則群噪爲之報曉
　然物我相忘略不驚避晨夕二供飛翔伺
　食内一紅喙者或隱或現見之者爲嘉瑞
　云爾
　　　悟杵成針
玄帝修鍊未契玄元一日欲出山行至一澗
忽見一老媪操鐵杵磨石上帝揖媪曰磨杵
何爲媪曰爲針耳帝曰不亦難乎媪曰功至
自成帝悟其言即返巖而精修至道老媪者
乃聖師紫元君感而化焉澗曰磨針因斯而
名雲麓仙人磨針澗詩曰淬礪功多麤者精
聖師邀請上天京我心匪石堅於石小器成
而大道成
　　　折梅寄樃
玄帝自悟磨針之語復還所隱於途折梅枝
寄於樃樹上仰天誓曰予若道成花開果結
後如其言今樹尚存名曰樃梅者乃樃木梅
實桃核杏形味酸而甜能愈諸疾然亦罕得
之以驗豐歉豐年結實荒歲則無下有仙翁
司之敬禮可得玉谿眞人詩曰高眞學道隱
山時親折梅枝寄樃枝行滿功成應沖舉花
開子結識先知仙翁護境百邪遠聖果標名
萬古垂服餌延齡除痼疾志誠拜受福相隨
　　　蓬萊仙侣
玄帝歸巖修鍊之時嘗有九美人相貌端嚴
儀矩硃異往來帝所惑試帝心帝默識之必
聖人也故加敬禮女仙乃謂帝曰予輩蓬萊
仙侣特來試之功行著已宜加精進尅日沖
舉語畢跨鶴而昇今稱蓬萊九師是也仙侣
之巖由此而名焉
　　　紫霄圓道
玄帝在山往來觀覽見七十二峰之中有一
峰上聳紫霄下有一巖當陽虚寂於是採師
之誡目山曰太和山峰曰紫霄峰巖曰紫霄
巖據此居焉即成道之所今天一眞慶宫是
也
　聖訓云吾山不及諸山富諸山不及吾山
　清吾山冬寒而不寒夏熱而不熱三世爲
　人方到吾山五世爲人方住吾地七世爲
　人方葬吾境吾山寂寂草蔞蔞只聞鍾鼓
　不聞鷄汝若有縁居此地吾令六甲斬三
　尸七十二峰接天青二十四澗水長嗚三
　十六巖多隱士葬在吾山骨也清又云南
　有降魔北金鎖膽必驚兮登必阻劫終劫
　始剪妖精留得佳名垂萬古吕純陽眞人
　詩曰混沌初分有此巖此巖高聳大和山
　面朝大頂峰千丈背湧甘泉水一灣石縷
　狀成飛鳳勢巖龕綰就碧螺鬟靈源仙澗
　三方繞古檜蒼松四面環雨滴瓊珠敲石
　棧風吹玉笛響松關角鷄報曉東方見晚
　鶴歸來北斗彎谷口仙禽常唤語山巓神
　獸任躋攀箇中自是乾坤大就裏元來日
　月閑自古玄眞修道處至今蹤跡在人間
　不知多少神仙侣爲愛名山去復還(有碑/存焉)
　　　五龍捧聖
玄帝在巖潜虚玄一默會萬眞四十二年矣
大得上道於黄帝五十七年歲次庚子九月
丙戌初九日丙寅清晨忽有祥雲天花自空
而下彌滿山谷四方各三百里林巒震響自
作步虚仙樂之音是時帝身長九尺面如滿
月龍眉鳳目紺髮美髯顔如冰清頭頂九炁
玉冠身披松蘿之服跣足拱手立于紫霄峰
上須臾五炁龍君捧擁駕雲而昇至大頂天
柱峰乃止時有五眞偕群仙降于帝前導從
甚盛非凡見聞
　　　三天詔命
是時玄帝稽首秪奉迎拜五眞曰予奉
三清玉帝詔命以子功滿道備昇舉金闕子
之聖父聖母已昇九霄矣帝俯伏恭諾五眞
乃宣詔曰學仙聖童淨樂國子惟卿玄元之
化天一之尊不言而教莫知其神渺渺劫仞
綿綿若存虚心實腹和光同塵鑿開造化樸
散胚腪六百萬歲八十二身曲全枉直窪盈
弊新生陰育陽起死成人其功不時其德乃
眞今宜再顯高輔三清上罰逆象下滅妖氛
掌握圖籙攝制魔蹤帝眞靈會驅神駕龍甲
庚之將贊衛爾勳周環六合普福兆民道參
天地萬眞所推可特拜太玄元帥領元和遷
校府公事賜九德偃月金晨玉冠瓊華玉簪
碧瑶寳圭素綃飛雲金霞之帔紫綃龍衮丹
霞羽䙱絳綵之裙七寳銖衣元光朱履飛紅
雲舄佩太玄元帥玉册乾元寳印南北二斗
三台龍劍飛雲玉輅丹輿緑輦羽蓋瓊輪九
色之節十絶靈旛前嘯九鳳後吹八鸞天丁
玉女億乗萬騎上赴九清詔至奉行(天眞皇/人譔)
　　　白日上昇
玄帝拜受天詔易服訖五眞曰予乃九天五
老天君准
上帝命與子啓途至午時帝乗丹輿緑輦羽
蓋瓊輪馭九色玄龍揚十絶靈旛前後鸞歌
鳳唱嘯歌嗈嗈飛鳴應節朗耀雲衢玉女散
花金童揚煙浮空上昇
　　　玉陛朝參
玄帝飛昇至金闕朝參玉陛
上帝告曰卿往鎭北方統攝玄武之位以斷
天下邪魔時帝白
上帝曰臣宿縁慶幸得睹天顔功行卑微奚
堪重任
上帝告曰卿道參天地萬眞所推幸勿謙辭
帝奉玉㫖謝恩而退乃居天一眞慶宫如詔
命
　　　眞慶仙都
玄帝所居之宫則曰天一眞慶宫在紫微北
上太素秀樂禁上天太虚無上常融天二天
之間宫殿巍峨皆自然妙炁所結琳琅玉樹
靈風自鳴皆合宫商之韻紅光紫雲常覆其
上此處則玉虚無色界也
　　　玉清演法
按元洞玉曆記云至五帝世當上天龍漢二
劫下世洪水方息人民始耕殷紂主世淫心
失道矯侮上天生民方足衣食心無正道日
造罪愆惡毒自横致六天魔王引諸鬼衆傷
害衆生毒氣盤結上衝太空是時
元始天尊與諸天上帝說法於玉清聖境八
景天宫天門震闢下見惡氣彌塞天光於是
妙行眞人叩誠求請願救群黎天尊告曰汝
之懇請不亦善乎非勇果材安能制斷惟北
方位天奧之區其方有神名號眞武玄天之
性以正摧邪降伏妖魔歸於正道妙行眞人
上白天尊曰縁何得此威神下降凡世收除
魔鬼救度群生免遭横死日有所益伏願大
慈允臣所請於是天尊命玉皇上帝降詔紫
微陽以周武伐紂平冶社稷陰以玄帝收魔
間分人鬼
　　　朝覲天顔
爾時元始天尊凭几玄駐須臾之際紫金之
光自衆光出碧霞凝縷文著召眞五氣相迎
洞照無間衆瞻光相凝睇之間玄帝已至長
跪天尊前曰臣已奉玉帝勅命位鎭北方今
日何縁特蒙召命得睹慈顔
天尊告曰吾於大會說法忽有下方黑毒怨
氣衝上天界大衆咸驚汝宜往彼收斷妖魔
抜濟魂爽
　　　降魔洞陰
上賜玄帝披髮跣足金甲玄袍皁纛玄旗帝
敬奉教勑部領六丁六甲五雷神兵巨虬師
子毒龍猛獸下降凡界與六天魔王戰於洞
陰之野是時魔王以坎離二氣化蒼龜巨蛇
變現方成帝以神威攝於足下
　記云潼川府中江縣古名玄武縣有一山
　名武曲山乃昔
　玄帝追魔至此山攝水火二眞於足下因
　此而名至今居民呼之山有觀乃宋大觀
　間徽宗御賜眞靈觀額以表玄帝降伏天
　關地軸之福地也觀前江中之石山中之
　草木俱有龜蛇之形人病煮水飲之即愈
　今益州之龜城梓州之蛇城尚記當時之
　遺跡也
　　　分判人鬼
玄帝到下界七日之中天下妖魔盡皆收斷
人鬼分離寃魂解散逝魄超昇鎖鬼衆於酆
都大洞之中人民始安陰陽交泰國土淸平
　　　凱還清都
玄帝與諸神將凱還清都上元天宫朝見
天尊曰昨奉教命往下界收斬妖魔仗慈尊
力乃於七日内天下邪鬼並皆清蕩天尊告
曰汝等諸神得無勞乎卿在太初先天之前
本北方五靈玄老太陰天一始炁之化乃萬
象之根今經二千五百年合還本方歸根復
位於是元始乃命玉皇上帝宣降玉册拜玄
帝北極鎭天眞武遊奕三界都督判佑勝府
之職是以玉帝尊奉元始教命即降聖㫖下
金闕翰林玉華院譔成玉册則金闕侍經司
玄學士大丹眞人文也册曰惟卿混黄炁之
瑞道備九陽之尊德隆仙品威貫神眞出號
三千五百春秋功齊四十二劫甲子校遷民
庶無失毫分兹以數運大劫邪正混同感生
六天魔王傷害九地黎庶儻非眞力何得清
寧三清是賴九聖得依再扶道法之隆又復
邪魔之正降水火二精於掌握攝甲庚兩將
於紀綱因兹神化萬彙咸榮功高衆聖難盡
褒崇當容返本還源理許歸根復位若不徽
稱焉可顯德璽書錫降厥勿謙辭可特拜鎭
天玄武大將軍三元都總管九天遊奕使北
極左天罡三界大都督神仙鬼神公事判玄
都佑勝府事依前太玄元帥判元和遷校府
事册到奉行
　　　復位坎宫
上帝命玄帝曰卿可當披髮跣足躡踏龜蛇
建皁纛玄旗躬披鎧甲位鎭坎宫天稱元帥
世號福神每月下降操扶社稷普福生靈億
劫不怠輝光日新而帝欽奉詔已而嘆曰昔
吾爲人時入太和山鍊道蒙本師紫元君所
誡云昇舉之後五百歲當披髮跣足躡坎離
眞精歸根復位上爲輔臣下作大聖方得顯
名億劫與天地日月齊并今日果符師語復
位坎宫豈不快哉自斯玄帝千變萬化爲主
教宗師分身降世濟物度人無邊無量洞天
福地無不顯靈感應事跡簡册難窮或宗李
而爲姓或繼郭而爲姓或從裴而爲姓累代
欽崇至于今日普天衆生感帝恩者高厚如
天地之廣豈筆舌究其津極者哉而帝位居
金闕之貴總統樞機陶鑄群品佐天罡大聖
眞君調理四時運推陰陽造化萬物莫極崇
高矣况帝以道德開化天地湛然默有成功
之理無一時不念衆生無一刻不憐下土每
知劫數必先以開濟之誠上奏金闕丏减分
數至於蠻夷猾夏易教改名亦行教化可謂
大慈大悲普救無上法王也
　　　玉京較功
昔在上天眞化三年五月初五日
元始上帝上清上帝太清上帝在玄都玉京
山九霄梵炁之上玉清聖境清微天中玉宸
殿内大會九霄上帝十極高眞三界萬靈皆
集是殿考較諸劫功過是時
無上至尊昊天玉皇上帝總領紫微上宫天
皇大帝紫微中宫北極大帝后土皇地秪三
十二天帝君三官四聖日帝月皇五星四曜
森羅萬象地水群眞各各嚴肅上朝三淸並
至玉宸殿整班朝禮是時元始上帝登命九
天司馬侍仙玉郎開玄精玉笈大丹碧匣出
萬天素威功過玉曆乃勅金闕侍中司馬大
神韓君丈人司命可韓眞君司録定名玉曆
眞君司功九天採訪眞君司過九天儲福眞
君開曆考較諸天眞宰自昇眞得道位居金
闕以來功過大小所考五老十一曜二十八
宿五方五斗星君各主司化陰陽經緯自太
古至今功高一千萬劫並齊無上天尊之位
中考三官四聖自太虚開化神一挺生所有
保天佑地之功已當五十萬劫當亞天帝之
位由是諸天推舉三界所尊元始頒降玉曆
下示金闕三省推考聖功果與三十二天帝
君功德並隆是以昊天至尊將三官四聖並
拜帝眞之號於上天眞化四年正月初一日
金闕三省降詔中天高上玄都紫微宫宣詔
三官四聖並赴三天門下館于玉閣乃命金
闕左侍翰林淸玄學士司文眞君金闕右侍
翰林寳章學士司經眞君鎖玉華院譔製玉
册至是月十五日上元節進封三官四聖帝
號册以玉板刻之金書以雲錦寳囊盛之瓊
玉匣之金龍鑰之玄帝玉册曰維無上大羅
天眞化四年正月十五日上元節金闕玉宸
三省謹言皇皇大道赫赫至眞太景開判玄
元化生妙藴樞機萬天尊仰則爲聖明主務
其休隆廣焉敢不崇欽惟太玄元帥鎭天玄
武大將軍三元都總管九天遊奕使左天罡
北極右員三界大都督領元和遷校府公事
判玄都佑勝府事太上紫皇天一眞君靈通
太妙上開混沌之玄道備鬱明下統虚危之
宿撫成地紀實育天元持造化於四時推紀
綱於八節分身下降普福乾坤功齊五十萬
劫德並三十二天九霄上賴於眞威十極仰
依於神化有大利施之於下民積聖德編之
於玉曆按遵簡録當亞帝眞不有徽崇何以
明德謹遣金眞紫陽大夫金闕侍中素靈殿
大學士主管三天金闕門下直日儲靈典奏
事含光上德仙軒轅執本齎捧玉册金書上
尊號特拜玉虚師相玄天上帝領九天採訪
使夫道生一炁威化三才結眞于九極之華
晨麗於六天之秀幽微煒燁洞杳飛芒功高
難極合示嘉尊想惟覽觀幸勿謙辭惟當上
輔大道劫劫長存下佑兆民綿綿水祉龍文
昭降永秘玄都謹言
　　　瓊臺受册
是時玄帝與上元天官中元地官下元水官
天蓬元帥天猷元帥翊聖眞君以上元日並
受帝號於七寳瓊臺之上
昊天至尊親行典儀與凡世帝王拜大將開
國承家之儀頗同
上賜帝瓊旌寳節九龍玉輦其冠則通天十
二旒其服玄衮上施日月山龍物象皆與世
間天子者同圭以玄玉履以紅舄于今群眞
朝禮
昊天至尊則四聖爲都班之首
　　　天宫家慶
玄帝拜玉虚師相玄天上帝號之後崇封聖
父曰淨樂天君明眞大帝聖母曰善勝天后
瓊眞上仙下蔭天關曰太玄火精含陰將軍
赤靈尊神地軸曰太玄水精育陽將軍黑靈
尊神並居天一眞慶宫因兹三界仰稱曰
玄帝也
　　　紫霄禹迹
按九丘經緯天地曆云禹平水土之後分治
九州拜立五嶽定封四瀆範圍坤厚名山大
川悉以神靈主之乃考翼軫之下有山名曰
太和七十二峰凌聳九霄氣吞太華應七十
二候上古所傳云是玄武得道飛昇之地觀
是山也雄麗當陽九宫皆備非玄武當之孰
可享邪遂更太和之名曰武當山建宫曰紫
霄宫專爲崇奉
玄帝香火之所自後神仙卜棲者衆矣
　　　甘霖應禱
記云大唐貞觀間歲值苦旱朝廷下詔有司
禱于天下名山大川是時武當軍節度使姚
簡奉命躬詣武當紫霄宫齊醮致禱建壇之
夕有五儒士丰貌殊異敬來謁簡延坐乆之
從容語簡曰予五君非凡之儒乃五氣龍君
也准玄帝勅命守護此山非一日矣爲子正
直寡慾祈禱精嚴故來相訪少頃雲氣迷目
甘雨霈然遂失五君所在矣
　　　五龍唐興
是時枯槁復甦歉回爲稔人皆享昇平之樂
免溝壑之患姚簡其兹靈異奏聞太宗降㫖
就武當山建五龍觀以表其聖跡自此姚簡
必慕至道志樂清虚拳拳不怠遂起掛冠之
想乃挈家隱居武當恪事
玄帝香火繼蒙授記命充本山之神血食均
陽今名爲威烈王是也臣每參玉曆得覽玄
源久謂玄帝事跡出於太古圖記湮蕪世傳
訛舛未究宗因念欲編譔實録降付名山縁
以時未際會少阻殷勤玄帝自宋啓運以來
下世福佐社稷今將四甲子矣行化國内分
野别建紫虚靈壇普度群品而臣又得參侍
靈軒日親宸陛特因暇日考續三洞玉書校
成實録不敢以鄙語雕誣繪素大德蓋摭諸
實也謹須示中上庶幾萬世之下以永其傳
則仰知
玄天上帝本乎空洞之先大道之祖豈可與
其餘神聖同倫而語哉亦足以發明武當之
源豈不暢美者乎時在上天延康七劫無上
大羅天開化十三年下世宋上元甲子太歲
甲辰淳熙十一年正月辛卯朔十五日乙巳
太眞西王左上卿上清天機都承㫖神應元
惠眞君飛霞靈光眞人中黄先生臣董素皇
謹譔
　　　武當發願
南陽武當山眞武初學業遇豐乾大天帝君
賜劍名曰北方黑駞裘角斷魔雄劍長七尺
二寸應七十二候撫三輔應三台降伏不祥
之事重二十四斤應二十四氣斬邪歸正不
侵邪見之道横闊四寸八分應四時八節常
在人間定除灾禍因得從吏天罡河魁於噩
仙山降伏天下水火二精青龜赤蛇一切妖
魔與爲患於世者盡皆潜伏眞武往問
老君曰蒙囑付於武當山若能降伏世間一
切妖魔了當即與授記成其正眞之道臣今
降水火妖精歸於足下但係種種群魔皆已
潜伏告師授記老君曰汝來授記還修得甚
果老君以一手指天一手指地乃天地尚存
人間妖魔何得潜伏候取得閻羅王同來方
可授記閻羅王若來見吾即是無地獄人也
無善無惡無天無地得同汝一處授記乃爲
無上正眞道果汝且更修其果爲衆生斷除
邪道增益功行眞武從此復降武當山寄凡
修行一十二年忽一日受
玉皇金籙差充北極佑勝院都判人間善惡
公事提點生死罪籙乃授消灾降福神將每
月定一日下降及庚申甲子日亦如之有發
願文云衆生善惡與我齊身我登證果亦同
其因
　　　谷嵒修果
隨朝有南康軍廬山太清天慶觀光德元年
三月三日江西路安撫使張祐之入山遊翫
有洞名曰谷嵒張祐之領從人入洞方行二
十餘步覺身心迷惑遂出洞門據左右報有
軍虞候何詮入洞不見蹤由約二時以來何
詮從洞中出其遂因依詮入洞行二十餘步
聞洞中有人勘筭文字遂隨語聲處尋路行
半里見一宫殿虚聳上有三位燕會下有判
官符吏數百人將簿書點筭人間善惡之事
詮子細觀望見有龜蛇在前戲躍知是北方
眞武見主席是王者冠服對坐是女眞乃鳳
冠霞履眞武位在其側詮潜入從官隊仗求
問所因符吏曰洞是谷嵒天名瑶玉今日是
眞武降生之辰每年至此日蒙北極給假於
丑時辭北方至寅時届東方面禮本師
太上老君就羅浮天宫請侍父母於卯時從
申酉方下界遊奕察其善惡與父母修人天
天道之果此日若察録得造惡之人罪重如
須彌山者皆獲眞武洎承父母布施慈悲之
賜咸蒙解釋世人有知今日之因若清淨戒
心醮獻詞章懇求恩福最爲大矣詮欲子細
視之不覺如夢寐驚覺立身在谷嵒洞門石
臺下張祐之備録聞奏從此方知三月三日
是眞武降生之辰爲民消灾降福奉聖㫖下
南康軍委官往廬山天慶觀建立
眞武并父母降眞寳殿及給公據揀放何詮


玄天上帝啓聖録卷之一










玄天上帝啓聖録卷之二流二
　　　歸天降日
唐則天朝有門下侍郞裴濤劄子奏聞臣濤
昨蒙差充西郊縣令忽夜夢見
太上老君下降入於卧所告云唐朝將有邪
禍妖臣鬥亂國政不能剪除是謂大患有北
方神將名曰眞武合注下界修第四次天行
因果合當在濤家寄胎降世其妻乃生男仲
方近國家收戮西蕃趙弘二千邪寇生擒回
國并驗本朝奸佞賀全龍五百妖童與民間
斬滅邪禍救護不少今爲臣男仲方曾受神
應將軍於是傳播天下漏泄天機一日臣與
妻語論次其男於座前放開兩手有朱砂肉
跡篆字臣將辯認其左手心眞字右手心武
字繼捻雙拳更不放開乃取香湯沐浴更换
淨衣告辭父母而去如要相見秪於每月一
次下降時普爲天下修善之人消解罪惡臣
告仲方今既捨父歸天未審後來每月下降
在於甚日今從何往仲方曰復歸北闕若要
知吾下降日分正月七日三月八日三月九
日四月四日五月五日六月七日七月七日
八月十三日九月九日十月二十一日十一
月七日十二月二十七日是吾下降日也去
從地去來從天來言訖握手於膝坐於卧牀
而去臣合聞奏伏候進止奉聖㫖特賜道教
威儀法事差使押香前去裴濤家祝獻奠使
方到不見仲方肉身但見空中祥雲垂下仙
仗舁一銅棺盛貯音樂嘹亮散花滿空引聲
向武當山路冉冉而去自唐則天時授得逐
月下降日分方始奉行供養贈爲武當山傳
道眞武靈應眞君
　　　供聖重時
閬州進士陳喻言少年三解不第偶會益州
青城山鐵柱觀道士焦之微言陳君空懷文
學皆是業縁不曾於陰曹注受豈不聞今世
例多崇信眞武若依此奉修必獲福貴喻言
曰今若發心供養莫已遲否焦之微云若虔
志精恪不論年深日近從此每遇月與日重
時但如法供養喻言急以淨帛畫
眞武聖眞一軸於本家供養戒心受持時遇
五月五日天毒節辰喻言思惟焦之微曾言
遇月與日重時供養者此心無遲夜至戌時
置香燭案於門首露天朝北禮一百拜燒獻
紙幣次朝喻言與妻劉氏言夜來我得一夢
甚異夢見身著紫袍腰繫金帶手握天下人
姓名簿籍恐今次科場必不失矣喻言因而
促裝西上一涉十年不知消息妻劉氏經州
陳狀沿牒到京尋討尚未行遣忽有走吏齎
到皮筒一角上稱家書附達閬州盤神巷供
養眞武陳判官宅走吏纔出衙門便不見試
差人將皮筒往盤神巷尋陳判官宅分付其
盤神巷秪有陳喻言秀才自入京應舉十年
不歸焉得有陳判官名目是時知閬州錢延
年詳劉氏狀稱夫主陳喻言秀才上京取解
不歸遂唤到劉氏取問因由召集衆官并唤
劉氏親屬男女等焚香將皮筒開拆披讀委
是陳諭言墨跡述自離家入京羞辱不第如
神鬼迷惑誤入西京栢梁山天壽洞遇青衣
童子二人齎到
玉皇金籙引喻言去見
北極帝君差充眞武佑勝院副注生善惡壽
命長短判官賜紫衣金帶交割天下世人姓
名案卷蒙眞武授記云汝尚有凡胎功行未
滿又差爲北元七君下權掌校量諸天宫分
神仙差遣一次却歸佑勝院喻言因此忘歸
無音信回鄉因隨兹主遊奕下降見閬州有
怨氣衝天蒙眞武詳驗却是喻言妻兒銜怨
爲不知存亡之故喻言乃哀訴蒙眞武垂慈
許令親録心意家書一角差直日遊神化凡
齎赴閬州通官投放責令妻守志仍舊業産
存濟男女切須崇敬本家眞武香火不可欺
心昧聖吾雖有報國之志縁累舉不第今係
天曹主執常懷保護國朝安民利物亦當陰
有所助恐汝等思念故遣此親墨爲報本州
奏朝廷續有回降下閬州看詳陳喻言雖人
間顯禄無分却於天界官職有縁而懷報國
安民之志切知已受眞武部屬又縁眞武朕
素所崇敬天下受恩宜賜法醮一會七畫夜
就玉津園備設報謝眞武仍下閬州支錢三
百貫給付陳判官妻兒充作功德報恩使用
并就近便宫觀置佑勝判官陳府君祠堂
　　　參定避忌
中書門下三司禮部同奉聖㫖遍行根討
眞武前後於國於民或因供養或自然得遇
靈驗事實共成奏章總爲一百四件事各有
門例切縁今來内庭創换殿閣立于五方五
門名額相異今參定眞武家政殿中正大門
以玄都大滌爲額左掖上門係東道以福清
玄眞爲額下門係南道以翼勝龍遊爲額右
掖上門係西道以玉慈金壽爲額下門係北
道以長生廣化爲額中門分管啓聖護國求
謝感應奏章三十一件東門分管啓聖行軍
祈感助戰奏章一十三件西門分管啓聖祈
請晴雨顯化奏章一十六件南門分管啓聖
行慈救民疾病應驗奏章二十七件北門分
管啓聖救報水火灾疫應時奏章一十七件
及有龜蛇顯現事跡並附五門科目於後門
記蓋以眞武殿閣未圓未敢徑行撰呈聽候
圓備上祀日一就取進止勳賜并今後每遇
逐月下降節朔以常式供養避忌等凡有乞
字賊字合於本殿數目文籍不可稱用夏果
除李子冬避石榴香信不得夾燒麝香非品
官之家願乗例供養者聽尋具劄子奏聞奉
聖㫖依準
　　　進到儀式
伏惟上界
眞武眞君於今治世助國安民欲報恩德已
於内庭建立寳應閣及括摘到前後感應事
跡共計一百四件合隨勳贈入閣次第關送
史館編修删定傳録依逐處申奏科目照應
合要閣下逐月下降節朔供養儀式今據住
持泰山玉清昭應宫青城洞上清法師張子
高進到式文
眞武眞君每年定於六庚申六甲子三元五
臘及逐月一日下降常行欲求保叙事意供
養者並於是日天弗明時取井花水一盂用
楊柳枝一枝浸之明燈或淨蠟燭一檠棗湯
淨茶各一盞箋沉乳檀任便一炷不得用印
濕和等香慮有麝觸時果素食供養内果子
夏不用李子乃是眞君去冠除履之忌物冬
避石榴因未成道時斬天下作禍鬼王爲魔
法失向羅浮山不見父母之物茅香一穗供
養至人定時戌亥間再焚香一炷全金錢一
陌謂之五百貫黑雲馬一匹不用彩畫爲恐
犯牛膠隨意願疏一通外用圓封庶人不得
稱臣内用羅綵散花仍備金錢一葉謂之五
貫符馬一匹先次露天燒獻今日直符神吏
憑傳上件數目并錢馬等謹詣天門直趨
眞武遊奕聖前通放燒化紙錢不得用油紙
燼點火如此則不屬天曹地府陰陽百司收
領化爲蠟錢係東嶽有司名枉積收繫壘成
蠟錢山見有司錄記照證宜依此式施行中
書點對進呈宜入寳應閣准此仍賜在朝崇
信眞武宗室文武臣僚等受持依承供養
　　　洞天雲蓋
龍圖閣直學士吕大防因奉使西蕃經林中
川忽遭風雷驟雨狂瀾怒濤滿川暗黑大防
恐此處有兩國祀典神壇靈跡屬户乃稱正
北方有山曰青羅洞天係大宋地分其山常
有光明時復亦有風霧雨雹兩界民户去此
伐薪隔山聞得神人語言登陟四望髣髴瑞
雲蓋覃隱約見一人披髮金甲皁袍身長三
十餘丈坐於大盤石前有龜蛇後立皁旗前
列旌幢華蓋知是
眞武下降今日奉使過此又是上元日想衝
遇眞武下降致被雲雨遮隔大防尋候風雨
停息備香前往青羅山遥對
眞武到處焚香禱祈願入國無虞早承回路
仍求坏珓獲吉前去既見蕃王李成鄴爲安
和樊江上産二千疆封當初蕃中將胡素寨
界至割换不寧已曾通和後知西蕃遣使復
要取奪縁樊江上産二千地界本朝已曾將
聚居鄉民爲植利之處慮蕃中先有奉使過
界以此係吕大防奉使入國其蕃王李成鄴
與宋通和已依來㫖更不相違次因張延祖
與諸蕃官送吕大防約行十五里五色散花
滿空飄墜曾用物向上盛之俱成甘露及取
嘗之如酥酷而香良乆化紅光漸散吕大防
再至青羅山禮謝
眞武其處山花彫殘枝條上非時盡開遍於
林野曾令採摘入手還謝人防回朝面奏前
項往回於青羅山遇
眞武陰相特㫖下左右街道録選道士遣使
同至青羅山致謝投放金龍玉簡乃立爲
眞武降眞靈跡之處
　　　宫殿金裙
至和二年五月五日建御願專誠法醮道場
禁斷屠宰寬宥刑獄四十九日聖駕越内寢
戒避服飾日夕醮會至八月初三日前殿滿
空頓起風霧群僚侍駕親視現一渾金甲裙
遍滿大殿漸收雲彩又露一足望西北角而
去至初八日解散道場自
眞武現足降靈聖意欽崇欲將家堂玄眞殿
立身眞武删移出内别創報恩資殿禮部點
對神威高廣兼係先皇特賜家堂之位天下
官觀難爲當受體知亳州有太清靈都觀是
太上老君降誕之處老君則眞武承道之師
除此地他處不便三司具奏奉聖㫖選日臣
僚陪御香送玄眞殿立身
眞武出内及委官護送太清靈都觀權受供
養仍下本州相度别造殿宇後亳州申奏靈
都觀於十月一日殿前檜栢衰槁枝條皆結
葉穗並如春苗見今採摘封合進上奉聖㫖
送入景靈宫三殿供養旬日間聖體似覺違
攝是夜夢見黄衣武士云是靈都觀符吏蒙
眞武差來報帝曆數之兆因何殊無延展之
心已曾有槁木發穗之報次日臣僚龐籍等
共奏此事正當聖躬違和宜加攝理永延天
禄亦在禳祈之誠行下諸路州軍發遣道師
赴京有東嶽吴正言持法殊無眞驗再宣南
嶽王伯初奏録
北極紫微大帝保扶聖位尋同三司禮部進
呈奉聖㫖依仁宗朝皇祐年中五月五日奉
駕赴景靈宫行禮忽駕起回大内令臣僚配
享禮畢朝賀蒙皇帝諭回駕之因既臨景靈
宫朕舉目忽見北方天門開現紅光數道内
有金甲裙琱拖一足滿空悠悠向前而過知
是
北方眞武又有一青衣童子引手指朕駕回
方歸禁掖聞化成宫降慶即荆國長公主是
也令於内庭别立眞武祠堂爲保扶香火之
所後三日夜中庭又見元指回駕童子再來
告言伏因皇帝駕出景靈宫化成宫已生公
主其公主生時主於父宫臨背子息之位上
天令避其時乃是眞武特加保護不受一切
驚危今蒙眞君令報陛下其女降世秪一紀
合歸天宫後果十三歲而卒當時仁廟爲獲
此預事施内藏財寳立現足碑題新建景靈
宫迎眞閣一座彩塑眞武今身充國家嘉典
贈爲眞武下降垂福濟善通明恩澤以每年
發放看香燈童行一名
　　　馬前戲躍
至和中臣僚富弼等上言伏爲先祖太宗皇
帝時建北極四聖觀於京城忽一夜於寢室
睹一聖使頂冠佩服端簡乃曰
北極紫微大帝殿前第四被將承建立宫觀
欽崇吾等香火故來告謝帝曰四聖例受朕
之諦信何獨君來謝眞武云天蓬天猷黑殺
俱在雲空謝君其三神將常騎龍虎鬼兵群
雜恐驚聖駕唯吾獨現朝辭而去帝睡起遂
一記録次日駕赴四聖觀自後就内庭建造
眞武家神堂一所額爲玄眞殿經今五十餘
年蓋天帥眞武即凡降世佐助狄青行軍剪
除西蕃李繼遷趙元昊兵寇二百萬南蠻儂
智高山虜十萬况狄青有神賜面衣遂若
眞武之貌前後勝敵盡屬眞武附助因詢歷
聞奏遂賜狄青以下免罪許令赴嘉德廣鎭
殿眞武現一行共二十八人各帶銅黄面具
被髮紅綵裏額身掛介胄著昏黑背子跣足
手執衙刀跨馬擺列公卿而下少辨眞僞惟
宰相韓琦并御覽於馬上一人光煒悠悠馬
前有青龜赤蛇戲躍在地移刻不見退後狄
青易服色朝謝奉聖㫖令問狄青適在甚位
立馬奏云在右厢第十人已副聖情見現光
相之位因此致齋建醮願請眞武降現取至
和二年五月五日起建壇醮道場其日家神
堂有一赤蛇長二尺四寸時出堂門蟠躍殿
使用盤合收盛進上復送還殿當時如電閃
爍其殿鳴響或變黑霧秪聞暴雷一聲其蛇
不見
　　　地面迎蟠
東京四聖觀本是國家天元祖氏之宅自太
祖策寳郊祀捨爲四聖護國建隆觀後因駕
赴特祭天蓬天猷黑殺眞武時有龜蛇出於
畫壁之下地面迎蟠在前其處有一小穴二
物皆蟠伏認如土巢因而特賜玉磕石盤入
其穴爲窠室於地臬口開立玉堰門洞至太
宗皇帝及眞廟二朝其龜蛇亦曾於玉磕門
内出現各應美事康定年中三月二十七日
奉駕入四聖觀又睹龜蛇出來迎躍接駕蒙
賜香求退來去約半時辰忽帥臣夏竦等申
奏已伐趙元昊歸蕃備稱指使狄青之功其
龜蛇停伏如審聽之狀帝覽表畢便各回入
玉磕穴中不出奉勅再賜恩澤一道添置本
殿香火
　　　聖像先鋒
天禧年内西鄙奉使何隨入國進奉象馬金
氈爲昨來與本朝兩軍未决尅伏間忽有術
士誤入營寨貨賣傷筋折骨風藥四向軍寨
買藥皆遍三日喫藥者三萬餘衆盡皆手足
軟弱倒卧不起又探得帥將岑元宥行營正
乏糧草亦有道士貨藥人馬服之三日不饑
蕃中播云宋朝多感召
北極眞武眞君保護今本蕃又詳眞武本傳
既屬太清金闕眞人化身爲北極天將行恩
普及天下宋朝得獲恩福本蕃却受殃禍爲
蕃中不曾傳得眞武聖像并供養法式謹遣
使臣奏請望賜眞武聖相一行侍從并供養
格式降付本蕃依禀供養自後通和誓無侵
掠門下看詳國家社稷天神難議盡行傳賜
尋令翰院依家神殿式彩畫立身眞武一軸
内不得畫龜蛇并録應干下降供具法式回
答來使其蕃王李氏不明内少龜蛇此二物
最爲眞聖之先鋒將謂已獲全實宣詔供養
一依宋朝體式崇敬不事征伐每三年一次
遣使進奉皆眞聖應化之恩也
　　　靈閣眞瑞
端明殿學士知陜州充本路兵馬都鈐轄錢
延年奉稱本府天慶觀有道士千衆厨供約
近一千五百餘人每日收聚眞武聖閣靈籤
開殿香錢相兼支用其閣是開寳年中太祖
皇帝爲届潼關詔令使陶𤤴因獲是觀靈壇
天文下河東未勝承天花遶黄河堤岸夜迎
二十萬馬步軍兵入府從此知眞武救駕遂
建報恩護聖之閣近來香火寂寥厨庫荒凉
無人興營諸殿并眞武靈閣取問住持道士
劉印眞據稱昨自太宗皇帝大駕因取河東
回國爲太祖恩賜遺詰御書加贈眞武於下
降日特添祭其齋醮令於軍資庫賜給施錢
一百二十貫後至眞宗皇帝時爲西蕃不寧
沿邊支備急用從此將添賜停倚是致道衆
起離雲遊自然無人到殿抽籤所以堂厨不
給忽數日前有龜蛇出現於眞武閣下盤旋
臺座之間時出時入識者云此乃眞瑞擬慮
國家有文字到觀延年爲聞太祖皇帝留心
重道未及三紀頓成廢棄欲不避降責奏請
興續未曾表奏忽有御劄到府委長吏勘會
天慶觀見今實跡爲昭應宫近有慶誕偶睹
金冠紫服眞人告言曰臣陜州天慶觀勾當
主者爲見本觀道衆飄乏全乏供給縁陛下
殊不以先朝置立爲念幸與早復存濟乃辭
而去可體訪詣實回申延年已先知其事由
具狀保明聞奏奉聖㫖先依太祖朝元賜遂
件恩給仍召集本額道衆歸觀焚修并建醮
三晝夜普答眞靈及
眞武福神慈悲教主廣大恩威
　　　五人現相
益州孫亨甫攻畫水墨眞武諸相可謂絶筆
忽有雲遊道士五人來見亨甫云在華山雲
臺觀住聞足下名欲求眞武一軸須候我自
帶本來亨甫曰本家畫此功德天下傳名何
用别本道士曰爾畫得第一到了未曾得遇
眞本者且留錢在此買絹後月初七日取本
來畫道士從西而去至期五人復來即無卷
軸却云請備筆硯就裏面無人見處看本而
畫亨甫邀入請本下筆却教亨甫背身看之
不覺如火光運轉忽然通明五人各變相於
雲端内有一身紅光籠覃披頭跣足全帶金
甲械胄著昏皁袍手執絛鞭騎青鬃白馬面
部純秀眼長眉堅鼻聳耳朝口方頤軃前有
龜蛇後有貂脚皁旗認是眞武遊奕眞相又
一人捧旗一人擎劍皆冠服顔貌麤陋如武
士名天罡河魁又一人青衣琱帶掌事童女
一人緋衣巾帶抱籍判官此五人眞相既現
於虚空忽然不見亨甫記筆秪畫得一軸裝
背了畢上有金色圓光自然隱現面相不常
亨甫驚惶自以私家難留齎呈州府時知州
蘇易簡録其詞封其畫差指使劉通同亨甫
赴京進奉蒙宣公卿看驗委寳除已留納爲
鎭國遇聖名畫充御殿香火家寳外其孫亨
甫特賜三班奉職聽從舉注施行
　　　二士化光
京東路青州鎭海軍祖來雖有宫觀未有北
極眞武殿因節度使張操出海青州乃召内
道職諭曰北極管注人間壽夭富貴貧賤眞
武是北極神將逐月下降察人善惡以定罪
福凡有祈求無不倚賴而民間不爲建殿何
也張操發心自爲勸縁欲就天慶觀建此二
殿首得其疏題注捨錢五百貫次及官員士
庶樂然捨施興工塑造不日而成奈青州爲
無粧塑之人張操一日焚香對天禱祝願得
名手圓備功德不旬日間有二人來攬塑二
殿聖像稱是吴人月餘皆已具備張操見衆
官等前來瞻仰除聖相部從皆已圓備秪有
眞武未開光明匠者二人欲各開一目分左
右方用筆填出晴瞳秪見威容凛烈喜色異
常於兩目開迸出金光一道二士遂於光中
隨化不見以顯眞武垂慈親降塵凡圓備二
殿功德張操率官屬士庶就北極眞武二殿
廷醮設齋報謝上眞降臨之恩從此香火興
盛後來青州遍行眼疾張操令道職湯鑒先
當殿呪水散施洗滌俱瘥張操備述保奏蒙
遣使降香建醮及賜嘉應殿爲額令立碑記
唐憲寳像
宣州市户唐忠唐愈唐憲唐愿兄弟同居忠
愿充州衙幹當愈攻行醫憲守閑在家自祖
父在日相續供養眞武一堂父亡兄弟皆疏
慢惟唐憲心向香火將妻粧奩典賣添備下
降香火紙馬等用豈期兄弟嫌妬稱憲端坐
無功全房喫用衆兄弟衣食更以神道爲由
破用錢物入己憲云既欲分張任便揀選所
有之物唐憲秪願於衆求此祖上侍奉眞武
一堂受持供養其忠愈願無心供養樂然允
從忠愈愿私營錢物各自富庶惟憲秪留住
屋其餘産業盡賣與人開一小雜當鋪隨縁
遣日偶值雨雪有一貧漢背綰布袋手擊銅
鉒坐身眞武一尊脚踏龜蛇極是工巧要當
錢一貫憲請以錢三貫就贖亦便相允其時
憑僧用祥作見人謝臻充保劉坦寫約交錢
去後貧人却轉告憲留下二貫七百文少時
來取憲將功德頓在家堂供養遇下降日再
用香水洗淨漸覺色變沉重手擡不起用淨
帛楷拭出於明處細視見其貌相微有爍爍
圓光晃耀認來却是眞金像手約重五十餘
兩元賣人又不來取錢不期兄弟三人意生
欺妬同狀經州論憲於未分已前藏隱大家
金鑄眞武五十餘兩分後方始將出供養州
府遂勾唐憲齎所隱金像出頭據唐憲供吐
元買到貧漢功德及勾到保見人并索元賣
文字分明顯是唐忠等妄狀各行科决忠等
因此家業淪落日逐來憲家行兇作鬧與妻
隔夜拜辭金像明早潜將投納州庫後因監
司剗刷上供錢帛因見官庫内有金像眞武
一身微發祥光顯屬異寳遂申奏朝廷後降
指揮仰宣州起發入京進奉奉聖㫖取入内
庭充鎭國寳像仰於本州夏稅頭子錢内支
五百貫文付唐憲充還金直唐憲因兹大富
子孫昌盛其唐忠等三人各家飯食不給皆
先死亡子孫零替盡是憲置宅存養宣州太
極觀係唐憲一力捨錢建造
　　　朱氏金甎
隰州陸諒嗜酒好殺恣餐鰻鱓其妻朱氏力
戒不改自將粧奩潜託父母家命工彩畫
眞武一軸請道士錢應方轉經安奉并受持
下降法式應方曰供養福神第一須是虔誠
發心不可等閑每月下降日燒獻金錢雲馬
或有餘力請道誦經第二不得於酒後歸家
高聲觸瀆第三大忌啗食大鼈鰻鱓蒜韮等
物第四憐貧恤老孝育骨肉事涉公私心莫
欺謟第五語言文字忌諱切在回避始終至
誠勿令慢易一心五事保合吉祥疑惑之間
求之必應門招龍神衛護家協福禄滋昌如
或懈慢折人壽禄作事不利子嗣不昌官事
重擾謹之謹之朱氏敬心受持陸諒不以爲
意雖不買鰻鱓歸家却在外烹啗口帶葷穢
朱氏雖遭魔障供養愈恪經十五年陸諒染
患纏綿一歲生業漸破視其卧牀席上惟見
一兩堆活物狀如小蛇蟠繞又發腦廱裂開
臭爛湧出膿血皆長三寸狀如鰻鱓鮮活肉
段盛聚出入相次命終男女未婚嫁朱氏在
家堅心欽崇眞武香火略無怠倦雖生計蕭
條僅存日給忽於本家客堂上露一片花甎
朱氏將謂街砌甎石不以爲事是夜有光朱
氏遂取看其石太重與男同扛歸來揩拭青
苔乃是黄金極有紫磨光彩朱氏驚訝不敢
收藏遂用綿帛包裹來投知州秘監蔣庭堅
云自夫亡孤孀貧窘不知此金從何而來庭
堅亦知因供養眞武天賜其金當時秤有一
十四斤朱氏堅意不肯將歸到官司引用遺
拾寳藏條貫欲均分一半入官尋勾到金銀
匠方用砧鎚打鑿忽現無限小赤蛇并碧龜
圍繞砧墩又一蛇稍大蟠在金片上良乆不
見及挈其金看時猶有一蛇如絲線隱隱在
金面内州司詳此應驗理合給還朱氏爲本
人清願不留一任官司收納知州蔣庭堅通
判田逵同狀保明并匣封上件金片進奏赴
闕因看詳隰州陸諒無明宰殺業報疾患警
示於人其妻誠心好善眞武應化特賜黄金
其金顯是天賜不雜支用遂送入作坊盡將
打造眞武一堂聖像遣使齎送武當山上清
玉仙觀授金字御書看管每年恩澤度牒一
道充焚修香火其朱氏特給度牒一道下隰
州支錢絹各二百貫匹爲酬朱氏所得錢物
半將板印眞武出相戒殺圖俵施上報國恩
及薦亡夫陸諒其男女婚嫁仍舊開張絲綿
鋪復獲興盛朱氏年八十九偶一日沐浴易
新衣口誦眞武尊號無疾而終


玄天上帝啓聖録卷之二
玄天上帝啓聖録卷之三流三
　　　皁背顯聖
揚州江都縣白砂村吴元嗣家豪積善每秋
冬間用師巫燒獻三界醮紙内用鵝鴨血肉
活命雜供祭祀有泰州天慶觀道士唐慶餘
到來抄注齋糧偶見本家賽願稱云何得天
曹衆聖與中下界神道用物命交雜供養莫
非觸犯諸天如何獲福元嗣問曰天曹如何
供養願賜指教慶餘録出儀式秪用明香燈
燭酒果淨茶素麫飲饌柳枝法水五綵散花
金紙雲馬楷書奏狀令備一席外方裏圓不
得夾帶中下界神位若能七年依此醮祭看
有何應驗元嗣次年改除中下界神道憑師
巫賽願外其天曹請法籙道士醮賽將及數
年忽於醮日有二十餘人遊化求齋元嗣留
齋畢因問從甚處來作何營業内一人答云
我等住無間天來從無間路來本業無間所
營去從無間道去今日特知此處有祈天之
會故來赴其醮獻言訖二十餘人盡化爲雲
霧不見内一位椅背上留下花紋金縷皁紗
短抽背子一領極有奇異已悉天眞降臨留
此天衣顯其聖驗遂用繡綵帕裹藏匣内永
爲家傳供養纔遇逐月眞武下降日其衣隱
隱有光芒元嗣子孫皆壽後揚州依禀朝㫖
括貴老人召赴聖節宴席惟元嗣家子孫壽
年八九十百歲以上兄弟八人内吴琬壽過
一百步履康健視聽不衰州府問勞據稱翁
父元嗣在日義聚不分及醮祭因依及齎到
眞武皁背爲驗時太傅陳叔平守楊州備録
申奏續蒙指揮特賜吴琬立爲義門除授本
州攝長吏恩澤於大門置義順土臺二所立
華表鶴柱旌表門閭并收眞武遺跡衣袍乃
是鎭家顯聖之物不得損毁
　　　淨巾結縁
西京善濟禪院有徒弟僧藴方自幼年參禮
住持僧用勤爲師累因勾當縁事欲來披剃
阻節不圓忽有人貨術藴方求一卦斷云不
四十歲須得披緇藴方後爲院門點差縁化
衆僧夏浴手巾四百條偶到西溝曲阜山下
於澗邊見青衣童子臨水濯足藴方近前又
却俱走藴方隨後赴之前者一林華葉茂盛
見無數六道群魔坐圍四向其童子立處却
是人間供養眞武眞君活身坐於石上檢校
善惡解怨執對送東嶽轉生藴方不敢近前
方欲回轉被適見童子相召云眞君唤藴方
既面拜眞君蒙問抄注手巾收上疏目恐爾
難尋吾之住所令童子將隨身淨巾一條與
藴方略充結縁言秪不得亂與諸色人稱是
見吾於此所得若泄天機必招瘖瘂立報藴
方拜謝將淨巾歸院納上秪稱於曲阜山不
識姓名人家求化得來用懃接看其巾長八
尺非凡俗布入手如純纓遇冷處覺熱暖處
却凉絲紋無接經蔻眼反覆有金光異香用
懃帶去謁昭文館大學士知西京留臺司李
中孚商量進奏進奉續承詔書來宣僧用懃
童行藴方赴闕以致臨殿根問稱其巾除聖
府天仙可有外諸國龍宫海藏皆無差寳藏
庫官牙看驗並謂上天虬龍白鳳纓鬢玉機
天女手工之寳何縁凡世有此臣僚上言若
欲本人指說願先賜披剃藴方爲僧必須肯
通奉聖㫖依其藴方爲受恩推諱不能即依
前據實面奏尚未句終不覺口墜聲咽語漸
瘖瘂其報果是立應除留元物賜赴内道場
供養宜令僧用懃看待藴方秪就在京與賜
住院
　　　宋朝一統
宋朝建降立極後因瀛州高陽關承眞武惠
錢五萬餘貫應付賞給太祖掛念于此又詳
瀛州蕃客託伊壽先姓名兄弟七人壽先則
是蕃界廟額七人乃是七辰降靈惟有姓伊
一字未曉於是即便下瀛州選地創蓋北極
七元四聖祠殿裝畫天曹畢遣近臣齎御香
祭獻忽一日辰時百官陪駕升端明殿方欲
平章諸道王侯未納疆土爲慮是時不覺雲
霧風雹群臣各棄避獨有宰相趙普與聖駕
被童子二人引召至本内孝成殿太祖駕坐
良乆於殿前雲空間睹一神明戴星冠披銷
金琱綬執簡躬揖太祖啓曰洪基鼎祚運新
昌堯舜須依人歎將莫似后奢纔得位逆姦
依玷亂施張吾係天都北極眞武靈應眞君
蒙加賜祠殿於瀛州又承遣使醮謝今者遊
奕過次所以因來報謝聞有天下霸業侯王
尚或守據一方未懷臣順近曾親見
上帝批鑿並合歸宋朝爲一統永昌萬世帝
王之業除淮漢已取復外餘處注定年限各
有先後不踰一紀以河東爲首次至南唐西
蜀廣東福建然後兩浙合依次收之眞武告
辭復歸天闕太祖遂與趙普還見左右侍衛
守護端明殿以俟遊從宸衷喜慰擇日就内
殿建醮仰答靈貺自後一一果如聖訓
　　　寳運重新
准東揚州進士傅鴻一生戒行供養眞武三
十餘年所作所爲常行方便人人稱譽賢士
大夫俱以歌詩文墨贈鴻門前轎馬如市傅
鴻思之如此應物甚妨道業乃棄家雲遊至
陜西終南山上清太平宫求一庵寮出家知
宫張守眞見鴻形貌淸古遂留於本觀爲修
眞上士别治一室延之在觀三年修奉上眞
香火虔敬恭恪忽夜道衆停息寢睡張守眞
潜往叩鴻本寮聞鴻睡中似與人語忽有火
光一道從鴻寮内迸出守眞異之明早會鴻
試問夜來火光清由鴻曰今當限至不任申
延遂至沐浴易衣昇道堂聽受眞武眞君託
身降言今爲吾傳報宋朝天子云三月桃花
景色天萬般眞瑞一時妍金枝寳運重新令
仲節當迎赤脚仙眞語云秪言此二十八字
吾去矣傅鴻一如睡醒莫測其意次日傅鴻
潜自遁去不知蹤由張守眞既得眞君降言
不敢沉隱遂往陜西經略安撫司面禀使相
張希古憑委具表奏聞時皇帝御覽驚喜交
集後果於庚戌年辛巳月辛丑日明德宫降
慶太子即仁廟是也嚮玉城天主赤脚大仙
下降已應眞武降言預報勝因奉聖㫖下鳳
翔府搜尋傅鴻不知去後續奉聖㫖就上清
太平宫重建眞武寳閣及立傅鴻祠堂贈號
勝因眞人并給賜銀絹各一百匹兩酬賜本
人家屬
　　　天罡帶箭
明道中貝州王則反逆據樞密院選委保信
軍節度使尚書兵部侍郞文彦博前去招捉
今承相帥回奏王則叛寇盡已誅滅非臣功
力臣自到梅州見南城門路東有一華表柱
題圓通觀額内是眞武殿遂赴殿備香願垂
聖助尋到貝州近城二十里先令將佐問罪
其三則對敵時第四將凌聳出軍迎敵赶王
則復入貝州閉門不出試待打城搜擒縁是
本朝州土不欲遽壞更且守候計二十日忽
見貝州城上迅發暴風亂飛砂雹如弓弩發
箭時見寇軍從空中墜下城脚微死微活不
覺城門大開大軍競入除留居民外遇有器
甲兵仗者盡行誅戮王則就擒馬前尸首異
處遂委官權行知監臣獲勝回復往圓通觀
謁謝眞武備醮報賽細觀眞武左畔立塑一
從官員被械胄名曰天罡神將左臂上帶箭
一隻入深三寸有王則軍號纔除其箭隨有
膿血流出尋和香泥修葺箭瘡并收元箭一
隻見到候進上送三司禮部看詳差使齎御
香前去祭奠乃賜修蓋殿宇候畢别降御銜
醮謝其貝州承斯保護重恩特改爲恩州
　　　河魁擎鞘
南康軍廬山太清觀有隋朝張祐之奏請建
眞武并神父聖母降眞殿自後顯應甚多是
時烈祖會群臣欲求福建歸明群臣奏云福
建地剛人狡除是動兵取之烈祖從此統兵
征伐人馬届塗忽狂風黑霧有毒蛇猛獸攔
道路兵仗不能前進烈祖乃焚香禱空忽於
雲靄中立一神人鞠躬至前曰臣是福州閩
山仙源觀土地蒙本觀眞武點來界首迎接
爲知大王舉兵欲取福建縁福建世業未終
已自注定庚午歲合徑歸儷極不當大王收
取特將此意迎諫大王人馬度山越水戈刃
之下死傷性命良乆神人不見風霧頓息烈
祖因此回軍至廬山降眞殿祭獻見右立一
從官手擎劍鞘者烈祖指問道衆奏曰是河
魁也烈祖歎曰秪此便是在路中現者神人
相貌一同後來烈祖歸國上清宫依廬山太
清觀式樣蓋造眞武神父聖母三眞寳殿令
本官修奉香火福建探知李王兵馬將至本
界因何回轉尚慮李王設伏遣使赴南唐審
問烈祖於回文内具述中路逢一神人言是
仙源宫土地蒙眞武差來迎報福建世業未
竭自注下庚午年合歸儷極不當南唐取之
感此神言更不進兵其馬氏已知仙源宫委
是通靈保護國界却爲來書云已注庚午歲
合歸儷極因此懷疑集諸局商議若謂歲次
庚午尚有年深未委儷極因依合屬何所之
兆竟不測其理擇日集百官往閩山仙源宫
禱于眞武願降靈應欲聞庚午歸儷極之意
果荷聖恩響應已知儷極是周後興運天水
之姓一統天下列國皆納土其龍興殿名儷
極故也福王馬氏遂與南唐講和無復相侵
　　　蜀王歸順
磁州崇明觀眞武顯聖遍及眞定等二十餘
年皆獲聖賜斛斗共一十五萬餘石出糶救
饑除磁州收到價錢支付崇明觀修造訖餘
諸州價錢亦及萬數别無支費奏取㫖施行
續降指揮下河北轉運司起發上件栗麥價
錢就京城創四聖觀賜額爲四聖紫極觀特
設普天大醮并降赦恩上達四聖通凡降鑒
朝廷因用兵取蜀未决忽夜有狂風一陣過
於殿庭時太祖皇帝於燈燭之下見一黄衣
武士告謂是北極四聖殿下直日符吏言西
川若非四聖降靈卒未有意歸順今已獻上
地欸圖經付使相侯元質等訖相將回京進
呈不消聖慮臣奉眞武差報陛下天蓬天猷
黑殺既見蜀王歸順已回雲馭惟有眞武恐
西事别有悔意今在雲空守候陛下急差官
兵前去迎接立便委諸司庫兵交割蜀地疆
界言訖符吏不見次日早朝果有急報蜀王
歸順由是太祖繼於四聖觀設醮報謝
　　　藩鎭通和
河北雄州有搉場要切關口除屯馬步軍二
十萬外有敢勇白身指使二千内有張琪居
常供養眞武得悟遁甲行軍之事康定年中
北鄙淺蕃胡知從等侵雄州搉場時王勔爲
經略安撫使乃令敢勇前去抵敵果獲勝捷
張琪取覆今夜主有蕃兵復來侵犯云有巽
風起順壬癸立應其兆兼防火灾有司差兵
將守護果至二更蕃兵數萬犯界濠張琪解
下遁甲秘文上告眞武神靈作法隱形於搉
場致遭捉獲知遠蒙恩放歸當時入場却覺
頭熱身寒被宋朝家神眞武眞君降聖護持
本蕃亦曾供養爲觸犯不靈今西梁城已是
招伏通和更無作亂之意再犯神怒所獻地
里願求授眞武分降入蕃依例供養奉聖㫖
令四聖觀編録眞武下降一切供養儀範回
答及下雄州交割所進地里入籍拘收其胡
知從知遠至今通和兵革永息以致雄州减
退三分兵級支賜皆國家感召神靈顯相宜
速遣使命往西北方名山洞天修建金籙齋
醮庶表宸衷願回聖鑒
　　　瓢傾三萬
徐州陳昭倚任明州通判時因遊天童山見
鎸眞武一身用硃緑裝填立山路塵穢處一
龜四足皆折過者不顧昭倚備錢募匠接續
聖相添修龜足蓋造殿屋一間昭倚得替在
西門湖塘見道人從水面來叩船求相見昭
倚失於出遲却回身而去云特來報謝成立
我身之恩昭倚追思是眞武降靈爲修天童
山石像報應耳乃畫眞武一軸供養官至太
常少卿守徐州偶患脚尋醫寄居滕縣忽蒙
朝廷察訪疾愈差充秦鳳路運副昭倚知西
鄙以計運爲重憂將帶眞武隨身供養時經
略總管岑元宥因乏糧給欲責運司忽有道
流在軍營賣食藥軍人恐是西蕃細作面見
場内良乆有人稱東庫火發即滅相持至曉
北蕃折兵一萬餘衆張琪親擒到蕃將胡知
遠招認是北蕃西梁士主節度使胡知從親
弟與兄知從分割一千二百里接連雄州界
其兄爲屬北蕃人俱在雄州搉場賣買課利
競歸大朝有此心忿凡二年聚兵欲壞搉場
不得其便知遠獻計動十萬兵至夜搶劫縁
知遠入場放火時覺頭如斧斫身似水淋秪
見雲中鬼神撮其火焰半揚半滅散於空中
又見一神將披髮仗劍喝令不得走知遠走
出前被大蛇攔截後遇一龜銜定被張琪捉
下若得一命回蕃限一月日與兄知從同齎
誓書來降王勔會集衆官面議遂放胡知遠
歸蕃保明申奏蒙降指揮謹就在京四聖觀
設醮一會仍於雄州搉場建造報恩眞武殿
令選道士焚修許令刊碑爲記其敢勇張琪
特授右班殿直雄州據北蕃西梁城節度使
胡知從遣趙繼明入國進奏雄州差官就界
接伴續具劄差使星夜准聞准中書看詳胡
知從是分土淺蕃節鎭諸侯近因動兵來劫
搉場若非敢勇張琪精通遁甲告現眞武福
神生擒胡知遠却放歸蕃尅伏甘降今再有
使臣秪令就雄州接待審問申奏經略王勔
遂引趙繼明入城稱欲割獻粟地一百四十
里有六百户植利并進表一通近因搶劫搉
帥首却稱是陳昭倚親隨人姓裴傳得此方
曾救天下無限餓人爲見招討正此嗔責本
官又恐糧草應副失時故來貨散靈丹定不
誤事岑元宥試分數服與傷中臨死人喫皆
云胸腹飽滿其流取一瓢子付無宥告云我
亦有此藥一囊欲往西陣李大王處貨賣岑
元宥驚異將此藥瓢子傾俵其藥約三萬有
餘俵足人馬兼瓢子底有襯紙一片題字云
是太常少卿陳昭倚家神裴眞人救願之法
士馬服此三日不食省免糧草次又西蕃李
大王來問稱令奸人來賣接骨風藥數萬人
服之皆如癰痪倒卧不敢約戰情願回蕃元
宥安坐獲勝并寫紙昭應曾於唐則天時生
裴侍郞家留此姓氏今岑元宥幾通聞奏蒙
三司參詳除將校依次給賞其陳昭倚陞禮
部侍郞所有岑元宥收到藥瓢子紙上文墨
收寄天章閣宜詔天下天慶觀普設醮籙七
晝夜及係眞武觀宇許支官錢修葺
　　　壺俵一京
東京紫極四聖觀童行洪知辯捨俗出家逐
日掃併三門殿廊夜間打鋪宿於廊下縁四
聖畫於紫極殿兩軒四壁除本觀常行香火
外知辯逐日自打化錢收買箋檀焚誦供養
二十年不輟至和二年京城雨雪夜深忽見
門下有貨藥道人用蒲袋枕頭卧於濕地知
辯恐風雪相逼遂唤他起引入鋪席内同睡
至曉道士辭去知辯告曰纔食後便困倦人
說是脾疾願求一二服蒙將壺蘆子摇動裏
有藥數丸連壺蘆付與知辯令候子時用淨
水面北念金闕眞人七遍吞下一丸餘留備
急救人道士出門不見知辯當夜喫一服更
不思飲食在京皆云知辯遇仙絶粒以致親
王宰執臣僚委證詣實遂達聖聰蒙委開封
府及御史臺撫問元遇情由内有金闕眞人
之語詳解即眞武本師
太上老君之號時京城軍民乆遭雨雪多患
瘟疫知辯遂將壺蘆内藥丸施散秪圖略救
數人其壺蘆直至傾俵一京約四萬餘人其
藥尚未盡而患者安全臺奏請其洪知辯特
賜度牒披戴及於本觀建眞武大醮大齋用
報降遇之恩
　　　雪晴濟路
雄州防禦使殿前諸軍檢校副虞候戴夔奉
差部兵十萬往安南方到邕州值大雪停住
半月糧草不給凍死不少有隨軍指使方琮
告曰隆冬道路積雪六尺般運阻絶欲救人
馬性命除是告祝眞武福神冀獲晴霽方琮
今帶得畫像在此戴夔便備辦供養面對眞
武幀像發露誠禱纔燒奏紙不移時間即獲
晴霽雲收日照道路通濟即届安南仍獲全
勝奉聖㫖宜就新建眞武寳應閣啓建法醮
七晝夜答謝
　　　風浪救嵒
天聖二年十二月萊州梅江巡檢龍夢錫擅
帶弓甲巡捉私鹽與兵級同情規取㳂海居
民財物入己夢錫既聞彰露差官追勘却同
諸軍謀叛帶領家屬入海劫掠商船殺傷人
命搔擾鎭市聚集海寇數百人委是難收尋
據逐司具狀告急蒙朝廷差登州都巡檢陸
奉選精能水軍一千人收戮後來陸奉被龔
夢錫擁向海洋深際誾山下經五日糧盡無
由出得誾山嵓陸奉思惟本家侍奉眞武香
火所求必應是夜情急不覺失聲叫云眞武
救應數句衆軍夜坐船中半夜忽覺潮水泛
漲風浪翻湧聞得龔夢錫海口人船叫噉殺
聲霧暗遮隔陸奉軍船至曉見仰浮死屍俱
在陸奉船前及有破壞戰船灌溺沉於淺沙
認來即龔夢錫并家口皆死在船有二十來
人得命者用繩索執縳陸奉令水手斫到首
級回青州經略安撫司將生縛軍寇勘問是
夜黑雲之中神將鬼兵毒蛇猛獸蔽於虚空
不可名狀是時州府默審聖道降靈乃關報
合屬照會蒙經略安撫梁賈録奏奉聖㫖陸
奉轉除崇儀使仍下萊州於梅江海口巡檢
司建殿奉安眞武聖像并左右神將天兵以
助戰報恩廟爲額
　　　聖箭垂粉
天禧中兵部侍郞充瀛州高陽關兵馬都總
管知瀛州房之才狀奏蒙差到任經三月有
淺蕃萍蕪寨主魯繼成等二千餘人於元年
八月十六日夜擅侵疆界搶劫去青木堡糧
草四千餘石本關遂差第四將鄒淑及指使
劉翊將兵二千去蕃界取問次日有蕃兵一
萬衆來有一將云燕廉信爲北燕王聶胡祈
因青木堡每年收軍糧草豆千餘萬點差將
兵二萬來奪夜到萍蕪寨其寨主魯繼成獻
計圖青木堡不作准備於十六日夜越界搶
奪軍糧鄒淑謂曰大燕天子已和睦其北燕
王聶胡祈以下敢擅用兵侵奪今不欲申奏
朝廷便請遣使入燕國發遣所劫糧草交還
青木堡其燕廉信不允遂致戰敵蕃兵大敗
聶胡祈乃帥兵二十餘萬隨後將瀛州西北
兩門近濠半里圍合六日不退至第七日時
當九月九日不覺刮地狂風煙雨迷亂祇聞
蕃兵噉聲拽隊奔走差兵追逐據鄒淑等於
草徑中收得傷中蕃人數名房之才聚問内
一人云未審城内有何神道祇見西北兩門
振地狂風吹起沙塵遮撲眼目但見箭翎如
雨驟之聲有無數蟒蛇趕咬人馬聶胡祈於
馬上叫得字一聲收軍便走某等各中蛇咬
箭傷走趁不前今被收捉當時看驗逐人所
傷并是蛇齒咬損并中箭瘡亦無出入紋路
顯是神靈旬日間據界濠巡檢押到蕃校二
人封合皮筒文字上寫指定大朝瀛州高陽
關都總管房侍郞開拆却稱今後不敢擅發
兵馬聶胡祈於右眼暗中一箭及取落箭鋒
於手中化爲灰粉如壁畫者及風塵内變現
毒蛇神鬼趕敗蕃兵二十餘萬不知本關供
養何神如此靈驗今封去神箭一隻諸將定
驗名祠回報責要祈求保安眼目房之才將
箭細看委是粉壁者遍往宫觀寺院及廟宇
並無此壁畫後往州南新創壽先廟内正壁
畫北極紫微大帝兩畔畫四聖皆掛金甲立
身各帶箭篋至眞武箭篋當中闕晝箭一隻
繼將蕃中送到者灰壁畫色比對一同房之
才焚香復將壁箭親手逐廊楷上箭篋闕處
輳依畫壁如故但有絲痕微露爲驗本司已
具縁由遣使回蕃奏取照會朝廷遣降御香
往瀛州壽先廟建醮仍告命天下宫觀如無
眞武殿即仰建立及下高陽關推賞
　　　神槍竹刃
知賔州蘇咸投遺表論柱州安撫司不發救
兵來拒蠻寇致守臣身死其蘇咸死後有監
稅王褒被差巡城半夜越墻濠私遁值雷雨
走入林中被數神人擒捉問何人潜竄應曰
賔州監税王褒畏懼而逃其主者乃喝王褒
曰太平時貪利禄濫受國家當其急難畏避
奔走合與一死縁一城人民不忍枉遭屠戮
目即未有救兵今特借汝槍一條步兵五十
人乗今夜雷雨之勢趕去蠻寇王褒曰自來
不學武况蠻虜數千赤脚兇惡之徒五十餘
卒何以當之亦不明是甚方聖賢願垂指示
神中部從云汝但執其槍領五十衆急速用
事若得此功他日榮顯欲國家知委但云北
方三元遊奕大將軍也王褒暗中受槍領兵
出林隨後電光相逐到蠻子寨秪聞霹靂一
聲震驚蠻衆闔寨競相鬥敵至曉蠻隊已臨
海口離賔州城二百五十餘里當夜天兵到
時蠻寇大半先乗筏過海逃遁惟陰兵趕散
不留一寇賔州一城生靈不遭塗炭時軍將
知得因依具奏朝廷檢會蘇咸遺表量與恩
例其王褒係眞武威德教令護國救民可加
授崇儀使并交點本人所遇神槍看驗即是
蠻隊中所用火鋼竹刃以顯福神於倉卒間
有奪勝之權宜令賔州建立報恩護國觀修
奉眞武香火歲度焚修道士一人用答陰相
　　　神獸驅電
天祐元年二月一日興元府觀察留後錢公
偃奏稱蒙樞密院選差充鄜延路安撫招討
使退除西蕃趙天祐兵革遂依禀交割兵馬
四萬餘衆却抵西域三十萬衆校其勢力顯
有優劣實抱憂懼不免告急於朝廷亦慮事
有迂迴之故時有隨軍虞候袁政素習北斗
玄剛法奉侍一北極遊奕眞武將軍誠心習
行二十餘年願於元帥帳前鋪設供養錢公
偃即自虔誠撰奏詞籙具述西域因依欲仗
陰助是夜袁政將背掛眞武供養至三更行
法燒化并醮獻北極四聖元辰諸司訖次日
趙天祐以十萬兵索令調戰方遣指使孫億
出馬與西將交槍繼發兵大戰到二更以來
兩向有萬道火光迸爍軍陣逼逐干戈西蕃
人馬各各搶旗斷折弓弩落弦金鼓錯亂走
如奔鹿諸軍乗勢趕進似覺天明乃見隨軍
第六將錢從吉挾到蕃帥趙天祐首級諸兵
將皆言夜來陣上見無數魚腮鳥觜醜惡異
相披頭跣足或驅風電或趕蛇獸是以接勢
剪伐蕃軍卧尸數萬惟有一道火光驅逐一
馬騎落路而走錢從吉認是趙天祐乃得首
級且以四萬人馬往敵二十萬衆若非虞候
袁政獻陳道法任以至誠蒙眞武降臨兵陣
現火光萬道露神獸萬形大敗蕃衆仍獲渠
魁如此顯應三司禮部定到虞候袁政出給
公據放今逐便又奉聖㫖賜酬奬錢五百貫
就在京上清靈應宫建道場一月仍設普天
醮其錢公偃轉一官除宣徽院使
　　　毒蜂靄雲
西京崇福宫有北極紫微閣唐則天時建倣
傚天宫有二勝四將之院有前後帝代御書
每年係故老重臣監提并使命管掌非同常
處近爲右角一簷傾坍漸傷聖像尋報判府
侍郞富弼偕諸官來驗見一椽斜墜損眞武
右肩不敢擅修合具申取㫖却有内侍岑靜
奉勑齎香誥獻崇福宫諸殿委提轄及判府
等計驗北極紫微閣眞武福神身相有無動
損近爲皇帝於寢室見神人紫綬金帶端笏
纓稱臣是西京崇福宫北極紫微閣傳奏土
地今爲本殿眞武靈應眞君因與皇帝助戰
西蕃趙元昊化黑蜂遍滿軍前特助元帥龐
籍獲勝爲施神功護國右臂傷中不可盡言
臣若不奏聞陛下無縁得知言訖辭去時安
西士馬雖未回朝知府富弼其前項付岑靜
回奏奉聖㫖差殿使及八作坊工匠并賜金
字牌一面限一年重新修蓋兵部尚書門下
平章事龐籍劄子稱面奉委差安西征討趙
元昊方大軍臨三鳳川與趙元昊親戰經三
時辰忽有黑黄士蜂起如雲靄遍及郊原競
趨西兵見蕃衆傷中倒卧萬數遂掠數人驗
視並非器刃所傷或秪面目三五黠黯損據
云痛切心髓蓋是宋朝有無礙智力神道顯
聖化爲毒蜂甚於矢石先是趙元昊被螫頭
如中一大斧負痛敗歸造甘伏文字過界時
元帥龐籍接受元昊實封奏表降納地圖親
齎回朝面賀進呈奉聖㫖送中書看詳取會
到崇福宫土地來現預報勝因除都統龐籍
别行勳贈外就四聖觀修建道場保國護民
聖醮三書夜答眞武征西助國之恩



玄天上帝啓聖録卷之三
玄天上帝啓聖録卷之四流四
　　　神將教法
乾興二年正月據忠州團練使充黔州兵馬
鈐轄張孝寧狀奏近爲南戎谿洞蠻子龍氏
群集萬衆盡習標槍實難准敵蒙樞密院差
充此任於安撫司抽軍五千及指使三人孝
寧因見故父宣徽文立供養眞武一堂在家
凡事求籤乃行件件靈感孝寧傚父供養專
誠不違昨爲朝廷放試武學預曾夜夢受眞
武殿下河魁神將親教槍法弓馬事藝頓然
神悟至殿前呈試於二百人中唯孝寧第一
當授三班殿侍出身是眞武保護至此孝寧
軍隊約行一百餘里遇夜路次護國觀有一
小殿香燈微明見牌是眞武之殿孝寧焚香
求一籖大吉暗對眞武發願此去若得一陣
滅除蠻寇當以本身官資兊换恩賜報斯靈
貺越明孝寧領兵前行以五千雄郞步軍臨
蠻界乃逢龍氏萬餘人孝寧併輸三陣至夜
立寨於秦風山漢伏波將軍馬授廟尚聞蠻
兵追逐方二更時相望百步間忽風雨四起
兵馬噉殺是時孝寧頓兵伏波廟不動聞噉
聲漸遠至曉領兵再往迎敵見前路傷中蠻
子尸首相枕直向蠻界九陽谿去探知蠻子
龍氏有赤脚寇一萬二千今無二千回各傷
中鬼箭龍氏亦折右臂見歸深洞人人皆言
大朝有神聖鬼兵護助舉聲叫云自此降伏
更不敢作亂後來取問得龍氏定伏情狀申
奏朝廷看詳宜賜修蓋護國觀眞武諸殿以
三年給度牒披戴焚修每年賜二百貫充常
住用其張孝寧除授瀛州防禦使
　　　符吏借兵
内殿承制盧守聰因往河北三關邊廷察探
契丹動靜於黄河岸西遇二人各齎實封文
字一角守聰問之言我二人今日巡察世間
因到定州衝見北極眞武靈應眞君隊仗云
北蕃戎卒漸加萬數爲宋朝兵馬稍少難爲
拒敵縁下降時不曾將帶天兵力士隨行今
差某二人齎馳文字限刹那間往東嶽計會
炳靈公急關借鬼兵神將一萬衆定壬子月
戊子日丙子時布設一陣欲助南朝殺蕃肅
寧邊境二符吏言訖便過河守聰回國面奏
權令有司附口記録後刑部侍郞充三關都
總管富弼回朝參賀奏稱北蕃契丹今皆滅
戮更無舉戰意曾擒到燕國黎王趙慤供下
尅伏文狀却放回蕃取問獲勝時日係歲庚
午壬子月戊子日丙子時與内臣盧守聰預
奏同辭除兵將等酬轉賞給外持行德音赦
天下罪仍於定州建聖祐觀一所告成日别
降御銜詞表答謝
　　　書顯魏家
中書門下樞密院三司禮部同承尚書兵部
侍郞參知政事充定州侍衛兵馬都招討兼
經略安撫使王著劄子契勘雍熙三年七月
百萬蕃兵已近界河因部軍上將觀察使潘
仁美與老臣太尉揚繼業不相和睦並爲帥
出軍一陣趕趁蕃兵六十餘萬直入北幽狼
山被潘仁美潜收軍回寨獨遺繼業軍馬深
入契丹添兵擁入虎口堡繼業失陣身死次
男延朗赴闕理雪除已差官監伴潘仁美候
勅外據東頭供奉官楊延朗經登聞鼓院抱
寃投狀稱潘仁美與朝廷奸臣結連私有文
字往返教令北蕃違逆先皇囑付謀殺父命
奉聖㫖令左右監察司限三日採察管要顯
露并委全臺用心根究三日將滿兩班文武
盡知秘書監丞王允從本是蕃人疑其機構
却爲寵用不見彰露難以收捉時監察御史
魏懷信慮有罪責遂言與相府王宗旦等本
家崇敬北極眞武至靈至感欲屈衆班届本
家對眞武聖前啓露上件國奸速來顯露群
公同到魏懷信家恭俟眞聖垂决忽於廳前
現一蒼頭遽然聲喏某是北燕屬户小兒爲
見王允從本販貨蕃客寄居補州却稱舉人
後來將似此十人爲家童入京賣書得遇金
龍節就試英明科及第今爲秘書監丞内教
博士其人乃是蕃中細作見在宋朝結黨年
深藏機隱行今將北燕往來書啓共十通告
首願奏皇帝望賜恩酬蒼頭移步忽然不見
是時相府王宗旦等方顯王允從奸逆抽書
十紙進呈即差人擒到王允從當殿取問並
皆招伏秪不認有蒼頭曾盜蕃書尋與允從
點對北蕃文字十通内一紙云駕不得離京
兵不得離邊此語意未詳何謂繼送允從下
御史臺訊勘處死封首級送還北蕃其楊延
朗除授内殿崇班充梁門寨都巡檢及勘到
潘仁美情犯係是先朝外祖舊臣聖㫖剥麻
降授太原監酒今看詳楊繼業委是先皇腹
心忠傑不幸遭奸臣謀陷朝野痛傷特贈推
忠協政定亂定國功臣河東節度使就梁門
寨建忠輔禪院焚修祠堂可大赦天下三司
禮部看詳報謝眞貺奉聖㫖特賜法醮七晝
夜赴魏懷信家庭眞武聖前建設其魏懷信
除授朝奉郞改差知隰州
　　　珓落王宅
太子贊善王倜爲桂州經略安撫司機宜因
將官梁穆以廨園所生果菜抑配軍人與虎
翼指揮頭袁昇等同情將還價直爲名尅衆
軍賞給請受入己致衆咸怨遇夜搶劫甲仗
走入驢耳山聞奏朝廷蒙指揮先委機宜司
體量梁穆情欸飛申經略司追攝根歷申奏
其梁穆推避不出所是驢耳山軍徒有言秪
恨兵官梁穆今朝廷差官齎到官爵謚書錦
襖赦文恩詔今爲梁穆不出恐别生不虞展
轉負累夜聞本家堂内錚然有聲王倜驚起
持燈巡照却於中門拾得杯珓一付乃是本
州漢陽觀鑴題字號王倜次朝親到觀中將
與道衆看却云何得落在大夫宅中此杯珓
是本觀眞武殿内用者王倜定省思惟必是
眞武響報於倜遂詣殿虔禱用其杯珓奏述
上件因依先願聖力遣令平定擲三兆並無
間阻王倜頂謝出殿盤旋之間遽報梁穆廨
宇中全家慟哭審問其梁穆忽似衝惡口吐
黯血倒地氣絶身死王倜既聞王事更不令
人知覺選差得力軍級急赴梁穆廨字將帶
血尸首抬舁出來王倜自爲招軍使命詐稱
朝㫖出城來迎上件二十餘軍特扛舁梁穆
死尸招召軍衆看認明言蒙賜藥酒己不召
爲汝等故汝等莫忘天子重恩今讎官既死
承族追官軍首袁振便隨王倜訓召餘人盡
皆跪受赦罪原免罪愆次受詔詞謚書等第
恩賞披掛錦襖復歸桂州科局如舊遂蒙經
略安撫使邵謐保奏其桂州漢陽觀奉聖㫖
賜錢重修賜額爲報應護國殿王倜除授朝
奉郞差知軍州
　　　柯誠識奸
在京有神猛指揮柯誠因患雙目不任教閲
减閣請受曾至渭河候夜投水不期臨危得
遇神人就水際叫住施藥就水調洗便得光
明全復從此雙目辨識外奸邪詐不正之道
後因得夢方知是眞武化身來救服患次被
西蕃李克淵曾發細作趙可大爲賣晝棗推
廣角車子入慶州逐日看認城池圍脚歸房
用白礬水抄畫地圖被柯誠眼認破捉到慶
州一向抵諱及搜出所畫地圖又作白紙柯
誠用水蘸出勘問招伏取斬柯誠酬轉十將
替滿歸京又值錢去盈權判南省抽差柯誠
充京城捉事因魏王宅被人改形裝作行火
使者入醼會上拶出硫黄火術驚嚇宗室親
宫强盜去渾銀酒器六百兩并御賜金香毬
約一百兩見奉勅限堆垛賞錢及右班殿直
詰牒一道招人首捉柯誠既蒙㫖令緝捕歸
家焚香禱告眞武福神願收捕前項奸盜方
祈告了當出門如得人引路直行到蔡河灣
西眞寂院前有數人賭博柯誠前看内一人
身畔有稜道銀子露出於胸懷柯誠指定搜
出數件銀器照證解赴南省鞫勘元是鄧州
配軍周詮已依法行遣外申奏朝廷蒙聖㫖
其柯誠除授右班殿直及支賞錢仍降指揮
於玉津園修建報恩大醮并於四聖觀遣官
降香釋其禮儀獻謝
　　　洞眞認厭
在京上清延福宫天禧中有雲遊道士羅洞
眞寄掛三年不語因隨道録入内持課保扶
文母皇太后劉氏痁疾對聖駕驀語云觀見
宫庭有赤氣臨於宫閣正西面東之位主有
厭魅呪詛發毒之兆若於此方位認有如赤
蒸裂破處開掘七尺須有名目陰人厭禳之
法於其下縁文母爲受此毒致日發寒熱時
宣諭宰執大臣參詳賜令羅洞眞入内認踏
至正西方有宫號禧聖閣是先太祖皇帝花
蘂妃子之室已空靜年深至第四幃幛據羅
洞眞於此令人掘深七尺下有石花方磚一
片背面用膠生硃寫呪詛術文及太祖年月
日時又用羅帛包成人物逐色不祥之類被
羅洞眞取東南方桃木爲劍編鎭左手草繩
縛繫釘於北方鬼門空野之處以火燒過自
後太后疾减因晝睡夢見七人披頭赤體身
掛金紙來告太后念某七人是受法土魂昨
被婦人花蘂行奸欲虧害太祖世祚作天魔
七返還尸術用某七般呪詛之物埋在御榻
地底七尺無何太祖立極感動天地五嶽萬
靈扶助其花蘂却遭滅除以致厭呪之物在
地不能出脫遂成影魂因繫著太祖纏綿不
豫今日蒙道士羅洞眞與某等解釋出土雖
得離太后聖體奈無所歸除得羅道師爲某
等持行北極眞武靈應法籙令消散却歸本
物各求往生太后依此再宣羅洞眞入内行
法奏告眞武救此七般魂形託化後經三日
七人又於夢裏來告已蒙眞武授記各得歸
眞本託生故來告辭而去尋特面奏皇帝奉
聖㫖就延福宫啓建三壇法醮三晝夜及贈
羅洞眞紫衣師號并延福宫住持焚修聽候
宣唤
　　　聖幀化婦
潁州西安縣因勘劫盜黄狗三等因探知朱
守成家極有金銀財帛其家口少先來近處
陸二公家停下於慶曆七年四月十一十二
十三夜黄狗三各持火罐器仗往朱守成門
首狂風大雨群犬號吠疑怯遂回於十四夜
又去遂越墻入朱守成圍内方欲穿捵第二
重門壁其門自開忽有二十餘人披甲執刀
持棒出來趕捉黄狗三等先次搬出墻外急
走被一人隨後趕狗三心急更不回顧覆手
用搶尖擉殺半路中到得陸二公家數内不
見陳伴兒却誤殺死在路上耆社申官備賞
錢召捉間却有陳伴兒妻經官告首夫主因
與黄狗三同作盜被徒衆秪將夫主陳伴兒
擉殺其黄狗三一行九人見今窩藏在陸二
公夾壁内尋差巡尉火急密往收捉並全陳
伴兒妻當時不知去處據黄狗三供通誤殺
陳伴兒本是山東齊州人即無妻屬及朱守
成供稱四月十一至十三夜本家即無風雨
亦無犬聲十四夜雖聞大路有被殺人今雖
知是陳伴兒其夜亦不知黄狗三等越墻入
第二重門即無兄弟兒孫人力火客私置甲
仗披掛出去趕捉兼守成裏外秪有家累七
口知州韓績詳審事清涉於疑惑再問朱守
成家有甚靈祠致此陰助又此婦人首獲黄
狗三等據守成言家間衹有一堂眞武眞君
三代相續香火不闕韓績遂令取到聖幀與
衆宫展看其畫有直符神將共十六人皆披
甲執仗并婦人一人稱是元捨此畫弟子韓
績因曉悟將黄狗三等斷訖備録申奏蒙中
書看詳朱守成係村落下民尚有供養仁心
受福保安不遭劫盜况國家香火崇信禮典
遍滿天下秪如告獲衆盜不累官司捕緝豈
非護國之功宜遣使特令潁州所有眞武宫
觀修建齋醮禱謝
　　　神靈分形
梓州有師巫魯遷三代附神秪事奉一堂眞
武眞君香火尋常占事求籤詳斷來意皆驗
本州有三人各是開典鋪力户第一馮䖝大
第二高邵郞第三游行兒歷生結託在外將
經商爲名却同行竊盜不曾敗露亦無人知
内馮䖝大忽一日備香紙來魯遷家禱眞武
求籤但潜聲懇祝一併二日如此第三日又
來魯遷逼問來意䖝大發惡用脚踏倒香案
打壞供具而去後三人又往外半年復歸有
夔州不相識數公人夜至魯遷家相見皆認
遷謂面知云遷曾到夔州告首本州遭劫奪
人家稱是梓州馮䖝大高邵郞游行兒爲夔
州當下不見魯遷致特差人來問要知三人
住處即去收捕遷曰遷秪奉事眞武在家卜
籤卦何曾出到夔州首人公事然此有馮䖝
大等三人並是得辦之家何曾作盜公人既
見此說且歸旅店次早再欲見魯遷不覺面
前却是魯遷相引行至龍興寺前路間見馮
䖝大等三人在彼看醫馬蹄被魯遷牽手令
公人捉下其公人急令二人往魯遷家遷在
家尚睡未起公人押歸夔州下院根勘旬日
中又是梓州魯遷揭得賞榜係涪州收捉殺
蠻主郭助教亦是馮䖝大等今有首狀照證
及唤問魯遷又忽不見憑此勘馮䖝大等件
件招伏已該法外凌遲案後計筭諸處賞錢
共有二千貫文其魯遷是告首之人得錢七
分合牒梓州發遣前來請領後准回文委證
魯遷素不離家出外亦不知告首馮䖝大等
打劫因依及供公人前次來問事由並無干
涉時知夔州張世明詳酌事理恐梓州魯遷
自身或本家積善行德爲正應之人感攝神
靈分形託化爲官救民獲此兇惡欲將賞錢
給之具實保明申奏續准回降據數項賞錢
盡數支與魯遷仍量給米麫酒帛等本人請
得錢物盡捨入本州元聖觀建造北極四聖
殿仰報聖恩魯遷年九十九歲無疾而終
　　　寇船退散
東上閣門使眉州防禦使新差京兆府兵馬
鈐轄謝柔立自天禧年中差西域路頓勾當
於黄河岸際遇眞武眞君飛渡黄河謂柔立
言西蕃奉使李希孟入國切宜緝捉能畫者
即是奸人柔立禀命果至東京捉獲傳畫慈
孝寺皇后御容一行蕃使敗露尋送大理寺
已行賜罪訖柔立蒙朝廷推賞轉職逐日於
家堂香火報謝每夜二更備香露天朝北禮
拜將及一年忽蒙朝廷詔充交趾回禮副使
同國使吏部侍郞燕宿渡海未及中路名白
林山於午時間遇寇船四十餘隻叫噉施閲
搶弩意欲劫奪財貨爲防送不備器械是時
謝柔立於水際奠酒抛紙懸空泣告眞武降
靈海寇頭領稱是陳廣秀才方擊搶欲害柔
立忽發一箭中陳廣前心落海鈎搭上船斫
其首級懸竿令衆却見群寇五百餘人競船
相附發怒欲來酬殺其寇船方努力摇上被
抵頭風吹退如此相拒三晝夜忽望見交趾
國不遠已臨女仙城界有人來迎接衆寇退
散燕宿與柔立等賴蒙眞武救護回國以上
件感應面奏特奉聖㫖就王津園賜設黄籙
大醮道場七晝夜散日差近侍遍詣名山洞
天再建道場投放龍簡虔謝恩德
　　　劫院就擒
登州辛山白雲資慶禪院有維那僧曉初不
惟奉佛而留心道教常於寮舍靜處供養眞
武專誠勤恪其院臨近海島有邵武軍周應
等百餘人於海道强劫殺人放火所屬州縣
堆垛賞錢召人收捕日乆徒黨轉多難以除
尅一日周應等欲入本院劫奪其夜曉初夢
見院門土地來報將有驚劫被眞武指揮令
放黑風吹逆舟船來之未及可速報官不得
遲也曉初趁夜發人告報巡檢即時兵甲到
院四散埋伏果於次日周應等數百人執槍
杖入院秪云借此一宿主事出迎周應等共
到法堂點茶院門已將關閉曉初哀告許下
錢物至曉臨行當得獻納周應曰何須候曉
急令般出應驀然驚懼云何故眼前亂花頭
如火燒四肢不舉續後西辛山巡檢裘臯一
行人馬擁出擒捉並不走透一人解押入登
州禁奏已各行遣外所有賞錢七分合給僧
曉初三分支與巡檢兵級據曉初狀稱所獲
海寇非院門功勞因眞武降靈使令衆寇手
足不遂各就擒縛願朝廷報答眞武州司備
奏尋降㫖其辛山白雲資慶雖是釋教禪院
特賜眞武殿一所并賜御書太上眞武經一
卷永充奉安香火仍賜曉初紫衣并眞應大
師充焚修本殿掌管御經仍給七分賞錢添
造寳殿
　　　捨身求雨
壽州安豐縣玉文慶有一女子小字招弟從
十三歲不喫腥魚活物好親道德因遇一化
縁女道流叩門勸招弟令受持北極眞武靈
應眞君招弟告云爲有上下恐無力可供聖
像但只求得眞武經一卷日夜念熟行坐藏
於胸懷逐日遥望想存眞像燒香稱誦年至
二十其性巧麗聰敏富貴之家欲求爲親並
爲允意唯口不住稱念本師眞武一日忽聞
父叔兄弟聚話嗟嘆云去年大旱諸鄉缺食
今田苗正要水漿上天不降甘雨民間又將
失望雖本村眞孚巖有龍潭官吏到來取水
略無應驗是時招弟聞此自露天剪髻發心
取七月十五日焚香捨身爲天下遭旱處保
求雨澤願祈豐稔骨屬勸之不從遂就家前
起立柴塔是時四方觀者圍繞讚歎招弟形
容永不改止如常告辭父母衆人留偈云來
時尋度去即舊路三春花艷開謝無固偈畢
嘻笑入於火中既透發於柴棚中心有青光
一道直衝天門良乆驟雨傾降其火有如油
蠟澆灌光艷轉盛雨過燒畢又降大雨凡兩
日一夜應河渠田苗盡皆霑足至晴王氏洎
鄉衆來取骨灰並無纖毫塵迹却於柴灰中
拾得攔子一條雙帶結定在生受持眞武經
一卷儼然如故方知其尸火解惟留經卷衣
服以表誠心因其雨水通濟靈感所致州縣
前來唤王文慶齎火内焚燒不壞眞武經一
卷看驗詣實施行次却准省符照會天下應
缺雨處已於七月十五日至十六日天降甘
澤周足及勘會本州境界有青光一道衝天
係是何處是何祥瑞州司具奏准中書省詳
宜下壽州以官錢就天慶觀建立小閣一所
收王招弟遺迹眞武經一卷用綵匣盛藏永
充供養立碑爲記仍封王招弟爲濟澤聖姑
置祠香火
　　　附語祈晴
果州有失目人陳希於少廣山夜遇一眞武
傳訣逐日專奉後覺出言如附神語爲人求
保事叙皆合來意四遠響馳人所施惠多不
戀己用爲功果咸平年中夏接秋序乆雨傷
禾州縣祈禳皆無感應衆狀舉陳希供養眞
武祈求有靈知郡黄扆遂令陳希赴廳陳希
却告黄扆須得親製祝辭迎請陳希家眞武
寳座至州衙選道士七人啓立清淨道場禁
屠减刑逐日放士庶燒香瞻禱祈晴道場已
對三日陳希對知通官衆附傳聖語蒙眞武
降言果州爲天曹注定六十日雨减除禾顆
十分不收今更有二十餘日連雨未息今既
要求晴奉天皇勅㫖消减元注日分至明日
巳時雨脚漸從正北而收午時天色晴明禾
株茂盛必獲成熟其陳希精神復回適來降
靈所說之事皆不知之明早大雨如傾巳時
便晴於正北方雲靄頓收本州復留眞武展
三日道場備香花道具迎送眞武歸陳希家
又於本堂啓建道場答謝至冬間果州五縣
並無檢放苗數後轉運司體問因依奏聞朝
廷續降回命下果州宜令置立照應記録於
州衙大廳永遠爲驗陳希除本州支與酒麫
綵帛外特賜靜應居士爲號
　　　孫隱遣蝗
朝奉郞尚書刑部郞中知嘉州楊扈劄子伏
見峨嵋縣令孫隱縣治公勤有數術救濟灾
苦第一考鄉村蟲蝗傷害早禾峨嵋縣雖有
飛蝗不傷禾穗秪因孫隱付下呪水分俵逐
鄉人用柳枝散灑其蝗盡化爲飛蟻投水而
變至秋收不失分毫檢放峨嵋山遞年有虎
狼傷人孫隱發黄紙符牒一封給付峨嵋山
諸管繫神司自後絶蹤第二考本路轉運使
陶汾經歷偶風涎氣中孫隱將棗湯調藥灌
之乃安第三考知州楊扈有新婦竇氏臨産
驚危孫隱付到生硃符一道燒灰用水調下
即獲平安縁孫隱任滿本州百姓涕泣舉留
再任特召孫隱審問何術以成異功孫隱乃
云先父太監孫宗道曾隨先皇太宗帝駕取
河東夜在錦柄川遇眞武眞君傳授九件符
籙呪水科目先父雖不行用隱從受恩一向
供養眞武欲誓行符呪水救人皆承眞武扶
助豈孫隱之能楊扈具劄保奏運使陶汾續
有奏聞朝廷看詳未言餘事秪將消遣蝗蟲
鎭伏虎豹乃是靈法護爲褒顯其孫隱係蔭
賜恩本無出身令特轉授光禄寺丞再就峨
嵋縣一任其嘉州有眞武慈濟觀是知州楊
扈運使陶汾及市户報恩創立
　　　守卿禳蟲
福州百姓林守卿寳元年中因爲海商至漳
州海口遇風潮其船看即沉溺不覺船頭空
中現一神人叫言守卿今後休更販海今救
爾一船驚危他日來閩山天慶觀尋南廊任
道士相見言訖化白光不見其風濤頓息舟
檝輕穩回歸福州遂入閩山天慶觀南廊詢
問即無任道士房據一老道士云任字即人
著王南廊有眞武眞君舊係人王護國殿守
卿方悟詣殿禮謝因求極好沉香雕裝金縷
眞武一堂終身供養匠者方取沉香方圓可
一尺三寸試欲斧鑿忽迸數道祥光漸漸光
明不斷其功德完備守卿共約捨錢萬餘貫
於州境及閩山宫觀寺院普設大齋重新修
蓋天慶觀并人王護國眞武殿奉安慶懺更
不令子孫販海經商當年福州春夏大旱蟲
蝗飛集侵害禾苗遍祈無應直至七八月間
蟲蝗不息州府訪聞林守卿家眞武祈求有
感率州官來迎請眞武就州廳逐日三時行
道執禮虔懇纔經三日蟲蝗自抱樹條而死
四村人連枝折來呈驗逐日甘澤漸降遂至
冬收所傷禾尚救一半州府慶謝眞武啓大
法醮畢准前威儀送歸守卿家堂其知州陳
辭欽六録林守卿泛海蒙救雕造聖像紅光
顯現及祈求雨澤消禳蟲灾於是七州十九
縣普護救濟保明謂實奏聞續准指揮其林
守卿所置眞武仰本州依價給换入京守卿
從此進獻赴闕朝廷相驗係沉香寳座工巧
外應現祥光及降福靈感實爲奇異奉聖㫖
留納爲鎭國珍寳入内殿供養林守卿特賜
三班借職後來官至右侍禁年九十六無疾
而終
玄天上帝啓聖録卷之四
玄天上帝啓聖録卷之五流五
　　　消禳火德
咸平二年司天臺奏定九月初三日火星合
躔婁宿正照齊國鄆州分野大生火灾行下
本州預宜禳謝縁鄆州係京東西路屯兵津
要從四月間告示宫觀禳火道場設醮祈禱
時市南李惟信充斗子牙人每夜三更潜於
橋道要會之處燒香設拜一夜偶值都監任
從遠出巡作犯夜收解鄆州據稱在外爲不
肖犯夜自正月初七日夜因知一事遂燒夜
香乃問何事惟信曰昨發心將一年解得牙
錢醮獻天曹答謝衣食來處作散席齋會忽
有雲遊道士衣冠不整風韻飄逸手挈圖畫
一軸入來求齋是絹畫眞武像惟信欲求供
養其道士便允秪取價錢兩貫乃就齋食至
中半忽一聲風鳴不見其人但於坐卓上收
得活龜一枚如桃核大惟信明知遭遇聖眞
顯化降授香火兼得小龜靈異因寳惜供養
今年正月初七夜方備下降紙禮燒獻眞武
又見數年前賣畫軸遺下小龜道士入門惟
信便拜欲問姓氏不說秪稱貧道能攻曆數
筭得上界火星至九月初三日正照齊地鄆
州主火灾燒至萬家如得一家姓萬不拘屋
宇大小全門什物財寳不得移動分文先與
抄録見數至九月初三日天明用一火命男
子頭分丱髻身著緋衣手携火把從正南方
繞屋三匝以火燒之至後更無火灾候畢即
衆備上件屋宇種種等物酬還姓萬之人方
可消禳貧道出門化白光不見惟信雖得聖
降報說不敢申訴惟夜後從市中要處禮祝
火星願免其灾今有隨身香火爐照證州府
據牙人供狀看詳與近降朝㫖一同遂差公
吏緝問姓萬人家將家産什物抄札見數責
下衆户候火過填備文狀在案放李惟信歸
家焚香保護既時日至裝一著緋衣童子將
市西府橋萬明一家焚燒被南風吹駕燄起
勢猛火分二邊人心驚駭不覺青天驟雨一
陣火勢因息不經一時燒過萬家李惟信家
眞武座下不見小龜是時趁風雨化去鄆州
承此靈驗已行遣次又准中書劄子爲司天
臺照見九月初三日火德已臨鄆州主於寅
時燒除萬家取問曾不侵動官物庫仗等時
兵部侍郞參知政事吴敏古判鄆州開拆保
奏續降指揮看詳李惟信遇眞武救灾以顯
宿德宜賜法酒百瓶絹百匹米十石麫十石
錢百貫仰於本州公使庫支請并有萬明先
肯全家代燒尅時消禳亦給酒米例物急令
填造屋宇財物償還不得遲滯其有國家州
郡承此眞武及南方火德尊星慈悲顯濟謹
就在京玉津園建道場七晝夜設醮一千二
百分位答謝
　　　折應計都
至和三年八月初一日夜有黄氣出南方三
夜而没據司天臺朝奉郞夏詢等劄子伏觀
黄氣現於正南屬吴國分野其氣一名天門
黄道二名土央三名計都現於磨蝎官天門
黄道主次年國有内憂應在陰宫一人以土
央爲墳墓之象計都是九天禍宿非時汎宫
出現主一方軍民至冬後疾患人死四分猶
得此星於磨蝎宫躔犯亢宿又是解灾福德
之曜伏望朝廷早賜謙禳時臣僚參詳事屬
未來合預防之謹就玉津園建内道場一月
應名山大川並遣降御香投放龍簡建道場
法醮各七晝夜仍頒行德音减除罪囚又於
大内熙聖殿别致黄籙道場四十九晝夜每
日聖駕躬幸禱祝計都星君及東方亢宿并
家堂眞武福神保求休證道場日限將畢忽
日正午時驟起風陣汎湧黄沙籠罩目前空
中一金甲神人現於庭際稱臣是監西天門
葛將軍與北方眞武同管陽間奏注善惡近
　
見南方天門黄道開現乃是計都星君當游
九天七百二十年一大周宫到此遇本運爲
中方土央相衝作黄氣三日躔亢宿磨蝎方
退主陽間内憂從屬豬陰人國長而起不半
年間荆湖江浙福建廣南淮漢路人死四分
墳墓遍道可應其氣灾雖未到奈帝德感驗
建醮投龍等事猶未全禳惟德音一行减放
囚獄承此種種功勳感動諸天蒙眞武憑此
朝奏北極北極朝奏
玉皇特蒙勑命天皇親往校察計都星君已
爲官家禳解定下二十九歲命屬豬陰人一
名新年正月初旬當死宜往正南方二十七
里外衝黄道日立墳墓當爲内憂救南國諸
州四分軍民死亡爲陛下折應計都之限至
時切不得發哀爲此人命限已滿元注壽數
今受眞武囑付特來代報官家知悉却返天
門至次年正月初三日貴妃張氏棄世貴妃
年二十九歲正月十九日亥時生命宫屬豬
候黄道利日於正南二十七里立墳墓自後
更無灾憂縁此應驗並賴眞武降靈保助天
下感其恩宥及西天門葛將軍等神降報宜
付有司賜在京諸宫觀各令建設羅天大醮
三晝夜報答聖恩
　　　天降粟麥
河北兩路自眞定諸州縣於建隆立軍後二
載皆旱稻粟麥豆顆粒不收軍民饑疫流移
轉死時磁州於七月初間據四門監守軍兵
互報今有商用車乗駝馬般販到席子粟麥
等各稱投官倉寄貨太守差官逐門接引其
客續承都監張靜等公狀備說四門有席袋
二千粟麥並無主者看守居民盡言見西門
來者卸下席子垛疊了當各牽駕車馬向崇
明觀右門入去餘三處無人知其去蹤但見
席角上纏黄紙馬知磁州陳庸通判莫千之
等至西門崇明觀集道衆取問客人姓名道
衆對曰觀門荒弊即無車從入到本觀庸等
問曰此觀甚代建立多少殿宇據稱始自前
唐因天曹甘眞君謫凡教化青提道士修學
之處後爲甘眞君白日上昇青提亦化去方
賜爲觀内有
三清殿北極七元殿甘眞君殿眞武靈應殿
共四所殿除眞武殿常積到下降日軍民施
利逐旋修營外餘皆摧損庸等差撥軍脚般
運席子寄著州倉四門粟麥共計一萬斛磁
州民間正乏賬濟不期有此斛物若從天降
未敢擅糶須奏朝廷中書門下受磁州申奏
又據本路眞定等二十餘州申到亦有粟麥
到州與磁州無異却稱元從磁州販到今將
逐州數目攢合共計粟麥一十五萬餘石先
下諸州疾速賤價出糶仍勘會今來進到金
錢雲馬顯是世間燒獻眞武下降紙馬分明
遂遣御藥齎香祝版前來磁州同知通判等
就崇明觀齋醮仍於内庭建報恩眞武御容
殿乃下河北轉運司將元糶到聖降粟麥價
錢重修一路州軍眞武宫觀仍改崇明觀爲
護國聖濟觀特賜眞武殿爲靈應并金字御
書所是内庭修建眞武御容家堂亦贈北方
鎭國玄都殿額用表聖恩
　　　田生𦽏茨
梓州梓潼山上清紫極觀是西晋葉華眞人
修鍊遇太上老君來教淨樂國王太子金闕
先生成道之處淨樂太子金闕先生者即眞
武是也觀内有北極紫微殿是葉華眞人未
上昇時親爲眞武縁化建造皇祐元年梓州
饑疫死傷十至七八忽有一村莊老兒推車
賣蒸𦽏茨居民競來收買喫者終日不饑往
來貨賣經月餘人秪見從良苑門入復從舊
路去吏部侍郞張昇爲梓州刺史差人潜地
踏逐出入歸處據回報但見近梓潼山紫極
觀前自然有黑霧遮接下見次日更不出來
却有人相傳從良苑門外紫極觀前計十五
里路傍田地盡生𦽏茨應一州饑民無不掘
喫救過六十來日已接新糧粟豆之類出市
其田士𦽏茨頓絶苗顆張昇遂備香幣特詣
紫極觀朝謁因入紫微殿右厢乃見青草狼
藉接繞眞武之堂乃令侍吏於臺座側取其
草看盡是𦽏茨根苗再令人取却化爲紙灰
飛散秪有初收得連苗兩顆遂用香合封盛
備述因依赴京進奏准中書回降進到眞武
救民應化𦽏茨已奉聖㫖賜入四聖觀宫下
梓州於街市要會處期集道衆建攔街天曹
大醮道場七晝夜普設大齋仍詣紫極觀眞
武殿别修醮祭并賜殿牌以救化救民爲額
　　　鄭箭滅龜
北京大名府天聖二年八月十四日黄河□
口壩□頓破□水打壞軍民卒難救□時提
轄官通判華惇臣等前去相驗□壩基址巖
穴下有一黑殻大龜兩目俱紅若或浮起其
浪湍急壩索衝斷遂具中留守司後因宰相
衛公韓琦守鎭北京隨行有指使鄭圭巡轄
因到□口其龜復出爲患鄭圭往看委是水
怪情知容易除滅圭備朝服弓箭焚香禱告
天曹一箭果中其龜仰落巖下波浪不起兵
夫修□完備至天聖三年正月三日鄭圭風
涎候起卒死於廨宇經兩日還魂往見留守
衛公云圭被鬼使二人前來云閻羅王急唤
鄭圭不合射殺黄河□口五百年龜精今負
寃來訴急要證對及檢交籍鄭圭壽禄未盡
又令二鬼押去過一山下見立一皁旗隊仗
紛紜圭問此是何處鬼卒曰是下界風吥囉
山常有天眞到此校量三界事務圭遥望隊
仗間見石上坐者乃是陽間供養眞武圭趨
進唱喏眞武降言汝陽間人安得到此鬼使
具述事因眞武云韋閻羅行事躁急不詳眞
僞其龜是西蕃夢雲城苑州土地昔被先朝
師父陳忠元破苑州城隍驅牒其神蒙天符
遣往酆都爲黄河第四□砂水土地屬北蕃
卓州因在彼則别無供賽遂化爲妖龜隨水
而上至大宋界北京黄河第七□翻壩□損
壞軍民計一萬來口天道不容合爲鄭圭一
箭射死况地府未憑天文制勅施行令符吏
懷吾足前小龜同鄭圭及二鬼卒返見韋閻
羅若鬼妖亂有抵對即令符吏放出小龜仍
告於地府其鄭圭壽禄未終兼圭主人宰相
衛公韓琦乃是紫府眞人見判北京他日寳
登慮爲不便言訖圭拜辭即隨符吏鬼使至
陰府果見鐵籠軍其大龜左肋帶一箭呻吟
銜寃二鬼使具言眞武教㫖是時閻王既聞
即下殿仰空頂戴遂急令檢到制勅指實虚
牽情罪合加所犯墮於江海爲推潮運砂四
足無名水獸無形餓鬼其妖龜猶作人言要
與鄭圭執對符吏於懷中取出小龜放金色
光一道置於妖龜之前妖龜被光芒爍射爲
一塊更不轉動被聖龜挾散於虚空中化爲
微塵鄭圭因此還魂韓衛公爲避紫府眞人
之號以致兵馬鈐轄王琮通判華惇臣等同
狀保奏續降朝㫖下北京於黄河□口置立
護國眞武殿建醮立碑仍與鄭圭陞轉一資
及賜衛公韓琦寳登堂額仍許隨行所至名
館
　　　裴劍驅虎
汾州横山嘉祐年中忽有一虎早暮當路傷
人纔聞官司及獵户打捕則變爲五七隻遞
相抵拒况是河東入京要路爲害及大因三
水知縣楊宗道挈家赴任道出横山被咬去
一女申州及提轉司牒差地分巡檢等與人
防護添立賞錢召人獵捕時有雲遊道士姓
裴狀稱能斷此虎本州依申裴道士去稱七
日又來稱此虎非是眞獸乃漢時趙國諸侯
張毅一家七口負楚兵殺戮於此山採樵人
見之不認乃將七副死尸收聚一處埋在横
山神廟後深僻處不曾有人踏踐因此遂成
精靈又因天赦日承得瑶池玉液甘露入腹
致變化爲猛虎要食人血肉欲邀使旆出城
看斷此妖虎時知州李庠運副邵唐提刑孫
康應抽帶兵甲前往横山坡嶺道士獨自深
入忽天色昏暮風煙四起髣髴於雲端露現
裴道士披髮執劍叫云李庠等不得驚恐已
驅出妖虎七隻庠等即時頂拜知是眞武曾
於唐則天時降應裴侍郞家誕生留此姓氏
其妖虎七隻如被繩縛俱蟠伏於地哮吼數
聲而死空中復有七人拜躍告報諸官毅等
乃漢朝張毅家屬遭楚兵殺戮乆爲精獸多
傷人畜合當碎除今蒙眞武將毅等從前爲
虎傷人性命之罪求天赦解之留此七虎身
皮賞謝諸官毅等已承天恩牒去東嶽判注
生道乃裴道士亦於雲中隱化指揮獵户開
剥虎皮納官汾州同提轉司具奏朝廷准中
書指揮宜就横山特建眞武祠堂選道士三
人焚修州司月給錢米要鎭伏此地令香火
不絶仍立碑記
　　　當殿試法
唐則天時殿前提點使南安軍觀察使賀全
龍訓幼童五百習狐女邪法稱是北方七元
神衆下降爲全龍驅使累於殿前用法喝起
妖童乗雲下雨雹放狂風則天信寵之朝臣
多被全龍妄奏失寵禄者甚衆時西蕃侵叛
趙弘爲首纔軍陣相抵見彼雲生空中頓發
火電或見龍虎群醜異狀趕逐兵馬中外奏
請賀全龍用天元家童正法可用即付印授
全龍帥兵二千至境與趙弘一陣折天兵二
千行法家童五百並皆傷中手足不完賀全
龍回程面奏則天請罪蒙賜免過續有告急
趙弘兵漸犯界則天憂慮深切忽門下侍郞
裴濤奏曰臣有男仲方十六歲自三歲出言
成章於九歲夜遇天神教授弓馬臣將一家
賤累甘保本男將五百步兵前去勦戮妖寇
趙弘遂審問仲方正賜太常寺祝仍借授光
禄丞統兵前去仲方直指趙弘陣所秪用劍
光褁定妖兵數千獲趙弘於馬下仲方並不
殺戮引帶回國奏曰趙弘妖術今被臣略施
小法已擒本人見到則天退左右謂仲方曰
顯卿身是北極眞武寄凡顯聖也未審殿前
賀全龍受七元正法所用如何仲方曰賀全
龍訓家童習玄綱狐女妖法用呪語使家童
各於脚底以生硃寫其邪文遂至超騰雲漢
傾降雨雹其法猶不如趙弘爲朝廷寵信以
致諫諍臣僚無辜貶逐若不禁遏浸成大逆
臣願與全龍赴殿階各進一法少釋陛下疑
惑之意尋賜賀全龍同裴仲方當殿試法其
全龍乃驅妖童五百勇進馳騁兩班文武莫
不觀鑒然後仲方用淨水一噴其妖童五百
於空中歛跡皆搐入仲方隨身劍鞘内全龍
無所措手於殿前叫云告留全龍殘喘則天
急起焚香語仲方曰念全龍是國母之親幸
免殺戮仲方遂放賀全龍一命其五百妖童
於劍鞘中發眞火焚爲灰燼仲方奏告所有
前後黜責臣僚仍舊復官特賜仲方神應將
軍所收趙弘等仲方亦奏請放還西域
　　　聚廳禁妖
太平興國四年武安軍節度使尚書左僕射
石光嗣移鎭洪州因聞本地性好邪法妖術
雖曾禁約終不能絶切知俠道山祖聖觀有
持法戒潔之士請到羅浮洞法師凌居邈來
問因知洪衡潭鼎鄂一帶供養者盡是南神
分差官員搜捉到習左道邪術馬用成等一
百十六人當廳聚官取問據馬用成執覆本
非齊學左道因爲江南荆湖地水接連蠻貊
常被七十二候傷魂神殺行熱疫令人作事
淹滯不利惟信左道法術施刀刃油火金剛
法事驅鎭稍愈石光嗣令逐人齎出行術刀
棒油鐺火熬等物並行毁納責狀疏放至當
年七月洪州果有傷魂爲禍居民皆患狂熱
食瓦屑磁石之類或縁懸屋梁或上掛林木
或赴水入溝口稱穢言光嗣召法師凌居邈
普施符水救治患人盡皆較損又慮後來狂
患再作乃鏤板印眞武靈應聖號牌子一萬
餘道俵散與人供養遇每月下降日誦眞武
妙經積有歲月竟絶其灾從此去邪歸正石
光嗣申奏洪州自南唐以前雖有宫觀而眞
武殿宇香火至今未有三司禮部詳定合下
洪州於天慶觀舊來眞武殿去處專委守臣
如法蓋造仍賜御書殿牌以護國感應爲額
石光嗣後往俠道山謁法師凌居邈受持眞
武法式遂求致政歸趙州治幽居簡塵崇奉
眞聖香火壽至九十九歲無疾而終
　　　妖惑柴邈
眉州防禦使柴遜有弟柴邈年三十一歲爲
右侍禁婚娶潞王宅觀察女夫婦不睦别置
寢房其柴邈忽得患尪羸醫卜皆云邪氣入
心纔見妻入房供應湯藥便生憎怨偶一夜
兄遜潜往看覷聞邈房内似有婦人笑語之
聲遂令家人守候天明入邈房開帳看俱無
形影情知弟邈顯被妖孽迷惑再三詢問然
後云二年前到聖水觀爲見西廊有梁昭王
堂殿壁上畫執笛神女一人容格媚態曾用
手摸其面手笑謂同行人曰待尋求恁地一
人爲偏室此亦作戲何期此夜來謂邈曰你
與我手眼來去爲定因兹契合一處至今每
夜二更初來五更初去見有此人襴帶上香
囊一箇表照將出驗認委是異物親屬收之
繼來聖水觀梁昭王堂尋見其壁委有執笛
彩女容貌絶色襴抹一角彩書消落尋將上
件香囊輳依縫脉相合柴遜具析情由從登
聞鼓院經由中書得達聖聰奉聖㫖送開封
府施行蒙府司行牒下聖水觀令燒與本觀
土地驅遣其崇爲患如故再行請到都道録
錢君平用法造符籙文牒并金錢雲馬同龍
圖閣學士知開封府包拯親至聖水觀禱告
眞武將符牒望北燒之當夜柴邈房中不聞
有人語笑聲經半月其聖水觀每二更時人
聞西角如牢獄行杖拷囚有婦人聲叫徹響
于外忽夜於柴遜門首大哭而唤柴邈言被
爾誤我一身因眞武受詞搜捉我去勘問送
京都土地經半月凌拷喫盡無限痛楚今蒙
眞武慈悲免我鐵杖之罪押往陰山爲無辜
女鬼三百劫限滿却還陽間神中受生今來
報爾知委柴邈從此平復府尹包拯具述面
奉聖㫖宣柴邈引見據奏臣願受差遣積蓄
俸料普設羅天大醮上酬眞宰除依奏外賜
玉津園内修建法醮普設大齋答謝眞武護
國救民之恩
　　　魅纏安仁
復州觀察使孫漸有男安仁年十七賜三班
借職授鳳州龍門鎭監税兼巡檢到任半年
形神昏耗語言顛錯公務乖疏致被州府差
官替罷尋醫歸家其患不退父漸夜聞安仁
房内婦人言笑不已方知是妖怪魅惑明早
敦逼詢問不免說出安仁被鳳州龍門鎭侯
家山土地湘花女相纏每至三更時即來直
候日出時化爲塵影潜藏父漸聞此面奏御
前奉宣差翰林書禁全科師巫行持法事凡
經半月不能驅除再入奏進還其科遂至宰
執公卿奏議孫漸家庭不曾供養鎭宅神秪
却有他州山邪爲禍當發心速往道觀中求
懇眞武救護孫漸依禀聖㫖親自寫疏詣四
聖觀許願虔懇仍借眞武聖幀歸家供養將
滿七日一夜更初秪聞安仁房内雙聲動泣
至曉安仁如大醉方蘇言語全不顛錯安仁
稱自赴龍門任巡轄馬鋪夜宿侯家山驛是
夜三更不覺卧牀前燈火再明帳前見一美
女冠衣異俗斂袂低聲云奴非鬼怪不須驚
伯與安仁是宿縁合注定於此相候奴是湘
浦龍君之女因爲思凡蒙東嶽降謫爲管山
土地人皆呼爲湘花神女有半仙之分從此
相慕豈忍相拆今來爲君父母請到眞武降
宅有無限天丁力士日遊神道隨從㳂宅搜
檢奴若遭檢録必受鐵杖驅斷永罰爲下鬼
不能得處塵寰從此棄别歸侯家山臨行灑
淚就髻取下碌玉小梳一隻令安仁藏於髮
髻候奴再會欲此照證尋令取看委非凡物
乃齎玉梳呈奏賜入内庫神器局收掌又奏
願就于四聖觀設羅天大醮并設大齋報恩
宰執等謂孫漸曰當時未信今乃果應委知
供養眞武之家靈應不可思議
　　　陸傅招誣
朝奉郞尚書司勳員外郞差充廣東提刑裴
宗元因經韶州花蘭山得患如痁疾夜無停
睡言語失次將理醫藥莫測其疾有一官員
云向聞提刑到花蘭山來竊知此處並是屈
死寃魂滯魄結聚於此山鐵風洞五道判官
拘管在彼不少却有城下事神人獨孤立能
持法調治不免唤至獨孤立纔入提刑司第
二重門便云見一着緑衫官人抱屈銜寃守
索提刑性命衆官道是甚神道見此清由獨
孤立又云竊念立本是儒生昨遇眞武眞君
憫立寒賤心慕道縁不虧孝義化爲賣藥道
人爲立用藥點眼兼得文字一紙却是驅禁
之術從此用藥救人無不靈驗獨孤立前設
香案以時花淨水妙香供養眞武結下壇戒
用黄羅一丈二尺以生硃書篆上清符籙望
北呪勅焚香隨紙燒化劄下劍器上掛五方
符吏六丁直壇法帶四十九事地輪四十九
椀燈檢校司判官筆硯等呪誦楊枝淨水啓
請眞武降靈叱遣直符齎持表信昇天通報
持法既了囑付提刑宅眷如遇眞武降臨不
得驚恐至第三日忽遇聖降從裏面撮出妮
子來眞武案前附語云是棣州司法陸傅因
爲裴宗元是本州通判縁與先父少卿有隙
却將傅報讎計會秪應弟子裝誣於國忌日
行藥有濫攝傅下獄非理鞫勘令招承遠逆
罪犯凌逼負屈身死傅爲本壽未滿合牒花
蘭山鐵風洞收管無由寃訴何期裴宗元來
遊此山遇傅寃魂遂纏繞至今秪縁裴宗元
禄壽方盛未獲便害其命今值眞武福神降
宅搜追邪疾憫傅枉亡更不遣去鐵風洞就
此用法水洗滌寃魂仰承眞武授記令陸傅
面東朝禮
本師金闕玄元帝師太上老君畢再託蔭於
富貴之家爲男兒身亦服官職仍遣符吏齎
持符命前去花蘭山鐵風洞計會所屬勾鑿
枉死鬼名自後更無執對所附妮子即覺裴
宗元當即平復將家中金銀錢物就廣州天
慶觀修懺罪謝恩醮七晝夜并齋宫觀道士
及謝獨孤立保明申奏朝廷續降聖㫖獨孤
立可賜本州助教裴宗元從此修奉香火終
身不替
　　　王虎中計
朝請大夫兵部郞中知潞州充兵馬都總管
錢廷年劄子伏爲潞州通判職方郞中姚孜
不時在假或時發狂若與人交爭鼻口出血
日夜不睡至平復審問又自不知但云如被
執縛於林野之間有人理會性命事三年醫
者皆調理不退後因轉運使陳寃說及東京
五嶽觀道士宋之才用符法呪水治之宋之
才見充右街道録入内備宣召難以擅請不
免具録姚孜事由申奏朝廷蒙宣借宋之才
法師到潞州姚孜宅遂令宅内設香案先燒
符牒遣功曹符吏齎入天門報覆眞武願賜
威光下赴祈禱之處然後將帶到眞武幀像
鋪設淨水法物供養正值五月五日焚香守
備眞武降臨令一書吏用紙筆伺候附口寫
録約是酉時見姚孜披髮從卧房大叫一聲
奔走出來香案下跪膝通傳云本舒州桐城
縣主簿王虎慶曆初年姚孜爲太湖令因受
差同往大雲倉般量上供米麥姚孜却受專
監金銀計囑虚抬欠折正數小麥八十石時
王虎不知秪隨情於赤曆日同簽押申本州
并轉運司訖後來姚孜先知事發從太湖差
人來送書并人事黑漆琴光鐵橐六隻遂問
來人索書却稱渡江遭浪損壞及將信物看
驗委是水浸浪迹其書浸壞不任開覽來人
告覆且留下橐子客急回太湖别换書來請
領回文虎不知是計從此留下自後不見换
書人到驀被壽州勘院准勅前來追攝入獄
鞫勘與姚孜等對認同情受過大雲倉般量
專監金銀遂往王虎家取到姚孜人事橐子
六隻洗刷辨認一隻是金五隻是銀王虎在
獄方知陰中姚孜之計無由分辨因而氣塞
衝心不明身死被姚孜推逃亡王虎承當却
全出姚孜罪犯陽間秪謂王虎身亡照證無
憑奈爲東嶽陰府禄壽簿上不注王虎枉死
不當收管秪在塵劫無由解脱三年前於潞
州夾岸遇見寃家姚孜相纏至今須要同往
東嶽執對幸遇眞武今日下降已荷授記爲
虎解脫寃魂得與姚孜相離蒙給賜照證文
字往陰府注生從今更無讎執姚孜良乆甦
醒延年等具奏朝廷姚孜遂罷官歸湖州捨
錢二千貫入舒州靈仙觀添蓋眞武閣
　　　陳妻附魂
淳化二年六月二十一日東頭供奉官閣門
秪侯秦中立受差秦鳳路提點軍器秦中立
一生侍奉眞武不違寅夕香火中立既受差
遣將絹彩畫眞武幀軸隨身到京兆府參見
判府陳儼言有子景仁見年二十四歲曾婚
張氏方一年張氏染瘵疾死景仁傳染其患
時似顛狂或喜或悲自歌自語有時聞得與
其妻往來房内鬼哭神言敲打驚響遍求醫
禁略無效驗中立曰今且歸驛當爲齋心明
晨來看中立夜就館驛焚香掛隨身眞武供
養先具誠懇奏知次日天明中立遂親手擎
幀步趨入府堂將眞武幀像就陳景仁房室
前淨設供養令陳儼合家虔誠捻香祈禱然
後中立手携香爐入房看覷問景仁年幾生
月受病時日因依録奏狀一通當日於眞武
前用符吏紙馬燒奏至第四日中立在館舍
内夜至四更聞人叩門云念奴是京城故侍
郎張昇孫女因嫁陳景仁爲妻未滿一年染
却勞氣沉頓著牀被醫人將作血隔調理誤
投湯藥枉壞性命因此孤魂不收遊颺塵中
日夜銜寃忽因景仁前三月間出城遊獵得
與附託魂魄在身免在荒野遭界分土地驅
逐今閣使帶眞武入宅對定景仁房供養奴
被聖威逼逐無處潜藏蒙眞武慈德差使丁
神搜奴魂魄面見尊神憫奴寃枉賜以楊枝
淨水洗滌身魂仍得授記解釋寃債更不歷
轉陰司今得託生鼎來羅宗傅太尉家依前
爲女身特來報謝而去中立逐一記録往見
陳儼其陳景仁遂已痊復如故陳儼表奏事
因甘退三資本職并男景仁覃恩詰勅保明
舉轉秦中立出官除授東上閣門使雄州防
禦使及男景仁本授太廟室長並不追降陳
儼施財五千貫蓋造上清紫極宫眞武立身
功德殿奏請勑額續奉聖㫖特賜通靈普慈
之殿爲額
　　　王氏懷鬼
舒州金部員外郞王堯年有女年三十一歲
肚懷鬼胎二年求醫皆莫能治不惟父母憂
慮其女常自疑惑欲往後園自縊空中聞人
叫云不得亂棄性命是汝五百年宿債何不
去告宅神女子回顧又無一人遂歸家說與
母所謂宅神者本家秪有眞武别無聖像乃
請靈仙觀法師陳居巽就家堂結持壇戒遣
發符使特詣天曹懇求聖降願爲王氏消除
宿業免其胎腹合家虔誠守候法師報應時
十月二十一日午時忽有椀口大小紅光暈
遍散屋外盤旋壇前遂降附王氏而言前生
曾與藥婆貨毒藥與人打取胎孕内有貴命
寄胎遭其所毒又復沉墜卒無出期此罪當
永劫罰爲恒沙毒蛇汝縁有此一世人身又
遇負殺寃家在於腹中飲食血肉脹塞心胸
欲害其命因後園取死之際遇吾隊仗今有
香火感吾下降吾當爲汝永除此寃更無執
對於今夜二更一點就汝卧牀前地點輪燈
七七四十九椀替代一身用名香淨水紙馬
供養至四更盡就彼呼女子小字年月日時
連替代金紙燒與前生寃魂其胎不過月日
自然消散居巽禮謝紅光漸散乃知眞武回
馭堯年燒奏了畢立下疏契候女子胎患消
散願將此宅并後園捨爲眞武降聖行宫其
女果應月日平安於外有人傳播王金部女
子遇眞武救濟其身必貴堯年見授襄州通
判遷改新宅纔辦承舒州太守謝方平爲次
男景祥議親遂納禮成結堯年面將宅并園
興蓋殿宇計會舒州及監司等處保奏朝廷
頒賜名額准中書劄子取問王堯年所捨園
宅爲宫一力難圓又奉聖㫖國爲添造
三清寳殿并北極七元殿仍賜降眞慈救觀
爲額
玄天上帝啓聖録卷之五
玄天上帝啓聖録卷之六流六
　　　奏錄延壽
仁宗皇帝於至和二年染患不豫據三司禮
部校定到南嶽嵩陽觀法師王伯初劄子欲
上奏北極審其壽曆須是遇庚申日皇帝御
札奏章於是夜戌時躬親祈懇於星斗之下
來早伯初必知奏章細因後至庚申日皇帝
令宫儀副紙筆代寫奏録至戌時露天燒化
次早宣問伯初却云夜來不曾有奏録到天
界恐皇帝不曾親札奏章不專以致難達天
闕乃用舊意至誠御札奏録於是夜懇禱燒
奏次早伯初纔宣唤便稱慶賀臣已見夜來
章奏傳到
北極中天大帝殿下披閲見送眞武佑聖院
保明更俟七日終獲是驗伯初親見奏章紙
共七幅從頭暗念並無一字異同聖意喜悦
至七日伯初復見屏退左右奏皇帝臣適在
牛女宫衝接聖仗已蒙眞武保明仁德合展
聖壽一紀之數回至西天門見葛將軍伸重
望皇帝不可忘之縁此聖候平復賜王伯初
充在京兩街都道録住持五嶽觀賜紫乾元
洞神法師因而聖意思慕眞武垂恩顯應事
迹非常再行催促監當官疾速建换内庭家
堂殿閣仍令三司禮部關報合屬去處搜尋
眞武事迹保奏檢類施行所有延壽感應事
兼西天門葛將軍係皇帝留恩之故今就眞
武殿右畔亦蓋報恩殿焚修香火
　　　施經救灾
南京應天府有上清鴻福宫係太祖興隆建
極報天啓聖功德第一處兼大中祥符中眞
宗東封曾宿是宫夜遇北方眞武降現云爲
官家護駕蒙眞宗特賜眞武立身金相寳閣
及賜御書金字牌至和中冬月軍民瘟疫於
鴻福宫興建道場未獲感應人皆惶惑忽夜
眞武託夢與住持道士任亢之云吾觀南京
冬疫宜令印造太上說眞武妙經沿門施與
患人供養受持任亢之既受聖夢即以散之
患者並安適值朝廷有征南事抽差兵馬人
數無闕其留守司參政諫議大夫沈立具奏
朝廷准中書劄降看詳鴻福宫於前朝因顯
聖建眞武寳閣自今此冬疫託夢令施經救
軍民大灾及得應副南事今再賜本閣三年
恩澤一道與道士任亢之充管香火道童披
戴及委南京提點或宫殿損漏即行修整
　　　靈功呪水
准陽軍司法陳拱臣未仕時收得一龜其龜
殻版青翠上披金色緑毛眼紅尾長如小盞
大養之五七年至拱臣登第其龜忽長盆器
大好食棗子以竹籮盛之偶夜月明家人戲
取其龜却變縮身殻約如椀足與一赤斑小
蛇蟠繞爲戲時拱臣思惟龜蛇二物所謂天
關地軸屬眞武福神之下至次日看其龜如
故長大却不見蛇數夜如此拱臣命工銷畫
眞武聖像設大缸淨水盛貯此龜供養後赴
信陽監修築土墻部轄人夫二千值冬月雨
雪役夫大半染患倒卧一日拱臣不覺因思
似夢而見本家大龜告云數年承收養敬信
今爲聖上來唤即當昇天却知司法在此負
憂人夫病患故來報謝請司法備淨水一甌
以楊枝對北面天念呪呪云天罡天魁立驅
電霧施我陰功狂灾速去一氣念三遍用此
水灑其患者必獲安健他日當承恩龜乃辭
去拱臣依此呪呪水灑其患者不移時間皆
得汗蘇醒其大龜於拱臣得夢日化爲一陣
黑風不見其信陽監城墻修築既畢軍夫不
失性命其功皆承眞武龜蛇應合降靈轉運
使費壞具録聞奏續降回㫖許於信陽監刊
石碑及置眞武殿修奉香火陳拱臣特除授
衛尉寺丞轉承奉郞
　　　眞法浸錢
鳳翔府有豪民鍾守安全家貪財好殺凡事
欺曲惟玄孫進明自恨難以諫之適值七月
十五日僧舍作盂蘭盆會見鋪設地獄幀像
惡相因縁從此悔悟待誦經典將本房錢物
布施與人忽一日見一道士求化自在心錢
形貌古怪遂召於市肆喫茶問曰本係何氏
貫居甚里道士曰姓裴名郭生居武當今到
鳳翔未曾遇合一人進明曰願求一訣可救
迷網道士於地上拾得一錢付進明曰牢收
牢收道士望西而去進明得此一錢認是乾
重之文遂收結在身自後又遇一人手擎檀
香雕裝眞武貨賣進明用錢七貫文贖下却
爲本家翁父不喜神佛將就天慶觀道士陸
元質房寄附供養逐日早晩親到添换香火
將及十年自覺祈禱靈驗進明一夜狀如沉
醉倒卧於本房明見向者付一錢道士唤云
汝收吾一錢在身可將救取幾人屈死性命
以水浸之見我即施必有所應進明至曉方
蘇遂往見道士孫筠之問眞武所出姓氏孫
君曰眞武出身於淨樂國郭氏授業於
太上老君修道在武當山至唐則天時降生
裴侍郞家斷滅妖童進明聞此方悟得遇眞
武顯化遂聽探街坊見有患熱渴瘟疫狂躁
投井赴河者遂將此錢往天慶觀取淨水浸
之焚香於眞武前禱祝願降靈氣眞法入水
施人方禱祝次其聖相忽起圓光如火焰爍
一室之中金光覃耀遂將此淨水沿門散施
患人皆安是時傳達郡人盡來瞻禮進明終
爲伯叔兄弟嫌妬多要窘拾進明潜取元寄
眞武欲往外處雲遊取眞武不動漸次加添
及百餘人抬舁不離案卓不期有國使到府
准中書劄子據司天臺奏近有五色祥光出
現上至天門合在鳳翔府界有異寳功德尊
像委知通以下遍行搜求府司詳度秪有鍾
進明供養眞武靈異差官往取又只用一兩
人連卓座起離進明從本府開具發遣來使
管押赴朝廷進奉所進上檀香雕鑾小身眞
武上殿開封忽迸數道光芒聖駕離座焚香
瞻敬權送上清延福宫供養候三司定到事
目别作施行
　　　鎭河興福
内殿崇班入内内侍省任悦奉勅充秦鳳路
軍騎安撫官過潞州渡黄河於半津遇風霧
昏暗隨侍吏云此是黄河第一崖門要固□
口北岸是潞州天慶觀分到香火一殿名護
國眞武院凡經過先抛獻紙馬任悦禱祝靈
空過河别具數目還賽發意纔畢雲彩風色
豁然平定任悦與一行人俱見一神人現於
虚空認其形相乃在京四聖觀塑畫福神眞
武也任悦就舟便拜起受眞武降言如俗交
語乃云此一殿係唐太宗因功臣魏徵撰其
砥柱銘建立至今爲其處乃是𨸰口第一險
惡疆界從此分吾在此爲國家保鎭山河今
殿宇隳損蓋有年矣時復下降按伏龍蜃無
存泊處吾若不來水□必壞爲國之害不細
切宜記録不得漏泄機密除奏達聖聰外别
與談議立生瘖瘂果報言訖不見任悦回朝
面奏縁由聖意猶未信任悦不合再舉陳於
上前當殿語聲不出繼遭瘖瘂之報因而諦
信除賜任悦就注在京監宫宜令有司立便
檢會大唐實録照應選差殿使前去同潞州
守臣重建殿宇御賜鎭安興福爲額永作香
火祀典
　　　現海救危
信州龍虎山福聖太極觀是漢張天師傳代
法籙靈壇第四洞天昨因遺火焚燒經七年
逐旋添造惟北極一殿廣大未有擅施忽一
日泉州客人到觀設齋計料北極殿材植等
數欲一力全造本觀問及設齋造殿之意據
稱前宰相陳侍中知廣州泛海歸泉州時高
琬隨行其船將近鄉界忽逆風漂蕩侍中乃
焚香禱告虚空願求救護風濤頓息前望懸
空一髼頭道者告言侍中到此驚危甚矣特
爲使轉其風不至漂溺今送侍中一行骨肉
早回泉州侍中焚香拜謝敢問甚處聖賢特
現救護誓當銘心篆骨香火仰報答曰信州
龍虎山太極觀火焚北極殿宇已及七年未
得成就吾係天帥委來尋有縁者今日幸救
侍中更不憑疏目侍中便可發心遂於雲中
不見逡巡之間人船已抵泉州界舉家思惟
髼頭聖相必是眞武眞君顯現救護求造其
殿即遣高琬前來驗實高琬復回呈計料等
事前後三年起發材植造殿塑裝了畢前宰
相陳之純遂具劄奏聞望賜恩額以救危顯
聖爲名奉聖㫖除依所請仍賜度牒十道銀
五百兩添助修造並給助本觀常住并侍中
慶懺寳殿普設大醮大齋仰報眞武垂現救
護之恩
　　　何詮遇會
隋有虔州厢軍何詮因隨安撫使張祐之往
南康遊廬山太清觀谷巖洞遇眞武生辰會
父母於瑶玉天嘗蒙申奏揀放逐便何詮從
此用帛彩畫眞武一幀供養合藥貨賣逾五
七年凡有病者服之皆愈從兹聚蓄資財及
二千餘貫忽告其妻兒年幼身卑賤彫面作
軍請天禄三十年不曾負國背公幸有宿縁
得遇眞武生辰聖會致蒙國家放令逐便今
生計豐饒有錢二千餘貫今欲留一千貫付
汝日給并出貨元藥外一千貫載往廬山天
慶觀建造法堂七間將畢忽有朝廷使臣陳
伯虎降香投放金龍殿中侍御史晏良弼同
南康軍刺史到洞因見何詮捨錢建造法堂
咸皆歡羡伯虎謂良弼曰有如此事何縁得
達朝廷少頃忽有一白鹿於法堂後走上山
林良弼令人趁蹤入林尋覓左右報言林中
白鹿不見却有一庵内有軍人在此眠睡聞
人入林驚起出林而去道衆云此是何詮應
現白鹿也後使命還朝面奏奉聖㫖令檢會
到昨來江西安撫使張祐之奏何詮遇眞武
生辰因依看詳特贈何詮道號居士仍置影
堂鎸立碑記并立谷巖洞瑶玉天爲瑶玉洞
天何詮壽八十三於堂後山庵内善終道衆
就山燒化聚灰骨爲胎就裝塑身供養未及
半年准國命加贈何詮居士爲應夢虚寂先
生未知朝廷有何聖驗致此封號
　　　吴氏縁合
汀州武平縣令杜珪因失目歸家就醫凡六
年珪取建州吴育侍中長女其妻自二十七
歲産難中得道士周明晏符籙救護平安從
此發心供養眞武及持齋戒看閲道經見夫
雙目全失遂每夜人靜時置備名香淨水露
天朝啓北方禮七七拜願眞武垂慈救珪眼
患可及二年時值三月三日夜至三更睡中
見一黄衣道士謂曰心堅不如身淨意重不
如縁合七日内有人來醫杜珪眼候平復如
故却來雲蒼相見與我師還却眼債言訖不
見後滿七日吴氏於門前見一道人扇上寫
雲蒼道人攻醫眼患吴氏召之遂看夫眼用
二針於眼兩角并留二藥日進三服水調服
盡見功道人更不受錢出門不知所之遂依
此服盡其藥一夜杜珪夢見雙目被一小龜
沿上面來用口䑛其眼珪用手拂之驚覺雙
目俱明乃思醫藥并小龜顯承眞武降靈垂
救眼患後聞妻父吴育判太原府因携妻至
彼一日出西城郊外因至天柱觀其山名雲
蒼步入其山見一殿裝塑神像被人刮除眼
目審問知是眞武聖像吴氏驚悟前者雲蒼
相見還我師眼債之說逐一言與父育乃自
備錢裝修將杜珪前因患眼罷官後遇眞武
應化醫救情由保明申奏保舉注差續降指
揮吴育裝修雲蒼山塑像了畢申聞别議勳
贈其杜珪可轉授揚州觀察判官
　　　進明顯聖
中書門下三司禮部定到鳳翔府鍾進明曾
因擇善檀香雕鑾眞武寄留天慶觀道士陸
元質房供養早晩親去香火不缺得遇眞武
教令呪水救人疾病金光焕赫上應天漢致
司天臺上言其光現於秦分今鳳翔府主有
古異功德聖像差人取問今是鳳翔府發遣
到眞武臺座奉聖㫖送上清延福宫供養外
賜鍾進明除授三班借職即於本家遥具禮
儀朝謝訖不三日染患身死既而鄉社所謂
進明死後聖跡顯發祈請有驗後翰林學士
刑部侍郞孫誠之奉使西蕃於鳳翔府路逢
一道士布袍草履前迎誠之曰侍郞命禄不
當此權去時須有驚憂迴而必夭誠之曰汝
是何人故知預事道士曰我本鳳翔百姓鍾
進明今爲鳳翔府三羅山瓊壺洞主監管玉
峰龍潭今乃成半仙列矣適見侍郞頂上有
黑氣間有白氣大爲不祥必主前路驚憂回
國身夭誠之再問有斯灾禍如何消禳進明
曰至危難處但念我本師眞武靈應眞君尊
號終獲感護然雖救得離蕃恐歸國終有灾
言訖忽然不見誠之入蕃受蕃王李希靜燕
會因舉題日月出東還没西七字短令無對
致李希靜欲令囚之乃於恐懼中默念眞武
靈應眞君數聲有一官人力諫希靜漸息怒
意復令放還誠之辭蕃歸京未入界先被隨
行察事使臣具奏忽有使臣齎勅前來交割
孫誠之一行從人及蕃王回禮表荅等責降
爲使入蕃辱國特賜藥酒聽勅命甘死無詞
忽有使臣齎白劄來特賜孫誠之免死降盡
前官責授遠惡小郡監臨差使縁皇帝因覽
鍾進明顯應皆獲眞武慈德委令半仙護國
救民不違眞武救護故放孫誠之死罪下鳳
翔府建鍾進明祠堂爲本人帶三班借職身
死顯聖元遇眞武授記是謂本師弟子其祠
合以二殿先後眞武許依卿原裝塑進明即
以白衣儀相表半仙之位仍贈善導安寂仙
君及賜二輔報慈廟爲額令本府撰立碑記
永示不朽
　　　鄒宿契靈
慶曆二年三月初五日中書門下據鄭州保
奏本州監酒内殿崇班鄒宿在任公正惟衹
供養眞武侍奉精恪既不曾以諂曲欺誑之
事祈求又不曾於諸事背義貪殘恣殺物命
凡州民有水旱灾疫先於諸處神祠無應若
鄒宿齋戒於本家眞武前祈禱皆獲靈驗人
皆謂鄒宿曾悟聖教密契神靈故鄭州陰受
其賜忽一日鄭州於日午間天降風雹烟雲
四起於北門裏黑霧盤旋降下無蓋銅棺一
具空中但聞音樂嘹亮自知通以下至於百
姓盡皆易衣入棺並不容在内其後監酒鄒
宿穿執而來方入其棺忽聞振響一聲遂降
其蓋輕舉而上仙詔鶴唳瑞氣天香靄而不
散其棺冉冉向正北而去次據白蓮山延壽
院僧智仁等狀申昨晚山上五色祥雲籠覃
聞有樂聲異香芬馥天花如雨墜而復收霧
垂甘露約至更盡方息今早集僧衆上看其
山中元有一峰號鷴巢兩畔有石巖相離十
五餘步今却相合於正北石巖接縫間留一
小石門方圓四尺望見裏面有一銅棺山之
上下朽木並發芳條一時變爲茂林雜花競
開鳥獸飛鳴如覃護狀未委事由州司參詳
已得昨晩天降銅棺迎去鄒宿因依集當職
官吏及道僧前去看驗委實保奏續有回降
下鄭州縁鄒宿近出神到内殿朝辭云臣蒙
天符差充北極壽限曹副判官勾當每年一
次當隨眞武下降人間計筭世人善惡校量
壽限皆承眞武保合授記臣恩受皇帝禄賜
特來報謝今勘會鄒宿有無子孫承紹恩澤
一道遷注供侍骨肉如無即厚給錢帛養贍
外仰就白蓮山建造鄒宿祠堂以神應府君
廟爲額永爲祈請靈跡之處
　　　天錫青棗
饒州樂平縣有江州團練判官朱牧並無男
女牧自父亢臨終時謂云今後莫忘眞武聖
堂香火凡遇每月下降至誠供養如遇三月
初三五月初五七月初七九月初九此四日
每備供養三分精虔祭獻牧自先父囑付不
曾有違一次適遇七月七日聖降之辰是夜
燒獻畢約三更以來妻氏夢一黄衣道士以
石楪盛青棗一枚勸喫既喫覺滿口異香道
士云此乃天錫仙人之棗自後有胎生下一
男風骨俊秀五歲記誦聰敏七歲天才通悟
名應四方可應神童乃應母氏之夢名曰天
錫朝廷究察得知臣僚亦有保舉遽蒙借授
大理評事借緋携子天錫上殿說書史並不
誤講論傳記如流對御題答賜天錫特授假
承務郞及賜買書錢一百貫更歸修讀候至
十六歲赴闕别聽指揮并父朱牧先借官職
更不追還并賜朱天錫褒諭文典
　　　神化紅纓
信州弋陽縣開絲綿鋪陸中道妻阿張年四
十四不産中道忽告曰竊知時人多供養北
方眞武凡百祈求無不感驗遂贖得川畫眞
武歸家供養張氏曉夕哀禱雖祁寒極暑未
嘗暫忘如是六年遇一夜中道與妻同得一
夢與丫鬟仙童爭抛綵毬擲上空中夫妻仰
視不覺飛一紅纓入於張氏口中咽下因此
有妊經十三箇月生一女至十三歲非常端
正但未曾言人皆謂之啞女弋陽縣承受信
州公文爲淮中書劄子指揮司天臺奏近有
明星現東南陳國分野正當弋陽縣地里招
陰貴神仙託凡異相委知佐根問申據本縣
契勘秪有陸中道家十三歲啞女必是異人
尋唤到陸中道供祈因依申州本州保奏朝
廷時啞女聞此忽然言語索香湯沐浴换衣
坐於淨牀告父母云念兒本係天化宫雙女
宿下善才掌籍天童天女第一名謂之緑霞
瓊女每七周年一次輪降充北極佑勝院副
判司隨所差巡遊抵備等昨爲父母日夜泣
告天曹求嗣動感眞武將因縁簿披檢母氏
宿本不注胎息蒙眞武將父母在世修奉香
火功先爲保明上奏三天然後點兒化爲紅
纓入母之腹爲女一紀餘年解免母氏勤求
之意兒降胎時曾蒙眞武囑付處世不得出
聲雖在父母左右未嘗言話今既限滿又見
國家文字根括事泄天機慮兒不便告别而
逝中道與妻遂命工用灰漆封布如塑像於
眞武側逐日香火修持功德設齋答謝眞武
恩慈續後朝廷賜到衣帛官支糧食以表降
生神聖祥瑞例物候本人語言仰逐時劄録
申州再具託化清由回申又准中書劄子徑
下弋陽縣仰將陸中道家啞女託化全身於
縣城官地埋墳建亭屋遮蓋别立祠堂塑啞
女素衣神仙一身贈寂照孝女爲額委本縣
立碑記
　　　荆王雙美
唐廣明皇后功德玄都觀年深隳壞道衆累
疏募縁無一抄注自歎如何有此阻障有道
士王淨淵云本觀有眞武像因何未蒙降鑒
淨淵忽夜夢人挑到金錢入觀堆垛於眞武
殿前交檢即五百貫用馬乗載上天不旬日
忽有在京燕王位内宫令官孫惟彦等赴眞
武殿鋪設稱爲燕荆王獻紙一陌雲馬一匹
沉香一炷奏狀一封爲本宫儀國夫人臨産
憂危時有一道士齎疏來問大王抄題重修
西應鎭道觀荆王不采云爲夫人産憂其道
士却言有一法即令便産子母雙美荆王聞
之大喜云果有靈驗其觀宇獨捨鼎新建造
道士將硃砂書黄紙符一道燒灰水調令夫
人服之移郟間誕下一男荆王題疏道士辭
謝出門遂尋不見夫人云纔服符水眼前有
符吏判官交衛暗中被一披髮金甲仗劍神
人一喝其子隨聲而下又自聞得報言此子
從西應鎭玄都觀中來急往彼處保扶荆王
因獻錢馬等并驗本觀隳損還有道士入京
抄題否道衆云不曾有人入京抄注荆王遂
齎表奏聞發遣金銀錢帛前去重新修蓋及
准聖㫖頒賜度牒一百道添助修造工匠畢
日設醮慶懺夫人自備奩具貨賣買金裝貼
本觀三清聖像并眞武眞像及用絹彩畫眞
武一千軸散入諸宫親王闔朝文武公卿之
家受持供養其觀蒙聖恩改賜崇靈應聖之
觀仍立碑記
　　　焦氏一嗣
武安軍觀察使殿前太尉王植妻壽昌郡君
焦氏一生不産爲性樂善慕道專勤香火忽
一日因往後園視花果内有石榴樹一枝朽
死自然生煙火於上焦氏驚忙救之其火乃
滅於樹前却現一神人圓光赫赫披頭仗劍
脚踏龜蛇認是眞武眞君焦氏便拜今日幸
遇上眞伏望慈悲救度眞君問曰汝有縁見
吾今心意有何所欲焦氏曰願求嗣息眞君
曰汝候三月三日來宣化門外祚眞觀與汝
一嗣必得後貴焦氏方再拜時忽已不見歸
來言與王植至三月三日往祚眞觀是日啓
建眞武生日齋會士女駢集忽有一髼頭奴
子方六七歲拽定焦氏及王植覓錢物焦氏
細看異貌殊俗撫問云俱無父母亦無親屬
年來多在四向宫觀宿食焦氏從此携歸養
育自然聰敏至八歲王植作親子奏恩蒙上
宣問卿常云無子今何有親生之男王植不
免奏前項所遇眞武賜子因依動御驚嗟乆
之又問年月不知所生將當年於祚眞觀收
得是三月初三日巳時爲憑奉聖㫖送司天
臺定其貴賤據定到王植八歲命合五星并
室主有武學邊功十六上值淵渠水從正北
而發禄必有權勢因此蒙御賜王淵爲名可
授右侍禁校尉内殿崇班出身仍許定第三
越國長公主爲親候十六歲别賜納禮成結
王淵至十四歲又蒙恩加賜閣門祇候隨父
朝見臨殿試中武舉義策當賜陪禮十六歲
納禮册寳成國親授賔州防禦使駙馬都尉
奏取聖㫖用俸錢并奩具等於祚眞觀建眞
武寳閣仍奏請勅額


玄天上帝啓聖録卷之六
玄天上帝啓聖録卷之七流七
　　　小童應夢
越州會稽山東有陽明洞天自文穆王錢氏
建立龍瑞宫年深荒廢内有眞武殿最爲朽
墮淳化元年二月一日夜文懿皇后玉華宫
應夢見髼頭小童身披皁袍來見皇后云我
是越州龍瑞宫道童爲本宫貧乏無衣可衣
無屋可存身遭暴露惟皇后可以救之他日
必來報恩化爲光明不見明旦具述奏聞時
遣使齎香往龍瑞宫察訪内臣閻守道回奏
本宫建自唐末經今年深全損一殿眞武部
從被雨淋日曝推倒在地因省悟前夕之夢
是眞武顯應來求后宫修整宫殿重興香火
之意已奏取聖㫖允許皇后發心將䊋具奩
寳兊换度牒紫衣及金銀等差内臣同委越
年限一年重建殿宇及聖像裝彩完備訖忽
爲皇后染患翻胃四十來日醫理未退忽一
日冥然而卧出入息微細相次氣回遂無嘔
逆之狀自然平復乃曰適見眞武從雲中來
謝龍瑞宫並已完葺皇后命雖未夭病亦乆
矣遂令童子取到一淨瓶一淨盂於瓶内傾
出五方甘露玉液於盂中勸令飲之遂覺醍
醐灌心胸膈清凉厥疾頓除試開眼又如昨
夢不見衹覺口内異香四肢輕爽起居如常
以顯靈感國家再致謚言重加勳醮用答神
貺
　　　高聖降凡
益州成都府青城大羅山上清玉華宫係國
家名山洞天崇福第四處每年有金籙玉符
眞境道君上昇遺文歲賜恩澤一十二道明
道中五月五日成都府藥市成集至初六日
須有十方雲水道人競來本宫赴初七日眞
武昇天齋會常有神仙降臨度人顯化白日
上昇時有一道士裙裾下拖一龜尾人謂精
怪皆嚲避之俄見此人與本州兵馬都監寇
通男克明上在高峰之上衆疑被此精怪疑
惑領兵衆趕奪其道士化白光不見克明不
覺墜下因此矢心斷絶飲食又不言話其父
寇通移任元梁城寨主因循七年克明同家
屬寄居興元府至慶曆三年五月五日天未
明時克明違家潜迹不見却在益州玉華宫
復與舊年帶尾道士同行本宫請二人赴齋
至食遍秪見克明不見同行道士衆皆驚愕
食至第九味有一大龜忽然在克明座下乃
乗克明離座直上空虚祥雲四合克明坐龜
上昇其父通又於元梁寨見男克明來辭今
已授下北極七元勘壽司判官蒙我師眞武
令大龜乗載朝天矣後成都府申奏今年藥
市上昇人姓名准回降指揮取問克明有何
功業據寇通具狀稱秪有此男元將錢帛於
經過道人處買得爲子逐日好修養看老子
道德經愛燒夜香朝禮北極常持誦本師眞
武尊號不食禁忌之物多持齋戒不行纖毫
欺曲之事又准中書劄子指揮看詳四方異
地常有如斯高聖應迹降凡度人上昇合下
成都府建立祠殿令道士焚修立碑爲記特
封靈顯眞君并用靈顯祠爲額及契勘克明
祖父鄉貫係屬西京乾濠鎭仍就本鎭亦立
祠堂
　　　七從借名
尚書刑部郞中知瀛州事高陽關都總管陳
疇劄奏自前朝興元四年五月内却有北蕃
郞官伊壽先兄弟七人執到兩界公憑車載
氈帛香貨五萬餘貫來投搉貨務出賣欲將
賣錢權寄官庫候歸蕃計會後次貨物到來
般取前去可及一十五年並無消息後因太
祖登極郊天恰限瀛州缺賞給五萬餘貫無
計借貸不期本人前來陳狀願將其錢與官
中支遣賞給從此瀛州委憑借支已得均足
時高陽關刺史鄭度遂唤伊壽先等七人取
問因依所寄此錢即非壽先等財物係興元
年中太祖仕於世宗時曾爲帥守瀛州忽過
太白星化爲白衣道士勸諫太祖集道德仁
行向去貴顯非常矣太祖乃曰天曹有何靈
應助身貴顯道士云沿邊有逆虜叛臣故朝
廷委託收戮今奸叛潜息皆是北極眞武暗
中護助言訖其道士化白光歸天時太祖就
瀛州設大醮七晝夜燒獻天曹諸位紙幣外
燒金紙五萬貫有餘却爲天曹點對此項金
紙五萬餘貫不當受領遂付北極行遣係佑
勝院眞武牒七元北斗七辰掌計其伊壽先
七人即是七辰下七從大宋啓運立極蒙眞
武面奏三天詳將元不受醮錢還新宋充登
極沿邊賞給因差七辰借北蕃廟名爲伊壽
先將錢化買氈寳等物約五萬貫寄州納還
此去蕃界百里有廟名壽先廟係四聖祠影
其眞武部下有七從官各緋抹額著黄袍手
執青魚腰繫白琱脚踏皁靴謂五方五色七
元七辰充眞武管掌天下善惡公事即是壽
先等七人之形相也取問訖壽先等當廳前
如驟風一陣不見時知通等結罪保奏續降
指揮先將其錢充支賞給外候别行勘會施
行
　　　二眞顯化
觀文殿學士新差知眞定府充河北西路兵
馬鈐轄兼經略安撫使石光祖因受差路次
澶州界夜宿圓通寺聞寺中有一道者本是
鄧州武當縣人姓郭自到寺十五年未嘗與
人言話秪四季布種新奇蔬菜供備齋厨光
祖同知事僧夜到其寮乃出迎接歸寮坐道
者忽開言告光祖曰觀文莫赴眞定之任縁
期限已至見面部氣色秪數日事寺僧聞之
驚疑至來早其道者不見蹤由所有菜子亦
自變爲常種者因而光祖不赴眞定就此上
表求致仕歸趙州遂於此日辰時忽索湯澡
浴仍换朝服卧於淨舍而終澶州太守發奏
未到闕而光祖從空化形先至崇政殿下見
皇帝奏稱臣至澶州圓通寺得遇舊日同行
郭眞人隱身爲種菜道者十五年於此候臣
今當去矣臣光祖乃是北極眞武眞君下副
參謀中元眞人今郭眞人乃是北極檢校使
其人當墜二七之年臣本謫六十年遇甲子
復歸元首臣若不來辭謝皇帝三十餘年重
禄優恩於後恐難面聖兼臣有子庭之雖受
官在身恐愚騃未任事伏望聖慈憫念拜辭
而隱相次中書進呈澶州所奏頗合適來現
化事意分明仍贈太子少師并就澶州圓通
寺立其顯化石郭二眞人殿宇奉聖㫖改圓
通寺爲勅賜隱眞承天觀仍立碑記
　　　索錢二萬
衡州衡山南嶽嵩陽觀係唐賢柳宗元施財
建立眞武殿閣一所工巧高聳本路第一自
住持吴筠以後本閣收到遂日看經開殿施
利錢二萬餘貫日漸聚積前任發運副使錢
操擘畫申奏權借眞武閣收到施利錢二萬
貫分往潭澧等州充上供糴本錢操經五年
再行發運事忽有道士投狀稱是南嶽嵩陽
觀徒弟爲眞武閣損漏欲重新修造告索前
來借錢二萬貫操云此是國家借用何縁要
索投狀復還况嵩陽觀眞武閣本是基址弘
壯驀於近日自然斜側亦無徒弟往運司陳
狀理索其錢操從此染患遍身白癩疼痛呻
吟遂退官半年忽夜夢見南嶽道士吴筠帶
領神人趕索二萬貫借錢操方省悟將産業
出賣盡數支還元錢願求保安身位纔起此
心癩病漸除亦不夢人索錢不逾月安愈親
往嵩陽觀禮謁眞武未般錢入觀其閣尚猶
斜側至送入本觀了當一夜風雨大雷一振
其閣聳直如故錢操復官爲翰林面奏上項
感應事迹奉聖㫖賜南嶽嵩陽觀加贈眞武
閣勅額靈驗金字牌等如後積聚錢物官司
不得借兊
　　　翻鈔四千
饒州鄱陽縣明化宫道士黄宗古因隨師朱
世元往洪州俠道山從此覺悟潜走西川雲
遊八年至大中祥符五年十月内爲明化宫
遺火焚燒罄盡秪有東廊一小殿見存乃是
眞武殿並無煙焰侵迹忽准本州關報仰收
官錢四千貫文抵擬支還明化宫黄宗古係
在京先納寄庫鈔子錢椿造明化宫使用既
承指揮勾集明化宫道士朱世元等取問稱
本宫雖有徒弟黄宗古雲遊八年不知存亡
那得預知本宫遺火因何有錢在官難便信
憑不逾旬日黄宗古親執饒州翻换便錢公
憑歸來并更有金銀祠部約一千餘貫謂師
主曰昨棄師雲遊入梓巖山逢一道人邀宗
古到草庵中對話貧道有願在心終未能了
聽吾囑付吾知饒州鄱陽縣明化宫至祥符
五年十月内爲火德星君躔入陳國分野正
照饒州一郡縣鎭同時合遭火灾蒙眞武面
奏北帝及火星曰饒州地善人慈今當火運
伏望聖慈哀憐减降今觀近郭鄱陽縣有明
化宫内三清大殿後壁畫饒州諸縣境邑地
里圖若將明化宫不害道衆焚毁祈當一郡
火灾必須應禳得過火星聞此不敢拒違自
問眞武曰此處曾有眞君香火殿宇無答曰
有因而歎念眞君乃
金闕上清老君弟子應屬森羅天主候明化
宫降火日當爲存留本殿也至時道行奔走
避免竊恐無人興續宫庭可請宗古去汴河
一帶縁化眞至東京聚蓄錢物歸鄉修蓋吾
乃鄱陽故人候歸明化却得相見遂遣宗古
離庵行數步回視更不見庵亦無人跡宗古
恍然如雲霧間出得梓巖復到泗州汴口從
此將隨身西山十二眞君籖一百二十道手
携眞武影幀發心起賣籖卦每一籖四文道
術盛行逐日般費之外常有五七百金所得
籤錢逐處買金銀寄附前後經六年約聚錢
及五千餘貫寄留五嶽觀忽一日路逢饒州
商販之人來報宗古稱明化宫遭火燒盡所
以將上件錢物就在京納於官庫出給鈔子
憑據候歸饒州鄱陽縣支會及至歸鄉其宫
果遭火灾惟留眞武一殿宗古又自細認本
殿立身眞武面部與在梓巖山相遇道人無
異道士朱世元等遂赴鄱陽縣請領元寄納
鈔子錢及將到祠部之類出賣不逾五年鼎
新復建明化宫一所了畢據黄宗古從始至
末其前項縁由經饒州陳請别行記録其時
知燒州謝懋等特具保明申奏朝廷後承回
降改明化宫爲寧安宫其道士黄宗古號通
祥大師賜紫并舊存眞武殿加賜護國二字
　　　水雲護笈
單州求食婦人楊素眞因在京散禄右職袁
清往來其家見伊别無親屬却有奩具等物
遂誘引離鄉泛舟孟陽湖夜宿葦岸袁清飲
醉素眞推墜深潭謂伊必已沉死急唤梢公
等人言縣君因醉渴叩船取水失身墜落却
令移蹤撩救虚發哭聲速要回州作功德追
薦既到濮州將素眞奩物約千餘貫典賣互
用在此居房半載忽於街市見一布衣婦人
念經求化袁清見之將謂是揚素眞魂魄噤
口不能言當時素眞叫報厢巡解送州府下
所司根勘據袁清招伏因問素眞如何得命
次到濮州稱自祖任班行不幸父母亡殁因
居單州流落風塵雖身係娼婦而心實慕善
常時供養眞武逐日看誦道經後於天慶觀
求施金書小字眞武妙經一卷用綵帛袋子
帶在髻根頭繻内不曾離棄是夜被袁清推
落急水中但覺如雲霧身泛虚空頭頂上似
有鬼神光輪旋轉叫云護持寳笈至天明神
鬼散去不覺身在湖岸草徑全身濕透惟所
繫金書經符不濕在近人家憐憫素眞唤引
歸家整救蘇醒詢其所在却是孟州界分從
此賣衣裝换布素誦道經求日給因經歷河
陽濮州不期遇此寃家若當其行意之際無
髻内之經即永沉水底作無主屈死孤魂有
何出期今濮州看詳袁淸情法二重具奏朝
廷准中書批狀其袁清不許用官引赦依法
施行素眞請得餘剩物件兊買祠部改名仲
嚴投禮慈慶宫女道士湯晋通出家披戴從
此發心出街縁化建造三清七元二殿及剙
眞武寳閣天宫慈化轉輪法藏依金書救得
自身眞武經本子印施五千卷又蒙宰相向
公具奏奉聖㫖楊仲嚴特賜紫服并賜慈慶
大師號仍改賜宫額爲護聖宫
　　　風霧卸函
駕部郞中王衮致仕歸宿州因悟殺生發心
寫道經一藏募到陳方等十四人逐日對眞
武像前各令精潔端楷不誤一字内有周惟
吉敏捷稍倍寫於餘人驀然惟吉右手患風
筋脉拘急用筆不前其經卷不住裝寫漸得
成辦陳方等十三人寫下經卷各曾對校唯
周惟吉一十七函爲王衮憑託本人更不勘
讀一例裝入函當來發心捨入太清延福宫
縁本宫係内道場合先奏聞蒙聖㫖差到内
侍任奇等監送延福宫爲未有正藏權寄眞
武殿安著纔開殿門忽有黑霧遮障狂風旋
轉良乆風霧雖息用案排疊經函忽有全函
卸落累次裝疊不住王衮遂將卸下經軸看
覷俱是周惟吉所寫王衮驀聞人在身畔言
云盡是作僞貪工漏落因縁功德不備又無
人在左右秪有泥塑直符背立王衮自知非
理遂借眞本勘對脱落稍多就覓書生填寫
補换再排入殿内其周惟吉所患右手瘡腫
膿蛆滴瀝縁市求丐稱云因與王郞中寫藏
經欺曲瞞隱誤嫌因縁見獲果報時内侍任
奇等知得因依入内面奏奉聖㫖就延福宫
建造藏殿安著王衮所進道經
　　　籖詞應驗
雍熙中越州大禹廟祝詞令官楊昉一生供
養眞武常爲州民燒獻香紙保求事無不應
時户部侍郞陳疇守越州忽蒙急詔赴闕陳
疇疑懼未决吉凶乃唤陰陽人占問從人取
覆有楊昉事奉眞武詳解籤詞最可准託尋
往乾明觀眞武觀抽得黄眞君第四籤楊昉
消詳云此籤主一百二十日内惡死切不可
向東北鬼門上受權勢及爲旌騎統領行軍
陳疇大怒將楊昉枷禁候一百二十日有纖
粟灾禍情願將一官奏换楊昉恩澤若限外
無事即仰本州勘招擅興扇惑前後取財入
己論贜依法編配其後限過已乆越州准勅
疏放楊昉授本州助教准前充禹廟祠令其
陳疇到闕授鄆州安撫兼本路兵馬鈐轄收
齊州虎頭山何清等逆黨疇受勅未去間思
惟楊昉斷籤雖未全應似乎有驗縁鄆州正
是東北鬼門又充本路鈐轄亦是統攝兵馬
旌騎之意因朝辭面奏前項因依遂徑往虎
頭山收何清等却於前路遇夜遭何清等迎
敵軍隊衝散疇夜黑乗馬奔走被馬蹶蹄墜
於深濠自知其身如被垂髮神人連馬提起
在岸復尋元路就佐官軍馬次日整頓前進
遂斬戮何清等逆黨却回京師不赴鄆州差
遣從此驚恐失心染患尋醫再進劄子舉奏
楊昉元定危難全賴眞武救護以此保奏賜
楊昉前項恩澤仍令越州就郭立眞武殿宇
陳疇自備俸錢就乾明觀修齋設醮報謝眞
聖
　　　相術指迷
宿州致仕駕部郞中王衮再蒙詔充國子司
業遂於家堂回奏眞武求籤得吉乃進程忽
於汴河塘岸遇一道士衹揖稱攻神相王衮
邀上船獻茶乃問高隱何地道士云是華山
雲臺觀徒弟姓裴王衮以一百二十金欲求
一相裴道士云氣色喜盛須遷編撰衮曰見
受司業亦係國家制撰又問官職位壽所至
道士便起上岸回首云但記在後不可受史
閣之職與庚辛方爲事若受之主死於餓雪
骸骨不收道士向東而去更不受資王衮不
以爲事後因西域不寧時全臺保舉王衮可
充奉使其王衮元授駕部守司業今權御史
大夫充天章閣待制衮甚有喜色忘却道士
之言迤𨓦至西鄙蕃君李萬全宴會間出言
相諷累遭玷辱將及出界回國慮負辱責却
說誘從人潜馬走入羊山連被雪壓向巖穴
中旬日不食忽見裴道士再來曰吾非凡人
乃汝供養眞武也汝若依吾指教莫授御史
大夫天章閣之職則事亦可免庚辛則西蕃
方所雪中當餓死正是今日爲之奈何吾且
去矣衮悔已不及遂死於羊山骨殖抛棄從
人忘命歸國有司取問進呈契勘王衮本非
奉使不功乃屬前定若眞武相術明指迷徑
自不知避故喪其命其生前權借授御史大
夫充天章閣待制今來更不追還贈同正賜
并依品官例支賜招魂禮葬
　　　胡清棄業
東京咸平縣胡清賣熟食爲業因五月五日
燖殺鷄鵝偶然刀在手中寸折物命不死刀
反傷手湯湧出鑊胡清自知殺害禽畜非理
因此棄業欲走上京别求營生在路值夜又
遭大雨入一古廟避雨止宿約三更以來見
一披髮仗劍金甲神人叫起胡清還知有無
數物類寃魂隨汝左右今不敢入此門來汝
後尚有三十年天禄切自愛護言訖踏龜蛇
向空而昇清遂驚起覺天朗月明回看廟中
並無塑像并畫相秪有一碑額名鎭國眞武
之祠及到京師月餘褁足罄盡思惟在路廟
中眞武喝言向去三十年天禄此意除是充
軍於是就驍勇習武藝不過二年遇國家殿
試呈過弓馬鎗棒等種種絶倫於一千人中
蒙御筆點爲第一先賜三班殿侍出身又宣
臨殿降問有何異術并何處習武藝如此精
熟胡清具奏遇神人露現喝報今日之事一
一應驗從此又加轉三班奉職乆任邊庭轉
至作坊使曾任潤州都大巡檢胡清終身侍
奉眞聖香火
　　　仲和辭吏
天聖八年京西許州吏人楊仲和差往蔡州
勘鞫枉法斷朱惜姐臀杖十三後承勘官通
判徐沂理會課績轉官未該酬奬在許州天
慶觀設醮保助轉官請道士裴君叟拜奏青
詞君叟手擊青詞拜伏案左約二時方興
與徐沂云謹齎詞文詣
玉皇金闕投進方到三天門下遇見
北極紫微大帝領佑勝院善惡副判眞武靈
應眞君奏事見君叟來投徐沂青詞蒙眞武
賜言曰徐沂勘蔡州錢舉等藏匿家財二十
餘萬計囑官司枉法勒有分親弟爲外姓被
楊仲和將干證人朱惜姐故入杖罪爲有此
負屈所以陰空不令從許見今定楊仲和等
罪惡欲呈奏
玉皇令君叟就此投下青詞急回自後徐沂
任滿離去楊仲和從此辭棄吏門歸家誓修
善事解脱罪惡因贖得眞武聖幀三時香火
長齋稱念眞武尊號逐日接待僧道及孤貧
或有人家死亡無力津送仲和即典賣物件
出錢津送自此家道淪落妻孥死亡又將幼
子賣與李員外家得錢六千亦施與人州郭
有居士之稱經二十年皆藉親知照顧遂居
僻巷一心供養眞武忽遇一貧道人相過曰
汝本吏人罪惡如故何得悔悟棄家守貧奉
聖無怠觀汝悔心必感天宥貧道有一册文
字借汝傳之此術可以資身囑付畢道人忽
不見仲和開視乃西山十二眞君籤仲和遂
置竹籤一百二十竹筒盛之眞武像前不及
旬日民俗翕然來占靈驗如神如求一籤必
當三五十金或留一百文相酬至於州官俱
來求問忽有本州新任司户李成道尋訪楊
仲和稱是所生父七八歲時賣與鄰家李輔
之十三上受所養父祖李中立侍郞奏蔭恩
澤十九上銓試注授本州司户因知骨肉並
死獨有親父揚仲和所以令人尋認皆稱近
亦亡殁所有衣物除葬送支用外盡抄劄入
官李成道聞此涕泣遂於寺觀修建功德薦
悼一日李成道黄昏獨坐書院中見一老人
道裝立於空中謂曰吾即汝所生父楊仲和
矣汝身受貴汝宜忠正吾因悔過皈依上眞
得眞聖傳授西山十二眞君籤拯濟衰朽今
已壽終蒙東嶽照牒稱諭仲和身心正直授
麻溪注禄判官又蒙眞武授記候此差遣了
當許爲七元勾當吾秪有一事未滿心願吾
生前供養眞武幀像并籖供具什物没官見
在軍資庫塵垢之處可收取上件聖像等物
歸家志誠供養必助汝善果言訖潜隱不見
後官司估賣其物成道贖得於廨宇逐日供
養忽一日朝廷置内臣袁良弼因皇后乆患
心氣齎香往武勝軍仙圖山投獻金龍玉簡
法醮經由許州同知州羅宗孟因見衙庭西
南有紅光罩蓋屋宇令人探問稱是司户廳
有官員士庶燒香瞻看一舊畫眞武像并籖
一筒紅光覃定不散時羅宗孟同袁良弼往
看良弼試將投龍聖意祈籤抽得鍾眞君第
十大吉籤良弼親録奏聞縁文母太后已得
夢漸安據録進靈籤却與應夢同意行下許
州取會後李成道被本路提刑余斌用威勢
迫脅求眞武幀像并具事什物纔到斌家畫
絹片片零落化爲蝴蝶飛向空中所有竹籤
一筒先蒙朝廷索去今大内寳應閣下者是
也其成道奉聖㫖許還本姓楊轉授光禄寺
主簿仍贈楊仲和爲悟本府君楊成道纔得
轉官亦死今許州見存楊府君父子祠堂祈
求有感
　　　良嗣感祥
荆南府左班殿直孫良嗣一生供養眞武委
有精虔常獲神貺因觀俗廛多殺物命每自
思惟皆是輪回何忍爲之常出市肆見人携
賣有命之物便須買歸或飛禽用籠罩或魚
鼈用水器聚養至天明人未起取出抛放經
十五年良嗣自然達理悟性凡所作爲並有
奇感人皆號曰孫先生忽一日無病而卒卜
葬荆積山南開墳有衆鳥銜泥裝壘土塍地
穴出水池化生魚鼈地生芝蓋下槨時有五
色祥雲覃映四向荆南府應係官庶僧道盡
集墳所以香花旛蓋螺鈸法事祖獻時知府
諫議大夫章庭老亦崇道奉眞步至墳前有
一小竅現出龜蛇盤旋喜躍乃知孫先生終
歸北極眞武之佐矣應現靈物移時自然不
見州府地境既有異人感諸佳祥理當具奏
朝廷續准中書劄子令於孫先生墳所造廟
刊碑記其聖應行狀贈孫府君廟爲額



玄天上帝啓聖録卷之七







玄天上帝啓聖録卷之八流八
　　　元晏悟化
潭州年例衆户率錢起置三月三日四月八
日六月六日八月十八日放生社會康定元
年三月三日伏值眞武生辰預先收買飛禽
水族等活命籠器盛貯於祥福宫至日遍市
迎引臨大江讚詠放生其飛沉之物或向空
復墜或水面仰浮社衆用人撩拾逐一取看
爲飛禽者或被膠網粘罩弓彈獵射各有傷
折爲水族者被罾釣張取籃羅採捕鱗甲頭
尾皆有破損衆皆慘然候齋罷散分靜僻郊
野且得城市之人眼不見矣社衆回宫赴齋
宫主道士周元晏升堂講演眞武經一遍時
會中忽有雲遊道士請問周元晏曰幸對十
方海衆在此證明願垂開示此會因縁使學
人有所解悟元晏云潭州一歲有此四會今
日此會乃是眞武靈應眞君生辰外有四月
八日是釋迦佛生日六月六日即東嶽泰山
掌命府君生日至八月十八日乃是四海九
江龍君神母慶會東海校量水族之辰並收
買禽魚活命等物出籠入水名放生會學人
進曰非名放生則是故殺誑殺昧殺貪殺元
晏曰何謂也答曰既不是殺其今日放者皆
不飛不躍何也飛禽本生於林野魚鼈蜆蛤
皆産於江湖二等乾濕性命與人無異除當
死償人厨食湯火之債自有受者還知因有
此會致令物命屈死者多故使愚下之輩不
避罪業秪圖眼前財利百般計校日夜打捕
守待積聚饑餓迫切萬無十生十無一活設
有存者皆傷中之物是爲故誑貪昧等殺遞
年如此實是造業何謂化生况眞武乃高天
北極正直治世福神豈受人間私殺爲獻元
晏無對遂下座揖留其道士欲詢姓名不覺
隱去更無蹤由當時却見所收放不去禽魚
等物就籠器中各變白光向空而去社衆咸
睹知是眞武垂慈愍惻生命親自降靈廣施
教化誡其殺害潭州從此罷放生改爲施貧
會時知州陳襄申奏承朝㫖將此事爲驗送
有司删制放生爲殺害無益誡文印賜臣僚
及宫觀寺舍遵依奉行
　　　王衮烙鼈
宿州有比部員外郞王衮受太平州蕪湖知
縣賦性剛執貪嗜滋味常將活鼈用火烙生
取其肉却入磁器烹饌有男長修累次與母
親勸告誡食終不允從忽值三月三日縣坊
興集放生迎引社會往朝元觀獻紙王長修
往看問觀主道士承子堅曰多見放生社會
就四月八日於寺院興集何爲三月三日却
來道觀集會承子堅云三月三日乃眞武降
生之日普通善識於是日如法供養俱放鯉
魚鼈鱓之類此是眞武大避之物縁鯉魚屬
北方癸化至夜朝北頂盤七點鼈如神龜鱓
類聖蛇放此三物表無殘害之心各要懺罪
消灾求恩護福長修聞此歸說與母轉告其
父衮一向執迷不從諫勸長修潜於承道士
處轉求眞武畫像及傳下降避諱等式歸家
與母親妻兒别置一室供養漸至年深王衮
轉駕部郞中充邢州巡轄獨往赴任將至中
路於馬前見一道人曰公莫是駕部郞中王
衮前赴邢州此去正是郞中負命之處衮欲
再問道人潜身不見衮届邢州思慕魚鼈供
厨縁邢州不産此物遂至决責從人無明杖
楚自後染患漸至經纏醫理不差忽夜叫言
被無數帶殻水旌銜寃纏繞索命咽喉喘躁
四肢痛楚坐卧不得死生無門因此痛悔中
不覺右手五指上如被物咬疼不可忍忽失
聲叫眞武眞君一聲覺氣壅喉胸遍身極冷
漸有喘息良乆氣和乃云衮爲性剛執自小
好食火烙鼈肉不依妻兒勸誡供養眞武後
受此差至中路遇道人言前去是負命之處
衮愚頑不悟遂遭此疾痛楚難忍又覺於迷
亂中急連稱叫眞君求救忽覺其身在一山
上見眞武眞君前列數行負火刃鼈類銜寃
索命眞武遂指衮曰汝恣殺物命以充口腹
寃家業鬼相隨無由解脫汝被天地水三官
下降察知罪犯損折二十年壽禄合於邢州
身死縁汝有妻兒剋苦齋心事吾香火晨夕
發願懺悔秪爲汝殺害啗食之故已爲申上
三官令特與汝解釋所殺物命一一令託化
轉生水府永無執對仍與汝奏録重注壽禄
如故衮蒙眞武授記病苦頓消因縁奏聞朝
廷陳請致仕誓誡葷殺修奉香火看誦眞武
妙經十萬遍并寫道藏經典捨入東京太清
延福宫
　　　華氏殺魚
興化軍程嗣昌少爲商賈性剛氣傲不崇三
寳不親鄉友衆皆嫌惡嗣昌賣買不使輕重
斗秤不虧他人價直不曾用心秤量人物不
慕烹炮少食活物偶客於密州板橋郊西鎭
此地多食鸜鵒鴣鳩喜鵲每日街市煺剥無
數因出郊遊行見人或擎鷹鷂或挾弓彈或
張網羅不忍觀之回歸城中夜靜露天於星
斗之下發心蔬食命工刊板印施戒殺圖一
千本適值十月上七眞武下降乗此聖力普
願人心回改有脫務攔頭彭景最是好喫酒
肉之人亦受一本歸家讀向妻子華三娘却
生嗔怒用手碎□棄於穢濁之中次日華氏
買一黑魚方用砧刀如被人把定雙手其魚
跳起尾稍刺入眼中如中一刀滴血在地化
爲蟲蟻沿上牀席咂啗華氏面上鎭市傳播
秪因不敬誡殺圖文立受惡報忽一日彭景
酒醉於市中見嗣昌便出言毁駡稱板橋自
來無人誡殺亦自安樂你是興化客人亂施
文字壞却我妻一目用手拖拽嗣昌意欲作
鬧嗣昌脱走歸房思悔時監鎭向孰與巡檢
宣旦聚廳見嗣昌脚懸地面三寸許浮空行
立於廳前附神而語吾是眞武眞君向孰等
備香設拜遽蒙降言吾見此地居民累劫好
食飛禽業障深重有興化程嗣昌印施誡殺
圖是爲最上善行秪今華三娘不能信受因
殺黑魚反害其目不獨此人受報凡好食生
命不悟因業等人難免殃咎嗣昌恍惚化去
不見形影方行詳究忽據鎭厢申報客人程
嗣昌無病身死監鎭等聞之驚歎華三娘患
眼在牀纏綿半載方得命絶向孰與宣旦得
替歸京將此因縁鏤板印施勸誡殺生仍終
身崇敬眞武香火致上達聖聰蒙宣向孰臨
見逐一聞奏奉聖㫖謄送有司照應曾謚眞
武靈驗云三元一神通應十門煒赫光祥咸
眞滅㱵
　　　朱氏舍利
袁州有左班殿直充筠州監税朱良恭到任
一年身死家貧無兒秪有一女同母挈喪還
家不逾年母亦死其家祖來供養眞武其女
朱氏爲鄰里求親並不以爲意鄰里等人却
誹謗毁其不正之事朱氏遂於眞武前發誓
至死不嫁人願得一患在身爲殘疾之人方
絶外求年四十忽雙目失明亦不召醫從此
無人求親天聖六年九月九日身死既無親
屬官司須當檢視袁州據司理趙平取覆其
朱氏屍首不容檢驗前有烏龜後有赤蛇沿
身遮護時知州何𤤴通判王堯臣親見此異
事遂召僧道祈告欲退龜蛇即爲殯葬其龜
蛇驀然不見差四鄰買棺盛貯尋問侍妮陳
菊香據說因被人求親逼抑不允將事誹謗
以致發誓不願事人逐日禱告眞武降靈爲
兒照察在失雙目不乆無疾而死肉體顔色
與生無異臨終時秪言將我屍就壬癸方火
化何𤤴契勘九月九日正是眞武下降之辰
朱氏偶然而死有龜蛇衛身稱化於壬癸方
切令依從焚化纔發火其朱氏化身於雲端
告衆云兒今不入六道轉生於沂州劉籍家
不二十年但記有劉生名播天下見有非毁
兒身不正之事任一火焚之乃可辨認告辭
而去火過骨有五色堅固舍利光明粲然衆
皆求請供養向者亂生誹謗等輩並口患癰
痔膿血臭穢各詣眞武殿哀告懺罪漸獲安
愈袁州人家遞相戒忌非飾口過受持眞武
香火太守具奏朝廷承回降下沂州勘會屯
田員外郞劉籍妻九月九日丑時委生一男
事無虚冒准中書指揮本州支官錢就天慶
觀眞武殿建醮并就元北方化處權立照應
准備向去檢認異迹施行
　　　梁公冠簪
磁州有倚郭清泉女冠道宫戒行清修磁人
敬仰與天慶觀相通磁人凡有醮筵法事看
誦經卷俱請清泉宫女冠爲天慶觀道士妬
嫉買囑群小逐日攔截宫門纔見有人入宫
請召修設遂來攪擾兼起謗言因此漸次無
人來請召修設有女冠梁寂眞年十七歲曾
授北極法籙持課靈感遂早夜發香對眞武
像前哀訴伏願速彰報應尋有刑部員外郞
黄勉新知磁州赴任將近城夜宿平原鎭驛
夢見一人紫袍金帶稱吾是清泉宫北極殿
掌籍判官爲見磁州知通佐官皆不歷事惟
務欺曲且如清泉宫見被天慶觀道士妬毁
阻絶檀信如明公到任須治此枉屈黄勉驚
覺記録到任兩月餘偶過清泉宫入謁北極
殿細認著紫判官顔貌似前夢中之人黄勉
歸衙遂指揮軍巡等言與清泉宫事件限半
月要見公事將及限滿有村落社衆六十餘
人年例來清泉宫建保田蠶法醮其夜復有
浮浪之人結集成群趕逐社衆被軍巡捉到
莊花三等十四人押下訊問及勾到天慶觀
道士陳有章二十六人勘招州司量與科斷
惟首惡陳有章并莊花三並與編配奏裁黄
勉又夢前日判官告說爲天慶觀亦是奉安
北極四聖香火若將有章决配有玷吾教不
須申奏朝廷黄勉遂令結案疏放陳有章其
莊花三編管别州不乆梁寂眞染患瘡痍臭
穢身死葬于東門外官地經半年因通判蘇
應之出城相度窑務聞臭穢襲人其地皆稱
清泉宫葬梁寂眞在此蘇應之立追清泉宫
主首姚寂冲等移往僻處藏殯便令開土但
棺蓋浮懸一道不見屍首秪有冠簪一條及
赤蛇碧龜在内所是臭穢變爲異香應之焚
香拜謝遂取龜蛇齎見黄勉因詳梁公在生
崇修眞武香火故得尸解之道獲顯龜蛇異
事宜送清泉宫眞武殿供養三次送入殿三
次相纏出門臬外張口有傷人之意黄勉即
焚香禱祝莫是别要添置香火待奏朝廷别
立殿宇其龜蛇即迴旋入殿一陣風起龜蛇
不見本州開析保奏續降指揮令守臣支上
供錢如法建造眞武殿并立梁寂眞祠堂贈
通應妙化仙師自後本宫興隆教法大振
　　　天地垂鑒
廣南賔州衙宇有伏屍精怪前後官員不肯
注授非自身染患則兒女死亡雍熙中有禮
賔副使楊從信一生慕道書符篆籙爲人救
冶疾疫侍奉北極四聖香火各有感應纔到
任三日屬官來問可就延福禪院寢膳縁州
衙多有不祥切恐深夜驚動從者從信既感
眞靈護身秪於州衙卧處備新果茶酒淨水
等取隨身眞武供養至夜戌末亥初用黄絹
一丈二尺用辰砂書篆六丁神將追魂籙一
道奏告眞武禱祝畢隨紙錢燒去供養經七
晝夜州衙安然皆無驚怖至第十日從信亦
無響報再懇眞武願速報應當夜二更聞窗
壁震動如風雨聲燈燭皆滅或見電光閃爍
良乆平定五更二點從信聽得有人敲房門
從信起身潜窺見供養眞武燈火如初於案
前有一艷粧婦人叩窗叫言念兒是周朝張
忱侍郞之女聘與賔州刺史姚文吉此人寵
信偏婢范香春同謀將兒用練帶勒殺就本
房掘地坑埋不乆姚文吉等去提領修築潼
關爲事不端遂被群馬踐向山坡寸骨不收
今兒身沉墮於此魂魄常守其尸不得解脫
今因禮賔禱祝眞武差六丁神將同城隍土
地搜捉兒去押送風吥囉山展轉沉爲下鬼
兒告言寃屈事理蒙眞武慈憫特與授記得
超人天切念兒尸尚在東房南邊壁下約深
六尺若得出離便得超生今來懇告爲兒作
主從信候早令人鍬掘果有全副骸骨取出
用㮀木盛貯於延福禪院□寄州衙從此安
靜從信因勸諭世人親敬上眞香火以求保
護之福且謂善惡無門惟人所召若平等無
欺天地垂鑒况有妖魔敢爲禍患凡爲人但
心慕大道敬奉天地動止之間神明衛護何
懼邪崇惟供養眞武即獲正道永鎭群魔迎
納嘉祥門庭清靜於是賔民悉皆承禀無不
虔恭後從信歸京差充皇城内巡檢兼兊宫
令官偶陪御祀祀家神因奏此奉聖㫖送有
司勘會賔州舊無宫觀宜令轉運司相度限
五年建宫觀二所選道士焚修官給錢糧供
贍特賜福聖并乾熙觀爲額
　　　神靈奏舉
東京咸平縣户部侍郞裴宗敏有三子彦先
彦修彦和俱受父蔭彦先謹愿敬奉道法其
彦修彦和操心欺曲豈顧天地當入京注差
又應舉惟彦先往崇福觀眞武殿焚香求告
願保扶諸弟同預科撰抽得黄眞君第四籖
詳其籤意乃兄弟憂戚之兆遂言與二弟各
宜謹守而彦修彦和反致嫌責云我等之命
何爲取信於泥裝塑畫後各就試彦修彦和
不中惟彦先獲薦及第授大理評事守明州
推官彦修注賔州遷江縣尉彦和授金州監
酒彦修彦和從此嫉妬見兄應中高科皆怨
天地無平等主文不擇藝能心憤憤自兄赴
任明州不惟廢罷香火後二弟亦各赴任臨
行又將家堂供養
三清諸天星幀等焚棄而去彦修赴遷江縣
尉到任兩月因巡捕海寇孟軍三等被伊捉
去不殺割下舌尖放還彦和赴金州監酒二
年虧欠課利四分蒙按察奏劾委官攝勘詐
稱患死兄彦先於明州具狀遞申朝廷願納
官罷任贖弟過愆續蒙回降候任滿别聽指
揮彦先莅事公正吏民贊揚知通及提轉等
司皆同罪保舉又蒙中書指揮候裴彦先得
替到京令有司引見莫測聖意及至朝見奉
問裴彦先始末有何内學奏云臣自祖以來
崇敬神天香火不絶别無内學聖㫖云因去
歲九月九日夜寐忽夢家政堂福神眞君顯
助保舉卿之名字言卿有柱國之功常懷忠
孝又稱你有二弟雖爲命官此乃敗國亡家
之人不宜委任天籍注定合勾鑿姓名不延
壽禄以顯彦先行與道合上應神靈下至朝
臣例皆奏舉其彦修彦和行迹不善神祇降
灾爲善爲惡無非顯報使人畏之誡之裴彦
先當殿轉授太子中允賜緋知洪州豫章縣
事
　　　聖井辨異
懷州開臙脂鋪謝景元景修兄弟兄好遊冶
弟慕崇信本家自祖有家堂眞武凡事祈求
無不感應景元耽酒呼博家計漸壞乃思景
修常言家堂眞武靈驗因懇告云今欲與人
賭錢保當贏他人財物須得吉珓累次信用
贏得一二百貫後復懇求吉兆而去輙輸一
百餘千發怒歸來將眞武堂盡皆拆棄景修
再自修完後景元睹博日輸種種不利轉生
怨恨一日景修上京販賣其兄毁拆聖堂其
本像用刀碎劈棄向井中景元三日後忽患
遍身瘡癩膿血滴瀝死活不能景修在京夢
一小童披髮跣足渾身俱黄頭戴石盤枷大
哭告云手足皆傷疼痛不任近看却是數塊
損碎黑木頭遂驚覺起來自省家堂眞武必
遭毁壞遂歸懷州見家堂委遭毁壞兄病惡
瘡在牀雇匠者修蓋及下井取眞武木片輳
成全身不期此井汲上水漿色如琥珀别有
一般香異傳聞州府時知州史館馬荀聞此
奇異是日率州官來景修家令人汲水辨認
見香異非常及具述景元受報見患惡瘡馬
荀令汲一盞井水與景修喫纔飲水罷雲霧
四合見景修空中立身彩雲遮擁仙鶴前引
揖謝馬荀及辭衆云今朝見金闕白日上昇
馬荀備奏准御扎令懷州别造官屋兊换謝
景修連井屋基破以省錢修蓋謝景修眞人
上昇觀一所及蓋殿宇奉安聖井不許汲水
或遇民間疾患許汲救治特賜聖水觀額每
歲撥恩澤披戴焚修道童二人仍賜莊田房
廓錢充常住所有兄嫂一房盡歸景元存養
自後家業熾盛一子及第後代異事也
　　　焦湖報惡
淮西巢州居民不論貧富競好啗鼈不顧腥
厭觸犯天曹日月昏暈星宿無光乃有九天
採訪使者檢察上奏遂感
玉皇勅命
北極紫微大帝及天地水三官嶽神取問巢
人罪業已積得何所報北極奏云此地歷劫
貪殺四足水族寃魂相執既合償還須連地
址除滅俱令解脫
玉皇告北極曰衆生惡積信不可容合傾城
蕩爲大洲方得清淨於是
北帝宣告眞武曰汝爲三界遊奕察人善惡
奏注福罪豈不知巢州積劫以來好殺黿鼈
此乃厭觸上犯
玉帝勝遊罪惡不該赦宥令此一州溺爲水
𣾷汝宜謹之急速奉行眞武奏
北帝曰巢民雖有重業未必俱是殺害水族
之人若槩行傾陷終負寃枉容臣會問等第
而行眞武遂令從官天罡神將化爲大鼈浮
遊巢溪漲塞市橋時州官遣吏爲轄就水宰
肉分俵郡官其次巢州皆得肉啗於是天罡
回報眞武巢州城土委合化爲大水雖變爲
大魚死浮要處全不擇腥濁悉皆分食眞武
歎曰此地衆生罪業彌深不可救度眞武自
化雲遊道士降下巢州求化淨水前後經遊
七日民間遍行悉皆腥厭椀器無一淨處行
至小巷獨有一家見一老嫗復前求水嫗以
椀盛水與喫乃問婆婆何姓作甚生業婆曰
姓焦本爲吴人寄居此二十餘年賣粉食爲
活家有一男一媳婦共三口道士問曰汝家
水椀因甚不腥婆曰自到巢州爲見人兇地
惡家家好殺水族不知罪福老婆戒殺食素
其水并椀皆得清淨道士告曰吾非凡人乃
天神也念汝有善業故來化汝不乆巢州有
洪水汝急携子走避未委汝身要何果報吾
有三事汝當選取一願一欲子孫爲官食禄
二欲便獲富有榮華三欲永受香火欽崇任
取一意婆拜曰何敢過求富貴若得乆遠一
炷香火不絶秪此是願眞君曰汝今每日早
晩上州衙門側看石碑下一石龜若見龜眼
俱赤急携子及婦出南門去逢見聖女山即
住眞君言訖化白光不見焦婆從此逐日上
州衙門看石龜眼將及月餘人謂焦婆風狂
被人戲謔用朱色抹其龜眼皆紅焦婆觀見
石龜眼赤領男并婦走出南門奔馳十里有
山名聖女焦婆上山回顧巢州逡巡洪水四
合浩渺無際忽於雲中見一神人披髮跣足
著昏黑袍形相與求水道士無異叫云焦婆
其水屬汝所管秪此得香煙不絶囑付隱隱
而去焦婆令其子緝草爲舍自忘寢食晋朝
聞水陷巢州差官訪問四遠莫知所因遥望
聖女山獨有一家官吏上山來見焦婆詢問
因由具奏先賜供給焦婆口食仰鄰郡逐時
送給不乆焦婆并男婦相繼身死朝廷立廟
封爲靈顯聖母及命其水從聖母本姓謂之
焦湖四通船舫至今祭奠祈禱無不靈驗今
屬淮西路無爲軍巢縣四接廬壽舒和等州
通運參詳報應善惡甚明巢州周回二百餘
里爲洪水所陷改巢源爲焦湖中存聖女山
特封焦婆號靈顯聖母後爲風浪四起漂溺
舟船官民秪以恩願祈請聖母而已其風濤
兇猛轉惡有行醫老母在西晋城進狀稱是
焦湖植利之家爲見焦湖風浪傷溺人船官
司惟禱於聖母殊不知聖母本塵俗人秪因
戒殺蔬食遇眞武獻水清淨發聖爲巢水土
地蒙國家改名焦湖封號靈顯承此天地之
恩尚未能報何爲却興風浪爲害蓋是舊日
巢民報償水族寃魂相執卒無解脱所以造
作毒風惡浪競傷人船遞相報對如要消伏
除是眞武可以救此言訖忽然不見晋朝看
詳投狀老母乃是焦湖土地靈顯聖母化身
報說當急速依應行遣尋差使命并道士同
往靈顯廟啓建道場獻御香奏懇眞武祈請
風浪不生往來寧靜道場經一月焦湖風浪
頓息使命欲回忽於雲霧中現一符吏曰臣
是中界直符受眞武將軍差報官家焦湖波
濤是巢州殺害黿鼈酬償寃執不能解脱致
興妖禍今朝廷禱祈平安已蒙眞武面奏北
極因朝
三清得
玉皇勅㫖并降吉祥甘露已將焦湖惡報寃
鬼與水族等解結洗滌並送東嶽泰山府及
地府冥司係名收録量度輕重報盡受生焦
湖今得平息直符遂退時晋朝再遣使降香
建醮於聖女山報謝天地仍就山建眞武殿
勑賜爲額并加贈靈顯順聖之號
　　　虚財化礫
韶州明陽宫有洞天名青羅福地昔神仙張
嶽修眞之處遞年於五月五日正午時有雜
色飛烏俱來洞前飛舞嘻噪人謂衆禽隨鸞
鳳來儀因作散禽齋會掊率錢物置備紙馬
以此名目懺獻諸天星宿燒過紙贈積聚天
曹無名收寄致蒙
北極紫微大帝問殿前四聖神將時眞武出
班奏曰此非天曹合收係韶州明陽宫詭詐
規取稱有鸞鳳來儀誑達天曹又蒙帝問若
明陽宫五月五日奏獻不實因何是日諸禽
飛聚眞武復奏曰此日午時係臣下降到彼
諸禽競來受臣法氣解結披毛宿縁重業所
以舞躍嘻噪而去帝曰天曹將無名紙馬收
受將作何用眞武奏云可行下東嶽椿留支
用來年必無人燒獻其明陽宫次年復會四
遠人民盡至洞前聚集過申酉無一翅來忽
有一髼頭道人用手指定宫門默然而立繼
令人召到却言今歲飛禽不集社會永爲罷
去仍告與前項因依教本宫向去五月五日
午時就洞前焚香求禱眞武眞君解禳累年
虚名率財冒達天曹罪若不信三年内看有
報道人起身入青羅洞更不見出宫門不信
次年又率集其會群飛又不至及三年是日
因化紙狂風吹起紙火從庫堂沿燒約二時
間宫庭化爲瓦礫之地韶州收録住持道士
張安象勘招前項故違聖諭致遭天火具奏
取裁准中書指揮五月五日早朝據司天臺
奏觀見天行飛火合燒韶州背逆正道宫觀
及有内臣凌招慶附神降言眞武亦報火燒
明陽宫爲從邪惑衆率財非用積犯天曹化
諭不改今奏到事理合其應驗所是明陽宫
更不立額秪建眞武殿并小道院别選羽士
十人焚修張安象特免决還俗疏放合行關
告諸路道俗今後禀信天地無令有背正眞
之道
　　　假燭燒塵
南安軍開隆觀元是太上無極淨虚天主祖
氏宅基縁南安居民惟崇眞武每至下降盡
來燒獻香紙燈燭等觀前有一雜貨鋪本觀
凡有會設合用物件皆於此鋪收買惟用蠟
燭尤多却將臭穢牛脂觸朱破布僞作眞淨
蠟燭出賣不惟煙氣薰觸上聖兼祭賽求福
反求穢瀆被星辰天眞及嶽瀆神明奏達
三清玉皇暨
天皇北極令下天曹諸司檢攢忽一日看眞
武殿香火行者夢一神人報云觀前賣蠟燭
者曾三世爲人世世惡業今姓黄名禹猶賣
穢脂假燭觸犯天曹罪惡貫盈永失六道合
爲微塵今係佑聖院眞武管察善惡既受天
符以報黄禹之罪明日當自知之行者驚起
告於道衆言猶未畢黄禹店前有一老兒商
量買燭十條要獻天曹須是眞燭可矣黄禹
怒云我二十餘年賣此燭盡獻天曹何故云
假令先買一條取火點看不覺驟風起吹火
焰沿燒屋宇老兒亦自不見其黄禹因貪救
物致令火逼燒爲灰塵經一時辰獨燒此家
不留分文至火滅店内有一大柱不曾濫火
正面如斧劈一片上有天書隱記士人道流
俱來驗讀並知是眞武眞君聖迹官司令人
用紙筆抄録纔了其柱又從裏面火出燒盡
其意與觀中行者昨夜之夢相似通露罪惡
詳此清由速招果報南安軍太守不敢隱蔽
尋録一宗事情申奏朝廷蒙看詳批降人之
處世善惡由心善事如江海潮波來無形影
去無根源惡有速報如天地産物是處皆應
可不謹之宜下南安軍依此立石碑於觀門
以顯眞武垂報無差仍布告中外以戒水世
　　　叙功賜銜
勑寳應閣惟神陰相克示顯靈宜可叙功特
賜眞武永充定國無礙慈悲家政殿授上銜
玄初鼎運上清三元都部署九天遊奕大將
軍左天罡北極右垣鎭天眞武靈應眞君奉
先正化寂照圓明莊嚴寳淨齊天護國安民
長生感應福神智德孝睿文武定亂聖功慈
慧天侯
水之精贈
同德佐理至應大道顯明武濟陰盛翊聖左
正侍雲騎護國保寧輔肅玄初太一天大將
軍
火之精贈
同德佑理至惠誠重感慈普濟陽辯武聖右
正侍雲騎護國保靜輔肅守玄太一天大將
軍
封贈如前奉
御製讚入閣謐爲策寳
　　萬物之祖盛德可委精貫玄天
　　靈光有煒興益之宗保合大同
　　香火瞻敬五福攸從



玄天上帝啓聖録卷之八


