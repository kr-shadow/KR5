#+TITLE: 道德真經論--司馬光
#+DATE: 2018-05-12 10:21:50
#+SOURCE: github.com/kanripo/KR5c0072 master 0e526e34                
道德眞經論卷之一(二同/卷)得一
　　　　司馬氏註
　　　太史公曰老子著書上下篇言道德
　　　之意後人因其篇首之文名上篇曰
　　　道下篇曰德夫道德連體不可偏舉
　　　今從本名
道可道非常道名可名非常名世俗之談道
者皆曰道體微妙不可名言老子以爲不然
曰道亦可言道耳然非常人之所謂道也名
亦可强名耳然非常人之所謂名也常人之
所謂道者凝滯於物所謂名者苛察繳繞無名
天地之始有名萬物之母天地有形之大者
也其始必因於無故名天地之始曰無萬物
以形相生其生必因於有故名萬物之母曰
有常無欲以觀其妙常有欲以觀其徼徼邊
際也萬物既有則彼無者宜若無所用矣然
聖人常存無不去欲以窮神化之微妙也無
既可貴則彼有者宜若無所用矣然聖人常
存有不去欲以立萬事之邊際也苟專用無
而棄有則蕩然流散無復邊際所謂有之以
爲利無之以爲用也此兩者同出而異名同
謂之玄玄之又玄衆妙之門玄者非有非無
微妙之極致也二章
天下皆知美之爲美斯惡已皆知善之爲善
斯不善已美善有迹爲衆所知非美之至者
也故有無之相生難易之相成長短之相形
高下之相傾音聲之相和前後之相隨凡事
有形迹者必不可齊不齊則爭爭則亂亂則
窮故聖人不貴是以聖人處無爲之事用智
若禹之行水行其所無事行不言之教其身
正不令而行萬物作焉而不辭心之出也物
或未之物至而應無所辭拒生而不有存養
萬物而不取以爲己有爲而不恃聖人於天
下不能全無所爲但不恃之以爲己力耳功
成不居不自滿假夫唯不居是以不去汝惟
不矜天下莫與汝爭能汝惟不伐天下莫與
汝爭功不尚賢使民不爭賢之不可不尚人
皆知之至其末流之弊則爭名而長亂故老
子矯之欲人尚其實不尚其名也不貴難得
之貨使民不爲盜不見可欲使心不亂是以
聖人之治虚其心使民無利欲之心實其腹
足食也弱其志不敢爭奪强其骨盡力常使
民無知無欲甘其食美其服不知其外更有
何欲使夫知者不敢爲也衆莫之應爲無爲
則無不治矣爲之使至於無爲
道沖而用之或不盈淵兮似萬物之宗深不
可測常爲物主挫其銳鋒角猛露道所惡也
解其紛事爲煩亂道所鄙也和其光煇華顯
赫道所賤也同其塵汙辱卑下道所貴也湛
兮似或存湛然不動若有若亡吾不知誰子
象帝之先言其先天地生物莫能踰
天地不仁以萬物爲芻狗芻狗祭祀之具也
未用則貴已用則賤天生五材力盡而弊之
有似不仁聖人不仁以百姓爲芻狗天地之
間其猶橐籥乎虚而不屈動而愈出橐排也
籥樂籥橐籥之中空洞無情故虚而不可窮
屈動而不可竭盡多言數窮不如守中能守
中誠不言而信
谷神不死中虚故曰谷不測故曰神天地有
窮而道無窮故曰不死是謂玄牝玄者言其
微妙牝者萬物之母玄牝之門是謂天地根
天地由之以生綿綿若存用之不勤微而不
絶若亡若存無物不用而未嘗勤勞
天長地乆天地所以能長且乆者以其不自
生故能長乆凡有血氣之類皆營爲以求生
惟天地無爲而自生是以聖人後其身而身
先外其身而身存亦不一用力非以其無私
邪故能成其私衆人之私小聖人之私大小
之至者父子乖離不能保一身大之至者蠻
夷率服享祚百世
上善若水水善利萬物又不爭處衆人之所
惡人惡卑也故幾於道道無水有故曰幾居
善地若水處下心善淵深靚與善仁潤物言
善信妍媸無隱政善治滌穢事善能任物圓
方動善時隨時凝泮夫唯不爭故無尤爭者
事之末也與物無競莫之怨惡何過之有故
特美之
恃而盈之不如其已恃勢恃位恃才恃德而
自滿者不如無勢無位無才無德揣而銳之
不可長保揣知物情銳求進入必將失之金
玉滿堂莫之能守富貴而驕自遺其咎功成
名遂身退天之道四時更運功成則移
載營魄抱一能無離乎專氣致柔能如嬰兒
乎滌除玄覽能無疵乎愛民治國能無爲乎
善愛民者任其自生遂而勿傷善治國者任
物以能不勞而成天門開闔能爲雌乎明白
四達能無知乎聰明睿智守之以愚生之畜
之生而不有爲而不恃長而不宰是謂玄德
長謂下知有之宰謂有所制割
三十輻共一轂當其無有車之用以其虚中
受物故能以寡統衆埏埴以爲器當其無有
器之用埏和也埴土也鑿户牖以爲室當其
無有室之用故有之以爲利無之以爲用禮
至於無體樂至於無聲刑至於無刑然後見
道之用
五色令人目盲五音令人耳聾五味令人口
爽爽失也馳騁田獵令人心發狂難得之貨
令人行妨皆以外傷内是以聖人爲腹不爲
目故去彼取此腹内守目外慕
寵辱若驚貴大患若身何謂寵辱寵爲下得
之若驚失之若驚是謂寵辱若驚爲士者以
道德爲上爵禄爲下上榮也下辱也衆人乃
寵其辱操之則慄舍之則悲何謂貴大患若
身吾所以有大患者爲吾有身由有其身及
吾無身歸之自然吾有何患色聲味貨身之
大患也衆人乃貴之甚於身皆徇外而忘内
故也故貴以身爲天下者可以託天下矣愛
以身爲天下者可以寄天下矣夫貴重天下
者天下亦貴重之愛利天下者天下亦愛利
之未有輕賤殘賊天下而天下貴愛之者也
故聖人之貴愛天下所以貴愛其身也如此
則付以大器必能守之
視之不見名曰夷無色聽之不聞名曰希無
聲搏之不得名曰微無體此三者不可致詰
故混而爲一皆歸於無其上不皦其下不昧
皦明也道之升萬物以生而不可見道之降
萬物以息而未嘗亡繩繩兮不可名繩繩廷
長之貌曰有曰無皆强名耳復歸於無物是
謂無狀之狀無物之象欲言無邪則物由以
成欲言有邪則不見其形無物之象是謂惚恍
若有若無迎之不見其首無始隨之不見其
後無終執古之道以御今之有古之道無也
能知古始是謂道紀道以無爲紀
古之善爲士者微妙玄通深不可識夫惟不
識故强爲之容但言其外貌可見者豫兮若
冬涉川猶兮若畏四鄰儼兮其若客涣兮若
冰之將釋敦兮其若樸曠兮其若谷渾兮其
若濁有道之士外貌皆然孰能濁以靜之徐
清孰能安以乆之徐生保此道者不欲盈夫
惟不盈是以能弊復成謙受益
致虚極守靜篤萬物並作吾以觀其復萬物
之動必復歸於靜夫物芸芸各復歸其根物
出於無復入於無歸根曰靜靜曰復命物靜
則從天命復命曰常誰能違天知常曰明動
靜不失其時不知常妄作凶違理而動知常
容虚靜則無不包容乃公無偏無黨公乃王
爲天下所歸往王乃天與天合德天乃道天
法道道乃乆無疆殁身不殆虚則無所違拒
靜則無所侵犯何危之有
太上下知有之莫知帝力其次親之譽之有
迹其次畏之强以威服其次侮之威德皆亡
信不足有不信猶其貴言猶當作由欲盡復
其言必不能周功成事遂百姓曰我自然日
出而作日入而息鑿井而飲耕田而食
大道廢有仁義道者涵仁義以爲體行之以
誠不形於外故道之行則仁義隱道之廢則
仁義彰知慧出有大僞小人依善而爲惡六
親不和有孝慈國家昏亂有忠臣六親父子
兄弟夫婦也若六親自和國家自治則孝慈
忠臣不知其所在矣魚不能相忘於江湖則
濡沬之德生焉
絶聖棄智民利百倍聖智所以利民也至其
末流之弊乃或假聖智以害民故老子矯之
云爾絶仁棄義民復孝慈孝慈仁義之本也
絶巧棄利盜賊無有巧於利民聖智之本心
也盜賊乃竊巧以利己此三者以爲文而未
足故令有所屬屬著也聖智仁義巧利皆古
之善道也由後世徒用之以爲文飾而内誠
不足故令三者皆著於名而喪其實見素任
眞抱樸存本少私無我寡欲無求
絶學無憂學之所以不可已者爲求道也若
棄本而逐末則勞而無功不若不學之無憂
也唯之與阿相去幾何善之與惡相去何若
人之所畏不可不畏唯則爲恭阿則爲慢在
有道者觀之唯阿善惡同歸於無相去無幾
然恭則人喜慢則人怒善則受福惡則致禍
怒集禍來將喪其身亦不得不畏也人皆爲
之吾敢不爲耶荒兮其未央哉恭與善皆細
行聊以避害耳未足以爲大道也大道廣遠
不可量衆人熙熙如享太牢如登春臺以外
物爲悦我獨怕兮其未兆如嬰兒之未孩孩
小兒笑也乘乘兮若無所歸衆人皆有餘務
於多得而我獨若遺不有於物我愚人之心
也哉純純兮俗人昭昭我獨若昏俗人察察
我獨悶悶忽兮其若晦飄兮似無所止衆人
皆以我獨頑似鄙我獨異於人而貴食母受
乳哺於元和


道德眞經論卷之一
道德眞經論卷之二
　　　　司馬氏註
孔德之容唯道是從道之爲物唯恍唯惚惚
兮恍其中有象恍兮惚其中有物窈兮㝠其
中有精其精甚眞其中有信信驗也皆所謂
無狀之狀自古及今其名不去以閲衆甫吾
何以知衆甫之然哉以此
曲則全强直自遂鮮不缺折枉則直塗雖曲
而通諸夏則由諸川雖曲而通諸海則由諸
窪則盈水息淵木消枝山殺瘦澤增肥弊則
新衣錦尚絅少則得多則惑是以聖人抱一
爲天下式一少之極也不自見故明晻然而
日彰不自是故彰稽于衆舍己從人不自伐
故有功不自矜故長功名永久夫唯不爭故天
下莫能與之爭古之所謂曲則全者豈虚言
哉誠全而歸之没身不殆
希言自然知道者不言而諭故曰自然飄風
不終朝驟雨不終日孰爲此者天地天地尚
不能乆而況於人乎躁人多辭必不能安固
於道故從事於道者同於道德者同於德失
者同於失皆自得之同於道者道亦得之同
於德者德亦得之同於失者失亦得之自然
相應信不足有不信由其貴言
跂者不立跨者不行心有所屬故不能兩存
自見者不明自是者不彰自伐者無功自矜
者不長皆外競而内亡其於道也曰餘食贅
行物或惡之故有道者不處盛饌之餘本雖
美更可穢也本雖有功而自伐更爲疣贅也
或惡之猶云或擊之也
有物混成先天地生混然自成寂兮寥兮獨
立而不改無與之匹故曰獨立變化終不失
其常故曰不改周行而不殆周行無所不至
而不危可以爲天地母能生大形吾不知其
名名以定形混然無形不可得而定字之曰
道取於無物不由强名之曰大大曰逝逝曰
遠遠曰反故道大天大地大王亦大域中有
四大而王居其一焉明王者不得以位自驕
人法地地法天天法道道法自然
重爲輕根靜爲躁君是以君子終日行不離
輜重守重靜以爲本雖有榮觀燕處超然不
以爲意奈何萬乘之主而以身輕天下輕則
失臣躁則失君君輕躁則臣不畏臣輕躁則
君賤之
善行者無轍迹善言者無瑕謫善計者不籌
筭知其必然善閉者無關楗而不可開固國
不以山谿之險善結者無繩約而不可解域
民不以封疆之界是以聖人常善救人故無
棄人常善救物故無棄物是謂襲明故善人
者不善人之師不善人者善人之資不貴其
師不愛其資雖知大迷是謂要妙
知其雄守其雌有武而不用爲天下谿處卑
而爲衆所歸爲天下谿常德不離復歸於嬰
兒由德以歸道知其白守其黑白清潔黑濁
惡爲天下式爲天下式常德不忒復歸於無
極知其榮守其辱爲天下谷爲天下谷常德
乃足復歸於樸樸散則爲器聖人用之則爲
官長材見於外則如器各有所能聖人因其
所能用爲衆官之長故大制不割因其自然
將欲取天下而爲之者吾見其不得已天下
神器不可爲也爲者敗之執者失之爲之則
傷自然執之則乖變通故物或行或隨或呴
或吹或强或羸或載或墮載成也此皆物自
然之性是故聖人去甚去奢去泰任物自然
但去此三者而已
以道佐人主者不以兵强天卜其事好還物
極則反故曰好還師之所處荆棘生焉大軍
之後必有凶年明兵者凶器故善者果而已
不敢以取强果猶成也功成則已果而勿矜
果而勿驕果而勿伐果而不得已是果而勿
强物壯則老是謂不道不道早已明强者不
得乆
夫佳兵者不祥之器兵愈佳則害人愈多物
或惡之故有道者不處君子居則貴左用兵
則貴右兵者不祥之器非君子之器不得已
而用之恬淡爲上勝而不美若美之者是樂
殺人夫樂殺人者不可以得志於天下矣故
吉事尚左凶事尚右偏將軍處左上將軍處
右言以喪禮處之殺人衆多以悲哀泣之戰
勝則以喪禮處之此言兵之不祥
道常無名不可指的樸雖小樸者道之質天
下不敢臣言其尊侯王若能守萬物將自賔
天地相合以降甘露民莫之令而自均侯王
守道則物服氣和民化始制有名聖人得道
必制而用之不能無言名亦旣有夫亦將知
止知止所以不殆雖以有名教民亦務簡要
勿令滋彰譬道之在天下猶川谷之與江海
有爲之教比之於道大小絶殊然亦終歸於
道
知人者智自知者明勝人者有力自勝者强
自知自勝尤難知足者富常足强行者有志
不失其所者乆得所則安死而不亡者壽身
没道存
大道汎兮其可左右言無執萬物恃之以生
而不辭皆與之功成而不居衣被萬物而不
爲主故常無欲可名於小矣易足萬物歸焉
而不知主可名於大矣是以聖人終不爲大
故能成其大
執大象天下往道之見者謂之象聖人執之
以爲天下王往而不害安平泰不以有爲害
之樂與餌過客止衆人凝滯於物道之出口
淡乎其無味視之不足見聽之不足聞異於
樂餌用之不可餌虚而不屈
將欲歙之必固張之將欲弱之必固强之將
欲廢之必固興之將欲奪之必固與之是謂
微明知微之明柔弱勝剛强魚不可脱於淵
國之利器不可以示人
道常無爲而無不爲侯王若能守萬物將自
化化而欲作作動也吾將鎭之以無名之樸
無名之樸亦將不欲兼忘無欲以靜天下將
自正


道德眞經論卷之二






道德眞經論卷之三(四同/卷)得二
　　　　司馬氏註
上德不德是以有德推至誠而行之不自以
爲德下德不失德是以無德慕德之名循其
迹而求之上德無爲而無以爲我無爲民自
化無以爲猶言無用有爲也下德爲之而有
以爲有爲之德不修則廢上仁爲之而無以
爲因民所利而利之上義爲之而有以爲制
而用之上禮爲之而莫之應則攘臂而仍之
立制度以强民民不肯從則用刑以威之仍
引也字或作扔故失道而後德道無形德無
迹失德而後仁魚相喣以沬失仁而後義恩
不能懷必加裁制失義而後禮制其外貌夫
禮者忠信之薄而亂之首也忠信禮之本也
守其文忘其本則巧僞横生矣前識者道之
華而愚之始也世有億度屢中者人或謂之
智而多言數窮未免於愚也是以大丈夫處
其厚不處其薄居其實不居其華故去彼取
此
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正其致之一也一者道之子物
之祖也故莫不賴之以成功以事言之常乆
不已所謂一也天無以清將恐裂地無以寧
將恐發神無以靈將恐歇谷無以盈將恐竭
萬物無以生將恐滅侯王無以貴高將恐蹷
離本失道不常故也故貴必以賤爲本高必
以下爲基是以侯王自謂孤寡不穀此其以
賤爲邪非乎不敢忘本故致數輿無輿式較
軹轛各指其名則無復輿矣不欲琭琭如玉
落落如石
反者道之動一陰一陽之謂道弱者道之用
天下之物生於有有生於無
上士聞道勤而行之中士聞道若存若亡下
士聞道大笑之不笑不足以爲道非常之道
固非常人所知故建言有之古之立言明道
若昧進道若退夷道若類纇絲節也上德若
谷大白若辱廣德若不足建德若偷質直若
渝大方無隅大器晚成大音希聲大象無形
道隱無名夫唯道善貸且成物賴以成而不
能有故謂之貸
道生一自無入有一生二分陰分陽二生三
濟以中和三生萬物萬物負陰而抱陽負猶
背也抱猶嚮也沖氣以爲和萬物莫不以陰
陽爲體以沖氣爲用人之所惡唯孤寡不穀
而王公以爲稱故物或損之而益益之而損
滿招損謙受益皆所以去甚泰就中和人之
所教亦我教之亦我教之猶言我亦教之强
梁者不得其死吾將以爲教父爲衆教之父
天下之至柔馳騁天下之至堅泰山之溜穿
石無有入於無間吾是以知無爲之有益形
之細者無若微塵然不能入無隙之物唯無
有乃可以入於無間不言之教無爲之益天
下希及之知之者鮮
名與身孰親身與貨孰多得與亡孰病得名
貨而亡身與身而亡名貨二者孰病是故甚
愛必大費多藏必厚亡知足不辱知止不殆
可以長乆
大成若缺其用不弊大盈若沖其用不窮物
成必毁盈必溢理之常也有道者雖成若缺
雖盈若沖故不弊不窮大直若屈大巧若拙
大辯若訥躁勝寒動作
靜勝熱無爲清靜爲天下正虚靜以觀萬物
天下有道卻走馬以糞無求不爭舍外修内
天下無道戎馬生於郊食欲無厭舍内競外
罪莫大於可欲匹夫無罪懷璧其罪禍莫大
於不知足咎莫大於欲得故知足常足矣
不出户知天下不窺牖見天道得其宗本其
出彌遠其知彌少去本逐末是以聖人不行
而知不見而名至理不易不爲而成
爲學日益爲道日損去其浮冗損之又損之
以至於無爲無爲而無不爲矣跂者不立跨
者不行有爲則滯閡於一隅故無爲則無不
爲矣故取天下者常以無事使天下自歸之
及其有事不足以取天下强之則物不從
聖人無常心以百姓心爲心隨時因物應變
從道善者吾善之不善者吾亦善之得善矣
信者吾信之不信者吾亦信之得信矣彼雖
不善吾自爲善以接之不失其善矣彼雖不
信吾自守信以待之不失其信矣聖人在天
下惵惵焉爲天下渾其心渾其心無所間别
百姓皆注其耳目焉則而象之聖人皆孩之
愛之如赤子
出入生死出生地則入死地生之徒十有三
死之徒十有三人之生動之死地十有三夫
何故以其生生之厚言十人之中大約柔弱
以保其生者三剛强以速其死者三雖志在
愛生而不免於趨死者亦三其所以愛生而
趨死者由其自奉養太厚故也蓋聞善攝生
者陸行不遇兕虎入軍不被甲兵兕無所投
其角虎無所措其爪兵無所容其刃夫何故
以其無死地兕虎以喻强暴處强暴之間而
不見害者以其柔順不爭故也
道生之宗本無形謂之道德畜之氣象變化
謂之德物形之聚而成物質性散殊勢成之
生必長長必成自然之勢是以萬物莫不尊
道而貴德爲之父母道之尊德之貴夫莫之
爵而常自然聖人道德洽於天下其爲人所
推戴亦然故道生之畜之長之育之成之熟
之養之覆之及其成功皆歸於道生而不有
爲而不恃長而不宰是謂玄德
天下有始以爲天下母始謂道也道者萬物
之所生旣得其母以知其子因道以立禮樂
刑政既知其子復守其母没身不殆不可忘
本棄道塞其兊閉其門終身不勤開其兊濟
其事終身不救見小曰明守柔曰强用其光
復歸其明無遺身殃是謂襲常光外燭明内
景
使我介然有知行於大道唯施是畏大道甚
夷民甚好徑道本簡易由人之好鑿故失道
朝甚除田甚蕪倉甚虚失道之國好察近而
遺遠逐末而忘本故視其朝若修治而察其
民實貧困服文彩帶利劍厭飲食財貨有餘
是謂盜誇取非其有謂之盜德薄位尊智小
謀大危亡將及曾不自知乃更矜誇以爲得
意服美不稱積實無厭故曰盜誇盜誇非道
也哉所以有此誇者豈非本欲行道而更鑿
以致失哉
善建者不拔深根固蒂不可動摇善抱者不
脱民心懐服不可傾奪子孫祭祀不輟享祚
乆長修之身其德乃眞修之家其德乃餘餘
當作賒修之鄉其德乃長修之國其德乃豐
修之天下其德乃普皆循本以治末由近以
及遠故以身觀身以家觀家以鄉觀鄉以國
觀國如一以天下觀天下以古況今吾何以
知天下之然哉以此以一知萬
含德之厚者比於赤子毒蟲不螫猛獸不據
攫鳥不搏言和厚之至者雖忮夫所不忍害
骨弱筋柔而握固未知牝牡之合而䘒作精
之至也終日號而不嗄和之至也皆在其自
然知和曰常知常曰明益生曰祥祥善也和
之善者可以益生心使氣曰强志氣之率也
心動則氣亂氣亂則昏心不能制故有悖暴
之行衆人皆以氣盛者爲强老子獨以心能
使氣者爲强也物壯則老是謂不道不道早
已不用其壯可以後亡
知者不言得之於内言者不知求之於外塞
其兊閉其門不出入挫其銳解其紛和其光
同其塵是謂玄同玄者極深固者無外故不
可得而親亦不可得而䟽不可得而利亦不
可得而害不可得而貴亦不可得而賤守道
故不動故爲天下貴
以正治國政者正也以奇用兵兵家尚詐以
無事取天下吾何以知其然哉夫天下多忌
諱而民彌貧民多利器國家滋昏民多伎巧
奇物滋起法令滋彰盜賊多有法出姦生故
聖人云我無爲而民自化我無事而民自富
安而勿擾我好靜而民自正正己而物正我
無欲而民自樸雖賞之不竊
其政悶悶其民淳淳責大體而已其政察察
其民缺缺政苛則無完人禍兮福所倚福兮
禍所伏孰知其極其無正邪禍中有福福中
有禍天下無正禍正福正復爲奇善復爲妖
非獨禍福爲然邪正善惡亦常反覆皆由物
極則反民之迷也其日固乆天下莫能知之
是以聖人方而不割廉而不劌劌刮也直而
不肆光而不耀皆不欲至其極

道德眞經論卷之三
道德眞經論卷之四
　　　　司馬氏註
治人事天莫若嗇省嗇精神夫唯嗇是謂早
復早復謂之重積德不遠而復不離於德可以
修身重積德則無不克念德不怠庸可敵平無
不克則莫知其極廣運莫知其極可以有國
然後能保其國家有國之母可以長乆母謂
存神育德是謂深根固蒂長生乆視之道
治大國若烹小鮮擾之則爛以道莅天下其
鬼不神物各得其所無妖灾非其鬼不神其
神不傷人寒暑風雨變化生成非其神不傷
人聖人亦不傷人聖人與鬼神合其吉凶夫
兩不相傷故德交歸焉民神之主也聖人不
傷人則神亦不傷矣
大國下流天下之交天下之牝交猶歸聚也
言大國所以爲王霸下流所以爲江海皆以
此牝常以靜勝牡以其靜爲之下覆解牝之
爲德故大國以下小國則取小國小國以下
大國則取大國故或下以取或下而取以取
取人而取爲人所取大國不過欲兼畜人小
國不過欲入事人兩者各得其所欲故大者
宜爲下畏天者保其國樂天者保天下
道者萬物之奥也妙萬物而爲言善人之所
寳守而用之不善人之所保依於有道以自
安美言可以市尊行可以加人美而言之可
以使人從教若市之得物尊而行之可以使
人心服必不爲人下人之不善何棄之有所
貴於道者爲其兼容敦化若中者棄不中才者
棄不才不得爲有德故立天子置三公立君
以司牧其民置輔以師保其君雖有拱璧以
先駟馬不如坐進此道拱璧璧大如拱也古
者進物必有以先之寳用有盡道用無窮古
之所以貴此道者何不曰求以得有罪以免
邪故爲天下貴有求而循道者無不得有過
而從道者無不免
爲無爲事無事味無味大小多少報怨以德
視小若大視少若多犯而不校圖難於其易
爲大於其細天下難事必作於易天下大事
必作於細是以聖人終不爲大故能成其大
兢兢業業一日二日萬幾故能無爲而治夫
輕諾必寡信故子路無宿諾多易必多難小
人先易而後難是以聖人由難之故終無難
矣君子先難而後易
其安易持其未兆易謀其脆易破其微易散
爲之於未有治之於未亂合抱之木生於豪
末九層之臺起於累土千里之行始於足下
皆言防微愼始爲者敗之傷自然執者失之
滯於物是以聖人無爲故無敗無成無虧無
執故無失無喪無得民之從事常於幾成而
敗之愼終如始則无敗事是以聖人欲不欲
不貴難得之貨聖人所欲者不欲也故不貴
珍竒學不學復衆人之所過以輔萬物之自
然而不敢爲衆人用心過分更成贅疣故人
所學者在於不學以復衆人之所過萬物生
成皆不出自然聖人但以輔之不敢强有所
爲也
古之善爲道者非以明民將以愚之去華務
實還淳反樸民之難治以其智多姦詐亂政
故以智治國國之賊上下相欺不以智治國
國之福王道正直知此兩者亦楷式也常知
楷式是謂玄德知用智不若不用非有精微
之德其孰能與於此玄德深矣遠矣與物反
矣乃復至於大順物情莫不貴智而有玄德
者獨賤之雖反於物乃順於道
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以處上而人不重處前
而人不害是以天下樂推而不厭以其不爭
故天下莫能與之爭滿招損謙受益
天下皆謂我道大似不肖肖似也言異於衆
人夫唯大故似不肖若肖乆矣其細也夫我
有三寳保而持之一曰慈二曰儉三曰不敢
爲天下先夫慈故能勇仁者必有勇儉故能
廣約省則有餘不敢爲天下先故能爲成器
長成器猶成法也爲衆教之父故曰爲成器
長今捨其慈且勇捨其儉且廣捨其後且先
死矣必爲物所害夫慈以戰則勝以守則固
仁者衆之所附天將救之以慈衛之人不忍
傷
善爲士者不武以德服人善戰者不怒我徂
惟求定善勝敵者不爭不戰而屈人兵善用
人者爲之下得其歡心是謂不爭之德是謂
用人之力是謂配天古之極也德與天合自
生民以來無以加也
用兵有言吾不敢爲主而爲客主謂以强兵
爲己任客謂人加於己已不得已而應之不
敢進寸而退尺謙而不貪是謂行無行不行
而自至攘無臂無臂而可以攘人仍無敵敵
自服不必仍執無兵不執兵而全勝禍莫大
於輕敵輕敵則幾喪吾寳寳謂三寳故抗兵
相加哀者勝矣辭直而不爭者爲衆所哀
吾言甚易知甚易行易簡天下莫能知莫能
行精一言有宗體要事有君返本夫唯無知
是以不我知有知則知道矣知我者希則我
貴矣道大故知之者鮮是以聖人被褐懷玉
蒙以養正
知不知上不知知病知之如不知則速怨不
知而强知則招患夫唯病病是以不病聖人
之不病以其病病是以不病病人能自知其
病斯不甚病矣
民不畏威則大威至弗畏入畏無狹其所安
不擇地而安之無厭其所生甘其食美其服
夫惟不厭是以不厭不厭於物亦不爲物所
厭是以聖人自知不自見人不知而不愠自
愛不自貴卑以自牧故去彼取此去外慕取
内樂
勇於敢則殺勇於不敢則活知此兩者或利
或害天之所惡孰知其故是以聖人猶難之
人知此而避殺就活是利也亦有知此而更
速死者害也豈非天之惡人如此乎孰能知
其意故哉是以聖人於天道亦不敢易言之
天之道不爭而善勝任物自然物莫能違不
言而善應隨其順逆應以吉凶不召而自來
不疾而速不行而至繟然而善謀繟緩貌不
忽遽而事無不成天網恢恢䟽而不失恢恢
大貌
民常不畏死奈何以死懼之見利則忘生是
不畏死若使人常畏死而爲奇者吾得執而
殺之夫孰敢也奇邪也常有司殺者殺天將
去惡必假手於一人夫代司殺者殺是謂代
大匠斲者希不自傷其手矣妄作凶
民之飢以其上食税之多是以飢民之難治
以其上之有爲是以難治擾之故難治民之
輕死以其求生之厚是以輕死求利所以養
生也而民常以利喪其生夫唯無以生爲者
是賢於貴生外其身而身存
民之生也柔弱其死也堅强萬物草木生也
柔脆其死枯槁故堅强者死之徒柔弱者生
之徒是以兵强則不勝兵驕者滅木强則共
强大處下柔弱處上
天之道其猶張弓乎高者抑之下者舉之有
餘者損之不足者與之虧盈益謙天之道損
有餘補不足人之道則不然損不足以奉有
餘以貴抑賤以富奪貧以智加愚以賢陵不
肖孰能以有餘奉天下唯有道者是以聖人
爲而不恃功成不處其不欲見賢邪聖人功
德有餘故推以與人
天下柔弱莫過於水而攻堅强者莫之能勝
以其無以易之也故柔勝剛弱勝强天下莫
不知莫能行是以聖人之言云受國之垢是
謂社稷主受國不祥是謂天下王故正言若
反也含垢納污乃能成其大
和大怨者必有餘怨安可以爲善是以聖人
執左契而不責於人故有德司契無德司徹
天道無親常與善人
小國寡民使有什伯之器而不用使民重死
而不重復愛生安土雖有舟輿無所乘之不
遷雖有甲兵無所陳之不爭使民復結繩而
用之不相欺甘其食美其服安其居樂其俗
雖䟽惡隘陋自以爲甘美安樂鄰國相望雞
犬之音相聞信近民至老死不相往來無求
信言不美質直美言不信華巧善者不辯吉
人寡辭辯者不善盜言孔甘知者不博一以
貫之博者不知多岐亡羊聖人不積不私無
物旣以爲人己愈有德智無窮旣以與人己
愈多損之而益天之道利而不害春生秋成
以美利利天下聖人之道爲而不爭不能無
爲然輔而不强

道德眞經論卷之四
