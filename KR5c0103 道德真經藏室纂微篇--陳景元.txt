#+TITLE: 道德真經藏室纂微篇--陳景元
#+DATE: 2018-05-12 10:21:52
#+SOURCE: github.com/kanripo/KR5c0103 master 55bea98e                
道德眞經藏室纂微篇卷之一
　　　碧虚子陳景元纂
　道經(上篇明道以常道爲宗常/道者虚心以待物者也)
道可道非常道
　夫道者杳然難言非心口所能辯故心困
　焉不能知口辟焉不能議在人靈府自悟
　爾謂之無爲自然今標道者已是强名便
　屬可道既云可道有變有遷有言有說是
　曰教與何異糟粕嘗試舉揚且從訓釋曰
　道通也萬物得之無所不通亦曰道蹈也
　取道路以爲稱說文曰一達謂之道先賢
　令人體而行之故曰道也至于仁義禮智
　信皆道之用用則謂之可道可道既彰即
　非常道常道者自然而然隨感應變核物
　不窮不可以言傳不可以智索但體冥造
　化含光藏暉無爲而無不爲默通其極耳
　嚴君平曰可道之道道德彰而非自然也
　今之行者晝不操燭爲日明也日明者不
　道之道常也操燭者可道之道彰也夫著
　於竹帛鏤於金石可傳於人者可道之道
　也若乃可傳而不可受可得而不可見自
　本自根未有天地自古以固存神鬼神帝
　生天生地者常道之道也五千文之藴發
　揮自此數言實謂玄之又玄神之又神也
名可名非常名
　道者體也名者用也用因體生名自道出
　既標其名即可稱用稱用既立故曰可名
　可名既著即非常名常名者謂應用無方
　支離其德也嚴君平曰可名之名功名顯
　而非素眞也列子居鄭圃四十年人無識
　者國君卿大夫視之猶衆庶此眞守常名
　者也
無名天地之始
　無名者指道而言也萬化未作無以强名
　及妙本之始既降渾淪之樸將離則易之
　太極生兩儀也嚴君平曰無名無朕與神
　合體天下恃之莫知所以變於虚無爲天
　地始此體道者也
有名萬物之母
　有名者指天地而言也天施地化茂養萬
　物亭之毒之如母養子故曰有名萬物之
　母夫大道杳冥豈繫乎有名無名哉聖人
　約用立教以明本迹同異爾凡日新之道
　皆曰無名是故始萬物者爲無名成萬物
　者爲有名也嚴君平曰有名者之爲化也
　尊道德貴神明師太和則天地故爲萬物
　母此用道者也
常無欲以觀其妙常有欲以觀其徼
　欲者遂境生心妙者要又微之極也徼邊
　隅也大道邊有小路曰徼又歸也夫虚無
　之道寂然不動則曰無欲感孕萬物則曰
　有欲無欲觀妙守虚無也有欲觀徼謂存
　思也嘗謂眞常即大道也無欲有欲即道
　之應用也道本無物物感道生形而上者
　謂之道形而下者謂之器上士知微知章
　睹其未然已盡其妙故曰常无欲以觀其
　妙中士因循任物見其群材乃得其用故
　有萬不同眞理難測但覘其邊徼耳又解
　曰夫人常體大道之微守清靜之要復性
　命之極不爲外物所誘則志意虚澹可以
　觀道之要妙造徼之至極嚴君平曰心如
　金石形如枯木默默隅隅志如駒犢者無
　欲之人復其性命之本也有欲之人貪遂
　境物亡其坦夷之道但見邊小之徼迷而
　不返喪失眞原先賢或以謂無欲者體道
　内觀化及群品無所思存忘其本迹也有
　欲者從本起用施于可道立教應物成濟
　衆務見物所終了知歸趣前以約身爲說
　後以化民爲言修身治國理無不備也
此兩者同
　此兩者謂可道可名無名有名無欲有欲
　也俱藴于寂然不動湛爾之源體用未彰
　善惡都泯故云同也
出而異名
　出謂從本降迹可道漸分雖起自一人之
　心而五常之用殊别賢愚有隔有變萬端
　壽夭存亡其名各異也
同謂之玄玄之又亥
　玄者深妙也冥也天也所謂天者自然也
　言此無名有名無欲有欲皆受氣於天禀
　性於自然中和濁辱形類萬狀蓋由玄之
　又玄神之又神所謂自然而然也若乃通
　悟深妙洞達冥默者是謂有玄德也
衆妙之門
　謂道域也夫大道曠蕩無所制圍無門無
　房四達皇皇也約身而論出則同衆人入
　則爲妙本舉教言則衆眞講妙而岀群聖
　藴妙而歸化導無方湛然惟一獨立不改
　是曰知常既有出入之由故曰門耳莊子
　曰有乎生有乎死有乎岀有乎入入出而
　無見其形是謂天門天門者無有也萬物
　出乎無有斯亦謂衆妙之門也(有妙道然/後萬物生)
　(焉生萬物者其唯妙道乎用道者其唯聖/人乎聖人之道日新其變應用無方故曰)
　(常也出處有迹欲異而爲故曰可也可/道必名名必有知故次之以天下皆知)
天下皆知美之爲美斯惡已皆知善
之爲善斯不善己
　美善生於妄情以情之所好爲美情之所
　惡爲惡縱己妄情非惡而何以己之所是
　爲善己之所非爲不善縱己是非安有美
　乎莊子曰是非吾所謂情也吾所謂無情
　者言人之不以好惡内傷其身常因自然
　而不益生也此謂止於實當也夫聖人豈
　無美善蓋有而不矜同於無也不矜則德
　全同無則害遠德全害遠美善盡矣若以
　美善化天下使知其美之爲美蓋未盡善
　也經曰上德不德下德不失德是矣且天
　下善人少而不善人多若矯其治迹竊而
　侮之斯爲惡矣君平曰昭昭不常存冥冥
　不常然榮華扶疏始於仲舂薺麥陽物生
　於秋分冬至之日萬物滋滋夏至之日萬
　物愁悲謂其盛必有衰美必有惡陰陽尚
　爾況於人乎斯戒其矜夸美善者也
故有無之相生難易之相成長短之相形高
下之相傾音聲之相和前後之相隨
　此六事因矜美善動入有爲有爲既彰偏
　執斯起殘賊互生物失其性故結以聖人
　無爲而玄德不去夫有無之性本不相生
　今言有必岀於無論無必生於有故曰有
　無之相生也難易之法本不相成譬如陶
　者易於治埴必難於治木匠人易於治木
　必難於治埴彼此相易則難就各守其工
　則易成故曰難易之相成長短之相本不
　相形見鶴而知鳧脛之短觀鳧而識鶴脛
　之長以此相因物皆如是故曰長短之相
　形高下之名本不相傾名位不足故有傾
　奪之心若處高而不驕貴故無下之者在
　下而不卑辱故無高之者若企羡交馳則
　逓相傾覆故曰高下之相傾音聲之鳴本
　不相和是猶天籟自鳴自已而世謂音律
　聲氣合成歌曲以相和鳴故曰音聲之相
　和前後之時本不相隨有如日夜相代昨
　夜是今日之前今日乃昨夜之後又如前
　後行步之迹舉足下足何先何後遷易相
　隨無有窮盡故曰前後之相隨也君平曰
　無以有亡有以無形難以易顯易以難彰
　寸以尺短尺以寸長山以谷摧谷以山傾
　音以聲别聲以音停先以後見後以先明
　故無無則無以見有無有則無以知無無
　難無以知易無易無以知難無長無以知
　短無短無以知長無山無以知谷無谷無
　以知山無音無以知聲無聲無以知音無
　先無以知後無後無以知先凡此數者天
　地之驗自然之符陳列暴慢然否相隨終
　始反覆不可别離神明不能遁陰陽不能
　違由此觀之帝王之事不可以有爲爲也
是以聖人處無爲之事行不言之教
　此言上古無爲之君不以美善治天下而
　天下自治也無爲者非拱默閑堂也謂美
　善都忘滅情復性自然民任其能物安其
　分上下無擾故也行不言之教者以身帥
　導正容悟物隨時舉事因資立功理契言
　忘之謂也
萬物作而不辭
　作動也聖人在宥天下無事無爲故百姓
　耕而食織而衣含餔而熙鼔腹而遊樂其
　性分而動皆飲無爲之化也故聖人任之
　而不辭夫民可使由之而不可使知之此
　乃上德不德之風也
生而不有爲而不恃功成不居
　萬物自生卓然獨化不爲己有群品營爲
　各適其性不恃己德功成事遂道洽於物
　心遊姑射之山不居萬民之上此聖人之
　全德也
夫唯不居是以不去
　夫聖人功同造化使萬物咸得其極而忘
　名忘已也不居者不以位爲己有故民莫
　覺莫知是以其道不喪其德不去也鴻烈
　解曰楚將子發攻蔡踰之宣王郊迎列田
　百頃而封之執圭子發辭不受曰治國立
　政諸侯入賔此君之德也發號施令師未
　合而敵遁此將軍之威也兵陳戰而勝敵
　者此庶民之力也夫乘民之功勞而取其
　爵禄非仁義之道也故辭而弗受此功成
　不居之謂也(知則善惡互生高下之傾不/能逃也難易對陳長短之才)
　(無由隱也長短彰則爭尚/賢德故次之以不尚賢)
不尚賢使民不爭
　夫人君之謙下雌靜不矜尚已之賢能則
　民之從化如風摩草柔遜是守何有爭乎
　經曰我無爲而民自化我好靜而民自正
　又解曰人君靜大臣明刑不避貴澤不隔
　下賢不肖各當其分則士無爭矣若人君
　依違大臣回佞雖尚賢求士外忠内僻情
　毒言和之才至至則姦偽生而交爭起君
　平曰盛德者爲主微劣者爲臣賢者不萬
　一聖人不世出夫天生之賢匪由尚出也
　又曰譬如使駑馬驊騮並馳於夷道鴻鵠
　鶉鷃雙翼於青雲則賢不肖可知矣此乃
　自然非由尚也
不貴難得之貨使民不爲盜
　難得之貨謂金玉珠犀也言上化清靜民
　務耕織藏金於山捐珠於淵不利貨財不
　近貴富則民無貪盜之心矣又解曰驪龍
　夜光之珠金玉錦繡之玩君王不貴臣民
　无貪盜賊於何而有語曰苟子之不欲雖
　賞之不竊也鴻烈解曰引神農之法曰丈
　夫力壯而不耕天下有受其飢者婦人當
　年而不織天下有受其寒者故身自耕妻
　自織以爲天下先其導民也不貴難得之
　貨矣
不見可欲使民心不亂
　可欲者謂外物惑情令人生可尚愛欲之
　心也而日不見者非遠絶不見也謂不以
　見爲見而爲無爲也若乃人君見外物而
　無可尚愛欲之心者是不爲色塵所染亂
　則性原清靜恬澹而復其眞一矣人君能
　守乎眞一則使民心不亂而淳朴之風可
　致矣君平曰世不尚賢則民不趨不趨則
　不爭不爭則不爲亂世不貴貨則民不欲
　不欲則不求不求則不爲盜世絶三五則
　民無喜無喜則無樂無樂則不淫亂此自
　然之數也鴻烈解曰令尹子佩請飲楚莊
　王王許之子佩疏揖北面立於殿下曰昔
　者君王許之今不果往意者臣有罪乎莊
　王曰吾聞子具於彊臺彊臺者南望料山
　以臨方皇左江而右淮其樂忘死若吾薄
　德之人不可以當此樂也恐留而不能反
　故曰不見可欲使心不亂傳奕音義曰古
　本作使民心不亂河上公開元御本作使
　心不亂亦通
是以聖人之治虚其心
　聖人之治先治其身然後及于家國也虚
　其心者謂無邪思也不役心逐暗泊然内
　寂嗜欲頓消神物自定則其心虚矣莊子
　曰虚室生白吉祥止止謂心虚則純白自
　生福慶留止也
實其腹
　聖人道德内充五神安靜憺怕自足貪愛
　不生故曰實其腹
弱其志
　志者心之事事在心曰忘欲令舉心行事
　當守謙靜柔弱則道全矣
彊其骨
　骨者體之幹夫淳和足則體潤精神壯則
　骨彊亦自然之理也
常使民無知無欲
　聖人所以常修身虚心者欲令百姓反樸
　守淳俛然自化也語曰茍正其身矣於從
　政乎何有
使夫知者不敢爲也
　民雖有貴尚之知飾偽之迹者然已被其
　清靜之風淳朴之化而自灰心槁體不敢
　興動有爲之欲心也
爲無爲則無不治矣
　爲無爲猶言行無爲之道也無爲者謂不
　越其性分也性分不越則天理自全全則
　所爲皆無爲也物物無爲則貴尚貪求之
　心泯然都忘故淳風大行誰云不治(尚己/賢能)
　(則民從而爭盜縱此欲心則亂生乎彼/唯聖人治之以虚沖故次之以道沖)
道沖而用之或不盈
　盈古本作滿沖虚也又中也或不定之辭
　又常也言道以沖虚爲用夫和氣沖虚故
　爲通用王者得沖虚之用故萬乘遺其富
　匹夫得沖虚之用故環堵忘其貧身在廟
　堂之上心同巖穴之下躬服芻牧之陋不
　異軒冕之華此深得沖虚之用而不盈滿
　也君平曰爲沖者不沖爲和者不和不爲
　沖和乃得沖和沖以虚爲宅和者無爲家
　能虚能無至沖有餘能無能虚常與和俱
　斯眞得大道沖和之用而不盈滿者也中
　者所用在於和也或者不敢建言其道也
淵兮似萬物之宗
　淵深靜也兮者深歎詠道之詞也明此沖
　虚之道不虧不盈體性凝湛深不可測故
　謂之淵也夫不測之理非有非無難以定
　名故寄言似也群生日用注酌湛然體含
　萬象善惡斯保動植咸歸故爲萬物之宗
挫其鋭解其紛
　挫抑止也又折其鋒曰挫鋭銛利也又進
　也解釋散也紛多擾也言銛利進趣功名
　之人當念道沖虚抑止貪妄而不自見也
　或僨憍奔馳内外紛擾能體道淵靜釋縛
　解紛湛爾澄清以復其性紛河上公作忿
　曰結恨也謂陰賊瞋恚忿恨牢結若存道
　沖和乃涣然冰釋也
和其光同其塵湛兮似或存
　虚極之道以沖和爲用其所施用無乎不
　可在光則能和與光而不别在塵則能同
　與塵而不異應物則混於光塵歸根則湛
　然不染尋其妙本杳然而虚約其施爲昭
　然而實故曰湛兮似或存
吾不知誰之子象帝之先
　吾者老氏自稱也象似也我觀至道杳冥
　沖用不測匠成萬物今古常存道既無祖
　無宗誰敢言孫言子彷佛深思似出乎天
　帝之先矣(用道虚沖則淵兮不滿和光同/塵故爲萬物之所宗尋其宗而)
　(先乎天地故/次之以天地)
天地不仁以萬物爲芻狗聖人不仁以百姓
爲芻狗
　芻草也謂東芻爲狗古人用以祭祀除祓
　不祥用已而棄之言當用之時不甚愛及
　乎棄之亦不爲憎也故芻狗因神明而成
　神明無用於芻狗也無用則無私無私則
　無恩是以天地無恩而大恩生聖人不仁
　而天仁成不仁者謂無情於仁愛非薄惡
　之謂也故天地無情視萬物如芻狗不責
　萬物之報聖人無情視百姓如芻狗不責
　百姓之報蓋天地之自然也君平曰天高
　而清明地厚而順寧陰陽交通和氣流行
　怕然無爲萬物自生焉天地非傾心移意
　勞精神務有事悽悽惻惻流愛加利布恩
　施厚成遂萬物而有以爲也此所謂天地
　不仁以萬物爲芻狗也明王聖主秉道統
　和清靜不改一以變化神明默達與道同
　儀天下應之萬物自化聖人非竭智盡能
　擾心滑志損精費神不釋思慮徨徨顯顯
　仁生事利領理萬民而有以爲也此所謂
　聖人不仁以百姓爲芻狗也
天地之間其猶橐籥乎虚而不屈動而愈出
　橐者鞴也謂以橐鼔風而吹火也籥者笛
　也言大地之間虚空無爲生物無私以喻
　聖人之心虚廓淵靜應世不逆若橐之懷
　風鼓之以成器物籥之舍聲吹之而調音
　律應用不絶而終不可屈也以況聖人無
　私無心而不事愛利也君平曰天地釋虚
　無而事愛利則變化不通物不盡生聖人
　釋虚無而事愛利則德澤不普海内不并
　思不下究事不盡成何則仁愛之爲術也
　有分而物類之仰化也無窮操有分之制
　以授無窮之勢其不相贍由川竭而益之
　以沍也又曰蟣蝨動於毛髮則寐爲之不
　安蚊蝱著於皮膚則精神騷動思慮不通
　外傷蜂蠆之毒則中心爲之慘痛末害於
　耳目而百節爲之不用此言愛利存于胸
　中豈得無屈撓純和耗蠹血氣乎
多言數窮不如守中
　多言者謂多有兼愛之言也多則施行難
　徧故數窮屈而不遂若法天地之虚靜同
　槖籥之無心抱守中和其自然皆足矣亦
　在乎不言之教也鴻烈解曰王壽負書而
　行見徐馮於周徐馮曰事者應變而動變
　生於時故知時者無常行書者言之所岀
　也言岀於知者知者藏書於是王壽乃焚
　其書而舞曰多言數窮不如守中(天地運/處而無)
　(私中含虚而不屈者由/其神也故次之以谷神)
谷神不死是謂玄牝
　夫大人以太虚爲空谷以造化爲至神空
　谷至神乃道之體用豈有死乎不死之理
　既甚深冥又能母養故曰玄牝或谷喻天
　地神喻大道今說者以山谷響應爲喻不
　其小哉且人能懷豁無方法太虚之廣存
　任神眞資造化之靈自然形與道合何死
　之謂乎如是則冥然茂養物受其賜故曰
　玄牝河上公章句谷音育訓養也人能養
　神則不死神謂五藏之神肝藏魂肺藏魄
　心藏神腎藏精脾藏志人能清靜虚空以
　養其神不爲諸欲所染使形完神全故不
　死也若觸情耽滯爲諸境所亂使形殘神
　去何道之可存哉
玄牝之門是謂天地根
　夫太虚造化萬類由之以出入既有出入
　之名故謂之門根者本也天地雖大不能
　逃其有形有形之類咸以虚空太和爲其
　根本故曰天地根河上公曰不死之道在
　於玄牝玄天也於人爲鼻牝地也於人爲
　口夭食人以五氣從鼻入藏於心五氣清
　微爲精神聰明音聲五性其鬼曰魂魂者
　雄也主出入人鼻與天通故鼻爲玄也地
　食人以五味從口入藏於胃五味濁辱爲
　形骸骨肉血脉六情其鬼曰魄魄者雌也
　主出入人口與地通故口爲牝也根者元
　也言鼻口之門乃是通天地之元氣所從
　往來也上言谷神不死者勸人養神之理
　此曰玄牝之門者示人鍊形之術也故形
　神俱妙者方與道同也夫人有身有神則
　有生有死有生有死不可言道也流動無
　常豈得言靜也若乃空其形神忘其物我
　是以出無根故氣聚不以爲生入無竅故
　氣散不以爲死不死不生其谷之神也生
　死無常其浮動之物也幽深雌靜湛然不
　動其玄牝之謂也
綿綿若存用之不勤
　綿綿不絶之貌此結上養神鍊形之義也
　夫養神則深妙冥極清靜虚空綿綿若存
　感物而起無有絶時鍊形則呼吸太和導
　接血氣飲難終之泉咀延年之草使其支
　節宣暢而不勤勞此方可與天地同根衆
　妙共門也(太虚其谷造化其神牝養萬物/綿綿不死故次之以天長地乆)
天長地乆
　標也天以氣象廣覆古今不傾故稱長也
　地以形質厚載終始永固故言乆也結喻
　成義在乎下文
天地所以能長且乆者以其不自生故能長
生
　結義也夫天所以長清地所以乆寧者以
　其覆載萬物長育群材而皆資禀於妙本
　反其沖虚復其杳冥不自矜其生成之功
　而守其常德故能長生也又解曰天地萬
　物卓然獨化咸禀自然而不求饒益其生
　故能長生此垂誡也
是以聖人後其身而身先外其身而身存
　聖人無爲身在廟堂而心游姑射法天地
　之覆載而均養無私大有處謙而不敢爲
　天下先其百姓欣戴而不重樂推而不厭
　故身先也又能忘功忘名外身寡欲其天
　下愛之如父母神明祐之若赤子故身存
　也
非以其無私邪故能成其私
　天地生育萬物而聖人外已全民皆不以
　仁恩自恃豈有自私之心乎實無私也無
　私故能長能乆以其長乆故如能成其私
　者也李約曰夫能不私於己而私於人人
　之私未必成而己之私已成矣鴻烈解曰
　公儀休相魯而嗜魚一國獻魚公儀休不
　受其弟子諫曰夫子嗜魚不受何也答曰
　夫唯嗜魚故弗受夫受魚而免於相雖嗜
　魚不能自給魚無受魚而不免於相則能
　長自給魚此明於爲人爲己者也故曰非
　以其無私邪故能成其私河上公嚴君平
　本作以其無私王弼古本作不以其無私
　邪開元御本作非以其無私邪互有其義
　讀者詳之(聖人後身外身能公於己而私/於人善柔順而利物故次之以)
　(上善/若水)



道德眞經藏室纂微篇卷之一




道德眞經藏室纂微篇卷之二欲二
　　　　碧虚子陳景元纂
　道經
上善若水
　上善者標人也若水者舉喻也夫志人虚
　懷無欲應變隨時不逆諸縁處善忘善故
　曰上善水能方圓凝釋深淺浮沉順道涵
　虚咸有其理唯至人兼而通之故曰若水
　且水藴三能之近道七善之利物謂下文
　也
水善利萬物而不爭處衆人之所惡故幾於
道
　此三能之近道也水性平靜散潤一切天
　無水則陽旱地無水則塵飛利澤萬物故
　曰善利此一能也天下柔弱莫過於水去
　實歸虚背高趨下壅之則止决之則流聽
　從於人故曰不爭此二能也人之情惡處
　下流好居上位而水則就卑受濁處惡不
　辭令物潔白獨納污辱處衆人之所惡此
　三能也幾近也夫水利物則其仁廣大不
　爭則其德謙光處惡則其量忍垢舉水性
　之三能唯至人之一貫德行如斯去道不
　遐故曰近爾又解曰水爲氣毋王於北方
　其數六北方者陽德之始陰氣之終也生
　數一與道同也道亦謂之一道一者無一
　之一水一者有一之一也無一之一爲道
　之體有一之一爲道之用眀水者道之用
故曰幾於道也
居善地心善淵與善仁言善信政善治事善
能動善時
　至人所居善執謙下順物自然化及鄉黨
　如水在地善就卑下滋潤群物故曰居善
　地此一善也至人之心善保虚靜洞鑒幽
　微湛然通徹如水淵澄波流九變不失明
　靜故曰心善淵此二善也至人若與善行
　仁慈惠及天下不懷親愛如水膏潤善能
　升降無不霑濟故曰與善仁此三善也至
　人之言善守誠信不與物期自然符契如
　水景物妍醜無差流滿輒移行險不失故
　曰言善信此四善也至人從政善治於民
　正容悟物物自順從如水清平善定高下
　滌蕩群物使無塵穢故曰政善治此五善
　也至人臨事善能任物隨器授職不失其
　村如水柔性善事方圓能隨形器無用不
　成故曰事善能此六善也至人動靜善觀
　其時出處應機能全其道如水之動善隨
　時變冬凝夏液不差其節故曰動善時此
　七善也
夫唯不爭故無尤矣
　唯獨也此結上三能七善之辭也至人之
　所用心行事出處語默皆全于妙道合乎
　物宜而常守雌靜不與物爭物既不爭安
　有尤過之地又尤怨也言天下獨有不爭
　之人無所怨尤之者(道體虚無而水數一/唯至人用之則幾於)
　(道又不盈而善持故/次之以持而盈之)
持而盈之不如其已
　盈滿也已止也夫執持盈滿之物而不知
　謙損者必見其傾覆矣慎其傾覆之禍不
　如早圖休止此垂誡也嚴君平作殖而盈
　之謂積其財寳也
揣而鋭之不可長保
　揣度也又治也鋭銛利也言人但知銛利
　欲心而貪趣富貴殊不知揣度妄情思治
　憍恣禍患之來不可長保君平曰富貴之
　於我猶登山而長望也名勢之於我猶奔
　電之忽過也言不可長保也鴻烈解曰白
　公勝得荆國不能以府庫分人七日石乞
　入曰不義之得又不能布施患必至矣不
　能與人不若焚之无令人害白公弗聽也
　九日葉公入乃發太府之貨以與衆岀高
　庫之兵以賦民因而攻之十有九日而擒
　白公夫國非其有也而欲有之可謂至貪
　矣不能爲人又無以自爲可謂至愚矣譬
　白公之嗇也何以異於梟之愛其子也故
　曰持而盈之不如其已揣而鋭之不可長
　保也
金玉滿堂莫之能守
　此明盈難乆持理之必然也夫金玉滿室
　徒爲潤屋然而巨盜至則負匱揭篋擔囊
　而趨雖有智者莫之能守故象有齒而焚
　身雞畏犠而斷尾禽獸尚如此人何不思
　之嚴君平王弼本作金玉滿室
富貴而憍自遺其咎
　遺與也富則人求之故便欺物貴則人下
　之故好陵人欺陵日恣殃咎必來非自與
　而何君平曰金玉之與身而名勢之與神
　若冰若炭勢不俱存故名者神之穢也利
　者身之害也養神之穢積身之害損我之
　所成而益我之所敗得之以爲利失之以
　爲害則彼思慮迷而趣舍悖也又曰益我
　貨者損我神生我名者殺我身患生於我
　不由於人福生於我不由於天陸希聲曰
　持大器而滿盈雖懼之不如早止居大位
　而亢極雖憂之不如早退揣勢利而鋭意
　雖得之不可永保貪金玉而滿堂雖有之
　不能長守貴而憍則得其禍富而憍則益
　其過憍生乎心咎自於己豈可怨天尤人
　乎
功成名遂身退天之道
　此結義也夫大功既成顯名已遂而不知
　休退者何人哉高鳥盡而良弓藏狡兔死
　而獵狗烹勢使然也惟體天道之盈虚知
　進退存亡者至人哉(外物盈滿理必傷生/與其鋭心於富貴不)
　(若抱一而無咎故次/之以載營魄抱一)
載營魄抱一能無離乎
　道家以陽神曰魂魂樂生陰鬼曰魄魄好
　殺魂則遊魄則靜白虎通曰魂者云云也
　營者不定貌故謂魂爲營也舊說載乘也
　營魂也又謂營護陽氣也魂爲陽精魄爲
　陰靈陽精喜動遊故仙書有拘留之術陰
　靈喜浮惑故仙書有制伏之法使其形體
　常乘載陽精陰靈抱守太和純一之氣令
　無散離永保長年矣夫道之抱一如鑑之
　含明明豈離鑑乎此教人養神也今解曰
　人欲抱一之術當令心無散離若無散離
　者即是乘載魂魄抱守純一之道也能如
　嬰兒乎下皆以此義釋之
專氣致柔能如嬰兒乎
　舊說曰專一也任也氣者沖和妙氣又自
　然之氣也夫人卓然獨化禀自然沖和妙
　氣氣降形生自無染雜若乃專任沖妙知
　見都忘氣自純和形自柔弱不爲衆惡所
　害是得嬰兒之全和也此教人養氣也今
　解曰能如嬰兒乎者言人欲專氣致柔之
　術當如嬰兒純和若能如嬰兒純和即是
　得專氣致柔之術也
滌除玄覽能無疵乎
　舊說曰滌洗也除遣也玄覽心照也疵瑕
　病也人當洗滌塵垢除遣五情内外清虚
　心照萬事瑕疵之病瑩然不生此教人修
　心也自此上三事約人修身自此下三事
　勸人治國經曰修之身其德乃眞修之天
　下其德乃溥也今解曰人欲洗心除垢冥
　察内外之事能自省己躬無疵瑕之病即
　是滌除玄覽之法也
愛民治國能無爲乎
　舊說曰治國者愛民如赤子臨政不可苛
　虐賦役不可傷性務農簡事使民各遂其
　業而安其生斯無爲之化也今解曰人君
　欲愛養萬民令不傷天性治國務農使無
　繁細當能清靜無爲即是愛民治國之術
　也
天門開闔能爲雌乎
　天門者自然之門也自然生太極太極生
　天地天地生陰陽陰陽生萬物萬物生死
　由之而往來故謂之天門開謂散施闔謂
　歙斂開則生成闔則衰滅雖生萬物而未
　見其生生者雖死萬物而未見其死死者
　生生死死而莫見其形得不謂之自然乎
　能體自然其唯大人乎大人量包宇宙氣
　含陰陽所爲雌靜則生死王衰不入于胸
　中雌靜者自然之妙用也此戒治身治國
　者當以雌靜是守舊說曰天門者北極紫
　宫之門也天有北極星在紫宫之内宫内
　又有五帝迭相休王故門有開闔也開則
　爲泰闔則爲否故春時青帝門開餘門皆
　闔四時之例如此且五運終始曆數之變
　興廢不常唯聖人知天知命常守雌靜則
　不爲變動所傾故永亨元吉也或以治身
　論者天門謂鼻口也開闔謂喘息呼吸也
　言人雌靜柔和則氣息深遠綿綿微妙致
　其精神恬然自在無爲也今解曰天門開
　闔休王者乃曆數之常唯能雌靜謙下故
　陰陽不能移寒暑不能變也
明白四達能無知乎
　舊說曰明謂慧照也治身者雖有慧照之
　心聰明通達若無見聞治國者其德明白
　如日月之照四達海内當塞聰蔽明能如
　無知使天下百姓日用不知是謂有道今
　解曰欲得智慧明白四達天下者先須收
　視反聽常守無知即是眀白四達之原也
生之畜之生而不有爲而不恃長而不宰
是謂玄德
　言修身治國能行上六事即如道之生物
　不塞其原任其自成而已德之養物不禁
　其性全其素分而巳萬物卓爾獨生聖人
　豈有乎哉群類各自營爲聖人何恃乎哉
　物自長養聖人安所主宰乎哉斯乃忘功
　忘物洞入冥極是謂玄德也王弼曰玄德
　者有德而不知其主出乎幽冥者也(抱一/不離)
　(專氣致嬰兒之和和則物歸如輻/之輳轂故次之三十輻共一轂)
三十輻共一轂當其無有車之用
　此明有無功用相資而立周禮考工記說
　車蓋圓以象天輿方以法地三十輻以象
　一月之數夫月之縣天流行不息車之輾
　地運轉無窮是故車以象月三十日共一
　月亦猶三十輻共一轂耳當其轂中空虚
　輪得以轉行車中空虚人所以載其上故
　其空無之處是有轉行容載之用也君平
　以謂太古聖人之牧民也因天地之所爲
　不事乎智巧飲則用瓢食則用手萬物齊
　均無有高下及至王者有爲賦重役煩百
　姓罷極上求不猒貢獻遼遠男女負戴不
　勝其任故智者作爲推轂駕馬服牛負重
　致遠解緩民勞後世相承巧作滋生雕琢
　斑轂朱輪飾以金銀加以翠璣一車之費
　足以貧民是以老氏傷創作之害道德明
　爲善之生禍亂也故舉車器室三事說有
　無利用之相資因以垂戒云
埏埴以爲器當其無有器之用
　埏和也埴黏土也謂工人範和黏土陶成
　形器取其器中空無之處是有盛受諸物
　之用也君平以謂道德衰廢之時憂患攻
　其内陰陽賊其外民人薄弱羸瘦多疾是
　故水火齊起五味將形生熟不别乾漬不
　分故智者埏土爲器以熟酸鹹遂至田獵
　奢淫殘賊群生刳胎殺以順君心雕琢
　珠玉以爲盂盤樸散爲器一至於斯
鑿户牖以爲室當其無有室之用
　鑿穿也半門曰户門傍窗謂之牖門户窗
　牖亦通稱也古者穴處謂穿鑿穴中之土
　以覆其上爲户牖居室也取其室中空無
　之處故人有安存出入之用也君平以謂
　人心既變萬物怨恨蟲蛇起毒蠚作禽獸
　害人於是巖穴之中不足以禦患難全性
　命終天年故智者爲作居室上棟下宇穿
　窗候望堅關固閉開闔疾利蜂蝱不得入
　禽獸不得至而後遂至華臺危閣阿房之
　殿大關守險築城爲固士卒疲倦死者無
　數然而上世以爲治後世以爲亂者此乃
　有無利用相因之弊蓋在乎人爾
故有之以爲利無之以爲用
　此解上三事明有無相資俱不可廢故者
　之以爲利利在乎器也無之以爲用用在
　乎空也夫器之爲利也必存其外外資空
　用而成空之爲用也必虚其内内藉器利
　而就故無藉有以爲利而有籍無以爲用
　也無則同乎道有則成乎器形而上者曰
　道道無形也道雖無形必資有以彰其功
　形而下者曰器器有體也器雖有體必資
　無以成其用故器非道不能應用道非器
　不能顯功亦如轂中有輻器中有物室中
　有人咸因無以利有因有以用無也若夫
　治身則神爲存生之利虚爲致神之用故
　無能致用有能利物利物在乎有而致用
　在乎無無者虚靜之謂有者神明之謂也
　神明則妙有虚靜則至無妙有之利在乎
　存生至無之用在乎致神存生致神之利
　用不出乎妙有至無也(車器之設用無而/利有用無是空利)
　(有是色故次/之以五色)
五色令人目盲五音令人耳聾五味令人口
爽
　五色之設本以彰五行之象黼黻文章别
　尊卑之飾斯則五色之用也而後世爲錦
　繡之麗青黄悦曰逐物外遷傷精喪明不
　能徹視無色之色非盲而何五音之設本
　以彰五行之聲金石絲竹通天地之氣斯
　則五音之用也而後世作鄭衛之聲淫哇
　悦耳耽營不己蕩性塞聰不能冥聽無聲
　之聲非聾而何五味之設本以彰五行之
　和鹽梅調適養人倫之損斯則五味之用
　也而後世有熊掌之嗜芻豢美口饕餮無
　猒濁神穢眞不能内嘗無味之味非爽而
　何爽亡也差失也
馳騁田獵令人心發狂
　田獵者國之常禮以講武事示民時也天
　子諸侯每歲三田一爲乾豆祭祀宗廟也
　二爲賔客交二國之好也三充君之庖食
　以時也時之不田則曰不恭田不以時則
　謂之暴天物故春蒐夏苗秋獮冬狩若不
　遵法度馳騁逐境禽荒無節暴物傷農登
　崖踰險心神發亂非狂而何
難得之貨令人行妨
　金銀珠玉難得之貨人若貪取無猒采求
　不已則道行妨傷而身多勞辱也君平曰
　五色重而天下盲五音調而天下聾五味
　和而天下喑田獵興而天下狂珠玉貴而
　天下勞幣帛通而天下傾是故五色者陷
　目之錐五音者塞耳之椎五味者斬舌之
　鐖田獵狂惑之帥利遠方之貨天下之所
　以違也貴難成之物天下之所以微也凡
　此數者變而相生不可窮極難明而易滅
　難得而易失也殃禍之閭危亡之室也求
　之以自賊居之以自殺也此上戒君王而
　下訓兆民也
是以聖人爲腹不爲目故去彼取此
　聖人謂有道之君也有道之君任聲色之
　外馳養浩然之内景腹者受物養實其腹
　則不逐物故内全而神王是以聖人法之
　而爲腹也目者著色役亂其曰則逐物移
　故外盲而精喪是以聖人戒之而不爲目
　也去彼取此者令人去目之逐物取腹之
　内全也(眈悦聲色則戮辱及之不貴難得/之貨而寵榮可待故次之以寵辱)
寵辱若驚
　寵者謂富貴慶賞諸吉也辱者謂貧賤刑
　罰諸凶也達道之士以形骸爲逆旅生死
　如贅瘁不榮通不醜窮知軒冕之去來外
　物之寄託耳豈有寵辱係懷而驚怛哉此
　言寵辱若驚謂中人耳中智之士處安而
　慮危得寵而知辱故皆如驚世俗趨末則
　驚辱中智觀本故驚寵故曰寵辱若驚
貴大患若身
　貴者尊愛之稱大患者軒冕寳貨外物養
　身之屬也至人知身非我有而尚外之况
　尊愛他物乎今世人謂軒冕寳貨可以資
　生故貴之如身而不知身與物皆是大患
　之本不足貴也
何謂寵辱寵爲上辱爲下
　開元御本作寵爲下言人得富貴慶賞者
　恃寵而憍盈則生禍因寵獲禍則寵爲辱
　本故曰寵爲下河上公本作寵爲上辱爲
　下於經義完全理無迂闊下文解之其義
　詳矣皇甫謐本亦作寵爲上辱爲下言以
　得爲上以失爲下也
　得之若驚失之若驚是謂寵辱若驚
　結義也夫世俗據其富貴操之則慄捨之
　則悲未達得失之非我故皆驚懾也中智
　之士知禍福循環譬如紏纏得其寵榮必
　有悴辱故戒之持勝如失之驚也列子曰
　趙襄子使使攻翟取二邑而有憂色謂无
　積德而有重功不可不戒懼也孔子聞之
　曰趙氏其昌乎此得之若驚也
何謂貴大患若身吾所以有大患者爲吾有
身及吾無身吾有何患
　何謂者再問答張本以起後義也吾者汎
　舉自稱夫人所以有大患者謂其有身也
　且人之身无毛羽以禦寒暑必將資物以
　爲養性全生之具而貪生太厚者動入死
　地故大患隨之是由封執塵累矜其有身
　也若能外其身不以身爲身忘其心不以
　心爲心冥乎造化同乎萬物使行若曵枯
　木坐若聚死灰則向之寵辱大患何縁及
　之故曰及吾無身吾有何患齊物論子綦
　謂顔偃曰今者吾喪我汝知之乎夫遺照
　坐忘尚諸患莫侵況體合自然者乎無者
　忘也外也或以無身爲滅壞空寂者失老
　氏之宗㫖矣
故貴以身於爲天下則可以託天下愛以身
於爲天下則可以寄天下
　自无身而上汎論士民驚執寵辱致其大
　患也自貴愛而下專說王者未能兼忘天
　下故有寄託之名耳然寄託之說實非上
　德之君若乃游心於澹合氣於漠順物自
　然而无容私者則可復太古之風矣陸希
　聲曰若以得失動其心物我存乎懷則寵
　辱不暫寧吉凶未嘗息安足爲天下之正
　居域中之大乎唯能貴用其身以爲天下
　愛用其身以爲天下者則是貴愛天下非
　貴愛其身也夫如是則得失不在己憂患
　不在身似可以大位寄託之猶不敢使爲
　之主而況據而有之哉此大道之行公天
　下之意也開元御本作故貴以身爲天下
　若可寄天下愛以身爲天下若可託天下
　御注曰此章首標寵辱之戒後以寄託結
　成者夫寵辱若驚未忘寵辱貴愛以爲未
　忘貴愛故以辱校寵則辱不如寵以貴方
　愛則貴不如愛驚寵辱者尚有寵辱介懷
　存貴愛者未爲兼忘天下故初則使驚寵
　如辱後欲令寵辱俱忘假寄託之近名辯
　兼忘之極致忘寵辱則无所復驚忘身則
　無爲患本忘天下則無寄託之近名王弼
　本作故貴以身爲天下者則可以託天下
　矣愛以身爲天下者則可以寄天下矣弼
　注曰無物以易其身故曰貴如此乃可以
　託天下也無物以損其身故曰愛如此乃
　可以寄天下也不以寵辱榮患損易其身
　然後乃可以天下付之也正經今取莊子
　在宥篇所引爲定王弼本次之注解輔嗣
　希聲爲優疑開元御本校勘時以别本增
　損有失古意(寵辱皆驚未免攖拂其心唯/違者順道無形故次之以視)
　之不見
視之不見名曰夷
　夷古本作幾幾者幽無象也易曰幾者動
　之微雖有此義今存而不論
聽之不聞名曰希搏之不得名曰微此三者
不可致詰故混而爲一
　道之難狀難說也如是聖人不得已而强
　爲之名耳且道非色不可以目視而見故
　於無色之中能色衆色因而詺之曰夷夷
　者平也謂漠然平夷無涯涘貌在色而無
　色也道非聲不可以耳聽而聞故於無聲
　之中能聲衆聲因而詺之曰希希者疏也
　如物之希疏無擊觸之聲在聲而無聲也
　道非形不可以手搏而得故於無形之中
　能形衆形因而詺之曰微微者妙也微妙
　無質硋在形而無形也唯至人以神視可
　見無色之色而出於衆色以氣聽可聞無
　聲之聲而出於衆聲以心察可得無形之
　形而出於衆形言此希夷微三者皆道之
　應用强名豈可以爲實有而得致詰責問
　哉故當混合而冥爲至一耳君平曰夫鴻
　之未成剖其卵而視之非鴻也然其形聲
　首尾皆已具存此是無鴻之鴻也而況乎
　未有鴻卵之時而造化爲之者哉由此觀
　之太極之原天地之先素有形聲端緒而
　不可見聞亦明矣不以視視者能見之不
　以聽聽者能聞之不以循循者能得之不
　以言言者能辯之是故無形之形天地以
　生謂之夷無聲之聲五音以始謂之希無
　緒之緒萬端以起謂之微此皆先賢舉其
　進道之方也若夫能忘其視聽眞其循搏
　混一都無則至矣盡矣不可以加矣
其上不皦其下不昧繩繩不可名復歸於無
物
　夫形色之物皆有涯分不能出其定方唯
　道超然出於九天之表而不爲明存乎太
　極之先而不爲高使其學者居上與日月
　齊照而其光不皦沈然没於九地之外而
　不爲暗流乎六極之下而不爲深使其學
　者在下與瓦甓同寂而其明不昩而繩繩
　運動無窮無絶生育萬物而道不屬生物
　自生爾變化萬物而道不屬化物自化爾
　萬物自生自化自形自色而不可指名於
　道也既而尋本究原歸於杳冥復於沈默
　斯乃道之運用生化之妙數也故曰繩繩
　不可名復歸於無物繩繩接連不絶之貌
　又無際也
是謂無狀之狀無物之象是謂惚怳
　夫歸於無物者非空寂之謂也謂於無形
　狀之中而能造一切形狀於無物象之中
　而能化一切物象欲言有邪而不見其形
　是即有而無也欲言無邪而物由之以成
　是即無而有也有無不定是謂惚怳惚無
　也言無而非無怳有也言有而非有故曰
　惚怳爾
迎之不見其首隨之不見其後
　夫道先乎天地長於上古湛然何來莫知
　其始故迎之不見其首而又終古不息後
　乎億劫寂爾常存莫知其終故隨之不見
　其後此使人廓其靈臺而法其道體也
執古之道以御今之有能知古始是謂道紀
　古道者無形無名天地之原萬物之宗也
　即視不見聽不聞之道也老氏使其治身
　治世者執持上古無爲自然之道制御即
　今有爲煩撓之俗歸乎淳風復乎太始使
　各正性命不遷其德是謂知道之綱紀也
　(視聽莫詰怳惚無狀能執持古道以御今/之有爲者其唯善士乎故次之以古之善)
　(爲士/者)


道德眞經藏室纂微篇卷之二












道德眞經藏室纂微篇卷之三欲三
　　　碧虚子陳景元纂
　道經
古之善爲士者微妙玄通深不可識
　言上古善以自然之道治身治國而爲士
　者其德用婣微神明遠妙智照望冥精誠
　通達是以體貌深厚孰能知識老哉故道
　大似乎不肖列子居鄭而人莫識此乃古
　之善爲士者也
夫唯不可識故强爲之容
　有道之士德量深遠難可知識恐後世無
　以爲師法故强爲說其容狀指陳表儀謂
　下文也
豫若冬涉川
　豫猶豫也言有道之士順從自然弗逆萬
　物不爲福先不爲禍始然而舉事退藏輒
　加重慎雖履坦途常憂没溺有如寒沍之
　月揭涉長川其心豫然而疑難恐沈於不
　測之淵也
猶若畏四鄰
　有道之士常履虚無而不敢有爲故出處
　而深思猶然而畏慎謹於去就而慮幽明
　之司察有如世人避禁而畏四鄰之竊知
　此戒之深也
儼若客
　有道之士儼然端謹心無散亂如賔對主
　人曷敢造次言無事無爲也如東郭順子
　正容悟物使人意消故田子方師仰之李
　舍光居于暗室如對君父故司馬子微激
　賞之此可謂能儼若客也
涣若冰將釋
　有道之士外雖矜莊内心閑放其智智如
　春冰之釋涣然泮散凝滯都亡
敦兮其若樸
　敦者淳厚貌樸者質素貌又形未分曰樸
　言有道之士天資淳厚質素未分語默恬
　和無文飾也
曠兮其若谷
　曠者寬大之稱谷者含虚之竅言有道之
　士德淳厚而不顧器寬大而含容任善惡
　之去來如空谷之應答而常虚也
渾兮其若濁
　雜波流曰渾不分明曰濁言有道之士内
　心清靜外雜波流若濁水之不明曷分别
　乎妍醜已上七事治國則民不識不知復
　乎太古修身則和光同塵冥乎至道
孰能濁以澄靜之徐清
　言有道之士心同婣泉即其濁以澄靜之
　則徐復其清矣
孰能安以乆動之徐生
　言有道之士支離其德當其安以乆而動
　之則徐全其生矣舊說云至人外示混濁
　不異凡流内本澄清同乎道體徐徐而登
　假于清眞也復爲學人恐安此徐清之道
　乆而不遷住於諸境故勉之令動别求勝
　法逮及徐徐漸生不住諸相以至生生不
　絶也一本作孰能濁以靜之而徐清孰能
　安以動之而徐生
保此道者不欲盈夫唯不盈故能弊不新成
　言人保守此徐清徐生之道者善能謙以
　自牧安其虚靜夫唯不盈者再舉獨有至
　人不矜恃盈滿故能常守弊陋雖有新成
　之功而能持勝不動更求進嚮復增上善
　不住小成斯乃聖人之深趣也(善士師古/識量深微)
　(敦樸空曠得幽谷虚極/之道故次之以致虚極)
致虚極守靜篤
　致得也言人能心無愛欲得沖虚之道參
　杳冥之極復能常守清靜則德化淳厚矣
　列子曰莫如靜莫如虚靜也虚也得其居
　也西升經曰人能虚空無爲非欲於道道
　自歸之嚴君平曰道德虚無故能禀授天
　地清靜故能變化陰陽反覆故能生殺日
　月進退故能光曜四時始終故能育成釋
　虚無則道德不能以然去清靜則天地不
　能以存往而不反則陰陽不能以通進而
　不退則日月不能以明終而不始則萬物
　不能以生是故有而反無實而歸虚心無
　所載志無所彰無爲如塞不憂如狂抱眞
　履素捐棄聰明不知爲首空虚爲常則神
　明極而自然窮矣動作反身思慮復神藏
　我於無心載形於無身不便生者不以役
　志不利天者不以滑神事易而神不變内
　流而外不化覆視反聽與神推移上與天
　遊下與世交神守不擾生氣不勞趣捨屈
　伸正得中道
萬物並作吾以觀其復
　人生而靜天之性今言致虚極守靜篤者
　使人修之復於妙本也非止於人蓋萬物
　之並動作者未有不始於寂然而發於無
　形生於和氣而應於變化及觀其復也盡
　反於杳冥而歸於無朕以全其形眞也易
　曰復其見天地之心乎天地之心謂寂然
　至無也君平曰天地反覆故能乆長人復
　寢寐故能聰眀飛鳥復集故能高翔走獸
　復止故能遠騰龍蛇復蟄故能章章草木
　復本故能青青化復則神明得位與虚無
　通魂休魄息各得所安忘寧氣順血脉和
　平此皆暫爾復靜猶能精神況乆歸至道
　者乎
夫物芸芸各歸其根歸根曰靜靜曰復命復
命曰常
　芸芸茂盛貌謂草木植物之類也或作云
　云動作貌衆多貌謂飛走動物之類也以
　義推之動植雖殊咸歸其根虚者沖漠之
　謂靜者寂怕之謂沖漠寂怕者乃動植之
　根本也且無者有之本靜者躁之君動之
　極也必歸乎靜有之窮也必復乎無草木
　之根重靜處下則長生花葉輕動居上則
　凋落物尚如斯何況人乎故聖人舉喻使
　民息愛欲之心歸乎虚靜之本則可以復
　其性命之原矣性命之原即杳然冥然視
　不見而聽不聞者也此唯明哲之自悟爾
　能悟之者則行住坐卧不離乎虚靜寂寞
　而應變不遷是得常道而復命者也
知常曰明不知常妄作凶
　此言常道之難如此知猶悟也悟常道者
　神變無方性無所不通氣無所不同不知
　萬物之爲我我之爲萬物故能蹈水火貫
　金石反山川移城邑乘虚不墜觸實不硋
　千變萬化不可窮極此神合常道者也其
　次則毓質不衰顔如處子住世千載猒而
　上仙此形同常道者也其次則語默有法
　出處合時動與陽同波光而不曜靜與陰
　同德用晦而明世累莫千而身無咎此能
　用常道者也若以治體爲宗則用常道爲
　上矣故曰知常曰明或作日明者言日益
　明達此有漸之說也既悟常道當如上說
　或不悟常道者反以神變爲妖長生爲誕
　虚極靜篤爲空曠歸根傷命爲滅亡不知
　强知不識强識舉心偽妄動作皆凶易所
　謂不常其德或承之羞故曰妄作凶
知常容容乃公公乃王王乃天天乃道道
乃乆没身不殆
　夫知常道者應用萬物善救無棄而無所
　不包容也包容動植於己無私則襟懷蕩
　然而至公矣至公無私則德用周普天下
　無不歸往者矣王往也人既歸往天將祐
　之理同自然於物无逆是曰眞人而能出
　有入无冥乎大通乆與道合莫知窮極則
　水火不能害金石不能殘世患莫侵有何
　危殆(致虚守靜歸根復命是知常知常/之人道同大上故次之以太上)
太上下知有之
　太上者謂太古之上無名號之君也所謂
　上德不德者也其德無上可加故曰太上
　雖有君位而不以尊自稱任物自然各正
　性命故其教無爲其治無迹隨時舉事因
　資立功百姓日用而不知其道但知有君
　上而已謂帝何力於我哉莊子曰至德之
　世不尚賢不使能上如標枝民如野鹿端
　正而不知以爲義相愛而不知以爲仁行
　而無迹事而無傳此太上之世也
其次親之譽之
　上德既衰仁義章顯故天下被其仁者親
　而附之懷其義者譽而舉之莊子曰及至
　聖人蹩躠爲仁踶跂爲義而天下始疑矣
　疑則親譽生焉又曰舜有羶行百姓悦之
　故三徙成都堯聞其賢舉之登庸因而禪
　位此親之譽之也
其次畏之侮之
　仁義失而刑法立刑法立則禁令嚴禁令
　嚴而民畏之夫禁令雖嚴而權詐爲事者
　民從其化而爲欺罔民欺罔則侮上之深
　者也鴻烈解曰太上仁化謂太上下知有
　之也其次使不得爲非謂親之譽之也其
　次賞賢而罰暴謂畏之侮之也
信不足有不信
　心有愛之謂誠言可復之謂信信全則天
　下安信失則天下危今既權詐聿興欺罔
　並起君信不足于下故下有不信之心應
　之夫上之化下也如明鑑之接形容而理
　無差焉王弼曰御體失性則疾病生輔物
　失眞則疵釁作信不足焉則有不信此自
　然之道矣
猶其貴言
　自親而下已喪太上無爲之化不能復淳
　古之風猶其貴重言教執守陳迹以爲化
　方雖然失道遠矣不猶愈於忽言不信而
　致犯上作亂者乎
功成事遂百姓謂我自然
　夫有道之君垂拱無爲故功業成而不有
　憺默清靜故事務遂而忘知民皆淳朴無
　所妄爲謂我自然而然也親譽畏侮之心
　於何而有哉舊說信不足有不信覆釋畏
　之侮之猶其貴言覆釋親之譽之功成事
　遂百姓謂我自然覆釋太上下知有之類
　乎膠柱調絃今不從焉(太上無爲至德不/顯及其仁愛親之)
　(譽之則大道廢故/次之以大道廢)
大道廢有仁義
　大道即太古無爲之道廢猶隱也又陵替
　不行也人心不淳則大道隱廢至德不行
　也然後仁愛漸生義利浸長故樸散以爲
　器斯則大道廢有仁義也莊子曰魚相忘
　乎江湖人相忘乎道術此喻大道之世也
　及其兼愛爲仁裁非爲義故仁義生乎不
　足是猶泉涸魚相與處於陸相呴以涇相
　濡以沫不如相忘於江湖此諭大道廢有
　仁義也
智慧出有大僞
　夫敦慤隱廢則智慧出智慧出則大偽生
　理勢然也莊子曰馬之眞性齕草飲水翹
　足而陸喜則交頸相摩怒則分背相踶馬
　智已此矣及至伯樂治之前有橛飾之患
　後有鞭策之威加之以衡厄齊之以月題
　馬乃介倪閵扼鷙曼詭術竊轡之智生矣
　夫太古之時民居不知所爲行不知所之
　含餔而熙鼔腹而遊民能已此矣及至聖
　人屈折禮樂以飭天下之形縣跂仁義以
　慰天下之心而民乃智詐漸毒頡滑堅白
　解垢同異之辯生矣此所謂智慧出有大
　偽也
六親不和有孝慈國家昏亂有忠臣
　六親父子兄弟夫婦也禮記曰大道之行
　也不獨親其親不獨子其子至仁忘親也
　忘親者撫諸姪如己子事伯叔如己父六
　親无有不和孝慈於何而彰如是則衆之
　奉我親亦如我之奉衆親矣是以上下和
　睦而親親相忘也若在長失均平之教居
　幼有高下之心故違於大順則六親不和
　而慈愛養親之迹見矣且聖人均平則四
　海一家遊心姑射之山杳然忘其天下矣
　此則君上無爲而蒼生自化於何而有抉
　目剖心之臣哉是故瞽瞍頑而舜稱大孝
　魯晳嚴而參稱能養夏桀立而龍逢彰商
　紂亡而比干顯斯不得已而爲之非樂然
　也(大道廢而仁義彰智慧出而大僞作欲/復淳風在乎絶滅聖迹棄去智詐故次)
　(之以絶/聖棄智)
絶聖棄智民利百倍
　聖者謂制度法象功用陳迹之聖也絶之
　者欲復其渾樸也河上公曰五帝畫象倉
　頡造書不如三皇結繩無文之治也智者
　謂權變謀慮揣摩縱横之智也棄之者欲
　歸於無爲也經曰以智治國國之賊夫不
　顯功用陳迹之聖不用揣摩縱横之智則
　姦宄不生禍亂不作民如童蒙專事農業
　則利民何止乎百倍莊子曰去小知則大
　知明又曰善人不得聖人之道不立盜跖
　不得聖人之道不行故須絶棄之民始獲
　其利也
絶仁棄義民復孝慈
　仁者愛物則人親之義者宜物則人譽之
　而仁義之弊在乎親譽親譽既行則跂尚
　奔競之心生而性命之和失矣性命之和
　失則孝慈之行何由而有今使絶而棄之
　是欲人全性命而復孝慈也
絶巧棄利盜賊無有
　巧者雕斲刻削機械扃鐍之謂也利者珠
　玉斗斛權衡符璽之謂也夫機械扃鐍權
　衡符璽之屬於小則能守備於大則不可
　禦寇今日絶棄之者是猶擿玉毁珠焚符
　破璽使民朴鄙而盜自止也
此三者以爲文不足故令有所屬
　屬繼也三者謂絶聖棄智絶仁棄義絶巧
　棄利言此三者雖欲不用而復其淳古之
　風然紀之爲文垂之爲教尚未明白於理
　不足故人多有疑難之者别令有所屬繼
　使羣心涣然如冰之釋在下文
見素抱樸少私寡欲
　見素謂守其純素不雜文飾聖迹智謀自
　然絶矣抱樸謂歸其樸厚不徇矜夸仁義
　之情自然棄矣少私謂守分至公不好外
　美而機巧自然絶矣寡欲謂節儉制情泊
　然安靜而浮利自然遺矣夫聖智之迹可
　以救近而不知傷遠仁義之情可以濟急
　而不知違眞巧利之器可以助小而不知
　害大故聖人明而不顯知而不用唯以見
　素抱樸爲懷少私寡欲爲念如是治國而
　民躋富壽復于古風修身則槁體灰心嗒
　然喪耦矣(聖迹絶則機智自忘仁義絶則/慈孝親睦斯由學者之弊故次)
　(之以絶/學無憂)
絶學無憂
　夫道者杳然難言豈學者可得而進故可
　傳而不可授可得而不可具輪扁之伎非
　不傳也蓋無受伎之質也況聖人之道乎
　今之學者但糟粕而已矣所言絶學非謂
　其絶滅不學也謂守自然之性不越分外
　而學也猶如鳧脛雖短續之則憂鶴脛雖
　長斷之則悲夫離朱師曠天生聰明後之
　學者或致眇塞性之長短豈跂慕矜夸所
　能逮哉去其跂慕則無憂樂蓋禀其自然
　之氣得乎聖人之心是以眞曷足求而妄
　不足除也世之務學而有憂者垂首剌股
　所趣不過虚名映雪聚螢所逐止存浮利
　以致寵辱皆驚憂樂兩陷何其迷哉
唯之與阿相去幾何善之與惡相去何若
　唯者恭譍也阿者慢應也以名教言之則
　唯恭而阿慢以誠理論之唯阿皆譍聲也
　而世之執者使變阿爲唯或以唯異阿是
　未明唯阿之同出乎一聲相去何遠也若
　忘世之執則無唯阿之分善者吉之稱惡
　者凶之名學而履之者善也不學而悖之
　者凶也夫道杳然虚極淵兮沉靜豈係學
　與不學哉今爲善者無近名名極則害身
　爲惡者無近刑刑極則殘生故善之與惡
　非道之實乃外物耳既皆外物則相去奚
　異哉唯其絶學者雖有聖智而不自知況
　善惡唯阿乎或說云變俗學爲眞學變阿
　爲唯變惡爲善如反掌耳上之言至理也
　此之言世教也若以此辯又何以異乎唯
　阿哉古本作美之與惡如上章天下皆知
　美之爲美斯惡已
人之所畏不可不畏荒兮其未央哉
　至人𡨋心妙道絶學無憂雖忘善惡於胸
　中必順唯阿於形外善惡之戒不敢不畏
　其唯藴道之深者乎小夫則不然慕善而
　不行善畏惡而不去惡猒溺世學往而不
　反荒廢眞性未嘗有中止之時央中也止
　也
衆人熙熙如饗太牢如春登臺
　熙熙悦樂之貌春臺時物之華此舉俞也
　世人因學致偽逐境失眞汨没於愛欲之
　波熙熙悦樂如餓夫之臨饗太牢忘無猒
　足馳聘乎軒冕之途欣然觀望若遊子之
　登賞春臺心迷不反也
我獨怕兮其未兆如嬰兒之未孩乘乘兮若
無所歸
　怕寂也又安靜無爲貌兆者形狀之初孩
　笑貌乘乘運動貌夫至人之心寂然安靜
　無爲虚憺莫知其形狀之迹雖處乎囂塵
　之間觀物之遷變瞳然若嬰兒之不能分
　别笑耦也既而隨世混迹與物同波乘衆
　人之所乘行不崖異浩然都任若無所歸
　趣也又解乘乘若虚舟之東西而無所歸
　止也怕一本作魄王弼作廓乘乘王弼作
　儡儡一本作魁魁
衆人皆有餘而我獨若遺我愚人之心也哉
沌沌兮
　沌沌不分貌夫人心有所係觸境如歸饕
　餮於富貴之間謂其心有餘樂矣是以至
　人粃糠世務纏繳紳修知軒冕之去來如
　寄故獨忽之若遺忘耳此乃心宇沌沌而
　莫分磅礴萬物以爲一愚人之心固欲辯
　其美惡矣一本作純純者質樸無欲貌我
　愚人之心也哉猶云我豈愚人之心也哉
　言非愚人之心實無分别則至人之心隤
　然若此也
俗人昭昭我獨若昏
　昭昭光燿自衒貌夫世俗爲學而日益浮
　麗自謂昭昭光燿衒鬻才藝是以至人智
　周萬物未嘗矜夸如同昏闇也
俗人察察我獨悶悶忽兮若海漂兮似無所
止
　察察嚴明貌又苛急貌又矜持貌悶悶寬
　裕貌或作惛惛者昩昩貌夫世俗因學爲
　政制度嚴明立法苛急矜持有爲故民不
　聊生是以至人體天法道因循任物在宥
　天下寬裕昩昩民乃全其眞也莊子曰至
　道之極昏昏默默然雖昏默不分晦冥難
　測而萬物歸之莫知其所往百姓用之不
　知其所竭善下廣納莫測其深故曰若海
　而又應變之道莫定其方若流波漂揚無
　所止著一本作忽若晦寂兮似無所止言
　至人容儀忽然晦昩尸居其心寂靜無所
　擊縶此壺丘子林之波流九變也二義俱
　通今從上說
衆人皆有以我獨頑似鄙我獨異於人而貴
食母
　以用也世人崇尚學業不能無爲而有所
　施用故曰有以至人行若曳槁木居若聚
　死灰不外飾其形故獨似頑鄙爾夫至人
　出處語默非欲異於人而自然與人異何
　也貴用其道爾用道者體與造化冥故曰
　我獨異於人而貴食母食用也母道也本
　也或說食養也母神也神能生身故曰母
　世人貴有欲以喪形至人貴無欲以養神
　故異於人又曰母氣也世人嗜好滋味而
　至人貴食和氣所以異於人也或曰老氏
　以和光同塵爲務此篇何獨彼我之說云
　云曰此豈至人之本意哉蓋不得已而言
　也夫至人所行何嘗有異自是世俗動靜
　相反因垂言立教故有彼此云爾(失禮之/憂因學)
　(而有沌沌若昏德容光/大故次之以孔德之容)
孔德之容唯道是從
　孔甚也大也容狀也從順也至人冥於道
　者也常道無名唯德以顯之至德無本順
　道而成之夫大德之人於諸相豈可見邪
　唯有順道之容髣髴是其狀矣
道之爲物唯怳唯惚
　夫道杳然難言故眂聽不能聞見何物之
　可謂邪今言物者蓋因强名以究妙理也
　夫大德之人能從順于道道既無形何從
　之有既無其形又不可名當何以爲從乎
　唯叩其怳惚者則可以影響其象罔耳怳
　似有也在有非有惚似無也居無非無居
　無非無即空是色也在有非有即色是空
　也有無不可測復假借于象物以明道也
惚兮怳其中有象怳兮惚其中有物
　象者氣象物者神物即莊子之所謂眞君
　今之所謂性者也夫道怳惚不定謂其無
　邪惚然自無形之中怳爾變其氣象將爲
　萬物之朕兆也謂其有邪怳然自有象之
　初惚爾而化歸於無有也然而至無之中
　有神物焉神物者陰陽不測妙萬物以爲
　言者也千變萬化無所窮極經營天地造
　化陰陽因氣立質而爲萬類治身治國鍊
　粗入妙未有不由神物者也
窈兮冥兮其中有精其精甚眞其中有信
　窈深遠貌冥寂墨貌夫道怳惚不能定象
　物不能見又窈兮深遠冥兮寂墨問者不
　知其體應者不眀其理然而中藴純粹之
　精畜乎自然之信其精非偽故曰眞其化
　應時故曰信猶烏足之爲蠐螬人血之爲
　野火朽瓜爲魚賢女爲石雖動植之類萬
　殊未有不精感而變信至而不化者也非
　至德敦能通於此
自古及今其名不去以閲衆甫吾何以知衆
甫之然哉以此
　閲度也又披也甫本始也夫道上自往古
　下及來今湛然常存而不去形雖不見名
　常在焉以喻至人得道長年故能閲度萬
　物之本始知其皆始於道故閲之以成其
　形質也又設問我何以知萬物皆資禀於
　道生死終始之然哉答以道之怳惚窈冥
　常在不去故能應變爲治清靜無爲度閲
　萬物之遷移未有不資禀于道者以此也
　(大德之人從順於道順道/則曲全故次之以曲則全)





道德眞經藏室纂微篇卷之三
道德眞經藏室纂微篇卷之四欲四
　　　碧虚子陳景元纂
　道經
曲則全枉則直窪則盈弊則新少則得多則
惑
　夫聖賢之士博通古今鈎深致遠廓然見
　獨而蟠曲才能未嘗顯燿者欲遠害全身
　也聰達明察功業顯著心直如矢志端如
　弦常枉己屈伏而不自伸者此則大直之
　士也又解至人不與物逆物來枉已則屈
　伏以受之彼必内省知非則直自歸之故
　曰枉則直也夫陵原川谷之變高下不常
　川谷窪下則水就而滿之陵原高峻則雨
　剥而頽之人之謙下則衆仰而歸之以致
　其光大故曰窪則盈人有賢才而能攴離
　其德弊薄其身則衆共樂推而其道日新
　矣故曰弊則新夫少者簡易之謂易曰易
　簡而天下之理得矣西升經曰子得一萬
　事畢多者博學之謂莊子曰文滅質博溺
　心列子曰路多岐則亡羊學多方則喪道
　也
是以聖人抱一爲天下式
　經曰道生一一者道之子謂太極也太極
　即混元亦太和純一之氣也又無爲也聖
　人抱守混元純一之道以復太古無爲之
　風可以爲天下法式何以謂一爲無爲也
　經曰天得一以清地得一以寧莊子曰天
　無爲以之清地無爲以之寧以此可明矣
　自曲則全下六事尚有對治之迹此云抱
　一無爲可以兼包之故爲天下式
不自見故明不自是故彰不自伐故有功不
自矜故長
　此四事皆無爲之識夫聖人無爲何嘗顯
　見己之才能則天下自然稱其明矣河上
　公曰聖人雖明不自見千里之外乃因天
　下之目以視之故能明達夫能用天下之
　目者亦不自顯見之意也音訓雖異其㫖
　略同且聖人虚靜何嘗自是而非人蓋彼
　我都忘則天下自然稱其是而其德彰矣
　聖人恬憺何嘗自伐取其德美則天下自
　然稱其功業矣聖人寂莫何嘗自矜大其
　賢貴則天下自然稱其有道而長存矣
夫唯不爭故天下莫能與之爭
　鴻烈解曰趙簡子死未葬中牟入齊已葬
　五日襄子起兵攻之圍未合而城自壞者
　千丈襄子擊金而退軍吏諫曰君誅中牟
　之罪而城自壞是天助我何故去之襄子
　曰吾聞之叔向曰君子不乘人於利不迫
　人於險使之治城城治而後攻之中牟聞
　其義乃請降故曰夫唯不爭故天下莫能
　與之爭
古之所謂曲則全者豈虚言哉誠全而歸之
　夫聖人純一無爲何嘗有爭競之心哉經
　曰含德之厚比於赤子毒蟲不螫猛獸不
　據攫鳥不搏蟲獸尚爾況於人乎然而上
　古有此曲全之語豈今日之寓言哉人能
　行之誠有全德之美而歸之于身此再三
　勸勵之深㫖也(曲全抱一不矜不伐不矜/伐則希言故次之以希言)
　(自/然)
希言自然飄風不終朝驟雨不終日
　易曰吉人之辭寡躁人之辭多貴其希疏
　而戒其不常也言希疏則合自然夫至人
　有問即應接物即言動靜以時故合自然
　以諭風雨時若則利乎萬物暴卒不常則
　爲害飄猛烈也驟暴急也從旦至晡爲終
　朝自早及暮爲終日夫山澤相通爲此飄
　風陰陽噴激作此驟雨蓋由陰陽失節和
　氣不洽而致此故不能長乆也以況於人
　語言違戾喜怒不常其於純和寧不喪乎
孰爲此者天地天地尚不能乆而況於人乎
　設問誰爲此飄風驟雨者乎答是天地之
　所爲也夫形之大者莫過乎天地氣之廣
　者莫極乎陰陽陰陽相擊天地交錯而爲
　猛風暴雨尚不能崇朝終日何況人處天
　地之間如毫末之在馬體況敢縱愛欲任
　喜怒暴卒無節趣取速亡不亦悲乎
故從事於道者道者同於道德者同於德失
者同於失
　從爲也順也夫道虚無自然安靜簡易之
　謂也言人爲事當從順于道希言愛氣永
　保天和豈可若飄風驟雨而不乆長也然
　而順道者動與陽同波靜與陰同德聚則
　成形散則成氣岀有入無同於妙道行乎
　德者内全諸已不喪精神外濟于物澤及
　蒿萊功成不居同於上德趣嚮失者以嗜
　欲爲樂韁鎖爲榮苶然疲役而心不悔甘
　乎死地同於喪失也
同於道者道亦得之同於德者德亦得之同
於失者失亦得之信不足有不信
　言氣類相感有如此也夫體冥妙道者非
　但民之樂推而大道之君亦得其人矣功
　合上德者非但民之仰戴而至德之士亦
　得其人矣心溺于喪失者非但尸魄之欣
　樂而失喪之徒亦得其人矣蓋各以類應
　也是以信乎道者得其道信乎德者得其
　德不信于道輕忽于德故道亦不應德亦
　無稱天下豈有信之者哉故曰信不足有
　不信(希言寡辭自然同道道同德洽/而无跨跂故次之以跂者不立)
跂者不立跨者不行
　跂者舉踵而望又進貌跨者夾物也又超
　略貌夫饕餮冒進之夫跂望非分欲求寵
　榮雖苟得之有若延頸舉踵何能乆立乎
　而又才力卑劣欲超略勝人衆共蔽之使
　不得言跨步夾物心欲速達何由得行乎
自見者不明自是者不彰自伐者無功自
矜者不長
　曲則全第二十二章明聖人無爲不自矜
　伐而未嘗彰顯此章言小夫則不然自見
　己之才美賈衒而蔽人其於事也豈得明
　乎自是而非彼美己而惡人其於理也豈
　得彰乎仁不濟物義不裁非自取名譽以
　爲光燿其於治也豈有功乎矜大己能以
　壓愚下其於道也豈得長乎
其於道也曰餘食贅行物或惡之故有道者
不處
　附形曰贅疣之類也巳上自矜等行其於
　無爲常道猶棄餘之食適使人惡附贅之
　形適使人醜凡物尚惡之況有道之士曷
　嘗厝身處之乎(跨跂贅行有道不處其迹/混成故次之以有物混成)
有物混成先天地生
　有物混成者道之宗也故眡之不見聽之
　不聞搏之不得夫至理湛然而常存故謂
　之有物眞道萬泒而莫分故謂之混成然
　混成不可得而知萬物由之以生故曰有
　物混成也先天地生者道之元也經曰吾
　不知誰子象帝之先莊子曰夫道在太極
　之先而不爲高在六極之下而不爲深先
　天地生而不爲乆長於上古而不爲老此
　皆標道之大體也
寂兮寥兮獨立而不改周行而不殆可以爲
天下母
　寂者無聲寥者無形既云有物混成尋其
　形聲窅眞空洞無象無質故曰寂寥夫大
　塊卓然無物可比且形影因待猶言獨化
　況妙道廓然何物能偶故曰獨立物雖千
　變萬化出生入死而妙道未嘗遷革故曰
　不改且道之用也散則沖和之氣徧于太
　無斂則純精之物藏于黍粟周流六虚應
　用不窮故曰不殆物無大小皆仰於道得
　之則全離之則殞生之成之咸有所賴故
　曰爲天下母
吾不知其名字之曰道强爲之名曰大
　夫大道無形故眠聽莫聞搏取不得既無
　形聲端緒故不知其名然而前稱有物則
　有體用體用既彰通生萬物就用表德字
　之曰道包含天地其體極大故强爲之名
　曰大
大曰逝逝曰遠遠曰反
　逝往也凡物之大皆有邊際唯道無窮無
　極往無涯畔故大曰逝愈逝愈遠莫究其
　源故逝曰遠雖遠出八荒之外而收眠反
　聽湛然於方寸之間若鑑之明應而不藏
　故遠曰反反復也往而還復没而復生陰
　而復陽皆道之化也
故道大天大地大王亦大域中有四大而王
居一焉
　道爲天地之始曠蕩無不制圍萬物得之
　則生士民懷之則尊故曰道大天者顛而
　在上運動不息覆物無窮故曰天大地者
　凝而在下寂然不動柔順安靜厚載無窮
　故曰地大王者清靜無爲化被萬物黔黎
　之首不敢與天地道爲比故云亦大也域
　中四大謂道天地王也域者限也夫道大
　包宇宙細入秋毫或超象外或處域中自
　地而上皆屬于天不必高遠蒼蒼之謂也
　天在地外地處天内王者人倫之尊居九
　州之間皆處于域中故曰域中四大也而
　王者參天地之道秉萬物之權於四大之
　中預其一焉莊子曰莫神於天莫富於地
　莫大於帝王帝王之德配天地可不慎乎
人法地地法天天法道道法自然
　此戒王者當法象二儀取則至道天下自
　然治矣夫王者守雌靜則與陰同德所載
　無私是法地也又不可守地不變將運剛
　健則與陽同波所覆至公是法天也復不
　可執天不移將因無爲與道同體其所任
　物咸歸自然謂王者法天地則至道也非
　天地至道之相法也宜察聖人垂教之深
　㫖不必專事空言也(混成之道是謂彊名/彊名四大王居其一)
　(王者以重制輕故/次之以重爲輕根)
重爲輕根靜爲躁君
　夫草木花葉輕脆而居標枝者則爲風霜
　之所零落根本堅重而處于深下者則物
　莫能傷而長存以況治身治國當以厚重
　爲根本夫龍蛇蟠屈沉靜則能變化升騰
　虎豹威猛躁動故遭射獵天虧以况治身
　者心安靜則萬神和悦故無嗜欲奔躁之
　患治國者君無爲則百姓樂康故無權臣
　撓亂之憂也
是以君子終日行不離輜重
　輜屏車又大車也重者重其行事也夫至
　人君子未嘗容易其言行凡所行必具輜
　車所言必重其事言行尚爾況於至道豈
　敢須臾離乎或以輜訓靜者亦戒其靜與
　重也又解行邁之人未嘗遠離其輜車重
　載者以其衣食之資所在也茍遠而棄之
　則有委困道途之患以況君子若離道之
　重靜以行輕躁其於身患豈爲細哉
雖有榮觀宴處超然
　榮觀紛華貌宴安也言至人君子常憺怕
　其心不以紛華榮觀爲美無爲宴安超然
　遠寄遺其驕侈此亦守重靜之㫖也一本
　作榮館燕舍者謂不樂榮華之館宴安于
　小舍而超然遠適也
奈何萬乘之主而以身輕天下輕則失本躁
則失君
　奈何猶如何傷歎之辭也言爲萬乘之尊
　處大寳之位豈可不守重靜輕身縱欲哉
　夫爲臣而不鎮重則失其身本而亡其職
　分古本作輕則失本人君不守無爲清靜
　躁動擾民則失其君位而喪其天和矣舊
　說曰人君輕易煩擾則民離散誰與爲臣
　人臣飾詐千禄躁求權勢坐招竄殛不得
　事君二義俱通(重靜之法唯君子善行/故次之以善行無轍迹)
善行無轍迹善言無瑕謫善計不用籌策善
閉無關楗而不可開善結無繩約而不可解
　善行者順自然而行也陰符經云觀天之
　道執天之行謂觀自然之道无所觀也執
　自然之行無所執也夫無觀無執蓋得之
　於心則不出户而無轍迹也善言猶莊子
　之巵言酌中之言日新之變合於自然涯
　分而無過溢之談如是則無瑕疵謫責之
　過也善計者謂守一無爲因任萬物使長
　短廣狹大小多少各盡其分而不損其自
　然之材器也莊子曰一與言爲二二與一
　爲三自此以往巧曆不能得而況其凡乎
　此貴夫無爲而去其籌策也陰符經曰八
　卦甲子神機鬼藏陰陽相勝之術昭昭乎
　進乎象矣此皆有爲機變休咎之學也至
　人游心於物之初任萬物之自治而不爲
　萬物所役計巳之身即知于彼故不用籌
　策善閉謂心無爲也心無爲者雖聲色在
　前而諸境不入于眠聽此不用關楗而莫
　能開也横曰關立曰楗善結者謂以道約
　事也至人簡易無爲善以道繩約貪縱自
　然結縛情欲而翛然清靜無勞解釋也
是以聖人常善救人故無棄人常善救物故
無棄物是謂襲明
　密用曰襲聖人謂能行五善之聖人也夫
　聖人體合自然心冥至一故能芻狗萬物
　爲而不恃因人賢愚就之職分使人性全
　形完各得其用故無棄人又能隨其動植
　任其村器使方圓曲直不損天理至于瓦
　甓稊稗咸有所施故無棄物常善者謂藴
　其常道而能明悟任物也鴻烈解曰昔者
　公孫龍在趙之時謂弟子曰人而無能者
　龍不能與遊有客衣褐帶素而見曰臣能
　呼公孫龍顧謂弟子曰門下故有能呼者
　乎對曰無有公孫龍曰與之弟子之籍後
　數日往說於王至於河上而杭在一汜使
　善呼之一呼而杭來故聖人之處世不逆
　有伎能之士故曰無棄人
故善人不善人之師不善人善人之資
　善人者謂有道之士也經曰立天子置三
　公此將以教不善之人也故曰善人不善
　人之師設有不善之人善人亦資取役使
　以漸化導之經曰善者吾善之不善者吾
　亦善之得善信者吾信之不信者吾亦信
　之得信此以德化攝伏不善人爲資給役
　用也鴻烈解曰楚將子發好求技道之士
　楚有善爲偷者往見曰聞君求技道之士
　臣偷也願以技齋一卒子發聞之衣不給
　帶冠不暇正出見而禮之左右諫曰偷者
　天下之盜也何爲禮之君曰此非左右之
　所得與無幾何齊興兵伐楚子發將師以
　當之兵三却楚良賢大夫皆盡其計而悉
　其誠齊師愈强於是巿偷進請曰臣有薄
　技願爲君行之子發曰諾不問其辭而遣
　之偷則夜解齊將軍之𢃖帳而獻之子發
　因使人歸之曰卒有出薪者得將軍之帷
　使歸之於執事眀日又復往取其簪子發
　又使歸之齊師聞之大駭將軍與軍吏謀
　曰今日不去楚軍恐取吾頭遂還師無技
　細而能薄在人君用之耳
不貴其師不愛其資雖知大迷是謂要妙
　夫聖人雖遊心於自得之場不可不立其
　師資也雖立師資復恐貴尚其師怜愛其
　資泥於陳迹不至遠達故再舉不貴其師
　不愛其資也夫人雖因師發蒙尋其至理
　出自天性是曰獨化故伯樂不能御駑駘
　爲騏驥良匠不能伐樗櫟爲棟梁將使人
　忘其企慕然後可造至道之極故列子師
　老商友伯高而得風仙既而曰不知夫子
　之爲我師若人之爲我友此眞忘其師資
　者也聖人雖知小夫執滯言教必以此言
　大爲迷謬然而垂訓上士使彼我俱忘乃
　至言要妙之道也(善行善言所以救人救/物也爲師爲資所以知)
　(柔知剛也故次/之以知其雄)
知其雄守其雌爲天下谿爲天下谿常德不
離復歸於嬰兒
　雄尊强也先也雌卑弱也退也夫知己之
　尊顯出人之先縱之則强梁生而禍患至
　矣乃處身卑微守其柔弱謙退下位而天
　下歸服如水之流入深谿既心宇如谿是
　能保其常德不離于身去剛躁之欲心復
　性歸於嬰兒也嬰兒者諭其怕然淳和是
　非都泯也
知其白守其黑爲天下式爲天下式常德不
忒復歸於無極
　有道之士心宇如谿則虚室生白昭昭明
　了乃守其婣默持之自晦使光而不燿此
　可爲天下之法式矣人取以爲法式者是
　見其常德無所差忒將與道㝠極也
知其榮守其辱爲天下谷爲天下谷常德乃
足復歸於樸
　有道之士雖爲人所法式當守卑辱持勝
　自汙則天下歸心如水之投谷器量如谷
　是德充而無名復歸於道樸樸謂隱材藏
　用也
樸散則爲器聖人用之則爲官長故大制不
割
　復於道樸則渾淪窅冥視聽無得此乃體
　冥眞理也若於治道則當散而爲器河上
　公曰萬物之樸散則爲器用若道散則爲
　神明流爲日月分爲五行也夫人眞心之
　散則爲念慮念慮一動則百行彰而庶事
　生庶事者材器也聖人就其材器因其賢
　能而用爲百官之元長故能大制群物任
　之自然而不割傷也陸希聲曰於乎大道
　廢有仁義大樸散而爲器聖人能用其器
　故可以爲群村之帥夫唯大道不器故能
　用此成器大制不割故能宰此群物若未
　冥於道而欲用天下之器見制於物而欲
　宰天下之材吾必見其殆矣(知雄守雌謙/德如谿谷之)
　(就下知白守黑自晦爲天下之法式法式/施用將欲有所取焉故次之以將欲取天)
　下
將欲取天下而爲之吾見其不得已
　夫道無爲自然也雖秋毫之小而尚由之
　況天下乎今若不由其無爲自然而恃其
　果敢將欲力取天下大器而自縱有爲者
　非徒失道吾必見其不得死已已者死也
天下神器不可爲也爲者敗之執者失之
　神器者大寳之位是天地神明之器也人
　乃天下之神物也莊子曰聞在宥天下不
　聞治天下也在之也者恐天下之淫其性
　也宥之也者恐天下之遷其德也天下不
　淫其性不遷其德有治天下者哉此謂不
　治天下也不治天下者是以因循無爲任
　物自然故天下安而神物寧也不任無爲
　自然而有所爲者猶拙夫斲木雖加其工
　所敗多矣故七竅鑿而混沌死鞭策威而
　馬力竭豈非爲者敗之乎而又執而不移
　自謂聖治非唯喪至理亦將自失其眞
故物或行或隨或呴或吹或强或羸或載或
隳
　此八事謂外物不可必也夫世有誠心行
　其事者有偽意而隨之者誠心則治偽意
　則亂治則自然亂則有爲也或有呴之爲
　温謂讚譽成人之美者或有吹之爲寒謂
　毁訾致人之惡者又解呴温諭富貴吹寒
　諭貧賤猶舂夏之長養秋冬之肅殺世事
　代謝亦復如是或有見强而扶之者或有
　見羸而抑之者或有扶之使强者或有抑
　之致羸者此人情之傾奪也或有載而安
　之者或有隳而危之者自此已上並是失
　於自然專任有爲果敢欲有所取而致斯
　弊也
是以聖人去甚去奢去泰
　甚奢泰皆過當越分之謂也是以治天下
　之聖君知禍兮福所倚福兮禍所伏捨乎
　有爲歸乎無欲去造作之甚者復于自然
　去服玩之奢者復于純儉去情欲之泰者
　復千清靜雖甚奢泰之三名乃無爲自然
　之一體因兹奢泰致其爲之故老氏特垂
　深戒也(將欲必敗强羸傾奪縱己奢泰不/若以道佐人故次之以道佐人主)





道德眞經藏室纂微篇卷之四












道德眞經藏室纂微篇卷之五欲五
　　　碧虚子陳景元纂
　道經
以道佐人主者不以兵强天下其事好還
　以用也夫賢臣用自然之道輔佐聖君者
　當先明天而道德次之道德已明而仁義
　次之仁義已明而分守次之分守已明而
　形名次之形名已明而因任次之因任已
　明而原省次之原省已明而是非次之是
　非已明而賞罰次之此用道輔佐聖君之
　術也是以執大象天下往往而不害安平
　泰夫兵者凶器戰者危事豈可示强兵于
　天下兵之兆在心懷恚未發兵也疾眂作
　色兵也傲言推梭兵也侈闘攻戰兵也此
　四者鴻細之爭也且人以暴陵物物必傷
　之是謂獸窮即搏故曰其事好還
師之所處荆棘生焉大軍之後必有凶年
　師旅所居之處必多害物侵民妨稼致田
　荒室露荆棘亂生又大軍一過誅戮無涯
　生死之冤感傷和氣陰陽凶變必水旱繼
　生治身解則多事爲師旅煩惱爲荆棘嗜
　欲爲大軍疾病爲凶年隨義縱横淵㫖莫
　盡
故善者果而已不敢以取强果而勿矜果而
勿伐果而勿憍
　夫兵之害物也神人共惡之然而明王聖
　主未嘗去者其所自來上矣庚桑子曰原
　兵之所起與始有人俱又曰有以咽藥而
　死者欲禁天下之醫非也有以乘舟而死
　者欲禁天下之船非也有以用兵喪其國
　者欲禁天下之兵非也兵之不可廢譬水
　火焉善用之則爲福不善用之則爲禍是
　故怒笞不可偃於家刑罰不可偃於國征
　伐不可偃於天下古之聖王有義兵而無
　偃兵也故以道輔佐人主者當守雌靜不
　敢以兵强天下不得巳而應之故曰善用
　也果勇也言善用師者勇於濟難而已不
　敢以兵刃取强於天下也雖有果敢濟難
　之勇勿矜其能勿伐其功勿憍其心是謂
　善用者也
果而不得已是果而勿强物壯則老是謂不
道不道早已
　言雖果敢濟難止敵然皆不得已也但當
　以除暴爲事非用果以爲强也夫草木之
　生也柔脆其壯極則枯落人之幼也柔弱
　其壯極則衰老以喻用兵壯武則暴興暴
　興則敗矣既敗則不得謂之有道非道之
　事不可法則而行不如早止也故義兵主
　應兵勝忿兵死驕兵滅善用兵者决定果
　敢不矜不忿不貪不驕不得已而後應之
　義在除敵救人非恃力好戰也治身解曰
　人之枯槁因不行道不行道者早死而已
　矣(佐主當以道德不可以佳/美强兵故次之以夫佳兵)
夫佳兵者不祥之器物或惡之故有道者不
處
　佳者好也尚也夫好尚兵戈以爲服玩者
　是尚不善之器用也且兵戈之屬傷人形
　神唯凶頑者樂爲也凡物尚或惡之況有
　道之士曷嘗處之乎
君子居則貴左用兵則貴右
　天地之道左陽而右陰陽主德生主柔弱
　陰主刑殺主剛强故君子平居則以有德
　者居左戎事則以有勇者居右
兵者不祥之器非君子之器
　此重叠而言是經解經也夫兵既主殺主
　剛强以傷害爲用是謂不善之器也君子
　以無爲自然爲心道德仁義爲用兵只可
　以爲武備固非君子常用之器也
不得已而用之恬憺爲上
　夫蠻夷猾夏寇賊姦宄故有道君子不得
　已而用之然未嘗爲起戎之首故不敢爲
　主而爲客不敢進寸而退尺皆不得巳也
　蓋義兵以尅定禍亂應敵爲用非貪土地
　利財寳也莊子曰巿南宜僚弄丸而兩家
　之難解孫叔敖甘寢秉羽而郢人投兵斯
　所謂不戰而善勝恬憺爲上也又解不亂
　曰恬夷心曰憺事至而不動撓者此治身
　之法也
勝而不美而美之者是樂殺人夫樂殺人者
不可得志於天下
　天地之大德曰生人物之所共貴也今不
　能以德懷來而興師用兵殺伐求勝豈有
　道者之所佳美哉列子曰趙襄子使家臣
　攻翟勝之而有憂色此賢主持勝也故曰
　勝而不美然而有美之者是好樂殺人也
　樂殺人者非但人不歸附亦將有殺之者
　矣此凶暴好殺之士不可使得志於天下
　苟得志必逆天之德縱行誅戮天豈祐哉
吉事尚左凶事尚右偏將軍處左上將軍處
右言以喪禮處之
　左爲陽主生故居常則尚左吉也右爲陰
　主死故喪禮則尚右凶也禮記檀弓曰夫
　子與門人立拱而尚右二三子亦尚右夫
　子曰二三子之嗜學也我則有姊之喪故
　也二三子當復尚左夫上將軍專殺則處
　右偏將軍不專殺故處左言用兵之道同
　於喪禮今上將軍居右者是以喪禮處置
　之也
殺人衆多以悲哀泣之戰勝則以喪禮處之
　夫義兵者不得已而戰也戰勝則殺人多
　勝而不美故悲哀而傷泣之上將軍居右
　右位主喪故也(兵者不祥之器不得已而/用之君子所貴唯道之常)
　(故次之以/道常無名)
道常無名樸雖小天下不敢臣侯王若能守
萬物將自賔
　夫道於大不終於小不遺包羅萬有貫穿
　毫微虚中藏實陽内含陰所謂道非常道
　名非常名故曰道常無名既而無名即非
　器用器用未彰乃謂之樸道樸微妙故視
　之不見聽之不聞是謂之小夫世之村器
　有明可以役其眠有聰可以役其聽有心
　可以役其志有勇可以役其力有辯可以
　役其詞有巧可以役其事此諸有名皆無
　爲者之所役使唯道樸無名故天下莫敢
　臣夫侯王若能執守無爲之本恍然在上
　窅然虚懷則外物不能累其眞嗜欲不能
　滑其神萬物將自賔四民無不服矣
天地相合以降甘露人莫之令而自均
　天無爲則陰氣降地無爲則陽氣騰兩無
　爲相合則和氣并甘露垂而嘉祥生此乃
　侯王道矣天地德洽神明也經曰我無爲
　而民自化我无欲而民自樸此皆不待命
　令而自然從化均平也
始制有名名亦既有夫亦將知止知止所以
不殆
　始者道也無名也即道常無名也有名者
　萬物之器用也夫道始無名能制御有名
　之物是爲樸散則爲器聖人用之則爲官
　長名器者亦盡爲王者之所有名分既立
　尊卑是陳不可越于上下故亦將知所止
　足能知止足是自知曰明既明且哲豈有
　危殆乎河上公本作天亦將知之言人能
　法道行德天亦將知之隨注解釋義理相
　通
譬道之在天下猶川谷之與江海
　道之在天下無所不徧上則清都紫府下
　則瓦甓稊稗順之則昌逆之則亡侯王能
　守清靜無爲則上感和氣下得民心本末
　相洽無不被其澤矣是猶川谷之流與江
　海源通順之則浸潤萬物逆之則滂湃爲
　沴也(守道則萬物賔服能自知而/知人也故次之以知人者智)
知人者智自知者明
　知人而分别之謂智故知言之所以知人
　也是謂適人之智而不自知也自知而默
　守之謂眀故知而不言所以知天也是謂
　自適其明而已此超乎智之上也
勝人者有力自勝者强
　勝人者不常勝之道也不常勝之道曰强
　强而有力遇不及己者則勝至於如己者
　則殆矣自勝者常勝之道也常勝之道曰
　柔柔能自謙物必推先謂不勝而自勝不
　任而自任常安無殆非强而何
知足者富强行者有志
　知足者謂止其欲也欲心不侈儉嗇自足
　可謂富矣强行者謂勤而行之也勤行必
　獲可謂有志節矣莊子曰曾子居衛緼袍
　無表顔色腫噲手足胼胝三日不舉火十
　年不製衣正冠而纓絶捉衿而肘見納履
　而踵决曳縰而歌商頌聲滿天地若出金
　石天子不得臣諸侯不得友故養志者忘
　形養形者忘利致道者忘心矣斯所謂知
　足者富强行者有志也
不失其所者乆死而不亡者壽
　所者謂天之所受壽夭窮達貴賤貧富也
　保其常理安之於命不以得喪動其懷是
　能乆矣如是則當生不以生爲樂知翛然
　而來遇死不以死爲憂知翛然而往直順
　命以待終不殘生以自喪故曰壽也嚴君
　平曰不知人則無以通事不通事則無以
　交世不自知則無以知天不知天則無以
　堵未然不勝人則無以在上不在上則無
　以爲王不自勝則無以自得不自得則無
　以得人不知足則無以知富不知富則無
　以止欲不强行則無以順道不順道則無
　以得意動作非任無以得和不得和則無
　以乆生不乆生則無以畜精神精神不積
　無以得壽故立身經世興利除害接物通
　變莫廣乎知人攝聰畜明建國子民達道
　之意知天之心莫大乎自知柄政履民建
　法立儀設化施令正海内臣諸侯莫貴乎
　勝人奉道德順神明承天地和陰陽動靜
　進退曲得人心莫崇乎自勝治家守國使
　民佚樂處順恭謹慈孝畏法莫高乎知足
　遊神明於昭昭之間恬憺安寧尊顯榮華
　莫善乎得意任官奉職事上臨下成人之
　業繼人之後施之萬民莫過乎可乆天地
　所貴群生所恃居之不厭樂之不止萬福
　並興摩與爭寵莫美乎壽陸希聲曰知出
　於外謂之智如日火之外光知反於内謂
　之明如金水之内景用弱以勝人之暴爲
　有道之力守柔以自勝其躁爲有德之强
　知足於利欲者不亡其大業故謂之富强
　行仁義者可至於盛德故謂之有忘動而
　不失其所常故可乆身死而道不亡故謂
　之壽(知人則勝人自知則知天已而不失/其所死而不亡汎然無繫得其道歟)
　(故次之以/大道汎兮)
大道汎兮其可左右
　汎兮無繫著貌夫道至高無上至深無下
　平乎凖而直乎繩圓乎規而方乎矩包裹
　宇宙而無表裏洞同覆載而無所硋汎汎
　兮滿乎太空而無所繫著者其唯道之體
　乎或可于左或可于右皆逢其源而無所
　不周者其唯道之用乎
萬物恃之以生而不辭功成不名有
　恃賴也夫天恃道之陽氣而運轉于上地
　恃道之陰氣而安處于下天地至大猶恃
　賴道以爲用況萬物之繁何莫由之以生
　乎且大道無情生育天地其於萬物豈有
　辭勞哉而又大道無形造物無物萬物雖
　有恃賴之名尋其生也卓然獨化物化而
　自生故無因代辭謝之迹聖人功業成而
　不名已有者是法道之用也
愛養萬物而不爲主常無欲可名於小
　夫道能覆育群品而不望其報故聖人以
　仁愛畜養萬類使各遂其性長而不宰經
　曰常無欲以觀其妙妙則無所不入可以
　名其樸爲小矣一本作衣被萬物衣被爲
　覆育也
萬物歸之不爲主可名於大
　夫道覆載萬物無不制圍萬物歸之而無
　不同同之而不爲主莊子曰不同同之之
　謂大大則無所不容可名道爲大
是以聖人終不爲大故能成其大
　聖人執道自謙而稱孤寡不穀是終不爲
　大也萬國歸之樂推不猒是能成其大也
　杜光庭曰聖人愛民恤物巨細申恩若可
　名於小矣任物遂性歸功於天又可名於
　大矣法道施化布德及人鼔以淳和之風
　被以清靜之政忘功不有不自尊高故其
　盛業可大聖德可乆以其不爲大故能成
　此尊大也修身之士汎然無著若雲之無
　心水之任器可左可右隨方隨圓不滯於
　常物來斯應鑒物斯廣不伐應用之心利
　物雖多不矜兼濟之德仁逮蠢動未始爲
　私衆善歸宗不爲之主是能彰非小非大
　之德無自尊自伐之稱可以契全眞之大
　道矣(大道汎兮而左右逢其源萬物歸之/其由執大法法象也故次之以執大)
　(象)
執大象天下往往而不害安平泰
　大象大法也八卦九疇之謂也太古之君
　天下無爲也天德而已矣逮乎聖人設卦
　觀象吉凶眀而變化生故有得失進退也
　夫鴻荒乍變執守大法以治天下天下之
　淳朴去矣往去也淳朴初去而大法可扶
　故往而不害往而不害者是由隨時而舉
　事因資而立功量材授職不傷性分故天
　下安而平泰矣嚴君平曰道無形故天地
　資之以生道無有故陰陽資之以始道無
　法故四時資之爲業道無象故萬類資之
　以往故大法無法大象無象大無不無大
　有不有爲生於不生爲否於不否故道無
　爲而天地成德無事而萬物處夫何爲哉
　不無不有不爲不否道自得於此而萬物
　自得於彼矣斯所謂天德而已矣使道變
　化待有爲而後然則其所然者寡矣待有
　事而後施功則萬物所蒙者鮮矣斯所謂
　有得失進退也故下文云
樂與餌過客止
　此舉喻也夫音樂之和人必爲之少留饌
　餌之美客必爲之暫止樂之佚也耳滿而
　過焉餌之飫也舌味而爽焉客之止也主
　倦而猒焉夫法之初興民皆親之譽之及
　其弊也則畏之侮之莊子曰仁義先王之
　籧廬也止可以一宿而不可以乆處覯而
　多責此言法之用也隨世汙隆滯而乆之
　理必敗矣既敗豈有往而不害哉既受其
　害則奚足言其安平泰也
道之出口淡乎其無味
　夫樂佚餌飫則過爽隨焉大法一弊則畏
　侮彰焉若夫道之岀口淡然無味所謂信
　言不美也清靜無爲則民樂其性故含餔
　鼓腹而遊乎混茫則不知其所之矣豈有
　和悦之聲甘美之味審聽咀嚼哉
視之不足見聽之不足聞用之不可既
　夫法象有爲屬於眠聽則窮矣自然無爲
　而聲色莫能究也故曰視之不見聽之不
　聞自古及今其名不去百姓日用而不知
　此用之不可既也(無象之象則無所執無/執則用之不既若執而)
　(有之豈免歙張與奪故次之以將欲歙之)
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　此章先賢解者多端皆不條理其說或引
　孔子曰可與適道未可與立可與立未可
　與權以明之者或引國家權變爲辭近乎
　縱横之說亦未可據此乃與陰符天機合
　矣在乎高識變通者密用爾陸希聲曰夫
　聖人之淵處莫妙於權實實以順常爲體
　權以反經爲用權所以濟實實所以行權
　權實雖殊其歸一揆老氏既以實導人立
　知常之教又以權濟物明若反之言易所
　謂曲成萬物而不遺範圍天地而不過者
　也鴻烈解曰齊桓公好味易牙烹其子而
　餌之虞君好寳晋獻公以璧馬釣之胡王
　好音秦穆公以女樂誘之是皆以利見制
　於人也嚴君平曰道德所經神明所紀天
　地所化陰陽所理實者反虚明者反晦盛
　者反衰張者反弛有者反亡生者反死此
　物之性而自然之理也故反覆之便屈伸
　之利道以制天天以制人君人君以制臣
　臣以制民含氣之類皆以活身虎豹欲據
　反匿其爪豺狼將食不見其齒聖人去意
　以順道智者反世以順民忠言逆耳以舍
　其正邪臣將起務順其君知此而用之則
　天地之間六合之内皆福也不知此而用
　之則閨門之内骨肉之間皆賊也故子之
　與弟時爲虎狼仇之與讎時爲父兄然中
　有否否中有然一否一然或亡或存故非
　忠雖親不可信非善雖近不可親此賢人
　之所嗟歎而聖智之留心也莊子稱徐無
　鬼見魏武侯先相狗馬然後勞君之神形
　而結以政治斯乃智者歙張之權也若以
　此理而推之則微眀之㫖見矣
柔弱勝剛强
　夫柔之勝剛弱之勝强其道之理歟就此
　而論權變之用明矣
魚不可脱於淵國之利器不可以示人
　國家之權謀利物之大器也夫魚脱離於
　淵泉則螘能苦之國家之權謀泄于下則
　小夫得以玩弄況姦雄乎陰符經曰天有
　五賊見之者昌豈可輕以示人乎又解魚
　脱於淵不可復得權失於臣不可復收韓
　非曰勢重者人主之淵也臣者淵之魚也
　古人難以直言故託之於魚賞罰者利器
　也君操之以制臣臣得之以擁主故君先
　見所賞則臣鬻之以爲德君先見所罰則
　臣鬻之以爲威國之利器可不慎乎鴻烈
　解曰昔者司城子罕相宋謂宋君曰夫國
　家之安危百姓之治亂在君行賞罰夫爵
　賞賜與民之所好也君自行之殺戮刑罰
　民之所怨也臣請當之宋君曰善寡人當
　其美子受其怨寡人自知不爲諸侯笑矣
　國人皆知殺戮之制專在子罕也大臣親
　之百姓畏之居不至朞年子罕遂却宋君
　而專其政此魚脱於淵而利器移於下也
　(歙張與奪之術是謂微明明則魚脱於/淵微則入於常道故次之以道常無爲)
道常無爲而無不爲侯王若能守萬物將自
化
　夫道之常也湛寂不動故曰無爲應物而
　動物皆自用故曰無不爲侯王若能常以
　虚爲心以無爲身持守而不撓者萬物將
　自從其化也經曰我無爲而民自化
化而欲作吾將鎮之以無名之樸
　夫天下之善人少而不善人多是以聖人
　之德化常善救人假有不從其化而欲動
　作背道者聖人亦自寬宥將以無名道樸
　鎮撫之使其清靜無爲也
無名之樸亦將不欲不欲以靜天下將自正
　道本無迹假淳樸以爲言而滯迹之流執
　淳樸之有而爲後世之弊聖人憂其弊之
　不救亦將不欲存此無名之樸則天下俛
　然自定入於道常無爲而無不爲也陸希
　聲曰首篇以常道爲體常名爲用而極之
　以重淵此篇以無爲爲體無不爲爲用而
　統之以兼忘始末相貫而盡其體用也(道/常)
　(無爲是謂常道常道/應變而無不爲也)





道德眞經藏室纂微篇卷之五
道德眞經藏室纂微篇卷之六欲六
　　　碧虚子陳景元纂
　德經(下篇明德以不德爲元不/德者忘德以應用者也)
上德不德是以有德
　德者得也内得於心外得於物常得而無
　喪利而不害物得以生謂之德也本由藴
　道故有德有德而無名道之深也有德而
　有名道之淺也道有深淺故德有上下所
　謂上德者至德也至德者深矣遠矣與物
　互矣人不見其迹則謂之不德以其含光
　匿燿支離所爲使百姓日用而不知則其
　德全矣故曰有德也
下德不失德是以無德
　下德者迹用漸彰至一𣻏散因循任物物
　保其安天下稱之歸美于己雖其德不喪
　已遠於至德也故曰無德也
上德無爲而無以爲
　夫有上德者性受自然之至妙命得元氣
　之精微神貫天地明並日月無思無慮心
　自無爲忘功忘名迹無以爲用也謂無用
　己爲而自得也古本作上德無爲而無不
　爲言上德之人心既寂默性亦恬憺縱心
　所好不違自然任性所爲不逆萬物故無
　爲而無不爲
下德爲之而有以爲
　下德降於上德者也性受自然之平淡命
　得元氣之純和神配陰陽明效日月民皆
　仰戴咸共樂推故曰有以爲古本作下德
　爲之而無以爲言下德之人心存仿像執
　守沖虚應物臨機不敢造次故曰無以爲
上仁爲之而無以爲
　仁者博施兼愛皆可爲也可爲而無偏私
　故言上仁有心濟乎群品故言爲之功成
　不居事遂不宰故無以爲也
上義爲之而有以爲
　義者宜也有所宜必有所虧處于事類而
　無所不宜故曰上義有宜有利故爲之其
　所爲者皆由裁非斷割而有以爲也
上禮爲之而莫之應則攘臂而仍之
　攘臂謂攘除衣袂以出臂也仍引也夫禮
　者履也謂履道而行辯上下定貴賤謙恭
　和柔使無爭心斯禮之本也故稱上焉玉
　帛交馳威儀相答擎跽曲拳進退顧揖此
　禮之文也故爲末焉莊子曰大禮與天地
　同節又曰以禮爲翼者所以行於世也古
　聖制禮使人定心氣整容貌故曰爲之然
　而中下之士喪本崇末曲說煩多不能應
　答故曰莫之應此失禮之微者也而有艴
　然作色奮臂仍引指陳去就爲爭競之端
　又失禮之甚者也老氏舉渾淪分散一至
　於此在下文也嚴君平曰虚無無爲開導
　萬物謂之道人清靜因應無所不爲謂之
　德人兼愛萬物摶施無窮謂之仁人理名
　正實處事之宜謂之義人謙退辭遜恭以
　守和謂之禮人此五者皆可道之陳迹非
　至至者也至至者一尚不存安有其五
故失道而後德失德而後仁失仁而後義失
義而後禮
　夫道德仁義禮五者之體不可致詰故混
　而爲一一既分矣五事彰而迹狀著故隨
　世而施設也道者德之體德者道之用離
　體爲用故失道而後德德者得也物得以
　生謂之德有生必愛故失德而後仁仁者
　親也親愛物宜故失仁而後義義者宜也
　宜則謙恭故失義而後禮禮者履也履道
　成文簡直則易行煩曲則殽亂也失者亡
　也末盛而本亡自然之理也嚴君平曰帝
　王根本道爲之元德爲之始道失而德次
　之德失而仁次之仁失而義次之義失而
　禮次之禮失而亂次之凡此五者道之以
　一體而世主之長短也故所爲非其所欲
　所求非其所得不務自然而務小薄也夫
　禮之爲事中外相違華盛而實虧末隆而
　本衰禮薄於忠權輕於威信不及義德不
　逮仁爲治之末爲亂之元詐偽所起忿爭
　所因謂下文也
夫禮者忠信之薄而亂之首
　夫忽道德仁義而專以禮教爲用者豈非
　忠信之薄而亂之首乎若乃尊道德仁義
　而兼用禮教者是禮之上也則何往而不
　治哉莊子曰聖人行不言之教道不可致
　德不可至仁可爲也義可虧也禮相偽也
　此與亂之首義同
前識者道之華而愚之始
　夫修崇禮教者智也智爲先見故曰前識
　識既先物安能忘懷故以智治國國之賊
　豈非道之華而愚之始乎若乃藏識藏智
　何思何慮則反其質素矣禮煩則亂智變
　則詐此必然之理也
是以大丈夫處其厚不處其薄居其實不居
其華故去彼取此
　大丈夫者有道之士也文子曰大丈夫恬
　然無思憺然無慮行乎無路遊乎無怠出
　乎無門入乎無房屬其精神偃其知見漠
　然無爲而無不爲也夫如是則所處自然
　樸厚合乎上德也居忠信而務誠實曷嘗
　華綺詐偽哉是故去彼禮義之淺末取此
　道德之大本也古本四句並作處字(有妙/道然)
　(後萬物生焉天地之大德曰生物得以生/謂之德不德之德故曰上也在德不失故)
　(曰下也上下雖殊而各得/其一故次之以昔之得一)
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正其致之一也
　昔者往古也一者元氣也元氣爲大道之
　子神明之母太和之宗天地之祖結爲靈
　物散爲光燿在陰則與陰同德在陽則與
　陽同波居玉京而不清處瓦甓而不溷上
　下無常古今不二故曰一也藏乎心内則
　曰靈府升之心上則曰靈臺寂然不動則
　謂之眞君制御形軀則謂之眞宰卷之則
　隱入毫竅舒之則充塞太空西昇經曰子
　得一而萬事畢人能虚心待之一自歸已
　莊子曰氣也者虚而待物者也唯道集虚
　又曰虚室生白吉祥止止夫天者純陽之
　氣也且天得之故能剛健運動穹窿廣覆
　垂象清明萬物資始焉地者純陰之質也
　且地得之故能信順柔弱盤礴厚載安寧
　不動萬物資生焉神者妙萬物以爲言也
　且神得之故能通變無方反覆不窮正直
　靈響應物無盡焉谷者溪之絶深者也且
　谷得之故能氣運水注盈滿不竭焉萬者
　數之大物者形之可見也物得之故能生
　生成成而不歇滅焉侯者五等之爵王者
　君之通稱得之故能永有大寳無思不服
　而爲天下正焉夫上五事能致清寧靈盈
　生者皆由君道正使然也正者得其沖一
　之謂沖一失則凡物喪亡在下文也開元
　御本作其致之無一也二字於義闕焉此
　取古本爲正嚴君平本無萬物得之以生
　并下文萬物無以生將恐滅十四字以人
　爲萬物之靈侯王爲人之君故總而言之
　也有之則文句備略之則義未闕於理亦
　通
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以貴高將恐蹶
　無以者致誡之辭也天者陽之德表君象
　言天無以清自恃若恃之則失至明之道
　致陰陽繆戾紀綱弛絶沖一不運將恐有
　開裂之兆且陽氣之亢也必爲灾衰沖和
　之散也必致開裂故陰陽書曰天裂者陽
　氣不足君德衰微也自此以下皆垂誡之
　辭也夫地者陰之德表臣象言地無以寧
　自恃若恃之則失安靜之道致剛柔卷折
　山川崩缺沖一不守將恐有發泄之應且
　陰氣之極也必有水沴沖和之消也必致
　發泄故陰陽書曰地震者陰氣有餘臣道
　失職也夫神者靈變也凡物精通皆有其
　神陰陽不測者也言神無以靈自恃若恃
　之則失至變之道致禍生怪祅祥勃興沖
　一不居將恐有廢歇之時也故神失道則
　傷民民被傷則反毁之毁之無神非歇而
　何谷者虚以待物者也言谷無以盈自恃
　若恃之則失流潤之道致崩夷之憂沖一
　不通將恐有枯竭之隔枯竭則繫於邦國
　故洛枯而夏亡河竭而商喪也物有形質
　當任遷言物無以生自恃若恃之則失順
　從之道致循逆生性沖一散去將恐有滅
　亡之期王者貫三才而爲主統萬物而有
　之當謙以自牧寄託群才也言侯王無以
　貴高自恃若恃之則失清淨之化百官失
　職萬民不歸致蹶敗之虞顛仆之禍自此
　已上雖叙天地等事會歸戒于侯王侯王
　尚耳況黎庶乎
故貴以賤爲本高以下爲基
　自此以下結成其義也夫貴者豈自貴哉
　必由賤者所奉然後貴耳此以賤爲本也
　高者豈自高哉必縁下者所戴然後高耳
　此以下爲基也
是以侯王自謂孤寡不穀此其以賤爲本邪
非乎
　孤寡不穀三者皆人之鄙惡而侯王以爲
　稱者謙以自牧不矜其尊也豈非以賤爲
　本邪而云非乎言實以賤爲本耳
故致數譽無譽
　有道之君忘名忘己天下數譽而不加勸
　天下數非而不加沮惡識所以貴不貴哉
　開元御本作故致數輿無輿言就輿數則
　有輪棘箱軸群材之名無有名爲輿者合
　之則輿矣就國求之則有士農工商萬民
　之號無有名爲國者合之則爲國矣忽群
　材輿何以成棄萬民國何以存此重戒侯
　王令愛民也
不欲琭琭如玉落落如石
　琭琭玉貌落落石貌言有道之君不欲顯
　燿琭琭如玉冥心韜光落落如石此能守
　沖一之道爲天下正者也古本作若玉若
　石傳奕徐鉉取之(得一貴高以賤爲本自/稱孤寡反復謙下故次)
　(之以反者/道之動)
反者道之動
　反者復也變也虚靜者物之本物之將生
　先反復虚靜之原及其變也出虚靜而動
　之是先反而後動故曰易復卦曰剛反動
　而順以行是以出入無疾此之謂也
弱者道之用
　既反虚靜爲道之動則柔弱雌靜實道之
　用也
天下之物生於有有生於無
　有一也一者元氣也言天下萬物皆生於
　元氣元氣屬有光而無象雖有光景出于
　虚無虚無者道之體也列子曰有形者生
　於無形則天地安從生又曰形動不生形
　而生影聲動不生聲而生響無動不生無
　而生有是故物生於有有生於無而萬物
　莫不獨化也嚴君平曰天地生於太和太
　和生於虚冥是謂反復虚靜之原也(物之/將動)
　(先反乎虚靜之原能虚靜動用者/其唯上士乎故次之以上士聞道)
上士聞道勤而行之中士聞道若存若亡下
士聞道大笑之不笑不足以爲道
　夫上士者受性清靜恬憺寂漠虚無無爲
　純粹而不雜靜一而不變聞乎道也人觀
　其迹眞以爲勤行而實無勤行也斯所謂
　天然縣解矣中士者受性中庸世所不用
　也則就藪澤處閑曠吐故納新熊經鳳騫
　養形保神而已及乎爲世用也則語大功
　立大名禮君臣正上下爲治而已此之謂
　若存若亡也下士者受性濁辱目欲視色
　耳欲聽聲口欲察味忘氣欲盈聞其恬憺
　無爲則大笑而非之若不爲下士所非笑
　則不足以爲上道也嚴君平曰鶉鷃高飛
　終日馳騖而志在乎蒿茅鴻鵠大舉經歷
　東西而志在乎陂池鸞鳳翱翔萬仞之上
　優游太清之中磨薄日月高覽遠逝棲息
　八極乃得其宜三者殊便皆以爲娱故無
　窮之源萬尋之泉乃神龍之所歸而小魚
　之所去也高山大丘深林巨壑乃鴻鵠虎
　豹之所喜而雞狗之所惡也是以損聰明
　廢智慮反眞歸樸遊於太素輕物傲世淖
　然不汙喜怒不嬰於心利害不棲於意貴
　賤同域抱德含和大聖之所尚乃上士之
　所務也中士之所眩乃下士之所大笑也
　陸希聲曰形而上者之謂道通乎形外者
　也形而下者之謂器正其形内者也上士
　知微知著通乎形外故聞道而信則勤行
　之中士在微著之際處道器之間聞道而
　疑信相半故若存若亡下士知著而不知
　微止乎形内故聞道則大笑之不唯笑之
　且將非之矣夫道者微妙冥通深不可識
　茍不爲下士所非笑則不足以爲眞精之
　道也
建言有之
　建立也將立道行之言明三士所見之差
　被笑之狀謂下文也
明道若昧
　明晤也悟道之人含光不耀舉措施爲有
　若暗昩故中士疑其存亡下士所大笑也
進道若退
　上士穎達不行而至又況進乎雖有聖功
　進而不取同塵接物外若退敗
夷道若類
　夷平也類絲之不匀者乃織者之所棄也
　夫上士襟懷坦夷平一與物無際支離其
　德若絲之有類不爲世用也河上公本作
　類言大道之人坦蕩平夷隨類參同不自
　分别也
上德若谷
　上德之人無爲無事心同虚空高下莫測
　有若深谷無所不容
大白若辱
　大白者若雪霜之潔白而無所不到雖瓦
　甓汙溷之處施而無擇有道之士豈異于
　是故處於濁世純白獨全而不雜染也
廣德若不足
　孫登曰其德深廣則通疏見遠遺略小節
　智若不足故良賈深藏若虚君子盛德容
　貌若愚陸希聲曰衣被天下而不有其仁
　斯廣德若不足也
建德若偷
　此言陰德密行也夫建立陰德之人不顯
　其功畏人之知故若偷竊耳吴筠元綱論
　曰功欲陰過欲陽功陰則能全過陽則易
　改此之謂也
質眞若渝
　渝變也色不明也質眞者純素之士動無
　文章如五色之渝淺光華不發也傳奕音
　義云古本作輸廣雅云輸愚也或本作揄
　董遇作摇今依王弼傳奕本作渝
大方無隅
　開元御注曰方正也隅角也夫砥礪名節
　以作廉隅此謂束教之人非曰大方之士
　磨而不磷在涅不淄大方也和光同塵行
　不崖異無隅也
大器晚成
　備物之用曰器河上公曰大器之人若九
　鼎瑚璉非一朝而可成積習生常美成在
　久也
大音希聲
　河上公曰大音猶雷霆待時而動諭愛氣
　希言也雷霆尚耳況至言乎陸希聲曰以
　不言之教鼓動萬物而不事小說斯大音
　希聲也
大象無形
　河上公曰大法象之人質樸無形容夫有
　大法象者無象而不應曰大象能應衆象
　者不可以形定故曰無形
道隱無名
　道本無名而强名曰道今道又隱焉而名
　何有此眞所謂滅迹匿端也
天唯道善貸且成
　貸施與也夫歎美獨有此妙道能神鬼神
　帝生天生地善以沖和妙氣施與萬物且
　成實而復於自然也君平曰道之爲化也
　始於無有終於無終存於不存貸於不貸
　動而萬物成靜而天下遂也陸希聲曰夫
　唯善濟貸於萬物而不責其報是以萬物
　受其成而不知其德故下士聞此道而笑
　之不信其能若此耳(上士勤行建德道生/故次之以道生一)
道生一一生二二生三三生萬物
　道者虚之虚無之無自然之然也混洞太
　無冥寂淵通不可名言者也然而動出變
　化則謂之渾淪渾淪者一也渾淪一氣未
　相離散必有神眀潜兆于中神明者二也
　有神有明則有分焉是故清濁和三氣噫
　然而出各有所歸是以清氣爲天濁氣爲
　地和氣爲人三才既具萬物資生也嚴君
　平曰虚之虚生無之無無之無生無無生
　有形故諸有形皆屬於物類物類有宗類
　有所祖天地物之大者而人次之夫天人
　之生也形因於氣氣因於和和因於神明
　神眀因於道道之自然萬物以存故使天
　爲天者非天也使人爲人者非人也谷神
　子曰夫道自然變而生神神動而成和和
　散而氣結氣結而成形故曰道生一一生
　二二生三三生萬物也河上公曰道始所
　生者一一生陰陽陰陽生和清濁三氣分
　爲天地人天地人共生萬物天施地化人
　長養之開元御注曰道者虚極之神宗一
　者沖和之精氣也生者動出也言道動出
　和氣以生物然於應化之理猶未足更生
　陽氣積陽氣以就一故曰一生二純陽又
　不能生更生陰氣積陰氣以就二故曰二
　生三三生萬物者陰陽交泰沖氣化醇則
　徧生庶彙也三家之說大同小異今備存
　之
萬物負陰而抱陽沖氣以爲和
　負背也抱向也動物則畏死而趣生植物
　則背寒而向暖物之皮質周包于外皮質
　陰氣之所結故曰負陰骨髓充實于内骨
　髓陽氣之所聚也故曰抱陽充和之氣運
　行于其間所以成乎形精也沖和之氣盛
　全則形精不虧而生理王也沖和之氣衰
　散則形精相離而入于死地矣故大人虚
　其靈府則純白來并君子不動乎心則浩
　然之氣可養純白浩然者沖氣之異名沖
　氣柔弱可以調和陰陽故曰沖氣以爲和
人之所惡唯孤寡不穀而王公以爲稱
　孤寡不穀者柔弱謙卑之稱乃流俗之所
　惡嫌獨大人君子取以自謂者乃所以有
　王公之貴耳是法沖氣之爲和損心志之
　强梁而求益於道德也
故物或損之而益益之而損
　夫物有能減損情欲不自矜伐卑以自牧
　如王公稱孤寡不穀之損故有尊貴之益
　也俗物則惟好盈滿饕餮富貴不知住止
　而危敗及之書曰滿招損謙受益夫物情
　之損有道之益也有道之益物情之損也
人之所教亦我義教之
　世人所教各立其我義教之者如諸子百
　氏自成一家之法其㫖善者則歸乎聖人
　之教其㫖悖者則變爲縱横之學縱横則
　陷於强暴而不得其死矣
强梁者不得其死吾將以爲教父
　柔弱屬陽生之徒也强梁屬陰死之徒也
　在上强梁則失群下之心而覆亡無日在
　下强梁則爲衆之所加而顛躓可待矣不
　得其死謂不得壽終也老氏觀俗之失道
　將以爲後世法知謙損柔弱者必吉貪暴
　强梁者必凶書之垂誡以爲教父父先也
　本也(法一沖和以謙受益去我義之强梁/必守其至柔也故次之以天下之至)
　(柔)
天下之至柔馳騁天下之至堅
　至柔者水至堅者金石馳騁奔競不息貌
　水之流注如駿馬之奔競也水以至柔爲
　用而能貫穿金石沉溺萬物故曰馳騁天
　下之至堅也
無有入於無間
　無有道也間隙也夫道混然之氣無有形
　質故能包裹乾坤而無外密襲秋毫而無
　内與其有形安得入其無間也莊子曰金
　石不得無以鳴謂藏道氣也君平曰有形
　銛利不入無理神明在身出無間入無竅
　俯仰之頃經數千里矣
吾是以知無爲之有益
　吾老氏自稱也言虚無之道柔弱無形而
　無所不通也王弼曰無有不可窮至柔不
　可折以此推之故知無爲之道有益於物
　也
不言之教無爲之益天下稀及之
　聖人觀天道之自然而謹身節用飭容儀
　以悟物故不言而其教行若乃有爲則滯
　迹損物既而無爲則利益甚多故知清靜
　簡易之道誠南面之至術天下稀及之也
　經曰知我者稀則我貴矣文子曰臯陶喑
　而爲大理天下無虐刑有貴乎言耶師曠
　瞽而爲大宰晋國無亂政有貴乎見耶不
　言之令不視之見聖人所以爲師也(柔弱/不競)
　(在乎無爲無爲之益唯身是/親故次之以名與身孰親)
名與身孰親
　身爲實名爲賔捨實從賔是謂倒置列子
　曰實名貧偽名富曰實無名名無實名者
　偽而已矣而悠悠者趨名不已名固不可
　去名固可賔耶今有名則尊榮亡名則卑
　辱尊榮則逸樂卑辱則憂苦憂苦犯性也
　逸樂順性也斯實之所係矣名胡可去名
　胡可賔但惡夫守名而累實將恤危亡之
　不救豈徒逸樂憂苦之間哉鮑焦子推之
　徒守名累實者也
身與貨孰多
　貨資財也凡在富貴而樂其資身之具未
　有不貪財貨者夫富者苦身疾作積財而
　不得盡用其爲形也亦外矣貴者夜以繼
　曰思慮善否其爲形也亦疏矣雖有金玉
　滿室而無仁惠之心者空得竊名黷貨之
　譏及至家亡身辱所喪豈少哉
得與亡孰病
　夫虚名浮利得之乎輕羽而性命形神亡
　之若太山達人校量誰者是病莊子曰養
　志者忘形養形者忘利致道者忘心矣
是故甚愛必大費多藏必厚亡
　費損也夫甚愛名者矯情偽行致損神之
　患豈謂小哉多藏貨者貪滿茍得致滅身
　之禍何嘗薄哉
知足不辱知止不殆可以長乆
　殆危亡也知足者不貪貨財也不貪貨財
　詎有戮辱之患莊子稱孔子謂顔回曰家
　貧居卑胡不仕乎對曰不願仕回有郭外
　之田五十畝足以給飦粥郭内之田十畝
　足以爲絲麻鼓琴足以自娱所學夫子之
　道足以自樂也回不願仕孔子愀然變容
　曰善哉吾聞之知足者不以利自累也審
　自得者失之而不懼行修於内者無位而
　不怍丘謫之乆矣今於回而見之是丘之
　得也知止者不貪名位也不貪名位終無
　危殆之憂莊子曰原憲居魯環堵之室茨
　以生草蓬户不完桑以爲樞而罋牖二室
　褐以爲塞上漏下濕平坐而弦子貢乘大
　馬中紺而表素軒車不容巷往見原憲原
　憲華冠縰履杖黎而應門子貢曰嘻先生
　何病原憲曰無財謂之貧學而不能行謂
　之病今憲貧也非病也子貢逡巡而有愧
　色原憲笑曰夫希世而行比周而友學以
　爲人教以爲己仁義之慝與馬之飾憲不
　忍爲也若乃知足知止之士固無戮辱危
　殆之憂可以長乆也(親身則知足疏名則/不辱知足不辱道成)
　(如缺故次之/以大成若缺)
大成若缺其用不敝
　缺破也敝困也敗也大成謂全德之君子
　也夫德充於内者故能包荒舍薉支離其
　形若器之缺玷罕見其用故得保完全而
　無困敗之敝也又如大壑酌之而不竭明
　鑑應之而不蔽故曰其用不敝
大盈若沖其用不窮
　沖虚也盛德大業者謙沖而不驕富貴滿
　堵者虚儉而不奢其所用也常有羡餘豈
　能窮匱哉
大直若屈
　大直謂隨物而直彼含垢而不申其直不
　在己故若屈也
大巧若拙
　大巧謂因物性之自然而成器用不造爲
　異端故若拙也列子曰宋人有以玉爲楮
　葉者三年而成亂之楮葉中而不可别也
　遂以巧食宋國列子聞之曰使天地之生
　物三年而成一葉則物之有葉者寡矣故
　聖人恃道化而不恃智巧夫道化者可謂
　大巧矣因物而成不矜已能故若拙也
大辯若訥
　大辯謂智無不周也因物所言而言之而
　無壅蔽若恃已言辯則於物理有所不及
　矣其於非法不說非禮不言而已無所造
　爲故若訥也
噪勝寒靜勝熱
　躁動也言春夏陽氣發於地上萬物因之
　以生物極則反故夏至則一陰生乎其中
　氣動極則寒寒則萬物以衰明躁爲死本
　盛爲衰原喻功成不缺者必敗持滿不沖
　者必傾有爲剛躁者必死君平曰天地之
　動一進一退而萬物成遂變化不可閉塞
　屈伸不可障蔽故陰之至也地裂而冰凝
　清風飂厲霜雪嵒嵒魚鼈蟄伏萬物宛拳
　當此之時處温室臨爐火重狐貉襲毳綿
　猶不能禦也及至定神安精動體勞形則
　是理泄汙流捐衣出室煖有餘身矣靜勝
　熱者謂秋冬陽氣靜於寒泉之下否極則
　泰故冬至則一陽生乎其中熱則和氣發
　生也萬物因之以生生託靜而起故知靜
　爲生本亦爲躁嚴君平曰陽之至也煎沙
　爛石飛鳥絶水蟲疾萬物枯槁江河消竭
　當此之時入沉清泉出衣絺𥿭遊燕高臺
　服食寒石猶不能任也及至解心釋意託
　神清靜形捐四海之外遊志無有之内心
　平氣和凉有餘身矣此言躁爲死本靜爲
　生根者以況君王躁强則拒敵飾非犯物
　之性以致家國凋敝是謂躁强則寂然而
　寒薄寒薄則衰滅矣靜理則垂拱無爲全
　物之眞以致社稷永安是謂靜理則煦然
　而人和人和則隆盛矣
清靜爲天下正
　此結明前義也夫至清者在濁而物莫能
　滑至靜者處動而事莫能撓且大成大盈
　大直大巧大辯則有不敝不窮若屈若缺
　若訥以對之惟清惟靜則可以持衆事而
　爲天下之中正也莊子曰抱神以靜形將
　自正必靜必清無勞汝形無摇汝精乃可
　長生也(外缺内全是爲有道/故次之以天下有道)




道德眞經藏室纂微篇卷之六











道德眞經藏室纂微篇卷之七欲七
　　　碧虚子陳景元纂
　德經
天下有道却走馬以糞
　却屏去也糞治田也天下有道言時泰也
　時泰則萬民昌而宗廟顯宇内安而諸侯
　賔四海清夷兵革寢息人多務本户競農
　桑屏去走馬之武功而歸治田之常業也
　故天心和洽群物樂康也
天下無道戎馬生於郊
　郊交也二國相交之境也天下無道謂時
　否也時否則百職廢而主上憂帑藏虚而
　水旱戴郡縣盜起强弱相陵人皆失業習
　尚戰爭自然戎駭之馬生于郊境故陰陽
　隔閉庶類悽愴也
罪莫大於可欲
　夫人有可尚欲愛之心則非理貪求火馳
　不反是故逐秋毫之微者失太山之重縱
　憍奢之情者必荷校之凶爲罪之因莫重
　乎此列子曰齊人有欲金者清旦衣冠而
　之巿適鬻金者之所因攫其金而去吏捕
　得之問曰人皆在焉子攫人之金何故對
　曰取金之時不見人徒見金觀於濁水而
　迷於清淵也
禍莫大於不知足
　禍害也夫可欲者於貪求之中尚有數耳
　不知足者凡經歷於目而無一可捨滿不
　知損亡敗及之故禍釁之發莫大乎不知
　足也
咎莫大於欲得
　咎殃也夫物之經目猶有限也天下之物
　見與不見咸欲得之使盡在已而靡有孑
　遺者此無道之甚也豈唯禍及一身抑亦
　殃咎來世夫罪者言人違於禁令初犯其
　非名之爲罪道家悔過經曰初犯爲罪亦
　名爲過過言誤也犯過一千八十爲禍禍
　重於罪矣犯過二千一百六十爲咎咎又
　重於禍矣此三者皆無道之所爲也小則
　害身大則喪國得不戒哉
故知足之足常足矣
　夫外物雖足而心不知足者是謂不知足
　也外物不足而心常足者是謂知足也高
　士傳曰嚴君平與蜀郡富人羅沖相善聞
　君平辟命不起而問之曰何不往仕君平
　曰無能自發沖即爲備車馬衣粮僕從君
　平曰吾病耳非不足也我有餘而子不足
　柰何以不足奉有餘沖曰吾一席萬金子
　無甔石之資而曰有餘謬矣君平曰吾嘗
　宿於子之家人定而役未息晝夜汲汲未
　有足時今我以卜爲業不下席而錢自至
　餘錢尚有數萬上塵厚寸不知所用我有
　餘而子不足乎沖退而歎曰益我貨者損
　我神生我名者殺我身若乃知足之足安
　有戎馬生於郊禍咎之重大乎(道無不在/何必遠求)
　(故次之以/不出户)
不出户知天下
　夫聖賢之爲治必先身心以度之自近而
　及遠也不下廟堂而知四海之外者因物
　以識物因人以知人當食而思天下之飢
　當衣而思天下之寒愛其親知天下之有
　耆老憐其子知天下之有稚幼也夫如是
　又何出户而知天下哉
不窺牖見天道
　夫人七尺之軀四支九竅五藏六府賅而
　存焉是以身之元氣與天道相通也人君
　守形清靜則天氣高明而自正人君縱其
　多欲則天氣昏暝而煩濁人君者與二儀
　同其德日月參其明先天而天弗違後天
　而奉天時不假窺牖瞻望而天道自眀矣
　嚴君平曰是以聖人不出户上原父母下
　揆子孫危寧利害反於已故明於死生之
　說察於是非之理通於利害之原達於治
　亂之本以己知家以家知彼事得其綱物
　得其紀動知所之靜知所守道德爲父神
　明爲母清靜爲師太和爲友天下爲家萬
　物爲體眂彼如己眂己如彼心不敢生志
　不敢舉捐棄知故絶滅三五因而不作巖
　居穴處不殺群類不食生草未成不服未
　終不采天地人物各保其有此所謂以一
　體之中法天地萬物也
其出彌遠其知彌少
　失道之君不能法天行道而恃聰明察物
　求之愈遠知之愈尟君平曰稽之天地驗
　之古今動不相違以知天地之道畢於我
　也家者知人之根本也身者知天地之淵
　泉也觀天下不由身觀人不由家小近大
　遠小知大迷去家出户不見天下去身窺
　牖不知天道其出愈遠其知益少周流四
　海其迷益甚求之益大功名益小不眂不
　聽求之於己天人之際大道畢矣記曰欲
　治天下先治其國欲治其國先治其家欲
　治其家先治其身欲治其身先治其心欲
　治其心先誠其意故君子不誠無物皆反
　推於身心之謂也
是以聖人不行而知不見而名
　夫聖人不行天下而察知人情者以身觀
　身以内知外所謂獨悟也不見天象而能
　名命天道者原小以知大明近以諭遠所
　謂冥覽也
不爲而成
　聖人無爲而化成天下蓋明物性自然因
　任而已矣孔子曰無爲而治者其舜也歟
　(不行而知不見而名蓋因/學悟故次之以爲學日益)
爲學日益
　可道可名既彰而崇德尚賢滋起則爲學
　之士博覽多識日益聞見遞相夸企喪滅
　淳風而不自知也
爲道日損
　夫道因爲學日益既益即損而知子守母
　復初歸根也復初歸根先去智原乘要執
　本日損云爲漸入虚妙也
損之又損以至於無爲無爲而無不爲
　夫損之者無麤而不遣遣之至乎忘惡然
　後無細而不去去之至乎忘善惡者非也
　善者是也既損其非又損其是故曰損之
　又損若乃是非都忘欲利自泯性與道合
　以至無爲己既無爲不與物競而任萬物
　之自爲也自爲則無不爲矣
取天下常以無事及其有事不足以取天下
　聖賢行道先修身心然後及乎天下上言
　治身以無爲此言治天下以無事故聖賢
　之用心常慮一物之失所將欲救弊亂之
　要在於取天下人之心取天下人之心當
　以無事爲術無爲爲教無欲爲寳自然俗
　化清靜民皆樂推而不猒也若以有爲有
　事政煩民勞重足而立側自而眡則百姓
　望而畏之何足以取天下人之心哉(既益/反損)
　(損至無心故次之/以聖人無常心)
聖人無常心以百姓心爲心
　聖人體道虚心物感斯應感既不一故應
　無常心然百姓之心常欲安其生而遂其
　性聖人使人人得其所欲者豈非以百姓
　心爲心乎莊子曰至人用心若鑑不將不
　迎應而不藏故能勝物而不傷此聖人無
　常心也
善者吾善之不善者吾亦善之德善
　夫百姓有好善之心者聖人不違其性應
　之以善其性本善者聖人固以上善輔之
　使必成其善苟有不善之心聖人亦以善
　待之感上善之德而自遷其心爲善矣則
　天下無有不善者此乃聖人順物性爲化
　終不役物使從己也
信者吾信之不信者吾亦信之德信
　夫百姓有好信之誠者聖人不奪其志應
　之以信其信確然者聖人固以大信輔之
　使必成其信苟有不誠其信者聖人亦以
　信待之而不信者感大信之德而自發其
　誠爲信矣則天下無有不信者此乃聖人
　能任物情非愛利之使爲也
聖人在天下惵惵爲天下渾其心
　惵惵憂勤貌又不停也渾者無分别也古
　之人君在天下也雖治迹憂勤同乎民事
　而心常虚澹冥乎自然故能體化合變無
　往不可磅礴萬物以爲一而無物不然爲
　天下之民渾其心而同其欲順其性而同
　其化孰弊弊焉勞神苦思以事爲事然後
　能乎陸希聲曰聖人在天下𢡁然應彼物
　感未嘗少息而其心渾然與天下爲一未
　嘗自有所爲故仲尼之所絶者有四謂毋
　意毋必毋固毋我是以能無可無不可無
　爲無不爲也河上公本作王弼本作
　歙歙
百姓皆注其耳目聖人皆孩之
　注傾也用也聖人以無爲德化不逆萬物
　之情故百姓被其聖德而各遂其能明者
　爲眡聰者爲聽皆傾注其耳目以俲聖人
　自然之法而聖人冕旒垂目黈纊塞耳不
　勞身於聰明不察物於幽隱撫念蒼生皆
　如赤子故曰孩之(無常心則渾然應變皆/孩之則冥其生死故次)
　(之以出/生入死)
出生入死
　虚無生自然自然生道道生一氣一氣變
　而有物故謂之出生生之極也變而無形
　故謂之入死此乃有始有卒未出乎域中
　者也出乎域中者生死曷嘗係哉
生之徒十有三死之徒十有三
　徒類也生之徒謂攝生者之類也死之徒
　謂趣死者之類也十有三者韓非曰四支
　九竅十有三動靜屬於生死焉夫善攝生
　者目不妄眂耳不妄聽鼻不妄嗅口不妄
　言手不妄持足不妄履動靜翛然諸惡莫
　犯此乃長生之徒也趣死者目亂於采色
　耳耽於淫聲鼻困於穢膻口美於非道手
　便於凶器足捷於邪徑動靜没溺諸吉無
　有此乃近死之徒也生死之原皆係此十
　三事矣孫登曰天地之物有生之類順理
　者寡逆理者衆故十分之中順理者三耳
　夫生不以道死不以理順生者尟逆死者
　多故死之中順命者三耳或解云三業十
　惡能制伏者長生之徒放縱者近死之徒
　以理推之九竅四支所論最長
人之生動之死地十有三
　夫人之生皆爲欲利所誘唯貪厚味美服
　好色音聲以滋九竅四支故舉動誙誙然
　如將不得已陷之于死地往而不知者未
　有不由十三事也
夫何故
　問世俗舉動趣於死地之由
以其生生之厚
　生生猶進生也夫忘生薄已則長生可冀
　而進生厚已則近於死地且進生必先之
　以外物外物足可以安體樂性以爲乆生
　之具然而忘身貪貨者過求養生之物太
　厚致其十三事滑亂而速千死地矣
蓋聞善攝生者
　不自言攝生而曰蓋聞者謙之辭攝衛也
　於衛生之中得其精微故曰善攝生者
陸行不遇兕虎入軍不被甲兵兕無所投其
角虎無所措其爪兵無所容其刃
　不期而會曰遇兕出湘水之南蒼黑色形
　如野牛一角重千斤夫善攝生之人内得
　於身故諸疾不生外得於物故諸惡莫犯
　欲利都忘自然與吉會也器之害者莫甚
　於兵戈獸之猛者莫甚乎虎兕故兵戈在
　前而不懾是無所容其鋒刃也虎兕當道
　而不驚是無所措其爪角也故諸惡害其
　有情而不損無心也
夫何故
　問何故諸惡不犯免死之由
以其無死地
　夫至人内不縱其欲心而外無害物之意
　故能忘身而身存以其無死地也莊子曰
　知道者必達於理達理者必明於權明權
　者不以物害己至德者火弗能熱水弗能
　溺寒暑弗能害禽獸弗能賊非謂其薄之
　也言察於安危寧於禍福謹於去就莫之
　能害也(死則喪道悟則道生/故次之以道生之)
道生之德畜之
　道者虚無之體德者自然之用道體虚無
　運動而生物物從道受氣故曰生之德用
　自然包含而畜物物自德養形故曰畜之
物形之勢成之
　凡動植之類皆本道而生因德而養物質
　方具故曰形之物既形矣則隨四時之勢
　而成之
是以萬物莫不尊道而貴德
　夫道降純精而生物之性德含和氣而養
　物之形故萬物無不尊仰於道而貴重於
　德也
道之尊德之貴夫莫之爵而常自然
　爵者錫命也公侯伯子男之例是也世之
　所以尊貴者皆因王者爵命故也而道以
　純精生物物共尊之若父德以和氣養物
　物共貴之若母萬物咸被道德生成之功
　而尊貴若父母者又非假於爵命而常自
　然有所攝伏也
故道生之畜之長之育之成之熟之養之覆
之
　上言道生德畜此不言德者以道無不貫
　而略其文也夫受其精之謂生函其氣之
　謂畜遂其形之謂長字其材之謂育輔其
　功之謂成終其時之謂熟保其和之謂養
　護其傷之謂覆此八者皆大道之元功蛸
　翹蝡動之物得不尊之貴之乎
生而不有爲而不恃長而不宰是謂玄德
　此結上生畜等八義也言道生萬物若顯
　其有則收其仁矣道養萬物若恃其爲則
　居其功矣長育群材成熟庶品養覆動植
　若矜其宰則處其長矣有是而退藏於密
　可謂陰德深矣遠矣(道生德養資物有始/故次之以天下有始)
天下有始以爲天下母既得其母以知其子
　始道也本也無名也母養也有名也夫道
　外包乾坤内滿宇宙萬物資之以生由之
　以成所以成者子也所以生者母也子者
　一也一者沖氣爲道之子道爲眞精之體
　一爲妙物之用既得道體以知妙用體用
　相須會歸虚極也
既知其子復守其母没身不殆
　既知妙物之用復守眞精之體體用冥一
　應感不窮然後可以無爲無不爲故没身
　不殆矣
塞其兊閉其門終身不勤
　此明絶欲守母之行兊悦也謂耳目悦聲
　色鼻口悦香味六根各有所悦門以出入
　爲義夫耳目諸根乃色塵之所由也若塞
　其愛悦之門則禍患息而身不勤勞也又
　解兊目也緘無猒之目則諸境自絶門口
　也杜多言之口則衆禍莫干諸境絶則嗜
　欲之源塞衆禍息則云爲之路閉如是則
　恬憺安逸終身不勤也
開其兊濟其事終身不救
　若乃不守母道者開愛悦之源而弗塞則
　嗜欲之情長矣通云爲之路而弗閉則禍
　患之事濟矣如是則憂苦危亡終身不救
　也
見小曰明守柔曰彊
　此謂防於未萌治於未亂也禍亂未見曰
　小昭然獨見爲明若知塞兊閉門之術是
　見於微小也挫嗜欲之鋭解云爲之紛守
　其柔弱也守柔弱則物不能加可謂彊矣
　見微小則事不能昏可謂明也矣
用其光復歸其明
　光者智照也智生外外照而常動動爲物
　之用明者慧解也慧主内内映而常靜靜
　爲已之體智照出則應事反則歸理是以
　用歸體故曰復歸其眀此重釋見小守柔
　之義使息外歸内也
無遺身殃是謂襲常
　遺與也貽也若事理雙眀體用冥一不役
　智外照而守慧内映復嗜欲之未萌而歸
　子母之元故無自與之殃是謂密用常道
　(也有始而有卒知子而守母塞閉悦愛其/介然有知者乎故次之以使我介然有)
　(知)
使我介然有知行於大道唯施是畏
　介孤也耿介也嗟時不行古道故曰若使
　我孤介之士有知政事則行於大道也大
　道者無爲清靜至公至直之道也然而行
　道者必有所施爲施爲簡易則導民于清
　靜之域施爲煩撓則引民於貪濁獨有所
　施爲是可畏畏其不合於古道也
大道甚夷民甚好徑
　大道甚夷猶亨衢也亨衢平易無往不達
　以其大直不患小迂而世人欲速由於捷
　徑是以崎嶇迷惑不達所趣故老氏病之
　唯慎其所施之教令畏其導民於衺路謂
　下文也
朝甚除
　朝宫室也除修治也
田甚蕪
　草長曰蕪
倉甚虚服文采
　青赤爲文色絲爲采傳奕云采乃是古文
　繡字
帶利劍猒飲食財貨有餘
　韓非作資貨有餘夫入其國其政教可知
　也觀朝闕甚修除墻宇甚雕峻則知國君
　好土木之功多遊嬉之娱矣觀田野甚荒
　蕪農事失耕治則知國君好力役奪民時
　矣觀倉廪甚空虚農夫多殍餓則知國君
　好末作廢本業矣觀衣服多文采質喪而
　貴華則知國君好淫巧蠹女工矣觀佩帶
　皆利劍剛强而競闘則知國君好武勇生
　國患矣觀飲食常猒飫烹肥而擊鮮則知
　國君好醉飽忘民事矣觀資貨常有餘務
　多藏珍異則知國君好聚斂困民財矣仲
　尼曰百姓不足君敦與足若聚斂無已民
　力殫竭非聖人之道也
是謂盜夸非道也哉
　上之七事皆用權術非理而陰取民也故
　曰盜既爲盜矣猶自夸大故曰盜夸而非
　道也所謂唯施是畏其在兹乎(知道而善/行者其德)
　(不可傾教故次/之以善建不拔)
善建者不拔
　建立也善以道立身植國者先固其根本
　而後營其標枝故根深枝茂則不可傾拔
　也
善抱者不脱
　脱失也解離也善以道懷抱民者百姓歸
　附而不脱離善以道抱元守一者精神完
　仝而不脱失
子孫祭祀不輟
　輟止也善以道建國抱民者則子孫繁昌
　享祚長乆世世祭祀無輟止時也
修之身其德乃眞修之家其德乃餘修之鄕
其德乃長修之國其德乃豐修之天下其德
乃普
　此五者近修諸身而遠及天下也夫修道
　於身者心閑性惔愛氣養神少私寡欲益
　壽延年乃爲眞人矣修道於家者父慈子
　孝兄友弟順夫信妻賢九族和睦慶流來
　世矣修道於鄉者尊老撫幼教誨愚鄙百
　姓和集上下信向其德乆長矣修道於國
　者體樂自興百官稱職禍亂不生萬寳豐
　熟則物充實矣修道於夭下者不言而化
　不教而治平易無爲和一大通比屋可封
　化被異域而德施周普矣
故以身觀身以家觀家以鄕觀鄕以國觀國
以天下觀天下
　觀者照察也以先聖治身之道反觀身心
　若吾身心能體於道則其德乃眞矣以先
　聖治家之道反觀吾家人若吾家人能睦
　於親則其國有餘矣以先聖治鄉之道反
　觀吾鄉黨若吾鄉黨能信於友則其德乃
　長矣以先聖治國之道反觀吾國民若吾
　國民能遂其生則其德乃豐矣以先聖治
　天下之道反觀吾夭下之民若吾天下之
　民能無欲無知則其德乃普矣
吾何以知天下之然哉以此
　老氏言我奚以知天下之民向道者昌背
　道者亡之然哉答曰我以上所陳五事反
　觀照察是以知之也經曰不出户知天下
　易曰觀我生觀民也其是之謂乎(善以道/立身植)
　(國德及天下其含德之厚/歟故次之以含德之厚)


道德眞經藏室纂微篇卷之七















道德眞經藏室纂微篇卷之八欲八
　　　碧虚子陳景元纂
　德經
含德之厚比於赤子
　含懷也夫至人純粹懷德深厚情復於性
　憺怕無欲狀貌兀然比於赤子赤子者取
　其純和之至也
毒蟲不螫猛獸不據攫鳥不搏
　毒蟲蜂蠆之類以尾端肆毒曰螫猛獸虎
　豹之類以爪拏按曰據攫鳥鵰鶚之類以
　羽距擊觸曰搏夫至人神矣㗳然喪偶如
　赤子之無心故神全而物莫能傷也嚴君
　平曰夫赤子之爲物也知而未發通而未
　達能而未動巧而若拙生而若死新而若
　弊爲於不爲與道周密生不生之生身不
　身之身用無用之用聞無聞之聞無爲無
　事無意無心不求道德不積精神既不思
　慮又無障載神氣不依聰明無識柔弱虚
　靜魂魄無事樂無樂之樂安無欲之欲生
　不枉神死不柔志故能被道含德與天地
　同故蜂蠆蟲蛇無心施其毒螫攫鳥猛獸
　無意加其據搏也
骨弱筋柔而握固
　明赤子之全和喻至人之純德赤子未知
　喜怒而拳握至堅者其眞性專一故也
未知牝牡之合而䘒作精之至
　峻者赤子之命源也赤子情欲未萌陽德
　自動者眞精之氣運行之所至也以況至
　人虚心無情氣運自動而諸欲莫干也峻
　作古本爲全作王弼曰作長也無物以損
　其身故能全長也上清洞眞品曰人之生
　也禀夭地之氣爲神爲形受元一之氣爲
　液爲精夭氣减耗神將散矣地氣减耗形
　將病矣元氣减耗命將竭矣故帝一迴元
　之道泝流百脉上補泥丸腦實則神全神
　全則形全形全者百關調於内邪氣亡於
　外髓凝爲骨腸化爲筋純粹不雜長生可
　致矣
終日號而不嗄和之至
　號啼也啼極無聲曰嗄又聲嘶也赤子終
　日嘷啼而嗌不嘶散者天和之氣至全也
　故眞人之息以踵其嗌不哇和氣全也
知和曰常知常曰明
　赤子以和全眞至人知和爲貴故用之爲
　常道知常不變守之自明此含德之厚者
　也杜光庭曰五常備具曰和夫人於身和
　則德充而合眞於國和則化周而祚永處
　衆和則合禮行師和則有功和之爲義大
　矣哉此知和知常而全德自明也
益生曰祥心使氣曰彊
　祥者吉凶之兆夫一受成形素分已定非
　理益之必致凶祥莊子曰常因自然而不
　益生也夫心有是非而氣無分别故任氣
　則柔弱使心則彊梁又志能動氣氣能動
　志以心任氣氣盛心彊莊子曰無聽之以
　心而聽之以氣是心使氣也益生使氣失
　道者也
物壯則老是謂不道不道早已
　物之壯也必至枯老心之彊也必至凶暴
　且道以柔弱爲用今以彊壯爲心者謂之
　不道老氏故戒之云不道之行無如早止
　已止也死也言不行道者早死也已(德厚/靜默)
　(了悟忘言故次/之以知者不言)
知者不言言者不知
　夫知道者以心而不以辯貴行而不貴言
　談道者以辯而不以心喪道而不喪說嚴
　君平曰五味在口五音在耳如甘非甘如
　苦非苦如商非商如羽非羽而易牙師曠
　有以别之其所以别之者口不能言也音
　味尚爾況妙道乎莊子曰智北遊首音三
　問無爲謂而不答非不答也不知答也意
　與此合西昇經云道自然行者能得聞者
　能言知者不言言者不知所以言者以音
　相聞是以故談以言相然不知道者以言
　相煩不聞不言不知所由然譬如知音者
　識音以絃心知其音口不能傳道深微妙
　知者不言識音聲悲抑音内惟心令口言
　言者不知此在能行能言者也
塞其兊閉其門
　此與第五十二章文同而㫖異彼則約道
　清靜以塞嗜欲愛悦之端此則宗道無言
　故興損聰棄明之說夫道無形不可以目
　眂不可以口傳故心困焉不能知口辟焉
　不能議此至人所以不待收視緘口而自
　然塞兊閉門也
挫其鋭解其紛和其光同其塵
　此已出第四章彼則就道以論功此則據
　人以明行至人與天同心而無知與道同
　身而無體則進鋭紛亂之心於何而有光
　塵分别之意於何而生哉
是謂玄同
　夫至人之遊處也顯則與萬物共其本晦
　則與虚無混其根故語默隨時而不殊巵
　言日出而應變是謂玄同也
故不可得而親不可得而疏不可得而利不
可得而害不可得而貴不可得而賤故爲天
下貴
　上交於道而不諂舉世譽之而不勸故不
　可得而親下交於器而不瀆舉世非之而
　不沮故不可得而疏澹泊無欲守分知足
　不可得而利誘也處卑不辱在醜不爭不
　可得而陷害也爵禄不能汗權勢不能動
　何得而貴寵哉失志不屈居貧愈安何得
　而賤鄙哉至人行此六者不榮通不醜窮
　無天怨人非無物累鬼責故爲天下貴(不/言)
　(自治而治物以政/故次之以政治國)
以政治國以奇用兵以無事取天下
　以用也政者政教也有爲之君用政教爲
　治者民雖不濫而凋弊日深迹用既彰安
　能長乆也霸王之君以奇謀用兵者國雖
　不傾而禍亂日積怨望既多安能永固也
　夫有道之君將欲取天下之心爲可大可
　乆之業者莫若無事故第四十八章云取
　天下常以無事及其有事不足以取天下
　此老氏垂教治天下太平之法也政河上
　公本作正
吾何以知其然哉以此
　老氏自設問答言我何以知天人之意如
　是哉以今時所見可以言之謂下文也
天下多忌諱而民彌貧
　忌諱禁令也夫君不能無爲而以政教治
　國禁網繁密民慮其抵犯無所措手足避
　諱不暇弗敢云爲舉動失業日至貧窮
人多利器國家滋昏
　利器權謀也君不能安靜而以智變爲務
　上下欺紿則民多權謀偷安其生包藏禍
　心日至昏亂
人多伎巧奇物滋起
　伎巧工伎巧妙也君不能無事而以機械
　爲好志在奢淫則民尚雕琢服玩金玉奇
　怪異物日益滋生古本作民多智慧邪事
　滋起
法令滋彰盜賊多有
　法令刑教也君不能無欲而以刑法作威
　民雖苟免其罪然而不足則姦宄生小則
　盜鈎大則竊國也河上公本作法物滋彰
故聖人云
　老氏不敢自專其言故舉聖人云或謂老
　氏爲周柱下史遍觀上世遺書三墳古文
　故舉以證之
我無爲而民自化我無事而民自富我好靜
而民自正我無欲而民自樸
　我者治世之君自稱也言我無爲承天無
　所改作民遂其生其俗自化也我無事騷
　擾節用儉嗇民厚其業其家自富也我安
　靜不言憺怕自守民挹天和其俗純正也
　我無欲沖虚去華崇本民無夸企其性自
　樸也苟有爲有欲而望致民於富壽之域
　吾未見其可也莊子曰天地有大美而不
　言四時有明法而不議萬物有成理而不
　說聖人者原天地之美達萬物之理是故
　至人無爲大聖不作觀於天地之謂也河
　上公本又有我無情而民自清注曰修道
　守眞絶去六情民自隨我而清也(治國化/民莫若)
　(無事無事則其政寬裕/故次之以其政悶悶)
其政悶悶其民淳淳
　開元御疏曰悶悶無心寬裕也淳淳質樸
　敦厚也言無爲之君政教寬大任物自成
　政無苛暴故其俗淳樸安於清靜而曰益
　敦厚也古本作偆偆王弼本作惇惇
其政察察其民缺缺
　開元御疏曰察察有爲嚴急也缺缾凋弊
　離散也言有爲之君其政峻急以法繩人
　法令滋彰盜賊多有故人凋弊而離散動
　觸禁網畏而避之由是風化日益殘缺也
禍兮楅所倚楅兮禍所伏孰知其極
　倚因也伏藏也夫悶悶之政世謂之慢而
　民淳淳然實樂之察察之政世謂之能而
　民缺缺然實憂之夫世之所謂禍者莫不
　畏之畏則戒慎而福生其中矣世之所謂
　福者莫不喜之喜則憍矜而禍藏其間矣
　禍福相因莫知其窮極也故天地有休否
　日月有盈虧此倚伏之數也夫禍藏福中
　有福而憍矜則禍至福隱禍内有禍而戒
　慎則福來此世之必然也故有道之君守
　之以清靜任之以自然不利貨財不近貴
　富不樂壽不哀夭不榮通不醜窮如是則
　禍福倚伏於何而有哉
其無正邪
　禍福倚伏豈無正邪在乎有道之君無爲
　無事忘形忘物而後正耳若有心爲正其
　正必復爲奇有心爲善其善必復爲妖矣
正復爲奇善復爲妖
　夫百姓之心其心不一有道之君用心若
　鑑不將不迎應而不藏故能勝物而不傷
　也若以正正其不正其正也不正則奇謀
　譎詐生故曰爲奇以善善其不善其善也
　不善則妖祥狂妄興故曰爲妖若任物之
　自正自善則禍福無縁而相倚伏也
民之迷其曰固乆
　薄俗不能自正自善而乃矯眞爲正逆性
　爲善而反爲奇爲妖迷惑不悟其所由來
　固已乆矣西昇經曰爲正無處正自歸之
　不受於邪邪氣自去所謂爲道自然助之
是以聖人方而不割
　有道之君方正其身俾物自悟不以己之
　方正斷割於物使物從之而失其性也
廉而不穢
　廉清穢濁也有道之君率性清廉使物自
　化不以己之潔揚彼之汗但使物知勸而
　洗除穢濁耳古本作劌傷也言聖人廉以
　自清而不刑物使傷也
直而不肆
　肆申也有道之君禀氣耿直自任不曲而
　不以已之直意申肆激拂於物亦猶大直
　若屈也
光而不耀
　光謂明慧也有道之君明慧鑒照復能葆
　蔽隱晦不以己之强智爚耀於物使之殂
　喪也自此以上皆悶悶之政非察察之治
　也(政寬則民福治嚴則民禍福禍倚/伏由人由天故次之以治人事天)
治人事天莫若嗇
　嗇愛也世俗則耗神多求奢侈而不足聖
　人則愛神省費儉嗇而有餘故治人者無
　事無爲清靜簡易省費民財使倉禀實而
　知禮節然後葆精愛神蠲潔祭祀粢盛豐
　備人神皆和故曰莫若嗇
夫唯嗇是謂早服
　省費而不奢侈儉嗇而愛精神是能服從
　於道也聖人於禍福未兆之前常服從於
　道是謂早服也古本作早復
早服謂之重積德
　夫節儉民財愛嗇精神以奉上帝是一德
　也又能早服從於道使人悦神和故曰重
　積德
重積德則無不克
　夫重積德之士可以臨御百姓四方嚮慕
　無有不克伏者也
無不克則莫知其極
　無不克伏則萬物歸化道德無窮故莫知
　其極
莫知其極可以有國
　夫道德無窮者必能後其身而身先外其
　身而身存天下樂推而不猒可以爲有土
　之君矣昔庚桑子居羽山之顔三年俗無
　疵癘而仍穀熟其俗竊相謂曰庚桑子之
　始來吾灑然異之今吾日計之不足歲計
　之有餘其或聖者邪盍相與尸而祝之社
　而稷之乎此所謂道德莫極可以有國也
有國之母可以長乆
　有國之母謂重積德也德可以茂養百姓
　百姓豐厚則社稷福祚可以長乆矣
是謂深根固蒂長生乆視之道
　根本也蒂花趺也夫藝果木者根深則蒂
　固雖有大風亦不能拔其根本落其花實
　故根深則枝葉榮茂蒂固則花實不落可
　謂長乆矣積德之君其治人事天厚國養
　民者植根於無爲固蒂於清靜社稷延遠
　故謂之長生臨御常照故謂之乆視杜光
　庭曰修道之士嗇神安體積氣全和内固
　三關而祛萬慮百神率服衆行周圓變化
　莫窮享年長乆固蒂於混元之域深根於
　無何之鄉與九老七元差肩接武矣古本
　作固柢本也(事天積德可以有國/故次之以治大國)
治大國若烹小觧
　夫治萬乘之國若烹膚寸之鮮調其水火
　使其自熟則全若撓之則魚傷魚傷則糜
　爛矣善治民者和其政教使之自得則安
　若擾之則民傷民傷則潰亂矣
　以道莅天下其鬼不神
　聖人以無爲清靜之道臨莅天下沖和之
　氣徧于區宇在谷滿谷在坑滿坑故風雨
　時若水旱不作人心自然不求妄楅也雖
　有鬼神不敢見其神變矣西昇經曰所謂
　爲道自然助之不善於祠鬼自避之此之
　謂也神者靈變也
非其鬼不神其神不傷民
　非其鬼無神變而歇滅也是由人不作舋
　則祅祥何縁而興人守常德則神變無因
　而傷民此理之自然也
非其神不傷民聖人亦不傷民
　其鬼非無神變而不傷民蓋聖人無爲清
　靜則鬼神感其明德而自處其陰靈也列
　子之言聖治也不施不惠而物自足不聚
　不歛而已無愆陰陽常調日月常明四時
　常若風雨常均字育常時天穀常豐土無
　札傷人無夭惡物無疵癘鬼無靈響焉
夫兩不相傷故德交歸焉
　兩者謂聖人與神也河上公曰夫兩不相
　傷人得治於陽鬼得治於陰人得全其性
　命鬼得保其精神故德交歸焉又君能存
　神神能福君故曰德交歸焉杜光庭曰民
　爲邦本本固則邦寧人爲神主主安則神
　享聖人以道爲治既不傷人鬼神感聖人
　之功亦不害物兩者相悦二德交歸(大國/交歸)
　(以靜安小故次之/以大國者下流)
大國者下流天下之交
　江海所以能爲百谷王者以其善下之大
　國所以能爲諸國帝者以其謙下之故天
　下士民之所交會也
天下之交牝牝常以靜勝牡以靜爲下
　叠上文以生下義夫天下之所交牝者以
　其大國善守雌牝柔靜之德故能攝伏天
　下雄壯之國使其歸己蓋以至靜謙下不
　貪之所致也
故大國以下小國則取小國
　大國居於大而忘其大故無小而不攝在
　上而謙下不以威武爲用故鄰國柔服咸
　爲臣妾是能取小國之歡心也嚴君平曰
　明王聖主之處大國也施而不以置下而
　不以求地裹諸侯之國而無所不畏德包
　諸侯之力而無所不事折節下之以附人
　意忠廉誠信以先士吏割地以招賢俊耕
　織以裒畜積結縱連橫以戒不虞發倉散
　財養老恤孤振窮達困顯巖穴之士受而
　不取授而不子柔弱簡易無爲而處諸侯
　雖有貪鄙殘賊驕矜恃力者猶以威德之
　重靜而下之則彼修身慎行改過自新割
　地獻寳縣命殺身請爲子弟之國蕃墻之
　臣也
小國以下大國則取大國
　小國居於小而忘其小故無大而不統處
　下而恭謹不以慢傲爲事故鄰國撫恤皆
　欲援助是能取大國之威權也孟子曰惟
　仁者爲能以大事小故湯事葛伯文王事
　昆夷惟智者爲能以小事大故太王事獯
　鬻句踐事吴以大事小者樂天者也以小
　事大者畏天者也樂天者保天下畏天者
　保其國詩曰畏天之威于時保之此周頌
　美成王畏天之威能安其太平也嚴君平
　曰其處小弱也因道而動循德也無行以
　舟與實以甲兵忠順誠素尚樸貴耕上下
　和集親如父子君如腹心民如形體專一
　同和可與俱死大國之君雖負衆强上權
　右勢左德下仁心如飢虎怒如湧泉者猶
　以爲得天之心獲民之意將相誠信鄰人
　之助發原泉之敵揚不測之威辱身厚體
　謁誠縣命欵欵惓惓事以清靜則彼神感
　精喻心釋意壞怒移禍徙與我爲諾也
故或下以取或下而取
　或者不定之辭以取者謂上以取下抑損
　謙卑以得人之歡心也而取者謂下而取
　上順奉廉慎而得事其威權也斯乃互以
　義相取之也
大國不過欲兼畜人
　夫大國之君崇謙卑尊禮法修身以下小
　國者豈有越分貪欲之心兼並畜聚小國
　之人哉但執謙尊之義以爲常道也
小國不過欲入事人
　夫小國之君存忠順遵制度修身而下大
　國者非有過分貪欲之心泛入矯事於大
　國之人哉惟持自全之志而守其常德也
兩者各得其所欲故大者宜爲下
　兩者謂大國小國也夫小大止足各當其
　分互有所持不相侵擾所謂安其居樂其
　俗鄰國相望雞太之音相聞民至老死不
　相往來然而小國柔服禮之常也大國謙
　下誠亦曲全宜爲下者勸勵之深使可大
　可乆而兢兢業業所以致天下之交也(大/國)
　(謙下藴道之奥故次/之以道者萬物之奥)
道者萬物之奥
　奥藏也曖也藴也夫道包括無外萬物資
　始最深最奥爲庶品之根本無有逃其術
　者西昇經曰道深甚奥虚無之淵言道爲
　萬類之淵藪無物不藴藏也以至圓蓋之
　高方輿之厚日月之廣照動植之細繁皆
　禀道之所育曖然無不賴其庇陰矣
善人之寳不善人之所保
　善人謂上士也上士聞道勤而行之鍊質
　資神超遥輕舉固守妙本以爲長乆之寳
　也不善人謂下士也下士聞道而大笑之
　及其迕道悖德履凶踐禍思欲返復元吉
　復仰道之所保庇也
美言可以巿尊行可以加人
　此釋不善人之所保也言之甘美則無往
　而不可雖巿井之機心亦混然而同得矣
　豈得與信言不美淡乎無味同論哉行之
　自尊則無適而不勝雖逆旅小子亦知其
　醜惡矣豈得與夷道若類大白若辱爲比
　哉此舉無言無行之夫尚假甘美之言自
　尊之行可以奪衆貨之賈升稠人之上又
　況有道者乎
人之不善何棄之有
　夫不善之人矯妄之士猶假美言尊行可
　以悦衆知道之可以保倚也由此省之人
　豈長爲不善耶但恐化之不至又何遺棄
　之有哉
故立天子置三公
　夫天以其道付人君令化不善之人人君
　恐化未備更置三公以佐之杜光庭曰四
　海之大萬有之富厥初生人不可無主故
　立天子以牧之尊事上帝父天母地謂之
　天子也一人不可以廣治置百官以臨之
　百官之長有三公焉尚書周官曰其惟三
　公論道經邦三公謂太尉司徒司空主佐
　天子治陰陽親萬民廣教化此其職也
雖有拱璧以先駟馬不如坐進此道
　杜光庭曰兩手相合曰拱璧者瑞玉也拱
　璧璧之大者也駟馬者馬四匹爲乘共駕
　一車也古者諸侯朝於天王會於大國聘
　於小國或遇於野兩君相見皆有贄幣之
　禮以先貨幣爲導謂之爲先今三公當以
　論道爲務經邦爲事雖欲以駟馬大璧獻
　之於君亦臣之分也徒有益於淫奢無裨
　於治政不若進之以無爲清靜之道以化
　天下使不善者從善不悛者悛心道化周
　行帝德遐被何用璧馬爲夫務學之士尚
　輕尺璧而重寸陰況有道之君乎
古之所以貴此道者何也
　此道無爲清靜之道也發問古之貴此道
　者何謂也
不曰求以得有罪以免邪故爲天下貴
　夫道之微始悟於身心之内卒明於宇宙
　之外妙則入於無間舒則塞乎太空體之
　則善于一身用之則濟于天下雖不曰求
　以得而不可不求也不求而得自得也自
　得則安用三公哉故不曰求以得此乃有
　求有得也有求有得則古之常道也明乎
　常道者豈有罪累邪設若偶失道而偶有
　罪者在乎改過遷善復此無爲清靜之道
　亦可免戮辱之責也古本作不曰求以得
　嚴君平本作不求而自得(得道之奥妙者/施爲而無爲故)
　(次之以/爲無爲)
爲無爲事無事味無味
　至人爲無所爲任物之自爲物自爲則無
　爲而無不爲然至人之心曷嘗動哉事無
　所事從物務之自事物自事則無事而不
　事然至人之身曷嘗勞哉味無所味隨物
　氣之自味物自味則無味而不味然至人
　之口曷嘗嗜哉若夫心不動則虚明虚明
　則衆妙可觀身不勞則實厚實厚則精神
　不虧口不嗜則恬漠恬漠則靈液不竭矣
　又解味無味者不味是非美惡之言而味
　大道無味之言經曰道之岀口淡乎其無
　味也
大小多少報怨以德
　人之云爲有大有小世之造事有多有少
　云爲造事皆損其天性而失乎自然損天
　性則怨生失自然則惡起既怨且惡禍亂
　之階也唯至人無爲無事無味能灰心槁
　骸雖有有爲之怨咸以無心至德報之或
　問報怨以德設有德者又何以爲報乎曰
　世之爲事大小多少怨怒恩德以其無心
　至德報之一也陸希聲曰夫體道之士妙
　淵通應世之爲而本無爲應物之事而本
　無事應物無味而本無味其體雖大而樸
　甚小其用雖多而要妙甚少故術在於澹
　泊清靜不爲萬物所撓耳夫唯如此則無
　欲無欲則無私恩者私之所畜怨者恩之
　所萌唯聖人能無私欲無私欲故無私恩
　無私恩故無私怨衆人則不然以其有私
　欲故有恩怨然天下有怨者聖人以德德
　之人之不善者聖人以善善之故民用和
　睦上下無怨此之謂也仲尼曰行滿天下
　無怨惡聖人豈有怨於物乎
圖難於其易爲大於其細
　難易大細即上之大小多少也夫是非美
　惡怨怒恩德皆生於微漸無不始於易而
　終成難初於細而後成大使圖度其始易
　之時則於終無難矣營爲於初細之日則
　於後無大矣若乃謀於已難爲於已大則
　怨怒深而禍亂積將欲釋難解紛不亦難
　乎
天下難事必作於易天下大事必作於細
　夫艱難之事必起於容易當於容易之時
　圖之重大之事必興於微細當於微細之
　時去之事類實繁不可具舉故以天下總
　言之也嚴君平曰大難之將生猶風邪之
　中人也未然之時慎之不來在於皮毛湯
　熨去之入於分理微鍼取之在於藏府百
　藥除之入於骨髓天地不能變造化不能
　治故曰天下難事必作於易夫大事之將
　興也猶水之出於山也始於潤濕見於漣
　滴綿綿涓涓流爲谿谷也
是以聖人終不爲大故能成其大
　上言失道之人好爲難大之事故多敗喪
　此引聖人終不爲大者慎微之至也聖人
　不爲難大之事而無爲無事易簡易知故
　能成其可大可乆之業也嚴君平曰聖人
　之建功名也微故能顯幽故能明小故能
　大隱故能彰志在萬民之下故爲君王
夫輕諾必寡信多易必多難
　夫不三思而後言輕易其許諾者事衆而
　信不可然也不謀始而慎終多易其行者
　難積而變不可推也可不慎歟
是以聖人猶難之故終無難
　夫以聖人之才之德尚難於細易之事況
　無聖人之才德而欲忽之乎是以世俗多
　患累而聖人終無難也嚴君平曰聖人心
　默而不動口默而不言目默而不視耳默
　而不聽動如天地靜如鬼神不爲而成不
　言而行進則無敵退則不窮身無纖介之
　憂國無毫髮之患也(無爲之安必由簡易/故次之以其安易持)

道德眞經藏室纂微篇卷之八


















道德眞經藏室纂微篇卷之九難一
　　　碧虚子陳景元纂
　德經
其安易持其未兆易謀其脆易破其微易散
　夫家國安靜易爲維持及將傾危則難守
　禦衺心未兆易謀消滅惡狀已形難圖泯
　絶孽芽尋脆易爲破除枝榦既成難乎掊
　撃悔吝幾微憂虞易散凶咎已彰其灾莫
　逭古本作其脆易判或作泮

　爲謂脩除也夫家國未傾危衺心未萌兆
　若預爲之防則未然之禍曷由而有
治之於未亂
　治者救也夫孽芽未成凶咎未著若救治
　在先無巨惡之害矣嚴君平曰未疾之人
　易爲醫未危之國易爲謀萌芽之患易事
　也小弱之禍易憂也何以效之曰任車未
　虧僮子行之及其傾覆也顛高墮谷千人
　不能安卵之未掊也一指摩之及其爲飛
　鴻也奮翼凌雲罾繳不能連也胎之新乳
　也一繩制之及其爲虎也執羣獸食牛馬
　劍戟不能難羅網不能禁也故漣滴之流
　而成江海小蛇不死化爲神龍積微之善
　以至吉祥小惡不止乃至滅亡
合抱之木生於毫末九層之臺起於累土千
里之行始於足下
　此三者喻不見幾慎微以致後患也患不
　預防惡不漸杜其猶植木乎初生於毫末
　可拔而絶之及其合抱也本據乎陰崖梢
　侵於陽嶺青青百尋鬱蔽日月惡可伐哉
　此明自性而生也又如築臺起土於一畚
　可蹴而圯之及其九層也聳百仞之高擬
　丘陵之大惡可毁哉此眀積習而成也又
　如遠行之人始於跬步可旋踵而返及其
　千里也長川渺瀰峻嶺巇嶮途隘而可畏
　路僻而多岐惡可還哉此明遠行不止也
　易曰履霜堅冰至此之謂也九層古本作
　九成
爲者敗之執者失之
　夫有爲於分外則廢敗自然有爲於欲利
　則廢敗精神然而執有好名患至身失執
　勇好敵禍來國失良由不能爲之於未有
　治之於未亂也
是以聖人無爲故無敗無執故無失
　夫事之所敗敗於有爲不爲何敗之有意
　之所失失於有執不執何失之有是以聖
　人措意不在乎小成而常以虚靜恬淡寂
　寞無爲爲心自然無爲無執無敗無失莊
　子曰南海之帝爲鯈北海之帝爲忽中央
　之帝爲渾沌儵與忽時相與遇於渾沌之
　地渾沌待之甚善儵與忽謀報渾沌之德
　曰人皆有七竅以視聽食息此獨無有嘗
　試鑿之日鑿一竅七日而渾沌死此爲者
　敗之之證也
民之從事常於幾成而敗之
　幾近也言世俗之人雖從務於善事皆有
　始而無卒先勤而後惰功近成不能戒
慎乃復亡敗也
　慎終如始則無敗事
　此重申戒勸也夫世俗若能慎末如初則
　所爲無不成矣詩曰摩不有初鮮克有終
是以聖人欲不欲不貴難得之貨
　難得之貨謂金玉珠犀也世俗以不欲爲
　憂聖人以不欲爲樂聖人貴清靖節儉世
　俗貴貪濁奢侈是以世俗所不欲者乃聖
　人之所欲故視金玉如遺土也
學不學復衆人之所過
　世俗損天眞以務外學而失分内之眞性
　聖人守自然而不學保分内之天和然世
　俗以不學爲過聖人以不學爲眞學故曰
　復衆人之所過也
以輔萬物之自然而不敢爲
　人生而靜天之性也聖人以不欲不學爲
　教者以佐萬物之自然使各遂其性而不
　敢造爲異端恐失其大本也(持之無敗者/審其未兆未)
　(亂之徴無失宗法輔物自然古之/善道也故次之以古之善爲道者)
古之善爲道者非以明民將以愚之
　古之善爲道治身化民者自脩胸中之誠
　使道洽於物而治名不彰物任其能而親
　譽莫間也不欲明其教令使物欣欣悴悴
　而智詐萌生將以導斯民於質朴而復自
　然也此說古之有道以勸于今也
民之難治以其智多
　民之多智則姦宄生焉雖有法令而無所
　畏故曰難治也莊子曰上誠好智而無道
　則天下大亂矣何以知其然耶夫弓弩畢
　弋機變之智多則鳥亂於上矣鈎餌網罟
　罾笱之智多則魚亂於水矣削格羅落罝
　罘之智多則獸亂於澤矣智詐漸毒頡滑
　堅白解垢同異之變多則俗惑於辯矣故
　天下每之大亂罪在於好智
故以智治國國之賊
　夫人君任用智詐之臣治國者必以權謀
　蠹政爲事致民擾亂是國之賊也經曰智
　慧出有大偽又曰其政察察其民缺缺也
不以智治國國之楅
　夫人君任用淳德之士治國者則必以無
　爲簡易爲事致民安靜是國之福也經曰
　我無爲而民自化我無事而民自富又曰
　其政悶悶其民淳淳杜光庭曰君猶表也
表正則影端表邪則影曲正則人隨而正
　邪則人從而邪邪正淳漓匪由他也用智
　謀之臣則權令興用忠厚之士則風教淳
　人化淳和國乃豐泰此爲福也
知此兩者亦楷式
　兩者謂用智與不用智也夫用智者害政
　蠹民爲國之賊以致亡身喪家是以爲不
　用智者楷模法式也夫不用智者德政澤
　民爲國之福以致榮鄉顯族是亦爲用智
　者之楷模法式也古本作稽式稽考也謂
　考古法式
常知楷式是謂玄德
　玄深也冥也人君當知福可任而賊可去
　致黔首於富壽是有深冥之德也
玄德深矣遠矣與物反矣然後乃至大順
　夫聖人之玄德深不可知遠不可窺然觀
　其迹似與物違戾究其理則與民同歸然
　後入於自然之境而無所不然者謂之大
　順矣嚴君平曰愚智之識無所不克清天
　寧地爲類陰福衆世莫見故曰玄德深矣
　不可量測遠矣不可窮極與物反矣莫之
　能克列子曰堯治天下十五年不知天下
　治歟不治歟不知億兆之願戴已歟不願
　戴已歟顧問左右左右不知問外朝外朝
　不知問在野在野不知堯乃微服游於康
　衢聞兒童謡曰立我蒸民莫匪爾極不識
　不知順帝之則堯喜問曰疇教爾爲此言
　兒童曰我聞之大夫問大夫曰古詩也堯
　還宫召舜因襌以天下舜不辭而受之此
　謂玄德深遠乃至大順也(善爲道者不逆/於寡德量深遠)
　(如水朝宗故次之/以江海爲百谷王)
江海所以能爲百谷王者以其善下之故能
爲百谷王
　開元御疏曰江海所以能令百川朝宗而
　爲王者以其善居下流之所致也易云地
　道變盈而流謙地道用謙則百川委輸而
　歸往聖人用謙則庶人子來而不厭嚴君
　平曰江海之王也非積德累仁加恩惠以
　懷之也又非崇禮廣遜飾知巧以悦之也
　又非出奇行變起權立勢奮武揚威以制
　之也清靜處下虚以待之無爲無求而百
　川自爲來也百川非聞江海之美被其德
　化而歸慕之也又非拘禁束教有介導而
　趨之也然所以貫金觸石鑽崖潰山赴江
　海而無還者形偶性合事物自然也由此
　觀之卑損之爲道也大矣百害不能傷智
　力不能取不戰而强不威而武默然無爲
　與萬物巿譬夫谿谷爲卑故能達而不窮
　江海處下故能王而不休也
是以聖人欲上人以其言下之
　聖人謂能體江海之下流者將欲處人之
　上必先以其言下人者知滿必招損故言
　則謙柔名則孤寡而盛德日崇大業彌固
　自然爲物所推舉於上矣
欲先人以其身後之
　將欲首出庶物必須身謙言巽退在人後
　者蓋謹身順道不以先物故能爲物所推
　讓於先矣
是以處上而人不重處前而人不害
　聖人臨大寳之位居至極之尊勞一身而
　逸萬民薄眇躬而厚庶物民皆忻戴猶以
　爲輕處物之前民得以治故人皆悦隨安
有所害哉
　是以天下樂推而不厭
　夫有道之君羣生就之如曰望之如雲推
　崇爲主而無厭倦以其謙偽之德所致也
以其不爭故天下莫能與之爭
　謙德化下下皆化而爲謙退也故聖人常
　以虚爲身以無爲心心形既空物孰與爭
　陸希聲曰夭道虧盈而益謙地道變盈而
　流謙鬼神害盈而福謙人道惡盈而好謙
　謙之爲德卑以自牧故江海以謙爲德而
　爲百谷所歸往聖人以謙爲德而爲天下
　所先上夫聖人豈欲先上哉天下樂推而
　不厭耳(江海居下流聖王處謙卑俗尚强/梁以雌靜爲不月故次之以夭下)
　(皆謂我道/大似不肖)
天下皆謂我道大似不肖
　肖似也老氏曰天下之人皆言我道虚無
　廣大光而不耀盛德若愚無所象似猶如
　不賢也
夫唯大故似不肖若肖乆矣其細也夫
　夫獨我道虚無廣大不爲下士所信故以
　不賢也若賢而使人稱美之不待于今亦
　以乆矣若爲人所稱美其道豈足爲大邪
　莊子云老子謂士成綺曰夫巧智神聖之
　人吾自以爲脱焉此乃老氏不以賢美爲
　貴乆矣傳所謂甯武子其智可及其愚不
　可及也近之矣
我有三寳保而持之
　雖我道虚無無所象似然有三行可以保
　倚執持實爲脩身治國之至寳謂下文也
　古本作持而寳之言世人若遵守三行以
　爲珍寳執持不捨何所不適河上公本作
　持而保之
一曰慈二曰儉三曰不敢爲天下先
　開元御疏曰夫體仁愽施愛育羣生慈也
　節用厚人不耗於物儉也不爲事始和而
　不唱不敢爲天下先也
夫慈故能勇儉故能廣不敢爲天下先故能
成器長
　聖人以慈爲行勇於濟物仁者必有勇不
　懼之謂也儉約其用者必能廣於賑施所
　謂節用而愛人也不敢先於天下則必能
　成器用之長易曰見羣龍無首吉此所謂
　大道似不肖也李約曰自下行成而昇高
　業就故得爲天下君長也
今捨其慈且勇捨其儉且廣捨其後且先死
矣
　今世俗則不然所謂肖者則與道反矣皆
　棄捨慈仁將爲勇義負氣輕死以陷物則
　過涉滅頂之凶矣不能愛嗇節用復爲奢
　泰貪求廣費斂掠不足必致傷財害民則
　反招匱乏之患矣既而飾智以驚愚脩身
　以明汗好處物先耻居人後進無謙退之
　心動有剛强之志縱而不止則犯上作亂
　矣此三行皆非大道乆長之術乃致喪家
　亡身故曰死矣
夫慈以戰則勝以守則固
　夫三寳之中慈最爲貴故偏歎美也夫主
　將用慈則撫養士卒可無敵於天下矣且
　慈兵入於敵境不踐果稼不穴丘墓不殘
　積聚不焚室屋則人人悦之若孝子之見
　慈親歸降者若强弩之射深谷也如是則
　何必陳兵野戰而後勝重門撃柝以爲固
　哉
天將救之以慈衛之
　夫天道福善禍淫善人則自天祐之吉無
　不利經曰夭道無親常與善人所以天將
　救助之者以其主將能用慈仁衛護士卒
　人民也(道大似乎不賢慈儉誠如不/武故次之以善爲士者不武)
善爲士者不武
　士將士也夫善爲將士者體慈仁用德義
　誅暴亂振困苦而不以威武凌孤弱也
善戰者不怒
　夫善臨戰陣者雖有甲兵不得已而用之
　苟在應敵非樂殺人也以悲哀泣之喪禮
　處之豈憑怒而好戰哉
善勝敵者不爭
　夫善勝者在德不在爭師克以和和則善
　勝不以利動因勢而取也如魯仲連之吟
　嘯熊宜僚之弄丸善勝者也
善用人者爲之下
　善用人者以謙不以力悦以使民民忘其
　勞故用輔弼之臣則比之股肱心膂用將
　帥之臣則跪而受鉞行而推轂先之以德
　而後用其力者也
是謂不爭之德是謂用人之力是謂配天古
之極也
　夫善爲士善戰善勝善用人者常柔弱不
　爭謙以自牧物竭其能人盡其用豈非不
　爭之德用人之力乎彼唱如此我和如彼
　猶天之無恩而大恩生不言而四時行可
　以配夭而代夭治物是古道之極致者也
　不爭之德法在用兵故次之以用兵有言
用兵有言
　老氏痛當世用兵以好戰爲本故舉古之
　軍志以明申誡
吾不敢爲主而爲客不敢進寸而退尺
　兵以先舉爲主後應爲客聖人之兵不得
　已而用之故應敵而後起所以常爲客也
　進少而退多者是沈機密用重敵之意也
　雖有敵至我則善師而不陣自無征伐矣
　又用師之法爲主者以起戎爲謀爲客者
　以應敵是務進雖少漸近於殺退雖多轉
　近於生故不敢爲主而爲客不敢進寸而
　退尺猶勇於敢則殺勇於不敢則活也
是謂行無行攘無臂仍無敵執無兵
　夫行師在乎止敵貴乎不爭雖止敵不行
　殺心也既無殺心即我之師徒抱義以守
　故行無行也又將奮臂先登則若無臂可
　奮以其惡殺而尚慈也夫有道之君縱有
　凶暴之寇妄動而來我則告之以文德示
　之以義兵彼必聞義而退自然無敵雖有
　仍引之威而無敵可引故曰仍無敵敵既
　遠退干戈戢藏雖有執持之儀而無兵可
　執故曰執無兵
禍莫大於輕敵輕敵則幾喪吾寳
　幾近也寳者身與位也輕敵謂好戰於外
　無備於内也好戰於外猶有勝有負無備
　於内則必至滅亡夫聖人在上誠無敵於
　天下然以其時有理亂言之則敵亦衆矣
　何者書曰撫我則后虐我則讎若然者則
　夭下一國亦吾敵也一鄉一家亦吾敵也
　故王者不遺小臣即得萬國之歡心矣公
　侯不侮鰥寡即得百姓之歡心矣志士不
　忘脩身即神悦而天樂矣然後可以全吾
　所寳耳云幾喪吾寳者何哉我本慈愛不
　樂殺人不得已而至於無敵非吾志也既
　非本志則爲喪矣所亡未大故曰幾喪
故抗兵相加哀者勝矣
　抗舉也夫兩國舉兵相加也哀者慈愛發
　於衷誠之謂則由其君之有道也若夫上
　存慈愛之心不失使臣之禮下輸忠良之
　節盡得事君之義則何向而不勝哉(兵戒/輕敵)
　(其言易知故次之/以吾言甚易知)
吾言甚易知甚易行
　經曰爲無爲事又曰不出户知天下不窺
　牖見天道又曰行不言之教並是無爲分
　内簡易之道言則不繁行則不勞是易知
　易行也
天下莫能知莫能行
　莫能知者下士也下士欲惡滑湣但見邊
　徼多惑於有爲好攻乎異端不能除垢止
　念靜心守一至於虚無之道黮闇而不知
　茫然而莫行也
言有宗事有君
　此釋易知易行所由也宗本也君主也夫
　百家之言言雖殊途而同歸於理得理者
　忘言故言以不言爲宗本矣萬緒之事事
　雖異趣而同會于功成功而遣事故事以
　無事爲君主矣此以不言無事爲教豈不
　易知易行邪嚴君平曰夫聖人之言宗於
　自然祖於神明常處其反在言默之間甚
　微以妙歸於自然明若無見聰若無聞通
　而似塞達而似窮其事始於自然流於神
　明常處其和在爲否之間清靜柔弱動作
　織微簡易退損歸於無爲
夫唯無知是以不我知
　夫獨無知之下士好竄句遊心於堅白同
　異之間聞吾忘言道事之㫖忽去不信而
　大笑之是所以不知我之道大而謂似不
　肖也嚴君平曰夫世之莫我知者非我之
　道小而不足知又非我之事薄而不足爲
　也又非世之好敗惡成喜禍樂患而不我
　從也夭性與我反情欲與我殊智者蹈於
　情欲終世溺於所聞神氣不我安而心意
　不我然也
知我者稀則我貴矣
　夫至道之言有宗有君惟明者知之故稀
　少疏闊矣得是道者萬物尊之故曰則我
　貴矣開元御本作則我者貴言法則我者
　貴矣嚴君平曰故其明不我見其聰不我
　聞是以深言反而受謗大行遠而得毀獨
　見之明不用於世獨聞之聰見羞於民事
　順神明者不合於俗功配天地者不悦於
　衆
是以聖人被褐懷玉
　褐裘也賤者之服玉潔潤而比君子之德
　夫聖人内藴道德喻懷玉也外無文采喻
　被褐也是以内雖昭曠外若愚昏珠藏蚌
　胎玉藴石間天下莫能知則我道貴矣(凡/闇)
　(妄知聖人藏知故/次之以知不知)
知不知上不知知病
　夫聖人禀氣純粹天性高明内懷眞知萬
　事自悟雖能通知而不以知自矜是德之
　上也中下之士受氣昏濁屬性剛强内多
　機智而事夸大實不知道而强辯飾說以
　爲知之是德之病也莊子曰不知深矣知
　之淺矣弗知内矣知之外矣此亦所謂知
　者不言言者不知也
夫唯病病是以不病
　聖人眞知妙本洞達杳冥是以六通四闢
　上下無常悗然無心釋然無累而又常患
　世俗妄執强知之病動入死地往而不返
　者良可歎息此眀聖人慈心獨能病患世
　俗有此强知之病其於聖德何病之有則
　是眞知不病而强知病矣
聖人不病以其病病是以不病
　夫聖人者能知無知達道之機損聰棄智
　實無世病慈仁哀憫能病衆生之病者以
　其自無病也使其有病又安能病衆生之
　病哉莊子曰人莫鑑於流水而鑑於止水
　唯止能止衆止受命於地唯松栢獨也正
　冬夏青青受命於天唯舜獨也正幸能正
　生以正衆生此先能正己然後能正羣生
　猶聖人不病以其病病也(强知失道觸冒/致灾灾數至而)
　(民不畏故吹之/以民不畏威)
民不畏威則大威至矣
　夫世俗不畏天威國威則大威至矣大威
　謂死兆也君子畏天命畏大人畏聖人之
　言夫人立身以畏爲本若以小惡爲無傷
　而不畏積之盈貫以致乎大威至而不可
　逃也嚴君平曰大威已至乃始爲善當是
　之時道德不能救天地不能解非夭之罪
　也樂高安大負威任勢忘憂失畏不求於
　己故憂於身者不恐於人畏於己者不制
　於彼慎於小者不懼於大誡於近者不悔
　於遠
無狎其所居
　古本作狎習也所居謂所處也言畏慎之
　人凡居處當擇善鄰無習惡友清淨自守
　卑退自持灾禍莫干形全神王斯畏慎之
　深也開元御本作狹者謂寬其所居之處
　不可强梁自處在乎和光容衆不迕於物
　也舊說曰神所居者心也人當忘情去欲
　寬柔其懷使靈府閑豫神棲於心身乃存
　也
無猒其所生
　猒惡也道所生形故曰所生夫人不可猒
　惡其道當服勤尊仰畏道畏天則可永保
　元吉若縱其欲猒道慢德禍不旋踵矣舊
　說身所生者神也人由神而生所生謂神
　也神眀託虚好靜人能洗心息慮神自歸
　之若嗜欲黷神營爲滑性則神氣散越而
　生亡故勸令無猒所生之神以存長乆之
　道也
夫唯不猒是以不猒
　夫獨畏道畏天之士惟精惟一造次必於
　是顛沛必於是安有猒惡怠情之心是以
　天道密祐降之百祥是故交相保愛而不
　猒惡也開元御疏曰惟精惟一者尚書大
　禹謨舜命禹踐位之詞也曰人心惟危道
　心惟微危則難安微則難明惟精惟一可
　以允執厥中也
是以聖人自知不自見
　夫聖人先存諸己而後存諸人省己心原
　自知善惡澡雪滌除使塵垢不入其舍是
　之謂自知也既而體道淵默晝夜勤行不
　賈衒才能爚亂於物恐其違理失當同乎
　不畏威者也
自愛不自貴
　聖人葆愛其身知身乃大道之所生不縱
　嗜好猒惡息情傷於至理虧損形神是之
　謂自愛若乃貪厚味美服好色音聲肆情
　性之所安耳目之所娱自貴而賤物是狎
　其所居而不能清靜自守豈畏慎於細微
　者也
故去彼取此
　若去彼自見自貴之憍縱取此自知自愛
　之畏威得尊道奉天之理天道不猒惡於
　人是故威罰外消生道内足也(不爲爲惡/務於勇殺)
　(故次之以勇/於敢則殺)


道德眞經藏室纂微篇卷之九


















道德眞經藏室纂微篇卷之十難二
　　　碧虚子陳景元纂
　德經
勇於敢則殺勇於不敢則活
　剛决爲勇必果爲敢夫剛毅之人無所畏
　忌見威不懼必果無迴恃其兇頑便施誅
　戮故曰勇於敢則殺夫懷道之士謹於去
　就檢身知退靜順柔和弗敢有爲不忍殺
　傷故曰勇於不敢則活
知此兩者或利或害天之所惡孰知其故是
以聖人猶難之
　兩者謂敢與不敢殺與活也天地之大德
　曰生聖人以慈爲實而不樂殺人也死者
　人倫之荼毒含生之類皆惡之勇於果敢
　者殺之道也勇於慈仁者活之道也若以
　此義守而不變是未明天地殺生之權也
　今曰或利或害者是於殺活有所未定邪
　夫人爲不善於顯明之處人得而誅之爲
　不善於幽閑之所鬼得而殺之此雖大聖
　之慈天道之仁不能憫救也若乃宥而赦
　之必有反報之禍夫有可以殺而殺之者
　有可以活而活之者有可以殺而不可殺
　者有可以活而不可活者有活之而爲禍
　者有殺之而爲福者何邪然天之所惡而
　人孰知其故若非體眞造化安知禍福之
　端利害之元雖有聖人之明猶難於勇敢
　之事况非聖人而敢私心殺活哉故猶難
　之也嚴君平曰凡此二功勇敵敢均計策
　外馳射身相非與天異意與地異心奮情
　舒志各肆所安或以千乘變爲亡虜或以
　匹夫轉爲君王故物或生之而爲福或生
　之而爲禍或殺之而爲福或殺之而爲賊
　二者深微莫能窮測也
天之道不爭而善勝
　大天道自然平施不逆萬物而萬物自專
　之豈與人校其敢與不敢殺與活哉然而
　人自服從者不與物爭而能善勝者也所
　謂勝物而不傷二田勇敢也
不言而善應
　天何言哉四時行焉百物生焉福善禍淫
　之應信不差矣
不召而自來
　夭道高遠又無言教何嘗呼召萬物而萬
　物皆背陰嚮陽春生秋實者陰陽生殺之
　正令也
默然而善謀
　開元御本河上公本並作繟然嚴君平今
　作默王弼本作坦夫天道寂默無情至公
　不二行吉者以吉祥報之行凶者以凶祥
　報之其於人倫生殺之威象緯行度之軌
　未嘗差忒豈非善能謀畫者也
天網恢恢疏而不失
　張自然之羅故曰天網縱太虚之寬故曰
　恢恢四達皇皇是謂疎幽明難逃是謂不
　失也(勇敢則殺常不畏死故/次之以民常不畏死)
民常不畏死奈何以死懼之
　不畏死有二義達者得其常理而不畏死
　愚者失其常理而不畏死夫人生而靜天
　之性樂生惡死人之常耕而食織而衣安
　其居樂其業養生葬死此世之常禮也夫
　民存常性官守常法而無枉濫皆得其死
　民生死得常則何畏之有逮德下衰不能
　無爲禁網繁密民不聊生盜竊爲非欺紿
　生亂小恐惴惴而懷驚大恐縵縵而忘死
　如何刑法滋深主司暴酷更以大辟族誅
　之令恐懼良民哉古本作如之何其以死
　懼之
若使民常畏死而爲奇者吾得執而殺之孰
敢
　畏死亦有二義養生謹慎之人畏天死而
　脩德也造惡偷安之人畏刑死而矯法也
　且人之自然也舍餔而熙乎憺怕鼓腹而
　遊乎混茫而不知老之將至此順化之民
　也今乃法令滋彰動入死地是使民常畏
　死也民畏死則偷安其生而興奇變姦詐
　之心以矯其法令姦詐生而禍亂作則主
　司者得專執而殺戮砍其姦詐絶蹤誰
　敢犯之者也
常有司殺者殺
　河上公曰司殺者謂天居高臨下司殺人
　之過天網恢恢疏而不失言天鑒孔明無
　所不察何須椎相輐斷深嚴刑典也杜光
　庭曰司主也大之養人也厚愛人也至南
　宫丹籙賞善而司生北宫黑簿紀過而主
　死天地萬神司察善惡以懲以勸俾其革
　惡而遷善也故有功者延年有罪者奪筭
　毫分無失如陽官之考較焉天有司命四
　司之星在虚危之間主人功過年壽所謂
　天之司殺也紏察罪福使世人知脩善戒
　惡焉人君以善教人動懷慈恕其不善者
　天之司殺當自殺之天網寬大疏而不漏
　違天反道於何逃罪哉
夫代司殺者是謂代大匠斲
　夫主司荷察專任刑法以代造化生殺之
　權者如拙夫之代良工也
夫代大匠斲稀有不傷其手者矣
　夫以拙夫而代良匠斲木豈唯殘材毁撲
　抑亦傷手碎指矣以喻主司代造化生殺
　之權而輕肆其刑政不惟悮害良民抑亦
　斲喪和氣夫天道高明人識近蔽用近蔽
　之人代高明之天以致物理繆誤而失自
　然之治矣(民不畏死惟懼於飢/故次之以民之飢)
民之飢以其上食税之多是以飢
夫民者國之本也政令煩則賦斂重民貧
　乏則國本弊是以君待民而食上資下而
　立君税取多則上下同飢剥下盈上則君
　人俱弊杜光庭曰立法垂憲古有明文食
　也充君之庖税也輸國之賦什一之税務
　在其輕賦重則民貧賦輕則民足民足則
　國泰民貧則國危理在酌中法無太酷所
　以鑄刑書而物怨作丘賦而邦貧齊侯以
　重斂致亡田氏以厚施成霸皎然目君
　宜鑒焉
民之難治以其上之有爲是以難治
　有爲則政煩無爲則簡易易則易從煩則
　難治夫上有擊鮮玉食之猒則下有腐糗
　糟糠之美網密令苛故難治也
民之輕死以其求生之厚是以輕死
　夫政令煩苛賦斂重大而民亡本業亡業
　則觸法犯禁輕就死地以其各求養生之
　具太厚致有蹈水火而不懼逆白刃而不
　驚者故曰是以輕死
夫唯無以生爲者是賢於貴生也
　夫貪生趨利如羊就屠自速其死耳獨有
　外形忘生者處皁隸而不辱食藜藿而常
　甘雖世事嶮巇亦陸沈而安隱是有以異
　乎貴生者也貴生益生也又自貴也目貴
　其生者謂身欲安逸口欲厚味形欲美服
　目欲好色耳欲音聲若不得則大憂以懼
　以至乎過貪分外而輕入死地也(民飢則/精神散)
　(而輕死足則柔和全而重生/故次之以民之生也柔弱)
民之生也柔弱其死也堅强
　夫民之生也含元和之氣抱眞一之精形
　全神王故其百骸柔弱及乎死也元和之
　氣散眞一之精竭形虧神亡故百骸堅强
　也
萬物草木生也柔脆其死也枯槁
　夫萬物草木生也則天地之氣流行乎内
　陰陽之液潤澤乎外故春條青青而可結
　夏葉敷榮而可卷者柔脆也逮乎死也則
　天地之氣消散乎内陰陽之液乾燥乎外
　故秋實丹黃而凋落冬枝焦朽而可折者
　枯槁也前明有識此舉無情無情者以氣
　聚散爲榮枯有識者以道存亡爲生死
故堅强者死之徒柔弱者生之徒
　開元御疏曰草木生則柔脆死則堅强則
　知人爲堅强之行是入死之徒爲柔弱之
　行是出生之類也嚴君平曰陽氣之所居
　木可卷而草可結也陽氣之所去水可凝
　而冰可折也故神明陽氣生之根也柔弱
　物之藥也柔弱和順生長之具而神明陽
　氣之所託也萬物隨陽氣以柔弱也故堅
　强實死之形象柔弱潤滑生之徒類也
是以兵强則不勝
　玉眞曰夫兵者凶險之器闘爭之具所觸
　之境與敵對者也兵强則君逸而將憍將
　憍則卒暴以逸君御憍將憍將臨暴卒且
　敗覆之不暇何勝敵之有哉故桀紂以百
　萬之師而傾四海始皇以一統之業而喪
　九州項羽忽霸而遽亡王莽既簒而旋滅
　符堅狼狽於淮水隋煬分崩於楚宫此數
　家之兵皆多至數兆少猶數億無不恃其
　成以取敗此皆兵强不勝之明驗也又兵
　者求勝非難持勝其難唯有道之君乃能
　持勝向數君之敗皆由不能持勝之過也
木强則共
　開元御䟽曰木本强大故處於下枝條柔
　弱共生於上蓋取其柔弱者在上强梁者
　在下故也
强大處下柔弱處上
　夫木之强榦大本常處於下柔條弱枝常
　處於上木猶如此況於人乎況於國乎(生/氣)
　(存則柔弱柔弱者謙之道天/道好謙故次之以天之道)
天之道其猶張弓乎
　開元御疏曰天道高遠非喻莫眀故舉張
　弓之法以昭天德之用
高者抑之下者舉之有餘者損之不足者與
之
　開元御疏曰夫弓之爲用當合材定體令
　弛張調利抑高舉下者爲架箭之時準的
　也損有餘與不足者爲發矢之時遠近也
　如此則命中矣次結歸天道易曰立天之
　道曰陰與陽陽主升陰主降陽升極天則
　降陰降極地則升此抑高舉下張弓之象
　也天道盈虚一章七閏損日之有餘補月
　之不足日月寒暑一往一來則歲功成矣
　人君當法夭道抑强扶弱損有利無故舉
　虧盈益謙欲令稱物平施爾嚴君平曰夫
　工人之爲弓也無殺無生無翕無張制以
　規矩督以準繩弦高急者寬而緩之弦弛
　下者攝而上之其有餘者削而損之其不
　足者補而益之弦質相任上下相權平正
　爲主調和爲常故弓可秤而矢可行夫按
　高舉下損大益小夭地之道也
天之道損有餘補不足人之道則不然損不
足以奉有餘
　開元御疏曰此明人道不能同天道之損
　益而裒多益寡也在易之損下益上曰損
　損上益下曰益以下爲本也損損下益
　上其道上行夫在泰卦而損下益上遂變
　而爲損損上益下民說無疆夫在否卦
　而損上益下遂變而爲益此聖人設卦觀
　象之法也
孰能以有餘奉天下雖有道者
　此設問答詳解其義問曰誰能同天道下
　濟以卹於人减損有餘之爵禄以奉夭下
　孤寒不足之人乎答曰唯有道之士聖君
　哲人乃能然也而言奉者明聖君居物之
　上心不忘下一如卑者之奉尊不以高貴
　加人也
是以聖人爲而不恃功成不處其不欲見賢
　夫聖人者圓通爲智因物爲心整萬物而
　不爲義澤及萬世而不爲仁長於上古而
　不爲壽覆載天地刻雕衆形而不爲巧豈
　以已所施爲矜恃其美功成事遂固處其
　位哉夫惟不恃不處故能爲羣材之帥也
　(天道益寡損餘抑高舉下唯有道者法/之柔弱故次之以天下柔莫過於水)
天下柔弱莫過於水而攻堅强者莫之能勝
其無以易之
　夫天下之物柔弱之極者無過於水而貫
　金石攻堅强無有能勝之者又爲人壅止
　决流處方置圓坎險高下汗瀆百數以其
　柔弱之性終無以移易之
故柔勝剛弱勝强天下莫不知莫能行
　夫水之滅火陰之制陽舌柔而存齒剛則
　折此夭下莫不知世俗之所共聞也而乃
　各師其心莫能行其柔弱之道老氏所以
　重歎息故引聖人之言以眀柔弱之行也
是以聖人言受國之垢是謂社稷主
　聖人言者三墳之遺文也或老氏謙辭言
　人君能含受垢穢引萬方之罪在余一人
　佘一人有罪無以汝萬方則民仰德美而
　不離散可以常奉社稷而爲主矣鴻烈解
　曰晋伐楚三舍不止大夫請擊之莊王曰
　先君之時晋不伐楚及孤之身而晋伐楚
　是孤之過也若何其辱羣大夫曰先臣之
　時晋不伐楚今臣之身而晋伐楚此臣之
　罪也請王擊之王俛而泣涕沾衿起而拜
　羣大夫晋人聞之曰君臣爭以過爲在己
　且輕下其臣不可伐也夜還師而歸此受
　國之垢是謂社稷一也帝王立國左宗廟
　而右社稷宗廟以尊祖配天社稷以尊稼
　穡備粢盛爲生民粒食之本也人以食爲
　天故有國必先社稷而王者爲之主也
受國不祥是謂天下王
　人君能謙虚用柔受國不祥則四海歸仁
　六合宅心是謂天下王矣傳曰山澤納汗
　國君含垢是也鴻烈解曰宋景公之時熒
　惑在心公懼召子韋而問曰熒惑在心何
　也子韋曰熒惑天罰也心宋分野禍且當
　君雖然可移於宰相公曰宰相使治國家
　也而移死焉不祥子韋曰可移於民公曰
　民死寡人誰爲君乎子韋曰可移於歲公
　曰歲民之命歲飢民必死爲人君而欲殺
　民以自活其誰以我爲君乎寡人之命固
　已盡矣子無復言子韋再拜曰敢賀君天
　處高而聽卑君有君人之言三天必三賞
　君今夕星必徙三舍舍行七里故君延年
　二十一歲臣請伏於陛下以伺之是夕也
　星果徙三舍此受國不祥爲天下王也
正言若反
　夫能行柔弱則爲君主尚剛强則招禍咎
　聖人受垢惡永保元吉世俗樂美榮終致
　災凶正言俗意不反如此(水之受垢衆惡/皆和故次之以)
　(和大/怨)
和大怨必有餘怨
　國君不能無爲謙弱民乃多欲好爭遂使
　輕生殉死之徒攘臂於道術而國君設教
　立法以繩之殺人者死傷人者刑以和報
　其怨而翻濟其怨有怨而和之未若無怨
　而不和也徒知和其大怨而不省其大怨
　之所由興雖和之以至公而不免有餘怨
　是猶代大匠斲木稀有不傷手矣若乃以
　無心至德報之者幾乎造物哉
安可以爲善
　夫聖賢本以刑政和報其怨惡奈何姦詐
　愈甚而怨望益多如是則安可以爲善哉
是以聖人執左契而不責於人
　陸希聲曰古者結繩爲約而民不欺破木
　爲契而民不違者聖人無常心以百姓心
　爲心也聖人之心與百姓心猶左右契耳
　契來則合而不責於人故上下相親怨用
　不作李榮曰古者聖人刻木爲契君執其
　左臣執其右合之以爲信不復制以法律
　故不責於人不責何怨和之有
故有德司契無德司徹
　徹通也道也司主也有德者謂中古之君
　無文書法律但刻契合符以爲信約而民
　自從化故稱有德也無德謂遠古之君德
　大無名物皆自然穴處巢居各安其分其
　君無思無慮朝徹見獨不爲不恃道冥德
　淵無契可司但司其通徹而已故稱無德
　焉此杜光庭說也舊說以徹爲跡或謂作
　軌法以通人則凋弊生故曰無德也今取
　杜說爲長
天道無親常與善人
　天道無私惟善是與所謂天網恢恢踈而
　不失是以上善之人自然符會何用司契
　而責於人哉此復太古之風也(和怨則怨/未盡息怨)
　(則無爲無爲則在小而不/貪故次之以小國寡民)
小國寡民使有什伯之器而不用
　什伍也伯長也器材器也夫國小能自守
　民寡能自足可以反乎太古矣使民各有
　部曲什伯令其貴賤不相犯由君之無爲
　故民資業豐盛材器偉奇而無所施用此
　至治之極也
使民重死而不遠徙
　君無爲則德化淳民質朴則不輕死崇本
　棄末耕食織衣各戀舊鄉而不遷徙雖軒
　皇几蘧之治不足過也
雖有舟輿無所乘之
　刳木爲舟以濟水斲輪爲輿以通陸蓋適
　遠之用也今論守道之君大國不過欲兼
　畜人小國不過欲入事人不相侵奪不相
　貿易有舟有直棄而弗用莊子曰至德之
　世山無蹊隧澤無舟梁萬物羣生連屬其
　鄉此之謂也
雖有甲兵無所陳之
　甲兵所設本以討逆臣禦亂寇而已君既
　無爲下乃守職百姓不撓四境帖然則甲
　兵無所陳設也
使民復結繩而用之
　開元御疏曰古者書契未興結繩紀事繫
　辭曰上古結繩而治後代聖人易之以書
　契結繩之代人人淳朴文字既興詐偽日
　漸今將使人忘情去欲歸於淳古故使民
　復結繩而用之
甘其食美其眼安其居樂其俗
　夫君上無欲而民自樸嗜好不生民乃知
　足雖蔬食藜羹而飽滿淡味爲甘葛衣鹿
　裘而温凉無文爲美茅茨蓬蓽而風雨不
　侵爲安南炎北沍而水土任適爲樂自然
　俗無夭傷土無札癘也
鄰國相望雞犬之音相聞民至老死不相往
來
　鄰國相望言郡縣相接也雞犬相聞謂民
　豐境近也民至老死言無戰敵而壽終不
　相往來猶魚相忘於江湖人相忘於道術
　此可以同赫胥尊盧氏之風也(民各知足/則信實而)
　(不華故次之/以信言不美)
信言不美美言不信
　信實之言淡乎無味其猶水也淡則能乆
　不美者以其質也美好之言甘而滋溢其
　猶醴也甘則易絶不信者以其華也
善者不辯辯者不善
　善於心者貴能行不辯者本其素樸辯於
　口者貴能說不善者滯於是非
知者不博博者不知
　夫知者謂知道也明理知本得其要而已
　何必博乎所謂少則得也西昇經曰子得
　一而萬事畢無心得而鬼神伏也博謂博
　通物務攻異端求彼是而已不知者謂多
　則惑也莊子曰文滅質博溺心是矣
聖人不積既以爲人己愈有既以與人己愈
多
　積者藴聚也聖人道濟天下不藴德以自
　高積而能散不蓄財以自潤既不滯功於
　外亦不聚智於内二者俱通故曰不積莊
　子曰天道運而無所積故萬物成帝道運
　而無所積故天下歸聖道運而無所積故
　海内服夫聖人所以不積者演道德以爲
　人人受其益而聖德愈明如鑑照人不藏
　好惡而鑑之明未嘗少减此喻内智也分
　財利以與貧貧受其賜而財愈多如井任
　汲普蒙利潤而井泉清徹不竭此況外功
　也開元御本二句並作既以與人
天之道利而不害
　天道陽也故好生而惡殺春夏生育之秋
　冬成熟之是利而不害也
聖人之道爲而不爭
　夫聖人之道在所施爲也所爲順理不與
　物爭者是以法夭道而然也(信言不美絶/辯忘言强名)
　(復泯還歸/妙本也)
　右老氏經二篇統論空洞虚無自然道德
　神明太和天地陰陽聖人侯王士庶動植
　之類所謂廣大而無不藴細微而無不襲
　也約而語之上之首章明可道常道爲教
　之宗叙體而合乎妙上之末章以無爲無
　不爲陳教之㫖叙用而適乎道故體用兼
　忘始末相貫也下之首章明有德無德爲
　教之應因時之澆淳而次乎妙也下之末
　章以信言不信言爲教之用任物之華實
　而施乎道也是以因時任物而不逆不爭
　是有其元德而大順於造化復其常道而
　入於妙門者矣



道德眞經藏室纂微篇卷之十















