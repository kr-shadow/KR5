#+TITLE: 歷世真仙體道通鑑--趙道一
#+DATE: 2016-06-11 12:26:52
#+SOURCE: github.com/kanripo/KR5a0308 master bee70e16                
歷世眞仙體道通鑑序醎一
白海瓊先生曰晋抱樸子作神仙傳所紀千
有餘人劉綱法師復綴一千六百爲續仙傳
宋朝王太初集仙者九百人爲集仙傳宣和
間考古校今述所得仙者五萬人謂之仙史
盛矣哉　太上無爲之教也每觀超俗至士
潔己高人或孝子忠臣或烈婦貞女傲節於
清虚之地游心于玄妙之鄉欲隱晦以韜光
慕超凡而躋聖故乃嚼渾沌握洪濛餌日月
之精參天地之化澡心而浴性養素以存眞
探虚無以爲立鼎之根基究妙有以爲煉丹
之藥物鉛升汞降賴水火以烹煎虎躍龍騰
仗陰陽而制伏故有金翁姹女之號黄婆丁
老之名是皆修煉之秘事昇玄之密㫖也
太上垂教字曰金丹得人則傳誓盟授受其
始也煉精爲氣煉氣成神煉神合道以至羣
陰剥盡體變純陽身外有身胎仙變化方曰
丹圓九轉法契大成以至積陰功而至三千
修德行而逮八百太一符召移居蓬島之間
上帝詔徵飛步大羅之境其次功行則四種
尸解百變神遊更且師資有殊有分修習不
一或念經持咒飲水吞符或存思運用嚥津
服氣或餌草木之藥或烹金石之丹萬法千
門總歸一道所謂處處垂楊堪繫馬家家有
路到長安然惟内煉金丹該括萬化如遵正
路如水朝宗故凡尸解飛昇莫不由此超度
方其修煉之時也忘世榮華甘心寂澹灰頭
垢面破服弊衣或露宿而雨眠或松餐而澗
飲或和光而混俗或厭世而避塵散處山林
徧遊湖海宴息洞府涉覽世途其庸輩凡流
輕耳賤曰耆以告稚甲以諭乙此貧道人也
此丐子流也近之者轉身睹之者回盻其有
能尊而事之者畿希有如貴宦者恃圭爵以
爲高富豪者懷金貲以爲重其笑而耻爲之
似者紛紛皆是矣及其潜功外修精心内煉
乘雲馭氣策空駕浮名紀上清身栖碧落則
旒冕屈尊而下拜金紫仰慕而驚心吁吾於
道又何損益哉惟我
元始天尊在昔大浮黎土寳珠說經都竟天
人廓散十方當此之時道浹群黎恩霑萬有
茂開劫運啓迪眞風逮至
無上道君
太上老君繼演斯玄迭振其化暨我
昊天上帝符曆開極眞道凝虚梯級羣仙陶
冶萬類白日飛昇之士尸解神變之人自古
迄今益盛而益隆也愚者一介渺微苦耽玄
學欲希度世頗厭俗紛常觀儒家有資治通
鑑釋門有釋氏通鑑惟吾道教斯文獨闕白
海瓊先生之所謂傳所謂史皆不見行於世
間因録集古今得道仙眞事跡究其踐履觀
其是非論之以大道而開化後人進之以忠
言而皈依太上務遵至理不詫虚文但眞仙
玩世顯少隱多其所留名百不逮一且傳記
行藏每有聞見之先後蹤跡變化難以次序
而鋪舒是故不可例世間作史編年紀事論
也如得一名眞仙證道須是詳審校定嚴行
筆削不敢妄書庶幾剖判仙凡垂名者貴人
間天上普見愚衷惟萬劫至人上士鑒之焉
編成名之曰歷世眞仙體道通鑑浮雲山聖
壽萬年宫道士臣趙道一再拜焚香謹序
傳聞異辭所傳聞異辭况神仙狡獪或亡氏
名變氏名不可知如張子房傳黄石公即赤
松子赤松子即圯上老人圯上老人即四皓
四皓即東海君東海君即力士人自不悟當
時若非此一老人變化豈有平沙曠野能自
蔽并蔽力士又豈有路傍兵革間有四老同
處爲上所知而人無聞焉從是而推八公能
老能少眇道士遽如許遽如許皆意生身一
一不足怪又從是而推眞誥所稱聖賢忠孝
文人才士古今一氣有隨化而無誠死盖天
地一人之身也吾天地之身也嘗欲效班孟
堅人名表譜軒轅以來得道之士雖有精有
麤有眞有僞然此爲天仙此爲地仙此爲栖
隱如此而修煉成如此而服食效如此而無
成與不幸可師可慕可警可懼不得於其萃
則得於其類如趙文子冠而受教如諸菩薩
一時對佛說法至言滿眼諸門洞開要爲有
益於無窮無量非特記姓名事迹而已古瑞
趙全陽高士乃能會聚劉子政葛稚川至近
年諸書罷精竭力朱窠細字如蟲蝕葉不可
爲萬計雖傳聞所傳聞異而大略具是矣予
因是又見北方所謂作者皆不爲詭怪方伎
與不可知而自不可及殆眞教也有蠹魚者
不可謂知然得仙字食之如髮人者得其髮
食之亦仙全陽寤寐是間食仙也多矣非直
蟬比也儻得其一髮足與老仙共傳敬哉吾
題是集爲顧將軍人物點眼凡質已飛復欲
疑武陵人云我則不暇甲午五月廬陵劉辰
翁書
自昔得仙者皆云名應圖史此圖史在天上
地下名山洞府不係世間度人經言元始說
法始青天中十方無極無量品至眞大神無
鞅之衆浮空而至曰無極曰無量曰無鞅數
衆正猶佛書說三世十方河沙數百千萬億
那由他不可說不可說諸佛菩薩欲人人而
注名姓字之竹帛殆不堪紀更生列仙始赤
松終玄俗上不及黄帝稚川神仙始廣成至
封君達下不及晋代沈玢續仙謂人間得仙
之人猶千不得聞其一眞誥載楊君筆受地
下主者謂有職位粗相識其無位者不可一
二盡知如此散者無限數也要知玄間有仙
籍人間有史籍人不能知仙仙不求聞於人
故數目懸而詳略異耳浮雲山道士趙全陽
著仙鑑編纂詳考訂核可謂仙之董狐矣抑
余有疑焉稚川傳淮南王八公事甚偉謂漢
史秘之可矣更生父德治淮南獄得鴻寳枕
中書誦之以爲奇及著列仙乃擯淮南八公
而不列江鄉間相傳旌陽事迹焜曜耳目及
考眞誥載諸許眞胄家世譜系諱行伯仲羣
從上自司徒下至虎牙玉斧獨一語不及旌
陽名不挂譜眞誥作於梁距東晋不遠未應
墮史之闕文良可爲怪今全陽所紀劉安許
太史風績相望於列仙眞誥得無間然否若
天眞列聖玄間地位已在經藏若存之仙鑑
之目反似挂一漏萬一一具述不可勝書全
陽筆削間試重思之閼逢敦牂歲三月中澣
中齋叟鄧光薦書于本一庵
舊見儒家有夫子禮文史四明斥之曰尊之
乃所以小之此考亭所以於白鹿洞亦不欲
塑夫子像止於祭時設位也然夫子世系竟
未有過而問者此止齋老因觀復實録重爲
儒教感也浮雲山道士趙全陽編仙鑑可謂
能人所不能者敢問夫子非海上廣桑山主
宰邪此載之韓滉傳列之金籙醮位者君重
遺之何也豈君所編施仙名存者即孔門三
千之徒而夫子之尊固已隱於辭之所不及
邪噫塵塵刹刹玉皇身總入無邊明鏡裹請
以斯語爲君贊云
　　　進表
臣道一言伏以大道無爲先天地之始眞仙
垂教亘今古以同爰自三皇以前世代綿邈
結繩爲政無文字之可稽逮至伏羲氏始立
書契後世則而效之而歷年滋多竹簡湮没
太古之事後世十不得聞其一人心不古深
可歎也賴有太上之化身歷世出而闡教是
以世降俗末之際猶存還淳返樸之風不亦
偉歟臣道一誠惶誠恐稽首頓首恭惟
太上昊天金闕至尊玉皇上帝陛下眞常湛
寂智慧妙圓作三界之師尊總十方之玄範
永弘至道無量度人臣不揆愚昧採摭經傳
所載得上聖高仙眞修實行之可紀者編爲
歷世眞仙體道通鑑一部于以公評論於道
德于以揭仙聖之範模用顯眞宗贊揚大化
將昭先覺遠詔方來但眞仙住世每隱景潜
形變化莫測留名於傳記者百不得一焉請
以淺近之見爲陛下陳之謂如三清之境十
方諸天海上神山海外五嶽天眞上帝眞人
神王威如雷霆明如星斗皆莫不有攸司而
度人經所謂十方無極無量品至眞大神無
鞅數衆有非人世之所能盡述今據眞經所
載前列高眞上聖數位以舉綱維其次羲農
軒三皇之世得眞仙名於世者數十人以顯
天人交通之始自三皇以降雖眞仙脉絡傳
授接踵於其間然多尚隱逸不立文字其聲
迹亦間聞於人今自歷五帝三代得眞仙名
於世者幾百人然亦不能究其出没變化之
詳盡逮至殷周太上復化身下降大道闡揚
故自歷秦漢三國大晋南北朝隋唐五代宋
朝中間垂教立法莫盛於此然而洞天福地
朝市林泉或和光同塵或隱形韜迹有傳記
之所不能盡載耳目之所不能周知所得眞
仙名於世者幾千人而已外如世人之感遇
或飛仙下降或神仙戲遊隱姓潜名倏忽遐
邁者多不與筆所編者特眞仙躬行踐履之
接於人之聞見者爾然而綿歷今古編載豈
無差訛(臣)賦禀凡愚述作豈無謬戾伏冀陛
下察其微悃念其嚮慕而省覽焉然後頒付
人間以爲方來證眞仙子之監戒此(臣)區區
之至願也(臣)干冒天威不勝戰慄所以編成
歷世眞仙體道通鑑謹奉表陳進以
聞(臣)道一誠惶誠恐稽首頓首謹言
　　浮雲山聖壽萬年宫道士小兆臣趙道
　　一上表






仙鑑編例
　　浮雲山聖壽萬年宮道士趙道一修撰
一首列三清上帝五老高眞自爲五卷并用
　引經爲據舉其大綱以示敬天尊主之象
　名曰通鑑外紀其體道通鑑始自上古三
　皇下逮宋末其得道仙眞事迹乃搜之羣
　書考之經史訂之仙傳而成間或芟繁摭
　要不敢私自加入一言庶可示信於後亦
　竊比述而不作之意
一修仙有五等煉丹有三成旣以證眞妙用
　莫測只得渾融而書之難以分别異同優
　劣高下
一諸仙傳載飛昇冲昇上昇昇天登天輕舉
　冲舉昇舉飛舉登眞昇眞尸解解化昇化
　羽化隱化示化示卒示終等例并照元傳
　書之不敢改易
一眞仙修踐有合於道德五千言者間立論
　斷歸美以示崇尚道德之貴後之學者宜
　取則焉
一是書編次難以攷覈年代故揭其大略次
　序而已其有博學之士能考究者幸刊而
　正之
一辨資治通鑑年譜差誤考周之世厲王在
　位三十六年周召共和十四年總五十年
　令通鑑年譜乃作厲王在位四十年共和
　又五十年則是總九十年而差加入四十
　年在内世豈有大臣輔少主居攝五十年
　而方歸政之理只據劉恕作外紀厲王亦
　不曾有四十年而書共和十四年厲王崩
　乎彘即不曾有共和五十年之說此作年
　譜者之誤也且周之諸王享年有差互增
　减乃總其享國共九百二十七年考之乃
　是周之世差加入一循環甲子在内五十
　四年在周六年在商因而所排甲子紀年
　并差又據劉恕外紀論斷亦準三統歷紀
　西周東周共八百餘年未嘗有九百餘年
　之說又可見後人作年譜差誤分曉自周
　上至唐堯元年諸家所載帝王紀年雖不
　不同而不曾外加入一循環甲子在内姑
　寘勿論下至秦元年起方與諸家所載紀
　年同
一歷肚眞仙體道通鑑成其中年月用謝觀
　復作混元實録中年譜亦欲效資治通鑑
　體再修歷世眞仙傳道通鑑一部因先考
　年代以遺方來如資治通鑑起周威烈王
　釋氏通鑑效之起周昭王則道家用二家
　之體合起殷陽甲盖老君以陽甲十七年
　自泰清境分神下降託孕於玄妙玉女也
　今考劉恕通鑑外紀及邵雍經世書與道
　家經書所載歷代帝王享國年譜特異三
　書之異盖因所載享國修短之不同所以
　紀元年甲盡不相符合劉邵之作乃儒家
　考古之前輩而二人之所考已異儒者亦
　莫能分别是非或曰劉之書志在深究治
　亂而不專意年甲邵之書考明數學專注
　意於年甲者或邵之書是也如是則劉之
　書本於史書紀年史果妄乎或曰前代乆
　遠莫能辨惑此說良是矣今編體道通鑑
　只合本於道家所載經書如謝觀復所編
　混元實録年譜盖已考究詳盡後之述者

幸無疑焉



















歷世眞仙體道通鑑卷之一
　　　軒轅黃帝
軒轅黄帝姓公孫(自周制五等諸侯後乃有/公孫姓軒轅爲黄帝長於)
(姬水合以姬爲姓/不知古史何據也)有熊國君少典之次子也
(伏羲生少典少典生神農及/黄帝襲帝位居有熊之封焉)其母西喬氏女
名附寳瞑見大電光繞北斗樞星照于郊野
附寳感之而有娠以樞星降又名天樞懷之
二十四月生軒轅于壽丘(地名在魯/東門之外)帝生而
神靈幼而徇齊(疾而/速也)弱而能言長而敦敏成
而聰明龍顔日角河目隆顙蒼色大肩始學
於大項長於姬水帝年十五心慮無所不通
乃受國於有熊襲封君之地(在鄭州/析鄭縣)以制作
軒冕乃號軒轅以土德王曰黄帝得奢龍辨
乎東方(解在/下文)得祝融辨乎南方(心星以火在/正南大明也)
(融光明也主火之官號祝融字從南從午南/求也求爲正對爲明爲暗則南爲陽北爲陰)
(也)得火封辨乎西方(鷄之明旦則望東而身/居西也酉鷄也以小入)
(時名之酉/半爲西也)得后土辨乎北方(北陰也背也故/曰北四方之名)
(也東者動也日出萬物乃動也東字從日穿/木以日出望之如穿扶桑之材木也日所出)
(在扶桑東/數十萬里)帝娶西陵氏于大梁曰嫘祖爲元
妃生二子玄囂昌意初喜天下之戴己也養
正娱命自取安而順之爲鴻黄之代以一民
也時人未使而自化未賞而自勸其心愉而
不僞其事素而不飾謂太清之始也耕者不
侵畔漁者不爭岸抵市不預價市不閉鄙商
旅之人相讓以財外户不閉是謂大同帝理
天下十五年憂念黎庶之不理竭聰明進智
力以營百姓具修德也考其功德而務其法
教時元妃西陵氏始養蠶爲絲(今禮記皇后/祭先蠶西陵)
(氏葛稚川西京記/曰宫内有先蠶壇)乃有天老五聖以佐理化
帝取伏羲氏之卦象法而用之據神農所重
六十四卦之義帝乃作八卦之說謂之八索
求其重卦之義也時有臣曹胡造衣臣伯余
造裳臣於則造履帝因之作冠冕(冠者則服/之文明冕)
(者則冠中之别名以其後高而/前下有俛仰之形因曰冠冕也)始代毛革之
弊所謂黄帝垂衣裳而天下理也帝因以别
尊卑令男女異處而居取法乾坤天尊地卑
之義帝見浮葉方爲舟即有共鼓化狄三臣
助作舟楫所謂刳木爲舟剡木爲楫也蓋取
諸涣涣散也物大通也所以濟不通也帝又
觀轉蓬之象以作車時有神馬出生澤中因
名澤馬一曰吉光二曰吉良出大封國(亳州/東古)
(國/也)文馬縞身朱鬣乘之壽千歲以聖人爲政
應而出(今飛龍司有吉良厩因此也薛綜曰/與騰黄一也所出之國各别葛稚川)
(曰騰黄之馬吉光之獸則獸馬各異今/據吉光即馬騰黄即獸稚川之說又别)又有
騰黄之獸其色黄狀如狐背上有兩角龍翼
(一本云龍翼而馬身一名乘若一名飛黄或/曰古黄又曰翠黄出日本國壽三千歲日行)
(萬里乘川令/人壽二千歲)出日本國壽二千歲(六典曰宋/齊梁陳皆)
(有車府乘黄之官今太僕/寺有乘黄署即其事也)黄帝得而乘之遂
周遊六合所謂乘八翼之龍遊天下也故遷
徙往來無常帝始教人乘馬有臣胲作服牛
以用之世本云所謂服牛乘馬引重致遠以
取諸隨得隨所宜也有臣黄雍父始作舂所
謂斷木爲杵掘地爲臼以濟萬人取諸小過
也小過者過而通也帝作竈以著經始令鑄
釜造甑乃蒸飯而烹粥以易茹毛飲血之弊
有臣揮始作弓臣夷牟作矢所謂弦木爲弧
剡木爲矢也(史記云黄/帝爲之也)弧矢之利以威天下
以取諸睽睽乖也制不順也帝始作屋築宫
室以避寒暑燥濕謂之宫宫言處于中也所
謂上棟下宇以待風雨取諸大壯大者壯也
帝又令築城邑以居之始改巢居穴處之弊
又重門擊柝以待暴客以取諸豫備不虞也
又易古之衣薪葬以棺槨以取諸大過有服
齋於中宫於洛水上坐玄扈石室與容光等
内觀忽有大鳥銜圖置于帝前帝再拜受之
是鳥狀如鶴而鷄頭燕喙龜頸龍形駢翼魚
尾體備五色三文成字首文曰愼德背文曰
信義齊文曰仁智天老曰是鳥麟前鹿後蛇
頸背有龍文足履正尾擊武有九苞一曰包
命二心合度三耳聰達四舌屈伸五采色備
六冠鉅鋭鈎七金目鮮明八音激揚九腹大
一名鶠其雄曰鳳其雌曰凰高五六尺朝鳴
曰登晨晝鳴曰上祥夕鳴曰歸昌昏鳴曰固
常夜鳴曰保長皆應律吕見則天下安寧黄
帝曰此鳥遇亂則去居九夷矣出於東方君
子之國又出丹穴之山有臣沮頌蒼頡觀鳥
跡以作文字此文字之始也(先儒論文字之/始不同或始於)
(三皇或始於伏義或云與天地并興今據司/馬遷班固韋延矢秉付玄等云蒼頡黄帝臣)
(今據此載之諸家說/蒼頡亦無定據也)黄帝修德義天下大理
乃召天老謂之曰吾夢兩龍挺白圖出于河
以授予敢問於子天老對曰此河圖洛書將
出之狀天其授帝乎試齋戒觀之黄帝乃齋
于中宫衣黄服戴黄冕駕黄龍之乘載交龍
之旂與天老五聖遊於河洛之間求夢未得
帝遂沉璧於河乃大霧三日又至翠嬀之泉
有大鱸魚於河中泝流而至殺三牲以醮之
即甚雨七日七夜有黄龍負圖而出於河黄
帝謂天老五聖曰子見河中者乎天老五聖
乃前跪受之其圖五色畢具白圖蘭葉而朱
文以授黄帝乃舒視之名曰録錯圖令侍臣
寫之以示天下黄帝曰此謂之河圖書是歲
之秋也帝旣得龍鳳之圖書蒼頡之文即制
文字以代結繩之政以作書契盖取諸夬夬
决也决斷萬事(自垂衣裳至制文字凡事按/皇甫謐帝王代余載此九事)
(昔黄帝之功今各以當時事及衆書所載列/之如前以明之然於易繫說九事則上自黄)
(帝下至堯舜以其先儒說者或以爲不獨黄/帝若以皇甫所載及今所引衆書則九事皆)
(黄帝始創之以服用後代聖/人至堯舜但倣作修飾爾)於是黄帝定百
物之名作八卦之說謂之八索一號帝鴻氏
一號歸藏氏乃名所制曰歸藏書此易之始
也黄帝垂衣裳之後作龍衮之服畫日月星
辰於衣上以象天故有龍衮之頌帝納女節
爲妃其後女節見大星如虹下臨華渚女節
感而接之生少皥(代紀云女節/即嫘祖非也)帝又納醜女
號嫫母使訓宫人而有淑德奏六德之頌又
納費修氏爲夫人是時庶民甘其食美其服
樂其俗安其居無羨欲之心鄰國相望鷄大
之音相聞至老而不相往來無求故也所謂
黄帝理天下便民心謂之至理之代是時風
不鳴條謂之天下之喜風也雨不破塊謂十
日一小雨應天下文十五日一大雨以協運
也以嘉禾爲糧謂之大禾也其穗異常以醴
泉爲漿謂泉水美味如酒可以養老也以五
芝爲芳謂有異草生於圃則芝英紫芝黑芝
五芝草生皆神仙上藥時有水物洋湧山車
滿野於是德感上天故有黄星之祥謂之異
星形狀似月助月爲光名曰景星又有赤方
氣與青方氣相連赤方中有二星青方中有
一星凡三星又有異草生於庭月一日生一
葉至十五日生十五葉至十六日一葉落至
三十日落盡若小月即一葉厭而不落謂之
蓂莢以明於月也亦曰曆莢帝因鑄鏡以象
之爲十五面神鏡寳鏡也于時大撓能探五
行之情占北斗衡所指乃作甲乙十干以名
日立子丑十二辰以名月以鳥獸配爲十二
辰屬之以成六旬謂造甲子也黄帝觀伏羲
之三畫成卦八卦合成二十四氣即作紀曆
以定年也帝敬大撓以爲師因每方配三辰
立孟仲季自是有陰陽之法焉黄帝聞之乃
服黄衣帶黄紳首黄冠齋于中宫即有鳳凰
蔽曰而至帝乃降階東面再拜稽首曰天降
丕祐敢不承命鳳乃止帝東園集於梧桐又
巢于阿閣非竹實不食非醴泉不飲其飲也
則自鳴舞音如笙簫帝即使伶倫(漢書律/作掄)往
大夏之西(大夏國在西/去長安萬里)阮榆之谿昆侖之陰
嶰谷采鍾龍之竹取其竅厚均者斷兩節間
長七寸七分吹之爲黄鍾之音(十一月律爲/黄鍾謂冬至)
(一陽生萬/物之始也)以本至理之代天地之風氣所謂
黄帝能理日月之行調陰陽之氣爲十二律
吕雄雌各六也(晋書云律管長尺六孔十二/月之音禀之以竹取自然圓)
(監也以玉取/堅貞温潤也)時有女媧之後容成氏善知音
律始造律曆元起丁亥(本紀作辛卯今準/混元實録年譜)又
推冬至日在之星(南斗後/星也)又問天老得天元
日月星辰之書以紀時有臣隸首善筭法始
作數著筭術焉臣伶倫作權量(權秤也/量斗也)黄帝
得蚩尤始明乎天文(據管子言云蚩/尤有術後乃)帝又獲
寳鼎乃迎日推策於是順天地之紀旁羅日
月星辰作盖天儀測玄象推分星度以二十
八宿爲十二次角亢爲壽星之次房心爲大
火之次尾箕爲析木之次斗女爲星紀之次
虚危爲玄枵之次室壁爲諏訾之次奎婁爲
降婁之次昴畢爲大梁之次觜參爲實沉之
次(左傳昭元年子産曰昔高辛氏有二子伯/曰閼伯季曰實沉居于廣林不相能也日)
(尋干戈以相征討后不臧遷閼伯于商丘主/辰商人丹因故辰爲商星遷實沉于大夏主)
(參唐人是因以服事夏商由此觀之至高辛/氏時方有實沉之名不知軒轅氏時何先有)
(實沉之名也豈非後人以分野/之名易十二宫分以明古事耶)井鬼爲鶉首
之次星張爲鶉火之次翼軫爲鶉尾之次立
中外之星作占日月之書此始爲觀象之法
皆自河圖而演之又使羲和占日常儀占月
鬼臾區占星帝作占候之法占日之書以明
休咎焉黄帝有茂德感眞人來遊玉池至德
所致也有瑞獸在囿玄枵之獸也尚書中候
云麋身牛尾狼蹄一角角端有肉示不傷物
也音中黄鍾文章彬彬然牡曰麒牝曰麟生
於火游於土春鳴曰歸禾夏鳴曰扶幼秋冬
鳴曰養信帝又得微蟲蛄螻有大如羊者大
如牛者蟲名螾大如虹者應土德之王也有
獸名𧏮如獅子食虎而循常近人或來入室
人畏而患之帝乃上奏于天徙之北荒帝以
景雲之瑞慶雲之祥即以雲紀官官以雲爲
名故有縉雲之官(或云帝煉金丹有縉雲之/瑞自號縉雲氏赤多白少)
(曰/縉)於是設官分職以雲命官春爲青雲官夏
爲縉雲官秋爲白雲官冬爲黑雲官帝以雲
爲師也帝置四史官令沮誦蒼頡隸首孔甲
居其職主圖籍也(周禮掌版圖/人户版籍也)又令蒼頡主
人儀孔甲始作盤盂以代凹尊杯飲之樸著
盤盂篇盤盂之誡也帝作巾几之法以著經
黄帝書中通理黄帝史謂之墳墳大也(孔安/國曰)
(遭秦焚之/不可聞也)有臣史玉始造畫又濟南人公玉
帶上黄帝明堂圖有複道上有樓從西南入
此樓之始也帝依圖制之曰合宫可以觀其
行也乃立明堂之議以觀於賢也時有仙伯
出於岐山下號岐伯善說草木之藥性味爲
大醫帝請主方藥帝乃修神農所嘗百草性
味以理疾者作内外經又有雷公述炮炙方
定藥性之善惡扁鵲俞附二臣定脉經療萬
姓所疾帝與扁鵲論脉法撰素書上下經(漢/文)
(里陽公淳于意能知/疾生死按脉經也)帝問岐伯脉法又制素
問等書及内經(今有二帙各九卷後來就修/之按素問序云岐伯作今卷)
(數大約缺少其八十一難後來增修又云/天降素女以治人疾帝問之遂作素問也)帝
問少俞鍼注乃制鍼經明堂圖炙之法此鍼
藥之始也黄帝理天下始以中央之色稱號
初居有熊之國曰有熊帝(如顓頊爲高陽帝/帝嚳爲高辛帝唐)
(堯爲陶/唐帝也)不好戰爭當神農氏之八代榆岡始
衰諸侯相侵以黄帝稱中央故四方僭號亦
各以方色稱(史載而不言名號即青帝大皥/赤帝神農白帝少昊黑帝顓頊)
(時有四帝之後子/孫僭越而妄稱也)僉共謀之邊城日駭帝乃
罷臺榭之役省靡麗之財周戎士築營壘帝
問於首陽山(在河中郡/不安其居)令來首山之金始鑄
刀造弩又於東海流波山得奇獸狀如牛蒼
身无角一足能出入水吐水則生風兩目光
如日月其音如雷名曰夔牛帝令殺之以其
皮冒之而爲鼓擊之聲聞五百里(世本云殷/巫咸始作)
(鼓則/非也)帝令軍人吹角爲龍鳴此鼓角之始也
於是又令作蹴踘之戲以練武士(令擊毬也/西京記曰)
(踘場即/毬場也)黄帝云日中必熭操刀必割狂屈竪
聞之曰黄帝之言也帝有天下之二十有二
年忽有蚩尤氏不恭帝命諸侯中强暴者也
兄弟八十人并獸身人語銅頭鐵額不食五
穀啗沙吞石(蚩尤始作鎧甲時人不識謂是/銅頭鐵額李太白曰南人兵匕)
(見北地人所食麥飯糗糧/不識謂之啗沙吞石故也)不用帝命作五虐
之刑以害黎庶於葛廬山發金作冶制爲鎧
甲及劍造立兵仗刀戟大弩等威震天下不
順帝命帝欲伐之徵諸侯一十五旬未克敵
思念賢哲以輔佐將征不義乃夢見大風吹
天下塵垢又夢一人執千鈞之弩驅羊數萬
群覺而思曰風號令執政者也垢去土解化
清者也天下當有姓風名后者夫千鈞之弩
冀力能遠者也驅羊數萬群是牧人爲善者
也豈非有姓力名牧者乎帝作此二夢及前
數夢龍神之驗帝作釋夢之書令依二夢求
其人得風后於海隅得力牧於大澤即舉風
后以理民初爲侍中後登爲相舉力牧以爲
將此將相之始也以大鴻爲佐理於是順天
地之紀幽明之數生死之說是謂帝之謀臣
也帝問張若謀敵之事張若曰不如力牧能
於推步之術著兵法十三卷可用之乃習其
干戈以征弗享始制三公之職以象三台(天/象)
(有三/台星)風后配上台天老配中台五聖配下台
(太公六韜曰風后力牧五/聖爲七公則五聖五人也)黄帝於是取合己
者四人謂之四面而理時獲寳鼎迎日推策
又得風胡爲將作五牙旗及烽火戰攻之具
著兵法五篇又以神皇爲將帝之夫人費修
之子爲太子好張羅及弓矢付以大將謂之
撫軍大元帥爲王前敵張若力牧爲行軍左
右别乘以容光爲大司馬統六師兼掌邦國
之九法(容光一/曰常光)又寘左右大監監于萬國臣
龍紆者有勇有義亦爲將帝之行也以師兵
爲營衛乃與榆岡合謀共擊蚩尤帝以玉爲
兵(玉飾/兵器)帝服黄冕駕象車交六龍太丙太乙
爲御載交龍之旂五牙旗引之以定方位帝
之行也常有五色雲氣狀如金枝玉葉止於
帝上如葩華之象帝因作華盖(今之繖/盖是也)黄帝
即與蚩尤大戰于涿鹿之野(地在上谷郡/南有涿鹿城)帝
未克敵蚩尤作百里大霧彌三日帝之軍人
皆迷惑乃令風后法斗機作指南車以别四
方(崔豹古今注曰周公作指南之車據/此時已有指南車即周公再修之爾)帝乃
戰未勝歸太山之阿慘然而寐夢見西王母
遣道人披玄狐之衣以符授帝曰太乙在前
天一在後得之者勝戰則克矣帝覺而思之
未悉其意即召風后告之風后曰此天應也
戰必克矣寘壇祈之帝依之以設壇稽首再
拜果得符廣三寸長一尺青色以血爲文即
佩之仰天嘆所未捷以精思之感天大霧㝠
㝠三日三夜天降一婦人人首鳥身帝見稽
首再拜而伏婦人曰吾玄女也有疑問之帝
曰蚩尤暴人殘物小子欲一戰則必勝也玄
女教帝三宫秘略五音權謀陰陽之術(兵法/謂玄)
(女戰術也李靖用九天玄女法是已入神符/黄帝之陰陽術即六壬太一遁甲運式法也)
玄女傳陰符經三百言帝觀之十旬討伏蚩
尤又授帝靈寳五符眞文及兵信行帝服佩
之滅蚩尤又令風后演河圖而爲式用之創
百八局名曰遁甲(周公時約爲七十二局漢/張子房共向映云四皓)
(　十八局案神龍負圖文遁其/甲乃名之遁一局揭帖是也)以推主客
勝負之術黄帝又著十六神曆推太一六壬
等法又述六甲陰陽之道作勝負握機之圖
及兵法要訣黄帝兵法三卷(宋武傳云/神人出之)河圖
出軍訣稱黄帝得西王母兵符又有出軍大
帥年命立成各一卷太一兵曆一卷黄帝出
軍新用訣一十二卷黄帝夏氏占兵氣六卷
(此書至夏后/時重修之也)黄帝十八陣圖二卷(諸葛亮重/修爲八陣)
(之/圖)黄帝問玄女之訣三卷風后孤虚訣二十
卷務成子玄兵災異占十四卷鬼臾區兵法
三卷圖一卷(或作鬼谷區設兵法以來/皆黄帝亦后來增修之也)黄帝
於是納五音之策以審攻戰之事復率諸侯
再伐蚩尤于冀州蚩尤率魑魅魍魎請風伯
雨師從天大風而來命應龍蓄水以攻黄帝
黄帝請風伯雨師及天下女妖以止雨於東
荒之地北隅諸山黎土羌兵驅應龍以處南
極殺蚩尤與父不得復上故其下旱所居皆
不雨蚩尤乃敗于顧泉遂殺之於中冀其地
因名絶轡之野(在嬀/川也)旣擒殺蚩尤乃遷其庶
類善者於鄒屠之鄉其惡者以木械之帝令
畫蚩尤之形於旗上以厭邪魅名蚩尤旗殺
蚩尤于黎山之丘(東荒之/北隅也)擲械於大荒中宋
山之上其械後化爲楓木之林(山海經曰融/天山有楓木)
(之林蚩尤之/桎梏所化也)所殺蚩尤身首異處帝憫之令
葬其首冢於壽張(縣名在鄆州冢喬土尺土/人常以十月祀之則赤氣)
(如絳見謂/之蚩尤旗)其肩膂冢在山陽(縣名在楚州/肩膂腑臟也)收
得蚩尤兵書行軍秘術一卷蚩尤兵法二卷
黄帝都於涿鹿城(上谷郡涿鹿地名獨鹿/又曰濁鹿聲傳記誤也)黄
帝又與榆岡爭天下榆岡恃神農氏之後故
爭之黄帝始以鵰鶚鷹鸇爲旗幟(六典曰令/鵕䴊旗也)
以熊羆貙虎爲前驅戰于版泉之野(地名在/上谷郡)
(今嬀/州也)三戰而後克之又北逐獯鬻之戎(即匈/奴也)
諸侯有不從者帝皆率而征之凡五十二戰
天下大定帝以伐叛之功始令岐伯作軍樂
鼓吹謂之簫鐃歌以爲軍之警衛棡鼓曲靈
夔吼鵰鶚爭石墜崖壯士怒玄朱鷺等曲所
以揚武德也謂之凱歌(六典曰漢張騫得之/於西域凡八曲軍樂)
(之遺音簫笳也金鐃如鈐而/無舌有柄執之以止鼓也)於是諸侯咸尊
軒轅爲天子帝以己酉立承神農之後火生
土帝以土德稱王天下號黄帝位居中央臨
制四方帝破山通道未嘗寧居令風后負籌
書伯常荷劍旦出流沙夕歸陰浦行萬里而
一息反涿鹿之阿帝又試百神而朝之帝問
風后予欲知河所泄對曰河凡有五皆始於
崑崙之墟黄河出於崑崙山東南脚下即其
一也(餘四河說在東/方朔十洲記)帝令竪亥步自東極至
于西極得五億十選九千八百八步(一云一/億三萬)
(三/千)南北得二億三萬一千三百步(一云二億/二十萬)
東盡泰還西窮邠國東西得二萬八千里南
北得二萬六千里(萬里曰選神農時東西九/千萬里南北八千萬里逾)
(四海之外韋昭注漢書不信此闊遠於海外/臣揚道書神農乘龍遊遠也黄帝乘馬以)
(理境土秪四海内也淮南子云北極至于南/極二億三萬三千五百七十里淮南三學道)
(此言絶遠亦/像道書也)黄帝始畫野分州令百郡大臣
授德教者先列珪玉於蘭蒲席上使舂雜寳
爲屑以沉榆之膠和之爲泥以分土别尊卑
之位與華戎之異(出卦/禮記)帝旁行天下得百里
之國者萬區(今之縣/邑是也)所謂首出庶物萬國咸
寧有青烏子能相地理帝問之以制經帝又
問地老說五方之利害時有瑞草生于帝庭
名屈軼佞人入則指之是以佞人不敢進時
外國有以神獸來進名獬豸如鹿一角寘於
朝不直之臣獸即觸之容成子者得道知聲
律女媧之後初爲黄帝造律曆元起丁亥至
此時造笙以象鳳鳴素女於廣都來教帝以
鼓五十絃瑟(右史考曰/琴則非也)黄帝損之爲二十五
絃瑟長七尺二寸伏羲寘琴女媧和之黄帝
之琴名號鍾作清角之弄帝始制七情行十
義君仁臣忠父慈子孝兄良弟悌夫義婦聽
長惠幼順十義也帝制禮作樂之始也東海
有度索山(或曰度朔山誤乎也此/山間以竹索懸而度也)山有神荼
鬱壘神能御凶鬼帝制驅儺之禮以象之帝
以容成子爲樂師帝作雲門大卷咸池之樂
乃張樂於洞庭之野北門曰其奏也陰陽以
之和日月以之明和風俗也(唐至德二年洞/庭側有人穿池)
(得石鍾有古篆文黄帝時樂器也永奉二年/巴陵令康通中得采藥人石季德於洞庭鄉)
(采藥得古鍾上有篆岳州刺史李萼進之可/明莊子所謂黄帝於洞庭張樂誠不妄也)
黄帝將會神靈於西山之上乃駕象車六交
龍畢方并轄蚩尤居前(蚩尤/旗也)風伯進掃雨師
灑道鳳凰覆上乃到山大合鬼神帝以號鍾
之琴奏清角之音(師曠善於琴晋平公强請/奏角弄師曠不得已一奏)
(雲從西北起再奏大風起/大雨作平公懼而成疾焉)登崑崙之靈峰致
豐大之祭以詔後代斯封禪之始也于時有
神人西王母者太陰之精天帝之女也人身
虎首(山海經曰虎/顔一云虎色)豹尾蓬頭戴勝顥然白首
善嘯石城金臺而穴居坐于少廣之山有三
青鳥常取食此神人西王母慕黄帝之德乘
白鹿來獻白玉環又有神人自南來乘白鹿
獻鬯帝德至地秬鬯乃出黄帝習樂以舞衆
神又感玄鶴二八翔舞左右帝于西山嘗木
果味如李狀如棠花赤無核因名沙棠食之
禦水不溺帝立臺於沃人國西王母之山名
軒轅臺帝乃休于㝠伯之丘崑崙之墟帝遊
華胥國(伏義生于此國/伏義母此國人)復往天毒國居之因
名軒轅國(後來曰天竺去長安一萬二/千里占史考曰在海外妄也)又西
至窮山女子國北又復遊逸于崑崙宫赤水
北及南望還歸而遺其玄珠使明目人離婁
求之不得使罔象求而得之後爲蒙氏之女
奇相氏竊其玄珠沉海去爲神(玄珠喻道蒙/氏女得之爲)
(水神蜀檮杌云成都府有奇相之祠唐英按/古史震蒙氏之女竊黄帝玄珠沉江而死化)
(爲此神上應震宿旁及牛宿郭璞江賦/曰奇相得珠而宅仲今江磧廟是也)帝巡
狩東至海登桓山於海濱得白𤢟神獸能言
達於萬物之情因問天下鬼神之事自古精
氣爲物遊䰟爲變者凡萬一千五百二十種
白𤢟言之帝令以圖寫之以示天下帝乃作
辟邪之文以祝之帝周遊行時元妃嫘祖死
於道帝祭之以爲祖神令次妃嫫母監護於
道以時祭之因以嫫母爲方相氏(嚮其方也/以護喪亦)
(曰防喪氏今人將行設酒食先祭道謂之祖/餞祖送也顔師古注漢書曰黄帝子爲道神)
(乖妄也崔寔四人月令復曰黄帝之子/亦妄也皆不得審詳祖嫘祖之義也)黄帝
以天下大定符瑞並臻乃登封泰山禪于亭
亭山(太山下/小山也)又禪于几几山勒功於喬嶽作
下畤以祭炎帝以觀天文察地理架宫室制
衣服候氣律造百工之藝累功積德故天授
輿服斧鉞華盖羽儀天神之兵黄帝著軒輿
之銘帝以事周畢即推律以定姓(孔子京房/皆行此事)
紀鍾甄聲帝之四妃(嫘祖嫫母費/修女節是也)生二十五
子得姓者十二人(一云十/三人)姬酉祈己滕箴任
苟僖詰旋依(史記云六十一姓惟釐一姓不/同所云黄帝姓公孫者十八代)
(合一千五百年其十二姓十三代合一千七/十二年史又云十二姓德專不記録示不可)
(也姬祁滕任僖詰皆有德有名者也所云黄/帝姓公孫雖古史相傳理終不通且黄帝生)
(熊長於姬水秪合以姬爲姓氏周武王稱黄/帝十九代孫姬姓之後即黄帝姬姓非也且)
(周寘五等諸侯以公侯伯子男諸侯子孫多/稱公孫言公之子孫也故連公子爲姓者且)
(更有八十五氏/皆非黄帝時人)黄帝九子各封一國(潘安仁/詩言之)
(未知/其原)元妃嫘祖生二子玄囂昌意並不居帝
位玄囂得道爲北方水神昌意居弱水弟少
昊黄帝之小子也帝妃女節所生號金天氏
後即帝位黄帝之女溺於東海化爲鳥名精
衛常銜西山木石以堙東海昌意娶蜀山氏
之女生顓頊居帝位號高陽氏黄帝之嫡孫
也黄公託拔昌意之少子也封北土(以黄帝/土德化)
(俗以土爲拓以君/爲拔乃以拓拔姓)禺强黄帝之胤不居帝位
亦得道居北方爲水神少昊有子七人顓頊
時以其一子有德業賜姓曼氏餘不聞黄帝
以天下旣理物用具備乃尋眞訪隱問道求
仙冀獲長生乆視所謂先理代而後登仙者
也時有甯子爲陶正有神人過教火法出五
色煙能隨之上下道成仙去往流沙之所食
飛魚暫死二百歲更生作沙頭頌曰青蕖灼
爍千載舒萬齡暫死餌飛魚有務光子者身
長八尺七寸神仙者也(至夏時無藥養性/鼓琴有道壽永者)有
赤將子輿不食五穀啗百草而長年(堯時爲/木工能)
(隨風上下即/已二千歲矣)有容成公善補導之術守生養
氣谷神不死能使白髮復黑齒落復生黄帝
慕其道乃造五城十二樓以候神人即訪道
遊華山首山東之泰山時致怪物而與神仙
通接訪神人於蓬萊回乃接萬靈於明庭京
兆仲山甘泉寒門谷口(在長安北/甘泉雲陽)黄帝於是
祭天圓丘將求至道即師事九元子以地皇
元年正月上寅日齋於首山(在河中東/蒲坂縣)復周
遊以訪眞道令方明爲御昌寓驂乘張若謬
扅導焉(謬音習扅舒/氏切一作朋)昆閽滑稽從車而至襄
城之野七聖俱迷見牧馬童子黄帝問曰爲
天下若何童子曰理天下何異牧馬去其害
馬而已黄帝稱天師而退至于圜丘其國有
不死樹食其子與葉人皆不死有丹巒之泉
飲之而壽有巨蛇害人黄帝以雄黄却逐之
其蛇留一時而反(外國記云/留九年也)帝令三子習服
之皆壽三百歲比到洪堤上具茨山(在於/陽翟)見
大隗君(密縣大/隗神也)又見黄盖童子受神芝圖七
十二卷適中岱見黄子中受九茄子方(一云/至空)
(同之山見中黄眞人一云其方原/州有空同之山應邵云隴右非也)登崆峒山
見廣成子問至道(莊子作空同山司馬彪注/云空同當斗下之山也一)
(云在梁國虞城東三十里是也一云天下空/同山三汝時空同山乃黄帝問道處一云隴)
(右空同山正黄帝問道之所今山上有問道/宫山下有軒轅觀存焉覺黄帝見廣成子問)
(至道亦非止一處後/皆名空同今併存之)廣成子不答帝退捐天
下築特室藉白茅間居三月方往再問修身
之道廣成子乃授以自然經一卷黄帝捨帝
王之尊託猳豚之文登雞山陟王屋山開石
函發玉笈得九鼎神丹注訣南至江登熊湘
山(熊山在召陵長沙也/湘山在長沙益陽縣)往天台山受金液神
丹東到青丘山見紫府先生受三皇内文大
字(抱朴子云/有二十卷)以劾召萬神南寘五芝玄澗登圜
壠蔭建木觀百靈所登降采若乾之芝(一云/花)
飲丹巒之水南至青城山禮謁中黄丈人乃
間登雲臺山見甯先生受龍蹻經問眞一之
道於中黄丈人丈人曰子旣君海内復欲求
長生不死不亦貪乎頻相反復而復授道帝
拜謝訖東過廬山祠使者以次青城丈人廬
山使者秩比御史主總仙官之道是五嶽監
司也又封潜山君爲九天司命主生死之録
黄帝以四嶽皆有佐命之山而南嶽孤特無
輔乃章詞三天太上道君命霍山爲儲君命
潜山爲衡嶽之副以成之時參政事以輔佐
之帝乃造山躬寫形象以爲五嶽眞形圖黄
帝往煉石於縉雲堂於地煉丹時有非紅非
紫之雲見是曰縉雲因名縉雲山帝藏兵法
勝負之圖六甲陰陽之書於苗山黄帝合符
瑞於釜山得不死之道奉事太一元君受要
記修道養生之法於玄女素女受還精補腦
之術玄女授帝如意神方即藏之崆峒山帝
精推步之術于山稽力牧著體用之訣於岐
伯雷公講占候於風后先生黄帝得玄女授
陰符經義能内合天機外合人事帝所理天
下南及交阯北至幽陵西至流沙東及蟠木
帝欲棄天下曰吾聞在宥天下不聞理天下
我勞天下乆矣將息駕於玄圃以返吾眞矣
黄帝修輿封禪禮畢采首山之銅鑄九鼎於
荆山之下以象太一於州是鼎神質文精也
孫壽三百六十歲入九嶷山仙去後三千六
百歲堯理天下洪水旣甚人民墊溺禹念之
乃化生於石紐山曰女狄暮汲水得石子如
珠愛而吞之有娠十四月而生子及長能知
泉源乃賜號禹後人稱曰神禹是也(今石泉/軍石紐)
金簡玉字黄帝之遺誡也帝又以所佩靈寳
五符眞文書金簡一通藏於宛委之山帝嘗
以金鑄器皆有銘題上古之字以記年月或
有祠也時有薰風至神人集成厭代之志即
留冠劍珮舄於鼎湖極峻處崑崙之上立館
其下崑崙山之軒轅臺也時馬師皇善醫馬
有神通之妙思有龍下於庭伏地張口師皇
視之曰此龍病求我醫也師皇乃引鍼於龍
口上下以牛乳煎甘草灌之龍病愈師皇乘
此龍仙去黄帝聞之自擇日卜還宅昇仙之
日得戊午果有龍來垂胡髯下迎黄帝乃乘
龍與友人無爲子及臣僚等從上者七十二
人小臣不得上者將龍髯拔陊及帝之弓小
臣抱其弓與龍髯而號泣弓因曰烏號鑄鼎
之地後曰鼎湖其後有臣左徹削木爲黄帝
像率諸侯朝奉之臣僚追慕罔極或取几杖
立廟而祭或取衣冠寘墓而守是以有喬山
之塚黄帝曾遊處皆有祠五百年後喬山墓
崩惟劍與赤舄在焉一旦亦失黄帝居代總
一百二十年云云在位一百五年自上仙後
昇天爲太一君其神爲軒轅之宿在南宫黄
龍之體象後來享之列爲五帝之中方君以
配天黄帝土德中央之位以主四方以鎮星
配爲子名樞紐之神爲佐配享於黄帝帝之
子少昊名摯字青陽號金天氏居帝位八十
一年(帝王世紀云八十四年/劉恕作外紀無少昊)都曲阜(今兖/州)子
孫相承共四百年黄帝之孫顓頊號高陽氏
母蜀山氏所生有聖德居帝位七十八年(世/紀)
(云八十四年外紀/同壽九十八歲)都商丘濮陽(今濮州顓頊/以來以所興)
(之地/爲名)帝嚳高辛氏黄帝之曾孫也(黄帝子玄/囂生蟜極)
(蟜極生/高辛也)帝嚳生而神靈自言其名居帝位七
十年(外紀云七/十五年)都偃師(今亳州/河南)壽一百五歲
(外紀云壽/一百歲)帝堯陶唐氏黄帝之玄孫帝嚳之
子也姓伊祈字放勛興於定陶以唐侯爲帝
(齊陰定陶又/云定州陶縣)都平陽(今冀/州)在位七十年壽一
百一十八歲(考之尚書當是七十三年在位/一云堯十歲即帝位在位七十)
(載將遜試舜三載傳位與舜又二十八載乃/殂落當是一百一十七歲外紀在位九十八)
(年壽一百/九十八歲)帝舜有虞氏黄帝九代孫姓申屠
(一云/姓姚)攝帝位三十年正居位五十年壽一百
一十二歲(外紀在位五十年壽一百一十歲/史紀云舜年六十二代堯踐帝位)
(三十九年壽正一百歲一云舜生三十徵庸/三十在位服喪三年其一在三十之數爲天)
(子五十年凡壽/一百一十歲)都蒲坂(今河/中府)夏禹亦黄帝之
玄孫也姓姒居帝位都安邑(今蒲/州)在位九年
子孫相承共四百三十二年(外紀/同)按遁甲開
山圖曰禹得道仙人也古有禹女媧十九代
知吉知凶知存知亡能輕能重能息能行不
灼而沸不汲自滿中生五味眞神物也黄帝
煉九鼎丹服之逮至煉丹成後以法傳於玄
子此道至重盟以誡之帝以中經所紀藏於
九嶷山東號委羽承以文玉覆以盤石其書
(山下江邊有大禹廟世紀云鯀納有莘氏臆/胸折而生禹於石紐六月六日生郡人常以)
(是日熏/修裸享)殷湯黄帝二十代孫(黄帝子玄囂生/橋玄橋玄生高)
(辛高辛生契又十三世/後即天乙爲殷王湯也)姓子居帝位都亳(今/亳)
(州)在位一十三年子孫相承共六百二十三
年(外紀萃作六/百二十八年)周發黄帝二十二代孫姓姬
(黄帝孫顓頊以黄帝居姬水姓姬故帝嚳/子后稷亦姬姓又十六代發爲周武王)居
帝位六年都鎬京(今永/興)後平王遷洛邑子孫
相承共八百七十三年(外紀年譜差多作/九百二十七年)黄
帝子孫各得姓於事帝推律定姓者十二(具/在)
前九子各封一國總三十三氏出黄帝之後
先天紀云子孫相承凡一千五百二十年(世/紀)
(云一千二/百五十年)
　(臣)道一曰軒轅屈黄帝之尊禮七十二師
　然後垂衣裳而天下治當是時也君明臣
　良民淳俗樸以有天下而不恥不問是故
　神人悉願歸之民到于今稱之此後世所
　以有黄帝王霸之品者於此乎可見矣道
　德經曰是以聖人處無爲之事行不言之
　教萬物作焉而不辭生而不有爲而不恃
　功成而弗居夫惟不居是以弗去豈非軒
　轅之謂乎

歷世眞仙體道通鑑卷之一
歷世眞仙體道通鑑卷之二醎二
　　(浮雲山聖壽萬年宮道士趙道一編)
　　通玄天師
通玄天師一號玄中大法師在天皇時出洞
眞經一十二部以無極大道下教人間
　　　有古大先生
有古大先生於地皇時出洞玄經一十二部
化人以無上正眞之道
　　　盤古先生
盤古先生在人皇時出洞神經一十二部化
人以太平無爲之道
　　　鬱華子
鬱華子在宓犧時降于田野授天皇内文又
降河圖八卦之文教人以順性之道一號宛
華稱田野子作元陽經三十四卷
　　　廣壽子
廣壽子在祝融時降于恒山授人皇内文教
人以安神之道俾陶鑄爲器以變生冷一號
傳豫子作按摩通精經九十卷
　　　大成子
大成子又號傳豫子在神農時降於濟陰授
地皇内文教人以好生之道俾播殖穀果以
代烹殺和合方藥救疾養性一云作太一元
精經三十六卷
　　　廣成子
廣成子居崆峒之山石室之中黄帝聞而造
焉曰敢問至道之要廣成子曰爾治天下雲
不待族而雨木不待黄而落奚足以語至道
哉黄帝退而閑居三月復往見之膝行而前
再拜請問治身之道答曰至道之精窈窈㝠
㝠至道之極昏昏默默無視無聽抱神以靜
形將自正必靜必清毋勞爾形母揺爾精乃
可長生愼内閉外多知爲敗我守其一而處
其和故千二百年未嘗衰老得吾道者上爲
皇失吾道者下爲土予將去汝入無窮之間
遊無極之野與日月齊光與天地爲常人其
盡死我獨存焉乃授帝陰陽經(黄帝紀云/授自然經)一
號力默子作道成經七十卷
　(臣)道一曰廣成子謂我守其一而處其和
　故千二百年未嘗衰老道德經曰昔之得
　一者天得一以清地得一以寧神得一以靈
　谷得一以盈萬物得一以生侯王得一爲
　天下正其殆以此乎廣成之意欲軒轅抱
　一爲天下式而已厥後軒轅得道白日昇
　天後世帝王卒未能及廣成之功妙矣哉
　　　隨應子
隨應子一號太極先生在少皥時降于崆峒
山說莊敬經教以順時行令
　　　赤精子
赤精子在顓頊時說微言經教以忠順之道
南嶽總聖集云芙蓉峰今有傳經壇晋咸和
中山南見數童子與群白鶴遊翔其上
　　　錄圖子
録圖子在帝嚳時降于江湄說黄庭經教以
清和之道又命九天眞王三天眞皇執八光
之節景雲之符下牧德臺授帝嚳以九天眞
靈三天寳符上以奉天使二儀無遺下以營
人使年命無墜帝乃祭天於北河之壇藏符
於鍾山之峯後昇天爲玄宫眞人録圖子是
時傳道與赤松子被衣子王倪齧缺一云作
黄庭經五十卷
　　　務成子
務成子在唐堯時降于姑射山說玄德經教
以謙遜之道一云作政事宣一化經四十卷
　　　尹壽子
尹壽子在虞舜時降于河陽說道德經教以
無爲之道又傳道與彭祖一云作通玄眞一
經七十卷道德經千二百卷
　　　眞行子
眞行子一號甯眞子在夏禹時降于商山教
以勤儉之道授九疇書又命宛委之神玄夷
使者授禹玉書靈寳五符治水眞文及罡步
劾召鬼神之法玉笥山太秀法樂洞天即授
禹靈寳眞文之所遺迹存焉今太湖中洞庭
山林屋洞天即禹藏眞文之所一名包山吴
王闔閭十二年正月登包山之上命穩者龍
威丈人入包山之洞究其深遠見金城玉屋
題曰天后别宫太陰之堂於玉室几上得素
書一卷凡一百七十四字而還闔閭不識其
書使使問仲尼云赤烏銜書以授於王仲尼
曰吾昔遊於西海之上聞童謡曰吴王出遊
觀震湖龍威丈人名隱居北上包山入靈墟
乃造洞庭竊禹書天帝大文不可舒此文長
傳百六初今强取出喪國廬丘按謡言乃龍
威丈人洞中得之赤烏所銜非丘所知也吴
王懼復歸其書一云夏禹時出爲師號季子
肯作元始經四十六卷復作妙樂經七十卷
復作德戒經三十卷
了錫則子
錫則子在商湯時降於潜山說長生經教以
恭愛之道今潜山天祚宫前龍堂之址即其
所也一號錫壽子或稱戒子肯作道元經七
十卷
燮邑子
燮邑子亦稱赤精子降于岐山之陽說赤精
經教以仁信之道西伯聞之召爲守藏史
育成子
育成子周武王克商踐祚以守藏史遷爲柱
下史作璇璣經一云周武王時出爲師號郭
叔子亦稱續成子或號天老公復稱爲老君
乍爲常人乍爲柱下史作長生經三十卷以
授于王
　　　經成子
經成子周成王時爲柱下史說廣化經又以
道授周公旦乃退而閑居因出遊西極大秦
竺乾等國號古先生
　　　郭叔子
郭叔子周康王時爲柱下史
歷世眞仙體道通鑑卷之二











歷世眞仙體道通鑑卷之三
　　(浮雲山聖壽萬年宮道士趙道一編修)
　　　赤松子
赤松子者神農時雨師服水玉以教神農能
入火自焚至崑崙山常止西王母石室中隨
風雨上下炎帝少女追之亦得仙俱去至高
辛時復爲雨師今之雨師本是焉丹臺録云
爲崑林仙伯治南嶽山抱朴子云赤松子以
玄蠱血漬玉爲水而服之故得乘煙上下也
玉屑服之與水餌皆令人不死
　　　甯封子
甯封子者黄帝時人也世傳爲黄帝陶正有
人過之爲其掌火能出五色煙乆則以教封
子封子積火自焚而隨烟氣上下視其灰燼
猶有其骨時人共葬於甯北山中故謂之甯
封子焉(甯封先生栖於蜀之青城山北巖黄/帝師焉請問三之道先生曰吾聞)
(天眞皇人被太上勑近在峨嵋達三一之源/可師而問之也因以龍蹻經授黄帝黄帝受)
(之能策雲龍以遊八極乃築壇其上拜甯君/爲五嶽眞人使川嶽百神清都受事乃入峨)
(嵋北巖受皇人三一之道周旋海嶽車轍存/焉又云黄帝封甯君主五嶽上司嶽神以水)
(報刻漏於此是謂六時水陰/時即飄然而洒暘時即無)
　　　馬師皇
馬師皇者黄帝時馬醫也知馬形氣死生之
診理之輒愈後有龍下向之垂耳張口師皇
曰此龍有病知我能理乃鍼其唇下口中以
甘草湯飲之而愈後數有疾龍出其陂告而
治之一旦龍負而去
　　　赤將子輿
赤將子輿者黄帝時人不食五穀而噉百草
華至堯時爲木正能隨風雨上下時與市中
貨繳亦謂之繳父
　　　偓佺
偓佺者槐山採藥父也好食松實形體生毛
長數寸兩目更方能飛行逐走馬以松子遺
堯堯不暇服也松者簡松也時人受服者皆
至二三百歲焉
　　　方回
方回堯時隱人也堯聘以爲閭士煉石雲母
粉亦與人民之有病者隱於五柞山中夏啓
末爲宫士爲人所劫閉之室中從求道回化
而得去更以方回印封其户時人言得回一
圓泥塗門户終不可開
　　　籛鏗
籛鏗帝顓頊之玄孫因進雉羹於堯堯封於
彭城後謂之彭祖有子二人長名武次名夷
其所隱山後人名曰武夷山一云虞舜時尹
壽子傳道與彭祖一云籛鏗即彭祖有導引
術有疾則閉氣以攻所患運行體中下達指
末即體如常云上士異床中士異被服藥百
裹不如獨卧人集其術爲彭祖經列仙傳云
彭祖歷夏至殷末八百餘歲常食桂皮善導
引行氣歷陽有彭祖仙室前世禱請風雨莫
不報應常有兩虎在祠左右祠訖地即有虎
迹云後昇仙而去一云鏗隱山中編竹爲户
餐松爲糧能乘風御氣騰身踴空至殷之末
世已七百餘歲後七百七十七歲解化趙次
公云徐州彭城縣以彭祖而得名按寰宇記
殷之賢臣彭祖顓帝玄孫至殷末壽七百六
十七歲今墓北故邑號大彭廬山名賢傳云
彭鏗曾過彭蠡之濱造其名嶽今廬山是也
遍遊洞府以窺聖迹已而把釣於臺上雙鯉
化爲雙龍冲天而去或云今江濱有釣魚臺
本彭祖遺迹也
　　　嘯父
嘯父冀州人少在西周市上補履數十年人
不知也後奇其不老好事者造求其術不能
得惟梁母得其作火法臨上三亮山與梁母
别列數十火而昇天西邑多奉祀之焉
　　　師門
師門者嘯父之弟子也亦能使火食桃李葩
爲夏孔甲龍師孔甲不能順其心意殺而埋
之野外一旦風雨迎之訖則山木皆焚孔甲
祀而禱焉還而道死
　按劉恕通鑑外紀云孔甲好鬼神之事不
　務修德諸侯多叛時天降乘龍有雌雄孔
　甲不能食而未獲豢龍氏陶唐氏旣喪其
　后有劉累學擾龍於豢龍氏事孔甲能飲
　食之夏后嘉之賜氏曰御龍以更豕韋之
　後龍一雌死潜醢以食夏后夏后享之旣
　而使求之累懼而遷于魯縣據道一之見
　劉累恐即是師門未審是否因注於下以
　俟後之高人討論
　臣道一曰師門得道而仕於有夏遇君之
　不幸也孔甲始則殺而埋之終則感悟而
　祀之卒還而道死是猶孫策殺干吉而創
　裂姚萇斬王嘉而尋亡然王嘉即逢於隴
　右干吉復見於鏡中師門旦迎於風雨於
　道何損焉爲人上者可不謹諸使有道之
　君尊賢樂士寧得有此道德經曰奈何萬
　乘之主而以身輕天下輕則失臣躁則失
　君此之謂也
　　　務光
務光(莊子務/光作瞀)夏時人耳長七寸好琴服蒲韭
根商湯伐桀因光而謀光曰非吾事也湯曰
孰可曰吾不知也湯曰伊尹如何曰强力忍
垢吾不知他湯旣克桀以天下讓於光曰智
者謀之武者遂之仁者居之古之道也吾子
胡不遂之請相吾子光辭曰廢上非義也殺
人非仁也人犯其難我享其利非廉也吾聞
非義不受其禄無道之世不踐其位(莊子位/作士)
况於尊我我不忍也遂負石自沉蓼水(莊子/云廬)
(水司馬作盧水在遼東/西界一云在北平郡界)已而自匿後四
歲至武丁時復見武丁欲以爲相不從武丁
以輿迎而從逼不以禮遂投河浮山後遊尚
父山
　臣道一曰太樸旣散而後有湯誓之師鳴
　條之戰儻非有道至人出於其間則千載
　而下綱常蕩然矣以務光折湯之非明君
　臣之分至於負石沈水處生死之際不改
　其操其所以立萬世忠義之標杓者端在
　於此其後有盟津之會伯夷叔齊叩馬而
　諫餓死首陽豈非本於光之道歟道德經
　曰國家昏亂有忠臣愚則曰其不幸而有
　昏亂也其亦幸而有忠臣也
　　　仇生
仇生者不知何許人湯時爲木正三十餘年
而更壯皆知其壽人也咸共師奉之其人云
常食松脂在鄉北山上自作石室至周武王
時幸其室祠之
　　　容成公
容成公者自稱爲黄帝之師見周穆王善補
導之事煉精於玄牝其要谷神不死守生養
氣髮白反黑齒落更生事與老子同亦云老
子師之焉(或曰容成公得御女之術握固不/泄還精補腦今不取此說盖後世)
(謬相/繼也)
　臣道一曰道德經曰谷神不死是謂玄牝
　玄牝之門是謂天地根綿綿若存用之不
　勤夫得是道者上爲仙失是道者下爲鬼
　容成公得此道衆妙之門也後世不得其
　道而流於傍蹊曲徑抑末矣又極而至於
　爲御女之術乃託容成公以爲辭誤也
　　　呂尚
吕尚者冀州人也生而内智預見存亡避紂
之亂隱於遼東四十年西適周匿於南山釣
於蟠溪三年不獲魚比閭皆曰可已矣尚曰
非爾所及也已而果得兵鈐於魚腹中文王
夢得聖人聞尚遂載而歸至周武王伐紂尚
作陰謀百餘篇服澤芝地髓且二百年而告
亡有難而不葬後子伋葬之無尸唯有玉鈐
六篇在棺中云
　　　葛由
葛由者羌人也周成王時好刻木羊賣之一
旦騎羊入蜀蜀中王侯貴人追之上綏山綏
山在峨嵋山西南高無極也隨之者不復還
皆得仙道故里諺曰若得綏山一桃雖不得
仙亦足以豪
　　　范蠡
范蠡字少伯徐人也事周師太公望好服桂
飲水爲越大夫佐勾踐破吴後乘輕舟入海
變名姓適齊爲鴟夷子更後百餘年見於陶
爲陶朱君財累億萬號陶朱公復棄之
賣藥後人世世識見之云(李元膺記范蠡學/道於麗元山屬彭)
州二十四化志云范蠡於北邙山得仙
　　　邛䟽
邛疏者周封史也能行氣煉形煮石髓而服
之謂之石鍾乳至數百年往來入太室山中
有卧石牀枕焉
　　　介子推
介子推者姓王名光晋人也隱而無名悦趙
宣子與遊旦有黄雀在門上晋公重耳異之
與出居外十餘年勞苦不辭及還介山伯子
震晨來呼推曰可去矣推辭母入山中從伯
子常遊後文公遣數千人以玉帛禮之不出
後三十年見東海邊爲王俗賣扇後數十年
莫知所在
　　　涓子
涓子齊人好餌术接食其精至三百年乃見
於齊著天地人經四十八篇後釣於河澤得
鯉腹中有符隱於宕山能制風雨受伯陽九
仙法淮南王安少得其文不能解其㫖也其
琴心三篇有條理焉
　　　馬丹
馬丹者晋狄人也當文侯時爲大夫至獻公
時復爲幕正獻公滅狄殺恭太子丹去至趙
宣子時乘安車入晋都候諸大夫靈公欲仕
之逼不以禮有迅風發丹入迴風中而去北
方人尊而祠之
　　　平常生
穀城平常生不知何所人也數死復生時人
以爲不然後大水出所害非一而平輒在缺
門山頭大呼言平常生在此云復水雨五日
必止止則上山求祠之但見平衣帔革帶後
數十年復爲華陰門卒
　　　陸通
陸通楚狂接輿(一本作與/同音餘)也好養生食橐盧
木實及蕪菁子遊諸名山在蜀峨嵋山上人
世世見之孔子適楚楚狂接輿遊其門曰鳳
兮鳳兮何如德之衰也來世不可待往世不
可追也天下有道聖人成焉天下無道聖人
生焉方今之時僅免刑焉福輕乎羽莫之知
載禍重乎地莫之知避已乎已乎臨人以德
殆乎殆乎畫地而趨迷陽迷陽無傷吾行吾
行却曲無傷吾足山木自寇也膏火自煎也
桂可食故伐之漆可用故割之人皆知有用
之用而莫知無用之用也肩吾見狂接輿接
輿曰日中始何以語汝肩吾曰告我君人者
以已出經式義度人孰敢不聽而化諸狂接
輿曰是欺德也其於治天下也猶涉海鑿河
而使蚊負山也夫聖人之治也治外乎正而
後行確乎能其事者而已矣且鳥高飛以避
矰弋之害鼷鼠深穴乎神丘之下以避重鑿
之患而曾二蟲之無知肩吾問乎連叔曰吾
聞言於接輿大而無當往而不及吾驚怖其
言猶河漢而無極也大有逕庭不近人情焉
連叔曰其言謂何哉曰藐姑射之山有神人
居焉肌膚若冰雪綽約若處子不食五穀吸
風飲露乘雲氣御飛龍而遊乎四海之外其
神凝使物不疵癘而年穀熟吾以是狂而不
信也連叔曰然瞽者無以與乎文章之觀聾
者無以與乎鍾鼓之聲豈非形骸有聾盲哉
是其言也猶時女也之人也之德也將旁礴
萬物以爲一世蘄乎亂孰弊焉以天下爲事
之人也物莫之傷大浸稽天而不溺大旱金
石流土山焦而不熱是其塵垢粃糠將猶陶
鑄堯舜者也孰肯以物爲事皇甫謐云接輿
躬耕楚王遣使以黄金百鎰車二駟聘之不
至
　　　琴高
琴高趙人能鼓琴爲宋康王舍人行涓彭之
術浮游冀州涿(一作/碭)郡間二百餘年後辭入
涿水取龍子與諸弟子期期日皆齋潔待於
水傍設祀果乘赤鯉來至祠中且有萬人觀
之留一月入水去(今宣州有/琴高釣臺)
　　　寇先
寇先者宋人也釣魚爲業居睢水傍百餘年
得魚或放或賣或食著冠帶好種荔食其葩
實焉宋景公問其道不告即殺之後數十年
踞宋門鼓琴數十日而去宋人家家奉祀焉
　　　王子喬
王君名晋字子喬亦名喬字子晋周靈王有

子三十八人子晋太子也生而神異幼而好
道雖燕居宫掖往往不食端默之際累有神
仙降之雖左右之人弗知也常好吹笙作鸞
鳳之音聲貫行雲響滿宫掖白鸞朱鳳延頸
鼓翼集而聽之奇禽異鳥率舞庭砌以爲常
也一日天台山浮丘公降授道要使修石精
金光藏景録神之法是時靈王二十二年穀
洛鬭將毁王宫太子晋累諫不聽以其忤㫖
遂退居别宫齋戒思道浮丘公密降其室賜
以靈藥接以登高山後數年友人林良遇子
晋於緱山之上謂良曰七月七日我當昇天
可與故人會别也至是良與故人群官登山
見子晋棄所乘馬於澗下飲齕如初子晋乘
白鶴揮手謝時人昇天而去遠近觀之咸曰
王子登仙遂言曰王即吾姓也因以爲王氏
是時群官拜别迴拜所乘馬焉亦飛空而去
今有拜馬澗在焉子晋昇天爲右弼主領五
嶽司侍帝晨號桐柏眞人理金庭洞天楚辭
離騷天問篇云白蜺嬰茀胡爲此堂安得夫
良藥不能固藏天式從横陽離爰死大鳥何
鳴夫焉喪厥體註引仙傳云崔文子學道於
王子喬子喬化爲白蜺而嬰茀持藥與之文
子驚怪引戈擊蜺因墮其藥俯而視之子喬
之尸也須臾化爲大鳥飛鳴而去方輿記云
西山中峰最高頂即王子喬之遺壇在嶺側
今隸隆興府
　　　幼伯子
幼伯子者周蘇氏客也冬嘗著單衣盛暑著
襦袴形貌歲異後數十年更壯時人莫知世
世來誡祜蘇氏子孫得其福力焉
　　　桂父
桂父者象林人也時黑而時白時黄而時赤
南海人見而尊事之常服桂及葵以龜腦和
之千丸用十斤桂累世見之今荆州之南尚
有桂丸焉
　　　瑕丘仲
瑕丘仲甯人也賣藥於甯百餘年人以爲壽
而因地動舍壞仲及里中數十家屋臨水皆
敗仲死民或取仲尸棄水中收其藥賣之仲
被裘而從詣之取藥棄仲者懼叩頭求哀仲
曰非恨汝也使人知我爾後自北復來至甯
北方謂之謫仙人
　　　酒客
酒客梁市上酒家人也作酒常美售人日得
萬錢有過而逐之主人酒常酢敗貧窮梁市
中賈人多欲以女妻而迎之或去或來後百
餘歲來爲梁丞使民益種芋菜三年當大饑
果如其言梁民不死後五年解印綬去莫知
所終
　　　任光
任光上蔡人善餌丹賣於都里間積八十九
年乃知是故時任光也稱說如故後數十年
間頃後長老識之趙簡子聘與俱歸常在柏
梯山上三世不知所在晋人常服其丹
　　　蕭史
蕭受姓於殷至周宣王時有蕭欽者妻王氏
皆富好道老君曾降其家以宣王十七年五
月五日生即蕭仙也生而不事家業遊終南
山遇異人授長生術且教以吹簫歸家告父
母願入道父母强爲娶妻蕭仙云異人教我
勿娶當得帝女父母聽之宣王末史籍散亂
蕭仙能文著本末以備史之不及人以史目
之實無名也行第三浪迹入秦孟明之師從
軍引敗歸秦侯迓而哭之史在孟明側立甚
恭秦侯問敗師狀孟明不能答史代對甚悉
孟明免罪史之力也孟明歸史又放浪山水
間時秦侯有女名弄玉善吹笙無和者求得
吹笙者以配孟明以代對故薦史因召見秦
侯問史云善簫侯曰吾女好笙子簫也奈何
史以不稱㫖退女在屏間呼曰試使吹之一
聲而清風生再吹而彩雲起三吹而鳳凰來
女曰是吾夫也願嫁之史曰女亦且吹笙且
三吹之如史所感於是孟明爲媒蹇叔爲賔
合宴於西殿座中不奏他樂惟二人自以簫
笙間奏曲未終鳳凰來下二仙乘之而去秦
侯惘然咎孟明孟明遣人四方尋之至楚尾
吴頭有人見西山高峰男女坐而吹笙簫簫
者鳳栖其傍使者聞急訪之又冲昇矣後不
知其所之此其大略也
　　　赤須子
赤須子者酆中傳世見之云秦穆公主魚吏
也數言酆界災害水旱十不失一張君房迎
面師之從受業以長好食松實天門冬石脂
齒落更生髮白還黑服霞絶粒後住吴山下
十餘年莫知所之
　　　祝雞翁
祝雞翁洛人居尸鄉北山下養雞百餘年雞
皆有名字千餘羣暮栖樹上晝放散之欲引
呼名即種别而至賣雞及子得千餘萬錢輒
置錢去之吴作養魚池後昇吴山白鶴孔雀
常止其傍
　　　崔文子
崔文子秦時泰山人世好黄老事居潜山下
後作黄散赤丸成石父祠賣藥都市自言三
百歲後有疫氣民死者萬計長吏告之請救
文子擁朱旛繫黄散以詢民間飲散服丸者
輒愈所愈萬計後去蜀賣藥故世寳崔文赤
丸黄散近於神焉
　　　朱仲
朱仲會稽人漢高后時下書募三寸珠仲讀
書曰眞值汝矣齎三寸珠詣闕上書珠好過
度即賜五百金魯元公主復私以七百金從
仲求珠仲獻四寸珠送至闕即去帝下書會
稽徵聘不知所在景帝時復來獻三寸珠數
十枚輒去不知所之
　　　東方朔
東方朔字曼倩平原厭次人也朔生三日而
父母俱亡後遊澤中有黄眉壽指朔曰此吾
兒也吾却食使氣三千年一反骨洗髓二千
年一易皮伐毛吾生已三洗髓三伐毛矣漢
武帝初即位徵天下賢良文學材力之士待
以不次之位四方士多上書言得失自衒鬻
者以千數其不足采者輒報罷朔初來上書
曰臣朔少失父母長養兄嫂年十三學書三
冬文史足用十五學擊劍十六學詩誦二十
二萬言十九學孫吴兵法戰陳之具鉦鼓之
教亦誦二十二萬言凡臣朔已誦四十四萬
言又常服子路之言二十長九尺三寸目若
懸珠齒若編貝勇若孟賁捷若慶忌廉若鮑
叔信若尾生若此可以爲天子大臣矣臣朔
昧死再拜上聞朔文辭不遜高自稱譽帝偉
之令待詔公車奉禄薄未得省見乆之朔紿
鄒侏儒曰上以汝曹無益於縣官耕田力作
固不及人臨衆處官不能治民從軍擊虜不
任兵事無益於國用徒索衣食今欲盡殺若
曹侏儒大恐啼泣朔教曰上即過叩頭請罪
居有頃聞帝過侏儒皆號泣頓首帝問何爲
曰東方朔云上欲盡誅臣等召問朔何恐侏
儒爲對曰臣朔生亦言死亦言侏儒三尺餘
奉一囊粟錢二百四十侏儒飽欲死臣朔饑
欲死臣言可用幸異其禮臣言不可用罷之
無令但索長安米價上大笑因使待詔金馬
門稍得親近上常使諸數家射覆置守宫孟
下射之皆不能中朔自贊曰臣嘗受易請射
之乃别蓍布卦而對曰臣以爲龍又無角臣
以爲蛇又有足是非守宫即蜥蜴也帝曰善
復使連射他物皆中輒賜帛時有倖倡郭舍
人滑稽不窮舍人所問朔應聲輒對變詐鋒
出莫能窮者左右大驚帝以朔爲常侍郞遂
得愛倖後帝與越王爲親乃使朔泛海求寳
委令一周回朔經二載乃至未至間帝問左
右朔乆而不至今寰中何人善卜對曰惟有
孫賔者極明易筮帝乃更庶服潜行與左右
齎絹二匹往叩賔門賔出門而延坐未之識
也賔乃啓卜卦成知是帝惶恐起拜帝曰朕
來覓物卿勿言賔曰陛下非卜他物乃卜東
方朔也朔行七日必至今在海中面西招水
大歎到請詰之至日朔至帝曰卿約一年何
故二載朔曰臣不敢稽探寳未得也帝曰七
日前卿在海中面西招水大歎何也朔曰臣
非歎别事孫賔不識天子與帝對坐帝深異
之朔後與友人書云不可使塵網名韁拘鎖
怡然長笑脫去十洲三島相期拾瑶草吞日
月之光華共輕舉爾王母嘗指朔與帝曰此
我鄰家小兒性多滑稽曾三來偷桃此子昔
爲太上仙官太上令到方丈山但務遊戲擅
動雷電激波揚風致令蛟螈陸行山崩海竭
太上斥謫使在人間近金華二仙及九嶷君
陳乞原之帝乃知朔非世俗之徒乃信天下
神仙之事而淫色自縱殺伐不休受書六年
意㫖自暢以爲神眞見降必獲度世興起臺
館勞弊百姓每事不從王母之微言上元之
妙戒二眞遂不復來太初二年柏梁臺災眞
形圖六甲五帝靈飛十二事靈光生經並燒
失不存但帝先承王母言以五嶽圖授董仲
君又承上元夫人言以六甲授李少君書遂
行於世帝旣焚書自知道喪其後朔一旦乘
龍飛昇而去劉向列仙傳云東方朔至昭帝
時時人或謂神人或謂凡人作深淺顯默之
行或忠言或戲語莫知其㫖至宣帝初棄郞
以避亂世置幘官舍風飄之而去後見於會
稽賣藥五湖智者疑其歲星精也(西京雜記/東方朔曰)
(天下無知我者惟曆官太史知之武/帝召問之曰諸星皆在惟歲星不見)
　　　脩羊公
脩羊公魏人華陰山石室中有懸石榻卧其
上石盡穿陷略不動時取黄精食後以道聞
于上漢景帝禮之使止王邸中數歲道不可
得有詔問公何日發語未幾牀上化爲白石
羊題其脇曰脩羊公謝天子後寘石羊於通
靈臺上羊後復去不知所在
　臣道一曰道德經曰天地之間其猶橐籥
　乎靜而不屈動而愈出多言數窮不如守
　中脩羊公得之矣且化白石羊題其脇曰
　脩羊公謝天子此又見其不忘知遇之意
　道之深義之盡也
　　　稷丘君
稷丘君者泰山中道士漢武帝時以道術受
賞賜髮白返黑齒落更生後罷去上東巡泰
山君乃冠章甫衣黄衣擁琴來迎武帝曰陛
下勿上必傷足指及數里左足果折上諱之
但祠而還爲君立祠復寘百户使承奉之
　　　犢子
犢子鄴人也少在黑山採松子茯苓餌服之
且數百年時壯時老時美時醜乃知是仙人
常過沽酒於陽都家都女者眉生而連耳細
而長衆以爲異皆言此天人也會犢子牽一
黄犢來過都女悦之遂相奉侍都女隨犢子
出取桃李一宿而返皆連兜甘美邑中隨伺
逐之出門共牽犢耳而走不能追也旦復在
市中數十年乃去見蟠山下冬賣桃李也
　　　騎龍鳴
騎龍鳴者渾亭人年二十於池中求得龍子
狀如守宫者十餘頭養食結草廬以守之龍
長大稍稍去後五十餘年水壞其廬而去一
旦騎龍來至渾亭下語云我馮伯昌孫也此
間人不去五百里必當死不信之者以爲妖
言至八月果水至死者萬計
　　　主柱
主柱不知何所人與道士共上宕山言此有
丹砂可得數萬斤宕長吏知而上山封之砂
流出飛如火乃聽柱取焉邑令章君明餌砂
三年得神砂飛雪服之五年能飛行與柱俱
去
　　　鹿皮翁
鹿皮翁菑川人也少爲府小吏木工精巧舉
手能成器械岑山上有神泉人不能至小吏
白府君請木工斤斧三十人作轉輪懸閣意
思横生數十日梯道四間成上其巓作祠舍
留山其傍絶其二間以自固食芝草飲神泉
且七十年菑水來三下呼宗族家室得六十
餘人令上山半水盡漂一郡没者萬計小吏
乃辭遣宗族家室令下山著鹿皮冠遂去復
上閣後百餘年下賣藥於市
　　　溪父
溪父南郡甗人居山間有仙人常止其家從
買瓜教之煉瓜子與桂附枳實共藏而對分
食之二十餘年能飛走昇山入水後百餘年
絶居山頂呼溪下父老與道生時事
　　　山圖
山圖隴西人少好乘馬馬踏之折脚山中道
人教以雌黄當歸羌活獨活苦參服之一歲
而不嗜食病愈身輕道士問之自言五嶽使
之名山採藥能隨吾使汝不死山圖追隨之
六十餘年一旦歸來行母服於家期年復去
莫知所之
　　　谷春
谷春櫟陽人漢成帝時爲郞疫死而尸不冷
家發喪行服猶不敢下釘三年更著冠幘坐
縣門上邑中人大驚家人迎之不肯歸發棺
有衣無尸留門上三宿去之長安止横門上
人知而追之復去之太白山立祠於山上時
來至其祠中止宿焉
　　　陰生
陰生常求乞於長安市中市人厭之有以糞
洒其衣者其衣不汙如故長吏聞之試收繫
著桎梏而復在市中又試欲殺之乃去洒糞
之人家室自壞殺十餘人
　(臣)道一曰陰生之道爲萬世困窮無告者
　設也彼市人家室自壞者盖惡之貫盈殃
　及之爾觀其爲惡不悛以凌辱孤貧爲意
　可見其不仁之甚者如陰生特因其事以
　示其化也非陰生害之也又如曹國舅之
　隱悲曰王遁甲之墮丐者類皆此意道德
　經曰是以聖人常善救人故無棄人陰生
　之道非以是乎
　　　子英
子英者舒鄉人也善入水捕魚得赤鯉愛其
色好持歸著池中數以米穀食之一年長丈
餘遂生角有翅翼子英怪異拜謝之魚言我
來迎汝汝上背與汝俱昇天即大雨子英上
其魚背騰昇而去歲歲來歸故舍食飲見妻
子魚復來迎之如此七十年故吴中門户皆
作神魚遂立子英祠云
　　服閭子
服閭子不知何所人也常止莒往來海邊諸
祠中有三仙人於祠中博賭瓜顧閭令擔黄
白瓜數十頭令瞑曰及覺乃在方丈山山在
蓬萊山南後往來莒取方丈山上珍寳珠玉
賣之乆乆一旦髡髮著赭衣貌更老人問之
言坐取廟中物云復數年貌更壯好鬢髮如
往日時矣
　　　文賔
文賔太丘鄉人也賣草履爲業數取嫗數十
年輒棄之後時故嫗壽老年九十餘續見賔
更壯他時嫗拜賔涕泣謝賔曰不宜至正月
朝儻見會鄉亭西杜中邪嫗老夜從兒孫行
十餘里坐杜中待之須臾到賔大驚曰汝好
道邪知汝爾前不去汝也教令服菊花地膚
桑上寄生松子取以益氣嫗亦更壯復百年
見云
　　　商丘子胥
商丘子胥者高邑人也好牧豕吹竽年七十
不娶婦而不老邑人多奇之從受道問其要
言但食术菖蒲根飲水不饑不老如此傳世
見之三百餘年貴戚富室問之取而服之不
能終歲輒心怠慢矣謂將復有匿術也
　　　子主
子主楚語而細音不知何所人也詣漢江都
王自言甯先生雇我作客三百年不得作直
以爲狂人也問先生所在云在龍眉山上王
遣吏將上龍眉山巓見甯先生毛身廣耳披
髮鼓琴主見之叩頭吏致王命先生曰此子
主吾比舍九世孫且念汝家當暴死女子三
人勿預吾事語竟大風發吏走下山比歸宫
中相殺三人王遣三牲立祠焉
　　　陶安公
陶安公六安鑄冶師數行火火一旦散上行
紫氣衝天安公伏冶下求哀須臾朱雀止冶
上曰安公安公冶與天通七月七日迎汝赤
龍至期赤龍降大雨而公騎之東南上一城
邑數萬人衆共送視之皆與辭决也
　　　赤斧
赤斧者巴戎人爲碧雞祠主簿能作水澒煉
丹與消石服之三十年反如童子毛髮生皆
赤後數十年上華山取禹餘糧餌及賣之於
蒼梧滇江間累世傳之手掌中有赤斧焉
　　　呼子先
呼子先漢中闕下卜師老壽百餘歲臨去呼
酒家老嫗曰急裝當與嫗共應中陵王夜有
仙人持二茅狗來至呼子先子先持一與酒
家嫗得而騎之乃龍也上華陰山常於山上
大呼言子先酒家母在此矣
　　　負局先生　
負局先生不知何許人語似燕代間人常負
磨鏡局巡吴市中衒磨鏡一錢因磨之輒問
主人得無有疾苦者輒出紫丸藥以貽之得
莫不愈如此數十年後大疫家至户到與藥
活者萬計不取一錢吴人乃知其眞人也後
上吴山絶崖頭懸藥下與人將欲去時語下
人曰吾還蓬萊爲汝曹下神水崖頭一旦有
水白色流從石間來下服之多愈疾立祠十
餘處
　　　阮丘
阮丘者睢山上道士衣裘被髮耳長七寸口
中無齒日行四百里於山中種葱薤百餘年
人不知時下賣藥廣陽人朱璜有毒瘕疾丘
與七物藥服之而去三尸後與璜俱入浮陽
山朱璜發明之乃知是神仙也
　　　朱璜
朱璜者廣陵人也少病毒瘕就睢山道士阮
丘丘憐之言卿除腹中三尸有眞人之業可
度世也璜曰病愈當爲君作客三十年不敢
自還丘與璜七物藥日服九丸百日病下如
肝脾者數斗養之數十日肥健心意日更開
朗與老君黄庭經令讀日三過通之能思其
意丘遂與璜俱入浮陽山玉女祠且八十年
復見故處白髮盡黑鬢更長三尺餘過家食
止數年復去如此至武帝末故在焉
　　　陵陽子明
陵陽子明銍鄉人好釣魚於旋溪得白龍子
明懼解釣拜而放之後得白魚腹中有書教
子明服食之法子明遂上黄山採五石脂沸
水而服之三年龍來迎去止陵陽山上(今屬/宣州)
百餘年山去地千餘丈大呼下人令上山半
所言溪中子安當來問子明釣車在否後二
十餘年子明死人取葬著山中有黄鶴來栖
其冢樹上嗚呼子安(武昌黄鶴山上有黄鶴/樓齊志云仙人子安乘)
(黄鶴/過此)
　　　邗子
邗子自言蜀人好放犬知相犬大走入山穴
邗子隨入十餘宿行度數百里上出山頭上
有臺殿宫府青松森然仙吏侍衛甚嚴見故
婦主洗魚與邗子符一函使還與成都令喬
君君發函有魚子也著池中養之一年皆爲
龍邗子復送符還山上大色更赤有長翰常
隨邗子往來百餘年遂留止山上時下來護
其宗族蜀人立祠於穴口常有鼓吹傳呼聲
西南數十里共奉祠焉
　　　木羽
木羽鉅鹿南和平鄉人母貧賤主助産嘗探
産婦兒生便開目視母大笑母怖懼夜夢見
大冠赤幘守兒言我司命君也當報汝恩使
汝子木羽得仙母陰言識之後母生兒字爲
木羽所採兒生年十五夜有車馬來迎去遂
過母家呼木羽爲我御來遂俱去後二十餘
年鴉雀旦旦銜二三魚著母户上母匿不說
而賣其魚三十年乃發云母至百年乃終
　　　玄俗
玄俗稱河間人服巴英賣藥都市七丸一錢
善治百病漢河間王患瘕買藥服之下蛇十
餘條問藥意俗曰王瘕乃六世餘殃下墮情
非王之所招王嘗放乳鹿麟母也仁心感天
故遭俗爾王家老舍人自言父世見俗俗之
身無影王乃呼著日中看實無影王以女聘
之俗夜亡去後人見於常山下


歷世眞仙體道通鑑卷之三













歷世眞仙體道通鑑卷之四醎四
　　(浮雲山聖壽萬年宮道士趙道一編修)
　　　天眞皇人
天眞皇人不知其得道之始然是前劫修眞
極道之人也身長九尺玄毛被體皆長尺餘
黄帝時在峨嵋絶陰之下蒼玉爲屋黄金爲
座張華羅幡然百和香侍者仙童玉女座賔
三人皆稱泰清仙王黄帝再拜問道授以五
牙三一之文又在峨嵋山以太上靈寳度人
經授黄帝又授帝嚳於牧德之臺一云蜀岷
山江北有慈母山天眞皇人修煉之所山有
龍池池中有金銀銅鐵魚各從其色得食者
味同乾薑服之可以長生謂之肉芝龍池一
在山中一在空中澄潔如鏡纖芥不汙或乾
條槁葉飛墮其上即有五色凡鶩銜去
　　　白石生
白石生者中黄丈人之弟子也至彭祖時已
二千餘歲矣不肯修昇仙之道但取於不死
而已不失人間之樂所行者正以金液之藥
爲上也初患家貧身賤不能得藥乃養猪牧
羊十數年約依節用致貨萬金乃買藥服之
常煮白石爲糧因就白石山居時人號白石
生亦時食脯飲酒亦時穀食日能行三四百
里視之色如三十許人性好朝拜存神又好
讀仙經及太素傳彭祖問之何以不食藥昇
天乎答曰天上無復能樂於此間也但莫能
使老死爾天上多有至尊相奉事更苦於人
間爾故時人號白石生爲隱遯仙人以其不
汲汲於昇天爲仙官而不求聞達故也
　　　王倪
上古神仙王倪君即老君弟子也得道於義
農之間黄帝遇之以傳道要歷少昊顓頊世
常遊人間帝嚳以前爲齧缺師行飛步之道
堯舜之時猶有見者後一旦昇天
　　　洪崖先生
洪崖先生者或曰黄帝之臣伶倫也得道仙
去姓張氏或曰帝堯時已三千歲矣漢武帝
時有衛度世者入華山尋其父叔卿叔卿在
絶岩中與數人博戲於石上問之爲誰曰洪
崖先生許由巢父大低公飛黄子王子晋薛
容也東漢時班孟堅作西京賦云洪崖立而
指麾紛羽毛之纖纚是先生爲衆仙之長乆
矣陶弘景眞誥云洪崖先生今爲青城洞眞
故青城山今亦有洪崖郭景純游仙詩云左
挹浮丘袂右拍洪崖肩又云姮娥揚妙音洪
崖頷下頤盖先生當此時與姮娥浮丘之徒
學仙者尚皆可得而見也洪崖山在豫章之
西山是先生隱焉隋文帝開皇九年改豫章
郡爲洪州以先生所居山名之今洪井在伏
龍山北岩左右石崖陡起峻絶春夏飛湍奔
注洪洪如雷入井則陡殺餘流爲小谿注鸞
陂有古壇臨井上相傳爲先生煉丹處歲旱
禱焉有赤蛇浮水面雨爲立霔井北一里許
於石磧上得五舂臼色渥如丹各圓深二尺
餘相傳爲先生搗藥處土人云每歲端午日
未明或聞搗藥聲樵夫往往遇其餘滓井南
二里許爲巒岡四周有水即鸞陂是也相傳
鸞岡爲先生乘鸞所憩處岡側舊有鸞山觀
司馬天師五嶽朝儀云青城山洞周回二千
里昔洪崖先生服琅玕之花而隱代爲青城
眞人
　　　展上公
展上公者高辛時仙人也學道於伏龍地乃
值李彌滿上公得道今爲九宫内右司保常
向諸仙人云昔在華陽下食白李美憶之未
乆忽已三千歲矣郭四朝後於其處種五果
又此地可種柰所謂福鄉之柰可以除災癘
玉匱記云銜珠山俗呼獨女山也仙人展上
公昇天後云昔在華陽下食白李倏忽三千
年矣有碧柰茅君監植白李溪在小茅山北
眞誥注云諸歷檢課謂堯元年戊戌至齊之
己卯歲二千八百三年高辛即堯父說此語
時又應在晋世而已云三千年即是堯至今
不啻二千八百年外曆容或不定如此丁亥
之數不將已過平考汲塚紀年正二千六百
四十三年彌復大懸也
　　　何侯
何侯者堯時隱蒼梧山慕長生三百餘口耕
耘舜南狩止何侯家天帝五老來謂舜曰昇
舉有期翌日五帝下迎舜白日昇天至夏禹
時五帝以藥一器與何侯使投酒中一家三
百餘口飲不竭以餘酒灑屋宇拔宅上昇天
位爲太極仙人今嶷山有何侯廟在舜廟側
　　　文子
文子姓辛名鈃一名計然葵丘濮土人其先
晋公子也學道於老君周(一本/作楚)平王問於文
子曰聞子得道於老聃今賢人雖有道而遭
淫亂之世以一人之權而欲化乆亂之民其
庸能乎文子對曰道德匡邪以爲正振亂以
爲治化淫敗以爲樸淳使德復生天下安寧
要在一人故積德成王積怨成亡堯舜以是
昌桀紂以是亡平王用其言而天下治後南
遊吴越范蠡師之越欲伐吴范蠡諫曰臣聞
之師曰兵凶器戰逆德爭者事之末也陰謀
逆德好用凶器試身於所末不可勾踐不聽
敗於夫椒後位以上大夫弗就隱吴興餘英
禺山相傳以爲登雲而昇按寰宇記吴興志
俱載餘英東南三十里有計籌山越大夫計
然嘗登此山籌度地形因名焉今山陽白石
頂通玄觀乃故隱處也其紫雲關昇元觀即
古常清觀宋孝宗乾道間改賜今額山之半
有曰登雲石者在唐明皇追號爲通玄眞人
其著書號通玄眞經
　　　亢倉子
亢倉子者姓庚桑名楚陳人也得老君之道
能以耳視而目聽叔孫告魯君聞之大驚使
上卿厚禮以致之亢倉子至魯君卑辭請問
亢倉子曰傳之者妄也我能視聽不用耳目
而不能易耳目之用魯君曰增異矣其道奈
何亢倉子曰體合於心心合於氣氣合於無
其有介然之有唯然之音雖遠在八荒之外
近在眉睫之間我必知之乃不知我七孔四
肢之所覺心腹六府之所知其自知而已矣
魯君大說一云居畏壘之山其臣之畫然知
者去之其妾之絜然仁者遠之擁腫之與居
鞅掌之爲使居六年畏壘大穰後遊吴興隱
毗陵盂峰道成仙去後有漢張道陵唐張果
老相繼隱脩因號張公壇福地古建洞靈觀
宋改大甲萬壽宫
　　　浮丘公
李浮丘伯世號浮丘公居嵩山脩道白日飛
昇嘗作原道歌云虎伏龍亦藏龍藏先伏虎
但畢河車功不用隄防拒諸子學飛仙狂迷
不得住左右得君臣四物相念護乾坤法象
成自有眞人顧又以相鶴經授王子晋崔文
子學道於子晋得其文藏嵩山石室淮南公
採藥得之遂傳於世相鶴經云鶴者陽鳥也
而遊於陰因金氣乘火精以自養金數九火
數七故七年小變十六年大變百六十年變
止千六百年形體尚潔故其色白聲聞於天
故頭赤食於水故喙長軒於前故後指短栖
於陸故足高而尾凋翔於雲故毛豐而肉疏
大喉以吐故脩頸以納新故天壽不可量所
以體無青黄二色者木土之氣内養故不表
於外是以行必依洲渚止必集林木盖羽族
之宗長仙人之騏驥也鶴之上相瘦頭朱頂
露眼黑睛高鼻短喙□(故解/切)頰𩨛(德宅/切)耳長
頸竦身鸞膺鳳翼雀毛龜背鼈腹軒前垂後
高頸初節洪髀纖指此相之備者也鳴則聞
于天飛則一舉千里鶴二年落子毛易黑點
三年産伏復七年羽翮具復七年飛薄雲漢
復七年舞應節復七年晝夜十二時鳴中律
復七年不食生物大毛落茸毛生乃潔白如
雪或純黑泥水不能汙復百六十年雌雄相
視而孕一千六百年飲而不食胎化産鸞鳳
同爲羣聖人在位則與鳳凰翔于甸今湖北
澧州有獨浮山圖經云昔浮丘子修眞於此
山今有石室存焉
　　　宋來子
宋來子楚莊公時市長宋來子常洒掃一市
乆之時有乞食公入市經日乞歌曰天庭發
雙華山源彰陰邪清晨按天馬來詣太眞家
常歌此句乞食一市人無解歌者獨來子忽
悟疑是仙人然未能解其歌耳遂乃師此乞
食公棄官追逐積十三年此公遂授以中仙
之道來子今在中嶽乞食公者西嶽眞人馮
延壽周宣王時史官也
　　　沈羲
沈羲者吴郡人也學道於蜀中但能消災除
病救濟百姓百姓服藥功德感天天神識之
周赧王十年丙辰老君遣使召隱士沈義羲
一日與妻賈氏共載詣子婦卓孔寧家道逢
龍車虎車白鹿車各一乘從騎數十人皆朱
衣仗矛帶劍輝赫滿道問羲曰君是道士沈
羲否羲愕然答曰是也騎曰羲有功於民心
不忘道從生以來履行無過受命不長壽將
盡矣黄老今遣仙官相迎之侍郞薄延白鹿
車是也度世君司馬生青龍車是也送迎使
者徐福白虎車是也須臾三仙羽衣持節以
白玉册青玉界丹玉字授羲碧落侍郞羲不
能讀遂載昇天爾時道間耕鋤人共見之須
臾大霧霧解失其所在但見羲所乘車牛在
田中食苗或有識是車牛以語羲家子弟數
百人恐是邪魅將羲入山谷間乃將數百人
分布於百里之間求之不得至後漢殤帝延
平元年丙午凡四百一十二年乃還鄉里推
求得數十世孫名懷喜懷喜曰聞先世相傳
有祖仙人仙人今來留數十日說初上天時
不見天帝惟謁老君老君東向坐宫殿鬱鬱
有如雲氣五色玄黄不可名字侍從數百多
女少男庭中有珠玉之樹衆芝叢土龍虎辟
邪遊戲其間但聞琅琅如銅鐵聲不可知測
四壁熠熠有符書著之老君身形長可丈身
體有光不可正視老君令玉女持金案玉杯
盛藥賜羲曰此是神丹飲者不死夫妻各得
一刀圭告言飲畢復賜棗二枚大如雞子復
以符一道及仙方一道賜羲令且還人間救
治百姓之疾苦者若欲昇上界書此符懸之
竿杪仙吏當迎汝也語已羲奄忽如睡已在
地上竇太后疾嘗遣使請羲安帝時猶在人
間後復昇天
　　　王傅
王傅字恭確周人也五十棄家學道服黄連
一百四十年耳目聰明智慧目廣髮白返黑
齒落更生有兒名神精其父子并得道後昇
天而去
　　　劉奉林
劉奉林周時人學道於嵩高山四百年三合
神丹爲邪魔所敗乃入委羽山能閉氣三日
不息至千餘年猶未昇仙但服黄連得不死
爾
　　　成連先生
伯牙學琴於成連先生乃與遊蓬萊山留伯
牙曰君習之我將迎師刺船而去伯牙凝望
但見海水澒洞山林㝠杳鳥獸悲號歎曰吾
師將移我情乃援琴而歌曲終成連至遂爲
天妙操成連乃仙也
　　　武夷君
武夷山有神人自稱武夷君曰吾居此山因
而爲名焉又云混沌初開有神曰聖姥母子
二人居占此山秦時人號爲聖姥衆仙立爲
大姥聖母今人祝廟呼大元夫人是也又云
天臺山元靈老君華眞仙師遣第七仙子名
屬仁乘雲駕鶴遊歷此山安排地仙今人號
爲控鶴仙人是也或云昔有魏王名子騫在
同州立王城對大王石東去十里今即城基
尚在此人是墜地仙人後於此山得道又云
昔有張湛孫綽趙元奇彭令昭劉景顧思遠
白石先生馬鳴先生并胡氏李氏魚氏王氏
女子四人通成十二人同詣此山求道偕至
謁魏王爲地主會天亢旱魏王寘酒酺祭仙
祈雨時控鶴仙人乘雲鶴白馬從空中而下
遂霈雨澤張湛等因獲見時張湛獻仙人詩
一絶云武夷山下武夷君白馬垂鞭入紫雲
空裹只聞三奠酒龍潭陂上雨雰雰仙人得
詩甚喜又見張湛等骨氣不常訪道精確意
其各有仙分乃遣何鳳兒往天台山取仙籍
一卷到山檢視其謫下凡間爲庶類合居此
山八百年後方得道换骨歸天仙人旣見仙
籍各有姓名乃安排魏王而下一十三人同
居此山各賜胡麻一合湯藥半合遂令魏王
開筵置酒張湛遣元亨打羯鼓彭令昭吹横
笛顧思遠立色李三娘彈琵琶歡宴而罷羣
仙會散仙人語云魏王公等至八百年後可
斫取黄心木爲棺於此岩中玄化䰟𩲸便得
歸天至期果然玄化乃於小藏岩中安排長
梃材櫬一十三具插木匭於岩中挂其靈骨
迄今在焉又云秦始皇二年八月十五日武
夷君置肴酒會鄉人幔亭峰上初男女千餘
人齋戒如期而往乃見虹梁跨溪制度精巧
飛梯回級傍設闌中體輕心喜不覺其倦至
山頂在幔亭彩屋玲瓏掩映前後可數百間
夾幔亭立八彩幢八枚銀龍銜玉藴幡金鳳
翠毛其幔亭可坐千餘人設東西地席各有
長座如今之僧尼位施緑油紅卷花食卓自
北競南無接續其幔亭北壁當中設一虚牀
謂之太極玉皇座北壁西厦設一虚牀謂之
太姥魏眞座北壁東設一虚牀謂之武夷君
座悉施紅雲茵紫霞褥各一銅盂貯花水初
鄉人至幔亭峰衙門外聞擊鼓聲少頃空中
有告云悉呼鄉人爲曾孫乃曰汝等男孫先
入東序而進女孫後入西序而進旣而聞讚
告曰有太極玉皇大帝降臨山藪曾孫可拜
謝又曰太姥魏眞人曾孫可拜又聞嘘咳之
聲乃武夷君焉高聲而言曰汝等曾孫若男
若女皆平安好男孫東座女孫西座中亭有
青綾帳幄各設一牀陳諸樂具又聞讚告曰
命鼓師張安陵打引鼓趙元奇拍副鼓劉小
禽坎鈴鼓曾少重擺鼗鼓喬知滿振嘈鼓高
子春持短鼓管師鮑公希吹横笛板頭何鳳
兒撫等散如此處東幄奏停雲左仙之曲命
弦師董嬌娘彈箜篌謝英妃撫長琴吕荷香
戛圓琵琶管師其次姑噪畢篥秀淡鳴洞簫
朱小娥運笙金師羅妙容打銅鈸如此處西
幄奏賔雲右仙之曲見樂具空間横竪自響
精妙命及行酒須臾酒至無謝禮酒味甘香
而醇酒醴百味珍奇並皆殊越又命行酒乃
令歌師彭令昭唱人間可哀之曲辭曰天上
人間兮會合稀疏日落西山兮夕鳥歸飛百
年一餉兮志與願違天宫咫尺兮恨不相隨
歌罷忽彩雲四合環佩人馬之音竟空而至
又聞讚告云玉靈太姥與大姥與曾孫别再
拜又云汝等宜速下此山間乆即有蛇螭虎
豹之伍不可遭逢乃下山俄而風雨暴至各
回顧山頂無復一物鄉人相唤曰我等凡賤
得與仙尊共宴後致祠其山號曰同山云爾
侍郞劉夔序云山在建寧北二百里外崇安
縣南三十里按茅君内傳云仙家有三十六
洞天武夷山乃第十六洞昇眞玄化之天
　　王瑋玄
王瑋玄不知何所人也(眞誥云是楚莊王/侍郞受道於王君)得
道居林屋山洞室中吴國韓崇好道遊名山
採方術於林屋遇瑋玄求度世之道瑋玄以
流珠丹授之謂崇曰子行此道無妨居世功
成之日自當仙舉也崇行之大驗仕爲汝南
太守在郡十四年政化自洽著爲天下最年
七十四瑋玄又降之授崇隱遁解形之法入
大霍山又授崇道化泥丸紫户之術而昇天
矣
　　　韓衆
韓衆漢州德陽縣秦中化學道天眞皇人授
以金書玉字行住得駕紫煙白日昇天楚辭
離騷經云奇傳說之託星辰爲羨韓衆之得
一形穆穆以寖遠兮離羣人而退逸
　　　王次仲
王次仲者古之神仙也當周末戰國之時合
縱連衡之際隱居范陽大夏小夏之山以爲
蒼頡篆文工多而用寡難於速就四海之事
筆札爲先乃變篆籀之體始爲隸書秦始皇
旣定天下以其功利於人三詔之使入秦不
至復命使謂之曰吾削平六合一統天下孰
敢不賔者次仲一書生而違天子之命以轞
車載之不爾當殺之持其首來以正風俗無
肆其悖幔詔使至山致命載轞車中次仲忽
化一大鳥翻然岀車使者驚拜曰無復命必
見誅惟神人憫之鳥徘徊空中拔墮三翮使
者得之以進始皇素好神仙之道聞其變化
亦甚悔恨因名其地爲落翮山鄉里祀之不
絶
　　　若士
若士者古之仙人也莫知其姓名燕人盧敖
者以秦時遊乎北海經乎太陰入乎玄闕至
於蒙穀之山而見若士焉其爲人也深目而
玄準鳶肩而脩頸豐上而殺下欣欣然方迎
風而舞顧見盧敖因遁逃乎碑下盧仍而視
之方踡龜殻而食蟹蛤盧敖乃與之語曰唯
以敖焉背群離黨窮觀六合之外幼而好遊
長而不逾周行四極唯北極之未窺今睹夫
子於此殆可與敖爲友乎若士淡然而笑曰
嘻子中州之民不宜遠而至此此猶光乎日
月而載乎列星此乎不名之地猶穾奥也昔
我南游乎𣶈□之野北息乎沉默之鄉西窮
杳㝠之室東貫澒洞之光其下無地其上無
天視焉無見聽焉無聞其外由有沃沃之氾
其行一舉而千萬餘里吾猶未之能究也今
子遊始至於此乃語窮觀豈不陋哉然子處
矣吾與汗漫期於九垓之上不可以乆駐乃
舉臂竦身遂入雲中盧敖仰而視之不見乃
止恍惚若有所喪也敖曰吾比夫子也猶黄
鵠之與壤蟲也終日行不離咫尺而自以爲
遠不亦悲夫
　(臣)道一曰盧敖遊乎北海而見若士語及
　窮觀是誠陋矣惟若士遊乎六合之外無
　止極之處而猶未能盡其妙後世固有不
　盧敖之若有得一法得一術而自以爲大
　道虚無不過如此能不淺哉道德經曰視
　之不見名曰夷聽之不聞名曰希摶之不
　得名曰微此三者不可致詰故渾而爲一
　其上不皦其下不昧繩繩不可名復歸於
　無物是謂無狀之狀無象之象是謂恍惚
　若士其庶幾於道乎
　　　古丈夫
恂大曰尹子虚同遊嵩華松下見古丈夫一
女子二公曰神仙何以至此古丈夫曰予秦
之役夫此毛女亦秦之宫人合爲徇者同脫
驪山之禍匿此不知今幾甲子二公曰幸遇
大仙願求金丹大藥丈夫曰予本凡人初餌
柏子後食松脂歲乆凌虚毛髮紺緑不知金
丹大藥果何物也毛女詩曰誰知古是與今
非閑躡青霞繞翠微簫管秦樓應寂寂彩雲
空惹薛蘿衣丈夫曰有萬歲松脂千年柏子
汝可餌之亦應出世二公後巢蓮花峯上
　　　衍門子
衍門子得道尸解墓在漁陽潞縣見在蒙山
大洞黄金之庭受書爲中元仙卿衍門即羡
門也紫陽眞人周義山聞有藥先生得道在
蒙山能讀龍蹻經乃追尋之蒙山遇羨門子
乘白鶴執羽盖佩青毛之節侍從十餘玉女
義山乃再拜叩頭乞長生要訣羨門子曰名
在丹臺玉室之中何憂不仙遠越江河來登
此何索
　　　沈文泰
沈文泰九疑人也得紅泉神丹法土符延年
益命之道服之有效欲之崑崙留安息二千
餘年以傳李文淵曰土符却不去服藥行道
無益也文淵遂受秘要後亦昇仙後以竹根
汁煮丹及黄白去三尸法出此二人矣
　　　董謁
董謁字仲玄武都郁邑人少好學常遊山澤
負挾圖書患其繁重家拾樹葉以代書簡言
其易卷也嘗爲人傭牧或採薪貨之見野地
有書皆鬼神所化更本寫之以爲卷帙縱誕
不仕遊於屠肆或乞大羊皮爲衣所居不過
容膝編荆爲牀聚鳥獸毛而寢夏則露宿草
石之上年一百九十歲鬢髮如童子出隱無
常或乘牛驢或躡履屧家去長安三百里不
日能至常息人家以題掌還家以片籜寫之
則紙掌之字少來勤苦舌爲之黑掌爲之爛
世人謂仲玄掌録而舌學常疾世人囂煩著
依其之說數萬言以周孔之徒惑蕩末世屈
曲爲禮樂令後人多以此自失夫人禀五常
之氣爲萬物之秀自然知禮樂何勞之教以
裁情者乎伏羲軒轅唐堯夏禹殷湯爲上聖
周孔爲通人何以言之伏羲取鳥獸以充庖
後知腥羶之變黄帝教人乘舟後有廬室之
居唐堯夏禹殷湯三聖或能治水禳旱爲人
除害至周孔强拘人以禮亂人以樂樂極則
彌哀禮逸則臻亂皆非治國之大統漢武帝
聞其不拘於俗乃徵至西京與帝言皆協會
精理後莫知所在
　　　李充
李充馮翊人自言三百歲從秦始皇發會稽
望江海少好學爲博士門徒萬人伏生時年
十歲乃就充石壁中受尚書以口傳授伏子
四代之事略無遺脫伏子因而誦之常以繩
十餘尋縛腰誦一遍一結十尋之繩皆繩結
矣誦記之數萬遍但云食穀損人精慧故有
遺失伏子今所傳百卷得其一矣堯舜二典
闕弘多充在漢世常餌菊术人問先生何以
不語至經旬日曰世間無可食亦無可語者
精神往來採雲膏霞液身中惟心在爾豈能
言乎正恐煩神使舌爾帝聞神異乃聘徵充
衣荷草畚負五嶽眞形圖而至帝禮待之亦
號負圖先生
　　　孟岐
孟岐清河逸人也尋師不避險阻年七百歲
記及周初時事了了如曰前或云見周公旦
抱成王以朝於周廟岐時侍周公陞壇公上
岐以手摩成王足周公以王笏遺岐岐常寳
執每以衣袂拂拭笏笏今鋭欲折耳嘗餌桂
葉在華陰山下拾藥聞帝好仙披草萊而出
　　　郭瓊
郭瓊東方郡人也其形貌醜劣而意度過人
扶杖遊行每寄宿人家輒乞薪自照讀書不
眠主人有笥中秘書讖緯緘籐甚密而瓊已
闇知悉覽莫不服其神異聞瓊寄宿則閉户
塞門有不得之書悉焚之乃開門進瓊人恐
知其陰謀瓊常袖中出一把筭子散置膝前
測人家隱事皆知或晝卧不閉目行地無蹤
袒裼如狂漢武帝尚其異之
　　　黃安
黄安代郡人自云卑陬不敢處人間執鞭推
荆誦書晝地以計舌數一夕地成池明復移
處亦然也時人謂之舌耕可八十餘視若童
子常服朱砂舉身皆赤不著衣坐一神龜廣
三尺時人問子坐龜幾年曰昔伏義氏始造
網罟有此龜以授吾背已平此龜畏日月之
光三千歲一出頭我得此龜來已五過出頭
矣行則負龜而趨世人謂安年萬歲漢武帝
聞有異跡乃進與論虚無神仙之事帝往屈
焉及封泰山詔董謁李充孟岐郭瓊黄安五
人同輦謂之五仙臣帝崩後即去不知所之



歷世眞仙體道通鑑卷之四




歷世眞仙體道通鑑卷之五醎五
　(浮雲山聖壽萬年宮道士趙道一編修)
　　　皇初平
皇初平丹溪(一云/蘭溪)人年十五家使牧羊有道
士見其良謹將至金華山石室之中四十餘
年翛然不復念家其兄初起尋索初平歷年
不得後見市中有一道士善易而問之曰吾
弟牧羊失之四十餘年不知存亡之在願君
與占之道士曰昔見金華山中有一皇初平
非君弟乎初起聞之驚喜即隨道士去求弟
果得相見悲喜語畢兄問初平曰牧羊何在
答曰近在山東初起往視之杳無所見但有
白石壘壘復謂弟曰山東無羊也初平曰羊
在耳兄自不見兄與初平偕往尋之初平言
叱叱羊起於是白石皆起成羊數萬頭兄曰
我弟獨得神仙之道如此可學否弟曰唯唯
好道則得爾初起於是便捨妻子留就初平
共服松脂茯苓至五萬日坐在立亡日中無
影顔有童子之色乃俱還鄉里親戚死方畧
盡乃復還去臨行以方教南伯逢易姓爲赤
松子也初起改字爲魯班初平改字爲松子
此後服此藥仙者有數十人金華山今屬婺
州見有石羊存焉一云茶陵雲陽山黄初平
號赤松子治南嶽之陽即此地有松高萬丈
　　　沈建
沈建者丹陽人也世爲長吏而建獨好道不
肯仕宦學導引服食之術還年却老之法又
能理病病無輕困見建者愈奉之者數千家
每遠行寄奴侍三五人驢一頭羊數十口各
與藥一丸謂主人曰但累屋舍不煩飲食也
便辭去主人大怪之云此君所寄奴畜十五
餘口并不留寸資當如何建去之後主人飲
食奴侍奴侍聞食氣皆吐逆不視又以草與
驢羊亦避去不食更欲抵觸人主人乃驚異
之後百餘日而奴侍身體光澤異於食時驢
羊俱肥健建三年乃返各復以一丸藥與奴
侍驢羊乃還飲食如故建遂斷穀不食能舉
身飛行或去或還如此三百餘年乃絶迹不
知所在也
　　　華子期
華子期者淮南人也師甪里先生受山隱靈
寳方一曰伊洛飛龜秩二曰白禹正機三曰
平衡按合服之日以還少一日行五百里能
舉千斤一歲十易皮後得仙去所居名子期
山今屬建寧府
　　　王遠
王遠者字方平東海人也舉孝廉除郞中稍
加至中散大夫博學五經兼明天文圖讖河
洛之要逆知天下盛衰之期九州吉凶之事
漢孝桓帝聞之連徵不出使郡國逼載以詣
京師低頭閉口不肯答詔乃題宫門扇四百
餘字皆紀方來帝惡之使人削之外字適去
内字復見墨皆徹入木裹方平無復還子孫
鄉里人累世傳事之同郡太尉公陳耽爲方
平架道室旦夕朝拜之但乞福願從學道也
方平在耽家三十餘年耽家無疾病死喪奴
婢皆安然六畜繁息田蠶數倍仕宦高遷後
語耽云吾期運當去不復停明日日中當發
至時方平死耽知其化去不敢下著地但悲
啼而歎息曰先生捨我去我將何怙具棺器
燒香就床衣裝至三日三夜忽然失其所在
衣帶不解如蛇蜕也方平去後百餘日耽薨
或謂耽得方平之道化去或謂方平知耽將
終故委耽去也方平東入栝蒼山過吴往胥
門蔡經家方平得道位西極西城眞人領仙
士萬五千人鎮青城山九仙寳室之天(忠州/圖經)
(云禹廟景德觀前漢王方平得道之山舊名/仙都宫宋眞宗咸平元年賜大宗皇帝御書)
(一百二十卷景/德元年賜今額)
　　　蔡經
蔡經者小民爾而骨相當得仙方平知之故
往其家(平江府有/蔡經宅)謂經曰汝生命應得度世
故來取汝補官撩然汝少不知道今氣少肉
多不得上天去當作尸解須臾如從狗竇中
過爾告以要言乃委經去經後忽身體發熱
如火欲得水灌之如沃焦狀如此三日中消
耗骨盡乃入室以被自覆忽然失其所在視
其被中有皮頭足具存如蟬蜕也去後十餘
年忽還家去時已老還更少壯頭髮皆黑語
家人曰七月七日王君當來過到其日可作
數百斛飲以供從官乃去其家依其言假借
甕器作酒數百斛羅列覆置庭間以候之其
日方平果來未至經家一時但聞金鼓簫管
之聲比近皆驚不知何等及至經舉家皆見
之方平著遠游之冠朱衣虎頭鞶囊五色之
綬帶劍黄色少鬚長短中人也乘五盖之車
駕五龍龍各異色前後麾節旌旗導從威儀
如大將軍出也有十二隊五百士皆以蜜蠟
封其口鼓吹皆乘麟從天上來下懸集不從
人道行也旣至從官皆不復知所在惟見方
平身坐須臾引見經父兄因遣人與麻姑相
問亦莫知麻姑是何神也言王方平敬報乆
不行民間今來在此想姑能暫來語否有頃
信還但聞其語不見其所使人也答言麻姑
再拜但不相見忽以五百餘年尊卑有序修
敬無階思念乆煩承來在彼故當躬到而先
被詔當按行蓬萊今便暫往如是當還便宜
親覲願未即去爾如此兩時間麻姑來也來
時亦先聞人馬之聲旣至從官半於方平也
麻姑至蔡經亦舉家見之是好女子年可十
八許於頂中作髻餘髮散垂之至腰其衣有
文章而非錦綺光采曜日不可得名字皆世
所無有也入拜方平方平爲起立坐定各進
行厨皆金盤玉杯餚膳多是諸花而香氣達
於内外擘脯而行之如有柏炙云是麟脯也
麻姑自說接侍以來已見東海三爲桑田向
到蓬萊水乃淺於往者會將减半也豈將復
爲陵陸乎方平笑曰聖人皆言海中行復揚
塵也麻姑欲見蔡經母及經婦而經之婦新
産數十日麻姑望見乃知之曰噫且止勿前
索少許米來便以擲之視米墮地皆成丹砂
方平笑曰麻姑故作少年戲也吾老矣不復
喜作此狡獪變化也方平語經家人曰吾欲
賜汝輩酒此酒乃出天厨其味醇醲非俗人
所宜飲之或能爛人腸胃今當以水添之汝
輩勿怪也乃以水一斗合酒一升攪之以賜
經家人飲一斗許皆醉良乆酒盡方平語左
右曰不足還復取也以一貫錢與餘杭姥求
沽酒須臾信還得一油囊酒五斗許傳餘杭
姥答言恐地上酒不中尊飲爾又麻姑手爪
不似人形皆似鳥爪蔡經心言背痒時得此
爪以爬背當佳也方平已知經心中所言即
使人牽經鞭之曰麻姑神人也汝謂其爪可
爬背何也但見鞭著經背亦不見有人持鞭
者方平告經曰吾之鞭可妄得也經家比舍
有姓陳者失其名字嘗罷尉聞經家有神人
乃詣門叩頭求乞拜見於是方平引前與語
此人便乞得隨從驅使比於蔡經方平曰君
但起向日立方平從後視之言噫君心針不
正不可教以仙道也當授君地上主者之職
臨去以一符并一傳著小箱中以與陳尉告
言此不能令君度世能令君延壽本壽自出
百歲也可以禳災治病病者命未終及無罪
過者君以符到其家便愈矣若有邪鬼血食
作禍祟者君使帶此符以敕杜吏當收送其
鬼君心當亦知其輕重臨時以意治之陳尉
以此符治病有效事之者數百家壽一百一
十歲而死死後子孫行其符不復效方平去
後經家所作數百斛酒在庭中者皆盡亦不
見人飲之也經父母私問經曰王君常在何
處經答言常治崑崙往來羅浮山栝蒼山此
三山上皆有宫室王君常平天曹事一曰之
中與天上往復者數十過地上五嶽生死之
事皆先來關王君王君出入惟乘一黄麟道
從甚肅所至則山海之神皆來奉迎拜謁也
或者於道白言者後數十年經復暫歸省家
方平有書與陳尉書字廓落大而不楷先是
人無知方平名遠者至此乃知之陳尉家今
四世存録王君手書及其符傳小箱也
　　　涉正
涉正者字玄眞巴東人也說秦始皇時事了
了似及見也漢末從二十弟子入吴而正常
閉目雖行猶不開也弟子隨之二十年莫有
見其開曰者有一弟子固請之正乃爲開目
目開時有音如霹靂而光如電照于弟子皆
不覺頓伏良乆乃能起正已復還閉目正道
成莫見其所服食施行而授諸弟子皆以行
氣絶房室及服石腦小丹云李八百呼正爲
四百歲兒
　(臣)道一曰道德經曰五色令人目盲又曰
　聖人爲腹不爲目古仙亦云䰟在肝而不
　在眼漏又曰閉目見自己之目使人能神
　守於内不爲物轉則泰山在前而目不見
　矣今涉正乃常閉目雖行猶不開也豈非
　故以聖人爲腹不爲目之意神其教以開
　化其弟子乎後之學道者合於此乎有悟
　　　孫博
孫博者河東人有清才能屬文著詩百篇誦
經數萬言晩乃學道能治墨子之術能使草
木金石皆爲火光照耀數十里中亦能令身
成火口中吐火指樹火生葉即焦枯更指之
即復故亦能使三軍之衆各成一聚火有藏
人亡奴在軍中累日求之不得博語奴主曰
吾爲卿燒其營舍奴必走出卿但當諦伺捉
取之於是博以赤丸擲軍營中須臾火起張
天奴果走出而得之博乃更以一青丸擲火
火即滅所燔屋舍百物已焦枯者皆悉如故
博每作火有所燒他人雖以水灌之終不可
滅須自止之乃止耳行大水中不但己身不
沾及能使在己者皆不沾又能將人於水上
布席坐飲食作樂使衆人舞於水上不没不
濡終日盡歡其疾病者就博自治亦無所云
爲直指之言愈即愈又山間石壁及地上磐
石博乃入其中去初猶見背及兩耳出石間
良乆乃没又能吞刀劍數十枚及從壁中出
入如有孔穴也引鏡爲刀屈刀爲鏡可積時
不改須博指之乃復故形爾後入林濾山中
合神丹仙去矣
　　　班孟
班孟者不知何許人或云女子也能飛行終
日又能坐空虚之中與人言語又能入地中
初没足至腰及胸漸漸但餘冠幘良乆而盡
没不見又以指刺地即成泉井而可汲引又
吸人屋上瓦瓦即飛入人家人家有桑果數
千株皆聚之成積如山如此十餘曰吹之各
還其本處如常又能舍墨舒紙著前嚼墨亦
噴之皆成文字滿紙各有意義後服酒餌丹
年四百歲更少容後入大冶山中仙去也
　　　王剛
天門子姓王名剛尤明補養之訣故其經曰
陽生立於寅純木之精陰生立於申純金之
精夫以木投金無往不傷故陰能疲陽也陰
人著脂粉法金之白也是以眞人道士莫不
留心住意精其微妙審其盛衰我行青龍彼
行白虎取彼朱雀前我玄武不死之道也又
陰人之情有急於陽而外自收抑不肯請陽
者明金之不爲木屈也陽性氣剛躁志節疏
略至於游宴聲氣和柔言辭卑下明木之畏
於金也天門子旣明此道年二百八十歲猶
有童女之色乃服珠醖得仙入玄洲中去
　　　皇化
九靈子姓皇名化得還年却老胎息内視之
要五行之道其經曰此術可以辟五兵却虎
狼安全己身營護家門保子宜孫内外和穆
人見則喜不見則思旣宜從軍又利遠客他
人謀己消滅不成千殃萬禍伏而不起杜奸
邪之路絶妖怪之門咒咀之者其災不成厭
蠱之者其禍不行天下諸賢皆來宗己傾神
靈之心得百姓之意田蠶大行六畜繁孳奴
婢安家疾病得愈縣官道解爭理得勝百事
皆利世有專世行此道者大得其妙在人間
五百餘年顔容益少復後煉丹乃登仙去
　　　陰恒
北極子姓陰名恒其經曰治身之道愛神爲
寳養性之術死入生出常能行之與天相畢
因生求生眞生矣以鐵治鐵之謂眞以人治
人之謂神後服神丹而仙去
　　　李修　
洞子姓李名修其經曰弱能制强陰能弊
陽常若臨深履危御奔乘駕長生之道也年
四百餘歲顔色不衰著書四十篇名曰道源
服還丹昇天也
　　　柳融
南極子姓柳名融能含粉成鷄子吐之數十
枚煮而啖之與鷄子無異黄中皆餘粉少許
如指端者取杯咒之即成龜煮之可食腸臟
皆具而杯成龜殻煮取肉則殻還成杯矣取
水咒之即成美酒飲之醉人舉手即成大樹
人或折其細枝以刺屋間連日猶在以漸萎
壞與眞木無異也服雲霜丹得仙去
　　　葛越
黄盧子姓葛名越甚能治病千里寄姓名與
治之皆愈不必見病人身也善氣禁之道禁
虎狼百蟲皆不得動飛鳥不得去水爲逆流
一里年二百八十歲力舉千鈞行及走馬頭
上常有五色氣高丈餘天下大旱時能到淵
中召龍出催促便昇天使作雨數數如此一
旦與親故别乘龍而去遂不復還
　　　劉安
淮南王劉安漢高皇帝之孫好儒學方技作
内書二十一篇又著鴻寳萬年三卷論變化
之道有八公往詣之門吏自以意難問之曰
王上欲得延年却期不老之道中欲得博物
洽聞精義入微之大儒下欲得勇敢武力扛
鼎暴死横行之壯士今先生皆耆老矣自無
註書之術賁育之氣豈能究三墳五典八索
九丘鈎深致遠窮理盡性乎三者并乏不敢
相通公笑曰聞王欽賢好士吐握不倦苟有
一介莫不畢至古人貴九九之學養鳴吠之
士誠欲市馬骨以致騏驥師郭生以招羣彦
吾等雖鄙不合所求故遠致身欲一見王就
令無益亦不爲損云何限之逆見嫌擇若王
必欲見少年則謂之有道見垂白則謂之庸
人恐非發石取玉探淵索珠之謂也薄吾等
老謹以少矣言畢八公變爲十五歲童子露
髻青鬢色如桃花於是門吏驚悚馳走白王
王聞之不及履即徒跣出迎以登思仙之臺
列綿綺之帷設象牙之床燔百和之香進金
玉之几穿弟子之履北面拱手而言曰安以
凡才少好道德羈鎖世業沉淪流俗不能遺
累放逸山林然夙夜飢渴思願神明沐浴垢
穢誠革浮薄抱清不暢邈若雲泥不圖厚幸
道君降屈是安禄命當蒙拔擢喜懼屏營不
知所措惟乞道君哀而教之則螟蛉假翼去
地飛矣八公便已成老人矣告王曰雖復淺
識且備先學知王好道故來相從不知意何
所欲吾一人能坐致風雨立起雲霧畫地爲
江河撮土爲山岳一人能崩高塞淵牧虎豹
致龍蛇役神鬼一人能分形易貌坐在立亡
隱蔽三軍白日盡暝一人能乘虚步空起海
凌煙出入無間呼吸千里一人能入火不焦
入水不濡刃之不傷射之不中冬凍不寒夏
暑不汗一人能千變萬化恣意所爲禽獸草
木立成轉徙山川陵岳一人能防災度厄辟
邪却害延年益壽長生乆視一人能煎泥成
金鍛鉛爲銀水煉八石飛騰流珠乘龍駕雲
浮游太清任王所欲安於是旦夕朝拜身進
果酒先乞試之變化風雨雲霧無不有效遂
授丹經及三十六水銀等方藥成未服而安
有子名遷好劍自謂莫及也郞中雷被與戲
而被誤中於遷遷怒被乃求擊匈奴以贖罪
安不聽被懼爲遷所殺乃上書於天子是時
漢法諸侯壅閼奮擊匈奴者罪死安當誅武
帝素敬重安但削其二縣雷被與伍被素親
伍被亦以奸私得罪於安安怒之而未發被
恐誅乃誣告安謀反天子使宗正持節治安
八公告安曰可以去矣此乃天所以發遣王
願王勿疑乃與安登山大祭埋金於地即白
日昇天八公與安所踐石上皆陷于今人馬
之迹存焉(輿地志云八公山在淝水北淮水/南淮南王與八公居此白日昇天)
(今屬壽州一云此非也乃符堅望草木爲兵/處八公山有淮南八公憩石漢屬九江郡今)
(屬滁州來安縣之西南一云八公山上/有淮南王安廟今屬無爲軍巢縣西)八公
告安曰雖復天使有此然伍被爲臣誣告君
父夫有神仙之籍者人謀之者死犯之者滅
被今當受誅也於是宗正旣至失安所在推
問云王仙去矣天子聞之悵然乃諷使廷尉
張湯奏伍被爲安晝謀反計遂族誅二被如
八公言矣漢史秘之不欲言神仙之事恐後
世人主常廢棄萬機以求不死故言安自殺
一云王同八公昇天乃棄置藥鼎鷄犬舐之
并得輕舉鷄鳴雲中犬吠天上一云安得鴻
寳萬年之術仙去位太極眞人
　　　劉圖
漢安帝永初三年己酉二月老君降于泰山
遣泰山使者羽以車騎召江夏善士劉圖欲
使校定天下簿籍圖至見老君當殿南面而
坐泰山君居東西向九天仙君居南北向八
極天君居西東向命圖與官屬校定天下名
籍三日而畢老君欲示圖以罪福報應乃令
羽將圖至天堂見太清宫中金臺玉殿音樂
自然仙眞多著青衣執金簡歌詠經文觀畢
遣回圖因此得道遂爲道士後亦仙去
　　　介琰
介琰者不知何許人也往建安方山師白羊
公杜必受玄一之道能變化隱形常隨師入
東海暫過吴吴主孫權禮之爲琰起靜堂一
日之中數過遣人問起居琰或爲童子或爲
老翁無所食琰不受餉遺吴王欲學其術琰
以吴王内御遂不傳道法吴主大怒敕縛琰
著甲轅引弩射之發而繩索獨存不知琰所
之耳
　臣道一曰道之在人靜默虚無恬淡質樸
　聲色不能撓其志名利不可汩其心彼吴
　主安足與言道哉惟此時介琰道成已能
　變化隱形返老復少可謂入軍不避甲兵
　矣吴主以一旦之忿欲殺之何其陋邪道
　德經曰兵無所容其刃夫何故以其無死
　地學者省之
　　　龍述
龍述不知何許人也於金山得神芝實如梧
桐子大治而服之日餌刀圭服二年得仙尸
解而去眞誥云龍伯高者後漢時人漢伏波
將軍馬援戒其兄子稱此人之佳可法即其
人也伯高後從仙人刁道林受服受胎氣之
法又常服青䭀方託形醉亡隱處方臺師定
録君也注云伯高名述京兆人漢建武中爲
山都長推至零陵太守馬援征南日遺兄子
嚴書曰龍伯高敦厚周愼口無擇言謙約節
儉廉公有威吾愛之重之願汝曹效之效伯
高不得猶爲謹飭之士所謂刻鵠不成尚類
鶩者也
　　　趙丙
趙丙後漢東陽人曾遊行道遇故人便酌水
爲酒削一楫爲脯皆得醉飽又曾至渡頭求
船不得乃布席於水而坐乘風而過又咒枯
樹便生花葉
　　　折象
折象字伯式廣漢人也少好黄老之業後師
東平先生虞叔雅亦得道者也篤尚養生玄
默無言家世豐財以爲多藏厚亡無益散千
金以賑貧苦或諫之象曰昔竇子文有言我
之施物乃逃禍非避時也知者咸服焉自尅
亡日尸解如蛇蜕而去
　　　王遥
王遥字伯遼鄱陽人也有妻無子頗行治病
病無不愈亦不祭祀不用符水鍼藥其行治
病但以八尺布敷地坐不飲不食須臾病差
便起去其有邪鬼作禍者遥畫地作獄因召
呼之皆見其形物在獄中或狐狸黿蛇之類
也乃斬之燔燒病者即愈遥有竹篋子長數
尺有一童子姓錢以九節竹杖擔篋將出冒
雨行遥及弟子皆不沾濕及夕嘗有兩火炬
導前約當行三十里許登一小山入石室石
室中先有二人遥旣至取弟子擔篋發之中
有五竹簧三枚遥自鼓一枚以一枚與石室
中二人并鼓之良乆遥辭去三簧皆納篋中
使錢擔之室中二人並送遥與遥言卿當早
來何爲乆在俗間遥答言我如是來也遥還
家百餘日一夜天復雨然燈火治裝遥先有
葛單衣及葛巾五十餘年未嘗著之此衣皆
取著其妻即問遥欲捨我去也遥曰暫行爾
妻涕泣曰旦復留少時遥曰如是即當還後
三十餘年弟子又見遥在馬迹山中顔色更
少如向年盖已爲仙矣
　　　陳永伯
陳永伯者南陽人也得淮南王七星散方試
按合服之二十一日忽然不知所在永伯有
兄子名增族年十七亦服之其父繫其足閉
於密户中晝夜使人守視之二十八日亦復
不見不知所之本方云服之三十日得仙陳
氏二子服之未三十日而失所在後人不敢
服仙去必有仙官來迎但人不見之耳
　　　劉政　
劉政沛國人也高才博物學無不覽深惟居
世榮貴須臾不如學道可得長生乃絶進取
之路求養性之術勤尋異聞不遠千里苟有
勝己雖奴客必師事之後治墨子五行記兼
服朱英丸年一百八十餘歲色如童子好爲
變化隱形又能以一身作百人百人作千人
千人作萬人又能隱三軍之衆使人化成一
叢林木亦能使成鳥獸試取他人器物以置
其處人不覺之又能種五果之木使華實可
食坐致行厨供數百人又能吹氣爲風飛沙
揚石以手指屋宇山林壺器便欲傾壞更指
之則還如故又能化作美女之形及作木人
能一日之中行數千里嘘水成雲奮手起霧
聚壤成山刺地成淵能忽老忽少乍大乍小
入水不濕步行水上召江海魚鱉蛟龍黿鼉
即皆登岸又口吐五色之氣方廣十里氣上
連天又能騰躍上下去地數百丈後不知所
在
　　　王喬
王喬犍爲武陽人也武陽有北平山在益州
南一百四十七里高一千三百丈上有白蝦
蟆謂之肉芝食者長生非仙材靈骨莫能致
也喬好道望山朝拜積十餘年登山感致因
得食之身輕力倍行及走馬後爲柏人令遂
於東巏山得道今武陽有喬仙祠王喬有三
同姓名有太子晋王喬有葉令王喬食肉芝
王喬乃蜀中神仙也
　　　成君平
成君平者長沙郡人也年十五兄使牧鵝羊
忽遇一仙翁將入東華山兄後尋至山中見
君平因問所牧鵝羊何在君平指白石曰此
是也遂驅起令隨兄去旬日却還山下復化
爲石今猶存焉因名此山爲鵝羊山此山在
長沙縣北二十里本名東華山亦謂之石寳
山上有仙壇丹竈畢田詩云羽客何年此煉
丹尚留空竈鎮孱顔雲中鷄大仙應有山下
鵝羊石轉頑湘渚幾回滄海變遼城無復令
威還何年仙馭重來此盡遣飛騰上九關
　　　丁約
異人丁約隱於卒伍韋子威師事之一日辭
去謂子威曰郞君得道尚隔兩塵

歷世眞仙體道通鑑卷之五





歷世眞仙體道通鑑卷之六醎六
　(浮雲山聖壽萬年宮道士趙道一編修)
　　　木公
木公亦云東陽公亦云東王父盖青陽之元
炁萬神之先也冠三維之冠服九色雲霞之
服亦號玉皇君居於雲房之間以紫雲爲盖
青雲爲城仙童侍立玉女散香眞僚仙友巨
億萬計各有所職皆禀其命故男子得道者
名籍所隸焉校定功行上奏元始以禀命於
老君也一云木公即青童君治方諸山在東
海中
　　　九元子
九元子者煉紫金合神丹登仙其經曰庚辛
經
　　　上黃先生
上黄先生者修步斗之道得隱形法
　　　常生子
常生子者常漱水和玉屑服之以昇
　　　長存子
長存子者學道成爲玄洲仙伯
　　　張穆子
張穆子修太極上元年紀昇仙後以此法授
龔叔進王文卿尹子房皆得道
　　　高丘子
高丘子殷人也好道入六景山中積五百二
十餘歲但讀黄素道經服餌术後合鴻丹以
得陸仙遊行五嶽二百餘年後得金液以昇
太清也今爲中嶽眞人(眞誥云墓在中山聞/喜縣注云中山有女)
喜縣聞喜乃屬河東
　　　蒲先生
蒲先生者常乘白鹿採芝草於茅山
　　　童子先生
童子先生者於狄山學道修浴契鈴經得仙
　　　九源丈人
九源丈人者爲方丈宫主領天下水神及陰
精水獸蛟鯨之類
　　　宛丘先生
宛丘先生服制命丸得道至殷湯之末世已
千餘歲以方傳弟子姜若春服之三百年視
之如十五歲童子彭祖師之受其方三首
　　　青烏公
青烏公者彭祖之弟子也身受明師之教精
審仙妙之理乃入華陰山中學道積四百七
十一歲十二試之有三不過後服金液而昇
天太極道君以爲三試不過仙人而已不得
爲眞人
　　　長桑公子
長桑公子者常散髮行歌曰巾金巾入天門
呼長精吸玄泉鳴天鼓養丹田柱下史聞之
曰彼長桑公子所歌之詞得服五星守洞房
之道
　　　蔡瓊
蔡瓊字伯瑶師老子受太玄陽生符還丹方
合服得道白日昇天常以陽生符活已死之
人但骸骨存者以符投之即起
　　　列子
列子鄭人也姓列名禦寇問道於關尹子復
師壺丘子林又師老商氏友伯高子進二子
之道九年之後能御風雨行弟子嚴恢問曰
所謂問道者爲富乎列子曰桀紂爲輕道而
重利是以亡嘗隱居鄭圃四十年人無知者
得道之後著書名列子見行世唐玄宗追號
爲冲虚眞人其書號冲虚眞經宋徽宗封致
虚觀妙眞君
　　　莊子
莊子宋人也姓莊名周字子休生於睢陽蒙
縣學老氏之道梁惠王時爲蒙縣漆園吏以
卑賤不肯仕楚威王以玉帛聘之欲以爲相
使大夫二人往先焉曰欲以境土累矣莊子
方釣於濮水之上持竿不顧曰楚有神龜死
已三千歲矣王巾笥而藏之廟堂之上此龜
者寧其死爲留骨而貴乎寧其生而曳尾於
塗中乎二大夫曰寧生而曳尾於塗中莊子
曰子往矣吾將曳尾於塗中二大夫遂去宋
王遣使聘於莊子莊子曰子見夫犧牛乎衣
以文繡食以芻菽及其牽而入於太廟雖欲
爲孤犢其可得乎子亟去無汙我我孰爲有
國者所羈遂終身不復仕後得道著書名莊
子眞誥云莊子師長桑公子受其微言謂之
莊子也隱於抱犢山中服北育火丹白日昇
天補太極闈編郞下注云長桑即是扁鵲師
事見魏傳及史記世人苟知莊生如此者其
書彌足可重矣唐玄宗追號爲南華眞人其
書號南華眞經宋徽宗封微妙元通眞君
　　　劉越
周時有匡先生名續修道於南嶂山後有一
少年數來相訪言論奇偉先生異之問曰熟
子風猷有日矣借問鄉邦姓字答曰予姓劉
名越居在山之左山下有石高二尺許叩之
即當相延先生如其語訪之叩石已石忽自
開雙户洞啓一小鬟迎先生行數十步繼有
二青衣絳節前導漸見臺榭參差金碧掩映
珍禽奇獸草木殊異眞人冠玉冠朱紱劍佩
來迎先生意欲留居之眞人已覺謂先生曰
子陰功易滿後會可期他日相從不晩也飲
玉酒三爵延齡保命湯一啜而出先生返顧
所叩石宛然如初他日復叩無所應矣(今廬/山太)
(平興晋宫三門外即石建亭扁曰/仙石石上自有劉仙二字存焉)
　　　王果
王果楚之賢人也厭穢風塵臊膻名利遁隱
山林靜退諸行一旦乘雲而去
　　　鬼谷先生
鬼谷先生晋平公時人姓王名詡不知何所
人受道於老君入雲氣山採藥合服得道顔
如少童居青溪之鬼谷因以爲號蘇秦張儀
問道於先生先生曰聞道易修道難二子世
心未㝠可學游說以適今時之宜必得相其
國矣必不得相其死矣若不懼之當相傳二
子請學之三年辭去先生云二子輕松喬之
永壽貴一旦之浮榮惜哉後復遺其書曰二
君足下勤勞駟馬功名赫赫九州稽首春榮
到秋不得乆茂日數將盡時訖將老子不見
河邊之木乎僕馬折其枝波浪漱其根此所
居者然也子不見崧岱之松柏乎華霍之梓
檀乎葉干青雲根洞三泉千秋萬歲無斤斧
之患元狐疫死者有鳥如烏銜草覆其面遂
活有司上聞秦始皇遣使齎草以問先生先
生曰巨海中有十洲祖洲有不死之草生於
瓊田之中亦名養神芝其葉似菰而不叢生
一株可活一人耳先生在人間數百歲後不
知所之或曰鬼谷在嵩高之陽城也
　　　茅濛
茅濛字初成咸陽南關人也即東卿司命君
盈之高祖師鬼谷先生入華山修道後乘雲
駕龍白日昇天先是其邑歌曰神仙得者茅
初成駕龍上昇入泰清時下玄洲戲赤城繼
世而往在我盈帝若學之臘嘉平秦始皇聞
之改臘曰嘉平以希慕得仙
　　　西門君
西門君者少好道明諸讖緯以開山圖授秦
始皇而不能用
　　　徐福
徐福字君房不知何許人也秦始皇時大宛
中多枉死者横道數有鳥如烏狀銜草覆死
人面皆登時而活持草以問北郭鬼谷先生
而云祖洲上養神芝始皇乃謂可索得因訪
求精誠得道士徐福發童男童女各五百人
(一云各/三千人)率樓船等入海尋祖洲不返不知所
在逮沈羲得道黄老遣福爲使者乘白虎車
來迎由是後人知福得道仙傳拾遺云唐開
元中有士人患半身枯黑御醫張上客等不
能活其人聚族言曰形體如是寧可乆全聞
大海中有神仙正當求仙方可愈疾宗族留
之不可因與侍者齎糧至登州大海側遇空
舟乃寘所携挂帆隨風可行十餘日近一孤
島上有數百人如朝謁狀須臾至岸岸側有
婦人洗藥問彼皆何者婦人指云中心床坐
鬚髮白者徐君也又問徐君是誰婦人云君
知秦始皇時徐福耶曰知之曰此則是也頃
之衆各散去士人遂登岸致謁具語始末求
其醫理徐君曰汝之疾遇我即生初以羹飯
哺之器物皆奇小士人嫌其薄徐君曰能盡
此爲佳飡也但恐不盡爾士人連啖如數甌
物至飽而竭復以一小器盛酒飲之至醉翌
日又以黑藥數丸與食利黑汁數斗其病乃
愈士人求住奉事徐君云爾有禄位未宜即
留當以東風相送毋愁歸路遠也復與黄藥
一袋云此藥善治一切病還遇疾者可以刀
圭飲之士人還數日至登州以藥奏聞時玄
宗令有疾者服之皆愈
　　　郭四朝
郭四朝者周時燕人也兄弟四人同學道四
朝居長秦時得道來勾曲山南所住處作塘
遏澗水令深基遮垣墉今猶可識處(眞誥云/今舍前)
(有塘乃郭四朝所造也高其墻岸盖水得深/但歷代乆遠塘墻頽下耳注云今舍語似是)
(許長史宅宅前今乃有塘近西爲堤墻即是/遏柳汧水而去郭千甚遠郭千在北洞西北)
(今有大陂塘四朝先應在此未解舍前之/意恐長史於陂復立田業又有說在後)四
朝乘小船遊戲其中每扣舷而歌歌曰清池
帶靈岫長林鬱青葱玄鳥藏幽野悟言出從
容鼓檝乘神波稽首希晨風未獲解脫期逍
遥林丘中(晨風謂上清玉晨之風非毛/詩所謂鴆彼將晨風之鳥也)浪神
九垓外研道遂全眞戢此靈鳳羽藏我華龍
麟高舉方寸物萬吹皆垢塵顧哀朝生惠孰
盡汝車輪(女寵不避席男愛不盡輪朝生蜉/蝣也以喻人之在世易致消歇耳)
遊空落飛飆虚步無形方圓景焕明霞九鳳
唱朝陽揮翮扇天津掩靄慶雲翔遂造太微
宇挹此金梨漿逍遥玄垓表不存亦不亡(玄/垓)
(九垓皆八極之外九霞之頂名也飛登木星/亦名玄朗東陽之垓盖若士語盧敖云吾與)
(汗漫期於九/垓之上矣)駕欻舞神霄披霞帶九日高皇
齊龍輪遂造北華室神虎動瓊林香風合成
一開闔幽㝠户靈變玄滅迹(四朝爲玉臺執/盖郎故云高皇)
(齊龍輪又云眞法其司三官者六百年無違/坐超遷之四朝職滿上補九宫左仙公領玉)
(臺執盖郞中間乆闕無人後以思和代四朝/也山在居民今猶呼一平澤地爲郭千者是)
(四朝之姓尚存於民口也年年四朝每行皆/過請此地以造思和遊看原阜下注云此是)
(茅傳中原也按如此說郭千止是種植處非/居止也住處則長史宅果應是矣今塘墻旣)
(頽决水不復甚偉人皆以爲田耳然其地迂/闊小壅猶自成池可得泛舟而歌但無人能)
(追蹤遠世可歎如何後云自四朝年年行過/遊看是上補去後猶復憶羨舊居所以數宴)
(良常眷/盼朋好)
　　　周太賔
周太賔秦時道士也同姜叔茂學道在勾曲
山種五果五辛菜貨之以市丹砂今山間多
有韭薤即其遺種也(今呼爲韭山在大茅西/甚多大韭又餘處亦有)
(蒜薤耳韭山/姜巴處也)二人并得仙太賔有才藝善鼓
琴能彈獨絃而八音和以教糜長生孫廣田
(廣田即/孫登也)
　　　姜叔茂
姜叔茂不知何許人常與周太賔爲友學道
修仙今在蓬萊爲左卿南鄭諸姜則叔茂之
後也叔茂曾作書與太極官僚云昔學道於
鬼谷道成於少室養翮於華陽待舉於逸域
時乘飆輪宴於勾曲悟言永歎代謝之速物
存人亡我勞如何眞誥曰秦時道士周太賔
及巴陵侯姜叔茂者來住勾曲山下又種五
果并五辛菜叔茂以秦孝王時封侯今名此
地爲姜巴者是矣以其因叔茂而名地焉下
注云地號今亦存有大路從小茅後通延陵
即呼爲姜巴路也但秦孝公時未併楚置郡
巴陵縣始晋初不知那有巴陵之封恐是巴
蜀之巴故也
　　　龔仲陽
龔仲陽者受嵩山少童步六紀之法
　　　谷希子
谷希子者學道得仙爲太上眞官東方朔師
之受閬風鍾山蓬萊及神州眞形圖(眞誥云/谷希子)
(爲太極/右仙公)
　　　王仲高
王仲高不知何所人也常在淮南市卜父老
傳世見之面有童顔伍被言於淮南王劉安
安聞之欣然即使召至被曰仲高常在張猛
家臣與猛善每云仲高性簡正難請求不可
以勢屈臣當因猛致之安令具車乘遣被至
猛所招焉猛曰王先生昨云當暫行在近耳
亦時得相見今已出卜晩間還被待之須臾
便返見被大笑謂猛曰吾昨云近别正在此
客也即隨被之安安出門迎之東面請受道
便執弟子之禮仲高曰某庸人耳僅得長生
不死之道他無所能懼所知淺不足以上獻
大王殿下非有愛恡之心安因請彌至仲高
謂被曰吾欲授大王道王心志浮淺旣不能
行亦不宜聞又曰黄帝吾父之長也昔師朱
襄君受長生之訣又師黄洞君受不死之道
於今已六千餘歲矣遂以道傳安仲高後莫
知其所之
　　　公孫卿
公孫卿者學道於東梁甫山一云滋液山山
宫中有合成仙藥得服之人立仙日月之神
并在宫中合藥時頌曰玉女斷分劑蟾蜍主
和擣一丸煉人形二丸顔色好漢武帝時方
士入海求蓬萊公孫卿先行見一老父牽狗
武帝以爲仙人也冀獲其眞
　　　李少君
李少君字雲翼好道入泰山採藥修絶穀全
身之術遇安期生少君疾困扣頭乞活安期
生以神樓散一七與服之即愈漢武帝初至
雍郊見五畤後常三歲一郊是時少君以祠
竈辟穀却老方見上常自謂七十能使物却
老上方故銅器問少君對曰此器齊桓公十
年陳於栢寢(臺/名)已而按其刻果齊桓公器一
宫盡駭以少君神數百歲人也少君言上祠
竈皆可致物而丹砂可化爲黄金黄金成可
以爲飲食器則益壽益壽而蓬萊仙乃可見
以封禪則不死黄帝是也臣嘗遊海上見安
期生安期生食臣棗大如瓜於是天子始祠
竈遣方士入海求蓬萊安期生之屬一云少
君上言臣能凝汞成銀飛丹砂成黄金服之
白日昇天身竦則凌空伏入無間控飛龍而
八遐徧乘白鴻而九垓周溟海之棗大如瓜
鍾山之李大如缾臣食之遂生奇光師安期
授臣口訣是以保萬物之可成也於是上甚
尊敬爲立屋第抱樸子曰按董仲舒所撰李
少君家傳云少君有不死之方而家貧無有
市以藥物故出於幕以假途見錢道成而去
又按漢楚中起居注云少君將去也武帝夢
與之共登嵩山逢繡衣使者乘龍自雲中下
云太一請少君帝覺語左右曰如我夢少君
捨我去也數日而少君病死入棺帝令發棺
無尸獨衣冠在焉


歷世眞仙體道通鑑卷之六










歷世眞仙體道通鑑卷之七醎七
　(浮雲山聖壽萬年宮道士趙道一編修)
　　　董仲君
董仲君者臨淮人也少行氣煉形年百餘歲
不老常見誣繫獄佯死臭爛生蟲獄家舉出
而後復生尸解而去
　　　車子侯
車子侯扶風人也漢武帝愛其清靜稍遷其
位至侍中一朝語家云我今補仙官此春當
去至夏中當暫還少時復去果如其言武帝
思之乃作歌曰嘉幽蘭兮延秀簟妖淫兮中
臧日斐斐兮麗景風徘徊兮流芳皇天兮無
慧至人逝兮仙鄉天路遠兮無期不覺涕下
兮沾裳
　　　王興
王興者陽城人也常居宛谷中本凡民不知
無學道之意也漢武帝元封二年正月甲子
上嵩高山登大虞石起道宫使董仲君東方
朔等齋潔思神忽見仙人長及二丈餘耳出
頭頂下垂至肩武帝禮而問之仙人曰吾九
嶷山人也聞中嶽石山菖蒲一寸九節服之
可以長生故來採之言訖忽失所在武帝顧
謂侍臣曰彼非學道服食之徒也恐是中嶽
之神以此諭朕耳乃採菖蒲服之二年武帝
性好熱食服菖蒲每食熱輒煩悶不快乃止
時從官亦多服之然莫能持乆惟王興聞仙
人服菖蒲之言乃採服之不息後爲蒲江主
簿聞縣境有神仙靈化每瞻望雲際歸心達
誠遂罷官隱於秋長山即二十二化也下有
洞穴中有千歲金蟾古老相傳有見之者當
即得道又有瓊花木在山之頂徑八九尺葉
若白檀終冬常茂云此木花開即有於此昇
天得道者花如芙蓉香聞數里興居此山存
神抱一吸景内修又以乘龍躡紀之道九載
修煉忽有瓊花吐艷又見金蟾跳躍引入洞
中遇金液之丹拜而服之後雲車迎之白日
昇天後人因興得道遂相傳爲主簿化
　　　壽光侯
壽光侯者能劾百鬼衆魅令自縛見形其鄉
人有婦爲魅所病侯爲劾之得大蛇數丈死
於門外又有神樹人止者輒死鳥過必墜侯
復劾之樹盛夏枯落見大蛇長七八丈懸死
其間漢武帝聞而召見乃試問之曰吾殿下
夜半後常有數人絳衣被髮持火相隨豈能
劾之乎曰此小怪易消爾帝僞使三人爲之
侯劾三人登時僕地無氣帝大驚曰非魅也
朕相試耳解之而甦
　　　衛叔卿
衛叔卿者服雲母得仙漢武帝天漢二年八
月壬辰老君復遣衛叔卿來見帝時帝閑居
殿上忽見羽衣星冠乘雲車駕白鹿而至帝
驚問爲誰答曰中山衛叔卿也帝曰子若是
中山之民乃朕臣也可前共語叔卿忽焉不
知所在帝甚悔恨即遣梁伯至中山求之不
得見但將其子度世還見帝帝問云汝父今
在何所對曰臣父少好道不交人事委家而
去已四十五年云當入華山也帝復遣梁伯
與度世共之華山尋之至絶巖之下望見叔
卿與數人博戲於巖上紫雲覆之白玉爲牀
又有數仙人持憧節立其後度世望而再拜
叔卿曰汝何爲來度世曰帝甚恨前日倉卒
不得與父言今故遣使者梁伯與度世共來
願更得見父也叔卿曰我前爲太上所遣欲
告帝以大災之期及救危厄之法國祚可延
而帝乃驕慢自貴不識眞道是以去耳今當
與中黄太一共定天元吾終不復往也梁伯
還奏帝悔之當時度世問叔卿曰不審與父
並坐是誰也叔卿曰洪崖先生許由巢父太
玄公飛黄子王子晋薛容也今世向大亂後
數百年間土滅金亡汝歸當取吾齋室西北
隅大柱下玉函中有神素書取而按合服之
一年則能乘雲而行道成來就於此度世拜
辭而去後以神方爲梁伯之師合而服之與
梁伯俱得仙
　　　戴孟
戴孟武當山道士字成子武威人也漢武帝
時爲殿中將軍本姓燕名濟字仲微得道後
改姓名又云漢明帝時人少孤養母甚至復
好神仙學周遊四方母旣即世入華陽山服
白术黄精兼能種植及服雲母雄黄丹砂芝
草篤志於道乆而愈勤一日授玉珮金璫經
并石精金光符於清靈裴眞人精思修之則
自覺體輕遊名山訪眞境日行七百里得不
死之道腰間有十數卷書即太微黄書也仙
人郭子華張季連趙叔達山世遠常與之遊
處謝允常師事之允字道通歷陽人幼時爲
人所掠賣往東陽乆之告官被誣陷烏傷獄
將入死夜有老翁授其符又有黄衣童子往
來於是得免晋成帝咸康中至襄陽武當山
見戴孟觀其風骨即先來獄中授符者乃孟
耳遂執弟子禮求授道要後出仕作歷陽新
豐西道三縣所至多神驗允年七十猶不老
孟則或隱或顯莫知所之眞誥云黄衣童子
者即玉珮金璫之官耳
　　　山世遠
山世遠授戴孟先生法暮卧先讀黄庭内景
經一過乃眠使人䰟𩲸自制煉嘗行此二十
一年亦仙矣是爲合萬過夕得三四過乃佳
世遠得道爲太和眞人
　　　毛伯道
毛伯道劉道恭謝稚堅張兆期皆後漢時人
也同於王屋山學道四十餘年共合神丹成
伯道先服即死次道恭服之又死稚堅兆期
不敢服棄藥而歸未出山忽見伯道道恭各
乘白鹿在山上仙人執節以從之二人悲愕
悔謝道恭授以服茯苓方二人後亦度世(眞/誥)
(注云謝稚堅有三處出一云與葛玄相隨一/云在鹿跡洞中即是此爲詳爲是一人當同)
(姓名/爾)
　　　蘇林
蘇君諱林字子玄濮陽曲水人也少稟異操
獨逸無倫訪眞之志與日彌篤嘗負擔至趙
師琴高先生時年二十一受煉氣益命之道
琴高初爲周康王門下舍人以内行補精術
及丹法能水遊時已九百歲唯不死而已非
飛仙也後乘赤鯉入水或出入人間而林託
景丹霄志不終此後改師華山仙人仇先生
仇先生者湯王時木正也服胎食之法還神
守䰟之事大得其益先生曰子眞人也當學
眞道我迹不足躡矣乃致林於涓子涓子者
眞人也旣見之遂授以眞訣告林曰欲作地
上眞人必先服食藥物除去三尸殺滅穀蟲
三尸者一名青古伐人眼是故目暗面皺口
臭齒落由是青古之氣穿鑿泥丸也二名白
姑代人五臟是故心耄氣少喜忘荒悶由白
姑貫穿六腑之液也三名血尸伐人胃管是
故腸輪煩滿骨枯肉焦志意不開所思不固
失食則飢悲愁感歎精神昏怠神爽雜錯由
血尸流噬䰟胎之關也若不去三尸而服藥
者穀食雖斷蟲猶不死也徒絶五味雖勤吐
納亦無益焉盖其蟲生而求人不死不可得
也是故服食不辟於死生由青古白姑血尸
三鬼不去所致爾雖復斷穀人體重滯淹淹
淡悶又所悶非眞顛倒翻錯邪淫不除由蟲
在内摇動五神故也凡欲求眞當先服制蟲
丸制蟲丸者一名初神去本丸也欲作眞人
當先服制仙丸制仙丸者太上八瓊飛精之
丹也夫求長生不死仙眞之初罔不先服制
蟲丸以除尸蟲建長生之根也若人腹中有
蟲寧得仙乎形中饒鬼安得眞乎其蟲凶惡
速人之死故當除之涓子告林曰我被帝召
上補中黄四司大夫領北海公去世無復日
也後林詣涓子寢靜之室得書一幅以遺林
也其文曰五斗三一大帝所秘精思二十年
三一相見授子書矣但有三一長生不滅况
復守之乎能存三一名刊玉札况與三一相
見乎加存洞房爲上清公加知三元爲五帝
君後聖金闕帝君所以乘景迅雷周行十天
實由洞房三元眞一之道吾餌木精三百年
服氣五百年精思六百年守三一三百年守
洞房六百年守玄丹五百年中間復周遊名
山看望八海回翔五嶽休息洞室樂林草之
垂條與鳥獸而相激川瀆吐精丘陵蓊鬱萬
物之秀寒暑之節弋釣長流遨遊玄籟靜心
山岫念眞養氣呼召六丁玉女見衛展轉六
合無所羈束守形思眞二千八百餘年實樂
中仙不求聞達今卒被召上補天位徘徊世
澤惆悵絶氣吾其去矣請從此别子勤勖之
相飈室也林省書流涕徬徨拜空涓師之迹
亦絶矣夫玄丹者泥丸之神也其法出太上
素靈訣守三一爲地眞守洞房爲眞人守玄
丹爲太微宫也林謹奉法術修行道成周觀
天下遊睠名山分形散景寢息丹陵賣履市
巷醜形試眞得意而棲遯化不倫時人莫能
識也以漢元帝神爵二年三月六日告弟子
周季通曰我昨被玄洲召爲眞人上領太極
中候大夫今與汝别比明旦有雲車羽盖驂
龍駕虎侍從數千人迎林林即日登天冉冉
西北而去良乆雲氣覆之遂絶林未去之時
先是太極遣使者下拜爲中嶽眞人後太上
又遣玉郞下拜爲五嶽地眞人宫在丹陵也
弟子周季通曰予見先師得道爲仙已三被
拜授乃登昇盖洪德高妙玄韻宿感靈化虚
源神澄八方龍昇鳳逐飛步眞門隱顯津梁
觀試風塵其道神矣其法珍矣非紙札麤意
所能述宣今聊撰其標略爾所冀將來有道
之士以遊目也
　　　陽生
陽生者住少室西金門山山有金罌漿服之
得道
　　　王思眞
王思眞者不知其得道年代位爲太上侍經
仙郞漢靈帝光和二年己未正月一日太上
老君降於天台山命思眞披九色之韞出洞
玄大洞等經三十六卷以授太極左宫仙公
葛玄
　　　王仲都
王仲都漢人也一云道士學道於梁山遇太
白眞人授以虹丹能禦寒暑已二百許年漢
元帝召至京師試其方術嘗以嚴冬之月從
帝而遊令仲都單衣乘駟馬車於上林昆明
池環水馳走帝御狐裘而猶覺寒仲都貌無
變色背上氣蒸烋烋然又當盛夏曝之日中
圍以十爐火口不稱熱身不流汗後亦仙去
孫思邈嘗於峨眉山棲眞習道仲都與三五
人假爲獵夫過其居試之因論長生之㫖遂
授道思邈而去
　　　上成公
上成公宓縣人其初出行乆不還家後歸語
其家人曰我已得仙因辭家而去人見其舉
步稍高出虚空中良乆乃没後漢時人也
　　　桐君
漢獻帝建安三年員圖國獻鳴石鷄其色如
丹大如燕常在地中應時而鳴聲能遠徹其
國聞其鳴乃殺牲以祠之當聲處掘則得此
鷄若天下太平翔飛頡頏以爲佳瑞亦謂之
寳鷄人聽地中以候晷刻道士云仙人桐君
採石入穴數里得丹石鷄舂碎爲藥服令人
有聲氣後天而死吴寳鼎元年四方貢珍怪
有琥珀燕置之靜室自於室内鳴翔此之類
也
　　　劉晨
劉晨阮肇剡縣人也漢明帝永安十五年二
人往天台山採藥迷失道路糧食乏盡望山
頭有一桃木共取食之如覺少健下山得澗
水飲之并各澡浴又望見蔓菁菜從山腹出
次又有一杯流出中有胡麻飯屑二人相謂
曰去人間不遠矣因過水深四尺許行一里
又度一山出大溪見二女顔容絶妙世所未
有便唤劉阮姓名如有交舊也喜悦因語曰
郞等來何晩也因邀過家廳館服飾無不精
華東西各有牀帳帷幔七寳瓔珞非世所有
左右直息青衣悉皆端正都無男女須臾下
胡麻飯山羊脯食之甚美又設甘酒又有數
仙客將三五桃至女家云來慶女婿各出樂
器歌調作樂日旣向暮仙客各還去劉阮就
所邀女家止宿駐留十五日求還女答曰今
來此是宿福所招得至仙館比之流俗何有
此樂遂住半年天氣和適常如三二月百鳥
哀鳴無不悲思求歸甚切女曰罪根未滅使
令君等如此更唤諸仙女共作鼓吹送劉阮
從此山洞口去不遠至大道隨其言而得還
家鄉並無相識也鄉里怪異乃驗得七代子
孫傳上祖公入山不出不知何在旣無親屬
棲泊無所却欲還女家尋當年所往山路迷
莫知其處至晋武帝太康八年竟失二公不
知其所之也
　　　武丁
桂陽城武丁有仙道常在人間忽謂其弟曰
七月七日織女渡河諸仙悉還宫吾已被召
不得停與爾别矣弟問織女何事渡河兄何
時當還答曰織女暫詣牽牛吾去後三千年
當還耳明旦失武丁所在世人至今猶云七
月七日織女嫁牽牛云
　　　玄都先生
玄都先生者授仙人黑玉天地鈐經行而得
道
　　　蔡長孺
蔡長孺者蜀郡人服十精丸年三百歲色如
少童
　　　延明子高
延明子高者服麋角得仙
　　崔野子
崔野子者服术以度世
　　　靈子眞
靈子眞者服桃膠以得仙
　　　任敦
任敦博昌人也少在羅浮學道後居茅山南
洞行斗步之道及洞玄五符能役召鬼神隱
身分形居山舍虎狼不敢觸犯
　　　敬玄子
敬玄子修行中部之道存道守三一常歌曰
遥望崑崙山下有三頃田借問田者誰赤子
字元先土生二靈木雙關俠兩邊日月互相
照神路帶中天採藥三微嶺飲漱華池泉遨
遊十二樓偃蹇步中原意欲觀絳宫正值子
丹眠金樓凭玉几華盖與相連顧見雙使者
博著太行山長谷何崢嶸齊城相接鄰縱我
飛龍轡忽臨無極淵黄精生泉底芝草披岐
川我欲將黄精流丹在眼前徘徊飲流丹羽
翼奮迅鮮意猶未策外子喬提臂肩所經信
自險所貴得神仙
　　　帛舉
帛舉字子高嘗入山採薪見二白鵠飛下石
上即成兩仙人共語云頃合陰丹就河北王
母索九劍酒服之至良子高聞仙人言就訪
王母者得九劍酒還告仙人乞陰丹服之即
翻然昇虚治於雲中掌雲雨之任(魏晋間有/帛和師河)
(北王母未審/是此人否)
　　　徐季道
徐季道少住鵠鳴山後遇眞人謂曰夫學道
當巾天青詠大歷跖(眞誥/作𨀅)雙白徊二赤此太
素五神道之秘事也其語隱也大歷者三皇
文是也季道修行得道
　　　趙叔期
趙叔期不知何許人學道於王屋山中時時
出民間聞有卜者在市叔期往見之卜者謂
叔期曰欲入天門調三關存朱衣正崑崙叔
期知是神人因拜扣頭請其要道因以一卷
書與之是胎中記拜受之後合神丹而昇天
　　　莊伯微
莊伯微者漢時人少好道不知求道之方惟
以日入時正西北向閉目握固想崑崙山積
三十年後見崑崙山人授以金液方合服得
(道眞誥云想見崑崙山二十一年後服食入/中山學道猶存此法當復十許年後閉目)
(乃奄見崑崙存之不止遂見仙/人授以金液之方遂以得道)
　　　瞿武
瞿武後漢人也七歲絶粒服黄精紫芝入峨
眉山天竺眞人授以眞訣乘白龍而去今蜀
州有瞿君祠
　　　匡俗
匡俗字子希少以孝悌著稱召聘不起至心
學眞遊諸名山至覆笥山上有湖周迴數里
多生靈草異物不可識其傍有石井泉通湖
中又有石鴈至春秋時皆能群飛復有小石
笥中有玉諜多記山名福地及得道人姓名
後服食得道
　　　盧耽
盧耽者少學道得仙後復仕爲州治中每時
乘空歸家到曉則反州嘗元會期賀在列時
耽後至迴翔閣前欲下次爲威儀以箒擲耽
得一隻履墜地耽由是飛去
　　　傅先生
傅先生者學道於焦山中精思七年遇太極
眞人(眞誥云太/極老君)與以木鑽使之穿一石盤厚
五尺許戒云石盤穿仙可得也於是晝夜鑽
之積四十七年鑽盡石穿仙人來曰立志若
斯寧有不得道者即授以金液還丹服之度
世丹臺録云昇太清爲南嶽眞人
　　　黃觀子
黄觀子少好道家奉佛道朝朝拜叩求乞長
生如此積四十九年後遂服食入焦山太極
眞人以百四十事試之皆過遂服金丹而詠
大洞眞經今補官爲太極左仙卿
　　　石坦
石坦字洪孫渤海人也遊趙魏諸名山得道
能分身同時請十餘家各家有一坦所言各
異
　　　張巨君
張巨君者不知何許人也許季山得病不愈
清齋祭泰山請命晝夜所訴忽有神人來問
曰汝是何人何事苦告幽㝠天帝使我問汝
可以實對季山曰僕是汝南平輿許季山抱
疾三年不知罪之所在故到靈山請决死生
神人曰我是仙人張巨君吾有易道卜筮射
知汝禍祟所從季山因再拜請曰幸蒙神仙
迂降願垂告示巨君爲筮卦遇震之恒初九
六二六三有變巨君曰汝是無狀之人病安
得愈乎季山曰願爲發之巨君曰汝曾將客
東行爲父執仇於道殺客内空井中大石盖
其上此人上訴天府以此病譴汝也季山曰
實有此罪巨君曰何故爾邪季山曰父爲人
搏耻蒙此以終身時與客報之未至客欲告
怨主所以害之巨君曰㝠理難欺汝勤自首
吾還山當爲汝請命也季山漸愈巨君傳季
山筮卦卜喜於易占但不得巨君度世之方


歷世眞仙體道通鑑卷之七












歷世眞仙體道通鑑卷之八醎八
　(浮雲山聖壽萬年宮道士趙道一編修)
　　　尹喜
無上眞人尹喜字公文初母氏嘗晝寢夢天
下絳霄流繞其身及喜生時家内陸地自生
蓮花光色鮮盛眼有日精姿形長雅垂臂下
膝堂堂有天人之貌少好學墳索善於天文
祕緯仰觀俯察莫不洞徹雖鬼神無以匿其
情大度恢傑不修俗禮損身濟物不求聞達
逸響遐宣周康王時爲大夫後召爲東宫賔
友結草爲樓仰觀乾象精思至道號爲樓觀
喜於是時瞻見東方有紫氣西邁天文顯瑞
知有聖人當度關而西乃求出爲函谷關令
王從之昔在浩劫有聖人名太上老君自開
闢以來傳弘大道歷世降爲帝者師(詳見前/卷之二)
(自天皇氏通玄天師至周郭叔/子以後降世詳見混元實録)至殷陽甲十
七年自太清境分神化氣下降託孕於玄妙
玉女計八十一年於武丁九年庚辰二月十
五日降生生而皓首故號曰老子老子者老
君也於四十三年甲寅於亳州乘白鹿昇天
(詳見後卷無/上元君紀)至辛紂二十一年文王再降於
歧山之陽周文王爲西伯召爲守藏史周武
王時遷爲柱下史成王時仍爲柱下史乃遊
西極大秦竺乾等國號古先生化導其國(竺/乾)
(在崑崙之西非/天毒之天竺也)至康王時還歸于周復爲柱
下史昭王時去官歸亳隱焉老君復欲開化
西域乃以昭王二十三年癸丑(天上之無/極无年也)五
月壬午駕青牛之車薄版爲隆穹徐甲爲御
將西度函關喜至關曰夫陽數極九星宿值
金歲月並王法應九十日内有大聖人經過
京邑乃敕關吏孫景曰若有形容殊俗車服
異常者勿聽過喜即預期齋戒使掃路四十
里夾道燒香以俟天眞入境至七月十二日
甲子果有一老人皓首聃耳乘白輿駕青牛
而至關吏曰明府有教願公少留乃入白喜
喜曰道今來矣我得見聖人矣即具朝服出
迎跪伏扣頭邀之曰願大人暫留神駕老君
謝曰吾貧賤老翁居在關東田在關西今暫
往取薪何故見留幸聽度喜復稽首曰大人
豈是取薪乆承大聖當來西遊勞神暴露願
少憩神駕老君曰聞開導竺乾有古先生善
入無爲永存綿綿是以昇就道經歷關子何
苦留邪喜又曰今睹大人聖姿超絶乃天上
之至尊邊夷何足往觀願不託言少垂哀愍
老君曰子何所見而知吾喜曰去冬十月天
理星西行過昴(斗中有天理四/星主統理萬物)自今月朔融
風三至東方眞氣狀如龍蛇而西度此大聖
人之徵喜少好墳易及天文秘緯凡仰觀俯
察未嘗不驗故知必有聖人度關夙夜存思
未嘗暫息今以有縁果遇仙駕願垂慈誨開
濟沉㝠老君旣三試之皆過乃怡然笑曰善
哉子之知吾吾亦已知子矣子有通神之見
當得度世也喜忻躍叩頭再拜曰敢問大聖
姓字可得聞乎老君曰吾姓字渺渺從劫至
劫非可悉說也吾今姓李字伯陽號曰老聃
(聃與儋同/亦作儋)喜於是就官舍設座供養進盥櫛
行弟子之禮老君之御者徐甲少賃於老君
約日雇百錢至出關時計當七百三十萬錢
甲見老君去官遠適亟來索錢老君謂曰吾
往西海大秦罽賔天竺安息諸國令汝御車
還當以黄金計直價汝甲如約及至關飯青
牛於野老君欲試之乃以吉祥草化爲一美
女行至牧牛之所輒以言戲甲甲惑之欲留
遂負前約乃詣關令訟老君索傭錢老君謂
甲曰汝隨我二百餘年汝乆應死吾以太玄
生符與汝所以得至今日汝奚不念此而訟
吾言訖符自甲口中飛出丹篆如新甲即成
一聚白骨喜憫甲違心致死乃爲甲叩頭請
命願赦其罪賜以更生乞爲出錢償之老君
重喜慈捨曰善乃復以太玄生符投之甲即
立生老君曰吾不責汝汝負本約道自去汝
故死耳今償汝錢喜即以錢給甲而禮遣之
甲請留不許伏地摶頰曰已沐聖恩曲赦罪
戾今此枯骨復見光明刻骨銘心願從雲駕
老君竟弗許老君爲喜留關下百有餘日喜
齋戒叩頭再拜跪請曰塵凡孺子幸遇聖人
投身委命願聞大道老君曰微哉子之問也
夫大道守眞三品爲則以一爲度以正爲德
喜曰道品有三要得昇仙其可行乎老君曰
子能知一萬事畢閉塞情欲入奥室煉金食
氣爲第一子能知之守勿失喜踴躍稽首曰
煉金奈何曰神方也自至眞上帝莫不由金
丹而得道履九幽而入杳㝠上下虚無因神
明而俱升喜稽首曰願聞其㫖老君曰紅鉛
黑錫大丹頭從紅入黑是眞修黑中取精赤
取髓解取赤黑藥無比用赤入黑保長生用
黑入赤天仙矣喜曰道則高矣妙矣末學未
究願賜指示老君曰一者是鉛鉛爲君二者
是汞汞是臣若鉛不眞其汞難親若鉛是親
不失家臣青腰使者赤血將軍和合兩姓異
族同羣白汞作腦黄芽爲根化鉛爲粉煉汞
成塵陰居陽位陽數陰匀日盈月昃寒暑區
分開設法象赫然有文惟吾此道天地常存
喜拜曰藥物之㫖敬聞命矣爐鼎之制水火
之候奈何老君歌曰圓三五寸一分口四八
兩寸唇長二寸厚薄均腹三齊坐垂温陰在
上陽下奔首尾武中間文始七十終三旬内
二百善調匀陰火白黄芽銀兩柒聚輔翼人
子處宫得安存來去遊不出門漸成大性精
純即歸一還本原至一周甚棲勤密防護莫
迷昏途路遠甚幽玄若達此會乾坤子午沾
凈𩲸䰟得長壽入仙村樂道者尋其文諦思
之勿須論又歌曰日月本是乾坤精卦象周
迴甚著明前三五兮後三五五六三十又還
生生兮滅兮周十二十二中分二十四二十
四氣内推遷萬象爻銖都在此水銀一味翻
爲二變化陰陽成旣未旣未却配爲夫婦始
覺壺中有天地又歌曰金液還丹仙華流高
飛雲翔登天丘赤黄之物成須臾當得雌雄
紛亂珠可以騰變致行厨靈人玉女我與俱
出入無間天同符其精凝霜善沉浮汝其震
敬必來游金液之訣盡於此矣丹成作金以
爲食器亦得長生先試作金金成乃可服故
曰金可作世可度也於是授喜太清八符經
太清觀天經九都經神丹經金液經及八煉
九轉還丹伏火之訣焉老君復謂曰審欲神
仙當先服還丹金液汝不服還丹金液虚自
苦爾爲寒温風濕鬼氣所擊司命不能救也
可不勉哉努力作丹早自防衛勿示愚人令
訕毁神道益子之過嗟乎行尸雖富有萬物
貴爲王侯不滿百年成土一簣甚可哀也合
作神丹勞苦須臾一成便仙與天相畢恣心
所欲樂可央乎喜曰煉金食氣道有二乎老
君曰天地之精華陰陽之根本二氣之謂也
陽龍陰虎木液金精二氣交會煉而成者謂
之外丹含和煉藏吐故納新上入泥丸下注
丹田循環不息朝于絳宫採於五府以哺百
神此内丹也修道之士得内丹者可以延年
得外丹者可以昇天三一九思者内修之要
也九丹金液者外煉之極也合而修之道成
决矣喜重請曰煉金之法旣奉教矣敢聞食
氣奈何老君曰食氣固精受明玄經生道要
妙出幽入㝠上固雲門下固靈根知之甚易
行之甚難夫形動德散氣越道判精消䰟損
目動𩲸亂是以聖人靜形固氣畜精愛視則
道德虚凝䰟𩲸固守形一神萬道乃成就常
以半夜之後偃卧握固鼻納清氣口徐吐之
復守三一入室九思神定氣安仙道近矣因
授喜玉曆中經三十五章喜曰三一之㫖願
賜指示老君曰三一之道神仙所重世莫得
聞子其祕之兩眉間却入一寸爲明堂二寸
爲洞房三寸爲泥丸上丹田宫也中有赤子
字元先名帝卿心中爲絳宫中丹田宫也中
有眞人字子丹名光堅臍却入三寸爲命門
　丹田宫也中有嬰兒字元陽名玄谷皆長
三寸同服赤幘赤衣赤履此三一也(一云上/一紫衣)
(中一赤衣下一黄/衣皆一嬰兒之狀)下一座金牀玉几常以金
爐玉匕攪精華以哺上一中一下一當晝夜
存之也子欲長生三一當明子能守一一亦
守子矣氣變爲精精變爲神神化爲嬰兒嬰
兒上爲眞人眞人然後爲赤子此眞一也又
曰僞道養形眞道養神神眞道通能亡能存
神能飛形亦能移山形爲灰土其何識焉耳
目聲色爲子留愆鼻口所喜香味是冤身爲
惱本痛痒寒温意爲形累愁毒憂煩弗疾去
之則志氣日耗壽命不延其來乆矣子當先
損諸欲莫令意逸閑居靜處精思齋室丹書
萬卷不如守一常以虚爲身以無爲心無身
之身無心之心可謂守神守神玄通是謂道
同其猶高山大澤非欲蟲魚鳥獸而蟲魚鳥
獸歸之人能虚無無爲非欲於道道自歸之
矣(餘見西/昇經)乃授喜太陽金眞九煉之法謂之
九室存思第一無邪思第二正身思第三致
正思第四大正思第五極正思第六深正思
第七正眞思第八洞玄思第九大洞思入此
九室行此九思即與太陽合形同臻於道喜
皆得其秘再拜稽首敬佩玄恩喜於是辭疾
去官十二月二十五日奉邀老君歸其家他
日請曰惷愚不知所問願請益老君曰子欲
修身養性行道紀形結氣成神終始無窮者
莫先以靜故天靜以爲定神靜以爲變人靜
以爲生將靜之時反聽内觀心不妄念口不
妄言形不妄動無色之色爲之見無聲之聲
爲之聞無味之味爲之甘不言之言爲之教
神景爲之降福德爲之臻和氣爲之應矣子
欲靜神先沐浴齋戒二十五日然後精煉己
身䰟𩲸和平乃可入室入室之後或丹蛇來
著子心或王母來降或道身應見此皆身中
之神試子爾但勿驚怖有問不對有所傷犯
應勿爲懼但安心定志其物自去經二十五
日四十五日六十日八十五日一百五日一
百二十五日一百五十日一百八十日並有
神來皆是試子安心勿對不能爲害若生怖
懼爲試不過則失道矣戒之謹之百八十日
後室内自明安危存亡之事無不預知身中
宫府一一顯見二百八十日後衆病皆除一
年之後瘢痕皆滅千日之後形神俱妙爲眞
人矣即授喜妙眞内解等太清上法三洞眞
經靈寳符圖太玄等法俾教授至精仁者羽
化神仙令毋斷絶喜稽首禮謝乃謂喜曰吾
重告爾古先生者即吾之身嘗化乎竺乾今
將返神還乎無名綿綿若存吾今逝矣亦反
一源老君將欲西適喜叩頭乞請侍行老君
曰吾遊乎天地之表戲乎玄㝠之間四維八
極上下無邊子欲隨吾烏何得焉喜曰入火
入淵入地上天灰身没命願隨大仙老君曰
得道之士曰能洞視耳能洞聽變化不測隱
顯莫定尚未可隨吾遠適子雖骨相合道法
當成眞然受道日淺未能通神安得變化隨
吾聖身喜再拜曰通神變化之道可得聞乎
老君曰有生之氣有形之狀盡幻也造化之
所始陰陽之所變者謂之生謂之死窮數達
變因形移易者謂之化謂之幻造物者其巧
妙其功深故難窮難終因形者其巧顯其功
淺故隨起隨滅知幻化之不異生死也始可
與語變化之道子能精修此道體入自然斯
可與子行化諸國爾越二十有八日喜復焚
香再拜請曰喜幸聞至道欣慶難言願賜著
書闡揚道㫖以語後世老君曰善汝應爲衆
眞之長當於此宛利天下棄賢世界傳弘大
道即以道德五千言授之曰吾此文未嘗輕
以授人凡經千載方一傳爾子其勉之喜拜
受欣躍持誦奉行道成已遂傳後學云老君
次年甲寅歲四月二十八日將於喜宅南山
阜上辭决昇天(老君所以未西適而復昇天/者姑俟關尹道成同往化西)
域喜悲戀請留老君重告喜以除垢止念靜
心守一之㫖戒喜曰千日之外可尋吾於蜀
青羊之肆也言訖聳身空中坐雲華之上面
放五明身見金光洞照十方冉冉昇空光燭
館舍五色玄黄良乆乃没喜目斷雲霄涕泣
攀戀其日江河汎漲山川震動有五色光貫
太微(史記作/紫微)徧及四方(自殷高宗九年至此/凡二百七十四年)
喜遂以老君所說理國修身之要去奢滅欲
之言叙而編之爲三十六章以將昇西極之
際所演故名西昇經(老君所乘薄畚車歷代/寳之至今猶存其昇天)
(臺在樓觀之南今人相傳呼爲老君陵當昇/天之時五色光貫紫微遍及四方昭王問太)
(史以吉凶之徵太史云當有聖人西去千年/之外聲教返此昭王命誌於郊壇焉此乃西)
(化之兆也自昭王甲寅/至漢永平果千年也)喜乃於草樓清齋屏
絶人事三年之内修煉俱畢心凝形釋無有
飢渴不畏寒暑窮數達變之微形一神萬之
㫖悉臻其妙乃自著書九篇號關尹子至丁
巳歲即往西蜀尋訪青羊之肆老君以甲寅
年昇天至乙卯歲復從太微宫分身降生於
蜀國大官李氏之家已先敕青帝之青龍化
生爲羊毛體華潔色如青金常在嬰兒之側
愛翫無斁忽一日失羊童子尋覓得於市肆
喜至蜀徧問居人無識青羊肆者忽見童子
牽羊因自解云旣有青羊復在市肆聖師所
約其在是邪因問此誰家羊牽欲何往童子
答曰我家夫人生一兒愛翫此羊失來兩日
兒啼不止今却尋得欲還家喜即囑曰煩爲
告夫人之子云尹喜至矣童子如其言入白
兒即振衣而起曰令喜來前喜旣入其家庭
宇忽然高廣湧出蓮花之座老君化數丈白
金之身光明如日項有圓光建七曜之冠衣
晨精之服披九色離羅之帔坐於花座之上
舉家見之皆驚怪老君曰吾太微是宅眞一
爲身太和降精耀𩲸爲人主客相因何乃怪
邪尹喜匍匐歔欷悲啼踴躍喜慰無量稽首
言曰不謂慶會復奉天顔未審慈尊出無入
有起居安否老君從容告曰與子别後何得
何喪汝存道守一亦有益乎喜稽首曰自奉
秘要粗得其妙恩濟祖先咸受無極之慶老
君曰善吾所以留子者以子居世來乆深染
恩愛初受經訣未克成功是以待子於此今
子保形煉氣三年功畢已造眞妙心結紫絡
面有神光金名表於玄圖玉札係於紫房氣
參太微解形合眞矣喜再拜稽首謝曰聖師
德重天地恩過父母天地能覆載喜不能令
喜得道父母能生育喜不能令喜長存老君
曰亦汝之玄分致然即命召三界衆眞時諸
天帝君十方神王洎諸仙衆倏忽之頃浮空
而至各執香花稽首聽命老君敕五老上帝
四極監眞授喜玉册金文號文始先生位爲
無上眞人賜紫芙蓉冠飛青羽裙丹䙱緑袖
交泰霓裳羅紋黄綬九色之節及玉童玉女
各五千人居二十四天王之上統領八萬仙
士喜降拜俯伏曰塵凡孺子得遇大聖使枯
骨再肉千生慶幸俾居則執掃除之役行則
備僕御之徒喜之願也亦喜之榮也位號崇
高禮文優渥愧何德以祇承敢辭老君曰子
慕道積乆隱德昇聞修煉勤勞玄功已遂非
吾有私於子也子其勉之喜辭不獲乃再拜
受命自此方得飛騰虚空參侍龍駕遊行八
方老君遂爲大官聖母說元陽經其家長幼
二百餘口即時拔宅昇天(老君以/積功德)
(縁合昇舉故託化於其家今成都有青羊宫/及降生臺伯陽臺之址存焉翰林學士承㫖)
(知制誥樂朋/龜奉敕撰碑)老君謂尹眞人曰子音欲從吾
遠遊今道已成可以遊觀於八紱之外也乃
吐八方隱文授之喜奉授訖即致八景雲輿
老君乘輿駕五色神龍建流霄皇天丹節廕
九光鶴盖前導十二衛官神丁執麾後有九
萬飛仙驂控飈輪獅子啓途鳳凰翼軒策空
東遊眞人與四天王從焉至日窟常暘之山
掇搏桑之丹椹散若木之朱華觀碧海挹東
井過鬱池宫暘谷神王東海青童衆仙陳丹
椹朱實金津碧醴次登祖山觀芝田採養神
草息蓬萊宫復南遊風山登青丘過紫府太
元眞人紫府先生獻九光甘液白文玉英青
林白子此山亦名蕭丘出九光之英火浣之
布次登長離山越赤津入太丹宫南極夫人
設瓊花玉酒赤靈火棗至絳山觀流火之鄉
息朱陵之闕太和玉眞華盖上公列炎岡朱
髓飛丹紫桃雲浪之液而奉焉乃西遊龜臺
入七寳園觀飛玄紫文過流精闕九靈金母
太素元君進玉文之棗其實如缾命侍女陳
反䰟靈香玄光碧桃金紫交梨次汎弱水登
鳳山入玉池息昆吾山白帝天君採七明石
芝流精玉膏金光丹醴進焉北遊空洞山過
洞陰宫北極眞公獻十結神草玄雲李空洞
瓜(其瓜四/劫一熟)登玄丘觀朔陰八鍊池息廣寒墟
太玄仙伯奉絳樹丹實三玄紫柰進焉復登
中嶽崑崙山(此非人間之五嶽乃海外之神/山也東嶽曰廣桑南嶽曰長離)
(西嶽曰麗農北嶽曰/廣野中嶽曰崑崙也)遊玄圃瑶臺觀七寳瓊
林聆九苞鳴鳳盻日月星辰交暉下覽四天
下如指掌其上有金臺玉樓七寳宫殿晝夜
光明天帝神王之下遊處也一面有二百四
十門有珠玉七寳之林紫華丹實碧葉瑶音
如琴瑟和韻皆應律吕大玄九宫仙人居焉
皆自然天厨出入在意天伎雅絶樂難可勝
實㝢内之清都神眞之盛觀也尹眞人初受
童眞之任隨侍老君遊此宛利天下五嶽名
山洞天宫館及四海江河洞泉水府其主者
或稱聖帝或號眞王或公或侯有所咨啓多
論二儀三景陰陽氣候劫運賒促及帝王命
録脩短安危興廢兆人禍福并學道進仙階
級黜陟之事調和氣序抑消陽九百六災會
之法或請問道德宗源希夷之㫖老君皆如
所請酬答言辭隱奥世莫得傳老君謂喜曰
吾將與汝上朝玉宸遊歷帝鄉作是語時靈
音八會雲騎四合冉冉昇虚遂徧歷九天諸
天帝皆來迎老君入其宫宇設瓊英玉實月
液雲漿靈芝仙果光華映席天樂繁會靈唱
妙絶諸天帝仙眞皆禮拜請問自然無上玄
妙至眞帝一之道已而上元太有眞公中元
太極仙公下元太清仙伯乘碧霞黄素雲輿
駕蒼虬麒麟獅子張交輝流霞鸞鳳飛鶴之
盖仗日精命眞之旆月華命魔之節星光命
仙之旗侍從神仙靈宫十五萬(謂上元七萬/中元五萬下)
(元三萬所乘駕及盖旆/旗節之類亦各有等降)各持香花稽首拜迎
老君上昇上清日闕丹城蕊珠宫老君乃命
喜朝禮高聖玉晨太上大道君於是道君賜
喜環剛丹果隱伏龍芝珠英玉醴共十二事
乃從老君下降于天水之靈山遂之西域(今/秦)
(州啓靈山也見有西昇/臺聖容殿並在巖下)初老君去周嘗西化
大秦安息月氏烏戈竺乾等國號古先生其
國王及臣民皆奉教戒乃還中國復與無上
眞人尹喜至罽賔國行化次及條支于闐等
國行化且降伏九十五種外道焉至穆王四
年甲申老君降遊東海至榑桑會大帝校集
諸仙名位高下復分身降于西海至蘇鄰國
行化俄復昇天穆王少好神仙之道登舂山
瑶池而歸在位五十四年年一百四歲時尹
喜旣適流沙其草樓在終南之陰王追慕靈
迹命駕詣焉爲修觀建祠延杜冲等七人爲
道士以奉祠事夷王之世老君與玄古三師
降于蜀綿竹之三學山授李眞多以飛昇之
道(今號眞/多治)厲王二十一年甲辰老君降于樓
觀授道士宋倫以中景之道通眞之經并靈
飛六甲素奏丹符平王二十三年癸卯十二
月老君復出關開化諸國遂遊西海至流麟
等洲考校群仙功行乃復昇天定王之世王
問老君以在世神仙老君對以東嶽有展禽
先生南嶽有匡續先生西嶽有尹喜北嶽有
皇人中嶽有古先生即予是也顯王八年庚
申秦孝公時老君東還又與尹眞人等遊於
上虞赤城蒙山重過榑桑大帝之所校集羣
仙已而隱於洛中景室山時有黄髮老叟五
人或乘鶴或衣羽握青筠之杖相與共談天
地之數世無知者老君著述經書垂十萬言
傍有二神人捧金壺盛墨狀若淳漆以寫之
其墨寫木石皆成篆籀之文赧王九年乙卯
老君與尹眞人諸仙遊女几地肺天柱諸山
復西出散關渡流沙昇崑崙還紫微上宫返
乎太玄之鄉秦昭王聞之恨不及見乃於西
麓下老君所經由處爲修城邑以表聖迹今
有老停驛尹喜城故墟尚存焉
　　　尹軌
太和眞人尹軌字公度太原人也乃文始先
生之從弟少學天文兼通讖緯來事先生因
教服黄精花及授諸道經凡百餘篇皆蒙口
訣先生登眞之後即與隱士杜冲等同於先
生宅修學時年二十八絶粒養氣專修上法
太上哀之賜任太和眞人仍下統仙僚於杜
陽宫軌時出遊帶神丹十餘筒周歷天下濟
護有縁或煉金銀以賑貧苦或行丹藥以救
危厄求哀之人咸得其福利焉其出入有無
隱顯莫測故上清瓊文帝章曰太和眞人與
太華眞人三天長生君南極總司君西臺中
候北帝中眞九靈王子太靈仙妃赤精玉童
玄谷先生南嶽赤松子中山王喬紫陽眞人
西城王君中黄先生趙伯玄山仲宗等並修
行三眞寳經上法皆面發金容項負圓光乘
虚登霄遊宴紫庭變化無方適意遨翔嘯命
立到徵召萬靈攝制羣魔决斷死生駕霄乘
煙出入帝庭焉晋惠帝永興二年建通天之
冠佩攝神之策服絳章之裙披黄文之帔從
東來止于尹眞人之觀時道士梁諶叩頭願
陳其所習謂諶曰吾是無上眞人文始先生
之從弟先生登眞時吾年三十八已絶粒養
氣專修上道太上哀吾乃賜登太和下統仙
僚於杜陽宫其宫東西四千里南北七百里
有金城九重玉樓十所宫殿服玩神芝靈草
不可具名其上清元陽大洞諸經百萬卷皆
有金童玉女衛之自然有日月星辰雲氣伏
光流精洞照其下神仙略有萬計皆神光虚
映長生不死無爲自在或出遊天下或上朝
玉京宣校一切行業善惡報應宿命之期或
論天地日月星辰運度賒促之分或宴諸天
參訂神仙圖籙品位部御之方或定童眞始
仙威儀俯仰之格或臨諸地領察兆人建功
立行齋醮之福或監度學道男女經方藥餌
之術或遊百山千川檢閱神司鬼官考録罪
福之因或論風雨雷電水旱豐歉之事吾所
爲無常相或爲道士或爲儒生或爲童愚或
爲長老不可以一途限也或與羣眞衆仙驂
龍靷鳳策空駕虚雲馳電邁出有入無分形
散影處處遊集或巡五嶽之洞或適十洲之
島或出八荒之域或入九幽之府或釣碧海
之津或挹玄丘之雪或採丹華於閬苑或掇
絳實於玉圃斯並由己身累功研習靈文勤
勞甘辛所致爾吾至今已及一千三百餘歲
所歷事頗多非爾曹短札所能記録略舉其
大槩爾八月一日忽竦身騰空冉冉昇天而
去猶聞宛然笙簫之音唯餘器服緗素存焉
　臣道一曰尹軌道高德妙功行絶倫散景
　分形神通浩博道德經曰古之善爲士者
　微妙玄通深不可識夫惟不可識故强之
　爲容如尹軌者眞得其㫖也
歷世眞仙體道通鑑卷之八
歷世眞仙體道通鑑卷之九醎九
　(浮雲山聖壽萬年宮道士趙道一編修)
　　　杜冲
太極眞人杜冲字玄逸鎬京人也以周昭王
二十七年丁巳聞文始先生登眞乃于兹靈
宅棲玄學道于時幽人逸士自遠而來者有
五人焉(混元實録/云七人)并沉默虚遠方雅高素道
術相忘共弘不伐之則也先生本第周康王
時賜金百鎰重加完葺賜號曰樓觀沖居之
吟諷道德營護神氣至是穆王聞之爲修觀
建祠置沖爲道士焉將以氣均巢許德爲物
範故天子禮之而不臣諸侯敬之而不爵也
冲居樓觀經二十餘年幽感眞人展先生降
於寢靖侍者二人捧碧玉函立於左右冲乃
拜首求哀蒙授九華丹經二函謂冲曰老君
與尹先生於東海八淳山召大帝校集群眞
天下山川洞室仙人無遠不至時有地司保
舉子之勤勞老君敕我付爾仙經也冲依方
合服而身生玉映五臟堅潤僅容氣息又感
眞人李君授以太上素靈洞玄大有妙經冲
復修之甚得其驗遂乃解胞釋結保命凝眞
領攝群神洞觀衆妙焉穆王親崇道教以祈
神仙共策追風之駿日馳千里中到崑崙山
昇玄圃之宫西詣龜山謁王母於青琳之室
東遊碧海展敬丈人採若木之華北適玄壟
南邁長離同挹絳山之髓驅策虎豹役使百
靈通㝠達幽莫測其涯年一百二十餘以懿
王十二年己亥上清元君遣仙官下迎授書
爲太極眞人下任王屋山仙王(混元實録云/年一百十)
(餘歲穆王十九年己亥老君遣上清元/君下迎授書考究傳記則實録所載誤)
　臣道一曰杜冲究道德之妙輕富貴之微
　故天子禮之而不臣諸侯敬之而不爵道
　德經曰道常無名樸雖小天下不敢臣侯
　王若能守萬物將自賔杜冲豈非以斯道
　自任而納王侯爲道之歸乎
　　　彭宗
太清眞人彭宗字法先彭城人也年二十服
業於杜冲眞人深蒙賞接周穆王好尚黄老
景慕神眞因詣冲遂繕完珍館崇建靈壇立
廟置老君及尹眞人像廣延天下學道之士
以紹仙風仍立典司四時掃飾後西游崑崙
復拜謁而去宗乃棲眞味道精貫人神嘗從
師採藥忽墮深谷手足傷損逮至危困良乆
蘇息肅恭如初又行山使之採樵乃被蛇中
曾無愠色冲憫之爲立壇盟誓丹經五千文
玄一之道宗寳而修之日臻幽妙嘗宵中有
神燈數枚浮空映席凝暉留耀洞暢幽㝠或
晨起脩按則氣象高明常有五色雲霞霏霏
臨繞能三晝三夜通爲一息或自没水底竟
日方出若瞑目僵卧輒一年許不動塵委其
上積厚如紙見者皆疑已殞及起顔色愈鮮
澤能以一氣誦五千文通爲兩遍言聲清暢
與出入常人無異山中毒蛇猛虎宗每以氣
禁之潜伏盤僻人雖磨觸終不得動宗解之
方去嘗有獵者遥想謗毁或及門欲相凌辱
宗用氣禁之其人手足不覺自拘蠢然尸立
或使幽靈擊之傍門惟聞叩頭之聲莫測其
所以俟其悔過宗即爲釋之年一百五十餘
歲常如二十年少至厲王十三年丙申正月
太上道君遣仙官下迎授書爲太清眞人治
赤城宫
　　　宋倫
太清眞人宋倫字德玄洛陽(一云/洛源)人也以周
厲王二十一年甲辰歲入道棲止樓觀於是
凝心寢景抱一冲和不交人事獨步虚曠日
誦五千文數遍服黄菁白术積二十餘年乃
密感老君項負圓明面放金光披九色離羅
之帔建七映暉晨之冠有仙童六人輔眞執
籙倫匍匐乞哀乃告倫曰吾有景中之道通
眞之經生乎三元之始出乎九玄之庭五德
合慶六氣凝精分眞散景保固遐齡子能修
之立致雲軿出有入無徹幽洞㝠三光并耀
二氣齋靈變化適意飛昇上清也倫於是五
體據地聲淚悲咽老君止之乃開寳韞出靈
飛六甲素奏丹符以付於倫又曰爾能精修
上道味眞想玄行之無隙修之能堅保爾昇
度凌空駕雲敬則福降慢則禍纏道與能行
愼勿輕傳也倫得經修行遂自然通感嘗有
玉童六人更遞侍之凡有未萌之事預知其
吉凶察物如神言無不驗或與五帝内眞寢
息神仙接汝遊宴山林飄然飛步一日能行
三千里凌波涉險即會津路時或逍遥川澤
試人之心變爲鳥獸馴其左右或化麋鹿有
獵者逐之常相去百步五十步不能至善射
者射之亦不至或化鳩鴿之類翱翔原陸弋
者羅之莫得而維之或化蠱癩之人方便開
示令其了悟而病者頓差年九十餘以宣王
三十二年丁已七月太上遣仙官下迎授書
爲太清眞人下司中嶽嵩高山神仙之録焉
　　　馮長
西嶽眞人馮長字延壽驪山人也年十五即
通陰陽占候之書周宣王聞之辟爲柱下史
常内澄外混懼涉興衰睹天文之錯亂恐禍
將及己乃退居託疾潜光幽遯損棄財帛絶
去交遊味道攝生研神保氣日誦五千文兼
服天門冬五六年稍覺其益精勤勇决誓延
天筭乃感眞人鄧先生授以靈書紫文寳神
之道長乃轡晨登景御氣遊元於終南靈阜
栽巖架遠呼景列曜煉𩲸柔䰟迴黄轉赤而
面生玉澤經十餘年芳華鬱暢自然青精凝
液紫雲結泉百絶皆榮三關流潤復遇眞人
彭宗駕白虎將侍者二人降于室中長設弟
子之禮側侍下風脅氣累息從求道要眞人
曰爾德音幽妙神氣遐清道必歸眞當得度
世爾欲鵬飛雲路玉璨琅玕可精勤無退自
當有以相召也乃出太上隱書以授於長長
又注眞八景味玄九元寓景流霄㝠葆太漠
爾乃遊邁元隰觀覽安危時逢有疾無不垂
護嘗有狂者陰爲治之或十日五日而差或
癩人求哀不過一月便愈有人失火簷棟相
連風焰交馳無能樸滅長以意救之猛火自
止年八十餘以平王二十年庚寅春三月昇
化時天帝遣仙官下迎授書爲西嶽眞人上
遊上清出入無爲矣
　　　姚坦
玄洲眞人姚坦字元泰平陽人也周平王元
年遷洛晋襄公送周有功封爲諸侯詔使致
禮幣於祠庭重修觀廟給户五十人及度碩
儒一十七人坦時年十九以其稽古偏蒙賞
接襄公乃屈膝頓首北面稱師飧風味道彌
歷年載坦之精確儼若神明羣下咸所畏服
其子文公亦修欽仰時因四年東遊涇渭復
親存慶勞供承藥物坦以紛擾乃遠憩幽岩
常誦五千文精思不出時忽岩竇傾隤擊折
林木若自天下直度其頂驚沙飛石不可稱
數坦凝注不顧頃又大蛇群出奔集其居口
吸曰視將若吞噬之狀或縈繞其身坦終不
怖時又山神率群鬼擎一巨石聳若高峰風
馳電激垂相逼迫坦乃張目徐叱之曰爾何
物小醜欲爲非理吾宿植眞果誠心如玉非
爾妖惑可得遏吾眞路也於是㝠心一往斯
須自滅乃有三人形貌端偉謂坦曰吾是此
山之正神也天帝敕吾故來相試試今過矣
言訖而去坦乃服煉松脂數十年中常有青
衣童子遊於寢室室中漸明通見諸物後密
降靈人許君授以玄白回形之道及天關三
圖飛行之經坦運心克己妙獲靈感雨中行
不霑衣蹈泥塗不汙履目有神光開如電發
行常閉目有弟子請之微爲小開便流光迅
裂衆人驚悸不能自持合之則止年二百一
十餘歲以簡王十一年丙戌夏五月忽風雨
晦㝠雷電奔激人不敢輒出雷聲漸歇弟子
出見天雨銀花繽紛委地良乆方銷其日太
素元君遣仙人下迎授書爲玄洲眞人莅於
白水宫
　　　周亮
八素眞人周亮字泰宜太原人也母曾寢見
五色流霄羅覆其宅因感有妊經十五月而
生年十九形長八尺堂堂然有古人之風瀟
灑高放不欣榮禄尤明易經子史雖寓言世
典而期心眞極師事姚坦授五千文及八素
眞經亮修之甚有通感人家有鬼怪振動宅
宇或化水爲血或傷人及畜亮爲誦五千文
及行隱咒其凶禍自然消没有遭狐狸龜蛇
爲魅穢人飲食竊人財物以瓦礫戲人莫能
遣者亮爲誦經持咒邪物各復其眞形或死
于左右周靈王太子晋聞之召與相見或鼓
琴吹笙同遊商洛亮乃以武絃孤彈八音諧
暢百禽率舞太子嘉之賜九光七明之芝及
飛解脫網之道亮修道服芝日覺神驗帝密
與仙人遊行寳洞挹漱玉酒彈琴奕棋嘯歌
終日或年如七十髮白齒落經一宿兩宿不
出則變爲年少姿容更好或被凶人執之戲
以糞壤須臾已隱莫知所在其人不覺已自
纏縛困於考擊或有惡言向之駡者口中自
然流血謝過求哀乃釋年一百九十餘歲以
威烈王二十四年己卯天帝遣天官下迎授
書爲秦隴宫眞人出入太清宴遊諸天矣
　　　尹澄
太微眞人尹澄字初默汾陽人也年二十八
以周安王三年壬午冬十月於樓觀寄慧煉
神宅心虚曠清齋諷經不雜人事衣如帶索
食纔充口常市香燈列於壇靖初奩中香盡
忽有靈薰滿爐焚之皆名香也又嘗然燈無
光自然有神光空映此皆精理感發神靈營
助也曾行山中遇鹿有傷足躓頓不前者澄
哀其苦乃以藥封之後因入山忽遇洪雨食
盡衣單困於林藪時有群鹿掩至相依而止
飢則吮其乳安則卧其懷相隨累日不返又
於絶巘之上寓居小穴夜中忽有山火炎煙
滿谷欲避無所乃有群猿連肱而下相携直
上越度危難此又神祇之垂護也至秦始皇
聞之屢垂詔致請攝生之術焉至三十年有
華山得道茅濛白日昇天有謡歌及帝始皇
聞之彌發信仙之意及遣使齎金帛以憑心
時欲往蓬瀛乃詔回老君像向東於眞人廟
南别建廟安著并置道士二七人賜香田三
十項給户一百詔云大道汎兮其可左右老
君迹雖西遊返則東顧朕方造蓬瀛願垂影
響至漢高祖吕太后及惠帝景帝竇太后並
相承注心靈域每召幽人逸士常使滿二七
八人仍賜弟子各一人增廟户至一百五十
加典司營護禮給優厚祈謁不絶時人崇敬
歸者如雲澄以其喧撓乃密告弟子曰吾仙
功未就德資今運要以山林爲家作幽居之
子也遂改名林字逡巡山谷逃遁若壑食柏
漱流循危蹈朽契闊林阜形容憔悴幽訪神
師備嘗艱苦雖崢嶸亘塗靡不投赴於太一
山遇石像芝懸映青岩夜望有光乃採服方
七便日行六七百里後於峨眉山中遇仙人
宋君授以三皇内文及九丹秘訣澄修之大
驗遂能封山掌嶽生骸護病曾臨水以投符
符水逆流數步洪濤頓絶以藥救暴死皆得
生活數年有血食鬼神劾之皆自縛而來或
擊殺者或自求哀放者及有遭疾風壞其林
屋爲制之他處皆被飛颺其家獨免曾行逢
山崩木折奔墜溪谷以符法封之應手而止
年三百四十餘歲以漢昭帝始元年乙未六
月間太微帝君遣仙官下迎授書爲太微眞
人上遊九天矣
　　　王探
黄庭眞人王採字養伯太原人也瑋貌瑰態
雲爽霞輝洞洽元津深窮道本仕漢爲中常
侍中郞以吕后專政探抗迹南山居於樓觀
常以朝元煉藏吐故納新爲務至文帝即位
遐仰其風以逸人見禮時年三十六常誦五
千文知名與身疏德爲道本乃廣行賑惠念
及蒼生仙人趙先生託以狂人形容毁弊從
探求乞施與不已而求取無厭採欣然拯之
未嘗疑怪乃密告之曰我試子爾子可教者
也遂授以黄庭内修之訣及澤瀉丸方依按
累月頓覺神異入南山採藥復止於樓觀後
遇太元玉女西靈子都授以藏景録形之道
即能變身化景倏忽萬端或立叢林或坐泉
石或化水火或成鳥獸而探之本身與人言
笑宛然無異復師司馬季主得其神化無方
之術常與人同行忽採身散爲雲霧或屹立
平地即爲崇山觀者戰駭而其貌儼然猶在
舊處年九十一歲以漢武帝元朔六年戊午
正月西靈金母遣仙官下迎授書爲太極眞
人理於大有宫
　　　李翼
西嶽仙卿李翼師眞人王探得道仙去以道
傳河上公授道德五千文深究谷神玄牝之
㫖又遇異人傳易洞曉天地陰陽造化是故
探賾索隱鈎深致遠與天地合其德與鬼神
合其吉凶用能尸居而龍見淵默而雷聲神
動而天隨登天遊霧撓挑無極一日功成道
備玄德升聞天帝授書爲西嶽仙卿
歷世眞仙體道通鑑卷之九
歷世眞仙體道通鑑卷之十　醎十
　(浮雲山聖壽萬年宮道士趙道一編修)
　　　李八百
李八百蜀人也莫知其名初來卜居於筠陽
之五龍岡又名赤岡寨令高安郡治是也有
淬劍池七星井存焉歷夏商周年八百歲又
動則行八百里時人因號爲李八百或隱山
林或居廛市後修行於華林山石室丹成道
備還蜀中至秦時知唐公房有志而不遇明
師欲教授之乃先往試之爲公房作傭客公
房乃不知仙人也驅使八百任意過於他人
公房甚愛之後八百詐爲病困劣欲卒公房
乃命醫合藥費用數萬錢不以爲損憂念之
意形於顔色八百又轉作惡瘡周徧身體潰
爛臭濁不可近也公房乃流涕曰汝爲吾家
勤苦歷年而得篤疾吾甚要汝得愈無所吝
惜而今正爾當奈若何八百曰吾瘡可愈須
得舐之公房令三婢舐之八百又曰婢舐不
能使吾愈若得君舐之應愈耳公房即自舐
之八百言君舐復不能使吾愈若得君妻舐
之當差公房乃復使妻舐之八百曰吾瘡已
差欲得三十斛㫖酒以沐浴乃當都愈耳公
房即爲具酒三十斛致於器中浴瘡即愈體
如凝脂亦無餘痕乃告公房曰吾是仙人子
有至心故來相試子定可教也今眞相授度
世之訣矣使公房夫妻及舐瘡三婢以其浴
餘酒澡洗即皆更少顔色美悦以丹經一卷
授公房入雲臺山中合作丹丹成乃服之仙
去也一傳載公房作公昉云唐公昉興元府
人也飲李八百仙酒後拔宅飛昇今有斗山
觀是其遺迹混元實録云李脫學長生之道
周穆王時來居蜀之金堂山龍橋峯下合九
華丹丹成去遊五嶽十洞二百餘年於海上
遇飛陽君授水玉之道還歸此山煉藥成又
去數百年或隱或顯遊於市朝後復回龍橋
峯下煉金鼎還丹丹成已八百歲矣蜀人歷
代見之因號曰李八百凡三於此山學道故
世人號此山爲三學山(一云棲賢山/今隸懷安軍)九域志
仙居觀圖經云李八百於此上昇華林山實
録云李八百於漢州金堂縣三學山白日冲
昇石室在浮雲觀西一百步中峰下闊一丈
高如之號八百洞天東南角又有洞門纔容
人入行經數丈漸漸高廣其深莫測唐玄宗
開元初年孫天師授得張天師秘訣藏於此
洞人又呼爲孫天師洞武宗會昌中邑人龔
氏入此洞獲得六丁祈雨訣一卷每遇亢旱
祈禱立應懿宗咸通五年高安道士朱元整
入此洞於石函中獲經二卷上有題云眞風
顯色性元整思曰性姓也色性必朱氏也遂
還高安闡授經教盛行於時此洞前後入者
甚衆經歷之狀各異惟穢濁之人自有阻障
信乎神仙窟宅不容無道骨者妄入窺測也
浮雲觀宋改浮雲山聖壽萬年觀隸隆興府
奉新縣
　　　匡續
匡阜先生姓匡名續字君平(一云子孝/一云君季)南楚
人也或曰本夏禹之裔生而神靈兒時便有
物外志周武王時師柱下史老聃得長生之
道遂結茅於南嶂山虎溪之上隱焉室中無
所有唯置一榻簡策數編而已武王聞其名
屢加徵聘不起居歲月之乆有少年數詣之
自通曰姓劉名越家在前山之左邀先生過
之且曰至山下有石高二尺許即予舍續後
如約而往至山下四顧無居室果唯一石乃
扣之石爲之開若雙扉然有二青衣執絳節
前導先生漸見樓臺參差金碧輝映禽鳥翱
翔花木珍異其少年頂玄玉冠朱紱劍佩陞
堂接引先生悟非人世心欲求駐少年謂先
生曰子陰功未滿後會可期遂飲以玉酒三
爵繼索延齡保命湯一啜先生告别而出反
顧其所惟巨石宛然先生自得遇之後神觀
日益精明而功行不輟定王嘗間柱史伯陽
父方今神仙之在世者伯陽父舉五嶽諸仙
以對先生其一也王乃召之先生遯不見至
威烈王時復遣使以安車迓之未至之先先
生曰時至矣遂白日騰空而去使者訪其所
隱空存靖廬使回因奏請以南嶂山爲靖廬
山邦人亦以先生姓氏呼爲匡山曰匡阜曰
匡廬其後避宋太祖諱改匡曰康至今其鄉
若杜皆因先生而命名虎溪由是爲三十六
福地(混元實録云按爾雅釋名土山曰阜此/山本名南嶂言土有三天矛嶂也古祀)
(潜山爲南嶽而南嶂/爲儲副故亦呼南嶽)先生飛昇之後上帝命
司吴楚水旱及賜以主温之印統攝八部温
神俗因號爲和温康阜先生先生高弟二人
一號白鹿眞人一號洪子眞今廬山有煉丹
洪井白鹿洞是其遺迹漢武帝元封元年南
巡狩登祀天柱嘗望秩焉繼而射蛟潯陽江
中顧問此山何神主之博士劉歆奏曰匡續
先生得道於此帝由是封先生爲南極大明
公仍命立祠於虎溪舊隱列於祀典迨至東
晋雁門僧慧遠遊羅浮回夜宿祠下愛其溪
山之勝謁郡守桓伊曰昨夢匡先生願捨祠
爲寺伊從之(今東西二/林寺是也)而遷先生祠于山口
之乾維唐開元間再加興建天寳初明皇命
使致齋尊爲仙廟土民水旱癘疫禱之皆應
南唐保大中相國周宗控節南服而臨九江
睹廟貌隳殘復加興建始召道士闕元隱主
之以備香火之奉復奏賜田莊一所永充齋
贍宋英宗治平中賜額爲觀錫名壽聖行郊
祀降祝版州遣貳車酌獻永爲彝典建中靖
國元年徽宗詔封先生爲靖明眞人高宗紹
興三十二年避德壽殿尊號改賜額廣福瓊
山白玉蟾題古風云武王笑騎青玉驪生縶
老紂而磔之四海蒼生盡札瘥林下哲人甘
忍饑有人著書嵩山下亦有首陽采薇者八
□流瘟毒赤子八紘風車吹火馬吾聞康續
隱靖廬青牛老人授以書紫皇錫之斂瘟璽
天下蒼生漸嘘枯旣聞人間爵十亂膠志茄
芝飲春澗定王烈王呼不起秦王船到崤函
岸及其望夷已蒼苔中原一鹿走之漢好仙
天子矢江龍遂封先生大明公晋僧愛地栽
白蓮訴夢紿牧樹佛宫吾疑老聃昔化龍公
意無乃與聃同虎溪之水蟠青龍虎溪之山
摩蒼穹後人因笑葛洪錯旣到廬山還動脚
葛洪去後幾人來滿洞白雲寒漠漠
　臣道一曰匡續以周王屢徵之不起礪志
　於道其視王侯之貴金玉之富曾土芥之
　不如矣卒能功成行滿白日冲昇道德經
　曰雖有拱璧以先駟馬不如坐進此道此
　誠匡續以之後世得道之士不事王侯高
　尚其事或飛昇或尸解不知其幾千人矣
　其殆本於匡續乎
　　　玉子
玉子者姓章名震南郡人也少學衆經周幽
王徵之不出乃歎曰人生世間去生遠去死
轉近矣但貪富貴不如養性命盡氣絶則死
位爲王侯金玉如山何益形爲灰土乎獨有
神仙度世可以無窮爾乃師桑子具受衆經
乃别造一家之法著道書百有餘篇其術以
務魁爲主而精於五行之意演其微妙以養
性治病消災散禍能起飄風伐屋折木作雷
雨雲霧能以草芥瓦石爲六畜龍虎立便成
行分形爲數百千人能步涉江海含水噴之
皆成珠玉遂亦不變也或時閉氣不息舉之
不起推之不動屈之不曲伸之不直百日數
十日乃復起與弟子行各丸泥爲馬與之皆
令閉目須臾皆成大馬乘之一日行千里又
能吐氣五色起數百丈飛鳥過指之即墮地
臨淵投符召魚鱉即皆上岸又能使諸弟子
舉眼即見千里之物但不能乆也其務魁時
以器盛水著兩魁之間吹而嘘之水上直有
赤光輝輝起一二丈以此水治百病病在内
者飲之在外者澡之皆便立愈後入崆峒山
合丹白曰昇天
　　　離明
太陽子姓離名明本玉子同年之親友也玉
子學道已成太陽子乃事玉子盡弟子之禮
不敢懈怠然玉子特親愛之有門人三千餘
人莫與其比也而好酒常醉頗以此見責然
善爲五行之道雖鬢髮斑白而肌膚豐盛面
曰光華三百餘歲猶自不改玉子謂之曰汝
當理身養性而爲衆賢法師而低迷大醉功
業不修大藥不合雖得千歲猶未足以免死
况數百歲者乎此凡庸所不爲况於達者乎
對曰晚學性剛俗態未除故以酒自驅其驕
慢如此著七寳樹之術深得道要服丹得仙
時時在肚間五百歲中面如少童多酒故其
鬢髮皓白也
　　　杜字
杜宇蜀主也蜀嘗大水宇與居人避水於長
平山(在青城味江之/上去縣八十里)築城壘居第後鱉靈開
峽治水人得陸處宇禪位與之自居西山得
道昇天鱉靈子孫世有蜀土傳十二葉至開
明尚爲秦所并乃通中國
　　　李冰
李冰楊磨皆蜀川得道之士役禦鬼神驅斥
雲龍無所不能當開明氏時游息於蜀故嘗
佐開明氏理水爲蜀除患至秦孝文王時冰
爲蜀郡守開江灌田萬頃時巫言每歲江伯
取童女一人爲婦冰至江祠責之忽不見良
乆有二蒼牛鬭於岸上有頃冰還流汗謂官
屬曰吾鬭大困能相助邪南向腰中白者我
變也頃復鬭主簿刺北向者江伯乃死江水
不復爲災亦不復娶矣冰琢五石犀以厭水
一在青城一在犀浦一在成都市橋一在江
中又於縣北玉女房下白沙堆立三石人於
水中與江神誓曰涸不出足漲不至肩今如
其誓石人今在江左岸上蜀人世世祀冰唐
玄宗幸蜀以冰功及於人命飾祠宇追加司
空相國令諸有水泛之處鄉里爲冰立廟水
勢即止楊磨亦有神術能伏龍虎亦於大皁
江側决水灌田與龍爲誓
　　　魯般
魯般燉煌人功侔造化嘗怨吴人殺其父於
肅州城南作一木仙人手指吴地吴地大旱
三年卜曰般所爲也齎物謝之般爲斷其手
其月吴中地大雨
　　　馬成子
周秦之間天下鼎沸强侵弱衆暴寡輸轉征
伐人不遑安扶風人馬成子睹而歎曰百年
之命六尺之身不能自保者舉世然也天旣
生我必有可延之道何爲自投於死乎我聞
道者萬物之祖禀生之元化生之本天地之
根歷世不變湛然常存我何由得明師而示
我修道之門乎興此念歷年遂棄家訪師求
道聞岐山之陽汧渭之側有伯陽川是老君
與尹喜經行之所有老君授西伯至道之臺
乃往尋焉至伯陽川適遇一童子問成子曰
何求而登山邪成子告以求道童子笑曰我
事老君萬二千歲矣尚未聞大洞希微之道
今子幾歲游隘陋蹄涔之内而欲求道不亦
難乎成子異其言再拜稽首求哀請命曰朝
菌之生瞬息之命非聖人延之將復委朽壞
淪糞土一失此身何時復得聞道乞聖人哀
而教之童子曰我太上之侍童爾年且幼眇
未聞大道無以教子但子苦志丘泉勞迹損
神孜孜念道亦甚可念然我聞太上老君昔
謂鬱單天王曰道生萬物物不離道得道者
生失道者死道在於身不在他人今子勞涉
山川履此險艱盖爲有志然去道遠矣成子
復拜問曰道之在身何門修之童子因授以
胎元煉氣之法乃入蜀臨卭鵠鳴山隱居石
洞中有一人身長丈餘鹿裘毛幘策杖而至
詣成子話隱地之術因謂成子曰此山有石
鵠三百年一鳴鳴則此山之中有得道昇天
者此鵠頻鳴子當昇天矣乃授以神丹告之
曰太上道氣爲内丹藥爲外丹陰功爲内丹
金石爲外丹子煉氣胎元受於黄盖童子黄
盖玄天太陽之子與金華玉女侍太上左右
歷億劫之數而常若童顔子遭值此師與親
朝太上亦無異矣内丹旣然吾外丹亦耳太
上所教太微帝君太微帝君乃授後聖太平
君太平君以訣授我我於中玄之山鼓八風
之橐煉五緯之精運日月之爐合乾坤之氣
役三元召萬神煉之及九九之年而丹成今
以授子朝九天而服之當拜太上太極上卿
九華侍郞入侍玉晨列爲高眞矣言訖乘雲
而去成子敬受服之謂門人曰此山道氣非
常常有大功高眞功冠三天者於此得道三
百年應爾遂白日昇天後天師張道陵亦居
此山太上降之授三天大法師領太玄都省
果三百餘年也
　　　楚康王
楚康王未見名本懷王之後也素有賢行服
衆故國人立之秦始皇吞併六國爲三十六
郡康王窮蹙乃逃奔於廬山遂入山東南深
谷以避難於是潜禱於山神冀有陰助時將
軍王翦領兵至谷口見烟霧濛霾雷雨暴集
洞壑涌溢不辨道路翦始懼退師康王得免
遥見人馬之迹其去甚速今山側有馬到嶺
是也康王乃歎曰昔舜南巡不返吾得隱廬
山老林泉足矣愈入深谷不復出乆之遇異
人得道後人入山時有見之者顧其舉動異
常問之得其髣髴或自言其名氏梁大同初
乃立觀其側武帝詔爲康王觀戴師愈贊曰
陳舜俞廬山記稱楚康王昭以春秋魯襄公
二十一年卒魯陳鄭許之君送葬于西門之
外諸侯之大夫皆至於墓時楚方强去王翦
滅楚者凡三百二十六年其間容復有康王
邪殊不知周前有定王瑜後有定王介魯前
有文公興後有文公賈則是周有二定王魯
有二文公也審此則康王昭之後復有康王
固無足怪偶太史公不之載爾况廬山名賢
多不見於正史而雜出於傳記邪
　　　唐建威
秦三將軍者一名建威姓唐氏一名德殳姓
李氏一名雲刁姓宋氏悉不知何許人始皇
時三人皆武士有大功於國爵位崇重旣而
見秦政日亂乃相與謀曰時勢去矣英雄起
矣方今小人滿朝正言不用王道失序政事
乖錯不早爲之所吾徒其魚肉矣時有名宦
十人皆正人君子亦相率而去之於是十有
三人皆棄官學道訪名山入烟蘿如鹿脫獵
場無復反顧之意遂經廬山之陽至紫霄峯
下愛其山水之勝三人欲遂栖焉十人曰不
然初志歸群玉洞府豈可中道而廢言訖未
行一夕雷電奄至洪流泛涌旦視廬舍左右
化成二溪溪中盤石上有玉簡天篆云神化
靈溪金簡標題眞人受眞玉洞潜棲十人莫
知所往三武士遂棲於溪側種桃茄芝爲養
眞之具建威曰當惠以施貧德殳曰當藥以
濟病雲刁曰當言以滌迷異術同功而遠近
蒙其福乆之但見祥雲遊空雙鶴飛舞自是
三人得道仙去矣後人指其居曰三將軍洞
而置祠焉至漢武帝時賜名靈溪觀

歷世眞仙體道通鑑卷之十



歷世眞仙體道通鑑卷之十一河一
　(浮雲山聖壽萬年宮道士趙道一編修)
　　　孔丘明
孔丘明駱法通吴天印張法樞謝志空周仙
用鄒武君謝幽嵒楊元中何紫霄輩十三人
當秦之二世惡聞其亂因相與交結浩志罷
官遠訪大道内三武弁李德殳宋雲刀唐建
威莫詳氏族爵里初至廬山便欲休息一夕
疾風甚雨結成一溪中得石刻云神化靈溪
金簡標題眞人受㫖玉洞潜棲三人遂留溪
今靈溪觀是也十人者孔公家玉笥山西南
吴公家淦江之西孔曰江南群玉峰係第十
七洞天號大秀法樂之天山秀洞靈可踵棲
遯初志如此豈得中道而廢十人結束前趨
群玉孔曰洞天之西奇峰聳秀必有靈巖憩
息朝元果於東南石壁之前逢一嵒穴壁上
有古篆又云洞天西門十公俱是恬退上士
煉神怡氣殆非一術一日有素服老人持銅
盆貯小鯉魚十枚曰此魚有異宜善視之亟
於洞天之後穿池以蓄後人呼爲養龍池何
紫霄好遠遊而多簡慢衆勉之而不聽九人
知不死可學而行之愈力漢景帝時修煉道
備神降於庵自稱洞天司命告九人曰子等
精誠至矣今北酆落籍名鏤南宫遂傳還丹
之秘而去丹成服之神又至曰上帝詔且至
速之送仙臺以須時偕登而衆仙已至肆筵
祖餞頗如君臣之會酒行畢清風穆然雲物
駢集香氣龔人九龍控馭鸞鳳前舞玉帝敕
遣繡衣使者青衣童子齎玉册十道霞衣十
箱金丹一合霓旌羽節俱至臺上獨有何紫
霄遠遊未回從辰至巳九眞服丹更衣整駕
相待不至留玉册與霞衣一箱及一素册在
飛仙石上以遺之仙樂凄清群仙趣駕孔眞
歎曰仙良仙良于何之鄉吾今往矣子獨奚
亡俄而氣勢漸高杳不復見九龍駕乃當年
所養之魚耳九眞於東陽治石臺煉十寳劍
未仙去時一與仙良佩一埋送仙臺餘鎮洞
天八門矣
　　　何紫霄
何紫霄字仙良或云姓鄧九眞已飛昇而仙
良方歸神清飄蕩泣對煙雲上飛仙石受箱
與册司命眞君至曰眞人有違玉詔不得同
昇九眞元會功行未圓可隱元龜洞發箱掛
衣視素册其中有服太清草法云可以成地
仙亦言山之東北有洞在平野此地仙之府
可居仙良已覆其箱於峰頂俄化爲石後人
因以名峰而狀亦酷似又放白猿犬各一以
食仙藥皆得騰身而去仙良餌太清草行素
册秘法不浹日已能凌虚殘山之巨石飛入
石洞所謂地仙初神遣魚蓄之池變九龍以
騰九眞復視之池無有矣獨一魚乍出乍没
後亦化龍潜伏嵒洞耳
　　　唐公昉
唐公昉(一作/房)興元府人也興元有斗山觀自
平川内聳一山四面壁立其上方如斗底故
號之(開山經云斗山五穴通崑崙諸山中/有千歲蝦蟆名肉芝食之壽千歲)薛
蘿杉檜景象尤奇上有唐公昉飲李八百仙
酒全家拔宅之迹其宅基三畝許陷爲坑此
盖連地上昇也一云公房舉宅昇仙鷄犬皆
去唯鼠惡其不凈不將去鼠自悔一月三吐
易其腸束廣微所謂唐鼠是也有前人題詩
云霞衣欲舉醉陶陶不覺全家住絳霄㳂宅
只知鷄大在上天誰信路岐遥三清寥廓抛
塵夢八景雲霓事早朝惟有故林蒼栢秀露
華煙靄鎖驚飈又洋州有寒泉山漢中記云
秦唐公房師事仙人李八百公房中渴八百
以杖指崖出湧泉即此山登之者必加嚴肅
或諠譁立有風雷暴起因此爲名
　　　丁令威
丁令威者遼東人也少隨師學得仙道分身
任意所欲常蹔歸化爲白鶴集郡城門華表
柱言曰我是丁令威去家千載今來歸城郭
如舊人民非何不學仙離冢纍遂高飛冲天
而去夫左元放爲羊令威爲鶴斯并一時變
化之迹爾非永爲羊鶴也遼東諸丁譜載令
威漢初學道得仙
　　　張良
張良字子房其先韓人也秦滅韓良以家財
求客刺秦王爲韓報仇以五世相韓故良嘗
學禮淮陽於滄洲得力士爲鐵椎重一百二
十斤秦皇東遊至博狼(音/浪)沙中良與客狙(于/豫)
(切本作覷/密伺之)擊秦皇誤中副車秦皇怒求賊急
甚良乃更姓名亡匿下邳良嘗間從步游下
邳圯(音頤楚人/謂橋曰圯)上有一老父衣褐至良所(褐/製)
(若/裘)直墮其履圯下(顔曰直猶/故也正也)顧謂良曰孺子
下取履良愕然欲歐之爲其老乃彊忍下取
履因跪進父以足受之良殊大驚父曰孺子
可教矣後五日平明與我期此良因怪跪曰
諾五日明良往父先在怒曰後何也五日鷄
鳴往父又先在復怒曰後何也後五日夜半
往有頃父亦來喜曰當如是出一編書曰讀
是則爲王者師後十年興十三年孺子見我
濟北穀城下黄石即我矣遂去不見旦日視
其書乃太公兵法良因異之常習誦居下邳
爲任俠數以太公兵法說沛公沛公喜常用
其策爲他人言皆不省(視/也)良曰沛公殆天授
遂從不去沛公欲擊秦嶢關軍良曰臣聞其
將屠者子賈竪易動以利願且留壁益張旗
幟諸山上爲疑兵令酈食其持重寳取秦將
秦將欲和因其解(音/懈)擊之秦兵敗遂至咸陽
秦王子嬰降沛公入秦宫室帷帳狗馬重寳
婦女以千數意欲留君之樊噲諫不聽良曰
秦爲無道故沛公得至此爲天下除殘去賊
宜縞素爲質今始入秦即安其樂此所謂助
桀爲虐且忠言逆耳利於行毒藥苦口利於
病願聽噲言沛公乃還軍灞上見羽鴻門(語/見)
(漢史/高紀)沛公爲漢王良因說王燒絶棧道示天
下無還心固項王意漢王還定三秦良遺項
羽書曰漢王失職欲得關中如約即止不敢
東又以齊反書遺羽曰齊與趙欲併滅楚羽
以故北擊齊漢王以良爲成信侯從東擊楚
兵敗而還下馬踞鞍而問曰吾欲捐關以東
棄之誰可與共功者(顔曰捐關以東謂不自/有其地將以與人令其)
(立功/破楚)良曰九江王布楚梟將與項王有隙彭
越與齊王反梁地此兩人可急使而漢王之
將獨韓信可囑大事當一面即欲捐之捐之
此三人楚可破也漢王乃遣隨何說布連彭
卒破楚者此三人也良多病嘗爲晝策臣時
時從漢三年羽急圍漢王於滎陽漢王與酈
食其謀撓楚權酈生曰昔湯代桀封其後𣏌
武王誅紂封其後宋今秦滅六國陛下誠立
六國後皆爭戴陛下德義願爲臣妾德義已
行南面稱伯楚必歛衽而朝漢王曰善趣刻
印先生因行佩之未行良從外來謁漢王方
食曰客有爲我計撓楚權者具以酈生計告
良良曰請借前箸以籌之(見西文一卷言/六國不可者入)誠
用此謀陛下事去矣漢王輟食吐哺駡曰竪
儒幾敗乃公事韓信破齊欲爲齊王漢王怒
良說漢王(語在/信傳)五年漢王壁固陵諸侯不至
良說漢王諸侯皆至(語在/高紀)六年封功臣良未
嘗有戰鬭功帝曰運籌帷幄中决勝千里外
子房功也自擇齊三萬户良曰始臣起下邳
與上會留此天以臣授陛下陛下用臣計幸
而時中願封留足矣乃封爲留侯與蕭何等
俱封其餘爭功未得行封上居雒陽云云(見/西)
(文一卷乞/西都關中)上即日駕西都關中良從入關性
多疾即導引不食穀閉門不出歲餘上欲廢
太子立戚夫人子趙王如意吕后使建成侯
吕澤劫良曰君常爲上謀臣今上日欲易太
子君安得高枕而卧良曰此難以口舌爭也
顧上有不能致者四人四人年老皆以上嫚
侮士故逃匿山中義不爲漢臣然上高此四
人固請宜來來以爲客時從入朝令上見之
則一助也於是吕后令吕澤使人奉太子書
卑辭厚禮迎此四人至十一年黥布反上疾
欲使太子擊之四人乃說建成侯曰太子將
兵有功即位不益無功則從此受禍諸將皆
與上定天下梟將也使太子將之無異使羊
將狼臣聞母愛者子抱今戚夫人日夜侍御
趙王常居前明其代太子位必矣吾何不急
請吕后承間爲上泣言布天下猛將善用兵
今諸將皆陛下等夷乃令太子將此屬莫肯
爲用且布聞之鼓行而西爾上雖疾彊載輜
車卧而護之不敢不盡力上雖苦彊爲妻子
計后如四人意上曰竪子不足遣乃公自行
耳上自將而東良疾彊起見上曰楚人剽疾
願無與爭鋒因說上令太子爲將軍監關中
兵上謂子房雖疾彊傅太子時叔孫通爲太
傅良行少傅事上從破布歸疾益甚愈欲易
太子良諫不聽因疾不視事叔孫通引古以
死爭上陽許之猶欲易之及宴置酒太子侍
四人者從太子年皆八十有餘鬢眉皓白衣
冠甚偉上怪問曰何爲者四人各言其姓名
上驚曰吾求公避逃我今何從吾兒遊乎四
人曰陛下輕士善駡臣等義不辱今聞太子
仁孝恭敬愛士天下莫不延頸願爲太子死
者故臣等來上曰煩公卒調護太子四人爲
壽畢趨去上目送之召戚夫人指示曰我欲
易之彼四人爲之輔羽翼已成難動揺矣戚
夫人泣涕上曰爲我楚舞吾爲若楚歌歌曰
鴻鵠高飛一舉千里羽翼已就横截四海横
截四海又可奈何雖有矰繳尚安所施歌數
闋威夫人歔欷流涕罷酒竟不易太子者良
本招四人之力也良所與從容言天下事甚
衆良乃稱曰家世相韓韓滅不愛萬金之資
爲韓報仇今以三寸舌爲帝者師封萬户此
布衣之極於良足矣願棄人間事從赤松子
遊耳乃學道欲輕舉後六歲薨謚文成侯良
始見圯上老父後十三歲從高帝過濟北果
得穀城山下黄石取而寳祠之及良薨并葬
黄石每上冢伏躐祠黄石子不疑嗣(出前/漢書)道
書云良仙去至八世孫道陵得道飛昇太上
遣良下爲詔使焉
　(臣)道一曰至人隱則上仙顯則瑞世是故
　獨善其身則誠意正心修身兼善天下則
　齊家治國平天下其道未嘗不兩存顧所
　遇窮達隱顯如何爾張良可謂兩存其道
　者也道德經曰修之於身其德乃眞修之
　於家其德乃餘修之於鄉其德乃長修之
　於國其德乃豐修之天下其德乃溥此正
　張良之忠於韓而成漢之功業也然神仙
　雖以功名成就於世是豈圖富貴以自榮
　盖亦行其志也故終爲遯世之歸焉經又
　曰功成名遂身退天之道非此之謂乎
　　　蘇耽
蘇耽桂陽人也耽之母李氏因江中浣帛觸
沉木而感孕焉耽生有雙鶴飛於庭白光貫
户牖及生數歲寡言語不爲兒戲(一云得仙/道與衆兒)
(俱戲獵常騎鹿鹿亦如常然遇險絶之處皆/能超越衆兒問曰何得此鹿騎而異常鹿也)
(答曰/龍也)少以至孝著稱年已十四母方食葷曰
吾偶思資興瀧鮓患遠不可得也耽曰今往
市之乃去母以爲戲言見悦爾食未竟耽來
鮓於前曰此資興瀧鮓也母曰汝最爲謹厚
資興瀧去此二百餘里汝不一時往還何詐
也耽曰市鮓時見舅兒來言致意母不數日
亦來謁母矣母舉鮓而食眞資興瀧鮓也不
數日舅至具言市中見耽母亦大神其事(一/云)
(母食欲得魚羹耽出湘州市買去家一千四/百里俄頃便還耽叔父爲州吏於市見兒因)
(書還家/人大驚)耽一日告母道果已圓昇舉有日翱
翔雲水之鄉脫落塵泥之外命蒂胎根已爲
我有琨臺紫府本是各家陰陽不能陶鑄天
地不能管轄陵谷遷而此不可遷日月老而
吾不可老眞元一氣萬古長存母曰吾恃爾
也爾去吾何依何言去乎耽曰常聞師曰一
人昇仙九族受庇雖過去者亦不爲下鬼今
雖去母之動息皆可知也乃留一櫃封鑰甚
固願母毋開若有所需告之如所言也(一/云)因
謂鄉人曰更後二年郴人大疫乃殖橘鑿井
曰受病但食一橘葉飲泉水一盞自愈(一云/耽將)
(去時云今年大疫死者略半汲/此井水飲之無恙後果如所言)語已有五色
雲下庭中簫鼓隱隱而至耽乃昇雲泣别母
與鄉人冉冉東南而去鄉人數百郡官悉見
之時漢文帝三年也(一云耽道成一日有數/十白鶴降於門耽遂乘)
(之昇雲/漢而去)爾後母凡有乏禱其櫃皆如所求一
日母思耽謂在其中乃發櫃了不見物惟見
二鶴凌空而去蘇仙冲昇之後二年郴人果
大疫乃取橘泉治病即時皆愈所存活者千
百人郡將與僚佐郡人悉拜祭橘泉之下常
若市焉不數年耽母有疾耽嘗來問疾不乆
耽母傾喪壽百餘歲朝廷乃命郡守送喪遂
葬蘇山之南於時猿驚鶴怨風慘煙昏愁雲
不散悲雨自泠山頂聞哀泣遠聽而近近聽
而遠郡守率郡撩郡人詣山慰耽雖聞仙泣
而不見其形郡守盧獻可乃曰不因慰問無
由拜仙願得一見仙容以消塵障非某一身
之幸乃九族之幸也耽曰仙凡異道升沉殊
塗吾不惜令汝見但恐汝輩福尠不能盡見
吾也乃曰吾令汝見吾之半耽乃出半面一
臂示獻可等郡官見面若眞玉艷而有光臂
亦紺毛與日氣相射郡官再拜跪慰仙耽曰
山路絶險遠勞郡官吾欲造一橋令汝等安
然至家愼勿回顧也乃取玉軸金庭經一卷
對空擲之俄成巨橋若玉虹之架空欄楯皆
金寳爲飾盧獻可率郡官隱隱而陞不乆到
郡惟判官張信臣回顧墜墮絶澗爲朽木敗
葉藉地不曾損三日方到郡耽母之終山上
哭聲服除乃止後郡守以其事聞於上封其
山爲蘇仙山名其觀爲蘇仙觀郡守以時嚴
潔醮祭焉元結詩云靈橘無根井有泉世間
如夢又千年鄉關不見重歸鶴姓字今爲第
幾仙風冷露壇人悄悄地閑荒徑草綿綿如
何躡得蘇君迹白日霓旌擁上天又沈彬咏
蘇仙山詩云眼穿林罅見郴州井裹交連側
局揪味道不來閑處坐勞生更欲幾時休蘇
仙宅古煙霞老羲帝墳荒草木愁千古是非
無處問夕陽西下水東流宋初俄有一鶴棲
郡齋屋脊乆而不去郡僚子弟輩聚觀乃彈
之鶴乃舉足畫屋若書字焉郴屋皆以板爲
瓦也鶴乃騫翼昇雲而去郡將乃遣人陞屋
即見所畫字曰鄉原一别重來事非甲子不
記陵谷遷移白骨蔽野青山舊時翹足高屋
下見群兒我是蘇仙彈我何爲翻身雲外却
返吾居(一云耽騎白鶴來止郡城東北樓上/人或挾彈彈之鶴以攖樓板似漆)
(書云城郭雖是人民非二百甲/子一來歸我是蘇仙彈我何爲)郡將取其板
藏之府中後乃歸之本觀仙亦不復再來高
宗紹興間賜蘇仙爲冲素普應眞人
　　　司馬季主
司馬季主者楚人也卜於長安市漢文帝時
賈誼宋忠爲大夫曰吾聞聖人不在朝廷或
遊廛肆試往觀之焉見季主閑坐弟子侍而
誦陰陽之紀二人曰望先生之狀聽先生之
辭未嘗見也尊官高位賢者舉之君何行之
迂也季主笑曰觀大夫類有道術何言之陋
令蠻夷不服四時不和徒趑趄而言相引以
勢相延以利賢者乃可羞爾夫内無饑寒之
累外無劫奪之憂處上而人敬居下而無害
君子之道也卜之爲業所謂上德不德也鳳
凰不與燕雀爲群公等瑣瑣不足知長者乎
二人忽爾自失後相謂曰道尊者安勢高者
危卜而不審不見奪糈爲人生計而不審身
無所處其後宋忠抵罪賈誼感鵩不逃季主
之鑒季主入委羽山大有宫中師西靈子都
(西靈子都者/太玄仙女也)受石精金光藏景化形之道臨
去之際枕席以代形粗如其眞身家人葬
之於蜀盤山之南諸葛亮爲其碑讚云玄漠
大寂渾合陰陽天地交泮萬品滋彰先生理
著分别柔剛鬼神以觀六度顯明季主得道
後常讀玉經服明丹之華挹扶晨之輝顔如
少女鬚三尺黑如墨有子二人男名法育女
名濟華乃俱在委羽山並讀三十九章
歷世眞仙體道通鑑卷之十一









歷世眞仙體道通鑑卷之十二河二
　(浮雲山聖壽萬年宮道士趙道一編修)
　　劉諷
劉諷字偉惠潁川人也師季主服日月精華
得道後歸鄉里託形杖履而去眞誥云潁川
劉偉惠漢帝時公車司馬劉諷也事司馬季
主爲入室弟子道成晩歸鄉里託形杖履身
隱桑樹之下遺蹟在汝南安成縣
　　　鮑叔陽
鮑叔陽者廣寧人漢高帝時趙王張耳張敖
之大夫也少好養生服桂屑與司馬季主俱
在委羽山師西靈子都得尸解之道眞誥曰
遺蹟在遼東薊城之北山
　　　劉京
劉京者本漢文帝時侍郞也從邯鄲張君學
道受餌雲母朱英方服之百三十餘歲視之
如三十許人能知吉凶之期又能爲人祭天
益命或延得十年五年至魏武帝時京遊諸
弟子家皇甫隆聞而隨事之以雲母丸子方
教隆隆合服之得三百歲不能盡其道法故
不得度世又有王公看於京得九子丸時王
公已七十歲乃服之御八十妾生二十兒騎
馬獵行日二百里飲酒一斛不醉得壽二百
歲
　　　劉㦎
劉㦎者不知何許人也長大多鬚垂手下膝
乆住武當山去襄陽五百里旦發夕至不見
有所修爲頗以藥術救治百姓能勞而不倦
用藥多自採所識草石皆窮於藥性雍州刺
史劉道産忌其臂長於襄陽録送京師文帝
每旦檻車載將往山採藥暮還廷尉㦎後以
兩短卷書與獄吏吏不敢取㦎焚之一夜失
㦎關鑰如故閶闔門吏行夜得㦎送廷尉㦎
語獄吏云官尋殺我殯後幸勿釘棺也後果
被殺死數日文帝疑此言使開棺驗之果不
見尸但有竹杖爾
　臣道一曰劉㦎以臂長而解於兵以身而
　殺身也使劉㦎知有身則不知有道知有
　道則不知有身惟其不知有身則得道之
　妙身外之身非一日矣此其所以被殺之
　後開棺惟竹仗也道德經曰吾所以有大
　患爲吾有身及吾無身吾有何患學者當
　深究其㫖
　　　嚴青
嚴青者會稽人也居貧常於山作炭忽遇一
人與青語青不知其神人也臨行以一卷書
與青曰汝骨應得長生吾以神方授汝青言
我不識書當奈何神人曰不須讀也但以潔
器盛之置高處爾并教青服石髓法青受之
僑居山中無他佳器唯有飲壺乃用以盛所
授書即便見其左右常有數十人侍之青船
載炭時出山下此神便爲青挽船也人但見
青船自行又治病救患但以所授之書到其
人家所病便愈百姓多尊奉之青常從弟子
家夜歸都巡夜逢青呵問何人夜行青亦厲
聲問曰汝是何人而夜行都督怒其應對不
恭因叱從兵使收録犯行人青復叱其從神
曰皆録其夜行人青徑去而都督及從者數
十人人馬皆不復得去明旦行人見都督問
何爲住此都督說事狀如此行人曰此必是
嚴公也都督曰我今不能動可報吾家速往
叩頭謝青自說昨實不知是先生乞得放遣
青乃大聲曰遣放昨所録夜行人都督乃得
去其後夜行者每見行人皆先問非嚴公乎
青後斷穀不食一年而入小霍山仙去今吴
會多奉事青爲嚴家道但不復知食藥物以
求長生惟存其祭祀爾
　　　王谷神
王谷神皮玄耀者西漢蜀青城山道士幼而
穎悟不居榮寵通老莊文列妙於星緯周遊
名山渡荆渚泛瀟湘至南嶽卜庵於金母殿
後修胎息還元數年道成東遊群玉訪九仙
值武帝南巡見之神氣不群乃延之卜隱於
西峰帝厚賜兼封王爲太微先生皮爲太素
先生以上卿禮待之三年控碧騾上昇
　　　太山老父
太山老父者莫知其姓名漢武帝東巡狩見
老父鋤於道間頭白光高數尺怪而呼問之
老父狀如年五十許人而面有童子之色肌
體光華不與俗人同帝問有何道術邪老父
答曰臣年八十五時衰老垂死頭白齒落有
道士教臣絶穀服术飲水并作神枕枕中有
三十二物其二十四物以象二十四氣其八
物以應八風臣行之轉老爲少黑髮更生齒
墮復出日行三百里臣今年百八十矣武帝
受其方賜之金帛老父得入岱山中去十年
五年時還鄉里三百餘年乃不復還也
　　　巫炎
巫炎者字子都北海人也漢武帝出見子都
於渭橋其頭上鬱鬱有紫氣高丈餘帝召而
問之君年幾何所得何術而有異氣乎子都
答曰臣年今已百三十八歲亦無所得將行
帝召東方朔相此君有何道術朔對曰此君
有陰術武帝屛左右而問之子都對曰臣昔
年二十五時苦腰脊疼痛脚冷不能自温口
中乾苦舌燥涕出百節四肢各各疼痛又足
痹不能乆立得此道以來已七十三年有子
三十六人身體强健無所疾患氣力乃如壯
時帝曰卿不仁有道而不聞於朕非忠臣也
子都頓首曰臣誠知此道爲眞然陰陽之事
公中之私臣子之所難言也又行之皆逆人
情能爲之者少故不敢以聞帝曰勿謝戲君
爾遂受其法子都年二百餘歲服餌水銀白
日昇天武帝後頓行其法不能盡用之然得
壽最勝於他帝遠矣
　　　李奉仙
李奉仙者東蜀人自幼不語年十八常欲寒
棲以避臭茹人問之曰知白守黑道貴昏默
我師南嶽公云吾周靈王太子吹笙者也子
三生奉道而所試由功之不著也今授子朱
綱之法將昇度南宫吾師浮丘公授予今付
於子子宜勤焉若更遲此生萬劫不度吾將
爲南嶽司命侍帝晨又補桐柏眞人言訖遂
隱漢宣帝詔不起
　　　清平吉
清平吉沛國人漢高皇帝時衛平也至光武
時容色不老後尸解去百餘年復還鄉里數
日間又尸解而去
　　　黃山君
黄山君者修彭祖之術年數百歲猶有少容
亦治地仙不取飛昇彭祖既去乃追論其言
爲彭祖經得彭祖經者便爲木中之松柏也
　　　呂恭
吕恭字文敬少好服食將一奴一婢於太行
山採藥忽有三人在谷中因問恭曰子好長
生乎而乃勤苦艱險如是邪恭曰實好長生
而不遇良方故採服此物冀有微益也一人
曰我姓吕字文起一人曰我姓孫字文陽一
人曰我姓李字文上皆太清太和府仙人也
時來採藥當以授新學者公既與同姓又字
吾半是公命應長生也若能隨我採藥語公
不死之方恭即拜曰有幸得遇神人但恐闇
塞多罪不足教授若見來救是更生之願也
即隨仙人去二日乃授恭秘方一通因遣恭
還曰可歸省鄉里恭即拜辭仙人語恭曰公
來雖二日今人間已二百年恭歸到家但見
空野無復子孫乃見鄉里數世後人趙光輔
遂問吕恭家何在人轉怪之曰君自何來乃
問此乆遠之人吾聞先世傳有吕恭將一奴
一婢入山採藥不復歸還以爲虎狼所傷爾
經今已二百餘年君何問乎吕恭後世孫吕
習者在城東北十里作道士人多奉事之推
求易得爾恭承光輔言往到習家叩門而呼
之奴出問曰公何來恭曰此是吾家也我昔
採藥隨仙人去至今二百餘年今復歸矣習
舉家驚喜徒跣而出拜曰仙人來歸流涕不
能自勝居乆之乃以神方授習而去時習已
年八十服之轉轉還少至二百歲乃入山去
其子孫世世服此藥無復老死皆得仙也
　　　陳安世　
陳安世者京兆人也爲灌叔平客稟性慈仁
行見鳥獸下道避之不欲驚動不踐生蟲未
嘗殺物年三十而叔平好道思神忽有二仙
人託爲書生從叔平行遊以觀試之叔平不
覺其是仙人也乆而轉懈怠叔平在内方作
美食二仙人復來詣門問安世曰叔平在否
答曰在入白叔平叔平即欲出其妻止之曰
餓書生輩復欲求腹飽爾勿與食於是叔平
使安世出言不在二人曰汝向言在今言不
在何也答曰大家使我云爾二人益嘉之以
實對乃相謂曰叔平勤亦有年今日值吾二
人而反懈怠是其不遇我幾成而敗之乃問
安世曰汝好遊戲邪答曰不好又曰汝好道
希仙邪答曰好道然無縁知耳二人曰汝審
好道明日早會道北大樹下安世早往期處
到日西而不見二人乃起將去曰書生定欺
我爾二人已在其耳邊呼曰安世汝來何晚
邪答曰早且來但不見君爾二人曰我端傳
汝道爾頻三期之而安世輒早至知其可教
乃以藥兩丸與之誡曰汝歸家勿復飲食别
止一處安世依誡二人常往其處叔平怪之
曰安世處空室何得有人語往復不見何也
答曰我獨語爾叔平見安世不復食但飲水
止息别位疑非常人自知失賢乃歎曰夫道
尊德貴不在年齒父母生我然非師莫能使
我長生也先聞道者則爲師矣乃自執弟子
之禮朝夕拜事安世爲之洒掃安世道成白
日昇天臨去遂以要道傳叔平後亦得仙也
　　　靈壽光
靈壽光者扶風人也年七十餘而得朱英丸
方合而服之致得其效轉更少壯年如二十
時漢獻帝建安元年光已年二百二十歲常
寄寓於江陵胡田家無疾而卒田殯埋之百
餘日人復見在小黄寄書與田田得書掘發
棺之中無所有釘亦不脱唯履在棺中
　　　張禮正
張禮正始明期二人昔衡山中學道者禮正
以漢末入山服黄精顔色丁壯常如年四十
時明期以魏末入山服澤瀉柏實丸共止巖
中後俱受西城王君傳虹景丹方從來服此
丹已四十年(眞誥云四/十三年)中患丹砂之難得俱
出廣州爲沙門是滕含爲刺史時也遂得内
外洞徹眼明身輕日行五百里後入九嶷山
(眞誥云又兼守一亦己三十年以三月一日/東華遣迎以其日乘雲昇天今在方諸故室)
(俱爲士山下注云滕含以永和十年甲寅年/爲廣州刺史此得仙乙丑歲十二年是爲前)
(服丹已三十年/猶更出查也)
　　　李根
李根字子源許昌人也有趙買者聞其父祖
言傳世見根也買爲兒時便隨事根至買年
八十四而根年少不老昔住壽春吴大文家
大文從之學道作金銀法立成根能變化入
水火中坐致行厨能供二十人皆精細之饌
四方奇異之物非當地所有也忽吿大文曰
王陵當敗壽春當陷兵中不復居可急徙去
大文竊以語弟弟無意泄之王陵聞之以爲
妖言惑衆乃使人收根欲殺之根時乃方欲
書疏奄聞外有千餘人圍吴家求根根語大
文父曰勿勿但語吾不知官自來搜之昨日
去矣大文出户還顧窺根失所在左右書器
物皆不復見於是官兵入索囷食衣篋之中
無處不徧不得根及良乆大文出見根故在
向坐儼然如故根語大文曰王太尉當族誅
卿弟泄語十日中當卒死皆果如言弟子家
又有以女給根者此女知書根出行竊取根
素書一卷讀之得根自記其學道經疏云以
漢元封中學道於某甲時年計根已七百餘
年也又大文說根兩目童子皆方按仙經云
八百歲人童子方也根告諸弟子言我不得
神丹大道之訣唯得地仙方爾壽畢天地然
不爲下土之士也
　　　黃敬
黄敬字伯嚴武陵人也少讀誦經書仕州爲
部從事後棄世學道於霍山八十餘年復入
中嶽專行服氣斷穀爲吞吐之事胎息内視
召六甲玉女吞陰陽符又思赤星在洞房前
轉大如火周身至二百歲轉還少壯道士王
紫陽數往見之求要言敬吿紫陽曰吾不修
服藥之道但守自然蓋地仙耳何足詰問問
新野陰君神丹昇天之法此眞大道之極也
子可從之人能除遣嗜欲如我者不可以學
我所爲也紫陽固請不止敬吿紫陽曰大關
之中有輔星想而見之翕習成赤童在焉指
朱庭指而揺之煉身形消遣三尸除死名審
能守之可長生失之不乆淪窈㝠紫陽受之
得長生之道也
　　　甘始
甘始者太原人也善行氣不飲食又服天門
冬行房中之事依容成玄素之法更演益之
爲一卷用之甚有近效治病不用針灸湯藥
在世百餘歳乃入王屋山仙去也
　　　黃子陽
黄子陽後魏人知長生之妙學道在博落山
中九十餘年但食桃皮飲石中黄水司馬季
主以導仙八方與之遂能度世
　　　河上公
河上公莫知其姓名也亦號河上丈人漢文
帝時結草爲廬于河之濱常讀老子道德經
文帝好老子之言詔命諸王公大臣州牧二
千石皆令誦之有所不解者數句時天下莫
能通者聞侍郞裴楷說河上公讀老子乃遣
使齎所不了義問之公曰道尊德貴非可遥
問也文帝即駕從詣之帝曰普天之下莫非
王土率土之濱莫非王臣域中四大王居其
一也子雖有道猶朕民也不能自屈何乃高
乎朕足使人富貴貧賤須臾河上公即拊掌
坐躍冉冉在虚空中如雲之升去地百餘丈
而止於玄虚良乆俛而答曰今上不至天中
不累人下不居地何民之有陛下焉能使予
富貴貧賤乎帝乃悟知是神人方下輦稽首
禮謝曰朕以不德忝統先業才不任大憂於
不堪雖治世事而心敬道德直以暗昧多所
不了惟蒙道君宏愍有以濟之則幽夕睹太
陽之光曜河上公即授素書老子章句二卷
謂帝曰熟研此則所疑自解予註是經以來
七千餘年凡傳三人連子四矣勿傳非人文
帝跪受經言畢失所在一云起霧而去今有
河上公廟在陜府之北并文帝望仙臺遺迹
存焉
　臣道一曰河上公結廬於河上淡然不謀
　泊然無爲其出有入無隱顯聖凡非一日
　矣道德經曰道之尊德之貴夫莫之爵而
　常自然是誠河上公也一旦漢文帝聞其
　有道親駕詣之河上公乃授素書老子章
　句二卷厥後文帝以恭儉化天下後世議
　者謂漢文帝有三代之風豈非河上公道
　德之化邪



歷世眞仙體道通鑑卷之十二
歷世眞仙體道通鑑卷之十三河三
　(浮雲山聖壽萬年宮道士趙道一編修)　
　　　安期生
安期生琅琊阜鄉人賣藥於東海邊時人皆
言千歲翁秦始皇東游請見與語三日三夜
始皇異之賜金璧度數千萬出於阜鄉亭皆
置去以赤玉舄一□爲報留書曰後千年求
我於蓬萊下始皇即遣使者徐市盧生等數
百人入海未至蓬萊山輒逢風波而還立祠
阜鄉亭海邊數十處也漢郊祀志云安期生
仙者通蓬萊中合則見人不合則隱顔師古
註云合謂道相合也混元實録云安期生後
以道授馬明生馬授陰長生陰授爾朱先生
又按史記云樂毅之族有樂臣公善修黃老
言其本師曰河上丈人不知其所出河上丈
人教安期生安期生教毛翕公毛翕公教樂
瑕公樂瑕公教樂臣公樂臣公教蓋公蓋公
教於高密膠西爲曹相國師又曰惠帝元年
曹參相齊盡召長老諸生問所以安集百姓
諸儒以百數言人人殊參未知所定聞蓋公
善治黄老言使人厚幣請之公爲言治道貴
清靜而民自定推此類具言之參用其術故
相齊九年齊國安集仙傳云有王老者不知
其名與魯女生封君達爲友訪道遊名山於
東嶽之陽遇神仙乘白鹿與侍女十許人自
山中而下知是神人再拜以求延生之道神
仙曰子知有安期生乎即我是也子精誠動
天太上使我授汝度世之訣因謂乙曰仙道
不遠近取諸身無思無爲不吐不納眞一充
於内而長生飛昇矣勿使汝思慮營營勞爾
之生也太上曰綿綿若存用之不勤是眞道
矣言訖昇天而去又抱樸子云安期生龍眉
𩑺以修養服金液長生其止世間或延千歲
而後去爾
　臣道一曰秦始皇以窮奢極侈慘刻之君
　安足以語道安期生委金璧而去者所以
　示之廉曰後千年求我於蓬萊所以示之
　仙不可學矣乃欲强一時之力入海以求
　蓬萊其可得乎安期生非秘其道也秦始
　皇不可至於道也道德經曰天地不仁以
　萬物爲芻狗聖人不仁以百姓爲芻狗秦
　始皇縱耳目之欲以勞動天下曾不休息
　與天地聖人之心相違亦甚矣舍道而求
　長生道外豈有仙也哉此安期生所以不
　容迹於海内而去之蓬萊也
　　　馬明生
馬明生(一作/鳴生)齊國臨淄人也本姓和字君實
(一作賢/一作寳)少爲縣吏捕賊爲賊所傷遇太眞夫
人適東嶽見而憫之當時殆死良乆忽見一
女子年可十六七服飾奇麗姿容絶世行步
其傍問君實曰汝何傷血也君實以實對夫
人曰汝所傷乃重刃關於肺五臟泄漏血凝
絳府氣激腸外此將死之急也奈何君實知
是神人叩頭求哀乞賜救護夫人於肘後筒
中出藥一丸大如小豆即令服之登時而愈
血絶瘡合無復慘痛君實再拜跪曰家財不
足以謝不知何以奉報恩施惟當自展駑力
以報所受爾夫人曰汝必欲以謝我意亦可
嘉可見隨去否君實乃易名姓自號爲馬明
生隨夫人執役夫人入東嶽岱宗山峭壁石
室之中上下懸絶重巖深隱去地千餘丈石
室中有金牀玉几珍物奇偉乃人迹所不能
至處也明生初但欲學金瘡方既見其神仙
來往乃知有不死之道朝夕供給灑掃不敢
懈倦夫人亦以鬼怪狼虎眩惑衆變試之明
生神清澄正略不恐懼又使明生他行别宿
因以好女於卧息之間調戲令接之明生心
堅志靜固無邪念夫人或行去十日五日還
或一月二十日輒見有仙人寳客乘龍駕鳳
往來或有拜謁者眞仙彌日盈坐客到輒令
明生出外别室或立致精細厨食殽果非常
香酒奇漿不覺而至不可目名或呼明生坐
與之同飲食又聞空中有琴瑟之音歌聲宛
妙夫人亦時自彈琴瑟有一絃五音並奏高
玄響激聞於數里衆鳥皆爲集于岫室之間
徘徊飛翔驅之不去蓋天人之樂自然之妙
音也夫人棲止常與明生同石室中而異榻
爾幽寂之所都惟二人或行去亦不道所往
之處但見常有白龍來迎夫人即著雲光繡
袍乘白龍而去抱上專是明月珠綴著衣縫
縫帶玉佩戴金華太玄之冠亦不見有從者
既還即龍自去不知所在石室玉牀之上有
紫錦被褥緋羅之帳中有服玩之物瑰金函
英玄黄羅列非世所有不能一一知其名也
有兩卷素書上題曰九天太上道經明生亦
竟不敢發舒視其文也惟供給灑掃守巖室
而已至於服玩亦不敢竊視之亦不敢有所
請問如此五年愈加勤肅輒不怠惰夫人歎
而謂之曰汝眞可教也必能得道者也以子
俗人而不淫不慢恭仰靈氣而莫之廢雖欲
求長生不死亦焉有不得乎因以姓字本末
吿之曰我姓王名婉羅字勃遂事玄都太眞
有子爲三天太上府都官司直總糾天曹官
秩此人間卿佐也年少數委官遊逸虚廢事
任有司奏劾降生東嶽退眞王之編司鬼神
之師五百年一代其職因來視之勵其後使
修守政事以補其過我乆在人間今奉君王
命又被太上召不得復停念汝專謹故以相
語欲教汝長生之方延年之術而我所受服
以太和自然龍胎之體適可授三天眞人不
可以教始學之者固非汝所得聞矣縱或聞
之亦必不能用以持身也有安期生曉金液
還丹之法其方秘要是九君太一之道白日
昇天者矣安期生明日來吾將以汝付囑之
焉相隨稍乆其術必傳明日安期生至乘駮
麟身著緋衣頭戴遠遊冠帶玉佩及虎頭鞶
囊視之可年二十許潔白嚴整從六七仙人
皆執節奉衛見夫人揖之甚謹稱下官須臾
設酒果厨膳飲宴半日許夫人語明生曰吾
不復得停汝隨此君去勿憂念也我亦時時
當往視汝因以五言詩二篇贈之可以相存
明生流涕而辭擬隨安期生受九丹之道夫
人贈詩其一曰暫舍墉城内命駕岱山阿仰
盻太清闕雲樓鬱嵯峨虚中有眞人來往何
紛葩煉形保自然俯仰食太和朝朝九天王
夕館還西華流精可飛騰吐納養青牙至藥
非金石風生自然歌上下凌景霄羽衣何娑
婆五嶽非吾室玄都是我家下看榮競子篤
似蝸與蟆顧盻塵濁中憂患自相羅苟未悟
玄㫖安事於琢磨禍凑由道泄密慎楅臻多
其二曰昔住崑崙宫共講天年延金液雖可
遐未若太和仙仰登㝠靈臺虚想詠靈人忽
遇槫桑王九老仙都眞駕驂紫虬輦靈顔亦
何鮮啓我尋長塗邀我自然津告以鴻飛術
授以玉胎篇瓊膏凝玄氣素女爲我陳俯挹
琳鳳腴仰上飄三天雲綱立爾步五嶽可暫
還玄都安足遠蓬萊山脚間傳受相親愛結
友爲天人替即游刑對禍必無愚賢秘則享
無傾泄則軀身顚明生受詩訖乃隨安期生
負笈西至女几北到圓丘南至秦廬潜及青
城九嶷周遊天下二十年中勤苦備嘗安期
生乃曰子眞有仙骨專恭之甚吾所不及也
遂授以太清金液神丹方而吿之曰子若未
欲昇天但先服半劑得明生相别而去明生
乃入華陰山依方合金丹服之半劑得仙而
與俗人無異人莫識其非凡漢靈帝時惟太
傅胡廣知其有道嘗訪明生以國祚大期問
之明生初不對後亦吿焉無不驗者後人恠
其不老遂復餌金丹半劑白日昇天臨去著
詩三首以示將來時光和三年也其一曰太
和何乆長人命將不永翕如朝露晞奄忽睡
覺醒生生世所悟傷生由莫靜我將尋眞人
澄神挹容景盤桓崑陵宫玄都可馳聘涓子
牽我遊太眞來見省朝朝王母前夕歸鍾岳
嶺仰採瓊瑶葩俯漱琳琅井千齡猶一刻萬
紀如電頃其二曰天地自有常人命最險毳
年若驚絃發時猶輕矢逝雖有灼灼姿玉爲
塵生穢林草無秋耀緑葉豈終歲惜彼繁茂
摧哀彼寒霜厲有存理必亡有興必有廢眞
君戲玄津與物無凝滯神冲紫霄内形棲山
水際對虚忘有懷遊目託容裔風塵將何來
眞道故可大其三曰濁塗諒爲歎世樂豈足
預振褐掃塵遐飄飄獨遠舉寥寥巖嶽際蕭
蕭縱萬慮靈眞與我遊落景乘鴻御朝乘雲
輪來夕駕扶揺去嗷嘈天地中囂聲安得附
　　　陰長生
陰長生新野人漢和帝永元八年三月已丑
立皇后陰氏即長生之曾孫也少處富貴之
門而不好榮位潜居隱身專務道術末聞有
馬明生得度世法乃入諸名山求之到南陽
太和山中得與相見乃執奴僕之役親運履
舄之勞明生不教以度世之道但旦夕與之
高談榮華當世之事治生園圃之業十有餘
年長生未嘗懈怠同時有共事明生者十二
人皆怨恚而去獨長生禮敬彌篤而明生數
因言語得失之際屢責駡之長生乃和顔悦
心奉謝不及如此積二十年後清閑之日明
生問其所欲長生跪曰惟乞生爾今以糞草
之身委質天匠不敢有所汲汲憚於遲速也
明生哀其語而告之曰子眞是能得道者也
乃將長生入青城山煮黄土爲金以示之立
壇歃血即日以太清金液神丹授之欲别去
長生乃叩頭陳謝暫留仙駕拜辭曰弟子少
長豪樂希執卑遜克身勵己若臨水谷不能
弘道讚德宣暢妙味徒尸素壁立而耄及之
是以心存生契捨身尋眞天賜嘉會有幸遭
逢自執箒二十二年心力莫植常懼毁替筋
力弱薄微效靡騁恩養不酬夙夜感悅告以
更生頓受靈方是將灰之質蒙延續之年炎
林焦草惠膏澤之霑所謂絶氣與其蘇息瞽
暗開其視聽感荷殊戴非陋詞所謝昔太歲
庚辰聞先生與南嶽眞人洪崖君雲成公瀛
洲仙女數人共坐論傳度當委絹之誓教授
有交帶之盟應祭九老仙都九炁丈人諸君
禱祠受之大藥必行下祭而受爲之不成弟
子預在典室嘗偆惟側亦具聞諸仙起末得
道之言說昔授丹節度矣先生今日見諭不
復陳此或非先生所授之不盡將恐示弟子
困窮矣明生慰諭之曰非有不盡汝性耽玄
味專炁而和靈官出鑒以相察矣不復煩委
俗人之信耳於是長生入武當山石室中合
丹先服半劑不即昇天而大作黄金數萬斤
以布施天下窮乏不問識與不識周行天下
不與妻息相隨舉門皆壽後與委之入忠州
平都山修煉服丹白日昇天臨去著書九篇
言上古仙者多矣不可具記而論但漢興以
來高士得仙四十五人迨千爲六矣二十八
人是尸解去餘者白日昇天焉又自作序云
惟漢延光元年新野山之北受仙若神丹要
訣道成去世副藏名山如有得者列爲眞人
行乎去來可爲俗間不死之道要在神丹行
氣導引俛仰屈伸服食草木可得小道不能
永度於世以至天仙子欲聞道此是要言積
學所致不爲有神上士爲之勉力加勤下愚
大笑以爲不然能知神丹乆視長存於是以
黄素及金簡寫丹經三通各藏於嵩華及緩
山縑書一通付弟子世世當有所復有四言
詩三章遺世詩云維予之先佐命唐虞爰逮
漢世紫文重紓予獨好道而爲匹夫高尚素
志不事王侯貪生得生亦又何求超迹蒼霄
乘飛駕浮青要乘翼與我爲仇入火不灼蹈
水不濡逍遥太極何慮何憂遊戲仙都顧愍
羣愚年命之逝如彼川流奄忽未幾泥土爲
儔馳走索死不肯暫休予之聖師體道之眞
昇騰變化松喬爲鄰惟予同學十有二人寒暑
求道歷二十年中多怠惰志行不堅痛乎諸
子命也自天天不妄授道必歸賢身投幽壤
何時可還嗟爾將來勤加精研勿爲流俗富
貴所牽神丹一成昇彼九天壽同三光何但
億千維予垂髮少好道德棄家隨師東西南
北委放五經避世自適二十餘年名山之側
寒不遑衣饑不暇食思不敢歸勞不敢息奉
事聖師承顔悅色面垢足胝乃見哀識遂傳
要訣恩深不測妻子延年咸享無極黄白已
成財貨千億役使鬼神玉女侍側予得度世
神丹之力(今平都山景德/觀刻碑傳世)晋丹陽葛洪曰嘗
聞諺言有云不夜行則不知道上有夜行人
今不得仙者安知天下山林間密自有學道
得仙者邪陰君已服神藥雖未昇天然方嚴
厲同聲相應便自與仙人相尋求聞見故知
此近世諸仙人之數爾而俗人謂爲不然己
所不聞則謂之無有不亦悲哉夫草澤閑士
以隱逸得志經籍自娱不耀文彩不揚名聲
不修求友不營文達猶且不能識之又况仙
人亦何急令朝菌之徒知其所云爲哉
　(臣)道一曰陰長生艱難事師不得其道而
　不倦誠之至矣非常人之所可及也故同
　時事馬明生者十有二人皆怨恚而去獨
　長生禮敬彌篤而卒得其道焉道德經曰
　學不學復衆人之所過以輔萬物之自然
　而不敢爲長生之謂也
　　　魏伯陽
魏伯陽吴人也高門之子而性好道術不肯
仕宦閑居養性時人莫知其所從來謂之治
民養身而已入山作神丹將三弟子知兩弟
子心不盡誠丹成而誡之曰金丹雖成當先
試之飼於白犬大能飛者人可服之若犬死
者即不可服也伯陽入山時將一白犬自隨
又丹轉數未足和合未至自有毒丹毒丹服
之皆暫死伯陽故便以毒丹與白犬食之犬
即死伯陽乃復問諸弟子曰作丹恐不成今
成而與犬食犬又死恐是未得神明之意服
之恐復如犬爲之奈何弟子曰先生當服之
否伯陽曰吾背違世路委家入山不得仙道
吾亦恥歸死之與生吾當服之耳伯陽便服
丹丹入口即死弟子相顧謂曰所以作丹者
欲求長生耳而服之即死當奈此何惟一弟
子曰師非凡人也服丹而死得無有意邪又
服之入口復死餘二弟子乃相謂曰作丹求
長生耳今服丹即死當用此何爲若不服此
自可得數十年在世間活也遂不服乃共出
山欲爲伯陽及死弟子求棺木殯具二人去
後伯陽即起將所服丹内弟子及白犬口中
須臾皆起將服丹弟子姓虞及白犬而去逢
入山伐薪人作手書與鄉里人寄謝二弟子
弟子見書始大懊惱伯陽作參同契五相類
凡二卷其說似解周易其實假借爻象以論
作丹之意一云東漢魏伯陽會稽上虞人也
世襲簪裾惟公不仕修眞潜默養志虚無每
視軒裳如糠秕焉不知師授誰氏得古人龍
虎經盡獲妙㫖乃約周易撰參同契三篇又
云未盡纖微復作補塞遺脱一篇繼演丹經
之奥所述多以寓言借事隱顯異文公撰參
同契者謂修丹與造化同途故託易象而論
之今行於世後來解註者數家惟眞一子彭
曉所解最正丹成仙去書幸流傳
　(臣)道一曰道德經曰道者萬物之奧善人
　之寳魏伯陽善人也不私其寳而與天下
　共之善之至也蓋自廣成子發三丹九鼎
　之秘以明至道歷五帝有夏之世雖神仙
　服胳傳授間聞於人丹道之玄幾絶響逮
　至殷周太上復化身降生世間斯道再揚
　至前漢諸仙微寓歌詩斯道猶未大闡至
　伯陽假易道作參同契至道之微盡之爲
　法於天下可傳於無窮善人之寳其泄矣
　此其教隆於漢晋盛於隋唐以迄于今豈
　非伯陽之功乎


歷世眞仙體道通鑑卷之十三










歷世眞仙體道通鑑卷之十四河四
　(浮雲山聖壽萬年宮道士趙道一編修)　
　周義山
紫陽眞人姓周名義山字季通汝陰人也漢
丞相勃七世之孫以冠族播流世居貴宦祖
玄漢昭帝元鳳元年爲青州刺史父秘爲范
陽令時君始生焉父後積秩累遷官至陳留
刺史君時年十六隨從在郡始讀孝經論語
周易爲人沉重少言笑喜怒不形於色好獨
坐靜處不結名好然精細微密所存必感常
以平旦之後日出之前正東向立漱口咽液
服氣百數向日再拜旦旦如此爲之經年父
怪而問之所行何等事君長跪對曰義山中
心好日光長景之暉是以拜之爾至月朔旦
之日輒遊市及閭閻陋巷之中見窮乏饑餓
之人解衣給食時時登陟名山喟然悲歎或
入石室中歡然獨笑時陳留大儒名士聞君
盛德體性沉美咸往詣焉君輒稱疾不見賔
客漢侍中蔡咸陳留高士亦頗知道聞君德
行數往詣君每稱疾不欲見之父乃大怪怒
責之督切使出見之既不得已遂出相見咸
大發清談及論神仙之道變化之事君乃凝
默内閉斂神虚靜頷而和之一不答也是歲
大旱斗米千錢路多饑莩君乃傾財竭家以
濟其困陰行之人亦不知是君之慈施也對
萬物如臨赤子斯積德仁愛之施矣後遇陳
留黄泰吿君曰聞君好道陰德流行用思微
妙誠感於我是以相詣吾是中嶽仙人須林
字子玄也本衛人靈公末年生少好道德受
學於岑先生見授煉身消灾之道術後又遇
仇公見教以服氣之法還神守魂之事吾行
之甚驗大得其益子少知還陽精髓不泄又
知導引伏氣吞景咽漿不復須陰丹内術補
胎之益也然猶三蟲未壞三尸未死故導引
服氣不得其理可先服制蟲細丸以殺穀蟲
蟲有三名一名青古二名白姑三名血尸謂
之三蟲三蟲在内令人心煩滿意志不開所
思不固失食則饑悲愁感動精志不至仍以
飲食不節斷故也雖復斷穀人體重滯淹淹
淡悶所夢非眞顚倒反錯邪俗不除皆由此
蟲在内揺動五臟故也其方用附子五兩麻
子七升地黄六兩术七兩茱萸根大者七寸
桂四兩雲芝英五兩凡七種先取菖蒲根煮
濃作酒使清淳重美一斗半以七種藥㕮咀
内器中漬之亦可不用㕮咀三宿乃出暴之
之燥又取前酒汁漬之三宿又出暴之須酒
盡止暴令燥内鐵臼中搗之極細簁令成粉
取白蜜和之令可丸以平旦東向初服二丸
如小豆漸益一丸乃可至十餘丸也治腹内
弦實上氣心胸結塞益肌膚令體輕有光華
盡一劑則蟲死蟲死則三尸枯三尸枯則自
然落矣亦可數作不限一劑也然後合四鎮
丸加曾青黄精各一兩以斷穀畢若導引服
氣不得其理可先服食衆草苣勝茯苓术桂
天門冬黃連地黄大黄桃糛及皮任擇焉雖
服此藥以得其力然不得九轉神丹金液之
道不能飛仙也但可爲延年益壽爾君按次
爲之服食术五年身生光澤徹視内見五臟
乃就仙人求飛仙要訣仙人曰藥有數種仙
有數品有乘雲駕龍白日昇天與太極眞人
爲友拜爲仙官之主其位可同眞公定元公
大生公及中黄大夫九氣丈人仙都公此皆
上仙也或爲仙卿大夫上仙之次也遊行五
嶽或造太清役使鬼神中仙也或受封一山
總領鬼神或遊翔小有群集清虚之宫中仙
之次也若食穀不死日中無影下仙也或白
日尸解過死太陰然後乃仙下仙之次也我
受涓子秘要是中仙耳子名上金書當爲眞
人我之道非子眞人所學也今以守三一之
法靈妙小有之書二百事傳子石菌朱柯若
乾芝與子服之吾道畢矣子可遠索師也君
再拜受教退而服神芝五年目視千里外日
行五百里遂巡行名山尋索仙人聞蒙山欒
先生能讀龍蹻經遂往尋之遇衍門子於是
授龍蹻經及三皇内文登王屋山遇趙陀子
授芝圖十六首及五行秘符又遇黃先生受
黄素神方五帝六甲左右靈飛之書四十四
訣登嶓冢山遇上衛君授太素傳左乙混洞
東蒙之録右庾素文攝殺之律登嵩高山遇
中央黄老君合會仙人在其上太室洞門之
内君頓首拜乞長生度世老君曰子存洞房
之内見白元君邪君對曰實存洞房嘗見白
元君黄老君曰子道未足未見無英君也且
復游行受諸要訣當以上眞道經授子矣見
白元君下仙之事可壽三千年見無英君乃
爲眞也可壽一萬年矣君再拜受教而退遊
行天下名山大澤西登白空山遇沙野帛先
生授太清上經登峨嵋山入空洞金府遇寧
先生授大丹隱書八禀十訣登岷山遇陰先
生授九赤斑符登岐山遇臧延甫授憂樂曲
素訣登梁山遇淮南子成受天關三圖登牛
首山遇張子房授太清眞經登九嶷山遇李
伯陽授李氏幽經登鍾山遇高丘子授金丹
方二十七首登鶴鳴山遇陽安君授金液丹
經九鼎神丹登猛山遇青精先生授黄素傳
登陸渾山潜入伊水洞室遇李子耳授隱地
八術登戎山遇趙伯玄授二九素女術登陽
洛山遇幼陽君授青要紫書登霍山遇司命
君授經命青圖上皇民籍登鳥鼠山遇墨翟
子授紫度炎光内視圖中經登曜名山遇大
帝候夜神童授金根之經登委羽山遇司馬
季主授石精金光藏景化形登大度山遇劉
子先授七變神法登都廣建木遇谷希子授
黄氣之法太空之術陽精三道之要登桐柏
山遇王喬授素奏丹符登太華山遇南嶽赤
松子授上元眞書登太㝠山遇九老仙都君
授黄水月華四眞法登合黎山遇皇人授八
素眞經太上隱書登景山遇黄臺萬畢先生
授九眞中經登玄壟羽山遇玉童十人九氣
丈人授白羽紫蓋眼黃水月華法到桑木登
扶廣山遇青眞小童君授金書秘字南行朱
火登丹陵山遇龔仲陽授仙忌眞記西遊登
空山見無英君視西眼洞房中無英君處其
左白元君處其右黄老君處其中無英君服
金精朱碧玉綾之袍光赤朝霞流景曜天要
太上靈氣之章佩九帝驅邪之策戴翠上紫
靈之冠蓋太玄丹靈上元赤子之祖父也左
連青宫之氣氣冠萬神乃未有天地先自虚
空而生矣白元君服丹玉之錦雲羅重袍白
光内朱流景參天垂暉映神玄黃徹虚要太
上靈精之章佩玄元攝魔之策戴招龍皂冠
蓋玉房雲庭上元赤子之父右英皓青之室
朝運生者也中央黄老君是太極四眞王之
師老矣上攝九天中游崑崙黃闕來其外紫
户在其内下與二君入洞房圓三寸威儀具
焉夫至思神見得爲眞人若見白元君得爲
下眞壽三千歲若見無英君得爲中眞壽萬
歲若見黄老與天相傾上爲眞人列名金臺
君既詣之乃再拜頓首乞與上要訣黄老君
曰可還視子洞房中君乃暝目内視良乆果
見洞房之中有二神人無英白元君也被服
狀如在空山中者黃老君笑言曰微乎深哉
子用意思之精也白日昇天之道子還登常
山授子上眞之道君乃還常山石室中齋戒
念道復積九十餘年中白元君無英君黄老
君遂使授之大洞眞經三十九篇有玉童二
十一人玉女二十一人皆侍眞燒香晝夜習
之積十一年遂乘雲駕龍白日昇天上詣太
微宫受書爲紫陽眞人佩黄旄之節八威之
策帶流金之鈴服自然之衣食玉醴之飴飲
金液之漿治葛衍山金庭銅城所謂紫陽宫
也紫陽有八眞人君處其右一日三登崑崙
一朝太微帝君以嶓冢爲紫陽别宫所謂洞
庭潜宫也嶓冢山有洞穴潜行通王屋清虚
小有天亦潜通閬風也
　(臣)道一曰周義山稱疾養晦積德累仁終
　始一誠廣參衆妙眞神仙之博學者也觀
　漢侍中蔡咸陳留高士詣之咸大發清談
　論神仙之道變化之事義山乃凝默内閉
　斂神虚靜頷而和之一不答也道德經曰
　信言不美美言不信善者不辯辯者不善
　知者不博博者不知義山之意也
　　　王襃
清虚眞人王君名襃字子登范陽襄平人也
安國侯七世之孫君以漢元帝建昭三年九
月二十七日誕焉洪基大業世籍貴盛君父
諱楷以德行懿美比州所稱舉茂才除議郞
轉中壘大夫上黨太守黄門侍郞侍中左將
軍鴈門太守楷正色彤管坦誠獻替納言推
謨披襟抜領率職莅民政以禮成捨刑寬賦
不肅而敬天子賢之遷殿上三老使賔皇太
子講春秋尚書論語禮易恢恢仁長循循善
誘遂名沸絶圃聲馳京夏君即閑夜之感喟
然悲歎曰人間塵藹趨競得失利害相攻有
踰鵷雛之視老燕矣遂决志辭親入華山中
九年一日夜半忽聞林澤中有人馬簫鼓之
聲須臾漸近仰而望之見千乘萬騎浮空而
至神人乘三素雲輦手把虎符宋鉞啓途握
節執旄曲晨傾蔭錦旗蔽虚神人暫停駕而
言曰吾太極眞人西梁子文也聞子好道劬
勞山林未該眞要誠可愍也勤企長生實爲
至矣君乃馳詣輪轂之下扣頭自搏而言曰
襃以肉人愚頑庸賤少好生道莫知隱訣眞
人曰夫學道無師無縁自解我太極眞人神
仙之司主試校學者領舉正直爾子玄録上
清金書東華名編清虚位登小有必當掌括
寳籍爲天王之任但注心四景勤慕上業道
自成也後隱陽洛山中感南極夫人西城眞
人授君以太上寳文八素隱書大洞眞經靈
書八道紫度炎光石精玉馬神眞虎文高仙
羽玄凡三十一卷依科立盟結誓而付乃將
君觀玄洲須臾而至四面大海懸濤千丈洲
上宫闕樓觀瓊室瑶房不可稱記西城眞人
曰此仙都之府太上丈人處之乃將君入紫
桂宫見丈人著流霞羽袍冠芙蓉之冠腰帶
神光手把火鈴侍女數百龍虎衛階太上丈
人與西城眞人相禮而已相携共坐君時侍
側焉太上丈人曰彼所謂王子登乎學道遭
逢良師將得之矣西城眞人笑因命君拜拜
畢太上丈人使坐北向丈人乃設厨膳呼吸
立具靈殽千種丹醴湛溢燔煙震檀飛節玄
香陳鈞天之大樂擊金璈於七芒崆峒啓音
徹朗天丘於是龍騰雲崖飛鳳鳴嘯山阜洪
鯨涌波凌濤雲起太虚風生廣遼靈歌九眞
雅吟空無玉華作唱西妃折腰爾乃衆仙揮
袂萬神遷延羽童拊節慶雲纏錦於是太上
丈人會二十九眞人皆玄洲之太眞公也其
第一眞人自稱主仙道君指君而向西城眞
人言曰視此子心眸澄邈神停形凝圓晨丕
涣六景發華殆眞人之美者小有之賢王也
西城眞人答曰蓋聞性發乎天而命成乎人
也於是主仙道君命侍女范運華趙峻珠王
抱臺等發瓊笈披緑韞出上清隱書龍文八
靈眞經二卷授君又以雲碧陽水晨飛丹腴
二升賜君君拜服之眞人遂將君還西城九
年道成給飛飈之車東行渡啓明滄海登廣
桑山入始暉庭詣大帝君稽首再拜大帝授
以龍景九文紫鳳赤書上清神圖八道玉籙
次南行渡渤海丹海登長離山詣南極紫元
夫人華蓋上公授以五雲夜光雲琅水霜次
西行渡庾丘巨海沈羽之津登麗農山詣紫
蓋晨夫人景眞三皇道君授以玉道緑字迴
曜太眞隱書次北遊渡彫柔玄海濟飲龍上
河匏瓜津登廣夜山詣高上虚皇大道玉君
會其出遊駕日月之晨乘紫始之光鬱靄黄
素之雲勃蔚八景之曜飛眞萬億不可稱數
君再拜道側乃詣上清玉晨帝君玄清六微
元君二君授以寳洞飛霄絶玄金章及賜太
極隱書龍明寳珠絳和雲芝君拜而飲之即
身金色項映圓光七曜散華流焕映形又退
登閬風之野玄圃之宫詣中皇玉帝受解形
遁變流景玉經乃越鬱絶濟弱河西詣龜臺
謁九靈太眞上清夫人退更清齋三月受三
華寳曜瓊文琅書靈暉上録七晨素經退又
清齋三年浮浩汗之河登白空虞山山周迴
三萬里遊行翌日趨詣紫清太素瓊闕即太
素三元上道君所治焉處丹靈白玉宫飛映
絶曜紫霞落焕七光交陳結於雲宇之上奇
麗玄黄不可名字仙童玉女侍右眞人蓋無
數也君稽首再拜詣瓊闕之下乆時太素三
元上道君乃使繡衣命者西林藻授君金眞
玉光流金火鈴豁落七元八景飛霞又使清
眞左夫人郭靈蓋右陽玉華仲飛姬齎神策
玉璽授君以爲太素清虚眞人領小有天王
三元四司右保上公治王屋山洞天之中給
玉童玉女各三百人主領上清玉章太素寳
玄太極上品九天靈文六合秘籍山海妙經
悉主之又總括洞内明景三寳得乘虎旂龍
輦金蓋瓊輪八景飛輿出入上清受事太素
寢宴太極也
　　　梅福
梅福字子眞九江壽春人也少學長安明尚
書穀梁春秋爲郡文學補南昌尉漢成帝委
任大將軍王鳳鳳專執擅權而京兆尹三章
素忠直譏刺鳳爲鳳所誅王氏浸盛灾異數
見群下莫敢正言楅復上書譏切王氏上不
納又成帝乆亡繼嗣楅以爲立建三統封孔
子之世以爲殷後復上書終不見納是時楅
居家讀書養性爲事至平帝元始中王莽專
政福一朝棄妻子去九江爲吴市門卒云(出/前)
(漢/書)道家云梅福得道仙去豫章職方乘云梅
嶺在西山極崇峻羊腸而上五里至頂山下
有梅仙觀今號陽靈觀觀之上有梅仙壇舊
說梅子眞棄南昌尉學道於此梅嶺之下白
石源水出焉又云墨池在南昌縣治東漢南
昌縣尉梅福故宅基因立爲觀水竹幽茂晋
王右軍羲之典臨川郡日每過此盤礴久之
不能去因號墨池宋謝靈運亦嘗居此一年
著老子經隱述并疏一部唐太宗貞觀中號
太一觀禮迎萬天師居之高宗龍朔二年來
致醮祭夜有雲降殿上至曉而散壇上有仙
燈之祥玄宗開元間即爲開元觀玄宗自書
額宋徽宗崇寧二年爲崇寧萬壽觀後又曰
天寧十道四蕃志載梅楅池楅種蓮華池中
歎曰生爲我酷身爲我梏形爲我辱妻爲我
毒遂棄妻入洪崖山豈墨池即此池與如撫
州之梅山梅仙觀隆興府豐城縣之梅仙觀
有仙壇丹井在焉臨江軍新淦縣之玉笥山
承天宫瑞州新昌縣之梅墩宅仙觀梅仙觀
皆梅福經由修眞之地建寧府梅山在城南
三里方輿記梅福嘗煉丹於此有昇仙壇梅
仙事實云梅君求師慕道訪鴈蕩諸山遊南
閩入支提山又入仙霞山乃武夷之東也遂
於巖上結庵積年遇空同仙君授以内外丹
法乃至鷄籠山修煉不成次至毛竹洞入演
仙山復往玉華山次至烏石山至劍江西嶺
再遇空同仙君降謂曰汝之道縁在飛鴻山
也梅君遂至飛鴻山結庵修煉千日功成神
遊體外丹光燭天梅君服丹訖趣裝登途復
回九江只見祥光射日紫霧浮空雲中仙樂
嘹亮金童執節玉女持幡力士控鸞侍仙捧
詔梅君拜詔謝恩乘青鸞飛昇而去自後飛
鴻山號曰梅仙山也宋神宗元豐五年七月
敕梅楅在漢之際以孤遠極言天下之事其
志壯哉晩而家居讀書養性卒於遺化高蹈
世傳爲仙今大江之西實存廟像禱祠輒應
能澤吾民有司上聞是用錫兹顯號光靈不
泯其服朕恩宜特封壽春眞人高宗紹興二
年閏四月敕朕嚮巡狩於南國以豫章爲東
朝母后率掖庭而行舟楫冒風波之險凡所
經涉必有護持爰錫襃恩以答神貺洪州豐
城縣大江北岸梅福昇仙壇觀壽春眞人正
諫不用高名獨存憫漢室之不綱去吴市而
莫返既嚴祠館亦錫封名兹復益以美稱蓋
少敷於新渥其歆異數少慰平生可特封壽
春吏隱眞人
　臣道一曰道德經曰將欲取天下而爲之
　吾見其不得已此如湯武革命順天而應
　人者也又曰天下神器不可爲也爲者敗
　之此如新室王莽犯分而竊位者也以湯
武之仁猶不免見譏議於後世况以亂臣
賊子專權擅柄以謀篡弑之事乎善乎梅
楅之上書□詆王氏朝夕之漸其慮患也
深矣其爲綱常之計密矣惜乎當時人主
不能用其言卒成其禍爲姦僞之倡遂使
後世如桓玄侯景之徒紛紛皆是也道德
經曰爲之於未有治之於未亂豈非梅福
欲以斯道增乎三綱五常之重而不幸乎
道德經又曰大道廢有仁義智慧出有大
僞斯言盡之矣

歷世眞仙體道通鑑卷之十四








歷世眞仙體道通鑑卷之十五河五
　(浮雲山聖壽萬年宮道士趙道一編修)
　　　裴君
清寧眞人裴君字玄仁右扶風夏陽人也以
漢明帝二年君始生焉爲人清明顔儀整素
善於言笑目有精光垂臂下膝聲氣高徹呼
如鍾鳴家奉佛道年十餘歲晝夜不寐精思
讀經嘗於四月八日與馮翊趙康子上黨皓
季成共載詣佛圖時天陰雨忽有賤人著故
布單衣巾黄巾詣君車後索載君禮而問之
不答君下車以載之康子季成並大怒呵問
何等人而上吾車乎君乃陳諭遂聽俱載君
自徒行在後顔無變色寄載人自若亦不以
爲慚也將至佛圖乃曰吾家近在此乃下車
奄然失之佛圖中道人支子元者頗知道宿
舊人傳之已年一百七十歲見君而歎曰吾
從少至老見人多矣而未嘗見如子者乃延
君入曲室之中幽靜之房大設豐饌飲食既
畢將君更移隱處呼之共坐乃謂曰吾善相
人莫如爾者子目中珠子正似北斗瑶光星
自背已下象如何魁既有貴爵又當爲神仙
天下志願子保享焉然津梁未啓七氣未淳
不見妙事亦無縁而成也因以所修祕術以
告君道人曰此長生内術世莫得知吾昔遊
焦山及鼈祖之阿遇仙人蔣先生者乃赤將
子輿也以神訣五首授吾奉而行之於今一
百七十年矣氣力輕壯不覺衰老但行之不
勤多失眞志不能去世故雖延年不得神仙
也猶是行之多違精思不至之罪也今以教
子於是授之以諸階存思運用持呪等法及
授諸高眞經書符文并授服茯苓胡麻二法
(支子元服茯苓法焦山蔣先生所傳茯苓五/斤盛治去外皮乃擣下細簁以漬白蜜三斗)
(中盛之以銅器可耐熱白瓦器以此器著大/釜中著水纔半於所盛藥器腹微火燒釜令)
(水沸煮藥器數反側藥令相和合良乆蜜消/竭煎出著鐵臼中擣三萬杵令可丸旦服三)
(十丸如梧桐子大百日百病除二百日可夜/讀書二年可使鬼神四年玉女侍衛十年夜)
(視有光能隱能彰長生乆視服此一年百害/不能傷疾病不能干色反嬰兒肌膚充悅白)
(髮再黑眼有流光凡合藥齋三日煮之於密/室盛處勿令婦人鷄犬見及穢慢之也五斤)
(茯苓三斗白蜜爲一劑當作木蓋蓋之煮藥/器上勿露也煮之時反側藥熟乃開之耳火)
(以好薪炭不可用樵當用意伺候料視恒以/爲意欲併合多少在意藥成預作丸盛之以)
(蜜器可經千歳不敗支子元服胡麻法蔣先/生於黄金鼈祖山中授支公也胡麻三斗肥)
(者黄黑無拘可擇之使清潔於微火熬令香/氣極令燥細擣以爲散令没没爾勿下簁白)
(蜜三斗以胡麻散漬會蜜中攪令相和使調/匝安器著釜水中乃煮如前茯苓法伺候令)
(煎竭可擣乃出擣之三萬杵如梧桐子大旦/服三十丸盡一劑腸化爲筋不知寒熱面返)
(童顔役/使衆靈)蔣先生惟服此二方已凌煙化昇呼
吸立至出入無間輿乘群龍上朝帝眞位爲
仙宗也
　　　欒巴
欒巴字叔元内黃人(仙傳云/蜀郡人)事漢桓帝四遷
桂陽太守甚有政聲後遷豫章太守郡土多
山川鬼怪小人常破貲産以祈禱巴素有道
術能役使鬼神乃悉毁壞房祀剪理姦巫於
是妖異自消百姓始頗以爲懼終皆安之桓
帝崩後靈帝即位陳蕃被誅巴坐黨復謫爲
永昌太守以功自劾辭病不行上書極諫理
陳竇之冤帝怒下詔切責收付廷尉巴自殺
(出後/漢書)記纂淵海云後一旦大風天霧暗失巴
所在尋問之其日還成都與親戚别去而昇
天矣仙傳云欒巴蜀成都人也少好道不修
俗事時太守詣巴請屈爲功曹待以師友之
禮巴到太守曰聞功曹有道可試見一竒乎
巴唯唯乃平坐即入壁中去冉冉如雲氣之
狀須臾失巴所在壁外人見化成一虎虎乃
巴矣後舉孝廉除郞中遷豫章太守廬山廟
有神能於帳中共外人語飲酒空中投杯人
往乞楅能使江湖之中分風舉帆船行相逢
巴至郡往廟中便失神所在巴曰廟神詐爲
天官損百姓日乆罪當治之以事付功曹巴
自行捕逐若不時討恐其後遊行天下所在
血食枉害良民責以重禱乃下所在推問山
林社稷求鬼蹤迹此鬼於是走至齊郡化爲
書生善談五經太守即以女妻之巴知其所
在上表請解郡守往捕其鬼巴到詣太守曰
聞君有賢婿願見之鬼已知巴來託病不出
巴謂太守曰令婿非人也是老鬼詐爲廟神
今走至此故來取之太守召之不出巴曰出
之甚易請太守筆硯奏案乃作符符成長嘯
空中忽有人將符去亦不見人形一座皆驚
符至書生向婦泣曰去必死矣須臾書生自
携符來至庭下見巴不敢前巴叱曰老鬼何
不復爾形應聲即變爲狸扣頭乞活巴勑殺
之皆見空中刀下狸頭墮地太守女已生一
兒復化爲狸亦殺之巴去還豫章豫章郡多
鬼又多獨足鬼爲百姓害巴到後更無此患
妖邪一時消滅後徴爲尚書郞正旦大會巴
後到有酒容賜百官酒又不飲向西南三噀
之有司奏巴不敬詔問巴曰臣鄉里以臣能
治鬼護病生爲臣立廟今旦且有耆老皆來
臣廟中享臣不能早委之是以有酒容臣適
見成都市上火臣故噀酒爲雨以救之非敢
不敬當請詔問虚抵罪乃發驛書問成都成
都奏言正旦食後失火須臾有大雨三陣從
東北來火乃止雨著人皆作酒氣後一旦忽
大風雨天地晦㝠對坐不相見因失巴所在
尋問巴還成都與親故别稱不更還老幼皆
於廟中送之云送時因風雨晦㝠莫知去處
也眞誥云昔巴作兵解去入林濾山中積十
三年而後還家今在鶴鳴赤石山中
　　　左慈
左慈字元放廬江人也少明五經兼通星緯
見漢祚將盡天下向亂乃歎曰值此衰運官
高者危財多者死當世榮華不足貪矣乃學
道術尤明六甲能役使鬼神坐致行厨精思
於天柱山中得石室内九丹金液經能變化
萬端不可勝紀曹公操聞名召取關一室中
使人守視斷穀日與二升水期年乃出之顔
色如故操欲學道慈曰學道當清靜無爲操
怒謀殺之慈知之乃求乞骸骨歸操曰何忽
爾慈曰知公欲見殺故求去爾操曰固無此
意公欲高尚其志亦當不乆留乃爲設飲慈
曰今將分曠願乞分杯飲酒操曰善慈拔簪
以畫杯酒酒即中斷其間相去一分許慈即
飲其半送與操操不喜未即爲飲慈乞盡飲
之以杯擲屋棟杯便懸著棟動摇似飛鳥之
俯仰若欲落而復不落舉坐莫不屬目杯良
乆乃墮地諸人乃視杯已失慈所在後操一
日宴賔慈亦預坐操顧謂衆賔曰今日高會
珍羞略備所少吴松江鱸魚爾慈因求銅盤
貯水以竹竿餌釣於盤中須臾引一鱸魚出
操曰一魚不足以供坐客慈更以釣沉之復
引鱸出皆三尺餘操又曰既已得魚恨無蜀
中生薑爾慈曰易得操恐近取之曰吾前遣
人至蜀買錦可報增二匹語頃即得嘗并獲
使報後返驗問增錦之狀若符契焉操出近
郊士大夫從者百許人慈乃齎酒一升脯一
斤手自斟酌百官莫不醉飽操懷不意因坐
上收欲殺之慈乃却入壁中霍然不知所在
後有人見慈住處乃往白操操又遣人收之
得慈慈非不能隱故令世人知其神爾於是
收執下獄獄吏欲拷詰户中有一慈户外有
一慈不知當考何者操聞而惡使將軍引出
市殺之須臾有七慈相始一官收得六慈失
一慈有頃六慈俱失操乃令閉四市門而索
之或不識慈問慈何如人曰眇一目著葛巾
青單衣無非慈者竟不知所收操令捕得逐
人便斬後數日見慈便斬頭斷以白操操大
喜言果左慈頭也就而視之一束茅爾還視
其尸亦失所在人有從荆州來者見慈在荆
州矣後人逢慈於陽城山頭因復逐之遂走
入羊群操知不可得令自羊中吿之曰不復
相殺本試君術爾忽有一老羝屈前兩膝人
立而言曰遽如許即競往赴之而群羊數百
皆變爲老羝屈前膝立云遽如許遂莫知所
取焉(上文所載多/同後漢書)刺史劉表亦以慈爲惑衆
擬收害之表出耀兵慈意知欲見其術乃詣
表云有薄醴願以餉軍表曰道人單僑吾軍
人衆安能爲濟乎慈重道之表使視之有酒
一斗器盛之脯一束而十人共舉不勝慈乃
自出取之以刀削脯投地請百人奉酒及脯
以賜兵士酒三杯脯一片食之如常酒脯味
凡萬餘人皆周足而器中酒如故脯亦不盡
坐上賔客千人皆大醉表乃大驚無復有害
慈之意慈委表去入東吴丹徒徐墮有道術
慈過之墮門下有宿客牛車六七乘欺慈云
徐公不在慈知客欺之使去客即見牛在楊
樹梢行適上樹即不見下即復見行樹上又
車轂皆生荆棘長一尺斫之不斷推之不動
客大懼即報徐公有一老翁眇目吾見其不
急之人因欺之云公不在去後須臾牛皆如
此不知何等意公曰咄咄此是左公過我汝
曹那得欺之急追可及諸客分布逐之及慈
羅布扣頭謝之慈意解即遣還去及至車牛
等各復如故慈往見孫討逆討逆復欲殺之
後出遊請慈俱行使慈行於馬前欲自後刺
之慈著木履拄一竹杖徐徐而行討逆鞭馬
逐之終不能及乃止慈後入霍山合九華丹
丹成仙去眞誥云左慈今在小括山常行來
數在此下尋更受職也慈顔色甚少正得爐
火九華之益其下注云左慈字元放李仲甫
弟即葛玄之師也魏武父予招集諸方士慈
亦同在漢獻帝建安末渡江尋山乃得入洞
又乞丹砂合九華丹九華丹是太清中經法
小括即小括蒼山在永嘉溪橋之北
　　　孔元方
孔元方者許昌人也常服松脂茯苓實始得
此藥時年已老自後歲歲更少常如四十許
人郄元節左元放皆爲親友俱業五經及當
世之事專修道術元方仁慈惡衣蔬食飲酒
不過一升年一百七十餘歳道家或時請元
方會飲人作一酒令次至元方元方無所說
直以杖拄地乃手抱杖倒竪頭在下足向上
以一手持酒杯倒飲之人莫能爲也元方有
一妻一子不積餘財頗種五穀嘗遭火發諸
人並來救之出屋下衣糧牀几元方了不之
顧惟露坐籬下視火其妻催使元方助之元
方大笑曰何用此爲憂惜又别於水邊鑿岸
作一窟室方廣丈餘元方入其中斷穀數月
乃復還家家人亦不得往來室前有一栢樹
往復從棘草間行委曲弟子有急欲詣其居
處終莫能得後東方有一少年姓馮名愚好
道伺見元方入室愚尋得之元方曰人未嘗
得見我汝今日見我似可教也乃以素書二
卷授之曰此道之要言也四十年得傳一人
世若無人不得以年限足故而妄授也若四
十年無所授八十年如有二人可授者則頓
授之與二人也可授不授爲閉天道不可授
而授爲泄天寳閉道泄寳殃及子孫我已得
所傳吾今去也乃委妻子入西巖後五十年
暫還鄉里時人當有識之者
　　　焦先
焦先者字孝然河東大陽人也在鄉里累歳
年一百七十常食白石似今之熟者大芋也
先日日入山伐薪以施人先從村頭一家起
周而復始始擔薪以置人門外人見之時布
席與坐爲設食先便坐食亦不與人語若人
不見便私置薪於人門間便去連年如此及
魏受禪居河之湄結草爲庵獨止其中不設
牀席以草蓐襯坐其身垢濁如泥漆或數旦
一食行不由徑不與女人交遊衣弊則於市
賣薪以買故衣著之冬常著單衣太守董經
往視之亦不肯語經亦以爲賢後野火起燒
其庵屋人往視之見先危坐於庵下不動火
過庵燒盡先乃徐起其衣服亦不焦灼又更
作庵時天大雪人屋多壞先庵倒人往不見
先所在恐已凍死乃共拆庵索之見先熟卧
於雪下顔色赫然氣息休休如暑夏醉卧之
狀人莫知其異多欲從學道先曰我無道也
或老或少如此三百餘年乃與人别去不知
所適所請者竟不得一言也魏書云自羲皇
以來一人而已
　　　陽翁伯
陽翁伯事親孝葬父母神感之泉出墓側有
飲馬者以白石一升與之令種生美玉一日
有青童引至海山仙人曰汝孝於親當夫婦
仙後徐氏有女以白璧成婚數年夫婦俱昇
天又搜神記云陽翁伯常以漿給行旅一日
有人飲訖懷中出白子一升與之曰種生美
玉並得好婦如言種之有徐氏女極美求之
徐公曰得美玉一雙即可以所種得玉璧遂
妻之
　　　李意期
李意期者蜀郡人也乃漢文帝時人至蜀先
主時尚在也有人說四方郡國宫觀市里者
意期即爲撮土成之郡國人物皆是也但纖
微爾須臾消滅不知所之先主欲東伐吴報
關羽之怨使人迎意期意期至先主問以吉
凶意期不答索紙筆畫作兵馬器仗十數便
以手裂壞之又畫一大人掘土埋之便徑還
去先主不悅果出軍爲陸伯言所敗師屠十
餘萬衆僅得數百人還兵甲蒭粟略無存者
先主慚恚發病而卒於永安諸人乃追念意
期所畫大人埋之正是先主之死像也一傳
云李意期於城角中作一土窟居其中冬夏
單衣但飲酒食脯及棗或百日或二百日不出
　　　杜契
杜契字廣平京兆杜陵人也漢靈帝建安初
渡江依孫策後孫權(眞誥作/孫皓誤)用爲　信校尉
黄武二年契學道師介琰受玄白術居茅山
之東乆之能隱形遁迹時與弟子採伐貨易
衣糧而人不能知之數入洞中得仙(眞誥云/有弟子)
(二人一人孫貴孫女寒華也一人/陳世京也世京孫休時作侍郞)
　　　李阿
李阿者三國時蜀人也傳世見之不老如故
常乞食於成都市所得隨多少盡皆施與貧
窮者夜去朝還市人莫知其還宿有古强者
疑阿是異人常親事之試隨阿還所宿乃去
青城山中强後復隨阿去然未知道恐有虎
狼私持其父大刀阿見而怒强曰汝隨我行
那畏虎也取强刀以擊石刀折敗强切憂刀
折至旦復出阿問强曰汝憂刀敗邪曰實恐
父怒阿即收刀以左右擊地刀復如故以還
强强逐阿還成都未至道逢人犇車阿以脚
置車下轢其骨皆折阿即死强守視之須臾
阿復起以抑脚而復如常强時年十八見阿
如五十許人至强年八十餘而阿猶如故語
人言被崑崙召當去遂不復還(九域志資州/焦壇山昔李)
(阿眞人修煉於此後/於蜀州新津上昇)
　臣道一曰李阿得道己深歷年已乆觀其
　汲汲以濟孤貧爲念且屑身乞食以行其
　教其意亦深矣觀其語古强曰爾隨吾行
　那畏虎也此正道德經所謂陸行不遇兕
　虎之意彼古强者雖能具眼力識阿是異
　人又豈能知兕無所投其角虎無所措其
　爪哉
　　　介象
介象字元則會稽人也學通五經博覽百家
之言能屬文陰修道法入東嶽受禁制之術
能茅上然火煮鷄鷄熟而茅不焦能令一里
内不炊不蒸鷄犬三日不鳴不吠能令一市
人皆坐不起能隱形變化爲草木爲獸聞九
丹之經同遊數千里求之不值明師乃入山
精思冀遇神仙疲極卧石上有一虎往噬象
象睡寤見虎乃謂之曰天使汝來侍衛我者
汝且停若山神使汝來試我汝疾去象入山
見谷中有石子紫色光彩大如鷄子不可稱
數乃取兩枚而遊谷深不得度乃還於山中
見一美女年十五六許顔色非常衣服五彩
蓋仙人也象扣頭乞長生之方女子曰汝急
送手中物還故處乃來吾於此待汝象以石
送於谷中而還見女子在舊處象復扣頭女
曰汝血食之氣未盡斷穀三年更來吾止此
象歸斷穀三年乃復往見此女故在前處乃
以丹方一首授象告曰得此便仙勿他爲也
象未得合作藥常住弟樂延雅舍帷下平牀
中有書生數人共論書傳事不判象傍聞之
不能忍乃爲决解之書生知象非凡人密表
奏象於吴主象知之欲去曰恐官事拘束我
爾延雅固留吴主詔徴象到武昌甚敬重之
稱爲介君爲象起第宅以御帳給之賜遺前
後累千金從象學隱形之術試還後宫及出
入殿門莫有見者又令象變化種瓜菜百果
皆立生與先主共論鱠魚何者最上象曰鰡
魚爲上先主曰此魚乃在海中安可得乎象
曰可得爾但令於殿中庭方埳著水滿之象
即索鈎餌起釣之垂綸於埳中不食頃得鰡
魚先主驚喜問象曰可食否象曰故爲陛下
取作鱠安不可食仍使厨人切之先主曰蜀
使不來得薑作鱠至美此間薑不及也何由
得乎象曰易得爾願差一人并以錢五十文
付之象書一符以著竹杖中令其人閉目騎
杖杖止便買薑買薑畢復閉目此人如言騎
杖須臾已到成都不知何處問人言是蜀中
也乃買薑于時吴使張温在蜀從人恰與買
薑人相見於是甚驚作書寄家此人買薑還
厨中鱠始就矣象又能讀諸符文如讀書無
誤謬者或不信之取諸雜符除其注以示象
象皆一一别之又有一人種黍於山中常患
獼猴食之聞象有道從乞辟猴法象告無他
汝明日往看黍若見猴群不大唤語之曰吾
已吿介君介君教汝莫食黍此人倉卒直言
象欺弄之明日往見群猴欲下樹試告象言
語猴即各還樹絶迹矣象在吴連求去先主
不許象言某月日病先主使左右以梨一奩
賜象象食之須臾便死先主殯埋之以日中
死其日晡時已至建鄴以所賜梨付苑吏種
之吏後以表聞先主視其棺中唯一奏版符
爾先主思象便以所住屋爲廟時時躬往祭
之常有白鵠來集座上良久乃去後弟子見
象在蓋竹山中顔色更少焉

歷世眞仙體道通鑑卷之十五










歷世眞仙體道通鑑卷之十六河六
　(浮雲山聖壽萬年宮道士趙道一編修)
　　　董奉
董奉字君異楅州候官縣人也昔吴先主時
有年少作本縣長見君異年三十餘不知其
有道也罷去五十餘年復爲他職以經候官
諸故吏人皆往見故長君異亦往顔色如昔
了不異故長宿識之問曰君無有道邪昔在
縣時年紀如君輩今已皓白而君猶少也君
異曰偶爾杜燮爲交州刺史得毒病死已三
日君異時在南方乃往以三丸藥内死人口
中令人舉死人頭揺而消之食頃燮開目動
手足顔色漸還半日中能起坐遂活後四日
乃能語云死時奄然如夢見有數十烏衣人
來收之將載露車上去入大赤門徑以付獄
獄各一户户纔容一人以燮内一户中乃以
土從外封之不復見外恍惚間有一人言太
一遣使者來召杜燮急開出之聞人以鍤掘
其所居户良乆引出之見外有車馬赤蓋三
人共坐車上一人持節呼杜燮上車將還至
門而覺燮既活乃爲君異起高樓於中庭君
異不飲食唯啖脯棗多喜飲酒一日三爲君
異設之君異輒來就燮處飲食下樓時忽如
飛鳥便來到座不覺其下上樓亦耳如此三
年從燮求去燮涕泣留之不許燮問曰君欲
何所之當爲具大船也君異曰不用船宜得
一棺器耳燮即爲具之至明日日中時君異
死燮使人殯埋之七日人有從宕昌來者見
君異因謝杜侯好自愛重燮乃開視君異棺
中但見一帛一面丹書符君異後還廬山下
居有一人少便病癩垂死自載詣君異扣頭
乞哀君異使病者坐一户中以五重布韜其
目使勿動揺乃敕家人莫近病人云聞有一
物來舐之痛不可堪無處不匝度此物舌當
一尺許其氣息大小如牛竟不知何物良久
乃去君異乃往解病人之巾以水與飲遣去
云不乆當愈且勿當風十數日間病者身體
通赤無皮甚痛得水浴即不復痛二十餘日
即皮生瘡愈身如凝脂後嘗大旱百穀焦枯
縣令丁士彦謂綱紀曰董君有道必能致雨
乃自齎酒脯見君異說大旱之患君異曰雨
易得耳因仰視其屋曰貧家屋皆見天不可
以得雨如何縣令解其意因曰先生但爲祈
雨當爲架好屋於是明日士彦自將吏人乃
運竹木爲起屋屋成當泥塗使人掘士取壤
欲取水作泥君異曰不煩運水日暮自當雨
也其夜大雨高下皆足又君異居山間呪水
治病不取錢物使人重病愈者栽杏五株輕
者一株如此數年計得七萬餘株鬱然成林
而山中百蟲群獸遊戲杏下竟不生草有如
耘治也於是杏子大熟君異於杏林下作簞
倉語時人曰欲買杏者不須來報徑自取之
得將穀一器置倉中即自往取一器杏每有
以穀少而取杏多者即有三四頭虎瞰逐之
此人怖懼而走杏即傾覆虎即還去到家量
杏一如穀少又有人空往偷杏到家人死遂
送杏還扣頭謝過死者即活自是買杏皆於
林中自平量之不敢有欺者君異以其所得
糧穀賑救貧窮供給行旅歲消三千斛尚餘
甚多縣令親故家有女爲精邪所魅百不能
治以語君異若能得女愈當以侍巾櫛君異
即爲召勑諸魅有大白鼉長丈六尺陸行詣
病者門君異使人斬之女病即愈遂以女妻
之久無兒息君異每出行妻不能獨住乃乞
女養之女年十歲君異一旦受上帝錫命位
碧虚上監太一眞人白日飛昇婦及養女猶
守其宅賣杏取給有欺之者虎逐之如故養
女長大納婿同居其婿兇徒也常取諸祠廟
中神衣物廟中神下巫語云某甲恃是仙人
女婿奪吾衣物吾不在此但羞人爾當爲仙
人故無用爲問君異在民間住百年其顔色
常如三十許冲昇之後人即杏林之故地置
祠曰太一宫宋眞宗賜額大中祥符觀徽宗
宣和間勑封昇元眞人(一云濠州鍾離縣南/有杏山董奉種杏之)
所
　　　姚光
姚光者不知何許人也得神丹之道能分形
散影坐在立亡火之不焦刀之不傷吴主身
臨試之積荻數千束令光坐其中四面發火
焚之煙焰翳日觀者盈都咸謂光爲煨燼矣
火息後見光從灰中振衣而起神容晏如也
手把一卷書吴主讀不能解後不知所之
　　　徐彎
徐彎者吴郡海鹽人也少有道術能收束邪
精錢塘人杜氏女患邪彎爲作法召魅即見
一丈夫著白夾葛裘衣入門彎一叱即成白
龜一旦與群從兄弟數人登石崎山斫春柴
日暮彎不返明旦尋不見忽見彎在山上腋
挾鐮倚樹而不動遂乃抱彎惟存空殻
　　　茅盈
眞人姓茅諱盈字叔申咸陽南關人也姬冑
分根氏族於茅積德累仁祚流百世誕縱明
賢繼踵相承高祖父諱濛字初成深識玄遠
察覽興亡知周之衰不仕諸侯乃師於北郭
北阿鬼谷先生遂隱遁華山盤西靈峰逍遥
幽岫靜念神仙高抗蕭寥絶塵人間也盈曾
祖父諱偃字泰能濛之第四子也仕秦昭襄
王之世位爲舍人稍遷車騎校尉長平恭信
侯毗弼霸正有功業於時焉盈祖父諱嘉字
正倫仕秦莊襄王爲廣信侯當是時也秦地
已并巴蜀漢中宛郢置南郡矣北收上郡以
東爲河東太原上黨東至滎陽滅二周置三
川郡以吕不韋爲丞相號文信侯使招至賔
客遊士欲併天下始皇即位嘉輔帝室以嘉
爲德信侯六年韓魏趙衛楚共擊秦(資治通/鑑云楚)
(趙魏韓燕/五國伐秦)取壽陵始皇使嘉將兵攻之有功
焉衛迫東都嘉又克討皆平之始皇壯嘉志
節賜金五千斤二十五年秦大興兵使嘉攻
燕遼東得燕王而還又遣嘉定荆江南地皆
降是年置會稽郡嘉將兵於會稽而亡始皇
哀其忠因以相國禮葬之於長安龍首山西
南嘉有六子並知名於時始皇皆官爵承先
並各賜姓其第六子諱祚字彦英不仕不學
志願農巷即盈之父也祚有三子長子諱盈
字叔申次子諱固字季偉小子諱衷字思和
盈生於漢景帝中元五年丙申歳少秉異操
天才穎爍矯志蕭抗行邁遠逸不營聞達不
交非類獨味清虚恬心玄漠盈時年十八遂
棄家離親入于恒山讀老子道德經周易傳
採取山术而餌之潜景絶崖素挺靈岫仰希
標玄與世永違始皇三十年九月庚子盈高
祖父濛師鬼谷先生於華山之中乘雲駕龍
白日昇天先是時其邑謡曰神仙得者茅初
成駕龍上昇入太清時下玄洲戲赤城繼世
而往在我盈帝若學之臘嘉平始皇聞謡歌
而問其故父老具對曰此仙人之謡勸帝求
長生之事於是始皇欣然乃有尋仙之志因
改臘曰嘉平盈於恒山積六年思念至道誠
感密應寢興妙論通於神夢髣髴見太玄玉
女把玉札而謂之曰西城有王君得道可爲
君師子奚不尋而受教乎盈乃感悟登危陟
峻徑到西城齋戒三月沐浴向望遂超榛冒
險稽首靈域卒見王君後二十年從王君西
至龜山見王母盈乃扣頭再拜自陳於王母
曰盈小醜賤生枯骨之餘敢以不肖之軀而
慕龍鳳之年欲以朝菌之質而求積朔之期
雖仰遠流莫不知濟津塗堅塞所要無寄常
恐一旦死於鑽放之難取笑於世俗之夫是
以昔日負笈幽林貪師所生遂遇王君哀盈
丹苦見授治身之要服氣之法於是靜齋深
室造行其事師重見吿以盈身非玉石而無
主於常氣非四時常生於内正當率御出入
呼吸中適和液得修形神靡錯感應思積則
魂魄不滯理合其分氣甄其適乃可形精不
枯宅不可廢也若使精神疲於往反津液勞
於出入則形當日凋神亦枯落歲减其始月
虧其昔矣宜妙訪求長易之益西王母曰子
心至矣吾昔先師元始天王及皇天扶桑大
帝君見遺以要言汝願聞之邪於是口告盈
以玉珮金璫之道太極玄眞之經盈拜受所
言稽首而立又告盈曰夫金璫者上清之華
蓋陰景之内眞玉珮者太上之隱玄洞飛之
寳章得其道者皆上陟霄霞登遨八極寢宴
高空游行紫虚也向說元始天王大帝君言
是太霄二景隱書玉珮金璫之文章也又有
陰陽二景内眞文與本文相隨太上法惟令
授諸司命子玉札玄挺録字刊金黄映内曜
素書上清似當爲上卿之君司命之任矣此
道後别當付於子也然不先聞明堂玄眞之
道亦無由得太霄隱書也盈於是辭師乃歸
紫索混俗亦不矯於世自說入恒山北谷學
儒俗之業時年四十九也盈父母尚存父見
大怒爲子不孝不親供養尋逐妖妄流走四
方吾當喻汝爲不生之子也欲杖罰之盈長
跪謝曰盈受命應當得道道法世事兩不相
濟雖違遠供養無旦夕之益能使家門平安
父母老壽盈已受聖師符籙見營助者以天
丁之兵見侍衛者以仙童玉女今道已成不
可打擊恐三官考察非小故也父外信禮度
未該内秀道德玄域意有未釋故驗盈情狀
俾衆不惑於是操杖向盈適欲舉杖杖即摧
折成數十段皆飛揚如弓矢之發中壁壁穿
中柱柱陷父悟不凡嗔意乃止盈曰向所啓
正慮如此邂逅中人則有所傷故爾至漢宣
帝時二弟俱貴衷爲五官大夫西河太守固
爲執金吾並當之官鄉里送者數百人時盈
亦在座謂賔曰吾雖不作二千石亦有仙靈
之職矣來年四月三日當知諸君能如今日
之集會不衆許之時元帝初元四年也明年
送客如斯而集至期日盈門前數頃地忽自
平治無復寸芥皆青縑幄屋屋下鋪數重白
氈容數百人坐遠近翕赫相語來者塞道客
乃有數陪於送弟時衆賔並集爾乃大作主
人不見使人但見金盤玉杯自至人前奇殽
異果不可名字酒更美好復有妓樂絲竹金
石聲動天地香麝之芳達于數里飲食隨益
六百餘人莫不醉飽明日迎官來至文官則
朱衣素帶數百人武官則甲兵牙旗器仗曜
日盈與家人及親族辭决而語宗室子弟曰
夫眞仙道隱貴有迹翳不應表光曲飾動耀
視聽吾所以不得默遁藏景潜舉空同者蓋
以此道誘勸一一弟子追慕也亦何但固衷
之返迷邪天下有心者盡當注向神仙之冀
獲爾言訖遂歸句曲邦人因改句曲爲茅君
之山時二弟在官聞盈玄迹渺邁白日神仙
乘飛步虚越波凌津靈官奉從著於民口節
蓋旌旗光耀天下始乃信仙化可學神靈可
致然後明松喬不虚鼎湖實有於是並各棄
官還家以日昃之年方修盈糟粕遺事不得
口訣未爲補益乃相與共歎而相謂曰吾兄
得道非他人也今不往從親問密訣而留此
按云云方書以規度世乎縱往而不達兄之
神仙終不使吾等死於非所也遂共棄家扶
輿自載以尋斯舉以漢元帝永光二年三月
六日渡江求兄於東山遂與相見悲欣流涕
吿二弟曰悟何晩矣二弟跪曰固衷頑下不
達道德願賜長生濟弟云云盈曰卿已老矣
難可補復縱得眞訣適可成地上仙耳其昇
霄大術非老夫所學今且當漸階其易行以
自住於是並教二弟服青牙始生咽液之
道以住血斷補焦枯攝筋骨之益亦停年不
死之法也因以長齋三年授以上道使存明
堂玄眞之氣以攝運生精理和魂神三年之
内竭誠精思神光乃見於是六丁奉侍天兵
衛護盈又各賜九轉還丹一劑並神方一首
各拜而服之仙道成矣後授紫素之書各百
字以付固衷固衷拜受其時亦有執疑者以
啓正之紫素文曰太上有命天載眞書言咸
陽茅固家于南關厥字季偉受命當仙位爲
定録兼統地眞使保舉有道年命相關勤恭
所涖四極法令宫館洞臺治丹陽句曲之山
固其勗之動靜察聞又曰盈固弟衷挺業該
清雖曉反正思微徹誠斷馘六天才穎標明
今屈三官保命建名總括岱宗領死記生位
爲地仙九宫之英勸教童蒙開道力成教訓
女官授諸妙靈涖治百鬼典祟校精開察水
源江海流傾封掌金谷藏録玉漿監殖龍芝
洞草夜光治于良常之山帶北洞之口鎮陰
宫之門也使者授書訖而去至漢哀帝元壽
二年八月已酉五帝各乘方面車從群官來
下受大帝之命授盈爲東嶽上卿司命神君
文以紫玉爲板黃金刻之其文曰惟盈虚挺
遠朗幽耽妙玄爰自童蒙散髮北山靜心林
澤精思求神登峻履谷艱尋師門擲形絶崿
投軀萬津丹誠率任肆其天然遂造明匠九
授靈篇剪髮祝𧵥殘首截身帶索自樂不恥
饑寒所適惟道所保以眞情昭上帝感激太
玄今敬授盈爲大元眞人領東嶽上卿司命
神君君平心正格秉操金石丹心矯衆棲神
高映故報盈以玉鉞緑旌八威之策使盈征
伐源澤折衝萬神君寒凍林谷味玄仰眞思
激窮岫啓心精誠今故報盈以紫旄之節藕
敷華冠使盈招驅萬靈封山召雲君棄家獨
往離親樂仙契闊嶮巇冬袒山川今故賜盈
綉羽紫帔丹青飛裙使盈從容霄階携命玉
眞君步驟深藪足履危仞心耽志尚曾不愆
憚今故報盈以斑龍之輿素虎之軿使盈浮
景太空飛輪帝庭君披榛併景寒凌霜雪心
求明眞不戰不慄今故報盈以曲晨寳蓋瓊
幃緑室使盈遊盻九宫靜神温密君遠秀遁
榮無疲於心潜形幽嶽靜思萬林今故報盈
以流金火鈴雙珠月明可以上聞太極通音
上清君眞心高靜淫累不經素挺浩映内外
坦平今故報盈以錦旌綉幡白羽玄竿可以
呼召六陰玉女侍軒君慈向觸物陰德萬生
蠢動之毛皆念經營今故報盈以鳳鸞之簫
金鐘玉磬可以和神虚館樂眞舞靈君饑渴
養神艱辛求眞萬物不能致其惑千邪不能
毁其淳今故報盈以紫琳之腴玉漿金罌可
以壽同三光刻簡丹瓊也盈標領清玄紫瑋
八映心暉重離神耀太霞實眞人之長者故
賜以大元爲號君九德既備咸積太微天人
虚白不期同歸今酬九事以報往懷盈心神
方朗四靈所棲丹神啓焕秉直不迴正任全
固監無照微今屈宰上卿總括東嶽又加司
命之任以領録圖籍給玉童玉女各四十人
以出入太微受事太極也治宫赤城玉洞之
府盈其涖之動靜以聞於是盈與二弟决别
而與王君俱去到赤城玉洞之府道次諸山
川神靈有司迎啓引從者以千萬矣臨去告
二弟曰吾今去矣便有局任不得復數相往
來旦夕相見要當一千年再過來於此山三
月十八日十二月一日期要吾師及南嶽太
虚赤城眞人遊盻於二弟處也將可記識之
及有好道者待我於是吾自當料理之以相
教訓未悟於是季偉思和遂留治此山洞内
立宫結構於外將道著萬物流潤蒼生德加
鳥獸各獲其情神驗禍楅罪惡必明内法既
融外教坦平爾乃風雨以時五禾成熟疾癘
不起暴害不行也眞誥云固位句曲眞人定
録右禁郞衷位三官保命司父老歌曰茅山
連金陵江湖據下流三神乘白鵠各治一山
頭甘雨灌旱稻陸田苗亦柔妻子咸保室使
我無百憂白鵠翔青雲何時復來遊
　(臣)道一曰茅盈以眞仙之裔讖仙人之謡
　藐鍾鼎之榮慕玄元之教故其刻志於道
　精感神明玄功克成榮踰富貴彼二弟之
　崇爵顯秩而盈略不動心盈蓋視二弟之
　榮華特一夢幻泡影而已然猶未之悟故
　示神變以悟之焉終使二弟爲道之歸也
　道德經曰樂與餌過客止道之出口淡乎
　其無味視之不足見聽之不足聞用之不
　可既茅盈之意其㫖若此
　　　韓崇
韓崇者字長季吴郡毗陵人也少好道林屋
仙人王瑋玄曾授之以流珠丹一法崇奉而
修之大有驗瑋玄語之曰子行此道亦可以
出身仕宦無妨仙舉也崇遂仕至宛陵令行
仁以爲政用道以撫民虎狼深避蝗不集界
遷汝南太守抜書佐袁安安後位至司徒時
人通以崇有識物之鑒也崇獨居清素上竒
之加崇俸禄秩中二千石後漢孝明皇帝巡
狩汝南上治崇府崇使妻出住孤獨老嫗家
上聞歎韓崇可謂百煉不消也賜縑五十匹
崇在郡積十四年政化洽著舉天下最年七
十四瑋玄乃授以隱解法得去入大霍山受
瑋玄遁化泥丸紫户術以度世今在洞中爲
左理中監(漢書所載事迹亦略同而置辭小/異耳袁安字邵平初爲縣功曹披)
(舉歷仕遂至三公和帝時卒即袁紹高祖也/晋世又有馮奚亦爲太常名位同耳韓既隱)
(解必是託尸今晋陵上有韓冢崔巍高大從/來相呼爲韓冢疑如桃君或即是此虚壙而)
(世呼爲孫策/將韓當冢也)


歷世眞仙體道通鑑卷之十六






歷世眞仙體道通鑑卷之十七河七
　　(浮雲山聖壽萬年宮道士趙道一編修)
　　　馮良
馮良南陽冠軍軍人少作縣吏年三十爲尉
從佐迎督郵自恥無志因毁車轄裂敗衣幘
遂去從師受詩傳禮易復學道術占候家中
謂已死十五年乃還整修志節抗操嚴恪州
郡禮辟不就詔特徴賢良高第半道委之還
家時三公爭讓位於良遂不降就年六十七
乃棄世東渡入山今在鹿迹洞中(後漢安帝/時人也漢)
(書所載事/亦略同)
　　　郎宗
郞宗者字仲綏北海安丘人少仕宦爲吴縣
令學精道術占候風氣後一旦有暴風經窗
間占知京師大火燒大夏門遣人往參果爾
諸公聞之以博士徵宗宗恥以占事就夜解
印綬負笈遁去居華山下服胡麻丸得道今
在茅山鹿迹洞中(後漢書載郞宗事云理京/房易善星筭風角六日七)
(分能望氣占候吉凶常賣卜自奉安帝徴對/策爲諸儒表後拜吴令時卒有暴風宗占知)
(京師當有大火記識歳月遣人參候果如其/言諸公聞而表上以博士徴之宗恥以占驗)
(見知徴書到乃懸印綬於縣庭而遁去遂終/身不仕子顗字稚元傳父業研精學徒常數)
(百人順帝陽嘉二年徴詣闕上書十一/事拜郎中還家後爲同縣孫禮所害)
　　　淳于斟　
淳于斟字叔顯會稽上虞人漢桓帝時作徐
州縣令靈帝時大將軍辟掾少好道明術數
服食胡麻黄精餌後入吴烏目山中隱居遇
仙人慧車子授以虹景丹經修行得道今在
洞中定録府爲典柄執法郞(易參同契云桓/帝時上虞淳于)
(叔通受術於徐從事仰觀乾象以處灾異數/有效驗以知術故郡舉方士遷洛陽市長如)
(此亦爲小異吴無烏目山婁及/吴興並有天目山或即是也)
　　　桃俊
桃俊字翁仲系錢塘人少爲郡幹佐末負笈
到大學受業明經術灾異晩爲交趾太守漢
末棄世入增城山中學道遇東郭幼平幼平
秦時人乆隱增城得道者也幼平教俊服九
精煉氣輔星在心之術俊修之道成今在洞
中兼北河司命主水官之考罰此位雖隸定
録其實受事於東宫中節度(漢書無此事今/冢在錢塘臨平)
(墳壇歷然苗裔猶存鄉近時聞鼙角之響故/人不敢侵毁之皆知呼爲桃司命冢錢塘杜)
(徵士事京産先典隱居共有詩詠以贊/述斯德别在集中幼平亦無所顯云)
　　　劉翊
劉翊字子翔潁川人少好道德而家世大富
常周窮困爲事好行陰德密惠陳留張季札
當弔師喪車敗牛困翊於汝南界逢之與語
不示名字即推車牛與乘之恤死救窮非一
人矣後都長安翊舉計掾到都帝嘉其心拜
郞中遷陳留太守出長安五百里中歛死恤
窮損己分人行達陽平遂遇馬皇先生告翊
曰子仁心感天陰德神鬼太上將嘉子之用
情矣使我來携汝以長生之道吾仙官也爾
乃能隨我去不翊於是扣頭自搏曰少好長
生幸遇神仙乞願侍給馬皇先生因將翊入
桐柏山中授以隱地八術服五星之華法今
度名東華來在洞中爲定録右理中監(漢書/云翊)
(字子翔潁陰人家世豐富常能周施不以爲/惠曾行汝南界中有陳留張季札遠赴師喪)
(遇寒冰車敗頓滯道路翊見而謂曰君慎終/赴義行宜速達即下車與之不告姓名策馬)
(而去季札意其子翔也後故到潁陰還所假/乘翊閉門辭行不與相見常守志卧疾不屈)
(聘命河南神郡引爲功曹後黄巾賊起/翊救急乏絶資其食者數百人鄉族死亡則)
(爲殯殮鰥寡則助其妻娶獻帝遷都西京舉/上計掾爾時道路寇阻翊夜行晝伏乃到長)
(安上嘉其忠勤拜議郞遷陳留太守翊又散/珍寳唯餘車馬自載東歸出關數百里見士)
(大夫病死道傍仍又以馬易棺脱衣斂之又/逢知故飢困於路不忍委去因殺所駕牛以)
(救其乏衆人止之翊曰視没不救非志士也/遂俱餓死此說大同小異故備載之論翊字)
(子翔於字例相得而翊義/亦是相當但未詳孰正)
　　　呂子華
吕子華者山陽人也陰君弟子已服虹丹之
液而未讀内經來從東卿受太霄隱書而誦
之常以幽隱方臺爲樂不願造于仙位也
　　　蔡天生
蔡天生者上谷人也小爲嘯父賣雜香於野
外以自業贍情性仁篤口不言惡道逢河北
少女從天生市香天生知是異人再拜上一
擔香少女感之乃教其朝天帝玉皇之法遂
以獲仙託形舄杖隱存方臺少女今猶往來
訪之也天生師之
　　　劉平阿
劉平阿者無名姓不示人也漢末爲九江平
阿長故以爲號行醫術有功德救人疾病如
已之病行遇仙人周正時授以隱存之道託
形履帽而來居茅山方臺(大茅山之西南有/四年山俗中所謂)
(方山者也其下有/洞宣名曰方臺)常服日月晨氣顔色如玉
似年三十許人
　　　張激子
張激子者河南張奉者也字公先少時名激
子耳此人亦少發名字太傳袁隗歎其高操
妻以女女服飾奢麗奉不顧貲無異路人婦
改服然後成室家也後棄世入剡山遇山圖
公子山圖公子周哀王時大夫仙人者也授
激子九雲强梁煉玉法激子修此得道今在
東華宫行爲太極所署也或領九宫尚書與
北河侯對職治水考北河司命或爲禁保侯
亦併共業故也北河司命亦治在洞天之中
與張激子對局(魏書張範字公儀河内修武/人祖歆爲漢司徒父延太尉)
(袁隗欲以女妻範範辭不受性恬靜樂道徴/命不就後爲議郞參丞相魏武庫事甚是敬)
(重好賑救窮乏家無餘財以建安十七年卒/弟承字公先亦知名以方正拜議郞諫議郞)
(諫議大夫趙郡太守後隨魏武西征至長安/病亡此說名字番覆大異承與奉乃相類而)
(非袁婿若是範又其字不同詳按事迹恐多/是兄也魏書王修傳又云修往來南陽多止)
(張奉舍奉舉家病修營救之按張範兄弟乃/嘗避地往揚州投袁術又非劉表不應在南)
(陽二三/爲疑也)
　　　趙廣信
剡小白山中有學道者趙廣信陽城人魏末
來渡江入此山受李法成服氣法又受師左
君守玄中之道内見五臟徹視法如此七八
十年周旋郡國或賣藥出入人間人莫知也
多來都下市丹砂作九華丹丹成一服太一
道君以晋穆帝永和元年六月十七日遣迎
停三日與山中同志别去遂乘雲駕龍白日
登天今在東華海中
　　　張祖常
張祖常者彭城人也吴時從北來得入茅山
方臺洞祖常託形墮車而死故隱身幽館而
修守一之業師事上黨鮑察者漢司徒鮑宣
五世孫也察受道於王君(鮑宣漢司隸校尉/爲王莽所害宣子)
(永永子昱/昱子某)
　　　虞翁生
狼五山中有學道者虞翁生會稽人也昔受
仙人介君食日精法以吴時來隱此山兼行
雲氣迴形之道精思積乆形體更少如童子
晋穆帝永和元年七月二十三日東大帝遣
迎即日乘雲昇天今在陽谷山中(狼五山有/海中對白)
(章岸谷直/呼爲狼山)
　　　朱孺子
赤水山中學道者朱孺子吴末入山服菊花
及术餌後遇西歸子授以要言入室存泥丸
法三十年遂能致雲雨於洞房中晋穆帝水
和元年八月五日西王母遣迎即日乘五色
雲車登天今在積石臺(赤水山云鄞縣南千/里從稀溪口入三百)
(里山正赤周迴五十里高千餘丈如此則應/是臨海永嘉東北有所謂赤巖者也許先生)
(所住赤山一/名燒山即此)
　　　尹虔子
華陰山中有學道者尹虔子張石生李方白
並晋武帝時人受仙人管城子蒸丹餌术法
俱服得延年健行又受蘇門周壽陵服丹霞
之道行已五十年精心内視不復飲食體骨
輕健色如童子以晋穆帝永和元年二月十
二日太一遣迎以其日乘雲昇天今在玄洲
受書爲高山眞人張石生爲東源伯
　　　鄭景世
廬江潜山中有學道者鄭景世張重華並以
晋初受仙人孟德然口訣以入山行守五臟
含日法兼服胡麻又服玄丹乆乆不復飲食
而身體輕强及易故形以晋穆帝永和元年
四月十九日北玄老太一迎以雲軿白日昇
天今在玄洲
　　　平仲節
括蒼山有學道者平仲節河中人以大胡亂
中國時來渡江入括蒼山受師宋君存心鏡
之道具百神行洞房事如此積四十五年中
精思身形更少體有眞氣晋穆帝永和元年
五月一日中央黃老遣迎即日乘雲駕龍白
日昇天今在滄浪雲臺(大胡亂者劉淵劉聰/時也石勒爲小胡)
　　　吳睦
吴睦者長安人也少爲縣吏掌局枉尅人民
人民訟之法應入死睦登委叛遠遁山林餓
經日行至石室遇見孫先生在室中隱學左
右種黍及胡麻室中恒盈食睦至乞食經月
不去孫先生知是叛人初不問之與食料理
及誦經講道說及禍楅睦聞之於是心開意
悟因扣頭自搏列其事源立身所行自首事
實求得改往遂留石室爲先生掃除驅使經
四十年後先生授其道俱採藥服食胡麻精
修經教得三百二十年服丹白日昇天
　　　郭靜
郭靜者潁川人也少孤無父母兄弟窮苦依
棲無所年十六縣召爲吏後得罪仍逃伏經
二月日不出遇見鄭先生救度一切以法勸
化之靜遂隨鄭負擔驅使經七年不敢懈怠
遂受其導引之要餌服山术茯苓得壽三百
歲復於天維山赤松子降授其二人眞道今
在大有洞中爲眞人
　　　范伯慈
范伯慈者桂陽人也家本士族而忽得狂邪
因成邪勞病頓卧牀席經年迎師解事費用
家資漸盡病故不愈聞大道清約無所用於
是意變聞沈敬作道士精進理病多驗乃棄
俗師之得五十日病疾都愈後遇陸玩之受
眞内道玩之不能入山伯慈不樂於世遂辭
去入天目山服食胡麻精思十七年大洞眞
仙司命君下降受三十六篇經得服還丹白
日昇天今爲玄一眞人
　　　韓偉遠
九嶷眞人韓偉遠昔受於中嶽宋德玄德玄
者周宣時人服此靈飛六甲得道能一日行
三千里數變形爲鳥獸得玄靈之道今在嵩
高偉遠乆隨之乃得受法行之道成今處九
嶷山
　　　劉少翁
昔有劉少翁曾數入太華山中拜禮向山如
此二十年忽一旦見西嶽丈人授其仙道

歷世眞仙體道通鑑卷之十七










歷世眞仙體道通鑑卷之十八河八
　(浮雲山聖壽萬年宮道士趙道一編修)
　　　張天師
天師眞人姓張氏諱道陵字輔漢沛豐邑人
留侯子房八世孫也子房初遊下邳遇黄石
公授以素書後從漢高帝有功封侯養眞辟
穀師友赤松得東園公飛步之訣謚文成侯
陰功隱行流芳後葉有子名不疑不疑次子
高高子通通子無妄無妄子里仁里仁子覺
覺子起起子大順眞人乃大順之長子也母
初夢天人自北斗魁星中降至地長丈餘衣
繡衣以蘅薇香授之既覺衣服居室皆有異
香經月而不散感而有孕於東漢光武建武
十年甲午正月望日生於吴地天目山時黄
雲覆室紫氣盈庭室中光氣如日月復聞昔
日之香浹日方散年及冠身長九尺二寸厖
眉廣顙緑晴朱頂隆準方頤目有三角伏犀
貫腦玉枕峰起垂手過膝美鬚髯龍踞虎步
豐下銳上望之儼然雖親友見之肅如也七
歲讀道德二篇十許遍而達其㫖於天文地
理河洛圖緯之書皆極其妙通習墳典所覽
無遺從學者千餘人天目山南三十里西北
八十里皆有講誦之堂臨安神仙觀餘杭通
仙觀即其地也後舉賢良方正直言極諫科
中之(一云天師禀性嚴直經明行修學道有/方漢平帝永平二年詔書拜巴郡江州)
(令時年二/十六歳)身雖仕而志修煉形輕舉乆之退
隱北邙山(北邙治/在洛陽)三年有白虎銜符文置座
傍朝廷就徴爲博士稱疾不起和帝即位聞
其有道以三品印綬駟馬車等徴爲太傅後
封冀縣侯三詔不就語使者曰爲我謝天子
人生百歲光陰瞬息間父母妻子恩愛隆厚
豈能長保哉九天之上無何有之鄉金闕帝
君將詔吾以爲臣矣惟清靜寡慾則天下自
治何以臣爲時永元四年壬辰歲也遂自河
洛樂蜀之溪嶺深秀遂隱其山苦節學道嗇
氣養神謂弟子曰吾少嗜學研窮六籍大抵
皆經世具也夫通爵顯秩籯金㲄玉比吾身
中一毫孰重然四體百骸又豈吾所固有也
皆游塵聚洙耳刳心煉形與道合眞乘雲駕
龍白晝上賔豈不快哉人生有會則離有生
則死死者精神㝠㝠不可復還惟昔軒轅味
道松喬食霞並白日飛騰永劫無窮不亦美
乎古人辭萬乘之貴千駟之富良有以矣既
不能兼才通俗與世俱濟請從所學各宜及
時於此分别不亦可乎夫人情亦無極聚極
則散去樂極則悲來豈可逃也吾今將遊涉
山海遠離塵境棲寓幽渺以究所學與汝等
别離子等固如何也弟子有王長者習天文
通黄老留侍左右遂散學徒以清虚淡薄爲
務不交人事王長負書行歌同往雲錦山居
而眞人修玄玄之道後乃按方煉龍虎大丹
一年有紅光照室二年有五雲覆鼎夜不假
燭髣髴有青龍白虎各一常繞丹鼎三年丹
成眞人年六十餘餌之而容貌益少若三十
許人行及犇馬又得祕書祕文制命山嶽檄
召萬靈一日謂王長曰五嶽多仙子三蜀足
名山吾將能偕遊乎遂與北入嵩山崖嶺石
居數年精思感徹有繡衣使者告曰中峯石
室藏上三皇内文黄帝九鼎太清丹經得而
修之者昇天也眞人感其言乃齋戒七日入
其室足所履處跫然有聲即坎其地取之果
得丹書進而受之遂復尋西極名山(一作西/海成都)
(記云昔江峽阻/塞蜀爲西海)其地勝多名物因入陽平山
(陽平治在彭/州九隴縣)精思服煉能飛行遠聽得分形
散影之妙通神變化坐在立亡每泛舟池中
誦經堂上隱几對客杖藜行吟一時並赴人
皆莫測其靈異也眞人惟讀五千文晝夜無
倦色後往西城山築壇朝眞以降五帝忽一
鄉夫告曰西城房陵間有白虎神好飲人血
每歲其民殺人祭之眞人召其神戒之遂滅
又告梓州有大蛇藏山穴中鳴則山石振動
時吐毒霧行人未及三五里率中毒而死眞
人以法禁之不復爲害(青城山記云誓龍臺/在丈人峰古有龍穴)
(每年夏秋出水暴害禾稼天/師立石臺鎮毒龍以壓水怪)在葛璝山(葛璝/治在)
(彭州九/隴縣)隱形巖舍服氣調神在秦中山(秦中/治在)
(漢州德/陽縣)修九眞祕法在昌利山(昌利治在漢/州金堂縣)
採服五芝衆藥在隸上山(隸上治在漢/州德陽縣)始授
弟子養形輕身法在湧泉山(一作平剛山湧/泉治在漢州德)
(陽縣平剛治在/蜀州新津縣)得入水入火之術於是度人
救物已著陰功矣在眞多山(眞多治在漢/州德陽縣)思
神念眞在北平山(一云㪷山㪷山治/在蜀州新津縣)有猛獸
數百馴擾户外在稠稉山(稠稉治在眉/州彭山縣)有一
老翁化爲獰鬼來恐眞人誦經不顧逡巡自
退在鶴鳴山(鶴鳴治在卭/州大邑縣)服五雲氣其間石
鶴鳴則有昇天者先是章和間其鶴鳴焉(青/城)
(山記云羊馬臺在赤石城崖上是天師與鬼/擔石如羊馬或云羊馬自鳴則有昇天者天)
(師居鶴鳴山/此羊馬頻鳴)後居渠亭山(成都記云廣都縣/天師觀壇下有井)
(名曰伏鬼井妖怪藏其中漢中微人鬼交混/卭蜀之間人被其害方天師被漢家之詔而)
(居蜀之瞿亭石室因命神人運青/城玄石以鎮其井鬼妖遂乃絶)修煉九鼎
神丹三年將成未敢服謂王長曰冲天之士
當功及生靈佐國立家興利除害然後輕舉
臣事三境則無愧焉苟利一身功不及民非
大道弘濟之㫖吾觀蜀中蛇毒鬼氣綿亘山
谷生民不知潜罹其害吾甚憫之今且修行
清靜之化輔贊大道撫育元元爾於是精思
上徹金闕後聖時順帝漢安元年壬午歲正
月十五日午夜月明眞人在鶴鳴山寢方酣
熟老君(一云道君按金闕後聖/玄元道君即老君也)駕飛雲緑軿
駐山東南顧謂衆眞曰道陵修行困苦吾感
其志將授以治身祕籙飛騰長生之道而遇
其休息神遊物外卿等勿驚今自覺也時眞
人夢見一人帶夜光之甲冠通天之幘執命
魔三氣之幢謂眞人曰咄咄道陵子何心生
疲倦聖駕乆駐待子夢覺眞人忽然驚起攘
袂振衣疑爲外邪所亂良乆鑾佩珊珊天樂
隱隱香花覆地紫雲滿空瞪目東瞻紫雲之
上有素車一乘駕五白龍青袖朱衣金甲執
戟者二十四人左右環列車前對立玉女綵
衣花帔雲髮頽肩各執一幢上有玉榜金文
曰命魔之幢次列二童青衣紺首垂環曳裙
各執一旛上左青龍右白虎金榜朱文曰召
仙之旛復次二人朱袖金甲各執三氣十絶
旌節上有丹榜素文曰倒景之節前立一人
繡衣玉冠捧三五斬邪雌雄二神劍上各有
星斗日月之文車右一人霞衣金冠捧一玉
印文曰陽平治都功印其餘翼衛侍從莫知
其數素車之上九色輕霞濛濛然須臾光景
澄徹見車中一神人容儀若冰玉手執五明
寳扇項負八景圓光身六丈餘神光照人不
可正視車前一人敕眞人曰子勿怖即太上
老君也眞人斂簡前拜不敢仰視老君告曰
吾昔降蜀山立二十四治(成都記云道經二/十四治應二十四)
(氣六十甲子分隸其間/避唐高宗諱始改爲化)乃二十八宿之下圄
實陰景黑簿之司分掌人世死生罪福吾愍
下元生人縶紲苦魂延累祖考積成幽釁令
人凶折終不成道即在此獄之中吾已更置
楅庭經今數劫仙僚不充職任隳廢近有六
天鬼神血食之輩侵奪以居晝夜不分人鬼
無别枉暴生民妄罹灾害深可痛惜子何爲
吾攝邪歸正分别人鬼各守晝夜復典此治
以楅生民則子功無量矣吾以汝名在丹臺
當爲眞人故委汝也眞人叩頭謝曰道陵性
識愚戇萬劫幸遇遭會大道死魂再生枯骨
重肉欽佩道㫖謹當奉行不敢懈怠老君遥
召三五功曹須臾西方有五色之氣勃勃而
起其中有二仙乘龍虎二騎皆長數丈黑幘
朱衣佩劍執圭從官百二十人皆黑幘繡衣
持劍執戟侍衛進拜老君曰卿等三五功曹
乎速爲吾開紫陽南宫玉宸内殿取正一盟
威祕籙吾欲傳授俄頃之間南方起二十四
生氣祥光瑞彩泱然滿空其中各列玉童捧
一玉函貯籙一品皆玉札金文及都功版券
職籙以授眞人謂眞人曰與卿千日爲期後
會閬苑老君復以三清衆經九百三十卷符
籙丹竈祕訣七十二卷一千二百官章雌雄
二劍(青城山記云降劍壇昔道君/授天師陰陽劍處有隱劍迹)都功印二
儀交泰冠驅邪帔褐魚鬛衣方裙朱履等賜
之令制科律佐國行化行之千日則邪鬼不
敢正視傳度已訖於鶴鳴山研味祕文按法
遵行修之千日内顧五臟外集三萬六千神
又感清和玉女教以吐納清和之氣攝伏精
邪行籙中三步九迹交乾履斗之道即魁罡
七元隨兵所指隱遁出没皆得自然遂依吿
命戰鬼於蜀時有八部鬼帥各領鬼兵動億
萬數周行人間劉元達領鬼行雜病張元伯
行瘟病趙公明行下痢鍾子季行瘍腫史文
業行暴汗寒瘧范巨卿行酸痟姚公伯行五
毒李公仲行狂魅赤眼皆五行不正殃禍之
氣隨時更名在東方爲魔王在南方爲鬼帥
在西方爲外道在北方爲鬼王在中央爲神
鬼春三月百鳥鳴叫之時作禱詛五墓之鬼
直入秋作人家親土部上公宅龍伏尸之鬼
冬作塚墓攻食之鬼隨月建胎生或作畜類
之形嘘毒嘯禍暴殺萬民枉夭無數其八部
鬼帥領鬼衆居西蜀青城山巓有鬼城鬼市
分形變化混雜人間布行疫沴人莫知之人
鬼合雜市利交易眞人以漢安二年七月一
日佩盟威秘籙往青城山(青城記云有龍宫/石室天師修道處)
(唐書蜀州青城/縣有青城山)置瑠璃高座左供大道元始
天尊右置三十六部眞經立十絶靈旛周帀
法席鳴鍾扣磬燒香行道及誦道德諸經布
龍虎神兵於城市衆鬼即持兵刃矢石來害
眞人眞人舉手一指化爲一大蓮花拒之鬼
衆持火千餘炬來眞人舉手一指鬼反自燒
不能前進遥語眞人曰師自住峨嵋山(唐嘉/州有)
(峨嵋/縣)何爲來奪我居處師等速下山須臾必
殺師眞人曰汝等兇毒殘害衆生所以吾不
使汝居此當擯於西方不毛之地元達等聞
此語即會鬼帥兵馬各千萬衆精甲犀刃上
山圍繞王長驚怖啓眞人曰魔王衆來作何
計術眞人曰小鬼何足驚怖取丹筆來王長
以進眞人執筆遥畫鬼陣其衆皆死小帥校
一時僵仆八大鬼王困卧扣頭摶頰求乞殘
生眞人聞語良久不言再以丹筆倒畫之鬼
衆復蘇即呼鬼王曰汝等進前吾有處分鬼
王各各前立眞人曰汝等可速遠避自今勿
復行病妄有殺害今之民庶皆吾子弟之家
爾不然誅無留種鬼王曰天下人民本自隸
我云何盡奪當分一半眞人不許叱咄之鬼
王復會六大魔王領百萬鬼兵再來攻戰圍
繞此山王長曰鬼衆不可當復何作計眞人
笑曰子勿驚吾自能却之復以丹筆一畫鬼
衆悉死惟六天魔王仆地不能起叩頭摶頰
乞殘生而去眞人不顧復以丹筆一擬此山
遂中分爲二摩霄散泉(青城山記云山有誓/石天師與鬼爲誓朱)
(筆書山清崖中絶險斷處並丹色闊二寸丈/深六七丈又云戒鬼筆迹在大龍橋側昔天)
(師以正一之法制伏鬼神誓日人生於書鬼/行於夜陰陽分判各有司存違之者正一存)
(法必加/誅戮)鬼兵欲度不能大聲求哀自今而去
不敢復來乞往西方婆羅之國而居止焉眞
人恕許到筆再書八帥六魔悉起呼之使前
趍進不得眞人乃令王長肩一大石爲橋度
之鬼王方得進拱立侍前眞人謂曰汝能以
筆畫石得破亦當與汝分民若不破汝可急
馳萬里也元達等執筆交畫石皆不破(青城/記云)
(黄玄觀後有試筆/迹有降魔鬬法石)時雖攝伏鬼衆更欲盡制
其心謂之曰汝等既欲與吾分民當與汝輩
各盡法力以分勝負元達等曰惟命是聽眞
人投身入大火中即足履青蓮而出鬼帥投
身爲火所燒眞人入木身度木外木即隨合
鬼帥投身即墜於地眞人入水乘黃龍而出
鬼帥入水爲水所溺眞人以身入石透石而
出鬼帥投身纔入一寸眞人以身入鐵山透
鐵而出鬼帥纔入半寸眞人咒神符一道左
手指之鬼斃右手指之復生鬼帥舉手指之
無復生死元達等乃化八大虎犇攫而來眞
人化二獅子逐之奔走無地鬼帥又化八大
龍欲來擒師眞人再化金翅鳥啄龍目晴其龍
乃走又化作大神贔屭震吼雙持大檛欲擊
眞人眞人化金剛身長七十二萬丈廣五十
二萬圍戴大冠負圓光踏蓮花寳臺具十二
種無量相一杵一拳一擬大神退走鬼帥等
騰身十二丈即墜眞人騰空高百餘丈上無
所攀下無所乘鬼帥作五色雲昏暗天地不
見光明眞人化五色瑞日炎光暉灼雲即流
散鬼帥變見窮盡更無所爲眞人化一大石
可重千餘斤以藕絲懸之徧滿鬼帥營上令
二鼠爭嚙其絲欲壓殺其衆鬼帥等無所逃
避同聲哀吿願乞餘生即當遠去不敢害及
生民眞人遂命五方八部六天鬼神會盟於
青城山黄帝壇下使人處陽明鬼行幽暗使
六天鬼王歸於北酆八部鬼帥領衆竄於西
域五行之毒又戒而釋之乃執丹筆曰吾筆
所指鬼衆盡滅要之人鬼分治幽明異境不
欲盡滅汝類即與盟誓折石爲契刻作天地
日月之形於黃帝壇下絶崖之上(青城山記/云青城山)
(有石天地上圓下方闊一丈二尺有十二角/又有石日月各闊五丈厚一丈二寸相對柱)
(上烏兔煒爍方圓磅蒲可睹焉青城記云天/師誓鬼石天地石日月候日月天地重明方)
(得人身也成都記云青城昭慶觀前有五符/幢乃天師所刻以誓鬼魅今別刻石在玉局)
(觀前一本云眞人於平剛山/中除廢六天故氣勒銘於石)誓曰天地交日
月合汝等若復行必盡誅之勿留種矣乃以
神印封鬼營市使不得相通盟誓之後鬼衆
躊躇不去眞人口敕神符一道飛上層霄于
時風雨天仙兵馬風刀立至諸鬼滅影而走
於是戰鬼一十四敗蕩滌區藪奪鬼幽獄復
爲二十四楅庭立二十四陰官降二十八宿
正氣以通地中(一云又於公慕山中立二十/四治更除山中化二十四氣)
(合大法却復靖廬按公慕治在漢州什邡縣/更除治在漢州綿竹縣每治立陰)
官一人仙官一人分掌世人罪楅有立功立
行修齋設醮騰章拜表謝過祈楅遷抜祖考
者則仙官録其功行奏名於上宫增其楅壽
如不孝不忠欺詐狠戾常行惡事不能改過
者則陰官録其罪聞於地府損其楅壽或絶
其後由是善惡報應如影響焉眞人既行正
一之化攝三萬六千種外道惡魔誅絶邪僞
於是百姓翕然奉以爲師居弟子數萬家立
諸祭酒分領民户有如官長并立條制令民
隨事輸出粟帛器物紙物薦席樵薪所在貯
之以備齋醮及供給行旅而人禀行無敢欺
竊教民立橋梁修道路置義井謂之立功或
有州縣官及人民疾病者持一手狀來投眞
人檢察其人所犯罪愆二條列之令設齋醮
布施謝過其疾即愈又教以廉勤理民不煩
刑罰蜀民畏罪遷善盜賊不作物無疵癘皆
天師之化也眞人因至蒼溪縣雲臺山(雲臺/治在)
(梁州西縣唐書閔州/君溪縣有雲臺山)覩山水秀異群峰朝挹
地無邪毒乃謂王長曰此山乃吾成功飛騰
之地遂卜居以修九還七返之功一心存念
大道經四十九日復聆昔日鑾佩天樂之音
眞人整衣扣伏乃見老君如前導從千乘萬
騎來集空際乆之徘徊不下眞人再拜悲泣
踊仆言曰臣昔者自念夙承寳蔭親授祕文
乃依天憲戰鬼行化功成退居今飈駕再臨
不我下降意者大道離臣臣其爲尸敗乎遂
舉手以身自仆老君乃命使者吿曰卿之功
業合得九眞上仙吾往使卿入蜀奪鬼幽獄
區别人鬼布清靜之化而卿殺鬼過當擅興
風雨役使鬼神驅馳星斗震蕩山川陰景翳
晝殺氣穢空此非大道好生之意上帝責子
之過所以吾不得近子矣吾未能與子論功
且當退居世間待吾於下元之主當與申叙
罪戾以雪重責眞人悲泣請死於今日老君
復告曰子可閉目東視乃見一人黄衣黑幘
捧一玉函中有素書三卷題曰三八謝罪滅
黑簿超度玄祖章眞人再拜受訖老君告曰
子可勤行修謝日月二十八宿二十四氣陰
陽本命主者罪滅黑簿名昇紫清七祖父母
同爲上仙謝過之後更修之三千六百日吾
待子於無何有之鄉上清八景宫中言訖聖
駕已回眞人遂依吿文領弟子遷鶴鳴山築
壇以醮太陽太陰遇三元八節本命元辰庚
申甲子三會五臘修齋設醮轉經然燈懺謝
日月星辰天地陰陽自已九玄七祖所犯之
罪三年之後玄祖生天從學弟子再聚數日
同往主簿山(主簿治在卭/州蒲江縣)隱功馨聞衆瑞符
應一夕神人授以玉璧謂曰群仙使我以此
光子居本竹山(本竹治在蜀/州新津縣)衆眞授靈寳上
經居蒙秦山(蒙秦治在䕫/州臺登縣)有神人夜召眞人
以俱往三日乃返領弟子遷渠亭山是時從
眞人遊者數十人一日告其徒曰諸弟子謝
爾輩勤事我奈爾輩俗態未除不能棄世正
可得吾行氣導引之術或可得服食草木數
百數之方爾業重縁薄未可遽議成道更三
世可與吾會第往之乃指王長曰惟爾累世
種善可以成就矣又曰東方有男子走小月
者亦當飛昇不遠千里明年正月七日當來
矣具說容貌長短形色及期眞人曰日且午
趙子其至乎言卒而昇至皆如所言門人以
吿眞人曰噫此人來矣未可遽納乃七試之
初不受謁令人唾辱遣之不去露宿四十日
志益確乃見之又使入山守黍驅獸夕有美
女言遠行遇夜願寄宿昇與接席端坐達早
明日又吿病足逗留冶容挑昇昇終不失正
又行道見遺金在數十餅過而不取又令伐
薪有三虎哮吼而前昇色自若曰吾遠從聖
人求不死之道汝爲山鬼試我邪虎乃去又
使令入肆市帛付直訖而物主誣以未得昇
了無所爭更貿衣以償之又令守稻有弊衣
瘠容瘡瘍徧膚口齒臭敗扣頭乞食昇惕然
動容解衣餉飯以餘糧遺之凡六試皆動心
感色之事昇執心無二眞人又領登雲臺絶
崖之上逍遥嘯咏下臨萬仞之壑有桃生絶
壁間其實甚異眞人謂諸弟子有能得此實
者當吿之以道於是俯而窺者將二百餘人
莫不股慄駭汗謝曰此桃不可得也惟昇進
曰聖師所護何峻險之有師在終不使昇殞
於此谷分若可教此桃可得矣於是投身而
下正及桃上足不蹉跌摘滿懷攀縁石壁欲
上不可即仰而擲之二百餘顆眞人分諸弟
子留一待昇臨谷以手援之衆見其臂不加
長欻虚引而上徐曰昇猶以正心得桃不致
殞墜吾今試自投之當應大得桃也衆言不
可惟昇長不諫遂投身而下因失所在乆而
不上衆驚莫測昇長默然良乆乃曰師則父
也父既往矣吾將安歸言訖俱投谷中正墜
師前見眞人在瓊林寳帳之中七寳臺上瞑
目端坐笑曰吾知汝二人當至也遂授以神
丹及寳經祕訣其諸弟子守於雲臺絶崖之
上二日各散去眞人與王趙三日復還治中
一日領弟子遥見陽山白氣屬天謂長昇曰
彼處必有妖怪當往除之遂至其地值十二
神女於山前姿態妖艷因詰其由神女答曰
妾等實土地陰靈也眞人遂問鹹泉何在神
女曰前有大湫毒龍處之眞人以法召之不
出遂書一符化爲金翅鳳向湫上盤旋毒龍
驚懼捨湫而走出其湫即竭遂得鹹泉煎之
成鹽金翅鳳泊於南山之上後人呼爲鳳凰
臺鳥雀至今不敢棲其上十二神女各捧一
玉環來獻曰妾等願事箕帚眞人受其環以
手揖之十二環合而爲一謂曰吾投此環於
井中能得之者應吾夙命也神女聞語競解
衣而入爭取玉環眞人遂掩之盟曰令作井
神勿得復出免爲生人之患眞人方治鹹泉
有一獵者至眞人戒其好殺因授以煮鹽之
法其井深五百四十尺闊一丈日得鹹泉四
十餘函其利甚博眞人遂指西北山上曰此
處可以築城又指城南下曰此處川嶽相朝
可建楅庭後人感眞人之言因而立祠至今
崇奉祈禱不絶眞人領昇長往閬中居一日
思神之際謂二子曰吾向取神女衣深慮神
女復取之出爲人害遂再詣其所取衣藏於
高峰石室中勑地神守護即焰陽洞也彼方
之民至今不罹神女之害而獲鹽井之利後
以眞人之諱旌其事今陵州是也蜀中鹽池
皆於其傍立清河府君之祠清河乃張氏郡
也其山下無江及井居人乏水眞人以神劍
插地因而成井遣神衛之使之不竭眞人謂
昇長曰此山多巖人民居焉慮山崖或墜落
遂召其神誓之使不傷人眞人與弟子過宋
江其中多異物爲人害眞人置石函於江中
録神姦之名以法召入鎖之復以大山篆符
以鎮焉其怪遂絶後人呼爲擯鬼符每水涸
人多見之摹歸供養以屛妖惡眞人復領昇
長往鶴鳴山亭午之際忽見一人朱衣青襟
曳履執版一人黑幘綃衣佩劍捧一玉函從
朱衣使者進曰奉上清眞符召眞人遊於閬
苑須臾東北有十四人皆龍虎鸞鶴龜鱗魚
鳥之騎執節持幢前後從引千乘萬騎獅子
辟邪天丁甲卒無鞅騎吏來迎眞人次有黑
龍駕一紫轝玉女二人引眞人登車旋踵至
闕闕前榜云擬太玄都正一眞人闕眞人既
至群仙禮謁良乆二黑衣吏持天符佩劍執
圖籍而至上云超度先祖之籍即皆上朱陵
府矣眞人視事訖領弟子居渠亭山石室中
調太眞之氣一日忽有二青童引群仙皆朱
衣絳節前導曰老君至矣中有一人長丈餘
素髮朱顔項負圓光從者二人可二十許或
指曰此子房也此子淵也坐頃乃引青車一
輛别遣二人翼眞人登車騰空而上至一處
臺殿巍巍金階玉砌或謂眞人曰將朝太上
元始天尊也眞人整衣趨進望見殿上圓光
照人不可正視或語曰左侍無上大道君右
侍太極眞人前侍虚微元君後侍太上眞人
金童玉女侍香散花妙行眞人執經俯而前
立班成群眞皆謂曰今子等皆成眞矣由汝
一念而萬劫業縁皆盡於今日移時殿上勑
青童諭眞人以正一盟威之法使傳世世宣
布爲人天之師拜眞人爲太玄都正一平炁
三天扶教輔元大法師勑還人間勸度未悟
仍密諭飛昇之期眞人受命復返渠亭赤石
崖舍出三天正一祕法付長昇(一云於後城/山中投試王)
(長趙昇玉局山中授昇長秘/訣按後城治在漢州什邡縣)復於漓沅山中
(漓沅治在彭/州九隴縣)敷演其法次還陽平山以飛仙
輕舉之法付嗣師又入鹿堂山中(鹿堂治在/漢州綿竹)
(縣)煉九鼎神丹遷平蓋山(平蓋治在蜀/州新津縣)合九
華大藥時有東治禁氣師姚徐二姓能收社
廟之鬼回喪車起死口周流九州之内常統
陰鬼甲馬萬數聞師在蜀乃求見焉曰大道
一氣爾神靈之間寧有隆卑邪吾等統八極
陰兵萬億假令有道其如吾何麾其徒至户
外眞人不納顧謂長昇曰此乃六天邪神不
合與正氣相見令立道傍三晝夜不與進退
弟子怪而問之眞人曰此與群精大邪共來
試我今令立於門外亦無苦也姚徐呼曰聞
師有道故來求見既蒙不納復令乆立我何
罪也眞人乃令弟子語曰今赦原汝不問往
罪其衆乃得辭去眞人領弟子還鶴鳴山於
桓帝永壽元年乙未正月七日五更之初長
昇見空中神仙騎吏一人駕雲車徘徊於山
之東南大聲言曰張道陵功行已就將授以
祕籙言訖老君駕龍輿眞人乘白鶴自渠亭
山會於成都城下老君同至萬神凑迎涌出
一玉局高丈餘(玉局治在益州成都/縣今玉局觀是也)老君昇
座爲眞人再授道要重演正一盟威之㫖說
北斗延生經以十五日上元再會於成都說
南斗經及演說諸經眞人聽畢老君已回玉
局消散因成空洞(成都記云老君既去座隱/地中陷而成穴遂成深洞)
(與青城第五洞又相連道陵以玉局上應鬼/宿不宜開穴通氣將不利於分野刀鑿石以)
(閉/之)眞人往鹿堂治召四鎮太歲五嶽四凟社
稷神祇群仙悉集是時山前有一石筍可高
丈餘眞人執起以誓衆神曰太上有勑令吾
誓衆當崇奉正道好生惡殺佐國安民其有
不禀恭者吾遣萬神誅之乃擲石筍於巖下
立於治側遂與定三十六靖廬七十二福地
三百六十名山高低品秩各置一正神主守
如世間郡邑之治遂領昇長往雲臺治於西
北隅築壇安爐煉大丹丹成服之浴於水有
神光亘天永壽二年丙申眞人自以功成道
著乃於治之西北半崖間舉身躍入石壁中
自崖頂而出因成二洞今崖半曰峻仙洞崖
上曰平仙洞是年九月九日在巴西赤城渠
亭山中太上遣使者并五帝部從持玉册授
正一眞人之號眞人將以盟威都功等諸品
祕籙斬邪二劍玉册玉印以授其長子衡戒
之曰此文總統三五步罡正一之樞要世世
一子紹吾之位非吾家宗親子孫不傳(青城/記云)
(赤城山有天師藏經處一云於濜口山/中封藏經誥按濜口治在閬州蒼溪縣)謂長
昇曰吾有餘丹在煉丹亭上金盂之中汝二
子可分餌今日當隨吾矣是日亭午之際復
見一人朱衣青襟曳履持版一人黑幘綃衣
結履佩劍各捧玉函從朱衣使者趨前再拜
曰奉上清眞符迎眞人於閬苑須臾東北有
二十四人皆龍虎鸞鶴之騎各執青幢絳節
獅子辟邪天騶甲卒皆至稱景陽吏即有黑
龍駕一紫輿玉女二人引眞人與夫人雍氏
(一云/孫氏)登車前導後從天樂引迎於雲臺峯白
日昇天時眞人年一百二十三歲也唐玄宗
贊云邈彼炎漢天圖中缺萬彙消殘三靈蕩
越惟師膺運神威迅發躬侍眞元親傳祕訣
妖毒雲驅崇山劍裂大布聲教全清蠱孽一
振無爲永光有截鸞鶴斯邁丹青是設玉相
眞儀傳芳不歇又贊云邈矣眞仙孤高峻節
氣貫穹㝠玄元示訣落落神儀亭亭皓月誅
邪斬精魅驅鬼徹漢代盟威流傳不絶肅宗
贊云德自清虚聖教之實或隱或見是朴是
質靜處瓊堂焚香玉室道心不二是爲正一
宋徽宗進封眞君玉册文維大觀二年歲次
戊子十月丁丑朔十有六日壬辰皇帝御名
謹再拜言曰惟道無方待人而成若昔至眞
以道興世功被萬物則爲神明主務稱其休
夫何敢不崇恭惟漢天師正一眞人三天扶
教輔元大法師體妙闡幽有大利於天下劉
氏之季厥績甚茂遂挾光景上超人群秘籙
眞圖孚係於後弭除妖孽擯禦不祥陰騭有
民既乆彌著不有徽稱何以極報典揚嘉惠
謹遣朝奉大夫知信州軍州事劉晏上尊號
正一靜應眞君大道藏於幽顯於明功施於
遠著于近匪我能然惟常弗息則能尚鑒觀
兹以衍其餘佑相我邦家延及我民懋昭無
疆之休俾嗣于永世理宗嘉熙三年封正一
靜應顯佑眞君
　(臣)道一曰鬼神變化從古以之人鬼混殽
　道將違矣張天師乃禀符籙之教通天地
　之情分隸陰陽區别人鬼至於奪鬼幽獄
　立二十四治其與太上之降九十五種外
　道不殊正一之教流傳後世實非小補且
　德垂後裔世襲眞風以至于今亦天之報
　功也道德經曰以道涖天下其鬼不神非
　其鬼不神其神不傷人非其神不傷人聖
　人亦不傷張天師必能深究其㫖
歷世眞仙體道通鑑卷之十八










歷世眞仙體道通鑑卷之十九河九
　(浮雲山聖壽萬年宮道士趙道一編修)
　　　王長
眞人王長不知何所人也從張正一眞人學
眞人往雲錦山散群弟子惟王長習天文通
黄老留侍左右長遂負書行歌同眞人往雲
錦山日侍眞人服丹戰鬼積行累功後於渠
亭山眞人一日指長曰惟爾累世種善宿有
仙骨可與成就矣遂盡得眞人九鼎之要白
日飛昇
　　　趙昇
眞人趙昇號鹿堂子不知何所人也始張正
一眞人在蜀昇不遠千里而來願執弟子禮
眞人試以難者七事而昇終始如一第七試
因取桃同王長投谷中見眞人坐瓊牀寳帳
遂拜授神丹寳經後事眞人功行滿備白日
昇天
　臣道一曰趙昇不遠千里而求師守一誠
　而不變志於道亡其身忍辱含垢堅節礪
　操卒能得明師之㫖授參道德之玄微積
　行累功煉形輕舉觀其志其與傳先生之
　穿盤石不殊後之學仙者眞可爲軌範也
　道德經曰强行者有志其斯之謂夫
　　　張衡
嗣師張衡字靈眞張正一眞人長子也(一云/字子)
(平頗精元象學道繼出仕/漢爲隴西刺史遷侍中)少博學隱居不仕
有大名於天下時帝聞其有道徴爲黄門侍
郞不就不關世務吐納不食於漢靈帝光和
二年己未正月二十三日以眞人之法付子
師與妻盧氏得道陽平山白日飛昇
　　　張魯
系師張魯字公期(漢書載/字公旗)嗣師長子也好道
守眞人之法仕漢歷典農校尉安民中郞將
漢中南鄭二郡太守後隱身學道以符法治
病致米一斗疾苦立愈乆之積米鉅萬魏王
聞之遣使統兵來討弟子告師師曰愼勿爲
懼遂同弟子登嶺而望見兵馬四合師以手
版畫地成河怒濤泗湧下臨不測兵不得度
使者復統水師至岸師又以手版畫其河中
輒出一峰高千餘丈兵不能進使者回具述
其事(一云建安中曹操擅權將不利於漢室/魯憤力不能討操遂擁兵據守後王建)
(伯蜀封魯爲扶/義公正以此也)魏王遣使追謝齎印綬拜爲
梁益二州刺史鎮南將軍封閬中侯食邑三
萬户師固辭不受謂使者曰吾修道之士世
慕冲舉今裂地之封非所願也請還印綬無
復再來後修煉白日乘龍昇天(一云魯於太/白南峰解化)
(葬在襃城縣南後姜維屯軍蜀西/山與魯相見在天霧中良乆失之師)有弟二
人長曰衛次曰傀衛歷招義將軍好道於嘉
陵飛昇傀歷南郡太守棄官學道乆之白日
飛昇
　　　張滋
張滋(漢書/名富)字元微系師長子也辟丞相掾給
事黃門侍郞歷漢中太守封昌亭侯乆之得
道尸解而去四弟曰永曰盛曰溢曰巨永字
齡宗歷奉車都尉議郞封樓亭侯得道尸解
盛字元宗歷奉車都尉散騎侍郞封都亭侯
嘗喟然歎曰吾先世教法常以長子傳授而
諸兄皆不娶可使至此遂無傳乎西晋永嘉
中夜望大江之東有瑞氣徹天謂其妻曰是
可成吾丹矣乃棄官南遊至鄱陽郡望之曰
近矣即山行五日至一處山嶺秀麗登無喜
曰吾得之矣山頂有眞人丹穴井竈存焉乃
昔日煉丹修養之地遂就其井穴左右結廬
居一年盧氏來尋之遂與同居此山得一子
(一云盧氏携一子/自蜀來處之山下)居九年丹成一日尸解而
去人呼其爲龍虎子孫多居山之東北溢字
立宗仕歷牙門將軍駙馬都尉討寇將軍漢
中南鄭太守閬中侯乆之得道尸解巨字儒
宗仕歷侍御史安南正參羲陽太守乆之得
道尸解(一云第四弟盛第五弟溢第六弟巨/第七弟夢得字文宗歷諫議大夫宗)
(正得道尸解今臨買白霞觀有大竈山竈山/世傳天師四代孫煉丹得道處宋朝陶弼有)
(詩云羽客朝元地遺壇古樹中煉成丹竈在/騎去鶴巢空印篆從天賜符書與道通當時)
(眞一氣松/桂夜來風)
　　　張昭成
張昭成字道融盛之長子也學道不懈每端
坐室中出神數百里外能馴虎豹年一百十
九歲卒而尸温温如生既葬塚上生菌數千
一日居人見鶴穿墓而出有彩雲盛之後開
墓視之唯冠履在焉(一云晋初得道至成/帝咸康年中仙去)
　　　張椒
張椒字德馨道融長子也得眞人治鬼之法
以眞人所授諸階祕籙傳度世人晋帝累徴
不起得道年一百餘歲吿别門弟子逌然而
化
　　　張仲回
張仲回字德昌德馨之長子也傳授父法能
辟穀日行數百里後入蜀山不歸不知所終
　　　張迴
張迥字彦超德昌之長子也幼年得道美丰
姿善裁鑒日列眞人諸階品籙於淨室中嚴
奉六時香火終身無怠治病驅邪無不安愈
世人仰之年九十而卒一云齊太祖召赴闕
　　　張符
張符字德信彦超之長子好道傳守眞人之
法年九十二歲而卒
　　　張子祥
張子祥字鱗伯德信之長子博覽諸經究採
今古襲儒衣冠仕隋歷洛陽尉未幾棄官與
妻子退隱龍虎山(一云嘗自歎曰隋雖混一/海内亂將不乆遂隱不復)
仕從學者數百人志在修養顔容益少常若
二十歲人能吐腹中丹置掌中翫弄或夜投
器中光芒穿屋乃復吞之乆之得道年一百
二歲(一云百/二十歲)而卒舉棺甚輕葬之夕墓忽有
穴其塚開視所存唯衣服爾
　　　張通
張通(一云下字犯/宋朝諱)字仲達鱗伯之長子傳守
眞人之法常閉户不出四十年妻子非時不
見乆之得道年九十七歳而卒經數月入棺
尸竟不壞(通高順皆犯祖/名未詳其故)
　　　張仲常
張仲常字德潤仲達之長子通覽儒書亦有
神異唐高宗召至闕潜歸歎曰吾幾落世網
學道於家傳守眞人之法能分形變化嘗推
甕於室中與妻茹葷飲酒夜醉於甕傍吐其
中經日不壞年九十八歲卒(一云日埋甕於/室中對妻子茹)
(葷飲酒夜發甕皆/在甕中經日不壞)
　　　張光
張光字德昭德潤之長子少傳授眞人之法
久之棄妻與次子悟入山修行二十餘載乃
出見其妻又同處五年後終於家年一百二
歲而悟亦能辟穀
　　　張慈正
張慈正字子明德昭之長子博學群書最精
於易從學者百餘人乆之學道隱山與妻子
不相見傳守眞人之法歲以三元傳度諸階
祕籙四方歸之所積法信備荒歲以助貧乏
之士亦能煆煉黄白之法百餘歳卒於山中
空中有仙樂隱隱焉(一云能以藥點瓦爲金/銀鍛成器投水中火過)
(而復/爲瓦)
　　　張高
張高字士龍(一云字士隆後避/唐玄宗諱改士龍)子明長子也
學道守眞人之法飲酒至一石而不醉唐明
皇召見于京師置壇受籙降賜金帛仍免租
税册封漢祖天師之號肅宗降香建醮親灑
宸翰以贊天師貞元中降供養供養金鍍銀
香爐香合緋羅綃金帕及黄複器物年九十
一歲卒家
　　　張應韶
張應韶字治鳳士龍之長子博學經典後隱
山中辟穀能百日不食與妻子躬耕能吹鐵
笛數里外聞之一日吿其子曰吾世傳眞人
之教功及於人多矣吾今垂年汝當傳守言
訖兀然端坐暝目而化年九十九
　　　張順
張順字仲孚(一云/中孚)治鳳之長子少事母孝曰
不孝不忠而欲學道求仙是猶捨舟楫而涉
大川也仕爲本縣貴水尉後棄官并妻子結
茅以居年八十七歲童顔皓齒不疾而化
　　　張士元
張士元字仲良仲孚之長子少博習群書年
四十餘始學道習夜坐乆之能通臂上下出
入如飛以符法傳人治病能種桃李頃刻而
實時君聞其有道屢以美官徴之固辭不起
終於家年九十二
　　　張修
張修字德眞仲良之長子爲人質朴常衣布
素不喜華飾與妻耕于野不與鄉人交通歲
以符法傳人治病應時而驗所得法信皆施
貧士甘於寂寞無所貪慕先二年自營墳郭
曰吾二年當去至期乃沐浴更衣端坐而化
時年八十五歲(靈驗記云劉遷者江西大賈/詣十九世天師傳授都功法)
(籙明年卒於金陵兩夕而蘇云㝠官所追忽/有金光自天而下黄衣使者乘空而至執素)
(簡讀曰劉遷身佩正一籙名在上天非地司/所籍大限既足可延三十年由是披褐修道)
(入龍虎山師/奉天師焉)
　　　張諶
張諶字子堅德眞之長子博學爲當時通儒
攻草隸晩年好道能辟穀(一云唐文宗召見/賜官不受而歸懿)
(宗咸通中/降金建醮)一日三飲大醉而化年一百餘歲
　　　張秉一
張秉一(一云/彦恭)字温甫子堅之長子母初夢金
(一作/巨)龜入腹覺而有孕少年學道能洞窺墻
壁外嘗累千金遇凶年市穀救施貧乏年九
十二歳一日語妻曰吾死後地震則歛而葬
之言訖乃正坐執簡而化七日果地震乃斂
而葬焉體尚温而不壞
　　　張善
張善字元長温甫之長子幼不茹葷長好道
遊歷名山大川二十年方還即不出户深有
内養年八十七歳而終(一云八/十一)
　　　張季文
張季文字仲歸元長之子歳以諸階祕籙傳
度弟子之能修行者用符水治病立愈年八
十七歲而卒
　　　張正隨
張正隨字寳神仲歸長子也爲人質直淳朴
不與俗人交遇諸途則趨而避之歲以傳度
法信救施貧乏雖家貧而不顧年八十七歲
而終追封眞靜先生
　　　張乾曜
張乾曜寳神之長予也好道守掌眞人之教
法(會要云大中祥符八年召信州道士張/乾曜於京師上清宫置壇傳籙度人)宋
仁宗聞其有道天聖八年五月召赴闕賜澄
素先生之號上問以飛昇之事沉吟乆之對
曰此非可以輔政教也上嘉之又問幾子對
以長子傳道次業儒遂以次子見素爲將作
監主簿見素雖仕而志尤慕道以衛尉寺丞
休官隱居鄱陽東湖至今子孫家焉
　　　張嗣宗
張嗣宗澄素先生之長子襲眞人之教傳度
秘籙得吐納之法年七十容貌如童孩年八
十一歲而卒封虚白先生(會要云至和三年/八月賜號冲靜先)
生
　　　張象中
張象中字拱辰虚白先生之長子七歳賜紫
承襲(一云年十三穎慧非常博通經史尤有/道術宋仁宗召見賜坐咨問道法甚妙)
(特賜紫衣親灑宸翰以鎮楅庭復賜束帛金/器自後朝廷寵賚薦至師承襲眞人之教終)
(身不/怠)
　　　張敦復
張敦復字延之拱辰長子少儒服有聲場屋
後以嫡子承正一二十八世丕闡祖風四方
宗之年五十三而卒追封葆光先生
　　　張景端
張景端字子仁乃二十四代之後名迪第五
子也好道承襲眞人之教年三十一歲(一云/五十)
二歳卒追封葆眞先生
　　　張繼先
張繼先字遵正乃二十六代之後宣教郞臨
川知縣名處仁字德玄第二子也九歲承襲
眞人之教宋徽宗崇寧以來凡四召至闕賜
號虚靜先生視秩中散大夫初神宗以眞人
印文陽平治都功印凡六字用崑玉刻之藏
於三清儲祥宫法從庫將以畀有道者至是
以賜繼先已而進封眞人爲正一靜應顯佑
眞君仍詔有司就國之東建下院以居之賜
額曰崇道又賜緡錢修龍虎山上清宫撥步
口莊五萬以飯其衆改賜上清正一宫額追
封其祖及父先生號度其祖母陳氏馮氏妹
葆眞皆爲道士建眞觀以居之復用澄素先
生例官其兄紹先假將仕郎恩賚甚厚先生
志在冲淡引辭以歸嘗作靜通庵于上清宫
後爲心齋坐忘之所又因祖師雲錦山龍虎
丹竈而修煉焉瑞彩祥光照耀山谷有降祥
堂濯鼎池遺迹猶存後著心說及大道歌以
貽于世丁未年三十六歲欽宗詔赴闕至泗
州解化己酉年冬赴杭州薛門下生日齋是
年大盜入境先生預吿衆而去至今道侣往
還多見在羅浮西蜀隱顯不定云(一云戊申/六月先生)
(與河東張統制自京師回至泗州盱眙艤舟/税亭小不快飲湯一杯便化去身如蠟色延)
(昌觀道士請尸安葬税官不從藳葬於官地/張侯實主其事後張得㫖取劉文　起具言)
(儀眞會信州張乆中敦武道其事乆中云是/時天師來死於此江　有仙墓存焉未幾有)
(人自歸州來附天師謝張侯書乃/知不死復有人見在惠州羅浮者)
　　　張時修
張時修字朝英虚白先生之後也素習儒術
累舉不第乃恬然靜退志慕修煉以虚靜不
娶無嗣衆推承龔年六十一歲於龍虎故居
解化
　　　張守眞
張守眞字遵一朝英長子也母吴氏嘗夢畀
以仙果曰汝食之生子當主陽平治都功印
生而純素守靜長而寡慾宋紹興十年庚申
承襲世教每歲三元傳度四方輻凑除邪馘
毒道化盛行二十九年二月七日高宗賜號
正應先生孝宗乾道六年十月十三日高宗
召命十一月十三日詔赴德壽宫館于養魚
莊越三日引見賜坐咨訪道法甚款十九日
孝宗召見賜坐賜金錫齋退就館舍錫賚頻
蕃十二月十九日高宗命醮月臺所禱有異
應越明年復召見以上清三洞諸品寳籙流
傳寖乆乃錫金委道録院鋟木成書就延祥
觀傳度且命以其版歸及賜象簡景震劍并
手書陰符經以畀之先生既歸林下翛然自
得不以世俗介意每云嘗收兄虚靜先生書
有川蜀之約吾將往遊焉於淳熙三年十月
三十日無疾羽解
　　　張伯璟
張伯璟字德瑩正應先生長子也儀冠軒偉
豐玉枕美鬚髯人皆謂有正一之風宋孝宗
乾道中侍正應先生赴召高宗賜坐賜齋御
筆更名景淵又見南内宣演道法甚嘉納焉
越月高宗命正應大醮月臺正應以景淵隸
其事每獲殊應上加錫賚併賜象簡以歸遂
掌三元之教符籙受者尤盛初皇子魏王鎮
明州以玉壇召師相得尤厚一日遣人薦來
邀迓忽謂其徒曰人間之寵雖至然吾自有
仙期不可爽矣遂隱几而化
　　　張慶先
張慶先字紹祖德瑩嫡子也慶先未生時德
瑩嘗鞠幼弟嗣先爲子既而攝祖教慶先降
世天姿閑雅賦性簡默蓋如列子之居鄭圃
時人無知者乆而聲名方馨神異焕發道俗
宗嚮不謀同辭曰眞正一先生之裔也遂鳴
于有司以宋寧宗嘉泰元年辛酉五月正襲
三十四代之位三元傳籙奉香火者雲至師
常以眞純自守儉素居家慈仁接物見貧乏
寒棲之士尤加惻隱而賙濟之無他嗜好惟
喜飲而不爲酒困至嘉定二年下元開壇越
七日有綈抱幅巾之士神風偉岸類有道者
衆莫詰其所從來師一見之開樽下榻如平
生歡既别猶附耳語移時乃去師自是焚香
絶粒不交人事家人意其蟬蛻有日請遺法
訣閟而不言至是月二十九日晨興盥櫛如
平時翛然宴坐而逝
　　　張可大
張可大字子賢乃正應先生第二子伯瑀之
孫仁靜先生天麟之次子也初景淵羽化時
伯瑀嘗攝三十四代事至慶先羽化嫡子成
大幼天麟復攝行三十五代教法嘗被宋寧
宗召賜號仁靜先生未幾成大早化遂以可
大爲慶先後理宗紹定三年仁靜仙去可大
年方十三正承三十五代之教豐神秀異性
識不凡四方參受法籙者動數萬計道化盛
行端平三年奉聖㫖賜錢重刊先朝元賜籙
板嘉熙二年加封正一靜應顯佑眞君助法
鳴山玉泉龍井之神咸加封焉三年四月奉
聖㫖召赴行都退潮禱雨禳蝗保邊咸有感
格七月召見賜坐賜齋賜號觀妙先生褒嘉
甚至錫賚便蕃仍賜錢重興先朝元賜眞懿
觀俾爲母子同居之地錫以土田免其租賦
御書觀額及眞風之殿紫微之閣以賜又賜
扇一握親灑宸翰曰神與道而爲一天與人
而相連苟精守以專密必駕景而凌烟先生
又爲助法鳴山玉泉龍井之神請于朝咸加
封爵自是簡眷愈隆時有宣賜降香建醮無
虚歲每禱輒應至寳祐二年復奉聖㫖召赴
行在住持龍翔宫以親老故辭準勑提舉三
山符籙兼御前諸宫觀教門公事主領龍翔
宫事至今遥領自是既得請有逍遥物外之
志景定三年乃以教法授次子宗演具表奏
聞至四月初十日羽解上與東宫各有賜賻
至瘞劍宣賜尤厚丞相江萬里爲撰碑銘
歷世眞仙體道通鑑卷之十九



















歷世眞仙體道通鑑卷之二十河十
　(浮雲山聖壽萬年宮道士趙道一編修)
　　　干吉
干吉者琅琊人也(一云北/海人)先名室後改名吉
其父祖世有道術不殺生命吉精苦有踰於
昔人常遊曲陽流水上得神書百餘卷皆赤
界白素青首朱目號曰太平青領書時漢成
帝河平二年甲午也蓋吉親受於老君今道
家太平經也其經以甲乙丙丁戊己庚辛壬
癸爲部每部一十七卷一云吉忽得痼疾經
十餘年百藥不愈乃晨夕焚香哀告上天願
賜救度老君感其精誠乃令仙人帛和爲賣
藥翁行市中授之經且曰卿得此書非但愈
疾而已當得長生化行天下吉乃拜受其疾
頓除老君復降親授其㫖遂編前經成一百
七十卷吉得其㫖遂以修身養性消灾治疾
無不驗者其要曰夫人之生也天付之以神
地付之以精冲和付之以氣人能保精愛神
護氣内則致身長生外則致國太平又曰人
臣之行當上愛其君欲其長生爲人子者當
念父母畏其將老風化其意使之入道常爲
求索奇方殊術以奉君親爲人弟子者當念
録師恩夫人生於父母成道德於師得尊榮
於君每念君父師將老無以復之或行學更
事賢明求奇方異法而資益之此乃應太古
上皇最善忠臣孝子順弟子也人皆爲之則
天下太平矣有心之人所作皆善言行精實
心自克責灑心易行感動於上受天施恩輒
言報謝精專不怠得致神仙其方曰吾字十
一名爲士丙午丁已爲祖始四口治事萬物
理子巾用角治其右潜龍勿用坎爲巳人得
見之壽長乆居天地間活而已治萬百人仙
可待善理病者勿輕紿樂莫樂於長安市使
人壽若西王母比若四時周反始九十字策
傳方士蓋神丹奇藥可以奉君父師者焉又
出科戒祭酒之法以付吉吉後奉經行道分
布弟子置男官女官廣化人民四方歸嚮後
孝章皇帝元和二年老君復降詰責吉曰吾
前授汝道助國扶命憂念萬兆而自頃以來
諸男女弟子託吾位號貪財縱欲驕倨自大
嫉賢妬才更相是非皆不當爾故來語汝吉
稽首伏地叩頭百下曰唯唯願太上赦既往
之罪容臣修將來之善從今日已往不知當
何以救諸男女弟子之譴責老君曰汝善聽
教人生雖壽萬年不持戒律與老木乆石何
異寧一日持戒爲道德而死不忍犯戒而生
持戒者上補天官尸解昇仙世人雖爲王公
上至帝皇脱有重罪無益魂神可不痛邪明
奉吾戒以教授之乃爲說一百八十戒訖又
語吉曰往古先聖皆從此得道道本無形從
師得成道不可廢師不可輕吉稽首受命再
拜而謝吉後寓居會稽孫策平江東進龔會
稽見士民皆呼吉爲干郞事之如神策招吉
爲客在軍中將士多疾病請吉噀水輒差策
將兵數萬人欲迎獻帝討曹公使吉占風色
每有神驗將士咸崇仰吉且先拜吉後朝策
策見將士多在吉所因怒曰吾不如干君邪
乃收吉責數吉曰天乆旱水道不通君不同
人憂安坐船中作鬼態束吾將士敗吾部曲
今當相除即縛吉暴日中使請雨若能感天
今日中大雨則相原不爾加誅俄而雲興雨
霔江中漂泛將士共賀吉策遂殺之將士涕
泣收葬明旦往視俄失其尸策大愴恨從此
常見吉在其前後後策尋爲許眞伏客所傷
照鏡見吉在鏡中策大驚因掊鏡大叫胸創
裂而死混元實録云吉尚周旋人間百餘年
然後仙去
　臣道一曰道德經曰夫佳兵不祥之器物
　或惡之故有道者不處干吉祖父慕道而
　躬自勤苦有踰前人乃致身軍旅之中而
　爲孫策所殺雖曰兵解也然使干吉退藏
　於密積行累功又安知不證飛昇之品乎
　後之學仙者當以處佳兵爲深戒
　　　宫嵩
宫嵩者琅琊人也有文才著書百餘卷師事
仙人干吉漢元帝時嵩隨吉於曲陽泉上遇
天仙授吉青縑朱字太平經十部吉行之得
道以付嵩後上此書書多論陰陽否泰灾眚
之事有天道地道人道云治國者用之可以
長生此其㫖也嵩服雲母數百歲有童子之
色後出入紵嶼山仙去矣
　　　王道眞
王道眞漢時人得道於鬼谷山東古柏臺常
有白雲出於臺中遠望如百尺樓道眞常乘
此雲遊戲山頂暮歸臺中白雲亦歛入此臺
中即荆州北清溪鬼谷山也或謂此爲臺非
也
　　　王玄甫
上仙姓王名玄甫漢代東海人也師白雲上
眞得道一號華陽眞人六月十五日降世十
月十六日上昇不記是何朝代後傳道與鍾
離覺即正陽子鍾離權也所著文辭隱而不
傳世有詩一章載混成集其詩曰華陽山裏
多芝田華陽山叟復延年青松巖畔高柯下
白雲堆裏飲飛泉不寒不熱神蕩蕩東來西
往氣綿綿三千功行好歸去休向人間說洞
天大元至元六年正月襃贈東華紫府少陽
帝君
　　　薊子訓
薊子訓二百餘年顔色不老曾抱鄰舍嬰兒
誤墮地死兒家即埋之子訓自外來抱兒還
之家恐是鬼子訓掘視所埋但泥而已漢時
京師貴人莫不虚心欲見既到京師公卿以
下候之者座上常數百人皆爲設酒脯終日
不匱一日太學諸生詣請子訓子訓以食時
發日中到未半日行千餘里往二十三處諸
貴人喜自謂先詣之明日相問各言子訓衣
服顔色如一遠近驚異後因遯去遂不知所
止初去之日惟見白雲騰起數十處行人於
長安東霸城見之與一老公共摩娑銅人相
謂曰適見鑄此而已近五百歲矣見者呼之
曰薊先生小住並行視若遲徐而走馬不及
出後漢書仙傳云薊子訓齊人舉孝廉除郞
中又爲都尉人莫知其有道所載他事略同
　　　王喬
王喬者河東人也漢明帝爲尚書郞出爲葉
縣令漢法畿内長吏節朔還朝喬每月朔旦
常自縣詣臺朝帝怪其來數而不見車騎密
令太史伺望之言其臨至輒有雙鳧從東南
飛來於是候鳧至舉羅張之得一隻舄焉乃
詔尚方診視則四年中所賜尚書官屬履也
每當朝時葉門下鼓不擊自鳴聞於京師後
天下玉棺於堂前吏人推排終不揺動喬曰
天帝獨召我邪乃沐浴服飾寢其中蓋便立
覆宿昔葬于城東自成墳其夕縣中牛皆流
汗喘乏而人無知者百姓爲之立廟號葉君
祠吏人祈禱無不如應若有違犯亦便見禍
或云即古仙人王子喬(出後/漢書)祠後改雙鳧觀
屬汝州
　　　壺公
壺公不知何許人也常賣藥懸一壺於肆頭
及市罷跳入壺中市人莫之見惟汝南人費
長房於樓上觀之異焉因往再拜奉酒脯公
知長房之意其神也謂曰子明日更來長房
一日復詣與俱入壼中惟見玉堂華麗㫖酒
嘉殽盈衍其中共飲畢而出公曰我神仙之
人以過見謫今當去能相隨乎樓下有少酒
與卿爲别長房令十人扛之猶不舉翁笑以
一指提上視器如一升許二人終日飲不盡
長房遂欲求道而顧家人爲憂翁乃斷一青
竹度與長房身齊使懸之舍後家人見之即
長房形也以爲縊死大小驚號遂殯葬之長
房立其傍而莫之見也於是遂隨從入深山
踐荆棘於群虎之中留使獨處長房不恐又
卧於空室以朽索懸一千斤石於心上衆蛇
共來嚙索且斷長房亦不移翁還撫之曰子
可教也復使食糞糞中有三蟲臭穢特甚長
房意惡之翁曰子幾得道恨於此不成如何
長房辭歸翁與一竹杖曰騎此任所之則自
至矣可以杖投葛陂中也(陂今在豫/州新建縣)又爲作
一符曰以此主地上鬼神長房垂杖須臾來
歸自謂去家適經旬日而已十餘年矣即以
杖投葛陂觀視則龍也家人謂其乆死不信
之長房曰往日所葬竹杖爾乃發塚剖棺杖
猶存焉遂能醫療衆病鞭笞百鬼至驅使社
公或在坐獨自恚怒人問其故曰吾責鬼魅
之犯法者爾又嘗坐客而使至宛市鮓須臾
還乃飯或一日之間人見其在千里之外者
數處焉後失符爲鬼所殺(出後/漢書)道傳云汝南
歲歲常有魅僞作太守章服詣府門槌鼓者
郡中患之時魁適來而逢長房爲謁府君惶
懼不得退便前解衣扣頭乞活長房呵之云
便於中庭正汝故形即成老鼈大如車輪頸
長一丈長房付其一札以勑葛陂君魅即扣
頭流涕持札植於陂邊以頸繞之而死後東
海君來謁葛陂君因淫其夫人於是長房劾
繫之三年而東海大旱長房至海上見其人
請雨乃謂之曰東海君有罪吾前繫於葛陂
今出之使作雨也於是雨立霔長房曾與人
共行見一書生黃巾被裘無鞍騎馬下而扣
頭長房曰還他馬赦汝罪問其故長房曰此
狸也盜社公馬爾長房又能縮地脉數千里
牽至前宛然具足吴均續齊諧志云汝南桓
景從費長房學長房謂曰九月九日汝家當
有災急令家人縫絳囊盛茱萸繫臂上登高
飲菊花酒此禍乃消景從其言舉家登山夕
還見雞犬一時暴死今人九月九日登高蓋
本是也今建寧府有登高山存焉丹臺録云
壺公姓謝名元一又興化軍有壺公山昔有
人遇壺公引至山頂見宫闕樓殿曰此壼中
日月也又有壺公廟存焉一云蔡州懸壺觀
即費長房舊隱有懸壼樹信州靈陽觀亦云
費長房竹杖化龍處未知其故也
　　　華陀
華陀字元化漢時沛國譙人通數經曉養性
之術年且百歲而猶有壯容時人以爲仙沛
相陳珪舉孝廉太尉黃琬辟皆不就精於方
藥處劑不過數種心識分銖不假稱量針灸
不過數處若疾結於内針藥所不能及者乃
令以酒服麻沸散既醉無所覺因割破腹背
抽割積聚若在腸胃則斷截□洗除去疾穢
而縫合付以神膏四五日創愈一月之間皆
平復廣陵吴普彭城樊阿皆從他學並依準
他療多所全濟(出後/漢書)
　　　青谷先生
青谷先生者不知何許人也常修行九息服
氣之道後合爐火大丹服之得道
　　　劉文饒
劉文饒者弘農劉寬也少好道曾舉漢方正
稍遷南陽太守視民如子怒不形顔口不疾
言行陰德拯寒困萬民悅而附之如父母焉
後爲司徒太尉上賜酒伏地睡詔問故乃答
曰臣任重責大恒憂心如醉旦使奴至市買
菜而奴盜用錢飲酒晏乃還卧於閤内又不
得菜既醒乃駡之爲死狗駡畢即束帶來入
恐奴從後自殺所以慮之不覺忽然睡爾願
見哀恕寬用心仁愛觸類如此矣年七十三
一旦遇青谷先生降之於寢室授其杖解法
去入太華山行九息服氣及授以爐火丹方
修之道成今在洞中作童初府帥上侯主始
學道者(出眞誥注云劉寬字文饒弘農華陰/人父名崎順帝時爲司徒寬爲人謹)
(厚常行有人失牛乃就寬車中認之寬無言/解駕牛與之步歸頃有誌者得牛而送還慚)
(懼寬乃謝遣之桓帝延禧八年爲南陽太守/恒用蒲鞭靈帝嘉平五年爲太尉嘗於御座)
(前被酒睡伏帝問太尉醉邪寬仰答臣不敢/醉但任重責大憂心如醉又嘗有客來詣寬)
(寬遣奴市酒遷乆大醉而還客駡爲畜産爲/辱孰甚故吾懼其死耳後封逮卿侯六百户)
(中平二年亡年六十六贈車騎將軍時進謚/曰昭討侯子松嗣案此說復爲同異故詳載)
(之)
　(臣)道一曰劉文饒仕於漢朝視民如子蓋
　道德之發越於外也觀其爲政怒不形顔
　口不疾言好行陰德拯濟寒困眞可爲萬
　世隱朝市而修仙者之標表大抵積功累
　行亦在兹也道德經曰聖人無常心以百
　姓心爲心善者吾善之不善者吾亦善之
　德善豈非劉文饒之謂乎
　　　趙威伯
趙威伯東郡人也少好道受業於邯鄲張先
生晩在中嶽授玉佩金璫經於范丘林乃是
漢樓船將軍衛行道婦也學道得仙遂授行
挹日月之道服九靈明鏡之華得道來入華
陽内爲保命丞河圖云吴楚多有得見太平
者語人云此語不虚此驗不乆其所存明鏡
非世間常法又善嘯聲若衝風之擊長林衆
鳥之群鳴時在天市壇上長嘯呼風須臾雲
翔其上或㝠霧四合零雨其濛保命有四丞
威伯主仙籍并記學道者并暴雨水靈芝草
　　　樂長治
樂長治東卿司命君鄉里人也仕漢桓帝至
中書侍郞後師中嶽李先生受步七元法修
之得道入華陽内爲保命丞
　　　劉根
劉根潁川人能令見鬼隱於嵩山潁川太守
杜新聞之以爲妖訛召至郡新謂根曰君有
何能而常惑衆根曰僕能令人見鬼新曰今
即試看若無鬼汝當見誅於是根左顧而笑
須臾新之亡父母悉反縛於伊前鬼乃責曰
汝爲人子不能光益我因何累及亡人仍語
新曰可急謝過於劉先生新乃泣涕扣頭謝
根俄頃根與鬼俱不見莫知所之不日新亦
卒或云劉根常服棗核中仁百邪疾不復干
後漢時人皮日休與毛公泉詩云劉根昔成
道兹塢四百年毿毿被其體號爲緑毛仙因
思清泠汲鑿彼岝𡿃巓五色既煉矣一勺方
鏗然既用文武火俄窮雌雄篇赤鹽撲紅霧
日華飛素煙服之生羽翼倏爾冲玄天眞隱
尚有迹厥祀將近千我來討靈勝到此期終
焉滴若破竇淨蘚深餘甃圓澄如玉髓潔泛
若金精鮮顔色半帶乳氣味全和鉛飲之融
痞蹇濯之神俱攣有時翫者觸倏忽風雷顚
素綆絲不短越罌腹甚便汲時月液動擔處
水漿旋大獻大司諫置之鈴閣前清如介潔
性滌此掃蕩權炙背野人興亦思侯伯憐也
知飲水苦願受一缾泉南嶽總勝集云劉根
先生修大洞帝乙之道遊宦四方爲政有德
晩歸南嶽之東峰煉眞朝斗服氣祭神而玄
化
　　　劉偉道
中山劉偉道漢時人學仙在嶓塚山積十二
年仙人試之以石重十萬斤一白髮繫垂之
使偉道卧其下偉道心安體悅了無憂怖卧
在其下十二年仙人數試之無所不至遂賜
神丹白日昇天
　　　夏馥
夏馥字子冶陳留人也少好道常服术和雲
母後入吴山從赤須先生授煉魂法又遇桐
柏眞人授之黄水雲漿法行之得道馥少時
被公府辟召懸辟書於桑樹乃去其高邁如
此道成爲明晨侍郞(後漢及高士傳並云陳/留圉人少爲書生桓帝)
(時舉直言不就性質直不同時黨爲閹人所/疾陷於黨錮之限避難剪鬚髮變形逃林濾)
(山中爲人治作後還家杜門不/出不與人相見黨禁未解而亡)
　　　范幼冲
范幼冲遼西人也曾爲漢尚書郞善解地理
受胎化易形之道常旦旦存青白赤三氣各
如綖從東方日下直入口中挹之九十過自
飽便止行之十年身中自有三色之氣遂得
神仙此高元君太素内景法眞誥云范監者
即其人也昔得爲童初監今在華陽中
　　　鍾離簡
鍾離簡後漢人爲郞中與弟權俱入華山三
峰得道後道備白日昇天
歷世眞仙體道通鑑卷之二十










歷世眞仙體道通鑑卷之二十一淡一
　(浮雲山聖壽萬年宮道士趙道一編修)
　　　封衡
封衡字君達隴西人也幼學道通老莊學勤
訪眞訣初服黄連五十年後入鳥獸山採藥
又服术百餘年還鄉里如二十許人聞有病
死者識與不識便以腰間竹管藥與之或下
針應手立愈愛嗇精氣不極視大言凡圖籍
傳記無不習誦復遇魯女生授還丹訣及五
嶽眞形圖遂周遊天下故山官水神潜相迎
伺而凶鬼怪物无不竄避人或疑之以矢刃
刺禦皆不能害常駕一青牛人莫知其名因
號青牛道士魏武帝問養性大略師曰體欲
常勞食欲常少勞勿過極少勿過虚去肥濃
節酸鹹减思慮損喜怒除馳逐慎房室則幾
於道矣故聖人春夏養陽秋冬養陰以順其
根以契造化之妙有二侍者一負書笈一攜
藥笥有容成養氣術十二卷墨子隱形法一
篇靈寳衛生經一卷笥有煉成水銀霜黄連
屑等在人間僅二百餘年後入元丘山不見
　　　王老
王老不知其名與魯女生封君達爲友訪道
遊名山於東嶽之陽遇神仙乘白鹿與侍女
十許人自山中而下知是神人再拜以求長
生之道神仙曰子知有安期君乎即我是也
子精誠動天太上使我授汝度世之訣經云
綿綿若存用之不勤是眞道矣言訖昇天而
去王老行之愈力三年行及奔馬肌膚充澤
狀若處子能分形變化坐在立亡周遊人間
四海之内時有見之者
　　　張皓
張皓字文明汝南人東漢安帝永初中嘗韶
逸人爲道士皓年二十歲與選一日封衡召
至皓望風服膺求啓未悟衡因觀其心遣涉
于深淵則遇鮫鯨迫之而貌不變誘之以色
試之以財而心不動衡曰可教也於是付以
青要紫書金根上經及神丹半兩從而戒之
曰勤則得之替則失之皓俯伏受命遂入赤
城山服丹行道乆之耳能洞聽目能徹視常
有學道者來訪則或爲白鶴或爲飛雲搏空
遊虚隱没而莫之見至魏明帝太和初登眞
　　　王少道
王少道與同志李伯山常以陰德密惠拯救
於人皆積世有道至行所鍾累功積德以至
成仙少道常謂人曰功滿三千白日冲天修
善有餘坐降雲車弘道不已自致不死斯言
信哉昔太極眞人一日八身展轉得道葛玄
七世方證仙公之任然積善之功上濟玄祖
下流後世豈止一身長生而已勉哉勤哉吾
匪虚言也俱得神仙矣(眞誥云其童初府有/王少道范叔勝李伯)
(山皆童府之標者少道漢時人王遯兒也漢/時山陽太守范叔勝北地人也魏文帝黄門)
(郎李伯山李冲父也冲父漢時爲白馬令行/陰德或積世有道中行所鍾此二府仙人皆)
(一進再進得/入此府耳)
　　　路大安
眞人姓路名光又名大安西蜀大寧軍内黄
縣人也後徙居婺州乃漢路温舒九世孫於
順帝漢安元年九月十五日子時誕生神清
骨秀髮疏眼青襲世箕裘博通經史歷三國
鼎分晋室肇造科目不公仕途艱進乃自歎
曰僕幼蹇滯時運興廢雖有濟世之才奈何
時與命違所謀弗就功名之念頓息遂舍家
修道遊至河陽假舍驛亭吏曰不可宿驛中
有妖儻或不信必有禍害眞人曰吾有神劍
能斬邪怪不必多言遂投宿夜半風寒凛凛
瞑目視之庭隅妖氣中有婦人悲告曰眞官
乞賜救拔此乃張氏古宅向爲寇劫掠殺妾
張氏而埋此也若得收葬方遂往生翌日掘
之果得連環白骨遂葬之於高陵眞人因此
堅心慕道廣求濟生度死之術尋訪名山於
晋武帝太康五年甲辰歲五月五日縱步姑
射忽於古檜下見一老叟衣黄裘踞石而坐
進揖之曰先生何獨在此仰而長吁乆而不
答眞人禮貌尤至乆之老叟謂眞人曰乆立
我傍果何求哉觀子禄氣薄道氣重異日名
與年同事俱終矣眞人聞此語如夢得覺乃
再拜告之弟子所求者道也叟曰道者杳杳
㝠㝠无形无像何以求之再拜告曰道固難
言願得濟生度死之術以救世可乎叟曰道
者妙萬物而爲言常應常靜不可聲求亦不
容索惟在留神恬淡集性希夷元氣長存外
物不擾然後行功布氣漱液煉神可以超凡
入聖眞人曰今日得聞誨語心如死灰乞望
先生明教一術度人修己叟曰子可教矣遂
以六天如意大法經籙謂之曰依此行持濟
生度死妙用難思子宜祕之叟就拂袖而去
追之莫及復反顧謂眞人曰修半紀相會眞
人自是往華山仙掌峰修煉至惠帝永熙二
年十月十五日夜半夢太上老君命右侍玉
童賜玉鑰匙十事而參合前老叟法書夢覺
神開意解自此書符行功布氣治病驅邪无
不應驗至永康元年三月秦地血雨降妖星
晝見疫毒流行民遭橫夭眞人敬施符水點
混元燈越三旬間方息至永康二年正月虎
兕入城民心揺動莫能禁止時王戎知相位
惠帝責之曰卿任輔弼之重何致此物搔我
生靈今降敕召人剿治眞人於戎甥舅也眞
人遂往揭榜謂戎曰某有術可禁此戎見其
甥言遂奏帝召入内奏對乞與民除害奉勑
令任便行持依混元法攝召虎兕自空飛至
帝愕然眞人呪水噀之化爲蠅蟆布氣吞之
一城安靜帝喜褒詢之曰子乃吾朝眞天師
也與漢天師殊時同號異世同功賜以緑紈
朱服青絲縚碧玉環及以金帛贈之眞人笑
而不受奏曰助國救民忍以財賄汙身遂居
華山以混元籙傳之丁義以混元經傳之郭
璞以混元法傳之許旌陽以混元針灸傳之
妙通朱仙大安元年八月十二日夜夢太上
老君謂曰年與名同可以冲天佐紫微北極
大帝職充司命眞君更宜每月三九日下降
人間察其功過應有灾患急難應聲度之夢
覺身輕倏忽飛舉昇天而去其混元之法今
行於世焉
　　　王眞
王眞者上黨人也年七十九乃學道行胎息
之術斷穀三十餘年容少而色美行及走馬
力兼數人魏武帝聞之召相見似三十許人
意疑其詐遂驗問其鄉里皆異口同辭多自
兒童時見之者眞年已四百歲矣武帝乃信
其道甚加欽禮焉
　　　陳長
陳長在紵嶼山上已六百餘歲紵嶼山中人
爲架屋每四時烹殺以祭之長亦不飲食顔
色如六十歳人諸奉事者每有疾病即以器
詣長乞祭水飲之皆愈紵嶼山上累世相承
事之莫知其所來及服食本末紵嶼在東海
中吴中周詳者誤到其上留三年乃得還具
說之如此紵嶼其山地方圓千里上有千餘
家有五穀成熟莫知其年紀風俗與吴同
　　　王暉
道士王暉者魏時人白羊公子之弟子也居
華嶽熊牢嶺洞眞觀常種黄精於溪側則虎
爲之耕豹爲之耘出入亦乘虎豹具韉轡行
鞭策如人乘馬无異餌黄精蒼术積有歲時
其後以道術傳王法冲乃尸解而去門人葬
冠履於巖左有黄雲覆其上嘗著祕訣百餘
言以教人而人莫能曉其辭曰黄帝昇鼎湖
乘素入紫煙明精陰不乆運往馳龍旋枯悴
林將凋鮮鱗沉深淵遊仙騰霞觀喜作歲月
綿晝占勿龜兆夕唱良有縁中嶽鎮和氣般
輪共成篇若能思得之賜與金一缾音駢
　　　昌季
昌季不知何許人也入山擔柴崖崩墮山下
尚有微氣其婦來見之涕泣哀慟仙人尹伊
聞之愴然謂婦曰吾是仙人能治汝夫即以
藥賜之并付其方藥盡未差可隨合作也能
長服之令人成仙婦以藥治季即愈季合藥
服之千日忽然飛昇婦流涕追之顧謂婦曰
道與世殊卿善自愛敬婦慨然復合藥服之
三年便復飛去至蓬萊山見季季曰知卿當
來爾
　　　張玄賔
張玄賔者定襄人也魏武帝時曾舉茂才歸
鄉里師事西河薊公受服术行洞房白元之
事後遇樊子明於少室山授以遁變隱景之
道昔在天柱山中今在華陽爲理禁伯理禁
伯者主諸水雨官也(眞誥云理禁伯官/亦保命之監國也)玄賔
善談空云无者大有之宅小有所以生焉積
小有以養小无見大有以本大无有有亦无
无焉无无亦有有焉所以我目都不見物物
亦不見无寄有以成无寄无以得无於是无
則无宅也太空亦宅无矣我未生時天下皆
无无也其所論端據如此桐柏諸仙亦不能
折也自云昔曾詣蓬萊宋晨生宋晨生者蓬
萊左仙翁也與其論无粗得大意
　(臣)道一曰夫以无之一字論道是誠得道
　之妙矣道德經曰无名天地之始有名萬
　物之母故常無欲以觀其妙常有欲以觀
　其徼此兩者同出而異名同謂之玄又曰
　天下萬物生於有有生於無張玄賔必深
　得其㫖而略寓於言也
　　　王中倫
高唐縣鳴石山高百餘仞人以物扣巖石聲
甚清越晋武帝太康中逸士田宣隱於巖下
葉風霜月常拊石自娱每見一人著白單衣
徘徊巖上及曉方去宣後令人擊石乃於巖
中潜伺果來因遽執袂詰之自言姓王字中
倫衛人周宣王時入少室山學道此來頻適
方山去來經此愛此石響故輒留聽宣乃懇
乞長生訣遂留一石如雀卵遺之云可辟穀
初别凌空百餘步猶見漸漸煙霧障之宣得
石含輒百日不飢
　　　蓬球
蓬球字伯堅北海人也晋武帝大始中入具
丘西玉女山中伐木忽覺異香球迎風尋之
此山廓然自開宫殿盤鬱樓臺博敞球入門
窺之見五株玉樹復稍前有四仙女彈棋堂
上見球俱驚起謂曰蓬君何故得來球曰尋
香而至焉言訖復彈棋如初有一小者登樓
彈琴戲曰元暉何爲獨升樓球於樹下立飢
以舌舐葉上垂露俄有一女乘鶴而至曰玉
華云汝等何故有此俗人王母即令王方平
按行諸仙室可令速去球懼出門迴頭忽然
不見及還家已是建中矣舊居廬舍皆爲墟
墓因復周遊名山訪道不返
　　　鮑靚
鮑靚字太玄陳留人也少有密鑒洞於幽玄
深心㝠肆人莫之知一云爲南海太守得祕
法悟眞理受眞仙要訣於諶姆按洞天記云
靚及妹並是先身七世祖李湛張慮者俱杜
陵北鄉人同在渭橋爲客舍居積行陰德好
道希生故楅逮於靚等使易世變族改氏更
生合爲天倫根冑雖異德蔭並同靚學明經
術緯候師左元放受中部法及三皇五嶽劾
召之要行之神驗能役使鬼神封山制魔晋
元帝大興元年靚暫往江東於蔣山北道見
一人年可十六七許好顔色俱行數里其人
徐徐動足靚奔馬不及以漸而遠因問曰相
觀行步必有道者其人曰吾仙人陰長生也
太上使赤城君有心於道故得見我爾靚即
下馬拜問寒温未及有所陳陰君曰此地復
十年當交兵流血後蘇峻之亂果足十年又
云君慕道乆矣吾當度爾仙法考得仙者尸
解爲妙上尸解用刀下尸解用竹木皆以神
丹染筆書太上太玄陰生符於刀刃左右須
臾便滅所書者面目死於牀上矣其眞身遁
去勿復還家家人謂刀是其人也用竹木如
刀之法陰君乃傳靚此道又與靚論晋室脩
短之期皆演一爲十爲百以表元帝託云推
步所知不言見陰君所說是陰君戒其然矣
羅浮圖志云稚川居羅浮時靚爲南海太守
以道術見稱嘗行部入海遇風飢甚取白石
煮食之與稚川善常往來山中或語論達旦
乃去人見其來門无車馬獨雙燕往還或怪
而問之則雙履也墉城集仙録云靚以女妻
葛洪靚後還丹陽卒葬於石子岡後遇蘇峻
亂發棺无尸但有大刀而已賊欲取刀間冢
左右有兵馬之聲顧之驚駭中間其刀鞫然
有聲若雷震之音衆賊奔走賊平之後收刀
别復葬之(眞誥云靚爲地下主者帶潜山眞/人復五百年後爲崑丘侍郞晋書)
(云鮑靚字太玄東海人年五歳語父母云本/是曲陽李家兒九歲墮井死其父母尋訪得)
(李氏推問皆符驗靚學兼内外明天文河洛/書後爲南海太守嘗行部入海遇風飢甚取)
(白石煮食之以自濟嘗見仙/人陰君授道訣百餘歲卒)
　　　許邁
許邁字叔玄小名映丹陽句曲人也世爲冑
族冠冕相承映總角好道潜志幽契(眞誥云/清虚懐)
(道遐栖世外故自改名遠遊與王右軍父子/周旋子猷乃修再三之敬按手書授六甲陰)
(陽符云永昌元年二十三歲則是永康元年/庚申歳生也而譜云永和四年秋絶迹於臨)
(安西山年四十八此則元年辛酉爲少一年/今以自記爲正絶迹時年四十九矣娶吴郡)
(孫寵字彦達女/即驃騎秀之孫)曾從郭璞筮卦遇大壯之大
有上六爻發璞謂映曰君元吉自天宜學輕
舉之道初鮑靚授以中部之法及三皇内文
一旦辭家往而不返東入臨安懸霤山中散
髮去累改名遠遊服术黄精漸得其益注心
希微日夜无間數年之中密感玄虚太一眞
人定録茅君降授上法遂善於胎息内觀步
斗隱逸每一感通將超越雲漢後移臨安赤
城遇王世龍趙道玄傅太初映因師世龍受
解束反行之道服玉液朝腦精三年之中面
有童顔臨映得道三官都禁遣典柄侯周魴
主非使者嚴白虎出丹簡罪簿各執一通詰
映諸愆如其无答便當執也賴得龔幼節李
開林相助映甚怖懼强長笑叱詫而答曰大
道無親惟善是與天地無私隨德乃矜是以
版泉流血無遺龍髯之舉三苗丹野涿鹿絳
草豈妨大聖靈化高通上達邪吾七世祖許
子阿者積仁藴德陰加鳥獸遇凶荒疫癘之
年百遺一口子阿散財拯救自營方藥已死
之命懸於子阿手得濟者四百八人德墜我
等應得仙者五人皆録字青宫豈是爾輩可
以豫乎(眞誥云長史七世祖肇字子阿有賑/惠之功今檢譜七世祖名敬字鳴卿)
(後安帝時爲光禄順帝永建元年拜司徒名/字與眞誥不同未詳所以舛異安帝永初二)
(年大飢斗米二千文人相食若所救活四百/八人必應在此時也應劭漢官議載崔瑗表)
(云許敬年且百歳猶居相位如此非惟陰德/流後胤敬自陽功著世所以年永身安位至)
(台鼎子訓孫相並爲三公先/來過江奕世丕丞遂至神仙)言畢會司命君
遣聽候李遵握鈴而至魴等笑而走即得度
世東宫爲地仙中品映第五弟穆亦同時得
道(晋書列傳云許邁字叔玄丹陽句容人家/世仕族而邁少恬靜不慕仕進時父尚存)
(未忍遺親謂餘杭懸霤山近延陵之茅山是/洞庭西門潜通五嶽於是立精舍於懸霤朔)
(望時節還家定省而已父母既終乃遣婦孫/氏還家遂遍遊名山採藥於桐廬縣之常山)
(餌术涉三年欲斷穀以此山近人不得專一/四面藩之好道之徒欲相見者莫得也常服)
(氣一氣千餘息後移入臨安西山乃改名玄/字遠遊與婦書告别羲之造之未嘗不彌日)
(忘歸相與爲世外之交玄遺羲之書云自山/陰南至臨安多有金堂玉室仙人芝草左元)
(放之徒漢末諸得道者皆在焉玄自/後莫測所終好道者皆謂之羽化)
　　　許穆
許穆字思玄一名謐祖尚父副穆少知名晋
簡文在藩爲世表之交起家爲太學博士累
遷位散騎常侍護軍長史雖居蟬冕心慕道
德以第四兄遠遊嘉遯不返遂表辭榮太宗
不奪其志穆乃宅於茅山與楊羲徧該靈奥
天降玉札授爲上清眞人年七十二解駕遺
世(眞誥云穆儒雅情素博學有才章簡文皇/帝乆垂俗表之顧與時賢多所儔結少仕)
(郡主簿功曹史王導蔡謨臨川辟從事不赴/選補太學博士出爲餘姚令入爲尚書郞郡)
(中正護軍長史給事中散騎常侍外混俗務/而内修眞學密受教記遵行上道挺分所得)
(乃爲上清眞人爵登侯伯位偏卿司治仙佐/治助聖牧民孝武太康元年去世年七十一)
(妻同郡陶威女名科斗興/寧中亡亦入易遷中受學)梁高祖爲於山别
立祠眞館長史本宅天監十三年立爲宗陽
觀今之紫陽觀是也宅南一井即長史所穿
南一塘郭四朝築以壅柳谷曰公泉茅山記
云小茅山北有一山名雷平山山西北有上
清眞人許長史宅今爲觀觀前有眞人靈壇
　　　扈謙
扈謙魏郡人也性縱誕不恥惡衣食好飲酒
不擇精麤常吟曰風從牖中入酒在杯中揺
手握四十九靈光在上照巍峨藂蓍下獨向
㝠理笑又曰進不登龍門退不求名位無以
消白日常作巍峨醉精於易占常在建康後
巷許新婦店前筮一卦一百錢日限錢五百
止次卦千錢不爲也謙母住尚方門外路西
謙日送錢三百供養母餘錢二百謙以飲酒
乞與貧寒晋海西公旦出見赤蛇蟠於御牀
玄至艱難謙筮曰公第西北六間馬俄爾失
蛇詔謙筮卦易林曰晋室有磐石之固陛下
有出宫之象海西曰可消伏否謙曰後年應
有大將北征失利以三萬人逆之於壽春北
此灾可消明年秋桓温北討敗績咎豫州刺
史袁眞不爲後援誅眞還鎮石頭廢海西立
簡文温妾産息廠壞竟便差是男兒聲氣雄
烈當震動四海温賜謙錢三十萬謙云謙用
筮錢常患不盡且無容錢處請還公庫温不
聽許氏以空櫃借謙貯錢俄而夫人復送錢
三十萬謙從得温錢後日筮三卦以供養母
以温錢飲酒求能酣客不問識與不識群聚
極飲客隨謙者衆許氏常以賢人禮待謙不
計求酒之多少謙後斷不復詣許氏訪覓經
年忽於譙溝遇謙曰家中欲得櫃用先生幸
還家中取去先所寄錢謙笑曰三年所飲數
千斗唯四十日纔足相補止餘一百半許有
耳大夫不復足顧矣吾以爪刻壁記之寫筭
便知也許氏試依其言筭之不差一文後謙
母夜亡謙旦還云因縁盡矣安葬而去不知
所之數日許氏家人於落星路邊見謙卧地
始謂其醉捉手牽引唯空衣無尸
　(臣)道一曰扈謙以孝養母不干名利内修
　至道外混光塵每筮一卦百錢日限錢五
　百止多以奉母少以自贍次卦則須千錢
　不爲非廉而不劌者寧得至此道德經曰
　名與身孰親身與貨孰多得與亡孰病是
　故甚愛必大費多藏必厚亡知足不辱知
　止不殆可以長乆扈謙誠熟究此道也
歷世眞仙體道通鑑卷之二十一










歷世眞仙體道通鑑卷之二十二淡二
　(浮雲山聖壽萬年宮道士趙道一編修)
　　　杜昺
杜昺字叔恭吴國錢塘人也年十八歲與時
輩戲北郭有父老召昺曰此童子有不凡之
相惜吾已老不及見之昺早孤事後母至孝
名聞鄉郡三辟命仕不就歎曰方當人鬼淆
亂非正一之氣无以鎮之於是師餘杭陳文
子受治爲正一弟子救治有效百姓咸附焉
從夜中有神人降云我張鎮南也汝應傳吾
道法故來相授諸祕要方典陽平治昺每入
靜燒香能見百姓三五世禍福說之了然章
書符水應手即驗遠近道俗歸化如雲十年
之内操米户數萬晋太傅謝安時爲吴興太
守見黃白光以問昺昺曰君先世有陰德於
物慶流後嗣君當位極人臣尚書令陸納世
世臨終而並患浸淫𤸚納時年始出三十忽
得奏章云令君大戹得過授納靈飛散方納
服之云年可七十九司馬桓温北伐問以捷
不昺曰公明年三月專征當挫其鋒温至枋
頭石門不開水涸糧盡爲鮮卑所攝謂弟子
桃葉云恨不從杜先生之言遂致此敗符堅
未至壽春車騎將軍謝玄領兵伐堅問以勝
負昺曰我不可往往必無功彼不可來來必
覆敗是將軍效命之秋也堅果敗散盧竦自
稱先生常從弟子三百餘人昺以白桓温竦
乃協東治老木之精衒惑百姓比當逼突宫
闕然後乃死耳晋簡文帝咸安中竦夜半男
女數百人直入宫稱海西復位一時官軍誅
剿温方歎服後桓冲欲引昺息該爲從事昺
辭曰吾兒孫並短命不欲令進仕至玄孫方
得吾福爾昺曰吾去世後當有假吾法以破
大道者亦是小驅除也與黄巾相似少時消
滅素書此言函封付妻馮氏若有灾異可開
示子姪勤修德自守安帝隆安中琅琊孫泰
以妖惑陷咎及禍延者衆昺忽彌日聚集縱
樂無厭使書吏崇桃生市凶具令家人作衣
衾云吾至三月二十六日日中當行體尋小
惡至期於寢不覺尸柔氣絶諸道民弟子爲
立碑謚曰明師
　　　朱庫
朱庫者不知何許人也乆服石春辟穀符水
不飢不渴强壯不老庫忽云應得仙尅日發
與親舊别云當有迎者單衣白鞈須臾有兩
黃鶴下中庭庫便度世中庭仍有三黄鶴相
隨飛向東郭外三黄衣道土携手東行因鄉
人附書與家人家人看尸惟有空殻
　　　姜伯眞
姜伯眞者不知何許人也少好道在猛山採
藥忽值仙人史伯眞平立日中背後觀之其
心不正仙人曰勤學之至而不知心之不正
爲失因教之服石腦石腦色班柔軟形如小
石處所皆有乆服身熱而不渴後遂得仙繁
陽子服之亦得道
　　　王霸
王霸梁時人在福州三山怡山飛昇今冲虚
宫是也有皂角樹猶存霸嘗以金板鑿丹訣
埋於山後有掘得之人亦得道其訣曰金是
砂精牙是鉛脚但了宗枝用即不錯一周既
濟開户方得紅紫射人光澤奪目研如粉膩
粒若胡麻日服其一不可妄加骨换金質容
改童華如欲點制一粒之功乾汞十兩立成
馬牙後蔡君謨留題云眞人玉骨輕御氣升
瑶臺俯首視下方萬落腥塵埃香火乆寂寞
山川空徘徊舊樹絡青蔓虚墳生紫苔宴坐
白晝永長吟清風來飛花亂棋子游蜂依酒
杯嘉月多醉飲上客誠珍才神仙那可冀金
鼎何時開
　　　元藏幾
隋處士元藏幾爲海使判官遇風船壞破木
載至洲島人曰此乃滄洲去國數萬里洲方
千里花木常如三二月人多不死産分蒂瓜
長二尺碧棗丹栗皆大如梨池中有四足魚
金蓮花婦人採爲首飾曰不戴金蓮花不得
在仙家藏幾忽思中國洲人製凌風舸送之
激水如箭旬日達東萊問其國乃唐自大業
至貞元二百年矣
　　　王叡
進士王叡漁經躐史之士也孜孜矻矻窮古
人之所未窮得先儒之所未得著炙轂子三
十卷六經得失史册差謬未有不針其膏而
藥其肓者所有二種之篇釋喻之說則古人
高識洞鑒之士有所不逮焉嗜酒自娱不拘
於俗酣暢之外必切磋義府研覈詞樞亦猶
劉闌之詬誚古人矣然其咀吸風露呼嚼嵐
霞因而成疹積年苦冷而莫能愈遊燕中道
逢櫻杖棕笠者鶴貌高古異諸其儕名曰希
道笑謂之曰少年有三惑之累耶何苦瘠若
斯叡語其故希道曰予有爐鼎之功何疾不
除也叡委質以師之齋於漳水之濱三日而
授其訣曰木精天魂金液地魄坎離運行寬
猛無成金木有數秦晋合宜近效六旬遠期
三載爾歌曰魄微入魂牝牡結陽呴陰滋神
鬼滅千歌萬讚皆未决古往今來抛日月受
而製焉餌之周星疹且瘳矣乃隱晦自處佯
狂混時年八十殕於彭山道中識者瘞之未
幾又在成都市常寓止樂温縣時摯獸結尾
爲害尤甚叡醉宿草莽露身林野無所憚焉
斯亦蟬蛻之流也
　　　李筌
李筌號達觀子居少室山好神仙之道常歷
名山博採方術至嵩山虎口巖得黄帝陰符
本經素書朱漆玉緘以玉匣題曰大魏太平
眞君二年七月七日上清道士寇謙之藏諸
名山用傳同好其本糜爛筌抄讀數千遍竟
不曉其義理因入秦至驪山下逢一老姥髮
髻當頂餘髮半垂弊衣扶杖狀貌甚異路傍
見遺火燒樹因自言曰火生於木禍發必剋
筌驚而問之曰此黄帝陰符老姥何得而言
之姥曰吾受此經己三元六周甲子矣少年
從何而得之筌稽首再拜具吿所得姥曰少
年顴骨貫於生門命門齊於日角血腦未减
心影不偏德賢而好法神勇而樂智眞吾弟
子也然四十五當有大戹因出丹書符一道
貫於杖端令筌跪而受之姥於是坐於石上
與筌說陰符之義曰陰符凡三百言一百言
演道一百言演法一百言演術上有神仙抱
一之道中有富國安民之法下有强兵戰勝
之術皆内出心機外合人事觀其精微黄庭
八景不足以爲玄察其至要經傳子史不足
以爲文任其巧智孫吴韓白不足以爲奇非
有道之士不可使聞之故至人用之得其道
賢人用之得其法正人用人得其術識分不
同也如傳同好必清齋而授之有本者爲師
無本者爲弟子也不得以富貴爲重貧賤爲
輕違者奪紀二十本命日誦七遍益心機加
年壽每年七月七日寫一本藏於名山石巖
中得加筭乆之姥曰日己晡矣吾有麥飯相
與爲食袖中出一瓢令筌谷中取水既滿矣
瓢忽重百餘斤力不能制而沉於泉及還已
失姥所在但留麥飯數升而已筌食之自此
絶粒唐玄宗開元中爲江陵節度副使御史
中丞筌有將略作太白陰經十卷又著中台
志十卷時爲李林甫所排位不顯竟入名山
訪道後不知所之也
　　　王可交
王可交蘇州崑山人也本農畝之夫素不知
道年數歲眼有五色光起夜則愈甚㝠室之
中可以鑒物或人謂其所親曰此疾也光盡
則喪其目矣父母愚召庸醫以炙之光乃絶
唐懿宗咸通十年十一月可交自市還家於
河邊見大舫一艘絡其金綵飾以珠翠張樂
而遊可交立而觀之舫艤於岸中有一青童
引之登舫見十餘人峨冠羽服衣文班駮雲
霞山水之狀各執樂器一人唱言曰三三叔
欲與汝相見亦不知何許人也傍一人言曰
好仙骨爲火所損未可與酒但不食十年方
可得道爾以栗子一枚與之令食可交食一
半留一半在手中遂奏樂飲酒童子復引之
上岸忽如夢中足纔及地已墜於天台山瀑
布之巖下頃刻之中水陸千里台州刺史袁
從疑其詐妄移牒驗其鄉里自失可交之日
洎到天台之時已三十日矣可交自此不食
顔狀鮮瑩袁以羽褐授之使居紫極宫越州
廉察御史大夫王諷奏曰姑以神遊天上之
簫韶一曲俄如夢覺人間之甲子三旬雖云
十載爲期終恐一朝飛去詔曰神仙之迹具
載縑緗靈異可稱忽詳聽鑒既升凡骨况在
名山今古不殊蓬瀛何遠委本道切加安期
先生棲隱於是任其遊息數年猶在江表間
　　　陳簡
陳簡婺州金華縣小吏也早入縣未啓關躊
躇以候忽逢一道流其行甚急簡不覺隨之
行三五里忽及一宫觀殿宇森聳傍有大山
道流引之至一室内有几案筆墨之屬以黄
素書一卷紙十餘幅授之曰以汝有書性爲
我書之發標視之皆古篆文素不識篆字亦
未嘗攻學心甚難之道流已去無可推遜試
按本書之甚易半日已畢道流以一杯湯與
之曰此金華神液不可妄得飲之者壽不可
限味甚甘美因勞謝而遺之曰世難即復來
此金華洞天也出門恍如夢覺已三日矣還
家習篆書遒勁異常而不復飲食太守鮮梓
方將受籙頗異其事以爲神仙嘉應判縣狀
曰方得秘籙有此嘉祥既彰悟道之階允協
登眞之兆簡尋復入金華山去後不知其所
終
　　　盧鈞
相國盧鈞進士射策爲尚書郞以疾求出爲
均州刺史到郡疾稍加羸瘠而不耐見人常
於郡後山齋養性獨處左右接侍亦皆遠去
非公召莫敢前也忽有一人衣飾故弊踰垣
而入公詰之云姓王問其所自云山中來公
笑而謂之曰即王山人也公曰此來何以相
教曰公之高貴位極人臣而壽不永灾運方
染由是爲沉綿之疾故來相救爾山齋無水
公欲呼人取湯茶之屬王止之以腰巾蘸於
井中解丹一粒裂腰巾之水以丹與之因約
曰此後五日疾當康愈倍常復三年當有大
戹勸立陰功救人憫物爲意此時當再來相
會在夏之初也自是盧公疾愈旬日平復明
年解印還京署鹽鐵判官夏四月於務本東
門道左忽見山人尋至盧宅會而言曰君今
年第二限終爲灾極重以君在郡去年雪冤
獄活三人之命灾已息矣只此月内三五日
小不康已困無憂也翌日山人令使二僕持
錢十千於狗脊坡分施貧病而已而後復去
云二十三年五月五日午時可令一道士於
萬山頂候此時君節制漢上當有丹華相授
勿愆期也自是盧公歷任清顯便蕃貴盛而
後出鎮漢南之明年已二十三年矣及期命
道士牛知微五月五日午時登萬山之頂山
人在焉以金丹二粒使知微吞之謂曰子有
道氣而無陰功未契仙品更宜勤修也以金
丹十粒授與盧公曰當享上壽無怠修煉世
限既畢佇還蓬宫矣與知微揖别忽不復見
其後知微年八十餘狀貌常如三十許盧公
年方九十耳目聰明氣力不衰既終之後異
香盈室
　　　王子芝
王子芝字仙苗自云河南緱山人常遊京洛
間耆老云五十年來見之狀貌常如四十許
莫知其甲子也好養氣而嗜酒故蒲帥琅琊
公重盈作鎮之初年子芝廨宇紫極宫公令
待之甚厚又聞其嗜酒日以二榼餉之子芝
因出遇一樵者荷檐於宫門貌非常也意甚
異焉因市其薪厚償厥價樵者得金亦不讓
而去子芝令人躡其後以闚之樵者徑趨酒
肆盡飲酒以歸他日復來謂子芝曰是酒佳
則佳矣然殊不及解縣石氏之醖也予適自
彼來恨向者無侣不果盡於斟酌子芝因降
階執手與之擁爐祈於樵者曰石氏芳醪可
致不樵者許之因丹筆書符一置於火上煙
未絶有小竪立侍樵者命之曰爾領尊師之
僕挈此二榼徑往石家取酒吾待以尊師一
醉時既昏夜門已扃禁小竪謂子芝僕曰可
閉目因搭其頭人與酒壺皆岀自門隙已及
解縣買酒而還因與子芝共傾焉其甘醇郁
洌非世所儔中宵樵者謂子芝曰子已醉矣
予召一客坐子旁可乎子芝曰可樵者復書
朱符致火上瞬息聞異香滿室有一人貌堂
堂美鬚眉紫袍秉簡揖坐於是共飲良乆樵
者燒一鐵筋以焌紫衣者曰子可去時東方
明矣遂各起别樵者因謂子芝曰識向來人
不少頃可造河瀆廟睹之子芝送樵者訖因
過廟所睹夜來共飲者乃神耳鐵筋之驗宛
然其後子芝再遇樵仙别傳修煉之訣遂爲
地仙
　　　王廓
布衣王廓唐懿宗咸通中自荆渚隨船將過
洞庭風甚泊舟君山下與數人沿岸尋山徑
登山而行忽聞酒香問諸同行皆曰無良乆
香愈甚路側崖間見有洞穴廓心疑焉遂入
穴中行十許步平石上有窪穴中有酒掬而
飲之味極醇美飲可半斗餘陶然如醉坐歇
窪穴之側稍醒乃歸舟中話於同侣衆人爭
往求之無復所見自此充悅無疾漸厭五穀
乃入名山學道去後看仙書云君山有天酒
飲之昇仙廓之所遇者乃此酒也
歷世眞仙體道通鑑卷之二十二










歷世眞仙體道通鑑卷之二十三淡三
　(浮雲山聖壽萬年宮道士趙道一編修)
　　　葛仙公
仙公姓葛名玄字孝先家本琅琊世傳簪組
高祖盧爲漢驃騎大將軍封下邳侯後讓國
與弟文托遂南游江左逍遥丘壑適丹陽句
容見其山水秀麗風俗淳厚深合雅意偶會
仲弟孫來爲别駕一日參侍而言曰吾從祖
既爲泰伯而劣孫可爲仲雍之後乎因是同
居焉仙公祖矩仕漢爲黄門侍郞父孝儒歷
大鴻臚登尚書其先裔出葛天氏食封于葛
遂以國爲姓世載忠德歷代諸侯也仙公本
大羅眞人下降以後漢桓帝延禧七年甲辰
歲四月八日誕世仙公父素奉道法即遣使
齎香華錢詣本里玄靜觀求香水浴兒時有
自然道士支道紀莫知其所由來聞尚書得
男乃欣然與來使曰吾昨宵夢見通玄眞人
從大羅天下降與吾言昔别已經劫子將忘
我耶予作禮稱弟子願得無上正眞道眼汝
歸悉告尚書明日當往賀君生奇男使者歸
以實聞越一日道紀果來賀尚書吿曰始有
此子圖爲宗嗣計式副願望道紀求兒看母
有難色父令抱兒出道紀見兒不覺起敬尚
書驚問道紀曰吉之先見敢以爲賀此兒有
紫氣覆之狀如寳蓋神光流轉焕耀當爲神
仙非世間常兒比尚書曰仙聖寥邈變化茫
昧深不可測願得壽考以爲宗嗣足矣道紀
曰聰明智慧暫經人世九天稱慶七祖同歡
生者被福死者登天道紀遂念眞人宿世之
功因作禮十方仙聖永保元吉禮竟爲仙公
作讚其辭曰身雖輪聖化魂神無暫滅宿楅
積重縁昔願非今日大羅眞人降仙聖含眞
出天龍漱香花濯我煉胎質微言將誰信靈
期玄佑畢道心超不二混成表元一獨悟本
无想放朗大乘逸頌畢道紀長揖而出倏然
不見仙公年八歲失怙恃已能好學自立生
而穎秀英姿振發天才超質性識明茂至十
三通古今凡經傳子史靡不該覽有父手澤
履迹必仰天號泣飛鳥爲之悽鳴悵然曰山
川不改色嚴父已歸空天下有長生不死之
道何不修之因遁迹靈嶽遐求異人常好彈
琴誦莊老安閑澹泊内足無求年十五六名
振江左時賢欲辟爲掾仙公曰蔬食被褐枕
石漱流吾所樂也豈能以此而易彼哉乃衣
道家服入天台赤城上虞山精思念道所願
有得遂遇眞人左元放授以九丹金液仙經
煉炁保形之術治病劾鬼秘法三元眞一妙
經行持三年廣積功效靈帝光和二年正月
朔感太上老君勑太極眞人徐來勒等同降
于天台山老君乘八景玉輿從官千萬正一
眞人侍焉老君自號太上玄一眞人眞定光
爲洞經高玄法師命侍經仙郞王思眞披九
光玉韞出洞玄大洞靈寳經凡三十六部以
授仙人葛玄及上清齋法二等并三籙七品
齋法三籙者曰金籙齋謂保鎮國祚曰玉籙
齋保佑后妃公侯貴族曰黄籙齋抜度九玄
七祖永辭長夜之苦七品者曰明眞齋超度
幽爽解諸冤對也曰自然齋普爲衆生請楅
謝罪學仙修行之法也曰三元齋自謝犯戒
之罪解考於三官也曰八節齋謝玄祖及己
身之罪滅黑簿之法也曰洞神齋以精簡爲
上求仙保國之法也曰持教齋以清素爲貴
救疾禳灾之法也曰塗炭齋以苦節爲功悔
過請福之法也并勸戒法輪經四十五卷無
量通玄轉神入定等經以授仙公俾行教於
世曰子應常思虚无眞人高上大法王大千
世界號曰老子是玄中大法師焉又示以天
府所定世人罪福篇目曰感應篇又曰功滿
三千白日昇天修善有餘坐降雲車弘道不
已自致不死仙公稽首禮謝今天台山桐柏
觀有法輪院三眞降經之處及仙公役鬼所
築受誥壇存焉仙公年十八九歲仙道漸成
乃遨游山海倏忽去來遂東入括蒼省侍其
叔叔諱彌字孝公時授業横經四方英才肩
摩袂接立講堂於其居仙公歸拜之彌勞問
翱翔之意曰予嘗念子幽窈與人事踈闊仰
盼青雲俯臨滄海險阻艱難備嘗之矣古人
所憚子能爲之今天下文明三國求士子才
博術奇必是出也仙公吿曰玄禀性愚鈍不
通世用負辜先緒謝干禄之客辭負鼎之士
嘗絶志巖穴棲心烟霞流浪山水以此爲樂
庶期與涓子爲交赤松結友惟叔父遠弘道
藝講論五經洙泗之風翕然復振詩雅之道
盛於今日三國隆平必尚無爲之化如玄曠
遠固謝時榮願叔父策名委質亮天熙載垂
裕後昆彌答曰子絶類離倫超凡入聖吾所
不及當勤衛生之經思慎終之語然後鼎湖
之舉何足爲難仙公辭謝而去復周旋於括
蒼南嶽羅浮諸山以卜修煉金丹之地遂迤
邐經由玉笥詣閤皂乃登東巘高峰之上而
望焉曰形閤色皂土良水清此眞仙之住宅
吾金丹之地得之矣然丹成之後必須廣積
陰功超度群品庶幾三天書名九霄列職無
愧於心矣乃慨念漢家傾覆三國戰爭旱潦
凶荒兵傷殍死不可紀極窮魂滯魄沉淪惡
趣難出輪迴於是删集靈寳經誥撰成祭煉
大法生天寳籙靈符秘訣等奏聞天帝建立
法壇每於三元八節吉日良宵普召十方諸
大地獄窮魂滯魄來詣壇前俱受祭煉祗承
符籙各遂超生行持之後屢有感格時當甲
午歲下元令節之夕正值祭煉之時有一鬼
王形長五丈身衣緋袍稽首再拜前進而言
曰某爲下鬼統管窮魂動經累劫沉淪惡道
無有出期每蒙眞仙普設法筵祭拔魂爽給
賜符籙濟度幽㝠數百萬衆俱獲超生我等
悉沾善利同聽法音感德難言徑來朝謝且
聞玄天北帝勑示諸獄鬼魂云葛眞人祭煉
年深功積玉書名標金簡五年之後宜三天
降韶錫命同頒上列天曹矣言訖辭謝而退
於是仙公以祭煉經法寳籙符文訣目等付
閤皂宗壇及冲虚壇流傳後學廣度沉淪仙
公再念群生得遂人身生於樂國恣情縱慾
不修正道罪愆既積業報難酬惟靈寳三乘
秘典可以開導衆生懺悔罪尤拔濟苦爽俾
悟正眞遂總括上清靈寳諸部眞經撮其樞
要集爲慈悲道場九幽大懺法一部十卷流
傳天下善信男女或有宅舍生灾眷親亡殁
廣建道場嚴陳眞像禮誦九幽大懺當得見
存獲慶過去超生宿業新愆盡皆消滅寒庭
罷對苦爽沾恩此懺法流傳四海惠利無邊
仙公佩受上清靈寳諸部眞經精心研誦復
於洞神太清部内增廣道德注釋撰成經序
冠於篇首仍品題清淨經云吾得眞道曾誦
此經萬遍吾昔受之於東華帝君東華帝君
受之於金闕帝君金闕帝君受之於西王母
皆口口相傳不記文字吾今於世書而録之
則此經流傳實自仙公始昔仙公遇眞師授
以分形萬化之術靈感應變之法能坐薪縱
火而衣冠不焦酣飲卧泉而身體不濕途次
遇親朋輒邀止折草刺樹汁以杯盛之流通
如泉杯滿即止勸客飲皆㫖酒也取瓦礫草
木之實勸客曰此乃殽核食之皆脯棗也嘗
有客從仙公泛舟見箱中有十數符客曰此
符之驗可得見不仙翁即取一符投水中逐
水而下仙公曰何如客曰常人投之亦爾仙
公復取一符投水中逆水而上仙公曰何如
客曰異矣仙公復取一符投之符即不上不
下須臾上符下下符上會於中流三符聚而
止良乆而收之又於水濱見鬻大魚者謂魚
主曰欲假此魚到河伯魚主曰此已死矣曰
亦可以丹書紙内口中投於水則躍然而去
嘗有客來謁既坐有繼至者復見仙公迎與
俱入而座上仙公自與客談笑不動時苦寒
謂客曰居貧不能設爐以致暖試作火以待
諸君於是口中吐氣火赫然而出須臾屋中
火滿又盛暑中卧次使人傅粉腹上謂客曰
苦熱不能作他戲乃以腹徐徐上摩屋梁而
粉著梁上又與客對食因言神變之事客曰
食畢當作一奇戲食未已仙公曰諸君得無
欲速見乎即吐口中飯盡成飛蜂滿室或集
客身莫不震悚但不螫人良乆張口蜂却飛
入爲飯復食之復指牀使行指蝦蟆及諸蟲
使飛燕雀龜之屬使舞應節如人也復以冬
爲客設生瓜棗夏致冰雪又以數十錢使人
散投井中仙公以一器於井上呼錢出於是
錢一一飛從井出皆向所投也又爲客設酒
無人傳之杯自至前如或不盡杯不去也又
仙公嘗行遇一神廟凡過者離百步下車否
則有警廟傍有大樹數十株上有數禽人畏
莫犯仙公乘車直趨俄然大風驟起塵埃障
天從者驚怖仙公怒曰小邪敢爾舉手指風
風即止以一符令人投廟中禽鳥皆墜死廟
屋自焚仙公過武康見一人家病作命巫祀
妖邪其邪附巫者令仙公飲仙公不飲而精
邪出語不遜仙公厲聲叱曰姦鬼敢爾敕社
伯拽精人頭付柱鞭背但聞鞭聲出血流地
精人怖謝曰忤犯眞人願乞赦原仙公曰汝
是何等邪精速自首吿曰是後山鬼仙公曰
赦汝罪要病者愈限三日爲期否則痛治無
赦仙公嘗過華陰見一士人溺於蛇精之家
仙翁化作一田夫驅黄犢而耕因說士人曰
汝陷身於非地此婦人乃蛇精也前後啖食
生人不計其數引士人看古井中皆是白骨
盈積遂教士人密窺之即望東而走吾當救
護士人如其言窺之果蛇精也張牙弩目在
網帳中附一小蛇兒在身傍仙公誅而斬之
即有無數小蛇來救援仙公盡數誅戮畢以
一符與士人服即吐出蚯蚓蝦蟆之類遂得
金生昔仙公感太上老君授以霹靂火府雷
法策役雷神誅伐不道吴赤烏二年正月一
日仙公登勞盛山精思念道是時日中感太
上授以千眞科戒乃與衆眞演說勸戒未悟
流傳於世仙公又嘗在荆門軍紫蓋山修煉
值天寒大凍仙公跣足衣衫藍縷時有屈家
二女窺見憐其忍冷夤夜促成雙履次日欲
獻之往煉丹之所仙公已去但存爐灰尚温
二女撥灰而得丹一粒姊妹分而服之自後
神氣冲冲不飢不渴惟慕清靜後隱去時人
謂得仙矣(見司馬子徴/馬仙觀記)仙公與天師相爲表
裏遺蹤逸迹亦多在蜀中歷世寥邈時人無
能知者難以備舉仙公嘗在旴江麻姑山小
有洞天修煉鑿五井以應五行上應五星至
今其泉消息盈虚以一至五周而復始若有
度數(其井在麻/姑案山前)是時吴主以賔禮待遇仙公
一日與仙公坐危樓遥望道間人奉土神禱
雨吴主曰百姓思雨寧可得乎仙公曰可即
書符令人焚社中頃刻天地晦㝠風雷驟起
澍雨立至大蘇苗稼仙公嘗從吴主船行至
三江口阻風船多漂没仙公船亦不知所在
吴主嘆曰葛仙公有道何不能免此遣使求
之踰宿忽見仙公水上步來既至尚有酒態
乃謝曰昨伍子胥强邀留飲淹屈陛下于此
上忻然曰先生常爲神靈所延道德所至爾
一日游會稽間逍遥自適有會稽賈人自海
中還過一神廟忽睹廟吏延賈人曰欲寄一
箋與會稽山葛仙公即以書函擲賈人船中
函蓋如釘抜之不動及還會稽白仙公仙公
接書函即自發乃東華小童君書題曰太極
左宫仙公閤下字皆科斗古文人因見其書
乃知仙公名在天闕乆矣吴主一日請仙公
陞殿焚香清齋弟子張泰孔龍鄭思遠等侍
側焉吴主曰朕以暗昧未達玄㫖好聞神仙
之說願師指教秘典齋直及修眞之捷徑道
經之品何者爲先符圖秘要何者爲妙開發
未悟以副願望仙公避席曰既蒙聖主特賜
垂問敢有所隱但非國君所篤好若萬機之
餘能靜心守一其則不遠矣夫神仙之道微
妙各載丹經學道修仙先修戒行方見漸階
道行既立乃可服食靈藥導引元氣嚥納太
和呼吸陰陽固煉内丹可以爲地仙入火不
灼入水不濡過度灾戹却禍來祥然須齋直
得成此經出太上靈寳洞玄大道无極自然
眞一五稱文中古三皇内書論其神仙事衆
妙悉歸於靈寳大法昔張天師得仙親遇太
上授以正一盟威修眞秘訣及靈寳五稱文
岀齋事爲首如靈寳大法其文簡要義趣弘
深難可槩舉夫地仙先登靈山爲山神主大
期六百年或三百年者後皆補天仙惟於九
轉金液還丹金液玉醴皆得乘雲駕龍白日
昇天如大洞眞經誦之便可昇舉坐見十方
不須服御丹液夙有仙骨得見斯文盜竊靈
文者如有翅不能飛須要從師授受口訣告
開天地眞仙乃可傳也三皇内文五嶽十地
神洲七變七寳靈圖内篇皆上仙之所寳夫
學道者從微至著自邇陟遐不可越略靈寳
符圖至尊至重可度大陽九百六之灾眞人
超邁三界者皆由此道矣吴主曰宿縁流慶
得爲人君仰遇仙姿既聞好音雖沈湎浮華
然持敬在心輒書之於金簡封之於玉函不
敢輕示非人當終身欽奉仙公曰陛下能爾
善哉于時有釋道微遠聞仙公得道故來求
師焉作禮請問曰我聞道無先後無古今不
審其道同異仙公曰本無高下貴賤形名之
殊是以字之曰道老子生於天地之先應化
於商宗之世廣宣道教化誘華戎應物自然
永無生滅也仙公曰左爲陽陽主生右爲陰
陰主滅至陰無生至陽無滅自然之理也但
大道深秘不傳流俗非天下至人莫得而聞
之也道微再拜稱嘆曰善哉願聞其道仙公
曰夫人功德未備不求仙子等宿命功滿德
備我先世已爲子等師夤縁會遇汝將度世
矣乃於天台山立壇授道微五嶽眞形圖吿
曰此太上傳命之信執之游八方名山三界
奉迎又以太上金丹經靈寳自然五稱寳曜
文三皇内文大有妙經金書玉光靈書紫文
大洞三十九章太霄隱書明鏡圖籙等并太
極龍騰芝草一莖告盟仙官各令佩身命弟
子鄭思遠具宣口訣又告思遠等曰吾昔從
左元放先生於赤城山受五嶽圖及金丹經
今付於汝其於諸品符籙洞眞洞玄洞神眞
經等是太極眞人徐來勒於會稽授我我已
流傳於大江之西閤皂楅地此乃上方禁文
自有飛仙守衛今付汝等宗奉大法然九天
禁重勿示非人若有至心之士依四極明科
年劫傳授思遠等再拜承戒命又與道微仙
藥一粒令辟穀除五味食嗜之類可以遠游
名山絶人世事道微受服及流明七曜紫丸
之丹即覺體輕心神怡然無所思欲及百日
齋竟仙公又吿道微曰子當還嵩山齋三年
後往王屋山清齋精思大法道微既受指要
寳經靈藥不飢不渴願少留侍左右仙公曰
子心存我我即可見不必依戀今子凡軀始
學未得洞視子當登嵩高到彼見諸眞當復
教子矣後五年又當付子秘訣成子之道方
得洞見無形睹十方如指掌若明鏡中物爾
子等當處閬風臺三百年應昇天也夫仙道
有即世白日昇天者亦有十年數十年數百
年者三千歲五千歲一萬歲乃得昇天者其
未得昇舉之時權舍諸五嶽名山洞天福地
及八海中復有十洲三島皆七寳宫殿瓊樓
玉房自然金銀珠玉神仙之藥珍奇異寳百
千萬種不可名狀自然音樂聲發太虚鸞鳳
麒麟交羅戲舞玉樹瓊林之中清風雅韵皆
如九韶之音凡仙人未得昇度者居此山内
外宫殿宴樂從容子輩同遊豈不幸耶但廣
積善功當遊五嶽謁諸眞公吾今不得停此
諸山與衆眞游息子齋七曰可服前芝不須
飲食和氣怡然未有耄期况進修大經乎又
於天台名山吿鄭思遠曰我所授上清三洞
靈寳中盟諸品經籙吾昇舉之日一通付閤
皂名山一通付吾家門弟子世世録傳至人
不可輕授非人勿示若得其人宜傳勿秘又
諭門人曰吾按行五嶽税駕蓬萊時暫還京
都謁謝吴主因會從弟吏部郞奚言曰今吾
門弟子有通才博學馳譽朝廷克昌門祚恐
未有學仙者但篤修文義盛德安身樂天下
憂亦不失爲君子官爵亦何以加焉若眞道
未絶吾昇舉之後當生睿哲雅素通玄之子
遯世高尚曠志清虚振起仙裔矣後即有稚
川出焉晋書列傳葛洪究竟典籍尤好神仙
之道修養之法歷仕晋朝身居仕版留意仙
道乃求爲句漏令欲就丹砂之便修煉大丹
冀得成就却就仙公弟子鄭思遠傳受上清
三洞靈寳中盟諸階秘籙九丹指要後携妻
子登羅浮山立壇昭謝天地服餌大丹舉室
昇仙果符仙公先知之徴矣一日仙公辭吴
主曰山林微賤乆藉恩庇今者暫違丹陛未
有再見之期願陛下息兵字民推誠及物永
安宗社長享太平吴主曰卿性識高尚道行
尊貴名隸丹臺豈容乆淹塵世矣於是太子
登聞仙公得道乃築别室招延日親訪問仙
公曰至道之精杳杳㝠㝠至道之極昏昏默
默無視無聽抱神以靜形將自正必靜必清
毋勞汝形毋摇汝精乃可長生此廣成子答
軒轅黄帝所請也今殿下位居儲宫將嗣大
寳要在清心寡慾遠佞尊賢拔擇英豪光宅
天下燮調四序撫育群黎此乃四海無疆之
休豈特一身之福也太子曰睹卿所陳允合
時論然予意亦欲修身以及國且丹經非造
次可聞至道精微非萬機之餘能悉研究又
問仙公莊周云六合之外聖人存而不論六
合之内聖人論而不議何也仙公曰六合之
内囿於形象陰陽之數猶可致誥六合之外
人所希見渺茫之中太虚之表聖人罔述故
存而不論也太子稱善至嘉禾二年正月朔
日仙公辭太子而去出京謂弟子曰比爲主
上淹留而光陰迅速老之將至功用雖積金
丹未煉不可徒費歲月徑往閤皂楅地於東
峰之側建庵曰卧雲築壇立竈居其中謝絶
人事修煉九轉金丹時有瑞氣祥光映照山
谷越三載大丹成熟遂於洞口金砂池中浴
丹其泉忽然涌漲金沙騰沸仙公曰是丹火
力尚炎未可便服遂藏之東崖石室中以待
醮謝天地然後服之迄今丹池之内金沙自
沸靈迹可驗仙公凡經二十二處修煉未見
功效如近境有赤城長生招仙杯山麻嶺西
山冲虚皆有仙壇煉丹靈迹惟於閤皂方得
成就遂作流珠歌云流珠流珠役我形軀奔
馳四海歷覽群書披尋不悟情思若愚焚徧
金石燒竭汞珠貲財蕩盡拊膝長吁吾年六
十功效躊躇賴師指授元氣虚無窈㝠中起
恍惚中居眞陰眞陽一吸一呼先存金鼎次
認玉爐離火激海坎水升虚玉液灌溉洞房
流酥天機眞露萬類難如眞人度人要大丈
夫天長地乆同看仙都念兹在兹語吾記吾
仙公煉丹之時常於西峯石壁上石臼之中
搗藥因遺墜一粟許有飛禽遇而食之遂得
不死至今夜靜月白風清之時其禽乃作丁
當杵臼之聲名之曰搗藥鳥有琴高仙聞仙
公得道自東海跨雙鯉而來訪仙公於卧雲
庵翁與之酣飲既醉而高卧白雲間酒醒則
雙鯉化爲石矣仙公遂以雙鶴贈之乘跨而
往其石至今存後山之間仙公於赤烏元年
太歲戊午十一月初一日蒙太上節次三頒
錫命遣天吏告下福庭第一錫命曰太上玉
書勑無上學仙弟子葛玄先世苦行累劫立
功損身布施濟度危亡積感太上遂令名注
玄都上仙定籍是故英明智慧誕降德門所
以才質玉秀馨蘭清發天姿逸穎卓然挺抜
道模淵偉獨步羣萃高辭世榮抱樸尚質注
意仙經含光守一徜徉林麓不戀朝市慈心
度人拳拳不輟道德既充宜有錫命今賜子
天寳羽服丹霞綉帔飛羅之裙矣芙蓉寳冠
金眞神虎仗命魔幢役海召山所爲任意第
二錫命曰勑無上學仙弟子葛玄索隱繙經
長齋靜念存思專精苦而不倦再賜子八景
玉輿駕龍乘雲項生圓光金章玉文以酬宿
德紀綱道門後賢仰止秉持法輪太上尊教
三天所銓矣第三錫命曰勑無上學仙弟子
葛玄體德弘道開化未悟普濟群品俱超方
覺功成名揚高眞信服三界群靈尊奉穆穆
恩盈十方威濟所欲也宜錫子位爲太上玉
京太極左宫仙公總統三界六天大魔王之
官主行三洞經籙給眞仙玉童玉女各五百
人侍直左執九耀之華旛右捧洞玄之眞經
龍旂虎節遊行上清九宫一年三朝太上玄
都玉京金闕太上錫命天帝承書一如三天
故典奉行赤烏元年太歲戊午十一月一日
甲子日中天帝諱遠奉勑命吿行於霍童山
(又曰/霍山)仙公金丹已熟又蒙玉帝三頒錫命不
得乆住人世當立壇醮謝天地山川百靈方
可服餌乃於楅庭之中築壇一所名曰八景
乃擇吉日登壇告謝天地大醮三日跪服金
丹于時天花飄地神光燭天仙公再謂門人
弟子曰金丹既服當有勑命自天而降吾輕
舉有日矣乃將三洞四輔經籙秘藏於靈壇
之上後當有吾門弟子精心宗奉於此流傳
秘典靈文楅被四海矣於吴赤烏七年八月
十五日日中忽聞仙樂嘹喨旌幢翳天麟駕
羽車浮空沓至仙童玉女靈官翊衛先後下
降壇所時有飛天神王捧持玉詔仙公端簡
長跪面天門聽宣詔曰勑無上學仙弟子靈
寳經籙大法宗師葛玄乆專至道善養胎精
演眞經祭煉於沉魂集仙典開明於後學可
謂陰功濟世密行齊眞名隸玉都身歸天界
可特賜子位爲太上玉京太極左宫仙公總
統三界六天大魔王之職主行三洞四輔經
籙事可於甲子歲八月十五日午時飛昇徑
赴闕庭仍賜玉函金丹仙衣等太上詔命天
帝承書依法啓迎一如三天舊典勑天帝諱
遠奉㫖吿行於閤皂楅庭仙公望天門再拜
受詔訖遂與弟子鄉朋分别於東峰之側登
著衣臺身披離羅之服頭戴芙蓉之冠項負
圓光手執玉簡絳裙朱履玉珮嗚珂坐八景
琅輿霓旌絳節前後導從仙童玉女左右衛
迎祥雲白鶴盤繞空碧冉冉而昇弟子鄉朋
攀戀不已於是仙公暫停仙駕賦五言歌詩
三篇降付鄉朋普令歌誦開悟方來昇天之
年八十有一三篇之詩次列于後其一曰眞
人昔遺教愍念孤癡子嬖邪不信道禍亂由
斯起身隨朝露晞悔恨何有已罪大不可揜
流毒將誰理㝠㝠未出期劫盡方當止轉輪
貧賤家仍復爲役使四體或不完蹩躄行乞
市不知積罪報怨天神不恃大道常無爲弘
之由善始吾今獲輕舉修行立功爾三界盡
稽首從容紫宫裏停駕虚無中人生若流水
臨别屬素翰粗標靈妙紀其二曰我今便昇
天愍念諸儒英大道體虚無寂寂中有精視
之若㝠昧窈窈中昭明莫言道虚誕所患不
至誠奚不登名山誦是洞眞經一諷而一詠
玄音徹太清太上輝金容衆仙齊應聲十方
散香花燔煙栴檀馨皇娥奏九韶鸞鳳諧和
鳴龍駕翳空迎華蓋耀杳㝠翛閒劫仞臺帝
釋倏降庭八王奉丹液挹漱身騰輕逍遥有
無間流朗絶形名神童俠侍側自然朝萬靈
飄飄八景輿遊宴白玉京七祖昇福堂先亡
悉超生王侯能篤信必爲天下貞大人體至
德一切蒙其成其三曰散誕遊山水吐納和
靈津竦氣同希夷靜詠道德篇至心宗玄一
㝠感今乃宣飛駕御九龍飄飄乘紫煙華景
耀空衢紅雲擁帝前暫迂蓬萊宫倏忽已賔
天偉偉衆眞會渺渺凌重玄體固無終劫金
顔隨日鮮懼樂忘上境悲念一切人誰能離
死壞結是㝠中縁悠悠成至道無有入無間
微妙良難測智者謂我賢若能弘衆妙輕舉
昇神仙歌畢雲輿冉冉昇天而去仙公所著
老子道德經序及斷穀服食方三卷入山精
思經十九卷洎神仙歌詩令遺世間吴書云
先帝好道術有事仙者葛玄嘗與遊處帝重
之特爲於方山立洞玄觀後仙公於閤皁白
日昇天至今方山猶有煮藥鐺及丹臼在焉
按輿地志於赤烏二年建立方山觀也宋徽
宗崇寧三年二月二十八日奉勑臨江軍清
江縣閤皂山葛仙公壇山川勝境仙聖所居
其盛德茂功顯聞于世者朕必秩而祀之惟
眞人寄言立稱咸造宗極出入無畛與道翶
翔壇于琳宫積有年所祈禳休息美利在民
賜嘉褒榮特建崇號尚祈歆懌永福此邦可
特封冲應眞人理宗淳祐六年三月十七日
奉勑臨江軍清江縣管下閤皂山葛仙公冲
應眞人莊周氏云神人使物不疵癘而年穀
熟仙之謂歟爾修于名山以成妙道世傳飛
昇尚矣在崇寧間固已錫封迺者部使者從
邦甿之請復以祈禱應響歲事屢豐之狀來
上朕於方士說無所嗜嘉其有功於民爰命
禮官用衍稱謂若夫乘雲御風游乎八極之
表何有於名然姑以見朕褒表之忱也可特
封冲應孚佑眞君

歷世眞仙體道通鑑卷之二十三
歷世眞仙體道通鑑卷之二十四淡四
　(浮雲山聖壽萬年宮道士趙道一編修)　
　　　鄭思遠
鄭思遠少爲書生善律曆候緯晚師葛孝先
受正一法文三皇内文五嶽眞形圖太清金
液經洞玄五符入廬江馬迹山居仁及鳥獸
所住山虎生二子山下人格得虎母虎父驚
逸虎子未能得食思遠見之將還山舍養飼
虎父尋還依思遠後思遠每出行乘騎虎父
二虎子負經書衣藥以從時於永康橫江橋
逢相識許隱具煖藥酒虎即拾柴然火隱患
齒痛從思遠求虎鬚欲求熱插齒間得愈思
遠爲之抜之虎伏不動
　臣道一曰道德經曰上善若水水善利萬
　物而不爭思遠可謂上善者也至於養道
　林泉仁及鳥獸且虎乃害人之獸人共惡
　之思遠乃憐虎子之失母收而飼之古人
　所謂養虎自患者此必然之理而思遠不
　見其爲患且負經書衣藥以從及拾薪而
　然火可謂道之高德之厚上善之感也
　　　葛洪
葛洪字稚川丹陽句容人少好學家貧躬自
伐薪以貨紙墨夜輒寫書誦習遂以儒學知
名性寡慾無所愛玩不知棋局幾道樗蒲齒
名爲人木訥不好榮利閉門却掃未嘗交遊
時或尋書問義不遠千里崎嶇冒涉期於必
得遂覽究典籍尤好神仙導養之法從祖玄
吴時學道得仙號曰葛仙公以其煉丹秘術
授弟子鄭隱洪就隱學悉得其法焉晋成帝
咸和初司徒王導召補州主簿後選爲散騎
常侍領大著作洪固辭不就以年老欲煉丹
以期遐壽聞交趾出丹砂乃求爲句漏令帝
以洪資高不許洪曰非欲爲榮以有丹爾帝
從之洪遂將子姪俱行至廣州刺史鄧嶽留
不聽去洪乃止羅浮山煉丹在山積年優游
閑養著述不輟其自序云洪體乏進趣之才
偶好無爲之業假令奮翅則能凌厲玄霄騁
足則能追風躡景猶欲戢勁翮於斥鷃之群
藏逸迹於跛驢之伍何况大塊禀我以尋常
之短羽造化假我以至駑之蹇足自卜者審
不能者止豈敢力蒼蠅而慕冲天之舉策跛
鱉而追飛兔之軌哉是以望絶於榮華之塗
而志安乎窮圮之域藜藿有八珍之甘蓬蓽
有藻枕之樂也世儒徒知服膺周孔莫信神
仙之書不但大而笑之又將謗毁眞正故予
所著子言黄白之事名曰内篇其餘剥難通
釋名曰外篇内外凡一百一十六篇雖不足
藏之名山且欲緘之金匱以示識者自號抱
樸子因以名書洪博聞深洽江左絶倫著述
篇章富於班馬又精辨玄賾祈理深微後忽
與嶽疏云當遊行尋師尅期便發嶽得疏狼
狽往别而洪坐至日中兀然若睡而卒嶽至
遂不及見年八十一視其顔色如生體亦柔
軟舉尸入棺甚輕如空衣世以爲尸解得仙
云史臣曰稚川束髮從師老而忘倦紬奇册
府總百代之遺編紀化仙都窮九丹之秘術
謝浮榮而捐雜藝賤尺寳而惜分陰游德棲
眞超然方外全生之道其最優乎(出晋/書)眉山
唐庚子西贊云江左日陋無復德輝翔而不
集翩然南飛鄧嶽細兒處仲餘黨豈有識知
亦復瞻仰吾縁内丹遂居羅浮豈以嶽故而
議去留所就者大寧卹其小吾與嶽遊如狎
鷗鳥(出羅浮/圖志)
　(臣)道一曰道德經云寵辱若驚貴大患若
　身葛洪以才學之優棄功名之貴夫豈無
　其故哉蓋晋室自東遷之後奸臣搆禍王
　道衰微奇士異人不一二作紛紛江左何
　時定乎葛洪之見可謂出於類拔乎萃矣
　是以遯世無悶樂道全眞遺寵而辱不及
　忘身而患不至卒能終始于學仙道克成
　後之道者宜取則焉
　　　黃野人
黄野人葛仙之弟子也(或云葛/仙之隸)稚川棲山煉
丹野人隨之葛既仙去留丹於柱石之間野
人自外至得一粒服之爲地行仙今肉身常
在世間有縁者或遇之(出羅浮/圖志)後有人遊羅
浮宿留巖谷間中夜見一人身無衣而紺毛
覆體意必仙也乃再拜問道其人了不顧但
長笑數聲響振林木歌詩云雲來萬嶺動雲
去天一色長笑兩三聲空山秋月白其即野
人明矣又宋度宗咸淳中客有戴爲方帽著
鞾往來羅浮山中見人則大笑反走三年不
言姓名它日醉歸忽取煤書壁上云雲意不
知滄海春光欲上翠微人間一墮千劫猶愛
梅花未歸書畢度海而去豈非野人之儔侣
乎
　　　楊羲
眞人楊君名羲晋成帝咸和五年庚黄九月
生似是吴人來居句容學道於茅山爲人潔
白美姿容善言笑攻書好學該涉經史性淵
懿沉厚幼有通靈之鑒與二許早結神明之
交二許者遠遊許邁長史許穆也長史薦於
相王用爲公府舍人以穆帝永和初受中黄
制虎豹法六年又就劉璞傳靈寳五符璞即
魏夫人長子也君淵沉應感虚抱自得若燥
濕之引水火㝠默幽欻相襲無朕矣年三十
六以哀帝興寧三年乙丑歳衆眞降授道要
有若上相青童君太虚眞人赤君上宰西城
王君太元茅眞人清靈裴眞人桐柏王眞人
紫陽周眞人中茅君小茅君范中候荀中候
紫光夫人南嶽夫人右英夫人紫微夫人九
華安妃昭靈夫人中候夫人莫不霓旌暗曳
神轡潜竦紛紛屬乎煙霄淪蹤收於俗蹊讌
聲金響於君月無曠日歲不虚矣君師魏夫
人儷九華而朋於諸眞故九華安妃云明君
靈質虚閑秘搆玉朗蘭淵高流清響金宫必
高佐四輔承制聖君理生斷死賞罰鬼神攝
命千靈封山召雲主察陰陽之和氣爲吴越
鬼神之君也後二十二年將乘龍駕雲白日
昇天矣今苦不耐風火之煙可尋劍解作告
終之術也又玄清眞人謂羲曰夫學道當如
射箭箭直往不顧乃造堋的操志入山惟往
勿疑乃獲至眞羲恭受勤行得仙晋簡文帝
後師羲得道羲後果劍解隱化眞誥筭以孝
武帝太元十二年丙戌去世弟子許翽翽父
穆亦因君遇眞故許氏九人雖道慶自先數
至神發如塵鑒凝照揮瑩之功并歸于君矣
太元十三年君乃乘雲駕龍西謁太素北朝
玉清輔佐東華總括吴越人鬼神靈之司丹
臺録云爲東華上佐
　　　許翽
雷平山眞人許翽字道翔小名玉斧父穆晋
護軍長史眞位上清左卿母陶氏名科斗先
於長史入洞爲易遷宫夫人眞人幼獨標挺
含眞淵嶷長史器異之郡舉上計掾主簿並
不赴清秀瑩潔穅秕塵務如泉去蒙盈其科
而自進居雷平山下師楊君傳三天正法曲
素鳳文後定録眞人授其上道告之曰學道
當如穿井井愈深士愈難出若不堅心正行
豈得見泉源耶眞人常願早遊洞室不欲乆
停人間遂詣北地吿終即居方隅山洞方原
館中常去來四平方臺故眞誥云幽人在世
時心常樂居焉又楊君與長史書亦云不審
方隅眞人設座於易遷户中後十六年當度
東華授書爲上清仙公上相帝晨譜云年三
十而不記去歲按二録晋海西公太和二年
丁卯時年二十七歲則是成帝咸康七年辛
丑生(眞誥注云咸和六年生/司徒辟掾皆爲非實)自太和三年以
後無復顯迹依譜年三十則庚午年去世耆
舊傳云在北洞北石壇上燒香禮拜因伏而
不起明旦視形如生壇今猶在又云從張鎮
南受衣解法蓋夜於壇上去耳娶建康令黄
演女生男黄民乃還家
　　　許黃民
臨沮令許仙人名黃民字玄文上清仙公翽
之子上清左卿穆之孫以晋穆帝昇平五年
辛酉生娶西陽令葛萬安女(萬安是抱朴/子第二孫也)時
掾年二十一仕郡主簿察孝廉司農丞南蠻
參軍臨沮令惠帝永興三年京畿紛亂令乃
奉經入剡爲馬朗所翹敬朗從父弟罕亦相
周給時人咸知許先生得道又父祖皆有名
稱各加崇敬宋文帝元嘉六年欲移居錢塘
乃封其眞經一厨作朗靜中語此是仙靈之
迹縱有書亦勿與人及至杜道鞠家停少時
而終時年六十九(眞誥言黄民及伯祖邁姑/婆娥皇伯聯與黄民子榮)
(弟孫女瓊輝并得度世馬朗敬經若君父每/有神光靈氣見於堂宇朗妻數見有青衣玉)
(女空中去來其家皆保富夀朗忿山陰何道/竊書泄意復洋銅灌厨鑰令家人不得復開)
(朗終子洪嘉興殳季眞又復宗事廢帝景和/元年居士樓惠明諷殳季眞啓勑開取季眞)
(善道術爲當時所知及至奉呈於華林園既/見眞迹壞異朱黃焕赫不敢窮覽至明帝登)
(祚季眞乃啓還私廨陸簡寂南下立崇虚館/經亦歸于館何神眞巧運既閟於馬又發於)
(殳終授於陸君馬殳猶巾几負/籍幂之宗而無容入其妙焉)
　　　陸修靜
廬山陸先生吴興懿族陸氏之子諱修靜道
降元氣生而異俗其色怡恰其德熙熙明以
啓著虚以貫幽少宗儒氏墳索讖緯靡不總
該以爲先天輔化混一精氣與眞宰爲徒者
載在金編玉字遂收迹寰中㝠搜潜衡熊湘
暨九嶷羅浮西至巫峽峨嵋如雲映松風麗
乎山而映乎水功成叩玄感神授神靈訣適
然自得通交於仙眞之間矣宋元嘉末因市
藥京邑文帝素欽其道風作停霞寳車使左
僕射徐湛宣㫖留之先生固辭弗顧拂衣而
去後帝有太初之難人咸異之先生時溯江
南尤嗜匡阜之勝概孝武帝大明五年爰搆
精廬於白雲峯下太始三年明帝復加詔命
使刺史王景文敦勸不得已而就焉及登車
日乃有熊虎猿鳥悲鳴滿路出山而止先生
既至闕帝設崇虚館通仙臺以待之於是順
風問道妙沃帝心朝野識眞之士若水奔壑
如風應虎其誰能禦之先生撥霧開日汰沙
引金指方以倒之中人已上皆自盈其分司
徒袁粲之流是也既立崇虚館殳氏所寳經
訣並歸於彼由是翕然一變頽俗朝野宗師
焉明年帝不豫韶請先生修涂炭之齋是夕
壇宇間卿雲紛郁翌日疾瘳桂陽王用兵暴
白骨徧野先生具棺櫬收而瘞之其陰德密
運蓋多此類先生屢求還山帝不許迨蒼梧
王元徽五年春正月忽謂門人曰吾迫於恩
命違其宿尚今將還舊山爾可飭裝整駕弟
子皆迓之至三月二日忽偃然解化其膚體
暉映異香芬馥後三日廬山諸徒共見先生
霓旌靄然還止舊隱斯須不知所在相與驚
而異之遺命盛以布囊投所在崖谷門人不
忍遂奉還廬山時春秋七十二所謂煉形幽
壤騰景太微者矣有詔謚曰簡寂先生始以
故居爲簡寂觀宗有道也先是洞眞之部眞
僞混淆先生刊而正之涇渭乃判故齋戒儀
範爲將來典式凡撰記論議百有餘篇并行
於世門徒得道者孫遊嶽李果之最著稱首
後孔德彰與果之書論先生云先生道冠中
都化流東國帝王稟其規人靈宗其法微言
既絶大法將謝法師禀神定之資居入室之
品學悟之美門徒所歸宜其整葺遺蹤提綱
振紀光先師之餘化纂妙道之遺風可以導
引末俗開曉後途者矣初先生之赴詔也嘗
曳布囊及逝而歸忽有布囊挂於巖樹今所
居西澗一峰名布囊巖有醮石高六七尺方
廣丈餘其向乾亥亦名禮斗石門外有煉丹
井有連理樹其榦合抱其根蟠罩又有石磬
其聲清越又有藥苗苦竹亘於山谷皆遺跡
也唐天后太極元年勑醮於觀有黑龍群鶴
之異降詔襃崇仍付史館宋徽宗宣和元年
七月一日封丹元眞人其詞曰朕惟前古高
蹈之士名迹不泯而稱號未稱者議所以追
顯之簡寂先生陸修靜精眞内得是正遺經
垂範一時脱然超世廬阜故隱有祠至今考
實定名禮以眞人之號非特用襃往躅亦俾
後之聞風者知道之所在而加勉焉可特封
丹元眞人(陸修靜解化於宋之元徽而釋氏/通鑑載梁敬帝紹泰元年道士陸)
(修靜等初爲梁武所棄遂奔入魏至是其徒/頗盛而齊帝事佛靜等嫉之詣闕請與釋子)
(觸法且以年代考之元徽去紹泰/六十餘年其所載事迹豈非謬乎)
　　　孫遊嶽
先生姓孫名遊嶽字穎達東陽人吴之裔也
幼而恭長而和其靜如淵其氣如春甄汰凡
流潜神希微嘗步赤松澗縉雲堂卜終焉之
地宋文帝太初中簡寂先生至廬嶽乃執籍
事之遂授三洞經法及楊許二眞人墨迹其
後茹芝却粒又專服穀仙丸六十七年顔色
精爽乆而愈少暨簡寂羽化還舊隱研味眞
趣至齊武帝永明二年詔主興世館由是奇
逸之士爭相趨赴若孔德璋劉孝標輩皆結
方外之好雖常以病求歸詔命未允以七年
五月中忽沐浴安坐而終門弟子數百人惟
陶弘景爲入室以三洞經及楊許墨迹竭篋
相付後弘景因撰眞誥行於世
　　　陶弘景
隱居先生姓陶名弘景字通明丹陽人也宅
在白楊巷南岡之東宋初土斷仍割秣陵縣
西鄉之桐下里至今居之陶氏本冀州平陽
人帝堯陶唐之苗裔也堯治冀州平陽故因
居焉漢興有陶舍爲高祖司馬子青擢位至
丞相十三世祖超漢末渡江始居丹陽七世
祖濬交州刺史璜之弟仕吴爲鎮南將軍封
句容侯食邑二千户與孫皓俱降晋拜議郞
散騎常侍尚書六世祖謨濬之第三子懷帝
永嘉中爲東海王越司馬領屯軍隨王出許
昌因敗仍復過江爲大將軍王敦參軍敦爲
丞相轉軍諮祭酒後隨敦南下而情懼禍及
乃啓分屬籍禁錮積年晩起爲車騎丞相參
軍不就穆帝昇平四年卒始别葬白石山之
陽瞻湖北高祖毗有理議器幹高奇以文被
黜不肯遊宦州郡辟命並不就後抜受南安
正佐亦不起安帝元興三年卒曾祖興公多
才藝頗營産植舉郡功曹察孝廉除廣晋縣
令義熙二年卒祖隆身長七尺五寸美姿狀
有氣力便鞍馬善射好學讀書善寫兼解藥
性常行拯救爲務行參征南中郞軍事侍從
宋孝武伐逆有功封晋安侯除正佐固辭顔
峻恃寵就求宅以易佛寺弗與因辭官見譖
削爵徙廣州後被恩除南海酉平縣令後監
新會郡宋孝武帝大明五年卒於彼父諱貞
寳字國重司徒建安王劉體仁辟爲侍郞遷
南臺侍御史除江夏孝昌相亦閑騎射善稟
隸書家貧以寫經爲業一紙直價四十書體
以羊欣蕭思話法深解藥術博涉子史好文
章美豐儀凡遊從與蕭思話王釗劉秉周旋
多爲諸貴勝所賞遇蒼梧王元徽四年冬奉
使虜庭通鄰國之好甚得雅稱順帝昇明元
年還都具撰遊歷記并詩數千字及所造文
章等劉秉索看後值石頭事亡失無復别本
不得傳世先是貞寳携家隨蕭之郢州宋武
帝孝建二年蕭亡其年九月母覺有娠仍夢
見一小青龍忽從身中出直東向而昇天遂
視之不見尾(南史云母郝氏夢兩天人手執/香爐來至其所已而有娠唐李)
(渤作傳云母初娠夢日精在/懷并二天人執金爐下降)既覺密語左右
云我當孕男子非凡人也然恐無後時年二
十五其冬仍隨蕭部伍還都住東府射堂前
參左廨中以孝建三年太歲丙申四月三十
日甲戌夜半先生誕焉是年乃閏三月明旦
即夏至也先生及生神儀明秀朗目疏眉細
形長額聳耳右膝有數十黑子作七星文幼
而聰識成而博達年四五歲便好書今猶有
六歲時書已方幅成就九歲漸徧誦六經頗
究屬文至十歲得葛洪神仙傳晝夜研尋便
有養生之志謂人曰仰青雲睹白日不覺爲
遠矣讀書萬餘卷一事不知以爲深恥善琴
棋攻草隸年十一爲司徒左長史王釗子吴
博士十三父移宅席卷隨吏部尚書劉秉之
淮南郡十五歸都寓憩中外除冑舍後仍立
别宅從此不復還舊廬十七乃冠常隨劉秉
尹之丹陽郡得給帳下食岀入乘厩馬秉第
二男俁少知名時爲司徒祭酒俁雅好文籍
與先生日夜搜尋常共味而食同車而遊俁
與江斅褚玄劉俟俱爲順帝四友故最以才
學得名俁作宋德頌連珠七警當世稱絶俁
既亡後文章皆零落先生欲爲纂集竟不能
得是歲昇明元年冬先生年二十二隨劉秉
入石頭城就袁粲建事先生與韓賁糜談同
掌文檄及事敗城潰即得奔出俁及弟侅爲
沙門以逃爲人所獲建康獄死人莫敢視先
生躬自收殯瘞葬查刑舊墓營理都畢自此
棄世尋山而止值宋齊之際物情未安既結
劉宗常懷幽惕父乃因紀僧眞求事齊高帝
於新亭即蒙帳内驅使二月沈攸之平從還
東府公仍遣使侍弟五息曄六息暠侍讀兼
助公間管記事先生時年二十三除巴陵王
侍郞先生云革運之際頗有微勛何處不容
三兩階級遂不拜又明年隨安城王岀鎮石
頭次歲夏丁孝昌府君憂(南史云未弱冠齊/高祖作相引爲諸)
(王侍讀除朝奉請雖在朱門閉影不交外/物惟以披閲爲務朝議故事多所取則焉)世
祖武帝即位以振武將軍起侍宜都王侍讀
齊世侍讀任皆總知記室手筆專選須大才
者先生於吉凶内外儀禮表章爰及牋疏啓
牒莫不絶衆數王書佐典書皆承授以爲准
格諸侍讀多有慚憚頗致讒嫉先生亦任之
不以介意年二十八服闋詔拜左衛殿中將
軍頗慰時望先生驚亦不解所以即告庾道
敏論諸屈滯庾爲面啓武帝帝云先帝昔親
命此官卿不知耶其何辭之庾告先生先生
喟然嘆曰昔不受豫章王侍郞于今五年反
爲此職驛馬非驥騄猶欲固辭庾切言之云
大元以來此官皆用名家如裴松之從此轉
員外郞但問人才若官何所枉君恐爲爾誤
我事于時正被委任總知諸王府事先生不
獲己而拜矣年二十九清溪宫新成帝宴樂
之先生拜表獻頌又有伏曼容亦上賦於是
勑遣中書省舍人劉係宣㫖襃贊并勑豫舊
宫金石會于時上意欲刻此頌於石碑王儉
沮議而止時獻賦者五人惟以先生爲最將
欲遷擢會丁母憂去職尋授振武將軍起特
賜酒食省禄隨宜都王赴京帝欲幸武進宮
先生復作頌頌成而車駕廢不復得奏云此
頌體制爽絶倍勝舊格三年還都除奉朝請
拜竟怏怏與從兄書云昔仕宦應以體中打
斷必期四十左右作尚書郞出爲浙東一好
名縣粗得山水便投簪高邁宿昔之志謂言
指掌今年三十六矣方除奉朝請此頭顱可
知矣不如早去無自勞辱明年五月遂拜表
解職求託山林青雲之志於斯始矣是歲武
帝永明十一年壬申歲也先生初隱不欲辭
省出乃脫朝服挂神虎門鹿巾徑出東亭已
約語左右曰勿令人知爾乃往與王晏語别
晏云主上性至嚴治不許人作高奇事脫致
忤㫖坐貽罪咎便恐違卿此志詎可作先生
默思良乆答云予本徇志非爲名若有此慮
奚爲所宜於是即不詣省直上表陳誠(南史/云永)
(明十年脫朝服掛/神武門上表辭禄)詔賜帛十匹燭二十鋋又
别勑月給茯苓五斤白蜜二升以供服餌先
生旣遂命理舳東下公卿餞於征虜亭供帳
甚盛車馬填咽咸云江東比來未有斯事乃
見今日爾於是止於句容之句曲山先生云
此山是金壇洞宫周迴百五十里名曰華陽
之天有三茅司命之府故名曰茅山乃中山
立館自號華陽隱居亦猶士安之玄晏稚川
之抱樸凡人間書疏皆以此號代名先生善
稽古訓誥七經大義備解而不好立義異於
先儒議論惟著紙不甚口談尤好五行陰陽
風角氣候太一遁甲星曆筭數山川地理方
國所産及醫方香藥分劑蟲鳥草木考校名
類莫不該悉善隸書不類常式别作一家骨
體勁媚琴棋騎射亦皆領括爲性圓通謙謹
出入㝠會心知明鏡遇物便了言無煩舛有
亦隨覺爲人少憂戚無嫉競淡哀樂夷喜怒
先生以甲子乙丑丙寅三年之中就興世館
主東陽孫遊嶽咨禀道家符圖經法雖相承
皆是眞本而經歷摹寫有意所未愜者於是
更博訪斤以正之戊辰年始往茅山便得揚
許手書眞迹欣然感激至庚午年又啓假東
行浙越處處尋求靈異至會稽大洪山謁居
士婁慧明又到餘姚太平山謁居士杜京産
又到始寧□山謁法師鍾義山又到始豐天
台山謁朱僧標及諸處宿舊道士并得眞人
遺迹十餘卷遊歷山水二百餘日乃還爰及
東陽長山吴興天目山於潜臨海安固諸名
山無不畢踐身本輕捷登陟無艱(南史云履/歷名山尋)
(訪仙藥身旣輕捷性愛山永每經澗谷必坐/卧其間吟詠盤桓不能已已謂門人曰吾見)
(朱門廣厦雖識其華樂而無欲往之心望/高危瞰大澤知此難立止自恒欲就之)贍
恤寒棲拯救危急救療疾恙朝夕無倦其别
有陰恩密惠人莫得而知之雖借人書隨誤
治定東昏侯永元初更築三層樓先生處其
上弟子居其中賔客至其下與物遂絶惟一
家僮得至其所本便鞍馬善射晩皆不爲惟
聽吹笙而已特愛松風庭院皆殖松每聞其
響欣然爲樂有時獨遊泉石望見者以爲仙
人性好著述尚奇異顧惜光景老而彌篤尤
明陰陽五行風角星筭山川地理方國産物
醫術本草帝代歷年以筭推知漢熹平二年
丁丑冬至加時在日中而先天實以乙亥冬
至加時在夜半凡差三十八刻是漢曆後天
二日十二刻也又作渾天象高三尺許地居
中央天轉而地不動二十八宿度數七曜行
道分明中星見伏早晩以機轉之悉與天相
會云此修道所須非但史官家用又欲因流
水作自然漏刻使十二時輪轉循環不須守
視而患山澗水易生苔垢參差不定是故未
立先生行步舉動翩翩輕利顔儀和明不嚴
毅小大見之皆樂悦附而自令人畏服門徒
胥附承奉祇肅有如宫庭小來與人有隔數
歲便不與人共甌箸飲食及長遊處宿息常
安性不嘲調世中戲謔一切不爲爲人强精
䰟夜行獨宿無所疑畏深慕張良之爲人云
古賢無比率任輕虚飄飄然有雲霞氣其所
修爲皆自得於心非傍識能及至永元二年
深託向晦及梁武帝革命議國號未定先生
乃引諸讖記梁是應運之符又擇郊墠日靈
驗昭著勑使入山宣㫖酬謝帝旣早與之遊
及即位後恩禮彌篤書問不絶冠盖相望旣
得秘訣以爲神丹可成每苦無藥帝皆給之
帝每得其書燒香虔受帝使造年曆至己巳
歲而加朱點實太淸三年也帝手詔招之錫
以鹿皮巾後屢加禮聘先生乃晝兩牛一牛
散放水草之間一牛著金絡頭有人執繩以
杖驅之帝笑曰此人無所求欲效曳尾龜豈
有可致之理耶國家有大事無不前以諮詢
時人謂之山中宰相武帝天監四年移居積
金東澗先生行辟穀導引之法自隱處四十
許年逾八十而有壯容大通初獻刀二口一
名善勝一名成勝爲佳寳大同二年尅日告
化時年八十五顔色不變屈伸如常屋中香
氣積日不散詔贈中散大夫謚貞白先生仍
遣舍人監護後事弟子數十人唯王遠知稱
上足焉先生妙解術數逆知梁祚覆没預制
詩云夷甫任散誕平叔坐談空不意昭陽殿
化作單于宫詩秘在篋裏化後門人稍出之
大同末士人競談玄理不習武事後侯景篡
位果在昭陽殿所著學苑百卷孝經論語集
注帝代年曆本草集註效驗方肘後百一方
古今州郡記圖象集要及玉匱記七曜新舊
術疏占疏合丹法式其秘密不傳及撰而未
訖又十部惟弟子得之梁帝金樓子云於隱
士重陶貞白於士大夫重周弘正其於義理
情轉無窮眞一時之名士也馬樞得道傳云
陶弘景授蓬萊仙監上文所載多同南史
　臣道一曰道德經云以正治國以奇用兵
　以無事取天下又曰兵者不祥之器非君
　子之器不得已而用之恬惔爲上勝而不
　美而美之者是樂殺人夫樂殺人者不可
　得志於天下矣老氏之意盖欲追還太古
　羲黄唐虞之風務質樸而不尚虚華使君
　臣上下遠聲色去奢侈而成清靜之化不
　至於窮兵黷武而滅無爲之治也後世之
　人不省厥㫖乃以清談縱誕爲奇其涖政
　或偏於姑息而不明賞罰或放於怠惰而
　不務勤恪或病於疏鹵而不究精微或恃
　高才而驕傲忽略其弊不一至大敗於晋
　朝君臣之間淪及後來有臨兵而講老子
　道德經者至是老子之道爲之受汙使能
　深識老氏之道者果如是乎陶弘景遭逢
　亂世棲逸山林其觀朝政之弊有詩曰夷
　甫任散誕平叔坐談空不意昭陽殿化作
　單于宫時梁武以釋學治天下朝臣亦競
　談玄理爲政乖繆武備不修漸至覆亡其
　國故弘景之詩及之弘景學老氏之學者
　也後世學老氏之學而立人之朝者可不
　深味其㫖哉


歷世眞仙體道通鑑卷之二十四


歷世眞仙體道通鑑卷之二十五淡五
　(浮雲山聖壽萬年宮道士趙道一編修)
　　　王遠知
道士瑯琊王遠知陳揚州刺史曇首之子外
祖丁超梁駕部郞中其母因夢靈鳳有娠僧
寳誌曰生子當爲神仙宗伯也年七歲日覽
萬言博總群書心㝠至道年十五入華陽事
陶貞白先生授三洞法又從宗道先生藏矜
傳諸秘訣陳主召入重陽殿特加禮敬賞賚
資送還茅山先生乃於洞西北嶺上結靖室
以居研味玄秘陳宣帝大建末靖室中忽有
一神人醉卧嘔吐先生然香禮候神人曰吾
將遊天台山卿能去否先生即隨出上東嶺
至山半忽思未二三弟子付囑經書背行十
餘步迴望神人化爲鶴飛去隋晋王廣鎮揚
州王子相柳顧言相續奉請先生旣至斯須
而鬚髪變白王懼而歸之少選復舊王踐祚
勑崔鳳舉諮迓帝親執弟子禮勑江都起玉
清玄壇以處之仍令代王越師焉唐高祖龍
潜時先生嘗密告符命秦王與房玄齡微服
就謁先生迎謂曰此中有聖人秦王請以實
告先生曰方作太平天子願自愛也秦王詣
先生受三洞法及登極將加重位固辭歸山
至太宗貞觀九年勑潤州於茅山置太平觀
并度七人降璽書曰朕昔在藩朝早獲問道
眷言風範無忘寤寐近覽來奏請歸舊山己
有别敕不違高志所令置觀用表宿心先生
浩氣虚懷語默一致涵照如鏡應物無私時
有竇德玄先經揚州遇司命使者言其有重
禄以九九之數當終命德玄求哀使者云眞
人王法主是少室仙伯檢録人鬼之任關奏
天曹無不即應德玄遂懇祈於先生先生不
得已因與請命使者報曰更延十三年至高
宗朝德玄爲左相捐館舍之日言皆如之故
舉世呼先生爲法主又知已授仙職後謂潘
師正曰吾昨見仙格以小時誤傷一童子唇
不得白日昇天署少室仙伯將行有近翌日
沐浴加冠衣焚香而寐告化時年一百二十
一歲潘師正徐道邈同得秘訣爲入室弟子
陳羽王軌次之其餘各棲洞府終身無替高
宗調露二年贈太中大夫謚曰昇玄先生乃
勑置太平觀度道四十九人天后嗣聖初又
贈金紫光禄大夫改謚昇眞先生明皇天寳
中勑李含光於太平觀造影堂寫眞像用旌
仙迹焉一云先生善易知人死生禍福作易
總十五卷一日雷雨雲霧中一老叱先生曰
所泄者書何在上帝命吾攝六丁雷電追取
先生惶懼據地傍有六人青衣已捧書立矣
老人責曰上方禁文自有飛天保衛金科秘
於玄都汝何敢輒藏緗帙先生對曰青溪之
老傳授老人曰上帝勑下汝仙品已及受度
期展四年二紀數也先生化後有人過海爲
風飄蕩忽見葉舟自天末來乃先生也且曰
君涉險何至如此此洋海之東十萬里也借
子迅風一夕可到登州旣去舟如飛羽覺風
毣毣而過明日果至登州
　　　王軌
道士王軌者字洪範臨沂人也曾祖筠梁散
騎常侍少府卿度支尚書大父銛梁簡文太
子洗馬招遠將軍父瑜陳著作郞鄱陽王常
侍軌年二十歲事法主王遠知執巾瓶之禮
凡十六年每座下聽道德西昇靈寳南華諸
經退席爲人曲講又摹寫上清尊法洞玄洞
神符圖秘寳封於石室以鎮山嶽餌术飡松
積有日矣齋講傳授有所得惟造像周急爲
先唐太宗知其名常咨訪道要高宗乾封二
年十一月旦謂門人曰吾昨夜夢三人羽衣
執簡前曰華陽天官用師爲神仙主者兼知
校領省官吾昔在桐柏山已感斯夢辭不獲
今乃復然殆將去矣戒門人修道之要經書
秘訣各有所付至八日沐浴衣冠翌日坐笏
而化及就櫬但空衣結帶而已春秋八十八
河南于信之刻石于華陽洞
　　　潘師正
潘師正者字子眞貝州宗城人祖居常周楚
州刺史父寞隋通州刺史母魯氏善言名理
師正始生有光鄰母善骨法謂此兒不仙即
貴及能言授六經皆通且曰此書外有過此
者乎母曰惟道德五千文爾遂誦之及母病
將危謂師正曰死者人之大期期至而徃吾
何恨哉然汝尚幼不免爲吾念師正泣血捧
母手曰若天奪慈顔某亦不能生母曰汝若
毁滅非盡終始之孝也師正殞絶良乆曰忍
死强生當絶粒從道庶憑眞教以爲津梁母
摩其頂勉之旣葬廬於墓以孝聞隋煬帝大
業中有道士劉愛道見而器之曰三清之驥
非爾誰乘之時茅山王遠知爲煬帝所重每
詔入禁中躬薦松水以祈福慶愛道謂師正
曰吾非不欲爾相從然成就功道非遠知不
可遠知旣見忻然謂愛道曰今日復有潘仙
吾教之幸也由是隸道士籍授三洞隱訣眞
文未幾遠知請還茅山師正侍行渡揚子江
飲穢水痢下如凝脂遂夢見一人衣冠皓鮮
乘空而下授白藥一粒飲之及寤而愈旣至
遠知謂曰吾雖欲留汝於此而嵩陽乃汝修
眞之地當亟還也於是與劉愛道合居雙泉
頂間二十餘年復廬於逍遥谷食飲惟青松
澗水而已洗心忘形與草木俱所修經法有
太清之道三中眞之道六下眞之道八唐高
宗幸東都召見請作符書辭不解復問山中
所須對曰茂松清泉臣之所須此山中不乏
矣帝異之遂莫留即其廬作崇唐觀及奉天
宫又敕其逍遥谷作門南曰僊遊北曰尋眞
時太常獻新樂帝更名祈仙望仙翹仙曲調
露初高宗狩嵩嶽以車輿迎師正入嵩陽觀
問道復送至逍遥谷見薜荔繩床將朽敗餘
無火粒之具惟有兩大瓢問何所用對曰臣
有青䭀飯昔西城王君以南燭爲之服食得
道旣還都命使江東造青䭀飯以賜之每手
詔撫問皆具弟子姓名咨白而法服香燭金
帛繼奉不絶其感遇之盛如此謂弟子曰吾
實無用天恩濫加爲道士衣皆上之所賜復
處以崇構興動土工屠害草木驚撓禽獸吾
罪人也必招㝠譴汝等少年學道當求深山
窮谷絶迹之處則無累矣上在洛陽又詔辭
不獲遂館於天苑逮還山帝以詩送永淳元
年正月一日谷之東巖忽有簫管空歌之音
弟子來白先生曰吾無所聞汝勿爲名以眩
俗也忽謂弟子韓文禮曰爲吾造石室於北
巖之下夏末當遷居文禮未忍爲而促之不
已白曰北巖通靈嶽可乎曰吾居此五十餘
年降眞者三語要者七各能精一當自知之
至六月十四日索沐浴書青符置湯中云終
身凈也翌日將旦聞猿鶴悲鳴徘徊不去至
晩聞石室未成則曰果不濟吾用遽云去文
禮問何去曰泰山檢校功德至十六日復曰
石室未成權作瓦屋以寘我無改衣服後百
日遷石室中是日雲氣覆庭異香滿室須臾
解化年九十八詔贈太中大夫謚曰體玄先
生先生神標仙骨雅似隱居夫階眞韜眞練
景遊化者其有類乎弟子凡八人并皆殊秀
然鸞姿鳳態渺映雲松者有韋法昭司馬子
微郭崇眞皆禀訓瑶庭密受瓊室專玉淸之
業遺下仙之儔矣時陳子昂作頌
司馬承禎
後周瑯琊公司馬裔玄孫名承禎字子微洛
州温人也事潘師正傳辟穀導引術無不通
師正異之曰我得陶隱居正一法逮汝四世
矣乆之辭几席遍遊名山廬天台構層軒於
壇上目爲衆妙臺唐武后嘗召之未幾去與
陳子昂盧藏用宋之問王適畢構李白孟浩
然王維賀知章爲仙宗十友睿宗復命其兄
承禕就之詔曰鍊師德超河上逍遥浮丘高
游碧落之庭獨步淸源之境朕初登寳位乆
藉徽猷雖堯帝丕圖翹心齧缺軒皇御曆遠
想崆峒緬惟彼懷寧妨此顧朝欽夕佇迹滯
心飛欲遣使者專迎或慮鍊師嘉遯故令禕
往願與同來披遂不延先此毋慮旣至引入
中掖延問其術對曰爲道日損損之又損以
至於無爲夫心目所知見每損之尚不能已
况攻異端而增智慮哉帝曰治身則爾治國
若何對曰國猶身也故游心於淡合氣於漠
與物自然而無容私焉則天下治帝嘆詠曰
廣成之言何以加此賜寳琴霞帔以還公卿
賦詩送之常恒徐彦坦總而爲之序曰白雲
記後復遣使迎至京師親授符籙賞賜甚厚
每固辭請歸盧藏用早隱終南山後登朝居
要官見承禎將還天台藏用指終南山曰此
中大有佳處何必天台對曰以僕觀之乃仕
宦之捷徑爾藏用有慚色明皇詔於王屋山
置壇室以居之承禎善篆隸金剪刀書自成
一家體帝命以三體寫老子刊正文句嘗鑄
含象鑒震景劍進之命光禄卿韋滔至所居
按金籙設祠厚賜上封泰山回問承禎五嶽
何神主之對曰嶽者山之巨鎮而能出雲降
雨爲國之望然靈仙所隱别有仙官主之於
是詔五嶽别立仙官廟時女眞焦靜眞泛海
詣蓬萊求師至一山見道者指言曰天台山
司馬承禎名在丹臺身居赤城眞良師也靜
眞旣還詣承禎求度未幾昇天嘗降謂薛季
昌曰先生得道高於陶都水之任當爲東華
上清眞人開元中文靖天師與承禎赴長生
殿千秋節齋直中夜行道畢隔雲屏各就枕
斯須忽聞小兒誦經聲玲玲如金玉響天師
乃褰裳躡步而窺之見承禎額上有小日如
錢光耀一席逼而聽之乃承禎腦中之聲也
天師退謂其徒曰黄庭經云泥丸九眞皆有
房方圓一寸處此中又云左神公子發神語
其先生之謂有弟子七十餘人忽曰吾玉霄
峯東望蓬萊有靈眞降駕今爲東海小青童
君東華君所召必須往俄頃化去如蟬脫蛻
弟子葬其衣冠焉時年八十有九詔贈銀青
光禄大夫謚正一先生帝親文其碑韋渠牟
作傳嘗撰修眞秘㫖天地宫府圖坐忘論登
眞系等行於世
　臣道一曰司馬承禎藐視軒裳棲身洞府
　心地之高邁學問之淵源不易及也其答
　唐睿宗之問曰國猶身也故游心於淡合
　炁於漠與物自然而無容私焉則天下治
　此誠得太上之深㫖道德經云我無爲而
　民自化我好靜而民自正我無事而民自
　富我無欲而民自樸即此義也
　　　李含光
晋陵人也弘孝威家本淳儒州里號貞隱先
生後避唐敬宗諱改爲李氏其子曰含光年
十三篤好道學雖處暗室如對君父然人見
之神色皆歛工篆隸或稱過其父一聞之終
身不書後師正一先生雲篆寳書傾囊相付
且曰眞玉清之客也抱虚無而行功則其道
不窮託幽阜而滅迹則於德亦淺承教雖遠
宜先救人含光旣禀眞訓乃忘情於身周急
於物每啓章奏則齋心潔己未始少怠唐明
皇召見問理化對曰道德經者君王之師也
昔漢文帝行之躋民於仁壽之域又問金鼎
曰道德者公也輕舉者公中之私也雖見其
私亦聖人之存教若求生徇欲類於繫風不
亦難乎帝嘉之優禮以待未幾以疾辭東歸
句曲詔爲紫陽觀以居之帝受楊許眞經請
爲師復以疾不赴遂於大同殿具詞遥請加
號文靖先生手詔屢降給奉相續嘗撰仙學
傳及論三玄異同并本草音義又詔補楊眞
人手迹數紙代宗大曆四年十一月謂弟子
韋景昭孟湛然曰吾將順化有頃顔色怡然
而往於是祥雲降芝草生享年八十七　
歷世眞仙體道通鑑卷之二十五





歷世眞仙體道通鑑卷之二十六淡六
　(浮雲山聖壽萬年宮道士趙道一編修)
　　　許大史
太史眞君姓許氏名遜字敬之曾祖琰祖王
父肅世居許昌高節不仕穎陽由之後也父
漢末避地於豫章之南昌因家焉吴赤鳥二
年己未母夫人夢金鳳銜珠墜於掌中玩而
吞之及覺腹動因是有娠而生眞君焉句曲
山遠遊君邁晋護軍長史穆皆眞君再從昆
弟也眞君生而穎悟姿容秀偉少小通疏與
物無忤嘗從獵射一麀鹿中之子墮鹿母猶
顧舐之未竟而斃因感悟即折棄弓矢剋意
爲學博通經史明天文地理音律五行讖緯
之書尤嗜神僊修煉之術頗臻其妙聞西安
吴猛得至人丁義神方乃往師之悉傳其秘
遂與郭璞訪名山求善地爲栖眞之所得西
山之陽逍遥山金氏宅遂徙居之(今逍遥福/地玉隆萬)
(壽宮/是也)日以修煉爲事(今有丹井/藥臼存焉)不求聞達鄉
黨化其孝友交游服其德義嘗有售鐵燈檠
者因夜然燈見有漆剥處視之乃金也翼日
訪主還之人有饋遺苟非其義一介不取郡
舉孝廉不就朝廷屢加禮命不得已乃以晋
武帝太康元年起爲蜀郡旌陽縣令時年四
十二視事之初誡吏胥去貪鄙除煩細脫囚
縶悉開諭以道吏民悦服咸願自新發擿如
神吏不敢欺其聽訟必先教以忠孝慈仁忍
愼勤儉近賢遠奸去貪戢暴具載文誡言甚
詳悉復患百里之遠難於户曉乃擇秀民之
有德望與耆老之可語者委之勸率故爭競
之風日銷乆而至於無訟先是歲饑民無以
輸租郡邑繩以法率民多流移眞君乃以靈
丹點瓦礫爲金令人潜瘞於縣圃一日籍民
之未輸納者咸造于庭使服力於後圃民钁
地獲金得以輸納遂悉安堵鄰境流民慕其
德惠來依附者甚衆遂至户口增衍屬歲大
疫死者十七八眞君以所授神方拯治之符
咒所及登時而愈至於沉痾之疾無不痊者
傳聞他郡病民相繼而至者日旦千計於是
標竹於郭外十里之江置符水於其中俾就
竹下飲之皆瘥其悼耄羸疾不能自至者汲
歸飲之亦獲痊安蜀民爲之謡曰人無盜竊
吏無奸欺我君活人病無能爲後江左之民
亦來汲水於旌陽眞君乃咒水一器置符其
中令持歸置之江濱亦植竹以標其所俾病
者飲之江左之民亦良愈今號蜀江(亦名錦/水今屬)
(瑞州高/安縣)眞君任旌陽旣乆知晋室將亂乃棄
官東歸(旌陽縣屬漢州眞君飛升之後詔改/爲德陽以表眞君之德及民也尋移)
(縣治於西就以故址/爲觀今號旌陽觀也)蜀民感其德化無計借
留所在立生祠家傳畫像敬事如神明焉啓
行之曰贏糧而送者蔽野有至千里始還者
有隨至其宅願服役而不返者乃於宅東之
隙地結茭以居狀如營壘多改氏族以從眞
君之姓故號許家營焉其遺愛及民有如此
者眞君嘗至新吴憩于栢林忽有女童五人
各持寳劍來獻眞君異而受之(其地今爲/栢林觀)旣
而偕至眞君之第惟日擊劍自娱人莫能測
眞君識其劍僊也常禮遇之卒獲神劍之用
(眞君飛昇之後遂隱于手/植栢之下因號栢樹仙童)旣而與吴君游於
嵩陽聞金陵丹陽縣黄堂靖有女師諶姆多
道術遂同往致敬叩以道妙姆曰君等皆夙
禀靈骨仙名在天然昔孝悌王自上清下降
化度人世示陳孝道初降兖州曲阜縣蘭公
家謂公曰後晋代當有神仙許遜傳吾此道
是爲衆眞之長留下金丹寳經銅符鐵券令
公授吾使掌之以俟子積有年矣吾復受孝
道明王之法亦以孝爲本子今來矣吾當授
子乃擇日登壇依科盟授闡明孝道誓戒丁
寧出銅符鐵券金丹寳經并正一斬邪之法
三五飛步之術諸階秘法悉以傳付許君顧
謂吴君曰君昔以神方爲許君之師今孝道
明王之道獨許君得傳君當返師之也况玉
皇玄譜君位玄都御史許君位高明大使總
領仙籍品秩相寮又所主十二辰配十二國
之分許君司玄枵之野於辰爲子統攝十二
分野君領星紀之邦於辰爲丑爾自今宜以
許君爲長也二君禮謝訖辭行眞君方心期
每歲必來謁姆姆覺之曰子勿來吾即還帝
鄉矣因取香茅一根南望擲之曰子歸認茅
落處立吾祠歲秋一至足矣二君還首訪飛
茅之迹尋於所居之南四十餘里得之已叢
生矣遂建祠宇亦以黄堂名之崇道觀每歲
仲秋之三日必往朝謁焉初眞君往訪飛茅
路傍見陂水淸徹爲之少憩曰憩眞靖(今青/陂村)
(憩眞觀/是也)又見鄉民盛烹宰以祀神且相詫曰
祭不腆則神怒降禍矣眞君曰怪祟敢爾耶
夜宿於逆旅召風雷伐之拔其林木明日告
其里人曰妖社已驅毋用祭也(今其地有廢/社人不祭也)
又見負擔遠汲者滿道乃以杖刺社前涸澤
出泉以濟之雖旱不竭(今大澤村紫/陽靖石井也)明日登
山巓指山腰之泉罅曰是有異物藏焉後將
爲孽遂立壇靖以鎮之(今每歲朝諶姆必/憩於此號龍城觀)乃
渡小蜀江(今號黄/湖口)抵江干之肆主人朱氏雖
貧而迎接甚敬眞君戲畫一松于其壁而去
其家即日市利加倍後江漲潰堤市舍俱漂
惟松壁不壞(今名松湖市朱氏/建廟食于其地)眞君嘗煉神
丹於艾城之黄龍山山湫有蛟魅護爲淵藪
輒作洪水欲漂丹室眞君遣神兵擒之釘于
石壁(今有釘蛟/石猶在焉)丹成祭於幕阜葛仙翁石室
遂至脩川愛其湍急而味堅乃取神劍磨於
澗傍之石(今在脩川梅山後人於其處/立觀以表聖迹今號旌陽觀)尋渡
水登秀峰(今號旌/陽山)爲壇於峰頂以醮謝上帝
乃服仙丹吴君居近焉(溪南有吴仙村吴仙/觀即吴眞君故居也)
遂造吴君之宅過西安縣(今分/寧也)縣社伯出謁
眞君詰其地分有妖物爲民害者其神匿之
眞君行過一小廟廟神(其神姓毛兄弟五人/今號協佑廟者在縣)
(東四/百步)迎告曰此有蛟物害民知仙君來故往
鄂渚逃避矣後將復還願爲斯民除之眞君
如其言躡跡追之至鄂渚路傍逢三老人(今/三)
(王廟/是也)詢其蛟孽所在皆指曰見伏於前橋下
(今號伏/龍橋)眞君至橋側仗劍叱之蛟驚奔入大
江匿於淵(今號下/龍穴)乃勑吏兵驅之蛟從上流
奔出遂誅之(今號上/龍口)眞君怒西安社伯之不
職錮其祠門止民享祀(今分寧縣城隍廟正/門常閉開則邑有火)
(災祝師止從偏户出/入居民祭祀者亦少)令祀小廟(今封協佑侯/廟食甚盛亦)
(多靈/感也)已而還郡城眞君曰此地水陸衝要人
物繁夥豈無分合得僊之人試以丹數粒雜
他藥貨之令其信縁而取繼而贖者雖多竟
無一人遇者眞君吁嘆以世間仙才之難得
也眞君聞新吴有蛟爲孽因持劍捕逐之(故/所)
(經行處曰龍泉/觀今改曰仙遊)蛟懼竄入溪穴(至今號/曰藏溪)眞君
乃以巨石書符及作鎮蛟文以禁之(鎮蛟文/石碣尚)
(存今爲僧院曰延眞傍有觀/亦曰延眞在奉新縣西十里)時海昏之上遼
有巨蛇據山爲穴吐氣成雲亘四十里人畜
在其氣中者即被吸吞無得免者江湖舟船
亦遭覆溺大爲民害眞君聞之乃登北嶺之
巓驗之(今赤鳥觀之東曰/會仙峰即其處也)果見毒氣漲空眞
君愍斯民之罹其害乃集弟子將往誅之初
入其界遠近居民三百餘人知眞君道法竸
來告愬求哀懇切眞君曰世運周流當斯厄
會生民遭際合受其殃知之此來正爲是事
當爲汝曹除之吾誓不與此蛇俱生也有頃
群弟子至亦同勸請眞君曰須時至乃可於
是卓劍於地默禱于天良乆飛泉湧出俄有
赤鳥飛過眞君曰可矣(其地爲候時觀後改/赤鳥觀今爲壽聖又)
(曰廣福宋朝道士萬中行有詩云昔有長蛇/肆毒威旌陽曾此候誅夷洞中仙子方知會)
(天上靈鳥忽報時符使怒飛凌谷口劍星交/下鬼神悲一千年後俄興廢可惜陰功無盡)
(期張天覺亦有卓劍泉詩云卓劍遽成巖下/井待時遥動日中鳥海昏妖孽今除盡餘澤)
(猶存七/靖圖)遂前至蛇所仗劍布氣蛇懼入穴乃
飛符召海昏社伯驅之不能出復召南昌社
公助之(其符落於縣東因建/觀號符落今號太和)蛇出穴舉首高
十餘丈目若火炬吐毒衝天鄉民咸鼓譟相
助是時眞君嘯命風雷指呼神兵以攝伏之
使不得動吴君乃飛步踏其首以劍劈其顙
蛇始低伏弟子施岑甘戰等引兵揮之蛇腹
裂有小蛇自腹中出長數丈甘君欲斬之眞
君曰彼未爲害不可妄誅小蛇懼而奔行六
七里鼓噪聲猶返聽而顧其母(今地名蛇子/港七里汀)
群弟子請追而戮之眞君曰此蛇百五十年
後若爲民害吾當復出誅之以吾壇前植栢
爲驗其枝拂壇掃地乃其時也又預䜟云吾
仙去後一千二百四十年間豫章之境五陵
之内(東方降州洚水分野東門之鎮宛陵是/也南方楊州分野南門之鎮浩陵是也)
(西方雍州威泰分野西門之鎮鵲陵是也北/方幽州太原分野北門之鎮涪陵是也中方)
(長安長浦分野中/門之鎮泰陵是也)當出地仙八百人其師出
於豫章大揚吾教郡江心忽生沙洲掩過沙
井口者是其時也(事見龍沙起豫章職方乘/雲龍沙在章江西岸石頭)
(之上與郡城相對潘清逸有望龍沙詩云五/陵無限人密視龍沙記龍沙雖未合氣象己)
(靈異昔時蛟龍湫半作桑麻地/地形帶江轉州浮有連勢云云)此時小蛇若
爲害彼八百人自當誅之苟無害於物亦不
可誅也蛇子遂得入江(建昌縣蛇子港是其/處有廟在新建縣吴)
(城山甚靈宋朝封靈順昭應/安濟惠澤王俗呼曰小龍廟)大蛇旣死其骨
聚而成洲(今號蛇/骨洲)眞君於海昏經行之所皆
留壇井凡六處通候時之地爲七其勢布若
斗星之狀盖以鎮弭後患(七靖者謂進化靖/御奏靖丹符靖華)
(表靖紫陽靖霍陽靖劉眞靖/今皆爲宮觀或爲寺院官舍)復至邑之西北
見山泉清冽乃投符其中與民療疾其效亦
比蜀江(今號冷/水臺)巨蟒旣誅妖血汙劍於是磨
洗之且削石以試其鋒(今建昌縣有磨/劍池試劍石在)告其
徒曰大蛇雖滅蛟精未誅彼物通靈必知吾
有除害意恐其伺隙潰郡城吾歸郡乎戰岑
二子從我焉時懷帝水嘉六年也眞君道術
高妙著聞遠邇求爲弟子者數百人却之不
可得乃化炭爲美婦人夜散群弟子處以試
之明且閱之其不爲所染汙者惟十人耳即
異時上昇諸高弟也自是凡周遊江湖誅蛟
斬蛇不無從焉其餘多自愧而去(今建昌縣/西津名炭)
(婦市立觀/曰妙明)眞君乃與甘施二君歸郡周覽城
邑適有一少年美風度衣冠甚偉通謁自稱
姓愼禮貌勤恪應對捷給遽告去眞君謂弟
子曰適者非人老蛟之精故來見試也體貌
雖是而腥風襲人吾故愚之庶盡其醜類耳
迹其所之乃在江滸化爲黄牛卧郡城沙磧
之上(今號黄/牛洲)眞君乃剪紙化黑牛往鬭之令
施岑潜持劍往俟其鬬酣即揮之施君一揮
中其左股牛奔入城南之井中(井名横泉今/在上藍寺東)
(南角墻掩井口/故亦號蛟井)眞君遣符吏尋其蹤乃知直
至長沙於賈誼井中出化爲人即入賈玉使
君之家先是蛟精嘗慕玉之女美化爲一美
少年謁之玉大愛其才許妻以女因厚賂玉
之親信皆稱譽焉遂成婚居數歲生二子常
以春夏之交孑然而出周游江湖若營賈者
至秋則乘巨艦重載而歸所資皆寳貨盖乘
春夏大水覆舟所獲也是秋徒還紿玉云財
貨爲盜所劫且傷左股玉舉族嘆惋求醫療
之眞君乃爲醫士謁玉玉喜召其婿出求醫
蛟精覺之懼不敢出玉自起召之眞君隨至
其堂厲聲叱曰江湖蛟精害物非一吾尋蹤
至此豈容逃遁速出速出蛟精計窮乃見本
形蜿蜒堂下爲吏兵所誅眞君以法水噀其
二子亦皆爲小蛟併誅之賈女亦幾變形其
父母爲哀求眞君紿以神符故得不變眞君
謂玉曰蛟精所居其下即水今居舍下深不
踰尺皆洪波也可速徙居毋自蹈禍玉舉家
駭惶遷居高原其地不日陷爲淵潭深不可
測(今長沙昭/潭是也)眞君復還豫章而蛟之餘黨甚
盛慮眞君誅之心不自安乃化爲人散遊城
市訪眞君弟子詭言曰僕家長安積世崇善
遠聞賢師許君有神劍願聞其功弟子語之
曰吾師神劍指天天裂指地地坼指星辰則
失度指江河則逆流萬邪不敢當神聖之寳
也又曰抑有不能傷者乎弟子戲之曰惟不
能傷冬瓜葫蘆爾蛟以爲誠然繼而盡化其
屬爲葫蘆冬瓜連枝帶蔓浮泛滿江擬流出
境眞君晨興覺妖氛甚盛乃顧江中見蛟精
所化即以劍授施岑使履水斬之黨屬茹連
悉無噍類江流爲之變色眞君曰此地蛟螭
所穴不有以鎮之後且復出爲患人不能制
也乃役鬼神於牙城南井鑄鐵爲柱出井外
數尺下施八索鈎鎖地脉(今延眞/宮是也)祝之曰鐵
柱若亞其妖再興吾當復出鐵柱若正其妖
永除由是水妖屏迹城邑無虞復慮後世奸
雄妄作故因鐵柱以爲䜟記有地勝人心善
永不出奸讎縱有興謀者終須不到頭之言
眞君之慮後世也深有如此者次年眞君以
蛟蜃之屬有散入鄱陽潯陽界者慮其復還
乃周行江湖以殄滅之至苕嶢山頂有蛟湖
三所其孔穴透大江通饒信眞君誅其蛟魅
立玉陽府靖以鎮之其西北石壁下灣立開
化靖以鎮之更立太城府靖(靖傍有大潭深/不可測且多蛟)
(螭眞君盡滅之惟二蛟子/迸走故立此靖以斷之)又鑄鐵符鎮鄱陽
湖口杜其所入之路(今在湖口縣上/鐘石之江中)鑄鐵盖
覆廬陵元潭制其所藏之藪仍以鐵符鎮之
(今號飛符嶺/有觀號崇眞)留一劍在焉(其劍長尺有咫似/玉石又似銅鐵人)
(不可/識)明年(永嘉七/年也)復遊長沙遂至韶陽又明
年至郴衡諸郡所至皆爲民馘毒除害乃還
豫章前後凡立府靖七十餘所皆所以鎮郡
邑辟凶災也明帝太寧二年大將軍王敦(字/處)
仲舉兵内向次於湖眞君與吴君同往上謁
冀說止之時郭璞先生在幕府乃因璞與俱
見處仲喜延之飲而問曰予夢一木破天君
等以爲如何眞君曰非嘉兆也吴君曰木上
破天未字也公宜未可妄動處仲色變令璞
筮之璞曰無成處仲不悦曰予壽幾何璞曰
公若舉事禍將不乆若還武昌則壽未可量
也處仲怒曰君壽幾何璞曰予壽在今日日
中處仲大怒令武士擒璞斬之(洞仙傳云璞/已預報家人)
(備送終之具在行刑之所命即窆於江側西/松間後三日南州市人見璞貨其服飾遍與)
(相識共語處仲聞之不信開棺/無尸乃兵解也今爲水府仙伯)眞君乃舉杯
擲起化爲白鴿飛繞梁棟處仲一舉目已失
二君所在處仲竟敗(處仲兵敗遂惋憤而/死卒有跽尸之刑)二
君還至金陵欲賃舟至豫章而船主告以乏
操舟者眞君曰爾等但瞑目安坐切勿覘視
吾自爲爾駕之乃召二龍挾舟而行因以印
印西岸之崖壁以辟水怪今印文猶在舟漸
淩空俄過廬山頂至紫霄峰金闕洞二君欲
遊洞中故其舟稍低抹林梢戛戛有聲舟人
不能忍竊窺之龍即捨舟於層岫之上折桅
於深澗之下(後皆爲鐵石今號鐵船峯/并桅在澗中爲斷石也)眞君
謂舟人曰汝不聽吾言將何所歸乎舟人拜
求濟度眞君教以服餌靈草遂得辟穀不死
盡隱於此山(後桓伊刺江州遣人訪廬山異/迹至紫霄峰見湖中有舟及群)
(鶴赤鱗魚騎白馬一少年長/嘯聲聞數百步疑是舟人輩)二君各乘一龍
分水陸還會於北嶺之天寳洞遂歸舊隱日
與弟子講究眞詮數十年間不復以時事關
意惟精修至道作醉思仙之歌又著八寳垂
訓曰忠孝廉謹寬裕容忍忠則不欺孝則不
悖廉而罔貪謹而勿失修身如此可以成德
寬則得衆裕然有餘容而翕受忍則安舒接
人以此怨咎滌除凡我法子動靜勤篤念兹
在兹常守其獨有爽厥心三官考戮鄉黨化
之皆遷善遠罪孝悌興行平時出處隨機應
物不異常人但所居之處鳴鶴翔飛景雲旋
繞而已自東晋亂離江左頻擾眞君所居環
百餘里盜賊不入閭里晏安年穀屢登人無
災害其福被生靈人莫知其所以然也至孝
武寧康二年甲戌眞君年一百三十六歲八
月朔旦有雲仗自天而下二仙乘輦導從甚
都降于眞君之庭眞君降階迎拜二仙曰奉
玉皇命賜子詔眞君俯伏以聽乃宣詔曰上
詔學仙童子許遜卿在多劫之前積修至道
勤苦備悉經緯逾深萬法千門罔不師歷救
災拔難除害蕩妖功濟生靈名高玉籍衆眞
推仰宜有甄昇可授九州都仙太史高明大
使賜紫綵羽袍瓊旌寳節玉膏金丹各一合
詔至奉行眞君再拜登階受詔一仙曰予乃
玉眞上公崔子文一仙曰予乃元眞大卿瑕
丘仲言畢揖眞君坐告以冲舉之日遂乘雲
車而去眞君乃召門弟子與鄉曲耆老諭以
行期自此朝夕會于眞君之第日設宴飲共
叙惜别且教以行善立功以致神仙之㫖著
靈劍子等書又與十一弟子各爲五言二韵
勸誡詩十首以遺世以大功如意丹方傳衆
弟子之不與上昇者此方即丁義神方中一
也其訣必先擇日齋戒設位醮十八種藥之
神然後書符逐味誦咒而修合之其治衆疾
如意而愈是月望日大營齋會遍召里人長
少畢集至日中遥聞音樂之聲祥雲彌望須
臾漸至會所羽盖龍車從官兵衛僊童綵女
前後導從紅霞紫氣舒布環遶前二詔使又
至眞君降階拜迎二仙復宣詔曰上詔學仙
童子許遜脫子前世貪殺匿不祀祖先之罪
録子今生咒水行符治病罰惡馘毒之功已
仰潜山司命官傳金丹於下界閉債封形迴
子身及家口厨宅百好歸三天子急凈穢𤽤
土凌空左大力天丁與流金火鈴照辟中黄
無或散慢告行仍封遠祖由玉虚僕射曾祖
琰太微兵衛大夫先祖玉太極把業録籍典
者父肅中嶽仙官賜所居宅曰仙曹左府玉
眞上公曰卿門弟子雖衆唯六人合從行餘
各自有超舉之日不得偕往也乃揖眞君眞
君昇龍車命陳勳時荷持册前導周廣曾亨
驂御黄仁覽與其父族侍從盱烈與母部從
仙眷四十二口同時昇舉鷄犬亦隨逐飛騰
里人攀戀投地悲號不忍别眞君曰僊凡路
殊悲懽自切執奉孝慈恭順天地何患無報
耶乃留下修行鐘一口并一石函謂之曰世
變時遷即爲陳迹矣聊以此爲異時之記有
僕許大者與其妻市米於西嶺聞眞君將飛
昇即奔馳而歸倉忙車覆遺米于地米皆復
生(今地名覆車/崗生米鎮)比至哀泣求從行眞君以其
分未應仙乃授以地仙之術夫婦俱隱于西
山(其詳見/許大傳)仙仗旣舉有頃墜下藥臼車轂各
一又墜一鷄籠于宅之東南十里餘(舊名鷄/栖靖今)
(曰崇/元觀)并鼠數枚墜地雖拖腸而不死意其嘗
得竊食仙藥也後人或有見之者必爲瑞應
焉仙駕凌空向遠望之不可見唯祥雲彩霞
濔漫山谷百里之内異香芬馥經月不散初
眞君迴自旌陽奉蜀錦質信於諶姆姆製以
爲殿帷至是忽飛來周游故宅之上竟日復
飛入雲霄(後置觀故以/游帷爲名)初眞君與郭璞尋眞
選勝至宜春栖梧山王長史之子朔迎眞君
居西亭乆之眞君謂朔曰吾視子可傳吾術
乃密授仙方復云此居山川秀麗兼有靈泉
出於道南前對洞天俯臨袁水宜爲道院朔
從之眞君書一天篆靖字也字于壁而去飛
昇之日雲軿過其上遣二青衣下告朔以被
玉皇詔命因來别子朔洎闔家瞻拜祈度眞
君俯告曰子輩仙骨未充但可延年乃飛仙
茅一根授朔曰此茅味異殖於兹地乆服長
生甘能養肉辛能養節苦能養氣鹹能養骨
滑能養膚酸能養筋宜和苦酒服之必效言
訖而别自後王族如言服餌各壽百齡焉(今/臨)
(江軍玉虚觀即/其地仙茆存焉)眞君所從游者三百餘人其
功行傑出通吴君十有一人眞君飛昇之後
里人與眞君之族孫簡就其地立祠以所遺
詩一百二十首寫竹簡之上載之巨筩令人
探取以决休咎名曰聖籤其鐘車函臼并寳
藏于祠中(後改祠爲觀因錦/帷以命名曰游帷)蜀旌陽之民競
齎金帛負磚甓來甃𡒄井以報功德各鎸姓
名于上(蜀民磚縁改宫修盖/始徹去之今間有存)隋煬帝時焚修
中輟觀亦尋廢至唐高宗永淳中天師胡惠
超重興建之明皇尤加寅奉宋太宗眞宗仁
宗皆賜御書眞宗又遣中使賜香燭花旛旌
節舞偶改賜額曰玉隆取度人經太釋玉隆
騰勝天之義仍禁名山樵採蠲租賦之役復
置官提舉爲優異老臣之地徽宗皇帝降玉
册上尊號醮告詞文云政和二年太歲壬辰
五月丁巳朔十七日癸酉皇帝御名謹遣入
内内侍省内殿程奇請道士三七人於洪州
玉隆觀建道場七晝夜罷散日設醮一座三
百六十分位上啓神功妙濟眞君伏以至神
無像雖莫能名成德在人姑從所示式襃顯
蹟肇薦徽稱冀享欽崇永綏福地某無任誠
惶誠恐懇禱之至謹詞御降眞君册告表文
臣某祇奉高眞肇揚顯蹟仰太霄之在望祓
靈宇以申虔美利所加旣作黎民之福純熙
來被更延景曆之昌臣無任精虔激切之至
謹奉表奏告以聞臣某誠惶誠恐頓首謹言
玉册文曰維政和二年歲次壬辰五月丁巳
朔十七日癸酉皇帝再拜言曰天眷用懋寵
綏四方爰有至眞克相上帝烜威赫德錫羡
降康而名號弗宣曷彰報典迺詔有司考循
秘牒發揮遺懿垂示無窮共惟眞君躬握元
圖密庸妙契繇魏迄晋嗣休炳靈賑乏蠲疴
一方攸賴剪妖馘毒三氣獲分肆膺諶姆之
符榮啓都仙之籍超昇璇極載紀綿邈廟像
屹崇風烈如在矧炎暉之有赫方皇運之郅
隆薦降嘉祥聿彰幽贊禬禳響答民物阜寧
宜極徽稱以昭嚴奉謹遣朝奉大夫充集賢
殿修撰知洪州軍州管幹學事兼管内勸農
使充江南西路兵馬鈐轄護軍賜紫金魚袋
王□上尊號曰神功妙濟眞君洪惟降鑒誕
受丕章佑我無疆保兹景命俾緝熙於純嘏
用敷錫於群倫謹言政和六年改觀爲宫眞
君昭靈著驗非一屢承恩寵事迹詳載逍遥
山玉隆萬壽宫志
　臣道一曰許太史辭棄官榮潜心道法活
　民則行符咒水除害則誅蛟斬蛇行滿功
　成高陞仙品然而鄉黨化其孝友交游服
　其德義隨機應物不異常人但所居之處
　常有鳴鶴翔飛景雲旋繞而已其在仕也
　政有可觀其歸隱也内則修丹外則混俗
　眞神仙之雄傑者也道德經曰道冲而用
　之或不盈淵乎似萬物之宗挫其鋭解其
　紛和其光同其塵湛兮似若存吾不知誰
　之子象帝之先許太史得之也



歷世眞仙體道通鑑卷之二十六
歷世眞仙體道通鑑卷之二十七淡七
　(浮雲山聖壽萬年宮道士趙道一編修)　
　　　吳猛
吴君名猛字世雲濮陽人仕吴爲西安令因
家焉今分寧縣是也性至孝齠齓時夏月手
不驅蚊懼其去己而噆親也年四十得至人
丁義神方繼師南海太守鮑靚復得秘法吴
黄龍中天降白雲符授之遂以道術大行於
吴晋之間晋武帝時許眞君從世雲傳法世
雲盡以秘要授之永嘉末杜弢寇蜀攻陷州
縣眞君旣誅大蛇世雲曰蛇是蜀精蛇死則
杜弢滅矣卒如其言嘗見暴風大作書符擲
屋上有青鳥銜去風即止或問其故答曰南
湖有舟遇此風中有二道士呼天求救故以
此止之驗之果然西安令于慶死已三日世
雲曰令長數未盡當爲訟之於天遂卧於屍
傍數日與慶俱起慶弟著作郞寳感其異遂
作搜神記行於世嘗渡豫章江值風濤乏舟
世雲以所執白羽扇畫水而渡觀者駭異(晋/晝)
(云吴猛豫章人少有孝行夏日常手不驅蚊/懼其去己而噬親也年四十邑人丁義始授)
(其神方因還豫章江波深急猛不假/舟楫以白羽扇晝水而渡觀者異之)晋孝武
帝寧康二年眞君上昇世雲復還西安是年
十月十五日上帝命眞人周廣捧詔召世雲
遂乘白鹿車與弟子四人白晝冲昇宅號紫
雲府(今分寧縣吴仙村西/平靖吴仙觀是也)宋徽宗政和二年
五月準誥封眞人詞曰洪都福地紫府列眞
旣靈異之有聞豈褒崇之可後以爾早學至
道嘗悟秘言道化施行世稱慈父功行甫就
飛昇帝鄉大江之西尚存故宅凡禱輒應吾
民是依錫之新封用彰德懿朕命惟允其鑒
于兹可特封神烈眞人
　　　陳勳
陳勳字孝舉蜀川人博學洽聞時魏遣鍾會
鄧艾伐蜀劉禪降孝舉時尚少已有出塵之
志入青城山師谷元子求度世之法繼聞許
眞君在旌陽仁政及民走謁公庭願充書吏
眞君嘉之付以吏職凡表率輩流設化民俗
撫字之術裨益爲多遂引爲門弟子而託以
腹心典司經籍守視藥爐眞君冲翥命執策
導前焉昔玉隆宫西廡有孝舉道院號承仙
府手植巨柏一株其院面北而居宋徽宗政
和二年誥封正特眞人其詞略曰以爾早以
誠懇師事道君門人之中獨掌秘奥功行甫
就摭幢而昇大江之西儼有遺像(餘同吴/君誥)
　　　周廣
周廣字惠常廬陵人大將軍瑜之後少好天
文音律之學長通无爲淸靜之教嘗與同志
遊巴蜀雲臺山得漢天師驅翦精邪之法救
民疾苦聞許眞君在旌陽徑詣公庭願備下
執眞君納之令供侍杖屨夙夜惟勤遵行道
法始終不怠還居私第左右無違乃就宅西
百餘步間築室以居眞君飛舉惠常與曾興
國同驂龍車宅號宣詔府(唐保太中州牧周/令公紹眞人爲祖)
(修營其宅改曰宣詔府有/碑刻尚存焉今曰太虚觀)宋徽宗政和二年
封元通眞人其詞略曰以爾早契山宇師事
仙君元化通神能得其道功行甫就偕昇帝
鄉大江之西儼有故迹(首尾同/吴君誥)
　　　誥曾亨
曾亨字興國泗水人參之後也少爲道士天
資明敏博學多能修三天師之教逆知來物
名山列嶽有路必通妙訣靈符無治不愈神
人孫登見之曰子骨秀神慧砥礪精勤必作
霄外人矣子勉之後隱居豫章之豐城聞許
眞君道譽投謁門下願侍巾几眞君雅器重
之神方秘訣無不備傳後驂龍車昇天今豐
城縣眞陽觀是其遺跡宋徽宗政和二年誥
封神惠眞人其詞略曰以爾骨秀神惠天禀
殊姿師事仙君雅與道合功行甫就偕游帝
鄉大江之西尚存壇井首尾同吴君誥
　　　時荷
時荷字道陽鉅鹿人少爲道士入四明山遇
神人教以胎息衆妙之術用能却寐絶粒役
使鬼神驅除邪魅點化金玉賙濟窮苦民受
其賜聲聞遠邇惠懷之世聞許眞君孝道法
盛行江左徒步踵門願充弟子眞君納之授
以秘訣復遣還山教導徒衆晋明帝詔赴闕
師問之堅不願留竟歸依棲侍側孝武帝寧
康二年與陳孝舉執册導從昇天有遺迹在
豫章城號紫盖府今南昌縣廳是也東海沐
陽縣奉仙觀乃其舊隱宋政和二年封洪施
眞人其詞略曰以爾系出東海世稱仙材能
自得師以有洪範前驅龍節參駕同昇大江
之西尚存故宅首尾同吴君誥
　　　甘戰
甘戰字伯武豐城人以孝行見推於鄉黨遭
時亂離晦迹草澤喜神仙乆視之術聞許眞
君行孝道法除害利物遂造門懇請願備驅
役眞君異其材器可其所請至眞君上昇復
付以金丹秘訣伯武後歸豐城布德行惠至
陳宣帝大建元年正月七日亭午天詔下乃
駕麟車乘雲而去(今縣中清都觀/乃昔藏丹之地)其故宅號
華陽亭有飛簧觀爲之奉祀宋徵宗政和二
年封精行眞人其詞略曰以爾幼耽道教長
事仙君驅妖除邪厥功甚茂精行旣備昇遊
帝鄉大江之西尚存故宅首尾同吴君誥
　　　施岑
施岑字太玉沛郡人祖朔仕吴因徙居九江
赤爲縣太玉狀貌雄傑勇健多力弓劍絶倫
許眞君初領徒衆誅海昏大蛇會鄉壯三百
餘人來助力太玉預焉致恭懇乞願充役者
眞君納之與甘伯武常執劍侍左右晋孝武
帝寧康二年十月二十八日晨見東方日有
一童子乘綵雲執素策驅蒼虬降其所居宣
玉帝詔遂御蒼虬乘雲而去眞君宅東南二
里間有壇曰紫玉府即其所栖之地西嶺鎮
江干石上有觀(今額/至德)爲太玉眺臺南昌之地
亦有之皆所以眺望水妖也(唐神仙施肩吾/後隱此垂釣遂)
(亦稱/釣臺)宋徽宗政和二年封勇悟眞人其詞略
曰以爾性勇而悟能自得師授以至言俾之
入室神童指妙飛昇帝鄉大江之西故宅猶
在(首尾同/吴君誥)
　　　彭抗
彭抗字武陽蘭陵人舉孝廉仕晋累遷尚書
左丞密修仙業以病辭朝師事許眞君仍納
愛女爲眞君子婦(舊以彭女爲夫人非也故/老稱爲子婦是矣眞君懷)
(帝永嘉末化炭婦誅蛇而彭君在計其年已/七十六矣豈復親匹偶乎屢聞眞君夫人周)
(氏今考孝道讚有周女史答盱母問一篇絶/妙疑是夫人謙稱故曰女史新藏經稱聖母)
(非/也)眞君念其恪誠應諸秘要纖悉付之速遣
還朝至穆帝永和二年致政南遊挈家居豫
章城中再詣門下朝夕叩問道益精進宋高
祖永初二年(職方乘作/義熙二年)八月二十四日舉家
二十六口白日昇天(今都城宗/華觀是也)宋徽宗政和
二年封潜惠眞人其詞略曰以爾絶名去利
潜默内修竭誠親師授以秘要功行甫就飛
昇帝鄉大江之西尚存故宅仙室靈壇儼有
陳迹(首尾同/吴君誥)
　　　盱烈
盱烈字道微南昌人少孤事母以孝聞母盖
許眞君之姊也眞君凡二姊盱母爲之孟(遺/愛)
(録云南昌盱君烈鐘離君嘉本/許君甥則盱母爲眞君姊信矣)眞君爲其孀
居乃築室宅西數十步間俾居之故母子日
聞道妙眞君每出則盱母代掌其家事仙賔
隱客咸獲見之(胡天師石竈詞曰吾昔/嘗到此則客於盱母)母子
並受玉皇詔部分仙眷昇天今墻西道院乃
其舊居(號合/儀府)宋徽宗政和二年誥封和靖眞
人其詞略曰以爾學眞君之道悟五煉之源
惟性閑和動合大化卒與其母偕昇帝鄉大
江之西尚存故宅(首尾同/吴君誥)
　　　鐘離嘉
鐘離嘉字公陽(一字/超木)南昌人眞君仲姊之子
少喪父母植性簡淡眞君嘗嘆其有受道之
資乃授之神方能拯救付之妙訣能役逐眞
君昇天首有金丹之賜是年十月十五日中
碧霞寳車自天來迎公陽拜詔昇車而去新
建象牙山西源是其所居也有觀曰丹陵石
藥臼尚存號鍾玉府宋徽宗政和二年誥封
普惠眞人其詞略曰以爾持修煉之術善符
禁之能普惠邇遐功行昭著眞君付訣昇遊
帝鄉大江之西尚存故宅(首尾同/吴君誥)
　　　黄仁覽
黄仁覽字紫庭高安人父輔字萬石舉孝廉
仕至御史紫庭神彩英秀局量凝遠眞君以
女妻之盡得眞君之道任青州從事單騎之
官留妻侍父母然每夜輒歸人莫得知一夕
家僮報許氏院中夜有語笑聲姑訊之許氏
日黄郎耳姑曰吾子從仕數千里安得至此
許氏曰彼已得仙道能頃刻千里戒在漏語
故不敢令姑知姑曰若然當使我見之是夕
紫庭歸許氏告以故比明紫庭不得已出謁
父母曰仁覽雖從宦遠鄉夜必潜歸膝下仙
道秘密不可泄言恐招譴累言訖取竹杖化
爲青龍乘之而去故萬石亦知仙道足慕執
弟子之禮以事眞君惟紫庭二弟勇健不檢
日事游畋雖父兄奉詔飛昇而二人尚在獵
所自言受性縱逸不堪作仙任兄舉族飛騰
容我二弟捕鹿紫庭嘆其賦分復折草化鹿
以止其妄心遂與父母三十二口乘雲而東
從眞君仙駕昇天二弟後隱於西山(今方岡/廟俗呼)
(黄朝四郎/五郎是也)仙仗旣行雲間墜下石毬藥臼各
一(瑞州高安縣祥符觀舊/曰祈仙觀是其故居也)傍有許氏墜釵洲
宋徽宗政和二年誥封冲道眞人其詞略曰
以爾襲初平之慶禀非常之資師事道君洞
該至妙功行甫就昇遊帝鄉大江之西尚存
故宅(首尾同/吴君誥)仁覽父輔亦求爲眞君弟子眞
君以其宫戚待以客禮故不與十一人之數
諸弟子受法皆許傳族壇靖各立府亭之名
(其教大儀曰府小儀曰亭行/持道法以人數多寡名之)
　　　蘭公
昔有異人姓蘭名期人莫敢呼其名稱之曰
蘭公初居兖州曲阜縣高平鄉九原里其家
百餘曰精修孝行致斗中眞人下降其家自
稱孝悌王諱弘康字伯中語蘭公曰始氣爲
大道於日中爲孝道仙王元氣爲至道於月
中爲孝道明王玄氣爲孝道於斗中爲孝悌
王夫孝至於天日月爲之明孝至於地萬物
爲之生孝至於民王道爲之成吾於上清以
下托化人間示陳孝道之教後晋代當有眞
仙許遜傳吾孝道之宗是爲衆仙之長因付
蘭公秘㫖及金丹寳經銅符鐵券令傳授丹
陽黄堂靖女眞諶姆且戒之曰將來有學仙
者許遜汝當以此授之孝弟王遂將蘭公遊
於郊野道傍忽有三古塚指以示蘭公此是
汝三生解化之迹其第一塚乃昔尸解所遺
仙而已第二塜乃太陰煉形形體已就今當
起矣第三塚藏蜕骨耳宜移塚傍之路勿令
人物踐履也孝悌王言訖昇天蘭公乃榜示
行人斷其舊路人謂其妖妄擅移路逕執以
詣官官吏拘公而詰其驗公具以前事對官
吏云必若妄言將加誅公曰吾言得之孝悌
王安得妄官吏遂引蘭公與地分對開其塚
其第一塚果有黄衣一領其第二塚見一人
童顔弱質如睡初覺之狀第三塚見有連環
骨一具衆咸驚嘆吏乃持衣還獻府君著衣
著衣不能勝還與蘭公公服之即同塚中之
人合爲一體竦身輕舉官吏悔謝虔懇拜問
何時再降人間蘭公俯語之曰我自此或十
日或百日一降施行孝道以濟迷塗其後吴
都有十五歲童子丹陽三歲靈童並是眞仙
之化身也將弘孝道之教以授合仙之士焉
　(臣)道一曰蘭期積世修眞念不忘道至感
　斗中眞人下降示陳孝道以開來證眞仙
　子如蘭期者誠之至焉者觀其三生解化
　之迹昭然動人至於妙合形神竦身輕舉
　盖以一誠而歷四世仙道竟成豈旦夕之
　功行哉道德經曰不失其所者乆死而不
　亡者壽豈非蘭期之謂乎
　　　許大
許大眞君之役夫也眞君上昇之日適與其
妻運米出市(今西/嶺市)聞眞君昇天夫婦推覆米
車奔馳而歸至則仙仗已興夫婦撫膺哀號
乞從行眞君告以善功未備不應飛昇乃授
以地仙之術夫婦俱隱于西山其覆車之米
在地復生(今地名翻車岡生/米市即其所也)旣隱不欲人識
改姓曰午又爲人所知復改曰干夫婦各有
詩留於世干君詩曰自從明府昇天後出入
塵寰直至今不是藏名混世俗賣柴沽酒貴
忘心其妻詩云醉舞狂歌踏落花緑羅裙帶
有丹砂往來城市賣生藥秖個西山是我家
又詩云出入仙鄉不記春豈知塵世有寒温
兒家秖在西山裏除却白雲誰到門因干君
出遊經時不歸獨步醮壇有感而作昨日因
遊到翠微醮壇風冷杏花稀碧桃爲我傳消
息何事人間去不歸許大夫婦聞眞君將上
昇苦求隨行眞君以詔使告合從昇天人數
已有定命難徇其請故預期使之出幹雖覆
車而歸已無及矣今時人有見之者稽神録
云洪州西山中有樵人自稱干大衆莫知其
名時出村落與人相接拱揖而已未嘗交一
言人欲問之輒揖而去有少年者俟其出拜
之曰願事先生干大驚欲去少年急捉其衣
褐隨之而往干大曰爾何爲者輒對曰願事
先生且拜且行經歷險絶輒不蹔捨乆之乃
坐澗水傍曰爾欲茶不少年曰諾即解衣襟
間取茶末置少年掌中使掬水吞之訖因卧
良乆而寤遂失干大尋樵路而出乃分寧縣
界數日還家少年自此輕健無疾
　　　胡惠超
天師胡惠超字拔俗不知何許人也莫知其
年壽唐高宗上元間來自廬山栖於豫章西
山之洪井幅巾布褐徒行負杖至游帷觀見
同輩手不執板擎拳而已美鬚眉體貌瓌偉
類四十許歲人身不甚長然每處稠人中其
首獨出其上雖至長者止及其肩故時人稱
爲胡長仙人問其年幾何曰五十二歲逾數
十載問之亦復云然至論晋宋已來治亂興
廢纖豪不差喜談晋司空張華文博物如其
友或云許吴君嘗授其延生煉化超三元九
紀之道能檄召神靈驅奮雷雨至陶弘景校
茅山華陽洞太清經七十卷天師亦與焉背
縫盡宋書其姓名覽之者皆見之又曰吾昔
到此客於盱姆用是不知爲何代人物也每
逢路傍暴骨遺骸悉爲瘞之地有古物寳器
掘之如其言而獲聞邪怪之物疾之如寇讎
即務翦除之時豫章西門有樟木精爲獨足
神大興怪祟邀人淫祀天師一見叱駡書符
禁制即命斬伐積薪灌油以火焚燎妖祟遂
滅以地爲觀(舊名信果/今額天慶)昔游帷觀唐初荒廢
因問主觀胡不修葺答以乏材力天師奮然
而往不逾月以木栰至高安樟木江口距觀
九十里命栰人緊繫縛各就宿江岸臨暮飛
黑符一道中夜烈風雷雨比明栰已在壇下
矣凌抹嶺谷所當之路林木披靡摧折又於
山下發一窖出錢三百千爲工役之需應殿
宇非人所居者皆夜役鬼神爲之門外鑿三
井以辟火災(俗號曰禁火并故/至今永无火災)乆之異迹顯
著唐高宗時偶抵京邑詔除壽春宫狐妖賜
洞眞先生至是天后以蒲輪召之天師深隱
巖谷州縣搜求之急不得已而出至都引見
於武成殿后臨問仙事天師止陳道德帝王
治化之源后大喜又欲留於都下委以煉丹
之事天師辭請還山修煉敕遣使齎金璧送
歸行次單父賜書曰先生道位高尚早出塵
俗如軒曆之廣成漢朝之河上遂能不遠千
里來赴三川日御先開望霓裳之漸遠天津
後渡瞻鶴盖以方遥空睇風雲惆悵無已儻
蒙九轉之餘希遺一丸之藥天師乃於洪崖
先生古壇之際煉丹首尾三年降詔趣召詣
闕至則館於禁中天師辭歸固留不許天師
一朝遁去上聞嘆恨乆之遣使齎贈甚厚兼
贈詩一篇云高人協高志山服往山家迢迢
聞風月去去隔烟霞碧岫窺玄洞玉竈煉丹
砂今日星津上延首望靈槎天師歸西山居
於盱母靖觀有三清中門眞君横堂(堂在今/仙井函)
(舊亭/上)皆鬼工所造平柱眠枋疊至脊斲削之
工人或可侔至植立不斜堅固不朽非人可
及梁牌親題年號筆力遒勁又自寫其眞容
於後殿之壁其居西山人皆師事之千里之
内無疫癘水旱之災無猛鷙夭枉之苦遠近
賴焉長安三年二月十六日命弟子於遊帷
觀之西北伏龍岡造磚墳藏太玄眞符二七
星神劍靈寳策杖各一三日而訖天師正衣
冠坐繩床異香滿室空中雲鶴墻外人馬之
聲紛紛不絶視之已解蜕矣州具以聞賜錢
帛修齋醮復謚曰洞眞先生姑蘇先生司馬
貞撰碑具載詳悉開元中天師復出爲明皇
所重以詩送還山云仙客厭人間孤雲比性
閑話離情未已煙水萬重山又世傳明皇三
公主從之學道一曰玉眞長公主二曰玉眞
次公主三曰眞一公主其後道成皆隱翔鸞
洞師亦隱去今伏龍山凌雲觀乃師還山所
居公主從之學道處凌雲南去十餘里平地
有山爲冢三又師再藏劍印符籙處俗呼曰
三槨至今屬籍凌雲觀其門人高弟甚多最
顯者曰萬天師藺天師臨川井山黄花姑云
游帷觀有胡天師畫眞像壁一日將頽忽有
一雲水道士至以木板模寫之儼然復前狀
越夕而壁倒道士亦不知所往門堂以宋徽
宗政和六年奉㫖重造始徹去今惟眞板存
焉
歷世眞仙體道通鑑卷之二十七
歷世眞仙體道通鑑卷之二十八淡八
　(浮雲山聖壽萬年宮道士趙道一編修)
　　　王纂
道士王纂者金壇人居馬跡山常以陰功救
物值西晋末中原亂離饑饉癘疫交作民多
斃無救纂憫之遂於靜室飛章告天而泣涕
不已後三日室中有光如晝已而祥風景雲
紛郁空際異香天樂下集于庭先有介金執
鋭之士三十餘人斯須珠幢寳旛霓旌羽節
導從前後又四青童執花捧香二侍女捧案
地舒雲錦前立巨屏左右龍虎將軍侍從官
將各二十餘人立屏左右若有備衛復有金
甲大將軍二十六人神王十人次龍虎二君
之外班列肅如也俄而笙簧之音自西北至
五色祥光灼爍流映一人佩劍持簡而前告
纂曰太上道君至于是百寳大座自空而下
道君據坐有二眞人二天帝立侍焉纂拜手
跪伏而前道君曰子憫生民形于章奏刳心
抆血感動幽明地司列言吾得以鑒盻於子
纂禮謝畢道君告曰夫一陰一陽化育萬物
而五行爲之君五行互有勝負各有盛衰代
謝推遷氣與生之相續間不容息億劫已來
未始暫輟得其生者合於至陽昇天而爲仙
得其死者淪於至陰在地而爲鬼鬼物之中
有優劣强弱剛柔善惡與人世無異玉皇天
尊慮鬼神之肆横害於人常命五帝三官檢
制部御律令刑章罔不明備然而季世之民
淳源旣散澆僞曰生不忠於君不孝於親違
三綱五常之教自投死地由是六天故炁魔
鬼之徒與歷世以來敗軍死將戕害生民駕
雨乘風因衰伺隙爲種種病中傷極多亦有
不終天年如王翦白起從來將領生爲兵統
死爲鬼帥有功者遷爲陰官殘害者由居魔
屬乘五行敗氣爲瘵爲瘥然吾以陽威憚之
神咒伏之自當弭戢今以昔於杜陽宫所授
眞唐平神化神咒二經復授子行之可拯萬
民即命侍童披九光韞以二經及三五大齋
訣授之曰勉而行之陰功可成眞階可冀也
言訖千乘萬騎西北而舉纂按經品齋科行
世江表自是疫癘不復作矣
　　　單道開
單道開敦煌人常衣粗衣或贈以繒服皆不
著不畏寒暑晝夜不卧常服細石子一吞數
枚日一服或多或少好山居而山樹諸神見
異形試之初無懼色石季龍時從西平來一
日行七百里至秦州表送到鄴(釋教書云晋/穆帝永和三)
(年太史奏虎云仙人星現當有高士入境虎/勑州郡有異人令啓聞十一月秦州刺史上)
(奏送單道/開到鄴)季龍令佛圖澄與語不能屈也澄
曰此道士觀國興衰若去者其境有大亂及
季龍末道開南渡許昌尋而鄴中大亂晋穆
帝昇平三年至京師後至南海羅浮山獨處
茅茨蕭然物外年百餘歲卒於山舍敕弟子
以屍置石穴中弟子乃移入石室陳郡袁宏
爲南海太守登羅浮山至石室口見道開形
骸如生香火瓦器猶存宏曰法師業行殊群
正當蟬蜕爾乃爲之贊云云(出晋/書)宋眉山唐
子西序云葛稚川化去三十餘年單道開始
來羅浮今山中人知有稚川而不知有道開
盖稚川旣爲鄧嶽所留居山燒煉著書數年
丹竈具存而道開平日惟食細石子數枚淡
無所爲以故後世莫得而考陳郡袁宏雖作
道開贊然宏嘗爲桓温作九錫文矣此手豈
宜復弄世外事而贊文亦不復見於世遂作
二贊書之山谷而不顯其處以貽後世之好
奇者云作道開贊曰世人茹柔剛則吐之匙
抄爛飯口如牛呞至人忘物剛柔一致其視
食石如啖餅餌北平飲羽出於無心食石之
理於此可尋我雖不能而識其理庶幾潄之
以礪厥齒出羅浮圖志
　　　王嘉
王嘉字子年隴西安陽人輕舉止醜形貌滑
稽好語笑不食五穀不衣美麗清虚服炁不
與世人交游隱于東陽谷鑿崖穴居弟子數
百人亦穴處一云嘉御六炁守三一冬夏不
改其服顔色日少季龍之末棄其徒潜于終
南山結菴而止門人復隨之乃遷於倒獸山
好尚之士師宗問當世之事隨問而對好爲
譬喻如調戲者言未然之事辭如讖記當時
人莫能曉過皆有驗人候之至心則見不至
心則隱形不見衣服在架履杖猶存或欲取
其衣者終不及企而取衣架愈高而屋亦不
大履杖諸物亦然秦符堅累徵不就堅尋大
舉南征以茅融爲大將軍遣人問嘉嘉曰金
堅火强仍乘使者馬正衣冠徐徐東行數百
步而策馬馳反脫衣服棄冠履而歸下馬踞
床而不言堅又不解更遣人問世祚如何嘉
曰未央堅欣然以爲吉徵明年歲在癸未堅
大敗於壽春遂亡秦國是央在未年也以秦
居西爲金晋都南爲火火能鑠金也嘉尋移
嵩高山姚萇與符登相持問嘉曰吾將殺登
定天下否嘉曰略得之萇大怒曰得當云得
何略之有遂斬之及二弟子萇先使人隴右
逢嘉將兩弟子已千餘里正是誅嘉日也嘉
使書與萇萇令發嘉及二弟子棺並無屍各
有竹杖一枚萇尋亡嘉著拾遺記十卷多紀
異事見行世
　　　孟欽
孟欽洛陽人有左慈劉根之術百姓慕而趨
之符堅召詣長安惡其惑衆命符融誅之俄
而欽至融留之遂大燕字僚酒酣目左右收
欽欽化爲旋風飛出第外頃之有告在城東
者融遣騎追之垂及已遠或有兵衆拒戰或
前有溪澗騎不得過遂不知所在堅末復見
於青州符朗尋之入于海島
　　　郭志生
郭志生字通明宋提郡人晋元帝時云已四
百歲見之如五十許人有短卷書滿兩篋中
常負之多止爲場張績家毎嘆曰兵荒方生
流毒生民將以溝瀆爲棺材蒼蠅爲孝子必
然之期可爲痛心後二年孫恩妖亂冬夏殺
害及餓死者十不遺一忽謂績曰應亡爲吾
備麤材器殯不須埋但送山巖中以石鎮材
上後少日而死績謹依斯教經數日績親人
自富陽還見志生騎白鹿山中行作書與績
　　　郭璞
郭璞字景純河東人也好經術博學有高材
而訥於言論詞賦爲晋中興之冠好古文奇
字妙於陰陽算曆有郭公者客居於河東精
於卜筮璞從之受業公以青囊中書九卷與
之由是遂洞五行天文卜筮之術禳災轉禍
通致無方雖京房管輅不能過也璞門人趙
載嘗竊青囊書未及讀而爲火所焚惠懷之
際河東先擾璞筮之知難將作於是避地東
南抵將軍趙固會固所乘良馬死固惜之不
接賔客璞至門吏不爲通璞曰吾能活馬吏
驚入白固固趨出曰君能活吾馬乎璞曰得
健夫二三十人皆持長竿東行三十里有丘
林社廟者便以竿打拍當得一物宜急持歸
得此馬活矣固如其言果得一物似猴將歸
此物見死馬便噓吸其鼻頃之馬起奮迅嘶
鳴食如常不復見向物固奇之厚加資給璞
過江王導深重之引參己軍事元帝初鎮建
鄴導使璞筮之所言皆驗遷著作佐郎時陰
陽錯繆而刑獄繁興璞上疏云夫寅畏者所
以享福怠傲者所以招患宜蕩除瑕釁贊陽
布惠建武四年三月癸亥日中有黑子璞以
帝用刑過差陰陽錯繆皆繁刑所致赦不欲
數然子産鑄刑書非政之善不得不作須以
救弊故也今之宜赦理亦如之頃之遷尚書
郎永昌元年春正月璞復上疏請因皇孫生
下赦令帝從之大赦改元王敦以璞爲記室
參軍璞善卜筮知敦必作亂已預其禍甚憂
之大將軍掾陳述卒璞哭之極哀曰嗣祖焉
知非福也元帝崩璞以母憂去職卜葬地于
暨陽去水百許步人以近水爲言璞曰當即
爲陸矣其後沙漲掩墓數十里皆爲桑田璞
嘗爲人葬明帝微服往觀之因問主人何以
葬龍角此法當滅族主人曰郭璞云此葬龍
耳不出三年當致天子也帝曰出天子耶答
曰能致天子問耳帝甚異之明帝大寧元年
三月王敦謀篡位諷朝廷徵己帝手詔徵之
敦移鎮姑熟二年五月將舉兵向京師令璞
占夢璞筮之曰無成敦曰予壽幾何璞曰公
若舉事禍將不乆若還武昌則壽未可量也
敦怒曰卿壽幾何璞曰壽盡今日日中敦大
怒令伍伯縛之璞謂伍伯曰吾年十三時於
栅塘脫袍與汝言吾命應在汝手中汝可用
吾刀伍伯感昔深惠銜涕行法璞未筮夢之
先已預報家人備送終之具在行刑之所命
即窆於江側兩松之間後三日南州市人見
璞貨其平生服飾與相識共語敦聞之不信
開棺無屍乃兵解也後爲水府仙伯璞生平
與桓彝友善彝每造之或值璞在卧内便直
入璞曰卿來他處自可徑前但不可厠上相
尋耳必客主有殃彝後因醉詣璞正逢在厠
掩而觀之見璞裸身被髪銜刀設餟見彝撫
心大驚曰吾囑卿勿來反更如是非但禍吾
卿亦不免矣璞終嬰王敦之禍彝亦死於蘇
峻之難璞撰前後筮驗六十餘事名爲洞林
又抄京費諸家要最更撰新林十篇卜韻一
篇注釋爾雅又注三蒼方言穆天子傳山海

經楚辭皆傳於世所作詩賦誄亦數萬言(上/文)
(所載多/同晋書)
　臣道一曰郭璞之答王敦止奸臣賊子之
　心也王敦處大將軍之貴窺晋室之微欲
　行反噬可謂可欲而不知足者璞冀說止
　之觀其辭曰若將舉事禍將不乆若還武
　昌則壽未可量也郭璞豈非以斯道自任
　而冀回奸臣賊子之心乎道德經曰罪莫
　大於可欲禍莫大於不知足咎莫大於欲
　得故知足之足常足此誠郭璞止王敦之
　意也
　　　郭文舉
郭文舉河内軹人少愛山水常游名山觀華
陰石室洛陽陷入吴居大辟山停木於樹苫
覆而止時猛獸爲暴文舉居之十餘年無患
丞相王導使迎至京師朝士咸共觀之文舉
頽然箕踞傍若無人周顗問曰猛獸害人先
生獨不畏耶文舉曰吾無害獸之心故獸不
害人周顗庾亮桓温劉恢共歎曰文舉雖無
賢人之才而有賢人之德晋成帝咸和元年
懇求還山導不許復少日遁入臨安白土山
明年蘇峻作亂時人謂文舉逆知故去也有
老子經二卷韞盛懸屋未嘗見讀之山外人
徐凱師事文舉受籙籙上將軍吏兵見形於
凱使役之又令凱見社竈神戒凱曰不可有
房室不復爲卿使凱後娶暨氏女諸神即隱
惟餘籙吏二人不復從命語凱云汝違師約
天曹已攝吏兵留我等守太上籙不復可使
文舉亡如蟬蜕山下人爲之立碑文舉書箬
葉上著金雄詩金雌記後人於其所住床席
下得之次第尋看讖緯相似乃傳于世
　臣道一曰郭文舉棲隱山林不畏猛獸觀
　其答周顗之問曰吾無害獸之心故獸不
　害人其所養所學可知矣此所以起人之
　嘆服道德經曰含德之厚比於赤子毒蟲
　不螫猛獸不據攫鳥不搏豈非郭文舉之
　謂乎
　　　王質
王質晋時東陽人也入山伐木至信安郡石
室山遇見石室中有數童子圍棋歌笑(一云/遇赤)
(松子與安/期生弈棋)質置斧柯觀之童子以物如棗核
與質令含咽其汁便不覺飢渴童子云汝來
已乆可還質取斧柯爛已盡質便歸家計已
數百年親舊零落無復存者復入山得道百
餘年人往往見之後亦昇天而去浙東信安
有爛柯山即其地也一名斧柯山今屬衢州
西安縣又廣東信安亦有爛柯山今屬肇慶
府
　　　董幼
董幼者海陵人也兄弟三人幼最小早喪父
幼母偏念其多病不能治家年十八謂母曰
幼病困不可卒愈徒累二兄終不得活欲依
道門灑掃以度一世母許之幼在師家恭謹
勤修長齋篤學未嘗暫怠遂洞明道術年四
十一夜有眞人降授幼水行不溺之道以一
馬鞭與幼令幼以鞭水行於水上如行平地
晋安帝義熙中幼還家辭母云幼已得道不
復留人間今還與家别母曰汝應在何處去
復幾時可還幼曰應在峨嵋山更受業未有
歸期中表鄉鄰共送幼至區陽西江見幼鞭
水而行漸漸而遠顧謂二兄曰世世傳道業
矣
　　　范豹
范豹者巴西閬中人乆住支江百里洲修太
平無爲之道臨目噓漱項有五色光起冬夏
惟單布衣至桓温時頭已班白至宋文帝元
嘉中狀貌不變其占吉凶雖萬里外事皆如
指掌咸問先生是謫仙耶云東方朔乃黠我
我小兒時數與之狡獪又云我見周武王伐
紂洛城頭戰前歌後舞宋文帝召見豹答詔
稱我或稱吾元凶爲太子豹從東宫過指宫
門曰此中有博勞鳥奈何養賊不知文帝惡
之敕豹自盡江夏王使埋於新亭赤岸岡文
帝令發其棺看柩無尸乃悔之越明年豹弟
子陳忠夜起忽見光明如晝而見豹入門就
榻坐又一老翁後至豹起迎之忠問是誰豹
笑而不答須臾俱出門豹問忠比復還東鄉
善護我宅即百里洲也
　　　馮伯達
馮伯達者豫章建昌人世奉孝道精進濟物
道民陳辭得㫖與戴矜相似又是同時人也
宋文帝元嘉中伯達下都後寄載鄉人還南
行至梅根阻風連日伯達謂船主曰欲得速
至家但安眠愼勿開眼其夜聞舫下刺樹杪
而不危抗竊有窺者見兩龍挾梁翼船迅若
電逝未曉到舍伯達尋入廬山不返
　　　馬榮
馬榮者住梁國穀城中兩眼赤爛瞳子不見
物而能明察洞視北方多病癩鄉里不容者
輒來投榮榮爲治之悉差榮云患脚常乘白
鹿車行無遠近不見人手推引而車自至或
一日赴數十處請而各有一榮凡與人語自
稱厄子作牽車三詩類乎讖緯宋武帝孝建
二年三月初作書與兩國人别至十六日中
時果化
　　　韓越
韓越者南陵冠軍人也心慕神仙形類狂愚
隨師長齋誦詠口不輟響常著屐行無遠近
入山或百日五十日輒還家人問越未嘗實
對後鄉人斫枯木作弓於大陽山絶崖石室
中見越與六七仙人讀經越後自山中還於
巒村暴亡家迎喪覺棺輕疑非眞尸發看惟
竹杖爾宋孝武帝大明中越鄉人爲臺將北
使於青州南門遇越容貌更少共語移時訪
問親表存亡悲欣凝然越云吾婦患嗽未差
今因與卿散一裹令温酒頓服之臺將還都
具傳越言越婦服散嗽即愈
　　　嚴東
道士嚴東不知何許人年四十餘齊高帝建
元中詣晋陵依道士李景遊嘗自悔若愚衣
弊履穿惟齎一瓢亦無經書及與之談論所
造深微而聲音清徹聽者駭異其爲笑傲歌
謡和光混迹時人皆知非常而欽尚之在晋
陵五六年一日將别援筆註靈寳度人經辭
不停翰窮日而終乃入溧陽甑山中後亦不
知所在
　　　王靈輿
王靈輿者九江道士性和緩而勤於道始居
五老峰夜有神人謂曰得道者各有其地如
植五穀於沙石中則不能成旣有飛昇之骨
當得福地靈墟可以變化雖累德以爲土地
積行以爲羽翼苟非其所則魔壞其功道無
由冀矣靈輿問可棲者何地曰宋陵之上峰
紫盖之鄰岫可以冲天矣遂遷衡嶽中宫凡
一紀梁武帝天監十一年七月十三日群仙
下迎於壇所而昇天宋徽宗賜號通微集虚
大師
　　　雙襲祖
道士雙襲祖字仲遠梁時吴人也始居南嶽
後遷九嶷山潜心於道以求度世嘗謂誠素
所至高眞必通遂刻志誦黄庭玉篇因作黄
庭觀使弟子居之自棲於白馬巖一日歸觀
沐浴閉室而坐凡七日不出弟子驚异開視
之忽然輕舉遺仙帔於木杪時唐太宗貞觀
元年夏四月也巖中卧席後百餘年皆不壞
詳見南嶽總勝集
　　　桓闓
桓闓者不知何許人事陶隱居居茅山華陽
館十餘年立性端謹執役之外寂寂然若無
所爲一日有二青童一白鶴自空而下集於
庭隱居欣然而接謂己當之青童曰太上所
召者桓先生也隱居默計門人皆無姓桓者
索之惟得執役桓闓焉詰其所致則曰常修
默朝之道親朝大帝已九年矣故有今日之
召將昇天隱居欲師之闓執謙固辭隱居不
獲請旦謂曰某行教修道勤亦至矣尚淹於
世俗得非有過致然幸爲我訪之他日見諭
闓於是服天衣駕白鶴昇虚而去後三日密
降而言曰先生之陰功固已著矣然所修本
草以蝱蟲水蛭之類爲藥功雖及人而反害
物命以此更一紀當解形去授蓬萊都水監
隱居復以金石草木藥可代物命者别著本
草三卷以贖其過後果解形而去
歷世眞仙體道通鑑卷之二十八













歷世眞仙體道通鑑卷之二十九淡九
　(浮雲山聖壽萬年宮道士趙道一編修)
　　　寇謙之
天師寇謙之字輔眞上谷平昌人後魏刺史
讚之弟也遠祖仁漢成帝時隱王屋山白日
飛昇號明眞先生仁之孫曰隽亦乘龍而去
父馮翊爲河東太守以秦符堅建元乙丑歲
七月七日生天師年十六長八尺有餘至十
八歲乃傾心慕道幽感上達有仙人成公興
傭於謙之從母家因易之使墾田一日於林
下筭周髀不合公興因教之應手而成謙之
乃嘆賞有頃忽謂謙之曰法師有意學道可
相與爲隱乎遂與之遊華山常採藥食謙之
自此不復飢又隱於嵩山數年一日謂謙之
曰某出當有人將藥相遺但食之果如所言
視其藥皆毒蟲臭惡物乃恐懼而出公興還
具對公興嘆曰法師未易得仙但可爲王者
師復曰某不乆留翼日午時當去公興亡後
先生幸爲沐浴自當有人見迎公興乃入第
三重石室而卒謙之躬自沐浴明日日中有
叩石室者謙之出視見兩童子一持法服一
持鉢及杖謙之引入至公興尸所公興倏然
而起著衣持鉢執杖而去謙之遂守志嵩陽
不復出後魏明元帝神瑞二年夏四月一日
遽有二人衣翠衣羽服冠洞雲冠乘龍持麾
來曰老君至徐聞音樂之聲斯須太上乘白
玉車九龍驂駕威儀赫奕神仙導從集上山
頂謙之虔心作禮見闢五宫門臺殿岌然太
上坐白銀華林下敕仙伯王方平引謙之前
立曰吾得中嶽集仙宫主表稱張道陵登眞
以來修眞之人無所師授今有中嶽道士寇
謙之行合自然宜處師位故吾授汝以天師
之任及雲中音誦新科經戒自開闢以來不
傳于世今運數當出汝宜修之佐國扶命以
化生靈遂出新科經戒九卷謙之受訖五雲
臺殿俱隱太常二年正月十五日太上復降
又賜新科符籙十餘卷且戒之曰前後符籙
得人可授授非其人罪及汝身謙之稽首奉
教而後志行日新太武帝始光中朝廷遣洛
州刺史梁公率官千餘人詣山迎師至闕而
朝野未甚信奉惟司徒崔浩師事之上䟽曰
臣聞聖主受命則天應以瑞河圖洛書皆寄
言蟲獸未若今日神人對接也昔漢高帝雖
曰英聖四皓猶不屈之上悟其言乃命使奉
玉帛告祭嵩嶽及賜師宫館前席問道禮遇
益恭復欲授輔弼之位師固辭曰我今聖師
太上四臨神仙六降并授天經科法量其所
感乃眞聖也遂建都壇創靜輪天宫制作威
儀一如經戒於是天下歸仰焉至庚辰歲師
請爲帝祈福於中嶽精誠通感太上㝠授帝
以太平眞君之號并冠服符籙師還具奏是
歲改爲太平眞君元年二年謙之奏曰今陛
下以眞君御世建靜輪天宫自古未有當受
符籙以彰聖德上然其言乃登壇受之九年
正月七日謂弟子曰吾昨夢成公興召我於
中嶽仙宫五月二十五日果羽化有青炁若
煙出口中至天半乃消其體漸縮識者謂之
尸解降年八十四至七月十五日東郡沈猷
採藥於嵩嶽頂見謙之身作銀色光明如日
由是知爲仙人
　　　李皎
李皎爲寇謙之弟子遂服氣絶粒數十年隱
於常山年九十餘顔如少童一旦沐浴冠帶
家人異之俄而坐化道士咸稱其得仙尸解
　　　韋節
法師韋節者字處元京兆杜陵人其族名家
藏書萬餘卷節幼而好古通經傳子史傍及
占候之術靡不精索十四歲後魏武帝擢爲
東宫侍書及孝明帝初即位太后視朝出守
於魯郡莊帝立復爲陽夏守以可近嵩山隱
眞道士趙靜通法師也旣至遂還簪紱於朝
而謁法師受三洞靈文神方秘訣靜通曰嵩
高是神仙福地頃浮屠氏棲於此非有絶俗
之行直欲託名嶽以鬻風聲由是積尸沈𩲸
穢濁靈山比者天文氣候怒戾失中恐災流
於此尚宜安居耶汝可抵商洛岷益間吾當
遊泰山或乘桴浮海節乃卜居華山之陽人
因號華陽子餌黄精白术胡麻茯苓丹砂雄
黄修三一雌一八道九眞又行黄庭内景智
慧消魔經法撰爲三洞儀序注妙眞西昇等
經及莊列中庸孝經論語惟老子周易有别
論八十餘卷又讀太和眞人樓觀先生内傳
復爲一卷周武帝嘗請受靈寳五符赤書眞
文有白鶴臨壇徘徊而去帝嘉之屢有錫賜
復詔爲修眞之曲遂撰精思法上嘆仰再四
因賜號精思法師時有陳國使周洪正聞師
名欲即問道帝召與之對剖析深微抑揚三
教洪正美而嘆曰此三界傑人非止二國之
可仰而已帝特改號玄中大法師已而廬於
山之東嶺屏諸喧雜以宅清曠上聞之復賜
太元精舍武帝太和四年外紀作天康忽彩
雲如盖覆其廬且曰予當乘此而去遂不出
户十有二日乃寂然解化降年七十三
　　　田仕文
田法師名仕文右鄠人也隋文帝開皇七年
試業入道事韋節法師傳授三洞經法及符
訣又誦靈寳生神章二經居常餌服白术茯
苓乆而有益每煉氣於靜室或一旬半月而
出顔色愈光澤凡八節十直庚申日齋戒修
奉未嘗少輟爲人祈福無不通感或爲人救
病無不平愈陳綱常請醮忽袖降棗數顆在
壇食之則非人間所有者又道士尹漆一日
令佩符籙函忽墜水騞然有聲漆已在岸其
眞籙神符之靈皆此類常語人曰世之人有
苦必援之然未之信時有里人賀蘭開者受
戒於師一夕忽卒爲鬼吏所執至一府庭如
人間有司之所掌簿者閱之謂開曰汝有受
戒之名可復還由是重蘇其通幽達㝠之效
如此四方之際信尚者多而受賜不可勝紀
唐太宗貞觀十七年六月十九日羽化人皆
見旛花羽節迎師而去且曰吾今登南宫福
堂矣降年七十有五門弟子惟尹文操爲入
室者
　　　徐則
道士徐則者東海郯人沉靜寡慾常懷棲隱
之志乃入縉雲山修道乆之太極徐眞人降
謂曰汝出八十當爲王者師然後得道因廬
天台山絶粒養浩所資惟松水而已隋煬帝
爲晋王鎮揚州以書召之謂門人曰吾今年
八十一王召我徐眞人之言驗矣旣至晋王
請授道法則辭以日不利其夕雖香火如常
朝禮至五更寂然返眞王命使送還天台時
自江都道中人或見師徒步云得還及至舊
隱以經書道法遺弟子仍掃一室曰有客至
宜延之於此有頃跨石梁而去不知所在翌
日果使至時年八十有二晋王追嘆三遣使
圖其形又命柳誓爲贊曰可道非道常道無
名上德不德至德無營眞風扇矣粤有夙煉
金骨怡神玉清石髓方漱靈丹欲成言念葛
稚將從茅盈我王遥屬爰感虚誠柱下暫啓
河上沈精留符信在化杖龍輕求思靈迹曷
用擄情
　　　岐暉
法師岐暉字平定京兆人也周武帝太和五
年入道未幾會武帝沙汰釋老之徒因復流
俗至隋道法重興時年二十六景行之心愈
固遂事蘇法師於通道觀乆之傳授三洞經
法修按未嘗少怠内以希夷全其眞外以逍
遥適其趣歷年之乆湛然自得隋大業七年
煬帝親駕征遼暉謂門弟子曰天道將改吾
猶及見之不過數歲矣或問曰不知來者若
何曰當有老君子孫治世此後吾教大興後
數年隋果亂至唐高祖欽異其德遣使齎龍
綵以祈福醮夕有白雲覆壇雙鹿馴砌其精
感如此上嘉之詔修樓觀壇宇尊像一皆鼎
新仍以藍田充焚修之費命師主之一日上
躬詣祠庭謂左右曰老君乃吾聖祖也今爲
社稷主不有洪建其可已乎因改觀爲宗聖
詔賜粟帛以充齋給師每爲國祈謝之外修
存三守一及卧斗之法嘗以仙經云欲爲仙
客入太白於是擇門人志道者俱往旣至而
返則室中常有神仙談笑唐太宗貞觀四年
七月十八日忽謂門人曰翌日巳時吾當去
世及期果羽化春秋七十三
　　　孫思邈
孫思邈京兆華原人七歲就學日誦千言洛
州總管獨孤信見其少異之曰聖童也顧器
大難爲用耳及長好談莊老百家之說周宣
帝時以王室多事隱於太白山學道煉氣養
形求度世之術洞曉天文推步精究醫藥審
察聲色常藴仁慈凡所舉動務行陰德濟物
爲功偶出路行見牧牛童子殺小蛇已傷血
出思邈求其童脫衣贖而救之以藥封裏放
於草内復月餘出行見一白衣少年僕馬甚
整下馬拜思邈謝以言曰小弟蒙道者所救
思邈聞之不以爲意少年復拜思邈請以别
馬載之偕行如飛到一城郭花木正春景色
和媚門庭煥赫人物繁雜儼若王者之居少
年延思邈入見一人端正美貌袷帽絳衣侍
從甚衆欣喜相接謝思邈曰深思道者故遣
兒子相迎前者小兒獨出忽爲愚人所傷賴
脫衣贖救獲全其命此中血屬非少共感再
生之恩今得面道者榮幸足矣俄頃延入若
宫闈内中見少年女子領一青衣小兒出再
三拜謝思邈曰此兒癡騃爲人傷損賴救象
害思邈省記嘗救青蛇即訝此何所也又見
左右皆閹人宫妓呼袷帽君王呼女子爲后
妃心異之潜問於左右曰此涇陽水府也王
者乃命賔僚設酒饌妓樂以宴思邈辭以辟
穀服氣惟飲酒爾留連三日問其所欲對曰
山居樂道思眞煉神目雖所視心固無欲乃
以輕綃珠金贈行思邈堅辭不受曰道者不
以此爲意耶何以相報乃命其子取龍宫藥
方三十首與思邈曰此眞道者可以濟世救
人俄復命僕馬送道者歸山思邈旣歸深自
以爲異歷試諸方皆若神效後著千金方三
十卷散龍宫方在其内又以聲色診人之疾
著脉經一卷大行於世隋文帝輔政微爲國
子博士不就嘗謂人曰過此五十年當有聖

人出吾方助之以濟生人至唐太宗時召詣
京師上訝其容貌甚少曰故知有道者誠可
尊重羡門之徒豈虚言哉將授以爵位固辭
不受高宗初即位拜諫議大夫復固辭時年
九十有九視聽不衰范陽盧照鄰有時名而
染惡疾嗟稟受之不同昧遐夭之殊致問於
思邈曰名醫愈疾其道如何對曰吾聞善言
天者必質於人善言人者必本於天夫天有
四時五行寒暑迭代其轉運也和而爲雨怒
而爲風凝而爲霜雪張而爲虹霓天地之常
數也人有四肢五藏一覺一寐呼吸吐納動
而爲往來流而爲榮衛彰而爲氣色發而爲
音聲此人之常數也陽用其精陰用其形天
地之所同也及其失也蒸則生熱否則生寒
結而爲疣贅陷而爲癰疽奔而爲喘息竭此
而爲焦枯診發乎面變動乎形推此以及天
地則亦如彼故五緯盈縮星辰失度日月錯
行彗孛流飛此天地之疾疹也寒暑不時此
天地之蒸否也石立土湧此天地之疣贅也
山崩地陷此天地之癰疽也奔風暴雨此天
地之喘乏也雨澤不時川源涸竭此天地之
焦枯也良醫遵之以藥石救之以砭劑和之
以道德輔之以人事故人有可愈之疾天地
有可消之災照鄰曰人事奈何曰心之爲君
君尚恭故欲小詩曰如臨深淵如履薄冰小
之謂也膽爲之將以果决爲務故欲大詩曰
赳赳武夫公侯干城大之謂也仁者靜地之
象故欲方傳曰不爲利回不爲義疚方之謂
也智者動天之象故欲圓易曰見幾而作不
俟終日圓之謂也故其文學也穎出其道術
也不可勝紀復問養性之要答曰天有盈虚
人有屯危不自愼不能濟也故養性必先知
自愼也愼以畏爲本士無畏則簡仁義農無
畏則惰稼穡工無畏則慢規矩商無畏則貨
不殖子無畏則忘孝父無畏則廢慈臣無畏
則勳不立君無畏則亂不治是以太上畏道
其次畏天其次畏物其次畏人其次畏身憂
於身者不拘於人愼於小者不懼於大戒於
近者不悔於遠如此則人事畢矣高宗後無
何制授承務郎致之尚藥局不就永徽三年
二月十五日時年已百有餘歲晨沐浴儼其
衣冠端拱以坐謂子孫曰我爲世人所逼隱
於洞府修煉將昇無何有之鄉臣於金闕不
能應召往來俄而氣絶遺命令薄葬不設明
器牲牢之奠月餘顔色不變舉尸入棺如空
衣焉已尸解矣(解化年月仙傳所載與唐書/合唐書載年百餘歲釋氏通)
(鑑載唐永淳元年隱士孫思邈卒善莊老陰/陽醫藥之術尤重釋典世稱孫眞人焉今據)
(所載解化年月則又後三十餘年則是一百/二十餘歲合準信史所載釋氏通鑑所載非)
至唐明皇幸蜀夢思邈乞雄黄乃命中使齎
十斤送峨嵋山頂上中使上山見老人幅巾
被褐二青衣童夾侍曰有表録上皇帝中使
視石上朱書百餘字遂録之隨録隨滅須臾
白氣漫起因忽不見後成都有一僧誦法華
經甚專雖經兵亂卒不能害忽一日有山僕
至云先生請師誦經遂引行過溪嶺數重煙
嵐中入一山居僕曰先生老病起晩請誦經
至寳塔品欲一聽之至此先生果出野服杖
藜兩耳垂肩焚香聽經罷入不復出遂供僧
以藤盤竹箸秫飯一盂杞菊數甌僧食之無
鹽酪味美若甘露并得□錢一鐶僕送出路
口僧因問曰先生何姓曰姓孫問何名僕於
僧掌中手書思邈二字僧大駭迴視僕遽失
不見僧乃於山中尋求竟迷舊路歸視□資
乃金錢一百文也由兹一飯身輕無疾至宋
眞宗天禧中僧已一百餘歲後隱去莫知所
之
　(臣)道一曰孫思邈煉氣養神精究醫藥務
　行陰德常藴仁慈汲汲以善爲務小蛇之
　傷昆蟲之微爾思邈以藥封而放之其德
　及昆蟲非人可及至於龍宫之報感靈異
　之若此道德經曰常善救物故無棄物孫
　思邈以之
　　　胡隱遥
胡隱遥者洞庭山道士也自云甪里先生之
孫其山有甪里村甪里廟累世多得道隱遥
居焦山學太陰煉形之法死於巖中囑弟子
曰常視吾體無令物犯六年後若再生當復
我以衣冠弟子視之肌體爛壞惟五臟不變
乃復閉護及期果再生遂備湯沐浴加新衣
其髮鬆而黑其髯粗而直後十六年如前死
更七年復生如此凡三度約八十歲狀貌如
三十許人隋煬帝聞之召見恩禮隆異唐貞
觀中太宗詔入内殿問攝生之道對曰臣所
修者匹夫之志功不及物帝王修道一言之
利萬國蒙福得道之效尤速臣區區之學非
九重萬乘之所修也請歸山後不知所之
　　　劉道合
劉道合者一名愛道陳宛丘人也幼懷隱逸
志住壽春安陽山隋末遷蘇山從仙堂觀道
士孟詵傳道復入霍山春分日啓誓文於谷
中返數里間雷電而雨遂止於巖是夕夢有
人召覺則恍然有光見一神人身長丈餘衣
冠劍佩持符從介甲士六七人謂道合曰吾
爲黄神大威使者今六天醜類賊害民物聞
子好道志節不屈可制魔群吾以三天正一
盟威攝召符契授子道合受而吞之自是道
法所施無不驗唐高祖武德中入嵩山與潘
師正同居高宗聞之降詔於所隱立太一觀
使居之時將封泰山雨不止帝使道合禳呪
俄霽得寵賜輒散貧乏洛邑苦飛蝗道合以
符示官吏俾散貼境内則立消唐高宗咸亨
中上召作符旣成未克進忽料簡書汲汲然
似有行意弟子問之則曰廬山司命君召吾
有頃沐浴具冠褐而化調露中創奉天宫遷
道合墓發棺見賅骨拆若蟬蜕者(一云惟有/空皮而背)
(上開拆有/若蟬蜕者)帝聞之曰爲我合丹而乃自服去
耶



歷世眞仙體道通鑑卷之二十九
歷世眞仙體道通鑑卷之三十淡十
　(浮雲山聖壽萬年宮道士趙道一編修)
　　梁諶
道士梁諶者字考成京兆扶風人也博通經
史雖陰陽占候之術靡不精究外聲利薄滋
味唯以安閑自適一日相者見之且曰此子
目流白光貌集眞氣非常人也後果樂神仙
道大魏元帝咸熙初事鄭法師於樓觀時年
十七仁不勝生和不好勝人皆樂之常夢與
仙人遊或登名山或酌石髓由是自有所娱
至晋惠帝永興二年乙丑五月五日老君命
眞人尹軌降于樓觀乃盡弟子禮事之踰月
遂授煉氣隱形之法次授水石還丹術卒授
六甲符及采服日月黄華法後隱於終南山
食炁吞符大盡其妙又廣索丹砂還而爲餌
凡辭氣之出則音韻清徹自是欽奉者多乃
深入巖谷嘗阻大雪鳥獸俱斃而諶獨守寂
其志堅篤故靈眞自集目能視地中物耳能
聽數里聲一日忽謂門人曰有朋友待吾於
南峰今須往矣乃冠服而出則雲氣迷統不
見其形惟聞鼓吹之音隱隱於空時元帝大
興元年戊寅歲混元實録云能飛行變化三
年丹成白日昇天
　　　孫徹
道士孫徹者字仲宣不知何許人即尹通之
籍師也性端直寡言語外視若愚而中養素
人莫能測之前趙初光中師事王先生方十
八歲先生與之出處人皆呼先生爲大煉師
徹爲小煉師先生爲時所望請訪益多而遂
隱遁惟徹住樓觀或宿於木杪與人迹罕及
之地居常編葛爲席合目端坐若有所思人
或侮之謙以自牧故皆歉然自失而退每觀
人顔色不待人語言而已知人吉凶年七十
餘秦建元八年春忽謂侍者曰吾須暫行乃
拂衣而去終莫知其所適其友馬儉思之乃
取葛席置靜室中供養凡數日輒聞席上有
人語其靈異如此
　(臣)道一曰孫徹疏絶塵俗樂道養眞人或
　慢之謙以自牧故人皆自爲之歉然矣道
　德經曰夫惟不爭故天下莫能與之爭又
　曰聖人之道爲而不爭孫徹之謂矣
　　　馬儉
法師馬儉字元約京兆右扶風人尹通之度
師也年十六歲長八尺耳大而厚垂手過膝
額有伏犀手有縱理損聲色外名利博通經
史尤長於風騷郡邑異之有辟命不就秦甘
靈中隸道士籍於樓觀從孫徹學道時十七
歲遂授以道要其經史之贍則五符眞文三
皇内文道德靈寳衆經遁甲占候之法其藥
術之妙則斷穀服水餌棗膏天門煎术煎商
陸酒五方雲牙六甲符諸天内音行氣導引
之方其役使萬靈制御群邪則有八吏六丁
二十四神三皇衆要之科無施不驗姚萇聞
而奇之遣使往召辭以疾萇嘉其節乃給香
燭欽尚加厚儉志道益堅仁惠周物人所奔
凑日以滋多一日天神降而言曰法師夙有
功德今復勤修道業丹名玉曆白簡玄臺積
有日矣但保其天年必得度世何區區於祈
擣役役於召劾者哉自可優游三素混合五
神絶諸聞見獨保清曠由是怡神養素不復
出而仙眞時降年九十八後魏太武帝大延
五年冬十月一日謂弟子尹通曰吾平生所
修所感當秘之勿泄也頃有白雲從西北來
覆寢室須臾返眞惟聞香氣不絶而白雲南
舉焉
　　　尹通
道士尹通者字靈鑒眞人軌之後也幼從儒
學群經子史博無不覽常嗟幻化非固每仰
天而歎父母未之達迫以婚宦通乃跪伏曰
切聞張眞昇天鎮南嗣美茅君得道太守投
誠况高祖太極眞人之遺德可無隆紹願從
所志父母許之遂飄然而去時天下寇難縱
横通履艱危冒驚險而至樓觀年二十六後
魏太武始光初事馬儉法師服勤歷年方授
眞人祕韞玉字金書及恃怙已失孝禮旣盡
而希眞守一之心與日俱往香火朝謁無或
少怠服黄精雄黄天門冬數十年體漸清爽
性亦敏慧尤急於療疾可愈者治之言不可
者决不可救太武好道欽聞其名常遺使致
香燭俾之建齋行道自是四方請謁不絶而
通惟以功德爲懷與而無求散而無積時有
姪法興及牛文侯王道義與其徒七人繼踵
而來共希靈迹故仙風眞教自此復彰年一
百一歲耳聰目明尤能夜書至孝文太和二
十三年(承明二年改太和/近刊北史多遺落)夏四月八日忽與
門弟子爲終天之别有頃奄忽而化顔色如
常藏劍之乆老子昇眞陵之西有神燈數枚
光映其上而後漸散
　　　牛文侯
道士牛文侯隴西人也性識穎拔學洞古今
尤深於莊老至於天文地理無微不綜又善
誨人隨其性導以忠孝其勸戒則示罪福之
理其威禁則以符籙之科由是法教重興人
多化惡爲善嘗爲人講說未始措意於利財
至于不得已則受小而辭大訪人貧乏密遣
致物於其家欲人不知其所從來也每冬寒
則布穀於地使禽蟲有所食陰功密惠大以
及於人小以及於物修身積德乆而愈篤西
魏文帝大統五年八月二十八日夢青衣道
童告云上帝有命宜早治裝明旦當發及覺
乃與門人别翌日澡浴訖果化降年八十二
　　　王道義
道士王道義者魏時人博覽群書兼明緯候
知終南有尹喜登眞之所後魏孝文帝太和
中自姑射山將門弟子六七人來居之初道
士牛文侯尹靈鑒等四十餘人敷弘道化朝
野欽奉時歲歉常住之資殆不充給道義大
修觀宇興土木工丁匠就役日常百數而用
度不乏人訝而窺之則倉庫皆備取多而益
不窮咸知師之神化陰有靈助由是樓殿壇
宇一皆鼎新惟秦始皇所造老子殿以其宏
麗不加修飾令門人購集眞經萬餘卷皆自
捐己力未始求於人其性浩然無係累室中
常有人語弟子輩潜往伺之乃眞仙之降會
也後魏宣武永平中將反眞之際白雲滿室
異香盈庭踰日方散里人有見道義乘鹿而
去
　　　陳寳熾
正懿先生陳寳熾穎川人也年二十一不樂
婚宦後魏孝文太和十八年隸籍樓觀事法
師王道義未幾羽化遂遊華陰復遇陸景眞
人授祕法而歸於是端誠虚己依按修持及
誦大洞經乆之通感故珍禽奇獸常來侍衛
每朝老子祠及八節投龍簡則白虎馴遶左
右導從往來人或有惡意則咆哮震奮觸觀
左之槐使彼惡者驚畏自匿人因號曰老虎
木其德感如此通幽達㝠無所不至事有未
兆則先知其祟妖害人禁之立止西魏文帝
欽異之召入延英殿問道時太師安定公及
朝士大夫皆從而師之年七十有六大統十
五年三月十七日告門人曰吾昨夢仙官召
不果乆留來何爲欣去何爲愴生死道一夢
覺理均爾等體之無或悲矣言訖奄忽而化
詔謚正懿先生
　　　王延
道士王延字子元扶風人也纔九歲好道西
魏孝文帝大統三年丁巳入道師正懿先生
陳寳熾至十八肄業於樓觀與眞人李順與
相友善未幾訪華山雲臺觀復師焦曠眞人
授三洞祕訣眞經惟松餐澗飲以希眞理後
周武帝欽聞乃遣使召之焦眞人謂曰道教
陵夷乆失拯援可應詔出弘大道教吾自此
逝矣至都乆之得請還西嶽雲臺觀復詔增
修以居之然山石無土致之極勞因虚默擣
于天忽涌土出於觀側取多而不竭嘗苦乏
油乃置一器經夕自滿乆用而有餘凡賔客
將至則先有二青鳥其狀如鳥飛鳴報之每
登仙掌陟蓮峰如履平地居常出處有猛虎
馴遶若相保衛是時天下溺於浮屠氏且其
徒不能維持禪律之學務以罪福駭俗其弊
浸盛故行沙汰道教亦從而幾絶時師之名
獨爲上所欽召至闕咨問道要復欲建通道
觀命校讎三洞經法科儀戒律飛符籙凡八
十餘卷又撰三洞珠囊七卷詔頒於通道觀
由是道教復興朝廷以大象紀號至隋文帝
禪位置玄都觀詔延主之開皇六年丙午特
召見於大興殿上齋誠受智慧大戒於是祥
風景雲羅覆壇所因職以道門威儀威儀之
名自兹始矣時公卿大夫翕然欽附仁壽四
年春三月吉日告門人曰吾欲歸西嶽但恐
上未許至九日羽化於仙都觀有白鶴飛鳴
徘徊庭户上異之遣使護葬西嶽及就壙但
空棺而已
　(臣)道一曰王延幼年學道能得明師扶教
　立宗通靈感物觀武帝詔修雲臺觀則患
　勞於致土默禱于天地忽湧土出取多不
　竭此積誠動天夫豈易致哉道德經曰天
　道無親常與善人此之謂也
　　　李順興
道士李順興京兆人母因夢明星自天而降
遂有娠及生有一道士來曰此子乃前生得
道人暫寄胞胎也纔九歲好清虚常端坐湛
然不動父母諭其意俾師正懿先生年十一
與道士籍常誦大洞經勤乆不怠正懿乃爲
立壇授五千文及黄庭經且曰汝雖尚幼心
已合眞考之隱訣三年誦之白日昇天爾冝
勉之遂即所居虔懇修誦不三年忽於秋分
之夕有飛仙千數集空中神光照室出望則
有二人曰上帝有命遣仙官於紫閣巖室中
相待吾直日之神也以命來召遂與乘飆馭
忽爾而至乃見三仙人各據一床有五色雲
霞羅覆其上侍從幢羽殆不可名乃稽首請
飛昇之道且曰子有宿德位階眞人欲形神
同舉不爲難也但太上命子下生以積功勤
今子齋心誦經積有日矣然功未及人可遽
得乎於是瀝懇以告冀勵凡庸且曰積功累
行以償前過未知可乎仙曰善哉是心良可
愍也子雖骨氣合眞而胎形未脫命侍經仙
郎開九色流霞之韞出經三卷置三仙之前
長仙乃手發太上玉眞金光經謂曰吾是上
清眞人趙伯元昔受是經於東華青童君學
以成眞今付子宜修之次仙又出神洲七轉
七變儛天經謂曰吾是上清眞人張仲逸昔
受此經於小有天王修之得爲眞人今授子
宜勉之三仙乃於二仙之手中傳取眞經復
囑曰吾是上清眞人李少君昔奉此經遂獲
昇眞吾與子有縁故來監度若依四極禮科
行之七年身得飛騰七百年中聽傳三人無
其人則當封之名山今所授仙經眞術能精
修不已則化俗成功可指日而仙矣苟無此
道則神不洞察體不清虚寔爲八帝之所録
六天之所傾則何足以化俗哉眞道盡此子
能勤修自當神會從而爲頌曰至道本無形
因物以爲名人能勤上學仙道自然成玉帝
召赤子金眞總黄庭六覺旣玄會八難於是
㝠熙神光七轉虚襟明四清呼吸能萬變俛
仰朝百靈混化游塵路迅轡撫雲旌契我諸
賔友與子期蓬瀛已而三仙命駕而去遂復
所居歸誦其經按其術年十七道成變化無
方應機接物未嘗凝滯正懿知而待之愈厚
有疑者密試之以湯又加之火終不云熱使
之蹈火赴水不能焚溺時西魏文帝聞其名
詔都城凡百餘坊同日作齋皆能赴之上雖
知其能分形化影尚疑能近而不能遠復詔
岐寧同華四州同日爲齋請又能徧赴由是
朝野欽信其始人未知之但稱爲李煉師及
其通感靈變則號曰李聖師年三十八大統
六年託疾告終旣葬之日有姪遇於驪山道
中謂曰若天子尚未忘我則於此作吾像以
北向居之當爲國家辟北方之淫俗也姪還
家方知已化遂以實奏遣使發視則空棺而
已乃立祠於沙苑
　　　侯楷
道士侯楷字法先京兆人也年十四力究經
典尤精老莊之學趣向孤高不畢婚宦遂就
學於正懿先生年十九後魏宣武正始中爲
道士授玄文祕訣晨夕之奉乆而愈勤正懿
曰汝雖秉心勵節於道不懈苟非栖隱山林
未易有得也楷曰道在方寸何必山林曰吾
亦知道無不在然人間修之時亦有得但古
來仙者多託巖藪成眞之後出而同塵上眞
亦曰大洞眞經不得人間詠之詠之則大魔
敗之也又葛仙翁將登眞别弟子鄭思遠云
何不登名山誦大洞眞經一諷而一詠玄音
徹太清由是知入山非惟不是可欲抑亦自
然與經道相符汝今景慕希夷入山乃其宜
也曰入山雖可存眞然違遠几席寧逭科律
之責耶師嘉其言且曰道非知之難行之難
也果能始卒無替道在中矣逮正懿羽化乃
卜居於寒谷行三奔術(三奔術者乃黄帝三/奔御女之術後世迷)
(以傳迷神仙之所深戒侯楷受學於陳寳熾/其神仙源流有自來矣未必三奔之術也然)
(神仙日月高奔之法頗契大道恐是高/奔非三奔必後世作傳之人誤書也)誦大
洞經及三皇内文劾召之法其居有清泉環
流三松偃覆灑然幽寂是爲栖眞之所遂號
三松觀人有爲魑魅之害者無有遠近皆乞
救於楷或持之以禁呪或示之以符術則無
不立除之將去無他疾謂門弟子曰昔費長
房失符爲鬼所殺吾非失符也終歸道眞苟
世俗不達以謂吾爲長房者也春秋八十六
周武帝建德二年冬十月解化
　　　嚴達
法師嚴達字道通扶風人也自髫齓已有方
外志每得一花一果輒羞獻於像前樓觀侯
法師見而器之後魏明元帝永興中入道年
始二十齋眞之暇常請問大經遂學窮瓊韞
博通妙術周武帝建德中詔法師及王延於
便殿是時已沙汰浮屠氏又下議於公卿復
欲去道家者流上問法師道與釋孰優曰主
優而客劣上曰主客奚辯曰釋出西方得非
客乎道出中夏得非主乎上曰客旣西歸主
無送耶曰客歸則有益胡土主在則無損中
華去者不追居者自保又何送乎上嘉其對
然不免有所减損自五嶽觀廟外悉廢之特
爲法師建通道觀於田谷之左復選樓觀之
士十人俾共弘眞教時王延更欲多得之法
師曰古之達者先存諸己而後存諸人今上
不欲廢道教而意則去繁但道貴得人玄綱
自振何必多人耶盖多人則多累反爲吾道
之玷夫道不欲雜雜則多多則惑惑則亂亂
則眞理喪矣詎有益哉遂與王延蘇道標程
法明周化生王眞微史道樂于長文張法成
伏道崇等十人以道術相忘同乎出處世號
曰田谷十老至隋室道教復振文帝開皇中
詔重修二廟精擇羽流累致墨詞以祈景福
於是朝野宗奉焉煬帝大業五年三月十七
日聽周法師鼓琴乃曰琴聲感神當有神降
更奏一曲吾聽之曲未徹奄然返眞春秋九
十一
　　　于章
法師于章字長文右扶風人年七歲父母教
讀孝經數日乃曰聞有道德經意願習誦父
母異之隨其所好令習于侯法師至西魏大
統九年披度服巾瓶之勞凡十有四載法師
愍之爲開三洞衆眞要法倒篋相付嘗自謂
曰眞人符命非俗可傳今吾得之固所寳也
於是靜室圖寫雲篆龍章精嚴其事而施之
於人靡不神驗適會詔選戒潔之士十人居
通道觀而師與焉然常懷希眞之心期居幽
寂至周靜帝大象二年遂卜觀之下西嶺下
誅茅累石嘯咏林泉餌黄精茯苓山地黄又
服氣吞符飛章設醮如此積勤歷年無輟隋
文帝開皇十七年復受皇化丈人太極眞公
六十甲子及五帝五嶽符印凡一百三十六
首并論天地源流符之本末置壇法式乃録
授符日月及眞仙誥訣次第記之名爲起序
由是通眞之心與日俱進故除妖翦祟其神
變不可量而流俗霑惠日益多矣煬帝大業
十年六月十四日羽化春秋八十有二臨窆
之日有一白爲自棺而去人謂得蜕形之道
　　　張法樂
道士張法樂者南陽人幼而學道性悦泉石
纔及成童之年託迹樓觀事尹起法師竭誠
致力於左右積有歲月感其勤苦遂付道要
露盟之夕神燈發輝慶雲流彩而後巾瓶之
奉几案之勞禮盡始末遂尋幽訪奇卜居於
耿谷之西衣弊茹蔬謝絶人事日誦五千文
及修雌一之道煉形養炁抱一守眞凡三十
載雲生梁棟霞集窗扉人號爲雲居觀乆而
道業已著靈感自通有虎踣躩虓震視之而
不畏後乃往來馴伏似有所衛人或請謁褻
慢無誠心則皆爲所逼而不得至旦夕常聞
有神鐘聲隱隱於耳然莫測其遠近每齋日
有草衣人二十許常送薰陸香及乾棗數枚
出户襲視之遂不見西魏廢帝三年三月謂
弟子張通曰我雖幽感奈功德未就近有神
告必不乆留當委形厚土二百餘年㝠事貴
密汝可略知至四月十五日清旦凭几而化
時有白炁如雲穿牖而出長丈餘食頃方散
　　　巨國珍
巨法師名國珍武功人性淳厚好神仙學年
三十斷俗縁而事游法師於樓觀時隋文帝
仁壽之四年也焚修之外口必誦經心常存
一名利兩忘喜怒俱遣食蔬衣弊所守彌篤
或有遺物者隨得隨散或有輕侮者終不恚
怒法師嘉其行乃授以思微戒籙封召符章
依按而修勤亦備至每臨壇誦經遍未及數
則雖冬風夏日未嘗輒廢一日因感疾人勉
之以藥曰道勝則疾除何慮之有其自信之
如此由是遠近之俗嚮風而至不可勝計春
秋六十唐太宗貞觀八年夏五月十三日晝
寢門人忽聞車馬之聲有頃瓦屋皆震法師
遂化
歷世眞仙體道通鑑卷之三十







歷世眞仙體道通鑑卷之三十一淡十一
　　(浮雲山聖壽萬年宮道士趙道一編修)
　　　鐘離權
眞人姓鍾離名權後改名覺字寂道號和谷
子一號正陽子又號雲房先生燕臺人也(一/云)
(京兆咸陽人曾祖諱朴祖諱/守道父諱源皆漢代著名)父列侯至雲中
府生仙誕之時異光數丈狀若烈火侍衛皆
驚眞人之相頂圓額廣耳厚肩長目深鼻聳
口方頰大唇臉如丹乳遠臂垂如三歲兒晝
夜不哭不食第七日躍而有聲曰身遊紫府
名書玉京其音如鐘行如奔馬童稚莫之能
及(一云少攻文學仕漢至諫議大夫因表李/堅邊事謫官江南漢祚旣終歷魏仕晋)
及壯仕晋爲大將統兵出戰西北土蕃兩軍
交鋒忽天大雷電風雨晦㝠人不相睹兩軍
不戰自潰(一云晋武帝時命與偏/將軍周處攻征失利)眞人獨騎
奔逃山谷迷失道路夜進深林幽澗期以全
生乃遇一胡僧鬅頭拂額體掛草結之衣引
行數里到一村莊曰此東華先生成道之所
將軍可以歇泊揖别而退(一云遇一僧人遂/問而無語以手遥)
(指東南廟宇門前見二衣青道者遂問此/何方也答曰此紫府少陽帝君所居也)眞
人未敢驚動莊中良乆忽聞人語云此碧眼
胡僧饒舌相撓莊中一老人披白鹿裘扶青
藜杖抗聲前曰來者非大將軍鐘離權否眞
人應曰是老人復曰爾何事不寄宿山僧之
所眞人聞而大驚心想曰必異人也是時已
失虎狼之威遽有鸞鶴之志不覺回心向道
哀求度世之方於是老人授以長生眞訣赤
符玉篆金科靈文金丹火候青龍劍法囑之
勤行眞人告辭出門迴顧莊居不見其處自
是領悟玄㫖一云自知夙有仙骨故擺脫世
縁冀紹仙果首遇上仙王玄甫得長生訣再
遇華陽眞人傳太乙刀圭火符内丹洞曉玄
玄之道一云昔軒轅黄帝得金丹祕訣以玉
匣藏於壽春縣東紫金山懸鐘洞眞人得遇
師傳之後復遊雲水至魯居鄒城入崆峒於
紫金四皓峰居之遇仙人引入洞獲玉匣祕
訣至德内全遂終妙道(全眞傳云眞人生於/漢代四月十五日於)
(晋朝五月二十日/上昇不記何年)後有唐進士吕紹先屢舉
不第乃縱遊天下首於廬山遇火龍眞人傳
劍法後於長安道中遇眞人題璧間云坐卧
常將酒一壺不教雙眼看東都乾坤世界無
名姓疏散人間大丈夫紹先乃再拜眞人令
紹先作言志詩紹先詩云生在儒家遇太平
懸纓垂帶布衣輕誰能世上爭名利臣侍玉
皇歸上清眞人喜曰予所居在終南山鶴頂
有洞子可予此行眞人乃神示變化頃刻輒
到一峰洞門霞彩三虎踞門眞人叱之虎下
絶澗遂飲紹先以元和之酒坐石談玄須臾
有青童持蓬萊山書云群仙宴聚邀先生赴
天池論五元眞人神游記眞人臨去謂紹先
曰爾旣到此從吾奉道今子當名嵒字洞賔
吾今去矣汝但解屛塵勞肅清仙骨吾不晩
即還以三虎守門於是冉冉白鶴前望東南
雲際渺渺而没嵒遂將眞人所付洞中之書
朝夕親閱次日眞人還謂曰得無憶歸否嵒
曰塵縁旣斷俗骨已清幸從眞人得探妙道
豈敢再生塵累耶眞人曰善哉汝等守陰者
惟知是𩲸有陽只是㝠䰟世人不知分離陰
陽之異若能全陽而聚其㝠䰟以合陰𩲸使
陰陽相合䰟𩲸成眞是謂眞人嵒問曰至理
甚深何以全形眞人曰慧發㝠㝠泰定神靈
神旣混合豈不契眞金形玉質本出精誠大
藥旣成身乃飛輕是夕賜以上眞玄訣俄有
扣户者乃清溪鄭思遠與泰華施眞人由東
南而來緩步凌虚體凝金碧相揖共坐少頃
適尹思逸煉丹之所遂造仙扉施眞人曰此
侍者何人也眞人曰今朝吕海州讓之子本
習儒墨失意上國邂逅長安酒肆從吾奉道
通陰陽制煉形神入妙之微嵒乃拜二仙鄭
眞人曰形清神在目秀精藏子欲脫塵網可
示一詩授嵒金管霞箋靈膠犀硯嵒立獻一
詩云萬劫千生到此生生生身始得飛輕抛
家别國雲山趣煉𩲸全䰟日月精比見世人
論九鼎欲窮大藥訪三清如今獲遇神仙面
紫府仙扉得姓名三仙相視嘆其才清句麗
時春禽㗀嚶眞人謂嵒曰可於洞口題云春
氣塞空花露滴朝陽拍海嶽雲收又謂嵒曰
吾朝元有期十洲羽客至玉京奏功行以陞
仙階恐汝不可乆居此洞後十年洞庭湖相
見取筆於洞中石壁草書一十六字曰書日
高明夜月圓清陰陽䰟神混合上昇擲筆告
嵒曰世間遊行當施利濟之道行滿功成復
當際會即見數仙子綃衣露彩手捧金簡靈
符云上帝召鍾離權於是翔鸞飛鳳金幢玉
節僊吹嘹喨冉冉而去嵒不勝依戀乆之客
游江淮洞庭荆湖鄂岳及汴洛兩都道成仙
去其問答玄妙神仙施肩吾編之爲鍾吕傳
道集今行於世宋欽宗靖康初封眞人爲正
陽眞人元至元六年正月褒贈正陽開悟傳
道眞君
　　　劉綱
劉綱晋時下邳人也初居四明山後爲上虞
令師事帛君受道治中部事歷年道成作續
仙傳行於世一日邀諸親故人會别飲食畢
上縣廳側大皂莢樹上去地十餘丈舉手而
别忽然飛入雲中而去其妻亦得道同時昇
舉
　　　　王烈
王烈字長休邯鄲人也烈入海東抱犢山中
嘗與嵇叔夜同遊烈得石髓如飴即自服半
餘半與叔夜叔夜旣至皆凝爲石又入一石
室室中有兩卷素書烈讀不知其字不敢取
頗記十數字形體歸書之以示叔夜叔夜盡
知其字烈喜乃將叔夜同往識其徑分明了
了往至失石所在烈因語弟子曰叔夜未應
得仙也
　　　劉道成
劉道成豫章新吴人也學黄老術晋懷帝永
嘉中以明經入仕累遷陳州刺史後歸鄉里
精持香火奉大羅眞符後數十年全家白日
昇天徐鉉作開業觀碑云永嘉二年八月十
五日舉族上昇里中數千人望雲送别梁武
帝大同中立宅爲開業觀今名昭德去縣治
百餘步白玉蟾訪昭德陳靈寳詩云我見鄉
仙不是誇面顔玉鍊燦丹霞新開天上圖書
府舊是雲中鷄犬家三十七年心勝鐵百千
萬事眼無花而今漸覺逢迎嬾每日兩番蜂
報衙
　　　項蔓都
項蔓都河東蒲坂人入山求仙十年而歸家
人問其故蔓都曰在山中精思三年有仙人
來迎我共乘龍而昇天良乆低頭視地㝠㝠
窈窈上未有涯去地絶遠龍行甚疾頭尾低
昂令在背上危怖嶮巇乃到天上先見紫府
金床玉几晃晃昱昱眞貴處也仙人但以流
霞一杯與我飲之忽然忘家對天人之前失
儀見斥遂還人間更自反責乃可得更往昔
淮南王劉安見大清仙伯以坐起不恭責守
天厠三年之後學道者可不謹哉河東因號
蔓都爲斥仙人
　　　徐啟玄
道士徐啓玄宋文帝元嘉中居終南山道德
尊重人皆欽之能通法術遂知吉凶前世之
事歷歷可聞時有王大夫只養一女可初笄
乃世之極色也憐愛頗甚名曰金英啓玄一
日閑遊之次經過其門見其宅上有宿世冤
讎怨氣亘天啓玄問閽者曰大夫在否答云
在啓玄曰可與予報之云終南山道士徐啓
玄有少事欲見大夫閽人入告大夫聞語即
出見之啓玄曰勿迓造次起居然有事咨白
未知可否答曰望示及啓玄曰適觀大夫宅
上有宿世重冤欲伺便報怨大夫知否對曰
非尊師無縁知之某凡俗肉眼豈明此事啓
玄白請童僕男女等徧觀之皆言不是又曰
宅内更有何人大夫曰某有一女小字金英
每憐惜之頗自羞赧啓玄曰只此小娘子便
是大夫之冤家矣可令出來大夫聞語將謂
謬言令夫人召來夫人因往唤之已見其女
扃其房門面壁而坐嘆曰我之宿世冤結未
解方欲伺便報讎無奈道士顯我世事夫人
聞之驚告大夫大夫惶懼無計乃禮啓玄曰
此宿世冤對相會如何脫免啓玄曰此小事
爾大夫曰儻蒙尊師慈憫特垂救拔以生以
死何敢忘之又復再拜啓玄曰勿在多言即
爲驅遺啓玄遂取劍一口索水一甌仗劍噀
水隨大夫至閤内令可開門金英曰是我之
冤干爾何事啓玄曰道門以救拔爲功濟人
爲上汝可速變本形無更居此呪訖乃令備
棺櫬逡巡而至啓玄乃開門視之已化爲白
骨即令左右歛之致靈車誡曰可送出都門
行十里餘遇大林木中棄之急奔勿更迴顧
左右依言送出都門可十里果有大林木便
安其下急奔而歸迴至都門方始迴望見大
林紅焰亘天悉爲灰燼大夫與夫人驚哭拜
謝仍備珍寳錢帛酬之啓玄悉不顧而去
　　　萬振
萬天師名振字長生洪郡之南昌人得長生
乆視之道顯晦齊梁間人莫知其年有符呪
濟物治人疾苦立效當時以爲旌陽欒巴之
徒隋文帝聞其名聲重之詔於洪崖山爲精
舍即今栖眞觀是也唐太宗貞觀十五年太
守周遜請於梅福宅建太乙觀禮迎天師居
之即今天寧萬壽觀是也先是漁者得青石
長七尺扣之有音樂聲郡以獻于朝高宗命
碎之得二劍鐔上刻天師姓名帝異之顯慶
二年高宗召見光曜日殿帝問治國養生之
道振答曰無思無爲清靜以爲天下正治國
猶治身也帝尊待之如師友賜予無所受龍
朔元年尸解於京師數日啓棺惟有一劍一
杖而已詔以銅函盛劍杖葬于西山天寳洞
之側今洞陽觀是也天師有德業碑乃唐滕
王元嬰文在開元觀中云
　　　曹德休
曹德休自言從東海青嶼山來遊江西人見
之三十餘年顔貌不改常行民間有疾者以
符藥救之無不愈者人有一女子年二十餘
將聘於人忽有邪物爲魅百方治之益甚其
父詣德休具陳病狀德休曰汝家居近山溪
有潭穴否父言有之德休又曰女子春時閑
步溪側爲蛟所窺已拘攝精䰟在其穴矣汝
可將吾一符往彼投於潭中少頃有驗投符
之後忽見潭水翻涌水有霹靂之聲須臾一
物浮出長二丈餘形如烏蛇頭若大杓已劈
裂腦流血斃矣其父還家見女精神明爽全
失其病乃以財帛往謝德休曰本以救病何
以此爲終不肯受德休常謂人曰若家有疾
苦不必財帛就德休求符藥以江魚爲鱠一
盤并美酒一壺饗吾告之其疾自痊如其言
鄉里爲之無不應驗人皆神事之後忽告人
曰我捨此入西山天寳去然來春牛疫頗甚
我留一姓名與汝傳寫牛疫之時以鱠饗吾
書其字貼牛角上自當無苦其後牛果大疫
一境之貼其字者免災不貼者斃矣人咸思
之無復見者(王元之傳云曹德休晋太史/宫後梁尚書郎得不死之道)
　　　杜曇永
杜曇永字元老或云道名元老三輔京兆人
也世業蟬聯鼎命南遷寓家吴郡之錢塘縣
釋褐爲大司馬豫章王國左常侍郎蕭子雲
侍郎南齊之故寮外勤儒學内修道眞因齊
梁革命慨然興嘆以珥筆曳裾同之維縶脫
迹繁華振衣長往遠游岷隴臨洮峨嵋復還
舊山已逾二載後過句曲訪道尋眞精專法
門謙虚靖默人莫知其所修梁武帝天監十
二年歲在甲子放杖出谷自錢塘輕舟載家
南上廬陵郡玉笥山重建清虚館以處于時
林木陰森鄉民遠甚可謂虎兕之穴而居之
不疑向道之輩稍稍獻工助成其事自是門
人受道繼踵而來次年入大秀法樂洞天出
所携貲起居室數十椽重營宫殿親製豐碑
紀述洞天之勝置洞西遷鶯谷及洞側山西
大壠南坑大櫟瓜源等田以待修眞養道之
人取題洞天石臺是入洞之年也武帝聞其
風賜號金闕先生蕭眞亦自江表與骨肉掛
帆而來以師事之得其祕道親製一碑以紀
杜德即普通七年也其後先生在洞中與門
人錢員外修九鼎還丹之祕靈眞屢降喻以
昇舉有期丹成與錢服之於太白峰頂白日
飛昇尤爲顯著家屬爲地仙隱於後洞云
　　　蕭子雲
蕭子雲字景慕南齊高帝之孫豫京文獻王
嶷之子漢相國何之後兄弟十六人皆封郡
公梁武受禪天監初年十二降爵爲子弱冠
撰晋書百餘卷進之幼而好道志尚正靜不
樂仕進雖爲名宦每有異人密與談笑累遷
丹陽郡丞尋遷黄門侍郎司徒左長史常携
家遊江表名山一日掛帆來訪廬陵玉笥初
至清虚館時杜元老已於玉笥得道乃南齊
故寮相值情好如舊以師事之往來洞天間
頗得其祕親制之刻石伸言杜德後過玉笥
之東南連山重崖間今號蕭山是也壇爐藥
臼遺迹猶在會梁武璽書來召與子特委家
入朝旣至遷侍中復以善草隸取重於時子
特亦善書位太子舍人先父而卒太清元年
侯景之亂募獲朝臣景慕儀狀奇偉雖年逾
六十而神彩超邁恐不免禍遂急還蕭山後
再徒居清虚五年忽神人降言曰館之東北
有郁木坑水自東注可以乆居蕭又徙家寓
焉歷二紀一旦上帝賜玉册封元洲長史仍
司郁木福庭之籍神仙之府八十二口同隱
世不復見其事亦秘罕有知者後人入洞往
往見居宅若專志求訪則不可得矣
　　　丁玄眞
丁法師名玄眞字仲誠潯陽人也天資恪敏
嚴於持戒爲鄉里推仰嘗遇野人得法其要
精妙能攝鬼神而驅役之無不如意每以康
王谷地最靈秀其谷口有銅馬廟云漢王莽
嘗造銅馬歲乆有物附之肆爲妖怪食民物
畜稼苗之類爲害弗堪居人乃爲立廟以祈
之玄眞惡其事即毁翦其廟乃取是地置眞
字焉遂送銅馬於南江人未迴而馬已復其
舊處玄眞又斷馬之左足而馬乃化人形泣
曰願得一食之所玄眞遂移其祠于澗之西
許其弗爲害也前又有毒龍潭因風雨晦㝠
忽見二龍出而弄珠光彩照爍玄眞叱之輒
取其珠置眞殿内而龍又入殿取珠旣而弗
得乃吐涎滿地復見殿柱有張僧繇所畫二
龍即與之鬭風雨震吼衝倒檐楹玄眞遂書
鐵符燒鐵鐘鎮其潭龍龍穿山西而去又復
以鐵釘釘殿柱畫龍之目其患乃止於是神
怪避地始爲福庭時隋文帝開皇十年也江
州刺史狀其事封章朝廷帝聞而異之降詔
褒崇命州郡加禮遇焉煬帝大業三年解化
其夕有白光亘於天之東南及玄眞旣逝方
没春秋七十八
　　　張公弼
有劉法師者不詳其名唐太宗貞觀中居華
陰雲臺觀煉氣絶粒二十年每歲三元齋有
一人衣縫掖衣貌陋而黔來居坐末齋畢亦
無言而去如此凡十餘年衣服顔色累不改
法師異而問之則曰予姓張名公弼住蓮華
峰東北隅法師意彼無人所居試問同往公
弼諾之曰此中甚樂師能住亦無間法師從
之約二十餘里援蘿攀葛纔有鳥徑其崖谷
險絶雖猿狖不過履之若夷途法師從行亦
無難苦至一石壁高千餘仞下臨無底之谷
一徑闊數寸惟側足而立公弼以指扣石壁
中有人問爲誰曰某遂忽然開一門有天地
森羅萬象公弼將法師欲入其人怒爲公弼
曰何故引外人來乃闔門則又成石壁矣公
弼曰此非他人乃雲臺觀劉法師與吾有舊
故同來即開門而納之公弼曰法師來此君
可具食其人問法師便住否法師請以後期
遂取一盂水以肘後青囊中刀圭粉和之以
飲法師其味甘且香公弼曰予嘗云山中甚
樂君盍爲戲令法師觀之其人乃以水噀東
谷中俄有蒼龍白象各一對舞舞甚妙丹鳳
青鸞各一對歌歌甚清公弼與法師别之出
門行數十步返顧但巨崖深壑而已將及觀
公弼辭去法師歸處置畢再訪公弼則步步
險阻不可前其後公弼亦不復至矣
　　　李元基
李元基唐高祖武德初人隱葛山中有道術
能坐在立亡人莫測之時時經行以符藥救
人探虎骨針鵲影活魚鱉甚衆每晝出逢夜
則止露宿草野中代宗末在建昌縣中插松
柏滿身飛去後有人採藥葛山見元基跨青
鹿行若飛問之不應莫知所在焉
　　　陳道冲
法師姓陳氏名道冲潯陽人母方娠夢天仙
入其室及生有殊相兒時便不飲酒茹葷每
聞人講經論道則傾耳諦聽暨長戒行高潔
傳法籙於異人遂結庵于紫霄之别峰即勝
絶處也有弟子八九人亦戒行有學門庭甚
峻不妄接人當時蒙其容與者名爲登龍門
以比漢李膺焉道冲酷嗜老莊非徒誦其文
能徹其理窟嘗以謂吾教本宗老莊而老莊
之意本是悟明性地故其言每每云莫若以
明此其的也後人但知習術而泥迹失之遠
矣晨暮必爲群弟子講說有著論一篇傳于
世時唐太宗貞觀二十一年春忽爲弟子曰
吾欲一遊名岳衆以其老觀止之道冲曰必
行至曰中解化春秋一百一十四視其顔色
如生體亦柔軟舉棺如無物人以爲仙去
　　　王守一
王守一者唐太宗貞觀初於洛陽自稱終南
山人王布衣賣藥於洛陽市富人柳信唯有
一子眉上生一肉塊布衣壺中探藥一丸付
之須臾塊破小蛇突出五色爛然漸及一丈
許布衣叱之蛇躍起雲霧昏暗布衣乘蛇而
飛騰去矣
歷世眞仙體道通鑑卷之三十一








歷世眞仙體道通鑑卷之三十二淡十二
　(浮雲山聖壽萬年宮道士趙道一編修)
　　　何尊師
何尊師不知何許人唐高宗龍朔中居衡岳
不顯名氏其顔若四十歲人行步如風常往
來蒼梧五嶺間來無所慕去無所斁僅百數
餘年人常見之狀貌不改或問氏族但云何
何或詰其鄉里及修證亦云何何時人因號
曰何尊師衣弊履穿其心浩如也道士田虚
應鄧中虚嘗請曰尊師卒無言何以開悟學
者則曰知不知者上也不知知者下也誰能
鑿混沌之竅悟自然之理耶遂杖藜入林而
去須臾群虎隨之不復見矣唐明皇開元中
司馬承禎遊衡岳望祝融峰曰當有高仙處
之何氣色秀異之若此已而見尊師於林中
承禎致禮造問則據石而坐若無所睹不見
答而退歎曰此可謂全而德不形言者也乃
構廬於祝融峰延之尊師就此不復出觀察
使吕渭即其廬請受符籙雖張太空田虚應
鄧中虚師事之皆不得其㫖天寳二年下元
日雲鶴翔空異香芬郁謂弟子曰吾去之後
當舉於紫盖南峰盤石上遂化顔色不變弟
子乃環衛行遷神之法中夕聞雷震之聲即
失其所在衡陽太守蘇務廉文其碑
　　　劉知古
道士劉知古字光玄其先彭城沛人也自中
山靖王而下凡十二世皆顯達曾祖英隋朝
以孝廉登科歷官臨邛令故大父與其考因
家于臨邛母太夫人吴氏感異夢而生知古
生而慧幼而明長而秀壯而正視名利若仇
讎惟從事於道唐高宗龍朔中出家爲太清
觀三洞道士至於八公寳章三簡祕籙丹經
脉訣之㫖出死入生之術罔不洞曉睿宗召
見問道家事稱㫖特加崇錫送還山明皇開
元中天災流行疾疫者十有八九上召知古
治之乃歎曰火德星君聖人亦癘下法煉藥
上醫察聲至于鍼艾不其遠矣遂以色代脉
用氣蠲疴故能膏肓河决腠理雪散其精妙
之如此上寵錫皆不受天寳十九年詎知古
兼内史田思崇醮二十四位乆之乞還蜀請
以居第爲大千秋觀上親書額賜之李邕文
其碑知古以兄爲儒弟爲釋因設三教像以
事燕國公張說聞其風而悦之作三教銘其
辭曰正氣生神結虚爲實上清尊帝中黄守
出華彩衣裳虚無宫室紫炁乘斗赤鑪飲日
十天從此萬靈受役蓮華釋門麟角儒術法
共不二心同得一道心惟微守而勿失而後
因天長節改觀爲天長嘗有客授以黄白術
雖翬甍連構頗極壯麗所費萬計未嘗資於
人工畢客復至約於東陽伏牛山其下有古
觀因葺而居之又授神虎寳經上清隱文高
奔上道之要行之十年忽然室中見有光産
丹芝一莖扣之有金石之聲夢神人謂曰後
山石壁中有金魚跨之可以冲天非此芝扣
石不可致遲明訪金魚茫然不知其所是夕
復夢曰滴泉之下是也旣至以芝扣如風雷
之震巨石迸裂得金魚長三尺許乘之飛空
雲霧旋擁而去矣
　　　王旻
王旻者居洛陽青羅山鄉里見之已數百歲
常有少容葺居幽勝多殖芝术藥苗栽培花
木皆有方法著山居雜録三篇每日蔬饌多
是粉芝英充估青□其術行於世或游名山
或寓荆渚唐高宗朝諸武擅權威傾海内惟
太子賔客武攸緒天后之姪退身遠禍結于
於嵩陽師模於旻得其導養煉氣之訣旻謂
之曰捨人爵而慕仙階誠爲難事必在堅志
林谷以周其義毋爲之檢鶴書以易其操明
皇開元中召旻至京師頗優恩禮明皇先於
茅山併得楊許七眞及陶隱居所寫上清諸
經眞跡旣詣司馬白雲受三洞寳籙後遥詣
李元靖受眞跡上經其所闕楊君筆札十數
幅遣旻齎詔書信幣就紫陽觀請元靖先生
補之曰朕不欲命小臣干冒於先生委兹專
往必冀神仙手筆今古相續爾到山之日靈
鶴翔鳴補經之時異香芬烈有神人降于元
靖之室皆精誠所應也及還京歲餘請歸舊
山不復遊於城闕旻與達奚侍郎往還旻死
後杖屨詣達奚方知其尸解矣
　　　吳道元
吴道子得神仙術周遊人間後改名道元雅
好畫其妙入神唐玄宗聞之詔入宫庭有粉
墻數尋俾畫山水宣問道子所欲何物道子
曰用帳幕蒙芘其墻用墨漿一缶上命如之
須臾揭起帳幕捧墨漿於粉墻上用力一潑
復以幕覆之頃刻間問畫山水何似道子對
曰已畫畢請陛下觀之上臨視之山水林木
人煙鳥獸無不備具而且精妙奇好雖國中
畫工有所不及上觀顧乆之歎羡無已道子
乃徐步指點曰此處山巖之下有一小洞其
中多有仙人扣之必應於是手指擊之忽然
門開有童子在側道子奏曰此洞可入其中
甚有佳致臣今先入請陛下繼來道子遂一
躍而入在洞中以手招上上不能入於是復
閉其門須臾墻外守卒奏云吴道子越禁城
躍出莫知所之上再往視畫墻處乃瑩白如
舊無有山水矣
　　　顔眞卿
魯公顔眞卿字清臣師古五世孫博學工辭
章事親孝唐玄宗開元舉進士又擢制科再
遷監察御史其後德業詳載唐書(歐陽脩集/古目録云)
(顔眞卿撰麻姑壇記并書公忠義之節皎如/日月不免惑於神仙之說老釋爲斯民患也)
(深矣青鎖高議云歐永叔與梅聖俞遊嵩山/醉望西峰巨崖有丹書四大字云神清之洞)
(永叔指示聖俞聞無所見公乃不言洎乞身/告世作詩曰四字丹書萬仞崖神清之洞鎖)
(樓臺烟霞極目無人到鸞鶴今應待我來後/數日薨公平生不言神仙事主張吾道當如)
(是/也)建中四年德宗命眞卿問罪李希烈内外
知公不還親族餞於長樂坡公醉跳躑前楹
曰吾早遇道士云陶八八授刀圭碧霞丹至
今不衰又曰七十有厄即吉他日待我於羅
浮山得非今日之厄乎公至大梁希烈命縊
殺之瘞於城南希烈敗家人啓柩見狀貌如
生遍身金色爪甲出手背鬚髮長數尺歸葬
偃師北山(明皇十七年事顔眞卿嘗得神丹/服之後爲李希烈所殺希烈平後)
(改葬發其棺頤目如生隱士曹庸曰後三十/年擘裂飛騰而出被羽衣行山澤間即所謂)
(地仙/也)後有商人至羅浮山有二道士樹下圍
棋一曰何人至此對曰小客洛陽人道士笑
曰幸寄一書達吾家遺童子取紙筆作書至
北山顔家子孫得書大驚曰先太師親翰也
發塚開棺已空矣徑往羅浮求之竟無蹤跡
又曰先太師書法蠶頭馬尾之勢是眞得仙
也白玉蟾云顔眞卿今爲北極驅邪院左判
官
　　　鄧紫陽
道士鄧紫陽建昌南城縣人初隱麻姑壇之
西北後因省親路獲神劍佩之性頗剛毅自
負濟世之材每憩溪壑之間誦天蓬呪不輟
遂感北帝遣神人授以劍法遠訪南岳宋陵
謁青玉光天二壇禮鄧眞人夢有所感唐明
皇開元中蒙召入大同殿建醮胡藩封爲天
師修功德二十七年忽見虎駕龍車二人執
節於庭中顧謂其友竹務猷曰此迎我也可
爲吾奏願欲歸葬本山仍謂立廟於壇側明
皇從之後尸解
　　　伊祁玄解
伊祁玄解鬒髮童顔氣息香潔常乘一黄牝
馬不啖芻粟不施韁勒唯以青氈藉其背常
游青兖間與人話千年事皆如目擊唐憲宗
聞其異遂召入宫處九華之室設紫茭席飲
龍膏酒每日親自訪問頗加敬仰而玄解魯
朴未嘗聞人臣之禮上因問先生年高顔色
不老何也玄解曰海上種靈草餌之因種於
殿前一曰雙麟芝二曰六合葵三曰萬根藤
上餌之覺神驗時西域進方圓二美玉玄解
曰此龍虎玉也圓生於水龍寳之方生於山
虎寳之詢使人果得之於漁獵者玄解欲還
東海請於上未之許遇宫中刻木作海上三
山綵繪華麗間以珠玉上因元日與玄解視
之上指蓬萊曰若非上仙無由得及此境玄
解笑曰三島咫尺誰曰難及臣雖無能試爲
陛下一遊以採物象妍醜即湧體空漸覺微
小俄而入於金銀闕内左右連聲呼之竟不
復見上追思嘆恨幾成羸疾因號其山爲藏
眞島後經旬日青州奏玄解乘牝馬過海矣
　　　許栖巖
許栖巖秀才家于岐山下唐德宗貞元中舉
進士不第於長安昊天觀習業月餘併喪三
馬不可塗行而更選良駿有蕃人牽馬來稱
是逸足栖巖欲市尚且疑之是觀有道士能
易栖巖請筮之遇乾曰飛龍在天利見大人
曰此馬龍種也當因此馬利見大人則事無
不諧矣人皆哂其妄獨栖巖信而市之雖加
意秣飼而膚革不充後值韋令公鎮西蜀栖
巖舊出其門下自詣坤維而謁道經劍閣馬
驚失足俱墜於巖壑之間幾萬丈底爲槁葉
所積俱不能損仰觀峭絶無計攀援良乆祝
曰我非劉備爾非的盧無計躍出吁道士之
占何其謬耶遂與馬解其銜勒去其韉席縱
其所欲似經一晝栖巖捫石竅漸能踰足因
躡巨栗如拳取而食之甚濟飢渴如此又約
數十里竅漸明朗忽若出洞口見平地數里
春景爛然殖碧桃萬有餘株花間有青石池
池傍有石屋屋中有道士白髮丹臉偃卧於
石榻之上傍見二玉女栖巖因之叩首再拜
玉女大駭曰爾何人遽至太一元君之室栖
巖具陳本末二女遂白元君元君召栖巖栖
巖拜手稽顙元君曰爾在人間何好曰好道
多讀莊老黄庭經元君曰爾於三道書各得
何句請一一說之栖巖曰莊子云眞人息之
以踵老子云其精甚眞黄庭經云但思一部
壽無窮元君曰子近道矣乃命坐玉女酌石
髓而飲之曰嵇康不能得今爾得之乃數也
栖巖乃跪謝而飲之玉女前曰穎道士至矣
元君命設榻而坐有道士長眉巨唇恢形古
貌執筭而跪禮之元君勞之曰君何遠來曰
故來相謁元君曰請與吾筭二事且劈大華
何神也立海橋何鬼也吾不能達道士遂布
筭蔌蔌披閱三才討論六合上窮蒼昊下抵
幽泉良乆擘大華者雖云巨靈實夸父之神
也立海橋者雖云醜怪乃五丁之鬼也元君
點首曰然又曰筭吾今夕何爲又布筭曰元
君今夕合東遊三萬里元君曰何太遠乎栖
巖因熟視道士乃昔卜馬者大驚其事道士
曰昔日乾卦合今日矣栖巖叩首而謝之逡
巡有仙童馭鹿龍而至曰東皇君使迎元君
今宵於曲龍山翫月元君撫掌而咍曰道士
卜中矣道士敬謝而告去元君曰爲我語邢
和璞道士曰諾元君與栖巖曰可同游曲龍
山便令浴於池而同跨鹿龍去頃刻而抵曲
龍山但見危橋千步聳柱萬尋若長虹之亘
青天如曳練之橫碧落勢連河漢影入滄溟
玉瑩無塵雲凝不散元君命栖巖拜東皇東
皇曰爾許長史之孫也栖巖曰某少孤不知
先祖何官也東皇曰吾昨宵與汝祖同飲亦
知汝當來東皇遂命仙童酌醴而進與元君
三人而飲元君問東皇曰近來海水如何東
皇曰比前時之會淺已减半吁知桑田亦應
不乆爾東皇命玉女歌青城丈人詞送元君
酒歌曰月砌瑶階泉滴乳玉簫催鳳和煙舞
青城丈人何處遊玄鶴唳天雲一縷仙童擊
玉繼而和之宴極東皇索玉簡而題詩曰造
化天橋碧海東玉輪還過𨋨晴虹霓襟似拂
瀛洲頂顥氣潜消橐籥中元君繼曰危橋橫
石架雲端跨鹿登臨景象寬顥𩲸洗煙澄碧
落桂花低拂玉簪寒亦請栖巖繼之曰曲龍
橋頂翫瀛洲凡骨空陪汗漫遊不假丹梯躡
霄漢水晶盤冷桂花秋於是紅鸞舌歌彩鳳
羽舞笙簫響徹於天外絲桐韻落於人間仙
侣盡歡各治命駕索輿令栖巖俱乘鹿龍而
返下視大城郭栖巖曰此何處元君曰此新
羅國也又至海畔小城邑又問此何處曰此
唐國登州也俄頃到舊洞府栖巖再拜辭歸
元君曰爾能飲石髓已得人間千歲無漏泄
無荒淫能如此猶更得一見吾也命玉女牽
栖巖馬來曰雖是君馬本即吾洞之龍子因
無由作怒傷稼謫於人間負荷亦偶去與君
縁合爾馬至昔日解鞍處毛色如故翅逸爽
瘦如八駿之狀元君曰汝到人間無用此馬
但於渭溪解之當化爲龍不異昔日費長房
投青竹杖於葛陂也栖巖驚躍稽首拜辭玉
女謂栖巖曰龍子迴日虢縣田婆鍼與寄少
許來遂跨馬如飛食頃已達虢縣之舊莊田
園蕪没井邑凋殘詢之時代已六十年矣時
宣宗大中五年也栖巖體已清虚性兼淡泊
旣無所欲焉有用乎遂不問舊産惟謀田婆
鍼一日訪詢田婆婆曰太一家紫霄姊妹常
寄信買鍼來詰之其他即結舌噤齒而不對
遂取鍼繫於馬鬛放之渭濱果化爲龍而入
水去栖巖後隱匡廬間多有人見之者
　　　摸先生
摸先生不知何所人游京師手携小竹笥貨
藥人有疾者則以手摸之輒愈人故呼爲摸
先生其姓名則不知也或與之錢則受不與
之亦不索束雙髻於頂其容甚野然眸子明
白顧眎動人一日遇雨求宿於茶肆李生家
生容之自是比夜來宿晝則方去他日又與
一客俱求宿於李生生亦不拒中夜生起望
其牖中則若有光曜生驚俯而視見先生坐
火焰中他一客則以肩抵床斜身缶力而已
生驚而呼之乃不復見火室中暗矣惟聞鼾
睡之聲明日生詢先生曰君昨夜何爲而若
此二人俱笑而不答自此先生亦辭去後不
復有人見之矣
王君
眞人王君少好道術與妻俱入山精思修道
屏絶人事常以八節日隨四時朝拜後遇太
虚眞人夫婦俱拜之就其請道眞人以素書
二十五卷乃九天皇仙太上靈丹之道告王
君曰爾有至相應當得仙汝今仙名已定但
欽守此道勿示人也併以經授之復七年太
一中黃以靈華丹與之遂有龍車羽駕天仙
來迎白日昇天爲太和眞人初不知授書人
姓名昇天之後朝謁授書之師乃太虚眞人
南嶽赤松子也
　　　梁須
道士梁須不知何所人爲道士聞柠檳赤者
服之却老還少令人夜間徹視見鬼等須時
年七十乃服之轉更少壯年至一百四十歲
能夜看書行及走馬入青雲山去也
　　　王元芝
王元芝鍾陵人也十數歲時夜出門見一道
士與語因隨之在江中水底月光中行不見
有泥沙水隨步自開路傍見一物如龍又若
蛇形長十丈許有五色光問道士答曰此水
母也見者長生明日方還自是好遊山間多
飲酒亦無服餌每言洪崖西山蕭史壇匡廬
玉笥麻姑諸仙洞無不徧歷其間嘗於江右
識仙人曹德休德休西晋太史官後梁尚書
郎即得不死之道泛舟西江與元芝往來元
芝嘗爲縣吏被繫獄中德休知之來其家令
取水少許禁呪之令人餉元芝元芝飲訖械
繫已脫遂歸同德休而去來往九江金陵江
都四十餘年方歸年益少先是鍾陵多山魈
元芝欲到山魈避之謂人曰王處士來人有
於道衢見兵士旗幟千人至其前乃元芝行
也或逆風掛帆或泛水安坐唐懿宗咸通末
元芝遊玉笥山雲水道士皮元休舊與之友
善忽於郁木坑見元芝與道者數輩遊覽因
問所適答曰是蕭子雲吴世雲梅福大翛諸
仙約我將登玉梁山候蓬萊范仙伯爾言已
不見即雲霧溟濛風振林谷元休悵仰而歸
(一本芝作之/字未知孰是)
　　　賣藥翁
賣藥翁莫知其姓名人或詰之稱此是姓名
有自童稚見者至于暮齒復見其顔狀不改
常提一大葫蘆賣藥人告疾求藥得錢不得
錢悉與無阻藥皆神效或無疾戲求藥者得
必失之由是人不敢妄求藥敬之如神明常
醉於城市間得錢亦與貧人或戲問之有大
還丹賣否曰有一粒要賣一千貫錢人皆笑
之以爲風狂多於城市笑駡人曰有錢不買
藥喫盡作土饅頭去人莫曉其意亦笑之後
於長安賣藥抖擻葫蘆已空内只有一丸出
極有大光明安在掌中謂人曰百年人間賣
藥過却億兆人無一人肯把錢買藥喫深可
哀哉今須自喫却藥入口足下五雲生風起
飄飄飛騰而去矣
　　　袁亢
先生袁亢不知何所人也葛裘草履遍遊天
下所至終日沉醉遊齊州長青縣市有李生
以財豪所邑下先生日過其門則引手謂李
生曰日乞我百金爲酒費生不礙其請即時
遺之比日而來凡經歲生無倦色一日先生
别生曰乆此擾子吾將遠遊子能觴我則主
人之意盡矣亦將有以教子曰方將爲餞别
與先生出郊外酒半酣先生云子有大戹能
愼之乃免不然禍來不測生云先生如賜教
敢不從命先生取筆於生手掌中書愼字曰
子愼勿毆人否則人死子手出一月乃無患
生歸日夕思慮不敢出經旬浹一日忽聞門
外諠競生忘先生之言遽出視焉有跛而丐
者在生庫前出言甚穢生忿然毆之跛者仆
地首觸户限奄然無氣生大悔泣謂其母曰
不聽先生之教果有大禍逃則不忍去侍下
住則當受極法生性至孝於是大慟母曰可
竄以偷生毋坐而待縛乃由居之後户而去
方出忽見先生生泣拜云别未踰月滅裂教
誨今果如先生言爲之奈何先生曰子復歸
吾爲子别圖之先生坐一靜室爲生曰子出
受繫吾自有計先生乃闔户閉目而坐生出
户觀者如堵吏乃執生俄而跛者起坐少頃
乃行去甚速吏乃捨生令歸生入室視先生
尚閉目端坐入定翌日乃開眼謂生曰跛者
固已死矣吾出神入其屍使之行今置其屍
在靈巖山涸澗傍人迹所不至處矣先生又
曰子能至孝宜有善報子之壽期合有七十
四今以毆跛者促其四年矣先生將去生曰
死生再造之賜罄家所有不足以報德不識
先生意欲何物先生笑曰吾方與星辰出没
同天地長乆安用世貨爲哉乃去矣
歷世眞仙體道通鑑卷之三十二
歷世眞仙體道通鑑卷之三十三鱗一
　(浮雲山聖壽萬年宮道士趙道一編修)
　　　陳興明
眞人陳興明修行於南嶽元陽宫宫在廟東
北登山五里與上清中宫如鼎峙時晋武帝
太始中也眞人少斿名山因訪眞迹於天柱
峰上遇二神人年十八九自云吾歷行四海
度有志之士世人修道暫能精專中道而廢
不至勤乆何得擢形雲天飛冲霄衢汝之積
功亦可佳也第勿退轉何慮不列名金闕玉
堂前苦後樂者苦則有極樂則無窮何者林
谷幽棲禽畜爲侣飢渴必至寒暑辛勤割世
離榮辭親舍愛可謂苦矣壽同天地變化無
窮策空乘虚坐生羽翼可謂樂也得不免於
修勵乎興明拜手曰永佩聖言必至於道不
敢怠忽也神人遂授以明鏡之道修之十有
八年二仙降而告之曰吾昔授子至道果能
勤行今則登躡九天游宴八極積功之報也
前苦後樂今子至矣晋武帝太康元年三月
初一日煙霞繞室天樂浮空山下居人競往
觀之惟有空室至於雞犬悉皆騰舉至重和
元年宋徽宗賜號致虚守靜眞人
　　　尹道全
眞人姓尹氏名道全天水人也修洞眞還神
之道佩五帝六甲左右靈飛之符天仙降而
謂之曰飛昇者當有其材而後成其道昔漢
武帝親受金母靈飛十二事及五嶽眞形圖
纔得尸解而不能使形骨俱飛爾得一而有
昇天之望豈非積功宿分所植耶道全曰淺
學無聞願示十二事之目天眞曰一者五帝
六甲左右靈飛之符二者太一混洞東蒙之
文三者丙丁入火九赤班符四者太陰六丁
通眞遁靈玉女之籙五者六戊太陽招眞天
光策精之書六者六己石精金光藏景録形
之訣七者六庚素招攝役之律八者六辛致
黄水月華之法九者壬癸六遁隱地八術十
者子午卯酉八禀十訣六虚威儀十一者丑
辰戌未地眞曲素訣辭三五順行十二者寅
巳申亥紫度炎光内視中央也一者五嶽山
符安鎮方嶽檄召萬靈太上眞文也二者五
嶽山蹠神仙倒景俯視山川之蹠寫其曲折
蟠薄在地之勢也三者五嶽山形取其峯巒
洞室之所在神芝靈草之所生高下丈尺等
級之數東西南北里舍之限也四者五嶽山
骨取其骨體之所像枝榦之所分上法星文
下主人事之所起也五者五嶽山水穴貫之
圖取其泉液之所出金寳之所藏地脉之所
通而爲之圖也主符圖吏兵官屬各數萬人
五嶽之所總大山三百六十小山千二百並
列仙曹職宰可謂衆矣武帝雖得其法而不
能專其戒窮武玩兵自毁其福故不得與黃
帝同功今爾遇之乃知文始之裔大和之族
世有其人吾當與汝期於九清之上太無之
中言訖而去眞人以晋懷帝元嘉元年三月
九日有白雲起於室中三日不散散而視之
已失眞人所在但聞香氣襲人宋徽宗重和
元年賜號通眞觀妙眞人知潭州張茂宗留
題衡岳觀詩云靈嶽峰前遊古觀此中何别
蘂珠宫五雲仙客形皆異十洞煙華景不同
煉藥爐香金石氣醮星壇冷薜蘿風因聞大
道修眞訣咫尺三清路可通
　　　施存
衡嶽洞門觀在石廩峰西石榴峰南下去廟
二十里昔施眞人諱存自號胡浮先生或云
婉盆子師黄盧子得三皇内文役御虎豹之
術遁變化景之法或隱或顯數百年慕石廩
洞門是其冲眞之地乃居之又於峰西石室
造閣亘空十餘丈出乘白豹或步還山豹即
迎之海嶽神仙時來聚會里域有景慕之者
罕得親迎以晋惠帝永康元年四月七日乘
豹昇天宋徽宗重和元年賜號冲和見素眞
人又有蜀人李昌利棲隱數年而遊天寳洞
今但有控豹岩餘基(眞誥云施存者齊人也/自號婉盆子得道變化)
(景之道今在中嶽或少室往有壺公者正其/人也然未受太上書猶未成眞焉其行玉斧)
(軍火符具其所受之枝條也/施存是孔子弟子三千之數)
　　　了然子
了然子者遼東人也不顯名氏因遊西蜀二
十四治後居太白山出入虎豹馴繞亦不知
其所修後遊三楚僅百餘年友善者吴猛陸
修靜郭璞謝靈運僧慧遠前後相繼庾亮嘗
師之謂曰先生觀諸賢者可以脫於濁世乎
曰功有淺深道則一致雖各得其趣未能了
然曰先生如何又曰子出此月再爲汝道後
亮不逾月卒先生自西山訪南嶽謁青玉白
璧二壇尋於前洞門訪李昌利先生劇飲數
日而李前之蜀山先生歸隱前洞宋高僧宗
炳訪之不遇
　　　鄧欲之
鄧欲之字彦達隱於南嶽洞臺夜誦大洞經
上感魏夫人降告之曰君有仙分特來相訪
一日忽見三青鳥如鶴鼓舞飛鳴移時方去
欲之謂弟子曰青鳥旣來期會至矣遂解化
　　　徐靈期
徐眞人名靈期吴人也隱衡嶽上清宫修行
宫去廟東北七里眞人幼遇神人授以玄丹
之要含日暉之法守泥丸之道服胡麻飯故
得周遊海嶽來往南山積有年矣采訪山洞
巖谷作衡嶽記叙其洞府靈異言紫盖雲密
二峰皆高五千餘丈而雲密有禹治水碑皆
科斗之字碑下有石壇流水縈之最爲勝地
而紫盖常有鶴集其頂而神芝靈草生焉下
有石室室有香爐杵臼丹竈祝融峰上有碧
玉壇方五尺東有紫梨高三百尺乃夏禹所
植實大如斗赤如日若得食長生不死晋安
帝義熙中山人潘覺至峰西石裂有物出如
紫泥香軟可食覺不知其石髓竟不食棄去
忽悟而還已不見此君之所記聖異又能役
使鬼神降伏龍虎以宋蒼悟王元徽元年九
月九日冲眞唐代宗大曆七年玄和先生張
大空者李泌之師居之得道後入元陽宫尸
解大中元年韓威儀慕其風而居之修行亦
得道重和元年宋徽宗賜號明眞洞微眞人
今宫基見存石碑傳云舊有仙鷄報曉因喫
仙草不死間有樵人見之而不能捕
　　　鄧郁之
衡嶽紫盖峰石壇九仙宫鄧郁之字元達南
陽新野人也幼有飛鳥銜印之夢後得驅邪
馘毒之符即救治無不愈與徐靈期結方外
友周遊名山尋訪上士遇至人傳金鼎火符
之術於宋蒼梧王元徽二年徐旣上昇郁之
隱洞門乆之乃徘徊湖外洞天福地無不徧
歷所患丹材無力可致因採藥夜宿石穴夢
神人曰汝有功將徵召宜應時出衆仙候汝
覺而驚喜於梁天監初臺司奏少微星見南
楚長沙分武帝敕監軍採訪詔之問所修曰
貧道修煉金液而闕丹材帝賜金帛許於南
嶽洞眞福地選其幽勝置上中下三宫以修
内外丹一夕神人謂之曰大洞之鄰乃招福
之鄉延生之里盖記勿忘後君丹成復遷紫
盖之東以天監末十二月三十日有八眞人
乘羽盖雲車降于室中即前得道者八眞人
也於是就自然石壇昇天重和元年宋徽宗
賜號超眞集妙眞人衡州刺史張覿具奏置
觀額
　　　陳惠度
陳眞人諱惠度潁川人初居茅山採靈異草
貨之飲酒不食僅數年南遊挑兩笈盡是金
石之類至南嶽選其幽勝居玉清觀在石廩
峰南去廟登山二十五里乃告天而盟鍊丹
深夜被鬼所擾三搗丹爐運石摧壓唯㝠心
蟠坐石上誦黄庭經佩五嶽眞形圖其志愈
恪陰有感通道力潜扶獲擒魑魅妖氣漸散
其鬼散慄悲號眞人復令肩石爲誓免戮鬼
形遠逐他界後丹成光氣滿山明徹遠近後
服之以齊武帝永明三年五月十三日冲天
唐張九齡題丹臺詩云鷄頭西畔便門開陳
氏丹昇劫仞臺䰤鬽昔年誠誓否至今猶說
鬼肩栽宋徽宗重和元年賜號冲虚元妙眞
人今觀基頂有丹臺鬼栽石雷泓風穴誦經
壇浴丹泉近代有僧於觀基創寺號光明不
乆復廢之孝宗乾道中有道士鄧時永道人
黄守正開山伐木誅茅募化賢善之士新創
殿宇祈雨禳災並有感格野人庵居重洽道
化
　　　張曇要
衡陽招仙觀在廟東八里舊記云啓基劉宗
卜字蕭齊又記云晋武帝咸寧中建昔張眞
人諱曇要居之感通天眞密降傳内養元和
默朝大帝之道行之十二年神遊太空面朝
皇極大帝賜以瓊寳琅膏混神合景之液餌
之變化莫測神用無方以齊廢帝延興元年
七月初三日忽然雷吼天地震動俄有鸞鶴
丹詔迎之昇天重和元年宋徽宗賜號葆光
襲明眞人
　　　張如珍
衡嶽九眞觀在廟東十里舊記云晋太康中
新野先生建梁武帝天監初有如珍眞人居
之張乃先生鄉人鄰也幼而少語淡泊不群
壯歲幽棲而宿禀靈骨遇神人降於嵒室傳
明鏡洞鑑之道曰夫燭物理者天也鑒物形
者道也天之道以清鏡之道以明審而無差
形定於此物應於彼故川嶽之狀鬼神之情
無所逃而隱矣天以清而容萬物鏡以明而
鑒衆形若修天清鏡明澄心靜神而得内外
洞徹則至道成矣倘外役於物内勞於神神
心昏濁不能澄清則去道遠矣此法吾昔受
之於長桑公子長桑公子受之於太微天帝
君得之者能洞達玄通遐照八極夫洞眞法
中有四規之道依四時而行亦與此同體矣
古人所謂虚其室白自生定其心道自至信
矣哉如珍修之九年徹視千里無一物可隱
以梁天監十三年十一月十八日獨行遊山
三日不反弟子求之見如珍方衣仙衣駕雲
輿簫鼓擁之縹渺而昇天宋徽宗重和元年
賜號全眞達道眞人
　　　廖冲
廖冲字清虚梁武帝大通三年居連山郡以
才德見稱爲本郡主簿後辭其印綬遊探道
要居嵩高山乆之過荆渚公安二神作妖起
風浪阻船因除伏之令護船而渡至南嶽於
祝融頂遇太平眞君傳道要復謂二神曰吾
居郴陽作丹可爲吾守爐他日丹就汝亦有
分丹成歸鄉常乘一虎執蛇爲鞭年一百餘
唐睿宗先天二年風雲晦㝠而昇
　　　由吾道榮
北齊由吾道榮幼而少語不通文常愛獨處
因遊南嶽遇赤君授符水禁咒緯候之數無
不畢備一云少爲道士聞晋陽有人大明法
術尋訪得之其人道家符水禁咒陰陽歷數
天文藥性無不通曉悉授道榮歲餘謂曰我
本恒嶽仙人有少過天官所謫今限滿將歸
鄉送吾至汾水至遇水暴漲橋壞是人乃臨
水禹步以一符投水中流便絶俄頃水即至
二人徐自沙上過道榮爲文宣追至晋陽遼
陽山中中夜初馬驚有猛獸去馬止十餘步
道榮徐以杖畫地成火坑猛獸遽走
　　　賈自然
賈自然於衡嶽太平觀焚修遇南嶽眞人陳
少微自子明而禮之眞人曰子之所修吾知
之矣將有高眞必傳其妙後遇青城丈人降
室授九一飛仙之秘白日冲舉
　　　蕭靈護
蕭靈護字天佑廬陵人也生而七歲能詩凡
所作皆塵外意十五好道壯遇至人傳金液
丹胎息周訪名山負道書百餘卷常云欲昇
南宫先度宋陵迤邐訪洞陽過岳麓瞻鄧眞
人之像曰此山乃宋陵之一福地夜遇眞人
傳火鼎之術唐太宗貞觀二年泝瀟湘躬禮
注生行法驅邪邦鄉得濟者不可勝計後居
招仙觀煉火鼎之術化黄白而外鬻之修理
觀宇爲之一新侯王禮敬請爲法主皆北面
事之五年創尋眞閣六年壬辰於桂州鑄銅
鐘一口重五百斤歸觀凡五更不敢扣擊盖
驚地神故也後選其幽勝煉神丹於山北凡
經三壇方始煉就後服之於高宗弘道二年
中秋謂門人曰吾行期已至當有所適不可
淹留汝等精勤將有所繼遂尸解香氣滿室
似有清音瞵於户外經時而止宋太宗端拱
末一日五更初觀中忽聞鐘聲衆皆驚訝起
而視之鐘破裂不旬日有一道人以掌心熔
銅汁就其裂處换之其紅燄自暗衆視之而
憚道人入溪洗手忽失所在其鐘至今有摸
之迹此爲靈異
　　　張惠明
張惠明趙郡人結廬於中條山受法於元眞
觀常行咒禁驅馳精魅後往長安遇混元子
受高奔之道行之功濟德備道學超群凡諸
就席皆章甫之徒唐太宗詔之内殿致醮有
感後乞歸山林上允敕住南嶽封妙濟大師
忽一夕遇南嶽右英夫人傳抱一守眞三五
混合之要行之一紀復詔之西嶽以便問事
後尸解
　　　李思慕
李思慕成紀人與東楚董練師白先生結煙
霞之友周遊三湘名山後訪南嶽五峰雖師
範不同而各有指歸白旣於石鼓上昇思慕
入京師高力士嫉吴筠而進之於明皇答問
稱㫖後乞歸山上厚賜餞行註清靜經行於
世後玄化於紫盖峰惟董混迹於衡陽後洞
常以咒術治人病苦有酬之者惟酒一醉爲
妙於是無醒時醉卧衢路或溪谷遇雨而衣
不濡凌嚴霜而皓如也數年巡門告人曰各
好將息人皆訝之亦於洞後尸解如蟬蜕也
唐杜甫有憶昔行詩末句云更訪衡陽董練
師南游早鼓瀟湘柂
　　　申泰芝
申泰芝字廣祥其先洛陽人也因守官湖外
世代寓居長沙後散徙四方其遠近欽慕泰
芝卜居邵州仁風村柳塘數世皆修慈惠自
幼夐處不與親友交好讀書常清儉遊息南
嶽訪神仙之事一夕於祝融頂遇眞人傳金
丹火龍之術歸煉丹雲山北余胡之頂積有
年矣大藥已成功行俱備而能乘虚神遊隱
顯出入綽有神異人不可測唐開元二十六
年歲在戊寅八月十六日明皇詔近臣曰朕
昨宵中秋夜寢夢神人告朕言湖南邵州雲
山有道人煉丹得仙若禮遇之可爲國師
　　　張太空
先生姓張名太空隱衡嶽上清宫修行得道
唐代宗大曆七年爲唐相李泌之師後隱元
陽宫於德宗貞元四年六月十三日尸解於
靈隱峰御製詞文云夫至道無名强假名而
崇道至眞無謚必求謚以明眞惟其可稱實
在全德故南嶽元陽宫道士張太空混元育
粹玄之又玄煉骨三清存神八景衡峰養德
時近百年依罔象以㝠搜挾鴻蒙而冲用栖
遲浩氣太古眞形頃在先皇敷崇道妙望乎
玄鶴之駕錫以紫霓之裳我有輔臣格言高
躅永懷仙子恨不同時聊申嘉尚之情式降
昭旌之命策名表德庶永無窮可贈玄和先
生其宫宋淳化天聖政和三經修葺宣和元
年徽宗改賜崇明觀後三里有伏虎岩
　　　柳實
唐憲宗元和中有柳實元徹者居於衡嶽二
公俱有從父爲官浙右爲理庶人連累各竄
于驩愛之州二公俱結行邁而往省焉至於
廉州白浦縣登舟而欲越海將抵交趾艤舟
合浦岸夜有村人饗神簫鼓喧嘩舟人與二
公僕使咸往觀焉夜將午俄颺風起斷纜飄
于大海莫之所適俄抵孤島而風止二公愁
沮而陟焉見玉天尊像瑩然于案所有金香
爐而别無一物二公周覽次忽睹東海上有
巨獸出首四顧若有密聽良乆乃没去逡巡
有紫雲自海而湧出蔓衍數百步有五色芙
蕖高百餘尺葉葉而綻内有帳幄若綺繡雜
錯耀奪人目見虹橋忽展直抵于島上俄有
雙鬟侍女如捧玉合持金爐似蓮華而至于
天尊所易其殘燼炷以異香二公見雙鬟叩
頭再拜辭理哀酸求反人世女不答二子請
益良乆女曰子何人而至此二子以事告女
曰小頃有玉虚尊師當降此島與南溟夫人
會約子堅請之將有所遂言訖有道士乘白
鹿馭彩霞直降于島上二子拜而泣告尊師
憫之曰子隨此女而謁南溟夫人當有歸期
無慮尊師告女曰子暫修眞畢當詣彼二子
受教至帳前行拜謁之禮見女子未笄衣五
色文章二子告以姓字夫人哂之曰昔時天
台有劉晨今有柳實昔有阮肇今有元徹莫
非天也設二榻而坐俄頃尊師至夫人迎拜
遂還坐有仙娥數輩奏以笙竽簫笛傍引鸞
鳳雅合節奏二子恍惚若夢中人世罕聞見
也遂命飛觴忽有玄鶴銜彩牋自空而下曰
安期先生知尊師赴南溟會暫請枉駕尊師
讀之謂玄鶴曰尋當至彼尊師語夫人曰安
期先生間闊千載不值南遊無因訪話夫人
趣侍女進饌玉器光潔與夫人對食而二子
不得饗尊師曰二客未合饗然爲致人間之
食而食之夫人曰然别進饌乃人間常味也
尊師食畢懷出丹篆一卷而授夫人夫人拜
而捧之遂告回謂二子曰子有道骨歸不難
然邂逅相遇合有靈藥相貺但子宿分自有
師吾不合爲子師爾二子拜尊師遂去夫人
命侍女曰可送二客去曰所乘者何侍女曰
有百華橋可馭二子感謝拜别夫人贈以玉
壺一枚高尺餘夫人命筆題玉壺詩云來從
一葉舟中來去向百華橋上去若到人間扣
玉壺鴛鴦自解分明語俄有橋長數百步欄
檻之上皆有異華二子於華間潜窺見千龍
萬虬遞相繳繞爲橋柱石有使者曰吾不當
爲使而送子盖有深意欲奉託强爲此行出
襟帶間一合子中有物隱隱然如蜘蛛形狀
謂二子曰吾輩水仙也水仙則陰也而無男
子吾昔道遇番禺少年情之至則有子未三
歲合棄之夫人命與南嶽神爲子其來乆矣
中間南嶽回鴈峰使者有事于水府回日憑
寄吾子所弄玉環往而使者隱之吾頗爲恨
二君子爲持此合子到回鴈峰下訪使者廟
而投之當有異變儻得玉環爲送吾子吾子
亦當有報效爾愼勿啓之二子受之謂使者
曰夫人詩云若到人間扣玉壺鴛鴦自解分
明語何也曰子歸有事但扣玉壺當有禽應
之事無不從意又曰玉虚尊師云吾輩自有
師師復是誰曰南嶽太極先生爾當自遇之
遂與使者别橋之已盡達昔日合浦維舟處
回視之無橋矣二子詢時代已十年也驅愛
二州親屬殂矣二子惆悵問道將歸衡山中
途因以手扣玉壺遂有鴛鴦語曰當飲食前
行自遇俄頃道左有盂餚饌羅列二子食而
飽數日尋即達家昔日童稚已弱冠然二子
要各謝世已三日家人輩悲喜不自勝人云
郎君已没大海服闋已九秋也二子似厭世
體亦清虚觀妻之喪不甚悲戚因相共抵回
鴈峰下訪使者廟以合子投之倏有黑龍長
數丈激風噴雹折木拔屋霹靂一聲廟宇立
碎二子戰栗不敢熟視空中乃有擲玉環者
二子取之而送於南嶽廟及歸有黄衣少年
持二金合子各到二子家曰郎君持此藥曰
返䰟膏二君子家有斃者雖一甲子猶可塗
頂而活已而少年忽不見二子遂以活妻後
共尋雲水訪太極先生無有其人因雪中見
老叟負薪而賣二子哀其年老而寒飲之以
酒睹薪檐上有刻太極二字乃疑異之禮爲
師持玉壺以告之叟曰吾貯玉液者此壺也
甚喜遂拉二子同上祝融峰更不復出矣
歷世眞仙體道通鑑卷之三十三
















歷世眞仙體道通鑑卷之三十四鱗二
　(浮雲山聖壽萬年宮道士趙道一編修)
　　　陳法明
衡嶽洞陽宫在石廩峰西北乃施眞人伏鬼
會眞之所唐陳法明應詔回於此峰下開岩
建壇山人爲之陰助南望雲陽旦夕朝眞誦
大洞經後服丹而玄化今尚存基舊亦有庵
宇
　　　王十八
唐宰相劉公名晏少好道術精懇不倦而無
所遇嘗聞異人多在市肆間以其諠雜可混
迹也因遊長安至一藥鋪偶聞人曰常有三
四老人紗帽拄杖來取酒飲訖即去兼覓藥
看亦不多買某意非凡俗者劉公曰早晚至
否曰明日合來劉公平旦輒往俟之少頃果
有道流三人到引滿飲酒談謔極歡傍若無
人良乆曰世間還有得似我輩否一人云王
十八遂去自後每記之不可求及作刺史往
南中過衡山縣時初春風景和暖喫冷淘一
盤香菜茵陳之類甚爲芳潔劉公異之問郵
吏曰側近莫有衣冠否此菜何所得答曰縣
有官園子王十八能種所以館中常有好菜
蔬劉公忽驚記所遇道人之說乃曰園近遠
去得否曰即館後是遂往問之見王十八衣
犢鼻袴灌畦狀貌山野望劉公趨拜戰慄漸
次問其鄉里家屬曰飄蓬不省亦無親族劉
公益異之令坐索酒與喫固不肯受及歸乃
詣縣自請同往嶺外縣令不解其意當時發
遣之王十八破衣草履登舟而行劉公漸與
之熟令妻子見拜之同坐茶飯王十八形容
衣服日益穢弊家人並竊惡之夫人曰豈得
有異何爲如此劉公不懈去所詣數百里患
痢朝夕困極舟船隘窄不離劉公之所左右
掩鼻罷食不勝其苦劉公更無厭忌之色但
憂慘而已勸就湯粥數日遂斃劉公嗟嘆涕
泣送終之禮無不備焉乃葬於路隅後年官
替歸朝却至衡山縣令郊迎旣坐曰使君所
將園子去尋却來應是不堪驅使劉公驚問
何時歸曰後月餘日即歸云奉處分放回劉
公大駭當時步至園中茅屋雖存皆無所睹
鄰人曰王十八昨夜去矣劉公怨恨加甚向
屋再拜泣涕而反審其到縣之日乃途中疾
卒之辰也遣人往發冢瘞空存衣服爾數月
至京城官居朝列偶得重疾近至屬纊家人
妻子圍侍號叫俄聞扣門甚急閽者走呼曰
有人稱王十八令報家人懽躍迎拜王十八
微笑而入其卧所盡令去其障蔽及湯藥等
乃自於腰間一葫蘆中出藥三丸如小豆大
用葦筒引水半甌灌而摇之少頃腹中如雷
鳴逡巡開眼蹶然而起都不似先有疾時夫
人曰王十八乃涕泗交下再拜若不勝情妻
女及僕使並泣王十八凄然曰奉愧舊情故
來相救此藥一圓可延十載至期某却再來
遂啜茶一碗而去劉公因請少留不可又欲
與之金帛復大笑後劉公拜相兼領鹽鐵坐
事貶忠州三十年一旦有疾王十八復來曰
要見相公劉公感嘆頗極延入閣中又懇求
之王十八曰所疾即愈且還某藥乃以鹽一
兩投水中飲之遂吐出藥三圓顔色與三十
年前服者無異王十八索香湯洗之劉公堂
姪侍疾在側遂攫其二圓吞之王十八熟視
笑曰汝有道氣我固知爲汝掠也趨出而去
不復言别劉公尋痊復數月有詔至乃卒
　　　孫登
孫登字公和汲郡人無家屬於郡北山爲土
窟居之善長嘯好讀易撫一弦琴性無恚怒
嘗往宜陽山有作炭人見之知非常人與語
登不應晋文帝聞之使阮籍往觀旣見與語
亦不應嵇康又從之遊三年問其所圖終不
答康將别謂曰先生竟無言乎登曰子識火
乎火生而有光而不用其光果在於用光乎
人生而有才而不用其才果在於用才乎故
用光在乎得薪所以保其耀用才在乎識眞
所以全其年康又請學琴登不教之曰子才
多識寡難乎免於今之世矣康辭去登遂白
日昇天晋書阮籍傳云籍嘗於蘇門山遇孫
登與商略終古及棲神導氣之術登皆不應
籍因長嘯而退至半嶺間聞有聲若鸞鳳之
音響乎岩谷乃登之嘯也南嶽總勝集云孫
登昇棄榮位棲遁求仙以至露寢忍凍茹草
充飢切求至道感赤君得玉砂膏乆之入會
稽故記云孫登居之祝版留之於虎山也
　　　嵇康
嵇康字叔夜向北山從道士孫登學琴登不
教之曰子有逸郡之才必當戮於市康遂别
去登乃冲昇康向南行至會稽王伯通家求
宿伯通造得一館未得三年每夜有人宿者
不至天明即死伯通見此凶遂嘗閉之至是
康留宿館中一更後乃取琴彈二更時見有
八鬼從後館出康懼之微祝乾元亨利貞三
遍乃問鬼曰王伯通造得此館成來三年每
夜有人宿者死總是汝八鬼殺之鬼曰我非
殺人鬼是舜時掌樂官兄弟八人號曰伶倫
舜受佞臣之言枉殺我兄弟在此處埋主人
王伯通造館不知向我上築墻壓我悶我見
有人宿者出擬告之彼見我等自懼而死即
非我等殺之今願先生與主人說取我等骸
骨遷别處埋葬期半年主人封爲本郡太守
今賞先生一廣陵曲天下妙絶康聞知大悦
遂以琴與鬼鬼彈一遍康即能彈彈至夜深
伯通向宅中忽聞琴聲美麗乃披衣起坐聽
琴音深怪之乃問康康答曰主人館中殺人
鬼我今見之矣伯通曰何以見之康具言其
事明日伯通使人掘地果見八具骸骨遂别
造棺就高潔處遷埋後晋文帝時伯通果爲
太守康爲中散大夫帝令康北面受詔教宫
人曲康不肯教帝後聽佞臣之言殺康於市
中康遂抱琴而死葬後開棺空不見尸晋書
云嵇康字叔夜譙國銍人其先姓奚會稽上
虞人以避怨徙焉銍有嵇山家于其側因而
命氏康早孤有奇才遠邁不負群身長七尺
八寸美詞氣有風儀而土木形骸不自藻飾
人以爲龍章鳳姿天質自然博覽無不該通
與魏宗室婚拜中散大夫常修養性服食之
事彈琴詠詩自足於懷以爲神仙禀之自然
非積學所得至於導養得理則安期彭祖之
倫可及乃著養生論每思郢質惟陳留阮籍
河内山濤豫其流者向秀劉伶籍兄子咸王
戎遂爲竹林之遊世所謂竹林七賢也戎自
言與康居山陽二十年未嘗見其喜愠之色
康嘗採藥遊山澤會其得意忽焉忘反時有
樵蘇者遇之咸謂爲神至汲郡山中見孫登
康遂從之遊登沈默自守無所言說康臨别
去登曰君性烈而才隽其能免乎康又遇王
烈共入山烈嘗得石髓如飴即自服半餘半
與康皆凝而爲石又入石室中見一卷素書
遽呼康往取輒不復見烈乃嘆曰叔夜志趣
非常而輒不遇命也山濤將去選官舉康自
代康乃與濤書告絶大略云聞道士遺言餌
术黄精令人乆壽意甚信之游山澤觀魚鳥
心甚樂之一行作吏此事便廢安能舍其所
樂而從其所懼哉今但欲守陋巷教養子孫
時時與親舊叙離闊陳說平生濁酒一盃彈
琴一曲志意畢矣此書旣行知其不可羈屈
也康性絶巧而好鍛宅中有一柳樹甚茂乃
激水圜之每夏月居其下以鍛東平吕安服
康高致每一相思輒千里命駕康友而善之
後安爲兄所枉訴以事繫獄辭相證引遂復
收康康性愼言行一旦縲紲乃作幽憤詩曰
雖曰義直神辱忠沮澡身滄浪曷云能補初
康居貧嘗與向秀共鍛于大樹之下以自贍
給潁川鐘會貴公子也精練有才辯故枉造
焉康不爲之禮而鍛不輟良乆會去康曰何
所聞而來何所見而去會曰聞所聞而來見
所見而去會以此憾之及是言於文帝曰嵇
康卧龍也不可起公無憂天下顧以康爲慮
爾因譖康欲助毌丘儉帝遂害之康將形東
市太學生三千人請以爲師弗許康顧視日
影索琴彈之曰昔袁孝宏嘗從吾學廣陵散
吾每靳固之廣陵散於今絶矣時年四十海
内之士莫不痛之帝尋悟而恨焉初康嘗遊
洛西暮宿華陽亭引琴而彈夜分忽有客詣
之稱是古人與康共談音律辭致清辯因索
琴彈之而爲廣陵散聲調絶倫遂以授康仍
誓不傳人亦不言其姓字康善談理又能屬
文撰上古以來高士爲之傳贊又作太師箴
記纂淵海云南海太守鮑靚通靈士也東海
徐寧師之寧夜聞靜室有琴聲怪其妙而問
焉靚曰嵇叔夜寧曰嵇臨命東市何得在此
靚曰叔夜雖示終而實尸解也
　　　東郭延
東郭延者山陽人也服靈飛散能夜書在㝠
室中身皆生光照耀一室又能望見平地數
十里小物知眞形色又凡見人不計識與不
識能逆知其生死二如其言在鄉至四百歲
不老一旦有數十人乘迎之比鄰盡見與親
故辭别而去云詣崑崙山也
　　　樂子長
潜山眞君是樂史之遠祖按總仙記曰眞君
名子長齊人也少好道到霍林遇仙人韓衆
受靈寳符傳巨勝赤松散眞君服藥年一百
八十歲色如少女妻子九人皆服此藥入勞
盛山昇仙住方丈之室於神州受太玄生籙
以五芝爲糧太上補爲修門郞位亞神次唐
玄宗夢二十八仙稱星二十八宿内眞君是
星宿於潜山得道號潜山眞君
　　　鳳綱
鳳綱者漁陽人常採百草華以水漬封泥之
自正月始盡九月末止埋之百日煎而丸之
卒死者以藥納口中皆立活綱長服此藥至
數百歲不老後入地肺山中仙去
　　　趙翟
趙翟者字子榮上黨人也得癩病將死人或
告翟家云及其生棄之若使死於家則後世
子孫常有此病於是家人爲辦一年糧送之
置於深山石室中又恐虎狼食之外以木砦
欄之子榮悲傷自恨晝夜泣涕如此百餘日
夜中忽見石室前有兩人並立問子榮曰子
何人也子榮度深山窮林之中非人所行之
處必是神靈乃自陳說叩頭乞哀其人行諸
砦中有如雲氣了無所礙於是問子榮曰汝
必欲疾愈者即當服藥能服藥否子榮曰宿
業多罪嬰此惡疾已見流棄死在旦夕若刖
足割鼻而可得活猶所甘心况於服藥乎唯
乞神人丐其餘生神人乃以松子脂五升賜
之語曰服不惟愈疾而已得長度世矣子榮
服之未盡癩瘡盡愈身體輕强乃歸家家人
疑之是鬼具陳說其由乃喜遂更服之經二
載顔色轉少膚肌光澤走及鳥獸恃已年七
十餘食雉兔皆嚼其骨能負重檐終日不瘦
極百七十歲夜卧忽見屋間光大如鏡者以
問左右左右云不見後夕漸大數十日間一
室盡明能夜書後夜卧見面上有二人長三
寸許乃美女也甚端正但小耳戲眞鼻口之
間如是復一年許此女稍長大至於如人不
復東面上出在其側又常聞琴瑟之聲欣欣
然獨樂在民間三百餘年色如童子乃入抱
犢山仙去
　　　王玄甫
王玄甫沛人也同吴人鄧伯元學道於赤城
霍山受服青精石飯吞日精丹景之法内思
洞房積三十四年乃内見五藏㝠夜中能書
晋穆帝永和元年正月十五日大帝遣羽車
迎之玄甫與鄧伯元乘雲駕龍白日昇天今
在北玄圃臺受書爲中嶽眞人
　　　尹思
尹思晋人正月十五夜坐室中遣兒視月中
有异物否兒曰今年當水月中有人披簑帶
劍思出視之曰非水也將有兵亂月中人帶
甲仗矛爾
　　　張岊
司空姓張名岊字巴玉齊廣南封州封川縣
人也少習儒業衆所推伏以才干禄明帝用
之位至司空及東昏嗣位嘆曰夫榮必辱妨
我之神遂具表投進退官南歸誓慕長生乆
視之方願卜棲眞養性之地帝留不遂文武
百僚餞送司空於東門之上數旬至攸縣文
清驛值霖雨月餘忽天色晴霽出驛庭四顧
瞥見邑之東有一山首出於衆獨秀標奇平
生罕見再三嘆羨遂召驛吏遭遵問之對云
晩生不知令呼市老毛國華至乃言古老相
傳云名温水山又名紫麟山司空聞而異之
次日至山下語鄉人曰余在邑中見此山上
有瑞雲盖頂紫氣凝天山中必隱神仙適予
平生之志也遂入温水源放光峰下創草舍
三十餘間居焉全家齋戒誦大洞眞經三十
九章外日與鄉人治水蔭田持三百大戒僅
二十年忽一日見神人持藜杖從山而出來
語司空曰吾葛洪子也奉上帝命令授子金
丹火鼎之訣汝可祕而行之密濟貧苦他時
功滿相見未遲出門復語司空曰吾常與浮
丘洪崖赤松子王喬蘇耽丁令威蘇隱嚴眞
等九人仙侣時時期會仙峯之上(今有會/仙峯)以
琴棋酒果用樂元和去住匪常非塵俗所知
也大藥金丹得度世爲神仙汝受之勿得輕
泄司空蒙教俯伏而謝忽爾神人隱形莫知
其所在司空是時勤行齋戒後成火鼎之功
點瓦礫爲黄金密濟孤老貧病至梁武帝天
監二年至八月十四日夜半忽聞空中有神
人唤名云絶早可領家入山惟留女盧瓊在
家至辰巳間女使見有一道流從空而下身
生疥癩問曰司空在否曰司空今早入山未
歸問酒庫何在女使指示之道流脫衣入酒
庫甕中以酒浴身上疥癩及出庫整衣冠出
門而去次門首與女使曰司空歸時可與傳
語但道葛道士特來相訪司空司空聞之喜
聞庫中酒有異香遂令家僮陳席於廳上一
宅良賤悉取庫内香酒均飲悉竭唯守宅女
使潜見道流浴瘡托疾不飲司空飲罷乃令
家僮備湯沐浴更衣而坐令召鄉老諸門徒
司空乃再入山焚香升壇語鄉老門徒曰天
將詔予非予厭世言訖鸞鶴舞于空中祥雲
靄於壇上舉家八十餘口白日輕舉而去惟
守宅女使半空從雲而墜司空嘆曰汝無仙
分且住下土待吾見上帝爲汝陳奏至十八
日帝勅玄武神下降鎮守山界以女使爲土
地守護山壇是日鄉老門徒陳昂等遂具狀
申縣縣申州備録諸事實狀奏聞奏頒下所
司自此故號司空山焉至陳文帝永嘉初有
丹陽章馬二先生不通名字來山前語鄉人
曰予張司空弟子也特來尋司空住處人曰
司空已於梁天監二年八月十五日拔宅冲
天去矣空有遺宅人不敢住二先生聞之悦
喜入山齋戒修道一旦功就異香滿山樵者
聞之莫知其兆唯聆絲竹響亮遥空舉目視
之二先生各乘瑞雲白鶴冲天而去(今有白/雲白鶴)
(二/峯)唐天寳七年五月十二夜明皇見夢於司
空山仙壇立祠堂選差道流有德行者住持
焚修賜額朱陽觀宋徽宗政和三年七月改
賜額陽升封張仙爲太素眞人是年八月又
特封冲昇眞人
　　　王仲甫
王仲甫者不知何所人少有意好事神明常
吸二景餐霞之法四十餘年都不覺益其子
亦服之足十八年白日昇天後南嶽眞人忽
降仲甫而教之曰子所以不得昇度者子身
有大病腦宫虧减筋液不注靈津赤溢雖復
接景餐霞故未爲身益仲甫遂依教服藥治
病兼修其事又十八年白日昇天今在玄州
受書爲中嶽眞人
　　　王先生
王先生不知何所人有楊晦之者長自安東
遊吴楚至烏江聞王先生頗有道術因就門
謁之先生玄巾褐衣隱几而坐風骨清美晦
之再拜備禮先生拱揖其側語議高暢不覺
至夕即八月十二日也先生召其女曰七娘
者乃一老媪年七十餘齒髮盡衰行步俯傴
而至先生謂晦之曰此吾女也惰不好道今
且老矣旣而謂七娘曰爾爲吾刻紙作今夕
之月置于室之東垣上頃之七娘如其言俄
而奇光焕發一室之内纖毫盡辯先生與晦
之翫談於室内寒氣逼人如在半天矣及曉
將别先生以杖畫其庭塵土暝晦視其所居
則崖壑萬仞叢林參天前有積水目之無極
晦之與先生立于水濱驚悸嘆駭今日之睹
豈非仙家一夕人世千年先生笑曰吾以爲
娱耳振衣揮斥逡巡即門庭如舊晦之馳去
莫敢顧盼矣
　　　趙郎
趙郞左慈等皆以氣禁水水爲之逆流一二
丈又於茅屋然火煮物物熟而茅屋不然以
一大釘釘入柱七八寸以氣吹之釘即踴射
而出燒百沸湯以百許錢投中令人一一探
漉取錢而手不灼爛禁水著中庭露之大寒
不冰又能禁一里中使灼者不熱



歷世眞仙體道通鑑卷之三十四

歷世眞仙體道通鑑卷之三十五鱗三
　(浮雲山聖壽萬年宮道士趙道一編修)
　　　王履冰
王履冰本未明大道亦不知修行大丹之法
惟偶得上清寳經太素眞人隱朝禮願上法
常以每月各日其夕入靜室燒香北面修行
祝之祕行之三十年得乘雲駕欻昇入玄洲
其李仲子趙雙成范叔及管平阿李順賢延
安生等皆得此道修勤不替俱爲眞仙或處
玄洲或昇崑崙之傍或登三元之宫矣
　　　岑道願
岑道願江陵人也萬州兩傍多大山江之南
林壑尤虚邃有巖硿然甚大隋末先生避難
泝三峽至此愛之遂隱巖下常食黄精時百
餘歲膚若冰雪浩然莫見喜愠積二十年蜕
迹而去唐太宗貞觀十八年臨江商人至廣
陵將還見老人儀冠甚偉以香銖兩囑商人
往先生巖然之商人歸偶忘焉舟抵湖灘濤
波雷怒不可止商人方驚悟返詣巖然香已
而鼓枻平行更無留硋德宗貞元中監察御
史段文昌曰先生浩劫士也何乃竦動觀聽
爲神奇探其賾當以浮世聾瞽不省至道故
以感發之宋神宗熙寧十年本州禱雨即應
太守聞於朝詔封虚鑒眞人
　　　王順
王順采藥於終南山得道今終南山有王順
峯靈應昭彰至今不絶
　　　吉留馨
膠東有異人不知姓名常歌舞於市曰吉留
馨後於市中白日乘雲而去
　　　王賈
王賈在東海山中詣神仙胡毋丘力君受太
極上元年紀之術服朱草神芝得仙其山在
海中望之甚近而不可到山上多木芝靈术
神草蒼靈龍龜天地奇物不可名字洞中有
河洛元命曆等書
　　　王叔明
王叔明不知何所人也少好道居華陽山北
與鮑元治同志修道不知感遇何仙修習何
術未顯其事皆得仙去
　　　唐若山
唐若山魯郡人也唐睿宗先天中歷官尚書
郞連典劇郡玄宗開元中出守潤州頗有惠
政遠近稱之若山常好長生之道弟岩水爲
衡嶽道士得胎元谷神之要常召入内殿懇
求歸山詔許之若山素好方術所至之處必
會爐鼎之客雖術用無取者皆禮而接之家
財殆盡俸禄所入未嘗有餘金石所費不知
紀極晚歲尤篤志焉以潤之府庫官錢以市
藥賔佐骨肉每加切諫若山俱不聽納一旦
有老叟形容羸瘠狀貌枯槁詣門款謁自言
有長生之道見者皆笑其衰薾若山見之盡
禮加恭留止月餘所論皆非丹石之㫖若山
博採萬訣歌誦圖記無不研考問叟所長皆
蔑如也復好肥鮮美酒珍饌品膳雖瘦老劣
而所食敵三四人若山欽奉承事曾無倦色
一旦從容謂若山曰君家百口所給常若不
足貴爲方伯力尚多闕一旦居閑何以爲贍
况帑藏錢帛頗有侵用誠爲憂之若山驚曰
某此不乆將有交代亦常爲憂而計無所出
若縁此獲譴固所甘心但虞一家有凍餒之
苦爾叟曰無多慮也促命酒連舉數日若山
飲酒素少是日亦飲三四爵殊不覺醉心甚
異之洎夜月甚明撤觴徐步庭下良乆叟謂
若山曰可命一僕運鐺鍋鐵器十數事於藥
室間使僕布炭壘爐臼鼎鉗之屬爲一聚熾
炭加之烘然如窑不可向視叟於帶間解小
瓢出丹二丸投於火中闔扉而出謂若山曰
子有道骨法當度世加以馬尚正眞性無忿
恚仙家尤重此行吾太上眞人也遊觀人間
以度有心之士憫子勤志故來相度爾吾所
化黄白之物一以留遺子孫旁濟貧乏一以
支納帑藏無貽後憂便可命棹遊江爲去世
之計翌日相俟於中流也言訖失其所在若
山凌晨開閱所化之物爛然照屋復扃閉之
即與寮吏賔客三五人整棹浮江將金山寺
旣及中流江霧晦㝠咫尺不辨若山獨見老
叟棹漁舟直抵舫側招揖若山遂入漁舟中
超然而去乆之風波稍定昏霧開霽已失若
山矣郡中几案收得若山訣别之書指揮家
事又得遺表因以奏聞其大㫖以世禄暫榮
浮生難保惟是登眞脫屣可以後天爲期昔
范丞相泛舟五湖是知其主不堪同樂也張
留侯之去師赤松是畏其生不可乆存也二
子之志與臣不同臣運屬休明累叨榮爵早
悟昇沈之理深知止足之規棲心玄關偶得
丹訣黄金可作信淮南之昔言白日可延察
眞經之妙用旣得之矣餘復何求是用揮手
紅塵騰神碧海扶桑在望蓬島非遥遐瞻帝
閽不勝犬馬戀軒之至玄宗省表異之遽命
優恤其家促召唐若水與内臣齎詔江表海
濱尋訪杳無音塵矣其後二十年有若山知
舊自浙西奉使淮南於魚肆中見若山鬻魚
於市混同常人睨其使而延之入陋巷中榮
迴數百步乃及華第止使與食哀其乆貧市
鐵二十鋌明日復相遇已化金矣盡以遺之
使姓劉今劉子孫世居金陵亦有修道者南
嶽總眞集云其弟若水尸解於南嶽
　　　王向
王君諱向杜陵人也生而持禀奇操日乆望
終南高峰謂父母曰兒長大必居此山以求
出世鄉里異之博採墳典經目即誦之年旣
冠與里人鄭爽業文舉進士二年未中第退
居南山石門谷以坐忘返照爲事累年神仙
孟先生降授三一五千之道能變化飛行分
形散影唐明皇開元末其友人鄭爽爲御史
奉使楊州旣至於途中見向弊衣傴僂側立
道隅鄭惻然憫之使人召至傳舍問其遊息
向以旅寓困悴爲答明日復來謂鄭曰吾子
眷眷有故人之情能易服降貴過予弊廬乎
鄭然之即更衣潜往經歷闤闠復入陋巷若
由荒徑殆無人蹤藁榛隘翳者數里乃及所
居入門則向請先入爲席乆之使侍者引鄭
即進見金樓寳臺朱甍翠殿非人世所睹向
霞冠雲衣羽衛嚴盛勢若王者鄭悚悸不敢
仰視留宴一夕奇饌仙樂不可目名及曉相
送於門謂鄭曰子雖名遂功成而力尚清困
使左右樵僮持弊盖引還傳舍即以此盖於
市質錢百萬以贈於鄭自此不知所之復往
追訪無復舊迹使回京師具以密奏時明皇
棲心神仙亦詔淮海節度使物色訪求竟不
能得向與鄭話舊之時云已爲太一仙人矣
　　　羅子房
冲虚子姓羅名子房唐玄宗開元中父子修
行於玉笥元貞觀其父尸解葬空棺於觀側
冲虚子乆亦功成駕空舟於門外杉表騰空
而去
　　　王夐
小有洞眞人王君諱夐嘗有過謫於人間五
年當執房效役南陽張茂實家華山下唐代
宗大曆中偶遊洛中假僕於南市因得夐焉
年可四十餘勤幹無私出於深誠苟有可爲
者不待指使茂實器之易其名曰大寳將厚
賞之不受其家益憐之居五年一旦辭茂實
曰夐本居山家業不薄運於厄會須執役以
禳之今戹盡也請從此辭茂實不測其言不
留聽之今暮當去迨暮入白茂實曰感君深
恩思有以奉報夐家去此甚近其中景象可
觀能相從一遊可乎茂實曰可夐於是截竹
數尺於上書符授茂實曰君杖此入室稱腹
痛左右悉令去取藥旣去潜置杖於衾中抽
身出來可也茂實依言爲之夐曰君可遊吾
居者也相與南行一里餘有黄頭執鞭驅青
麟一赤文虎二俟於道左茂實欲退夐曰無
苦但前行旣到夐乘麟令茂實與黄頭各乘
虎茂實懼不敢前夐曰旣相信豈必復畏且
此物人間之極駿者但試乘之遂凭其上穩
不可言於是奴引茂實從上仙掌越壑陵山
舉意而過殊不覺險峻如到三更計數百里
程矣下一山物象鮮媚松石可愛樓臺宫觀
非人間所見將入門揮鞭曰阿郞來紫衣吏
數百人羅列道側漸入青衣數十人容色皆
殊衣服鮮華不可名狀各執樂器前引遂入
中堂宴食畢令茂實坐夐入更衣反坐衣裳
冠冕儀貌堂堂實眞仙之風度也其窗户階
闥屏幃床榻茵褥之盛人世非有鸞歌鳳舞
及諸聲樂皆所未聞情意高逸不復思人寰
之事歡極夐曰此乃仙居非人世所到此君
宿縁合得見此故有逃戹之遇仙路路殊靜
塵難雜君宜歸修心三五劫當復相見夐比
者塵縁將盡上界有名得遇太清眞人召入
小有洞中示以九天之樂復令下視生死之
海且曰樂非難求苦亦易遣如爲山者掬土
增高也自是修歷五六劫及證此身迴認委
骸積若山嶽念念修心倏已一世形骸雖改
此心不忘修致其功則亦非遠亦時有心達
氣清一言而悟者子勉之黃金百鎰爲修身
之助令黃頭與茂實等從到乘麟處復令黄
頭執之夐步送到家家人方環泣茂實投金
井中夐抽去竹杖令茂實潜卧衾中夐曰我
當蓬萊謁大仙伯明旦蓮華峰上有彩雲東
去我乘之也遂揖而去茂實忽呻吟衆驚而
問茂實紿之曰初腹痛忽若人召遂奄然爾
不知其多少時也家人曰取藥旣來呼之不
應已七日矣惟心尚暖故未能殮爾明晨望
蓮華峰上果有彩雲東去茂實遂去遊名山
後不知夐所在因號夐爲麒麟客焉
　　　王四郎
王處士第行四郞洛陽尉王琚之孽姪也少
時隨母他適自後或至琚家不復録矣唐憲
宗元和中琚常調自鄭入京過東都大津橋
四郞於馬前拜布衣草履形貌山野琚不之
識因言其名琚哀愍之四郞乃曰叔今赴選
姪有少物奉獻即於懷内出金五兩色如鷄
冠曰此不可與常者等之到京於金市訪張
蓬子付之當領二百千琚異之即請曰爾頃
在何處今復何適對曰比居王屋小有洞天
今有家往峨嵋山知叔到此故來拜候琚曰
爾今停泊何處曰中橋逆旅席家琚曰吾即
看爾曰行里有期恐不得祗候琚徑歸易服
而往則已行矣因詢席氏乃曰妻妾四五人
皆殊色至於此宿鞍馬華侈非常其王處士
肩昇先行去往劍南琚私奇之然未甚信重
及至上都謂家奴吉兒曰爾將四郞所留金
一訪於市果有張蓬子出金示之蓬子驚喜
曰何從得此所要幾緡吉兒曰二百千蓬子
遂依前而付曰若更要則可再來吉兒遂以
錢歸琚大異之明日自詣蓬子蓬子曰此道
者王四郞所貨化金也西域商胡專此伺買
且無定價但四郞本約多少爾逾則不可售
也琚遂更不取焉自後訪問不復見之
　　　葉千韶
葉千韶字魯聰洪州建昌人少師事西山道
士學十二眞君道術辟穀服氣嘗獨居忽大
風雨雷電有一白衣人拜千韶言君道德臻
備仙籍褒陞當在人間役使鬼神更顯功績
今神人將降君可以見之無所畏也於是千
韶焚香拱默以坐俄頃雲中有遠遊朱衣眞
官一人降又神將十餘人皆帶劍佩龍虎符
部從鬼神甚衆有黄衣緑衣吏各執簿一卷
神將皆列拜千韶眞官謂千韶曰天命授君
此薄神將吏兵幸備役使以救世人千韶拜
授天書捧其簿閱之若人間兵籍也吏掌其
簿書請召則應命後自長嘯則風生林壑噀
水則雨流原野足擦地則雷鳴轆轆手畫空
則電光爍爍乃遊行天下每徉狂醉傲於城
市間忽驅叱以振威人問之則曰我見某處
火災某處亢旱使雨以救之耳人驗之果然
常經過州縣適逢亢旱人請千韶祈雨即備
香案啓祝須臾雨降有請致雷者脚擦地便
鳴從地底發轆轆聲或苦雨祈請不應千韶
立爲止雨冬中或旱祈雪千韶乃單衣跣足
立於日中嘯詠俄頃風雲會合降雪連宵又
以符救人疾苦不俟人之求請見疾者無不
憫而救之有邪病者聞千韶之名自愈得符
者終身病不再發唐懿宗咸通十一年千韶
遊及濠州聞刺史劉昉忽中風垂命名醫莫
療千韶策杖入州曰感我此來使君再生矣
於是書符三道貼於肩脇腿曰驅風從脚出
三日當愈於是風颼颼從脚心出三日平復
如故昉博通文學素好道術歷官得郡善政
及人乃謂賔吏曰昉平生師道忽中暴風遽
感異人以相救度董奉還杜燮之䰟今可侔
矣實道力之所報也郡人皆神於千韶昉乃
迎之於郡齋以師事之厚以金帛謝之千韶
遽捨昉而去尋之無蹤矣後有人於荆湘間
見千韶話濠州事而笑十餘年後隱於西山
時有人見之者
　　　王璨
王璨(一本/作㻌)唐懿宗咸通十三年壬辰歲爲王
屋令嘗念黄庭經六千遍欲自註解而未了
深義罷官居山之下絶穀咽氣乃入洞中行
三二十里忽然平闊壁立萬仞下嵌室石牀
案几儼然若有人居案上古經一軸不敢輒
取再拜言曰臣慕長生竊入洞天是萬劫良
會今睹玉案玄經願眞仙許塵目一披良乆
忽有一人坐於案側曰子勤至也吾東極眞
人王太虚與子同姓黄庭經吾了所註便授
於子復以桃核一片予之大如數斗器此桃
出融皇澤中食之者白日飛行此核磨而服
之不惟愈疾可以延年子未可居此更二十
年期言訖不見璨乃携核與經而歸服核誦
經狀貌益少東極眞人註黄庭經世或有之
　　　李珏
李珏廣陵江陽人也世居城市販糴自業而
珏性迥端謹異於常輩年十五隨父販糴父
年老珏繼之人有糶之與糴珏即授之以升
斗俾令自量不計恃之貴賤一升只取兩文
利以資父母歲月旣深衣物甚豐父怪而問
之具以實對父曰吾之所業同流者衆無不
用出入升斗出輕入重以規厚利雖官司以
春秋較㩁莫斷其弊也吾早悟之但一升斗
出入皆用之自以爲無偏矣汝今更出入任
之自量吾不可及也然衣食豐給豈非神明
之助邪後父母殁世及珏年八十餘不改其
業值唐李珏出相節制淮南而珏以新節制
同姓名避之乃改名寬李珏下車後數月修
道齋次夜夢入洞府中見景色正春煙花爛
熳翔鸞舞鶴彩雲瑞霞樓閣連延珏獨步其
下見石壁光瑩墳金書字列人姓名内有李
珏字長二尺餘珏視之極喜自謂生於明代
乆歷顯官又陞宰輔能無功德及於天下洞
府有名我仙人也再三爲喜方喜之際有二
仙童自石壁左右出珏問此何所也曰華陽
洞天此姓名非相公也珏驚復問非珏何人
也仙童曰此相公江陽部民也珏及曉歷歷
記前事益驚嘆問於道士無有知者始召江
陽官屬詰之亦莫知也乃令府城内求訪同
姓名者數日軍營里巷相推乃得李寬舊名
珏乃以車迎之入府致凈室齋沐拜爲道兄
一家欽事朝夕參禮李寬情性素澹道貌秀
異鬚長尺餘皓然可愛年六十恃曾有道者
教以胎息亦乆不食珏愈欽之及月餘乃問
道兄平生得何道術服煉何藥珏曾入夢洞
府見石壁姓名仙童所指是以迎請師事願
以相授寬辭以不知道術服煉之事珏復虔
拜以問寬所修如何寬以愚民不知所修遂
具販糴以對珏再三審問咨嗟曰此常人之
難事陰功不可及也復曰乃知富貴之盡有
損貧賤用之獲祐名書仙籍以警塵俗之流
胎息不食之事亦以實對珏日師其胎息後
李寬一百餘歲輕健異常忽告子孫曰吾寄
世多年雖然養氣亦無益汝輩一夕而卒三
日棺裂有聲視之衣帶不解如蟬蜕焉已尸
解矣
　　　許仲源
唐蜀中酒閣一日有道人過飲童顔漆髮眉
宇疏秀酒酣據扃自歌歌曰尾閭不禁滄溟
竭九轉神丹都謾說惟有班龍頂上珠能補
玉堂關下穴時鄰坐有許仲源者見之顧其
儔曰此非塵俗間人也乃起致敬願解所歌
之辭道人曰今日未當說汝必欲知此可於
重九日丈人觀相尋許因移席與飲未終而
先去許至日絶早往觀中而道人先已在焉
乃探懷中出一短卷授許曰此老君返老還
童之術也吾餌此藥今壽四百二十三年矣
縁汝宿骨有分加之至懇故以相授若能以
陰功成就之即當仙矣言訖化白鶴飛去許
乃再拜受歸煉服不怠歲數百而有少容行
及奔馬力兼數人後入青城山遂不復見弟
子有得其術者因以傳人其歌曰尾閭不禁
滄溟竭者謂尾閭乃東海泄水穴也人身泄
氣之所亦名尾閭若此不禁雖滄溟亦竭矣
九轉神丹都謾說者謂龍虎鉛汞陰陽日月
黄牙白雪嬰兒姹女皆不歸一也惟有班龍
頂上珠能補玉堂關下穴者謂取鹿角一雙
每三寸截之東流河水浸刷去土每一斤用
楮實子一兩黄臘桑白皮各二兩盛以金石
之器慢火煮三日三夜旋添熱水日足削去
黑皮服之
　　　施無疾
施先生名無疾不知何地人也時往來京素
間多不食動經歲月惟日飲少酒人强使之
食一飯能盡斗米體有青毛人見則運氣頂
髮直立治病以水代藥教人行禮義有狂生
馬存隨之數日先生云汝於吾何求存曰某
留心爐火有日矣終不有所成願先生略言
大概先生始則仰面長嘆終則俯首責存曰
子家貨不啻千萬金玉堆積貫朽於庫粟陳
於倉然日食不過數盂身衣不過盈疋尚不
知足無厭之心可知也有奸者紿汝曰得大
藥燒異物爲黄金用以爲飲器則神仙可學
也乃誑者之私言非通人之至論昔昌黎翁
洞賔初學道有人謂之云當得助道之術我
有術用藥煮銅爲銀翁曰有變乎其人曰後
五百年乃變歸其元翁曰吾不願學恐誤五
百年後人一語感通高厚名藏眞府迄今爲
神仙存再拜乃去先生多在華山

歷世眞仙體道通鑑卷之三十五
歷世眞仙體道通鑑卷之三十六鱗四
　(浮雲山聖壽萬年宮道士趙道一編修)
　　宋愚
宋愚京師人也父顒爲游商多往來湖湘間
顒經三歲不歸其母與愚曰汝父去何乆若
無故必回吾日夜憂也子可往求之愚乃下
入楚至潭州遇跛者與飲跛者取巨甌備酌
旣飲留半以授愚曰可飲此酒愚乃飲即聞
酒有異香愚一飲而盡跛者喜爲愚曰汝來
求父還知音否愚拜對以未知跛者曰吾知
之愚乃再拜而請所知跛者曰子明日出清
泰門數里有新茅屋數間乃吾屋也吾指示
子父所在處乃各散去愚坐以待旦乃出清
泰門行十餘里見道左有新屋數間亦甚潔
雅有二小青衣童立於門曰子非宋君乎曰
是矣乃引入旣陞堂即見跛者峨冠紫袍有
狼虎之姿揖愚坐迤邐酒殽羅列珍品異集
雖王公之家不若也旣乆跛者曰無以爲樂
取大飛飛小飛飛來一童自一器中取二彈
丸光彩若白銀一置跛前一置愚前跛者喝
云二子各小呈伎藝以悦坐客二丸或飛起
兩兩相擊即爲長劍互相擊不止即爲千餘
劍俱利若秋水或散若列星或聚如束帛或
驚若駭電或緩若引索或旋若規火或去若
流波移時跛者曰汝欲得此道乎即可吞一
丸其變化亦如此愚曰本來求父不願求此
跛者曰汝乆客甚倦當乏日用吾有一藥銀
法可授子愚曰賦命淺薄升斗之限常恐己
不任亦不願學跛者驚曰子之道又在吾上
乃命左右掇去杯皿曰子之父客死於湘州
汝往求之可知矣異日子可復來此愚歸翌
日再去即其室已空矣愚入湘果得父骨愚
後舉進士即遊雲水面色紅瑩至今存焉意
其飲餘杯之力也
　　　韋善俊
韋善俊者其先出京兆高祖逍遥不仕祖宣
敏嘗爲鞏縣令因家於鞏父昂好山水母王
氏初妊每噉血食則連夕腹痛遂蔬食旣生
年十三歲長齋誦道德度人西昇昇玄等經
人有所惠悉爲賑救之用及壯詣嵩陽觀事
黄元賾參佩道法又從臨汝洞元觀道士韓
元最復授祕要常有二青童侍左右唐高宗
調露初有劉文兒過山之西見神人長丈餘
介甲而坐見善俊來起迓之文兒因訪識者
曰此奉戒道之士也文兒欽異遂從善俊歸
嵩陽天后嗣聖中寓籍昇仙觀一日復見神
人厲聲曰子何人輒來此請速去不爾傷子
善俊曰神人試我耶何相逼太甚神人遂遜
謝而去又嘗過壇墟店東遇黑駁大繞旋不
去因畜之呼爲鳥龍如意中將遊少林寺以
齋食食之僧曰人未食而食犬可乎謝曰吾
過矣尋出寺而去望之愈遠而大愈大長數
丈化爲龍善俊乘之歸嵩陽絶迹不復出長
壽中忽謂弟子曰吾學道已九十九年今則
百矣太上召我當往遂乘龍去
　　　張惠感
張惠感字智元高安人正一眞人第十四代
孫自崇元觀遷隱于浮雲志修神仙之道時
唐武后朝也有游帷觀道士胡惠超壽數百
歲因遊高安吴田瀑布致敬吴仙壇道浮雲
師惠感長安五年武后召惠感爲國師齋于
明堂感慶雲見神龍黄鶴翔集詔往亳州太
清宫修金籙齋醮九井井乆枯恃冰雪凝冱
忽有聲如雷水暴湧二龍出戲后異之賜絹
五百疋歸浮雲游吴田瀑布東林二賢廟三
元觀祭六丁謝七元煉丹浮雲明皇天寳中
有神人降于壇曰子修行勤苦諸仙保舉明
旦鷄鳴當飛昇矣如期雲物異降白日冲昇
武后乆視元年庚子所鑄鐘記惠感姓名可
考高安調露鄉今有惠感故里張氏坊存焉
　　　張志和
玄眞子姓張名志和字子同會稽山陰人一
云婺州金華人始名龜齡十六擢明經以策
于唐肅宗特見賞重命待詔翰林因賜名以
親旣喪不復仕居江湖自稱煙波釣徒著玄
眞子亦以自號有韋詣者爲撰内解志和又
著太易十五篇其卦三百六十五兄鶴齡恐
其遯世不還爲築室越州東郭茨以生草椽
棟不施斤斧豹席梭屩每垂釣不設餌志不
在魚也觀察使陳少游往見爲終日留表其
居曰玄眞坊以門隘大其閎號回軒巷先是
門阻流水無梁少游爲構之人號大夫橋帝
嘗賜奴婢各一志和配爲夫婦號漁童樵青
陸羽嘗問孰爲往來對曰太虚爲室明月爲
燭與四海諸公共處孰爲往來志和善畫飲
酒三斗不醉守眞養氣卧雪不寒入水不濡
天下山水皆所遊覽魯公顔眞卿與之友善
眞卿爲湖州刺史與門客會飲乃唱和爲漁
父詞其首唱即志和之詞曰西塞山邊白鳥
飛桃華流水鱖魚肥青箬笠緑蓑衣斜風細
雨不須歸眞卿與陸鴻漸徐士衡李成矩共
唱和二十五首遞相誇賞而志和命丹青剪
素寫景夾詞須臾成五本華木禽魚山水景
色奇絶踪跡今古無倫而眞卿與諸賔客傳
翫嘆服不已其後眞卿東遊平望驛志和酒
酣爲戲水鋪席於水上獨坐飲酌笑詠其席
來去遲速如刺舟聲復有雲鶴隨覆其上眞
卿親賔參佐觀者莫不驚異尋於水上揮手
以謝眞卿上昇而去今猶傳寳在人間者
　　朱孺子
朱孺子永嘉安固人也幼而師道士王玄眞
居大箬巖(巖師陶隱居修眞誥於此亦名眞/誥巖巖之西有陶山在焉)
勤苦事於玄眞深慕仙道常登山嶺採黄精
服餌歷十餘年一日就溪濯蔬見岸側有二
小花大孺子異之乃尋逐枸杞下玄眞與孺
子共尋掘乃得二枸杞根形狀如花犬堅若
石洗潔歸以煮之而孺子益薪看火三晝夜
不離竈側試嘗汁味取喫不已及見根爛以
告玄眞共取食之俄頃孺子忽飛昇在前峰
上玄眞驚異乆之孺子謝别玄眞昇雲而去
到今號其峰爲童子峰玄眞後餌其根盡不
知其年壽亦隱於巖之西陶山有採捕者時
或見之
　　　王老
王老坊州宜君縣人也居於村野頗好道愛
客務行陰德意其妻亦同心不倦一日有繿
縷道士造其門王老與妻俱迎禮居月餘間
日與王老玄談杯酌甚相歡洽俄患惡瘡徧
身王老乃求醫藥看療益加勤切而瘡甚
大將逾年道士曰此不煩以凡藥相療但將
數斗酒浸之自愈於是王老爲精潔釀酒及
熟道士言以大瓮盛酒吾自加藥浸之遂脫
衣入瓮三日方出鬢髮俱黑而顔復少年肌
若凝脂王老闔家視之驚異道士謂王老曰
此酒可飲能令人飛昇上天王老信之初瓮
酒五斛餘及窺三二斗在爾清泠香美異於
常酒時方與二人打麥次遂共飲皆大醉道
士亦飲云上天去否王老曰願隨師所適於
是祥風忽起綵雲如蒸屋舍草樹全家人物
鷄犬一時飛去空中猶聞打麥聲數村人共
觀望驚嘆惟猫鼠棄而不去風定其賃打麥
二人乃遺在别村樹下後亦不食皆得長年
今宜君縣西三十里有昇仙鄉存焉
　　　侯道華
侯道華自言峨嵋山來泊於河中永樂縣道
靜院若風狂人衆道士皆輕易之又云陜州
芮城人詣中條山道靖觀事周尊師名悟仙
居常如風狂人凡觀舍有所損自持斤補完
之登危立險人所難及處皆到又爲事賤劣
有客來不問道俗凡庶悉爲擔水汲湯濯足
浣衣又淘溷灌園辛苦備歷以資於衆衆益
賤之驅叱甚於僕隸而道華愈忻然又常好
子史手不釋卷一覽必誦之於口衆或問之
要此何爲答曰天上無愚懵仙人衆咸笑之
經十餘年殿梁上或有神光人每見之相傳
云唐開元中有劉天師嘗煉丹成試犬犬死
而人不敢服藏之於殿梁人皆謂妄言矣(混/元)
(寳籙云按宣室志云唐文宗恃道士/鄧太玄煉丹成留一合藏於院内)因殿宇
損壞道華葺之登梁陷中得小金合有丹遂
吞之擲下其合吞丹訖遽無變動忽一日入
市醉歸其觀素有松樹偃盖甚爲勝景道華
乃著木履上樹悉斫去松枝群道士屢止之
不可但斫曰他日硋我上昇處衆人以爲風
狂怒之且甚適永樂縣令至其吏人觀其斫
松深訝之衆具白於官官於是責辱之道華
亦忻然後七日道華晨起沐浴妝飾焚香曰
我當有仙使來相迎但望空拜不已衆猶未
信須臾人言見觀前松上有雲鶴盤旋蕭笙
響亮道華忽飛在松頂坐乆之衆甚驚忙永
樂縣官道俗奔馳瞻禮其責辱道華縣官扣
磕流血道華揮手以謝道華云我受玉皇詔
授仙臺郞知上清宫善信院今去矣復留一
詩云帖裏大還丹多年色不移前宵謾喫却
今日碧空飛慚愧深珍重珍重鄧天師昔年
煉得藥留著與内芝吾師知此術速鍊莫遲
爲三淸相對侍大羅的有期俄頃雲中音樂
聲幢旛隱隱凌空而去時唐宣宗大中五年
也(一云辭衆云去年七月一日蒙老君遣眞/人韓衆降賜姓李名内芝配住上清善信)
(院乃脫履松下上古松/之表脫衣挂松上而昇)鄭云叟題中條道靖
觀詩云松頂留衣上玉霄水傳聖迹化中條
不知揖徧諸仙否豈累如今隔兩宵節度使
鄭公光按視以事聞奏詔賜絹五百匹并賜
御衣修飾殿廊賜名昇仙院
　(臣)道一曰侯道華勞謙養道屈己事人觀
　其躬持斧斤完葺宇舍至於汲湯灌園等
　事若僕隸以實於衆倘其後來不獲飛昇
　人肯以仙視之乎盖眞仙闡化必有深㫖
　道德經曰天長地乆天地所以能長且乆
　者以其不自生故能長生是以聖人後其
　身而身先外其形而形存非以其無私邪
　故能成其私侯道華以之
　　　馬湘　
馬湘字自然杭州鹽官縣人也世爲縣之小
吏而湘獨好經史攻文學一日縣宰令湘往
西川湘方以爲憂行至縣北一十二里忽遇
一道人與同入一石井中移時已到西川取
訖回書不覺又從石井出矣至縣投落回書
莫不駭異人因號爲石井仙(井見/存焉)乃隨道士
天下遍遊後歸江南而常醉於湖州墮霅溪
經日而出衣不濕坐於水上而來言適爲項
王相召飲酒欲醉方返溪濱觀者如雲酒氣
猶衝人狀若風狂路人多隨看之又時復以
拳入鼻及出拳鼻如故又指溪水令逆流食
頃指柳樹隨溪水走來去指橋令斷復續後
遊常州遇馬植出相任常州刺史素聞湘名
乃邀相見迎禮甚異之植問道兄幸同宗姓
欲爲兄弟冀師道術可乎湘曰相公何望曰
扶風湘戲曰相公扶風馬湘則風馬牛但且
相知毋徵同姓意言與植風馬牛不相及也
然植留之郡齋益敬之或飲會次植請見小
術湘乃於席上以瓷器盛土種瓜須臾引蔓
生華結實取食衆賔皆稱香美異於常瓜又
於徧身及襪上摸錢所出不計多少擲之皆
青銅錢撮投井中呼之一一飛出人有取者
頃復失之又植言此城中鼠極多湘書一符
令人貼於南壁下以筯擊盤長嘯鼠成群而
來走就符下俯伏湘乃呼鼠有一大者近階
前湘戒曰汝毛蟲微物天與粒食何得穿穴
屋宇晝夜撓於相公且以慈憫爲心未欲殺
汝宜便率衆離此大鼠乃回群鼠前皆扣頭
謝罪遂作隊莫知其數出城門去自此城内
便絶鼠後南遊越州經洞巖禪院僧三四百
人方齋而湘與婺州永康縣牧馬巖道士王
知微弟子王延叟同行僧見湘知微到踞而
食略無揖者但使人以飯湘不食趣知微延
叟速食而起僧齋未畢及出門又趣速行到
諸暨縣南店中約去禪院七十餘里深夜聞
尋道士聲主人遽應之乃二僧願求見道士
及引見湘但禮拜哀鳴曰僧衆不識道者昨
失迎奉致貽怒責三數百僧到今不能下牀
某二僧是主事且不坐所以得來願乞捨之
湘惟睡而不對知微延叟但笑之僧愈哀乞
湘起曰此後毋以輕慢人爲意回去入門僧
輩當能下牀僧回果如其言湘翌日又南行
時方春見一人家好菘菜求之不得仍聞惡
言命延叟取紙筆知微言求菜見阻應無訟
理况在道門詎宜施之湘笑曰我非訟者也
作小戲爾於是延叟捧紙筆湘畫一白鷺鸞
以水噴之飛入菜畦中啄菜其主人趕起又
飛下再三湘又畫一猧子走趕捉白鷺鸞共
踐其菜碎盡不已其主人見道士戲笑求菜
致此慮復爲他術即來哀求湘曰非求菜也
固相戲爾於是呼鷺鸞及猧子皆飛走入湘
懷中視菜如故悉無所損又南遊霍童山入
長溪縣界夜投旅店宿舍少而行旅已多主
人戲言無宿處道士能壁上睡即相容已逼
日暮知微延叟曰秪能舍宿爭會壁上睡湘
曰爾但俗旅中睡我坐可到明衆皆睡而湘
躍身梁上一脚挂梁倒睡適主人夜起燭火
照見大驚異湘曰梁上猶能壁上何難而入
壁乆之不出主人祈謝移時請知微延叟入
家内凈處睡卧及旦主人留連嘆悔不已知
微延叟辭行及數里間見湘已在路傍候之
自霍童回永康縣東天寳觀駐泊觀前有大
枯松湘指之曰此松已三千年餘將化爲石
自後果化爲石忽大風雷震石倒山側作數
截揚發自廣州節度責授婺州刺史發性尚
奇異知之乃徙兩截就郡齋又致之龍興寺
九松院各高六七尺徑三尺餘其石松皮鱗
皴今猶存焉或有告疾者湘無藥但以竹杖
打病處腹内及身上百病以竹杖措之口吹
杖頭如雷鳴便愈有患腰駝脚曲持拄杖而
來者亦以杖打之令放拄杖應手便伸展時
有以財帛與湘阻讓不免留之後散與貧人
所遊行之處或宫觀岩洞多題詩句其登杭
州秦望山詩云太一初分何處尋空留歷數
變人心九天日月移朝夕萬里山川换古今
風動水光吞遠嶠雨添嵐氣没高林秦皇謾
作驅山計滄海茫茫轉更深後歸故鄉省兄
適兄遠出嫂姪喜見湘歸湘告曰我與兄共
此宅今歸要分我惟愛東園爾嫂姪異之曰
小叔乆離家歸來兄猶未見面何言分地骨
肉之情必不忍如此駐留三日嫂姪訝之湘
不食但飲酒而待兄不歸及夜遽卒明日兄
歸問妻子具以實對兄感慟乃曰弟學道多
年非歸要分宅是歸託化於我以絶思望爾
乃棺殮之其夕棺忽然有聲一家驚異乃葬
于東園(去縣北九里/今名馬墓)唐宣宗大中十年也明
年東川奏劍州梓桐縣道士馬自然白日上
昇湘於東川謂人曰我鹽官縣人也新羽化
於浙西今又爲玉皇所詔於此上昇以其事
奏之遂勑浙西道覆之發塚視棺乃一竹杖
爾
　　　　鄔通微
鄔通微不知何許人也爲道士神氣清爽靜
默虚夷或吟或醉多遊於洪州名山人見之
多年或十數年不見則顔狀益少於當時人
莫測其服煉丹藥遊行定止後於酒樓乘醉
飛昇而去
　　　許碏
許碏自稱高陽人少爲進士累舉不第晩學
道於王屋山周遊五嶽名山洞府後從峨嵋
山經兩京復自荆襄汴宋抵江淮茅山天台
四明仙都委羽武夷霍童羅浮無不徧歷到
處皆於懸崖峭壁人不及處題云許碏自峨
嵋山尋偃月子到此觀筆蹤者莫不嘆其神
異竟莫詳偃月子也後多遊廬山嘗醉吟曰
閬苑華前是醉鄉淊(以冉/切)翻王母九霞觴群
仙指點嫌輕薄謫向人間作酒狂好事者詰
之曰我天仙也方在崑崙就宴失儀見謫人
皆笑之以爲風狂後當春景插花滿頭把花
作舞上酒樓醉歌昇雲而去
　　　金可記
金可記新羅人也唐宣宗朝以文章賔于國
性沈靜好道不尚華侈或服氣煉形自以爲
樂博學强記屬文清麗美姿容舉動言談迥
有中華之風俄以進士擢第不仕隱於終南
山子午谷葺居懷退逸之趣手殖奇花異果
極多常焚香靜坐若有念思乆誦道德及諸
仙經不輟後三年思歸本國航海而去復來
衣道服復入終南務行陰德人有所求無有
阻者精勤爲事人不可偕也大中十一年十
二月上表言臣奉玉皇詔爲英文臺侍郞明
年二月十五日當上昇恃宣宗頗以爲異遣
中使徵入内固辭不就又求見玉皇詔辭以
爲别仙所掌不留人間遂賜宫女四人香藥
金綵又遣中使二人專看侍然可記獨房靜
室宫女中使皆不接近每夜聞室内常有人
談笑聲中使竊窺但見仙官仙女各坐龍鳳
之上儼然相對復有侍衛非少而宫女中使
不敢輒驚二月十五日春景妍媚花卉爛熳
果有五雲唳鶴翔鸞白鵠笙簫金石羽盖瓊
輪旛幢滿空迎之昇天而去朝列士庶觀者
填溢山谷莫不瞻禮歎異焉
　　　宋玄白
宋玄白不知何許人也爲道士身長七尺餘
眉目如畫端美肥白言談秀麗人見皆愛之
頗有道術夏則衣綿冬則單衣卧於雪中去
身一丈餘周匝氣出如蒸而雪不凝又指燈
即滅指人若隙風所吹颼颼然指庭間花草
颯颯而動多遊名山自茅山出潤州希玄觀
入括蒼洞辟穀服氣或時食彘肉五斤以蒜
滿一盆撮喫畢即飲酒二斗用一白梅人有
求得其一片蒜食之者言不作蒜氣味如異
香終日在齒舌間香不歇得食之者頗多而
畢身無病壽皆八九十玄白到處住則以金
帛求置二三美妾行則捨之人皆以爲得補
腦還元之術(三峯御女之術非眞仙所學况/宋玄白證飛昇之品者乎惟置)
(妾一事益啓人之疑惑然决非御女之術明/矣必玄白之意欲示和光混俗故使人之不)
(測其/爲仙)又游越州適大旱方暴尪樂龍以祈雨
涉旬亢陽愈甚玄白見之以爲凡所祈雨須
候天命非上奏然以致之乃於所止觀焚香
上祝經夕大霔雨告足越人大神異之後復
到信州又逢天旱祈禱有道士知玄白能致
雨州人乃請之遽作術飛釘釘城隍神雙目
刺吏韋德鄰誑其貯婦女復釘城隍神此妖
怪也將加責辱使健部輩欲向之手脚皆不
動悉自仆倒枷鎖亦自摧折玄白笑謂德鄰
曰使君忤觸劉根欲誅罰祖禰邪德鄰方懼
祈謝須臾禮而遣之其靈異屢試不可備録
後於撫州南城縣白日上昇(南城縣今屬/建昌府也)
　　　賀自眞
賀自眞莫究其所從來爲道士居嵩山有文
學爲事高古常焚修精勤年少人亦不知其
甲子然道俗相傳見之多年矣皆不知其所
修一日雲鶴滿空聲樂清亮自眞忽飛昇而
去時有處士陳陶在東都見洛城人觀望瞻
禮驚嘆不已乃爲詩曰子晋鸞飛古洛川金
桃再熟賀郞仙三清樂奏嵩丘下五色雲屯
御苑前朱頂舞翻迎絳節青鬟歌對駐香駢
誰能白晝相悲泣太極光陰幾萬年






歷世眞仙體道通鑑卷之三十六


歷世眞仙體道通鑑卷之三十七鱗五
　(浮雲山聖壽萬年宮道士趙道一編修)
　　　酆去奢
酆去奢衢州龍丘人也家住於九峰山下少
入道遊學道術精思忘疲年三十餘便居處
州嵩陽縣安和觀其觀即葉靜能故鄉學道
之所而觀北五里有卯山高五十餘丈相傳
云張天師及葉靜能皆居此山修道去奢慕
前事登其山結庵以居後觀中道士相率山
下居人爲構屋及造堂殿設老君張天師像
及葉靜能眞影朝夕焚修朝禮山東南有一
方石闊二丈餘平若砥盖天然也去奢常坐
其上拱默靜想一旦感神人謂之曰張天師
有斬邪劍二口并瓶貯丹在此石下可以取
之去奢謝神人曰此石天設非人力可加自
惟荒謬守眞而已託兹山棲獲安乆蒙聖佑
丹之與劍詎可輒取神人曰但勤修無怠劍
丹自可立致後三年神人以劍丹送於去奢
劍乃張天師七星劍丹以石匣藏之一瓶貯
之傾藥有斗餘如麻子紅色光明去奢自服
及施人皆愈時麗水縣人華造因中和年荒
亂之後擁土人據岩守浙東連帥具以上聞
朝廷議欲息兵乃授造以刺史而造兇險聞
去奢神與劍丹乃以兵圍其山取去奢并劍
丹到州奪其劍丹而囚鏁去奢於空室時方
炎暑一月日不與之水造謂去奢已斃矣及
開室見神色儼然顔狀紅白愈於來時造驚
異乃却送去奢歸山劍丹留之一夜風雷飛
鳴失所在去奢聞劍却歸石下爾後居山十
五年餘每言常見龍虎異鳥行於庭際安和
觀道士多寄山頂燒奏見龍虎鳥迹咸驚異
之去奢不食多年或有穢觸其山春冬則猛
獸來驚秋夏則毒蛇所螫去奢又言每雷雨
只在山半常見雲龍雷公電姥神鬼甚衆或
到此相見咸有禮焉又寄宿道士夜聞去奢
所居靜室若與人談話竊窺之惟聞異香滿
室及環佩聲或見有戴遠遊冠絳服螺髻垂
髮碧銷衣男女四人對坐侍從皆玉童玉女
光明照身復有神明遠立於側而道士皆不
敢驚但虔敬而已一日去奢告道士曰恐當
離此山去不長相見也後數日有綵雲鸞鵠
聲樂滿空徘徊山頂後有軿輿旛幢靈官駕
龍鹿皆五色亦騎鸞鳳迎去奢昇天而去山
下道俗觀望者甚衆
　　　藍采和
藍采和不知何許人也常衣破藍衫六銙黑
木腰帶闊三寸餘一脚著鞾一脚跣行夏則
衫内加絮冬則卧於雪中氣出如蒸每行歌
於城市乞索持大拍板長三尺餘常醉踏歌
老少皆隨看之機捷諧謔人門應聲答之笑
皆絶倒似狂非狂行則振鞋踏歌云踏踏歌
藍采和世界能幾何紅顔一春樹流光一擲
梭古人混混去不返今人紛紛來更多朝騎
鸞鳳到碧落暮見桑田生白波長景明暉在
空際金銀宫闕高嵯峨歌詞多率爾而作皆
神仙意人莫之測但以錢與之繩穿拖行或
散失亦不迴顧或見貧人即與之或與酒家
周遊天下人有爲兒童時見之者及斑白見
之顔狀如故後踏歌濠梁間於酒樓上乘醉
有雲鶴笙簫聲忽然輕舉於雲中擲下鞾衫
腰帶拍板冉冉而去其鞾衫等旋亦失亡
　　　張果
張果隱於恒州條山往來汾晋間時人傳果
有長生秘籙耆老云爲兒童時人見之已言
數百歲常乘一白驢日行數萬里休則疊之
其厚如紙置於巾箱中乘則以水噀之復成
驢矣唐太宗高宗徵之不起則天皇后召之
出山佯死於妬女廟前時方炎暑須臾臭爛
生蟲於是則天信其死矣(一云後隱於鳳州/夏居豆積山冬居)
(鸞鸞山明/皇聘不至)後有人於恒州山中復見之開元
二十三年明皇詔通事舍人裴晤馳驛於恒
州迎之果對晤氣絶而死晤乃焚香宣天子
求遊之意俄頃漸蘇晤不敢逼馳還奏之乃
命中書舍人徐嶠通事舍人盧重玄齎璽書
迎果果隨嶠到東京(其唐明皇遊/温泉幸東都)於集賢院
安置肩輿入宫備加禮敬公卿皆往拜謁帝
問神仙不答善息氣能累日不食數飲酒上
賜之酒辭以小臣飲不過二升有一弟子可
飲一斗明皇聞之喜令召之俄頃一小道士
自殿簷飛下年可十六七美姿容㫖趣雅淡
謁見上言辭清爽禮貌臻備明皇命坐果曰
弟子當侍立於側不可賜坐明皇愈喜賜酒
飲及一斗不醉果辭曰不可更賜過度必有
所失致龍顔一笑爾明皇又逼賜之酒忽從
頂湧出冠子撲落地化爲榼盖上及嬪御皆
驚笑視之失道士矣但金榼在地覆之榼貯
一斗酒驗之乃集賢院中榼也累試仙術不
可窮紀果嘗云我生堯丙子歲位侍中其貌
若六七十許邢和璞者善知人夭壽帥夜光
者善視鬼帝令和璞推果壽則懵然莫知密
使夜光視之不見果所在帝謂高力士曰吾
聞飲堇而無苦者奇士也時天寒因取以飲
果三進頽然曰非佳酒也乃寢頃視齒焦縮
顧左右取鐵如意擊墮之藏帶中出藥付其
齒良乆齒復生粲然駢潔上狩咸陽獲一大
鹿令庖人欲烹之果曰此仙鹿也已滿千歲
昔漢武元狩五年臣曾侍從畋于上林獲此
鹿乃放之上曰鹿多矣時遷代變豈不爲獵
者所獲乎果曰武帝放之時以銅牌誌于左
角下遂命驗之果有銅牌二寸許但文字凋
暗爾上曰元狩是何甲子至此凡幾年果曰
是歲癸亥武帝始開崑明池今甲戌歲八百
五十二年矣上命太史校其曆略無差焉上
問葉法善曰果何人耶答曰臣知之然臣言
之即死今不敢言若陛下免冠跣足救臣臣
即得活上許之法善曰混沌初分白蝙蝠精
言訖七竅流血僵仆於地上遽詣果所免冠
跣足自稱其罪果徐曰此兒多口過不責之
恐泄天地之機爾上復哀愬乆之果以水噀
其面法善即期復生帝益神之詔圖形集賢
院下詎曰恒州張果先生遊方之外者也迹
先高尚心入杳㝠是混光塵應召至闕莫知
甲子之數且謂羲皇上人問以道樞盡會宗
極今則將行朝禮爰升寵命可銀青光禄大
夫號通玄先生果屢陳老病乞歸恒州賜絹
三百疋隨從弟子二人給驛肩舁到恒州弟
子一人放回一人相隨入山天寳初明皇遣
徵詔果聞示卒弟子葬之後發之但空棺而
已帝爲立棲霞觀
　(臣)道一曰張果超凡入聖坐在立亡變化
　無窮道德純粹觀其留形住世與廣成子
　籛鏗輩不相殊得神仙者未易到也道德
　經曰治人事天莫若嗇夫惟嗇是謂早服
　早服謂之重積德重積德則無不克無不
　克則莫知其極莫知其極則可以有國有
　國之母可以長乆是謂深根固蒂長生乆
　視之道張果是也
　　　許宣平
許宣平新安歙人也唐睿宗景雲中隱於城
陽山南塢結庵以居不知服餌但見不食顔
若四十許人輕健行疾奔馬時或負薪以賣
薪擔常挂一花瓢及曲竹杖每醉行騰騰以
歸吟曰負薪朝出賣沽酒日西歸時人莫問
我穿雲入翠微邇來三十餘年或施人危急
或救人疾苦城市中人多訪之不見但覽庵
壁題詩云隱居三十載築室南山巓靜夜翫
明月閑朝飲碧泉樵人歌隴上谷鳥戲岩前
樂矣不知老都忘甲子年好事者多誦其詩
有抵長安者於驛路洛陽桐華間傳舍是處
題之明皇天寳中李白自翰林出東遊經傳
舍覽詩吟之嘆曰此仙人詩也詰之於人得
宣平之實白於是遊及新安涉溪登山屢訪
之不得見乃題詩於庵壁曰我吟傳舍詩來
訪仙人居煙嶺迷高迹雲林隔太虚窺庭但
蕭索倚杖空躊躇應化遼天鶴歸當千歲餘
宣平歸庵見壁詩又吟曰一池荷葉衣無盡
兩畝黃精食有餘又被人來尋討著移庵不
免更深居其庵後爲野火燒之莫知宣平蹤
跡後百餘歲至懿宗咸通十二年郡人許明
恕家有婢嘗逐伴入山採樵一日獨於南山
中見一人坐石上方食桃甚大問婢曰汝許
明恕家人邪婢曰是其人曰我即明恕之祖
宣平也婢言曰常聞家内說祖翁得仙多年
無由尋訪宣平謂婢曰汝歸爲我向明恕道
我在此山中與汝一桃食之不得將出山内
虎狼甚多山神惜此桃婢乃食之甚美頃之
而盡遣婢隨樵人歸家言之婢歸覺擔樵輕
健到家具言入山逢祖翁宣平其明恕嗔婢
將上祖之名牽呼取杖扑之其婢隨杖身起
不知所之後有人入山内逢見婢童顔輕身
衣樹皮行疾如風遂入昇林木而去
　　　薛昌
道士薛昌幽薊人唐天寳間棲止于蜀青城
洞天觀忽得商陸酒飲之耳鼻血流死經三
日蹷然而蘇肌膚潔白容狀頓少身輕目明
勢欲飛舉數日之外洞見遠近雖山林崖巘
不隔視聽時玄宗宗尚至道節度使延致賔
館欲乘以馹騎送京師忽失所在或有見在
大面山者
　　　吳筠
吴筠字正節華陰人也通經義美文辭舉進
士不中性高耿不能與時俯仰去居南陽倚
常山唐明皇天寳初召至京師隸爲道士籍
入嵩山依潘師正究其術南遊天台觀滄海
與有名士相娱樂文辭傳京師明皇遣使召
見大同殿與語甚悦敕待詔翰林獻玄綱論
三篇嘗問道對曰深於道者無如老子五千
言復問神仙冶煉法對曰此野人事積歲月
求之非人主宜留意筠每開陳皆名教世務
以微言諷天子天子重之群沙門嫉其見遇
而高力士素事浮屠共短筠於帝筠亦以天
下將不治求還嵩山詔爲立館未幾漁陽事
作乃往茅山復東入會稽剡中嘗論谷神之
妙則有玄綱論哀蓬心蒿目之遠於道則有
神仙可學論䟽瀹澡雪使無落吾事則有洗
心棲岩賦修胸中之誠而休乎天君則有心
目論契神頌至若遊仙步虚王化雜感之作
凡四百五十餘篇禮部侍郞權得輿集而爲
序始筠見惡於力士而斥故文章深詆釋氏
筠所喜孔巢父歌詩略相甲乙代宗大曆十
三年於宣城道觀中忽焚香返眞弟子邵冀
元與其徒葬天柱之西麓私謚宗元先生
　　　李白
李白字太白唐興聖皇帝九世孫白之母夢
長庚星而孕因而命之生於天后聖曆二年
己亥五歲誦六甲十歲通詩書觀百家蘇頲
異之曰是子天才英特少益以學可比相如
十五好劍術游神仙多居岷山游翫山水數
有吟詠復登峨嵋游江淮觀雲夢娶許相圉
師孫女留雲夢三年喜縱横術擊劍爲任俠
輕財重施去之齊魯更客任城與孔巢父韓
準裴政張叔明陶沔居祖徠山耽飲號竹溪
六逸玄宗開元十六年上裴史書云制作不
倦迄今三十春矣天寳三載甲申白與吴筠
善筠待詔翰林白亦至長安見太子賔客賀
知章於紫極宫因解金貂换酒爲樂知章見
其文嘆曰子謫仙人也薦于明皇召見金鑾
殿論當世事奏頌一篇帝賜食親爲調羹有
詔供奉翰林白猶與飲徒醉於市帝坐沈香
亭意有所感欲得白爲樂章召入白已醉左
右以水頮(呼内/切)面稍解援筆成文婉麗精切
無留思帝愛其才白嘗侍帝醉使高力士脫
鞾力士恥之摘其詩以激楊妃帝欲官白妃
輒沮白益驁放與賀知章李適之汝陽王璡
崔宗之蘇晋張旭焦遂爲酒八仙人懇求還
山帝賜金放還初出金門尋侍御不遇遂詠
鸚鵡詩云落羽辭金殿飛鳴叱繡衣能言終
見棄還向隴山飛遂就從祖陳留採訪大使
彦允請北海高天師授籙傳籙畢歸北海自
此抵趙魏燕晋岐邠商於洛陽游梁最乆復
之齊魯淮泗再入吴轉徙金陵上秋浦尋陽
皆有詩文不記歲月白浮游四方嘗乘舟與
崔宗之自采石至金陵著宫錦袍坐舟中傍
若無人又常一日游華山過縣宰方開門决
事白乘醉跨驢過門宰怒不知白也引至庭
下曰汝何人輒敢無禮白乞供狀曰曾以龍
巾拭唾御手調羹貴妃捧硯力士脫鞾天子
門前尚容吾走馬華陰縣裏不得我騎驢宰
驚悸起揖謝曰不意翰林至此白跨驢而去
天寳十四載安禄山反永王璘東巡白避地
廬山爲璘脅行永王璘兵敗當誅罪連及白
郭子儀請解官以贖白罪白遂得流夜郞時
肅宗乾元元年也白先有詩自叙云半夜水
軍來潯陽滿旌旃空名適自誤迫脅上樓船
從賜五百金棄之若浮煙辭官不受賞反謫
夜郞天至是半道承恩放還遂登巫山下瞿
塘後過江夏潯陽金陵歷陽宣城二郡皆有
詩詠不復可考白生平志慕神仙學宗老氏
嘗有仙學古風云太白何蒼蒼星辰上森列
去天三百里邈爾與世絶中有緑髮翁披雲
卧松雪不笑亦不語眞棲在岩穴我來問眞
人長跪問寳訣粲然忽自哂授以煉藥說銘
骨傳其語竦身已電滅仰望不可及愴然五
情熱吾將營丹砂永與世人别又一篇云五
鶴西北來飛飛凌太清仙人緑雲上自道安
期生兩兩白玉童雙吹紫鸞笙飄然下倒影
倏忽無留行遺我金光草服之四體輕將隨
赤松子對博坐蓬瀛後於寳應元年十一月
自金陵濟采石訪族人李陽冰因捉月赴水
而終人謂之水解享年六十四代宗立以拾
遺召而白已解化有唐李太白文集行於世
序云李白字太白隴西成紀人梁武昭王暠
九世孫蟬聯珪組世爲顯著中葉非罪謫居
條支易姓與名然自窮蟬至舜五世爲庶累
世不大耀亦可嘆焉神龍之始逃歸於蜀復
指李樹而生伯陽驚姜之夕長庚入夢故生
而名白以太白字亡世稱太白之精得之矣
不讀非聖之書恥爲鄭衛之作故其言多似
天仙之辭凡所著述言多諷興三代以來風
騷之後馳驅屈宋鞭撻揚馬千載獨步惟公
一人故王公趨風列岳結軌群賢翕習如鳥
歸鳳盧黄門云陳拾遺横制頽波天下質文
翕然一變至今朝詩體尚有梁陳宫掖之風
至公大變掃地并盡古今文集遏而不行惟
公文章横被六合可謂力敵造化歟天寳中
皇祖下詔徵就金馬降輦步迎如見綺皓以
七寳牀賜食御手調羹以飯之謂曰卿是布
衣名爲朕知非素畜道義何以及此置于金
鑾殿出入翰林中問以國政潜草詔誥醜正
同列害能成謗格言不入帝用疏之公乃浪
迹縱酒以自昏穢詠歌之際屢稱東山與賀
知章崔宗之等自爲八仙之遊謂公謫仙人
朝列賦謫仙之歌凡數百首多言公之不得
意天子知其不可留乃賜金歸之遂就從祖
陳留採訪大使彦允請北海高天師授道籙
於齊州紫極宫將東歸蓬萊仍羽人駕丹丘
耳陽冰試絃歌於當塗心非所好公遐不棄
我扁舟而相歡臨當挂冠公又疾殛草藁百
卷手集未修枕上授簡俾予爲序論關雎之
義始愧卜商明春秋之辭終慚杜預自中原
有事避地八年當時著述十喪有九今所存
者皆得之他人焉寳應元年十一月己酉也
憲宗元和初有人海上見李太白與一道士
在高山上笑語乆之道士於碧霧中跨赤虬
而去太白聳身健步追及共乘之而去其後
白龜年至嵩山遥望東岩古木簾幕窣地步
至其傍尊俎羅列有一人前曰李翰林相召
龜年趨進其人裒衣博帶色澤秀發曰吾李
白也子之祖乃白居易也雖不同代亦一時
人以其道同今相往復吾自水解放遁山水
之間因思故鄉西歸嵩峰中帝飛章上奏見
辟於此掌牋奏已百年矣近過潼關有詞曰
曾向桃源深洞一曲妙歌舞鳳常記欲别時
明月落花煙重如夢如夢和淚出門相送龜
年曰吾祖今在何處曰在五臺掌功德所從
昔日之志也又出書一卷遺龜年曰讀之可
辨九天禽語大地獸言更修功行可得仙也
後龜年遊潞州太守知有異術召而詢之庭
下有二雀啾唧而過太守曰彼何言也龜年
曰彼城西家開廩有餘粟在地共食之守使
人驗之果然又見厩馬仰首而嘶問曰此又
何言龜年曰彼言槽中料熱不可食復驗之
亦然時近清明人吏驅羊二十餘口後一羊
不行鞭之有聲守曰羊不行有說乎龜年曰
羊言腹有羔將産乞生然復就死守乃留羊
月餘果産子後龜年放迹方外不知所之白
海瓊云李白今爲東華上清監清逸真人曰
樂天今爲蓬萊長仙主
歷世眞仙體道通鑑卷之三十七









歷世眞仙體道通鑑卷之三十八鱗六
　(浮雲山聖壽萬年宮道士趙道一編修)
　　　劉玄和
先生姓劉名玄和號混成子其先彭城人也
因晋南遷起家寄于九江之都昌(今屬南/康軍)父
祖儒學樂道丘園於唐明皇開元二年先生
降誕幼即穎悟長而不群及盡孝養終親之
禮年幾四十有拔俗出塵之志遂入匡廬之
龍興觀(即今白/鶴觀也)禮住持三洞法師何子玉爲
師天寳二載得度爲道士繼有異遇一棲五
老峰石室五十二年苦節霜露餐餌松檜咽
二景之流霞養三田之玉醴眞璞不琢大器
晩成猛獸衛庵靈鶴如畜斯乃道氣眞淳物
我莫干情識兩忘和之至也山之北隅有岩
崒然而高先生手殖木瓜於其下至今號爲
木瓜岩(其地險峻/人鮮得到)先生忽一日下觀之西自
殖松檜鑿丹井汲水以療人之疾多獲痊愈
庭有老杉其高百尺亦先生之手殖德宗貞
元中吴元濟不臣亂兵淮上洪帥命幕府王
遘奉表京師爲淮寇所掠遘家人詣山悲叩
先生乃曰觀中有司命司録二眞君者乃玉
皇之侍臣汝可精禱當即爲拜章未幾有二
神人導遘車騎疾馳千里由是脫難歸家此
先生拜章之驗也自是朝野景慕當代名賢
順風稽首先生惟夷心靜默虚己濟人他無
求於世年八十六於貞元十年十月十八日
忽顧謂門弟子范仙舟曰吾乆住五老峰將
遊金華玄譜有名吾即往矣汝等各宜勤苦
學道無自沈墜言訖而化治命藏劍於栢壇
門人禀其遺㫖當往之日白鶴翔鳴晴天雷
震異香芬馥驗之則尸逝柩空乃葬其履舄
後范仙舟等崇立殿堂以昭嚴奉仙舟後亦
得道莫知所終
　　　楊泰明
楊孝子名泰明不知何許人也本儒生事父
母極孝時呼爲楊孝子嘗爲汾陽王郭子儀
幕客性恬淡不貪爵禄每勸子儀曰軍政雖
曰尚嚴然人命至重不可輕殺以故子儀掌
兵二十餘年不妄誅戮軍士愛之如父兄皆
泰明之力也嘗謂終日戰鬭有傷慈心遂出
爲長安令唐代宗永泰元年乃易道士衣棄
官潜遁初隱茅山以其淺近遂來廬山峰頂
結庵造青精飯辟穀造松栢爲香禱於九天
使者眞王求長生之道積十四年當秋晴月
滿之夜天宇清霽忽於虔禮之地見神人金
冠絳袍白珠結縫傍有一人執玉斧一人捧
玉函神人曰我乃九天使者採訪人間善惡
以汝積世有功於民秉心清苦精持道行誠
達九天玉清太素三元君命我授汝九天太
眞道經泰明伏地稱謝神人徐啓玉函授以
寳書仍告戒曰始終精勤不替道成之日吾
當召汝語訖風雲驟起已失所在開經觀之
乃高上大洞經三十九章一號九天太眞道
經泰明從此依經行持屏迹塵世凡三十六
年憲宗元和八年正月一日日中祥雲迎繞
於庵前泰明遂乘雲昇騰而去
　　　李賀
李賀字長吉系出鄭王後唐之宗子也七歲
能辭章韓愈皇甫湜始聞未信過其家使賦
詩援筆輒就自目曰高軒過二人大驚自是
有名爲人纖瘦通眉長指爪能疾書每山騎
弱馬從小奚奴背古錦囊遇所得書投囊中
暮歸母探囊見所書多即怒曰是兒要嘔出
心乃已以父名晋肅不肯舉進士愈爲作諱
辯然卒亦不就舉辭尚奇詭所得皆驚邁絶
去翰墨畦逕當時無能效者樂府數十篇雲
韶諸工皆合之絃管爲協律郞卒年二十七
(一云享年二十四/位不過奉禮太常)賀將終忽晝見一緋衣人
駕赤虬持一版書若太古篆或霹靂石文者
云今奉上命召李長吉賀了不能讀欻下榻
扣頭言阿彌老且病賀不願去緋衣人笑曰
帝成白玉樓立召君爲記天上差樂不苦也
賀獨泣邊人盡見之少之賀氣絶常所居牎
中勃勃有煙氣聞行車嘒管之聲太夫人急
止人哭待之如炊五斗黍許焉宣室志云李
賀卒其母夢賀曰上帝近都丹圃建白瑶宫
召我爲新宫記又作凝虚殿使我等纂集樂
章
　　　軒轅彌明
衡山道士軒轅彌明者不知何許人在衡湘
間九十餘年(南岳總勝集云靈麓峰即岳麓/也在湘水之西係二十洞眞墟)
(福地宋朝改賜景德徽廟朝改爲岳/麓萬壽宫唐軒轅彌明嘗隱于此)善捕鬼
物囚摯蛟螭虎豹人莫知其壽進士劉師服
嘗於湘南遇之唐憲宗元和七年十二月四
日彌明自衡山過太白知師服在哀夜抵其
居宿校書郞侯喜新有詩名與師服擁爐說
詩彌明在坐貌極陋又作楚語喜視之蔑如
也彌明軒衣張目指爐中石鼎謂喜曰子旣
能詩可與我賦此乎師服以衡湘舊識見其
老但貌事之不知其有文也喜其說先題首
句云巧匠斲山骨刳中事烹煎次傳喜喜踴
躍綴其下曰直柄未當權塞口且吞聲彌明
啞然笑曰子詩如是而已子即袖手竦肩倚
北墻坐謂師服曰吾不解世俗書子爲吾書
之因高吟曰龍頭縮菌蠢豖腹脹彭亨初非
似經意其㫖有譏於喜二子相顧慚駭復以
多窮之師服又曰外苞乾蘚文中有暗浪驚
喜曰在冷足自安遭焚意彌貞彌明復令師
服書曰謬當鼎鼐間妄使水火爭師服曰大
似烈士膽圓如鐵馬纓喜曰上比香爐尖下
比鑑面平彌明曰秋瓜未落蒂凍芋强抽萌
師服曰一塊元氣閉細泉幽竇傾喜曰不值
輸瀉處焉知懷抱清彌明曰方當洪爐然益
見小器盈師服曰睆睆無刃迹團團類天成
喜曰遥疑龜負圖出曝曉正晴彌明曰旁有
隻耳穿上爲孤髻撑師服曰或訝短尾銚又
似無足鐺喜曰可惜寒食毬擲此傍路坑彌
明曰何當出灰池無計離瓶罌師服曰陋質
荷斟酌狹中愧提擎喜曰豈能煮仙藥但未
汙羊羹彌明曰形模婦女笑度量兒童輕師
服曰徒爾堅重性不過升合盛喜曰傍似廢
轂仰側見折軸横彌明曰時於蚯蚓竅微作
蒼蠅鳴師服曰以滋翻溢衍實負任使誠喜
曰常居顧眄地敢有漏泄情彌明曰寧依煖
熱弊不與寒凉并師服曰區區徒自效瑣瑣
不足呈喜曰回旋但兀兀開闔自鏗鏗喜思
益苦務欲勝彌明每搜索欲出口而聲益悲
筆欲下則復止卒亦不奇二子賦十餘韻彌
明應之如響皆穎脫含譏諷夜將闌二子思
竭不能續起謝曰尊師非世人能屈也某輩
服矣願就弟子列不敢更論詩彌明奮然曰
此篇不可不成也謂師服曰把筆吾與汝就
之乃曰全勝瑚璉貴空有口傳名雖此俎豆
古不爲手所棖磨礲去圭角浸潤著光晶願
君勿謿誚此物方施行師服書訖俾讀之謂
二子曰章不已就乎二子齊應曰就矣彌明
曰子皆不足與語此寧爲文耶吾就子所能
而作爾非吾之所學於師而能者也吾所聞
者子皆不足以聞也獨文乎哉吾語亦不常
聞也吾閉口矣二子大懼起立而拜曰不敢
他有問也願聞一聲而已先生稱不解人間
書敢問解何書卒不應不自得即退就坐彌
明倚墻睡鼻息如雷二子恒然失色不敢少
喘斯須二子亦困睡及覺已失彌明聞童僕
曰天將明道士出門覓之已不見二子驚異
携詩詣韓愈訪其人愈曰聞有隱君子彌明
豈其人耶遂爲石鼎聯句序彌明嘗過八桂
堯廟有題墨在焉後人已刻諸石云宋理宗
朝國史蕭山則撰衡山新創彌明隱居記云
水簾洞南嶽淸絶境端平二年七月晦江西
蕭山則晨遊嗜其淸過午不能去同遊三道
人欲困僕色欲食皆棄子坐天旒亭獨吟得
老樹仙休影寒泉客漱飢之句有椎結叟援
壑來叩所吟以前句對即續云此中山廣大
輕易莫吟詩貌冷而言禀問所自曰西方白
龜所宅白水國問姓名不應拾墮松畫崖石
云唐天降我日月照我韓愈知我忽袖出草
一株珊瑚狀白子飢乎啗此徑行疑其異人
亟追及問適留我何藥不顧子按本草經赤
芝生衡山殆芝類會道士羅志眞邀翫白龜
泉方悟白水泉也愈彌也日月明也必彌明
因諗志眞泉有是叟否曰無有然詎知不隱
此屋於泉上像而祠之或曰彌明即愈非他
人噫叟告我矣或曰叟之傳以石鼎詩以退
之序不以祠噫叟逝幾劫語業之結習猶未
化高踞傲劉侯之氣亦未除而由唐元和後
到今此山乃不知有叟予幸遇叟志眞幸聽
予妥神予棲一也補山闕典二也其數邪隸
彌明隱居爲之榜且用楚歌招之詞曰鸞先
驅兮駕鴻之太白兮道誰逢石鼎小兮語大
名高出兮衡峰仙歸來兮曷年吟不老兮楚
天詩藏山兮卷幾木羽祕兮無傳鼎中匈兮
仙餘凡骨蜕兮仙如薦玉英兮丹溜浩揚靈
兮起予淳祐二年又書石鼎聯句圖後云唐
人譔賈島碣云石鼎聯句所稱彌明即君也
島乃浮屠范陽人彌明則道士衡山人全不
合碣妄寧可信
　　　劉商
劉商彭城人也家於長安好學强記攻文有
胡笳十八拍頗行於世兒童婦女悉誦之進
士擢第歷臺省爲郞中性耽道術逢道士即
師資之煉丹服氣靡不勤切每嘆光景甚促
筋骸漸衰朝馳暮止但自勞苦浮榮世宦何
益於己古賢皆棄官以求道多得度世幸畢
婚嫁不爲俗累豈劣於許遠遊哉是以託病
免官入道遊及廣陵於城街逢一道士賣藥
聚翫頗衆人言多有靈效衆中見商目之甚
相異乃罷藥携手登樓以酒爲歡道士所談
自秦漢歷代事皆如目睹商頗驚異即師敬
之復言神仙道術不可得也及暮商歸僑止
道士下樓閃然不見商益訝之翌日又於街
市訪之道士仍賣藥見商愈喜復挈上酒樓
劇談歡醉出一小藥囊贈商并戲吟曰無事
到楊州相携上酒樓藥囊爲贈别千載更何
求商記詞得囊暮乃别去後商尋之不復見
也商乃開囊視重重紙裹一葫蘆得九粒藥
如麻子依道士口訣吞之頓覺神爽不飢身
輕飄然過江遊茅山乆之復往宜興張公洞
當春之時愛罨畫溪之景乃入胡父渚葺居
隱於山中近樵者猶見之曰我劉郞中也莫
知所止盖已爲地仙矣
　　　劉𥋋
劉𥋋(音/僭)小字宜歌兄瞻也𥋋家貧好道常有
道士經其居見𥋋異之問知道否曰知然𥋋
性饒俗氣業應未凈詎可强學道士曰能相
師乎𥋋曰何敢於是師事之隨道士入羅浮
山𥋋與瞻俱讀書𥋋山棲求道無巾裹鬃角
布衣事道士爲文而瞻性慕榮達𥋋謂瞻曰
彼必不第則逸於山野爾得第則勞於塵俗
矣然愼於富貴四十年當有驗瞻曰神仙遐
遠難求秦皇漢武非不區區也廊廟咫尺易
致馬周張喜貞可以繼踵矣自後𥋋愈精思
於道乃隱於羅浮山瞻進士登科屢歷清顯
及陞輔相頗著燮調之稱俄謫南行次廣州
潮臺泊舟江濱忽有鬃角布衣少年衝暴雨
而來衣履不濕欲見瞻左右皆訝乃語之但
言宜哥來也以白瞻問形狀具以對瞻驚嘆
乃迎而見之𥋋顔貌可二十來許瞻已皤然
衰朽爲逐臣悲喜不勝𥋋復勉之與爾爲兄
弟手足所痛曩日之言今四十年矣瞻益感
嘆謂𥋋曰可復修之否𥋋曰兄身邀榮寵職
和陰陽用心動靜能無損乎自非弟奈何况
是已昇天仙詎能相救爾今惟來相别非來
相救也於是同舟行别話平生隔闊一夕失
𥋋所在今羅浮山中時有見者瞻乃南行殁
於貶所矣
　　　羅萬象
羅萬象不知何許人有文學明天文洞精於
易節操奇特惟布衣遊行天下居王屋山乆
之後遊羅浮山歎曰此朱明洞天昔葛稚川
曾棲此以煉丹今雖無鄧嶽相留聊自駐泊
爾於是愛石樓之景乃於山下結庵以居常
餌黄精結庵服氣數十年或出遊曾城泉山
布水下採藥及入福廣城市賣藥飲酒來往
無定或一食則十數人之食或不食則莫知
歲月光悦輕健日行三四百里緩行奔馬莫
及後却歸石樓庵竟不復出隱於山中矣
　　　殷文祥
殷七七名文祥又名道荃常自稱七七俗多
呼之不知何所人也遊行天下人言乆見之
不測其年壽面光白若四十許人到處或易
其姓名不定也曾於涇州賣藥時靈臺蕃漢
疫癘俱甚得藥入口即愈皆謂之神聖得錢
則施之於人而常醉於城市間周寳於長安
識之尋爲涇原節度迎之禮重慕其道術還
元之事及寳移鎮浙西數年後七七忽到復
賣藥寳聞之驚喜遽召之師敬益甚每醉自
歌日解醖須臾酒能開頃刻花琴彈碧玉調
爐煉白朱砂寳嘗試之悉有驗其餘種瓜釣
魚若葛仙公術也鵠林寺杜鵑花高丈餘每
春末花爛熳僧傳言唐德宗貞元年中有外
國僧自天台鉢盂中以藥養其根來種之自
後建飾花院鎖閉人或窺見女子紅裳艷麗
遊於樹下有輒採花折枝者必爲所害俗傳
女予花神也所以人共保惜故繁艶異於常
花其花欲開探報分數節度使賔寮官屬繼
日賞翫其後一城士女四方之人無不以酒
樂從遊連春入夏自旦及暮閭里之間殆于
廢業寳一日謂七七曰鵠林之花天下奇絶
常聞能開非時之花此可開否七七曰可也
寳曰今重九將近能副此日否七七諾之乃
前三日往鵠林寺宿焉中夜女子來謂七七
曰道者欲開此花乎七七乃問何人深夜到
此女子曰妾爲上玄所命下司此花在人間
已逾百年非乆即歸閬苑去今與道者共開
之非道者無以感妾於是女子倏然不見來
日晨起寺僧或訝花漸拆蕊及九日爛熳如
春夏間數日花俄不見亦無落花在地後七
七偶到官寮家適值會賔次主與賔趨而迎
之有佐酒娼優共輕侮之七七乃曰主人欲
以二栗爲令可乎咸喜謂必有戲術資於歡
笑乃以栗巡行嗅者皆聞異香驚嘆唯佐酒
笑七七者二人嗅之化作石綴於鼻掣不落
但言穢氣不可堪二人共起狂舞花鈿委地
相次悲啼粉黛交下優伶輩一時亂舞鼓樂
自作聲頗合節奏曲止而舞不已一席之人
笑皆絶倒乆之主人祈謝於七七有頃石自
鼻落復爲栗傳之皆有異香及花鈿粉黛悉
如舊略無所損或敬事之又七七酌水爲酒
削木爲脯使人退行止船即住呼鳥自隨唾
魚即活撮土畫地狀山川形勢折茆聚蟻變
城市人物有人曾經行處見之言歷歷皆似
但小愜爾凡諸術不可勝紀後二年薛玄劉
浩作亂寳南奔杭州而寳總戎爲政刑或無
辜前上饒牧陳全裕經其境作之以禍赤其
盡族寳八十三筯力猶壯女妓百數盖得七
七之術後爲無辜及全裕作厲一旦忽殂七
七劉浩軍變之時甘露寺爲衆推落北崖謂
墮江死矣其後人見在江西十餘年賣藥入
蜀莫知所止其鵠林寺花兵火焚寺失其根
株信歸閬苑矣
　　　譚峭岩
譚峭岩茅山道士唐敬宗寳曆中遊天台江
浙間年貌如二十許人人亦不知其有道務
以陰功救物常遺金于途以拯貧乏或報殊
不認問其故則曰陰眞君化土爲金以賑不
足吾恨未能且無用之物以邀人亦何怪乆
而知其有術神丹以化瓦礫符篆以制鬼神
或者話隋煬帝東巡事峭岩忽失言曰大業
年中開丹陽河斷三岡脉其下血流吾嘗往
觀之由此知峭岩之壽盖數百年矣弟子鄧
甲乆事之授以丹訣符術則不能盡其妙但
陸擒兕虎水縛蛟螭而已峭岩謂曰人賦分
有定水石能致其熱火不能致其寒雖盡吾
之道而汝則止是矣文宗開成中輕舉於南
嶽矣


歷世眞仙體道通鑑卷之三十八

歷世眞仙體道通鑑卷之三十九鱗七
　(浮雲山聖壽萬年宮道士趙道一編修)
　　　葉法善
葉法善字道元處州括蒼人世爲道士母留
氏晝寢夢流星入口吞之有娠十五月而生
七歲溺大江三年而還父母詢其故曰青童
引我飲以雲漿復朝太上故少留爾及冠長
九尺性淳厚天然不茹葷遇青城趙元陽授
遁甲嵩陽韋善俊授八史由是自能厭劾鬼
佐因卜居卯酉山有巨石當路行者迂徑避
之遂投符石自起嘗遊白馬山石室中遇三
神人皆錦衣寳冠謂法善曰我奉太上命以
密㫖告子子乃太極紫微左仙卿以校録不
勤謫於人世速宜立功濟人佐國當復元任
今以正一三五之法今授於子宜勉而行之
言訖而去而後馘滅妖凶靡所不驗唐高宗
聞之故寵以官不拜請度爲道士留内齋禮
賜于甚厚時帝悉召方士化黄金治丹法善
上言丹不遽就徒費財與日請竅眞僞帝然
之凡百餘人皆罷嘗在東都凌空祠爲壇以
祭都人悉往觀有數十人自奔火中衆大驚
救而方免法善笑曰此爲魅所憑吾法攝之
爾詢之果然病亦皆愈歷高宗中宗朝五十
年往來山中時時召入惟不愛浮屠法常力
詆之議者淺其好憎然以術高卒莫之測中
宗景龍四年三月九日三神人復降傳太上
命云汝當輔我睿宗及開元帝曰未可隱迹
山岩以曠委任時二帝未立而廟號年號已
先知之所以於睿宗明皇陰有助力土蕃進
寳函封題曰請陛下自開無令人知法善奏
曰此不祥也宜令蕃使自開之旣開果有弩
箭自函而發中蕃使而死睿宗先天中拜鴻
臚卿員外置越國公舍景龍觀祖國重謚有
道先生父惠明贈歙州刺史寵映當世時僚
庶受籙者不可勝數叔祖靖能有道術仍善
屬文高祖時直翰林爲國子祭酒汝陽王嘗
飲靖能靖能曰有生徒能飲當令上謁翌日
有通謁者曰道士常持滿見之侏儒也談胚
渾之道飲以酒至五斗許忽醉倒乃一甕也
錢塘有巨蜃溺舟經涉者苦之法善以符投
水其蜃自斃開元初明皇以元夕觀燈於上
元陽宫謂無如此之盛法善曰西凉府今夕
之燈亦可亞明皇異之求往則俾合目頃刻
而至因以鐵鑯如意貰酒翌日遣使求之果
在又中秋夜與上遊月宫聞天樂問其名曰
紫雲曲上素曉音律默記之遂著樂府更名
曰霓裳羽衣曲時月宫還過潞州俯視城郭
悄然但月色如晝法善取玉笛請上奏一曲
仍投金錢子城中僅旬浹潞州奏中秋夜有
天樂臨城兼獲金錢以進師居四明之下天
台之東數年忽於五月一日有一老叟詣門
號泣求救門人謂其有疾白于師引而問之
曰某東海之龍也天帝敕我守八海之寳一
千年一更任無過者則籍于仙品某已九百
七十年矣微勣垂成近有波羅門逞幻術居
于海岸晨夕禁咒積三十年法將成五月五
日海告竭矣其統天鎮海之寳上帝制靈之
物必爲波羅門所取至日乞以丹符相救師
旣飛符海水復舊其人愧嘆赴海水而死翌
日龍輦寳貨以謝師師曰林野棲神之所珠
璣寳貨無所用之遂不受謂龍曰岩石之上
去水稍遠若致一淸泉即爲佳惠爾是夕聞
瀟瀟風雨聲達旦繞山齋石渠泉水環流至
今謂之天師渠燕國公張說常與師會飲師
曰此有麴處士性謹而訥頗耽酒鍾石可也
召至其形侏儒腰數圍拜揖之禮頗樸拙酒
至輒盡而神色不動師忽叱之曰曾無高談
雅論惟務耽酒何所用哉因扶之乃一巨榼
爾至開元八年尸解于景龍觀或言生隋大
業丙子卒壬戌盖百有七歲解化之後明皇
思之降制曰故道士具官葉某天眞精密妙
理幽暢包括祕要發揮靈符固以㝠默難言
希夷罕測而情棲蓬閬迹混朝伍保黄冠而
不拔加紫紱以非榮卓爾孤芳冷然獨往勝
氣絶俗貞風無塵金骨外聳珠光内映斯乃
體應中仙名升上德朕嘗聽政之暇屈詢至
道公以理國之法屢奏昌言謀參隱諷事宜
洪益嘆徽音之未泯悲縣解而俄留何莫憗
遺殲良奄及永惟平昔感愴予懷宜申禮命
式賫泉壤可贈越州都督敕葬于松陽百官
縞素泣送國門之外仍度其姪潤州司馬爲
道士師有弟子百餘人惟暨齊物尹愔爲入
室矣
　　　邢和璞
邢和璞不知何許人隱居瀛海間善筭心術
凡人心之所計布筭而知之卜居嵩潁間著
潁陽書三篇有筭心旋空之訣復能以法活
死者唐明皇開元十二年至都朝貴候之其
門如市有友人居白馬坡下和璞至死已踰
日當其母哀之和璞遂置尸于牀引其衾同
卧閉户良乆起具湯沐而猶未甦復與之寢
須臾即活又崔司馬者與和璞善因疾篤曰
先生何棄我耶已而聞寢壁有穿穴聲窺之
有微隙漸大見導從數百人一人紫衣大冠
坐車中謂崔曰邢先生合太乙相救言訖而
去其疾遂愈隙穴亦尋失矣房琯爲桐廬宰
待和璞甚善暇日因携手出城不覺行十數
里至夏谷村有廢佛堂松竹森映共坐其下
和璞以杖擊地令侍者掘之深數尺得一瓦
瓶中有婁師德與永公書和璞笑謂琯曰省
此乎琯髣髴前世嘗爲僧名永和璞曰君當
爲宰輔善自愛然其終必食鱠棺以龜兹不
在私第不在公館不在寺宇不在外家琯後
果踐台輔謫居閬州卧疾紫極宫稍愈太守
召會郡齋進鱠食畢疾復作夢神人曰邢眞
人之言信矣翌日果終前有賈者拖龜兹板
爲老君帳因假以爲棺和璞廬終南學道者
多依之時崔晤與其友恭事左右一日謂其
徒曰旦夕有異客子等爲予設具又戒曰謹
毋窺伺翌日果一人至其長五尺闊三尺首
居其半衣緋執笏鼓髯大笑吻角侵耳作劇
談多非人間語崔晤欲見不自正遂趨而過
客熟視謂和璞曰此非泰山老師乎曰然食
訖而去和璞謂晤曰此上帝戲臣也言泰山
老師子能省乎晤垂涕曰少聞先人言某寳
老師之後身然前身不甚記和璞後亦不知
所之
　　　申元之
申元之者不知何許人游名山博採方術得
内修度世之道唐明皇開元中召入上都開
元觀時張果邢和璞羅公遠葉法善尹愔何
思遠史崇秘希言同左佑眞風翼戴人主
帝游温泉幸東都元之常扈從善談清靜上
每延問動移晷刻惟貴妃與内人趙雲容侍
晨扆得聞其論雲容嘗侍茶桑間輒乞藥以
希延生元之曰我所惜但汝不乆世雲容復
懇乞不已元之愍其恭勤乃與絳雲丹一粒
曰汝服此死必不壞但大其棺廣其穴含以
珠玉疏而有風使䰟不蕩空𩲸不淪湑百年
外可以復生此太陰煉形之道即爲地仙復
百年當遷洞天矣雲容從幸東洛病于蘭昌
宫特以元之之言問貴妃上命中人陳元造
如其所請而瘞之至憲宗元和末已百年雲
容果再生元之亦隱顯無常自號田先生識
者相傳魏時人已數百歲(龍域録云八月望/日唐明皇與申天)
(師游月宫寒氣逼人清露霑衣過一大門在/玉光中見一大府榜曰廣寒清虚府少前見)
(素娥十餘人皓衣乘白鸞笑舞於廣庭大桂/木下樂音清麗上皇歸制霓裳羽衣曲此一)
(事與葉法善稍同今併存之又/逸史見羅公遠傳大槩如此)
　　　羅公遠
道士羅公遠(一名/思遠)鄂州人也一云彭州九隴
縣人修道宇于漓沅化常往青城羅川間歷
周隋唐年數百歲乍老乍少韜晦名迹唐明
皇開元中春三月鄂州刺史燕屬吏于郡之
園亭士庶遊覽者無不至有一白衣長八九
尺容儀端偉門吏初疑之俄有一小童見而
叱之曰汝何故離本處輒來此宜速去白衣
遂攝衣而走吏乃執小童白刺史因問其族
云姓羅名公遠幼學道術適見守江龍來此
與明公逐之刺史未之信曰須令我見其形
曰請俟後日及期於江干穿一小圳僅尺餘
以引江水刺史與郡人皆至須臾有一白魚
長五六寸隨流而入騰躍漸大煙如線頃之
黑氣横空咫尺不辨公遠白刺史與郡人速
上津亭未至雷電而雨旣少霽見一白龍於
江心頭與雲連食頃方隱時明皇好方外士
刺史具以聞因召見每問無不稱㫖劍南有
果謂之日熟子張果葉法善與上以術取之
曰午後必至其日擁爐公遠始與坐抵暮不
至張與葉相顧曰莫是羅君不公遠笑於爐
中撥出一火筯斯須使者持日熟子至葉詰
之曰到京城烈焰亘天無路可過通稍息方
得到此諸公皆失色上每召公遠與法善金
剛三藏試法而公遠常勝凡出入禁中或以
微言規諷或以直道獻替馘祟驅妖召龍致
雨无善自隱上欲傳其術公遠曰陛下玉書
金簡已格九清宜襲唐虞之無爲繼文景之
儉約豈可以四海之尊萬乘之貴宗廟之重
社稷之大而輕徇小術耶若盡臣術必懷璽
入民間困於魚服也上不悟遂辱駡公遠公
遠走入殿柱中數上過上愈怒劈□追之旣
見復入五磶中又擊磶爲數十塊皆有公遠
之形上謝之乃如故上强之不已因教焉然
不肯盡其術試自隱常餘衣帶不爾影迹及
公遠其試則驗厚賜金帛然卒不得其妙上
怒遂斬之有中使輔仙玉自蜀還速公遠駕
而西謂仙玉曰吾晋成帝咸和年間入蜀棲
息林泉以修眞爲務聞天子好道乃捨煙霞
之樂冒於塵世欲以至道教人王上延我於
别殿而素靈藥我告以人間之府藏葷血充
積三田未虚六氣未潔請以十年爲約而受
乃不能守因小術加我以丹頸之戮一何虐
焉然得道之人形氣混合豈能以世俗兵刃
水火害於我哉但念主上列丹華之籍有玉
系之舊而眷眷之情不能已因袖出一書謂
仙玉曰可以此達上云我姓羅名公達靜眞
先生弟子也上必悟焉仍涼曰小隱居山食
果飲水度流年而已赴闕洽道惟食三棗上
嘆息送肅明觀遣内侍郭道贇送棗二盤六
月再召見上引入内閤賜坐與觀寢殿蓮池
問比地亢陽有秋失望奈何智涼曰誠能動
天願陛下秉誠賜臣夜醮必致甘雨制可醮
竟雷雨隨應上大悦因問治國之要對以聖
人道在心不在他求賜紫衣一襲度爲道士
自是丐辭闕庭奉詔歸舊隱煉丹賜絹五百
疋二十七年丹成詔詣闕賜賚優渥肅宗至
德二載召不赴乾元初享年百有四十月解
于浮雲觀
　　　薛幽棲
薛幽棲蒲州寳鼎人也性沈靜有敏識卓見
修舉業之暇好聞方外事唐明皇開元中及
進士第年始弱冠調官陵郡尉秩未滿有林
泉之興遂拂衣去服冠褐出入青城峨嵋間
乆之遊鶴鳴山訪漢天師治所修行僅一紀
而道氣愈充天寳初復遊南嶽卜棲眞之地
乃晦其名氏於五老峰之下遊心於自得之
場曠然無所係而能和光混俗毁方瓦合其
於三洞眞誥靡不該覽故幽人逸客嚮風禀
受曰集于左右而師辯論宏博隨其根性各
有所發明進玄微論三卷上稱賞其達悟未
幾尸解於墨山嘗註靈寳度人經見行世衡
嶽總勝集云今凌虚宫有天香臺乃註經之
所曉夕雲煙如香繚繞
　　　王柯
王柯字仙柯青城横源人也(一云蜀州永康/縣翠園山下人)
母丁氏夢大星照身及覺室内有光因而有
孕生而紫胞緑脉形狀異常幼穎異拔俗家
巨富不以經意長則仁慈好善見老弱窮困
者惻然哀之形於顔色周急施惠每大雪時
施粒食以濟禽鳥後遇至人傳丹訣於乃居
側洞中修煉歷年無成鼎忽破丹乃化爲金
線石後因徧行山園一日至味江龍潭又上
西峰遇道士煉丹柯乃助其薪炭奉事三年
寒暑不移道士嘉其志授以秘訣今内修上
道外積陰功丹成復分遺之柯服丹漸覺神
爽氣逸身輕意暢門側有大栢數株騰身而
舉已在栢杪因此昇天而去今栢猶在乃唐
高宗儀鳳三年中得道也其地即今羅家山
道士乃羅公遠云
　　　李聿
李聿唐宗室也羅公遠於明皇燕間講論道
妙出入含元殿曾試之後授歙州刺史與家
屬之官甫過大江乃爲鼉所祟拘聿之䰟而
附其形自其家赴任一日公遠校録水府見
之於是飛符誅鼉而還聿之䰟聿乃棄官入
青城山太一洞請符以救其室遂依公遠學
道後證仙果今列侍左右云
　　　杜昇
杜昇字可雲自言京兆杜陵人也莫測其年
壽不食常飲酒三斗不醉顔甚悦澤若三十
許人裹大方巾破帽冬夏常着緑布衫而言
談甚高頗有文學人有與换新巾衫必受之
舊者竟不脫得新者出門逢人便與常游城
市間醉行能沙書好於水椀及盆内以沙書
龍字浮而左右轉或叱之則飛起高丈餘隱
隱若雲霧作小龍形呼之復下水中不就人
求錢人自以錢予之召人穿檐行少頃之間
得錢甚多便散與貧人及酒家如此到處日
日爲之人皆不厭以錢予之疑以術惑於衆
也冬則卧於雪中三兩曰人以爲殭斃矣或
撥看之徐起抖擻雪而行猶若醺酣氣出如
夏醉睡醒也杜孺休邠國公琮之子也爲蘇
州牧或聞可雲在城市極喜乃延入拜之呼
爲道翁賔客僚屬皆訝之孺休曰先君出鎮
西川日與此道翁深相喜重常來去書齋中
時孺休纔年十餘歲今五十餘歲别道翁四
十年而妝飾顔貌一如當時乃留之郡齋咨
以道術可雲曰但以政化及人慈愛爲意况
今多事尤在保身未能脫屣世塵委家林野
宜遠於兵傷道術未可問也時郡人以錢帛
與之阻讓不可出城便散與人孺休敬之愈
甚可雲或與孺休賔僚聚飲有倡和者而可
雲出口成章屬意深遠多神仙㫖趣人無以
綴之後軍亂孺休果爲兵傷而死人見可雲
亦被傷殺頃之但有舊衫一領作三四段斫
破痕在地後數日人多見可雲過松江浙江
經杭越衢信入江西市醉吟沙書如故又一
年人於湖南見之問蘇州事歷歷話而笑復
言曾居南嶽即當去矣詳而究之是得隱形
解化之道人莫知也
　臣道一曰杜昇得道彌深混俗處世忘情
　詩酒絶粒麤衣觀其方巾布衫雖舊不脫
　人予新者必以遺人冬則卧於雪中常日
　遊於城市盖亦莫考其年壽幾何矣倘以
　當時巾服觀其人未必知其得道也眞仙
　隱顯翫世豈易窺哉故道德經曰是以聖
　人被褐懷玉
　　　羊愔
羊愔泰山人也以世禄官家于縉雲明經擢
第解褐喜州夾江縣尉罷歸縉雲兄忻爲台
州樂安令愔幽棲括蒼山性惟沈靜薄於世
榮志尚逍遥常慕道術一旦妻暴亡曰莊生
鼓盆以爲達者今樂矣葬之不亦宜乎男且
有業女已有歸永無累也後遊阮郎亭崖上
去地十餘丈有篆書刻石字極大世傳阮肇
題後盛成使匠人鏨石摸搭之乃唐李陽冰
嘗爲縉雲令遊此亭題詩曰阮客身何在仙
雲洞口横人間不到處今日此中行愔於亭
側與縉雲觀道士數人花時飲酒日午忽仆
地若斃氣息猶暖乃舁還家七曰後方醒鄉
里之人與道士俱往問之愔曰初爲一人青
幘絳服自稱靈英邀入洞府中見樓觀宏麗
鸞鶴徘徊天清景暖異於人間須臾一石穴
中有物飛出狀如簦青色柄長靈英指之曰
此青靈芝也可食之得仙愔覺飢方甚取坐
於石上食之味甘美俄而都盡靈英曰爾夙
有仙分今日遽得見仙官乃引見仙官戴遠
遊冠霞帔羽衣三人文武侍從極多靈英謂
愔曰一人小有天王君一人華陽大茅君一
人隱玄天佐命君愔歷拜之咸曰有仙骨未
能飛昇猶宜地上修煉俄而靈英送出乃括
蒼洞西門也愔方悟此身後不喜穀氣但飲
水三升日食百合一盞身輕骨節皆動抖擻
如竹片及拍板聲又多言語吟詠若與人談
話晝夜不已時或以紙二三百幅書之頃刻
皆成文字人莫能識愔讀之悉是文章道侣
好事者依口録之實亦清辭麗句多神仙瀛
洲閬苑之意如此經年清痩輕健及二年漸
肥白不食百谷惟飲水三年漆髮童顔行輕
似飛飲酒三斗不醉居常衣布褐後往樂安
省兄一日到又往天台亦一日到日行二四
百里復歸仙都山餌藥養氣二十餘年後南
行入委羽山人莫得見矣
　　　譚峭
譚峭字景升唐國子司業洙之子幼而聰明
及長頗涉經史强記問無不知屬文清麗洙
訓以進士爲業而峭不然迥好黄老諸子及
周穆漢武茅君列仙内傳靡不精究一旦告
父出遊終南山父以南山近京都許之自經
終南太白大行王屋嵩華泰岳迤邐遊歷名
山不復歸寧父馳書責之復謝曰茅君昔爲
人子亦辭父學仙今峭慕之冀其有益於父
母父母以其堅心求道不以世事拘之乃聽
其所從而峭師於嵩山道士十餘年得辟穀
養氣之術惟以酒爲樂常醉騰騰周遊無所
不之夏則服烏裘冬則緑布衫或卧於風雪
霜中經日人謂已斃視之氣怵怵然父常念
之毎遣家僮尋訪春冬必寄之衣及錢帛峭
捧之且喜復書遽遣家僮乃厚遺之纔去便
以父所寄衣出街路見貧寒者與之及寄於
酒家一無所留人或問之何爲如此曰何能
看得爲盜所竊必累於人不衣不食故無憂
也常欣然或謂風狂毎行吟曰線作長江扇
作天靸鞋抛向海東邊蓬萊信道無多路只
在譚生拄杖前爾後居南嶽煉丹成服之入
水不濡入火不灼亦能隱化復入青城山去
也峭嘗作化書南唐宋齊丘竊其名爲己作
見行世宋仁宗嘉祐五年夏四月碧虚子題
化書後序云鴻濛君曰吾嘗問希夷先生誦
此書至稚子篇掩册而語吾曰吾師友譚景
升始於終南山著化書因遊三茅經歷建康
見宋齊丘有仙風道骨雖溺機智而異乎黄
埃稠人遂引此篇云稚子弄影不知爲影所
弄狂夫侮像不知爲像所侮化家者不知爲
家所化化國者不知爲國所化醉者負醉疥
者療疥其勢彌顛其病彌篤而無反者也齊
丘終不悟景升乃出化書授齊丘曰是書之
化其化無窮願子序之流于後世於是杖靸
而去齊丘奪爲己有而序之耳噫昔向秀述
南華解義未傳而死郭象偷改成注誠罪人
也今譚君名刻於白簡身不老於人間齊丘
敢縱其盜心蔽其仙迹其罪大者也果不得
其死宜乎哉

歷世眞仙體道通鑑卷之三十九






歷世眞仙體道通鑑卷之四十鱗八
　(浮雲山聖壽萬年宮道士趙道一編修)
　　　薛季昌
薛季昌者河東人(南嶽總勝集云/漢州綿竹人也)家世皆以
官顯季昌自幼不好榮不茹葷衣常布素酷
好山水一日遊青城遂南如桃源後遇正一
先生司馬承禎於南嶽授三洞經籙研眞窮
妙勤乆不懈故高眞屢降異香妙樂時聞於
靜室中唐明皇召入禁掖延問道德乃談極
精微上喜恩寵優異尋即還山上命賦詩贈
序曰練師志慕玄門栖心南嶽及登道録忽
然來辭願歸舊山以守虚白不違雅志且重
精修若遇至人神藥時來城闕也詩曰洞府
修眞客衡陽念舊居將成金闕要願奉玉清
書雲路三天近松溪萬籟虚猶宜傳秘訣來
往候仙輿季昌嘗撰道德玄樞以總頤眞妙
注九眞降聖觀復華盖舊隱修煉丹成一日
忽謂弟子曰祝融峰今夕有天眞之會予被
召當往遂凌虚而去不復返後建凌虚宫
　　　田虛應
道士田虚應者字良逸齊國人爲性樸拙吐
露無忌諱隋文帝開皇中侍親於攸縣以喧
究遷南嶽躬耕於紫盖峰以盡子職凡五十
餘年母旣去世乃遊五峰放志自適唐高宗
龍朔中州牧田侯於嶽觀構降眞堂以居之
田千乘贊以粉壁所授上清大洞秘法自正
一先生傳薛季昌季昌傳虚應旣承道要涉
歷雲水爲友善者惟蔣含洪而已時吕渭楊
馮皆使湖南嘗就訪高論潭州旱祈之乆不
獲召虚應虚應髼髪弊衣至郡無言而雨自
降又嘗乆雨不止郡守建壇于嶽觀亦默然
岸幘而坐洎升壇即霽憲宗元和中東入天
台不復出憲宗詔不起有歐陽平者道學亦
高嘗兄事之一夕夢三神人各持金爐自天
而降若有所召密謂人曰二先生不乆去矣
我必繼之未幾虚應果羽化蔣亦繼往門弟
子達者三人栖瑶馮惟良香林陳寡言方瀛
徐靈府
　　　馮惟良
道士馮惟良字雲翼相人也修道於衡嶽中
宫與徐靈府陳寡言爲煙蘿友香火之外瑟
酒自娱乆之就降眞堂師田虚應授三洞祕
訣唐憲宗元和中東入天台會稽廉訪使元
稹聞其風而悦之常造請方外事桐栢觀自
正一先生完葺以來湮廢之乆惟良乃再締
構作上清閣降眞堂白雲亭翛閑院復正一
先生之迹以三洞之道行于江表憲宗詔不
赴即華林谷創栖瑶隱居以止桃源金陵常
翛然獨往累月一歸忽一日命湯沐浴冠簡
降庭若有所對召須臾陞階遂化年九十傳
授弟子僅百數唯應夷節葉藏質沈觀外他
無得其要
　　　陳寡言
道士陳寡言字大初越州暨陽人隱居於玉
霄峰號曰華林天台科法有闕遺者拾而補
之居常以琴酒爲貺每吟詠放清自任未嘗
加飾其山居詩曰醉卧茅堂不閉關覺來開
眼見青山松花落處宿猿在麋鹿群群林際
還又曰照水冰如鑑掃雪玉爲塵何須問今
古便是上皇人寡言雖補闕科教而不躬行
惟傳度弟予有劉介者字處靜捨明經業即
婺州蘭谿事靈瑞觀主吴守素爲道士聞寡
言之名遂就華林請教奉几杖香火凡二十
年盡寡言之道寡言將尸解謂處靜曰當盛
我以布囊置石室中愼勿以木爲也享年六
十四處靜與葉藏質應夷節爲方外友乆之
將坐化以詩示其徒乃返眞其辭曰我本無
形暫有形偶來人世逐營營輪迴債負今還
了搔首索然歸上淸别有詩十篇今在天台
道元院
　　　徐靈府
道士徐靈府號默希子錢塘天目山人通儒
學無意於名利居天台雲盖峰虎頭岩石室
中凡十餘年門人建草堂請居之弗往而後
自廬於石層上喬松脩竹森然在目有環池
方百餘步中多怪石若島嶼因名之曰方瀛
曰以修煉自樂於其間嘗爲詩曰寂寂凝神
太極初無心應物自雲輿性修自性非求得
欲識眞人秪是渠又曰學道全眞在此生迷
徒待死更求生今生不了無生理縱復生知
何處生唐會昌初武宗詔浙東廉訪使以起
之辭不獲出見廉使獻言志詩曰野性歌三
樂皇恩出九重求傳紫宸命免下白雲峯多
愧書傳鶴深慚紙晝龍將何佐明主甘老在
岩松廉訪奏以衰槁免命由此絶粒乆之凝
寂而化享年八十二著玄鑑五篇注通玄眞
經十二篇及撰天台山記三洞要略門人得
其道惟左元澤
　　　劉元靖
道士劉元靖者武昌人師王道宗授正一籙
未幾道宗將告寂所有均遺諸門人元靖惟
收圖書旣葬於東山晴夜有氣出墓中高數
丈元靖異之遂改葬及發棺但遺衣衾而已
始知其師得道元靖感悟泛洞庭游武陵復
入南嶽師田良逸因登魏夫人仙壇乃有卜
居意自壇尋峻峯而上六十五里(南嶽總眞/集云十數)
里見一石穴南向因闢以爲居引泉環流伐
木誅茅前構小閣棋局茶竈鑿石而成史君
韓曄遊此命其閣曰會仙常以百草芽爲糵
醖酒雖絶粒煉氣而一飲斗餘唐敬宗寳曆
初詔入恩政殿問長生事曰無利無營少私
寡慾修身世世之㫖也上不悦而難作放令
歸山明州刺史唐伸妻病求符於元靖元靖
戒來使曰此符當示史君毋先於夫人使還
伸已殂夫人自愈武宗會昌中復召入禁中
上請授法籙問三盟歃血事對曰世之所重
者髪膚天子之尊止可飲丹以代之齋戒陞
壇授籙賜銀青光禄大夫崇玄館大學士號
廣成先生别築崇玄觀以居之乞還山詔許
宣宗大中五年冬十月有雲鶴屢降未幾去
世聞天樂浮空及遷神日惟杖屨在弟子吕
志眞得其道兵部侍郎萬鄴文碑吏部員外
郎趙櫓爲傳盧璠作石室銘道士張堅白爲
内傳
　　　葉藏質
道士葉藏質字含象處州松陽人法善之裔
也初隸安和觀爲道士詣天台馮惟良授三
洞經籙於玉霄峯選勝創道齋號石門山居
其前有二峯聳峭對峙故曰石門日誦道德
度人二經晚年尤精符術請之者如織婺州
牧爲邪物所撓詣請符至中路犯以穢忌失
之牧親造見案上有筒封檢甚固乃前之符
也因焚香置匣捧歸祟物遂絶由是獲驗之
家有所施不是已則少留之悉爲葺壇宇功
德之費牧乃表其賢唐懿宗優詔石門山居
爲玉霄觀忽命酒召其友應夷節同飲語及
生平事然後告以行日及期題於門曰鷄鳴
時去門人遂聞珠珮雜鼓樂聲于空中須臾
鷄唱視之已化矣年七十四
　　　應夷節
應夷節字適中汝南人也唐明皇開元中高
士應凝之曾孫累世不仕窮道養性母何氏
夢流星入牖驚覺室有光因而孕焉旣生不
喜茹葷年七歲而性敏慧詣蘭谿靈瑞觀吴
尊師受老莊文列及周易十三歲與道士籍
持十戒而勤焚誦師友見之肅如也乆之遊
天台龍虎山受正一紫虚都功等籙而後復
受昇玄上淸迴車畢道及紫文素帶藉地騰
天符且上淸大法自陶隱居傳王遠知王傳
潘先生潘傳司馬練師司馬傳薛季昌薛傳
田良逸田傳馮惟良馮傳夷節也師行之精
謹故動有神靈之默助與葉藏質劉處靜爲
林泉友唐武宗會昌中就天台桐栢觀之西
南别建凈壇以居觀察使李褒間來問道因
奏請院額因詔以道元爲名拾遺張穎撰記
而栖眞此地五十餘年吴越之人瞻風稽首
願侍巾几者莫知其數每入靜行道登壇閱
籙或爲人致福數有感應居常誦黄庭大洞
二經至於八道望雲三元受事迴風隱地攀
斗藏天之術尤勤行之時公卿以師名聞奏
詔賜服號固辭嘗謂門弟子曰吾以維持教
法不能滅迹匿端雖道不違人而勤行方至
然玉京金闕泉曲酆都相去幾何唯心所召
爾等勉之昭宗乾寧中忽一日沐浴入靜凝
神如有所待至翌日昧爽解化春秋八十有
五是夕清香馥郁猿鳥悲鳴及遷神就窆但
空棺而已東陽羅隱爲贊
　　　左元澤
道士左元澤永嘉人也賦性耿介不俯仰於
時事方瀛徐靈府因卜居香林峰石室中去
方瀛一里許晨夕省奉雖祁寒暑熱未始不
至靈府愍其勤恪遂授以秘要後陟玉霄峰
有人設黄籙齋元澤列纂以草屨登壇或詰
之曰三境尚擬去此何上堆也後歸松房絶
粒不語忽携一布囊貯木屩古鑑入山莫知
其所止或一月兩月即出訪其友應夷節談
論清虚外嘗言所居有一岩室左右有大竹
數十根前有池於曲渚中有碧芙蓉數十朵
又有文禽數十隻類鸂䳵游泳其間嘉其趣
因宿室中至夜有物環其身旣覺惟瞑目坐
忘達旦方解去視其布褐惟聞涎腥是夕復
坐室中布網步以伺之果一物自池中出長
數丈兩曰光射人若蛟螭之狀俯岩呵喻徐
而蹙縮入池因戒曰後學輩無術謹勿栖岩
穴也温州青障觀有土地里人常以血食祀
之苟祀不至則爲祟元澤以杖笞神背三下
翌日有大狸死于庭背有杖痕者三里人復
夢神告曰託附吾者爲仙官笞死謹勿血食
祀我也元澤一日忽謂主觀者曰某將他適
請置湯沐復祝之掩盖日但請隨香氣而去
盡處即止是夕有風雨雷電交作光中有兵
衛皆介甲將曉聞唱珍重聲往視之已化矣
遂龔香氣盡處如其言瘞之果得一自然石
壙不知其甲子嘗製眞一頌題於方瀛石壁
曰大道杳㝠不可致詰含太虚爲廣舍總萬
宇于眞一以道守眞眞亦非一言之以自然
任之以萬物胎根旣斷三界迥出九祖得度
三官息筆實賴無功之功其功妙而難匹
　　　呂志眞
吕志眞者不知何許人廣成先生劉元靖之
弟子也内潔而外和似不能言者居石室中
十餘年其後每歲一至京師遊瀟湘訪諸門
人之家常荷二大瓢藥物服飾經籙道具皆
貯之喜以藥石救人入林谷則有虎豹隨之
人問其道則默然無所對出商山道中忽失
色不前人皆訝之且者前有剽掠者來果見
兵刃志眞謂賊曰此行者皆吾弟子毋得干
之其徒斂衽避路不復敢前又至一谷口曰
此有害人之物同行遂入林中以繩縶二虎
而出由是知志眞深得廣成之道嘗云先初
居石室時所處甚隘一夕致醮忽山開數十
步其中平敞復有黑豹馴繞其側
　　　杜光庭
道士杜光庭字賔聖號東瀛子本處州人(青/城)
(山記云京/兆杜陵人)博極群書志趣超邁唐懿宗朝與
鄭雲叟賦萬言不中乃奮然入道事天台道
士應夷節常謂道法科教自漢天師暨陸脩
靜撰集以來歲月綿邈幾將廢墜遂考眞僞
條列始末故天下羽䙱永遠受其賜鄭畋薦
其文於朝僖宗召見賜以紫服象簡充麟德
殿文章應制爲道門領袖當時推服皆曰學
海千尋辭林萬葉扶宗立教海内一人而已
中和初從駕興元道游西縣適遇術士陳七
子名休復灑然異之披榛穴地聚瓢酒酌之
曰以此换子五藏爾先生知國難未靖上表
丐游成都喜青城山白雲溪氣象盤礴遂結
茅居之溪盖薛昌眞人飛昇之地也未幾駕
將復都詔光庭醮二十四位會王建霸蜀召
爲皇子師建謂曰昔漢有四皓不如吾一先
生足矣光庭不樂宮中薦許寂徐簡夫自代
因老于成都相國徐光溥志學之年執弟子
禮事之光庭嘗謂曰予初學於上庠而國子
監書籍皆備先讀天文神仙之書次覽經史
子集一月之内分布定日而習之一日誦經
書二日覽子史三日學爲四日記故事五日
遊息凡五事每月各六日如此不五七年經
史備熟韋藹學士以兄之相國莊之文集請
爲序光庭曰相國富有文辭若集中不删落
小悼浮艶等詩不敢聞命建用張格乃唐相
濬之子其才術高於時而於故實未通治蜀
初小大事每令咨禀盖光庭非止善辭藻而
已有經國之大才時有道士感庭秋謁之而
不遇一日忽謂門人曰青城方創眞宫工未
畢昨夢朝上帝以吾作岷峨主司恐不乆於
世門人皆霑襟及眞宫成時後唐莊宗長興
四年癸巳十一月光庭八十四歲一旦披法
服作禮辭天陞堂趺坐而化顔色温睟宛若
其生異香滿室乆之乃散光庭有一白犬目
之曰吠雲令以麻油塗足繪布裏之曰吾聞
油塗犬足可日行萬里逡巡吠雲亦號叫數
聲而斃光庭嘗撰混元圖紀聖賦廣聖義歷
帝記暨歌詩雜文僅百餘卷行于世凡所著
述未嘗不以經濟爲意(蜀檮杌云有文千餘/卷皆本無爲之㫖如)
(山居百韻詩及紀道德懷古今二/篇有一言至十五言頗有益於教化)蜀主王
建初賜號廣德先生又欲優於名秩詢于故
事毛文錫獻言唐武德初祁平定爲金紫大
夫開元中尹愔居諫省於是以爲諫議大夫
封蔡國公進號廣成先生延之玉局化通正
初遷户部侍郎衍襲位尊爲傳眞天師特進
檢校太傅太子賔客兼崇文館大學士
　　　閭丘方遠
閭丘方遠字大方舒州宿松人也幼而辯慧
年十六通經史學易於廬山陳元晤二十九
歲問大丹於香林左元澤元澤奇之謂方遠
曰子不聞老子云吾有大患爲吾有身盖身
從無爲而生有爲今却反本是曰無爲夫無
爲者言無即著空言有則成礙執有無即成
滯但於有無一致泯然無心則庶幾乎道且
釋氏以此爲禪宗顔子以此爲坐忘易云無
思也無爲也寂然不動感而遂通天下之故
其歸一揆又經云迎之不見其首隨之不見
其後是何物也子若默契神證又何求焉所
惜者子之才器高邁直可爲眞門之標表也
方遠稽首致謝而去復詣仙都山隱眞岩事
劉處靜學修眞出世之術三十四歲受法籙
於天台山玉霄宫葉藏質眞文秘訣盡蒙付
授而方遠守一行氣之暇篤好子史群書每
披卷必一覽之不遺於心常自言葛稚川陶
貞白吾之師友也銓太平經爲三十篇備盡
樞要其聲名愈播於江淮間唐昭宗景福二
年錢塘彭城王錢鏐深慕方遠道德訪於餘
杭大滌洞築室宇以安之昭宗累徵之不起
方遠以天文推尋秦地將欲荆榛唐祚必當
革易侔之園綺不出山林竟不赴召乃降詔
褒異就頒命服俾耀玄風賜號妙有大師玄
同先生闡揚聖化啓發蒙昧眞靈事跡顯聞
吴楚由是從而學者無遠不至弟子二百餘
人會稽夏隱言譙國戴隱虞榮陽鄭隱瑶吴
郡陵隱周廣陵盛隱林武都章隱之皆傳道
要而陞堂奥者也廣平程紫霄應召於秦宫
新安聶師道行教於吴國安定胡謙光魯國
孔宗魯十人皆受思眞煉神之妙㫖其餘遊
於聖迹藏於名山不復得而記矣天復二年
二月十四日沐浴焚香端拱而坐俟停午而
化顔色怡暢屈伸自遂異香芬馥三日不散
弟子以從俗葬舉以就棺但空衣而尸解矣
葬於大滌洞之傍白鹿山復有道俗於仙都
山及廬山累見之自言我捨大滌洞歸隱灊
山天柱源也
　(臣)道一曰左元澤答閭丘方遠之問善則
　善矣然末云但於有無一致泯然無心則
　學者猶未知有無之辯也夫能識無中不
　無有中不有方契乎道方遠之所得度不
　止此也道德經曰三十輻共一轂當其無
　有車之用埏埴以爲器當其無有器之用
　鑿户牖以爲室當其無有室之用故有之
　以爲利無之以爲用此論無也又曰孔德
　之容惟道是從道之爲物唯恍唯惚惚兮
　恍兮其中有象恍兮惚兮其中有物窈兮
　冥兮其中有精其精甚眞其中有信又曰
　有物混成先天地生寂兮寥兮獨立而不
　改周行而不殆可以爲天下母吾不知其
　名字之曰道此論有也知此則親見左元
　澤亦必曰斯言盡之矣
歷世眞仙體道通鑑卷之四十















歷世眞仙體道通鑑卷之四十一鱗九
　(浮雲山聖壽萬年宮道士趙道一編修)
　　　聶師道　
聶師道字通微新安歙人也性聰淳直言行
謙謹養親以孝聞深爲鄉里所敬少師事於
方外即德誨之從兄也德誨自省郎出牧新
安乃於郡之東山選勝地構室宇以居之目
爲問政山房而師道事之辛勤年十三披戴
冠裳十五傳法籙修眞之要後出遊績溪山
自言嘗覽内傳見服松脂法乃與道侣上百
丈山採松脂崖石迥聳百丈遂以名之其四
望高千餘仞夜宿於崖頂松下天清月朗忽
聞仙樂起自東南紫雲上遥遥而來遲緩過
於石金山石金與百丈其高相等雖平地隔
三十餘里山頂相望咫尺間乃聞仙樂到彼
輟少時𣀃小鼓三通復通奏金石笙簫絲匏
響亮擊鼓而拍莫審其曲調聲揭而清特異
人間之樂自三更及鷄鳴而止後問於山下
人是夜皆聞之其同侣嘆曰方採靈藥遽聞
仙樂豈非有感此亦君得道之嘉兆矣其後
遊行歸南嶽禮玉清及光天碧玉二壇後泊
招仙觀入洞靈源時當春景聞蔡眞人舊隱
處不遠有花木甚異採樵者時或見蔡眞人
在其間師道喜之乃辟穀七日晨起獨往山
中漸行聞花有異香不覺日晩忽到大溪傍
見一樵人臨水坐於沙上師道驟欲親近方
乃負樵將下溪迴顧師道却駐樵檐問獨此
何往應之曰學道尋仙深心自切聞蔡眞人
隱此山願一禮謁爾樵人曰蔡君所居極深
人不可到師道曰攀蘿登崖已及於此有山
通行豈憚遠近樵人又曰日將暮矣且行過
此山東有人家可宿師道欲隨樵人去樵人
遽入溪水甚淺及師道入水極深而急不敢
涉樵人曰汝五十年後方過得此溪目送樵
人步水面而去不見師道迴山東十餘里遥
望見草舍三間有籬落鷄犬漸近見一人青
白色似農人年可三十獨居見師道到甚訝
師道深山自行忽曰家累俱出何爲主人又
問師道此來何之應曰尋蔡眞人隱居主人
曰路上見樵人否曰見主人曰此蔡道者適
過也師道聞之禮祝曰凡愚見仙聖不識亦
命也已逼夜山林深黑投宿無地又問曰從
何來具以發迹新安尋眞之由以對乃許入
其舍復指師道令近火爐邊牀上坐曰山中
偶食盡求之未歸師道曰絶粒多時却不以
食爲念見火側有湯鼎復有數箇黄磁合主
人曰合内物可喫任意取之乃揭一合是茶
主人曰以湯潑喫及喫氣味頗異於常茶乆
之復恩荼更揭之合不可開遍揭諸合皆不
能開師道心訝不似村人家而不敢言主人
别屋睡日高不起又無火燭睡中曰此孤寂
之處忽病無以相待前村人家甚多可以往
彼師道遂行數里不見人家悉是崖險乃迴
盻已迷向宿之處復行約三十餘里忽逢見
一老人欣喜邀於石上坐問入山之意具以
前事對之老人曰蔡君父子俱隱此山昨夜
所宿之處即其子也又曰爾道氣甚濃仙骨
未就入山饑渴曷能乆留此哉俄折草一莖
與師道形若薑苗而長尺餘嚼味甘美復令
取泉水喫次舉頭已失老人所在師道悲嘆
不已而覺食荼草之後氣力輕健愈於來時
却欲沿山路尋宿處其路已爲棘蔓蔽塞前
去不通却迴招仙觀衆道士驚異曰此觀雖
靈岳側近蟲獸甚多人罕能獨行何忽去月
餘日實乆憂望師道曰昨日方去始經一宿
具言見樵人及宿處又逢老人道士皆嘆曰
吾輩雖同居此觀徒爲學道知有蔡眞人無
縁一見吾子夙有仙分已見蔡君父子其老
人者昔聞彭眞人亦隱此山豈非彭君乎子
一入山遽逢三仙人一日一宿人間月餘矣
其實積習之命也師道深自嘆異駐招仙觀
修煉逾年後以親老思歸却迴問政山每入
諸山拾薪斸藥或逢虎豹見師道則垂耳揺
尾俯伏於地師道以手撫而呼之乃起隨行
或以薪藥附於背上負之送歸而去昔郭文
舉居大滌洞伏虎亦如之歙之近山頗有猛
獸而不爲人之害者自師道之感也其親時
問師道遊學所益具陳其事親聞之而喜曰
汝以孝養我以道資亦幸爲汝母矣此盖宿
慶之及也後又出遊復思往南岳九嶷山早
聞梅眞人蕭侍郎皆隱玉笥山時人多見之
梅即南昌尉梅福也蕭即梁之公子蕭子雲
也自東陽太守避侯景之亂全家入山二人
俱得道於此師道且止玉笥清虚觀恩慕梅
蕭特遊鬱木坑或冀一見堅心而去山行極
深忽見一人布衣烏紗帽顔若五十許人師
道禮敬問之初自稱行者問師道何往乃以
尋梅蕭爲答行者曰聞爾精勤慕道遍訪名
山誠亦非易欲見二君行者可以相引爾宿
業甚凈已應玉籍有名雖未便飛昇當亦度
世爾行者又曰我謝通修也恐爾未識故以
自言本居南岳與彭蔡同隱已三百年知爾
嘗遊洞靈源我適爲東華君命主玉笥山林
地仙兼掌清虚觀境土杜令爾與我素有道
縁是得相見然梅蕭日中爲小有天王所召
恐未便還未可俟也師道於是虔拜曰凡世
肉人謬探大道凝神注想以朝繼夕未知要
妙若浮于海詎識其涯不期今日獲見道君
實曠劫之幸也通修曰丹心懇苦深可憫哉
爾世事未了且當送爾出山路往我所止隨
行數里忽見草舍兩間甚新潔有床席小鐺
然火煎湯儼若書生所居而無人通修命師
道入坐於木馬上通修自坐於白石鹿上俄
有一髽角童以湯一盌與師道呷之神氣爽
然又指令架上取書一卷通修曰此素書也
但習之無怠當得眞㫖師道意欲求住師學
之未啓言而通修已知曰爾有親垂老雖有
兄能養若欲更南遊此未可言住我有弟子
號紫芝在九嶷山若往彼見之爲我傳語兼
出素書示之得盡其㫖矣或不見但投素書
於毛如溪上洞中仍題石壁記我傳語之意
紫芝當自授爾要道言訖乃發遺師道迴俄
不見通修已在郁木坑外師道入清虚觀矣衆
道士驚之曰一去七日而返何之也師道具
以對之有道士二人欣躍乞與師道共入郁
木坑到舊處岩石草樹歷歷宛然但失其草
舍竟日悵望而迴師道得素書文字可識皆
說龜山王母理化衆仙秘要眞訣也他仙習
此當得昇天世人授之跡參洞府其間有疑
義不可究者後到南嶽九嶷山湘眞觀月餘
尋問紫芝蹤迹咸言毛如溪有一隱士莫知
姓名人或見者師道累入山尋之不見乃如
通修之言投書題石壁後嘗夢神人稱紫芝
教之以釋凝滯意乃醒然經歲餘復還問政
居二十餘年每焚修即以二蔡彭謝眞形畫
像瞻禮仍自以管幅編異傳於道俗其後吴
太祖霸江淮間聞師道名跡冀其道德乃勑
廣陵建玄元宫以居之每陞壇祈恩禱福水
旱無不應致感動天地慶雲呈祥乃降褒美
爲逍遥大師問政先生師道道以資孝遠不
違親親之在堂九十有五丁憂之日匍匐奔
喪負士成墳絶漿過禮便謀遁迹冀遂初心
無何馹騎繼來詔命難拒太祖見待益重舉
國莫不傾依門人鄒得匡王處訥楊匡翼汪
用眞程守朴曾景霄王可儒崔繟然杜崇眞
鄧啓遐吴知古范可保劉日祥康可乆王栖
霞等皆爲入室弟子傳上清法散於諸州府
襲眞風而行教朝廷皆命以紫衣光其玄門
至秦吴荆齊燕梁閩蜀之士咸來逾紀勤苦
奉事師道常謂之曰我無道術何以遠來若
此弟子皆曰若張君居蜀天下之人悉往師
之隨其所修各授以道要群弟子執奴僕之
役乆而不去者方得成仙今悉是枯骨子孫
日逼朽腐思避短景希度長生願無却懇切
也然師道以仁慈接衆言不阻違隨其性識
指以道要若乆行霧露餘潤漬衣近羅沈檀
輕香襲體由是居廣陵三十餘年有弟子五
百餘人而師道胎息已乆煉丹有成常欲歸
彼故山爲逼睿恩有違宿願逮乎歲在辛未
秋月夢一人黑幘朱衣曰先生道成乆矣天
命迎之先生寤而爽然乃謂門人曰我爲仙
官所召處世非乆以其年十月二十三日異
香滿室雲鵠立庭若眞靈所集言别解化於
都下紫極宫春秋六十有八創玄墟於太平
門外弟子斂之棺忽有聲視之若蟬蜕矣後
數日人自豫章見之領一髽角童隨行道俗
多識之咸問何爲遠遊曰離南嶽多年今暫
往爾所在多泊舊游宫觀半年後有人自長
沙來亦如豫章所見復言衡陽路見歸洞靈
源去樵人言五十年後過此溪果足驗矣順
義丁亥三月大丞太師東海王恭按典禮奉
還新安立玄壇給田莊改故居爲歸眞院仍
表薦追贈鴻臚卿賜冠劍法服等恩禮優渥
　　　張氳
張氲晋州神山縣人一名藴字藏眞父居欽
母楊氏感黑光而娠十有八月乃生於唐高
宗永徽四年四月十六日身長七尺五寸風
神秀逸志性翛閑眉目如畫語言若鐘工琴
書善長嘯好黄老方士之說父死有欲以女
妻之即棄去曰吾慕古洪崖仙人遂自號洪
崖子游青盖山遇褐衣老人曰此岩景成子
汝師也如其言訪之有被髪卉服踞盤石者
氲再拜景成子曰誰遺汝來氲具道老人語
遂盡傳其方又曰姑射之南有古洞汝當居
之若得五藥童役之則仙去遂往姑射有神
人指洞所果得五童曰橘栗术葛柮役使左
右隱洞中十五年仙書祕典九經百氏靡所
不通有樵夫窶而嘆者氲酌杯水覆之石上
視之錢也往輒獲之書生劉會怪之與俱來
失氲所在氲常乘青驢從五童入靈夏訪崑
崙游終南泰華往來青城王屋太行之間與
葉羅二天師爲侣每究金丹華池之事易形
煉化之術人莫能究其妙聖曆中武后召之
不至嘗醉卧洞口酒欲醒髣髴見神人長丈
餘形甚偉衣冠儼然指之曰子何不學大隱
曰何謂大隱神人曰九衢三市稠人翕然喧
嘩於前復問曰何謂小隱神人曰獨卧林泉
曠然自適昔夷齊居首陽是曰小隱耽伏混
世俗是曰大隱氲稽首從命而神人忽隱已
而寓洛陽給事李嶠家凡十三年詞人逸客
爭相求見明皇開元七年屢召辭不獲乃來
見於湛露殿上問曰先生善長嘯如何得聞
於是應聲而發則幽韻蕭蕭清人心耳上曰
朕何如堯帝先生何似許由曰陛下道超堯
帝臣則德謝許由昔堯帝召許由而不至今
陛下召臣而臣來上嘉之拜氲太常卿累遷
至司徒皆不受曰陛下何惜一山一水不令
臣追迹巢由是歲八月聽還山氲嘗在禁中
指白驢云此乃千歲雪精也因賜之詔本州
葺其孝義里居名其鄉曰洪崖里曰徵君仍
賜牧驢草地於汾水邠王守禮嘗問曰淮南
雞犬皆仙去有之乎氲曰學道求仙如同睡
異夢父子夫婦莫相及也守禮曰神丹可餌
黄金可成乎氲曰富貴聲色伐性之斧點化
烹煉夭命之斤草木金石腐腸之藥不可學
也守禮曰我輩非仙材邪氲曰毋勞汝形毋
揺汝精恬淡寡慾可以乆生可以盡年守禮
曰謹奉教氲雅好古物時天下名賢往往有
所贈開國公李太一遺書曰僕聞先生有好
古之癖欽仰之乆近有張生者晋司馬華九
世孫不遠千里以孔子木履一枚見遺云傳
寳已二百年觀其先聖所踐之物非敢匿之
是用馳獻太子洗馬田遊岩贈尹喜龜王戎
如意杖侍御史郭翰贈王烈石髓孔子二儀
履楊炯贈孔子石硯楊雄鐵硯僧惟恭贈筇
竹杖楊齊哲贈嵇康鍛鎚陳平和階元亭贈
謝靈運鬚數莖僧智遠贈蔡邕焦尾琴葛洪
刮樂篦僧翛然贈迦葉陀頭鉢秦休莊贈河
上公註五千言草本劉守章贈四皓鹿角枕
司馬子微贈淮南王藥臼杵周子恭贈古帝
王圖一卷節度使張守珪贈海蝦蟆牙長一
尺八寸魏肅贈陶潜鳴琴芙蓉冠劉長新贈
王喬笙氲竟入山絶粒服氣隱姑射山不復
出乆之河東巡撫使李嗣眞與晋牧郭正一
往姑射尋之數日方遇於松下戴角巾披鹿
裘而卧乃曰朝客何用逼野人乎二子嘆曰
眞高士巢由之輩也嘗註老子周易二禮穀
梁又著高士傳十卷神仙記二十卷河東記
三十卷大周昌言十卷皆未行世十六年洪
州大疫有狂道人跨驢從五童施藥市中病
者立愈州以上聞上意其氲驛召之果氲也
然三召卒不至乃栖息於洪崖先生之古壇
出入跨雪精常服烏方帽紅蕉衣黑犀帶短
靿靴五童分執六角扇鐵如意筇竹杖長盈
壺常滿杯文榴酒榼自然榴杓(一云常服櫳/榛巾六角扇)
(垂雲笠方木凳二玄書葛木如意/魏惠壺木柏杓五黄出入隨之)往來城市
酣笑自若人莫知其所言二十五年范陽人
得二大牙皆一尺八寸以獻上上遺使就問
氲答曰頃見崑崙之下有蝦蟆大者踰百尺
殆是邪天寳四載年九十三以四月八日黎
明大霧尸解榻上郡人見其從五童冉冉上
騰而去是歲八月復於晋州與里人劇飲留
衣履爲别至六日尸解騰去亦如之晋人藏
其蜕於北源禄山之亂以靈響助肅宗乾元
中因申泰芝言豫章伏龍山有異氣詔立應
聖宫塑肅宗像以先生配焉今紫清宫是也
德宗時繼於晋州即其宅立廟又於洪崖山
尸解處立廟祀之今皆爲棲眞觀氲有詩三
章傳于世其一曰去歲無田種今春乏酒材
從他花鳥笑佯醉卧樓臺其二曰下調人無
采高心又被嗔不知時俗意教我若爲人其
三曰入市非求利過朝不爲名有時陪俗物
相伴且營營今自豫章水西㳂洄數里至隋
唐西昌縣故此數百武間爲小石頭有石磯
曰洪崖釣臺有石池曰洪崖硯池相傳爲氲
書堂處盖氲來豫章十八年舊跡可考僅如
此太平廣記云唐憲宗時韓愈謫潮州行次
商山有甥慕雲水得道乆不知所之忽迎立
馬前送至鄧州曰某師在此山玄扈倚帝峰
爲東園公柔金水玉作九華丹火候精微難
於暫捨請從此辭問其師曰洪崖先生也丹
霞翁曰洪崖先生聞於古洪崖子生於唐其
爲二人明甚然洪崖子者玄宗亦嘗稱先生
矣韓甥所遇果洪崖子耶抑古洪崖耶是未
可知也世必有知之者
　(臣)道一曰張氲混俗養眞名動朝野觀其
　答明皇之問曰陛下道超堯帝臣則德謝
　許由謙之至也夫自五帝官天下三王家
　天下而帝王殊品明皇豈眞道超堯帝張
　氲豈眞德謝許由哉道德經曰江海所以
　能爲百谷王者以其善下之故能爲百谷
　王是以聖人欲上人必以言下之欲先人
　必以言後之張氲之謂也
　　　傅仙宗
練師傅仙宗長安人父倫資陽令仙宗幼聰
明而好道家學年十二隱資陽山未幾有神
人告玉案山乃福地可往修行旣至建玄齡
觀以居之僅一紀一日又有介甲士數人告
曰某主山神也自師居此身不遑安况此未
爲修眞之所即州之西有平岡山可居仙宗
然其說乘青騾赴平岡山聞鬼神侍衛而至
建星壇靜室創老君殿於其間唐明皇詔赴
闕利州梏栢江每年舟楫爲水所害仙宗抵
其江津人說其苦難仙宗乃以二石板篆符
投水中翌日果有二大魚曝於灘腹下有丹
字曰赤鯉赤鯉生居河水不避仙官宜得其
死刺史具以聞詔立仙宗祠於其涘已而至
都所對稱㫖命賜優厚俾于上清宫設醮上
躬詣之仙宗拜請東方青帝青童從官將神
及諸位列宿等皆儼然來降上恐懼旣罷問
卿修何道而致此曰臣修道務以安人利物
節食儉衣守之以恬淡行之以簡易澄之不
清撓之不濁以此自勝故一切神靈應召而
至又問金丹曰金液之丹未可便服須功滿
行圓惠及民物然後服之即長生也上大悦
乆之乞還山詔修葺舊觀賜額爲應眞上親
書之後亦遣使齎香燭就設醮席不絶唐肅
宗乾元三年十月十四日忽聞空中云太上
有勑乃索沐浴遂登榻而化邑人王念自成
都還道中見仙宗乘青騾入簡州去而後亦
莫知其所之御史中丞宋渾撰碑
　　　成道士
成道士者不知何許人晦名隱迹唐明皇開
元末中使謁金天廟聞成眞人之名遽候之
有道士弊衣負布囊而來詢其氏曰姓成延
於傳舍問所習不答以騎與之至成都密奏
之明皇異其說召入館于蓬萊院問道術及
所修皆不對未幾乞歸山上允乃挈布囊而
去人見皆笑之而後因徹幕壁上有題曰蜀
路西行燕師北至本擬白日昇天且看黑龍
飲渭其字刮洗愈明上聞之亦莫知其意不
數月果狩蜀
　　　趙惠宗
道士趙惠宗者硤州宜都人隸籍乆之得九
天仙籙三洞祕法皆通曉後居郭道山唐明
皇天寳末還硤忽於郡之東北積薪自焚僚
庶悉往觀之惠宗怡然坐火中誦度人經斯
須化爲瑞雲仙鶴而去火旣燼其下草猶緑
得遺簡有詩二首其一曰生我於虚置我於
無至精爲神元氣爲軀散陽爲明合陰爲符
形爲灰土神與僊居衆垢將畢萬事永除其
二曰吾駕時馬日月爲衛洞曜九霄上謁天
帝明明我衆及我門人僞道養形眞道養神
懋哉懋哉餘無所陳
　　　翟法言
翟法言字乾祐夔州雲安人也身長六尺少
喜老子說志清修斥五辛不食居玉石鄉之
精舍唐玄宗天寳十四載乾祐年四十一矣
忽夢一童子曰二眞人令我語汝翌日可至
溪上乾祐遽悟質明至溪上則是有偶坐磐
石者神宇超然乃二眞人也乾祐趨謁恭甚
俄而雲霧晦㝠眞人乘之而去顧乾祐曰吾
近閱靈異經知有若名故持籙來亟往雲昇
宫吾授若也乾祐即往眞人乃授以寳笈靈
文三科一曰三將軍祕術二曰紫虚秘術三
曰太上正一盟威祕法并賜神圓一百二十
使正月朔旦取一餌之壽當如其數且戒曰
西有潴池五龍居之若可召而役焉以利濟
群生乾祐拜受其言已乃更築靜居恪行三
科於是眞人與日月星君夜數降其室邑人
取汲於江夏苦濁飲乾祐鑿井其廬傍召一
龍主之雖隆暑水亦甘冽乾祐以考召著名
毎念雲安一邑江流之險有一十五處一日
作法召其灘神俾悉平之是夕應召而至者
一十四灘獨有一灘召不能至乾祐大怒必
欲召之旣至乃一女人峨冠大袖慨然進辭
曰天師禀天行化妾乃一水神何敢抗拒第
有未安不容不禀觀君之意不過欲便舟楫
而不知從事舟楫者日常倍利縱有少費不
足爲損沿江小民三四百家無田可耕無桑
可織全仰爲人挽負以資其生今若盡平灘
險在舟楫固甚便在彼小民其於衣食爲如
何太上之意必不如此深恐異時獲罪不免
負累更宜裁之乾祐嘆曰汝之所慮非吾所
及於是復命十四灘之神各復其險是夕風
雨哮吼雷霆震擊明日視之一十五灘驚波
怒濤宛然如故荆南節度使王玘者聞其名
親從受籙是夕代宗夢玘從三神人遊即遺
黄門謁者馬承靜問狀玘以乾祐對代宗因
曰朕有六甲殿七寳所成中有金箱玉簡頻
使法師啓之而鑰不可動乾祐有道者冝能
啓也詔玘趣延乾祐辦裝旣至長安以酒噀
六甲殿門即洞開代宗悦賜乾祐號通靈大
師少焉辭歸代宗會其流餞之乾祐取帨置
玉几上他道士不知所以乾祐曰吾法高者
爲先有能舉是帨者吾師也衆道士莫能舉
乾祐徐取置諸道士盡皆不能興代宗曰奈
何乾祐曰今起不難聊爲諸公少靦爾即叱
之遂起代宗大異之乾祐遂去三日至江陵
及歸所舍則母已死於虎乾祐召虎至地神
從之曰天師母九戹八難天符殺之爾乾祐
鞭虎數十釋之自是尤務拯人疾苦煉黄白
遇窮者施之文宗太和十年十二月朔告其
徒曰後五日吾將朝天至時而化其徒葬之
晡時聞雲中有鐘鐸之音雲五色爛然乾祐
在其上俯謂其徒曰勉旃毋忘吾道尋冉冉
而去發視其棺惟有衣屨而已後十五年有
李文盛見乾祐於益都曰吾暫遊青城行返
雲昇矣益州新津縣繫龍江有繫龍樹方輿
記云仙人翟石自峨嵋山來繫一龍於此恐
即乾祐也俟後博覽者幸訂其是非焉




歷世眞仙體道通鑑卷之四十一















歷世眞仙體道通鑑卷之四十二鱗十
　(浮雲山聖壽萬年宮道士趙道一編修)
　　　舒虛寂
舒虚寂字得眞開州人也世業農虚寂獨喜
林泉好黄老術事建陽翟乾祐天師天師嘗
泝江游仙都觀洞中得鎮光策靈書乃葛稚
川於羅浮山神仙降授之文也乾祐謂虚寂
曰吾先師宋冲元所祕得者名在仙格汝雖
得之未知其要因指授之且曰二氣之前道
爲祖道以一氣生三才故天有九陽人有九
元地有九陰人之禀生苟能歸其祖守其元
則感通變化無所不適此書昔西靈金母授
漢武帝武帝傳李少君而後太極左仙公得
之葛稚川又得之於羅浮山先師於洞庭君
山復得之於葛仙公因戒曰鎮元之道乘大
魁履北極視瑶光躡丹元倚靈田蹈闓陽運
元綱握天樞執持六氣指揮萬靈外可以召
神内可以延生虚寂如所戒而修之無不神
驗忽謂人曰蜀多名山爲神仙所會吾將遊
焉旣至則常持灰數勺貯紙囊中或問之曰
此可治百病有請者以津液調與之疾無不
愈又嘗患口瘡謂人曰視吾口中乃張之如
箕五藏悉露視之者無不驚訝後入新繁銅
馬觀乆之常與人言昔黄帝與甯先生天眞
皇人會衆眞於此號其地爲三會臺有銅馬
隱於林間今龍橋乃其舊迹後之人於銅馬
隱處築臺以誌之秋夕澄霽銅馬忽騰躍嘶
鳴見之者得道予往來此三十年幸一見之
居歲餘忽謂鄰母曰旦夕將他適欲以後事
相託因指視其地囑曰瘞我於此當深三尺
餘吾必有厚報是夕卒鄰母如其言而瘞之
果得金一鎰以聞官驗所瘞但杖屨而已乃
知神仙解化報答鄰母遂復予之母有子自
臨邛歸見虚寂以二甘瓜於新津上命坐分
食其一又一使遺其母謝曰積年所擾一旦
遠别再會無期寧免憶怏其子還舍始知化
去進士馮逍爲傳
　　　向道榮
道士向道榮不知何許人爲人朴略事虚寂
授鎮元策靈書而名聞於蜀嘗欲以金三十
兩鑄白馬老君三分已備其二嘗以未成功
未懈意一日焚誦忽有物墮地開視之乃十
兩金也遂畢其願與華陽丞吕翼友善置酒
數斗令翼飲達曉不醉自言去世月日謂平
生之故當送我於東郊巨松之下以薪火燎
棺爲惠翼異其記託時語其友章昇常粲數
十輩共誌其曰以伺之前一夕道榮遍詣知
友家飲酒言笑至暮宿於逆旅翼使人密視
之見寢處如常黎明則已化而顔色不變翼
與昇粲具棺櫬於砂坎之西巨松下致薪舉
火已發棺中烈焰不可近見道榮出煙焰上
冉冉凌虚而去矣
　　　任可居
道士任何居不知何許人年四十木訥願慤
負囊笈事向道榮道榮憐其志以鎮元策靈
書訣付之戒曰十八年後方可以示人災福
之驗勿窺榮利毋妄傳授此道得之者神仙
泄之者夭枉昔宋沖元傳翟乾祐乾祐傳舒
虚寂虚寂傳予予今傳汝五世矣必付人則
當察其志行而後授之毋自貽咎可居遂祕
之常以他術自給人亦莫能知凡二十年漸
言人休咎或爲禳醮每占先令人齋戒向壁
列燈爲斗魁之像坐其前禍福吉凶歷歷如
見唐昭宗大順中忽謂華陽令高魯思曰某
旬日間當去世公爲我戒門弟子毋爲俗禮
盖道家之所忌及期無疾而終魯恩如其言
而戒之其鎮元策靈書不復傳焉
　　　程太虛
程太虚者果州西兊人幼好道節操不類於
常人年十五登所居之東山飄然有凌虚意
尋有五色雲霞擁其身俄而天樂羽盖合沓
而至太虚默念未辭親友忽雷震一聲竟無
所睹退而刻志修誦愈勤年十八恃怙俱失
棄資産居南岷山絶粒坐忘動逾歲月有二
虎侍左右若備呼使因名爲善言善行乃撫
皆授以三歸之戒遂跪伏而聽自是呼名則
至忽一夕大風拔木雷電而雨砌下坎陷中
水如沸湧因以杖攪之得碧玉印兩鈕毎歲
農人乞符籙祈年以印印之則授者愈豐阜
凡有得以惠施之外皆以構祠設像無所私
己有女道士謝自然授法籙印訖則密收之
一日失所在唐德宗貞元十年自然白日昇
天憲宗元和四年太虚解化五年二月遷神
子玄宫貌不變而輕若空衣所化之地忽生
皂莢一本柯葉下垂俗謂之披頭皂莢宣宗
大中十年有命使自峽入蜀道由南岷訪太
虚之祠謂其門人曰去年冬過商山宿逆旅
出門見嶺上花木稍繁忽忽躋石躡險幾五
六十步至其下異花夾道約一里餘有居第
如公館青童引入見一道士自云姓程名太
虚祖居西兊今憩此已而留連極勤厚囑曰
明年君自蜀入岷無忘訪我今熟視其像果
與見者無異
　　　俞靈璝
俞靈璝者河間人居衡山九眞觀學道十餘
年南岳赤君異之授迴風之道及守明梁之
法行之二十年能坐見天上事如視諸掌然
自晦不爲異以驚俗而人亦不知其有靈也
與人談說多及四海九州遊歷事跡其貌常
若三十許人唐憲宗元和中郴州官吏見靈
璝說其祖父名氏狀貌嗜性職掌年壽皆中
衆驚異而禮之但曰我偶然爾非所知也遂
入閉關不出雖懇請亦不復有言方知其是
異人常誦大洞經或絶粒或飲酒有潘老仙
遊岳與靈璝交甚密養一元龜廣四五尺力
可敵十人見者畏之靈璝因乘入九嶷山去
採樵者時見之
　　　趙知微
道士趙知微不知何許人結廬於九華山鳳
凰嶺日誦道書草衣木食數十年由此得道
人多從之皇甫元眞爲弟子凡十五年唐懿
宗咸通中知微煉丹遺元眞市藥於京師寓
玉清觀之上清院時皇甫枚日相訪詢及知
微事元眞曰門人自事師以來未嘗有惰容
嘗云分杯結霧及化竹釣鯔之術吾皆得之
但小戲術爾去歲中秋霖雨門人皆歎佳夕
不得賞月吾師忽命侍童備酒徧召諸生謂
曰能昇天柱峰翫月否諸生雖應諾而切訝
之少頃吾師曳杖而出諸生從行旣闢扉天
已廓淸皓月如晝捫蘿援篠立峰之巓吾師
危坐諸生列侍舉酒詠郭景純遊仙詩數篇
諸生有清嘯者步虚者鼓琴者以至月落方
歸旣就榻而風雨如初元眞善棋無敵得點
化術乆之歸九華山不復出矣
　　　劉道平
劉仙師名道平居玉笥崇仙觀即今乾元觀
也漢武帝時東方朔已奏云後有當天曹選
舉者唯彭城劉道平爾以此知劉仙非偶然
者仙師幼時趣造出處已異於常人每有疫
癘之家則以竹爲角以蒻書符奮臂呼叱頃
刻皆愈以至旱暵蟲蝗叩之輒應于時黄巢
竊發銳然南來所至皆破邑人懼其殘賊故
布寨峰岡然尚患形勢兵刃之弱奔赴崇仙
告急於仙師仙師愍之爲出峰岡之陰遣神
兵以禦不揮一戈不發一矢而大敗巢賊此
神仙之力明驗也爾後靈感尤多已而輕舉
今岡頭上昇處有黄石世傳爲飛仙石唯存
雙履痕作白色以表異云
　　　聶紹元
練師聶紹元字伯祖母程氏有娠畏葷茹嘗
夢天人指其腹曰此子當證道果及生而穎
達自不與童稚群旣長雅好書史尤精老莊
文列一日詣金陵師道士高朗昭受戒籙是
夕夢入一城官府甚嚴肅中有朱衣者凭几
謂紹元曰此司禄之所也可自閱籍籍云聶
紹元十八入道二十授上清畢法二十六又
往南岳遂掩卷而寤乆之自金陵還問政山
築室以居不偶世俗自號無名子作無名子
草堂記世多以練師稱之是時南唐後主酷
好事佛待緇毳加禮怒冠褐輩苟其榮利往
往落鬚髪以趨之練師上疏切諫厥後以母
老侍温清極勤悴一日晨起沐浴曰我伯祖
有云吾家世世宜修煉可各率勵勿忘太上
教俄有四鶴集于屋又神光從空而下赫赫
四照城中望見者疑爲火所焚即之則闃然
無他但紹元已化矣四鶴與神光冉冉而去
先一夕告其母曰胡將軍至可備二七人酒
果已而影響間若有就坐者及旦莊隸來云
練師與三道士衣緋緑乘馬從者數十輩冠
帶曄曄南去練師迴首曰吾往南岳矣常撰
宗性論修眞秘訣學士徐鉉徐鍇俱稱歎嘗
曰吴筠施肩吾無以加焉
　　　徐左卿
徐左卿者不知何許人唐天寳十三年重陽
日明皇獵于沙苑雲間有孤鶴徊翔上親射
之其鶴帶箭而墜將及地丈許欻然矯翼首
于西南衆極目乆之不見益州城西十五里
有道觀其流非修習者莫得居之東廊第一
院尤爲幽寂左卿常自稱青城山道士風格
淸古一歲凡三四至觀宿於德虚正堂以俟
其來至則三五日或旬朔言歸青城甚爲人
所仰一日忽自外至神采不怡携一箭謂人
曰吾山中偶爲此物所加已無恙矣然此箭
非人所有越明年箭主到此當付之遂留於
後壁復題其時云十三載九月九日也明皇
狩蜀至觀因幸道院見其箭命取閱之即御
箭爾上驚異詢之道士以實對即前歲沙苑
中所射之鶴乃徐左卿也復覽其題則又知
當日自沙苑一翥而至此後蜀人亦無復有
遇左卿者武興之東勤三十里溪山可愛而
南北之峰峙然聳秀名之曰飛仙嶺耆舊相
傳云昔左卿帶流矢飛泊之所今嶺之下有
飛仙觀遺址存焉宋仁宗皇祐中北作訪使
郭諮題云翠嶺標仙迹雲間碧樹開每聞岩
鶴過疑是羽衣來絶嶠時飛石寒潭忽起雷
必應苑中箭猶寄在丹臺
　　　李遐周
李遐周者不知何許人有道術隱顯不能測
唐明皇開元中嘗召入禁掖乆之求出住玄
都觀宰相李林甫往謁之遐周謂曰公在則
家大殁則家亡林甫拜泣求救遐周笑而不
答則曰戲之爾天寳末禄山豪横跋扈遠近
憂之而上意未悟一旦遐周遁去不知所之
但於其居壁上題詩數篇讖禄山僭竊及幸
蜀之事人莫能曉而後皆有所驗其末云燕
市人皆去函關馬不歸若逢山下鬼環上繫
羅衣燕市人皆去者禄山假幽薊之衆而起
也函關馬不歸者哥舒翰潼關之敗匹馬不
還也若逢山下鬼者即嵬字馬驛名也環上
繫羅衣者貴妃小字玉環馬嵬時高力士以
羅巾縊之其所先見者皆此類
　　　謝通修
謝通修者本宜春郡人禀性和雅不好妝飾
聞善則喜見惡如探湯奉母至孝常懷悦色
唐代宗大曆初一夕忽夢一人冠褐而至謂
通修曰子骨非凡何不學道旣覺以其語白
母氏母氏然其言許訪道乃詣衡岳求度爲
道士乆之歸寧而值荒歉凡五載親屬離散
知識流亡忽一夕又夢嚮之冠褐者謂通修
曰廬陵分野有玉笥山是洞天福地中有清
虚館乃司命之别府即眞人遊宴之境子宜
往彼修行翌日母復諾之因肩輿入玉笥山
不構庵室而居于岩穴林木之下甘㫖之奉
即榛栗桃杏芝术而已如此僅半紀母老乃
棄世塋葬封埴訖草屨筇杖歷覽群峰尋訪
靈迹不出山洞惟草衣木食或有人見者必
解衣衣之凡三十餘年林宿告居謝絶人世
一日深入溪源見一碑石長三尺許苔封雨
漬披剥而視之字不磨滅乃蕭侍郎清虚館
之文也復行百餘步遇一舊址碎瓦殘磚雜
然在地林泉淸潔花卉芳馨乃於此結庵卜
爲登眞之所未幾里人知之相率爲創觀宇
榜曰清居或云清虚由此探玄抉奥開傳道
法而四方門人接迹而至者莫知其數通修
入山洞或五日或旬曰而歸所說者皆異事
穆宗長慶初因入郁木坑忽見一宅重檐廣
厦粉壁修廊異木靈禽非人世之有不覺精
神頓爽瞻望徘徊斯須有一青衣童子出曰
子乃謝通修乎曰然曰蕭梅二眞待子乆矣
乃引入見一人紫綬冠劍坐堂之左一人碧
綬冠簡坐堂之右通修輒再拜啓曰某塵世
螻蟻貪慕生道辛勤三紀願謁仙府豈期今
日忽達靈境面朝仙眞朽骨重生獲期玄會
蕭曰子雖心慕仙道迹託山林而葷辛之氣
未消焉能住此(通修小時/曾食小蒜)通修悲咽伏地堅
求不已二眞憫其誠乃賜嘉禾五穗松葉半
斤令頓服之通修跪受而食其半餘不能盡
服二眞曰子宜還所居當俟後命旣歸自宣
宗大中八年患血痢至明年春方愈此洗葷
穢之驗也其年四月七日忽謂門人曰吾昨
夜夢洞府有神仙之命吾將往矣翌日遂解
化門人以棺殮之是夕夢其師曰吾有寳劍
何不隨吾遲明以劍入于棺不見師之蜕質
乃葬空棺于觀之東北隅時年九十八歲至
懿宗咸通初有問政山道士聶師道游郁木
坑遇之乃知通修果爲眞人矣
　　　韓湘
韓湘字清夫韓文公愈之猶子也落𩲸不羈
文公勉之學湘曰湘之所學非公知之公令
作詩以觀其志詩曰青山雲水窟此地是吾
家後夜流瓊液凌晨咀絳霞琴彈碧玉調爐
煉白朱砂寳鼎存金虎元田養白鴉一瓢藏
世界三尺斬妖邪解造逡巡酒能開頃刻花
有人能學我同共看仙葩公覽而戲之曰子
能奪造化耶湘曰此甚易事公爲開樽湘娶
土以盆覆之良乆花開乃碧花二朵似牡丹
差太顔色艶麗於花間擁出金字一聯云雲
横秦嶺家何在雪擁藍關馬不前公未曉其
意湘曰事乆可驗遂告去未幾公以佛骨事
謫官潮州一日途中遇雪俄有一人冒雪而
來乃湘也湘曰憶花上之句乎正今日事也
公詢其地即藍關也嗟嘆乆之曰吾爲汝足
此詩詩曰一封朝奏九重天夕貶潮陽路八
千本爲聖明除弊事豈將衰朽惜殘年雲横
秦嶺家何在雪擁藍關馬不前知汝遠來應
有意好收吾骨瘴江邊遂與湘宿藍關傳舍
方信此道之不誣及湘辭去公留之不可乃
作别湘詩云才爲世用古來多如子雄文世
孰過好待功名成就日却收身去卧煙蘿湘
别公詩云舉世都爲名利醉伊予獨向道中
醒他時定是飛昇去衝破秋空一點青湘謂
公曰公往瘴毒之鄉難於保育乃出藥一瓢
曰服一粒可以禦瘴煙之毒公謂湘曰吾實
慮不脫死䰟遊海外一思至此不覺垂淚吾
不敢復希富貴但得生入鬼門關足矣湘曰
公非乆即西不惟全家無恙公當復用於朝
公曰此後復有相見之期乎湘曰前約未可
知也後皆如所說焉
　　　軒轅集
羅浮山先生軒轅集者不知何許人居羅浮
山人傳數百歲顔色不老髪長垂地坐暗室
則目有光長數丈每採藥於岩谷則毒龍猛
獸隨之若有所衛護居常民家請齋者雖百
餘處無不分身而至與人飲酒則神出一壺
才容一二升賔客滿座傾之彌日不竭人命
飲百升不醉夜則垂髪於盆中其酒瀝瀝而
出麴糵之香略無减耗或飛朱篆則可致千
里遇病者以布巾拂之即應手而愈唐宣宗
召入問長生可致乎答曰絶聲色薄滋味哀
樂一致德施無偏自然與天地合德日月齊
明雖堯舜禹湯之道可致况長生乆視乎又
問先生與張果孰愈曰臣不知他但年少於
果耳及退又以金盆覆白鵲試之時集方休
于外謂中人曰皇帝安能更令老夫射覆乎
中人不諭其意上復召令速至集纔及玉陛
謂上曰盆下白鵲宜放之上笑曰先生早知
矣命坐御榻前令宫人侍荼湯集貌古而布
素有笑之者則鬒髮朱唇年方二八須臾變
爲老嫗鷄皮鮐背鬢髮皤然皆泣涕不已上
令謝之却復故京師素無豆蔻荔枝花上因
語及俄頃二花皆至各數百朵枝葉方茂如
新剪者又嘗相子集曰臣山下有者味踰於
此上曰朕無縁得矣集遂取御座前碧玉甌
以寳盤覆之俄頃徹盤相子在其下上食之
歎其甘美無比又問曰朕得幾年天子即取
筆書四十字但十字一起上笑曰朕安敢望
四十年乎及晏駕乃十四年也乆之辭還山
命中使送之每見其於一布囊探錢以施貧
者比至江陵數十萬取益不竭未及山忽亡
其所在中使惶恐不日南海奏先生已歸羅
浮山矣
　　　熊德融
熊尊師名德融字大光荆州人也幼禀淡泊
不餌腥膻銳然有出塵志年十三辭家訪道
千里苦志勞形人咸異之後至九嶷山忽遇
一人於道左緑髮朱顔眸子瑩然德融疑其
非常進而問之則唯唯無語因相與携手入
山漸造幽深至一石室引德融坐謂曰夫道
不欲雜雜則擾擾則憂憂則不救故聖人先
存諸己而後存諸人又曰綿綿若存用之不
勤子之骨法終成仙道今猶未也因腰間取
一葫蘆傾酒飲之云他日相會勉旃勉旃遂
入德融伺候數日竟不復出因悵然而返自
失者累月唐宣宗太中初遂遊廬山居于簡
寂觀常宴坐一室終日寂然人莫測其所爲
至懿宗咸通二年解化葬訖後數日有道士
南歸道逢德融幅巾藜杖獨步因問何往曰
吾之九嶷尋師矣道士旣歸語其事發棺視
之唯有一簪而已先是從游者如李相國珏
崔相國植于刺史德誨諸公皆奉其道稱其
門人焉
　　　劉德本
劉德本字孝叔鄂州人也好古多能嘗篆書
六經子史家豪貴不求進仕乃往來大江商
販唐僖宗乾符二年黄巢陷鄂州沿江警擾
德本自度不能還鄉遂携家捨舟陸行時歲
大饑饑殍甚多德本以所販米數萬石盡散
饑民活者萬餘家死者葬之遠近推仰已而
避地五老峰下廬山之陽也一日有道者髼
頭鹿裘來訪之不通姓字德本與之詩酒甚
從事前與記室董裔爭事拂衣去後周太祖
召爲周易博士宋國初與監察御史符昭文
爭忿於朝堂貶乾州司户秩滿去官遂不復
仕縱放岐雍陜洛之間逢人無貴賤常口稱
苗值山水即旬日不去幾絶穀數旬不食盛
夏暴體日中衣不沾汗大寒鑿冰而浴方冰
澌釋太宗素聞其名召歸闕入館於内侍省
押班竇神興舍恕先長髯而美忽盡剃之神
興驚問其故恕先曰聊以效顰爾神興大怒
太宗以其少檢除國子監主薄出館於大學
益縱酒肆言時政黜登州至齊州臨邑謂部
送吏曰我逝矣因𣻃地爲穴度可容面俯窺
焉而卒就藁葬道左後數月故舊取其尸改
葬但衣衾存焉盖尸解也
　　　陳陶
陳陶淑浦人少好學善天文長於歌頌知南
唐李氏運祚不振遂絶搢紳之望乃築室西
山以吟詠自樂及以修煉爲事有閑居雜興
詩傳世宋太祖開寳中人見一叟角髻披褐
與一煉師入城鬻藥得錢即市鮓就爐相對
道士厲歸眞者不知何許人唐末遊洪州信
果觀見三官殿功德塑像有明皇詔以夾紓
製作甚妙然主者不甚嚴護常多雀鴿糞穢
點污歸眞遂於壁畫一鷂自此雀鴿無復栖
止後有人見歸眞於羅浮山登眞矣


歷世眞仙體道通鑑卷之四十二












歷世眞仙體道通鑑卷之四十三鱗十一
　(浮雲山聖壽萬年宮道士趙道一編修)
　　　朱桃椎
益之靈泉分崠山朱祭酒名桃椎得道證果
不樂飛昇混跡樵牧往來城市山林間以救
世度人爲念異事接乎耳目者未易殫紀一
云得道於蜀中玉珍山有養生銘茅茨賦水
調歌撼庭秋等作遺世大較自述隱遁之樂
與内丹訣云蜀檮杌云道士朱桃椎一日謁
王處回於階前以劍撥土取花子三粒種之
須臾成花三朵謂處回曰此仙人旌節花公
富貴之兆也處回終歷蜀三鎮以太子太傅
致仕果如其言蜀人多敬事之後有人令畫
工許其姓者畫其像許素不知桃椎爲何人
乆之不能著筆忽一日有一叟弊衣憔悴引
二童子至曰我即宋眞人也於是解童子所
負囊中出黄道服鹿皮冠白玉簪頂冠易衣
巍坐以手摩面則童顔矣引其鬚應手而黑
乃一美丈夫也丰神飄逸仙風俊邁二童子
一甚奇怪一甚秀美頃刻變相畫者驚異曰
不知神仙臨降道人曰君傳吾神置肆中有
求售者止取千錢後有識者云此唐神仙傳
朱桃椎也後求畫者輻凑許增價至二千乃
夢道人曰汝福有限安得過取乃掌其左頰
旣寤其頭遂偏許復於所畫像前拜謝悔罪
不敢增價後蜀中以許偏頭所晝朱眞人爲
名畫云眞人受封爲妙通感應眞人
　　　感庭秋
唐末有狂道士不知何許人又晦其名氏遊
成都忽詣紫極宫謁杜光庭先生求寓泊之
所先生諾之而不與之見道士日貨藥于市
所得錢隨多少沽酒飲之惟唱感庭秋之詞
其意亦感蜀之將亡如庭秋之衰殺然人未
之曉但呼爲感庭秋道士凡半年亦不知其
異一夕大醉歸夜將闌尚聞唱聲愈高有訝
之者隔户窺之見燈燭綵綉筵具器皿羅列
甚盛狂道士左右二青童立侍時酌酒而唱
窺者具以白先生乃款其户曰光庭量識膚
淺不意上仙降鑒深爲罪戾然不揆愚昧而
匍匐門下冀一拜光靈以消塵障道士曰何
辱勤拳之若是當出奉見乃令二童收筵具
器皿及陳設致於前叠之則隨手而小如符
子狀置冠中又將二童按之如木偶可寸許
入置冠中及啓户先生忻然而入但空室而
已先生乃下拜問道道十曰子之行業未至
更宜修煉眞心今遺子三隻酒杯玉燭二條
此杯者南海蟠桃之核也大小如盞以物擊
之清聲如金其上紋彩攢如百花霞光透明
内外瑩白收此爲信更候三年方得際會言
訖化一道火光乘空而去矣
　　　邊洞元
邊洞元者洛陽人幼慕老莊學因隸籍爲道
士凡遊四方貨藥以自給一日登嵩山萼嶺
遇一書生以木簡負數册書又一大壺同憩
於古松之下洞元問曰君何往曰往嵩陽肄
業若有相識願尊師示一書爲先容洞元諾
之復曰壺中酒命師飲之可乎曰卑性素好
飲蒙見召幸矣於是連飲十數杯洞元乃醉
書生曰小子有術可與師醒酒然愼勿懼之
遂取木簡摩拭俄而化爲劍復曰欲惜師之
肝鱠之可乎洞元懼而醒乃俯伏乞命書生
曰觀子有仙風道骨然未有所遇遂揮劍騰
空而去擲下一卷書謂洞元曰收之請相訪
五雲溪旣展看即數幅紙五彩畫研茶槌二
十枚殊不曉其意紙尾有絶句詩云邂逅相
逢萼嶺邊對傾浮蟻共談玄擬將劍法親傳
授却爲迷人未有縁洞元感嘆不遇皇皇若
有所亡遺所至處見人問曰君莫知五雲去
處否人以爲風狂多不答乆之歸洛陽乘醉
入水不復出而後有客自衡湘來洞元於南
嶽觀中託附書至洛陽其法屬交友親舊辯
其墨迹乃洞元親染時好事者皆曰水解
　　　李眞
道士李眞者不知何許人隱華山岐州之西
王祐者家鉅萬計常設館以待四方士嘉殽
㫖酒無不備具眞携琴負藥壺謁祐遂迎于
館眞問曰君之富有侯伯之樂然如不賢何
祐笑而惟唯眞復曰君虚館置饌以俟賢者
耶以待饑者耶苟以待饑者則方今天下幸
無闕食者苟以俟賢者則未聞君得賢以是
知君不賢爾毋訝我言也正恐君徒尚虚名
而無待賢之實君若能悟則吾言不惟無益
矣祐輒動容再拜又曰我聞人之樂皆有以
師事縱横者必有游說之志讀韜略者必有
戰敵之心吾携一張琴一壺藥豈無㫖哉携
琴者我知琴有古風欲使人還淳朴省澆浮
也負藥壺者我知人之多病欲使人之少疾
苦而常安平也且我之琴非正自化也化人
也我之藥非正自保也保人也君雖能以有
餘濟於人固與不義而誅剥以富者則異矣
然此乃古之豪貴待士則未也要在賢不肖
有别則君之身可保無累矣祐復再拜眞乃
命酒自酌遲晩遽醉而去王潜伺之見眞化
一大鹿西走不知所之
　　　鄭遨遨
鄭遨字雲叟滑州白馬人避唐明宗祖諱故
世行其字遨少學敏於文詞唐末舉進士不
第天下將亂有拂衣遠去之意欲携妻子與
俱隱其妻非而不行遨乃入少室山爲道士
其妻數以書勸還家遨未嘗一覽輒投之於
火其絶累如此妻子繼謝每聞訃一哭而止
有二青童一鶴一琴從之遨與梁室權臣李
振友善振欲禄之拒而不諾旣而振得罪南
遷遨徒步千里往省之由是聞者益高其行
遨聞華山有五粒松脂淪於地千年化爲藥
能去三尸因徙居華山之陰求之與道士李
道盛羅隱之爲煙蘿友世自以爲三高士遨
則種田隱之貨藥以自給道盛有釣魚術釣
而不餌又能化石爲金遨嘗驗之信而不求
俱好酒能詩善弈棋長嘯有大瓢云可辟寒
暑置酒於其中經時味不壞日携就花木水
石間一酌一詠嘗因酒酣聯句鄭曰一壺天
上有名物兩箇世間無事人羅曰醉却隱之
雲叟外不知何處是天眞後晋高祖即位遣
使詔爲諫議大夫雲叟稱疾不起以表謝上
益嘉之賜號逍遥先生以諫議大夫致仕給
月俸嘗爲酒詠詩千三百言海内好名者書
于縑緗以贈貺復有越千里之外使畫工潜
寫其容於屏障者其爲天下所重如此天福
末年七十有四以壽終所著詩修史薛居正
録而爲序目曰擬峰集行世
　　　李守微
道士李守微者不知何許人常遊蜀善養氣
不食行疾如風好飲酒談論多滑稽不拘小
節人常輕侮之忽謂人曰予欲遊五嶽諸山
今往矣或問求利術則曰浮生瞬息間當尋
眞訪道脫洒塵網至若服氣煉丹茹芝絶粒
皆有益也何區區於利術哉遂遁去或者憾
之聞于僞蜀主俾求之卒不得乆之有人見
於梁宋間或在吴楚顔狀殊不改謂人曰我
適自東海來又欲南岳去後不復見與祠部
韓嶼友善嶼贈詩云一定童顔老歲華貧寒
遊歷貴人家煉成正氣功應大養得元神道
不差爲曳鶴毛乾毾㲌筇携杖瘦似槎牙如
何篤隱不歸去落盡蟠桃幾處花
　　　程曉
昌利化飛鶴山彭曉本姓程西蜀永康人少
好修煉自號眞一子與擊竹子何五雲善孟
蜀時明經登第累遷金堂令遇異人得丹訣
注陰符經參同契金鑰匙眞一訣篆符以施
病者號鐵扇符能長嘯爲鸞鳳聲飛鳥聞而
皆至蜀王孟昶屢召問以長生乆視曉曰以
仁義治國名如堯舜萬古不死長生之道也
累遷祠部員外郎蜀州判官權軍州事廣政
十七年十二月卒十日顔狀如生後有人見
於青城山立松栢之上飛去出蜀檮杌
　　　譚紫霄
金門羽客姓譚氏名紫霄一云子雷其先北
海人也高祖在唐爲達士紫霄生於金陵骨
法魁俉神識秀麗龜形鶴步圓目方喙日角
有吉字人關有井文衆以其殊相異之六經
百氏祕典靈書多所該通南之玉笥山爲道
士後遇異人授以魁罡斗極觀燈飛符之術
行之靈驗自是名傾江湖依之如流遂入閩
中閩主王審知禮加勤厚一命洞玄天師(玄/或)
(作/章)再命左街道門威儀貞一先生降札曰慈
能育物鑒可通神未歸十洞三天且佐宵衣
旰食閩亡歸金陵南唐烈祖聞之遣使勞問
旁午於道召見應對鋒辯上悦服乃授左街
道門威儀及錫命服加眞曜先生(曜或/作觀)降札
曰養德林中栖神象外遣華世網絶利道腴
保大中又賜金門羽客紫霄素愛廬山勝槩
於是卜白雲峯之栖隱洞即梁昭明太子書
堂今栖隱觀是也又於星渚之城南門創别
館以備出入今壽聖觀是也後主乆欽其高
風復召至金陵未幾還山宋太祖開寳六年
夏四月一日沐浴上堂端坐而逝春秋一百
五十時洞側人見其有雲氣如龍冲昇而去
及葬又有彩雲白鶴盤繞其上後主遣使賵
贈彌渥初紫霄得術精妙能醮星象事黑殺
禹步指訣禁詛鬼魅爲人燒奏禳祈災祥頗
知壽夭人或召之則澣沐至暮獨登一閣焚
爐刺關奏法事然後爇燈爲驗遲明盡能言
人算數長短靡不應者武昌軍節度使何敬
殊寵婢獲怒置井中死人無知者建隆初何
遇疾召紫霄紫霄中夜被髪然燈於靜室見
女厲自訴爲祟之由紫霄具言之何曰信然
乃丹書符送之其疾即愈又有奇術一鄰僧
於溪滸創亭子且爲頑石所阻致工百倍不
能平之紫霄適見曰斯固易爾以指掐訣含
水噀之命鎚其石如粉紫霄自被累朝寵遇
其禮皆比蜀杜光庭然多辭而不受凡所獲
饋醮祭之資皆以延賢達賑貧窶及待四方
賔客室無囊箱焉紫霄居洞時道流聞風而
至者百餘人每爲其徒講莊列曰莊列吾教
也熟其書本是悟明眞性要見本來無物其
說正與釋氏合若能以釋氏之書參而觀之
則莊列之意較然易明吾幼時於金剛圓覺
諸經無所不讀以是吾於本來眞性無不了
悟今時人自謂道家便與釋氏互相矛眉不
知眞心求道者不如是也况但拾其緒餘土
苴有迹爲之事以是爲道非惟不悟眞性亦
且背老莊之本意萬萬矣以故紫霄室中道
釋儒書皆有之南唐列傳載譚紫霄泉州人
幼爲道士初有陳守元者亦道士嘗鋤地得
木札數十貯銅盎中皆張道陵符篆朱墨如
新藏去而不能用以授紫霄紫霄盡能通之
遂自言得道陵天心正法覈鬼魅治産病多
效閩王孟昶尊重之號金門羽客正一先生
閩亡遯居廬山栖隱洞學者百餘人後主聞
其名召見賜官皆辭不受俄而疾卒年百餘
歲今言天心正法者皆祖於紫霄
　　　黃損
連州有僕射黄損者五代時人僕射盖事南
漢末老退歸一日忽遁去莫知其存亡子孫
畫像事之凡三十二年復歸坐阼階上呼家
人其子適不在孫出見之索筆書壁上云一
别人間歲月多歸來人事已消磨惟有門前
鑑池水春風不改舊時波投筆竟去不可留
子歸問其狀貌孫云甚似影堂老人至今連
人相傳如此後裔頗有仕進者
　　　王老
王老者莫知何代人唐玄宗天寳中有士人
崔姓者尉於巴蜀纔至成都而卒時連帥章
仇兼瓊哀其妻少而無所投止因爲於青城
山中置一别墅又以其色美有娉納之意計
無所出因謂其夫人曰貴爲諸侯妻何不盛
陳宴席以邀女客五百里内盡可迎至夫人
甚悦兼瓊因命衙官徧報五百里内女郎尅
日會成都意欲因會便留亡尉妻也不謂已
爲盧舅納之訖盧舅密知兼瓊意令尉妻辭
疾不行兼瓊大怒促左右百騎收捕盧舅時
方食兵騎繞宅已合盧談笑自若殊不介懷
食訖謂尉妻曰兼瓊之意可知矣夫人不可
不行少頃即當送素色衣來便可服之而往
言訖乘騾出門兵騎前攬不得徐徐而去追
之不能及俄使一小童捧箱内有故青裙白
衫子緑帔子緋羅穀絹皆世人所未見者尉
妻服之至成都諸女郎皆先期而至兼瓊覘
於帷下及尉妻入光彩繞身美色傍射不可
正視坐者皆懾氣不覺起拜會訖歸三日而
卒兼瓊大駭具狀奏聞玄宗問張果果云知
之不敢言請問青城王老玄宗即詔兼瓊求
訪王老進之兼瓊搜索青城山前後并無此
人惟草市藥肆云常有二人日來賣山藥稱
王老所使二人至兼瓊即令衙官隨之入山
數里至草堂老人皤然隱足而坐衙官即入
宣詔致兼瓊之意王老曰此必多言小仙張
果也因與兼瓊尅到京師之期先令發表不
肯乘傳兼瓊從之使纔到銀臺王老亦到玄
宗即召問之時張某侍在玄宗之側見王老
惶恐再拜王老叱果曰小子何不若是又遺
遠取吾來果言小仙不敢專俟仙伯言耳王
老即復曰盧二舅即太元夫人庫子因言下
遊以亡尉妻微有仙骨故納爲媵無何盜大
元夫人衣服與著已受責至㝠亡尉妻以衣
太元夫人衣服墮無間獄矣奏訖苦不願從
事果命放還後不知所在
　　　採藥民
採藥民者唐高宗顯慶中有蜀郡青城民不
得姓名採藥嘗於青城山下遇一藸藥斸之
深數丈其根漸大如甕器民斸之不已漸深
五六丈而地陷不止乃至十丈餘民因而墮
其中無由而出仰視穴口大如星焉分必死
矣忽傍見一穴旣入稍大漸漸匍匐可數十
步前視如有明狀尋之而行一里餘此穴漸
高纔容行立可二里許乃出一洞口有水闊
數十步岸上見有數十人家村落桑柘花柳
草木如二三月男女衣服不似今人耕夫釣
童往往相遇一人驚問得來之由遂告所以
乃將小艇子渡之民告之以不食已經三日
矣遂食以胡麻飯栢子湯諸菹止留數日民
覺身漸輕問主人云此是何所兼求還蜀之
路主人相與笑曰汝世人不知此境汝得到
此當是合有仙分可且留此吾當引汝謁玉
皇又其中相呼云明日上巳也可往朝謁遂
將民往諸人或乘雲氣或駕龍鶴民亦在雲
中徙步須臾至一城金玉爲飾其中宫闕皆
是金寳諸人皆以次入謁獨留民於宫門外
門側有一大牛赤色形狀甚異閉目吐涎沫
主人令民禮拜牛求仙道如牛吐寳物即取
服之民如言拜乞少頃牛吐一赤珠大圍徑
寸民方能起身忽有赤衣童子捧之而去民
又求得青珠又爲青衣童子收頃之又有黄
者白者皆有童子奪之民遂急以手近于口
須臾得黑珠還自吞之黑衣童子至無所見
珠止民一人遂引謁玉皇玉皇居殿如王者
之像侍者匕人分布列左右玉女數百侍衞
殿庭奇異花果馨香非世所有玉皇遂問民
以實對民白玉皇求歸玉皇賜以黄金一鋋
又謂有藥在金鋋中可取餌之忽見一群鴻
鵠天際飛翔衆謂民曰汝見此否但從之而
去衆捧民舉之民亦騰身而上便至鴻鵠群
亦不相驚擾同飛空迴顧猶見岸上人拱手
相送可百里來許民乃至一城中人物甚衆
問其地曰臨海縣也去蜀已甚遠矣經歲乃
至蜀時玄宗開元末歸其家無人知者有一
人年九十餘云吾祖父往年因採藥不知所
之至今九十年乃民之孫也相持而泣云姑
翁皆已亡矣時所生女已適人身死其孫已
年五十餘矣又尋故居皆爲瓦礫荒榛惟故
碪尚在民乃毁金求藥而吞之忽失藥所在
遂舉碪石得一玉合有金丹在焉即吞之而
心中明了却記去路此民爲仙洞中得道之
由庸俗都不能詳問其事時羅天師在蜀見
民說其出處乃云是第五洞寳仙九室之天
玉皇即天皇也大牛乃驪龍也所吐珠赤者
吞之壽與天地齊青者五萬歲白者一萬歲
黑者五千歲此民黑者雖不能學道但於人
世上亦得五千歲爾至是前立七人輩乃北
斗七星也民得藥服後却入山中竟不知其
所之
　　　楊通幽
楊通幽者本名什伍廣漢什邡人幼遇道士
教以檄召之術受三皇天文役命鬼神無不
立應驅毒厲剪氛邪禳水旱致風雨是法皆
能之而木訥疏傲不拘於俗其術數變異遠
近稱之唐玄宗賜名通幽問其所受之道曰
臣師乃南極王君青城眞人昔於後城山中
教以召命之術曰可以輔贊太平之君然後
方得飛昇之道戒以護氣希言目不妄視絶
聲利遠囂塵則可以凌三界登太淸矣又問
昇天入地何所爲硋曰得道之人入火不灼
入水不濡躡虚如履實觸實如蹈虚雖九地
之厚巨海之廣八極之遠萬天之大應念欻
至何所拘硋乎所以然者形與道合也上善
其對通幽居數載乃登後城山葺靜室於其
頂時還其家門人言天眞累降於靜室一旦
與群仙俱去矣
　　崔偉
進士崔偉嘗遊青城山乘驢歇鞍牧放無僕
從驢走趕不及約行三十餘里及一洞口日
已昏黑驢復走入偉畏懼兼困遂寢及曉覺
洞中微明遂入去又十里出洞門望見長樹
巖壑悉非人間惟有金城絳闕被甲者數百
見偉呵問對曰塵埃賤士願謁仙翁守吏趨
報良乆召見一人居于殿中羽衣身可長丈
餘鬚髪皓素侍女滿側皆有所執命偉升殿
共語甚喜留宿酒饌備極珍豐明日謂偉曰
此非人世乃仙府也偉曰偉血屬願求一訣
非有戀著也請乞歸仙翁曰不得淹留譴罪
極大與符一道云恐遇禍患可以隱形然愼
不得遊宫禁中臨别更與符一道云甚急時
開却令取所乘驢付之到京都試往人家皆
不見便入禁囿大内會劍南進太妃生日錦
繡乃竊其尤者以翫上治盡日計無賊至此
乃召羅公遠作法訖持朱書照之殿户外後
果得偉言其本末上不信令笞死偉忽記仙
翁臨行之符遽發之公遠與捉者皆僵仆良
乆能起即奏玄宗曰此已居上界殺之不得
假使得之臣輩便受禍亦非國家之福玄宗
乃釋之親召與語曰汝莫妄否遂令百人具
兵仗送偉至山中且覘其故却至洞口復見
金城絳闕仙翁嚴侍衛出門呼曰崔郎不相
信我語幾致顛躓偉拜訖將前送者亦欲隨
至仙翁即以杖畫成澗深闊各數丈擲一領
巾遂作五色虹橋令偉登之隨步即滅旣渡
偉迴首曰即於此可以歸矣須臾雲霧四起
咫尺不見惟聞鸞鶴笙歌之聲半日方散遥
望空山而已不復有物
　　　韋古
韋古字老師疏勒國人身衣毳袍腰懸數百
葫蘆頂戴紗巾手持藜杖常以一黑犬同行
唐玄宗時入中國每施藥餌以救人疾病行
莫不愈玄宗重之敬稱藥王厥後其犬化爲
黑龍乘之冲天而去時開元二十五年也
　　　徉狂道士
蜀有道士徉狂俗號爲灰袋郎翟乾祐晚年
弟子也乾祐每戒其徒曰勿欺此人吾所不
及嘗大雪中衣布褐入青城山暮投蘭若求
僧寄宿僧曰貧僧一衲而已天寒如此恐不
能相活道士但言容一牀足矣至夜半雪深
風起僧慮道士已死就視之去牀數尺氣蒸
如炊流汗袒寢僧始知其異人未明不辭而
去多住村落每住人愈信之曾病口瘡不食
數月狀如將死村人素神之因爲赴道齋齋
散忽起就爲衆人曰試窺吾口中有何物也
乃張口如箕五藏悉露同類驚異作禮問之
惟曰此足惡此足惡後不知所終
　　　韋老
唐代宗時韋侍御奉使往華山拜黄帝壇至
山下邸中見一父老問壇所在老人知之且
云姓韋家亦仕宦自述世系乃侍御之高祖
行也相與入山老人策杖先行韋鞭馬追之
不及至一石室見老嫗曰爾之祖母祖姑也
俱雙鬟以木葉爲衣喜曰年代遷變一朝遂
見子孫拜壇訖再造其室已不見山下人云
此老三二年一來不知所居

歷世眞仙體道通鑑卷之四十三
歷世眞仙體道通鑑卷之四十四潜一
　浮雲山聖壽萬年宮道士趙道一編修
　　　盧生
盧生者唐敬宗寳曆中常販橈朴石灰往來
於白湫南草市時時微露奇迹人不之測賈
人趙元卿好事將從之遊乃頻市其貨設藥
茗詐放其息利之術盧覺竟謂曰觀子意似
不在所市意有何也趙乃言切知長者埋光
隱德洞徹蓍龜願垂一言盧笑曰今且驗子
主人家午時有非常之禍也若是吾言當免
君可告之將午有匠餅者負囊而至囊中有
錢二千餘而必非意相干也可閉門戒妻孥
勿輕應對及午必極駡須盡家臨水避之若
然則僅枉費三千一百錢爾時趙停於百姓
張家即遽歸語之張亦素神盧愼乃閉門伺
欲午果有人來扣門求糴怒其不應因蹴其
户張重簀捍之頃聚人數百張乃自後率妻
孥迴避及午時許行去數百步忽蹶而死其
妻至衆人具告其所爲妻謂必遇張所誣其
夭死有司官不能評衆人言張閉門之故觀
者謂張曰汝固無罪可爲辯其死張欣然從
斷其妻乃言及市槥僦轝正當三千四百文
因是人赴之如市盧生不耐煩潜至復州淮
州於陸秀才莊門或語陸云盧山人非常人
也陸乃謁盧陸時將入京投相知因請决疑
盧曰君今年不可動憂旦夕禍作君所居堂
後有錢一甒覆以板非君有也今始三歲愼
勿用一錢用必成禍能從戒乎陸欣然謝之
及盧生去水波未定陸笑謂妻子曰盧生言
者從吾更何求乎乃命家童鍬其地未數尺
果遇板徹之眞有瓦散錢陸喜妻以裙運紐
草貫之將及一萬兒女忽哭切痛不可忍陸
曰豈盧生言將徵乎因奔馬追及且謝且戒
盧怒曰君用之必禍骨肉骨肉與利輕重君
其自度乃棹舟去不顧陸馳歸醮而瘞焉兒
女豁愈廬生至復常與數人閑行途遇六七
人盛服俱帶酒氣逆鼻盧忽叱之曰汝等所
爲不悛性命無幾其人悉羅拜塵中曰不敢
不皈其侣訝之盧曰此盡劫江賊也趙元卿
言盧生狀貌老少不常亦不常見其飲食嘗
語趙曰道者得隱形之術能不試二十年可
易形名曰脫離後二十年名籍於地仙矣所
爲多奇事盖神仙也
　　　劉無名
劉無名成都人也本蜀先主之後居於蜀生
而聰悟八九歲道士過其家見而嘆曰此兒
若學道當長生神仙矣自是好道採玄不樂
名利弱冠閱道德經學咽氣朝拜存眞修煉
之事常以庚申守三尸存神默呪服黄精白
术以希延生或見古方言草木之藥但愈疾
微效見火輒爲灰燼自不能固豈有延年之
力哉乃涉經山川訪師求道數年入霧中山
嘗遇異人教其服餌雄黄凡三十餘年入青
城山北崖之下得一洞行數里忽覺平博殆
非人世遇神仙居其間云青城眞人劉祈叩
不已願示道要以拯拔沈淪賜度生死之苦
眞人指以告室便栖止其中復令齋心七日
而示其陽爐陰鼎柔金煉化水玉之方伏水
煉鉛成汞髓之訣謂之曰胡剛子陰長生皆
得此道亦名金液九變神丹之經丹分三品
以鉛爲君以汞爲臣八石爲使黄芽爲用君
臣相得運火功全七日爲輕水二七日變紫
粉三七日五彩具内赤上黄狀如窗塵復運
火二年日周六百再經四時重履長至初則
十月離其胞胎已成初品即能乾汞成銀丸
而服之可以驅疾二年之外服者延年益筭
髮白反黑三年後服之刀圭蕭散名山周遊
四海初品地仙服之半劑變化萬端坐在立
亡駕馭飛龍白日昇天大都此藥經十六節
已爲中品便能使人長生藥成之日五金八
石黄芽諸物與君臣二藥不相離亂矣千日
功畢名上品還丹謹而藏之勿示非人世有
其人視形氣功行合道者而傳之劉受丹訣
還於霧中山築室修煉三年乃成唐玄宗開
成三年猶在蜀自述無名傳以示後人入青
城山中不知所終
　　　李終南
李德裕好餌雄朱有道士自云李終南住羅
浮山曰相公可服丹砂丸大但促壽耳懷中
出小玉象子如拳許大曰要求勾漏瑩者致
象鼻下象服其砂復吐出方可餌此乃太陽
之精凝結已三萬年今以奉借忠孝是念無
致其咎又出金象曰此是雌者與玉爲偶贊
皇一一驗之無差服之顔色愈少鬚鬢如漆
乃求採殊異凡數百人其後南遷職鬼門關
逢道士怒索二象曰不誌吾言固當如此公
僶拜下予至鰐魚潭風雨晦㝠玉象自船飛
去光焰燭天金象從而入水公至朱崖愔恨
而卒乃知象者南方大獸勾漏者朱崖之寳
羅浮者海濱之山李終南者贊皇不及也(贊/皇)
(李德裕也宣宗大中二年春德裕任/潮州司馬秋九月爲崖州司户而卒)其道士
竟莫知是何仙人
　　　柳條青
唐宣宗大中末有異人號柳條青一日暴卒
旣葬其冢上見有紫氣發視之棺中惟有一
青杖耳
　　　李浩
李浩字太素不知何許人也隱青城山牡丹
坪嘗與爾朱先生同游從注爾朱菩薩蠻詞
作大丹詩百首行于世其後不知所終人或
傳舉家仙去其詩有云混沌未分我獨存包
含四象立乾坤還丹須向此中覓得此方爲
至妙門煮石烹金煉太元神仙不肯等閑傳
人能認得無中理奪盡乾坤造化權百首荒
辭義亦深因傳同道决疑心華池本是眞神
水神水元來是白金又將白金爲鼎器鼎成
潜伏汞來侵汞入金鼎終年盡産出靈砂似
太陰
　　　張辭
唐懿宗咸通初進士張辭不第後多遊江淮
有道術養氣絶粒有詩曰爭奈一金鳥頭上
飛不住紅爐謾燒藥玉顔安可駐今年花發
枝明年葉落樹不如且飲酒朝暮復朝暮人
或召飲合意則剪紙蛺蝶二三枚以氣吹之
成列而飛後至江南上昇去留詩云張辭張
辭自不會天下經書在腹内身即騰騰處世
間心即飄飄出天外
　　　李老
李老世業醫善鼓琴自言得嵇康之妙因醉
誤墜枯井中行至洞門題曰玄都洞見一道
士使鼓琴奏廣陵散操道士曰爾所製也叔
夜即爾前身命酌石髓飲之又抽架上素書
展視乃療治三十六種風白丸子方道士曰
將歸配合徧療世人功滿此來令李閉目乃
在青州北門外到家妻子已除服矣乃唐僖
宗乾符三年也遂合藥治病無不痊愈後數
年不喜食乃斷穀因訪枯井一旦不歸疑得
路而仙去矣
　　　陳允升
陳允升者入龍虎山唐哀帝天祐中人見於
麻姑山計去家七十年矣顔貌如初刺史迎
置郡中夜坐嘗曰豐城橘美頗思之允升少
頃携數百枚至時人謂之仙矣
　　　許鵲
許鵲眞人唐末遊南嶽招仙觀壁上留歌一
首云洪爐烹煆人性命器用不同分皆定妖
精鬼魅鬭神通只自干邪不干正黄口小兒
初學行誰知日月東西生還爲萬靈威聖力
移月在南曰在北玉是玉時石是石藴棄深
泥終不識鄧通餓死嚴陵貧帝王豈是無人
力丈夫未達莫相親攀龍附鳳損精神題後
數曰上昇矣
　　　橘叟
叟巴邛人不知姓家有橘園霜後諸橘盡收
餘二大橘如若四斗盎巴人即令攀摘輕重
亦如常橘割開每橘有二叟髪鬚眉皤然肌
體紅明皆相對象戲身長尺餘談笑自若與
其决賭訖一叟曰君輪與我海龍神第七女
髪十兩智黄十二枝紫銷帔一幅絳臺
山霞實散二劑一叟曰爾輪我瀛洲玉塵九
斛阿母療髓凝酒四鍾阿母女熊盈子濟
虚龍縞襪八緉後曰於先生青城草堂還我
爾有一叟曰王先生許來竟待不得橘中之
樂不减商山但不得深根固蒂於橘中爾一
叟曰僕饑虚矣須龍根脯食之於袖中抽出
一草根方圓徑寸形狀宛轉如龍毫厘罔間
悉因削食之隨削復滿食訖以水噀之化爲
一龍四人乘之足下泄雲起須臾風雨晦㝠
不知所在
　　　道左老人
老人司馬裴沆從伯自洛中往鄭州中路下
馬覺道左人以其聲因搜蒿萊尋之荆叢下
見一病鶴垂翅俛咮翅關天若壞無毛且異
其聲忽有老人白衣曳杖數十步而至問曰
郎君年少豈解哀此鶴耶若得人血以塗則
能飛矣裴素知道性甚高逸遽曰某請利此
臂血不難老人曰君此心且勁然須三世是
人其血方中郎君前生非人唯洛中葫蘆生
三世人矣郎君此行非有急切可能至洛中
千葫蘆生下裴欣然而往未信宿至洛訪葫
蘆生具陳其事且曰葫蘆生無難開襆取一
石合大若兩指援針刺臂滴血果得其合授
裴曰無多言也及至鶴處老人已至喜曰固
可信士乃令盡其血塗鶴言與之結縁邀裴
曰我所居去此不遠可少留也裴覺非常人
以丈人呼之因隨數里行至一莊竹落草舍
庭廡狼藉裴渴甚求茗老人指一士龕曰此
中有少漿可就取裴視龕中有杏核一扇如
笠滿中取求漿色正白乃力舉之飲不復飢
渴味如杏酪裴知隱仙拜請爲僕老人曰君
有世間微禄縱任亦不終其志賢者果有所
得吾乆與之遊君自不知今有一信憑君必
達因將一襆大如椀戒無竊開復引裴視鶴
所損處毛已生復謂裴曰君向飲杏漿當哭
九族親戚且以犯酒色爲戒後還洛中路悶
其附信將發襆四角各有赤蛇出頭乃見其
叔得信開之有物如乾大麥飯升餘叔後遊
王屋山不知所終裴壽至九十七
　　　終南山翁
陳季卿者江南人舉進士至長安十年不歸
一日於青龍寺謁僧不遇憩於火閤有終南
山翁亦候僧偶坐乆之壁上有寰瀛圖季卿
尋江南路太息曰得此歸不悔無成翁對曰
何難折階前竹葉置圖上渭水中謂陳曰注
目於此即到矣季卿熟視即渭水波濤汹湧
一舟甚大恍然登舟進棹極速行次禪窟寺
題詩云霜鶴鳴時夕風急亂鴉又向寒林集
此時輟棹悲且吟獨對蓮華一峰立明日次
潼關又題詩末句云已作羞歸計猶勝羞不
歸旬餘至家兄弟妻子迎見甚喜信宿謂妻
曰我試期已逼不可乆留乃復進棹作詩别
妻云酒至添愁飲詩成和淚吟乃飄然而去
家人輩皆驚異之倏忽復至渭水徑趨青龍
寺山翁尚擁褐而坐僧猶未歸季卿謝曰豈
非夢耶翁曰他日自知之經月家人來訪具
述其事所題詩皆在
　　　叚穀
叚穀累舉進士後忽如狂市中謳吟云一間
茅屋尚自修治任狂風吹連簷破碎枓栱斜
欹看着倒也墻壁作散土一堆主人翁永不
來歸後病死及葬發視但空棺耳
　　　鹿人
唐州有人獵於深山射中一鹿視之乃人也
呼獵者曰我隋初隱此山今日合死於子之
手但置我於石間獵者諾之逡巡而絶獵人
旬日再往即亡其尸矣
　　　劉揀
劉揀淄州人有道之士也布裘緇巾詐爲愚
懵無知之狀養母甚孝所居臨池一旦忽扶
其母登山是夕大水平地丈餘人始疑而異
之其後去城數里作窟室以居别築小室以
居其母朝暮惟出視母寢食訖復還窟室默
坐坐是十餘年士大夫欲見者入窟室中相
對不交一談問亦不對但云速修速修而已
母卒營葬訖一旦飛空棄去不知所在
　　　白衣人
江陵李副使因落第至華陰見白衣人曰要
知向後事否乃書之分爲三封曰急難則開
後五六舉落第貧甚曰仙兄書可開也焚香
啓之書曰可於青州院前坐副使遂往少頃
見主僧曰松滋李長官識否郎君酷似其貌
李曰某先人也僧曰昔年賢先人有錢二千
貫在此院如負在心今付郎君予無事矣遂
載錢而歸數年不第曰此一生事第二書可
啓也書云某年月日可西市按轡行坐至日
遂往樓下有人云主司侍郎要錢千緡與致
及第李郎上樓見之面邀的約明年果及第
後官至殿職副使一日患心痛頗甚遂啓第
三封曰某年某月某日江陵副使患心痛可
處置家事後兩日而卒
　　　房州工人
房州竹山縣陰隱客家浚井千餘尺無水工
人捫壁别一天地日月世界署牌曰天桂山
門内兩童皓齒鬒鬟跣足未冠問汝胡爲至
此工人具陳本末須臾有緋衣傳勑曰以禮
遣之引泉洗浴白泉漱飲甘美似醉行半日
有一國其宫室皆金玉城樓題云梯仙國工
人詢曰此國何如是對曰諸初得仙者關送
此國修行七十萬日然後至諸天遊玉京蓬
萊崑閬姑射遂上山尋路門人曰汝來此頃
刻之間已十數年却出舊穴應不可得當奏
請通天關鑰匙與卿歸引上天門須臾雲間
已在房州詢陰家云已三四年矣工人自後
不食五穀莫知所在
　　　江叟
江叟善吹長笛能作龍吟後適閔鄉玉盤豆
館道傍大槐樹下寢夜見一人數丈曰將謂
槐畔鉏麑乃是甕邊畢卓又指槐曰荆山館
中二郎來看大兄便聞槐上有人下來候至
凌明到荆山館中見庭槐十圍疑附神物乃
曰某好道不逢師樹神有靈乞與指教神曰
但入荆山求鮑仙師必獲度世叟入山果遇
仙師令叟吹笛一氣清虚五音激越驅泉迸
出引鴈行低槁葉辭柯輕雲出岫仙師曰子
之藝至矣但所吹者竹笛今贈子美玉笛吹
三年可致洞中龍必獲水丹吞之便爲水仙
無煩吾藥盖子有琴高之相爾叟後三年岳
陽寺樓吹之果有龍化爲人持丹而來叟受
餌之遂變童顔入水不濡乃成水仙
　　　洪志
道士姓洪名志不知何許人也少博學通經
兼明星緯醫藥之書能極其妙然未知名或
勉之趨權門以假借者答曰良金美玉不知
以賫賣之竟不往旣而以身世夢幻非堅牢
物乃出家爲道士遂隱廬山常乘青牛往來
人謂青牛道士居山草衣木食勤行苦志乆
之忽遇異人與處授以神方自是能明六甲
役使鬼神變化萬端不可勝紀一日遂及故
里手携一小籃小人不知其有道也或要之
飲盡罄盤飱志遂於籃内取脯炙棗栗之物
以供坐人盡輒飽取人皆厭餐莫不驚而問
之志笑而不答及宿旅舍時天寒人見其單
服又無他衾褥衣物之類乃於户密窺其所
爲見其於小籃内取枕褥覆卧物物皆足暨
復携而出於是人知其有道矣皆曰洪郎非
若我輩皆尊異之後丹成仙去人名其處曰
青牛谷壇場猶存焉
　　　桑俱鳳
白鹿洞隱者姓桑名俱鳳不知何許人也自
稱進士闒茸性嚚不近人情嘗寄閬州紫極
宫一日買猪腸充饌就醋鐺汲水洗滌道士
怪之不借其鐺釜乃生噉之時冬夜齋堂唯
施一榻四面窗隙風霜切骨俱鳳乃脫布衫
於架上裸露酣寢衆人大駭次至諸宫謁南
平王一足草履一隻麻鞋自號野人或問左
傳藻繂鞞䩬是何等物答曰以棗安盤揮而
食之言論他皆倣此後到江夏依前狂率節
度使簡俾虞候褫之出界至星子潭遂踴
身騰空而去荆州客將奉使武昌備見告報
自後又多在北地每參謁題牓云廬山白鹿
洞鄉貢進士桑俱鳳人多戲之竟莫知其所
止云
　　　司馬郊
道士司馬郊一名凝正一名守中不知何許
人也常遊江上披冠褐躡屐而行日可千里
衣服不改而常新所爲觕撞竟無敢近之者
能詐死以至青腫臭腐俄而復活嘗止於池
州開元觀自宣之歙時有道士邵脩默亦往
歙至城中約之與同行脩默避之先往至一
鎮戌方息於逆旅而郊先至脩默隱身潜窺
之見郊入别店中召主人與飲酒旋即辱之
主人初敬謝不得已而擊之旣而互相毆擊
郊忽踣於地視之已死體冷色變一市聚觀
乃集鄉里縛其主人檢身責詞將送於州時
已向夕欲明旦乃行至夜半後聞店中諠然
曰已失司馬矣人方悟郊詐死乃釋主人脩
默明日乃行至前百餘里詐問人曰司馬尊
師何時過去曰今早已過矣明日復行百里
問之曰昨早已過及到歙問之亦然每往來
江上諸州至一旅舍安泊乆之將去告其主
人曰我所有竹器不能將行取火焚之主人
阻曰風高且竹屋低隘不可舉火郊不已衆
共勸之郊怒乃發火於室中持一大杖立於
門側敢至者擊之郊有力皆莫敢前俄而火
盛燄出於竹瓦之隙衆惶駭旣而火滅郊竹
器皆盡所卧床皆熏灼而薦席無焦者有朱
翱爲池州法曹郊過詣之謂朱曰君色惡當
病我即去君病中能呼我本名當有所應翱
不之信後十餘日果然病熱甚重忽憶郊之
言意甚神之因稽首思念垂祐初朱有病惡
見人在床前有小吏陳某者指使如意令入
室侍疾亦叱去家人于之外户無得入者至
是朱恍惚見陳某持一甌藥進朱飲之便覺
意爽體佳呼家人曰適陳某所持來藥甚效
當再將來服家人驚曰此不令入室陳某安
得至此朱乃悟郊之垂祐也自是朱病漸愈
郊嘗居歙州某觀病痢困甚衆擬欲白官司
先以意問郊郊怒曰吾疾方愈何勞若此爲
而益篤主觀不得已乃口白縣令令使人候
之郊曰長者何故知吾病也來者以告郊郊
怒忽起結束徑入山中步行如飛後十餘日
持一大杖求主觀將杖之觀道士共拜求救
乃免又至洪州市中探買鮓食小兒呼曰道
士喫鮓郊怒以物擊小兒中額流血巡人執
郊送於虞候虞候乃聞其名方喜勸說之郊
乃極口怒駡虞候虞候忿杖之數十郊謂人
曰彼杖我十五可得十五日活杖我十十日
活矣未幾果然自是入廬山居簡寂觀無日
不游覽雖深山峻嶺人迹所不可到者等閑
一造如平地後醉卧數日弗起臨終置一杖
於棺中及葬覺棺空發之惟杖在焉



歷世眞仙體道通鑑卷之四十四





歷世眞仙體道通鑑卷之四十五潜二
　(浮雲山聖壽萬年宮道士趙道一編修)
　　　呂嵒
先生吕嵒字洞賔號純陽子世傳以爲東平
人一云西京河南府蒲坂縣永樂鎮人即今
河東河中府也曾祖延之仕唐終浙東節度
使祖渭第進士德宗貞元中官至禮部侍郎
晩爲潭州刺史有四子曰温字化光官至衢
州刺史曰恭嶺南府判官曰儉爲御史曰讓
歷太子右庶子或曰終於海州刺史先生乃
讓之子也貞元十二年丙子四月十四日生
於林檎樹下少聰敏日誦萬言至文宗開成
二年丁已擢舉進士擢第時年四十二歲龍
姿鳳目鬢髮疏秀金水之相頂華陽巾衣逍
遥服貌似張良又似太史公之狀後因遊廬
山遇異人得長生訣一云武宗會昌中兩舉
進士不第因於長安道中擬游華山酒肆憩
息俄有一人長髯碧眼自西而來亦憩此肆
遂與共炊髯者親爨先生因就日負暄不覺
睡著夢舉進士登科第歷任顯官奏對稱㫖
遂除翰苑入臺閣擢侍從俄拜執政居朝三
十餘年偶上殿應對差誤被罪謫官南遷江
表路值風雪僕馬俱瘁一身無聊方自嘆息
忽然夢覺髯者飯猶未熟倏然笑曰黄糧猶
未熟一夢到華胥先生驚曰公安知我有夢
耶髯者曰公適來之夢富貴不足喜貧賤不
足憂大抵窮通榮辱壽夭得喪往古來今皆
如一夢富貴則爲好夢貧賤則爲惡夢壽長
則爲好夢夭折則爲惡夢如公適來之夢誠
好夢也一失到底轉爲惡夢公備知之矣貴
即虚名富猶孽火金珠外物子孫他人一息
不來四大不顧把甚物爲堅固即復題詩壁
間先生大悟因拜曰公眞異人也敢問貴姓
居何鄉邦髯者曰吾乃天下都散漢鍾離權
也居終南山公若省悟可從吾去先生於是
棄儒業而從游師事之而得道復於僖宗廣
明元年遇崔公傳入藥鏡即知修行性命不
差毫髮後多遊湘潭岳鄂之間人莫之識嘗
題岳陽樓詩云朝遊北嶽暮蒼梧袖裏青蛇
膽氣粗三入岳陽人不識朗吟飛過洞庭湖
外多有詩文留世略見眞常集又著丹訣演
正論述劍集各有玄㫖以遺後學後南遊巴
陵西還關中冲昇於紫極山一云歷江州登
黄鶴樓以五月二十日午刻昇天而去不知
何年其自作傳云吾乃京兆人唐末累舉進
士不第因遊華山遇鍾離子傳授延命之術
尋遇苦竹眞人傳授日月交并之法再遇鍾
離盡獲金丹之妙吾得年五十道始成第一
度郭上竈第二度趙仙姑法名何二人性通
利吾授之以歸根復命法吾惟是風清月白
神仙會遇之時嘗遊兩浙京汴譙郡身長五
尺二寸面黄白鼻聳直左眼下有一痣如人
間使者箸頭大常著白襴衫繫皁縚變化不
可度世言吾賣墨飛劍取人頭吾聞哂之實
有三劍一斷煩惱二斷貪嗔三斷色慾是吾
之劍法也世有傳吾之神不若傳吾之法傳
吾之法不若傳吾之行何以見爲人若反是
雖携手接武終不成道先生自冲昇之後時
降人間化度有縁學仙之士出入隱顯不可
測識其先後游戲人間事迹詳載諸書宋徽
宗宣和元年七月二十八日勑封告詞云朕
嘉與斯民偕之大道凡厥仙隱有載册書司
存來析寵襃必下吕仙翁匿景藏采遠迹遐
方逮建福庭適當茇舍嘆兹符契錫以號名
神明不亡尚鑒休渥可特封妙通眞人及太
元至元六年正月襃贈純陽演正警化眞君
　(臣)道一曰吕嵒棄利斥名逍遥物外神示
　道化疏絶塵凡觀其詩云三入岳陽人不
　識朗吟飛過洞庭湖聞其風者悦之道德
　經曰知我者希則我者貴眞吕嵒之謂也
　　　施肩吾
施君名肩吾字希聖號華陽睦之分水人世
家嚴陵七里瀨少舉進士習禮記有能詩聲
趣尚煙霞慕神仙輕舉之學唐憲宗元和十
五年登進士第主文太常卿李建賦大羹不
和詩早春殘雪一榜如姚康元晦後皆頗以
詩文顯君獨不仕張司業籍贈之詩云雖得
空名不著身又送東歸詩有折得高名到處
閑之句故希聖詩自謂元和進士長慶隱淪
者盖登科之明年改元長慶希聖遂遠引不
復來文宗太和中乃自嚴陵入西山訪道棲
靜眞矣初希聖遇旌陽授以五種内丹訣及
外丹神方後再遇吕洞賔傳授内煉金液還
丹大道於是終隱西山今觀西一里許爲芭
蕉源沿山梯級而上有書堂舊址石室故在
希聖手植老柏尚有一二存者其所爲詩文
甚多山中所傳未十之四有得其告勑於嚴
陵云觀已刻之石瓊山白玉蟾跋施華陽文
集云李眞多以太乙刀圭火符之訣傳之鍾
離權鍾離權傳之吕洞賔吕即施之師也施
有上足李文英昔施君授李一十六字世罕
知者一靈妙有法界圓通離種種邊允執厥
中予偶得之故併以告胡棲眞使補其遺云
楊無爲題石室詩云玉京高謝黄金榜石室
歸來白鹿車山後暗通天寳洞眼前便是地
仙家時聞清夜雪中犬迴視紅塵井裏蛙五
百年前人未到芭蕉源上鎖烟霞
　　　徐鈞
徐鈞者自稱東海蓬萊鄉人也言談清爽皆
引子史捷而能文每自吟曰曾見秦皇架石
橋海神忙迫漲驚潮蓬萊隔海雖難到直上
三清却不遥腰常掛一葫蘆棹扁舟泛於鄂
渚上及三湘下經五湖每將魚就沿江市井
博酒與人吟話而去垂白好事者言識之數
十年矣而顔貌不改或戲留之約名目斤數
釣魚須臾得魚如其約人皆異之又見人有
疾即葫蘆内取藥救之其藥如麻粟大不許
人服食惟以酒研涂心腹間其疾便愈無不
神驗人有問之藥可服食不曰可只是入口
便憎飯去好道者服其藥一粒十年絶食而
常須飲酒吃水助之顔亦紅白齒髪不衰得
其藥者甚多壽皆八九十廬山錢朗累服其
藥極得長年今江湖漁人時有見者逐之舟
去如飛不可近乃水仙也
　　　錢朗
錢隱居名朗字内光洪州南昌人也少居西
山讀書精勤有節操五經登科累歷世宦清
直著稱去有遺愛時論美之唐文宗朝開成
初爲安南都護副使後爲光禄卿歸隱廬山
情澹好道師東嶽道士徐鈞得補腦還元服
煉長生之術昭宗世錢塘彭城王錢鏐慕朗
得道長年乃迎就錢塘師事之時朗已一百
五十餘歲童顔輕健玄孫數人皆以明經進
身仕爲宰官已皓首矣朗忽一日告别言我
處世多年適爲上清所召今須去矣俄氣絶
數日顔色怡暢如生舉之就棺身輕若空衣
然已尸解矣其玄孫謂人曰我之高祖年一
百七十餘歲
　　　楊雲外
楊雲外字慕仙徐州人也世官軍中慕仙生
而秀穎獨不喜介冑事年幾冠即白其父母
丐爲道士父母不能奪其志時荒山有廢精
廬舍因往居之俄有異人指示一所曰下有
瘞錢爾乏食可以取給尋復以道授慕仙於
是神鑒頓超悟能辟穀馴擾虎狼父母時念
之慕仙即還家而人見慕仙固自處精廬也
皆大駭焉居乆之去遊廬山亦止群虎中往
來游歷洞府甚多唐宣宗大中末始止硤抵
萬州石城山尤多虎夙夕燕坐其間山高無
水已而泉忽涌出未幾來雲安之雲昇宫懿
宗咸通中語人曰吾鄉有災是歲十月龐勛
亂彭城僖宗乾符後黄巢興曹濮浸淫徧天
下硤内險遠民恃以無恐慕仙醉卧市道上
悲吒曰此地多殺奈何其後硤内兵起慕仙
所卧之地適肆屠戮血流赭土光啓二年慕
仙過邑子袁生告之曰吾於白水王氏有宿
負未盡償行當償之二月王果作難剽雲昇
慕仙觸强刃以死袁生取瘞之色如平常後
有人見其往來於房陵雲安監使李文表從
子亦遇於成都袁生發瘞視之但存短褐而
已雲安雲昇宫有碑杜光庭文存焉
　　　王昌遇
王昌遇梓州人也爲州治獄吏嘗晨食猪蹄
不盡而藏之已而妻妾匿之至夕將取食焉
婢紅蓮以不獲告昌遇意其盜也笞掠之不
勝痛遂誣服妻徐出豚蹄曰我試君耳君鞠
獄得無類是乎昌遇大感悟自是多所平反
而所爲亦寖近道矣俄有老父賣藥於市能
除鼠暴終日無售者昌遇憐之每遇老父輒
鬻以歸如是乆之老父怪曰君家多鼠乎昌
遇曰吾憐丈人不售故鬻之非求毒鼠也藥
具在老父曰第用之鼠未必死爾昌遇歸投
藥食中鼠大集食已皆化鴿飛去昌遇大驚
往求老父不見也未幾有道人日醉於市卧
道上人呼之爲落𩲸仙時白昭嗣節度東川
劉闢方阻兵禁夜行者得輒死昌遇爲牙校
治右厢夜過所部見有卧道上者視之乃落
𩲸仙也匿不發掖歸其家落𩲸旣寤詬曰吾
有二縑白金三兩錢二千今失之必汝也昌
遇不復辯如數償之落𩲸仙持以去曰他日
見子瀘上逾數年官府追舊吏解綱昌遇當
解絹綱於瀘州至江安道中遇二道士執兵
刃挾弓矢昌遇股慄不敢進道士曰乃爾耶
愼勿恐吾落𩲸仙也挽昌遇至其居爲其設
酒已還其元來所賞金帛曰正爲今曰設也
後昌遇得此以償絹綱虧折之數遂得交收
公文迴歸道士復告昌遇曰爾知陽精䰟立
陰精𩲸成兩精相傳而成神明神以形用形
以神生神去則形斃矣昌遇曰不知也願受
教之道士曰神以道全形以術延爾因授以
赤龍大丹訣曰昔者毒鼠藥乃外丹之本也
火養之三年服之仙矣遂名昌遇爲易玄子
呼左右取焉今昌遇乘以歸馬無轡而行若
奔電直凌霄漢間俄爾至高峰若蹶然則矗
立平地矣馬忽言曰吾乃潭中龍也子所聞
丹方尚能省乎復爲之開說旣已即躍入潭
中化爲龍沫去尋有負樵者至昌遇問此何
地曰東川也昌遇因問途而還即詣府丐免
後來差發遂煉丹於北郊之長平山西郊之
鳳凰山丹成輕舉時唐宣宗大中十三年九
月九日也
　　　爾朱洞
爾朱洞字通微不知何許人也少遇異人授
還元抱一之道煉大丹不死之方因自號歸
元子唐懿宗朝至蓬州州有大小蓬山世傳
周穆王時有人於此刻木爲羊跨而仙去通
微曰是與海上三山名同又有跨羊仙迹吾
期成道於兹乎乃援修蔓躡絶壁得石室喜
甚曰足辦吾事矣乆之復捨去賣藥於蜀漢
之間其行飄然如乘太虚時時啗猪血灌腸
飲酒哦詩人莫之測所舍逆旅主人每夕怪
其室中腷腷有聲間窺之則其身自榻而昇
觸棟而止後伺其醉以粉涂其腹黎明視其
棟著其上皓然或者於枯骸中得物如雀卵
持以問通微通微曰殆服神丹而不能修煉
故純陰剥消無陽與俱獨就丹田成此爾女
子吞之當生異兒果有吞卵者生兒神光爍
日異香滿室唐昭宗大順中王建圍成都通
微亦在焉館通微者憂懣曰建約城陷日夷
戮無噍類奈何通微曰勿憂也施席籠攝建
及其三軍入其中有如聚蟻建與軍皆見神
人乘黑雲叱其軍曰敢有一毫傷吾民若等
禍且及建等怖伏曰不敢建入成都果束兵
市不改肆民旣全濟矣通微則又往客果州
嘗大醉天封精舍嘔丹於其井中曰後當爲
良藥至今炎夏病歸者飲之必差果州朱鳳
山州之南爾朱仙及李淳風養煉之地通微
一日謂所善郡人張洪之曰吾乆不朝元今
欲往謝氏仙山趨宸極時冬夜晴澈漏方中
大雪暴集洪之念通微凍踣漏甫盡即出求
之見其衣單衣卧道上舉碧玉簡示洪之曰
吾朝元誤墜此溪上盤石有聲爾視之石必
斷矣視之信然鄰有斃於酒者通微以藥灌
之即蹶然起言已入陰府主者令亟還曰眞
人有命延壽一紀洪之因是大駭請授以道
通微曰爾股上天魚首倒無益也更一生乃
可爾洪之股有痣若魚形首素上向至是果
倒矣通微鬻丹陽一粒需錢十二萬太守召
鬻之曰太守金多非一百二十萬錢不可售
太守怒以爲惑衆納之竹奩沈於江至涪陵
上流有二人乘舟而漁舉網怪其重出之乃
通微貌如常漁者曰必異人也入定乎叩銅
缶寤之少焉通微開目視二漁者曰子等何
人此去銅梁幾何有三都乎曰我白石二江
人漁水上此去銅梁四百里自是而東即酆
都縣平都山仙都觀也通微曰吾師謂吾遇
三都白石浮水乃仙去殆此即先是通微至
江濱多投白石待其浮人不解也通微旣登
岸從容語二漁者曰子類有道者有所傳乎
二漁曰我昔從海山仙人得三一之㫖煉陽
銷陰亦有年矣通微於是索酒與劇飲取丹
分餌之至荔枝園下旌節自天降導三人昇
雲而去涪州松屏出石山間爾朱先生種松
於此映山之石皆有松文采者祈禱得佳天
然成文其後通微再見於世有成都胡二郎
仙井道士遇焉據五代史補云爾朱先生功
行甚至遇異人與藥一丸云君見浮石而後
服之則仙道成矣先生如教每遇一石必投
諸水後遊峽上將渡江有叟艤舟相待問其
姓曰石氏問地所屬曰涪州先生豁然而悟
遂服其藥即時輕舉矣
　　　應靖
應靖不知何所人也唐僖宗時爲登封令有
惠政黄巢犯東都分兵徇屬邑登封吏民惶
懼無計長官曰吾邑無郛庫無兵廥無粟可
以守乎即空一邑之保嵩高山自爲殿賊追
及長官身搏戰以死捍之賊解去登封之人
獲全長官旣而棄官學道遂仙去隱其姓以
名顯故謂之靖長官宋哲宗元祐中劉几常
遇嵩高山中天姿疏散浩然也長官嘗以道
授黄蓬石已載蓬石語中蓬池人何格非仕
至二千石少慕清高亡何亦見長官於大蓬
山飛仙岩自是數至長官喜抵掌談笑飲酒
至斗餘然坐在立亡倏忽千里不可測度一
日長官過格非吕眞人尋浮空而至并坐語
格非遽起再拜求指教眞人曰子自有師矣
格非志不篤已而不能悉如長官言以疾終
焉

歷世眞仙體道通鑑卷之四十五









歷世眞仙體道通鑑卷之四十六潜三
(浮雲山聖壽萬年宮道士趙道一編修)
　　　王仙君
王仙君以唐昭宗天復初自上黨雲遊經北
邛緱氏入嵩山曠度虚懷澹然無迹雖與同
侣相接莫知其所爲飄忽無滯希夷自得因
放志林谷迷其所之時人亦未爲異也歲餘
其門人道士與其弟侄自壺關太行南池嵩
少歷問所經宮觀物色求之乃於嵩山西北
絶崖中見仙君端居嵌竇之内宴坐凝然高
聳且百仞壁立懸絶非攀授所到門人等炷
香瞻禮涕泣戀慕不忍去舍仙君忽謂門人
曰太上以我夙有微功署爲少室仙伯仙凡
路隔勿復悲戀言訖騰空而去時嵩陽道士
焦隱黄孫玄明費靖言羅應之同奉香花瞻
望崖室虔奉敬禮而已
　　　李昇
李昇字雲舉自言江夏人生唐德宗朝幼而
聰悟及長博通群書能文機捷出口成章爲
性高古師於少室山道士學煉氣養形之術
常布衣遊行天下時元稹廉察浙東白居易
出牧錢塘以昇舊友皆慕昇之文學道術邀
致於賔席間問昇生當太平之世何不受榮
禄而乆爲布衣乎對曰不爲世累召之亦不
就乃徐吟曰生在儒家遇太平玄䙧重滯布
衣輕誰能世路趨名利臣事玉皇歸上清元
與白奇之詩酒延留歲餘復去他游莫知所
之僖宗廣明元年黄巢犯闕之後天下慅然
惟江左稍安宛陵主帥田頵常好道術而昇
五十年前宛陵有耆老爲童稚時識之言狀
貌不改於當時人甚異之昇至頵乃延之師
事益厚光澤輕健若四十餘許鬢髪甚黑目
瞳且方牙齒尖銳如排棗核好吃石蓮須臾
咬一升皆作兩截人不可學飲酒二斗不醉
絶糧養氣雪中單衣而顔貌益紅時自引中
指指燈丈餘若隙風所吹莫知其服餌人問
其道術長生之事皆託辭以對忽告人曰我
厭此兵革紛紛不如去矣時昭宗爲朱全忠
所篡昇聞而不平翌日俄氣絶顔色不變舉
之就棺空衣而已年一百四十七歲未月餘
間田頵兵敗禍及昇已先覺而去亦嘗言於
人咸思之異人也後累有於蜀中見之如舊
者焉
　　　伊用昌
伊用昌不知何許人唐末披羽褐往來江右
縱酒狂逸世人呼爲伊風子妻年甚少善音
律女工皆盡其妙豪家子以言笑調之毅然
有不可犯之色用昌好作望江南詞夫婦唱
和而歌傍若無人夜多宿古寺廢廟中嘗死
於醴陵又於哀帝天祐年間至建昌南城縣
夫婦一夕俱斃鎮將丁其姓以籧篨藁葬路
傍後一年鎮將抵鍾陵一旦於北市棚下見
用昌夫婦唱望江南詞用昌同鎮將登旗亭
痛飲大醉夫婦連臂高唱出城渡江至游帷
觀題殿壁自稱上方赤龍神王因入西山後
不復出焉
　　　胡二郎
胡二郎嘗見一道士於成都醉卧通衢二郎
憐之每值其醉輒取石支其首道士一日醒
見二郎在傍感之因勸修道且歌以諷曰欲
究丹砂理幽玄無處尋不離鉛與汞無出水
中金金欲煉時須得水水遇土兮終不起但
知火候不參差自得還丹微妙㫖人世分明
知有死剛只留心戀朱紫豈知光景片時間
將謂人生長似此何不迴心師至道免逐年
光虚自老臨樽只解醉醺酣對鏡方知漸枯
槁二郎切切聽我語仙鄉咫尺無寒暑與君
說盡只如斯莫戀驕奢不肯去感君恩義言
方苦火急迴心求出路吟成數句贈君辭不
覺便成今與古二郎曰願聞君姓字曰吾爾
朱也乃即屠肆市猪血灌腸置溲中使二郎
食二郎食之甘美方知其異人也道士旣去
二郎亦化其家將葬怪其棺輕發之有竹竿
存焉
　　　張鼇
張鼇不知何許人也唐末得道旣仙去常至
成都玉局化洞微大師李乘應之室宋神宗
熙寧五年九月亦賣藥於市中人莫識也士
大夫遇於途怪其安坐不爲禮而神丰峻發
與他人賣藥者異也翌日始知爲先生而不
知所之乘應字應之能語人休咎趙清獻公
抃爲江源令乘應嘗言某年公當入蜀後如
期轉漕梓中復曰徙成都果然漢州太守聶
仲友深欲致乘應乘應不肯往曰斯人天獄
星動矣卒不能致其言無一不驗者盖有得
於先生云
　　　李夢符
李夢符不知何許人後梁太祖開平初寓南
昌放蕩不羈常以釣竿懸一魚歌漁父引其
詞日新人爭買之得錢即入酒家或敲冰入
水及出則氣如蒸遇人與語應口成詩時鍾
傳鎮南昌桂州刺史李瓊以書囑傳云夢符
吾弟也幸爲遺歸傳令訪於市邸已不知其
所在
　　　樂子萇
樂先生名子萇海陵人也後梁太祖開平中
家酤釀而性好道人至即飲以酒或詭爲道
士服者先生亦輒飲之後有道人來詫曰人
至以三升飲之豈能足我乎先生問曰其飲
幾何曰吾飲不可涯也乃縱使飲至夕視之
則醉墮盎中死矣先生懼潜舁盎并瘞之後
三日香發越自瘞所出發其瘞則酒盎色渥
如丹而芬冽異常先生喜曰是異人者使吾
室偕仙乎與其家畢飲已悉昇雲而去獨從
子墜地云茹蒜不可以往也然亦壽百餘歲
後即其地築天慶觀
　　　吳涵虛
道士吴涵虚字合靈居然風采未嘗下山終
日沉湎亦無煙火之具俗呼爲吴猱好睡經
旬不食常言人若要閑即須懶如勤即不閑
也素不攻文忽作上昇歌曰玉皇有詔登仙
職龍吐雲兮鳳著力眼前驀地見樓臺異草
奇花不可識我向大羅觀世界世界如同指
掌大當時不爲上昇忙一時携向瀛洲邁至
於後唐潞王清泰二年上升又有荆臺隱士
鐵冠先生樊氏慕合靈之道常騎白牛訪之
楚王馬希範常師之後馬希範嗣位先生不
知所之
　　　李雲卿
李雲卿不知何許人也博通經史尤善作詩
有山房集二十卷當時名公辟舉皆謝不拜
每云上眞高仙必須精持戒行陰功濟物遂
留心醫道以救人命心神穎悟凡用藥不犯
生命止以金石草木乃謂古仙製方術傳於
後世其間有以蟲魚爲藥縁此不得輕舉者
有之可以爲戒也先隱西山後徙居廬山北
阜數州千里之地求醫者盈門皆不受金帛
之贈絶慾斷葷其所居近九天使者廟每旦
暮祝曰某以醫藥救民病苦不圖權利盡未
來世永無退志明神靈通必能加護凡居山
六十餘年顔色黄潤目光射人有識者皆云
陰功所致也一日因隨採藥人至深山中忽
睹一人圓冠紫袍相揖曰我乃此山之神也
九天使者眞王傳命以汝救物有功使我授
汝大清九華神丹太微天帝君飛天綱步地
紀金簡玉字一通自此當絶迹人間精專修
持雲卿再拜告曰九天使者不審可得見否
神曰汝雖絶慾斷葷猶接迹人間穢氣未除
未可見也方以手授神丹玉字隱没不見雲
卿由此遠離世俗乃於聖治峰空爲室自大
唐穆宗至後唐莊宗同光二年八月一日白
日仙去
　　　張薦明
張薦明者燕人也少以儒學遊河朔後去爲
道士通老子莊周之說後晋高祖天福四年
己亥九月辛卯上召見問道家可以治國乎
對曰道也者妙萬物而爲言總兩儀而稱德
得其極者尸居衽席之間可以治天地高祖
大其言延入内殿講道德經拜以爲師忽一
日薦明聞禁中奏時鼓曰陛下聞鼓乎其聲
一而已五聲十二律鼔無一焉然和之者鼓
也夫一萬事之本也能守一者可以治天下
高祖善之五年五日賜號通玄先生後不知
所之
　臣道一曰張薦明可謂造道之深者觀其
　答高祖之問曰得其極者尸居衽席之間
　可以治天地道德經曰不出户知天下不
　窺牖見天道其出彌遠其知彌少是以聖
　人不行而知不見而名正以此意又答曰
　能守一者可以治天下皆本於道德經
　　　賀元
賀元不知何許人也仕後晋爲水部員外郎
得道不死宋眞宗東封泰山水部謁道左稽
首而去至暮行宫閱謁奏之帝大驚謁尾有
詩其一曰醒日常稀醉日多吟風味道鬱嵯
峨深宫不及孤臣慮世事紛紛奈酒何其二
曰三朝功業獨巍巍老去憂民志不衰欲得
八方同一醉此心那許世人知詔有司物色
不可得仁宗天聖初使弟子喻澄詣闕獻浮
屠老子像直數十萬又有喬仝者少得大風
疾因去家自棄荒山遇水部教之啗松腴稍
使學道年八十上下山如飛數從水部東遊
過維却水上哲宗元祐初仝來東都見蘇軾
子瞻曰吾師嘗游密州識君於常山道中意
若喜君者子瞻留之不可曰吾師以上元期
我於蒙山矣子瞻作詩送仝并以絶句五解
寄水部自是世莫有見水部者
　　　郭恕先
郭恕先洛陽人也五代時人少能屬文善史
書小學通九經七歲舉童子後漢湘陰公辟
從事前與記室董裔爭事拂衣去後周太祖
召爲周易博士宋國初與監察御史符昭文
爭忿於朝堂貶乾州司户秩滿去官遂不復
仕縱放岐雍陜洛之間逢人無貴賤常口稱
苗值山水即旬日不去幾絶穀數旬不食盛
夏暴體日中衣不沾汗大寒鑿冰而浴方冰
澌釋太宗素聞其名召歸闕入館於内侍省
押班竇神興舍恕先長髯而美忽盡剃之神
興驚問其故恕先曰聊以效顰爾神興大怒
太宗以其少檢除國子監主薄出館於大學
益縱酒肆言時政黜登州至齊州臨邑謂部
送吏曰我逝矣因𣻃地爲穴度可容面俯窺
焉而卒就藁葬道左後數月故舊取其尸改
葬但衣衾存焉盖尸解也
　　　陳陶
陳陶淑浦人少好學善天文長於歌頌知南
唐李氏運祚不振遂絶搢紳之望乃築室西
山以吟詠自樂及以修煉爲事有閑居雜興
詩傳世宋太祖開寳中人見一叟角髻披褐
與一煉師入城鬻藥得錢即市鮓就爐相對
飲啗傍若無人醉即歌唱人以爲陶走婦焉
或云已得仙今西山香城寺有讀書堂
　　　孫成
孫成不知何許人善爲詩預知休咎至廬山
以詩題九天使者廟云獨入玄宫禮至眞焚
香不爲賤貧身秦淮兩岸沙堆骨湓浦千家
血染塵廬阜雲煙誰是主虎溪風月屬何人
九江太守勤王事好放天兵渡要津不數年
金陵板蕩九江重圍人受塗炭竟應詩讖後
殁於南昌人棄之江中尸乃泝流而上莫不
異之以爲得道尸解仙去矣
　　　許堅
許堅字介石廬江人也或曰本晋長史穆之
裔形陋而怪長滿七尺幘巾芒鞋短襴至骭
亦無齎裝惟自負布囊而已性嗜酒善屬文
尤好吟詠嘗以策干江南主及以詩上舍人
徐鉉竟拂衣去居常無冬夏常持一大扇自
號江南野人書一絶于扇云哦吟但寫胸中
妙飲酒能忘身後名但願長閑有詩酒一溪
風月共清明又題簡寂觀云常恨眞風千載
隱洞天還得恣遊遨松楸古色一壇靜鸞鶴
不來清漢高茅氏井寒丹已化玄宗碑斷夢
魂勞分明有個長生路不向紅塵嘆二毛宋
太祖乾德中其文集頗行於世爲人靜默不
苟名聲所居無常多往簡寂觀或白鹿洞人
莫知其趨向也時須濯浴便就溪澗不解衣
帶出而曝衣於石今簡寂大澗中有許堅晒
衣石尚存堅有鼎容三升每得魚不去鱗腸
或烹或炙不加醯鹽熟處旋啖素與樊若水
善樊北渡至大宋太平興國中因漕江南會
堅於簡寂勉以禄仕則顰蹙不答乃割俸金
三百緡爲酒資以券授之堅唯而不謝旣半
期未嘗一言或爲之請之則飲酒市魚歡然
醉舞或有借券而往公府亦從之至樊將解
職就索曩券亦亡其所之其曠達自任如此
後往茅山或之九華隨意所適人不能測亦
未嘗見其釜爨又嘗至陽羡一日涉西津忽
凌波闊步而行衆方驚以爲神眞宗景德末
卒於金陵歲餘兵部員外郎陳靖艤舟秦淮
謂兩日前於洪井見堅來謁門刺尚在及發
其瘞無所復睹人以爲尸解云
　　　沈麟
沈麟字廷瑞筠陽人唐吏部郎中彬之仲子
幼而執操已異雅好希夷之理性至孝父死
廬墓三年慈烏集其墓後棄妻學道於麻姑
山一云玉笥山常衣單褐風雪不易人遺新
衣多轉以遺貧乏或棄之嗜酒工詩時人呼
爲沈道者直造州縣徑入坐階一日宰正聽
訟麟醉至宰戲之曰沈道者何日道成麟即
書几曰何須問我道成時紫府清都自有期
手掘藥苗人不識體含仙骨俗安知書符解
遺龍蛇走動印還教海嶽移他日丹霄誰是
侣青童引駕紫雲隨跣足日行數百里往來
玉笥浮雲林栖野宿南唐保大中詣玉笥精
思院隸籍冠褐入室養氣人罕得見宋太宗
雍熙二年上元日禺中整冠褐閉户焚香燕
坐握固而化同志爲藏蜕於群玉峰之西鐵
柱岡之東後月二十日有閤山道士曾昭瑩
來訪玉笥途中遇之因問曰道者何之答曰
暫到玄都尋當入廬山遺度人經二卷詩一
篇與昭瑩云南北東西事人間會也無昔曾
栖玉笥今也返玄都雲片隨天闊泉聲落石
孤丹霄人有約去採石菖蒲昭瑩訝其語不
凡入宫首訪之其徒云羽化去矣昭瑩出示
經與詩衆識其字畫殊以驚駭昭瑩與其弟
至其墓所觀之得片紙於墓側有詩云虚勞
塋殯玉山前脫迹誰知已蜕蟬應是元神歸
紫府更無遺𩲸在黄泉藥囊止有修丹訣塵
世空留悟道篇堪嘆浮生今古事北邙山下
草芊芊驗其墓有穴可尺餘向左畔開空棺
而已或謂尸解焉有南中人多識之嘗有詩
寄其故人陳智周云與君相别後别後會難
期金鼎消紅日丹田養紫芝訪君難可約懷
我豈無詩休羡繁華事百年能幾時智周尋
於端拱間及第授衡陽尉終南唐列傳沈彬
次子廷瑞有道術嗜酒却粒寒暑一單褐數
十年不易跣行日數百里林栖露宿多在玉
笥浮雲二山老而不衰後不知所終
　　　黃萬護
巫山道士黄萬護常以符藥救人蜀主王建
召之鋪草薦水面泝流而上一日至成都


歷世眞仙體道通鑑卷之四十六
















歷世眞仙體道通鑑卷之四十七潜四
　(浮雲山聖壽萬年宮道士趙道一編修)
　　　陳搏
先生姓陳名摶字圖南號扶揺子亳州眞源
人也與老子同鄉里(一云普州崇龕人恐/是後來隱居之所)生
而不能言始四五歲戲渦水之濱有青衣媪
召置懷中乳之自是能言聰悟過人及長經
史一覽無遺(一云自束髮/不爲兒戲)年十五詩禮書數
至方藥之書莫不通究親喪先生曰吾向所
學足以記姓名而已吾將棄此遊泰山之巓
長松之下與安期黄石輩論出世法合不死
藥安能與世俗輩脂韋汩没出入生死輪迴
間哉乃盡其家業散以遺人惟携一石鐺而
去唐士大夫挹其清風欲識先生面如景星
彩雲之出爭先睹之爲快先生皆不與之友
由是謝絶人事野冠草服行歌坐樂日遊市
肆若入無人之境或上酒樓或宿野店多游
京國間後唐明宗聞先生名親爲手詔召先
生至長揖人主明宗待之愈謹賜先生號清
虚處士仍以宫女三人賜先生先生爲表謝
上云趙國名姬漢庭淑女行尤婉美身本良
家一入深宫乆膺富貴昔居天上今落人間
臣不敢納於私家謹用安之别館臣性如麋
鹿迹若萍蓬飄若從風之雲泛如無攬之舸
臣送彼復歸清禁及有詩上浼聽覽詩云雪
爲肌體玉爲顋多謝君王送到來處士不生
巫峽夢空煩雲雨下陽臺以書奏付宫使即
時遯去因肆意山水間自言嘗遇孫君仿鹿
皮處士二人謂武當山九室岩可以隱居遂
往棲焉服氣辟穀以恬默自處凡二十餘年
撰指玄篇八十一章入室還丹詩五十首又
作釣潭集萬餘字皆羅縷道妙包括至眞嘗
夜立庭間見金人持劍呼曰子道成矣當有
歸成之地先生曰金人云歸成之地盖秋爲
萬物之所斂而歸者也吾其隱於西方乎是
時年已七十餘俄徙居華山得古雲臺觀基
闢荆榛而居之以契歸成之語時境内有虎
食人先生至叱虎令去自是不爲害唐開元
中李奇者隱於華陽顔有童色斯須行數百
里與先生遊更相酬倡先生常閉門卧累月
不起周世宗顯德中有尋訪者窺其户闃其
無人惟獸迹鳥聲而已有樵於山麓者見有
遺骸塵㙠迫而視之乃先生也捫其心獨暖
良乆氣還而起曰睡酣奚爲擾我州將羅彦
威以聞世宗召見禁中月餘方起因問以黄
白事對曰陛下爲四海之主當以政治爲念
夫何留意於小道邪(資治通鑑云陛下爲天/子以治天下爲務安用)
(此/爲)世宗不以爲忤拜諫議大夫固辭賜號白
雲先生遣還山詔州縣長吏常存問之先生
負經濟之才歷五季亂每聞一朝革命輒顰
眉數目嘗作詩云十年蹤跡走紅塵回首青
山入夢頻紫陌縱榮爭及睡朱門雖貴不如
貧愁聞劍戟扶危主悶聽笙歌聒醉人携取
舊書歸舊隱野花啼鳥一般春一日乘驢遊
華陰聞宋太祖登極大笑曰天下自此定矣
遂隱華山不復出太祖召不至興國初始赴
召太宗賜詩云曾向前朝出白雲後來踪跡
杳無聞如今若肯隨朝詔總把三峰賜與君
先生將至闕上言求一靜室休息乃賜觀於
建隆觀扃户熟寐月餘方起詔服華陽巾草
屨垂絛以賔禮見於延英殿賜坐延問甚乆
時上方欲征河東先生諫止之會軍已興上
不樂其言詔復令寐於御苑及兵還不利經
百餘日乞歸山太平興國四年復來始云河
東可取暨王師再舉果執劉繼元年并州上
謂宰相宋琪等曰摶方外之士在華山已四
十餘載度其年盖百餘歲語論甚高因遣中
使送至中書琪等從容問曰先生得玄默之
道可以教人乎對曰摶不知吐納養生之理
神仙黄白之事非有方術可傳假令白日冲
天亦何益於世教聖上博達今古深究治亂
眞有道仁明之主是君臣同德致理之時勤
行修煉無以加此琪等稱善以其語白上上
益重之下詔曰華山隱士陳摶晦迹丘樊棲
心岩穴跌宕世表涵味道腴往在周朝物色
幽遁嘗應鶴板之詔終逐鴻㝠之心自爾以
來多歷年所今復言迂高迹來儀帝庭不有
嘉名曷彰清範可賜號希夷先生上屢與之
屬和詩什上問曰若昔堯舜之爲天下今可
至否先生云上階三尺茅茨不剪其迹似不
可及然能以清靜爲治即今之堯舜也上善
其對因出諸子使視之先生密陳天命實在
章聖上亦欲拜諫議大夫固辭乞歸山進詩
云草澤吾皇詔圖南摶姓陳三峰十載客四
海一閑人世態從來薄詩情自得眞乞全麋
鹿性何處不稱臣上知其不可留即賜宴便
殿詔宰臣兩禁赴宴爲詩以寵行仍賜龜鶴
鞍馬束帛又詔華陽刺史王祚時就存問其
願操几杖以師事者不可勝數其後再遣中
使就山宣召先生先生曰極荷聖恩臣且乞
居華山先生意甚堅使回具奏其事上又遣
中使齎手詔茶藥等物賜之仍仰所屬太守
縣令以禮遺之安車軟輪之異數迎先生先
生乃爲表謝上曰丁寧温詔盡一札之細書
曲軫宸恩賜萬金之良藥仰佩聖慈俯恭增
感臣明時閑客唐室書生堯道昌而優容許
由漢世盛而善存四皓嘉遁之士何代無之
再念臣形如槁木心若死灰不曉仁義之淺
深安識禮儀之去就敗荷作服脫籜爲冠體
有青毛足無草履倘臨軒陛貽笑聖明願回
天聽得隱此山聖世優賢不忝前古數行丹
詔徒煩彩鳳銜來一片閑心已被白雲留住
獲飲舊溪之水飽聆松下之風詠味日月之
清笑傲雲霞之表遂性所樂得意何言精神
超於物外肌體浮乎雲烟雖潜至道之根芽
盡陶聖域之水上敢祈睿眷俯順愚衷謹此
以聞先生經史浩博尤精易學鑒人察物辨
别聖凡宋太祖太宗龍潜時與趙忠獻公遊
長安市先生與之同入酒肆公因坐右席先
生曰汝紫微帝垣一小星爾敢據上次乎周
世宗宋太祖同行先生則云城外有三天子
氣种放初從先生先生曰若當逢明主名動
天庭名者古今之美器造物者所忌子名將
有物敗之卒如其言忠定張公詠爲布衣時
先生一見而奇之公曰願分華山一半居可
乎先生於公固可及别去贈以毫楮公解其
意曰是將嬰我以世務贈詩云征吾入蜀是
尋常鼎沸笙歌救火忙乞得東南佳麗地亦
應多謝鬢邊蒼後果登第以名動天下將赴
劍南有詩寄先生云性愚不肯林泉住剛要
清流擬致君今日星馳劍南去回頭慚愧華
山雲及還有詩云人生大抵重官榮見我東
歸夾道迎應被華出高士笑天眞喪盡得浮
名忠定晚年疽發於首乃出守昇州所贈詩
無有不驗者陳康肅公堯咨旣登第過謁先
生坐中有道人髽髻意象軒傲日康肅公連
言曰南庵語已徑去康肅公深異之問曰向
來何人先生曰鍾離子也康肅公惘然欲去追
之先生笑曰已在數千里外矣康肅公曰南
庵何謂也先生曰他日自知之其後康肅公
轉漕閩中巡行過墟里間聞田婦呼其子曰
汝去南庵趣汝父歸康肅公大驚問南庵所
在視之則廢伽藍也有碣云某年月日南庵
主入滅祠其眞身於此乃康肅公生時也清
源王世則與韓見素趙諫議同詣先生世則
爲僕隸拜階下先生曰侮人者自侮也揖世
則使坐於諸公之右曰將來君獨首冠諸公
盡如此會也明年世則果第一餘皆列於次
又能逆知人意齋中有大瓢挂壁上道士賈
休復心欲得之而不言先生謂休復曰子來
非他盖欲吾瓢爾呼侍者取與之有郭沆者
少居華陰嘗宿觀下中夜先生呼令趣歸沆
憚其遠先生與之俱往一二里有人號呼以
報其母卒沆始悟其言先生因遺以藥使急
去可救旣至果卒灌其藥遂甦許諫議仲宣
罷成都牧致書幣以問休咎先生召門人賈
得昇曰爾爲我答書云給事此去更不出未
幾果卒後先生稀到人間或然遊華陰華陰
令王睦聞先生來倒履門迎旣坐先生曰乆
不飲思得少酒睦曰適有美酒似知先生之
來命滌器具饌旣飲睦謂先生曰先生居溪
岩寢止何室出使何人守之也先生微笑乃
索筆爲詩曰華山高處是吾宫出即凌空跨
曉風臺榭不將金鎖閉來時自有白雲封睦
得詩愧謝先生曰子更一年有大災吾之此
來有意救子子守官如是雖有患神理亦祐
焉睦居守廉潔清愼視民如子不忍鞭扑人
性又明敏故也先生乃出藥一粒曰可以禦
來歲之禍睦起再拜受藥服之飲至中夜先
生如厠乆而不回遂不見睦替回都下忽馬
驚墮汴水善没者救之得不死先生亦時時
來山下民家至今尚有人見者今西華有先
生宫觀存焉昔先生多與山下崔古往還有
衣冠子金礪多遊山水之間謁古曰願因子
一見希夷先生古曰更待之先生方睡俟其
覺方可見礪曰何時也古云或半歲或三四
月近亦不暇月餘子有所之且去他日復來
礪乃去後歲餘再遊華山見古適會先生繼
至礪伏謁甚恭乃請於先生曰礪向遊華山
欲見先生會先生睡未覺睡亦有道乎願先
生誨之開其所未悟先生啞然有聲聳肩收
足昂面頽然曰不意子孱瑣若是也於起居
寢處尚不能識欲脫離生死躍出輪迴難矣
今飽食逸居汲汲惟患衣食之不豐饑而食
倦而卧鼾聲聞於四遠一夕輒數覺者名利
聲色汩其神識酒醴膏膻昏其心志此世俗
之卷也若至人之睡留藏金息飲納玉液金
門牢而不可開土户閉而不可啓蒼龍守乎
青宫素虎伏於西室眞氣運轉於丹池神水
循環乎五内呼甲丁以直其時召百靈以衛
其室然後吾神出於九宫恣遊青碧履虚如
履實昇上若就下冉冉與祥風遨遊飄飄共
閑雲出没坐至崑崙紫府遍履福地洞天咀
日月之精華玩烟霞之絶景訪眞人論方外
之理期仙子爲異域之遊看滄海以成塵指
陰陽而舒嘯興欲返則足躡清風身浮落景
故其睡也不知歲月之遷移安愁陵谷之改
變因子請問爲子成詩曰常人無所重惟睡
乃爲重舉世以爲息䰟離形不動覺來無所
知貪求心愈動堪笑塵地中不知身是夢又
詩云至人本無夢其夢乃遊仙眞人亦無睡
睡則浮雲烟爐裏長存藥壺中别有天欲知
睡夢裏人間第一玄夫大夢大覺也小夢小
覺也吾睡眞睡也吾夢眞夢也非世夢也先
生曰吾非乆復睡子無所往他日訪吾令子
見眞睡先生乃去礪塊然如醉者之醒不知
出門遂歸其家他日再訪先生先生論攝生
秘訣敷演至妙之門發明太玄之奥曰吾某
日睡子可來礪如期而往至則先生已睡矣
見先生仰卧出入無息面色紅瑩礪拜禮於
床下而去又一日有一客訪先生適值其睡
傍有一仙人諦聽其息聲則以墨筆烏涂於
紙如是數次滿紙爲塗莫辨客怪而請問之
仙人曰彼先生華胥調此混沌譜也先生暇
日間喜遨遊得興吟詠遇景成句嘗題西峯
詩云爲愛西峯好吟頭盡日昂岩花紅作陣
溪水緑成行幾夜礙新月半川無夕陽寄言
嘉遁客此處是仙鄉又餘聯半夜天香入岩
谷西風吹落嶺頭蓮空愛掌痕侵碧漢無人
增嘆巨靈神先生時遇毛女因贈之詩云藥
苗不滿笥又更上危巓回指歸去路相將入
翠烟又詩云曾折松枝爲寳櫛又編槲葉作
羅襦有時問著秦宫事笑撚仙花望太虚關
中逸人吕洞賔有道術雖數百里頃刻輒到
世以爲神仙常數至先生齋酬倡如交友先
生曾當春月於華山水邊石上閑步見壺公
赤松子吕洞賔相繼而至四仙言語未乆有
地神獻一果盤酒一器四仙飲酌半酣各賦
詩一首先生曰春暖群花半開逍遥石上徘
徊曾垂玉勒金闕閑踏青沙碧苔洞中睡來
幾載流霞獨飲千杯逢人莫說人事笑指白
雲去來壺公曰壺中自有樓臺四季群花競
開閑時即飲瓊液醉後或卧青苔逍遥非關
名利落𩲸不染塵埃逢人莫說人事笑指白
雲去來赤松子曰乍離南山竹齋因過舊隱
天臺洞中美酒纔熟路上群花半開我骨非
是凡骨君才亦是仙才逢人莫說人事笑指
白雲去來吕洞賔曰落𩲸直至此來曾經幾
度花開悶便著錢沾酒恣意千杯萬杯閑遊
八十一天醉上茅君醮臺逢人莫說人事笑
指白雲去來先生一日謂賈得昇曰今日有
佳客至當速見報少頃一人衣短褐青巾叩
門賈未及報其人倏爾而去先生遽令出追
之一里餘復遇老人衣鹿皮因問曰前去者
尚未遠否老人曰此神仙李八百也動則行
八百里言竟老人亦失所在又悟老人鹿衣
者乃太清得道白鹿先生李阮也先生曰吾
其不可名留世矣端拱元年一日語門人曰
吾來歲中元後當遊峨嵋明年遺門人鑿石
室於張超谷旣成先生往造之曰鑱石太華
斯谷猶爲勝處吾其歸於此乎即草遺表其
略云臣大數有期聖朝難巒已於今年十月
二十二日化形於蓮華峰下張超谷中又草
奏疏人莫見其言遺賈得昇并龜鶴鞍馬詣
闕以進上獨覽乆之以龜鶴鞍馬復賜得昇
仍賜紫服并賜號曰悟眞又予錢五百萬俾
營北極殿以終其志先生初欲示化使盡夜
然燈燭於石室中至期以左手支頤而終逮
七日容色不變其肢體尚温有五色雲蔽其
谷口彌月不散享年一百一十八歲使得昇
繼其觀事(先生明易以數字授穆伯長穆授/李挺之李授康節邵堯夫以象學)
(授种放种授廬江許堅許授/范爲此一枝傳於南方也)後有中使至峨
嵋山有客入謁衣冠甚偉自稱東明專相然
多語華山事數日方悟曰此華山陳先生遽
令召之已不知其所往矣祥符中眞宗祀汾
睢回再幸雲臺瞻先生之遺像詔除其觀田
租召對道士賈得昇并賜武子華等紫服俾
建聖祖并眞宗本命星官元辰三殿又繪睟
容於北壁先是雍熙中先生謂賈得昇曰吾
行老君殿後見神人服黑衣冠云北極開同
紫微帝君汝可以前後所賜市材立北極殿
又曰昔唐金仙公主以此爲祈眞之館今吾
復遇北辰此觀其興矣惟汝當得之逮眞宗
臨幸果三十年得昇當之其逆知來物多類
此
　(臣)道一曰陳摶粹於道德以睡玩世樵者
　捫心則曰睡酣奚爲擾我宋太后召至闕
　則扃户熟寐月餘希夷之號雅稱其㫖然
　托迹於睡其意必有在也道德經曰衆人
　昭昭我獨若昏衆人察察我獨悶悶豈非
　陳摶睡之義乎
　　　蘇澄隱
鎮陽龍興觀道士蘇澄隱者通老莊又善攝
養宋開寳二年閏五月太祖駐鎮陽召之掖
陞殿上曰師踰八十容貌甚少是能養生宜
以術教朕澄隱曰臣之養生不過精思煉氣
而已帝王之養生則異於是老子曰我無爲
而民自化我無欲而民自正無爲無欲凝神
太和帝軒帝堯享國永年皆得此道上嘉之
寵賜殊厚出皇朝通鑑
　　　劉若拙
宋開寳五年冬十月癸卯太祖詔功德使與
左街道録劉若拙集京師道士試驗其學業
未至而不修飾者皆斥之若拙蜀人自號華
盖先生善服氣年九十餘不衰步履輕疾每
水旱必召於禁中設壇致擣其法精審(出皇/朝通)
鑑
　　　張白
張白字虚白自稱白雲子清河人也沉靜博
學能文兩舉進士不第會親喪乃泣而自謂
曰禄以養親今親不逮干禄何爲遂辟穀不
食以養氣全神爲事道家之書無不研賾宋
太祖開寳中南游荆渚時鄉人韓可玼爲通
守延納甚歡會朝廷弔伐江吴軍國多事因
褫儒服爲道士適武陵寓龍興觀郡守劉侍
郎墀監兵張延福深加禮重嘗以方鑒遺延
福曰收之可以辟邪白韜眞自晦窮日沈湎
于酒落𩲸無所拘每醉於市上不問親踈輙
指而慢駡而其言切中人微隱之事有識者
多異之每遇風雪若寒則必破冰深入安坐
水中永日方出衣襦沾濕氣如蒸炊指顧之
間悉已乾燥或與爲戲仰視正立令惡少數
輩盡力推曳略不少偃又或仰舒一足令三
四人舉之衆但面赬而足不動居常入崔家
酒肆貰飲無量一日力欲償酒直崔氏之酒
保白其言曰尊師每來即酒客倍如常日而
所獲之息不少崔氏聞之即不敢筭分文忽
一曰於酒肆中題壁云武陵溪畔崔家酒地
上應無天上有南來道士飲數斗醉卧白雲
深洞口自是沾者猶倍南嶽道士唐允昇魏
應時亦當時有道之士慕其人常與之游白
天才敏贍思如涌泉數日間賦武陵春色詩
三百篇皆以武陵春色裏爲首句一篇云武
陵春色裏十二酒家樓大醉方回首逢人懶
點頭是非都不管名利頓然休戴箇星冠子
浮沈逐世流白出語成章卒皆平易有道理
故不類尋常狂醉人言也後一旦稱疾亟語
主觀者曰我必不起愼勿焚我恐里中親識
來尋但依俗禮葬於西門外言訖神逝經數
夕肢體如生異香滿室傾城士庶觀睹累日
崔氏爲買棺監兵張延福出己俸如其言瘞
之僅月餘壙所有一穴未幾延福復奉使江
淮有老僕夫於維楊開明橋上遇白問方鑒
在否又云斯鑒亦不乆留僕歸具道延福疑
曰渠死乆矣汝何見邪尋索鑒熟視應手而
碎又鼎之步奏官余安者以公事至楊州亦
遇白携大葫蘆貨藥亟召安飲於酒肆話武
陵舊遊數日安告行白曰爲我附書謝崔氏
余歸致書崔覽之大驚遽發棺視之已空矣
白註昇玄消災護命經夾著頌其首篇云太
上本來眞虚無中有神若能心解悟頭上更
無人末篇云心疑隨萬境隨境認心縁道非
有爲有方名離種邊又著指玄篇暨七言歌
詩名爲丹臺集並傳於世
　　　混沌道士
宋太祖太宗潜耀日嘗與一道士游無定姓
名自曰混沌或曰眞無自太祖御極不復見
上已祓禊西沼道士揖太祖曰别來喜安上
亟見之一如平昔抵掌浩飲上曰我壽還得
幾多對曰但今年十月二十夜晴則可延一
紀不爾當速措置上留之後苑或見宿於木
鳥窠中數日不見至所期之日上御太清閣
以望氣是夕果晴星斗明燦上心方喜俄而
陰霾四起天地陡變雪雹驟降移杖下閣急
傳宫鑰開端門召開封王則太宗也延入大
寢酌酒對飲悉屏宫宦遥見燭影下大宗時
時避席有不可勝之狀飲訖禁漏三鼓雪已
數寸帝引柱斧㪬雪顧太宗曰好做好做遂
解帶就寢鼻息如雷將五鼓寂無所聞帝已
崩矣太宗受遺詔即位
　　　丁少微
宋太宗太平興國三年四月乙卯召華山道
士眞源丁少微至闕少微善服氣引年與陳
摶齊名然少微志尚清潔摶嗜酒放曠雖居
室密邇未嘗往來少微以金丹巨勝南芝玄
芝等獻上留數月遺還出皇朝通鑑
　　　陳花子
陳花子在青城山得道常剪紙花子於市中
賣之只買酒與陳摶爲友往來青城山人常
見之
歷世眞仙體道通鑑卷之四十七



















歷世眞仙體道通鑑卷之四十八潜五
　(浮雲山聖壽萬年宮道士趙道一編修)
　　　張契眞
張契眞字齊一錢塘人也幼孤遂依上清宫
胡法師浮遊江浙上會稽探禹穴歷縉雲遊
赤城以訪仙道契眞皆負篋從之時朱天師
居天臺目而器之以其有清骨方瞳因度爲
道士乆之還錢塘居吴山眞聖宫周世宗顯
德五年受正一盟威靈寳法籙於大元樊先
生由是紫蕊玉笈之書無不歷覽而名振江
浙忠懿王精崇道法每三籙齋俾總其事王
公貴人亦從而欽尚宋太平興國中太宗命
有司即國之東南建太一宫詔天下戒潔之
士以居之而契眞與選未幾禁中清醮因召
見款對稱㫖賜紫衣而上以道書魚魯未定
詔兩街道録選優學者刊正而契眞復與旣
畢賜元靜大師之號眞宗景德三年正月十
一日夜就寢髣髴間有朱衣吏持符而至曰
奉命張某宜速淨穢往彼職事遲曉召門人
徐思簡曰吾且行矣子其志之越二十五日
沐浴訖泊然返眞享年七十一冀日遷神于
城之東肢體柔軟而汗霡霂於面及火化得
青黑色珠可升餘丞相錢惟演謂其徒曰此
浮屠氏所謂舍利在仙經則曰精氣凝結而
成步虚經云舍利耀金姿龍駕欻來迎是也
師爲性沉默聲利不容於心惟嗜好文老而
不倦手抄經史子集凡五百餘卷善草隸弈
棋而隱晦自抑嘗獨坐軒砌鳥集於懷其忘
機感物如此
　　　張元化
道士張元化者不知何許人稱華盖先生弟
游汝墳汝人因請主北極觀焚修外以慈愛
及物而汝人無不悦之獨不知其密修何道
但混俗和光未始自異於人有施油燈於北
極殿者元化以大盆貯水泛八燈而自成星
斗之列杓建所指隨曉昏而轉郡人有請齋
者老少無異志而預議之然未之請而師黎
明必至其間有意欲請而夫妻忽反目者有
男女不承順顔色者雖來請而逆知其意拒
而不往但勸諭而使之去觀之側有果園蔬
圃里人俟其出而竊之至其園而師已在彼
其先知之見多此類郡中周司馬與師最相
善然不知授之以何術師嘗因歲旦秉葦炬
繞巷陌雖數刻方匝而炬之燼若初人訝而
詢之對曰有行瘟鬼吾故逐去人以是爲狂
而不信及夏城外果疾疫暴作而城中貧賤
富貴皆無恙每以符藥救人有所得悉爲焚
修之費一日有客召入酒肆元化辭以素不
飲後欲與茹輩又辭以佩法籙客稍怒元化
熟視之知其非人也謂曰暫歸觀中願子少
待即再相見因取劍而誘出郊叱使坐而戮
之即鬼也朱髮藍面脊薄如五七歲小兒携
其首以視人曰此鬼輒敗吾故戮之以去民
害遂積薪於通衢焚之而腥氣累日不散一
夕郡人皆夢元化見别云暫遠遊希善愛是
夕寢中忽羽化達旦人有疑而來訪者大小
皆同宋太宗太平興國初進士安鴻漸寓郡
中恃才傲物自謂無人可意見元化則擎跽
服從而就弟子列旣葬及舉櫬甚重若有鐵
石物圓轉於其中鴻漸遂命酒致擣則漸覺
之遊嵩山泛湘漢抵金陵保寧壽寧佛舍杜
門不出士人或有見而請問者則對之以聾
而後人事幾廢然博通古今百家之學至于
圖經小史記之歷歷無遺有二經生侍几案
乆之因度爲道士無夢年九十九終於金陵
經三日頂中有白氣勃勃然出高三尺餘移
時方散乃就棺肢體柔軟指甲不青心胸尚
暖史君玉琪遺吏藏於悟空禪師塔前有瓊
臺詩集行於世碧虚子陳景元嘗預弟子列
得老莊之深㫖
　　　程仙翁
程仙翁不知何許人在梓州白日昇天邢奇
爲州主具奏眞宗今子孫見存焉
　　　塗定辭
塗定辭者蓬之良山龍謀里人也塗氏之先
自孟知祥據蜀時已數世居此躬耕植産家
累百金宋眞宗咸平中定辭隸役于郡因輦
帛入關遇夜舍華陰客邸偶有書生自稱東
專者揖定辭而坐相得甚歡遂留飲浹日及
告行書生曰吾陳摶也以君非凡骨故特邂
逅于此定辭喜懼不自勝因懇求異術書生
曰術不貴異但嗇精神不以好惡内傷則善
矣於是袖出藥一刀圭曰君但餌此當壽百
年翌日再訪之則不復見旣而西歸落𩲸不
事生産遂鑿所居之南山爲石室險絶數十
仞觀者毛髮皆聳定辭梯木登陟如履平地
初石室乾燥每患乏水輒咒之甘泉應期而
出居常好飼群鳥或臨風一呼則千數翔集
馴狎左右每暑則挾纊自曝石上謂之迎凉
或寒沍則衣單繒而已嘗遊成都謁僧希白
因命膳食鹽一器僅數斤坐客皆驚異術士
王鶴與之款飲定辭獨飲數斗不亂又屑薑
葱數升雜茹之凡賔客之來忽言好飲食何
物者則必與之取足同食客雖屬饜而不肯
止嘗以田産爲人訟移鞠於岩渠幾一歲獄
中未始具糧而訟不敢敵典獄之官亦以拒
抗不得情因散禁定辭定辭遽往城北羅漢
院之江上絶崖之巓有古木輒登其上不肯
下凡七日人呼之則曰我不下爾輩但以箭
射老夫不能彈之亦可然人卒不敢逼之至
第八日不呼而自下復居就鞠所而赦書至
乆之請爲道士每到仲春人服疏藥時渠即
臨流於小灘下體露從水自七竅中入謂之
涮腸嘗有二小商於脫白溪一人中暑毒暴
死定辭持鐵針於額上以一槌擊之入一寸
許須臾復活明年以物來爲報則不受嘗貯
五十萬錢扃鐍甚固飲家人無妄取用然子
孫亦莫知其意去世之前月自室歸謂家人
曰吾平生市物凡直百錢者必過所售之數
與之儻其間有以多爲辭者以是錢賞其廉
然終吾之身卒無一人嘆世俗之貪冒如此
一日呼家人於前曰我九十三歲不死何待
索巴豆食之於是吃二百粒不動移刻更□
百粒微微溏泄乃平坐而化人環而哭之却
復活乃曰坐去恐汝輩難作葬具言訖則卧
化也經數夕童顔儼然如生及就壙而棺甚
輕識者以爲尸解所居之石室時聞簫鼓之
聲其子爲左侍禁孫數人舉進士
　　　郭上竈
郭上竈者不知何許人宋眞宗天禧中嘗以
傭雇瀹湯滌器于汴州橋茶肆間一日有青
巾布袍而啜茶者形貌瓌偉神采凛然屢目
於郭郭亦疑其異人又竊覘於袖間引出利
劍郭思念曰必吕先生也伺其出即走拜于
前曰際遇先生願爲僕厮吕不顧而去郭乃
尾後至一闃處吕回顧曰若眞欲事我邪可
受吾一劍郭唯唯延頸以俟引劍將擊郭大
呼已失吕所在郭乃在百萬倉中巡卒擒送
官杖而遺去自此京城裏外幽僻之處無不
至見人必熟視良乆方去問之則曰我尋吕
先生自此十年餘不知所在仁宗天聖末有
趙長官家居磁州邑城鎮之别業忽有丐者
緼袍而來見趙再拜曰某郭上竈也趙亦嘗
識之遂問見吕先生否郭曰周天下不知見
今爲大數垂盡故來求一小棺以藏遺骸趙
大以爲妄問曰何日當盡曰來日午時趙曰
若然當爲汝買棺郭又曰并乞棺首開一穴
將一竹竿通其節插穴中庶得通氣趙雖唯
之殊謂不然明日午時汲水浣身卧槐下遂
絶趙大異之爲造棺河朔乏竹取故傘柄通
其中插棺首瘞之於河岸仍恐爲狐大所發
植棘累石以固焉其年秋大雨河水泛漲數
日乃退趙慮其柩爲水所漂策杖臨視棺開
無尸
　　　趙抱一
先生名抱一鳳州兩當人也父徙居梁泉蒲
池世以農桑爲業先生年十二因牧牛遇一
老人問之曰子飢否先牛不應但點頭而已
老人探手囊中取食與之其狀如蘿蔔而味
甘又與拄杖一條瓢子一枚中有藥乃豌豆
也諭之令人服食於是沈疴新疾得服者無
不愈先生自食蘿蔔不復思烟火食乆之信
步至京城之西把樓院之三門下有一僧曰
子無乃要出家邪曰然僧曰子去見參頭托
渠引援於是至院之後門草亭子上恍然睡
數日復有一僧至見之問其所從來乃引入
自涅槃堂過聞有呻吟聲先生曰何人若此
僧曰數日童行時疫方甚先生自瓢中傾豌
豆藥令以新汲水咽之即時汗如新沐人經
夕而愈僧衆異之傳於裏外然後請藥者如
市而瓢中之藥愈出不竭人所饋之物皆不
受悉與主僧巡警官按察雖知非幻惑人然
見人來日多不可禁止於是具以申朝廷時
宋眞宗車駕東封未還丞相向公留守京師
陰遺人驗其實飛奏詣行在以聞尋有㫖令
辟簡寂宫觀以居之乃得東太一之宫齋館
先生旣就止有司嚴其扃鐍擊柝以固護復
令道士胡太易等以飲食伺候日夕所食者
但棗栗三兩枚而已凡月餘車駕方還召見
眞宗拊其背曰卿朕同姓也遂即披度爲道
士賜名抱一未幾求歸上賜金鑲銀龍頭拄
杖銅宋記鸚鵡杯香藥等仍差中使張茂先
道士胡大易送至石門山特與建眞寂觀以
爲登眞之所每年賜披度及紫衣仁宗慶曆
中忽行寢罷至宣和年間先生復來京師寓
太乙宫之舊隱具章以聞乞復先帝所賜恩
澤仁宗素知先生名覽章悉許仍舊召見而
臺諫力止之先生兩到京凡盡日飲酒不醉
止食少許蔬果而已嘉祐年間汲汲求歸但
言恐有水阻旣歸至中秋果有大水忽一日
遣門人昝惟甫入郡中市藥過期未還先生
集門弟子謂曰我欲入奏庭謁張尚書抃而
惟甫未還忽覺疲困言訖就寢而化享年七
十八歲百日肢體尚暖乆之精舍黄瘦如此
三年門人乃葬之始遇之拄杖即眞宗以龍
頭者易之其餘所賜物並存識者謂所遇老
人乃張果先生也盖有洞于郡之西世傳張
果隱於此
　　　武抱一
武抱一建康人也始從茅山道士爲僮精舍
有鐘肅衆道士命僮以時擊撞宋太祖建隆
中忽遇至人乃得道去來不可測人因謂之
仙童華陽道士朱自英通丹經眞宗詔封觀
妙先生厚禮聘之仙僮聞自英將行貽書曰
抱一啓切以笑傲升平輕欺富貴扶疏丹桂
難藏明月之光峭絶青山莫滯白雲之迹言
之不足道在其中形神别隱於三山名姓已
彰於四海歲月何定鉛汞何求如或因循空
成潦倒眞珠圓而美之美矣絳雪凝而自然
而然在市孰非在山孰是水積成海氣積成
神匪我相知少言休語抱一貨藥而利名何
有和光而道俗寧殊輕舉行修長生道在多
是逍遥於雲水未嘗暴露於天機知者難言
行者自見聊書懇悃以代笑談一日二秋咫
尺萬里陽氣如烟荒郊似水更保冲和别休
請問今因魚雁聊附寸心書到山前以申鶴
望謹啓又爲詩曰聖主搜羅物外人總來金
闕見靈眞惟予不願彰名姓緑水青山道可
親自英讀未竟已失持書者心因異之
朱自英
先生朱自英字隱芝句曲朱陽里人生八九
歲牧牛郭干村時能致鶴或謂不祥父母遂
棄之入道師玉晨觀道士朱文吉十一歲度
爲道士與張練師紹英居積金峰却穀常屨
滿户外先生曰比其絶迹而躡我衆不太多
事乎於是旦疊壇而夕渡江將拜混元於亳
社禮天師於青城逢一叟命先生閉目曰謹
執予裾惟覺林梢拂足開目乃坐青城山下
遂授以金鼎九轉飛精劍法事曰世號陳鐵
脚即我矣言訖失叟所在先生恩三茅道藏
闕僞乃載游瀨鄉校讎太清古本歲餘有道
人武姓相訊問先生曰能往否先生曰敢不
從命藏晴少選觸耳鬨然忽睹闤闠顧謂先
生曰此河中府也侵尋及河截流安涉先生
踵之若蹈平陸接岸欣然曰信士可教吾水
星童子也此一行已抵度形太陰然雖幽屏
不厭深渺殊時復會遽背而去先生還故山
得九老仙都君印濟人不倦未幾玉清昭應
宫詔選名行工部侍郎薛映以先生名上朝
廷遣使詔先生表辭時主尚未建儲遣中使
任文慶齎香設醮命先生奏章求嗣章聖明
肅皇后乃夢羽衣數十從一仙官下降云此
宋第四帝(見聖政録/茅山有碑)及仁宗嗣服使兩至州
縣敦迫不得已遂受命館昭應宫待遇甚渥
昭應宫使王欽若喜先生暫朝玉闕有詩酬
倡及累表獲辭節度太尉知昇州丁謂亦賦
詩送歸山自是隱居稱疾不起明肅太后時
遣使降香設醮爲保聖躬及親札賜金注碗
一副云是主上小時用底爲道者置莊一所
寳墨猶存及受上清經法遥尊先生爲度師
賜號觀妙武仙童復寄書并詩一首勉更韜
晦今章壇丹竈賜鐘猶存茅山方隅洞側乾
元觀舊隱也有幽光顯揚碑備詳仙迹
　　　李仙人
樂史仕宋爲西京留臺御史嘗夢天帝召俄
見宫闕壯麗帝曰主求嗣吾爲擇之少選一
人至帝曰中原求嗣汝往勿辭頓首祈免者
再三帝曰往哉遂唯而去傍拱立者曰此南
嶽赤脚李仙人也常酣於酒明年果生仁宗
又會聖宫在洛陽之東祖宗神御在焉仁宗
嘉祐八年三月二十九日晝漏盡人見羽衛
陳布道中最後一人衣赭袍張黄盖乘馬至
宫前不見明日宫門大敞諸殿門鎖不鑰自
啓俄頃仁宗上仙
　　　劉從善
劉從善字順天號浩然子西洛人也家世不
仕厥考因籍於汴之祥符從善幼而明敏雅
好道學宋眞宗祥符中師道士王太和於建
隆觀五年試業爲道士以貧窶惟求化給其
親雖祁寒暑熱未嘗有怠人皆稱其孝仁宗
天聖初以乾元節賜紫衣二年六月承㫖充
景靈宫住持三年八月上與太后欲授法籙
詔三茅大洞法師觀妙先生朱自英於玉清
昭應宫金籙壇又降㫖選明經教勤謹焚修
之士五十餘人同壇傳授從善首與焉復宣
賜正一法服冠履劍佩等而後上嚴于孝享
以時追慕特遣使諭以先帝忌辰令於神御
前咒食持課乃編集三洞經偈頌以薦仙駕
尋進咒食文上嘉之賜號全素大師仍以其
文頒諸宫觀咒食之科自從善始時延寧宫
告成詔撰聖像五藏銘應制者衆惟從善稱
㫖遂以金玉牌刻其文景祐中乞還本觀未
幾章獻章惠靈駕出都充法師沿路講贊至
和二年乙未正月仁宗不豫召從善於大慶
殿設醮奏章命執政代拜至夜伏章次帝忽
大漸瞑目已數刻中外驚讋而從善遲乆方
起曰章已達太上有勑令聖駕回矣俄而帝
甦即傳宣問葛將軍何神也從善對曰三天
門下有神曰葛將軍復傳宣曰速令設位供
養翌日聖體遂康諭左右曰朕昨夜夢至天
門有葛將軍者云皇帝未合來急借馬送回
遂寤乆之有㫖令内侍麥承信建葛將軍觀
於郊壇之西南賜金雅飾仍賜從善御服衽
席金帛等欲賜先生號固辭嘉祐初左右街
道録薦爲道官上可其奏授右街守闕監議
辭不獲乃承命五年夏民苦大水復拜章于
福寧殿而免昏墊從善自守闕監議累遷右
街副録居常誦玉清本際西昇黄庭等經至
若服氣煉形亦勤而行之英宗臨御丞相韓
魏公復乞賜先生號又辭之神宗熙寧三年
七月二十八日沐浴訖集弟子於前曰吾俟
大風來即當去須臾果如所說而化降年八
十一後有客見從善白馬如蜀託云見吾徒
弟煩爲言之由是知其尸解嘗撰集齋科及
拜章式行於世
　　　藍方
先生姓藍名方字元道亳州父老言自兒童
時見先生狀貌迄今如一先生髮委地黑光
可愛肌若截膏眉目疏遠唇若積朱齒如排
玉舉動温厚接物以和小大皆得其歡心或
醉游旗亭遇廢人丐於道路探懷出錢盈掬
遺之頗好施藥拯救疾苦宋仁宗聞先生之
名特詔上殿賜坐及賜茶藥館於芳林園未
幾告去賜號南嶽養素先生住南嶽招仙觀
是時學士賈公昌朝贈先生詩云聖澤濃霑
隱逸身道裝宜用葛爲巾祝融峰下醉明月
湘水源頭釣紫鱗曾見海桃三結子不知邛
豆幾回春他年我若功成去願作靈橋跪履
人先生和曰近告明君乞得身不妨林下戴
緇巾滿斟野酒浮瓊蟻旋釣溪魚鱠錦鱗元
府烏雛飛後夜洞中龍子養長春吾宫儻若
爲同志續有壺天兩個人先生有弟子陳通
叟問無功行即不至神仙之地先生曰古之
爲功行恐人知今之爲功行恐人不知此所
以功行膚淺卒無所成就也尚書郎李觀爲
進士時游南嶽過長沙飲旗亭中忽有負竹
奩持釘鉸具者謂曰子往南嶽爲我問養素
先生十月懷胎如何出得觀至南嶽以語先
生先生大驚曰其人眉間有白痣乎曰然先
生嘆曰是海蟾子也吾養聖胎已成患無以
出之非斯人不足以成吾道也先生獨宿閣
上一夕與人言語侍者穴牖窺伺見紅光滿
室明日客詢之先生曰吾師劉道君行雨過
此留話少刻也先生一日沐浴竟召侍者謂
之曰吾今一百七十二歲安可復顧先生位
號但不欲拒聖君之意今當捨去矣乃奄然
而逝先生多遊西川亦時來湖湘間今人時
復見之一云玉谿叟李觀遊南嶽欲見藍養
素道中逢一人荷釘鉸之具謂觀曰子非李
觀往岳山見藍養素乎曰然其人又曰煩公
寄一信於藍公云劉處士奉問先生十月懷
胎如何出得觀旣見藍具述所言藍曰眉間
有白痣乎公曰有之藍曰此劉海蟾也吾養
聖胎已成非斯人不能證果觀曰劉處士奉
問先生十月懷胎如何出得藍拊掌大笑惟
聞頂雷隱然見一人如雪月之輝與藍無異
直上冲霄而藍已逝矣觀焚香歎息而退今
嶽山長嘯先生是也肉身塑像存焉

歷世眞仙體道通鑑卷之四十八
歷世眞仙體道通鑑卷之四十九潜六
　(浮雲山聖壽萬年宮道士趙道一編修)
　　　侯先生
侯先生莫知何處人也宋仁宗慶曆年間貨
藥於京師先生年四十餘無鬚眉若患風疾
者身有瘤贅隱起遍於肌體周遊市里行以
貨藥藥亦少人買多見半醉夜即與丐者同
處有馬元者好修養切疑之一日隨之時盛
夏先生出閶闔門至池上以數金與門吏而
入元遠望之先生至西北岸解衣入水出没
頗甚自得元乃就視見一蝦蟆其大如席目
光如火元遽引退不乆先生出著衣而去元
乃揖之先生笑曰適子見吾乎元曰然乃召
元於酒肆中曰吾乃服氣者也戀帝鄉美酒
乆未能去乃瓢中出藥一粒曰服之令子壽
百歲飲至夜各散去自此不復見有自蜀中
來者云見先生貨藥於市
　　　張九哥
張九哥不知何地人也宋仁宗慶曆中間在
京師晝則閑行於市或問人化錢有餘則復
與人夜多宿空閑室宇或糞壤中雖盛冬單
布裘汪流覆面人亦多言其有道者燕王一
日登樓看見小兒輩隨九哥行於道王命召
之曰汝有道乎曰不也王曰有何伎藝曰惟
學得快活術王笑與之巵酒他日又見復與
之酒一壺歲餘九哥詣宫門謂門吏曰但道
張九哥來别大王門吏不爲通九哥趨入王
聞諠譁召門吏吏以九哥對王遽呼九哥九
哥曰嘗蒙賜酒將遠遊故來别也王命左右
酌酒飲之九哥曰某有小伎欲以悦王可乎
王曰何伎也九哥曰借帛一匹金剪一柄王
命取黄羅一匹及剪刀九哥取羅重疊而剪
爲蜂蝶狀隨剪皆飛去少頃羅無了遺蜂蝶
莫知其數或習王之衣袂或聚美人釵髻他
皆散飛庭中王驚顧大喜少選九哥曰恐失
王之帛乃呼之一一皆來復爲羅一端羅中
間一缺似一蝶之痕乃一蝶爲宫人所捕也
王曰此蝶可歸乎九哥曰不可也若隨呼而
來可旣乆即已亦留此爲記異也王曰吾壽
幾何九哥曰王壽與開寳寺浮圖齊堅又飲
酒乃去後浮圖災王亦薨其先見之驗如此
自此湖湘有人見之豐神如舊
　　　安昌期
安昌期昭州恭城人少舉進士宋仁宗皇祐
中朝廷平儂智高推恩二廣凡進士曾試禮
部者皆特試於庭昌期因是得官爲横州永
定尉以事去官遂不復仕獨與一童遊廣東
放浪山水間同年有胡濬者曲江人嘉祐中
爲惠州海豐令昌期往過之留甚乆杯酒間
多爲嬉戲小伎娱悦坐人因結紙數紐覆而
咒之良乆器遂動徐徐啓之皆爲鼠矣咀嚼
舉動如眞復覆之則依然結紙也時採山藥
嚼而吐之以示人皆如膠飴或通夕不寐嘗
指其童謂人曰勿輕此童他日與吾偕隱英
宗治平二年復携童遊廣州清源縣峽山寺
謂僧曰乆聞峽山有和光洞故來遊遂與童
俱往數日不返僧疑其爲虎所噬率僧僕數
輩遍求之了無所見洞前見有詩石壁上曰
蕙帳相辭去猿猱不忍啼琴書自爲樂朋友
孰相携丹竈非無藥青雲别有梯峽山予暫
隱人莫擬夷齊後題云前横州永定縣尉安
昌期筆
　　　陳景元
道士陳景元字太虚師號眞靖自稱碧虚子
建昌之南城人師高郵道士韓知止已而别其
師游天台山遇鴻蒙先生張無夢授祕術自幼
讀書至老不倦凡道書皆手自校寫積日窮
年初游京師居醴泉觀衆請開講宋神宗聞
其名詔即其地設普天大醮命撰青詞以進旣
奏稱善得㫖賜對天章閣遂得今師名又改
章服累遷左右街副道録己卯乞歸廬山葬親
詔賜白金助之行李無他物百擔皆經史也
所居以道儒醫書各爲齋館而區别之四方學
者果從其遊則隨所類齋館相與校讎於是人
人得盡其學所役二奴曰黄精枸𣏌馴而不
狡眞有道之役也大臣王安石王珪喜與之
遊初歸廬山與安石别安石問其乞歸之意
景元云本野人而今爲官身有吏責觸事遇
嫌清不若歸廬山爲佳安石韵其語書几間
曰官身有吏責觸事遇嫌猜野性難堪此廬
山歸去來復書其後云眞靖自言如此景元
喜作正書祖述羲之樂毅論黄庭經下逮歐
陽詢化度寺碑耳年七十沐浴改衣韵語長
嘯一聲正坐而逝其語云昔之委和今之蜕
質非化非生復吾眞宅世乃悟其尸解有注
道經二卷老氏藏室纂微二卷注莊子十卷
高士傳百卷文集三十卷大洞經音義集注
靈寳度人經傳於世
　　　劉玄英
劉玄英字宗成號海蟾子初名操字昭遠後
得道改稱焉燕地廣陵人也(一云大/遼人)以明經
擢第仕燕主劉守光爲相素喜性命之說欽
崇黄老之教一日忽有道人來謁海蟾乃邀
坐堂上待以賔禮問其氏族名字俱不對但
自稱正陽子海蟾順風請益道人爲演清靜
無爲之宗金夜還丹之要旣竟乃索鷄卵十
枚金錢十文以一文置之几上累十卵於錢
若浮圖之狀海瞻驚異之嘆曰危哉道人曰
人居榮禄之場履憂患之地其危有甚於此
者復以盡其錢擘破爲二擲之遂辭而去海
五星惟土宿尚存其所寫眞幅巾黄衣右肩
挑酒瓢左肩提布囊破綻處補之氣韵言澹
人望之知爲有道者又嘗於成都府青羊宫
潑墨成壽山福海四字二處相隔地里壽寧
至來儀僅兩舍西蜀至代數千里皆同日時
而書之以示分形散景神變無方之妙丹成
尸解有白氣自頂門出化而爲鶴飛而冲天
全眞傳云十二月二十四日降世十一月二
十七日上昇不記何年大元至元六年正月
褒贈海蟾明悟弘道眞君
　　　張用成
張伯端天台人也少無所不學浪迹雲水晩
傳混元之道而未備孜孜訪問遍歷四方宋
神宗熙寧二年陸龍圖公詵鎮益都乃依以
遊蜀遂遇劉海蟾授金液還丹火候之訣乃
改名用成字平叔號紫陽修煉功成作悟眞
篇行於世嘗有一僧修戒定慧自以爲得最
上乘禪㫖能入定出神數百里間頃刻輒到
一日與紫陽相遇雅志契合紫陽曰禪師今
日能與同遊遠方乎僧曰可也紫陽曰唯命
五星惟土宿尚存其所寫眞幅巾黄衣右肩
挑酒瓢左肩提布囊破綻處補之氣韵言澹
人望之知爲有道者又嘗於成都府青羊宫
潑墨成壽山福海四字二處相隔地里壽寧
至來儀僅兩舍西蜀至代數千里皆同日時
而書之以示分形散景神變無方之妙丹成
尸解有白氣自頂門出化而爲鶴飛而冲天
全眞傳云十二月二十四日降世十一月二
十七日上昇不記何年大元至元六年正月
褒贈海蟾明悟弘道眞君
　　　張用成
張伯端天台人也少無所不學浪迹雲水晩
傳混元之道而未備孜孜訪問遍歷四方宋
神宗熙寧二年陸龍圖公詵鎮益都乃依以
遊蜀遂遇劉海蟾授金液還丹火候之訣乃
改名用成字平叔號紫陽修煉功成作悟眞
篇行於世嘗有一僧修戒定慧自以爲得最
上乘禪㫖能入定出神數百里間頃刻輒到
一日與紫陽相遇雅志契合紫陽曰禪師今
日能與同遊遠方乎僧曰可也紫陽曰唯命
是聽僧曰願同往楊州觀瓊花紫陽曰諾於
是紫陽與僧處一淨室相對暝目趺坐皆出
神遊紫陽纔至其地僧已先至繞花三匝紫
陽曰今日與禪師至此各折一花爲記僧與
紫陽各折一花歸少頃紫陽與僧欠伸而覺
紫陽云禪師瓊花何在僧袖手皆空紫陽於
手中拈出瓊花與僧笑玩紫陽曰今世人學
禪學仙如吾二人者亦間見矣紫陽遂與僧
爲莫逆之交後弟子問紫陽曰彼禪師者與
吾師同此神遊何以有折花之異紫陽曰我
金丹大道性命兼修是故聚則成形散則成
氣所至之地眞神見形謂之陽神彼之所修
欲速見功不復修命直修性宗故所至之地
人見無復形影謂之陰神弟子曰唯紫陽常
云道家以命宗立教故詳言命而略言性釋
氏以性宗立教故詳言性而略言命性命本
不相離道釋本無二致彼釋迦生於西土亦
得金丹之道性命兼修是爲最上乘法故號
曰金仙傅大士詩云六年雪嶺爲何因只爲
調和氣與神一百刻中爲一息方知大道是
全身鍾離正陽亦云達磨面壁九年方超内
院世尊㝠心六載始出凡籠以此知釋迦性
命兼修分曉其定中出陰神乃二乘坐禪之
法奈何其神屬陰宅舍難固不免常用遷徙
一念差誤則透靈别殻異胎安能成佛是即
我教第五等鬼仙也其鬼仙者五仙之下一
也陰中超脫神像不明鬼關無姓三山無名
雖不入輪迴又難返蓬瀛終無所歸止於投
胎奪舍而已其修持之人始也不悟大道而
欲於速成形如槁木心若死灰神識内守一
志不散定中以出陰神乃清靈之鬼非純陽
之仙以其一志陰靈不散故曰鬼仙雖曰仙
其實鬼也故神仙不取釋迦亦云惟以佛乘
得滅度無有餘乘又曰世間無有二乘得滅
度惟一佛乘得滅度爾釋迦之不取二乘即
我教之不取鬼仙也奈何人之根器分量不
同所以釋氏說三乘之法道家分五等仙三
千六百傍門法也鍾離眞人云妙法三千六
百門學人各執一爲根豈知些子神仙訣不
在三千六百門此正釋迦所謂惟一佛乘得
滅度之意也一云英宗治平中龍圖陸公帥
桂林取紫陽帳下典機事公移他鎮皆以自
隨最後公薨於成都紫陽轉徙秦隴乆之事
扶風馬默處厚於河東處厚被召臨行紫陽
以悟眞篇授之曰平生所學盡在是矣願公
流布此書當有因書而會意者後處厚出爲
廣南漕紫陽復從之遊於元豐五年三月十
五日趺坐而化住世九十九歲有尸解頌云
四大欲散浮雲已空一靈妙有法界圓通一
好禪弟子用火燒化得舍利千百大者如芡
實焉色皆紺碧群弟子至遂指謂曰此道書
所謂舍利耀金姿也後七年劉奉眞遇紫陽
於王屋山留詩一章而去徽宗政和中紫陽
一日通名姓謁黄公冕仲尚書於延平黄公
素傳容成之道且酷嗜爐火年加耄矣語不
契而去繼後寓書於黄叙述甚異其孫銓見
其書祕不盡言其中大略紫陽自謂昔與黄
皆紫微天宫號九皇眞人因誤校勘劫運之
籍遂謫於人間今垣中可見者六星而已潜
耀者三用成冕仲洎維楊子先生也用成爲
紫陽眞人冕仲曰紫元于公曰紫華一時被
謫官吏皆已復於清都矣今用成又證仙品
獨冕仲沉淪於宦海凡當爲人十世今九世
矣來世苟復迷妄合塵别淪異趣無復昇遷
之期紫陽故叙仙契力欲推拔而黄公竟不
契以殁惟目號紫元翁而已九皇不載于天
宫即微星也度弟子不一其弟子白龍洞劉
道人名奉眞白日飛昇即建康府劉斗子也
　　　馬自然
馬自然不知何許人也少習修眞煉氣之方
年六十有四至建昌酒壚見四道人衣百結
而儀觀甚偉有童在傍自然問其氏名答曰
鍾離先生吕先生劉海蟾陳七子也自然大
驚僕僕往拜之鍾離眞人曰汝骨氣異凡曹
吾數十年求可教者莫爾及也俄與吕陳二
公偕去曰爾有師矣獨海蟾留乃爲自然演
金丹之秘曰杳杳㝠㝠其中有精恍恍惚惚
其中有物物非常物也精非常精也天得之
以清地得之以寧人得之以靈夫能抱元守
一回天關轉地軸則陰陽會而乾坤合矣於
是開坎離之户使龍虎交噬入戊己之變化
此上天之靈寳妙中之妙者也是法者人皆
有分焉惟其識昧神昏沉湎愛欲或知之而
未達閉息孤坐存神入妄漱津則咽唾導引
則勞形辟穀則中餒吐納則召風邪外荒則
燒鉛汞内荒則淫陰丹如是中不煉而神不
存矣自壯而趨老自老而趨死如六驥抉隙
亦可哀哉爾當求精於杳㝠求物於恍惚形
神洞達與道合眞自然聞其言而師之遂得
道後遊廬山酣寢石上逾六旬蕘者過始驚
寤之俄去入閤皂山登紫房訪清虚時復往
來市道上著蓑裳冠箬笠持大鐵杓化錢市
酒醉則倘徉山澤間其後不知所終
　　　石泰
石泰常州人字得之號杏林一號翠玄子遇
張紫陽得金丹之道初紫陽得道於劉海蟾
海蟾曰異日有爲汝脫繮解鎖者當以此道
授之餘皆不許其後紫陽三傳非人三遭禍
患誓不敢妄傳乃作悟眞篇行於世曰使宿
有仙風道骨之人讀之自悟則是天之所授
非人之輒傳矣中罹鳳州太守怒按以事坐
黥竄經由邠境會大雪與護送者俱飲酒村
肆杏林適肆中旣揖而坐見邀同席杏林笑
顧爲此衆客方歡彼客未成飲盍來相就於
是會飲酒酣問其故具以告杏林念之曰邠
守故人也樂善忘勢不遠千里能迂玉趾有
因縁可免此行紫陽懇請護送者許之諾相
與於邠杏林爲之先容一見獲免紫陽德之
曰此恩不報豈人也哉子平生學道無所得
聞今將丹法用傳於子杏林拜謝仰受付囑
告志修煉道成作還元篇行於世壽一百三
十七於宋高宗紹興二十八年八月十五日
尸解作頌云雷破泥丸穴眞身駕火龍不知
誰下手打破太虚空後二年易介復見杏林
於羅浮山
　　　薛道光
薛道光一名式一名道源陜府鷄足山人也
一云閬州人字太原嘗爲僧法號紫賢一號
毗陵禪師雲遊長安留開福寺參長老修嚴
嚴與道眼因縁金鷄未鳴時如何没這音響
又參僧如環得如何是超佛祖之談糊餅圓
陀陀地因桔槔頓有省悟有頌曰軋軋相從
響發時不從他得豁然知桔槔說盡無生曲
井裏泥蛇舞柘枝二老然之自爾頓悟無上
圓明眞實法要機鋒迅捷宗說兼通且復雅
意金丹導養宋徽宗崇寧五年丙戌冬寓郿
縣之青鎮聽講佛寺適遇鳳翔府扶風縣杏
林驛道人石泰字得之年八十五矣髮緑朱
顔神宇非凡夜事縫紉紫賢心因異之偶舉
張平叔詩曲石矍然曰識斯人乎吾師也備
言紫陽傳道之由紫賢乃稽首皈依請因受
業卒學還丹傳受口訣眞要且戒令往通邑
大都依有力者即可圖之紫賢遂來京師棄
僧迦黎幅巾縫掖和光混俗顗了此事乃註
解悟眞篇作復命篇及丹髓歌行世紫賢道
成壽一十四歲於光宗紹熙二年九月初九
日尸解作頌云鐵馬奔入海泥蛇飛上天蓬
萊三島路元不在西邊明年沙道昭復見紫
賢於霍童山
　　　陳楠
陳楠字南木號翠虚惠州博羅縣白水巖人
以盤櫳箍桶爲生浮湛俗間人無知者作盤
櫳箍桶頌盤櫳頌云終日盤盤圓又圓中間
一位上爲尊磨來磨去知多少個裏全無斧
鑿痕箍桶頌云有漏教無漏如何水泄通旣
能圓密了内外一眞空其言下超悟如此根
器槪可想見也後得太乙刀圭金丹法訣於
毗陵禪師得景霄大雷琅書於黎姥山神人
每人求符水翠虚捻上付之病多輒愈故人
呼之爲陳泥丸宋徽宗政和中擢提舉道録
院事後歸羅浮以道法行於世所至與人治
鬼潮陽民家女苦狐厭狂易無度翠虚用雷
符熏狐魅殺之時披髮走日行四五百里鶉
衣百結塵垢滿身間食犬肉終日爛醉莫測
所如而濟人利物效驗有不可揜者嘗之蒼
梧遇郡禱旱人憂暍死翠虚執鐵鞭下淵潭
驅龍起須臾陰雲四合雷雨交作境内霑足
遂爲豐年過三山大義渡洪流湍悍舟不敢
行翠虚浮笠而濟行欽管道上遇群盜拉殺
瘞之後三日盜散復甦遊長沙衝帥節執拘
送邕州去數夕又回長沙矣中夜坐或含水
銀越宿吐視已成白金乞與其徒不顧翠虚
常自言閱世四十三然有四世見之者湖廣
中人常問翠虚覓詩但自口縷縷而出皆成
文理第不肯親書竟未解其故有翠虚妙悟
全集行世及作羅浮翠虚吟以丹法授瓊山
白玉蟾其岀入玉蟾常侍左右翠虚於寧宗
嘉定六年(一云/四年)四月十四日在漳州赴鶴會
罷說與會主云我當來會裏尸解會主不以
爲事遂留四句命玉瞻題之曰頂上雷聲霹
靂混沌落地無蹤今朝得路便行騎個無角
火龍彼時玉蟾隨侍在漳州梁山翠虚與一
箍桶老子掎角入水而逝其箍桶老子先有
一斧在地再尋其斧斧亦不見玉蟾嘆曰此
水解也當日有葛縣尉在潭州寧鄉縣見之
翠虚與尉之父爲乆契因寄一書使尉歸潮
達其父後方知當日在此尸解在彼見也翠
虚度弟子三人鞠九思沙蟄虚白玉蟾
　　　白玉蟾
先生姓白母以玉蟾名之應夢也字以閱衆
甫一字如晦世爲閩人以其祖任瓊州之日
故生於海南乃自號爲海瓊子或號海南翁
或號瓊山道人或號殯庵或號武夷散人或
號神霄散吏幼舉童子長遊方外得翠虚陳
泥丸先生之道當時士大夫欲以異科薦之
弗就也自得道之後蔬腸絶粒凡九年而四
方學者如牛毛若夫出處之大概與其著書
立言之略及所行有神異靈奇之處備見諸
書其初先生事翠虚九年始得其道翠虚游
方外必與先生俱逮翠虚解化于臨漳先生
乃獨往還於羅浮霍童武夷龍虎天台金華
九日諸山髼頭跣足一衲弊甚而神清氣爽
與弱冠少年無異喜飲酒不見其醉博洽儒
書究竟禪理出言成章文不加點隨身無片
紙落筆滿四方大字草書視之若龍蛇飛動
兼善篆隸尤妙梅竹而不輕作間自寫其容
數筆立就工晝者不能及受上清籙行諸階
法於都天大雷最著所用雷印常佩肘間所
至祈禳輒有異應時言休咎警動聾俗姓名
達於九重養素之褒笑而不受有願從之遊
者莫得也嘗在京都游西湖至暮墮水舟人
甚驚繞湖而尋不見達旦則先生在水上猶
醺然也一日有持刃追脅者先生叱之其人
不覺墜刃而走先生召之曰爾來勿驚遽以
刃還之都人有稱先生入水不濡逢兵不害
者後縱遊名山莫知所之(劉後村序王隱六/學九書云蟾尤夭)
死非也或云尸解於海豐縣
　　　彭耜
彭耜字季益世爲三山人奕世顯宦自其少
時早有文聲自中銓後恬不問仕事海瓊先
生白玉蟾得太一刀圭火符之傳九鼎金鉛
砂汞之書紫霄嘯命風霆之文歸作鶴林賦
復作詩曰買得螺江一葉舟功名如蠟阿休
休我無曳尾乞憐態早作灰心不仕謀已學
漆園耕白兆甘爲關令候青牛刀圭底事憑
誰會明月清風爲點頭其所居立鶴林靖日
以孔老娱其心以符治疾多所全濟鄉邦得
之一時寓貴多勉其仕牢不可破然而學問
博洽趣尚清遠須古之孝廉不是過也當路
欲以隱逸薦之于朝君聞而遜謝之終日杜
門與世絶交遊凡生産家人之事曾不經意
其内子潘蕊珠厥志一也晨夕惟薰修而已
耜得興則賦詩或亦飲酒飲必大醉㝠然後
止遇有鬼神加害者則以丹符療之遂愈其
沈酣道法呼嘯風雷人所敬慕後尸解於福
州今城東有鳳丘山鶴林道院存焉
　　　朱橘
宋橘號翠陽世居淮西安慶之望江其先世
皆無聞於時橘之生也母嚴氏夢吞一星光
大如斗已有娠十五月母常憂焉一日遇道
人於門首手持一物如橘謂其母曰食此子
生矣母喜而受之請問名氏道人乃出袖中
一扇示之上有鞠君子三字曰吾姓名也言
訖遂失其所移時而橘誕時壬戌仲冬二十
有六日也父異之因命名橘子及六歲而怙
恃俱失橘生而聰慧有志儒業尤精易數且
謂丹道造化之妙無出於此嘗兩領鄉薦未
遂科第之志喜閱道釋之書後因臨池顧影
倏然驚悟乃厭薄名利欽慕修煉所至名山
勝地必遂登覽意在得師以證入道歲在戊
子因往惠之博羅一日廛中遇一道人手握
一橘狀若風狂且行歌笑而吟曰橘橘橘無
人識惟有姓宋人方知是端的衆皆駭之莫
曉其意獨橘有所感隨至郊外無人之境乃
拜而問曰眞人非鞠君子乎道人驚曰子何
人也橘以姓名告乃悟昔之時事道人曰子
自謂平日所欲者何或富或貴惟汝擇之吾
從所請橘笑而答曰人生富貴如海上漚空
中雲聚散何有定據惟聞神仙有長生不死
之㫖換骨回陽之妙可得聞乎道人默然弗
答橘乃涕泣而復請曰宿生慶幸獲遇仙君
不揣愚蒙願垂點化道人因爲之說曰夫息
者自心也元氣也乃虚無之根造化之主升
降離合悉從心起衆生所以迷失本眞輪迴
六道流浪四生者爲不能了此心爾故古仙
上人惟欲人明了此心了心則見自性見自
性則去聖不遠若此心不明了皆非正覺無
上至眞之妙道也橘一𦗲斯語恍如自失道
人乃指山前一大石約以明日早至吾當度
汝橘一再往道人已先坐於石上曰子來何
遲橘乃愧謝而退及夜半而往焉道人曰子
之來今其時矣遂與之盟天誓地即以九鼎
刀圭火符之訣五雷金書玉篆之文九八飛
神陽道之法心傳口訣悉以付之且誡令往
皖公山築室依法修煉後當有一小兒至宜
以道法傳之繼汝後也餘皆勿許功成之日
吾當保舉汝登雲天矣橘拜謝訖道人乘雲
冉冉而去道人者即橘母所遇之鞠君子號
九霞九霞之師則翠虚陳泥丸也橘敬遵其
教入皖公山築室修煉後有登山者見一小
兒潔白如玉洗手庵前皖水之上其行如流
星之速及隨其所之入庵而不知其所止惟
橘儼然端坐人皆謂橘嬰兒之顯相也橘後
爲寇所撓入閩至惠之博羅有鄉人陳六者
在彼因爲少留與之終日醉酒爲樂茹葷食
肉無所忌擇或訝而問曰先生平日齋戒如
此今反嗜如彼何邪橘答曰吾所以混俗和
光同塵不欲自異爾子不聞魚之與虎乎魚
若異群棄水躍岸則死虎若異群棄山入市
則擒吾但心與道㝠超乎萬幻至理之妙身
外有身故非世俗所得而知也橘留惠三載
一日天氣嚴寒忽謂鄉人陳六曰吾將去矣
汝盍爲我圖之陳莫能測翌日橘乃坐化於
旅館中陳乃與其館主謀之扛抬橘於門首
縁化得錢十餘貫爲殯埋之奉及次日橘乃
復甦越數日入城中又謂陳六曰吾今當立
化於縣衙前陳從其言化後用泥塑之駭而
聚觀者千餘人忽博羅狼吏醉呼而前曰汝
前日假爲坐化今復假爲立化遂執凳鞭之
惟見堆泥墮地而已衆人方知橘示神變而
尸解云時宋理宗淳祐二年十一月十三日
也橘有弟予姓鄭名孺子號翠房

歷世眞仙體道通鑑卷之四十九






歷世眞仙體道通鑑卷之五十潜七
　(浮雲山聖壽萬年宮道士趙道一編修)
　　　楊扆
楊扆榮德人也隱居不仕人謂之隱君父漢
瓊周世宗顯德中守合陽罷歸疽發於胯隱
君自吮疽歲餘漢瓊良愈由是以孝聞隱君
深重有奇志能殖其財至鉅萬謂其子見素
曰三分吾産一以奉老佛一以賑窮乏一以
賙吾宗汝任吾事吾將有所適於是徑去謁
希夷先生於華山先生授以道要臨别餌以
丹大如芥子遂返其里中因不復食一日取
橐中金百斤投之江曰財不足貪也願生賢
厚子孫其後益沈默每天大雨仰盛屋溜以
灌其首雨止乃已冬寒沍汲水沐浴氣上如
蒸年八十八而化踰五十年忽來見從子籍
云爾命將終已而果然
　　　李鑒夫
李鑒夫不知何許人也宋太宗太平興國初
來遊蓬池居開元精舍都寺未之奇也一日
間窺先生劍出眉間爍爍如電先生彈其鋏
且歌且舞已復納於眉間都寺大駭始厚禮
之俄醉踣於路以卒官爲瘞之未幾或見於
傍郡歸告與先生雅游者發其瘞失其所在
　　　趙靈運
趙靈運不知何許人也宋太宗雍熙中爲莫
州莫縣令歲大旱祈擣不應慨然嘆曰吾爲
令而旱如是如將不得粒食吾何以生爲耶
積薪於庭着道士服執簡焚香請于上帝曰
三日不雨以此自焚居三日天晴無纖雲乃
趨薪所方舉火而雲起雷電大雨火即滅有
五色雲覆薪上俄與所侍邑小吏乘雲而去
後人即其地築趙仙壇焉
　　　屈突無爲
屈突無爲字無不爲世不知其里諜但云五
代時得道教書號神和子言保護鉛精可以
成變化者也張忠定公少游東都與神和子
同逆旅初不知也神和子意喜忠定公日會
飲酒家將别去復崇飲且醉忠定公曰與子
傾盖於此而不知子爲誰異日叵識奈何神
和子曰吾隱者何有姓名爲哉苦問之則云
神和子也後當見子成都至宋徽宗時忠定
公出守成都始思其言異之凡再入蜀物色
神和子不可得後營繕天慶觀築望仙閣間
輟游焉燕坐終日冀有所遇終不克也逼交
符復一往將意絶於此矣薄暮步出東廡得
微徑而入稍探抵精舍周四墉皆畫古人像
而埃塵黝䵝掃墉視之中有一羽服者恍然
似逆旅中所睹也題曰神和子忠定公悵然
自失神和子後亦莫有見者(利州綿谷縣烏/奴山以李鳥奴)
(得名峭壁奴削有洞高不可/上云五代時屈眞人上昇所)
率子廉
率子廉衡山農夫也愚朴不遜衆謂之率牛
後入南嶽觀爲道士觀西南七里有紫虚閣
故魏夫人壇也他道士惡荒寂莫肯居先生
獨樂居之人莫見其所爲頗嗜酒往往醉卧
山林間大風雨至不知也虎狼過前亦莫之
害故禮部侍郎王公祐出守長沙奉詔擣南
嶽訪魏夫人壇先生方醉不能起直視曰村
道士愛酒不能常得輒徑醉官人怒之王公
察共異載而與歸居月餘落漠無所言復送
還山曰尊師韜光内晦所不測也今當以詩
奉贈旣而忘慮書寢夢來索詩乃作二絶句
書板置閣上衆道士驚曰率牛何以得此宋
太宗太平興國五年六月二十七日忽謂觀
中人曰吾將有所適閣不可無人當速追繼
我者衆益驚曰天暑如此率牛安往耶狼狽
視之則已死矣始大異之曰率牛乃知死者
即葬嶽下未幾南臺寺沙門守澄自東都還
見先生南薰門外神氣清逸守澄問何故出
山曰閑遊爾因寄一書致謝衡嶽李尊師歸
乃知其死曰見先生時也遂發其冢觀之杖
屨而已
　　　　劉希嶽
劉希嶽字秀峰漳州人也少業儒三以進士
舉於鄉宋太宗端拱中乃去爲道士居西都
老子觀中六十四歲始遇異人得道因號朗
然子嘗自言辛勤未逾十年人驚不老歲月
俄經一紀自覺如新亦有詩云夾脊雙關至
頂門修行徑路此爲根一日辭去其衆曰汝
老矣尚何之耶秀峰不答沐浴更衣室中陳
席而卧斯須其卧内有聲飛出一金蟬遂失
秀峰所在嘗著詩三十餘篇行於世
　　　穆若拙
穆若拙莫詳其里諜與所以登仕版者宋太
宗端拱中爲洺州肥縣令八月旣望宴客縣
庭旣罷獨處便坐忽管弦之音出雲霄間少
焉有童子持玉函乘雲而至曰上帝有詔穆
若拙有陰德無缺行召昇南宫列仙若拙乃
焚香下拜登受與童子同昇天而去其吏奔
告其家至已無及矣但聞天香馥郁空中樂
音尚嘈嘈也邑人圖像其容奉祠甚謹
　　　呂大郎
吕大郎大名成安人也家始饒財大郎旣壯
落𩲸盡費貲然無毫髮恨意宋眞宗景德中
忽發狂同章市遇餅餅輒奪食見梨核棄道
上亦取啗之後有道人接入山大郎口許諾
而意不能忘其家也道人曰汝可去將葫蘆
十數衣冠寘諸榻夜以劍斷葫蘆已則挂劍
扉上亟去無旋顧大郎旣還如道人所誡斷
葫蘆矣已試施顧則見家人皆斷首泣涕而
去及旦家人復見大郎投環扉上死矣遂瘞
之居數月鄉人自安陽以大郎書來家人大
駭往啓其瘞則前所挂劍焉
　　　王鼎
王鼎襄陽人也其初盖寄迹醫卜中以養妻
子嘗有詩云也有山妻也有兒也爲卜筮也
爲醫後遇鍾離先生得道作詩云假裏淘眞
十八年今朝始遇漢朝賢遂自號王同子人
不見其飲食也一日行江干或見二影在水
中怪而問其故曰若欲更見之乎斯須十餘
乆乃没宋眞宗祥符中召至禁中麻衣草履
長揖而已後去不知所之著修眞書行於世
　　　劉昉
劉昉字中明酸棗人也初爲丞相府卒吏積
勞出爲左殿直已而歎曰爲吏徒勞爾吾將
清吾中扃脫屣塵垢之外與安期羡門并遊
乃屏居東都委巷中惟務衣食其凍餒而藥
石其疾苦然未嘗出也達官要人稍稍聞其
名願見中明不可得多就見之中明乆頗不
樂繼而阿保死中明遂飄然有遠引意曰吾
無累矣即南游衡山訪養素先生藍元道繼
又往郴州時從弟質爲青州從事舍中明於
家中明曰吾惡簿書敲扑而逃之豈能復從
爾居乎乃止於東山僧坊沙門道覺詫中明
曰吾然膏油於如來前二十年矣勝利當無
涯中明曰異乎吾所聞修行子以身爲檠戒
行爲膏油以心爲然器照一切無明古有然
燈佛是也道覺大歎異之居百餘日别質而
去曰吾方放志宇内以好山爲所棲白雲爲
故鄉恨子不得俱爾後於南康伽藍尸解其
徒窆于伽藍傍有邑令拜其窆窆中呼曰上
暴殄斷無明勿冒賄勿枉刑令愕然而去侯
用賢至閬州見中明葛裘賣藥於市簡有從
亦嘗見於東都問曰先生尸解何至此耶中
明曰無則入有解乃歸眞吾家常事耳子何
訝焉有從曰居與先生同閈先生面若紅瓊
有從將爲朽骨獨不念之乎中明曰踰五十
之年雖志於道如敗屋然枝傾漏苴第可延
歲月况子行年七十平生好法律佐人爭訟
損子陰德多矣尚何言遂徑去有從追之中
明曰子歸可矣吾孤雲野鶴子焉能及我哉
遂去不知所之
　　　羅道成
宋仁宗慶曆年間有處士遊東嶽謁主薄郭
及甫旣坐視其刺乃羅道成詢其鄉里曰郴
人及甫留飲處士曰乆思東州之遊前日至
泰山己歷徧也旦夕回南方乃借紙筆爲詩
曰因思靈秀偶東遊碧玉寒堆可疊秋直上
太平高處望根盤連接十餘州復自和云水
雲蹤跡日閑遊夏谷陰寒冷勝秋猿鳥性情
猶戀舊翻身却去海邊州及去及甫遣人送
之至邸又爲詩付吏曰白騾代步若奔雲閑
人所至留詩迹欲知名姓問源流請看郴陽
山下石後詢郴人曰地有羅眞君觀因得道
跨白騾行石壁上其騾迹至今存焉
　　　曾志靜
曾志靜廬陵人也少不飲酒食肉端毅寡言
旣勝冠去爲道士益玄默不與世接忽有異
人過之授以道自是杜門辟穀者逮五六年
異人來視之曰未也與之語而去踰數年復
至曰可矣志靜遂徹關闢牖人窺之神觀玉
立矣宋仁宗至和二年春忽告其徒曰吾九
月爲衡山之遊世外之期不可失也至期正
坐而化旣葬方首冬傍有桃灼然放華俄有
自衡山持志靜書來勉其徒學道云
　　　歸眞子
唐子正桂州人宋英宗治平中赴京調舉至
全州途中雇一夫挈重檐動若健羽雖鞭馬
疾追常先百步外恐其逸去遂遣之其僕即
日自全二千七百里日午已到唐州留書寄
驛吏曰候桂州唐秀才至即付之唐後月餘
方抵唐驛吏出書題云呈桂州唐秀才歸眞
子謹封及開緘惟一詩曰袁州相見又之全
不遇先生道未圓大抵有心求富貴到頭無
分學神仙篋中靈藥宜頻施竈裏朱砂莫妄
傳待得角龍爲宴會好來黄壁卧林泉唐詰
其狀貌乃所雇僕也留書之日即全州所遺
之日後倅邕州神宗熙寧三年丙辰交賊寇
邕唐盡室遇害所謂角龍也
　　　孫希齡
孫希齡不知其里居亦莫詳何代人也宋英
宗治平中供奉官陳允監衢州酒務時已七
十餘髮秃齒脫孫往候之衣服繿縷允意少
之孫俄出一刀圭令允拭齒允未之信他日
取以潔上齒家人見而笑曰何用黑鬚耶允
驚取鑒照之髯果黝如也去巾視童首則髮
已數寸脫齒亦隱然有生者孫則不復知其
所之矣
　　　周貫
周貫自言膠東人年八十歲常稱木雁子善
屬文游於洪州西山嗜酒不羈布褐粗全人
或贈之錢則詣酒家取醉餘皆散墜不顧西
山之人見貫往來者五十餘年而顔如初至
有以道術訪之則必報以惡聲使之親近不
得也常蓄一瓢置酒其中喜作詩一日止奉
新龍泉觀道士合門鼓琴貫以席自覆忽叩
扉大呼道士驚問笑曰偶得佳句告子爾道
士殊不意問之因使口誦貫以手指畫吟曰
彈琴傷指甲盖蓆損髭鬚又至袁州見市人
李生爲其遠韵欲與俱飲李生有難色貫指
煮藥鐺歌以譏之云頑鈍天教合作鐺縱生
三脚不能行雖然有耳不聽法只愛人間戀
火坑宋神宗熙寧元年至豫章石頭市遇故
人張生爲具酒食而宿旅邸中夜主人聞户
外車馬合沓聲起而視之無有也惟貫所卧
室户正開猶奄奄然喘息就而察之貫已死
矣明日告新建縣吴杲即往按之貫身柔潔
如生扶而轉之腹中汩汩有聲縣主薄劉純
臣使人棺斂埋之張生還家其弟出迎門曰
周翁凌晨見過云今往雙嶺矣衆乃知貫非
實死也貫所著華陽集三篇坐卧不離懷袖
人莫得見死之日純臣取而有之純臣稱其
文險絶而有條理純臣以詩記之曰八十西
山作酒仙麻鞋乳斷布衣穿形骸一脫塵縁
去太極光陰不記年後又有人見之於東都
貫令持書約李生云我明年中秋夕當上謁
也至期果造李生家時李生以事出貫乃以
白土大書其門而去曰今年中秋夕來赴去
年約不見折脚鐺彈指空剥剥李生後竟墮
馬折一足也
　　　劉元眞
劉元眞字子直葉原人也世爲農夫與客奕
棋子直方毁齓卧杏下忽寤驚告其父曰適
夢道師誨兒奕且以杏啗兒自是不復食旣
長棄家倘徉終南山水間俄於莎嶺谷得浮
屠廢祠居之盛冬而裸惟以木葉蔽後前時
有笙簫鍾磬之音群仙下其室嘗與人同行
道中見有騎而過者子直語之曰幸以吾民
爲念騎者去同行者問其故子直曰華山神
也上帝以麥有秋民不之愛使收什二吾爲
民請焉且曰宜亟行前得道傍舍方休而天
暴雨大雷以風麥敗什二人稍稍異之相率
立庵廬子直因爲煉丹嶺上踰九年戒其傍
居人曰吾丹將成爾爲吾伐鉦鼓助之傍居
人爭持鉦鼓往果有異獸駭而去子直取丹
沉於泉居一年出之以施傍居人餌之者皆
壽百餘歲宋神宗元豐中子直辭其鄰曰上
帝召我當與爾别於是晝有雲彩如虹垂庵
廬前子直乘之而去有劉益者師子直得守
一存三之道
　　　陳太初
陳太初眉山市井人子也與蘇東坡同學八
歲師道士張易簡易簡稱之東坡擢第進士
而太初爲郡小吏其後東坡謫居黄州有眉
山道士陸惟忠自蜀來云太初已乃解矣蜀
人吴師道爲漢州太守太初往客焉正旦日
見師道求衣食錢物且告别持所得盡與市
人貧者返坐於戰門下遂化師道使卒舁往
野外焚之卒駡曰何物道士使我正旦舁死
人太初微笑開目曰不復煩汝舁乃步自戟
門至金雁橋下趺坐而逝一城人見煙焰上
渺渺然一陳道人冲虚而去
　　　馬宣德
馬宣德不知何許人也嘗仕至宣德郎宋神
宗熙寧中宋若谷通判岢嵐軍一日宴坐宣
德遺蒼頭奴持謁入宣德繼至冠三山幘披
紫鶴氅坐定言曰吾謝事乆矣聞君世慕道
所以來吾居抱犢山君後一月當往彼幸訪
我若谷莫之測姑嘸然應曰諾旣去如其期
若谷果彼命按牧馬地至抱犢山尚不省宣
德與有約也吏曰蹊隧險遠不可往若谷曰
上命也可辭乎叱馭驅之抵其岑絶見一童
子道周致宣德意召若谷若谷始大驚披蓁
莽從之道上皆虎狼交迹其深有茅廬一區
宣德肅於門延入具盤飱殽蔌多藥苗也室
有爐光景赫然指示若谷曰吾煉大丹已有
成者子遇此殆有縁乎取二丸遺若谷餌之
若谷俄趨岀回顧蒼崖喬木煙雲蓊鬱而已
若谷時已六十二鬚鬢蒼白歸所舍攬鏡視
之則返黑矣尋去岢嵐來東都遊湘國伽藍
稠衆中有道人呼曰君腹有大丹厚護持言
已不見若谷家饒財多蓄侍女不能如道人
戒至八十餘歲口吻忽吐赤光而卒
　　　胡用琮
道士胡用琮號冲眞子幼脫俗縁留心修煉
隸籍於廬山太平興國宫宋神宗熙寧中有
道人破衫弊履自稱姓名突入庫堂傍若無
人道士見者不顧而去獨胡揖坐小床從容
款話驚其仙風不凡待遇加禮旣而索酒再
飲復與胡出飲于邸胡辭以日暮回掀髯一
笑而别翌早胡入城謁郡侯抵關未啓鑰道
人又自城而出笑以相顧閽吏去未三鼓時
有回道人在此候門開不知何人也胡心因
異之後數年革帶麻鞵挑二壺號大宋客訪
胡于道院談論清雅胡問此壺何用答曰行
李也傾壺視之皆黄白之物問胡欲此否胡
答不願但得長生之術足矣就取碎銀鬻酒
與胡飲口授至道及日暮以刀剜土瀝酒漱
津和土嘘呵成墨擲之几上鏗然有聲語胡
曰服此可愈疾入仙矣再飲胡醉倒及醒來
但聞異香滿室剜土處有泉透出不知客之
所在胡以墨研酒飲宿疾頓蘇年逾七旬貌
若處子酒量如初由是漸厭人間一旦留詩
蜕形而去今宫有墨仙泉掬飲味甘冬夏不
竭王左丞寀宋侍郎伯友及諸名公皆有酬
倡留題(並載本宫/名賢詩集)并有胡公遇仙傳載舊記
碑刻
　　　黃知微
黄知微字明道廬山太平興國宫道士也禀
性冲淡賦形豐偉宋神宗元豐間充知殿奉
香火一日潜山體道先生崔君來訪因語泥
丸萬神刀圭一粒之妙遂授一九谷神之道
金液淪景之㫖從此若佯若蹶散誕靡常時
人呼爲黄風子遂自賦黄顛歌(載本/傳)性嗜酒
每醉則浩歌歌罷顛狂常在宫前朝眞橋上
疾聲大呼若有所呵一衲百結裸露不顧隆
冬盛夏恬無寒暑士夫間有施惠者隨手散
去或居山間或遊城市常挈兩布囊每遇餅
餌藥物之屬雜貯囊中了無穢氣號曰錦香
時有大雪林壑變白獨先生所居之屋無雪
常指室傍壁罅示人曰此吾游蜀之路也初
不知書所談多史傳素不能文而所出皆高
妙之句猴溪蔡子高司馬知白崔風子高赤
脚皆與交遊徽宗崇寧末年逾九十貌若處
子肌膚如玉狂態如初酒量不减宣和末詔
徵不起有司强之至九江曰今二天子矣我
往何爲繼而淵聖登極赦至本宫未回禄日
先生於採訪殿揭甃殖蒿曰明年了來次年
韓世清賊馬果焚宫庭乃殖蒿之日也談人
禍福歷歷皆驗先生羽化瘞于宫側後數年
有自蜀中回者曰黄風子今在蜀昨於成都
相會寄家書在此衆疑之開椷乃是喪亂後
所存道士姓名於是發棺視之惟衣履在
　　　畢道寧
廬山太平興國宫道士畢道寧字康叔幼穎
悟貌清奇經書一見成誦宋哲宗紹聖間遊
江浙一日到潜山遇方士默會其意乃曰學
道貴乎煉神毓氣丹書乃是入道梯媒公若
屏絶俗紛精煉神氣自然通眞達靈矣因臨
水指謂曰水定則形直心靜則神寧不可不
鑒遂以丹授之曰異日與子再會於聖治峰
下一揖而去恍無所睹畢即日還山適遇宫
副虚席州命帖充未幾丐閑築道院于宫之
右鑿池潴水名曰清新每日杜門存神誦度
人經一卷至徽宗宣和七年正月三日有衣
白山人來訪話舊授沁園春云一粒金丹大
如黍米定中降胎運陰陽根本東龍西虎結
凝金水擇地深栽九載無虧三田功滿赴氣
周圓爐鼎開偷元化用自然宗祖全在靈臺
眞才休戀塵埃况穎悟明堂嬰未孩幸淮濱
相遇靈丹付了親留玄㫖期進仙階此去何
時水雲高會更上煙霞岐路哉人間世任王
侯貴顯同委蒿萊畢得此詞越四日整襟危
坐而逝今宫之養素堂右軒扁曰清新有沼
存焉
　　　田端彥
田端彦齊魯間人也少登進士第宋徽宗崇
寧中簽書荆南節度府亡何獄有死囚與太
守吕嘉問議不合即掛衣冠府門去入遠安
山止於清溪精舍率常旦入溪谷抵夕乃歸
居百數十日忽不歸清溪沙門遺人求之見
其寢石上二虎守其傍不敢近也自是不知
所之後數年短褐躡屩負鐺謁妻兄邢恕和
叔於洛時盖已八十餘而面有少色鬚髮郁
然洛之士大夫皆從之游先生與人談笑傾
盖或問所以得道者則不對也政和末有遇
於襄鄧之郊其形容不衰
　　　劉跛子
劉跛子青州人也拄一拐每一歲必一至洛
中看花張丞相召自京湖時跛子與客飲市
橋客聞車騎過甚盛起觀之跛子挽其衣使
且飲作詩曰遷客湖湘召赴京輪蹄相送一
何榮爭如與子市橋飲且免人間寵辱驚陳
瑩中素愛之作長短句贈之曰槁木形骸浮
雲身世一年兩到京華又還乘興閑看洛陽
花聞道鞓紅最好春歸後終委泥沙忘言處
花開花謝不似我生涯年華留不住饑飱困
卧觸處爲家這一輪明月本自無瑕隨分冬
裘夏葛都不會赤水黄芽誰知我春風一拐
談笑有丹砂宋徽宗政和中寓興國寺人計
其壽百四五十許嘗館於京師新門張大郎
店三十年日坐相國寺東書邸中人無識之
者
　　　水丘子
水丘子眞州人也始業儒已而遇至人乃棄
家放蕩嗜酒人未之知也有徐文中者宋徽
宗宣和中居東都所役兵忽爲車轢躄甚遇
道者以藥付之即能行躄兵求道者謝之自
是陽狂日啗濕紙冬瓜子曰冬瓜易化濕紙
難消或問其道曰清靜是也簡易爲上爾文
中由是略聞其說而心好之未幾遇水丘子
再拜求授教水丘子曰人四大假合雜乎芒
忽之間變而有氣氣變而有形形以心爲君
心者神之所舍也神從志無志則從意志致
一之謂精惟天下至精能合天下之志神精
與神一而不離則變化在我矣此長生乆視
之道也故不可以心凑泊焉但情不附物物
自不能礙爾文中因大悟曰意在脾脾數五
爲土水得土則止火得土則息精神意所以
合而爲一乎水丘子後登天慶精舍木上仙
去文中官至六品後不知所終




歷世眞仙體遏通鑑卷之五十




歷世眞仙體道通鑑卷之五十一潜八
　(浮雲山聖壽萬年宮道士趙道一編修)
　　　張虛白
張虚白字致祥鄧州南陽人也隸道士籍於
太一宫身長六尺美鬚髯性靜重通太一六
壬術留心丹竈遇異人得妙訣自言前身乃
武陵張白先生其徒推武陵尸解年月及虚
白誕生之時若合符節武陵平生好酒有詩
云武陵溪畔崔家酒地上應無天上有南來
道士飲一斗醉卧白雲深洞口虚白亦善飲
宋徽宗知其道行過人每召見必飲數觥雖
醉益恭上愛之俾管轄龍德太一宫宫中增
飾四堂曰洪道眞學會賔隱眞又創諸庵如
超然致道運機與十餘小軒皆宸翰榜之悉
横牌絹面縁以古錦幽邃華麗甲於諸宫雖
被眷甚乆未嘗少自矜耀凡恩賚無虚日一
日快行六人舁三朱函以賜啓封皆麩金拜
受之際無喜色曰此朝廷物非道流所可用
也但藏之而己宣和末夏大雷雨宣和殿角
枝三龍騰躍而去上驚召虚白問曰得非怪
耶虚白曰願陛下修德以禳之虚白少學醫
病者求治多立愈上旣内禪欽宗召見待遇
尤厚凡御前所印經典及三亭所積符藥盡
賜之牛車載數日不絶金人犯闕聞其名搜
訪甚急初得之肩輿至南薰門諸番爭肩輿
以行悉以神仙事之旣陷虜四年金人再至
時揚遊騎入城天慶觀道士皆奔走金人止
之曰汝輩多異人無敢傷也因問道衆識張
虚白先生否昨至吾境忽一日徧謂諸酋領
曰某年月日吾當化去汝俗行釋氏荼毗法
道家忌之幸得棺柩瘞深土中至期果化虚
白自遭遇官至太虚大夫冲和殿侍宸金門
羽客出入禁中以玉牌爲號侍宸之名九人
林靈蘁王允誠徐知常董南運李得柔王冲
道邵若愚王文卿金門羽客惟林靈蘁王允
誠虚白三人而已居龍德太一宫凡十年非
宣召不出有就見者必聞衆賔禮見於堂上
未嘗到權貴人門下侍上前終日論道無一
言及時事或問之曰朝廷事有宰相在非臣
等所知也
　　　劉卞功
先生劉卞功濱州人也自少好道家居有老
父過其門曰善補鐵先生曰我鬲敗能補否
老父曰人破尚能補况鬲乎先生知其非常
人遽再拜老父因以丹餌之自是盡棄世事
穿窟室以居人欲見者由竇中入然未有眞
契者也宋徽宗三遺使召之堅卧不應詔徽
宗益欽重之賜號高尚先生先生於書無所
不通而初未嘗苦學也與人談必中庸要道
大槩云清靜無爲不以外物累心則神全而
守固蜂蠆不能毒寒暑不能侵世之人若之
何以嗜慾害身以貨財害子孫以政事害人
以學術害天下後世致忘其壽命之宗終不
覺悟曷若吾上下與天地同流獨不快於心
哉欽宗靖康初先生始去其鄉游巴蜀浮江
浙窺衡湘盖有意於接物矣在蜀得二士曰
郄曰柴自是常從之先生至吴又得桐廬李
季次仲授以方書次仲行之甚篤道亦成先
生嘗以告鍾離先生求援度次仲云鼻通三
劍腦煉九丹次仲妻故盲先生過次仲唾手
拭之乃復明嘗與次仲約明年春赴茅山鶴
會次仲如期往有鶴數百飛集山上而物色
先生不見獨郄柴二士在焉從而問之則望
衆中一人神宇軒舉者曰先生也次仲曰何
與昔異乎方士曰先生已换骨矣出一脛骨
示次仲次仲至今藏之山有華陽洞石若屏
者曲折數重其下陂池不測先生因與入曰
吾自此從黄眞人游羅浮矣遂不出或云今
在蜀之青城山人不得而見之也
劉元道
劉元道字景初開封府人世武弁獨元道慕
莊老幼投道士李居演出家服黄冠性簡淳
靜厚犯而不較喜讀書道藏之外九經子史
歷歷成誦每接賔友似不能言者以事扣之
其應如響宋徽宗初興道教詔天下搜訪道
家遺書就書藝局令道士校定元道首與兹
選自是稍遷簽書道録院事以至左右街道
録無不遍歷官至太虚大夫蘂珠殿校籍繩
校之外未嘗更革一事以動人士大夫多以
此喜之凡赴内道場或宣至便殿論道賜予
甚厚獨元道所得隨即散之一日林靈蘁以
下道官數人侍上側上出寳貨使各隨所欲
而取之元道獨取銅器香奩而已金人犯闕
多貪金幣道流平日所得官悉搜檢間有抵
刑獄者惟元道官知其實無亦不問也性雅
不喜釋氏金人犯順之後有溺於浮屠者問
云主上好道如此宜承曩貺今乃爾何也元
道答曰梁武舍身爲僧奴鑄兵器爲道具竟
不免侯景所迫是亦事佛所致耶或者唯唯
而退元道後隱去民間時有見之者
　　　董南運
道録董南運字宣明道行高潔其徒素所推
伏金人犯闕前一年忽云吾夢仙童齎黄書
召我爲炎峰主者翌日無疾羽化壽七十餘
顔貌如四五十歲人
　　　王秉文
道士王秉文字彦衡隸籍於廬山太平興國
宫成道後遊京師時朝廷方建神霄萬壽宫
賜紫衣命充典客忽有方士來訪見几間有
周易就布筭數云此地當有兵厄子非數中
人冝避之因授以存三守一之要黄帝和扁
之訣遂辭職還山宋高宗建炎四年本宫燬
于賊兵次年寇退慕有任其責者王乃領副
職於灰燼之餘經營數載金碧像焕然一新
遂謝宫事杜門燕居三十餘年即其居曰三
一堂因號三一先生日閱道藏究竟祕訣留
心醫藥此外無他嗜好至孝宗乾道二年上
元夜夢神人告曰上帝命汝主華大滌洞賜
汝返䰟丹一粒復汝精神還汝元氣當以神
光白馬諸司官吏迎送入洞言訖覺悟翌旦
語諸徒曰塵世不足住吾將往矣因取所著
聖治顯驗集十四卷西山眞君籤解一部十
全脉訣一部朝斗紫庭祕訣一卷授與徒孫
秦致祥等至二月朔旦沐浴更衣凝然而逝
本州太守康敷文以文祭之見太平興國宫
事實
　　　劉烈
道士劉烈號虚谷子初生時母感異夢長而
有超卓之才肄業於廬山太平興國宫交遊
不雜王公大人嘆其貌有太古淳風必異日
之道器也宋高宗紹興六年創草庵扁曰眞
一每日端然檢閱道藏經史一覽隨記士大
夫願納交焉如晦庵朱文公與談易論還丹
之㫖留詩云細讀還丹一百篇先生信筆亦
多言元機謾向經書覓至理端於目睫存二
馬果能爲我馭五芽應自長家園明朝駕鶴
登山去此話更從誰與論張于胡孝祥一見
贈詩云福地中藏小洞天洞天幽處煉神仙
個中得趣惟虚谷火候參同妙自然羅摳密
點王參政炎曹兩府勛風鳳溪頤嶽吏部甫
諸名公皆往來談易酬倡吟詠至孝宗隆興
元年注解周易正經及六壬總括機要一部
詣京投進蒙宣見問道賜宴後居山十載至
乾道九年六月不食四十餘日惟飲冷水至
七月十四日將親書登眞隱訣二十五卷并
上經九卷送入本宫藏史次日中元節親筆
留詩頌有云虚谷子兹欲遺形棄世掃迹人
間趨煙霞廣莫之鄉與道㝠一焉十六夜步
月登廬山青牛洞絶頂端坐而化有還丹百
篇雜著詩文周易解義及歷代君臣括要圖
並行於世
　　　藍喬
藍喬字子升循州龍川人母陳氏無子擣於
羅浮山而孕及期夢仙鶴集其居是夕生喬
室中有異光年十二已能爲詩章有相者謂
陳曰爾子有奇骨仕宦當至將相學道必爲
神仙喬曰將相不足爲乃所願則輕舉爾自
是求道書讀之患獨學無友因辭母之江淮
抵京師七年而歸語母曰兒本飄然江湖所
以復反者念母故也瓢中出丹一粒餽焉曰
服之可長年無疾留歲餘復有所往以黄金
數斤遺母曰眞氣嘘冶所成母寳用之兒不
歸矣潮人吴子野遇之於京師方大暑同登
汴橋買瓜喬曰塵埃污吾瓜當於水中噉爾
自擲於河吴注目以視時時有瓜皮浮出水
面齕迹儼然至夜不出吴往候其邸則已酣
寢鼻間氣如雷徐開目云波中待子食瓜乆
之不至何也吴始知喬已得道再拜愧謝遂
與執爨後遊洛陽布衣百結每入酒肆輒飲
數斗能置紙百幅於足下令人片片拽之無
一破者盖身輕乃爾語人曰吾羅浮仙人也
由此昇天矣一日貨藥郊外復置紙足底令
觀者取之紙盡足浮風雲翛翛躡而上昇仙
鶴成群自南來起望之隱然歷歷聞空中笙
簫之音猶長誦李太白詩云下窺夫子不可
及矯首相思空斷腸母壽九十七而終葬之
日樵牧者聞墟墓間哭聲識者知其來去云
英州人鄭總作傳
　　　沈東老
吴興之東林沈東老能釀八仙白酒一日有
客自號回道人長揖於門曰知公白酒新熟
遠來相訪願求一醉宋神宗熙寧元年八月
十九日也公見其風骨秀偉跫然起迎徐觀
其碧眼有光與之語其聲清圓於古今治亂
老莊浮屠之理無所不通知其非塵埃中人
也因出酒器十數於席間公曰聞道人善飲
欲以鼎先爲壽如何道人曰飲器中惟鐘鼎
爲大屈巵螺杯次之而梨花蕉葉最小請戒
侍人次第連斟當爲公自小至大以飲之笑
曰有如顧愷之食蔗漸入佳境也又約周而
復始常易器滿斟於前笑曰所謂杯中酒不
空也酒至前即盡飲更相酬勸道人因命東
老鼓琴乃浩歌而和之又嘗圍棋以相娱止
奕數子輒拂去笑曰秪恐棋終爛斧柯道人
自日中至暮已飲數斗無酒色是夕月微明
秋暑未退蚊虻尚多侍人秉燭驅拂偶滅一
燭道人乃命取竹枝以餘酒噀之插於遠壁
須臾蚊蚋盡趨壁間所飲之地灑然無有東
老欲有所叩請學驅蚊之法道人曰且飲小
術烏足道哉聞公自能黄白之術未嘗妄用
且篤於孝義又多陰功此予今自所以來尋
訪而將以發之也東老因叩長生輕舉之術
道人曰以四大假合之身未可離形而頓去
惟死生去住爲大事死知所住則神生於彼
矣東老攝衣起謝有以諭之道人曰此古今
所謂最上極則處也此去五年復遇今日公
當化去然公之所鍾愛者子偕也治命時不
得見之當此之際公亦先期而知謹勿動念
恐喪失公之眞性東老頷而悟之飲將達旦
則瓮中所釀止留糟粕而無飲瀝矣道人曰
乆不留浙中今日爲公而來當留詩以贈因
擘席上榴皮畫字題于庵壁其色微黄漸加
黑詩云西鄰已富憂不足東老雖貧樂有餘
白酒釀來因好客黄金散盡爲收書已而告
别東老啓關送之天漸明矣握手並行笑約
異時之集至舍西石橋(今名回/仙橋)道人先度乘
風而去莫之所適後四年中秋之夕東老微
恙乃囑其族人而告之曰回道人曩年間此
月十九日嘗誦予曰此去五年復遇今日當
化去意在明年今乃熙寧之五年也子偕又
適在京師干薦道人之言其在今日乎及期
捐館凡道人所言皆驗(今湖州有回仙/觀仙迹存焉)
　　　車四
蔡元長初登第爲錢塘尉巡捕至湯村薄晩
休舍有道人狀貌甚偉求見蔡平日喜接方
士亟延與語飲之酒而去明日宿他所復見
之又明日泊新村道人復至飲酒數盡斗懇
曰夜不能歸願託宿可乎蔡始猶不可其請
至再不得已許之且同榻命蔡居外己處於
内戒曰中夜有相尋覓者告勿言蔡意其奸
盜亡命將有捕者身爲尉故匿之不便也然
無可奈何輾轉至三更目不交睫聞舍外人
聲俄頃漸衆遂排户入曰車四元在此何由
叵耐欲就床擒之或云恐并損床外人帝必
怒恐獲罪蔡大恐起坐呼從吏無一應者道
人安寢自如撼之不動外人云又被渠軃了
六十年可怪可怪咨嗟良乆聞室内如揭竹
紙數萬番之聲鷄鳴乃寂乎從者始應問所
見皆不知道人矍然起謝曰某乃車四也賴
公脫此大厄又可活一甲子已度第三次矣
自此無所患公當貴極人爵吾是以得免如
甚不然與公皆死矣念無以報吾有藥能化
銅鐵爲金銀公欲之否蔡拒不受强與乾汞
一訣曰他日有急當用之天且明别去後不
復見蔡以其說傳中子翛蔡死翛家竄廣西
賴是以濟蔡之客陳丙嘗爲象郡守亦知其
詳
　　　章詧
章詧字隱之成都人自幼不群天才卓異修
舉業之暇精妙於易註太玄經至九卷忽晝
寢夢見楊子雲曰太玄猶如一浮圖有十三
卷汝註至九天機豈容易泄耶詧覺甚疑異
之後略註至十卷進上宋神宗喜賜爵不受
封爲冲退處士嘗與邵雍康節友善因遊廣
漢金雁橋見一童年十二鬻詩詧喜之拉同
歸更名經童詧常看黄庭經凡看罷童竊窺
之一日有青衣童持書至詧接書已失青童
觀書皮云南嶽布衣眞一子書至西州冲退
處士處及開但一章詩云未遂山中吟時聞
世上音笑言失眞詮塵穢濁神襟歸殖南國
芝點化北溟金千日勤耕耘自然生瑶琳詧
因遊西溪偶濯足有異人李士寧訪之詧遽
云足濯西溪流水去李速應云手持南嶽寄
來詩詧驚而笑曰何以知之李云乆矣李辭
云吾先往南嶽君宜早來自後李不復見經
童一日告去詧曰汝欲何往童曰先往南嶽
候先生詧曰汝何以知之童曰乆矣童坐亡
逾月詧别相知而尸解詧嘗煉丹後服丹化
如蟬蜕也今人時見之於南嶽段顧言吊之
詩略云尸解去難尋空留一鼎金西州大隱
没北極少微沉又張賢良詩云西海從來鎮
大名或聞蟬蜕棄遐齡青城已結神仙侣碧
落俄沉處士星金鼎煉成眞汞藥玉堂傳授
太玄經平生是我深投分自愧無才與勒銘
　　　邢仙翁
宋神宗熙寧四年辛亥歲有武人李　官衡
州捕鹽深入九疑山路不可上捨轡民舍望
前嶺青煙貫空凝然指問村人人曰見之不
知爲何所李識其處告舉子李彦高彦高困
場屋乆好奇去學黄老不死術聞之心悦裏
糧偕李同行攀縁而上忽得平地草堂數間
入見老人燕坐驚曰子何能至此此非人可
到答以慕道來耳老人笑揖之坐問姓字曰
吾唐末人避世來此姓邢氏名不欲聞世間
彦高意其邢和璞曰非也因言聞今國爲宋
不知天子姓氏彦高以熙寧天予傳序年月
對老人頷之彦高詰其地皆不答歸益糧復
至老人笑勞之留五日惟授以吐納煉氣術
語倦援琴作操堂上驚雷怒濤餘韵不絶自
此繼往老人延如故人無間矣遂參問内事
曰此事祕密未易言也因曰吾校天上書自
有程限子妨吾事勿更來吾亦不乆徙去彦
高顧書曰仙矣猶用此耶曰豈有不知書神
仙此皆著自瓊房繫玉籍者分讎已則歸之
再給也徘徊竟别去出十二詩贈彦高今記
其二云無言隱几閑松扃萬古襟懷獨自靈
箋契時鋪三卷篆彈冠常動一簪星青童去
斸南山术野客來尋北帝經天道不須窺牖
見滿門山嶽目青青事業功名不足論好乘
年少入眞門渾如一夢莊生蝶况是千年柱
史孫須向黄庭分内外不交周易祕乾坤他
年陵谷還遷變家住蓬瀛我尚存篆皆古文
彦高莫識後不復再往討尋其字十八年始
究彦高頗得道今往來湘衡人無知者王性
之爲作邢仙翁記
　　　賈善翔
道士賈善翔蓬州人字鴻舉善談笑好琴嗜
酒混俗和光默究修煉蘇東坡嘗過之獻書
問曰身如芭蕉心似蓮花百節疏通萬竅玲
瓏來時一去時八萬四千末云鴻舉下語善
翔答曰老道士這裏没許多般數善翔於宋
哲宗朝作猶龍記暨高道傳行於世一日在
亳州太清宫衆請講太上洞玄靈寳度人經
至說經二遍盲者目明時會中有一媪年七
十餘喪明已三十年一聞經義豁然自明後
啓醮之夕夢衆靈官傳太上命賜其仙服以
善翔爲太清宫主者數日後竟返眞張商英
作眞遊記編載其事
　　　周史卿
周史卿建州浦城人宋哲宗元祐初如京師
赴省試中途遇道者云云即與弟子入由果
山煉丹聲價籍籍士大夫經山下無不往見
吕吉甫自建安移宣州苦足疾不能行來謁
周周請吕伸足直前爲布氣令人以扇搧之
少頃足疾火熱炎上徹心良乆痛遂已凡在
山二十年丹垂成一夕風雷大作霹靂甚震
曉視藥爐丹已失矣周不意遂出神求之謂
妻曰我當略往七日且復回未死也切勿焚
我妻如其言周平生與一僧善僧亦在他山
結廬聞周死來吊力勸其妻曰學道之人視
形骸如糞土旣去矣安足惜妻信僧言泣而
焚之明日而周回則已無形體可生矣空中
咄咄責其妻而去異日僧復來妻以前事告
之僧曰吾適方聞訃故來前日未嘗至乃悟
魔所化也其家後置周影像於僧舍日輪一
行者奉香火必於地得四錢又留醋一甕至
乆不敗
　　　劉大頭
祕校遯齋徐誼秦人也宋哲宗紹聖中赴調
京師過洛中時盛寒丐者卧道側誼惻然憫
之採篋中得錢三百文盡以畀之丐者初不
謝旣行數十步始於馬後追呼云荷官人仁
惠濟此餘生官人他日到京城願訪竹册巷
劉大頭家誼許之到京已忘前語一日詣親
故過小巷問左右云此竹册巷也誼乃憶丐
者之言扣門呼劉大頭者三大頭出迎曰官
人信士乃肯訪此賤老揖坐小軒中呼其妻
出迎拜曰我前日不遇官人且爲餓殍亟命
具酒盤中惟貯大桃數枚酒三行誼辭退丐
者曰貧賤無以爲意願獻此桃而已誼袖之
以歸及至所居覺漸重不能勝取視皆眞金
也復往則其室虚矣


歷世眞仙體道通鑑卷之五十一















歷世眞仙體道通鑑卷之五十二潜九
　(浮雲山聖壽萬年宮道士趙道一編修)
　　　劉混康　
劉混康字志通晋陵人其上世皆不仕母朱
氏於宋仁宗景祐二年十二月二日茅君下
降之夕夢一羽士入其室覺而生混康年十
三依本郡太和觀道士湯含象受業嘉祐五
年試經爲道士脫落世故日閱道書於洞經
妙㫖獨心得之患世無明師乃散髮登壇以
天爲宗已而聞三茅道士毛奉柔偏得觀妙
朱君之道遂往依焉毛一見而奇之悉授以
大洞經籙乃結庵於積金峰居一日有羽人
同造其廬指庵之東隅謂之曰汝即此居抱
神守中德惠及人當無愧於前人矣又顧混
康額間曰此無作之地道之所尚非可以有
疵也以手捫之明日瘢滅混康由是勤行利
人遠近宗仰哲宗時召至京師賜所居庵爲
元符觀徽宗即位召赴闕(皇朝通鑑紀事云/混康有節行頗爲)
(神宗所敬重/故上禮信之)崇寧二年乞歸山七月有㫖用
觀妙先生朱自英奏草九老仙都君即文琢
玉賜之仍賜號葆眞觀妙先生五年七月加
號葆眞觀妙冲和先生大觀二年四月同泰
州道士徐神翁天師張虚靜一時復會上清
儲祥宫各賜道院以居未幾羽解五月特賜
太中大夫始末優異備載豐碑
　　　王筌
王筌字子眞鳳翔陽平人其父登科兄弟皆
爲進士筌獨閑居樂道一日郊行憩瓜圃間
野婦從乞瓜乳齊於腹筌知非常人問其姓
曰吾蕭三娘也筌取瓜置諸橐以遺之婦就
食輟其餘曰爾可嘗乎筌接取而食無難色
婦曰可教矣神仙海蟾子今居此當度後學
吾明日挾汝往見及見海蟾海蟾曰汝以夙
契得遇我命長跪傳至道授丹訣戒以積功
累行遂還家白母遺妻歸周游名山一時大
臣薦其賢賜封冲虚處士宋哲宗元符三年
再游茅山先是中峰石洞忽開眞誥所謂華
陽洞天便門者也一閉千歲矣又甘露薦降
道士劉混康曰必有異人旣而筌乃來受上
清籙是夕仙樂聞於空浮之上留踰歲晝夢
二天人與黄衣使者數百乘擁白虎來迎跨
虎而行登危躡險由中峰入石洞向所開便
門顧視左右金庭玉堂兩青衣童子入通見
茅君再拜謁君問勞甚厚曰帝已勑汝華陽
洞天司命府丞因賜金勑以還及寤别混康
曰吾數將盡且有所授從此逝矣下投道人
葛冲曰敢以死累公預言八月十七日當解
化及期具衣冠端坐而逝時徽宗建中靖國
歲春秋六十一
　　　徐守信
神翁徐守信海陵人也爲天慶觀傭役服弊
衣曳繩屨或時跣足而行終日無爲惟執篲
灑掃且誦度人經不絶口有道士徐元吉他
方來病癩甚惡衆厭惡之斥居觀後茅廬中
神翁獨□事之元吉已而死神翁丐錢爲斂
瘞旣已歸茅廬哭三日出而徉狂稍稍有異
事人神之因稱爲神翁始知得道於癩道士
也觀中或絶食神翁曰吾當爲汝求之即入
殿上卧乆而出語衆道士曰至矣頃之負米
而至者肩相摩也有以白金爲奉神翁置之
床盜闞其亡方發關而入則見神翁正色坐
床上盜懼而走自是四方多來問災異吕惠
卿吉甫除喪赴闕枉道過神翁神翁驚奔吉
甫追之神翁顧謂曰善守善守吉甫拜而去
旣還朝俄以事黜知單州蔣之奇穎叔主發
運江淮議鑿漕渠而憂有石不可迹導疑未
决以訪神翁神翁望其來道諭之曰開即開
何許人也穎叔嘆服曰異人也漕渠遂果開
宋哲宗不豫遣哲甫降香至神翁書符吉甫
以進未幾徽宗嗣位崇寧初召之不肯往强
輿至東都復不可留乃禮歸之即海陵爲建
仙源萬壽宫使居焉大觀末尸解去
　　　張潤子
張潤子不知何許人也往來嵩高山中常爲
役於諸道士精舍而不肯受其一錢躡屩而
衣褚寒暑不易也每語人曰人身要滋潤人
不領其㫖但呼爲潤子或叩其言則復謬亂
其辭不可詰世傳其詩曰溟滓深藏大道根
槁形存志默然昏霏霏雨灑崑崙路浩浩風
轟瀚海門日月氣交金鼎暖乾坤爻動玉爐
温須將此理生前煉莫學凡夫死後論乆之
去傭於鄭州之新鄭李氏宋徽宗崇寧三年
辭李氏留頌曰學勤于初成之有餘一身常
潤百海不枯道隱元㝠鷇食鶉居精成功畢
復我清都是日語其徒曰玉皇有詔吾昇天
矣頃之舍東南巨槐上有五色雲天樂之音
潤子乘雲而去
　　　王吉
王吉單州老兵也盛夏常坐卧烈日中隆冬
没溪水惟見其首邦人多稱其有道宋徽宗
崇寧初萬俟虚從其父爲單州太守吉時過
虚虚延之書館飲以酒酒竟吉輒取案上筆
書精方用藥纔一二以治奇疾無不愈者虚
方少年未之重率隨手棄之一日吉來語虚
曰貴人頻以酒食害脾胃遂致恙吾以按摩
法授君然愼無漏吾言已而忽告虚曰吾將
去矣翌日而化或爲瘞之居數月有見於傍
郡者歸發瘞惟所躡屩存焉虚自是年垂七
十頰如桃花益能加餐每劇飲至夜分而用
其所授之法有驗虚始悔恨少時不能知其
異人求學其所以長生乆視者虚所受雖其
兄亦不得傳兄參知政事也
　　　祝大伯
祝大伯不知何許人也嘗爲傭於信州貴溪
桂安時家大伯外若推頓者而服役唯謹一
日忽自外來舉止異常且曰適有道人以藥
遺我今能不食矣安時驗之果然自是盛夏
暴烈日中冬偃冰上然爲傭如故桂氏稍重
之欲以爲客大伯辭曰吾當爲人傭歲滿乃
去爾乆之當宋徽宗大觀三年忽告安時曰
去此十餘里白花岩有人召我主翁能俱往
乎安時即從之未至已聞管弦之音彤雲郁
然覆山安時方愕眙而大伯辭去言未卒已
不見
　　　劉益
劉益京兆藍田人也隱居子直庵廬六十年
膚如玉面有壯容飲酒數斗不亂上下峻岷
若履夷途宋宣和初京兆以聞徽宗遣使召
之方秋劇雨泥淖没踝益徒步而使者騎不
能及旣至東都徽宗禮之厚然非所樂也力
求還山常止於華嚴川浮屠精舍宣和末告
其徒曰山川草木何腥膻之甚耶吾惡之遂
尸解去將葬體如蜕焉已而戎難作其徒始
異其言
　　　魏二翁
魏二翁濮州雷澤世農也鄉父老自幼見之
狀貌常如七十餘身一布裘手持蒲箑曳杖
而行素不知書瞳子若眊然而能蠅頭細書
時時語人禍福里閈稍重之方嚴冬或製纊
奉二翁竊盜間知之夕至所止廬傍二翁逆
呼其名曰爾需我纊乎遂投與之盜驚謝再
拜而去先是鄄城有王老志者徽宗嘗夢見
之即日召至東都少焉復聞二翁名遺使即
所在起之使者訪得其廬但聞二翁鼻息齁
䶎如雷而不見其形影使者懼無以復命請
甚至二翁只在其廬也迫之行則又不知所
在竟不能致惟得頌一章以歸其辭曰我今
入山避此囂煩衛以卒史聘以達官豈易我
樂物外清閑養眞存氣七返九還金丹旣就
遂陟仙壇蓬萊絳闕玉户金關有能學我雲
路非難宣和初忽尸解去鄉人爲歛葬之舉
棺若空遂啓視之惟有藏頭詩云火田心主
須防愼行方成後世傳守坎離爲要妙趨名
利作憂煎程若識丹霞法路應歸紫府仙
　　　王老志
先生姓王名老志濮州之臨泉人也嘗遇鍾
離眞人授内丹要訣以道術知名沂州有公
吏欲求事左右寄所親致意先生答之詩曰
多年退罷老公人手種桑麻數百根盡是筆
頭挼撚得一枝枝上有冤䰟竟拒不見濮有
士人饒口欲以語窮之往造焉其居四面環
以高墉但開狗竇出入士人匍匐就之方談
辭如雲忽見地有旋渦處俄已盈數尺中有
鱗甲如斗大先生謂士人曰子亟歸稍緩必
致奇禍士人遽出行未五里雷電雨雹倏起
馬踡局不行乃入土室避之望生生庵廬百
拜乞命僅得免宋徽宗政和三年九月詔州
縣敦遣至京師賜號洞微先生四年正月加
號觀妙明眞洞微先生先生雖掉頭禄豢然
時出危言諷天子一日徽宗召之入禁禦顯
肅皇后在坐先生卒然出幅紙曰陛下他日
與中宫皆有難臣行死不及見矣臣有乾坤
鑒法可以厭禳然尤當修德始可回天意請
如臣法鑄乾坤鑒各以五色流蘇垂寘於寢
殿臣死後當時坐鑒下記憶臣語日儆一日
思所以消變於未形者上竦受其說有詔庀
工鑒成進御而先生歸濮解化(皇朝通鑑紀/事云宣和四)
(年十月辛未觀妙明眞洞微先生王老志卒/賜金以葬贈正議大夫宣和録云先生所居)
(地必生花/謂之地錦)靖康陟方之禍二宫每寳持之且
嘆其先識納君於正道也
李思廣
李恩廣字景淵廬陵之吉水人也幼歲隸業
開明觀後策經受冠褐志操特異每放意山
水間得錢即易酒或獨飲於市年逾七十容
貌不衰少與人言不知其何修證也宗徽宗
政和四年浮游螺川常駐於習溪橋酒家一
老嫗頗以爲異常以倩酒飲之不問酒直有
無歲乆不替一日忽謂嫗曰我將有所往謝
爾厚顧别得奉書爲報又留飲至醉宿千肆
中次晨起視則已化去形體温然若生香滿
一室復聞于外遽報所親殮葬後園月餘有
客自衡嶽來者云途中邂逅景淵樵亦熟識
見衣冠如故寄書謝酒嫗及親族後聚衆發
冢開棺不見其尸唯存絛繫竹杖而已
　　　榮陽
榮陽東平人也常鬻墨於市人稱之爲二郎
其後游蜀至尤縣與郡從事登越王樓夜有
屋瓦墮二郎曰一敗鬼爲之爾從事以問守
卒云日者繕修樓時有梓人墮敗而死從事
大驚二郎俄謂太守趙某曰宜亟去不然禍
將及明年南蠻毁障候深入蜀以下皆得罪
宋徽宗宣和初詔求異人部刺史以名聞詔
乘傳至東都二郎曰時方如是我尚何爲哉
部使者强之不得已遂就道旣至徽宗訪以
所學不對因賜錢十萬遺歸二郎復還蜀乎
居不食惟時飲酒與成都諸生馬倩飲闠中
飲已二郎舉袂若有所招者頃之錢出於袂
盈几上而去會其數則與酒直相當也見病
者則取木枝尺許嘘之置病處尋取擲于地
踐之或又棄之病者輒愈或苦目眊二郎曰
吾分汝以目光即張目令眊者視之二郎目
光注射殆不能視其眊亦减一日携鄭子成
墨過劉長源父所長源父調之則爛爛成金
矣長源云見二郎四十年有壯色未嘗衰多
言隋唐五代事或曰二郎盖善移精變氣之
術高宗紹興中榮薿以提舉茶馬入蜀云二
郎其曾大父行也盖其先五世曰諲者轉漕
益都二郎從之當時殆百數十歲居青城山
小麻溪於紹興間化去
　　　雍廣莫
汪叔詹字致道徵州歙人宋高宗紹興十八
年以司農少卿總領湖北財賦嘗赴大將田
師中宴集適最後至漕使鄂守已先在與田
奕棋一道人曰木先生者亦坐於傍見汪揖
曰乆别健否汪愕然曰相與昧平生何言乆
别道人曰公已爲貴人忘之矣獨不記宣州
道店說牛奇章事乎汪矍然起謝道人去汪
謂諸客曰徽宗崇寧五年初登第得宣州教
授以冬月單騎之官投宿小村邸惟有一室
一秀才已先居之日甚暮不可前不得已推
户徑入曰值暮至此與公同其室可乎秀才
方踞火坐顧曰唯唯良乆忽言曰公曾讀唐
書否某愠曰某雖寡學寧鄙陋至是又笑曰
記牛僧儒傳否某以其言無序怒不答秀才
曰吾言非他公乃僧儒後身前生爲武昌節
度使縁未盡今生當再往異時官禄多在彼
土矣果亦異之疑爲相師問其姓字徐對曰
公知有雍孝聞者乎吾是也自崇寧之初殿
廷駁放浪迹山林偶有所遇爾叩其術不肯
言終夕相對論大道而已至曉别去不復再
見蜀人皆言其已死適睹道人之貌盖雍君
也豐采與四十年前不異眞得道者也坐客
莫不驚嘆汪再漕湖北又守鄂州爲總領累
年皆在武昌木生名廣莫往來河沔間見人
惟談文墨殊不及他事無有知其爲異人者
沈濬字道源亦識之云政和中以道士說法
徽宗謂其得林靈素之半故以木爲姓
　　　皇甫渙
皇甫涣字致遠開封人也賦性閑淡有敏識
卓見修舉業之暇尤妙於三玄知命不負學
作黄冠在京東太乙宫受業舉止狀義而不
明宋徽宗政和初朝廷興道學先生向化次
年試辟雍作魁聖覽程文賜金壇郎不就乞
换自在公憑野裝游歷尋訪於西洛遇至人
馮野人得其道要後遊南嶽栖凌虚臺會眞
觀思眞未幾詔赴闕居太一宫高士寮後
乞還山居汝水而坐亡
　　　茴香道人
宋徽宗政和末林靈素開講於寳籙宫道俗
會者數千人皆擊跽致敬獨一道人瞋目在
前立林訝其不拜叱曰汝有何能答曰無所
能林曰旣無所能何以在此復答曰君無所
不能亦何以在此徽宗時在幕中聽竊異之
宣問實有何能對曰臣能生養萬物即命下
道院取可以布種者得茴香一掬以付之俾
二衛卒監視種於艮嶽之趾仍護宿於院中
及三鼓失所在明日視茴香蔚然成叢
　　　鄒葆光
鄒葆光少隸羅浮山冲虚觀道士籍宋徽宗
宣和中名聞九重召至凝神殿試以道術有
七道士從之倏不見上問爲誰葆光對曰臣
居山習劍術此七人者古松也上異之拜金
壇郎
　　　龔元正
龔元正字端本武陵人家貧好學帶經而鋤
後去爲道士天性淳慤向道精專創建新宫
大殿巍樓傑閣廣厦重廊金碧輝映手植松
杉數十萬株宫成賜額萬壽賜號冲逸大師
住持四十年未嘗背衆一食一日召其徒曰
不出五日吾逝矣四日端坐誦老子道德經
遲明儼然而化時宋徽宗宣和年
　　　沈若濟
沈若濟臨安人結庵茅山以施藥爲務宋徽
宗宣和間蒙召對賜封洞元先生嘗指華陽
洞之東隙地曰死必葬我於是其徒以地勢
汙下爲言不聽高宗紹興十五年解化其徒
奉治命掘地六尺許得石板大書六字曰沈
公瘞劍于此觀者異焉
　　　張淡
衢州人徐逢原居郡之峽山少年時好與方
外人處有張淡道人過之留館其門巾服蕭
然惟著青布夾道衣中無所有雖盛冬不益
也每月夕則携鐵笛入山間吹之徹曉乃止
逢原學易嘗閉户揲大衍數不得其法張隔
室呼之曰一秀才此非君所解明日當語子
明日授以軌柝等步之術凡人生死日時與
什器草木禽畜成壞壽夭皆坐因持以驗之
不少差最好飲酒時時入市竟日必酣醉而
返而囊無一錢人皆云能點艮以自給逢原
欲測其量召善飲者四人更迭與飲自朝至
暮皆大醉張元自如夜入室中外人望見其
倒壁下以足掛壁散髮垂瓦盆内酒從髮際
滴瀝而出逢原之祖德詮年七十餘矣張曰
十八翁明年五月有大厄速用我法禳禬可
復延十歲徐氏不信以爲道人善以言相恐
勿聽也語纔出口張已知之即捨去入城中
羅漢寺明年五月德詮病逢原始請之不肯
行因死其徒有頭陀一人又祕藏紙畫牛一
頭每與客戲則曰圖掛壁剉生草其傍良乆
草或食盡或齮齕過半遺糞土地可掃也後
以牛與頭陀而令買火麻四十九斤紐爲大
索囑之曰吾將死死時勿棺殮只以索從肩
至足通纏之掘寺後空地爲埳埋我過七日
輒一發視頭陀謹奉戒旣死七日發其穴面
色如渥丹至四十九日凡七發但餘麻索在
并敗履一雙尸不見矣逢原嘗贈之詩曰鐵
笛愛火風月夜夾衣能禦雪霜天伊予試問
行年看笑指松筠未是堅張以匹絹大書之
筆迹甚偉又以匹絹書煉汞法授逢原逢原
死鄉人多求所書法其子夢艮不欲泄舉而
焚之
　　　張拱
汴人張拱舉進士不第家甚貧母黨龔氏世
爲醫故拱亦能方術置藥肆於宜春門後坊
仍不售嘗晨起披衣櫛髮沐洗頮有道士迎
日而來目光炯然射日不瞬徑造肆中顧而
不揖振衣上坐拱頗忿其倨傲作色問所來
答曰汝無詰吾所從來正欲見汝耳拱意此
妄人京師固多其比擲一錢與之麾使去笑
曰吾無求於人以汝有道質故來誨汝何相
拒之甚邪拱悟取冠巾而出與之語及仙家
事理致精微聞所未聞於是始愧悔曰拱鄙
人眼凡心惑仙君幸見臨願終教之道士曰
汝何求曰家貧飦粥不繼儻使不食可飽俗
上願也俄而鬻蒸棗者來道士取先所擲視
錢買之得七枚顧謂拱曰神仙以辟穀爲不
然却粒則無滓濁無滓濁則不漏由此亦可
入道張子房諸人乃以丹藥療飢固已迂矣
汝欲得此道自此不淫色可乎人能不淫俗
念自息俗念旣息則仙才也乃取七棗熟視
而嘘之曰汝啗此可終身不食人或强使之
食亦無禁復欲不食則如初但汝有老母妻
子未可相從然旣啗七棗當應七夢豫爲汝
言汝事親旣終婚嫁旣畢已能不食復又何
求宜脫身詣名山於懸絶處尋石穴深廣有
容者自累石塞門一念不起坐卧行立於其
間自有佳趣僅及半紀則汝之身如蟬出殻
逍遥乎六合之外矣過此非今日可語汝也
言竟攝衣而起拱固留之不可起出門無所
見拱乃知其非常人悵然有所失者累月聞
飲食輒嘔遂不食逾二年糞溺俱絶神氣明
爽步趨輕利每自試其力從旦至暮縁京城
外郛可匝者五反盖數百里也前後得七夢
如道士言不少差母病痔二十年衆藥不驗
謾以七棗餘核進之一夕而愈拱旣不御内
視其妻如路人妻郭氏性剛果忿恚而卒家
人益憂疑之逼而餽之食食逆而吐前後或
食或不食朋友疑其詐者扃諸室試之不以
爲苦人或召醫則携藥而往至則登病者之
席坐于旁雖逾旬涉月杯水粒無所需喜飲
好作詩行年六十而顔色如壯者後其母殁
不知所終李方叔作傳
　　　李𥬒
濟南李𥬒字定國寓臨安軍營中以聚學自
給暇則縱遊湖山嘗詣淨慈寺過長橋於竹
徑迷路見青衣道人林下斸笋𥬒揖之道人
問所往曰將往淨慈蟾禮五百羅漢道人曰
未須去且來同食燒笋食之甚美俄風雨晦
㝠失道人所在𥬒惶懼伏林間少頃雨止尋
徑而出至寺門下覺身輕神逸行步如飛洎
歸舍不復飲食其從兄名莫字大猷爲諸王
宫教授將之任遣僕致書見其顔如桃紅且
能辟穀以語大猷及大猷至則己去云游茅
山矣後又聞入蜀隱青城山大猷爲梓路提
刑使人至眉訪所在眉守復書報數年前已
輕舉乘雲而去今惟繪像存
　　　蔣風子
蔣風子者本邵陽之居民賦性愚直言無忌
憚人事不入或有小疵不拘貴賤面而伸之
周遊南嶽見中嶺陟峻出意修之亦不知其
宿食之所忽日有樵者頂青巾負薪而鬻之
曰千辛萬苦而食用不給與子一粒藥吞之
力可陪矣自此但飲水而已衣衫盡棄寒暑
不問衆稱之曰風子周游湖湘常便卧衢路
雖勢位不能屈毒藥不能加虎狼無所損獨
行自語人莫之測
　　　莫道人
莫道人者容州人居石峒入山不知其幾年
問之亦自不言歲數山下父老或有八九十
歲者言自小年已見其豐姿今其容貌鬚鬢
不異於昔精力甚健登山如飛遇飲而飲遇
食而食或辟穀數日不避寒暑蕭然一庵傍
無侍者常夜坐於飛雲頂石巖間有虎侍傍
不叱遣之達旦乃去貴宦遊山求見之多不
遇遺之詩者不一宋理宗末年猶在


歷世眞仙體道通鑑卷之五十二












歷世眞仙體道通鑑卷之五十三潜十
　浮雲山聖壽萬年宮道士趙道一編修
　　　林靈蘁
先生姓林本名靈蘁字通叟温州永嘉人也
家業寒微其母夜歸覺紅雲覆身因而有孕
懷胎二十四月一夕夢日光入室有神人衣
緑袍玉帶眼出日光執筆告曰來日借此居
也翌日陰雲四合霹靂三聲先生即降誕金
光滿室相貌殊倫長五歲不語時五月五日
風雨大作有道士頂青玉冠衣霞衣不告而
入見先生喜曰不久相睹特來上謁相顧撫
掌大笑出門追之不及自此能言出語有據
不雜兒戲七歲讀書粗能作詩日記萬字蘇
東坡軾來見以曆日與讀一覽了無遺誤東
坡驚異曰子聰明過我富貴可立待先生笑
而答曰我之志則异於先生矣東坡云子當
如何先生曰生封侯死立廟未爲貴也封侯
虚名廟食不離下鬼願作神仙予之志也先
生年將三十博通儒道經典志慕清虚語論
孤高迥脫塵俗初先生遊西洛遇一道人姓
趙交游數載忽一日道人云我大數將至與
子暫别後事望子主之七日果死乃在客舍
先生竟爲沐浴安葬遺下青錢二十五貫盡
其數用不餘不闕及遺衣囊中有書三册細
字如珠間有天篆人莫能識分爲十九篇盛
以絳紗題云付與林某册上題曰神霄天壇
玉書皆有神仙變化法言興雲致雨符咒驅
遣下鬼役使萬靈册尾有支使二十五貫錢
數逐項皆合先生自受其玉書豁然神悟察
見鬼神誦呪書符策役雷電追攝邪魔與人
禁治疾苦立見功驗驅瘟伐廟無施不靈先
生次年至岳陽酒肆復見趙道人云予乃漢
天師弟子趙昇也向者所授五雷玉書謹而
行之不可輕泄即日爲神霄教主雷霆大判
官東華帝君有難力當救之崇寧五年中秋
夜徽宗皇帝夢遊神霄府赴玉帝所召乘車
輦侍衛森列騰空而上遥望金闕門仙官玉
童金甲力士備守之次見一人星冠法服執
圭前引帝入闕門上有朱牌金字曰神霄玉
闕之門次向西有一門殿上牌曰碧霞之殿
殿上金光如日不能仰視次過一小院金釘
朱户曰玉樞院分司列局官吏嚴肅有一朱
衣吏迎引而入揖云此帝君舊居請坐東位
少待須臾有一玉童引帝朝見玉皇帝稽首
再拜惟見金光中傳㫖下云修國事去奸臣
任忠賢守宗社帝即再拜出見朱衣吏送出
金闕門復以七寳華車及侍衛官吏送帝自
天門而下約百餘步見一道人青服青巾跨
青牛而上從者皆鬼面岩錢二鬼面四目執
旛而前仗劍持戈導從甚肅至御駕前揚鞭
呼萬歲帝急駐車按問道人奏曰今日伏睹
天顔臣之萬幸言訖駕青牛自天門而上帝
夢覺録記之大觀二年四月詔求天下有道
之士茅山宗師劉混康奏曰臣以愚蒙無可
副聖意有在世神仙林靈蘁生居永嘉何下
詔之晚也帝即遣使求之不起至政和六年
十月駕幸於太乙東宫敕委道録徐知常奏
所有温州道士林靈蘁在道院安下言貌异
常累言神霄事人莫能曉嘗作神霄謡題于
壁今録奏呈帝覽讀其文皆神仙妙語喜甚
乃令徐知常引林靈蘁入見帝曰卿有何法
術先生奏云臣上知天上中識人間下知地
府等事帝視先生風貌如舊日識之帝曰卿
昔仕乎舊曾面朕乎先生奏對臣往年中秋
上朝玉帝瞻見陛下天顔曾起居聖駕帝曰
朕方省之記得卿乘青牛今牛何在先生奏
曰青牛寄牧外國非乆進來帝甚奇之御書
改名靈素賜號通眞達靈先生非時宣召入
内删定道史經籙靈壇等事帝以師事之特
建通眞宫爲居興寳籙宫建仁濟亭散施符
藥次開神霄籙壇神霄宫成帝領群臣蔡京
等慶宫早齋罷帝引百官遊行曰宣德五門
來萬國蔡京等沈思無以答帝顧林曰師能
對否先生應聲曰神霄一府總諸天帝大喜
先生被㫖修正一黄籙青醮科儀編排三界
聖位校正丹經子書每月初七日陞座洎親
王内貴文武百官皆集聽講三洞道經或御
駕親臨亦于座下自此東京人方知奉道也
(皇朝通鑑云政和七年兩浙道士林靈素至/京師二月御上清寳籙宫命通眞先生林靈)
(素講道經及玉清神霄王降/生記有翔鶴數千飛鳴乆之)先生集九天祕
書龍章鳳篆九等雷法集成玉篇進上昔漢
天師有神霄雷書二十卷并天部霆司八角
雷印六顆至第八代天師藏十卷并六印文
并晋火痕印文國初張守眞遇翊聖眞君傳
賜五卷帝欲得雷書金經全足收入道藏求
訪不得先生靜夜飛神從玉華天尊奏告上
帝乞賜觀看雷文并霆司等印帝遺六丁玉
女以印授之一天壇玉印一神霄嗣教宗師
印一都管雷公印一天部霆司印皆堅如鐵
石非金非玉及以雷書五卷賜靈素看先生
拜謝懷印而還省録雷書進奏遂得全集政
和七年七月高麗國果進青牛到京帝不勝
欣喜百官拜賀帝即賜先生乘騎入朝先生
遂作青牛歌一篇首句有云政和丁酉西風
秋天子賜以騎青牛成篇進奏帝大悦八月
先生復撰明點綱紀録進帝賜鋟梓重和元
年華山因開三清殿基巨石匣中有雷文法
書一册乃金地繭紙進至御前與先生上年
所進雷書不差一字帝喜曰何靈素神聖聰
明記之如此帝又於禁中自書青詞實封密
奏翌日宣先生問曰卿嘗言能知天上事朕
昨夜奏青詞達否對曰青詞不達縁誤寫一
字爲靈官所收歷歷讀奏帝撫先生背曰眞
人聰明神仙也奉勑賜玉眞教主神霄宫林
公伴饍帝嘆曰每思皇后英䰟何歸朕嘗聞
唐明皇令葉先生追楊太眞相見師能致否
先生應云謹領聖諭至夜設醮飛符召之奏
云皇后見在玉華宫與西王母宴集聞宣召
頃刻駕青鸞而至移時聞異香襲人天花亂
墜仙樂滿空皇后即至矣帝熟視與存日無
異但仙服圭履與人間不同后見帝曰臣妾
昔爲仙官主者因神霄相會思凡得罪謫下
人間今業縁已滿還遂舊職荷帝寵召聞命
即臨願陛下知丙午之亂奉大道去華飾任
忠良滅奸黨修德行誅童蔡此禍可免他時
玉府再會天顔不然則大禍將臨因循沈墜
切爲陛下憂之帝問卿昔在仙班是何職位
曰臣妾即紫虚元君陰神也陛下即東華帝
君也帝曰禁中諸人并臣僚等無惜一言曰
明節乃紫虚玄靈夫人王皇后乃獻花菩薩
太子乃龜山羅漢尊者蔡京乃北都六洞魔
王第二洞大鬼頭童貫是飛天大鬼母林先
生是神霄教主兼雷霆大判官徐知常是東
海巨蟾精帝又問國祚如何默默不答良乆
云天數有限不敢乆留言訖漸斬不見先生
嘗與帝飛神遊青華宫上游月府福地洞天
靡所不到凡有醮告多致景雲仙鶴之翔亢
旱祈禳則嘯命風雷興雲降雨五月賜金門
羽客通眞達靈元妙先生侍中大夫九月特
授本品眞官免視法十月天寧節前三日建
祝壽大醮奏邀御駕候三更瞻見鬱羅蕭臺
天仙衆眞俱從太上道君親降與陛下增壽
帝聞之齋沐同三殿九宫宰執親王同觀勝
事是夜天無浮翳月朗風清初聞天香滿席
仙鶴翱翔五色彩雲四合而上仙樂聲喧環
佩振響去地五丈餘虚光明中閃出樓臺宫
殿天丁力士玉女金童建節捧香繞於臺畔
上有玉牌金篆鬱羅蕭臺四字衆人皆不見
惟帝與張虚靜見之帝上香再拜宣皇太子
看良乆太子曰泗州大聖寳塔也帝怒勑内
侍策出奉聖㫖皇太子不得再與神霄醮會
上謂先生日太子元是龜山尊者亦曰聖賢
何如此不通正教先生對曰羅漢生前持齋
執戒忍辱修行旣墮凡間合爲貴人但有孝
慈不通玄㫖願陛下勿責太子也十一月賜
冲和殿侍宸十二月奉修佑聖殿帝曰願見
眞武聖像先生曰容臣同虚靜天師奏請宿
殿致齋於正午時黑雲蔽日大雷霹靂火光
中現蒼龜巨蛇塞於殿下帝祝香再拜告曰
願見眞君幸垂降鑒霹靂一聲龜蛇不見但
見一巨足塞于帝殿下帝又上香再拜云伏
願玄元聖祖應化慈悲旣沐降臨得見一小
身不勝慶幸須臾遂現身長丈餘端嚴妙相
披發皂袍垂地金甲大袖玉帶腕劍跣足頂
有圓光結帶飛繞立一時乆帝自能寫眞更
宣畫院寫成間忽不見次日安奉醮謝蔡京
奏云切恐眞君未易降於人間昔日太宗皇
帝曾命張守眞請降亦有畫本用匣御封藏
于閣下群臣皆不許見之乞取對之可見眞
僞奉聖㫖宣取太宗御封尚在拆展看與今
來現本一同更無差殊帝愈悦又請北斗七
眞二使者乘金橋而降此不畫録帝瞻拜七
眞聞斗中降語云幸速避地勿尚奢華當出
聖斷毋聽姦邪所敗言訖迤邐昇空此夜帝
喜邀虚靜與先生同宴宴罷同遊禁中一閣
下見碑題曰元祐姦黨之碑先生與虚靜看
之各俯首致敬因請紙筆題詩云蘇黄不作
文章客童蔡反爲社稷臣三十年來無定論
不知姦黨是何人帝翌日以詩示太師蔡京
京皇恐無地乞出不允先生有一室兩面牕
前門後壁乃入靖之處中有二椅外常封鎖
不許一切人入雖駕到亦不引入其室蔡京
疑遣八厢密探之有黄羅帳上銷金龍床及
朱紅椅卓奏上林公有僭意願陛下親往臣
當從駕指示敢有不實臣當萬死帝即幸通
眞宫先生迎駕起居帝與京徑入其室啓封
關鎖但見粉壁明窗椅卓二隻他無一物蔡
京驚惶戰懼叩頭請罪先生請問其因帝曰
蔡京可誅先生奏乞赦之乃指室中壁上請
帝近觀帝子細看之有一小符乃金樓玉殿
符也下畫黄羅帳如錢大上有細字書云天
尊御座先生曰臣每請玉華天尊下降坐此
臣焉敢僭帝笑曰卿游戲得好帝曰朕聞漢
武帝嘗請西王母降見問道朕欲見西王母
卿能致否先生云謹領聖諭乃於香爐上燒
一小符少頃見王母領諸玉女乘雲而降一
如常人與帝對坐顧先生曰今日何縁特蒙
相召先生曰今天子慕道願見元君帝即起
拈香再拜王母曰東華帝君免拜帝曰今睹
仙顔萬劫千生實爲榮幸若有指教敢望聖
慈王母曰凡事可請問侍宸林先生張虚靜
天師可脫大難帝曰元君旣降得無垂訓王
母遂授帝神丹補益之術曰察姦臣遷都長
安法太祖太宗行事雖見小災不爲大禍不
然後悔無及矣言訖而去一日皇太子上殿
奏曰林靈素妖術願陛下誅之臣每日念他
自知法廣大不可思議如陛下不信乞宣法
師等皆見在京可與林靈素斗法别其邪正
時有十四人會於凝神殿帝宣太子諸王暨
群臣觀看先生噀水一口化成五色雲中有
仙鶴百數飛繞殿前又有金龍獅子雜於雲
間某等奏曰此非也乃紙龍鶴耳容臣等諷
大神呪即令龍鶴墜地化爲紙也太子聞之
喜曰若果然則林靈素法僞當斬正誦呪間
十四人中止有兩人能諷餘者皆不能語言
面若死灰皇太子叱先生曰諸人若死教爾
還命念呪訖仙鶴龍加百數蔽日遮雲帝曰
此件無效别有何術十二人皆伏地戰懼其
二人奏云臣能呪水百沸宣水令呪果然太
子擎水盂向帝前呼先生看先生取氣一口
吹水中水即清凉且結成冰帝責云本朝待
汝等甚厚敢來妄言先生奏云乞燒木炭一
千斤爲火洞表裏通紅臣乞與二人同入試
驗良乆火洞已成先生云臣乞先入洞乞令
二人隨入先生入火洞火不著衣諸人伏地
哀鳴告太子曰乞救臣等性命情願戴冠執
簡聽役施行皇太子下殿拜告乞納皇太子
册贖罪奉聖㫖免罪惟道堅二人係中國人
不應罔上送開封府刺面决配於前令衆宣
和元年正月八日上詔天下僧徒並改稱德
士先生上表云臣本山林之士誤蒙聖恩若
更改僧徒必招衆怨乞依舊布衣還鄉聖㫖
不允不得再有陳請五月大水犯都城帝命
先生治之先生奏曰此水難治乃天意以戒
陛下兼此水自太子而得臣不敢漏泄天機
但試令太子拜之可信也即令太子上城降
御香四拜水退一丈至夜水退盡京城人皆
言太子德也先生上奏云臣初奉天命而來
爲陛下去陰魔斷妖異興神霄建寳籙崇大
道贊忠賢今蔡京鬼之首任之以重權童貫
國之賊付之以兵衛國事不修奢華太甚彗
星所臨陛下不能積行以禳之太乙離宫陛
下不能遷都以避之人心則天之舍皇天雖
高人心易感也故修人事可應天心若言大
數不可逃豈知有過期之曆臣今擬暫别龍
顔無復再瞻天表切忌丙午丁未甲兵長驅
血腥萬里天眷兩宫不能保守陛下豈不見
袁天綱推背圖詩云兩朝天子笑欣欣引領
群臣渡孟津拱手自然難進退欲去不去愁
殺人臣靈素疾苦在身乞骸骨歸鄉又降詔
不允冬全臺上言林靈素妄議遷都妖惑聖
聽改除釋教毁謗大臣先生聞之大笑呼諸
弟子并監宫官吏曰前後宣賜之物約三百
檐自去年用千字文字號封鎖籍書分明一
無所用可迴納宫中只唤一童子携衣被行
出國門宣唤不迴帝賜宫温州(東都事畧云/宣和元年冬)
(十一月乙卯祀昊天上帝于國/壇大赦天下放林靈素歸山)先生頃在京
時雖宰執親王不與交談亦不接見賔客惟
虚靜天師至即開門對話終日終宵此外則
東西皇城使張如晦者舊在通眞宮出則同
行坐則同席宗師法教獨張一人得其妙也
旣還鄉則同居永嘉宣和元年八月忽一日
携表見太守乞爲進及别州官親族鄰里曰
塵世不可乆戀况大禍將及即當辭去至十
五日旣望命如晦曰吾法門以付惟汝尚有
六印九符并六丁妙用神機盡付與汝世代
只傳一人無致輕泄并七寳素珠一串如主
上來取即便分付汝將來當爲朝廷全節大
忠今則别去他時神霄再會言訖索紙筆書
頌云四十五歲勞生浮名滿世崢嶸只記神
霄舊路中秋月上三更書訖上香一炷時正
三更月朗風清忽有霹靂一聲先生坐化而
去先自指墳於郭外遺囑張公與諸弟子曰
可於正穴下更開深五尺見龜蛇即遂下棺
見五色氣出不候盖土急走百步弟子依其
言果見山崩石裂不知所在帝聞之驚嘆嗚
噎御製祭文勑鳴呼生者假有死者返眞志
道者爲洞達之士哀死者非悟解之倫倏爾
而來洞然而去去住不以形骸爲己累存亡
不以顯榮爲足珍乃超生死之道達幻化之
理惟仙卿之能乎嗚呼仙卿之生非生也天
將假乎佐天行化助國濟民仙卿之死非死
也復歸乎天大道咸行群迷已覺故神凝粹
乎天眞尸解托乎世數乘雲氣騎日月遊蓬
瀛之巓乎步紫虚之玉墀乎不可得而測之
者也今仰守臣執人間之世禮致祭柩前若
精爽不昧歆此寵嘉尚饗勑侍宸林公羽化
仰守臣閭丘咢如法致祭仰侍從官吏卜地
安瘞將囊中金器出賣作黄籙大醮一月日
欠錢將省庫錢支用録奏呈不得觀望滅裂
當别差官審察以稱朕㫖始終待遇之意勑
封九十五字尊號寳誥勑賜高上神霄玉清
府右極西臺仙卿雷霆玉樞元明普化天師
洞明文逸契元應眞傳道輔教宗師金門羽
客沖和殿侍宸行特進太宰同中書門下平
章事上柱國魯國郡開國公食邑八千一百
户實封三千户賜紫玉方符通眞達靈元妙
護國先生林靈素靖康元年淵聖皇帝即位
果元取七寳素珠次遺使監温州郡守巡尉
代墓三日不知去處但見亂石縱横黑風大
雨雷電火光霹靂震地人面不能相睹異獸
巨蛇交出護衛乃實録其事具奏淵聖聞之
大驚再遺使賜御香至温州委守臣修設大
醮奉安謝罪勑封通眞達靈眞人仍下詔令
彩繪眞容立祠于天慶觀迨今存焉(本傳始/以翰林)
(學士耿延禧作華飾文章引證故事㫖趣淵/深非博學士夫莫能曉識僕今將事實作常)
(言切欲奉道士俗咸知先生之仙迹僕初未/任居西洛遇先生以文字一册實封見及曰)
(後當相中興若遇春頭木會之賊可以致仕/開吾册依法行之可脫大難即悟長生不然)
(則潮陽相遇於古驛中此時之悔晩矣初不/以爲然亦不記先生所教文字因奏檢事果)
(春頭木會之賊被罪海島道過潮陽驛中方/抵驛亭見一少年秀衣紅顔徑入驛中熟視)
(之即先生也笑問曰前言不謬乎始知先生/是眞神仙也於是重編本傳以示後人前尚)
(書左僕射/趙鼎謹記)
　　　王文卿
先生姓王名文卿字述道世本江右建昌南
豐人也先生生於宋哲宗元祐八年二月十
七日亥時生而神異長而聰敏嘗爲詩有紅
塵富貴無心戀紫府眞仙有志攀之句一日
忽告父曰夜夢至一所樓觀森秀有一巨蛇
蟠於地某試躡其首蛇奮起幾登霄漢父曰
子當續吾仙宗也先生繼而性慕清虚志惟
養素不貪名利遠於塵勞每樂逸遊靈境勝
地迤邐幅巾筇杖曠遊寰宇徽宗宣和初將
渡楊子江遇一異人授以飛章謁帝之法及
嘯命風雷之書每克辰飛章默朝上帝召雷
祈雨叱詫風云乆雨祈晴則天即朗霽深冬
祈雪則六花飄空或人家妖祟爲害即遺神
將驅治俱獲安迹常隱聲不譽詩酒落𩲸俗
流不得而曉先是侍宸林靈素奏徽宗皇帝
云先生乃三天都史掌文吏下生人世以贊
清靜之化凡十八詔天下搜求不知所在皇
叔廉訪使巡歷至高郵軍得病醫不效遇先
生求符水得愈初隱姓名至懇方知王文卿
也回朝首奏仙異之端宣和四年七月奉皇
帝親灑宸翰頒赴寓地褒揚道德崇奬無爲
遣侍宸董仲允充採訪使同本路監司守臣
具禮延聘候送赴闕先生旣至奏對玄化無
爲大道龍顔大喜賜館於九陽總眞宫奉使
絡繹繁至頒賜金鞍御馬龍茶玉醖珍玩奇
果金錢幣帛並皆表還不受先生奉命入清
宫勑水灑掃奉賜劍盂引入内灑凈宫人掛
金錢不計其數出宮門並撒於地上曰眞人
也又問宫中有祟否先生奏曰宮内東南角
上有祟問曰何以去之先生曰臣篆符符畢
使人速持去後宰門揚於波心聽其影響上
依奏行後人迴奏符入水中如人執去先生
又奏曰良乆雷震陛下勿驚果然雷劈開宫
中東南角上大檜樹死大蟒一條長數丈作
兩截上不勝其喜初京口有狐王廟乃石祖
皇帝置立奉祀年深一日廟中出火焚盡悉
爲草場執政張天覺行德政毁去狐王廟一
千餘所天覺旣罷狐鬼乃結成群入内盜竊
器皿珍玩迷惑宫人或登山嶽或遊殿閣種
種作怪致卒寵女不少故先生到闕日上首
諭之先生奏云願陛下淵默容臣驅治乞於
京之東北門内築雷壇三層内安鐵甕至夜
月明仗劍登壇飛符叱咤風雷大作天地晦
㝠中夜道官皆見將吏驅縛數鬼緋衣並入
壇心先生以符紙盖甕口作法埋之地皆震
動凌晨入奏已禁狐怪此去無害但瑶池中
梁朝有一黑魚在池成怪狐鬼乘此魚如龍
形出入禁中驚害宫嬪今誅死已訖乞差中
官併取往鬼門殯之永得斷絶上親幸瑶池
果有死魚長一丈餘嘆服乆之即於禁狐壇
所造殿堂道院圍繞其壇賜額司命府勑先
生往來提舉五日一次降香壇中建醮先生
又進符一十二道用銅鐵石三物刊其符藏
於大内十二方位驅斬花石草木之妖其後
揚州乆旱主上宣祈求雨澤先生奏乞劍水
盂奉勑賜水盂并劍先生噀水一口祝云大
宋皇帝命臣祈雨雨要霶𩃱風要拔樹揚州
千里之内並要霑足借黃河三尺急急如律
令過數日揚州守臣具奏皆已得雨雨皆黄
濁上問先生所降甘雨何爲黄濁先生曰江
河淮濟上帝皆禁之惟黄河水不禁故爾上
大喜曰神哉宣和七年七月下誥文勑冲虚
妙道先生王文卿可特授太素大夫凝神殿
校籍視朝請大夫右文修撰參聯從橐未幾
又勑凝神殿侍宸後加同管轄九陽總眞宫
提舉司命府事父肇始贈承事郎母江氏贈
太宜人先生上表乞還山林徘徊靖室混合
帝一之道諷誦大洞眞經祝延睿筭上不允
又勑先生五日一次佩金方符入大内諸宫
閣咒水滌穢除邪治病講明道德復遣中使
黄瑶命先生就廣德宫行持南昌受煉司大
法拔度亡䰟是夜先生飛符追被狐鬼所害
宫人一一現形又發生天寳籙遣超度生上
甚神之十一月有事於明堂又淫雨上召先
生曰每遇明堂即雨雪凝凍傷損禁衛法物
今次明堂專委仙卿就九陽總眞宫祈晴先
生許之自習儀日至明堂事畢果然大晴次
日上坐青華殿召先生入見上對宰臣曰今
次明堂大晴實王文卿之力即命賜誥依前
太素大夫凝神殿侍宸再除兩府侍宸冲虚
通妙先生視太中大夫特進徽猷閣待制主
管教門公事父再贈承議郎母太令人妻平
氏宜人叔王深賜承信郎弟次卿迪功郎依
幹當南郊出身先生又上表曰乞求仁智之
帥預防西北妖氣仍乞還山養老御批玉府
仙卿豈宜言歸所奏不允金賊猖獗王師敗
績果合卿言爲朕齎香二十合往中外降之
保安宗社先生受香歸宫來上遣中使黄瑶
齎御香札全封朱章一函詣九陽總眞宫玉
皇殿焚之次特宣命先生審奏纔及一時中
使叠至宣先生入内上宣問所上朱章報應
如何先生洒涕奏曰陛下奏章中願出有道
之君臨涖天下殺臣一身以謝奏聞報應奉
㫖云革則無悔上又問先生其理如何先生
密奏上深然之十二月二十三日禪位東宫
先生入賀又數日遂降香出京欽宗皇帝靖
康元年四月先生復趨朝乞還鄉侍母親詞
㫖懇切上聽其奏紹興十三年高宗皇帝詔
書來召先生不赴一日邵武太守徐德脩過
邑訪先生先生曰邵武頃大旱因默朝帝所
見所謂惠應神叩玉陛爲民計甚力帝諭以
數當然惠應興言其州窮且瘠民不可一日
無穀辭甚切至卒得請而歲有秋徐守迴府
述其事與士民翕然鼎新增廣廟堂深加奉
祀惠應録中盡言其詳紹興二十二年先生
一日與弟子朱智卿言曰吾將隱去乃自持
法書印篆入軍峰石洞間藏之仍勑令地神
守護聽候有道行者遇之二十三年癸酉八
月二十一日先生辭縣宰别交游於二十三
日早起作頌題棺木云我身是假松板非眞
牢籠俗眼跳出紅塵頌畢隱化於縣之清都
觀許旌陽煉丹之堂其時雷震一聲師遂化
去弟子熊山人平敬宗袁庭植等奉葬于烏
龜岡次年三月龍虎山郭道士至邑云上元
之夕奏籙道場侍宸在宫住三日方去後有
客自成都府歸中途遇先生入蜀亦間有遇
先生傳道法者



歷世眞仙體道通鑑卷之五十三








　　　　　　　　　　　　　　　








