#+TITLE: 道德真經廣聖義--杜光庭
#+DATE: 2016-06-11 12:27:04
#+SOURCE: github.com/kanripo/KR5c0114 master 2f8e81ea                
道德眞經廣聖義序羔一
序曰珠韜玉札云太上老君降跡行教遠近
有四其一歷劫禀形隨方演化即千二百號
百八十名散在諸經可得徴驗矣其二此劫
開皇之始運道之功孕育乾坤胞胎日月爲
造化之本爲天地之根播氣分光生成品彙
自五太之首逮殷周之前爲帝王師代代應
見即鬱華録圖廣成尹壽因機表號是也三
皇迭往五帝不歸雲紀龍師時遷數革鳥官
火運川逝風移步驟不同澆淳漸變雖揖讓
斯在而干戈屢興阪泉有翦戮之師丹浦有
專征之旅智詐行而大樸隱仁愛顯而孝慈
生玄默希夷日以寢薄陶唐以耄昏猒位虞
舜以歷試登庸憂軫萬方服勤庶政老君號
尹壽子居于河陽以道德眞經降授于舜經
之㫖也道以無爲居先德以有稱爲次亦猶
三皇之書言大道也五帝之書言常道也其
下薄裁非之義節兼愛之仁損俯仰之禮挫
銛巧之智斥用兵之暴抑譎詐之謀使人復
朴還淳以無爲無事爲理舜雖力而行之竄
凶舉相明目達聰敦睦九族平章百姓而恬
和清靜之道莫能致也故禹湯之後天下爲
家各親其親各子其子大道既隱玄化不流
禮樂滋繁政刑大用矣其三老君以商陽甲
之代降神寓胎武丁之年誕生於亳即今眞
源縣九龍井太清宫是其地也或隱或顯潜
化羣方當周昭王癸丑之年以此二經授關
令尹喜傳於天下世得而聞焉其四將化流
沙與尹喜期會於西蜀青羊之肆示現降生
即昭王丁巳之年也此道德經自函關所授
累代尊行哲后明君鴻儒碩學詮疏箋註六
十餘家則有節解上下(老君與/尹喜解)内解上下(尹/喜)
(以内修之/㫖解注)想爾二卷(三天法師張/道陵所注)河上公章
句(漢文帝時降居陜州/河濱今有廟見存)嚴君平指歸十四卷
(漢成帝時/蜀人名遵)山陽王弼注(字輔嗣魏時/爲尚書郎)南陽何
晏(字平叔魏/駙馬都尉)河南郭象(字子玄向秀弟/子魏晋時人)潁川
鍾會(字士季魏/明帝時人)隱士孫登(字公和魏文/明二帝時人)晋僕
射太山羊祜(字叔子注/爲四卷)沙門羅什(本西胡人/苻堅時自)
(玉門關入中/國注二卷)沙門圖澄(後趙時西國胡僧/也注上下二卷)沙
門僧肇(晋時人/注四卷)梁隱居陶弘景(武帝時人貞/白先生注四)
(卷)范陽盧裕(後魏國子博士一/名白頭翁注二卷)草萊臣劉仁
會(後魏伊州梁/縣人注二卷)吴郡徴士顧歡(字景怡南齊/博士注四卷)
松靈仙人(隱青溪山無/名氏年代)晋人河東裴楚恩(注/二)
(卷)秦人京兆杜弼(注二/卷)宋人河南張憑(字長/宗明)
(帝太常博/士注四卷)梁武帝(蕭衍注道德經四/卷證以因果爲義)梁簡文
帝(蕭綱作道德/述義十卷)清河張嗣(注四卷不/知年代)梁道士
臧玄靜(字道宗作/䟽四卷)梁道士孟安排(號大孟作/經義二卷)
梁道士孟智周(號小孟/注五卷)梁道士竇略(注四卷/與武帝)
(羅什所/宗無異)陳道士諸糅(作玄覽/六卷)隋道士劉進喜
(作䟽/六卷)隋道士李播(注上下/二卷)唐太史令傅奕(注/二)
(卷並作/音羲)唐嵩山道士魏徴(作要羲五卷/爲太宗丞相)法師
宋文明(作義泉/五卷)仙人胡超(作義䟽十卷/西山得道)道士
安丘(作指歸/五卷)道士尹文操(作簡要/義五卷)法師韋録
(字處玄注/兼義四卷)道士王玄辯(作河上公釋/義一十卷)諫議大
夫肅明觀主尹愔(作新義/十五卷)道士徐邈(注四/卷)直
翰林道士何思遠(作指趣二卷/玄示八卷)衡嶽道士薛
季昌(作金繩十卷/事數一卷)洪源先生王鞮(注二卷玄/珠三卷口)
(訣二/卷)法師趙堅(作講䟽/六卷)太子司議郎楊上善
(高宗時人作道德/集注眞言二十卷)吏部侍郎賈至(作述義十/一卷金鈕)
(一/卷)道士車弼(作䟽/七卷)任眞子李榮(注上下/二卷)成都
道士黎元興(作注義/四卷)太原少尹王光庭(作契/源注)
(二/卷)道士張惠超(作志玄/䟽四卷)龔法師(作集解/四卷)通義
郡道士任太玄(注二/卷)道士冲虚先生殿中監
申甫(作䟽/五卷)岷山道士張君相(作集解/四卷)道士成
玄英(作講䟽/六卷)漢州刺史王眞(作論兵述義/上下二卷)道
士符少明(作道譜/策二卷)玄宗皇帝所注道德上下
二卷(講䟽/六卷)即今所廣䟽矣所釋之理諸家不
同或深了重玄不滯空有或溺推因果偏執
三生或引合儒宗或趣歸空寂莫不並探驪
室競掇珠璣俱陟鍾山爭窺珪瓚連城在握
照乘盈懷敷□則光燦縑緗演暢則彩文編
簡語内修則八瓊玉雪雰靄於丹田九轉琅
膏晶熒於絳闕盡六氣迴環之妙臻五靈夾
輔之功忘之於心息之於踵得無所得而了
達化元矣語品證也則擺落細塵超登上秩
遊八外而放曠指三境而躋昇蹈太一之位
矣而𤙹内外之要兼人天之能者未有其倫
我開元至道昭肅孝皇帝降神龍變接統象
先戡内難以乘乾咨中興而御極無爲在宥
四十五年汾水襄城靡勞轍迹具茨大隗自
得朋遊廓八溟爲仁壽之庭普萬㝢爲華胥
之國至道至德超哉明哉欽若尊經本朝家
教象繫不足以擬議風雅不足以指陳横亘
古今獨立宇宙雖諸家染翰未窮衆妙之門
多士研精莫造重玄之境凝旒多暇屬想有
歸躬注八十一章製疏六卷内則修身之本
囊括無遺外即理國之方洪纖畢舉宸藻遐
布奪五雲之華天光煥臨增兩曜之色固可
以季仲十翼輝映二南若親禀於玄元信躬
傳於太上冠九流而首出垂萬古而不刊則
大風宋雁之謌誠難接武典論金樓之作詎
可同年但以疏註之中引經合義周書魯史
互有發明四始漆園或申屬類後學披卷多
瞢本源輒採摭衆書研尋篇軸隨有比况咸
得備書纂成廣聖義三十卷大明在上而爝
火不休巨澤溥天而灌浸不息誠不知量粗
備闕文天復元年龍集辛酉九月十六日甲
子序


道德眞經廣聖義卷之一
　　　　唐廣成先生杜光庭述
　　　敍經大意解疏序引
將釋此經大分二段先明制䟽後解正文今
初述製䟽之由者我大唐玄宗皇帝垂衣之
暇鍾想妙門以大道爲天地原根老君乃玄
元聖祖二經敷演綿歷歲年說自舜朝傳於
周代詮註疏解六十餘家言理國則嚴氏河
公楊鑣自得述修身則松靈想爾逸軌難追
其間梁武簡文僧肇羅什臧陶顧孟霞舉於
南朝任黎二張星羅於西蜀其餘祖述互有
否臧未盡發揮孰窺堂奥以開元十一年躬
爲註解下詔曰在昔元聖强著玄言
　義云詔者勅命之書也在天子爲詔爲誥
　爲勅爲制在皇后太子諸王爲教爲令皆
　君命於臣上命於下之詞也曰者字林云
　曰者從口出言爲曰亦云張口吐舌爲曰
　說文云曰詞也從口乙聲象口出氣有聲
　而成言詞也故云曰昔者往也在者存也
　元者始也聖者靈通之德也書曰睿作聖
　是也强者力取也著者述作也玄者深妙
　也言者詞也謂老君爲道化之宗元弘睿
　聖之至德闡微妙無名之道爲强名演暢
　之詞將以恢振玄風化導於代理深義奥
　故謂玄言居萬聖之先故謂元聖矣
詔曰權輿眞宗
　義云權輿始也眞者純正不雜也宗尊也
詔曰啓迪來裔
　義云啓開也迪進也通達也來謂將來也
　裔嗣續也邊也謂此道德二篇垂於萬代
　傳範後王廣化人天永敷祕妙也
詔曰遺文誠在精義頗乖
　義云遺留也謂老君玄化既畢上登九清
　所著眞經遺留於代百王所仰萬古常存
　誠信也信爲不刊之典也精者純粹深奥
　也義者經之文理也頗甚也乖爽也謂此
　經玄奥精純之理世所未窮雖百家詮註
　尚甚乖爽謂下句也
詔曰撮其指歸雖蜀嚴而猶病
　義云撮者採結之謂也指者趣向也歸者
　義理會聚也蜀嚴者仙人嚴君平居於蜀
　肆作道德指歸一十四卷恢廓浩瀚爲時
　所稱蜀都楊子雲昌言於漢朝曰蜀嚴道
　德沈冥言其識量深厚玄德隱微非常俗
　之所知而猶病耳當畤以爲道德之說文
　止五千指歸之多將及數萬演之於世謂
　爲富贍廣博議之於理傷於蔓衍繁豐故
　云雖蜀嚴而猶病也
詔曰摘其章句自河公而或略
　議云摘者採擷分判也章者裁斷音句也
　句者言之所絶也自從也河公者河上公
　也太極葛玄仙公道德經序訣云河上公
　者莫知其姓名也漢孝文皇帝時結草爲
　菴于河之濱常讀老子道德經即今陜州
　黄河之側有河上公廟路左有漢文帝望
　仙臺存焉時人不知公之姓名常見織履
　爲業居於河上故號河上公爾或略者聖
　㫖以爲道德尊經並包萬法圍制三才理
　國理家之宗修身修道之要無所不攝無
　所不周而河上公分爲八十一章局於九
　九之數有失大聖無爲廣大之趣故云自
　河公而或略也
詔曰其餘浸微固不足數
　義云其餘者言自蜀嚴河公之外五十餘
　家註義也浸遠也微細也數計也嚴雖猶
　病可以議於重玄河雖或略亦足明其至
　妙自外諸家浸遠微細不足比方固非聖
　㫖之所計數也
詔曰則我玄元妙㫖豈其將墜
　義云我者皇帝自謂也玄元妙㫖謂二經
　玄妙之㫖也聖㫖歎道德隱奥之文上下
　玄妙之趣未有了達解釋之人自蜀嚴河
　公之後注疏者去聖逾遠述道益疏豈可
　墜廢湮絶而不弘暢於代矣
詔曰朕誠寡薄常感斯文猥承有後之慶恐
失無爲之理
　義云朕我也古人相謂皆呼人曰卿稱己
　爲朕莊子云雲將鴻蒙皆自稱朕是也自
　秦始皇制法以天子一人自稱曰朕其餘
　臣庶不得復僣而稱焉寡者道未廣也薄
　者德未豐也聖㫖自謙之詞也每仰感此
　經恐玄理抑絶不得人皆開悟而我紹聖
　祖之玄陰居萬寓之至尊安可使無爲之
　文壅而不流道德之訓晦而不顯也有後
　者謂老君垂裕光啓聖唐是也且夫弓冶
　之子尚不失於箕裘折薪之家或慮曠于
　負荷况睿德光於堯禹聖文邁於古先固
　當潤色玄玄之功使炳煥于千古也
詔曰每因清宴輒扣玄關隨意所得遂爲箋
註豈成一家之說但備遺闕之文
　義云聖㫖以萬機之暇深入玄關扣寂求
　音探眞遠妙以契合希微之理聖文釋冲
　寂之文得自神襟諧於祖訓矣箋表也解
　也註釋也尚以謙德不欲同吕氏丘明自
　爲一家之述作但備衆人所註解未了之
　義爾
詔曰今兹絶筆是詢于衆公卿臣庶道釋二
門
　義云絶筆者經理既暢製述已周釋筆罷
　書是謂絶筆如昔仲尼自衛反魯因魯史
　而修春秋自隱公訖哀公一十二公二百
　四十二年褒貶行事至哀公十四年戊午
　春西狩於大野叔孫氏之車子鉏商獲麟
　以爲不祥以賜虞人焉仲尼觀之曰麟也
　然後取之夫麟鳳五靈王之嘉瑞也今麟
　出非其時虚其應而失其歸此聖人所以
　爲感也絶筆於獲麟之一句者所感而起
　固所以爲終也今註經既終乃下明詔將
　以宣行聖作博問羣賢絶筆之義雖同非
　因感歎之事是表聖德謙讓問于王公卿
　佐逮於道釋二宗旁求辨博之才更俟發
　明之理也
詔曰有能起予類於卜商鍼疾同於左氏渴
於納善朕所虚懷苟副斯言必加厚賞
　義云卜商字子夏孔子弟子也論語八佾
　篇云子夏問於夫子曰巧笑倩兮美目盼
　兮素以爲絢兮何謂也子曰繪事後素子
　夏曰禮後乎諸家所註云此詩上二句在
　衛風碩人之二章閔莊姜之詩也其下一
　句逸也比喻莊姜有盼倩之色而能以禮
　自持喻如繪畫絺綉先以五彩分布廕映
　成文然後以白色分别其間乃能一一彰
　顯分明也夫絺刺之成文爲綉畫之成文
　爲繪此夫子喜子夏聞繪事後素之言即
　知以盼倩美色須以禮自持故云禮後乎
　夫子乃曰起子者商也始可與言詩已矣
　蓋喜卜商明了夫子言詩之意故云能起
　發我言詩之㫖也左氏者左丘明也夫子
　著春秋丘明傳之經有所誤則丘明正之
　或先經以始事或後經以終義春秋之得
　丘明若良醫之鍼疾矣聖㫖延佇羣才共
　暢玄理若仲尼之於子夏春秋之俟丘明
　不拒直言唯在進善以虚懷徯望以厚賞
　訪求明聖情採納之至也賞以勸善亦以
　報功也
詔曰且如諛臣自聖幸非此流
　義云諛臣自聖者尚書冏命篇云僕臣諛
　厥后自聖是也賢良在用固無諛佞之臣
　英叡垂乾豈有自聖之失誠非此流也
詔曰懸市相矜亦云小道既其不諱咸可直
言
　義云懸市相矜者昔吕不韋爲秦丞相封
　萬户侯威望之盛冠於海内聚賔客著書
　書成懸於市曰有增减一字者賞千金號
　曰吕氏春秋大誇於時今聖㫖註述既成
　下訪才彦開直言之路垂不諱之恩則懸
　市矜誇誠爲小道矣不韋後得罪始皇竄
　之於蜀也
詔曰勿爲來者所嗤以重朕之不德
　義云不德者謂失無爲之德也玄經奥㫖
　演暢既周再垂博採之言乃下奬延之詔
　則九圍之外八極之中孰不仰感聖明朝
　宗至道矣暨明年乃御書四石幢註經立
　於左街興唐觀右街金仙觀又諸州節度
　使刺史各於龍興觀開元觀形勝之所各
　立石臺以傳不朽又尋御製此疏宣布寰
　瀛勅曰道德五千實惟家教理國則致乎
　平泰修身則契乎長生包萬法以無倫冠
　六經而首出宜昇道德經居九經之首在
　周易之上以道德周易莊子爲三玄之學
　仍以莊子爲南華眞經文子爲通玄眞經
　列子爲冲虚眞經庚桑子爲洞靈眞經准
　明經例赴舉其老君傳内析出韓非不令
　同傳
　上來述製疏之由已竟向下入解正文於
　中大分爲二一者先解疏題二者入文科
　判今初也先解疏題曰
老子道德經疏者疏題即經題也向下當辯
所言疏者疏决開通之義也謂經含衆義玄
妙幽深雖詮註已終而文義未盡故述此疏
開通幽賾疏决玄微分釋意義令可會入故
謂之疏亦云疏者條也條理經義令人易曉
或云鈔鈔以抄集爲名或云記記以紀録爲
目此蓋隨時立名皆是包括義理之義也疏
釋題訓者釋以銷解爲義言將疏决經文先
當銷解經目題者訓視之首凡經籍記傳史
策篇章先標首目視之可會總以此義名之
曰題即標舉綱領之意也訓者教言也隨文
訓解之義謂六書不同也大凡文字之興雲
篆初凝傳於天上倉頡象跡興於人間大體
有六一謂象形日月字是也二謂指事上下
字是也三謂假借行雖字是也四謂形聲江
河字是也五謂會意止戈爲武人言爲信反
正爲乏是也六謂轉注考老左右字是也製
文字六意不同形聲假借轉注等意以成文
字須以訓之乃明其義理爾雅有釋訓毛詩
有詁訓即其類也
疏御製者向來已明所作疏文明御制述作
之聖即謂玄宗皇帝也乃太上老君三十六
代孫睿宗第三子大唐之第六帝也龍文表
聖曰角標奇叶太平之符應壬辰之運母曰
昭成順聖太后竇氏以則天垂拱元年乙酉
八月五日戊戌生於東都生而聰明睿哲及
長寬仁孝友好學善屬文英武果斷尤工楷
隸兼善騎射三年閏月丁卯封楚王天授二
年十月戊戌出閣開府置官屬長壽二年封
臨淄王居於興慶里景龍二年出爲潞州别
駕是時州境曰抱戴月重輪逐鹿渡河赤龍
據按嘉禾合穗黄龍乘城仙洞自開童謡累
應黄龍再見赤鯉騰波李樹連理神蓍翹立
寢堂瑞氣壺口紫氣伏龍疑山巨人留迹夏
禹表氣聖人金橋及神人傳慶凡一十九瑞
編於史策唐隆元年入誅韋后平内難迎睿
宗即位至開元元年自相國平王登極在位
四十四年天寳十四年傳位皇太子寳應元
年壬寅崩年七十八歲御者臨制之稱如御
㝢御天義也製者作造之謂如制禮作樂之
言也
　上來釋疏題已竟次入正文將釋下文約
　疏大料二段一曰總標宗意二曰開章釋
　文總標中又分爲二一者所詮之法即指
　道德二字也二者能詮之教即經之一字
　也解釋具在向下經題中當辨
夫此道德二字者宣道德生畜之源經國理
身之妙莫不盡此也昔葛玄仙公謂吴王孫
權曰道德經者乃天地之至妙有天道焉有
人道焉有神道焉大無不包細無不入宜遵
之焉就此門中大略宗意有三十八别
第一教以無爲理國經云絶聖棄智人利百
　倍絶仁棄義人復孝慈絶巧棄利盜賊無
　有又云愛人理國能無爲乎又云我無爲
　而人自化
第二教以修道於天下經云修之於天下其
　德乃普又云執古之道以御今之有又云
　執大象天下往
第三教以道理國經云以道莅天下其鬼不
　神非其鬼不神其神不傷人又云天下無
　道戎馬生於郊
第四教以無事法天經云人法地地法天又
　云道常無爲而無不爲侯王若能守萬物
　將自化
第五教不以尊高輕天下經云貴以身爲天
　下若可寄天下愛以身爲天下若可託天
　下又云柰何萬乘之主而以身輕天下輕
　則失臣躁則失君又云聖人不爲大故能
　成其大
第六教不尚賢不貴寳經云不尚賢使人不
　爭不貴雖得之貨使人不爲盜又云欲不
　欲不貴難得之貨
第七教化人以無事無欲經云常使人無知
　無欲使夫知者不敢爲也爲無爲則無不
　理矣又云我無事而人自富我無欲而人
　自樸又云不欲以靜天下將自正
第八教以等觀庶物不滯功名經云天地不
　仁以萬物爲芻狗聖人不仁以百姓爲芻
　狗又云行不言之教又云爲而不恃功成
　不處
第九教以無執無滯經云爲者敗之執者失
　之又云去甚去奢去泰又云聖人無常心
　以百姓心爲心
第十教以謙下爲基經云貴以賤爲本高以
　下爲基又云江海所以能爲百谷王者以
　其善下之又云受國之垢是謂杜稷主受
　國不祥是爲天下王又云大國宜爲下又
　云善用人爲下又云大國以下小國則取
　小國以上皆本天子而言
第十一教諸侯以正理國經云以正理國又
　云以智理國國之賊不以智理國國之福
　又云民之難理以其智多是以難理
第十二教諸侯政無苛暴經云理大國若烹
　小鮮又云朝甚除田甚蕪倉甚虚又云其
　政察察其民缺缺
第十三教諸侯以道佐天子不尚武功經云
　以道佐人主不以兵强天下又云兵强則
　不勝又云善勝敵不爭又云雖有甲兵無
　所陳之使人復結繩而用之又云兵者不
　祥之器不得已而用之又云勝而不美
第十四教諸侯守道化人經云古之善爲士
　者微妙玄通又云其政悶悶其民淳淳
第十五教諸侯不翫兵黷武經云用兵有言
　吾不敢爲主而爲客不敢進寸而退尺又
　云抗兵相加哀者勝又云禍莫大於輕敵
　又云善爲士不武又云攘無臂執無兵又
　云不爭之德
第十六教諸侯不尚淫奢輕徭薄賦以養於
　人經云民之饑以其上食税之多是以饑
　又云人多伎巧奇物滋起
第十七教諸侯權器不可以示人經云魚不
　可脱於泉國有利器不可以示人又云古
　之善爲道者非以明民將以愚之
第十八教以理國修身尊行三寳經云我有
　三寳保而持之一曰慈二曰儉三曰不敢
　爲天下先
第十九教人修身曲己則全守柔則勝經云
　曲則全又云柔勝剛弱勝强又云柔弱勝
　剛强又云柔弱者生之徒剛强者死之徒
　又云强梁者不得其死
第二十教人理身無爲無欲經云常無欲觀
　其妙又云不見可欲使心不亂
第二十一教人理身保道養氣以全其生經
　云致虚極守靜篤又云專氣致柔又云爲
　腹不爲目去彼取此又云知其白守其黑
　又云知其子守其母又云我獨異於人而
　貴求於食母又云綿綿常存用之不勤
第二十二教人理身崇善去惡經云天下皆
　知美之爲美斯惡已皆知善之爲善斯不
　善已又云常善救人故無棄人常善救物
　故無棄物又云善人不善人之師又云挫
　其鋭解其紛又云上善若水
第二十三教人理身積德爲本經云含德之
　厚又云上德若谷又云大丈夫處其厚不
　處其薄居其實不居其華又云君子終日
　行不離輜重
第二十四教人理身勤志於道經云上士聞
　道勤而行之又云勇於不敢則活
第二十五教人理身忘棄功名不耽俗學經
　云絶學無憂又云功成名遂身退又云成
　功不居又云爲道日損又云名與身孰親
第二十六教人理身不貪世利經云身與貨
　孰多得與亡孰病又云甚愛必大費多藏
　必厚亡又云難得之貨令人行妨
第二十七教人理身外絶浮競不衒己能經
　云不自見故明不自伐故有功不自矜故
　長又云大辯若訥大巧若拙又云廣德若
　不足又云大音希聲又云自知者明自勝
　者强
第二十八教人理身不務榮寵經云寵辱若
　驚又云富貴而驕自遺其咎又云持而盈
　之不如其已揣而鋭之不可長保
第二十九教人理身寡知慎言經云知不知
　上不知知病又云多言數窮不如守中又
　云輕諾必寡信多易必多難又云塞其兊
　閉其門終身不勤
第三十教出家之人道與俗反經云俗人昭
　昭我獨若昏俗人察察我獨悶悶又云明
　道若昩進道若退
第三十一教人出家養神則不死經云谷神
　不死是謂玄牝又云深根固蔕長生乆視
　之道又云善建不拔善抱不脱
第三十二教人體命善壽不亡經云死而不
　亡者壽
第三十三教人修身外身而無爲經云後其
　身而身先外其身而身存
第三十四教人理心虚心而會道經云虚其
　心弱其志
第三十五教人處世和光於物經云和其光
　同其塵又云大道汎兮其可左右又云被
　褐懷玉
第三十六教人理身絶除嗜欲畏慎謙光經
　云五色令人目盲五音令人耳聾五味令
　人口爽馳騁畋獵令人心發狂又云民不
　畏威則大威至
第三十七教人裒多益寡經云以有餘奉不
　足又云既以與人己愈有既以與人己愈
　多
第三十八教人體道修身必獲其報經云陸
　行不遇兕虎入軍不被甲兵又云以其無
　死地
舉此三十八别以明經之大意所詮之法然
則此經大則包羅無外細則入於毫間豈止
三十八門便盡其要爲存教義汎舉大綱比
之秋毫萬分未得其一也禮記云道也者不
可須臾離可離非道也若爲君之無道德如
瞻視之無兩目若爲臣之無道德如胸腹之
無五藏理家之無道德如尸殭而無氣由是
論之道之於人不可闕矣其若離言教絶指
陳玄之又玄妙之又妙斯可以神照不可以
言傳道之極矣
　上來總標已竟向下開章釋文
道德眞經廣聖義卷之一
道德眞經廣聖義卷之二羔二
　　　　唐廣成先生杜光庭述
　　　　釋老君事跡氏族降生年代
䟽老子者太上玄元皇帝之内號也義曰前
明所說之教次釋能說聖人能說聖人所謂
老子老子即太上老君也太上謂證果尊位
玄元皇帝謂顯册鴻名内號謂眞經共所標
載今就老君位號之中分爲三十段以解名
號之由起也
第一起無始者所言老君也老君生於無始
　起於無因爲萬道之先元氣之祖也無光
　無象無音無聲無色無緒幽幽冥冥其中
　有精其精甚眞彌綸無外故稱大道大道
　之身即老君也萬化之父母自然之極尊
　也
第二體自然者大道元氣造化自然强爲之
　容即老君也虚無爲體自然爲性莫能使
　之然莫能使之不然不知其所以然不知
　其所以不然故曰自然而然葛玄仙公序
　訣云老子體自然而然生乎太無之先起
　乎無因經歷天地終始不可稱載是也
第三見眞身者老君乃無生之至精兆形之
　至靈也昔於空洞之中結氣凝眞强爲之
　容體大無邊相好衆備自然之尊上無所
　攀下無所躡處虚空之中如日月之光也
第四應法號者老君挺生空洞變化自然智
　慧無窮聖德周備形既莫測號亦無邊在
　天爲萬天之主在聖爲萬聖之君在仙爲
　萬仙之總在眞爲萬眞之先在星爲天皇
　大帝在教爲太上老君或垂千二百號或
　顯百八十名或號無爲父或號萬物母與
　大道而輪化爲天地而立根浩浩蕩蕩不
　可名也約而言之凡有十號即降生之後
　空中十方聖人讚十號是也具降生段中
　所解
第五啓師資者老君將顯明大教布化萬方
　乃曰道不可無師尊教不可無宗主乃師
　事太上玉晨大道君焉大道君即元始天
　尊弟子也道君審道之本洞道之元生於
　億劫之前爲道氣之祖也天尊爲五億天
　之主億萬聖之君亦生億劫之前爲道氣
　之根本也所以道君爲老君之師天尊爲
　道君之師二聖既立乃曰老者處長之稱
　君者君宗之號以老君天上天下歷化無
　窮先億劫而化生後億劫而長存天天宗
　奉帝帝師承故賜以太上老君之號三聖
　相師乃垂教尊卑之本矣莊子曰吾師乎
　吾師乎齏萬物而不以爲義澤及萬世而
　不以爲仁長於上古而不以爲老覆載天
　地雕刻衆形而不以爲巧在太極之先而
　不以爲高居六極之下而不以爲深先天
　地生而不以爲乆是也
第六歷劫運者老君生於萬物之首起於無
　始之前經歷劫運甚爲乆遠劫者天地成
　壞之名陰陽窮盡之數陽盡則生陰故爲
　大水陰盡即生陽故爲大火陽極於九故
　云陽九陰極於六故云百六小則三千三
　百年次則九千九百年大則九九大數八
　十一萬年爲劫終老君長生行化經此劫
　運不知其數矣西昇經云上世始以來所
　焉鈎繩者莊子馬蹄篇云陶者曰我善治
　埴圓者中規方者中矩匠人曰我善治木
　曲者應鉤直者應繩夫埴木之性豈欲中
　規矩鉤繩哉然且世世稱之此言土之性
　也種之得五穀掘之得甘泉木之性也曲
　則爲輪直則爲桶今陶者以規矩匠者以
　鈎繩圓者則矩之使方方者則規之使圓
　曲者繩之使直直者鈎之使曲此失其眞
　性誠至小巧爾造化刻彫衆形者莊子大
　宗師篇意而子問許由曰願遊於至道之
　藩由答曰噫吾師也𩐎萬物而不爲義澤
　及萬世而不爲仁長於上古而不爲老覆
　載天地刻彫衆形而不爲巧此所遊已此
　謂吾師自然之道無心自爾莊子師之吾
　師之遊自然而已
大辯若訥
　注不飾小說故若訥
　疏合譬飾詞結繩竄句小辯也行不言之
　教辯彫萬物窮理盡性大辯也至言去言
　無所抑揚如謇訥爾
　也次十八天爲色界一虚無天二太極天
　三赤明天四恭華天五曜明天六皇笳天
　七虚明天八端靖天九玄明天十極瑶天
　十一元載天十二太安天十三極風天十
　四始皇天十五太黄天十六無思天十七
　上揲阮樂天十八無極曇誓天是也次四
　天爲無色界一霄度天二元洞天三妙成
　天四禁上天是也此二十八天名爲三界
　劫運所及陰陽所陶氣有窮極人有歲數
　則初第一太黄皇曾天人壽九百萬歲一
　天加一倍凡二十八天年壽之數極於一
　千二百七萬九千七百七十五萬五千二
　百萬歲下至日月所交四千四百四十四
　萬四千四百四十四億氣一氣三千里也
　此上又四天名爲四種人天一常融天二
　玉隆天三梵度天四賈奕天此四天超出
　三界不生不滅無年壽之數無淪壞之期
　大劫之交灾所不及向下諸天諸地隨劫
　淪滅劫運再開混沌復判則此天之人承
　太上所命下化人間教世行法一如此劫
　之初三皇繼理矣又上三天爲三清境一
　曰大赤天二曰禹餘天三曰清微天最上
　曰大羅天包羅諸天極高無上玄都玉京
　鎮於其巔三尊所處萬聖朝軒爲極道之
　域成化之根也既分諸天即以三十六天
　滓陰之氣下爲三十六地每天立一天帝
　每地立一地皇七十二君同禀命於老君
　矣其諸天境域分布凡有五億之殊皆三
　十六天之氣所生也地中有三十六洞天
　亦與上天相應日月分精玄照其間則天
　文地理六甲五行陰陽變化皆老君運玄
　妙之機生之成之行之化之矣故曰道者
　萬物之宗元天得以清地得以寧物得以
　生神得以靈海嶽得之以安鎮王侯得之
　以太平道士得之以神仙枯朽得之以發
　榮也太上老君乃陰陽之主首萬神之帝
　君元氣之父母天地之本根先王之師匠
　品物之魂魄陶冶虚無造化應因衿帶八
　極載地懸天遊馳日月運走星辰呼吸六
　甲吒御乾坤改易四時推移寒温驅使風
　雨奮鼓雷雲分别玄黄歷數虚盈君臣父
　子禮義備矣是知陰陽雖廣天地雖大非
　道氣所育大聖所運無由生化成立矣
第八登位統者老君大聖之功生化天地運
　育萬物豈復有品位名稱哉然上有元始
　之尊次有道君之聖老君次道君之位演
　化立功既以三氣運行萬天周布衆法顯
　著玄功克明乃登證極道之果居三尊之
　位紹嗣太上之任爲法王之尊上總羣聖
　中理衆眞下制諸仙而統攝三十六天三
　十六地七十二君星辰日月嶽瀆萬靈陰
　陽變化一切神明主領天上天下地上地
　下五億天界有情無情有識無識有形無
　形皆太上老君之所制御焉由是常在太
　清境太極宫丹臺紫闕玉堂之中有三大
　仙九太帝二十七天君八十一卿大夫千
　二百仙官二萬四千靈司七萬仙童玉女
　五億天丁神王並羅衛雲街巨虬師子金
　翅孔雀鳳凰靈獸天馬麒麟備衛左右老
　君時亦上朝元始疏奏罪福中謁玉宸賞
　校九宫下統三界生死之簿一切神官鬼
　僚考察之司仙官靈洞福食之曹無幽無
　隱莫不仰隸之焉或下理九天在太微勾
　陳六星中號天皇大帝曜魄寳所以秉三
　使六把九樞機統攝萬一千五百二十物
　秉持仙籙主領神人眞人仙人聖人賢人
　行人悉係之焉但見百億天王拜乎在前
　諮求風雨水旱豐儉逆順生死善惡之事
　焉遊行萬方以玄道化而一老君常在太
　清太極之宫也
第九隨機赴感者老君極聖洞眞總領萬化
　化隨方出降德屈身自億劫之初至混沌
　之始歷羲媧一十八氏三紀五十八統一
　百八十九代代爲國師及神農之後或爲
　國主或爲師君或爲賔友或爲人臣乃有
　鬱華録圖等號以道德妙㫖更相發明所
　謂應物無擇者道也赴感隨機者聖也常
　以經圖戒律應化一切分形應感無量無
　邊而老君之體端寂無爲凝然常住於太
　清之宫也
第十演上清者老君於上三皇時人尚淳樸
　以龍漢元年號玄中法師以上清聖教一
　十二部大乘之道開度人天也
第十一傳靈寳者中三皇時老君以赤明元
　年號有古先生降靈寳眞經一十二部中
　乘之法開化一切救度兆人也
第十二出洞神者下三皇時人心樸散老君
　以開皇元年號金闕帝君出洞神經一十
　二部小乘之法開度萬品也
第十三垂文象者伏羲之時人已澆漓未有
　法度老君以清濁元年號鬱華子下爲師
　說元陽經教伏羲畫八卦以通神明之德
　以類萬物之情仰則觀象於天俯則取法
　於地制嫁娶叙人倫焉
第十四示好生者神農之時人食禽獸茹毛
　飲血老君以清漢元年號大成子下爲師
　說太上元精經教以化生之道播百榖以
　代烹殺和百藥以救百病嘗桑得禾柳得
　稻榆得黍槐得豆桃得小麥杏得大麥荆
　得麻五穀既登獸禽免害止殺所以長善
　除惡所以全生不食血肉人無疾苦五穀
　養性人無宿業其利人也大矣
第十五教陶鑄者祝融之時人食生冷未知
　火食老君以天漢元年號廣壽子下爲師
　說按摩通精經教陶鑄爲器以變生冷人
　保其壽焉
第十六制法度者自下三皇以後伏羲以前
　未有典禮鳥獸同羣老君以道開化漸漸
　生心辯形食味參以五行廣施經法勸化
　兆人矣
第十七作形器者自伏羲之後老君示以世
　法制禮樂以叙尊卑造衣章以明貴賤作
　宫室以代巢穴爲舟車以濟不通置棺椁
　以代衣薪造弧失以威不順立刑獄以戒
　兇暴造書契以代結繩服牛乘馬引重致
　遠日中爲市交易而退耒耜杵臼之利重
　門擊析之規並老君教於時君以化於物
　也
第十八崆峒演道者黄帝時老君號廣成子
　居崆峒山黄帝詣而師之爲說道戒經教
　以理身之道黄帝修之白日昇天
第十九衡嶽授經者顓頊時老君下爲師號
　赤精子居衡山授帝微言經教以忠順之
　道
第二十江濱應化者帝嚳時老君下爲師號
　録圖子居江濱授帝黄庭經教以清和之
　道
第二十一姑射宣眞者唐堯時老君下爲師
　號務成子居姑射山授帝政事離合經教
　以廉謹之道
第二十二傳道德者帝舜時老君下爲師號
　尹壽子居河陽授舜道德經說孝悌之道
　此上下二經出於兹焉
第二十三教理水者夏禹時老君下爲師號
　眞行子居商山授禹戒德經說勤儉之道
　又授靈寳五符檄召神鬼濬九江通河海
　决百川矣
第二十四述長生者殷湯時老君下爲師號
　錫則子居灊山授長生經說恭愛之道
第二十五寄胎慧者老君愍時凋弊欲反神
　降生以殷第十八王陽甲十七年庚申之
　歲託孕於玄妙玉女就此門中分爲五别
　一曰大道應化託孕人間乘日精爲五色
　之象以明陽德也二曰乘九龍之車凝結
　變化五色玄黄入玄妙玉女口中又明九
　龍陽精之華也三曰處胎寄慧與俗不同
　八十一年極太陽九九之數然後乃生四
　曰玄妙玉女感夢之後因而有孕容顔益
　少神氣安閑八十餘年悦豫無比以明聖
　人降跡之異也五曰玄妙玉女所居之室
　四時和暢六氣調平冬無凝寒暑無煩燠
　祥光照室靈風滿庭衆惡不侵萬靈潜衛
　八十一年不覺爲乆當殷二十二王武丁
　九年庚辰之歲降生也
第二十六顯降生就此門中又分一十七段
　一曰老君降生逈異凡品雖依聖母之孕
　乃剖左腋而生也二曰老君生登行九步
　步生蓮華陸地開敷大彰神異三曰老君
　降生之時日童揚輝月妃散華七元流景
　祥雲蔭眞四靈翊衛玉女捧接聖母因攀
　李樹忽爾降生矣四曰老君降生之時九
　龍吐水以浴聖姿龍出之地因成九井于
　今見在毫州眞源縣太清宫中也五曰老
　君降生之後即行九步左手指天右手指
　地曰天上天下唯吾獨尊代間之苦何足
　樂聞六曰老君降生者爲念時澆樸散大
　道不行委迹生神以救於世七曰老君以
　衆迷難曉正道難宣降生之時故顯現禎
　祥令物信悟八曰老君欲明妙道須在修
　功示有鍊丹以勸修習今亳州宫中有鍊
　丹井鍊丹檜並存焉九曰老君教人習道
　内外俱修既鍊金丹又習眞氣今有虚無
　堂在毫州宫中乃習氣之所也十曰老君
　眀此妙道修之必得昇天示彼功成輕舉
　而去今毫州宫中有鹿跡檜即老君乘白
　鹿昇天之所其樹見在十一曰老君降生
　年代即殷武丁九年庚辰歲二月十五日
　也今詳殷周以子月爲歲首二月即今之
　十二月丑月也十二曰老君降生郡國即
　古之楚國之分苦縣因城爲名瀨鄉因水
　爲名曲仁里九井之西靈溪之側其縣本
　名苦縣漢魏以來名谷陽縣乾封元年改
　爲眞源縣中和二年昇爲赤縣十三曰老
　君降生之後九日之中身長九尺七十二
　相八十一好蹈五把十美眉方口雙柱三
　漏日角月淵具大聖之相也十四曰聖母
　玄妙玉女老君降生之後聖母乘八景玉
　輿羣仙侍衛白日昇天大唐追尊爲先天
　太后今有宫在眞源縣太清宫之北一宫
　在樓觀昇天臺上十五曰老君升天之後
　歷代帝王欽慕眞迹漢桓帝隋文帝皆崇
　修宫廟命文臣刊碑以旌道德故漢有邊
　韶碑隋有薛道衡碑于今並在十六曰聖
　唐受命之年毫州舊宅枯檜再生以彰子
　孫興昌享無疆之祚其樹見在號再生檜
　十七曰眞源舊里累降樹祥甘露乍垂卿
　雲時布或眞容顯現以弭妖凶或雲霧凝
　空以護宫宇或神鳥銜箭或瑞雪驟飛或
　神龍躍九井之中或文字顯三檜之上代
　代昭驗載在簡書漢桓帝時感夢老君修
　祠宇之日卿雲見在其上隋文開皇五年
　卿雲白鹿現於祠庭帝遂修崇庭宇武德
　三年枯檜再生其年卿雲現於其上上元
　元年枯檜樹於木枝上有宋書乾元亨利
　貞字重重分明太極元年卿雲現於其上
　天寳七年鳳凰集於虚無堂上寳應元年
　有紫雲屬天神光夜照明日龍見九井之
　上大曆三年卿雲現於宫上甘露降於檜
　樹會昌二年甘露降於庭樹咸通十年徐
　州逆賊龐勛欲領徒據太清宫老君應現
　有黑氣遍川賊徒迷失道路其日敗滅中
　和廣明之際黄巢侵逼宫宇縱火焚燒陰
　雲升現雨降火滅賊徒奔潰又逆賊遍地
　白刃圍逼亳州其日黑氣大雪賊徒殞仆
　凍死解圍而去又黄巢餘黨攻圍毫州神
　鳥遶城銜箭有黑氣自宫中而來賊黨驚
　奔解圍而去中和二年勑吏潘稠奏自黄
　巢入關之後一十八度凶徒侵逼宫宇攻
　圍州城皆有祥異賊遂奔散遠近户口多
　就宫避難並獲安全請移縣就宫安置勑
　㫖不允遂昇爲赤縣光啓元年七月九龍
　井中五雲成蓋高千丈以來如此現者三
　度汴州畫圖聞奏此之符瑞皆載於國史
　矣
第二十七彰聖號者老君瓊胎寄慧八十一
　年誕聖之辰生而白首聖母爲之立號以
　示世人於此門中又分五段一曰聖人降
　迹與俗不同聖母欲謂爲老又是初生欲
　謂爲子又乃白首兩字兼稱因立老子之
　號焉二曰道與俗反夫老者長年之稱子
　者幼稚之號世人先幼而後老老君先老
　而後幼欲明攝迹還本也三曰老者考校
　衆聖爲名子者以孳生萬物爲義所以老
　君爲萬物父母衆聖祖宗故有考校孳生
　之名以爲老子之號老子二字起於此時
　老君之號先於億劫非此一時四曰聖人
　垂名反終歸始老者終也子者始也世人
　先始而後終老君先終而後始欲令世人
　修道反老還嬰故號老子五曰委迹和光
　以循於世者老君以生而白首故號爲老
　子者男子之通稱亦如孔子孟子莊子列
　子等以姓爲號老子鶡冠子抱朴子淮南
　子因事爲號序訣云老子之號始於無數
　之劫杳杳冥冥眇邈乆遠矣斯乃不以降
　生而老爲號乃以長於億劫之前故以老
　爲號爾夫託神李母剖左腋而生生即皓
　然號曰老子老子之號因玄而出在天地
　之前無衰老之期故曰老子此序訣所證
　也今考詳衆說既不以因生立號即是老
　君歷劫垂教應代表形常現老容故有老
　子之號爾
第二十八明冑胤老子本記及諸家史册皆
　云生於李樹之下指樹以爲姓斯理爲當
　矣今按大唐天潢玉牒即云顓頊之後生
　大業大業生媧媧娶有喬氏之女感月光
　貫昴而生咎繇咎繇生伯翳伯翳之後代
　爲士師至理徴避桀之亂遁居伊侯之墟
　食李實乃改爲李氏此言咎繇之後以理
　獄爲功遂姓理氏其後子孫或改里氏至
　伊侯之墟避難遂改里爲李徴生利貞當
　殷湯之時也利貞生昌祖昌祖仕陳爲大
　夫因居苦縣昌祖生明明爲陳相葬瀨鄉
　之北立廟因有相城明生慶賔慶賔生靈
　飛一名虔會慶賔靈飛皆白曰昇天所言
　陳國乃古之陳國非周時所封胡公滿之
　國也今按湯至陽甲一十八王二百五十
　餘年自李徴至虔會五世相承年代相類
　當此之時太皥之時已爲陳國及周封舜
　後當是此陳既滅乃封胡公而王其地也
　靈飛之妻玄妙玉女感日精之夢而生老
　君此一說也又按本記云老君生而能言
　指李樹曰此我姓也因遂姓李故隋内史
　捨人薛道衡老君祠庭碑云感日載誕莫
　測受氣之由指樹爲姓未詳吹律之本是
　也又樓觀先師傳云老君既因聖母攀李
　樹曰此汝姓也三家之說經傳備載今並
　明之以彰國姓宗緒矣聖母者按玄中記
　云李靈飛當殷之時父子相承得修生之
　道父慶賔年百餘歲常有少容周遊五嶽
　諸山一旦於所居雲龍下迎白曰昇天靈
　飛感父飛昇之異深隱不仕内修其道以
　天水尹氏之女爲妻居於瀨鄉其妻嘗因
　晝寢夢天開數丈衆仙人捧日出於其處
　良乆見日漸小從天而墜化爲五色之珠
　大如彈丸夢中得而吞之因即有孕八十
　一年容色益少常若處女靈飛亦百餘歲
　而昇天既誕生老君之後即有五色雲輿
　迎之昇天而去又李氏大宗譜云李氏之
　姓其先黄帝之後姓公孫曰軒轅元妃西
　陵氏生昌意昌意之妃方雷氏曰女節感
　台光貫日而生少昊曰青陽氏少昊次妃
　名脩房生大業大業之妃名扶始感白雲
　覆己而生皋繇皋繇生伯益伯益一名翳
　帝舜封之於嬴因姓嬴氏翳妃姚氏生若
　水若水生昌貴昌貴生景僕景僕生仲行
　仲行爲周成王諸侯謚曰非公至宣王賜
　姓裴氏裴氏之孫庭堅有女貞潔不嫁居
　楚國瀨鄉曲仁里因食李實而有孕歷八
　十一年安愈無苦常有神明潜衛其身以
　周惠王之時二月十五日因攀李樹生於
　左脇生而髮白左掌中有玉印字右掌中
　有七十卷經字左脚下有救字右脚下有
　治字生而能言問父何在母曰吾貞潔不
　嫁今則老矣吾因食李實而孕汝無父也
　吾以處女而孕於汝恐爲鄉里所笑欲飲
　藥而去之神人告吾不令吞藥及今八十
　一年矣因食李而生李即汝姓也既生而
　老號曰老子老子作七十二經以記天地
　鬼神之名述無爲長生之道娶天水尹氏
　之女生子名貞利當定王之時此一說也
　今詳尹喜是康王大夫昭王時爲關令老
　君已度關授經此即年代縣殊先後差爽
　雖譜書所載恐非眞的然李姓所起今亦
　載得姓之由也又玄妙玉女元君傳云老
　君在天爲衆聖之尊先億劫而行教以無
　爲常存之道化於天人長於億劫之前爲
　萬聖之君長故天尊道君賜其眞號號曰
　老君即在五太之前歷劫有此號矣雖代
　代應見爲帝王師而未有降世誕生之迹
　乃於九清之上命玄妙玉女降於人間爲
　天水尹氏之女嫁李靈飛爲妻老君乃乘
　日精駕九龍化爲五色流珠下入玄妙玉
　女口中而寄胞託孕歷八十一年因攀李
　樹而生老君誕於左脇當孕之時神靈衛
　聖母之身既生之後玉女捧接祥雲滿庭
　日童散暉月妃擲華衆聖來集老君乃指
　李樹曰此吾姓也在代凡有九名一名耳
　字伯陽二名雅字伯宗三名忠字伯光四
　名石字孟公五名重字子文六名定字元
　陽七名元字伯始八名顯字元生九名德
　字伯文或云三十六號或云七十二名或
　云姓字眇眇從劫至劫非可悉記老君有
　九變以法太陽變化生育之功有七十二
　相八十一好故爲聖中之聖眞中之眞矣
　聖母在天即號玄妙玉女既降育大聖即
　爲太一元君元君乃授老君化世行教之
　㫖内修九室三一之門萬善萬惡之戒百
　病百藥之訣虚無清淨之規九丹餌鍊之
　品將以示世人有師資授受之法而太上
　大聖爲萬化之主豈復待師受禀學乎受
　道既畢即有天樂駭空流雲靄野千乘萬
　騎五帝上眞擁九光八景之輿迎聖母元
　君歸于玉清之上至令爲太一元君國朝
　尊爲先天太后具在前解詳諸家所載聖
　母本起即玄妙玉女爲老君之母證太一
　元君事跡爲勝國朝所尊云母益壽氏爲
　先天太后是宗譜所明道經之中未睹其
　事所言降生年代以殷武丁時爲是自餘
　諸說舛誤不同前後差謬今則載而不取
　也
第二十九興帝業者老君道包萬有澤被諸
　天貽厥孫謀光膺大寳是以三十一代孫
　高祖神堯皇帝光宅天下奄啓我唐矣所
　以天潢流瑞源出於上清瓊海澄瀾潤涵
　於萬㝢德明皇帝佐堯翊舜興聖皇帝握
　紀乘時始輝映於唐虞之間復恢拓於秦
　梁之野比夫后稷古公之德文昌武發之
　興卜代卜年帝枝帝葉固無讓於姬周矣
第三十册鴻名者乃向下明乾封元年册尊
　號也
　向來所解老子兩字汎舉三十門以彰應
　跡垂號也
　釋老君聖唐册號
　夫所言太上者統教之尊名證聖之極果也
　太者大也上者高也太者大也無大於太上
　者高也無高於上乃修因證果極位之稱也
　世人修行自凡而得道自道而得仙自仙而
　得眞自眞而得聖聖之極位昇爲太上太上
　者六通萬德無不畢備紹法王位統臨萬聖
　即得居此尊名亦如代間皇帝代代紹位皆
　得稱之自元始天尊之後即有太上大道君
　太上老君太上丈人太上高皇帝皆極此位
　而太上丈人高皇帝雖兼有尊極之名而不
　行教其傳祚行教爲萬天之主唯道君老君
　耳玄者深也妙也亦云道也天也至道高妙
　不可言詮約妙與深以玄爲證言深妙玄遠
　以明道體故謂之玄元者初也始也祖也爾
　雅云肇道根源萬物宗祖處世出世之法皆
　爲之本始故謂之元皇者大也謂大道也道
　大曰皇尚書序曰三皇之書謂之三墳言大
　道也帝者天也其德配天次於道也德大曰
　帝道德兼稱故云皇帝又云法道法天謂爲
　皇帝秦始皇既一統天下垂法後代上採三
　皇之尊名下取五帝之美號兼而稱之曰皇
　帝焉尚書序曰五帝之書謂之五典言常道
　也内號者隱號也老君千名萬號不可備窮
　以當時天下所稱謂之老子亦乃道尊德貴
　不可斥名天上人間咸稱曰老子是則以老
　子之内號也我大唐高宗天皇大帝乃老子
　三十三代聖孫大唐之第三帝太宗文皇帝
　之第三子也承平嗣極握紀垂衣耀仙李之
　靈葩展昇平之盛禮迴鑾苦縣謁聖眞源表
　大孝於奉先贊玄元於聖號以乾封元年太
　歲丙寅二月二十八日下詔曰東臺大道混
　成先一儀而立稱至人虚己妙萬物以爲言
　粤若老君朕之本系爰自伏羲之始暨乎姬
　周之末靈應無象變化多方游元氣以上昇
　感日精而下降或從容宇宙吐納風雲或師
　友帝王丹青神化譬陰陽而不測與日月而
　俱懸屬交喪在辰晦迹柱下大弘雅訓垂範
　將來雖心齊於太虚而理歸於眞宰若夫絶
　聖棄智安排寡欲寂寞杳冥之際希夷視聽
　之表澹爾無爲宛然自得酌之不竭用之不
　盈執大象而還淳滌玄覽而遣累邈乾坤以
　長乆跨陶鈞而亭育至矣哉固無得而名也
　况復大聖所資克昌寳祚上德所履允屬休
　期朕嗣膺靈命撫臨億兆總三光之明而夙
　宵寅畏居四大之重而寢興祗惕盡孝敬於
　宗祧罄懷柔於幽顯行清淨之化承太平之
　業登介丘而展采坐明庭而受記飛烟結慶
　重輪降祥鶴應九臯山稱萬歲越振古而會
　休徴冠帝先而爲稱首大禮云畢迴輿上京
　迂駕瀨鄉躬奠椒糈仰瑞栢以延佇挹神泉
　而永歎如在之思既深敬始之情彌切宜昭
　元本之奥以彰玄聖之功可追上尊號曰玄
　元皇帝仍改谷陽縣爲眞源縣當縣宗姓特
　給復一年冀敦崇遠之情用申尊祖之義布
　告中外咸使聞知主者施行又永淳二年癸
　未十二月四日下詔曰君崇於道宅紫微以
　垂衣臣修於德罄丹心而作礪若使上守於
　義下尊於禮名教所以垂淳忠信由其漸薄
　在昔胥庭連陸媧燧伏羲不宰而天下化軒
　頊堯舜禹湯文武至公猶行深仁尚積及秦
　居潤位奢泰之漸聿興漢襲霸圖玄默之風
　已替遐觀魏晋近鑒周隋代益囂浮人踰僣
　侈窮百王之弊俗極千年之否運以承大亂
　之後方開大聖之期既逾交喪之辰必興交
　泰之緒我高祖神堯皇帝受鑣宫之景命蕩
　轡野之妖氛重懸日月一匡宇宙太宗文皇
　帝披圖汶水杖鉞參墟降斗極之神兵滌懷
　襄之巨浸張四維而安赤縣勞百戰而徇蒼
　生聲教遐覃隄封遠亘緬惟洪業無得而稱
　朕以寡昩忝膺丕緒未嘗不孜孜訪道戰戰
　臨人日慎一日三十四載於今矣况下安則
　上逸時弊則君憂雖身處九重而情周萬姓
　建本之懷愈切抑末之念遽深今庶績雖凝
　而淳源未洽朕之綿系兆自玄元常欲遠叶
　先規光宣道化變率土於壽域濟蒼生於福
　林屬想華胥載勞寤寐所冀内外寮寀各竭
　迺誠敦勸梨萌俱崇簡質舊染薄俗咸與惟
　新憑大道而開元共普天而更始宜申霈澤
　廣被紱埏可大赦天下改永淳二年爲弘道
　元年仍令天下諸州置道士觀上州三所中
　州二所下州一所每觀度道士七人以彰清
　淨之風佇洽無爲之化主者施行是則奉先
　尊祖復朴還淳之㫖也



道德眞經廣聖義卷之二










道德眞經廣聖義卷之三羔三
　　　　唐廣成先生杜光庭述
　　　釋御䟽序上
䟽玄玄道宗降生伊毫
　義曰玄深妙也亦不滯也宗主也尊也言
　太上老君爲深妙道之主也老君既不滯
　有亦不滯無因果兩遺麤妙雙遣先天後
　劫尊爲教主故云玄玄道宗也降生伊亳
　者自上而下曰降言老君居三境之天爲
　大道之主愍鑒下土降化人間運大慈心
　分形表瑞乘九龍之駕化旭日之精下入
　玄妙玉女夢中因而託孕寓生於世示見
　同凡有出生之相爲立化之首故曰降生
　此明表應化迹也伊亳者伊即伊侯之墟
　是老君祖徵避桀難之所其地在苦相二
　城之間也亳者亳社之地古謂之亳後乃
　殷墟殷自湯受命至第十九王盤庚八度
　遷都方都於亳即殷之都也或云陳國者
　即太皡之後所居謂之陳墟在宛丘之側
　也按禹别九州苦縣是豫州之分武王伐
　紂既有天下乃封舜之後胡公滿於陳此
　即古有太皡之子孫已爲陳國舜後亦已
　爲胡國胡小而陳大胡在沈蔡之間陳在
　今潁川武王尊舜之德追奬其後故遷之
　於陳此陳國自胡公滿之後歷春秋時凡
　四十餘世爲楚子所滅漢祖滅秦改陳爲
　淮陽郡郡大縣小郡管於縣故有陽夏寧
　平若柘四縣隸爲淮陽後漢章帝改淮陽
　爲陳郡或云楚國者楚以熊繹爲始封之
　君都於荆陳自淮之阻其地連楚春秋楚
　子滅陳因而縣陳故亦屬楚遂爲楚地或
　云楚國或云楚縣或云陳郡春秋之日郡
　小縣大以郡屬縣故云楚縣秦並楚縣置
　三十六郡郡大縣小以縣屬郡或云譙國
　者今老君舊宅太清宫東北四十里有譙
　城是也或云相人者宫側有古相城也或
　云苦縣亦春秋統郡之縣也故苦縣城在
　瀨水東基址存焉其苦縣後改爲谷陽縣
　大唐乾封元年高宗皇帝封禪東嶽迴駕
　幸老君舊宅封册尊號改爲眞源縣中和
　三年癸卯毫州刺史潘稠上表於成都行
　在以太清宫累有應見自黄巢大寇之後
　一十八度寇孽侵犯皆有迅雷烈風震擊
　其賊或顛沛而失道或因至敗亡侵宫宇
　不得遠近居人就宫避難者數千户皆保
　安全請移縣就宫安置奉勑移縣就宫必
　恐褻瀆所奏宜不允遂昇眞源縣爲赤縣
　以太清宫在部内故也仍差使臣齎御詞
　修齋告謝雖時代遷貿名號不同其於處
　所由來一耳後漢桓帝夢見老君特詔陳
　相邊韶於生處舊宅修祠立碑祠側有李
　母廟祠内古有虚無堂堂之前有三檜及
　餘檜千株九龍井鍊丹井昇天鹿跡樹古
　跡依然左帶靈溪右環渦水其地顯敞寔
　惟勝所又瀨水在宫西以水爲鄉名故爲
　瀨鄉或爲厲鄉文字訛也其宅累代帝王
　每加修飾隋開皇六年文帝勅内史舍人
　薛道衡立碑修廟唐天寳七年戊子改爲
　太清宫以汴州節度使爲宫使亳州刺史
　爲副使國朝高祖太宗高宗中宗睿宗玄
　宗六聖眞容並列侍於老君左右焉
䟽肅肅皇祖命氏我唐
　義曰肅肅尊嚴莊敬也皇大也祖初也老
　君乃大唐尊嚴之祖也命氏者氏族也言
　得姓之由也我唐者言唐之立極自聖祖
　垂裕乃老君裔孫也始因老君誕生指李
　樹而爲姓李氏之姓始於指樹已具在前
　解義中故云命氏我唐也薛道衡碑云感
　日再誕莫測受氣之由指樹爲姓未詳吹
　律之本昔京房吹律而定其姓也
疏垂裕之訓無疆之祉
　義曰裕福善也無疆者無邊廣遠之貌也
　祉福也老君垂善應之福流廣遠之裕光
　啓帝業聿興我唐也訓教也
疏長發遠祥系本瓜瓞
　義曰長發商詩篇名也濬哲維商長發其
　祥祥善也言商家之德乆發見其禎祥契
　布五教寬大之德始有王天下之萌兆歷
　虞夏之世而湯有天下也系本也系者單
　絲聯續之貌不絶之象也言聖系天枝長
　發不絶也瓜瓞者文王之什綿綿篇也綿
　綿者瓜紹也瓞瓟也瓜本實繼先一歲之
　瓜必小狀似瓟故謂之瓞綿綿然若將無
　長大時興者以喻后稷矣后稷帝嚳之胄
　封於邰其後公劉失職遷居豳于漆沮之
　地歷世亦綿綿然至大王而益盛得其民
　心而成王業舉殷周之二代興業乆遠之
　事以眀老君垂裕乆遠方興我唐業將明
　受命建國非一朝一夕人事之所能乃積
　德傳裕其來甚遠乃能奄有天下如殷周
　之興也
疏其出處之跡方册備記
　義曰方謂方所也册者編竹爲之長尺有
　二寸以記邦國之事春秋序曰大事書於
　册小事簡牘而已是也出處者出謂在朝
　即老君伏義之後代爲國師或爲藏史或
　爲柱史或爲太史儋或云伯陽父咸顯眀
　於朝廷也處謂隱逸即老君西導流沙東
　巡碧海幽演傳經等是也雖晦名隱世其
　行藏之迹化導之事國家正史簡册之中
　及諸子史道經之内無不具紀也易曰或
　出或處是也
䟽道家以爲玉晨應號
　義曰道家者按太史司馬遷著六家之說
　先黄老而後六經道家居先最爲通美馬
　遷曰陰陽者繁而致惑儒者博而損慮墨
　者苦而傷性名者華而少實法者酷而少
　恩唯道家之教爲大道焉以其清虚無爲
　使人精神專一動合無形贍足萬物其爲
　術也因陰陽以大順與時推遷應物變化
　無所不宜指約而易操事少而功多其實
　易行其辭難知以虚無爲本以因循爲用
　無成勢無常形故能究萬物之情不爲物
　先不爲物後故能爲萬物之主此所謂道
　家也淮南子曰道家者理性情理心術養
　以和持以適樂道而忘賤寧德而安貧聖
　賢之所貴家國之所頼故曰道家也玉晨
　者即太上大道君之别號也老君本紀云
　或號天尊或號太上或號大道或號老君
　即明玉晨君亦老君之應號也太上虚皇
　常居紫瓊宫在玄都玉京之上亦名紫晨
　宫亦名玉晨宫即玉晨道君乃老君之應
　號爾
䟽馬遷謂之隱君子
　義曰馬遷者司馬遷也遷字子長河内温
　人中山王相司馬喜之孫太史令談之子
　顓頊之裔生于龍門年十歲誦古文尚書
　年二十遊江淮九疑禹穴之間仕漢爲郎
　中使西蜀父卒歲餘爲太史令而作史記
　遷嘗因言李陵非罪枉害其妻子遂爲人
　所譖下獄受腐刑西京雜記云遷發憤而
　作史記先達稱有良史之才叙屈原賈誼
　詞㫖抑揚蓋一代之偉才也桓譚新語曰
　遷修史記未行於代其後外孫楊惲題爲
　太史公或爲談爲太史令遷繼爲世官而
　身受腐刑恐辱先人我同太史家走使之
　人耳故題爲太史公也遷爲中書令卒有
　集二卷史記云老子或隱或顯二百餘年
　西入流沙不知其終蓋隱君子也子者有
　道之稱古人稱師爲子如孔子列子是也
　君子者君師也禮記云爲學者能博喻然
　後能爲師能爲師然後能爲長能爲長然
　後能爲君爲君爲師其德光大故謂之君
　子又解云有德有道雖在衆庶之中爲人
　所敬則爲君子寡道鮮德雖居高位亦謂
　之小人故道比於君德比於師然後謂爲
　君子凡世之人理猶若此況玄元老君爲
　道德之主帝王之師號曰君子不亦宜乎
　潜龍卑秩故謂之隱也
䟽而仲尼師之
　義曰仲尼者孔子也孔子名丘字仲尼其
　先殷之後也按史記殷本紀云帝嚳之妃
　吞燕卵而生契爲堯司徒有功封於商賜
　姓曰子契裔孫湯名天乙亦名履滅夏而
　爲天子至湯孫三十七代其王名帝辛號
　之曰紂無道周武王起兵滅之封其庶兄
　微子之子啓於宋宋閔公有子弗父何長
　而當立讓其弟厲公何生宋父周周生勝
　勝生正考父考三命爲宋正卿故其鼎銘
　云一命而僂再命而傴三命而俯循墻而
　走莫敢余侮三命益恭故春秋美其德焉
　考父生孔父嘉别爲公族遂以孔爲氏或
　云吞乙卵而生後賜姓子以子配乙爲孔
　字乙即燕也此兩存焉或以滴溜穿石而
　爲孔姓此尤不經今所不取孔父嘉爲宋
　司馬生木金父木金父生皋夷父皋夷父
　生防叔防叔奔魯生伯夏伯夏生叔梁紇
　即孔子之父也孔子居魯國闕里鄒鄉周
　靈王二十一年魯襄公二十二年戊申十
　月十三日庚戌生至魯哀公十六年周敬
　王四十一年庚申歲四月十八日卒年七
　十三初昭公七年楚子成章華之臺欲與
　諸侯落之召昭公孟僖子仲孫玃爲介遂
　如楚三月過鄭鄭伯勞之僖子不能相儀
　及楚不能答郊勞四月楚子享公于新臺
　九月至自楚僖子病不能相禮乃講學苟
　能禮者從之二十四年僖子將死召其大
　夫曰禮者人之幹也無禮無以立吾聞將
　有達者曰孔丘聖人之後也而滅於宋其
　祖弗父何以有宋而授厲公及正考父佐
　載武宣三命兹益恭其恭也如是臧孫紇
　有言曰聖人有明德者若不當世其後必
　有達人今其將在孔丘乎我若獲殁必屬
　說(南宫敬/叔也)與何忌(孟懿子也皆/僖子之子)於夫子使
　事之而學禮以定其位故何忌敬叔師仲
　尼仲尼謂敬叔曰吾聞老聃博古而達今
　通禮樂之原明道德之歸則吾師也敬叔
　言於魯君曰孔丘聖人之後將達者也受
　先臣之命屬臣必師之今孔子將適周觀
　先王之遺制考禮樂之所極斯大業也君
　盍以車乘賫之臣請與往魯君與車一乘
　二馬二竪子敬叔俱至周問禮於老聃訪
　樂於萇弘歷郊社之所考明堂之則察朝
　廷之度觀明堂四門之墉有堯舜桀紂之
　象而各有善惡之狀興廢之戒焉又有周
　公相成王抱之而負斧扆南面以朝諸侯
　之國歎曰吾乃今知周公之聖與周之所
　以王也將去周老君送之曰富者送人以
　財仁者送人以言吾竊仁者之號送子以
　言凡當世之士聰明深察而近於死者好
　議人之非也博辨閎大而危其身者好發
　人之惡也爲人臣者無以有已爲人子者
　無以惡已自周反魯道彌尊遠方弟子之
　進者蓋三千焉孔子歎曰自南宫敬叔之
　乘吾車也吾道加行不然吾道幾廢矣今
　禮記所引吾聞諸老聃皆是孔子師老君
　得禮之要也
䟽繙經中其太謾
　義曰繙㠾亂取也孔子西藏書於周室以
　老君曾爲藏史因而問焉老君不許於是
　繙六經以悦老君老君曰太謾願聞其要
　孔子曰要在仁義老君曰仁義人性耶孔
　子曰然君子不仁則不成不義則不生仁
　義眞人之性也老君曰噫幾乎後言夫蚊
　蝱噆膚則通夕不寐今仁義憯然乃憒吾
　心亂莫大焉此斥孔子不宗大道而循有
　爲也
疏問禮歎乎龍德
　義曰孔子問禮於老君而語老君以仁義
　老君曰夫烏不日黔而黑鶴不日浴而白
　黑白之别不足以爲辯名譽之勸不足以
　爲廣泉涸魚相與處於陸相呴以濕相濡
　以沬不如相忘於江湖子之所言其人骨
　已朽矣獨其言在耳良賈深藏若虚君子
　盛德容貌若愚去子之驕氣與多欲態色
　與淫志是皆無益於子之身吾所以告子
　者若是也孔子歸三日不譚弟子怪而問
　曰夫子見老聃亦將何規哉孔子曰吾與
　汝處於魯之時有人用意也浩如飛鴻者
　吾飾意以爲弓弩而射之未嘗不及而加
　之也有人用意悠然如遊鹿者吾飾意以
　爲走狗而逐之未嘗不及而頓之也有人
　用意若井魚之没於九重之泉者吾飾意
　以爲鈎繳而投之未嘗不得而制之也及
　吾見龍則不能知也夫龍者合則成體散
　則成章乘乎雲氣養乎陰陽遊乎泰清吾
　不能逐也吾今見老君其猶龍乎使子口
　張而不能嗋舌出而不能縮形窮神錯而
　不能知所居余又何規老聃哉
　疏在周室乆之
　義曰老君自殷武丁九年庚辰生於楚國
　苦縣至紂二十一年丁卯居岐山之陽號
　燮邑子風伯前驅彭祖爲從以觀西伯之
　化西伯聞之徵爲守藏史作赤精經教以
　仁信之道西伯行之禮賢好義鳳集岐山
　故禮記云周之興也鸑鷟鳴於岐陽即此
　時也遂以岐山爲州之名鳳翔爲府之號
　乃其事矣老君所居去鳳翔城北一十八
　里唐既受命於其舊所置啓聖宫也武王
　克殷老君號育成子作璇璣經武王師之
　成王時號經成子康王時號郭叔子仍爲
　柱下史潜龍卑秩以佐於周至昭王二十
　五年度關西化流沙自武丁庚辰年至昭
　王癸丑年二百一十五年即司馬遷所言
　老君在周二百餘年是也
疏將開道西極
　義曰本相經云昔妙梵天王爲貪快樂不
　修功德下生罽賔爲煩陁力王復好畋獵
　殺害無道故老君以昭王時西入流沙授
　以浮屠之術而度之焉又西戎雜俗好淫
　多殺皆學邪幻之法好事邪神老君乃往
　歷化八十一國胡王及九十六種邪法外
　道等也故云開導開即開悟導即化導也
　西極者在中國之西乃流沙八十一國等
　也
疏關令尹喜請著書
　義曰尹喜者天水人也明習五經天文緯
　候陰陽之書無不恢博仕周康王時爲大
　夫至周昭王二十四年知有聖人西度請
　出爲函谷關令遂遇老君傳經就此門中
　分爲八别一曰示見禎祥者昭王之時天
　理星西行入昴東南眞氣狀若龍蛇而西
　度漢融風三至紫雲浮關尹喜見之請出
　爲關令以候老君也仙公序曰尹喜宿命
　合道預占見紫雲西邁知有聖人當度是
　也二曰託試尹喜者昭王二十四年壬子
　十二月二十五日老君乘青牛薄板車徐
　甲爲御以來度關云吾家在關東田在關
　西明日當臘天寒取薪耳喜再拜稱弟子
　曰今日見君乃聖人也願少留焉又謂之
　曰竺乾之國有古先生吾欲昇就皆寓託
　他事以試尹喜三曰傳授道德者道德序
　訣云老君謂尹喜曰爾應爲此宛利天下
　棄賢世界傳弘大道子神仙者矣以其月
　二十八日中時授太上道德經則是以昭
　王癸丑年五月壬午去周十二月二十五
　日度關二十八日授經自殷武丁庚辰年
　生至紂二十一年丁卯文王受命凡一百
　八年至昭王二十五年癸丑又一百七年
　通前二百十五年乃西度關史記云老子
　在代二百餘年乃入流沙是也四曰示見
　神通者老君御車人徐甲本是枯骨曝露
　草中老君因見哀之以太玄生符投之遂
　化爲人隨老君周遊二百餘年老君約云
　日雇百金往至大秦安息以黄金併償之
　甲至關悦一婦人不欲隨老君西去遂作
　牒詣喜以訟老君索日雇之直老君謂甲
　曰爾本枯骨我以太玄生符救爾所以爲
　人今還我符當償爾金也言訖符從甲口
　中出甲復化爲枯骨喜見之驚怖爲叩頭
　請謝願乞恕之老君又以符投之甲乃復
　舊尹喜見此神變彌加勤敬也五曰同還
　樓觀者喜爲關令即函谷關也在陜州桃
　林縣南十二里今有故關墟大唐天寳元
　年壬午正月七日老君於丹鳳樓降見告
　陳王府參軍田同秀出天寳靈符云在函
　谷古關尹喜舊宅勅道士及内臣往求之
　於枯桑下有紫雲白兔之瑞掘獲石函得
　天寳靈符於其地大赦天下改桃林縣爲
　靈寳縣於其地置靈符觀御制御書碑銘
　今存焉尹喜以二十八日受道德二經後
　乃與老君同自函關歸盩屋終南山之陰
　尹喜所居之宅宅即喜結草爲樓觀星望
　氣之所其宅尹喜昇天之後相傳謂之樓
　觀周穆王招隱士杜冲與喜弟軏居之有
　老君車板及支革樹秦漢累朝謁板始皇
　墨跡皆存焉六曰升入太微者老君與尹
　喜說經及授九丹諸訣畢以昭王二十六
　年甲寅四月於喜宅南山上昇入太微西
　昇經云說經畢忽失老君所在斯須館舍
　光炎五色玄黄喜出中庭叩頭曰願神人
　復一見示以一要得以守元忽見金人存
　亡怳惚老少無常重謂喜曰除垢止念靜
　心守一衆垢除萬事畢吾道之要也七曰
　約會青羊者老君將昇太微謂尹喜曰千
　日功成求我於蜀青羊之肆也喜遂稱疾
　棄位除垢止念靜心守一至昭王二十九
　年丁巳入蜀見老君於青羊之肆也其青
　羊肆在成都縣西南五里前臨大江古老
　所傳常有靈應以中和二年壬寅僖宗皇
　帝駐蹕在蜀因獲靈磚古篆符瑞喜動行
　朝皇帝駕幸其所致禮瞻敬勅置青羊宫
　其磚篆文曰太上平中和灾六字自獲磚
　之後明年收復長安後年駕迴京闕矣八
　曰俱化西極者君喜三年之後千日功成
　以丁巳年入蜀於青羊肆見老君老君與
　喜自蜀川乘雲駕遊天水昇三洞歷九天
　然後西化流沙八十餘國矣中和二年九
　月十二日以獲磚符瑞下勅曰昔者聖祖
　玄元皇帝與弟子文始先生講眞經於樓
　觀之臺約後會於青羊之肆共乘雲駕俱
　化流沙仙記傳聞地圖標載自周昭洎于
　此日曆數約二千年景象寂寥蹤基牢落
　今因翠華巡幸玄貺昭彰珠光跳躣於庭
　前靈篆申明於樹下磚含古色字驗休徵
　中和之灾害欲平厚地之禎符乃見足表
　玄穹降祉太上垂祥將殲大盜之兵戈永
　耀中興之事業宜摸勒文字告示諸道及
　軍前仍於其地賜内外行庫錢置青羊宫
　以旌符瑞編付史館者即流沙西化益彰
　明驗矣著者表記也亦述作之謂也今詳
　此經乃帝舜時說已曾授舜今重授喜非
　時著述也
疏於是演二篇焉
　義曰於是者發句之端也演者廣暢之理
　也二篇者指道德二經也王子年拾遺記
　曰老君居景室之山與世人絶迹唯老叟
　五人或乘鳴鶴或著羽衣共譚天地之數
　所撰書經垂十萬言有浮提國獻善書二
　人乍老乍少隱形則出影聞聲則藏形時
　出金壺器中有黑汁狀若淳漆洒木石皆
　成篆隸科斗之字記造化人倫之始老君
　所撰經皆寫以玉牒級以金繩貯以玉函
　及金壺汁盡二人乃欲刳心瀝血以代墨
　焉此乃洛州景山太室少室也所說九變
　長生等經有百萬篇多藏名山石室秘而
　未行今所出者約六千卷皆經國之微言
　濟生之大用則非止道德二篇而已今明
　此二經是函谷間所授尹喜之經耳
䟽明道德生畜之源罔不盡此
　義曰道生德畜爲化之本也一切之法因
　道而生故云源也亦喻泉源能流其水無
　有窮竭罔無也言此經所載法源化本無
　所不盡而無窮也
疏其要在乎理身理國
　義曰文子通玄眞經曰道德者匡邪以爲
　正振亂以爲理化淫敗以爲朴淳德復生
　天下安寧此道德之理國也道德務者百
　禍不能罹險阻不能危刑罰不能加謗讟
　不能隨代悖而不謬代泥而不污人惑而
　不疑人欺而不詐人善而不悦人懼而不
　怖内存其眞外和其人享無窮之壽而上
　賔于天此道德理身也
䟽理國則絶矜尚棄華薄以無爲不言爲教
　義曰文子問老君曰理國之本如何老君
　曰本在理身也未聞身理而國亂身亂而
　國理者夫理國者靜以修身全以養生則
　下不擾下不擾則人不怨爲理之本在於
　足用足用之本在於勿奪勿奪之本在於
　省事省事之本在於節用節用之本在於
　去就去就之本在於無爲夫天致其高地
　致其厚日月照星辰期陰陽和非有爲也
　正其道而物自然化也此乃絶矜尚棄華
　薄無爲不言之㫖也下經首章曰大丈夫
　處其厚不處其薄居其實不居其華是也
　上經第二章曰是以聖人處無爲之事行
　不言之教是也教者訓教於人可以垂訓
　於永乆也論語云子以四教詩序云教以
　化之是也易云聖人以神道設教言教者
　以教於人而世之衆教皆以有執有爲爲
　本今老君此教以無爲不言爲化故爲衆
　教所尊理道所貴也


道德眞經廣聖義卷之三















道德眞經廣聖義卷之四羔四
　　　　唐廣成先生杜光庭述
　　釋御疏序下
䟽理身則少私寡欲以虚心實腹爲務
　義曰少私寡欲虚心實腹者上經第十九
　章云見素抱朴少私寡欲上經第三章云
　虚其心實其腹也及上所引經文並解在
　正經中向下當辯務者總事之名也君子
　有常務論語云君子務本是也
䟽此其要㫖可得而言也
　義曰要謂機要㫖謂指歸此經乃理身之
　指歸理國之機要可以言述固得而言也
疏及乎窮理盡性閉縁息想
　義曰易云窮理盡性以至於命窮者窮極
　萬物深妙之理究盡生靈所禀之性物理
　既窮生性又盡以至於一也又解云窮理
　者極其玄理盡性者究其眞性玄理眞性
　考幽洞深可以神鑒不可以言詮也閉縁
　息想者隨境生欲謂之縁因心繫念謂之
　想於此門中分爲四别一曰意隨善境而
　生善欲謂之善縁二曰意隨惡境而生惡
　欲謂之惡縁三曰心繫善念而生善想四
　曰心繫惡念而生惡想雖同因境所起分
　爲善惡夫初修道者既閉惡縁又息惡想
　以降其心心澄氣定想念眞正稍入道分
　善縁善想亦復忘之窮達妙理了盡眞性
　想縁俱忘乃可得道故云窮理盡性閉縁
　息想也
䟽處實行權
　義曰處者居也實者眞諦玄微所謂妙本
　之道也大乘之趣也權者因事制宜隨俗
　立教謂中乘之道以誘開悟亦猶理國理
　身之㫖先資權教後入大道實教者上經
　第三十五章云執大象天下往又云吾將
　鎮之以無名之樸又云自古及今其名不
　去是也權教者上經第三十六章云將欲
　歙之必固張之將欲廢之必固興之是也
疏坐忘遺照
　義曰坐忘者隳肢體黜聰明遺形去智以
　至乎大通謂之坐忘至道深微不可以言
　宣止可以心照既因照得悟其照亦忘故
　曰坐忘遺照此皆大乘之道也
䟽損之又損玄之又玄殆不可得而言傳者
也
　義曰爲道之人遺麤達妙損之又損漸入
　玄微玄之又玄即階眞趣下經第四十八
　章云損之又損之以至於無爲上經首章
　云玄之又玄衆妙之門是也此乃得之於
　玄會契之於無爲非文字能詮非言句能
　述老君曰道若可獻則臣獻於君道若可
　傳則父傳於子斯固非可言傳也損者毁
　滅之謂也玄者深微之謂也
疏其教圓
　義曰行有五教分爲五别一曰挫鋭解紛
　和光同塵初教也二曰見素抱朴虚心實
　腹漸教也三曰外其身而身存後其身而
　身先半教也四曰損之又損之以至於無
　爲無爲而無不爲則無不理滿教也五曰
　澹然常存用之不勤天地有終大道無變
　圓教也合此爲教五者俱備萬行總包故
　曰其教圓圓者圓通一切道無不在之謂
　也
䟽其文約
　義曰約限也省也不出二篇包羅萬法不
　曰約乎
䟽其㫖暢
　義曰暢通也吾言甚易知甚易行言有宗
　事有君不曰暢乎
䟽其言邇
　義曰邇近也以身觀身以家觀家不出户
　知天下不窺牖見天道
　不曰邇乎
疏故遊其廊廡者自以爲昇堂睹奥
　義曰廊步廊也廡堂下也奥内也西南隅
　謂之奥言世儒之士習道之人始睹此經
　自謂窮理盡性以極玄微耳
疏及其研精覃思然後知其於秋毫之端萬
　分未得其一也
　義曰沉研鑽極考情運思探道之奥極道
　之源箋註詮疏以求聖人之㫖所得之理
　逾少聖人之意逾深郭象曰秋毫之端細
　矣又未得其萬分之一也秋毫者兔秋所
　生之毛也端者末也
䟽經曰有物混成先天地生吾不知其名字
之曰道强爲之名曰大
　義曰此引上經第二十五章以證妙道之
　名也有物者無中之有恍惚之物也混成
　者天地未分謂之混沌天包於地混混無
　端天地浮載於水中積聚於氣内謂曰混
　元以其道氣化生分布形兆乃爲天地而
　道氣在天地之前天地生道氣之後故云
　有物混成先天地生也莊子曰大道者未
　有天地自古以固存吾者老君自稱也混
　成之狀怳惚之象先天先地混然獨立名
　號未彰言語路絶所以老君强爲立字字
　之曰道强爲立名名之曰大其道廣博包
　裹天地貫穿萬物故名大道也
疏故知大道者虚極妙本之强名語其通生
也
　義曰夫道有情有信無爲無形可傳而不
　可授可得而不可見在太極之表而不爲
　高在六極之下而不爲深故謂爲虚極之
　妙本也以其生天生地神鬼神帝故言其
　通生也道者通也虚者至無也極者至高
　也妙者至玄也本者化源也
䟽莊子曰太初有無無有無名者未立强名
也故經曰無名天地之始
　義曰莊子姓莊名周宋國蒙邑人也當趙
　文王齊宣王梁惠王時師長桑公子受其
　微言隱於抱犢山服大丹昇天署位爲太
　極韋編郎入侍帝晨嵇康云又師涓子居
　世時爲漆園吏著書三十三篇皆言大道
　放曠無爲之理大唐天寳四載四月封爲
　南華眞人所著書爲南華眞經此則引第
　十二天地篇也太初者未見氣也有無無
　有無名者無有故無名號也此名未立强
　名之道以前大道無名强而名之謂之道
　强名之初天地之始也
疏强名通生曰道故經曰有名萬物之母
　義曰道通也通以一氣生化萬物以生物
　故故謂萬物之母母茂養之稱也經云者
　指此經首章之詞也引此首章以證大道
　之名爾
䟽莊子又曰物得以生謂之德
　義曰莊子天地篇之文也虚無不能生物
　明物得虚無微妙之氣而能自生是自得
　也任其自得故謂之德也
䟽德得也言天地萬變旁通品物皆資妙本
而以生成得生爲德
　義曰德者人之所得是也夫三才萬物資
　道妙用各得生成無不遂性故謂之德旁
　通者周遍之謂也品物者衆物也資者取
　也用也妙本者道也
疏故經曰道生之德畜之
　義曰此下經第十四章文也引此正文重
　明道德生畜之義用合莊子物得以生之
　理此明有以無爲本無以有爲用道德相
　須爲上下二經之目也
疏則知道者德之體德者道之用也
　義曰眞實凝然之謂體應變隨機之謂用
　杳冥之道變化生成不見其迹故謂之體
　也言妙體也莊子曰其來無迹其去無涯
　無門無旁四達之皇皇是也因此妙體展
　轉生死生化之物任乎自然有生可見而
　不爲主故謂之用此妙用也莊子曰昭昭
　生於冥冥有倫生於無形是也
䟽而經分上下也
　義曰冥冥之道上也昭昭之德下也大聖
　說經本無道上德下之别而詮釋之家强
　爲箋解言道非德無以顯德非道無以明
　道無爲無形故居化物之先德有用有爲
　故在生化之後道居先故處於上德居後
　故處於下由是分上下二經亦猶天清而
　居上地濁而處下爾
疏先明道而德次之
　義曰妙無生妙有由精以至麤次者亞也
　先後之謂也
疏然體用之名可散也
　義曰精麤先後可兩言之體精而爲本樸
　也用麤而爲末器也故言散爾
疏體用之實不可散也
　義曰同契乎無故不可散散者分别之謂
　也雖因用而有分别在生化終始倚伏相
　須詣理源實故不可散言萬形之殊含妙
　道也
䟽故經曰同出而異名同謂之玄
　義曰妙體妙用生於妙無是同出也由精
　而麤是異名也混而爲一是同謂之玄也
䟽語其出則分而爲二咨其同則混而爲一
　義曰分而爲二者體與用也混而爲一者
　歸妙本也莊子曰巍巍乎其終則復始也
疏故曰可散而不可散也
　義曰體用雖異是何散也相資而彰不可
　散也
疏則上經曰是謂玄德又曰孔德之容又曰
　德者同於德又曰常德不離
　義曰道經之中明此德者則明道資於德
　也
疏下經曰失道而後德又曰反者道之動又
曰道生一又曰大道甚夷
　義曰德經之中明此道者則明德宗於道
　也
䟽是其體用互陳遞明精要
　義曰道資於德德宗於道是互陳也互者
　交也差也陳者布也互觀其理皆達精微
　斯所謂不可散也
䟽不必定名於上下也
　義曰外分道德之殊而經有互陳之義不
　可以道經爲上德經爲下今異之者强而
　異之非玄理精要之㫖也
䟽經者徑也
　義曰習道之蹊路登眞之徑門左丘明曰
　經者不刊之書也精要之道由徑而通
疏又常也言通徑常行之道也
　義曰因經通道斯道常明故曰常也因凡
　悟仙自仙極果垂文永劫普度無窮太平
　長生皆由兹教故云通徑常行之道也
疏每惟聖祖垂訓貽厥孫謀
　義曰每數也惟思也訓教也貽與也厥其
　也謀圖也數思者虔奉之義也虔奉聖祖
　老君垂教之㫖與及聖孫詩文王之什文
　王有聲篇云貽厥孫謀以燕翼子言武王
　能廣文王之聲大其成功而傳國於子孫
　言玄元聖祖垂此無爲清靜之訓以及我
　唐子孫與此帝圖傳弘道化也
䟽聽理之餘伏勤講讀
　義曰天子垂拱南面以聽天下之政理亦
　政也聽政之暇講讀二經亦猶乙夜觀書
　之義爾臨文曰讀演義曰講既宣其文復
　講其義遂爲註疏焉伏勤者尋繹不輟之
　義也餘暇也
疏今復一二詮疏
　義曰詮評也講暢眞義評考玄微一二敷
　陳蓋得其理國修身無爲清靜之㫖也
疏其要妙者書不盡言
　義曰要精要也妙玄妙也精要玄妙非書
　可傳理絶於言議之間故云書不盡言矣
　易曰書不盡言言不盡意蓋無言之言窮
　理之理庶乎神洞幽賾了悟忘言此故非
　文字可詮評也
疏粗舉大綱以禆助學者爾
　義曰粗不精也麤也略也禆益也助佐也
　綱紘繩也網之上下有紘繩以總之故張
　羅網者整其綱猶衣之舉領耳淮南子曰
　舉其綱萬目張斯乃總衆目之稱也舉其
　大綱衆目可見矣言此疏可以佐益講學
　之人開廣其聞見耳竊惟天章煥赫揭曰
　月以齊光聖藻精微與乾坤而並運深入
　自然之室宏開衆妙之門竦崑閬於詞峰
　濬滄瀛於義海滯邪者望風而懸解忘返
　者悟教而知歸眞祖闡至妙於前睿孫讚
　玄微於後二聖垂作萬古無倫而猶申裨
　助之言示謙冲之訓益明聖㫖矣
疏凡六卷
　義曰凡者凡例之言汎舉之謂也春秋序
　曰發凡以言例也上下二經疏各三卷亦
　粗明一生三之意六者陰數也三者陽數
　也三以象乾合乾爲坤離之則爲陽合之
　則爲陰言此疏包天地乾坤之要窮陰陽
　變化之微故成六卷爾又凡者生上起下
　之名也
道德眞經廣聖義卷之四







　　　　　　　　　　　　　　　







道德眞經廣聖義卷之五羔五
　　　　唐廣成先生杜光庭述
　　　釋䟽題明道德義
義曰老子者太上老君之内號也釋解已具
前篇道經者此經兩卷上經以道爲目夫化
導羣生貫穿萬法居衆法之首故三皇尊其
道焉爲萬教之先故大演虚其一焉故一者
道之數道者一之本下經云道生一是也夫
其道也極虚通之妙致窮化濟之神功理貫
生成義該因果縱之於己則物我兼忘蕩之
於懷則有無雙絶道與德有相資相稟之義
故云道德經也今於道德義中分三門解釋
一者釋名無名方了玄教故經云虚無常自
然强名字大道所以道義主無理物有病德
義主有理世無惑故臧玄靜云道者通物以
無爲義令就明之道有三義一理也二導也
三通也理者理實虚無以明善惡導者導執
令忘引凡入聖通者通生萬法變通無壅上
經法陽象天數奇故三十七章也老君說經
本亦不執上經爲道下經爲德昔賢相承分
判故有道先德後其間經文互相明證具如
序中矣次道衰而後有德德衰而後有五常
是明道德爲衆行之先五常之本故道經居
先而德經次之也今依名釋道即前序所謂
導也通也理也夫道德雙釋分三門者一釋
名二明體三明用釋名第一道德玄絶自應
無名開教引凡强立稱謂故寄彼無名之名
者宣彼正理令識名之無名方可了達玄教
强名道德其義者何臧玄靜曰道以通物以
無爲義德者不失以有爲功道無則能遣物
有累德有則能祛世空惑今明道三義者理
也通也導也德三義者得也成也不喪也所
謂理者理實虚無言一切皆無故云道在一
切有解云理者兼通善惡善道亦名道惡道
亦名道善惡性空不乖此義但惡道稱道其
意不然正以徒類稱道非關就理爲釋若言
隨事近理此說不妨所謂通者謂能通生萬
物變通無壅河上公云道四通也所謂導者
導執令忘引凡入聖自然經云導末歸本本
即眞性末即妄情也德有三義所謂德者得
於道果太平經云德者正相得也所謂成者
成濟衆生令成極道此就果爲名亦資成空
行就因者經云熟成之所謂不喪者謂德不
失也故云不喪太平經云常德不喪是也此
六義者互可相通西昇經云道德混沌玄妙
同也道中有德義者昇玄經云德等無等等
無等是道也故云道有得義道有成義者河
上公云非但生之乃復長之成之道有不喪
義者既言常道常即不喪也德中又有理義
者生神經云感應理常通應既是德故得有
理義也德有通義者河上公云德一也一至
布氣而畜養之德有導義者謂有開導之德
論語云道之以德是也此就通門則如前解
矣但道之言通通無所通而無所不通德之
言得得無所得而無所不得故能忘己忘功
生物成物今就此科更分五别一依名釋者
前義也二因待釋者明非德無以言道非道
無以言德道德相待强立假名故離道無德
離德無道道是德義德是道義經云長短相
形是也三所表釋者道德爲教正表不道不
德之理所以說道則言可道非常道明德則
言上德不德故不道不德爲道德之義四無
方釋者正一德名有無量義如因迹有成並
其義也道無不在名何言屬故謂無方以釋
其義五無釋爲釋者既以不爲名亦以無義
爲義故自然之義名無所有原其所由即是
無義義曰道者因生以立稱德者從教以言
名道者德之通德者道之功有德故稱道有
道故稱德德義取有體無爲言道義取無通
有爲說陸先生經云虚寂爲道體謂虚無不
通寂無不應也臧玄靜云智慧爲道體神通
爲道用也又云道德一體而具二義一而不
一二而不二二而不二由一故二一而不一
由二故一不可說言有體無體有用無用蓋
是無體爲體體而無體無用爲用用而無用
然則無一德非其體無一用非其功尋其體
也離空離有非陰非陽視聽不得搏觸莫辯
尋其用也能權能實可左可右以小容大以
大容小體既無已故不可思而議之用又無
功故隨方不示見今不異此但知道德不同
不異而同而異不異而異用辯成差不同而
同體論惟一不異異者經云道生之德畜之
也不同同者西升經云道德混沌玄妙同也
知不異而異無所可異不同而同無所可同
無所可同無所不同無所可異無所不異也
今更舉七義以通釋
一本迹者本則爲道迹則爲德本爲道者以
　大智慧源常寂眞身爲體迹爲德者以上
　德之君太上應身爲體
二理教者理則爲道教則爲德理爲道者悟
　說正性爲體教爲德者悟說正經爲體
三境智者境則爲道智則爲德智理爲道體
　理智爲德體
四人法者人則爲道法則爲德人爲道者以
　本迹二身爲體法爲德者以理教二法爲
　體
五生成者生則爲道成則爲德道以應氣化
　生萬物以應氣爲體成爲德者德以成就
　衆生法教爲體
六有無者無則爲道有則爲德無則爲道以
　因地空觀果地空智爲體有爲德者以因
　地有觀果地有智爲體
七因果者果則爲道因則爲德果爲道者以
　果地萬德爲體因爲德者以因地萬行爲
　體以上七義互相交絡二而不二一而不
　一是知道德爲正體非果非因非本非迹
　不本不迹而開本迹欲明顯本由迹不果
　不因而開因果欲令修因趣果其餘五雙
　不言自顯明義用第三德是不有之有既
　能理無亦能理有道是不無之無既能理
　有亦能理無惑者謂玉貌金容道爲實有
　今明道是虚無此即理於有惑河上公云
　道者空也王輔嗣云道者無之謂也惑者
　或謂常道乃至上德實是虚無今明是以
　有德此則除其無病故經云杳冥中有精
　此是一往相翻聞名遣病及其進悟義則
　更深明道之爲無亦無此無德之爲有亦
　無此有斯則無有無無執病都盡乃契重
　玄方爲雙絶故經云仙道無不無有不有
　也此則道必資於德德必禀於道老君說
　經亦不執言上卷爲道下卷爲德二經文
　義互相包含後賢相傳强分其義是則道
　經含德德經含道聖㫖序内已具舉明至
　於五千餘言亦不確定其數文質相半義
　理兼通不可局字數而妨文剪文勢而就
　數皆失其大㫖也司馬遷云五千餘言則
　不定指五千字矣其有删文約數俯就四
　千九百九十九言而云析三十輻字爲三
　十以滿五千字此又膠柱刻舟執迷不通
　也經字諸家所解凡有四義一由二徑三
　法四常一由者三世天尊十方大聖因由
　經教證聖成眞也二徑者開通道理導達
　衆生爲學者津梁登眞徑路也三法者眞
　趣玄妙至理精微可以軌法羣生楷模衆
　聖也四常者妙理深遠冥寂玄通萬代百
　王不刊之典也具兹四義總稱爲經或結
　氣成文凝雲作篆字方一丈八角垂芒或
　紫字瓊章龍書鳳札劫初降世劫末歸天
　或刻玉鎸金竹木縑紙流傳演化篆隸隨
　時雖復麤妙不同皆玄聖之眞訣爲理病
　之良藥乃出世之妙門假使代變時移金
　銷石化而此經垂教常布於人天萬劫長
　存故云經也故題曰老子道德經疏卷上
　之上夫此二篇玄微五千幽奥統包萬法
　冠冕衆經而所說年代及過關時日降生
　先後宗趣指歸諸家所說未爲準的今别
　演四門以祛所惑
第一重眀降生者老君至道之祖元化之宗
　長於上古而不爲先生於末代而不爲後
　況億劫之前即弘道化豈復待胞胎誕孕
　而謂之生邪今言降生者蓋表跡人間示
　有始也託形聖母示有生也母事元君示
　有尊也今此按經誥前後降生有三一以
　上和七年庚寅之歲九月三日甲子生於
　北玄女國天岡靈鏡山李谷之間聖母曰
　玄虚之母當生之時三日出於東方九龍
　吐水以浴其形因李谷而爲姓名玄元字
　子光乃高上之冑玉皇之胤位爲長生大
　主太平正眞太一君金闕後聖九玄帝君
　今詳考其時亦是劫運之前宋靈上和前
　劫之年號也二以殷武丁庚辰歲二月十
　五曰卯時生於陳國苦縣瀨鄉聖母曰玄
　妙玉女乃上帝之師後位爲元君詳此即
　是毫州降生年月也據皇甫士安長曆所
　證甲子仙公云太歲丁卯下爲周師此即
　紂元年丁未二十一年丁卯老君居岐山
　爲周西伯之師自武丁九年庚辰至紂丁
　卯凡一百八年又至昭王二十五年癸丑
　出關一百七年通計二百一十五年司馬
　遷云二百餘年是也惑者妄云平王定王
　幽王厲王時老君降生此皆曲說信爲謬
　矣何者若幽厲平定時生即不得與文王
　武王相見矣三以老君自樓觀與尹喜辭
　訣當昭王二十六年甲寅約會於蜀青羊
　之肆遂即降生於蜀乃昭王二十九年丁
　已尹喜千日之後到蜀重見老君之時也
　三度降生此義爲定
第二過關年代者老君以周昭王二十五年
　癸丑度關西化與關令尹喜相遇因授以
　道德二經授經既畢即以二十六年甲寅
　四月於樓觀與喜相别昇入太微二十九
　年丁巳尹喜入蜀訪尋老君乃於青羊肆
　相見戊午年入流沙即此過關年月也何
　者尹喜爲康王大夫到昭王時爲關令與
　老君相見若據臧玄靜云幽王時西出隴
　關即與出天寳靈符故關處所不同矣況
　幽王元年庚申十一年庚午已滅年内又
　無癸丑此爲誤也又文如海云成王二十
　二年癸丑度關此又與尹喜不得相見亦
　爲誤矣又云平王四十三年癸丑度關此
　又在尹喜之後年代懸遠不同皆誤說耳
　今詳按今古以昭王二十五年癸丑度關
　爲定年代相合可無疑焉
第三說經時節者葛仙公内傳云黄帝時老
　君爲廣成子爲帝說道德經及五茄之法
　又應號五聖圖及紀聖老君内傳云老君
　舜時號尹壽子居河陽說道德經教以孝
　悌之道舜行之退身讓物尊道貴德天下
　之人從而化之所以舉十六族竄四兇達
　四聰明四目外撫百姓内親九族得道於
　蒼梧之野九疑之山又諸家所引皆言周
　昭王時癸丑之歲於函谷關爲尹喜作道
　德二篇上下經焉史記亦云老君爲關令
　尹喜著書五千餘言又王子年拾遺云老
　君周時居景室之山常與五老人譚天地
　造化之事著書十萬言後删其繁蕪作五
　千言矣今按河上公授漢文帝上下二經
　章句謂帝曰余注是經以來千七百餘年
　凡傳三人連子四矣勿示非其人成玄英
　法師解曰傳三人者務光羡門子高丘子
　是也以此詳之莊子云湯伐桀後讓位務
　光務光不受抱石自沈於清泠之泉湯時
　務光既死即授經在桀之前也足明此經
　非是周昭王癸丑年及景室山中所著又
　按黄帝書云谷神不死是謂玄牝全載此
　一章則是黄帝時說經所以黄帝著書引
　此一章爾又按年代推之若是昭王時函
　關著經至漢文帝時未及一千年則與注
　經以來數不同益明此經是黄帝時及帝
　舜時說爲定矣且帝舜在位六十餘年一
　百一十二歲傳位於禹禹子孫相承十七
　帝四百七十一年爲湯所伐湯子孫相承
　二十一代三十王六百四十四年爲周所
　滅周自武王至赧王子孫相承四十一代
　三十七王八百六十九年爲秦所並秦昭
　襄王四十九年丁未滅周歷始皇終子嬰
　共四十五年爲漢所伐漢自高祖惠帝吕
　后至文帝元年相繼二十八年自舜至此
　凡計一千七百六十九年則眀說經在黄
　帝時注經在舜時非是函關特爲尹喜著
　此五千文明矣穎鑒之士宜詳之焉
第四宗趣指歸者道德尊經包含衆義指歸
　意趣隨有君宗河上公嚴君平皆明理國
　之道松靈仙人魏代孫登梁朝陶隱居南
　齊顧歡皆明理身之道符堅時羅什後趙
　圖澄梁武帝梁道士竇略皆明事理因果
　之道梁朝道士盂智周臧玄靜陳朝道士
　諸糅隋朝道士劉進喜唐朝道士成玄英
　蔡子晃黄玄賾李榮車玄弼張惠超黎元
　興皆明重玄之道何晏鍾會杜元凱王輔
　嗣張嗣羊祐盧氏劉仁會皆明虚極無爲
　理家理國之道此明注解之人意不同也
　又諸家禀學立宗不同嚴君平以虚玄爲
　宗顧歡以無爲爲宗孟智周臧玄靜以道
　德爲宗梁武帝以非有非無爲宗孫登以
　重玄爲宗宗㫖之中孫氏爲妙矣又此經
　以自然爲體道德爲用修之者於國則無
　爲無事自致太平於身則抱一守中自登
　道果得之者排空駕景乆視長生於國失
　道德則必敗亡於身喪道德則致淪滅故
　在乎上士勤人抱之爲式也又道德玄序
　開元二十一年頒下其所分别上卷四九
　三十六章法春夏秋冬下卷五九四十五
　章法金木水火土則上卷從第一訖第九
　章以無形無名爲宗明春道從第十訖第
　十八章無知惚恍爲宗明夏道從十九訖
　第二十七章以有精有信爲宗明秋道從
　二十八訖三十六章以凝重清靜爲宗明
　冬道其下卷自第一盡第九章明仁德次
　第十盡十八章明禮德從第十九盡二十
　七章明義德從第二十八至三十六章明
　智德從三十七盡四十五章明信德仁以
　履虚抱一禮以不恃不宰義以柔弱和同
　智以無識不肖信以執契不爭其大㫖亦
　以玄虚恢廓冲寂希微爲宗體强名則有
　五有四契理則無執無爲而譚講之家執
　文則多舛謬古今所釋獨學則或不周今
　廣引衆文窮其指當明者詳採則可明年
　代先後宗趣是非矣
道德眞經廣聖義卷之五










道德眞經廣聖義卷之六羔六
　　　　唐廣成先生杜光庭述
　　　道可道章第一(䟽此章明妙本之由/起萬化之宗源○義)
　　　(曰此者斯也章明也分判科段使義/理彰明說文曰樂歌竟爲一章章字)
　　　(從音從十謂一至十數之終謂書言/章蓋因風雅凡有件段皆謂之章焉)
　　　(明者皎净之義顯出之謂也妙本者/道也居經之首明道之由由從也起)
　　　(興也萬者數之大也化者應變之謂/也言萬有變化從道而興也宗主也)
　　　(源本也萬化既從道而興則知道爲/萬化之宗本也起自此章出生諸法)
　　　(如水之源流/注無竭也)
　　　(䟽首標虚極之强名將名衆妙之歸/趣○義云首者元也始也爾雅云初)
　　　(哉首基始也標者舉也虚極妙本也/强名道也此章先標可道爲體可名)
　　　(爲用末篇歸衆妙之門攝迹歸本趣/向也復歸向於大道之本也就此門)
　　　(中分爲七别一曰可道可名者明體/用也義云體用者相資之義也體無)
　　　(常體用無常用無用則體不彰無體/則用不立或無或有或實或根或色)
　　　(或空或名或象互爲體用轉以相明/是知體用是相明之義也體者形也)
　　　(膚也用者資也以也二曰無名有名/者明本迹也義云本迹者相生之義)
　　　(也有本則迹生因迹以見本無本則/迹不可顯無迹則本不可求迹隨事)
　　　(而立以爲本迹本者根也迹者末也/老君謂仲尼曰六經者先王之陳迹)
　　　(也迹者履之所出而迹豈履哉迹出/於履以迹爲履而復使人履之愈失)
　　　(道矣明迹爲末也三曰明有欲無欲/者明兩觀也義云觀者所行之行也)
　　　(以目所見爲觀音官以神所鑒爲觀/音貫悉見於外凝神於内内照一心)
　　　(外忘萬象所謂觀也爲習道之階修/眞之漸先資觀行方入妙門夫道不)
　　　(可以名得不可以形求故以觀行爲/修習之徑謂有欲歸於死無欲契於)
　　　(生也是觀其生死歸趣不同矣四曰/同出異名者明樸散而爲器也義云)
　　　(大樸者道也道散爲神明流爲日月/分爲五行生爲萬物器者有形用也)
　　　(易曰形而上者日道也形而下者曰/器也五曰同謂之玄者明成器而復)
　　　(樸也義云神明日月五行萬物有形/有器皆合於道故云復樸也六曰玄)
　　　(之又玄者辯兼忘也義云爲器之時/必存其樸復樸之後此樸亦忘乃契)
　　　(於道爾故謂玄之又玄也兼忘者器/樸俱忘也七曰衆妙之門者示人行)
　　　(了出也義云器樸兩忘了然契道復/歸生化之始衆妙之門也人與萬物)
　　　(同禀於道有爲有欲則失道傷生除/欲守和則歸根復本是謂知道要之)
　　　(門户也了出/者出世也)
道可道非常道
　䟽道者虚極妙本之强名也訓通訓徑
　義曰道者至虚至極非形非聲後劫運而
　不爲終先天地而不爲始圓通澄寂不始
　不終聖人以通生之用可彰尋迹而本可
　悟故以通生之德强名爲道也
　䟽道一字標宗也
　義曰經首道之一字標舉爲宗也
　䟽可道者言此妙本通生萬物是萬物由
　徑可稱爲道故云可道
　義曰標宗一字是無爲無形道之體也可
　道二字是有生有化道之用也三字之中
　自立體用體則妙不可極用則廣不可量
　故爲虚極之妙本也
　䟽非常道者妙本生化用無定方强爲之
　名不可遍舉故或大或逝或遠或返是不
　常於一道也故云非常道
　義曰散爲萬物不拘一方故用無定方也
　但宗一道故明萬物皆資道化故不在遍
　舉高而無上無不包容大也高而無上不
　滯於上大而無外不滯於外逝也逝往也
　窮於無窮無所不通遠也虚心守一道復
　歸之返也返還也此引道經第二十五有
　物混成章以證此義以此推之不常厥所
　是謂非常道也
名可名非常名
　注道者虚極之妙用名者物得之所稱用
　可於物故云可道名生於用故云可名應
　用者無方則非常於一道物殊而名異故
　非常於一名是則强名曰道而道常無名
　也
　䟽名者稱也謂即物得道用之名也首一
　字亦標宗也
　義曰名者正言也標宗一字爲名之本可
　名二字爲名之迹迹散在物稱謂萬殊由
　迹歸本乃合於道是知道爲名之本名爲
　道之末本末相生以成化也
　䟽可名者言名生於用可與立名也非常
　名者在天則曰清在地則曰寧在神則曰
　靈在谷則曰盈得一雖不殊約用則名異
　是不常於一名故云非常名也
　義曰無用則道凝有用則名立天得道垂
　象清明地得道確然安靜神得道變化不
　歇谷得道盈滿無虧此引下經第二章以
　明其義名散無極是爲非常名也
無名天地之始
　疏無名者虚極妙本未立强名也妙本之
　始無有無名從本降氣開闢天地天地相
　資以爲始故曰無名天地之始
　義曰大道吐氣布於虚無爲天地之本始
　無有無名者莊子天地篇曰泰初有無無
　有無名言泰初者無之始也無既無名不
　可詰之以名混漠寂寥邈爲化主元氣資
　之以爲始玄化禀之而得生故曰無名天
　地始無名無氏然後降迹漸令兆形由此
　而天地生氣象立矣
　䟽易之太極生兩儀兩儀生三才三才生
　萬物按爾雅云權輿始也
　義曰太極者形質已具也形質既具遂分
　兩儀人生其中乃爲三才也爾雅者周公
　所造以教成王多識鳥獸草木之名通詁
　訓之指歸辯同實而殊號者也成九流之
　津梁涉六藝之鈐鍵學覽者之潭奥擒翰
　者之華苑也蓋興於中古隆於漢氏言中
　古者亦五帝之後三王之間故易繫曰作
　易者其在中古乎
有名萬物之母
　注無名者妙本也妙本見氣權輿天地天
　地資始故無名也有名者應用匠成茂養
　萬物物得其養故有名也
　䟽有名者應用應用匠成有强名也萬化
　既作品物生成妙本旁通以資人用由其
　茂養故謂之母也母以茂養爲義然則無
　名有名者聖人約用以明本迹之同異而
　道不繫於有名無名也
　義曰萬化者舉其多也品物者衆物也衆
　物之中道無不在秋毫之細道亦居之故
　能生三才母萬物萬物道存則生道去則
　死含養之至不曰母乎大道無異無同無
　本無迹强立言教而本迹彰矣
常無欲以觀其妙常有欲以觀其徼
　注人生而靜天之性感物而動性之欲若
　常守清靜解心釋神反照正性則觀乎妙
　本矣若不性其情遂欲而動性失於欲迷
　乎道源欲觀妙本則見邊徼矣
　疏欲者性之動謂逐境而生心也言人常
　無欲正性清靜反照道源則觀見妙本矣
　若常有欲逐境生心則性爲欲亂以欲觀
　本既失冲和但見邊徼矣徼邊也
　義曰夫機械之心藏於胸中即純白不粹
　神德不全存身者不和此有欲也若欲害
　之心忘於中即虎尾可履而況於人乎此
　無欲也有欲者任耳目以視聽勞心慮以
　爲理視聽逾迷爲理愈亂可謂見邊徼矣
　無欲者神合於虚氣合於無無所不達無
　所不通與天地同功乃合乎大通可謂觀
　其妙矣觀者外以目周覽内以神照微目
　覽則辯乎有無神照則契乎冥寂矣人生
　而靜天之性者樂記篇之詞也言性本清
　靜無欲無營爲物所感因境生欲感於外
　而動於内得不慎其所感哉故聖人制法
　以檢其邪制禮以檢其亂制刑以檢其過
　制樂以檢其淫以道制欲所以教民之崇
　德務善也
此兩者同出而異名
　注如上兩者皆本於道故云同也動岀應
　用隨用立名則名異矣
　疏此指上事也兩者謂可道可名無名有
　名無欲有欲各自其兩故云兩者俱禀妙
　本故云同出自本而降隨用立名則名異
　也
　義曰夫一氣分而萬化生形兆立而萬有
　作三者之變各而兩之有出於無斯之謂
　矣道顯而名立名立而欲生此乃有道可
　言有名可謂有欲之機興於此矣是迹從
　本而生也若攝迹者棄欲忘名復歸妙本
　於道忘道於名忘名是謂還本矣徇情者
　逐欲忘本以至淪滑能返乎物初可與言
　乎至道矣
同謂之玄
　注出則名異同則謂玄玄深妙也
　疏玄深妙也自岀而論則名異是從本而
　降迹也自同而論則深妙是攝迹以歸本
　也歸本則深妙故謂之玄
　義曰有欲無欲之人同受氣於天地禀中
　和滋液則賢聖而無爲禀濁亂之氣則昏
　愚而多欲苟能洗心易慮澄欲含虚則攝
　迹歸本之人也人能修鍊俗變淳和則返
　樸之風可臻太古矣
玄之又玄衆妙之門
　注意因不生則同乎玄妙猶恐執玄爲滯
　不至兼忘故寄又玄以遣玄示明無欲於
　無欲能如此者萬法由之而了出故云衆
　妙之門
　䟽攝迹歸本謂之深妙若住斯妙其迹復
　存與彼異名等無差别故寄又玄以遣玄
　欲令不滯於玄本迹兩忘是名無住無住
　則了出矣注云意因者西昇經云同出異
　名色各自生意因令不生意因是同於玄
　妙無欲於無欲者爲生欲心故求無欲欲
　求無欲未離欲心既無有欲亦無無欲遣
　之又遣可謂都忘
　義曰夫攝迹忘名已得其妙於妙恐滯故
　復忘之是本迹俱忘又忘此忘脗合乎道
　有欲既遣無欲亦忘不滯有無不執中道
　是契都忘之者爾
　疏正觀若斯是爲衆妙其妙雖衆皆出此
　門故云衆妙之門也
　義曰衆妙門者天門也天門者萬法所生
　之總名也無有也言萬物出乎無有入乎
　無有聚散隱顯故有出入之名爾徒有其
　名實無其門故謂之無爲之門則無門也
　無門無房四達之皇皇是歸於妙道矣正
　觀者因修之漸證道之階也前所謂目見
　者爲觀(音/官)覽之觀也神照者觀(音/貫)行之觀
　也道以三乘之法階級化人從初發心至
　于極道捨凡證聖故有一十四等觀行之
　門小乘初門有三觀法一曰假法觀謂對
　持也二曰實法觀謂心照也三曰遍空觀
　入無爲也中乘法門觀行有四一曰無常
　觀二曰入常觀三曰入非無常觀四曰入
　非常觀大乘門中觀行亦四一曰妙有觀
　二曰妙無觀三曰重玄觀四曰非重玄觀
　聖何門中復有三觀一曰眞空觀二曰眞
　洞觀三曰眞無觀以此觀行修鍊其心從
　有入無階麤極妙得妙而忘其妙乃契於
　無爲之門爾無爲有爲可道常道體用雙
　舉其理甚明今於體用門中分爲五别一
　曰以無爲體以有爲用可道爲體道本無
　也可名爲用名涉有也二曰以有爲體以
　無爲用室車器以有爲體以無爲用用其
　無也三曰以無爲體以無爲用自然爲體
　因縁爲用此皆無也四曰以有爲體以有
　爲用天地爲體萬物爲用此皆有也五曰
　以非有非無爲體非有非無爲用道爲體
　德爲用也又於本迹門中分爲二别以無
　爲本以有爲迹無名有名也以有爲本以
　無爲迹互相明也萬物自有而終歸於無
　也夫以玄源澄寂妙本杳冥非言象可求
　非無有可質固亦討論理絶擬議道窮而
　設教引凡示兹階級然在於冥心感契漸
　頓隨機不可滯教執文拘於學相澡心浴
　德之士勤乎勉哉

道德眞經廣聖義卷之六



道德眞經廣聖義卷之七羔七
　　　　唐廣成先生杜光庭述
　　　天下皆知章第二(䟽前章明妙本生/化入兩觀之不同)
　　　(此章明樸散異名因萬殊而逐境逐/境則流浪善化則歸根故首標美善)
　　　(妄情次示有無傾奪結以聖人之理/冀速還淳之由○義曰夫悠悠衆趣)
　　　(蠢蠢羣生涉境起情去道逾遠聖人/憫其忘返啓此妙門前明兩觀之殊)
　　　(無而入有此標六者之惑因事以相/傾能知逐境之非不隨流浪之變)
　　　(則可以言虚心/實腹之漸己矣)
天下皆知美之爲美斯惡已皆知善之爲善
斯不善已
　注美善者生於欲心心苟所欲雖惡而美
　善矣故云皆知己之所美爲美所善爲善
　美善無主俱是妄情皆由分執有無分别
　難易神奇臭腐以相傾奪大聖較量深知
　虚妄故云惡已
　疏天下者舉大凡言凡在天覆之下也美
　者心所甘美也善者身所履行也言天下
　之人皆知己心所甘美者爲美己身所履
　行者爲善故論甘則忌辛好丹則非素共
　相傾奪競起是非皆由興動於欲心所以
　遞成乎美惡聖人知美惡無主俱是妄情
　妄則不常故云惡已已語助也注云神奇
　臭腐者莊子云所美爲神奇所惡爲臭腐
　是也
　義曰天下之人知道者稀常俗者衆知修
　身者寡徇物者多皆知美善爲是而莫能
　爲皆知不善與惡爲非而莫能改聖人歎
　之故云惡已不善已夫載仁伏義抱道守
　謙忠孝君親友悌骨肉乃美善之行也皆
　知之矣而不能爲反於此者乃不善之行
　也皆知之矣而不能革況於修無爲之道
　乎故可歎也妄者非眞實之義也因境起
　念隨物生情不守道循常即爲妄矣神奇
　臭腐者莊子北遊篇黄帝謂知曰萬物一
　也是其所美者爲神奇所惡者爲臭腐臭
　腐復化爲神奇神奇復化爲臭腐故曰通
　天下之一氣耳聖人貴一也此明神奇臭
　腐物之偏性百氏殊學九流異名遞執是
　非互生臧否理身理國者能無爲任物一
　以貫之臭腐神奇自然無二矣
故有無之相生
　䟽此明有無性空也夫有不自有因無而
　有凡俗則以無生有無不自無因有而無
　凡俗則以有生無故云相生而有無對法
　本不相生相生之名由妄執亦如美惡非
　自性生是皆空故聖人將欲救其迷滯是
　以歷言六者之惑
　義曰老君歎彼常徒迷乎正道妄生封執
　滯此幻情故明此義以祛其執夫執者着
　也執有即斥無執無即斥有執難即斥易
　執易即斥難執短即斥長執長即斥短執
　高即斥下執下即斥高執後即斥前執前
　即斥後有此執故皆非究竟故經云執者
　失之但無偏執自契中道便入玄妙正觀
　之門矣
難易之相成
　疏此明難易法空也此以難故彼成易此
　以易故彼成難亦如工者易於木而難於
　埴陶匠易於埴而難於木故云難易於成
　若同其所難則無易同其所易則無難難
　易無實妄生名稱是法空故能了之者巧
　拙兩忘則難易名息亦如美惡無定故也
　義曰夫難因於易非易無以知其難易因
　於難非難無以彰其易循環倚伏遞爲之
　用審而明之於難無滯於易無執即可以
　語其齊物通乎中道矣工者巧伎之稱也
　陶者和土爲器也各擅其伎則爲易更而
　使之爲難也
長短之相形
　䟽此明長短相空也以長故形短以短故
　形長故云長短之相形亦如鳧脛非短以
　鶴之長故續之則憂鶴脛非長因鳧脛之
　短故斷之則悲見短長相形猶如美惡既
　無定體是皆妄情形相既空名亦空故特
　未定也
　義曰夫物之形也有短長之相事之興也
　有難易之法化之起也有有無之變俱自
　然也若拘常俗之見則長者不得不長短
　者不得不短有無難易亦在兹乎滯之則
　爲執通之則爲道惟有道者能無滯爾鳧
　鶴之喻亦莊子駢拇篇之辭也謂各自有
　正不可以此正彼而損益也此斥世人不
　任自然之㫖也
高下之相傾
　䟽此明高下名空也高下兩名互相傾奪
　故稱高必因於下又有高之者稱下必因
　於高又有下之者又高則所高非高又下
　則所下非下如彼代間凡諸名位遞爲臣
　妾亦復無常是皆空故故無定位
　義曰夫高下之設名形勢位性智才業萬
　殊之中皆有高下則不獨拘於名位也但
　高忘其高下忘其下各安其分守以天常
　則無傾奪之事矣臣者男子之卑稱妾者
　女子之卑稱卑伏於人故稱臣妾疏指名
　位之說蓋以廣戒羣情也言尊卑之道各
　安其分不相傾奪則保其始終若棄卑而
　慕其尊名厭下而圖其高位不安素分禍
　敗隨之故經曰知足不辱知止不殆可以
　長乆可不戒乎
音聲之相和
　䟽此明和合空也五音相和成曲者誰總
　彼衆聲則能度曲如代間法皆和合成即
　體非眞是皆空故將欲定其美惡豈云達
　觀之譚
　義曰夫天地噫氣而衆籟作焉律吕合和
　而衆樂生焉聲之作也美惡隨之故有安
　樂怨怒哀思𢛈懣之别也然此别者人事
　强而隨之政化因而應之於達觀之士忘
　其善惡矣隨變責實謂之妄情美惡都忘
　方爲達道達道之士雖天地之大萬物之
　殷猶無有也樂記曰凡音之起由人心生
　心感於物而形於聲聲相應故成變變成
　方謂之音比音而樂之及干戚羽旄謂之
　樂故哀心感者其聲噍以殺樂心感者其
　聲嘽以緩喜心感者其聲發以散怒心感
　者其聲粗以厲敬心感者其聲直以廉愛
　心感者其聲和以柔是以先王慎其所以
　感故禮以導其志樂以和其心政以壼其
　行刑以防其姦禮樂刑政其極一也聲音
　之道與政通矣宫爲君商爲臣角爲民徵
　爲事羽爲物五者不亂則爲□□之音也
　理世之音安以樂其政和亂世之音怨以
　怒其政乖亡國之音哀以思其民困宫亂
　則荒其君驕商亂則陂其官壞角亂則憂
　其民怨徵亂則哀其事勤羽亂則危其財
　匱五者皆亂遞相凌謂之慢鄭衛者亂世
　之音比於慢桑間濮上者亡國之音其政
　散其民流夫知聲而不知音者禽獸也知
　音而不知樂者衆庶也唯君子能知樂審
　聲以知音審音以知樂審樂以知政不知
　聲者不可以言音不知音者不可與言樂
　知樂者幾於禮矣子夏對魏文侯曰鄭音
　好濫淫志宋音燕安溺志衛音趣數煩志
　齊音傲假驕志四者害其德非正聲也春
　秋晏子對齊景公曰先王之濟五味以和
　五聲以平其心以成其政聲亦如味矣一
　曰氣須氣以動也二曰體舞象文武也三
　曰類風雅頌也四曰物以四方之物成器
　也五聲者宫商角徵羽也六律者黄鍾太
　簇姑洗蕤賔夷則無射也六吕者夾鍾林
　鍾仲吕應鍾南吕大吕也律主於陽吕主
　於陰也七音武王伐紂所制也自午及子
　製七日爲七音八風八方之風也東方曰
　明庶東南曰清明南曰景風西南曰凉風
　西方曰閶闔西北曰不周北方曰廣漢東
　北曰融風也九歌者六府三事九功之歌
　也清濁小大短長疾徐哀樂剛柔遲速高
　下出入周疏以相成也以相濟也君子聽
　之以平其心心平德和而後幾於道矣舜
　作五絃之琴以歌南風䕫始製樂以賜諸
　侯理國之道以音而知理亂故吴公子季
　札歷聽三代古今之樂而知其興廢也修
　身之士閉視反聽以聽無聲然後可與言
　道矣
前後之相隨
　注六者相達遞爲名稱亦如美惡非自性
　生由是妄倩有此名故
　疏此明三時空也日夜相代代故以新如
　彼投足孰爲前後則前後之稱由相隨立
　名名由妄立誰識其神過去未來及以見
　在三時空故旋旋遷改亦美惡無定名也
　義曰前後之别生於變動也不變不動誰
　後誰先既有相隨乃分前後達觀之士泯
　爾都忘世間之法彰其别爾投足者舉歩
　之謂也歩之舉也孰後孰初明於此者乃
　絶前後之競矣老君傷憫世俗流蕩不還
　爭起妄情忘其中道歷指六事以化愚迷
　耳夫中道者非陰非陽無偏名也處天地
　之間傲然自放所遇而安了無功名而反
　乎道本雖堯桀之殊生死之變是非之别
　壽夭之異榮賤之隔哀樂之感動古今之
　遞代皆忘之也不知堯桀之殊忘美惡也
　不知生死之變忘有無也不知是非之别
　忘難易也不知壽夭之異忘長短也不知
　榮賤之隔忘高下也不知哀樂之感動忘
　音聲也不知今古之遞代忘前後也處乎
　無是之鄉立乎不疾之途遭之而不違過
　之而不守調而應之以道也益之而不加
　益損之而不加損此了乎中道之士忘前
　後之别忘變動之機矣
是以聖人處無爲之事行不言之教
　注無爲之事無事也寄以事名故云處不
　言之教忘言也寄以教名故云行
　䟽是以者說下以明上也夫飾智詐者雖
　拱默非無爲也任其素者雖終日指揮而
　未始不宴然矣故聖人知諸法性空自無
　矜執則理天下者當絶浮偽任用純德百
　姓化之各安其分安分則不擾豈非無爲
　之事乎言出於己皆因天下之心則終身
　言未嘗言豈非不言之教邪
　義曰夫聖人者與天地合其德日月合其
　明四時合其序鬼神合其吉兇謂之聖人
　也略而言之凡有五種一曰得道之聖太
　上老君諸天大聖是也二曰有天下之位
　兼得仙之聖伏羲黄帝顓頊少昊堯舜是
　也三曰有天下之位而無得仙之聖殷湯
　文武是也皆廓清六合不言昇天矣四曰
　博贍之聖無天下之位周公孔子制作禮
　樂垂範百王而無九五之位而皆具天地
　合德之美也五曰有獨長之聖而無博贍
　之名亦不具上衆美者謂伯牙師文爲鼓
　琴之聖子卿綏明能碁之聖鐘期延州知
　音之聖韓娥秦青謳謌之聖龔叔文摯智
　洞之聖離朱師曠視聽之聖張芝鍾繇草
　書之聖今經中明者指言理天下之聖也
　理天下之聖垂衣裳恭己南面而已矣何
　爲哉所謂處無爲之事也原天地之美達
　萬物之理順四時之行君無爲於上物自
　化於下可謂行不言之教也理國如此則
　人安其居樂其俗與道合矣
萬物作而不辭
　注令萬物各自得其動作而不辭謝於聖
　人也
　疏作猶動作也辭謂辭謝也言聖人善化
　無事無爲百姓不知爰遊爰豫各自得其
　動作而不辭謝於聖人故擊壤鼓腹而忘
　帝力此人忘聖功也
　義曰聖人之於萬物也萬物自古而固存
　豈待爲之而後存哉物自得其生育動作
　也爰遊爰豫太玄經之詞言上既無爲其
　下自遂故閑暇也擊壤者壤土也莊子馬
　蹄篇云赫胥氏之時民含哺而嬉鼓腹而
　遊也不知帝力者王充論衡曰堯之爲君
　蕩蕩乎人無得而名有年五十者擊壤於
　路鼓腹而遊歌曰鑿井而飲耕田而食日
　出而作日入而息帝力何有於我此衆庶
　之忘聖功也
生而不有爲而不恃功成不居
　注令物各遂其性不爲己有各得所爲而
　不負恃如此太平之功成矣猶當日慎一
　日不敢寧居
　疏令物各得成全其生理聖人不以爲己
　有令物各得其營爲聖人不恃爲己功如
　此太平之功弘濟日遠猶宜慎終如始不
　敢寧居此聖人自忘其功也注云日慎一
　日尚書文也
　義曰夫聖人處物不傷於物物遂其生物
　遂其生聖人不有之而恃其功任自然也
　處至順也夫功者王功曰勳輔成王業若
　周公也國功曰功保全國家若伊尹也民
　功曰庸施法於民若后稷也事功曰勞以
　勞定國若夏禹也理功曰績制法成理若
　咎繇也戰功曰多尅敵出奇若韓信也生
　成萬物者玄功也其功深遠曰玄也功成
　而不居所以全無爲之功也日慎一日以
　具䟽解言聖人有反物之功不自伐自恃
　惟恐失其所以隳其功故日加畏慎不敢
　寧息爾寧安也慎謹也聖人無爲其功廣
　大物遂其性不失其宜天清於上地寧於
　下四海平一泰然而寧是太平之謂也
　夫唯不居是以不去
　注夫唯不敢寧居而增修其德者則忘功
　而功存故不居而不去
　疏彼聖人者稠直如髮慎終如始本末不
　衰未嘗寧居而逸豫是以日新其盛德忘
　功而功不去光宅而天下安故云夫唯不
　居是以不去
　義曰夫唯者發句之語也謂上不有不居
　之事也夫聖人威加四夷而不爲有澤被
　萬物而不爲惠功濟天下而不爲己德冠
　四海而不爲主忘懷於至道合志於虚無
　處上而人不重處前而人不害天下樂推
　而不厭故其德不去矣王者不妄於喜怒
　則刑賞不濫金革不起矣不妄於求取則
　賦歛不厚供億不繁矣不妄於愛惡則用
　捨必當賢不肖别矣不妄於近侍則左右
　前後皆正人矣不妄於土地則兵革不出
　士卒不勞矣不妄於萬姓則天下安矣物
　得其分不恃其功無爲不恃之利信哉博
　矣稠直如髮者詩小雅都人士篇之詞也
　言情性密緻操行正直如髮之本末無降
　殺也

道德眞經廣聖義卷之七






道德眞經廣聖義卷之八羔八
　　　　唐廣成先生杜光庭述
　　　不尚賢章第二(䟽前章明萬殊逐境/善化則歸根此章明)
　　　(貴上不行無爲則至理首標不尚絶/矜徇之跡次云聖理示立教之方結)
　　　(以無爲明化成而復樸也○義曰夫/聖人爲理賢人輔之魚水相資安得)
　　　(不用上自三五之主至于霸王之君/開國建功仗賢爲本不尚者矜徇誇)
　　　(衒之行也賢人用則人自理矜衒用/則怨爭興不尚矜誇自無怨爭不貴)
　　　(乎麗容珍貨則人無貪求乃合乎/聖人虚心實腹無知無欲之尚矣)
不尚賢使民不爭
　注尚賢有迹徇迹則爭興使賢不肖各當
　其分則無爭矣
　疏尚崇貴也賢才能也人君崇貴才能則
　有徇迹徇迹則失眞失眞必是尚賢之由
　徇迹起交爭之弊不若陶之玄化任以無
　爲使雲自從龍風常從虎則唐虞在位不
　乏元凱之臣伊吕昇朝自得台衡之望各
　當其分人無覬覦則不爭也
　義曰徇迹者矯妄之謂也尚賢之㫖既興
　矯妄之人必至何者賢難知也詐而疑信
　佞而疑忠豈易辯哉經云智慧出有大偽
　是則上好智下應之以偽上好賢下應之
　以妄不若正身率下無爲御人陶以太和
　化以清靜則佐理之賢則爲其用矣乃雲
　龍風虎之謂也雲從龍風從虎者易乾卦
　孔子解九五之辭九五飛龍在天能廣感
　衆物故叙水流濕火就燥雲從龍風從虎
　各隨其類自相應感以況帝王昇九五之
　位萬國來庭云聖人作而萬物睹本乎天
　者親上本乎地者親下此言水是陰若流
　於地必就濕處火是陽若焚於薪必就燥
　處言此二物無識無情爲氣相感尚猶如
　此又龍是水畜雲是水氣龍吟則景雲起
　虎是威猛之獸風是振動之物虎嘯則谷
　風生此二物是有識有情與無識無情者
　因氣類同亦相感如此況聖人降世飛龍
　在天聖賢相須萬物交感故廣陳其事爾
　唐堯在位者帝堯號陶唐氏姓伊祁名放
　勛帝嚳之子母曰慶都帝嚳之次妃感赤
　龍而有孕十四月而生堯幼有聖德十六
　歲以唐侯即位七十年都於冀年八十六
　知子丹朱不肖明揚側陋廣求有德遂舉
　舜而歷試之聘以二女用觀其德二年禪
　舜舜即位二十八年而堯崩堯壽一百一
　十七歲葬於濟陰成陽里中謚法曰詡善
　傳聖曰堯帝舜有虞氏顓頊之後喬牛之
　孫瞽叟之子母曰握登見大虹意感而孕
　生舜於姚丘因爲姚氏名重華以孝聞舉
　用歷試二年乃即帝位二十八年而堯崩
　舜年三十而徴用歷試二年攝位二十八
　年服喪三年爲天子五十年巡狩南方死
　於蒼梧之野壽一百一十二年命禹嗣位
　葬於九疑之零陵舜以其子商均不肖不
　傳位於子舜既入蒼梧不返二妃望之蒼
　梧九峰處處相似不知求舜之處望皆疑
　之泣竹皆斑故號其山爲九疑書云舜陟
　方乃死史云舜登遐蓋言舜昇於高遠之
　處而遂不迴道學傳云堯爲太微眞君舜
　爲太極眞君九疑山記云舜時降於山中
　此乃皆證位高眞差肩大聖是則得道登
　遐而爲神仙明矣昔魚鳧遊於湔山飄然
　飛翥望帝居於石紐遽致超騰軒皇昇龍
　於鼎湖夏禹乘飆於鏡水莊子大宗師云
　狶韋氏得之以挈天地伏義氏得之以襲
　氣母黄帝得之以登雲天顓頊得之以處
　玄宫所以神農司於南極殷湯莅於北玄
　武丁位爲紫府陽甲位爲蒼元文王位爲
　太虚武王位爲太平康王位爲少華穆王
　位爲九元漢景位爲太一漢文位爲通玄
　八帝位爲八魁漢武位爲玄成此皆理國
　之君登眞得道上列眞官之任則堯舜登
　仙固其宜矣元凱之臣者即八元八愷也
　昔高辛氏有才子八人伯奮仲堪叔獻季
　仲伯虎仲熊叔豹季狸忠肅恭懿宣慈惠
　和天下之人謂之八元肅敬也懿美也宣
　遍也元善也高陽氏有才子八人蒼舒隤
　鼓擣戭大臨龍降庭堅仲容叔達齊聖廣
　淵明允篤誠天下之人謂之八凱齊中也
　淵深也允信也篤厚也愷和也此十六族
　世濟其美不隕其名堯不信用舉舜爲堯
　臣舉八元使布五教於四方五教者父義
　母慈兄友弟恭子孝内平外成高辛帝之
　後八元其苗裔也乃稷契朱虎熊羆之倫
　也舉八愷使主后土乃揆百事莫不時叙
　地平天成高陽顓頊之號八愷其苗裔也
　及倕禹咎繇益之倫也咎繇字庭堅是矣
　卨作司徒五教在寬卨在八元中矣禹作
　司空平水土后土地官禹在八愷中也内
　平者内諸夏也外成者外戎狄也舜舉十
　六族而天下理外内和平此春秋文公十
　八年莒僕弑其君而奔魯季孫行父使史
　克引此事以諫魯宣公也伊吕者伊即伊
　尹生於伊水之上空桑之中佐殷爲相以
　輔太甲謂之阿衡其先伊摯佐湯立杜稷
　致太平伊尹之子伊陟佐太甲之孫太戊
　三臣之勣著於殷朝也吕者太公望也姓
　姜字子牙釣於磻磎獲大魚剖之得玉璜
　中有兵鈐子牙習之年逾八十周文王卜
　畋渭濱其繇曰非熊非羆唯王者師遂畋
　獲子牙載之以歸後以兵謀佐武王克殷
　肇興周業初封於吕或封於甫故尚書穆
　王之畤有吕侯或云甫侯是其後也太公
　既克紂乃封國於齊召康公命太公曰五
　侯九霸汝實征之以夾輔周室賜太公之
　履東至于海西至于河南至于穆陵北至
　于無埭後桓公小白爲諸侯盟主至春秋
　之末其臣田和遂遷齊康公于海上乃奪
　其國焉台衡之望者天子置三公之官以
　象三台三台六官者太尉司徒司空太師
　太傳太保也三台六星上中下台各二星
　在紫微之南以拱衛帝座起文昌抵太微
　天階主三公九卿士庶九州色明而行列
　相類則君臣和法令平從上台至中台十
　六度中台至下台十六度二星間相去半
　度拆則爲奢狹則爲迫又上星主天子中
　星主伯子男狄人下星主卿大夫小匀而
　明白吉摇動變色爲兇一星去天下危二
　星去天下亂三星去天下不可理矣太師
　者師範一人儀刑萬國太傳教以德義太
　保保衛其身太尉掌武統兵司徒敬敷五
　教司空主平水土謂斯三公上應三台也
　阿衡者阿倚也衡平也天子倚三公以平
　正天下尚書云伊尹佐殷爲阿衡也覬覦
　者希望也
不貴難得之貨使民不爲盜
　注難得之貨謂性分所無者求不可得故
　云難得夫不安本分希效所無既失性分
　寧非盜竊欲使物任其性事稱其能則難
　得之貨不貴性命之情不盜矣
　䟽人之受生所禀有分則所禀材器是身
　貨寳分外妄求求不可得故云難得夫不
　安性分希慕聰明且失天眞盡成私盜今
　使賢愚襲性能否因情既無越分之求自
　輕難得之貨皆得性分誰爲盜乎故莊子
　曰不仁之人决性命之情而饕貴富又解
　云以人君不貴珠犀寳貝則其政清靜故
　百姓化之自絶貪取人各知足故不爲盜
　矣
　義曰人之生也禀天地之靈得清明冲朗
　之氣爲聖爲賢得濁滯煩昩之氣爲愚爲
　賤聖賢則神智廣博愚昩則性識昏蒙由
　是有性分之不同也老君謂孔子曰易之
　生人及萬物鳥獸昆蟲各有奇偶謂氣不
　同而凡人莫知其情唯達道德者能原其
　本焉文子云清氣爲天濁氣爲地和氣爲
　人於和氣之間有明有暗故有賢有愚愚
　欲希賢即越分矣暗欲代明即妄求矣此
　爲决性命之情而饕貴富莊子駢拇篇之
　詞也夫貴富所以可饕猶有尚之者若乃
　無可尚之迹則人安其分將量力受任豈
　直决己效彼以饕竊非望哉人君不貴珠
　犀寳貝之貨下息貪人人各自足斯可謂
　不爲盜也
不見可欲使心不亂
　注既無尚賢之迹不求難得之貨是無可
　見之欲而心不惑亂也
　疏希慕聰明是見可欲欲心興動非亂而
　何今既不崇貴賢能亦不妄求越分則不
　見可欲之事而心不惑亂也
　義曰希慕羡望也性識有限而羡望聰明
　是爲越分名之爲欲又修道之士初階之
　時願行未周澄鍊未熟畏見可欲爲境所
　牽乃栖隱山林以避囂雜及心泰志定境
　不能誘終日指揮未始不晏如也所謂小
　隱於山大隱於廛未能絶欲恐境所牽仍
　栖遁山林以避所見及其澄心息慮想念
　正眞外無撓惑之縁内保恬和之志雖營
　營朝市名利不關其心碌碌世途是非不
　介其意混迹城市何損於修眞乎
　是以聖人之治
　䟽說聖人理國理身以爲教本夫理國者
　復何爲乎但理身爾故虚心實腹絶欲忘
　知於爲無爲則無不理矣
　義曰天眞皇人謂黄帝曰未聞身理而國
　不理者夫一人之身一國之象也胸腹之
　位猶宫室也四肢之别猶郊境也骨節之
　分猶百官也神猶君也血猶臣也氣猶民
　也知理身則知理國矣愛其民所以安國
　也吝其氣所以全身也民散則國亡氣竭
　則身死亡者不可存死者不可生所以至
　人銷未起之患理未病之疾氣難養而易
　濁民難聚而易散理之於無事之前勿追
　之於既逝之後子勖之焉
　虚其心
　注心不爲可欲所亂則虚矣
　䟽夫役心逐境則塵事汩昏靜慮全眞則
　情欲不作情欲不作則心虚矣莊子云虚
　室生白謂心虚則純白自生也故曰虚其
　心也
　義曰惟道集虚虚心則道集於懷也道集
　於懷則神與化遊心與天通萬物自化於
　下聖人自安於上可謂至理之代矣虚室
　生白者莊子人間世篇之詞也室者心也
　視有若無即虚心也心之虚矣純白自生
　純白者大通明白之貌也内觀經云夫心
　者非青非赤非白非黄非長非短非圓非
　方大包天地細入毫芒制之則止放之則
　狂清淨則生濁躁則亡明照八表暗迷一
　方人之難伏惟在於心所以教人修道即
　修心也教人修心即修道也心不可息念
　道以息之心不可見因道以明之善惡二
　趣一切世法因心而滅因心而生習道之
　士滅心則契道世俗之士縱心而危身心
　生則亂心滅則理所以天子制官僚明法
　度置刑賞懸吉兇以勸人者皆爲心之難
　理也無心者令不有也定心者令不惑也
　息心者令不爲也制心者令不亂也正心
　者令不邪也净心者令不染也虚心者令
　不著也明此七者可與言道可與言修其
　心矣
實其復
　注道德内充則無矜徇亦如屬厭而止不
　生貪求矣
　䟽腹者含受之義足則不貪欲使道德内
　充不生貪愛故云實其腹注云屬厭而止
　者春秋傳閻没汝寬諫魏武子之詞也欲
　以小人之腹爲君子之心屬厭則足而不
　貪也
　義曰夫心者嗜好無窮腹者含受有足心
　無窮故虚之腹有足故實之心虚則衆慾
　不生腹實則貪求自止懷忠信抱質樸可
　謂德充於内矣春秋者魯史記之名也記
　事者以事繫日以日繫月以月繫時以時
　繫年年有四時故錯舉以爲名也天子有
　史官諸侯有國史楚謂之檮杌晋謂之乘
　魯謂之春秋孔子述經左丘明爲傳起周
　平王四十八年魯隱公元年太歲丁已歲
　星在降婁當晋鄂侯二年衛桓公完十三
　年蔡宣公考父二十八年鄭莊公寤生二
　十二年曹桓公終生三十五年齊僖公禄
　父九年楚武王達十九年秦文公四十四
　年宋穆公和七年陳桓公鮑二十三年燕
　穆公十八年乃春秋之始年至魯哀公十
　四年周敬王三十九年太歲戊午凡二百
　四十二年歷周一十四王魯一十二公行
　事當晋定公午三十一年衛出公輒十二
　年蔡成公怡十年鄭聲公勝二十年齊簡
　公嘉四年楚惠王章八年秦悼公十一年
　宋景公頭曼三十六年陳閔公越二十一
　年燕敬公六年吴夫差十五年乃春秋獲
　麟絶筆之年也其書凡三十卷三十五萬
　二千二十五言十九萬四千五百九十字
　本十五萬七千九百六十六字解晋征南
　將軍杜預字元凱註閻没汝寬諫者春秋
　昭公二十八年晋魏獻子舒爲政以其子
　戊爲梗陽大夫今晋陽也冬梗陽有獄戍
　不能斷以其獄上於獻子訟人之太宗以
　女樂爲賂魏子將受之戊謂魏子二大夫
　閻没汝寬曰主以不賄聞于諸侯若受梗
　陽之賄貪莫甚焉吾子必諫皆許諾退朝
　待于庭饋入魏子召二大夫食比置三歎
　既食使坐魏子曰吾聞諸伯叔諺曰惟食
　忘憂吾子置食之間三歎何也同辭而對
　曰他人賜二小人酒不夕食饋之始至恐
　其不足是以一歎中置自咎曰豈將軍食
　之而以不足是以再歎及饋之畢願以小
　人之腹爲君子之心屬厭而止是以三歎
　魏子辭梗陽之賄獻謚也疏云武子則武
　子名顆謚曰武閻没汝寬二大夫諫武子
　之言願以小人之腹爲君子之心腹則易
　足心則難滿欲其息貪不受梗陽之賂小
　人腹飽猶知厭足君子之心亦宜然矣春
　秋美之魏氏納諫所以興也
弱其志
　注心虚則志弱
　䟽志者心之事事在心曰志欲令心有所
　行皆守柔弱故知心虚則志弱矣
　義曰詩序曰在心爲志夫心之所起爲志
　所行爲事心既柔弱則無險躁紛競之事
　皆處和平矣事和平則爲理之本矣
强其骨
　注腹實則骨强
　疏骨者體之幹既其道德内充常無貪取
　不貪則腹實腹實則骨强也
　義曰弱其志則廉柔不犯於外强其骨則
　堅固有備於内爲道之者筋骨堅强百疾
　不能侵矣腹實則骨强和氣充也理國者
　政清則民靜費省則力豐民靜者志弱之
　謂也力豐者骨强之謂也
　常使民無知無欲
　注常使人無爭尚之知無貪求之欲
　䟽聖人所以虚心實腹之教者常欲使百
　姓無爭尚之知貪求之欲令其自化爾
　義曰貪求則爭起有知則事興爭欲既無
　清靜自化矣
使夫知者不敢爲也
　注清靜化人盡無知欲適有知者令不敢
　爲也
　䟽無知無欲者已清靜矣則使夫有知者
　漸陶淳化不敢爲循迹貪求而無爲也
　義曰下化於上猶風之偃草淳和普洽則
　皆返無爲也
　爲無爲則無不治矣
　注夫於爲無爲而人得其性是則淳化有
　孚矣
　疏夫得其性而爲之雖爲而無爲也且絶
　尚賢之迹不求難得之貨人因本分物必
　全眞於爲無爲復何矜徇既無聲而無臭
　人固不識而不知淳風大行誰云不理
　義曰無爲之理其大矣哉無爲者非謂引
　而不來推而不去迫而不應感而不動堅
　滯而不流捲握而不散也謂其私志不入
　公道嗜欲不枉正術循理而舉事因資而
　立功事成而身不伐功立而名不有若夫
　水用船砂用𨲂泥用橇山用樏夏瀆冬陂
　因高而田因下而池故非吾所謂爲也乃
　無爲矣聖人之無爲也因循任下責成不
　勞謀無失策舉無遺事言爲文章行爲表
　則進退應時動靜循理美醜不好憎賞罰
　不喜怒名各自命類各自用事由自然莫
　出於己順天之時隨地之性因人之心是
　則羣臣輻輳賢與不肖各盡其用君得所
　以制臣臣得所以事君此理國無爲之道
　也無聲無臭者詩大雅文王篇也言大道
　難知耳不聞聲音鼻不聞臭芳儀法文王
　之事則天下自信而順也不識不知者詩
　大雅皇矣篇言人不識古不知今順天之
　法而行之者此言天道尚誠實貴性於自
　然不尚賢貴貨即合於此矣
　　　道冲而用之章第四(䟽前章明貴尚/不行無爲則至)
　　　(理此章明妙本之用在用而無爲首/標道冲示至虚之宗本次云挫解明)
　　　(冲用之釋紛結以象帝之先欲令盡/知其趣爾○義曰大道之用其用不)
　　　(窮廣包天地細入毫髮澹然自得無/虧無盈行之於身則光塵混一運之)
　　　(於内則紛鋭和平綿乎億劫之前乃/居象帝之首萬法之内惟道可宗故)
　　　(爲萬有所歸/趣矣趣向也)
道冲而用之或似不盈
　注言道動出沖和之氣而用生成之功曾
　不盈滿云或似者於道不敢定言
淵兮似萬物之宗
　注淵深靜也道常生萬物而不盈滿妙本
　淵兮深靜故似爲萬物之宗主也
　疏冲虚也謂道以沖虚爲用也夫和氣沖
　虚故爲道用用生萬物物被其功論功則
　物疑其光大語冲則道曾不盈滿而妙本
　深靜常爲萬物之宗注云或似者道非有
　法故不正言爾他皆倣此
　義曰道常謙虚而不盈滿沖和澄澹處乎
　其中深玄寂靜爲物之主故物失沖和之
　道必致害亡人失冲和之道則至死滅君
　失沖和之道則政擾民離臣失沖和之道
　則名亡身辱是以知沖和之道萬物恃之
　以安爲萬物之宗矣語其及物之功則光
　明遠大求其妙本則深靜常虚道非有法
　者不可正言其有而物皆有道也倣准傚
　於此不敢定言也
挫其鋭解其紛
　注道以沖和故能抑止銛利釋散紛擾若
　俗學求復則彌結矣
　䟽挫抑止也鋭銛利也解釋散也冲虚之
　用物莫之違故銛利之心多擾之事念道
　沖和自抑止釋散矣此則約人以明道用
　注云俗學求復者莊子繕性篇云繕性於
　俗俗學以求復其初言銛利紛擾因欲而
　生故念道則挫解俗學則彌結矣
　義曰理國用沖和之道則無銛鋭之情以
　傷於物無勞擾之事以傷於人不傷於物
　則萬國來庭四夷嚮化兵革不起怨爭不
　興不尚於拓土開疆凌弱暴寡矣不傷於
　人則使之以時賦役輕省家給人足矣理
　身者解紛挫鋭外無侵競内抱清虚神泰
　身安恬然自適矣約人以明道者明人必
　資於道也莊子繕性篇云俗學以求復其
　初者言人既理性於俗矣而欲以俗學復
　性命之本所以求者愈非其道也俗學則
　彌結者銛鋭之心紛擾之事不以道挫而
　解之則拘於俗學彌加結固不可解也俗
　學者徇俗之學非日損之道也
和其光同其塵
　注道無不在所在常無在光在塵皆與爲
　一一光塵爾而非光塵
淇兮似或存
　注和光同塵而妙本不雜故湛兮似有所
　存也
　疏道之沖用於物不匱在光則與光爲一
　在塵則與塵爲一無乎不在所在常無冲
　用則可混光塵妙本則湛然不雜故云似
　或存也
　義曰沖和之道散被羣生汎然坦然物無
　不在可謂和光同塵矣光者明净也塵者
　混亂也有道之士不介然標異與衆同也
　匱乏也道雖散被羣生至妙之本凝寂沖
　虚常不乏絶故云常存也
吾不知誰子象帝之先
　注吾不知道所從生明道非生法故無父
　道者似存乎帝先爾帝者生物之主宰象
　似也
　䟽吾者老君自稱也象似也老君云吾見
　至道沖用生成萬物尋責所以不測由來
　既無父道之人故莫知道爲誰子生物必
　資道故似在乎帝先注云帝者生物之主
　易云帝出乎震輔嗣云帝者生物之主興
　益之宗也又解云兆見曰象言此生物之
　帝能兆見物象故謂之象帝爾
　義曰帝者萬化厥初即有主宰形象肇立
　牧之以君故言象帝大道沖用能生萬化
　故在象帝之先也老君大聖豈不知至道
　之宗本耶設此疑似之詞用曉迷方之俗
　爾亦如上大道不可正言義也帝出乎震
　易繫辭也震東方卦也少陽之氣生化之
　源今以太子居東宫少陽之位御極爲出
　震之期蓋取象天地生育萬物之始也兆
　見曰象者無形曰氣兆形曰象生物之首
　也萬物之首象帝居先大道復在象帝之
　先言其高遠也然夫至道不終不始孰知
　其先哉亦强爲之容爾易曰帝出乎震萬
　物生也齊乎巽萬物潔齊也相見乎離聖
　人南面向明而理也致役乎坤萬物致養
　也說言乎光萬物所悦也戰乎乾陰陽相
　薄也勞乎坎萬物所歸也成言乎艮萬物
　終始也夫萬物出乎震而終乎艮終而復
　始循化無窮而象帝者在此出震之先道
　復先於象帝故能爲生化之主天地之元
　也人君體道用心志無滿溢泉然澄靜以
　御萬方外無銛鋭之爭下絶紛擾之事和
　天光而燭物含塵垢而居尊其無爲之化
　可齊乎象帝矣


道德眞經廣聖義卷之八


道德眞經廣聖義卷之九羔九
　　　　唐廣成先生杜光庭述
　　　天地不仁章第五(䟽前章明妙本沖/用在用而無爲此)
　　　(章明偏愛成私徧私則難普首標芻/狗萬物示天地之兼忘次喻橐籥罔)
　　　(窮明用虚而不撓結以多言數窮欲/令必守中和○義曰夫以仁爲仁則)
　　　(有執不以仁爲仁則無私帝王之視/群生猶天地之視萬物萬物自生自)
　　　(化天地不以爲功羣生爰居爰處帝/王不以爲惠任妙氣以鼓舞任玄化)
　　　(以生成乃爲至化矣若言其仁惠理/或自窮何者天地之仁大矣草木有)
　　　(冬榮夏枯帝王之仁大矣刑法有投/荒用鉞未若不以仁爲仁之大也運)
　　　(彼沖和守其清靜/爲理身之要妙矣)
天地不仁以萬物爲芻狗聖人不仁以百姓
爲芻狗
　注不仁者不爲仁惠也芻狗者結草爲狗
　也犬以守禦則有弊蓋之恩今芻狗徒有
　狗形而無警吠之用故無情於仁愛也言
　天地視人亦如人視芻狗無責望爾嘗試
　論之曰夫至仁無親孰爲兼愛愛則不至
　適是偏私不獨親其親則天下皆親矣不
　獨子其子則天下皆子矣是則至仁之無
　親乃至親也豈兼愛之乎
　䟽仁者兼愛之目也芻草也謂結草爲狗
　以用祭祀也莊子曰師金謂顔回曰夫芻
　狗之未陳巾以文繡及其已陳則庖者取
　而爨之今天地至仁生成羣物亦如人結
　草爲狗不責其吠守之用不以生成爲仁
　恩故云不仁也則聖人在宥天下視彼百
　姓亦當如此注云弊蓋之恩者禮記孔子
　云弊蓋不棄爲埋狗也不獨親其親禮運
　文者也
　義曰古之祭法有爲人用者皆象其形以
　列籩豆之間故有芻狗之設矣莊子天運
　篇孔子西遊於衛顔回字子淵孔子弟子
　魯人也小孔子三十歲二十九而髮白孔
　子曰自吾有顔回也門人日益回以德行
　著名居四科之首孔子所以稱其賢也三
　十二而早死孔子哭之慟故曰苗而不秀
　秀而不實不幸短命死矣回顔路之子也
　回問師金夫子之行奚如師金曰惜乎而
　夫子其窮乎顔回曰何謂也師金曰夫芻
　狗之未陳也盛以篋衍巾以文繡尸祝齋
　戒以將之及其已陳行者踐之樵者爨之
　而已將復收於篋衍必反爲怪今夫子取
　先王已陳之芻狗聚弟子而寳之故伐樹
　於宋削跡於衛窮於商周圍於陳蔡是亦
　將鄰乎行者之踐樵者之爨也惜哉夫犬
　以吠守今芻狗無吠守之用天地之視萬
　物聖人之視百姓亦如芻狗不責其吠守
　之能不以仁恩之爲仁不責其報不彰其
　仁是以不仁矣人於狗也有弊蓋瘞埋之
　恩今於芻狗亦無此恩矣明聖人不以兼
　愛爲仁也弊蓋者禮記檀弓篇曰仲尼之
　畜狗死使子貢埋之曰吾聞之弊帷不棄
　爲埋馬也君之路馬死埋之以帷弊蓋不
　棄爲埋狗也丘也貧無蓋於其封也亦與
　之席無使其首陷焉恐其首直委於土也
　不獨親其親者禮運篇云大道之行天下
　爲公不獨親其親不獨子其子汎愛於物
　推公而行不爲偏愛也
　天地之間其猶橐籥乎
　注橐者鞴也籥者笛也橐之鼓風笛之運
　吹皆以虚而無心故能動而有應則天地
　之間生物無私者亦以虚無無心故也
虚而不屈動而愈出
　注橐籥虚而不屈撓動之而愈出聲氣以
　況聖人心無偏愛則無屈撓之時應用不
　窮可謂動而愈出也
　䟽橐□也謂以皮囊鼓風以吹火也籥笛
　也言天地能芻狗萬物者爲其間空虚故
　生成無私而不責望亦由橐之鼓風笛之
　運吹常應求者於我無情故能虚之而不
　屈撓動之愈出聲氣以況人君虚心玄默
　淳化均一則無屈撓日用不知故動而愈
　出也
　義曰橐乃皮囊以鼓風籥乃竹管以運氣
　橐鼓風無籥不能運籥運氣無橐不能鼓
　兩者相須而行以明天地爲橐五氣爲籥
　含虚運動以生萬殊而無屈竭矣人君虚
　心用道臣佐體君行化如天地運五氣以
　不竭則政無屈撓四海和平也動之愈出
　聲氣言無窮也淳化均一者淳和之德周
　被萬品日用不知者易繫辭云百姓日用
　而不知言百姓日日頼用此道以得生而
　不知道之功力蓋道冥昩不以功爲功故
　百姓用之而不知也屈竭也
多言數窮不如守中
　注多言則不詶故數窮屈兼愛則難遍便
　致怨憎故不如抱守中和自然皆足矣
　䟽多言者多有兼愛之言也多有兼愛之
　言而行則難遍故數窮屈不遂是知不如
　忘懷虚應抱守中和則自然皆足矣注云
　不詶者詶答也謂空有其言而行不詶答
　者也
　義曰多言多敗多事多害言之多也謂或
　不應故有窮屈矣理國多言謂政令政令
　多出朝令夕改則謂數窮也理身多言其
　失可知也故一言之失駟馬不追況多言
　之失寧無辱乎夫言者離堅合異反白爲
　黑防人之口甚於防川不可不慎也不如
　默守中和於國不煩其政令於身不招其
　恥辱愛氣希言守德於中行不言之教斯
　爲美善矣
　　　谷神不死章第六(䟽前章明兼愛咸/私偏私則難普此)
　　　(章明至虚而應其應則不窮首標谷/神寄神用以明道次云玄牝辯玄功)
　　　(之母物結以綿綿微妙示虚應則不/勤勞也○義曰神者陰陽不測之謂)
　　　(也虚而能應感而遂通或以谷養爲/言養神則契乎不死或以響應爲說)
　　　(應物則如神不窮玄牝則吐納元和/鍊神鍊氣形氣長乆天地齊靈綿綿)
　　　(永存長生/之道也)
谷神不死
　注谷者虚而能應者也神者妙而不測者
　也死者休息也谷之應聲莫知所以有感
　則應其應如神如神之應曾不休息欲明
　至道虚而生物妙用難名故舉谷神以爲
　喻說也
是謂玄牝
　注玄深也牝母也谷神應物沖用無方深
　妙不窮能母萬物故寄谷神玄牝之號將
　明大道生畜之功也
　䟽谷神者明谷神之應聲如道之應物有
　感即應其應如神神者不測爲名死以休
　息爲義不測之應未嘗休息故云谷神不
　死玄深也牝母也谷神之應深妙難名萬
　物由其茂養故云是謂玄牝
　義曰谷神之義響應若神分爲三别第一
　謂谷神之含虚有聲則應道之體無修之
　則得第二謂神無形有祈則赴感道無象
　修之則長存第三謂響在谷無聲則不應
　道在身不修則不成不死者非謂死生之
　死是休息之死若謂養身解之則爲死生
　之死一謂養神則長生不死二謂響應無
　休歇爲休歇之死夫玄天也於人爲鼻牝
　地也於人爲口元和之氣慧照之神在人
　身中出入鼻口呼吸相應以養於身故云
　谷神也又天之五氣從鼻而入其神曰魂
　上與天通地之五味從口而入其神曰魄
　下與地通言人食氣則與天爲徒乆而不
　已可以長生陽鍊陰也食味則與地爲徒
　乆而不已生疾致死陰鍊陽也老君令人
　養神寳形絶穀食氣爲不死之道故云玄
　牝門天地根也
玄牝之門是謂天地根
　注深妙虚牝能母萬物萬物由出是謂之
　門天地有形故資禀爲根本矣
　䟽玄牝之用有感必應應物由出故謂之
　門天地有形之大者爾不得玄牝之用則
　將分裂發泄故資禀得一以爲根本故云
　是謂天地之根根本也
　義曰非獨人資玄牝運氣乃得長生天地
　之大亦須資道氣運養乃能清寧無改矣
　下經云天無以清將恐裂地無以寧將恐
　發天地失道尚有傾淪發泄之變況於人
　身而不守中存一乎
綿綿若存用之不勤
　注虚牝之用綿綿微妙應用若存其用無
　心故不勤勞也
　䟽綿綿者微妙不絶之意也虚牝之用應
　物無私微妙則稱其若存無私故用不勤
　倦爾
　義曰天地任氣自然故長存也人鼻口呼
　吸當綿綿微妙若可存復若無有不當煩
　急勞倦也理國之道政令所行亦當寬以
　濟猛猛以濟寬所以政寬則民怠令猛則
　民殘能以清寧之道以理天下人無動用
　勤勞之事則下民親附祚曆廷長綿綿常
　存若瓜瓞葛虆之長永也故云綿綿若存
　用之不勤也
　　　天長地乆章第七(䟽前章明谷神虚/應虚應即不窮此)
　　　(章明天地無私無私故長乆首則標/天地以爲喻次則舉聖人以轉明結)
　　　(以無私成私蓋將欲勸勤此行○義/曰前章明玄牝運氣天地任之以自)
　　　(然此標天長地乆以契任自然之用/聖人之理亦當體天地之用則人安)
　　　(國寧天地不以其私故能長/乆聖人無私用道萬物歸矣)
天長地乆
　注此標天地長乆者欲明無私無心則能
　長能乆結喻成義在乎聖人後身外身無
　私成私爾
　䟽此標章問也天以氣象故稱長地以形
　質故稱乆
　義曰老君將明天地長乆之義以教理世
　之君故於章首自舉其問天以氣象者列
　子云天積氣也無處無氣地積塊也無處
　無塊積氣爲象象虚也積塊爲形形實也
　易繫辭曰在天成象在地成形變化見矣
　上象下形故能變化孳生萬物也
天地所以能長且乆者以其不自生故能長
生
　注天地生物德用甚多而能長且久者以
　其資禀於道不自矜其生成之功故爾
　䟽前句標問此假答云天地所以能長且
　久者以其覆載萬物長養羣材而皆資禀
　於妙本不自矜其生成之功用以是之故
　長能生物又解云不自生者言天地但生
　養萬物不自饒益其生故能長生
　義曰老君將明此長乆之義自設其問亦
　如文章家亡是公子烏有先生東郭主人
　之例也立理發問因自答之以顯其事爾
　爲前句既問天長地乆此句方答云以天
　地運元和沖用之氣生育羣品羣品得生
　天地不恃其德不有其功故能長乆若恃
　其功則功細矣若恃其德其德薄矣不恃
　故德廣功大萬物歸宗而天地長乆也人
　君理國當法天行化任物無爲衆庶熙熙
　自臻平泰理身無勞心役慮之事無矜名
　徇欲之功神安於中氣和於内如此則國
　祚長遠身壽遐延亦如天地無私乃能長
　乆也
是以聖人後其身而身先外其身而身存
　注後身則人樂推故身先外身則心忘澹
　泊故身存
　䟽是以聖人傚天地覆載必均養而無私
　故推先與人百姓欣頼爲下所養故身先
　也不自矜貴而外薄其身天下歸仁則無
　畏害故身存也
　義曰理國不矜貴以有爲不勞人以自奉
　所謂後身外身也太古之君志包天地澤
　及天下而不知其誰氏其生無爵不有其
　位也其死無謚不多其功也其實不聚其
　名不立天下樂推萬物欣戴可謂後身而
　身先外身而身存也代之衰也其君則不
　然恣身之欲而役於人殫人之力以奉其
　己人勞政弊天下去之此所謂失外身後
　身之道也豈若碎琥珀之枕焚雉頭之裘
　罷一臺之費却千里之馬德垂當代名光
　竹帛乎修身之士不嗜榮爵外其身也不
　爲躁進後其身也如此則身存而德充德
　充則人服可謂身先身存矣反於此者道
　遠乎哉
非以其無私邪故能成其私
　注天地忘生養之功是無私而能長且乆
　是成私聖人後外其身是無私而能先能
　存是成其私也
　䟽天地所以長乆聖人所以先存者非以
　其無自私之心故能成此長乆先存之私
　已乎
　義曰聖人之理也任自然之化無獨見之
　專不厚其生不伐其善不爲天下之先故
　能處人之上不爲天下之貴故能享祚乆
　長所以億兆宅心夷蠻稽顙干戈止息宗
　廟安寧此之爲私也大矣由其不以私爲
　私故成此光大理身則德充人服道契神
　明享壽長生其私大矣亦由其不以徇私
　逐欲成此大私也靈寳經云居世之人貪
　歡逐欲前樂後苦何哉極而逸樂而墜於
　三塗也學道之士絶利忘名寒栖鍊行終
　得仙道先苦後樂何者積其功行昇乎九
　天也
道德眞經廣聖義卷之九














道德眞經廣聖義卷之十羔十
　　　　唐廣成先生杜光庭述
　　　上善若水章第八(䟽前章明天地無/私生成則能長乆)
　　　(此章明至人善行柔弱故無尤首標/若水示三能之近道次云居地盡七)
　　　(善之利物結以不爭勸守柔以全勝/也○義曰夫水之爲德也柔弱平和)
　　　(居順處下隨時壅决任器方圓流作/泉源散爲霧露凡物失之則死得之)
　　　(則生擊之無傷執之無有所以不及/於道者水有形而道無形也雖有形)
　　　(爲礙其於利物之德謙沖之用近於/道矣老君舉水爲喻以勸修道之人)
　　　(欲令體七善三能修身理國兼/以不爭之德故無尤過之事矣)
上善若水
　注將明至人上善之功故舉水性幾道之
　喻也
　䟽上善標人也若水者喻也至虚懷於法
　無住忘善而善是善之上上善若水行如
　水之能具在下文皆含法喻也
　義曰上善之士體道修心應變隨時縱横
　利物老君欲顯上善之德以勸後學之人
　以水與道相鄰故舉水爲喻上善有善而
　忘其善如水之不矜其功水不矜功其功
　益大善不伐善其善益彰既大且彰爲善
　之上矣上惟南面之主下洎栖巖之人能
　如水焉必得道矣法喻者以水爲喻以道
　爲法以上士爲能行之人也
水善利萬物而不爭處衆人之所惡
　䟽水性甘凉散灑一切被其潤澤蒙利則
　長故云善利此一能也
　義曰甘者水之味也凉者水之體也水爲
　氣母王於北方以潤下爲德其色黑其性
　智其味鹹其數六北方者陽德之始陰氣
　之終也生數一與道同也道亦爲一即無
　一之一水亦爲一即有一之一也無一之
　一爲道之體有一之一爲道之用則眀水
　者道之用也一切物類皆資潤澤而得生
　成以能潤故耐生萬物故處三能之首也
　䟽天下柔弱莫過於水平可取法清能鑒
　人乘流值坎與之委順在人所引嘗不競
　爭此二能也
　義曰柔弱者水之德也德經第四十一章
　云天下柔弱莫過於水重舉水德以勸守
　柔矣夫其水也居平則不流法以平恕爲
　本故可取法也水之不流靜能鑒物故曰
　人莫鑒於流水而鑒於止水以其清且靜
　也水性平也故值不平則逝值坎澤則止
　東西南北隨引所行不與人爭無所不可
　校量衆德又云不及生物之功故次之二
　能也
　䟽惡居下流衆人恒趣水則就卑受濁處
　惡不辭此三能也
　義曰人之性也徇常者衆謙順者寡好居
　上位惡處下流唯夫水也處下不爭居污
　不辱比前之德前德爲勝故爲三能也
　故幾於道
　注幾近也
　䟽利物明其弘益不爭表其柔弱處惡示
　其含垢此水性之三能唯至人之一貫其
　行如此去道不遐故云近爾
　義曰以前三能故近於道人君能宣弘益
　之德秉謙沖之心體含垢之行則天下太
　平矣理身者功務及物柔以制性處濁順
　俗委迹謙光則神仙可冀矣
居善地
　注上善之人處身柔弱亦如水之居下潤
　益一切地以卑用水好下流
　䟽至人所居善能弘益如水在地利物則
　多又地道用卑水好流下同至人謙順幾
　道性之柔弱故云居善地
　義曰此明處下樂卑爲安國存身之道也
　天以清浮故用其高地以濁厚故安其下
　易曰天尊地卑卑高以陳又云地道卑而
　上行則水順下而處卑同至人之謙德矣
心善淵
　注用心深靜亦如水之泉渟也
　䟽至人之心善於安靜如水之性湛爾泉
　渟水靜則清明心閑則了悟泉深靜也故
　云心善淵
　義曰此明澄靜清虚爲潔己洗心之術也
　臣心如水臣門如市斯之謂歟
與善仁
　注施與合乎至仁亦如水之滋潤品物也
　疏至人弘濟常以與人善施之功合乎仁
　行如水潤澤無心愛憎故云與善仁
　義曰此明潤澤品物爲博施濟衆之行也
　既以與人己愈有既以與人己愈多亦斯
　義矣
言善信
　注發言信實亦如水之行險不失其信矣
　䟽上善之人言必眞實引化凡庶善信不
　欺如彼泉流豈殊坎險故云言善信注云
　行險而不失其信者周易坎卦之詞也
　義曰此明信實無欺爲眞常審諦之教也
　行險不失其信者周易坎卦曰習坎重險
　也水流而不盈行險而不失其信也夫理
　國長民率身從道言必信實可以動天地
　感神明所以善惡之詞興於一室之中應
　乎千里之外此信之至也孔子云去食去
　兵而存乎信至哉言乎
政善治
　注從政善理亦如水之洗滌羣物令其清
　淨也
　疏政正也至人於事動合無心正容悟物
　物因從正正則自理非善而何如彼水性
　洗滌羣物令其清淨故云善理
　義曰此明眞正化物爲革凡成聖人法也
　正容悟物者莊子田子方篇子方名無擇
　侍坐於魏文侯文侯師子夏而友子方子
　方數稱谿工之道文侯以爲谿工子方之
　師也子方曰非也無擇之里人耳稱道數
　當故無擇稱之無擇之師東郭順子也其
　爲人也人貌而天虚縁葆眞清而容物物
　無道正容以悟之使人心意也銷無擇何
　足以稱之此所謂物之失道東郭順子正
　其容儀心冥于道物睹自悟邪志盡銷亦
　可謂不言而化不化而行眞道也哉
事善能
　注於事善能因任亦如水之性方圓隨器
　不滯於物
　䟽至人圓明於物無礙凡有運動在事皆
　通通則善能是名照了如彼水性决之爲
　川壅之爲池浮舟涵虚無所不爲是善也
　義曰此明因機任物爲變應圓通之用也
　水以方圓任器壅决隨時故能習海浮天
　且廣且大人君垂裳理物委任賢良用之
　不疑各得其職可以無爲而理臻乎泰寧
　之治矣
動善時
　注物感而應不失其時亦如水之春泮冬
凝矣
　疏至人之心喻彼虚谷方之鏡象物感斯
　應如彼水性春泮冬凝與時消息故云動
　善時
　義曰此明出處從時爲守道保生之戒泮
　散也春布陽和層冰釋散冬有寒沍流水
　堅凝水之順時也理國之道理身之方舒
　卷任時因物之性則至理矣則保生矣
夫唯不爭故無尤
　注上善之人虚心順物如彼水性壅止决
　流既不違迕於物故無尤過之地
　䟽尤過也至人善行與物無傷虚心曲全
　未曾爭競波流頽靡委順若斯曾不違迕
　於物故無尤過之地矣
　義曰不爭之德德之先也凡人之性不能
　無爭爲爭之者其事衆也亂逆必爭暴慢
　必爭忿恚必爭奢泰必爭矜伐必爭勝尚
　必爭違愎必爭進取必爭勇怯必爭愛惡
　必爭專恣必爭寵嬖必爭王者有一於此
　則興師海内諸侯有一於此則兵交其國
　卿大夫有一於此賊亂其家士庶人有一
　於此則害成於身皆起於無思慮愆禮法
　不畏懼不容忍爭乃興焉故爭城者殺人
　盈城爭地者殺人滿野必當察起爭之本
　塞爲爭之源無不理矣語曰君子無所爭
　又曰在醜不爭下經曰聖人之道爲而不
　爭不爭之德何過之有哉虚心者虚心無
　欲也曲全者曲己全人也波流者任性自
　適也頽靡者放曠無滯也波流者莊子應
　帝王篇云變化頽靡世事波流無往不同
　矣委順者委心順道也體兹七善遵彼三
　能國泰長生之要也
　　　持而盈之章第九(䟽前章明至人善/行柔弱故無尤此)
　　　(章明凡俗溺情憍盈故有咎首標持/盈揣鋭示具難保次云金玉富貴戒)
　　　(在貪求結以名遂身退令忘功而不/處也○義曰前章舉水爲喻顯明修)
　　　(學之行此以持盈爲首更彰貪滯之/非欲使忘功退身以將至人之美爾)
持而盈之不如其已
　注執持盈滿使不傾失積財爲累悔吝必
　生故不如其已已止也
　䟽持執也盈滿也已止也言人心貪愛求
　取無厭執守保持更令盈滿積財爲累悔
　吝必生故聖戒云不如休止
　義曰持盈之喻凡有四義一者堅持欲心
　至於盈滿二者保持世財至於盈滿三者
　執持惡行至於盈滿四者持權恃禄至於
　盈滿大凡知進忘退不念善道執滯不迴
　以至盈滿者皆當有報欲心盈滿者得羸
　疾傷生報世財盈滿者得攻劫侵奪報惡
　行盈滿者得刑危殘害報權禄盈滿者得
　傾覆淪滅報所以老君戒之不如休止不
　休不止斯報必驗
揣而鋭之不可長保
　注揣度也鋭銛利也揣摩鋭利進取榮名
　富貴必憍坐招殃咎故不可長保也
　䟽揣量度也鋭銛利也凡情滯溺貪求榮
　利故揣量前事銛鋭欲心鬼瞰人怨坐招
　殃咎故不可長保也
　義曰夫王者鋭於開疆拓土則人怨國亡
　人臣鋭於貪利圖名即身危禍及縱或苟
　得安能長乆況進無所補退有憂患故云
　不可長保
金玉滿堂莫之能守
　注此明盈難乆持也
　䟽假使貪求不已適令金玉滿堂象既有
　齒而焚身雞亦畏犧而斷尾且失不貪之
　寳坐貽致寇之憂以其賈害豈云能守此
　覆釋持盈也
　義曰假令明能揣度鋭解貪求金玉珍奇
　滿堂潤屋必致攻奪之害豈能保而守之
　乎況人生有限情欲無厭既不救其死亡
　豈能保乎金玉象有齒而焚身者春秋襄
　公二十四年晋范宣子爲政諸侯之弊重
　鄭人病之二月鄭伯如晋子産寓書於子
　西以告宣子曰子爲晋國四鄰諸侯不聞
　令德而聞重弊僑也惑之僑聞君子長國
　家者非無賄之患而無令名之難夫諸侯
　之賄聚於公室則諸侯貳若吾子頼之則
　晋國貳注貳離也諸侯貳則晋國壞晋國
　貳則子之家壞何没没也將焉用賄夫令
　名德之輿也德國家之基也無壞亦無是
　務乎有德則樂樂則能乆詩云樂只君子
　邦家之基有令德也夫恕思以明德令名
　載而行之是以遠至邇安無寧使人謂子
　子實生我而謂子浚我以生乎注浚取也
　言取我財以自生象有齒以焚其身賄也
　宣子悦乃輕弊是行也鄭伯朝晋爲重弊
　故也雞斷尾者春秋周景王子子朝之傅
　賔孟適郊見雄雞自斷其尾歎曰犧牲之
　用存乎全而肥碩今自斷其尾使己不全
　冀免爲犠之用雞之保其身也如此況於
　人乎貪利而忘其身智不及雞矣不貪之
　寳者鄭人有得玉獻於子罕曰此寳也將
　以獻之子罕曰汝以玉爲寳我以不貪爲
　寳我若取玉俱喪寳矣不如兩全之遂不
　受玉致寇者易解卦九三辭曰負且乘致
　寇至負者小人之事也負擔於物合是小
　人乘者君子之器也今小人捨負擔而乘
　車是小人而乘君子之器矣故竊盜之人
　恩奪之矣
　(以下原闕)




　鳥盡而良弓藏狡兔死而獵犬烹勢使然
　也范蠡扁舟而脱禍文種固位而喪身此
　之謂矣日中則昃月滿則虧暑往即寒來
　春榮即秋落天道然也人能體盈虚於天
　道忘成遂之功名子房絶粒以優游疏廣
　解印而高尚固無上蔡華亭之追痛矣況
　乃居九五之位臨億兆之人光宅萬方廓
　廡四海而不守持盈滿堂之戒乎

道德眞經廣聖義卷之十
道德眞經廣聖義卷之十一羊一
　　　　唐廣成先生杜光庭述
　　　載營魄章第十(䟽前章明縱欲溺情/憍盈故有咎此章明)
　　　(養神愛氣不雜則無疵營魄以下至/滌除戒修身所以全德愛人以下至)
　　　(明白示德全可以爲君結以生之畜/之表玄功之被物也○義曰此章明)
　　　(抱一之利以表前揣鋭之非抱一則/神全魄安揣鋭則盈而必覆至於致)
　　　(柔玄覽之妙愛人理國之規同大/道生畜之功顯匡翼玄深之德)
載營魄抱一能無離乎
　注人生始化曰魄既生魄陽曰魂魄則陰
　虚魂則陽滿言人載虚魄常須營護復陽
　陽氣盈滿則爲魂魂能運動則生全矣一
　者不雜也復陽全生不可染雜故令抱守
　淳一能無離身也
　䟽載初也營護也言人受生始化但有虚
　象魄然既生則陽氣盈滿虚魄魄能運動
　則謂之魂如月之魄照日則光生故春秋
　子産曰人生始化曰魄既生魄陽曰魂言
　人初載虚魄當營護陽氣常使盈滿人則
　生全若動用不恒敗散陽氣復成虚魄而
　死滅也莊子曰近死之心莫使復陽故令
　營護虚魄使復陽生全也抱守淳一不令
　染雜無離乎身則生全矣此教養神也
　義曰載運載也言人之身神氣所居魂魄
　所舍以身運載如車載物西昇經云身者
　神之車也既以喻車固當運載矣虚魄者
　陰氣有象人之形也陽氣無形人之神也
　形之具矣而陽氣未附則塊然無知如頑
　石枯木陽氣既降即能運動故以形爲魄
　魄屬陰也以神爲魂魂屬陽也凡人有纖
　毫之陽氣未盡不至於死有纖毫之陰氣
　未盡不至於仙所以鍊陰氣盡即超九天
　而爲仙仙與陽爲徒也鍊陽氣盡則淪九
　泉而爲鬼鬼與陰爲徒也故當保守陽魂
　營護陰魄以全其生抱一者守道也拘魂
　制魄守道爲基令人守道拘制能無離乎
　虚象者形質始具謂之虚象象似也如月
　之魄照日則光生天元經云月本陰氣有
　象而無光日者太陽之精常循黄道而東
　行一日一夜行一度有奇一度二千九百
　三十二里月者太陰之精其狀也圓其質
　也清禀日之光而見其體日所不照則謂
　之魄常循黄道東行或出黄道表或入黄
　道裏行有遲疾其極遲日行十二度十九
　分之二平行一十三度三十七分極疾日
　行十四度九分度之十三遲則涉疾疾則
　復遲二十七日五十二分日則四百一十
　七分則遲疾之終也終而復始每月朔與
　日同度謂之合朔月疾而日遲故三日哉
　生魄三日之外其光漸生二弦之日日照
　其側人觀其傍故半明半魄晦朔之日日
　照其表人在其裏故不見月日望之日日
　月相望人居其間以觀其明故形圓而光
　滿月望而晨見東方謂之側行遲也月晦
　而夕見西方謂之眺行疾也天對曰衝其
　光如日日光不極謂之暗虚暗虚值月則
　月蝕值星則星亡日月朔望行於中道則
　值暗虚而蝕日月各周圓三千里徑一千
　里也人始化曰魄者春秋昭公七年初鄭
　伯有爲政駟帶殺之鄭人相驚曰伯有至
　矣或夢伯有介曰壬子余將殺帶明年殺
　段於是壬子駟帶卒明年公孫段卒鄭人
　益懼或問子産曰伯有猶能爲鬼乎子産
　曰人生陰曰魄陽曰魂用物精多則魂魄
　强匹夫匹婦强死而魂魄猶能憑依於人
　以爲淫厲况伯有三世執其政柄而强爲
　鬼神不亦宜乎伯有乃穆公之胄子良之
　孫子耳之子故曰三世子産立其子良止
　以撫之乃止近死之心莫使復陽者莊子
　齊物篇之辭也以其利患生禍陰結遂志
　有如此者也蓋南郭子綦答子游天籟之
　㫖爾淳一者淳和也不雜者除垢止亂無
　令雜也老君明此營魄守一之㫖以教人
　養神也上清隱書有鬰儀奔日結璘奔月
　之道存日月中各有五帝呼日月内諱想
　五帝形服來降於己乃吞日月之華得其
　道者與日月同壽又有拘魂制魄之道常
　以月三日十三日二十三日存心中赤氣
　變化而呼三魂之名胎光爽靈幽精乃密
　呪拘魂又以月朔月望月晦之日存鼻端
　白氣變化而呼七魄之名尸狗伏矢雀陰
　吞賊除穢臭肺非毒乃密呪制魄各有存
　念呪術具上清品中乆乆行之可以輕舉
　此大上營護虚魄度世長生之道也
專氣致柔能如嬰兒乎
　注專一冲氣使致和柔能如嬰兒無所分
　别矣
　疏專專一也冲氣冲和妙氣也人之受生
　冲和爲本若染雜塵境則冲氣離散神不
　固身故戒令專一冲和使致柔弱能如嬰
　兒無所耽著乎此教養氣也
　義曰嬰兒未知孩偶答對專任冲和之氣
　外無染雜内無思慮隨氣柔弱故冲氣不
　散守道之士當如嬰兒無染雜思慮使神
　不離身西昇經曰哀人不如哀身哀身不
　如愛神愛神不如含神含神不如守眞守
　眞長乆長存也又曰神愛人人不愛神是
　以老君教人養神養氣也
滌除玄覽能無疵乎
　注玄覽心照也疵瑕病也滌除心照使令
　清靜能無疵病乎
　䟽滌者洗也除理也玄覽心照也疵病也
　人之耽染爲起欲心當須洗滌除理使心
　照清靜愛欲不起能令無疵病乎此教人
　修心也
　義曰心之照也通貫有無周遍天地因機
　即運隨境即馳不以澄靜制之則動淪染
　欲既滯染欲則萬惡生焉萬惡生則疵病
　作焉老君戒令洗滌除理翦去欲心心照
　清靜則無疵病西昇經曰生我者神殺我
　者心故使制志意遠思慮者是謂教人修
　其心也
愛民理國能無爲乎
　注愛養萬民臨理國政能無爲乎當自化
　矣自上營魄皆教修身身修則德全故可
　爲君也
　䟽愛民者使之不暴卒役之不傷性理國
　者務農而重穀事簡而不煩則人安其生
　不言而化矣此無爲也能爲之乎
　義曰生民者國之本也無爲者道之化也
　以無爲之化愛育於人國本固矣政虐而
　苛則爲暴也賦重役煩則傷性也使之不
　以時則妨農也不務儉約則賤穀也此教
　以理國也爲君之體以道爲基以德爲本
　失道喪德何以君臨此老君教以理國之
　要也
天門開闔能爲雌乎
　注天門曆數所從出開闔謂理亂言人君
　應期受命能雌柔守靜則可以永終天禄
　矣又解云易曰一闢一闔謂之變言聖人
　撫運應變無常不可以雄成而守雌牝亦
　如天門開闔虧盈而益謙矣
　䟽修德可以爲君爲君須承曆數即天門
　者帝王曆數所從出也開謂天受闔謂廢
　黜天降寳命以祚有道能守雌柔可享元
　吉故云能爲雌乎
　義曰修愛民理國之事爲垂衣南面之君
　猶須恭己奉天以順曆數曆數者謂受命
　之曆五運之數也舜命禹曰天之曆數在
　爾躬天禄永終謂曆數在躬以承天命故
　可大寳愛之謂之寳命自天而授故謂受
　命於天易繫曰聖人之大寳曰位是也天
　門開則降非常之瑞或黄星動彩赤伏表
　符紫氣充庭五星聚井流虹貫月火電繞
　樞然後禀嶽降賢誕星命輔以佐佑之故
　應天順人拯物除害而承曆數以有天下
　也及乎臨御失所刑政乖宜衆叛親離兵
　交禍起逆亂生於下氣象見於上日寳天
　開山崩川竭灾凶蜂起而國亡矣是天門
　闔也一闢一闔之謂變者易繫辭云謂開
　閉相循陰陽遞至倚伏之義也虧盈而益
　謙者易謙卦辭虧謂滅損盈滿而增益謙
　退若日中則昃月盈則虧其盈也盈既虧
　滅謙則受益倚伏之勢矣老君戒人君既
　受命臨人當以雌靜柔和無爲清簡之政
　順膺天數以牧萬方矣又易繫云闔户謂
　之坤坤陰也闔閉藏也凡物先藏而後出
　若室之開闔其户故云闔户也闢户謂之
　乾乾陽也闢吐生也在陽則舒陽能吐生
　萬物若室之開其户也亦解闔爲暗昩闢
　爲昭明也不可以雄成者莊子大宗師曰
　不逆寡不雄成謂不恃其成而處物先當
　守雌靜以化也
明白四達能無知乎
　注人君能爲雌靜則萬姓樂推其德明白
　如日四照猶須忘功不宰故云能無知乎
　䟽帝王既受曆數臨御萬方若能守雌靜
　則其德明白如日之照四達天下功被於
　物不以爲功所謂忘功若無知者故云能
　無知乎
　義曰明白惠照也惠照之心照無遠近煥
　然四達無所隔礙其照如此當息念忘心
　不滯於見猶若無知或矜其有知則有所
　執而失道也人君負獨見之明以御四海
　其政察察民凋弊矣老君戒之今忘功息
　照亦猶黈纊塞耳以閉其聰冕旒垂目以
　杜其明也
　生之畜之
　䟽下經云道生之德畜之此云生之畜之
　者謂人君法道清靜令物得遂其生成效
　德弘濟令物各盡其畜養故云生之畜之
　義曰道以通生萬物故云生之德以畜養
　萬物故云畜之帝王法道體德任物生畜
　各隨其分各達其情咸得所宜物無失所
　矣法則也效學也
生而不有爲而不恃長而不宰是謂玄德
　注令物各遂其生而畜養之遂生而不以
　爲有修爲而不恃其功居長而不爲主宰
　人君能如此是謂深玄之德矣
　䟽物得遂生聖忘功用遂生則生理自足
　忘功則功用常全斯乃無私而成私不宰
　而爲宰也故生而不有者令物各遂其生
　君不以爲己有也爲而不恃者令物各得
　動爲而不自負恃爲己功也長而不宰者
　居萬民之上故云長不恃其功故云不宰
　也如是是謂深玄之德矣
　義曰人君抱守淳一洗心内照愛人理國
　動法天時雌靜平和收視返聽體道生物
　順德養人生物而不有其功爲政而不恃
　其力視聽四達功成不居此理身理國兼
　愛之道順天之德也玄天也
　　　三十輻章第十一(䟽前章眀養神愛/氣不雜故無疵此)
　　　(章明利有用無相資而功立故乾坤/爲大易之韞轅厢成用無之質標器)
　　　(室以爲喻存利用之結成爾○義曰/愛氣養神則尚乎清靜用無利有則)
　　　(在彼相資資取也車器室三者皆假/其有而取其無以爲用也車以運載)
　　　(器以成受室以居止必資外有而用/中無故能成有用之功爾乾坤爲大)
　　　(易之韞者易繫辭也明易之所立本/乎乾坤乾坤不存則易道無由起故)
　　　(云乾坤是易道韞積之根源與易爲/州府奥藏也故下文云乾坤成列而)
　　　(易立乎其中矣乾坤毁則無以見易/也亦猶輪轂轅厢爲車之質轅厢毁)
　　　(則無以見車將明利用之因故舉三/物之喻理國者民存則有國民散則)
　　　(國危理身者神存則有生神逝/則身滅利用之道實相資也)
三十輻共一轂當其無有車之用
　注此明有無功用相資而立三十輻者明
　造車共一轂因言少總衆夫轅厢之有共
　則成車車中空無乃可運用若無轅厢之
　有亦無所用之車車中若不空無則轅厢
　之有皆爲棄物矣
　䟽輻三十貫於一轂明少者多之所宗也
　當其空無方有車之運用明無者有之所
　利也
　義曰轂總衆輻以成輪車總衆材以成用
　其所用者用車之中空無之所爾向無輪
　轂不得成車今得成車又虚中而運載以
　喻人君内資輔相之謀外委諸侯之助乃
　能有國如三十輻之輳一轂也既有國矣
　能虚心體道則天下化成如車中之空也
　人之身也外資百體之設内仗五氣之和
　如輻之輳而成於人既爲身矣能虚心體
　道則元和潜運而致長生矣此明有無利
　用互得相資也
　疏夫道者何至無至一者也故能鼓動衆
　類磅礴群材適使萬殊區分成之者乃一
　象也
　義曰道之眞一無色無聲衆類群材資之
　以立動者五靈毛羽鱗甲昆蟲之屬也植
　者草木之屬也類者狀也材者質也動植
　材類億萬不同是萬殊也物雖萬殊而長
　養生成者道也道唯一象爾經曰惚恍中
　有象即此眞精淳一生化萬殊之物可謂
　少者多之所宗也
　䟽衆竅互作鼓之者一響原天下之動用
　本天下之生成未始離於至無至一者也
　義曰衆竅者莊子齊物篇南郭子綦謂子
　游曰夫大塊噫氣其名爲風是唯無作作
　則萬竅怒呺大木百圍之竅穴似鼻似口
　似耳似枅激者謞者叱者吸者叫者譹者
　冷風則小和飄風則大和然則衆竅之聲
　大小萬殊所鼓之者一風而已矣觀天下
　之動用者易繫曰聖人有以見天下之動
　者言聖人有其微妙以見天下萬物動用
　明天下萬物生成皆禀於淳一微妙之道
　故云未始離於至無至一者也
　䟽且就車而論則轅厢有質車中空無也
　車中空無乃可運用若無轅厢之有則空
　無之運用息矣車中若不空無則轅厢之
　數皆爲棄物矣故乾坤成而易功著
　義曰此覆釋乾坤成而易立乎其中喻轅
　厢之有以成車中之空無也
　䟽萬化流通而道用彰是以借麤喻之用
　無明至無之利有爾
　義曰萬化流通皆禀道用若無萬化道用
　不彰亦猶轅厢爲車之用乾坤爲易之韞
　也車者常器人所見焉假此爲喻以喻妙
　道故云麤喻也
埏埴以爲器當其無有器之用
　注埏和也埴土也陶匠和土爲瓦缶之器
　者也
　䟽埏和也埴粘土也注云陶匠者尚書云
　範土曰陶此云陶匠範和粘土燒成瓦器
　亦取其中空虚以用盛受物也
　義曰和土爲器亦彰因有而用無凡曰器
　用其形萬殊大小不同方圓各異或巧或
　拙或賤或珍而其所用皆用器中空無之
　處爾範土曰陶者尚書之辭也舜側微之
　時耕於歷山陶於河濱是也列仙傳云陶
　公與弟子師門皆古之陶者善化五色之
　火而昇天矣
鑿户牖以爲室當其無有室之用
　注古者陶穴以爲室宇亦開户牖是故云
　鑿爾
　䟽鑿穿也門傍窗謂之牖古者穴居故詩
　云陶復陶穴謂穿鑿穴中之土以復覆其
　上故云鑿爾後代聖人易之以宫室取其
　室中空虚所以人得居處莊子曰室無空
　虚則婦姑勃蹊謂爭路也爾雅宫謂之室
　義曰毛詩文王之什綿綿篇云古公亶父
　陶復陶穴未有家室古公者邠公也古言
　乆也亶公字也文王之祖處於邠以德化
　人歸之者衆狄人侵之公事之以皮幣不
　得免焉事之以犬馬不得免焉事之以珠
　玉不得免焉乃屬其耆老曰狄人之所好
　者欲吾之土地也吾聞君子不以其所以
　養人者害人二三子何患乎無君遂策杖
　而去之踰梁山而邑乎岐山之下邠人曰
　仁人不可失也從之如歸市焉未有居室
　陶其土而復之陶其壤而穴之父子夫婦
　居謂之家未有寢廟亦未有家室也箋云
　諸侯之臣稱公曰君也復者復於地上鑿
　地曰穴皆如陶焉陶者今之瓦窯也此言
　其在邠創業之時爾邠者所封地名也易
　繫曰上古穴居而野處後代聖人易之以
　宫室蓋取諸大壯以制造宫室大壯於穴
　居野處之時故云大壯易言上古者言未
　造宫字之前止是夏巢冬穴故制室宇以
　代之非是後物以朁前物故云上古乃在
　伏羲黄帝之間也莊子盜跖謂夫上古之
　人夏棲木上冬拾杼栗是也巢穴之中取
　其空而可居今宫室所制亦取其中空而
　居之故云當其無有室之用婦姑勃蹊者
　蹊路徑也勃戾怒也莊子外物篇所云言
　室中不空蹊路湫隘則婦姑爭路而行婦
　合順於姑以爲孝敬今乃爭路忿怒是室
　中隘狹無所往來以容其私則反戾而鬥
　爭也此謂室隘狹不空則婦姑爭路心壅
　蔽不虚則嗜欲交侵爾雅曰宫謂之室室
　謂之宫大小異制也今則禮有降殺聖人
　所居爲宫通衆所居爲家宅屋宇堂室等
　也論語皇偘疏云堂之内隔爲内外分爲
　房室故孔子弟子有升堂者入室者則堂
　爲通稱室在堂内復爲分别矣
　故有之以爲利無之以爲用
　注有體利無以無爲利無體用有以有爲
　用且形而上者曰道形而下者曰器將明
　至道之用約形質以彰故借麤有之利無
　以明妙無之用有爾
　䟽有之所利利於用用必資無故有以無
　爲利也無之所用用於體體必資有故無
　以有爲用也
　義曰夫道之無也資有以彰其功無此有
　則道功不彰矣物之有也資道以禀其質
　無此道則物不生矣物非道則不能生成
　道非物則不顯功用亦猶車器室三者皆
　取其因無以利有因有以用無也
　䟽注云形而上者曰道形而下者曰器者
　易繫辭文也
　義曰形而上者道之本清虚無爲故處乎
　上也形而下者道之用禀質流形故處乎
　下也顯道之用以形於物物禀有質故謂
　之器器者有形之類也聖人法道之用制
　以爲器畫卦觀象以制文字刳木爲舟刻
　木爲檝斷木爲杵掘地爲臼弦木爲弧剡
　木爲矢制以宫室結爲網罟服牛乘馬負
　重致遠鑄金爲兵揭竿爲旗斲木爲耜揉
　木爲耒一事以上以利天下此皆分道之
　用以爲器物爾皆易繫所稱此乃道是無
　體之名形是有質之用凡萬物從無而生
　衆形由道而立先道而後形道在形之上
　形在道之下故自形而上謂之道自形而
　下謂之器形雖處道器兩畔之際形在器
　上不在道也既有形質可爲器用故云形
　而下者謂之器夫道者無也形者有也有
　故有極無故長存世人修道當外固其形
　以寳其有内存其神以宗其無漸契妙無
　合於道可以長生爾
　䟽自無則稱道涉有則稱器欲明道用必
　約形器以彰雖借喻於三翻終用無於一
　致爾
　義曰至一至無道也有象有形器也約器
　明道復借喻於車器室等謂三翻也其用
　於無皆一揆耳聖人之理天下也懸賞罰
　制法度垂教令明上下此皆有也若無端
　默爲政沖靜率人不言兹化萬物自理雖
　有賞罰之科制度之設教令之行上下之
　别而不用之亦可謂假其有而用其無也
　斯至理也修身之道因經而悟理因悟而
　忘言了達妙門不執言教亦此義歟


道德眞經廣聖義卷之十一












道德眞經廣聖義卷之十二(十三/同卷)羊二
　　　　唐廣成先生杜光庭述
　　　五色令人目盲章第十二(䟽前章明/利有用無)
　　　(相資故功立此章明染塵逐境馳騁/即發狂首標色聲滋味戒傷當所以)
　　　(爲病次云畋獵貪貨明逐欲所以焚/和結以聖人去取示全眞保性之要)
　　　(爾○羲曰前章明利有用無此章戒/用之太過色聲之所以養耳目也過)
　　　(之則盲聾食味所以養身也過之則/爲病况復馳騁貪貨甚於三者之傷)
　　　(耶且耳目口之所急待之以養命不/可去也尚欲損而去之馳騁貪貨非)
　　　(性命之急而欲害甚於聲色味而不/能去是迷之甚矣老君明此使内去)
　　　(外損以爲理國/理身之要㫖爾)
五色令人目盲五音令人耳聾五味令人口
爽
　注目悦青黄之觀耳耽宫徵之音口嗛芻
　豢之味傷當過分則坐令形骸聾盲爾
　䟽五色謂青黄白赤黑音謂宫商角徵羽
　味謂甘苦酸鹹辛爽差也目視色耳聽聲
　口察味傷當過分則不能無損故坐令形
　骸聾盲爽差失味也
　義曰五音者按漢劉向曰宫者中也君之
　德也商者章也物成章也角者甲也物之
　發生也徵者祉也物之盛大繁祉也羽者
　聚也物聚而藏也五色者按王叔師曰皎
　皎練絲得藍則青得丹則赤得蘖則黄得
　皂則黑而爲五色也目不見五色謂之盲
　五色之設本以彰五行之象别尊卑之飾
　翫而滯之匪曰盲乎耳不聞五聲謂之聾
　五音之設本以通天地之氣彰五行之聲
　悦而滯之不曰聾乎口不辯五味謂之爽
　五味之設本以彰五行之和以養於人美
　而耽之不曰爽乎姚信士緯曰五音成而
　鄭衛作五色成而綺縠生傷當過分内以
　致疾滯而不已外以害德雖不傷於視聽
　無廢於飲食其於滯著不移亦同乎病也
　易頤卦辭曰慎言語節飲食斯亦戒之㫖
　也春秋富辰諫周襄王曰耳不能聽五聲
　之和爲聾目不别五色之章爲昩昩盲也
　理國者滯於一隅民必壅閼而成釁理身
　者滯於一隅氣必憤薄而構病所宜戒哉
　䟽又況耽滯代間聲色諸法不悟聲色性
　空豈唯形骸之有聾盲此亦智之聾盲爾
　義曰夫目悦妖麗之色耳耽鄭衛之聲口
　嗜珍鮮之味則心有滯著不通而流遁忘
　返大則忘天地四時之序次則違尊卑禮
　樂之倫小則生侵淩怨爭之禍惟國惟家
　皆失理矣則自古及今以色以聲亡其家
　國者衆矣豈獨末嬉妲己褒姒麗姬而已
　哉味之起爭亦有羊羹解黿之禍矣羊羹
　者春秋宣公二年鄭公子歸生受楚子之
　命伐宋宋華元樂莒帥師以禦之二月壬
　子戰于大棘將戰華元殺羊以食士其御
　羊斟不預及戰曰疇昔之羊子爲政今日
　之事我爲政與入鄭師故宋師大敗鄭人
　囚華元獲樂莒及甲車四百六十乘俘二
　百五十人馘百人宋以兵車百乘文馬百
　駟以贖華元于鄭半入華元逃歸立于羽
　外告而後入見羊斟曰子之馬然也對曰
　非馬也其人也既答而叔牂奔魯(叔牂斟/字也)
　君子謂羊斟非人也以其私憾敗國殄民
　於是刑孰大焉小雅所謂人無良者其羊
　斟之謂乎殘民以逞矣解黿者宣公四年
　楚人獻黿於鄭靈公(穆公太/子夷也)公子子公(名/宗)
　子家(名歸/生)將入見子公之食指動(第二/指)以
　示子家曰他日我如此必嘗異味及入宰
　夫將解黿相視而笑公問之子家以告及
　食大夫黿召子公而弗與也子公怒染指
　於鼎嘗之而出公怒欲殺子公子公與子
　家謀先爲難子家曰畜老猶憚殺之而況
　君乎反譖子家子家懼而從之夏弑靈公
　書曰鄭公子歸生弑其君夷權不足也子
　家權不足以禦子公懼譖而從弑故書首
　爲惡也君子曰仁而不武無能達也初稱
　畜老仁也不討子公是不武也不能自通
　於仁道而陷弑君之名其實子公染指而
　成斯禍爾復有滯金石之音者不能聽無
　聲之聲耽玄黄之狀者不能見無色之色
　嗜甘辛之味者不能知無味之味自喪眞
　道以掇死亡矣
　馳騁畋獵令人心發狂
　注馳騁代務耽著有爲如彼畋獵唯求殺
　獲日以心鬥逐境奔馳靜而思之是發狂
　病耳
　䟽此言耽滯聲色之人馳騁欲心亦如畋
　獵但求殺獲欲心奔盛逐境如馳靜而觀
　之是心發狂病
　義曰畋獵者國之正禮也時而行之則爲
　禮不時而溺之則爲亂亦猶人之四肢百
　體屈伸動靜得其宜則合於禮違之則爲
　狂矣禮天子諸侯每歲三畋一爲乾豆祭
　祀宗廟也二爲賔客交二國之好也三充
　君之庖食以時也時而不畋則曰不敬畋
　不以時則謂之暴所以春蒐夏苗秋獼冬
　狩皆俟農隙以講武事也獺未祭魚網罟
　不施於川豺未祭獸罝罘不通於野鷹隼
　未擊罻羅不張於林修祭禽之禮展三驅
　之仁順天時也天子仲春教振旅遂以畋
　獼仲夏教茂田遂以蒐仲秋教理兵遂以
　獵仲冬教大閲遂以狩大司馬以掌其事
　山虞澤虞以供其職蓋以教武事示民時
　也則有不遵典故外作禽荒暴物犯時十
　旬不返馳騁莫已遂爲發狂人怨國危失
　禮致禍也況人之心馳騁逐境爭奔外溺
　色聲内傷神氣發狂於身乎
難得之貨令人行妨
　注性分所無求不可得妄求難得故令道
　行有所妨傷
　䟽難得之貨者言人身材器爲貨難得之
　貨即性分所無求不可得夫不安其分矯
　性妄求既其乖失天倪所以妨傷道行
　義曰材器者性分之貨也珠珍者世間之
　貨也性分所無之貨矯竊即行傷珠珍難
　得之貨貪求則身辱所宜任其性分守彼
　天常矣人君貪求珍異則下怨民殘理身
　貪求珍異則行傷身辱是乖失天倪也天
　倪者天然之分也莊子曰始卒者若環莫
　得其端是謂天均天均者天倪也夫物均
　齊豈有妄哉皆天然之分也
是以聖人爲腹不爲目
　䟽腹者含受而無分别目者妄視滯於色
　塵無分别則全和故謂之滯色塵則傷性
　故不爲也
　義曰不爲目者以其妄見妄視滯於色塵
　傷性乖和聖人不取爲腹者懷質朴抱忠
　信餐元和薄滋味可以致道可以化民聖
　人爲之何者目之視也聖人爲之方故制
　禮經以檢之日無淫視將入户視必下視
　瞻無回其乘車也立視五嶲式視馬尾顧
　不過轂不妄指不妄視斯謹戒而敬慎也
　不敬不慎者理國則傷政理身則傷性聖
　人所以不爲之矣色塵者有形可見爲色
　有染而不可見爲塵塵細色麤皆妨於行
　修道之士先除其色反神照内次除其塵
　滅心忘外塵者染之於心關之於念即名
　爲塵故六根所起則爲六塵染六麤塵净
　猶有六細塵染六細塵净復有六輕塵染
　六輕塵净方契於道見於無色聞於無聲
　味於無味入於無形了於無爲乃謂之證
　道果也
故去彼取此
　注取此含受之腹去彼妄視之目
　䟽彼目妄視故去之此腹含受故取之
　義曰腹者容受而無情故取之目者觸見
　而有欲故去之夫人君之心睿聖爲本理
　國之道清淨爲基其逐獸荒原奔車絶巘
　六龍逸足萬騎莫追與雕鶚以爭先共熊
　羆而賈勇日月虧蔽旌旗糺紛畋獵忘歸
　殺獲無已風雨恒若宫室或空此謂之發
　狂也若復貴遠方之物産貪無用之土疆
　嗜蒟醬而討西夷伐大宛而取名馬關塞
　有不歸之魄邊城有怨曠之魂天下流亡
　户口滅耗赫赫宗社幾陷寇讎青史具書
　百代爲戒曷若去彼取此遵老君之明詰
　乎


道德眞經廣聖義卷之十二





道德眞經廣聖義卷之十三
　　　　唐廣成先生杜光庭述
　　　寵辱若驚章第十三(䟽前章明染逐/塵境馳騁則發)
　　　(狂此章明寵辱皆驚貴身故爲患本/首兩句標宗以起問次十句因問以)
　　　(明理故貴下假寄託以結成○義曰/馳騁貪貨既戒於前寵辱大患故明)
　　　(於此凡情得寵則喜遇辱方驚殊不/知寵有辱隨辱爲寵末禍福倚伏寵)
　　　(辱循環聖人了知故寵辱皆驚棄而/不取若外身抱道方免寵辱之來徇)
　　　(世貪榮難逃福禍之至非獨爵位爲/戒亦以天下爲憂故桎梏紱冕而糠)
　　　(粃億兆或不獲己而處其位則撝謙/爲本雌靜爲心故申寄託之喻用明)
　　　(安危之/㫖爾)
寵辱若驚
　注操之則慄捨之則悲未忘寵辱故須驚
　也
　䟽若如也言寵辱之驚相如也夫操之則
　寵捨之則辱言人不能心齊榮辱矜徇功
　名執權既以爲光寵失位自驚於卑辱光
　寵則矜徇卑辱則驚嗟故陳戒使其若驚
　欲令齊其寵辱
　義曰聖人睿鑒得喪混同尚以死生爲一
　條豈復寵榮而辱懼故戒之曰得寵亦驚
　此則寵辱齊一得失混同也所以言驚者
　寵爲辱本安得無驚且人君富有天下尊
　繼百王告類上玄君臨萬有亦當馭朽自
　戒納隍軫憂乃能享此大年保其遐祚矣
　人臣之遭遇也九遷三接之澤既已厚矣
　兵符相印之任亦已重矣高冠大旆長轂
　朱輪氣壓伊臯權傾衛霍亦當夙興夜寐
　履薄臨深乃能克保福祥免貽覆餗矣故
　令尹三已而無愠考父三命而益恭達其
　理也夫富與貴是人之所欲不以其道得
　之不處也貪與賤是人之所惡不以其道
　得之不去也苟能達道則富貴貧賤寵辱
　得失無所驚也易繫曰吉凶與民同患正
　義謂非獨凶者人之所憂患吉者亦人之
　所憂患也何哉既得其吉又患失之此亦
　寵辱若驚之㫖爾
貴大患若身
　注身爲患本故矜貴其身即如貴大患矣
　此答云貴身如貴大患而乃云貴大患如
　身者欲明起心貴身即是大患有貴即身
　是大患故云貴大患如身若如也此上兩
　句正標
　䟽貴矜也若亦如也身者禍患之源夫耽
　翫聲色矜競榮華皆爲有身遂成患本即
　貴其身者復何貴乎貴大患矣即身是患
　等無有異未能無患只爲有身即此貴身
　同貴大患若能無患亦復忘身是知患猶
　貴生身爲患有故云貴大患若身
　義曰夫至人順道忘患忘身内忘肝膽外
　遺耳目彷徨乎塵垢之外逍遥乎無事之
　業此即有身亦猶無也豈復憂其患乎所
　以世人之身内則飢渴苦惱晝夜相攻外
　則風寒暑濕循環相害疼酸痛痒聲色繁
　華嗜欲是非利名得喪六情中撓萬境旁
　牽皆爲患本矣西昇經曰身爲惱本痛痒
　寒温意爲形思愁惱憂煩吾拘於身知爲
　大患觀古視今誰存形完是也患隨身立
　身存則患生寵與辱偕寵極則辱至老君
　恐世人不曉故兩舉以明之將細指陳復
　下句發問矣列子天瑞篇云人自生至終
　大化有四嬰兒也少壯也老耄也死亡也
　其在嬰兒神專志一德充氣和善莫偕也
　其在少壯血充氣溢欲盛心侈德殆衰矣
　其在老耄也欲慮柔焉體將休焉物莫先
　焉方於少壯氣已間矣其在死亡也則之
　於息焉反其極也此四者相須而行相待
　而成惟得道者反之矣理身之士其自勖
　焉爾
何謂寵辱寵爲下
　注前標寵辱如驚恐人不了故問何謂寵
　辱夫得寵則憍盈無不生禍是知寵爲辱
　本故答云寵爲下
　䟽前標寵辱若驚恐人不曉故設問云何
　謂寵辱自答云寵爲下所以明寵爲下者
　夫恃寵則憍盈憍盈即生禍因寵獲禍則
　寵爲辱本故知寵爲下也
　義曰老君恐人未曉前義舉問欲以重明
　既立問者之詞乃爲對答之理云寵爲下
　者辱因寵至寵是禍階世人視寵以爲榮
　聖人觀之以爲下也恃寵憍盈者春秋隱
　公四年衛公子州吁恃寵而好兵其臣石
　碏諫衛莊公曰臣聞愛子教之義方不納
　於邪憍奢淫佚所自邪也四者之來寵禄
　過也夫寵者不憍憍而能降降而不憾憾
　而能眕者鮮矣公不聽明年桓公立州吁
　弑桓公衛人殺州吁焉是則因寵獲禍可
　謂寵爲下矣
得之若驚失之若驚是謂寵辱若驚
　注寵辱循環寵爲辱本凡情惑滯驚辱而
　不驚寵故聖人戒云汝之得寵當如汝之
　失寵得辱亦如吾戒汝得寵而驚懼也故
　結云是謂寵辱若驚
　䟽得則爲寵失則爲辱若驚者夫寵辱循
　環寵爲辱本代間衆生得寵則忻喜得辱
　則驚懼聖人戒云禍福循環譬之糺纏寵
　辱無定豈可獨驚辱來既驚其禍患寵至
　亦驚其憍逸其驚相若故結云寵辱若驚
　義曰得寵不驚得辱則懼者常情也寵至
　而懼其憍逸辱來而知其禍患者君子也
　得寵而驚日慎一日即無禍患之辱矣得
　寵不戒以憍以矜必有危亡之辱焉人君
　恃天之寵不恤於人則景命遷革矣人臣
　恃君之寵持權傲下則刑悔將及矣纏索
　也糺結也糺纏相循之貌也
何謂貴大患若身
　注恐人不曉即身是患本故問也
　䟽恐人不曉故設問以明
　義曰亦如何謂寵辱之義世人得寵而不
　思其辱故辱至則驚老君欲戒於恃寵之
　人故重自發問爾
吾所以有大患者爲吾有身
　注身相虚幻本無眞實爲患本者爲吾執
　有其身痛痒寒温故爲身患
　䟽吾所以有此大患者爲吾執有身相好
　榮惡辱辯是與非不得則大憂以懼心神
　内竭於貪欲形體外勞於奔競苶然疲役
　非患而何
　義曰苶疲役也吾我也指名身也身相既
　有患累隨之勢利相高故好榮防慮亡危
　故惡辱若夫强干人事妄辯是非得則憍
　侈以恣情失則憂驚以損性損性則心神
　内竭恣情則奔競外勞或憔悴江濱或恓
　惶澤畔形疲心役爲患深焉
及吾無身吾有何患
　注能知天地委和皆非我有離形去智了
　身非身同於大通夫有何患
　䟽無身者謂能體了身相虚幻本非眞實
　即當坐忘遺照隳體黜聰同大通之無主
　均委和之非我自然榮辱之途泯愛惡之
　心息所謂帝之懸解復何繫於大患乎哉
　故云及吾無身吾有何患注云委和者莊
　子承答舜問云身非汝有是天地之委和
　者也
　義曰無身者非頓無此身也但修道之士
　能忘其身爾業報經云衆生苦惱常爲有
　身生死輪迴不能自出以何方便妄想得
　除太上曰妄想顛倒皆從心起强生分别
　繫念我身觸境生迷舉心皆妄以此流浪
　淪乎生死但當定志觀身盡皆虚假既知
　虚假妄想漸除妄想既除内外清淨自悟
　眞道謂之忘身既忘其身患累息矣莊子
　曰適來者夫子時也時自生耳適去者夫
　子順也理當死耳安時處順憂樂不入此
　達人之忘身也幻者假妄變化之謂也眞
　實者契道之謂也坐忘遣照者安坐忘身
　之謂也外忘萬境内息一心心若死灰形
　如槁木不知肢體之有不知視聽之用隳
　肢體黜聰明遺形去智以至於大通通無
　不通汎然無主此達人之忘心也顔回得
　之以告於夫子焉如此則天地之大吾不
　知也日月之明吾不有也何榮辱愛惡之
　可滯哉帝之懸解者性命之情得矣寧復
　繫於大患乎則無身無患養生之要也委
　和者莊子知北遊篇承答爲曰身非汝有
　天地之委形也生非汝有天地之委和也
　性命非汝有天地之委順也言天地結氣
　而生氣上氣下曰順爾若身是汝有美惡
　生死當制之由汝今氣聚而生汝不能禁
　也氣散而死汝不能止也明其委結而自
　成非汝有也故行不知所往處不知所持
　食不知所味皆在自然中也達此則近於
　道矣何大患之可憂乎
故貴以身爲天下者若可寄天下愛以身爲
天下者若可託天下
　注此章首標寵辱之戒後以寄託結成者
　夫寵辱若驚未忘寵辱貴愛以爲未忘貴
　愛故以辱校寵則辱不如寵以貴方愛則
　貴不如愛驚寵辱者尚有寵辱介懷存貴
　愛者未爲兼忘天下故初則使寵如辱
　後欲令寵辱俱忘假寄託之近名辯兼忘
　之極致忘寵辱則無復驚忘身則無患本
　忘天下則無寄託之近名也
　䟽言人君自矜貴其身以爲天下之主者
　貴身則淩人人故不附可暫寄爾
　義曰夫人君自貴其身而爲天下者必自
　尊自大作福作威以臨於人以肆其欲窮
　華侈之飾極奢麗之求外則殘物虐人窮
　兵縱武内則瑶臺瓊室酒池肉林歛天下
　之怨嗟資一身之逸豫尊其名號深其溝
　隍賞有臺榭陂池宿以妃嬙嬪御不知人
　之離心離德而欲爲萬世之基淪滅不暇
　若暫寄於天下爾
　疏若自愛其身以爲天下之主者愛身則
　慈人慈人則推樂故可託身於萬人之上
　長爲之主矣
　義曰夫人君自愛其身而爲天下者必以
　恭以謙以儉以約謙恭則怨敵不起儉約
　則嗜好不行無怨敵則人安無嗜好則人
　富如此内睦九族下親萬民遠懷近悦上
　下交愛却千里之馬惜十家之財菲飲食
　
　卑宫室外無征伐境無勞人享祚乆長可
　以永託於天下
　䟽然此一章首驚寵辱結以寄託者欲明
　驚寵辱不若忘寵辱存貴愛不若忘貴愛
　寄托天下不若忘天下故爲大患爲吾有
　身驚寵辱則未能無我都忘則百慮一致
　矜有則萬殊爭長故忘寵辱則無所復驚
　忘身則無爲患本忘天下則無寄託之近
　名然後上有太上之君下有下知之臣無
　爲無不爲不德爲有德矣
　義曰身爲患本寵辱由身而生能忘其身
　則忘寵辱矣忘寵辱者寵至不喜時之來
　也辱至不驚時之去也不充詘於富貴不
　隕獲於貧賤非至達之士孰能與於此乎
　忘身者身與道合昇爲雲天與道無爲當
　有何患乎非至道之士孰能造於此哉忘
　天下者遊心澹漠冥神虚無任物自然而
　然不以汨其慮無私而天下理然後目無
　所見耳無所聞心無所知氣無所滯神將
　守形形乃長生功蓋萬國而不自已化貸
　品物而不爲有無名無稱使物自遂立乎
　不測而遊乎無有與萬物爲體而歸乎虚
　無故黄帝得之以登天太皡得之以昇玄
　此聖人忘天下而至乎道也太上之君下
　知之臣解在十七章矣


道德眞經廣聖義卷之十三


道德眞經廣聖義卷之十四羊三
　　　　唐廣成先生杜光庭述
　　　視之不見章第十四(䟽前章明貴身/爲患令兼忘而)
　　　(不有此章明妙本無象故在用而皆/通首三句言不可求之於色聲次六)
　　　(句尋責必歸於無物又五句示妙用/之難測後四句結引古以證今○義)
　　　(曰前示忘身忘患爲修證之基此表/非色非聲宣至道之妙既視聽之不)
　　　(得乃混一以指名雖皦昩難窺隨迎/不睹執之以理身理國爲成化之根)
　　　(源/矣)
視之不見名曰夷
　注此明道也夷平易也道非色故視不可
　見以其於無色之中能色故名之曰夷
聽之不聞名曰希
　注希者聲之微也道非聲故聽之不聞以
　其於無聲之中獨能和焉故名之曰希
搏之不得名曰微
　注搏執持也微妙也道無形故執持不得
　以其於無形之中而能形焉故名之曰微
　䟽此明道也夫視之者以色求道聽之者
　以聲求道搏之者以形求道道非聲色形
　法故竟求不得以不得故欲謂之無乃於
　無色之中能應衆色無聲之中能和衆聲
　無形之中能狀衆形是有無色之色無聲
　之聲無形之形故謂之夷希微矣夷者所
　謂明道而非道也夷者平易也希者聲之
　微妙也搏者執持也
　義曰目之所視者但見平易而不能見道
　道無色也耳之聽也但惟希寂而不能聞
　道道無聲也手之搏也但惟微妙不能得
　其形道無形也以神視之見無色之色以
　氣聽之聞無聲之聲以慧照之識無形之
　形而衆色之具衆聲之和衆形之立非道
　不能生非道不能成道也者獨能應衆色
　和衆聲狀衆形故强名之曰希夷微爾道
　不可言言之非矣所以明道皆强爲之容
　而非道也莊子曰無視之以目而視之以
　神無聽之以心而聽之以氣能以微妙而
　合於道矣
此三者不可致詰故混而爲一
　注三者將以詰道道非聲色形法故詰不
　可得但得夷希微爾道非夷希微故復混
　而爲一也
　䟽三者夷也希也微也致得也詰責也混
　同也妙本微妙精一難名色聲形法焉得
　詰責欲以色聲形詰但得夷希微爾謂夷
　希微則三也夷希微但假名欲明道用道
　非色聲形等則夷希微復混同爲一矣
　義曰夷希微三者假標以名道亦皆無也
　三者凝化爲三境次爲三界下爲三才明
　爲三光於身爲三元於内爲三一皆大道
　分精運化之所成也混而爲一復歸於妙
　本之道也三境者三寳君之祖氣所凝其
　色青黄白亦名也玄元始三氣乃諸天之
　祖宗萬化之元本也三界者欲界六天以
　統九仙色界十八天以統九眞無色界四
　天以統九聖三才者天一地二人三沖虚
　眞經云清浮之氣爲天濁滓之氣爲地冲
　和之氣爲人謂之三才也三光者太陽之
　光爲日太陰之光爲月日月之餘光爲星
　辰謂之三光也三元者人身之中腦爲泥
　丸宫以主上元心爲絳宫以主中元臍下
　爲丹田以主下元三元尊神各統陰陽萬
　二千神氣以養於人三一者上元所主謂
　之元一中元所主謂之眞一下元所主謂
　之正一三一元神主運氣固精寳神留形
　上清有迴風混合修三一之道昔黄帝以
　寧先生所教詣峨眉山謁天眞皇人以受
　之遂精思千日與三一上眞統三萬六千
　神乘黄龍而昇天矣天浮於上地結於下
　人生其中三者互相生化未始有極列子
　云天積氣也地積塊也日月者氣中有光
　耀也三一乃有中之無三元乃無中之有
　以有無相感而爲精神氣三者共生於人
　故世人得之則生失之則死神者天之陽
　氣所生人之動靜對答運用計智是也精
　者地之氣百穀之實五味之華結聚而成
　是也氣者中和之氣也道一妙用降人身
　中呼吸温暖以養於人是也三者混合而
　成於身是謂混而爲一也
其上不皦其下不昩
　注在上者必明在下者必昩唯道於上非
　上在上亦不明於下非下在下亦不昩
　䟽皦明也昩暗也夫形質之物皆有定方
　在上者則明在下者則昩惟妙本恍惚不
　可定名則在上亦不明在下亦不昩而能
　上能下能明能昩非天下之至賾其孰能
　與於此乎
　義曰其爲明也必皦然在上謂積陽也其
　爲暗也必昩然在下謂積陰也陰陽有定
　分明昩有定相是則有形有質皆有定方
　也惟夫大道處於上不皦然而明道非陽
　也處於下不昩然而暗道非陰也故曰非
　陰非陽而能陰能陽不可以定相睹不可
　以定分求天得道而能清是能上也地得
　道而能寧是能下也陽得道而能動是能
　明也陰得道而能靜是能昩也故爲天下
　之至賾易繫曰非天下之至賾其孰能與
　於此乎言至道功深如此若非天下萬事
　之至極精妙誰能叅與於此也
繩繩不可名復歸於無物
　注繩繩者運動不絶之意不皦不昩運動
　無窮生物之功名目不得非物能物故常
　生物而未始有物妙本湛然故云復歸於
　無物矣
　䟽繩繩者運動不絶之意妙本生化運動
　無窮生物之功强名不得物物而不物生
　生而不生尋責不得妙本湛然未曾有物
　故云復歸於無物
　義曰道惟妙本生化萬殊運用生成繩繩
　不絶物物而不物物自物也生生而不生
　生自生也道之無迹不恃其功深妙湛然
　不可爲有是無物也物者象也
是謂無狀之狀無物之象是謂惚恍
　注是謂無形狀之狀無物質之象不可名
　有不可名無無有難名故謂之惚恍
　疏狀形狀也象物象也言妙本混成本無
　形質而萬化資禀品物流形斯可謂有無
　狀之形狀有無物之物象不可名之爲有
　亦不可格之於無無有難名故謂恍惚
　義曰道以生育動植成形故能於無狀之
　中成其形狀無物之中作其物象謂其無
　也則狀象資生謂其有也則杳冥難睹非
　無非有爲恍惚焉恍惚者非有非無之謂
　也易乾卦彖曰雲行雨施品物流形言品
　類之物流布成形也
迎之不見其首隨之不見其後
　注無始故迎不見其首無終故隨不見其
　後也
　䟽至精無形至大不可圍故迎之者不得
　其首隨之者不得其後無首則無始無後
　故無終無始無終故非隨迎所得
　義曰至道獨立無始無終既非前後可窮
　莫得隨迎之所故曰長於上古而不爲老
　生於末代而不爲少先萬物而不爲始後
　億劫而不爲終由此而言豈隨迎得也況
　充塞天地周遍虚無無處無道無往無來
　不今不古何者爲始何者爲終固非先非
　後矣凡物有往則隨之有來則迎之道無
　來往非隨迎可求矣
執古之道以御今之有
　注執古無爲之道以御今有爲之事則還
　反淳樸矣
　䟽此明古先帝王常以無爲道化以化人
　故戒云今能執守古之所行無爲之教以
　御理今之有爲之事則不言而化也
　義曰御者制也古之化者無爲無事今之
　化者有體有名無爲故易理有體故難化
　若今之帝王執用古之大道無爲以理自
　速太平也玄古之君上德不德是無爲也
　季葉之化約名約器是有爲也以無理有
　庶可向方以有制有亂兹兆矣
能知古始是謂道紀
　注能知古始所行是謂道化之綱紀
　䟽前云執古之道將引之使行此云能知
　古始明道行必化故重云帝王能知古始
　無爲而理當抱守淳樸爰清爰靜者是知
　爲理道之綱紀
　義曰恐帝王難於用古不遂執行無爲故
　重舉斯文再加勉勵能知無爲易化古道
　易行弘之在人豈惟澆淳之異理道綱紀
　其在兹乎故曰引其綱萬目張引其紀萬
　目起理身理國亦猶此歟爰清爰靜者太
　玄經之辭也理國執無爲之道民復樸而
　還淳理身執無爲之行則神全而氣王氣
　王者延年神全者昇玄理國修身之要也
　　　古之善爲士章第十五(䟽前章明妙/本無象則在)
　　　(用而皆通此章明玄通之人常不盈/而能弊首標古之五句明善爲所以)
　　　(微妙次云豫若七句示德容所以難/明孰能下兩句表進修之徐生保此)
　　　(下終篇結證成而不滯○義曰將明/前章執古之妙再叙古之爲道之人)
　　　(德行周深廣加喻說或豫兮猶兮而/畏慎或儼兮涣兮而卷舒或敦兮曠)
　　　(兮而深廣或渾兮靜兮而清濁隨機/應變其德如斯人能體而用之必無)
　　(盈滿之/失矣)
古之善爲士者微妙玄通深不可識
　注士事也言古之善以道爲事者於彼微
　言妙道無不玄鑒通照而德容深邃不可
　識知矣
　䟽古昔也士事也言古昔之人善以道爲
　事者精微要妙玄寂通達體道了言涣然
　無滯而其宇量冲邃不可識知矣
　義曰士者指古昔有道之人也有道之人
　行道之行凡有所立在野在朝皆謂之士
　刻意尚行離世異俗此山谷之士也語仁
　義忠信恭儉推讓此平世之士也語大功
　立大名正君臣明上下此朝廷之士也就
　藪澤居閑曠釣魚避世此江海之士也吹
　呴呼吸吐故納新熊經鳥伸此導引之士
　也若夫不刻意而高無仁義而脩無功名
　而理無江海而閑不導引而壽者爲道之
　士也前之五士其用可測其事可涯唯爲
　道之士道微妙應變玄通其用冲寂難以
　智察無不無也無不有也澹然無極而衆
　美從之是不可識也
夫惟不可識故强爲之容
　注夫惟德量難識故强爲容狀以明之下
　文也
　䟽夫惟善士雖正容可以悟物而宇泰發
　於天光德量難窺故强爲容狀且求委順
　之迹將以引化凡愚
　義曰善爲道之人正其身而人化正其行
　而人隨睹其德容物自開悟德宇泰然而
　定其所發明者天光也非人曜矣天光自
　發則人見其人物見其物物各自見而不
　見彼則德宇泰然而定不可窺量示委心
　順物之方爲化俗引凡之行故莊子承答
　舜曰性命非汝有天地之委順也
豫若冬涉川
　注豫閑豫也善士於代間法如涉冬川衆
　人貪著故畏懼今我不染故閑豫
　疏豫閑豫也若如冬川喻代間愛欲所以
　陷溺衆生善士雖處代間不爲愛欲所染
　如涉冬川故多閑豫所以閑豫者冬冰堅
　壯無陷墜之憂爾
　義曰疏解以閑豫無憂冬川可涉堅冰不
　能陷愛欲不能侵以喻善爲道之人此聖
　㫖也夫豫之言疑也猶豫皆疑難之象爾
　亂流而渡深曰厲淺而揭由膝以上爲涉
　冬月涉川寒沍侵骨將爲涉者固亦疑難
　冷既傷心冰仍痛足至人睹世俗貪求之
　事無益於身如冬涉川有疑難也且代之
　愛欲逐境生迷萬緒雲蒸千途蜂起功名
　聲色爭先鋭進之心厚利豐財競起貪求
　之跡或烹燔取樂或傷殺恣情投身於愛
　欲之川隨流不返溺性於漂沉之浪有去
　無歸豈獨冰痛爲難抑且報應明驗何者
　溺利欲之人涉遠營求有水陸邀劫之報
　淩抑於人有忿爭刑網之報上網於君有
　誅殛喪家之報下虐於民有召寇起讎之
　報況於傷生害己破國亡家之甚乎至道
　之人知此爲憂故設涉川之喻斯爲至戒
　信可寳焉
猶若畏四鄰
　注猶豫疑難也上言善士不染故閑豫及
　觀行事甚疑難如今代人懼鄰戒也
　䟽猶疑難也夫善士無愛欲故多閑豫及
　難其行事舉動施爲恐不合道故多疑難
　如今之人有事畏四鄰之知而加戒慎
　義曰猶犬也壠右之人謂犬爲猶亦云古
　有良犬其名曰猶言犬隨主行必豫於其
　前偵邏疑有善惡須復來報其主故云猶
　則多豫狐則多疑故言狐涉河冰聽其下
　流水聲絶然後敢渡今北人渡河冰見有
　狐跡則車馬於冰上無所陷矣此則猶豫
　皆疑難之象也且常人不知修道恣欲任
　情無懼無疑動貽陷溺爲道之士知愛欲
　而不爲若冬將涉川有凝沍之憂畏居將
　爲事懼鄰里之聞知既暗室不欺每屬垣
　爲戒也此爲道之行也夫人爲惡於幽暗
　者鬼神知之爲過於明顯者鄰里知之得
　無戒慎矣論語曰毋與汝鄰里鄉黨乎此
　言十家爲鄰五鄰爲里萬二千五百家爲
　鄉五百家爲黨也
儼若客涣若冰將釋
　注雖則儼然若客無所造爲而不凝滯於
　物涣然若春冰之釋散
　䟽善士於愛育無所造作如客對主人但
　儼然肅敬爾雖於愛欲如客對主而爲善
　之行不凝滯於物涣然若春冰之釋散無
　留礙爾
　義曰儼肅敬也涣散也釋解也出門如見
　大賔言主之敬客也儼兮其若客言客之
　敬主也賔主盡敬各慎禮容世之常也至
　人靜默戒慎檢身常如對主之恭固無肆
　情之欲爲善不滯散釋變通若泮春冰豈
　復膠固矣
敦兮其若樸
　注雖涣然冰釋曾不自矜而能敦厚若質
　樸無所分别矣
　䟽敦敦厚也樸質樸也言雖不滯於物而
　絶浮競其德行敦厚若質樸無所分别
　義曰至人也外雖散釋通變縱横順物内
　則温柔敦質凝寂其心故無紛競之傷自
　得恬和之趣
曠兮其若谷
　注其德量曠然寬廣無不含容有若彼空
　谷矣
　䟽曠寬也言善士懷道抱德宇量曠然寬
　大於物悉能含受如彼虚谷無不包容
　義曰德既敦實量乃寬弘善惡無所不容
　是非固當無撓曠然吞納若虚谷焉
渾兮其若濁
　注和光混俗若濁而清
　䟽善士心照清淨而能容物和光同塵不
　自殊異渾然如濁物莫能知
　義曰水之清也能鑒物之善惡而物亦測
　水之淺深及其秋潦乍興濁波初鼓澶漫
　也牛馬莫辯汹湧也深淺難知望之茫然
　詎可揭涉至人和光接物混跡隨流不顯
　其機有同濁水其容可見其跡難窺人君
　理國乘時在於明德不爲察察之政示以
　淳淳之方使民不識不知順帝之則斯爲
　道化善莫大焉
孰能濁以靜之徐清
　注孰誰也孰能於彼混濁以靜澄止之令
　徐徐自清乎
　䟽因上文云若濁便舉水之澄清以況善
　士之心無撓則自然靜止故云孰能於代
　間愛欲混濁之中而以清靜道性靜止之
　令愛欲不起亦如水之濁而澄靜之令徐
　徐自清乎孰誰也
　義曰至人外示混濁將明不異於常内本
　澄清固亦常同於道亦猶水之濁也而清
　明之體常存心之清也渾濁之塵不雜若
　世人能澄其塵染净彼心源如水可以徐
　清自入至人之境老君愍世之耽欲念俗
　之澆浮爭投跡於愛欲之津競鋭意於利
　名之浪渾是非之濁溺生死之河不務競
　修誰爲拯拔演兹法喻用救迷途善趨澄
　鍊之門冀速清虚之道
孰能安以乆動之徐生
　注誰能安靜於此清以乆更求勝法運動
　修行令清淨之性不滯於法而徐動出也
　生猶動出也
　䟽此教法無滯也誰能以清淨之性靜止
　愛欲如水之性已得徐清若便安於此清
　而以乆滯滯則非悟未名了出當須更求
　勝法運動精修爲道既損之而又損按行
　亦次來而次滅則清靜之性不滯於法而
　徐徐動出也
　義曰大道好生誘人垂法千門鍊性萬行
　修心因悟乃修因修乃證修證之理泛舉
　其綱則有吐納元和咽漱雲液茹松食栢
　絶粒餌芝或隱朝上清密伺玄斗或五金
　八石或水玉流珠陰鼎陽鑪五華九轉或
　素文丹籙檄召鬼神金鈕青絲質盟天地
　則有正一道德昇玄洞神靈寳明眞三清
　衆法並革凡登道證品昇眞又有奔二景
　朝五辰據極攀魁騖綱飛紀吞日咽月制
　魄拘魂八道望雲九眞受事昇玄卧斗方
　諸洞房左右靈飛陰陽六甲三部八景二
　十四眞存服三元注想三一紫房黄闕絳
　景朱嬰紫虚南嶽之篇青童東海之訣内
　視五藏下制六天導引吞符御風養氣騰
　舉之道溢於眞經或修勵一門便可得道
　遂能拔玄祖於長夜飛我身於太虚瞬息
　而歷九陔那慙若士顧面而周六合豈讓
　鴻蒙而世之大迷不能耽味即曰神仙之
　事非積學可求又云得道之人皆有壽限
　運終數盡還至淪滑殊不知得道者自仙
　登眞從眞證聖登聖極果與道合眞無壽
　考之期無終盡之數斯須而經億劫指掌
　而越萬天文選曰少别千年暫遊萬里歩
　虚詞云八天如指掌六合何足遼皆其事
　也但修之既契即忘其修旋修旋忘無所
　滯著即爲妙矣夫法者所以詮道也悟道
　則忘法言者所以觀意也得意而忘言若
　滯於法則道不能通滯於言則意不可盡
　故令於法不滯轉更增修於言不滯旋新
　悟入次來次滅者西昇經云子能按行次
　來次滅此喻小乘有爲之法以教初門既
　得其門漸以中乘之法以熟其行既熟其
　行乃以大乘之法令忘其執則目凡而得
　證累證而階聖雖仙眞聖果二十七品而
　所修之行不可執滯斯謂徐生徐清次來
　次滅之㫖也
保此道者不欲盈
　注欲保此徐清徐生之道當須無所執滯
　若執清求生是謂盈滿將失此道故云不
　欲盈爾
　䟽滯法安清是名盈滿故云若欲保全此
　徐清徐生之道當須無所滯著得無所得
　今復滯清求生是傷盈滿盈滿則妨道故
　云不欲盈
　義曰能明次來次滅之法是得徐清徐生
　之要保此要㫖不滯滿盈當契下句之理
夫唯不盈故能弊不新成
　注夫唯不盈滿之人故能以新證之行爲
　弊薄不以其新成而滯著
　䟽夫能無欲凝滯以至無爲於法無住不
　盈滿者常以新證之法爲弊薄更求勝致
　不以爲新成而便滯著爾
　義曰既了舊法又證新法謂自小乘入中
　乘道也中乘之道或權或實猶滯於修又
　捨此權實有修之門求入大乘無爲之趣
　若執於修著不悟無爲是曰新成還爲盈
　滿故當損之又損階麤入妙矣其於國也
　則古之聖主賢臣謂之善爲士者玄通道
　德德不可稱猶復如冬涉川履冰爲懼畏
　鄰表戒若客無爲通變從民屈伸不滯而
　冰釋含容若谷懷抱樸素以訓人政昏昏
　而外濁心明明而内照無滿溢驕盈之變
　守弊薄不新之規祚必延洪人其清泰淳
　古之跡復何遠哉


道德眞經廣聖義卷之十四














道德眞經廣聖義卷之十五羊四
　　　　唐廣成先生杜光庭述
　　　致虛極章第十六(䟽前章明玄通之/士常保道而不盈)
　　　(此章明守靜之人必歸根而復命復/命爲知常之要守靜是致虚之由文)
　　　(相次以轉明理同歸於用道故知常/則明了行道乃乆長○義曰保道運)
　　　(修前章得徐清徐生之用致虚内守/此章明歸根復命之常雖公正以爲)
　　　(王必法天而體道體/道則乆故無殆危矣)
致虚極守靜篤
　注虚極者妙本也言人受生皆禀虚極妙
　本及形有受納則妙本離散今欲令虚極
　妙本必致於身當須絶棄塵境染滯守此
　雌靜篤厚則虚極之道自致於身矣
　䟽虚極者妙本也言人受生皆禀虚極妙
　本是爲正性
　義曰虚極者妙本之道也人之受生禀道
　爲本所禀之性無雜無塵故云正也既生
　之後其正遷訛染習世塵淪迷俗境正道
　乃喪邪幻日侵老君戒云修道之士當須
　息累欲之機歸靜篤之趣乃可致虚極之
　道爾篤厚也
　䟽及受生之後六根受染五欲奔競則正
　性離散失妙本矣
　義曰禀道之性本來清靜及生之後漸染
　諸塵障翳内心迷失眞道六根者一曰眼
　根能見諸境二曰耳根能聞諸聲三曰意
　根能生攀縁四曰鼻根能辨香臭五曰舌
　根能知諸味六曰身根能生諸惱以此六
　種生諸罪因展轉相生障弊眞性喻如草
　木結花吐實相生不窮尋其所起不離六
　種如根生物名曰六根五欲者眼欲諸色
　耳欲諸聲鼻欲諸香口欲諸味心生衆欲
　障弊五情煩惱縈纏皆由此起内心悦慕
　謂之愛外境著心謂之染因境生心謂之
　欲制止不已謂之奔意想交侵謂之競正
　性流散隨念生邪以生邪故乖失正本
　䟽欲令虚極妙本必自致於身者當須守
　此雌靜篤厚性情而絶欲無狹而不猒則
　虚極妙本自致於身
　義曰隨念生邪既云失道欲其妙道却復
　於身者當須守雌柔貞靜之行篤厚恬和
　之性以制其情情者末也性者本也自性
　而生情則隨境爲欲自情而養性則息念
　歸元歸元則五欲不生六根不動無猒其
　氣無狹其心則妙本之道自致於身矣無
　狹其所居無猒其所生德經第三十四章
　之詞也西昇經曰心之虚也則和氣歸
　䟽亦由水之流濕火之就燥矣致者令必
　自來如春秋致師之義
　義曰水流濕火就燥者易乾卦九五爻詞
　也言水火二者無情之物而以形氣相感
　水流其地先就於濕火焚其物先就於乾
　無識無情猶感應如此況虚心靜慮而不
　能致道乎固可不求而道自至也致師者
　春秋宣公十二年楚莊王圍鄭旬有七日
　鄭人卜行成不吉國人大臨楚莊退師鄭
　人修城圍之三月克之鄭伯肉袒牽羊以
　逆楚王既而許之平潘尪入盟子良出質
　夏六月晋師救鄭及敖鄗之間楚莊乃求
　成於晋盟有日矣楚許伯御樂伯攝叔爲
　右欲單車挑戰示不欲和以致晋師許伯
　曰吾聞致師者御靡旌麾纍而還樂伯曰
　致師者左射之以菆代御執轡御下兩馬
　掉鞅而還攝叔曰致師者右入壘折馘斬
　俘而還皆行其所聞而復晋人逐之樂伯
　左射馬右射人逐不能進時魏錡趙旃有
　憾於晋請使於楚皆欲晋敗彘子又不設
　備戰于邲晋師敗績焉以此致師師必成
　敵亦猶以靜致道道必可求也
　萬物並作吾以觀其復
　注老君云何以知守此雌靜則能致虚極
　乎但觀萬物動作云爲及其歸復常在於
　靜故知耳
　䟽此明守靜篤必致虚極之意夫萬物萬
　形動作不同觀其歸復常在於本
　義曰物雖動作萬殊必復歸其本人能虚
　心念道道必集其虚故戒令虚心以念於
　道也
　䟽易曰雷在地中復復者反本之謂也故
　靜則歸復動則失本
　義曰易復卦象曰雷在地中復者雷是動
　物復卦以動息爲主故曰雷在地中先王
　以至日閉關商旅不行后不省方皆取動
　息之義以復其本也萬物並作者動也以
　觀其復者息也當息而動當動而息則失
　其本矣
夫物芸芸各復歸其根
　注又云所以知萬物歸復常在於靜者爲
　萬物花葉芸芸生性皆復歸於其根本或
　有作云云者云云動作也言夫物芸芸動
　作者及其歸復皆在於根本爾
　疏此舉喻明觀復之意也根者本所受氣
　而生也今觀萬物花葉芸芸乃其生性皆
　復歸於其根而生
　義曰芸芸茂盛貌也百草衆木芸芸茂盛
　及其枯落則各歸其根而更生茂盛動作
　也歸根復息也物理皆然矣人禀道而生
　本源澄靜既生於世利欲所牽妍醜盛衰
　富貴貧賤萬途千慮勞性役神或轉地迴
　天有非常之勢或立功懋績有不世之名
　或扛鼎拔山或伸鈎索鐵或輕車肥馬或
　高蓋朱輪權傾於許史金張榮邁於五侯
　七貴芸芸之盛固不可偕及其數極勢移
　俄爲丘壠此以歸其根而靜矣若能猒棄
　榮禄了悟浮華虚心谷神靜慮思道豈不
　能致道哉
　䟽虚極妙本人之所禀而生也今觀性欲
　熙熙能守靜致虚則正性歸復命元而長
　乆矣本作云云者如注釋之
　義曰熙熙佚樂之貌也人之情欲熙熙如
　華葉茂盛也茂盛則不乆枯落熙熙則必
　致傷生故令去欲閉情以復於道云云者
　或爲衆多之貌爾
歸根曰靜靜曰復命
　注花葉者生性歸根則靜止矣人能歸根
　至靜可謂復所禀之性命也
　䟽物歸根則安靜人守靜則致虚木之禀
　生者根歸根故復命之人禀生者妙本今
　能守靜致虚可謂歸復所禀之性命也
　義曰物以茂盛爲動作凋落爲歸根人以
　逐欲而動則遷情息念而靜則合道遷情
　則流遁合道則還元所以靜而致道者是
　復歸所禀妙本之性命也
復命曰常
　䟽能守雌靜篤厚以致虚極妙本致虚則
　復命可謂得常矣
　義曰去情欲守冲和復契章首致虚守靜
　之教則得其常矣
知常曰明
　注守靜復命可謂有常知守常者更益明
　了也
不知常妄作凶
　注不恒其德或承之羞失常妄作窮凶必
　然矣
　䟽能知守常是曰明了失常妄作可謂無
　恒不恒其德窮凶必矣注云不恒其德或
　承之羞者易恒卦文也
　義曰常者垂乆不移之義也天地曰月得
　常而清寧乆照人君理國得常而貞正無
　爲人能守常則終始不易故常者道德之
　紀也去欲守靜復命得常可謂照明了達
　矣反於此者乃是妄作非道故致灾凶不
　恒其德者易恒卦九三曰不恒其德或承
　之羞恒常也處不得中進退不定雖在恒
　中而乖恒體實可恥惡故曰或承之羞彖
　曰不恒其德無所容也
知常容
　注知守眞常則心境虚靜如彼空谷無不
　含容
　䟽知常曰明明則鑒物物來必應無不含
　容故曰知常容
　義曰恒常其德即有所容此反契前彖詞
　之義也得常體道玄鑒無遺應物順常含
　弘光大也
容乃公
　注含容應物應物無心既無私邪故爲公
　正矣
公乃王
　注能公正無私者則爲物所歸往
　䟽能含容應物乃公正無私則天下歸往
　是爲王矣
　義曰知常順道故能公正而爲王也有道
　之人不言而自化不召而自來故天下歸
　往也王者以物歸往爲義
王乃天
　注羣物樂推如天之覆則與天合德矣
天乃道
　注王德如天乃能行道
　䟽惟天爲大惟王則之其德同天而無不
　覆故曰王乃天王德如天則無爲而理道
　化乃行故云天乃道
　義曰以物歸往乃可配天子育萬方告類
　上帝法天廣覆法地無爲王以法天天以
　法道也
道乃乆
　注道行天下乃可以乆享福祚矣
殁身不殆
　注同天行道則終殁其身長無危殆之事
　䟽言守靜致虚歸根復命其德如此可以
　爲王王德合天乃能行道道行乃乆享福
　祚天下之人就之如日戴之如天澤之如
　雨望之如春故終殁其身復何危殆之事
　故曰殁身不殆
　義曰此教人君積德之謂也人君雖承平
　御極握紀臨人若乖道德豈能長乆所以
　先虚其心次守其靜虚靜致道乃復於常
　而能公正無私人所歸往應天合道行道
　化人道化大行天下欣戴故能運祚長乆
　不殆不危如日之照臨如天之覆育如雨
　之潤澤如春之温和雖終殁其身盛德不
　泯如今之歌詠堯舜皷舞義農矣戴之如
　天就之如日者堯之德也



道德眞經廣聖義卷之十五





道德眞經廣聖義卷之十六羊五
　　　　唐廣成先生杜光庭述
　　　太上下知章第十七(䟽此章上論淳/古之風下逮澆)
　　　(漓之俗欲眀失道之漸將辯致弊之/由故前章明守靜則致虚此章示無)
　　　(爲則復樸樸散則親譽遂作無爲則/謂我自然庶夫道化之君專此不言)
　　　(之教○義曰太古上古無事無爲君/任自然人懷大樸太古者乃天地之)
　　　(初也列子云昔者聖人因陰陽以統/天地故有形生於無形則天地之前)
　　　(有太易未見氣也有太初氣之始也/有太始形之始也有太素質之始也)
　　　(通謂太極故云五太者即太古也氣/形質具而未相離故曰混沌言萬物)
　　　(相渾沌而未分判也既而渾沌分判/輕清爲天重濁爲地而上下分焉陰)
　　　(陽定焉人禀天地陰陽冲和之氣居/于天地之中日月照之氣象成之陰)
　　　(陽輔之寒暑循之與天地並號爲三/才則上三皇中三皇下三皇迭理其)
　　　(化司牧於人此謂上古也天職生覆/地職形載聖職教化物職所宜而展)
　　　(轉生化初以道德次則仁義故親譽/畏侮恩信不孚須資復古之風冀返)
　　　(淳和之化春秋僖公二十四年周王/欲以狄師伐鄭富辰諫曰太上以德)
　　　(撫民無親疏也其次親親以相及也/言先親以及疏推恩以成義爾)
太上下知有之
　注太上者淳古之君也下知者臣下知上
　有君尊之如天而無施教有爲之迹故人
　無得而稱焉
　䟽太上者淳古之君也謂太上者尊之也
　言太上之君處無爲之事行不言之教臣
　下但知有君尊之如天大而在上被四時
　生育之義不知何以稱其德是故云下知
　有之
　義曰太者大也上者高也至高至大以表
　其名上古之君無有謚號行淳厚之化以
　化於人任物無爲不言而信不施典法以
　蕩物心故臣下知其上有君而不聞其教
　令其卧居居其起于于其行填填其視顛
　顛山無蹊隧澤無舟梁耕而食織而衣四
　時自行其上萬物自行其下至德玄遠不
　可名稱故曰太上或云上古太古之君者
　昔有容成氏大庭氏栢皇氏中央氏栗陸
　氏麗連氏軒轅氏赫胥氏無懷氏昊英氏
　尊盧氏葛天氏陰襄氏祝融氏列山氏伏
　羲氏神農氏皆結繩無爲之代黄帝乃垂
　衣裳造書契有作有法漸以化民矣三皇
　者以道理人無制令無刑罰謂之皇有制
　令無刑罰謂之帝所以三古異宜歩驟斯
　變矣太上之化不其遠歟
其次親之譽之
　注逮德下衰君行善教仁見故親之功高
　故譽之
　䟽太上之君殁黄帝堯舜氏作施教行善
　仁及百姓故親之柔服致平功高天下故
　譽之親譽生前人之迹矯徇爲後代之患
　義曰譽褒美也矯妄也以身從物曰徇也
　殁死也謂前太古上古之君相次死殁也
　作起也黄帝者有熊國君少典之次子也
　姓公孫氏生而神靈弱而能言長而敦敏
　成而聰眀母有喬氏曰附寳見電光繞北
　斗樞星照野感而有孕十四月而黄帝生
　焉神農德衰蚩尤暴横諸侯侵伐黄帝修
　德振兵殺蚩尤於涿鹿之野天下尊之立
　爲天子曰黄帝焉以代神農之位師廣成
　子於崆峒山問理國之道取天地之精以
　養兆民造書契服牛馬舟車杵臼宫室弧
　矢調律吕鑄鼎制琴其所居有縉雲之瑞
　或號縉雲氏以雲紀官禮樂既作其臣大
　撓造曆容成造筭倉頡造文字風后造五
　兵而萬慮興焉名迹顯焉帝乘飛龍周遊
　四海名山大川皆有其跡於是採首山之
　銅鑄鼎於荆山以合九丹丹成有龍垂胡
　髯而下迎之黄帝乘黄龍而升天其大臣
　同升者七十二人其小臣有攀斷龍髯而
　墮抱帝之弓而號故號曰烏號弓其升天
　處今在虢州閿鄉縣皇天原亦名鼎湖是
　也帝堯睦九族親百姓師務成子定歲時
　正律度以化天下帝舜師尹壽子以孝德
　彰聞代堯爲天子其解具在第三章中言
　黄帝堯舜制作法度天下化之民乃親其
　德而譽其功乃眞親眞譽也非黄帝堯舜
　使民親譽而民自親譽之後代則不然覬
　覦前跡而有矯親矯譽所以矯竊之患生
　之矣
　䟽故莊子曰吾語汝大亂之本必生堯舜
　之間何也以其迹存乎千歲之後故爾
　義曰親譽之迹起於黄帝堯舜千載之後
　人慕其迹而生矯徇莊子庚桑楚謂其弟
　子曰夫堯舜又何足以稱揚哉以其揖讓
　相禪而後世法也且舉賢則人相軋任智
　則人相盜固不足以厚民子有弑父臣有
　弑君正晝爲盜日中穴阫大亂之本必生
　乎堯舜之間其末存乎千世之後必有人
　與人相食者此言尊賢任能遂至大弊更
　相蠶食起自唐虞之間人矯徇不休失其
　眞性故至於大亂也
其次畏之侮之
　注德又下衰君多弊政人不堪命則驅以
　刑罰故畏之懷情相欺明不能察故侮之
　䟽黄帝堯舜氏殁下及三王五霸浸以陵
　遲嚴刑峻制故畏之明不能察故侮之下
　議罪而求功上賞姦而生詐相蒙若此可
　爲寒心
　義曰堯舜既殁三王繼之三王者夏殷周
　也夏禹姓姒名文命高陽氏之孫也母曰
　修己於石紐山下泉中得月精如雞子吞
　之而孕生禹左手有水字右手有台字合
　爲治字禹父鯀爲堯治水九年績用不成
　舜殛鯀於羽山舉禹代父使之治水通九
　江濬百川百谷既同四海無壅手足胼胝
　鑿龍門闢伊闕濬九河所經者七百餘國
　乘四載而奠名山大川靡不周遍其爲人
　也其仁可親其言可信聲爲律身爲度師
　眞行子得太上靈寳五符檄召鬼神移山
　塞川治水既畢天錫玄珪以告成功舜遂
　禪位作九鼎立九州五岳名山皆刻石科
　斗篆文以表其高下在位四十一年年一
　百歲子孫十六代都平陽起癸亥終己巳
　四百八十七年禹既禪位自以德不及堯
　舜去帝稱王即三王之一也其後夏桀無
　道殷湯以諸侯起兵伐桀而代其位焉殷
　湯契之後也黄帝十七代孫子名履一名
　天乙佐夏征葛伯有功開三面之網歸其
　仁者三十六國夏桀暴虐天下叛之湯征
　桀於鳴條之野放之於南巢有白狼之瑞
　師錫則子以伊尹爲相大旱七年以身爲
　牲天乃大雨四海美之在位十三年年一
　百一十九歲子孫二十一代三十王都於
　亳起庚午伐桀即位終乙酉年紂滅周興
　共六百五十六年三王之二也其後殷紂
　無道斮朝涉之脛剖比干之心置炮烙之
　刑刳剔孕婦天下叛之周西伯以丁卯年
　霸於邠岐武王以己卯年嗣位至乙酉年
　代紂於牧野克之遂興周業而代殷位焉
　周后稷之後姬姓后稷名棄母曰姜嫄帝
　嚳之元妃岀野見巨人之迹悦而踐之感
　而有孕期年而生以爲不祥棄之陋巷牛
　馬避之遷於冰上蜚鳥以其翼覆薦之姜
　嫄以爲神遂收而養因名曰棄爲兒時吃
　好相地之形善耕農帝堯聞之舉爲農師
　天下得其利封於邰號曰后稷其十世孫
　古公亶父積德行義國人戴之亶父娶大
　姜生季歷季歷娶大任生文王昌昌爲西
　伯殷紂疑其賢囚於羑里其臣閎夭求有
　熊之馬有莘之女異方珍怪以獻於紂紂
　赦西伯賜以弓矢斧鉞得專征伐師老君
　於岐山之陽鸑鷟爲瑞天下之人歸周德
　者三有其二焉西伯以丁卯年受弓矢之
　錫當紂二十一年也武王以乙酉年克紂
　正位放牛於桃林之野歸馬於華山之陽
　倒載干戈示不復用有亂臣十人而天下
　大理在位九年文王年九十七武王年九
　十三子孫三十七代四十一王起乙酉終
　赧王壬子共八百六十八年此三王之三
　也五霸者在三王之内諸侯之間以兵服
　四方爲盟會之主内扶天子外威諸侯以
　禮樂征伐權於當代不及於王故謂之霸
　夏之霸者有昆吾黄帝之後也殷之霸者
　有大彭豕韋帝堯之後也周之霸者有齊
　桓僖公之庶子名小白魯莊公九年立管
　仲相之九合諸侯一匡天下周惠王襄王
　之時也晋文公者獻公之子名重耳母曰
　狐姬以魯僖公二十二年立文公以僖公
　四年避驪姬之禍奔于齊歷曹衛陳楚鄭
　秦諸國凡十八年秦伯以師納之于晋周
　襄王加九錫賜彤弓彤矢圭瓚秬鬯得專
　征諸侯教民二年欲用之子犯請教之以
　義於是出定襄王入務利民伐原以示信
　大蒐以示禮而後用之出穀戍釋宋圍一
　戰而霸言其能任禮智征伐以取霸盛興
　兵得衆盟謂之霸霸者把也謂把攬英雄
　以致强大也夫仁義禮智征伐之道也嚴
　刑以束人心峻法以鉗人口法愈細而民
　愈亂網愈密而罪愈多禍起而不知奸生
　而不悟上下相詐故或畏之或侮之有道
　之士見其危跡爲之悚慄所謂寒心也冲
　虚眞經孔子對商太宰曰三皇善因時順
　物而理五帝善任仁義彰善而成功三王
　善任智勇智以决之勇以行之五霸善任
　機權因勢以制宜託機以成務而猶檢之
　以禮約之以信禮信或虧即霸道隳矣
　信不足有不信
　注畏之侮之者皆由君信不足故令下有
　不信之人
　䟽此覆釋畏之侮之百姓畏君之刑法侮
　君之教令者皆爲君信不足於下故令下
　有此不信之人爾
　義曰言著而不欺曰信賞及無功罰及無
　罪則爲不信教令失信民得欺之矣形曲
　則影邪源混則流濁上行下效其應若斯
　春秋宣公十一年楚子伐鄭及櫟鄭大夫
　子良曰楚晋不務德而兵爭與其來者可
　也晋楚無信我焉得有信乃從楚夏及楚
　子盟于辰陵陳鄭服也此乃信不足焉有
　不信焉
猶其貴言
　注親之譽之者猶君有德教之言故貴其
　言而親之譽之也
　䟽此覆釋親之譽之也百姓所以親愛君
　之仁善稱譽君之功業者由君有德教之
　言故貴重君之言而稱譽之爾古猶字與
　由字通用
　義曰君教令不一民畏侮之君教令仁善
　民親譽之書曰民靡常懷懷于有仁又曰
　撫我則后虐我則讎故賤其苛暴之令而
　貴其仁善之教猶者尚也從也古文或少
　故通用之
功成事遂百姓謂我自然
　注功成而不執事遂而無爲百姓日用而
　不知謂我自然而成遂則所以太上下知
　有之也
　䟽此覆釋太上下知也夫淳樸不殘孰爲
　犧樽道德公行親譽焉設故太上之代下
　忘帝力適令功成事遂百姓皆以爲自然
　合爾不知所以親譽報施也
　義曰首標太上之化次述澆淳不同末以
　此句覆釋太上無爲之理當太上之代窊
　地爲樽抔(抔步/侯反)水而飲不親其親不子其
　子上有生成遂長之功不矜於下下見物
　得其所不知上化所爲以爲自然而然也
　淳樸不殘者莊子馬蹄篇曰淳樸不殘孰
　爲犧樽白玉不毁孰爲珪璋道德不廢安
　取仁義情性不離安用禮樂五色不亂孰
　爲文采五聲不亂孰應六律夫殘樸以爲
　器工匠之罪也毁道德以爲仁義聖人之
　過也梁書劉香答沈約曰古者彝器皆刻
　木爲鳥獸形鑿頂及背以出納酒魏朝有
　人於魯郡野中耕得齊大夫子尾送女器
　有犠樽作犧牛形晋永嘉中賊曹嶷於青
　州發齊景公塚得二樽形亦爲牛乃知皆
　古犧樽之制也夫太古上古之時大道之
　行上德不德人知其上有君長焉中古之
　時大道既隱仁德可見恩惠及人故有親
　譽之美焉下古之衰道德皆隱教令鬱興
　信義漓薄其上失信下則以不信應之故
　見其峻令則畏之聞其失信則侮之老君
　所戒欲使後代帝王棄禮智之末跡慕道
　德之古風遺功忘名復歸大樸矣親譽者
　有仁愛之跡則親之有美善之跡則譽之
　報施者上加其恩曰報下立功勞曰施春
　秋僖公二十四年周襄王使狄伐鄭有功
　富辰諫王曰報者倦多施者未猒言施功
　勞也有勞則望報過甚也此爲周王怨鄭
　使狄伐之狄有功而王欲以其女爲后大
　夫富辰諫王之辭也百姓日用而不知者
　周易之辭也

道德眞經廣聖義卷之十六
道德眞經廣聖義卷之十七羊六
　　　　唐廣成先生杜光庭述
　　　大道廢章第十八(䟽前章明步驟殊/時道存故淳樸不)
　　　(散此章明風俗頽靡道失則仁義遂/行秃施髢而病求醫雖云由愈數米)
　　　(炊而簡髮櫛何其傷性故直舉八句/將以明其積弊冀速返於淳古也○)
　　　(義曰前以淳樸漸散澆薄繼生原其/澆薄之由乃彰道德之廢步者安徐)
　　　(於皇化驟者趨急於帝功俗靡風頽/仁興義作執仁義而飾性立刑賞以)
　　　(訓人亦由既秃而加髢求妍已病而/求醫望愈矣淮南子曰數米簡髮煩)
　　　(而不察有爲之甚也何異乎以膝搔/背以踵解結矣能明四者之非可致)
　　　(還淳之望也髢髮也頽/壞也靡傾也櫛梳也)
大道廢有仁義
　注澆淳散樸大道不行曰仁與義小成遂
　作濡沫生於不足凋弊起於有爲然則聖
　人救代之心未嘗異而夷險之跡則不得
　一爾
　䟽大道廢者代俗澆漓人民浮競玄風斯
　泯穆清之化不存失夫至道無爲之事故
　云廢也
　義曰廢者陵替不行也皇道帝風陵頽已
　遠興王圖霸譎詐交馳時既遷訛情惟浮
　競玄深宴安之風日以泯滅穆和清靜之
　化日以銷平大道不行斯爲廢矣禮運云
　大道既隱天下爲家是也澆沃也漓者水
　入地也淳古之質如水沃地散不可收故
　云澆漓也
　疏廢則有兼愛之仁裁非之義䠥躃於其
　間矣
　義曰蹩躠爲仁强行兼愛之貌也踶跂爲
　義詐立裁非之貌也皆局促其狀勉强其
　容非廣大也去道日遠聖跡已彰仁義不
　眞禮樂離性徒得其强飾之形表皆非自
　然眞一之誠心也
　䟽故莊子曰道隱於小成小成謂仁義等
　各自其成不能大通故謂之小成
　義曰大道既隱上德亦隳仁者自仁義者
　自義不能混然同化各成一名方之於德
　固以小矣況於大道乎道隱小成者莊子
　齊物篇南郭子綦謂子游曰道於乎隱而
　有眞偽言於乎隱而有是非道於乎往而
　不存言於乎存而不可道隱於小成言隱
　於榮華此謂小成仁義之道也榮華竄句
　之辭也執言滯教故爲隱故有儒墨以是
　其所非以非其所是以此紛紜莫能質定
　亂由是而作焉
智慧出有大僞
　注用智慧者則將立法也法出而姦生則
　有大偽矣並竊符璽可不信然
　䟽智慧出者謂後代之人役用智慧立法
　以檢俗制典以詰姦恐其不信作符璽以
　信之恐其不平爲斗斛以量之而不仁之
　人兼盜符璽並竊斗斛則夫智慧之作法
　適足侈大其詐偽故云有大偽矣
　義曰智心慧也慧識解也檢束約也詰責
　也符信也璽印也道德隱而仁義行仁義
　興而智慧用法繁於秋荼網密於凝脂而
　人愈亂也夫弓弩罼弋機變之智多則鳥
　亂於其上矣鈎鉺網罟罾𦊒之智多則魚
　亂於水矣削格羅落罘罝之智多則獸亂
　於澤矣智詐漸毒頡滑堅白解㖃同異之
　變多則俗惑於辯矣故天下每每大亂罪
　在好智矣法則也謂立法則以束於人也
　典常也姦詐也謂作常法以詰責姦詐也
　符者刻文相合以驗若金虎竹使兵信之
　符也璽者天子曰璽諸侯曰印上下等差
　以爲信也斛之所起起於圭六十四黍爲
　圭十圭爲抄十抄爲撮十撮爲勺十勺爲
　合十合爲升十升爲斗五斗四升曰斛所
　以量物也智慧之人設此符印斗斛之法
　將以限量拘制以驗其盜安知不爲大盜
　之積者乎田常矯仁義於齊國一旦弑其
　君而竊其國傳十二世齊之符璽斗斛聖
　智之法皆田常有之是則智慧作法而生
　此大偽其後竊國者往往因田氏之法焉
　王莽竊之於漢司馬宣王竊之於魏梁武
　帝竊之於齊隋文帝竊之於周豈若焚符
　破璽而使民樸鄙掊斗折衡而使民不爭
　殫殘天下之聖法而民可以議於道乎
　六親不和有孝慈
　注父子夫婦兄弟六親也疏戚無倫不和
　也各親各子有孝慈也皆由失道故有偏
　名也
　䟽六親者父子兄弟夫婦也夫大同之俗
　無自私之親及乎上下不和冤恩斯起則
　有扇枕温席人謂之孝
　義曰大道之世天下爲公無非親也澆末
　之代六紀有辯孝慈彰也有不慈則慈者
　著焉有不孝則孝者顯焉天下爲公則大
　同之俗也冤屈折也恩惠愛也扇枕温席
　者宋有劉苞字孝嘗三歲而孤其伯父悛
　等皆顯貴苞見之常泣母陳氏疑其畏憚
　而怒之苞曰自悲早不識父今見諸父相
　似心中悲爾因歔欷母亦悲慟苞奉其母
　夏則扇枕冬則温席焉孝者事親之名禮
　祭統曰孝畜也釋名曰孝好也謚法曰至
　順曰孝總而言之則事親之道恒畜在心
　盡其色養中情悦好承順無違之義也爾
　雅曰善事父母爲孝也
　䟽出顧入復謂之慈被孝慈之名有自矜
　之色殊不知大道之代天下爲家上承下
　綏自然之分視人如己不獨親其親則天
　下之人皆可孝也人亦視之猶己不獨子
　其子則天下之幼皆可慈也孝慈之名復
　何所施乎
　義曰禮運篇云仲尼仕魯與於蜡賔事畢
　遊象魏之觀見祭禮之不備睹象魏之舊
　所喟然而歎弟子言偃問焉仲尼曰大道
　之行三代之英丘未之逮也而有志焉大
　道之行天下爲公選賢與能講信脩睦人
　不獨親其親不獨子其子使夫老有所終
　世有所用幼有所長鰥寡孤獨廢疾者皆
　有所養男有分女有歸貨惡其棄於地不
　必藏諸己力惡其不出於身不必爲己是
　故謀閉而不興盜竊亂賊而不作故外户
　不閉是謂大同此則扇枕温席出顧入復
　無所施矣人盡親也何偏名之有乎矜恃
　也哉
國家昏亂有忠臣
　注太平之時上下交定何異名乎昏亂之
　日見危致命有忠臣矣
　䟽忠者人臣之職分而云有忠臣者何乎
　由人主失御臣之道今佞主之人獲進規
　君於昏使生禍亂則有見危致命蒙死難
　以匡杜稷而獲忠臣之名
　義曰讜正曰忠春秋曰忠社稷之固也爲
　臣事君以忠爲本事親孝者則事君忠矣
　阿諂曰佞不明於理曰昏上下不理曰亂
　夫佞臣在側君鑒不明不能退佞進賢陷
　己於昏亂昏亂既作紛爭生焉外有寇敵
　之侵内有蕭墻之釁所以良臣效命排難
　扶危或生著功名或死節王事忠臣之目
　由斯立焉向使唐堯爲君虞舜爲臣上得
　臨御之宜下盡弼諧之道則忠臣偏美何
　所顯哉
　䟽若夫道化大行無爲清靜思皇多士盡
　是䕫龍彝倫攸叙無非作乂
　義曰大道之化玄風廣行上既無爲下自
　清靜詩曰濟濟多士文王以寧多士衆臣
　也䕫龍舜佐也尚書曰䕫作典樂八音克
　諧擊石拊石百獸率舞簫韶九成鳳凰來
　儀龍爲納言出納王命彝法也倫等也攸
　所也叙次也乂理也書曰彝倫攸叙言舜
　得良臣而典法不失其正也
　䟽然後忠孝之名息淳樸之道興則於忠
　臣乎何有此四者頽弊之極也焉得不返
　之於淳樸乎
　義曰頽墮也弊替也四者謂仁義智慧孝
　慈忠臣也道廢智生家爭國亂而四者是
　顯因頽弊之極而立其名大樸壞隳淳風
　訛替德衰道喪可勝言哉所以大道既隱
　下德有爲仁義用而巧智興小惠成而大
　偽作忠臣名著於昏亂孝慈事彰於不和
　弊極風頽所宜反樸反樸之謂詳具在於
　下章
　　　絶聖棄智章第十九(䟽前章明風俗/頽靡失道而仁)
　　　(義遂行此章明絶棄多門還淳則盜/賊無有首六句且絶矜徇之迹次三)
　　　(句將明立教之方後四句示行門之/由趣○義日道廢俗訛偏名遂立將)
　　　(復樸素須絶偏名既前章四者不行/則此章三者宜絶孝慈自復盜賊不)
　　　(生乃尊樸素之風除私欲/之患天下之利其何博哉)
絶聖棄智民利百倍
　注絶聖人言教之迹則化無爲棄凡夫智
　詐之用則人淳樸淳樸則巧偽不作無爲
　則矜徇不行人抱天和物無夭性是有百
　倍之利也
　䟽聖者有爲制作之聖智者凡俗矜徇之
　智制作之聖則有迹矜徇之智則非眞失
　眞是生巧偽逐迹坐令喪本故皆絶棄之
　而全其淳樸天和既暢矜徇不行是人有
　百倍之利也
　義曰無爲之聖内明之智應物周遍隨時
　感通比之聖智杳冥無迹制作之聖矜徇
　之智既有其迹人往迹存以所存之迹非
　應變之具執而用之去道愈遠何者聖智
　設法所以守國也大盜至矣則聖智之法
　并其國而竊之其故何哉若不盜其聖智
　之法則無以取其國是知聖智設法本以
　守國智詐極矣乃翻爲盜國之盜資也老
　君戒之忘聖則爲理涉迹則爲亂能忘其
　有迹之迹棄其矯智之智則淳樸復而巧
　偽息矣人復怡和無傷無夭俗臻樸素無
　怨無爭各保其生是有百倍之利也
絶仁棄義民復孝慈
　注絶兼愛之仁棄裁非之義則人復於大
　孝慈矣
　䟽前章云大道廢有仁義此章云絶仁棄
　義民復孝慈者明大道之代所謂玄同民
　無私親悉皆慈孝故理至則迹滅事當而
　名去矣
　義曰六親不和則孝慈之名偏立天下有
　道則淳樸之化復行淳素既行人皆慈孝
　可謂無私親矣斯則絶名迹之仁義復玄
　同之孝慈無私親者是不獨親其親也
　䟽今六紀廢絶則孝慈名彰若絶兼愛之
　仁棄裁非之義江湖無濡沬之迹慈孝有
　自然之素故民復於大孝慈矣
　義曰六紀者亦曰六親是君臣父子夫婦
　也六者和則皆孝皆慈六者不和則有孝
　有不孝有慈有不慈不孝者衆則孝者顯
　其名不慈者衆則慈者彰其美所以然者
　仁義制於其間而昭其名迹若化之以大
　道鼓之以淳風棄名迹之仁義則民復於
　皆孝皆慈矣魚處於陸相呴以濕相濡以
　沬不如相忘於江湖何者相呴相濡言其
　相愛矣相忘於江湖各得其適豈俟濡沬
　之小愛乎偏孝偏慈濡沬之謂爾莊子天
　運篇老子謂孔子曰子以仁義之道行之
　於世亂莫大焉夫仁義憯然乃憤吾心豈
　若使天下無失其樸放風而動總德而立
　又奚桀桀然若負建鼓而求亡子矣黑白
　之樸不足以爲辯名譽之觀不足以爲廣
　魚相濡沬不如相忘於江湖人相仁愛不
　如相忘於道術矣
　絶巧棄利盜賊無有
　注人矜偏能之巧必有爭利之心故絶巧
　則人不爭棄利則人自足斯不爲盜賊矣
　䟽絶巧者絶雕琢非法淫過之巧棄利者
　棄徇財兼並乾没之利夫盜賊者生於羡
　欲不足今絶巧則人不爭棄利則人自足
　人各自足復誰爲盜賊乎故云無有
　義曰雕琢淫過之巧工既不當雖巧奚爲
　則衛人之刻棘猴宋人之琢楮葉徒云悦
　目終曰蕩心所宜絶也徇財則妨行兼并
　則奪人乾没則欺詐有一於此非盜而何
　斥而棄之循分而足矣何盜賊之有乎又
　脩道之人宜絶心内嗜欲之巧身外浮華
　之利六情鋭進之巧六根耽著之利則三
　元清淨六賊自無矣
　此三者以爲文不足故令有所屬
　注此三者但令絶棄未示修行故以爲此
　文不足垂教更令有所屬著謂下文也
　䟽三者謂絶聖棄智一也絶仁棄義二也
　絶巧棄利三也此三者且令絶棄未有修
　行故以爲此三者於文不足以垂教更令
　有所屬著謂下文見素等是也
　義曰聖智絶棄則人享其利仁義絶棄則
　皆復孝慈巧利絶棄則民無盜賊三者既
　絶既棄將示修眞復古之方故云此爲未
　足屬於下文屬著也
見素抱樸少私寡欲
　注見眞素抱淳樸少私邪寡貪欲矣
　䟽欲求絶聖棄智則常見眞素
　義曰同乎無欲則謂素樸素樸則民性得
　矣無知無欲則合眞素眞素合則聖智之
　迹絶矣
　䟽欲求絶仁棄義則懷抱質樸
　義曰淳質敦樸以守其心則兼愛之仁裁
　非之義絶矣
　䟽欲求絶巧棄利則當少私邪寡貪欲
　義曰私邪不汨於性貪欲不起於心則淫
　奢之巧專冒之利絶矣
　䟽三絶雖於文不足四行則修身有餘將
　欲禁邪於中心故必取資於内行
　義曰聖智仁義巧利此六者行之初以拯
　物執之末以妨道故姦詐盜竊因而生焉
　絶而棄之可復眞素眞素已復乃資内修
　顯四行於結成爲眞道之要妙矣夫有迹
　之聖作則矜詐之智生仁起於不仁義出
　於不義孝彰於不孝慈顯於不慈能絶有
　迹有爲自復至慈至孝斥淫巧則私利息
　私利既息盜賊不生然後凝旒於樸素之
　鄉杜念於私欲之境人登富壽國致遐長
　此人君行道之效也若夫心除嗜欲身蕩
　浮華翦鋭進之情鋤耽著之本六賊不作
　三元坦夷四行克修乆視何遠此行人修
　之之效也
道德眞經廣聖義卷之十七












道德眞經廣聖義卷之十八羊七
　　　　唐廣成先生杜光庭述
　　　絕學無憂章第二十(䟽前章明絶棄/多門還淳則盜)
　　　(賊無有此章明畏除俗學若昏故獨/異於人首一句標門以示絶次七句)
　　　(舉喻以明理又一十七句格凡聖以/對辨後兩句論獨行以結成○義曰)
　　　(絶日益之學以務恬和除浮華之事/則無憂患舉唯阿恭慢之譬將喻絶)
　　　(與不絶之理爾絶與不絶皆出於心/唯之與阿皆譍於口絶則契冲靜而)
　　　(歸道不絶則溺智見而喪眞唯則恭/謹而無尤阿則傲慢而招罪同出於)
　　　(心口而吉凶異焉人之所畏者畏招/罪與喪眞而不能絶知見而恭謹既)
　　　(知之矣不可不畏此勸勉於絶學也/衆人行反於道聖人故獨異之棄太)
　　　(牢之滋味閑春臺之心目除明察之/弊去有以之爲繩繩悶悶内襲氣母)
　　　(如嬰兒之行以/含乎至眞也)
絶學無憂
　注絶有爲俗學則淳樸不散少私寡欲故
　無憂也
　䟽絶學者絶有爲之俗學也夫人之禀生
　必有眞素越分求學傷性則多若令都絶
　不爲是使物無修習今即乃絶有爲過分
　之學
　義曰絶者除斷之義老君將令後代之人
　漸慕淳和斷絶妄習故有絶學之文有爲
　俗學者謂俗間有爲之學也自三代以下
　匈匈焉終以賞罰爲事則天下之人何暇
　安性命之情哉故悦於明者是淫於色也
　悦於聰者是淫於聲也悦於仁者是亂於
　德也悦於義者是悖於理也悦於禮者是
　助於詐也悦於樂者是助於淫也悦於聖
　者是助於藝也悦於知者是助於疵也此
　八者學之大也安其所禀之分則無過求
　之悦矣若所禀之外越分過求悦而習之
　
　則致淫悖之患而傷其自然之和亂其天
　禀之性矣若令都絶又失所修但任眞常
　於理爲得
　䟽莊子所謂俗學而求復其初者爾若分
　内之學因性之爲上士勤行未爲不絶故
　曰絶學無憂
　義曰莊子繕性篇云俗學求復其初者謂
　世間之人已治性命於俗矣而欲以俗學
　復性命之本則愈非其道也斯爲蒙蔽之
　民去道遠矣曷若無以知爲而任其自知
　雖智周萬物而恬然自得矣分内者謂因
　其性分而任其眞素也夫任眞智則智矣
　矯於分外則爲詐也任其眞禮則禮矣矯
　於分外則爲亂也任其眞忠則忠矣矯於
　分外則佞矣任其眞仁則仁矣矯於分外
　則諂也任其眞義則義矣矯於分外則盜
　也任其眞信則信矣矯於分外則誣也矯
　於分外則失而多憂任於分内則眞而無
　懼故曰絶學無憂也上士勤行者守眞樸
　不妄爲也
唯之與阿相去幾何善之與惡相去何若
　注唯則恭譍阿則慢譍同出於口故云相
　去幾何恭譍則善慢譍則惡以喻俗學絶
　之則無憂不絶則生患只在心識迴照豈
　在相去遠哉
　䟽唯恭譍也禮曰先生召無諾唯而起
　義曰唯者聲謹而貌恭譍譍答也先生父
　兄師長也召呼召也父兄之召若譍之以
　諾尚慮遲迴聞命即往故唯而起也論語
　曰有酒食先生饌注云先生謂父兄也從
　先生不得越道與人語言恭謹而從之其
　義皆同於恭謹也
　䟽阿慢譍也漢書曰不誰何綰謂何問也
　此舉喻也唯之與阿同出於口唯恭則善
　阿慢則惡學之絶否只在於心而絶之則
　無憂不絶則生患同出於口故云相去幾
　何只在於心故云相去何若若能了學無
　學學相皆空於知忘知不生分别則唯阿
　齊致善惡兩忘
　義曰此明恭譍慢譍同出於口而善惡異
　焉絶學不絶同岀於心而憂樂異焉不絶
　則憂心役慮絶學則志泰神和學無學者
　日損之謂也化胡經曰文始學無學能伏
　于闐雄言以無爲之道能伏强獷之俗也
　西昇經云吾學無所學乃能明自然德經
　云學不學服衆人之所過此皆絶除之㫖
　也能知此㫖則學相皆空矣夫世間萬法
　無非有爲有爲之事皆當滅壞故皆空也
　唯無爲無事清靜恬愉内合眞常外無分
　别以此則唯阿齊其一致善惡以之謂兩
　忘也
人之所畏不可不畏
　注凡人之所畏者慢與惡也善人之所畏
　者俗學與有爲也皆當絶之故不可不畏
　䟽人之所畏者畏慢與惡也夫慢則爲過
　惡則被嫌被嫌則人所棄薄爲過則物多
　尤怨以況有爲俗學增長是非若不畏而
　絶之是皆違分傷性故不可不畏而絶之
　義曰慢與惡招過人知畏之而不知俗學
　增長是非動生尤悔而不畏也故有道之
　士畏於俗學越分傷性棄而絶之愈於俗
　中之人畏慢之與惡也
荒兮其未央哉
　注若不畏絶俗學則衆生正性荒廢其未
　有央止之時
　䟽荒廢也慢惡爲過俗學失眞是皆可畏
　故當棄絶若不絶而棄之則正性荒廢其
　未有央止之時
　義曰央中也亦旦也止也俗學者明則生
　苛察智則生是非邪則生荒淫妄則生誇
　誕少則生企慕多則生疲勞勇則生紛競
　藝則生優劣惡勝己而求勝慕多聞而求
　多苦忘勞神役心損性是乖於眞素也故
　曰失眞既乖眞素則荒廢正性如彼美土
　本無穢雜而蒿蘭荆棘滋蔓於其間荒而
　穢之傷土眞性俗學荒人眞性亦如草之
　滋蔓故云荒也春秋曰無使滋蔓難圖也
　蔓草不可除是其義矣
　䟽詩曰夜未央言更漏尚多也此云其未
　央言俗學傷性無息止期故前途尚多云
　未央
　義曰俗學之長觸類而生若不絶除方將
　日益故荒亂渺然殊未央止也周詩小雅
　庭燎篇云夜未央央旦也未央言夜未巨
　央也俗學不絶未可盡也
衆人熙熙如享太牢如登春臺
　注衆人俗學有爲熙熙逐境如臨享太牢
　春臺登望動生貪欲也
　䟽熙熙者情欲淫動之貌也此明不畏絶
　學之人也夫俗學有爲動生情欲熙熙逐
　境役役終身若餒夫之臨享太牢恣貪滋
　味冶容之春臺登望動生愛著
　義曰冶容者易繫云冶容誨淫言女之容
　色夭冶而不精慤其行動生淫泆况春臺
　登望乎熙熙和悦之貌也俗學之人動溺
　其性熙熙自悦不覺爲勞然而逐境牽情
　是非相擾吉凶得喪由此而生則有六印
　垂腰五府交辟一怒而諸侯懼安居而天
　下息繁華忽其滿志富貴樂其當年五鼎
　列食猒太牢之盈味衆芳悦性喜春臺之
　縱目至有燕姝洛豔楚舞吴歌八音聵其
　聰五色熏其鑒樂則樂矣終復如何其或
　泰往否來福終禍起變熙熙之樂爲惴惴
　之憂也仲尼謂顔回曰昔吾以樂天知命
　之不憂今乃知樂天知命憂之大也聖人
　猶若此況於常乎豈若縱神於自得之場
　適性於忘知之境乎
　䟽太牢者牛羊豕也
　義曰禮器云太牢而祭不必有餘言稱牲
　之大小也又云諸侯七牢大夫五牢故春
　秋吴徴魯之百牢是矣夫牛羊豕三牲通
　謂之牢牛者祭之牢也天子以犧牛謂全
　色也諸侯以肥牛大夫以牽生求得即用
　無所擇也牛謂一元大武將祭必繫於牢
　芻之三月所養必有其式以備不常如左
　傳鼷鼠食郊牛角乃改卜牲也羊者天子
　舋廟開冰告朔皆用之謂之柔毛孟春食
　麥與羊是也豕者天子之祭皆用之以備
　三牲則牛曰太牢羊曰中牢豕曰少牢曰
　剛鬣是也禮天子無故不殺牛大夫無故
　不殺犬彘謂其皆祭禮所用非祭而殺是
　曰無故也牢者取其四固以養犠牲故通
　謂之牢矣
　䟽春臺所以爲愛著者謂其卉木滋榮禽
　鳥鳴匹陽和陶然易淫蕩也故邠詩云春
　日遲遲采蘩祁祁女心傷悲迨及公子同
　歸
　義曰築土曰臺又曰因高爲臺言昇高肆
　望也夫春之氣也天地絪緼萬物交感和
　風舒暖陽景遲遲登臺肆目煦然蕩矣倉
　庚既鳴春之候也采蘩生蠶之時蘩皤蒿
　也祁祁衆多也傷悲感事之苦也春女感
　陽而悲生秋男感陰而思起此固陰陽常
　理物化使然也迨始也及與也思歸嫁於
　公子故言同歸禮二月爲匹偶之月女心
　傷春思匹配也邠詩國風七月篇之辭也
　倉庚箋云鸝黄也
我獨怕兮其未兆如嬰兒之未孩
　注我獨怕然安靜至於貪欲略無形兆如
　彼嬰兒未能孩孺也
　疏我老君自稱言也我畏絶俗學抱道含
　和獨能怕然安靜於彼代間有爲之事情
　欲等法略無形兆如彼嬰兒未能孩笑無
　分别也孩者别人之意莊子曰不至于孩
　而始誰
　義曰怕兮者安靜無爲之貌也兆形狀之
　初也老君見代之人物變化云爲馳騁利
　名耽營俗學留連情欲凋喪天和皆歸於
　空非爲了出乃教其冥視聽之域絶思慮
　之源令若嬰兒無所分别不知不識深含
　玄虚嬰兒者未分别於人孩者有分别也
　萬事無形兆忘懷之至也莊子天運篇老
　君謂子貢曰三皇五帝之理天下不同舜
　爲天下也使人心競故孕婦十月生子子
　生五月而能言不至乎孩而始誰此言心
　競者有分别也既有分别和氣將離五月
　能言時漸急也自此物多大落也家語本
　命篇曰人生三月而微眴然後目能見八
　月生齒然後能食期而生臏然後能行三
　年間合然後能言今五月而言和散而澆
　急也
　乘乘兮若無所歸
　注至人無心運動隨物無所取與若行者
　之無所歸乘乘運動貌也
　䟽乘乘運動之貌衆人動生耽著常有所
　求故若有所歸往我本無心怕然安靜乘
　流則逝值坎則止若彼行道之人無所歸
　趣不汲汲也
　義曰衆人耽著所求者趣於俗學有求勝
　之心耽其世欲有營爲之念運動心慮奔
　逐所求故若有歸也者若無心不著諸見
　悠悠自得何所滯焉喻如水也决之則流
　壅之則止不與物競亦無所求故若無所
　歸也
衆人皆有餘
　注耽著塵務矜誇巧智自爲有餘以示光
　大也
而我獨若遺
　注常若不足有所遺忘也
　䟽衆人俗學耽著矜誇巧智是法皆執自
　爲有餘我獨損之未嘗凝滯心無愛染故
　若遺忘
　義曰衆人矜誇俗學以立功名巧智相高
　財利相勝於彼世法各言有餘矣老君忘
　心息智無滯無矜恍惚任心若遺忘也
我愚人之心也哉純純兮
　注我豈愚人之心遺忘若此也哉但我心
　純純故若遺爾
　䟽言我於諸法中體了無著故若遺忘豈
　則若愚人之心也哉但我心純純質樸無
　愛欲故若遺忘爾
　義曰老君爲化物之本源乾坤之宗主萬
　智周備聖德玄通而示以無心而泯合乎
　道者所務世人淳樸其志以反澆漓收視
　滅聽以歸道德爾非謂本來所禀愚冥而
　若遺失也
俗人昭昭
　注矜巧智也
我獨若昏
　注自韜晦也
俗人察察
　注立法制也
我獨悶悶
　注唯寬大也
　䟽昭昭者自矜衒巧智也若昏者如昏昩
　無所分别也察察者於教立法以繩下也
　悶悶者無心寬大之意也所以昭昭矜衒
　察察施教者皆由不絶俗學與有爲故聖
　人畏絶若昏默也
　義曰上惟君后下及兆人徇俗學之心忘
　大樸之本理國則昭昭矜其聖智察察申
　其典章聖智愈作而政愈煩典章益明而
　人益弊老君昏昏默默不化而自行也莊
　子曰至道之極昏昏默默昏昏者韜光默
　默者不言也
忽若晦寂兮似無所止
　注容貌忽然若昏晦而心寂兮絶於俗學
　似無所止著也
　䟽絶學行人忽忽無心常若昏昩而心寂
　然曾不愛染於法無住故似無所止著爾
　義曰晦昩暗也寂虚靜也既絶俗學不矜
　其智不著有爲不住有法不止於有不滯
　於無空有都忘深入玄要矣
衆人皆有以
　注衆人於代間皆有所以逐境俗學之意
　者也
我獨頑似鄙
　注頑者無分别鄙者陋不足而心實了悟
　外若不足故云似爾
　䟽凡俗之人不畏俗學常有所以耽滯逐
　境未曾休息我於代間獨無分别有所鄙
　陋頑者無分别也鄙者陋不足也而心實
　了悟故云似爾衆人熙熙下皆對明也
　義曰世之衆人動循俗法皆執有爲故云
　有以以者爲也老君内了萬法深洞道源
　外示昏愚若似頑鄙下經曰天下皆謂我
　道大似不肖若肖乆矣其細也夫亦此㫖
　也自衆人熙熙下六番聖行以對俗學是
　俗明其必須絶除而宗大道也
我獨異於人
　注人有情欲我無愛染人與道反我與道
　同爾
而貴求食於母
　注求食於母者貴如嬰兒無營欲爾故上
　文云如嬰兒之未孩下經云含德之厚比
　於赤子如此所以獨異於人也先無求於
　兩字今所加也且聖人說經本無避諱今
　代爲教則有嫌疑暢理故義不可移臨文
　則句須穩便便今存古是所庶幾又司馬
　遷云老君說五千餘言則明理詣而息言
　不必以五千爲定格也
　疏此兩句結成也我獨異於人者異於不
　絶俗學之凡人也即上對明諸與凡人異
　凡人愛染有爲我獨遺忘情欲人於諸法
　分别我獨等無是非故云異於人
　義曰首標絶學兩字恐人未能頓明相次
　對持凡有十一别一者絶學無憂不絶學
　則多憂二者唯則恭譍而爲善阿則慢譍
　而爲惡三者善則人所尚惡則人所惡四
　者衆人有太牢春臺之美我則守淡泊嬰
　兒之行五者衆人有所趣我則無所歸六
　者衆人矜有餘我獨若遺忘七者俗人昭
　昭而明我獨昏昏若暗八者俗人察察立
　法我獨悶悶寬大九者衆人有所止我獨
　無所著十者衆人皆有爲我獨若不足十
　一者衆人耽榮味我獨餐元和此十一者
　與俗對持即明俗學可絶而無爲可習也
　故䟽云衆人有愛染我獨忘情欲衆人於
　諸法分别我獨無是非所以異於人也
　䟽老君戒人守樸全和少私寡欲絶視聽
　之耽著杜聲名之奔競令如嬰兒但求食
　於母爾故云而貴求食於母
　義曰如嬰兒之行無外所牽但知求食於
　母而無紛競之累也此聖㫖所解今詳其
　理母者氣也人之禀象因氣而生氣爲茂
　養故謂之母十一門中皆明有爲之學無
　益於身習道之人俱令棄絶行與俗異故
　云獨異於人俗學既已絶除唯餌氣餐和
　歸根復命是所行之法爾黄庭經曰人皆
　食穀與五味我食太和陰陽氣又曰百穀
　之實土地精五味外美邪魔腥臭亂神明
　胎氣零那能反老得還嬰何不食氣太和
　精故能不死入黄寧是也家語云食氣者
　神明而壽理無疑矣大約理國則在於守
　靜默除淫苛人君服道而鶉居臣下崇德
　而弘道前則修身之㫖此乃理國之規也



道德眞經廣聖義卷之十八
道德眞經廣聖義卷之十九羊八
　　唐廣成先生杜光庭述
　孔德之容章第二十一(䟽前章明畏/絶俗學若昏)
　(故獨異於人此章明從順至道甚眞/則能閲衆甫首標孔德兩句明德人)
　(之順道次道之爲物下十句暢妙本/之精眞自古下五句辨應用之名結)
　(生成之德○義曰前以俗學爲滯對/持示棄絶之門此明至道非常恍惚)
　(表棲眞之所窮衆甫之/本始惟至道之可依爾)
孔德之容惟道是從
　注孔甚也從順也設問甚有德之人容狀
　如何言此德人所行唯虚極之道是順也
　䟽孔甚也從順也容狀也欲明行人所以
　順合至道故云甚有德之人容狀若何言
　甚有德之人容狀唯虚極之道是順也
　義曰道無名也唯德是顯之德無本也自
　道而成之至人能順於道德乃彰矣故云
　甚有德之人唯能順於道夫帝王君臨天
　下資順道以居尊統御域中必抱道而立
　極故尚書堯典舜典皆云曰若稽古者言
　順考古道也
　道之爲物惟恍惟惚
　注此明孔德所從之道不有不無冲用難
　名故云恍惚
　䟽此明虚極妙本爲物形狀即孔德所從
　之道也虚極妙本强名曰道道之爲物其
　運動形狀若何言此妙本不有不無難爲
　名稱欲謂之有則寂然無象欲謂之無則
　湛似或存無有難名故謂之爲恍惚爾
　義曰恍惚者不無不有非有非無謂之有
　焉乃隨迎不得謂之無也乃應變多方
　義曰道者虚無之稱也以虚無而能開通
　於物故稱曰道無不通也無不由也若處
　於有則爲物滯礙不可常通道既虚無爲
　體無則不爲滯礙言萬物皆由之而通亦
　况道路以爲稱也寂然無體也而天覆地
　載日照月臨冬寒夏暑春生秋殺萬象運
　動皆由道而然不可謂之無也及乎窮其
　動用考彼生成豈見其所營爲豈知其所
　運化不可謂之有也乃是無中之有有中
　之無不得指而定名故謂之爲恍惚爾
惚兮恍其中有象
　注惚無也恍有也兆見曰象自無而降有
　其中兆見一切物象
　䟽此明降生本迹也惚無也恍有也兆見
　曰象妙本無物故謂之惚生化有形故謂
　之恍斯則自無而降有其中兆見一切物
　象從本而降迹也
　義曰自上而下謂之降妙本之道出乎虚
　無虚無之體清浮在上欲生化品物運道
　神功於妙無之中而生妙有妙有融化自
　上而下降於人間兆見物象妙無爲本妙
　有爲迹本則澹然常存迹乃資生運用由
　是言之一切物象皆由道生一切形類皆
　道之子矣
恍兮惚其中有物
　注物者即上道之爲物也自有而歸無還
　復至道故云其中有物
　䟽物者即上道之爲物謂妙本也妙本降
　生兆見物象修性返德則復歸無物無物
　即道也
　義曰物是妙無之本象爲妙有之迹既從
　本而降迹則是道生萬法循迹歸本則萬
　法復宗於道言自妙有却歸妙無無始無
　終常生常化矣
　䟽言人修性返德不離妙本自有歸無還
　冥至道故云其中有物言有妙物也此攝
　迹以歸本也
　義曰自道所禀謂之性性之所遷謂之情
　人能攝情斷念返性歸元即爲至德之士
　矣至德之本即妙道也故言修性返德自
　有歸無情之所遷者有也攝情歸本者無
　也既能斷彼妄情返於正性正性全德德
　爲道階此乃還冥至道也冥者契合也妙
　物爲道故云攝迹歸本此乃攝有用之迹
　歸無爲之本也
沓兮冥兮其中有精
　注恍惚有無杳冥深昩也虚極降生修性
　返德攝迹歸本妙物存無杳冥深昩不可
　量測含孕變化中有至精故云其中有精
　者也
　義曰初則妙本降生自無而顯有次復攝
　迹還本自有而歸無明此二句强爲終始
　恐世人迷惑言道不復存執有則必無執
　無則必有兩邊爲滯不悟中道之門故示
　之曰其中有精甚眞甚信則明妙道常在
　不始不終了悟玄言即契中道矣又就生
　成門解之則恍惚之象者清虚之氣也在
　上爲天恍惚之物者厚濁之氣也居下爲
　地杳冥之精者冲和之氣也此三氣交感
　而爲人焉人者三才之中最靈之智用天
　法地無所不能亦自妙本分氣而生若失
　性任情則離本而湮滅若修性返德則得
　道而超騰其冲和之氣禀於身中修之則
　存甚眞甚信也
其精甚眞其中有信
　注杳冥之精本無假雜物感則應應用不
　差故云有信
　䟽至道妙物既本非假雜變化至精故其
　精甚眞生成之功遍被羣有物感必應曾
　不差違故云其中有信
　義曰被及也差爽也違失也道之至也微
　妙玄通不可以有推不可以無喻去此之
　外不名爲道豈有諸法可假雜乎可謂眞
　矣垂變化之功功無不在彰感應之用用
　不可窮故爲至精至信也尚書曰人心惟
　危道心惟微惟精惟一是也
自古及今其名不去
　注言道自古及今生成萬物物得道用因
　用立名生成之用既今古是同應用之名
　故古今不去
以閲衆甫
　注閲度閲也甫本始也言至道應用度閲
　衆物本始各遂生成之用
　䟽閲度閲也甫本始也言道德生成之功
　本冥眞精之信始終無極今古不渝
　義曰渝變也杳冥眞道化育羣情物有始
　終道無今古常爲物本而道本無爲也
　䟽故物得道用之名天清地寧之類自古
　至今常不去也故注云生成之用既今古
　是同應用之名故古今不去也以此眞精
　之信度閲萬物本始令各遂生成之用也
　義曰前解云天覆地載日照月臨皆道與
　之用也天清地寧谷盈物生皆道與之名
　也此名此用則今古不移至信至精則古
　今常在不稱功於萬有各被其生成但著
　用於羣情羣情豈睹其終始爲化之主玄
　哉妙哉
吾何以知衆甫之然哉以此
　注以此令萬物皆禀道妙用生成故耳
　䟽又詳質云吾何以知萬物本始皆資禀
　於道道必度閲之令遂其生成之用而然
　哉答云以此以此者以此甚眞甚信凡今
　萬物皆禀妙用生成故知之爾
　義曰道之生育萬殊度閲衆類爲物之本
　爲化之先天以之清地以之寧萬物以之
　生日月以之明其既然矣何以知其然哉
　以其甚精甚信今古不移物禀道生道爲
　物本故也然則甚大之德者天地也至明
　之象者日月也用道法天者帝王也帝王
　富有天下尊居域中子育萬靈首出庶物
　安靜以象地被衮以象天職官以象四時
　明賞罰以象秋夏而能體道清淨法道無
　爲撫之以至仁示之以至信使衆生知道
　爲本始各捨末而歸元知道爲祖宗慕還
　淳而復樸洪圖克固玄化克昌矣
　　　曲則全章第二十二(䟽前章明從順/至道甚眞故能)
　　　(閲衆甫此章明抱一爲式不爭則所/以曲全首六句示誠全之行是以下)
　　　(兩句標聖行以明次四句覆釋曲全/至弊新夫惟下結不爭必全而歸爾)
　　　(○義曰前既彰明妙道廣弘生化之/功此則標示全和教以修行之行曲)
　　　(枉窪弊皆因謙而益光抱一爲法將/明少能統衆棄自見自是之迹除自)
　　　(矜自伐之非克致/誠全孰於爭者)
曲則全
　注曲己以應務則全
　䟽曲者委曲從順也言人能委曲從順不
　與物逆則可以全身故云曲則全
　義曰理身之道先理其心心之理也必在
　乎道得道則心理失道則心亂心理則謙
　讓心亂則交爭謙讓則曲己而順物交爭
　則飾躬而非過曲己順物者不與物逆物
　亦順之曲己全人人必全之不與物爭乃
　全身之道也尚書曰萬方有過在余一人
　余一人有過無以汝萬方此帝王曲己責
　躬之道也
枉則直
　注枉己以申人則直
　䟽枉者受屈於物直者可以正曲也春秋
　曰正曲曰直言人雖不與物逆物來枉己
　已能受屈彼必慚懼而自修整則是已之
　直可以正曲故云枉則直
　義曰得道之心不與物逆物來枉已己能
　受之彼必知慚及自修整者如廉頗藺相
　如同仕於趙頗位在相如之下因怒曰吾
　有功於國而居相如之下吾所恥也塗見
　相如吾必辱之相如知其言常引車以避
　之其從者怪而問之曰相國不畏强秦而
　懼廉頗何也相如曰秦所以不敢輕趙者
　畏吾與廉將軍耳吾若與廉將軍相遇兩
　虎即鬥勢不俱全趙國之危秦之利也吾
　所以避者存國耳豈私於身乎頗聞之負
　荆肉袒而謝焉此乃彼必懼而自修整以
　已之直能正於曲之效也正曲曰直者春
　秋襄公七年冬十月晋卿韓獻子厥告老
　其子穆子無忌有廢疾將立之辭曰詩云
　豈不夙夜謂行多露又曰弗躬弗親庶人
　弗信無忌不才讓其可乎請立起也與田
　蘇游而曰好仁詩曰靖恭爾位好是正直
　神之聽之介爾景福恤民爲德正直爲正
　正己心也正曲爲直正人曲也三和爲仁
　德正直三者備爲人也如是則明神聽之
　介福降之立之不亦可乎庚戌使韓起朝
　獻子遂請老晋侯謂韓無忌仁使爲公族
　大夫焉
窪則盈
　注執謙德則常盈
　䟽窪坳下也盈滿也此喻說也夫地之坳
　下水必流滿人守撝謙德便光大能曲能
　枉坳下也則全則直滿盈也故云窪則盈
　義曰地道變盈而流謙者謂丘陵川谷之
　屬也高者漸下則下者益高是故變其盈
　者而流布謙者也盈則被變高不可恃也
　謙則流布下可以守也地坳下水則就之
　以致盈滿人謙下德則歸之以致光益矣
　撝謙者指撝揖讓無非謙謹不違法度動
　合卑柔德乃歸之亦如地坳水聚矣能曲
　能枉窪者皆謂下其心也則全則直則盈
　者皆謂益其德也理國之君納汙含垢下
　士禮賢遠近歸之國乃昌大也
弊則新
　注守弊薄則日新
　䟽弊薄惡之謂也曲枉窪等皆自處弊薄
　也能處弊薄人必推先故其德行日新矣
　故云弊則新
　義曰薄惡之處弊屈之事人所不取今我
　取之自處薄惡則爲衆人所歎美矣修道
　之士行人之所不行學人之所不學安人
　之所不安樂人之所不樂爲人之所不爲
　得人之所不得所行所爲無非謙靜澹泊
　故能德光而道成可謂德行日新矣
少則得
　注抱一不離則無失矣
多則惑
　注有爲多門則惑亂也
是以聖人抱一爲天下式
　注聖人抱守淳一故可爲天下法式
　䟽謂少自取也夫少自取者則無失故云
　得多自與者必爭故云惑修身既爾修道
　亦然當須抱守淳一自全眞素若欲廣求
　異門則招亂惑故亡羊必因岐路喪生諒
　在多方是以聖人抱一不離可爲天下法
　式矣式法也
　義曰廉士可以分財言其自取必少也自
　取其少者無貪心無貪心者人不爭人不
　爭故得矣自取多者必不平不平則爭起
　爲人所奪反乃失之故惑矣此舉喻以明
　修道也修道之法則有萬殊其致道者在
　於守一爾守一不失者理身則得道理國
　則無爲無爲化物物自寧泰故聖人抱一
　爲天下法矣理身不欲多其事修道不欲
　多其門多其事者萬慮營營以害一生生
　能無傷乎萬人彎弧以射一鵠鵠能無中
　乎多其門者玄教萬途丹經萬卷以一人
　之心兼累聖之道形疲於外神亂於内故
　去道愈遠矣理國多事者晋政多門故諸
　侯不附秦網煩密故四海心離一國三公
　自然難理十羊九牧詎可化人亡羊者歎
　於多岐喪生者由其多事理故然矣
不自見故明
　注人能不自見其能常曲己以應務則德
　全自明矣
　䟽此覆釋曲則全也言人能不自見其美
　常委順於物則其全德日益明白故云以
　故明
　義曰自見不美必有爭尚之心故不能委
　曲順物矣能委曲順物不自見己美者是
　以德全而益明也夫德全則形全形全則
　氣全氣全則神全神全之人表裏無隔洞
　見八極則不自見之明其明廣矣
不自是故彰
　注人能不自以爲是而枉己申人則其直
　自彰矣
　䟽此覆釋枉則直也言人能爲物受枉不
　自申說以己爲是是必無尤故其直自彰
　著也故云故彰
　義曰自是其事者必有執著之心故不能
　枉己從屈矣能枉己從屈不自執是其事
　故直顯而益彰也夫直彰則善彰善彰則
　德彰德彰之人則萬物歸之德益光大則
　不自是之彰其彰明矣
不自伐故有功
　注人能不自伐取則其功歸己
　䟽此覆釋窪則盈也言人不自伐取當爲
　謙讓則人不與競其功歸己如地坳下水
　必盈焉故云有功
　義曰自稱己善曰伐也人好自伐必有貪
　競之心則不能坳下守謙矣坳下守謙不
　自伐其善者故善著而有功矣有功之人
　人荷其惠物受其賜善功所及孰不悦隨
　則不自伐之功其功大矣顔回曰願無伐
　善尚書曰汝惟不伐天下莫與汝爭功此
　之謂也
不自矜故長
　注人能長守弊薄不自矜衒則人推其長
　䟽此覆釋弊則新也人能守弊薄不自矜
　衒則人必讓善行能益長故曰故長
　義曰矜恃也自恃己長之人必有誇衒之
　心則不能自處弊薄矣能處弊薄則人必
　共推而美之則其不矜恃之美益長矣尚
　書曰爾惟不矜天下莫與汝爭能是也
夫唯不爭故天下莫能與之爭
　注不與物爭誰與爭者
　䟽夫唯曲全等行皆是委順不爭柔弱既
　勝於剛强謙虚自歸於是直則天下人物
　誰能與不爭者爭乎故云莫能與之爭
　義曰夫好爭之人故非道矣不爭之德德
　之大焉前舉曲全枉直窪盈弊新四者爲
　因修之行覆明不自見自是自伐自矜四
　者彰果應之功行四行之人謙虚柔弱不
　與物爭故天下莫能與之爭而得故明故
　彰故有功故長四善之報矣
古之所謂曲則全者豈虛言哉誠全而歸之
　注古有曲全之言豈虚妄哉實能曲者則
　必全理歸之
　䟽此引古以結曲全也言自古有此曲全
　之言豈虚有此言而無實者哉若能曲順
　不逆者信有全理歸之於己爾故云誠全
　而歸之誠信也
　義曰此所明曲者是柔順屈曲之曲非回
　邪之曲也聖人抱此曲全之道以垂法於
　天下天下既理聖人不自見其美不自是
　其行不自伐其功不自矜其能萬物歸宗
　於聖德聖人謙順而處之則曲全之德自
　然歸矣自古及今此言乆著行而必效信
　實非虚但人君抱一撝謙歸根安靜必顯
　誠全之德臻乎太平矣


道德眞經廣聖義卷之十九




道德眞經廣聖義卷之二十羊九
　　　　唐廣成先生杜光庭述
　　　希言自然章第二十三(䟽前章明抱/一爲式不爭)
　　　(故所謂曲全此章明契道忘言執滯/則自同於失首一句標宗以明理次)
　　　(五句舉喻以申教故從下理喻結成/義曰夫言教不繁必契自然之道風)
　　　(雨爲暴固非長乆之資希言將漸於/忘言舉暴戒令其息暴息暴歸靜道)
　　　(必應之信不足則民違應之以不信/天爲暴而不乆風雨豈能常責夫忘)
　　　(言之言漸契自然之理爾且器莫大/於天地權莫重於神明暴雨飄風尚)
　　　(不能乆人君恃尊怙貴侮蕩寰區信/非乆長之道夫何故哉秦皇併吞四)
　　　(海平一九州豕畜黔黎草視甿庶深/宫複道自侈自尊縱暴爲昏極奢極)
　　　(貴祚傾運滅曾不崇朝項籍叱咤中/原吞噬六合無君於其上無敵於其)
　　　(前爲江之敗亦不旋踵老君戒其强/暴令守無爲自然之至道云爾)
希言自然
　注希言者忘言也不云忘言而云希者明
　因言以詮道不可都忘悟道則言忘故云
　希爾若能因言悟道不滯於言則合自然
　之理矣
　䟽此眀言教不可執滯也希言者忘言也
　夫言者在理執滯非悟教之人理必因言
　都忘失求悟之漸則明因言以詮理不可
　都忘悟理則言忘故云希爾若能因彼言
　教悟證精微不滯筌蹄則合於自然矣故
　曰希言自然
　義曰教必因言言以明理執言滯教未曰
　通途在乎忘言以祛其執既得理矣不滯
　於言是了筌蹄之用也筌蹄者莊子曰筌
　者所以在魚得魚而忘筌蹄者所以在兔
　得兔而忘蹄言者所以在意得意而忘言
　吾安得夫忘言之人而與之言哉筌者以
　竹爲之取魚之器也蹄者以繩爲之取兔
　之器也魚兔既得則筌蹄可忘若執筌蹄
　乃非魚兔矣若執於言又非教意矣
飄風不終朝驟雨不終日
　注風雨飄驟則暴卒而害物言教執滯則
　失道而生迷
　䟽飄風狂疾之風也驟雨暴急之雨也夫
　風者所以散物雨者所以潤物若狂疾暴
　急則害物而不乆
　義曰此風雨者喻也夫狂疾之風暴急之
　雨理身理國於教爲喻其别有三何者風
　之散物雨之潤物若其狂疾暴急反害於
　物也氣者所以生身也心之所以總神也
　若其狂疾暴急反以害於身矣政之所以
　理民也令之所以齊民也若政嚴而狂疾
　令峻而暴急則民散而國危矣言之所以
　明理理之所以宣教也若執滯局守則於
　教不行於道不通矣
　疏以況言教所以詮理者若執言滯教則
　無由了悟必失道而生迷故風雨不可飄
　驟言教不可執滯欲明忘言即合自然故
　舉飄風驟雨之喻
　義曰夫執滯於言教則致不通失至道之
　宗迷言教之說能明筌蹄之用則無封執
　之迷亦無飄驟之害而彰散潤之德
孰爲此者天地天地尚不能乆而況於人乎
　注天地至大欲爲暴卒則傷於物尚不能
　乆以況於人執言滯教則失於道欲求了
　悟其可得乎
　䟽孰誰也設問云誰爲此飄風驟雨者答
　云天地天地至大欲爲狂暴尚不能乆况
　於凡人執滯言教而爲卒暴不能虚忘漸
　致造極欲求了悟其可得乎
　義曰老子欲明飄風暴雨不乆之義以喻
　理國修身之人恐人未曉此意託以發問
　因自答之以彰其理言天地有形之大也
　爲狂暴之事尚不能終日人君統臨邦國
　之大也而爲狂暴必傷於民修道之士而
　爲狂暴必傷其行皆不可矣凡人乃欲恣
　性縱心狂猛躁急以爲政執言滯教以修
　道了無通變但局一隅而能致國泰身安
　可得乎必不得矣
故從事於道者
　注故從事於道之人當不執滯言教
　䟽從順也虚極至道冲用無方在物則通
　未嘗凝滯故凡人欲體斯妙而順事者不
　當有所執滯爾故云從事於道者
　義曰大道圓通物感則應由謙和柔順可
　以致之君剛狠躁戾之人如飄風暴雨之
　行即失道矣所以人君執道以理民也事
　來而循之物動而因之萬物之性無不順
　也大行之大得福小行之小得福深淺之
　應由人感通爾如下文焉
道者同於道
　注體道者悟道忘言則同於道
　疏順事於道之人故謂之道者謂能順事
　於道則不凝滯了悟言教一無封執可與
　道同故云同於道爾
　義曰道者虚無平易清靜柔弱淳粹素樸
　此六者道之形體也虚無者道之舍也平
　易者道之素也清靜者道之鑒也柔弱者
　道之用也淳粹素樸者道之幹也行此六
　者謂之道人行與道同故曰能順事而不
　滯悟言教而同道也
德者同於德
　注德者道用之名人能體道忘功則其所
　施爲同於道用
　䟽德者道用之名也謂其功用被物物有
　所得故謂之德爾謂體悟之人順事於道
　豈惟自能了出抑亦功濟蒼生蒼生被其
　德德者忘其功凡所施爲同於道用故云
　德者同於德
　義曰德爲道用故次於道所謂大行之大
　得福者指上同道之行也次行於代則恩
　及生靈功濟邦國上未階於至道下復越
　於仁義物得遂性各得所得故謂之德有
　德及物鄰於道乎蒼者廣遠之色衆同之
　貌莊子曰天之蒼蒼其正色邪遠而視之
　則有色象近而觀之與庶物同言庶物資
　道而生有情無情有識無識動植飛走皆
　曰蒼生矣
失者同於失
　注執言滯教無由了悟不悟則迷道故曰
　同於失
　䟽失者謂執滯言教而失道也夫言教者
　道理之筌蹄也筌蹄者乃取魚兔也今滯
　守筌蹄則失魚兔矣執滯言教則失妙理
　矣失理則無由得道自同於失也故云失
　者同於失
　義曰取魚之器曰筌以竹爲之取兔之器
　曰蹄以繩爲之取魚則器包其身故謂之
　筌言其可生全而致之也取兔則繩束其
　足故謂之蹄言可致足而致之也愚人不
　知筌蹄可取魚兔執筌蹄以爲魚兔失之
　遠矣言者所以宣理教者所以告人道不
　可無言而悟因言以宣之法不可不告而
　悟故立教以告之愚人不知言教所以悟
　道執言教以爲道亦失之遠矣夫至虚至
　靜方能集道滯言束教何以契眞至虚以
　忘言至靜以忘教不可執矣經云執者失
　之是也
同於道者道亦得之同於德者德亦得之同
於失者失亦得之
　注方諸挹水陽燧引火類族辯物斷焉可
　知矣
　䟽此明氣同則應也故虎嘯風起鶴鳴子
　和性殊則肝膽楚越道合則夷夏同人以
　類相從物無違者故同道則道應同失則
　失來
　義曰夫習靜則道降積功則德充氣之相
　從其來尚矣故彈宫則宫應彈角則角應
　者聲相感也枯桑動而天風暑雨降而礎
　潤氣相感也龍吟雲起虎嘯風生有情感
　於無情也銅山崩而鐘應類相感也葭灰
　鈌而暈虧事相感也鶴鳴子和性相感也
　積善餘福積惡餘殃行相感也同舟共濟
　胡越不患於異心勢相感也流濕就燥無
　情感於無情也西昇經曰行善善氣至行
　惡惡氣至同於失者固當矢之矣肝膽楚
　越者性分異也夷夏同人者所志同也君
　子千里同風小人隔陌異俗此之謂乎
　䟽猶方諸挹月而水流陽燧照日而火就
　爾故云同於道者道亦得之
　義曰東海方諸之間有巨蚌焉長尺有二
　寸者因名方諸取其殻以柔帛拭之良乆
　以月照之以器承之則得水焉陽燧者範
　金爲器其形若杯或類鏡焉以玄繒潔之
　以日照之以艾承之則得火焉此二者因
　日月之光以氣類相感而能生水火古者
　祭法尚潔必以方諸之水陽燧之火薦於
　神明焉物之無情猶資感應況人之最靈
　道之通變而豈不能感致乎言可致也
信不足有不信
　注執言滯教不能了悟是於信不足也自
　同於失失亦樂來是有不信也
　疏言人之所以不能體了證理忘言謂於
　信悟不足而生惑滯既生惑滯則執言求
　悟執言求悟則却生迷倒是有不信應之
　故云有不信也
　義曰道既無形無狀在精感而致之但云
　精感則人無由可悟故廣叙應感之事以
　勸於人欲使世人知物有感通事有因應
　然後能推誠於道爾能推心篤信靜默恬
　愉道豈不應哉所以不應者由世人不能
　靜默其心恬愉其志知者則執言局教疑
　者則若存若亡信既不足了無感應是有
　不信也其有初則鋭精於習道中乃懈惰
　於修行一念退心前功并棄不能專精勤
　乆而謂大道我欺若知道能行行之勤乆
　玄鑒非遠寧無應乎人君法道化人以信
　御下推誠待物布德如春上有推誠之君
　下無不信之士
　　　跂者不立章第二十四(䟽前章眀理/契言忘執滯)
　　　(則同於失者此章明自見自是矜伐/則物或惡之首二句舉喻示難求次)
　　　(四句明雖求亦不得其於道下將申/戒勸令有道之人不處爾○義曰上)
　　　(文以不信不足於道有不信之疑此/復跨而求行跂而求乆自是自見自)
　　　(伐自矜去道逾遠喻如餘食贅行豈/可致玄同之道乎故有道之人不處)
　　　(於此修眞之士/以斯爲戒焉)
跂者不立跨者不行
　注跂舉踵而望也跨以跨挾物也以喻自
　見求明明終不得何異夫跂求乆立跨求
　行履乎
　䟽跂舉踵而望也跨以跨挾物也此舉喻
　也夫延頸舉踵欲求遠望翹跂則危故不
　可立以跨挾物物必爲礙挾物爲礙必不
　可行亦如衆生自見自是等也故跂則不
　立跨則不行自見則不明自是則不彰斷
　可知矣
　義曰以足指躡地謂之跂暫有延望或可
　爲之而希乆立斯爲難矣延頸舉踵者陳
　后長門賦望幸之辭也跨挾於物而求乆
　行亦不可得也喻人不能推心信眞懐疑
　於道暫興一念便望有成無冥心澹寂之
　功無隳體黜聰之漸而欲振衣汗漫接軫
　崆峒亦如跂立跨行欲希長乆爾
自見者不明
　注露才揚己動而見尤故不明
　䟽夫自見之人失之殷鑒露才揚己欲以
　自明殊不知動則見尤物無與者己之事
　業終於昩然故云自見者不明
　義曰聖人之明也精神四達無所不極上
　際於天下蟠於地猶泛然若無不以爲有
　也凡人以己之見蔽人之光露其微才揚
　其片善以此爲明其可得乎
自是者不彰
　注是己非人直爲怨府故不彰
　䟽言人不能曲全而自爲是且欲大誇諸
　己而以出衆爲心求彰名迹以自光大直
　爲怨府人所不堪衆毁日聞故難彰著故
　云自是者不彰
　義曰聖人之行也内修其本外抑其末屬
　其精神偃其知見漠然無爲而無不爲猶
　怕然若虚不以爲是也凡人以己之行蔽
　人之善鋭於出衆務於矜誇以此爲是其
　可彰乎
自伐者無功
　注專固伐取物所不與故無功也
　䟽夫謙者德之柄讓者禮之文苟失斯道
　無從而行况自專固伐取以求其功不讓
　則爭功斯濫矣故云自伐者無功
　義曰聖人之業也操天爲蓋無不覆也以
　地爲車無不載也四時爲馬無不使也陰
　陽爲御無不備也而猶因自然之用不以
　爲功也凡人以己之美掩人之能内懷專
　伐外無謙讓以此爲功其可全乎春秋襄
　公二十九年齊放其大夫高止于北燕傳
　曰高止好以事自爲功且專故及於難也
　春秋趙簡子與鄭戰爲鄭人所擊踣於車
　中失其蜂旗公孫龍率徒五百人助之宵
　攻鄭師取峰旗鄭師大敗既戰簡子曰吾
　伏弢嘔血皷音不衰今日我上也衛太子
　蒯聵爲右曰吾救主於車退敵於下我右
　之上也御者卸良曰我兩鞃陣將絶吾能
　止之我御之上也此言簡子不讓故其下
　皆自伐其功故不克和矣此乃自伐者之
　無功也
自矜者不長
　注矜衒行能人所鄙薄故不長矣
　䟽盛德若愚昔賢通議矜衒名器醜行則
　多人所鄙薄坐招嗤誚自矜雖欲求益胥
　怨物不推長故云自矜者不長
　義曰聖人之德也不以身役物不以欲滑
　和不謀而當不慮而得其爲樂也不訢訢
　其爲憂也不惋惋是以高而不危安而不
　傾而猶超然不居不以爲大也凡人以己
　之短易人之長縁醜飾非衒耀名器以此
　爲長其可乆乎盛德若愚者史記云君子
　盛德容貌若愚是也論語云回也終日如
　愚斯之謂矣胥相也
　其於道也曰餘食贅行
　疏餘食者殘餘之食也贅行者疣贅之行
　也殘餘食之穢疣贅身之病以此自見自
　是等行其於道而論之如殘餘疣贅人所
　共惡也
　義曰自見自是自伐自矜四者之弊妨於
　修道比之於物如殘餘之食取之於身如
　疣贅之病疣者結病也贅者餘肉病也亦
　如餘食爲衆所惡也
　䟽謂爲贅行者自見自是等爲德行之疣
　贅故云贅行春秋曰人將不食吾餘莊子
　曰附贅懸疣出乎形哉而侈於性
　義曰累仁爲德景迹爲行自見自是非累
　積之仁自伐自矜非景善之行其以此於
　德行愈於疣贅之病乎不食吾餘者春秋
　莊公六年楚文王伐申過鄧鄧祁侯曰吾
　甥也止而饗之祁侯之三甥騅甥聃甥養
　甥請殺楚子祁侯不許三甥曰亡鄧國者
　必此人也若不早圖後若噬臍其及圖之
　乎圖之此爲時矣祁侯曰人將不食吾餘
　言自害其甥必爲人所賤也對曰若不從
　三臣之言抑社稷實不血食而君焉取餘
　弗從伐申還遂伐鄧十六年復伐鄧滅之
　即莊公十六年也附贅懸疣者莊子外篇
　曰附贅懸疣出乎形哉而侈於性言物長
　者不爲有餘短者不爲不足駢贅皆出於
　形性非假物也於衆爲多故曰侈也侈多
　也
物或惡之故有道者不處
　注自見等行於道而論是曰殘餘之食疣
　贅之行凡物尚或惡之故有道之人不處
　斯事矣
　䟽此自見自是等既如餘食贅行凡物尚
　或惡之而不爲故有道之君子不處身於
　此事
　義曰累仁爲德習善爲行有道之士修行
　累德及其證果了出乃復忘之以合乎大
　通而歸乎無有況四者之弊如附贅餘食
　豈肯安而處之哉此四者理身處之則隳
　德傷性理國用之則拒諫矜己亂政害民
　亡之本也豈餘食疣贅毫芒之醜而可比
　方哉


道德眞經廣聖義卷之二十






　　　　　　　　　　　　　　　　










道德眞經廣聖義卷之二十一羊十
　　　　唐廣成先生杜光庭述
　　　有物混成章第二十五(䟽前章明自/見自是於道)
　　　(爲餘食贅行末云有道不處此章明/大曰逝質道乃先天混成終令法道)
　　　(自然首標有物混成六句將明妙本/之縁起物被其功次云吾不知下六)
　　　(句表强名之由緒名亦不可得故道/下六句示知四大之生育申戒人君)
　　　(之法下至終篇教以法道自然無爲/清靜爾○義曰在昔三氣未分一元)
　　　(未立形質猶隱恍惚莫窮混然首出/者惟虛極之妙本爾泊乎孕神布化)
　　　(天地生焉萬物育焉生之成之故爲/化母然後定以名實顯其功用或大)
　　　(或逝或遠或返包三才而運氣首四/大而居尊遞爲憲章以施法度方復)
　　　(混融不宰默體自然宣大道冲用之/功功成復歸於道本也有物混成者)
　　　(道之宗也先天地生者道之元也寂/兮寥兮者道之質也獨立而不改者)
　　　(道之常也周行而不殆者道之用也/可以爲天下母者道之功也吾不知)
　　　(其名者道之無也字之曰道者道之/有也强爲之名曰大者道之體也大)
　　　(曰逝者道之微妙也逝曰遠者道之/深玄也遠曰返者道之常存也道大)
　　　(天大地大王大者道之統三才也域/中有四大而王居其一者此明王爲)
　　　(最靈之首當用道也三才相法明王/當法天行道契乎自然也故疏云申)
　　　(戒人君用道法天/而當宗清靜也)
有物混成先天地生
　注將欲明道立名之由故云有物混然而
　成含孕一切尋其生化乃在天地之先也
　䟽有物者有妙物也即虚極妙本也將欲
　申明强名所由不可即稱道故云有物爾
　言有此妙物混然而成含孕衆象尋其生
　化乃在乎天地之先故曰先天地生
　義曰道之起也無宗無祖無名無形冲而
　用之漸彰於有其初也示若無狀之狀無
　象之象無物之物無名之名天地未立陰
　陽未分清濁未判混沌圓通含衆象於内
　而未明藏萬化於中而未布不可以名詰
　不可以象言故云有物混成先天地生也
　九天經曰天地未有而先有道氣謂之玄
　元始三氣而生三清三清各生三氣合爲
　九氣而成九天自此而分方有圓清方濁
　之别陽日陰月之異三才於是乎生焉萬
　類於是乎立焉衆經之中皆明此理斯則
　先天地生者大道也其五太之次具在第
　八卷中解之太上下知章矣
寂兮寥兮獨立而不改周行而不殆
　䟽寂寥者歎有物之體寂寥虚靜妙本湛
　然故獨立而不移改物感必應應用無心
　遍於羣有故周行而不危殆
　義曰寂寥者無之謂也無聲可聞無色可
　見無形可執無象可求無名可稱無法可
　擬故云寂兮寥兮也獨立者道一無侣也
　周行者道氣旁通也不殆者在高非高在
　大非大無窮無竭玄妙常存不危殆也殆
　危也
可以爲天下母
　注有物之體寂寥虚靜妙本湛然常寂故
　獨立而不改應用遍於羣有故周行而不
　危而萬物資以生成被其茂養之德故可
　爲天下母
　䟽妙本生化遍於羣有羣有之物無非匠
　成萬物被其茂養之德故可以爲天下母
　爾母以茂養爲義也
　義曰於至無之中而妙氣旁通生育萬物
　萬物非道無以生成以其生物故爲天下
　之母然道之生成於物有形有類皆從道
　生故不拘於天上天下今言天下者舉其
　大也而道之生化無所不生矣字林云茂
　養於物故謂之母
吾不知其名字之曰道强爲之名曰大
　注吾見有物生成隱無名氏故以通生表
　其德字之曰道以包含目其體强名之曰
　大也
　疏字者表其德名者定其體老君云妙本
　生化應用莫窮寂寥虚靜不可定其形狀
　先天地生難以言其族氏故云吾不知其
　名但見其大通萬物欲表其通生之德故
　字之曰道
　義曰夫名物者以其體字物者以其德物
　生而名立事之常也未有無名之物矣唯
　大道之用居乎物先物象未彰乾坤未闢
　而道在其先也運道之用施道之功而後
　有天地萬物也以此功深用廣無形無狀
　不可以氏族求不可以名字得老君取其
　通生萬物之美字之曰道道者通生之謂
　也道之爲通也無所不通西昇經云夫道
　也者包裹天地秋毫之細道亦居之莊子
　云道在稊稗道在衆物無不在也故有形
　有生者道皆居之失道則死矣
　䟽見其包含無外將欲定其至無之體故
　强名曰大凡物先名而後字者以其字小
　而成大以道先字而後名是以從本而降
　迹焉
　義曰夫物有體則能包含於物故大能容
　小外能藏内者物之常也今道無體而能
　包含萬物者以其無體之體體大無邊也
　以其體大因體立名故名曰大大者無不
　包也無不容也有形無形皆在道體之内
　矣凡物先名而後字者禮男子生三日以
　桑弧一蓬矢六以射天地四方以示男子
　有事於四方也既三月妻以子見其夫入
　門升自阼階妻抱子出自升階父執之右
　手孩而名之撫其首焉二十而冠謂之成
　人冠適子於阼階以著代也醮於客位有
　成人之道也三加其冠始以緇布次以皮
　弁次以爵弁言益尊之冠而字之敬其名
　也女子十五而笄笄而字之故冠禮者禮
　之始也嘉事之重也此則先名而後字取
　其自小而成大也人倫之道始則有終故
　自小而成大自大而復終也春秋桓公六
　年九月丁卯子同生公問名於申繻(大夫/也)
　對曰名有五有信有義有象有假有類以
　名生爲信唐叔虞魯公子友是也以德命
　爲義文王昌武王發是也以類命爲象若
　孔子像尼丘山是也取於物爲假如伯魚
　生有人饋魚因名曰鯉是也取於父爲類
　若子同生與父同日生是也不以國以國
　則廢名不以官以官則廢職不以山川以
　山川則廢主不以畜牲以畜牲則廢祀不
　以器弊以器弊則廢禮不以隱疾故名終
　將諱之故晋以僖侯廢司徒宋以武功廢
　司空先君獻武廢二山(具教二/山也)是以大物
　不可以命公曰是其生也與吾同物命之
　曰同氏族者春秋隱公八年冬公子無駭
　卒公子羽父請謚與族公問族於衆仲對
　曰天子建德因生以賜姓胙之以土而命
　之氏諸侯以其王父字或以謚因以爲族
　官有世功則有官族謂取舊官舊邑爲族
　也邑亦如之公命以字爲展氏無駭即公
　子展之孫也夫道也先字而後名言道無
　所始亦無所終示用降迹故字曰道妙體
　廣遠故名曰大無始無終也而此名此字
　其强立焉大道之妙名言路絶也
大曰逝逝曰遠遠曰返
　注妙用無方强名不得故自大而求之則
　逝而往矣自往而求之遠不及矣若能了
　悟則返在於身心而證之也
　疏夫滯於一方者非天下之至通也故天
　職生覆而不能形載地職形載而不能生
　覆唯妙本之用用無定方雖强名曰大而
　復不繼於大
　義曰天下之至通者道也滯於一方者天
　地也夫天地日月春夏秋冬皆天之所運
　也天運氣廣大焉生物周普焉能覆而不
　能載能清而不能濁能上而不能下也地
　布氣周遍焉載物廣厚焉能載而不能覆
　能濁而不能清能下而不能上日主晝而
　不能於夜月主夜而不能於晝春職於生
　而無長養收藏之功夏職於長而無收藏
　發生之力秋主於成而無生長閉藏之用
　冬主於藏而無生長肅殺之效風職於散
　而不能於潤雨主於潤而不能於散若此
　局於一方者衆矣唯大道能覆載照臨能
　生成長育能寒暑散潤能陰能陽能柔能
　剛能今能古能圓能方能清能濁能短能
　長無不可也無不能也故用無定方雖名
　曰大而不拘於大此可謂天下之至通乎
　疏自大而求之則逝而往矣自往而求之
　則遠不及矣自遠而求之則復返在人之
　身心矣故云遠曰返莊子曰大道於大不
　終於細不遺
　義曰求之於大則彌大矣故曰逝而往也
　求之於逝則彌遠矣故曰遠不及也求之
　於遠不離乎身故曰返也人之起居運動
　上下屈伸不離於道道豈遠乎於大不終
　者莊子天道篇老君謂士成綺曰夫道也
　於大不終於細不遺故物備矣廣乎其無
　不容也淵乎其不可測也形德仁義神之
　末也非至仁其孰能定之此言天地形之
　大者也秋毫形之小者也物之至大道復
　大之其大無極故不終也物之至細道之
　在焉故不遺也道無不在何足以測之哉
　匪一方之可拘豈四者能詰矣
故道大天大地大王亦大
　注因其所大而明之得一者天地王天大
　能覆地大能載王大能法地則天行道故
　云亦大
　疏因强名曰大所以次大者故天能顛玄
　在上垂覆萬物地能凝靜於下厚載萬物
　王能清靜無爲而化萬姓此三大也者吾
　道一以貫之
　義曰天之清也積氣於上體乎純陽運動
　不息剛徤而文明故次於道也地之濁也
　積形於下體乎純陰寂然不動柔順而安
　貞故次於天王之正也總二氣之柄居萬
　靈之首順陰陽之序法天地之宜仰觀俯
　察順考古道清以則天靜以應地故清靜
　其化無爲其心而齊於三大也此三大皆
　局於一方之德無圓通冲用之能故我妙
　道通貫三大而爲之主矣一以貫之者論
　語仲尼謂曾參曰參乎吾道一以貫之顛
　頂也玄遠也
域中有四大而王居其一
　注王者人靈之主萬物繫其興亡將欲申
　其鑒戒故云而王居其一欲以警王令有
　所法謂下文也
　䟽域者限域也今云域中之大道不只在
　域中若云約所見而言則天地自爲限域
　亦不在域中矣夫遺語以存玄理亦不必
　曲生異義申文以防疑難衆說皆未盡通
　義曰夫限域之域理自多途大約有四其
　一生化之域二氣之内陰陽所陶之所也
　其二妙有之域在二氣之外妙無之間也
　其三妙無之域居妙有之外絪緼始凝將
　化於有也其四妙無之外謂之道域非有
　非無不窮不極也此域中者言道之所化
　自無生有分别二氣而天地生焉天地之
　中而萬兆形列而君王統焉亦如道大而
　有天地有天地後有王也則四大之名遞
　相統攝自無入有自有歸無終始包含也
　況下文云人法地地法天天法道此既遞
　相法象則四大互相統攝矣
　䟽今明域者名也名爲體域物無名外之
　體故曰域中若舉道名則道在其中矣舉
　天名則天無遺體矣故云域中即有名之
　中有此四大云而王居一者王爲人靈之
　首有道即萬物被其德無道則天地蒙其
　害故特標而王居其一欲令法道自然
　義曰聖㫖以名爲體域者則包統衆義復
　爲妙焉此亦以道爲名體外包天地天地
　之中以王爲首其義同也夫王者有道則
　日月如合璧五星如連珠甘露降醴泉出
　河不滿溢海不揚波景星見卿雲生神龍
　遊於沼麟鳳來其庭四氣調和而爲玉燭
　萬物遂性而洽太平也人君無道則天返
　時爲灾地返物爲妖人返德爲亂沴氣咎
　徵時見於上物妖形怪或出於下星亡日
　鬥冬雷夏霜天裂石霣川竭山崩事興於
　人而氣感於天是天地蒙其害也王之爲
　大繫天地之安危豈可不抱自然而法天
　任無爲而體道耶
人法地地法天天法道道法自然
　注人謂王也爲王者先當法地安靜既爾
　又當法天運用生成既生成已又當法道
　清靜無爲令物自化人君能爾者即合道
　法自然之性也
　䟽人謂王者也所以謂人者謂人能法天
　地生成法道清靜則天下歸往是以爲王
　若不然則物無所歸往故稱人以戒爾爲
　王者當法地安靜因其安靜又當法天生
　化功被物矣又當法道清靜無爲忘功於
　物令物自化人君能爾則合道法自然
　義曰道職生成天職包覆地職厚載而乾
　坤之象著品物之形列王居其間行道之
　化順天之時法地之宜民則安靜而自理
　生化而有常清靜而無擾合大道自然之
　理也
　䟽言道之爲法自然非復倣法自然也若
　如惑者之難以道法倣於自然則是域中
　有五大非四大也又引西昇經云虚無生
　自然自然生道則以道爲虚無之孫自然
　之子妄生先後之義以定尊卑之目塞源
　拔本倒置何深
　義曰疑惑之人不達經理乃謂大道倣法
　自然若有自然居於道之上則是域中兼
　自然有五大也又以道爲自然之子無爲
　之孫皆爲妄見故具下文以解之塞源拔
　本者春秋昭公九年晋梁丙張趯率陰戎
　伐潁以周甘人與晋閻嘉爭閻田故也周
　景王使大夫詹桓伯辭於晋曰我自夏以
　后稷魏駘芮岐畢吾西土也巴濮楚鄧吾
　南土也及武王克啇蒲姑啇奄吾東土也
　肅慎燕亳吾北土也吾何邇封之有文武
　成康之建母弟以藩屏周亦其廢墜是爲
　豈如弁髦因而以敝之先王居檮杌于四
　裔以禦魑魅故允姓之姦居于瓜州伯父
　惠公歸自秦而誘之以來使偪我諸姬入
　我郊甸則戎焉取之戎有中國誰之咎也
　后稷封殖天下今戎制之不亦難乎伯父
　圖之我在伯父猶衣服之有冠冕水木之
　有本源民人之有謀主也伯父若裂冠毁
　冕拔本塞源專棄謀主雖戎狄其何有余
　一人叔向謂宣子曰文之霸也豈能改物
　翼戴天子而加之以恭自文以來世有衰
　德而暴蔑宗周以宣示其侈諸侯之貳不
　亦宜乎且王辭直子其圖之宣子說王有
　姻喪使趙成如周弔且致閻田與襚反潁
　俘王亦使賔滑執甘大夫襄以說於晋晋
　人禮而歸之也
　䟽且嘗試論之曰虚無者妙本之體體非
　有物故云虚無自然者妙本之性性非造
　作故曰自然道者妙本之功用所謂强名
　無非通生故謂之道約體用名即謂之虚
　無自然道爾所以即一妙本復何相倣法
　乎則知惑者之難不詣乎玄鍵矣
　義曰鍵關鍵也此明大道以虚無爲體自
　然爲性道爲妙用散而言之即一爲三合
　而言之混三爲一通謂之虚無自然大道
　歸一體耳非是相生相法之理互有先後
　優劣之殊也非自然無以明道之性非虚
　無無以眀道之體非通生無以明道之用
　熟詳兹妙可謂詣於深玄之關鍵也


道徳眞經廣聖義卷之二十一












道德眞經廣聖義卷之二十二羊十一
　　　　唐廣成先生杜光庭述
　　　重爲輕根章第二十六(䟽前章舉域/中稱大終令)
　　　(法道自然此章明重靜爲君以戒身/輕天下首兩句標宗以示義次兩句)
　　　(舉喻以却明又四句傷人君之失道/末兩句述輕躁以爲戒也○義曰前)
　　　(以人君爲理體道法天今示重靜之/文戒輕與躁將明重靜之益舉喻以)
　　　(申詞又述輕躁之傷垂文而深歎夫/至人修道聖主垂旒必重慎爲先安)
　　　(靜爲本以重靜爲國則俗和而化行/以重靜保身則道通而神泰若其輕)
　　　(而守器躁以處身君輕躁而民無所/遵心輕躁而神無所保神散則身逝)
　　　(民潰則國危/固爲深戒矣)
重爲輕根靜爲躁君
　注重者制輕故重爲根靜者持躁故靜爲
　君爾
　䟽根本也草木根蔕重花葉輕花葉禀根
　蔕而生則根蔕爲花葉之本故曰重爲輕
　根夫重則靜輕則躁既重爲輕者根則靜
　爲躁者君矣是知重有制輕之功靜有持
　躁之力故權重則屬鼻之纊斯舉心靜則
　朵頤之求自息
　義曰重者安靜而合道躁者輕浮而喪眞
　舉喻則花葉爲輕根蔕爲重花葉輕則易
　敗根蔕重則難傷此比於行也若夫重靜
　於國則民安重靜於身則神泰故政將亂
　也積德以鎮之心將躁也積和以制之可
　謂得制輕持躁之術無朵頤貪婪之誚所
　以周勃以嚴重而蒙顧託邾莊以弁急而
　委炎爐惟君惟臣此乃明戒朵頤者易頤
　卦初九之辭也言人之開發言語咀嚼飲
　食皆當動頤君子觀此頤象故謹慎言語
　裁節飲食也先儒曰禍從口出患從口入
　宜慎於頤也初九朵頤言陽處於下而爲
　動始不能使物賴己而養在自動以求養
　是躁求損己是以凶也頤養也頤者口之
　樞機故曰樞機之發榮辱之主得不戒哉
是以君子終日行不離輜重
　注輜車也重者所載之物也輕躁者貴重
　靜亦由行者之守輜重失輜重則遭凍餒
　好輕躁則生禍亂
　䟽君子者謂人主也言其德可以君人子
　物故云君子輜屏車也重者所載之物也
　此舉喻也言人君常守重靜猶如行者之
　不離輜重行者若失輜重則無所取給必
　遭凍餒人君若好輕躁則臣下離散必生
　禍亂故云終日行不離輜重也
　義曰人君之重靜也則事省而理求寡而
　贍不施而仁不言而信不求而得不爲而
　成懷自然抱眞樸而天下泰矣人身之重
　靜也則和氣積心慮平視聽不惑於外情
　欲不攖於内而壽命延矣
雖有榮觀燕處超然
　注人君守重靜故雖有榮觀當須燕安而
　處超然不顧
　䟽夫人君好重靜則百姓不煩勞若高臺
　深池撞鐘舞女以爲榮觀則人力凋盡亂
　亡斯作故戒云雖有榮觀當須燕爾安居
　超然遠離而不顧也
　義曰榮觀華盛也若人君飾榮觀於耳目
　竭人力於淫奢麗色冶容以蕩其志則國
　亡身辱不俟旋踵乎有崇臺榮觀之盛當
　忽之而不顧勿以蕩心也燕安也超遠也
　雖有榮觀其可樂之乎高臺深池者春秋
　昭公二十年冬十月齊景公疥遂痁朞而
　不瘳諸侯之賔問疾者多在梁丘據與裔
　款二大夫言於公曰吾事鬼神豐於先君
　有加矣今君疾病爲諸侯憂是祝史之罪
　也諸侯不知其謂我不敬君盍誅於祝固
　史囂以辭賔公悅吿晏子晏子曰宋之盟
　屈建問范會之德於趙武趙武曰夫子之
　家事治言於晋國竭情無私其祝史祭祝
　陳信不愧其家事無猜其祝史不祈建以
　語康王康王曰神人無怨宜夫子之光輔
　五君以爲諸侯王也(五君文襄/靈成景也)公曰據與
　款謂寡人能事鬼神故欲誅於祝史子稱
　是語何故對曰若有德之君外内不廢上
　下無怨動無違事其祝史薦信無愧心矣
　是以鬼神用饗國受其福祝史與焉其所
　以蕃祉老壽者爲信君使也其言忠信於
　鬼神其適遇淫君外内頗邪上下怨疾動
　作僻違縱欲猒私高臺深池撞鐘舞女斬
　艾民力輸掠其聚以成其違不恤後人暴
　虐淫縱肆行非度無所避忌不思謗讟不
　憚鬼神神怒民痛無悛於心其祝史薦信
　是言罪也其蓋失數美是矯誣也進退無
　辭則虚以求媚是以鬼神不饗其國以禍
　之祝史與焉所以夭昏孤疾者爲暴君使
　也其言僣嫚於鬼神公曰然則若之何對
　曰不可爲山林之木衡鹿守之澤之萑蒲
　舟鮫守之藪之薪蒸虞候守之海之鹽蜃
　祈望守之縣鄙之人入從其政福介之關
　暴征其私承嗣大夫强易其賄市當無藝
　徵歛無度宫室日更淫樂弗違内寵之妾
　肆奪於巿外寵之臣僣令於鄙私欲養求
　不給則應民人若病夫婦皆詛呪若有益
　詛亦有損聊攝以東姑尤以西其爲人也
　多矣雖其善祝豈能違億兆人之詛君若
　欲誅於祝史脩德而後可公悦使有司寬
　政毁關去禁薄歛已責十二月景公畋于
　沛此言晏子言之所利而景公從諫修德
　而疾遠愈遽能畋獵也
　柰何萬乘之主而以身輕天下
　注柰何者傷歎之詞也天下者大寳之位
　也言人君柰何以身從欲輕用其身令亡
　其位乎
　䟽天子提封百萬出賦六十四萬出戎馬
　百萬疋兵車萬乘天子是爲萬乘之主奈
　何者傷歎之詞也天下者大寳之位也夫
　萬乘之主四海必同當令子孫千億本枝
　百代善建則無爲偃化善抱則有截歸仁
　柰何承此重器躭樂是從以身充欲淪胥
　以敗是以一身之欲而輕大寳之位甚可
　傷歎故曰柰何
　義曰天子父天而母地告類上帝承統昊
　天謂之天子亦云法天行道子育萬人謂
　之天子提封者疆土四方之内也萬井者
　井田也方里爲井百萬井則辟十萬里出
　戎馬百萬疋兵車萬乘輿賦之多富有四
　海故云萬乘之主也齊大司馬田穰苴爲
　兵法有車乘之賦其法起於步人舉一足
　曰跬跬三尺也兩足曰步歩六尺也百歩
　爲畝即其地廣六尺長百步六百尺爲一
　畝畝者母也既長百歩可植苗稼有母養
　之功曰畝也百畝爲夫夫者農夫也王制
　云上農夫食田百畝也三夫爲屋並而言
　之則長百歩廣三百歩謂之屋者言人一
　家有夫婦兒三百具則爲家爲屋也三屋
　爲井一屋長百歩廣一里則三屋之地方
　一里也名井者因夫間有遂水縱橫相通
　爲井字何者畝廣六尺長百歩用耜耕之
　耜廣五寸兩耜爲耦耦廣一尺長沮桀溺
　耦而耕是也畝廣六尺以一尺耦耕垈爲
　畎以通水流畎然因名畎也而夫田田首
　倍之廣二尺深二尺謂之爲遂九夫爲井
　井間廣深四尺謂之爲溝取其遂相通如
　井字故謂之井田十井爲通並之其地長
　一里廣十里合三十里相通共出士一人
　徒二人十通爲城者地方十里謂之爲城
　言兵賦一乘成也城出革車一乘士十人
　徒二十人千乘之國則其地千城出士一
　萬人徒二萬人也萬乘之國地方萬城出
　兵車萬乘士十萬人徒二十萬人此司馬
　法所出也王制云一城之地九萬頃出兵
　車一乘甲士三人歩卒七十二人萬乘之
　地甲士三萬歩卒七十二萬人王制與司
　馬法不同故兩存之大寳之位者易繫云
　聖人之大寳曰位言大寳可愛者天下之
　位也位是有用之地寳是有用之物以居
　盛大之位能廣用無疆故稱大寳何以守
　位曰仁言人居此大寳之位當須保守之
　以仁愛爲心道德爲體重靜爲用儉約爲
　基令四海同文萬方述職天枝帝葉傳於
　子孫善崇建於根蔕善抱守其淳樸使天
　下慕其仁而歸之不可以耽樂畋遊荒禽
　惑色歛天下之力以養其身率天下之怨
　以充其欲使運窮祚滅衆叛親離以天下
　之大而一身輕失之如夏癸殷辛周赧漢
　獻以萬乘之尊死匹夫之手故傷歎之曰
　奈何也
　輕則失臣躁則失君
　注君輕易則人離散故失臣臣躁求則主
　不齒故失君
　䟽夫君多輕易則必煩擾煩擾則人散誰
　與爲臣故云輕則失臣此戒人君也
　義曰人君懷輕易之行不重靜其心或畋
　獵爲荒或巡遊不息或朝令夕改或變法
　易常事多則政煩政煩則人困人困則兵
　戈四起户口流亡人散民流失臣之謂也
　則如夏后洛汭之畋十旬不返隋煬遼東
　之役百萬淪亡蓋此謂也
　䟽爲人臣者當量能受爵無速官謗若矯
　跡干禄飾詐祈榮躁求若斯禍敗尋至坐
　招竄殛焉得事君故云躁則失君此申誡
　人臣也
　義曰謗誹也干求也詐誑也竄逃也殛殺
　也申重也人臣貪榮躁進亂侮國常大則
　有誅殛之凶小則有竄逐之戾非天作孽
　自失其君况習道之人懷輕躁之行則恬
　和虚寂之㫖安所容其窺伺哉申者重戒
　之也竄三苗殛鯀之例是也

道德眞經廣聖義卷之二十二
道德眞經廣聖義卷之二十三羊十二
　　　　唐廣成先生杜光庭述
　　　善行無轍跡章第二十七(䟽前章明/重靜爲君)
　　　(以誡身輕天下此章明言行無滯欲/令常善救人守重靜理國在無爲善)
　　　(行言貴乎忘遺首標五善之行次明/善救之慈善人下暢兼忘之訓雖知)
　　　(下結妙要之首爾○義曰前垂輕躁/之戒乃君臣守位之規此標五善之)
　　　(文明修道參眞之行至於救人救物/表無棄之慈爲師爲資暢相須之㫖)
　　　(再彰要妙戒/彼乆迷爾)
善行無轍跡
　注於諸法中體了眞性行無行相故云善
　行如此則心與道冥故無轍跡可尋求也
　疏此明法性清淨也行謂修行也法性清
　淨是曰重玄雖藉勤行必須無著次來次
　滅行無行相心與道合故云善行如此則
　空有一齊心境俱净欲求轍跡不亦難乎
　故云善行無轍跡
　義曰法性清淨本合於道道分元氣而生
　於人靈府智性元本清淨既生之後有諸
　染欲瀆亂其眞故去道日遠矣善修行之
　人閉其六欲息其五情除諸見法滅諸有
　相内虚靈臺而索其眞性復歸元本則清
　淨矣雖約教法三乘之行修復其性於法
　不住行相之中亦不滯著次來者修次修
　者滅滅空離有等一清淨故無心跡可得
　而見於内曰心心既寂矣於外曰境境亦
　忘之所以心寂境忘兩途不滯既於心而
　悟非假遠求無車轍之跡出於四外矣帝
　王以清淨之道以化於人混然大同萬國
　風靡固不煩車轍馬跡布於天下此謂理
　身與國皆得善行之妙也
善言無瑕謫
　注能了言教不爲滯執遺象求意理證言
　忘故於言教之中無瑕疵謫過也
　疏此明善行之人不滯言教也瑕病也謫
　責也言謂言教也夫善行無跡則能了言
　教不爲執滯於言忘言是善言也能如此
　遺象存意理照言忘於彼言教一無病責
　故云善言無瑕謫
　義曰疵病也聖人知代人不可無言以訓
　故立言以明教因教以訓人衆人則執教
　而滯言故有瑕疵之病謫責之過不通於
　理不達於道言愈多而道愈遠矣善修行
　之人因言而悟教因教而達理尋理而契
　道契道而忘言故無瑕疵之病謫責之過
　也易略例云言生於象故可尋言以觀象
　象生於意故可尋象以觀意意以象盡象
　以言著故得意而忘象得象而忘言存言
　者非得象也存象者非得意也象生於意
　而存象焉所存者乃非其象也言生於象
　而存言焉所存者乃非其言也象者似也
　以所詮義理非言說所及非心智所思不
　異忘言絶慮之眞體故云象似也喻如臨
　鏡照影影非骨肉之身若執影爲身即失
　眞影若不因影無以識其眞身鏡喻言也
　影喻象也身喻意也言得意者但冥契眞
　心矣於法有三謂言象意也言喻能詮意
　喻所詮象通所能是則遺象而存意得理
　而忘言達於此者則無瑕疵謫責之事矣
善計不用籌筭
　注能了諸法本無二門一以貫之不生他
　見故無勞籌筭自能照了計無計相非善
　而何
　疏此明言教無滯則不計異門也夫執言
　執行辨是與非適令巧曆亦不能計若能
　了諸法皆方便門究竟清淨不生他見則
　無勞籌策筭數自能深入一乘善計若斯
　何勞籌筭故云善計不用籌筭
　義曰籌計策皆筭也筭長尺有握握者筭
　之本手執處也握外長尺矣投壺射皆用
　筭以記勝負故射禮云多筭飲少筭是也
　投壼禮曰左右告矢具則司射坐而釋一
　筭焉卒投司射執筭請數二筭爲純一筭
　爲奇遂以奇筭告曰某賢於某或多或鈞
　勝者飲不勝者是知凡籌量計數皆用筭
　以定之故國有筭學始自黃帝之臣隸首
　始以數演筭數者生於道也春秋曰道生
　而有氣氣生而後有滋滋生而後有象象
　生而後有數由是而筭興焉夫明天地之
　度察品物之數考陰陽之變窮律曆之元
　皆以筭而後能定其少多也故數之大約
　有數有度有量有衡數起於一至十十至
　百百至千千至萬萬至億億至兆兆至京
　京至垓垓至棟棟至壞壤至溝溝至間間
　至正正至載下數言十即變中言萬即變
　上數言萬萬而變也度之所起起於忽十
　忽爲絲十絲爲釐十釐爲毫十毫爲分十
　分爲寸十寸爲尺十尺爲丈三尺爲跬六
　尺爲步七尺爲仞八尺爲尋倍尋爲常三
　百步爲里二千九百三十二里爲度矣量
　之所起起於圭六粟爲圭十圭爲抄十抄
　爲撮十撮爲勺十勺爲合十合爲升十升
　爲斗十斗爲石四升爲豆四豆爲甌四甌
　爲釜四釜爲鐘十六斗爲庾六斗四升爲
　斛十六斗亦爲藪十六斛爲秉聘禮又云
　十斗曰斛十六斗曰藪十藪曰秉鄭玄又
　云斗二升曰斛矣衡之所起起於黍十黍
　爲絫十絫爲銖二十四銖爲兩六銖爲分
　十六兩爲斤三十斤爲鈞四鈞爲碩二十
　兩爲鎰是矣此四等之數蓋人間籌筭之
　法大則品量天地孝校陰陽造化不能藏
　其機鬼神不能逃其數矣若修道之士不
　計異門守一而已何用計術乎夫一者道
　也至貴無偶一而不二萬化之首靡不由
　之天得一以清地得一以寧恍惚之象杳
　冥之精皆謂一也聖人抱一以法天下至
　人得一以昇雲天故一者能存能亡能晦
　能光能圓能方能柔能剛渴者思一一與
　之槳飢者思一一與之糧守一以成道固
　不用籌筭而爲善計也
善閉無關鍵而不可開
　注兼忘言行不入異門心無逐境之迷境
　無起心之累雖無關鍵其可開乎
　䟽此明不計異門則欲心自閉也横曰關
　竪曰鍵夫善行善言不耽不滯心照清淨
　境塵不起故云善閉雖無關鍵其可開乎
　故云善閉無關鍵而不可開
　義曰夫關鍵之設所以限内外也易繫云
　重門擊柝以待暴客謂關鍵隔限時其啓
　閉若善閉於國則均一玄化遐邇大同外
　無干戈邊無烽燧不設關塹而人無交侵
　天下有道守在四夷是也不善閉於國者
　則四郊多壘𡑅境興師雖有山川之險關
　防之固守之非德釁生墻廡敵起舟中雖
　有關防莫能制也豈可謂之善閉乎善修
　行之人守眞抱一無欲無營知萬法之門
　是階修之漸不滯於法不執於言不計異
　門不求博贍閉三關而自靜祛衆念而自
　安聲色不能惑其心軒冕不能啓其志此
　之善閉其可開乎
善結無繩約而不可解
　注體了眞性本以虚忘若能虚忘則心與
　道合雖無繩索約束其可解而散乎
　䟽此明善閉之人心與道合也結繫也繩
　索也約束也解散也夫坐忘遺照深契道
　源於諸法中盡能不滯繫心於此故云善
　結夫用繩約者繩散則爲約解以道結者
　心靜則道冥適使萬縁盡興終能一無所
　染雖無繩索約束豈可解而散乎故云善
　結無繩約而不可解
　義曰繩約之結可解可散世之常法也結
　人之心或離或合世之常交也理國之善
　結者其德如天物無不覆其仁如地物無
　不載其明如日物無不照其利如水物無
　不潤則六合之心億兆之衆可結而不可
　散也不善結者臨之以威峻之以令檢之
　以法脇之以兵人或畏之暫結而散矣其
　散也雖誘之以賞啗之以利榮之以爵貴
　之以位已散之心不可復結矣理身之惑
　者務以博聞旁求術戴學曰益而心日散
　法愈多而神愈勞欲以澹泊結其心不可
　得也善修行之人萬慮都忘一念不二靜
　契於道與眞合同萬縁不能侵諸見不能
　誘此之善結其可解乎
是以聖人常善救人故無棄人
　䟽是以者引下以明上也言聖人心雖冥
　寂教則流通故常用五善以救人令必釋
　然而達解大慈平等無所偏隔凡是於人
　盡皆善誘故云常善救人而無棄人
　義曰聖人者謂用道之聖人也聖人常以
　善道廣誘於人人聞法音皆能悟解隨其
　深淺必獲利焉開悟之門數以甚衆或因
　言得悟或因教得悟或聞經得悟或睹相
　得悟開悟之由不一誘勸之法亦多大慈
　悲心等無憎愛一一接引令入法門既入
　法門捨惡爲善人皆爲善則無棄人矣夫
　棄人者謂其爲不善之行興害物之心物
　被其害與之爲敵惡積於明顯者人得而
　誅之惡積於幽暗者鬼得而誅之爲人鬼
　所誅者是爲人鬼所棄矣今若皆修善行
　無惡無尤悉變善人何棄之有五善者謂
　善言善行善計善閉善結等行也論語云
　孔子善誘於人誘者導引之也
常善救物故無棄物
　注是以聖人常用此五善之教以教之故
　無棄者也
　䟽物者通有識無識也救人善教故不棄
　人救物善心亦無棄物令動植感遂無有
　夭傷者也故云常善救物故無棄物
　義曰用道聖人以前五善之教教人爲善
　人皆化善故無棄人又以無事無爲不勞
　於物物皆遂性無害無傷信及豚魚澤周
　草木人皆化善不害於物此明聖人救物
　也物無所害各遂其常此明故無棄物
是謂襲明
　注密用曰襲五善之行在於忘遣忘遣則
　無跡矣故云密用密用則了悟矣故謂之
　明爾
　䟽襲密用也明了悟也善行救人在於忘
　遣若滯教矜有轍跡必存故雖常善救人
　終使慧心無滯如此密用則能了悟故云
　是謂襲明
　義曰聖㫖以密用善功了悟無滯不存於
　跡謂之襲明又解襲者承續也言人靈府
　之性本來明净爲塵所翳迷惑天眞今以
　五善之行内洗其心眞性復明慧照如本
　然當常行善救無起妄塵承襲慧明無使
　昏翳不矜於跡不滯於常可謂襲明也
故善人不善人之師
　注師法也夫善人者離諸愛染則心清淨
　於法無滯則教圓通取喻於水物來斯鑒
　所鑒者照形而有象能鑒者見象而無心
　善人正慧若斯故可爲不善人師法
　䟽曰夫不爲諸惡守法循常無侵於人無
　傷於物者善人也人之爲善者天地愛之
　神明護之不習道而行合於道不明法而
　心契於法不傷於物物亦不傷之不害於
　人人亦不害之如此則動靜運爲常獲貞
　吉惡人慕其貞吉亦當化而爲善是可爲
　不善人之師也春秋云鄭人以鄉校論其
　執政然明以其謗議國政欲毁之子産曰
　若朝夕游之聞執政之善否其所善者吾
　則行之其所惡者吾則改之是吾師也若
　之何毀我聞忠善以損怨不聞作威以防
　怨若遽止之由防川也夫决傷人必多不
　克救矣不如小决使導然明悦之孔子曰
　人謂子産不仁吾不信也書曰能自得師
　者聖人也夫師者有法可範之謂也學記
　曰安其學而親其師樂其友而信其道雖
　離師輔而不及也若隱其學而疾其師若
　其難而不知其益也君子知教之所由興
　又知教之所由廢然後可爲人師獨學而
　無友孤陋而寡聞是故擇師不可不慎也
　義曰君子知至學之難易而知其美惡然
　後能博喻能博喻然後能爲師能爲師然
　後能爲長能爲長然後能爲君故師者所
　以學爲君也當其爲君不爲臣也太學之
　禮雖詔於天子無北面所以尊師也善學
　者師逸而功倍不善學者師勤而功半又
　從而怨之言先王事師之道無北面王行
　而西折而南面東而立師尚父面西以道
　書之㫖以教於王故曰在三之義君父師
　也師無當於五服五服不得不親是則爲
　師之道不亦重乎况至人心無染著於法
　不滯應物而爲鑒鑒物而無心乃眞道之
　師也善人者邦國之所貴也春秋羊舌職
　曰吾聞之禹舉善人不善人遠矣詩云戰
　戰兢兢如臨深淵如履薄冰此善人在上
　也此謂宣公十六年晋滅赤狄士會獻狄
　俘于定王王以黻冕卿服命士會將中軍
　且爲太傅於是晋國之盜逃奔于秦故羊
　舌職美之曰善人在上國無幸人人之多
　幸國之不幸無善人之謂也若此則善人
　者邦國之寳豈惟師乎
　不善人善人之資
　注師法也資取也善人可師法不善人可
　取以役使也
　䟽資取也夫火有其炎寒暑附之聞道勤
　行必資宗匠既悦先生之善須伏弟子之
　勞則不善之人善人可取使役耳
　義曰善人既以善行能化不善之人則不
　善之人景慕服從爲之使役論語云有事
　弟子服其勞先生者父兄師長也則弟子
　事師服膺從教也夫人之立身有三尊焉
　事父母以孝事君以忠事師以敬身體髮
　膚父母生之也道德禮樂師以教之也爵
　禄品位君以榮之也雖道在即請學無常
　師凡申請益之儀便有在三之敬矣
　不貴其師不愛其資
　注此章深㫖教以兼忘若存師資未爲極
　致今所以貴師爲存學相學相既空自無
　所貴所以愛資爲存教相於教忘教故不
　愛資貴愛兩忘而道自化矣
雖知大迷是謂要妙
　注師資兩忘是謂玄德凡俗不悟以爲大
　迷以道觀之是謂要也
　䟽夫初地修進兩存學相未能忘言教故
　貴愛師資若能了悟行門則學無所學師
　資之名既失貴愛之目不存
　義曰初地修行者謂從凡覺悟回向正道
　捨凡從信初入法門謂之初地本際經云
　夫爲學者初修十事以爲階梯如人縁梯
　從初一桄至第二桄乃至於頂昇階之人
　自下至高要須先習此十行法然後乃能
　深入正觀一者初地之人先因善欲有欲
　樂心乃能進趣二者親近善友導引其心
　深信正道三者簉詣明師師有妙法廣能
　宣告示以要術四者既聞正教能受讀誦
　五者能出家專行柔弱永斷有爲離諸桎
　梏六者參受正戒防身口心七者幽隱山
　林棲遁獨處求離囂塵修寂靜志八者當
　念大道是眞法王能度衆生越生死海猶
　如船師拯濟沈溺九者當念經教是妙醫
　方能示衆生理煩惱藥十者當念法師是
　眞父母善能生我法身慧命以是十法品
　初地因次以小乘柔伏之法又進中乘進
　修之法後入大乘觀行之法以此法故貴
　愛師資師者父也我若無師不能得道是
　故應當遠近隨逐心眼觀想恒在目前不
　替須臾無他雜想非師不度非師不仙既
　了悟己學相皆空諸方便門本無文字解
　了大道貴愛兼忘入衆妙門達眞常境
　䟽然此章大宗教之忘遣語以漸頓不無
　階級論其造極是法都空故前舉爲師爲
　資示修進之路後云不貴不愛導悟證之
　門則所以貴師爲存學相學相既空自無
　所貴所以愛資爲存教相於教兼忘故不
　愛資相忘江湖自無濡沬乍聞斯㫖凡俗
　不悟執學滯教則必以爲大迷故老君格
　量云雖知凡俗以爲大迷於道而論是謂
　要妙矣
　義曰師資之道相因之義也玉因琢而成
　器人因師而悟道言於教則有念師禮師
　之法垂以訓人歷劫典憲非同不善之人
　暫爲資取矣故天子上丁釋奠於先師太
　子太學謁先師皆存其道以垂教也若以
　達觀之理大則忘天地内則忘其身物我
　都忘豈復有師資之限如齧缺問道乎被
　衣被衣曰正汝形一汝視天和將至攝汝
　知一汝度神將來舍德將爲汝美道將爲
　汝居汝瞳焉如新生之犢而無求其故言
　未卒齧缺睡寐被衣大悦行歌而去之曰
　形若槁木心若死灰眞其實知不以故自
　持媒媒晦晦無心而不可與謀彼何人哉
　言其初與變化俱末而獨化者也當此時
　也齧缺形骸天地俱忘矣豈唯忘其師乎
　師資貴愛之道於斯達矣其於理國也不
　立德於人不衒仁於物百姓日用而不知
　固無師資貴愛之尚契太古忘言之道衆
　人不達初爲大迷了而達之信爲要妙矣
　濡沬者莊子天運篇老子答孔子之詞也


道徳眞經廣聖義卷之二十三






　　　　　　　　　　　　　　　









道德眞經廣聖義卷之二十四羊十三
　　　　唐廣成先生杜光庭述
　　　知其雄章第二十八(䟽前章明言行/不執常善所以)
　　　(救人此章明雌辱爲行常德於焉復/樸首標知雄等三段明行修則漸造)
　　　(於極次云樸散下兩句示造極則必/有成終云大制一句論聖功之御用)
　　　(以結成其深㫖○義曰夫前明善行/善言既爲不執救人救物所以行慈)
　　　(皆外助之行也此標知雄知白以全/和氣復嬰復樸所以成功即内修之)
　　　(要也行於外五善之應也如上文修/於内三知之極也如下說修既復樸)
　　　(可不守樸而不移然後散布萬殊以/彰玄功廣大唯聖人能宰制其器無)
　　　(所割/傷也)
知其雄守其雌爲天下谿
　䟽知辯識也雄剛躁也雌柔靜也夫物貴
　全和法求中道雄則過亢雌則卑弱俱未
　適中於善行必當縁篤以爲經故知其雄
　躁則當守其雌靜守其雌靜亦當知其雄
　躁守雌則可知雄則敗敗則妨行持戒守
　雌能守雌柔是爲謙德物所歸往如水歸
　谿矣
　義曰夫於内修也辯識剛躁知必敗傷故
　以雌柔之道制之矣亢極也篤厚也性剛
　躁而雄則多亢極亢極則尤過生焉所以
　厚其柔靜之心制其雄剛之性乃無亢極
　之敗谿者衆流所歸以其謙下故也人謙
　下則物歸地謙下則水聚上清有雌一之
　道又有三奔五雌之法皆柔弱其志和靜
　其神以致長生也理國以謙靜則萬物從
　順如水之赴谿矣
爲天下谿常德不離復歸於嬰兒
　注雄者患於用壯故知其雄則當守雌謙
　德物歸是爲天下谿谷則眞常之德不離
　其身抱道含和復歸於嬰兒之行
　䟽知雄守雌是爲善行物所歸往爲天下
　谿能如此者則眞常之德曾不離散常德
　不散即是全和全和之人少思寡欲泊然
　未兆乃如嬰兒故云復歸於嬰兒也
　義曰理國在於謙靜理身在於雌柔萬物
　順從衆德歸凑則常享其祚克全其身嬰
　兒者未分善惡未識是非和氣常全泊然
　凝靜以喻有德之君全道之士其德若此
　乃合道眞理身則神所歸理國則民交會
　之也
知其白守其黑爲天下式
　䟽白昭明也黑暗昩也式法也夫能守雌
　靜則德行昭明德雖昭明不以矜物當如
　暗昩自守淳和能如此則可以爲天下法
　式矣
　義曰爲君有獨見之明爲道有昭顯之德
　皆當若昏若晦不衒不矜則氓庶攸歸淳
　和内足以此爲天下法式也史記老君謂
　孔子曰君子盛德容貌若愚是也夫有德
　不矜有明不衒豈唯内充道行固亦克俱
　聲光矣
爲天下式常德不忒復歸於無極
　注能守雌靜常德不離德雖明白當如暗
　昩如此則爲天下法式常德應用曾不差
　違德用無窮故復歸於無極也忒差也
　䟽忒差忒也極窮極也知白守黑是謂德
　全德全之人可爲天下法式則眞常之德
　隨應而用應無差忒用亦不窮故云復歸
　於無極
　義曰爲君爲道外晦其明内積其德淳和
　既著天下化之於國則聖德無窮於身則
　長生無極
知其榮守其辱爲天下谷
　䟽榮尊榮也辱卑辱也夫爲天下法式則
　其德尊榮德雖尊榮常守卑辱以和爲量
　無不含容如彼空谷物來斯應故云天下
　谷也
　義曰人君富有八極君臨九圍是尊榮也
　自稱孤寡不穀是卑辱也名號所設則古
　之制也能當理思亂居安懼危戒慎卑躬
　晝乾夕惕則德廣體弘如虚谷矣爲道之
　人外其德譽自守卑柔如庚桑避㟪㠥之
　祠莊子歎擁腫之木則其材德不顯心虚
　德全若空谷矣
爲天下谷常德乃足復歸於樸
　注德雖尊榮常守卑辱物感斯應如谷報
　聲虚受不窮常德圓足則復歸於道矣
　䟽樸道也虚受應物如彼谷神眞常之德
　是乃圓足足則復歸於樸矣夫道爲德體
　德爲道用語其用則云常德乃足語其體
　則云復歸於樸歸樸則妙本清淨常德則
　應用無窮非天下之至通其孰能與於此
　義曰既富於德則合於道道爲德體則澹
　寂無爲德爲道用則施行有作人君以五
　善之化誘民於無爲以廣濟之德積功而
　合道故云復歸於樸夫道無爲而無不爲
　也通生萬物應變無方故謂天下之至通
　也易曰形而上者謂之道推而行之謂之
　通是也夫聖人之理國至士之修身當知
　其雄强明白尊榮三者非持乆之益乃當
　執雌柔暗昩卑辱三行而制之則前五善
　外以化人此三行内以修己人化則道彌
　廣己修則德愈昌道廣德昌理國理身之
　至要矣
樸散則爲器聖人用之則爲官長
　注含德内融則復歸於樸常德應用則散
　而爲器既涉形器必有精粗故聖人用之
　則爲羣材之官長
　䟽器形器也自知雄下論性修德反則復
　歸於道此云樸散爲器者明德全合道即
　能應用應用迹粗涉於形器故云樸散則
　爲器聖人弘濟則爲羣材之官長矣
　義曰形而上者謂之道形而下者謂之器
　道惟無非是可見可博之質乃是虚寂之
　妙本也器涉有乃是可知可稱之用非是
　質礙之常形也聖人理天下用材用德委
　以牧人共振玄風以弘道化故云爲官長
　也夫四海之廣兆庶之繁不可下人以爲
　理故立羣官師長各司其任在昔唐虞建
　官惟百夏啇周漢所立愈多以德居官以
　材莅任各當其器而萬方理焉若爲道之
　士則布德施惠救物立功亦猶器用以利
　於人爾爲國則用材化物爲道則施功濟
　人合於道樸之化也尚書曰學古入官左
　傳曰能官人則民無覦心是也春秋昭公
　十七年秋郯子朝魯對昭子曰黃帝以雲
　紀官炎帝以火紀官共工以水紀官太皥
　以龍紀官少昊以鳥紀官以鳳鳥爲司曆
　玄鳥爲司分伯趙爲司至青鳥爲司啓丹
　鳥爲司閉祝鳩爲司徒睢鳩爲司馬尸鳩
　爲司空爽鳩爲司寇鶻鳩爲司事五鳩以
　鳩民五雉爲五工正九扈爲九農正扈止
　也止民使不淫放也自顓頊以來不能紀
　遠乃以民師而命民爲官設官分熾止
　尚矣蓋以宣道行德以教於人者也官非
　其人物罹其害豈可輕授哉書曰官不必
　備惟其人斯之謂也
故大制不割
　注聖人用道大制羣生暄然似春蒙澤不
　謝動植咸遂曾不割傷
　䟽此明聖人用道也夫聖人德全大制羣
　有法乾坤之施灑雨露之恩各暢其和不
　知其力令動植之物咸遂其生曾不割傷
　以爲己用故云大制不割
　義曰聖君臨極宰制萬方德被羣生各遂
　其性故動物植物有情無情自生自成不
　宰不割所以玄德之世太上之君不言不
　化惟清惟靜下知其上有君而不聞其制
　令之法此所謂大爲主宰而無所制割也
　修道之士不察察於存祝不孜孜於漱咽
　無爲無欲自全其和可階於道矣
　　　將欲取天下章第二十九(䟽前章明/雌辱之行)
　　　(常德必歸於樸此章明矜執必失故/神器不可爲首標將欲下六句明實)
　　　(位之有所在以戒姦亂之臣次執者/之一句示曆數之不干常將警淫昏)
　　　(之主故物下辯物倚伏之數是以聖/人下戒人君甚泰之尤○義曰前明)
　　　(聖人宰制羣物此恐臣下非妄亂常/故舉此文戒其姦宄又慮人君執有)
　　　(神器凌虐於民明倚伏不常以亡在/德去奢去泰可保延洪故云下戒姦)
　　　(亂之臣上警/淫昏之主也)
將欲取天下而爲之吾見其不得已
　注天下者大寳之位也有道者必待曆數
　在躬若暴亂之人將欲以力取而爲之主
　者老君戒云吾見其不得已
　䟽天下者大寳之位也夫皇天命帝大制
　羣生必待曆戴在躬然後君臨萬宇而姦
　亂之賊凶暴之夫將欲力取天下而爲之
　主既誅夷之不暇何天禄之可望故老君
　戒云吾見其斯人必不得所爲之事已語
　助也
　義曰普天之下人君統之人君之位皆上
　天降命曆數所歸應天之心順人之望而
　後君臨四海子育羣生而爲之主也莫不
　世傳積德身有殊祥履巨跡而誕伏羲感
　神龍而孕炎帝軒轅乃電光繞斗少昊乃
　星彩流虹顓頊高辛生資睿聖唐堯虞舜
　天表神奇堯火運於赤龍舜土德於虹瑞
　月精命禹鷰卵降湯紫氣靄於碭山赤光
　照於漢室此並身有殊祥也積玄勳而黃
　軒受命禀前功而顓頊叶符黃帝十七世
　而祚有殷湯后稷十三世而興西伯此皆
　積世累功也或生而神聖或誕而能言日
　角犀文龍顔鵠步重瞳八采反羽奇毫玉
　斗横身鱗文遍體或全於囹圄之内或逃
　於溝竇之中而復兆應天文德諧人願然
　後驅雄駕傑拯溺救焚康濟黎元克昌帝
　業斯可謂生靈徯望曆數在躬者也尚書
　曰天之曆數在爾躬是矣若乃器非神授
　才乏天資積善不顯於先人鐘異靡聞於
　奇兆恃水草之力縱豺狼之心假狐媚而
　竊國權因佞倖而窺神器興問鼎之計運
　胠篋之謀王莽董卓則梟戮於前侯景桓
　玄則敗亡於後流惡名於萬古取大笑於
　四方欲以力而爲之其可得也况劍聞神
　授力可拔山喑嗚則鬼伏神驚叱吒則堅
　摧敵潰終乃艤舟莫濟刎頸陰陵不聞聚
　井之祥徒益五侯之賞苟不及於此者又
　何矯竊而欲非望哉老君戒曰吾見其不
　得已大寳之位已具前解
天下神器不可爲也爲者敗之
　注大寳之位是天地神明之器故不可以
　力爲也故曰爲者敗之此戒姦亂之臣也
　䟽天下大寳之位所以不可力爲也者爲
　是天地神明之器將以永終聖德之君而
　令流布愷悌之化豈使凶暴之夫力爲而
　得毒螫天下乎是知必不可爲爲亦必敗
　此戒姦亂之賊臣也
　義曰天神曰神地神曰祇日月之照曰明
　言天地日月之間森羅萬象必有主宰而
　司牧之故天地神明以此司牧之大位授
　於聖德之君而令布和平悅樂之化以養
　民也愷樂也悌易也詩大雅洞酌篇召康
　公戒成王曰愷悌君子民之父母言樂
　强教於民易以悦安於民民敬愛其君
　父之尊如母之親故云愷悌之化若凶
　之夫力取天下必以强兵殘忍誅害於
　如吴國爲封豕長蛇項羽比狼貪羊狠則
　生民罹其蠆毒矣毒出於口曰螫毒出於
　尾曰蠆明此凶暴之夫毒螫天下必不得
　其大寳之位而自致敗亡故云爲者敗之
　矣
執者失之
　注曆數在躬已得君位而欲執有斯位凌
　虐神主天道禍淫亦當令失之此戒帝王
　者也
　䟽人君者或撥亂反正或繼體守文皆將
昭德塞違恤隱求瘼若執有斯位凌虐神
　主坐令國亂無象遂使天道禍淫神怒人
　怨是生灾沴亂離斯作誰奉爲君亦當失
　斯位矣此戒帝王也
　義曰人君繼體承乾不以其德毒流海内
　禍起寰中號令不行戈鋋内向天下既亂
　海嶽沸騰眞主應運救人撥亂反正如夏
　禹殷湯周武漢祖創業之君也天下既定
　授於子孫故嗣主繼明守文承統如夏桀
　殷紂周赧漢獻爲繼體之君也且創業之
　君必資聖德塞違補過明德顯仁招懷隱
　淪求採瘼病初有大寳罕及敗亡蓋其勵
　精求理故也而繼體之君不知稼穡長於
　婦人之手生於深宫之中八音五色亂其
　心麗服淫聲溺其性或窮兵四境流毒九
　州視赤子若仇讎顧生人如草芥動致芟
　刈不循憲章反道違天凌虐神主神主者
　民也於是干戈四起水旱不時神怒衆離
　鬼哭人怨遂有南巢放逐牧野梟夷殞身
　黔庶之中失政姦雄之手洪圖一去大業
　不歸此明執者失之足爲後王之戒昭德
　塞違者春秋桓公二年宋華督殺孔嘉父
　而弑殤公立公子憑是爲莊公以郜鼎賂
　於魯恒公公納之於廟大夫臧哀伯諫曰
　君人者將昭德塞違以臨百官猶懼失之
　今寘其賂器於太廟明示百官百官象之
　又何誅焉昔武王克啇遷九鼎于雒邑義
　士猶或非之而况將昭違禮之賂器於太
　廟其君之何瘼病也沴妖氣也内起曰眚
　外起曰灾亦天火曰灾也
故物或行或隨或呴或吹或强或羸或載或
隳
　注明爲則敗執則失故物或行之於前或
　隨之於後或呴之使暖或吹之使寒或扶
　之則强或抑之即弱有道則載事無德則
　隳廢
　䟽此明凡物不常事亦倚伏也呴暖氣也
　吹寒氣也强壯也羸弱也載事也隳壞也
　且夫爲之則敗執之則失亦如凡物或行
　之於前或隨之於後或呴之使暖或吹之
　使寒或扶持之使强或抑損之令弱或有
　引而載事或推之而隳壞且同糺纆不可
　凖繩唯當以欲從人方可樂推不猒坙其
　義曰物之倚伏固以不常人事推移安能
　長保是以爲者敗之執者失之或後者居
　前或前者反後或寒者變煖或煖者反寒
　或弱者爲强或强者爲弱或成者致壊或
　隳者獲全如糺纏之縈紆無準繩之正定
　矣纆大索也準的也繩正也無道之君以
　人從欲有道之主以欲從人以欲從人者
　天下悦樂而推尊之不猒其德也以人從
　欲者春秋僖公二十年宋襄公欲合諸侯
　臧文仲聞之曰以欲從人則可以人從欲
　鮮濟言屈己之欲從衆之善也明年秋宋
　公與楚陳蔡鄭許曹盟于孟諸侯執宋公
　以伐宋言宋公無德爭盟衆共執之如文
　仲之言也文仲魯大夫也
是以聖人去甚去奢去泰
　注聖人睹或物之行隨知執者之必失故
　去其過分耳
　䟽是以理天下之聖人睹行隨之不常知
　矜執之必失故約己檢身割貪制欲去造
　作之甚者去服翫之奢者論名戴且分爲
　三目徵其實乃同於一條甚奢泰者皆謂
　之過分耳
　義曰聖人之於天下也觀倚伏之勢見推
　移之機於施爲之中不使過分知甚者必
　極奢者必貪泰者必盛極則必反貪則必
　怨盛則必哀有一於此必爲亡敗故皆去
　之爲道之士明執失之理知奢泰之非謙
　抑自居冲虚内保則可以參眞矣



道德眞經廣聖義卷之二十四










道德眞經廣聖義卷之二十五景一
　　　　唐廣成先生杜光庭述
　　　以道佐人主章第三十(䟽前章明矜/執則失是以)
　　　(去其甚奢泰此章明兵强好還不可/果其矜伐首云以道戒臣不以兵爲)
　　　(輔佐師之所處下明好兵必致不祥/故善者下示不得已而用果物壯下)
　　　(論恃强而必敗○義曰前明人主理/國去奢泰而爲君此戒人臣事君用)
　　　(文德而匡佐若怙兵尚武必誘敵起/爭是眀兵强好還不可以矜伐爲事)
　　　(也首章直戒人臣次言用兵非善妨/農害歲是有凶年然後果於勿强强)
　　　(必喪敗强壯非/道宜速止之也)
以道佐人主者不以兵强天下其事好還
　注人臣能以道輔佐人主者當柔服以德
　不用兵甲之威取强於天下何則兵者凶
　器戰者危事抗兵加彼彼必應之其事既
　好還報則勝負之事未可量矣
　䟽以用也佐輔也還報也言爲人臣者當
　用道化無爲輔佐人主致君堯舜是曰股
　肱舞干羽於兩階修文德於四海令執大
　象而天下往太階平而寰海清若震耀戈
　甲之威窮瀆侵伐之事抗兵以加彼彼必
　應之其事能還報則勝負之事誰能預尅
　也哉
　義曰夫臣之事主以道爲先所宜清靜匡
　君勿以兵謀輔國化既清靜君遂無爲平
　泰可圖堯舜何遠致君者言臣以道德助
　化則君德自齊於堯舜也股者足也肱者
　手也君爲元首臣爲股肱猶一身耳君臣
　之道其可忽乎書云元首明哉股肱良哉
　是也舞干羽者尚書大禹謨曰舜以禹之
　功命之嗣位時有苗之民數干王誅命禹
　徂征之於是會諸侯之師誓衆而往奉辭
　伐罪三旬苗民逆命益謂禹曰惟德動天
　無遠不届至誠感神况於有苗乎禹班師
　振旅誕敷文德舞干羽于兩階七旬而有
　苗格有苗左洞庭右彭蠡在荒服之例去
　京師二千五百里征之不服不征自來言
　以文德道化撫之也干楯也羽翳也舞者
　所執之物既還師振旅不用干戈乃修文
　德以文舞舞於賔主兩階之間以抑武事
　而苗人來格格至也禮曰舞者所以飾喜
　也執其干戚習其俯仰屈伸容貌得莊焉
　行其綴兆要其節奏行列得正焉羽籥干
　戚舞之器也屈伸俯仰舞之容也綴兆舒
　疾舞之列也故天子八佾八人爲列六十
　四人也諸侯六佾大夫四佾士二佾佾列
　也二人爲列矣執大象者第三十五章之
　詞也太階者三台六星爲太階六符起文
　昌抵太微以主三公君臣和法令平則其
　星光明行列相類星或明或暗或狹或闊
　或變色或亡失不見皆爲灾凶若三星亡
　失革命易姓六階匀明天下太平也今若
　大臣以兵謀輔主不能以文德懷人侵伐
　圖功加兵於彼彼必還報則勝敗之勢未
　可知也或自焚焉負敗也抗以手抗拒也
　瀆亂也
師之所處荆棘生焉大軍之後必有凶年
　注軍師所處戰則妨農農事不修故生荆
　棘兵氣感害水旱繼之農廢於前灾隨其
　後必有凶荒之年矣
　䟽師軍師也又易曰師衆也夫興師動衆
　則人勞於役行齎居送則妨工害農農事
　不修故生荆棘大軍之後積費既多和氣
　致祥兵氣感害水旱相繼稼穡不生故必
　有凶荒之年以報窮兵之怨爾
　義曰人臣以兵輔主主則習用其兵主貪
　不急之功臣冒無猒之賞或憑凌下國侵
　伐鄰封危器一施生民受弊行者有齎糧
　之苦居者有轉饋之勞男廢耕農女妨蚕
　績所以云懸軍十萬日費千金杼軸其空
　輓輸莫息田生荆棘人遂饑荒設無水旱
　之侵已有耕耘之闕夫和氣結則祥瑞降
　兵氣盛則灾害生疾疫流亡由斯而作窮
　兵之弊可勝言哉惟君惟臣所宜深戒也
　修身之士以嗜欲交侵猶國有兵戈也眞
　氣耗散猶生民疲弊也所以嗜好不節則
　神氣散亡神氣散亡則疾疹交構氣亡疾
　作何福善之可冀乎何延益之可希乎於
　國於身俱可深戒也
故善者果而已不敢以取强
　䟽春秋傳曰殺敵爲果今明殺敵者令不
　相侵止其爲暴是知殺敵爲果即止敵也
　老君云事不得已而欲用兵用兵之善但
　求止敵令不爲寇必不以衆暴寡凌人取
　强取强則事好却還是以戒令不敢故云
　不敢以取强
　義曰王者化人貴乎道德道德未洽恩信
　未孚或有外敵來侵不得已而方應應變
　制敵豈在殺人能取勝於伐謀自可期於
　止殺故於文曰止戈爲武但止其敵不在
　殺人可謂止戈矣其若封尸流血白刃相
　交或勝之於前或敗之於後好却還報非
　曰能軍不敢取强是合天道矣殺敵爲果
　者春秋宣公二年春鄭公子歸生受楚之
　命伐宋宋華元禦之戰于大棘宋師敗績
　囚華元獲司空樂莒甲車四百六十乘俘
　二百五十人馘百人宋大夫狂狡逆鄭人
　鄭人入於井倒㦸而出之獲狂狡君子曰
　失禮違命宜其爲擒也戎昭果毅以聽之
　謂禮常存於耳著於心想聞其政令殺敵
　爲果致果爲毅易之戮也言易而反之必
　爲戮矣
果而勿矜果而勿伐果而勿憍
　注善輔相者果於止敵蓋在安人和衆不
　敢求勝取强故雖果於止敵不敢爲寇慎
　勿矜功伐取以自憍盈憍則敗亡故以爲
　深戒也
　䟽夫用兵之善果於止敵止敵自矜未名
　善勝故雖能止敵慎勿矜誇矜誇則傷於
　取功故雖果於止敵戒云勿伐其功伐取
　其功是則自爲憍泰憍泰則樂殺故敗不
　旋踵此爲炯戒可不慎乎
　義曰矜誇大也伐自稱己善也憍慢也安
　人和衆者春秋宣公十二年楚子圍鄭三
　月克之鄭伯肉袒牽羊以逆楚子將舍之
　左右曰不可許也得國無赦楚子曰其君
　能下人必能信用其民矣退三十里而許
　之平潘尪入盟子良出質夏六月晋師救
　鄭荀林父將中軍先縠佐之趙括趙嬰齊
　爲大夫士會上軍郄克佐之鞏朔韓穿爲
　大夫趙朔將下軍欒書佐之荀首趙同爲
　大夫韓厥爲司馬及河聞鄭及楚平林父
　欲還曰無及於鄭而勦民焉用之楚歸而
　動不後士會曰善會聞用軍觀釁而動德
　刑政事典禮不易不可敵也不爲是狂楚
　君討鄭怒其貳而哀其卑叛而伐之服而
　舍之德刑成矣伐叛刑也柔服德也二者
　立矣昔歲入陳今兹入鄭民不疲勞君無
　怨讟政有經矣荆尸(陣法/也)而舉商農工賈
　宰擇楚國之令典軍行右轅左追蓐前茅
　慮無中權後勁百官象物而動軍政不戒

　而備能用典矣其君之舉也内姓選於親
　外姓選於舊舉不失德賞不失勞老有加
　惠旅有施舍君子小人物有服章貴有常
　尊賤有等威禮不逆矣德立刑行政成事
　時典從禮順若之何敵之見可而進知難
　而退軍之善政也兼弱攻昩武之善經也
　子姑整軍而經武乎先縠曰不可晋之所
　以霸師武臣力也今失諸侯不可謂力有
　敵不從不可謂武由我失霸不如死且成
　師以出聞敵而退非失也命爲軍帥而卒
　以非失唯群子能我弗爲也以中軍佐濟
　荀首曰此帥殆哉易有之師出以律否臧
　凶順成爲臧逆爲否有帥而不從臨孰甚
　焉果遇必敗先縠尸之雖免而歸必有大
　咎韓厥林父帥軍遂濟楚子北師次於郔
　聞晋師濟王欲還嬖人伍參欲戰令尹叔
　敖不可參曰若事之捷孫叔爲無謀矣令
　尹南轅返斾伍參言於王曰晋之從政者
　新未能行令其佐先縠剛愎不仁未肯用
　命其二帥者專行不獲衆誰適從此行也
　晋師必敗且君而逃臣若社稷何王病之
　告令尹改轅而北之次於管以待之晋帥
　敖鄗之間鄭皇戍使如晋師曰鄭之從楚
　社稷之故也未有貳心楚師驟勝而驕其
　師老矣而不設備子擊之鄭師爲承楚師
　必敗先縠曰敗楚服鄭於此在矣必許之
　欒書曰楚自克庸以來其君無日不討國
　人而訓之于民生之不易禍至無日戒懼
　之不可以怠在軍無日不討軍實而申儆
　之民生在勤勤則不匱不可謂驕先大夫
　子犯有言曰師直爲壯曲爲老我則不德
　而激怨於楚我曲楚直不可謂老其君之
　戎分爲二廣廣有一卒卒偏之兩右廣初
　駕數及日中左則受之以至于昏内宫序
　當其次以待不虞不可謂無備師叔楚之
　崇也入盟于鄭子良鄭之良也在楚楚鄭
　親矣來勸我戰我克則來不克遂往以我
　卜也鄭不可從趙括趙同曰帥師以來唯
　敵是求克敵得屬又何俟智焉莊子曰趙
　括趙同咎之徒也趙朔曰欒伯善哉實其
　言必長晋國楚少宰如晋師曰寡君少遭
　閔凶不能文此行也將鄭是訓定豈敢求
　罪于晋二三子無淹乆隨會對曰昔平王
　命我先君文侯曰與鄭夾輔周室無廢王
　命今鄭不率寡君使群臣問諸鄭豈敢辱
　候人敢拜君命之辱先縠以爲諂使趙括
　從而更之曰行人失辭寡君使群臣遷大
　國之跡於鄭曰無避敵群臣無所逃命楚
　子又求成于晋晋人許之盟有曰矣楚許
　伯御樂伯攝叔爲右以致晋師晋魏錡使
　於楚請戰而還趙旃請入楚召盟二子皆
　欲晋敗郄克曰二憾往矣不備必敗先縠
　曰鄭人勸戰不敢從也楚人求成弗能好
　人師無成命多備何爲士會曰備之善若
　二子怒楚楚人乘我喪師無日矣楚若無
　惡除備而盟先縠不可士會使鞏朔韓穿
　師七覆于敖前故上軍不敗趙嬰齊具舟
　于河潘黨逐魏錡楚子乘左廣逐趙旃晋
　師使鈍車逆二子楚人懼王之入晋軍也
　遂出陣孫叔曰進之寧我薄人無人薄我
　車馳卒奔疾進乘晋軍林父不知所爲鼓
　於軍中曰先濟者有賞中軍下軍爭舟舟
　中之指可掬晋師右移上軍未動工尹齊
　將右拒逐下軍潘黨唐侯從上軍郄克欲
　待之士會曰楚師方壯若萃於我必盡不
　如收而去之殿其卒而退不敗及昏楚師
　於邲晋之餘師不能軍宵濟亦終夜有聲
　潘黨曰君盍築武軍而收晋尸以爲京觀
　臣聞克敵必示子孫以無忘武功楚子曰
　非爾所知也夫文止戈爲武武王克啇作
　頌曰載戢干戈載櫜弓矢我求懿德肆于
　時夏允王保之又作武其卒章曰耆定爾
　功其三曰鋪時繹思我徂惟求定其六曰
　綏萬邦屢豐年夫武禁暴戢兵保大定功
　安人和衆豐財者也故使子孫無忘其章
　令我使二國暴骨暴矣觀兵以威諸侯兵
　不戢矣暴而不戢安能保大猶有晋在焉
　得定功所違民故猶多民何安焉無德而
　强爭諸侯何以和衆利人之幾而安人之
　亂以爲己榮何以豐財武有七德我無一
　焉何以示子孫其爲先君宫以告成事而
　已武非吾功也古者明王伐不敬取其鯨
　鯢而封之以爲大戮於是乎有京觀以懲
　淫慝今罪無所而民皆盡忠以死君命又
　可以爲京觀乎祀于河作先君宫吿成事
　而還是役也鄭石制入楚將以分鄭而立
　公子魚臣辛未鄭殺石制魚臣君子曰無
　恬亂者謂是類也且夫伐謀而得勝彼敵
　敢侵止殺濟危信爲善矣若矜伐其善自
　衒其功身享功名心必憍泰憍泰則淩物
　凌物則怨生禍敗可期功名難保韓信見
　擒於雲夢白起齒劍於杜郵矜伐生憍因
　憍致禍不可不戒也
果而不得已是果而勿强
　注前敵來侵不得休止故用兵以止之如
　是則果在於應敵非果以取强
　䟽夫果於止敵者非好勝而凌人也但前
　敵來侵事不得已故云果而不得已已止
　也用兵應敵是非求勝能如此者勝不恃
　强故云果而勿强
物壯則老是謂不道不道早已
　注物之用壯猶兵之恃强物壯則衰兵强
　則敗是謂不合於道當須早止不爲
　䟽凡物壯極則老兵强極則敗故兵之恃
　强猶物之用壯物用壯適足以速其衰老
　兵恃强則不可全其善勝兹二事者是謂
　不合於道賢臣明主知其不合於道爲須
　早止不爲故云不道早已已止也
　義曰兵之恃强必致死敗符堅壽春之役
　李密洛口之師王尋昆陽之兵煬帝征遼
　之衆皆號百萬信爲多焉而非道恃强敗
　不旋踵兵强故也亦如物壯則老用壯必
　傷矣昔秦吞七國一統九州力盛兵强天
　下莫敵土崩瓦解曾不踰時扶蘇死於長
　城子嬰降於軹道鷹揚鶚視夫何足云聖
　人以爲非道之基不如早止理身則嗜欲
　復性亦猶兵焉若制欲捐情澡神滌慮止
　其妄想守彼虚玄自無物壯之譏可謂全
　和之要師亦有老春秋曰師曲爲老謂出
　師無名不以其理理屈於敵亦爲老焉故
　曰師直爲壯曲爲老也



道德眞經廣聖義卷之二十五





道德眞經廣聖義卷之二十六景二
　　　　唐廣成先生杜光庭述
　　　夫佳兵章第三十一(䟽前章明强兵/好還不可果其)
　　　(矜伐此章明佳兵物惡不得已而用/之首則陳戒不祥明有道者不處次)
　　　(云勝而不美示樂殺之爲非吉事下/舉喻以明結以喪禮處之所以表非)
　　　(樂戰○義曰先戒人臣以道佐國不/以兵强今明佳兵乃是不祥之器以)
　　　(兵佐國必果於矜伐果矜伐則必敗/亡所以直指佳兵物之所惡敵來侵)
　　　(己不得已而用之有道之人不處於/此不以勝敵爲美而以正殺爲先此)
　　　(戒其樂殺也處之以/喪禮非欲於戰也)
夫佳兵者不祥之器
　疏佳好也兵者韜略之屬也祥善也器材
　器也君子進德修業必慎厥初藏器於身
　俟時而動當遊心道德之囿閲思墳誥之
　林使光昭今古開濟成務
　義曰韜六韜也齊太公姜子牙釣於磻溪
　剖魚得玉璜中有此書一曰文韜經邦立
　國不越天常二曰武韜剋定禍亂威伏八
　方三曰龍韜燮理陰陽不逾時令四曰虎
　韜善用爪牙群凶自挫五曰豹韜膺時戡
　難智在權機六曰犬韜採聽至微或成奇
　變韜者藏也兵機權變不可輕以示人故
　以韜藏隱晦爲義略三略也三略者謂漢
　留侯張子房於下邳圮橋遇黃石公授以
　三略曰子得之可爲帝王之師亦機鈐用
　兵之術也子牙用之佐武王剋啇伐紂而
　成王業子房用之佐漢祖滅項籍而有帝
　圖進德者德冠五帝爲美行之一首修業
　者業兼六藝爲習學之先故君子務本本
　立而道生習學之業慎其初始習文儒道
　德則爲君子習貪驕殘暴則爲小人昔孟
　軻幼孤居近葬者乃學爲墓軻母賢見其
　所習非美徙居避之又近陶匠之家軻又
　學爲陶瓦之器母又徙居近儒學之家軻
　乃學習墳典後爲大儒道亞周孔名高韓
　墨昔孔子爲兒好以俎豆爲戲後爲禮樂
　之祖道冠百王化融四海后稷爲兒好以
　耕農爲戲後爲農正播植之業功濟天下
　漢張湯爲兒時因鼠竊肉爲父所責湯薰
　穴得鼠及所殘肉笞鼠訊鞫論報款占其
　辭如老獄吏後仕漢爲法官詳定刑律垂
　法著令所以習爲善者善功必著矣所慎
　善惡之習在厥初爾厥其也初始也藏器
　於身者易下繫曰公用射隼于高墉之上
　獲之無不利子曰隼者禽也弓矢者器也
　射之者人也君子藏器於身待時而動何
　不利之有言君子得時即有成功不得其
　時動有結閡之患故無功也註言公者無
　私也高墉喻高位也隼在高墉則難射人
　處高位即難除處高位而貪殘如隼將除
　之者在得其時無不尅矣言君子有可大
　之德可乆之業亦當得時而可動矣史記
　云君子得其時則駕不得其時則蓬累而
　行所謂邦有道危言危行邦無道危行言
　遜得其時則功濟天下失其時則獨善其
　身是明進退之度也遊心在乎道德閲思
　在乎典墳囿園囿也典謨典也墳三皇之
　書爲三墳也誥訓誥也如湯誥酒誥例也
　林叢木爲林言書史之多也光大也昭明
　也令善也乃能大明善美之名也開濟成
　務者易上繫云夫易開物成務謂天下之
　道如斯而已者也此言易道可以覆謂天
　下開濟萬物亦如君子之德業光大昭明
　爲世之範乃復遊心道德之園囿墳誥之
　叢林美名揚顯成其大務也春秋宋穆公
　屬其臣立殤公云先君以寡人爲能賢光
　昭令名是也修道之士亦當慎其所習遊
　心大道閲思無爲道可冀也若其滯是非
　之境束言教之墟迷嗜翫之津窺浮誕之
　牖其道彌遠矣人君理國習皇風帝道可
　叶於昇平傚王業霸圖罕偕其清靜矣况
　兵戰之術乎所宜戒也
　䟽而乃有以兵謀韜略爲佳好者夫謀略
　之設以正爲奇兵鈐之書先聲後實皆在
　乎攻取殺伐故爲不善之材器爾
　義曰謀圖度也奇變詐也攻擊也取言其
　易也言此六韜三略之書金版玉鈐之術
　皆圖度機謀之用非祥善之道兵法尚詐
　故以正爲奇先其虚聲後其實用開張詭
　譎非君子之所宜於國爲貪殘於身爲不
　善於物爲憎惡豈可習而行諸且人之所
　習務在有成業成而用用而求達習善器
　者進則利物退則全身用則懋功顯則彰
　德今習兵道以詭詐爲本欺譎爲能殺獲
　爲功誅伐爲事譎詐則非信殺伐則非仁
　佐於國則陷君爲征伐之主行於身則造
　跡於詭妄之徒固爲不善之事矣老君說
　經之時但有戰鬥之說則是版泉涿鹿丹
　浦用兵未有六韜三略之書然用兵亦以
　機討相□譎詐相傾得勝爲功殺人爲美
　非爲道者所務故切戒之今引韜略之書
　取近而證遠爾
物或惡之故有道者不處
　注佳好也兵者謀略也凡人修辭立誠不
　能以道德藏器而以兵謀韜略爲好謀略
　之用只在於攻取殺伐故爲不善之材器
　凡物尚或惡之是以有道之人不處身於
　此爾
　䟽畜德於身是爲能事既爲不祥之器是
　以凡物尚或惡之况有道之君子焉肯處
　身於此故云有道者不處
　義曰有道之士以德潤身以善救物動資
　簡正靜合虚無不萌殺伐之心肯尚兵謀
　之事兵以殺伐爲用凡物望而惡之矣修
　辭立誠者易乾九三之詞君子忠信所以
　修德也修辭立其誠所以居業也
君子居則貴左用兵則貴右
　注左陽也陽和則發生故平居所貴右陰
　也陰凝則肅殺故用兵所貴也
　䟽左陽也右陰也陽好生陰好殺好生故
　平居所貴好殺故用兵所貴
　義曰帝出乎震物生於東春主發生夏爲
　長養天道左旋所以左爲陽而順生成之
　道也萬物肅殺於西秋主殺也藏伏於北
　冬主藏也月配陰而主刑金居西而主兵
　所以右爲陰而逆殺伐之道也君子體仁
　以利物故平居則貴左用兵法義而尚刑
　故貴右也
兵者不祥之器
　注祥善也好兵者尚殺故爲不善之材器
非君子之器
　注君子以道德爲材器不尚兵謀
　疏上文云佳兵者不祥之器所以明用兵
　則尚右而好殺有道者故不處之此云兵
　者不祥之器對結上文明非君子之器君
　子以道德爲材器故無利爾
　義曰君子所習也稽十三皇五帝之道德
　祖述唐虞夏殷之仁義憲章文武周孔之
　禮樂將以經天下濟萬物垂後王祐來世
　時之遇也則開物成務時之不也則卷而
　懷之故無所不利矣上云佳兵爲不祥之
　器有道者不處示其所習之初務在於道
　德不在於兵謀而習兵謀者非君子所務
　習之已成必將用之用兵之㫖明在下文
不得已而用之恬淡爲上
　注戎狄來侵故不得已善勝不爭故恬淡
　爲上
　䟽夫文德者理伐之器兵謀者輔助之材
　也故云文則經緯天地武則剋定禍亂雖
　天生五材廢一不可而武功之用定節制
　宜是知用之有本末行之有逆順在乎事
　不得已然後應之謂四夷來侵王師薄伐
　所當示之以恩惠綏之以道德既同蚊蚋
　之螯故無憑怒之心推此而言是以恬淡
　爲上
　義曰聖人制法垂訓也隨時降殺與代污
　降太上之君以道爲化其次以德其次以
　仁道德既衰澆訛時扇故文武之道用焉
　文訓之以禮樂仁義武訓之以奇正權謀
　文經天地而武定禍亂文爲本而武爲末
　文爲體而武爲用夫子云不教民戰是謂
　棄民也有文事必有武備所以夾谷之會
　宣武備而斬俳優齊侯畏之歸龜陰之田
　成禮而退斯則武爲文之輔文爲武之主
　也經緯天地者南北爲經東西爲緯窮鬼
　神之情狀明造化之變通九流以清百度
　以貞所謂觀乎人文以化成天下故文王
　以爲謚焉尅定禍亂者謂凶暴及人曰禍
　反德肆逆曰亂得㑺曰克所以黃帝誅蚩
　尤舜誅三苗湯克桀周克紂秦殄六國漢
　定三秦除暴害之政剪亂逆之根拯活生
　靈非殺人以取勝也故武王以爲謚矣此
　則明本末審逆順不得已而乃用之矣四
　夷來侵者周宣之時犬戎數犯中國出師
　禦之故詩稱伐殺獫狁是也天生五材五
　者謂金木水火土也五行遞運帝王執而
　用之若用材器爾故曰五材言其所用互
　爲終始闕一不可也師禀帝王之命者謂
　之王師師衆也在易爲師卦坤上坎下薄
　伐者薄辭也言我伐於彼也凡曰王師有
　鍾鼓曰伐無鍾鼓曰侵王師所征先示武
　威取其畏伏兼示恩信使其懷來非逞志
　於梟擒非肆怒於剪撲師出有名曰順無
　名曰逆觀夫四夷侵斥類蚊蚋之□膚非
　爲中國大患固無傷於道德所宜綏以恩
　惠化以淳和無憑怒之心是恬澹爲上也
　所以宜僚弄丸而解難叔敖安寢而投兵
　不舉干戈坐以制勝此其上也
勝而不美而美之者是樂殺人
　䟽夫不能以德懷來而用兵求戰勝故雖
　尅勝猶慚德薄不以爲美夫勝必多殺故
　以勝爲美者是樂殺人
　義曰聖人之柔服四夷底平禍亂以文德
　懷之使其化善不在用兵今既德之不逮
　方以兵威取勝既勝於敵樂而美之無内
　慚之德無惻隱之心是樂殺人也昔季札
　觀大護之舞曰聖人之弘也猶有慚德聖
　人之難也言湯之伐桀始用干戈故有慚
　德論語曰武盡美矣未盡善也言以征伐
　取天下故曰未盡善也
夫樂殺人者不可得志於天下
　注制勝於敵必喪其人故不以爲美也夫
　勝必多殺若以勝爲美者是樂多殺人也
　樂多殺人人必不附欲求得志不亦難乎
　䟽夫天地好生物皆含養仁人者當順天
　德以全濟爲務焉可茍逞詐力以快貪殘
　貪殘之人人必不附欲求得志不亦難乎
　故好樂殺人則不可得志於天下矣
　義曰夫仁者之心稱物平施順陽和以愛
　育行慈惠以撫安其於物類也尚懷憫護
　不欲一物失所禮云見其生不忍見其死
　聞其聲不忍食其肉又弊蓋埋狗弊帷埋
　馬弊車瘞牛陳安世暑月不行畏踐蟲蟻
　殺伐草木若其時昆蟲未蟄不以火田此
　皆仁憫之道也順天養物理在兹乎安肯
　勦衆命而取功名樂殺人而圖富貴哉若
　以伐殺之多爲美譎詐之勝爲能恣毒貪
　殘必爲人之所畏人畏則孰敢親附之矣
　既無親附之衆獨運暴横之心欲求得志
　於天下信爲難矣東昏歸命昌邑高洋禍
　敗滅亡足爲鑒戒
吉事尚左凶事尚右
　䟽左陽而生則吉故吉事尚左右陰而殺
　則凶故凶事尚右禮記檀弓曰夫子與門
　人立栱而尚右二三子亦尚右夫子曰二
　三子之嗜學也我則有姊之喪故也二三
　子復尚左
　義曰左爲陽德主生故居常則尚左今人
　賔主之位及拱手之禮皆左爲上而尊也
　右爲陰主死今人喪禮皆尚右夫子有姊
　之喪拱而尚右弟子不知其故因而傚之
　夫子言其好學也如此及知非吉故復尚
　左檀弓禮記第四篇名也顔回習夫子之
　道首冠諸生稱爲亞聖嘗問於夫子曰夫
　子言回亦言夫子辯回亦辯夫子不言而
　信不比而周無器而成回不知所以然而
　然瞠視塵躅則不及矣弟子嗜好於學也
　如此尚不能盡夫子之道况於不學乎
偏將軍處左上將軍處右
　注偏將軍卑而處左者不專殺也上將軍
　尊而處右者主以兵謀也
言以喪禮處之
　注喪禮尚右今上將軍居右者是以喪禮
　處置之
　䟽上將軍專殺則處右偏將軍爲副不專
　殺故處左今左尊而右卑上將軍居右者
　言用兵之道同於喪禮喪禮尚右今上將
　軍居右是以喪禮處置之爾
　義曰喪禮尚右死事屬陰上將軍專殺故
　主死事國之出軍上將軍登壇天子齋戒
　授以斧鉞蓋使其專殺也鑿凶門而出主
　死事也故云兵者凶器又云兵者人之司
　命也將有謀則死者反生將無謀則生者
　反死況戰者危事投之死也豈非喪禮乎
　偏將軍既不專殺居吉位而處左也
殺人衆多以悲哀泣之
　注以生靈之貴而交戰殺之有惻隱心故
　以悲哀傷泣之爾
　䟽夫戰而求勝必殺人衆多勝而不美故
　悲哀傷泣夫人惟邦本本固邦寧今交戰
　殺之故仁心惻隱爲之哀泣不亦宜乎
　義曰以戰而胜者則殺人衆多矣且人之
　生也九天分氣十月孕神含陰吐陽法天
　象地萬物之内人稱最靈國之得人猶魚
　之有水故尚書五子之歌曰皇祖有訓民
　可近不可下人惟邦本本固邦寧此言太
　康尸位盤遊無度有窮後羿因民不忍拒
　於河以其滅德民棄之而不固也所以民
　弱則國危民聚則國霸今圖功名而好戰
　貪土地而殺人驅彼生靈陷之死所有道
　之士君子之人安得不哀傷之乎故下經
　云抗兵相加哀者勝泣悲也
戰勝以喪禮處之
　注勇士雄人戰而獲勝勝則受爵居於右
　位尚右非吉是以喪禮處置之但以爲不
　祥之器何必縞素爲質也
　䟽夫戰而獲勝勝則受爵武功居右是非
　吉位故云喪禮處之但以戰爲不祥之器
　爾亦何必服縗扶杖然後稱之爲喪禮乎
　諸注此義者皆云古有斯禮尋閲墳典既
　無所據今所未安故不録也又引秦伯向
　師而哭者此乃哀敗非戰勝也
　義曰獲勝受爵者功高遷上將之位亦是
　處以喪禮也兵爲不善之器戰爲殺伐之
　資勝則殺彼敗則殺此皆吾民也安不痛
　哉聖人以之悲傷君子以之惻憫故當處
　之以喪禮也縗杖者喪服也但殺於人即
　宜悲愍何必縗杖然後爲哀乎或者云古
　者出師天子素服泣而送之禮經之中墳
　典之内皆無此說以此無據疏特明之典
　者五帝之五典也墳者三皇之三墳也秦
　伯向師而哭者春秋僖三十二年秦伯伐
　鄭秦大夫杞子戍鄭使告于秦曰鄭人使
　我掌其北門之管籥若潜師而來國可得
　也秦伯訪於大夫蹇叔蹇叔曰勞師以襲
　遠非所聞也師勞力竭遠主備之無乃不
　可乎師之所爲鄭必知之且行千里其誰
　不知秦伯辭焉召孟明西乞白乙使出師
　于東門之外蹇叔哭之曰孟子吾見師之
　出而不見其入也秦伯使人謂之曰爾何
　知中壽爾墓之木拱矣蹇叔之子預於師
　哭而送之曰晋人禦師必於崤崤有二陵
　焉其南陵夏后皋之墓其北陵文王之所
　避風雨必死是間余收爾骨焉秦師遂東
　過周北門左右免冑而下超乘者三百乘
　王孫滿尚幼觀之言于襄王曰秦師輕而
　無禮必敗輕則寡謀無禮則脱入險而脱
　又不能謀能無敗乎及滑鄭商人弦高將
　市於周遇之以乘韋先牛十二犒師且使
　遽告于鄭鄭穆公使視客館則束載厲兵
　秣馬矣使之武子辭焉吾子淹冬於弊邑
　唯是脯資餼牽竭矣爲吾子之將行也鄭
　之有原圃猶秦之有具囿吾子取其麋鹿
　以間弊邑若何杞子奔齊逢孫楊孫奔宋
　孟明曰鄭有備矣不可冀也攻之不克圍
　之不繼吾其還也滅滑而還晋原軫曰秦
　違蹇叔而以貪勤民天奉我也奉不可失
　敵不可縱縱敵患生違天不祥必伐秦師
　欒枝曰未報秦施而伐其師其爲死君乎
　先軫曰秦不哀吾喪而伐吾同姓秦則無
　禮何施之有吾聞之一日縱敵數世之患
　也謀及子孫可謂死君乎遂發命遽興姜
　戎襄公墨縗梁弘御戎萊駒爲右夏四月
　辛巳敗秦師于崤獲百里孟明視西乞術
　白乙丙以歸遂墨以葬文公晋於是始墨
　文嬴請三帥曰彼實搆吾二君寡君若得
　而食之不猒君何辱討焉使歸就戮于秦
　以逞寡君之志若何公許之先軫問秦囚
　公曰夫人請之吾舍之矣先軫怒曰武夫
　力而拘諸原婦人暫而免諸國隳軍實而
　長寇讎亡無日矣不顧而唾公使陽處父
　追之及諸河則在舟中矣釋左驂以公命
　贈孟明孟明稽首曰君之惠不以縲臣舋
　鼓使歸就戮于秦寡君之以爲戮死且不
　朽若從君惠而免之三年將拜君賜秦伯
　素服郊次向師而哭曰孤違蹇叔以辱二
　三子孤之罪也不替孟明孤之過也大夫
　何罪且吾不以一眚掩大德蹇叔之哭知
　其師必敗也秦伯之哭哀其師之敗也皆
　非胜而哭之矣聖㫖制疏委曲明之恐後
　人增飾其謬耳夫用兵好殺君子不爲大
　道好生聖賢是則但戰之勝敗皆害於人
　自可戒之而戢兵豈必殺之而後哭理身
　者五欲内侵則五神疲散六情中盛則六
　識交爭氣喪神疲將虞殞謝當固抑情斬
　欲克保恬和亦猶理國之君不尚佳兵之
　美也



道徳眞經廣聖義卷之二十六
道德眞經廣聖義卷之二十七景三
　　　　唐廣成先生杜光庭述
　　　道常無名章第三十二(䟽前章明佳/兵不祥故有)
　　　(道不處此章明侯王守道則萬物下/賔首標無名將以明道次舉守道而)
　　　(能降瑞始制下廣其制用譬道下將/示結成○義曰兵之佳也爲天下之)
　　　(凶樸雖小也爲天下之大王侯能守/萬物所宗道化既行天地降瑞不煩)
　　　(教令民自和平君保制御之功物得/依歸之所萬國親附如水朝宗于海)
　　　(焉以兹善化之君/不在兵强之美也)
道常無名
　注道以應用爲常常能應物其應非一故
　於常無名
　䟽應用不窮惟感所適道之常也常在應
　用其應非一故於常無名故云常無名
　義曰道之爲用無爲焉而無所不爲統御
　陰陽包羅覆載乾以之動坤以之寧其通
　生也爲天下之至通焉其幽奥也爲天下
　之至賾焉應用無窮周流不極纖芥得之
　而生植天地得之以圓方而眞常之道澹
　然冥寂不可得而名也名言理絶故常無
　名
朴雖小天下不敢臣
　注朴妙本也妙本精一故云小而應用匠
　成則至大故無敢以道爲臣者
　疏朴妙本也語其通生則謂之道論其精
　一則謂之朴妙本精一故云小耳而應用
　匠成通生一切則至大也故無敢以道爲
　臣者爾
　義曰端寂無爲者道之眞也故謂之朴生
　成應變者朴之用也故謂之道道樸一耳
　非一而一是謂眞一眞一者杳冥之精眞
　中之眞也一非多法故云小以此眞一生
　化萬殊其大無大其上無上孰敢以道爲
　臣乎臣者下於君者也春秋曰天有十日
　人有十等下所以事上也上所以供神也
　男曰臣女曰妾故王臣公公臣大夫大夫
　臣士士臣皂皂臣輿輿臣隸隸臣僚僚臣
　僕僕臣臺馬有圉牛有牧以待百事普天
　之下莫非王土率土之濱莫非王臣而自
　古及今無敢以道爲臣也
侯王若能守萬物將自賔
　注侯王若能守道精一無爲而化則萬物
　將自賔服矣
　䟽言王侯若能抱守妙本精一無爲無事
　則八埏仰化四海歸仁沐德飲和將自賔
　服矣
　義曰王者四海之尊侯者五等之二周設
　五等之爵公侯伯子男也先王制法則有
　天子諸侯卿大夫士亦有五等而兼王焉
　其制服土地禮節降殺亦有五等則以王
　統天下諸侯各理其國卿大夫士以爲陪
　臣佐王者也言侯王能守道者舉其有土
　之尊能守道化物則八埏四海之人仰其
　道德歸其至仁沐其盛德飲其和煦而自
　賔服矣埏封域邊陲也賔順也外國順化
　謂之賔服要荒之外來附中國則客禮而
　賔附率服也
天地相合以降甘露
　䟽侯王守道以致和平則無淩沴灾害地
　平天成二氣交泰以相和合降洒甘露善
　瑞侯王也
　義曰諸侯守道於其國王守道於天下則
　能致天地和平無灾害氛沴之變地平天
　成不失其序天地二氣交泰和合而能降
　瑞也易泰卦彖云天地交泰又云天地交
　而萬物通也上下交而其志同也夫天地
　之道陰陽相感寒暑相循氣交則萬物生
　化各得其宜萬物得宜和氣交合則禎祥
　降焉甘露者美露也神靈之精仁瑞之澤
　其凝如脂其甘如飴一名甘露一名天酒
　禮斗威儀曰人君乘土王其政太平則甘
　露降稽命徵云稱謚正名則甘露降於竹
　栢孝經援神□云德至天則甘露降甘露
　者中和之氣也鶡冠子云聖人之德上及
　太清下及太寧中及萬靈則甘露降而物
　無不盛也得而飲之壽八百歳天文録云
　天乳一星在氐宿北主甘露星明則甘露
　降也逸書曰地平天成稱也言地平其化
　天成所施上下相稱爲宜也淩者氣相亂
　也沴妖氣也灾禍也害傷也瑞祥符也致
　者不召而至也
人莫之令而自均
　注侯王抱守精一則地平天成交泰致和
　故降洒甘露夫甘露之降蕭蘭俱澤不煩
　教令而自均平取譬侯王稱物平施者矣
　䟽莫無也言天降甘露惠施無心人無命
　令自均若一亦如侯王稱物平施無偏無
　黨既惠化而大同自東自西亦何思而不
　服又解云言侯王守道以致善瑞則人自
　和平無煩命今自然均一爾
　義曰蕭艾蒿也蘭香草也澤潤也侯王以
　道化人天賜嘉瑞國既有道人自和平不
　煩施令自然均普尚書洪範曰王道平平
　無黨無偏王道蕩蕩無偏無黨民既和平
　無偏曲之私黨附之勢也稱物平施者易
　謙卦象曰君子裒多益寡稱物平施言物
　之多與寡皆得其施裒其多者以益於寡
　是曰均平矣惠化仁化也大同者天下爲
　公也自東自西者詩文王之什文王有聲
　篇云自東自西自南自北無思不服言武
　王作邑鎬京行辟雍之禮四方來觀者皆
　感其德心無不歸伏自從也用也謂有道
　侯王天致善瑞人自和平東西南北無不
　率服不煩教令均一平普亦如四方之人
　樂文武之化也
始制有名名亦既有
　注人君以道致平始能制御有名之物故
　有名之物亦盡爲侯王所有矣既盡也
　䟽制御也有名者天下有名之物也既盡
　也言侯王抱守精一則天降善瑞惠化無
　心均平若一如此始能制御有名之物物
　歸有道故有名之物亦盡爲王侯所有矣
　義曰有道侯王天地合德善瑞應之上下
　無間四海歸之有名之物皆歸善化矣四
　海者侯王所統也弘道建德人皆化之境
　寓之内率土之濱孰非侯王之物亦猶山
　林非欲於飛鳥虎狼茂盛深密飛鳥虎狼
　自來歸之江湖非欲於魚鱉蛟龍廣大渺
　漫魚鱉蛟龍自來歸之王侯非欲於有名
　之物道德仁惠有名之物自來歸之修身
　非欲於道虚無冲寂道自歸之萬物感致
　在於所修也均一周普天下和平在於所
　化也善之歸己道之感通物之從順在於
　崇德也
夫亦將知止知止所以不殆
　注若侯王能制有名之物則夫有名之物
　而將知依止於侯王知依止有道之君所
　以無危殆之事
　䟽殆危殆也侯王守道而化萬物自賔服
　則夫有名之物亦將依止於侯王能依止
　有道之君所以無危殆之事矣故云知止
　所以不殆
　義曰侯王道化合天中外寧一疆域之内
　動植有名之物皆隨其疆土爲王侯所有
　物依有道之境故無殆壊之危任春夏以
　生成隨秋冬之摇落不天不殰無北無瘥
　不爲外敵所侵不爲淫刑所及一一遂性
　何危殆之有乎此聖㫖也今釋侯王以道
　化人應天降瑞人歸其化天下均平侯王
　當守道撝謙膺受符瑞知止畏慎以副天
　心則無危殆之事若睹其天瑞束此人和
　縱大其心改易其志矜功伐善則祥不勝
　驕其身危殆矣昔紂宫中小鳥生大鳥以
　爲國興之瑞矜憍肆欲造作多端以至亡
　滅老君恐後之帝王恃有祥瑞因此憍矜
　故戒之云知止所以不殆
譬道之在天下猶川谷之與江海
　注天降甘露以瑞有道之君在宥天下天
　則應之猶川谷與江海通流爾
　䟽此結侯王守道則天必應之故云譬有
　道之君在理天下陶以仁德則自致太平
　和氣感天天瑞必應猶川谷之水而與江
　海通流爾
　義曰守道侯王德與天應善化和合以感
　太平天應之禎祥如川谷之通海此聖㫖
　也今釋云若侯王上感天瑞下得人心四
　海萬方率爲臣妾復能因其感瑞夕惕兢
　修翼翼乾乾日慎一日既無危殆之事遠
　人慕其善化重譯來賔如川谷之朝宗江
　波之赴海遠近歸往國祚繁昌矣理身者
　以心爲帝王藏府爲諸侯若安靜心王抱
　守眞道則天地元精之氣納化身中爲玉
　漿甘露三一之神與己飲之混合相守内
　外均和不煩吐納存修各處玉堂瓊室陰
　陽三萬六千神森然備足栖止不散則身
　無危殆之禍命無殂落之期超登上清汎
　然若川谷之赴海而無滯著也
　　　知人者智章第三十三(䟽前章明侯/王守道則萬)
　　　(物自賔此章明以賔服有道之君皆/由自知自勝自知則明了自勝則全)
　　　(强結以死而不亡戒令不違天理爾/義曰侯王所以守道化行萬物歸宗)
　　　(者以其能了自知之明自勝之强知/足不貪勤行於道所以道合天地不)
　　　(失其常得全分理之終不爲夭枉/之喪故能允合不違天理之戒也)
知人者智自知者明
　注智者役用以知物明者融照以鑒微智
　則有所不知明則無所不照
　䟽知識察也夫心與境合是以生知生知
　之心識察前事是名知法
　義曰心之惠照無不周遍因境則知生無
　境則知滅所以役心用智者因境而起也
　境正則心與知皆正境邪則心與知皆邪
　苦樂死生吉凶善惡皆由於此也故心者
　入虚室則欲心生入清廟則敬心生萬境
　所牽心隨境散善之與惡得不戒而慎之
　乎夫知人者爲智尚書所謂知人則哲也
　知人者昔宋宣公捨其子與夷而立其弟
　如是爲穆公春秋隱公三年秋宋穆公疾
　召大司馬孔父而屬之曰先君捨與夷而
　立寡人寡人弗敢忘若以大夫之靈得保
　首領以没先君若問與夷其將何辭以對
　請子奉之以主社稷寡人雖死亦無悔焉
　孔父曰群臣願奉公之子憑也穆公曰不
　可先君以寡人爲賢使主社稷若棄德不
　讓是廢先君之本也豈曰能賢光昭先君
　之令德可不務乎吾子其無廢先君之功
　乃以其子憑出居鄭以讓與夷而立是爲
　殤公君子曰宋宣公可謂知人矣立穆公
　而其子享之命以義夫商頌曰受殷命咸
　宜百禄是荷其是之謂乎斯知人之至也
　䟽言人役心生智知前人之美惡者則俗
　謂之智爾若反照内察無聽以心了觀其
　心不生知法能如此者是謂明了故云知
　人者智自知者明
　義曰世人因境役心乃至分别察他人之
　善惡考身外之短長不求所以知而求所
　不知捨己傚人以衒其智是捨種種之民
　而悦夫役役之佞釋夫恬澹無爲而悦夫
　啍啍之意以亂天下者智之過也故上悖
　日月之明下鑠山川之精中隳四時之施
　端蝡之蟲蛸翹之物莫不失其性矣孔子
　謂顔回曰無聽之以耳而聽之以心無聽
　之以心而聽之以氣於智忘智在知忘知
　觀妙守無是爲明了此莊子云孔子語顔
　回心齋也
勝人者有力自勝者强
　注能制勝人者適可謂有力能自勝其心
　使柔弱者方可全其强矣
　䟽勝人者謂以權智制勝於人如此之人
　適可謂之有力爾自勝者謂自能制勝其
　心使心柔弱柔弱之道物不能加故可全
　其强爾故下經云守柔曰强又曰柔勝剛
　弱勝强故云自勝者强
　義曰人或持君之權以制於物運其威勢
　以臨於人人望而畏之是爲有力矣而不
　知自以無爲之道内伏其心心既無爲志
　則柔弱心虚志弱物不敢侵是爲强矣勝
　人者力盡勢移則歸於死自勝者心冥道
　契必至乎仙
知足者富强行者有志
　注知止足者無貪求可謂富矣强力行者
　不懈怠可謂有志節矣
　䟽知足在心心若知足則無貪求雖簞食
　瓢飲傲然自足可謂富矣强勉力行曾不
　懈怠自知自胜終乆不渝可謂有志節矣
　義曰貪之與廉由心而已矣心足者雖顔
　子一瓢之飲楊雄十金之産不改其樂而
　常足焉心不足者雖申侯之專利不猒駟
　泰之車服滿庭而未嘗足矣則顔子楊雄
　可謂富也强力爲善守道不回可謂自勝
　而强有不渝變之節矣夫强者在用道也
　强大有道不戰而剋小弱有道不爭而得
　信可强行於道而堅其志節也易曰君子
　以自强不息簞食者論語云賢哉回也一
　簞食一瓢飲處陋巷人不堪其憂回也不
　改其樂簞小筐也以簞爲食器以瓢爲飲
　器陋巷隘巷也言顔回固貧而守道以自
　樂也
不失其所者乆
　注知足强力不失其所恒則是乆於其道
　䟽知足强力等行人所常行若不失所恒
　即是乆能行道者矣又解云動不失所者
　則可以長乆
　義曰知足不貪安貧樂道力行趣善不失
　其常舉動通時自得其所者所適皆安可
　以長乆易曰不恒其德或承之羞是則人
　之操行務於恒乆不失其所也失其所者
　必蹈禍患如鄭太叔段寵而無猒大夫祭
　仲諫莊公曰不如早爲之所無使滋蔓難
　圖也蔓草猶不可除况君之寵弟乎莊公
　不從既而太叔命西鄙北鄙貳于己侵地
　至于廪延乃完城郭聚人民繕甲兵具卒
　乘將襲鄭公命大夫子封帥車三百乘以
　伐京太叔入鄢公伐諸鄢五月太叔奔恭
　遂克之初以莊公之母武姜寤寐而生莊
　公名之爲寤生遂惡莊公而愛太叔段及
　段欲襲鄭武姜將啓之至是既克段乃寘
　武姜於城潁誓之曰不及黃泉無相見也
　既而悔之潁谷封人考叔因食捨肉而諫
　莊公納之掘地及泉與武姜隧而相見爲
　母子如初春秋書曰鄭伯克段于鄢譏其
　失教也此言縱太叔之過使其貫盈而後
　殺之是不早爲其所失所之致也若太叔
　不失其所安及此禍哉
死而不亡者壽
　注死者分理之終亡者夭枉之數壽者一
　期之盡夫知人勝人必招殃咎知足强力
　動得天常得天常者死而不亡是一期之
　盡可謂壽矣
　䟽死者分理之終亡者夭枉之數壽者一
　期之盡言委順得常不失天理頽然任化
　而去者得一期之盡可謂壽矣若不鞭其
　後生理不全雖單豹有嬰兒之色張毅有
　豐高之貴不終天理焉得謂之壽乎故莊
　子曰天下莫壽乎殤子而彭祖爲天
　義曰人生天地間有生則必有死生者天
　地之委和死者天地之委順安其和而處
　其順是得其常也反此者庸非夭乎河圖
　曰人之生也天與之筭四萬三千二百筭
　主日也與之紀一百二十紀主年也此爲
　生人一期之數矣得金丹不死之道者則
　延而過之無修養之益有减奪之過者則
　不足而夭枉之矣黃庭經云百二十年猶
　可還過此守道誠爲難唯待九轉八瓊丹
　要復精思存七元日月之華救老殘此明
　修之可以延益也若守其素分委任天和
　乘化而來任化而往生也若浮死也若休
　盡所禀之一期亦謂得其壽矣不及此者
　夭枉而亡也莊子達生篇田開之謂周威
　公曰祝腎云善養生者若牧羊然視其後
　而鞭之魯有單豹者巖居而水飲不與人
　共利行年七十而有嬰兒之色不幸爲餓
　虎食之有張毅者高門懸箔無不走也行
　年四十以内熱之病死豹養其内而虎食
　其外毅養其外而病攻其内此二子者皆
　不鞭其後也謂其守一方之事至於過理
　者不及於會通之適者也鞭其後者去其
　不及耳是二子不終天理爲夭枉而亡也
　達生化之㫖當生不樂將死不懼則殤子
　爲壽彭祖爲夭也莊子齊物篇云天下莫
　大於秋毫之末而太山爲小莫壽乎殤子
　而彭祖爲夭天地與我並生而萬物與我
　爲一兔秋生毛曰秋毫也凡人年十九已
　下爲殤此明道與俗反爾人世之情小則
　企尚大則驕盈以道觀之無盈無企其致
　一也死者天子曰崩諸侯曰薨卿大夫曰
　卒士曰不禄庶人曰死人之死生雖賦以
　天命然亦繫其所履君子察其所履而知
　其壽夭易履卦云視履考祥是也春秋楚
　伐宋還師鄭人享之九獻用周人上公之
　禮也庭實旅百加籩豆六品享畢夜出取
　鄭文芊之女二姬以歸叔詹曰楚王其不
　以壽終乎爲禮卒於無别不可謂禮將何
　以服諸侯是以知其不遂覇也其後果敗
　於城濮終爲啇臣所弑焉春秋僖十一年
　周襄王使内史過賜晋惠公之命惠公受
　王命而墮史過歸吿王曰晋侯其無後乎
　王賜之命而墮於受瑞先自棄也已其何
　繼之有夫禮國之幹也敬禮之輿也不敬
　則禮不行禮不行則上下昏何以長世十
　四年惠公與秦戰於韓原爲秦所擒二十
　三年卒皆如史過叔詹之言是則君子察
　人所履之行則知壽夭况於修至道餐元
　和而不能長生乎



道徳眞經廣聖義卷之二十七





道德眞經廣聖義卷之二十八景四
　　　　唐廣成先生杜光庭述
　　　大道汎兮章第三十四(䟽前章明賔/服有道之君)
　　　(由能自知自勝此章明能成光大之/業皆爲法道忘功首標大道汎兮示)
　　　(左右略無封畛次云功成不有明小/大難與爲名是以聖人下舉聖人不)
　　　(貴其身以成光大之業○義曰既明/有道之君得自知自勝之用能致壽)
　　　(而不亡今舉君之德行如大道之無/滯不有其功不恃其物不爲其大故)
　　　(能成其大業汎兮之道言可左可右/不拘一方也封疆也畛田中道也物)
　　　(生物成不辭不有非大非小聖行/圓通不貴大其身故成其尊大也)
大道汎兮其可左右
　注大道汎兮無繫而能應物左右無所偏
　名
　䟽汎兮者無繫之貌也言道之爲物非陰
　非陽非柔非剛汎然無繫能應衆象可左
　可右無所偏名故莊子曰夫道未始有封
　義曰大道之體也凝而爲眞一融而爲萬
　化汎然不繫諭彼虚舟無塊然之質不昩
　然而昏者非陰也無赫然之象不皎然而
　明者非陽也懸天載地乾健而龍行非柔
　也委和順物細入毫芒非剛也能顯能晦
　能微能章汎汎然無所繫著也刻彫類狀
　無所不爲能應衆象也旁通萬境不局一
　方可左可右也一以貫之爲天下式無所
　偏名也未始有封無涯無略涣而散也無
　所不無寂而歸也無所復有生化萬殊也
　莊子齊物篇曰古之眞人其知有所至矣
　惡乎至有以爲未始有物者至矣盡矣不
　可以加矣未始有物其次以爲有物矣而
　未始有封此言天地初分人生其内品物
　咸遂性識眞淳心跡無爲故無封執其次
　以爲未始有是非是非既彰道所以虧也
　道即虧也則有偏名矣修身之士當體道
　虚心無所執著以臻其妙理國當坦然無
　爲以合於道通乎大方歸於至理也
萬物恃之以生而不辭
　䟽言天地萬物皆恃賴大道通生之功以
　全其生理而大道生化妙本無心雖則物
　恃以生而道不辭以爲勞倦又解云物不
　辭謝於道爾
　義曰天之高也道氣蓋之地之厚也道氣
　載之萬物之繁也道氣徧之非大道運氣
　孰能致其高廣厚大繁多之功哉由道之
　所化各得其生生生成成全備之理矣道
　之生物也無爲而物自生道之化物也無
　爲而物自化雖因道而生化而大道不以
　生化辭勞物亦不以生化之恩歸功於大
　道亦如雨露之施也物自潤澤於下物既
　不辭謝雨露之德雨露亦不以灑潤稱功
　所以聖主臨人達賢利物如大道生成雨
　露膏潤爾聖人忘功於上民忘帝力於下
　則合乎至化矣
功成而不名有
　注言萬物恃賴冲用而生化而道不辭以
　爲勞功用備成不名己有
　䟽功者生成之功也言大道生物之功備
　成而不以其物爲己之有又解道之生物
　雖則功成其功雖成曾不名有言忘功也
　義曰言於有也則萬物之形各禀道氣物
　得成就皆道之功非夫道氣禀之則生成
　之功廢矣而道之妙本無有無名道之妙
　用無窮無已物成而道不恃其力物生而
　道不有其功既不恃物爲我功亦不執物
　爲我有有無皆泯功用都忘不獨忘生物
　之功亦乃忘萬物之有也
愛養萬物而不爲主常無欲可名於小
　注愛養群材而不爲主宰於物無欲可則
　名於小言不可名小也
　疏此聲解義也云可名於小者不可名小
　爾夫道生萬物愛養熟成而不爲主宰於
　彼萬物常無欲心豈是道之狹小耶故云
　可名於小者言不可名於小耳
　義曰聲解義者如修詞之人云其可得乎
　是不可得也以是詳之則經所云可名於
　小是不可名於小也道之生化萬億之類
　和氣周徧巨細無遺畜之養之成之長之
　愛護之功至矣茂養之恩普矣不爲主宰
　各遂生成無心於物含育之恩大矣此聖
　㫖所解也今釋云有情有形飛沉動植纖
　芥之小丘山之大道氣覆育力無不周仁
　愛畜養而不爲主物賴於道不以爲功雖
　鵬鯤大軀固乘道而變化焦螟細品亦資
　道以裁成故秋毫之小也道氣存則温柔
　潤澤道氣去則枯瘁凋零秋毫不棄可謂
　之小充塞天下可謂之大不爲主宰可謂
　忘功斯則道之用也能小能大而非小非
　大無所不小無所不大也
萬物歸之而不爲主可名於大
　注愛養之故萬物歸之有萬不同而不爲
　主可則名爲大言不可名大非小非大故
　以難名矣
　疏萬物歸之者歸道生成之功也言萬物
　歸道道不爲主而有此萬物棄而不收豈
　是道不廣大故云可名於大爾既云可左
　可右所以非小非大非小非大固難與爲
　名注云有萬不同者莊子文也
　義曰道生成於萬物物禀生成之功各歸
　功於道而道不爲主任物自遂非道之大
　故聲解云可名於大乎所以可名於小是
　非小也可名於大亦非大也非大非小難
　可定名是難與爲名也有萬不同者莊子
　天地篇孔子曰夫道覆載萬物洋洋乎大
　哉君子不可不刳心焉無爲之謂也無爲
　爲之之謂天無爲言之之謂德愛人利物
　之謂仁不同同之之謂大行不崖異之謂
　寬有萬不同之謂富此言有萬物之不同
　我獨同之可謂富有天下也道無有二物
　則萬形於物則有萬不同於道則統之惟
　一此聖㫖所解也今釋云大道匿德藏名
　怕然無象是可名於小也萬物生者自生
　化者自化使各遂性不爲之主是可名於
　大也亦猶帝王以道育物以德御民考六
　氣之和順四時之令恩以篤之義以正之
　仁以愛之禮以齊之信以教之賞以勸之
　殺一草伐一木必以其時孜孜焉煦煦焉
　恐其失所也可名於小矣及夫物遂其性
　民得其宜上下交歡天地和泰謙恭端穆
　讓德於天不爲己有不爲其主可名於大
　矣
是以聖人終不爲大故能成其大
　注是以聖人法道忘功不自爲光大故能
　成其光大之業
　䟽言理天下之聖人布德施惠淳風偃化
　物遂生成法道忘功不自爲尊大故能成
　其光大之業爾
　義曰聖人之理天下也愛民恤物巨細申
　恩若可名於小矣任物遂性歸功於天又
　可名於大矣法道施化布德及人鼓以淳
　和之風被以清靜之政忘功不有不自尊
　高故其盛業可大聖德可大以其不爲大
　故能此尊大理身之士汎然無著若雲之
　無心水之任器可左可右隨方隨圓不滯
　於常物來斯鑒物雖廣不拘應用之心利
　物雖多不矜利濟之德仁逮蠢動未始爲
　私衆善歸宗不爲之主是能彰非小非大
　之德無自尊自伐之稱可以𢍆全眞之大
　道矣
　　　執大象章第三十五(䟽前章明道可/左右則物被愛)
　　　(養之功此章明王能用道則人歸平/泰之化首標執象以明歸往之義次)
　　　(明樂餌舉喻歸往之由道岀口下申/明無爲不言之教以勸人君用道爾)
　　　(義曰言理天下之聖人不自尊大而/成其大業者由其執大象而天下歸)
　　　(王所以成光大之業也象者道也亦/猶恍惚中有象爾天下所歸各蒙其)
　　　(澤聖人無察察之政以傷害之故能/致天地交泰執大象而人歸者喻以)
　　　(樂餌所以八音乍奏聞者悅其心百/味交陳嘗者適其口則行客爲其駐)
　　　(止矣天下之人歸於有道亦猶此也/至言不文出口無味大象無狀視聽)
　　　(莫求歷代用之其用/日新而未嘗窮竭矣)
執大象天下往
　注大象道也帝王執持大道以理天下萬
　物往之矣
　䟽執持也大象道也此言人君執大道以
　理天下無爲無事物遂其生候日觀風皆
　歸有道故云天下往
　義曰執用也大道非形不可執有聖人用
　道可以理人爲於無爲事於無事動植飛
　走各遂其生則航海駿奔梯山麏至皆歸
　用道之君矣候日觀風者昔聚窟洲在巨
　海之中使者朝貢於漢言於武帝曰臣之
　國去此三十萬里國中常占候於天若東
　風入律百旬不休青雲干吕連月不散者
　中國將有有道之君矣臣國之主所以仰
　中土而慕道風薄金玉而厚靈物故乃步
　天林而靖猛獸搜奇韞而出神香濟弱水
　度飛砂而朝於闕下艱苦道途十三年矣
　斯則有道之主其德動天風雲效祥遐遠
　慕德矣
往而不害安平泰
　注物往而不傷害則安於太平矣
　䟽言天下四方之人慕化而往帝王以道
　綏撫而不傷害之則安於太平矣平者言
　政教之和平也太者功業之光大也
　義曰綏宴安也撫安養也泰康泰也平和
　平也害傷害也四方之人慕我道德觀風
　候日歸於聖人聖人因而綏安養之不以
　教令督責之不以刑法傷害之故遠近之
　人安其太平之政矣政教和平人俗康泰
　然後功業光大故曰安平泰也論語曰遠
　人不服修文德以來之既來之則安之斯
　則帝道皇風無遠不届矣
樂與餌過客止
　注樂音樂也餌飲食也言人家有音樂飲
　食則行過之客皆爲之留止如帝王執道
　以致太平亦爲萬物歸往矣又解云樂以
　聲聚餌以味聚過客少留非長乆也是以
　蘧廬不可以乆處仁義覯之而多責故人
　君體道清靜淡然無味始除察察之政終
　化淳淳之人故下文結云用不可既也
　䟽樂音樂也餌飲食也此舉喻也言人君
　執大象而天下之人歸往亦如人家有音
　樂飲食則行過之客皆爲留止爾
　義曰人君有道天下慕之如行過之客遇
　飲食聞音樂而爲留止莊子至樂篇云咸
　池九韶之樂張之洞庭之野人卒聞之相
　與還而觀之是也夫樂者歷代之所用也
　樂以象天奏之圓丘則天神降奏之方澤
　則地祇升鼓之以和八風摟之以政四時
　黃帝有咸池堯有大章舜有大韶禹有大
　夏湯有大濩文王有辟雍武王周公有大
　武樂以和之人則安其性故爲人之所重
　王者功成而作樂理定而制禮所以通天
　地神明也然此舉喻者以道則長存樂餌
　非乆所以樂悅於耳樂罷而人散餌以美
　口食畢而衆離雖留止於一時故難期於
　乆永唯無爲理國則衆歸而不可離有道
　理身神全而不可散故下文云道出口淡
　無味又言用不可既則非同樂餌有竭盡
　之期也蘧廬者結草之舍非乆處之所仁
　義者以兼愛而親不可以乆交非若體道
　化人人歸於道淡然長乆詎可散乎察察
　者苛急之政也淳淳者和樂之風也
道之出口淡乎其無味
　注人君以道德清淨爲之教初出於口淡
　乎其無味不如俗中言教有親譽畏侮等
　爾
　䟽道之岀口者言人君約道德清靜之法
　以爲不言無爲之教者初出於口淡然無
　味豈若俗中有親譽畏侮等以爲滋味乎
　義曰甘言美詞所謂有味也無爲之理清
　淨之訓至道之言其出淡然安有滋味乎
　俗中親譽之說即此經第十七章之詞也
　謂甘言以親之美詞以譽之或威令之言
　以畏之狎慢之言以侮之雖其有味皆非
　至道矣
視之不足見聽之不足聞用之不可既
　注道以鎮靜初無言教故視不足見聽不
　足聞而淳風大行萬物殷阜歳計有餘故
　用不可既既盡也
　䟽既盡也道化無爲澹然平正既不爲察
　察之苛急又不爲滋彰之法令故視不足
　見聽不足聞而歲計有餘淳風和暢動植
　咸遂品物光亨故用不可盡也
　義曰道之無言其於言也無味於口道之
　無形其於形也無見於目道之無聲也無
　聞於耳故咀嚼不得其滋味視聽不得其
　見聞不同苛急滋彰之令驚民耳目矣物
　得其所曰平直無私曰正法細曰苛徴賦
　迫促曰急禁令太明察察也法外立辟滋
　彰也滋多也彰顯也阜積也所以民之耳
　目日有見聞畏淫苛狂暴之刑逾於履薄
　懼督察滋彰之令甚若臨深投足措手不
　知其所矣豈若以道臨御不可見聞淳風
　潜行萬物和暢用之不可以窮盡矣歲計
　有餘者莊子曰老聃之役有庚桑楚者得
　老聃之道居㟪壘之山三年其俗大穰其
　民相與言曰庚桑子之始來吾洒然異之
　今吾日計之而不足歲計之而有餘庶幾
　其聖人乎言其德惠潜及於物而致豐穰
　況帝王奄有四海爲天下君以道垂衣天
　下蒙其化信矣人之修道於身者心無思
　慮則神氣全情無嗜好則愛惡息不感於
　視聽不泊於恬和玄德潜充道可冀矣
道徳眞經廣聖義卷之二十八










道德眞經廣聖義卷之二十九景五
　　　　唐廣成先生杜光庭述
　　　將欲歙之章第三十六(䟽前章明能/行道化人所)
　　　(歸往此章明道或用權國之利器歸/往則安於平泰利器則不可示人初)
　　　(標歙張之權次示柔弱之行終結淵/魚之喻以明權道之徵○義曰道之)
　　　(爲化應變隨機其於上古也則君任/於道臣富於德民全於和故視不可)
　　　(見聽不可聞用不可既及乎代云澆/薄俗已遷訛玄妙難明希夷靡測將)
　　　(欲頓歸淳樸遽汰澆漓至音寂寥尋/求遐邈聖人教理代之主持權變之)
　　　(機示歙歛開張之門以遏奸詐反與/奪廢興之用以檢回邪攝奸詐可復)
　　　(於忠良束回邪可歸於正直明此權/變雖非至理之本亦乃助理之方故)
　　　(謂爲國家之利器也用利器之主亦/猶用兵馬不得已而用爾猶須柔弱)
　　　(其行微明其機不以其權示於非人/如魚之不可失水魚失水則死人失)
　　　(機則敗素書曰陰謀外泄者敗/易曰機不密則害身此之謂矣)
將欲歙之必固張之將欲弱之必固强之將
欲廢之必固興之將欲奪之必固與之
　䟽歙歛也此明聖人用權道以攝化衆生
　也夫人既有鈍根利根故教有權有實聖
　人欲量衆生根性故以權實覆却相明利
　根衆生見善則遷有過則改略示方便深
　達根原
　義曰聖人設教分權實二門上士利根了
　通實教中下之士須示權門權門變通其
　法甚廣依經所判略具四門夫根者謂智
　性之根也人之所禀眞元道性能生衆智
　如草木之根生花結實展轉相生故名根
　也性之生智亦如此焉禀受之性由其氣
　也有清濁不同性有利鈍差别氣清和者
　生乃穎利才智過人明古達今問一知十
　此人根性既利了悟圓通見可而進知難
　而退見善如不及聞惡如探湯故能見善
　則遷有過則改明方便之法知進趣之途
　不俟權道誘之自達眞實之教矣四門者
　歙弱廢奪也
　䟽鈍根衆生惑滯滋乆自非以權攝化不
　可令其歸往故將歙歛其情欲者則先開
　張極其侈心令自困於愛欲即當自歙歛
　矣强弱等義亦復如是推而行之無不信
　矣乍聞斯語以爲非道德之意深達玄極
　然後明權實之由故注云君子行權貴於
　合義小人用之以爲詐譎下文又云不可
　以示人者正爲權道之難故爾
　義曰鈍根之人禀氣濁雜者則生頑鈍智
　識不通莫辯是非豈知善惡或復貪性狠
　戾徇欲恣情動陷罪纏永乖人域聖人常
　善救物俯念含靈示以權門令其自悟故
　開四門權道以攝化之第一將欲歙之必
　固張之者攝其心也第二將欲弱之必固
　强之者攝其性也第三將欲廢之必固興
　之者攝其欲也第四將欲奪之必固與之
　者攝其貪也夫心廉則道𢍆心侈則過生
　因侈獲過自思獲其廉矣此歙歛其心之
　權矣性弱則德全性强則禍起因强起禍
　自思復其弱也此伏性挫强之權也寡欲
　則行清多欲則神濁欲深濁極自思復其
　清矣此廢欲清神之權也不貪則儉約極
　貪則殃身因貪獲殃自思復其儉矣此修
　儉奪貪之權也皆先極其侈心使自困於
　貪欲然後反性修道也乍聞者以爲非無
　爲自化之㫖然性有利鈍之别悟有漸頓
　之殊頓悟者不假於從權漸化者須資於
　善誘乃有權實之别爾權道教人合歸乎
　大義故云貴於合義也小人輕弄權道因
　其詐欺故不可以輕示於非道之人矣論
　語云可與立未可與權言用權之難也陰
　符曰君子得之固窮小人得之輕命此之
　謂歟
是謂微明
　注經云正言若反易云巽以行權權反經
　而合義者也故君子行權貴於合義小人
　用之則爲詐譎孔子曰可與立未可與權
　矣故老君前章示執大象斯謂之實此章
　繼以歙張是謂之權欲量衆生根性故以
　權實覆却相明令必致於性命之域而惑
　者乃云非道德之意何其迷而不悟哉故
　將欲歙歛衆生情欲則先開張極其侈心
　令自困於愛欲則歙歛矣强弱等義略與
　此同此道甚微而效則明著故云是謂微
　明爾
　䟽權道攝化其理甚微校其所中效則明
　著故云是謂微明
　義曰權道至微用之則明校量其效可謂
　彰顯矣著明也夫聖人屬念上士遊心玄
　𢍆無爲冥符至道而權實之教安所用哉
　所以權教之設爲中下之智耳亦猶用兵
　之道也上智伐謀制敵不在於興師坐籌
　决勝折衝千里而下智昩於機變必俟交
　兵上决頸領下剖肝肺然後方知勝負之
　勢徐議進退之方如此昩於變通必須示
　其權法因權變正可謂無棄於人矣巽以
　行權可與立之義已具别解
柔弱勝剛强
　注巽順可以行權權行即能制物故知柔
　弱者必胜於剛强矣
　䟽易云巽以行權欲明巽順謙卑則可以
　行於權道故欲翕先與之張欲弱先與之
　强而卒令其歙弱者是柔弱之道能制勝
　於剛强也故云柔勝剛弱勝强
　義曰易下繫云巽以行權巽順也既能順
　時合宜故可以行權也若不能順時制變
　則權不可行矣夫巽者齊也順也東南之
　卦春夏之交斗柄東南萬物潔齊矣巽主
　申明號令以示法制故云巽德之制也又
　巽主於風帝王號令猶風之行教能稱揚
　號令而不彰伐以自幽隱故曰巽稱而隱
　以是言之巽有柔順潔齊幽隱不伐具此
　四德復能發號施令應變制宜方可行於
　權道由此而論權道不可輕而議之也若
　合義能行則可以化惡爲善興國利民不
　能者則害性傷身卒爲詭詐矣人君教獷
　惡之人以權制變然更守以柔弱示之謙
　和則剛强之人咸遵其柔德矣
魚不可脱於淵國有利器不可以示人
　注脱失也利器權道也此言權道不可以
　示非其人故舉喻云魚若失水則爲人所
　擒權道示非其人則當竊以爲詐譎矣
　䟽脱失也利器權道也夫魚之在水猶人
　主秉權魚失水則爲人所擒權道假示非
　其人則爲小人所竊弄而爲詐譎矣
　義曰魚之處淵也失水則死得水則生人
　君用權道也得其人則爲善失其人則爲
　敗魚能潜深潭匿巨浸不貪餌不吞鈎則
　無失水之憂也人君能任賢良委忠正斥
　奸佞塞回邪則無失權之歎矣魚失水則
　爲人所擒君失權則小人得志竊人君權
　道而弄之者必反白以爲黑反善以爲惡
　肆其奸邪縱其殘酷所以竪牛之廢嫡立
　庶傾陷於穆子之家趙高之疾正害忠隳
　亡於秦祖之業民罹其禍人怨其君民散
　國危不可以救矣說文曰詐欺也譎者謬
　欺於天下也譎者春秋晋文公使楚怒而
　戰乃執曹侯卑於宋楚果伐宋文公因而
　戰楚楚師敗績文公復召周襄王於河陽
　以諸侯見且使王狩故大合諸侯而欲以
　尊事天子以爲名義自嫌强大不敢朝周
　喻天王出狩因得盡君臣之禮皆譎而不
　正之事也仲尼曰以臣召君不可以訓故
　書曰天王狩于河陽非其地也若此尚謂
　之譎謬况奸臣小人弄權欺主得不戒而
　自悔乎修道之士内正其心外正其行内
　外惟一貞正無邪然後屬心動念可以昭
　感眞靈如其言行相違邪而不正雖屈伸
　俯仰外飾其容信無益矣
　　　道常無爲章第三十七(䟽前章明道/或用權示以)
　　　(歙張之術此章明權必合義將鎮無/名之樸故道無爲侯王守之而自化)
　　　(樸不欲天下以靜而自清老君因言/以明無言說教而欲遣教故演暢此)
　　　(章於上經之未將寄兼忘於玄悟之/人爾○義曰人君之理天下也以實)
　　　(教齊君子以權教伏小人以無爲之/道統權實二教以爲化本夫實教者)
　　　(君君臣臣父父子子禮樂仁信以正/萬方人君與君子服而行之垂法四)
　　　(海小人者進不親於仁義退將陷於/刑章若不以權道誘之改惡爲善因)
　　　(而淪喪斯爲棄焉老君曰人無棄人/故設權道教之亦使歸善兼濟天下)
　　　(皆可復朴矣朴者妙本之道也侯王/守而用之萬物自化設欲變易常以)
　　　(無爲鎮之則天下靜而正矣修道之/士聖人以玄功難懋世欲易迷設科)
　　　(戒儀範之文用齊其外著注念神凝/之法以正其心復以鍊氣胎元之方)
　　　(制其食味祈眞朝謝之品滌其過尤/然後趣於學無學之途臻乎冥寂栖)
　　　(於損之又損之府契乎無爲則邪/謫之關之不開鎮靜之淳和可致)
道常無爲而無不爲
　䟽道性清靜妙本湛然故常無爲也萬物
　恃賴而生成有感而必應故無不爲也夫
　有爲者則有所不爲也故無爲者則無不
　爲矣
　義曰道性無雜眞一寂寥故清靜也玄深
　不測如彼澄泉故湛然也寂然不動無爲
　也感而遂通無不爲也無爲者妙本之體
　也無不爲者妙本之用也體用相資而萬
　化生矣若扣之不通感之不應寂然無象
　不能生成此雖無爲何益於玄化乎若復
　循迴不息動用不休役役爲勞區區無已
　此之有爲也何所寧息乎當在爲而無爲
　以制其動在無爲而爲以檢其靜不離於
　正道無滯於回邪可與言清靜之源矣
侯王若能守萬物將自化
　注妙本清靜故常無爲物恃以生而無不
　爲也侯王若能守道無爲則萬物自化君
　之無爲而人淳朴矣
　䟽侯王若能守道清靜無爲無事則萬物
　將自感化君之善教而淳朴矣
　義曰君王理萬方諸侯率一國俱能用無
　爲之道清靜之化萬物化於下侯王靜於
　上可謂至理矣教而後化是從而化也不
　教而化是自化也教而化者無不爲而能
　化物也不教而化者無爲而自臻於化也
化而欲作吾將鎮之以無名之朴
　注人既從君上之化已無爲清靜而復欲
　動作有爲者吾將以無名之朴而鎮靜之
　無名之朴道也
　䟽無名之朴道也欲作者動作有爲也吾
　者侯王自稱也言人禀承善教以化君德
　無爲清靜矣而復欲動作有爲者吾則將
　以無名之朴以鎮靜之令其清靜不動作
　也
　義曰夫應用則爲道道有强名也攝迹復
　歸朴朴無名也侯王以道化人人禀其化
　皆清靜矣若復他境所牽人欲動作者侯
　王復以道之妙本無形無名之至朴鎮靜
　其心不令有爲動作常合於道化清靜也
　人之修道融心寂神已有通感而世塵妄
　起外念忽生將超躁競之途或溺是非之
　境即可急詣靜室思玄念眞以無爲之道
　鎮其心靈制於妄想如水之濁徐以澄清
　則三尸不能干百邪不能擾魔試都息造
　於虚無之階矣
無名之朴亦將不欲
　䟽上言凡人欲動作有爲者人君則將無
　名之朴而鎮靜之今言於彼無名之朴亦
　將不欲者夫所以鎮無名之朴爲衆生興
　動欲心若復執滯無名還將有迹令此衆
　生尋迹喪本復入有爲則與彼欲心等無
　差别
　義曰凡人既化清靜而復動作有爲以積
　習生常沉迷日乆亦猶水難清而易濁性
　難澄而易昏心難靜而易動志難乆而易
　退人君當以妙本之朴鎮而靜之亦既靜
　矣又當兼忘所執都令泯然則冥寂玄通
　洞達眞妙是令衆生不滯於迹聖人不滯
　於空空有兩忘盡登正觀矣
　䟽故初用無名之朴以鎮靜蒼生欲心蒼
　生欲心既除聖人無名亦捨喻如藥以理
　病病愈而忘藥舟以濟水水濟而遺舟若
　水已濟而仍守舟病已除而復嘗藥豈唯
　不達彼岸亦復更生患累矣
　義曰既已靜於人性復能遣其無名如既
　濟而忘舟病愈而忘藥可謂達眞修之要
　矣夫舟藥者喻言教也衆生輪回世網迷
　惑有無漸染六塵牽縁衆惱而爲病也老
　君演無爲之訓叙弘救之功以此眞經爲
　理病之良藥因經開悟迷惑自祛洗内染
　之塵絶外牽之惱積病既愈世網盡除然
　須遣教忘言混融歸道矣又以世間衆惱
　生死輪迴流浪眞元漂沉正性有如巨海
　陷溺衆生逐境隨波無由超度老君以此
　經玄妙理國濟人於憂欲海中拯拔群品
　因經得濟如乘巨舟橫截迅流超登彼岸
　欲波不能蕩其性愛浪不能溺其心出積
　苦之庭踐長生之域既已濟矣然當忘所
　乘之舟捨所執之行栖神無何之境遊心
　自得之鄉是可謂虚而保眞清而容物人
　貌而天泛然皆順獨任自然矣若執所乘
　之舟保所餌之藥不達而生患豈虛言哉
　不欲以靜天下將自正
　注言人君既以無名之朴鎮靜蒼生不可
　執此無名而令有迹將恐尋迹喪本復入
　有爲故於此無名之朴亦將兼忘不欲於
　無欲無欲亦忘泊然清靜而天下自正矣
　䟽夫無名之樸既將不欲不欲之欲於此
　亦忘則泊然清靜是名了出君無爲而上
　理人遂性而下化不煩教令而天下正平
　故云天下將自正
　義曰衆生動作之心既已靜矣而又忘舟
　藥之喻仍遣無名之朴不欲之欲亦復都
　忘是則了出有無曠然不滯君於上也不
　言而自信人於下也不化而自行不言而
　信是無爲而上理也不化而行是遂性而
　下化也化及於此何教令之有哉天下正
　平可復於太古之道矣理身者因教而眀
　道悟道而忘言不爲譽故無怨不爲利故
　無害理心術理好憎適情性不惑禍福不
　妄喜怒混然與大道冥通而忘其所習遣
　其所執心寂於中神化於外修於無修學
　於無學得於無得可謂明眞經之玄賾窺
　大聖之堂奥矣上經法天故奇有三十七
　章此章居其末更復顯明至道妙用重訓
　人君侯王明此微言可臻於了悟矣


道徳眞經廣聖義卷之二十九















道德眞經廣聖義卷之三十景六
　　　　唐廣成先生杜光庭述
　䟽老子德經
　義曰老子者太上老君之内號具如上卷
　所解德者道之用也道不立則德無以生
　德不崇則道無以明道以虚通爲義德以
　尅獲受名道能通物物能得道物得其所
　得故謂之德或云道道也德德也如孔子
　解易卦云需須也晋晋也剥剥也嚴君平
　云不道之道不德之德正之元也道德相
　須不可散也古文道字從元從首謂□爲
　諸法之元衆聖之首也德字從直從心謂
　正觀直心爲虚忘上德也其餘道德相關
　之義具在上卷然此經下卷法陰象地其
　數偶故四十四章也夫道以虚無無形法
　陽而象天德以證實有困故法陰而象地
　或有移上經末章居下卷之末以取上卷
　四九三十六章法陽下卷五九四十五章
　法陰此亦後人妄爲其意穿鑿將恐乖失
　玄聖之本㫖也
　　　上德不德章第三十八(䟽此章首標/道用之名將)
　　　(明德全之化德全則淳樸不散代無/濡沫之跡道廢則仁義遂行俗有澆)
　　　(漓之弊將欲變而更化以令求復其/初故先述上德之無爲次述仁義之)
　　　(流遁結以去華居實使其復樸還淳/義曰道爲德之體德爲道之用故云)
　　　(首標道用之名指上德也上德乃不/德之德所以德今上德既全則淳樸)
　　　(不散淳樸不散則德化混同如魚相/忘於江湖各遂其性故無相呴相濡)
　　　(之跡也次言失德則仁義乃行仁有/偏愛之私義有裁制之斷故民化其)
　　　(上而澆漓焉及至前識爲華上禮爲/亂華亂益甚紛爭必興故聖人使復)
　　　(其初乃遣去華居實去華居實是塞/亂之源而復樸之門也故云使其復)
　　　(樸還/淳爾)
上德不德是以有德
　䟽上者舉時也德者辯用也謂上古淳樸
　無爲而理體道之主任物自然是上古之
　淳德故云上德至德潜運人無能名故云
　不德淳風和暢物遂生成德用常全故云
　有德注云物得以生之謂德者莊子雜篇
　之文
　義曰舉上古全德之君不以德爲德而有
　德也將明其次下衰故舉上德爲首夫至
　道之代德亦不彰矣上德之君亦猶上經
　太上之君也潜融至化物自生成不彰其
　德德益光大是以有德也然天地萬物之
　所禀受者道爲之元德爲之始道有深淺
　故有可道常道德有厚薄故有上德下德
　則道之與德不獨在於帝王但行道者爲
　道人行德者爲德人行有深淺故有上下
　之殊也莊子曰虚無無爲開道萬物謂之
　道人清靜因應謂之德人德有優劣世有
　盛衰故上德之君神與化淪體道而存德
　動玄冥天下歸之莫見莫聞德歸萬物皆
　曰自然所以云太上貴德也莊子雜篇云
　萬物任自然而各得其生所以爲德也故
　執道者德全德全者形全形全者神全神
　全者聖人之道也
下德不失德是以無德
　注德者道之用也莊子曰物得以生謂之
　德時有醇醨故德有上下上古淳樸德用
　不彰無德可稱故云不德而淳德不散無
　爲化清故云是以有德速德下衰功用稍
　著心雖體道跡涉有爲執德可稱故云不
　失迹涉矜有比上爲麄故云是以無德也
　䟽此言淳風漸散德亦下衰故聖人美無
　爲之風而百姓尚無爲之跡尚迹爲劣故
　云下德迹著則有德可稱故云不失稱德
　不失跡涉矜有矜有之弊淳樸不全故云
　是以無德
　義曰下德之君體德而行德既昭著上配
　於天下民知之或見或聞德及於物物歸
　其德可稱可顯故不失其德矣執而不失
　矜德有爲有矜有執去道甚遠以有跡處
　比於上德之君是無德矣
上德無爲而無以爲
　注知無爲而無爲者非至也無以無爲而
　無爲者至矣故上德之無爲非徇無爲之
　美但含孕淳樸適自無爲故云而無以爲
　此心迹俱無爲也
　䟽覆釋上德也夫上德潜運無爲而理淳
　樸不散故無名迹今言上德之無爲者但
　含孕淳樸適自無爲非知無爲之美而爲
　此無爲故云而無以爲豈唯無跡可矜抑
　亦無心自化故注云此心跡俱無爲也
　義曰上德之君性合乎道而命合乎一體
　自然爲用運太和爲神動合乎天靜合乎
　地與道相得而無所爲也神無思志無慮
　者此心之無爲也不顯其功而功若天地
　不彰其明而明並日月此迹之無爲也夫
　此無爲非傚學無爲而爲於無爲是無以
　爲也陰陽爲之使鬼神爲之謀進退推移
　與化無極玄默寂寥而與化俱此謂心迹
　俱無爲矣然德以包育於物亦所以彰其
　跡也
下德爲之而有以爲
　注下德爲之者謂心雖無以功用彰著跡
　涉於有爲故云爲之言下德無爲有所以
　爲之此心無爲而跡有爲也
　䟽此覆釋下德也下德爲之者謂心美無
　爲之化而爲此無爲故云爲之語心雖曰
　無爲論跡即涉矜有故云而有以爲言下
　德之爲有所以爲之也故注云心無爲而
　迹有爲也
　義曰下古德衰心迹明著其君知有爲爲
　非知無爲爲是有爲則澆薄無爲則淳和
　有此分别故韜心藏用行此無爲之事制
　彼有爲之爲故云爲之心欲於無爲遊行
　無爲於迹乃涉矜有也知無爲爲美有爲
　爲惡捨惡從善慕此無爲以分别故是有
　所以而爲也
上仁爲之而無以爲
　注仁者兼愛之名下德衰而上仁見所以
　爲兼愛之仁故云爲之行仁而忘仁亦欲
　求無爲故云而無以爲此則心有爲而迹
　無爲也且上仁稱無爲者據迹欲無爲而
　方止義未可以語下德之有爲也
　䟽此下明道廢則仁義遂行言上仁者謂
　以仁爲上佗皆倣此仁者兼愛之名也大
　道之行物無私惠淳風漸散兼愛遂存今
　明所以爲兼愛之仁故云上仁爲之行仁
　而忘仁雖有施而不求報兼愛則難徧終
　是小惠未孚是以語心常爲有事故云爲
　之論迹則近無爲故云而無以爲注云此
　則心有爲迹無爲也
　義曰兼愛萬物薄施無極謂之仁也素書
　曰仁者人之所親有慈惠惻隱之心以遂
　其生成是也仁者博施於物乃所以生偏
　私也比夫德則劣矣夫至道之代兼包諸
　行無所偏名故冥寂玄寥通生而不宰者
　道也物禀其化各得其得者德也成之熟
　之養之育之者仁也飛行動植各遂其宜
　者義也有情無情各賦其性者智也時生
　而生時息而息者信也順天地之節固四
　時之制禮也鼓天地之和以悅萬物者樂
　也故恬澹無爲無所不爲矣及大道既隱
　而德化行焉至德之化亦兼之以大仁大
　義大禮大智大樂大信而共化焉泊乎德
　之廢也仁獨爲仁義獨爲義不能兼而化
　矣夫何故哉行仁者以慈愛爲心故無剛
　斷之用是則義缺矣行義者以决斷裁非
　有取有捨是則仁缺矣所以仁獨爲仁義
　獨爲義故不能兼化也然上仁者雖有兼
　愛偏私之迹能於仁忘仁則忘其迹其迹
　雖無心有博施之念周旋憫物皆欲其安
　故心涉有爲也上仁忘迹故迹無爲也小
　惠未孚者春秋莊公十年魯人曹劌對魯
　公之語也是歲正月公敗齊師于長勺將
　戰曹劌請見其鄉人曰肉食者謀之又何
　聞焉劌曰肉食者鄙未能遠謀乃入見問
　何以戰公曰衣食所安弗敢專也必以分
　人對曰小惠未徧民弗從也公曰犠牲玉
　帛弗敢加也必以信對曰小信未孚神弗
　福也公曰小大之獄雖不能察必以情對
　曰忠之屬也可以一戰戰則請從公與之
　乘戰于長勺公將鼓之劌曰未可齊人三
　鼓劌曰可矣齊師敗績公將馳之劌曰未
　可下視其轍登軾而望之曰可矣遂逐齊
　師即剋公問其故對曰夫戰勇氣也一鼔
　作氣再而衰三而竭彼竭我盈故尅之夫
　大國難測懼有伏焉吾視其轍亂望其旗
　靡故逐之此言小惠未徧小信未孚故皆
　不廣况兼愛之人必不周普雖力於行仁
　其去道德也遠矣
上義爲之而有以爲
　注義者裁非之義故云爲之有以裁非斷
　割令得其宜故云而有以爲此則心迹俱
　有爲也
　䟽義者宜也謂裁非斷割令物得宜夫淳
　樸已殘是非斯起將欲裁非就是令得所
　宜故云上義爲之謂心欲裁非就是有所
　以爲之故而有以爲注云此則心迹俱有
　爲也
　義曰理名正實處事之宜謂之義也素書
　曰義者人之所宜賞善罰惡以立功立事
　淳樸之代則無是非是非生而淳樸散矣
　辯是與非裁制斷割者義也故知其是而
　明之知其非而制之明是制非則心迹俱
　有爲也然義者所以立節行亦所以成華
　偽也理國理身偏執仁義而無道德何異
　乎鑽冰求火北轅適楚乎
上禮爲之而莫之應則攘臂而仍之
　注六紀不和則爲禮以救故云爲之禮尚
　往來不來非禮行禮於彼而彼不應則攘
　臂而怒以相仍引
　䟽禮履也謂可履而行也莊子曰以禮爲
　翼所以行於世也夫制禮者所以救衰弊
　也故禮經三百威儀三千曲爲之防事爲
　之制淳源一失衆務事馳且存檢外之迹
　非曰由中之數故揖讓崇其禮文玉帛昭
　其報施往而不來非禮來而不往亦非禮
　今上禮爲之而莫之應則攘臂而怒以相
　　仍之故云攘臂而仍之
　義曰謙退辭讓敬以守和謂之禮素書曰
　禮者人之所履夙興夜寐以成人倫之緒
　禮以成謹敬亦所以生惰慢也夫摘辟爲
　禮澶漫爲樂而天下始分矣徒得形表而
　不由中也威儀者言其恭肅矜莊有威可
　畏謂之威進退俯仰有儀可法謂之儀詩
　曰威儀棣棣不可選也又曰朋友攸攝攝
　以威儀是也禮經三百威儀三千皆進退
　恭敬屈伸俯仰之容舉其大數爾禮之大
　者婚冠喪祭邦國之本動靜容止孰非禮
　哉禮者敬之體也如首之在上足之在下
　尊卑自列不乘天理故君臣父子猶一體
　也上下相忘道之實也後之爲禮者外備
　容儀内懷欺侮忠信不足則更相誅責玉
　帛以表其志揖讓以飾其情施而不報往
　而不來則怨怒起爭因以爲亂故攘臂仍
　引曷若大禮與天地同節之美哉以禮爲
　翼者莊子大宗師篇曰古之眞人也其狀
　義而不朋若不足而不承以刑爲體以禮
　爲翼以刑爲體者綽乎其殺也以禮爲翼
　者所以行於世也道德既失仁義公行仁
　失則兼愛之迹乖義失則是非之儀亂君
　子犯禮小人犯刑聖人觀事觀時以行禮
　法夷狄知逆命之誅臣子識尊嚴之敬因
　人情而設教斯之謂歟報施者樂記曰樂
　者施也禮者報也樂以彰德禮以報情往
　來之謂也曲爲之防者防記曰子言之君
　子之道辟則防與防民所不足者也大爲
　之防民猶踰之故君子禮以防德刑以防
　淫命以防欲子曰小人貧斯約富斯驕約
　斯盜驕斯亂禮者因人之情而爲之節文
　以爲民防者也故聖人之制富貴也使民
　富不至以驕貧不至於約貴不慊於上故
　亂益亡故制國不過千乘都城不過百雉
　家富不過百乘以此防民諸侯猶有叛者
　子云夫禮者所以章疑别微以爲民防者
　也故貴賤有等衣服有别朝廷有位則民
　有所讓天無二日土無二王家無二主尊
　無二上示民有君臣之别也君不與同姓
　同車與異姓同車示民不嫌也以此防民
　民稱得同姓以弑其君子云利禄先死者
　而後生者則民不偕先亡者而後存者則
　民可以託以此防民民猶偕死而號無告
　子云修宗廟敬祀事教民追孝以此防民
　民猶忘其親殷人吊於壙周人吊於家示
　民不借子云死民之卒事也吾從周以此
　防民諸侯猶薨有不葬者升自客階受吊
　於賔位教民追孝也未没喪不稱君示民
　不爭也以此防民子猶有弑其父者喪父
　三年喪君三年示民不疑也故天子四海
　之内無客禮莫敢爲主焉父母在不敢有
　其身餽獻不及車馬示民不敢專也以此
　防民民猶忘其親而貳其君子云先財而
　後禮則民利無辭而行情則民爭以此防
　民民猶有貴禄而賤行君子仕則不稼田
　則不漁食時不力珍大夫不坐羊士不坐
　犬以此防民民猶忘義而爭利以亡其身
　禮者防民之淫章民之别使民無嫌以爲
　民紀故男女無媒不交無幣不相見恐其
　無别也以此防民民猶有自獻其身子云
　娶妻不娶同姓以厚别也故買妾不知其
　姓則卜之以此防民春秋猶去其夫人之
　姓曰吴其死曰孟子卒(昭公娶太伯/之後同姓也)禮非
　祭男女不交爵以此防民陽侯猶殺繆侯
　而竊其夫人故大饗廢夫人之禮子云寡
　婦之子不有見焉則弗友也君子以避遠
　胡朋友之交主人不在不有大故不入其
　門以此防民民猶以色厚於德故君子遠
　色以爲民紀男女授受不親男女不自席
　而坐寡婦不夜哭婦人疾不問其所疾以
　此防民淫泆猶有亂於族者子云婚禮娶
　親迎於舅姑舅姑承子以授娶恐事之違
　也以此防民婦猶有不至者斯皆嚴斯禁
　尚不能止况不禁乎此所以明道德既喪
　仁義又隳世亂而存禮禮極而爲亂去無
　爲之化日以遠矣理世之君豈可背道德
　而專於禮哉
故失道而後德失德而後仁失仁而後義失
義而後禮
　注失道者失上德也上德合道故云失道
　夫道德仁義者時俗夷險之名也故道衰
　而德見德失而仁存仁亡而義立義喪而
　禮救斯皆適時之用爾故論禮於淳樸之
　代非狂則悖忘禮於澆漓之日非愚則誣
　若能解而更張者當退禮而行義退義而
　行仁退仁而行德忘德而合道人返淳樸
　則上德之無爲矣
　䟽此却明智弊之由也失道者失上德也
　上德合道故云失道爾上經云大道廢有
　仁義莊子云道隱於小成道無不在而此
　亡大者約人而言爾故時淳則大道公行
　俗澆則小成遂作小成作而大道隱仁義
　行而至德衰此則代俗淳醨之殊聖人適
　時之務爾故淳樸漸散則失道而後德德
　又衰則失德而後仁兼愛迹存則失仁而
　後義裁非不足則失義而後禮且論禮於
　淳樸之代非狂則悖忘禮於澆漓之日非
　愚則誣是故聖人救代之心未嘗有異而
　夷險之跡不得一爾
　義曰五者之失隨代澆淳而然也大樸既
　散全德守之德既下衰仁愛繼之仁愛不
　足義以制之義之不行禮以救之夫禮以
　救亂亦所以生亂何者禮煩則俗薄俗薄
　則交爭交爭則亂生矣然而理國之急禮
　爲之上春秋昭公二十六年晏子對齊景
　公曰禮之爲國與天地並君令臣恭父慈
　子孝兄愛弟敬夫和妻柔姑慈婦聽禮也
　君令而不違臣恭而不貳父慈而教子孝
　而箴兄愛而友弟敬而順夫和而義妻柔
　而正姑慈而從婦聽而婉謂之善物也公
　曰善哉寡人而今而後聞此禮之上也對
　曰先王所禀於天地以爲其民也是以先
　王上也則理世之道禮爲急矣道德既喪
　禮復不行其異類乎道德仁義日以喪矣
　禮所以救亂理民可不矜乎故君子撙節
　以明禮斯之謂也非從天降非從地出酌
　在人情而已矣
天禮者忠信之薄而亂之首
　注制禮爲忠信衰薄而以禮爲救亂之首
　爾用禮者在安上理民豈玉帛云乎哉
　䟽夫者發語之端也言末代聖人所以行
　於禮教者由救忠信之衰薄爾若使人懷
　忠信復奚假於禮法乎而亂之首者以禮
　防亂則但可爲理亂之首爾而非道德之
　化也
　義曰亂者理也如周有亂臣乃理國之臣
　也忠信既薄上下離心聖人設禮以教之
　約法以檢之明尊卑上下以勸之著降殺
　等倫以節之雖忠衰信薄人不敢爲亂者
　由行禮以理之矣四者既失而不以禮節
　之則民無所措其手足矣上文所謂曲爲
　之防民猶或踰之斯禮所以救亂致理之
　大務也禮經曰安上理民莫善於禮移風
　易俗莫善於樂故王者功成作樂理定制
　禮各因時而垂教歷代以沿革不可執古
　之道守常不移矣子曰達於禮樂者民之
　父母也能達禮樂之原以致五至而行三
　無志氣塞乎天地禮樂通乎神明所以樂
　云樂云鍾鼔云乎哉禮云禮云玉帛云乎
　哉斯可以施及四海以畜萬邦故禮之救
　亂致理先王之所以急也若反淳樸敦太
　和復道德然後禮可廢矣
　前識者道之華而愚之始
　注識者人性之識也謂在人性識之前而
　制此檢外之禮雖欲應時實喪淳樸故云
　道之華禮以救亂所貴和同而失禮意者
　則將矜其玉帛貴其拜跪如此之人故爲
　愚昩之始
　䟽前識者制禮之人也謂之前識者言在
　人識性之前制此檢外之禮道順人性禮
　存外跡以之此道乖失質素所以爲道之
　華也而愚之始者夫禮以靜亂因亂救之
　貴在協和歸於淳樸而代之行禮者不務
　由中之性唯務形外之飾敬愛不足幣帛
　有餘非達觀所存誠爲愚之首故云而愚
　之始也
　義曰制禮之意所以救弊也夫何故哉道
　德既喪仁義復衰不制之以禮則奸亂生
　矣故制禮以救其弊焉於人識性之間制
　禮以節之進退動靜未始不拘於禮矣謂
　聖人達知其事預爲之防也故云在識性
　之前謂之前識道以敦素禮徇容儀澆淳
　想懸故爲道之華矣華者不實之謂也失
　禮生弊弊極則亂救弊而亂息故云靜亂
　也禮得其所謂之協和矯貌飾容内無其
　實則爲愚之首也夫因親以教愛因嚴以
　教敬愛所以事親敬所以事君愛敬不由
　於心玉帛以表其外非愚而何禮之作也
　叙尊卑明上下别同異正人倫使君臣父
　子不失其序今之爲禮者中外相違華盛
　而實毁末隆而本衰禮薄於忠權輕於信
　威不及義德不逮仁爲理之末爲亂之首
　詐偽所起忿爭所因也有其禮無其心動
　不由中者其救弊也不足於致亂也有餘
　何者禮之繁也則進退盤躃一成規一成
　矩從容逶迤一如龍一如虎其諫人也如
　子其導人也如父習之變也以質爲鄙以
　文爲高賈以風聲擅其虚飾作巧以誇競
　尚華以檢束此謂禮煩則亂智變則詐所
　以丹朱非咸池所化啇均非九成所變是
　禮樂雖設不克救之矣故俗之亂也禮何
　爲哉詠謌雅頌而風不能移也鍾鼓絲簧
　而俗不能變也謙退辭讓而天下不之信
　也守柔復雌而天下不之親也懸爵設賞
　而賢人不至也攘臂執手而君子不來也
　貌謹辭豐而心誠不施者徒有禮容無益
　於救世矣是知感天地動鬼神盡敬於心
　推心於道明德惟馨神饗之矣潢汙行潦
　之水蘋繁藴藻之菜筐筥錡釜之器可羞
　於王公可薦於神明斯由中之禮也苟不
　及此所謂愚之始矣
是以大丈夫處其厚不處其薄居其實不居
其華
　注有爲者道之薄禮義者德之華故聖人
　處無爲之事其厚也不處其薄矣退禮義
　之行其華也自居其實也
　䟽大丈夫者有道之君子即前上德之君
　也道德無爲謂之厚實禮義有爲謂之薄
　華言聖人先道德之化故云處厚處實後
　禮義之教故云不居華薄
　義曰有道之君體眞之士志趣廣大道德
　弘深之謂也大者言道德之大丈夫者數
　極於十人之長大極十之數十尺爲丈故
　云丈夫舉其全與大也所以老君十號亦
　號大丈夫大聖師是也夫抱道之君行上
　德之化無爲無事惟精惟微以道教人人
　宗於道居其實也以德育物物宗於德處
　其厚也不以前識之華弊薄之禮而化於
　人故云不居其華薄矣通玄眞經曰大丈
　夫恬然無惠澹然無慮行乎無路遊乎無
　怠出乎無門入乎無房屬其精神偃其知
　見漠然無爲而無不爲也
故去彼取此
　注去彼華薄取此厚實
　䟽彼謂禮義也此謂道德也聖人去禮義
　之浮華取道德之厚實故云去彼取此推
　論聖人百慮同歸二際俱泯豈有彼此而
　去取耶設教引凡託言之爾
　義曰此自大丈夫已下謂欲令行化之君
　尊道尚德復樸還淳去禮義之末跡變浮
　薄之華態使處於道德之厚不處禮義之
　薄居淳樸之實不居玉帛之華驅有識於
　玄同躋含靈於道域而言去彼禮義取此
　道德也所謂設教垂戒非聖人實有去取
　之分别矣若人君能捨禮而行義去義而
　行仁除仁而尚德違德而適道去末之華
　薄歸本之實華以兹爲化豈不至哉



道徳眞經廣聖義卷之三十
道德眞經廣聖義卷之三十一景七
　　　　唐廣成先生杜光庭述
　　　昔之得一章第三十九(䟽前章明上/德下禮淳漓)
　　　(不同故舉丈夫去取之行示物向方/此章明物得道用而成履道則存矜)
　　　(之則喪故叙侯王謙卑之德以爲戒/者○義曰夫天地神谷萬物之得一)
　　　(者所以明用道則安失道則危戒王/侯履道則吉違道則凶也而侯王故)
　　　(履道者在於謙卑抑損積德爲/基不欲如玉顯明以爲至戒矣)
昔之得一者
　注一者道之和謂沖氣也以其妙用在物
　爲一故謂之一爾
　䟽昔往古也一者沖和之氣也稱爲一者
　以其與物合同古今不二是謂之一故易
　繫曰一陰一陽之謂道蓋明道氣在陰與
　陰合一在陽與陽合一爾言昔者將欲原
　始要終抑末歸本引昔得以證今得得一
　之數略於下文
　義曰老君將欲明冲和道氣通生萬物歷
　叙得一之妙以明生化之由道之生化無
　終無始借古昔乆遠之義以爲布化之源
　所以謂道爲一者萬物之生也道氣皆降
　之氣存則物生氣亡則物死物之禀道所
　禀不殊在物皆一古今雖移一乃無變故
　云不二是謂之一道非陰陽也在陽則陽
　在陰則陰亦由在天則清在地則寧所在
　皆合道無不在非陰陽也而能陰能陽非
　天地也而能天能地非一也而能一周旋
　反覆無不能焉昔既得之今猶昔也是知
　虚心則道合冥寂則一歸能冥寂虚心者
　是謂抑末歸本矣一陰一陽之謂道易繫
　之辭也一謂之無無陰無陽乃爲之道一
　得爲無者是虚無太空不可分别惟一而
　已故一爲無也若其有境彼此相形有二
　有三不得爲一故在陰之時而不見爲陰
　之功在陽之時而不見爲陽之力陰陽自
　然無所營爲此則道之謂也以一言之爲
　數以數言之謂一以體言之謂無而物得
　間通之道微妙不測謂之神變化應機謂
　之易總而言之皆無謂之道故聖人以人
　事隨其義理立其名號不一而一故能常
　一常一非一亦非非一而爲一者蓋天地
　之始萬物之元生化之本有生之尊也自
　一而能陰能陽所以一生二也原始要終
　者原本也要明也本其始而眀其終易繫
　詞也
天得一以清
　䟽氣象之大者莫大乎乾元故先標之爲
　得一之首純陽之氣由得一故能穹隆廣
　覆資始萬物
　義曰陽氣浩大乾體廣遠又以元大始生
　萬物萬象之物皆資取乾元而得其生故
　易曰大哉乾元萬物資始也夫天積氣也
　故爲氣象之大形如倚蓋故曰穹隆是有
　穹天之說言天穹隆高大而圓包覆萬物
　天乃純陽虚無之象非有礙之質然夫天
　也非冲和道氣所運則不能清浮而不息
　矣易繫曰乾天下之至健也夫乾確然示
　人易矣正義云此明天之得一剛質確然
　示人以和易由其得一無爲物由以生示
　人易也若乾不確然或有隤裂是不能示
　其得一簡易之道也
地得一以寧
　䟽形質之大者莫大乎坤儀純陰之質由
　得一故故能盤礴厚載資生萬物
　義曰陰氣浩大坤體廣厚生長載物合會
　無疆地積形也故爲形質之大柔順安靜
　萬物資生焉然夫地也非冲和道氣所運
　則不能厚載而安寧矣易繫曰坤天下之
　至順也夫坤隤然示人簡矣正義曰此明
　地之得一以其得一故坤隤然而柔自然
　無爲以成萬物是以示人簡矣坤不隤然
　或有確然則不能示人以簡是乖其得一
　也
神得一以靈
　䟽神者妙萬物以爲言由得一故能通變
　無方不可形詰
　義曰在天曰神在地曰祇在人曰鬼通而
　言之謂之神也神者陰陽不測隱顯無方
　然夫神也非沖和道氣所運則不能變化
　通靈矣不能變化無方通靈不測是乖其
　得一也
谷得一以盈
　䟽水注川爲溪汪溪爲谷言谷得一故能
　泉源流潤盈滿不竭
　義曰溪谷得冲和道氣所運而水注盈滿
　道氣去之則深谷將爲陵矣若深谷爲陵
　水涸川竭是乖其得一之用也
萬物得一以生
　䟽物者通該動植有識無情總謂之物得
　沖和故能生成運動而不歇滅
　義曰萬者舉其大數也春秋曰萬數之大
　也物者有質可見總謂之物該約也動者
　謂鱗甲羽毛裸蟲飛走之屬也植者謂山
　川草木之屬有情者謂有形而有情識者
　也無情者謂有其形而無情識者也此物
　之衆拘於億兆之類然不得沖和道氣所
　運則不能生不能成矣
侯王得一以爲天下正
　䟽侯王人主也侯者五等之爵王者萬乘
　之主言侯王得一故能永有天下無思不
　服而爲天下正平也本或作貞字者貞即
　正也
　義曰王者人君之通號也管子曰通德曰
　王古之製字者三畫象天地人連其中畫
　以通其道故曰通德爲王亦云人所歸往
　曰王居尊位統三才三畫而中畫通之以
　貫天地人而爲之主故爲王字春秋曰今
　之王古之帝也昔堯舜之前皆稱爲帝舜
　授於禹禹以謙讓自云德不及帝故去帝
　稱王亦云禹殁襌位於益禹之子啓居於
　箕山啓賢故諸侯去益而朝啓禹雖有襌
　益之名而天下之人皆歸於啓啓以德不
　及五帝乃自稱王自是之後皆以王爲號
　至秦並天下吞滅諸侯獨爲一統乃上採
　三皇下兼五帝通爲皇帝之號焉今之王
　爵居五等之上漢法非劉氏不王非功臣
　不侯自是相承以天子之衆子爲王嫡爲
　太子自周有天下王之子爲王子王之孫
　爲王孫國朝定法以皇帝之孫姪爲郡王
　承嗣者爲嗣王異姓有功則封王或别錫
　美號或封郡王然皆無列土之位矣侯者
　五等之爵公侯伯子男也言侯王者取文
　之順而舉其一餘可知也然夫侯王既居
　尊極富有萬民當用冲和之道無爲之理
　以守其位乃能長爲人主理化平正故經
　曰聖人抱一以爲天下式也無思不服者
　詩文王之風言文王之德東西南北之人
　皆感其德心無不歸服也
其致之
　䟽物得道用因用立名道存則名立用失
　而實喪矣故天清地寧神靈谷盈皆資妙
　用以致之爾故云其致之
　䟽此總釋前義而生後文致得也言天之
　清澄地之寧靜神之靈變谷之盈滿物之
　生成侯王之正平者何以致其然耶皆得
　道之妙用爾此明得道之爲益下文明失
　道之爲損
　義曰言天地神谷萬物侯王六者能保其
　常安其所者何哉由得冲和道氣而各臻
　其妙也天以之清地以之寧神靈谷盈萬
　物以生侯王正平能不失其道則各當其
　分矣其有失者如下文所明矣
天無以清將恐裂
　䟽無以者致誠之詞也以用也夫矜存者
　喪執得者失言天得道用則致清浮若不
　守道冲和而但矜用其清將恐至於破裂
　不成象也
　義曰天陽氣也人君象之陽氣亢極則爲
　灾衰沖和氣散則致破裂矣故占云天裂
　者陽氣不足君德衰微天乃開裂晋惠帝
　元康年中人君德衰天示灾變天裂數丈
　殷然有聲是失冲和得一之道氣也自此
　西晋版蕩惠帝哀帝皆罹其咎君象於天
　氣之相感信矣
地無以寧將恐發
　䟽言地得道用而致寧靜當須忘其寧靜
　若矜用其寧靜將恐至於發洩不成形也
　義曰地陰氣也人臣象之亦主妃后女主
　之位陰氣既極冲和氣散則有發洩之變
　矣史記云周幽王二年辛酉西周三川皆
　震岐山崩老君曰夫天地之氣不失其序
　若過其序人亂之也陽伏而不能出陰迫
　而不能蒸於是有地震今川實震是陽失
　其所而鎮陰也陽失而在陰源必塞源塞
　國必亡夫水土衍而人用也土無所衍人
　乏財用不亡何待斯乃失冲和道氣之用
　矣春秋二百四十二年地震有五又有梁
　山崩沙鹿崩石言等妖異洎秦漢已降不
　可勝紀大則淪陷城邑小則摧圮廬舍皆
　分野爲灾人罹其咎矣
神無以靈將恐歇
　䟽言神得道用而能靈變無方當須忘其
　精靈若矜用其靈將恐至於歇絶不能妙
　用也
　義曰夫天地質象萬物禀形皆有神明主
　之神明者乃氣中之精靈者感化而爲神
　焉其大主天地其小主邦國山川若守常
　循和則能變化不測若肆其威福見怪於
　人乖其道氣將致歇滅矣春秋僖公三十
　二年七月神降于莘虢公享之周惠王問
　内史過曰是何故也對曰國之將興明神
　降之鑒其德也將亡神亦降之觀其惡也
　故有得神以興亦有得神以亡虞夏啇周
　皆有之矣虢名涼德其將亡乎後虢國遂
　滅昔河神爲虐娶女於人西門豹投巫於
　河其害遂息神亦歇滅是乃神不守道氣
　肆害于人自取殄滅矣
谷無以盈將恐竭
　䟽言谷得道用而能虚受當須忘其盈滿
　將恐至於枯竭不能流潤也
　義曰谷之所以虚受不竭者由其得冲和
　道氣而能無竭道氣去之則爲變怪繫於
　邦國廢興也老君曰伊雒竭而夏亡河竭
　而啇亡周幽王辛酉川竭山崩周亡之徵
　也亡不過十年數之紀也數及於十紀猶
　極也十一年庚申西周爲犬戎所滅平王
　東遷是矣
萬物無以生將恐滅
　䟽言萬物得道用而能生若矜而用之將
　恐至於死滅不爲生靈也
　義曰有形之物有情無情之衆禀冲和道
　氣則生失沖和道氣則死也西升經曰氣
　散生者死内觀經云氣來入身謂之生神
　去於形謂之死神與氣皆道之一謂也道
　存則生道去則死信哉
侯王無以貴高將恐蹶
　注蹶顛仆也言侯王得道之用而能爲天
　下之王當須忘其尊崇謙以自牧若矜其
　尊貴將恐至於顛仆不能正定天下也
　䟽得一者不可矜其用故戒天無以其清
　而矜之將恐分裂地無以其寧而矜之將
　恐發洩神矜則靈歇谷矜則盈竭物矜則
　生滅侯王矜其貴則將顛蹶矣聖教垂代
　本爲生靈雖遠舉天地之清寧而會歸只
　在於侯王守雌用道爾故下文云
　義曰侯王用道化民所以安其尊位貴居
　人先高居人上若守謙冲之志戒盈滿之
　非因百姓之心行清靜之化則享祚長乆
　天下樂而推之欣而戴之矣易謙卦曰謙
　謙君子卑以自牧若違道反常肆行凶德
　失沖和之妙乖執一之方則身喪國亡顛
　蹶殞仆矣侯則晋靈公夷皋宋昭公杵白
　齊懿公啇人陳靈公平國是也王則夏之
　太康殷之武乙周之幽厲漢之桓靈是也
　皆違逆天常反道敗德以取滅亡矣
　䟽注云聖教垂代本爲生靈者書云天生
　萬物惟人爲靈元后作人父母是知聖教
　所屬在乎一人雖始戒天地使忘清寧之
　功終戒侯王無矜化育之德用謙之道具
　如下文
　義曰惟人萬物之靈者尚書泰誓篇武王
　十三年大會盟津誓衆之詞也聖教者指
　此上下經垂文於代本爲愛養生靈令遂
　其性故戒王侯使取則此經清靜行化生
　靈者言人爲有生之最靈也元長也后君
　也一人天子所稱也尚書曰在余一人是
　也天子應天順人爲人父母當法於道化
　愛育于人如父母之愛子爾先引天地清
　寧發裂之義以戒侯王守謙慎靜之規言
　天地至大失於道氣猶致其禍况人君乎
故貴以賤爲本高以下爲基
　注侯王貴高兆人賤下爲國者以人爲本
　基當勞謙以聚之令樂其愷悌之化不然
　者離散矣
　䟽貴高斥侯王賤下謂黎庶言侯王因黎
　庶得貴是知賤下爲貴高之本基也
　義曰夫理國者功在一人不可一人以爲
　理必資於衆然後侯王得深嚴其居尊崇
　其位行其教令布其恩威而理於衆焉黎
　庶者皆衆也
　䟽書曰人惟邦本本固則邦寧人君務謙
　聚人可謂固邦之本也
　義曰人惟邦本者尚書五子之歌太康在
　位畋遊無度畋于有雒之表十旬不返厥
　弟五人御其母以從述大禹之戒以作歌
　曰皇祖有訓民可近不可下民惟邦本本
　固邦寜予視天下愚婦愚夫一能勝子言
　天子當畏敬小民所以得衆心也太康啓
　之長子啓乃禹之子此言太康失德以遠
　滅敗故有窮氏因人不忍距之于河不克
　反國夏祚遽亡及少康年長方復社稷矣
　務謙者言人君當以謙下爲務易曰謙德
　之枘也謙尊而光又曰天道虧盈而益謙
　鬼神害盈而福謙人道惡盈而好謙謙以
　下人故爲德柄如刀斧之有柄然可執而
　用之人君執謙可御天下位既尊矣而能
　守謙益致光大謙則人衆歸往故曰聚人
　邦者國也本者基也人爲國之本基豈可
　不愛而育之乎
　䟽注云令樂其愷悌之化者詩云愷悌君
　子民之父母愷樂也悌易也君子有樂易
　之德愛養於人故百姓思之如子之於父
　母也若爲德反是者則人離散矣
　義曰詩者大雅洞酌篇之詞也召康公戒
　成王言皇天親有德饗有道也侯王有道
　則天饗之有德則天親之與天相通則民
　歸之如子之親父母矣若違道敗德則衆
　叛親離不能克有其位也
是以侯王自謂孤寡不穀此其以賤爲本耶
非乎
　注孤寡不穀凡情所惡侯王自稱以謙爲
　本非乎者則是以賤爲本也
　䟽是以者結前義也侯王自爲孤寡不穀
　者按春秋云孤與二三臣悼心失圖是也
　義曰孤與二三臣者春秋昭公七年二月
　楚子成章華之臺願與諸侯落之宫室始
　成祭之爲落也太宰蔿啓疆曰臣能得魯
　侯薳啓疆來召公辭曰昔先君成公命我
　大夫嬰齊曰吾不忘先君之好將使衡父
　照臨楚國鎮撫其社稷以輯寧爾民嬰齊
　受命于蜀盟蜀盟在成二年奉承以來弗
　敢失殞而致諸宗祧自我先君恭王引領
　北望日月以冀傳序相授於今四王矣謂
　恭康郟敖靈王也嘉惠未至唯襄公之辱
　臨我喪孤與二三臣悼心失圖社稷之不
　遑汎能懐思君德今君若步玉趾辱見寡
　君寵靈楚國以信蜀之役致君之嘉惠是
　寡君既受貺矣何蜀之敢望其先君鬼神
　實嘉類之豈惟寡君若不來使臣請問行
　期寡君將承贄帛而見于蜀以請先君之
　貺公將往夢襄公祖梓慎曰公不果行襄
　卑讓爲基故經云欲上人以其言下之欲
　先人以其身後之處上而人不重處前而
　人不害天下樂推而不厭此其謂歟古人
　有言曰有道之君以樂樂人無道之君以
　樂樂身樂人者衆悦而身安樂身者衆怨
　而身殞理國理人之主得不戒哉
　䟽此其以賤爲本耶者言若此豈非以賤
　爲本非乎者假間之辭應答云實是以賤
　爲本爾
　義曰老君欲顯明貴以賤爲本高以下爲
　基故發問答之辭用彰其義夫有問即答
　有唱即和亦猶形分即影見聲出即響隨
　假爲問答之端重彰戒勸之意爾
故致數輿無輿
　注數輿則無輿輪轅爲輿本數貴則無貴
　賤下爲貴本轅爲輿本當存轅以定輿賤
　爲貴本當守賤以安貴將戒侯王以賤爲
　本故致此數輿之譚
　䟽故者仍上之辭前明侯王因賤得貴貴
　無定相其理難明故借數輿以況之極輿
　之數竟無輿名乃是輪轅假合爲輿之名
　本以喻侯王數侯王之貴竟無貴名乃是
　賤下假借爲侯王之貴本輪轅爲輿本當
　存本則有輿無本則無輿賤爲貴本當存
　本則有位無本則無位言此者欲戒侯王
　愛養下人不弃惸獨爾
　義曰聖人說經義有多種或直指事理徑
　入法門或假借諭辭用符玄意欲明侯王
　貴位以賤爲本輪轅衆名爲輿之號意欲
　存輪轅則有成輿總號存卑賤則有侯王
　尊名不忘其源不棄其本爾所云貴無定
　相者自混淪之始逮澆季之前變化殊方
　立名著號德有優劣世有盛衰民命不同
　風離俗異故有冥寂玄默無名無稱即有
　鴻蒙廣大而爲皇潢然沐浴而爲帝或廓
　然昭顯而稱王或通達叅錯而稱霸其下
　則后辟公侯子男卿相大夫元士皆因時
　立名隨世興號紛綸等級卑高不同皆貴
　而牧人者也既處其上臨御于人不宜以
　尊極自高抑人矜己自高必傾覆侮物必
　危身當以謙下持心損抑爲志故聖人立
　號垂戒以孤寡惸獨之義不穀非善之名
　使以爲稱表其以賤爲本貴不忘賤尊不
　忘卑則可以天禄永終爾景福者矣違於
　此者未或不忘又與無輿字或云車無車
　亦指就車而求無車之實但有厢轂雜號
　轅軛衆名總而爲車爾莊子則陽篇曰太
　公調答少知曰合異以爲同散同以爲異
　今指馬之百體而不得馬立其馬於前總
　其百體而謂之馬此明合皮毛蹄尾則爲
　馬總輪轅厢轂則爲輿與此義同矣或云
　譽無譽者欲尊位之人尚其質朴不貴浮
　譽此義雖異亦戒勸之㫖也又想爾注云
　故致數譽俗人貪名譽也無譽不欲俗人
　無有不欲名譽者也此析句分理亦申戒
　勸之人惟當恭己下心愛人恤物以從玄
　元之教也
不欲琭琭如玉硌硌如石
　注琭琭玉貎硌硌石貌以賤爲本
　䟽夫玉貴而石賤如玉者自貴也如石者
　自謙也侯王既以賤爲本不欲琭琭如玉
　而自尊貴當硌硌如石以守謙卑也
　義曰夫玉與石者所以明貴賤也車與輿
　者所以諭總衆也此兩句重結侯王以賤
　爲本之義夫上德之君託神太虚隱貌玄
　㝠動反柔弱靜歸和平戴規履矩鏡視太
　清而不以名稱自尊亢極自大也下世德
　衰君有九重之尊萬乘之貴四海之富六
　合之殷崇高擬天地光明配日月出令象
　寒暑震威象雷霆不以萬物爲心不以羣
　生爲念繁奢自處尊極自居雖有孤寡不
　穀之言而不達其意洎秦始皇虎噬天下
　鯨吞諸侯並滅海内總爲一統而鄙斥孤
　寡不穀之名自稱曰朕朕余吾我也以此
　爲號失其謙光之㫖而彰尊大之名矣自
　此人君矜尚浮譽比堯舜以稱榮輕陋賤
　名將瓦石而同棄斯則輾敗亡之轍踐凋
　落之塗可不痛也太上格言殷勤垂戒者
　欲使冥心於玉石之間不多不少不貴不
　賤以一爲紀綱以道爲楨榦德制天下而
　不爲有理身之士其志若此則處貴而無
　樂處賤而無憂高而不殆卑而愈泰得不
　勉而修之乎

道徳眞經廣聖義卷之三十一













道德眞經廣聖義卷之三十二景八
　　　　唐廣成先生杜光庭述
　　　反者道之動章第四十(䟽前章明天/地得一以戒)
　　　(矜執之弊此章眀權實兩行將申反/經之美不矜則全夫貴本合義則方)
　　　(可與權欲令深悟道元所以再明沖/用○義曰夫沖用之道妙本之元包)
　　　(括有無貫穿天地天地得之以寧以/永萬物得之以生以成理國之君當)
　　　(法道化以無爲不可徇名稱而矜執/必矣故戒之以賤下爲基忘元喪本)
　　　(故示之以權變爲用權變以反本/合沖用於玄功矣此章之大㫖也)
反者道之動
　注此明權也反者取其反經合義反經合
　義者是聖人之行權行權者是道之運動
　故云反者道之動
　䟽反以反俗爲義動是變動之名謂權道
　也言衆生矜執其生而失於道故聖人變
　動設權令物反俗順道爾
　義曰夫物順道則生失道則死其故何哉
　道本無事無爲人尚有爲有事道本無情
　無欲人尚有欲有情故俗與道反而去生
　從死也經云動之死地以其生生之厚又
　云人之輕死以其求生之厚是以輕死所
　謂求生之厚者躭欲羡利徇俗趨名役性
　勞神圖功慕賞本爲養身之具不知求非
　其分反喪其生吴子云天地之生禽鳥也
　猶衣之以毛羽供之以蟲粒況於人乎衣
　食者雖養身之所切亦可委心任運豈在
　躁求乎不能體道全生委心順命者是謂
　執其生而失於道矣若能祛躁求之妄安
　順命之懷體彼恬愉生可全矣理國者任
　物之性順天之時息苛暴以惠人輕賦傜
　而育物無拓土開疆之欲自戢五兵無崇
　臺峻宇之奢自清庶務躋生靈於壽域斯
　可謂反俗順道乎
　䟽注云反經合義者經常也義宜也令貴
　以賤爲本高以下爲基有以無爲用初則
　乖反常情而後順合於道故謂此之爲運
　動也
　義曰經者常法也垂訓而不移義者通理
　也因宜而適用世以高貴爲重卑賤爲輕
　咸慕高而弃卑捨輕而從重經文垂教言
　高因下而顯貴假賤而明故以賤下爲高
　貴之基孤寡爲侯王之稱使其貴不忘賤
　受福於無窮高不忘卑保身於不殆斯爲
　道之動用使反常俗之情各復自然之道
　也
　䟽孔子曰可與立未可與權道反常而難
　曉故舉當隸之喻言其華反而後合以喻
　權道先逆而後順也
　義曰論語子罕篇孔子曰可與共學未可
　與適道可與適道未可與立可與立未可
　與權此言人適於學或得異端未能之於
　道或能之於道未能有所立未必能權權
　者量其輕重也棠棣之華偏其反而豈不
　爾思室是遠而此逸詩也棠棣栘也其花
　先反而後合賦此詩意蓋喻權道先逆思
　後至於大順也思其人而不得見者其室
　遠也以言思權而不得見者其道遠也子
　曰未之思也夫何遠之有言思者當其反
　是不思所以爲遠能思其反何遠之有言
　權可思知惟不知思耳思之有次序斯可
　知也故謂權道者爲國之利器用須得其
　人得其人則反俗而合道非其人則反而
　爲亂矣
弱者道之用
　注此明實也弱者取其柔弱雌靜柔弱雌
　靜者是聖人之所實處實道之常用故云
　弱者道之用
　䟽此明實道也人皆賤弱而貴强是知强
　梁雄躁者是俗之用也道以和柔而勝剛
　是知柔弱雌靜者是道之常用故云弱者
　道之用
　義曰道先柔弱俗貴强梁柔弱爲保生之
　徒强梁爲取敗之本經云强梁者不得其
　死吾將以爲教父執此以訓使人棄强守
　柔捨躁歸靜也夫教有權實兩門上士達
　識以實教示之自然冥合中於道智下士
　則以權教悟之亦猶將欲奪之必固與之
　之義耳理國之道務先愛民民爲國本不
　可棄也然而上古淳朴與道相符故以實
　教教之末代澆季奸詐互興則以權教教
　之權教者先以善道誘之不從以恩賞勸
　之勸之不從以法令齊之齊之不從以科
　律威之威之不從以刑辟禁之刑辟者所
　謂五刑之屬也謂刻其顙而涅之爲墨刑
　截其鼻爲劓刑男子去其勢婦人幽閉次
　於死也禁其淫也曰宫刑刖其足曰剕刑
　處死曰大辟五刑者先定其兩造之詞兩
　造具備聽於五辟五辟簡字正于五刑五
　刑不簡正於五罰言從輕也五罰不服正
　于五過不應罰者正於五過而從赦免五
　過之疵其罪惟均刑疑從罰罰宜從赦將
　用刑猶當嚴敬天威不可輕用刑也故墨
　刑之罰百鍰劓刑二百鍰剕刑五百鍰宫
　刑六百鍰大辟千鍰所謂金作贖刑是也
　墨劓之屬各千剕刑之屬五百宫刑之屬
　三百大辟之屬二百故五刑之屬三千其
　言鍰者黄鐵爲之鍰重六兩書云功宜惟
　重罪宜惟輕雖權法以禁勸於人而聖人
　哀矜之道好生之心亦云至矣故勸教之
　所不及而後用刑也是故刑之使民懼賞
　之使人勸勸以趣善懼以止惡雖刑之及
　人謂爲害也而懲一勸百被刑者寡而從
　善者衆如櫛髮焉惜而不櫛踰旬而一櫛
　則棄者多矣旦旦櫛之理者多矣權教者
　帝王南面之術也理身者體柔順之道去
　剛强之心乆而勤之長生何遠乎
天下之物生於有有生於無
　注實之於權猶無之生有故行權者貴反
　於實用有者必資於無然至道冲寂離於
　名稱諸法性空不相因待若能兩忘權實
　雙泯有無數輿無輿可謂超出矣
　䟽言天下有形之物莫不以形相襌故云
　生於有窮其有體必資於無
　義曰無者道之本有者道之末因本而生
　末故天地萬物形焉形而相生是生於有
　矣考其所以察其所由皆資道而生是萬
　有生於妙無矣能自有而復無者幾於道
　矣若執有而不移者趣於終矣莊子知北
　遊篇夫子謂冉求曰未有子而有孫可乎
　是祖父子孫世世相續形形相生天地萬
　物皆形而相生者也理身養神以存形形
　可長乆勞形而役神神將不守神因形而
　生神從道而禀神形俱全可以得道形滅
　神遊道何求哉理國者執法以訓人人趣
　善矣人趣於善而和氣應之國泰民和隆
　昌之道也
　䟽故列子曰形動不能生形而生影無動
　不能生無而生有故曰虚者天地之根無
　者天地之源言此者欲令衆生窮源識本
　而悟道爾權實亦然故注云實之於權猶
　無之生有也
　義曰形動不能生形者列子天瑞篇曰黃
　帝書云形動不能生形而生影聲動不能
　生聲而生響此言有形必有影有聲必有
　響自然而並生俱出俱没豈相資先後而
　差哉非謂影隨形生響因聲出而立爲喻
　此自然相感因待之理也道以妙無生成
　萬物謂之自然物之生物形之生形謂之
　因縁言物之形兆大若天地微若昆虫皆
　資自然妙道氣化而成然而因形縁類更
　相生更相成修道者縱心虚漠抱一復元
　則能存已有之形致無涯之壽形與道合
　反於無形變化適其宜死生不能累則可
　謂自有而歸無也吴子曰修道之士道與
　俗反自老而反壯自壯而還嬰自嬰而得
　道此所謂捨其麤有歸其妙無還元復本
　也世人不能察道之元窮道之本自人於
　死淪化隨時故可傷矣聖人憫之設以權
　教使去奢從儉去偽從眞去有欲有爲行
　無爲無欲徇此權教漸階實門默契眞修
　可以得道矣理人爲政以權實化俗理亦
　然哉
　䟽又云至道沖寂離於名稱諸法性空不
　相因待者言道至極之體沖虚凝寂非權
　亦復非實何可稱名諸法實性理中不有
　亦復不無事絶因待所言物生於有有生
　於無者皆是約代法而言爾若知數輿無
　輿即知數諸法無諸法豈有權實而可言
　相生乎悟斯理者可謂了出矣
　義曰道惟冲寂不可名稱隨代化凡假說
　言教言教者即諸法也法以約人使革惡
　爲善垂之訓俗事有多門故云諸法爾因
　有法故得悟於道悟既得道諸法亦無教
　立權門國垂權法權以化俗除其惡根惡
　既已除俗歸正理因正爲善權法亦忘若
　執權實而不移局教法而無改者不可與
　言道矣能忘權實而達道者可謂了然明
　悟出代登眞者矣莊子秋水篇海若語河
　伯曰知道者必達於理達於理者必明於
　權明於權者不以物害己此言道以循理
　守常權以臨機制變大人通理誰害之焉
　　　上士聞道章第四十一(䟽前章明權/實兩門是道)
　　　(之動用此章明明道若昧唯上士勤/行初明三士聞道信毁不同次建言)
　　　(下明道德之行門後夫唯下結善貸/之功用○義曰至理幽玄非下士能)
　　　(曉明道若昧唯上智勤行既性識之/不同彰信毁之無爽要在設權教以)
　　　(善誘俾建德之有歸不可任性識之/所拘求沉淪而無教故下文開悟令)
　　　(入法門斯謂/善貸之功矣)
上士聞道勤而行之
　注了悟故勤行
　䟽上智之士深識洞鑒聞道權則微明實
　則柔弱聞斯行諸曾不懈怠故云勤而行
　之
　義曰人之生也氣有清濁性有智愚雖大
　塊肇分元精育物富貴貧賤壽夭妍媸得
　之自然賦以定分皆不可移也然道無棄
　物常善救人故當設教以誘之垂法以訓
　之使啓迪昏蒙叅悟眞正琢玉成器披沙
　得金斯之謂矣按孔子所云生而知之者
　上也學而知之者次也困而不學民斯下
　矣此與三士事理玄同又論語雍也篇云
　子曰中人已上可以語上中人已下不可
　以語上也此謂教化之法也師說云就人
　之品識大判有三謂上中下也細而分之
　則有九品上上品者即是聖人聖人自知
　不勞於教下下品者即是愚人愚人不移
　教之不入所可教者謂上中以下下中以
　上凡有七品之人可教之耳所謂中人已
　上可以語上者即以上道語於上分也是
　則以孔子之道教顔回以顔回之道教閔
　損是中人已上可以語上也其中人已下
　不可以語上者猶可語之以中及語人以
　下如以閔損之道可以教中品之上此乃
　中人亦可以語上也又以中品上道教中
　品之中以中品之中道教中品之下斯則
　中人亦可以語之中也又以中品之下道
　教下品之上斯則中人已下亦可以語中
　又以下品之上道教下品之中斯則中人
　已下可以語下也此中人已下大略言之
　耳既有九品則第五品爲正中人也其二
　三四爲上六七八爲下惟下下之士教而
　不移聞道則笑矣吴先生曰上士不教而
　自知下士雖教而不移神道設教爲中士
　耳夫中士者語之以善則遷善導之以惡
　則趣惡故教之所設爲中士之人可上可
　下也太上之㫖誘以多方教以善道俾其
　遷革漸脱愚迷俾有向風進善之門則所
　謂人無棄人矣上士既悟之於自然故勤
　行不怠也
　中士聞道若存若亡
　注中士可上可下故疑疑則若存若亡
　䟽中庸之士明昩未分聞說妙道或信或
　否謂明則若存而信奉昩則若亡而疑或
　未果决志故謂若存若亡
　義曰若存若亡者可上可下之意未果决
　也代俗之情爲富貴所誘利害所牽娱樂
　難忘驕奢自恣聞玄默之道孰肯勤勵而
　修之遂乃五色瞽其明五聲聵其耳迷情
　溺性自掇敗亡苟能聞惡如探湯慕善如
　不及知過必改見賢思齊效上士之所修
　捨中庸之所樂皆可以躡景淩虚矣
　下士聞道大笑之
　注迷而不信故笑之
　䟽下士識不及理聞道不信謂爲虚誕則
　嗤笑之亦猶章甫致賤於越人和璞見遺
　於楚國故莊子云曲士不可以語於道爾
　義曰大笑者謂愚昩之士智識昏庸不聞
　聖人之言聞亦不曉不見先王之教見亦
　不知所謂識不及理也聞眞眞之道能生
　成天地孕育乾坤包舉陰陽彌綸造化修
　身則延生乆視理國則凝拱垂衣反爲虚
　誕相與嗤笑故云大笑之章甫者鄒魯之
　冠也越人者百越之國也夏禹理水極于
　東夷子孫居之遂以爲國其舊俗被髮文
　身至勾踐平吴方通中國既不尚冠冕則
　章甫非彼所好也故云致賤爾和璞者卞
　和楚人居荆山之下得玉璞焉以獻楚王
　使玉工視之曰石也以爲欺妄刖一足如
　此歷二王再獻之刖其兩足和抱玉璞哭
　於荆山之下楚王知而召之使玉工琢石
　得玉因而寳之後傳入趙自趙入于秦秦
　皇平天下廢諸侯爲郡縣刻其玉爲傳國
　璽焉言卞和三獻其璞方爲時主所知故
　云見遺於楚也莊子秋水篇海若語河伯
　曰井蛙不可語於海拘於墟也曲士不可
　語於道束於教也所謂曲士者執一家之
　偏見滯彼有爲河伯恃秋水之滂流不知
　其小海若曰天下之水莫大於海萬川歸
　之不知何時止而不盈尾閭泄之不知何
　時止而不虚春秋不變水旱不知此其過
　江河之流不可爲量矣而吾未嘗以此自
　多者自以此形於天地受氣於陰陽計四
　海之在天地間猶罍空之在大澤耳夫雖
　越俗賤冠楚人遺璞泊乎刻秦皇寳篆襲
　中國衣瓔垂範後王同軌六合和璧章甫
　何賤乎理化之端隨機設教道之從善引
　之向方雖下士至愚亦可以語於道矣
不笑不足以爲道
　注不爲下士所笑不足以爲玄妙至道
　䟽至道幽玄深不可識明而若昩理反常
　情所以致笑若不爲下士所笑未得精微
　乃是淺俗之法不足以爲道道非代間法
　故爲凡愚所笑是以爲妙道也義曰道惟
　潜還寂默希夷不察察以繩人不昭昭而
　顯狀體道之士其行亦然内合虚無外混
　塵滓故至明若昧人所不知豈惟順俗和
　光兼亦守卑處下所以下士侮而笑之然
　至人之隱身修道不爲下士所笑未合乎
　大道也理國行化亦在乎澄澹無爲任物
　自化以慈柔潜布恩煦周行使其民也日
　出而作日入而息昏昏默默不知帝力不
　知其上之有君也雖下民不知帝力而聖
　德遐被玄風普覃所以爲至化矣
建言有之
　注建立也將欲立言明此三士於道不同
　也
　䟽建立也將立言釋上士勤行之道中士
　存亡之致下士大笑之由有之指下明道
　等也
　義曰太上將立言顯道以表三士不同之
　由故有此句
明道若昧
　䟽明照了昩昏暗也謂道德行人以昩養
　明遺形去智而實明了故云若昩言上士
　勤行於明若昩下士不達是以笑之中士
　初聞明道故若存後聞如昩故若亡爾
　義曰夫大道之君體道而處神與化合處
　於自然萬彙任眞莫有聞見性合道之玄
　妙命得一之精微動作順於太和取捨合
　於天理無思無慮冥寂鴻蒙齊日月之照
　而民不以爲明均雨露之恩而民不以爲
　惠其至明也而若昏默焉上士修道隱智
　藏輝含見匿知反視内照而外若嬰兒此
　固非中士之所及乃爲下士之所嗤也若
　有若亡抑亦其冥矣又言天之德也雖赫
　赫在上常如冥昩耳
進道若退
　䟽進道之人内心不起外事都忘功名日
　損大成若缺下士觀之似如退敗
　義曰弘道之君也天下童蒙四海爲一務
　其損而不益其事然而不作所爲者寡所
　守者約民忠厚而敦信世和順而質朴王
　如天地民如草木不以萬乘爲尊不以九
　重爲樂謙弱撝退恬和無欲而其道博施
　其德恢廓此若退之道也上士以此理身
　而玄德潜施而不矜不衒陰功默運而不
　識不知讓善於人退身度物而其丹籙之
　名克著青華之簡昇聞李意期乞食於人
　寰陰長生受辱於都市侯道華寓跡於傭
　保皇甫獺示疾於丘林聲子伴狂壼公韜
　晦皆卑躬損志乃者習景冲眞也又言地
　之德也雖蒸蒸在下常如卑退也
夷道若纇
　注上士勤行於進若退於夷若纇故中士
　疑而下士笑
　䟽夷平也纇絲之不匀者夫識心清淨塵
　欲不生坦然平易與物無際而外若絲之
　有纇
　義曰絲之無纇即爲人所用齊紈楚練霧
　縠雲羅皆入彼化機忘其本質以至靡壞
　不復爲絲矣人之捨道即爲俗所運馳各
　競禄滯色躭聲流浪惡縁迷喪眞性以至
　淪滅不保其生矣達士理身内則夷坦外
　示同塵履苦遇樂隨時應跡若絲之有纇
　也仲尼大聖之德而伐樹削跡歷聘諸邦
　玄元大聖之尊而伏柱藏書行化絶域此
　其内懷至道外若有纇焉又言君之德也
　雖法地則天不敢標異常若有滯纇焉
上德若谷
　注虚縁而容物也
　䟽言勤行之士謂之上德德用光備無不
　含容故云若谷
　義曰有道之君託神太漠隱貌玄冥被道
　含德無不包括萬國之廣貯於胸中不恃
　其有萬物自化曠乎域中不矜其大豈若
　谷之可諭乎又言國君含垢如溪谷之受
　汙也上士體道德無不周固亦然矣
大白若辱
　注純潔而含垢也
　䟽白純净也辱塵垢也得純净之道者混
　迹同塵故稱若辱而實純白獨全備爾
　義曰堯湯之德至明也而時有襄陵鑠石
○
　之數民無墊溺菜色之憂亦大白之有塵
　垢矣修道之士外汙若干吉託形而齒劍
　惠風示跡以沉泉内明道功旁混塵濁亦
　斯義也
廣德若不足
　注大成而執謙
　䟽言至人德無不被廣也守柔用謙故常
　若不足史記曰良賈深藏若虚君子盛德
　容皃若愚
　義曰上德之君化被九圍不恃其德九圍
　自化不知其功固若不足爾修道之士功
　濟幽顯德洽昆虫立功不息崇德不倦常
　若不足良賈深藏者史記云孔子與南宫
　敬叔適周問禮於老君老君曰子之所言
　其人骨已朽矣獨其言在爾吾聞之良賈
　深藏外若虚君子盛德容貌若愚去子之
　驕氣與多慾態色與淫志皆無益於子之
　身吾所以告子者若是也此蓋責孔子以
　三綱五常之教汨亂於人不尚大道矯飾
　禮義豈若善爲賈販之人藏寳積貨外畏
　人知常若虚匱之者耳
建德若偷
　注立功而不衒也
　䟽建立也偷盜也言建立陰德之人潜修
　密行如彼盈竊當畏人知故曰若偷
　義曰人君施德行道潜育於人不伐不矜
　惟冲惟寂不令天下知覺故云若偷上士
　修身常持密行故有若偷之義又偷薄也
　論語大伯篇孔子曰君子篤於親則民興
　於仁故舊不遺則民不偷包氏注云興起
　也君能厚於親屬則人皆化之起爲仁厚
　之行不偷薄也此言建立陰德之人所行
　之行有功則立不計其名有善必行不務
　其厚吴子曰功不在大遇物斯拯是也
質眞若渝
　注淳一而和光也
　䟽眞淳一也渝變改也言道德行人其德
　淳一而無假飾若可渝變與物同波而和
　光也
　義曰質素也眞淳也眞淳質素之人惟善
　是適方圓任器不局一隅若可渝變爾
大方無隅
　注不小立圭角
　䟽方正也隅角也夫砥礪名節以作廉隅
　此爲束教之人非曰大方之士磨而不磷
　在涅不緇大方也而能和光同塵不自殊
　異無隅也故曰大方無隅
　義曰至道之君玄德浩邈無不包容籠虚
　無而不爲大亘天地而不爲遠若鳴鳳之
　升寥廓若神龍之逸層霄豈隅可以圍測
　哉上士弘道異夫儒術不局名分不拘廉
　隅坦然其量也眇若太虚泛然其志也杳
　若冥鴻不緇不磷有在於是矣論語陽貨
　篇佛肸召孔子孔子欲往子路曰昔者由
　也聞諸夫子曰親於其身爲不善者君子
　不及入也佛肸以中牟叛子之往也如之
　何子曰然有是言也不曰堅乎磨而不磷
　不曰白乎涅而不緇磷薄也至堅之物磨
　之而不薄緇黑也至白之物涅之而不黑
　喻君子雖在濁世不能汙也聖人不爲世
　俗所染如至堅至白之物也上士之行聖
　人之德固無方隅可拘矣
大器晚成
　注且無近功
　䟽備物之用曰器以晩故能成大是以上
　士勤行積功而證得之於漸非一朝一夕
　故曰晩成
　義曰積和而成人積功而成道非朝夕之
　可就故曰晩成用道之君化於人也抱無
　爲任因循忽忽昩昩而不苛察純純悶悶
　而不滋彰任物自然而四海之内臻於道
　矣理身之士積功累行不其然乎故曰功
　滿三千白日昇天弘道無已自致不死非
　朝行而夕至也備物之用曰器者春秋定
　公九年夏陽虎歸寳玉夏后氏之璜封父
　之繁弱大弓書之曰得器用也凡獲器用
　曰得得用曰獲故器者備物之用也
大音希聲
　注不飾小說
　䟽夫道能應衆音大音也聽之無聲希聲
　也以況聖人開演一乘則法音廣被待感
　而應故曰希聲
　義曰大音若雷不可以四時震擊聖人微
　㫖不可以終日諠傳此明道不可聞也必
　在滅智内求灰心默𢍆然後聽之非耳聞
　之以神得無聲之聲證眞道矣一乘者大
　乘之道也道貫萬法而演爲三乘初法以
　戒檢心以律檢行以存修靜其内以齊潔
　嚴其外然漸進中道習於無爲隳體黜聰
　忘形絶念而次登大乘之行次來次滅隨
　念隨忘不滯有無玄𢍆中道證此道者鍊
　凡以登仙超俗而度世淩倒景之上享無
　窮之齡天地有傾淪而眞道無渝壞法音
　周普拯度羣生此聖人一乘之用也
大象無形
　注故能應萬類
　䟽夫涉形器者則滯於一方矣惟大象之
　道本無形質隨感而應能狀衆形故曰大
　象無形
　義曰大象道也道非象故摶之則微豈善
　清浮爲天濁厚爲地大爲日月小爲星辰
　而昭昭可見乎必在乎反視内明含光中
　朗然後見非色之色睹無形之形也夫道
　惟大象寂寥無形能成生衆形彫刻萬象
　萬象生化在大象之中矣唯得道者能窺
　其形兆焉
道隱無名
　注功用不彰無名氏也
　䟽語其通生則强謂之道忘其功用則隱
　無名氏欲明名以詔體而妙本無象則體
　不可名故曰道隱無名
　義曰道無名稱本非有法法既非有故曰
　隱焉能忘强名之名可階衆妙之妙道生
　萬有不矜其功是忘其功用也道應一切
　不爲主宰是隱無名氏也是曰無象之象
　無名之道自非反神内鑒胡可得而言之
夫惟道善貸且成
　注雖隱無名氏而實善以沖和妙用資貸
　萬物且成熟之
　䟽此結道之功用夫歎也唯獨也貸施與
　也歎美此道雖復無名無氏無形無聲獨
　能布氣施化貸施萬物且成熟之故曰善
　貸且成
　義曰道之功也生成不息運用無窮秋毫
　之微庶類之衆皆資道氣假借而後能生
　能成貸假借於物也無名無氏爲萬有之
　根無聲無形爲萬物之源布氣十方成就
　一切非妙本之道孰能與於此乎

道徳眞經廣聖義卷之三十二
道德眞經廣聖義卷之三十三景九
　　　　唐廣成先生杜光庭述
　　　道生一章第四十二(䟽前章明三士/所聞之道能生)
　　　(萬物此章明萬物生化之由必資三/氣初明冲氣柔弱令萬物抱以爲和)
　　　(次云孤寡不穀戒王公以謙自處結/以强梁不得其死示其修學之元○)
　　　(義曰天地不能自生者天地者大道/大道運用惟一爲先故云生一則明)
　　　(前章三士所聞之道也道惟一爾而/愚智聞之不同由是有信有疑或勤)
　　　(或笑乃顯明昧進退之㫖示世人修/習之由又述谷辱偷渝之方表上士)
　　　(謙虛之行既云善貸萬物彰萬物抱/道而生是知謙虛卑下之基損之而)
　　　(益夫格悍强梁之性益之而損焉必/資三氣者即靈寳生神章經云玄氣)
　　　(元氣始氣也始氣白凝爲清微天號/玉清境天寳君所掌元始天尊統九)
　　　(聖居之元氣黄凝爲禹餘天號上清/境靈寳君所掌大道君統九眞居之)
　　　(玄氣青凝爲大清境號大赤天太上/老君統九仙居之以此三氣每氣復)
　　　(各生三氣下爲九天通三境爲十二/天又以十二天各分二天凡三十六)
　　　(天也又以其精凝爲三才即始氣爲/天玄氣爲地元氣爲人始氣積陽玄)
　　　(氣積陰元氣積陰陽之華而總爲人/倫散爲萬物冲氣者是元和冲寂之)
　　　(氣也萬物得之以生失之以死人能/寳之則返老還嬰革凡成道孤寡不)
　　　(穀之義前章己明重成强梁益明柔/弱爲契道之行也論語云禮之用和)
　　　(爲貴是知和者陟/道之徑不可忽也)
道生一一生二二生三
　注一者冲氣也言道動出冲和妙氣於生
　物之理未足又生陽氣陽氣不能獨生又
　生陰氣積冲氣之一故云一生二積陽氣
　之二故云二生三
三生萬物
　注陰陽合孕沖氣調和然後萬物阜成故
　云三生萬物
　䟽道者虚極之神宗一者沖和之精氣生
　動出也言道動出和氣以生於物然於應
　化之理猶自未足更生陽氣積陽氣以就
　一故謂之二純陽又不能生更生陰氣積
　陰氣以就三故謂之三三生萬物者陰陽
　交泰沖氣化醇則徧生庶彙也此明應道
　善貸生成之義爾
　義曰道以無形無名不無不有自然妙化
　而生乎一一者道之子也天得以清地得
　以寧人得以長存萬物得以生故此妙一
　修道者守之抱之存之得之以爲證道之
　根矣所言一者即前始氣爲天也一生二
　者即玄氣爲地也二生三者即元氣爲人
　也所以沖和妙氣生化二儀凝陰陽之華
　成清濁之體然後人倫畢備品物無遺四
　序調平五行運象若交感而順則物保其
　常或否塞而逆則物罹其患故周易乾下
　坤上爲泰天地交而萬物通也上下交而
　其志同也内陽而外陰内健而外順内君
　子而外小人君子道長小人道消也故陽
　氣在上而下感於陰坤爲陰也陰氣在下
　而上感於陽二氣交感而生萬物是則孤
　陰孤陽不能生化其或反此則坤自居下
　乾自居上二氣不交天地隔塞在易爲否
　天地不交而萬物不通上下不交而天下
　無邦亦不能生化故疏云陰陽交泰冲氣
　化醇易曰天地絪緼萬物化醇也
萬物負陰而抱陽冲氣以爲和
　注萬物得陰陽冲氣生成之故故負抱陰
　陽合養沖氣以爲柔和
　䟽言物之生也既因陰陽和氣而得成全
　當須負荷陰氣懷抱陽氣愛養沖氣以爲
　柔和故廣成子告黃帝曰我守其一以抱
　其和故我修身千二百歲而形未嘗衰是
　知元氣沖和群生所賴老君舉此者明人
　既禀和氣以生則氣爲生本人當固柔和
　守雌弱以存本也
　義曰萬物之生也道氣生之陰陽氣長養
　之一晝一夜一陰一陽更相遞代養育萬
　物其大也陰爲寒陽爲暑其細也陽爲明
　陰爲晦以寒暑明晦晝夜長育萬物各成
　其形非妙道沖和之氣無以生也雖有寒
　暑而無道氣者亦殂落矣二氣更爲内外
　故萬物負之抱之不可離矣人之生也道
　以元一之氣降之爲精爲神天以太陽之
　氣付之爲動爲息地以純陰之氣禀之爲
　形爲質生神經曰人之既生天神一萬八
　千地神一萬八千故三萬六千神氣一時
　生形夫向之者陽也背之者陰也故曰負
　陰而抱陽至矣哉人生天地之間驚天駭
　地三元育養九氣結形萬神恭諾司馬敬
　順天眞鑒映擢形太陽亦不輕也但人得
　生而自不能尊其氣貴其形保其命愛其
　神自取死壞離其本眞豈不痛哉莊子在
　宥篇黃帝於崆峒山問廣成子理身之道
　柰何可以長乆廣成子蹶然而起曰善哉
　問乎吾語汝至道之精杳杳冥冥至道之
　極昏昏默默無現無聽抱神以靜形將自
　正必靜必清無勞汝形無摇汝精乃可長
　生目無所見耳無所聞心無所知神將守
　形乃可長生慎汝内閉汝外多知爲敗我
　爲汝遂於大明之上矣至彼至陽之原也
　爲汝入於杳冥之門矣至彼至陰之原也
　天地有官陰陽有藏慎守汝身物將自壯
　我守其一以處其和故我修身千二百歳
　矣而形未嘗衰此謂天有日月星辰地有
　岳瀆百川皆有尊卑遞相運用帝王無事
　物自昌壯矣豈在多事乎廣成子乃太上
　所化之身應號於世以道授於帝王豈有
　生死終始之數寓言千二百歲耳又曰得
　吾道者上爲皇而下爲王失吾道者上見
　光而下爲土又曰人其盡死而我獨存此
　得沖和之妙也
人之所惡惟孤寡不穀而王公以爲稱
　注萬物皆以沖和之氣爲本而沖氣柔弱
　守本者當須謙卑柔弱故王公至尊而稱
　孤寡不穀者以謙柔爲本
　䟽沖氣柔弱爲生之本故舉王公謙卑以
　敦其本孤寡不穀不善之名非尊崇之稱
　人所惡之而王公以爲名者謙之至也言
　王公爲風化之主存亡所繫天下具瞻若
　不崇尚謙柔以安社稷則物所不歸故取
　謙柔爲本以致巍巍之功
　義曰守柔弱者生而不匱懷謙抑者高而
　不危所以柔弱爲保生之元謙抑爲全高
　之本故大國者宜爲下崇臺者固其基此
　守道之常立身之要但人不能行之耳具
　者衆也居尊高之位衆所瞻仰毛詩小雅
　節南山篇赫赫師尹民具爾瞻既居高位
　爲師長尹正故能宣行風化以育黎元詩
　序云上以風化下言王侯以德風化於下
　民論語曰君子之德風小人之德草草上
　之風必偃言民從順其上之化也王侯行
　道德四方之人歸從其化故曰歸往解云
　民所歸往之謂王王公有道其功崇高如
　山之固故曰巍巍乎其有成功巍巍者高
　峻之貌也
故物或損之而益益之而損
　注自損者人益之自益者人損之故朝宗
　者善於下謙弱者德之柄孤寡而稱不亦
　宜乎
　䟽故者仍上之詞也損貶毁也言王公稱
　孤寡以自毁損則爲百姓樂推尊敬而事
　之而致益也或益之而損者若王公貴寵
　其身居上而驕則下人離散而致損也書
　曰滿招損謙受益斯之謂也
　義曰理國以謙光爲本立身以柔弱爲先
　易曰謙謙君子卑以自牧或反於此必貽
　其損易說卦曰緩之必有所失故受之以
　損損而不已必益故受之以益益而不已
　必决故受之以夬則損益倚伏終始相循
　若謙己不已物常益之故無顛覆修道之
　士割榮華去繁盛捨悦樂甘寂寥損之甚
　矣其得道也延景福享遐年逍遥無爲天
　地齊永豈非益之乎滿招損者尚書大禹
　謨舜曰咨爾禹惟時有苗不率汝往徂征
　禹乃會群后誓師征之三旬苗人逆命益
　贊禹曰惟德動天無遠不届滿招損謙受
　益是乃天道禹拜昌言曰俞帝乃誕敷文
　德舞干羽于兩階七旬而有苗格故理國
　理身謙爲本也
人之所教亦我義教之
　注老君曰人君所欲立教教人者當以吾
　此柔弱謙虚之義以教之
　䟽人謂人君也人君爲政教之首一國之
　風繫乎一人而化故老君昌言之曰人君
　欲行言教以化人者當須用我沖虚柔弱
　之義以教之也
　義曰理化之本其惟元首乎元首者人君
　也尚書曰元首明哉股肱良哉庶事康哉
　此言人君教之善也又曰元首叢脞哉股
　肱惰哉庶事隳哉人君叢脞細碎而無大
　略則臣下懈惰萬事隳廢此言人君教之
　不善也政教由於元首可不慎耶詩序曰
　一國之事繫一人之本謂之風天下之事
　形于四方之風謂之雅風雅正也言王政
　之所由廢興也人君以謙損柔弱以教於
　人人醇朴而宗道矣以仁義苛察以化於
　人人智詐而歸於亂矣理身者謙靜而事
　簡事簡而心泰則生可保躁動而心競心
　競而事繁則去道遠矣昌大也
强梁者不得其死
　注强梁之人動與物亢求益而損物或繫
　之故不得其死
　䟽强梁謂剛暴屈强之人也剛暴之人失
　養生之要必自夭其天素不得壽終而死
　嚴仙人曰强秦以專制而滅大漢以和順
　而昌
　義曰老君所戒柔必勝剛弱必勝强故舌
　柔則存齒堅則亡是則强梁非全身之道
　爲失生之基耳剛暴非進道之階殊保壽
　之㫖矣深宜戒之嚴仙人者蜀郡嚴遵字
　君平常於成都巿以卜筮之道潜化於人
　人有不正之問必以陰陽之理制而止之
　日閲百錢而閉肆下簾以受老子乃作指
　歸數萬言明理國理身之要其解此義云
　强秦以專制而滅者言秦皇吞滅七國一
　統天下威制四方殺伐無已違謙抑守柔
　之道故子嬰降而祚滅不得其死理實然
　乎秦嬴氏顓頊伯翳之後至非子與周孝
　王養馬封於汧渭之間平王東遷秦襄公
　衛助有功因命列爲諸侯至繆公乃下士
　用賢得由余子桑百里奚乃强盛昭王五
　十一年伐周取九鼎寳器三十六邑遷周
　於憚狐昭王俾卒孝文王戍立一年戍死
　莊襄王子楚立三年而卒始皇正立元年
　乙卯至二十六年庚辰平諸侯滅六國自
　號始皇三十八年卒二世胡亥立三年卒
　子嬰立四十六日降漢於軹道項羽至斬
　之國滅漢祖劉邦字季彭城豐沛人帝堯
　劉累之後父太上皇端起布衣推賢用能
　與項羽力戰而取天下德制强楚仁及生
　靈智士爲之謀賢士爲之輔相三傑而成
　帝業約二章而安疲人有長者大度之美
　傳祚兩漢二十四帝四百餘年裔孫王蜀
　亦及兩世此柔德制强之驗也理身理國
　足爲鑒乎
　䟽强梁者失道剛武者失神生主以退安
　得長存注云動與物亢亢敵也物或擊之
　者易益卦上九爻辭云莫益之或擊之
　義曰理代者以强梁失國理身者以强梁
　喪生與物抗敵豈能無患或擊之者易益
　卦上九曰莫益之或擊之言處益之極過
　盈者也求益無已是心無恒無厭而求人
　莫之與獨唱莫和適是偏辭人道惡盈怨
　者非一故或擊之也益與也擊傷也神爲
　生主人爲神主相須而立闕一則亡用剛
　失神故非善也
吾將以爲教父
　注吾見强梁者亡柔弱者全故以此柔弱
　之教爲衆教之父也
　䟽父本也此句結修學之元老君舉强梁
　者亡以之爲戒柔弱者全以之爲勸以爲
　教父者父爲子本言吾將此柔弱之教爲
　衆教之本如子之於父故云以爲教父
　義曰父者尊也柔弱必全尊於衆教衆教
　之末謙柔爲先故易曰謙尊而光卑而不
　可踰言尊者能謙光而益明卑者能謙不
　可踰越禮曰傲不可長慎以避禍恭以遠
　耻敬讓以行皆謙慎之㫖也尚書曰願而
　恭慤愿而恭恪也柔而立和柔而立事也
　詩云靖恭爾位守柔敬也春秋曰使之以
　和臨之以敬行之以禮守之以信奉之以
　仁教之以務閑之以義經曰兵强不勝木
　强則共强大處下柔弱處上高者抑之下
　者舉之此衆教之中皆以柔弱謙敬爲本
　也爲教之父豈虚也哉理天下修其身守
　柔行謙無思不服矣



道德眞經廣聖義卷之三十三

道德眞經廣聖義卷之三十四景十
　　　　唐廣成先生杜光庭述
　　　天下之至柔章第四十三(䟽前章明/衆生背道)
　　　(强梁所以不得其死此章示人正性/柔弱修之則與道合同文殊途以發)
　　　(明理會歸而齊致首標舉道性柔弱/之本人有失之成堅强之過後吾是)
　　　(以下明無爲之道廣有利益衆教莫/之能先○義曰既以前章示强梁極)
　　　(則之於死此乃明至柔失即爲至堅/用顯無爲之益更彰不言之利欲使)
　　　(人捨强服柔宗無去有/從麄入妙深契道元爾)
天下之至柔馳騁天下之至堅
　注天下之至柔者正性也若馳騁代務染
　雜塵境情欲充塞則爲天下之至堅矣
　䟽夫人之正性本自澄清和氣在躬爲至
　柔也若馳騁情欲染著代塵爲聲色所誘
　則正性離散爲至堅也
　義曰道以至柔無乎不在貫通萬物流注
　群形得之則生失之則死故保養道存則
　生全而柔弱馳騁氣散則枯槁而堅强理
　國有道則襁負而歸仁無道則蕭墻搆敵
　矣染著代塵者謂六根起於六識六識恣
　於六情六情生於六欲六欲謂之六塵六
　塵謂之六染六染謂之六入從根而生染
　有輕重皆在修鍊漸而制之所以理身所
　務眼絶五色耳絶五聲鼻絶五香口絶五
　味身絶五觸心絶五縁即六塵净矣六塵
　淨則世利不能動聲色不能誘自歸柔弱
　之道豈有堅强之患哉
無有入於無間
　䟽無有者謂人了悟諸法一無所有則返
　歸正性與道合同入無間矣無間道也入
　謂與道同也以道爲無間者明道性清淨
　混然無際而無間隙矣
　義曰天地有形位清濁殊矣陰陽有分别
　昏明殊矣氣象有代謝四時殊矣惟道廣
　包天地微貫陰陽總四時運氣象無處無
　道故云無間隙也人能融神觀妙返一歸
　元息則爲人消則爲氣與道爲一常存不
　亡乘無有之和入無間之道何四序之能
　運生死之能局哉
吾是以知無爲之有益
　注無爲者不染塵境令心中一無所有無
　間者道性清淨妙體混成一無間隙矣不
　爲可欲所亂令心境俱净一無所有則心
　與道合入無間矣故聖人云吾見身心清
　净即能合道是知有爲之教不如無爲之
　有益
　䟽吾者老君自稱也此章亦通戒人君以
　無爲化理天下故老君云吾見衆生正性
　柔弱及乎馳騁奔競則至堅强若使照了
　心境則一無所有即合道矣是知清淨無
　爲理身理國有益於人也以此推之有爲
　之教不及無爲之有益也
　義曰老君垂教以清靜爲用無爲爲宗清
　靜則國泰身安無爲則道成人化夫道德
　無爲也天地成焉萬化行焉萬物生焉天
　地無爲也四時運焉六氣和焉八風鼔焉
　聖人虚心以原道德靜氣以存神明寡其
　聰聽於無聲杜其明視於無形覽天地之
　變動睹萬物之自然以是而知有爲者亂
　無爲者理所以至柔之性本無爲也至堅
　之患由馳騁也息馳騁之有欲復柔弱之
　無爲以教天下弘益之道廣矣照了心境
　者神奇莫測内察於一心妙用無窮外忘
　於萬象理國則忘其所理修身則忘其所
　修洞入虚無泯然合道是謂内照内明之
　㫖也
不言之教無爲之益天下希及之
　注言天下衆教少能及之也
　䟽至道無言物以之生聖人無爲化以之
　清即不待立言然後成教天下希及之者
　言九流百氏希有能及無爲之教者又云
　自非體道之君莫之能及故曰希也
　義曰人君以無爲爲理率土以自然而化
　復何言哉夫無爲之至妙包於道德統於
　仁義合於禮樂制於信智囊括萬行牢籠
　二儀至廣無涯至細無間凝寂玄寥與道
　混合是無爲之至也九流者漢書云道家
　流者使人精神專一動合無形贍足萬物
　其爲術也因陰陽之大順與時遷徙應物
　變化本清虚以自守卑弱以自持此人君
　南面之術也儒家流者蓋出司徒之官助
　人君明教化祖述堯舜憲章文武宗師仲
　尼以垂其言於道最高此其所長也或失
　精微而僻又隨時抑揚違離道本茍以譁
　衆取容後進僻儒之患名家流者蓋出於
　春官名位不同禮亦異數子曰必也正名
　乎此其所長也及徼爲之則苟鈎釽折辭
　而已爲君者慎器與名故曰惟名與器不
　可以假人縱橫家流者蓋出於行人之官
　子曰使於四方不能專對又曰使乎使乎
　言當權事制宜受命不受辭此其所長也
　邪而爲之則尚詐而棄其信矣雜家流者
　蓋出於議官合儒墨兼名法此其所長也
　盪者爲之則羡無歸心矣農家流者蓋出
　於農官播五穀以足衣足食洪範八政其
　一曰食此其所長也鄙者爲之欲使君子
　並耕矣小說家流者蓋出於稗官稗小米
　也王者欲知風俗立稗官采街譚巷議之
　說子曰雖小道必有可觀致遠恐泥此亦
　蒭蕘狂夫之義也墨家流者出於清廟之
　宇茅屋采椽兼受選士敬者爲推也陰陽
　家流者出於天官五行之說使人多拘忌
　也兵家流者出於司馬之官所以威不軌
　而昭文德兼弱攻昩以遏亂略以靖四國
　此其威也止戈爲武武有七德佐文而理
　文武之道不可廢也百氏者六經正史之
　外自爲述作自周已來立理著書凡百餘
　人皆稱曰子子者男子之通稱也不敢侔
　於六經皆目之爲子爲論爲記爲書或以
　姓氏立稱或以因時表號則有鬻子曾子
　晏子孟子管子荀卿子魯連子列子莊子
　庚桑子王孫子尹文子公孫尼子吕氏春
　秋鄧㭊子鬼谷子陸賈晁錯賈誼桓譚崔
　寔周生列子魏朗任蝦裴玄蘇彦傅玄唐
　滂秦菁阮武啇君陸雲牟子符朗孫武汜
　勝之是也或自立别號者子思子太公金
　匱淮南子鹽鐵論說苑新序論衡潜夫論
　風俗通文子申鑒昌言典論篤論中論萬
　機論忠經意林道言録歲時記耆舊記法
　訓五教蒭蕘典語默記正書正論物理論
　韓子人物志成敗志通論正部士緯通語
　國語越絶書抱朴子世要新論㭊言幽求
　長樂子家語太玄經方言法言志林搜神
　記博物志義訓山海經水經大荒記十洲
　記拾遺録本草相牛經相馬經相鶴經周
　髀竹譜孫子兵法司馬兵法孫子筭經黄
　石公記相貝經萬畢術是也或採玄經奥
　義或探儒術禮書或宗律曆天文或附陰
　陽象緯或拘以名法或約以機權各盡所
　長互陳其自然有爲或作乍㢮乍張各滯
　一隅罕能通貫以兹量較難以及之於無
　爲之道焉惟體道之君上德之主志無所
　慮神無所思動若無形寂若無有與道相
　得曠然大通可以繼躅玄元追蹤大白矣
　　　名與身孰親章第四十四(䟽前章明/正性柔弱)
　　　(馳騁所以至堅此章明名貨親䟽愛/藏所以爲患初三句標問得亡孰病)
　　　(次兩句詳答致患之由後知足下結/勸令守分則可長乆爾○義曰貨者)
　　　(身之所資名者身之所美滯於貨則/有焚軀之咎溺於名則有損命之灾)
　　　(藏貨愛名斯爲大患老君哀世人迷/執名貨不知致病之由故三句問之)
　　　(於前兩句答之於後示以止足之善/息其藏愛之心軫慮羣生斯亦至矣)
名與身孰親
　注名者實之賔代人徇名以亡身設問誰
　親欲令去功與名而全其眞矣
　䟽此以名較量身也孰誰也詳問云夫以
　矜徇功名保養身命兩者既異誰者與保
　壽全身之道爲親乎傷代人不能忘名以
　全眞爾
　義曰聖人憫俗間之士貪愛功名名立於
　前身危於後誰能棄名而修道絶俗而全
　身所以伯夷死於仁聶政死於義尾生死
　於信比干死於智荆軻死於勇龍逄死於
　諫伍員死於忠介推死於怒是皆名顯身
　殁形骨飄零披面剖心火焚水溺齒劍抉
　眼自取滅亡殊不知儒者之訓全而歸之
　賈彼虚名去道遠矣
身與貨孰多
　注徇利者將以求財財得而亡身設問孰
　多欲令擲玉毀珠以全其和矣
　䟽多者可貴重之意也言身與貨兩者既
　别誰可多貴耶云此者欲令悟身爲多不
　貴於貨可也注云擲玉毁珠者莊子外篇
　之詞也
　義曰老君以舉世所惑財貨爲先貨積而
　身憂財多而禍至誰能散財却害樂道安
　貧所以慶封死於富駟遄死於侈齊簡公
　死於貪榮夷公死於利故莊子至樂篇云
　天下所尊者富貴壽善也所樂者味服聲
　色也所下者貧賤夭惡也所苦者饑寒憂
　懼也而富者苦身疾作積財而不得盡用
　其爲形也亦以外矣貴者夜以繼日思慮
　常若不足其爲形也亦以疏矣而至於豐
　屋蔀家名亡身辱殊不知達者所誚積財
　累患保壽全生固亦遠矣擲玉毀珠者莊
　子胠篋篇云唇竭則齒寒聖人生而大盜
　起若掊擊聖智縱捨盜賊而天下始理矣
　夫川竭而谷虚丘夷而泉實聖人已死大
　盜不起絶聖棄智大盜乃止□玉毁珠小
　盜不起此所謂聖智者作盜之利器珠玉
　者起盜之貪心棄而不用奸盜自然息矣
得與亡孰病
　注問得名貨與亡名貨孰者病其身
　䟽此總問上二句得名貨與亡名貨誰爲
　病耶得名貨則亡身存身則亡名貨曆然
　殊智爲病可知而迷倒之徒莫之先覺故
　後文詳答之爾
　義曰大聖說經義存匡救將顯以身爲重
　名貨爲輕輕重設問辭復爲詳答殷勤指
　喻迷者尚或懵焉
是故甚愛必大費多藏必厚亡
　注甚愛名者必勞神非大費乎多藏貨者
　必累身非厚亡乎
　䟽此二句總答前問甚愛必大費此答名
　與身孰親費猶損也親猶愛也甚愛名者
　矯企情性損費心神所愛既甚所費彌大
　矣多藏必厚亡者此答身與貨孰多藏貨
　既多其亡亦厚劍玉賈害譬諸懷璧詩書
　發塜只爲含珠惟貨之損可爲殷鑒
　義曰徇名則害己藏貨則亡身已如前解
　河上公云生多藏於府庫死多藏於丘墓
　生有攻劫之憂死有發掘之患劍玉賈害
　者春秋桓公十年虞公之弟虞叔有玉虞
　公求之弗與既而悔之曰周諺有之疋夫
　無罪懷璧其罪吾焉用此其以賈害也乃
　獻之又求其寳劍叔曰是無厭也無厭將
　及我恐將殺我也遂伐虞公故虞公出奔
　洪池也詩禮發塚者莊子外物篇儒以詩
　禮發塜大儒臚傳曰東方作矣事之若何
　小儒曰未解裙襦口中有珠詩固有之青
　青之麥生於陂生不布施死何含珠爲大
　儒曰接其鬢壓其顪徐以金鎚控其頤無
　傷口中珠大儒大□也小儒小□也東方
　作矣言日將出也詩古詩也麥宜下田今
　種陵陂非其所也生不布德施惠死乃含
　珠非其藏也致有發塜理亦宜然詩以温
　良禮以莊敬先王理世之法也今用發塜
　稱儒爲盜誠有之哉
知足不辱知止不殆可以長乆
　注知足者不甚愛知止者不多藏既無辱
　殆故可長乆也
　䟽辱損累也殆危亡也不邇聲名知足也
　不殖財貨知止也知足故名當其實而無
　過分之累知止故貨不多藏而無貪求之
　害既不辱不殆乃可長存而乆壽也
　義曰人之生也大道降氣三元炳靈九天
　所錫禀有其數修道者積功而延壽爲過
　者負舋而夭年既貪過分之名名不稱實
　又積難得之貨貨必致灾小則恥辱及身
　大則危亡其命身辱命夭自貽其殃深可
　憫也老君戒之使絶其叨名之過革其瀆
　貨之心知足知止無貪無欲則却夭年之
　禍造延壽之庭固可長乆也
　　　大成若缺章第四十五(䟽前章明身/貨孰親愛藏)
　　　(所以爲患此章明成盈若缺其用所/以不窮初七句標立行之楷模次兩)
　　　(句明靜躁之優劣後清靜下結釋清/靜則可爲天下正爾○義曰上德之)
　　　(君達道之士其履行也有兮若無實/兮若虚汎然與天地同體浩然與陰)
　　　(陽同波不矜盈成之所能故若冲缺/之不足代人睹屈拙之外狀罔知巧)
　　　(直之内明挫辨躁之機明訥靜之要/爲天下正無以加焉顯前章名貨之)
　　　(非表後章貪欲之咎以清以/靜爲修道之階此其大㫖也)
大成若缺其用不弊
　注學行大成常如玷缺謙則受益故其材
　用無困弊時
　䟽凡曰學人功行大成衆德圓備常自虚
　忘有如玷缺如是則材用不窮也道德大
　成之君亦復如是等天地生育之功齊日
　月照臨之德所成理大故曰大成然不恃
　其成有如虧缺以斯爲用用則無窮
　義曰人君以大道化物與道相符上士以
　大道修身與道冥合是以天高地廣日照
　月臨寒暑陰陽自相遞代道不伐其功矣
　人君法道爲理上行下隨不伐其功與道
　同矣修學之士功圓德備不矜其能道益
　彰矣故皆若虧缺而其實圓成也於國則
　聖理常存於身則體和無極雖云若缺固
　無弊竭之時矣
大盈若冲其用不窮
　注禄位盈滿常若沖虚儉不傷財故用不
　窮匱
　䟽沖虚也窮匱也此明聖人禄位充盈恭
　儉自牧不爲盈滿故若沖虚所謂有若無
　實若虚故其運用而無窮匱也
　義曰不矜其有故盈而若虚不恃其盈故
　用而無乏主有餘德民有餘財周流六虚
　放曠四極爲國則民自富理身則德自充
　其用無涯何窮匱之有也
大直若屈
　注直而不肆故若屈也
　䟽直正也屈曲也前四句兼明體用下三
　句但出其體不書其用略文以見義類可
　知也夫潔己而垢人舉直而措枉小直也
　不執是以辯非不正己以矯物大直也曲
　隨物宜故云若屈注云直而不肆此卷之
　經文也　
　義曰道以和氣順物物自生成君以大道
　化人人自貞正上士體道與物逶迤物感
　其和各從其直此直廣博旁該萬殊可謂
　大矣此化隨順忘功不宰可謂若屈矣舉
　直措枉者論語爲政篇魯哀公問孔子曰
　何爲則民服孔子對曰舉直措諸枉則民
　服舉枉措諸直則民不服哀公魯目春秋
　隱公第十二君名奬謚曰哀時哀公失德
　民不服從哀公患之故問孔子求民服從
　之法也直謂正直之人措置也枉謂邪曲
　之人若舉正直之人爲官則邪枉之人廢
　置民服君德矣若舉邪佞之人廢正直之
　人則民不服矣此孔子譏哀公捨賢任佞
　欲使改之爲理也直而不肆此卷第二十
　一章經文也
大巧若拙
　注巧不蕩於分外故若拙也
　䟽矜粉繪之工逞鈎繩之妙小巧也因材
　致用任物成功不失其宜大巧也無所栽
　割不見其功似若朴拙爾莊子稱造化刻
　彫衆形而不爲巧
　義曰天地大化陰陽大鈞吹萬流形不見
　其用人君端拱垂教萬方各盡其能萬物
　各施其用方圓曲直盡得其宜貴賤賢愚
　各宣其力大巧之謂也天地爲而不宰陰
　陽施而不有人君化而不恃故若拙焉粉
　繪之工者論語八佾篇云繪事後素言以
　五色畫成文謂之繪五色既具然後以素
　分市其間以成其文素者粉也是謂粉繪
　焉鈎繩者莊子馬蹄篇云陶者曰我善治
　埴圓者中規方者中矩匠人曰我善治木
　曲者應鉤直者應繩夫埴木之性豈欲中
　規矩鉤繩哉然且世世稱之此言土之性
　也種之得五穀掘之得甘泉木之性也曲
　則爲輪直則爲桶今陶者以規矩匠者以
　鈎繩圓者則矩之使方方者則規之使圓
　曲者繩之使直直者鈎之使曲此失其眞
　性誠至小巧爾造化刻彫衆形者莊子大
　宗師篇意而子問許由曰願遊於至道之
　藩由答曰噫吾師也𩐎萬物而不爲義澤
　及萬世而不爲仁長於上古而不爲老覆
　載天地刻彫衆形而不爲巧此所遊已此
　謂吾師自然之道無心自爾莊子師之吾
　師之遊自然而已
大辯若訥
　注不飾小說故若訥
　䟽合譬飾詞結繩竄句小辯也行不言之
　教辯彫萬物窮理盡性大辯也至言去言
　無所抑揚如謇訥爾
　義曰合譬者引事合意譬諭殷繁非眞理
　也結以華文竄擇詞句非至言也聽言則
　對小說也夫聖人之㫖上士之行出名言
　之域超語默之津無述作而萬彙區别無
　稱喻而重玄了悟此辯之大也無言無說
　默識無爲此若訥也聖人鶉居以撫伐上
　士凝拱而通玄眞化自流不知其力可以
　臻於清靜矣
躁勝寒靜勝熱
　䟽舉此諭以示教也以執成者必敗持滿
　者必傾故聖人功濟天下不見成功其如
　缺所以無弊位尊萬乘不視成位其若冲
　所以不窮也恐人不曉故寄陽氣動靜以
　喻之躁動也勝極也言春夏陽氣發於地
　上萬物因之以生陽氣動極則寒寒則萬
　物以衰死明躁爲死本盛爲衰源喻功成
　不缺者必敗持盈不沖者必傾有爲剛躁
　者必死靜勝熱者謂秋冬陽氣靜於黃泉
　之下靜極則熱熱則和氣發生也萬物因
　之以生生託靜而起故知靜爲生本亦爲
　躁君取喻大成大滿而能缺能沖所以無
　弊無窮至致生爾夫能無爲清靜者則趣
　生之本此勸人當務靜以析生不當輕躁
　而赴死也
　義曰至理之君修道之士革惡除患虚心
　嗇神猶躁能勝寒靜能勝暑躁體春夏極
　則萬物凋落靜喻秋冬極則品彙發生矣
　禮經曰春者蠢也萬物蠢然而生夏者極
　也萬物得陽而盛此則仲冬既至一陽漸
　萌陽動而生故謂之躁躁極則凋落而死
　矣秋愁也物將凋落故謂之愁冬藏也物
　則閉藏陽氣潜伏潜伏未動未動故謂之
　靜靜極則煦嫗而生矣二氣則靜爲生之
　本躁爲死之根陰符所謂生者死之根死
　者生之根是陰陽相勝之義終始之機也
　天元經曰立夏之後日行於地北入也少
　故夜短而晝長爲熱立秋之後日行地南
　入地多故夜長而晝短爲凉日行去極遠
　近不同故有暄凉寒暑之異是則寒暑躁
　靜陽氣之所運也若夫用道之君無爲致
　理政靜而物泰國安而人康四表來王五
　兵不用清虚凝寂澄默恬和奸詐不敢侵
　强梁不敢暴烽燧不起鼙柝不驚海内晏
　如此靜而勝矣及其化之至則謳謌洽敬
　讓興九族雍和四門穆穆制禮作樂舉賢
　用能梯航屬望而來庭書軌順規而禀化
　八表麏至群方駿奔天地感通人神交暢
　熙熙然一變於道内絶窺窬之孽外無伺
　隙之鄰謌之詠之舞之蹈之此靜理無爲
　之所致也若其君以躁弁臣以詐欺動摇
　甲兵振耀威福强師百萬北登單于之臺
　旌旗千里來涉浿遼之岸老弱被勞役婦
　女助轉輸四海沸騰六合搔擾及其人之
　弊也户口凋耗生靈轉移野絶人煙晝間
　鬼哭此躁勝之所故也前以靜理而勝則
　煦然而人和此以躁强而勝則寂然而寒
　薄可不戒哉
清靜爲天下正
　注於躁勝者則寒寒薄也於靜勝者則熱
　熱和也故若屈者大直清淨者爲正
　䟽此結明前義也夫聖人有以觀陽氣之
　進退知躁爲趣死之源靜爲發生之本理
　人事育群生持本以統末以務清靜之道
　則可爲天下之正爾
　義曰聖人知沖缺之行可以持盈澄靜之
　方可以制動成其動則清靜自著抑其躁
　則柔和自彰可以率天下於無爲歸萬方
　於貞正法陰陽寒暑之運見生死得失之
　源於兹明矣
道德眞經廣聖義卷之三十四










道德眞經廣聖義卷之三十五景十一
　　　　唐廣成先生杜光庭述
　　　天下有道章第四十六(䟽前章明五/大之行用廣)
　　　(修學之門此章明三大之愆以彰可/欲之弊初標有道無道之損益次明)
　　　(爲罪爲咎之所由後結知足之爲德/以戒貪求之爲患○義曰天聖人之)
　　　(御宇也身斧扆而南面前巫後史卜/筮瞽侑列於左右無爲而守至正也)
　　　(三公在朝三老在學百辟奉職修文/德以懷遠敷道化而育人使俗洽和)
　　　(平家興禮讓來琛賮於四塞息征戌/於三邊倒載干戈休牛歸馬然後樂)
　　　(耕耨糞田疇多稼如雲餘糧栖畝苟/或違此則怨敵交侵戎馬載馳甲兵)
　　　(復用夫何故哉以其上有貪得可欲/之非恣拓土無厭之禍窮兵瀆武必)
　　　(致自焚老君戒以知足之文欲使安/其分分既常足可以言於理道歟)
天下有道却走馬以糞
　注天下有道之主無爲化行既不貪求固
　無交戰屏却走馬之事人得糞除田園
　䟽却屏却也糞謂理田也天下有道謂以
　道爲理無爲化行守在四夷疆場無事不
　得多貪土地以困黎元所以屏却兵車走
　馬之事人得俶載南畝以糞理田園也
　義曰古人有言曰君猶舟也人猶水也人
　非君不理舟非水不行舟水相須不可暫
　失故理國之本養人爲先有道之君守在
　四夷外無兵寇戈楯不用鋒鏑不施却甲
　馬於三邊闢田疇於四野深耕淺種家給
　國肥食爲人天邦之大務也俶載南畝者
　詩小雅甫田篇之詞也俶始也載事也春
　作既興始事南畝南畝田名也詩云南東
　其畝畝百歩也廣六尺長六百尺言可以
　母養於物故云畝也修道之士以意爲馬
　以情爲田却意馬之奔馳神將靜矣使情
　田之逸暇心將泰矣而後道可修也禮記
　云人者天地之德陰陽之交鬼神之會五
　行之秀故聖人作則必以天地爲本陰陽
　爲端四時爲柄日星爲紀鬼神以爲徒五
　行以爲質禮義以爲器人情以爲田四靈
　以爲畜故人情者聖王之田也情田無爲
　幾於道矣天下者統言理國矣
天下無道戎馬生於郊
　注天下無道之君縱欲攻取故兵士戎馬
　寄生於郊境之上矣
　䟽郊者交也謂二國郊境之際拒守之地
　天下無道之君則荒塞有不賔之虜故兵
　戎軍馬生育於郊境之上謂乆而不還
　義曰理國不以道則開拓邊土侵伐戎夷
　封域不寧征役無已或貪蒟醬起番禺之
　役好名馬起大宛之師骨委窮荒血塗草
　莽營魄流飄於異域戎車淪滯於遠郊綿
　歳月以長征及瓜時而不返轉輸莫息杼
　軸其空人怨國亡禍非天與所宜深戒也
　豈若宇内不擾諸侯咸賔君民協和上下
　相保使壯士無所施其力辯士無所衒其
　詞武士無所鋭其鋒智士無所申其策鑄
　劍㦸以爲犁鋤貨佩刀而市耕犢無爲無
　役以全永圖也
罪莫大於可欲
　注心見可欲爲罪大矣
　䟽犯法爲罪貪求爲欲言戎馬生郊之罪
　由人君貪求土地見土地可欲欲心興動
　將起貪求此罪之大者故云罪莫大於可
　欲
　義曰法者所以禁民戢亂懲惡繩違干而
　犯之斯爲罪矣罪字從罔下非言網羅以
　制其非法也罪之大者欲莫大乎因心起
　貪謂之欲也興可欲之心於富貴者則雕
　墻峻宇瀆貨稱兵外禽内色之荒迷而莫
　返鴈塞龍堆之役困而莫休以至于天下
　離心舟中敵國然後傾敗其何惑歟興可
　欲之心於其身者騁利馳名躭聲滯色悅
　黼黻雕華之觀彌目不迴徇輕肥音酒之
　娱終身不寤以至於筋骸疲　耳目聾盲
　然後喪身何其愚也故春秋僖公二十年
　宋襄公欲合諸侯魯大夫臧文仲聞之曰
　以欲從人則可以人從欲鮮濟言屈已之
　欲從衆善也眀年宋公爲鹿上之盟宋公
　子目夷曰小國爭盟幸而後敗是年秋楚
　人執宋公遂伐宋此言以人從欲乖其道
　也老君設教垂訓明此罪之因申能刳可
　欲之心必享無涯之祉理國可期於九五
　理身可企於神仙勉而行之道之要也
禍莫大於不知足
　注求取不已爲禍大矣
　䟽禍害也神不祐也大亡敗之禍縁何而
　來由貪土地求而無猒不知止足致神道
　不祐而嬰禍害人之有過過非一途貪之
　爲禍禍之大也
　義曰夫罪之與禍皆起於身身之生惡由
　于心想故身心口爲三業焉三業之中共
　生十惡十惡之内貪罪愈深故生死忿爭
　皆因貪致貪者心業之一也人君貪則外
　殘四境下困羣生既上求取不休則下供
　應致闕人怨神怒由此而興國將亡敗矣
　理身而貪則嗜欲無猒魂馳神逝福善不
　祐年天身殂茍能内制貪源外息貪取既
　無仇怨身安國昌即知足常足終身不辱
　者矣
咎莫大於欲得
　注殃咎之大莫大於欲所欲必令皆得皆
　得則禍深故云咎也
　䟽咎殃咎也夫貪冒之雄欲心增侈得之
　不已而又求之非道得之敗不旋踵自招
　殃咎不亦宜乎可欲謂欲而未得初起貪
　心罪輕於禍不知足者得之更須禍重於
　罪莫甚於欲得者謂已得欲心尚未猒足
　則咎之爲過斯又甚於禍也
　義曰得而復求求之不已民則應之以怒
　而兵寇興焉仇敵起焉爲殃爲咎於斯爲
　大罪者言人違於禁令初犯其非名之爲
　罪老君悔過經曰初犯爲罪亦名爲過過
　言誤也犯過一千八十爲禍禍重於罪矣
　犯千二百六十過爲咎咎又重於禍矣夫
　欲者莫過於色言愛重而可欲也禍者莫
　過於財言貪不知足也咎者莫甚於名言
　苦求欲得也人之過罪條目甚多財色與
　名三者爲大傾家殞命亡國殺身職此之
　由可爲明戒也
　知足之足常足矣
　注物足者非知足心足者乃知足也若心
　知足此足常足矣
　䟽此結有道之君也言有道之君無欲廣
　大不貪土地故於本分而知足則爲天下
　樂推身安國理此知足之足乃至于交讓
　而常足也注云物足者非知足心足者乃
　知足知足者謂足在於心不在於物循涯
　守分雖少而多有欲無猒雖多亦少矣
　義曰貪之與足皆出於心心足則物常有
　餘心貪則物常不足貪者雖四海萬乘之
　廣尚欲旁求足者雖一簞環堵之資不忘
　其樂適分知足惟在於心所宜勗也
　　　不出戶章第四十七(䟽前章明天下/有道欲令知足)
　　　(常足此章明教不出户示以不爲而/成初兩句標不出則能知次兩句明)
　　　(人和則天順又兩句示彌出之爲失/後四句結無爲而化成○義曰聖人)
　　　(達觀不出户庭上士冥心玄契天地/玄契則無遠不察目繫則雖遠益達)
　　　(不行而知/斯之謂矣)
不岀户知天下
　䟽有道聖君無爲而理言教不出於户外
　淳風自洽於寰區此可謂知理天下之道
　爾又解云人君善教天下應之以善則不
　煩出户而天下可知故易曰君子出其言
　善則千里之外應之況其邇者乎此之謂
　矣
　義曰聖人之理以身觀身身正則天下皆
　正身理則天下皆理故曰恭己南面而已
　矣夫何爲哉且既闢混元是生萬物羣分
　類聚魚沉鳥翔尊卑定矣天地位矣雖六
　合之繁九有之廣亦猶四支百體耳可以
　心鑒豈在足行不出户而知之信矣君子
　出其言善者易上繫之詞期謂言出乎身
　加乎民行發乎邇見乎遠言行君子之樞
　機也樞機之發榮辱之主也遠猶若此况
　於近者乎
不窺牖見天道
　注垂拱無爲不出教令於户外是知理天
　下之道人事和則天象順故不煩窺牖而
　天道可知也
　䟽人天相應精氣交通人君爲政以德則
　象緯以之不迷威侮五行陰陽由其舛候
　故書曰休徵則肅時雨若咎徵則蒙恒風
　若是知行發心已象著于天豈俟窺牖然
　後能見易曰言行君子所以動天地也
　義曰帝王之理也法天之覆法地之載曆
　象日月敬授人時璿璣玉衡以齊七政所
　以順天之道也天垂象聖人則之所以法
　天之行也既法順天象正己而行則人君
　所爲天道交應吉凶在我理亂在心得不
　乾乾而夕惕耶象緯者垂文謂之象占揆
　謂之緯自大慢法謂之威侮躔次差錯謂
　之舛候此由人君行之所感也風若雨若
　者尚書洪範傳曰休徵則肅時雨若休善
　也言人君行敬而時雨順也肅敬也咎徴
　則蒙恒風若咎凶也蒙暗也恒常也若順
　也言人君蒙暗則常風順之也言行動天
　地者易上繫曰言行君子所以動天地可
　不慎乎此謂君子出處默語不違其中其
　迹雖異道同則應也
其出彌遠其知彌少
　注若不能無爲假使出令彌遠其所知理
　天下之道彌少也
　䟽此明失道之君也不能處無爲而恭己
　將欲申教令以化人令出彌遠既失無爲
　所知政理更爲寡少
　義曰其身正者不令而行其身不正雖令
　不從人君不能拱默謙光融心體道無爲
　以化天下雖廣行威令人不從之豈若任
　賢勿疑從善不倦恭己於上推誠於下不
　言而化不令而行哉
是以聖人不行而知
　注不出户故云不行無爲淳朴而知爲理
　之道也
　䟽此覆釋不出户而知天下也無事無爲
　教令不出故云不行近取諸身遂知來物
　故我無爲而人自化豈待言教出户然後
　謂之知乎
　義曰理國聖人率身從道道與天合冥契
　上玄萬方順之應猶響答不俟行化而後
　能知近取諸身者易下繫云古者庖羲氏
　之王天下也仰則觀象於天俯則觀法於
　地觀鳥獸之文與地之宜近取諸身遠取
　諸物始作八卦以通神明之德以類萬物
　之情此言以身之耳目鼻口與八卦相應
　身之所行吉則應之凶則違之禍福無門
　惟人所召我無爲而人自化者此經第五
　十七章之詞也
不見而名
　注不窺牖故云不見人和天順而能名其
　太平
　䟽此覆釋不窺牖見天道也夫鶴鳴則子
　和行感則天動原小可以知大審己可以
　知物元吉所召在乎其人則太平之化可
　得而言爾何必窺見然後名乎故云不見
　而名也
　義曰天道坦坦去身不遠天人相感影響
　無差凶吉合符由乎其行身既理矣固亦
　宜然天應人和不俟窺牖矣鶴鳴子和者
　易繫云鶴鳴在陰其子和之此明擬議以
　成其變化之理也若擬議於善善來應之
　擬議於惡惡亦隨之鶴鳴則子和脩誠則
　物應鶴鳴幽陰之中子猶和之人欺於暗
　室物必知之憂悔吝者存乎纖介定得失
　者在乎樞機君子擬而後言議而後動慎
　微之理也雖微必應夫何遠哉不見而名
　道既玄同心與道合萬物符契故不俟見
　之而後名也
不爲而成
　注不爲言教而天下化成
　䟽此總結不出不窺之義也夫以上有所
　爲下必有優今聖人凝神端扆玄默朝堂
　君無爲人無事百姓家給萬化自成
　義曰凝靜定也端莊肅也扆龍屏也朝堂
　聽政之所也聖人無爲致理無事化人不
　出户而自知不窺牖而自見融神觀妙造
　化生乎身垂拱端旒宇宙在乎手民不知
　有君於上君無所求用於民倉庾豐盈家
　給人足夫何故耶以其上無爲而國泰神
　既凝寂故不言而化成矣扆謂倚也形若
　屏風畫爲斧文於明堂之中牖開而設之
　昔周公輔成王於明堂以朝諸侯負斧扆
　南面而立以正君臣之位焉



道徳眞經廣聖義卷之三十五
道德眞經廣聖義卷之三十六景十二
　　　　唐廣成先生杜光庭述
　　　爲學日益章第四十八(䟽前章眀不/出不窺不以)
　　　(知政理之道此章明爲學爲道則至/乎無爲之事首兩句示進修息遣之)
　　　(漸次三句明損有歸無之益後四句/結成其意戒有事不足以化人○義)
　　　(曰理世之教以勤學而成功修身之/階以損知而契道勤學則日益而進)
　　　(業契道則日損而無爲倚伏本殊語/默互致此眀日益之爲劣局世居常)
　　　(日損之爲優超凡證道固以符合於/不出不窺之冥寂戒彌遠彌少之煩)
　　　(勞示無爲可以握圖有/事不足理國此其㫖也)
爲學日益爲道日損
　注爲學者日益見聞爲道者日損功行益
　見聞爲修學之漸損功行爲悟道之門是
　故因益而積功忘功而體道矣
　䟽爲修爲也損忘損也言初修學者曰求
　聞見以爲益因益爲道則忘遺功行以爲
　損所以者何夫爲學者莫不初則日學以
　知道修功而補過終則悟理而忘言遣功
　而去執故注云益見聞爲修學之漸蓋言
　其初也損功行爲悟道之門蓋言其終也
　義曰學道之人先立功行後忘其心所以
　契無爲之道理國之道先弘德化後忘其
　迹所以成太平之基也此亦一致也夫立
　身之道不可不學春秋曰學者殖也不學
　將落於是乎下陵上替能無亂乎白虎通
　云學者覺也悟也言以先王之道開道情
　性使覺悟也幼則迷昏而不悟未可以學
　長則悍格而難入不可以教學有三時一
　就人身中爲時者十三歲之後可以習業
　也故學記云發然而後禁則悍格而不勝
　時過而後覺則勤苦而難成二就年中爲
　時者内則云人之養子六年教之數一至
　十十至百千萬也與方名東西南北也七
　年男女不同席不共食八年出入門户及
　即席飲食必後於長者教之讓也九年教
　之數日朔望與甲乙至壬癸六甲也十年
　出就外傅居宿於外學書計十有三年學
　舞勺誦詩背文而讀曰誦也十五年成童
　舞象學射御先舞籥籥似笛執而文舞也
　後舞象武舞也二十而冠始學禮三十有
　室理男事學無方四十而仕出謀發慮五
　十服官政是也三就日中爲時者言隨時
　節氣受業易入王制云春夏習詩樂言春
　夏是陽陽體清詩樂是聲聲以輕清故也
　秋冬習書禮秋冬是陰陰體重書禮是事
　事以重濁故也以輕清之時習輕清之業
　以重濁之時習重濁之事故其氣相感皆
　易入也然三時之學雖有定規所習善道
　日不可廢豈可拘於三時哉故學記曰斯
　焉修焉息焉遊焉是也若修道之士先務
　博聞後乃日損反乎冥寂以期通玄矣藏
　亦自有而歸於無也
損之又損之以至於無爲
　䟽損之者謂損爲道者之功行也又損之
　者謂除忘功行之心也斯乃前損忘跡後
　損忘心心跡俱忘可謂造極則以至於無
　爲矣
　義曰修道之階漸臻其妙初則由學而開
　悟因悟而遵修修則以立功補過積微成
　著功不在大遇物斯拯過不在小知非則
　悛過在改而不復爲功在立而不中倦洞
　玄經曰功滿三千白日昇天修善有餘坐
　降雲車斯皆從凡慕道誘勸立功之㫖也
　夫立功之義蓋亦多途或拯溺扶危濟生
　度死苟利於物可以勤行或内視養神吐
　納鍊藏服餌導引猿經鳥伸遺利忘名退
　身讓物皆修道之初門也既得其門務在
　勤乆勤而能乆可以積其善功矣善功既
　積不得自恃其功矜伐於衆爲而不有旋
　立旋忘功既旋忘心不滯後然謂之雙遣
　兼忘之至爾經曰上德不德是以有德忘
　德不恃其德益彰忘功不居其功益廣理
　國契無爲之化修身成不死之基矣
無爲而無不爲
　注爲學者積功行爲道者忘損之雖損功
　行尚有欲損之心兼忘此心則至於泊然
　無爲方彼鏡象而無不應故無不爲也
　䟽夫有爲則有礙有礙則有所不爲今既
　無爲無爲則無礙故能無所不爲也此謂
　契道則應用而周普也故上卷云道常無
　爲而無不爲也
　義曰功行既忘忘心亦遣無爲之智了能
　自明既達兼忘脗合於道與道冥契則無
　所不了無所不知無所不爲細合乎稊稗
　秋毫大合乎陰陽天地非無非有非有非
　無無所局滯始可與言道矣道常無爲而
　無不爲者上經第三十七章之詞也
取天下常以無事
　注無爲無事天下歸懷故可取天下也
　䟽此勸人君行無爲也取猶攝化也攝化
　天下必須爲無爲事無事無事則天下不
　擾無爲則百姓自安以斯臨莅于何不可
　言常者無事御物不可斯須離也
　義曰取謂聚也爲國失道衆叛親離爲國
　以道人必悦服離叛則散悦服則聚聚則
　國泰而昌散則國虚而亡欲聚人之法常
　以無事爲先莅猶臨也御猶制也攝追也
　易萃卦正義云萃聚也情同而後聚氣合
　而後群故方以類聚物以群分聚而無主
　不散則亂惟有大德之人能弘正道得常
　通而利正大人爲主聚道乃全此謂理國
　聖人以道德聚民而安天下也故曰取若
　言取天下非人力所能乎
及其有事不足以取天下
　注有事則有勞煩勞煩則弊故不足以取
　天下矣
　䟽夫有事謂政令煩苛禁網凝密令苛則
　人擾網密則刑煩百姓不安四方離散欲
　求攝化不亦難乎故有此事則不足以取
　天下矣
　義曰以道以德爲有國之基無事無爲乃
　聚人之本及其有事不足安民但有叛離
　故難懷聚矣秦皇法嚴而人叛以一統致
　亡漢武令峻而刑煩故三邊起怨所以秦
　季年也法如秋察網如脂凝嗷嗷生民無
　所措其手足矣故土崩瓦解一旦隳亡苛
　細也煩急亂也理身者常以無事則心逸
　而神安及其有事則神疲而心擾擾則喪
　道逸則契眞不可不戒也
　　　聖人無常心章第四十九(䟽前章明/爲道日損)
　　　(示修學忘遺之門此章明聖人無心/表虛懐應物之用初六句標聖人無)
　　　(心而應物次兩句示聖人混迹而用/心後兩句結百姓歸善之由明聖人)
　　　(均養之德爾○義曰理國者在於無/事應化亦在於虚心虛心則應物不)
　　　(常無事則臨人可乆所以善不善等/以善應善化攸同信不信皆以信之)
　　　(信誠無間所謂融心混化萬國所歸/安而撫之俱爲赤子此聖人之大㫖)
　　　(也)
聖人無常心以百姓心爲心
　注聖人之心物感則應應在於感故無常
　心心雖無常惟在化善是常以化百姓心
　爲心矣
　䟽聖人虚心物感斯應應必玄感感貺不
　一故應無常心心雖無常義存慈救以百
　姓有不信不善之心故混同用心而以化
　導故云無常心
　義曰廣無不覆微無不通大道也化無不
　周感無不應聖人也聖人化既周普心亦
　無常從善者固以感通不善者亦令開悟
　惟德是輔人無棄人周布慈心不遺毫末
　而聖人無心未始有滯也
善者吾善之
　䟽此應感之義也吾者聖人也善者迴向
　正道之心聖人奬之進修以果其行使至
　夫忘善之大善也
　義曰夫善者因心所起對惡得名善因惡
　而彰善勝則惡滅人既善矣聖人因而善
　之所以誘其進也
不善者吾亦善之德善
　䟽不善者謂習染增迷信邪背道聖人亦
　以善道而引汲之德善者令化聖德而爲
　善也
　義曰人不知善之可修惡之可改積習爲
　惡迷而不迴聖人愍其執愚亦以善道開
　化化惡爲善賴于聖功人無棄人於是乎
　在信邪者謂世人不知正道迷溺於邪亦
　猶聵者不預金石之音瞽者不悦玄黃之
　色邪既增迷故背於正道矣聖人亦以善
　教教之使分别邪正而歸於善也
信者吾信之
　䟽信謂聞道勤行心無疑執聖人應之以
　至誠贊成其善以至於深信也
　義曰信者亦起於心因疑以彰信信因疑
　而立信勝則疑忘人貺信焉聖人因而信
　之所以勸其志也
不信者吾亦信之德信
　注欲善信者吾因而善信之不善信者吾
　亦以善信教之令百姓感吾德而善信矣
　䟽不信謂强梁背教之人聖人亦以平等
　正信而導化之令化聖人之德捨僞而歸
　信也故云德信
　義曰人之滯俗積習生疑不知信之可行
　疑之可捨執疑守惑不信正眞此弱喪之
　忘歸同下士之大笑聖人亦以正信之理
　漸開悟之知信捨疑賴于聖德德信德善
　其在兹乎强梁背教者謂執疑之人以疑
　爲是以信爲非亦猶夏蟲疑冰井蛙陋海
　以兹執見封彼邪心聖人亦誘而教之使
　分别信疑而歸於信所以誘之歸善歸信
　者聖人恐其因疑獲罪滯惡罹殃勸而勉
　之蓋惜人憫物之至也
聖人在天下惵惵爲天下渾其心
　注聖人在理天下化引百姓常惵惵用心
　令得善信而聖人凝寂德照圓明渾同用
　心皆爲天下故云爲天下渾其心
　䟽此明聖人渾跡用心也惵惵憂勤也聖
　人在宥天下統御寰中懼衆生不歸善信
　故惵惵憂勤也然聖人無心復何憂喜今
　所言惵惵者皆爲天下百姓未能信善故
　聖人混同於物而用其心故云爲天下渾
　其心
　義曰聖人應天御時順人臨極黃屋左纛
　黈纊垂旒雖身處九重而心周萬國察臣
　子邪正知稼穡艱難宥罪寬刑輕傜薄賦
　既悶悶而不撓亦惵惵而垂憂導惡化疑
　令歸善信而聖人澹寂常若無心以其無
　事無心物亦自寧自化矣宥者寬而簡正
　也寬宥故道行焉混者内外混融無分别
　之貌也
百姓皆注其耳目
　注百姓化聖德爲善故傾注耳目皆觀聽
　聖人也
　䟽百姓被聖德而歸善仰淳化而觀風故
　皆傾注耳目以觀聽則於聖人
　義曰聖德所覃人皆率化上行下傚君唱
　臣隨四海生靈傾耳以聽其言目以觀其
　事是則是傚以歸於道焉聽者側聞也觀
　者徧覧也
聖人皆孩之
　注聖人念彼蒼生猶如慈母凡視百姓皆
　如嬰孩
　䟽百姓貺傾注耳目觀聽聖人聖人視之
　如慈母之於赤子故云皆孩之又解云百
　姓有分别之心聖人化使從善令如嬰孩
　無所分别
　義曰有道聖人慈育萬有萬有奉之如慈
　母聖人視之如嬰孩如此者則道德周行
　上下交感人和俗泰不亦宜乎理身者寳
　氣嗇神氣全神王形神交固則命紀遐延
　斯神仙可致也聖人化使爲善誘以修眞
　先祛不善之心書歸崇善之行善行既著
　乃忘爲善之心無知無爲不矜不伐淳淳
　默默内外混融如彼嬰孩無分别相可謂
　合於道矣
　　　出生人死章第五十(䟽前章明聖人/無心混融應善)
　　　(信之行此章明出生入死善攝超患/累之門前五句標安時處順之人次)
　　　(五句明探變求化之類後八句結善/攝之行示長生乆視之門○義曰天)
　　　(地之德惟生爲大得其生已當守道/以安之谷神以養之適來不爲荣適)
　　　(去不爲懼不貪生而喪道不越分而/傷生可謂安時而處順矣迷之者求)
　　　(生太厚反失其生善攝者以道自至/固無其害以其無死地誠哉言乎安)
　　　(時處順者莊子大宗師篇子祀謂子/輿曰且夫得者時也失者順也安時)
　　　(而處順哀樂不能入此古之所謂懸/解而不能自解者物有結之矣此言)
　　　(得生者時有生也失死者順化死也/處生而安生得生理矣處死而順死)
　　　(得死理矣既無生無死豈有哀樂哉/此古之眞人無所繫也若在生而惡)
　　　(死樂極之哀來知此之流爲生死哀/樂之所結矣長生乆視之道者此經)
　　　(第五十九/章之詞也)
出生入死
　注了悟則出生迷執則入死此標也
　䟽了悟生死不厚其生名爲出生迷執人
　我動往死地名爲入死此標章門也
　義曰元精播氣大冶匠形禀陽和則出生
　歸陰寂則入死將明輟死延生之路喪生
　趣死之由標此章門似若設問具如下句
　以答之也
生之徒十有三
　䟽徒者類也此泛論衆生能安生理不自
　矜貴適來爲時一無封執如此之者大汎
　而論十中有三爾此謂順理者少而逆理
　者多也
　義曰將生不以爲樂而安其生此生之徒
　也夫當其生也不以利欲亂其心不以厚
　養傷其性安於澹默順其冲和則神守於
　形氣保於神志和於氣心寂於志靜定其
　心如此則不求於延生生自延矣不求於
　進道道自至矣
死之徒十有三
　注此泛論衆生當生安生得生理處死順
　死得死理如此者十中有三人爾
　䟽此亦泛論安死之道不拒變化適去爲
　順一無驚怛如此者亦十中有三人爾
　義曰將死不以爲憂而順其死此死之徒
　也達人處世了悟有無知道之運化委和
　所禀有厚薄厚於陽和之氣者則壽薄於
　淳粹者則夭知壽天皆由於分則生死可
　齊矣生死貺齊則憂樂不入泰然而身心
　無撓也况髑髏見夢於莊子曰死無君於
　上無臣於下無四時之事汎然以天地爲
　春秋雖南面而王樂不能過矣莊子不之
　信曰吾欲使司命復子之生可乎髑髏深
　臏蹙頞曰吾安能棄南面王樂復爲生人
　之勞乎此雖寓言立理而莊子以世人樂
　生者爲生所拘樂死者爲死所繫滯於生
　死所以有死有生唯至人在生無生不爲
　生之所繫在死無死不爲死之所拘貺而
　不繫不拘故能無生無死然而變而生也
　不可以止變而死也不可以留但冥契大
　道則爲達生死爾其出死之表長生爲期
　者在乎修眞鍊形可以與語議其玄要爾
人之生動之死地十有三
　注徇生太厚以養傷生既心矜此生故動
　往死地此則生理既失死理亦虧如此之
　輩亦十中有三人爾
　䟽此釋迷執之人養生失理之徒也言人
　雖欲修生不能悟了動往喪生之地安生
　之理既失順死之道又乖如此之輩亦十
　中有三人爾
　義曰愚迷之人不知生生者不生化化者
　不化以生爲樂以死爲哀畏死貪生故養
　生過分希生乖其道則反喪其生十中有
　三人約其大數爾又解云人之禀生有三
　業十惡三業者一身二心三口業也十惡
　者身業有三惡一殺生二偷盜三邪淫心
　業亦有三惡一貪欲二嗔怒三愚癡口業
　有四惡一兩舌二惡口三妄言四綺語此
　三業十惡合爲十有三矣人能制伏三業
　十惡則可得道長生可謂生之徒由此十
　有三也人若縱此三業十惡則必從生趣
　死可謂死之徒由此十有三也且衆生善
　必難搆惡乃易成三業十惡日有所犯犯
　即趣死之徑故云動之死地亦由此十有
　三也夫三業十惡衆罪之源捨之則可以
　出生行之則可以入死修身之戒戒之元
　急此十惡事又各有四縁皆爲罪惱之本
　何者殺生罪中有四種縁一實是衆生二
　起衆生想三有欲殺心四令斷他命偷盜
　罪中亦有四縁一實是他物二起他物想
　三有欲盜心四使移本處邪淫罪中亦有
　四縁一實是邪境二起邪境想三發邪淫
　心四身受染樂事兩舌罪中亦有四縁一
　是所聞人二起前人想三起離間情四發
　分搆語惡口罪中亦有四縁一是所罵人
　二起前人想三起惡罵心四發惡罵語妄
　言罪中亦有四縁一是所欺人二起前人
　想三有欺妄心四成虚違說綺語罪中亦
　有四縁一是所對人二起前人想三發綺
　語心四吐非義語凡此十惡三業計五十
　三條動罹此罪即之死地慎哉戒哉
夫何故
　䟽此設問衆生動之死地之由
　義曰將攝化之要趣死之因重自設問謂
　下句也
以其生生之厚
　注所以動之死地夫縁何故但以其求生
　此生太厚故也
　䟽此正答言衆生動之死地者以其躭滯
　有爲溺情縱欲厚自奉養以全其生養之
　太厚故動之死地爾
　義曰天生蒸民愛之甚矣五味以食之五
　色以章之五聲以悦之五香以娱之五利
　以用之五氣以和之五官以司之五緯以
　主之五教以勸之五常以禀之五福以將
　之居五靈之首爲萬彙之長得不自貴而
　保愛之乎而縱欲適情樂生畏死養之過
　分自掇死亡非天怒神責由貪生太厚所
　殺爾故前之十惡三業五十條罪動有所
　犯寧無過乎且夫躁進者亡勇退者傷得
　其中者可以議於修身爾
蓋聞善攝生者
　䟽攝衛也謂善能以道衛生之人妙觀生
　本本來清靜於生忘生不以情欲而滑其
　和唯以冲虚而養其性物莫能害故稱善
　攝
　義曰其生也有涯而事也無涯以有涯之
　生役無涯之事能無傷乎善攝生者於事
　無事以全其和不以欲嬰心不以利傷己
　任沖和之自運託虚寂以寘懷忘生而生
　能全體道而道自致虚室生白冥心契玄
　攝生之善也
陸行不遇兕虎入軍不被甲兵
　䟽不期而會曰遇按山海經兕出湘水南
　蒼黑色爾雅曰形如野牛一角重千斤善
　攝生之人不起心害物所以陸行不求遇
　於兕虎入軍不被帶於甲兵故虎兕甲兵
　無傷之意
　義曰瀟水湘水出九疑零陵其地有犀兕
　焉兕虎皆害人之者也兕虎害人甲兵傷
　敵遇之必有所害敵之必有所傷而善攝
　生者不干預於兵甲故不爲其所傷不求
　遇於兕虎故不爲其所害昔晋人郭文字
　文舉栖於餘杭大滌山與猛虎同處每出
　城市虎必隨之人或問之曰先生有道乎
　何摯獸之馴擾若是也文舉曰人無害獸
　之心獸無害人之意亦何術乎
兕無所投其角虎無所措其爪兵無所容其
刃
　注善攝衛生理之人心照清靜無貪取之
　意則凡是外物不可加害陸行不求遇兕
　虎入軍不被帶甲兵此不求害物則物無
　害心故無投角措爪容刃之地
　䟽前明善攝生之人内無害心所以外不
　求遇兕虎此明設使逢遇此無傷害之心
　自然彼無容措之處是知忘情於物者則
　海上之鷗可馴而狎陸行之獸可繫而遊
　况傷害乎故無是也
　義曰攝生之人性與道合慈心廣運己無
　傷物之心和氣内充物無傷己之執雖遇
　兕虎必無爪角之傷或值甲兵亦無鋒刃
　之害以其道德充備物物皆柔服焉狎鷗
　者有人居於海上其子每於海濱與鷗鳥
　群相狎而戲其父異之將往觀焉其子先
　詣嘗遊之所群鷗見之飛翔而不下以其
　無機心而鷗鳥狎之今有機心則翔而不
　下則知苟有害物之意虎兕寧容不傷所
　不傷者機心息於内也神仙傳劉剛字伯
　鸞與妻樊夫人俱得神仙之道剛爲上虞
　令遊四明山遇虎虎見剛俯伏不敢起以
　語夫人夫人徑往以繩繫虎而歸如家犬
　焉蓋道德所攝也如此措置也容受也狎
　近也習也無置爪受刃之所也
夫何故
　䟽此問虎兕兵刃是害人之物今不投措
　其爪角無容其兵刃者其故何也假問其
　故以曉於人
　義曰欲明善攝生之人無趣死之地復重
　發問將以勉勵於修行耳
以其無死地
　注夫何故兕虎甲兵無容措之所乎以其
　順化無私不以死爲死則物不得害其生
　故云無死地
　䟽此正答也夫見有其身者累生生之厚
　者死今善攝生之人照法性空悟身相假
　故能於生忘生不爲厚養之過無私順化
　故無死地可處爾貺心無死地夫何虎兕
　兵刃能害其生乎
　義曰大聖演經廣弘道要欲使人皆趣善
　衆盡寳生趣善則無過無疵寳生則懐道
　懷德無過疵則不履死地懷道德則可致
　遐齡自無兵刃爪角之傷可合清淨希夷
　之道理國之君不懐五兵之力四境協寧
　能開三面之羅百獸率舞何所加害乎


道徳眞經廣聖義卷之三十六










道德眞經廣聖義卷之三十七景十三
　　　　唐廣成先生杜光庭述
　　　道生之章第五十一(䟽前章明出生/入死善攝超患)
　　　(累之門此章明道生德畜不宰有自/然之貴首標妙本應感生成之美次)
　　　(眀萬物尊貴道德之由故道生之下/覆贊生畜之功生而不有下結歎忘)
　　　(功之德○義曰道爲妙本能生羣物/德爲道用能畜衆形動物屬于天植)
　　　(物配于地天地之所長育造化之所/生成非道氣物莫能生非道用物莫)
　　　(能遂因道而立賴道之功有情有識/之徒無情無識之類尊道貴德不忘)
　　　(本乎道爲萬物所尊者非有爵位之/重非有權勢之威蓋以失道必亡固)
　　　(須尊貴况南面之術失道無以寧萬/邦修眞之功離道無以成萬行而道)
　　　(於萬類未嘗自伐其/功功德益自玄深爾)
道生之
　注妙本動用降和氣
德畜之
　注物得以生養萬類
　䟽道生之者言道降沖和之氣陶冶萬物
　萬物得之以生故云道生之注云妙本動
　用降和氣者妙本道也至道降氣爲物根
　本故稱妙本德畜之者德得也畜養也謂
　萬物得道用而能畜養斯形則約道畜養
　之處而受德名故云德畜之
　義曰生而不畜德無以表其功畜而不生
　道無以明其妙生以從無爲始畜以養有
　爲終終始循環惟道爲本故云妙本道無
　動用物無以生既有禀生賴乎畜養是相
　循之理也
物形之
　注乾知坤作兆形位
勢成之
　注寒暑之勢各成遂
　䟽道生德畜品物流形注云乾知坤作兆
　形位者易繫云乾知太始坤作成物天地
　爲形上下爲位斯皆道功寄乾坤以爲用
　也勢成之者言爲萬物化天時地利陰陽
　之勢而物資之以成故去勢成之也
　義曰萬物之生也道德禀之以氣乾坤禀
　之以形氣禀道德之功形資天地之化因
　寒暑之運假陰陽之資以生以成以終以
　始生成終始斯謂勢乎乾知太始者始初
　也乾是天爲陽氣萬物初得天陽之氣而
　生坤作成物者坤是地爲陰氣萬物得地
　陰氣而形既分動植形位然賴寒暑之氣
　以成其功然生化之本皆本於道豈天地
　寒暑能生化哉
是以萬物莫不尊道而貴德
　注萬物由道德以生畜故尊貴之
　䟽以道德有生畜之功故凡厥懐生莫不
　尊尚於道敬重於德此勸示衆生令敦本
　而崇道也
　義曰尊者高上之稱喻於父也貴者重敬
　之義喻於母也道生德畜物受其形以道
　德爲父母得不尊而貴之乎苟忘其本非
　人也哉
道之尊德之貴夫莫之爵而常自然
　注言道德之尊貴非假爵命但生成之功
　被物而常自然尊貴爾
　䟽夫代之尊榮者必由君爵命然後爲尊
　今道之所以尊德之所以貴蓋以生成之
　功被物故物尊貴之非假爵命而常自然
　尊貴爾
　義曰人之處世上以事君其有材器也君
　舉而用之然後爵之而尊寵之而貴而此
　尊貴有窮極之時今道以生物爲物所尊
　德以畜物爲物所貴生生不絶故生物之
　功常尊成成不窮故成物之功不極則常
　尊常貴豈有窮極之期乎其次於此者則
　孔子以文教五常之道垂於萬世百王之
　尊太公以武教七德之訓傳於萬世百王
　貴之顔閔以德行夷齊以仁義十哲以四
　科貽則於後世歷代仰而行之此固非當
　代之君爵命所及而其德常尊常貴但玄
　功廣大不階於太上玄元之道德耳夫爵
　命者人君尊賢任士所重也古者帝王以
　萬彙之殷四方之大不可一人以理之故
　設官命爵長之於民爵者禄位也命者名
　品也正則官不濫官不濫則各當其材如
　此則人理矣官者管轄之謂也亦猶網之
　有綱衣之有領舉綱領則物自理矣故大
　昊以龍紀官神農以火紀官黃帝以雲紀
　官少昊以鳥紀官各以其瑞爲其官矣從
　少昊以降德不及遠不能以他物命官以
　民爲紀皆佐天子以理四海也唐虞稽古
　建官惟百夏商官倍亦克用乂居方以理
　俗策名以叙功所以爵禄以尊之威權以
　重之使萬物瞻仰而遵行其教令聖人在
　上賢以爲佐如魚水相須不可闕也爵之
　大者有皇有帝有后有王有君其次者公
　侯伯子男列五等之國是以帝王之域四
　面各五百里爲甸服方千里也千里之内
　所納有五等百里納禾藳二百里納穗三
　百里納秸藳四百里納粟五百里納米甸
　服之外五百里爲侯服分爲三等百里爲
　采供王事而已二百里男邦男任也任王
　事也三百里諸侯侯爲斥候也以衛於王
　此合三爲一名也侯服之外五百里爲綏
　服綏安也服王之政教而己亦有二等三
　百里揆文教揆度王之文教而行之一百
　里奮武衛天下所以安之綏服之外五百
　里爲要服要約也要約束以安文教也亦
　有二等三百里夷夷平也守平常之教事
　王者而已又外二百里蔡蔡法也差簡而
　已要服之外五百里爲荒服言其簡略而
　遠也亦有二等三百里蠻以文德蠻來之
　不制以法也二百里流言流移也政教所
　及隨其俗而已五服相距五千里分一十
　四等遠近不同也又王制公侯之國地方
　百里方伯之國地方七十里子男之國地
　方五十里此古之設官命爵差以等級佐
　於帝王共理天下古之制也禀帝王之爵
　命而長於民矣
故道生之畜之
　䟽此覆結初章道生之義始之爲生養之
　爲畜
　義曰初言道生德畜今只云道生之畜之
　然德爲道之用生畜於物皆道之動用功
　爾故不復言德
長之育之
　䟽增進曰長撫字曰育
　義曰萬物貺生則陰陽之候寒暑之勢增
　進撫字之非人之功亦道之力也
成之熟之
　義曰道貺生萬物秋成冬熟亦道運四時
　之氣而成熟之也輔相者輔助也相佐也
　周易泰卦云輔相天地之宜以佐佑民是
　也
養之覆之
　注是以人莫不尊道貴德也
　䟽資給曰養陰庇曰覆八者皆道德功用
　之謂所以萬物尊之而貴之

　義曰生畜長育成熟養覆八者以利於物
　皆道德之玄功也故天人萬物含識有情
　至於蛸翹動植未有不資道化功用而有
　其生也得不尊之貴之宗於妙本乎
生而不有
　䟽道生萬物不見其有生之可生忘生之
　功結上道生之義也
　義曰道能生物不恃爲有而物禀道之功
　道亦不矜其力
爲而不恃
　䟽德之爲養不見有物之可爲不恃其功
　結上德畜之之功也
　義曰德以養物不矜其功而物禀道之力
　道亦不恃其有
長而不宰
　䟽以道德忘生育之功故雖居萬物之長
　長育成熟不爲主宰貴望於物言此者欲
　令人君法道生育而忘其功爾
　義曰道生物而不爲有德畜物而不爲功
　道德長於物而不爲主故能常爲物所尊
　貴人君化育萬物不伐其能施及四海不
　求其報澤普天下不矜其恩讓德於天推
　功於物超然其心不以九重爲貴故保其
　社稷享楅無窮矣
是謂玄德
　注貝如載營魄章所釋彼章明人修如道
　此章明道用同人爾
　䟽此歎忘功之德也玄者深遠不測之名
　大道雖能生能畜而終不恃不宰德施周
　普而名跡不彰豈非深遠不測之德乎
　義曰道德之功不恃不宰可謂深玄矣聖
　人之德不恃不矜可謂廣大矣道德玄深
　故常爲萬物尊貴聖功廣大固能克永宗
　祧修道之士積德而不居陰功而不恃享
　壽彌遠而證道登眞可也
　　　天下有始章第五十二(䟽前章明道/生德畜不宰)
　　　(有自然之貴此章明守母存子歸明/無遺身之殃首七句標能生之本勸)
　　　(令守母存子次六句示絶欲之戒開/塞對明後六句歎美修證之功結成)
　　　(襲常之行○義曰道化既彰天下有/始道爲物母含孕羣生理國之君修)
　　　(道之士睹萬有之畢備知妙本之所/生守道而居用道而理則國無危殆)
　　　(身保寧長也夫守道之要收聰閉視/緘口靜身察微抱柔韜光返照常所)
　　　(服守至道可階若衒明矜/功道去遠矣此其㫖也)
天下有始以爲天下母
　注始者冲氣也言此沖氣生成萬物有茂
　養之德可以爲天下母
　䟽資氣曰始資生曰母言道能以沖和妙
　氣生成萬物物得以生如母之生子故云
　以爲天下母始母雖殊於道氣布化常一
　故上經云無名天地始有名萬物母言此
　者欲令人知源識本守母而存子也
　義曰資禀也物禀道生道爲物本仰含育
　之德同母養之慈當須睹流識源鑒柔知
　本用道守道理國理人可以泰寧矣沖中
　也無名天地始者上經第一章之詞
既得其母以知其子
　注萬物既得沖氣茂養以知其身即是冲
　氣之子
　䟽言人既得冲和之氣茂養爲母當知其
　身是冲氣之子
　義曰道爲身母有生成茂養之恩身爲道
　子識茂養生成之本能知此道當體用於
　中和以全其身也
既知其子復守其母殁身不殆
　注既知身是冲氣之子當守此冲和妙氣
　不令離散則終殁其身長無危殆
　䟽言人既知身是道氣之子從道氣而生
　常守道清淨不染妄塵愛氣養神使不離
　散人從道生望道爲本今却歸道守母故
　云復守爾殁身不殆者言人常能無欲以
　歸道則可以終竟天年而無危殆也
　義曰貺知身之所禀道生我身即洗心返
　神復守其道無是非之惑絶聲利之塵終
　身行之道可得矣
塞其兊閉其門終身不勤
　注兊愛悦也目悦色耳悦聲六根各有所
　悦縱則生患是故塞之不縱六根愛悦則
　禍患之門閉矣故終身不勤勞矣
　䟽此明絶欲守母之行也兊悦也謂耳目
　愛悦聲色鼻口愛悦香味六根各有所悦
　門以出入爲義言諸根色塵之所由也若
　塞其愛悦之視聽則禍患之門閉矣禍患
　之門閉則終身無有勤勞也
　義曰惟道集虚惟神集無灰心滅智道自
　歸之不視之見與天同明不聽之聞與天
　同聰不爲之事與天同功六根不染行與
　玄通六欲不起與道相同身安物順而終
　身不勤矣易曰兊之言乎悦也又以兊爲
　目門爲口亦以戒其閉絶禍患爾西昇經
　云鼻口所嬉香味是怨是也此言六情嗜
　欲相因爲用眼見耳聞心則運動心既所
　悦口則興言口爲禍患之門心爲愛悦之
　主故可塞而閉之夫此禍患用之於國則
　政亂行之於身則道虧閉塞得宜則身國
　俱理矣
開其兊濟其事終身不救
　注開張六根縱其視聽以成濟其愛悦之
　事則常有禍患故終身不救
　䟽此明失道之行也開其視聽之門濟其
　愛悦之事則禍益患增故終身不能救理
　也
　義曰道不欲煩力視損其明道不欲諠力
　聽損其聰心智競撓道不可留躭聲冒色
　貪利悦名萬慮滋起衆患並興動貽悔吝
　坐陷灾蒙神明不能祐造化不能生者以
　其縱欲害身故終身不能救
見小曰明
　注人能於事微小見而改行可謂明矣
　䟽此示防患之源也惡兆將興細微必察
　故憂悔吝之時則存乎纖介令守母之人
　防萌杜漸理之於未亂能如此者可謂之
　明
　義曰守道之人理國之主防微於未兆慮
　患於未萌杜邪佞之門賢良進用閉嗜欲
　之鍵樸素日臻矣憂悔吝者易繫辭云辯
　吉凶者存乎辭憂悔吝者存乎纖介言吉
　凶悔吝之來雖纖介之微不可慢也防備
　豫也杜閉塞也萌微兆也漸小至大也理
　於未亂者此經第六十三章之詞也尚書
　云致治于未亂保邦于未危皆防其萌漸
　也夫萌者如草木甲坼先有萌芽漸者善
　惡之來非一朝一夕必由其漸故要杜而
　塞之勿使滋蔓蔓難圖也
守柔曰强
　注守柔弱則人不能加可謂强矣
　䟽守柔弱之行者處不競之地人不能加
　同道之用能如此者可謂之强
　義曰力强者人折之智强者人害之勢强
　者人謀之氣强者人制之德强者人伏之
　守弱體柔不犯於物其德如此可謂之强
　如道之用孰敢害之也
用其光復歸其眀
　注見小則明守柔則强若矜明用强將失
　守柔見小之義故當用光外照復歸守内
　明則長無患累矣
　疏光者外照而常動明者内照而常靜由
　見小守柔爲明爲强不矜明而用强故雖
　用先外照還歸内明此轉釋見小守柔之
　義使息外歸内故曰復歸其明
　義曰外明者其照有極謂五里之外牛馬
　不辯也内明者其照無窮謂一心密照則
　遠近皆察也所以外則萬境所牽勞神傷
　性内則重玄默悟造靜歸根復其内明幾
　乎道矣
無遺身殃是謂襲常
　注遺與也言還守内明則無與身爲殃咎
　者如此是爲密用眞常之道
　䟽遺與也殃咎也言用光照物於物無著
　還守内明不自矜耀守母存子反照本源
　自無殃咎是謂襲常者密用曰襲能察微
　遠害守柔含明如是等行者是謂知子守
　母密用眞常之道
　義曰既了復明内照之理故無殃累及身
　殃累不侵眞常密契矣理國若矜其外照
　察察繩非其政益煩而人益亂復能見微
　防患謙已守柔晦智含輝任賢垂拱三五
　之理夫何遠哉


道德眞經廣聖義卷之三十七










道德眞經廣聖義卷之三十八行一
　　　　唐廣成先生杜光庭述
　　　使我介然章第五十三(䟽前章眀守/母存子故歸)
　　　(明無遺身殃此章明介然用知則行/道有唯施之畏初三句明有知則乖)
　　　(道次兩句示道正而人邪又七句明/有知之生弊後兩句歎盜夸之非道)
　　　(而以爲戒爾○義曰前以歸明襲常/爲所修之至要此舉有知行道所施)
　　　(畏有所傷而大道坦夷人趨邪徑雖/庭華服侈且田廢廪虛處位者食厭)
　　　(財豐在下者家空力竭以此爲理識/謂盜夸欲使斥彼淫奢節其劍服勤)
　　　(三農之稼穡使萬井之豐穰國其永/寧人不爲盜修身者約己窒欲務道)
　　　(䟽財介然獨修/可俟飛翥矣)
使我介然有知行於大道
　注老君言若使我耿介然於其有知欲行
　大道既與道不合故惟所施爲是皆所可
　畏也
　䟽使我者老君假設之詞也介然謂耿介
　然有知之貌夫道非知法而代人欲以有
　知行道故老君患其蔽蒙昌言曰使我耿
　介然矜其有知欲行無爲大道於天下者
　有知則與道相乖而失無爲清靜之化唯
　所施爲將害於物故可畏懼也
　義曰至道之君勤行之士不以多智而爲
　道不以博識而探眞道不可知知之益遠
　矣莊子智北遊篇曰智遊於玄水之上問
　無爲謂曰何思何慮則知道何處何服則
　安道何從何道則得道三問不答非不答
　不知答也智返於白水之南以問狂屈狂
　屈曰唉余知之矣欲言而忘其所言智又
　返於黃帝之宫以問黄帝黃帝曰無思無
　慮始知道無處無服始安道無從無道始
　得道智謂黃帝曰我與汝知之無爲謂狂
　屈不知也其孰是耶黃帝曰無爲謂眞是
　也狂屈似之我與汝終不近也知者不言
　言者不知故聖人行不言之教此謂道離
　有說而非說能明故知之者與道遠矣此
　欲使帝王行不言之教不欲介然而知也
　又泰清問於無窮曰知道乎曰不知又問
　無爲曰知之道也可以貴可以賤可以約
　可以散泰清以此言問於無始曰無窮與
　無爲兩者孰是無始曰不知深矣知之淺
　矣不知内矣知之外矣道不可聞聞而非
　也道不可見見而非也道不可言言而非
　也此則介然有知欲行於道既乖道矣能
　無畏乎
大道甚夷民甚好徑
　注大道平易是畏有知而人多故欲心求
　捷如彼行人好從邪徑邪徑之弊其如下
　文
　䟽夷平也徑邪捷之道言大道坦然平易
　而人好從邪徑且大道之化貴夫無爲無
　爲則平易而代之從事不能息智於無欲
　將役心以應務始雖好徑而求捷終則失
　道而焚和故云人甚好徑
　義曰道本坦夷無爲即可致人好邪徑涉
　迹則乖眞邪捷則行之者多平夷則好之
　者寡其故何哉邪教順俗率下士之易從
　大道澹然非上智而難守故造邪徑者多
　也孔子弟子有澹臺滅明字子羽居武城
　行不由徑樂道安貧爲儒教之所重况修
　眞叅道而溺於邪徑者過莫大焉理國者
　在於去奸邪崇正直進忠讜黜佞人然後
　至理可期太平可致爾焚和者莊子外物
　篇云陰陽錯行天地大駭水中有火乃焚
　大槐利害相摩生火甚多衆人焚和言害
　生於欲欲火焚其眞性而傷天和也
朝甚除
　注尚賢矜智生巧僞除理也
　䟽除理也言好徑之君不尚無爲之化但
　以有爲爲理雖云甚除有爲則傷巧詐故
　注云尚賢矜智生巧僞又解云朝廷修理
　峻宇雕墻故云甚除
　義曰上即進智巧之人矜朝廷之理次則
　竭生靈之力壯華侈之居用巧智則朝雖
　崇嚴下民困弊華侈則君迷隆盛百姓崩
　離豈若茅屋采椽垂衣致理修身者被褐
　懷玉無徇繁奢以傷其行也峻宇雕墻者
　尚書五子之歌詞也夏啓之子太康嗣位
　樂于盤遊兄弟五人作歌曰外作禽荒内
　作色荒酣酒嗜音峻宇雕墻有一於此未
　或不亡峻宇者宫殿崇高也雕墻者垣墻
　雕麗也
田甚蕪
　注浮食墮業廢農事也
　䟽草長曰蕪淫巧浮食則農事茺蕪貺闕
　嘉生之報何望如𡊨之積
　義曰智巧在朝邪佞居位尚浮華則墯業
　重雕峻則傷農田畝蒿萊人力疲瘵何以
　致人安國霸乎詩曰不稼不穡胡取禾三
　百廛兮夫士農工啇各守其業則無墯遊
　冗食之人矣貺廢農尚詐則浮食者多國
　力困矣如𡊨者積土曰𡊨言豐年稼穡所
　積如京如𡊨多也京大也
倉甚虛
　注南畝不收無儲積也
　䟽年登則廪實農廢則倉虚自然之理也
　義曰肆邪任智害政傷農浮冗既多倉廪
　不實理固然矣欲使君慕清虚臣懷端慤
　奸邪徑塞正直門開無華宇崇臺絶浮遊
　冗食勸農則廪實靜理則人安至於澡雪
　修眞洗心守道於身於國何莫由斯也
服文彩
　注刻雕綺繡害工利
　䟽青赤爲文色絲爲彩言賤質而貴文也
　義曰朝既除理君尚浮華文彩飾裝理無
　爽也
帶利劍
　注文德不修尚武備
　䟽利劍者武備也夫文德者理國之器用
　武功者文德之輔助而文爲本武爲末今
　專事武功是棄本而崇末也
　義曰利劍之用制敵所先非理國之大器
　今重而帶之是輕於文而棄於本矣武備
　者春秋定公十年夏與齊景公會于夾谷
　孔子攝行相事曰臣聞有文事者必有武
　備有武事者必有文備諸侯出疆必具官
　從請具左右司馬定公從之會所爲壇位
　土階三等以遇禮相見揖讓而登獻酬已
　畢齊使萊人以兵鼔譟劫定公孔子歷階
　而進不盡一等以公退曰士兵之吾兩君
　爲好而裔夷之俘敢以兵亂之非齊君所
　以命諸侯也裔不謀夏夷不亂華俘不干
　盟兵不逼好於神爲不祥於德爲愆義於
　人爲失禮君必不然齊侯心怍麾而避之
　有頃齊侯奏宫中之樂倡優侏儒戲於公
　前孔子趨進歷階而上不盡一等曰疋夫
　而熒侮諸侯者罪應誅請有司速加法焉
　於是斬侏儒手足異處齊侯懼有慚色既
　盟齊侯歸責其羣臣曰魯以君子之道輔
　其君而子獨以夷狄之道教寡人得罪於
　魯君乃歸所侵魯鄆讙龜陰之田此文事
　有武備也
猒飲食
　注烹肥擊鮮重滋味猒飫也
　䟽猒飲食也庖厨豐厚猒飫芳鮮上多玉
　食之資下有凍餒之患矣
　義曰國用智詐君尚有爲道化不行農畝
　弛廢而嘉羞美饌猒於庖燔疲人有凍餒
　之悲朝市有珍鮮之飫豈不痛哉
財貨有餘
　注聚歛積實饒珍異
　䟽財貨謂錢帛珠玉之流也多藏厚歛有
　餘也未學不貪爲寳但欲多財累愚爾
　義曰古之所謂寧積於人無藏府庫誠哉
　言乎孔子曰百姓不足君孰與足斯則民
　豐國安矣若積聚無已谿壑難盈帑藏有
　餘民力困竭非王霸之道也
是謂盜夸非道也哉
　注矜其有知動以成弊行同盜竊仍自矜
　夸夸盜非道適令興歎也哉者歎之辭也
　䟽非理而取爲盜矜其所有爲夸且頭會
　而歛取於不足縱欲而費奉其有餘傲然
　自得以爲夸尚謂之爲盜不亦宜乎所爲
　如此則非吾所行之道矣也哉者傷歎之
　辭也
　義曰不以道德臨人而任智詐爲國内尚
　奢巧下竭黎元私室不足於糟糠公府有
　猒於梁肉貨財豐衍壠畝榛蕪而伐善矜
　能大爲夸尚理身者聲色蕩心珠翠亂目
　嗜欲傷性機智驚愚眞氣耗於三田赤子
　淪於六藏尸居餘氣而徇禄矜夸斯爲盜
　也去道遠矣老君以此垂文用申烱戒修
　身理國可以爲殷鑒焉盜者說文云私利
　物者曰盜從次從皿次口液也口液在於
　皿器之上欲得物也故謂之盜字林云取
　非己之物曰盜言飲食珍異財貨殷豐猒
　飫有餘而不修己德財富德薄叨竊無殊
　不自省循乃復矜伐非盜而何特宜謙戒
　哉
　　　善建不拔章第五十四(䟽前章明好/徑之君若盜)
　　　(夸而非道此章明善建之主享不拔/而長存首標以道立國修身之益次)
　　　(故以身下明觀身觀家之法後吾何/以下結歎惠照所知之驗○義曰立)
　　　(國以道德國不可拔率人以道德人/不可離所以享國無窮子孫不絶其)
　　　(何術哉身修道以正其家家修道而/正其鄉鄉修道而正其國國修道而)
　　　(正天下以修道之益觀不修道之損/其理亂可知存亡可見矣㫖在息盜)
　　　(夸之行悛好徑之心於/國於身吉凶斯兆矣)
善建者不拔
　注善能以道建國立本者不可傾拔
　䟽建立也不拔不傾拔也言人君善能以
　道建邦立本者因百姓之所爲任兆人之
　自化然後陶以淳樸樹以風聲使儀刑作
　孚樂推不猒則功業深固萬方歸德斯所
　謂善建者何可傾拔乎
　義曰立國不以道衆叛親離立身不以道
　犯危蹈禍敗不旋踵傾拔可期唯道德爲
　基則無危殆矣儀刑作孚者詩大雅曰儀
　刑文王萬邦作孚孚信也文王以道垂化
　萬邦歸信也樂推不厭者此經第六十六
　章之詞也言聖人欲上人以其言下之欲
　先人以其身後之處上而人不重處前而
　人不害天下樂推而不猒以其不爭故天
　下莫能與之爭此善霸國立身之㫖矣風
　聲者德風之聲
善抱者不脱
　注善能以道懷抱百姓者不可脱離
　䟽抱守也脱離也善以道懐抱百姓者動
　而悦隨何可脱離也且夫樂餌所在過客
　猶止况夫道德有進於此乎以之御物爲
　物所歸固其宜也
　義曰聖人乘時立極任物爲心四海歸仁
　萬方順化國之基不可以傾拔人之心不
　可以脱離昔周大王紹古公亶父之德始
　王於邠迫於犬戎狄人攻之事之以皮帛
　而不受事之以車馬而不受事之以珠玉
　而不受曰狄人所求者貪吾之土地也不
　可禦備以勞人征伐以役人而存吾身乎
　與人兄居而殺其弟與人父居而殺其子
　吾不忍也子皆勉居矣爲吾臣與狄人之
　臣亦何以異且吾聞之不以所用養害所
　養因策杖而去之民相連而隨之成國於
　岐山之下有三子其小子季歷生文王文
　王爲西伯律身修德而興周業八百餘年
　此蓋善得人心不可脱而離之也樂餌所
　存者上經第三十五章之詞也曰樂與餌
　過客止言喜樂所奏肴膳所陳過客聞而
　聽之見而美之爲之留止況道德昭著人
　固悦而隨之也
子孫祭祀不輟
　注言善以道德建抱之君功施於後愛其
　甘棠況其子孫乎而王者祖有功宗有德
　故周之興也始於后稷成於文武周之祭
　也郊祀后稷宗祀文王故雖卜代三十卜
　年七百毁廟之主流溢於外而后稷文王
　郊宗之祀不輟止也
　䟽祭薦也繼代曰祀謂後代子孫薦祀於
　祖宗也輟止也
　義曰理國以善立善抱則祚流子孫修身
　以善立善抱則年踰禀受祭祀不輟弈業
　無窮矣愛其甘棠者詩甘棠篇曰蔽芾甘
　棠勿剪勿敗召伯所憩昔周武王之有天
　下使周公旦分理陜東召公奭分理陜西
　召公有德民樂其化常不欲勞人之力乃
　坐於甘棠樹下以聽訟焉後人懷其德而
　存其樹不翦不伐詩以美之也祖有功者
　帝王立國必藉積代之福而有天下及功
　成制禮必本其先祖有功者而祀之有德
　者而尊之宗尊也后稷姬姓之後名棄爲
　堯之臣歷事於舜黎民阻飢后稷播植百
　穀以濟於民功格於物也爲農正其後子
　孫亶父至于文王武王乃有社稷故其宗
　廟郊祀后稷以配天宗祀文王以配地雖
　親盡廟祧其后稷文王始祖之廟世世祀
　之至秦漢革命祭祀方止漢承堯後唐堯
　有聖德功及於民其後子孫乃興漢業代
　世宗祀及魏受漢禪祭祀方止德明皇帝
　皋繇佐堯事舜種德及民故我唐承其遐
　福受命享國追尊爲德明皇帝焉
修之身其德乃眞
　注修道於身德乃眞淳也
　䟽此下明少修少證多學多得故修之身
　謂一身修修之家謂一家修始於一身修
　於天下例可知也言善立之人照了眞性
　眞性清净無諸僞雜偽雜既盡德乃眞純
　也
　義曰夫千里之行跬歩爲始修身理國先
　己後人故近修諸身遠形于物立根固本
　不傾不危身德眞純物感自化矣
修之家其德乃餘
　注一家盡修德乃餘羡
　䟽修道於家上和下睦故其德有餘慶也
　故易曰積善之家必有餘慶
　義曰身既有道家必雍和所謂父愛母慈
　子孝兄友弟恭夫信婦貞上下和睦如此
　則子孫流福善及後昆矣積善者易坤卦
　文言曰坤道其順乎承天而時行積善之
　家必有餘慶積不善之家必有餘殃此明
　吉凶有漸先明所行善惡故後彰其吉凶
　一家修道善必有餘矣
修之鄉其德乃長
　注一鄉盡修德乃長乆
　䟽按周禮萬二千五百家爲鄉言一鄉修
　道禮義興行尊卑有序閭閈相比不黨於
　親一家修道德猶未廣一鄉盡修德乃長
　乆
　義曰君子之立行也正其身以及其家正
　其家以及其鄉尊其長老敬其幼少教誨
　愚鄙開導昏蒙少長得宜尊卑有序風教
　肅肅禮樂詵詵由一身之所修乃萬家之
　所禀道之化物善莫大焉所以優長乆永
　也
修之國其德乃豐
　注一國盡修德乃豐盈
　疏修道於國風易俗移還淳反朴不偏於
　所近一鄉修道德猶未徧一國盡修德乃
豐厚
　義曰一國者諸侯之國也公侯伯子男各
　主一國所以藩屏王室輔衛帝居若一國
　之中自能修道則禮行化美君信臣忠境
　内無虞其德豐大矣
修之天下其德乃普
　注若天下盡修其德施乃周普也
　䟽普徧也夫百姓歸厚在君之化修之廟
堂德流海外者蓋正其身不言而化不教
　而理下之應上如響應聲德無不周乃施
　普也
　義曰道之行也先諸身而後諸物故曰未
　聞身理而國亂身亂而國理也所以身修
　於内物應於外德發乎近及乎遠一夫感
　應尚猶若此况於帝王乎天子味道躭玄
　敬天順地凝心玄默端己無爲書軌大同
　梯航入貢四夷款附萬國來王道無不被
　故其德周普矣廟堂者天子政事之所也
　德施普者易乾卦象云見龍在田德施普
　也言龍潜於初九見於九二當潜之時功
　未濟時德未及物待時而動靜以全身及
　九二出見布德行化周及萬方所以徧普
　也夫龍者喻陽氣也陽氣當子月初生潜
　於幽泉之底丑月出見乃能生化萬物感
　其發主之功故周施陽氣普及於物也
故以身觀身
　注以修身之法觀身能清淨者乃眞
　䟽觀者照察也注云以修身之法觀身能
　清淨者乃眞謂觀身實相本來清淨不染
　塵雜除諸有見有見貺遣知空亦空頓捨
　二偏迥契中道可謂清淨契眞矣
　義曰不修道之身動違正理名辱身危修
　道之身外絶衆縁内染一氣除垢止念守
　一凝神以慧照自觀證了實相不滯空有
　深入妙門可以得道理國之君允執厥中
　則永享天禄也
以家觀家
　注以修家之法觀家能和睦者有餘
　䟽以修家法觀家家人和睦則福善有餘
　義曰不修道之家不睦六親不遵五教動
　掇灾否上下崩離修道之家九族允和衆
　善咸萃易家人卦九五象曰王假有家交
　相愛也此言居於尊位而明於家道六親
　和睦移之於政即天下化之交相愛樂也
以鄉觀鄉
　注以修鄉之法觀鄉能順序者乃長
　䟽以修鄉之法觀鄉鄉人盡修道尊卑順
　序道化漸廣德乃延長
　義曰不修道之鄉禮敬不行長幼失序貴
　賤陵虐上下交爭修道之鄉德既優長人
　叶其序肅靜喜順境泰人和也
以國觀國
　注以修國之法觀國能勤儉者乃豐
　䟽以修國之法觀國國人盡修勤而且儉
　德乃豐盈
　義曰不修道之國干戈構役虐害其民瘥
　毒流行人罹其酷修道之國神明助祐風
　雨以時善化所覃嘉祥自應人豐德富理
　使之然矣
以天下觀天下
　注以修天下之法觀天下能無爲者乃普
　䟽夫以天下觀天下者復何所觀哉亦但
　觀身爾人君清靜無爲以道善建善抱自
　然百姓胥附國祚又安
　義曰以不修道之天下者桀紂是也生人
　塗炭寰海判離骨肉仇讎社稷塗地雖有
　謀臣武士不能用也雖有金城湯池不能
　守也以萬乘之貴希疋夫之生不可得也
　修道之天下者堯舜是也四海之内比屋
　可封慈惠浹於殊庭正朔頒於萬㝢雖有
　水旱之灾年不害也雖有征伐之師人不
　怨也其何故哉以正身九重天下自順然
　後登眞證道常存不亡昭昭乎萬代師範
　矣
吾何以知天下之然哉以此
　注以此觀身等觀觀之則可知矣
　䟽此假設之詞也老君言我何以知天下
　善建則不拔善抱則不脱福德弘益之然
　乎蓋以此觀身等觀而觀之自家刑國由
　内及外則知爾易曰觀我生又曰觀其生
　將欲自觀而觀人也
　義曰老君聖慈愍物垂教殷勤重明於家
　於國理亂之由修之與不修之證再自舉
　問廣示羣迷何以知天下興亡蓋以此五
　觀之法觀其善惡損益之驗爾觀我生者
　易觀卦六三云觀我生謂進退之象也我
　生身所動也六三居下體之極是有可進
　之時又在上體之下復在可退之位遠而
　非物不爲童觀之卑上非九四未能觀光
　於國貺居進退之地可以自觀我生可進
　即進可退即退觀風相機其道未失此以
　卦象之理進退則然若夫觀國觀身義在
　力修道德道德修則國不傾拔享福登眞
　失道德則國削祚危禍至身辱以爲君臣
　至誠得不自勗哉所云觀其生者最處上
　極高尚其事生亦道也爲天下觀其己之
　道故云觀其生也以爲特處異地爲衆所
　觀貺居天下可觀之地可不慎乎君子謹
　慎乃得無咎正義云我生其生皆動出生
　長之義也


道徳眞經廣聖義卷之三十八

















道德眞經廣聖義卷之三十九行二
　　　　唐廣成先生杜光庭述
　　　含德之厚章第五十五(䟽前章明善/建之主享不)
　　　(拔而長存此章明含德之人獨知和/而不害首五句標含德所以不搏次)
　　　(骨弱下五句明全和所以不嗄知和/則明了使氣則强梁物壯下申勸强)
　　　(梁之人欲令不爲是行○義曰於國/既能善建善抱於身所要含德全和)
　　　(善建則國不傾危含德則物無傷害/和至則益生爲善物壯則非道早亡)
　　　(不唯戒在修身抑乃勸/於理化此章之大㫖也)
含德之厚比於赤子
　注至人含懐道德之厚者其行比於赤子
矣
　䟽含懐也言至人含懷道德之深厚者内
　爲道德之所保外爲神明之所護比若慈
　母之於赤子也此理難曉故借喻以明之
　故寄赤子之全和以況至人之全德赤子
　嬰兒之小者取其内無分别不生害物之
　心
　義曰至道之士韜德含和内外混凝不忤
　於物如赤子之純粹若嬰兒之未孩其德
　既然所以物不能害物不害者以至人無
　害物之心故也赤子者子生三月而眼轉
　晴微眴能分别人其未分别之前即號爲
　赤子和氣全也既有所别和氣分矣不可
　謂爲赤子也
毒蟲不螫猛獸不據攫鳥不搏
　注至人神矣物不能傷貺無害物之心故
　無搏螯之地此至人之含德也
　䟽此釋至人之全德也毒蟲蜂蠆之屬猛
　獸虎兕之屬攫鳥鷹鸇之屬螫謂尾端行
　毒據按也謂以足據物搏持也謂以爪搏
　持物也言至人德全於内和氣充盈心冥
　乎道故有毒之蟲不能螯猛毅之獸不能
　據鷙攫之鳥不能搏蓋以其至順德厚之
　所致也
　義曰含德之行與道混冥動順物宜物故
　不害靜與道合害所不加雖蜂蠆毒螫之
　徒猛毅鷙攫之類自然遠矣何能害人人
　君含德臨人全和御物禍亂不作戈甲不
　侵外服四夷内清六合靡然物化其含德
　之謂乎
骨弱筋柔而握固
　䟽此下眀赤子之全和也赤子筋骨柔弱
　持握不當牢固今拳手執物能自固者豈
　非和氣不散之所致乎
　義曰和之所用其大矣哉禮之用和爲貴
　師之用和爲先地利不如人和師克在和
　不在衆書曰紂有億兆之人離心離德周
　有十臣同心同德故春秋鄖人伐楚屈瑕
　患之鬬廉對屈瑕曰師克在和不在衆啇
　周之不敵君所聞也屈瑕欲卜之曰卜以
　决疑不疑何卜敗鄖師於蒲騷今赤子以
　和握持既能牢固立身以和處衆必無交
　爭王者以和君臨固能化洽和之全也與
　含德理同所解赤子全和謂如下文爾
未知牝牡之合而峻作精之至
　䟽雌曰牝雄曰牡峻者氣命之源也言赤
　子心無情欲未辯陰陽之配合而含氣之
　源動作者豈不由精氣純粹之所致乎
　義曰上清洞眞品云人之生也禀天地之
　氣爲神爲形禀元一之氣爲液爲精天氣
　减耗神將散矣地氣减耗形將病矣元氣
　减耗命將竭矣故帝一迴元之道泝流百
　脉上補泥丸腦實則神全神全則形全形
　全者百關調於内邪氣亡於外髓凝爲骨
　腸化爲筋純粹不雜而長生可致矣
終日號而嗌不嗄和之至
　注赤子骨弱筋柔而能握拳牢固未知陰
　陽配合而含氣之源動作者精粹之至終
　日號啼而聲不嘶嗄者由純和之至此知
　赤子之全和也
　䟽嗄聲破也赤子終日號啼其聲不嘶破
　豈非精氣純粹之能致乎
　義曰含德之人全和之士德行周厚和氣
　精純如赤子也赤子純和既積元氣内充
　執握能牢啼號不嗄純之至也夫啼極無
　聲謂之嗄赤子和氣未散眞精固存喻彼
　理國純和羣生貞粹玄化彌遠德聲益彰
　而不竭也又骨弱筋柔而能握固非因其
　力由赤子心專以喻含德之人屈身順物
　柔心從道衆欲所不能開由心業净故也
　未知牝牡之合而峻作由含德之人無心
　應物動任自然非情欲所侵由身業净故
　也赤子號而不嗄如含德之人法音演教
　以法利物聲化無窮而不衰歇由口業净
　故也赤子純净外欲不侵内心不亂自然
　而然也含德之人三業清淨有如赤子乃
　修之使然理國之道君抱淳素臣任忠良
　法綱不施德化周布若赤子自然端樸如
　含德修勵日新和氣潜充人歸於道矣
知和曰常
　注能如嬰兒固守和柔是謂知常之行
　䟽赤子以和氣至純而聲不敗因之以示
　教言人能如嬰兒知和柔之理修而不失
　者是謂知眞常之行
　義曰五常備貝曰和於身和則德充而合
　眞於國和則化周而祚永處衆和則合禮
　行師和則有功和之爲義大矣哉
知常曰明
　注守和知常是曰明了
　䟽人能知眞常之行而保精愛氣者是曰
　明達了悟之人知和知常歎同德之美益
　生使氣舉失道之過
　義曰既備五常是謂和矣復知其和不可
　斯須離而常行之斯謂於道益明於理益
　達理國以和爲常加以明達所謂合天地
　之德齊日月之華矣以和御物物無不順
　以和從道道無不成太上五厨經曰和乃
　無不和玄理同玄際抱和守常道可異也
益生曰祥
　注祥者吉凶之兆言人不知守常而求益
　生過分動之死地是曰凶祥
　䟽祥者吉凶之兆不能全和於知常而營
　生於分外殊不知分外求益所亡滋多則
　求益生過分是凶祥也莊子云常因自然
　而不益生
　義曰人能知和知常也爲明達於道更求
　益生過分是必兆其凶祥斯則求生之厚
　爲妖祥矣而不益生者莊子德充符篇莊
　子謂惠子曰是非吾所謂情也吾所謂無
　情者不以好惡内傷其身常因自然而不
　益生此莊子以是非爲情不以喜怒滑性
　哀樂傷神受之天然不營分外人理自具
　何用情以益生乎道與其貌天與其形無
　以好惡内傷其身也
心使氣曰强
　注心有是非氣無分別若役心使氣是曰
　强梁之人
　䟽夫心有是非而氣無分别故任氣則柔
　弱使心則强梁今失道益生之人役心使
　氣氣爲心使是曰强梁故莊子云無聽之
　以心而聽之以氣
　義曰含德必任氣而柔弱益生則使心而
　强梁柔弱合於眞常强梁乖乎修鍊理國
　亦以柔和爲上不以强大爲能棄柔任强
　喪身敗國矣無聽之以心者莊子人間世
　篇孔子謂顔回曰若一志無聽之以耳而
　聽之以心無聽之以心而聽之以氣聽止
　於耳心止於符氣也者虚而待物者也唯
　道集虚虚者心齋也此言心虚則嗜欲無
　入神清則玄覽無疵遺其色聲忘其境智
　境智忘而玄道自至色聲一而物相盡空
　心止於符氣合於漠此謂之心齋也惟孔
　子顔回得之矣
物壯則老是謂不道不道早已
　注凡物壯極則衰老故戒云矜壯恃强是
　謂不合於道當須早已
　䟽此明强梁失道之過壯者剛毅也老者
　衰憊也夫物盛則衰壯極則老夫用心使
　氣矜其强壯者自致衰老謂之不道者道
　貴柔弱今恃强梁既與道不合故勸令早
　止
　義曰夫物自壯而得老自盛而得衰自榮
　而得枯自老而得死世之常也守和含德
　之士反於此焉老君以衆生未解知常不
　能含德不及赤子之無害果爲强梁以喪
　眞勸其早止俾令知道而勤修也若理國
　之主捨和棄明不能謙抑於九重而肆其
　鋒於外境人疲國耗必致自焚未若體道
　全柔以安其社稷所謂早已也
　　　知者不言章第五十六(䟽前章明含/德之人獨知)
　　　(和而不害此章明悟道之士能了言/而無執首兩句示理暢而言忘次七)
　　　(句明靜塵而不染是謂下明不染者/與玄同德故不可下明同德則不可)
　　　(毁譽爾○義曰至道無言有言則乖/道至人窒欲塞兊則歸眞能混光塵)
　　　(與道同矣如此則親疏不此利害難/欺不爲貴賤所排是明天下之貴此)
　　　(亦欲使人君自悟任道忘功不爲利/欲所嬰遠懐近悦不爲貴賤所惑合)
　　　(道同玄常爲天下之尊克享無期之/祚與夫含德全和之理亦何異乎)
知者不言言者不知
　注知了悟也言辯說也
　疏知者了悟也言者辯說也夫至理精微
　玄宗隱奥雖假言而詮理終理契而言忘
　故了悟者得理而忘言辯說者滯言而不
　悟故曰知者不言言者不知爾
　義曰無爲之要訣之於心以言而傳斯非
　道矣西昇經云道可以心得不可以言傳
　易曰得理而忘言得意而忘象滯於辯說
　非道也哉
塞其兊
　注了悟者於法無愛染於言無執滯故云
　塞其兊
閉其門
　注貺無愛染則嗜欲之門閉矣
　䟽具如天下有始章所釋彼則約道清淨
　以塞六根愛悦此則因教辯忘將息滯言
　之累於言無執故云塞其兊不爲榮辱之
　主可謂閉其門
　義曰欲忘言者塞其兊兊口也言語理絶
　自契忘言矣欲忘象者閉其門門目也形
　象混冥自契忘形矣塞兊則辯說不施固
　無滯於言教閉門則榮觀自息無溺於是
　非然後紛銳盡銷光塵共混方叶玄同之
　德矣人君尚不言之化敦不宰之功其功
　益崇其化彌廣矣
挫其銳解其紛和其光同其塵
　䟽此四句已出上經道冲章彼則就道以
論功此則據人以眀行上下兩經互舉其
　文者以其於濟物修身之義有功故重言
　之
　義曰銳以躁進挫之以歸和紛以交爭解
　之以歸寂光以獨顯不若和之爲貴塵以
　衆晦不若同之爲能此四行體道表道之
　功於人勉人之行於國則刑賞合度於身
　則貞吉攸長老君重舉此言益明朂勵之
　㫖
是謂玄同
　注五句解如道冲章彼則約道此則約人
　言人能體道是謂與玄同德
　䟽歎夫體道之人既已不滯言教又能和
　光混跡行符於道是謂玄同
　義曰以上明四行體道於人既彰其利理
　身理國克叶其功是謂與道同德玄謂道
　也
故不可得而親
　注玄同無私故不可得而親
不可得而疏
　注汎然和衆不可得而疏
　䟽言玄同之人心無偏私不可得親而狎
　之和光順物不可得疏而遠之
　義曰心既玄同親疏混一夫世俗之常者
　偏愛則親之偏惡則疏之有道之士愛惡
　不關於心則親疏不彰於物矣理國之道
　刑賞不濫功過無欺推之以公則無偏親
　偏䟽之事矣
不可得而利
　注無欲故不可得而利
不可得而害
　注無爭故不可得而害
　䟽恬惔無欲故不可得從而利之處不競
　之地故不可得犯而害之
　義曰迹既玄同利害不加矣夫有道之士
　不可以利誘不可以害加以其無欲無爲
　惟清惟靜故利害無由而入矣世人反於
　此故利可誘之勢可移之所以害可加矣
不可得而貴
　注體道自然故不可得而貴
不可得而賤
　注洸然無滓故不可得而賤
　䟽體道自然非爵禄所得貴也超然絶累
　非凡俗所得賤也
　義曰情既玄同貴賤一矣體道之士榮禄
　不能勸威刑不能沮如玉投泥不能污也
　豈貴賤干其慮哉
故爲天下貴
　注體了無滯言忘理暢紛銳盡解光塵亦
　同既難親疏不可貴賤故爲天下貴
　䟽玄同之士悟理忘言塞兊閉門根塵無
　染紛銳既解光塵亦同其行如此故爲天
　下之所尊貴
　義曰既彰四行玄與道同心不涉於親疏
　跡不交於利害貴之不爲喜賤之不爲憂
　混合大道爲天下貴人君弘此四德以化
　萬邦與道混同不言而理矣



道徳眞經廣聖義卷之三十九





道德眞經廣聖義卷之四十行三
　　　　唐廣成先生杜光庭述
　　　以政治國章第五十七(䟽前章明悟/道之士能了)
　　　(言而無執此章明以政之君失無爲/之自化首三句標門以示義次十句)
　　　(設問以明理後五句反無事可以取/天下爾○義曰理國以政其迹必彰)
　　　(用兵以奇其詐非道不若無事以聚/萬方其或多忌諱廣機權縱淫工明)
　　　(法令去道殊遠而國益危惟可以無/事臨人去欲歸靜兵革不用奇詐不)
　　　(施政令不煩刑法幾/措此章之大義也)
以政治國
　疏此下三句並標宗也以用也政教也言
　有爲之君矜用政教而欲爲理不能無爲
　任物自化欲求致理未之前聞也
　義曰以道理天下者不言而民信不令而
　民從不刑而民威不賞而民勸夫何故哉
　民化其上皆歸於善不在賞而勸也民禀
　於和自革其惡不待刑而威也民復樸素
　不待令而從也民齊貞正不待言而信也
　此無言教而理矣以言教理民渉有爲也
　非道也哉
以奇用兵
　疏奇變詐也不祥之器君子惡之況加變
　詐之名而無節制之用是兵猶火也不戢
　將自焚故知奇變之兵非制勝之道也
　義曰以奇詐而用兵乖於大道何者國以
　政刑爲本政在於簡易因循兵以變詐爲
　先變在於應權合理政失於道則刑賞濫
　詐失於道則殺害多濫刑賞以爲功恣殺
　害而求勝而欲興邦致理不亦難乎與夫
　任物自化有征無戰遠矣兵猶火者春秋
　隱公四年春衛公子州吁弑其君完初衛
　莊公娶干齊東宫得臣之妹曰莊姜美而
　無子衛人爲賦碩人之詩娶于陳曰厲嬀
　生孝伯早死其娣戴嬀生桓公莊姜以爲
　己子公子州吁嬖人之子也有寵而好兵
　公弗禁莊姜惡之石碏諫曰臣聞愛子教之
　以義方不納於邪驕奢淫佚所自邪也四
　者之來寵禄過也將立州吁乃早定之若
　猶未也階之爲禍夫寵而不驕驕而能降
　降而不憾憾而能修者鮮矣且夫賤妨貴
　少凌長遠間親新間舊小加大淫破義所
　謂六逆也君義臣行父慈子孝兄愛弟敬
　所謂六順也去順效逆所以速禍也君人
　者將禍是務去而速之無乃不可乎弗聽
　石碏之子厚與州吁遊禁之不可桓公立
　碏乃老二月戊申州吁弑桓公而自立將
　修先君之怨於鄭而求寵於諸侯以和其
　民使來告於宋曰君若伐鄭以除君害君
　爲主弊邑以賦與陳蔡從則衛國之願也
　宋人許之於是陳蔡方睦於衛故宋與陳
　蔡衛伐鄭圍其東門五日而還宋公乞師
　於魯魯辭之隱公問於衆仲曰州吁其成
　乎對曰臣聞以德和民不聞以亂理亂理
　亂猶理絲而棼之也夫州吁阻兵而安忍
　阻兵無衆安忍無親衆叛親離難以濟矣
　夫兵猶火也不戢將自焚夫州吁殺其君
　而虐用其民不務令德而欲以亂成必不
　免矣州吁未能和其民厚問定君於石子
　石子曰王覲爲可曰何以得覲曰陳桓公
　方有寵於王陳衛方睦若朝陳使請必可
　得也厚從州吁如陳石碏使告于陳曰衛
　國褊小老夫耄矣無能爲也此二人者實
　弑寡君敢即圖之陳人執之而請莅於衛
　九月衛人使石宰醜殺州吁于濮石碏使
　其宰獳羊肩殺石厚于陳君子曰石碏純
　臣也惡州吁而厚預焉大義滅親其是之
　謂乎所謂子從殺君之賊國之大逆不可
　不除故云大義滅親明小義則兼愛其子
　也
以無事取天下
　注在宥天下貴乎無爲若以政教理國奇
　詐用兵斯皆不合唯無事無爲可以取天
　下此三句標也
　䟽此示標也有道之君無爲而理夫無爲
　則無事無事則不煩不煩則百姓自化而
　天下太平矣
　義曰政教理國奇詐用兵豈若無事無爲
　　而化天下民聚國泰以致和平也
吾何以知天下其然哉以此
　注以此下文知之
　䟽吾何以知發問也其然猶如是也以此
　答也老君詳問我何以知取天下必須無
　事以下文云多忌諱則人彌貧我無爲而
　人自化驗可知矣
　義曰以政教求理以奇詐用兵固不可以
　致理矣上多忌諱下多利器奇物滋起法
　令滋彰皆非太平之本唯無事無爲乃可
　化物以此觀之理亂之道昭然矣
天下多忌諱而民彌貧
　注以政理國動多忌諱人失作業故令彌
　貧
　䟽此覆釋以政理國也爲天下之主不能
　敦清靜以化人崇簡易而臨物政煩網密
　下人無所措其手足避諱無暇動失生業
　日就困窮所以彌貧也
　義曰上多忌諱謂法令多門也動有拘於
　忌犯則獲罪民不聊生怨叛憂虞農桑隳
　廢故其民彌貧釋曰無財曰貧君上無爲
　法令寬簡人無拘忌適性自安鑿井耕田
　以飲以食故民富而國昌矣
人多利器國家滋昏
　注利器謂權謀也人主以權謀爲多不能
　反實下則應之以詐譎故令國家滋益昏
　亂也
　疏此釋上以奇用兵也利器者權謀也夫
　權道在乎適時不得已而方用人君若多
　用權謀不能反實不必應之以詐譎故云
　滋益昏亂
　義曰昏亂不明也君好奇變民尚欺詒上
　下交詐正道不明故爲昏亂也
人多伎巧奇物滋起
　注人主以伎巧爲多不能見素下則應之
　以奢泰故令淫奇之物滋起
　䟽伎能也巧工巧也奇物謂刻鏤雕琢寳
　貨珍玩之屬言人君不尚淳朴而好浮華
　百姓效上而爲奢泰馳競淫飾日以繁多
　也
　義曰淫巧悦目珍奇蕩心上躭玩而不除
　下增飾而彌甚華侈貺作朴素遂忘固可
　戒矣春秋丹桓宫之楹刻桓宫之桷書而
　譏之臧文仲山節藻棁亦以爲過蓋欲人
　君尚於儉素也
法令滋彰盜賊多有
　注無爲既失法令益明竊法爲奸盡成盜
　賊豈非多有乎
　䟽法刑法也令教令也君嗜欲以御人而
　欲彰法令以齊物人既苟免而無耻竊法
　而爲奸上下相蒙故令盜賊多有矣
　義曰法令所以齊於民也令煩則民姦生
　矣奸詐既作盜賊日多謂之亂政禮運曰
　大道既隱天下爲家城郭溝池以爲固禮
　義以爲理故謀用是作而兵由此起法令
　滋彰盜賊多有春秋曰夏有亂政而作禹
　刑殷有亂政而作湯刑周有亂政而作九
　刑三辟之興皆叔世也民是以亂免而無
　耻者論語爲政篇孔子曰導之以政齊之
　以刑民免而無耻言爲政者導民以法制
　齊民以刑罰民畏威苟且百方巧避求免
　脱罪辟而不暇避於耻辱故注云苟免罪
　也民既免而無耻必假竊法制以爲奸詐
　則弄法舞文害於人矣莊子云大盜之生
　則並竊聖智之法而盜其國況於盜賊乎
　蒙蔽也竊法作奸下欺其上上害其下上
　下相蔽恩化不行大亂之本也
故聖人云我無爲而民自化
　䟽此釋無事以取天下也我謂聖人也夫
　聖人之德不尚伎巧體道之主所貴無爲
　無爲之爲無所禁忌下化上之無爲故云
　而人自化
　義曰人化無爲自歸於理也夫有爲則多
　事多事則政煩煩政事多而民愈亂無爲
　則事簡事簡則政清政清事簡而人不待
　教令而化於善也
我無事而民自富
　䟽上無賦歛下不煩擾耕田鑿井家給人
　足故云而人自富也
　義曰多財曰富君無勞民之事民得勤而
　耕農農功不妨穀稼豐瞻故人富也鑿井
　耕田者古詩云鑿井而飲耕田而食此言
　唐堯在上人遂無爲不知上之有君不知
　君之養己自飲自食無患無憂所以家自
　給而人自足也
我好靜而民自正
　䟽人生而靜天之性也上好安靜無以動
　摇則下被君德率性而自正也
　義曰禮云人生而靜天之性也言人之禀
　生本乎道氣六塵未染六欲未侵任以元
　和體乎澄靜及貺孩之後愛惡生焉喜怒
　形焉若人君靜以理之天下之人復歸簡
　易則自清而正也
我無欲而民自樸
　注無爲則清靜故人自化無事則不擾故
　人自富好靜則得性故人自正無欲則可
　全故人自樸此無事取天下也
　䟽人君誠能内守沖和外無營欲則下之
　感化自淳朴矣
　義曰人君無欲於物物遂其宜無欲安民
　民自朴素此自然之理也理身之道莫大
　於無欲知足理國之道莫大於無事無爲
　誠能實而行之身泰而國理矣又一本有
　兩句云我無情而民自清此亦義理相符
　而御註闕之故輒詳載於此
　　　其政悶悶章第五十八(䟽前章明以/政之君失無)
　　　(爲之自化此章明以政必敗示禍楅/之所由初標二政寬急不同次明禍)
　　　(福二門倚伏無準人之迷下致衆生/之迷執是以聖人下舉聖德以勸修)
　　　(爾○義曰前明以政以奇用兵理國/法令伎巧率下化人既非無爲是皆)
　　　(資亂此又明悶悶之政爲是察察之/政爲非執於善則善反爲妖執於政)
　　　(則政反爲譎所尚者在於無滯無執/不有不爲不割不穢不肆不耀而能)
　　　(祛乆迷/之俗也)
其政悶悶其民淳淳
　注政教悶悶無爲而寬大人則應之淳淳
　而質朴矣
　䟽悶悶無心寬裕也淳淳質朴敦厚也言
　無爲之君政教寬大任物自成貺無苛暴
　故其俗淳淳而質朴矣
　義曰政簡則人淳人淳則務省務省則刑
　罰不用賞勸不勞君拱默而任賢臣因循
　而順物國泰無爲之理漸於兹乎苛者法
　細而急也暴者不令而刑也夫先令而後
　刑民知教矣法簡而事緩民知禁矣苟犯
　其禁而後加刑則刑一人而千萬人懼矣
　朝令夕刑民未知法得非暴乎況不令而
　刑害人甚矣
其政察察其民缺缺
　注政教察察有爲苛急人則應之缺缺然
　而凋弊矣
　䟽察察有爲嚴急也缺缺凋弊離散也有
　爲之君其政峻急以法繩人法令滋彰盜
　賊多有故人則凋弊而離散矣
　義曰政刑則民亂民亂則國殘凋散之事
　漸於兹矣素書曰國將衰者人先弊根枯
　則枝朽人困則國殘固當寬政養人而康
　其國也察察者伺人之過强明而急也缺
　缺凋敗不全傷和害物也
禍兮楅所倚福兮禍所伏孰知其極
　注倚因也伏藏也上言其政悶悶俗則
　爲無政理之體人乃淳淳然而質朴此
　禍爲福之所因也其政察察俗則以爲有
　政理之術人乃缺缺然而凋弊此則福爲
　禍之所藏矣
　䟽禍兮福所倚者前言悶悶之政俗以爲
　惡而人反淳淳質朴敦厚豈非福因倚禍
　中而生也福兮禍所伏者伏藏也察察之
　政俗以爲善物却缺缺而凋弊豈非禍伏
　藏福中而發也孰知其極者夫失道喪德
　習僞尚華故禍福循環倚伏無準誰有知
　其窮極者
　義曰天地有休否日月有虧盈此倚伏之
　數也禍藏福中福極則禍至福隱禍内禍
　盡則福來拘彼俗纏此爲常矣惟有道之
　士上德之君抱道體和陰陽不能制全眞
　反俗善惡不能移故禍不能加福不能利
　超然出得喪榮衰之外矣夫以國言之亦
　賢哲不能料倚伏不可窮齊有仲孫之難
　而桓公興遂霸其國晋有里克之難而文
　公起乃統諸侯是二國因禍而昌也衛方
　寧靜狄人滅之邢方晏安衛人滅之是二
　國無禍而喪也故伏藏因倚莫知其極故
　春秋云有禍而啓其疆土無禍而喪其守
　守不可知也
其無正耶
　䟽此言禍福之極豈無正定耶但由於人
　不能體道無爲妄生迷執失其正爾
　義曰常俗之人惑於禍福寵至則喜辱至
　則驚愈失其正致爲妖祥矣豈知側身修
　德雊雉不足以貽灾垣慮忘懷失馬未必
　以爲禍悔吝無準召之由人爾
正復爲奇善復爲妖
　注禍福之極豈無正耶但衆生迷執正者
　復以爲奇詐善者復以爲妖祥故禍楅倚
　伏若無正爾
　疏此釋迷正所由也言衆生迷於禍福正
　處於正不明以正者爲奇詐於善不了以
　善者爲妖祥故若無正爾
　義曰修道之要在乎應變無心方圓任器
　不滯於禍福不惑於正邪滯於福則善復
　爲妖矣惑於正則正復爲奇矣帝王乘時
　任人隨才適用求正過切矯正者必來求
　善過切矯善者必至若虚心無滯推公任
　賢奇詐妖祥幾乎息矣
民之迷其日固乆
　注以正爲奇以善爲妖如此迷倒其爲日
　也固已乆矣
　䟽此歎衆生迷於正善反以爲奇爲妖其
　所由來尚矣故曰其日固乆矣
　義曰俗之迷妄積習生常爲日且乆終不
　開悟老君歎彼群迷丁寧垂訓將以祛其
　迷也迷謂失方也夫不爲禍福所惑不爲
　邪正所拘曠蕩乎襟靈均齊乎得喪則何
　正善之能迷其方哉
是以聖人方而不割
　䟽方由正也此舉聖德以勸修聖人弘道
　濟代萬物向方身行正方物則應之以自
　正非立言教裁割於物使從己也
　義曰聖人正方以約己人自正方以從化
　夫人貺失其正所以迷方由邪正不分禍
　福所撓爾聖人於禍無辱於福無榮不矯
　正以飾其心不徇邪而溺其志卓立物表
　允執大中則人皆向方從其正也
廉而不穢
　䟽廉清廉也穢濁也聖人率性清廉自然
　化下非穢彼之濁以揚其清有本爲劌劌
　傷也聖人廉以成行不傷於物
　義曰聖人清廉以澡身人自廉潔以順教
　豈復滓穢乎世人行教令也制之以法威
　之以刑勸之以利誘之以賞而人順其教
　者十無二三矣今聖人不以賞刑不以法
　制但清其己廉其行人自化之豈俟宰割
　正方而後知勸也
直而不肆
　䟽肆申也聖人之行不邪彼自從而正直
　非爲彼之不正而申直以正曲
　義曰聖人自然正直故非申而正之以正
　直率人人自清正所以上下俱正而天下
　正矣若上行回邪下爲諛誷何因正哉尚
　書冏命曰僕臣正其后克正僕臣諛其后
　自聖此由臣之不正以佞於上也春秋曰
　其身正不令而行其身不正雖令不從此
　申上化下以成其邪正也
光而不耀
　注聖人善化不割彼以爲方不穢彼以爲
　廉不申彼而爲直不耀彼而爲光修之身
　而天下自化矣
　䟽光者謂明智也聖人雖有明智而韜晦
　之不以炫耀故云光而不耀聖德如此自
　然百姓淳淳而從化也
　義曰聖智光明非强炫耀也此四者皆聖
　人之行借以開喻於人以此而王天下乃
　可稱其聖德然大㫖在乎知吉凶倚伏祅
　奇不常韞廉方而内明含光直而内照棄
　嚴暴之事澄寬裕之懷既除迷固之由自
　叶希夷之妙也



道德眞經廣聖義卷之四十





道德眞經廣聖義卷之四十一行四
　　　　唐廣成先生杜光庭述
　　　治人事天章第五十九(䟽前章明無/爲之政人致)
　　　(淳和此章明理人事天無過用儉初/標理人事天莫先乎嗇次夫唯下轉)
　　　(通前義是謂下舉深根之喻以況長/乆之道○義曰前章舉方廉直光聖)
　　　(人四德以教理國此章明用嗇四翻/以教事天善理國其祚延洪善事天)
　　　(其壽長乆此續/前章之義也)
治人事天莫若嗇
　注嗇愛也人君將欲理人事天莫若愛費
　使倉廪實人知禮節三時不害則天降之
　嘉祥人和可以理人天保可以事天也
　䟽嗇愛也言人君將欲理化下人敬事上
　帝爲德之先無如愛費即儉德也儉即足
　用可以聚人粢盛豐備天享明德故云莫
　若嗇
　義曰夫儉者理務之先財者聚人之本故
　易曰何以聚人曰財則財者非儉約則易
　散民者非豐財則難聚所以節財則省費
　省費則人豐人豐則國安而力足矣國之
　大用有四一曰祭祀二曰戎事三曰賔客
　四曰庖膳祭祀者昭事上帝也天子郊祀
　上帝宗祀明堂言有尊也得不蠲潔恭恪
　乎粢盛豐備者春秋桓公六年楚武王侵
　隨使其大夫薳章求成焉軍於隨之瑕地
　以待之隨人使少師董成鬬伯比言於楚
　子曰吾不得志於漢東也我則使然我張
　吾三軍而被吾甲兵以武臨之彼則懼矣
　而和協以謀我故難聞也漢東之國以隨
　爲大隨張必棄小國小國離楚之利也少
　師侈請贏師以張之熊率(音/律)且(十余/切)比曰
　隨賢臣季良在何益鬬伯比曰以爲後圖
　季良諫不過一見從少師得其君行少師
　之計王毁軍而納少師少師歸請追楚師
　隨侯將許之季良止之曰天方授楚楚羸
　其師誘我也君何急焉臣聞小之能敵大
　也小道大淫所謂道者忠於民而信於神
　上思利民忠也祝史正詞信也令民餒而
　君逞欲祝史矯舉以祭臣不知其可也隨
　侯曰吾牲牷肥腯粢盛豐備何則不信對
　曰夫民神之主也是以聖王先成民而後
　致力於神故奉牲以告曰博碩肥腯謂民
　力之普存也謂其畜之碩大蕃滋也謂其
　不疾瘯𤼠也謂其備物咸有也奉粢盛而
　告曰潔粢豐盛謂其三時不害而民和年
　豐也奉酒醴以告曰嘉栗㫖酒謂其上下
　皆有嘉德而無違心所謂三時無讒慝也
　務其三時修其教親其九族以致其禋祀
　於是乎民和而神降之福故動則有成今
　民各有心而鬼神乏主君雖獨豐其何福
　之有君姑修政而親兄弟之國庶免於難
　隨侯懼而修政楚不敢伐矣三時者春耕
　夏種秋收農之三時也
夫唯嗇是謂早服
　注何以聚人曰財故能儉愛則四方之人
　將襁負而至早服事其君矣服事也
　䟽夫唯嗇疊出上文也是謂早服釋儉嗇
　之義凡有七轉義皆倣此夫唯者發語之
　詞也服者事也夫唯能儉愛之君理人事
　天以儉爲政是以普天之下亦當早服事
　於君矣
　義曰儉嗇爲政國必豐財上無甚貴之奢
　下無箕歛之怨以此理人則人順事天則
　天明天下之人相率而歸其德矣何以聚
　人曰財者易下繫云天地之大德曰生聖
　人之大寳曰位何以守位曰仁何以聚人
　曰財財所以資生者也將聚於衆必先有
　財財豐則人可聚若財用有節正而理之
　民不爲非則可聚而安之也
早服謂之重積德
　注夫能儉嗇已是有德人歸有德早事其
　君故云重積德
　䟽何故普天仰化率土歸仁由行節儉節
　儉則百姓早服事之是重積其德爾
　義曰君行節儉是重積其德民益歸之普
　天率土者詩北山篇云普天之下莫非王
　土率土之濱莫非王民是也溥大也率循
　也濱涯也
重積德則無不克
　注聖人積德四海歸仁則無有不能制伏
　者矣克能也
　䟽克能也君若厚積其德者其爲政也人
　力普存其事天也吉無不利則四方向化
　無有不能制伏者矣
　義曰儉以理國敬以事天重積其德四方
　率化無思不服矣
無不克則莫知其極
　注人君之德無有不能制御者則無遠不
　至故四方莫知其窮極也
　䟽此謂君德無有不能制服者則殊俗慕
　化絶域觀風無遠不至故莫知窮極
　義曰君積厚德國有豐財萬寓歸王九圍
　貢賮人服德化豈有限極耶殊俗絶域者
　皆要荒之外與中國殊庭邊域夐絶也言
　異域之人思戀聖人之化自遠而至由道
　德所服也觀風者十洲記云聚窟洲在西
　海中申未之地地方三千里去中國三十
　萬里國中常占東風入律百旬不休則中
　國將有好道之君故漢武延和三年其國
　遣使貢返魂香猛獸乘飛車而濟弱水策
　天驥而度飛砂一十三年方達中國此觀
　風而慕化也
莫知其極可以有國
　注莫知窮極然後可以爲有國矣
　䟽言人君德化無遠不及萬人所歸往神
　明所福享然後可稱爲有國易曰王假有
　廟有家是也過此以去豈有國乎
　義曰有國者車軌所及書文所同人服其
　德遠懷其化可以謂之有國矣或以武威
　所制詭道所臨苟有其邦人所未服或承
　平統曆嗣位守圖厥德有愆恩化不浹者
　皆非謂其國矣王假有廟有家者易萃卦
　云王假有廟致孝享也假聚也王以聚人
　至於有廟有廟乃能致其孝享故曰利見
　大人聚以正也觀其所聚則天地萬物之
　情可見矣
　義曰天下崩離則民怨雖有享祀與無廟
　同王至大聚之時孝德乃洽始可謂之有
　廟矣以此而用大牲神明降福聚道既合
　以至有廟能致孝享爾王假有家者易家
　人卦九五詞云王假有家勿恤象曰王假
　有家交相愛也王能有家道在下莫不化
　之天下既化六親和睦故曰交相愛也涣
　卦亦云王假有廟其義同也
有國之母可以長乆
　注有國而茂養百姓者則其福祚可以長
　乆
　䟽母者道也以茂養爲義夫所以得稱有
　國者祇縁有道而茂養蒼生若爾福祚永
　昌可以長乆
　義曰積德臨御用道養人萬方歸之若子
　之親於母也則天道所覆神明感通卜年
　八百未足爲永固可以長乆享國矣
是謂深根固蔕長生乆視之道
　注積德有國則根深蔕固矣深固者是長
　生乆視之道
　䟽夫積德之君以道爲國則可以長乆故
　舉根蔕之喻以申其義理也蔕花趺也夫
　草木根深則榮茂蔕固則不落乃長乆也
　以喻積德之君埋根於道固蔕於德命延
　謂之長生恒照謂之乆視故云深根固蔕
　長生乆視之道
　義曰人君以道德養生靈以儉嗇理天下
　豐財則國富積德則祚隆遠近歸心華戎
　率服又能母養萬物子愛群生根深則祚
　曆無疆蔕固則子孫延永長生乆視弈葉
　重光不可得而倫矣修道之士嗇神以安
　體積氣以全和内固三關外祛萬慮百神
　率服衆行周圓變化莫窮享年長乆固蔕
　於混元之域深根於何有之庭與夫九老
　七元差肩接武矣
　　　治大國章第六十(䟽前章明理人儉/愛則萬方早服此)
　　　(章明莅物不擾則其德交歸初舉理/國之喻不可有爲次明德及鬼神兩)
　　　(無傷害後結歎交歸之德以勸有國/之君○義曰大國者有二其一天子)
　　　(之國其二公侯之國夫天子君臨大/國子育萬民緩之則不恭急之則離)
　　　(散以烹鮮爲喻理固然矣莅之以道/則鬼神賔服幽明各遂德善交歸此)
　　　(勸人君用道理化之㫖也天子之國/四海之内有九州州方九千里每州)
　　　(建百里之國三十七十里之國六十/五十里之國百有二十凡二百一十)
　　　(國名山大澤不以封其餘以爲附庸/閑田大國三十者三公之國也次國)
　　　(六十者六卿之國也小國百二十者/十二小卿之國也名山大澤與民同)
　　　(財不得障管立賦稅而已此古制也/殷制天子之國地方九千里中一千)
　　　(里爲天子之畿餘八爲州也周公所/制九州大界方七千里方千里者四)
　　　(十有九其一爲王畿餘四十八爲八/州各有方千里者六也殷法凡一州)
　　　(封地方五百里者不過四謂之大國/又封四百里者十一謂之次國方二)
　　　(百里者不過二十五其餘方百里者/謂之小國並四十六國一州二百二)
　　　(十國則餘方百里者百六十四凡處/地方千里者五方百里者五十九其)
　　　(餘方百里者四十一爲附庸地也天/子畿内方百里之國有九方七十里)
　　　(之國有二十一方五十里之國有六/十三凡九十三國名山大澤不以叙)
　　　(班其餘以禄士爲閑田天子所居亦/謂之縣亦謂之畿凡九州千七百七)
　　　(十三國堯舜禹時諸侯之國有方百/里七十里五十里禹時要服内地方)
　　　(七十里周公復堯舜舊域以五服爲/九州要服之内方七千里又云周以)
　　　(千八百諸侯列布於五千里内也天/子百里之内供官千里之内以爲御)
　　　(衣食千里之外設方伯五國以爲屬/屬有長十國爲連連有帥三十國爲)
　　　(卒卒有正二百一十國爲州州有伯/八州有八伯五十六正一百六十八)
　　　(連帥三百三十六長八百各以其屬/屬於天子之老二人以爲天子左右)
　　　(曰二伯即周公召伯分理於陜是也/千里之内曰甸甸理也千里之外曰)
　　　(采采取其美物也亦謂之流或貢或/否天子置三公九卿二十七大夫八)
　　　(十一元十大國三卿皆命於天子下/大夫五人上士二十七人次國三卿)
　　　(二卿命於天子一卿命於其君下大/夫五人上士二十七小國卿二人命)
　　　(於其君下大夫五人上士二十七人/斯乃周約唐虞夏殷之法而增减之)
　　　(以爲國之制度也成王在豐既黜殷/命滅淮夷乃作周官立太師太傅太)
　　　(保兹惟三公論道經邦燮理陰陽少/師少傅少保曰三孤貳公弘化寅亮)
　　　(天地天官冢宰掌邦理統百官均四/海司徒掌邦教敷五典擾兆民宗伯)
　　　(掌邦禮理神人和上下司馬掌邦政/統六師平邦國司寇掌邦禁詰奸慝)
　　　(刑暴亂司空掌邦土居四民時地利/六卿分職各率其屬以倡九牧阜成)
　　　(兆人此周制也唐虞設官惟百夏商/官倍倍於唐虞周官備故天下乃理)
　　　(矣)
治大國若烹小鮮
　注烹小鮮者不可撓理大國者不可煩煩
　則人勞撓則魚爛
　䟽此喻說也烹煮也小鮮小魚也言烹小
　魚不可撓撓則魚潰喻理大國不可煩煩
　則人亂皆須用道所以成功爾
　義曰言理國之難喻烹鮮之㫖不煩則人
　化不撓則魚全務在安舒漸臻其化矣
以道莅天下其鬼不神
　注以道臨位天下不求有妄之福故鬼無
　以見其神明也
　䟽以用也莅臨也人神處幽爲鬼神者靈
　效之謂夫人求則神爲應今若上德之化
　人自安全豈惟上忘帝力亦不旁請鬼神
　故處幽之鬼無以效其明靈也
　義曰爲君以道天下悦隨鬼神無以見其
　靈吉凶無以施其變雖神鬼之靈怪豈能
　干於有道乎天神曰神地神曰祇人神曰
　鬼皆晦而不顯幽而不明苟逢道德之君
　必無侵傷之害矣
非其鬼不神其神不傷民
　注上言其鬼不神非謂鬼歇滅而不神但
　有其神而不見怪以傷人
　疏此覆釋鬼無效靈之義非其鬼不神者
　非謂鬼歇滅而不爲神但祅之將興由人
　有舋人恒其德則神不見怪而傷人春秋
　曰其氣焰以取之
　義曰道德之主正直無私天神不能傷人
　人鬼不能害物幽靈潜匿祅怪不興故國
　之興也明神降之以觀其德四海之神素
　車乘雲來謁武王是也國之亡也神亦降
　之觀其惡也石言乎晋神降于萃乃鬼神
　之見怪也且壺子冥心而大巫波遁鄴令
　罄折而河神以亡此鬼神不能害於有道
　也其氣焰以取之者春秋莊公十四年夏
　鄭厲公自櫟侵鄭及大陵獲大夫傅瑕傅
　瑕曰苟舍我我請納君與之盟而赦之六
　月甲子傅瑕殺鄭子儀及其二子而納厲
　公初鄭有祅焉内虵與外虵鬥南門之中
　内虵死六年而厲公入公聞之問於申繻
　曰猶有祅乎對曰人之所忌其氣焰以取
　之言若火焰焰未成而進退之時以喻人
　心不堅正也妖由人興人無舋焉妖不自
　作人棄常則妖興故有妖厲公入遂殺傅
　瑕使謂原繁曰傅瑕貳周有常刑既伏其
　罪納我而無二心者吾皆許之上大夫之
　事吾願與伯父圖之且寡人出伯父無惠
　言入又不念寡人社稷有主而外其心寡
　人憾焉對曰先君桓公命我宗人典司宗
　祏社稷有主而外其心其何貳如之苟主
　社稷國内之民其誰不爲臣臣無二心天
　之制也子儀在位十四年矣而謀召君昔
　庸非二乎莊公之子猶有八人若皆有官
　爵行賂勸貳而可以濟事君其若之何臣
　聞命矣乃縊而死
非其神不傷民聖人亦不傷民
　注鬼見神怪則傷人聖人有爲則傷人今
　神所以不見神怪而傷人者蓋以聖人無
　爲清靜故爾
　䟽所言神不傷人者豈但神靈無效而不
　能傷害於人而聖人以道臨人無爲不擾
　百姓自正故云聖人亦不傷人則鬼神不
　能見怪以傷人者由聖人以道莅天下爾
　將欲發明聖德故重云亦不傷人
　義曰聖人行大道以君臨鬼神禀聖德而
　自靜既絶有爲之擾自無見怪之傷此乃
　鬼神化聖人之道德不敢傷人聖人以清
　靜垂衣不勞役於群庶也
夫兩不相傷者故德交歸焉
　注鬼神傷人則害國虧本聖人傷人則匱
　神乏祀今兩不傷物故德交歸
　䟽兩者謂聖人與神也夫人國之本亦神
　之主者鬼神傷人則害國之本聖人傷人
　則匱神之主兩不傷害人故德交歸豈惟
　神聖獨豐抑亦兆人咸賴
　義曰人爲邦本本固則邦寧人爲神主主
　安則神享聖人以道爲理既不傷於人鬼
　神感聖之功亦不害於物兩者相悦二德
　交歸春秋隨季良諫隨侯曰夫神依於人
　人者神之主也尙書甫刑曰一人有慶兆
　民賴之十億曰兆舉其多也天子以道不
　傷於人神感其化兩無傷害四海並安故
　云兆民咸賴賴倚賴也匱乏也虧損也此
　蓋顯明以道爲國其利弘多不唯寰海宅
　心信亦鬼神賔服理身若此何妖惑之能
　干耶人爲神主者春秋僖公十九年宋桓
　公使邾文公用鄫子於次睢之社司馬子
　魚曰古者六畜不相爲用小事不用大牲
　而況敢用人乎祭祀所以爲人也夫人神
　之主也用人其誰享之齊桓存三亡國以
　屬諸侯義士猶曰薄德今君一會而虐三
　國之君言執滕子用鄫子也又用諸淫昏
　之鬼將以求霸不亦難乎得死爲幸恐其
　亡國也子魚宋公子目夷也睢水自汴入
　泗而有妖神東夷殺人以祭之焉六畜不
　相爲用者如祭馬祖不可用馬況用人乎
　今聖人以道育之鬼神交楅兩不相咨可
　謂玄德乎
道徳眞經廣聖義卷之四十一















道德眞經廣聖義卷之四十二行五
　　　　唐廣成先生杜光庭述
　　　大國者下流章第六十一(䟽前章明/以道莅物)
　　　(則其德交歸此章明以德下人則物/歸謙讓初標大國用謙故能攝化次)
　　　(故大國下叙大小各得所欲後故大/國者偏戒大國特宜用謙○義曰謙)
　　　(乃德基下爲貴本大國以謙爲用則/小國歸仁巨海以下爲資則百川朝)
　　　(會故喻牝以柔勝政以靜彰故大國/以謙下聚人小國以卑順奉上各安)
　　　(其位互得其宜理國理身斯爲至訓/矣春秋昭公三十年鄭游吉對晋大)
　　　(夫士景伯曰小國事大在恭其時命/大國宇小在恤其所無先王之制也)
　　　(取備而已所以交其好也此固大/國切於用謙不在乎以大制小矣)
大國者下流天下之交
　注下流者謙德大國當下流開納則天下
　之人交至
　䟽江海處衆流之下百川委輸故曰下流
　施之於人是謙德也夫人君者有道則國
　存無德則人散故處大國者當下流開納
　令天下之人交會而至則能全其大故曰
　下流天下之交
　義曰蠢蠢群生君爲司牧開邦立國道德
　爲先德以下人道以育物國益大而心益
　下人愈歸而君愈謙億兆樂推遐邇交會
　不其韙歟
天下之交牝牝常以靜勝牡
　注天下之交疊出前文以結下流之義也
　䟽天下之人所以交會至者由大國謙下
　之故喻如牝者常以雌靜爲牡動所求此
　云以靜爲下則明牝常以雌靜而能勝牡
　者由以安靜爲下故爾
　義曰靜以理身必氣和而神暢靜以理國
　必德廣而人歸以靜爲下斯之謂矣
故大國以下小國則取小國
　䟽故者仍上之文以結成前義也言大國
　之君所以不事威武而用謙卑之德以柔
　服之者將欲懷來附庸之君取其小國之
　人而爲臣妾爾
　義曰大國以謙靜率人人所親附不施威
　武不恃權謀故小國懐仁求爲臣妾國愈
　廣而衆愈繁矣大國能安撫小國如晋爲
　盟主而衛國逐其君而立剽晋欲討其罪
　晋侯問故於中行獻子偃對曰不如因而
　定之伐之未必得志而動諸侯史供有言
　曰因重而撫之仲虺有言曰亡者撫之亂
　者取之推亡固存國之道也君其定衛以
　待時冬會于戚以定衛此所謂大國之撫
　小國也又大國之聚小國者謂群方朝會
　無代無之故夏啓有鈞臺之享在河南也
　啇湯有景亳之命在偃師也周武有孟津
　之誓成王有岐陽之蒐康王有酆官之朝
　在鄠杜也穆王有塗山之會在壽春也齊
　桓有邵陵之師晋文有踐土之盟皆以大
　國恤下小國事上各得其所也大國不能
　撫小國者如晋侯不能字育諸侯强令於
　鄭鄭子家與趙宣子書曰古人有言畏首
　畏尾身其餘幾又曰鹿死不擇音小國之
　事大國也德則其人不德則其鹿也鋋而
　走險急何能擇此言晋若虐命於鄭鄭將
　庇於楚矣命之罔極亦知亡矣將悉弊賦
　以待於儵(叔晋之/境也)居大國之間而從於强
　令豈其罪也此由大國不能撫懷於小將
　致其叛故大國之於小國當謙和以下之
柔靜以懷之取言聚也以聚於人也
小國以下大國則取大國
　注大取小以爲臣妾小取大以爲援助也
　䟽言大國之君貺以卑謙之道而柔服小
　國小國之君則朝聘會盟不敢離叛以卑
　下之禮而事大國者則欲取大國之威以
　爲援助爾
　義曰小國謙卑推忠盡敬以事大國則大
　國懷而安之柔而服之若小國不能致禮
　竭誠奉事大國者如宋人爲鹿上之盟以
　求諸侯於楚楚人許之宋公子目夷曰小
　國事盟禍也宋其亡乎幸而後敗及盟目
　夷曰禍其在此乎君欲已甚其何以堪於
　是楚執宋公冬會于亳乃釋之目夷曰未
　也未足以懲君此小國不能事大國也夫
　小國能事大國者如隱公元年三月邾儀
　父盟于蔑(魯/地)邾以附庸之君未王命故書
　名然其小國能適大國繼好息民書字以
　貴之是也朝聘者大國適小國爲聘大事
　小也小國適大國爲朝小事大也繼好結
　信也謀事補闕禮之大也孟子曰唯仁者
　能以大事小湯事葛伯文王事昆夷是也
　唯智者能以小事大大王事熏鬻句踐事
　吴是也大事小謂之樂天小事大謂之畏
　天樂天者保天下畏天者保其國詩曰畏
　天之畏于時保之此周頌美成王畏天之
　威能安其太平也
故或下以取或下而取
　注以者大取小而者小取大
　䟽春秋曰師能左右之曰以或下以取者
　言大國用謙卑之道以取小國則令其可
　左可右故云以取或下而取者言小國用
　謙卑之道歸事大國但可承奉而求援助
　不能令左右隨意故云而取
　義曰師能左右之者春秋僖公二十六年
　秋宋叛楚而善於晋楚令尹子玉司馬子
　西帥師伐宋圍緡公以楚師伐齊取穀凡
　師能左右之曰以謂進退在己寘桓公之
　子雍於穀以爲魯援楚申公叔侯成之桓
　公之子七人爲七大夫於楚言齊孝公不
　能撫之故也二十八年楚子使申叔去穀
　也此言左右由己取捨固時也
大國不過欲兼畜人小國不過欲入事人
　注大國謙德而下小國者不過欲兼畜小
　國爲臣妾小國執貢賦以下大國者不過
　欲入事大國爲援助也
　䟽言大國崇謙下以取小國者更無餘意
　不過兼畜小國之臣爲人君之長小國用
　謙陳薦贄幣而取大國者不過欲入事大
　國資爲援助爾
　義曰大國以小國内爲臣妾小國以大國
　外爲援助兩者其志不逾於此矣薦進也
　贄執也幣帛也諸侯觀王兩國交聘則必
　陳進珪玉貨帛執以爲禮故曰贄幣也小
　國求大國爲援助者春秋文公十四年秋
　鄭伯與魯公宴于棐鄭大夫歸生子家賦
　鴻鴈之什取其哀恤鰥寡之義使魯侯恤
　之又賦載馳之四章言鄭國寡弱取其小
　國有急欲引大國以爲援助是也
兩者各得其所欲故大者宜爲下
　注一求臣妾一求援助是兩者各得其所
　欲然大國者常戒於滿盈故特云大者宜
　爲下
　䟽大欲畜養小欲入事兩遂所願故云各
　得其所欲大者宜爲下者夫物常以小輕
　大而必以大凌小將恐大國之君驕盈致
　禍鮮能下下故戒之大者特宜爲謙下爾
　義曰居匹夫之上亦以爲難况居國之上
　乎在上者承天順地撫衆和民不以國大
　自尊不以兵强自恃謙柔爲志畏慎在懐
　若履薄冰如馭朽索兢兢業業祇敬上玄
　然可以保其社稷矣老君恐其恃强爲失
　故特戒之也理身者在乎富貴不驕滿盈
　致戒謹身約己可以有終也若大國不能
　爲下或會之以侈示之以忲人必離之夏
　桀爲有仍之會而民叛之啇紂爲黎之蒐
　東夷叛之周幽爲太室之盟戎夷叛之宋
　襄爲鹿上之會而諸侯叛之楚子爲申之
　會而人心去之懷不以德綏不以禮人人
　各有心其可服乎
　　　道者萬物之奥章第六十三(䟽前章/眀以德)
　　　(下人則大小各得所欲此章明以道/化物則善惡皆蒙所怙初標道體冲)
　　　(奥次眀立教化人後古之下歎道之/功可謂尊貴爾○義曰前以大國小)
　　　(國各在謙光此以所寳不保俱明道/用美言尊行表以訓人開國設官俾)
　　　(之行教不貴拱璧不棄於人顯妙本/深奥之功故爲天下之貴怙恃也)
道者萬物之奧
　注萬物皆資妙本以生成是萬物取給之
　所故興言爲萬物之奥奥内也
　䟽道者妙本之强名奥内也言道包含無
　外是萬物資始之所故爲萬物之奥内西
　昇經云道深甚奥虚無之淵此之謂也
　義曰道之深也無不吞納無不制圍圓蓋
　之高方輿之厚日月之照動植之繁皆道
　氣所育居大道之内故爲萬物之奥内西
　昇經者老君於周昭王二十五年癸丑四
　月於終南之陰尹喜草樓之内授道德二
　經既畢欲西化流沙尹喜問存三守一之
　方習道修身之要後以聖言編□以昇入
　太微西化流沙之義西昇經凡三十六章
　九百七十二句四千二百七十八言其大
　㫖與道德經相出入言大道甚深甚奥爲
　虚無之淵藪也
善人之寳
　注善人知守道者昌失道者亡故常寳貴
　之而無患累
　䟽寳者珍寳之謂也善人者體道無爲身
　心清淨故寳貴之無暫忘也
　義曰善人屬念運心與道符合故常寳貴
　於道矣子罕曰人以玉爲寳我以不貪爲
　寳又理國之君以賢爲寳況於善人心不
　
　遺忘道故以道爲寳也
不善人之所保
　注保任也不善之人不能寳貴至道及有
　患難即欲以身保任於道自求免也
　䟽保任也倚也不善之徒心無明智惑於
　積習平居則忽道嬰難則求之以身保任
　於道倚以求安也
　義曰不善之人行與教違固遠於道矣雖
　欲保身倚道解難救危亦不可得矣又經
　或云不善人之所不寳言不善之人違反
　於道故不寳於道也何者道好柔弱不善
　人好强梁道好恬和不善人好剛躁道好
　沖寂不善人好諠譁道好謙卑不善人好
　格捍道好無事不善人好有爲道好生成
　不善人好傷害行與道違故不善之人不
　寳貴於道也
美言可以市尊行可以加人
　注甘美其言可以求市尊高其行可以加
　人以況聖人以甘美法味之言尊高清靜
　之行以化不善之人亦如市賈之售相率
　而從善矣故下文云
　䟽此喻說也言不善之人亦在教之而已
　義曰道之立言澹泊無味不善之人安得
　而悦之故聖人設美言以誘之故從之者
　如求利之赴市矣示尊高之行以化之隨
　之者如慕羶而歸受矣不善之人因此所
　化亦皆修道所謂道無棄人也
人之不善何棄之有
　注不善之人亦在化之而已何棄遺之有
　乎
　疏言人言行不善何棄遺之有乎當導之
　以善道冀從化而悛惡不可棄之而不化
　故云何棄之有
　義曰聖人弘慈道無棄物雖不善之人憫
　其未悟於道故甘詞以誘之善教以勸之
　使其從善無所遺弃悛改也
故立天子置三公
　注共教不善之人
　疏故立三公謂太師太傅太保也天子無
　爲三公論道皆所以垂訓立教化不善之
　人書云天工人其代之此之謂也
　義曰四海之大萬有之殷厥初生人不可
　無主故立天子以牧之天子者尊事上帝
　父事於天母事於地謂天之子也一人不
　可以廣理置百官以臨之百官之長有三
　公焉尚書周官云其惟三公論道經邦太
　師者智足以爲泉源行足以爲儀表問焉
　則應求焉則得謂之太師亦曰尚父太言
　大也爲王之師安車青蓋金印紫綬太傅
　者訓也保也大戴禮云傅天子以德義若
　天子無恩於父母不惠於庶人失禮於大
　臣不中於制獄皆太傅之失職也太保者
　保倚也任也大戴禮曰天子處位不端受
　書不敬語不序聲音不中律進退即席無
　升降揖讓之禮皆太保失職也復置三公
　太尉司徒司空主佐天子理陰陽親爲人
　廣教化此其職也天工人其代之者尚書
　咎繇謨曰一日二日萬機無曠庶官天工
　人其代之曠空也庶衆也居其位者惟其
　人非其人則闕之言人代天理官不可以
　天官爲私用非其材也
雖有拱璧以先駟馬不如坐進此道
　注三公輔佐雖有合拱之璧先導駟馬之
　乘以獻之猶不如坐進此無爲之道
　䟽合拱之璧璧之大者駟乘之馬馬之良
　者言三公輔相雖以璧馬獻之至尊未足
　珍貴不如坐進無爲之道令化惡歸善爾
　拱璧先駟馬者古者朝聘將進駟馬以璧
　爲導故稱先也春秋云乘韋先牛十二犒
　師之類是也
　義曰合拱者說文云兩手相合爲拱璧者
　瑞玉也合拱之璧瑞玉之大者也駟馬者
　馬四匹爲乘共駕一車也古者諸侯朝於
　天王會於大國聘於小國或遇於野兩君
　相見皆有贄幣之禮以先貨幣爲導謂之
　爲先今三公當以論道爲務經邦爲事雖
　欲以駟馬大璧獻之於君有益淫奢無禆
　政理不若此無爲清靜之道進之以化天
　下使不善者從善不悛者悛心道化周行
　帝德遐被何用璧馬之爲乎輔相者輔毗
　也相助也亦云視其善惡也天子象四輔
　之星以立輔相輔其闕失相其禮儀導以
　道德贊以政化也先牛十二者春秋僖公
　三十三年晋師伐鄭及滑鄭啇人弦高將
　市於周遇之以乘韋先牛十二犒師曰寡
　君聞吾子將出師於弊邑敢犒從者不腆
　幣賦爲從者之淹止則具一日之積行則
　備一夕之衛且使遽告于鄭因有備焉
古之所以貴此道者何
　注何問辭也
　疏舉古證今令物生信古人即前寳道人
　也問其所以寳貴此道其意何也
　義曰拱璧不足以爲貴駟馬不足以爲珍
　自古及今唯貴於道者何也老君將明道
　之功用和寧天地濟佐邦家行之則理違
　之則亂重顯其利物之義更自詳問貴此
　道者何
不日求以得有罪以免耶故爲天下貴
　注道在於悟不在於求不如財帛可以日
　日求而得故云不日求以得貺悟則無罪
　累豈得有罪方求免耶故可爲天下貴爾
　䟽此答釋貴道之意不日求以得者言道
　在於悟悟在了心非如有爲之法積日計
　年營求以致之爾但澄心窒俗則純白自
　生也故云不日求以得有罪以免耶者夫
　妄心起染則業累斯生若悟道虚心則罪
　因自滅豈如執滯之人動生悔吝嬰彼罪
　罰方求免耶以是之故故爲天下善人之
　所寳貴
　義曰道之所以爲天下貴者頓悟而得不
　在營求纔遣妄心即通正道妄心貺遣塵
　累亦消求可以得罪可以免故天下所共
　寳貴老君以至道玄邈了悟者稀發問贊
　明欲其悟入且爲俗學之士尚輕尺璧而
　重寸陰豈至道之君不崇妙本希微之功
　而貴合拱結駟之物乎



道德眞經廣聖義卷之四十二











道德眞經廣聖義卷之四十三行六
　　　　唐廣成先生杜光庭述
　　　爲無爲章第六十三(䟽前章眀妙本/沖奥坐進是輔)
　　　(相之門此章明玄默無爲息怨成修/證之行首標坐忘絶欲次示杜患防)
　　　(萌後是以下舉聖人之德以申結勸/爾○義曰前以不貴璧馬之翫進道)
　　　(爲理化之源頓悟即通玄通玄即無/咎此乃無爲無事味道守常自無怨)
　　　(嫌寧勞德報不爲難大輕寡之過故/合道以無尤此欲使人君貴道而體)
　　　(無爲率身而/弘清靜也)
爲無爲事無事味無味
　疏爲造作也修道行人坐忘去欲心無造
　作凡所施設功與化冥於爲非爲故曰無
　爲此明心也即事不滯故於事而無事此
　明身也即味不耽故於味而無味此明口
　也三業既净則六根塵自息矣
　義曰夫人之禀生即有三業心業所起有
　用而無形凡所作爲起於心也無爲則心
　業淨矣身業所起有用而有質所執之事
　關於身也無事則身業净矣口業所起有
　言有味故所知之味非道之言由於口也
　無味忘言則口業净矣既無三業自息諸
　塵塵累清靜脗契眞道此行人所修爾夫
　理國之無爲者不滯於有作則三時不奪
　萬姓不勞垂拱握圖超然宴處矣無事者
　不勤力役不務軍功無瑶臺瓊室之華無
　阿房虎祁之麗則卑宫茅宇人力存矣無
　味者不酣於酒不味於珍飛走遂其生水
　陸全其命菲食自安矣忘言者正身化下
　言令不煩澹爾無營兆人自化如此則符
　於無爲之道也
大小多少報怨以德
　注於爲無爲於事無事於味無味假令大
　之與小多之與少貺不越分則無與爲怨
　若逐境生心違分傷性則無大無小皆爲
　怨對今既守分全和故是報怨以德
　䟽夫大小之爲多少之事苟涉有爲之境
　無非怨對之讎若能體彼無爲捨兹有欲
　悟眞實相無起滅心自然怨對不生可謂
　報怨以德
　義曰人君於爲不爲於事無事恬然自得
　獨與道游下無怨咨邊無戈甲設有肆逆
　必自馴柔舞干羽而格有苗斯乃報怨以
　德矣修身者三業既净衆惡不生物莫能
　干豈有怨怒既無怨怒專任清虛亦乃報
　怨以德也
圖難於其易爲大於其細
　注肆情縱欲者於爲無不難於事無不大
　今欲圖度其難營爲其大當須於性未散
　於其分未越則是於其易細矣
　䟽圖謀度也爲營也夫情欲傷性皆生於
　漸無不始於易而終成難初於細而後成
　大若謀難於難爲大於大禍亂已作縱欲
　圖而爲之將無益於患難也
　義曰無事無爲固不爲難大之事矣皆萌
　心之際已息機縁貺不爲之於大於難不
　俟制之於細於易此理心則虚寂理化則
　安貞也
天下難事必作於易天下大事必作於細
　注明上文所以預圖爲也
　䟽作起也此疊上文原禍難之所起難事
　必起於易欲令於易而圖之大事必起於
　細欲令於細而去之其類寔繁不可具舉
　故以天下而總言之爾
　義曰防禍於未兆絶患於未萌慎之至也
　夫病生於稍稍禍起於微微早爲之防寧
　有難大之患矣普言天下者欲使動靜防
　微也
是以聖人終不爲大故能成其大
　注因云大事必作於細將眀聖人所以能
　成大者以不爲難事大事故能成其尊大
　爾
　䟽前明凡人常爲難大之事故改作多敗
　多難是以舉聖人終不爲難大之事故能
　成其尊大
　義曰凡人觸途徇境屬念成非難事成而
　過不可除大事搆而罪不可解聖人了知
　虚妄洞達眞常終不爲大爲難故能證於
　尊大
夫輕諾必寡信多易必多難
　注輕諾許人必寡於信動作多易後必多
　難
　䟽此結喻也夫不三思而後言輕易於然
　諾者必少忠信不謀始而慎終多易行其
　事者後必生難而爲患累
　義曰立身之先忠信爲首慎終如始禍患
　莫侵若輕以許人易爲行事患累所及理
　亦信然所以解揚無貳命仲由無宿諾古
　今美之
是以聖人猶難之故終無難
　注難爲輕諾多易故終無難大之事也
　䟽聖人即有道之君也猶難之者難爲輕
　諾多易故終無難大之事爾
　義曰有道之君修身之士不爲輕諾之約
　重靜以循常不興多易之心恬和而應物
　所以於國則咸服誠信於身則外息過尤
　自絶難大之瑕以契無爲之道矣
　　　其安易持章第六十四(䟽前章明無/爲玄默示息)
　　　(怨修道之門此章明思患預防標絶/情去欲之行初六句迭明防患之漸)
　　　(次六句舉喻生患之由復兩句論爲/執之迷又六句申異凡之行後七句)
　　　(推聖人不欲不學之意觀凡俗易持/易謀之心○義曰前章戒二爲之難)
　　　(自無患累此乃明四易之行周勸精/修戒慎其纖微忘遣其爲執將表聖)
　　　(人之行以塞衆民之非至於欲學皆/除貴愛不染以叶後章善爲道之㫖)
　　　(爾)
其安易持
　䟽安靜也持執也言人之受生正性清靜
　感物而動則逐欲無窮今明欲心未動安
　靜之時將欲守之令不散亂則易持執故
　云其安易持
　義曰夫正性安靜嗜欲未萌就而守之執
　持爲易絶堅冰於履霜之際理固非難復
　推輪於大輅之前樸猶可睹任乎修鍊用
　含眞常爾感物而動者禮記樂記篇之詞
其未兆易謀
　注言人正性安靜之時將欲執持令不散
　亂次雖欲起心向未形兆謀度絶之使令
　不起甚爲易爾
　䟽兆萌漸也謀度也情欲將起未有萌兆
　謀度絶之亦爲甚易故云其未兆易謀
　義曰欲之將萌未有形兆謀度除絶其易
　可知然而明在於察微能在於杜欲察而
　能杜善莫大焉
其脆易破
　䟽言欲心已動柔脆未堅將欲除之易消
　破也
　義曰欲兆貺彰未成堅執破柔攻脆於理
　非難在於斷自誠明復其純粹爾
其微易散
　注欲心初染尚自危脆能絶之者脆則易
　破禍患初起形兆尚微將欲防之微則易
　散爾
　䟽微細也禍患細微未至於大防之於初
　欲令散釋亦甚易爾
　義曰欲既堅成事猶微細抑情以解散挫
　欲以安排滌慮洗心去道非遠此上四句
　通明防微之行言理國理身之道防患慮
　禍爲先禍成而救之患成而攻之用力益
　多而禍患未可除也
爲之於未有
　注覆上易持易謀也所以易者爲營爲之
　於未有形兆爾
　䟽爲修除也此一句釋前易持易謀兩句
　也所以易者明欲心未起之時修除杜絶
　則欲惡不生故云爲之於未有
　義曰爲者爲之防也防患於未然雖覆釋
　易持之意亦旁演防未然之㫖文選詩曰
　君子防未然此所謂防患避嫌也
治之於未亂
　注覆上易破易散也所以易者除之於未
　成禍亂也
　䟽此一句釋上易破易散兩句也所以易
　者明欲惡雖有尚自脆微未成禍亂故易
　理爾
　義曰理者救理也嗜欲之生亂於正性正
　性將復理之爲先於理貺明禍亂息矣此
　雖覆釋易破易散之義亦存救理之㫖此
　六句約之於身以欲心興起之漸修行制
　伏之門割欲違情却禍除患是矣語之於
　國則安不忘危其安易持也理不忘亂理
　之於未亂也慮患於冥冥爲之於未有也
　慎禍於細微其微易散也防萌杜漸其未
　兆易謀也興小善去小惡其脆易破也勿
　以小善爲無益而不修勿以小惡爲無傷
　而不去以斯六者蓋理國之要焉
合抱之木生於毫末九層之臺起於累土千
里之行始於足下
　注此三者喻其不早良圖使成後患也
　䟽此言患生於微而成於著喻如合抱之
　木始生如毫毛之末此明自性而生也九
　層之高臺起乎一簣之土此明積習而成
　也千里之遠行始於舉足之下此明遠行
　不止也則天下之事誠以細微爲始而人
　多忽之遂成患本故舉三喻以證上文
　義曰人之所以不防患國之所以不慎微
　禍形而務除亂成而務理此皆失之遠矣
　毫末至於合抱自小而成大也累土成於
　層臺自下而爲高也千里始於舉足自近
　而及遠也世人但見合抱之大層臺之高
　千里之遠方欲執柯以伐之聚　以壞之
　馳騖以追之勞亦云甚禍不可救亦猶倚
　都門而長嘯終亂晋朝崩沙鹿以貽祅幾
　傾漢室默識遠鑒所宜留神矣
爲者敗之執者失之
　注凡情不能因任營爲分外爲事求遂理
　必敗之於事不能忘遣動成執著執者求
　得理必失之
　䟽爲謂營爲也執謂執著也言人不能爲
　之於未有理之於未亂而更有所營爲於
　性分之外執著於塵境之中故必禍敗而
　失亡也
　義曰世人不能知道妄動營爲非道營爲
　必至隳敗或妄於教體執著有無不能任
　以自然守常知分有執必失有爲必敗此
　乃常理也欲使化理之君無爲則無敗修
　道之士無執則無失也
是以聖人無爲故無敗無執故無失
　䟽聖人無爲安靜故素分成全而無敗虚
　忘無執故眞性常存而無失
　義曰聖人知有爲乖道無爲故無敗知有
　執違眞無執故無失是知冥寂其心混通
　於道道尚虚寂修道之士當宜體聖人之
　心恬神安漠不思不慮無營無爲然後虚
　室生白矣
民之從事常於幾成而敗之
　注人之始從事於善者常於近成而自敗
　也
　䟽幾近也言常俗之人從於善事常以功
　業近成不能慎終乃復忘敗也
　義曰世態紛綸眞心難固嗜欲牽役妙道
　易忘始從事而立功忽進退而生惑亦縁
　有爲有執所以敗於垂成爾
慎終如始則無敗事
　注慎其終末常如始從善之心則必無禍
　敗之事
　䟽此老君重申勸戒也人若能慎末如初
　始終常一則其事無敗也詩云靡不有初
　鮮克有終
　義曰修道之人不能委心順道分外營爲
　執著即喪眞有爲則隳敗故云修道如初
　得道有餘弘道無已自致不死蓋愍其初
　勤中怠誠不終也末常如始從善不移者
　難矣故重戒之靡不有初者詩大雅蕩之
　什也此言民初教之以誠信忠厚今則更
　化於惡俗言其爲善者不能終靡無也鮮
　少也克能也
是以聖人欲不欲不貴難得之貨
　注難得之貨謂性分所無者今聖人於欲
　不欲不營爲於分外故常全其自然是不
　貴難得之貨
　䟽此明聖行以斥凡也難得之貨内謂性
　分所無外謂珠犀寳貝聖人於欲無欲内
　不務於性分之無外不營於累德之寳故
　云不貴難得之貨爾
　義曰大聖之行迫出塵煩愛欲不能干榮
　枯不能迫外無潤屋之望内無越分之求
　將勸理國之君惟賢是寳欲使修眞之士
　惟道是從矣珠者大或徑寸光照十二乘
　乃古人之所貴也犀者南徼之外有牛重
　千餘斤一角在鼻端可以爲寳中斷其角
　有文通達成形象者有辟塵者有辟水者
　磨而服之可解蠱毒之疾雞見之夜驚故
　曰駭雞犀亦今古所貴也寳者金玉珍異
　草木毛羽衆所奇重者皆曰寳焉貝者出
　東海中如螺有文有長尺者可以爲寳在
　海爲介蟲居陸名猋在水名蜬(甘/音)古者貨
　貝而寳龜周有泉貝到秦廢貝而行錢貝
　字者象形也今凡貨賄贈賚賞賜賝賮凡
　財之屬皆從貝矣古詩曰積財爲累愚明
　財多累德也古有三幣珠玉爲上黄金爲
　中刀布爲下帝王以之御四海也
學不學復衆人之所過
　䟽凡夫貴難得之貨故矯徇務尚以學性
　分之所無聖人不求過分之學常全自然
　之性是於學不學如此者將欲歸復衆人
　所過分之學爾
　義曰聖人心冥太虚道貫天地固不營過
　分之學所以戒學於不學是戒凡夫矜徇
　之求耳行人能晤聖㫖絶此矜求即無越
　分瀆財之過矣
以輔萬物之自然而不敢爲
　注聖人不求過分之學是於學不學將以
　歸復衆人過分之學以輔其自然之性故
　不敢爲俗學與多欲也
　䟽輔佐也自然物之性本也衆生起妄失
　於性本聖人慈誘勸學無爲將以輔佐物
　之自然眞性故不敢爲於俗學與多欲也
　義曰俗學蔓衍難復於無爲多欲紛綸必
　迷於正性聖人令學不學以敦素欲不欲
　以恬愉漸窺正道之光用輔自然之性不
　貪難得之貨不務過分之能自敗而反成
　慎終其若始察微防害復於易持之安國
　所以晏寧身所以貞固然後可擬於古之
　善爲道爾
道德眞經廣聖義卷之四十三








道德眞經廣聖義卷之四十四行七
　　　　唐廣成先生杜光庭述
　　　古之善爲道章第六十五(䟽前章明/思患預防)
　　　(標絶情去欲之行此章明好智生患/示玄德大順之規初明爲道之化次)
　　　(辯以智之賊知此下示料簡以爲法/常知下歎功用而勸修○義曰古之)
　　　(爲道非欲明示於民使威强知之患/令其韜晦智用潜超無有之津故以)
　　　(智理國則亂生晦智爲君則福至智/詐興則難理智詐息則叅玄玄德於)
　　　(是彌深反俗而歸大順亦與夫祛俗/學多欲之累而證百谷朝宗之順焉)
古之善爲道者非以明民將以愚之
　注人君善爲道者非以其道明示於人將
　導之以和使歸復於樸令如愚爾
　䟽言古之人君善能用道爲化者貴夫無
　爲恬澹非衒耀其道明示於人將導以淳
　和杜絶智詐令質樸如愚爾
　義曰古者玄古之時也善爲道者玄古有
　道之君也其志玄默其心杳冥其爲理也
　無刑無德其爲事也無將無迎茫乎視之
　不可見閒乎聽之不可聞其人若姑射之
　人其俗若華胥之俗民不知曆數不違盈
　虚不以親爲親不以己爲己蒙兮昩兮將
　無所有也固不以常道之教而教之但以
　無爲之化而化之所以天下質樸淳白若
　令其愚也
民之難治以其智多
　注君將眀道以臨下人必役智以應上智
　多則詐興是以難理化者正以其智太多
　智之太多由人君眀道以臨下是使下人
　役用其智而生姦詐故難理爾
　義曰夫上明道以臨下下飾智以奉君本
　用明以理人所務易理及變智而爲詐始
　自有爲是由上明察而下詐僞欲求靜理
　不亦難乎舉此義者欲使法玄古之君示
　民以淳樸則易理
以智治國國之賊
　注以用也人君任用多智之臣使令理國
　智多必作法法作則姦生故是國之賊也
　䟽以用也賊害也言人君任用智詐之臣
　使之理國智多則權謀將作謀用則情僞
　斯起僞起則道廢有害於國故云國之賊
　義曰用智爲政務欲理人智變姦生禍亂
　滋起所以詐妄賊害之事勃然而興矣曹
　叅守法而漢以之安啇君變法而秦以之
　弊故上經云智惠出有大僞是也
不以智治國之楅
　注若不用巧智之臣但取淳德之士使偃
　息蕃魏弄丸解難自然智詐日薄淳樸日
　興人和則年豐故是國之福也
　䟽人君不任智詐之臣但求淳德之士坐
　進無爲之道行宣大樸之風交泰致和是
　國之福也
　義曰君猶表也表正則影端表邪則影曲
　正則人隨而正邪則人從而邪邪正淳漓
　匪由他矣用智謀之臣則權令起用忠厚
　之士則風教淳人化淳和國乃豐泰此爲
　福也偃息蕃魏者段干木爲魏文侯之師
　以安靜爲先道德爲化故偃息無事而藩
　屏魏國矣偃者偃仰也息冥息也藩蘺屏
　也弄丸解難者楚白公勝與大夫子西兩
　家舉兵相伐兩家大夫曰市南宜僚陸沉
　之士也一人當五百人並遣使往召之宜
　僚高枕安卧以見二大夫之使卧而不起
　以兩手弄丸不止承之以劍不動二大夫
　之使各還具論宜僚之狀二大夫曰高枕
　安卧者示我無爲也承之以劍不動者兵
　不足恃也兩手者喻兩家也丸者形圓無
　爲之物兩手弄之不止者俱止於困也明
　兩家稱兵不止必至滅亡二大夫解兵而
　歸是兩家難解也事見莊子也夫無爲既
　興有爲遂息貞素既顯智詐自亡勢使然
　也爲國之福其在兹乎
知此兩者亦楷式
　注役智詐則害於人任純德則福於國人
　君常知所委任是謂深玄之德
　䟽兩者謂用智與不用智也楷模也式法
　也人君知用智則爲賊不用智則爲福當
　去賊取福如此者可爲理國之楷模法式
也
　義曰用智則國亂息智則人安去亂就安
　理之要也夫智謀之士辯說之徒飾智以
　惑於諸侯縱辯以亂於時主離堅合異反
　白爲黑所務者在乎干名譽要寵榮逞是
　非肆胸臆不以安全爲志不以惡殺爲心
　苟得恣彼笙簧鼔其頰舌以爲榮矣理國
　之主當鑒而斥之則淳素化行人復於樸
矣
　常知楷式是謂玄德
　注福德之臣是亦爲君楷式以祐於國人
　君能知此者可委任之
　䟽玄深也妙也人君常能知此則兩者爲
　楷式是謂深遠玄妙之德也
　義曰人君知用智用德以定安危常法之
　而行則其德深遠矣
玄德深矣遠矣與物反矣然後乃至大順
　注玄德深遠能與物反歸復其本令物乃
　至大順於自然之性爾
　䟽此結歎也玄德之君無爲而化不測其
　量深也所被無外遠也故能與萬物反歸
　妙本然後乃至大順於自然眞性爾
　義曰大順者本乎人情禮記禮運篇曰人
　情者聖王之田也故聖王修義之柄禮之
　序以理人情以情爲田修禮以耕之和剛
　柔也陳義以種之樹善道也誦學以耨之
　存是去非也本人以聚之合其所成也播
　樂以安之感動使堅固也理國不以禮猶
　無耜以耕也爲禮不本於義猶耕而不種
　也爲義而不講之以學猶種之而不耨也
　講之以學而不合之以仁猶耨之而弗穫
　也合之以仁而不安之以樂猶穫之而不
　食也安之以樂而不達之於順猶食之而
　不肥也夫四體貺安膚革充盈人之肥也
　父子篤兄弟睦夫婦和家之肥也大臣法
　小臣廉官職相序君臣相正國之肥也天
　子以德爲車以樂爲御諸侯以禮相與大
　夫以法相序士以信相考百姓以睦相守
　天下之肥也是謂大順故天子用民爲順
　則天不愛其道地不愛其寳人不愛其情
　衆瑞出焉順之寳也君以玄德居上臣以
　忠信處下其化廣遠深厚歸萬物於淳風
　斯謂大順於道矣古之帝王皆順考古道
　以行其教令任於樸素牧以謙和所以書
　稱稽古帝堯之例是也天下大順萬方歸
　之江海謙順百川歸之故江海之章可繼
　大順之德爾
　　　江海爲百谷王章第六十六(䟽前章/明好智)
　　　(生患示玄德大順之規此章眀善下/爲王標聖人不爭之德初舉江海之)
　　　(喻善下則爲王次明聖人用謙樂推/而不厭後結不爭之德以示修學之)
　　　(門爾○義曰江海處下百川所歸人/君用謙萬國朝會由是處上而人不)
　　　(重後己而人樂推江海以之爲王聖/人以之有國前符玄德之主克諧大)
　　　(順之規後應不肖之/詞常叶以慈之訓也)
江海所以能爲百谷王者以其善下之故能
爲百谷王
　注江海所以能令百谷委輸歸往者以其
　善能卑下之故百川朝宗矣
　䟽言江海所以能令百川朝宗而爲王者
　以其善居下流之所致也故易云地道變
　盈而流謙此舉喻也故地道用謙則百川
　委輸而歸往聖人用謙則庶人子來而不
　猒爾
　義曰下爲高之本謙爲德之基百川東注
　以如歸歸謚善下萬姓北趍而拱聖聖在
　用謙庶人子來理在斯矣嚴君平曰天地
　不舍群類群類舍之衆物不求爲王物自
　往之故天地億萬而大道爲之王陽氣赫
　赫而天爲之王陰氣肅肅而地爲之王生
　靈億兆而聖人爲王羽者翔虚而神鳳爲
　王毛者蹠實而麒麟爲王鱗者水處而神
　龍爲王介者澤處而靈龜爲王百川並流
　而江海爲王凡此九王不爲物主而物自
　歸之不施法式而物自理之不爲信義而
　物自附之不爲仁愛而物自親之不任智
　力而物自畏之其何故哉體道合德委任
　自然而物自宗之江海所以爲王者無智
　巧以悦之無慈惠以懷之無威令以束之
　無刑法以勸之無機權以制之百川所以
　朝宗者以其處下物自順之由是而言人
　之處謙遜志恭恕不爭者有國聚人斯爲
　要矣地道變盈而流謙者易謙卦彖詞言
　丘陵川谷高者漸下下者益高改變其盈
　而流布其謙也子來者春秋昭公十年叔
　孫昭子曰詩大雅云經始勿亟庶人子來
　言文王經始靈臺作有急疾之意衆人自
　以子義來歡樂爲之也
是以聖人欲上人以其言下之
　䟽此合喻也此聖人欲上於人則以其言
　謙下之夫聖人豈欲居人上而以其言下
　之聖人知滿必招損故言則謙柔名則孤
　寡以下於物而盛德鴻業自然爲物所推
　尚爾
　義曰聖人謙己固無飾詞所以孤寡不穀
　之名彰其以下爲本罪己納隍之志明其
　刻責之心故盛德日崇大業彌固鴻大也
欲先人以其身後之
　䟽聖人亦不欲先人直爲撝謙後已先物
　物自先之爾
　義曰聖人豈欲先於人而曲爲之後以其
　謹身順道不以物先故能爲萬物推之於
　先耳
是以處上而人不重處前而人不害
　注謙爲德柄尊用彌光以言謙下之百姓
　欣戴故處其上而人不以爲重以身退後
　之百姓子來故處其前而人不以爲害
　䟽此結前也聖人臨大寳之位居至極之
　尊勞身而逸人薄己而厚物在上人得以
　生故不以爲重處前人得以理故不以爲
　害也
　義曰君德謙虚人所翼戴故居上不重君
　德欽明人共瞻奉故處前而人不害夫勛
　華在上人皆戴之仰之如天辛癸在前人
　皆棄之視之若冤謂有道則昌無道則亡
　是也
是以天下樂推而不猒
　注以是不重不害之故故天下之人樂推
　崇爲之主而不猒倦也
　䟽聖人之德弘濟無私與物爲春望之如
　曰既不爲重爲害是以天下之人樂推崇
　而無猒倦也
　義曰堯之理天下也六合群生就之如雲
　望之如日推崇爲主而無猒倦及其棄世
　也天下之人如喪考妣三載遏密八音其
　何故耶德以撝謙化以無爲也
以其不爭故天下莫能與之爭
　注聖人謙退不與物爭天下樂推誰與爭
　者
　䟽今天下樂推聖人而不猒者豈不以聖
　人言則下之身則後之以其不與物爭先
　故天下之人莫能與聖人爭先者矣
　義曰聖人御天下德化周普明並六合惠
　覃九圍以謙抑不爲物先以柔遜不居物
　上人自推戴誰與之爭如此則祚曆遐長
　弈葉繁茂若巨海之納百谷不溢不盈若
　太上之持三寳以慈以儉故下章以三寳
　次之


道德眞經廣聖義卷之四十四





道德眞經廣聖義卷之四十五行八
　　　　唐廣成先生杜光庭述
　　　天下皆謂我道大章第六十七(䟽前/章明)
　　　(善下爲王標聖人不爭之德此章明/喻大不肖示三寳以慈之行初六句)
　　　(標道大所以不肖次五句示三寳勸/其用慈又八句覆釋以慈之利捨慈)
　　　(之害又四句結歎以慈之德○義曰/太上以慈訓人聖人以謙守位既善)
　　　(下成不爭之德即道大生不肖之疑/以三寳彰儉退之功用慈宣救衛之)
　　　(利然後不武不怒用人/得人此章通前後之㫖)
天下皆謂我道大似不肖
　注肖似也老君云天下之人皆謂我道大
　無所象似我則答云
　䟽肖似也老君曰天下後世之人皆謂我
　道虚無廣大似無所象故下文答之
　義曰天地大也有清濁之形日月大也有
　照灼之明道之爲大無臭無聲無形無象
　故不可得而擬議之所以天下之人皆言
　道無所似爾
夫惟大故似不肖若肖乆矣其細也夫
　注夫唯我道至大故無所象似若如代間
　諸法有所象似則不得稱大乆已微細也
　夫
　䟽此答不肖之所由也夫唯我道廣大迥
　超物表固非凡情探賾所知故得稱大若
　其有所象似如代間法者則失其所以爲
　大乆矣是微細麤淺之法與俗不殊何足
　稱大乎夫者語助也
　義曰以大道包容廣無所似故稱爲大若
　如天地之有形位日月之有光華可稱可
　謂可筭可度則不得名爲大道其爲循常
　之狀亦已乆矣
我有三寳保而持之
　注我道雖大無所象似然有此三行甚可
　珍貴能常保倚執持可以理身理國也
　䟽此明所以不肖者正以有此三行與俗
不同故老君言我道雖大無所象似然有
　此三寳甚可珍貴於汝代人當須保持執
　守以修身理國爾
　義曰道雖籠羅衆法兼包萬行化周天地
　功洽無垠其於太上所寳以教於世者有
　三寳焉若保而持之爲國則昇平理身則
　貞靜故爲修身理國之要也
一曰慈二曰儉三曰不敢爲天下先
　注慈則廣救儉則足用不敢爲天下先故
　樂推不猒
　䟽此列三寳之數也體仁博施愛育群生
　慈也節用後人不耗於物儉也不爲事始
　和而不唱不敢爲天下先也弘益之義具
　如下文
　義曰道存愛育以慈爲先養人惜費以儉
　爲次先人後己以讓爲終慈以法天澤無
　不被也儉以法地大信不欺也讓以法人
　恭謙不爭也此三者理國之本立身之基
　寳而貴之故曰三寳夫三寳者道之用也
　夫唯大故似不肖者道之體也抱道之體
　運道之用理身理國以兹爲先矣
夫慈故能勇
　注慈仁憫惠則德有餘故勇於救濟
　䟽此覆述三寳之功也凡人貪競不慈勇
　於果敢致有窮屈今聖人以慈爲行故能
　勇於濟度論語曰仁者必有勇
　義曰布仁施惠博愛含生者慈也以慈濟
　物物無不周以慈立功功無不被以慈理
　國恩浹華夷以慈潤身善均動植故慈之
　爲利也强暴不能侵威武不能害讒邪不
　能間諛佞不能誣行之於中而功宣於外
　斯可謂勇矣言人貪競則不慈豈能果敢
　於濟物善功不立遂有窮屈之時今聖人
　貺果於行慈必勇於濟度故曰勇也仁者
　必有勇論語憲問篇孔子曰有德者必有
　言有言者不必有德仁者必有勇勇者不
　必有仁是也
儉故能廣
　注節儉愛費故財用有餘而功施益廣也
　䟽以其節儉愛費不傷財不害人故功施
　益廣矣
　義曰儉嗇則財豐財豐則惠普普施其惠
　可謂廣矣人君儉以臨御則朝無雕麗之
　奢野無箕歛之弊恩惠日以廣德教日以
　彰固無民饑力匱之患矣
不敢爲天下先故能成器長
　注慈儉之德謙撝益先推先與人人必不
　猒故能爲神器之長
　䟽損己益人退身進物是不敢爲天下先
　也以物樂推而成神器之長
　義曰聖人大寳者神明之器也言非人力
　所能成乃天地之大寳爾主此神器爲民
　之長必退身讓物謙己先人者人所樂推
　必居此位乃爲四海兆庶之長也此三寳
　者修道理國能行之者即於身爲行所言
　行者慈儉不敢爲天下先是也所言果者
　行而獲報則爲果勇廣成器長三者所得
　　之果也
今捨其慈且勇捨其儉且廣捨其後且先死
矣
　注今捨慈且勇勇則害物捨儉且廣廣則
　傷財捨後且先先則人怨傷財害物聚怨
　於人是必死之道故云死矣
　䟽且苟且也世情多欲動與道違捨其利
　物之慈苟且害人之勇捨其節用之儉苟
　且奢泰之廣捨其謙退之後苟且矜伐之
　先如此之行有違慈儉以之理國則國亡
　以之修身則身喪故云死矣
　義曰言常俗之夫違聖人之行捨此三寳
　肆其愚心强勇而不顧其慈奢侈而不崇
　其儉力爭求勝無讓於人故皆喪身敗國
　之資取怨傷生之本謂之死矣不亦然乎
　夫行慈不已則得勇於濟物之功行儉不
　已則得廣於利物之惠行讓不已則成厚
　德長民之美苟或捨之失道遠矣所以成
　三果者謂慈則濟物成其功也儉則利物
　成其惠也讓則先物成其德也詎可輕而
　捨之哉
夫慈以戰則勝以守則固
　注用慈以戰利在全衆用慈以守利在安
　人各保安全故能勝固爾
　䟽慈爲三寳之首故偏歎美也夫用慈以
　拒戰則能全衆用慈以捍守可以安人皆
　不失慈故能勝固也
　義曰戰者主客交兵之謂也陳兵於野白
　刃爭鋒此爲戰也若勇於殺獲不務哀傷
　勝負之勢固未可保若以慈爲先戰則勝
　矣勝在慈勝豈在於殺人乎閉門堅拒曰
　守夫守者以慈爲先衆心固矣若以溝隍
　爲險城雉爲固守之堅勝未可知也故慈
　之所利不亦廣乎
天將救之以慈衛之
　注以慈戰守豈但人和天道孔明亦將救
　衛戰勝天救也守固天衛也是皆以慈故
　云天將救之以慈衛之也
　䟽救助也衛護也天道福善善人則吉無
　不利故以慈戰者天將助之以慈守者天
　將護之戰勝守固始賴用慈之功救之衛
　之終獲孔明之助爾
　義曰天道無親常與善人善人謂行慈之
　人也善以慈惠爲本慈以拯救爲功故行
　慈之人物不能敵以戰則慈者勝以守則
　慈者固上合天道旁感物心物不能傷是
　爲天所救衛矣此以三寳垂訓慈儉著救
　衛之功前彰大道無方後繼爲士不武不
　以强武之理亦猶慈以捍敵而能配天成
　功矣
　　　古之善爲士者章第六十八(䟽前章/明惟大)
　　　(不肖示三寳以慈之行此章眀爲士/不武標四善配天之極首標四善之)
　　　(行次歎是謂不爭結善可以配天將/明古之要道○義曰大聖之德與道)
　　　(玄同非言理可窮非贊美所及而演/法救代發昏擊蒙廣示因修旁眀證)
　　　(報所以叙三寳爲可保之行敷四善/爲積善之階功可配天何爭之有次)
　　　(明進寸退尺不/離謙戒之規也)
古之善爲士者不武
　注士事也善以道爲理國之事者尚德故
　云不武
　䟽士事也武威也明德之君用道爲理行
　慈儉而育物不威武以御人所尚以慈故
　云不武
　義曰有道之君其理國也先以道化之次
　以德教之復以文撫之示以淳和兼以仁
　育和故不尚於威武也所謂以武爲備蓋
　備豫不虞非專用之事故曰不武言不用
　武也易曰重門擊柝以待暴客
善戰者不怒
　注事不得已必須應敵以慈爲善故不憑
　怒
　䟽師出應敵事在慈哀蚊蚋致螫驅除而
　已是知善戰在乎止敵不在乎憑怒故云
　善戰不怒
　義曰哲后臨人固無兵革設有戈甲必不
　得已而用之所以高智善謀有征無戰苟
　在勝敵非樂殺人或以悲哀泣之喪禮處
　之豈憑怒而求殺獲也
善勝敵者不爭
　注師克在和和則善勝全勝之善故不交
　爭
　䟽善勝在夫以慈不爭由乎尚德若用力
　爭勝非善勝也今柔遠能邇盡暢慈和不
　與敵爭敵人自伏故云善勝不爭
　義曰貺不廣求殺獲又不憑怒陵人服之
　以慈柔之以德或射㦸以和其敵或倒戈
　自攻其徒或解圍於吟嘯之間或悛逆於
　干羽之際斯謂善勝矣
善用人者爲之下
　注悦以使人人盡其力必先下之是謂善
　用
　䟽夫善用其人以言謙下人必盡力可以
　成功故易曰以貴下賤大得人也
　義曰握髪禮賢賢必致用吮癕撫士士必
　相驅既感衆心必能盡力善用之道其在
　兹乎以貴下賤者易屯卦初九盤桓利居
　貞利建侯象曰雖盤桓志行正也以貴下
　賤大得民也此謂處屯之初動則難生不
　可以進故盤桓也利建侯者息亂以靜守
　靜以侯安民在正弘正在謙民思其主之
　時初處其首而又下之陽貴而陰賤以貴
　下賤宜得其人此喻人君以謙爲本以下
　爲基而得民心也
是謂不爭之德
　䟽此結上文善士者常柔而不武善戰者
　常慈而不怒善勝者常讓而不爭善用人
　者常謙而爲下如是者物竭其能人盡其
　用皆由謙下之所致豈非不爭之德乎
　義曰禮而下士士得竭其能悦以使人人
　得宣其力不憑怒以傷物不矜武以伐功
　以慈爲先以謙爲本不力爭求勝不尊已
　侮人以此用材人效其命以守以戰則固
　而且勝理身理國則壽而求寧所向無前
　是不爭之德也
是謂用人之力
　䟽夫玄默恭己謙虚下人人皆歡心思竭
　其力故易曰悦以使民民忘其勞是用人
　之力也
　義曰聖人所教理國修身柔遜則德彰謙
　和則人服使人則人盡其力弘化則化洽
　無疆故曰用人之力也悦以使人者兊卦
　辭曰兊悦也順乎天而應乎人悦以使人
　人忘其勞悦以犯難人忘其死此歎美悦
　之所致亦申眀應人之德也先以悦撫民
　然後使之從事民皆竭力忘其從事之勞
　施悦於人所致如此豈非悦義及人能使
　人勸勉矣是則怒而戰者危事也武爲己
　任者凶德也爭而勝者强梁也虐以使人
　者召禍也於身於國何所利哉
是謂配天古之極
　注善勝是不爭之德爲下是用人之力能
　如此者可以配天稱帝是古之至極要道
　也
　䟽此總結上來四善之行不爭之德能行
　之者可以配天稱帝是古之至極要道
　義曰惟后配天代天理物必資睿德以致
　人和且三寳以慈儉爲先四善以謙讓爲
　要不伐功於武勇自叶止戈不求勝於戰
　爭果能合道然繼以爲客退尺之義是懼
　輕敵罹殃兵刃將交則哀者獲勝矣
　　　用兵有言章第六十九(䟽前章明善/士爲行不爭)
　　　(故可以配天此章明用兵有言輕敵/則幾亡吾寳初一句標宗以設問次)
　　　(六句示行以辨明後四句申戒用兵/知慈哀者必胜○義曰致理之君弘)
　　　(慈爲本執謙守己以禮下人三寳四/善之功戒之至矣讓王爲客之義慎)
　　　(亦審焉既躁進而不能在勇退而爲/可無攘無執何禍何憂所寳克全用)
　　　(哀爲勝斯言顯矣而孰知孰行知者/甚希則者爲貴此兼通前後章之㫖)
　　　(也)
用兵有言
　注老君傷時王殘人於兵故託古以陳戒
　有言者謂下句也
　䟽老君疾時輕敵致禍樂戰殺人故託古
　以申誡所稱有言謂下句也
　義曰大道以好生惡殺代人以樂戰傷民
　爲君則貪利土疆鏖兵絶域爲臣則圖懋
　功賞轉戰窮荒骨糞丘原血塗草莽老君
　憫其赤子念彼無辜演法垂文以陳至戒
　是知兵者非盛德之器戰者是凶危之機
　好生之君不得已而方用用而不戒斯暴
　也哉
吾不敢爲主而爲客
　疏吾者用兵之人也先唱爲主後應爲客
　主先唱示生事而食客後應示以慈自守
　欲明古者用兵常有戒令當須以慈自守
　不可生事而食故云不敢爲主而爲客
　義曰夫安居之世先動者爲主後應者爲
　客陳兵於野先動者爲客後應者爲主斯
　用兵主客之定分也兵法言之反有先後
　然客主之道胜負之宜决於善謀不尚武
　力若殺人而取勝輕敵而立功禍福不預
　萌存亡安可保故曰將者人之司命也生
　死猶轉機得失如反掌可不慎乎老君戒
　令守柔使之揣敵不敢先唱以始禍固在
　應敵而不爭苟在愛人豈欲求勝以慈以
　讓庶必保全者體此而用之必天救而慈
　衛矣
不敢進寸而退尺
　注主有動作則生事而食客無營爲則以
　慈自守自守則全勝生事則敗亡進雖少
　不能無事退雖多不失謙讓故不敢進於
　　寸而退於尺也
　疏夫以道退守則善勝進兵取强則敗亡
　故進雖少猶傷於貪退雖多愈得謙讓今
　鄙其競爭則云不敢進寸尚其慈讓故云
　退尺
　義曰夫以道爲國不恃軍功用德牧人寧
　勞武力且兵者凶器也戰者危事也驅彼
　蒸人執持凶器深入敵境自掇危亡豈爲
　理國之務也且貪進必樂殺樂殺則殘人
　勇退必懷慈懷慈則體道能體道而退尺
　者可謂萬勝萬全矣
是謂行無行
　注爲客退尺不與物爭雖行應敵與無行
　同也
　䟽夫行師在乎止敵止敵貴乎不爭今爲
　客退尺善胜不爭雖行應敵與無行同矣
　義曰應敵出師蓋不得已豈果敢於行師
　乎以慈守衆以德撫人既不銳於爭鋒復
　無心於克敵自然德勝也靈寳經云守道
　之士以戒撿心彼來加我志在不報此其
　謂歟
攘無臂
　注攘臂所以表怒今善戰不怒故若無臂
　可攘
　䟽注云攘臂所以表怒善戰不怒故若無
　臂可攘故曰攘無臂
　義曰夫士之怒也裂眦衝冠奮衣攘臂將
　銳於爭戰矣道之爲理惡殺尚慈貺已不
　爭固當無敵設有應敵不得已而出師非
　務力爭故若不攘臂矣
仍無敵
　注仍引也引敵者欲爭不爭故若無敵可
　引
　䟽仍謂引也夫引敵欲有所爭今以不爭
　爲德是若無敵可引故曰仍無敵也
　義曰貺無仍引非在戰爭有敵不爭固若
　無敵矣
執無兵
　注執兵所以表殺今以慈爲主故雖執與
　無兵同
　䟽執猶持也兵者五兵戈矛之屬也夫執
　兵者將欲殺敵以慈爲主自戢干戈則雖
　有兵本無殺意是則與無兵同也
　義曰法道爲君不務兵戰貺非獲已應敵
　帥師兵克在和師出以律無拓土開邊之
　志無爭鋒歛怨之心行若無行敵若無敵
　攘若無臂執若無兵推此四無叶夫三寳
　則射軛夾脰之矢烏號繁弱之弓魚腸昆
　吾之刀太阿巨闕之劍吴鈎楚矛蜀弩孟
　勞豈假執持無所用矣五兵者戈矛殳戟
　干言有五等也周禮廬人爲廬器凡祕過
　三其身不能用也祕柄也戈祕長六尺六
　寸殳長尋有四尺八尺曰尋言一丈二尺
　也矛常有四尺夷矛三尋夷長也長二丈
　四尺平野之兵欲長山林之兵欲短執欲
　其銳被欲其堅矛戈㦸爲鈎兵欲無掉刺
　兵欲無撓戈殳爲擊兵欲上下强弱均用
　之欲其疾速也兵有鼔角金革牙旗斧鉞
　甲胄旌節旗旟旒旐弓弩弧矢各有制度
　其大約分爲五等三制九章之法短兵有
　刀劍匕首之異皆所以禦敵制勝也貺以
　慈制敵以德行師雖執其兵執而不用故
　若無兵也說文曰拱手執斤曰兵
禍莫大於輕敵輕敵幾喪吾寳
　注爲禍之大莫大輕侮敵人輕侮敵人則
　殆喪吾以慈之寳矣
　䟽幾近也喪失也寳謂慈也夫爲禍之大
　莫大於輕侮前敵好事交爭如此則近喪
　失吾以慈之寳矣且失慈以戰則敗亡以
　守則離散代間之禍雖非一途離散敗亡
　禍之大者也
　義曰用兵之道敵國在前先代其謀次料
　其敵勇怯既等衆寡復均然猶得天之時
　假地之利揣理之曲直因人之協和或高
　壘深溝挫孔明之銳氣焚舟示死雪秦繆
　之前羞殞長星而吿終封殽尸而歸國若
　不然者則五千深入永悲於鴈塞龍堆百
　萬横行竟怯於風驚鶴唳晋山草木盡變
　人形昆陽犀象寧爲我用則謙慈之寳於
　兹喪矣
故抗兵相加哀者勝矣
　注抗舉也兩國舉兵以相加則慈哀於人
　者勝也
　䟽抗舉也夫兩國抗兵以相加則由其君
　用道其將以慈矜哀於人不求多殺者獲
　勝矣
　義曰夫雖戎狄侵邊豺狼害國奸凶肆孽
　妖逆亂常推轂命師鑿門授律與民除害
　不得已而征之猶慮强抗則乖仁故哀慈
　則合道合道者必勝乖仁者必亡此天理
　之常然詎可誣而蔽也以慈之感無或忽
　諸



道徳眞經廣聖義卷之四十五





　　　　　　　　　　　　　　　










道德眞經廣聖義卷之四十六行九
　　　　唐廣成先生杜光庭述
　　　吾言甚易知章第七十(䟽前章明用/兵之言戒其)
　　　(輕敵此章明暢理之教示其易知易/知則必有宗君輕敵則喪其慈善初)
　　　(標聖教易知次眀迷途不曉言有宗/下解釋易知之意夫唯下辯說不曉)
　　　(之由後歎聖之懷玉以勗勤行之上/士爾○義曰既明行慈者勝輕敵者)
　　　(亡此言易知易行而迷者不知不曉/以其不知於至道不能深了於戒言)
　　　(瞢彼君宗尚拘昏滯是知我者少也/苟能法則於道信爲貴乎若披褐而)
　　　(懐玉非常徒之可識夫道易知也而/不知者信爲愚矣不知而强知者聖)
　　　(人不取放下章/次而明之也)
吾言甚易知甚易行
　注老君云吾所說言契理故易知簡事故
　易行
　䟽老君言我所言者以暢於理理暢則言
　忘故易知也吾所事者事於無事事簡則
　無爲故易行也
　義曰吾者老君也明此二經老君言教三
　寳四善儉讓謙慈皆實易知易行可以理
　身理國以無爲爲本以清靜爲基清靜無
　爲事簡理暢知之甚易行之豈難
天下莫能知莫能行
　注天下之人滯言而不悟煩事而不約故
　莫能知莫能行
　䟽此歎衆生不能了言無言執言而滯教
　惑於言教故莫能知也不能悟事無事煩
　事而不約迷於塵事故莫能行也
　義曰代人惑於圖功輕敵不能儉讓謙慈
　貺莫知之豈能行也且夫五千垂教雖深
　契重玄而導世引凡且事唯簡要無爲則
　易悟無事則易行而棄無爲無事之門趨
　執教滯言之路以斯致惑故莫能知勉語
　君宗早期了悟此老君所以戒勸也
言有宗事有君
　注言者在理得理而言忘故言以無言爲
　宗事者在功功成而不宰故事以無事爲
　君
　䟽此覆釋易知易行所由宗本也君主也
　夫言者所以在理得理而忘言故言以不
　言而爲宗本事者所以在功功成而遣事
　故事以無事爲君主此豈不易知易行耶
　義曰了言無言有宗則易知也於事無事
　有君則易行也滯言執教則不知其宗局
　守迷事則不知其君在乎捨執棄迷漸悟
　於道爾
夫唯無知是以不我知
　注夫唯代人無了悟之知是以不知我無
　言無事之教也
　䟽不我知者謂不知我也夫唯代人迷惑
　無了悟之知封著名相不能暢理於事執
　事於言滯言是以不知吾教以無言無事
　之意又解云老君言夫唯我所知惟在無
　知而天下之人用知求知是以不知我也
　義曰無言爲了言之宗歸於至理無事爲
　遣事之主契彼無爲以世人不能知故難
　知不能行故難行爾
知我者希則我者貴
　注了知我忘知之意者希少法則我不言
　之教者至貴也
　䟽希少也則法也老君言知我忘言契理
　之意者至希少也若能法則我言而行之
　者則可尊貴矣
　義曰知無言之宗固已少矣能體我無言
　爲法斯可貴焉然教本無言固言方能辯
　理教本無事固事方可探玄辯理則言自
　忘探玄則事自簡言忘事簡可與言道矣
是以聖人披褐懷玉
　注披褐者晦其外懷玉者明其内故知我
　者希爾
　䟽褐裘也賤者之服襲裘褐者所以蔽下
　之麤衣也玉者潔潤而可比德君子言此
　者欲明聖人内心慧了外狀如愚以如愚
　之狀故云披褐以慧了之心故云懷玉
　義曰聖人之於道也隱顯同途出處同跡
　語默皆契斯須不遺但代人不能窺聖人
　之閫奥爾智周萬行德冠九清御無爲之
　宗了兼忘之㫖外晦其用委跡和光内瑩
　其明鑒窮識遠故河上公注曰内雖昭昭
　外如愚頑明珠在蚌中美玉處石間是披
　褐懷玉之㫖也夫道至明矣而凡愚昩之
　又莊子曰無門無傍四達皇皇非明也哉
　道心惟微何往不達而下士惑之披褐者
　聖人混其外褐者賤衣與衆同也懷玉者
　聖人明其内也玉者石中之美有五德焉
　潤澤而温人之方也䚡理自外可以知中
　義之方也其聲舒揚專以遠聞智之方也
　不撓而折勇之方也銳廉而不伎潔之方
　也玉比德者禮記玉藻篇云古之君子必
　佩玉焉右徵角聲中民與物也左宫羽聲
　主君與事也趍以采薺門外之行也行以
　肆夏登堂之樂也周旋中規反行也折旋
　中矩曲行也進則揖之謂小俛也退則揚
　之謂小仰也然後玉鏘嗚也故君子在車
　則聞鑾和之聲行則鳴佩玉是以非僻之
　心無自入也世子君在不佩玉左結佩不
　使嗚也右設佩去之也居則設佩朝則結
　佩朝於君不敢使鳴也齊則靖結佩屈之
　也凡帶必有佩玉唯喪則否言王喪事也
　佩玉有衝牙君子無故玉不去身比德於
　玉焉喪與灾眚謂之故也天子佩白玉而
　玄組綬公侯佩山玄玉而朱組綬大夫佩
　水蒼玉而純組綬世子佩瑜玉而綦組綬
　士佩瓀玫玉而緼組綬孔子佩象環五寸
　而綦細綬謙不比德示不仕也環取其循
　而無窮也
　　　知不知上章第七十一(䟽前章明暢/理之教示其)
　　　(易知此章明了心之知虚忘爲上首/標迷悟有異執迷成病夫唯下結歎)
　　　(聖人了知是病故不强知○義曰前/以知道既貴要隱跡藏光此乃强知)
　　　(爲非要忘知契道聖人强知之病不/爲之故無病焉行人能了此聖心復)
　　　(何病/之有)
知不知上不知知病
　注了法性空本非知法於知忘知是德之
　上不知知法本性是空於知强知是行之
　病
　䟽夫法性本空而非知法聖人悟此有不
　取相之知於知不著故云不知是德之上
　此釋悟也不知知病者言常俗之人不知
　知法本非眞實於此無知之理强謂有知
　有取著之縛所以爲行之病此辯迷也
　義曰了知非知是謂眞知知而不知是以
　爲上不知眞知而强知之是以爲病聖人
　了知皆妄成彼修眞於知忘知自息强知
　之病
夫唯病病是以不病
　注夫唯能病强知之病是以不爲强知所
　病
　䟽衆生强知妄生見著而爲病惱夫唯能
　病强知之病於知忘知則不爲强知所病
　故云是以不病
　義曰知强知之病而能病之是以不病者
　無强知之病
　
聖人不病以其病病是以不病
　注唯聖人所以不病者以其病衆生强知
　之病是以不病
　䟽聖人正智圓明了悟實相於知忘知故
　不爲知之所病所以者以其病凡夫有强
　知之病故說眞知以破之妄知之病既除
　眞知之藥亦遺故云不病
　義曰凡代之人識因淺劣未了知眞之理
　乃執强知之非以此循環迷失正智聖智
　圓備不執强知之知又了眞知之理能病
　强知之病不惑强知之知以其病病是以
　不病如惑者說大道是有執有爲是一人
　言道爲無執無爲是執無者則病於有執
　有者復病於無聖人知道非有非無兩無
　所執能病所執是以不病義亦然矣所以
　大辯若訥至知忘知顔子如愚孔光温樹
　三緘戒慎其斯謂乎西昇經曰能知無知
　道之樞機也
　　　人不畏威章第七十二(䟽前章明了/心之知以虛)
　　　(忘爲上此章明迷妄之病有可畏之/威初標人不畏威則禍累所及次無)
　　　(狹下勸人虚心靜欲神不猒人後舉/聖行證成示其去取○義曰聖人於)
　　　(知忘知既顯强知爲病又舉威之可/畏不畏則大威及之俾其滌慮虛心)
　　　(栖神於絳關恬和養氣味道於玄虛/人神相須貴見皆遺去猒狹之爲累)
　　　(取知愛以爲資然後勇於謙柔/挫其剛果以爲修眞之徑爾)
民不畏威則大威至
　注有威而可畏謂之威言人於小不畏拙
　於慎微則至大可畏也
　䟽有威可畏謂之威夫欲惡之來起於微
　末積成病累爲彼大威人不能慎其細微
　則至於大可畏也
　義曰君子有三畏畏天命畏大人畏聖人
　之言又人之立身以憂畏爲本理國而有
　憂畏四時順焉六氣序焉神明交焉邦國
　泰焉其無憂畏者神明不交灾害爲生理
　身而憂畏官以之理家以之寧疾𤵜不作
　而志氣和平其無憂畏者反是則大威至
　其可逭也
無狹其所居
　注神所居者心也無狹者除情去欲使虚
　而生白
　䟽神所居者心也人當忘情去欲寬柔其
　懷使靈府閑豫神栖於心身乃存也
　義曰神者身之主心者靈之府嗜欲不入
　物我都忘是非不汨於胸中則神栖於靈
　府也西昇經曰謀思危之首危者將不乆
　此使人思謀絶慮少私寡欲又曰身者神
　之車也神之舍也神之主人也主人安靜
　神則居之躁動神則去之以心能動靜變
　化故謂之神神能飛行並能移山此則神
　爲靈妙之稱也神力之大不可思而議之
　故修三奔行大洞則雲車龍駕出有入無
　飛昇三清嘯吒水火移山陷地何所不爲
　若用之非道則敗國喪身淪滯六欲飄零
　苦趣往反生死善惡吉凶皆由於心矣故
　心爲靈府也
無猒其所生
　注身所生者神也無猒者少私寡欲使不
　勞倦
　䟽身所生者神也猒惡也人由神而生故
　謂神爲所生也神明託虚好靜人當洗心
　息慮神自歸之若嗜欲瀆神營爲滑性則
　精氣散越散越則生欲故勸云無猒所生
　之神以存長乆之道
　義曰身之生也因道禀神而生其形夫神
　者陰陽之妙也形者陰之體也氣者陽之
　靈也人身貺生假神以運因氣以屈伸神
　氣全則生神氣亡則死故形爲神之宅神
　爲形之主豈可猒而去之耶且所生我身
　大約有三一曰精二曰神三曰氣受生之
　始道付之以氣天付之以神地付之以精
　三者相合而生其形人當受精養氣存神
　則能長生若一者散越則錯亂而成疾耗
　竭而致亡不愛此三者是散而棄之也氣
　散神往身其死矣得不戒而保之哉此三
　者能生其身故曰所生也
夫唯不猒是以不猒
　注夫唯人不猒神是以神亦不猒人也
　䟽善貸曰道資形曰神人能愛道存神故
　云夫唯不猒除垢止念惟精惟一神不猒
　人故云是以不猒
　義曰貸假也資禀也垢惡也夫惟修道之
　人養神愛氣冥懷虚寂神則常存神不猒
　人人可長乆除垢止念者西昇經老君將
　昇太微戒尹喜之詞也曰除垢止念靜心
　守一衆垢除萬事畢吾道之要也惟精惟
　一者尚書大禹謨篇舜命禹踐位之詞也
　曰人心惟危道心惟微危則難安微則難
　明惟精惟一可以允執厥中也
是以聖人自知不自見
　䟽自知者反照内省防害於微令無可畏
　之事不自見者不自彰見其材能炫耀於
　物違理失常以招患也
　義曰夫人不炫己能不彰己行故尚書曰
　惟不伐天下莫與汝爭功惟不矜天下莫
　與汝爭能但内照含光周鑒四海固無可
　畏之事矣理身及此則功名顯而道德充
　也
自愛不自貴
　注自知其身防所畏之事自愛其身無猒
　神之咎
　不自見其能以犯患不自貴其身以聚怨
　也
　䟽聖人自保愛其身絶去嗜欲令神不猒
　身不自貴者不自矜貴其身凌虐於物以
　聚怨爾
　義曰葆和谷神希言養氣絶嗜禁欲抑非
　損惡此自愛也輕裘肥馬甘食美衣華宇
　文階崇軒大厦自貴也自愛則神安心泰
　自貴則奉己害民傷財歛怨故曰有道之
　君以樂樂人無道之君以樂樂身樂人則
　人從樂身則人叛也
故去彼取此
　注去彼見貴取此知愛
　䟽去彼自見自貴取此自知自愛聖人得
　年等智了法性空理無去取開教引凡寓
　言之爾
　義曰自見者不明自貴者不長故貴以身
　爲天下若可寄天下故聖人去之而不取
　自知者明自愛者寧故曰愛以身爲天下
　若可托天下言聖人内愛其神外愛其民
　也寓言者寄寓立言以教神俗言聖人非
　有去彼取此之行立理以勸人爾


道德眞經廣聖義卷之四十六





道德眞經廣聖義卷之四十七行十
　　　　唐廣成先生杜光庭述
　　　勇於敢章第七十三(䟽前章明迷妄/之病有可畏之)
　　　(威此章明勇敢之爲成殺身之咎初/標敢與不敢利害之殊次明天道謙)
　　　(柔戒人勇敢後歎天網之報以勸善/士之修○義曰前明去見貴之外行)
　　　(取知愛之内修此乃勸勇退以謹身/戒勇進以傷德用明利害遣復謙柔)
　　　(成善勝善應之功弘不言不爭之㫖/示以天網俾之競修然標以死懼之)
　　　(令畏司/殺之咎)
勇於敢則殺勇於不敢則活
　注敢謂果敢言人勇於果敢從事失於謙
　柔退讓必害於身故云則殺不敢者則可
　以理身矣
　䟽剛决爲勇必果爲敢言强梁之人無所
　畏忌失於謙柔决於果敢犯上作亂者則
　是殺身之道也故云勇於敢則殺勇於不
　敢則活者人若於事靜慎歛身知退所决
　在於不敢强梁犯患則是活身之道也故
　云勇於不敢則活
　義曰强梁者銳志而前自投禍患謙慎者
　奉身而退必保安眞殺活二途昭然可驗
　矣犯上作亂者論語學而篇云不好犯上
　而好作亂者未之有也言强梁之人干犯
　已之上者而孝悌之人必恭順好欲犯其
　上者少也
知此兩者或利或害
　䟽兩者敢與不敢也言人能知勇敢則殺
　而有害不敢則活而有利當須勇於不敢
　此兩者在勇雖同所施則異故云或利或
　害
　義曰剛决於心俱謂之勇勇强梁而進則
　害至勇謙柔而退則利來利來則生害至
　則死生死起乎心感利害歸乎妄情若能
　勇退葆身謙光約修道之要也雖妄情所
　起而吉凶利害不常故皆云或爾
天之所惡孰知其故
　注兩者敢與不敢或有也能知不敢者有
　利敢者有害當須勇於不敢此勇敢之人
　動有灾害天之所惡孰能知其故哉
　䟽孰誰也故猶竟故也勇敢於有爲之人
　動則有害乃天道之所惡而代俗之人誰
　能知其意故者乎
　義曰天之道惡殺而好生惡惡而好善勇
　於進則有殃而必殺勇於退則有利而必
　生自然而然豈知其故此戒人當勇於謙
　退以保其生也夫王赫斯怒以整其旅此
　文王之勇以安天下也逸書曰惟我在天
　下曷敢有越厥志此武王之勇亦以安天
　下也匹夫勇敢傷於人而喪其身何足貴
　乎
是以聖人猶難之
　注聖人猶難爲勇敢之事
　䟽此舉聖以勵凡也夫以聖人之明猶難
　於勇敢懼其爲害況於凡人欲爲勇敢焉
　得無害乎
　義曰聖人不爲勇敢之事此約聖人以戒
　代人爾言聖人尚慮有害不爲此勇敢强
　梁之事況於凡俗乎此愛人之心戒之至
　矣
天之道不爭而善勝
　注此下言天道謙虚以戒人事勇敢天不
　與物爭四時盈虚物無違者故善於勝
　䟽因上言天之所惡故此下四句廣明天
　道謙虚以戒人事勇敢人懷勝勇所以有
　爭天道平施唯善是與物莫之違故云善
　勝
　義曰天道任於自然因無勝負四時代謝
　不令而行六氣推遷不言而信物不違天
　則爲善勝也惟善是與者此經第四十三
　章云天道無親常與善人也天道平施者
　易謙卦云君子以裒多益寡稱物平施是
　也
不言而善應
　注天何言哉福善禍淫曾無差忒故云善
　應也
　䟽天何言哉但福善禍淫吉凶感應故曰
　不言而善應也
　義曰天無言而四時行地無言而萬物生
　得時而興感物而應此自然之理也西昇
　經曰爲善善氣至爲惡惡氣至自然之勢
　影響不差也福善禍淫者尚書湯誥曰福
　善禍淫言國之政教人之所修有善有惡
　善者天福之惡者天禍之天降譴以告之
　謫見以警之而不寤者禍乃及之此吉凶
　所應人所召也
不召而自來
　注天道不乃物使從己物不能違自來順
　天爾
　䟽凡物之來皆由命召今天不召於物而
　使從已而萬物自來而順之則負陰抱陽
　春生夏長皆非召而來也
　義曰春秋左傳曰禍福無門惟人所召爲
　惡召禍爲善致福理之常也今言天道不
　言而自應不召而自來言萬物自順於天
　也負陰抱陽者此經第五章之詞也
繟然而善謀
　注天道玄遠繟然寬大垂象示變人可則
　之故云善謀也
　義曰天道運四時垂曆象循環順氣以示
　於人曆象不愆其常四時不爽其應寒暑
　晦明罔有差忒此寬緩而善謀繟寬大也
　緩也謀度也曆數也象法也變星辰差忒
　也天以運度之數垂文之象顯示於人聖
　人則天象而立教化故禮經序曰昔在唐
　堯曆象日月敬授人時是也
天網恢恢疏而不失
　注天之網羅雖恢恢疏遠刑淫賞善毫分
　不失
　䟽恢恢寬大也此覆釋上天道等義也天
　道網羅雖復寬大而且遠賞善罰惡不失
　分毫也
　義曰古人結繩爲網爲羅以捕飛走之物
　網取其籠罩廣大之義也天道以吉凶之
　應陰陽之數善惡之報以平籠萬物物在
　其中無所逃隱爲善善報之爲惡惡酬之
　故謂之天網天道無傷於物是故網羅籠
　罩掩獲於物乎此約體爲喻爾夫天以氣
　禀之於物物則受氣於天生形於地是則
　天地爲萬物之本物之善惡生死皆受命
　於天天無網羅機械以制於物但恢恢廣
　遠無不包容飛行動植風雲氣象陰陽寒
　暑晝夜生死皆在包羅之内無所逃失故
　若網之所籠爾其氣之所應時之所推曆
　數昭然不差毫末毫者毛之細者也分者
　數之微者也天網所羅微細無隱矣
　　　民常不畏死章第七十四(䟽前章明/勇敢於有)
　　　(爲自成殺身之咎此章明有爲則輕/死必犯司殺之誅首五句陳戒用刑)
　　　(次一句指明司殺後四句舉用刑代/殺必有愆咎○義曰夫賞善以德罰)
　　　(惡以刑猶寒暑以無私譬陰陽之必/應此天之道也人君無爲御極民知)
　　　(自勸之方有道修身天錫無疆之壽/各安素分必享大年在乎畏慎於心)
　　　(戒懼於禍不觸陷身之網豈罹司殺/之殃於國則寬宥用刑哀矜察獄不)
　　　(施代殺之法必無傷平之非不行代/斲之權必無傷和之怨然後去厚歛)
　　　(有爲之事循不爭勇退之規以/繼前後章之大㫖楅於人也)
民常不畏死柰何以死懼之
　注縱放情欲動之死地習以爲常曾無畏
　者人君當以清靜化之奈何更立刑法以
　誅殺恐懼之乎
　䟽言人不能守道清靜而放縱情欲動之
　死地積習爲常曾無畏者人君當以清靜
　爲化而教導之柰何更以刑法誅殺而恐
　懼之
　義曰人君雖懸象順天垂法御極在於開
　物成務用道教人若民侮法亂常冒刑于
　禁自投于網不慎其身亦當悟之以革慮
　洗心捨惡從善使其悛省許以自新不當
　遽用五刑不開三面此恐失於慈恕也
若使民常畏死而爲奇者吾得執而殺之孰
敢
　注若使代人皆從清靜之化不敢溺情縱
　欲常畏於死而有獨爲奇詐者假令吾勢
　得執殺此奇詐之人孰敢即殺故下文云
　疏此明人君化以無爲而人皆少欲各全
　其生常畏於死而獨有爲於奇詐不善之
　行者適令吾勢得執而殺之亦誰敢即殺
　所以不殺爲自有天網司殺之也故下文
　云
　義曰既以慈恕教人人知其教謹身畏法
　潔行修生盡祛欲情俱畏於死而或獨有
　肆懷從欲干法犯刑人君亦當戒以自新
　使之悔過而開道之若之若迷而不返者
　亦不遽執而殺之以俟天之司殺此所以
　示其善誘也
常有司殺者殺
　注如此奇詐之人天網不失是常有天之
　司殺者殺之
　䟽司主也天鑒孔明無所不察奇詐之人
　不得其死是有天之司殺者殺之矣
　義曰天之養人也厚矣愛人也至矣南宫
　丹籙賞善而司生北宫黑簿紀過而主死
　天地萬神司察善惡以懲以勸俾其革惡
　而遷善也故有功者延年有罪者奪筭毫
　分無失如陽官之考校焉天有司命四司
　之星在虚危之間人星之側以司於人司
　命二星主人之功過年壽賞奪司禄二星
　主人之禄秩衣食司危二星主人之憍佚
　不正司非二星主人之邪忒多私此四星
　者三元經所謂天之司殺也糺察罪福使
　世人知修善戒惡焉人君以善教人動懷
　慈恕其獨不善者天之司殺當自殺之言
　天之照鑒甚明無有不察天網寬大疏而
　不漏違天反道何逃其辜孔甚也
夫代司殺者殺是謂代大匠斲
　注人君好自執殺必不得天理猶如拙夫
　代大匠斲木矣
　䟽言不善之人司殺自殺人君若勢得執
　殺而使殺之是代殺者殺人不得天理猶
　如拙夫代大匠斲木矣
　義曰設有不善之人必俟天之所殺人君
　執而便殺是代天殺之權下爽哀矜上乖
　天理若拙夫代大匠斲木所失當如下文
代大匠斲希有不傷其手矣
　注拙夫代斲豈但傷材亦自傷其手人君
　任刑代彼司殺豈唯殘害百姓抑亦自喪
　天和
　䟽大匠斲木動合方圓拙夫代之必失繩
　約惡得不損其材而傷其手乎天網不失
　神理昭明人君任刑代彼司殺惡得不害
　其人而喪天和乎奈何以死懼之斯之謂
　也
　義曰大匠之巧也運斤成風所斲無失拙
　夫代斲材手俱傷亦猶人君執得不善之
　人輕肆刑殺雖云用鉞實慮傷和故首文
　之意有不畏死者當開之以善教之以道
　豈得以死而懼之乎尚書曰與其殺不辜
　寧失不經好生之德洽于民心是也
道德眞經廣聖義卷之四十七















道德眞經廣聖義卷之四十八行十一
　　　　唐廣成先生杜光庭述
　　　民之饑章第七十五(䟽前章眀有爲/則輕死必犯司)
　　　(殺之諫此章明厚歛則人貧是生有/爲之弊初三段迭明所以爲弊夫唯)
　　　(下結歎令其貴生○義曰致理者何/道德爲本任道則無爲澄靜用德則)
　　　(有裕和寧素一臺而不爲惜十家而/屬念以儉以約俗人阜豐奈何聚歛)
　　　(無厭誅求莫己男力耕而腹歉女勤/織而身寒若彼有爲使其輕死一至)
　　　(於此夫何痛哉惟能不厚其生各全/其分天和不喪是曰貴生示以柔弱)
　　　(堅强俾體之/而修勵爾)
民之饑以其上食稅之多是以饑
　
　注天下之所以饑乏不足以其君上食用
　賦税之太多故爾
　䟽夫人國之本也若政煩賦重而人貧乏
　則國本斯弊弊則危矣是以下人不足由
　君上食用賦税之太多是以令其饑乏爾
　義曰立法垂憲古有明文食也充君之庖
　稅也輸國之賦什一之稅務在其輕賦重
　則人貧賦輕則人足人足則國泰人貧則
　國危理在酌中法無太酷所以鑄刑書而
　物怨作兵賦而邦貧齊侯以重歛致亡田
　氏以厚施威霸皎然在目居之鑒焉
民之難治以其上之有爲是以難治
　注天下之人所以難化者以其君上之有
　爲有爲則多雜多雜則詐興是以難理
　䟽蠢爾蒼生資君以理爲理之本諒在無
　爲故我無爲而人自化今人所以難理者
　由君上之有爲有爲則政煩而人擾動生
　大偽是以難理
　義曰君之理人本乎清靜不作無益之事
　不興無用之功不矜威武之能不尚淫奢
　之巧無爲自化恬澹居先則詐僞不生禍
　亂不作法作而人去之殷人作誓而民始
　叛周人作盟而人始疑今其外施威武有
　輓運之勞内事淫奢有誅求之苦上有玉
　食繁華之猒下有糟糠不足之悲綱密令
　苛求理難矣
人之輕死以其求生之厚是以輕死
　注天下之人所以輕死者以其違分求生
　太厚之故是以輕死
　䟽人之所以輕入死地喪其生者皆以其
　違分求生養生太厚不顧刑網以徇所求
　是以輕死
　義曰皇天育人生有定分降年有永有不
　求必在養之得所任以自然但虚心則道
　臻窒欲則心守泰定然後發乎天光則不
　求其永自延永矣若厚於奉養力以求生
　或餌金石以毒其中或因鼔怒而傷其氣
　但營難得之貨或求過分之能本欲希生
　反之於死是生生之厚也所以栖鳥於火
　林之上未念其寒養魚於沸鼎之中本哀
　其冷養之失理及以傷生世愚之情斯可
　哀矣聖人欲去其厚而適其分則道可得
　矣
夫唯無以生爲者是賢於貴生
　注自然之分足則生全若過養其分分過
　則生亡故夫唯無以厚其生爲者是賢於
　矜貴其生也
　䟽夫生也有涯安分則足貺不可違亦不
　可加若營生於至富之外則惑矣故不厚
　其生而生全求厚其生而生喪故知夫無
　以生爲憂者是賢勝於矜貴其生之人
　義曰禀生有分賦命有常守其分則可以
　永全失其常必之死地是以聖人垂戒不
　欲厚以求生賢士知微自可任於天授此
　所以戒人君違分則國傷人弊守文則物
　泰時康順道循常斯爲當矣可謂賢於貴
　生明於用道也
　　　民之生章第七十六(䟽前章明厚歛/則人貧是生有)
　　　(爲之弊此章明有爲則心欲故喪和/氣之柔初標生死之二徒次舉草木)
　　　(之兩喻結以强大處下戒令必守和/柔○義曰前以賢於貴生不爲過分)
　　　(之養此乃資於用弱可以保其和柔/明堅强不可以執持謙下所宜於從)
　　　(事兵强必爲國害木槁由其氣衰勸/守沖和戒爲强大示以張弓之喻欲)
　　　(明舉下抑高/此其㫖也)
人之生也柔弱其死也堅强
　䟽人之生也和氣流行百骸以之柔弱人
　之死也和氣流散四支以之堅强言此者
　示柔弱堅强爲生死之戒
　義曰人禀沖氣百骸以之和柔百神衛於
　百關六氣行於六府所貴者存神養氣體
　道懐柔著生品於南宫削死名於北府延
　生乆視其在兹乎如其神魄潜飛沖和稍
　散遽同草木委化泥沙失彼至柔斯爲痛
　矣
　萬物草木生也柔脆其死也枯槁
　䟽此舉喻也萬物草木氣聚而生故枝葉
　敷榮而柔脆氣竭而死則條榦變衰而枯
　槁前明有識此舉無情無情者以氣聚散
　爲榮枯有識者以道存亡爲生死
　義曰萬物與人同資於道道以運氣氣以
　致和雖有識無情肖形各異生之與死禀
　
　受不殊而道在則能生道去則爲死故經
　冬之草覆之可以延期夭脆之年修之何
　妨降永所要服勤於鍊餌豈宜甘委於幽
　泉違道强梁可爲之戒
故堅强者死之徒柔弱者生之徒
　注生之柔弱和氣全也死之堅强和氣散
　也欲明守柔弱者全生保年爲强梁者亡
　身失性
　䟽此結前義也言草木生則柔脆死則堅
　强知人爲堅强之行者是入死之徒爲柔
　弱之行者是出生之類
　義曰聖人念彼强梁重爲戒訓舉草木生
　死之喻爲人倫强弱之規强梁爲入死之
　階所宜授革柔弱爲出生之要必務堅持
　無曠精修自投死地
是以兵强則不勝
　注見哀者勝故知恃强者必敗
　䟽此下轉結前義也用兵有言以慈爲主
　故云恃强則敗欲明人恃强則死矣
　義曰夫興師問罪薄伐禦戎先之以三令
　五申教之以六弢金版貺定前偏後伍仍
　資地利人和蓋不獲已而行豈欲矜於剿
　戮符堅百萬秦繆二崤疋馬不迴隻輪莫
　返此兵强侮敵敗也宜乎
木强則共
　注木本强大故處於下枝條柔弱共生於
　上蓋取其柔弱者在上强梁者在下也
　䟽木本强大故處於下枝條柔弱共生於
　上蓋取其柔弱者在上强梁者在下也
　義曰木以本大居下固其宜然末大於本
　固非其稱諺曰尾大不掉國之所戒趙氏
　以之傾晋田氏以之易齊子之致疑於燕
　太叔見敗於鄭豈非末大於本臣强於君
　守理非順也合手曰拱昔桑縠生於殷朝
　七日大拱秦伯怒於蹇叔墓木拱矣皆木
　大合拱之謂也
强大處下柔弱處上
　䟽結上文木根本强大則枝葉共生其上
　之義欲明强梁之人常在柔弱之下矣
　義曰人以謙讓能制猛毅之夫枝惟纖柔
　遂居大本之上所宜克崇謙靜深戒剛强
　吞七國之羸秦竟亡匕鬯統千夫之盜跖
　終喪形軀然後止水瑩心清恬養性處不
　爭之地居自得之鄉翥景乘風斯可得矣
　　　天之道章第七十七(䟽前章明有爲/則心欲是喪和)
　　　(氣之柔此章明强梁必招損故舉天/道之喻初一句標天以申戒次五句)
　　　(舉喻以明天又八句總合前義是以/下舉聖德以結勸爾○義曰共木垂)
　　　(喻以柔是而强非張弓之道蓋抑高/而舉下是則有餘招損虧盈益謙終)
　　　(以慎靜爲基不尚高强爲勝續/以攻堅之理益明顯戒之文)
天之道其猶張弓乎
　注天道玄遠非喻不明故舉張弓以彰其
　用
　䟽此法喻雙舉也夫天道玄遠非喻不明
　故舉張弓以昭天德張弓之法其如下文
　義曰夫蒼旻在上廣覆原缺七宇
　虚無之氣指喻斯見可明高下之規蓋以
　人道乖眞滅不足而爲事天道惟正損有
　餘而表均所以舉下抑高類彼遏强撫弱
　不居不恃晦智韜賢法喻雙標此其㫖矣
　天道遠人道邇者子産語祀竈欲禳火之
　詞也且天道雖遠而曆象可觀將戒於人
　舉天道以爲喻蓋欲世人遵仰上玄稽考
　天意禀而爲戒理在必行爾
高者抑之下者舉之有餘者損之不足者與
之
　注張弓如此乃能命中是猶天道虧盈益
　謙欲令人君法天字人故示舉下抑高之
　道
　䟽夫弓之爲用當合材定體弛張調利高
　者抑之下者舉之者爲架箭之時準的也
　有餘者損之不足者與之爲發矢之時遠
　近也如此則能命中矣天道亦然日月寒
　暑一往一來來者損其有餘往者與其不
　足則成歳功矣人君者當法於天道抑强
　扶弱損有利無故舉虧盈益謙欲令稱物
　平施爾
　義曰天道玄微也而陰陽自運清濁皎分
　寒暑晦明靡差於晷度緯候躔次無爽於
　洪纖大則橐籥萬殊牢籠海嶽細則推遷
　黍累通貫毫氂誠哉信哉不紊不忒其比
　喻也以天道惡盈滿張弓之抑高人道好
　謙和若張弓之舉下欲使人挫减高亢執
　守謙卑爾夫爲弓者必品乎木性審以騂
　文合輕重之宜無偏邪之失然後貞金鏃
　矢神膠拂弦中則主皮射無虚發所謂舉
　下抑高爲準也天道君德上下相應故當
　法天之用如弓之法焉人君所以振滯燭
　兇者抑高也如此則賞刑允當名器不愆
　幽興滅繼絶者舉下也曷强禁暴挫銳摧
　下無偏黨之非上叶太平之化矣周禮弓
　人爲弓聚榦角筋膠絲漆六材以其時六
　材既聚巧者和之相榦欲赤黑而陽聲射
　遠者用勢射深者用直相角欲青白而豐
　末凡角秋殺者厚春殺者薄穉牛之角直
　而澤老牛之角彌而碏三色貺具戴者爲
　良則可以冬扸榦夏理筋春液角秋合絲
　膠漆寒定體則張之不流材美工巧爲之
　以時謂之三均均三謂之九和上制六尺
　六寸中制六尺三寸下制六盡於是控引
　有往來之體遲速有安危之名故有危弓
　安矢安弓危矢焉荆榦燕角材之美也和
　弓垂矢古之寳也矢之法凡矢人爲矢兵
　矢田矢二前三後三分其長而殺其一五
　分其長而羽其一水之以辯陰陽夾陰陽
　以設其比夾其比以設其羽三分其羽以
　設其刀夾而摇之視其豐殺之節撓之視
　其鴻殺之稱茀矢三分一前二後殺矢七
　分三前四後前弱則勉後弱則翔中弱則
　紆中强則揚羽豐則遲殺則趮笴欲生而
　搏材美工巧雖疾風亦不之憚矣弓矢之
　製選材俟時因工施巧乃能命中況於人
　乎虧盈益謙者易謙卦云天道虧盈而益
　謙謂减損盈滿增益謙退亦如日昃月虧
　是抑高舉下之義也又稱物平施亦謙卦
　之詞言物之先多者而得其施物之先者
　亦得其施多之與少皆得其益亦云多者
　用謙以裒之少者因謙以益之謙之施與
　皆不失平也
天之道損有餘補不足人之道則不然損
不足以奉有餘
　注天道平施裒多益寡人則違天翻損不
　足也
　䟽此明人道不能同天損益注云裒多益
　寡者易謙卦之詞也
　義曰天道均平有餘必損不足必與人道
　反此滅不足而奉有餘所以富室飫其珍
　鮮貧者歉其藜藿則違於道矣裒多益寡
　者易謙卦之象地中有山謙君子裒多益
　寡裒聚也寡少也益與也多者得謙物更
　裒聚彌益其多寡者用謙物更進益是謂
　均平之道亦云裒取也减取多者益於寡
　者乃合舉下抑高虧盈益謙之義理國和
　民之要修身合道之規此其特也
孰能以有餘奉天下惟有道者
　注誰能以己之有餘以奉天下之不足者
　乎獨有道者能也
　䟽孰誰也老君疾時不能同天道下濟以
　卹於人光大其德故舉天道以勸云誰能
　同天之道損其有餘以賙奉不足者乎惟
　有道之君乃能然爾
　義曰卹賑救也損抑减也賙贍也天道下
　濟者易謙卦彖詞也世人所行反於天道
　减其不足奉彼有餘豈獨害人況乃違道
　誅歛無已凍餒莫哀老君涣發聖言愍其
　無告曰孰能滅己有餘卹人不足順天育
　物者惟有道之君乎
是以聖人爲而不恃
　注聖人法天稱物均施施平於物而不恃
　其功
　䟽此引聖人以證上有道之義恃猶矜恃
　也聖人法天平施德被於物不見其功故
　云不恃
　義曰聖人圓通智慧因物爲心猶天地之
　發生不言其德類陽和之煦嫗不恃其恩
　雖不恃不處而其道愈廣矣稱物平施已
　見上解也
功成不處
　注推功於物不恃其成者賢能也
　䟽聖人知功成而處天必損之故雖道洽
　寰區功濟天下歸美名於群材而不處其
　功勣爾
　義曰舉聖人之德況有道之君皆以法道
　爲順天平施澤及物而不恃功配天而不
　居道德巍巍與天並矣
其不欲見賢
　注聖人所以推功不處者不欲令物見其
　賢能也
　䟽此結釋不恃不處之意也其不欲見賢
　者聖人雖盛德内充而嘉聲外隱所以不
　恃爲不處功者正欲隱德晦名不欲令物
　見其賢能爾此亦損有餘之意也
　義曰大聖之德冥合玄功而内照應微外
　混於物蓋恐德彰則慈愛立慈著則功用
　存將欲隱功行於已成潜德化於不宰符
　舉下抑高之㫖契正言若反之文也


道徳眞經廣聖義卷之四十八












道德眞經廣聖義卷之四十九行十二
　　　　唐廣成先生杜光庭述
　　　天下柔弱章第七十八(䟽前章明强/梁必招損以)
　　　(示天道之喻此章明柔弱則受益故/贊水德之能初五句標水之勝功次)
　　　(四句歎莫能行者又五句證釋前義/後一句轉結上文○義曰前明聖人)
　　　(不恃不處之行此舉水德勝剛勝强/之能守柔弱則謙光爲强梁則屈抑)
　　　(所以國君以含垢爲大立名以不祥/爲先配聖德乃允叶厥中聞俗耳則)
　　　(雖正若反嗣以執契之/理更彰與善之方爾)
天下柔弱莫過於水而攻堅强者莫之能勝
　疏水之爲性善下不爭動靜因時方圓隨
　器故舉天下之柔弱者莫過於水矣而攻
　堅强莫之能勝者夫水雖柔而能穴石石
　雖堅而不能損水若以堅攻堅則彼此而
　俱損以水攻石則石損而水全故知攻堅
　伐强無先水者故云莫之能勝
　義曰水之爲用其體至柔其性善下萬川
　委輸百谷朝宗霏湛露以淩虚貫昭回而
　上漢言其大也古今注海而不盈言其細
　也毫末禀生而有潤故老君配之於道焉
　三能不讓七德備周包裹造化貫穿形兆
　處濁受汙隨方任圓此其至柔也故物莫
　能傷焉及其泛十洲浮八極淪藏日月涵
　貯乾坤陵谷由之而革遷鯤鵬託之而變
　化摧山穴石無所不能此其至强也故物
　莫能制焉然而强柔相制强者必損亦由
　六欲纏性三業縈身結搆日增堅固難解
　以至柔之道至靜之眞銷而解之漸除堅
　執乆乆行之則廓然清淨虚室生白矣此
　所謂至柔攻堅莫之能勝也
其無以易之
　注以堅攻堅故兩堅俱損以柔制强者則
　强損柔全故用攻堅者無以易於水矣
　䟽夫水雖至柔用攻堅强之物無能易之
　者豈不以其有不爭之德而無守勝之心
　乎理國修身亦當如此
　義曰不爭處下攻於堅强萬物之中無易
　於水沖和之氣澹寂之心攻除嗜欲莫先
　於道所以道之於身則却塵除垢於國則
　納汙蕩瑕萬有所以歸仁六欲所以銷滌
　者矣
故柔勝剛弱勝强天下莫不知莫能行
　注柔弱之道勝於剛强天下之人無不知
　有此道而不能行
　䟽柔弱之道勝於剛强天下之人皆知此
　義但惑於自賢以己爲尚無能行其所知
　者故云莫能行
　義曰柔弱之勝剛强人皆知矣雖知其事
　誰能體柔修性用道修心挫其剛强習其
　虚寂耶有能體而修者道何遠哉
是以聖人言受國之垢是謂社稷主受國不
祥是謂天下王
　注引萬方之罪是受國之垢濁稱孤寡不
　穀是受國之不祥其德如此則社稷有奉
　故天下之人歸往矣
　䟽舉聖人之言證成上義此即能行以柔
　勝剛之行者垢穢辱也言人君能含受垢
　穢引萬方之罪在己則人仰德美而不離
　散社稷有奉故云是謂社稷之主也受國
　不祥是謂天下王者祥善也人君能謙虚
　用柔受國之不善稱孤寡不穀則四海歸
　仁是謂天下王矣
　義曰惟水之德上配於道次配於王道以
　化育無私王以君臨有德夫有德之主用
　道居尊罪己撝謙責躬引咎罪己即是受
　國之垢也受國不祥也四方向化六合宅
　心可以常奉社稷而爲王矣社稷者帝王
　立國左宗廟而右社稷宗廟者尊祖配天
　之位也社稷者尊稼穡備粢盛爲生民粒
　食之本也言人以食爲天故有國必先社
　稷故王者社稷主也引萬方之罪者尚書
　湯誥云萬方有罪在余一人余一人有罪
　無以汝萬方是也孤寡不穀已具此經第
　三十九章解矣
正言若反
　注受國之垢爲社稷主受國不祥爲天下
　王是必正言初若反俗故云正言若反
　䟽此一句結上文也夫受國垢濁却爲社
　稷主受國不祥却爲天下王其言乖背不
　同於俗故老君詳質云是必眞正之言行
　之而信但常俗聞之初若乖反爾
　義曰聞之若反於俗行之則合於道故俗
　耳所聞是正言若反也靈寳經云修道之
　士捨富樂棄榮華栖遁山林備受勞頓及
　其功成證道羽駕雲車享年長乆自苦而
　得其樂也帝王孤寡不穀以爲其名引罪
　責躬以化於俗此受其不祥凶惡之事而
　人樂推故能長主社稷此正言若反斯之
　謂乎
　　　和大怨章第七十九(䟽前章明柔弱/則受益故贊水)
　　　(德之能此章明法令即生弊必爲餘/怨之跡初明立教和怨未足爲善次)
　　　(是以下明有德執契其怨不生後天/道下明天道無親惟善是與○義曰)
　　　(前以聖人體彼虛玄法兹上善以奉/社稷臨御配天此則執契乘時和怨)
　　　(爲美乃明惟善是與以表天道無親/至於棄舟輿而不乘除甲兵而不用)
　　　(玄契大道/此其㫖乎)
和大怨必有餘怨
　注與身爲怨對之大者情欲也和謂調和
　也此言人君欲以言教調和百姓使無情
　欲故云和大怨
　䟽厥初生人身心清淨而今躭染塵境失
　道淪胥者情欲之所爲也則知與身爲怨
　之大者其惟情欲乎和調和也此言百姓
　已困於情欲而生矯偽人君不能以我無
　爲令其自化方欲設教立法制其奸詐而
　和之故曰和大怨必有餘怨者設教立法
　不能無迹斯迹之弊還與爲怨故云必有
　餘怨
　義曰語之於身則情欲爲怨禮記樂記篇
　曰人生而靜天之性感物而動性之欲物
　至知然後好惡形焉好惡無節於内智誘
　於外不能反窮天理滅矣物之感人無窮
　故不可節矣且夫受生之始情欲已興積
　習既深難於除絶若凝玄守素尚虞試難
　之侵或混世隨流未達恬愉之趣未能盡
　遣是有餘怨也語之於國則興滅繼絶是
　曰至公推亡固存亦爲巨惠而武庚起禍
　幾覆周宗是有餘怨也
安可以爲善
　注貺有餘怨則不可以爲善
　䟽設教立法其迹生弊既有餘怨則安可
　以爲善是知善性於俗學以求復其初者
　爾若能上化清靜無事無爲人有淳樸之
　風迹無餘怨之弊方可爲善矣
　義曰立教繩人欲除積習之弊胡可得哉
　惟陶以無爲率以虚寂飲以淳和之氣混
　其冲漠之心與道相冥反覆爲一者可無
　餘怨之弊洞合重玄之趣爾俗學以求復
　其初者莊子繕性篇云俗學是仁義之門
　初者是不生之本今人貺學仁義已亂其
　心而求不生其欲將復内明之照不可得
　也
是以聖人執左契不責於人
　注左契者心也心爲陽藏與前境契合故
　謂之左契爾聖人立教則必有迹有迹則
　是餘怨故執持此心使令清靜下以化人
　則無情欲不煩誅責自契無爲也
　義曰聖人以立教誘人未能澄其情欲執
　心虚室可以契彼清玄心契則無爲無爲
　則人化不煩設法混合眞修固無餘怨之
　迹矣修心之法執之則滯著忘之則失歸
　宗在於不執不忘惟精惟一爾心法之中
　唯定觀經得其㫖矣經曰夫欲修道先能
　捨事外事都絶無起於心然後安坐内觀
　心起若覺一念心起即須除滅隨動隨滅
　務令安靜惟滅動心不滅照心於此修之
　務其長乆乆而習者則心有五時身有七
　候心五時者第一時心動多靜少第二時
　心動靜相半第三時心靜多動少第四時
　心無事時靜事觸還動第五時心與道冥
　觸亦不動心至於此始得安樂罪垢滅盡
　無復煩惱此五者於所修之中即爲行相
　其七候者即爲修行所得之果身七候者
　心得定已覺無諸塵漏舉動順時容色和
　悦一也宿病普消身心輕爽二也填補天
　損迴年復命三也延數千歲名曰仙人四
　也鍊形爲氣名曰眞人五也鍊氣成神名
　曰神人六也鍊神合道名曰聖人七也聖
　人設教本爲衆生爲其生死輪迴展轉繫
　縛流浪惡趣永失眞常故出我心以滅他
　心上士若能法聖人之心去住任運不貪
　物色不著有無能滅動心了契於道既契
　道已復忘照心動照俱忘然可謂長生乆
　視昇玄之道爾夫仙果雖證而有氣象所
　拘年運所主自初天證位壽九百萬歲每
　進一天即壽加一倍凡二十七倍至無色
　界極上秀樂天合壽一千二百七萬九千
　七百七十五萬五千二百萬歲此其所以
　有年歲之數者在陰陽二氣之内三界遷
　變之中其人有形有氣有神三者周備雖
　變化不測坐在立亡隱顯自由神通無礙
　須待鍊形爲氣方出三界之外然無年壽
　之數爾其鍊神成氣已爲眞人鍊氣成神
　即爲聖人其眞人聖人永超數運無復變
　遷以億劫爲斯須以萬天爲指掌道果所
　極皆起於鍊心故西昇經云生我者神殺
　我者心以其心有人我故形有生死無心
　者可階道矣靈寳經云道爲無心宗是也
故有德司契無德司徹
　注司主也徹通也言有德之君主司心契
　則人自化無德之主將立法以通於人爲
　法之弊故未爲善也
　䟽司主也徹通也言有德之君主司心契
　人將自化無德之主不能虚心而忘己唯
　欲作法以通人作法則弊生故爲無德爾
　義曰執心契則易化立法教則難通執契
　爲有德之君可至於道立法乃無德之主
　未始通玄矣此聖主所解也今竊謂有德
　者下古之君也無德者玄古之君也有德
　之君德既有名以心契理物物雖化善不
　能得道玄古之君德大無名化民於道朝
　徹而後能見獨無思無爲玄契大道故能
　臻於定觀忘心之要證超眞入聖之階也
天道無親常與善人
　注司契則清淨立法則凋殘皇天無親惟
　德是輔故人君者常思淳化放無爲不可
　立法而生事
　䟽雖天道平施與善不欺司契清靜者天
　福其善則吉無不利立法殘傷者天降以
　殃則孽不可逃豈非皇天無親惟德是輔
　者乎
　義曰司契之道由中以明故清靜而易化
　立法之本自外而制故凋弊而難通立法
　方爲弊源去善彌遠司契潜諧道要乃善
　之宗降福降殃可以明矣降殃者尚書伊
　訓曰聖謨洋洋嘉言孔彰惟上帝不常作
　善降之百祥作不善降之百殃是矣皇天
　無親惟德是輔尚書蔡仲篇云天之於民
　無有親疏惟有德者則輔祐之民心於上
　無有常主惟愛己者則歸之所謂撫我則
　后虐我則讎是也
道徳眞經廣聖義卷之四十九










道德眞經廣聖義卷之五十行十三
　　　　唐廣成先生杜光庭述
　　　小國寡民章第八十(䟽前章明法令/則生弊必育餘)
　　　(怨之跡此章明淳樸則至理自無矜/徇之求初標無爲之風以勸次示人)
　　　(從君化則理後明家給人足無所企/求○義曰前以司契立法勝負有殊)
　　　(此乃重死化醇樸素爲本將復結繩/之理自無兵乘之興甘食美衣各全)
　　　(其分安居樂俗無喪其和雖云鷄犬/相聞豈尚往來爲禮美信雙遣知博)
　　　(亦忘無事無勞洞/達聖人之道爾)
小國寡民使有什伯之器而不用
　注什伍也伯長也此明君含淳和什伍伯
　長無所求及適有人材器堪爲什伍伯長
　者亦無所用之矣
　䟽寡少也什伍也伯長也器材器也此論
　淳古之代也言國小者明不求大言人少
　者明不求多不求大則心無食競不求多
　則事必易簡易簡之道立則淳樸之風著
　適使有出人材器堪爲什伍之伯長以統
　於人者亦無所用之矣
　義曰國小則易理民寡則易寧雖設官司
　亦無宰執君臣循分外無貪益之求人庶
　懷淳俱臻易簡之道若大國能徇斯法自
　然天下無爲矣
使民重死而不遠徙
　注少私寡欲不輕用其生敦本無求故不
　遠遷徙
　䟽徙遷移也化歸淳樸政不煩苛人懷其
　生所以重死敦本樂業無所外求各安其
　居故不遠遷移也
　義曰易理之境易寧之民懷淳素之風各
　全其性命無貪求之志肯慕於播遷乎所
　謂安其居樂其俗人至老死不相往來斯
　大道云至矣
雖有舟輿無所乘之
　䟽舟輿之設本以水通陸濟有無貺無往
　來則舟輿棄捨無所乘用矣莊子云至德
　之代山無蹊隧澤無舟梁
　義曰刳木爲舟以濟於水斲輪爲輿以通
　於陸蓋適遠之所用也國小地狹既無乘
　泛之勞遂性端居豈有盤遊之事固無所
　乘之矣山無蹊隧者蹊徑也隧穴道也莊
　子馬蹄篇曰至德之世其行填填其視顛
　顛山無蹊隧澤無舟梁萬物羣生連屬其
　鄉禽獸成羣草木遂長是故禽獸可繫羈
　而遊鳥鵲之巢可攀而窺惡乎知君子小
　人哉是謂素樸之代矣
雖有甲兵無所陳之
　䟽甲兵所陳本以討不服禦寇敵上行道
　德下無離異既却攻戰之事甲兵韜戢而
　無所陳也
　義曰君既無爲臣惟樸素内無離叛外絶
　寇讎雖有甲兵復何陳用行人心通玄默
　道合正眞嗜好不惑於心繁華不亂於目
　雖有科戒詎假研尋斯固洞達生知不在
　修而後得亦猶民化淳和無煩武備爾
使民復結繩而用之
　注舟輿所以利遷徙甲兵所以徇攻戰兩
　者無欲故無所乘所陳反樸遷淳歸復三
　皇結繩之用矣
　䟽古者書契未興結繩紀事故繫辭云上
　古結繩而理後代聖人易之以書契欲明
　結繩之代人人淳樸文字既興是生詐僞
　今將使民忘情去欲歸於淳古故云使人
　復結繩而用之
　義曰以道德之主牧淳素之人無水陸遷
　徙之勞無甲兵攻取之事則結繩之理猶
　謂其煩繫辭之文具如疏解夫上古未有
　書契先於結繩書契既興結繩遂息今使
　有爲之代多事之民懷道餐和却歸淳素
　故云復結繩爾
甘其食
　注不貪滋味故所食嘗甘
美其服
　注不事文繡故所服皆美
　䟽食之甘者在於適適則所食皆甘服之
　美者在於當當則所服皆美苟不適當雖
　玉食錦衣不足稱甘美也
　義曰充身適口不尚珍華也尚書天子王
　公皆有玉食夫錦者五彩相鮮女工精巧
　服之則過當製之則勞人况衣在蔽形所
　以禦寒燠也食則充口所以濟飢乏也温
　飽既適凍餒不侵足以安其身而樂其性
　何在綺麗珍羞乎
安其居
　注不餘棟宇故所居則安
樂其俗
　注不澆淳樸故其俗可樂
　䟽無欲所居則安化淳故其俗可樂若逐
　欲無節將自不安其居苛政且煩焉得復
　樂其俗爾
　義曰普洽淳和故安其居而樂其俗也
鄰國相望雞犬之音相聞
　注言其近也
使民至老死不相往來
　注無求之至也
　䟽列國相望雞犬相聞蓋言其近也人至
　老死不相往來由彼此俱足無所求及故
　爾
　義曰君無境上之會民無身外之求雖接
　風煙何煩來往在身則各安其分外絶食
　求於國則各暢其生民無勞役樂道順性
　道之至乎
　　　信言不美章第人十一(䟽上下三篇/通明道德始)
　　　(標宗㫖以開衆妙之門終結會歸將/通得意之路故寄信美以彰言教論)
　　　(辯善以戒修行書知博以示迷悟陳/不積以教忘遺假有多以暢法性結)
　　　(不爭以明聖人將令學者造精微於/言象之中道筌蹄於性命之外悟教)
　　　(而能忘教何必杜口於毗耶因言以/明無言自可了心於柱下爾○義曰)
　　　(此章首目結二經之終始也自可道/可名之始訖不害不爭之終八十一)
　　　(章配天法地其此篇美信辯善之理/較華實之可忘知博有多之詞定文)
　　　(質之可捨忘言忘象得玄遣玄深入/兼忘之樞混融至道之域矣衆妙之)
　　　(門者上經第一章之詞也言象者易/繫云得意而忘象得象而忘言也筌)
　　　(蹄者易繫云得兔而忘蹄得魚而忘/筌也並具經中己解若彼毗耶杜口)
　　　(自昧於眞宗靈山拂席竟迷於正見/豈若兹文演暢體用兼明語之修身)
　　　(理家則百關和而六親睦奠邦御㝢/率土靜而九有清奕代宗師百王規)
　　　(稟者矣柱下者老君當周武王之時/居於岐佐武王爲柱下史即今之御)
　　　(史也)
信言不美
　注信言者聖教也信實之言不韻於俗故
　不美也
　䟽信言者聖教信實之言也老君欲以自
　明所演言教化導衆生實爲精信故與俗
　相違代人以爲不美
　義曰大聖垂訓以暢道爲先無華詞可悦
　於人無曲說可誣於衆眞理直致質而不
　文故代俗所窺以爲不美然而循理屬念
　依經宅心不唯霸國和民抑乃長生輕舉
　可謂精信矣
美言不信
　注美言者代教也甘美之言動合於俗故
　不信也
　䟽美言謂代教甘美之言也言多浮華動
　合於俗既非信實不可化人所以不美正
　以代教美言不信故爾
　義曰代間教㫖以華藻爲先無至理可依
　無玄譚可採但以綺美爲富贍煩博爲奇
　能俗耳所樂聞常情所甘愛不可行化於
　世但可娱適於情故美而不信也
善者不辯
　注善者在行無辯說也
　䟽悟教之善在於修行行而忘之曾不執
　滯故不辯說也
　義曰知道能行不勞言辯故經曰知者不
　言是也夫辯者理闊而詞煩虚多而實寡
　但可誇誕於俗不能徑了於玄故善言於
　道者臻乎無言非假辯說西昇經曰道在
　勤行不在能言是也
辯者不善
　注空滯辯說故不善也
　䟽但能辯說言教曾不悟了修行惑滯貺
　多故爲不善
　義曰夫懸河縱辯炙輠與詞其於言也亦
　以富矣但夫滯言則迷於了悟執理則瞢
　於眞修詞多惑人故非善矣經曰言者不
　知是也能辯而不能行者西昇經云言出
　飛龍前行在跛鱉後是也
知者不博
　䟽知了悟也博多聞也言體道了悟之人
　在乎精一不在多聞故莊子云博溺心者
　義曰道在乎知不在乎博知而行之者至
　道不煩一言了悟悟而勤乆乆而彌堅則
　得道矣知而求博博而不修言之於前行
　之不逮則失道矣博溺心者莊子繕性篇
　云古者淳樸既散德又下衰唐虞之世智
　不足以定天下然後附之以文益之以博
　文滅質博溺心然後民始惑亂無能以反
　其性而復其初由是觀之世喪道矣道喪
　世矣世與道交相喪也道之人何由興乎世
　世亦何由興乎道哉此疾其捨無爲循有
　作也所以鍾鼓作荒淫之具玉帛爲傾奪
　之資亂生於此矣人君理國若能去琱琢
　息奢淫削繁文薄禮樂化以眞素無事無
　爲豈患其溺心之博也
博者不知
　注知了悟也博多聞也
　䟽夫多聞則滯於言教滯教則終日言而
　盡物貺非了悟故曰不知
　義曰道之要者在乎得言而忘言知道而
　行道行之既得教亦俱忘守一則不煩無
　爲則不亂故博於言教者去道遠矣豈能
　得玄妙之道哉
聖人不積
　注積者執言滯教有所積聚也聖人了言
　忘言悟教遣教一無執滯故云不積
　䟽積滯聚也聖人達妙理源深明法性悟
　文字虚假了言教空無所說之理貺明能
　說之言亦遣則於彼言教一無積滯故云
　聖人不積爾
　義曰聖人無爲無爲之爲亦遣聖人忘教
　滯言之教俱忘了達希微宗尚虚漠故不
　積滯於俗教矣修眞之士亦當悟此忘言
　了兹妙道也
既己與人己愈有既以與人己愈多
　注此明法性無盡也言聖人雖不積滯言
　教然以法味誘導凡愚盡以與人於聖人
　清淨法性曾無减耗唯益明了故云愈有
　愈多有明自性多明外益
　䟽貺盡也言聖人雖不積滯言教然衆生
　發明慧心必資聖人誘導故聖人以清淨
　理性盡與凡愚而教導之於聖人慧解之
　性曾不减耗故云愈有愈多注云有明自
　性多明外益者悟理之性既非他有故云
　自性因教之益不自中來故云外益明聖
　人教導凡愚心彌慧解故云愈有惟斆學
　半理益精暢故云愈多爾
　義曰聖人清靜理性光明慧心外無所因
　内無所滯和之愈響如鍾在懸矣夫天地
　之生化不窮而天地之用未嘗倦矣曰月
　之照灼而不息而曰月之明未嘗竭矣江
　海之注不極而江海之流未嘗耗矣薪火
　之傳不絶而薪火之力未嘗盡矣亦猶聖
　人之慧解浩蕩而無涯隨悟立言隨方設
　教因機誘導稱彼物情物情高下俱得法
　味而言教塞於天下而理性慧解愈有愈
　多矣惟斆學半者尚書說命下篇云斆教
　也教然後知所困是學之半也終始常念
　學則其德之修無能自覺其惟學乎
天之道利而不害
　䟽天道施生長養萬物利也無所宰割不
　害也此舉喻欲明聖人之道弘益也
　義曰舉天道以喻聖人之道利於萬物物
　遂其生而無所害也
聖人之道爲而不爭
　注舉天道利物不害者將明聖人之道施
　爲弘益常以與人故不爭也
　䟽聖人之道凡所作爲而與物不爭者爲
　聖人無所積滯與人愈有是以不爭爾
　義曰天授聖人之道以利於萬物聖人體
　道應天以濟於群生澤愈廣而志愈謙化
　愈彰而功愈晦故利物而不害應物而不
　爭且夫上下二經論道叙德首明可道常
　道爲設教之宗源次標有德無德述因時
　之澆樸此陳愈多愈有表聖澤之無窮信
　可以垂表萬天程式千古革漓敗而復樸
　滌邪弊而歸眞貫天地而燭幽明斯二經
　之大㫖也
道徳眞經廣聖義卷之五十





