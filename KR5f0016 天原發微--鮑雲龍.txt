#+TITLE: 天原發微--鮑雲龍
#+DATE: 2018-05-12 10:22:08
#+SOURCE: github.com/kanripo/KR5f0016 master 956cf52c                
天原發微卷之一情一
　　　　魯齋鮑雲龍景翔編著
　　　　虚谷方回萬里校正
太極(元名冲漠)
　太極者無聲無臭之中有箇至極之理是
　為造化之樞紐品彙之根柢在天地則天
　地中有太極如户有樞如衣有紐挈其綱
　也在萬物則萬物中有太極如木有根如
　榦有柢立其本也謂之無邪沖漠無朕之
　中萬象森然已具謂之有邪當初元無一
　物而不可究詰其為理也至高而不遺於
　卑至妙而不離於徼至精而不雜於氣至
　神而不滯於物天地間未生者生未發者
　發無不生死於其間也如北辰居所而經
　星七政晝夜環繞其所以動者一係於此
　而所以然者則未嘗動也
　易大傳曰易有太極
　朱子答蔡西山曰所以闔闢往來而無窮
　者以其有是理爾有是理則天地設位而
　易行乎其中兩生四四生八至於八則三
　變相因而三才可見聖人因之畫為八卦
　以形變易之妙而定吉凶此後方可以書
　言此易字不可以書言也易變易也陰陽
　交錯千變萬化皆從此出此夫子所謂無
　體之易言變易無體而有至極之理兼指
　一動一静已發未發而言太極者性情之
　妙乃一動一静已發未發之理太極中全
　是一箇善若三百八十四爻有善有惡皆
　是陰陽變化已後方有通書曰誠無為太
　極也幾善惡陰陽也德曰仁義禮智信五
　行也皆就圖上說朱漢上謂易有太極太
　虚也陰陽者太虚聚而有氣柔剛者氣聚
　而有體仁義生於太虚見於氣體而動於
　知覺也分而二則為陰陽分而五則為五
　行分而萬事萬物皆同此一原則謂之性
　南軒謂太極者萬理總會之名所以形性
　之妙若只曰性不曰太極只去未發上認
　不見功用曰太極則性之妙見自禀賦觀
　之謂之命自通天地人觀之謂之理萬物
　各具一理是物物一太極也萬理同出一
　原是萬物統體一太極也愚曰極無不
　在民極則有總會之義北極則有樞紐之
　義皇極則有標準之義謂之太極則是源
　頭只有此理立乎二氣五行萬物之先而
　行乎二氣五行萬物之内無總會之形而
　實為萬物之總會無樞紐之形而實為萬
　物之樞紐無標準之形而實為萬物之標
　準
○周子曰無極而太極
　愚按程子謂此句即冲漠無朕萬象淼然
　已具之理蔡節齋謂此所以發明易有太
　極之語是其無極之真實有得於夫子易
　之一言或以為妄加者謬今舉朱子六條
　以釋此一句其主太極而言者有三一曰
　象數未形而理已具二曰未有天地毕竟
　是有此理三曰無極者只是說當初元無
　一物只有此理便會動静生陰陽主陰陽
　言者亦有三一曰從陰陽處看太極便在
　陰陽裏今人說陰陽上别有一箇無形無
　影底是太極非也二曰太極只是天地萬
　物之理其中各有一箇太極三曰非有以
　離乎陰陽即陰陽而指其本體不雜陰陽
　而為言爾主太極而言太極在陰陽之先
　陰陽未生也生陰陽而言太極在陰陽之
　内陰陽既生也謂陰陽之外别有太極常
　為其主者固陷乎列子不生不化之謬獨
　執太極在陰陽之中之說者又昧乎大本
　所在或曰陽前是陰陽前又是陽以陰陽
　未生而言則可疑也若截自一陽初動處
　前謂之陰陽未生亦可也然陰陽雖未生
　而生陰陽之理則已具在人心為未發之
　中總名曰太極
○朱子曰太極所以指天地萬物之根無極
　所以著無聲無臭之妙以其無器與形而
　天地萬物之理無不在是故曰無極而太
　極以其具天地萬物之理而無器與形故
　曰太極本無極以其在無物之前而未嘗
　不立於有物之後以爲在陰陽之外而未
　嘗不行於陰陽之中以爲通貫全體無乎
　不在則又無聲臭影響之可言其高極乎
　無極太極之妙而實不離乎日用之間又
　曰上天之載是就有中說無無極而太極
　是就無中說有無極所以狀夫無聲無臭
　之妙太極是名此理之極致
　自無極太極推而下之則萬一各正小大
　有定一物各具一太極自太極本無極推
　而上之則是萬為一一實萬分萬物統體
　一太極雖二氣五行生人生物紛糾錯揉
　萬變不齊而太極行乎其中自有條理自
　有間架不是儱侗都無一物所以外邊纔
　感中間便應眼前觸著撞著都是這道理
　大小大快活愚聞之師曰周子無極而太
　極一句是順說太極本無極一句是倒說
　上天之載無聲無臭猶周子所謂無極而
　太極也若移詩之二句倒言之曰無聲無
　臭上天之載亦何不可所謂無極而太極
　也非是以無極加於太極之上也象山不
　肯拈太極本無極一句只攻上句徒肆强
　辨某若得見象山敢問晚學未通請公將
　太極來看一看象山必太怒曰太極是無
　形之物是大地所根本之理如何將來看
　我無可將爾無可看即是無極也然則周
　子無極而太極太極本無極真千古攧撲
　不破之議論也
○又曰自太極以至萬物化生只是一箇圈
　子
　周子於第二圈中分出一圈在上以見太
　極渾淪極至之理而無形爾只這圈子自
　有天地便只是這箇物事在這裏流轉賦
　在萬物一物之中天理完具不相假借不
　相陵奪渾然太極之全體無乎不在此無
　極二五所以妙合而凝也故曰人人有太
　極物物有太極皆自然而然第人物本同
　氣禀有異爾朱子解剥圖體示人以一身
　所自來惟人也以下示人以人道所由立
　使知人所以為人聖所以為聖君子小人
　所以各有氣禀而不同爾或曰太極圖前
　一叚如棊盤後一叚如人下棊愚謂上一
　圈是天地之性下一圈分陰分陽便有箇
　氣質之性在裏
○邵子曰道爲太極
　朱子曰此指天地萬物自然之理而為言
　愚謂道即太極無二理也或謂道别是一
　箇懸空底物在太極之先則道與太極為
　二矣太極豈出於道之外哉以其通行而
　言則曰道以其極至而言則曰極太極是
　渾淪底道是極中分𣲖條理隨分𣲖條理
　去皆是道如穿牛鼻絡馬首皆隨他通處
　極與道豈有二理耶
○又曰心爲太極
　朱子曰此指人得是理以為一身之主而
　言愚謂心者虚靈之物即性之郛郭也極
　者至善之理即性之形體也心統乎理即
　渾然太極出應萬事則一物各貝一極矣
　故游氏曰寂然無思萬善未發是無極也
　此心昭然靈源不昧是太極也若於寂然
　之中有一念之動則是動静為陰陽也
○朱子曰伏羲作易自一畫以下文王演易
　自乾元以下未嘗言太極而孔子言之孔
　子賛易自太極以下未嘗言無極而周子
　言之伏羲文王就陰陽以下說孔子文就
　陰陽以上發出太極來
　蔡季通云天不生仲尼萬古如長夜天先
　生羲文矣後不生孔子不得三千年後不
　生周程亦不得愚按有羲文之易無夫子
　太極之說則人不知易之本知本矣無周
　子無極之說則人不知太極之本易一太
　極也太極本無極也本本原原之妙既明
　則千萬世人心皆知有所歸宿之地朱子
　嘗曰周子說無極而太極最好又舉程子
　論横渠清虚一大之說使人句别處走其
　意深矣愚嘗參之先儒質之師友而得其
　說曰易有太極一句羲文而後非孔子無
　人道得出孔子而後千五百年無人識得
　破至康節始識其為作易根本至濂溪始
　以無極而發明其㫖聖賢以道相傳漸說
　到親切處爾千古已往萬古未來終易此
　一句不得其於太極上加易有二字便見
　太極之有根源不比異端之入於虚無也
　此易字最為微密乃是陰陽變化妙處所
　謂無體之易是也在兩儀萬化之先而具
　兩儀萬化之體此時雖不明為陰陽而必
　指太極之出於此者欲明其無非虚無而
　有至實之理在其中故曰易曰有曰太極
　字字有歸夫子恐人不曉此理而的言之
　也若把易作一部書看即便差了周子恐
　人不曉太極之理故曰無極而太極只將
　無極二字解易之一字而太極之本意始
　明朱子又恐人將無極而太極一句分言
　之故曰一物各具一太極知此則知二氣
　五行千變萬化而為易而一物之中各具
　一天然完渾之太極而不可易也此理充
　塞宇宙在在皆是人自不曉爾生生之謂
　易便是易有太極之易下面便生出兩儀
　四象八卦來不獨一部易中只說此簡道
　理在陰陽在男女在人心在庶類莫不各
　各以此推出皆是此理而不可易此易所
　以生陰陽離陰陽而言易固不可拘於陰
　陽以為易尤不可其以陰陽變易而言易
　者陰陽非易陰陽變易而無體者易也吾
　故曰易有太極易無體也無思無為易之
　本也設位成列易立易行易之用也在人
　曰易在人曰性莫匪一太極也夫子之易
　而曰有周子之易而曰無與邵子晝前之
　旨是或一道也後世惑於列易太始太素
　之說遂失易之一字而以有物混成為太
　極之單傳者其說與聖人之言相去不遠
　矣


天原發微卷之一












天原發微卷之二情二
　　　魯齋鮑雲龍景翔編著
　　　虚谷方回萬里校正
動静
　此章言太極動静而陰陽分太極無象陰
　陽有氣動静氣也理乘氣而行也奇耦變
　化牝牡相御得其陽氣者乾道成男得其
　陰氣者坤道成女氣聚成形形交氣感陰
　陽綜錯所以為易天地間只有箇動静循
　環不已此外更無餘事或問陽動為用陰
　静為體今周子說太極動而生陽却自動
　處說起則用在體先且道未動以前是如
　何愚曰未動以前則是理所謂無極而太
　極是也理不當對動静言未動則是静未
　静則是動未動則又是静然則理無對理
　不可以動静言理則因動静而見也若夫
　邵子謂用起天地先朱子謂太極之用所
　以行皆指用處說爾盖謂動而生陽以上
　更不容說者其意深矣
○周子曰太極動而生陽動極復静静而生
　陰静極復動一動一静互爲其根分陰分
　陽兩儀立焉
　朱子釋此章極為精妙曰太極之有動静
　是天命之流行也所以一陰一陽之謂道
　誠者聖人之本物之終始而命之道也其
　動也誠之通也繼之者善萬物之所以資
　始也其静也誠之復也成之者性萬物各
　正性命也動極而静静極復動一動一静
　互為其根命之所以流行而不已也動而
　生陽静而生陰分陰分陽兩儀立焉分之
　所以一定而不移也盖太極者本然之妙
　動静者所乘之機太極形而上之道也陰
　陽形而下之器也愚謂太極理也動静氣
　也所乘之機是動静乘載此理在氣上不
　覺動了又静静了又動故曰太極猶人動
　静猶馬馬以載人人以乘馬馬一出一入
　人亦與之出入所以太極乘此氣之動静
　而生陰陽也動時便是陽之太極静時便
　是陰之太極從陰陽處看陰陽只在太極
　裏謂之太極在陰陽裏亦得物則滯於巳
　定之形或流於動而無静或淪於静而無
　動物則不通也神則不離於形而不囿於
　形動中有静静中有動所謂神妙萬物也
　由五行二氣而上則根於太極之一動而
　静陽而陰是萬為一性之原也由二氣五
　行而下則散為庶物之萬静而動陰而陽
　一實萬分命之行也静則太極混合而歸
　于一動則太極開闢而散於萬或曰如此
　則太極亦有分裂乎曰本一太極爾萬物
　各有禀受又自各全一箇太極如月在天
　一而已及其散在江湖影隨處而見渠可
　謂月分乎一本萬殊萬殊一本無間然也
○程子曰動静無端陰陽無始
　動而生陽其初本是静静之上又須動動
　前又有静推而上之其始無端此天道也
　始於陰成於陽本於静流於動人道也然
　陽復本於静静復根於動其動静亦無端
○又曰動静互爲其根根字最宜玩味
　盖有已定之動静有可見之動静而未定
　不可見者動静之根也此一根字難說謂
　動根於静静根於動亦只說得箇互换往
　來無問客主爾意味未永不若朱子說得
　圓活其曰元亨誠之通動也利貞誠之復
　静也元者動之貞本乎静貞者静之質著
　乎動是貞也者萬物之所以成終而成始
　也故人不能不動而立乎人極者必主乎
　静則着乎動者自無不中節而不失本然
　之静矣静者性之所以立動者命之所以
　行其實一動一静皆命之行而行乎動静
　者乃性之貞也故曰無極之貞包動静而
　言未發之中止以静言此似指箇貞字為
　動静之根也愚謂動而生陽非自動也根
　於太極而動出而賦予萬物也静而生陰
　亦非自静也根於太極而静入而各正性
　命也是則太極者天地之根所以御陰陽
　動静之氣以行能生成萬物也其為根也
　豈易言哉
○又曰如百尺之木自根本至枝葉皆是一
　貫不可分動靜爲兩叚事漸安排引入來
　太極如一木生上分爲枝榦又分而生花
　生葉生生不窮到得成果子箇裏又自有
　生生不窮之理生將出去又是無限箇太
　極更無停息只是到成果時自合少止易
　曰終始萬物莫盛乎艮艮止是生息之意
　造物自然如此豈待人安排哉皆本末一
　貫之理
○朱子曰動静亦有兩儀一是變易便是流
　行底一是交易便是對待底
　動静生陰陽繼善成性是流行底分陰分
　陽兩儀立焉是對待底太極之動是流行
　也動而静則為陰陽之對待對待則復動
　而為流行如寒暑往來一箇横一箇直是
　也流行復静而為對待如天地四方東陽
　西陰南陽北陰是也對待是體流行是用
　體静而用動此動静兩端所以變化不窮
　其曰變易者如陽變陰陰變陽老陽變為
　少陰老陰變為少陽此是占筮之法屈伸
　往來之類是也其曰交易者是陽交於陰
　陰交於陽卦圖上天地定位之類是也
○又曰思軻以後無人識性始自濂溪說動
　静陰陽五行之變不齊二程因此推出氣
　質之性來
　人未生時只有此理受得這理而生方唤
　作性天地之性純乎此理而無雜纔到陰
　陽五行處便是氣質以理與氣雜言之於
　是有昏明厚薄之殊故曰五性感動而善
　惡分性是形而上者全是天理氣是形而
　下者便是查滓至於形又是查滓至濁者
　也
○又曰衆人具動静之理而常失之於動聖
　人全動静之德而常本之於静
　動静二字相為對待乃天理之自然若不
　與動對則不名為静不與静對則不名為
　動但衆人之動流於動而無静衆人之静
　淪於静而無動所以欲動情勝利害相攻
　從懷如流其違禽獸不遠矣惟聖人則不
　然其動也静之理未嘗亡其静也動之理
　未嘗息是以其行之也中處之也正發之
　也仁裁之也義一動一静莫不有以全夫
　太極之道而無所虧焉則向之所謂欲動
　情勝利害相攻者於此乎定矣未至此而
　修之戒謹恐懼而静者常為主君子所以
　吉也不知此而悖之放辟邪侈而無不為
　小人所以凶也
○邵子曰天生于動地生于静動之始則陽
　生動之極則陰生静之始則柔生静之極
　則剛生陰陽之中又有陰陽故有太陰太
　陽少陰少陽剛柔之中又有剛柔故有太
　剛太柔少剛少柔
　愚按邵子所說由太極而動静則一生二
　由動静而分陰陽剛柔而二生四又從而
　分太少則四生八卦自此畫數自此推舉
　天地萬物不能逃矣於渾然太極之中井
　然有條如此先儒謂康節自陰陽相接處
　看得分曉信哉斯言
静動
　此章言動根於静也天地四時流行不息
　然常着箇静做本若無夜則做得晝不分
　曉若無冬則做得春夏秋不能生長成實
　如人終日應接須少休息便精神較徤如
　四時無冬只管一向生去元氣也有竭時
　易曰闔户之謂坤先於闢户之謂乾是由
　静而動也坤自夏至以一陰右行萬物從
　以入故曰闔乾自冬至以一陽左行萬物
　從以出故曰闢坤闔則陽變而陰乾闢則
　陰變而陽故一闔一闢謂之變闔往闢來
　萬變不息在一歲為寒暑在一日為晝夜
　在一身為出入生死無静則無動人乃世
　之以首坤歟陰雖夏至方生不到那亥上
　六陰獨處則未可言静極則動
○易繫曰無思也無爲也寂然不動感而遂
　通天下之故
　程子曰中者言寂然不動和者言感而遂
　通其寂然者無時而不感其感通者無時
　而不寂是乃天命之全體人心之至正其
　未發也見其感通之體其已發也見其寂
　然之用人心天理一也
○邵子曰一動一静之間天地人之至妙至
　妙者歟
　陽闢而動陰闔而静一動一静也不役乎
　動不滯乎静非動非静而主乎動静者一
　動一静之間也或曰太玄謂陽氣潜乎干
　黄鍾之宫信無不在其中信者誠而已矣
　周子通書曰元亨誠之通利貞誠之復一
　通一復之間有箇真實之理在其殆元亨
　利貞之貞是也後乎貞為利前乎貞為元
　由利而貞則天地人之妙歸藏于此由貞
　而元則天地人之妙發越於此正而固誠
　實而不妄所謂萬變不息而貞實者在此
　無極而太極之妙所以貫通天人之際聖
　人用之主静以立人極者正在乎此謂之
　至妙至妙者盖極言其莫可得而形容也
　這箇妙處大開造化動極復静便是死静
　極復動便是生陽極生陰便是化陰極生
　陽便是變人能識一動一静之間者便能
　知變化死生也
○又曰無極之前陰含陽也有象之後陽分
　陰也朱子曰自姤至坤自陰含陽自復至
　乾是陽分陰復姤之間爲無極自坤反姤
　是無極之前
　朱子曰此只就圖上說循環之意坤陰收
　歛已盡復陽包含未露乃是本然之静不
　與動對而為動静之根本先儒謂不與動
　對之静即無極而太極也至静之時但有
　能知能覺者而無所知所覺之事此於易
　為純坤無陽之象而有貞至不可磨之理
　在其間若論復卦則須以有所知覺不得
　合為一說矣邵子有言一陽初動處萬物
　未生時恐是此意若以人心觀之此是欲
　動未動之間如怵惕惻隱於赤子入井之
　初此時此意須虚心静慮方見得今以圖
　之左右推之圖右屬陰陰主闔陰中有陽
　言自巽消以至坤翕静之妙也是無極之
　前陰含陽也圖左屬陽陽主闢陽去分陰
　言自震長而至乾分是有象之後陽分陰
　也乾生一陰故曰父生長女而為姤坤生
　一陽故曰母孕長男而為復此合乾陽坤
　陰舉一圖而通論也若單論無極只在復
　姤中間却不可指有象之後泛言之也故
　曰自坤反姤是無極之前又曰復姤之間
　為無極其間謂何無動静而包動静無陰
　陽而含陰陽有是理而不見其迹無聲無
　臭至微至妙周子謂無極而太極是也不
　可以形容盡矣忽然半夜一聲雷萬户千
　門次第開若識箇中元有象許君親見伏
　羲來朱子其得之矣
○又曰元有二有生天地之始者太極也有
　生萬物之始者生之本也
　先天反本復静曰坤在一日則亥時在一
　年則十月在一元則太極未動之際有一
　未形後天陽動於中為復在一日則子中
　在一年則冬至在一元則太極之始以卦
　氣論復又為先天欲觀萬古一元是也冬
　至者天之元一之一春分者物之元二之
　一一者元之體二者元之用先閉後開者
　春也純開者夏先開後閉者秋也冬則閉
　而無聲冬雖收藏之終實是施生之始元
　而亨利收藏於貞閉固得密則春陽發舒
　必正一年造化實基於此故冬暖無霜雪
　則來歲五穀不登正以陽氣發泄之故也
○朱子曰静中有動見天地心正如大黑暗
　中有一點明
　三陽盛萬物蕃此時只見物之盛不見其
　心惟是萬物未生冷冷静静一陽生物之
　心動於積陰之下自藏掩不得此天地之
　心所以於此可見邵子謂天心無改移正
　是年年歲歲月月日日皆如此無差忒愚
　嘗曰復之一陽動於坤下善端初發見天
　地心大壯四陽震在乾上發於顔色見天
　地情坤之六陰一主乎静寂然不動見天
　地性
○又曰静可救得動此以静爲主也静在這
　裏虚明洞徹便從這裏應去自然透徹心
　若有私便都差了
　其心湛然純一只在這裏無一毫私意雜
　之則物來能名動静便一齊當理嘗聞延
　平李先生教人大抵令人於静中體認大
　本未發時氣象分静動處事應物自然中
　節此龜山門下相傳指訣也人之一心當
　如明鑑止水不當如槁木死灰鏡明水止
　其體雖静可以鑑物是静中函動體中藏
　用人心之妙如此若槁木不可生死灰不
　可然是乃無用之物心者具衆理而應萬
　事委之無用可乎
○又曰静也不是閉門獨坐塊然自守事物
　都不應如艮其止止是静所以止之便是
　動此又静中涵動不流於一偏之說
　老氏之學則於静中有動蘇張之學流於
　動而無静是故有一般人專要就寂然不
　動上理會及其應事却七顛八倒又牽動
　他寂然不動底又有一般人專要就事上
　理會却於根本上全無工夫須是徹上徹
　下表裏一貫如居仁便能由義由義便能
　居仁直内便能方外方外便能直内始得
○又曰敬貫動静則求放操存皆在裏非塊
　然默守之謂静也
　君子内外一貫之學不可分為二若只說
　涵養於未發而已發之失乃不能制是有
　得於静而無得於動只知制其已發而未
　發時不得涵養則是有得於動而無得於
　静存養是静時工夫静時是中無所偏倚
　省察是動時工夫動時是和無所乖戾静
　時知覺不昧復之見天地心静中之動也
　動時發皆中節止於其則乃艮之不獲其
　身不見其人動中之静也前章以動静
　名者以見太極動而生陽是用起天地先
　也此章以静動名者以見静翕動闢體先
　天而用後天也故曰龍蛇不蟄則無以奮
　天蠖不屈則無以伸是亦天理之必然者
　君子藏器於身待時而動盖亦審諸
辨方
　北方壬癸亥子皆水王之地其卦為坎一
　陽陷二陰中為險為勞為隱伏其方曰幽
　都又曰朔方朔之為言蘇也萬物至此死
　而復蘇猶月之晦而有朔日行至是則淪
　於地中萬象幽暗先天圖乾南坤北乾來
　交坤成坎坤去交乾成離陽生子中陰生
　午中坎離交媾子與午對陽為主而陰為
　臣天與人皆背北面南故南見北潜辰極
　居北衆星環共而數四方者皆以北為尊
　南為對而後次東次西宜太玄以罔冥為
　北康節以太極居坤復之間也
○程叔子曰朔初也謂陽初始生之方也如
　彼北方終其陰而始其陽
　邵子曰朔易以陽氣自北方而生至北方
　而盡謂變易循環也堯典三方皆言東西
　南獨北方言朔易三方皆言平秩獨北方
　言平在月令曰散將幾終歲且更始伊川
　又曰既成今歲之終又慮來歲之始曰終
　曰始曰今歲曰來歲皆成兩儀又坤變坎
　一卦變成兩卦去歲陽氣至此而終今歲
　陽氣又自此生起
○朱子曰天地間有箇局定底如四方是也
　有箇推行底如四時是也屬北方便有二
　義如冬至前四十五日屬今年後四十五
　日屬明年子時前四刻屬今日後四刻屬
　明日艮終始萬物青龍白虎朱雀皆一物
　惟龜蛇二物
　天有春夏秋冬氣候不齊地有東西南北
　一定不易故為西北之地既有朔方又有
　北方天之東南有君火有相火日月者陰
　陽之真精是生水火故七曜有日復有火
　有月復有水人之五臟心有包絡腎有命
　門水火各有二君火真精實相通真火有
　氣無形所謂心奇而腎耦朱鳥一而龜蛇
　二夫心奇一而腎耦二乾坤之畫象之北
　方有龜有蛇攷之易離有龜象又有甲胃
　龜有甲也損益頤皆言龜互體有離也息
　氣於内如陽伏地中之象背上中心有五
　條文出外又成八卦外面又成二十四氣
　取象於此固切但不知其何屬於十二辰
　為已不當位北攷之記與書傳俱不之及
　何也意者玄字曲遶而走有蛇之狀化則
　龍也震為龍伏坤下為復義或近是當别
　攷或曰玄陽屬蛇武陰屬龜王氏云腎有
　兩龜蛇亦兩所以朔易屬貞貞有兩義正
　而固也智字亦有兩義智前一半方收藏
　屬陰後一半復開發屬陽周禮龜蛇四游
　以象營室龜有甲能捍禦故曰武水色黑
　故曰玄魏氏曰雄不獨處雌不孤居玄武
　龜蛇蟠蚪相扶牝雞自卵其雛不全觀雌
　雄交媾之時剛柔相結而不可解得其符
　節非有工巧以制御之若男生而伏女偃
　其軀本胞胎受氣之初而然死復效之此
　非父母教令其然皆造化自然之妙
○西山蔡氏曰一奇一耦對待者陰陽之體
　陽三陰一一饒一乏者陰陽之用故四時
　春夏秋生物而冬不生物天地東西南可
　見而北不可見人之瞻視亦前與左右可
　見而背不可見皆造化自然之妙楊子雲
　以北方爲玄而統三方有罔有冥意正在
　此
　今以太玄攷之其文曰罔直蒙酋冥罔北
　方也(萬物藏黄泉/中無可名)故萬物罔乎北直乎東
　蒙乎南酋乎北罔者有之舍(有生/於無)冥者明
　之藏(明以幽/自藏)罔舍其氣(陽氣/含内)冥反其奥(物/在)
　(黄/泉)出冥入冥新故更代(新故相代出/入冥昧中)將來
　者進功成者退罔之時玄矣哉(有形入無/形無形出)
　(有形/故玄)罔之時可制也八十一家由罔者也
　(無形時/可制)又曰天以不見為玄地以不形為
　玄人以心腹為玄天奥西北鬱化精也(十/月)
　(純坤用事陽/氣積地下)地奥黄泉隱魄榮也人奥思
　慮含至精也詳味此章則北方罔冥之義
　斷可識矣蓋萬物入乎北則有化於無故
　謂之冥萬物出乎北無化于有故謂之罔
　張氏謂冥當不用之一三者之所息藏乎
　密也愚謂此是冬至前一半屬今年事也
　又曰罔當無體之一四者之所生岀乎虚
　也此又是冬至後一半屬明年事也先入
　乎冥後出乎罔冥當為北罔當為中故天
　之中在北是為辰極冥罔始息而後生有
　本者如是故曰天有四時冬不用地有四
　方北不用人有四體背不用一正不動三
　用無窮天地之玄奥於北其深矣哉或曰
　冥是玄德居中不動而罔直蒙酋即乾之
　元亨利貞也此說甚當
○朱漢上曰坎本坤體位居北方主天地鬼
　神之事也
　北方入冥天形也坎為鬼神之府斗為天
　廟危又主廟堂祭祀之事此一說也况先
　天位坤於北以對乾於南是兼天上地下
　之事文王又易之以坎者無他以乾中一
　陽來交坤體是名為坎以坎對離為水火
　既濟推以濟生民之日用也中藏互體為
　艮西北陰美既於此而止盡東南陽和又
　有伏震自此發生坤有伏坎坤上六文言
　曰天玄而地黄天玄即指坎中一陽之色
　地黄即其外之四陰也是以冬至日月五
　星皆起牽牛之一度牽牛星紀也水位也
　坎卦也故卦氣起於中孚太玄始於中首
　者亦以此也


天原發微卷之二






天原發微卷之三情三
　　　魯齋鮑雲龍景翔編著
　　　虚谷方回萬里校正
玄渾
　朱子本義曰陽之氣健其成形之大者為
　天坤之性順其成形莫廣於地感興詩又
　曰仰觀玄渾周一息萬里奔俯察方儀静
　頽然千古存其徤順可知矣盖宇宙中間
　萬物皆有衰息惟天運動日過一度未嘗
　休息天非若地之有形也地之上無非天
　减得一尺地便有一尺天人自不見爾輕
　清上浮者天天圓而動包着箇地在天之
　中地方而静所以重濁下沉者皆天氣之
　查滓凝聚於下者也原其初則一氣而巳
　一分為二陽得兼陰陰不得兼陽是以乾
　天之一包坤地之二而為三地在天中地
　之氣皆天之氣也張子曰虚者天地之祖
　天地從虚中來其道以至虚為實金鐵可
　腐山嶽可摧凡有形之物皆易壞惟太虚
　無動摇故為至實上天之載無聲無臭至
　矣又曰空虚無物萬物由之以出
○邵子曰天向一中分造化
　天本是一有地便分為二陽本是一畫有
　箇陰便分出二畫來所以事事物物皆恁
　地有消便有息有面便有背皆自然非人
　力之所能為也所謂先天一事無者更不
　待安排而後然又曰若論先天一畫也無
　纔有一便有二有四有八有三百八十四
　雖自此去然豈待安排也堯夫問程子曰
　子知雷起乎伊川曰頤知之堯夫不知也
　既知之何用數推問曰子以為起於何處
　頤曰起於起處堯夫矍然稱善愚謂雷起
　於天根之一便是一中分造化也
○又曰天依形地附氣
　或問堯夫曰天何依曰天以氣而依乎地
　地何附曰地以形而附乎天天地自相依
　附語其體則天分而為地地分而為萬物
　而道不可分其終則萬物歸地地歸天天
　歸道天惟不息故閣得地在中間使天有
　一之或息則地須陷下人必跌死矣程伯
　子曰天氣降而至於地地中生物者皆天
　之氣也程叔子曰凡有氣莫非天有形莫
　非地張子曰虚空即氣减得一天地便有
　一尺氣朱子曰天之形圓如彈丸朝夕運
　轉其南北兩端後高前下乃其樞軸不動
　之處其運轉者亦無形質但如勁風之旋
　升降不息是為天體而實非有體也地則
　氣之查滓聚成形質者但以其束於勁風
　旋轉之中故得以兀然浮空而不墜耳黄
　帝問岐伯曰地有憑乎岐伯曰大氣舉之
　亦謂此也嘗細推之乾本一畫其體質皆
　實如一箇物事從裏面實出來遍滿天所
　覆内天之氣皆貫乎地之中坤却分為二
　畫其體量便虚便有開合地形如肺質雖
　實而中則虚乾氣上來時坤便開從兩邊
　去容得那天之氣迸上來雖金石也透過
　去天形如鼓鞴外面是皮殻子中間包得
　許多氣月令孟春天氣下降地氣上騰自
　子月積至四月成乾乾氣在坤下蒸上來
　便如甑之蒸飯然五月一陰生至七月三
　陰在下成坤三陽在上成乾天氣上騰地
　氣下降天地不通閉塞而成冬也天地初
　間只是陰陽二氣磨來磨去急拶許多查
　滓在裏面無出處那水之滓脚便結成地
　在中央不動今登高望群山如波浪然似
　潮水湧起沙相似火之氣極熱便成風霆
　雷電日星之屬天數九重漸漸上去氣愈
　高愈清氣之清剛者為天不剛則不能包
　涵覆燾天只是箇旋風就外面旋來旋去
　旋出查滓在中間成地故邵子曰其形也
　有涯其氣也無涯
○又曰道爲天地之本天地爲萬物之本以
　天地觀萬物則萬物爲萬物以道觀天地
　則天地亦爲萬物
　一陰一陽之謂道道形而上者也陰陽形
　而下者也天地陰陽之大者散為萬物則
　禀天地陰陽之氣以生也囿於形器者皆
　謂之物物物各貝一太極則謂之道故以
　形觀天地萬物則天地為大萬物為小以
　道觀之則天地亦太極中之一物耳束廣
　微曰仰遊雲以觀月月常動而雲不移乘
　船以涉水水去而船不徙斯言有味
○周子曰觀天地生物氣象
　天地之生物一箇物裏有一箇天地之心
　自然無所不到此便是乾道變化各正性
　命人能於善端發處以身反觀之便自見
　得動物有血氣故能知植物雖不可知然
　一般生意亦可見若戕賊之便枯悴不悅
　懌亦似有知者草與魚人所共見惟明道
　與濂溪見一同草茂庭砌則曰欲常見造
　物生意盆池畜魚則曰欲觀萬物自得意
　皆有道者氣象也故曰萬物静觀皆自得
○程子曰天地以萬物爲心朱子曰天地别
　無勾當只是以生物爲心
　十月純坤之下一陽復生天地之心幾於
　息滅至此乃可復見伊川以動之端為天
　地之心曰動不是天地之心只是見天地
　之心復卦若從先天看則下一畫陽自剥
　上九變至坤上六其三十分已積於十月
　如子在母中天地生物之心未露若從後
　天處看則坤下一畫忽變成震元是一箇
　艮卦翻轉來艮陰止静之中便有復陽流
　動之機如子在母外此天地生物之心便
　自了然可見一元之氣略無停間只是生
　出許多萬物天地只是包得許多氣在裏
　無出處衮一番便生一番物造化之運如
　磨其生物似磨中撒出來有精有粗只是
　不齊
　朱子曰四時行百物生正大而天地之情
　可見只是說得他無心處若果無心則須
　牛生出馬桃樹發李他心自有定程子曰
　以主宰謂之帝心便是他主宰處
　詩書中凡有主宰意思者皆言帝有包含
　徧覆底意思者皆言天南軒有言不可以
　蒼蒼者便為天當求諸視聽言動之間一
　念纔是便是上帝鑒觀上帝臨女簡在帝
　心一念纔不是便是震怒朱子謂須要知
　他無心又要識得他有心天包著地天所
　作為只是知生物而已此是箇無心之心
　若福善禍淫便似有人在裏主宰相似又
　如起風做雨震雷閃電花開花結非有神
　而何耶
○又曰凡天下之男皆乾之氣凡天下之女
　皆坤之氣從這裏徹上徹下都是一箇氣
　皆透過去雖至微至隱纖毫之物無有無
　乾坤之象者
　天下之萬聲出於一闔一闢天下之萬理
　出於一動一静天下之萬數出於一奇一
　耦天下之萬象出於一方一圓盡起於乾
　坤二畫以形體謂之天以主宰謂之帝以
　功用謂之鬼神以妙用謂之神天地是乾
　坤皮殻乾坤是天地性情只是一氣要生
　便生非至健不能本乎天者親上凡動物
　首皆同上人類是也本乎地者親下凡植
　物首皆向下草木是也禽獸首多横所以
　無智天道便是上面腦子下面便生許多
　物事論萬物之一原則理同而氣異觀萬
　物之異體則氣猶相近而理絶不同氣相
　近如知寒煖識飢飽好生惡死趍利避害
　人與物都一般理不同如螻蟻君臣則義
　上有一點子眀虎狼父子則仁上有一點
　子眀其他更推不去此天地所以為皮殻
　萬物都包罩在此乾坤是其性情隨所賦
　而各有不同也西銘言乾稱父坤稱母人
　在其中子道也故乾陽坤陰天地之氣塞
　乎兩間而人物資以為體乾徤坤順天地
　之志為氣之帥而人物得以為性此人所
　以得性命之正而為萬物之靈物得其偏
　正於物而已
○張子曰由太虛有天之名由氣化有道之
　名合虚與氣有性之名合性與知覺有心
　之名
　朱子曰本是一箇太虚漸細分得密爾太
　虚是總體不離四者而言氣化是那陰陽
　造化寒暑晝夜雨露霜雪山川草木金水
　火土皆是雖雜氣化而言實不離乎太虚
　太虚是太極上面底圓圈裏陰静陽動者
　有這氣道理便在這裏無此氣則道理無
　安頓處如水中月有此水方映那天上月
　氣有形而太虚無迹以有形之象具無迹
　之理故曰性心之知覺又是那氣之虚靈
　底聰明視聽作為運用皆是有這知覺方
　運用得這道理
　邵子曰有陰陽然後可以生天有剛柔然
○後可以生地
　禮運云禮必本於太一分而為天地太極
　者未見氣太初者氣之始太始者形之始
　太素者質之始此四句者同論天地之前
　及天地之始此言理氣形質之由物之大
　者無若天地天生於動者也太極動而生
　陽陽即輕清而上浮天也又曰陰陽生天
　者陽根於陰也故在天為陰陽則有日月
　星辰地生於静者也太極静而生陰陰即
　重濁而下沉地也而曰剛柔生地者陰根
　於陽也故在地為剛柔則有水火土石然
　則自其本言之則太極動而生陰陽即生
　天地也分而言之動之始則陽生動之極
　則陰生一陰一陽交而天之用盡故曰陰
　陽可以生天静之始則柔生静之極則剛
　生一剛一柔交而地之用盡故曰剛柔可
　以生地以天地一氣言之陽自下而上升
　升生也生陽以消陰陰又自上而下降降
　消也生陰以消陽以二氣分言之自下而
　升者為陽生於地中自子至已而成乾生
　天也至午極而天方中又生陰以基陽基
　成則陽復行為天道左旋自上而降為陰
　生天中自午至亥而坤純生地也至子極
　而地方中故生陽以基陰基成則陰復行
　為地道右轉生天則萬物生生地則萬物
　成乾坤止用六爻六乃居中進六退六在
　進為終在退為始晝終則夜始夜終則晝
　始通乎晝夜而知是易之數能窮天地之
　終始以明消息盈虚之理也
○又曰乾坤定上下之位坎離列左右之門
　天有四象地有四象天有八象地有八象
　天地相衘陰陽相交
　天主用四時行地主體百物生先天以乾
　坤坎離當子午卯酉四正之位兼天上地
　下而言所以天地闔闢日月出入春夏秋
　冬晦朔弦望晝夜長短行度盈縮莫不由
　此四象者在天為陰陽老少兼日月星辰
　則為八在地為剛柔老少兼水火土石亦
　為八相銜者先天圖左有一百一十二陽
　八十陰上亦然右有一百一十二陰八十
　陽下亦然相交者如男女夫婦牝牡雌雄
　乾去交坤成復坤來交乾成姤之類乾坤
　陰陽中分而立天地之體坎離陰陽中交
　而致天地之用陰陽本以坎離造化天地
　天地復以坎離生萬物後天文王八卦方
　位不同以坎離震兌居四正矣而以餘四
　卦居四維何也辰極居北而少西天神所
　宅故曰西北為乾崑崙居西而少南地示
　所舍故曰西南為坤摇蕩萬物莫如風一
　氣自東而南故東南為巽五嶽莫尊於東
　嶽地形自北而東故東北為艮
○又曰天圓而地方天南高而北下是以望
　之如倚盖然
　唐一行有言盖天如繪象止得其半渾天
　如望象能得其全舜之璣璿渾天法也蔡
　邕天文志曰天體有三家一曰周髀其云
　天如覆盆以斗極為中中高四邊下日月
　旁行繞之日近見之為晝日遠不見為夜
　術數具在多有違失故史官不用又云天
　圓如張盖地方如棋局天旁行如推磨而
　左旋日月右行隨天左轉故日月實東而
　牽之以西没日出高則見日没故不見日
　朝岀陽中日暮入陰中陰氣黑故不見二
　曰宣夜虞喜曰宣明也夜幽也其術兼幽
　明之數郄萌記曰日月星辰浮生虚空之
　中其行其止皆須氣焉又曰天確然在上
　有常安之形此兼取蓋天之說也李淳風
　盖天說曰天地中高四潰日月相隱蔽以
　為晝夜繞北極常見曰上規南極常隱曰
　中規赤道横絡曰下規三曰渾天葛洪曰
　天形如雞子地如其黄地居天内天大地
　小天表裏有水天地各乘氣而浮載水而
　行以周天之度而中分之半覆地上半繞
　地下宋何承天云天形正圓水居其半東
　日所出曰陽谷西日所入曰咸池莊子有
　北溟南溟之辯是四方皆水證也故曰四
　海凡五行水生於金百川發源皆自山出
　而下注於海日為陽精夜入水則焦竭百
　川歸注足以相補故旱不為减浸不為溢
　王蕃亦曰日月初登天後入地日晝在地
　上夜在地下今史多用候臺即其法也楊
　子雲曰落下閎經營之鮮于妄人度之耿
　中丞象之後漢蔡邕張衡鄭玄皆以渾天
　為長愚謂此外又有軒天昕天之說皆不
　足㨿吴姚信謂人如靈蟲形最象天頤前
　臨胷頂不覆背故天體南低入地北偏高
　此亦知人之所以為貴也歐陽子謂古人
　步圭景意以節宣和氣輔相物宜不在於
　辰次之周徑渾盖之是非君子當缺而不
　議也以為盖天耶則南方之度漸狹以為
　渾天耶則北方之極寖高徒區區於異同
　之辨何益人倫之化哉然格物君子則推
　以窮理致知為先
○又曰西北之高戴乎天頂
　張氏曰虞喜有言天確然在上有常安之
　形數語皆的有意義惜不究其始終爾盖
　洛書之數戴九履一一起于下是為坎水
　天象之始也九窮于上是為乾金天象之
　成也故坎水柔動而乾金堅凝動脉滋生
　而腦精安静此即北極為天之頂凝然不
　動有常安之形也此亦盖天之象
○又曰天之陽在南陰在北地之陰在南陽
　在北天陽在南故日處之地剛在北故山
　處之所以地高西北天高東南極南大暑
　極北大寒故南融而北結萬物之死地也
　天南高北下陽在南陰在北故先天圓圖
　乾位南坤位北地北高南下陽在北陰在
　南故先天方圖位乾於西北位坤於東南
　日在南則中在北則潜天之南陽在上故
　極南大暑見于地者融于水地雖有陰不
　能伏陽天之北陰在上故極北大寒見于
　地者結爲山地雖有陽爲陰所伏陽性熙
　極則融陰性凝極則結地之南宜寒而下
　者氣熱北宜熱而高者氣寒從天也水柔
　也屬陰以陰不勝陽故爲陽用山剛也屬
　陽以陽不勝陰故爲陰用是以形則從乎
　地之柔剛氣則從乎天之寒暑極陽極陰
　氣非中和萬物不生故爲死地惟天地交
　寒暑和則萬物生也
　朱子曰安定胡氏曰天者乾之形乾者天
　之用天形蒼然南樞入地下三十六度北
　樞出地上三十六度狀如倚杵其用則一
　晝一夜行九十餘萬里人一呼一吸為一
　息一息之間天行八十餘里人一晝一夜
　有一萬三千六百餘息故天行九十餘萬
　里
　愚按丹書言人之一晝一夜有一萬三千
　五百息一千一百二十五息乃應一時如
　此則一萬三千五百六十息文定舉成數
　言鄭注考靈曜云太虚本無形體指諸星
　運轉以為天體爾但諸星之轉從東而西
　必三百六十五日四分日之一星復舊處
　星既左轉日則右行亦三百六十五日四
　分日之一至舊星之處即以一日之行為
　一度計二十八宿一周天凡三百六十五
　度四分度之一是天之一周之數天如彈
　丸圓圍三百六十五度四分度之一一度
　二千九百三十二里千四百六十一分里
　之三百四十八周天百七萬一千里者是
　天圓圍之里數也以圍三徑一言之則直
　徑三十五萬七千里此為二十八宿周回
　直徑之數二十八宿之外上下東西各有
　萬五千里是為四游之極謂之四表四表
　之内并星宿内總有三十八萬七千里天
　之中央上下正平之處則一十九萬三千
　五百里地在其中是地去天之數也又云
　地盖厚三萬里○尚書王蕃䟽曰天居地
　上見有一百八十二度半强地下亦然北
　極出地上三十六度嵩高正當天之中極
　南五十五度當嵩高之上又其南十二度
　為夏至之日道又其南二十四度為春秋
　分之日道又其南二十四度為冬至之日
　道南下去地三十一度而已是夏至日北
　去極六十七度春秋分去極九十一度冬
　至去極一百一十五度南北極持其兩端
　其天與日月星辰斜而回轉此其大率也
　必古有其法遭秦而滅張氏曰渾天之體
　雖繞於地地則中央正平天則南高北下
　周天之度南北各分其半北極出地上三
　十六度餘則皆潜南極入地下三十六度
　餘則皆見天與人皆背北面南故南見北
　潜又曰周天之度環北極七十二度常見
　不隱謂之上規環南極七十二度常隱不
　見謂之下規雖陰中自分陰陽要之常隱
　常見者為静數坤之策應之百四十有四
　其東西循環為用者二百一十六度雖陽
　中自分陰陽要之循環迭用者為動數故
　乾之策應之卦地也爻天也應乾之策三
　百六十也
○張子曰地有升降日有脩短地雖凝聚不
　散之物然二氣升降其相從而不已也陽
　日上地日降而下者虚也陽日降地日進
　而上者盈也此一歲寒暑之候也
　考靈曜云地盖厚三萬里春分之時地正
　當天之中自此地漸漸而下至夏至之時
　地下游萬五千里地之上畔與天中平夏
　至之後地漸漸向上至秋分正當天之中
　央自此漸漸而上至冬至時上游萬五千
　里地之下畔與天中平自冬至後漸漸向
　下此是地之升降於三萬里之中天旁行
　四表之中冬南夏北春西秋東皆薄四表
　而止地亦升降於天之中冬至而下夏至
　而上二至上下盖極地厚也又考靈曜云
　正月假上八萬里假下一十萬四千里所
　以有假上假下也鄭注云天去地十九萬
　三千五百里正月雨水時日在上假於天
　八萬里下至地一十一萬三千五百里夏
　至時日上極與天表平後日漸向下冬至
　時日下至於地八萬里上至於天十一萬
　三千五百里委曲俱考靈曜注云二十八
　宿及諸星皆循天左行一日一夜一周天
　一周天之外更行一度計一年三百六十
　五周天四分度之一日月五星則右行日
　一日一度月一日一十三度十九分度之
　七此相通之數也
○朱子曰天地四游升降不過三萬里周禮
　土圭之景一寸折一千里尺有五寸折一
　萬五千里以其在地之中故南北東西相
　去各三萬里非謂大地中間止此數也春
　游過東三萬里夏游過南三萬里秋西冬
　北亦然
　譬如大盤盛水以虚器浮其中四邊定四
　方若器浮過東三寸以一寸折萬里則去
　西三寸亦如地之深於水上蹉過東方三
　萬里則遠去西方三萬里矣南北亦然然
　則冬夏晝夜之長短非日晷出没之所為
　乃地之游轉四方而然爾問曰無此理雖
　不可知然曆家推筭其數皆合恐有此理
　盖地與星辰俱有四游升降四游者自立
　春地與星辰西游春分西游之極地雖西
　極升降正中從此漸漸而東至春末復正
　自立夏後北游夏至北游之極地則升降
　極下至夏季復正立秋後東游秋分東游
　之極地則升降正中至秋季復正立冬後
　南游冬至南游之極地則升降極上至冬
　季復正此是地及星辰四游之義也星辰
　亦隨地升降不過三萬里之中是以半之
　三萬里而萬五千里與土圭尺有五寸等
　一尺差萬里五寸五千里一分百里景長
　景短皆差一寸故畿方千里取象於日一
　寸為正日圓望之廣尺以應千里或問四
　游之說搆虚不經故爾雅似非鄭注愚曰
　衆言混淆折諸聖經賢傳足矣今張子朱
　子皆以為然則未可疑
○或問朱子曰周禮以土圭之法測土深正
　日景以求地中日南則景短多暑日北則
　景長多寒日東則景夕多風日西則景朝
　多陰
　或問鄭注曰景夕者謂日昳景乃中立表
　太東近日也景朝者謂日未中而景中立
　表太西遠日也朱子荅曰景夕多風景朝
　多陰此二句鄭注不可非但說倒了看來
　景夕者景晚也日未中景已中立表近南
　則取日近午前景短午後景長也景朝日
　已過午景猶未中立表太北則取日遠午
　前景長午後景短也問多風多陰曰日近
　東自是多風如海邊諸郡風極多每如期
　而至春必東風夏必南風曠土無山可限
　故風各以其方至風從陽氣盛衰早陽升
　風生午盛午後風微至晚風止如西北多
　陰非特山高障蔽自是陽氣到彼衰謝日
　到彼方午則彼已甚晩不乆則落故西邊
　不甚見日古謂蜀日越雪又曰漏天言見
　日少也以此觀天地亦不甚闊以日月寒
　暑風陰驗之可見唐賈公彦曰周公營洛
　求地中置五表頴川陽城置中表度景處
　古跡猶存中表南千里置一表中表北千
　里置一表中表東西各千里置一表此正
　日景以求地中也又按朱子言今人都不
　識土圭康成亦誤圭尺是量表景底尺長
　一尺五寸以玉為之夏至立表表景長短
　以玉圭量表景恰一尺五寸此便是地之
　中晷長則表影短晷短則表影長冬至後
　表影長一丈三尺餘今地中與古已不同
　漢陽城是地之中宋朝岳臺是地之中今
　在浚儀舊開封縣唐開元十二年遣使天
　下候景南距林邑北距横野中得浚儀之
　岳臺應南北弦居地之中大周建國定都
　於汴樹圭置箭測岳臺晷刻居中晷正則
　日至氣應得之矣陸象山云孔壼為漏浮
　箭為刻日有十二辰八干四維歲十二月
　二十四氣以土圭測日景以磁石辨方位
　而二十四位於是乎正日行有南北晝夜
　有長短而二十有一箭於是乎立岳以南
　三徙之而箭不用者六岳以北三徙之而
　箭亦六干維之間或前或後或兩屬磁鍼
　所指或以為干或以為午之三分丙之七
　分或以為丙午之間要必有一定之說相
　其陰陽自周公以來則然矣學者所當攷
○又曰天包乎地天之地又行乎地之中
　横渠云地對天不過地特天中之一物爾
　所以言一而大謂之天二而小謂之地又
　曰天體北高而南下地體平著乎其中邵
　子曰天覆地地載天天上有地地上有天
　人居地上不覺耳又曰天圓如氣毬地斜
　隔其中又曰天之外無窮而其中空處有
　限如空中一毬自内觀之坐向不動天左
　旋而星共極則又一面四游以薄四表而
　止以先天圖觀臨師以上各十六卦為天
　之天地之天之元會運世之數而在天同
　人遁以下各十六卦為天之地地之地之
　年月日辰之數而在地
○又曰在地之位一定不易而在天之象運
　轉不停惟天之鶉火加于地之午位乃與
　地合而得天運之正爾
　朱子曰在天之位一十二會所會為辰十
　一月辰在星紀十二月辰在玄枵正月辰
　在諏訾二月辰在降婁之類是也若以地
　言之則南面而立前後左右亦有四方十
　二辰之位相為對待而不可易也盖周天
　三百六十五度四分度之一周市二十八
　宿以著天體而定四方之位以天繞地則
　一晝一夜適周一匝而又超一度日月五
　星亦隨天而繞地而惟日之行一日一周
　無餘無欠其餘則有遲速之差然其懸也
　固非綴屬而居亦非推挽而行但其氣之
　盛處精神自然發越而自各有次第耳
○又曰天不足西北地不滿東南是以東南
　多水西北多山
　素問注云中原地形西北高東南下河圖
　括地象云西北為天門東南為地户天門
　無上地户無下天從上臨下入萬里又曰
　南戴日下萬五千里以地中求之南北東
　西相去各三萬里○先儒言中原山水皆
　源西北故叙山水者皆自西北而東南地
　有山水猶人有血脉有近不相連遠而相
　屬者故曰江海何甞斷地脉蔡氏曰大河
　北境諸山根本脊脉皆自代北寰武嵐憲
　諸山乘高而來其脊以西之水則西流以
　入龍門西河之上流其脊以東之水則東
　流為桑乾幽冀以入于海其西一支為空
　口大岳次以一支包𣲖晋之陽又次一支
　為太行又次一支為恒山此北條也其南
　條者江漢南境之山川也岷山之脉其北
　一支為衡山而盡於洞庭之西其南一支
　度桂嶺北經袁筠之地至德安曰敷淺原
　或曰今江州廬阜二支之間湘水間斷衡
　山在湘水東南敷淺原在湘水東北其山
　川源流可攷也鄭氏以岍岐為正陰列河
　濟所經西傾為北陰列伊洛淮渭所經嶓
　冢為次陽列漢水所經岷水為正陽列江
　水所經西域傳云河有兩源一出慈嶺一
　出于闐二水合東注蒲昌海一名鹽澤去
　玉門陽關三百餘里其水停居冬夏不增
　減潜行地中南出積石程氏曰九河未淪
　没為海時從今海岸東北更五百里平地
　河播為九入海處有碣石在西北岸今兖
　冀之地既無此石而平州正南有山名碣
　石者南在海中去岸五百餘里此正古河
　没海之處漢王横言昔天甞連雨東北風
　海水溢西南出浸戴百里故九河碣石包
　淪於海後世儒者知求九河於平地而不
　知求碣石有無以為證故前後異說竟無
　歸宿云
○唐法象志天下山河之象存乎兩戒北戒
　自三危積石負終南地絡之陰至濊貊朝
　鮮謂之北紀天所以限戎狄南戒自岷山
　嶓冢負地絡之陽至東甌閩中謂之南紀
　天所以限蠻夷河源曰北河由北紀首達
　華陰與地絡會又分而東流與涇渭濟瀆
　相表裏江源曰南河自南紀首達華陽與
　地絡會至荆山又分而東流與漢水淮瀆
　相表裏觀兩河之象與雲漢之終始而分
　野可知矣
　南北兩戒者天所以限中華之地也南北
　兩河者所以與兩戒之山相為經緯也其
　中用文用武貨殖所阜之國皆所以育人
　民成造化開中國君臣父子仁義禮樂之
　區也宇内至大莫如天至厚莫如地至多
　莫如水水精上浮為雲漢下流為江河月
　影山河之象水涵星斗之文無非一氣之
　造也認山河脉絡於兩戒識斗羅升沈於
　四維下參以古漢郡國區域分野如指諸
　掌此山河之大勢然也以象求之北戒則
　析木之所值南戒則星紀之所臨至若鶉
　首為秦隴之區則兩戒山河之首實在焉
　人君翕受中州清淑之氣握五帝天綱地
　紀之符必統常經而後可
○雲漢自坤抵艮爲地紀北斗自乾携巽爲
　天綱其分野與五帝區相值
　坤地也雲漢地之氣乾天也北斗天之極
　五帝者少昊氏金德顓頊氏水德伏羲大
　昊氏木德神農列山氏火德軒轅黄帝有
　熊氏土德五帝各居五方其說曰究咸池
　政在乾維内者降婁也為少昊墟叶北宫
　政在乾維外者陬訾也為顓帝墟成攝提
　政在巽維内者壽星也為太昊墟布太微
　政在巽維外者鶉尾也為列山氏墟得四
　海中承大階政者軒轅也為有能氏墟斗
　杓治外鶉尾也為南方負海之國斗魁治
　内陬訾也為中州四戰之國其餘列宿在
　雲漢陰者八為負海之國在雲漢陽者四
　為四戰之國
○天下山分四條上應二十八宿
　曰岍岐荆山壼口雷首太岳底柱東方宿
　也其次曰降婁玄枵以負東海神主岱山
　曰歲星
　曰析城王屋太行恒山碣石西傾朱圄北
　方宿也其次曰大梁析木以負北海神主
　恒山曰辰星
　曰鳥鼠太華熊耳外方桐柏嶓冢陪尾西
　方宿也其次曰鶉首實沈以負西海神主
　華山曰太白
　曰荆山内方大别岷山衡山九江敷淺原
　南方宿也其次曰星紀鶉尾以負南海神
　主衡山曰熒感
○中州
　居天下中其次曰鶉火大火壽星豕韋神
　主嵩山曰鎮星
○負險用武之國
　於天象則弘農分陜為兩河之會自陜而
　西為秦凉北紀山河之曲為晋代南紀山
　河之曲為巴蜀
　四戰用文之國
　陜東三川中岳為成周西距外方大伾北
　濟南淮東達距野為宋鄭陳蔡河内及濟
　水之陽為都衛滇東濱淮陰為申隨
　負海貨殖所阜之國
　北紀東至北河北為邢趙南紀東至南河
　南為荆楚自北河下流南距岱山為三齊
　夾右碣石為北燕自南河下流北距岱山
　為鄒魯南涉江淮為吴越此負海之國也
　其他如九隘之險九河之曲養水三危汶
　江九折皆上為列宿河洛篇曰天極中星
　崑崙之墟天門明堂太山之精張平子曰
　在天成象在地成形天有九位地有九域
　天有三辰地有三形皆可指而言也若極
　而論之則八極之維徑二億二萬二千三
　百里南北短减千里東西則廣增千里自
　地至天半於八極則地之深亦如通而度
　之其數用重鈎股懸天之景薄地之義皆
　移千里而差一寸得之過此以往者未之
　或知也未之或知者宇宙之謂也宇之表
　無極宙之端無窮不可究詰愚甞上下區
　域攷諸往牒姑就三皇五帝所臨之地言
　之則大章堅亥所步孔子稱其地曰北至
　幽陵南至交趾西蹈流沙東極蟠木天地
　翕合而秀氣鍾榮河效靈而圖書出於是
　人之精者作聖周孔出而為中國衣冠禮
　樂之主以承羲皇群聖之托鄒魯多儒雅
　燕趙多豪傑山之東西多將相皆所以相
　與經緯乎中國也禹承堯舜之盛平治九
　州玉帛萬國定可墾之地九百一十萬八
　千二十四頃出水者八千里受水者八千
　里名山五千三百五十經六萬四千五十
　里出銅之山四百六十七出鐵之山三千
　六百九貨殖所負男耕女織不奪其時以
　供財用儉有餘而奢不足公家有三十年
　之積私家有九年之儲至成周盛時民口
　二千二百七十萬四千九百二十三人多
　萬時十六萬一千人自後歷秦漢隋唐盈
　虚豐耗不常以至于今天下一統超鴻濛
　而混希夷際天極地莫不尊親可以追蹤
　三五
○朱子曰河圖言崑崙者地之中地下有八
　柱互相牽制名山大川孔穴相通
　司馬相如傳注崑崙山去中國五萬里廣
　袤萬里高八萬仞層城九重面有九井以
　玉為欄旁有五門天帝之下都也水經云
　崑崙去中國五萬里其山一萬一千里胡
　用之問天竺去處土地多生異人朱子荅
　曰中國去于闐二萬里于闐去崑崙無緣
　更有三萬里文昌雜録記于闐使來貢獻
　自言其國之西千三百餘里即崑崙山今
　中國在崑崙東南天竺諸國在其正南黄
　河在崑崙東南流入中國如此則崑崙在
　西南上竺乾書說阿耨山即崑崙也山頂
　有阿耨大池其水分流四面去入中國者
　為黄河入東海其三面各入南西北海如
　弱水黑水之類大抵地之形如饅頭其撚
　尖則崑崙也中國地形正圓所生人物亦
　獨圓正象其地形盖得天地中氣其他世
　界形皆偏側尖缺而環處其外不得天地
　之正所生人物亦多不正此便是盖天之
　說横渠亦主此說云○古誌有曰西北多
　山崑崙為祖根本脊脉跨越寰宇五岳三
　塗綿亘錯峙又曰河出崑崙地最高仰北
　方沙地無險可障潰决東西易成漂蕩禹
　䟽九河殺其駭浪
○又曰嵩山不是天之中乃是地之中黄道
　赤道皆嵩山之北南極北極天之樞要只
　有此處不動如磨臍然此是天之中處
　按邵子曰天地之本其起於中乎天之中
　何在曰在辰極地之中何在曰在嵩山惟
　天以辰極為中故可以起曆數而推節候
　惟地以嵩山為中故可以定方隅而均道
　里子午其天地之中乎冬至陽生子夜半
　時加子所以乾始於坎而終於離此南極
　北極獨為天之樞而不動也夏至陰生午
　天中日正午所以坤始於離而終於坎此
　黄道赤道亦在嵩山之北而不爽也惟天
　地之中處一定不易是以聖人者出處璣
　璿以觀大運㨿會要以察方來皆自此而
　推之也或謂愚曰子之玄渾章可以盡天
　地之制乎曰非也言天文則有司天史言
　地理則有指掌圖言雲漢分野則有唐一
　行言水經曲折則有酈道元然皆按陳迹
　而言未底其極也太玄曰馴乎玄渾行無
　窮正象天其妙有不可得而言矣

天原發微卷之三

















天原發微卷之四情四
　　　　魯齋鮑雲龍景翔編著
　　　　虚谷方回萬里校正
分二
　唐孔氏曰陰蔭也陰氣在内奥蔭陽揚也
　陽氣在外發揚陽奇為氣氣混沌為一又
　為日體常明無虧盈之殊陰偶為形形分
　彼此又為月有晦朔之别伏羲見陰陽之
　數畫一奇以象陽畫一偶以象陰陽一而
　施陰兩而承本一氣也生則為陽消則為
　陰二者一而已陽來則生陽去則死萬物
　生死主乎陽則歸之于一也蓋天地是劈
　初陰陽之氣結成立其大者以為之主便
　是箇胚樸子然後為父為母生人生物千
　變萬化千條萬緒皆不出此所以充塞宇
　宙何莫非陰陽之氣都走那兩箇物事不
　得造化之初以氣造形故陰陽生天地以
　形寓氣故天地轉陰陽漢董仲舒始推陰
　陽為儒者宗儒者不可不知陰陽也
○周子曰水陰根陽火陽根陰
　水陰也而生於一則本乎陽火陽也而生
　於二則本乎陰故張子曰陰陽之精互藏
　其宅朱子曰周子之書不出陰陽二端始
　是生生之理終是已定之理始有處說生
　已定處說死太極未判前則陰含陽太極
　已判後則陽分陰陽陷於陰為水陰陷於
　陽為火
○張子曰氣坱然太虚升降飛揚未甞止息
　虚實動靜之機陰陽剛柔之始浮而上者
　陽之精降而下者陰之濁其感遇聚結爲
　風兩爲霜雪山川之融結糟粕煨燼無非
　教也游氣紛擾合而成質者生人物之萬
　殊其陰陽兩端循環不已者立天地之大
　義
○朱子曰游氣横看陰陽直看陰陽如扇游
　氣如扇出風陰陽如磨游氣如磨出麫陰
　陽如木根游氣如開花結子非陰陽外别
　有游氣虚空即氣能升降飛揚以生萬物
　但人不見爾如望氣龍成五色之類氣撒
　出來其中有精有麤故人物有偏有正
　感遇聚結以上說二氣以下說游氣始之
　一字只是說箇生物底母子精底都是從
　麤底上面發出麤底事上無非天之道理
　所以為至教二氣在天地間只管運轉不
　知不覺生出許多物各得一箇性命各有
　一箇形質皆此氣合而成之雖是如此而
　所謂陰陽兩端成片衮衮將出來者固自
　若也
○又曰造物所成無一物相肖者以是如萬
　物雖多其實無一物無陰陽者以是知天
　地變化二端而已
　看他日月男女牝牡處若見得無一物無
　陰陽雖至微之物有箇背面若說行處是
　一氣故朱子曰獨陽不生獨陰不成造化
　周流須是並用如東西南北並立以位相
　對只是一般動對静屈對伸一對二道對
　器有背有面有上有下有中有外無一物
　無對者形則有影聲則有響○蔡氏淵曰
　生物之時陰静陽動静者常偏居動者常
　去來來者息也息者為陽去者消也陽消
　則陰消息之間隨其陰陽多少而為變化
　此流行之陰陽也物形之後有天地日月
　男女雌雄之類此類待之陰陽也流行之
　陰陽惟陽為用對待之陰陽則其用均雖
　曰用均其所謂陰非流行之陰矣故凡動
　植之微而能生息者雖陰亦待陽而得也
　惟槁木死灰乃為陰爾
　又曰兩不立則一不可見一不可見則兩
　之用息又曰一故神兩故化兩者陰陽消
　長進退
　朱子曰横渠此語極精非一則陰陽消長
　無自而見非陰陽消長則一亦不可得而
　見蓋陽不獨立必得陰而後立故陽以陰
　為基陰不能自見必待陽而後見故陰以
　陽為偶一動一静一往一來一寒一暑皆
　陰陽之所為而非有為之者也亦無兩立
　之理非陰勝陽則陽勝陰無物不然無時
　不然○陰陽只是一箇消息進便唤做陽
　退便唤作陰陽之退便為陰之生不是陽
　退了又别有箇陰生陰陽做一箇看亦得
　做兩箇看亦得大抵發生都是一箇陽陽
　長一分下面陰生一分不是討箇陰來陽
　消處便是陰故陽來為復是本來物事陰
　生為姤姤是偶然相遇陰陽是陽中之
　陰陽陰陽以氣言剛柔是陰中之陰陽剛
　柔以質言是有箇物了見得是剛底柔底
　程子曰陰陽消長之際無截然斷絶之理
　然其升降生殺之大分不可無也又曰陰
　陽之運升降盈縮未嘗少息陽常盈陰常
　虧一參差不齊而萬變生焉譬如磨既行
　齒都不齊既不齊便生出萬變
　朱子曰陰陽者造化之本不能相無而消
　長有常亦人所不能損益也然陽主生陰
　主殺則其類有淑慝之分故聖八作易於
　其不能相無者既以健順仁義之屬明之
　而無所偏主至於消長之際淑慝之分則
　未甞不致其扶陽抑陰之意以天地自然
　之氣言之則不可相無以君子小人之象
　言之則未甞不欲天下之盡為君子而無
　一小人也有以善惡言者如履霜堅氷至
　則一陰之生便如一賊陽善陰惡君子小
　人天理人慾互相勝負又曰陰何比小人
　平看之却好以類言之亦只是皮不好骨
　子却好伊川云十月謂之陽月疑其無陽
　陰亦然聖人不言爾蔡季通以為不然曰
　陰不可以抗陽猶地不足以配天朱子謂
　其所以不言者這便是一箇參贊裁成之
　道蓋抑陰進陽長善消惡用君子退小人
　這便可見〇陽化為陰只恁地消縮去無
　痕迹故謂之化陰變為陽其勢浸長便較
　有頭面故謂之變陰少於陽氣理數皆如
　此用全用半所以不同
○邵子曰陽者道之用陰者道之體陽用陰
　陰用陽以陽爲用則尊陰以陰爲用則尊
　陽
○張氏曰陽動陰靜陽貴陰賤陰終不可與
　陽並言及至隨時變易則陽中有陰陰中
　有陽迭相爲用〇陽盡陰純坤為主陰盡
　陽純乾為主愚曰子月之巳月尊陽午月
　之亥月尊陰以分而言乾尊坤卑不可並
　也以家言之父母固是尊然母終不可並
　乎父尊無二上也蔡氏謂陽非陰不成陰
　非陽不生陰陽必相須為用然在氣則陽
　為用故陽動陰静在形則陰為用故陰疾
　陽舒
○朱子曰太極分開只是兩箇陰陽都括盡
　天下事物易不離陰陽千變萬化只是他
　兩箇陰氣流行則爲陽陽氣流行則爲陰
　只這一氣消長進退做出古今天地間無
　限事來如晝夜寒暑一箇横一箇直横看
　是一般道理直看是一般道理横堅皆可
　見横看則左陽右陰前陽後陰背陽面陰
　進陽退陰動陽靜陰東南爲陽西北爲陰
　春夏爲陽秋冬爲陰都是一般堅看則上
　陽下陰仰陽覆陰升陽降陰清陽濁陰以
　至大陽小陰高陽卑陰妍陽醜陰以類推
　之靡物不然無時不然愈析愈微愈窮愈
　遠陰陽之精互藏其營陰陽之氣循環迭
　至陰陽之質從横曲直莫或使之莫或禦
　之在天則陰陽成象在地則剛柔成質在
　人則仁義成德莫匪陰陽也
　又曰陰以陽爲體陽以陰爲體
　陽得陰而凝虚賴實以立陰待陽而發實
　從虚而出陰至坤而成體乾之十二陽託
　焉故陽以陰為體復自坤出三十一變而
　夬為春為夏則陰以陽為用陽至乾而成
　體坤之十二陰託焉故陰以陽為體姤自
　乾出三十一變而剥為秋為冬則陽以陰
　為用在天則陽動而消陰在地則陰動而
　消陽〇極陰之際坤餘十二陽其終成乾
　而得三十六陽極陽之際乾餘十二陰其
　終成坤而得三十六陰以坤之陽而生震
　坎艮二十陽以乾之十二陰而生巽離兌
　二十陰散一為三生之始也并為三十二
　陰陽各得八位之半以巽離兌之二十八
　陽而生乾之三十六陽以震坎艮之二十
　八陰而生坤之三十六陰會三歸一生之
　極也并而為六十四陰陽各得八位之全
　所以立春至立秋陽數并之皆六十四陰
　數皆三十二立秋至立春陰數并之皆六
　十四陽數皆三十二四八三十二者四卦
　之全八八六十四卦八卦之全也圖左三
　十二陽右三十二陰分天地之體并之皆
　六十四卦者陽極無陰陰極無陽也
○邵子曰離東坎西當陰陽之半爲春秋晝
　夜之門又曰陽侵陰陰侵陽故坎離當半
　也
　先天六十四卦氣皆中起以八卦配十二
　辰子午卯酉為四中乾當午坤當子離當
　卯坎當酉故曰乾坤定上下之位坎離列
　左右之門得其正矣四維之卦則兌辰巳
　震丑寅巽未申艮戌亥也而邵子又曰坎
　離陰陽之限離當寅坎當申數常踰之者
　陰陽之溢也蓋謂用數不過乎中以寅申
　巳亥居四孟之首乾當巳而生於巳坤當
　亥而生於亥離當寅而限於三陽之半坎
　當申而限於三陰之半中則踰其限而溢
　矣况氣盈朔虚其餘各六易曰日中則昃
　月盈則蝕亦邵子怕處其盛之意而退一
　位以居之則卯辰兌也子丑震也午未巽
　也酉戌艮也皆處數之不及而不踰乎中
　也是故以坎離之半而當陰陽之半也若
　以坤為子半推之則卯酉中矣故卯為日
　門而居左太陽所生酉為月門而居右太
　陰所生為春秋晝夜之門者春分陽中秋
　分陰中故曰日中宵中晝夜均也非若夏
　至則晝數多冬至則夜數多也非但日月
　之出入於此而萬物亦出生入死於其中
　也翁氏曰天地雖始於寅而開物至卯而
　門彌辟雖始於戌而閉物至酉而門已閉
　一歲而春夏秋冬一月而弦望晦朔一日
　而旦晝暮夜雖皆坎離日月之功而莫不
　由乎門之左右矣張氏曰離當卯而終申
　晝之分也坎當酉而終寅夜之分也又曰
　離當寅未卯而已明坎當申巳酉而未昏
　天克地以為餘分晝常多夜五刻者離陽
　侵坎陰晝陽侵夜陰也愚以大數言之開
　物於鸞蟄後閉物於立冬前陰陽互相侵
　也故乾全用坤全不用坎離用半也坎離
　二卦是乾坤中爻之交先天位坎離以卯
　酉而為日月後天位坎離以子午而為水
　火只此四位極好陽中有陰陰中有陽是
　皆羲文之微意其他卦不偏則雜矣
　朱子曰五行相爲陰陽又各自爲陰陽春
　爲少陽夏爲老陽秋爲少陰冬爲老陰
　此以流行於四時而言也自一歲言六箇
　月陽六箇月陰一日亦然晝陽夜陰午前
　陽午後陰一月言望前陽望後陰六甲言
　甲子陽乙丑陰分言之則甲陽子陰從古
　至今只恁衮去屈伸徃來循環不已孰使
　然哉天地是一箇大陰陽一年一月一日
　一時皆自其中流出又春為陽始夏為陽
　極秋為陰始冬為陰極陽始則温陽極則
　熱陰始則凉陰極則寒温則生物熱則長
　物涼則收物寒則殺物是一氣之變為之
　也陽生自下而上則進而生物陰生自上
　而下則退而成物陽居東南主春夏以生
　陰居西北主秋冬以殺此其大略也
○邵子曰太陽爲日太陰爲月少陽爲星少
　陰爲辰其變則爲暑寒晝夜雨風露雷
　或問雷霆風雨雪霜雲露張子對曰陰氣
　凝聚陽在内不得出則奮擊而為雷霆陽
　在外者不得入則周旋不舍而為風其聚
　有遠近虚實故風雷有大小暴緩和而散
　為雪霜雨露不和而散為戾氣陰霾陰常
　散受交於陽則風雨調寒暑正又曰陽為
　陰累則相持為雨而降陰為陽得則飄揚
　為雲而升故雲物班布太虚者陰為風驅
　歛聚而未散者也又有問雨風雲雷於邵
　子者答曰陽得陰為雨陰得陽為風剛得
　柔為雲柔得剛為雷無陰不能為雨無陽
　不能為雷雨柔屬陰待陽而後興雷剛屬
　體用陽而後發張氏釋之曰陽倡陰從流
　為雨陰格陽薄散為風剛倡柔從蒸成雲
　柔蓄剛動激成雷客主後先陰陽逆順不
　同也風雨自天降故言陰陽雲雷自地升
　故言柔剛天陽無陰不能為雨地陰無陽
　不能成雷雨陰形柔本乎天氣之陽雷陽
　聲剛出乎地體之陰陰陽互相用也又有
　以八卦爻象問於蔡節齋者答曰坎陰為
　陽所得則升為雲陽淺則為霧坎陽為陰
　所累則降為雨陰淺則為露陰在外陽不
　得出則為雷陰固則為地動震也陰在内
　陽不得入則為風陰固則為大風巽也陽
　包陰則離為霰陽和陰則為雪離交坎也
　陰包陽則坎為雷陰入陽則為霜坎交離
　也陰陽之精互藏其宅則離為日坎為月
　陰陽相戛則為電陰陽失位則為霓
　又曰氣自子至午爲升自午至子爲降子
　至寅地中升于地上卯至巳地中升于天
　中午至申天中降于地上酉至亥地上降
　于地中
　愚按子午各六有地以限之陽生於子至
　寅則十一月至正月陽氣升于地上少陽
　數七陰中陽也卯至巳二月至四月地中
　升于天中老陽數九陽中陽也又自一陰
　生午以至于申五月至七月陰氣自天中
　降于地上少陰八陽中陰也酉至亥八月
　至十月地上降于地中老陰數六陰中陰
　也一日一月亦然大抵寅申巳亥當乾坤
　泰否之交三陽三陰皆為天之用震為少
　至乾則老巽為少至坤則老坎離又以四
　陰四陽生物于中三陰三陽泰與否對六
　陰六陽乾與坤對如水數六雪片也六不
　是人做將出來物物造化皆是如此可以
　見陰陽之妙處
　又曰太柔爲水太剛爲火少柔爲土少剛
　爲石其化則爲走飛草木色聲氣味
　陽生動物陰生植物朱子曰本是一理而
　消息盈虚便生陰陽雖至微至細草木鳥
　獸皆然如鯉魚上有三十六鱗陰數龍背
　上有八十一鱗陽數龜背中間五段五行
　也兩邊各四叚八卦也周圍二十四段二
　十四氣也至於草木雌雄銀杏桐楮牝牡
　麻竹皆然張子曰糟粕煨燼無非教也愚
　甞以皇極經世書推之謂有飛飛之物飛
　木飛草飛走之物又有走飛走木走草走
　走之物又有木飛木走木草木木之物又
　以草飛草走草木草草之物又有陰陽推
　之飛陽走陰動陽植陰馬陽牛陰角陽尾
　陰皆不逃乎陰陽之數大抵色聲氣味目
　耳鼻口物各有之但或偏而不全全而不
　能如人之靈耳
　程子曰近取諸身百理皆具屈伸之氣只
　鼻息間見之
　鼻竅為天門氣由以出入也朱子曰以氣
　言之呼為陽便是發達底吸為陰便是收
　歛底如鼻息無時不吸無時不嘘嘘盡生
　吸吸盡生嘘胡文定公曰人一晝一夜有
　一萬三千五百六十息横渠張氏曰魂交
　成夢百感紛紜對寤而言一身之晝夜也
　氣按為春萬物錯揉對秋而言天地之晝
　夜也朱子謂太極是性動静陰陽是心金
　木水火土是仁義禮智信軀體血肉便是
　五行所以開眼不是陰便是陽不是仁便
　是義進便是陽退便是陰處已一爻是陰
　應事接物是陽爻又曰事之未定者屬陽
　已定者屬陰邵子曰天有四時地有四方
　人有四肢指節可以觀天掌文可以察地
　天地之理具于掌矣釋者曰手仰本乎天
　親上足方俯乎地親下手可翻覆足不可
　者陽能兼陰陰不可兼陽也掌後高前下
　東南多水西北多山聚為川澤掌中之文
　如川象手自掌腕肘至肩足自趾至脛股
　胯各三節應十二次四肢應天四時應地
　四方四指各三節應十二辰合之應二十
　四氣拇指三節二為陰陽隱者為太極掌
　大物也合之而三十二應天卦并手足六
　十四兼地卦地體極于十六一手有十六
　數而顯者十五一者太極隱于大物之間
　也人之四肢各一脉應四時也一脉三部
　應一時三月一部三候應一月三旬乾策
　也素問言十二節氣皆通天氣十二節氣
　應人之十二經脉謂手足各三陰三陽三
　候謂沈浮中陰陽有太過不及也
　又曰天地一氣而已分陰分陽便是兩物
　故陽爲仁而陰爲義然陰陽又各分爲二
　故陽之初爲木爲春爲仁陽之盛爲火爲
　夏爲禮陰之初爲金爲秋爲義陰之極爲
　水爲冬爲智兼三材而兩之也
　陰陽作一氣看亦得作二氣看亦得隨時
　分出看亦得大處有大闔闢大消息小處
　有小闔闢小消息大而十二萬九千六百
　年小而一年一月一日一時皆然於其中
　雖有萬變不同而其理則一定不易也故
　曰一陰一陽之謂道繼之者善成之者性
　也學得其究心焉


天原發微卷之四










天原發微卷之五情五
　　　魯齋鮑雲龍景翔編著
　　　虚谷方回萬里校正
衍五
　鄭氏引白虎通云行者為天行氣水訓準
　水在黄泉養物平均有準火化也陽氣用
　事萬物變化金禁也秋時萬物陰氣禁止
　木觸也陽氣動躣觸地而出土吐也土居
　中央總吐萬物生物者木火七八之數成
　物者金水九六之數易精氣為物注云七
　八游魂為變注云九六朱子曰太極列五
　者於陰陽之下五常是理陰陽是氣有理
　無氣則理無所立故五行次陰陽又曰義
　智屬陰仁禮屬陽陰陽是氣五行是質有
　這質又有五行之氣所以做得物事出來
　愚曰五行後天也若問先天一事無一者
　太極也自一分二則有陰陽陰陽者五行
　之氣五行者陰陽之體質一三五七九為
　天之五行二四六八十為地之五行二五
　一十陰陽合而為一則能生成萬物故上
　曰一五行而已一中有二甲陽乙陰為木
　丙陽丁陰為火戊陽己陰為土庚陽辛陰
　為金壬陽癸陰為水天也亥陰子陽北寅
　陽卯陰東巳陽午陰南申陽酉陰西辰戌
　陽丑未陰位中央地也木神主仁金神主
　義火神主禮水神主智土神主信人也貫
　三才而一之氣行理亦行
○周子曰陽變陰合而生水火木金土
　朱子曰五行質具於地而氣行於天以質
　而語其生之序則水火木金土而水木陽
　也火金陰也以氣而語其行之序則木火
　土金水而木火陽也金水陰也蓋其變至
　於不可窮無適而非陰陽之道又曰水陰
　根陽火陽根陰錯綜而生到運行處便水
　生木木生火火生土土生金金生水水生
　木循環旺相又如甲乙丙丁戊己庚辛壬
　癸都是這箇物事黄勉齋曰圖說云水陰
　盛火陽盛乃行之序非生之序如作建子
　時看則水木是陽火金是陰此生之序又
　曰太極圖有一處可疑圖以水陰盛居右
　火陽盛居左金陰穉故次水木陽穉故次
　火此是說生之序下文却說水木陽也火
　金陰也却以水為陽火為陰論來物之初
　生自是幼嫩如陽始生為水尚柔弱到生
　木已强盛陰始生為火尚微到生金已成
　質如此則水為陽穉木為陽盛火為陰穉
　而金為陰盛也
○又曰五行之生各一其性
　就氣質言之水性冷火性熱木性温金性
　涼土性中和人之生也亦各隨其氣質所
　禀有智愚强弱之不同然自本求之則各
　一其性所謂渾然太極之全無不各具於
　一物之中此人也所以獨得五行之秀而
　其心為最靈
○程子曰坎水也一始於中有生之最先者
　也
　天一生水故水居五行之先物之初生其
　形皆水水者萬物之一源皆根於天一之
　造化也如金石之産其初亦乳一陽之氣
　一日之時一年十一月冬至皆肇於子子
　者水位也夫水生於陽而成於陰氣始動
　而陽生氣聚而静則成水觀呵氣可見蓋
　生水之初屬一故微至成水時則六矣或
　問曰天一生水亦有物可證乎曰人之一
　身可證矣貪心動則津生哀心動則淚生
　愧心動則汗生欲心動則精生方人心寂
　然不動之時則太極也此心之動則太極
　動而生陽也所以心一動而水生即可以
　為天一生水之證神為氣主神動則氣隨
　氣為水母氣聚則水生
○朱子曰五行之序木爲之始水爲之終而
　土爲之中以圖書之數言之則水一木三
　土五皆陽之生數而不可易故得以更迭
　爲主而爲五行之綱
　五行春始於東方之木冬終於北方之水
　中主於中央之土是始中終三者行之序
　也而其生之序則皆始於天水能利澤萬
　物天一打初便生水水有貞静之性剛而
　有力包藏於冬木能温燠萬物天三便生
　木木有發生之性充鬯莫禦條達於春土
　能持載萬物至天五生土土為包育之母
　直方以大居中而旺四方三者既生生生
　不已各居其方而不可易於以見上天好
　生之心源頭既正骨子又好皆是天生火
　之與金乃是五行中相資以變化不可一
　日無者却是地生火生於地二其性炎上
　或自有而無或自無而有位可以居南亦
　可以居西金生於地四其性從革或方可
　為圓圓可為方位可以居西亦可以居南
　故圖與書有更置之說不似水木土皆天
　所生而有定序然而於定序之中五行生
　生相為融貫則序雖定而氣未甞不相通
　也故朱子曰得以更迭為主而為五行之
　綱
○又曰木之包五行也以其流通貫徹而無
　不在也
　饒雙峰曰氣運於天以生為主故朱子以
　春為四時之首而貫乎夏秋冬其在人則
　惻隱為四端之首而貫乎羞惡辭遜是非
　以春能生萬物而惻隱能兼衆善故也安
　氏曰一在木下為本是歸根復命而合於
　五也一在本上為末是分枝布葉而散於
　萬也以一知萬天一生水而為木共此一
　爾
○又曰水之包五行也以其歸根反命而藏
　於此也
　木無水則枯火無水則燥金無水則宿以
　水包之則流通四時活動萬物功成則退
　藏二陰之中伏於黄泉之底所以能歸根
　復命於此及其出也則又元而亨雷域中
　雨天下也其在人則腎精所藏百體皆潤
○又曰土則水火之所寄金木之所資居中
　而應四方一體而載萬類也
　雙峯饒氏曰質具於地以養為主故土居
　五行之中而統乎水火木金其在人則脾
　居五臟之中而統乎心肝肺腎以土能養
　萬物脾能養衆形夏季未月土為最王故
　能生秋金又寄王四季每季皆十八日共
　計七十二日其他四行分四時亦各得七
　十二日共成三百六十日翁氏謂五行離
　土則不能各成一器一得五便成水二得
　五便成火三得五便成木四得五便成金
　五得五便成土五者土居中央一二三四
　五纔得五便成水火木金土謂之六七八
　九十也
○又曰天地者陰陽對待之定體一二三四
　五六七八九十者陰陽流行之次序對待
　非流行不能變化流行非對待不能自行
　此五行所以流行於天地中以爲用
　變化者一變六化而成水二變七化而成
　火三變八化而成木四變九化而成金五
　變十化而成土天地其對待之大者其次
　五行亦各自為對是為交易之易火與水
　對金與木對對待則二是有定體行者流
　通流通則一是為變易之易也五行相生
　為水木火土金金復生水對峙者各半體
　流通者皆全體對待流行各有次序以一
　氣言則息極而消消極而息以二氣言則
　陽極生陰陰極生陽以四時言則所克者
　為夫婦所生者為母子夫取妻而夫之血
　氣日以耗故夏化為秋母生子而子之血
　氣日以充故冬變為春以五行戊己間乎
　十干辰戌丑未間乎十二支中央間乎四
　方坤間乎離兌火生土土生金也(程/氏)
○朱子曰陽變陰合初生水火水火氣也流
　動閃爍其體尚虛其成形猶未定次生金
　木則確然有定形矣天地生物先輕清以
　及重濁水火二物在五行最輕清金木次
　之土最重濁
　張子曰水火氣也故炎上潤下與陰陽升
　降土不得而制焉木之為物水清則生火
　然而不離也朱子曰正蒙只說金與木之
　體質屬土水與火却不屬土問火附水而
　生莫亦曰火是箇虚空中物問只
　温與熱之氣便是火否曰然如火中虚暗
　離中之陰也水中虚明坎中之陽也火中
　有黑陽中陰水外黑内明者陰中之陽故
　水謂之陽火謂之陰亦得張子又曰陽陷
　於陰為水附於陰為火木金者土之華實
　也其性有水火之雜故木水漬則生火然
　而不離盖得土之浮華於水火之交也金
　得火之精於土之燥得水之精於水之濡
　故水火相持而不害爍之反流而不耗盖
　得土之精實於水火之際也勉齋黄氏曰
　以人物之初生驗之天一生水水便有形
　人生精血湊合成體亦若造化之有水也
　地二生火火便有氣人有此體便能為聲
　聲者氣之所為亦若造化之有火也水陰
　而火陽貌亦屬陰而言亦屬陽也水火雖
　有形質然乃造化之初故水但能潤火但
　能炎其形質終是輕清至若天三生木地
　四生金則形質已全具矣亦如人身耳目
　既具則人之形成矣木陽金陰亦猶視陽
　而聽陰也造化之初天一生水而三生木
　地二生火而四生金天得一奇而生水一
　之極為三故三生木地得二偶而生火二
　之極為四故四生金六之成水猶坎以一
　陽居中天一生水也地六包於外陽少陰
　多而水始盛成七之成火猶離以一陰居
　中地二生火也天七包於外陰少陽多而
　火始盛成豈曰一生水而未成水二生火
　而未成火必待五行俱足方待六與七而
　成水火如此則全不成造化矣盖水火之
　氣一濕一燥水濕極而生木火燥極而生
　金人物始生亦精與氣聚而為之耳精濕
　而氣燥精沉而氣浮故精為貌而氣為言
　精之盛者濕之極故為目為肝為視氣之
　盛者燥之極故為金為肺為聽大抵貌與
　視屬精故精衰而目暗言與聽屬氣故氣
　塞而耳聾此曉然易見也醫家以耳屬腎
　以肺屬金與此比配各有不同雲莊劉氏
　曰陰陽互為其根水居子位極陰之方而
　陽已生於子火居午位極陽之方而陰已
　生於午若木生於天三專屬陽故其行於
　春亦屬陽金生於地四專屬陰故其行於
　秋亦屬陰不可以陰陽互言盖水火未離
　乎氣陰陽交合之初其氣自有互根之妙
　木則陽之發達金則陰之收歛而有定質
　矣此所以與水火不同也
○朱子曰樂聲是土金木水火洪範是水火
　木金土
　樂辨五聲十九八七六範分四方一二三
　四五又曰範言一二三四五而不及六七
　八九十月令言八七五九六而不及一二
　三四十太玄言三八四九二七一六五五
　而不言十範以水火木金土為序禹以水
　火金木土為序劉向班固以木火土金水
　為序範曄以木金火土水為序
○又曰五行質具於地而氣行於天者也
　蔡九峰曰在天而流布四時曰五行在地
　為人所取用曰五材唐孔氏曰五行以微
　著為次水最微為一火漸著為二木形實
　為三金體固為四土實大為五今以洪範
　推之蔡氏曰潤炎曲直從革以性言稼穡
　以德言水潤而又下火炎而又上木曲而
　又直金從而又革土兼四方而具生之德
　故言其所重在稼穡而民以食為天也馮
　氏曰種曰稼苗也穫曰穡穗也蔡傳言稼
　而又穡者言其生生不已也又曰鹹苦酸
　辛甘者五行之味也五行有聲色氣味而
　獨言味者以其切於民用也五味以五穀
　為主以月令推之可見五穀之配五行者
　麥為木黍為火稷為土麻為金菽為水以
　五畜言鷄為木羊為火牛為土犬為金豕
　為水以五果言則栗水李木杏火桃金棗
　土是數者皆質具於地而切於民之生養
　不可一日無也其運此氣而在天則為五
　行其凝此質而在地則為五材天有日故
　地有火天有月故地有水天有雨暘寒燠
　風故地有水火木金土天而地地而天充
　塞宇宙何莫非五行者況人禀五行之秀
　氣以生孰不資五行以為用
○邵子曰火生於無水生於有火内暗而外
　明故離陽在外火之用用外也水外暗而
　内明故坎陽在内水之用用内也
　火用外目象水用内耳象火内為體外為
　用水外為體内為用陽者用也朱子曰陰
　以陽為質陽以陰為質水内明而外暗火
　内暗而外明陰陽之精互藏其宅也西山
　真氏曰日火外景金水内景本淮南子盖
　清明者内景金水也濁明者外景日火也
　或曰日火揚光於外故日有蝕火有滅金
　水潜光於内故無窮以此收視反聽潜神
　不耀此理故妙可以養生又於治道不相
　關孰若吾儒當明則為離晋當晦則為明
　夷又曰火日外光能直而施所應無窮金
　水内光能闢而受隨才各得神與形天與
　地之道歟張氏曰火託木而木生水神乘
　氣而生精先天以神生精一生二後天以
　精集神二生一愚嘗推其說曰水陰根
　陽故為少陽春至夏而老火陽根陰故為
　少陰秋至冬而老乾坤具坎離之體乾以
　九二交坤成坎坎中一陽生子是為真水
　乃陰中之真陽也坤以六二交乾成離離
　中一陰生午是為真火乃陽中之真陰也
　二多一少坎一離二少者為主則多者為
　用少為主故坎為冬所生之歲月日辰自
　子至巳六辰皆陽多者為用故離為夏所
　生之歲月日辰自午至亥六辰皆陰天地
　之間無往而非水火之用所以乾坤付正
　性於坎離坎離為乾坤之用也
○又曰雲有水火土石之異地類亦然
　張氏曰水火土石地之體也凡物皆具地
　之體先生曰水雨霖火雨露土雨濛石雨
　雹水風凉火風熱土風和石風冽水雲黑
　火雲赤土雲黄石雲白水雷玄火雷虩土
　雷連石雷霹故一物必通四象天有日月
　星辰地有水火土石首有目耳口鼻身有
　骨肉血髓髓為火血為水肉為土骨為石
　是為動物四象液為水華為火枝為土根
　為石是為植物四象凡人之吹噴吁呵呼
　應天之風雨雲霧雷
○易有陽貞陰貞朱漢上曰乾貞於十一月
　子左行陽時六陰貞於六月未右行陰時
　六
　陽貞取陽卦乾生三男震坎艮也陰貞取
　陰卦坤生三女巽離兌也乾一陽生於子
　始於坎至離而乾終坤一陰生於午陰不
　敢當午位故退一辰而貞於未至坎而坤
　終陽自左行間時以治六辰陰自右行亦
　間時以治六辰順成其歲功陰陽二貞既
　定然後可以推四時之節氣愚考之孔䟽
　數之所起起於陰陽陰陽往來於日道冬
　至日南極陽來而陰往冬水位也一陽生
　為水數一故乾貞於十一月子而左行夏
　至日北極陰進而陽退夏火位也當以一
　陰為火數但陰不名奇數必以偶故六月
　二陰生為火數二故坤貞於未而右行冬
　至以及於夏至當為陽來故正月建寅三
　陽生為木數三夏至以及於冬至當為陰
　進故八月建酉四陰生為金數四三月建
　辰居四季之首為土位五陽生為土數五
　也水在北從盛陰之氣故潤下者從陰也
　火在南從盛陽之氣故炎上者從陽也木
　東金西陰陽相半柔可曲直剛可從革土
　含養萬物以為五行之主
○朱子曰京房因卜筮推出許多道理其說
　謂大衍五十其一不用者天之生氣將以
　虚來實故用四十九焉十日十二辰二十
　八宿共五十其一不用今只取生氣一句
　爲說
　一者為天之生氣愚曰天之數不用五一
　由五出故大衍之數不用一者一乃天之
　神也一入于北則變坤成坎而生水其數
　一一入于南則變乾為離而生火其數二
　一入于東則天始交地而生木成震其數
　三一入于西則陰說於陽而生金成兌其
　數四其終也一復歸藏於五而為萬化本
　存一不用者是為生氣太初氣之始是也
　五十五數存五以為五行之本大衍五十
　又存一以為太極之本太極而五行以一
　分五以五分十其四十九者又五行之細
　數五十者五其十十者兩其五兩者一也
　一者水也五行之始生氣之岀也十者土
　也五行之終生氣之入也是故十日十二
　辰二十八宿散在天三百六十是為度數
　散在地萬有一千五百二十是萬物之盈
　數其一不用者退藏於密故木旺則水退
　火王則木退土王則火退金王則土退水
　王則金退此五十五退五不用者所以去
　衍之盈數五十又退一不用者所以虚衍
　之本數故曰抑其盈虚其一萬本於五五
　本於一天地盈虚與時消息天以一變四
　四有體一無體也此一在人為心在德為
　仁在易為乾在時為春無往而不為天之
　生氣豈特四十九蓍賴此以為神哉天地
　萬物皆倚此以為立命之地故曰不用之
　一群用之所攸宗
　朱子曰有八卦之金木水火土有五行之
　金木水火土乾金易卦金也兌金五行金
　也巽木是卦中取象震木是東方屬木以
　土寄王四季故止言四時
　唐孔氏謂五行去土亦曰四象謂金木水
　火土震木離火兌金坎水各主一時又巽
　同震木乾同兌金加以坤土又曰七八九
　六之謂在物為木火金水在人為仁義禮
　智在方為東西南北在易為元亨利貞在
　象為龍虎鶉龜在月為弦望晦朔在日為
　旦晝暮夜在首為目耳鼻口在身為骨肉
　血髓理也有此四段氣也有此四段事事
　物物都相離不得春子丑寅為少陽夏
　卯辰巳為太陽秋午未申為少陰冬酉戌
　亥為太陰邵伯温曰水火土石本體也五
　行在其中矣金木水火土致用也五材出
　焉金出於石木生於土有石後有金有土
　後有木四象四體先天也五行後天也
　又曰天下道理只是一箇生兩箇易說到
　八數住洪範說到十數住卦八而數十八
　是陰陽數十是五行數一陰一陽便是二
　以二乘二便是四以四乘四便是八五行
　本是五而有十者一箇包兩箇木包甲乙
　火包丙丁土包戊己金包庚辛水包壬癸
　又曰甲乙是兩箇木丙丁是兩箇火戊己
　是兩箇土金水亦然兼三才而兩之是陰
　陽五行之相克也所以相成而五常之德
　亦然
　莫大於仁木德也仁或失於弱故以義斷
　之義金德也義或失於剛故以禮節之禮
　火德也禮或失於拘故以智通之智水德
　也智或失於詐故以信正之五常之德乃
　五行相克之理老蘇之說為然金克木剛
　勝柔也水克火柔勝剛也
　又曰有互相發者
　王氏曰水言潤則火燥土溽木敷金歛可
　知火言炎則水洌土蒸木温金清可知水
　言下火言上則木左金右土中央可知木
　言曲直則土圜金方火銳水平可知金言
　從革則木變土化水因火革可知土言稼
　穡則井洫火爨木與金器械可知所謂木
　變者何炳為火爛為土土化者何能燥能
　潤能敷能歛水因者何因甘而甘因苦而
　苦因蒼而蒼因白而白火革者何革生為
　熟革柔為剛革剛為柔金亦能化可圜可
　平可銳可曲直然非火革則不能自化故
　命之曰從革
○又曰得五行之秀者爲人只言五行不言
　陰陽做這人須是五行方做得成五行一
　陰陽也舍五行别無討陰陽處如甲木陽
　乙木陰之類
　朱子曰數只是筭氣之節候大率只是一
　箇陰陽播而為五行五行各有陰陽甲乙
　木丙丁火春木夏火年月日時無非五行
　之氣甲乙丙丁又屬陰屬陽只是二五之
　氣人生適逢其氣參差不齊貴賤壽夭皆
　然聖賢在上則其氣中和不然則氣偏五
　行有得其氣清者聦明而無福禄有得其
　氣濁者有福禄而無智慧皆其氣數使然
　堯舜禹湯文武周召得其正孔孟齊魯得
　其偏五代極亂却生許多聖賢如祖宗時
　如大睡一覺醒時却有精神五行有理
　有氣有數其行於十干十二支之中可得
　而數天一與地六合生成水居北子數一
　亥數六壬為陽水一癸為陰水六也地二
　與天七合生成火而居南已數二午數七
　丙為陽火七丁為陰火二也天三地八生
　成木而居東寅數三卯數八甲為陽木三
　乙為陰木八也至於土位乎中央則五與
　十合而生成土戊與辰戌麗於十而屬陽
　巳與丑未亦麗於十而屬陰也西方虎位
　成金庚干申支數既為九而屬陽辛干酉
　支數又為四而屬陰矣又曰一陰一陽之
　謂道道非數不行數非道不立列於十干
　者如此布於十二支亦如此陰中有陽陽
　中有陰奇中有偶偶中有奇上入蒼天下
　入黄泉大含元氣細入無倫皆莫能逃此
　數矣六經言五行者月令四時所紀相生
　之數爾虞書六府所救相克之數爾至於
　天地生成之數惟易與洪範言之箕疇孔
　繫皆有得於河洛之傳矣
天原發微卷之五










天原發微卷之六情六
　　　魯齋鮑雲龍景翔編著
　　　虚谷方回萬里校正
觀象
　易曰兩儀生四象又曰四象所以示也王
　輔嗣以下伊川以上所說多有不同獨邵
　子傳先天之學一見而决可以破千載之
　惑矣朱子啓蒙一書示人至矣或者未徹
　愚曰君若看得其中八字則此一卷書皆
　筌蹄爾奚用多言識者韙之易言天數五
　地數五存一以為本用四以為變用之於
　蓍則曰七八九六用之於地則曰水火土
　石用之以觀天象則曰日月星辰其在卦
　則分為八焉特所指地頭不同爾
○邵子曰物之大者無若天地天之大陰陽
　盡之地之大剛柔盡之陰陽盡而四時成
　剛柔盡而四維成
　乾陽物坤陰物天地亦物之大者爾天不
　過一陰一陽之消長一寒一暑而四時成
　天下道也地不過一剛一柔之交錯一夷
　一險而四維成地之理也著於天為四象
　列於歲為四時形於地為四體布於方為
　四維皆乾陽坤陰二物為之
○程子曰四象謂陰陽剛柔陰陽生天剛柔
　生地
　朱子曰邵子說數也從一陰一陽起頭他
　做陰陽太少乾之四象剛柔太少地之四
　象陰交陽陽交陰生天之四象所謂四象
　者天有陰陽又就其中分為太陽太陰少
　陽少陰天之四象日月星辰是也地有剛
　柔又就其中分為太剛太柔少剛少柔地
　之四象水火土石是也其實元初只有一
　箇太極一分為二二分為四四又分為八
　天得一箇四地得一箇四各有一箇太極
　行乎其中便是兩其五行而已
○日月爲易
　易之一字上面從日為陽下面從月為陰
　故莊子曰易以道陰陽也
○邵子曰太陽爲日太陰爲月少陽爲星少
　陰爲辰日月星辰交而天之體盡太柔爲
　水太剛爲火少柔爲土少剛爲石水火土
　石交而地之體盡
　邵伯温曰皇極經世舍金木水火土用水
　火土石何也曰日月星辰天之四象水火
　土石地之四體金木水火土謂之五行四
　象四體先天也五行後天也先天者後天
　所自出水火土石者五行所自出金出於
　石木生於土五行行乎天地之間水火土
　石在其中矣經世用水火土石本體也洪
　範用水火木金土致用也日為陽精先天
　圖以乾為日乾之位在正南月為陰精先
　天圖以兌以月兌之位在東南少陽為星
　屬離位在正東少陰為辰屬震位在東北
　太柔為水月象先天圖坤為水位在正北
　太剛為火日象先天圖艮為火位在西北
　少柔為土辰象先天圖坎為土位在正西
　少剛為石星象先天圖巽為石位在西南
　日陽月陰星剛辰柔天有地也水陰火陽
　土柔石剛地有天也在天成象為日在
　地成形為火火與日本一體故陽燧取於
　日而得火在天成象為月在地成形為水
　水與月本一體故方諸取於月而得水在
　天成象為星在地成形為石石與星本一
　體故傳言星隕為石在天成象為辰在地
　成形為土辰與土本一體故自日月星辰
　之外高而蒼蒼者皆辰也自水火土石之
　外廣而茫茫者皆土也蓋日月星辰猶人
　之有耳目口鼻水火土石猶人之有血氣
　骨肉故謂之天地之體陰陽剛柔則猶人
　之精神而所以生耳目口鼻血氣骨肉者
　也
○又曰日爲暑月爲寒星爲晝辰爲夜暑寒
　晝夜交而天之變盡水爲雨火爲風土
　爲露石爲雷雨風露雷交而地之化盡
　暑變物之性寒變物之情晝變物之形夜
　變物之體性情形體交而動植之感盡雨
　化物之走風化物之飛露化物之草雷化
　物之木走飛草木交而動植之應盡
　日月星辰變乎暑寒晝夜水火土石化乎
　雨風露雷暑寒晝夜天之變而唱乎地雨
　風露雷地之化而和乎天一唱一和而後
　物生暑寒晝夜變乎性情形體雨風露
　雷化乎走飛草木性情形體本乎天而感
　乎地走飛草木本乎地而應乎天一感一
　應而後物成一唱一和一感一應天地之
　道萬物之情也天類屬陽地類屬陰陽
　為動陰為植陽之陽為飛親上陰之陽為
　走親下天有至粹地有至精人為明哲飛
　為鸞鳳走為麒麟介為龜龍草為芝蘭木
　為松栢石為金玉天有至戾地有至幽人
　為妖孽飛為梟鴆走為虎狼介為虺蝪草
　毒木青石礓礫有數則有物數盡則物
　窮有物則有數物窮則數盡天地生物
　萬殊不同所以感應交錯而變化出焉
○邵子曰日起於一月起於二年起於三辰
　起於四一者一元也二者十二會也三者
　三百六十日也四者四千三百二十時也
　舉一歲言之
○又曰日隨天而轉月隨日而行星隨月而
　見故星法月月法日日法天天半明半暗
　日半盈半縮月半盈半虧星半動半靜陰
　陽之義也
　日雖右行然隨天左轉月雖行疾然及日
　而會常在其後星隨月者見於夜也一陰
　一陽之謂道天法道故半明半晦日法天
　故半盈半縮月法日故半盈半虧星法月
　故半動半静有一必有二獨陰獨陽不能
　自立半盈半縮者在陽度則盈在陰度則
　縮半動半静者在緯星則動在經星則静
　也蔡氏曰日者正躔度月者定晦朔星者
　經星緯星也辰者日月所會十二次
○又曰天晝夜常見日見於晝月見於夜而
　半不見星半見於夜貴賤之等也
　天雖半晦半明而晝夜常見日當晝時必
　在天上月當夜時有在地下故半不見星
　又不及乎月貴賤之分上得兼下大能包
　小星半見者五緯二十八宿皆迭見故也
○又曰月晝可見也故爲陽中之陰星夜可
　見也故爲陰中之陽
　先天以日月星辰配乾兌離震日為陽中
　陽月為陽中陰星為陰中陽辰為陰中陰
　月晝可見故為陽中陰星夜可見故為陰
　中陽星亦隨月故為錯綜而互用辰不可
　見故為陰中陰辰天也日月星辰託焉辰
　雖不可見天晝夜可見故不用之一用之
　所宗
○朱子曰兩儀始爲一晝以分陰陽四象者
　次爲二晝以分太少
　兩儀者一畫陰一畫陽於畫上各加一奇
　一偶而為二畫者四是謂四象其位則太
　陽一少陰二少陽三太陰四其數則太陽
　九少陰八少陽七太陰六以一二三四含
　九八七六以河圖言之則六者一而得於
　五七者二而得於五八者三而得於五九
　者四而得於五以洛書言之則九者十分
　一之餘八者十分二之餘六者十分四之
　餘周子所謂水火木金邵子所謂二分為
　四四象之上各生一奇一偶而為三畫者
　八於是三才略其而有八卦之名其位則
　乾一兌二離三震四巽五坎六艮七坤八
　或疑易有四象唐孔氏以為金木水火莊
　氏以為實象義象用象謂之七八九六者
　又不指為陰陽老少張子云龍虎鶉龜乾
　四德四時朱子發云四方四維諸儒皆不
　以為天之四象而子必以是為言似與朱
　子畫卦次序不同愚曰朱子之言即本之
　邵子先天之學也第先儒未之及爾先天
　無所不包以四象無往不在也在易為七
　八九六在天為日月星辰老陰變為少陽
　老陽變為少陰少陰少陽則不變待老陰
　老陽而變推是以占則可知吉凶悔吝進
　退存亡之兆日為太陽則有寒暑晝夜之
　變而少陽為星則分日之光而無變象月
　為太陰則有晦朔弦望之變而少陰為辰
　則為天之體而無變形天象在天顯然之
　爻象也卦爻在易隱然之天象也伏羲仰
　觀天象以畫八卦夫子仰觀天文而知幽
　明一以貫之可也孰謂占易者不可以占
　大
太陽
　說卦曰離為日為火唐孔氏曰日取南方
　而行積陽之熱氣生火火氣之精者為
　日火無形麗物而有形生於地二王於南
　方其神在天為日在地為火胡氏曰日離
　體陰用陽離陰故行舒用陽故昱乎晝堯
　典曰日中日永宵中日短舉四仲之日言
　之月令其日甲乙其日丙丁其日戊己其
　日庚辛其日壬癸舉四季之日言之愚曰
　日在于子夜半方升升則向生海宇俱清
　日在于午午後為降降則向死萬物皆鬼
　鬼神之機升降而已元命包云日形圓望
　之廣天以應千里故王畿象之
○程子曰天地日月一也月受日光日不爲
　虧然月之光乃日之光也
　邵子曰陽抱陰為(日日/陽中)陽朱子曰乾乾不
　息者體日月寒暑往來者用有體則有用
　不可分先後說天包地外地形小日光大
　從地四面光起月在天中則受日光而圓
　月遠日則其光盈近日則其光損朱漢上
　曰天地以坎離相濟以日言日降則月升
　以月言日交則月合以歲言寒來則暑徃
　皆既濟也坎上離下水火之極則反其初
　故既濟之極未濟藏焉漢張衡曰日陽精
　之宗積而成烏有三趾陽數奇也蓋雞屬
　酉陽中之陰離中虚火氣宿焉又曰月陰
　精之中積而成兔陰偶數屬卯蓋陰中之
　陽坎中滿也天一之水氣宿焉晋杜預曰
　日之質赤月之質白元命包曰日之為言
　實也大明盛實日人君之象行有道之國
　則光明日有五色其政泰平
○邵子曰夏則日隨斗而北冬則日隨斗而
　南
　夏至熱極日自此隨斗而北冬至寒極日
　自此隨斗而南愚嘗攷邵子之言其有
　合於太玄之說乎請條之其曰日一南而
　萬物死日一壯而萬物生蓋夏至日在井
　日窮南陸群陰漸長故萬物向死冬至後
　日在牽牛一返北道群陽漸長故萬物向
　生玄又曰斗一北而萬物虚斗一南而萬
　物盈蓋立冬後斗杓建亥陰氣藏物故曰
　虚立夏建巳陽氣發物故曰盈又曰日之
　南也左行而右旋斗之南也右行而左旋
　蓋日迎天右行春始行自西方歷七星而
　南故云右行秋行回自東方歷七星而北
　故云左旋斗隨天左行春指東歷三辰而
　南始指東方故云左行秋指西歷二辰而
　北還從西方故云右旋又曰冬至及夜半
　以後者近玄之象蓋冬至斗建子夜半時
　加子謂其進而未極徃而未至虚而未滿
　時則天道左行斗柄隨天左指日雖違天
　右行每與月會則與斗柄相應玄卦自中
　至應四十一首以奇為主一百八十二日
　半日行其中是陽行陽中行陽度則盈至
　已成乾而生物也夏至及日中以後者遠
　玄之象蓋夏至斗建午日中時加午謂其
　進極而退往極而還已滿而損時則天道
　右轉斗柄亦隨天右指日雖違天左行每
　與月會則與斗柄右指相應玄卦自迎至
　養四十首陰偶用事一百八十二日是陰
　行陰中日行陰度則縮至亥成坤收藏萬
　物南北者陰陽之定位故曰為經東西者
　陰陽之通氣故曰為緯日在天一日則分
　晝夜一歲則分南北於萬物則分生死故
　曰陽來則生陽去則死注云上文共三
　百六十四日半益以踦□二贊得一日通
　三百六十五日令二十分其二十分在一
　日即得三時成三百六十五度四分度之
　一
○漢上曰劉昭云日行北陸謂冬西陸謂春
　南陸謂夏東陸謂秋
　世言南北陸是矣至言東西陸不誤則疑
　隋志言東陸曰春西陸曰秋又當别考不
　可混而言之也蓋南北為經子午相對冬
　至一陽生子神靈合論天地以并一年造
　化日月星斗皆自此始故曰行北陸曰冬
　行南陸曰夏方與時皆不可易由是天自
　北而東左旋以生物日則自北而西右轉
　以為之緯孟春日在營室北宿也是為正
　月建寅會于諏訾之亥仲春日在奎西宿
　也二月建卯會于降婁之戌季春日在胃
　三月建辰會于大梁之酉以西緯東故曰
　日行西陸謂之春以至四月已與申合會
　于實沈日行南陸一陰生午造化收功揫
　歛萬物於是天道自南而北從西右旋以
　成物日則自南而東左行以為之緯孟秋
　日在翼申合已曰鶉尾仲秋日在角酉合
　辰曰壽星季秋日在房戌合卯曰大火以
　東緯西故曰日行東陸謂之秋所以東不
　言春而言秋西不言秋而言春以見南北
　之經不可變東西之緯互相備也日為陽
　陽用事故自東至夜半而發南日進而北
　晝進而長陽進故為温為暑陰用事故自
　夏至日中而發北日退而南晝退而短陰
　勝故為寒為凉二至之中道齊景至春秋
　分焉日則有中道月則有九行朔會陸行
　鄰於所交虧奪生焉日為寒為温冬至日
　南極晷長南不極則温為害夏至日北極
　晷短北不極則寒為害
○邵子曰天行所以爲晝夜日行所以爲寒
　暑夏淺冬深天地之交左旋右行天日之
　交
　天一日一周日行一度為天之所轉日隨
　之夏出寅入戌冬出辰入申春秋出卯入
　酉出為晝入為夜雖係乎日之出入其行
　也則係乎天日在地下則寒日在天上則
　暑冬行北陸為寒日行地下深夏行南陸
　為暑日行地下淺春行西陸秋行東陸為
　寒暑之中日行所以為寒暑天道向南則
　自深之淺向北則自淺之深天地之交也
　或謂夏則南極仰冬則南極俯引人首為
　喻為夏淺冬深之說此不知日有黄道也
　夏至日在午而正于午冬至日在子而正
　于子隨天運而然故以淺深為天地之交
　冬至日起星紀右行而日移一度天左旋
　一周而過十度日巡六甲與斗相逢此天
　日之交也冬至之夜如夏至之日夏至之
　夜如冬至之日冬之夜僅如春秋之晝者
　晝侵夜五刻也日出本有常時所以然者
　未出二刻半而明也入二刻半而後昏矣
○又曰朝東夕西隨天之行夏北冬南隨天
　之交天一周超一星應日之行也春酉正
　夏午正秋卯正冬子正應日之交也
　冬至夜半子日起星紀日右行一度天亦
　左移一度故夜半日常在子所以朝必出
　東夕必入西隨天之行而非日之行也夏
　則日行在北冬則日行在南日最北去極
　最近故影短而日長日最南去極最遠故
　影長而日短此隨天之交也日日行一度
　天日一周而過一度一度者星之一度也
　故為應日之行也冬至日在子夏至日在
　午春分日在酉秋分日在卯天之移也冬
　至子日正在子夏至午日正在午春秋二
　分日或正于酉或正于卯東西迭緯所以
　為春夏陰陽之交此應日之交也愚稽之
　古志矣冬至日在牽牛初度春分日在婁
　四度夏至日在東井二十一度春分日在
　角十度隋志曰日去極近則景短而日長
　言其時為夏至日行内道去極近則晝極
　長八尺之表尺有五寸之景若春分在婁
　秋分在角晝夜等故立八尺之表七尺五
　寸之景隋志又曰日去極遠則景長而日
　短言其時為冬至日行外道去極遠則晝
　極短八尺之表一丈三尺之景就中去一
　尺五寸則餘一丈一尺五寸之景是冬夏
　徃來之景也故曰日有中道北至牽牛去
　極近為夏至南至牽牛去極遠為冬至東
　角西婁去極中故南至角東至婁為春秋
　分鄭曰春分日在婁月上弦於東井圓於
　角下弦於牽牛秋分日在角上弦於牽牛
　圓於婁下弦於東井亦以其景知氣至否
　春秋冬夏氣皆至則四時序正冬夏致日
　者日實也故於長短極時致之極則氣至
　冬無愆陽夏無伏陰致日之時日中視其
　景如度者歲美人和不如度者歲惡人僞
　若人君政教得則四時景依度晷進則
　水者謂晷長於度日之行黄道外則晷長
　晷長者為陰勝故水晷退則旱者謂晷短
　於度日之行入進黄道内故晷短晷短者
　為陽勝故旱進尺二寸則月食月以十二
　為數也退尺二寸則日食日數備于十也
　晷進為盈晷退為縮亦以其景知氣至與
　不而得之也
○又曰聖人仰觀日月之運配以坎離而八
　卦之義著矣
　繫辭曰縣象著明莫大乎日月朱子曰如
　納甲法坎納戊離納已乾之一爻屬戊坤
　之一爻屬己留戊就已方成坎離蓋乾坤
　是大父母坎離是小父母也漢上曰虞曰
　日月縣天成八卦象晦夕朔旦則坎象水
　流戊日中則離象火就已成戊已土位象
　見於中日月相催而明生乾坤二五交則
　生坎離而日月出焉三日震象月出庚八
　日兌象月見丁十五日乾象月盈甲壬十
　六日巽象月退辛二十三日艮象月消丙
　三十日坤月滅乙合而論之則坎離為日
　月生明於震生魄於巽上弦於兌下弦於
　艮盈於乾而滅於坤甲至癸十日具於八
　卦中也
○記曰大明生於東月生於西詩曰東方之
　日東方之月
　月之始則生於西其盛則生於東日之所
　出乃在東方未旦則己行於地中特未出
　地之上耳古者訓日字實也月字缺也日
　常實是如此天行有差日月星辰又遲趕
　他不及惟日之行鐵定是如此故曰實也
○又曰天地之大寤在夏人之神存乎心
　午則日隨天在南子則日隨天在北一日
　之寤寐也夏則日正在午冬則日正在子
　一年之寤寐也故夏曰昊天而離為萬物
　相見之卦日者天之神也人之神晝在心
　夏也夜在腎冬也晝相應夜藏密也玄曰
　藏心于淵神不外也謂棲心氣腑所以存
　神也天地之交十之三夏至之晝日在
　天上七分冬至之夜在地下亦七分自天
　言之在地上者十之七在地下者十之三
　故陽數盈于七也日與天不同者日行有
　南北道故也
○又曰日入地中構精之象
　一日之夜猶一歲之冬天神地靈陽魂陰
　魄冬至子半夜至子半相與會合於黄泉
　之宫所以胎育元造萌芽萬物也故曰男
　女會精氣而後生人日以陽精交地氣而
　後生物知此則知性命之學又曰日者天
　之陽魂陽抱陰為日以魂制魄陰抱陽為
　月以魄拘魂也
○朱子曰日月出水乃升于天其西下又入
　于水
　或有問渾天於朱夫子者曰天外是水所
　以浮天而載地答曰天外無水地下是水
　載孟子曰水由地中行蘇子曰地中無徃
　而非水知此則知地下有水天外是氣明
　矣陽金為水母水為萬物母天只是一箇
　純剛清明之氣地平著乎其中天之日每
　夜周地下一匝而過一度天一之氣既生
　水以為萬物利日為陽精又能涸地下之
　水而不為萬物害水豈沃焦尾閭之所能
　洩哉蓋天一之神是為氣母雲蒸霧滃則
　水珠流出山川出雲則時雨以降天地陰
　陽二氣日夜流轉自然有許多氣也有許
　多水使水盛而無日以涸之則浩浩滔天
　下民昏墊史載堯時十日並出雖不足信
　然天之哀念下民容有是理是亦造化扶
　陽之意然則日為火而常明月為水而有
　盈虧隨日以為之進退也驗之潮汐可見
　易曰明入地中明夷日從地下轉也天在
　水中為需言天一生水也日為陽而水為
　陰故日一升天而陰氣無不散日一從地
　下轉而水氣無不消出則為晝入則為夜
　宇宙之間其可一日無陽明之象哉隋天
　文志說日涸水極好
○又曰天有黄赤二道沈存中云非天實有
　之特曆家說色以記日月之行爾
　天體正圓如兩蓋之相合赤道横絡天腹
　如兩蓋之交處赤道之北如内郭如上覆
　蓋赤道之南如外郭如下仰蓋皆以圖心
　為極自赤道而北為北極自赤道而南為
　南極朱子云黄道是那匣子相合縫處在
　天之中又云赤道正在天之中如合子縫
　模樣黄道是横過在那赤道之間又曰赤
　道一半在黄道内一半在黄道外東西兩
　處與黄道相交度却是將天横分為許多
　度數會時是那黄道赤道十字路頭相交
　處厮撞着望時在月與日正相向如一箇
　在子一箇在午皆同一度如月在畢十一
　度日亦同在此度却南北相向日所以食
　朔者月常在下日常在上既是相會日被
　月在下面遮了故曰食望時月食故陰敢
　與陽為敵也
○日有中道一曰黄道
　或曰中央戊己土應之星辰四時有四游
　春西秋東夏北冬南與日春東秋西夏南
　冬北行道不同及四季辰戌丑未之月皆
　屬土是為黄道之正其時星辰亦屬黄道
　還復正位日常依行黄道中鄭注洪範云
　四時之間合於黄道間者何愚謂冬春之
　間春夏之間秋冬之間即四季屬土之月
　每季寄王十八日通計七十二日而末居
　火金之間其位在坤以時言也黄道居中
　亦曰中道青赤白黑四分為八并為九月
　佐日以生成萬物也故天文志曰日之所
　由謂之黄道月有九行者黑道二出黄道
　北赤道二出黄道南白道二出黄道西青
　道二出黄道東井黄道而九立春春分月
　東從青道立秋秋分月西從白道立冬不
　至月北從黑道立夏夏至月南從赤道黄
　正色又曰青赤出陽道白黑出陰道月失
　莭而行出陽道則旱風出陰道則雨水在
　黄道為正故星備云明王在上則日月五
　星皆乘黄道月之行雖有白黑赤青道不
　同然不過在黄道之東西南北耳日行黄
　道之中又其内為北自奎至軫亥至已也
　外為南自角亢至室壁辰至戌也東方角
　其間天門又房為天街黄道經其中七曜
　之所行也
○邵子曰日月之相食數之交也日望月則
　月食月掩日則日食猶水火之相尅是以
　君子用智小人用力
　日月相對曰望相會曰晦日食朔是月近
　日無光為晦故小人狎比之時多能危君
　月食望是月敵日而尤盛如小人在外雖
　盛必自危如水尅水掩而克之小人用力
　也火克水必隔物焉君子用智也日月一
　年十二會十二望交則食不交則不食故
　日行黄道月行九道亦有交而不食者其
　合朔時日月同在一度其望日則日月極
　遠而相對其上下弦則日月近一而遠三
　如日在午月或在卯酉之類合朔時日月
　東西雖同在一度而月道南北或差遠於
　日則不食或南北雖日相近而日在内月
　在外則不食
○朱子曰日月之食皆非其常也而以月食
　爲常日食爲不臧者以陰勝陽而掩之不
　可言也故春秋日食必書而月食無紀焉
　亦以此爾
　日月一歲十二會方會月光都盡而為晦
　已會則月光復蘇而為朔朔後晦前各十
　五日日月相對月光正滿而為望望而日
　月之對同度同道則日亢月而月為之食
　晦朔而日月之合東西同度南北同道則
　月掩日而日為之食是皆有常度矣然王
　者修德用賢去邪陽盛而陰不能侵則月
　常避日雖參差不齊亦當食而不食也不
　然德政不修臣子背君父小人侵君子夷
　狄亂中國陰盛陽微當食必食實為非常
　之變穀梁子書日食有四種日有食晦日
　者隱三年是也有食既朔者次日也栢十
　七年是也日有食之既者栢三年也他如
　夜食者則莊十八年也一日一夜為一日
　日不食而夜食則日在地下人不見其形
　至朔日日始出如見其有虧傷之處日光
　未復故知其夜食也夜食亦屬前月之晦
　夜食星無光也
○詩十月之交朱子取孔註說得甚詳今掇
　其說于此(朔日辛卯/日有食之)
　右曆及周髀皆言周天三百六十五度四
　分度之一日月皆右行於天日日行一度
　月日行十三度十九分度之七是日遲月
　速二十九日有餘而月行一周追及於日
　而與之會是之謂交每月交會而月或在
　日道表或在日道裏故不食其食要於交
　會又月與日同道乃食周十月夏八月也
　日月交會而日食陰侵陽臣侵君之象以
　日食者月食之也何休曰不言月食之者
　其形不可得而睹故疑言日有食之從甲
　至癸為日甲剛乙柔其中有五剛五柔十
　日皆為幹故日為君子至亥為臣子陽丑
　陰其中有六陽六陰以對十日皆為支故
　辰為臣卯比臣辛比君金應勝木今臣反
　侵君是五行相逆以辛王在秋臣以休廢
　之時侵當王之幼君也古今天度一也
　日月之食本無常時曆家為日月交會之
　術大率以百七十三日有奇為限日月行
　天各自有道雖至朔相逢而道有表裏若
　月先在裏依限而食者多若月先在表雖
　依限而食者少杜預見其參差乃云日月
　動物雖行度有大量不能不少有盈縮故
　雖有交會而不食者唯正陽之日君子忌
　之是日月食無常時非分至之月必相食
　也正以二分晝夜等有類同道二至長短
　極似若相過因名示義非實然也其實日
　食皆為異矣若人君改過修善雖正陽之
　月禍亦可消若長惡遂非雖分至之月亦
　將有咎安得二至二分獨為不災夫以
　昭昭大明臨照下土忽爾纖亡俾晝作夜
　其為怪異莫斯之甚故有伐鼓用幣貶膳
　去樂之典皆所以重天變警人君也而天
　道深遠有時而驗或亦人之禍虋偶與相
　逢故聖人因其變常假靈神以為勸戒使
　智達之士識先聖之深情中下之士信妖
　祥以自懼但神可以助教不可以為教神
　之則惑衆去之則害宜故其言若有若無
　其事若信若不信期於大通而已杜預曰
　日光以望時奪月光故月食日月相會月
　掩日故日食蘇氏曰仲尼修春秋二百四
　十二年日星之變必書而月食不紀解之
　者云月諸侯道也夷狄象也彼有虧王者
　中國之政勝故不為災
　左氏卜楚丘曰日之數十故有十時亦當
　十位
　晋杜氏曰日中當王食時當公平旦為卿
　雞鳴為士夜半為阜人定為輿黄昏為𨽹
　日入為僚晡時為僕日昳為臺隅中日出
　闕不在弟尊王公也禺中巳也日出卯也
　皆闕亦如一月五卦初侯二大夫三卿四
　公五辟之類愚曰易崇陽抑陰之書也
　日為君象故尊之崇之上經三十卦而終
　於離離在天為日則蒼生無不仰照下經
　三十四卦而終於既未濟離皆在其中民
　無此則不生活所以濟生民之日用也乾
　君象也坤來交乾成離臣事君以忠之義
　是故以離升天上則曰大有而柔得尊位
　反是則下之為同人離出地上則曰晋而
　晝日三接反是則入地中為明夷皆所以
　崇陽抑陰而惟恐陽明一息之不升于天
　也其餘散入諸卦各盡其用或為烹飪之
　鼎或為人文之賁或為日中之豐或為治
　歷明時之革若夫睽噬旅家則離之反矣
　名其象曰太陽者所以為群物之宗月星
　且分其光而麗天況萬物乎文王入羑里
　而為明夷文王之不幸也又能演易以啓
　夫子十翼之傳然則仲尼之日與文王相
　繼而代明晝夜有經其又天下後世之大
　幸歟


天原發微卷之六













天原發微卷之七情七
　　　　魯齋鮑雲龍景翔編著
　　　　虚谷方回萬里校正
太陰
　說卦曰坎為水為月月水之精也河圖帝
　覽云金之精坎一陽居内内明外暗在天
　為月在地為水胡氏曰月體坎陽用陰陽
　故行遠陰故昱乎夜曆本議曰日朝見曰
　朒夕見曰朓五行傳云晦而月見西方謂
　之朓朔而月見東方謂之側匿亦名朓朒
　朓則侯王其舒側匿則侯王其遠太玄注
　云朓側變之貌朓見也朔月見東方曰側
　晦見西方曰朓日雄月雌經於天而無已
　也司天考云月離朓朒隨曆校定日躔朓
　朒臨用加減又曰日躔月離朓朒定數朓
　減朒加周髀云月生於日所照魄生於日
　所蔽當日則光盈就日則光盡京房云有
　形無光日照之乃光日照處明不照處則
　闇月闕也滿則闕也先天乾一兌二月自
　兌起者月行不及日之數也日月皆有盈
　縮日盈月縮則後中而先朔月盈日縮則
　先中而後朔
○張子曰月陰精反乎陽者也月所位陽故
　受日之光不受日之精相望中弦則光之
　爲蝕精之不可以二也又曰日月之精互
　藏其宅
　朱漢上曰泰言天地交而萬物通否則不
　交不通泰當坎九五水氣上行坎坤體坎
　中之乾二五也乾陽流於坤陰故月以速
　為退月體不明待日而明明者乾也乾言
　日月合明者坎離互用也豫言日月不過
　者坎為月伏離為日日月會于北方也恒
　言日月得天者乾九四之五變離坎也小
　畜上九中孚六四歸妹六五月幾望者小
　畜四有伏坎巽有伏震月在東日在西望
　也孚訟坎變震月在東亦望也歸妹六五
　月在東日在西亦望也小畜中孚坎在四
　歸妹六五爻在五坎在四五則中矣是故
　日望月則月食月掩日則日食坎離交勝
　也或曰坎水離火火麗乎水何也曰離非
　水則明無自而託坎非離則明無自而生
　水聚則精聚精聚則神生焚薪為炭枯□
　成灰朽木夜明濕盡光暗血為走燐見於
　暮夜陰雨之時故曰離者麗也坎水盡則
　離亦無所麗矣横渠言日月五星逆天而
　行并包乎地月陰精反乎陽故其右行則
　速日質本陰月質本陽故於朔望之際精
　魄反交則光為之食虧盈法月於人為近
　日遠在外故月受日光常在於外人視其
　終初如鈎之曲及其中天如半璧然此虧
　盈之驗也金水内光能闢而受陰陽之精
　互藏其宅各得所安故日月之形萬古不
　變
○或問程子曰月有定魄而日遠於月月受
　日光以人所見爲有虧盈否曰日月一也
　豈有日高於月之理月若無虧盈何以成
　歲盖月一分光則是魄虧一分也
　月不受日光故食不受日光者月正相當
　陰亢陽也鼓者所以助陽然則日月之𤯝
　皆可鼓也月不下日與日正相對故食日
　月薄食而旋復者不能奪其常也日之與
　月有陰陽尊卑之辨近君則威損遠君則
　勢盛故月遠日則其光盈近日則其明缺
　未望則出西既望則出東揚雄曰月未望
　載魄于西月既望終魄于東言月方生則
　以日之光加被于魄之西而滿其東以至
　望而後圓既望則以日之光終守其魄之
　東而漸虧其西以至於晦而後盡月遡日
　以為明未望則日在其右既望則日在其
　左故各以其所在受光朱子曰子雲兩句
　亦錯說了
○書曰一月壬辰旁死魄又曰厥四月哉生
　明禮曰三五而盈三五而闕
　蔡九峰曰一月建寅正月也不曰正而曰
　一者以商建丑故此云一月當是一月二
　日死魄朔也旁死魄二日也始生明月三
　日也曆志曰凡月朔而未見曰死魄夕而
　成光則謂之朏陳氏曰或以生明為月三
　日唐孔氏以為生明死魄俱在月初如何
　曰朔日月以生明但明處極微昧明生則
　魄死矣故為始死魄魄死明生矣哉生明
　月一日也旁死魄月二日也至望日則明
　全生而魄全死自望後一日則月生魄魄
　生則明死矣至晦日則明全死而魄全生
　故月終謂之晦以其魄全晦月始謂之朔
　以其明初見以晦朔觀之當以穎達為正
　諸儒以哉生魄為十六日夫望後一日魄
　始生而望或在十五日與十六日與十四
　日不可指定十六日為生魄也考亭夫子
　曰月小大只是以每月二十九日半九百
　四十分日之二十九計之觀其合朔為如
　何明之生時大盡則初三小盡則初二生
　明上弦至十五日望其光滿生魄下弦又
　至十五日晦其光缺日為魂月為魄魄是
　黯處魄死則明生或言載營魄載如車之
　載人魂加於魄魄載魂也月受日之光常
　全人在下望之故見其虧盈不同西山真
　氏曰和而后月生者陰陽和合而月始生
　明月本無光以受日光之多少而為虧盈
　朔則日月合三日明生八日上弦其光半
　望日十五其光滿三五而盈也既望漸虧
　二十二日下弦其虧半三十日而晦其光盡
　此三五而闕也方晦為純陰故魄存而光
　泯至日月合朔而明復生
○邵子曰月體本黑受日之光而白月者日
　之影也又曰陽中之陰月也以陽之類故
　能見于晝
　月體黑者陰也受日光而白者得陽之氣
　也朱子言天包地外地形小日在地下則
　月在天中日光大從地四面光起地礙日
　之光月中之影即山河地影也王普曰日
　月在天如兩鏡相照地居其中四旁皆空
　水故月中微黑處乃鏡中大地之影非真
　有桂樹蟾兔之說斯言有理足以破千古
　之惑月中黑精只在地形一塊實物隔住
　故微有礙西山真氏曰月如圓毬只有一
　面受光望日日在酉月在卯正相對受光
　為盛天積氣上面勁只中間空為日月往
　來地有時月在天中央日在地中央則光
　從四旁上受光於日其中暗處便是地之
　影望以後日與月行便差背向一半相去
　漸漸遠其受光面不正至朔又相遇日與
　月正緊相合日便食無光月或從上過或
　從下過非不受光受日光但小耳
　朱子曰月無盈闕人看得有盈闕晦日則
　月與日相叠了至初三方漸漸離開去人
　在下面側看見則其光闕日行遲月行速
　一夜一夜漸向東便可見月退處
　日月相會時日在月上光都載在上面一
　邊故地上無光到得日月漸漸相遠時月
　光漸漸見於下望時月光渾在下面一邊
　望後又漸漸光向上去又曰下弦至晦則
　月與日相沓月在日後光盡體伏魄加日
　之上則日食在日之後則無食晦朔則日
　月相並也楚詞云夜光何德死則又育厥
　利維何而顧菟在腹此問月有何德乃能
　死而復生月何利而顧望之菟常居其腹
　乎答曰曆家舊說月朔則去日漸遠故魄
　死明生既望則去日漸近故魄生明死至
　晦而朔則又遠日而明復生所謂死而復
　有也此說誤矣若果如此則未望之前西
　近東遠而始生之明當在月東既望之後
　東近西遠而未死之明却在月西矣安得
　未望載魄于西既望終魄于東而遡日以
　為明乎故為沈括之說乃為得之其曰月
　本無光猶一銀丸日耀之乃光爾光之初
　生日在其旁故光側而所見才如鈎日漸
　遠則斜照而光稍滿大抵如一彈丸而粉
　塗其半側視之則粉處如鈎對視之則正
　圓也近世王普又申其說曰月生明之夕
　但見一鈎至日月相望人處其中方得見
　其全不知弦晦之時亦與望夕無二人自
　不見爾以此見月光常滿其有盈有虧者
　由人所立所見之有偏正非死而復生也
　月陰精形圓而質清日光照之則見其明
　不照則魄爾至日月相望人居其間則盡
　睹其明而其形圓上下弦則日照其側人
　觀其旁故半明半魄也晦朔之日日照其
　表人在其裏故不見也
○又曰月至明中有暗虛其暗至微望時月
　與日正對無分毫差月爲暗虛所射故蝕
　雖是陰勝陽畢竟不好若陰有退避之意
　則不至相對而蝕之矣
　漢張衡曰火外光水含景月光生於日之
　所照魄生於日之所蔽當日則光盈就日
　則光盡衆星被耀因水轉光當日之衝光
　常不合者蔽於地也是謂暗虚在星星微
　月遇則食日之舊地其明曰由暗視明明
　無所屈是以望之若火方於中天天地同
　明繇明視闇闇還有奪故望之若水火當
　夜而揚光在晝則不明愚曰暗虚之說本
　此所謂暗虚者陰抱陽為月坎為月坎中一
　畫陽本是離中一畫陰乾入坤中為月坤
　入乾中為日望時日月相對貞精相會故
　離日以乾體欲吸取月中一畫之陽故月
　為之食其所謂暗虚者即離中一畫之一
　也此是眠前事只是古今無人曾說來
○又曰月去日近則光露一眉漸遠則光漸
　大如日在午月在酉則是近一遠三爲弦
　至望則日在西月在東人在下望之見其
　光之全
　渾儀略說曰月行速而日行舒當以二十
　九日强而相及故一歲周而十有二會會
　而為晦晦而復蘇明於是乎生焉是之謂
　朔月之行速漸遠於日以周天言之其近
　日九十一度有奇其遠於日也三百七十
　四度有奇是謂近一遠三為弦此謂之上
　弦也其行甚遠而與日對去日百八十二
　度六十二分有奇是謂相與為衡分天之
　中而為望日與月相望故也其行過中遠
　於日也二百七十四度有奇其謂近一遠
　三為弦此謂下弦也上弦在於八日下弦
　在於二十二日望在於十五日此其常也
　上弦或退則是七日進則九日下弦或退
　則是二十一日進則二十三日望日或退
　則在於十四進則日之十六此其變也上
　弦是月盈及一半如弓之上弦下弦是月
　虧了一半如弓之下弦
○又曰先天圖有一月之象自復而震初三
　日月生明至兌初八日月上弦十五至乾
　月之望也至巽則月之始虧十八日也至
　艮則月之下弦二十三日也至坤則月之
　晦而三十日
　一息之間便有晦朔弦望上弦者氣之方
　息自上而下也下弦者氣之方消自下而
　上也望者氣之盈日沉于下而月圓于上
　也晦朔之間者日月之合乎上所謂舉水
　以滅火金來歸性初之類是也甲乙丙丁
　庚辛者乃以日之昏旦出没言之非以分
　六卦之方也
○又曰明魄弦望晦朔皆以向背於日而得
　名
　生明至上弦皆由日入於酉而月隨以生
　魄中生魂俯以接日明自下生以至於平
　分安得不為弦上而在望前自望後以至
　下弦皆由日出於卯而月隨以死魂中生
　魄仰以遡日望前之光悉變為魄明自下
　退而死及其又弦而金水平分如前安得
　不為弦下而在望之後
　又曰震一兌二乾三巽四艮五坤六每五
　日爲一節朔旦始用事爲日月陰陽交感
　之初二十六日已後至初二爲坤日行至
　震則月生光一分至兌月生光二分至乾
　月全體皆光十六已後至巽月光漸虧至
　晦朔之間日月相沓全無光
　日與月會而分晦朔月掩於日人見其背
　故陰體全見而為晦配卦象坤其時月在
　乙方而日在乙以其合也故坤合乙月至
　于晦則自東而北乃與日會東乙也北癸
　也消乙入癸會于乾壬壬癸北方氣之所
　歸十有二會萬物畢昌而月復見于震兌
　矣天地交而後有震震者天地之始交而
　萬物興夫坤終乙癸則乾始震庚弦望晦
　朔終始相續而不已也哉生明第一節初
　三日純陰中一陽初交始生一線之明則
　月作震象其時月昏見於西方庚地日方
　入於地面故震納庚六日後第二節初八
　日二陽生明半於魄為上弦則月又作兌
　象昏見于南方辛地又六日第三節之中
　十五日盛滿為純陽則月又作乾象昏見
　東方甲地受光日與地面平望後十六日
　第四節之始乾體始受下一陰為巽而生
　魄月作巽象以平旦而没於西方辛地又
　六日下弦第五節之中二十三復生中一
　陰為艮月作艮象以平旦而没於南方丙
　地三十日第六節終全變三陽而光盡體
　伏於西北一月六節六節既盡禪於後月
　復生震卦云參同契十四章曰艮直於丙
　南下弦二十三坤乙三十日東北喪其明
　節盡相襌與繼體復生龍以此納甲者乾
　父納甲子壬午震長子繼父體納庚子庚
　午子午同乾也坤母納乙未癸丑巽長女
　繼母體納辛丑辛未丑未同坤也坎中男
　戊寅戊申艮少男丙戌丙辰離中女己卯
　己酉兌少女丁巳丁亥壬癸庚辛戊己丙
　丁甲乙從下生上乾坤各用二包六子于
　中所以能生化也戊已中央土坎陽納戊
　離陰納己陰陽各得其類居中壬為陽精
　甲為陽首癸為陰血乙為陰始二老包藏
　坎離居中用事天地之造化神矣三百八
　十四爻為一周天之數一爻直一日四卦
　二十四爻以候二十四氣一月便是弦望
　晦朔一日便是子午卯酉以一日言之則
　一月一歲皆在其中子至巳生明上弦至
　望在其中午至亥生魄下弦歸晦在其中
　十二時應十二辟卦七十二爻應七十二
　候以一月言之上下兩弦應陰陽二八三
　百六十時應三百六十爻蓋又應三百六
　十日以一歲言之納甲六爻分十二辟卦
　而兩之歲功一成一歲之功縮於一月之
　内以日觀月以月觀年日中用時時中用
　刻一刻工夫自有一年之氣候造化之可
　細推者又如此
○邵子曰陰抱陽爲月月者陰中陽也陽消
　則陰生故日下而月西出陰盛則敵陽故
　日望而月東出天爲父日爲子故天左旋
　日爲夫月爲婦故日東出月西生也月遠
　日則明生而遲近日則魄生而疾君臣之
　義也
　日雖右行然隨天左轉月雖行疾然及月
　而會常在其後星隨月者見於夜也諸家
　曆說月一日至四日最疾日夜行一十四
　度餘自二十四日至於晦又最疾行度亦
　然自五日至八日行次疾日行十三度餘
　自二十日至二十三日又小疾行度亦然
　自九日至十九日行遲日行十二度餘以
　一月均之則日行十三度十九分度之七
　也遠日則明生而行遲近日則魄生而行
　疾有君臣之義焉月本無光借日以為光
　及其盛也遂與陽為敵為人君者可不慎
　哉天左旋日右行日東出月西生父子夫
　婦陰陽之義也月望亦東出者敵陽也非
　常道也愚為之說曰天為大日次之月又
　次之所以日行不及天月行不及日一尊
　一卑各有分劑天之所以教也文王演易
　於坎言習於象言月一陽居中二陰環之
　一年十二會月皆後於日而不敢先陽者
　其意深矣陰佐陽以成歲功固不可無月
　以為之助陰亢陽以侵君子尤不可無以
　為之防是以乾言日月而必曰合明稼言
　日月而必曰不過恒言日月而必曰得天
　又以日月並言而終不以月先日皆所以
　寓𡸶陽抑陰之意至於獨取月以為戒者
　其意為尤切小畜月幾望而征凶者以其
　四有伏坎巽有伏震月在東日在西小畜
　以一陰亢上九之陽而凶也歸妹六五亦
　月幾望而吉者以坎月在東離日在西陰
　陽居中雖日月相望幾於盈而不相亢所
　以吉也是故月可當夜不可當晝天道然
　也而況人乎日望月則月食月掩日則日
　食陰不可以亢陽臣不可以亢君婦不可
　以亢夫小人不可以亢君子程子曰臣居
　尊位莽卓是也猶可言婦居尊位女媧氏
　武氏是也非常之變不可言也
○漢志言月從右轉與先天圖八卦合
　律曆志日有晦朔月有弦望日陽月陰陰
　氣常為陽氣消爍朔後月從右行漸離日
　而明生初七八間為上弦半明十五日月
　去日最遠全明月半後漸近左畔明復漸
　消二十二三間月又半明是謂下弦三十
　日日月相合月為日消盡謂晦諸說不同
　獨此可信愚以卦及十二辰參之晦日卦
　在坤日月會于子月光消盡晦朔之間又
　從坤右轉其卦為艮一陽生明於外
　辰在戌亥間又轉正西坎卦一陽居
　中遠日半天是謂上弦夜半在酉日升于
　東照半規之酉故曰其中有雞酉與卯相
　對也又進而巽卦二陽外明魄僅内
　存以夜半臨未申之間在弦望中間日照
　漸正月轉乾當午日正在坤子上下相對
　正照所以全眀故謂之望月又離午左轉
　辰巳之間昔對戌亥而生明者今生魄矣
　以日照偏一陰外生故作兌象兌轉
　而離月在正東距日半天魄歸於中是為
　下弦夜半在卯月生於西照半規之卯故
　曰其中有兔至震則又與巽對巽則
　一陰漸消而月圓震則二陰漸壯而月晦
　日漸逼近明僅内存以夜半臨丑寅之間
　在弦晦中至坤則月盡矣夫取卦自北而
　西者以月行退度而右轉也取爻自外而
　内者以月受日光自外而内此說頗與漢
　志及先天卦合或曰測日以午測月以子
　測星宿以昏旦彼作參同契者不悟月行
　退度與受光自外之法故摭坎離居中以
　震為生明兌為上弦左矣一切反先儒之
　說自以為發老月千古之一快愚謂此亦
　得易中之一義爾然朱子於參同契考驗
　精矣況魏伯陽所傳自漢至今千有餘歲
　前賢未有非之者渠容輕議
天原發微卷之七










天原發微卷之八情八
　　　　魯齋鮑雲龍景翔編著
　　　　虚谷方回萬里校正
少陽
　星象繁難不勝其說星者元氣之英也邵
　子曰少陽為星張靈憲曰中外之官常明
　者百二十有四可名者三百二十為星者
　二千五百微星之數萬有一千五百二十
　羅君常與予言星家愛𠲮人使人不知頭
　緒欲識萬象之森羅不出五行之指訣自
　太極判而為陰陽陰陽播而為五行五星
　者五行之精也日月五星是為七政散在
　四方方有七宿合中央之北斗言之則有
　五七三十五名皆不離乎五行也故班固
　曰太極運三辰五星於上元氣轉三統五
　行於下人皇位三德五事於中分為三才
　孰有外於五行者歐陽子曰堯命羲和考
　中星以正四時為道猶簡降及後世其法
　漸密必積衆人之智然後能極其精微三
　代中間遺文曠發六經無所述天人之事
　難言矣今所存者惟以五行為主非敢以
　星翁曆史為比也
○邵子曰五星之說自甘公石公始也
　五星之說古未有聞虞書但曰撫于五辰
　而已至甘石則盡露矣石申魏人著星經
　甘德亦同時星有三色所以别三家之異
　出於石者赤出於甘者黑出於巫咸者黄
　紫宫中外諸星亦出三家總數三百八十
　三名積數七百八十三星其施於渾家者
　惟天極北斗二十八舍為占候之要其餘
　載者所以備上象之全體而已
○張子曰五緯五星之精也
　班曰五星東行天西轉常星為經五星為
　緯交相經緯以成天文也五行精氣其成
　形在地則結為木火土金水其成象在天
　則木合歲星居東火合熒惑居南金合太
　白居西水合辰星居北土合鎮星居中央
　在人則木之神曰仁屬貌火之神曰禮屬
　視金之神曰義屬言水之神曰智屬德土
　之神曰信屬乎思與心分旺四時則春木
　夏火秋金冬水各旺七十二日土旺四季
　辰戌丑未之月各十八日合之為三百六
　十其為色也則木青火赤金白水黑土黄
　其為分野各有歸更旺相休廢其色不同
　王則光芒相則内實休則光芒無角不動
　摇廢則光少色白圜者喪赤圜者兵青圜
　者夏水黑圜者疾多死黄圓者吉白角者
　哭泣之聲赤角者犯我城黑角者水行窮
　兵太史公曰五星同色天下偃兵百姓安
　寧五谷蕃昌春風秋雨冬寒夏暑日不食
　朔月不食望是為有道之國必有聖人在
　乎其位也
○歲星
　木性柔直史氏謂其主司天下人君之過
　主歲五穀分四七宿為十二次一歲行一
　次太歲在子午卯酉四仲則歲行三宿太
　歲在寅申巳亥四孟及辰戌丑未四季則
　歲行二宿二八十六三四十二而行二十
　八宿歲星十二歲一周天為一紀太歲為
　陰左行在寅歲星為陽右轉在丑太歲在
　卯則歲星居子在辰則歲星居亥之類又
　為太歲在寅則歲星正月最出東方在卯
　則二月晨出東方以此而推餘皆可見歲
　星所在其國有福失次則所衝之地有禍
　過次者殃大過舍者殃小不過則無咎張
　曰木乃一歲盛衰辰者一月一交之次有
　歲之象也
　熒惑
　火性激烈使主執法常以十月入太微受
　制出行列宿司無道出入無常二歲一周
　天張曰火者陰質為陽萃焉然其氣比日
　故其遲倍日蓋火星自有入無自無入有
　受天地變化之氣為之
○鎭星
　上性重厚戊已居季夏四時之中如人有
　心四肢百骸無不統故四星皆失鎮星為
　動一曰主女象又曰天子之星天子失信
　鎮星大動常以甲辰元斗之歲鎮行一宿
　二十八歲一周天所居之次殊久其國德
　厚張曰鎮星其行最緩亦不純係乎地
○太白
　金性堅剛主司兵陰星也出東當伏東出
　西當伏西班曰常以正月甲寅與熒惑出
　東方二百四十日而入四十日又出東方
　出以寅戌入以丑未大率一歲一周天僅
　與日月同
○辰星
　水性平淡主形法之得失是正四時常以
　春分見奎婁夏至見東井秋分見角亢冬
　至見牽牛出辰戌入丑未晨候之東方夕
　候之西方一時不出其時不和四時不出
　天下大飢亦一歲一周天或曰水星為辰
　星時有十二辰月有十二會散在天地間
　無徃而不為潤澤出非其時寒暑失節故
　為太一之象蓋水火二星相須火或有或
　無水或盈或涸皆得天地變化之氣
　張子曰金水附日前後進退而行者其理
　精深存乎物感可知矣
　星經曰太白辰星附日而行速則先日遲
　則後日速而先日昏見西方遲而後日晨
　見東方詩䟽云日未出前能開導日之明
　故謂明星為啓明日既入後有明言能長
　續日之明故謂明星為長庚韓詩外傳又
　曰太白晨見東方為啓明昏見西方為長
　庚意者金水平分二星亦可互言孫炎曰
　明星太白也晨出東方高三舍今曰明星
　昏出西方高三舍今曰太白然則啓明是
　太白矣長庚不知何星或一星出東西有
　異名或二者別星未能審也朱子斷之曰
　長庚水星啓明金星金在日西日將出則
　東見水在日東日將没則西見斯言盡矣
　張平子曰攝提熒惑見晨附于日太白辰
　星見昏附于月當别考
○程子曰天地真元之氣湊合在曆數中則
　日月如合璧五星如連珠所以生聖人也
　曆推上古渾元之初歲名焉逢甲攝提格
　寅甲子朔旦夜半冬至日月五星皆合在
　子故有合璧連珠之瑞以應顓帝建曆之
　元也又漢元年十月五星聚于東井為高
　帝受命之符又宋乾德五年三月五星如
　連珠分在降婁為天下文明之象程子所
　謂天地真元之氣非游氣所能雜故能凑
　合以生聖人又如堯舜禹湯文武周孔亦
　是如此今姑舉三者以驗造化之符耳他
　不暇悉也予嘗攷之武帝改元而曰太初
　者慕顓帝改元以合其瑞耳非武帝時實
　有其象也東坡蘇氏曰金水常附日不遠
　十月日在箕尾此所以疑其妄以余攷之
　秦以十月為正十月乃今之八月而得七
　月節則日猶在軫翼間金水聚於井亦不
　甚遠坡說亦本於漢注耳五星聚奎又在
　魯分自是天下始太平見竇儀之言
○朱子曰緯星陰中之陽經星陽中之陰五
　星皆地上木水火土金之氣上結而成却
　受日光
　經星是陽氣之餘凝結者閃爍開合其光
　不定緯星有芒角其本體之光亦自不動
　皆受日之光也朱子曰經星晝夜左旋一
　周而有餘天有十二次今織女星在漢旁
　終日七襄者自卯至酉當更七次爾雅注
　曰五星皆右行於天二十八宿則著天體
　不動故為經星五星為緯若織之經緯然
　五緯惟辰星難見而血之流行於肌肉之
　間者至幽也辰星屬坎為水善隱伏沅濟
　沱潜之水潜行千餘里而後見營室天子
　宫皆中宫經星緯星動為陽而太白辰星
　為陰經星不動為陰而析木鶉首為陽
○邵子曰陰中之陽星也星之至微如塵沙
　者隕爲堆阜又曰星隕地爲石
　星陽之餘五星為人五臟諸星如人四肢
　百骸精血神守精存則麗其職而宣其明
　神歇精斁則如人之有死是以星隕則石
　朱漢上曰精斁氣歇坎極離見乃有隕星
　其光燭地離也隕為石為堆阜塵沙者艮
　也光耀既散氣凝為石亦猶人之體魄降
　于地也
○日月五星俱起牽牛之初
　即漢太初曆十一月朔旦冬至也漢劉氏
　曰指牽牛之初以紀日月故曰星紀五星
　起牽牛初日月起其中凡十二次且至其
　初為節至其中斗建下為十二辰視其建
　而知其次漢宋衷曰冬至日起牛宿一度
　斗建子位杜預曰十二次從星紀起而右
　旋爾雅曰星紀起牛斗牽牛也郭注曰牽
　牛斗者日月五星之所終始也傳不曰冬
　至曰日南至蓋謂日自鶉尾而來至牽牛
　也日中景最長以此知其南至斗綱之端
　連貫營室織女之紀逸周書曰維十有一
　月既南至昏昴畢日踐長微星動于黄泉
　是月也斗建子始昏指北日月俱起牽牛
　右廻而行月周天起一次而與日會日行
　月一次而周天曆會于十有二辰終則有
　始是謂日月權輿愚謂造化淵微非合數
　說不足以明之
○星經難曰視蓋橑與車輻近杠轂則密益
　遠益踈今北極爲天扛轂二十八宿爲天
　橑輻今疏密不同何也
　橑輻者取周禮輈人蓋弓二十八以象星
　輪輻以象日月日與月會一月一周天又
　行一辰遂及日而合宿天圓如兩蓋相合
　南北極猶兩蓋扛轂二十八宿猶蓋之弓
　橑赤道横絡天腹如兩蓋相交處赤道北
　為内郭如上覆蓋赤道南為外郭如下仰
　蓋赤道正在天中如合縫處黄道横過是
　在那赤道之間故列弓橑之數近兩轂則
　狹漸遠漸闊亦猶列舍之度近兩極則狹
　漸遠漸闊至赤道則極闊也圓圖近南星
　度當漸狹則反闊横圖去兩極皆闊失天
　形矣今攷天形為覆仰兩圓圖以圖心為
　極赤道以北為北極内宫星圖赤道以南
　為南極外宫星圖兩圖相合全體渾象則
　得星度闊狹之勢占候不失北極曰上規
　南極曰下規赤道横絡者曰中規中規闊
　上下兩極處極狹也歐子曰蓋天則南度
　漸狹渾天則北極寖高二說當闕疑可也
○周禮星土辨九州封域皆有分星
　分星禮經所載不可磨也其說有三伶周
　鳩曰歲星所在則我之分野古堪與書亡
　後郡國所入非古歲星或北或西與古受
　封所在不同一也唐虞及夏萬國殷周千
　七百七十三國並依附十二邦以係十二
　次之星法先王命親之意以主祀為重如
　封閼伯商丘主辰為商星商人是因封實
　沈大夏主參為夏星唐人是因唐後為晋
　參為晋星二也今以分野次舍攷之州青
　在東玄枵在北雍在西鶉首在南以至揚
　東南星紀北冀東北大梁西徐東降婁西
　豫與三河居中大火在正東此躔次之最
　差者三也三說不同識者當自擇之
○傳曰五緯興周
　國語曰武王伐商歲在鶉火月在天駟日
　在析木辰在斗初星在天黿愚嘗攷之周
　之興也鶉火直軒轅之虚稷星係焉房與
　歲星相經緯以屬威靈仰之神后稷感以
　生焉鶉首又當山河之右太王以興而后
　稷封焉及周師之出也日在箕十度則析
　木之津月在房四度則升陽之駟又三日
　得周正月庚寅朔日月會南斗一度則辰
　在斗柄也是時火星與周師俱進而水星
　伏于天黿所以告顓帝而終水行之運自
　天黿及析木歲星及鶉火又退行而旅於
　鶉首而後進及鳥帑所以反復其道以經
　綸周室者豈人力哉宜其卜世三十歷年
　八百為古今有道之長也星象昭昭詎不
　信乎後世欲以人力勝之烏乎可
○春秋傳曰二十八宿分在四方方有七宿
　共成一象蟲獸在地有象在天東蒼龍西
　白虎皆南首北尾南朱雀北玄武皆西首
　東尾從角起而左旋
　爾雅壽星角亢郭注數起於角列宿之長
　故曰壽星方有七宿者第斗至璧是謂星
　武第奎至參是謂星虎第井至軫是謂星
　鳥第角至箕是謂星龍環列四方隨天西
　轉方有定星星無定居故隱見各有其時
　林氏曰鳥火虚昴皆分至之昏見於南方
　正午位之中星仲春之月七宿各居其方
　位故星火在東鳥在南昴在西虚在北日
　在昴入於酉地則初昏時鶉火見於南方
　正午之位當是時晝夜各五十刻是為春
　分之氣至仲夏之月則鳥轉而西火轉而
　南虚轉而東昴轉而北日在星入於辛地
　初昏之時大火房心見於南方正午之位
　當是時晝長夜短晝六十刻夜四十刻是
　為夏至之氣至仲秋之月則火轉而西虚
　轉而南昴轉而東鳥轉而北日在心入於
　酉地初昏之時虚見於午當是時晝夜分
　亦各五十刻是為秋分之氣至仲冬之月
　則虚轉而西昴轉而南鳥轉而東火轉
　而北日在虚入於申地初昏之時昴見
　於午當是時晝短夜長晝四十刻夜六
　十刻是為冬至之氣分至之氣既定則十
　二月之氣無不定矣星鳥以象言星火以
　次言虚昴以宿言互相備也愚謂天地四
　時之氣皆不外於中子午者二至之中亦
　天地之中卯酉者二分之中亦陰陽之中
　也以二十八宿之中星至於中而止聖人
　出而致中和以位天地者亦曰執中而已
○七宿之星數
　星龍之星三十二星武之星三十五星虎
　之星五十一星雀之星六十四合之而一
　百八十二星
○七宿之度數
　星龍之度七十五星武之度九十八四分
　度之一星虎之度八十星雀之度百二十
　合之而為周天三百六十五度四分度之
　一一度二千九百三十三里分為十二次
○七宿之分野
　自斗十一度至婺女七一名須女曰星紀
　之次辰在丑謂之赤奮若律中黄鍾斗建
　子今吴越分自婺女八度至危十六次玄
　枵一名天黿辰在子曰困敦律大吕斗建
　丑今齊分自危十七度至奎四次豕韋一
　名娵訾辰在亥曰大淵獻律太簇斗建寅
　今衛分奎五至胃六次降婁辰在戌曰閹
　茂律夾鍾斗卯今魯分胃七至畢十一次
　大梁辰酉曰作噩律姑洗斗辰趙分畢十
　二至東井度十五次實沈辰申曰涒灘律
　中吕斗巳晋魏分井十六至柳八次鶉首
　辰未曰劦洽律𤯾賓斗午秦分柳九至張
　十七次鶉火辰午曰敦□一名大律於律
　為林鍾斗未周分張十八至軫十一次鶉
　尾辰已曰大荒落律夷則斗申楚分軫十
　二至氐四次壽星辰在辰曰執徐律南吕
　斗酉韓分氐五至尾九次大火辰卯曰單
　閼律無射斗戌宋分尾十至斗十百三十
　五分而終析木辰寅曰攝提格律應鍾斗
　亥今燕分愚按司農鄭氏曰天有十二次
　日月之所躔地有十二分王侯之所國是
　以二十八宿分配十二辰與七政互行一
　左一右相為經緯所以兩其五行以成天
　地四時之造化
○東宫蒼龍角爲五帝坐庭亢爲宗廟氐爲
　天根房爲天府心爲明堂尾爲人子箕爲
　敖客靈憲曰蒼龍連蜷於左
　左為青龍屬木居東又分為小象者七星
　家名角木為蛟亢金為龍氐土為貉房日
　為兔心月為狐尾火為虎箕水為豹日月
　居中五星緯外析木會寅大火會卯壽星
　會辰
○角
　二星為天關其間天門其内天庭黄道經
　其中七曜之所行也龍左角為天田為理
　主刑右角為將主兵星明大王道泰賢在
　朝熒惑犯天田旱郊祀志漢祖建靈星祠
〇亢
　四星天子之内朝也為䟽廟主疾疫總攝
　天下奏事聽訟理獄録功
〇氐

　氐四星王者之宿宫后妃之府前二星適
　後二星妾單子曰天根見而水涸爾雅曰
　氐天根也角亢下係於民若木之有根宋
　分
〇房
　四星為明堂天子布政之宫中間為天衢
　七曜由其中則天子和平亦為天駟天馬
　主車駕國語曰農祥晨正日月底于天廟
　土乃脉發隋志曰五緯入房啓姬王肇迹
〇心
　三星天王正位也中星為明堂天子為大
　辰主天子賞罰前星為太子後星為庶子
　大火為大辰大中寒暑乃退律書云心言
　萬物始有華心唐志曰易雷承乾曰大壯
　房以象焉心為乾精而房升陽之駟也房
　日月之所在鈎命决曰歲星守心年穀豐
　洪範曰重華者謂歲星在心歲星一名攝

　提一名重華左傳心為火五月火始昏見
　詩三星在天
〇尾
　尾九星上第一星后次三星夫人次星若
　后嬪妾第二傍一星名曰神宫蒼龍之尾
　為九子色均明後宫有叙多子孫丙子辰
　龍尾伏辰左尾言萬物死生如尾
〇箕

　箕四星為後宫后妃之府亦為龍尾為敖
　客主口舌亦曰天津主八風凡日月宿在
　箕東壁北方星翼軫巳上風起又曰天鷄
　又曰傅說騎箕尾比於列星晋志曰傅說
　一星在尾後詩疏曰箕在南而斗在北故
　南箕北斗愚嘗以卦參之龍屬東方震震
　動重陰之下龜吐氣蛇起蟄出而善變化
　者龍也卦直春分以後辰為蒼龍之次動
　則變故龍以春分升而為雷出地奮之豫
　以秋分降入為雷澤歸妹之象盛夏疾雷
　木拔龍起震木位於卯也亢曰龍雷同類
　玄之中以次三為龍占家以甲乙寅卯為
　龍天文角為蛟亢為龍翌為蛇軫為蚓角
　亢辰也翌軫巳也自春分至芒種震治也
　而辰巳為翌故曰氣之散也房為天駟又
　為蒼龍之次故馬亦曰龍馬志言五緯入
　房姬王肇迹者亦興王之嘉瑞也五馬一
　化為龍說亦本此其象曰天田曰農祥曰
　多子皆以應東方之春
〇西宫咸池奎爲溝瀆婁爲聚泉胃爲天倉
　昴爲白衣會畢爲邊兵觜觿爲虎首參爲
　斬艾靈憲曰白虎猛據於右
　右白虎屬金居西又分為小象者七星家
　名奎木為狼婁金為狗胃土為雉昴日為
　雞畢月為烏觜火為猴參水為猿日月居
　中五星緯外降婁會戌大梁會酉實沈會
　申
〇奎
　十六星天之武庫一曰天豕亦曰封豕主

　兵禁暴又主溝瀆月令仲春月在奎季夏
　奎旦中
〇婁
　三星為天子主苑囿犧牲供給郊祀大享
　多子孫明則天下和平唐志日會在婁為
　大臣憂
〇胃
　三星為天厨天倉五穀之府動則有輸運

　之事明則天下和平季春日在胃
〇昴
　七星天之耳也主西方獄事又為毛頭胡
　星明則天下牢獄平書日短星昴
〇畢
　八星曰罕畢為邊兵主弋獵又主遠兵黄
　道所經天子出旄頭罕畢以先驅此其義
　也正義云箕畢尚妻之所好中央土氣為

　風東方木氣為雨木克土為妃故箕星好
　風是尚妃之所好也畢屬西方金氣為陰
　克東方之木為妃故好雨而尚妻之所好
　又申寅兩相衝破申來逆寅寅被逆故為
　飊風寅來破申申被逆故為暴雨
〇觜
　三星為虎首為三軍之候行軍之藏府明
　則軍儲盈將勢得月令仲秋旦觜觿中

〇參
　十星一曰參伐一曰大辰一曰天市一曰
　鐵𨱆主斬刈殺伐又為權衡所以平理又
　主邊城參十星為白虎之體中三星横列
　者三將也下三星斜列曰伐天之都尉主
　胡鮮卑戎狄之國故不欲明其外四星左
　右肩股也東北曰左肩主左將西北曰右
　肩主右將東南曰左足主後將軍西南曰
　右足主偏將軍故黄帝占曰參應七將七
　將皆明天下精兵伐星明與參等大臣皆
　謀起兵參為白虎三星有一者為衡西有
　勾曲九星一曰天旗二曰天苑三曰九游
　東有大星曰狼狼角變色多盗賊愚以易
　參之虎屬西方居兌兌金禀收歛肅殺之
　氣有虎象焉履言履虎尾者内卦兌也革
　言虎變者外卦兌也頤言虎視耽耽者有
　伏兌也象言參為白虎者參申也參據猛
　虎之首有斬刈殺伐之威東有大狼狼亦
　虎類也是以為天之將星七宿中有取武
　庫天倉者亦以應揫斂之秋
〇南宫朱鳥井爲水事鬼爲祠事柳爲鳥主
　草木星爲鶉火主急事張爲素厨主觴客
　翼爲羽翮主遠客軫爲車主風靈憲曰朱
　雀奮翼於前
　前為朱雀屬火居南又分小象者七星家
　名井木為犴鬼金為羊柳土為獐星日為
　馬張月為鹿翼火為蛇軫水為蚓日月居
　中五星緯外鶉尾會已鶉火會午鶉首會
　未
〇井
　八星天之亭候主水衡事法令所取平也
　正義曰參旁之東有王井故曰東井王用
　法平則井星明而端列東井京師分又曰
　熒惑犯東井旱
〇鬼
　五星天目也主視明察奸謀明則五穀成
　又云主死喪

〇柳
　八星天之厨宰也主尚食知滋味又主雷
　雨朱鳥之口故曰鳥喙爾雅味謂之柳味
　即喙亦作噣(音/畫)左傳味為鶉火天官書為
　鳥喙主草木又季夏日在柳季秋旦柳中
〇星
　七星一名天都主衣裳文綉又七星為頸
〇張

　六星為□(音/素)鳥受食處主珍寶宗廟所用
　天厨飲食賞賫之事明則王道昌漢志主
　觴客晋志朱張為鳥星故為羽蟲
〇翼
　二十二星天之樂府俳優主夷狄遠客負
　海之賓明則大禮樂興動則四夷使來離
　徙天子舉兵翼為羽翮主遠
〇軫

　四星為車主車騎亦主載任有軍出入皆
　占於軫又主冢宰輔臣亦曰鳥帑鳥尾又
　主風與巽同位又軫為首愚以易參之離
　南方為飛鳥象朱雀也史言流火為烏又
　為日中之烏午為鶉火之次未為鶉首巳
　為鶉尾其味在柳其翼在翼柳午也離也
　翼巳也巽也卜楚丘論明夷之謙曰當鳥
　即朱鳥也歸藏初巽曰有鳥將來而垂其
　翼翼為鶉尾故稱飛鳥鶉雉之屬飛必附
　草嶺南孔雀之類也七星為馬於辰為午
　故馬為火畜午為火蠶為馬首龍星之精
　故馬蠶同氣蟹鼈龜卵皆有黄離也七宿
　中有鬼輿天目七星主文綉皆以應於南
　方離明之象
〇北宫玄武南斗爲廟牽牛爲犧性婺女爲
　天孫女虚爲哭泣之事危爲蓋屋營室爲
　清廟東壁爲文章靈憲曰靈龜圈首於後
　後爲玄武屬水居北又分小象者七星家
　名斗木爲蠏牛金爲牛女土爲蝠虚日爲
　鼠危月爲燕室火爲猪壁水㺄日月居中
　五星緯外玄枵會子星紀會丑娵訾會亥
〇斗
　南斗六星天廟亦為壽之期又丞相太宰
　位主褒賞進賢禀授爵禄又主兵南二星
　天梁中二星天相北二星天府庭斗星盛
　明王道和平傳曰辰在斗柄日月會南斗
〇牛
　六星天之關梁主犧牲事後志云七曜之

　起始於牽牛此三星河鼓河鼓亦名牽牛
　律書牽牛言陽氣行萬物出也博物志張
　騫乘槎窮河源嚴君平占客星犯牛斗又
　云太白犯牽牛將軍凶
〇女
　婺女四星又曰須女主布帛裁製嫁娶須
　賤妾之稱婦職之卑者其北織女天女孫
　也
〇虛
　主北方邑居廟堂祭祀祝禱事又主哭泣
　之事又冢宰之官書宵中星虚
〇危
　三星主天府天市架屋危為玄枵耗神也
　虚亦耗神
〇室
　營室二星天子之宫又有軍糧之府及土

　功事星明國昌一曰玄宫二曰清廟室二
　星謂之定定正也主土功事詩云定之方
　中
〇壁
　二星主文章天下圖書之祕府也詩䟽云
　壁者室之外院箕在南則壁在室東故稱
　東壁星明王者昌道術明國多君子歲星
　守之五穀以水傷月令仲冬昏東壁中以
　易參之斗本北方為坎北宫龜形乃其本
　象又分為龜蛇兩物于寶以坎為狐虞翻
　以艮為狐天文以心為狐互發也運斗樞
　曰玉衡散而為鼠玉衡斗星亦坎也牽牛
　在丑北星河鼓亦名牽牛言陽氣行而萬
　物出也女須四星賤織女三星貴妾與天
　女異分也天牢六星在斗魁下貴人之牢
　也貫索九星在招摇前庶人之牢也北七
　宿中多言宗廟禱祠者以北方幽陰鬼神
　之窟宅也言宫室女工以應冬候陰極陽
　生是以列宿皆起於牽牛之初
〇中宫天極五星勾陳六星皆在紫宫中最
　尊者也靈憲曰黄神軒轅於中
　天五居十干中為戊己屬土應天極五星
　地六居十二支中為辰戌丑未屬土應勾
　陳六星在天為辰在地為土故張氏以黄
　神目之其曰五宫五七三十五名者以北
　斗七星為帝車以斡旋造化也
〇天極五星


　星家言四帝俠黄帝中坐者東帝威靈仰
　南帝赤熛怒西帝自招矩北帝叶光紀即
　月令木火金水并中央土為五是也或謂
　天一而帝五何也曰此不過借主宰之名
　以言五行之氣各有攸統爾
〇鈎陳六星


　六星土象坤數六也口中一星曰天皇大
　帝主御羣靈抱極樞四星曰四輔隋志曰
　在紫微宫中班固曰周以勾陳之位蓋土
　居五行中而四時之氣無不備勾陳居龍
　虎鶉龜中而四方毛羽甲鱗之虫無不統
　所以為中宫之衛歟
〇靈憲曰在朝象官在人象事
〇三台星


　六星兩兩而起一曰天柱三公之位在人
　曰三公在天曰三台文昌二星曰上台為
　司命主壽次二星曰中台為司中主宗室
　東二星曰下台為司禄主兵又曰三台為
　天階太乙躡以上下一曰泰階上階上星
　為天子下星女主中階上星為諸侯下星
　卿大夫下階上星為士下星庶人又曰上
　台司命為太尉中台司中為司徒下台司
　禄為司空三能台色厽君臣和不齊為乖
　戾三階平陰陽和風雨時杜稷神祇咸獲
　宜天下太平六符者六星之符驗也
〇文昌星

　六星在北斗魁前天之六符主集計天道
　史天官曰斗魁戴魁六星一上將二次將
　三貴相司命司中司禄與三台同
〇尚書五星


　為天喉舌斟酌元氣運乎四時賦政四海
　共治天下
〇少微星


　四星在太微士大夫之位一曰處士或曰
　博士官南第一星處士第二星議士第三
　星大夫明大而黄賢才舉
〇郎官十五星


　在帝座東北一曰依烏郎府周官元士漢
　光禄中散諫議郎是其職也
〇傳說一星

　在箕尾後主愚謂一星應在朝一官前星
　為太章祝巫官也子三台為三公文昌六
　星為尚書六部北斗為天喉舌尚書亦為
　王喉舌天有傳說星人有傳說相天有王
　良策馬人有王良善馭如此之類難以徧
　舉
　　　文星
〇東壁

　二星主天下文章圖書之府星明王道行
　國多君子
〇五星聚奎


　見前五星連珠注
〇柱下史

　極東一星主記過左右史之象
〇六甲


　六星在華蓋旁分陰陽配節候布政教
〇華蓋


　晋志上九星華蓋下九星扛蓋之柄所以
　覆帝座詩為章于天
〇織女


　三星天孫也主果蓏絲帛珍寶嫁娶詩終
　日七襄東坡云天孫為織雲錦裳
　　　武星
〇天將軍


　十二星在婁北主武中央大星天之大將
　也外小星吏士也大將軍摇兵起大將出
　小星不具兵發
〇郎官

　一星在郎位北為武備
〇騎官


　二十七星在氐南為天子虎賁主宿衛
〇虎賁

　一星在太微北旄頭之騎士也
〇羽林星


　四十五星在營室南一曰天軍
〇壘壁星


　十二星在羽林北羽林之垣壁也三軍位
　為營室
〇參旗


　九星在參西一曰天旗一曰天弓主司弩
　弓之張候變
〇九斿


　西南九星天子旗也
〇左旗右旗


　九星在牽牛北天鼓也一曰三武大將軍
　居左右二將之中也旗九星在鼓旁相為
　旌表又河鼓星亦名牽牛非也隋志曰河
　鼓三星唐天文志曰河鼓將軍象也
〇天槍


　三星在北斗杓東一曰天𨱆天之武備
〇弧


　九星在狼東南天弓也主備盗賊
〇天棓


　五星天子先驅也忿争禦難皆所以備非
　常一星不具國兵起
〇招摇

　一星與斗相應胡來受命中國明而不正
　則胡不受命
〇天廐


　東壁十星曰天廐主馬之官主驛亭主刻
　漏與晷刻並馳
〇王梁

　天駟一星曰王梁榮馬車騎滿野晋志曰
　王良亦曰天馬亦梁為天橋故或占車騎
　或津梁道愚曰文武並用長久之道然在
　朝為郎官其星十五野為郎將星止於一
　天之示人至矣
　　　民星
〇房星爲農祥
　在東七星中立春日晨星中於午為農祥
　占曰百穀熟
〇農文人

　在南斗西南老農主穡也
〇天雞
　主候時以催耕
〇牽牛


　張騫乘槎事見河東牛郎耕河西織女織
　雖未必然於世教有補況七曜起於牽牛
　道陽氣以出乎爾雅河鼓牽牛一星李巡
　孫炎二之李曰二十八宿名孫曰河鼓在
　牽牛北
〇犂曲九星


　六星大而明餘三星小而暗耕時柄向上
〇天田
　九星在牛星南又曰蒼龍左角為天田
〇水府


　在東井西南主水官
〇羅堰


　九星在牽牛東壅水潦為灌溉之渠
〇四瀆


　江河淮濟之星
〇斗


　五星在官南主平量仰則天下牛斛不平
　覆則歲穰
〇内杵臼


　七星主給軍粮客星入兵起東府南三星
　曰内杵四星曰内臼
〇天江


　在尾北四星不具津梁關道不通動摇大
　水出
〇天船
　　　　(積水)

　九星一曰舟車以濟不通中一星曰積水
　候水灾亦主水旱均明則天下安
〇天錢


　十星如貫錢之狀在北落門西北
〇天籥


　在斗杓西主關閉
〇天市垣


　隋志垣有二十二星在房星東北主權衡
　主聚衆市中星衆潤則歲實稀則歲虚熒
　惑守之戮不忠之臣彗孛守之為徙市易
　郡帝座一星在市中天庭也光而潤天子
　吉威令行候一星在帝座東北主伺陰陽
　宦者四星在西南不欲大明則輔臣强易
　曰日中為市交易而退天下之民從之神
　農取諸噬嗑以此
〇人星


　南五星曰人星主静衆庶柔遠近一曰卧
　星主防淫佚
〇老人星

　一曰南極常以秋分之日見于丙春分之
　日没于丁見則治平主壽昌不見則兵起
〇天乳

　亢北一星曰天乳主甘露
〇格滓
　炎火之狀黄白起地下大上銳其見也不
　耕而穫不有土功必有大客
〇景星
　德星也又曰天暒常出有道之國生於晦
　朔助月為明暒明也赤方氣與青方氣相
　連赤方中有兩黄星青方中有一黄星三
　方星合為景星
〇天社


　輿鬼之南六星曰天社其位坤其氣未其
　神共工氏之子勾龍平水土故祀以配其
　精為星
〇天稷星


　五星在七星南稷農正也取乎五穀之長
　以為號
〇天廟


　張南十五星曰天廟天子之祖廟也虚危
　為宗廟子之氣愚謂生民之功起於后稷
　力農以配天則景星見而甘露降天象昭
　昭豈不信乎
〇邵子曰星爲晝要義曰日夜分謂晝夜刻
　漏
　馬氏曰晝五十刻夜五十刻據日出日入
　為限蔡邕云星見為夜日入後三刻日出
　前三刻皆屬晝晝有五十六刻夜有四十
　四刻鄭云日中星以為日見之漏五十三
　刻不見之漏四十五刻與蔡校一刻愚按
　邵子以離為星星為晝辰為夜日出則星
　没日没則星出皆人所共睹故今以此定
　晝夜也
〇星變五緯行度與七政互相表裏分布四
　方用告禍福故曰彝倫失序則星辰亂行
　歲星一日行十二分度之一十二歲而周
　天熒惑日行三十三分度之一三十三歲
　而周天鎮星日行二十八分度之一二十
　八歲而周天太白日行八分度之一八歲
　而周天辰星日行一度一歲而周天是五
　緯所行之度數與二十八宿共為天體一
　有差舛則在天為水旱在人為殃咎在國
　為興亡人能修德以禳之則庶乎獲免不
　然積毫芒而成尋丈可不畏哉今畧具星
　變于后云
〇彗星之變
　公羊傳曰有星孛于大辰者彗也何休曰
　邪亂之氣掃故置新之象緯書曰其形長
　丈彗有五色色蒼侯王破赤强國恣白兵
　大作愚嘗詳攷其變矣魯文公時彗在北
　斗後楚以夷狄深入諸夏春秋齊侯禳彗
　晏子曰不可是天教民民將流亡始皇十
　五年間彗四見長或竟天遂兼六國攘四
　夷死人如麻漢元光五年七月彗東入太
　微至幸臣五十餘日致中常侍趙忠姦亂
　之應漢哀建平二年三月彗出牽牛七十
　餘日卒貽王莽篡國之禍宋景定甲子彗
　出柳宿律中蕤賓為鶉火之次妖燄貫于
　半天七十餘日惟祕書郎又䟽曰彗犯柳
　宿著見尤異政塗宥府此端門次輔之星
　今以孔光崔烈而變為彗甘泉法從此文
　昌華蓋之星今以元積貢禹而變為彗給
　舍臺諫司過之星今以鳴鳳化寒蟬仗馬
　餵蒭豆而變為彗又有大彗者在焉為商
　君相業而尚功利為介甫擅權而謂天變
　不足畏切中時病矣惜言未及行不及十
　稔國隨以滅悲夫
〇蚩尤爲旗之變
　類彗後曲象旗黄上白下熒惑之精見則
　王者征伐四方
〇天狗墮地之變
　狀如大流星有聲如雷望如火光炎炎中
　天墜地類狗其下圜如數頃田處上銳千
　里破軍殺將孟曰亦太白之精
〇太白經天數有盈縮之變
　盈縮者日方南太白居南日方北太白居
　北為羸侯王不寧用兵進吉退凶日方南
　太白居北日方北太白居南為縮侯主有
　憂用兵退吉進凶又太白在南歲星在北
　名曰牝牡年穀大熟當出不出當入不入
　不破國必亡國經天者日陽也日出則星
　亡晝見午上為經天與日争明是為亂紀
　天下革民更主人民流亡强者弱小者强
　女主昌莽地皇時在太微中燭地如月光
　太微天子庭也是年大兵入天子庭至漸
　臺斬莽首愚曰是二星者不必遠引庚午
　秋天狗星墮未幾大將殂巳丑夏太白經
　天明年白波浪起并前甲子彗三大異星
　子年七十皆目所親睹故特書之
〇太白主兵熒惑主内亂月主刑其變有三
　三者失度有亂臣賊子伏尸流血之兵
〇枉矢星之變
　物莫直於矢直而枉操矢者邪人也昔項
　羽救鉅鹿枉矢西流遂阬秦屠咸陽以亂
　伐亂
　星聚為祟之變
　水木火三合東井占曰外有兵與喪王星
　入輿鬼木火金合虚如連珠皆為死喪三
　星在斗戮將死相火金水三星合軫金水
　合於東井皆為白衣之會漢文帝時天子
　四衣白衣臨邸第者此也唐天寳中五星
　聚箕尾占曰有德慶無德殃至德中木火
　金水聚鶉首從歲星也木火陽主中邦金
　水陰主外邦陰與陽合中外相連以兵以
　此見五星之聚有吉有凶不可拘一
〇流星之變
　漢元延中日晡時有流星頭大如缶長十
　餘丈赤白從日下東南去或大如盂或如
　雞子燿燿如雨下至昏止其占為天子失
　勢後王莽篡國建武中小流星百枚以上
　或西南東北四面行其占為小民流徙後
　應征公孫述民流流星大如杯從織女西
　行後光烈皇后崩流星出文昌將相色白
　光燭地長可四丈榣如龍蛇形已而王商
　自殺晋志曰天使也星大者使大小者使
　小自上而下曰流自下而升曰飛大曰奔
　亦流也聲隆隆者怒之象小星流者庶民
　之象大如月者人主之象天星盡摇民勞
　之象
〇附耳星之變
　西畢大星旁小星附耳摇動有讒亂在側
〇天讒星之變
　又曰卷舌六星在北主口舌以知佞讒卷
　舌上一星曰天讒
〇欃槍棓彗之變
　四星狀異殃一破國危君餘殃為旱凶饑
　暴疾
〇熒惑之精爲變
　隋大業末熒惑逆行入南斗色赤如血光
　芒震耀長七八尺後楊玄感反天下大亂
　唐長壽中熒惑犯五諸侯渾儀尚獻甫奏
　臣命在金五諸侯太史位火克金臣將死
　矣武后曰為禳之遷水衡都尉水生金又
　去太史位卿無憂矣是秋獻甫卒
〇太白之精爲變
　六賊星太白之精也出正南去地可六丈
　大而赤形如彗芒九角天狗亦太白也主
　兵
〇赦星
　星長三丈餘出北斗魁南抵軒轅而滅占
　曰有赦
〇填星之精爲變
　咸漢星填之精也出正北去地可六丈大
　而赤中青青中赤表下有三彗從横又名
　五殘星出正東狀類辰去地可六丈大而
　黄
〇狼角之變
　九游星東有大星曰狼變色則多盗賊
〇貫索
　賤人之牢也又曰連索連營天牢主禁强
　暴九星皆明獄煩七星明大赦動斧鑚用
〇歸邪之變
　如星非星如雲非雲歸蛇出必有歸國者
　其占亦有吉凶已上並天文志所載
〇星變關時否泰
　星一也其形其色其常其變其時其分各
　有取舍其占不同惟嚴子陵足以當客星
　之占陳仲弓足以應德星之聚宿騎箕尾
　而傅說生星隕中營而葛亮死吉人君子
　未嘗不與天象相關也客星又有變者形
　大如𤓰色有青白者不為大水則為大饑
　氣白起天苑西南者則牛馬死傷又何其
　不祥也春秋時彗三見夜常星不見夜中
　星隕如雨殺君三十六亡國二十五諸侯
　奔走不保社稷者不可勝數傳曰夜有星
　無雲而天雨者謂之天泣其故何也蓋不
　忍君子小人之倒植而痛蒼生之罹其禍
　也天象豈虚應哉是以古之隱德之士所
　以夜觀天象晝察人事而為之隱憂也
〇易曰天道虧盈而益謙地道變盈而流謙
　鬼神害盈而福謙人道惡盈而好謙
　歐陽子曰此聖人極論天人之際也春秋
　雖書日食星變孔子未嘗道其所以然曰
　天地鬼神不可知為其可知者人而已日
　中必昃盛衰必復天吾不知吾見其𧇊盈
　於物者矣草木之成者變而衰落之物之
　下者進而流行之地吾不知吾見其變流
　於物者矣人之貪滿者多禍其守約者多
　福鬼神吾不知吾見人之禍福者矣天地
　鬼神不可知其心則因其著於物以測之
　故據其迹之可見者以為言曰𧇊盈曰變
　流曰禍福若人則可知者故直言其情曰
　好惡其知與不知異辭也參而會之與人
　無以異也以其不可知故當尊而遠之以
　其與人無以異則修吾人事而已未有人
　心說而天意怒未有人理逆而天道順者
　嗚呼聖人没異端起秦漢以來學者惑於
　災異久矣天文五行之說不勝其凡也予
　之所述不得不異乎春秋也歐公以人之
　可知者一對天地鬼神之不可知者三一
　者盡則三者在其中君子何如哉修身俟
　命而已


天原發微卷之八
天原發微卷之九情九
　　　　魯齋鮑雲龍景翔編著
　　　　虚谷方回萬里校正
少陰
　春秋傳晋侯問伯瑕曰何謂辰對曰日月
　之會是謂辰辰時也愚謂自十一月至十
　月子至亥也言日月聚會有時故以辰言
　之在天為二十八宿舉目可見故以星言
　之但其流行於四時八節有氣無形散布
　於太空似有形而無可執著者皆辰為之
　也
〇邵子曰辰是那天上星分爲十二段底即
　十二辰天壤也
　日月星辰自是四件此說辰者謂一辰各
　有幾度謂如日月宿於角幾度即所宿處
　是辰故曰日月所會謂之辰為相氏曰若
　指星體而言謂之星日月會於其星則名
　宿名辰名次名房名舍若不據會宿則指
　星體而言星也尚書精義曰天極謂之北
　辰五緯有辰星又有十二次曰辰
〇又曰辰數十二日月交會謂之辰辰天之
　體也無物之氣也
　張氏曰辰十二從地數也無物之氣不可
　見因日月之會而見以不可見故為陰天
　之陰者天之體天之所以立也從地數者
　天之地也
〇又曰陰中之陰辰也天壤也氣一而已主
　之者乾也
　辰者無物之氣天之體故曰天壤辰之於
　天是也辰者天之體土者地之體辰者無
　物之氣不可見以星觀焉知其廓然太虚
　能容物也土者有形之物可見以山觀焉
　益知其能負物也土為大物辰為太虚日
　月星辰託焉辰雖不可見天晝夜常見故
　不用之一用之所宗也
〇又曰辰至日爲生日至辰爲用蓋順爲生
　而逆爲用
　辰至日者言天左行為順布氣生物日至
　辰者言日右行為逆變氣用時故時可逆
　推物必順成子雲曰廵乘六甲與斗相逢
　言天日之相應也
〇又曰星爲日餘辰爲月餘
　日為陽精天之靈魂月為陰精天之氣魄
　星為陽之餘精辰為陰之餘氣故星者天
　之神辰者天之體日月在天如人之真心
　命門陰陽之本也五星如人五臟諸星如
　人支骸精血辰之於天則人之體魄是也
〇又曰天有日月星辰與天爲五地有五行
　金木水火與地爲五辰陽中陰不可變故
　一日十二辰不可見也
　辰者天之體辰之於天猶土之於地天主
　用有神焉辰不可以盡天非若土即可以
　盡地辰之外别名天土即所以為地也漢
　上曰月生於日之所照衆星被耀因水轉
　光三辰同形陰陽相配其體則辰也
〇又曰天以一而變四四者有體而一者無
　體
　張氏曰日月星辰以成天體四成則太極
　之體退藏於四者之間而不可見所以日
　月星辰與天而五除日月星辰則無天四
　者有體所以成形一者無體退藏於密言
　五者必歸之天言十者必歸之地五當無
　極十當為有極亦曰一而無四也天
　之體數四不用者一天辰不見者辰為天
　體而不可見也其色蒼蒼其形渾渾四者
　之中惟日月星粲然可見是知五者存一
　以為體故用四四又存一以為體故用三
　如此則五為無體之一以沉自然辰為不
　用之一以況道太玄以一元統三方曰天
　地人亦此意也一時止三月一月止三十
　日皆去其辰數一時本四月也止用三一
　月本四十日也止用三十皆去其辰之一
　三用一不用天有三辰地有四行天三地
　四天兼地之餘分而用七所以天辰不見
　地水常潛
〇朱子曰空無星處謂之辰
　愚按易係言天數五邵子言天象者四四
　自何來本於一陰一陽而已一陽分為二
　則有太陽少陽之象是為日星一陰分為
　二則有太陰少陰之象是為月辰日月星
　辰所以為天之四象缺一不可今邵子既
　謂辰為天體朱子又謂辰是無星處而不
　動如此則一辰而分兩用既為少陰又為
　天體可乎曰非也天數本有五一為無極
　四為四象四象之中又體一而用三少陰
　反為體而日月星所由麗也其曰辰空無
　星者辰本渾淪無迹不可窺度是為體之
　極聖人因其日月所會之處而以辰名之
　爾故無體之中無象不包其不動而在北
　為極星之樞者則曰北辰然則少陰為辰
　固為天體而北辰居天體之中又為十有
　二辰之主也故以辰辨方曰十二次以辰
　兼星土曰十二野以辰兼十二子十二歲
　十有二月係焉皆辰也舉宇宙之間洪纖
　高下莫不各囿於其中矣詳見下篇
天樞
　維北有辰為紐為樞居中不動旋斗杓於
　外以建四時齊七政也西志曰中宫天極
　星其一明者太一之常居也愚謂一者氣
　數之始物無然既常居者居中不動之義
　也東志曰北辰星合元垂曜建帝形運機
　授度張百精三階九列斗衡太微攝提之
　屬百二十官二十八宿各布列下應十二
　子天地設位星辰之象備矣愚謂曰合曰
　垂曰建曰運曰授曰張曰屬曰布與應九
　字爾最宜玩味蓋言辰極無不包括天地
　星辰之象於其中故曰備矣舍為元氣散
　為星曜張為百精建為斗𢖍班固曰攝提
　直斗杓所指以建時節故亦曰天樞焉二
　十八宿即布列於十二辰者十二辰即統
　於北辰者故曰居其所而衆星共之爾雅
　䟽謂斗杓所建以正四時故謂之辰北辰
　即總十二辰在其中斗杓即指十二辰者
　傳記多言北斗不言北辰者以辰居中無
　為藏諸用也故無迹可指可指而言者斗
　杓所建而已其言北斗則北辰可知
　程子曰北辰自是不動便爲氣之主爲星
　之最尊也故衆星四面環繞而歸向之
　愚甞參酌先師之論而得其說曰北辰不
　動為天之樞朱子曰緣人取此為極不可
　無箇記認所以就其旁取一小星謂之極
　星問極星動不動曰也動只是他近那辰
　處雖動不覺今以管窺極星見其動去只
　在管裏面不動出去向來人說北極不動
　至宋時人方推得是北極只在北辰邊頭
　而極星依舊動舊說皆以絲星即天極在
　正北為天心不動今驗天極亦晝夜運轉
　其不移處乃在天極星内一度有半故渾
　象扛轂正中置之不動以象天心也愚按
　北極五星在紫微垣中北頭一星在天心
　四方去各九十一度九十一度者四九三
　百六十五度四分度之一四方輻凑將來
　辰星居中即北頭一星之内無星處是也
　衆星咸共者北辰在天為天之心猶心在
　人為身之主手足耳目血脉膚體無一不
　關也世無非人也而人君南面以為之主
　天體無非辰也北辰居中以為之主以至
　周天之度萬有之夥莫不脉絡於是是則
　不動之辰以為羣動之本故曰無形者有
　形之統不用之一即無極之極降而在我
　者也嗚呼精矣
〇朱子曰北極爲天之樞以其居中故曰北
　極南極在地下中處南北相對天雖轉地
　却在中不動天形如鷄子旋轉極如一物
　横亘其中兩頭抨定一頭在北上是爲北
　極一頭在南上是爲南極太一如帝座在
　紫微者故有北辰之號是中間無星處些
　子不動緣人要取此爲極如輪之轂如磑
　之臍天圓繞地左旋不息惟此其樞軸不
　動之處則在南北之兩端焉
　南極低入地下三十六度故周回七十二
　度之中常隱不見唐書說有人至海上見
　南極下有數大星甚明亦在七十二度之
　内北極高出地上三十六度故周回七十
　二度常見不隱北極之星正在常見不隱
　七十二度之中常居其所不動其旁則經
　星隨天左旋日月為緯右轉更迭隱見若
　環繞而歸向之唐一行謂大約南北相去
　八萬餘里南林邑國北極高十七度安南
　都護府北極高二十一度其餘州不同大
　史南說等至海中南望老人星下衆星燦
　然皆古所未名或問南極見老人壽星則
　是南極也解見朱子答曰南極不見是南
　邊自有一箇老人星南極高時解浮得起
　來
　太一是帝座如人主之居北極如帝都在
　紫微者在七十二度常見不隱之中故有
　北辰之號
　前志言天極其一明者太一常居太一天
　皇大帝北辰以起節度亦為紫微宫天帝
　居中紫之言此中之言宫此宫之中天神
　圖法陰陽開闔皆在其中朱子曰此辰常
　居其所天形運轉晝夜不息而此為之樞
　如輪轂磑臍雖欲動而不可得非有意於
　不動也朱漢上曰辰為天樞而不動之處
　猶在極星之下聖人言居其所曰北辰而
　占天者必曰極星之下者詳略異也
〇或問北辰之爲天樞何也曰天圓而動包
　乎地外地方而静處乎天中故天之形半
　覆地上半繞地下而左旋不息惟此爲不
　動而謂之樞焉其他諸星則與二十八宿
　同一運行
　朱子答曰若太微之在翼天市之在尾攝
　提之在亢其南距赤道也甚近其北距天
　極也甚遠則固不容於不動不免與經星
　同其運行故其或東或西或隱或見各有
　度數仰而觀之蓋無頃刻之或停也今曰
　與其在紫微者皆居所而為不動者四則
　是一天而四樞一輪而四轂一磑而四臍
　分寸一移則其為輻裂而瓦碎也無日矣
　若之何而運動之無窮哉胡五峯說有三
　箇極星不動殊不可曉若以天運譬如極
　盤則極星只是中間蒂子所以不動若是
　三箇不動則不可轉矣
〇西山蔡氏問曰極星只在天中東西南北
　皆取正於極而極星皆在其上何也朱子
　無以答後思之曰只是背坐極星極星便
　是北而南則無定位
　公羊傳曰北辰曰大辰常居其所迷惑不
　知東西者視此永嘉鄭氏曰北極居天之
　中而常在人北以天形北傾也或曰斗杓
　可指東西而辰則無為曰觀其所指則知
　辰之所在書傳曰日月天之使也星辰天
　之期也一左一右更有經緯蓋自斗杓之
　所如言之則謂之建自日月之所會言之
　則謂之辰斗柄左移日月右徙故辰與建
　常相合焉月行及日會而為辰辰本無體
　兼星而見故天正之吉辰在星紀自北而
　西則地正之於天玄枵以正之於豕韋而
　西陸之降婁大梁實沈南陸之鶉首鶉火
　鶉尾東陸之壽星大火析木其朔月可知
　也春秋外傳所謂日月底于天廟者言建
　寅之月辰在諏訾建亥之月辰在天漢日
　月會于龍□蓋因朔月之所在以知辰因
　辰之所合以知斗之建焉愚按斗杓與北
　辰相脉絡北辰為十二辰之統斗杓則指
　十二辰者也又公羊傳謂大火為大辰此
　則夾鍾生於房心之氣為天帝之明堂亦
　曰天宫非北辰之大辰比也如正月建寅
　辰在東北日月却會西北之亥氣便相應
　者以寅與亥合也日月都是如此斗每月
　所指辰曰建斗第一星為魁四為𢖍七為
　杓用昏建者杓屬陰夜半建曰衡居平三
　建者魁屬陽歷家以建除滿平定執破危
　成收開閉凡十二日周而復始觀所值以
　定吉凶每交一月節必疊兩值日如正月
　寅日值建二卯三辰之類與斗杓所指相
　應
〇易傳曰大衍之數五十其用四十有九一
　者太極也(漢馬季長云易有太極謂北辰/也太極生兩儀兩儀生日月日)
　(月生四時四時生五行五行生十二月/十二月生二十四氣北辰居中不動)
　或難之曰如此則太極有此北辰之可指
　周子無極而大極恐無此愚應之曰太極
　無聲無臭是至微之中而有至顯之理北
　辰至中至極是有象之中而寓至微之理
　體用一原顯微無間故北辰居中不動而
　能生兩儀日月四時五行十二月二十四
　氣也太極静極而動而能生兩儀四象八
　卦一物各具一太極也天之北辰微有象
　象夫子之太極夫子之太極故無象而象
　天之北辰北辰為氣之宗而理行其中太
　極為理之宗而氣行其中是或一道也
〇邵子曰天渾渾於上而不可測也故觀斗
　數以占天斗之所建天之行也魁建子杓
　建寅星以寅爲晝也斗有七星是以晝夜
　不過七分
　張氏曰星以寅為晝者中星以寅為旦戌
　為昏日以卯酉為中則十二分而用七星
　以寅戌為限則十分而用七矣愚演之曰
　天道左旋以辰為體無物之氣不可見已
　渾渾之中惟星可指日月五星從地右行
　斗杓所建四時以平大衍五十一為太極
　四十有九是為七七分而用之各有所入
　一為天體一為七政一居中央是為北斗
　四列四方是為七宿蓋天地四方以斗為
　樞天運四時自斗而指斗正則時正時正
　則斗正故歷有差法斗無差度善治歷者
　質諸斗而已矣
〇北斗七星在太微北魁四星爲璇璣杓三
　星爲玉𢖍斗人君之象號令之主也輔星
　輔于開陽佐斗成功丞相象也


　一至四為魁五至七為杓一曰天樞二曰
　璇三曰璣四曰權五曰玉𢖍六曰開陽七
　曰摇光樞為天天子象陽德也璇為地女
　主象陰刑也璣為人曰令星主火權為時
　曰伐星主水玉衡為音曰殺星主土開陽
　為律曰危星主木主天倉五穀摇光為星
　亦曰應星主金輔一星輔于開陽所以佐
　斗成功主危正矯不平或問曰斗有七星
　并輔星為八星家又謂斗有九星主九州
　何耶或又謂天官書言孟諏攝提攝提者
　星名隨斗杓所指以建十二月以此星而
　足為九可乎曰此無明證不可從也張平
　子妙於知天言北斗與四宫星共為五七
　則七星為斗確乎不可增也瞽史之學易
　流於誕吾儒寧缺疑可也歐陽子曰天人
　之際遠矣使一藝之士布筭積分舍經從
　史以求合焉不亦艱哉
　天官書曰所謂璇璣玉衡以齊七政杓携
　龍角𢖍殷南斗魁枕參首前志曰用昏建
　者杓杓自華以西南夜半建者𢖍𢖍殷中
　州河濟之間旦建者魁魁海岱以東地也
　擕連也龍角天田也東七宿共為龍形殷
　中也玉𢖍居中南北之斗相殷也杓斗之
　尾星第七也尾為陰昏陰位故主西南𢖍
　星居中昏杓建於寅夜半𢖍亦建於寅也
　魁斗之首星屬陽故主東北所以斗杓連
　東方龍角之星
〇要義曰斗所建地上辰辰所會天上次斗
　與辰合
　按斗柄所建十二辰而左旋日體十二月
　與月合宿而右轉但斗之所建建在地上
　十二辰故言子丑之等辰者日月之會會
　在天上十二次故言諏訾降婁之等以十
　二律是候氣之管聲之陰陽各有合如黄
　鍾十一月建子合大吕十二月建丑之類
　是斗與辰合宿而成日月之會
〇斗星亦隨天運轉
　孔氏曰斗星一日一夜亦隨天轉過一周
　而行天一度聖王觀斗所建命其四時以
　分十二月之會
〇詩曰維北有斗西柄之揭朱子曰北斗常
　見不隱者也南斗柄固指西若北斗而西
　柄則亦秋時也
　董氏曰斗四星其方為斗三星為柄垂而
　下揭斗隨天旋轉四時各有畛界故春秋
　傳曰斗有環域是也李子堅曰北斗為天
　喉舌斟酌元氣運平四時太玄亦曰陰質
　北斗夜則測陰言陰夜質正於北斗以歷
　日月定時成歲也又北極與南極相對是
　為樞星南隱北見人多舉其見者言之以
　其居天之中故也北斗之星七其數奇對
　南斗之星六其數偶是天亦如此巧也


　傳曰辰在斗柄日月會南斗是也其星亦
　分南北南二星曰大粱中二星曰天相北
　二星曰天府庭也斗星盛明王道和平劉
　向曰北斗貴星君象也



天原發微卷之九

















天原發微卷之十𨓜一
　　　　魯齋鮑雲龍景翔編著
　　　　虚谷方回萬里校正
歲會
　月以十二起者六與六相偶而為十二以
　康節數推之日歲運元皆用十二故一日
　十二時一歲十二月一運十二世一元十
　二會包括徃古來今無不在是即一時可
　以推一日即一日可以推一月即一月可
　以推一年即一年可以推十二萬九千六
　百年推而上之豈特一歲十二月之用而
　已哉十二辟卦舉其凢皇極一書究其極
　皇極經世是推步之書以十二辟管十二
　會綳定時節就中推吉凶消長只是加一
　倍推去京房卦氣用六日七分康節亦用
　六日七分康節京房易自是一書與易不
　相干鄭氏曰日月之行一歲十二會聖王
　因其會而分之以為大數觀其所會命其
　四時卦氣提其綱太玄研其細經世衍其
　妙而後天地日月星辰元會運世皇帝王
　伯之藴皆可得而推矣在年則以消長在
　月則以朓朒在日則以晝夜而分太史公
　曰大運三十歲一小變百年中變五百年
　大變三大變一紀三紀而大備此其大數
　也
〇邵子曰一元統十二會三百六十日四千
　三百二十世猶一歲統十二月三百六十
　日四千三百二十辰
　日為元元始也其數一一歲一周月為會
　會交也數十二歲十二周星為運運者時
　之行也隨天左轉歲三百六十周辰為世
　世者變之終也一日十二辰積一歲四千
　三百二十辰也一世三十年則一十二萬
　九千六百年是為一元之數一元在大化
　中猶一年也自元之元至辰之元自元之
　辰至辰之辰而數窮窮則變經世但著一
　元之數窮天地之數可知矣一元有十二
　萬九千六百歲一會有十二萬九千六百
　月一運有十二萬九千六百日一世有十
　二萬九千六百辰皆自然之數又非有所
　牽合也
〇又曰前六會爲息後六會爲消即一歲之
　自子至巳爲息自午至亥爲消開物於星
　之七十五猶歲之驚蟄也閉物於星之三
　百一十五猶歲之立冬也或曰氣盈於三
　百六十六朔虚於三百五十四今經世之
　數槩以三百六十爲率何也曰所以藏諸
　用也
　自子至巳作息陽進陰退至巳月之終當
　辰之二千一百六十為陽極陰陽之餘空
　各六自午至亥作消陰進陽退至亥月之
　終當辰之四千三百二十為陰極陰陽之
　餘空各六凡二十有四當易六十四卦三
　百八十四爻之數除四正卦凡卦六四六
　二十四三百八十四去其二十四則所有
　者三百六十乾坤坎離為四正卦居四方
　之位反覆不變經世一元之運數舉成數
　焉消息盈虚之法在其間所以藏諸用也
　唐堯始於星之癸一百八十辰之申二千
　一百五十七何也曰以今日天地之運日
　月五行之行推而上之因以得之也
〇又曰分而爲十二前六限爲長後六限爲
　消進退三百六十日
　此當元經會之數十二月即十二會三百
　六十日即三百六十運以元之元之數為
　一分每會得一萬八百元分每運得三百
　六十元分總一元之分數得十二萬九千
　六百元之元陽三百六十為進陰三
　百六十為退合三百六十乃成七百二十
〇又曰分而爲三十以當一月三十日之數
　隨大運消長而進退六十日
　此當以會經運之數一月三十日即一會
　三十運自月言之朓朒分用一進一退消
　長各數則成六十運自日言之晝夜又分
　用一進一退朓朒各數則一月之數成百
　二十日一會之數成百二十運
〇又曰十二萬九千六百分而爲十二以當
　一日十二時之數而進退六日
　此當以運經世之數以元經會則年卦月
　卦會經運則氣卦候卦運經世則日卦時
　卦之數一日十二時即一運十二世一為
　一杪十二杪為一分三十分為一時緫一
　日得四千三百二十秒十二萬九千六百
　則三十日之杪也積一運之年凡得五億
　五千九百八十七萬二千杪則泰之數也
　曰進退六日者舉一變之數也以日當年
　則六日為六年進之而六十年在小運則
　為十變在大運則為一變蓋天道以六而
　變必有餘分小則六日者歷六辰也甲子
　甲午各一世也是故大運六十年一變者
　五運之數也天始於甲臨於子地始於已
　臨於卯甲已之間中見土運土金水木火
　以次相傳天終於癸亥地終於戊寅别而
　言之各有六十合而言之共為六十如是
　而大變一周天矣小運六年而一變者六
　氣之數也六氣者天始於子而終於巳地
　應之則始於卯而終於申天始於午而終
　於亥地應之則始於酉而終於寅司天司
　地通為六氣别之則十二而二十四合之
　則十二而六如是六十變亦一周天矣是
　故大運以六十而變六變通餘分得三百
　六十六小運以六而變六十變通餘分亦
　成三百六十六也
〇又曰三百六十以當一時之數隨小運之
　進退以當晝夜之時
　一時即一世自時言三百六十為杪數自
　世言三百六十為月數三百六十月即一
　世之年矣當晝夜之時則一時成二時一
　時得百八十杪積一日實二千一百六十
　杪於一日四千三百二十分用其半也隨
　大小運之消長者子以後六月為長午以
　後六月為消隨小運之進退者子以後六
　時為進午以後六時為退大運有消長無
　進退小運有進退無消長消長者進退之
　積也子至巳為長午至亥為消此盡舉一
　元之數包退數閏數在其間若日月則消
　長之中各有進退一年止有七百三十晝
　夜太玄以一晝一夜為一日通奇賛為三
　百六十五日經世以晝夜各為一日并陽
　盈陰縮共餘十二日成一百二十日以一
　百二十合七百二十則八百四十日即一
　年三百六十日一分為兩兼晝與夜及閏
　數而計之也餘分六日散于六甲得六十
　甲子閏數六日合之而百二十為人物之
　用也六數之中日分乎晝夜數分乎朓朒
　各成十二一以為二各兼消長二以為四
　可知一限進六十日退六十日六限進退
　三百六十日又一限進六日退六日共七
　分消長所以用十四會成七百二十日皆
　用半數或曰進十二日為百有二十退十
　二日亦為百有二十并陽盈之餘分六交
　數之朔虚六亦得二百五十二亦通
〇又曰大小運數之立
　體數有三百八十四而用數止于三百六
　十一年正數得三百六十以經世推之以
　十二會用九則用二百七十日今以一元
　三百六十運中止用二百四十運加閏數
　不過二百五十二者用開物八會也蓋寅
　開戌閉戌亦不用也天有生物之時地有
　生物之數主天而言一年用三百六十主
　地而言自草木萌動至地始凍止用二百
　五十二也故卦氣圖在日數則三百八十
　四日在時數則二百五十六日止有三千
　七十二時此大小運之所以分也盡取十
　二限數進退三百六十日又一限進六日
　而退亦若是陰陽賡續分治一元别而言
　之各有三百六十陰分乎陽析乎半數若
　合而言之陽進陰退共成三百六十者陽
　包乎陰總全數也故此大運法別退數閏
　法而言以明天地陰陽之數正閏相生分
　半而通用同本而異名也
〇又曰立小運法十二萬九千六百去其三
　者交數取其七者用數用法三而成于六
　加餘分故有七
　大運法專明體則小運之體可知小運法
　專明用則大運之用可知互見也在體為
　體之用數三百六十也在用為用數之用
　二百五十二也交數則不用之數也用數
　顯陽也交數幽陰也天統乎體地分乎用
　自一元之數而言用數七交數三陽勝乎
　陰者天在地上者七交而在地下者三主
　坎離卯酉而言晝夜之分也陽侵陰晝侵
　夜三天兩地之理也以一日言自寅至戌
　以十二會言開物至閉物於十二萬九千
　六百中取九萬七百二十數為用以日數
　言於三百六十日中十取其七得二百五
　十二為用以一歲言冬三分不用以一日
　言夜三分不用
〇二至二分三百六十中分之則一百八十
　中相去之數也
　朱子曰自冬至至春分是進到一半所以
　謂之分自春分至夏至是進到極處故謂
　之至進之過則退至秋分是退一半至冬
　至也是退到極處
〇百六陽九之運
　凡水旱之歲歷運有常按律歷志云十九
　歲為一章四章一部二十部一統三統為
　一元有四千五百六十歲初入元一百六
　歲有陽九謂旱九年次三百七十四歲陰
　九謂水九年以一百六歲并三百七十四
　歲為四百八十歲注云六乘八之數此魏
　鶴山要義之云愚按史謂漢家有陽九之
　厄堯有九年之水湯有七年之旱以此推
　之可見矣蓋堯舜以德弭變水旱出於天
　數故不能為害若漢家之厄則出於人為
　不可一諉諸天也故曰天作孽猶可違自
　作孽不可逭此之謂也
〇中數曰歲朔數曰年
　大史掌正歲年以序事中數謂十二月中
　氣總三百六十五日四分日之一謂之歲
　朔數者十二月之朔一周謂三百五十四
　日謂之年此是歲年相對故有朔與中之
　别若散而言之則一也爾雅釋天云唐虞
　曰載夏曰歲商曰祀周曰年是也
〇朱子曰康節十二會十二萬九千六百年
　以小推大箇箇一般謂歲月日時皆合第
　一會一萬八百年天始開第二會一萬八
　百年地始凝第三會人物始生謂之開物
　此時屬寅到戌時閉物爲人物消盡之時
　大半是半明半晦如晝夜相似到得一元
　盡時天地又是一番開闢
　以天地一氣推之一晝一夜便自可見今
　年冬至至明年冬至是氣之一周把來拆
　做兩截前面底是陽後面底是陰又拆做
　四截便是四時春夏是嘘秋冬是吸只是
　一箇氣陽氣既升之後相將欲絶便有陰
　生陰氣將盡便有陽生其已用之氣便散
　所謂消長是也天運一月日自轉一匝又
　有那大轉底時候不可拘一愚按乾坤易
　之門復姤二卦為門之關鍵而啓閉焉自
　子陽生乾之門便開其動也闢其名曰震
　萬物出焉乾以分之也故至巳而止自午
　一陰生坤之門便閉其静也翕巽陰消陽
　萬物入焉坤以藏之至亥而止一闢一翕
　如兩扇門相似一扇開便一扇閉陽來則
　開陽去則閉也以此觀之則先儒所謂充
　拓得去則天地變化草木蕃充拓不去則
　天地閉賢人隱亦在乎人而已堯舜禹湯
　文武在上則為唐虞商周世道陽明否則
　正士囚奴毒痡四海焚書坑儒天下解散
　石勅朱温穢濁人倫飜覆天地此時不待
　日月無光宇宙黑暗而人物自不容於不
　消盡也嗚呼亦難言哉
〇又曰天開於子地關於丑人生於寅故斗
　杓建此三辰之月皆可以爲歲首而三代
　迭用之夏以寅爲人正商以丑爲地正周
　以子爲天正然時以作事則歲月自當以
　人爲紀故孔子嘗曰吾得夏時而說者以
　爲謂夏小正之屬蓋取其時之正與其令
　之善也
　或問曰商周之改正朔何以不如夏時之
　得其正也曰陽氣雖始於黄鍾而其月為
　建子然猶潜於地中而未有以見其生物
　之功也歷丑轉寅三陽始備於是協風乃
　至盛德在木春氣應焉古之聖人以是為
　生物之始改歲之端蓋以人之所共見者
　言之未有知其所由始也至於商周始以
　征伐而有天下於是更其正朔定為一代
　之制以新天下之耳目而有三統之說然
　以言乎天則生物之功未著以言乎地則
　改歲之義不明而凢四時五行之序皆不
　得其中正此孔子所以考論三王之制而
　必行夏之時也愚攷諸傳記三代雖正朔
　不同然皆以建寅起數蓋朝覲同會班曆
　授時則以正朔行事至於紀月之數則皆
　以寅為首伊訓稱十有二月乙丑者商以
　建丑為正故以十二月為正乙丑日也不
　以係朔者非朔日也至於改正朔而不改
　月數者於經史猶有可攷周建子矣而詩
　言四月維夏六月徂暑則寅月起數未甞
　改也秦建亥矣而史記始皇三十一年十
　二月更名臘曰嘉平夫臘必建丑月也秦
　以亥正則臘為三月云十一月者則寅月
　起朔秦未甞改也至三十七年書十月癸
　丑始皇出遊十一月行至雲夢繼書七月
　丙寅始皇崩九月葬驪山先書十月十一
　月而繼書七月九月者知其以十月為正
　朔而寅月起數未甞改也秦史制書謂改
　年始朝賀皆自十月朔夫秦繼周也若改
　月數則周之十月為建酉月矣安在其為
　建亥乎漢仍秦正史亦書曰元年冬十月
　則正朔改而月數不改亦已明矣又按漢
　孔氏以春為建子之月蓋謂三代改正朔
　必改月數必以其正為四時之首泰誓言
　一月戊午一乃三字之誤爾既以一月為
　建子之月而經又係之以春故遂以建子
　之月為春不知其實正月孟春也如是則
　四時改易尤為無義冬不可以為春寒不
　可以為暖不待辨而明矣或曰鄭氏箋詩
　維莫之春亦言周之季春於夏為孟春曰
　此漢儒承襲之誤耳臣工詩蓋言莫春當
　治其新畲矣今如何哉然牟麥將熟可以
　受上帝之明賜夫來牟將熟則建辰之月
　夏正季春審矣鄭氏於詩亦不得其義而
　攷之不審矣不然則商以季冬為春周以
　仲冬為春四時反逆皆不得其正豈三代
　聖人奉天之政乎
〇又曰周人以子爲正雖得天統而孔子之
　論爲邦乃以夏時爲正蓋取諸陰陽始終
　之著明也
　陽始於子而終巳陰始於午而終亥論四
　時之氣則陽始寅而終未陰始申而終丑
　此二說雖若小差所争不過二位蓋子位
　一陽雖生而未出乎地至寅位泰卦則三
　陽之生方出地上而温厚之氣從此始焉
　巳位乾卦六陽雖極而温厚之氣未終故
　午一陰雖生而未害於陽必至未位遁卦
　而後温厚之氣始盡也其午位陰已生而
　嚴凝之氣及申方始亥位六陰雖極而嚴
　凝之氣至丑方盡義亦倣此康節十二會
　言到子方有天未有地在到丑方有地未
　有人在到寅方有人皆天地人之始於此
　故三代即其始處建以為正故曰子丑寅
　之建正皆是三陽之月若秦以亥為正直
　是無謂
〇又曰先天圖中亦函十二辟卦左邊自子
　至巳陽卦三十二從震起復分十六卦二
　陽升於兌宫爲臨由臨以上八卦入乾宫
　升三陽爲泰四陽壯五陽夬六陽乾四月
　終焉右邊自午至亥陰卦三十二巽宫生
　於姤分十六卦二陰降於艮宫爲遁由遁
　以下八卦入坤宫降三陰而爲否四陰觀
　五剥六陰坤十月終焉
　陽卦震宫取一乾宫取四陰卦巽宫取一
　坤宫取四以見陰陽二氣其始也微而緩
　其終盛也疾而遠微而緩所以根柢萬物
　而養其源疾而速所以生殺萬物而成其
　功獨坎離二宫不取者以見水火二氣流
　行於天地間其不用者乃無徃而不用也
　辟卦平鋪四時對待故二十四氣七十二
　候分列其中而不紊先天八宫對待各有
　定序十二辟卦乾坤獨握其八焉所以父
　母萬物生長收藏莫不由此
〇邵子曰法始乎伏羲成乎堯革於三王極
　于五伯絶於秦萬物治亂之迹無以逃此
　矣
　始伏羲開物於寅也成乎堯陽純乎巳也
　革於三王陰生于午也極于五伯陽道已
　窮絶于秦則限隔矣邵子所謂羲黄堯舜
　湯武威文皇帝王伯父子君臣四者之道
　理限于秦是也言限截于秦而不得行也
　又曰易始于三皇書始于二帝詩始於三
　王春秋始于五霸
　其說謂二皇之世如春五帝之世如夏三
　王之世如秋五伯之世如冬又曰七國冬
　之餘烈也漢王而不足晋伯而有餘三國
　伯之雄十六國伯之叢也南五代伯之借
　乘也五朝伯之傳舍也隋晋之于唐漢之
　弟也隋季諸郡之伯也江漢之餘波也唐
　季諸鎮之伯也日月之餘光也後五代之
　伯也日出之星也愚按堯之前亦有如五
　伯者大數之中自有小數以細别之也特
　世運無傳惟近者可見爾邵子謂皇帝王
　伯之中各有皇帝王伯者是也姑以漢一
　代言之亦有皇帝王伯之髣髴者焉無為
　者皇如漢高惠是也恩信者帝如孝文是
　也智力者伯如孝武是也孝宣伯之王孝
　武王之伯譬之四時春秋冬夏伯而夷狄
　又出其下矣嗚呼何幸而得遇三皇之時
　哉
〇又曰天地之氣運北而南則治南而北則
　亂亂久復北而南矣天道人事皆然推之
　歷代可見消長之理也又曰陰事太半陽
　一而陰二也治世少而亂世多君子少而
　小人多之數也
　愚按元會運世之數一運當三百六十年
　可以推歷代之治亂子至卯陰中陽將治
　也卯至午陽中陽極治也午至酉陽中陰
　將亂也酉至子陰中陰極亂也先天圖自
　泰歷蠱而至否自否歷隨而至泰即南北
　之運數也蓋泰與否相對蠱與隨相對故
　曰自泰至否其間有蠱蠱之者誰陰方用
　事陽艮以止陰邪巽入否斯至矣自否至
　泰其間有隨隨之者誰陽震順動兌陰隨
　之民說無疆泰無不宜此否泰蠱隨殆亦
　天門地户人路鬼方出入之交歟數徃者
　順自子而午震離兌乾治之象知來者逆
　自午至子巽坎艮坤亂之象當背北面南
　觀之即知逆順唐至五代包六甲子半治
　半亂宋乾德至今又六甲子中經南人用
　事南禽隨氣過北而亂康節蓋以數推之
　六甲子者三百六十年也即一日十二時
　之數自堯甲辰起運月巳辰未星癸迄今
　月仍在午辰方過酉為年者三千六百六
　十為時者僅一百二十二何速哉古今在
　天地間猶旦暮爾聖人通乎晝夜之道而
　知故能以一時觀萬時一世觀萬世愚録
　世運於十二會運之終其有感也夫
司氣
　地上之數起於二二而六之為十二月二
　而四之為二十四氣二而三之為七十二
　候此十二辟中所以藏了七十二候四正
　卦中所以藏了二十四氣六十卦中所以
　藏了三百六十日漢始以驚蟄為正月中
　氣雨水為二月節至前漢末始改故律曆
　志云正月立春節雨水中二月驚蟄節春
　分中言蟄蟲正月始驚二月大驚故移居
　後云三統曆穀雨三月節清明中按通卦
　驗及今曆以清明為三月節穀雨中餘並
　與律歷志同月令紀十二月時候體例不
　一氣候在前先言之在後後言之其二至
　二分之月皆再紀時候者以二至是陰陽
　之始終二分是陰陽之交會此節之大者
　聖王所加謹
〇易曰坎正北方之卦也又曰兌正秋也又
　曰先王以至日閉關
　後世氣候節序易已備之矣坎既言正北
　方卦則震東兌西離南不言可見兌正秋
　者秋分也則震春分離夏至坎冬至不言
　可見復大象言至日閉關冬至也則姤為
　夏至不言可見人能明易則陰陽消長之
　氣可觸類而知矣
〇鶴山魏氏曰秋爲陰中春爲陽中
　陰氣始五月終十月故七月八月為陰中
　陰中雖兼有陽陰為主陽氣始十一月終
　四月正月二月為陽中陽中雖兼有陰陽
　為主
〇朱子曰自今年冬至至明年冬至只是一
　氣周匝把來折做兩截則春夏爲陽秋冬
　爲陰分做四截便是四時又分做二十四
　氣七十二候皆自此始
　二十四氣者孔云正月立春節雨水中二
　驚蟄節春分中三穀雨節清明中四立夏
　節小滿中五芒種節夏至中六小暑節大
　暑中七立秋節處暑中八白露節秋分中
　九寒露節霜降中十立冬節小雪中十一
　大雪節冬至中十二小寒節大寒中雨水
　者雪散而為雨水自上而下曰雨北風凍
　之而為雪東風解之而為水驚蟄者蟄蟲
　驚而走出穀雨者雨以生百穀清明物生
　清浄明潔小滿物長於此小得盈滿芒種
　有芒之穀可稼種小暑大暑就極熱之中
　分為大小月初為小半為大處暑暑將退
　伏潜處白露陰氣漸重露凝色白寒露露
　氣寒將欲凝結小雪大雪十月初小十一
　月轉大小寒大寒十二月初寒為小月半
　寒為大二十四氣氣有十五日有餘每氣
　中半分之為四十八氣氣有七日半有餘
　周禮有曰十八箭是一氣易一箭也凡二
　十四氣三分之氣間五日有餘故年有七
　十二候也
〇歐子曰七十二候各置中節節初候也以
　候策累加之即次候六十四卦置中氣即
　公卦也以策累加之即次卦也五行用事
　置四立之節而命之即春木夏火秋金冬
　未用事之初也置四季之節冬以維策加
　之即土用事也
　十二辟卦之爻應七十二候中節前為初
　候朔氣前三日也後為次候朔氣後三日
　也候以分内外故也六十卦應三百六十
　日一年十二月有十二中氣則置十二公
　卦以主之如十一月坎初六冬至公中孚
　是中氣辟復候屯内為朔氣前三日也小
　寒坎九二十二月節候屯外大夫謙卿睽
　是次卦也為朔氣後三日也四立者立冬
　水立春木立夏火立秋金皆四孟之節五
　行用事之初也四季者居乾坤艮巽四維
　之位為辰戌丑未四季之月正土用事之
　時也四正卦坎離震兌也每卦一爻統兩
　卦半兩爻統五卦成一月六爻統十五卦
　分六氣成三月為一時統而論之四時四
　六二十四也分而言之有節有氣有候各
　有條而不亂姑以意釋之未審得歐公之
　意否或曰甲巳一月六變十二月則七十
　二變謂之候亦通
〇司天考曰七十二者五行化成之數是爲
　經法陽之策三十六而兩之陰之策二十
　四而三之陰陽之數無徃不合七十二候
　亦自此推
　七十二候王司監用之於歷極其精妙愚
　甞求其說而不得終夜以思久而方悟曰
　此即乾坤二卦之策乾一爻三十六兩爻
　七十二六爻二百一十六坤一爻二十四
　三爻七十二六爻一百四十四用之一年
　則三百六十日之數盡矣又以五行之炁
　分之水木火金分王四季共得四七二百
　八十八日又欠七十二日以足一周之數
　於是以土四季當之每季十八日為辰戍
　丑未之月又每月六日屬土應一月辟卦
　六爻以見五行離土不得一年四季一月
　六日皆有土以寄王其中所以天地間萬
　民萬物萬事萬化並資之以為生長收藏
　之地故曰候焉讀者當諒其苦思不止甲
　巳之變而已也
〇觀物張氏曰四時八節各以三變以十爲
　一曰旬三旬而一月九旬而一時三十六
　旬而四時畢以五爲一曰候三候而一氣
　九候而一節七十二候而八節周
　天有四時一時四月一月四十日四四一
　十六而各去其一是以一時三月一月三
　十日體數雖四而一者常不用用數有三
　有九故三旬為一月三月九十日為一時
　五日一候者一月六候五六三十日也三
　候一氣者十五日也九候一節者八九之
　候而氣節周也愚嘗恨今之司曆者徒登
　其候之名而未必研其義請逐一條之免
　墮於與百姓日用而不知之域
〇七十二候名義
　以十一月中蚯蚓結起候者用冬至甲子
　上元曆始也以東風解凍起候者本人正
　為重用五代馬重續新曆正月雨水為氣
　首也
〇正月
　東風解凍者春風發散寒凍之氣也蟄蟲
　始振者初始振動而未出至二月乃大驚
　而出魚上冰者當盛寒時伏冰下逐其温
　暖至正月陽氣上始遊水上而近於氷獺
　祭魚者此時魚肥美先祭而後食也鴻鴈
　來者大鴻小鴈自外來於中國將北反其
　居通卦驗云立春雉雊雞乳雨水降條風
　至條風東風也猛風風之甚也動摇草木
　有聲故曰草木萌動是為可耕之候
〇二月
　桃始華應驚蟄候又五日而倉庚鳴驪黄
　又曰黄栗留又曰鵹黄商庚楚雀齊人謂
　摶黍今曰布谷與摶黍聲相近鳲鳩鴣鵴
　皆其號也鷹化為鳩至秋時則鳩化鷹玄
　鳥燕也又曰乙鳥以施生時來巢人堂宇
　而孚乳嫁娶之象所以商簡狄吞而生契
　陽在陰内不得出奮擊之而雷發其陽聲
　電者陽之光陽在外陰有所麗故閃爍而
　為電又曰電是陽光陽微則光不見皆陽
　氣漸盛以擊於陰其光乃見故云始電
〇三月
　桐始華田鼠化為鴽鴽鸙也一云牟無鼠
　陰類陽氣盛故化為鴽陰氣盛則鴽復化
　為鼠虹螮蝀也雄虹謂明盛者雌蜺謂闇
　微者虹是陰陽交會之氣純陰勝陽則虹
　不見若雲薄漏日日照雨滴則虹生蓱浮
　萍也又曰蘋曰薸水草也鳴鳩拂其羽蠶
　將生之候飛且翼相擊趍農急也鶌鳩又
　曰鶻鵃似山鵲而小青黑色尾短多聲故
　曰鳴鳩戴勝降于桑者織絍之鳥一名鴟
　鳩降桑以示婦當務本也内宰云仲春率
　命婦躬桑浴種蠶龍精月直大火則浴其
　種
〇四月
　螻蟈鳴蛙也周禮蟈氏注云蝦蟆當夏氣
　之盛而鳴聲怒蚯蚓陰物感正陽之氣而
　出王𤓰生色赤感火之氣而生苦菜秀感
　火之氣而苦味成靡草葶藶之屬以其枝
　葉細故云靡草六陽之月至陰之草不勝
　陽而死
〇五月
　螳蜋生又曰蟷□一名不𧒖其子名螵蛸
　燕趙曰食厖齊杞東曰馬穀鵙始鳴七月
　將寒之候也豳地晚寒五月則鳴反舌百
　舌也今曰蝦蟆其舌本著口側末向内靡
　信云曾取屠視之其舌反向後鄭不然之
　乃知反舌春始鳴至五月稍止其聲數轉
　故名反舌或蝦蟆舌性自然不必以為反
　舌也鹿陰類感陰氣而角解今醫家用鹿
　茸補陰是也蟬亦陰類感而鳴半夏生藥
　名也陰極陽生
〇六月
　温風始至温厚之氣至季夏而極也蟋蟀
　蛬也亦名促織生土中季夏羽翼稍成未
　能遠飛故居壁七月則遠飛在野鷹感二
　陰之氣乃有殺心學習擊搏之事焦問云
　仲秋鳩化為鷹仲春鷹化為鳩此六月何
　有鷹學習乎張𨓜答曰鷹雖為鳩自有真
　鷹可習腐草得暑濕之氣故為螢不言化
　者螢不復為腐草矣土潤溽暑大雨時行
〇七月
　涼風至寒候也白露降金色也寒蟬鳴得
　陰氣之正寒蜩又曰寒螿似蟬而小青赤
　鷹殺鳥不敢先嘗示民報本也又示不有
　武功天地始肅禾乃登
〇八月
　鴻鴈來孟春言自外來於内此又言自北
　而來南玄鳥歸為仲秋之候春至秋歸歸
　蟄藏本處群鳥養羞羞食之美養之以備
　冬藏蟄蟲啓户於雷發聲之時故坯户於
　雷收聲之時坯户者户宂也增益宂四畔
　使通明處稍小以時尚温猶須出十月寒
　甚方閉之雷二月陽中發聲八月陰中收
　聲陰縮故水始涸也國語曰辰角見而雨
　畢天根見而水涸雨畢而陰道水涸而成
　梁八月宿直昴畢主雨天根氐房之間辰
　角見九月本天根見九月末本末相去
　二十一日餘
〇九月
　鴻鴈來賓云仲秋來者為主季秋來者為
　賓又云仲秋來則過去季秋來則客止未
　去爵入大水化為蛤飛化為潜也菊有黄
　華獨記其色以其華應陰之盛愚謂五陰
　不能剥一陽故吐其美為華豺祭于天然
　後戮禽而食孟秋鷹祭鳥飛者形小其成
　為速季秋豺祭獸戮獸走者形大其成為
　遲草木黄落反本也蟄蟲咸俯皆垂頭向
　下以隨陽氣之在内也
〇十月
　水始氷季秋霜降至此始氷履霜堅氷至
　也地凍水水則地凍可知雉入大水為蜃
　大蛤曰蜃飛化為潜也虹藏不見季春陽
　勝陰故虹始見孟冬陰勝陽故虹藏不見
　天氣上騰五月一陰生天氣上騰至十月
　六陰俱升六陽已謝天體在上陽歸虚無
　故云上騰地氣六陰在下用事故云下降
　也閉塞而成冬者陽氣下藏地中陰氣閉
　固而成冬也
〇十一月
　鶡鴞不鳴者盖鳥之夜鳴求旦乃陰類而
　求陽故感一陽而不鳴虎始交者亦陰類
　感一陽而交也荔挺出荔香草感陽而香
　馬䪥也蚯蚓結者蚯蚓出宂屈首下向陽
　氣氣動欲宛而上首故其結而屈麋角解
　者鹿陽獸夏至得一陰而解角麋陰獸冬
　至得一陽而解角水泉動者坎天一之陽
　所生也
〇十二月
　鴈北鄉者自南而趍北早者則此月北鄉
　晩者二月乃北鄉鵲始巢者鵲知歲所在
　以來歲之氣兆故巢也早者十一月詩緯
　云復之日鵲始巢是也雉雊者火畜也感
　陽有聲故雊雞乳者雞木畜也麗於陽而
　有形故乳在立春節以立春在此月也征
　鳥厲疾者時殺氣盛極故鷹隼之厲取鳥
　疾捷嚴猛也水澤腹堅者冰堅達内謂腹
　厚實在玄枵女虚危之次出土牛者出作
　也月建丑為土能克水作土牛以送寒氣
　使陰氣不為來歲之害也此七十二候各
　有其義觸景興思可以寓感時動物之歎
　故特書之
〇春秋傳曰分至啓閉必書雲物爲備
　分謂春分秋分至謂夏至冬至啓謂立春
　立夏閉謂立秋立冬唐孔氏曰二至是陰
　陽之始終二分是陰陽之交會是節之大
　者故古人以二至二分而觀雲物物即色
　也保章氏曰以五雲物之色辨吉凶水旱
　降豐荒之祲象青為蟲白為喪赤為兵荒
　黑為水黄為豐皆視日旁雲氣之色以驗
　祲象以知十二物之分野所降下之國有
　豐荒也
〇保章氏曰以十二物以察天地之和
　風即氣也古者皆吹十二律以候十二辰
　之風氣能别祅祥今無吹律之法故其道
　亡春秋傳楚師伐鄭師曠曰吾驟歌北風
　又歌南風南風不競多死聲楚必無功愚
　按師曠吹律以觀楚强弱北風者無射夾
　鍾以北南風者姑洗以前南風弱則知楚
　無功王氏昭禹曰十二風生於十二辰之
　位天地六氣合以生風震為明庶風離為
　景風兌為閶闔風坎為廣莫風此四正卦
　之風也艮為條風立春亦曰條風巽為清
　明風立夏亦曰清明風坤為凉風立秋亦
　曰涼風乾為不周風立冬亦曰不周風此
　四維卦之風又兼四立而言八卦并四立
　為十二風也八風主乎八卦傳曰舞以行
　八風又曰十二風應十二律出師之日吹
　律合聲望敵知吉凶聞聲效勝負餘見後
　吹律說
〇朱子曰天地只是一氣發生之初爲春氣
　長得過便爲夏收歛便爲秋消縮便爲冬
　明年又復從春起
　仁義便如陰陽四端便如四時分四時四
　端便如八節只一氣而有消長爾一分二
　二分四三其四為十二兩其十二二十四
　三其二十四七十二散為十百千萬不過
　天三地兩而已
　律吕聲音附
〇朱子曰天氣都從地中透上來此氣升降
　當分爲六自冬至下面第一層生起至四
　月六陽足便消下面陰氣便生以律吕合
　氣候之可見
　太師掌六律六同六律合陽聲六同合陰
　聲言聲之陰陽各有合也黄鍾子之氣也
　十一月建焉而辰在星紀大吕丑之氣也
　十二月建焉而辰在玄枵太簇寅之氣也
　正月建焉而辰在諏訾應鍾亥之氣也十
　月建焉而辰在析木如太簇為乾宫陽聲
　第二以乾九二來合坤宫應鍾六三此陽
　律陰吕皆以陽為主陰來合之巳後皆然
　以至建卯為夾鍾建戌為無射建辰建酉
　為姑洗南吕而降婁大火壽星大梁之次
　又互躔焉建巳者中吕也建申者夷則也
　建午建未者蕤賓林鍾也是為四五六七
　月之管而其辰為實沈鶉首尾火之星又
　互相配合以通其氣星躔十二次律應十
　二月用以和同天人先布其氣于四時之
　中助聖王位天地以建中和之極也
〇又曰三統者建寅爲人統建丑爲地統建
　子爲天統
　天統黄鍾律長九寸乾數地統林鍾律長
　六寸坤數人統太簇律長八寸八卦之數
　三律皆無餘分林鍾未位黄鍾氣盡於林
　鍾天地之文至巳而著至東南之未而成
　章無餘分矣律以陰陽九六為法至九九
　八十一為一元之統而章成又積十有九
　年七閏而章大成俱無餘分矣宜三代聖
　王建此三律為歲首以順天施地化人事
　之紀而必以行夏之時為主者盖人和則
　天地之和應
〇三宫者圜鍾天宫函鍾地宫黄鍾人宫
　圜鍾夾鍾也生於房心之氣是為大辰天
　帝之明堂故曰天宫本陰聲從陽律祭天
　用四聲無黄簇姑也函鍾林鍾也生於未
　之氣位在坤天社地神在在東井輿鬼之
　外故曰地宫祭地用四聲林簇大吕姑也
　黄鍾生於子子上有虚危之氣主宗廟故
　曰人宫祭宗廟用四聲黄簇應鍾大吕也
　三者為宫天地人祭祀之用各於本宫上
　相生為角徵羽以聲類求之也
〇又曰律吕候氣不差
　律又曰鍾者鍾中也應也應謂吹灰凡律
　空(音/孔)圍九分内徑三分黄鍾管埋子位上
　距地九寸頭向南從其方位以推諸律可
　悉知以河内葭孚為灰宜陽金門山竹作
　管埋十二律於密室四時位上内卑外高
　上平于地燒灰實律管中覆以羅縠氣至
　吹灰動縠小動氣和大動為君弱臣疆專
　政之應不動縠為君嚴猛之應冬至之日
　氣至灰去為氣所動者灰散人及風所動
　者灰聚每月氣至灰應律而飛他律不動
　也諸律雖長短有差其孔圍皆以九寸為
　限者法黄鍾也六律六吕其為十二以配
　十二月冬至至四月六陽終用六陽律夏
　至至十月六陰終用六陰律二至常在月
　之中未冬至前尚屬陰未夏至前尚屬陽
　與十二辰十二卦皆相配
〇律吕應鳳凰之鳴
　鳳凰天之靈鳥所以開律吕之源音黄帝
　使伶倫至大夏西取竹厚均為十二管聽
　鳳次之六象雄鳴制為陽律六象雌鳴制
　為陰吕
〇朱子曰律吕皆生於黄鍾太玄曰聲生於
　日律生於辰
　古律以竹後以銅代之黄鍾宫聲戊癸五
　也戊已屬土太簇商聲乙庚八也庚辛屬
　金姑洗角聲甲巳九也甲乙屬木林鍾徵
　聲丙辛七也丙丁屬火南吕羽聲丁壬六
　也壬癸屬水應鍾變宫蕤賓變徵此六律
　之元五聲之正也五聲為正二聲變以和
　之商以前五聲周以來加文武二聲調之
　為七商臣有常職角民有常業羽物有常
　形相安於不變也君宫統萬務徵事臨萬
　變皆不可執一所以二聲有變也子律丑
　吕六陽為始六陰為間所以扶沉伏而出
　散越元間大吕助黄鍾宣氣二間夾鍾夾
　助太簇宣氣種物三間中吕宣中氣以𦔳
　姑洗四間林鍾助蕤賓君主種物五間南
　吕旅助夷則任成萬物六間應鍾言陰氣
　應無射該藏萬物律所以候天地陰陽之
　氣始黄鍾為律本生十一律五天中數為
　聲聲上宫居中為君五聲莫大於此六地
　中數為律律有形色色上黄居中君服也
　五色莫盛於此黄鍾長九寸大吕以下律
　吕相間以次而短
〇又曰黄鍾爲萬事本
　一陽生子子為黄鍾之律陽數極於九律
　長九寸每寸九分太初以此起歷九九八
　十一分太玄以此起數九九八十一首王
　者制事立法皆可類推歐陽子曰造律者
　以黍一黍之度積為分寸以著於度一黍
　多少積為龠合以著於量一黍銖兩積為
　重輕以著於權𢖍三者皆起於黄鍾使得
　律者可以制度量衡因度量𢖍亦可以制
　律互相表裏則聲藏於無形而不竭不幸
　數者皆亡則總有數之法以求無形之聲
　雖去聖人千百載後無不得其傳焉要義
　曰黄鍾之長一黍為一分十分為寸十寸
　為尺十尺為丈十丈為引而五度審矣度
　量與權衡皆然
〇又曰律自黄鍾至中吕皆屬陽自蕤賓至
　應鍾皆屬陰此是大陰陽黄鍾爲陽大吕
　爲陰大簇爲陽夾鍾爲陰每一陽間一陰
　又是小陰陽
　子至巳午至亥大陰陽也六陰間六陽小
　陰陽也京房十二律五律得位各生五子
　黄太姑林南以陽居陽陰居陰為得位五
　五二十五并五凡三十失位生三子亦五
　律大夾中夷無以陽居陰陰居陽為失位
　三五十五并五凡二十以二就三成五十
　位有不失不得者生四子蕤應處陰陽交
　際之間二四為八并本二為十十就五十
　合為六十又黄鍾太簇等七律各統一日
　自為宫其餘五十三律隨所生日六七等
　為其日之宫則周一朞之日數
〇十二律生十二調
　京房律法一律五聲十二律六十聲六十
　律又生出三百六十音以當一歲之日又
　以十二律一律為七音音為一調凡為八
　十四調調者所以調其聲也淮南子云三
　百六十律各因月律為母以一中氣為子
　隨所建日辰為分數以配七音則建日冬
　至之聲五聲七音於斯和備於其中又有
　正聲子聲之別
〇一律生五音
　如黄鍾屬子子有五焉甲子徵丙子羽戊
　子宫庚子角壬子商此黄鍾五聲也大吕
　亦有五焉乙丑丁丑己丑辛丑癸丑五音
　亦如之餘律自卯月至亥月皆然
〇朱子又曰律凡十二各以本律爲宫而生
　四律如黄鍾爲宫則太簇爲商姑洗爲角
　林鍾爲徵南吕爲羽是黄鍾一均之聲也
　若林鍾爲宫則南吕爲商應鍾爲角大簇
　爲徵姑洗爲羽是林鍾一宫之聲也
　十二宫各就其宫以起四聲而後六十律
　之聲備非以黄鍾定為宫太簇定為商姑
　冼定為角林鍾定為徵南吕定為羽但黄
　大大夾姑中蕤林夷南無應為十二律短
　長之次黄鍾一均上生下生長短皆順故
　各得用其全律之正聲其餘六十律則五
　聲各終一日以次運行當日者各自為宫
　即旋相為宫迭為宫商角徵羽也朱子又
　論旋宫所生之法如大吕為宫則大吕用
　黄鍾八十一之數而三分損一下生夷則
　夷則又用林鍾五十四之數而益一上生
　夾鍾其餘皆然
〇律吕管數子午巳東屬陽爲上生主息故
　三分益一子午巳西屬陰爲下生主滅故
　三分去一
　陽下生陰長管生短管也損其一分則為
　短陰上生陽短管生長管也益其一分則
　為長如黄鍾九寸三分其九合成六寸便
　為下生林鍾六月之管又三分林管之寸
　以二加六得八寸便為上生太簇正月之
　管餘律亦然又以宫數數之九九八十一
　宫音也三分去了一分二十七則得五十
　四為徵音又添一箇十八於五十四上則
　得七十二為商音就其中又去了一分二
　十四則得四十八為羽音又添一分十六
　於其上即得六十四為角音此五音三分
　損益之數皆出於自然而然
〇律左吕右其行不同如筮法然
　黄鍾至中吕皆下生子至巳陽升陰退故
　律生吕言下生吕生律言上生蕤賓至應
　鍾皆上生午至亥陰升陽退故律生吕言
　上生吕生律言下生至午而變故蕤賓重
　上生京馬鄭皆然班固蕤以次下生夾鍾
　長三寸七分有奇律促不應孟仲春長養
　之氣鄭以陽生為升降陽將何寄不若以
　筮法論乾甲壬左行坤乙癸右行六陰六
　陽從行者真性蕤賓第七宫上生大吕為
　徵下生夷則為商上生夾鍾為羽下生無
　射為角用六十律六十卦自黄鍾左行至
　制時為上生自林鍾右行至遲時為下生
　夫六十卦乾貞於子而左行坤貞於未而
　右行屯貞於丑間時而左行蒙貞於寅間
　時而右行泰貞於寅而左行否貞於申而
　右行小過貞於未而右行七卦錯行律實
　效之若論捷法不出乾坤六陽六陰也子
　寅辰午申戌黄太姑蕤夷無一如乾之左
　旋是之謂律而下生未巳卯丑亥酉林中
　夾大應南又如坤之右轉是之謂吕而上
　生此鄭玄筮法之言得之太玄也京氏以
　一律含五聲之變而成六十卦其實起於
　中孚七日而後復應冬至之律黄鍾也其
　實生於執始乃在冬至之前此律歷之元
　也子雲與房實知之北辰不動紐為天樞
　而不動之處其實在紐星之末一度餘非
　善觀天者不足與知此
〇宫數終始
　黄鍾一林鍾二太簇三南吕四姑洗五應
　鍾六蕤賓七大吕八夷則九夾鍾十無射
　十一中吕為第十二宫故曰陽下生陰陰
　上生陽終於中吕而十二律畢中吕上生
　黄鍾為徵下生林鍾為商上生太簇為羽
　下生南吕為角是十二宫各有五聲凡六
　十聲南吕最處於末故云終於南吕又云
　中吕上生執始執始下生去滅上下相生
　終於南事南事即南吕也故曰終於南事
　而六十律畢矣
〇三才七始
　三才者天始黄鍾地始林鍾人始太簇七
　始者姑洗春始蕤賓夏始南吕秋始應鍾
　冬始謂之四始并三為七若以二變為調
　曲則冬夏聲闕四時不備所以每宫五調
　加變宫變徵二調為七月令止載五音不
　言宫徵之變
〇乾六爻生六陽律
　乾初九黄鍾為復九二大吕為臨九三太
　簇為泰九四夾鍾為壯九五姑洗為夬上
　九中吕為乾自黄鍾一陽生於十一月而
　下陽生陰為下生
〇坤六爻生六陰律
　坤初六蕤賓為姤六二林鍾為遁六三夷
　則為否六四南吕為觀六五無射為剥上
　六應鍾為坤自蕤賓一陰生於五月而下
　陰生陽亦為下生謂之上生亦可
〇八八以象八風同位象夫妻異位象母子
　故曰律取妻而母生子
　十二管相生皆八八也上下相生盡於中
　吕陰陽相生自黄鍾始而左旋如黄鍾生
　林鍾是歷八辰此以下皆然皆參天兩地
　之法三三而九二三而六九六陰陽夫婦
　子母之道也黄鍾初九與林鍾初六俱居
　初之第一象夫婦一體同位聯居林鍾上
　生太簇九二二於第一為母子相生而異
　位故曰律所生者為夫婦而同位吕所生
　者為母子而異位云
〇吹律知吉凶之事
　太師執同律以聽軍聲而詔吉凶武王出
　兵之書言王者行師出軍之日士卒振旅
　將張兮大呼大師吹律合音商則戰勝軍
　士强西方金主剛斷故强角則軍擾多變
　失士心木主曲直故擾宫則軍和士卒同
　心土主生長能載徵則將急數怒火主熛
　怒故急羽則兵弱少威明水主柔弱故幽
　闇師曠曰吾歌北風又歌南風南風不競
　多死聲楚必無功北風者夾鍾無射以北
　南風者姑洗南吕以南南律氣不至故死
　聲多皆吹律歌風以知之也出聲曰歌
〇邵子曰元酒淡無味大音聲正稀
　冬至一陽萌于黄宫如醖釀元酒味藏於
　無味此無聲之樂也周子曰樂聲淡而不
　淫淡則慾心平和則躁心釋此黄鍾中聲
　為律之本所以不宫商而自叶也吾甞愛
　萬寳常與人方食以箸擊雜缶而自成音
　律品節高下惜時無知音者爾蘇子曰世
　無南郭子綦耳未嘗聞地籟況得聞天籟
　乎歐子曰器有弊而聲不可以言傳於乎
　聲豈真無傳哉宇宙間何往而非音律常
　與日月寒暑晦明風雨並行于天地之間
　自古至今自旦至暮喙喙争鳴竅竅相應
　皆吾高山流水蕢桴土鼓也豈必待金石
　絲竹之奏而後聲為有傳哉
〇又曰律感吕而聲生
　聲為律律為陽律有闢翕一闢一翕而萬
　聲生十聲配十律十干五為陽中五聲即
　十干之合故在卦為乾兌離震在時為元
　會運世在律為日月星辰之聲以聲唱音
　以律唱吕其數則有太陽少陽太剛少剛
　之别聲生於日配甲至癸下倡十二音於
　地凡一百六十聲用一百一十二聲
〇吕感律而音生
　音為吕吕為陰吕有倡和一倡一和而萬
　音生十二音配十二吕十二支六為陰中
　六吕即十二辰之合故在卦為坤艮坎巽
　在時為年月日辰在吕為水火土石之音
　以音和聲以吕和律其數則有太柔少柔
　太陰少陰之别音生於辰配寅至丑上和
　十聲於天凡一百九十二音用一百五十
　二音
〇邵子律吕抉先天不傳之祕與太玄太初
　不同
　玄以天三奇數為節三三相乘為九是為
　天地人之三統同起於黄鍾之律範之數
　也邵子經世律吕以地四偶數為節四四
　相乘為十六起於兩儀生四象易之數也
　以陰陽老少分聲音律吕四以為體五六
　為用五為聲音六為律吕若體中自分體
　用則聲為體音為用用中自分體用則律
　吕為體音聲為用太玄太初專以子至巳
　為陽律午至亥為陰吕音聲合于一邵子
　先天數專以十日為陽律十二辰爲陰吕
　聲音配律吕必通三三四四相乘之法而
　後律吕之學可通古今言音聲者混為一
　塗至邵子之說始為精到
〇精於鍾律者審音聲而知治亂
　康節遊龍門山中道憩櫟林忽枯枝墜傍
　語富韓公曰此木不久見伐歸途果彌望
　皆空驗留都營造伐去其言始驗他
　如牡丹盛衰鵑聲皆同一學今摭一
　二紀于后漢蔡邕伯喈經會稽高遷亭見
　其屋椽竹東間十六可為笛果有異聲世
　號柯亭笛此以形而知其聲也又取客邸
　中燒桐為焦尾琴此以動而知其聲也鄰
　人鼓琴見螗蜋捕蟬聽其聲知其有殺聲
　此以物之聲而知人之心也隋萬寳常妙
　達音律謂隋文帝曰鄭譯所定之樂乃亡
　國音豈陛下所宜聞又嘗聽太常所奏泫
　然流涕人問之曰樂淫厲而哀天下不久
　相殺時四海全盛聞者皆謂不然至大業
　末言始驗時有王令言卧聽其子户外彈
　琵琶作番安公子曲大驚曰此曲興自早
　晩曰頃有之令言流涕謂其子曰汝慎勿
　從帝幸江都帝必不返此曲宫聲徃而不
　返也吾以是知之卒如其言唐李嗣真聽
　樂聲曰宫不召商君臣乖也角與徵戾父
　子疑也死聲多且哀若國家無事太子必
　任其咎俄而太子廢又自筮死日具棺歛
　如期卒唐裴知古神龍元年正月享太廟
　樂作謂元行沖曰金石諧婉將有大慶在
　唐室子孫乎是月中宗復位人有乘馬者
　曰馬鳴哀主必墜死見新昏聞珮聲曰終
　必離訪之皆然又如鄭相如告鄭虔之說
　亦知榮辱成敗生死宋少常伯竇公儼筭
　木椅之壞言兄弟壽禄皆不爽竇萬深於
　樂律辨得聲音自是算得出以是推之預
　知覆射之類秦漢以來擅之者衆獨宋儒
　康節先生得其妙謂人之性静也静極則
　動此動為陽非情也只是初開闢時一物
　見天地之心者在此人在包胞時亦為開
　闢亦為初陽墮地之際是開物成務到此
　方有情動便可見動植二百五十六位只
　是聲上算起康節以二百六十四字姆總
　括律吕聲音之數其内實用一百十二字
　括聲又百五十二字括音聲與音互相反
　切各得一萬七千二十四聲音聲為韻音
　為姆聲分平上去入音分唇舌牙齒喉聲
　别内外八轉音辨開發收閉又分闢清翕
　濁却以聲卦居左音卦居右將一卦外三
　爻曰悔内三爻曰貞横看各得何卦此二
　卦名既濟圖卦也看得柺一圖某卦方以
　定吉凶全憑聲音起算聽之須審不可毫
　釐差也伊川丈人曰一闢一翕而平上去
　入備一唱一和而開發收閉備平上去入
　備而萬聲生開發收閉備而萬音生律隨
　天而變吕隨地而化闢隨陽而出翕隨陰
　而入唱隨剛而上和隨柔而下然後律吕
　隨音聲宫徵羽角之道各得其正矣陽日
　火陰月水剛星金柔辰土日月星辰金木
　水火土正而天地正矣日目火色月耳水
　聲星鼻金氣辰土口味目耳口鼻色聲氣
　味正而人道正矣是故知律吕聲音之道
　可以行天地人事也律吕相感而聲音生
　天地萬物之情見于此而已矣
天原發微卷之十








天原發微卷之十一𨓜二
　　　　魯齋鮑雲龍景翔編著
　　　　虚谷方回萬里校正
卦氣
　卦氣起於中孚京房傳於焦贛焦贛得之
　隱者言四正卦分主四方為方伯監司之
　官用坎離震兌者是二至二分之日四時
　專主之氣春木夏火秋金冬水各卦主時
　其占各以其日觀其善惡其餘六十四卦
　爻别主一日凡三百六十日餘有五日四
　分日之一者每日分為八十分分起於夜
　半五日分為四百分四分日之一又為二
　十分六十卦分之六七四十二卦别各得
　七分剥卦陽氣之盡在九月末十月當純
　坤用事坤卦有六日七分坤卦之盡則復
　卦陽來是從剥盡至陽氣來復隔坤一卦
　六日七分舉成數言故曰七日也愚謂以
　月卦言剥至復隔坤一卦以候卦言每月
　各有五卦已上見易緯圖
　京傳以消息卦為君息卦曰太陰消卦曰
　太陽其餘卦曰少陰少陽
〇西山蔡氏曰康節亦用六日七分揚子雲
　放之以作太玄
　太玄去坎兌離震經世去乾坤坎離皆去
　四正卦用六十卦六日七分之說子夏曰
　極六位而反於坤之復其數七七爻在初
　故稱七日胡安定曰凡歷六爻一爻為一
　日六十卦爻當三百六十日而兩卦相去
　皆以七日且卦有以爻為歲者有以爻為
　月者有以爻為日者復言七日明卦氣也
　以消息言立冬十月節至大雪十一月節
　坤至復卦凡歷七日諸儒說皆源於子夏
　兩漢諸儒傳經皆用六日七分之說至宋
　王昭素王洙宋咸始著論駁之昭素曰注
　䟽並違夫子之義十月純坤猶有陽氣在
　内故薺麥先生坤上六猶有龍戰若用六
　日七分為坤卦之盡則十月節終一陽便
　來據其節去冬至尚十五日則知七日之
　義難用易緯之數胡旦難之曰西漢京房
　以卦氣主事皆驗東漢郎顗六日七分之
　學最為精妙夫六日七分卦爻實數也歲
　之日虚數也月不盡之日必加算以為閏
　焉昭素未明閏數之妙故有去冬至十五
　日之疑也惜緯文喪失京郎已亡朱子發
　曰昭素知其大綱爾豈知四正卦主四方
　六十卦主一期之日節氣皆統於四正則
　餘五日四分日之一積而成閏每卦六日
　七分氣之進退推盪而成如九月剥也有
　艮既濟噬大過凡五卦而後成坤十月卦
　也又有未濟蹇頤孚凡五卦而後成復剥
　復相去三十日復主冬至冬至中氣起於
　中孚自中孚之後七日而復故曰天行也
　歷代先儒惟玄得其旨故玄一中二羡三
　從四更五睟六廓七減八沉九成中象中
　孚冬至節日起牛宿一度斗建子律中黄
　鍾夏后之十一月也其入牛宿五度為周
　周象復七日來復是也自揚雄馬融鄭玄
　宋虞陸范並傳此學而昭素非之奈何王
　洙既駁孔穎達釋王傳之非矣宋咸又貶
　京郎關朗輩假易以行壬遁卜祝陰陽術
　數之學聖人之旨無有焉何如以是卦直
　是月以是爻直是日氣何不起他卦而獨
　起中孚朱氏難之曰穎達王傳易緯消息
　之卦不可非也六壬參時日而得易之坎
　離遁甲分九宫而得易之河圖皆得易之
　一端而不能盡又謂諸儒假壬遁言易以
　籠天下不知壬遁實出於易而言易者亦
　何假夫壬遁哉聖人推陰陽消息之理以
　明得失存亡之象咸信剛柔進退而不信
　消息易緯之學而謂卦氣不起於中孚是
　終日數十而不知二五也豈得為善觀書
　乎元貞乙未冬至日虚谷方先生以書抵
　予曰朱子發冬至起牛宿一度此古法也
　漢文帝三年甲子(冬至日在牛二十二度/至唐興元元年甲子冬)
　(至日在/斗九度)九百六十一年間差十二度今元
　貞元年十一月初七冬至日在箕八度又
　退十二度冬至後五日在斗三度如何尚
　執舊說為冬至日入牛宿為周象復乎愚
　曰稽之往古難以盡同曆謂堯時冬至日
　在虚一度何承天却云在女十度宋元嘉
　曆冬至日在斗十七度月令要義却云在
　斗十四度唐開元大衍曆冬至日在斗十
　度至宋統元曆冬至日在斗二度至如古
　曆分日起於子半淳風却以子初為朔遂
　差二刻當時亦伏其精蓋陰陽二氣參差
　不齊推盪而成一歲其盈縮進退自是如
　此不過箕斗牛女之間而已太玄謂入牛
　宿象復者亦本太初曆法舉當時已效者
　言之約其大數以為之準爾末流雖異其
　本則同未敢輕訾也朱子曰善為曆者要
　必立虚寬之大數以包之斯言是已若夫
　六日七分之說諸儒辯之詳矣焉用贅
〇革之象曰澤中有火革君子以治曆明時
　朱氏子發曰冬至日起牽牛一度右行周
　十二次盡斗二十六度復還牽牛之一度
　而曆更矣牽牛火位星紀水位日月交會
　于此澤中有火之象也此上元太初起曆
　之元在卦氣為三月太玄準之以更史氏
　曰革居序卦之四十九當太衍之數節居
　序卦之六十當周天之度六十卦三百六
　十爻一爻主一日上經乾起甲子泰甲戌
　噬甲申至離三十卦一百八十日而三甲
　盡下經咸起甲午損甲辰震甲寅至節癸
　亥而終亦三十卦一百八十日而年一周
　所以京焦用以直日節曰天地節而四時
　成革亦曰天地革而四時成是或一道節
　後繼以中孚小過既未者所以分坎離震
　兌四卦應子午卯酉為春夏秋冬四時兩
　之以為八節是為分至啓閉每爻直十五
　日以應七十二候先儒言卦起中孚非也
　中孚起於甲子爾乾十一月起甲子陽氣
　至巳而終節十月卦而得癸亥是陰生於
　午至亥而終已結算一年了畢今又曰中
　孚亦為十一月卦起甲子至未濟而終者
　蓋以卦氣皆自前月中氣而起太玄以中
　準中孚配坎之初六為十一月中氣一陽
　始生以應上元太初十一月朔旦冬至為
　起數之元算曆之首也中孚巽上兌下小
　過震上艮下併既未濟坎離之體為六子
　少陽少陰六子之氣分布四時以成一年
　之候
〇邵子曰洛下閎改顓曆爲太初曆子雲準
　太初曆作太玄凡一隔五卦氣起於中心
　故首中卦參天兩地倚數非天地正數擬
　天地正數而然也
　康節曰太玄其知天地之心乎心者坤極
　生乾始於冬至之時此律曆之元也其鉤
　深致遠與神契合有如此故其詩曰若無
　楊子天人學安有莊生内外篇一陽初動
　萬物未生聖人以此見天地心卦起中孚
　七日應焉以其中虚象心也與漢太初曆
　相應顓帝曆以十月為首連山經以艮為
　首子雲參之八十一首每首九贊通七百
　二十九賛賛爻也兩贊直一日每贊直六
　時一時得六策一賛得三十六策與六十
　卦氣之爻合每卦六日七分玄每首四日
　有半一首四日分則有餘兩首九日分則
　平陰首以陰數為主陽首以陽數為主以
　五居二四之中五土也一二三四生數居
　五之前六七八九成數居五之後
〇朱子曰太玄都是學焦延壽推卦氣
　焦氏諸家說不同文王八卦乾在西北十
　二卦在東南坤在西南十二卦在西北位
　置迥然不同易卦震東兌西離南坎北為
　一說十二辟卦分屬十二辰為一說及焦
　延壽為卦氣直日之法乃合二而一之既
　以八卦之坎離震兌二十四爻直日時又
　以十二辟直十二月且分為四十八卦為
　公侯卿大夫而六日七分之說生焉太玄
　放之卦氣以中孚為冬至之初頤上九為
　大雪之末太玄亦以中為陽氣開端冬至
　初也養有踦贏二贊大雪末也皆以易卦
　氣為次序而變其名稱卦氣以坎離震兌
　主二十四氣玄則自中將四而六之以主
　二十四氣其取數也一本之河圖一與六
　共宗二與七共朋三與八成友四與九同
　道五與十相守蓋合生成之數以睨擬之
　衣裳之示取諸三八甲㦸之威取諸四九
　君臣之制取諸二七鬼神之祀取諸一六
　酒食之養取諸五五其不言五者以五五
　為十也
〇又曰揚雄太玄全是模倣易他全用三數
　易却用四數他本是模易故就他模底句
　上看易也可略見得意思
　太玄準易者周準復童準蒙增準益交準
　泰頤準養皆就易卦上取名或一首準一
　卦二首三首準一卦所以眀分杪之法也
　玄衝者序卦也玄錯者雜卦也玄數者說
　卦也玄文者文言也係辭之於攡瑩掜圖
　告也皆準易也易以一生二二生四四而
　八之八八六十四而止玄以一生三三生
　九九而九之九九八十一而止易有六爻
　金木水火為一分上為二六六相乘六十
　四卦而三百八十四爻生玄有九賛分金
　木水火之生成為八并土之守一為九九
　九相乘至於七百二十九賛而備易與玄
　皆同一五行也易以二乘四四乘八八乘
　六十四六十四乘八十四蓋本於河圖之
　天三數而乘地四數也故以四為地體而
　天以三數用之此伏羲所以重三爻而為
　六爻以成一卦玄之數起於黄鍾之律九
　寸空圍九分三其一為三才三其天三為
　九疇三其地四為十二辟卦三其天五為
　十五日之一氣三其地六而為十有八變
　而成卦黄鍾起於子天之一故參子之一
　於丑為三參丑之三於寅為九參寅之九
　於卯為二十七參卯之二十七於辰為八
　十一參辰之八十一於巳為二百四十三
　參巳之二百四十三於午而為七百二十
　九由午以及未申酉戌亥五辰則得十七
　萬七千一百四十七此乃京房六十律相
　生之數而見於東西律曆志之注云玄三
　百六十五日每一日以八十一乘之為二
　萬九千五百六十五分又益以四分日之
　一二十分少合二萬九千五百八十五分
　少每賛每氣算之皆合故曰下欱上欱出
　入九虚玄者神之魁也
〇又曰子雲爲人思沉會去思索如陰陽消
　長之妙他直是去推求(張平子謂其妙極/道數使人論難陰)
　(陽之事漢家得天下二/百歲之書與五經相擬)
　如曰天日錯行陰陽更迭死生相摎萬物
　乃躔此言明生魄死魄死明生死生相授
　萬物纏綿而成就也如曰察龍虎之文觀
　烏龜之理立天經曰陰與陽立地緯曰縱
　與横立人行曰晦與明此言天為經地為
　緯南北為經東西為緯晦明賢愚之分在
　其中矣如曰一晝一夜然後作一日一陰
　一陽然後生萬物此言夏晝六十刻冬夜
　六十刻夜長無過冬至晝長無過夏至冬
　至之夜不如夏至之晝故晝數多又如曰
　生陽莫如子生陰莫如午西北則子美盡
　東南則午美盡此言陽起子終午陰起午
　終子西南尚有微陽故至西北而羙盡東
　北尚有微陰故至東南而美極至於陽道
　常饒陰道常乏言陽全用陰半用也南北
　定位東西通氣言子午定位者陰陽之府
　東木旺則西金死氣應而相通也其論日
　月也曰日有南有北不南不北則無冬夏
　月有往有來不往不來則晦朔不成聖人
　察乎朓側匿之變而律乎日月雌雄之序
　蓋日南至牽牛北至東井南為太陽北為
　太陰陽精至太陽為夏陰精至太陰為冬
　晦而月見西曰朓朔而月見東曰側匿(餘/見)
　(太陽/章)其論陰陽數也曰子午數九丑未八
　寅申七卯酉六辰戌五巳亥四故律四十
　二吕三十六或還或否凡七十有八甲巳
　數九乙庚八丙辛七丁壬六戊癸五聲生
　於日律生於辰聲以情質律以和聲聲律
　協而八音生蓋以黄鍾起子乾始初九午
　為子宫故數俱九以子丑寅卯辰巳月對
　午未申酉戌亥月分四五六七八九之數
　甲與巳合隨子稱九乙庚隨丑稱八丙辛
　隨寅稱七六五之數亦如之陽律九七五
　而倍之故四十二陰吕八六四而倍之故
　三十六并之七十八八則丑未還得吕而
　不得律五聲生於十干甲乙角也丙丁徵
　也庚辛啇也壬癸羽也十二律生於十二
　時律所出也八音者金石絲竹匏土革木
　也此聲律之源五行之數後世托是以談
　康節之數者豈知其實出於此
　　　玄旨
　太玄數始於三太玄即太極也以象君位
　三方即天地人也以象三才曰天玄地玄
　人玄三方象三公一方有三州(凡九州/象九卿)一
　州有三部(凡七十二/部象大夫)立天道曰始中終立
　地道曰上中下立人道曰思禍福易占以
　變玄占以通玄之首贊皆本五行自中而
　周以至於養中為一水周為二火礥為三
　本閑為四金少為五土戾又為六水(地六/成水)
　上又為七火干又為八木□又為九金數
　止於九自羡而起又為一水此以後皆然
　每首九賛九贊之中初一亦屬水次二屬
　火次三屬木次四金次五土次六又屬水
　次十又屬火次八又屬木次九又屬金諸
　首中以五為君一首之主亦如易卦以五
　爻為主也玄中首一陽生對應首一陰始
　八十一首皆相對待奇首陽偶首陰奇對
　奇偶對偶所主不同而相反
〇玄序曰廵乘六甲與斗相逢
　此玄起曆之大旨玄有踦滿猶斗有閏月
　也八十一首自中而起每首必指月旦日
　入之度而皆以斗為主蓋時之易正而可
　見者斗曆之難明而易差者閏氣候與斗
　相迎既無差忒則閏正而曆正矣又曰太
　玄晝測之日夜測之斗而不及於月謂其
　常滿以御虚也玄晝日及斗所指者以其
　常滿常指故也月有盈虚大小疾遲無常
　故不書也圖中二十八宿之度非天盤二
　十八宿也乃節候所至每月旦日日入之
　度與月令日入之度大略相似
〇玄圖曰自子至辰自辰至申自申至子冠
　之以甲而章會統元與月蝕俱没玄之道也
　鬱林吴績釋曰太初上元正月甲子朔旦
　冬至無餘分後千五百三十九歲甲辰朔
　旦冬至無餘分又千五百三十九歲甲申
　朔旦冬至無餘分十九歲為一章二十七
　章五百一十三歲一會者日月交會一終
　也八十一章千五百三十九歲為一統從
　子至辰自辰至申凡四千六百一十七歲
　為一元元有三統統有三會會有二十七
　章九會二百四十三章没終也置一元之
　數以章會三統凡九會統數除之終盡焉
　一章閏分盡一會月食盡一統朔分盡一
　元六甲盡玄之道玄起於天元甲子朔旦
　冬至始於牽牛之初自咫八寸及步運行
　不息周乎三百六十五度四分度之一三
　十日為月十二月為歲加閏以定四時成
　三百六十五日四分日之一不周顓曆四
　分日之三不周太初曆日之半所以不周
　者陽數盈陰數虚故為踦贏二賛以滿玄
　數以合天度猶歲有閏月以合歲之日而
　行律曆也愚謂康節經世曆與此雖不同
　亦觸類而進以造神妙爾
〇邵子先天卦氣
　乾坤坎離分配四時主二十四氣坎盡子
　中交離初爻冬至上爻驚蟄離盡卯中交
　乾初爻春分上爻芒種乾盡午中交坎初
　爻夏至上爻白露坎盡酉中交坤初爻秋
　分上爻大雪春夏秋冬各用六十四卦氣
　皆中起子午卯酉為四中二至二分當之
〇寅申巳亥為四孟四立當之經世曆以冬
　至為天地之元元之元也故去四正卦而
　用三百六十卦氣圖以春分為人物之元
　亦元之元也故用六十四卦而四之為二
　百五十六位卦氣圖以冬至子中為世之
　元春分卯中為元之元夏至午中為會之
　元秋分酉中為運之元各六十四卦各以
　氣運而更迭直事開物於寅中而起於驚
　蟄者二月初氣也閉物於戌中而終於立
　春者十月初氣也何也曰寅中戌中雖主
　月會而言其用則實由乎節氣地之生物
　以氣為機天之氣先至而後地之物應之
　氣之來常先半月氣以舒而常盈月以疾
　而常縮故關子明云當期之數過者謂之
　氣盈不及者謂之朔虚氣朔有盈虚之不
　齊積微之久中氣或有居於月晦者必閏
　以置之乃復乎初經世本於先天故中朔
　同起卦氣因先天本數取中氣以主月元
　會運世皆從中起所謂舉正於中也卦圖
　曰大運法當依經世數起於星甲辰子小
　運法當依卦氣圖起於甲巳孟日天統乎
　體氣之體生於四中故大運甲子當冬至
　而二十四氣之首皆得子午卯酉之四中
　也氣之用行於四立故小運甲寅當立春
　而二十四氣之首皆得寅申巳亥而王乎
　四孟也
〇宋子曰先天圖左方自震初爲冬至離兌
　中爲春分至乾之末而交夏至右方自巽
　初爲夏至坎艮中爲秋分至坤之末而交
　冬至
　圖之逆順左右行先儒詳矣乾一兌二離
　三震四已生之卦其序自南而北若卦氣
　運行則自北而南一陽生於震始故邵子
　以冬至子之半為復十一月中也十二月
　丑初小寒其卦為坎屯益月半大寒則震
　噬隨正月寅初立春其卦為無妄明夷月
　半雨水則賁既濟家人二月卯初驚蟄其
　卦為豐離革月半春分則同人臨三月辰
　初清明其卦為損節孚月半穀雨則妹睽
　兌立夏巳初其卦為履泰月半小滿則大
　畜需小畜五月午初芒種其卦為壯大有
　夬至乾之末交夏至焉即午之半也此三
　十二卦屬陽以當春夏巽五坎六艮七坤
　八未生之卦也圖自西而北若卦氣之行
　則自一陰生於巽始故夏至午之半為始
　五月中也六月未初小暑其卦為大過鼎
　恒月半大暑則巽井蠱七月申初立秋其
　卦為升訟月半處暑則困未濟解八月酉
　初為白露其卦為涣坎蒙月半秋分則師
　遁九月戌初寒露其卦為咸旅小過月半
　霜降則漸蹇艮十月亥初立冬其卦為謙
　否月半小雪則萃晋豫十一月子初大雪
　其卦為觀比剥至坤之末交冬至焉即子
　之半也此三十二卦屬陰以當秋冬子至
　巳乾兌離震六陽月其節有四冬至立春
　春分立夏也午至亥巽坎艮坤六陰月其
　節亦四夏至立秋秋分立冬也一年八節
　二之計一十六卦外有十六氣三之而計
　四十八卦并之則六十四以當一朞之氣
　候所以定時成歲行鬼神成變化也今朱
　子以二至二分舉其綱愚因卦氣以推其
　目



天原發微卷之十一













天原發微卷之十二𨓜三
　　　　魯齋鮑雲龍景翔編著
　　　　虚谷方回萬里校正
盈縮
　陽盈六日又曰氣盈即餘分五日四分日
　之一也陰縮六日又曰朔虚即朔空之六
　小月也一歲共餘十二以為閏先天尊陽
　也言日月五星皆從天左旋後天任術也
　言日月五星皆違天右轉天左旋日月皆
　左旋日行不及天月行不及日數順理亦
　順儒者以此說為是從先天也天左旋日
　月皆違天右轉日行遲月行反速曆家主
　此說以為易筭從後天也儒者有所不取
　姑兩存之以備參考
〇堯典三百六旬有六日以閏月定四時成
　歲
　書傳曰今年冬至至來年冬至為一朞一
　朞中間必有三百六十六日或三百六十
　五日有奇天與日會於其上而成一歲凡
　二十四氣兩年相去皆然雖遇閏月亦同
　日法以九百四十分乘度其周天度外餘
　四分日之一者蓋以一日九百四十分分
　為四箇二百三十五分此即一度四分中
　得其一分也朱子曰氣言則三百六十日
　朔言則三百五十四日舉氣盈朔虚之中
　數而言故曰三百六十自餘進退不過六
　分堯典舉成數言故曰三百六旬有六日
　胡氏伸曰歲以四時計者各為日九十(四/其)
　(九/十)以六氣計者各為六十(六其/六十)以五行計
　者各為日七十二(五其七/十二)皆得三百六十
　乾坤二策亦然是為天數之正過此則盈
　不及則縮盈則陽道常饒故日行周天之
　度為一歲於三百六十日之外而歲常餘
　五日强縮則陰道常虧故月行周天之度
　為一月而常不足於三十日此所以有小
　月而歲餘五日强積而成歲所謂十一日
　弱者是也積歲之所奇三而一五而𠕅十
　九年而七天道大備矣日月不能無盈縮
　作曆者不能無差錯故置閏而時定歲成
　皇極經世亦以三百六十為率一元三百
　六十運一會三百六十世一運三百六十
　年一世三百六十月一年三百六十日一
　月三百六十辰陽得三百六十者六也
〇横渠張子曰日月皆是左旋
　其說曰天甚健一日一夜一周天三百六
　十五度四分度之一又過一度日行速健
　次於天一日一夜周三百六十五度四分
　度之一正恰好彼天進一度則日却成退
　減一度二日天進二度日亦退二度積至
　三百六十五日四分日之一則天所進過
　之度又恰周得本數而日退之度亦却退
　盡本數遂與天會成一年月行遲一日一
　夜三百六十五度四分度之一行不盡比
　之天却退了十三度有奇朱子曰若以為
　天是一日一周天為不過而日不及一度
　則四時中星如何解不同若如此則日日
　一般把甚麽做時節定限䟎來䟎去將次
　午時打三更矣今取月令疏中兩處說得
　分明其他曆書都不如此今若把天裏說
　時只行得三百六十五度四分度之一若
　把天外來說則是一日過了一度論日月
　則在天裏若是去太虚空裏觀那天自是
　日日衮得不在舊時處又曰日月皆從角
　起日則一日一周依舊到那角上天則一
　周了又過角些子日日累上去到一年便
　與日會愚按二先生之說如此則知天行
　太過月行不及惟日行得其正故一年以
　三百六十日為率
〇邵子曰陽氣於三百六十上盈
　一歲日與天會多五日二百三十五分為
　氣盈一日氣盈十三分七𣯛八絲三忽兩
　立春相去中間共四千九百三十五分合
　盈五日二百三十五分以成數言天多六
　日日行不及天之數
　朱子曰天體至圓周圍三百六十五度四
　分度之一繞地左旋常一日一周而過一
　度日麗天而少遲故一日亦繞地一周而
　在天為不及一度積三百六十五日九百
　四十分日之二百三十五而與天會是一
　歲日行之數也按孔氏䟽云天是太虚本
　無形體但指諸星運轉以為天爾天包地
　外如𡖉之褁黄諸星之轉從東而西必三
　百六十五日四分日之一星復舊處星既
　左轉日則右行亦三百六十五日四分日
　之一至舊星之處星即二十八宿分布四
　方是為天體每宿計十三度四百二分總
　四七之數為三百六十五度四分度之一
　在天為度在年為日俱有此數但其氣數
　有過與不及所以有盈虧也張諸前說備
　矣愚謂若使天行無過度與日一般月行
　無不及之度亦與日一般日日都到角上
　年年都有三百六十日無零數既無寒暑
　不齊又無日月大小與旱乾水溢假使天
　公裝箇硬本與人便不成造化模樣矣豈
　鬼神福善禍淫之機哉
〇又曰陰氣於三百六十上縮
　一月朔虚四百四十一分自子至丑月共
　五千二百九十二分合虚五日五百九十
　二分舉成數言六日也乃月行不及日之
數
　朱子曰月麗天而尤遲一日常不及天十
　三度十九分度之七積二十九日九百四
　十分日之四百九十九而與日會十二會
　得全日三百四十八餘分之積五千九百
　八十八如日法九百四十而得六不盡三
　百四十八通計得三百五十四日九百四
　十分日之三百四十八是一歲月行之數
　也愚按十九分度之七者以九百四十分
　分為十九分每分計四十九分四𣯛一毫
　五忽七絲六杪比月行一日不及天與日
　常度之餘分也如是則月行一日不及曰
　十二度三百四十六分上每月積至二十
　九日四百九十九分上其不及日者三百
　六十五度二百三十五分則日所進過之
　度恰周得本數而月所不及之度亦退盡
　本數恰恰與日會而成一月合十二箇二
　十九日計全日三百四十八十二箇四百
　九十九分積五千九百八十八以日法九
　百四十分除之得六日零三百四也蓋陽
　全陰半陽常盈陰常縮日行常過月月行
　常不及日也一歲閏以氣盈朔虚總為十
　日令八百二十七分舉成數為十二日以
　起閏三歲一閏積三箇十日令八百二十
　七分計三十二日令六百一分成數為三
　十六日也五歲再閏積五箇十日令八百
　二十七分計五十四日二百七十五分成
　數為六十日也大抵三十二曰一閏雖不
　盡同亦不相遠故聖人作曆歸餘以禆月
　行不及日日行不及天之數三者參會而
　為一以至二十九年氣朔分齊天時既無
　毫髮之差而人事亦應時而舉矣或問天
　曆曰月之大小便是一本曆書只要人推
　筭爾如初二生明前月必是大或初三生
　明前月必是小如玄鳥二月必來八月必
　去物亦是如此前輩有云日月會於晦朔
　之間初一晩最好看起日纔西墜微茫之
　月亦隨以墜至初二便相隔微闊初三生
　明以後相去漸遠直至十五日月對望則
　是日行速進而遠至半天月行不及日而
　退亦逮半天矣自十六至月晦日行全遠
　盡一天月行全不及亦盡一天則日進盡
　本數月退盡本數而又復相會
〇邵子曰一歲之閏六陰六陽三年三十六
　日故三年一閏五年六十日故五歲再閏
　十九年二百二十八日
　故七閏無餘分曆法十九年為一章七閏
　得二百二十八者閏法所起也置閏之法
　起於日月之行不齊日一日行天一度月
　一日行天十三度十九分度之七其十三
　度為一年十二周天之數餘七分則為閏
　故閏法以七與十九相取以十二乘七得
　八十四(七年/之月)數以十二乘十九得二百二
　十八(十九年/之月數)故年中取月日中取時則又
　以八十四為七分以二百二十八為十九
　分今自一時積之一日餘七分(以一月三/十日之數)
　(乘之計二百一十分十二月則二/千五百二十分每十九分爲一時)年得一
　百三十二時(十一/日)餘十二不盡若以十九
　年之數乘之得四萬七千八百八十分如
　法除析每年得一十一日餘十二分盡十
　九年共得二百九日餘二百二十八分則
　一日十二時之分數通為二百十日故十
　九年七閏無餘分今欲求年年置七分滿
　十九分而為閏則知當閏之年復以十二
　月數乘一年之數年得八十四分滿二百
　二十八為閏則知置閏之月欲求日日置
　閏七分滿十九而得閏一時則知閏朔之
　日復以十二時之數乘一日之數得八十
　四分滿二百二十八分而得閏一時則知
　合朔之時七與十九相取者閏法之粗八
　十四與二百二十八而取者閏法之密閏
　本奇數積於七滿於十九故七與十九自
　相乘除皆得一百三十三月與時法既衍
　十二以乘當衍十二以除故得二百二十
　八其一月之分一章之日皆二百一十所
　以繫辭言歸奇於扐以象閏而先天日數
　用一百三十三星數用一百五也閏本天
　之奇數而以月求之故知陽以陰為節而
　陰陽相為體用也二百二十八而十之又
　偶之則四千五百六十萬四分曆一元之
　數也
〇又曰日以遲爲進月以疾爲退日月一會
　加半日减半日是以爲閏餘日一大運而
　進六日月一大運而退六日是以爲閏差
　天左旋日月右(轉其度數/說見前)月一月一周天皆
　為徒行其及日者在最後之一日半而常
　在日之後故日遲而反為進月疾而反為
　退也日月三十日一會實二十九日半蓋
　月本二十九日半日本得三十日半而皆
　以為三十日故也故一會而日加半日月
　減半日加半日者日一歲本多於月六日
　而又加六日減半日者月一歲本虧於月
　六日今又減六日以所加減積之是為閏
　餘也日月一大運進退十二日得三年一
　閏五年再閏是為閏差八年三閏十年四
　閏十三年五閏十六年六閏十九年七閏
　自此推之往來不窮謂之通子雲有言歲
　寧恙而年病歲寧者數足年安歲恙者年
　病而閏以償之也
〇朱子曰閏以中氣爲定
　中氣只在本月若䟎得中氣在月盡後月
　便當置閏也斗指所建為中氣日月所在
　斗指兩辰之間(日月/會處)若無中氣則置為閏
　斗柄左移日月右轉辰與建常相合也
〇周天分界過宫分杪
　王氏炎曰以周天度數分配十二宫過宫
　各有分數百杪為分百分為度歲必三百
　六十五日令三時而交春是合周天之度
　月必三十日令五時而交節是合一宫之
　度度猶界限天輪有分界之限日一日止
　行一度故三百六十五日二十五刻方能
　行徧天之分界月行十二度有奇(星家謂/十三度)
　(舉大/數)月一月一周天行徧天之分界一月
　不必三十日月有小大以五十九日分為
　兩月則再周矣大率二十九日半强一周
　天五十九日强而兩周天愚謂古今曆家
　只推筭得箇陰陽界限爾所以孔子不言
　曆止曰行夏之時也
〇又曰天左旋之說如以大輪在外以小輪
　載日月在内大輪轉急小輪轉慢雖都是
　左轉則有急有慢便覺日月似右轉了
　天體天運日度月度當分四輪看易曉今
　以大輪如天之運於外所謂天包地外平
　運而舒以見天度四分之一而有餘小輪
　載日月於内小輪又小於天故内轉而縮
　月行又後於日遲度四分之一而不足也
　故日不及天一度月不及日十二度有奇
　外以包内外寬内縮其行度遲速體段自
　是如此分四以觀瞭然矣往年曾見友人
　吴九霞作為一圖亦合此意外一暈紀周
　天之度以為天體第二暈以天自角起一
　日一周天而又過角一度第三暈日亦自
　角起健次於天一日一周無過度依舊到
　角處恰好所以不及天一度日一日退一
　度退盡本戴天一日進一度又到本處與
　天度合是為一期第四暈月行遲不及日
　十二度三百四十六分半積二十九日過
　半月不及日之度三百六十五度二百三
　十五分月又退盡本數遂與日會而成一
　月十二會計月欠日度五日五百九十二
　分以朔虚合氣盈一歲共餘十日令八百
　二十七分以起閏今不記其詳或問曰康
　節藏閏顯閏之說是如何曰其詳未易言
　也姑以目前言之一年三百六十日而餘
　分六日藏於六甲之中是六甲兩月之中
　藏了一日六六三百六十中藏了六日顯
　閏者自開物至閉物十分用七去交數者
　三三百六十本用二百四十得二百五十
　二日以閏數十二顯乎二百四十之外
〇朱子曰太史公曆書是說太初顓帝四分
　曆劉歆改爲三統曆一行大衍曆最詳備
　五代司天考亦簡嚴是七百二十加去皆
　止用二三年即差古今曆惟康節曆用十
　二萬九千六百分大故密也
　謹䟽前代曆法于後四分曆者顓帝本連
　山首艮之易而作也祖河圖數十衍為百
　百分四箇二十五以應天數四分度之一
　也秦用此曆建亥為正至漢武帝改為太
　初太初曆者武帝即位唐都洛下閎等所
　作也以建寅為正改元封七年丁丑為太
　初元年而曰歲名焉逢(甲)攝提格(寅)月名
　畢聚日甲子夜半朔旦冬至者謂武帝改
　元上合顓帝甲歲起曆之元以應合璧連
　珠之瑞爾非其年即甲寅也三統曆者劉
　歆改太初曆而作也三三而九九九八十
　一是為統母黄鍾為天統一甲子元首林
　鍾為地統二甲辰元首太簇為人統三甲
　申元首元與太初同起黄鍾之律(詳見前/玄圖註)
　太玄曆者漢揚雄所作也與太初顓曆相
　應太初以九九衍數四分之洛書總實之
　數也顓以十十衍數四分之河圖虚中之
　數也太初以八十一為曰法者九九也太
　玄以七十二為日法者八九也太初以三
　十二為杪法者八四也太玄以三十六為
　杪法者九四也以玄比初分於九而減一
　秒於九而加一同得二千五百九十二杪
　始雖異而終則同(詳見/卦氣)太衍曆者唐一行
　之所作也自漢至隋曆皆從律一行專倚
　大衍本乎卦氣即河圖虚中之數取四方
　一六二七三八四九之合以象四時取虚
　中五與十合以為衍母取九六七八之老
　少為用爻數通乎六十策數行乎四百二
　十是大衍為天地之樞後之作者不能易
　也顯德通天曆者五代王朴之所作也歐
　公筆之於司天考斬然自立一家陽三十
　六策陰二十四策陰陽數合而化成同得
　七十二重之得七百二十又重之得七十
　二萬又重之得七千二百萬而元紀生元
　則歲月日時皆甲子日月五星合在子當
　盈縮先後之中而七政齊矣愚謂古今曆
　法前莫如漢太初後莫如唐大衍二曆同
　起河圖中間諸家曆法不過損益之而已
　六律用洛書數起奇八卦用河圖數起偶
　取用雖不同率皆後天易也時則先天圖
　隱而未出先天曆者邵子皇極經世之所
　由作也其法本於天干地支相乘日甲月
　子星甲辰子謂之四象大數則謂之元會
　運世小數則謂之歲月日辰日甲一統月
　子十二星甲三百六十統辰子四千三百
　二十凡三十六甲均布於十二辰每辰皆
　得三百六十先天曆與後天曆不同除閏
　計之一年十二會三百六十運四千三百
　二十世一十二萬九千六百年此朱子所
　以極稱康節之曆愚序諸家之曆以此終
　焉程子亦曰曆上若通理所通為多獨邵
　堯夫立差法冠絶古今却於日月交感之
　際以陽盈陰虧求之遂不差只於這裏易
　差了


天原發微卷之十二










天原發微卷之十三𨓜四
　　　　魯齋鮑雲龍景翔編註
　　　　虚谷方回萬里校正
象數
　河出圖而八卦畫陰陽始有象洛出書而
　九疇叙五行始有數象非偶不立數非奇
　不行二者可以相有而不可以相無朱子
　曰天地只是不會說倩聖人出來說若天
　地會說想見更說得好如河圖洛書便是
　天地畫出底易伏羲仰觀俯察見天地間
　無非易而河圖之出適契其心故因之以
　畫卦後世象數之學不明者有由矣漢上
　朱氏曰商瞿學於夫子自丁寬而下其流
　為孟喜京房至唐猶可考一行集二家之
　易論卦氣納甲五行之類皆同出周易大
　傳繫辭說卦爾後馬鄭荀虞各自名家去
　象數之源猶未遠至魏王弼與鍾會同學
　盡去舊說雜以老莊專尚文辭不復推原
　大傳所自來天人之道於是分裂
〇易大傳曰河出圖洛出書聖人則之
　朱子曰孔安國云河圖者伏羲王天下龍
　馬出河遂則其文以畫八卦洛書者禹治
　水時神龜負文而列於背有數至九禹遂
　因而第之以成九類愚按天地開闢之初
　太河混淪象數未顯此河圖洛書天所以
　開聖人也語曰河不出圖易曰河洛出圖
　書書曰天球河圖則知圖書乃天地自然
　之文古今以為瑞物非人力之所為也馬
　歐二公何如更有說哉又有肆為怪誕者
　淮南子以為丹書緑圖春秋緯以為九篇
　六篇顧野王以洛書農用敬用十八字為
　神龜之負者班固以為初一至六極六十
　五字為洛書本文者唐孔氏曰天語簡要
　不應叮嚀曲折如是惟孔安國之言極為
　的當故朱子取之
〇又曰天一地二天三地四天五地六天七
　地八天九地十天數五地數五五位相得
　而各有合天數二十五地數三十此所以
　成變化而行鬼神也
　朱子曰此夫子所以發明河圖之數也其
　位一六下二七上三八左四九右中五為
　衍母次十為衍子次一二三四四象之位
　次六七八九四象之數二老位西北二少
　位西南其數各以類而交錯於外且曰相
　得有合四字該盡河圖之數愚按天數者
　五奇之積地數者五偶之積一得二為偶
　三得四為偶五得六為偶七得八為偶九
　得十為偶各以奇偶相從兩兩相得如兄
　弟者所以循其序而不容紊也一合六為
　水二合七為火三合八為木四合九為金
　五合十為土各以陰陽相配兩兩如夫婦
　者所以合其情而不容間也又如十干亦
　然甲陽得乙陰為木甲去合已又化土丙
　陽得丁陰為火丙去合辛又化水戊陽得
　已陰為土戊去合癸又化火庚陽得辛陰
　為金乙來合庚又化金壬陽得癸陰為水
　丁來合壬又化木皆是兩其五行而合于
　一也得必有合合之中又有相生相勝相
　同相異而不齊者此君臣父子兄弟夫婦
　長幼之五典所以與五行相乘而不可離
　也天地其合之大者一三五七九合為天
　數而不離乎五二四六八十合為地數而
　不離乎五二五妙合生人生物總之為五
　十有五五者中也中則變變則化其道不
　窮一變六化二化七變三而八四而九五
　而十變則化化則變奇偶生成屈伸徃來
　皆不出於河圖天地五數之内豈若後世
　之言鬼神言變化而流於荒誕者比哉
〇朱子曰河圖以五生數統五成數洛書以
　五奇數統四偶數
　朱子謂生數皆在内生者天地之心成數
　皆在外成者天地之功斯言至矣愚按河
　圖以生成分陰陽一二三四五生數屬陽
　居内六七八九十成數屬陰居外以生統
　成以内合外中為主而外為客所謂體之
　有常而各居其方也洛書以奇偶分陰陽
　一三七九居四正位配四陽卦二四六八
　十位四隅偏配四陰卦以奇統偶以尊臨
　卑正為君而側為臣是謂以數之變而各
　居其所也然二圖常變不可拘一在圖則
　少陰老陽不動而少陽居南當乾位老陽
　居西當坎位不協夫生卦之序在書則老
　陽居南當乾少陽居西當坎反協夫生卦
　之序所謂常中有變變中有常其妙處不
　可窺也
〇邵子曰圓者星也曆紀之數其肇於此乎
　唐志曆本議曰天數始於一地數始於二
　合二始以定剛柔天數中於五地數中於
　六合二中以通律曆天有五音所以司日
　地有六律所以司辰朱子釋之詳矣兹不
　再及邵子曰離為星震為辰星合日之十曰
　十即五也辰為支之十二即六也五六息
　陰陽中經世以此起曆九與十相取算法
　以此起間自曆象以來則然矣圓者星也
　河圖無那四角□其形便圓圖數未甞不
　與星數合張曰天體數七北斗星七日月
　五星數七二十八宿四七共為七七并南
　斗星六通五十五數以此知用於天地人
　文之間皆有合於河圖之數
〇又曰方者土也晝州井地之法其放於此
　乎
　朱子曰州有九井九百畝是所以晝州井
　地也愚按方者洛書之文地有四方書皆
　以陽數居四正位方里而井之象書以九
　為主亦井九百畝之象天錫九疇禹因治
　水而得此書所以開之俾之别九州任土
　作貢而盡力乎溝洫也禹成九功而為天
　下萬世利者於以知九章之書為大
〇又曰圓者河圖之數方者洛書之文故羲
　乂因之而造易禹箕叙之而作範也
　數始於一陰一陽陽之象圓故河圖體圓
　而數方陰之象方故洛書體方而數圓所
　謂參天兩地者也數十而方者為河圖故
　大傳有五十有五之文數九而圓者為洛
　書故洪範有天錫九疇之目鴻荒之世天
　地陰陽須各有象然初未甞有數至河圖
　然後五十有五數奇偶生成粲然可睹此
　其所以深發聖人之獨智也
〇朱子曰一至十爲河圖虚其中以爲易
　河圖體圓象天數十而方象地陽數二十
　五陰數三十共五十有五所以偶嬴而奇
　之虚其十則洛書四十五虚其五則大衍
　五十積五與十則洛書縱横之數以五乘
　十以十乘五則又皆大衍之數圖以生數
　從北東而左旋水生木木生火火生土土
　生金金又生水然以對待之位言之則北方
　一六水剋南方丙丁火西方四九金剋東
　方甲乙木而相剋者已寓於相生之中生
　生之謂易虚其中則太極生兩儀四象八
　卦也故曰一生二二生四四生八圖中亦
　涵洛書之旨天地間生而不剋則生者何
　以成剋而不生則生人之類滅矣此造化
　所以即圖書而示其意
〇又曰一至九爲洛書實其中以爲範
　洛書體方而象地數九而圓象天陽數二
　十五陰數二十共四十五所以奇嬴而偶
　乏虚其中亦太極也奇而各二十兩儀也
　二二三四含六七八九從横十五亦為四
　象中五含五併於四十亦為大衍之數積
　五與十得十五通為河圖之數書與圖亦
　互相備書以成數從北西而右轉水剋火
　火剋金金剋木木剋土土剋水水又剋火
　然以對待之位言之則東南方四九金生
　西北方一六水東北方三八木生西南方
　二七火其相生者已寓於相剋之中相剋
　乃所以相成實其中者即五皇極以為之
　本也唐孔氏曰皇極不言數者以其該統
　九疇以一統八而位乎中天也五行五事
　各五八政八五紀五皇極獨居一三德三
　稽疑七庶政十福極生是九疇子目亦該
　河圖之數矣
〇又曰圖書皆以五居中
　五者叁天兩地而倚數也朱子曰河圖以
　生數為主故其中之所以為五者亦具五
　生數之象謂其下一點天一之象一便合
　四其左一點天三之象三便合八其右一
　點地四之象四便合九其中一點天五之
　象五便合十五數居中生數在外成數又
　在生數之外一得五而為六二得五而為
　七三得五而為八四得五而為九一二三
　四以五而生故曰生數六七八九得五而
　成故曰成數數雖相對未甞不相錯也然
　則河圖之五十五數固具於中央五黠之
　中矣洛書以奇數為主故其中之所以為
　五者亦具五奇數之象謂其下一黠亦天
　一之象一必偶二其左一點亦天三之象
　三必偶四其中一點亦天五之象五必偶
　十其右一點亦天七之象七必偶六其上
　一點則天九之象九必偶八五數居中奇
　數居四方之正偶數列四隅之偏一得五
　而為後右之六二得五而為右之七三得
　五而為後左之八四得五而為前之九一
　三七九得五之奇故曰奇數二四六八為
　五之偶故曰偶數數雖從横交綜而亦各
　有條理而不亂此洛書之四十五數亦各
　具於中央五點之中矣
〇朱子曰陰陽老少互藏其宅又曰七八九
　六之數不同
　河圖以一二三四位數合六七八九象數
　則四十中五包五則十五通五十五互藏
　之說董盤澗詳矣一者老陽之位六則老
　陰之數而一中含九已藏了老陽之數在
　裏四者老陰之位九則老陽之數而四中
　含六已藏了老陰之數在裏二少亦然使
　陰陽不互根而藏其宅則造化之機息矣
　又七九為陽陽主進由少陽七進至於八
　之上則進極而為老陽九更没去處了陽
　極生陰故六八為陰陰主退由少陰八退
　至於七之下則退極而為老陰六亦無去
　處了故陰極而陽又生焉少者老老者變
　而少者又進焉亦造化不窮之機也然陽
　進則饒故老陽饒於八少陽饒於六陽數
　常盈也陰退則乏故老陰乏於七少陰乏
　於九陰數常縮也易曰天地盈虚與時消
　息知此者其知道乎
〇又曰洛書從横十五迭爲消長
　書以一二三四含七八九六是謂四象之
　陰陽老少八卦由是生焉迭為消長皆不
　出乎七八九六也邵子引易傳曰震以長
　之乹以分之巽以消之坤以翕之此言消
　長之大意也盖震始交陰而生陽至乹之
　九而陽老巽始消陽而生陰至坤之六而
　陰老張氏曰七以長六至九則分八以消
　九至六則翕又曰陽之長也自七歷八至
　九而老陰之消也自八歷七至六而老此
　統言一氣之消長則指震與巽為七八若
　以洛書卦位求之則震反為八而巽又居
　九矣其迭為消長也則一得五為六而與
　南方之九迭為消長四得五為九而與東
　北之六迭為消長六進為九則九長而六
　消九退為六則九反消而六又長矣三得
　五為八而與西方之七迭為消長二得五
　為七而與東北之八迭為消長七進為八
　則八長而七消八退為七則八反消而七
　又長矣大抵數進為長退為消長者退則
　又消消者進則又長四維四正之數從横
　以數皆為十五虚中之五而數則從横皆
　十以十分之朱子曰九者十分一之餘八
　者十分二之餘七者十分三之餘六者十
　分四之餘也參伍錯綜無適而不遇七八
　九六之合焉
〇或問朱子曰河圖與卦畫不相類伏羲何
　以則之而畫卦
　愚按易大傳曰易有太極是生兩儀兩儀
　生四象四象生八卦此夫子所以發明伏
　羲則河圖以畫八卦也太極而曰易有者
　即五與十隱于河圖中宫之象也其曰生
　兩儀者即一三七九之為陽儀二四六八
　之為陰儀也其曰生四象者即以一二三
　四為生數之象含六七八九為成數之象
　也其曰生八卦者即以七六八九為乹坤
　離坎之卦而居四正之位以一二三四為
　艮兌震巽之卦以補四隅之闕伏羲所以
　則之者不出一圖而儀象卦畫俻矣一者
　太極也惟有故生一生二二生四四生八
　八而六十四生生不窮皆自此中生去愚
　又聞之師曰此數語者固作易之本而其
　為數也柰何曰不必泛為之說求之天地
　之始則聖人作易之精藴盡在是矣一者
　陽之始故聖人取一奇以畫乹一曰一一
　而一凡卦之屬乎陽者皆乾也如震曰一
　二而二坎曰二一而二艮曰二二而一皆
　以一為主二者陰之始聖人取二偶以畫
　坤二曰二二而二凡卦之屬乎陰者皆坤
　也如巽曰二一而一離曰一二而一兌曰
　一一而二皆以二為主八卦由是畫焉至
　文王重之又不過上下其畫而已取乹之
　一以交坤則易坤為坎而居此取坤之二
　以交乾則易乾為離而居南以震居東則
　内一陽而外二陰以兌居西則内二陽而
　外一陰西北曰乹三陽也西南曰坤三陰
　也東北為艮二陰一陽也東南為巽一陰
　二陽也四正四維皆以一與二而次第之
　耳伏羲本河圖而畫先天之卦文王祖伏
　羲而演後天之易禹錫九疇而先於治水
　地道以平箕子陳洪範而先一水二火彝
　倫攸叙皆以天一地二之數而得之也舍
　河圖吾將安放
〇傳曰河圖洛書相爲經緯八卦九章相爲
　表裏
　朱子曰五十五為體而四十五之變可推
　合而言之河圖有九疇之象洛書有五行
　之象河圖是常數洛書是變數生數統成
　數為常數之主奇戴統偶數為變數之用
　河圖以生數為主洛書以奇數為主河圖
　表可以畫卦裏可以叙疇洛書表可以叙
　疇裏可以畫卦河圖以生成合陰陽合者
　未嘗不分故内外之文有主賓之辨洛書
　以奇偶分陰陽分者未嘗不合故對待之
　中有流行之妙其曰經緯者非是以上下
　為經左右為緯也盖經言其正緯言其變
　也其曰表裏者非是指此為裏彼為表也
　盖言圖中有書書中有圖也圖書互為正
　變在所主何如爾主圖而言圖為正書為
　變主書而言書為正圖為變表裏亦然
〇朱子曰圖書之數與位皆三同而二異
　河圖以一六水居北二七火居南三八木
　居東四九金居西五十土居中央是五者
　各當其方之本位數之體也必有變焉洛
　書所以通其變也書土水木三位皆同而
　不變者謂天五居中央生土是為大極一
　動而出於北則為天一生水再出於東則
　為天三生木此陽氣也藏息於冬而發生
　於春體不可易長其根苗以内之生數言
　也若夫二七本南方火位時入乎夏則乹
　金生巳陽居大夏以長育萬物大其施生
　正如王者出臨明堂以操大政故少陽巽
　坎之生於二七者不得不避乹父之尊以
　退居于西也時入乎秋則乹兌又復居西
　巽坎又復居南各循其體以守其常也大
　抵扶陽抑陰者乃天地好生之本心圖十
　為主陽嬴而奇乏天地相敵以為體體立
　而用以行故書以九為主奇嬴而偶乏天
　包地以為用所以抑陰數而退為二十扶
　陽之成數於外七九變而六八不變也天
　地以此數而寓之圖書聖人則之以發其
　繳也先儒之論詳矣兹不贅書姑述已之
　所見云詳見衍五水一木三土五說
〇節齋蔡氏曰易主象範主數河圖數偶偶
　者對待故易本二氣洛書數奇奇者流行
　故範本五行
　偶者静静以動為用故河圖之行合皆奇
　一合六二合七三合八四合九五合十奇
　者動動以静為用故洛書之位合皆偶一
　合九二合八三合七四合六是故易之吉
　凶生乎動則河圖者動由乎我所以知幾
　而先吉故曰先天範之吉凶見乎静静者
　必以動而後成則洛書者動順乎天惟能
　明吉凶而已故曰後天氣有二而行有五
　一三五七九者陽之行也故夫子總天之
　五數得二十五二四六八十陰之行也故
　總地之五數得三十二非五不能變化五
　非二不能自行言陰陽所以成變化行鬼
　神者在乎五五者五行也天地陰陽對待
　之定體自一至十者陰陽流行之次序分
　為奇偶則一三五七九為陽二四六八十
　為陰列為先後則一二三四五生數為陽
　六七八九十成數為陰數行乎陰陽而形
　未定象著乎陰陽而形已成(易有太極具/陰陽之理而)
　(未有/形)象陰静也數陽動也太極非静非動
　而主乎静太極之前象數不可分先後及
　其動而生陽數為始而象亦自此始静而
　生隂象方成而數亦至此成陰陽分合動
　静不同主立而言静則二(對待/之時)動則一(流/行)
　(之/時)主行而言静則一(陰陽/合德)動則二(先陽/後陰)愚
　按此段精妙讀者宜加思焉
〇伏羲本河圖以畫先天横圖
　横圖以一二三四五六七八順卦序自右
　至左而數之與圓圖一逆一順不同老陽
　居一分之為乾兌少陰居二分之為離震
　少陽居三分之為巽坎老陰居四分之為
　艮坤此自上而下也又自下而上從左而
　右則艮坤生於老陰之一六巽坎生於少
　陽之二七離震生於少陰之三八乹兌生
　於老陽之四九於太陽之上生一奇一
　偶則為乹兌於少陰之上生一奇一偶
　則為離震於少陽之上生一奇一偶則
　為巽坎於太陰之上生一奇一偶則為
　艮坤此先天横圖也自一至八本為生卦
　之次序而已
〇伏羲本河圖以畫爲先天圓圖
　朱子曰六十四卦横圖震巽復姤正在中
　間却就中間摺轉以作圓圖先自震復而
　却行以至於乹乃復自巽姤而順行以至
　於坤便成圓圖而春夏秋冬晦朔弦望晝
　夜昏旦皆有次第此作圖之大旨也又曰
　横圖皆順數方圓一向皆逆圓圖只一半
　逆詳見左右篇
〇先天八卦合洛書數
　先天八卦與洛書合老陽九為乹在正南
　四為兌在東南少陰三為離在正東八為
　震在東北少陽二為巽在西南七為坎在
　正西老陰一為坤在正北六為艮在西北
　圓以乹兌離震為四陽卦居左巽坎艮坤
　為四陰卦居右書亦以乹坤坎離居四正
　震兌巽艮居四隅圖與書卦皆合其不同
　者老陽與少陽交互於西南而為變爾
〇後天八卦合河圖數
　後天八卦亦與河圖數合一六水坎居北
　二七火離居南三八木震三居正東巽八
　居東南四九金兌四居正西乾九居西北
　五與十者艮五居東北坤十居西南貫乎
　中宫而為土後天之數未嘗不與河圖合
　或者見其二七居南曰離四九居西北曰
　乾兌遂謂十為洛書又見其戴九於南曰
　乾二七居西南曰巽坎遂謂九為河圖乃
　曰文王法此以為後天之易於是二圖交
　雜而劉牧之說行焉學者當攷
〇圖書陰陽奇偶相錯
　圖以一二三四含七八九六而為十書以
　一二三四對七八九六而為十十即二五
　也二者之數皆以乘五而生得五而成也
　老陽之位一而在北一則含九而成數却
　在西少陰之位二而在南二則含八而成
　數却在東少陽之位三而在東三則含七
　而成數却在南老陰之位四而在西四則
　含六而成數却在北所以互為生成也若
　書數則直相對而已一與九對北而南也
　三與七對東而西也位之四正也四隅又
　各自為對東北角對西南角二與八也東
　南角對西北角四與六也亦互相經緯也
　書與圖皆各各藏十于中者亦兩其五行
　以相成也董氏止以四象之位與數言之
　亦善
〇朱子曰易乃伏羲之所先得乎圖而初無
　待於書範則禹之所獨得乎書而未必追
　攷於圖爾
　鄭氏曰聖人因河圖而畫八卦因洛書而
　叙九疇豈擬規而畫圓模矩而作方之謂
　邪彼有是理此有是事方伏羲據圖畫卦
　之時不必預見洛書而其數遂與之合大
　禹據洛書叙九疇之時亦不必追攷河圖
　之數而求與之合愚謂河圖之位合乎先
　天洛書之位合乎後天位雖有先後數雖
　有十與九之不同而皆本於五行而以五
　居中則一而已
〇濮上陳希夷先生傳授
　希夷先生名摶以數學授穆脩伯長脩授
　李之才之才授邵康節遂著皇極經世書
　伯長又以太極圖傳周濂溪敦頤朱漢上
　曰頤授二程是時張載講學於二程邵雍
　之間故敦頤作通書程頤作易傳載造太
　和三兩篇又以象學授种放放授廬江許
　堅此一枝傳於南方也或曰先天方圓二
　圖始於麻氏心悟朱子明其不然謂圖皆
　伏羲所自作但有卦畫無言語文字孔孟
　没後為方士所祕至希夷始傳云
〇蔡西山曰圖書之象自漢孔安國劉歆魏
　關朗子明有宋康節先生邵堯夫皆謂如
　此至劉牧始兩易其名而諸家因之故今
　復之悉從其舊
　古今傳記自孔安國劉向父子班固皆謂
　河圖授羲洛書授禹關子明邵康節皆以
　十為河圖九為洛書而九宫之數戴九履
　一左三右七二四為肩六八為足正龜背
　之象也朱子曰讀大戴禮書只得一證甚
　明其明堂篇有二九四七五三六八一之
　語鄭註謂法龜文也然則漢人固以九為
　洛書矣胡為劉牧意見以九為河圖十為
　洛書悉反先儒之說託言其圖出於希夷
　不立文字謂許堅傳於諤昌諤昌傳於劉
　牧世多祖其說流傳天下今觀漢上著為
　易傳蜀人張行成著為七易他如蒲陽鄭
　氏之類皆用其說悉未經刊正以前者至
　朱夫子出始與西山蔡隱君共訂證之以
　十為河圖九為洛書一還其舊天下信之
　然劉牧之說亦不可不知今摭一二于後
　云其引大傳以為二者皆出於伏羲之世
　不必言授羲假使後世不見系辭十三卦
　之文必以六十四卦重於文王後世不見
　洪範天錫之文必以為九疇叙於箕子豈
　知取豫取夬已具於文王作卦之前而司
　徒司空之官已見於舜命九官之日是為
　圖書皆上世已有但使羲則畫之禹法而
　陳之爾愚謂此說未為不是但謂洛書不
　出於禹治水時則天乃錫禹洪範九疇一
　句有妨爾近辛未科劉夢薦用此說居南
　宫第一時多祖文公圖書說者反居後且
　謂禹貢言道洛而不言得書舜典言惠疇
　而不言九疇天錫禹者天啓之爾劉牧又
　曰天地五十五數河圖四十五虚十戴而
　不用者以四隅四正皆合而得十又合中
　央之五而縱横皆十五亦五十五也而五
　數不用者天一加五為六地二加五為七
　天三加五為八地四加五為九天五加五
　為十故曰地十成之也又八卦之數三十
　六虚九數而不用者乹與坤數九也震與
　巽數九也坎與離艮與兌數皆九也何獨
　疑九數之不可為河圖而十數之不可為
　洛書也四正皆奇陽也四隅皆偶陰也所
　謂獨陰不生獨陽不成必一奇一偶而後
　造化生焉又曰一之為數在天為一在日
　為甲象為六之中數卦為坎之中爻在重
　卦為初九在復為陽爻在辰為建子在五
　行為水律為黄鍾一者定位也五十去一
　則一在四十九中四十九又去一則一在
　四十八中凡有數未嘗無一一之所在無
　往不為萬物但執此不失是謂執天地之
　機其說頗有理愚録此於象數終者以見
　其說當時與圖書盛行但不合顛倒而錯
　置之爾學者亦不可不知


天原發微卷之十三


















天原發微卷之十四𨓜五
　　　　魯齋鮑雲龍景翔編著
　　　　虚谷方回萬里校正
先後
　先天後天之說歷四聖四賢而後其說始
　備四聖者伏羲畫卦先天也文王演易周
　公爻辭後天也孔子十翼兼先後天也四
　賢者濂溪也程叔子也邵子獨闡先天之
　學朱子貫而一之於是易道大明於天下
　矣非四聖四賢相繼迭作天下其猶夜行
　乎
〇朱子曰康節有詩云若論先天一事無後
　天方要著工夫又曰天意無他只自然自
　然之外更無天亦此意也
　潘氏曰先天一事無予因格物而得之矣
　昔童時曰候雞雛之出母初未嘗喙氣數
　才足便横迸裂開若稍不利用手略助之
　則其子下來便不長進以見得這裏一毫
　人力有不能與愚曰一二三四五天地之
　生數先天也六七八九十天地之成數後
　天也或曰無極而太極其先天乎太極而
　陰陽其後天乎以類推之則未發之中先
　天也發而中節後天也開物先天也成物
　後天也貞而元先天也亨而利後天也而
　貞之中又自有先後前一半子屬陰先天
　也後一半子屬陽後天也先天後天無事
　不然無物不然默而觀之思過半矣豈特
　卦畫而已哉蔡氏曰寒暑也晝夜也生物
　之陰陽也屈伸消長無不變先天也陽之
　所以為陽皆動而無體也氣形也魂魄也
　物生之陰陽也則陽能變陰不能變後天
　也陰之所以為陰皆静而有體也伏羲之
　卦先天也天之氣也文王之卦後天也地
　之物也
〇春秋傳曰先天而天弗違志壹之動氣也
　後天而奉天時氣壹之動志也
　横渠說氣與志天與人有交勝之理聖人
　在上而下民咨氣壹之動志也鳳凰儀志
　壹之動氣也胡氏春秋說本此朱子謂先
　天而天弗違者如禮樂先王之所未有而
　可以義起之類天雖未為而吾意之所為
　自與道契天亦不能違也後天而奉天時
　如天叙天秩之類雖天之所已為而理之
　所在吾亦奉而行之爾先天後天乃是左
　右參賛之意意思都在中間不差毫髮即
　所謂啐啄同時也
〇邵子曰堯之前先天也堯之後後天乃效
　法爾
　按先天一陽生子至曰成乾天之象立矣
　午後陰生消陽至亥成坤凡陰所為皆效
　陽而法之故曰成象謂乾效法謂坤自有
　一以來以元會運世推之堯適當乎巳未
　堯之前每事皆先天而造之三代以後制
　作云為無非效法之事先天取四象者虚
　中待用用之在人先天天弗違也後天取
　五行者中亦實矣雖人事亦由天命後天
　而奉天時也故先天事業非大聖人不能
　為也子雲曰法始乎伏羲其開物之時乎
　成乎堯其先天之極乎所以十三卦始於
　離而終於夬
〇又曰先天之學心也後天之學迹也出入
　有無生死之間者道也
　先天造化之初由心出迹之學後天生物
　之後因迹求心之學心與道皆虚而神能
　出入於有無生死之間者不為物所礙也
　在先天之先不為無在後天之後不為有
　迹不能外也朱子謂康節之學本於明理
　明道所謂觀天地之運化然後頽然其頫
　浩然其歸乃康節所到處其學得於先天
　看得這裏熟了自然前知看事物便成四
　箇渠是怕處其盛且如看花方其蓓蕾向
　盛也半開漸盛正開太盛則衰矣人之勢
　燄者必衰强壯者必死是其理也康節一
　見便能知之
〇又曰自然而然不得而更者内象内數他
　皆外象外數也
〇又曰易有内象理致是也有外象指定一
　物而不變者是也
　先天陰陽二圖内象内數先後有倫變之
　則亂盖自然而然不得而更也後天卦氣
　圖及他象數皆錯雜無定人情物態非偽
　則妄所以孔子序後天之易惟以理為次
　者内象内數立體之經外象外數應用之
　變也故三易屢更先天不易理致者健說
　巽動之類指定一物者地中生木火在天
　上之類内象無實象内數無實數存乎太
　虚若可更也而不可更者理有必致自然
　而成雖有智巧不能變其象而逃其數若
　外象外數體若一定然爻有飛伏卦有消
　長六位八物不能自定是故適變者不變
　而不變者終變也蔡節齋謂先天之學正
　之於未萌春秋之書正之於未著
〇朱子曰先天乃伏羲本圖非康節所自作
　只一圖以寓象數而天地萬物之理陰陽
　始終之變具焉凡今易中一字一義無不
　自其中流出者
　或問太極與先天二圖如何朱子曰論其
　格局太極不如先天之大而詳論其義理
　先天不如太極之精而約然太極終在先
　天範園之内邵子所謂先天之學者自初
　未畫時說到六畫滿處是也如孔子十翼
　中如八卦成列及太極兩儀四象八卦天
　地雷風山澤水火之類皆本羲畫之意若
　先天未畫一卦也無盖一理之判始生一
　奇一偶而為一畫者二兩儀之上各生一
　奇一偶而為二畫者四四象之上各生一
　奇一偶而為三畫者八皆是自然而然不
　假安排更著言語議論而後明此乃易學
　綱領開卷第一義古今未有識之者至康
　節始傳其說是為先天之易
〇又曰伏羲四圖其說皆出邵氏(伏羲作時/止有卦畫)
　始作八卦横圖一又作重為六十四卦横
　圖二始作八卦方位圓圖一又作重為六
　十四卦方位圓圖二
〇又曰先天圖外圓爲天内方爲地
　蔡西山曰六十卦圓布者乾盡午中坤盡
　子中離盡卯中坎盡酉中陽生於子中極
　於午中陰生於午中極於子中其陽在南
　其陰在北方布者乾始於西北坤盡於東
　南其陽在北其陰在南此二者陰陽對待
　之數圓於外者為陽方於内者為陰圓者
　動而為天方者静而為地圓圖乾在南坤
　在北方圖坤在南乾在北乾位陽畫多坤
　位陰畫多陰陽各以類而聚圖以圓函方
　以見天包地外地在天中朱子曰方圓尤
　妙邵子有詩曰天地定位否泰反類山澤
　通氣咸損見義雷風相薄恒益起意水火
　相射既濟未濟四象相交成十六事八卦
　相盪為六十四朱子釋之曰此是釋方圓
　兩交股底且西北角乾東北角坤是天地
　定位便對東北角泰西南角否次乾是兌
　次坤是艮是山澤通氣便對次否之咸次
　泰之損後四卦亦如此謂次兌是離次艮
　是坎是水火相射便對次損之既濟次咸
　之未濟次離是震次坎是巽居中央兩交
　股處是雷風相薄便對次既濟之益次未
　濟之恒是也四象交而成十六事者正為
　乾坤變為否泰正為艮兌變為損咸正為
　震巽變為損益正為坎離變為既未各各
　四卦相為對待以盡地之方也
　又曰先天圓圖四四十六卦居外方圖亦
　四四十六卦居内上十六卦乾坤所生上
　十六卦艮兌所生上十六卦坎離所生上
　十六卦震巽所生以此四四十六對共成
　方圓之圖
　圓圖者天道之陰陽在天為日月星辰暑
　寒晝夜謂之流行之易言其與天地四時
　流行而不息也圖左三十二陽卦春以發
　生夏以長養圖右三十二陰卦秋以揫歛
　冬以包藏共四其十六而為六十四卦又
　以春夏秋冬分之各四其六十四而為一
　千五百三十六爻之卦氣以運行於天四
　象立體六甲循環以見皇帝王伯之治迹
　三百六旬有六之轉旋乾坤主之屬乎天
　之造化方圖者地道之柔剛在地為水火
　土石雨風露雷謂之對待之易言其承天
　時行以生化也内一截三十二陽卦西北
　角乾東北角泰外一截三十二陰卦西南
　角否東南角坤亦四其十六而為六十四
　卦又以元會運世分之各四其六十四以
　為二百五十六位之卦體以生物於地四
　四立體四九為用以見律吕音聲之陽唱
　陰和動植飛走之出生八死坎離主之屬
　乎地之造化故邵子曰十六者四象相因
　之數也凡天地變化萬物感應古今之因
　革損益皆不出乎十六十六而天地之道
　畢矣此所以闔闢消長吉凶善惡一一相
　對而無差
〇後天上經反對卦十八此反易者十二也
　不易者六乾坤坎離頤大過也下經反對
　卦十八此反易者十六也不易者二中孚
　小過也
　易緯云易六十四卦文王以上下經分之
　攻之序卦皆後天次序反對卦也八卦之
　象不易者四乾坤坎離反易者二震兌也
　震反則艮兌反則巽也是以六卦變成八
　卦重卦又添頤孚大小過四卦不變凑上
　乾坤坎離為八卦不變反易者二十八以
　八合八共三十六變而成六十四卦也乾
　坤坎離固不易而艮震合頤震艮合小過
　巽兌合中孚兌巽合大過亦皆不易八卦
　雖不易乾盡變則坤坤盡變則乾坎盡變
　則離離盡變則坎頤與大過孚與小過之
　盡變亦然李氏曰上下經各相對序卦至
　坎離别起文義立經乾坤二老對立序卦
　各隱其名下經首咸二少合體序卦獨隱
　咸名上經需訟對下經晋明夷需訟變之
　盡為晋晋變之盡為需上經泰否對下經
　損益泰否乾坤之交不交損益咸恒之交
　不交也上經自屯蒙至臨觀下經自遁壯
　至革鼎屯蒙變之盡為鼎革臨觀變之盡
　為遁壯上經頤與大過偶在坎離之前下
　經中孚與小過偶在既未之前上經終坎
　離下經終既未既未者即坎離之交不交
　也頤似離大過似坎而坎離繼二卦後中
　孚厚畫離小過厚畫坎而既未濟又繼二
　卦後是坎離為乾坤震巽艮兌之用上經
　五十二陽爻五十六陰爻下經五十六陽
　爻五十二陰爻經分上下皆有至理惜師
　說不傳而文王分經之義隱矣
〇邵子曰乾坤縱而六子横易之本也又曰
　震兌横而六卦縱易之用也
　先天八卦以乾坤為易之本而六子輔之
　故六子皆為横而乾坤獨為縱縱如織之
　有經横如經之有緯分陰分陽錯綜以緯
　之也乾坤居南北以定上天下地之位乾
　有二十六陽十二陰坤有三十六陰十二
　陽既有以植天地之經而分南北矣於是
　離東坎西為日月以為之緯艮西北對兌
　東南震東北對巽西南又為山澤雷風之
　變以為緯焉盖巽離兌陰卦也而本乾體
　反多陽故取其陽之多以為乾之緯於左
　震艮坎陽卦也而本坤體反多陰故取其
　陰之多以為坤之緯於右上下相應一縱
　一横陽奇陰偶相為對待所以立易之體
　而以後天為用後天八卦以震兌為易之
　用六卦輔之故六卦皆為縱而震兌獨為
　横横如秤之有衡而六卦為衡上之星或
　輕或重進退以權之也震兌位東西以秉
　春生秋殺之權震以一陽而生巽離兌之
　六陽積而為乾以居西北而成父道之尊
　震又以二陰而函巽離兌之三陰并六陰
　為坤以居東南而成母道之善東生西成
　一横六縱以横為重震兌木金各當其位
　坎離水火交致其用此後天八卦所以為
　地上之易應人之用也或曰後天八卦震
　兌坎離居東西南北之正位而相對者取
　其交也乾坤艮巽居東西南北之偏處而
　不相對者為其不交也交者為用則不交
　者不用也今子以陰陽數推之皆為有用
　何也曰有四正卦以用之則四隅不用之
　卦皆入有用之中矣張氏曰先天八卦應
　天四時後天八卦應地八方何往而非用
　者
〇邵子曰先天易之體後天易之用
　先天用坎離日月為剛柔晝夜之變後天
　用乾坤九六為陰陽寒暑之變先天易之
　體應天之氣後天易之用應地之方先天
　卦位八正乾南坤北離東坎西兼頤孚大
　小過後天卦氣四正坎離震兌四維乾坤
　艮巽先天乾坤分天地以定上下之位後
　天乾坤為大父母退居西北西南之維先
　天坎離為日月列卯酉左右之門後天坎
　離為水火分南北生出之序先天八卦造
　物之初兼天上地下乾坤闔闢日月出入
　春夏秋冬弦望晦朔晝夜長短行度盈縮
　莫不由此後天八卦生物之後獨㨿地上
　而言坎離當二至中震兌位當二八之造
　而有定非若晝夜之盈縮也故繫辭言春
　夏秋冬南北東西而坤不過言地坎不過
　言水而已初不及乎地下之事也先天以
　陰生陽後天以陽生陰先天四象生日月
　故陽抱陰生日陰抱陽生月後天日月生
　萬物故陽行陽中萬物盈陽行陰中萬物
　縮先天言日月五星皆從天左行後天言
　日月五星皆違天右行先天用四象水火
　土石後天用五行木火土金水先天左三
　十二陽析歸妹一卦分兌居上震居下後
　天則震東兌西乾至歸妹十二下數上二
　十一卦先天右三十二陰析漸一卦分巽
　居上艮居下後天則艮上巽下坤至漸十
　二下數上亦三十一卦先天一卦變七卦
　一為本七為用後天一卦變六卦卦為本
　爻為用先天二三為變數四十二後天三
　兩為衍數五十先天乾兌離震為四陽卦
　屬天八陽四陰巽坎艮坤為四陰卦屬地
　八陰四陽數皆不等後天乾坎艮震為四
　陽卦一父三男六陰六陽巽離坤兌為四
　陰卦一母三女六陰六陽其數皆等坤兌
　乾坎居西南北艮震巽離居北東南亦然
　先天生炁之始以冬至為元一之一後天
　生物之始以春分為元二之一先天天二
　正乾離兼頤孚重卦二為天四正卦頤肖
　離中孚厚畫離後天地二正坤坎兼大小
　過重卦二為地四正卦大過肖坎小過厚
　畫坎先天巽離兌三宫各二十八陽坎艮
　震三宫各二十八陰後天震坎艮六陽十
　二陰巽離兌六陰十二陽上經乾坤坎離
　為三十六卦之祖下經兌震巽艮為二十
　八卦之祖先天以多者致用三女本乾體
　從父歸東南三男本坤體隨母歸西北後
　天以少者致用三男從父歸東北三女隨
　母歸西南
〇朱子曰後天者今之周易文王所演是也
　孔子既爲文王之易以作傳是謂十翼則
　其所論當以周易爲主然不推本伏羲畫
　卦之由則學者必將誤認文王所演之易
　便爲伏羲所畫之易只從中半說起不識
　向上根源矣
　伏羲先天易文王演之為周易者即後天
　之學也故經分上下上經三十卦下經三
　十四卦於是孔子為之作傳又分為十翼
　彖象係辭各分上下為六文言七說卦八
　序卦九雜卦十也從中半說起者謂止知
　文王後天易爾須更從伏羲先天易上研
　窮則識向上根源矣朱子謂先天後天既
　各自為一義後天說中取義多不同彼此
　自不相妨不可執一而廢百也
〇又曰後天說卦變者十九卦盖言成卦之
　由凡彖辭不言成卦之由則不言所變之
　爻今觀易傳以見康節先天後天之說最
　爲有功
　今合朱蔡二說釋之曰程子專以乾坤言
　卦變然只是上下兩體變者可通蠱咸恒
　漸涣是也一卦變者不可通如訟无妄師
　卦是也謂剛來為自外來說得有礙程傳
　賁卦曰豈有乾坤變而為泰又自泰變為
　賁之理若如此則乾坤變六子八卦重六
　十四皆由乾坤而變者其說不得通若自
　震一索而得男以下六卦乃是已有此卦
　了就此卦生出此義皆後天之學今所謂
　卦變者亦是有卦之後聖人見得有此象
　故發於象辭安得謂之乾坤聖而為是耶
　節齋蔡氏曰其為卦變皆三陽三陰本具
　乾坤之理而上下往來者也乾剛交坤而
　成震坎艮坤柔交乾而成巽離兌言剛來
　剛下者明乾在上而下交坤言柔來柔下
　者言坤在上而下交乾也若剛上之與柔
　上則反乾剛在下而上交坤坤柔在下而
　上交乾皆本乾坤而互取之爾至於訟與
　无妄止言剛來剛自外來卦皆四陽二陰
　非乾坤上下之交者乾體居上不動坎震
　之剛皆自外來也此皆因後天之卦而發
　此義
〇朱子曰伏羲八卦圓圖以對待而作也伏
　羲六十四卦横圖以流行而作也
　主對待者必以流行為用對待者體静而
　生伏羲八卦對待者也静而生則吉凶悔
　吝由乎我故曰先天其序以二氣消長成
　是造化生物之理
〇文王八卦圓圖以流行而作也文王六十
　四卦横圖以對待而作也
　主流行者必以對待為用流行者體動而
　成文王八卦流行者也動而成則吉凶悔
　吝奉乎天故曰後天其序以萬物盛衰成
　是造化運行之理天地之間對待流行而
　已乾坤者對待之醇坎離者對待之交咸
　恒者對待之行既濟未濟者對待之雜對
　待之陰陽則其用均流行之陰陽唯陽為
　用静則二而行則一對待者復動而為流
　行流行者復静而為對待
〇朱子曰先天圖有變易交易之妙左邊一
　百九十二爻本都是陽右邊一百九十二
　爻本都是陰陰中有陽陽中有陰便是陽
　往交易陰陰來交易陽兩邊各各相對博
　易而成此圖其實非彼往此來只是其象
　如此
　圖左屬陽自震一陽離兌二陽乾三陽為
　陽在陽中陽順行圖右屬陰自巽一陰坎
　艮二陰坤三陰為陰在陰中陰逆行坤無
　陽艮坎一陽巽二陽為陽在陰中逆行乾
　無陰離兌一陰震二陰為陰在陽中逆行
　姤在西是東邊五畫陽過復在東是西邊
　五畫陰過互相博易而成易之變易之變
　雖多般此是第一變伏羲當初只是見太
　極下面有箇陰陽便就此畫一箇陰一箇
　陽一箇便是兩箇就一箇陽上又生一箇
　陽一箇陰就一箇陰上又生一箇陰一箇
　陽只管恁生去二而四四而八以至八八
　六十四不覺來如此齊整皆是自然天地
　之妙但畧假聖人手畫出來先天圖一日
　有一箇恁地道理一月有一箇恁地道理
　以至合元會運世十二萬九千六百歲亦
　只是這箇道理大而古今十二萬九千六
　百年亦只是這箇圈子小而人物生死一
　日一時一月一歲之運亦只是這箇圈子
　都從復上推起去只是一箇消息盈虚之
　理本是小底變成大底到那大處又變成
　小底
〇邵子曰先天圖環中也
　張氏曰圓於外者為天方於内者為地人
　在地上即環中也愚曰以上下觀之乾南
　為天坤北為地以左右觀之震至乾左為
　天太陽太陰少陽少陰生而天道備巽至
　坤右為地太剛太柔少剛少柔生而地道
　成天包地外陰陽二氣萬變一理循環無
　端此所以名環中也處環中而為人倫則
　乾君坤臣家人父子咸恒夫婦六子出焉
　履環中而驗方城則天門無上地户無下
　川澤注于東南其流無及崑崙起于西北
　其高莫擬大眀東暾于離陰魄西孕于坎
　雷出于震萬物昭蘇風入于巽萬物枯朽
　環中之象於此可睹四時求之冬至子半
　陽神以來夏至午半陰鬼以遁三陽三陰
　春以分三陰三陽秋以半弦望晦朔月有
　終始旦晝暮夜氣有逆順環中之歲月日
　時存亡進退於此可翫陰陽闔闢求之則
　天倡地而有日月星辰之聲地和天而有
　水火土石之音開發收閉機動籟鳴此環
　中一部之音樂本乎天真細細求之無名
　可名伏羲放之以為方圓二圖虞舜奏之
　以致簫韶九成康節得之以著皇極經世
　之經人在環中可以戴天履地而不知其
　然乎康節自賛日弄環餘暇時往時來又
　曰自從會得環中意閑氣胸中一黠無其
　胸中自具一環中也可知矣
〇又曰先天學心法也故圖皆自中起萬化
　萬事生于心也
　朱子曰中間白處便是太極三十二陰三
　十二陽便是兩儀十六陰十六陽便是四
　象八陰八陽便是八卦兩邊生起便是陰
　根陽陽根陰這箇有對從中太極出者無
　對此心法也愚按先天圖自坤生者始于
　復自乾生者始于姤皆在天地之中中者
　心也太極也超於萬物之上而行乎萬物
　之中也所以無對
〇又曰圖雖無文吾終日言而未嘗離乎是
　盖天地萬物之理盡在其中矣
　先天圖有位有數初無語言文字可傳而
　其中之所有雖大天地細毫芒無所不包
　上而日月星辰下而水火土石變而為暑
　寒晝夜化而為雨風露雷感而為性情形
　體應而為走飛草木人而為耳目鼻口物
　而為色聲氣味衍之為元會運世散之為
　歲月日時事有體用而分皇帝王伯業有
　心迹而分易書詩春秋理一分殊無往而
　不在其中矣邵子詩曰日月星辰高照耀
　皇王帝伯大鋪舒可謂胸中樓閣四通八
　達矣朱子贊之曰天挺人豪英邁蓋世駕
　風鞭霆歷覽無際手探月窟足躡天根閑
　中今古醉裏乾坤其善於形容有道者氣
　象也又曰他在静中推得天地萬物之理
　朱子曰康節男子吟乃是說先天圖中數
　之所從起處天根月窟指復姤二卦而言
　其詩云耳目聰明男子身洪鈞賦予未為
　貧須探月窟方知物未躡天根豈識人乾
　遇姤時生月窟地逢雷處看天根天根月
　窟閑來往三十六宫都是春都是春者即
　天理流行之意
〇又曰圖自復至乾爲陽自姤至坤爲陰陰
　陽所主既有淑慝之分則人物所禀亦不
　能無純駁之辨陽主人陰主物姤在圖上
　故言手探復在圖下故言足躡
　蔡西山云天根是好人情狀月窟是小人
　情狀三十六宫是八卦陰陽之爻或曰人
　物二字未可便以善惡斷都是春月窟亦
　為春朱子曰陽善陰惡以正理言則有對
　待亦各有所主康節恐是指生物之源而
　言則正氣為人偏氣為物為陰陽之辨季
　通所論却是推說問都是春是專以正言
　否曰鴟梟蝮蝎惡草毒藥還可道不是天
　地陰陽之氣否陰而賤者為物陽而貴者
　為天愚曰復至乾百十二陽八十陰自姤
　至坤百十二陰八十陽陰陽相錯定通薄
　射皆有春意行乎其中吾一身中亦有此
　復姤也夏至日在東井萬物向無吾則收
　約歸耒歛華就實一生意之復乎内也冬
　至日在牽牛萬物向有吾則發揮出來際
　天蟠地一生意之盎乎外也以是觀之則
　晝而造物者生意之通夜而人息者生意
　之復何往而非春也哉
〇程伯子曰康節之學内聖外王之道也
　康節入道之初青社公授以物理性命之
　學後於動静之間見之得其欛柄故其詩
　曰身在天地後心在天地先又曰一中分
　造化心上起經綸此其自得者也朱子曰
　邵子腹裏有這箇學故能包括宇宙終始
　古今又曰其骨髓便是皇極經世書其花
　草便是詩愚謂内聖者先天也先天圖中
　一字一畫上天下地古往今來無不包羅
　也外王者後天也故其迹盡舖舒於皇帝
　王伯之中古今治亂人物枯榮盡於静中
　見之無毫髮爽所以内外一貫先後無遺
　林氏曰先天圖性命學也其書其詩皆自
　此圖中流出
〇邵子先天之學不輕授非人
　章子厚為商洛令時屢過先生廬而拜之
　問曰此學幾日可盡先生曰本無多事以
　子之才頃刻可盡但須相從林下十年使
　塵慮消散然後可邢恕和叔來學援引古
　今不已先生曰姑置是先天未有許多語
　且當虚心使胸中蕩蕩然無一事方可故
　其詩曰若問先天一字无又曰拔山蓋世
　稱才力到此分毫强得無先生小疾恕為
　嘗藥粥曰吾非黄石癡老子被跪雙履便
　能取得苟無誠心去道遠矣渠即心服二
　子之心已被先生捉著蓋其胸次玲瓏物
　來便應非其人不傳也如秦玠任術江南
　鄭央竊其學以徼榮貴亦卒餓死愚謂先
　天之學非純乎其天之八則不可
〇三十六宫先儒亦有四說
　乾一兌二為三離三震四為七巽五坎六
　為十一艮七坤八為十五此一說也乾三
　坤六畫之九震坎艮畫各五為十五巽離
　兌畫各四共十二又一說也乾一對坤八
　以至震四對巽五以八宫而成四九三十
　六此又一說也以至正卦八加覆卦二十
　八得三十六而合先天之暗卦愚謂此說
　為正虚谷方氏辨之曰以先天卦次為宫
　者說未當分奇偶卦晝為宫者為杜撰以
　四其九為宫者說不分曉至第四說謂以
　正加覆得暗卦三十六宫者巧則巧矣而
　無味據愚見先天圓圖復起子左邊一百
　八十日為十八宫姤起午右邊一百八十
　日為十八宫一旬為一宫三百六十日一
　年而復姤之運周似頗勝前四說愚曰此
　說雖善而未盡請卒言之曰自子至巳六
　辰即自復至乾六卦自午至亥六辰即自
　姤至坤六卦乾以初九一陽不交坤初為
　復是為十一月卦邵子名之曰天根言陽
　奇為根生於子也坤以初六一陰上交乾
　初為姤是為五月之卦名日月窟言陰偶
　象窟萌於午也乾坤為大父母故生復姤
　復姤為小父母以生一陰一陽陰陽之一
　往一來始于此矣曰復姤而臨遁則二陰
　二陽之往來是為丑未之月由臨遁而否
　泰則三陰三陽之往來是為寅申之月以
　至四陰四陽之往來而為觀為壯五陰五
　陽之往來而為夬為剥終於六陰六陽交
　相博易復姤復為乾坤乾坤復為復姤相
　與流行對待於十二宫之中有陰不可無
　陽有陽不可無陰分之則為三十六陰三
　十六陽散見於三百六十日之内合之則
　曰一陰一陽兩其五行是為三十六宫矣
　物得此而生生化化人得此而洩洩融融
　其為春也大矣又推而上之則三十六而
　七十二其數不可窮縮而小之則一日而
　有三百六千秒一月而有三百六十時細
　而為一蟲一魚一草一木莫於各有一陰
　一陽相為經緯乎其中但人自不知爾君
　子學而至此亦曰樂天知命而不憂
左右
　天道左旋日月右轉陽左陰右晝夜相襌
　其說有三曰天道日月一也河圖洛書二
　也先天圖三也其位以坐北面南分東左
　西右為次然先天圖左右以法河圖洛書
　而見河圖洛書亦以天左旋日月右行而
　見故曰懸象著明莫大乎日月於戲天之
　示人至矣
〇古書精義曰天輪自西而東左旋日月自
　東而西右旋又曰二十八宿皆隨天運左
　轉日月五星皆順地道右行
　日行天六甲之中與斗相值斗柄隨月建
　而左指日則與月會而右行正月斗指寅
　在東日月則北會于亥而與寅合四月斗
　指巳在南日月則西會于申而與巳合天
　左行一度布氣以生物日月亦右移一度
　變時以應天天日相應則氣候調齊又歲
　星與太歲亦左右行太歲者自子至亥之
　類歲星者木精曰歲星火精曰熒惑之類
　歲星為陽右行於天在天有十二次太歲
　為陰左行於地在地有十二辰故十二歲
　一周大為一紀詳見少陽
〇邵子曰天左旋曰右行又曰左旋右行天
　日之交又曰坎離列左右之門日月之所
　出入
　河圖括地象云天左動起於牽牛地右動
　起於畢天度相去各一百八十二度有半
　在天為度在人為日冬至左行一百八十
　有餘轉夏至又右行一百八十有餘轉冬
　至共三百六十日行在右隨天入左以陰
　從陽是為盈度其日漸長日行在左隨天
　入右以陽從陰是為縮度其日漸短坎離
　左右為日月之門說見分二
〇鶴山要義曰曆法言天左旋於地日月皆
　右行於天然天與日又各分左右者以時
　言也
　先天圖陽生子冬至後天左旋陰生午夏
　至後天右旋天左旋時自頤至乾日則右
　轉自剥行以至于姤陽之變陰皆從下而
　上天右旋時自大過至坤日則左轉由夬
　行以至于復陰之變陽皆從上而下陽本
　上而生於下故自復始陰本下而生於上
　故自姤始天之陰陽自復左行至乾受之
　以姤自姤右行至坤受之以復日之陰陽
　自剥右行至乾受之以夬自夬左行至坤
　受之以剥此天日陰陽之相生所以循環
　無窮也先天圖陽自剥起右行至姤變為
　復乃反生三十二陽陰自夬起左行至復
　變為姤乃反生三十二陰此太極生天地
　以乾坤為大父母而用六變也天日之變
　至坤而剥復相授至乾而夬姤相授此天
　地生萬物以復姤為小父母而用五變也
　天日錯行復姤主之五變相交其一不動
　左旋布氣生物右旋生氣變時夏至冬至
　天與日又各南北分陰陽左右而行也若
　大致而論則曰天左行日右行而已
〇邵子先天圖數往者順若順天而行是左
　旋也皆已生之卦故曰數往知來者逆若
　逆天而行是右行也皆未生之卦故曰知
　來
　先天圖說見前此但取左右行以明天道
　爾數往者數圖上已往所生之卦也乾兌
　離震以一二三四為序卦皆自南而北也
　左旋者天之陽氣自十一月子半生於復
　震各至一陽離兌之中春分二陽乾立夏
　六陽卦皆下而上數其已往一如天道順
　行於東南以生物於春夏知來者數圖上
　未來方生之卦也巽坎艮坤以五六七八
　為序卦自西而北也右行者天之陰氣自
　五月午半生於姤巽夏至一陰坎艮之中
　秋分二陰坤立冬六陰卦皆自上而下推
　其未來一如天道逆行於西北以成物於
　秋冬
　方圓圖陰陽左右之數
　圓圖前四卦生後四卦數陽者自坤右旋
　以至于姤自復左旋以至于乾數陰者自
　乾左旋以至于復自姤右旋以至于坤陰
　自南起陽自北起皆始於十二陰自南陽
　自北乃極于三十六若數方圖之陰陽則
　坤自左而右自上而下乾自右而左自下
　而上皆合此數方圖四變數之尤順
　朱子曰河圖以運行之次言之則始東次
　南次中次西次北左旋一周而復于東(此/象)
　(天左旋/以生物)
　又曰洛書以運行之次言之則始西次南
　次東次中次北右旋一周而復于西(此象/地右)
　(轉以/成物)
〇蔡九峰曰體數十而用九十不可變河圖
　之數是也九可變洛書是也圖對布以立
　體書錯布以通用體立矣數不變則用不
　行
　今以洛書變數推之一圖之上左旋右旋
　之數皆備陽以三左行天圓徑一圍三三
　天數也一在北一而三之三在東三其三
　為九而居南九而三之三九二十七而居
　西三其二十七為八十一而一復居于北
　北而東東而南南而西西而復北循環不
　窮有以符天道左旋之義地方徑一圍四
　兩其二也蓋以地上之數起於二而陰賁
　以為始位在西南而右行二而二之為四
　而居東南二而四之為八而為東北二其
　八為十六而居西北二其十六為三十二
　而二復居西南本位西南而東南東南而
　東北東北而西北西北而復西南亦循環
　不窮有以協地道右行之說一三七九陽
　居四正二四六八陰居四隅左右旋轉相
　為經緯造化之妙如此天地間無物無左
　右者自吾身之手足耳目以至男左女右
　主左賓右莫不皆然亦根於造化之分定
　也若以河圖推之亦然但陰陽對布内外
　交錯有不同爾


天原發微卷之十四





天原發微卷之十五𨓜六
　　　　魯齋鮑雲龍景翔編著
　　　　虚谷方回萬里校正
二中
　一二三四五六七八九十者天地之全數
　也五六者天地之中數也五居天中為生
　數之主六居地中為成數之主五又曰陽
　中者以其居一三七九之中也六又曰陰
　中者以其居二四八十之中也以天地總
　數言之五五也五六也五十有五而虚其
　五則為天數中於五餘得五十是為大衍
　之數五十有五而虚其六則為地數中於
　六餘用四十有九是為揲著之數此二中
　之數流行天地間得其中者正而吉過與
　不及者失而凶
〇邵子曰天地之本起於中人居天地之中
　心居人之中日中則盛月中則盈故君子
　貴時中也
　太極分為天地在天地則為人在人則為
　心人者天地之心人心中自具一天地聖
　人出而建中作極則能為天地立心俾天
　下皆歸于中焉所以輔相財成而與天合
　是故天以午為中地以子為中陽以叩為
　中陰以酉為中天地無一息而違乎中也
　語曰日中則移月滿則虧侈而虧則偏矣
　此君子所以貴時中
〇易大傳言天地數五十有五大衍數五十
　天數二十五五其五也地數三十六其五
　也小衍為十兩其五大衍五十十其五愚
　按董銖有言皆不過五五為數祖參天兩
　地三陽二陰錯綜數之皆五三其三三其
　二老陰老陽數皆五兩其三一其二少陰
　之數五兩其二一其三少陽之數五自一
　五行至九五福凡四十有五九章之數皆
　五也此圖書皆以五為數之宗祖也所以
　氣有五行人有五常天有五星地有五嶽
　樂有五聲采有五色以至於施為五教秩
　為五禮服為五章罰為五刑食有五味五
　穀兵有五兩卒乘皆統於五之天中也可
　知矣
〇朱子曰堯典言期三百六旬有六日康誥
　言越五六日至旬時
　卦有六丈月有五六三十日六日生明六
　日上弦六日始望又六日生魄又六日無
　功子至巳六陽月午至亥六陰月五與六
　相乘而成變化故兩其六為十二月三其
　六為十八變四其六為二十四氣六其六
　為一年之數以至人有六德六行六藝器
　有六尊六彝六豆六籩樂有六律六吕周
　官有六典六官王后有六服又食用六穀
　膳用六牲飲用六清羞用百二十品醬用
　百二十甕鼎用十有二物皆六也以五統
　六以六偶五所以萬變而不失其地中之
　六也
〇朱子曰天地之數以六爲節
　六陽極矣生一陰以節之而不使之過六
　陰極矣生一陽以節之而不使之長節曰
　天地節而四時成子午分天地四時八節
　成一年是節之大者六而十二二十四而
　七十二是節之小者日分晝夜數分脁朒
　各成十二而用二百二十四者皆以六為
　節也
〇易數六十
　三十六老陽之數對二十四老陰之數共
　為六十三十二少陰之數對二十八少陽
　之數亦共六十十甲十二辰湊到六十鍾
　律五聲十二律積到六十
〇邵子曰幹以六終支以五終
　内傳黄帝命大橈作甲子占斗魁所建作
　甲乙名日曰幹作子丑名月曰支支幹相
　配成六旬愚按生於五者終於六生於六
　者終於五五即十幹六即十二支二六相
　偶為十二五六相乘為三十陽數以三十
　起故一月有三十日一世有三十年陰數
　以十二起故一日有十二辰一年有十二
　月以一年之月而三十之則有三百六十
　日以一年之日而十二之則有四千三百
　二十時十二三十互相加乘皆本於五與
　六而推得之
〇潜虚以天之中數五五相乘爲二十五地
　之中數五六相乘爲三十合五十有五爲
　玄虛生成之數
　生數一二三四五五居天中而在六前成
　數六七八九十六居地中而在五後一五
　成六水二五成七火三五成八木四五成
　九金五五成十土水有原委火有熒焱木
　有本末金有卯刃土有基冢皆不出五六
　陽中五因五為十陰中六因六為十二康
　節取此二中以作皇極歷世之書所以明
　大中至正之理馬邵二公朝夕相與講明
　玄虛之學粹矣
〇天之運行小則以五六而變大則以六十
　而變
　以卦氣參之一月五卦一卦六爻五六三
　十陽六陰六十二支行乎十二月三百六
　十日之中此以小運而進退六日也是故
　小運以六而變六十變通餘分亦成三百
　六十也天道以六而變必有餘分六日歷
　六辰也子以後六時為進午以後六時為
　退又以六甲參之或六月而一變或六年
　而一變或六十年而一變或三百六十年
　而一變是故大遲以六十而變六變通餘
　分得三百六十六大則六十年一變者甲
　子甲午各一世也小則六月一變者子以
　後六月為長午以後六月為消六年一變
　六氣之數六十年一變五運之數也
〇西山蔡氏曰天數中於五地數中於六天
　有陰陽二其五爲十合三與七一與九亦
　十也地有剛柔故二其六爲十二合四與
　八二與十亦十二也十干者五行有陰陽
　也十二支者六氣有剛柔也五行六氣實
　一氣也
　五行在天則為五氣雨暘寒燠風也在地
　則為五質水火木金土也在天為雨在地
　為水在天為暘在地為火水火有氣而雨
　暘有質雨暘天交地水火地交天也二變
　而三不變二得陰陽之正三得陰陽之雜
〇左氏民有好惡喜怒哀樂生乎六氣
　民禀陰陽風雨晦明之氣以生陰為金風
　為土雨為木晦為水眀為火也好生於陽
　惡生於陰喜生於風怒生於雨哀生於晦
　樂生於眀是以天有六氣降生五味人食
　五味應天六氣哀有哭泣樂有歌舞喜有
　施舍怒有戰闘喜生於好怒生於惡哀樂
　不失乃能協天地之性是以長乆愚按人
　之氣禀不齊剛失太剛柔失太柔須先克
　治其偏處有一等人非常剛烈是值陽氣
　多有一等人極是軟懦是值陰氣多有人
　躁暴忿戾是值陽氣之惡者有人狡譎姦
　險此又值陰氣之惡者有人性圓一撥便
　轉也有一等人愚拗雖一句善言也說不
　入與禽獸無異都是氣禀如此不是陰陽
　氣自惡只是分合轉移齊不齊中便自然
　成碎駁喜惡爾故曰天地人均一氣也天
　反時為灾地反物為妖昔民反德為亂有
　以感動天地而為妖爾羣物失性反常即
　是妖也史氏曰妖灾者水旱飢饉寒暑不
　時雷雹為厲日月薄蝕彗孛飛流暈側背
　穴□抱珥虫蠟蜆□錯隊歷山崩地震陽
　伏而不能出陰迫而不能升六氣結為妖
　糵禍痾眚祥皆反常以害民性然則轉逆
　氣為和氣者惟在人君致中和以位天地
　爾
陽復
　五月姤一陰生為坤之初爻六月遁二陰
　生七月否三陰生内成三畫之坤八月觀
　四陰生九月剥五陰生積至十月坤之上
　爻六陰滿足則其數窮而反于七又變坤
　之初爻為陽其卦名復自姤遁否觀剥坤
　至復凡七變故云七日此大易之本旨先
　儒之正說也而正義又引六日七分之說
　與鄭司農引易緯同卦氣備矣且曰仲尼
　之緯分明輔嗣之注若此康成之說其可
　通乎然則二說奈何曰皆是也易含萬象
　隨時變易以從道無不可釋先聖經當從
　先儒正說以七日為七月可也本卦氣以
　正周天之度用六日七分亦無不可今並
　存之以俟來哲但孔釋王傳云天之陽氣
　絶滅之後不過七日復生絶滅二字未免
　有疑陽氣雖微何嘗絶乎又王洙說自五
　月至十一月其日之歷行天七舍陽氣乃
　復非也殊不知周天二十八舍日行一度
　為一日行一舍與月合朔為一月要之日
　行七舍則是七月安得變月言日取日行
　一舍以稱一日乎七日七月之辨先儒詳
　矣愚謂十月剥去一陽自姤至坤六陽數
　盡至十一月子半一陽生以陽為主并前
　數之故曰七日來復七日即七月也以陰
　為主故稱月自五月至十月長成六陰止
　是六月故此稱七日者表而出之亦見崇
　陽之義
〇復之說有三理則一
　濂溪就坤上歸來處說復故曰利貞誠之
　復說與王弼同伊川就動處元字頭上說
　復故曰動之端乃見天地之心康節就動
　静中間說復故曰一動一静之間朱子謂
　道理只是一般但所指地頭不同爾以復
　卦言下面一爻正是動如何說静得觀雷
　在地中之象則伊說為正
〇復之分有三爻則六
　朱子曰天地有陰則有復衆人有惡則有
　復聖人則無復愚亦謂衆人有復賢人不
　遠復小人迷復或問朱子曰寂然至静之
　中有一念之動此便是復否曰恁地說不
　盡有善惡之復有動静之復兩樣要各看
　得分曉愚謂聖人之心與造化為徒赤子
　不失天理渾然初無間斷孰得以窺其起
　滅之處是謂無復旦晝梏亡膠膠擾擾而
　惻隱羞惡之心躍然於一悟之頃此善惡
　之分為陰陽也或一念之動生於寂然至
　静之中又動静之為陰陽也人之一心本
　自虚明不昩因其静極而動知其為良心
　而充廣之則為善必充其量因其動中有
　静必察其有不善而摧抑之則除惡必去
　其根如此則人慾盡去而天理常存亦可
　自有復而希聖人之無復矣以復之六爻
　推之初九不遠復仲尼以顔子當之餘五
　爻不指其人者蓋寓勸戒於不言之表誠
　齋則露矣謂子夏聞過而休復曾子日省
　伯玉歲省為頻復夷之為獨復周□漢元
　為敦復疑未當盧杞為迷復之凶得矣愚
　以為迷復之下為敦獨頻休即朱子所謂
　衆人之有復者雖品有優劣終不若顔子
　知幾之學一日克己天下歸仁露卷而天
　空也聖人教人止舉其上其次姑循序而
　言之
〇彖曰七日來復天行也
　七日說見前程子曰天之運行如是消長
　相因天之理也横渠子曰七日晝夜相繼
　元無繼續之時又曰終則有始天行也何
　嘗有息正以静有何程期此是静中之動
　動而不窮又有甚首尾起滅自有天地迄
　于今蓋為静而動天則無心無為無所主
　宰常然如此有何休歇苟造作安排而静
　則安能乆然必從此去朱氏曰剥極成坤
　陽降而入坤極而動陽升而出陽涉六陰
　極而反初日也月也歲也天地五行之數
　所不可違而必曰七日明律歷之元也故
　日月五星始於牽牛氣始於夜半歷始於
　冬至律始於黄鍾子雲得之為八十一首
　以盡一元六甲三統九會二百四十二章
　之數邵雍得之明日月星辰元會運世以
　窮天地消長無極之數愚謂程子說天行
　消長之理簡而約張子說得氣象大謂陽
　氣流行雖窮冬未嘗絶皆以乾坤生生之
　理推之若漢上則專以數明理指七日以
　推律歷卦氣之元冬至子半之說且引太
　玄皇極經世以廣之是知復非止可以明
　理又可以該數也朱子有言天地本一氣
　之流行而有動静耳以其流行之體統而
　言則但謂之乾而無不包以動静分之則
　為陽奇陰隅雖大而天地日月星辰細而
　歲月日時寒暑晝夜無不包也此復之陽
　來陰往所以該天行終始之義備矣
〇易繫曰復小而辨於物
　一陽萌於黄宫在群陰下其初如絲髮之
　細與衆陰却不相亂如黑暗中一點白白
　則能辨衆黑不能掩其白如日未出于地
　地中亦藏他不住以人事觀之如顔子雖
　愚三千弟子中未嘗不稱其賢故朱子曰
　人之善端方萌雖小而衆惡却遏他不得
　者是也徐氏曰復者反善之幾能於念慮
　之萌人所不知己所獨知之處審其幾而
　復於善焉當義則為君子違理則為小人
　於此而不明辨夫物則差毫釐而謬千里
　矣可不畏哉
〇程子曰陽無可盡之理變於上則生於下
　無間可容息也剥盡則爲純坤豈復有陽
　乎
　以卦配月則當十月以氣消息言陽剥為
　坤陽來為復陽未嘗盡也故十月謂之陽
　月恐疑其無陽也程伯子謂息訓生一事
　息則一事生中間無間斷朱子又謂剥盡
　為坤一陽下面便生不曾斷續見天地無
　休息處且如一月三十日以復之一陽分
　三十分他便從三十箇日頭上逐分累起
　從小雪後十月中氣便日生一分上面䟎
　得一分下面便生一分凡陰陽之生一爻
　當一月得滿三十日方滿那腔子做得一
　晝成今坤卦非是無陽始生甚微未滿那
　腔子做一畫未成非坤卦純陰無陽也此
　不是深奥事伊川不分明說與人令人做
　一場大事看當初欠說得幾句漸消漸長
　陰陽不相離之意
〇朱子曰復之一陽不是頓然便生乃是坤
　卦積來
　不是冬至子之半一陽方生正是及子之
　半結筭那一陽方成子半後第二陽方生
　漸成二陽過一月方成臨朱子又謂自觀
　至剥三十日剥方盡自剥至坤三十日方
　成坤三十日陽漸長到冬至日方是一陽
　第二陽方此生去陰剥每日剥三十分之
　一一月方剥得盡陽長每日長三十分之
　一一月方長得成一陽剥時一日十二刻
　亦每刻中漸漸剥全一日方剥得三十分
　之一陽長之漸亦如此長却以月弦望便
　見陰陽逐旋如此生陰不會一上剥陽不
　會一上長九月陰極陽巳下生但未成體
　六陽成六段一段又分三十小段亦須分
　毫積起冬至方成一爻剥上九一畫分為
　三十分一日剥一分至九月未方盡陰亦
　然以夫姤推之可見伹聖人不言爾
〇又曰天地中間氣有六層
　此氣升降上下十一月冬至從下面第一
　層生起直至第六層上至天為四月陽氣
　纔生足便消只是這一氣升降循環不已
　往來六層之中發生都是箇陽氣陽長一
　分又不是討箇陰來那陽消處便是陰故
　陽來為復復便是本來物事陰來為姤姤
　是偶然相遇
〇又曰復之卦下面一畫便是動
　程子曰自古儒者皆言静見天地之心惟
　某言動見天地之心或曰莫是於動上求
　静否曰固是然最難於喜怒哀樂未發之
　前謂之静則可如何下得箇動字然静中
　須言物始得這裏面便是難處賢且謂静
　時如何曰謂之無物固不可然自有知覺
　處既有知覺却是動也怎生言静善言心
　者即此可以觀天地之心愚謂若思慮末
　起之時不謂之静不得
〇朱子曰天運流行本無一息間斷豈解一
　月無陽然既足則又變既變則又化大關
　一歲一月小關一日一時莫不皆然
　如木之黄落纔落時萌芽已生了如木之
　冬青者必先生萌芽而後舊葉方落若論
　變時天地無時無變非惟一歲有變月亦
　有之非惟一月有變日亦有之非惟日有
　變時亦有之但人不知爾
〇或問碩果不食曰只不食便有生之理伊
　川所謂陽無可盡之理變於上則生於下
　上九老陽在上碩果象先儒桃仁杏仁之
　說謂核子裏面仁種之即生故謂之仁仁
　者天地生物之心不是死底物事易惟復
　卦與乾卦言仁見天地生物之心自姤一
　陰消乾進至六五極矣乾為木果陽精結
　實於上碩果為結實之大者剥極則見焉
　窮上反下艮卦覆轉來即為復陽生地中
　又滋長而為乾此碩果不食之象也
〇程子曰復言七日來復物極必反理須如
　此有生必有死有始必有終
　其曰屈伸往來只是理不必將既屈之氣
　為方伸之氣自然不息凡物散其氣必盡
　無復歸來本原之理天地如洪爐消爍亦
　盡況既散之氣豈復在造化自是生氣焉
　用此已散之氣哉如海潮然日出則涸月
　出則生非是將已涸之水為潮朱子謂七
　日只取七義人月有凶天取八義謂之來
　復終不是已往之陽重新將來復生舊底
　已自過了這裏自然生岀來夫大德敦化
　而川流不息豈假夫既消之氣以為方息
　之資也哉亦見其絶於彼而生於此而因
　以著其往來之象爾
〇蔡氏曰陽消自建午之月而爲剥至建子
　之月而爲復卦經七爻月經七月不言月
　而言日猶詩言一之日二之日也
　簾山郭氏言乾之初九復于甲子歲功之
　出起于冬至之夜半七政之行復于牽牛
　之初以至曆律之紀四時之序無不及於
　此者所以黄鍾為萬事本也故陽一升而
　萬物生陰一升而萬物死其反其復終於
　六位而時成易以静為本天地以無心為
　心静以法坤動以法震雷在地中静之終
　而動之始也復主動而非静姤主静而非
　動實齋李氏又謂一陰生於午而日行南
　陸纔行到南至處便復纔復便一陽生於
　子而日行北陸是為冬至然陽之初復如
　絲髮之微未足以有為必歷七日而後得
　少陽之數於一陽十五分而得三分半此
　則陽少壯而可以有為也故曰七日來後
　天行也貞下起元而生生不可禦惟草木
　零落而果實墜地則勾萌甲坼而生意復
　回豫之順以動理先於氣也復之動以順
　行氣先於理也劉氏曰天行躔次十有二
　陰行其六陽行其六當於陰六陽失位而
　至於七則陽復本位此周天十二次環輪
　反復其數如此施之於年月日時並同漢
　上曰以乾坤二卦消息之象推之一日自
　午時至夜半而復得子時一年自五月至
　十一月而復得子月以一紀言之自午歲
　凡七歲而復得子歲天道運行自然如此
　合為一紀分為歲月日時莫不皆然故六
　十卦當三百六十日而兩卦相去皆以七
　日聖人所以存七日來復於復卦者以明
　卦氣也或問愚曰邵子二至呼吸如何曰
　冬至後為呼夏至後為吸呼則萬物出吸
　則萬物入一歲一呼吸天地大闔闢子後
　夜半呼午後晡前吸呼吸合陰陽在人為
　一日人於一日一夜間亦有一萬三千六
　百息晝呼應萬事夜吸萬籟寂天地歸一
　身呼吸由語默復姤互往來陽升陰始屈
　是以一元十二萬九千六百年其在大化
　流行中亦不過一年之頃刻


天原發微卷之十五





天原發微卷之十六𨓜七
　　　　魯齋鮑雲龍　景翔　編著
　　　　虚　谷　方　回萬里　校正
數原
　數學自伏羲則河圖以畫卦始後七百餘
　年禹治水而得洛書又一千一百餘年得
　箕子作洪範而洛書九疇之數始明孔子
　生於周靈王之二十一年庚戍去箕子時
　已五百七十餘年又年七十歲始係易以
　發明河圖之數於五十有五之中孔子又
　千五百餘年而皇極經世之書始出其數
　所以不流於術者以其一本於伏羲先天
　卦圖而推演之也其不言書數者先天足
　以包之矣然則戴學之傳伏羲得之而畫
　卦孔子得之而為大衍康節得之而為皇
　極經世其源流盖有自矣若夫楊作太玄
　衛衍元包司馬公作潜虚僅得易之一端
　而已未臻其極也然經世之數世罕有精
　之者以其戴根於氣萬變難推不若理明
　於心一定易守所以孔子教人惟曰窮理
　盡性以至於命理明則戴在其中然數不
　明則理亦未易精孔子曰吾道一以貫之
　斯可也
〇朱子曰太極理也陰陽氣也動静者所乘
　之機也氣行而理亦行
　蔡氏曰氣即數也冥漠之間兆朕之先數
　之原也判一而兩數之分也愚曰太極未
　動未見氣也數何有焉然貞一函三已在
　其中矣自夫一動生陽之初便有一數之
　渺茫萌乎其中特未著爾動之著處一便
　分明動之定而静處便生箇二静極復動
　便成箇三動極復静又成箇四一而三三
　而九陽數從此流行生出事事物物來二
　而四四而八陰數自此凝定便成箇事事
　物物之象知機之士見得分曉便就那陽
　數渺綿處做工夫持循得定到那陰數七
　八九六上去便無差錯都成箇好氣象若
　是天命賦予已定者陽氣墮在陰氣中便
　有些氣質之性君子欲變化之者只是欲
　充拓這箇陽善之理爾所以聖賢不言命
　者一主於理以扶世教也然亦終是離他
　不得
〇易中有四大并聖人而爲五法象莫大乎
　天地變通莫大乎四時懸象著明莫大乎
　日月成天下之亹亹者莫大乎蓍龜
　天地四時日月蓍龜皆數之兆也非聖人
　則知天地何以知其為三為兩四時何以
　知其為七八九六日何以知其為一月何
　以知其為二河圖何以十洛書何以九蓍
　龜何以五十而用四十九此備物致用立
　成器以為天下利莫大乎聖人者所以居
　中而為之主也故繼之曰聖人效之象之
　則之又曰易有四象所以示者以此
〇伏羲以上無圖晝有天地自然之易(故曰/河圖)
　爲天地所畫之易
　易者陰陽變易代换理與數不相離皆自
　然之易混沌初開人淳最有知識天以日
　月星辰示此數於上地以河圖洛書呈此
　數於下首生伏羲揭此數以示人自堯舜
　禹湯文武周公孔子遞遞相傳以至于今
　根本中抽出枝葉枝葉中披尋根本萬變
　不同而一者自若識者當究心焉愚按史
　記言庖犧氏始畫八卦造書契代結繩黄
　帝師大撓探五行精始作甲子命容成造
　曆隸首作數取竹嶰谷聽鳳凰鳴雄鳴六
　作六律屬陽雌鳴六作六吕屬陰宫商聲
　宣律吕數起無懷前天皇後年紀悠邈春
　秋稱自開闢至獲麟凡三百二十七萬六
　千歲分十紀凡世七萬六年若非伏羲畫
　卦起數世代何以紀蔡季通謂康節之數
　伏羲也須理會過朱子云他只見得箇道
　理便畫出幾畫那知疊出來恁地巧若逐
　一安排便非天意史記謂伏羲最淳厚作
　八卦那裏恁地巧安排
〇又曰五居中央爲天地沖氣
　天五居辰極中而貫四時地五居河洛中
　而統四方圖中五點土居中央外四點北
　水南火東木西金是也戊巳律中黄鍾之
　宫宫在中間春角夏徵秋商冬羽音皆别
　惟此曰宫京房律凖十二弦中一弦為黄
　鍾不動十二弦便柱起應十二月五居中
　央重十而五不離中矣天地之數五十有
　五大衍五十中五為天地冲氣虚中無為
　全體未分即太極也及其判則兆於一一
　為形變之始是為天之元氣始變而出於
　北方以生水故水數一此一之為數以其
　初變而得名再變而出於南方以生火故
　火數二此二之為數以一之再變而得名
　三變而出於東方以生木故木數三此三
　之為數以一之三變而得名四變生西方
　之金其數四亦以一之四變而得名也二
　三四雖皆以一得名故總謂之生數然是
　一也始由五出以生是數於外終由五入
　以成是數於内内外生成均一五行而已
　故曰土為沖氣是為貞君以為五行之主
　五者自生自成初無所待其成於五者亦
　重五而為十洛書縱横曲折皆不離於三
　五者亦猶是也此天之五數所以乘數而
　不墮入數而不没成變化行鬼神也
〇大衍之數五十其用四十有九乾之策二
　百一十六坤之策百四十有四凡三百有
　六十當期之日二篇之策萬有一千五百
　二十當萬物之數也
　邵子日大衍之數其筭法之原乎是以筭
　法之起不過乎方圓曲直陽無十陰無一
　乘數生數也除數消數也筭法雖多不岀
　乎此矣張曰陰陽不過消長筭法不過乘
　除乘者二用也方圓曲直四體也大衍用
　四象為筭法之原陰升陽降于四象之中
　則六也愚曰以先天求之天之圓其數三
　其變也三而六六而七七而又九地之方
　其數四其變也四而八八而六六而又九
　天而地地而天曲直數之參伍錯綜其變
　不窮盖易有因法乾用老陽九坤用老陰
　六大衍用四四象之數四因九得三十六
　是為乾一爻之策數六因三十六得二百
　一十六是為乾一卦之策數又以三十六
　而六之亦合此數四因六得二十四是為
　坤一爻之策數六因二十四得一百四十
　有四是為坤一卦之策數又以二十四而
　六之亦合此數三十六而四之亦通二篇
　之策三十二陽卦一百九十二陽爻一爻
　三十六三十二陰卦一百九十二陰爻一
　爻二十四以三十二因二百一十六者以
　三二因二百得六千四百以三二因一十
　得三百二十以三二因六得一百九十二
　合之則六千九百一十二即所謂以二百
　一十六而三十二之數地三十二因百四
　十有四者以三二因一百得三千二百以
　三二因四十得一千二百八十以三二因
　四得一百二十八合之則四千六百有八
　即所謂以百四十有四而三十二之之數
　也其說固詳且明矣又陽一卦二百一十
　六積三十二陽卦而筭之亦得六千九百
　一十二陰一卦百四十四積三十二陰卦
　而筭之亦得四千六百有八合之則萬有
　一千五百二十不尤簡且易乎易用老則
　變故以乾坤策當之若以二少合二篇策
　推亦然此係易學中一大本原處學者不
　可忽也孔子以此法係於易後世諸儒說
　欠明白簡要康節嘗以傳授於希夷者久
　而忘之一夕夢中告教復得尤以為難况
　後學乎愚老矣鑚研布筭特詳書于此使
　學易者通是則數可迎刃而解矣
〇地下之數不可推
　陰陽老少天地人物四四一十六象皆可
　以類推特地下之數隱而難推爾故曰凡
　象之在天下形之在地上鬼神居幽冥之
　間無不麗乎數特人自不見之爾正音律
　數行於地上而止者以夏至之曰出寅入
　戌故亥子丑三時入地下而有數不見也
　程子有言堯夫嘗窮味有二萬八千六百
　此非人所合和得色有二萬八千六百又
　非人所染畫得是皆自然獨聲之數亦得
　一半盖陽聲也只於日出地上數得到日
　入地下遂數不行此皆有理言之有形斯
　有影形藏矣影何永哉卦變云一二三四
　數在地下至五則出乎地上人物始生始
　有兆眹可見到六七八九則著矣
〇聖人倚天地之數以扶陽抑陰
　天數二十五地數三十此天地之本數也
　地多其五大衍之數五十用數也天多其
　十何也曰此聖人扶陽抑陰之道也二八
　也四六也地之數止得其二一九也三七
　也五五也天之數復得其三而為三十天
　多於地也又陽數三則進而用三十數之
　多陰數四六則退而用十二數之少自此
　推之天三地二為五天六地四為十乾九
　坤六為十五乾得三十六坤得二十四乾
　得六七為二百五十二生物之時坤止得
　三六一百八以閑物而已聖人倚造化之
　流行以立其數淵乎微哉
〇真西山紀蔡隱君之言曰體天地之撰者
　易之象紀天地之撰者範之數數始於一
　奇象成於二偶奇者數之所以行偶者象
　之所以立故二四而八八卦之象三三而
　九九疇之數也八八而又八之爲四千九
　十六而象備九九而又九之爲六千五百
　六十一而數周易更四聖而象已著範錫
　神禹而數不傳後之作者昧象數之原或
　即象而爲數或反數而擬象牽合傅會自
　然之數益晦焉
　易八卦象布為四千九十六象京房備矣
　蔡仲默曰先君子言洛書者數之原也不
　明乎數不足與語象不明乎象不足與語
　數二者不可相無象以偶而用有應則吉
　數以奇而用有對則凶偶者陰陽對待之
　象奇者陰陽迭運之數一者九之祖九者
　八十一之宗一九首尾為一者一歲首尾
　於冬至也九數分為九圓轉而數之則八
　節周矣二二立春三三春分四四立夏五
　五夏至六六立秋七七秋分八八立冬九
　九冬至九數終而復生一生生不窮也陰
　終而陽始晝終而夜始歲終而春始前天
　地之終後天地之始皆不出於圖與書之
　數也一九而九九九八十一八十一而七
　百二十九七百二十九而六千五百六十
　一而數備奇數之行偶象之所以立也故
　曰八卦九章相為表裏
〇或問先天數朱子曰大傳詳矣地坤者六
　十四卦之祖也河圖洛書者數之宗聖人
　畫卦之源也(一曰太極爲理之/原圖書爲數之祖)
　天一至地十伏羲則河圖以畫卦之數五
　十有五者夫子發明天地之數大衍五十
　者揲蓍之數乾坤三百六十者周期之數
　萬有一千五百二十者萬物之數皆先天
　數也圖書之數無往而不包也文王序易
　以乾坤為首盖陽奇陰偶之畫即乾坤二
　卦之分也所以伏羲畫先天之卦首乾尾
　坤包六十二卦於其中者盖以天下萬有
　之數皆囿於乾坤中也乾天也數起於一
　以一函三三三而九凡天下一三五七九
　之為陽數者皆係乎此所以乾道成男而
　為震坎艮之卦散在四時若人若物皆禀
　乾之氣也坤地也數起於二三二而六中
　含十二畫凡天下之二四六八十而為陰
　數者皆係乎此所以坤道成女而為巽離
　兌之卦散在四時若人若物皆禀坤之氣
　也一奇一偶為陰為陽牝牡相銜皆四九
　四六四七四八之數生生化化而充暢流
　動於中順數逆數無往而不與此數會天
　道左行為順五行所以相生天道右行為
　逆五行所以相克相克所以相成也故曰
　易之數由逆而成也說卦曰易逆數也又
　曰數往者順知來者逆此之謂也邵子曰
　思慮未起鬼神未知不由乎我更由乎誰
　伊川曰數學至康節方及理雲莊劉氏曰
　易畫生於太極故其理為天下之至精易
　晝原於圖書故其數為天下之至變理必
　有所依而後立雖不雜乎圖書之數亦不
　離乎圖書之數也
〇又曰十者兩其五也參其三而益以一也
　十除三則七除二則八除一則九除四則
　六六又加四九又加一七又加三進退伸
　縮無往而不與之會焉四象不離乎十也
　以分數言之一分二二分四四分十六十
　六分三十二又分為六十四故曰分陰分
　陽迭用柔剛十分百百分千千分萬以至
　十萬分億十億分兆十兆分京十京分垓
　垓以下分秭分穰分溝分澗分正分載分
　極通十有五名皆不離乎十根有幹幹有
　枝枝有葉愈大愈細愈細愈繁陽自震長
　至乾則分陰自巽生至坤則翕長分消翕
　一十數之運而已故程子曰二五合而成
　陰陽之功
〇邵子曰乾坤坎離爲三十六卦之祖巽
　兌艮震爲二十八卦之祖
　乾坤坎離兼重卦中孚頤大小過共八卦
　不變為三十六卦之祖三十六卦即上下
　經兩箇十八卦也兌巽震艮本二卦之變
　故為二十八變卦之祖二十八者三十六
　卦中不變者八變者二十八反覆觀之即
　五十六卦何以言三十六卦也乾一坤八
　一百數中取六十四卦為體三十六卦為
　用一至十而足十至百而足坤位上得三
　十六為用下得六十四為體内陰爻體數
　足共百數十退八八八六十四八退二六
　六三十六卦有九中藏七者四九三十六
　中藏四七二十八卦有七中藏八者四七
　二十八中藏七八五十六卦有八中藏六
　十四者即下八卦不動重而為六十四者
　約而愽也有六中藏三者六十四中反覆
　視之止三十六者博而約也或藏九于八
　則一八二七三六四五亦曰四九交數皆
　九體藏八中故其體不窮或藏九于十則
　九疇有五九之數實有九事六極附于五
　福則十不見而藏于九以用藏體其用不
　竭
〇又曰乾用三十六卦故一爻亦具三十六
　數坤用二十四卦故一爻亦具二十四數
　六十四卦應一年三百六十日乾一卦六
　爻一爻三十六數六爻二百一十六即三
　十六卦之爻數也坤分得二十四卦凑乾
　成六十四卦一爻二十四六爻百四十四
　即坤二十四卦之爻數坤與乾共成三百
　六十
〇天數用七
　天數十七為用三為交地數十二八為用
　四為交乾本得一爻三十六得二百一十
　六今加六作七則二百五十二是為寅開
　戍閉之數坤本一爻二十四得百四十有
　四取一分以奉乾止用三六一百八即亥
　子丑三時也一日一月一年數皆行乎地
　下而不為人之用也或十分用七從天之
　用主十干而言也或十二分用七用八用
　九從地之用主十二辰而言也用七則二
　百一十為用百五十為交用八則二百四
　十為用百二十為交用九則二百七十為
　用九十為交故曰日數從天辰數從地
〇數有盈虚生於二至之中
　由辰之二千一百為陽極氣之餘分也陽
　嬴六日每月之中氣是也六則十二陽進
　十二日為一百二十又辰之二千一百六
　十為陰極朔之虚分也陰縮六日每月之
　朔虚是也六則十二陰退十二日為一百
　二十共二百四十偶十二而二十四大運
　正數六十日得一分閏數以六日得一分
　分布于二十四氣中盈朔虚各十二而有
　二十四運析一于四也晝夜分用故用二
　百五十二
〇又曰數有體用體數生物屬地用數運行
　屬天
　體數三百八十四具六十卦爻數三百八
　十四以四為體則三百六十爻為用盖六
　十四卦存乾坤坎離四卦二十四爻主二
　十四氣則以三百六十爻為一年之用存
　九十爻為體十五卦則二百七十爻為天
　地用數即寅開戌閉之數也存一百爻為
　體十八卦則二百五十二爻為地上用數
　即寅至酉加閏之月也去亥子丑三宫之
　卦不用一百八日體中有用用中有體存
　太極之體餘為天之用存天之體餘為地
　之用存地之體餘為人之用實用之數二
　百六十四是為律吕人物之用數二百五
　十六者為坎離生物之數於地體二百五
　十二上加四為六二百五十六日有三千
　七十二時皆為生物之時物生乎陽獨取
　陽策為用乾陽三十六兌離巽共八十四
　坤十二震坎艮共六十凡八位陽爻總一
　百九十二并本生四數六十四為二百五
　十六也又曰六十四卦去初上爻不用而
　用中爻四位亦得二百五十六用四位者
　四地體也坎四陰離四陽故生物必以四
　也乾坤定位于上下坎離交媾乎其中為
　生物之主孕其精神去初上不用而用中
　爻者以天地昏曉不生物而日中生物地
　之南北不生物而日中生物故也使離不
　存四陽無以受坤陰坎不存四陰無以納
　乾陽故各去四以立體去四者常存而不
　用而用二百五十六也初者地之氣命之
　根先天圖内三十二陽三十二陰不變者
　初不用也上者天之神性之原是以八純
　卦五世而遊魂以為天易上不動也
〇邵子曰易有變數卦有變象
　天數函三重三則六三三為九九九八十
　一陽數之極也極則陽變為陰地二重四
　則八八八六十四陰數之極也極則陰變
　為陽有卦變者一變三乾變震坎艮坤變
　巽離兌也一變八乾自夬至泰坤自剥至
　否也外三男三女之卦一同有變卦者以
　揲蓍得之得二老九六之變則為乾為坤
　得二少七八之不變則為震坎艮為巽離
　兌也有爻變者如坤一爻變復至六爻盡
　變則乾之類又以一陽互升為變者則為
　復師謙豫比剥也又有二陽爻變者十有
　五卦皆自臨來三陽爻變者十卦皆自泰
　來乾一爻變姤至六爻盡變則坤又以一
　陰互變而生者則姤復履小畜大有也又
　陰二爻變者十有五卦皆自遁來三陰爻
　變者十卦皆自否來此以爻變卦變言也
　八卦之變八而八之極於六十四六十四
　卦之變六十四而六十四之極於四千九
　十六卦以卦畫推之此十二畫卦也累至
　二十四畫則一千六百七十七萬七千二
　百一十六卦又先天圖一變得二卦二變
　得四卦三變得八卦四變得十六卦五變
　得三十二卦六變而六十四卦備
〇先天方圓二圖一一相應故邵子曰變于
　内者應乎外變于外者應乎内變于下者
　應乎上變于上者應乎下
　巽離兌以二十八陽應坎艮震之二十八
　陰坎艮震之二十陽應巽離兌之二十陰
　乾兌巽坎為上則離震艮坤為下乾兌離
　震為内則巽坎艮坤為外陽消陰長每卦
　相效未有變而不應者變者從天天左行
　而日移一度應者法日日右行而天應一
　度皆左右相應也日紀于星乾離也月會
　于辰兌震也火生於土坤坎也火潜于石
　艮巽也皆上下相應也飛者棲木離艮也
　走者依草震坤也心肺相聯乾巽也肝膽
　相屬兌坎也皆内外相應也所以易之六
　爻初與四應二與五應三與六應常相反
　對也天地相函牝牡相召天陽地陰天律
　地吕天聲倡地以乾兌離震居西北倡地
　之五六七八一十六卦於東南又交西南
　否遁訟姤十六卦是為暑寒晝夜變走飛
　草木之性情形體得動數十六卦成二百
　五十六卦位合四變凡動物之成敗美惡
　莫不由是以地音和天以坤艮坎巽居東
　南和天之一二三四一十六卦於西北又
　交東北泰臨夷復等十六卦是為雨風露
　雷變性情形體之走飛草木得植數十六
　卦成二百五十六卦位合四變凡植物之
　榮枯華實莫不由是西南之卦自左而右
　以觀動動物之命在首附天以陽生乎下
　在下之三十二卦其一皆向上者命在上
　也故人首在上而鳥獸皆横生東北之卦
　自上而下以觀植物植物之命在根附地
　以陰生乎上在上之三十二卦其一皆向
　下者命在下也故人腎在下而草木皆倒
　生然後配以音聲之卦則日月星辰之聲
　天卦百十二也水火土石之音地卦百五
　十二也
〇又曰天地十六變共六百七十二分消長
　天左八變自子至巳為晝三百三十六為
　數之長地右八變自午至亥為夜三百三
　十六為數之消共二八一十六變天統乎
　體八變而終于十六以乾為主自夬而行
　兩卦當一變同人當八變姤當十六變天
　地各分八變各得數三百三十六者五十
　六卦之爻數也八八六十四卦除去乾坤
　坎離大小過中乎頤二十四爻二十四而
　十二即陽之數嬴六日右六陰月一百八
　十日卦去坤坎大小過二十四爻爻二十
　四而十二即陰之數縮六日也共去二十
　四所以有三百三十六合為六百七十二
　分消長也又為七六五四之變
〇八卦生數乾一兌二離三震四巽五坎六
　艮七坤八
　蔡氏曰陽之生陰二而六之為十二陰之
　生陽三而十之為三十是乾始一而兌為
　十二離則十二而三十為三百六十震則
　十二而為四千三百二十自巽而坤皆奇
　偶之生數釐之於二十四卦以所生之數
　而相乘知其總數也兌之震則為十五萬
　五千五百二十之數愚嘗攷之矣陽一為
　奇陰二為偶是以一元之數起於乾為起
　數之端猶一歲包年月日時而為之也乾
　之後有兌兌為月其數二衍之為十二一
　歲有十二月也兌之後有離離為日其數
　三衍之為三百六十一歲有三百六十日
　也離之後有震震為時其數四衍之為四
　千三百二十一歲有四千三百二十時也
　此一二三四為天地生物之始數陽之所
　以先一陰也震四之後繼以巽五陰元之
　氣莫先於此是為巽元之年數衍之為十
　二萬九千六百為起數之端坎六繼之是
　為巽元之月數衍之為一百五十五萬五
　千二百月艮七又繼之是為巽元之日數
　衍之為四千六百六十五萬六千日若夫
　巽之時數則居之坤八焉又衍之而得五
　萬五千九百八十七萬二千時此五六七
　八又天地成物之終數陰之所以承乎陽
　也由是重而衍之以至於八則乾之世數
　四千三百二十衍之為五萬五千九百八
　十七萬二千兌之世數五萬一千八百四
　十衍之為六十七萬一千八百四十六萬
　四千循序而推皆可槩見大抵乾兌離震
　之數包巽坎艮坤在其中自子至已上六
　辰皆屬乾謂之先天自午至亥下六辰皆
　屬坤謂之後天後天皆效先天而為之也
　故曰成象之謂乾效法之謂坤可舉隅而
　知之也
〇十二與三十互用
　歲月十二即歲之一而十二之歲日三百
　六十即十二而三十之歲時四千三百二
　十即三百六十而十二之世歲三十即歲
　之一而三十之世月三百六十即世數而
　三十之世日萬八百即世日而三十之世
　時十二萬九千六百即世日而十二之
〇十二辰十二次其數即三四二六兩其
　十二而三八四六
　陰數二衍為十二十二支十二時十二月
　十二世十二卦坤有十二畫人有十二物
　所以地數起于十二十二辰者辰數月數
　也自子至巳為陽自午至亥為陰二六也
　以生成而分自子至戌為陽自丑至亥為
　陰亦二六也以奇偶分二六十二陰陽各
　半析一為二分其十二也四三十二者四
　時各三析二為四又分其二六也二十四
　者氣數十二月也八節者一節而三氣四
　時者一時而六氣者先天一宫八卦之爻
　各止四十八者分四方立體應乎四行也
　中虚十二為土以應四方在甲子則存十
　二在蓍則卦一在坤則餘十二陽在乾則
　餘十二陰四十八者十二也去十二而用
　三十六為老陽自寅至戌三用而一不用
　二十四者去四六而用四六為老陰自卯
　至申去六用六各半也二十八者去四五
　用四七三十二者去四四用四八或自寅
　中至戌中或當自卯至酉用者常多於不
　用為乾坤進退之間此十二數日分晝夜
　月分脁朒進十二日則陽嬴退十二日則
　陰縮嬴則氣之餘分六為百二十縮則氣
　之虚分六亦百二十進退六日進退六十
　日亦偶之而二十四故用二百四十二二
　百五十二二百六十四一年六十甲子小
　則六時大則六日又大用六十年皆十二
　也故曰六甲而天道窮月三十日用中也
　中間半日為日月之合除閏亦合一宫之
　數只是無人曾說來
〇乾用九坤用六乾坤進退於七八九六之
　中
　體四用六乾坤包乎體用故三十六以四
　變則四九以六變則六六二十四以四變
　則四六以六變則六四若二十八與三十
　二以四變而已不能以六變也自用言之
　四六二十四極陰也進六為三十而陽中
　又進六為三十六而陽極六六三十六極
　陽也退六為三十而陰中又退六為二十
　四而陰極自體言之六四二十四極陰也
　進四為二十八又進四為三十二又進四
　為三十六而陽老九四三十六極陽也退
　四三十二又退四二十八又退四二十四
　而陰老矣惟乾坤進退獨能會于七八九
　六之中為陰陽二老而加用也六子不能
　以六變故不言用陽生陰中自六進至九
　而老陰生陽中自九退至六而老二老之
　變皆不離乎四象故以四而加於九八七
　六之上得其體數之四矣又於體中而推
　其用焉則曰三十六也三十二也二十八
　也二十四也易有六十四卦六十以應六
　甲四卦以應四時二老二少雖各有攸司
　然陰終不可以先乎陽乾本六陽數又能
　兼坤半以為九三三而九九九八十一此
　老陽之數所以始於三而極於九而老陰
　二少之數皆其中之節目云爾故曰以一
　氣之體統言則謂之乾而無不包者此也
〇大易兩其十八以分經共成三十六
　文王序之孔子翼之示人至矣自漢以來
　未有能言之者
〇經世兩其二六以分運共成三百六十數
　大小二運六進六退年月日時上見之
〇張觀物曰數法十有二本於陰陽氣數而
　分
　三百八十四體數也三百六十用數也十
　用七十二用八交數也陽嬴六陰縮六餘
　數也一三五七九二四六八十奇偶之數
　也長數者長小為大復至乾也分數者分
　大為小姤至坤也又分乾一爻降為六卦
　大有小畜履同姤者乾之象也因數者二
　因十二而常終于二三因三進于三十而
　常終于六析數者析一而二二而四四四
　而十六也除數者消數也乘數者長數也
　如以陰乘陽陽乘陰三百六十乘三百六
　十得一十一萬九千六百為一元之類是
　也
〇又曰卦有由用之體即體之用
　由用之體者由一陰一陽為二陰二陽二
　陰二陽為四陰四陽四而八合之則十二
　陰十二陽先天圖外八卦由八而下八陽
　間八陰八而十六十六陰間十六陽十六
　而三十二三十二陰間三十二陽三十二
　而六十四一百九十二陽八十陰一百九
　十二陰八十陽合而論之則内宫之左六
　十四陽三十二陰右亦六十四陰三十二
　陽上宫左右則各有四十八陽四十八陰
　也即體而之用由六十四而三十二三十
　二而十六十六而八八而四四而二二而
　一一者太極也太極兩儀四象八卦之分
　也
〇邵子曰天地之體數四用者三不用者一
　又曰天四變含地四變
　天地各有四卦八者四而已天圓以用為
　主體則統乎地地方以體為主用則從乎
　天天裁四為三以三為用地析一為四以
　四為體自寅至戌三用一不用者老陽四
　九也自卯至申半用半不用者老陰四六
　也四四一十六位形有四方氣有四時天
　有四象變為寒暑晝夜含地四象化為雨
　風露雷天足以包地也天重三則六六從
　一起并本則七去本則六故陽常存一以
　主進進之為三十六地二用十二十二從
　四起并本則十六去本則十二故常晦一
　以主退十二月消十二日也是故天之大
　極從地而右轉地之元氣從天而左行
〇又曰三即三十二即二六
　舉一歲陰陽之氣數言之也一歲四時一
　時三月一月三旬從天用干則五日一候
　三五一十五日為一氣從地用支則六日
　一分三四一十二時為一日大則一年統
　三百六十日自三十日而分小則一月統
　三百六十時自三十分而積日一變三十
　一會三十運一世三十年三十箇十二時
　為一月十二箇三十日為一歲三十箇十
　二月為一世十二箇三十歲為一運三十
　箇十二世為一會十二箇三十運為一元
〇又曰天六變生三百六十此運行之數也
　一變生六再變生十二三變而十八四變
　而二十四五變而三十六變而三十六於
　是進而爲三百六十
　天運行之數以一為本以一用六無藉乎
　地一變六十六變三百六十此以天地而
　言也五生六者一月五卦一卦六爻以五
　乘六五六三十也除四正卦外一年卦有
　六十六六三百六十爻一年周六十甲子
　亦六六三百六十日也一變生六去一則
　五五以一為本二變生十二去二則十十
　以二為本以至三變四變五變六變皆去
　其三四五六以存其本而得二十二十五
　三十之數也故曰五六生三十三十卦當
　天之六變而得一百八十先天圖左右皆
　然各有五變而生三十二陽三十二陰五
　六遞交奇偶相配此五六所以為天地之
　中數四時運行無往而不與之合以十二
　支數卦以六日一變以十干數候以五日
　一變六十變而三百六十生焉以三百六
　十乘三百六十得一元十二萬九千六百
　之數
〇又曰地四變而生三十六生物之數也四
　生十二十二生二十二十生二十八二十
　八生三十六於是進而爲二百五十六
　地生物之數以四為本以二用十二析一
　為四析四為十六析十六為六十四析六
　十四為二百五十六此地之四變也十六
　者地之四一變為四者地之一四生八者
　一四生二四并之則為三四一十二八生
　十二者二四生三四并之則為五四二十
　十二生十六者三四生四四并之則為四
　七二十八十六生二十者四四生五四并
　之則為四九三十六地用四變而極于九
　所以生物六六而數之天所以運行四九
　而數之地所以生物一期自草木萌動至
　于地始凍而物不生二百五十六日而已
〇卦體八八卦用六六爻體三百八十四爻
　用二百一十六
　卦用三十六爻用二百一十六合之即用
　數之用二百五十二也爻天也六為天之
　用卦地也八為地之體所以用乎地上皆
　一陽之氣陽包乎陰也天有六氣三陽三
　陰一氣而六旬三十六者旬數也六子皆
　三十六一年三百六十日六陽為十二六
　變為三十六陽六陰為十二六變為三十
　六陰四九三十六四九者九之體六六者
　六之用陽六又兼陰六之半是以為九坤
　用四六兩其十二乾用四九三其十二是
　以兼陰六之半故曰體有八而用有六卦
　有八而爻用六
〇陽三十六三之爲一百八陰三十六三之
　爲一百八三陽三陰各半也
　三六一十八即一百八也兩其十八即二
　百一十六乾四九坤四六乾克其餘分故
　坤退一六以奉乾乾得七六坤得三六而
　已用卦之策乾盡包之陰已無有是以三
　陽三陰分乾之二百一十六一日十二時
　一年十二月自寅至午一百八自午至戌
　一百八陽中三陰陰中三陽皆為晝為開
　物之時其餘百四十四雖屬之坤寅之末
　一十八戌之初一十八共三十六分猶為
　陽之餘分所克為春夏秋生物之時以助
　乾之施化三用而一不用也故曰陽以陰
　為基
〇易之生數一十二萬九千六百總于四千
　三百二十世此消長之大數衍三十年之
　辰數即其數也
　以時之陰陽進退消長積為一年推之歲
　三百六十日得四千三百二十辰以三十
　乘之爾甲子甲午為一世首數有十生成
　各半元會運世年天之生數五日月時分
　秒地之成數五故經世之數止於年大而
　小之數極于杪以一元推之杪則一月分
　則一年辰則一世日則一運月則一會元
　則一年乾宫一位八卦自元至辰宗于天
　之一元天地大數也外七位每位八卦亦
　自元至辰各有其元者人物小數也天之
　八數同起甲子造化初也經世甲子指一
　元之年數爾日甲月子星甲辰子從之者
　月為會星為運辰為世是月與星辰皆得
　一十二萬九千六百之數得泰之五億數
　則盡乾一位八卦之數又變三十得兌位
　履卦百七十七億則一辰三十分之數也
　每月日時陰陽皆有消長一日成二日一
　時成二時以分藏杪以秒藏時時藏月月
　藏日日藏年愈細愈大愈大愈細鬼神不
　能窺矣分杪之數何如一時三十分計三
　百六十杪卦當大有一日十二時三百六
　十分計四千三百二十秒卦大壯一月三
　百六十時一萬八百分計十二萬九千六
　百杪卦小畜一年四千三百二十時十二
　萬九千六百分計一百五十五萬五千二
　百杪需卦一世三十年一十二萬九千六
　百時三百八十八萬八千分計四千六百
　六十五萬六千秒大畜卦一運十二世一
　百五十五萬五千二百時四千六百六十
　五萬六千分五億五千九百八十七萬二
　千秒泰卦一會三十運四千六百六十五
　萬六千時十三億九千九百六十八萬分
　計一百六十七億九千九百十六萬杪履
　卦一元十二會五億五千九百八十七萬
　二千時一百六十七億九千九百一十六
　萬分計二千一十五億五千三百九十二
　萬秒兌卦十二萬九千六百為元一元之
　年一會之月一運之日一世之辰皆有一
　十二萬九千六百之數
〇六十甲子周流先天方圓二圖之内
　圓圖為天去四正卦二十四爻當三百六
　十日行乎十干十二支十干以應天之十
　日十二支以應地之十二月十二時所謂
　五日一候十日一甲十五日一氣三十日
　一月甲戊以陽變己癸以陰變五以變也
　午亥以陰變子巳以陽變六以變也一年
　甲子十之六一月三甲而六其五一年三
　十六甲而三百六十運周以天之五而生
　七十二也一月兩子兼半而五其六一年
　三其十子而亦三百六十運周以地之六
　而亦成七十二也圖之左一十五子一子
　兩變共三十變三六一百八十右亦然亦
　三百六十也三十分為時三百六十為時
　之杪四千三百為日之積又以月為年兩
　日半三十時為一月時之三十分一分為
　一日每分十二杪一杪為一時縮年為月
　縮月為日縮日為時十二萬九千六百年
　亦自一時之分秒而積之爾微而分之至
　百六十七億九千六百一十六杪而止細
　之又細所以能研物理而窮事情高入蒼
　天低入黄泉大含元氣細入無倫子雲亦
　嘗推見此矣今以圓圖轉之以見皇帝王
　伯之鋪舒古往今來之治亂四時萬化之
　運行日月星辰之流轉乾坤主之所以明
　天之數也方圓為地四以為體四四以數
　至四九而轉十六事以明至二百五十六
　位而分天聲倡於上而六律鳴地音和於
　下而六吕應走飛草木皆應其數坎離主
　之運四陰四陽以生物於地也先天之學
　圖由中起大關造化皆自然之妙也宜邵
　子玩心神明而終日不離乎此
〇程子曰易逆數也要測知未萌事若已往
　何用籌筭然數者理也理有必然如五世
　三世希不失之類數莫逃乎理也
　秦漢以來舍理言數入於讖緯久矣到康
　節說數方及理參天地之運頽乎其順浩
　然其歸如曰畫前元有子後無移數如此
　理亦如此愚謂窮理盡性以至於命理為
　主數亦在其中夫子雖不言命而曰河不
　出圖吾已矣夫數不明則理亦晦故邵子
　曰學不際天人不足謂之學君子當造其
　極可也愚謂天下之數出於理違理則入
　于術
〇朱子曰康節之學雖作用不同而其實則
　伏羲所畫之卦也
　吕國史中曰體天地之撰者至於易而止
　天奇地偶之畫陽九陰六之數四千九十
　六卦之變萬有一千五百二十策有加乎
　此哉故其日月星辰水火土石盡天地之
　體用以寒暑晝夜雨風露雷盡天地之變
　化以性情形體走飛草木盡萬物之感應
　以元會運世歲月日辰盡天地之終始以
　皇帝王伯易詩書春秋盡聖賢之事業秦
　漢以來一人而已
〇數學樞要
　天一地二天奇一一地偶二二天無十地
　無一一三五三天故乾用九二四兩地坤
　用六一者天圓之體四者地方之體天圓
　徑一園三積之而八應八方四維地方起
　四積十二每一用三故四方分十二次四
　時分十二月天一而二陰陽並行地二而
　四陰陽分兩天圓起一而積八地方起四
　而積十二圓數奇故天數一而用六方數
　偶故地數二而用十二天變方為圓常存
　其一地分二為四常執其方陽主進故天
　并一而為七陰主退故地去四而為十二
　圓者起一積六方者分一為四圓者裁方
　以為用故一變四四去一則三三變九九
　去三則六用數成於三而極於六方者展
　圓以為體一變三并四四變十二并十六
　體數成於四極于十六天主用故藏一於
　四十九之中五十蓍中藏一者數中本有
　地主體故顯四於六十之外六十卦外去
　四者數内本無日一變三十月一變十二
　日一年盈六日月一年縮六日日一年三
　百六十六日月一年三百五十四日天起
　於一地成於四乾一畫包坤二畫為三乾
　畫包坤六畫為九乾一爻三十六陽坤一
　爻二十四陰共六十乾一爻六六三十六
　六進一為七六爻得二百五十二坤一爻
　四六二十四四退為三得三六一百八坤
　於乾百中取三三百六十中取一百八地
　之用在天故藏一於始天之體在地故隱
　四於終主天一而言陽進陰退主地二而
　言陰陽互為進退天三地四天一三五為
　九五四為九地一二三為六二四為六天
　之用用三百六十地之體具三百八十四
　天圓以用為主體則托乎地地方以體為
　主用則從乎天天三三為九地三二為六
　天重三則六地重四則八天生數一二三
　四地成數六七八九天六六三十六地四
　六二十四天分其三故日有三十進為三
　百六十日地起於二故月有十二分為二
　十四氣天用數三而極于六地體數四而
　極于十六天三地兩天七地三天有三辰
　地有四行先天四維震艮兌巽後天四維
　乾坤艮巽天三地雨天地本用之數三而
　兩雨而三乾坤通用之數北極出地上三
　十六度餘則皆潜南極入地下三十六度
　餘則皆見卦用六爻者三百八十四爻周
　四位者二百五十六二男以二十八陽生
　乾父之三十六陽三女以二十八陰生坤
　母之三十六陰坤母以十二陽生三男各
　二十陽乾父以十二陰生三女各二十陰
　坤中藏十二陽至乾成三十六陽乾中藏
　十二陰至坤成三十六陰乾三百六十三
　分用二為開物數坤四六二十四去一存
　三為閉物數天必有地三而兩地必有天
　兩而三乾包坤偶為三坤分陽數為六乾
　三十六卦為奇坤二十四卦為偶陰二而
　缺陽全則三乾中藏三十六陽坤中藏三
　十六陰乾三十六陽主進進之為三百六
　十坤十二陰主消一年十二月消十二日
　陽得三用進六六三十六三百六十卦分
　入體變八八六十四四千九百二十卦三
　十六為天之用卦六十四應地之體先天
　圖左為天三百三十六分長(震離兌乾爲/長巽坎艮坤)
　(爲/消)圖右為地三百三十二分消(巽艮坎坤/爲長震離)
　(兌乾/爲消)天多於地聖人扶陽為奇數故天三
　地兩地多於天太極肇判為初數故陽一
　陰二天五地六天五地十天六地四天四
　地六六者天之用十二者地之用天之變
　六氣以六變地之變四體以四分天數二
　十五合為五十應蓍數地數三十合為六
　十應卦數天六用數屬陽地八體數屬陰
　天六變六六三十六旬地四變四四一十
　六位天數六每爻三十六中分為兩則三
　六而十八變五六而三十日六六而三百
　六十地數二每爻二十四中分為兩則二
　六而四之四十八爻六之七十二候六十
　而六之亦得三百六十天以六而藏諸用
　地以八而顯諸仁天有六變有三則有六
　自六至于三十六天之六變地有四維有
　二則有四自四至于二百五十六地之六
　變天得兼地故用六變一變六十六變而
　三百六十地不得兼天故用四變一變四
　二變十六三變六十四四變二百五十六
　六為用數屬陽八為體數屬陰六六者為
　三十六卦之用八八者為六十四卦之體
　地從天而用五天從地而用六乾兌當春
　有五十六陽四十陰坎艮當秋故反之乾
　巽當夏有六十四陽三十二陰坤艮當冬
　故反之震坎艮六陽十二陰巽離兌六陰
　十二陽乾主嬴一年三百六十日足坤主
　虚以其縮六日而全不用天數二十五合
　為五十進為一百地數三十合為六十進
　為百二十乾得二百五十二即三十六卦
　之用數坤得一百八即二十四卦之交數
　五十蓍中去一一散為四十九之用用中
　有體六十卦外存四四為六十卦之體體
　中有用天七地八天用七地體八卦以六
　六者用也屬乎爻之陽變為八八者體也
　屬乎卦之陰開物於乾用八月閉物於坤
　用三分天九地十天五四為九三三為九
　九九八十一四九三十六子至巳六至九
　午至亥九至六乾數九而天用六九由六
　長坤數六而地體四六自四生乾用九三
　其八而九之二百一十六兩其八而九之
　亦得坤之百四十有四十有四坤用六兩
　其十二而六之百四十四三其十二而六
　之亦得乾之二百一十六天究于地盡于
　十九十者天地之終始也八卦之數三十
　六一八二七三六四五交數皆九言十者
　九之偶爾陽極于九陰終于十天之十者
　一而二二五為十地之十者二而四二八
　為十五十以一為本四十九為用六十四
　以四為本六十為用


天原發微卷之十六















天原發微卷之十七𨓜八
　　　　魯齋鮑雲龍　景翔　編著
　　　　虚　谷　方　回萬里　校正
鬼神
　易者天地鬼神之奥也始言幽明死生一
　句䟎一句說入鬼神上去仲尼賛易以後
　自顔曾思軻以下至于周程張朱數君子
　而已降是則聃竺二家離了天地造化又
　别作一樣看釋以鬼怖人令人皈嚮則不
　墮輪回老以僊誘人令人修鍊則可長生
　又降而世俗焉則土木為像而廟之巫覡
　嘯呼而祝之曰如是而已孰能探造化賾
　哉吁可慨也已上蔡謝氏曰鬼神是天地
　間妙用須是將來做題目入思議始得
〇易大傳曰仰以觀於天文俯以察於地理
　是故知幽明之故原始反終故知死生之
　說精氣爲物游魂爲變是故知鬼神之情
　狀
　以者用易中陰陽之理而觀察之也天文
　屬陽故明地理屬陰故幽日月星辰明矣
　亭毒寥邈又有幽焉下入黄泉幽矣發育
　呈露又有明焉原始而來屬陽故曰生反
　終而歸屬陰故曰死人生以百歲為準存
　養得定則雖老而陽亦壯反之則雖壯年
　亦衰故陽為主則陽去消陰生意充滿屈
　者伸枯者榮光風齊月融溢充匝並可以
　見神之情狀陰為主則陰來消陽生意揫
　縮伸者屈榮者枯如缺月凄風陽氣消盡
　則死矣又可以見鬼之情狀天地間陽只
　管生若無陰以死之則有生無死造化亦
　幾乎息矣故推幽明可以知死生推死生
　可以知鬼神一氣萬形一息古今通晝夜
　之道而知天地造化源源於是非太極之
　英氣有以為之歟嗚呼微哉或問易言天
　地日月四時而終之以鬼神者指二氣之
　屈伸而言也周子言天地人而終之以死
　生者指在人一氣之聚散而言也然則天
　地不可以死生言乎曰天地其形也死生
　其氣也人受天地之氣以生陽魂屬天陰
　魄屬地死則魂氣歸于天體魄降于地依
　舊還大原裏去故舉人之死生可以包天
　地之晝夜而日月晦明四時變化鬼神屈
　伸皆在其中矣孰得以窺其際
〇程子曰易說鬼神便是造化以春而原之
　其必有冬以冬爲終而反之其必有春死
　生者其與是類也知生之道即知死之道
　知事人之道即知事神之道死生人鬼一
　而二二而一也
　朱子曰鬼神自是難理會底且就緊處做
　工夫人生有多少道理自禀五常之性以
　來所以父子有親君臣有義須一一理會
　生底道理則死底道理皆可知如事君事
　親事其所當事盡誠敬之道即移此心以
　事鬼神則祭如在祭神如神在須是得這
　道理無欠缺到得那死時乃是生理已盡
　亦安於死而無愧故張子曰存吾順事殁
　吾寧也儒者以理為不生不滅釋氏以神
　識為不生不滅聖人不說死已更說甚事
　聖人只說既生之後未死之前須與他精
　細理會教是六經載聖賢行事備矣於死
　生之際無述焉盖以為常事也記與魯論
　獨載曾子寢疾時事為詳不過教學者以
　保身謹理而已豈效浮屠不察於理而以
　坐亡立脫為奇哉胡明仲曰人生物也佛
　不言生而言死人事可見也佛不言顯而
　言幽横渠形潰反原以為人得此氣而生
　死則復歸大原去盖人死則氣散了那大
　原裏氣又别抽出來生人
〇又曰天地是體鬼神是用
　天地是舉其全體而言鬼神是舉其中運
　動變化通上下而言如雨風露雷草木皆
　是以類而推春夏是神秋冬是鬼晝是神
　夜是鬼午前是神午後是鬼息是神消是
　鬼生是神死是鬼鼻息呼是神吸是鬼語
　是神默是鬼伸是神屈是鬼氣方來是神
　反是鬼日是神月是鬼初三後是神十六
　後是鬼天造是神地化是鬼草木方發生
　是神凋落是鬼人少壯是神衰老是鬼風
　雷鼓舞是神收斂是鬼風雨雷電初發時
　是神風休雨過雷住電息是鬼
〇張子曰太虛不能無氣氣不能不聚而爲
　萬物萬物不能不散爲太虚循是出入皆
　不得已而然也氣之爲物散入無形適得
　吾體聚而有象不失吾常聚亦吾體散亦
　吾體知死生之不亡者可與言性矣
　朱子曰性者理而已矣不可以聚散言其
　聚而生散而死者氣而已矣所謂精神魂
　魄有知有覺者皆氣之所為也故聚則有
　散則無若理則初不為聚散而無有也但
　有是理則有是氣苟氣聚乎此則理亦命
　乎此矣不得以冰漚比也鬼神便是精神
　魂魄氣也非性也故祭祀之禮以類而感
　以類而應若性則又豈有類之可言然氣
　之已散者既散而無有矣其根於理而日
　生者則固浩然而無窮故聖人之祭祀也
　設主立尸𤋲蕭灌鬯或求之陰或求之陽
　無所不用其極而止曰庶或享之而已其
　至誠惻怛精微恍惚之意盖有所不容言
　者非可以世俗麄淺知見執一而求也豈
　曰一受其成形則此性遂為吾有雖死猶
　不滅截然自為一物藏乎寂然一體之中
　以俟夫人祭祝之求而時出以饗之耶必
　如此說則其界限之廣狹安頓之處所必
　有可言者自開闢以來積至于今其重併
　積疊計已無地之可容矣是又安有此理
　邪且乾坤造化如大洪爐人物生生無少
　休息是乃所謂實然之理不憂其斷滅也
　今乃以一片大虚寂目之而反認人物已
　死之知覺謂之實然之理豈不誤哉又聖
　賢所謂歸全安死者亦曰無失其所受於
　天之理則可以無愧而死矣非以為實有
　一物可奉持而歸之然後吾之不斷不滅
　者得以宴然安處乎寂寞之中也夭壽不
　貳修身以俟之是乃無所為而然者與異
　端為生死事大無常迅速然後學者正不
　可同日而語矣
〇程子曰鬼神只是一箇造化天尊地卑乾
　坤定矣皷之以雷霆潤之以風雨是也
　此說明有禮樂幽有鬼神朱子謂此對幽
　明而言也若謂幽有鬼神而明無鬼神便
　是錯認題目不知鬼神之為何物而溺於
　輪回因果之說也豈知禮樂中有鬼神鬼
　神中有禮樂二者一爾第不可不分界限
　而辨别爾天地定位辨於履禮也然二氣
　交感其中未嘗無樂風雷鼓舞樂也然風
　休雨止雷蟄霆息各有序焉其中未嘗無
　禮禮撙節人情氣之屈也以和為貴屈者
　又伸樂動盪人情氣之神也而合止有節
　伸者又屈幽眀交通屈伸相襌無往而不
　與鬼神通彼釋氏則死殺看了謂明則為
　人幽則為鬼豈知君子之所以謹獨者屋
　漏暗室洋洋如在禮以束其筋體樂以養
　其性情禮樂之在吾身即鬼神之臨乎其
　上易註云精氣謂七八言木火之神生物
　東南遊魂謂九六言金水之神終物西北
　老陰老陽屈者為鬼少陰少陽伸者為神
　東南為明西北為幽非止謂天地黑暗中
　有鬼神而明無之也後世禮壞樂廢人心
　浮偽失其序而不和所以交於鬼神者非
　其道也不瀆則諂安有感格之理
〇張子曰鬼神二氣之良能也
　朱子曰伊川說鬼神造化之迹固好但只
　渾淪在這裏不如横渠說得分眀便見有
　箇陰陽屈伸往來在愚按陰陽二字未可
　言鬼神陰之靈曰鬼陽之靈曰神良能便
　是其靈處所以能屈伸變化也又舉張子
　物之初生氣日至而滋息物生既盈氣日
　反而遊散至之謂神以其申也反之謂鬼
　以其歸也又謂人之初生天地之氣只管
　增添在身上漸長漸大至極盛了又漸衰
　耗以至于散然皆自然而然非有使之然
　故曰良能
〇邵子曰陰者陽之影鬼者人之影月者日
　之影情者性之影
　陽也人也日也性也皆陰鬼月情之主所
　主既定影自從之子月一陽生應得五月
　一陰生自子至巳六陽全自午至亥亦六
　陰全天上一陽應地下一陰水中一物應
　岸上一物物物皆然但陽常為主而陰常
　為影如牝牡然一日有十二時一年便有
　十二月日初則月生明望則光滿上下二
　弦生魄至晦皆然可以見鬼神之情狀性
　中有箇仁義禮智之理外面便影得箇惻
　隱羞惡辭遜是非之情出來一箇形便有
　一箇影人之魂為神便影得箇鬼之魄在
　其中日至晦則月不光人至老則神必聵
〇又曰思慮未啓鬼神未知不由乎我更由
　乎誰人之爲道當至於鬼神不能窺處善
　惡形于言發于行人始得知之但萌諸心
　發乎慮鬼神已得而知之矣
　中庸曰君子戒謹乎其所不睹恐懼乎其
　所不聞此固君子謹獨之學上不愧于屋
　漏也然謂之思慮未啓即喜怒哀樂未發
　之時鬼神不得以窺其際矣故曰不由乎
　我更由乎誰盖幽暗之中細微之事迹雖
　未形而幾則已動雖已所獨知人所不知
　而鬼神已知之矣是以君子慎獨不待著
　于言行常若鬼神之臨乎其上不敢有一
　毫之妄念動于中也昔人彈琴見螳螂捕
　蟬而聞者以為有殺聲殺在心而人聞其
　琴已知之況於鬼神乎君子於此惟敬以
　直内而已聽於無聲視於無形盖不待徵
　於色發於聲而後始用其力也邵又曰人
　心之神即天地之神人之自欺其心即所
　欺天也可不戒哉天地虚明不用耳目而
　無不見聞也
〇又曰氣形盛則魂魄盛氣形衰則魂魄亦
　從而衰魂隨氣而變魄隨形而上故形存
　則魄存形化則魄散耳目口鼻心脾膽腎
　之氣全謂之人心之靈曰神膽之靈曰魄
　脾之靈曰魂腎之靈曰精心之靈發乎目
　曰視腎之精發乎耳曰聰脾之魂發乎鼻
　曰嗅膽之魄發乎口曰言八者備然後謂
　之人
　此說人形體内研磨其魂魄以知人之一
　身具天地鬼神之理之靈而不自反終日
　馳逐於外至於皓首没世而不自覺亦可
　悲也夫金木者生成之始終在人則精神
　魂魄精為形而陰魄附氣為魂而陽神依
　四者都相離不得所以魂魄隨氣形而盛
　衰也形變則陽魂離去魄化則陰形朽腐
　所以先王以灰滅為極刑而於人之死也
　則卜宅兆以安厝之腎北方天一水故以
　藏精精始化為魄魄乃精之所自出是精
　氣之佐使而並其出入水能生木木為之
　子故膽中藏魄心南方太虚火用以藏神
　生陽曰魂魂乃神之所自出是為神氣之
　輔弼而隨其出入火能生土土為之子故
　脾中藏魂人之一身精神其主而魂魄其
　使也精盛則魄盛惟至誠則能生精至精
　則能生神誠也者皆天一所生而無偽也
　人能主於一而不散其精則至誠如神心
　能御氣不能主一而散其精則心為形役
　豈徒没世而無聞哉其違禽獸不遠矣人
　之生也精神魂魄性之用也血氣水穀形
　之用也惟内外交相養則精神强而魂魄
　盛性者受之於天必有藏焉心者神所藏
　腎者精所藏脾者魂所藏膽者魄所藏統
　其藏者心也故能發見於聲臭言視之間
　而不違其則者所以靈也形者資於地必
　有府焉肺為傳氣之府肝為傳血之府胃
　為化水穀之府又為之脬腸以流其查滓
　濁穢故曰天地之性人為貴豈若異端者
　之言魂魄哉昔有學神仙者與予言曰只
　就龍虎鶉龜上做起又曰只就心腎上又
　曰只就五藏中五行上採來終不肯泄其
　旨歸後得其要訣下手處亦甚易易但要
　精一工夫爾今但知而不為也昔朱子與
　蔡西山研窮一世深曉之矣嘗曰道家愛
　𠲮人鉛汞玄牝互换其名使人不測其實
　則精氣二者而已楚詞屈子載熒魄之說
　以精神言也熒營也陰靈之聚而有光景
　者魄不受魂則魂不載魄而人死矣盖魂
　動魄静魂火二而魄水一載營魄者以魂
　加魄以動守静以火迫水以二守一如人
　登車而載於其上則魂安静而魄精明火
　不燥而水不溢固長生久視之要訣也然
　亦未言其所以也朱子有詩曰盜啓玄命
　祕竊當生死關又曰但恐逆天道偷生詎
　能安則亦知之而不為爾
〇朱子曰精氣就物而言魂魄就人而言鬼
　神離乎人而言生則謂之精氣死則謂之
　魂魄物則謂之鬼神氣是實底魂魄是半
　虚半實底鬼神是虚數多實數少又曰精
　氣兩箇合則魂魄聚而爲人遊魂一箇離
　去則陽已散陰無所歸故爲變
　子産謂人生始化曰魄既生魄陽曰魂唐
　孔氏曰人之生也始變化為形形之靈曰
　魄魄内自有陽氣氣之神曰靈魂魄神靈
　之名初生時耳目心識手足運動此魄之
　靈也及其精神性識漸有知覺此則氣之
　神也盖魂陽屬火魄陰屬水天一生水陰
　陽始交魄既生暖者為魂先有魄而後有
　魂魂常為主為幹淮南子曰天氣為魂陽
　神也地氣為魄陰神也樂祁曰心之精爽
　是謂魂魄魄屬形體魂屬精神精又是魄
　魄是精之神神又是魂魂是氣之神朱子
　謂魂神而魄靈魂陽而魄陰魂動而魄静
　生則魂載於魄而魄檢其魂死則魂遊散
　而歸于天魄淪墜而歸于地運用動作底
　是魂不運用動作底是魄魄盛則耳目聦
　明能記憶老人目昏耳聵記事不得者魄
　衰也魂熱而魄冷能以魂守魄則魂有所
　守而亦静魄以魂而亦有生意魂熱生凉
　魄冷生暖惟二者不相離故陽不燥陰不
　滯而得其和矣不然魂愈動魄愈静魂愈
　熱魄愈冷二者不得其和而死矣又曰人
　生時魂魄相交死則各相離去魄有箇形
　像在裏面如水晶相似所以發出來為耳
　目之精明月黑暈是魄其光是魂如香燒
　出汁子來是魄那成煙後香底是魂魂是
　魄之光燄魄是魂之根柢火是魂鏡是魄
　燈有光燄物來便燒鏡雖照見却在裏面
　火日外景金水内景火日是魂金水是魄
　人之眼光是魄耳亦體爾何以為魄曰能
　聽者便是魄鼻知臭舌知味皆是但不可
　以知字為魄知便屬心若甘若醎酸要從
　舌上過陰主藏受故魄能記憶在内陽主
　運用故魂能發用出來二物本不相離精
　聚則魄聚氣聚則魂聚是為人物之體至
　於精竭魄降則氣散魂遊而無所知矣就
　人身而言氣雖屬陽然體魄已屬陰生之
　中已帶箇死底道理變雖屬陽然魂氣上
　遊體魄下降亦自具陰陽也只今生人便
　自一半是神一半是鬼未死前神為主已
　死後鬼為主
〇祭義宰我曰吾聞鬼神之名不知所謂子
　曰氣也者神之盛也魄也者鬼之盛也合
　鬼與神教之至也
　郊特牲曰魂氣歸于天者以魂本附氣人
　死則氣必浮又曰體魄降于地者以魄本
　歸形人死則形歸于土聖人緣生事死制
　其祭祀存亡既異别為作名改生之神曰
　魂改生之鬼曰魄合魂與魄命其名曰鬼
　神以尊事故曰明命鬼神以為黔首則百
　衆以畏萬民以服也延陵季子哭其子曰
　骨肉歸于土命也若魂則無不之也爾雅
　釋文云鬼之為言歸也以骨肉必歸于土
　也其氣則發揚于上則不測之謂神其實
　鬼神之本魂魄是也神之盛謂口鼻嘘吸
　出入知覺運動者之類鬼之盛謂耳目精
　明能視能聽精血强盛之類或問死生之
　說謝氏曰氣盡也曰有鬼神否曰余昔問
　明道先生曰待向汝道無來汝怎生信得
　及待向汝道有來汝但去尋討便是答底
　語朱子曰鬼神上蔡說得好曰可者使人
　格之不使人致死之可者是合當祭如祖
　宗父母這須至誠感格之不要人便做死
　人看他不可者使人遠之不要人做生看
　待他不管他便無了問先生祭享則甚曰
　是他意思别三曰齋五日戒求諸陰陽四
　方上下蓋是要集自家精神所以格有廟
　必涣與萃言之雖然如是以為有固不可
　以為無亦不可這裏有妙理於若有若無
　之間斷制得去始得曰不是鶻突自家要
　有便有要無便無始得鬼神在虚空中辟
　塞觸目皆是為他是天地間妙用又曰陰
　陽交而為神形氣離而有鬼知此者為智
　事此者為仁齋戒只是要團聚自家精神
　古人用尸要得陰陽一氣來聚這尸上不
　是徒然歆享誠敬盡則氣自聚古八祭祀
　處便招呼得來問祖宗已死以何而來曰
　上蔡云祖考精神即我之精神祭祀之感
　格或求之陰或求之陽各從其類求則俱
　來非有一物積于空中以待子孫之來但
　主祭者既是他一氣之流轉氣已寓此盡
　其誠敬則已感格矣或問旁親外親之屬
　如何曰本從一源中流出初無間斷人死
　雖魂魄各散魄又較定須是招魂來復這
　魄要他相合聖人教人子孫常常祭祀是
　要聚得他那祖考之氣當下雖已散了然
　他根却在這裏誠敬盡即便引聚他那氣
　在此子孫這身在此祖宗之氣便在此他
　是有箇血脉貫通所以神不歆非類民不
　祀非族只為這氣不相關
〇朱子曰鬼神屈伸往來只是氣人之氣與
　天地之氣常相接人自不見爾人心纔動
　便達於氣便與這屈伸往來相感通
　先儒之說曰有是理便有是陰陽之氣只
　這一氣入毫厘絲忽裏去此心纔動彼氣
　便應如鬼神之靈光處是昭明其氣蒸上
　處是焄篙使人精神竦動處其風肅然是
　悽愴所以祭義有求諸陽者以報氣也氣
　者神故建設廟事燔燎羶香覸以蕭光使
　氣上騰皆陽之類有求諸陰者以報魄也
　魄者鬼也故薦黍稷羞肝肺首心覸以俠
　甒加以鬱鬯灌地以求之析木煙出是氣
　滋潤底是魄合魂與魄而一之所以求鬼
　神之氣而祭之也愚謂呼吸是吾身之氣
　雲雨是山川之氣發揚于上是神靈光明
　之氣動於此即應於彼厥初生民氣化之
　祖傳授到此子孫也祖宗也天地山川也
　只是一氣貫通先儒謂死者魂氣既散而
　立主以主之亦須聚得些子氣在這裏古
　者自始死弔魂復魄立重設主便是常要
　接續他些子精神在這裏古者釁龜用牲
　血便覺那龜久不靈了用些子生氣去接
　他程子謂名山大川興雲雨者只是氣蒸
　成爾氣便是神也今人不知此理纔遇水
　旱便去廟中祈禱不知雨露從何而出名
　山大川能興雲致雨却不問着於土木人
　身上求之可乎或問朱子人之禱天地山
　川是以我之有感彼之有子孫之祭先祖
　是以我之有感彼之無神靈之氣常屈伸
　而不已人鬼之氣則消散而無餘消散亦
　有久速之異但以我之氣而接其氣若乃
　其誠敬即上蔡所謂要有便有也
〇程子曰以功用謂之鬼以妙用謂之神
　又曰鬼神造化之迹也
　日暑月寒晝明夜晦春生秋殺夏長冬藏
　其生成萬物者皆鬼神之功用有迹可見
　也又曰妙用而不可見者視無形聽無聲
　體物而不可遺道無又有道有又無倏然
　忽然或變或化於虚空中而有雷有風為
　雨為電於樹枝上忽生花生葉或謝或開
　此天地間公平正直底鬼神人所共覩而
　不以為怪者也至於莫夜而有鬼火白日
　而走飛磚歗梁觸胸附耳人言千妖萬狀
　不可勝紀大易所謂載鬼一車春秋所謂
　石言于晋金鼎鑄而百怪伏漢劔試而神
　鬼嘷范魯公之鬼扇孔道輔之蛇笏可信
　不可信乎曰此皆一氣雜揉所生涉於邪
　暗人以為怪者皆非天地之正氣也盖鬼
　神之生於陰陽亦如人之生於世也人有
　許多物亦有許多鬼神亦有許多滿天地
　間密拶拶地隨象賦形各各具足不可謂
　無也生於天者為日月星辰則有彗孛棓
　雹之變生於地者為山川草木則有山魈
　海若魑魅魍魎之類生於水火土石而為
　變者則有滔天燎原雨土崩崖之變至於
　人也其正者為聖賢君子其變者為愚騃
　癡蠢為悍暴强梁又其大者不飜濁河清
　則為紛亂宇宙之怪人而其死也或為聦
　明正直之神而廟食百世或銜冤茹苦而
　結為牛鬼蛇神其變有不可勝言者烏可
　謂無第論其正不正爾子朱子有言如冬
　寒夏熱此理之正或時夏寒冬熱豈可謂
　無此理哉此聖人所以道其常而不語怪
　也
〇程子又曰伯有爲厲事别是一理朱子曰
　謂非死生之常理又曰人氣未盡而强死
　自是能爲厲子産爲之立後使有所歸此
　語窮理煞精可謂知鬼神之情狀矣
　左氏鄭人相驚曰伯有至矣則皆走不知
　所往或夢伯有介而行曰予將殺帶又殺
　段也國人益懼子産立公孫洩以撫之乃
　止曰鬼神有歸乃不為厲吾為之歸也晋
　趙景問曰伯有猶為鬼乎曰用物精多則
　魂魄强是以有精爽至於神明匹夫匹婦
　强死其魂魄猶馮依於人以為淫厲況良
　霄我先君穆公之胄其用物也宏其取精
　也多其族又大所馮厚矣而强死能為鬼
　不亦宜乎唐孔氏曰謂其居高官而任權
　勢奉養厚故用物精多而魂魄强或問先
　儒言鬼神之事道有又無今左氏所載不
　可謂無矣朱子謂人禀天地之氣終有散
　時特散有遲速爾其精神所到上動于天
　昔荆軻慕燕丹之義而白虹貫日衛先生
　為秦畫長平之策而太白食昴漢殺孝婦
　而三年大旱晋殺一無罪都督而血逆流
　于柱他如齊景公夢梧丘之鬼漢王氏雪
　鵠亭之冤史氏所書皆不可誣也愚請各
　條其說不使後之言鬼神者失所趍向而
　茫無指准是亦敬而遠之之義其說曰陰
　陽二氣散在兩間觸目無非鬼神者不隨
　他地頭去分别則混為一區幽明惑亂而
　人道不立矣故在天為日月星辰風雨霜
　露四時寒暑必有鬼神行乎其中顯然可
　見書所謂禋于六宗是也自當作一類看
　在地則五嶽四瀆山君川后能出興雲雨
　以助化工不可謂無武成所謂所過名山
　大川是也當自作一類看有功德在民載
　在祀典如昌黎所謂勾龍后稷以功夫子
　以德為聖為賢歷萬世而不可磨滅者當
　自作一類看如人死曰鬼氣已散了子孫
　精神聚處則祖考來格魯論所謂祭如在
　祭神如神在豈特士祭其先為然自天子
　至于庶人皆有等級分劑不可踰越當自
　作一類看下而至於山夔土羵水罔木妖
　無鬼有論而怪興蘆菔誅罔而躬對不可
　不信也或懸穎附箕或生霆起鶴天地間
　自有此等遊魂鬼術足以惑人不可謂無
　但非其正亦當自作一類看分類既精而
　析理甚明谷永所謂明於天地之性而不
　惑於神怪昔人所謂以道治天下則其鬼
　不神脩身之道得矣人之一身鬼神之會
　也只這軀殻在此裏而内外無一非天地
　陰陽之氣此心纔動便應故曰天地之塞
　吾其體天地之帥吾其性吾心正則那公
　平正直底鬼神自相應一有不正則彼之
　遊魂戾氣亦相糾結而不可解矣朱子曰
　如魚在水外面水即他肚裏水鱖魚肚中
　水便是鯉魚肚中水斯言雖小可以喻大
　後世以來妖淫浮祀之說興而吾心鬼神
　之德荒矣鳴呼悲哉


天原發微卷之十七


天原發微卷之十八𨓜九
　　　　魯齋鮑雲龍　景翔　編著
　　　　虚　谷　方　回萬里　校正
變化
　天地變化而陰陽生陰陽變化而人物生
　人物變化而聖賢生古之為士者三年有
　成十年一化始乎為士終乎為聖人皆變
　化其氣質之性以復於天命之性亦曰敬
　而已矣敬則主一一則誠誠則形形則著
　著則明明則動動則變變則化惟天下至
　誠為能化或問變化何以居二十五篇之
　終曰自太極肇判以來天地如大洪爐人
　物生其中自無而有皆從裏面陶冶出來
　自有而無又從裏面銷縮將去由先天開
　物之初六萬四千八百年後天自禹甲子
　至元甲午又三千五百一十餘年中間人
　物幾變幾化聖賢幾古幾今陵谷變遷宇
　宙更革安有一人一物之常在惟賴典籍
　之存有可稽考云爾寒變燠燠變暑暑變
　凉凉又變冷變之中有化焉故春化為夏
　夏化為秋秋化為冬寒暑代謝無有窮已
　人之與物亦囿於天地變化之中而不能
　違也腐柱生芝麻扶蓬直魚化龍潜者變
　而飛雀化蛤飛者變而潜鷹化鳩惡者變
　而善鳩化鷹善亦可變而惡貍變而豹豹
　變而虎小固可以化大矣惟聖罔念作狂
　大或變之而小亦可惜哉以陰陽推之亦
　無有不可變者况靈於萬物而為人乎瞽
　之子可為堯塗之人可為禹陋巷之如愚
　可以為聖人此善於變化者也其不善變
　化者丹朱商均不肖其父夏癸商辛不類
　其祖下惠跖蹻弟不能化其兄桓魋司馬
　牛兄不肯似其弟人為天地萬物之靈而
　不能自變其氣質以復於善是有負於天
　地之化有也然則欲善於變化者當如何
　亦惟純於敬以造誠之閫域則無愧於為
　人而可與天地參矣士希賢賢希聖聖希
　天舍敬其將曷以此變化一篇所以殿諸
　篇之後者以此
〇程叔子曰易變易也隨時變易以從道朱
　子曰變者化之漸化者變之成又曰陰變
　爲陽陽化爲陰
　變化相對言則變是長化是消若統體言
　則皆是化到换頭處便是變變是自陰而
　陽自無而有自微而著自夜而晝柔變為
　剛寒變為暖自萌芽變來成枝葉突然浸
　長改换而有頭面者變也化是自陽而陰
　自有而無自盛而衰自晝而夜剛化為柔
　暖化為寒凡有形有迹者皆漸漸恁地消
　縮去以至於無者化也又曰陰變為陽變
　是進自然長得猛陽化為陰化是退自然
　渭去無形迹陽進極而回故為退陰退極
　而上故為進故曰變化者進退之象也陽
　化為陰陰變為陽變化也所以變化者道
　也道者本然之妙變化者所乘之機故陰
　變陽化而道無不在兩在故不測故曰知
　變化之道者其知神之所為乎故神無方
　而易無體神無方者或在陰或在陽如方
　在春或已為夏方在秋或已為冬易無體
　者或為陰或為陽如方為春而又為夏方
　為秋而又為冬交錯代换而不可以形體
　拘也伊川云變如物方變而未化化則更
　無舊迹鶴山要義却云反歸舊形謂之化
　漸漸改者謂之變雖有舊形忽改者謂之
　化此古說也今說到朱子方親切
〇朱子曰化而裁之存乎變裁是裁截之義
　又曰推而行之存乎通通是通其變將已
　裁定者推而行之
　如一歲裁為四時一時裁為三月一日裁
　為十二時此是變也陰陽互變若不裁截
　豈有定體往來不窮謂之通因其變而處
　得恰好便是通通則不窮化是因其自然
　而化裁是人為變是變了他化是箇亹亹
　地漸去底意思如天意漸漸凉到得立秋
　便截斷這已後是秋便是變如子丑寅卯
　十二時皆以漸化而不見其迹及亥後子
　時便截取是屬明日所謂變也又如星辰
　運行無頃刻停息若以逐時及昏旦紀之
　則一日差一度亦記不得所以只於逐月
　裁斷通昏某中旦某中逐日便是化到這
　一月處便是變又如一年三百六十日日
　日漸次進去到那滿時這便是化自春而
　夏夏而秋秋而冬聖人去這裏截做四時
　這便是變
〇又曰通其變使民不倦須是得一箇人通
　其變若聽其自變如何得
　如亢龍有悔是不通了處得來無悔便是
　通通其變只要常教流通不窮如人處富
　貴貧賤夷狄患難這是變行乎富貴行乎
　貧賤行乎夷狄患難至於無入而不自得
　此便是通如就化處裁截便是變就變上
　處得好便是通天下事物之變只由他陰
　陽兩箇他自陰了反陽陽了反陰只得順
　他聖人若到那善之極處又自有一箇道
　理不到得履霜堅冰至之地陽裏纔見陰
　生便百種去裁抑他固是如此若一向是
　陽則萬物何由得成他自是恁地國家氣
　數盛衰亦恁地堯到那七十載時也自衰
　了便所以求得一箇舜分付與他又自重
　新轉遍若一向做去到死後也衰了文武
聖慧急急如高上神霄東華仙君律令敕
　右法取東華炁咽之再取炁吹使百骸九
　竅調和三尸九蟲消滅
　　　天民梳頭法
玉頂之上泥丸絳室玄華寶精天帝景色長
存玉林神光表異右爲隠月左爲隠日六合
清練百神化宻急急如高上神霄大帝律令
敕
　右法面對生炁方取炁咽之方梳頭反白
　成黒大吉大昌也
　　　天民沐浴冠帶法
玉晨寶冠雲帔霞裳虎帬制魔流金吐精五
濁速去八景光明令臣受賜罪削福臻長與
神霄棄眞上靈急急如高上五老天君律令
敕
　右法存五這玉女自月而下玉童侍立取
　生炁吹入水中方可沐浴
　　　天民與漱法
天清地明日月輝晨灌我五體光赫玉清炁
不受垢五藏華禜罪消比都禍滅九眞惡邪
伏匿福連上清今日錬沐一切受恩身生羽
服昇入帝庭急急如南極長生大帝律令敕
　右法合目存仙人玉女五色韋衣四獸獅
　子白鶴在面前日月輝光入水中叩齒三
　十六通東向取炁吹入水中先服一口然
　後用之
　　　天民出入法
奉佐玉清佩絫神虎也日入月開明八景六
甲隨神六丁從行利貞天地扶替勾陳七星
輔衛億保長生五雷兵甲與列浄眞刀兵水
火得離身形犯我天敕𧠕罡越行急急如高
上玉清消魔帝君律令敕
　右法早吸日光晚吸月光一中吹在左右
　辟邪萬災惡人斷口舌呪詛
　　　天民解衣法
受命天帝上升九天百神安位列侍神仙魂
魄和柔五藏華豐百體生液本精靈盈火令
交煥滅魁除兇上願神霄神府長眞僮劫游
帶俠日無窮急急如高上太微天帝律令敕
　右法左叩天鍾右叩天磬中嗚法鼓各三
　通解衣存太微虛皇至室方令卧人精徤
　不病有吉感應
　　　天民臨卧呪
天有九星地有九官我有九竅萬神查從三
尸伏滅五藏流通三田四支動息守中八卦
龍虎來侍我身妖精鬼魅萬邪不干眞宮肅
靜邪夣不侵急急如高上神霄消魔玉律令
敕
　右法兆取長生靈炁咽之嗚法鼓三通任
　意臥之
　生皆自此出焉
　天地之氣交而生人物觀其所交則氣之
　所至可以知其類之所從出矣天氣交乎
　地於人爲男於物爲牡地氣交乎天於人
　爲女於物爲牝男女牡牝又自交而生生
　化化之類砂窮人物既生氣隨天地之氣
　升降交感人得天地之中氣四方之氣無
　不感物得天地之偏而亦各隨所感故觀
　天地之氣交可以知人物之初生矣觀天
　地之氣感可以知人物之相生矣天地形
　也其交也以乾坤乾坤不用其交也以坎
　離非知道者孰能識之一日之氣十二時
　一月之氣三十日一歲之氣十二月氣之
　所至萬物各以其氣禀隨所禀而受天地
　之氣以為生生不窮之本人得天地之中
　故與天地同運而收萬物之氣于一身此
　人所以貴於天地靈於萬物也有能得天
　地之道執其機而用之是亦天地而已矣
〇又曰得天地之中氣爲人而四方之氣無
　不具故人爲天地之貴萬物之靈也
　人頭圓頂天足方履地面南背北左東右
　西耳聦目明手舉足履無不通正居天地
　中當子午位君臣父子五典之倫仁義禮
　智五常之理根於心而著於外得其氣之
　清而正且通者為聖為賢得其氣之濁而
　偏且塞者為愚為不肖至於近東者多仁
　而柔近西者多義而剛亦氣禀之異不得
　不然夷狄亦人類悍暴無禮義者以其得
　地尤偏故禀氣亦偏氣使然也非性也人
　直生禽獸横生草木側生横生者得氣尤
　偏故首西向背天足地於其偏之中亦有
　仁義存焉得東者仁得西者義所以當卯
　酉之位禽雖横而首昂與獸微異亦得東
　方之氣者仁得西方之氣者義鱗甲毛蜾
　之類又氣之漸入于地者也側生者得入
　地之氣得西北者剛得東南者柔天下之
　類盡之矣龍得正東虎得正西故東有蒼
　龍西有白虎說文云麟東方仁獸騶虞西
　方仁獸凡得東氣皆角得西氣皆齒角者
　常仁其不及者亦柔而易馴如牛羊之類
　是其太過者必剛而多賊如豺狼犬豕之
　類是西方獸皆宵行東方獸宵則暝惟龍
　不麗此數神故也禽横而首昂以氣離地
　以上漸近乎天故首昂而能飛然東西者
　自下而升首短尾長羽多文其將飛必騰
　而上西南者自上而降首長尾短羽多玄
　縞其將飛必墜于下亦有仁義存焉升之
　小者為雞雉飛不離地大者為鸞鳳飛冲
　天降之小者為鴿為鶴飛近天極為鳧鴨
　飛搶地至於入水東南夜暝西北夜飛自
　戌至酉漸入地自寅至卯漸出地故西方
　為甲蟲蜾蟲常多蟄氣漸入故也東方為
　鱗蟲羽蟲常多生氣漸出故也故龜黿之
　類善伏息魚蛇之類善變化陰陽變化升
　降使然也草得入地之氣故皆倒生與人
　正相反盖氣有逆順不容不然生於東者
　柔秋落春夏榮生於西者剛春落秋冬榮
　枝葉向陰葉不離地故獸宿之且食其葉
　木參乎天故禽棲之且食其實類也亥子
　丑三方不生物餘方皆生物惟其不生故
　天地自相生此天地所以長久而生物不
　息也歲之冬月之晦朔日之夜天地之道
　也
〇張觀物曰人壽百歲自陰之長數言之一
　年爲增一歲自陽之分數言之一年爲減
　一歲
　天以一三五七九而造始自子至巳六至
　九少至多為陽長陰消其氣自下而上陽
　生於下為陰中之陽此所謂陽先分之以
　立大限也陽分則虚虚為陰陽極則陰生
　地以二四六八十而續終由午至亥自九
　至六自多至少為陰長陽消其氣自上而
　下陰生於上為陽中之陰此陰乃長之以
　充其細數也陰長則實實為陽陰極則陽
　生陽先立大限者如人壽百歲已有定数
　陰來消陽者消其已定之數陰以形數言
　雖似一年長一歲陽以分數言實一年減
　一歲也故曰陽來則生陽去則死非陽去
　也陽為陰消盡其數爾
〇朱子曰言貴有序言語無序則不能有所
　爲也
　艮六五艮其輔輔頰車也艮止其輔言不
　妄出而有序則人易聽易行而悔可亡矣
　漢賈誼有才文亦雄偉胷次狹甚著事不
　得有些子盡要迸出來一齊說了只管跳
　躑暴躁不已失進言之序宜乎其徒絳灌
　之說帝亦謙讓未遑終是做事不成如韓
　信鄧禹孔明輩其言語皆有次序所以其
　君易聽終身行之不易其素豈特無悔而
　已哉素有一定之規模爾或問咸上六為
　輔艮六五為輔何也曰咸以兌上為口艮
　以九三為心故以五之陰為輔
〇邵子曰人之所以靈於萬物者謂其目能
　收萬物之色耳能收萬物之聲鼻能收萬
　物之氣口能收萬物之味
　其曰聲色臭味者萬物之體目耳鼻口者
　萬人之用體用交而人物之道備天下之
　物莫不有理有性有命窮之盡之至之而
　後可用天下之目耳鼻口為已之目耳鼻
　口則目無所不觀耳無所不聽口無所不
　言鼻無所不通夫如是則以天下之心為
　心心無所不謀故能以一心觀萬心一身
　觀萬身一物觀萬物一世觀萬世不觀以
　目而觀以心不觀以心而觀以理天下之
　物孰有出於此理之外哉故曰萬物静觀
　皆自得以此又曰自天地觀萬物則萬物
　為萬物自太極觀天地則天地亦物也人
　能盡太極之道則能範圍天地曲成萬物
　而造化在我矣豈千千之物為細物千千
　之民為細民之比哉
〇又曰天下將治人必尚行尚義天下將亂
　人必尚言尚利
　尚行則篤實之風行尚言則詭譎之風行
　尚義則謙讓之風行尚利則攘奪之風行
　是以三王尚行入于義五伯尚言入于利
　下於五伯夷而已哉豈忍言哉三代世治
　未有不治人倫之為道三代作亂未有不
　亂人倫之為道去人倫則夷矣自古殺人
　之多未有如秦之甚夫殺人之多不必以
　刃謂天下之人無生路可趍況以刃多殺
　之乎
〇朱子曰人心道心精一執中一十六字爾
　而一身之是非得失天下之安危治亂莫
　不係焉堯舜禹湯文武傳之孔子孟子者
　此也
　三代有道之長人以此立心國以此立治
　自孟軻氏没此學不傳功利乘之漢唐而
　下千五百年間未免架漏牽補過了時日
　雖不無小康而二帝三王周孔所傳之學
　未嘗一日得行乎天地之間也世之學者
　稍有才氣便不肯低心下意做儒家事業
　聖學功夫但取獲禽之多不羞詭遇之不
　正反取歛然規矩準繩之儒而姗笑之此
　正學所以不眀而世變日下也
〇又曰君子小人上達下達只初間用心分
　毫之差爾
　由乎天理故曰上達只管透進向上日進
　一日徇乎人欲日究汙下故曰下達小人
　只管向下一日沉淪一日被這人欲墜下
　去如人墜水相似大抵上下之分初間只
　争些子少間究竟將去越見差得多雖有
　智力亦補助救扶他不得了
〇古今人表述孔子之言曰生而知之者上
　也學而知之者次也困而學之又其次也
　困而不學民斯爲下矣又曰中人以上可
　以語上也唯上智與下愚不移
　班氏曰自書契之作先民可得而聞者經
　傳所稱唐虞以上帝王有號謚輔佐不可
　得而稱而諸子頗言之歸乎顯善昭惡勸
　戒後人故傳采焉解說經義曰傳傳曰譬
　如堯舜禹稷萵與之為善則行鮌驩兜欲
　與為惡則誅可與為善不可與為惡是謂
　上智桀紂龍逢比干欲與之為善則誅于
　莘桀之勇人崇俠紂佞臣與之為惡則行
　可與為惡不可與為善是謂下愚齊桓公
　管仲相之則伯竪貂輔之則亂可與為善
　可與為惡是謂中人兹因以列九等之序
　究極經傳繼世相次總備古今之要略云
〇上上聖人太昊帝伏羲氏黄帝軒轅氏少
　昊金天氏顓頊高陽氏帝嚳高辛氏帝堯
　陶唐氏帝舜有虞氏帝禹夏后氏帝湯殷
　商氏文王周氏武王周公孔子
　伏羲神農黄帝三皇也少昊顓頊高辛唐
　虞五帝也書序已言之矣禹湯文武三王
　也周公文王之子武王之弟成王之叔父
　制禮作樂身致太平聖德不可加矣仲尼
　祖述堯舜憲章文武上律天時下襲水土
　六經制作垂詔萬世自伏羲以來至于孔
　子集大成矣班氏列古今人品分為九等
　以此一十四聖歸之上上固得之矣胡為
　上中以下析為八等名實不稱錯亂顛倒
　俱失其次序哉愚併紀張顔二氏之辯于
　后張曰老子之默仲尼所師雖不在聖要
　為大賢文伯之父達於禮典動為聖人所
　嘆言為後世所則而在第四田單以即墨
　孤城復强齊之大魯連之博通忽於榮利
　藺子申威秦王退讓廉頗乃在第五大姬
　巫怪好祭鬼神陳人化之國多淫祀寺人
　孟子違於大雅以保其身既被宫刑怨刺
　而作乃在第六嫪毒之蒸昏亂禮度惡不
　忍聞乃在第七其餘差違紛錯不少本業
　未究而尋遇竇氏之難使之然乎顔曰六
　家之論輕重不同百行所存趣舍難一張
　氏輙申所見捃摭班史然而所編又自差
　舛大要知其古帝王之號而已諸人士見
　於史傳者無待解釋其間幽昩時復及焉
〇邵子曰人有十百千萬之不同各四四一
　十六等上而皇帝王伯下而士農工商賢
　愚相遠遼絶矣
　人也者物之至聖也者人之至生一一之
　物當兆兆之物豈非人乎生一一之人當
　兆兆之人豈非聖乎故千千之民分一民
　者細民也一一之士能兼兆民者巨民也
　物有小大民有賢愚故曰有一人之人有
　十人之人有百人之人有千人之人有億
　人之人有兆人之人
〇又曰人有三品善惡在焉上品之人不教
　而善中品之人教而後善下品之人教亦
　不善不教而善非聖而何教而後善非賢
　而何教亦不善非愚而何
　凡言教者教其可教者也不可教者非其
　所能教之也雖然不可以教之亦可以戒
　之庶幾免於凶德也是故作善則謂之吉
　人作不善則謂之凶人夫吉人者目不視
　非禮之色耳不聽非禮之聲口不談非禮
　之言足不履非禮之地人非其道不交物
　非其義不受就賢如飢渴避惡如䧟穽良
　如金石重如丘山儀如鸞鳳氣如芝蘭或
　曰不謂之吉人吾不信也凶人者言語險
　躁貪名逐非耽酒好色惡直醜正幸灾樂
　禍嫉良善如仇讎犯刑憲如衽席小則殞
　身滅性大則覆宗絶祀或曰不謂之凶人
　吾不信也易曰善不積不足以成名惡不
　積不足以滅身此之謂也南軒張氏曰人
　有三等上焉不變下焉不變軒輊斯世者
　常是中等人君子聚於朝中人皆化為善
　則是二分君子一分小人小人得用中等
　皆被引用則是二分小人一分君子愚曰
　康節之言所以教人為善南軒之言所以
　勉勵朝廷用君子之善家齊而後國治二
　先生之言可為萬世法邵又曰堯舜之世
　難乎其為小人雖有四凶不能肆其惡商
　紂之世難乎其為君子雖有三仁不能遂
　其善此又係乎上之人變化之如何
〇程子曰性相近習相遠此言氣質之性非
　性之本也張子曰形而後有氣質之性善
　反之則天地之性存焉故氣質之性君子
　有弗性者焉朱子曰人氣質相近之中又
　有美惡一定而非習之所能移者下愚也
　或問性之本何也曰孟子道性善是也程
　子所謂極本窮原之性也張子所謂萬物
　之一原是為天地之性乃未受生以前天
　理之流行所謂人生而静以上不容言者
　亦可謂之命也自其理言之不雜乎氣質
　而言是乃天命付子萬物之本然者純粹
　至善降而在人則寓乎氣質之中也故其
　言曰善反之則天地之性存蓋謂天地之
　性未嘗離乎氣質之中也故曰形而後有
　氣質之性又問氣質之性何也曰天地之
　所生物者理也其生物者氣與質也人物
　得是氣質以成形而其理之在是者則謂
　之性然所謂氣質者有偏正純駁昏明厚
　薄之不齊故性之在是者其為品亦不一
　告子所謂生之謂性程子所謂生質之性
　荀卿所謂性惡揚雄所謂善惡混韓文公
　所謂三品是皆指氣質之性而言也而不
　知性之本愚謂孟子道性善知本矣而不
　言氣質所以啓荀揚韓之紛紛也故程子
　曰論性不論氣不備荀揚韓言氣質之性
　矣而所以為性則不知直去孔孟千餘年
　後至濂溪而始明故又曰論性不論氣不
　以黄勉齋有言横渠張子分為天地人性
　氣質之性然後諸子之說始定信哉斯言
　又曰氣有偏正所受之理隨而偏正氣有
　昏明所受之理隨而昏明木氣盛則金氣
　衰故仁常多而義常少金氣盛則木氣衰
　故義常多而仁常少此氣質之性有善惡
　也既有氣質善惡之性則非天地本然之
　性矣以子思未發之中求之此心未發其
　中湛然萬慮不生是天地之性純粹至善
　則氣雖偏而理自正氣雖昏而理自明氣
　雖有嬴乏而理則無勝負及其感物而動
　則氣動而理亦隨之或理動而氣挾之由
　是至善之理聽命於氣善惡由之而判矣
　先師嘗曰此心未發之前氣不用事所以
　有善而無惡者此也又曰性近而習遠者
　何也曰自其常者而言之則性之善者習
　於善而日進乎高明性之惡者習於惡而
　日流乎汙下自其變者而言之則性之善
　者或習於惡而失其善性之惡者或習於
　善而失其惡凡是四者始皆相近而終則
　遠矣又引程子之言曰人性本善也語其
　才則有下愚之不移下愚有二焉自暴自
　棄也人苟以善自治則無不可移雖昏愚
　之至皆可漸磨而進也惟自暴者拒之以
　不信自棄者絶之以不為雖聖人與居不
　能化而又也仲尼之所謂下愚也然其質
　非必昏且愚也往往强戾而才力有過人
　者商辛是也聖人以其自絶於善謂之下
　愚然考其歸則誠愚也又云懈意一生便
　是自暴自棄朱子曰自暴者有强悍意非
　毁禮義是不好不通與他說好話自棄者
　有懦弱意亦道禮義是好也受人說只是
　自不肯做
〇張子曰德不勝氣性命於氣德勝其氣性
　命於德窮理盡性則性天德命天理氣之
　不可變者獨死生脩夭而已故論死生則
　曰有命以言其氣也語富貴則曰在天以
　言其理也此大德所以必受命
　吕氏曰君子之所以學者為能變化氣質
　而已德勝氣質則愚者可進於明柔者可
　進於强不能勝之則雖有志於學亦愚不
　能明柔不能立而已矣蓋均善而無惡者
　性也人所同也昏明强弱之禀不齊者才
　也人所異也誠之者所以反其同而變其
　異也夫以不美之質求變而美非百倍其
　功不足以致之今以鹵莽滅裂之學或作
　或輟以變其不美之質及不能變則曰天
　質不美非學所變是果於自棄其為不仁
　甚矣大德必受命者德即理也程子謂行
　天命天達天理也必受命是得其應也天
　之報應皆如影響得其報者是常理也不
　得其報者非常理也但八以淺狹求之便
　為差互天命不可易也然有可易者惟有
　德者能之如脩養之引年世祚之祈天永
　命常人之至於聖賢皆此道也侯氏曰得
　其常者舜也不得其常者孔子也舜自匹
　夫而有天下栽者培之也桀自天子而為
　匹夫傾者覆之也天非為舜桀而存亡之
　理固然也即是而推他可以觸類矣
〇朱子曰化不是一日内頓然便恁地人之
　進德亦然三十而立不到那三十時便立
　須從十五志學漸漸化去不惑知命耳順
　從心皆然
　胡氏曰孔子十五而志于學何學也曰大
　學也所以修身齊家治國平天下之道也
　三十而立何立也曰居天下之廣居立天
　下之正位行天下之大道不退轉也四十
　而不惑何不惑也曰富貴不能淫貧賤不
　能移威武不能屈卓然立乎萬物之表也
　五十而知天命何知也曰元亨利貞乾之
　四德行之昭明浩然與萬物同波處之各
　得其分而不亂也六十而耳順何其順也
　曰所過者化所存者神幾於天矣七十而
　從心所欲不踰矩何也曰以其動也天故
　也子貢曰夫子之得邦家者所謂立之斯
　立道之斯行綏之斯來動之斯和非天能
　如是乎愚謂聖人之學與天無極如建千
　萬年之基業然志欲大而久故三十以前
　十五年一化入大人之學以開其志又十
　五年持循已久則所學不變而卓有成立
　矣自此以後亹亹地去十年一化有漸進
　底意思不惑則進於立矣故洞然於事物
　當然之理而無所疑又十年而知天命則
　不惑又不足言矣此心與天命相流通無
　間然也又十年而聲入心通無所違礙不
　思而得也由是涵養積累之久至於從心
　不踰矩之地此十年之間則安而行之不
　勉而中矣蓋夫子之學乾大人之學也前
　三十年分為兩節所以開其久大之其後
　三十年分為三節所以造於從心不踰矩
　之地確乎不拔志學也閑邪存誠而立也
　知至知終不惑也聲氣相求耳順也乃見
　天則不踰矩也故曰夫大人者與天地合
　其德日月合其明四時合其序鬼神合其
　吉凶夫豈一日之力而至此哉吾故曰夫
　子之學乾大人之學也黄勉齋謂說者以
　為聖人立法謙辭以勉人則聖人皆是架
　空虚誕之辭豈聖人正大之心哉至哉斯
　言朱子亦曰聖人非心實自聖而姑為是
　退託也
〇又曰致知誠意是學者兩箇關
　致知乃夢與覺之關誠意乃善與惡之關
　透得致知之關即覺不然則夢透得誠意
　之關則善不然則惡也
〇天即人人即天
　人之始生其得於天也既生此人則天亦
　在人矣凡語言視聽動作皆天故曰顧誤
　天之明命常見得此道理昭然在目也下
　學者事也理在事中若直能盡得下學之
　事則上達天理便在此人之所生理與氣
　合而已凡思慮云為皆氣也而理存焉故
　發為五常萬善皆理也西山真氏曰窮理
　主知而言無一物之不格盡性主行而言
　無一理之不體知得盡行得盡便是至於
　命命是天之賦於我者圓外竅中是心之
　體虚靈知覺是心之用仁義禮智是心之
　理五峰胡氏曰大哉性乎萬善具焉天地
　由是而立有源之水寒冽不凍有德之人
　厄窮不塞日没見託於月孔子亡矣道託
　於孟
〇周子曰聖希天賢希聖士希賢伊尹顔淵
　大賢也伊尹耻其君不爲堯舜一夫不得
　其所若撻干市顔淵不遷怒不或過三月
　不違仁志伊尹之所志學顔子之所學過
　則聖及則賢不及則亦不失於令名
　朱子曰隨其用力淺深以為所至遠近不
　失令名以其有為善之實也故胡氏曰周
　子患人以發策波科榮身肥家希寵為事
　也則曰志伊尹之所志患人以知識聞見
　為得而自畫不待賈而沽也故曰學顔子
　之所學人有真能立伊尹志修顔子學然
　後知通書之言包括至大而聖門之事業
　無窮矣愚曰學者欲變化其氣質莫大於
　希聖希天之學然必自希賢始伊尹耕莘
　樂道未嘗無顔淵之學顔淵居陋巷而有
　為邦之問未嘗無伊尹之志二大賢易地
　則皆然士能反身而誠不事緣飾希之則
　是必也立志講學以實而無愧於身事親
　從兄以實而無愧於家忠信篤敬以實而
　無愧於鄉進思盡忠以實而無愧於官有
　實勝之善而無名勝之耻由是復焉執焉
　而賢可希性焉安焉而聖可希發微不可
　見充周不可窮而天可希志伊學顔者可
　不及求諸身耶
〇程子曰充廣得去則天地變化草木蕃充
　廣不去則天地閉賢人隱
　朱子曰已所不欲勿施於人只管充廣將
　去則萬物各得其所充之於一家一國一
　天下自莫不各得其所如何天地不變化
　草木不蕃若充廣不去則出門便有礙孟
　子一書只是要人充廣曰收其放心此是
　外面收入裏來曰知皆廣而充之又要從
　裏面推出去故曰修其身而天下平皆不
　出恕之一字
〇朱子曰敬以直内義以方外八箇字一生
　用之不窮
　敬立則内直義形而外方這終身可以受
　用義是心頭斷事底心斷於内而外便方
　正萬物各得其宜丹書曰敬勝怠者吉怠
　勝敬者滅義勝欲者從欲勝義者凶敬便
　竪起怠便放倒以理從事是義不以理從
　事是欲又以敬字解直字義字解方字敬
　而無義則做事便錯了只義無敬則無本
　須是敬義立方不孤敬以直内是持守工
　夫義以方外是講學工夫直是直上直下
　胷中無纖毫委曲方是割截方整之意敬
　譬如鏡義便是能照底敬無義便是死殺
　了不是活底敬
〇又曰須是將來做箇本顧涵養得貫通時
　敬以直内便義以方外
　又如雖在静坐處亦須驗箇敬肆敬便是
　天理肆便是人欲如居處便須驗得恭與
　不恭執事便須驗得敬與不敬有一般人
　專要就寂然不動上理會及其應事却七
　顛八倒又牽動他寂然底又有專要理會
　事却於根本上全無工夫須是徹上徹下
　表裏洞徹方可
〇又曰敬天德也敬便徹上徹下與天無間
　程子曰毋不敬可以對越上帝范氏曰經
　禮三百曲禮三千一言以蔽之曰毋不敬
　朱子曰堯是初頭出治第一箇聖人尚書
　堯典是第一篇典籍說堯之德都未下别
　字欽是第一箇字如今看聖賢千言萬語
　大事小事莫不本於敬收拾得自家精神
　在此方看得道理盡然後修身齊家舉而
　措之天下爾敬有甚形影只是收歛身心
　不容一物便是主一明道教人静坐李先
　生亦然須静坐始能收歛臨事方用便有
　氣力又曰敬字通貫動静真氏曰冬氣閉
　藏不密温暖無霜雪則來年陽氣無力五
　穀不登人心亦是如此静時紛優則動時
　安能中節故周子以主静為本程子以主
　敬為本皆此理也武夷胡氏曰敬之一字
　力行十年須别朱子曰天地似也有箇主
　宰方始恁他變易便是天地底敬成湯所
　以克配上帝者蓋自聖敬日躋始愚按東
　萊吕氏曰敬是百聖相傳第一箇字聖學
　下工夫處至顧命之書又曰周公精微之
　傳成王得之將終方以示羣臣孔子精微
　之傳曾子得之將終方以示孟敬子皆主
　於敬而已聖人太極之全體不假修為而
　尚存乎敬況學者乎夫知此而修之君子
　之所以吉也不知此而悖之小人之所以
　凶也修之悖之亦在乎敬肆之間而已矣
　敬則欲寡而理明寡之又寡以至於無則
　聖學可希矣故朱子謂程先生所以有功
　於後學者最於敬之一字為有力者此也
　學者可不勉諸
天原發微卷之十八










