#+TITLE: 太上洞玄靈寶無量度人上品經法-南宋-陳春榮
#+DATE: 2016-06-11 12:26:48
#+SOURCE: github.com/kanripo/KR5a0094 master f4402c8d                
謹按靈寳經法秋一
凡九品陰功及消禳災害并自用祈福度厄
行功存身爲
元始天尊坐空浮五色獅子之上居日光中
　天地父母
國王及天象可以神誦(上丹田神/誦四千遍)爲灾厄及
他人可以心誦(中丹田心/誦三千遍)爲一切亡殁幽魂
可以炁誦(下丹田炁/誦三千遍)每一存思須得十遍十
遍爲一過百遍爲十過十言一叩齒以召神
百言一嚥津以和炁錯一宇却前三十字以
誦之越一字再覆五十字以誦之誦則下聲
而誦之詠則朗吟以詠聲使音句周竟勿令
匆速苟貪遍數常令神魂悅暢香炁綿綿不
絶於室若以音聲華美急逐遍數亦無靈感
空尸誦經欲飛返沈非徒无益亦招輕誦之
愆玉几仙降筆
混淪未判中存得一之靈大塊既分内抱生
三之寳散而爲炁聚則成文彌綸空洞之中
羅絡虛玄之表元綱流演立天地之精根萬
範開張布陰陽之血脉五文普植三景齊明
開天三十二重結炁百千萬道于以保制劫
運輔贊
皇圖作迴生起死之玄機爲入聖超凡之要
妙演三洞皆言有作教一國盡達无爲藏靈
寳於身田納黍珠於性地舉一念入大浮黎
二開重樓登鬱羅蕭臺常親自己之虚皇頓
悟惟心之元始悠悠庶類皆成不死眞神蠢
蠢羣靈咸曰長生大聖

太上洞玄靈寳无量度人上品經法卷之一
　　太上三五都功職籙弟子陳椿榮集註
　萬聖尊崇衆眞欽仰无上可上玄之又玄
　洞玄靈寳是品秩之名無量度人即一卷
　之目諸經所宗故曰上品功用微妙是爲
　妙經
　　　叙玄章
道言(酉文)
　上清玉晨大道君靈寳天尊之言也道君
　序經故以道言爲首玄師曰凡有道言皆
　玉晨大道君自序非二章之首
昔於始青天中
　始青天王隆騰勝天也
碧落空歌(卯文)大浮黎土(離文)
　浮黎玉隆天帝内諱也
受元始度人无量上品
　玉晨大道君爲靈寳教主乃元始天尊之
　弟子太微天帝君之師也受靈寳上品度
　人之道
　　　啓運章
元始天尊
　註元始天尊是虚皇之應號也從眞起應
　則曰證修妙思幽源乃自性獨有洞神經
　曰妙象無形應感有體眞精之炁化成姿
　容
當說是經周迴十過以召十方
　元始天尊爲道法宗主當此劫運開圖出
　教說法傳經先周召十方天眞然後登座
　法曰元始天尊元自己元神一身之主也
　　　眞應章
始當詣座(子至午/文挑)
　座者空玄之座言方始當詣其座
天眞大神(上清/文)
　上元至眞九品之眞
　御註是出三界無修證無位業之高眞
上聖高尊(玉清/文)
　中元聖尊九品之聖
　御註是有修證有位業之上聖
妙行眞人(太清/文)
　下元仙眞九品眞人
　御註是无爲无作之眞人皆在玉清之境
　出離三界之天也此三號天眞比一身則
　屬上部八景神炁
無鞅數衆乘空而來飛雲丹霄緑輿瓊輪羽
蓋垂蔭流精玉光亥文
　流精玉光是九色圓象又曰日月炁天之
　靈寳也可以採鍊餌之成眞
五色鬱勃(酉文)洞煥太空
　　　定極章定觀法大洞境界
七日七夜諸天日月星宿璇璣玉衡一時停
輪
　玄師曰既言日月停輪何以分其七日七
　夜之數乃天尊妙用神通化機運感之所
　致此之微妙聖應天尊外化日月不行星
　宿不運璇璣玉衡一時停輪不顯晝夜其
　實内運主宰功用未嘗暫停故玉晨明七
　日七夜之數又非人世七日七夜之比以
　内言之大定神光湛然見玉清境有七日
　七夜之功也日月停輪二目不瞬也即非
　㝠目亦非内視亦非臨目是七日七夜久
　視停其目瞬照明三部内外洞然其一身
　炁血朝運於百節經絡陰陽營衛皆係於
　三部脉息其息乃人之一身璇璣玉衡也
　四至爲璇璣三部爲玉衡既是璇璣不運
　日月駐景星宿停輪四至不至則三部不
　息一身炁血俱不運轉
　御註兀然泰定與神炁合也




　　　四星爲璇璣三星爲玉衡
　璇
　璣(一呼一吸四至共得六寸)
　玉(一呼二至一吸二至各得三寸)
　𢖍(一至得十五分經歸天地縱)
　之(橫十五故)
　圖(上帝付黃帝河圖也)
　靈寳内象丹㫖曰人之一炁往來者呼吸
　是也夫人一呼一吸而爲一息一息之間
　則分陰陽呼而明爲陽爲晝吸而晦爲陰
　爲夜七竅之呼七日也七竅之吸七夜也
　天機不動神凝目住脉定心停故曰七日

　七夜日月星宿璇璣玉衡一時停輪也
神風靜默
　無吹嘘出入之息
山海藏雲(子文)
　无蔽明妄想之業
天无浮翳
　清明湛寂也
四炁朗清(卯文)
　自然温凉寒燠也
一國地土
　猶一身也
山川林木
　猶四肢百脉毛髮孔竅營衛骨節也
緬平一等无復高下土皆作碧玉无有異色
　入於道定之境湛然體性一身内外皆如
　碧玉无一毫之塵也
　玄師曰定觀七日不知晝夜觀心无心乃
　是眞元之心觀形无形乃識本始眞形心
　形都无自入无形之道此乃大定神光湛
　然見玉清境有七日七夜之功也
衆眞侍座(玉清/文)
　天尊以大法而感召十万天眞則隨感而
　咸集亦猶收神氣海藏息丹田則三萬六
　千神官自侍左右
　　　還元章
元始天尊玄坐空浮五色獅子之上(午/文)
　玄師曰天尊空浮乃自己元神居玉清宫
　玄坐者法身所御也獅子者元始威神也
　是五炁朝絳宫威神之妙化結成獅子天
　尊乘之下入丹田左青右白前赤後黑中
　黄故有五色獅子之象因成五行
說經一遍諸天大聖同時稱善是時一國男
女聾病耳皆開聰
　天一生水也乃坎之炁孕於乾金諸天大
　聖同時稱善者萬神一時俱暢一國男女
　者法身陰陽二炁聾病者坎爲耳故屬之
　玄師曰至道言之迷音不知音外眞病耳
　不聽无聲大聰亦聾
　御註何謂之聾以耳无聽德之善故也一
　聞天尊說法則天耳開聰法音流響洞然
　无礙也餘同此說
說經二遍盲者目明
　地二生火也乃離之炁孕於巽木離爲目
　目應心心昧於物暗而若盲依道而行心
　開音悟物莫能蔽邪
說經三遍喑者能言
　天三生木也乃震之炁孕於艮水艮爲山
　山高土厚水泉出焉
說經四遍跛痾積逮皆能起行
　地四生金也乃兊之炁孕於坤土起行者
　乃植立之狀木性有焉
說經五遍乆病痼疾一時復形
　天五生土也乃離寄戊而土炁孕於離也
說經六遍髮白返黑齒落更生
　天一生水以地六成之
說經七遍老者返壯少者皆强
　地一一生火以天七成之
說經八遍婦人懷妊鳥獸含胎已生未生皆
得生成
　天三生木以地八成之歸東處震爲砂乃
　民震合而木成於水砂者汞感鉛炁而結
說經九遍地藏發泄金玉露形
　地四生金以天九成之還西兊方爲金乃
　坤兊合而金成於土蓋汞歸土釜而成寳
　也
說經十遍枯骨更生皆起成人是時一國是
男是女莫不傾心皆受護度咸得長生
　天五生土以地十成之
　玄師曰天尊十遍說經五行生成之道先
　五行生數後五行成數十轉迴靈之道也
　明其道則長生用其道則證此十瑞大功
　　　重玄章
道言是時元始天尊
　覆述天尊周回說經以召十方之事重顯
　指其方所次序
說經一遍(震文)東方无極无量品至眞大神
无鞅之衆浮空而至
　太安堂鄉納善世界
說經二遍(離文)南方无極无量品至眞大神
無鞅之衆浮空而至
　宛梨城境棄賢世界(一云宛梨/一作宛利)
說經三遍(兊文)西方无極无量品至眞大神
无鞅之衆浮空而至
　福堂洲咸行世界
說經四遍(坎文)北方无極无量品至眞大神
無鞅之衆浮空而至
　鬰單野清淨世界
說經五遍(艮文)東北无極无量品至眞大神
无鞅之衆浮空而至
　福集鄉長安世界
說經六遍(巽文)東南无極无量品至眞大神
無鞅之衆浮空而至
　元福田用賢世界
說經七遍(坤文)西南无極无量品至眞大神
无鞅之衆浮空而至
　延福鄉仁靜世界
說經八遍(乾文)西北无極无量品至眞大神
无鞅之衆浮空而至
　福德野延賢世界
說經九遍(戌下/亥上)上方无極无量品至眞大神
无鞅之衆浮空而至
　諸天宫闕
說經十遍(辰上/巳下)下方无極无量品至眞大神
无鞅之衆浮空而至
　洞淵九壘正行遊梵四音三十六宫大地
　官府北酆諸宫
十遍周竟十方无極天眞大神一時同至一
國男女傾心歸仰來者有如細雨密霧无鞅
之衆迮國一半土皆偏陷非可禁止於是
元始懸一寳珠(雙手掐/玉清文)大如黍米在空玄之
中去地五丈
　玄師曰天尊施玄妙大化懸一寳珠在空
　玄之中莫測所懸之系黍米者馨香五穀
　之長去地五丈者離於五欲五塵五聚五
　色五香五聲出五濁世在五行數外故能
　入空玄之妙
　薛幽棲註寳珠者喻道也亦同玄珠之義
　黍米者五穀之長爲生人之本言人之得
　經如命之資米五濁既出自無衆患五行
　不用永離相刻自然長生乆視得道成眞
元始登引天眞大神上聖高尊妙行眞人十
方无極至眞大神无鞅數衆俱入寳珠之中
天人仰看唯見勃勃從珠口中入既入珠口
不知所在
　天眞上聖妙行至眞炁合道妙體合道眞
　故能隨夭尊登引入空玄黍珠之中天人
　體未合眞不能同入仰看而已且下格小
　仙有芥子納須彌之妙懸壼天地之境何
　況大聖天尊敷宣大教示現神變也以至
　道言之一國者一身之比傾陷者道有傾
　迮未全一體難稱玄重之妙天人則萬神
　也天眞大神上聖高尊妙行眞人則三元
　之神也夭尊則自己元神一身之主也以
　内景妙道言之乃玉清寶珠神仙胎化之
　訣
國人廓散地還平正无復欹陷
元始即於寳珠之内說經都竟衆眞監度以
授於我
　元始說經於寳珠之中衆聖俱入此時只
　度道君一人道君受得此經故云以授於
　我我即道君自稱也
當此之時喜慶難言法事粗悉諸天復位倏
欻之間寂無遺響是時天人遇值經法普得
濟度全其本年無有中傷傾土歸仰咸行善
心不殺不害
　除身業罪
不嫉不妬
　除心業罪
不婬不盗
　除身業罪
不貪不欲
　除心業罪
不憎不𡜍言无華綺口无惡聲
　復除心業罪也此十二大戒凡修誦此經
　先須受持
齊同慈愛異骨成親國安民豐欣樂太平
　　　演梵章
經始出教一國以道預有至心宗奉禮敬皆
得度世(雙手玉清/文至此放)
　　　宣祕章
道言元始天尊說經中所言並是諸天上帝
内名隱韻之音亦是魔王内諱百靈之隱名
也非世之常辭
　　　上聖章
上聖已成
　上聖洞合道妙功德已成
眞人通玄究微能悉其章誦之十過
　十遍爲一過百遍爲十過誦經當以十過
　爲法
諸天遥唱萬帝設禮河海靜默山嶽藏雲
　无出入息也
日月停景
　目不瞬也
璇璣不行
　脉不息也此亦大定之法
羣魔束形鬼精滅爽(上清/文)
　玄師曰酆都六洞内外一十二宫魔王乃
　魔靈又曰羣魔此魔壞人善性附人惡事
　干試學人世有禽畜五行精物化爲鬼魔
　此輩分形異類神同於人又有外道妖魔
　及精靈苦爽之鬼化天尊神仙眞人惑亂
　善人道士明詳勿失墜入此流中
迴尸起死白骨成人
　玄師曰眞人能通玄究微曉達經内大洞
　祕諱獲十品感應功德此眞人之格也
　　　至學章
至學之士
　心堅於金石操烈於水火天地不能逾鬼
　神不能惑行人之所不能行以有若无此
　太極以下有仙名者
誦之十過則五帝侍衛三界稽首魔精喪眼
鬼妖滅爽(上清/文)濟度垂死絶而得生
　玄師曰至人學士誦之獲六品功德
所以爾者學士穢炁未消體未洞眞召制十
方(玉清/文)威未制天政
　天政謂日月五星天文七政
德可伏御地祇束縛魔靈(玉清/文)但却死而已
不能更生
　學士骨體未眞穢炁仍在不能威制天象
　止獲三品功德此至士之格也
　　　勸道章
輕誦此章身則被殃
　不齋戒沐浴行香誦者獲被殃之罪
供養尊禮門户興隆世世昌熾與善因縁萬
灾不干神明護門(玉清/文)
　供養尊禮獲五品善果
　　　讚玄章
斯經尊妙獨步玉京度人无量爲萬道之宗
巍巍大範德難可勝
　　　修誦章
道言凡誦是經十過
　凡誦者則不限高下之格是能依法精心
　誦持十過者
諸天齊到億曾萬祖幽魂苦爽皆即受度上
昇朱宫格皆九年
　三元品戒朱陵度人之格有五等九年者
　中福之格大福則三年小福則二十四年
受化更生得爲貴人而好學至經功滿德就
皆得神仙飛昇金闕遊宴玉京也
　玄師曰師受有經之者不以修持止誦經
　十過致此玄應此言自身功德果報度萬
　祖苦爽上昇朱宫依朱陵品格九年受化
　更生得爲貴人若夙靈通達不昧其本而
　能好學至經自身功德滿日飛昇上清之
　天遊宴大羅玉京也此凡誦十過之格也
　　　上學章
上學之士
　聞道勤行見法必學始終不替寒暑无虧
　此太清九宫已下有仙名者
修誦是經
　内修其道外誦是經
皆即受度飛昇南宫
　玄師曰上學之士亦修亦誦不能度於萬
　祖止得自身受度此上士之格也
世人受誦
　世人者常途之人也非出羣之士
則延壽長年後皆得作尸解之道魂神暫滅
不經地獄即得返形遊行太空
　詣師受經誦之止得延壽尸解此世人之
　格也從眞至此凡有五等則階級差殊也
　　　暢微章
此經微妙普度无窮一切天人莫不受慶无
量之福生死蒙惠
　　　效盟章
上天所寳不傳下世至士齎金寳效心盟天
而傳輕泄漏慢殃及九祖長役鬼官
　前以輕誦殃身後以輕泄殃及九祖
　玄師曰若輕泄易忽漏慢玄科妄泄非人
　不依年限而私傳或依年限而不齋或盟
　受漏祕禁使輕慢不信玄文皆入中科殃
　及九祖長役鬼官者地府主役鬼之官也
　五嶽掃山酆都役隷山河疊治此鬼官役
　也又有驅雷役電天官役也擔沙負石地
　官役也漣汲溟波水官役也此三官徒役
　也
　　　玄局章
侍經五帝玉童玉女二十四人
　紅杏(震/文)墨黑(坎/文)磨眞(兊/文)襪臘(離/文)靈寳(中文/掐定)
　(取五方/炁吹)
營衛神文保護受經者身(中文/剔訣)
　東方九炁青靈啓道童子青靈玉女南方
　三炁丹靈啓道童子丹靈玉女西方七炁
　皓靈啓道童子皓靈玉女北方五炁玄靈
　啓道童子玄靈玉女中央一炁黄靈啓道
　童子黄靈玉女各二十四人此五方五老
　帝君各遣玉童玉女計二百四十人侍衛
　保護
　玄師曰此乃五行四季九宫二十四炁之
　神皆在身中
　　　三元章
道言正月長齋
　齋者謂身无雜務心不外馳内外清虚抱
　元守一終乎此月故曰長齋
誦詠是經
　誦則下聲而誦之詠則朗吟以詠聲
爲上世亡魂斷地逮役度上南宫
　玄師曰正月者上元天官會地水二官於
　上元紫微宫校諸功德名舉遷賞會之月
　宜度上世祖考亡魂斷諸三徒之役
七月長齋誦詠是經身得神仙諸天書名黄
籙白簡削死上生
　七月者中元地官會天水二官於中元陽
　臺宫校勘功過名慶生中會之月宜度已
　身諸天書名而得神仙也黄籙者天之金
　籙也白簡者死籍也所謂金籙上生名白
　簡削死字也
十月長齋誦詠是經爲國王帝主君臣父子
安鎮國祚保天長存世世不絶常爲人君安
鎮其方民稱太平
　十月者下元水官會天地二官諸天諸地
　諸水眞聖仙靈星宿宫曹鬼神主宰普校
　一切功過善惡於東極天之尾閭泄水之
　源清泠府中名普校建生大會之月宜爲
　國祝安帝王聖祚及依法安鎮有灾之方
　則民稱太平矣又法曰正月屬寅寅爲鬼
　道是以拔濟先亡
　按存思口訣水始生火長生寅水火既濟
　鍊度死魂玉眸鍊質黄華蕩形七月屬申
　申爲人門是以自度己身
　按存思口訣火之成數水土長生申此乃
　成數所以得度十月屬亥亥爲天門是以
　上爲帝王安鎮國祚下爲臣庶保護太平
　按存思口訣土之成數木之長生亥木乃
　祖炁所以爲父子也土之成數所以爲帝
　王國主也
八節之日誦詠是經得爲九宫眞人
　一(坎/文)二(坤/文)三(震/文)四(巽/文)五(中/文)六(乾/文)七(兊/文)八(艮/文)
　九(離文復/掐中文)
　八節者四立二至二分日也八方天眞朝
　集校量罪福功過於上元八景宫中至日
　齋戒本方消禳九州地分四十五日水火
　兵旱災癘誦詠向其方順宫以建指
　冬至坎用事立春艮用事春分震用事立
　夏巽用事夏至離用事立秋坤用事秋分
　兊用事立冬乾用事周迴八宫以應八節
　惟中宫者已也身在中宫得守於五也故
　爲九宫眞人也正是戴九履一左三右七
　二四爲肩六八爲足五爲吾腹乃上清九
　元豁落之道也










本命之日誦詠是經魂神澄正(玉清/文)萬炁長
存不經苦惱身有光明三界侍衛五帝司迎
萬神朝禮名書上天功滿德就飛昇上清(玉/清)
(文至上/清文挑)
　本命之日百神朝身諸天所重此日修誦
　拘魂制魄保命寧神澄正五臟萬炁集身
　　　行道章(此章當默念内/思依法修存)
道言行道之日
　誦經之日也
皆當香湯沐浴
　五香之湯也(白芷青木香白檀香沈/香甘松取東流水煎湯)
　存思口訣香沐上湯浴下謂焚香沐上以
　手拂香入鼻想入頂門泥丸次飲水浴下
　若大沐浴日沐月浴即運日從左目出左
　太陽上有赤光下注成火合我心火燒身
　畢次存光芒復日太陽上左停次運月從
　右目出右太陰上有玉光下注成雨合我
　腎水如大海中洗浴我身滌去五臟穢濁
　存玉光復月太陰上右停日月洞照我身
　如在虚空雲座无有隔礙定念齋心
齋戒
　齋者内齋其心外齋其形戒者内持其志
　外持其行
　玄師曰齋者有四一曰心齋二曰常齋三
　曰清淨齋四曰長齋戒者十二大戒(在/經)无
　上十戒九眞妙戒(詳載/大法)
入室東向
　東爲長生之方諸天所尊入室誦經迎而
　向之
　存思口訣一謂召十方无鞅之神入於已
　身曰入室背死向生曰東向一謂入靜室
　而東向兩說並用内外相應也
叩齒三十二通上聞三十二天
　叩齒以集神叩齒之法左爲夭鐘伐鬼靈
　也右爲夭磬集百靈也中爲天鼓朝聖眞
　也叩齒擊天鼓也想其聲如鼓上震頂門
　響徹三十二天
心拜三十二過
　心拜不傾側泥丸九宫也心拜過於形拜
　形雖不動存心屈伏如身禮也
　閉目存三十二天自北維起太皇黄曾天
　由東入南至西每方各有八夭在青霄五
　色雲内金樓玉殿各見一帝君儼然分明
　次存自身左耳腦縫出東八天額前出南
　八天右耳腦縫出西八天腦後出北八天
　却自皇曾夭爲始每念一天名叩齒一通
　心拜一拜次第二玉完夭周迴四方至賈
　奕夭總三十二拜
　按大法皇曾夭治在北方亥之西乘西北
　方奎壁二宿梵炁東向誦經東八天出於
　左耳腦縫者此皇曾天起自北維也








　凡誦念當依此圖存習精熟知天所在舉
　念運心了然分明免致臨時疑回不决
閉目靜思
　存神定志入於玄微妙化之境閉目者收
　視也收視則神還内觀靜思者心不外馳
　專思其神也
身坐青黄白三色雲炁之中内外蓊冥
　以舌抵上腭先閉炁十二息存三元正宫
　中有三炁内徹五臟之間存下元丹田宫
　白炁昇中元絳宫黄炁混合爲一存中元
　黄白炁上昇上元泥丸宫青炁混合爲一
　三炁從頂門出外盈一室交絡身形纏映
　所坐自然蓊冥也
　玄師曰玄炁青元炁黄始炁白即是三炁
　也皆從一炁而生今居三炁之中以學人
　存三守一之道一者炁之母也眞常之道
　也
　存思口訣青黄白三色之炁乃太上始生
　之炁玄元始三炁也天地始生三炁凝結
　所以誦經之士身坐三炁之中青乃東方
　之炁也故在兆之前黄乃中央之炁也故
　在兆所坐處白乃西方之炁也故在兆之
　後何不說紅黑二炁乃水火也天地未生
　已具此炁夭地始生未形此炁四象既有
　二炁始明爲日月也蓊冥者爲已處黄炁
　之中二炁在外掩映自然蓊冥也
有青龍
　存肝中青炁從眼出嘘化爲青龍侍于左
　目是肝候
白虎
　肺中白炁從鼻出呬化爲白虎侍于右
　鼻爲肺應
朱雀
　心中赤炁從口出呵化爲朱雀導于前
　舌是心宫
玄武
　腎中黑炁從耳出吹化爲玄武立于後
　耳爲腎司左出龜右出蛇
獅子
　脾下出五色獅子呼在坐下
一法膽出獅子六隻
　一雲十二雙列于左右
白鶴
　白鶴自胃從頂出嘻九雙在上
羅列
　羅列于左右前後上下
　訣曰四方上下之神備至名曰六儀
左右
　法曰左日右月出眉後兩太陽六合之府
日月照明
　存日自左太陽出于左目日紫赤炁九芒
　存月自右太陰出于右目月黃白炁十芒
　此自己日月也
洞煥室內項生圓象光映十方
　存日月各雲面九寸輝耀室內光芒灌入
　鼻口入腦後玉枕宮發九色圓象出項後
　如虹霓之狀光徹十方
如此分明
　存前三炁四靈獅子白鶴日月圓象一一
　分明一法日在前月在後東向誦經大明
　生於東月生於西上日月也
　　
　　

　　
　存思口訣青龍白虎朱雀玄武四神也獅
　子地獸在我下者乘我者也比地馬同類
　之神者也白鶴飛禽在我上者覆我者也
　龍共類而仙者也四方上下之神備至名
　曰六儀方見日月之形洞煥室内則水火

　二象見矣五炁備矣乃通前三炁也
　此靈寳始生天地之象也
　　　密呪章
　玄師曰有心呪心中神存意祝也有微呪
　自己可聞其聲也有密呪心言而已口動
　无聲也
密呪曰
　所謂密者口誦心覺神意洞冥外人不可
　曉其聲也
　　　召仙曹總章呪(左手玉清文/右手上清文)
　高天之上玉清爲主玄罡大魁太玄生府
　中有帝君靈虚王母(法曰凡靈寳洞玄仙/官皆屬西元王母内)
　(禁靈/虚宫)玉文金符司治仙禁金童玉女校精
　辯魔統制伯史(法曰伯史乃人身命門中/一神名此神專昇降三宫)
　(互傳人身/功過等事)上達三天形成司舉傳奏教令
　蠲灾救苦備衛護道囚縛鬼侮流浪諸天
　濟生度死解厄摧怪通達紫府十天告命
　召其所主急急如
　上清靈寳命
　元始上帝敕(密誦一過布十方炁叩齒九/通次存玄元太上道君在虚)
　(空中侍衛/眞靈儼然)
　　　發爐呪
无上玄元太上道君(太清/文)
　太清金闕後聖玄元上道君
　玄師曰凡啓奏太清即告五靈玄老君召
　出身神若關啓上清即告眞元教主太上
　老君若啓奏元始天尊即告太上道君
召出臣某身中三五功曹(玉清/文)
　三天功曹三天自然更生功曹傳言功曹
　飛香功曹奏事功曹玄妙功曹五帝功曹
　五帝自然更生功曹傳言功曹飛香功曹
　奏事功曹玄妙功曹
　玄師曰三五功曹有二端神化各司靈局
　有三元五德之神乃太清洞神之所隸也
　此三天五帝功曹亦非胎化有形之類皆
　三五自然眞炁之所化也此天眞道炁召
　録身中三田五臟正炁而成靈神用功曹
　有所執之曹局故曰功曹功曹弁冠之幘
　皂紈單衣絳衣佩劍執簿
左右官使者(卯文酉文/玉清文)
　陰陽通達之神五官舉意之先也使者弁
　冠之幘絳章單衣皂衣色服佩符執仗
侍香金童(玉清/文)
　陽初清潔之炁
傳言玉女(玉清/文)
　陰本淨謹之靈傳言侍香奏意達誠皆四
　品之元眞也金童玉女玉貌瓊顔寳釵雲
　髻青服大袖仙帶裙履
五帝直符(玉清/文)
　東方青帝直符南方赤帝直符西方白帝
　直符北方黑帝直符中央黄帝直符各三
　十二人亦是五方眞炁符合道德之炁所
　化也五帝直符善惡二容曲脚幞頭錦袍
　繡衣束帶緑靴懸劍執垛各隨方服色
直日香官(玉清/文)
　是直六十甲子之日三皇子孫也日有三
　十二人以直芳香之炁散穢召眞是效職
　男女本生六甲之炁所化也直日香官如
　左右官使者狀
各三十二人(自玉清文移至丑寅卯辰巳文/剔出再歸玉文至几前放)
　玄師曰凡諸百靈非止三十二人但召奏
　止以四方天數三十二人是一夭有三五
　功曹各一人左右官使者各一人侍香金
　童傳言玉女各一人五帝直符各一人直
　日香官一人每一天計一十二人三十二
　天統有三百八十四人其諸一人惟功曹
　是二人乃三天五帝各一人功曹上應一
　千二百官君下合三萬六千神炁
　一云皆身中之神唯直日香官乃三十二
　天各一官下來監察而復上奏
關啓所言
　啓白所祈之事心中欲言也貴在簡當至
　誠默奏
今日吉慶
　三元八節五臘十直三會之日名曰良日
　若夭赦甲子庚申與節會元臘同日名曰
　吉日
長齋清堂
　玄師曰非正月七月十月長齋不得言長
　齊止言今某日吉慶齋戒清堂
行修至經
　若知三洞中盟之道見行事則言修行至
　經自非此人即不言
无量度人
　若謂十方幽冥乃可言无量度人常時即
　言爲某事誦經
臣及甲乙
　某人之理也受法籙則稱法位未受法籙
　則稱奉道弟子臣某今某日吉慶齊戒清
　堂爲某事誦經若爲他人則言臣某爲某
　人某事誦經奏述誦經之意㫖
轉經受生
　轉經者十轉迴靈之義
願所啓上徹逕御
无上三十二天元始上帝至尊几前(放/訣)
　薛幽棲𧥶元始上帝即非元始天尊也夫
　上帝高尊亦位齊元始故得稱焉是知元
　始之號非一尊之稱
　發爐畢次存三十二天之炁如玉霞之輝
　灌注頂中密呪曰
貪羅鬰羅無須流陀太沖太極陰陽抱和出
有入无鬼神莫測出死入生變化自然元始
混炁玄中之玄上干有頂下洞太淵誦之一
遍沈痾自痊鍊魂育魄眞陽自全齋戒禮誦
萬過飛仙无上密呪萬神綿綿心中心呪重
復宣傳貪羅洞盟與道合眞玉清上極梵炁
氤氲分靈布炁降注臣身形神俱妙變化飛
昇一如令格統攝萬靈急急如元始上帝律
令
　　　引炁三十二過
　存思口訣收三十二天之炁入兆身中想
　身如元始方始轉經攝行元始事也
　依前式自皇曾天爲始次第依色取炁以
　鼻吸引入口而嚥之
　　　東八天
　黄緑青赤蒼黑碧紫之炁(歸肝膽筋/脉之間)
　其精化生无英公(子紫衣蓮華冠/住於肝中)
　　　南八天
　白黄緑青赤蒼黑碧色之炁(歸心包絡/血脉之間)
　其精化生司命君(元始狀芙蓉/冠住於心中)
　　　西八天
　紫白黄緑青赤蒼黑色之炁(歸肺臟皮/膚之間)
　其精化生白元尊神(素衣蓮華冠/住於肺中)
　　　北八天
　碧紫白黄緑青赤蒼色之炁(歸腎臟骨/節之間)
　其精化生桃孩君(紫衣蓮華冠/住於腎中)
　玄師曰靈寳正炁即三十二天正眞道炁
　若不採納此炁内修无功成之基外施无
　感應之驗空尸行上道下鬼誦靈章徒爾
　施爲並先叩齒九通自夭門入元綱流演
　圖至宿分歩之存各天本色之炁布於兆
　口中東八天歩斗牛女虚危室壁之罡南
　八天歩角亢氏房心尾箕之罡西八天歩
　井鬼柳星張翼軫之罡北八天歩奎婁胃
　昴畢觜參之罡四維梵天不屬正宿中斗
　罡依色取各天之炁立待感通(詳載大法/兹舉其略)
　　　東向誦經
　誦經之格初一遍從道君前序道言昔於
　始青夭中誦起至此存思却誦後經本章
　第二遍即從元始洞玄靈寶本章誦去每
　令一存思周得十遍每至第十遍却當從
　前序誦一遍而復祝想也
　誦此經當周十遍者以遵十迴度人之義
　也
　自道言昔於始青至東向誦經乃
　太上玉晨大道君前序　


太上洞玄靈寳无量度人上品經法卷之一
元始无量度人上品經法卷之二秋二
　　太上三五都功職籙弟子陳椿榮集註
元始无量度人上品妙經
　皇人曰此乃道君標目前題太上洞玄靈
　寶者玉晨道君序經故以道言標首此題
　直云元始无量度人者是夭尊自說以元
　始爲題又自然已前亦是道君小序混洞
　已後方是天尊本章
　　　洞玄章
元始洞玄靈寳本章
　此是皇人標題内名也
上品妙首
　玄師曰元者萬道之祖始者衆炁之宗洞
　者神應靈感玄者變景莫測靈者有求必
　化寳者仙眞聖根此之六字以爲萬道之
　祖衆炁之宗歸於大洞之中則爲上品妙
　首也
十迴度人
　此天尊十遍說經十轉迴靈之法也
百魔隱韻離合自然
　此四句皇人總明一經宗㫖大意二十四
　字乃洞玄本章之首
　玄師曰其章中之旨乃百魔隱韻或離或
　合皆在自然百魔者九霄大魔帝君之王
　與上帝元始同化玉清元炁皇胄之胤嗣
　也神霄玉清王紫霄玉清消魔王丹景中
　極保景王青霄玉清洞明照王玉霄妙化
　王次太霄碧霄景霄琅霄玉清王亦大魔
　之帝也次九天大魔三天大魔三界大魔
　三清大魔五帝大魔諸夭大魔梵夭靈君
　之魔次三省天相太玄之魔比魔非魔靈
　魔制魔神魔等至六夭大魔隱韻皆典二
　章之中以洞妙百魔之音離合而成章
　　　赤文章
　太極妙化神靈混洞赤文章
　元始開運太玄肇靈虚極无象一炁流形
　化生二景五緯凝精混合自然怛除結嬰
　總眞布景煥赫九清炎池廓奕七紀齊并
　祈師盧浩丹天耀晶朱光煉度赤靄散明
　三華鬱秀輝映帝晨
　太極妙化神靈混洞赤文章者攝化九陽
　而明天度以成九霄九天之境是以
　神霄玉清虚皇天泛上靈景華九陽清眞
　虚梵之炁而成天境
　丹霄南極玉文天泛丹靈妙華洞陽景眞
　元梵之炁而成天境
　碧霄太虚眞極天泛廣靈太華上陽元眞
　靈一之炁而成天境
　玉霄玉靈素華天泛玉靈素華純陽至眞
　元一之炁而成天境
　太霄太靈眞元夭泛太靈洞華三陽九眞
　太一之炁而成天境
　琅霄素靈皓元天泛素靈皓華六陽洞眞
　至一之炁而成天境
　紫霄元靈上極天泛元靈紫華清陽妙眞
　天一之炁而成天境
　景霄妙靈寳華天泛妙靈寳華景陽精眞
　虚一之炁而成天境
　青霄玉華无極天泛青靈玉華元陽天眞
　純一之炁而成天境
　此九霄九夭皆混洞赤文之所化梵天天
　境者也
混洞赤文(雙手掐/玉清文)无无上眞
　混者混沌之名洞者洞陽之炁五字生於
　大梵之先至赤明劫元始運洞陽之火冶
　鍊而成赤文言玉字赤文齊混沌之初在
　天地之先凝化空洞之上鬱結太无之中
　太无之无亦无其无既无其无故曰无无
　上眞也
元始祖劫化生諸天
　祖始也玄元始炁於始初之劫欻然化生
　五億諸天始劫者世界初生未經成敗也
　内象丹㫖曰元始者乃先天虚无自然租
　炁在人謂之自己曩劫不壞元神
開明三景是爲天根
　二儀分形三光垂耀皆禀始炁故爲天根
　内象丹㫖經曰道生一一生二二生三三
　生萬物故虚无自然本起經曰夫道得三
　乃成故言三合成德自不滿三諸事不成
　擊辭曰易有太極是生兩儀蓋由一炁而
　分清濁是爲三也九天生神章經云三炁
　合生九炁三炁爲天地之尊九炁爲萬物
　之根三因成九爲萬物之根是爲三生萬
　物三合成德在道爲三炁在物爲三才在
　夭爲三光在人爲三元皆元始之祖炁作
　萬物之本根故開明三景是爲天根以内
　而言假設法象則曰鉛汞砂也直指其物
　則是本有之性與夫日用妙化陰陽之二
　炁也人雖知此本有之性則明妙而莫知
　本有之性繼種於坤宫兩腎之間即先天
　虚无自然純精眞一之炁陰陽妙化自此
　發生詳見於丹㫖混洞赤文元始祖劫註
　夫天地之間萬物先有本而後有根若果
　之有核是其本也種之於土陰陽激薄則
　坼萌芽而生根故能長茂華實生生不窮
　苦无根株而欲其本之久存者未之有也
　故天尊先指祖炁而爲道之本次明三景
　而爲道之根大法靈寳有開明三景之道
　兆於日初出時平心向太陽祝鬱儀呪曰
　日魂朱景照韜緑英回霞赤童玄炎飈象
　引日紫炁八十一咽月初出時向太陰祝
　結璘呪曰月魄愛蕭芳艷翳寥婉虚靈蘭
　鬰華結翹淳金清瑩炅容臺標引月黄色
　炁一百二十咽夜戌末時仰視北斗祝北
　斗内諱魁𩲃𩵄䰢魓𩳐魒吸七星金光四
　十九咽服此三景眞炁還精復胎三年功
　滿受書爲三景眞人又有内朝三景飛仙
　分形之道辰戌丑未四時朝中元心中司
　命神字玄堅中極太一君也主養兆一身
　之形質下在脾中脾爲玉堂一名玉房叩
　齒五通存脾中黄炁有一眞人如初生小
　兒黄衣冠祝曰中極玄堅太一眞君甲欲
　得眞人神仙黄庭之道寅卯午申四時朝
　上元太一神君號南極老人主兆魂魄胞
　神命炁胎府之父也叩齒九通存頭上直
　入一寸名太極宫又名太一宫赤黄炁滿
　宫有一眞人如童子狀絳衣祝曰南極元
　老太一眞君甲欲得神丹長生不死之道
　子酉巳亥四時朝下元北極玄道母字玄
　妙下在雙合宫中腎爲雙合宫主兆精炁
　生死符籍之母也叩齒四通存腎中有白
　炁炁中有神龜龜上有玄女即靈妃坐龜
　也青白衣如初生小女子右有司録君左
　有司命君祝曰下元元神北極玄道母字
　玄妙甲欲得金體玉泉可飲食者乞敕司
　命司録削甲死籍更注長生日久行之常
　念勿忘乃洞玄三皇帝君所行實靈寳之
　密機亦盟天告師而行矣
上无復祖唯道爲身
　禀元如妙炁之自然而化成人道之法身
　夫道以虚无爲宗以自然爲本以道爲身
　无復先祖也
五文開廓
　皇人曰五又者五方五老赤書玉字内音
　也
普殖神靈无文不光无文不明无文不立无
文不成无文不度无文不生(玉清文/放訣)
　五篇眞文開廓形狀普生天地安置神靈
　无眞文則日月不得光星辰不得明乾坤
　不得立世界不得成幽魂不得度枯骨不
　得生
　　　大梵章
是爲大梵天中之天
　龍蹻經曰三清天者四梵天以上太極宫
　所治太清十二天九仙所居九老所都金
　闕後聖所治次上清十二天九眞所居玉
　晨道君所治次无上大羅玉清十二天九
　聖所居元始天尊所治是天中之天三十
　六天也
鬱羅蕭臺
　蕭臺是七寳玄臺有九層映鬱大羅之上
玉山上京
　太玄都玉山上京祖師元始天尊治玄都
　玉京
上極无上大羅玉清
　大羅玉清京玉清祖師元始天尊宴居无
　上大羅之天聖師玉皇上帝治太微玉清
　宫總治種民天
眇眇劫仞若亡若存三華離便
　諸天之上有三華堂離便宫三華者玉清
　三元宫也上元玉華中元金華下元九華
　皆三元上皇道君居之離便者玉清之境
　離宫便殿也
大有妙庭
　上清妙庭宫宗師玉晨道君安處无色世
　界上清大有之天
金闕玉房
　宗師玉晨道君治金闕寥陽宫眞師太上
　老君治太清宫玉房者上清玉房宫
森羅淨霐
森羅上館淨霐二沼乃玉清殿下雨池也
　玄師曰以内言之泥丸九宫也此正是内
　朝元始之道也
　御註此九宫乃玉京雌雄九宫之名比人
　泥丸中太華中華少華三華屬木有玉清
　坤母居之離便屬火有上清玉妃居之大
　有屬土有黄素紫靈元君居之妙庭屬水
　有太玄神女居之此四宫爲雌宫在玉京
　之北金闕宫有太素元老居之玉房宫有
　華陽帝君居之森羅宫有流珠眞人居之
　淨妙宫有太一元王居之太霐宫有上元
　赤子居之此五宫爲雄宫在玉京之南已
　上九官在玉京山之上列布區象如人之
　腦也以身推之无不相契但人窒昧而不
　知矣
　　　梵炁章(雙手玉清/文掐定)
大行梵炁
　玄師曰大行梵炁者己之元炁也詳明於
　圖中

　(大/行)
　(梵/炁)
　(圖)
　
　(西/龜)
　(山/大)
　(行/梵)
　(炁/圖)
　　
　
　
　玄師曰梵炁之祖者西元王母也九靈太
　妙白玉龜臺玉光金眞梵炁租母元君青
　金丹皇大道君金母居西龜之山亦曰龍
　山乃九炁之根紐眞土之淵府西北之角
　亥子之間與玉清連界通於泥丸也南接
　通陽絳宫上通肺炁也下通内户日月之
　門丹房金宫在内腎方三寸北與内腎傍
　通十二神室中有梵炁之主雌一眞母居
　焉梵炁日夜上朝若有塵心則失大行梵
　炁不能彌羅一身
周迴十方
　内象丹旨曰此先天純精眞一之炁藏於
　坤宫兩腎之間者也妙化發生上至乾宫
　陽極陰生下降還元升降循環流行不息
　故曰周迴十方也梵炁周迴詳見元綱流
　演圖法
中有度人不死之神
　度人不死之神名飛生主司度世不死事
　御註不死之神元始之分化也諱父寧在
　宇合母精
中有南極長生之君
　南極宫中有度命君字吁員主司長生之
　名簡
　御註即長生大帝君亦曰南極注生大帝
中有度世
　度世君諱諒道覺字勤明天主過度三災
　九厄
司馬大神
　御註度人濟世司馬大神王諱規常生字
　彦道周主領赤甲神兵威伐六天陰邪鬼
　精之神也
中有好生韓君丈人
　好生君諱猷神中之尊謂之丈人
　御註好生君青華宫垂福惠生之君諱廣
　從願字度夭慜
中有南上司命司録延壽益筭度厄尊神
　此皆南上洞陽宫中之神即南斗六司之
　眞也
迴骸起死無量度人(玉清文/放訣)
　此二句通結上文從中有度人至此諸司
　眞宫皆能迴骸起死度人成道也
　御註九天天曹有迴骸起死君諱黨賢元
　字伯務眞无量度人君諱理登纏字足皇
　明主南北二極太微紫微都糺之司
　玄師曰此諸神皆總炁於九天九天總炁
　於太微太微梵炁乃高上洞玄之炁入化
　身中已上正文乃元始天尊所說
　　　招眞章
今日校録諸天臨軒
　今日者赤明劫初大浮黎國開圖校録之
　日也
　十方神王當隨方掐訣召之叩齒一通心
　禮一拜
東方(震/文)无極飛天神王長生大聖无量度人
　(神王内諱忽初一十/一二十一日下降)
南方(離/文)无極飛天神王長生大聖无量度人
　(神王内諱飛初八十/八二十八日下降)
西方(兊/文)无極飛天神王長生大聖无量度人
　(神王内諱善初四十/四二十四日下降)
北方(坎/文)无極飛天神王長生大聖无量度人
　(神王内諱雲上初五/十五二十五日下降)
東北(艮/文)无極飛天神王長生大聖无量度人
　(神王内諱度仙初二/十二二十二日下降)
東南(巽/文)无極飛天神王長生大聖无量度人
　(神王内諱无鏡初三/十三二十三日下降)
西南(坤/文)无極飛天神王長生大聖无量度人
　(神王内諱滌色初六/十六二十六日下降)
西北(乾/文)无極飛天神王長生大聖无量度人
　(神王内諱那郁初七/十七二十七日下降)
上方(戌下/亥上)无極飛天神王長生大聖无量度
人(神王內諱玃无初九/十九三十九日下降)
下方(辰上/巳下)无極飛天神王長生大聖无量度
人(神王内諱瑛初十/二十三十日下降)
　玄師曰此十方飛天神王威德功力重大
　聖化不可思議於赤明劫初浮黎國中開
　圖校録之日奉元始至尊之命掌三界十
　方一切圖録並詣帝軒校量罪福紀録功
　過隨方品量無極度人凡諸度生救死遣
　飛天使者吏兵奏告神王乞行救度
十方至眞飛天神王長生度世无量大神並
乘飛雲丹輿緑輦羽蓋瓊輪驂駕朱鳳(午/文)五
色玄龍(辰/文)建九色之節十絶靈旛前嘯九鳳
齊唱(卯/文)
　前部屬陽陽數奇故九也
後吹八鸞同鳴(八卦/訣)
　後部屬陰陰數偶故八也
獅子(寅/文)白鶴(戌/文)嘯歌邕邕(酉/文)五老啓塗(玉清/文)
羣仙翼轅(太清文至/上清文挑)億乘萬騎浮空而來
　五老五帝也十方大聖道位尊高乃感五
　帝前引羣仙參乘開啓道塗五符本行經
　云東方安寳華林青靈始老青帝姓閻諱
　開字威靈仰南方梵寳昌陽丹靈眞老赤
　帝姓洞浮諱極炎字赤嫖弩中央玉寳元
　靈元老黄帝姓通班諱元良字含樞紐西
　方七寳金門皓靈皇老白帝姓上金諱昌
　開字曜魄鬱北方洞陰朔單玉寳五靈玄
　老黑帝姓黑節諱靈會字隱候局五老帝
　者皆天眞自然之神故曰元始五老
傾光迴駕(坤/文)
　傾光者流精玉光互相輝煥也迴駕者飛
　雲輪轂迴旋法座也
監眞度生(寅/文)
　十方上聖朝集帝所監領衆眞校度羣生
諸天丞相(中指掐/大指根)
　丞炁相炁能立造化萬物主者丞相大羅
　天之神公也爲受度更生之賓輔弼諸天
　之事
南昌上宫(午/文)韓司主録(離/文)
　韓君之司主監長生之録
監生大神(寅/文)
　即度生眞人也字扶義
執籙把籍齊到帝前隨所應度嚴校諸天(中/指)
　(下/文)
　已上正文玉晨道君叙述受度之㫖
　　　普告章(四十八字普告三界之/誥命雙手掐玉清文)
普吿三界
　欲界色界无色界也
无極神鄉
　十方无極世界
泉曲之府北都羅酆
　北下元右宫也北酆在天地之北癸地名
　酆都泉曲府羅酆是北都上山名伏魔經
　云下方正北有一大海穢惡腥黑莫測邊
　際中有一山高十萬六千里上參碧落下
　入風泉名曰北都羅酆山山近水面有一
　大洞名曰陰景天宫周迴三萬六千里中
　有三十七獄主此洞者名曰太陰天君此
　洞之外山上别有六洞六天大魔各主其
　一即太陰天君外六曹也六曹小吏合有
　三十六萬人第一洞名曰紂絶陰天宫第
　二洞名曰泰煞諒事宗天宫第三洞名曰
　明晨耐犯武成天宫第四洞名曰恬照罪
　炁天宫第五洞名曰宗靈七非天宫第六
　洞名曰敢司連宛屢天宫經云能持此六
　宫名號生敬畏者即得魔王保舉削落死
　名生死受頼獲福无量已上六宫與太陰
　天君洞中六宫互相關報主執罪罰子司
　曹局因事受職千千萬萬何可勝言
三官九署
　天地水三官也三官各有三府故曰九署
　按三元品戒經上元天官隸玉清境結青
　黄白三炁而置三宫中宫名元陽七寳紫
　微宫宫置左右中三府左府主生官太陽
　火帝考右府主死官太陰水帝考中府主
　生死罪福風刀之考左宫名大玄都元黄
　太極左宫即玉清左相宫也亦置三府右
　宫名太玄都洞白太極右宫是清微宫也
　亦置三府主考一同中宫上元三宫宫統
　三府府統四曹合三十六曹中元地官隸
　上清境結元洞混靈之炁凝極黄之精而
　成其中宫名洞靈清虚宫宫置左右中三
　府左號耐犯明晨府右號紂絶陰天府中
　號七非恬照府主考罪福不異上元左宫
　名南極洞陽宫宫置三府左號諒事府右
　號宗靈府中號靈如神府右宫名北酆宫
　一名陰天宫宫置三府左號連宛泉曲府
　右號泰煞九幽府中號罪炁咸池府中元
　三宫九府合四十二曹主考不異上元下
　元水官隷太清境結風澤之炁凝晨浩之
　精而成其中宫號暘谷洞泉宫一名青華
　方宫置左右中三府左號青元靈名府右
　號九泉寒夜府中號朔單青靈府左宫名
　青靈宫宫置三府左號靈劫府右號長夜
　府中號靈寳劫刃府右宫名酆都官宫置
　三府左號開度劫量府右號泉曲鬼神府
　中號通靈大劫府下元三宫九府共四十
　二曹主考不異中元三元總九宫二十七
　府百二十曹左主生事右主死事有功曹
　左府青簿有罪書右府黑簿若罪中涉福
　福中涉罪則不專一曹得道奏中宫有功
　奏左府有罪奏右府每至三元之日集校
　列奏三官
十二河源
　玄師曰十二分野有十二水河之源凑於
　无極混海泄水於天河東井之源也
　成玄英註此明黄水之華鍊度死魂之事
　十二者年中十二月也河源者河即天河
　也天有二十八宿東井星是天河之源衆
　水之泉月爲太陰之精諸水之母月行則
　每月一周夭一年十二月每月中有一日
　月交皆於東井華池之境吐水灌注此鍊
　度死魂之所故云十二河源以明其事又
　見三五順行經
上解祖考億劫種親疾除罪簿落滅惡根不
得拘留逼合鬼羣(玉清/文挑)
　　　符命章(玉清/文)
元始符命時刻昇遷北都寒池部衛形魂制
魔保舉
　法曰制魔保舉度人
度品南宫死魂受鍊仙化成人生身受度劫
劫長存隨劫輪轉與天齊年永度三徒(午坤/巽文)
　三官徒役也天徒諱可韓明人徒諱興生
　轉地徒諱獨隸遷斷絶天徒界上尸道色
　欲門免天官驅雷逐電之役(午)斷絶地徒
　界中尸道愛欲門免地官擔沙負石之役
　(坤)斷絶人徒界下尸道貪欲門免水官漣
　汲溟波之役(巽)
五苦(申寅亥/巳酉文)八難
　玄師曰三徒五苦合爲八難
　度第一色累苦心門免泰山地獄苦道(申)
　度第二愛累苦神門免風刀地獄苦道(寅)
　度第三貪累苦形門免擔沙負石苦道(亥)
　度第四華競苦精門免填海作河苦道(巳)
　度第五身累苦魂門免吞火食炭鑊湯苦
　道(酉)
超凌三界逍遥上清(玉清文移至/上清文挑)
　已上正文元始天尊所降告命玉晨道君
　紀録
　　　寶諱章
上清之天天帝玉眞无色之境梵行(音衡又/下孟切)
　玄師曰梵行者道中之道玄中之玄眞空
　无礙也三界之上玉清之下太清之上有
　天帝曰玉眞天帝乃昊天玉皇上帝玄穹
　高上天尊主治无色梵行之境是種民天
　界也又曰玉晨道君安處无色世界上清
　大有之天
　薛幽棲註景者身也色者質也无色之景
　則有景无色形相宛然猶如虚空故云梵
　行(下孟/切)李少微註无色之景唯有大梵之
　炁流行平聲(景境二宇與行字/作兩音經旨皆通)
　　　東方八天(步斗牛女虚危室壁之罡/依色取炁梵天中斗罡)
　欲界六天六根俱染是名欲界
　經曰凡人口業淨有十善功以上得生欲
　界天中
太黄皇曾天(黄炁)維角之天西北梵炁
帝鬱繿玉明承奎壁二宿之分
　帝諱觀覺主長生籙居紫極宫治在北方
　亥之西六根俱染皇曾一天西北梵炁承
　奎壁二宿之分凡言梵者是四維之天維
　是角也其維之天不屬正宿但得兩邊宿
　炁相假而成故云梵炁已下三天倣此其
　四方正面之天係二十八宿之分
太明玉完天(綠炁)
帝須阿那田
　帝諱攬覺主度魂更生居紫房宫治在北
　方亥之東一欲根麄净五欲根麄染
清明何童天(青器)
帝元育齊京
　帝諱大覺主敷布政教度脱天人居九晨
　宫治在北方壬之西二欲根麄淨四欲
　根麄染
玄胎平育天(赤炁)
帝劉度內鮮
　帝諱育元主召魂舉仙居元景宫冶在北
　方壬之東三欲根麄淨三欲根麄染
元明文舉天(蒼炁)
帝醜法輪
　帝諱梵雲主通行元炁居廣寒宫治在北
　方癸之西四欲根麄淨二欲根麄染
上明七曜魔夷天(黑炁)
帝恬懀延　
　帝諱玉眞主開度幽難居太陰宫治在北
　方癸之東五欲根麄淨一欲根麄染
　已上欲界天有形有欲觸物染著交接陰
　陽人民胎生故爲欲界太眞科曰初二天
　果報尚麄猶以身交爲欲次二天以執手
　爲欲第五天以口說爲欲第六天以眼視
　爲欲今縁六欲感此六天一根麄淨上進
　一天六欲總淨超出欲界上登色界
　色界十八天有形无欲而有六色十八塵
　色塵六天細塵六天輕塵六天(色塵六天/一曰珎塵)
　經曰凡人身業淨有三百善功得生色界
　天中
虚无越衡天(碧炁)
帝正定光
　帝諱无上主明无上之道居太玄宫治在
　北方丑之西六色塵俱染初(出欲界猶/染色塵)
太極濛翳天(紫炁)
帝曲育九昌
　帝諱吁員主鍊度朽骸居玄都宫治在北
　方丑之東一色塵麄淨五色塵麄染
　　　南方八天(步角亢氏房心尾箕之罡/依色取炁梵天中斗罡)
赤明和陽天(白炁)維角之天東北梵炁
帝理禁上眞承箕斗二宿之分
　帝諱煥明主鍊仙成眞居長明宫治在東
　方寅之北二色塵麄淨四色塵麄染
玄明恭華天(黄炁)
帝空謠醜音
　帝諱世元主應化一切居東華宫治在東
　方寅之南三色塵麄淨三色塵麄染
聽明宗飄天(緑炁)
帝重光明
　帝諱洛覺主劫終納學仙之人居昊玄宫
　治在東方甲之北四色塵麄淨二色塵麄染
笁落皇笳天(青炁)
帝摩夷妙辯
　帝諱韶主魔試學仙之人居青玄宫治在
　東方甲之南五色塵麄淨一色塵麄染
　此前色塵六天(學者若修極此天即色/塵俱盡超入細塵天中)
虛明堂聽天(赤炁细塵六天)
帝阿鄉婁生
　帝諱雲上主開度天地居重華宫治在東
　方乙之北六色塵麄淨六細塵染
觀明端靖天(蒼炁)
帝鬰密羅千
　帝諱淨生主度學者之身居光華宫治在
　東方乙之南一細塵淨五細塵染
玄明恭慶天(黑炁)
帝龍羅菩提
　帝諱鏡主度得道之人居開合宫治在東
　方辰之北二細塵淨四細塵染
太煥極瑤天(碧炁)
帝宛梨无延
　帝諱廓奕主教學仙之人居帝康宫治在
　東方辰之南三細塵淨三細塵染
　　　西方八天(步井鬼柳星張翼軫之罡/依色取炁梵天中斗罡)
元載孔昇天(紫炁)維角之天東南梵炁
帝開眞定光承角軫二宿之分
　帝諱猷主鍊度死魂居延壽宫治在南方
　巳之東四細塵淨二細塵染
太安皇崖天(白炁)
帝婆婁阿貪
　帝諱宛主開度善人居開明宫治在南方
　巳之西五細塵淨一細塵染
　此前細塵六天(學者修極此天即細塵都盡/昇入輕塵天中輕塵六天)
願定極風天(黄炁)
帝招真童
　帝諱流主度有功之魂居大赫宫治在南
　方丙之東六細塵淨六輕塵染
始皇孝芒天(緑炁)
帝薩羅妻王
　帝諱易邈主披夜開幽居太丹宫治在南
　方丙之西一輕塵淨五輕塵染
太皇翁浮容天(青炁)
帝閔巴狂
　帝諱阿濫主召魔集眞居華蓋宫治在南
　方丁之東二輕塵淨四輕塵染
无思江由天(赤炁)

帝明梵光
　帝諱阿丘主開度善魂居明堂宫治在南
　方丁之西三輕塵淨三輕塵染
上揲阮樂天(蒼炁)
帝勃拂勃沛監
　帝諱无量主品類天人等級居靈連宫治
　在南方未之東四輕塵淨二輕塵染
無極曇誓天(黑炁)
帝飄弩穹窿
　帝諱曇主度一切天人居中元宫治在南
　方未之西五輕塵淨一輕塵染
　已上一十八天通名色界
　此前六天猶有輕塵爲累從此天昇入即
　至无色界天
　　　北方八天(步奎婁胃昴畢觜參之罡/依色取炁梵天中斗罡)
　无色界四天至眞无情不交陰陽人民化
　生但噉香炁无復形質之患也
　經曰凡人心業淨有六百善功生无色界
　天中
皓庭霄度天(碧炁)維角之天西南梵炁
帝慧覺昏承參井二宿之分
　帝諱育主拔度學人居瓊瑶宫治在西方
　申之南色塵俱淨形想都无如虚空也
　唯存心識以入炁觀炁觀道成即昇入元
　洞天也
淵通元洞天(紫炁)
帝梵行觀生
　帝諱上主度學仙之人居眞元宫治在西
　方申之北若有心識爲患若能捨除心
　識以至無爲即昇入妙成天也
太文翰寵妙成天(白炁)
帝那育醜瑛
　帝諱陀主統理魔王居神靈幽宫治在西
　方庚之南
　前因都忘心識即居此天
　此夭不使兼忘故應用即有不爲即无若
　空有都无即失眞中之應以其空中有眞
　眞中有應生成萬象皆出於空萬法在心
　亦无形相將令學者觀心若有若无即生
　禁上天也
太素秀樂禁上天(黄炁)
帝龍羅覺長
　帝諱隗主領録魔王居化靈宫治在西方
　東之北炁觀轉妙結習都忘若洞入自
　然即昇種民天也
　已上四天謂之无色界太眞科曰无色界
　中人身微妙无復形色以其无形可見故
　曰无色三界之人生死之根未斷陰陽之
　炁猶存故有壽數或昇入上境或下生人
　中隨功高下輪轉无窮唯得道乃已也
　天人壽數兹不具載
　四維民夭塵業俱淨結習都忘超種民天
　煩惱爲結學業爲習
太虛無上常融天(緑炁)
帝總監鬼神
　帝諱極主教學者之功居萬福宫治在西
　方辛之南初出三界清淨無染喜樂無爲
太釋玉隆勝勝天(青炁)
帝眇眇行元
　帝諱浮黎主召集仙聖居白蓋宫治在西
　方辛之北
龍變梵度天(赤炁)
帝運上玄玄
　帝諱惡奕主進仙成聖居雲保宫治在西
　方戌之南　隨炁升降无復結習
太極平育賈奕天(蒼炁)
帝大擇法門
　帝諱精上主度學者之身居天保宫治在
　西方戌之北
　已上四天爲四民天亦謂之種民天此四
　天人出二炁之外无年壽之限喜樂清淨
　太眞科曰上昇四夭洞入道境隨炁昇降
　災所不及過此乃證自然无爲大洞之境
　李少微註三十二天炁及所係星宿帝諱
　主掌見洞神經根塵染淨見龍蹻經
　已上正文元始天尊所說
三十二天三十二帝諸天隱諱諸天隱名天
中空洞自然靈章諸天隱韻天中之音天中
之尊天中之神天中大魔天中之靈
　空洞者諸天太空虚无之中也八會靈文
　自然玉字非造作而成故曰自然靈章隱
　韻者乃中篇隱語三十二天内音隱其韻
　調文旨玄奥故曰隱韻隱諱隱名者乃天
　中至尊大神魔王仙靈之名號也所謂尊
　者如訶摩乃元始之稱呼宛首乃道君之
　内號神者阿那之神九醜之鬼是也大魔
　者魔羅乃天中大魔都是天中魔王也靈
　者郁馥即斗中靈童婆泥乃火鍊靈童是
　也略舉而證之不能詳釋矣
九和十合變化上清无量之奥深不可詳敷
落神眞普度天人
　九陽也十陰也謂帝諱靈章内音隱韻乃
　陰陽之炁結而成文和合變化於三境諸
　天莫測其奥不可得而名言蓋神靈眞妙
　之炁敷布廓落天上人間廣度羣品矣
　已上正文玉晨道君紀述
　　　受度章
今日欣慶受度歷關諸天(戌文至/辰文挑)
　歷關諸天靈官各百二十人主關告諸天
請滅三惡
　落滅地獄惡道坤至艮落滅下鬼惡道艮
　至坤落滅畜生惡道辰至戌靈官各一百
　二十人傳符赦罪拔度苦魂
　玄師曰請諸天滅三惡者内因身心口三
　業所招外生貪嗔癡三毒之愆而致墮地
　獄下鬼畜生三惡道中既今日受度於玉
　清則隨所生甲乙上屬三十二天師資歷
　關請滅三惡内除身心口三業外絶貪嗔
　癡三毒則地獄无由可墮下鬼无由可入
　畜生无由可化雖受度已滅三惡內外不
　除業毒三惡亦未免於墮落也
斬絶地根(辰文)
　斬絶胎根戌文斬絶胞根亥文斬絶結根
　子文斬絶節根兊文斬絶欲根中文斬絶
　耳眼口鼻舌身意根震文皆爲地根也
　靈官各一百二十人隨訣召降取東方炁
　吹入身中斷諸死道之根
飛度五户
　飛度色累尸申文飛度愛累户寅文飛度
　貪累户亥文飛度情累户巳文飛度欲累
　户酉文靈官各一百二十人能開五尸之
　苦門
名列太玄(上清/文)
　靈官一百二十人主注學士生名於太玄
　天省
魔王監舉(玉清/文)
　靈官一百二十人主命魔保舉學人事
无拘天門(乾文)
　靈官一百二十人齎昇天券令得道人過
　天門
　法曰太玄魔王監舉度人落滅惡根則制
　魔保舉度品南宫斬絶地根則太玄魔王
　監舉得昇天門
　玄師曰人之生也上有十二節父母傳流
　死炁之根也中有十二結一身禀受死炁
　之根也下有十二胞胎傳流子孫死炁之
　根也皆爲地根故受度之日亦須斬絶内
　除三十六根外制六根惡趣地根斬絶閉
　債封形然後飛度五尸得以名列太玄魔
　王監舉得昇天門皆骨肉同飛上昇玉清
　之日受度之㫖也(閉債封形之/法別有科式)
　已上正文元始天尊歷關之文玉晨道君
　紀録
　　　五行章
東斗主筭(卯文)
　東斗主筭司録眞官
　老君說東斗長生護命經斗中有五星曰
　蒼靈延生凌光護命開天集福大明和陽
　尾極總監
西斗記名(酉文)
　西斗記名司命眞官
　老君說西斗大計護身經斗中有四星曰
　白標高元皇靈巨威
北斗落死(子文)
　北斗落死司非眞官
　老君說北斗本命延生經斗中有七星曰
　貪狼巨門禄存文曲廉貞武曲破軍
南斗上生(午文)
　南斗上生司厄眞官
　老君說南斗延壽度人經斗中有六星曰
　司命司録延壽益筭度厄上生
中斗大魁(玉清/文)
　中斗大魁司禁眞官
總監衆靈(子午/斗挑)
　總監衆靈考校眞官
　老君說中斗大魁長筭伏魔經斗中有三
　星曰赫靈度世斡化上聖冲和至德
　或者以東南西北二十八宿各方七宿爲
　四方之斗以今人所謂北斗爲中斗引天
　官書而證曰斗爲帝車運乎中央臨制四
　方以神州之人居極之南自北而觀故謂
　北斗也又眞一口訣曰斗中自有五斗陽
　明爲東斗陰精爲西斗丹元爲南斗北極
　爲北斗天關爲中斗所說不同故並存之
青帝護魂(震文青帝護魂眞/人帝姓常諱精明)
　位東主木内應肝臟護三魂使其通靈澄
　正魂藏於肝故曰護魂
　　　青帝歌曰
　東望重拜手蒼帝玉皇君靈風鼓橐籥
　育物布元春雲龍轡嚴駕玉衛擁瓊輪
　枯萌泛霑及大惠无不均萬仙歌以道
　委曲戒天人心根迷自固拱跽戴洪仁
白帝侍魄(兊文白帝侍魄眞/人帝姓混諱蓐收)
　位西主金内應肺臟侍七魄使无散亂閉
　塞鬼道魄藏於肺故曰侍魄
　　　白帝歌曰
　六甲抱金關七政守靈壇流鈴擲火化
　威劍巨龍蟠邈彼素靈眞明憲孰敢干
　束制妖鬼魔凛落霄風寒沴炁既已息
　萬天俄而安眞儔荷大芘抵顙相歌歡
赤帝養炁(离文赤帝養炁眞/人帝姓炎諱洞丹)
　位南主火内應心臟養元炁炁從火生故
　曰養炁
　　　赤帝歌曰
　大景開玉樞洞堂啓金除騫林廕瑶砌
　丹鸞踏瓊株寳房名曲麗明璫神所居
　飛遊豁雲道引目盻眞都天日永不夕
　重煙鎖青廬太上赤印開帕几羅簡書
　禆風樹玄化慇辛諒有餘
黑帝通血(坎文黑帝通血眞/人帝姓玄諱明萌)
　位北主水内應腎臟使血脉通利榮盛一
　身黑帝太元水帝也水在人身爲血血歸
　於水故曰通血
　　　黑帝歌曰
　无質統有物淵兮上帝心不啓不發道
　藴妙化機深恐爾漏未盡陰想勿浸滛
　輪轉無涯波苦道相迷尋萬年常謹約
　一旦自湮沈无沖落鬼境殃譴不可任
黄帝中主(玉文黄帝中主眞/人帝姓庥諱忠慎)
萬神无越(乾文)
　萬神无越眞人位中央主土内應脾臟營
　衛中府拘制萬神不令錯越一身之中則
　肝藏魂肺藏魄絳宫丹田二炁交媾則赤
　炁下降玄泉上昇心藏血腎藏精二炁返
　復交相生養黄庭之中神意所在也
　　　黄帝歌曰
　萬天拱中宸控駕玉池根翹機貫億曆
　洞朗闢四門大有混皇眞糺制星宿魂
　非帝道不運有方頼之存威忿即霜秋
　和預爲陽春生成握元紀仰荷戴无垠
　薛幽棲𧥶五帝在天則主領五方神仙在
　地則主領五嶽鬼神在人則主領五臟精
　神各有所主人法地地法天天法道道法
　自然神有所歸故无錯越三合以成其德
　　　衛眞章(叩齒三十二通存/身爲神公誦之)
青天魔王巴元醜伯(寅卯/文挑)
　東方青天大魔王姓斌諱齒成巴與元始
　同生統御九夭醜伯三界魔王也主領三
　界學人識其音則享福不識其音則被殃
　若得魔王保舉身入三清也
　　　青天魔王制邪玉文
　鬰藹蒼晶洞景開明始陽九炁停華育魂
　流英妙府靈眞上神瓊碧雲冠飛光羽羣
　青腰玉女太上眞人保度仙籙消魔却氛
赤天魔王負天擔石(巳午/文挑)
　南方赤夭大魔王姓佛諱由肅勢能遏天
　力能傾山飛空三界遏人功德制伐衆靈
　　　赤天魔王制邪玉文
　昌陽眞老赤靈尊神統御丹天檢制魔羣
　嚴駕朱鳳三角之麟上道泰清玄元之根
　火嫖三炁盤徊絳雲育養丹府保制長存
白天魔王反山六目(申酉/文挑)
　西方白天大魔王姓赤諱張帀一頭六目
　能破山反石總制六天鬼神斷人生生之
　路也
　　　白天魔王制邪玉文
　七靈皓炁三素元眞中有皇老制攝魔精
　庚辛官將七十萬兵羽旗龍節金虎雲奔
　斷除妖妄鍊育華英與道長存歷劫无傾
黑天魔王監醜朗馥(亥子/文挑)
　北方黑天大魔王姓徐諱直事爲性凶醜
　而好殺
　　　黑天魔王制邪玉文
　北陰鬰丹玄炁之宫帝眞靈會驅神駕龍
　室有玉女夜光之童掌握圖籙攝制魔蹤
　虚危合化紫煙激風寳晶鍊育後天无終
黄天魔王横天擔力(中指/中文)
　中央黄天大魔王姓天門諱波往大魔王
　衣玄文之衣頭戴通天之冠腰佩龍頭之
　劍乘羽輪之車飛行雲中常作謡歌有三
　千言敗亂後學太上書其曲在消魔經
　薛幽棲註魔王上四言位號中二言諱下
　二言字也内象丹旨註舊說謂魔王作謡
　歌以亂後學靖而思之不然魔王非故敗
　亂後學者蓋試之也色界魔王歌曰我界
　難度故作洞文變化飛空以試爾身人雖
　好道信而不篤者多矣徒慕虚名不爲實
　行魔王安得不試之試之心固者保舉成
　眞其敗亂者亦秉持不堅之過於魔王亦
　何怪焉
　　　黄天魔王制邪玉文
　元皇上靈沖妙之尊混合眞樸造化元根
　感激幽微挺生大神攝召萬炁齊會華房
　消蕩百魔與道俱昌保度却灾滅試除殃
五帝大魔(震离兊/坎中文)萬神之宗
　東方青帝大魔王南方赤帝大魔王西方
　白帝大魔王北方黑帝大魔王中央黄帝
　大魔王此非前之五帝五天魔王也乃五
　帝之下别有大魔故嚴東註姓名以别之
　青帝魔王姓迫落諱萬形赤帝魔王姓赭
　諱上栢白帝魔王姓鄧諱呼兒黑帝魔王
　姓梟諱公孫黄帝魔王姓宛躬諱産生各
　領官屬三萬八千人與五天同生主領三
　界功等諸天故爲鬼神之宗也
　内象丹旨註玉清隱書云五帝大魔王領
　官屬與天同生惱亂學人不欲成道又自
　矜與諸天上帝齊其聖功後因龍漢開圖
　乃服元始之化故歩虚頌云魔王敬受事
　故能朝諸天由是而言若學士堅持素志
　功積行著則魔王敬奉反爲之用又何敢
　而魔障也
　　　東方九炁青靈始老青帝消魔王呪
　洞耀育元精青華開大明布育九天炁
　始生荐无英扶陽通攝御丹林合總眞
　積霄始暉上鬱疊明霞晨靈光煥羅絡
　衛育保形魂混化合玄景仁惠消魔羣
　萬遍道己超功當奏上清
　　　南方三炁丹靈眞老赤帝消魔王呪
　三炁藹靈闕明虚煥玉丹朱陵有帝眞
　華雲飛絳軿統御萬界中撫運超億千
　執策按簡籙洞章敷神篇解結散禍根
　流金摧兇姦志能成此道魔試俱无前
　保度冥劫津宴盻无窮年
　　　西方七炁皓靈皇老白帝消魔王呪
　西靈回七度太眇鬱明華白元維我神
　皇眞御景霞皎皎三素暉昭昭破百邪
　攝音延至炁金晶育三田鍊結固玉質
　寳曜映瓊鮮魔精當滅試逮地无沈連
　逸轡高清館齊輪太上仙
　　　北方五炁五靈玄老黑帝消魔王呪
　北玄三秀藹太上紫皇居總炁攝幽棲
　造化敷靈綱下統虚危精寳育天元房
　靈通太妙神纏羅衛百關豁落滅魔試
　凶災永不干大道保自然壽命无虧殘
　萬劫享慶會白日登雲輪
　　　中央一炁元靈元老黄帝消魔王呪
　混化歸沖妙元皇總帝靈眞老閉黄闕
　四御齊玄鈞圓華太張上同携堅王君
　結津固百骸瓊耀擁胎仙晨暉注明景
　魔應自滅形萬道保无虧返老回童嬰
　五會合一炁飛馭超雲京
飛行鼓從總領鬼兵(玉/文)
　總領鬼兵三天大元帥
麾幢鼓節(玉/文)
　九天尚父執麾左領神王執幢右統大神
　按鼓後部力士執節前引天丁
遊觀太空自號赫奕(玉/文)諸天齊功
　玉清赫奕天將大神皆統屬玉清神公太
　玄上相也與諸天大聖高靈齊功自號玉
　清靈寳赫奕之司赫奕仙曹專主靈寳
　一司
上天度人嚴攝北酆
　内象丹旨註云欲界飛空之音卒章曰北
　都泉曲府中有萬鬼羣但欲遏人筭斷絶
　人命門阿人歌洞章以攝北羅酆束送妖
　魔精斬馘六鬼峰諸天炁蕩蕩我道日興
　隆蓋北酆鬼神乃職司殺樂於遏筭絶命
　天尊開度魔王順化勅攝鬼帝普告關盟
　宣約處分毋輒肆害也
神公受命
　太清神公太玄上相右手紫微印左手玉
　清文叩齒九通存神爲神公之形頂玉清
　大丞相金碧貂蟬之冠衣錦霞飛羽之袍
　大帶朱履絳裙坐三色雲中神公即地皇
　之臣馬祖大帝之嗣角龍辰宿大神之父
　位玉清神公太玄上相號馬龍氏諱廓奕
普掃不祥
　嚴東註神公者大羅天丞相也受天尊符
　命掃蕩魔精不善之鬼
八威吐毒(酉/文)
　八威大神隨訣召降衛護壇所青龍大神
　震白虎大神兊朱雀大神離玄武大神坎
　獅子大神坤窮奇大神艮麒麟大神巽辟
　邪大神乾
猛馬四張(午/文)
　天馬大神
天丁前驅(玉清/文)
　大力夭丁前驅大神
大師仗旛(辰/文)
　命魔仗旛大帥
擲火萬里(寅離午/文挑)
　玉清擲火大神將軍
流鈴八衝(申坤离中丑/寅卯文挑)
　玉清流鈴大神
敢有干試拒遏上眞金鉞前戮(玉清訣/直二指)
　金鉞前戮大將
巨天後刑(大指掐四指/根五指俱拳)
　巨天後刑大將
屠割鬼爽(右手金鉞訣大指壓二/三四指掐亥文直小指)
　玉清屠割使者
風火无停(左手四五指從辰/至申復巽挑离)
　玉清風火大將軍
千千截首萬萬剪形(中指根/艮文挑)
　剪截鬼穢大神
魔无干犯鬼无妖精
　夫有眞則有邪有善則有惡故邪能遏眞
　惡能喪善用此刑威驅除勦伐不得有相
　干犯也
　已上正文玉晨道君宣述扶衛掃蕩之事
　玉清大神之威神也
三官北酆明檢鬼營(坤离中丑/寅文挑)
　明檢鬼營大神
不得容隱金馬驛呈(自午輪十二支/復离至午文挑)
　金馬驛呈大神
普告无窮萬神咸聽
三界五帝列言上清(中指三清訣至震离兊/坎中文復上清文挑)
　列言上清録事
　玄師曰此皆玉清夭將大神自號玉清靈
　寳赫奕之司輔翼玉清劫運改更滅魔掃
　災昇度學仙之子檢校三界制禦鬼爽搜
　究鬼營肅清道炁皆扶衛掃蕩之神也
　已上正文皆元始天尊所降之令玉晨道
　君紀録
　　　五劫開化元洞玉曆章
　眞陽開化梵炁流通金闕在上玉府居東
　鬱結五文煥散九空妙炁自然藴奥難窮
　三靈共貫萬聖攸宗參稽學行標紀眞功
　形神俱契與道合同安鎮帝籙億劫无終
　昔混元溟涬大梵彌羅諸天未分九陽㝠
　合三因九轉六變七徊元始肇形五劫初
　化乃命梵元祖晨道君筆録天元運乘五
　劫故元洞者以名祖炁玉曆者紀乎天元
　劫運五周復歸其一自一炁化分三因成
　九若龍若蜒蟠曲九道漠漠无極總九陽
　祖炁之元
　太上以三九運梵三五乗元合四十二炁
　以開始青天元祖炁明東方始青之元應
　九陽木王之初故東方得九炁以分天境
　劫號龍漢次九因重復陽炁開明赤文流
　光敷落五度開圖丹書
　太上以三乘五三轉朱英合二十四炁以
　開南丹天元祖炁明南方丹光之元應三
　陽火王之初故南方得三炁以分天境劫
　號赤明次復九因重積中黄化元天緯周
　躔梵元乘五
　太上以五五三徊混陽十二合五十二炁
　以開中黄夭元祖炁明中靈黄華之元應
　五陽土王之初故中央得一十二炁以分
　天境劫號上皇次九元復因素景肇陽七
　明煥梵五緯乘天
　太上以七五三乘合三十六炁以開素靈
　天元祖炁明西華皓景之元應七陽金王
　之初故西方得七炁以分天境劫號延康
　次復九因周竟混化歸本一炁肇明
　太上以二五乘十三積元陽合三十炁以
　開北玄天元祖炁明玄冥上景之元應一
　陽水王之初故北方得五炁以分天境劫
　號開皇是以五劫既周昊夭成象一炁混
　道八境流光三積九乘八方開景八帝示
　形九霄分化故
　元始天尊命天眞皇人以玉曆紀元洞混
　化之初劫運流復之本諸天分境結元洞
　正陽之炁爲玉曆以紀天眞天民劫運功
　積升退之道明九聖九品之階其諸玄祕
　别有九品仙籙經具載其詳
　　　五劫五炁
　龍漢始青之炁(青)赤明丹光之炁(赤)
　上皇中靈之炁(黄)延康素華之炁(白)
　開皇元陽之炁(黑)
　　　東方玉字眞文
　龍漢始青玉曆寳章開九陽天元梵華炁
　九陽迴妙炁三景散元精碧靄浮靈篆
　青林粲淑英超遥玉清府遼邈蓬萊瀛
　眞化通无間神風滋萬生
　　　南方玉宇眞文
　赤明丹光玉曆寳章開三陽天元梵靈炁
　浩劫開神運龍文泛赤霞八威奔電激
　九鳳破兇邪鍊度丹皇室飛昇元始家
炎明常繼照靈慶集晨華
　　　中央玉字眞文
　上皇中靈玉曆寳章開五陽天元梵寳炁
　混黄生一炁感化結眞形上德持柔順
　含光洞杳冥建中該九極執本統三辰
　煒燁天端上飛芒曜玉靈
　　　西方玉字眞文
　延康素靈玉曆寳章開七陽天元梵英炁
　皇老儲靈粹金精曜斗威六天咸馘滅
　萬寳復幽微爽氣浮高闕寒光藹素輝
　空同披玉勒華麗九霄飛
　　　北方玉字眞文
　開皇玄上玉曆寳章開一陽天元梵混炁
　五炁符元妙諸天混太冥辰精飛羽黑
　玉女散華青紫策封天寳玄光凛帝庭
　羣魔欽至化萬國保安寜

　
元始无量度人上品經法卷之二
　
　
　
元始无量度人上品經法卷之三秋三
　　太上三五都功職籙弟子陳椿榮集註
元洞玉曆(雙手玉文存神爲/靈寳眞人誦之)
龍漢延康眇眇億劫
　李少微註此章論劫運成敗也龜山元録
　曰元洞上皇炁也天尊結元洞之炁爲玉
　曆之書其曆以龍漢劫爲初劫開圖曰赤
　明劫終曰延康劫循環无窮終而復始劫
　終之後三界空壞萬物精爽長在太空故
　曰延康爲劫壊之稱赤明是開圖之名二
　者交周是謂大劫其開皇上皇小劫名也
混沌之中上无復色下无復淵風澤洞虛金
剛乘天
　玄師曰此天尊說造道開天之本五劫生
　成之始也
　李少微註風澤第八壘炁也風澤之炁堅
　剛如金故曰金剛亦曰剛風劫盡之時能
　洞滿虚空承夭不墜按九地内音素靈丹
　經地下深億萬里得潤澤地其炁黄又二
　十億萬里得色剛澤地其炁紫又二十億
　萬里得大風澤地其炁青又下无窮无極
　无邊无際洞淵綱維地其炁緑皆風梵綱
　維之故能擎持地輪懸而不落九壘各有
　四皇合三十六皇九壘三十六地上應三
　十六天若學者不知天上内音則天帝不
　領兆名不知地下内音則土皇不奏兆籍
　終閉而不得仙也地下三十六也
天上天下无幽无㝠无形无影无極无窮㝠
涬大梵寥廓无光赤明開圖運度自然(玉文/坎挑)
　法曰此正經六十四字
　　　流化章
元始安鎮(玉/文)敷落五篇(玉/文)
　即五文開廓也
　　　第一篇五篇符形載大法
　明炁發育木精飛英仁惠之炁滋愆萬生
　天界地綱與時皆正凝耀神鄉結爲青書
　光映萬里號太清九眞安化上愛玉符
　　　第二篇
　太丹之炁衍光洞煥飄擲化火融鍊九陰
　赤字凝章其文甚異敷映九億精明焕天
　號交神生明玉化之符
　　　第三篇
　黄眞之炁結精飛英中央虚落之炁混沌
　黄元之精交流曆律化感生文光耀萬里
　光芒熀煜天端之間號眞皇混丹肅玄符
　　　第四篇
　素威禁炁流化粹端飄權耀神凝結成書
　光映萬里其文甚異列明凝芒威摧萬妖
　號八威禁龍制虎飛英太白玉化之符
　　　第五篇
　玄精發耀萬物滋形生端不竭天曆有紀
　玉皇上相高觀靈化接摘玄序開明天教
　册封萬帝玄眞感和天文敷炳典約青律
　天化大成凝結玉章光映九億號明綱玄
　兆太明九化之符
　皇人曰五篇者乃元始自然飛英至精虚
　无混沌之炁凝結而成玉章鎮於大羅之
　上昔上皇元年星辰交錯惡曜加臨上犯
　三天曾命眞梵眞人齎持五篇付於五帝
　以鎮天元以制夭政又命眞如眞人齋持
　五篇付於五嶽以鎮地紀以御地祇又命
　妙行眞人齎持五篇付於名山主者以候
　成道之士敷敭教法下度生死五篇之炁
　其功甚博上可以消於天灾中可以鎮安
　國祚下可以度於兆民如召三界五帝建
　諸壇陛當以土王日青素朱書五篇以敷
　落五方則萬靈振伏以集羣仙召之即至
　靡有不從(詳載大法兹舉其略)
赤書玉字八威龍文(玉/文)保制劫運使天長存
梵炁彌羅萬範開張(玉文/挑)
　玄師曰元始祖炁從何先生玉字按靈寳
　玉字經云自三炁之先溟涬之後其中眞
　精挺生玄炁玄炁之内有神曰元始天王
　其炁混凝與元始同生流化結芳非色非
　相或舒或張至延康開劫一炁分形而爲
　二炁虚无自然而生始炁二炁凝結太空
　彌覆无極字方一丈八角垂芒莫知其理
　二炁混沌而包藏玉宇至龍漢開劫元始
　天王分隸二炁混沌開先炁清高澄成天
　炁降積滯成地二炁分合中有和炁名曰
　元炁亦曰大梵之炁至赤明劫元始開圖
　中有眞陽之炁化爲洞陽之火元始運洞
　陽之火冶鍊三炁混和玉字而成赤文因
　而劫號赤明文號赤書玉字是也自三炁
　成文火鍊爲赤書光明之炁陽光之精爲
　日靈光之精成月餘光布散分爲萬象三
　炁之神分爲三清之聖自後萬範皆出萬
　彙皆生莫非玄元始三炁也至開皇劫分
　隸三炁化生諸聖至上皇劫五劫同啓五
　行全形化生諸天應五劫之内産生玄中
　之精精中之神故曰上皇劫自五劫開化
　之後玉清洞眞上清洞玄太清洞神三洞
　之經四輔符籙皆因赤書玉字而化禀靈
　寳之炁而成火鍊成文爲赤書玉字之後
　元始命夭眞皇人書於其文名八威龍文
　亦曰諸天八會之書祕於上清玄都金闕
　七寳瓊臺紫微上宫蘭房金室東西華堂
　九天太霞之府也
　　　昇玄章
元綱流演三十二天
　二十八宿訣東七宿自辰上起角亢左行
　卯上氏房心寅上尾箕挑北七宿自丑上
　起斗牛子上女虚危亥上室壁挑西七宿
　自戌上起奎婁酉上胃昴畢申上觜參挑
　南七宿自未上起井鬼午上柳星張巳上
　翼軫挑
輪轉无色周迴十方旋斗歷箕
　自丑至子文上四指中文過中指中文復
　至丑文從子歷亥循至寅文挑
迴度五常
　金木水火土五星也
三十五分
　日月五星二十八宿是也
總炁上元(坎兊離震中文/斜抹至亥文挑)
　元綱者元炁之綱也明此梵炁演布三十
　二天輪轉无色之境周匝十方自斗罡左
　旋經歷箕星迴運日月五星二十八宿之
　分總入上元金闕之門
　龜山丹皇紫文空洞靈章曰紫炁左迴與
　斗連歷度四七入金門(明於元綱/流演圖中)
八景冥合炁入玄玄
　㝠合玉清八景之天炁入玄中之玄大梵
　天中之天也
　　　元綱流演法
　玄師曰西龜之山一曰龍山言木之道也
　金母居之言金之體也乃九炁之根紐人
　之九宫之根也紐黄炁之淵府乃梵炁之
　宫上之正府也在夭西北亥子之地嬰孩
　之生根也周迴四千萬里是不知其極出
　常數度量之外也高與玉清連界上通腦
　也脉通玉帝宫東南接丹陽之霞上承青
　宫神虎之門接通肺炁也又與大胃交通
　矣西北交寒穴之野上通金闕神仙之庭
　與腎宫便穴交炁也南極太丹浮黎之鄉
　炁協洞陽之光協於心也北指勾陳交關
　華蓋炁踐廣靈踐中黄宫中央上衝玉京
　二十四節重樓十二也八達交鋒平夭三
　十萬里三炁之會也湧金爲墻結玉爲門
　眞土玉液之闕也金臺玉樓同前議也九
　宫三田十二神室也上有流精紫闕金華
　之堂瓊瑶之室傍通五穴即是集五臟之
　精會門也有自然紫雲之炁交帶鳳文九
　色落陳四肢八脉五臟六腑赤華紫英五
　内生炁也崖生紫桂嶺秀瓊林結瑚爲條
　植玉爲根騫林含實赤紫白環炁行无庇
　而生此寳也三華曜葩於朱景返香流芳
　於太玄内視三明五香生五炁也八炁扇
　飈以長鼓玉籟空唱而成音内之无器之
　音也龍嘷雲樓鳳嘯絶岭毒獸萬羅長蛇
　千尋神宫堂堂仙靈紛紛巍巍元館觸類
　吐津蓋元始之妙化實天元之靈根
　　(此即大行梵炁周回十方也)
　　　(與東向誦經位次圖向背不同)







　又法曰元綱流演比喻人身與天流演者
　同人之元炁發自明堂宫右腎命門上爲
　九天之根屬西北乾方紐太淵府黄炁上
　入於心心屬火絳宫左旋流循腦後風門
　玉枕宫循入左目日宫右旋下歷東北箕
　宿足少陰大指流轉一身周迴一匝旋轉
　右肩係无色界纏入右目月宫然後迴度
　五常從三十五分脊骨流入下丹田左腎
　水宫衝入肝木纏脾土中丹田次過肺金
　宫從十二重樓喉管通至泥丸宫上丹田
　顖門靈谷總出上元所謂上通金闕之庭
　三宫昇降上下往來无窮不息蓋人以經
　絡炁周於一身一日一夜百刻之中呼吸
　昇降計一萬三千五百息大會於風府者
　也脉屬陰陰行速猶太陰一月一周天息
　屬陽陽行遲猶太陽一年一周天如人之
　息脉元炁則應天之常度也陰陽順則流
　演循度陰陽和則天和脉息和則人和也
　　　契玄章
玄中太皇上帝高眞
　玄師曰玄中太皇者此西元王母八景玄
　妙之祖炁亦曰丹皇君乃上帝之道君上
　皇之聖眞
泛景太霞嘯詠洞章
　居西元太霞之府嘯詠空洞靈章以生其
　萬炁也
金眞朗郁流響雲營
　左手執金眞玉光右手擲流金火鈴流響
　三十五天天中雲營
玉音攝炁靈風聚煙紫虚鬱秀輔翼萬仙
　玉音攝高上之炁靈風聚辟非之煙紫景
　蔚秀太虚萬仙輔翼朝宗乃大洞迴風混
　合祕訣
　　　成眞章
千和萬合自然成眞(玉/文)
　薛幽棲𧥶言修眞之人千眞和神萬道合
　炁眞與神混體道與炁合形自然成眞也
眞中有神長生大君(子/文)
　度命君也在臍下命門宫諱夭眞液字飛
　生上英絳衣元始狀嚴東註字吁員
　李少微註字曰吁育
无英公子(丑/未)
　肝神也在肝制三魂也又號元靈素君諱
　玄玄字合符紫衣蓮花冠
白元尊神(寅/申)
　肺神也在肺拘七魄也又號白元洞陽君
　諱鬱靈標字玄夷絶素衣蓮花冠
　薛幽棲𧥶无英白元二神居洞房宫宫在
　眉間直入二寸无英亦時在肝白元亦時
　在肺
太一(卯/酉)
　太一在腦總衆神也爲身中百靈之尊衆
　神萬炁之主故稱太一諱務猷收字歸會
　昌又曰太一眞諱規英字化元如嬰兒形
　黑上而赤下衣上紫繡下紫錦坐金牀與
　玉帳右手執北極之星左手執北斗頭戴
　通天之冠腰帶流金之火鈴
司命(辰/戌)
　上帝司命也在心主炁納生元也諱理明
　初字玄度卿其形白上而青下面圓正等
　黄衣芙蓉冠元始狀
桃康(巳/亥)合延(午)
　兩腎之神也桃康住臍保精根也號合會
　神姓桃諱康紫衣蓮花冠執長生玉籙在
　左下合延居腎守命門也號命門君亦
　姓桃諱迴孩字合精朱衣芙蓉冠執天皇
　象符在右下桃康合延二神諱字乃交
　互而言非的正也
　存左手執北斗無英公子(肝蓮花冠/在紫衣)桃康(下蓮花冠玉籙/左臍紫衣執長生)
　思太一(在青冠錦衣/頭腰帶流金火鈴)司命(在黄衣/心元始狀)長生大君(在臍下/命門宫)元始狀絳衣
　圖右手執北極(/一星不見)白元尊神(在素衣/肺蓮花冠)合延(右臍朱衣執天皇/下芙蓉冠象符)
執符把籙保命生根
　並執兆玉符玉籙保兆命元生根
上遊上清出入華房
　上清布三華離便之房以内言之身中華
　房心也
八冥之内
　八脉冥會也
細微之中
　細微之中以通元炁
下鎮人身泥丸腦也絳宫心也
　此諸眞神以太一爲主皆是上清太微宫
　中之神也分釋降炁下入人身之中故時
　復上遊上清出入三華之房大包八極細
　入毫芒下鎮人身則或在泥丸或處絳宫
　玄師曰太一含華如蓮太一之房如蓮
　華未開
　(太/一)心包八脉上通
　(含/華)九色内含五彩
　(圖/之)太一含華如蓮
　玄師曰上清者心之華房也太一含華其
　形自然太一元君居之如蓮華之房心未
　開之丹華入冥者身有八脉冥會之處盡
　總於心也細微之中以通元炁同注泉源
　之所也如草木肢脉比人身赤文血脉之
　道路一體經絡之榮衛也
中理五炁混合百神
　玄師曰中理五炁者理五神之妙炁於中
　元五炁之中百神混合於内也大洞回風
　混合之法
十轉迴靈萬炁齊仙
　萬炁者萬神也天尊說經十遍天開爲之
　十轉則迴百靈以成性變萬炁以俱仙
　玄師曰十轉之法天尊十遍說經五行生
　成之道也先五遍則得五行之生數聾盲
　喑啞跛痾痼疾痊愈復形後五遍則得五
　行成數乃至聖胎疑靈回骸起死枯骨變
　仙更生成人也(詳載大法)
　此二章乃靈中之靈寶中之寳上品之首
　所謂玉晨道君云受元始度人無量上品
　者是斯也
　　　街華章
仙道貴生无量度人上開八門飛天法輪罪
福禁戒宿命因終
　八方法輪之門中有罪福之場各有禁戒
　宿命因縁事迹具載法輪經
普受開度死魂生身身得受生上聞諸天諸
天之上各有生門
　權道圖云開門人道乾宫通天之絳宫休
　門釋道坎宫通天之明堂生門仙道艮宫
　通天之玉堂此三門在三天之上吉道也
　出之遇福死門鬼道坤宫與死炁相通杜
　門業道巽宫入死户傷門地獄道震宫驚
　門畜生道兊宫此二門乃二炁交分之路
　景門神道離宫在陽炁終絶之地然此八
　門有吉有凶凶則死户吉則生門故經云
　諸天之上各有生門雖凶門亦有通天受
　生之吉道
　已上正文元始天尊所說玉晨道君紀録
　　　三界章
中有空洞謡歌之章魔王靈篇辭參高眞
　此玉晨道君紀述
第一欲界飛空之音
　欲界六天自皇曾天至魔夷天也中有魔
　王諱郁默作飛空之歌欲界最居下位故
　云第一
人道眇眇仙道莽莽鬼道樂兮當人生門天
道貴生鬼道貴終仙道常自吉鬼道常自凶
高上清靈爽悲歌朗太空唯願仙道成不欲
人道窮北都泉曲府中有萬鬼羣但欲遏人
筭斷截人命門阿人歌洞章以攝北羅酆束
送妖魔精斬馘六鬼峯
　薛幽棲註斷首曰斬截耳曰馘酆山有六
　峰峰各一官既有六宫故云六鬼峰六宫
　名見前章北都羅酆註李少微註作鋒
　六天鬼賊也鋒言其先鋒鋒銳也
諸天炁蕩蕩我道日興隆
第二色界魔王之章
　自越衡天至曇誓天凡一十八天爲色界
　謂在欲界之上故云第二魔王諱摩羅
落落高張
　二十八宿也
明炁四騫
　光華如此也
梵行諸天周迴十方(二十八/宿訣)
　元綱流演之法也
无量大神皆由我身我有洞章
　誦洞章法按大法
　玄師曰西元龜山元録内有丹皇飛玄紫
　文空洞靈章是色界魔王稱我有洞章者
　正此文也
　　　龜山丹皇飛玄紫文空洞靈章
　飛玄紫炁凝靈根(法曰飛玄自然紫雲之/炁元始祖炁也天元之)
　(靈根見前元/綱流演法)綱維玉虚總萬神空中鬰勃
　結自然(飛玄之炁鬱勃自/然凝結太空之中)上有稜層十二
　傳玉樓峨峨耀景雲流精紫闕帶金軒瓊
　堂瑋鑠繞八騫(八騫者八景也重樓十二/金臺玉樓九宫三田十二)
　(神室上有流精紫闕金華之堂瓊瑶之/室有自然紫雲之炁見前元綱流演法)中
　有青金九靈仙丹房眞母號精延(按大法/玄師曰)
　(中有梵炁之主雌一眞母居爲九靈太妙/白玉龜臺玉光金眞梵炁祖母元君青金)
　(丹皇大道君也又曰下元/梵炁之母合延之神也)飛青羽䙱晨嬰
　冠(服色/也)手執玉節握靈旛五色命魔對帝
　尊(存手握五色命魔寶旛乘空步虚至玉/京山上朝元始也宗壇祕訣命魔密呪)
　(具載甚詳/兹舉其略)把持符籍當生門(執符把籙/保命生根)咀
　日嚼月噏醴泉(採日月之精華金醴玉/泉見前章開明三景註)離
　羅吐輝鍊五魂(即中理/五炁也)内充外溢絳府欣
　(内外常冥也/絳府心也)金光煥煥形正圓(圓象/也)從朔
　入金色渾淪(朔北也腎屬北水宫金西也/肺屬西金宫按元綱流演法)
　(人之元炁發自明堂宫右腎命門上屬西/北乾方紐太淵府黄炁上入於心心屬火)
　(絳宫左旋流循腦後玉枕宫循入左目日/宫右旋下歷足少陰大指流轉一身旋轉)
　(右肩入右目月宫然後回度五常從三十/五分脊骨流入下丹田左腎水宫衝入肝)
　(木經肝土中丹田次過肺金宫從十二重/樓喉管通至泥丸宫上丹田顖門靈谷總)
　(出上/元)唯有開明曉此言(本經後序曰得道/者乃當洞明至言)
　(也)日五月十朝北元(修其道常以正月二/月三月四月六月七)
　(月八月十月十一月十二月五月九月不/在行持一年計十月每月三日五日七日)
　(九日十五日一月五遍清齋誦飛玄/紫文内思如法一月計五日見註後)刻見
　華蓋領仙君紫炁左迴與斗連歷度四七
　(二十八/宿也)入金門(元綱流演之法存思北斗/華蓋之中有紫雲之炁從)
　(斗罡左迴歷度二十八宿/竟還金門之上叩齒心拜)正是丹皇校萬
　仙有明此訣加精勤祕念密思每令分妙
　景感會得要文三年當審保長存九年乘
　空駕羽裙鳳衣輕翔昇龍山俯仰九靈謁
　玉晨得爲靈寳大眞人(雙手玉清訣頂碧/玉七辰交泰冠青)
　(羽飛雲之衣朱履絳裙佩靈寳三境神劍/負五色圓象修其道常以正月二月三月)
　(四月六月七月八月十月十一月十二月/五月九月不在行持一年計十月每月三)
　(日五日七日九日十五日一月五遍清齋/誦飛玄紫文一遍以夜半後露出中庭仰)
　(思北斗華蓋之中有紫雲之炁從斗罡左/迴歷度二十八宿竟還金門之上若天陰)
　(无光當於室内默念内思如法每令分/明思畢心拜四過叩齒三通仰祝曰)
　天庭朗清(大洞經云眉間入一寸爲明/堂三寸爲丹田亦名泥丸宫明)
　(堂上一寸爲天庭宫紫微夫/人呪曰開通天庭使我長生)幽谷(一作/靈堂)啓
　眞(幽谷下元腎宫也靈堂按大/法西元王母內禁靈虛宮也)流雲徘徊
　金華四騫(中元金華金華宫與龍山/連字三宫昇降之法也)丹皇
　敷輝雲飛紫軿是夕開陳青金校仙成我
　上願體應自然結命月華保年日根三靈
　合景(即開明/三景也)永停龍山密行清披請如所
　言(祝畢便口引紫炁二十八嚥止行此三/年刻有神仙降兆寢席也身有紫雲映)
　(絡一形九天書名/九年必獲上仙也)
　此章亦名鍊度金門大呪
萬遍成仙
　按大法一月五遍依洞章法取斗中紫炁
　萬遍名外侍八瓊丹一千遍夜有神光出
　没二千遍一身有光三千遍滿室有光四
　千遍舊病新疾殘靨宿痕皆去色反嬰童
　五千遍地司除死名玉清書生録百靈侍
　衛六千遍舉身有光洞照百歩夜可細書
　鬼物不隱預知未然七千遍吹嘘百物可
　起死屍八千遍呵呪五金皆成至寳光生
　圓象九千遍丹成如日面生金容骨秀五
　香三天注仙萬遍道備位證眞人
仙道貴度鬼道相連天地眇莽穢炁氛氛三
界樂兮過之長存身度我界體入自然
　體入自然證大洞也
此時樂兮薄由我恩龍漢蕩蕩何能別眞我
界難度故作洞文變化飛空以試爾身成敗
懈退度者幾人笑爾不度故爲歌音
第三无色界魔王歌曰
　自皓庭霄度天至秀樂禁上天爲无色界
　四天謂在色界之上故云第三魔王諱韶
三界之上眇眇大羅上无色根雲層峨峨唯
有元始浩劫之家部制我界統承玄都有過
我界身入玉虚
　身入玉虚證大洞爲仙眞也
我位上王匡御衆魔空中萬變穢炁紛葩保
眞者少迷惑者多仙道難固鬼道易邪人道
者心諒不由他仙道貴實人道貴華爾不樂
仙道三界那得過其欲轉五道我當復奈何
　三界歌章乃魔王所述皇人所書道君所
　紀非二章也
此三界之上飛空之中魔王歌音音參洞章
誦之百遍名度南宫誦之千遍魔王保迎萬
遍道備飛昇太空過度三界位登仙公
　玄師曰此是誦三界魔王歌章非二章也
　　　敬形章
有聞靈音魔王敬形敕制地祇(戌/文)
　至受鍊更生三十二字敕制地祇之文黑
　書敕當處土地令敬迎誦章學士也
侍衛送迎(某人)拔出地户五苦八難七祖昇
遷永離鬼官魂度朱陵受鍊更生(戌文/挑)
　玄師曰心形皈信諦聽誦者遂獲九品善
　果敕制乃元始天尊所降玉晨道君所述
是謂无量普度无窮有祕上天文諸天共所
崇泄慢墮地嶽禍及七祖翁
　　　天寳章
道言此二章
　按大法玄師曰二章者前章自元始洞玄
　靈寳本章至列言上清是一章也後章自
　元洞玉曆至辭參高眞是二章也三界歌
　章非二章止是魔王所述
並是諸天上帝及至靈魔王隱祕之音皆是大
梵之言非世上常辭言无韻麗曲无華宛故
謂玄奥難可尋詳上天所寳祕於玄都紫微
上宫依玄科四萬劫一傳若有至人齎金寳
質心依舊格吿盟十天然後而付焉
　傳付授受之條上天之科立四萬劫乃舊
　劫之格
　十夭東方九炁青夭南方三炁丹天西方
　七炁素天北方五炁玄天東北東南西南
　西北四梵炁天上方一炁昊天下方一十
　二炁皇天告盟十天大券朱書面乎十天
　而分之
元始无量度人上品經法卷之三
　
　
　
　
　
　
　
　
　
元始无量度人上品經法卷之四秋四
　太上三五都功職籙弟子陳椿榮集註
　　　普度章
道言夫天地運度亦有否終
　運是劫運度是度數
　成玄英註否終者否是陽九百六終謂三
　界消亡陽九百六者按周易大衍十九年
　爲一章四章爲一部二十部爲一統三統
　爲一元一元四千六百二十年其中通有
　五十四年水旱陽九者陽數奇極於九災
　應之時大則九年之旱也其次則七年五
　年三年一年之火也陰數偶極於八灾應
　之時則八年六年四年二年之水百六初
　入元一百六十年陽數奇有小旱之災故
　云百六之災通論陽九百六之會者初入
　元三百年爲小陽九小百六九百年爲大
　陽九大百六大則大旱九年大水八年也
　漢書云四千六百一十七年爲一元數盡
　三元爲大劫之終天地消亡也三元合一
　萬三千八百五十一年初入元一百六十
　年爲一小災故云百六否終之義略舉如
　前也
日月五星亦有虧盈至聖神人亦有休否末
學之夫亦有疾傷凡有此災同炁皆當齊心
修齋六時行香十遍轉經福德立降消諸不
祥无量之文普度无窮
　玄師曰六時者半夜平旦食時日中晡時
　黄昏六陽時也
　　　陰鍊章
道言夫末學道淺或仙品未充運應滅度身
經太陰臨過之時同學至人爲其行香誦經
十過以度尸形如法
　依五鍊生尸之法以度尸形其鍊度尸形
　之法出靈寳五鍊生尸經九鍊生化章
魂神逕上南宫隨其學功計日而得更生轉
輪不滅便得神仙
　　　保鎮章
道言夫天地運終亦當修齋
　修靈寳金籙齋
行香誦經星宿錯度日月失昏亦當修齋
　修天皇九曜齋
行香誦經四時失度陰陽不調亦當修齋
　修五帝育物齋
行香誦經
　請雨祈晴修洞淵五神齋
國主有災兵革四興亦當修齋
　修太一聖眞齋
行香誦經疫毒流行兆民死傷亦當修齋
　修長生保命齋
行香誦經師友命過亦當修齋
　修靈寳黄籙齋
行香誦經
　玄師曰所立齋法世並有科此六條正是
　學士修誦大法功行之要道凡遇一切厄
　會當修齋行香誦經必獲眞人之位所謂
　得爲金闕臣也詳見大法
夫齋戒誦經功德甚重上消天災保鎮
帝王下禳毒害以度兆民生死受賴其福難
勝故曰无量普度天人
　當默運慈心普及一切悉爲禳厄解難以
　陰修善功也
　　　至言章
道言凡有是經能爲天地帝主兆民行是功
德有灾之日發心修齋燒香誦經十過皆諸
天記名萬神侍衛
　修齋誦者獲三品善果
右别至人剋得爲聖君金闕之臣諸天記人
功過毫分无失天中魔王亦保舉爾身得道
者乃當洞明至言也
　誦此經當周十遍體元始說經周迴之意
　未通經中深義不得懈怠退志功成之後
　心府虚靜塵穢不侵自然通達眞旨
　自道言此二章至洞明至言也太上玉晨
　大道君後序
　　　大洞章
諸天中大梵隱語无量音
　此是題目也嚴東曰隱者有四一隱名
　二隱諱三隱事四隱語也
　李少微曰按内音經云元始天尊於赤明
　世界栢陵舍座是時雲霧鬱勃三日三夜
　玄陰不解五老上白天尊曰今日侍座所
　未曾見夭尊演教則河海靜默山嶽藏煙
　今日晝陰天人惶懼不審何故天尊告曰
　今日諸天發瑞靈應自然玉字煥爛障蔽
　天光咸令四座暝目伏聽俄頃天炁頓啓
　冥暗消豁五色光明洞照十方忽有靈書
　宇方一丈於空玄之上文彩爛煥八角垂
　芒精光亂目不可得看天尊普告曰此靈
　書八會字无正形其趣宛奥難可尋詳可
　注筆解之於是夭眞皇人受天尊明命注
　解其音分其分度三十二天天各八字並
　飛玄自然之書合五方飛玄之炁以和八
　字之音名曰大梵隱語无量洞章
道君撰
　太上玉晨大道君爲靈寳教主撰此靈書
　中篇三十二天玉字成經爲雲篆光明章
元始靈書中篇
　此道君自標於題目之下
　此正文大梵隱語之音
　大法中篇是三十二天大梵玉字内音无
　量隱語之㫖乃元始祖炁靈書中禁之篇
　玉晨道君所撰天眞皇人所書也内隱大
　洞祕諱五劫開圖之㫖凡二百五十六言
　分置三十二天天各八字内按乾坤坎艮
　震巽離兊八卦支變八八六十四卦一句
　按一卦也通貫六十甲子乾坤坎離四卦
　出於六甲之表不在甲子之限
　李少微曰今所註者一依眞皇人内音
　訓釋或删繁取要或加字益明回互經文
　不依輪次者務使人速見其意也
　　　東方九炁青天自然玉宇
亶樓阿薈(丁/丑)无惒觀音(戊寅/寅文)
　李少微註此八字皇曾天内音也亶者坦
　然廣遠貌樓者玉京山下長樓亶遠廣遠
　上承玄都之宫亦謂之樓都阿者玄都宫
　阿那之神名主大梵之炁阿那鳴樓都之
　鼓以集衆眞上朝元始薈者帝君遊臺之
　名薈蔚華秀无者太无也言太无之中自
　然生眞也惒者日月門户之名觀者觀覺
　天中帝君之諱音者八字之音人能誦八
　字之音則眞人乘金輪以開冥玉女揚華
　旛以披鈕觀覺主長夜之録四冥拔九幽
　之府七祖披朗朽骸還生也
須延明首(已/卯)法攬菩曇(庚辰/丑文)
　此八字玉完天内音也須延者玉完天西
　北闕名也大劫數交須延開而玉眞上聖
　於是而回明首者元始之都候也元始開
　運則都候啓道梵炁自朗法者法輪罪福
　之場攬者攬覺天中帝君之諱菩者菩提
　曇者曇頤並上元眞人也人能誦此洞章
　則法輪引籍於司命攬覺度魂於更生菩
　提執九色之麾以輪運曇頤旋十絶之旛
　以停椿天地得之則不傾萬物得之以長
　存
稼那阿奕(辛/巳)忽訶流吟(壬午中/指中文)
　此八字何童天内音也稼那者天中正圖
　先生之號領人生死圖録總主神仙治金
　華宫金華宫與龍山連宇煒燁玉清之上
　蔚勃洞虚之中阿奕者七寳林中樹名也
　實上聖之遊圃眞人之戲園忽者覺也飛
　天神王之諱訶者訶摩天中呼元始天尊
　爲訶摩劫運終則訶摩開化教法普度天
　人將來劫壊眞經隱藏天尊已知預爲流
　布歌吟也人能誦此洞章正圖先生則削
　罪録於長夜注生名於南宫也
華都曲麗(癸/未)鮮菩育臻(甲申/卯文)
　此八字平育天内音也華都者天中太極
　宫青華門之别名曲者天中有梵天神人
　飛行太極之上爽靈風之炁歌洞章之曲
　麗者太和玉女之名鮮者鮮雲即慶雲也
　菩者天中菩樓也育者天中帝君之隱名
　臻者至也育帝常乘八景之輪遊觀八極
　至於鬼神之家回十絶之旛以召魔舉仙
　人能誦此洞章飛天遥唱三界司迎七祖
　出夜上昇南宫也
答落大梵(乙/酉)散煙慶雲(丙戌/辰文)
　此八字文舉天内音也答者天中玉闕名
　也落者宫闕落落然也大者大宥天尊開
　運之初皆放大赦謂之大宥使三惡道空
　九幽罷對梵者梵炁能開龍漢之劫散煙
　者眞人散香於玉闕慶雲者五色備也慶
　雲接乎紫館飛天舞乎空輪也
飛灑玉都(丁/亥)明魔上門(戊子/巳文)
　此八字魔夷天内音也飛者飛天神人之
　名也天地改運淪於延康㝠㝠无開飛天
　啓光於是散輝諸天受炁也灑者龍漢一
　會倏欻而回也玉者玉眞魔夷天帝之諱
　主開度幽難都者九幽之酆都也人有善
　功則玉眞開長夜之户酆都度八難之場
　明者解八字之義也魔者魔王也上者上
　帝也門者門下也人能明解八字之義則
　魔王敬伏上帝育養於始生之神門門下
　韓君司録度筭於南宫慶流九族生死蒙
　恩也
无行上首(己/丑)回蹠流玄(午/文)
　此八字越衡天内音也无者上道也言元
　始之炁開明无上之道行者天元之網紀
　維羅八極梵炁彌布流行不息也上首者
　北斗之罪宫也回者轉也蹠者履也劫運
　之初元始則履空而輪轉布化十方流者
　流晨之光照長夜之府玄者空也越衡天
　上玄都之景有空峰之山萬聖之所遊生
　死之所歸道未備足身應滅度魂升空峰
　受鍊而更生也
阿陀龍羅四象吁員(庚寅中/指上文)
　此八字濛翳天内音也阿者天中有九折
　之山連阿栢屬陀者山上之樓上通玉清
　之炁帝君常乘三素之雲上遊阿丘之嶺
　下監萬生之罪龍者龍山與阿陀相去九
　億萬里羅者日月之名玉緯曰上清九天
　眞人呼日爲濯曜羅言山勢相交日月明
　於峰山四者四極之宫東華南極西靈北
　眞也四極眞人主生死命籍象者象輪之
　車眞人常乘象輦遊行三界校人生死罪
　録開度學道之人吁者吁育天帝之諱爲
　南宫度命君主鍊度朽骸員者日中生童
　主灌津於天人八能誦此洞章則玉名入
　帝簿生死度南宫四極給自然之羽車七
　祖歡於福堂也
　誦畢叩齒九通即臨目存九靈妙炁青玉
　之光從東方无極玄虛中來良久微誦玉
　晨君祝
　　　東方八天无量音玉晨君祝曰
　森廓連華闕神尊帝一眞靈虚交日月
　玄覺照冥津玉關回運數梵炁啓都明
　麾旛揚洞唱天君秉化輪金華領仙籙
　鬱帶龍山宫寳秀煥珍景宴戲高上墉
　霏煙散妙靄陶精養我形飛天觀劫會
　贊詠元始文太極建青籥晨輝布發生
　爽耀應穹觀熙怡存玉嬰皇育旋景輿
　昇度七祖魂彌範流飛綱周維天地根
　祥霞翳霄仞紫館眞人君軒奕青玄府
　滅試摧邪兇道應混高元神結泥丸精
　靈丘三素雲羅耀交琳峯七九齊至用
　三五合同功併恊冲和德變鍊超仙宗
　祝畢存前九靈妙炁青雲九重覆帀身形
　　　九色玄龍導從左右密呪曰
　赤明開圖八炁回眞總統元關青帝大神
　流化九外纏綿我身靈音八書六十四篇
　洞明天地與我合仙運致龍駕上昇帝轅
　呪畢引前九靈妙炁九嚥混合五臟如瑠
　璃映照之色行之九年致青芽九炁之精
　身生光明徹見虚无萬遍道成即得飛行
　七祖同福皆昇南宫
　　　南方三炁丹天自然玉字
南爓洞浮(辛/卯)玉眸詵詵(壬辰/巳文)
　此八字和陽天内音也南爓者南方有流
　火之庭飛焰煥乎八方洞浮者洞陽宫炁
　炎而浮流也玉眸者流火之膏鍊身體則
　生玉光明如眸子故曰玉眸諸學人始得
　道者皆詣流火之庭南極眞人以火膏洗
　鍊蕩除塵垢得與眞人爲侣詵詵然衆多
梵形落空(癸/巳)九靈推前(甲午/辰文)
　此八字恭華天内音也梵形者元始天尊
　在龍漢時號也至赤明世號无名君上皇
　開運號元始丈人梵炁化形隨劫化生以
　一神而見不受胎生故曰梵形落空者元
　始自空中而生也九靈者九華眞人也理
　於南上宫中主九幽之下宿對死䰟推前
　者九華眞人主命録推筭死䰟前生功德
　有善功者四斗眞人書延生之符而授與
　之則得拔度九幽也
澤𠗂菩臺(乙/未)緑羅大千(丙申中/指上文)
　此八字宗飄天内音也澤者天中山窟也
　其山上有衆龍之窟山有黄房之室一名
　玉容之堂也洛者玉晨道君之内名也理
　於黄房之内混大劫而不終經龍漢而更
　明故幽中而悅焉菩者飛夭眞人之隱號
　有无數之衆臺者玉臺也處於澤山之陽
　緑羅者月中夫人字羅英容色如玉著緑
　帔青衣故曰緑羅上乘大羅之天梵行之
　炁運度之關以應天地之數終於大劫既
　受交於日月則會於玉臺之上也大千者
　世界之數陸先生云以千數至千即千千
　爲小千小千數至千爲中千中千數至千
　爲大千千中之大故曰大千人能誦詠洞
　章則得駕羽輪之車昇黄房之室遊玉臺
　之上覽大千之境也
眇莽九醜(丁/酉)韶謡縁邅(戊/戌)午文
　此八字皇笳天内音也眇者天書玉字淪
　於延康之中翳而不彰眇眇然也莽者龍
　漢開運其文復明莽莽然也遇其道男女
　並皆壽三萬六千歲其運之極又經一劫
　九炁各生一獸以害惡民其劫既開而九
　獸號爲九醜之鬼北帝上眞主生死圖籙
　故立九醜以輔三官數極九九八十一萬
　度天炁之交九醜當得輔號爲九都使者
　韶者皇笳夭神霄王之内名神霄王是魔
　王之神主常試學道之人正與不正魔王
　作謡歌以亂人心心固者王即保舉徑昇
　皇笳夭中縁邅者南北二斗君之内諱也
　人有善功列言於南斗南斗即度三界之
　難拔九幽之苦告下魔王不敢敗害也人
　行惡則三官列罪於北斗北斗即告下魔
　王滅䰟付九幽之下充長夜之役皇笳天
　上有金華之山學成得道皆詣金華山受
　太一之信以制滅魔試然後得乘景輪之
　車遊宴八方九炁者按三天正法經始炁
　生三炁一曰赤洞二曰白章三曰青浩元
　炁生三炁一曰緑昺二曰黄景三曰蒼混
　又曰白遁玄炁生三炁一曰紫融二曰碧
　炎三曰黑演謂之九炁也
雲上九都(己/亥)飛生自騫(庚/子)未文
　此八字堂曜天内音也雲上飛天神王之
　諱開龍漢之劫啓赤明之運敷自然之書
　立天地之根也九都者三象既分而有九
　層之臺處乎玉京之山煥乎空玄之上飛
　天神人常散百合之香流五雲之華以觀
　飛天眞人臺上有太眞玉郎一日三回十
　絶之旛則諸天上帝三朝玄臺誦詠洞章
　也飛生南上更生之神名也學士能誦洞
　章諸天稱慶飛生爲開不死之路流長生
　之炁下鍊五魂則八景存焉自從也騫者
　騫林也既共舉人上昇九層玄臺遊於騫
　林之下身佩天書口誦洞章即得上朝玄
　都之宫也
那育郁馥(辛/丑)摩羅法輪(壬/寅)申文
　此八字端靖天内音也那者天王侍郎之
　内名也主天四時之炁梵行虚无之綱以
　正端靖天中分度也育者天關空輪之名
　郁馥斗中靈童之名常運育輪於太无之
　中回十轉以召眞天關十轉則十方大聖
　上朝玉帝萬神齊到而郁馥唱禮焉摩羅
　者天中大魔之内諱郁馥一唱魔王束形
　學者知四時之炁十轉之關則入法輪之
　門乘八景之輿昇唱玉清之中上朝紫微
　之臺也
霐持无鏡(癸/卯)攬姿運容(甲/辰)酉文
　此八字恭慶天内音也霐者天中都監神
　之内名也持者龍淵之名衆龍蟠乎其中
　御金甖而運東井之華以灌天眞華者日
　中黄華之精沃注東井之流津无窮之源
　也无鏡者飛天神王諱也遊乎大羅之上
　出无色之光度學道之人攬姿者三界之
　門名人之此號神王則開長夜之府拔九
　幽之魂以度三界之門也運容者玄和玉
　女之名人得度三界之門運容則以朱靈
　之炁導之于形太和之津灌之于神上昇
　福德之堂保劫運之無窮矣
馥朗廓奕(己/巳)神纓自宫(丙四指/午上文)
　此八字極瑶天内音也馥朗者天中玉京
　玄臺之别號西靈眞人常誦洞章以遊其
　上廓奕天中神公之内名與元始同生爲
　玄炁之範教學仙之人神纓紫微宫靈童
　也主滅度之尸若得神纓歌无量之章則
　反形於三鍊之房受自然之炁歡无窮之
　齡也人能明八字之音則神公爲開長冥
　之户昇更生之門上登玉京之臺
　誦畢叩齒三通即臨目存三靈妙炁赤輝
　之光從南方无極玄虚中來良乆微誦玉
　晨君祝
　　　南方八夭无量音玉晨君祝曰
　和陽煥明奕炎暉玉鍊顔虚梵隱玄邈
　空朗昭神功九華破幽録四極延生津
　黄房晨景居綿綿保長存窈窕騰月妃
　萬界超劫輪混洞翳玉書龍漢明耀晶
　神文攝六天察制妖魔羣邪試莫我干
　列名標上清超度五苦難逍遥玄仞峯
　飛神開大運明觀九雲重南上鍊我䰟
　旋蓋遊騫林汎靄纏虚綱十轉回天關
　大魔咸來賔八景朝紫微龍淵注東井
　黄華養我眞大羅无色光寂度无窮人
　朱靈恊至炁太和昇福堂玄臺映鬰蕭
　誦洞遊西靈神公布玄範反嬰齊自然
　祝畢存前三靈妙炁絳雲三重覆匝身形
　　　朱雀鳳凰翶翔前後密呪曰
　三炁徘徊靈鳳來飛玉音八宇爛煥紫微
　吉日大慶我道洞開朱丹哺飴仰吸靈輝
　身生水火絳帔羽衣登空飛歩足踐鳳梯
　周旋八天七租相隨
　呪畢引前三靈妙炁三嚥混合五臟如日
　輝映照之色行之三年致朱丹三炁之精
　反白改容萬劫不傾七租超昇上生福堂
　反胎仙家即得更生
　　　西方七炁素天自然玉字
刀利禪猷(丁/未)　　婆泥咎通(戊/申)申文
　此八字孔昇天内音也刀利者南方无極
　世界之號襌是刀利之國亦曰襌黎其國
　有洞陽宫流火庭靈文始於流火受鍊瑩
　飾光明之後刀利之國改爲福德之堂苦
　䰟得度入洞陽之宫猷者南上好生君之
　名婆泥則火鍊池之靈童也咎通是刀利
　世界魔神也常遏人生路若人知好生君
　名得度洞陽之宫及詣火池受鍊即更生
　福德之國則魔神奉焉人能誦八字之音
　則刀利世界无極靈官侍衛其身徑詣南
　宫仙人司迎上昇三炁之天也
宛藪滌色(己/酉)太眇之堂(庚/戌)未文
　此八字皇崖天内音也宛藪者皇崖天帝
　内名也主開度太漠之經以明八字之文
　明道既彰大羅之上蔚然澄清也滌色者
　色界上飛天眞人名也乘景雲之車駕九
　色之龍遊色界之上出入玉清之中蕩除
　穢炁開度善根之人太眇之堂者化生堂
　也空洞之化結自然之章坦然廣大開度
　萬生曆也學人通八字之音則飛天眞人
　降景雲之車載兆上昇化生之堂也
流羅梵萌(辛/亥)景蔚蕭嵎(壬四指/子上文)
　此八字極風天内音也流者極風天帝諱
　也處乎紫霄之上遊觀玉京之山羅者月
　女之諱主王遊宴之儀流輝極風之天洞
　照九玄之眞也梵者飛天眞人名也主回
　九天之關萌者元始天神也固極風之根
　景者景皇四極上眞人也蔚者蔚秀景霄
　仙人也並理玉京臺歷校長夜之中開度
　善根之魂蕭者蕭仞白素元君之宫也嵎
　者蕭仞之嵎對賓之所也人能常誦洞章
　乃得駕九色之霄上昇景皇之臺矣
易邈无寂(癸/丑)宛首少都(甲/寅)酉文
　此八字孝芒夭内音也易邈者始皇孝芒
　天中天王之諱无者虚无寂者寂寂是虚
　无寂寂之庭也言此天王從龍漢而來至
　赤明而出居乎虚无之内處乎寂寂之庭
　也宛首太上道君之内號駕八景玉輿策
　三素飛雲開元始玄奥演大法以度人少
　都者日中靈童名也散日精以灌眞流飛
　華以拂塵學人知八字之音則天王飛景
　雲之輿降三素之軿度身三界之上進入
　寂寂之庭也
阿濫郁竺(乙/卯)華漠延由(丙/辰)戌文
　此八字翁重天内音也阿濫者翁重天帝
　諱也乘景霄之輪遊九層之臺處玉樓之
　上唱洞章以伏魔王郁者郁默天中魔王
　隱名也竺者欲也是魔王都伯恒在欲界
　之上誦空謡之歌華者言色界光華也漠
　者欲界沙漠不可尋也延者束鬼之庭由
　者禁鬼之防天王詠无量之章則天魔應
　響而束首羣鬼請由而伏形奉之者九祖
　開泰修之者灰骸更生也
九開自辯(丁/巳)阿那品首(戊/午)亥文
　此八字江由天内音也九開者大演之初
　天地未判輪轉三炁開爲九分九度既明
　九位乃列陰陽萬品於是而生自然明辯
　也阿者阿丘江由天帝諱也乘九色之龍
　駕三素之軿上登龍山之嶺遊觀九玄之
　中那者那邪飛天神人之隱名也飛行三
　界歷校長夜之中拔度善人之魂有知八
　字之音則天王品度兆身入飛天之衆首
　化枯骨成童子之顔矣
无量扶蓋(已/未)浮羅合神(庚/申)子文
　此八字阮樂天內音也无量者天中无量
　大聖之始神也總統飛天神人受其品量
　而得昇遷扶者更生眞人之内名校長夜
　之録簡善惡之根蓋者玄中福堂之號也
　浮者幽夜之魂受眞人開度謂之浮也乘
　運而歸上昇福堂也羅者大羅也開大千
　世界召更生之賓詣大羅之天削死三官
　合者合慶也神者神公也是大羅丞相人
　能知八字之音與神公合慶受度爲更生
　之賓故曰合神
玉誕長桑(辛/酉)　　栢空度仙(壬四指/戌中文)　　
　此八字曇誓天内音也玉誕者曇誓天玉
　都名也長桑者夭中騫林亦名桑林覆廕
　東華之宫棄上有大洞之章紫書玉字煥
　乎上清下有扶桑之樹上森騫林之叢碧
　鷄嗚其蓋青霞翠其峰神風流反香之草
　鼓桑林百籟之音神風一鼓洞章成音故
　曰栢空也度仙者飛天神人也常以鷄嗚
　之始登玉臺之上來取五方雲芽仰咽三
　辰之光簡學仙之人生死録籍開度九幽
　之䰟昇入法輪之門也
　誦畢叩齒七通即臨目存七靈妙炁白華
　之輝從西方无極玄虚中來良久微誦玉
　晨君祝
　　　西方八天无量音玉晨君祝曰
　洞陽映霄闕受度好生君靈童火鍊攻
　福館涉生津太漠明道彰眞人翔景雲
　高清布元化蕩穢除妖氛接我琅碧輿
　昇入微妙門揚輝浩極家洞耀九玄眞
　造化回幽關杳眇回靈根景皇連鬱秀
　檢校超仙魂蕭仞白元子同携列帝賓
　始皇夭中王寂寂虚无庭玉晨張大範
　流慶滌我塵穹樓演洞唱收魔束鬼形
　三元分化祖九度悉宣陳阿丘馳素軿
　那邪契所縁彌羅大聖神更生陞福筵
　逸化乘運歸削死永合歡瓊府巍峨境
　森扶靄華騫雲芽揖三暉享此億遐年
　祝畢存前七靈妙炁白雲七重映覆身形
　　　白虎獅子導引左右密呪曰
　七炁金靈八天尊神白虎策輦獅子捧轅
　七炁纏綿鍊我成仙身發金光映照素雲
　内外變化昇入洞門七祖出夜九幽放魂
　三徒五苦長斬惡根同歡福會受慶自然
　億劫開度隨運長存
　呪畢引前七靈妙炁七嚥混合五臟如月
　晶映照之色行之七年致太素七炁之精
　停年留世萬劫童顔慶及七祖昇度南宫
　反胎更生世世生仙
　　　北方五炁玄天自然玉宇
玃无自育(癸/亥)　　　　九日導乾亥文　　
　此八字霄度天内音也玃无是龍漢時飛
　天之神也元始始開之炁溟涬无色之中
　玃无乘運而岀凝然而立霄度既立自抗
　不終之劫育者霄度天王之内名九者育
　王乘象輪之車遊九玄之門　九機之度
　應劫會之期日者天中日童導者導引和
　炁天運之終日童停光拔度學者灌以水
　母之精導以太和之炁洗鍊五神進入朱
　宫故曰導乾
坤母東覆　　　　形攝上玄(甲/子)戌文　
　此八字元洞天内音也坤母者太陰之都
　候九靈之母也理東海扶桑暘谷之淵常
　總地機轉輪元炁上應天關天關轉地軸
　動周夭一度水則湧三千三百度夭地炁
　交九海冥一水則彌天東者東海受會制
　期河源也履者水神也理於崑崙之山填
　固巨海遏斷東井則地機不淪保劫長存
　形攝者灾交之時坤母形出東河之上攝
　召鳥母以鳳車迎學仙之人上崑崙之墟
　鳥母乃水之候神也上者坤母上詣帝君
　申劫會之期度學仙之人言名於玄都之
　官也
陀羅育邈(乙/丑)眇炁合雲(丙四指/寅中文)
　此八字妙成天内音也陀者天帝之内名
　與妙成俱生在雲阿之嶺羅是月始生之
　名陀在雲嶺之上抱月而明育者妙成天
　神王名育生總統十方飛天之神邈者天
　中羽林監神名神王常使匡御三界簡人
　生死之籍令魔王保度得道之人眇者眇
　眇高遠也人得保度詣羽林受符而昇天
　眇眇行於雲宫也炁者雲炁也合者合景
　也既入羽林結雲炁以成衣飛昇朱宫受
　福天堂遂與諸天合景而上飛也
飛天大醜(丁/卯)　　　　總監上天(戊/辰)子文　
　此八字禁上天内音也飛天者飛天神王
　也天上有飛玄之炁結成空洞之經十方
　神王在空霄之上誦此經以和自然之炁
　接引學道之人大者三界之都録主生死
　圖籙醜者伯也是三界之魔王受事於大
　醜學士識其音則魔王保眞身騰三清也
　總是飛天都統之官常攝八會之炁以促
　天地之運監領長夜之官開度九幽之䰟
　學士知天中之音則天魔列言大醜勒籍
　仙部而上昇天中也
沙陀劫量(己/巳)　　　　龍漢瑛鮮(庚/午)丑文　
　此八字常融天内音也沙者天中有沙蘭
　之宫是紫微之別館處乎玉清之上煥乎
　紫虚之中陀者陀丘也陀丘之衆有巨萬
　人皆是新得道受度者也功德未備停散
　其中劫量者每至劫運一交陀丘之衆計
　功之量得昇朱陵之宫受福而仙也龍漢
　者初劫之名是時大道淳朴徒有其化難
　可爲雜也瑛者龍漢時飛天神名也常開
　度九幽之䰟昇蘭宫之中鮮者南宫之童
　學人得度而鮮童鍊其形容於朱陵之上
碧落浮黎(未/辛)　　　　空歌保珍(壬/申)寅文　
　此八字玉隆天内音也玉隆天中常生碧
　霞之炁落者飛天神王名也乘碧霞之輦
　遊玉隆之天一日三時引天中衆聖上朝
　七寳之宫浮黎者天王内名也衆聖上朝
　而天王稱慶也空者天中侍晨之名歌者
　洞章之曲侍晨一嘯靈風既奏音成洞章
　故曰空歌保珍者學人知八字之音則昇
　上南宫爲飛天之賔保此不終之劫珍其
　自然之文故曰保珍
惡奕无品(癸/酉)　　　　洞妙自眞(甲/戌)卯文　
　此八字梵度天内音也惡奕者天王之内
　名昔於龍漢之中諸縁並盡而過度三界
　之庭昇入太虚之館受九仙之籙登大聖
　之號赤明開運元始錫爲梵度天王无者
　太无眞人也受天王之符度長夜之䰟品
　量幽䰟之罪福洞明宿對也宿對既解乃
　入妙化之堂自者與也眞者天眞也太无
　眞人度九幽之䰟洞識宿命惡縁並盡度
　入妙化之堂與飛天而合眞也
元梵恢漠(乙/亥)　　幽寂度人(丙/子)玉清文　
　此八字賈奕天内音也元梵者元始大梵
　風澤之炁抗舉澄漠之精高而洞浮懸而
　不落也恢漠者遠而无礙有而若无微而
　不可名妙而不可尋也幽兮寂兮不可見
　聞其中有眞其中有精冥度天人也
　誦畢叩齒五通即臨目存五靈妙炁紫晶
　之霞從北方无極玄虚中來良久微誦玉
　晨君祝
　　　北方八天无量音玉晨君祝曰
　開化无上神霄度凝玄炁陽華眞一精
　太和育妙慧九靈鎮西崑機化停樞會
　鳳車升羽輪越此大劫津雲阿擁圓皓
　育生天神君受符羽林宫藹秀靈霞襟
　空霄飛玄章接舉身超騰天統攝八耀
　開濟九幽魂蘭宫連紫微按格昇朱陵
　南宫有妙童琅輝鍊我形蒼霞浮緑輦
　稱慶拱高尊靈風泛洞響可寳无窮齡
　九仙頒運籙釋散宿業根流綱抗虚梵
　廓達歸无名大混百骸紀徊煙合紫雲
　慶垂七葉孫禍塞三徒源解滯離塵綱
　齊轡逍遥賓倏忽登龍臺稽首玉帝前
　祝畢存前五靈妙炁玄雲五重覆布身形
　　　飛龜羽蓋蓊鬱前後密呪曰
　玄天徘徊流景上清大有啓運八字開明
　飛玄澄空洞陰自生五炁纏綿灌我身形
　冠帶北單受鍊洞靈腎府仙化内外光精
　飛行三界遊宴紫庭七祖同慶歡樂劫齡
　七寳林中反胎更生長夜出離南宫記名
　黄籙白簡世世生仙
　呪畢引前五靈妙炁五嚥混合五臟如紫
　晶映照之色行之五年致靈芝五炁之精
　還年留景保命三清慶及七祖世世生仙

元始无量度人上品經法卷之四
元始无量度人上品經法卷之五秋五
　　太上三五都功職籙弟子陳椿榮集註
　　　无玄章
道言此諸天中大梵隱語无量之音舊文字
皆廣長一丈天眞皇人昔書其文以爲正音
　李少微註眞一五牙經曰皇人者不知其
　得道之始也身長九尺玄毛被體皆長尺
　餘黄帝時在峨眉山絶陰之下以蒼玉爲
　屋黄金爲座張華羅之幡然千和之香侍
　者仙童玉女座賓三人皆稱太清仙王黄
　帝再拜問道授以五牙三一之文云
　　　玄應章
有知其音能齋而誦之者諸天皆遣飛天神
王下觀其身書其功勤上奏諸天萬神朝禮
地祇侍門大勳魔王保舉上仙
　御註有大功德則上帝魔王高眞信用保
　舉此人於太上仙王之前
道備剋得遊行三界昇入金門
　玄師曰知中篇之音齋而誦者獲乎八品
　福報
此音无所不辟无所不禳无所不度无所不
成天眞自然之音也故誦之致飛天下觀上
帝遥唱萬神朝禮三界侍軒羣妖束首鬼精
自亡琳琅振響(酉/文)十方肅清河海靜默山嶽
吞煙萬靈振伏招集羣仙天无氛穢地无妖
塵冥慧洞清大量玄玄也(亥/文)
　玄師曰中篇之音有辟禳度成四種无量
　威神之力誦之者獲十六品祥應
　已上正文大梵隱語後序
　成玄英註此明諸天内音㝠通慧照之力
　㝠者幽深不測慧者通照无窮慧能照空
　故云㝠慧高而不極謂之洞煥燿三清之
　上謂之洞清洞者空也清者淨也无邊无
　際謂之大量大量之内唯有眞空眞中有
　精其中有信能生眞聖非有非无常住湛
　然微妙莫測究竟其理不可尋詳玄中更
　玄故云大量玄玄也
大梵隠語正音
　　　東方八天
廣生高應覺元洞虛應元九眞化交肇圖
文靈運構　宗範元都　感變總括　威招自成
緑岑遷景　皇道含明　天林耀權　炁精育魂
融羅負立　圓英隱旻　期巨神色　洪綱吿寧
　　　南方八天
章炎通泛　堅敷澄宗　虛象玄華　龍陽儛穹
微正霄艷　淵太凝沖　玄關三紐　大梵飛空
隱覺隆益　天倫慶呈　神户纏絡　眞元散精
淨握明照　徊合升遷　導騫宴雲　靈應騰天
　　　西方八天
剛澤徽控　陰唆孤儀　貫炁㝠素宸洞開微
周化幽應　澄輝帝臺　平遐挹虛　恢茂童池
結飈臨育　麗无散開　陽通百六　沈芒隱階
幽廓㝠默　眞峯會靈　堅丕順道　吿命騫林
　　　北方八天
龍安洞變　純陽隱玄　方本還炁　象伏高員
神變惠允　解鍊靈根　赤精純道　成號威尊
利雲友常　億仞中丘　鬱成瓊壘　謡音慶流
受位玉室　大憲通幽　玄章煥落　綱輪迺周
　　　中央
幽玄還門　菏薩作生　招非化久　法䏍詎冀
農頃赤阜　由旬一潤　雲合浮沱　中曲普明
貴虛四光　功篤留胃　華覺填宥　祭爲昭達
光天圖皛　貢冷寬從　鬱充沙曇　吝敷肅令
蕖澄太冥　絳咢四迷　北走億遊□愚羅龍
各齎以散　洛采於都　審此玄賴　完可六魔
　　　龍章鳳炁大梵之文(皆諸天隱諱隱/名見中篇註)
　觀覺鬱繿(寅/文)大明紫靈(寅/文)九神度魂(卯/文)開
　闢玉眞(辰/文)阿奕煒燁(巳/文)飛天流音(寅/文)輪景
　帝常(卯/文)都靈(四指/中文)頤臻(中指/中文)豁落(中指/上文)大
　宥(中指/中文)慶雲啓靈(寅至中/指中文)七曜輝魔恬懀
　敷榮(離/文)虛无上首(巳/文)天紀彌宸(午/文)四吁育
　象(未/文)濯曜騰精(坎/文)煥赫洞陽(離/文)浮景玉光
　(坤/文)九靈謡歌(寅/文)世元紫堂(四指/上文)羅英(四指/中文)
　散景(中指/中文)曜明玉房(中指/中文)八景總獸(卯/文)韶
　主攝精(申/文)九都(辰/文)騫鬰(坤/文)飛生上靈(兊/文)密
　羅淨境(寅/文)馥育(巽/文)空輪(戌/文)灌沃黄華(卯文/坎文)
　霐運玄明(子/文)神宫(午/文)開廓(辰/文)延宛丹庭(亥/文)
　大猷浮景(子/文)眞定(丑/文)化元(寅/文)蜒宛(卯/文)素眇
　(申/文)王梁澄煙(亥/文)蕭峙(戌/文)結隅(丑/文)景羅七纏
　(四指/中文)秀盤三府(四指/下文)流輝九玄(酉/文)寂然(中/指)
　(上/文)虚邈(中指/中文)飛華(坎/文)拂軿(酉/文)晨濫録籍(申/文)
　太漠由延(未/文)阿丘九度(未/文)六龍(坤/文)儛轅(乾/文)
　蓊靄(酉/文)浮羅(卯/文)紫精馥淵(巳/文)溟涬太育(寅/文)
　九機化乾(乾/文)覆形厚德(四指/上文)元河淪精(四/指)
　(下/文)育英(四指/中文)明陀(三指/下文)景晨眇雲(中指/上文)大
　隗總監(中指/中文)秀樂禁天(坎/文)紫虚陀丘(離/文)劫
　量交前(酉/文)碧霞韻梵(卯/文)眇眇遊元(大指/中文)龍
　變運量(大指/下文)馘絶亞𠎝(中指/中文)恢冠玄漠(午/文)
　萬度成仙(午/彈)
元始靈書下篇　　　　　　天眞皇人撰
　　　東方八天
森角儲雲　九䰟鍊精　枳默窺玦　浮枚臼𨀛
鹿幾楊房　碧提酇回　池滇黨負　蛟逭謁携
澡章變瑜　蘭泮璧環　亢滂野生　極中昆清
曜展洞涸　寂无眇凝　素倚虛羅　皇達元靈
　　　南方八天
炎鍍綽堂　太霄瑶隅　歷遐薦漪　周扃加圖
披蕘蹊臄　觚亶渾都　戟芸荼炫　井欺持蒲
掌維迮儀　奕洸琅璀　扁縷益但　幽微畢雷
涓湟寔東　赤曜叢稽　玉玄演侯　栢璖至規
　　　西方八天
鎬正左適　婆泥煞靈　悲招均疆　洎南纏魁
靜夷損光　混元覺縁　道守岑遥　綿徴知宣
太靈湮漠　昺和盧隨　哲京常華　墟咸堅沙
栗鐸黜株　會衍求裴　卓雲青府　業覩般基
　　　北方八天
洼孩蒙甘　翠宇九闌　蕭鈎漣興　龍汾神關
溝淪沈魔　豁蠻祈通　玄寥亢息　无知肆明
蟒脩吉夕　馥壇時畝　湯長敷昌　匪庸謹濟
朝康堅寬　祕法侈宜　廣帝理生　衛肇宏人
天眞皇人梵炁玄遼天寳自然八合之音主
治世會地壘洪澤變災厄難誦詠之者禳辟
妖𦍲(音祥/女鬼也)清靜道炁无不寧也地官奉書
百靈畏敬神朱寫文服佩明驗施之於至學
不宣於下俗也
太極眞人頌曰
神雲煥層虛　梵羅屯碧霄　元始九龍駕
皇人按青軺　靈光集萬眞　珠影開陽寥
出示靈寳篇　福德由是招　洞玄隱高嚴
玉音泛雲璈　无量匪得思　道海生波濤
法義同涓流　滋植成嘉苗　用以振飢窮
教興衛中朝　帝尊壽億年　太平滅兵刀
稽首望玉晨　靈華散金毫　　　　　　
　太極眞人曰太上玉晨大道君居紫微之
　上七映之天經録玄文玉妃捧經金童散
　香太一執巾玉郎侍筵龍吟虎嘷慶雲蒙
　靄十方天眞大神上聖高尊妙行眞人无
　極飛天神王三界大魔九天丈人無鞅數
　衆吟詠玉經歸依太上靈寳妙法昌運流
　布億劫長存
　
元始无量度人上品經法卷之五
　
　
　誦經畢叩齒三十六通心拜十方暝目默
　念呪曰
　(臣某)謹誦金書玉經十轉既周乞發龍軿
　天神下降役使六丁七祖飛昇我騰上清
　叩齒九通嚥液十過心禮三拜默呪曰
　上皇太眞使我昇靈清齋澡鍊誦詠金經
　七玄拔散上朝太虛延年長存刻名玉書
　叩齒九通念
　　　高上神霄玉清命魔滅罪呪曰
　福布九玄前罪滅三徒中靈推九宸杪納
　炁大帝宫五仙携太一併位重玄空遂隱
　上清室洞明帝一房
　叩齒三通呪曰
　眞炁正神號曰桃君混合生宫保護命門
　通仙致炁齊景寳雲七祖同生受福高晨
　叩齒三通呪曰
　帝一混九炁太素玉華精寳羽宴玉堂八
　風扇大明高上乘玉景陵梵履昌齡七化
　紫房下九混五帝清體生六色耀金暎流
　神形咸濯元炁内金書玉皇庭
　叩齒三通呪曰
　太上洞明飛景九元結精凝炁化炁變神
　司命混合散形億分干乗火甲萬騎揚旛
　俱與太一上造帝仙伯无起非仲成曲文
　一合我炁再合我神三合我䰟四合我𩲸
　五合我精六合我身我身六合洞靈啓眞
　八景虛駕三素浮輪我與帝一俱昇玉宸
　叩齒三通呪曰
　重華累枝混合天仙身有道籍世有生根
　金簡玉符名刊日軒所願即從天録詵詵
　所向如心萬神盈門常存太上帝一泥丸
　雌雄混合百神纏綿誦經萬遍雲駕來迎
　携宴五帝日月九君我得神仙上昇玉庭
　納官(雙手玉清/文掐定)
　叩齒九通呪曰
　(臣)誦經已畢向來所出(臣某)身中三五功
　曹左右官使者侍香金童傳言玉女五帝
　直符直日香官各三十二人並還金房玉
　室无令差互保我長生後召復到一如故
　事剔訣精思還官訖
　叩齒三通上香瞑目密呪曰
　向來聽經衛經聖衆散壇解席各復所司
　神風靜默山海肅清千邪伏匿百靈護形
　存十方天眞上聖各騰雲上天自東方爲
　始每方叩齒三通心禮三拜即以鼻引三
　色雲炁嚥入五臟想四靈復本位叩齒三
　通嚥液三過畢
　復爐呪(巳文循至辰文歷寅至丑歸/玉清文掐定至几前放訣)
　仙靈仙官金童使者五帝五嶽神仙眞人
　三炁正神左右龍虎君天仙地仙五靈香
　官當令召致十方正炁自然生金液丹碧
　芝英百靈衆眞交會洞玄靈寳齋堂之所
　存五色祥光瑞炁與衆眞交遶洞灌臣身
　令臣學道得道求仙得仙舉家受福天下
　蒙恩追度則云亡靈超度見在蒙恩十方
　仙童玉女侍衛香煙(存香煙騰空直上)關
　奏(臣某)向來所啓之言速達徑御
　无上三十二天元始上帝至尊几前(剔訣)
　次舉三聞經
　聞經已後惟願衆生深入法門皈依信受
　聞經已後惟願衆生萬罪蠲除善芽增長
　聞經已後惟願衆生水斷執迷常皈正道
　次隨誦經意願回向
　詳夫三洞寳經乃萬天之聖範結飛玄之
　炁成雲篆之章義貫浮生文垂永劫故天
　地待之以分判日月因之而運行鬼神敬
　之則變通人民奉之乃開泰是故誦之者
　形陟絳霄聞之者神昇金闕莫不人天仰
　賴生死依憑爲羣品之津梁作衆生之户
　牖不可得而聞之者其爲大乘玄藴乎向
　來(臣某)陞入經座看誦
　元始无量度人上品妙經若干卷並諧圓
　滿奉爲今辰(某)祝獻念
　聖位所祈意㫖意者延奉上眞祈求景貺
　(薦亡則稱)上祈亡者託化仙鄉其經也莫
　不開函演奥響徹三天執卷吟篇聲聞九
　億當願侍香金童結香宇於天中典經玉
　郎進經文於簡上即使愆消億劫福降今
　辰存亡希開度之恩動植感生成之賜洎
　乎悠悠庶類蠢蠢含生齊登六度之舟並
　上
　三清之岸情旨别具宣懺爲上良縁念三
　清无上天尊太平護國天尊福生无量天
　尊長生保命天尊消灾度厄天尊紫清賜
　福天尊太一救苦天尊十方靈寳天尊寳
　華圓滿天尊无量不可思議功德
　　　出户呪
　出陰入陽萬神開張關啓事竟請閉仙房
　按存思口訣左青龍右白虎前朱雀後玄
　武獅子地獸在我下者乘我者也白鶴飛
　禽在我上者覆我者也四方上下之神備
　至名曰六儀此羅列于左右前後上下明
　矣故云青龍白虎朱雀玄武獅子白鶴羅
　列爲句左眼爲日右眼爲月日自左太陽
　出于左目月自右太陰出于右目此左右
　日月理亦曉然故云左右日月照明爲句
　若夫道言此二章者大法云前章自元始
　洞玄至列言上清爲一章後章自元洞玉
　曆至辭參高眞爲二章龜山丹皇紫文空
　洞靈章明註曰此是魔王歌章稱我有洞
　章正文也或者誤以爲二章是以訛相傳
　因仍舛謬大失經㫖非敢强爲辯訂參諸
　大法故併得而證之載于我有洞章之後
　誦者伏幸尋詳訣文指節列具于後(各按)
　(指節掐則)
三清訣
　上清文(中指/上節)玉清文(中指中節亦名上帝/訣謂之元始祖炁)
　太清文(中指/根)
紫微訣(左手小指從四指背過以中指勾定/以大指掐四指第三節中指掐掌心)
　(横/文)
子午斗訣(左手大指掐四指根子文次過中/指根丑文移上中指中文次過四)
　(指中文移上四指上文次過中/指上文直上中指尖掐午文剔)
　

　(八/卦)坤文二(四指/上節)　兊文七(四指/中節)　乾文六(四指根)
　(九/宫)離文九(中指/上節)　中宫五(中指/中文)　坎文一(中指根)
　(訣/圖)　巽文四(二指/上節)　震文三(二指/中節)　艮文八(二指根)

　十　　申(五指/尖)　酉(五指/上文)　戌(五指/中文)　亥(五指/根)
　二　　未(四指/尖)　　　　　　　　　子(四指/根)
　辰　　午(三指/尖)　丑(三指/根)
　訣　　巳(二指/尖)　辰(二指/上文)　卯(二指/中文)　寅(一指/根)
　　
　　
　　
　　
　　誦靈書中篇結輪運祕訣(按九日導乾/起自乾亥)
　觀音(寅文二/指根)菩曇(丑文中/指根)流吟(中指/中文)育臻
　(卯文二/指中文)慶雲(辰文二/指上文)上門(巳文二/指尖)流玄(午/文)
　(中指/尖)吁員(中指/上文)詵詵(巳文二/指尖)推前(辰文二/指上文)
　大千(中指/上文)縁邅(午文中/指尖)自騫(未文四/指尖)法輪

　(申文小/指尖)運容(酉文小/指上文)自宫(四指/上文)咎通(申文/小指)
　(尖)之堂(未文四/指尖)蕭嵎(四指/上文)少都(酉文小/指上文)延
　由(戌文小/指中文)品首(亥文小/指根)合神(子文四/指根)度仙
　(四指/中文)導乾(亥文小/指根)上玄(戌文小/指中文)合雲(四指/中文)
　上天(子文四/指根)瑛鮮(丑文中/指尖)保珍(寅文二/指根)自
　眞(卯文二/指中文)度人(玉清文中/指中文)




