#+TITLE: 三茅真君加封事典--張大淳
#+DATE: 2018-05-12 10:21:37
#+SOURCE: github.com/kanripo/KR5a0173 master 9ad9a515                
三茅眞君加封事典序致二
　道有原有統原先天地面莫窮其始統後
　天地面莫窮其終世乃謂吾道有絶續吁
　有是哉日用常行飢食渴飲之天何莫非
　道一脉之傳至今綿綿延延一日初未嘗
　泯惟患世無傳道之人耳故曰人能弘道
　非道弘人也
　茅君之仙蹤顯迹著於先秦古史續傳已
　書其詳其仙班之尊崇固非世人之所能
　測料至如功濟九垓恩流萬世社稷攸資
　宗祧有托昔在思陵以至固陵嘗增
　三君之休稱美號時則有劉靜一泝其源
　而推其波矣迨
　理宗朝我虚白高士司徒道録以爲
　國爲民禱祈響應特俾以左街洞微之命
　先生曰嘻是皆
　三君之靈也何敢私有其所有願以是寵
　光歸之三君以崇報本之義
　理宗允之芝泥炳煥照耀林泉維時大淳
　實執弟子列目擊斯事司徒君屢期以加
　封事典載之金石未及爲面君已仙去大
　淳承乏下館久思繼志冗未遑也丁卯春
　内傳續傳幸甫就緒同班諸友復以事典
　未刊爲疑謂事典不刊則不惟不足以彰
　三君之靈異
　聖朝之尊崇且不足以見我空山之能弘
　斯道之脉而闡斯道之傳也余於是乎奉
　承惟謹謹書此以識歲月丁卯三月望日
　特賜冲靖明眞微妙大師特差充茅山山
　門道正權知御前崇禧觀兼管領本山諸
　宫觀事賜紫張大淳謹書







　
三茅直君加封事典卷上
(特賜洞微先生右街鑒義主管教門公事佑聖觀/虚白齋高士臣司徒師坦恭承)
(特賜冲靖明眞微妙大師特差充茅山山門道正/權知崇禧觀管轄本山諸宫觀賜紫臣張大淳編)
　　尚畫省劄(淳祐九年正月日到)
正月初一日恭奉
聖㫖頒降勑黄一道虚白齋高士洞微先生
司徒師坦特轉左街道録主管教門公事右
劄司徒師坦準此淳祐九年正月日
　　　勑黄
尚書省牒特賜洞微先生右街鑒義主管
教門公事佑聖觀虚白齋高士司徒師坦
牒奉勑宜特轉左街道録主管教門公事
牒至準勑故牒淳祐九年二月日
簽書樞密院事兼權叅知政事謝押
同知樞密院事兼權叅知政事應押
樞密使兼叅知政事趙督視
太傅右丞相越國公押
　　　辭免道録表
(臣)師坦言恭奉
聖㫖以臣三年祈禱特轉左街道録主管教
門公事者臣聞命自天措躬無地切以知足
不辱炳太上之至言得寵若驚尤道家之明
戒榮逾涯分懼凛淵冰臣中謝伏念(臣)才非
已千學慚道百敢謂山樊之賤誤膺明聖
之知兩趨上國以觀光久污虚齋之生白邯
鄲有夢偶聽於鈞天蓬島回舟奉祠於福地
豆邊奔走竭其智以祈祥晨夕熏崇願以身
而報上愧毫分之無補荷賞賚之屢加福過
灾生人嗟命薄形劬骨立木類同枯志喪神
疲灰毋復焰丐閑之請實出由衷曰允之俞
且蒙錫賜方指天地設報君之誓已盟泉石
爲終世之遊逍遥乎廣漠之鄉彷徨乎塵垢
之外詎意九重之眷復憐三載之勞不次推
恩驟進左街之録非常冒寵眞爲末路之輝
然衣繡被狙必齕齧而挽裂彼咸韶樂鷃徒
眩視以悲憂退惟僥倖之多恐速顛躋之咎
伏望
皇帝陛下乾坤容覆日月昭回迹臣前後非
僞之心全巨始終知止之節收還成命毋拘
反汗之嫌俾遂餘生庶竭捐軀之效所有
恩命未敢祇受冒犯
天威(臣)無任瞻天望聖激切之至謹具
表上奏以聞謹奏
　淳祐九年二月日(特賜洞微先生右街鑒義主管教門/公事虚白齋高士巨司徒師坦上表)
　奉
　㫖不許再有辭免
　　　　内省公文(閏二月初七日)得
㫖高士特轉左街道録付去勑黄省劄各
一道請具謝奏回不許再有辭免
初七日齎降到勑黄省劄各一道寄留
　句容縣是月十五日再辭乞回降
　恩命加封三茅司命眞君聖號
　　　　乞加封表
(臣)不避嚴誅輒瀝忱悃上干
天鑒(臣)正月初一恭奉
聖恩畀(臣)左街道録主管教門公事臣嘗具
表控辭弗獲今來復蒙給降勑黄一道令
臣祇受前件職事不得再有辭免者(臣)承命
慚惶罙增感惕(臣)痛自修勵早慕清眞詎意
頽齡荐蒙恩遇退省其私盍知所本蓋以生
人本乎天萬物本乎祖人不本乎天無以知
受命之始物不本乎祖無以究歸根之宗(臣)
翳迹茅山乃三茅眞君成道之所係第一地
肺福地第八華陽洞天宫觀庵院晨鍾夕磬
奉三君香火爲國焚修祝延
聖壽天下名山於斯爲盛爰自漢朝迄于我
宋或發三君之潜耀或隆三君之美名香火
綿綿不絶如綫此蓋眞仙於是爲治職之地
國家於是植無疆之休(臣)不揣狂愚欲乞以
前後所賜巨高士鑒義并今來所賜道録
勑命回降聖恩照正一天師佑聖眞君近
例加封本山祖師三茅眞君徽號特頒一札
各賁三峰此人本乎天物本乎祖之義也(臣)
謹按三君事蹟上煩聖聽惟
陛下垂覽焉竊以茅氏之宗仙源甚遠大茅
君盈次固次衷兄弟三人巖棲谷隱精練道
眞累功積行得道之後領括羣仙受事太極
司命嶽府考校乎吴越之境留治乎赤城之
山其德紀於紫書其功茂於玉册鶴帳龍池
屢顯神異天燈丹光至今隱見水旱雨雪隨
禱輒應禍福吉凶其驗如響狼燧以之而息
警魚夢以之面考祥(臣)自入山以來每奉州
縣禱祈其詳如此而况歷代崇敬寵渥便蕃
祥符景德間旣嚴之以山禁復申之以賜田
又繼之以蠲租祠奉甚嚴高禖有禱於是
仁祖皇帝開虹電之祥嗣是誕彌必降
御香修建金籙
高宗皇帝屢遺中使傳宣嚴勑監司保護乾
淳面下崇奉尤虔(臣)比膺上㫖俾事祈禳
每當蕆事必密謄宸命躬叩洞天上祈天
貺下告山川凡係祠典悉與關遺常荷眞仙
孚佑諸福荐臻此蓋
皇帝陛下抱神以靜與道合眞德修於蠖濩
蟰蜎之中化行於昆侖磅礴之外以至鳥獸
魚鱉罔不若山川鬼神莫不寧故凡有顯應
所在見之申請咸被褒封獨本山三眞未蒙
表異(臣)照得三茅君初受
上帝封號職任洞天先朝嘗即其靈迹進加
封爵(臣)謹具于後伏願
陛下俯從愚請收所賜(臣)恩命特加祖師徽
稱式彰三君護國之靈休昭示
皇朝報功之盛典亦巨反本報祖之職分也
(臣)痛念山林之士非無遭際
聖明者多自榮身未知報本仙眞靈耀迄今
埋光重念巨年運俱往槁木灰心曾蔑寸功
叨踰恩分更冒誤恩實負陰譴伏望聖慈憫
(臣)以衰暮之蹤察(臣)無貪榮之累回降特恩
增重名山以顯祖宗崇敬祈禱之地以永國
家億萬斯年之休不勝幸甚(臣)謹録白三茅
眞君元封勑命三道隨表進呈所有賜(臣)勑
黄恩命未敢望闕祇受已具公狀寄留句容
縣庫拱俟指揮容(臣)併將前後蒙
賜勑黄三道具表繳進(臣)干冒
天威伏取進止
二月日(特賜洞微先生右街鑒義主管教門/公事虚白齋高士臣司徒師坦上表)
　　　元封告勑
尚書省牒
　準今月二十七日詔勑門下句曲洞
　天有眞人焉變化無方靈妙不測秦漢而
　降歷千餘年隤阯發祥澤于生民而隆名
　徽稱猶或未備非所以極崇奉之誠也茅
　山大茅君今號太元眞人東嶽上卿司命
　神君可進號太元妙道眞君東嶽上卿司
　命神君庶幾導和氣獲嘉應以相助國家
　太平無疆之福故兹詔示想宜知悉
牒奉詔書如前牒至準詔書故牒
　　　崇寧元年四月日牒
中大夫守右丞温押
中大夫守左丞陸押
右銀靑光禄大夫守右僕射押
左光禄大夫左僕射押
　　　中茅君
　今號定録眞人可進號定録冲靜眞人
　　　小茅君
　今號三官保命眞人可進號三官保命冲
　慧眞人三月初一日再準内省公文
得
㫖宣諭高士仰先次祗領勑黄省劄不許
再有辭免即具謝奏回所有加封眞君
已降指揮施行閏二月延慶恭準
　　　繳進勑黄辭免第三表
(臣)師坦言今月初一日恭奉
聖㫖今(臣)先次祗領勑黄省劄所有加封
眞君已降指揮施行者臣伏以避寵辭榮
尚閟俞音之賜師仙請號特蒙温綍之頒
敢殫再瀆之忱期動九重之聽(臣)中謝切
惟三峰森秀三眞分治職之區九德茂隆九
錫顯神靈之異澤旣加於百邑潤旁浹於羣
生況壇壝之蕆祠接江淮之重望風清榆塞
豈無助順之機雨灌稻田攸賴濟時之力宣
於史筆見之詠歌受命登霄固何心於世爵
褒功著册爰盡敬於
聖朝申萬世無疆之休實千載難逢之會兹
蓋伏遇
皇帝陛下全能三極臨統八紘隱然道德之
威推此乾坤之造怡神至教法黄帝之齋心
重意名山體
仁皇之應運乃睠太元之遺跡願增隆號以
妥靈伏念(臣)戒守沽名心懷報本瀝忠肝而
有請非僞計以求榮旣蒙從欲之仁將施典
禮儻復進街之録恐速天誅(臣)敢不祗俟綸
音昭聞琳館謹宣明於
聖意祈申祐於丕基物得以成當驗五禾之
熟勇攝其武用圖四海之安所有巨前蒙賜
高士鑒義道録勑黄共三道具狀繳
進臣干冒
天威伏取進止
三月日(特賜洞微先生右街鑒義主管教門/公事虚白齋高士臣司徒師坦上表)
　奉㫖不允不許再有辭免
　　　申内省繳進狀
具位司徒師坦
　今月初一日伏準劄命傳奉
　聖㫖仰先次祇領勑黄省劄所有加封
　眞君已降指揮施行者
右師坦前已具劄奏乞
聖恩收回寵命加封眞君恭候
聖㫖繳進勑牒仰被綸音俯從愚請師坦
切念茅君靈蹟願力深重歷漢晋而至丁今
千百餘載蒼生蒙潤而兵病不登雨暘愆時
則郡邑有請祈求感格如響應桴鼎峙祠庭
實爲治所邇日以來觀瞻習玩香火寂寥千
古名山堪爲太息况近者烈風霪雨邊烽未
淸師坦雖居畎畝之微晨夕惶懼蓋愛君憂
國之心無以自效惟能精特一念密叩三眞
食息之間未嘗或怠所藉仙眞道力助順獻
祥克佑丕圖爲宗社靈長之福師坦自揆衰
殘忝居福地疊被寵渥報蔑涓埃異數洊加
豈容冒處幸荷聖慈已回恩命褒寵仙
眞若不洊羾循墻之請則恐難逃罔上之譏
義合終辭萬死無悔謹將前後蒙賜師坦高
士鑒義道録勑黄共三道隨狀繳納欲乞
台慈曲爲敷奏察師坦忠忱非矯妄求榮之
意收還勑命特頒明詔錫封三眞行下
所屬布告中外于以彰
聖君爲民崇道之意于以顯三茅應世衛國
之靈于以保
皇家億萬年無疆之休不勝至願謹具狀申
都知提舉太尉伏乞聞奏恭候指揮施
行謹狀
　　　省劄二道一付建康府一付本山
閏二月二十八日奉
聖㫖已降指揮三茅眞君加封
太元妙道冲虚眞君東嶽上卿司命神君
　　　可加封聖祐二字
定録右禁至道冲靜眞君
　　　可加封德祐二字
三官保命微妙冲慧眞君
　　可加封仁祐二字
　　右劄付建康府照應準此(一付崇禧觀)
淳祐九年三月日
　　　繳省劄申建康府狀
茅山崇禧觀
　今月十五日準樞密院
　省劄二道一付本觀一付使府照應係閏
　二月二十八日恭奉
　聖㫖特降指揮加封本山三茅司命眞君
　聖號事須至申繳者
右具省劄一道隨狀繳申建康使府伏乞照
應行下管内道正司告示在處宫觀庵院各
令通知未敢專輒伏候鈞㫖
淳祐九年三月(日靈寳大師勑差茅山都道正知/崇禧觀管轄本山諸宫觀葉晞彭狀)
　　　再準内省宣諭公文得
㫖宣諭高士降賜加封三茅眞君省劄二道
請先次交管仍具已交領奏回
　　　三月日延慶恭準
　　　交領加封省劄表
(臣)師坦上言今月二十日準都提舉都知太
尉恭傳
聖㫖宣諭已蒙
聖恩加封三茅司命眞君聖祐德祐仁祐六
字聖號頒到省劄一道令(臣)先次交管(臣)已
即祇領内一道付崇禧觀布告本山諸宫觀
咸使聞知外一道一面申納使府(臣)上感
聖恩上感
聖恩恭俟勑命到山即當捧香齋告躬率
闔山道衆登峰醮告仰祝
聖壽同賛皇圖(臣)無任感天荷
聖激切屏營之至(臣)惶懼惶懼頓首頓首謹
先具表以聞謹奏
淳祐九年三月日
　　　謝轉道録表
(臣)師坦言恭蒙
聖恩頒降勑黄一道特轉臣左街道録三
管教門公事(臣)屢具表控辭再奉
聖㫖不許辭免(臣)已遥望闕庭祇受謝恩
訖(臣)伏以大道無名敢慕山中之相小善必
録特陞街左之班實士論之至榮豈平生之
所望固辭不獲聞命若驚中謝伏念(臣)識匪
該明才非宏遠分獨甘巖穴之素學不通古
今之宜志切輔時忠懷報國晚際聖明之運
仰依日月之光曾蔑功能叨塵器使洪恩過
寵方憂福羽之輕黄紙除書又換頭銜之重
接清芬於虚靜踵前美於葆眞林野驚傳疑
有華陽之故事冠裾竦歎謂聯仙號之新輝
義合終辭懼膺顯戮勉瞻庭而肅受殆據蒺
以難安兹蓋伏遇
皇帝陛下德被中和化行清淨永奉三無之
妙克盡夤恭允釐庶績之熙不遺纖芥致令
衰朽亦沐恩光(臣)敢不益勵前修自全末即
旣投簪未棄盍加熏
萬歲之香雖駑馬已疲寧敢負九重之眷(臣)
無任感天荷
聖激切屏營之至(臣)惶懼惶懼頓首頓首謹
具表奏謝以聞謹奏
淳祐九年三月(日新特轉左街道録洞微先生虚白齋/高士主管教門公事巨司徒師坦上表)
　内省傳到加封眞君告勑三道及宣賜儀
　物公文得
㫖宣諭司徒高士降去告命並設醮香茶等
列具賜目請具收領奏回

　　　三月日延慶恭準
　告勑三道
勑朕聞眞人馭風騎炁神游八極之表而一
念在生靈則猶數數然也太元妙道冲虚眞
君東嶽上卿司命神君成道於茅山登籍於
仙府三君之首者也奇驗見于歷代遠近以
爲司命朕爲黎元慕尚不已特命有司亟衍
喜號以彰欽崇可特封太元妙道冲虚聖祐
眞君東嶽上卿司命神君勑朕聞句容三峰
神君顯甚遂有金壇洞天之名歷代所慕尚
豈獨於今乎定録右禁至道冲靜眞君修眞
得道是謂中茅雨暘應禱遠近德之亟命衍
號以答洪休其體朕意益陰隲于下民可特
封定録右禁至道冲靜德祐眞君勑朕聞漢
武帝祀神君於禁中其祝甚秘蓋以徼福朕
不爲也三官保命微妙冲慧眞君眞風道炁
號小茅君祈甿敬事祭典褒崇蓋非一日矣
兹命衍號以昭朕拳拳慕尚之意益閎况施
以慧生靈可特封三官保命微妙冲慧仁祐
眞君奉勑如右牒到奉行
淳祐九年三月日
太傅左丞相魏國公清之右丞相葵
參知政事方叔參知政事𢖟
兼權給事中壯父兼權中書舎人
　　　三月十五日午時都事趙煥受
　兵部郞中兼左司饒付吏部
太傅左丞相魏國公清之右丞相葵
參知政事方叔參知政事𢖟
吏部尚書闕權兵部尚書清叟
吏部侍郞闕起居兼權□
主事趙穎叔令史金必過令史傅汝霖
郞中主管院
　淳祐九年三月十五日下
　　　賜儀物
沉香描金如意一事係降眞香柄黄羅袋黑
漆匣盛鎖鑰全錫獻大茅君像秉執玉圭
二面紅銷金袋各小朱紅匣盛外大朱紅匣
護鎖鑰全錫獻中茅君小茅君秉執織
天尊緑錦旛二首各長二丈
　　　威儀一十四事
節一對五層係五色線絛鋪造每層有銅管
銅蓋子各一箇上有六角寳蓋龍頭銜銷金
彩旛六首旛脚有銅鈴兒每一節八十四箇
龍頭朱紅榦子下有銅箍
幢一對係珠子結絡幢身間綵銷金羅帶三
條上有六角寳蓋龍頭銜銷金綵旛六首旛
帶各有銅鈴子每一幢九十三箇龍頭朱紅
榦子下有銅箍
旌一對四層每層係五綵銷金帶各十五條
間綵銷金結帶各六條銅鈴子各三百四十
三箇係寳珠頭朱紅榦下銅箍
旛一對係紅錦造旛身上各有玉佩一副各
六事件珠子五串下各有墜子二顆上有六
角寳蓋龍頭各銜銷金雜色小旛子六首各
有銅鈴子九十八箇係鳳頭朱紅榦下銅箍
五明扇一對係素粉描金書鶴翅各有銷金
羅帛壽帶兩條各有銅鈴子六箇朱紅榦下
銅箍
羽扇一對係素粉描金各有銷金羅綵壽帶
二條朱紅木榦下銅箍
如意一對係描金彩色裝畫
覃護威儀黄絹袋一十二箇
盛威儀朱紅木匣一隻二隔鎖鑰全
威儀黑漆立架二座
沉香五兩腦子五兩新茶五十片
銀一百兩
　四月二十三日甲子集諸山市民恭迎告
　勑昭告三峰時值連日風雨二十二日高
　士登壇上急奏章借晴次早五更鳴鼓集
　衆宿雨即止霽色開明躬率本山諸宫觀
　主首道衆庵寮道人同鎮市士庶父老出
　山祇迎亭卓香花旛幢旌旗鑼鼓鐃鈸清
　樂仙仗儀從及本山常寧鎮官領兵率旗
　隊金鼓衛護約千餘人遠近山居來觀者
　如堵是日天氣清和祥煙如畫仙鶴鳴於
　晴空白兔現於峰頂先迎告勑至崇禧觀
　門高士率諸山主首道俗望闕謝恩歡呼
　萬歲次登大茅峰奉行典禮宣揚告命敷
　獻寳器次登中茅峰小芽峰儀獻如前
　　　大峰祝文
維大宋淳祐九年歲次己酉四月千寅朔二
十三日甲子新特轉左街道録洞微先生虚
白齋高士主管教門公事臣司徒師坦謹稽
首頓首再拜言臣聞妙道隱乎無名强而曰
大眞仙貴在翳跡豈俟表光欲羣心注向於
空同故一時動耀於視聽宜膺明詔特進徽
稱舉希闊之盛儀實緝熙之鉅典恭惟
太元妙道冲虚聖祐眞君東嶽上卿司命神
君職專吴越師綜山川按句曲之上峰爲校
録之治所澤加庶物德及兆民鏤紫玉刻黄
金輝華九錫摇緑旌簇繡羽招驅萬靈雖仙
號之已崇恐朝封之未稱今陛下儲思道妙
邁德帝先仰承列聖之心爰□名山之祀旣
爲民而請福乃即事以表功煥爛褒書發揚
丕貺謂聖者彰九德之旣備曰祐者顯萬生
以蒙慈彩鸞銜勑以來儀白鵠翔空而下覽
人天欣懌山嶽輝榮恭陟靈峰敷陳君命所
祈福利仰奉明朝伏願陛下寳曆延洪蘿圖
纂慶干戈永戢時臻於變之風稼穡屢豐民
被華胥之樂而後修眞至士奉道高賢咸躋
上善之因共享長生之福巨無任激切之至
謹稽首再拜謹言
　　　二峰祝文
(同前至)恭惟
定録右禁至道冲靜德祐眞君挺資冲漠備
德神靈受命紫素之文留治清虚之府管絃
流響身逸宴於洞臺風雨以時澤旣霑於民
物中監上仙之任右禁有爲之功雖天號之
已崇恐朝封之未稱令皇帝儲思道妙邁德
帝先仰承列聖之心爰□名山之祀旣爲民
而請福乃即事以表功煥爛褒書發揚丕貺
彰明德之旁溢顯靈祐之外聞彩鸞銜勑以
來儀白鶴翔空而下鑒天人欣懌山嶽輝榮
恭陟靈峰敷陳君命(云云/同前)
　　　三峰祝文
(同前至)恭惟
三官保命微妙冲慧仁祐眞君標才明穎挺
業該清典藏録於玉漿爰受封於金闕道著
萬物仁者懷文馘斷六天位尊保命書共膺
於紫素治兼莅於良常雖仙號之已崇恐朝
封之未稱今皇帝儲思道妙邁德帝先仰承
列聖之心爰□名山之祀旣爲民而請福乃
即事以表功煥爛褒書發揚丕貺具舉崇眞
之禮克彰隤祉之靈内法旣融外教以平皆
仁之至暴害不行蒼生蒙潤非祐而何迓白
鶴之翔空受彩鸞之獻勑天人欣懌(云云/同前)

三茅眞君加封事典卷上



三茅眞君加封事典卷下致三
進封三茅眞君聖號慶禮醮科儀
　　　儀式如常至啓聖
巨聞天祐皇家保萬邦之黎獻國崇典禮徧
羣望之山川靡神不宗諸福畢至睠眞仙之
治所聳句曲之名峰蘂館芝庭素嚴於祀事
飈輪欻駕時格於靈斿兹逢明聖之朝具舉
緝熙之典肆頒綸詔式進徽稱勑太卜以涓
辰命有司而具禮玉蘭清潤佇笙鶴之凌空
洞草晶輝迓簫鸞之簇仗臣等欽承宸命祇
告眞靈齋意青詞謹當宣奏
　　　宣詞
諦陳詞㫖備見至懷淵聽至聰必蒙鑒省巨
聞陰德萬生温密靜神於玉室躬備九德輝
華刻簡於丹瓊繡羽斑輿浮空躡景緑旌紫
節封山召雲因下戲於赤城時按臨於玉洞
聖主仰天心之愛宴私披地肺之圖爰舉徽
章式褒顯蹟備成熙事嘉薦芬芳明德惟馨
至誠不息以今某朝行道請法衆等運兹初
捻上香願此香煙騰空供養
太元妙道冲虚聖祐眞應眞君東嶽上卿司
命神君太元府得道高眞願以是道力上祝
皇帝聖壽無疆伏願眞斿臨格昭鑒居歆瑞
應流光允副九天之眷厖洪隤祉永言萬壽
之期致喜靖於四方俾交欣於百樂
(臣)聞金光藏景同游浩洞之天紫素敷文以
表神明之德載揚顯册益薦崇稱祓靈宇以
伸虔集仙僚而交慶以今某朝行道請法衆
等運兹二捻上香願此香煙騰空供養
定録右禁至道冲靜德祐妙應眞君定録府
得道高仙願以是道力上祝皇后伏願功銘
鍾鼎德邁河沙益隆不抜之丕基永保無疆
之大曆神祗祖考來燕以來寧社稷宗祧以
安而以永椒房福慶儀形萬邦玉葉蕃昌本
支百世
(臣)聞總括岱宗任上府神宫之邃掌封金籙
植龍芝洞草之珍仁懷其文勇攝其武九陛
飭褒崇之典羣心懷慶懺之誠敬肅蘭場恭
陳藻供以今某朝行道請法衆等運兹三捻
上香願此香煙騰空供養
三官保命微妙冲慧仁祐神應眞君保命府
得道眞仙願以是道力導迎景貺敷錫庶民
兵病不登雨暘時若三光全而寒暑節五穀
熟而草木蕃育萬物以皆昌無一夫之失所
吉無不利動則皆成
　　　大謝
(臣)等棲身福地被教眞仙窺琅笈之秘文典
玉郞之上道忝恭祈禱仰賴感通誤膺世爵
之頒敢負師恩之重恭承明詔馳進褒書輒
膺慶贊之誠丕闡靈承之義庶伸忱悃上答
嘉休今皇帝俯眷名山仰崇眞祐綸温六字
煥美號以增隆勑賁三峰靄御爐之清馥式
嚴縟禮祇薦鴻名情見乎辭儀多在物臣等
奉宣密㫖延款高眞必冀鑒歆式符願望壽
齊箕翼澤被華夷六宫交夢於態羆四鄙蕩
平於蛇豕匈奴款塞無煩漢使之通多士在
庭重見周官之盛社稷衍靈長之慶春秋書
大有之年旁及飛潜俱全性命上以表三眞
之慈憫下以副皇帝之虔誠謹啓以聞
十二願復爐(如常儀)
慶禮設醮儀
　　　衛靈呪發爐(如常式)出官
謹出(臣)身中(如常/式至)同心上啓
三君聖位(臣)以宿命因縁叨行教法告盟之
日約以行持誓當敷贊眞風振揚大化永扶
國祚普爲生靈凡有所祈理宜關奏(臣)今謹
爲皇帝宣揚密㫖昭告嘉封祇陳慶懺之儀
用集厖洪之福以今拜上靑詞一通伏乞功
曹使者特爲關啓速得上達(云云/至)以聞
　　　各稱法位
具位(臣)某等上啓
三君洞天列聖臣聞九德功高太帝册加於
九錫三官任重眞皇經受於三元道始師於
總眞籙畢傳於西母由無心於人爵乃證位
於仙都瑶室瓊房治統於赤城玉洞鳳腴丹
蘂宴集於句曲金壇佩鬱儀結璘之章得服
日餐華之術化行江左福被吴邦天市風清
時奏空中之仙曲洞庭浪闊路連地内之陰
宫靑童遺飈馭之蹤白鵠現軒翔之相以符
法驅千妖之氣以神化順百姓之心嘗聞應
跡於人間未始離神於天上有情斯感無願
不從今皇帝冥運一心遥瞻三秀式際休明
之運緬懷道德之仙肇舉鴻儀不陳顯册蹟
冲虚靜慧之美進聖德仁祐之稱宸命自天
勑書照隴增群峰之煥耀新萬目之觀瞻載
潔靈場對揚君命輒伸慶懺恭薦芬馨香裊
名峰合鸞笙而共奏章吟空洞延鶴馭以來
臨臣無任激切之至再拜奏請
　　　請聖初獻
(臣)聞天人異世由兩儀四象之分兄弟齊仙
實千載一時之契友愛備書於蘂笈靈蹤未
泯於華陽奕世欽崇皇朝禮敬恭惟
祖師三茅司命聖德仁祐眞君挺資冲漠抗
志清虚古昔謌謡早驗嘉平之臘後先飛舉
率由句曲之山仙賓師友定約以按行吴越
人民悉歸於考校歲以艶陽之月飈乘汗漫
之游左玉佩右金鐺擁八鸞於霄漢西峨眉
東林屋現三鶴於峰頭不惟專禍福之權亦
乃運吉凶之柄安人利物保國寧家道化潜
行功成不宰今皇帝儲精道妙邁德帝先每
思綏靖之艱虔奉眞靈之造旣密叨於護佑
宜克盡於欽崇九陛頒恩三峰稱慶用報輔
時之德載祈保國之祥爰肅清壇昭陳縟禮
(臣)均霑王化幸處名山仰邀洞府之眞斿對
揚天子之休命願垂鑒盻俯納虔祈設醮靑
詞謹當宣奏
　　　宣詞
具如詞㫖備列丹忱諒徹淵冲必垂鑒映(臣)
聞聖人無跡或降跡於塵寰大道難名豈沽
名於聖世今皇帝躬行慈儉遠達聰明追還
清淨之風崇厚澆漓之俗欽仙眞之隹躅舉
希闊之盛儀乃眷三君闡靈千古瑞應皇朝
之四帝潤霑江左之羣元爰錫徽章崇加顯
號更願不忘本始俯察宸懷申命崑臺降神
仙嶽庶資衆妙用格多男衍玉葉之蕃昌保
瑶圖之綿久永依大道克著洪猷(臣)等無任
激切之至
　　　亞獻
(臣)聞神仙可學宿名定著於玄圖兄弟同昇
篤志多成於善行乃眷天人之美並登帝所
之眞載籍以來標題尤顯切仰三君之德森
然萬世之芳道在邦家惠流民物夜炳丹光
而亘燭春聯鶴馭以來歸奉師而相與遨遊
好道者當與料理山川如故天地無窮今皇
帝密感眞休聿修報典雙鸞飛彩傳芝檢於
瑶階羣鶴翔空遞綸音於玉洞道俗歡呼而
載路典儀祇薦於褒名庶期冲鑒之臨永侈
蕃禧之錫臣等奉宣睿命仰贊仙猷洞磬琅
璈傚靈音而清徹溪毛澗藻進徽款於芬馨
琳腴敢冀於刀圭繡羽仰旋於霄馭獻奇祥
於有地錫聖壽以齊天洪澤萬生皇圖億載
五風十雨不破塊以鳴條四海九州悉包茅
而貢篚椒掖報得男之喜榆防奏卻虜之勳
年穀豐登黔黎怡泰然冀名山肅靜眞教流
傳化魔俗以革心俾學徒之進道飛潜遂性
動植昭蘇一切有情俱乘妙蔭(臣)等無任激
切懇禱之至
　　　終獻
(臣)等祗迓宸綸丕揚徽號敷陳典禮延款仙
眞荷列聖之居歆副群情之舒慶今則燈銷
蘭焰香散芳雲邈仙仗之言旋望靈光而順
拜欽承鴻貺仰戀鸞輿巨等無任攀戀望恩
之至謹稽首再拜奉送
送聖内官復爐(如常儀)
慶禮設醮儀終
皇帝設醮靑詞
伏以聖人無迹馳遊八極之虚大道難名虔
切羣心之慕允賴神靈之祐宜殫昭報之文
肆舉徽章載加縟禮用恪伸於慶懺祈永介
於休祥善利所加旣錫黎元之福純禧來被
更延景曆之昌
　　　内省張都知醮詞
伏以己峰(山記云山形似已字/故以句曲爲名焉)列峙儼仙聖
之眞風三號雖殊煥熙辰之盛典初屬禮成
之慶敢伸妙供之修仰奉明朝敬宣封册伏
願高仙昭格洞鑒冥扶萬壽無疆祐帝圖之
廣大三時不害永民物之阜安
　　　崇禧觀醮詞
伏以玉音垂誥錫三號以褒眞金籙崇禧領
諸峰而祝聖恭承恩命仰贊仙斿微臣幸際
明朝忝司教鑰睹一時之縟典煥千古之靈
蹤乃聖乃神兼被德仁之祐卜年卜世永綿
統緒之祥謹傾慶頌之誠聊效精修之供洞
天香遠加稱萬歲之聲道境風清敷作羣生
之福
　　　奏謝加封祖師眞君恩禮表
(臣)師坦言恭蒙聖恩加封三茅眞君聖號頒
降告勑三道宣賜如意玉圭威儀錦旛沉香
腦子新茶銀兩令巨設醮慶贊臣已仰遵聖
訓率勵法流徧告三峰昭陳醮禮發揚君命
祈佑嘉生者(臣)伏以福地凝嚴會四海華封
之祝宸綸渙寵衍三君徽號之崇道俗歡迎
神人感懌(臣)中謝切惟山留玉洞之治府内
有金壇之虚臺鶴馭來遊歲校華陽之籍天
皇授命董同吴越之疆道葉仙枝流芳千載
靈源眞系被眷累朝祇荷殊恩載揚縟典即
冲虚靜慧之美進聖德仁祐之稱彩誥臨峰
夜雨澄清於巖谷迎輿戒道朝晴映曜於旌
幢瑞靄祥煙徊翔鶴袂元圭如意敷露鴻儀
熙事告功飄御爐之清馥羽流交賀沐上賜
之榮光瞻視一新邇遐胥慶兹蓋伏遇陛下
明德祀以道化民爰申錫於褒章用益昭於
敬事人悅則神罔不宥物備故禮得以成篤
眷之恩山林多幸曠絶之澤草木俱霑加賁
已宏全福自至(臣)肅將王命揭處仙庭祝聖
壽認無疆慶覃寰宇感眞人之應禱輝麗前
星(臣)無任感天荷聖激切屏營之至臣實惶
實懼頓首頓首謹具表奏謝以聞
淳祐九年六月(日新特轉左街道録洞微先生虚白/高士主管教門公事臣司徒師坦表奏)
　　　繳狀
具位
　四月二十一日恭準公文備奉
　聖㫖宣諭降賜到加封眞君誥命三道宣
　賜如意玉圭錦旛威儀沉香腦子新茶銀
　兩令師坦擇日設醮昭告者
右師坦謹已恭遵聖訓逐一交領前件告命
宣賜寳器物件關集闔山道俗出山恭迎望
闕謝恩徧詣三峰敷揚君命以次擇日設醮
昭告天地仙眞事竟謹置典册具載儀禮節
次及將告命分賁三峰宣揚寳器交付山門
道正司崇禧觀永鎮名山仰延睿算今取到
崇禧觀開具交管版册一本三峰交領誥命
寳旛狀三本具表繳進伏乞台慈特爲聞奏
伏候台㫖
　淳祐九年六月日具位司徒師坦狀
　　　進加封告碑表
(臣)師坦言伏以三封加勑輝華句曲之山萬
古不磨琢刻崑崗之玉踞文龜而擁護聚羽
鶴以觀瞻遥闕歸恩溥天知敬(臣)中謝切謂
仙眞之異固毋俟於表光功德於人有不容
於泯晦空現五雲而漢詔具在帝賚九錫而
晋碑尚存自歷代以來蒙被眷渥今千載而
下幸逢聖時聿闡褒章載崇顯號用侈靈祗
之報倍爲至教之榮謹鑱諸石以惟深期與
此山而不朽兹蓋伏遇陛下德充濬哲心照
危微飲函三於太和撫萬宇而無外日行其
道坐凝百志之熙民莫能名躬致九功之叙
不矜已治思答神休時加雨露之私頓覺煙
霞之重(臣)去天易乆承命惟新爰鏤堅珉永
作君群峰之鎮摹成徹御敢祈乙覽之垂(臣)謹
奉表繳進以聞冒瀆宸嚴下情無任激切之
至謹稽首頓首謹言
　淳祐九年十二月日具位(臣)司徒(師坦)上
三茅眞君加封事典卷下(終)












