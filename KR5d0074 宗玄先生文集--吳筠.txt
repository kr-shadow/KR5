#+TITLE: 宗玄先生文集--吳筠
#+DATE: 2018-05-12 10:22:03
#+SOURCE: github.com/kanripo/KR5d0074 master 9a8d0a16                
宗玄先生文集序尊三
　　　　唐禮部侍郎權德與撰
道之爲物無不由也無不貫也而況本於玄
覽發爲至言言而藴道猶三辰之麗天百卉
之麗地平夷章大恬澹温粹飄飄然軼八紘
而泝三古與造物者爲徒其不至者遺言則
華涉理則泥雖辯麗可嘉采眞之士不與也
宗玄先生吴君其知言者歟先生諱筠字貞
節華陰人也年十五篤志於道與同術者隱
于南陽倚帝山閎覽古先遐蹈物表芝耕雲
卧聲利不入天寶初玄纁鶴板徵至京師用
希夷啓沃脗合玄聖請度爲道士宅居於嵩
陽丘乃就馮尊師齊整受正一之法初梁貞
白陶君以此道授昇玄王君王君授體玄潘
君潘君授馮君自陶君至于先生凡五代矣
皆以陰功救物爲王者師十三年召入大同
殿尋又詔居翰林明皇在宥天下順風祈嚮
乃獻玄綱三篇優詔嘉納志在遐舉累章乞
還以禽魚自況藪澤爲樂得請未幾盜汙三
川羽衣虛舟泛然東下棲匡廬登會稽浮淛
河息天柱隱機埋照順吾靈龜有時放言以
暢天理且以園公歌詠於紫芝弘景怡悅於
白雲故屬詞之中尤工比興觀其自古王化
詩與大雅吟步虛詞遊仙雜感之作或遐想
理古以哀世道或磅礴萬象用冥環樞稽性
命之紀達人事之變大率以嗇神挫銳爲本
至於奇采逸響琅琅然若戛雲璈而淩倒景
崑閬松喬森然在目近古遊方外而言六義
者先生實主盟焉至若總論谷神之妙則有
玄綱哀蓬心蒿目之逺於道也則有神仙可
學論疏瀹澡雪使無落吾事則有洗心賦巖
居賦脩胸中之誠而休乎天君則有心目論
契形神頌其他操章寓書賛美叙别非道不
言言而可行泊然以微妙卓爾而昭曠合爲
四百五十篇博大眞人之言盡在是矣大曆
十三歲歲直鶉首止于宣城道觀焚香返眞
於虛室之中門弟子有邵冀玄者卒籲其徒
寧神于天柱西麓從其命也冀玄偏得先生
之道如槁木止水刳心遺形太原王顔嘗悅
先生之風自先生化去二十五歲顔爲御史
丞類斯遺文爲三十編拜章上獻藏在祕府
厥後冀玄得其本以授予請序引其逕庭庶
傳永久别有辯析世惑之論不列於此編至
若挺神奇祛物怪告鍊蛻之地合眝蠁之符
皆備刻於金石者之說今徒采獲斯文以序
崖略且俾後學知道者必知言云














宗玄先生文集卷上
　　　巖棲賦
感玄聖之垂訓悟巳親而名踈言可放而從
默身應卷而勿舒愛鷦鷯之巢林在一枝而
有餘性所悅而難違託兹山以結廬果棲遲
而我愜即逍遥之靈墟觀其繚崇巒横峻谷
激泌泉羅森木後巍嶷以縈紆前參差而聳
伏追陰壑之夏凉偃陽崖之冬燠美勁節於
松筠翫幽芳於蘭菊虛籟清耳閑雲瑩目因
海鶴以警夜任鵾鷄以知旭慮靜於無擾神
恬於寡慾於是歌考槃於詩人諷嘉遯於太
易遠浮俗之難險消毁譽之損益蹈方外之
坦途信可免於兢惕旣即陰以息影由不行
而滅跡雖區中之末計實世表之長策人所
棄而己收故處約而恒適覽無見以收視聽
無聲以返默和匪專於㫖酒樂奚必於絲桐
焚清香以練氣啓玉檢而擊濛期遣滯於昭
曠庶延眞於感通筌太虛之有象覈妙用之
非空朝天甚簡採藥多暇形猶資於吐納意
已屏於將迓知道無廢興而物有存謝故挹
生本而常生體化宗而不化蕭蕭絶塵誰與
爲鄰趾逺而朋益曠機忘而鳥獸可馴韻靡
叶於當時心常依於古人仰巢由浩浩之逸
軌詠羲農默默之化淳師黄老之玄奥友松
喬之道眞慙無功之逮物良獨善於吾身秖
所幸其自得敢韜精於隱淪
　　　竹賦
惟坤靈之播育何備物之寔繁偉兹竹之標
挺得造化之清源契道合虛表貞示節葉森
散以翠錯莖鮮脩而瓊潔爾其和風流暢萬
彙昭陳楊葩曄其宻苑荑柳藹于通津不郁
馥以啓曜但葳蕤而有筠亦未之爲異也至
如殺氣淩厲凝霜蕭瑟覽平楚之蒼茫窺衆
林之如失冒冰霜之涸沍逾青熒以鬱宻若
是則殊可重焉故詩曰如苞書稱厥貢猗兹
淇園美彼雲夢昔在軒后肇官陰陽俾伶倫
於懈谷伐脩竹之珍篁裁六律以協氣調八
風而順常然後成竽籥以備樂其聲濫而彌
長笙鏞以間爲獸蹌蹌諒自然之純粹曷群
林之可方若乃渭川千畒山陽數林會稽方
潤於碧玉羅浮比色於黄金上黕黕以雲翳
下泠泠而風吟祛赫曦之燠景納凄清之凉
陰王子所以嘯詠嵇生爲之幽尋召嘉賔及
令友暢醁醴與鳴琴美遊盤之逸趣清寂寞
之逺心若乃夾滄江倚丹崿蓄水霧之沉沉
摇巖煙之漠漠湘妃有揮涕之感楚謡興防
露之作或挺鼓吹之嶔崟或垂天門之磅礴
皆鸞鳳之所翔集孔翠之所棲託豈獨嬋娟
於廣漠之壤亦有璀璨於蓬萊之峰結實珠
粒敷花紫葺拂皓粉以飛雪摧紺莖以韻鐘
固列仙之攸翫匪吾人之所從也亦有化雉
吴國成龍葛陂含人篔簹育蟲桃枝一筍明
其胤嗣三節獲乎嬰兒榮燈纂以感孝茂窗
極以表奇篲冢壇以塵滅環石牀以蔭滋皆
靈變之譎怪良難得而備知爾其衆彙非一
則有篥簩䈥籩𥲇筒採箊篍𥭠箛箠簵之肅
矗籠雲母之扶踈𥯶箭浮色以縹焕菡𥶴綷
文而繡攄方志之所遺載山經之所闕書者
安可得而詳矣靡不勁堅其性葱蒨厥色不
規而圓不揉而直故高皇製冠以寶位孝文
剖符以表職博望侯傳於大夏之外穆天子
封於玄池之側推此類以彌廣匪斯文之可
極
　　　逸人賦
粤眞隱先生者體曠容寂神清氣冲迥出塵
表深觀化宗偃太和之室詠玄古之風收人
之所不寶棄人之所必崇以道德爲林囿永
逍遥乎其中有翫世公子思發其蒙乃詣先
生之所舍詢出處之異同於是稽首跪而稱
曰僕聞士之生也備百行榮九德靜爲物軌
動爲人則可見故不隱可言故無默使上叶
唐虞之化下安仁壽之域旣兩儀交泰九有
不攜然後分人之土執人之珪故伊尹負鼎
而去有莘太公釋釣而出磻蹊朝淪洿泥夕
升丹梯若喬木之集鵷鳳清凉之躍鳧鷖何
必矯抗斯慕中和見睽躡跡巢許追蹤夷齊
膏屯於骨肉和勦於甿黎捐坦蕩之脩衢履
幽廢之荒蹊潄寒泉之泠泠藉青草之萋萋
悲林風之夕振厭山鳥之晨啼始支離而餒
息終臠卷而寒棲信行蔵之足驗唯名實之
可稽願一聞其至言俾向方而不迷也先生
宇合寥天心凝帝先泯禍福之境杜樞機之
權將有言而中止不得巳而應焉曰夫洪荒
之際物靡艱阻上如崇丘下若平楚高卑定
位各暢其所賢愚同條智詐罔舉孰爲出孰
爲處孰爲默孰爲語迨乎時遷朴散質變淳
訛升沉異躅明暗殊科剛柔相軋曲直相摩
或貪餌以吞鉤或横飛以觸羅惟皇王之愍
俗爰拯溺於洪波乃自揖讓迄于干戈雖政
教之異宜誠法令之滋多欲遏亂以求埋譬
招風而靜柯遂飾禮以邀敬脩樂以導和雖
聖哲之區區卒傾頽而奈何於是上有淫君
下彰忠臣龍逢之列萇弘之倫苟徇義以成
名竟違天而殺身秖足以增惡聲於暗主竭
惠澤於生民故全德之士韜精保眞悟曆數
之在運知存亡匪人將扶危而翼顚殞猶一
髮之擢千鈞塊壤之壅長津所以守嘉遁之
元吉從少微之隱淪於是洪崖廣成肇其端
子州善卷緒其後汾水見傲帝之實潁陽聞
洗耳之叟以鴻名爲糟粕以大寶爲塵垢清
蠲於取捨意適林藪不刳心而無慾非吐納
以永壽眄江河爲畎澮謂嵩岱爲培螻故天
子不可得而臣諸侯安可得而友豈作者之
唯艱誠歷世而可久莫不道貫通於古今跡
無繫於奇偶鎭末代之僞薄使向風而歸厚
若乃子高之規夏禹藏叟之誨周文仲連之
却秦師干木之蕃魏君弦高俛仰以成績四
皓從容以立勳初混世以表用竟超然而絶
群旣扰志於青霞聿棲身於白雲兹乃無封
滯於萬物時撫俗以解紛者矣若乃顧推讓
有泰山之重視富貴若鴻毛之輕則孤竹之
子王季之兄甘食薇於首陽之下悅採藥於
句吴之埛柱史歸居而道闡關尹去職而眞
成晨門藏名於抱關沮溺避世而耦耕漢陰
抱甕以忘機漁父乘流而濯纓於陵灌園以
逃相萊氏負戴以辭卿南華漆園以寓跡列
子鄭圃以消聲楚狂隱晦蜀嚴湛冥丞相推
堂於蓋公廷尉結韈於王生故文景遵黄老
之術國旣富而刑清季主卜筮以訓俗文通
訟田以穢名顏闔鑿坯以避聘伯休潜遁以
脫榮龐公課妻以耘鋤嚴光拂衣於帝庭啓
期三樂以達意梁鴻五噫以抒情尚子平之
持操畢婚娶以長徃許叔玄之守節遺伉儷
以遐征聽蘇門之永嘯若鸞鳳之和鳴見夏
統之長歌欻雲飛而雪零至於焦先瞿硎郭
文董京天機符於太素淵默會於眞精寂爾
無悶則子眞仲蔚確乎不拔有臺終管寧或
琴書以自娱或澹漠以無營此則同人者體
貎異人者神明抱不易之純粹捨自然之孤
貞道取怡於閑放業故無於屯平曉物理之
尚簡知天道之惡盈彼鴻飛於寥廓奚弋者
之能縈故寵章焉得而見累悔吝何由而相
傾哉爾其陰德宻庸玄功潜著不慼其所毁
不欣其所譽爲無爲以成性事無事以澹慮
洞希夷之可察涉恍惚而斯據託松涓以結
友忽駕景而飛去兹乃隱道其誰能測無何
鄉之處乎是以朝廷之士一入而不出山林
之客冝徃而勿還若沽名於白賁衒跡於青
山覬蒲輪於谷口希束帛於雲關非巖泉之
養正寔丘壑之蔵姦繄末世之鄙薄曷清流
之可攀或因兹以幸達詎不藴終身之厚顔
矣夫徼福之萌禍胎祈昌之結衰根故不韋
之識奇貨獻孕妻以宻言吕公之辯龍顔謀
納女以永尊計克從而事捷排天路以騰翻
遽變生而殃搆招舋罰以鍾門霍氏之翼三
后謂伊周之復存何赫奕於當時亟殄殲其
子孫鑒興亡之體勢實異代而同源巳覆敗
於前車又傾摧於後轅秦肆坑儒之毒漢流
黨錮之冤衆君子欲脩名顯著乃貽戚於塋
魂仰天居之悠迥誰克葉於帝閽固知祥風
依於蓬蓽沴氣襲於華軒吾方將友汗漫師
玄元黜生死同乾坤當愈幽憂之疾所以秉
斯道而彌敦也先生之言旣畢公子拜首而
謝曰小子久耽淺近之常議幸沐精微之奥
論可謂滌除遺滓披拂重昏願澡雪其形神
以遊夫子之末藩而已矣



宗玄先生文集卷上
宗玄先生文集卷中尊四
　　　思還淳賦
伊太素之玄風迨羲軒而浸隱雖朴散以成
器暨唐虞而未泯淳化日以淪亡及殷周而
殆盡唯挺生之尼父覩澆漓而致憫乃脩詩
書制禮樂以救崩隤將驅末駕以旋軫玄元
適彼流沙遺道德於關尹信文約而義頥俾
浮競以返本固大運之推遷雖聖人亦不能
扶其顛隕五霸旣没七䧺交馳爰至暴秦儒
殘道隳皇漢底定人懷輯熙孝文御宇所向
無爲刑法幾措歡心秉彝孝武好夫征伐亦
兼崇於典儀雖純懿未舉而文章載施元成
孺弱政教陵遲彼蒼生息肩之日在世祖中興
之時何孝明之匪德爲祅夢之所眩創戎神
之祠宇遵恍惚之妄見始涓涓於濫觴終浩
汗以流羡歷三國而猶微更五胡而大建華
夏之禮廢邊荒之風扇沴氣悖以興行人心
颯以傾變遂侮君親蔑彝憲髠跣貴簪裾賤
事竭思以徼福劣含疑而懼譴上發跡於侯
王下無勞於奬勸尊贔屭之金狄列崢嶸之
紫殿伐千畝之竹不足紀荒唐寓言傾九府
之財焉能充悃𣢸誠願於是寶樹瓊軒凌雲
照日鏗鍠窈窕不可談悉越章華之宏壯羅
區宇而櫛比棟宇以來未有儔匹重貝葉訛
謬輕先王典籍欽刑殘鄙夫宴廣厦精室使
白屋終勞緇門永逸自國至家祈虛喪實虔
而是者則紿之以嘉祥沮而非者則欺之以
罪疾故中智巳下助成其姦宄之術可謂至
眞隱大僞出所以㜸黨妖徒此焉遊息儲不
因耕衣不俟織誘施冒貨鯨吞蠶食若蛟螭
之在水猶豺豹之附翼罔不假小善以外慈
藏深邪而内賊豈止一時之封豕乃爲萬代
之蟊蠈足使宵人得意而傲睨上士傷心而
憫默於戲天道乎人事歟天道逺而難曉人
事近而可詳雖㜸自天啓亦祅由人彰斯乃
鍾劉石之兩羯偶苻姚之二羌憑胡書之恢
譎資漢筆以闡揚道安討論於河洛惠遠潤
色於江湘圖澄挾術以鼓舞羅什聚徒以張
皇跡無徵於班馬理唯竊於老莊裒蠻陬爲
中土貶諸夏爲僑方務在乎噬儒吞道抑帝
掩王奪眞宰之柄操元化之綱自古初以逮
今未有若斯之弊逆天暴物干紀亂常爰自
𣈆宋迄于齊梁靡不興之者滅廢之者昌竟
流遁而不返終取悔以危亡者其故何哉蓋
蓼蟲忘辛習其久翫將助其埋反增其亂若
運窮數極則君悟臣斷億兆不謀而宻移神
祇應感而冥賛山川爲之澄穆日月爲之炳
焕自然朝思文明野冀貞觀譬曾冰之堅積
非陽春不能使之剖泮當是時也太上有命
爰徵萬靈勑司姦以糺慝遣執法以詳刑五
帝合符三官同征乃命天將總天丁伐天鼓
揚天旌揮金鐺擲火鈴使烈缺激迅霆出昭
曠入杳冥捕無影搜無聲獲祅師殲氛兵正
太階掃攙搶盪遺祅於千載流惠澤於八紘
班師下士歸功上清然後人倫可以順化神
道可以永貞變訛僻之俗爲雍熙之甿佇淳
風之尅復吾乃鼓腹擊壤於巖埛吟詠栢皇
與驪連大庭而已矣
　　　洗心賦
嘗甄道以謀巳考徃哲之所經資忠孝與仁
義保存殁之令名伊周功格于皇天孔墨道
濟於生靈始崇崇於可久終寂寂而何成唯
聞松喬之高流超乎世表以永貞意禀受之
使然固脩鍊之所得奚稽疑以究理庶彷彿
乎遺則斯乃御太易之祖先體虛和之宗極
出變化之機範離陰陽之動息知成我者神
則我者人神符性以契道人應情以喪眞彼
昭然而獨見乃蕭邈以殊倫故能積精微而
顯著乘一氣以日新昔予感夫前脩良反俗
於壯齒捐區中之末駕騁方外之逸軌收當
世之所遺賤時人之所偉俯滄海以淵澹仰
赤霄以聳峙人耽厚味與華飾吾不知其所
美也於是逺塵境棲雲岑潔其形清其心方
冀覩杳冥之狀聞虛寂之音眞人居高以流
惠正氣無逺而見尋鑒雙景之皎皎翼萬靈
之森森瑩丹宫之神光潄玉池之靈液脩五
緯以飛奔蹈七元而縱歷陽晶曄以景萃陰
滓涣而冰釋體因用而彌和心有存而轉寂
味玄㫖以永日諷靈篇以自怡雖天路之遼
夐庶通感而可期何逆虜之干紀集兵戈於
洛師畏巢焚以鳥逝聿投跡於江湄憂虞匪
遑於專靜吾道於是乎中虧使清虛恬淡乖
其致爲垢濁喧囂之所欺遂荏苒以忘返將
十年而迨兹惜流光之不駐鑒華髮以興悲
噫嗟進有馳車升丘之難退有轉規入谷之
易縈塵務以汨没皆近習之所致徇人情之
所取必神道之我棄理無徃而不復思挺然
以釋累洿可以洗濁可以澄俾疎墮之情廢
則精勤之思興代甘芳以淳淡易浮蕩以虛
凝合抱生於毫末履霜至於堅冰孰謂希夷
之無物吾必知恍惚之可憑也乃復拂衣長
林從其夙尚近宗仙經逺禀眞匠機巳忘而
氣正戰復勝而神王庶斯道之有恒喜勿藥
於無妄夫造物者結虛而爲實致道者反麤
而至精所以齊天地之悠逺叶日月之昭明
哀衆人淪胥以徂謝吾方獨務於長生
　　　登眞賦
悟世促而道永知名踈而體親遂忘機而滅
跡方鍊骨而清神道不予欺兮感通象罔天
必我鑒兮保合元眞陰滓落而形超陽靈全
而羽化惟九仙之奕奕降八景而來迓何霓
旌之悠揚吾其整此霄駕持造化之系出存
亡之表逺四野之冥冥近三辰之皎皎涉虛
寥之浩曠覺宇宙之卑湫龍鸞竦兮升我於
玄都流玉音於至寂散金光於太無星官後
從雲將前驅使八威與六領盪遺祅於天衢
麾百魔以震伏總萬靈以遊娱十絶紛紛兮
拂重霄而淩厲入閶闔之九關過太微而一
憩倚華蓋而招眞登紫庭而謁帝飲予以沆
瀣樂予以玄鈞左盻夫鬱儀右瞻乎結璘信
巍巍以蕩蕩肅肅而振振享讌斯徹遨嬉未
已泛□河之廣流折騫木之芳蘂靈杳靄而
八衝寶雲沓而四起諒兹境之足悅乃此情
之匪留揚玉輪以逕進更冉冉而上浮控三
氣而高舉何萬夫之足越覲元始於玉晨謁
虛皇於金闕眞朋森而無算咸顧予以致悅
於是凝而爲有散而爲宗見不以察聞不以
聰視極於無際聽周於無窮動不因心飛不
假翼與浩劫而靈長視萬椿爲一息或躋綺
合之榭或宴圓華之房躡太漠之清迥弄明
霞之焜煌仰瑶嶺之嵯峨俯碧津之湯湯羅
絳樹之杳藹激神風之玲琅何至樂之靡極
永逍遥以爲常
　　　廬山雲液泉賦
筠所居之東嶺其半側有泉洪纖如指冬夏
若一山少凡石至多雲母其水色白味甘且
清此則雲母滋液所致因名雲液之泉乃結
宇其傍引於軒醺之下旣飲旣漱永翫不斁
今兹夏季不雨至於十月江湖耗井澗涸此
泉泠泠不减平昔懿其若是爰以作賦
坤元孕氣潜暢成泉冠五行之首爲萬物之
先爰有漬流出此山側處蒙險而難知猶井
渫之不食我搜靈泌載披載登見其地僻至
潔源深有恒沍寒不爲之增乃考室以飲而
樂在枕肱存侔玄玉之膏得乃雲華之液疾
可蠲生可益引充狎翫唯意所適懸之則皎
素壅之則澄碧晝浮光以悠揚夜含響而淅
瀝陰陽爲災水旱失節不雨炎夏暨于玄月
汪汪洪波久已竭耿耿瀑布今亦絶挫江湖
之浩蕩況澗谷之微劣斯泉秉彝毫纖無虧
雖逺不霑惠而近有所滋彼漰霈於疇日豈
不慙涓涓於此時夫醴泉無源而易涸丹溜
乍見而難挹曷若平以爲鑒酌焉取給何以
神山之瀵帝臺之漿湧異域之表湛無人之
鄉兹亦摽奇於絶境眞可謂靈而長也
　　　玄猿賦(并序)
前者稱周穆王南征君子變爲猿鶴小人變
爲蟲魚夫神用無方未必不爾筠自入廬嶽
則覩斯玄猿嘉其雨昏則無聲景霽則長嘯
不踐土石超遥於萬木之間春咀其英秋食
其實不犯稼穡深棲逺處猶有君子之性異
乎狙猱之倫且多難巳來庶品凋敗麋鹿殫
於網罟遺甿困於誅求此獨蕭然物莫能患
豈不以託跡冥絶不才逺禍昔夫子歎山梁
雌雉曰時哉時哉予因感之聊以作賦云耳
伊玄猿之所育于南國之層岑動不踐地居
常在林每泛泛而無據亦熙熙而有心雰嵐
昏而共默風雨霽而爭吟使幽人之思清暢
霸客之涕霑襟何必聆嶰谷之管對雍門之
琴哉歷千尋之喬木俯萬仞之危嶠弄遊雲
之亂飛嬉落日之横照連肱澗飲命侣煙噍
或聚而閑棲或分而迥趠壽同靈鶴性合君
子阻重巖之險非虎豹所履蔭交柯之宻豈
鵰鶚能視故逢蒙操弓憚高深而止鄧公折
箭含側隱而已何患累之罕臻不干物以利
巳詎若□□淩人以就戮猩猩甘酒而遄死
夫時珍貂裘世寶狐白彼徒工於隱伏終見
䧟於機辟麝懷香以賈害狙伐巧而招射小
則翡翠殞於羽毛大則犀象殘於齒革孰能
去有用之損取無用之益因棄置於常情永
逍遥以自適無威刑相臨以族類相親食資
諸物衣取諸身不賦不役靡勞靡勤如正教
之未施保巢居以淳淳匪虞氏之所及何狙
公之能馴吾固知人爲萬物之貴又焉測元
化之所大均乎
　　　神仙可學論
洪範嚮用五福其一曰壽延命至於期頥皇
天猶以爲景福之最況神仙度世永無窮乎
然則長生大慶無等倫以儔擬當代之人忽
而不尚何哉嘗試論之中智巳下逮于庶民
與飛走蛸蟯同其自生自死昧識所不及聞
道則相與笑之中智以上爲名教所撿區區
於三綱五常不暇聞道而若存若亡能挺然
竦身而不使常情汨没專以脩鍊爲務者千
萬人中或一人而已又行之者宻得之者隱
故舉俗罕爲其方悲夫昔桑矯問於涓子曰
自古有死復云有仙如之何涓子曰兩有耳
夫言兩有者爲理無不存理無不存則神仙
可學也嵇公言神仙特受異氣禀之自然非
積學所能致此未必盡其端矣有不因修學
而致者禀受異氣也有必待學而後成者功
業充也有學而不得者初勤中墮誠不終也
三者各有其㫖不可以一貫推之人生天地
之中殊於衆類明矣感則應激則通所以耿
恭援刀平陸泉湧李廣發矢伏石飲羽精誠
在於斯須擊猶土石應若影響況丹懇久著
眞君豈不爲之潜運乎潜運則不死之階立
致矣孰爲眞君則太上也爲神明宗極獨在
於窅冥之先高居紫微之上陰騭兆庶詩稱
上帝臨汝書曰天監孔明福善禍淫不差毫
末而迷悮之子焉測其源日用不知背本向
末故逺於仙道有七焉近於仙道亦有七焉
當世之士未能窺妙門洞幽頥雷同以泯滅
爲眞實生成爲假幻但所取者性所遺者形
甘之死地乃爲常理殊不知乾坤爲易之藴
乾坤毁則無以見易夫形氣者爲性之府形
氣敗則性無所存性無所存於我何有逺於
仙道一也
其次謂仙必有限竟歸淪墜之弊彼昏於智
察則信誣網詎知塊然之有起自寥然之無
積虛而生神神用而孕氣氣凝而漸著累著
而成形形立神居乃爲人矣故任其流遁則
死反其宗源則仙所以招眞以鍊形形清則
合於氣含道以鍊氣氣清則合於神體與道
冥謂之得道道固無極仙豈有窮乎舉世大
迷終於不悟遠於仙道二也
其次强以存亡爲一體謬以前識爲悟眞形
體以敗散爲期營𩲸以更生爲用乃厭見有
之質謀將來之身安知入造化之洪罏任陰
陽之鼓鑄遊魂遷革别守他器神歸異族識
昧先形猶鳥化爲魚魚化爲鳥各從所適兩
不相通形變尚莫之知何況死而再造誠可
哀者而人不哀逺於仙道三也
其次以軒冕爲得意功名爲不朽悅色躭聲
豐衣厚味自謂封植爲長策貽後昆爲逺圖
焉知盛必衰高必危得必喪盈必虧守此用
爲深固置清虛於度外肯以恬智交養中和
率性通眞爲意乎逺於仙道四也
其次强盛之時爲情愛所役斑白之後有希
生之心雖修學始萌而傷殘未補靡蠲積習
之性空務皮膚之好竊慕道之名乖契眞之
實不除死籍未載玄籙歲月荏苒大期奄至
及將殂謝而怨咎神明逺於仙道五也
其次聞大丹可以羽化服食可以延齡遂汲
汲於鑪火孜孜於草木財屢空於八石藥難
效於三關不知金液待訣於靈人芝英必滋
於道氣莫究其本務之於末竟無所就謂古
人欺我逺於仙道六也
其次身棲道流心溺塵境動違科禁靜無修
習外招清靜之譽内蓄姦回之謀人乃可欺
神不可誷逺於仙道七也
若乃性躭玄虛情寡嗜好不知榮華之可貴
非强力以自高不見淫僻之可欲非閑邪以
自貞體至仁含至靜超跡塵滓棲眞物表想
道結襟以無爲爲事近於仙道一也
其次希高敦古尅意尚行知榮華爲浮寄忽
之而不顧知聲色能伐性捐之而不取剪陰
賊樹陰德懲忿窒慾齊毁譽處林嶺修清眞
近於仙道二也
其次身居禄位之場心遊道德之鄉奉上以
忠臨下以義於己薄於人厚仁慈恭和弘施
博愛外混囂濁内含澄清潜行宻修好生惡
死近於仙道三也
其次瀟灑蓽門樂貧甘賤抱經濟之器泛若
無洞古今之學曠若虛爵之不從禄之不受
確乎以方外爲尚恬乎以攝生爲務近於仙
道四也
其次禀明頴之姿懷秀拔之節奮忘機之旅
當銳巧之師所攻無敵一戰而勝然後靜以
安身和以保神精以致眞近於仙道五也
其次追悔旣徃洗心自新雖失之於壯齒冀
收之於晩節以功補過過落而功全以正易
邪邪忘而正在轗軻不能移其操諠譁不能
亂其性惟精惟微稍以誠著近於仙道六也
其次至忠至孝至貞至廉按眞誥之言不待
修學而自得比干剖心而不死惠風溺水而
復生伯夷叔齊曾參孝己人見其没道之使
存如此之流咸入仙格謂之隱景潜化死而
不亡此例自然近於仙道七也放彼七逺取
此七近謂之拔䧟區出溺塗碎禍車登福輿
始可與涉神仙之津矣於是識元命之所在
知正氣之所由虛凝澹泊怡其性吐故納新
和其神高虛保定之良藥匡補之使表裏兼
濟形神俱超雖未昇騰吾必謂之揮冀於丹
霄之上矣夫道無爲無形有情有信故曰人
能思道道亦思人道不負人人負於道淵哉
言乎世情謂道體玄虛則貴無而賤有人資
器質則取有而遺無庸知有自無而生無因
有而明有無混同然後爲至故空寂玄寥大
道無象之象也兩儀三辰大道有象之象也
若但以虛極爲妙不應以吐納元氣流陰陽
生天地運日月也故有以無爲用無以有爲
資是以覆載長存眞聖不滅故爲生者天地
之大德也所以見宇宙之廣萬物之殷爲吾
存也若煙散灰滅何異於天傾地淪彼徒昭
昭非我所有故曰死者天人之荼毒孰能黜
彼荼毒拂衣絶塵獨與道鄰道豈逺乎將斯
至矣夫至虛韞妙待感而靈猶金石含響待
擊而鳴故豁方寸以契虛虛則靜憑至靜以
積感感則通通則宇宙泰定天光發明形性
相資未始有極且人之禀形模範天地五藏
六府百關四肢皆神明所居各有主守存之
則有廢之則無有則生無則死故去其死取
其生若乃諷太帝之金書研洞眞之玉章集
帝一於絳宫列三元於紫房吸二曜之華景
登七元之靈綱道備功全則不必琅玕大還
而高舉矣此皆自凡而爲仙自仙而爲眞眞
與道合謂之神人神人能存能亡能晦能光
出化機之表入太漠之鄉無心而玄鑒無翼
而翱翔嬉明霞之館宴羽景之堂歡齊浩劫
而無疆壽同太虛而不可量此道布在金簡
安可輕宣其宻奥哉好學之士宜啓玉檢以
探其秘焉又儒墨所宗忠孝慈愛仙家所尚
則慶及王侯福薦祖考祚流子孫其三者孰
爲大於戲古初不得而詳羲軒已來廣成赤
松令威安期之徒何代不有遠則載於竹帛
近則接於見聞古今得者皎皎如彼神仙可
學炳炳如此凡百君子胡不勉之哉
　　　心目論
人之所生者神所託者形方寸之中實曰靈
府靜則神生而形和躁則神勞而形斃深根
寧極可以修其性情哉然動神者心亂心者
目失眞離本莫甚於兹故假心目而發論庶
幾於遣滯清神而巳且曰心希無爲而目亂
之乃讓目曰予欲忘情而隱逸率性而希夷
偃乎太和之宇行乎四達之逵出乎生死之
域入乎神明之極乘混沌以遐逝與汗漫而
無際何爲吾方止若且視吾方清若且營覽
萬象以汨予之正悅美色以倫予之精底我
邈邈於無見熈熈於流眄摇蕩於春臺悲凉
於秋甸凝燕壤以情竦望吴門而髮變瞻楚
國以永懷俯齊郊而泣戀繄庶念之爲感皆
寸眸之所眩雖身躭美飾口欲厚味耳歡好
音鼻悅芳氣動予之甚皆爾之謂故爲我之
尤職爾之由非爾之懟而誰之仇乎目乃忿
然而應之曰子不聞一人御域九有承式理
由上正亂非下忒故堯俗可封桀衆可殛彼
殊方而異類猶咸順乎帝則統形之主心爲
靈府逆則予捨順則予取嘉祥以之招悔吝
以之聚故君人者制理於未亂存道者克念
於未散安有四海分崩而後伐叛五情播越
而能貞觀者乎曷不息爾之機全爾之微而
乃辨之以物我照之以是非欣其榮慼其辱
暢於有餘悲於不足風舉雲逝星奔電倏紛
淪鼔舞以激所欲旣汨其眞而混其神乖天
心而悖天均焉得不溺於造物之景迷於自
然之津哉故俾予于役應爾之適旣嬰斯垢
反以我爲咎嗟乎嗟乎何弊之有心乃愀然
久焉復謂目曰顧予與爾誰明其㫖何隱見
之隔而玄同若此旣庶物之爲患今將擇其
所履相與超塵煩之强陟清寂之鄉餐顥氣
吸晨光咀瑶華潄瓊漿斯將期靈化於羽翼
出雲霞而翱翔上昇三清下絶八荒託松喬
以結友偕天地以爲常何毁譽之能及何取
捨之足忘諒予圖之若兹其告爾以否臧目
曰近之矣猶未爲至若然者所謂欲靜而躁
隨辭埃而滓襲闇乎反本之用方邈然而獨
立夫希夷之體也卷之無内舒之無外寥廓
無涯杳冥無對獨捐兹而取彼故得小而遺
大忘息陰以滅影亦何逃於利害伊虛室之
生白方道德之所載絶人謀於未兆乃天理
之自會故玄元挫銳以觀妙文宣廢心而用
形軒帝得之於罔象廣成契之於杳冥顔回
坐忘以大通莊生相天而能精歷衆聖以稽
德非智謀之是營蓋永息瀾而映徹塵不止
而鑒明未違世以高舉亦方寸之所寧故能
怕然而常處感通而斯出不光而曜不秘而
宻冥始終而誰異與萬物其爲一因而靡得
是以罔失誠踵武於坦塗可常保於元吉若
棄中而務表乃微徃而不窒其故何哉水積
而龍蟠林豐而獸居神棲於空洞道集於玄
虛苟不刳其所有焉得契其所無非夫忘形
靜寂瑕滓鏡滌玄關自朗幽鍵巳闢曷可度
於無累焉不然安得駕八景昇九霄覩金闕
之煌煌步紫庭之寥寥同浩劫之罔極以萬
椿爲一朝乎心於是釋然於衆慮凝澹於猶
豫澄之而徐清用之而不遽致謝於目曰幸
我以善道弘我以至言覺我以大夢啓我以
重玄昇我以眞階納我以妙門縱我於廣漠
之野遊我於無窮之源旣匪群而匪獨亦奚
靜而奚諠協至樂之恒適抱眞精而永存遣
之而無遣深之而又深通乎造化之祖達乎
乾坤之心使我空欲視於目盲之外塞將見
於玄黄之林覩有而如見空寂聞韶而若聽
谷音與自然而作侣將無欲以爲朋免驅馳
於帝主保後天之所能窒欲於未兆解紛於
未擾忘天壤之爲大忽秋毫之爲小處寂寞
而聞和潜混溟而見曉應物於循環含光而
閉關飄風震海迅破山滔天焚澤而我自閑
彼行止與語默曾何庸思於其間哉
　　　形神可固論(并序)
余常思大道之要玄妙之機莫不歸於虛無
者矣虛無者莫不歸於自然矣自然者則不
知然而然矣是以自然生虛無虛無生大道
大道生氤氲氤氲生天地天地生萬物萬物
剖氤氲一炁而生矣故天得一自然清地得
一自然寧長而久也人得一炁何不與天地
齊壽而致喪亡何也爲嗜慾之機所速也故
玄和經云人絶十二多少抱宗元一可得長
生又玉京山經云常念餐元精鍊液固形質
胎息靜百關寥寥究三便泥丸洞明景遂成
金華仙此可與天地齊壽日月齊明矣其門
大開無人解入豈不哀哉余雖不才輒敢爲
論見此碌碌之徒區區之輩在道門者不知
有守道服炁養形守神金丹之術或國之重
臣臣佐社稷在於儒典禄位彌高不知有攝
養之術易形之道反精之規却補之妙多見
使形體枯槁不終其壽實可傷哉余今輒論
先賢之故事列以五章才不足比之爲文詞
不足諊之爲議略述大體是非之道令守道
者取虛無自然正眞之一服炁者知兩半之
前胎息之妙綿綿若存爾淘去三尸日滿上
昇玄中之至合丹藥者鍊鉛取金化石爲水
黄芽河車神室殻矣制伏水銀而爲金丹刀
圭入口天地齊年悟則明矣迷爲詞䌓唯後
學者審而消息萬不失一庶品同修感而不
應得之者閉兌尋之者靜思何慮節符不契
大道萌生者哉
　　　守道
夫道者無爲之理體玄妙之本宗自然之母
虛無之祖高乎蓋天深乎包地與天地爲元
與萬物爲本將欲比並無物能等意欲測量
無處而思於混成之中爲先不見其前毫釐
之内爲末不見其後一人存之不聞有餘天
地存之不聞不足曠曠蕩蕩渺渺漭漭人能
守之天地如掌故岐伯曰上古之人知道者
法則陰陽和於術數飲食有節起居有度爲
而不爲事而無事即可柔制剛陰制陽濁制
清弱制强如不退骨髓方守大道大道者多
損而少益多失而少得益之得之至眞之士
也益者益形得者窈冥得此窈冥感通神明
說苑曰山之高雲雨起水之深魚鼈歸人守
道福自至
　　　服炁
夫元炁之術上古以來文墨不載須得志人
歃血立盟方傳口訣只如上清禁訣玉函隱
書百家諸子誥傳詞文乃至老君祕㫖内外
黄庭灼然不顯不露五千眞文略述只言玄
牝門謂天地根似顯枝葉本蔕深宻每尋諸
家炁術及見服炁之人不逾十年五年身巳
亡矣余生好道術志在元和每見道流皆問
無事千說萬别互有多般或食從子至午或
飲五牙之津或吐故納新仰眠伸足或餐日
月或閉所通又加絶粒以此尋之死而最疾
何者爲攻内受外故速死也抱朴子曰兩半
同升合成一大如彈丸黄如橘就中佳味甜
如蜜爾牢持之謹勿失子若得之萬事畢是
以炁之爲功如人之量器如水之運流堤壞
則水下流矣閉通則炁不居矣但莫止出入
自然之息胎鍊精神固其太和含其大道若
明胎息則曉元炁胎息與元炁同也德經曰
可以却走馬以糞如嬰兒之未孩故龜甲經
云我命在我不在天不在天者謂知元炁也
人與天地各分一炁天地長存人多夭逝何
也謂役炁也炁者神也人者神之車也神之
室也神之主人也主人安靜神則居之躁動
神則去之神去則身死者矣
　　　養形
夫人未有其兆則天地清寧剖道之一炁承
父母餘孕因虛而生立有身也有一附之有
神居之有炁存之此三者遞相成可齊天地
之壽共日月而齊明何者爲修身愼行助育
元炁胎息藏府存神想思含虛守無宗皇之
一西昇經曰知一萬事畢則神形也抱朴子
曰人不知養生焉能有爲生人不鲁夜行焉
知有夜行故知養神脩身者壽老棄神愛慾
者中夭也莫逆理而爲事敗長久之佳珍陰
陽之道以有此身身含形神全一心動則形
神蕩慾不可縱縱之必亡神不可辱辱之必
傷傷者無返期朽者無生理但能止嗜慾戒
荒淫則百骸理則萬化安若人遺行不可爲
之年或恐力不可致何者若鑄頑冰以爲寶
鏡駕石舟以泛波瀾非鬼神能助之非天地
能運之况人受道炁則剖得神分得一有此
形骸而不能守養之但擬取餘長之財設齋
鑄佛行道吟詠祈禱鬼神以固形骸還同止
沸加薪緝紗爲縷豈有得之者乎形之與神
常思養之自以色聲香味以快其情以惑其
志以亂其心此三者敗身逆道亡形沉骨喪
身之所由生者也
　　　守神
夫人生成分一炁而爲身禀一國之象有炁
存之有神居之然後安焉身者道之器也知
之修鍊謂之聖人奈何人得神而不能守之
人得炁而不能採之人得精而不能反之已
自投逝何得怨天地而不祐按黄書云人因
積炁以生身留胎止精可長存天年之壽昭
昭著矣抱朴子曰自古人移遺却妻今世人
移遺却身何也謂不解反精採炁故遺也且
一陰一陽天地之道男不可無婦女不可無
夫男女陰陽皆合大道不節則失理亡形沉
骸且據老君祕㫖内外黄庭上清禁訣玉函
隱書黄帝赤文沖和子眞訣灼然有陰陽之
道昭矣祕㫖曰吾不敢爲主復爲客愼勿臨
高自投擲促存内想閉諸隙正卧垂囊兼偃
脊四合五合道自融吸精吐炁微將通裊裊
靈柯不復空時時玉壘補前功補之之道將
如何玄牝之門通且和泝流百脉填血腦夫
妻俱仙此其道欲求長生壽無極陰户開時
别消息又按太陽子谷陰女曰我行青龍與
白虎彼行朱雀及騰蛇東九西七南三北五
中居一反精採炁而補我身虛入實出甄我
蔵府即可壽無涯矣陰符經曰經冬之草覆
之不死露之見傷火生於木禍發必尅精生
於身精竭而死人之炁與精神易濁而難清
易闇而難明知之修鍊實得長生豈不見鯨
魚失水被螻蟻之所食人不守神被蟲蛆之
所潰得道者魚常游於澤則不涸人若常固
於炁則不死矣人皆好長生而不知有益精
易形人皆畏其死而不知有守神固炁能依
此者子無喪父之憂弟無哭兄之患則不可
握無形之風捕無見之物天年之壽自然而
留矣
　　　金丹
金丹大藥文字縱載互有隱顯看文不如口
訣口訣不如眼見眼見不如手傳然修身未
合其眞且須宗玄一炁其藥也金土配乾坤
龍虎生骨髓魂𩲸爲夫婦龜蛇二女子午神
本四位三炁還守二法象得成龍姹女因留
止爲得鉛中金兼得石中水節序奉行日月
合軌賢者待行道北方水金是赫然還丹成
玄黄焕爛熻赩焜煌煒燁日月五星不足比
其光澤也生陰長陽變化無倫翱翔碧落縱
曠玄漠飄飄太素歸虛反眞體造化之所成
以刀圭入口共天地齊壽可與鷄犬同飛室
宅拔上謂之靈聖眞人感應也
　　　遊仙詩(二十四首)
啓册觀徃載摇懷考今情終古巳寂寂舉世
何營營悟彼九仙妙超然全至精凝神契沖
玄化服淩太清心同宇宙廣體合雲霞輕祥
風吹羽蓋慶霄拂霓旌龍駕朝紫微後天保
常名豈如寰中士軒冕矜暫榮
晨登千仞嶺俯瞰四人居原野間城邑山河
分里閭眇彼埃塵中爭奔聲利途百齡寵辱
盡萬事皆爲虛自昔無成功安能與爾俱將
期駕雲景超跡昇天衢
鸞鳳棲瑶林鵰鶚集平楚飲啄永殊好翱翔
終異所吾方遺諠囂立節慕高舉解兹區中
戀結彼霄外侣誰謂天路遐感通自無阻
愍俗從遷謝尋仙去淪没三元有眞人與我
生道骨淩晨吸丹景入夜飲黄月百關彌調
暢方寸益清越棲神合虛無洞覽周恍惚不
覺隨玉皇焚香詣金闕
西龜初定籙東華巳校名三官無遺譴七祖
昇雲軿體妙塵累隔心微玄化并一朝出天
地億載猶童嬰使我齊浩劫蕭蕭宴玉清
怡神在靈府皎皎含清澄仙經不吾欺輕舉
信有徵疇昔希遒念而今果天矜豈非陰功
著乃驗白日昇焉用過洞府吾其越朱陵
骨鍊體彌清鑒明塵已絶恬夷宇宙泰焕朗
天光徹羽服叅煙霄童顏皎冰雪隱符千魔
駭鳴玉萬帝悅遂使區宇中祅氣永淪滅
高眞誠寥邈道合不我遺孰謂姑射逺人神
可同嬉結駕從之遊飄飄出天陲不理人自
化神凝物無疵因知至精感足以和四時
碧海廣無際三山高不極金臺羅中天羽客
恣遊息霞液朝可飲虹芝晩堪食嘯歌自忘
心騰舉寧假翼保壽同三光安能紀千億
將過太帝宫蹔詣扶桑處眞童巳相迓爲我
清宿霧海若寧洪濤羲和止奔馭五雲結層
閣八景動飛輿青霞正可挹丹椹時一遇留
我宴玉堂歸軒不令遽
欲超洞陽界試鑒丹極表赤帝躍火龍炎官
控朱鳥導我昇絳府長軀出天杪陽靈正赫
暉四達何皎皎爲爾流凱風羣生可無夭
予因詣金母飛蓋超西極遂入素天中停輪
太濛側若華拂流景不使白日匿傾曦復亭
午六合無暝色道化隨感遷此理誰能測
朝逾弱水北夕憩鐘山頂顓頊清玄宫禺强
掃幽境燭龍發神曜陰野彌焕炳導達三氣
和驅除六天靜玉樓互相暉煙客何秀頴一
舉流霞津千年在俄頃
揚蓋造辰極乘煙遊閬風上元降玉闥王母
開琳宫天人何濟濟高會碧堂中列侍奏雲
歌眞音滿太空千年紫奈熟四劫靈瓜豐斯
樂異荒讌陶陶殊未終
整駕辭五嶽排煙淩九霄紛然太虛中羽旆
更相招且盻蓬壺近誰言崐閬遥悠悠竟安
適仰赴三天朝
九龍何蜿蜿載我昇雲綱臨睨懷舊國風塵
混蒼茫依依逺人寰去去邇帝鄉上超星辰
紀下視日月光倐已過太微天居焕煌煌
停驂太儀側整服金闕前肅肅承上帝鏘鏘
會羣仙鴻爐發靈音廣醺張鈞天玉體洽中
座霞高充四筳良期無終極俛仰移億年
峻朗妙門闢澄微眞鑒通瓊林九霞上金閣
三天中飛虬躍慶雲翔鶴搏靈風鬱彼玉京
會仙期六合同
予昇至陽原欲憩明霞館飄飄瓊輪舉曄曄
金景散結虛成萬有高妙咸可翫玉山鬱嵯
峨琅海杳無岸暫賞過千椿遐齡誰復筭
招携紫陽友合宴玉清臺排景羽衣振浮空
雲駕來靈幡七曜動瓊障九光開鳳舞龍璈
奏虬軒殊未迴
高昇紫極上宴此玄都岑玉蘂散奇香瓊柯
流雅音靈風生太漠習習吹人襟體渾希夷
廣神凝空洞深蕭然宇宙外自得乾坤心
予招三清友逈出九天上撓挑絶漠中差池
遥相望太空含常明八外無隱障鸞鳳有逸
翮泠然恣飄颺寥寥唯玄虛至樂在神王
縱身太霞上眇眇虛中浮八威先啓行五老
同我遊靈景何灼灼祥風正寥寥簫歌振長
空逸響清且柔遨嬉無近賞顧眄皆眞儔不
疾而自速萬天俄已周
返視太初先與道冥至一空洞凝眞精乃爲
虛中實變通有常性合散無定質不行迅飛
電隱曜光白日玄棲忘玄深無得固無失
　　　步虛詞(十首)
衆仙仰靈範肅駕朝神宗金景相照曜逶迤
昇太空七玄已高飛火鍊生朱宫餘慶逮天
壤平和王道融八威清遊氛十絶舞祥風使
我躋陽原其來自陰功逍遥太霞上眞鑒靡
不通
逸轡登紫清乘光邁奔電閬風隔三天俯視
猶可見玉闥摽敞朗瓊林鬱葱倩自非挺金
骨焉得諧夙願眞朋何森森合景恣遊宴良
會忘淹留千齡纔一眄
三宫發明景朗照同鬱儀紛然馭飈欻上採
空青蕤令我洞金色後天曜瓊姿心叶太虛
靜寥寥竟何思玄中有至樂澹泊終無爲但
與正眞友飄飄從遨嬉
禀化凝正氣鍊形爲眞仙忘心符元宗返本
叶自然帝一集絳宫流光出丹玄無英與桃
君朗詠長生篇六府焕明霞百關羅紫煙飈
車涉寥廓靡靡乘景遷不覺雲路逺斯須遊
萬天
扶桑誕初景羽蓋凌晨霞倏欻造西城嬉遊
金母家碧津湛洪源灼爍敷荷花煌煌青琳
宫粲粲列玉華眞氣溢絳府自然思無邪俯
矜區中士天濁良可嗟
瓊臺劫爲仞孤暎大羅表常有三素雲凝光
自飛繞羽景泛明霞升降何縹緲鸞鳳吐雅
音棲翔絳林標玉虛無晝夜靈景何皎皎一
覩太上京方知衆天小
灼灼青華林靈風振瓊柯三元無冬春一氣
清且和迴首邇結璘傾眸親曜羅豁兹制六
天流鈴威百魔綿綿慶不極誰謂椿齡多
高清無侈靡遇物生華光至樂非簫歌玉音
自玲琅或登明眞臺宴此羽景堂杳靄結寶
雲霏微散靈香天人誠多暇歡泰不可量
爰從太微上肆覲虛皇尊騰我八景輿威遲
入天門旣登玉晨庭肅肅仰紫軒敢問龍漢
末如何闢乾坤怡然輟雲璈告我希微言幸
聞至精理方見造化源
二氣播萬有化機無停輪而我操其端乃能
出陶鈞寥寥升太漠所遇皆清眞澄瑩含元
和氣同自相親絳樹結丹寶紫霞流碧津願
以保童嬰永用超形神
　　　建業懷古
炎精旣失御宇内爲三分吴王霸荆越建都
長江濱爰資股肱力以靜淮海民魏后欲濟
師臨流遽旋軍豈惟限天塹所忌在有人惜
哉歸命侯淫虐敗前勳銜璧入洛陽委躬爲
𣈆臣無何覆宗社爲爾含悲辛俄及永嘉末
中原塞胡塵五馬浮渡江一龍躍天津此時
成大業實賴賢搢紳闢土雖未遠規模亦振
振謝公佐王室仗節掃僞秦誰爲吴兵孱用
之在有倫荏苒守齊宋斯須變梁陳綿歷已
六代興亡互紛綸在德不在險成敗良有因
高壇復于隍廣殿摧于榛王風久泯滅勝氣
猶氤氲皇家一區域玄化通無垠常言宇宙
泰忽遘雲雷屯極目梁宋郊茫茫晦妖氛宅
得倚天劎斷兹横海鱗徘徊江山暮感激爲
誰申
　　　經羊角哀墓作
祇召出江國路傍旌古墳伯桃葬角哀墓近
荆將軍神道不相得稱兵解其紛幽明信難
知勝負理莫分長呼遂刎頸此節古未聞兩
賢結情愛骨肉何足云感子初併粮我心正
氛氲遲迴駐征騎不覺空林醺
　　　登北固山望海
此山鎭京口逈出滄海湄躋覽何所見茫茫
朝夕池雲生蓬萊島日上扶桑枝萬里混一
色焉能分兩儀願言策煙駕縹緲尋安期揮
手謝人境吾將從此辭
　　　過天門山懷友人
舉帆遇風勁逸勢如飛奔縹緲淩煙波崩騰
走川原兩山夾滄江豁爾開天門須臾輕舟
逺想象孤嶼存歸路日已近怡然慰心魂所
經多奇趣待與吾友論一日如三秋相思意
彌敦
　　　舟中遇柳伯存歸潜山因有此贈
澆風久成俗眞隱不可求何悟非所冀得君
在扁舟目擊道巳存一笑遂忘言況觀絶交
書兼覩箴隱文
見君浩然心視世如浮雲君歸潜山曲我復
廬山中形間心不隔誰能嗟異同他日或相
訪無辭馭泠風
　　　舟中夜行
榜人識江路挂席從宵征莫辨洲渚狀但聞
風波驚陰雲正飄颻落月無光晶豈不畏艱
險所憑在忠誠何時達遥夜佇見初日明
　　　晚到湖口見廬山作呈諸故人
夜舟達湖口漸近廬山側高高標横天隱隱
何峻極石鏡啓晨暉鑪煙凝寒色旅泊將休
暇歸心已躋陟虛名久爲累使我辭逸域良
願道不違幽襟果兹得故人在雲嶠乃復同
宴息鴻飛入青冥虞氏罷增弋
　　　苦春霖作
應龍遷南方霪雨備江干俯望失平陸仰瞻
隱崇巒陰風斂暄氣殘月凄已寒時鳥戢好
音衆芳亦微殘萬流注江湖日夜增波瀾數
君曠不接悄悄無與歡對酒聊自娱援琴爲
誰彈彈爲愁霖引曲罷仍永歎此歎因感物
誰能識其端寫懷寄同心詞極意未殫
　　　酬葉縣劉明府避地廬山言懷詒鄭
　　　録事昆季苟尊師兼見贈之
明哲良罕遇遇君輒思齊挺生著天爵自可
析人珪何洛初沸騰方期掃虹霓時命竟未
合安能親鼓鼙從此罷飛鳧投簮辭割雞驅
車適南土忠孝兩不睽廬嶽鎭江介於焉愜
林棲入門披綵服出谷杖紅藜隱令舊閭里
而今復成躋鄭公解簮紱華萼曜松谿賢哉
苟徵君滅跡爲圃畦顧巳誠非薄忝兹忘筌
蹄相歡對緑樽逸思淩丹梯道泰我長徃時
清君勿迷王孫且無歸芳草正萋萋



宗玄先生文集卷中










宗玄先生文集卷下尊五
　　　覽古詩(十四首)
聖人重周濟明道欲救時孔席不暇暖墨突
何嘗緇興言振頽綱將以有所維君臣竟淫
惑風俗日凋衰三代業遽隕七䧺遂交馳庶
物墜塗炭區中若棼絲秦皇燎儒術方册靡
孑遺大漢立五葉斯文復崇推乃驗經籍道
與世同屯夷㢮張固天意設教安能持
興亡道之運否泰埋所全奈何淳古風旣徃
不復旋三皇已散朴五帝初尚賢王業與霸
功浮僞日以宣忠誠及狙詐殽混安可甄餘
智入九霄守愚淪重泉永懷巢居時感涕徒
泫然
楝宇代巢穴其來自三皇跡生固爲累經始
增百王瑶臺旣滅夏瓊室復隕湯覆車世不
悟秦氏興阿房繼踵迷反正漢家策建章力
役弊萬人瓌奇殫八方徇志仍未極促齡已
云亡侈靡竟何在荆榛生廟堂
閑居覽前載惻彼商與秦所殘必忠良所寶
皆兇嚚昵諛方自聖不悟禍滅身箕子作周
輔孫通爲漢臣洪範及禮儀後王用經綸
吾觀采苓什復感青蠅詩讒佞亂忠孝古今
同所悲姦邪起狡猾骨肉相殘夷漢儲殞江
充𣈆嗣滅驪姬天性猶可間君臣固其冝子
骨烹吴鼎文種斷越鈹屈原沉湘流厥慼誠
自貽何不若範蠡扁舟無還期
嘗稽眞仙道清寂祛衆煩秦皇及漢武焉得
遊其藩情擾萬幾屑位驕四海尊旣欲先宇
宙仍規後乾坤策高與久逺物莫能兩存矧
乃恣所慾荒淫伐靈根金膏特延期玉巵復
動魂征戰窮外域殺傷被中原天鑒諒難誣
神埋不可諼安期返蓬萊王母還崑崙異術
終莫結悲哉竟何言
魯侯所政術尼父從棄捐漢主思英才賈生
亦排遷始皇重韓子及覩乃不全武帝欽相
如旣徵復忘賢貴逺世咸爾賤今埋共然方
知古來士難以效當年
食其昔未遇落𩲸爲狂生一朝君臣契䧺辯
何從横運籌康漢業憑軾下齊城旣以智所
達還爲智所烹豈若終賤貧酣歌本無營
晁錯抱逺策爲君納良規削彼諸侯權永用
得所冝姦臣負舊隙乘舋謀相危世主竟不
辨身戮宗且夷漢景稱欽明濫罰猶如斯比
干與龍逄殘害何足悲
絳侯成大績賞厚位仍尊一朝對獄吏榮辱
安可論蘇生佩六印弈弈爲殃源主父食五
鼎昭昭成禍根李斯佐二辟臣舋鐘其門霍
孟翼三后伊慼及後昆天人忌盈滿兹理固
未存方知得意者何必乘朱輪滅景棲逺壑
弦歌對清罇二踈返濱海蔣詡歸林園瀟灑
去物累此謀誠足敦
至人順通塞委命固無疵吾觀太史公可謂
識道規留滯焉足憤感懷殄生涯吾歎龔夫
子秉義確不移晦跡一何晩天年夭當時薰
膏自銷爍楚老空餘悲達者貴量力至人尚
知幾京房洞幽賛神奥咸發揮如何疾元惡
不悟禍所歸謀物闇謀巳誰言爾精微
玄元明知止大雅尚保躬茂先洽聞者幽頥
咸該通弱年賦鷦鷯可謂達養蒙晩節希鸞
鵠長飛唳層穹知進不知退遂令其道窮伊
昔辯福初故爲迷禍終方驗嘉遁客永貞天
壤同
聖人垂大訓奥義不苟設天道殃頑兇神明
祐懿哲斯言猶影響安得復迴穴鯀瞍誕英
睿唐虞育昏孽盜跖何延期顔生乃短折魯
隱全克讓禍機遂潜結
楚穆肆巨逆福柄奚赫烈田恒弑其主祚國
久罔缺管仲存霸功世祖成詭說漢氏方版
蕩羣閹恣邪譎謇謇陳蕃徒孜孜抗忠節誓
期區宇靜爰使兇醜絶謀協事靡從俄而返
誅滅古來若兹類紛擾難盡列道遐埋微茫
誰爲我昭晰吾將詢上帝寥廓詎躋徹已矣
勿用言忘懷庶自悅
　　　高士詠
易稱君子之道或出或處或默或語蓋出而
語者所以佐時致埋處而默者所以居靜鎭
躁故雖無言亦幾於利物豈獨善其身而已
哉夫子曰隱居以求其志行義以達其道所
謂百慮一致殊途同歸者也夫好同惡異人
之常情予自弱年竊尚眞隱遠覽先達實怡
我心雖不見古人而餘風可仰是則是傚其
唯嘉遁之士乎故企慕之不足則師友之師
友之不足則詠歌之聊樂我眞於是乎在昔
玄晏先生皇甫謐因其所美而著高士傳梁
伯鸞有高士頌愚今有高士詠亦各一時之
志耳太初渺邈難得而詳洪崖之流無跡可
紀故始於混元皇帝終於陶徵君舉其絶倫
明其標的爲五十首以吟諷其德音焉
　　　混元皇帝
玄元九仙主道冠三氣初應物方佐命棲眞
亦歸居貽篇訓終古駕景還太虛孔父歎猶
龍誰能知所如
　　　廣成子
廣成卧雲岫緬邈逾千齡軒轅來順風問道
修神形至言發玄理告以從杳冥三光入無
窮寂默返太寧
　　　許先生
大名賢所尚寶位聖所珍皎皎許仲武遺之
若纖塵棄瓢箕山下洗耳頴水濱物外兩寂
寞獨與玄冥均
　　　樊先生
巢父志何逺潜精人莫知恥聞讓王事飲犢
方見移不欲散大朴焉能爲堯師鍊眞自輕
舉浮世何足遺
　　　栢成子高
大禹受禪讓子高辭諸侯退躬適外野放浪
夫何求萬乘造中畝一言良見酬俋俋耕不
顧斯情邈難儔
　　　臧丈人
臧叟隱中壑垂綸心浩然文王感昔夢授政
道斯全一遵無爲術三載淳化宣功成遂不
處遁跡符沖玄
　　　伯夷叔齊
夷齊互崇讓棄國從所欽聿來及宗周乃復
非其心世濁不可處冰清首陽岑采薇詠羲
農高義越古今
　　　南華眞人
南華源道宗玄逺故不測動與造化遊靜合
太和息放曠生死外逍遥神明域況乃資丸
丹輕舉歸太極
　　　沖虛眞人
沖虛冥至理體道自玄通不受子陽禄但飲
壺丘宗泠然竟何依撓挑遊太空未知風乘
我爲是我乘風
　　　洞靈眞人
亢倉致虛極潜跡依逺岫智去愚獨留日虧
歲方就鄉人謀尸祝不欲聞俎豆尚賢非至
理堯舜固爲陋
　　　通玄眞人
通玄貴陰德利物非市朝悠然大江上散髮
揮輕橈已陳緇帷說復表滄浪謡滅跡竟何
徃遺文獨昭昭
　　　文始眞人
文始通道源含光隱關吏遥欣紫氣浮果驗
眞人至玄誥已云錫世榮何足累高步三清
境超登九仙位
　　　榮啓期
榮期信知止帶索無所求外物非我尚琴歌
自優遊三樂通至道一言醉孔丘居常以待
終嘯傲夫何憂
　　　長沮桀溺
賢哉彼沮溺避世全其眞孔父棲棲者征途
方問津行藏旣異跡語默豈同倫耦耕長林
下甘與鳥雀羣
　　　顔闔
世情矜寵譽傚節徼當時顏闔遵無名飯牛
聊自怡逃聘鄙束帛鑿坏欣茅茨託聘囂塵
表放浪世莫知
　　　老萊夫妻
萊氏道巳逺懿妻德彌清一遁囂煩趣永契
雲壑情禄位非所重拂衣遂遐征杳然從我
願豈爲物所攖
　　　楚狂接輿夫妻
接輿耽沖玄伉儷亦眞逸傲然辭徵聘耕績
代禄秩鳳歌誡文宣龍德遂隱宻一遊峨嵋
上千載保靈術
　　　鄭商人弦高
卓哉弦高子商隱獨標奇傚謀全鄭國矯命
犒秦師賞神義不受存公滅其私虛心貴無
名逺跡居九夷
　　　柳下惠
展禽抱純粹滅跡和光塵高情遺軒冕降志
救世人百行旣無點三黜道彌眞信謂德超
古豈唯言中倫
　　　荷蓧晨門
荷蓧隱耕藝晨門潜抱關道尊名可賤理愜
心彌閑混跡是非域縱懷天地間同譏孔宣
父匿景杳不還
　　　漢陰丈人
野哉漢陰叟好古遂忘機抱甕誠亦勤守朴
全道微子貢初不達聽言識其非已爲風波
人怳惘失所依
　　　於陵夫妻
皎皎於陵子巳賢妻亦明安兹道德重顧候
浮華輕琴書方爲務禄位不可榮逃跡終灌
園誰能達世情
　　　太項橐
太項冥虛極微逺不可究禀量合太初返形
寄童幼孔父慙至理顏生賴眞授泛然同萬
流無跡世莫覯
　　　太伯延陵
太伯全至讓逺投蠻夷間延陵嗣高風去國
不復還尊榮比蟬翼道義侔崇山元規與峻
節歷世無能攀
　　　壺丘子
壺丘道爲量玄虛固難知季咸曜淺術禦寇
初深疑至人忘禍福感變靡定期太沖杳無
朕元化誰能知
　　　叚干木
干木布衣者守道杜衡門德光義且富肯易
王侯尊魏主欽其賢軾廬情亦敦秦兵遂不
舉高卧爲國藩
　　　魯仲連
仲連秉奇節釋難舍道情一言却秦國片札
降遼城辭金義何逺讓禄心益清處世功巳
立拂衣蹈滄溟
　　　顔歜
高哉彼顔歜逸氣陵齊宣道尊義不屈士重
王來前榮禄安可誘保和從自然放情任所
尚長揖歸山泉
　　　周豐
周豐貴隱耀靜默尊無名魯侯詢政體喻以
治道精莅人在忠慤疑叛由會盟一言達至
義千載良爲程
　　　師金
聖人貴素朴禮義非玄同師金告顏生可謂
達化宗夫子飾蒭狗自然道斯窮應物方矯
行俯仰靡不通
　　　南郭子綦
子綦方隱机冥寂久灰心悟來應顔游清義
杳何深含響盡天籟有言同鷇音是非不足
辯安用勞神襟
　　　黔婁先生
黔婁藴雅操守約遺代華淡然常有怡與物
固無瑕哲妻配明德旣没辯正邪辭禄乃餘
貴表謚良可嘉
　　　原憲
原生何淡漠觀妙自怡性蓬户常晏如弦歌
樂天命無財方是貧有道固非病木賜欽高
風退慙車馬盛
　　　商山四皓
萬方厭秦德戰伐何紛紛四皓同無爲丘中
卧白雲自漢成帝業一來翼儲君知幾道可
尚隱括成元勳
　　　河上公
邈邈河上叟無名契虛沖靈關暢玄㫖萬乘
趨道風寵辱不可累飄然在雲空獨與造化
友誰能測無窮
　　　東方曼倩
東方禀易象翫世隱廊廟棲心抱清微混跡
秘光耀玄覽寄數術納規在談笑賣藥五湖
中還從九仙妙
　　　嚴君平
漢皇舉遺逸多士咸已寧至德不可拔嚴君
獨湛冥卜筮訓流俗指歸暢玄經閉關動元
象何必遊紫庭
　　　司馬季主
季主超常倫沉跡寄卜筮宋賈二大夫停車
試觀藝高談哂朝列洪辯不可際終秉鸞鳳
心翛然已遐逝
　　　鄭子眞張仲蔚
子眞巖石下仲蔚蓬蒿居禮聘終不屈清貧
長晏如志情在耕藝養壽資玄虛至樂非外
物道冥歡有餘
　　　嚴子陵
漢皇敦故友物色訪嚴生三聘迨深澤一來
過帝庭紫宸同御寢玄象驗客星禄位終不
屈雲山樂躬耕
　　　向子平
子平好眞隱清淨翫老易探玄樂無爲觀象
驗損益常抱方外心且紆人間跡一朝畢婚
娶五嶽遂長適
　　　韓康
伯休抱遐心隱括自爲美賣藥不二價有名
返深恥安能受玄纁秉願終素履逃遁從所
尚蕭蕭絶塵軌
　　　臺佟管寧
吾嘉臺孝威樂道隱巖穴吾尚管幼安棲眞
養高節採藥聊自給觀書任所悅風塵不可
混眞素比松雪
　　　高鳳
吾觀時人趣矯跡務馳聲獨有高文通訟田
求翳名公車徒見累爵禄非所縈隱身樂漁
釣世網不可攖
　　　龐德公
龐公棲鹿門絶跡逺城市超然風塵外自得
丘壑美耕鑿勤厥躬耘鋤課妻子保兹永無
患軒冕何足紀
　　　玄晏先生
士安逾弱冠落𩲸未修飭一朝因感激志學
無寢食著書窮天人辭聘守玄默薄葬信昭
儉可爲將來則
　　　孫公和
孫登好淳古卉服從穴居彈琴合天和讀易
見象初終日無愠色恬然在玄虛貽言誡叔
夜超跡安所如
　　　董威輦
董京依白社散髮詠玄風心出區宇外跡叅
城市中囂塵不能雜名位安可籠匿影留雅
什精微信難窮
　　　郭文舉
郭生在童稚巳得方外心絶跡遺世務棲眞
入長林元和感異類猛獸懷德音不憶固無
情斯言微且深
　　　陶徵君
吾重陶淵明達生知止足怡情在罇酒此外
無所欲彭澤非我榮折腰信爲辱歸來北窗
下復採東籬菊

宗玄先生文集卷下










