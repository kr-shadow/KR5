#+TITLE: 太上一乘海空智藏經-唐初期-
#+DATE: 2016-06-11 12:26:46
#+SOURCE: github.com/kanripo/KR5a0009 master 58b4683b                
太上一乘海空智蔵經卷之一(一名七/寳莊嚴)月一
　　　序品
爾時海空智藏見元始天尊遍遊他土至極
樂國妙嶽之山安坐正心在騫林之下與諸
弟子千三百人皆得洞觀了達無礙於一瞬
間能達三界所有種種森羅萬象山川土地
六道四生有識無識皆悉通照大明轉輪皆
悉達慧包含異族混合衆生等視萬類皆悉
空寂澄悟玄漠守靜篤思端居思微萬邪不
入其字號曰上智童子光妙童子眞定童子
仙卿童子如斯等輩以爲眷屬
爾時國西有一大城號爲寳聚周帀圍繞四
百餘里此城莊嚴世界第一比於八方華麗
特甚地勢平正無有丘坑山林險阻多生甘
果樹木枝條兩兩相對花實芬芳四時鬱茂
彩色葳蕤如七寳林微風一起聲響雅韻預
聞音者洗然悟道此城之内人民殷盛連棟
比門門無空闕常以三時說至妙理所謂一
切三世諸法如吁如呵如嘘如吹如呼如吸
悉無可保如是等例數千億衆共爲眷屬講
說之聲喧動天地是城西南有一眞士年二
千歲形貌端正獨絶無侣貲財珍寳饒益一
城智慧神通自在如意常自端然處一樹下
毎至日中無量无邊一切時衆稽請所疑爾
時眞士一一剖析莫不歡喜頂戴而去如是
教化積有年稔宣揚至理無處不及乃至一
切禽獸衆生亦蒙度脫旣爲萬物之所宗重
國王及妃后並皆禮供威德巍巍天人罕匹
是城中人共名眞士爲海空智藏所以爾者
言此眞士其身如海其心若空理包物外是
爲智藏旣聞天尊至此國土心大喜悅而作
是言此國内人皆非我敵凡諸言論不足激
揚我常思惟或有所滯無處訪察毎以斯事
歎息良久今聞天尊智德無上神通特達形
相秉發光色晃耀一言出口萬坐咸服誘接
衆生未甞懈退所歷國土皆能利益我聞其
聲久願禮拜今當命駕直詣其所諮所未决
即勑弟子具諸車乗皆使齊整勿令陋劣我
至明晨當謁智士即於爾時有一弟子名曰
發疑前起白師大德何爲妄生下想此是何
謂忽有斯言大德於此智力無比非直一國
王及臣民共來宗仰三界之内亦可稱歎何
爲自賤造人求法我等寜能戴此形面從師
乞出咄哉大僻願勿復說如此處行是時師
答發疑賢士汝勿執著譬如有人處在髙臺
俯望臺下見於萬姓悉不能及是諸萬姓在
臺下者舉首高望義絶飛昇臺上之人自以
最髙人無及者即發意云今在於此窮爲髙
頂最勝无極即生是想不知其上乃至有於
二十八天三清玉亰懸極无量臺下之人唯
見此高旣知此高不知其上乃至有於二十
入天三清玉京懸極无量臺下之人唯見此
髙旣不能及言無勝此亦生劣意我今去此
甚自隔絶如别異國亦不爲異適得及之於
須爲足如此二人俱爲失中我今智慧勝此
臺上自髙之人汝今何爲同此臺下劣意之
士彼若劣我我往詣彼無失名稱彼若勝我
我今著行是獲大利何爲謂此乃爲非理是
時發疑聞斯語巳心開意解即辦行供旛蓋
興輦香花伎樂種種妙寳不可稱量於日將
中登輿而發賔從弟子五萬人俱皆有大智
深達法源明了空相所謂空相不空相無我
相不定相故不實相故如是諸相一一弟子
亦辦諸寳種種行供侍與師同俱共就道到
於山外息駕而止逍遥吟詠仿佯澤中是大
衆中有一弟子名曰大慧即前長跪叅承其
師路旣稍逺跋渉山林得無疲弊弟子今目
欲有所啓唯願大師聽採鄙言大師答言隨
汝所問我當察聽大慧即云大師盛德天人
罕測萬物崇敬如事父母群心歸依以爲大
岸論議言說爲人模範出吐辭文不可輕脫
若見彼人弟子先乞與其論議若得抗衡師
便嘿然聲稱隆重不勞徃復自獲重名此義
寜不爾時大師即便答言如汝所說無以異
也既入山中遥見天尊光明挺持如金剛王
光曜山中如日初出威光猛盛堂堂容止驚
駭視望智藏師徒皆悉愕然或有晦遁或有
欣躍或有戰懼或有羞慙生種種心發種種
意旣行到巳各下車輿依次而坐人人惴恐
如有所夫良乆巳後天尊開顏欣然似笑是
諸眷屬微得開解氣息平正智藏弟子大慧
賢士即起而前對天尊立作禮脩謁訉訪寒
温山中飄泊得無損和於是
天尊詶答旣畢又復白言我聞大德神通自
在才辯无礙能悉解人久遠劫事又如人心
所求所欲智慧照察无邊亢礙是以是人號
爲天尊我等今者欲有此諮唯願廣說爾時
天尊即答大慧善哉善哉善男子道汝所言
爾時大慧即白天尊一切法中何者爲最能
得道果何者爲最能得智慧何者爲最能得
神通何者爲最能得寂滅无爲无礙最上第
一是四道中修因云何若爲差别所獲不同
成就各異唯願分别曉了解說我等眷屬及
與國人當共修行爾時
天尊即答大慧善哉斯問善哉斯問如此問
者皆必能爲一切世人作大橋梁作大舟楫
作大寳車能致世間昇於如士我今爲汝分
別解釋使未聞者咸得聞知皆獲度脫汝當
諦聽善分别之善男子夫三界人行各各不
同有躁有靜有愚有智若有愚者非昏鈍愚
若有智者非妙感智躁不恒動靜不恒止從
多而論有勝有劣就偏勝中因之爲名是爲
躁人是爲靜人是爲智人是爲愚人就此四
心或智而躁或愚而靜有智而躁如此輩人
不得道果所以然者智旣未圓躁加其動於
此小智多有所之心旣不定善惡難存故不
得道何謂道果果有五種一地仙果二飛仙
果三自在果四无漏果五无爲果是五道果
用心雖别同趣一源若修此果當用靜心靜
心專一所習必成何謂所習夫五果者習於
五事學者當知五事因縁用心所趣若人修
行服食休粮研精道味志慕山林隱形栖遁
餐霞納氣棄於甘𦚤捨去肥膩身輕體勁免
於老死是謂地仙若人生處豪賢冨貴所居
華麗身無疾惱長齋蔬食捨離婬慾是謂地
仙若人生世氣力堅猛心遊道本不食衆生
行慈悲法年命得壽百二十歳是謂地仙若
人悉力求地仙者當須積學用心堅固若服
食者中廢則疾若遁林澤中廢則危心慮廣
者不得守一心慮浮者不得沉靜不一之心
不靜之念是則不能長居名嶽餐漱松流是
知地仙最須靜念雖復愚庸不習經典但能
修行如上法術則能獲得地仙之果善男子
若復有人行十善業守護戒行未甞缺犯端
身正心休粮絶穀善持六根不染垢汙行業
模准不起表裏遊踐各嶽餐餌雲霞脩如此
術是謂飛仙以何心力而得飛仙亦須靜心
堅固不動其心質直雖不廣覧大洞妙音而
專心力守持淨戒如瑠璃珠内外明徹修如
上術則能獲得飛仙之果善男子若復有人
善逹禁戒種種威儀身心所行冥衷規矩天
人崇仰莫不供飬神力變化應現無方志意
所之莫不畢遂不餐藥餌自然飽滿若欲食
者應念而至於此世間形慮自在遊行山澤
得無懼心能保遐年而無疾惱是謂自在以
何心力得自在果當修智業亦須靜心形雖
感起心如山嶽不動如地雖不具得智慧上
法而修智因終不懈倦習行神通思微定志
於思微中能分身形應赴无量若能通達此
諸術者是則獲於自在之果善男子若復有
人於一切法照了通達於他心行分別巨細
無有差失亦能悉照諸天所行善惡業縁衰
變之相動止云爲皆能利益无量大衆若有
可度即時應念悉令解脫常修戒行及諸妙
典一切道本靡不畢詳能入一切神通之門
能入一切智慧之域亦能入於空有之際太
上大道所有經典悉皆受持無復煩惱所謂
種種煩惱不正見煩惱不正信煩惱貪瞋癡
煩惱悉皆捨離無復愛著所謂五種愛著眼
愛著色耳愛著聲舌愛著甘鼻愛著香身愛
著細滑如是諸著悉皆無餘六入清淨所謂
六入眼耳鼻舌身意如此諸根所納所思決
定皆是三洞奥典復有外結所謂三結一者
欲入法地不明爲結二者欲從法侣障礙爲
結三者一切行願不成爲結如是結累永能
除斷無復遺餘心得豁然是無漏果以何心
力得無漏果當修智慧種種神通雖不全得
太上无量智慧之門並皆進習思微定志曉
了照逹辯才說法能度世人於一生内及至
未來終不退轉漸漸階梯至无上道不復爲
逺若修此術則能獲於無漏道果善男子無
爲果者即是入寂無上法門所以爾者寂境
即是無爲無爲即是寂境何謂寂境不生不
死故能長生不毀不變故能應變無爲即是
有爲有爲即是無爲以無爲生有爲以有爲
入無爲寂境即是感應感應即是寂境以寂
境生感應以感應歸寂境寂境即是妙有之
源係言爲有不得同無既不爲無亦不爲有
是爲無爲無爲之說非有境界故謂無爲以
何心力得無爲果當修種種智慧種種神通
圓備衆行具足天人最勝非有非無亦非非
有亦非非無無所見故則以爲無有所應故
則以爲有是則無爲最上之果
復次善男子大慧巳得大智慧本由習三相
所謂三相有相無相非有非無相若照此相
則得入於智慧之源夫觀三相舛越不同自
有衆生從有相觀入至無相自有衆生從無
相觀入至有相自有衆生神意挺然非彼二
相而得觀見有無之相善男子若有衆生作
空學人恒運其心從有觀無而樹意言我見
萬物今雖見有必歸於無當知一切盡是虛
無非有實事無湛然慧無觀空慧無應感慧
當知此人是爲斷見雖似智慧而乖其宗善
男子若復有人恒運其心從無觀有而樹意
言即此世中皆從無生向本無此而今有之
有何縁生必因於無是知無中皆悉有有以
有有故一切無無當知此人是爲狹見雖似
智慧而失其宗善男子若復有人恒運其心
從非有非無中觀於有無常樹意言即世衆
生悉皆非有亦復非無所以爾者若言有者
則終歸無若言無者今見則有若必爾者則
爲不定不定業故不得出生人天果報當知
六道形有則有形滅則無若作此觀是爲或
見非謂智慧如此三見失智慧本善男子若
復有人觀於三有作如此心觀一切無即是
寂寥不能生物豁然不動不能感應善男子
譬如大山善能興雲雲能生雨如此等例從
有出有決定當知无不出无又復觀有即著
形質即此形質是有實有離此形質无處名
有又復觀於非有非无善男子譬如風聲聲
響遍徹如此等例風質非无執不可得若言
實有又非礙著響亦如是應知此例非有非
无若有學人作此觀者亦皆失於智慧之本
善男子若復有人觀於三相作四種意妙无
妙有麤無麤有明此四意自然能見非有非
无何謂妙无即是道性以何因縁道性之理
自爲妙无以淵寂故以應感故若以住於淵
寂之地觀於諸有則見无相若以住於應感
之地觀於諸有則見有相善男子若言道性
全爲无有中有應感若言道性全爲有者而
實寂泊以是當知道性之有非世間有道性
之无非世間无是謂妙无何等因縁觀於妙
有即是應感法身之端嚴茂發起超絶三有
雖有其質不得同凡以是因縁謂爲妙有善
男子以何因縁觀於麤无麤无即无无感无
應空處寂漠豁然而巳謂爲麤无善男子以
何因縁觀於麤有若麤有者即是質礙以礙
者故謂爲麤有善男子若能善知遍此四意
分别體相當知此人巳能得知非有非无以
何因縁而得知之即尋道性義則可求若有
學人習觀三相了此四意則爲入於智慧寳
城遊智慧室坐智慧牀餐智慧食是得智慧
機相之本
復次善男子善哉大慧得神通力由習思微
之義淵博難辯以是縁故謂爲思微一切衆
生得神通力莫不由此若得大定運此神力
如風扇火一念之間莫不俱休當知思微能
生種種神通之慧有二神通何謂爲二一者
挺然自有神通種種照了能知能見觸機便
發不假入定自然具足於倐忽頃生无量變
從心自在未甞達意如此神通爲最上力其
二神通因思微生入定而有若不入定則不
能生種種變化是爲次力而此二通皆藉思
微以得具足積習旣久是故嶷然而自通變
若有學人求神通者當應善念思微之道得
爲神通變化之源
復次善男子善哉大慧求於寂滅无爲无礙
皆由備諸善念之行具足威神成就種種无
量功德修行无量一切道本神力自在通達
變化體相微妙如淨瑠璃一切天人有感必
應濟拔四生莫不度脫是謂道本智慧之源
是爲寂滅无爲无礙以何因縁謂爲寂滅善
男子夫寂滅者非空豁虚以其豁虚不染三
界行超物表一切諸法所不能動是爲寂滅
善男子夫无爲者一切萬物不能爲其作動
用事其色澄漠其質淵玄是謂无爲善男子
夫無礙者一切萬物不能爲其作障礙事其
感通微其力周普是謂无礙如此四道寂滅
爲最是故學人當脩如是種種功德
爾時大慧聞是語巳生大敬仰心合口言咄
哉大德辯才通達自在无礙能使我心開發
智慧實爲快哉又復白言大德天尊威神若
此得无畏力得大神通能濟凡賢入於正道
遊行三界最上无匹今日稱服與我師等即
解上服寳導珠瓔以奉天尊白言大德願受
我獻以表丹誠是時
天尊答大慧言吾今處此深山窮谷不勞如
此珍麗之飾无容空受以爲過費大慧又言
夫聖人者應現世間心不華薄及其源故岀
現此身何爲沉隱處在幽谷今欲請觀遊行
弊國所以逆獻如此服耳爾時
天尊黙然不受即於此時化作三萬六千白
玉導青珠瓔三萬六千黄金導絳珠瓔三萬
六千瑠璃導白珠瓔三萬六千碼碯導黑珠
瓔三萬六千琥珀導黄珠瓔如是導瓔遍滿
座下不可稱數即語大慧汝見是中衆實大
導及瓔珞不答言天尊甚見甚見此中何縁
遂生如此諸寳導瓔咄哉神通致此興盛竒
哉天尊瑞相炳發爾時
天尊答大慧言我現於世當爲一切闇冥衆
生作大導主決定能導无量衆生出生死海
何況如此寳導之珍安足爲恠即以神力收
諸寳導共作一導如此一導徧滿虛空明相
照曜不可稱說海空智藏及其眷屬咸皆敬
伏莫有發言
爾時衆中有一弟子名曰上足稽首其師白
言大師我隨大師數百餘年曲蒙恩慈昇堂
入室未甞暫見如此神通瑞相之異而此大
德云何頓爾踴躍讃歎唯願大師奮其智力
示現異相令彼會衆見者讃歎
爾時海空智藏答上足言汝勿高慢生求勝
心所以者何天尊巍巍光相挺特豈是世人
所可比校能與齊等吾今或可更諮所疑以
自決判寧容輕以微薄神通自生夸大汝勿
復言
爾時衆中復有一人名曰妙思即前叉手禮
天尊足舉言問曰我雖愚鄙欲有所諮唯願
大德垂哀賜示
天尊當爾答妙思言善哉善哉隨汝所問我
當爲汝事事解說皆令開解
妙思白言大德聖師一切萬物以何因縁得
生得死有愚有智有大威力有大羙貌或貴
或賤或无容儀或爲人敬或爲人輕如此種
種不可終紀爲當樹因感得斯果爲當脩行
致此業報進退思量難以明驗唯願垂慈少
降矜答爾時
天尊答妙思言善哉善哉善男子大學賢士
善能發此深奥之問我今爲汝一一解釋令
无疑滯妙思當知譬如有人臨空而語聲響
彼谷反應无差若作鄙言響還即鄙若作善
言響還即善若作歌聲響還即歌若作哭聲
響還即哭若作大聲響還即大若作小聲響
還即小若作中聲響還即中若相召喚如此
種種不可數量隨語發聲應聲還聲千千萬
萬終不差跌善男子夫人生世種種善惡亦
復如是皆由前世宿業所行得感得果與此
響還等无有異若其前世行慈悲心救度一
切此人今生得大威德人所尊重若人謟毒
无慈善心此人今生无有威容人不敬愛若
其前世供飬三寳修於施戒精進忍辱思微
智慧如此等通此人今生得惠業力得神智
力得无畏力備諸善本善男子若其前世普
濟衆生則得无病長壽之報善男子若其前
世侵害衆生則得疾惱短夭之報如此感果
數千萬億不可悉記皆由前世業因所感感
得此報如響隨聲等无差異
復次妙思猶如日影皆由於形形長影長形
短影短形大影大形小影小形之爲質不得
離形形之巨細不得藏影一切世人感果不
同亦復如是善男子前世植因小則報小大
則報大如規如矩如繩如墨皆相應赴分毫
不差妙思當如善惡之生由如影響不離形
聲
爾時妙思聞如此語即生一疑乃整衣巾端
心正慮重白天尊大德聖師響應聲還誠如
妙說若深山邃谷林障重疊如此之處發一
小聲響還極大若小屋小器如此之處發一
大聲響還猶小以何因縁聲俱不異而應有
差又如空地雖發音聲而无響應云何此處
徒發巨聲了無應者若推此事當知作是罪
因福因同等不差或得大果或得小果或不
得果猶如發聲發聲之始大小是同報響之
聲隨處而異又如形影形值斜光其影即長
形值正光其影即短形不值光其影不見以
是因縁形不爲殊影則長短有无之異若推
此事作是福因作是罪因同等不差或得長
果或得短果或不得果大德今者譬諸影響
理无如此若不如此則非眞喻大衆疑惑願
垂解釋爾時
天尊欣然恱慮答妙思言善哉斯問能發衆
疑方便利益不可限量今當諦聽善思念之
汝今問我所行不異得報有差其理實爾如
汝所說如汝所說所以者何若有世人斷害
人命斷害是一人命不異若害眞士善人道
士有德之人罪大深重所以者何如此等人
爲人師範利益衆生解脫一切出生死苦若
无此人一切衆生則爲不免三塗八難苦惱
之弊斷此人命則爲俱斷衆生善根以此而
言罪大加倍若殺五逆凶害懷惡如此等人
得斷命之罪不得傷善之報以此爲言罪報
輕小此此二途斷命是一得報不同猶如聲
發聲發不異隨處應響大小不同又如布施
善能供飬皆是福業等无有異若施眞士善
人道士有德之人福報大重所以爾者如此
等人皆爲世間宣揚教化度脫衆生利益萬
物若施是人則是爲施一切衆生法橋之梁
求道之逕當知得福不可限量若施凶害四
重四病五逆之人施則是同得福不定若作
慈悲心施得福猶不及於施與善人若作周
給一切惡人心施飜大得罪不同所以者何
長飬一切凶惡人故長飬凶惡則害萬物是
爲此施同害萬物以此而言施雖未殊得報
有異善男子猶如聲發隨處應響大小不同
又如殺人作无記心若殺人者不挾忿怨不
生快樂直害其命不生善鄙於其中間如此
得罪微爲小輕所以者何心无毒故猶如空
處發起言聲非无響應由其響微不聞於耳
亦如无記作罪衆生非不得罪罪不過彰又
如布施作无記心若布施時不發廣濟心不
發救度心不生慈悲心不生歡喜心不生嫉
妬心不生勝人心不生夸大心不生恩德心
亦不生恡愛心如棄糞於大海中當知此人
得福微薄所以者何无善心故猶如空處發
起音聲非无響應由其響微不徹於耳亦如
无記作福非不得福福不過彰以是因縁如
汝所說不爲差異是時妙思聞是說巳豁然
開悟心无疑結得達解轉退坐本處歡喜踴
躍是時坐中復有一人名曰最勝威德堂堂
超拔衆侣海空智藏第一弟子巳備十轉所
謂无憂轉淨心轉釋滯轉通儒轉達解轉善
見轉權物轉了機轉大明轉具足轉復有神
通所謂眼耳鼻舌身手復有辯才所謂通意
辯解煩辯斷惱辯達相辯窮幽辯具諸上智
上爲一國人頂戴宗奉即離席起到天尊所
致敬作禮端身正視一心不倦白言天尊我
常習學功積多年專心思惟識悟妙理欲有
所諮未敢先發今見大慧及與妙思啓問所
疑天尊慈愍降垂辯答析理分明聞者即悟
无復滯惑我大歡喜不可限量譬如有人經
遇篤疾忽然一旦平復如本我今歡喜亦復
如是又如有人早離父母一旦不期遇相逢
值我今歡喜亦復如是又如有人積日大饑
一旦之間逢諸羙饍我今歡喜亦復如是唯
然天尊竊有所疑譬如有人患諸重疾枕卧
牀席飲食不能氣命无幾忽於空中得甘露
樂盈滿一巵歘在頭首其人大驚疑是鬼毒
妖災所降又復疑是神明所賜當欲飲之進
退未敢忽於空中有一善神發聲唱言是大
妙藥可取服之疾者聞巳方大歡喜取藥而
飲病便除瘥我今亦爾疑滯旣久聞天尊說
旣未善解分别其相心懷狐疑未敢便受若
更聞決心即通達曉然无疑亦如有人欲之
彼國隔大河流翹望彼岸渺然萬里愁苦屏
營不能自抑善濟神王忽於岸邊化作一舟
篙檝行具觸事无乏中有一人語欲度人汝
可入此當載汝過其人即驚我在此久多時
覓船終不能得那忽今日挺然化有當是鬼
魅誘我入水若是化惑後必生害我寧止此
卒於性命脫失計去死悔无及即於爾時善
濟神王化作飛仙於雲霞間髙聲唱言此是
善神欲濟汝命度去无嫌是時此人得聞斯
語心大歡喜安隱无量便入船中直過彼岸
我於今日亦復如是聞天尊說无上妙法不
能曉了心懷猶豫若更聞決无復疑悔天尊
大聖若知我心有所疑者賜爲開釋我則泰
然无復結滯爾時
天尊告最勝言善哉善哉善男子我今知汝
心之所疑汝心疑言一切衆生皆因前業獲
得報身身行善惡及與業縁悉由前因之所
建立譬之形聲感果影響若无形聲亦无影
響若如天尊今日說者一切衆生有識之初
未有善惡云何得因生於善惡好醜之異貴
賤之殊汝心如此結疑以不爾時最勝聞此
語巳驚服嗟嘆心大戰慄口不能言如此良
久天尊乃言如汝心不最勝答言大聖天尊
今日方知一切世間有大智尊有大明者慶
此世間得最上師得大導師得大舟航得大
慧眼得大法城一切世間今者當得免離怖
畏免離五趣免離愛慾免離悲憂免離三障
免離垢濁免離一切結業我今大慶无有限
量我向實生如此疑滯唯願天尊分别顯說
我旣釋然亦能利益現在未來天人大衆爾
時
天尊髙聲唱言今來大衆當諦專心聽我所
說如是三唱今來大衆當諦專心聽我所說
勿生懈怠勿縁他事即此座中有大眞人名
曰最勝心生疑滯如我所說我今爲其分明
析理是以汝等宜善採察得大善利不可思
議不可思議最勝當知夫一切六道四生業
性始有識神皆悉淳善唯一不雜與道同體
依道而行行住起卧語嘿食息皆合眞理如
魚在水始生之初便習江湖不假教令亦如
玉質本白黛色本青火性本熱水性本冷不
關習學理分自然一切衆生識神之初亦復
如是稟乎自然自應道性无有差異云何而
生種種惡縁地獄餓鬼畜生等報當知皆是
六根所引何謂六根眼耳鼻舌身意眼根因
縁著諸色觸色相攀縁其理不一種種諸色
皆入眼根以是縁故眼根生漏漏既互生生
於无量无邊諸法或善或惡以不定因生於
惡果耳根因縁亦復如是著諸聲觸聲相攀
縁其理不一種種諸聲皆入耳根以此縁故
耳根生漏漏旣交生生於无量无邊諸法或
善或惡以不定因生於惡果鼻根因縁亦復
如是著諸香觸香相攀縁其理不一種種諸
香皆入鼻根以此縁故鼻根生漏漏旣互生
生於无量无邊諸法或善或惡以不定因生
於惡果舌根因縁亦復如是著諸味觸味相
攀縁其理不一種種諸味皆入舌根以此縁
故舌根生漏漏旣交生生於无量无邊諸法
或善或惡以不定因生於惡果身根因縁亦
復如是著諸細滑身相攀縁其理不一種種
細滑皆入身根以此縁故身根生漏漏旣互
生生於无量无邊諸法或善或惡以不定因
生於惡果意根因縁亦復如是著諸攀縁以
攀縁故其理不一種種攀縁皆入意根以此
縁故意根生漏漏旣交生生於无量无邊諸
法或善或惡以不定因生於惡果最勝當知
三塗所起由於六根六觸六情六染是四大
結能生種種善惡業因增長三塗種種苦惱
能改无始一切善本以是縁故一切衆生初
由六根種諸過患過患旣生縁起不滅汝等
當知六根爲災不可限量是故學者應當撿
肅六根不可放逸攀縁諸相說是語巳坐中
又有一大眞人名曰決理即起於坐往夭尊
所頭面至地稽首作禮白言天尊今者說言
一切衆生有識神初淳善不雜行必合規動
應眞理進退俯仰行住起卧莫有夫節一一
諸法皆合道宗无有差異若如此者衆生所
見及與所聞動止所爲云何得染麤穢之事
天尊譬如冰寒之堂淳以冰凍而爲梁柱牀
席屏惟莫非冰結就此中間云何得火云何
得熱煩惱之患一切衆生識神之初亦復如
此相與旣善淳一不雜六根所染云何爲非
云何習惡致招罪果又復天尊譬如瑠璃照
徹内外表裏中間无有穢玷識神之初亦復
如是本旣爲善所習復善云何獲惡種種果
報又復天尊譬如百和之香共在一篋此篋
之内芬芳流溢无有一毫臭穢之氣識神之
初亦復如是本旣香潔滓穢无方又復天尊
譬如日光炅發明照於其中間了无闇黑識
神之初亦復如是本旣曉了明昧云何猶復
並用我今有疑世間不容於善法中生无量
惡唯願大德爲我解說令諸衆會悉皆洗然
離諸疑滯爾時
天尊安詳答言決理眞人如斯切問不可思
議汝等巳曽親近无量无邊一切眞人供飬
无量无邊一切天尊通達大智曉了无礙故
能發此微妙之言我當爲汝具實解說汝等
諦聽勿生疲怠決理大眞夫人心法不得全
以譬於冰凍瑠璃香等所以爾者如此物等
皆爲靜法其質安謐不能變易是以其體不
能生他以靜因故外物不入此譬爲異若喻
日者是義或同所以爾者日不恒明體不恒
正有時薄蝕有時吳隱心法亦爾遷動不定
染滯所驅貪著利巳樂善巳身眼貪善色耳
貪善聲鼻貪善香舌貪善味身貪善觸意貪
逸樂皆爲苦受若作所貪最爲苦受所以者
何眼貪善色各隨人心生種種想假使恒得
則損心慮唯知貪愛忘去善本若不恒得生
種種求種種計度或見人善色願巳皆得如
此等輩直置自生无量苦惱況復所求不即
稱遂耳貪善聲各隨人心生種種想假使恒
得則亂心慮唯知貪愛忘去善本若不恒得
生種種求種種計度或見人善聲願巳皆聞
如此等輩直置自生无量苦惱況復所求不
即稱遂鼻貪善香各隨人心生種種想假使
恒得則弊心慮唯知貪愛忘去善本若不恒
得生種種求種種計度或見人善香願皆聞
其氣如此等輩直置自生无量苦惱舌貪善
味各隨人心生種種想假使恒得則煩心慮
唯知貪愛忘失善本若不恒得生種種求種
種計度或見人善味願皆入其口如此等輩
直置自生无量苦惱身根貪觸著於細滑各
隨人心生種種想假使恒得則惱心慮唯知
運心愛習柔輭忘失善本若不恒得生種種
求種種計度或見人善質願皆附巳身如此
等輩直置自生无量苦惱意根不定攀縁諸
想一切諸縁皆入於意繼著諸根往還不息
若皆從意則生驕逸若違於意則生瞋恚以
是因縁直置自生无量苦惱決理當知一切
世間恬然安靜不修勝業不念眞道不行六
通无上智慧不喜精進樹諸福因恣於六根
六情所引自然墜於三惡道流所以爾者六
根六染能生无量種種罪因不可勝記以是
因縁識神之初非習凶惡招於罪果非以見
惡生於罪果非以聞惡生於罪果直以六染
自生諸過漸漸増長遂生地獄畜生餓鬼无
量種因決理當知過去之世有一國土名曰
法地此國豐樂如欲界天人民无量並皆安
樂常脩妙道三洞之說莫不習誦此國有王
名曰制頂其王明了得大神力行坐起卧種
種變通忽於一時即於座前生一蓮花千葉
歲蕤光色晃耀制頂大王驚愕而起禮拜此
花須臾之間花葉之内生一童子年時大小
堪五六歳端正獨絶三界无雙王旣見是便
即命抱養名曰化生至年成長智慧曰隆神
通自在无有罣礙无量國土莫不齊服所求
所願莫不備具制頂大王尊其威德巍巍无
量乃自禪位授與化生臨國一切天人並皆
快樂恭敬尊重无有疲厭忽一日集會大臣
及諸眷屬國師道士玄儒衆學言讌講論以
日繼夕化生大王高聲唱言我今此土一切
自在快得安樂无復衰得我聞東方有一國
土名大堂郷納善世界雖聞其名未見其形
欲與𡖖等俱共履歷徧觀風教及與人民可
爾以不是時諸臣同聲答言大王神通自在
无礙徧欲詳覧復有何疑臣等亦願承藉威
靈同得省察彼國竒異即於是時不起于坐
以神通力超然而往與諸大臣及宫殿俱旣
到彼土納善國王命駕出迎遙見禮拜問訊
起居共還入城設大高座其座高廣不可限
極非是世間所能籌筭化生大王升之而坐
普故光明作諸神變於國土中化作四百億
萬明珠寳幢一一寳幢長四萬里於寳幢上
有大光明照耀明徹日月之耀翳然无用一
切人民見此光明皆生歎訝咸自謂云如何
國中忽有如此大異之相五五三三共聚論
釋未能詳辯是時化生震大雷音唱言衆人
可乘此光來入王城發此語巳普徧國界悉
得聞知因聞此聲各各𡬶明別其王所正見
化生在髙座上莫不頂禮恭敬而立衆集旣
竟化生大王高聲唱言衆會當知一切法性
不可恒守皆應毀滅隨縁而去勿云此土快
樂而可安故有羙國勝此无量苦脩善業必
得往生即授國人十善之戒所謂不殺不盗
不淫不飲酒不妄言不𦂶語不兩舌不惡口
不貪欲不瞋恚若能堅持如此十法當知必
得往生妙土說是語巳大衆歸依咸皆受持
終身不缺納善國王亦得神通淨心妙轉教
化旣畢輕舉而歸過歷國中處處究悉旣還
本處問一大臣名曰達見汝向隨我至納善
世界有何所見今可廣說達見答言大王當
知我向侍從察望彼國見彼國土地平如掌
无有砂礫種諸雜果行列齊平如繩如削一
切人民皆食樹實形容端正少有疾苦城闕
宫殿皆多青色譬如朝雲覆青山上推𡬶此
處不勝兹土化生大王告達見言汝又何見
達見又言我又見有明珠寳幢此是大王威
力所化非彼國土眞本所生若止如此不足
可願化生大王答諸臣言且各消息當復更
廣遊諸臣聞是退還其位嘿然拱坐


太上一乘海空智藏經卷之一





太上一乘海空智藏經卷之二月二
　　　哀歎品
爾時海空智藏即從座起稽首作禮長跪曲
拳白天尊言如是所說眞實甚深微妙功德
不可思議我今於是思念萬兆造化之由云
何衆生一切諸法各有道性從因縁生以是
因縁應有縛耶應无縛耶是五隂耶是六塵
耶我今思惟念念生滅如是生滅誰是縛耶
誰非縛耶誰是解耶誰非解耶如是因縁因
此五隂生彼五隂以此隂滅不生彼隂云何
五隂能染煩惱念念生滅煩惱云何爾時
天尊答海空言善哉善哉善男子諦聽諦聽
我當爲汝分別解說善男子譬如衆生臨欲
終時生大憂苦父母妻子宗親圍繞號哭懊
惱瞻仰惶怖莫知依救雖有五情而无覺知
修節戰動不能自持身體虚冷氣命欲盡即
見所修罪福報應相隨業受生或生三塗五
道之趣或生人間隨其功業无不悉知善男
子譬如日沒臨欲沒時山陵堆阜影現東移
理无西沒衆生業果亦復如是此五隂滅彼
五隂生譬如燈明燈生闇滅燈滅闇生善男
子譬如泥瓶泥與瓶合泥滅瓶成而是泥相
終不名瓶瓶雖非泥不餘處來以泥因縁而
生是瓶善男子此五隂滅彼五隂生以此五
隂终不變爲生彼五隂彼之五隂亦非自生
亦非餘生因此隂故生彼五隂亦如泥瓶泥
滅瓶成體雖无差隨時各異以是之故因此
五隂生彼五隂以此隂滅我說彼隂善隂惡
隂觀察善惡父母交會煙煴合時隨業因縁
得受生處於母生愛於父生慈父母念時心
生歡喜如是縁故悉顛倒因无愛見愛无樂
見樂无常見常如是倒見作善惡因煩惱作
業業作煩惱是名結縛以是義故念念生滅
若有善人親近知識便得聞見三洞靈寳十
部妙文以聞法故恭敬禮拜圍繞讃歎讀誦
書寫一心受持清浄供養六時思惟存念一
切无有絶時於是時中而坐懴悔懴悔心巳
即生歡喜歡喜心故捨逺妻子獨處山林存
眞念道以是因縁於生死中即得解脫滅諸
煩惱如燈破闇名之爲滅度以是義故名因
縁滅
於是衆中有一童子名曰善才從座而起接
足道前安庠雅歩稽首作禮白天尊言天尊
今者演說甚深微妙功德非是下乘之所度
量云何而言現此五隂滅彼五隂以此五隂
終不變爲生彼五隂如此五隂云何煩惱之
所繫縛若有煩惱不應生滅若有生滅滅巳
云何生彼煩惱五隂是以因縁唯願天尊分
别解說令諸衆中得釋所疑爾時
天尊答善才言善哉善哉善男子是汝等衆
諦聽諦聽當爲汝分别解說云何煩惱之所
繫縛善男子以煩惱繫縛五隂離五隂巳无
別煩惱離煩惱巳无别五隂善男子譬如木
牀離木无牀離牀无木以是因縁衆生五隂
亦復如是有煩惱故名爲繫縛无煩惱故名
爲解脫善男子譬如根眼開時見色閉時无
見煩惱繫縛合散生滅更无别法衆生五隂
亦復如是若有煩惱名爲繫縛若无煩惱是
名解脫以是因縁說煩惱者繫縛衆生煩惱
若滅則无衆生離煩惱巳无别衆生離衆生
巳无别煩惱亦名煩惱繫縛衆生亦名衆生
繫縛煩惱
善才又言若如是說眼不見眼指不自指刀
不自割受不自受云何天尊說言煩惱繫縛
煩惱何以故是煩惱者即是衆生是衆生者
即是煩惱若言煩惱繫縛衆生當知煩惱繫
縛煩惱爾時
天尊答善才言善男子如眼合時更无異法
而來合也煩惱衆生亦復如是以是因缘我
言煩惱繫縛衆生若有衆生離諸煩惱則得
解脫是故我言衆生解脫
善才又言若有煩惱是繫縛者云何天尊說
仙上人住煩惱城亦應繫縳爾時
天尊答善才言善男子住有二種一者化住
二者果住言化住者天尊上人住於煩惱實
無煩惱何以故了煩惱相以是因縁爲衆生
故方便住也云何果住善男子是諸衆生未
能捨離煩惱繫縳以繫縛故輪轉生死不見
道性以不見故不得見我常樂之心以是義
故常住三界煩惱繫縛以是因縁煩惱繫縛
即名衆生是衆生身即是煩惱
爾時善才白天尊言衆生五隂空無所有以
如是故誰有受教修行道德
天尊答言善男子一切衆生皆有念心初念
之心勤行精進生布施心如是等法念念相
生以是因缘相續不斷故名修道
善才又言如是所說念念相生是念念生巳
念巳來念未生也以是義故云何相續名爲
修道爾時
天尊答善才言如是如是實如所說善男子
譬如燈明雖念念滅而有光明善能除闇念
等諸法亦復如是善男子如衆生行雖念念
滅亦令達所隨意東西譬如服藥雖念念滅
亦能愈病譬如日月雖念念滅亦能増長樹
林草木善才童子如汝所言所念念巳云何
相續善男子譬如人讃聲有大小不得一時
而具五音前不至中中不至後大之與小俱
念念滅以念滅故久成妙音人之修道亦復
如是善男子譬如人數一不至二二不至三
雖念念滅而至千萬人之修道亦復如是善
男子譬如燈明燈念念滅初炎滅巳不云後
炎我滅汝生知是生滅遂成燈相
善才又言如是所說久修習道得證四天猶
故進修慈悲不殺不淫不盗心不嫉妬口不
雨舌飲酒食肉亦不能得淨妙國王云何而
言於惡煩惱久修持戒而得道耶
天尊答言一切衆生雖於煩惱久修持戒善
男子一切衆生不失道性雖生惡國以道力
故得修妙國善男子譬如寳山在於惡林有
一猛虎常依其中以是之故一切衆生飛鳥
走獸絶跡此山无敢近者有一貧士存念思
惟云何得往彼山採寳令我今日早得富有
於是即便習諸毒藥往於山所爾時惡蟲聞
其毒藥即便去離是諸貧士隨意採寳人於
煩惱修持戒行久修成道亦復如是善男子
譬如玉京有上妙藥松术黃精有人服之雖
在惡國念念生滅以藥力故終不爲患
善才又言雖於煩惱久修淨戒以是因縁諸
學道士持戒定慧當知是人親近海空秘宻
藏地以如是故云何修戒云何定慧而得道
耶爾時
天尊告善才言善哉善哉善男子若有衆生
受持禁戒但爲自利人天富樂不能普爲一
切衆生不爲擁護无上道法但爲自飬畏三
惡道畏六畜道畏世王法畏世惡名便求現
効如是護戒則不得名修習淨戒善男子云
何名爲修持淨戒若有一人度脫一切諸衆
生者是名護持淨戒正法未度者度未解者
解未修者修未行者行以是因縁修是戒時
不見戒相不見修相不見我相不見報相善
男子若能如是是則名爲修習正戒善男子
云何名爲修習定慧若有一人自揚自度爲
巳利飬爲巳恩德不爲衆生護持正法續誦
思惟爲見貪欲諸業等罪男女等想三業毒
行鬭訟打辱更相殺害以如是故不名修習
諸淨正法善男子若有衆生修習定慧於衆
生中行平等心普念衆生得微妙法念諸衆
生得正法輪爲令衆生得大乘相爲令衆生
思惟義味讀誦讃歎恭敬護持无上正法爲
令衆生住海空藏爲令衆生得金剛慧靖定
思惟爲令衆生速登昇玄爲令衆生得無礙
力爲令衆生了眞道相如是見時無分無别
無分别相無彼無我無彼我相無憎無愛無
憎愛相無貪無慾無貪慾相無修無習無修
習相無因無果無因果相善男子若能如是
是則名爲修習定慧海空之藏善男子若能
破壞一切衆生貪慾等相是則名爲修行智
慧以修習故得壞疑心爲修習道修習道故
得見道性見道性故得入一乘海空之藏得
入藏巳爲斷衆生諸生死法諸煩惱法一切
諸魔旣得斷巳得入常樂清凈自在得入一
乘海空法藏
善才又言如是所說無分無别是則名爲海
空之藏云何不言有分有別名海空藏爾時
天尊答善才言善男子如是如是如汝所言
有分有則名海空智藏是事不然何以故有
始終故有生死故
善才又言是生死法則無始終無始终故則
名爲常是名海空云何不言生死煩惱是海
空智藏
天尊答言善男子是生死法悉有因果有因
果故不得名爲一乘海空何以故海空空相
無因果故無始終故
善才又言如是所說海空空相無因無果無
始無終云何說言以修習故得見道性從因
生天從因受樂海空常樂豈非果耶云何說
言海空空相無因無果
天尊答言善男子我說海空修習因者即是
道性道性之性無生無滅無生滅故即是海
空海空之空無因無果無因果故以破煩惱
以是因縁名爲修習
善才又言如是所說道性之性無生無滅衆
生道性爲悉共有爲各各有若共有者一人
得入海空藏時一切衆生亦應俱得譬如𡨚
讐或千或百若一人和百千亦和一人相怨
百千亦怨道性亦爾一人得時一切亦得一
人不得一切不得若各各有則是無常何以
故可數量故云何說言衆生道性不一不二
若各各有不應說言道性平等猶如虚空
天尊答言善哉善哉善男子汝所難云衆生
道性不一不二究竟平等猶如虚空一切衆
生同共有之善男子深山有寳名曰上勝人
若取之則成富有衆生道性亦復如是
善才又言如是所說上勝寳者是一是多若
是一者一人得巳則應有盡山空無寳云何
而言一切衆生修持淨戒得入一乘海空祕
藏若是多者云何而言是海空者非一切法
衆生道性亦如是耶
天尊答言善男子譬如一路或大或小一切
衆生悉於中行無障礙故道性衆生亦復如
是善男子譬如寳珠唯有一門雖有人多經
遊出入無有逼迮亦復無人破壞寳珠而齎
持去道性衆生亦復如是善男子譬如橋梁
隨諸行人或重或輕以是橋梁無有増減衆
生道性亦復如是
爾時善才白天尊言如是譬喻難可思量羲
味甚深其事不然何以故先者在路於後則
妨云何而言無有障礙
天尊答言如汝所說義理不然是譬喻者即
少分耳非一切耶若世間道則有障礙此彼
之異无有平等海空道性能令衆生無有障
礙平等無二無有方所此彼之異如是正道
能爲一切衆生道性而作了因不作生因如
彼然燈照了於物善男子一切衆生皆是煩
惱無明因緑不可說言一大煩惱無明行巳
其餘應無一切衆生悉有無明因縁是故說
言次第因縁一切平等衆生修無爲正道斷
諸衆生煩惱顛倒以是因縁名爲平等了見
諸法無彼無此無有障礙是故眞人名香童
子得智慧力了見他心
善才白言一切衆生身不一等或長或短天
身人身畜生餓鬼地獄之身如是等身差别
各異云何而言道性一耶
天尊答言善男子譬如鹽味置於諸物乃至
水中皆悉有鹹物不名鹽鹽不名物乃至水
中亦復如是名字雖變鹽性不失徧五味中
皆悉有鹹若有飮水鹽味甚逼實不見鹽於
水中衆生道性亦復如是維徧五道長短異
身而是道性常一不異於是四衆得聞說巳
各懷踴躍歡喜无量俱起作禮各還本座
爾時海空智藏即起叩頭稽首道前作禮問
言大慈天尊演說一乘海空寳藏微妙經典
具足之相爲泉生故說其義味甚深功德不
可忍議善哉天尊快說如是云何衆生住生
死城起種種病或得身病或得心病如是之
病令身口意作種種惡以作惡故輪迴三趣
具受諸苦云何真仙上妙量子住於七寳光
明王城相好具足智慧甚深常樂自在善能
受持祕宻寳藏思惟義味爲諸衆生問訣經
典令諸衆生以爲依怙作是說巳瞻仰尊顔
即无他念爾時
天尊和聲答言善哉善哉善男子海空智藏
爲衆生故作如是問作如是問作如是說欲
令利益一切衆生開盲冥者善男子云何衆
生住生死城起種種病善男子我於往昔說
此經時有七千人俱在聞聽於是衆中三百
三人生无慧念起種種言誹謗正法生不信
心從座而退各還本國爾時諸人裝持船舫
欲度海水於時惡風吹其船舫漂流大海墮
无明國即得重病身病心病意病口病如是
等病復生念言我等衆生云何修行嬰受斯
苦即發念言一乘海空智慧之藏一唱說言
於是諸身悉無病瘡以是因縁輪轉生死在
三惡道受諸苦惱遂令逺離三乘正路墮无
明國有人之形心同野獸生長惡根食噉人
物日生日死哭聲盈路永無止息善男子眞
人童子觀其因縁於巳身心生大怖畏捨離
衆惡住七寳城常念思惟一乘海空祕宻之
藏善男子譬如大王以四猛虎令人飬食瞻
視卧起摩洗虎身若令一虎生瞋恚者我依
律法當斷汝命爾時其人聞王教令心大怖
畏惶惶莫所於是思惟捨虎而走爾時大王
聞人巳走即遣少剛拔刀隨之其人迴顧見
後少剛即便疾走是時少剛以惡方便即藏
持刀宻遣一人假爲親善而語之言汝可來
還其人不信即入空城欲自隱匿旣入城中
視諸精舍悉空无人旣不見人即便坐卧聞
空中聲咄哉男子此城空曠无有人居今夜
當有四百賊來汝設遇者命不安全汝當云
何而得免之爾時其人益増恐怖復捨而去
路礙河水漂漂流流无有船舫心又愁惱即
取種種草木爲栰復更思惟我必住此當爲
猛虎之所危害若度此河栰不可依當沒水
死終不爲彼猛虎傷害即推木栰置之水中
身𠋣其上還動手足截流而去當到彼岸安
穩如故心大歡喜善男子一切衆生得聞受
持一乘海空微妙經典觀此身時如路死狗
如猛虎毒一切衆生遇見此毒故哀其命以
是因縁逺離衆惡亦如其人逺離猛虎
爾時海空智藏稽首讃言如是如是實如所
說一切諸法悉皆不空以不定故當知諸法
亦復不定如是所說眞人童子修行一乗海
空寳藏聞所不聞云何海空是大寳藏云何
寳藏善能運載一切衆生爾時
天尊讃海空言善哉善哉善男子若復有人
思念總修乃能如汝之所諮問善男子譬如
世人有說唱言有海大海有河大河有山大
山有地大地有城大城有五大王有人大人
有天大天有道大道海空亦爾有海空者有
大海空有寳藏者有大寳藏云何海空善男
子譬如饑人得少飯食名爲安樂如是安樂
亦名海空如病瘥愈則得安樂如是安樂亦
名海空如是怖畏得依止處則得安樂如是
安樂亦名海空善男子譬如貧人得七珍物
則得安樂如是安樂亦名海空不得名爲大
海空藏何以故以饑渴故以貧病故以怖畏
故故名安樂故名海空是大海空非大海空
善男子若有善信一切衆生或於世俗或於
仙道斷諸結盡則得安樂如是安樂亦名海
空不得名爲大海空藏何以故還生煩惱有
習氣故非常樂故善男子若有一人常樂自
在乃得名爲大海空藏善男子譬如有處能
受衆流名爲大海隨有百川來往依處是名
智藏善男子若有衆生善能了了見於道性
則得名爲大海空藏以是因縁海空藏者不
有不无不生不滅善男子若有大王及以小
王經歷年月所不能及隨有之處名爲大城
傳化衆名爲小城隨有轉名爲大王隨王化
處名爲小王小王大王隨方隨化非王非化
非大非小如是因縁名爲無上轉輪聖王位
於七寳妙麗希有乃得名爲大海空藏以是
因縁故名海空善男子譬如猛士入四種兵
不生怖畏當知是人名大衆力若有衆生於
三惡道煩惱惡業不生怖畏而能於中廣度
衆生當知是人是海空藏若有人能供養父
母恭敬道士禮拜燒香修治善法所言說信
无有誑惑能忍難忍惠施貧乏是名眞人海
空智藏何以故海空之藏有大慈悲憐愍一
切於諸衆生作大慈父於諸衆生作大慈母
能度衆生於生死河能示一乗微妙道相是
則名爲海空智藏善男子海空寳藏不可思
議一切衆生所不能了不能了故不名信受
生種種心說種種謗是故我今名爲海空海
空之相唯空與空乃能了空了空之空不空
而空不了而了以是當知名爲海空是名智
藏
爾時四衆聞說是巳心大歡善踴躍苶敬圍
繞天尊禮拜讃歎善哉天尊說如是義甚深
希有我等四衆所不能了
於是衆中有一童子名曰妙思從座而起接
足道前手執蓮花瞻仰天尊稽首問言善哉
天尊快說如是甚深義味不可思量云何名
爲海空智藏海空之空爲空不空爲不空空
不空之空爲空空空以是義故爲多身空爲
一身空爲微塵空爲變化空空義云何爲自
性空爲他性空爲自他空以是因縁我等衆
中所不能了唯願慈尊特垂哀愍分別解說
令諸衆生決了眞相爾時
天尊答妙思言善哉善哉善男子汝等衆中
爲諸衆生作法橋梁作法梯磴作大智門作
大依怙是我眞實智慧之了是我庫藏若非
汝等所不能問若非我者所不能說汝能一
心善思善憶故名妙思汝今諦聽汝今諦聽
云何名爲海空智藏海空之空非空不空亦
空不空亦不空空亦非非空非空不空空空
不空空無分别分别空故故名海空亦不自
空亦不他空不自他空亦不大空亦不小空
亦空不空亦大小空亦不多空亦不一空不
微塵空不變化空以是義故故名海空海空
無我我名海空猶如微塵充滿十方无量世
界海空之身寳非海空以自在故現微塵身
非微塵身亦一塵身滿諸世界海空之身實
不滿諸國土世界何以故以无礙故故名海
空祕宻智藏之身充滿世界智藏之身實非
智藏以是因縁海空智藏安住不動隨方示
化无量形類各令有心恭敬讃歎欲令衆生
各各成辯海空之身常住一方而令他方一
切得見海空之身七十二相八十一好亦不
得能見色聞聲嗅香别味覺觸知法海空六
根悉不能知何以故得自在故海空之心亦
无得相何以故无所得故故名海空假使眞
人妙行童子計有得想是則諸天不得海空
海空之空空無得故故名海空海空演說一
乗義味經无量劫不可窮盡或說二乗戒定
智慧或說三洞㣲妙經典當爾之時觀不生
念我說彼聽亦復不生一句之想何以故我
隨衆生說多說少以隨俗故故名爲說法性
之性海空演說亦无所說故名海空演說法
性善男子譬如虚空虚空之性不可得見海
空演說不可得知亦復如是善男子譬如寳
藏多諸珍異種種具足故名智蔵三世
天尊甚深奥蔵亦復如是多諸竒異具足無
缺是名一乗甚深奥蔵善男子無邉之物乃
名寳蔵於寳蔵中不可窮盡是名智蔵爾時
妙思又曰
天尊如是所說實是甚深海空義味成就當
來一切衆生皆修寳蔵第一功德種種譬喩
不可思議大慈天尊云何名爲七寳荘嚴具
足功徳於是
天尊荅妙思言善哉善哉善男子云何名爲
七寳荘嚴具足功德微妙之相善男子莊嚴
功德有二種相一内荘嚴二外荘嚴外荘嚴
者七十二相八十一好内荘嚴者修行一乗
海空祕蔵善男子譬如玉山外光顯現内暉
素明無量麈沙所不障礙何以故性不移故
故名玉山七寳荘嚴㣲妙功德亦復如是復
次善男子我令方便荘嚴化身大身小身遍
滿世界以是大身入一細塵其身爾時亦不
隨小雖有真仙莊嚴化身令滿世界而不能
以如此大身入細㣲塵於此時中尚自不能
而况能令心不隨動名仙真者心不隨身善
男子真仙童子雖有神力振動世界一切衆
生悉得見聞心終不念令是神力徧滿世界
便諸衆生昔所不聞而今得聞以是因縁真
仙童子亦初不言是我神刀能令衆生昔所
不間而今得聞若有人言因我說法令諸衆
生不聞聞者當知是人終不能得平等一乗
海空智蔵祕宻經典何以故衆生不聞我爲
說者如此之心是生死心一切真仙是心已
盡以是義故真仙童子所有身心不相隨逐
善男子一切凡夫身心相隨眞仙不爾爲化
衆生惟現小身心亦不小何以故是我弟子
所有心性常廣弘大維現大身心亦隨大云
何大身身滿世界云何小心行嬰兒行雖終
日號而不嗄也何以故以是因縁心不隨身
真人童子巳於色欲逺離諸塵雖位魔城而
心不動以不動故當知真仙身心自在現一
微塵煩惱之身是諸衆生各各見異爾時妙
思復白
天尊如是所說真仙童子身心自在住於魔
城而心不動爲諸衆生現一㣲塵煩惱之身
以是因縁衆中疑惑真仙童子云何修行而
得神力振動衆生令發平等一乗海空祕宻
寳蔵唯願慈尊爲諸衆生分别解說令諸我
等昔所不聞而今得聞昔所不見而今得見
爾時天尊答妙思言善哉善哉善男子眞仙
童子云何修行而得神通決海空蔵是諸真
仙昔以國城妻子親族七寳庫蔵以供飬之
復以妙音讃歎供飬誦讀思惟講說義味以
是因縁故能住於宛利世界所有身心不相
隨逐何以故離諸我相人相依相作相念相
因相果相以是因縁雖住在魔城而心不動
善男子若有衆生住於魔城受持一乗海空
寳蔵㣲宻經典一句一字如是之人必定得
成具足功德䖏於長樂清淨自在離諸人相
我相作相念相善男子若有衆生以其親愛
七寳瑠璃以供養之亦復如是何以故如是
人者知因非因因從因生因無常故生亦無
常以是義故遠離諸愛而供養之善男子若
有衆生善男善女聞海空智蔵一字一句不
作字相不作句相不作聞相不作說相如是
義者无相相以无相相故得常樂自在无礙
身心決定必當爲十方真仙童子生慈悲心
是名常樂自在之身非身離身亦不不身以
是義故真仙童子修行一乗海空智蔵㣲妙
經典決定深理自在之身
爾時妙思復白天尊如是所說實是甚深如
是眞仙云何福田而得決定常樂自在於是
天尊答言善哉善哉善男子眞仙童子云何
福田而得決定常樂自在善男子眞人持戒
下至諸仙是名福田若有人言如是等輩是
眞福田當知是人則爲善根則爲善怙无量
衆生之所依怙善男子眞仙童子悉觀一切
无量衆生无非福田何以故以善根故故念
衆生是眞福田三田六田八田九田如是福
田生无量田隨衆生意分別演說田有四種
云何爲四一者不淨田二者淨田三者亦淨
亦不淨田四者亦淨淨田云何不淨田善男
子若施主具持戒法知有慧施如水歸流受
者毁戒著於邪見無施無報以是因縁是名
不淨云何名爲淨田善男子施主毁戒著於
邪見言无慧施及以果報受若清廉廣多說
法知有慧施及以福報是名淨田云何亦淨
亦不淨田善男子施者受者俱有持戒廣多
智慧有慧施及施果報是名亦浄云何不淨
施者受者二俱破戒犯於眞科生愚闇惑是
名不浄云何名爲淨浄田善男子上上施主
施上上田是名淨淨言四種田若有衆生計
心有施待施果報當知是人著於邪見犯諸
禁戒破大乘心若有善人分別演說見施見
受如是之人是名正見若依一乘智藏經典
善見惠施及施果報如是之人是名持戒常
行正見善男子眞人童子隨有念處以修習
故隨見衆生持戒破戒施者受者及以果報
以是之故是名持戒是名正見亦復隨見四
種福田及非福田
爾時妙思復白天尊云何名爲清淨國土於
是
天尊答妙思言善哉善哉善男子汝等見我
欲還長樂故發斯問正是其時善男子士有
四種云何爲四一者不淨二者亦淨不淨三
者淨淨四者非非浄云何不淨善男子若有
衆生貪著愛欲邪見誹謗故生下士荆棘毒
草丘墟不平形相醜陋多生諸惡殺害有生
壽命短促是以因縁故生下士是名不淨云
何亦淨不淨善男子一切衆生心情異想或
淨三業或身不浄如是等輩生雜國土是名
亦淨不淨云何淨淨善男子如彼難勝形相
殊好妙麗希有以是因縁是名淨淨云何非
非淨善男子妙樂國土非非不淨爲衆生故
種種演說道果清淨非有非无亦非有无若
有衆生修行一乘微妙經典發平等心以此
善根願與仙童共之此土壽命長遠有大勢
力獲大神通以是誓願因縁力故於未來世
得道之時見諸國土非非清淨是名非非淨
是名四種微妙國土善男子若有善人思惟
一乘微妙經典發懽喜心廣度衆生離諸欲
心以此善根願與一切諸衆生等共之此土
遠離諸欲瞋恚愚癡心著一切无有饑渴煩
惱之身
復次善男子生於下士有三種報一者見報
二者正報三者餘報云何爲見報善男子若
有衆生具行十惡違逆父母誹謗大乘微妙
經典如是之人身得惡病瘡痍六病聾盲跛
痾生種種病受種種苦以是義故故名見報
云何正報善男子若有衆生生受重病死入
地獄幽幽冥冥日生日死无有還期如是之
苦名爲正報云何餘報善男子從地獄生身
受六畜或作鴟梟鸚鵡惡鳥或得黿龜魚鼈
螫蟲或受瀰猴麞鹿虎豹縱有人身盲闇六
疾有人之形无人之情具足十凶諸惡容儀
若得出家犯諸重禁違科破戒是名餘報如
是等名煩惱餘報如是餘報眞人童子以能
修習一乘海空微妙經典悉得除滅住眞空
地
復次善男子云何清淨眞仙童子持不殺戒
具五念心謂下中上上上中上乃至正見亦
復如是是五十心名初發心具足決定成五
十心是名滿足如是百心名百福德具足百
福成於一相如是轉輪具足成就七十二相
是名清淨微妙之身善男子眞人童子常修
浄身何以故是諸天人一切衆生之所信伏
是故眞人修八十一好其身不動令彼衆生
隨其所信禮拜恭敬讃歎尊重發平等心以
是義故眞人童子修清淨身善男子譬如賢
臣欲迎大王先當装嚴宫殿宅舍令得辦具
種種甘饍香甘妙味然後大王乃隨其所眞
人童子亦復如是欲請无上法輪聖王先當
修治令清淨者法輪聖王乃隨其處香味淨
甘天廚妙饍善能供飬王大歡喜即唱讃言
善哉善哉我今受供種種香味設大莊嚴微
妙寳座我今思惟以是妙香當給貧乏一切
衆生令得飽足无饑渴想善男子眞人童子
亦復如是清淨身心奉請无上一乘海空甘
露法味利益一切諸衆生故无不歡喜善男
子譬如春月天降甘雨草木大小悉皆萌芽
海空法味亦復如是善男子若有衆生清浄
心者於一念中即變現身住海空地得金剛
身斷斷十方三十二天諸有煩惱何以故金
剛清淨見不見相雖見男女无男女相雖見
色法无色法相雖見晝夜无晝夜相雖見煩
惱无煩惱相雖見海空无海空相何以故善
男子一切諸法亦无相故如幻如夢如電石
光眞人童子以是因縁見不見相住相不住
相是故名爲住海空地於是四衆聞是說巳
俱起作禮歡喜踴躍奉辭而退



太上一乘海空智藏經卷之二










太上一乘海空智藏經卷之三月三
　　　法相品
爾時海空智藏即起于席巖整衣帔手執香
鑪正對
天尊恭敬而立念想瞻視目无他顧心无他
想爾時
天尊和聲問言大德仁者何爲翹翹懇倒若
此欲有所決將不及耶我爲天人大道之主
辯才无閡洞達玄微善能解說无量義藏曉
知十轉一切法門又能分別他心所願莫不
通照宜有所問勿致疑難當爲剖判甚深道
本
於是海空智藏安詳答言大智天尊我欲有
問未敢發言天尊知時先賜矜誘慈悲優恱
安慰我心是知天尊定爲世父衆生所依萬
兆所宗我今承藉大威神力憐愍我故輙吐
鄙言願垂省納大聖天尊向者大慧請問重
疑四道之中何者差别得果不同成就各異
天尊答旨宣滯泠然諸滯雲釋无復猶豫決
定直指智慧之源
天尊又復答妙思言一切善惡皆因於縁縁
藉心起又答決理心力不定是生善惡如此
妙說皆自清通我今尚疑願爲決了天尊以
何因故生諸法本一切法本有爲之相即是
實耶即是空耶是不空不實耶若是實者則
應永定无有移轉若是空者性相分明有彼
此狀若是實者則无減滅若是空者則无興
起若是實者應有形質若是空者應无證驗
若是實者一切賢聖旣得道後法何所存若
是空者一切賢聖云何修行處无上惠若是
實者一切賢聖捨此法相得此法相捨此法
相法相云何若存若亡得此法相法相云何
從何而生若是空者則无捨法受法之異若
是實者在衆生身處於何處若是空者衆生
无法不容不立若是實者去來往返應有閡
者若是空者去來往返應无所繫以是因縁
一切法相未可測度空有二方不知其際唯
願天尊降垂辯釋爾時
天尊答海空智藏言善哉善哉眞人大士心
了法相清淨无累是故能有今者之問所謂
利益一切成就无量功果之津於斯巳現我
當爲汝分別解說使今會衆及未來生咸得
照了度脫生死入法源流海空智藏一切法
相因有爲生其源不實其歸亦空所以者何
法相之興由於衆生衆生旣空法相亦空法
相之興由於鬼神鬼神旣空法相亦空法相
之興由於世界世界旣空法相亦空法相之
興由於攝教攝教旣空法相亦空法相之興
假乎權名權名旣空法相亦空法根之興生
於興造興造旣空法相亦空法相之興由於
善方善方旣空法相亦空法相之興由於惡
生惡生旣空法相亦空法相之興由於不足
不足旣空法相亦空法相之興生於知足知
足旣空法相亦空法相之興由於眼根眼根
旣空法相亦空法相之興生於耳根耳根旣
空法相亦空法相之生生於鼻根鼻根旣空
法相亦空法相之生生於舌根舌根旣空法
相亦空法相之生生於身根身根旣空法相
亦空法相之生生於意根意根旣空法相亦
空以是因故知法相體皆生於空自空生空
是知空空非有實際若化衆生衆生受化得
法宗本以度若海所行法相即便歸空所以
者何若不歸空云何而住住定何方以无方
所是謂爲空何謂因空而生於空法相不定
若生於實不能變通是知法相不從實生不
從實生是因空生因空生故是曰爲空空體
云何能生空法故知空不出空若岀於實无
有是處云何法相由於衆生若无衆生則无
法相以衆生故生无量法是知法相由衆生
興云何衆生悉是空法一切衆生其本悉空
建體亦空如大芭蕉如炎如幻倐生滅是
則爲空云何法相隨衆生空起滅同故以是
因縁衆生滅盡法亦滅盡衆生未盡法相未
盡因藉而生與之起滅不得相離是則皆空
云何法相生於鬼神若无鬼神則无敬法以
鬼神故敬法自生是知敬法由鬼神生云何
鬼神悉是空法一切鬼神非正定住捨身受
身終歸眞道是則爲空云何敬法逐鬼神空
起滅同故以是因縁鬼神滅盡敬法亦滅鬼
神未盡敬法未盡因藉而生與之起滅不得
相離是則皆空云何法相由於世界若无世
界則无異法以世界故異法自生是知異法
由世界生云何世界悉是空法一切世界毀
滅不定终歸於空是則爲空云何異法隨世
界空起滅同故以是因縁世界滅盡異法亦
滅世界未盡異法未盡因藉而生與之起滅
不得相離是則皆空云何法相由於攝教若
无攝教則无禮法以攝教故禮法自生是知
禮法由攝教生云何攝教悉是空法一切攝
教以人而有人非實法是則爲空云何禮法
隨攝教空起滅同故以是因縁攝教滅盡禮
法亦滅攝教未盡禮法未盡因藉而生與之
起滅不得相離是則皆空云何法相假乎權
名若无權名則无方便法以權名故方便法
自生是知方便法由權名生云何權名悉是
空法一切權名隨應而立是則爲空云何方
便法隨權名空起滅同故以是因縁權名滅
盡方便法滅盡權名未盡方便法未盡因藉
而生與之起滅不得相離是則皆空云何法
相生於興造若无興造則无工巧法以興造
故工巧法自生是知工巧法由興造生云何
興造悉是空法一切有作悉皆磨滅是則爲
空云何工巧法隨興造空起滅同故以是因
縁興造滅盡工巧法滅盡興造未盡工巧法
未盡因藉而生與之起滅不得相離是則皆
空云何法相生於善方若无善方則无仁慈
法以善方故仁慈法自生是知仁慈法由於
善方云何善方悉是空法一切善方不令正
足故是則爲空云何仁慈法隨善方空起滅
同故以是因縁善方滅盡仁慈法滅盡善方
未盡仁慈法未盡因藉而生與之起滅不得
相離是則皆空云何法相由於惡生若无惡
生則无傷物法以惡生故傷物法自生是知
傷物法由於惡生云何惡生悉是空法一切
惡生终歸善源是則爲空云何傷物法隨惡
生空起滅同故以是因縁惡生滅盡傷物法
滅盡惡生未盡傷物法未盡因藉而生與之
起滅不得相離是則皆空云何法相生於不
足若无不足則无求法以不足故求法自生
是知求法由不足坐云何不足悉是空法一
切不足有止足故是則爲空云何求法隨不
足空起滅同故以是因縁不足滅盡求法滅
盡不足未盡求法未盡因藉而生與之起滅
不得相離是則皆空云何法相興於知足若
无知足則无厭法以知足故厭法自生是知
厭法由知足生云何知足悉是空法一切知
足不全正故是則爲空云何厭法隨知足空
起滅同故以是因縁知足滅盡厭法滅盡知
足未盡厭法未盡因藉而生與之起滅不得
相離是則皆空云何法相由於眼根若无眼
根則无色法以眼根故色法自生是知色法
由眼根生云何眼根悉是空法以不定觀是
則爲空云何色法隨眼根空起滅同故以是
因縁眼根滅盡色法滅盡眼根未盡色法未
盡因藉而生與之起滅不得相離是則皆空
云何法相由於耳根若无耳根則无聲法以
耳根故聲法自生是知聲法由耳根生云何
耳根悉是空法聽受无常念念生滅是則爲
空云何聲法隨耳根空起滅同故以是因縁
耳根滅盡聲法滅盡耳根未盡聲法未盡因
藉而生與之起滅不得相離是則皆空云何
法相由於鼻根若无鼻根則无香法以鼻根
故香法自生是知香法由鼻根生云何鼻根
悉是空法受諸香氣念念生滅是則爲空云
何香法隨鼻根空起滅同故以是因縁鼻根
滅盡香法滅盡鼻根未盡香法未盡因藉而
生與之起滅不得相離是則皆空云何法相
生於舌根若无舌根則无味法以舌根故味
法自生是知味法由舌根生云何舌根悉是
空法受諸滋味念念生滅是則爲空云何味
法隨舌根空起滅同故以是因縁舌根滅盡
味法滅盡舌根未盡味法未盡因藉而生與
之起滅不得相離是則皆空云何法相生於
身根若无身根則无著法以身根故著法自
生是知著法由身根生云何身根悉是空法
受諸細滑念念生滅是則爲空云何著法隨
身根空起滅同故以是因縁身根滅盡著法
滅盡身根未盡著法未盡因藉而生與之起
滅不得相離是則皆空云何法相生於意根
若无意根則无煩惱法以意根故煩惱法自
生是知煩惱法由意根生云何意根悉是空
法受諸攀縁念念生滅是則爲空云何煩惱
法隨意根空起滅同故以是因縁意根滅盡
煩惱法滅盡意根未盡煩惱法未盡因藉而
生與之起滅不得相離是則皆空是十六法
相皆假因縁而生此相因縁相滅則法相滅
是知諸法有爲之相一切皆空所以爾者有
爲之法有壤有滅有興有起一切衆生悉得
无上正眞道果有爲之體則歸无爲以此而
言一切有爲是大空聚一切无爲是湛然法
離空有境所以爾者若言其空則能感化若
言其有不可𡬶求是爲非无非有境界汝今
修法當修无上无爲湛然之法勿行有爲著
相之法
爾時海空智藏復白天尊大聖所說實爲微
妙我心今者猶有所疑願垂解說使得通悟
天尊今說有爲法者其相不實无爲法者其
理不空如今所見有爲諸法實相炳然形質
易了動止云爲可以理見天尊今日說以爲
空无爲之法寂絶玄邈无有影響不可𡬶忖
難以情測天尊今者說言爲有即是二途飜
然乖背使未來世一切衆生云何修行至眞
道本爾時
天尊答海空智藏言汝勿邪疑執有著相以
𡬶至眞无上之道寧可得乎眞士當知一切
諸法有爲性相悉皆滅壞无有常住所以者
何三界之中所行諸法是知因藉衆生心力
衆生之性念念生滅有爲之法亦復皆爾念
念生滅即其生時巳是滅相即其實時便是
空相有不常故故謂爲空无爲之法不可毁
滅不可測量若有感應則隨事顯若无感應
湛然恒存以是當知繼有爲者則有滅相有
滅相故是謂爲空无所繼者則无毁滅无毀
壞故是謂爲有汝當思惟善加分別一切妙
法本源所在
爾時海空智藏聞是語巳心即醒悟得大明
轉即起于座長跪稽首白言天尊所說空有
實爲竒特冥衷理極不可思議我當奉行徧
於弊壤唯願天尊今日隨我共還本國以大
神力化導未聞皆令度脫獲最善利是時
天尊答海空智藏言今未是時汝且先去我
自知時當入汝國教誡人民令悉照解无量
深義
海空智藏復白天尊今正是時唯願垂憫入
於彼國不爲疑難如此懇請再拜不已
天尊嘿然乃許其情顧命弟子汝等可辦種
種行具我於今日與汝共隨海空智藏入極
樂國宣行法事度脫衆生作法橋粱作法梯
磴作大明燭作大舟航令諸世間並得解悟
无上正眞道果說是語巳仙鄕童子前進作
禮長跪白言大聖天尊識時方便善量衆生
萬行差品若可化者我大隨喜謹當莊嚴辦
種種具於是即前以神足力化生四億眞仙
道士身長丈二容儀特絶端正殊妙世界罕
雙並戴玄冠俱披翠帔一一道士皆執七寳
蓮華高十二丈其華開敷芬芳晃曜照一國
中皆作紅色口誦靈書隱語之文聲震世界
圍繞仙鄕以爲眷屬旣入國門无量无邊清
信士女滿道迎候散華布地无復空缺皆厚
數尺燒香之氣蓊鬱成雲結在虚空行者清
涼免於熱惱即於是日入寳聚城城中有王
號曰善種與諸眷屬羣臣吏民數千億人善
種王后亦率後宫一切眷屬滿十萬人設髙
廣座珍寳粧飾牀蓆帷帳莫不竒麗王與臣
后各住一面寂然聽法爾時
天尊與諸眞士登座而坐威神炳發超絶世
界光明巍巍不可量極仙鄕童子即出衆前
高聲唱言道在不逺若深願者懇倒便獲汝
等眷屬今可一心諦觀身法如幻如化如電
如風无有的主皆應毀滅汝今云何溺此壤
法深著六情不念眞道命若终畢神魂長逝
一歴三塗渺然永絶无復出期沉溺苦海痛
毒无數寧可勝言汝等當知離此患難說是
語巳一切衆會咸皆驚悸戰汗失辭仙鄕童
子承此方便即變身中作大海水渺渺漫漫
不見崖域以今會衆置在一邊依寳聚城如
舊不失浩然逈望見有一洲莊巖極麗寳臺
髙峻上鄰日月下掩雲霧仙鄕童子處在臺
上相好堂堂侍衛无極此臺四面深潭无底
風浪衝天震蕩日月仙鄉童子舉手遥呼善
種大王及衆眷屬此大海水必能洗除一切
垢障清浄无漏成就勝法汝等會中若厭塵
滓樂求道法當投此水就我受教於是衆會
不問男女悉皆解衣竸入於水有至膝間便
返退者即作是念此大海水云何可置至彼
岸處未見其理徒爲没溺无益道眞或有至
腰便返退者即自思惟我今入水未爲過遠
去彼聖人殊爲渺邈何爲自溺空䘮身命即
此衆中有八十萬人心自念言我此身命衆
若之本會自消爛何爲愛惜長飬惡源假使
不能得至彼岸沉溺波潮不足恡也即縱身
去得至彼所以不決定意不得入於最上法
門又此坐中有大賢士七十七萬二千人心
自念言我聞經誡從聖人教无往不可彼岸
臺上神通大力聖德在焉舉手見招必當見
濟我今此心无所畏忌即發歡喜恣力投身
歘然之間得至彼岸以決定力即悟正眞无
爲上法是七十七萬二千大德眞士旣悟道
巳身即光明洞照遐外即於是時仙鄕童子
攝取神力還復如前悟道之人形相旣異衆
人驚駭共根謂言向者諸人投水過度沉沒
深潭即日云何飜然如此各各嗟訝歎未曾
有皆生疑滯向者大海今爲在何向没溺人
都不覺異彌更利益如此輩事難可測度設
使聞其玄妙之旨心必開悟无復疑網爾時
天尊唱言大衆勿疑向者海水彌廣深逺不
可測量此事乃是仙鄕童子神通所爲非爲
實有欲知一切樂法輕重度脫少多故現斯
瑞汝等當知愛好眞道不惜形命此處最大
福果无極不可稱量大衆當知我憶往昔龍
漢之初有一世界名曰長樂此世界中皆多
精進長齋誦經終日不輟時有天尊亦號元
始住此世界說靈寳妙法亦以慈悲徧化五
方以眞文實符度脫一切是諸衆生並蒙利
益於後一時還長樂世界說法教導一切世
人以諸因縁未決定故現大神力舉手障天
光明自隱變作火聚高二千丈即化自身處
于火上以神通故朗徹四方莫不俱現即於
火中唱大法音汝等大衆一切春屬若欲得
長壽當入此火就我受法即於爾時有決定
者不恡形命赴火求道爾時元始即於火中
授其經典隱形而去皆得長生不死之道汝
等大衆當知聖人化物之義其方不一皆是
度脫世界人倫所以者何大火洪水其處怖
畏不可輕胃若有衆生能不憚苦輕身重法
不恡形命當知此人以法因縁終无恡惜尅
至道源无有懈退以是因縁向入水人並得
道果良由愛法心篤實故大衆當知往昔元
始天尊即是今日仙鄉童子彼向得道七萬
餘人良由前世樂法赴火以決定心永不退
轉今者見海故能投身成就无爲第一上行
是時天尊說此語巳凡是向者不入水人即
發大心悟无憂轉歎惋前時心不決定失道
宗本追悔何益
是時海空智藏即起長跪讃歎天尊所說妙
法深奥竒特利益无量一切衆生得法梯磴
直至寂境而我今者向有小疑一切大衆亦
同斯惑是以頻煩啓請天尊願賜哀愍曲垂
解釋天尊向說往昔元始出世道人號曰天
尊此稱崇高巍巍无上萬物弘範仙聖所挹
云何今者退居弟子不得髙位以度世人以
何因縁降位如此爾時
天尊含笑答言海空智藏汝勿如此生於重
疑我當謂汝分别解說令汝開悟超昇上道
海空智藏夫聖人無爲以衆生故故應有爲
聖人之心常自寂魄以衆生感故故示形相
衆生感應因縁不同聖人應生其體亦異是
知聖形不可測度隨衆生感應然後爲狀所
以者何衆生能感此大聖師聖師即便應以
形質衆生能感此次聖師聖師即便應以形
質衆生能感此小聖師聖師即便應以形質
聖師之心未甞有異衆生感果理致不同譬
如鳴鍾懸在虚空若无扣擊聲理恒存以何
因縁聲理恒存以應扣故若有扣者大則大
聲中則中聲小則小聲而此鍾中聲體不異
各隨其扣發響不同聖人亦爾湛然之理等
一不異隨物應形萬種差别海空智藏當知
今日一切衆生感我爲大師以先縁故感仙
鄕童子爲次師亦以先縁故
爾時海空智藏又白天尊向所解說聖人无
爲緣衆生心故現有爲隨衆生感所現各異
斯旨微妙實深理𧷤後說又云一切衆生以
因縁故感果天尊爲其大師一切衆生以因
縁故感仙鄕童子爲其次師我等今者願聞
因縁唯願天尊更垂分别具通妙旨令諸大
衆悉皆照了无復疑惑爾時
天尊告海空智藏言汝今諦聽勿得懈怠我
當爲汝委曲陳說汝不憶耶在昔過去萬八
千劫有一世界號曰方城此世界中有一王
都號曰妙極即是今者極樂之國方城世界
土地平正无有丘坑沙礫荆棘四面清潔世
界純植甘果諸泉清池悉皆甘羙一切衆生
飲水食果无有爭競處處並有七寳之山有
欲求者往詣此山應念即至无所乏少是中
衆生快樂自在无諸疾病定壽七百臨死之
日自詣塚間分袂而去妙樂國土有一大王
名曰制法聰明特達才藝咸備形容妍正如
圓滿月福德莊嚴无處不善王有千子悉皆
朗𠮏衆伎頓該莫不了達制法大王甞以日
中談說妙道諸子侍衞未甞違離一切人民
悉皆陪奉无有懈倦是諸子中有一王子名
曰勝因居在第九神秀獨拔英聲蓋世是諸
王子惟爲最上大玉講說諸妙經典其中衆
會若有所滯有一大臣名曰進善常爲一切
有疑網故諮於勝因求爲通釋勝因轉爲分
别解說決諸未悟悉得通了大王若有不講
之日進善亦能啓白大王勑令勝因代王談
說如此經歴六百餘年一切國人常發是言
我直奉接制法大王謨訓規範通宣道教暢
說至眞无爲上果雖復快樂日聞未聞日見
未見必當成就一切妙源而我等心有時昏
塞生諸疑滯或有未領或未能釋便成幘閙
自爲煩惱賴得勝因剖析重疑申别眞理使
我等心醒然了覺未甞一事永爲闇闕如此
二聖開導我等實爲隆慈唯願未來長爲我
等作大道主大王爲尊勝因爲次一切四生
必當免於三塗五苦九幽之難以是因縁勝
因王子功德報果重於制法所以者何制法
大王雖唱妙義而諸衆生有不了者非直不
得成就慧業乃亦加於无量煩惱勝因王子
善能除釋衆生煩惱成就智因以是之故報
果爲重海空智藏制法大王豈異人乎即我
身是勝因王子即令仙鄕童子身是進善大
臣今汝身是仙鄉童子藉以前世善釋煩惱
利衆生故故先於我成等正眞於龍漢初說
法教化我方以今開皇之始登无上果仙鄕
童子以昔佐我通微妙義一切衆生有誓願
故是故今日從衆生願復出斯土汝寧生疑
遂爲忘失說是語巳海空智藏即憶前事洗
然不失成就妙道當於一生獲具足轉同等
上力利益衆生无有限量
爾時海空智藏復更作禮長跪問言天尊今
說實竒微妙未審云何以名斯經奉持讀誦
得幾許福因
天尊答言此經是汝啓導所成應當名爲海
空智藏此經即是衆寳之聚又當名爲七寳
莊嚴若有世人受持此經一句一偈供飬尊
重或以錦囊或以繡䙞或以寳函如是種物
貯一句一字能供飬者此人則爲水陸空行
一切有識之所愛敬无量神祇之所尊重常
加衞護爲作福田若有世人能讀此經一句
之言當知此人已入道源於未來世必當得
果善能識讀无量典誥具解衆生所書之字
諸天隱文皆悉通達无有障礙若復有人能
誦此經一句之言當知是人已渉道本於未
來生必當得果善能諸憶无量妙義諸天金
書一切眞文皆悉明了永不遺忘若復有人
書寫此經爲知此人是眞人侣於未來世必
當得果神通妙力能宣大法救度衆生若復
有人解說此經當知是人巳入九轉於未來
世必當得果洞達玄微曉了妙義爲一切人
通釋疑滯利益无量成就大法若復有人恭
敬此經當知此人已入玄境於未來世必當
得果三十二相威儀妙體若復有人禮拜此
經當知此人巳明法性於未來世必當得果
金剛之身堅强不壞若復有人讃歎此經當
知此人已經廣說无上妙義於未來世必當
得果微妙之聲響徹无量大千國土衆生聞
者悉得道要況併能受持讀誦書寫解說恭
敬禮拜讃歎宣揚是人得福不可限量巍巍
尊重得證第一海空智藏我憶過去三千劫
中常以至心修行此法未甞懈退以是因縁
得今妙果无上之智汝今應當專意奉持成
就无爲最上法體
是時海空智藏白天尊言未審受持如是妙
典應有何法唯願通釋使未來世咸得聞知
獲大善利爾時
天尊答言大賢汝乃能爾爲未來世一切衆
生扣大法鍾求无上響實爲慈悲利益无量
我今當爲說其義趣海空智藏此經淵妙乃
是玄都玉京一切大聖之所寳祕珍貴尊重
難可得見我以汝心勤懇專到是故今日口
傳於汝汝當殷重領受勿失若宣世人務當
選擇皆令應法然後可授何等世人是爲應
法應法之體其理有六何者爲六若有學人
從少以來入道法藏巳經受持靈寳眞文善
達洞玄微妙之旨通釋其義无有滯惑如是
等人乃可授之若有學人心不執著有爲法
相善能分別第一義空洞觀法性皆歸空寂
等視彼我无内外想旣心自了又能教人如
是等人乃可授之若有學人勤行精進晝夜
不息不自爲巳專度衆生不惜我身利益萬
物如是之人乃可授之若有學人善持戒行
威儀具足爲一切人之所師範教化弟子不
以執著繼累之心恒以大小无爲之心授於
諸法如是之人乃可授之若有學人行大忍
辱惡罵鄙事皆悉能受善事歸人穢惡還以
執心洞達不計彼我如此之人乃可授之若
有學人善解思微繼惟念力未甞放散專精
篤思務行道法通達妙相不執彼我如此之
人乃可授之海空智藏當知如是六種學人
乃可授與今日所說所以爾者是六種人能
行斯法光楊妙敎利濟衆生是故汝應授其
此訣若復有人執著有爲沉溺六觸不解建
立无上法因或於所見以自欺負如是之人
聞斯妙教必當驚愕歎言非實生諸異論結
於疑網旣不能行又生誹謗以是縁故汝勿
宣說海空智藏此經功德超拔羣典三清妙
說三洞至言皆所不及若有世人不敬斯言
輕忽侮慢或生誹謗稱此經文非至聖說當
知此人巳是三塗眷屬地獄因縁見世必嬰
无量怖畏煩惱苦毒未來生中燒煮剥炙備
罹痛楚不可勝記如明眞科孱然不失是時
天尊歎善其事即說頌言
　　海空智藏　大哉眞士　出於此界
　　德行圓充　說法度人　无有量極
　　一切恭敬　天人讃善　能扣法鍾
　　能擊法鼓　能引法流　能宣法教
　　是法宗本　是法橋梁　是法階梯
　　是法津液　爲衆生父　爲衆生依
　　爲衆生命　爲衆生體　德行備具
　　威容顯發　言詞吐納　自然和雅
　　來至我所　便求上法　不辭嶮逺
　　不憚劬勞　唯法是須　餘无外想
　　我心歡喜　即吐妙音　空有兩相
　　曉了分别　无復疑滯　洗然清釋
　　一切衆生　皆獲眞果　地獄清涼
　　天人壙廣　此法玄𧷤　衆生所宗
　　玉京上仙　皆所敬習　我今令爲
　　海空智藏　說此深法　旣度眞人
　　又益大衆　汝等當知　海空智藏
　　是汝等師　能爲汝等　作大福業
　　汝等應當　恭敬朝禮　懇倒殷重
　　求受妙法　彼心智辯　莫不周赴
　　我今悉授　此无上法　憑委付囑
　　海空智藏　汝等大衆　及未來世
　　一切學人　若有所疑　可從諮決
　　自然悟解　无復疑滯　稽首作禮

太上一乘海空智藏經卷之三










太上一乘海空智藏經卷之四月四
　　　普說品
爾時天尊告海空智藏言善男子我於往昔
過去劫時遊於光明七寳華林與大聖衆无
量无邊諸天童子威光童子月光童子普光
童子寳明童子寳相童子寳嚴童子空藏童
子空念童子空印童子正心童子正定童子
正說童子五慈童子正施童子龍威童子龍
智童子龍華童子龍德童子如是等衆无量
无邊以爲眷屬而爲說法
爾時復有淨相眞人淨戒眞人浄明眞人法
王眞人光明眞人妙通眞人妙思眞人妙慧
眞人妙行眞人普達眞人普納眞人浄香眞
人浄花眞人左玄眞人右玄眞人如斯等輩
无量无邊以爲眷屬而爲說法
爾時復有大慧仙人大梵仙人遵法仙人弘
施仙人常護仙人妙行仙人妙相仙人妙嚴
仙人妙思仙人憐愍仙人飛天仙人智光仙
人如是等衆无量无邊以爲眷屬而爲說法
爾時復有无量地仙供養百億妙道地仙受
持依止正法地仙如是等輩无量无邊以爲
眷屬而爲說法
爾時復有諸天道士上相道士惠上道士辯
才道士勤誦道士信行道士持戒道士持香
道士說法道士如是等輩以爲眷屬而爲說
法
爾時復有國中大王小王及長者善男善女
悉來詣座而爲說法善男子我今作是甚深
正法轉大法輪讃揚道本宣傳顯說大慈法
雨汝等四衆當竭身命稽首恭敬一心受持
請求加護過去未來及得見在一切眷屬於
是四衆一心頂禮无上天尊信心眞實常住
道果瞻仰讃歎不可思議爾時
天尊以大慈故徧身光明普照十方和合音
聲唱說善言振動國土聲如雷音如師子吼
顯照无邊慈悲降世普潤一切无量衆生是
人非人俱蒙利益於是四衆各起作禮稽首
讃歎微妙功德現種種相非世久聞大衆天
尊誘善趣門顯揚祕要海空寳藏祕宻法雨
灑於十方光明之相巍巍堂堂如日初岀如
星中月徧照十方國土不可思議爾時
天尊歡喜答言善哉善哉善男子汝等眷屬
一心諦聽普行无上正眞法藏得見一乘海
空智藏以求極果證於法身不去不來汝今
眷屬作是思惟以歸上道得離生死千毒海
水不可思議爾時
天尊大悲薫心以偈頌曰
海空无邊際　形應亦難言　眞性體常住
演說常无常　我令啓聾盲　歸命大哀尊
海空智藏故　善逝世間門　能作无上藥
普施窮乏鬼　智慧方便力　人天悉弘存
无上正法說　受記傳子孫　一乘深奥典
仙道共說論　无形亦无影　能作福田根
一心思惟想　终成眞果園　眞人童子等
宣通正法門　降伏諸異道　成就人仙童
三業常恭敬　頂禮慈聖師　三世大道主
依遵隨分解　唯願加攝受　通達永无礙
爾時衆中大慧童子聞說偈已一心恭敬叉
手作禮白天尊言大哀仁者久遠莊嚴微妙
七寳光明徧照其身善解法性不斷不常讃
歎道寳功德无雙讃歎法寳最爲无量功德
高妙又讃師寳善能開導一切衆生利益无
礙巧誘天人天中之人爲世良醫深違智慧
善設方便一切衆生輪迴供飬得獲大利豈
當常久仙度諸天我今眷屬无量大慶值遇
希有以是因縁說偈讃曰
大智開盲闇　一切人非人　由如慧日光
分別於假眞　普達平等覺　心或滅无餘
常住德圓智　隨行大慈仁　苦惱衆生性
極解登四民　遊化十方界　說法今心遵
本身依道惠　不犯衆生神　曉了无上智
不住生死隣　常起大慈故　不入於惡麈
徧設方便門　自至於法眞　我以身口意
頂禮无上仁
爾時天尊以大悲心告大慧言善男子如是
如是如汝所說汝今眷屬從於往昔无量劫
時汝得智力善能解了眞實醫王善男子譬
如香氣盡除諸塵如是香氣非從外來非從
種生以是因縁是名習氣善男子譬如金剛
心无礙故能除諸惑何以故念道眞故了除
邪惑由如香氣汝等當知三世天尊出現妙
相放大光明照於十方无量世界一切衆生
不能見聞善男子譬如愚人生便无目雖有
光明終不覩見不善法人亦復如是善男子
一切衆生沒生死海戀著色欲恩愛之情如
是因縁是煩惱城出處顚倒覆蓋其身罪彌
无盡合煩惱根我於今日普爲演說一乘法
藏令其生解斷煩惱染善男子譬如有人得
此妙法傳與一切善男善女以是因縁如轉
輪王未降伏者能令降㐲巳降伏者力能守
護令不更動譬如妙法未破煩惱能令破壤
已破壞者能令不起利益一切諸衆生故說
三慧利是方便道令其煩惱永滅无餘於一
時中爲諸衆生以一道理爲諸衆生普演說
之欲令隨類一切衆生是人非人各得慧解
觀了諸仙猶如虚空一切萬物悉滿其中空
常一故善男子是諸神尊爲諸衆生亦復如
是是神尊者常在空寂亦无用心化身十方
現種種智說法教化利益平等无憎无愛无
貪无慾功德无量利益生死俱不能礙成就
隨順爲諸衆生作一切智爾時
天尊而說偈言
善哉眞實相　因果方便異　三學及果成
智慧无方志　十方諸國土　悉見童子侍
得入海空城　信益无邊治　此界无終始
一切法依位　若有諸道士　及諸大通智
諸法依藏住　能作種子利　是名至道剛
我常爲演說　執持曉麤細　種子恒隨流
愚凡我爲說　勿執以爲憂　獨自行无明
慈悲廣大慈　方便无差别　亦名无不伏
无我无相執　一期生无流　善惡无記中
我應永不息　離心汙不有　麈穢莫能食
无此一切處　不貧亦不冨　得見眞實義
惑障豈相茂　常行一乘道　名體獨不究
精思无退轉　是謂王中冨
爾時方城王子勝因仙鄕童子得聞天尊演
說甚深微妙正法善哉法樂哀憐讃歎无上
大師如是希有如七寳華紫金寳華希有希
有於是方城王子勝因仙卿童子說是事巳
心開意解一乘海空空无空性空无我相常
樂自在微妙具足不可思議爾時
天尊以智慧眼即告勝因仙鄕童子善男子
言智藏者譬如大海隨物所來其味常然雖
多種子之所依泊爾時水味不變不異是諸
雜物皆來依湊知是海水亦復不異善男子
一乘海空祕宻智藏亦復如是住於十方世
界一切衆生隨來隨去如是寳藏亦復増減
善男子如色无色如是等界或是有覆或是
无覆說此二界煩惱終不能得善男子海空
智藏雖於生死煩惱城中心恒思惟一乘義
味爲他講說敷演玄義身心清浄亦如无色
三運顚倒數數侵惱如是无色终不染著亦
復如是善男子海空出世有大利益種種功
德猶如虚空无可窮盡空无所有以是因縁
空无盡也
爾時方城勝因童子稽首作禮瞻仰導前而
說偈曰
内外不明了於二但假名非眞亦非實
爲法種子成念念滅俱有　隨逐至无名
決定觀因縁亦如果中生堅固不可薰
永離於色聲　究竟清淨法　演說爲衆生
六識无不應　三途別不嬰　念念不俱有
了見海空城　内外此種子　三界无不榮
種子由相續　果熟甚充盈　譬如潤種子
甘露无不生　内外无薰習　豈有種子名
間等无薰習　果生非復生　巳作未及作
得失入魔精　是我内外種　隨類起有情
一說名縁識　了受諸天迎　二說名受識
二趣道已傾　隨說入空藏　識者法亦平
達士以爲田　已生亦未生　因果善知識
則離五魔城　隨化无窮極　非滅復非常
因果无差別　化導亦无方　无心應物通
受者永无殃　種子何方作　來去說无忘
若人若非人　受度豈无量　難滅復難解
演說令人弘　觀行人心異　法教亦不恒
清淨人未滅　雲輿果巳登　成就淨土國
得見道淨慧　種種願及見　普見物无驚
觀行人能成　隨彼意成故　所取唯有識
得道甚冥冥　色識色无識　若所識不寜
後識不得生　前識獨不行　无身住虚空
調伏无苦嬰　解脫邪魔縛　諸結不復生
爾時天尊得聞方城王子勝因仙鄕童子作
如是言善哉善哉善男子汝是方城王子勝
因童子決辯法要汝久積行功業圓滿是故
稱之王子勝因汝於正論第一空義思惟海
空祕宻寳藏身心不動以是因縁汝名勝因
善男子汝善醫方藥治有病一切衆生若人
非人悉得利益以是因縁汝名勝因善男子
汝作導師開一乘藏化諸衆生爲他演說海
空智藏講誦思惟祕宻義味深了通達作大
慈父利益衆生以是因縁汝名勝因爾時
天尊啓齒含笑五色光明從口中出徧滿十
方无量國土大地百種震動五苦咸解地獄
生蓮百蘇合香千清供水罪者受樂闇者光
明爾時
天尊復告眞士大慧童子汝等巳於第一義
中得證常樂不可思議海空智藏甚深功德
我今受汝化生天王大慧汝最不可思議善
能功德開發法相利益一切善哉大慧汝是
道子希有希有大慧童子眞是醫王能活諸
子及醫諸病眞良業田无荒无穢善男子大
慧汝巳入淨香園得見一乘海空寳藏善男
子譬如有人得度江海不經惡風安穩彼岸
汝亦如是疾者得瘥寒者得衣饑者得食死
者還生父母兄弟妻子伯叔分别來久今忽
相見踴躍歡喜汝亦如是得法淨眼力能无
勝智慧无礙汝之通達第一空義海空寳藏
汝能利他自身无損大慧汝等因縁久遠非
是今日所可歎說爾時
天尊而說偈言
　善哉海空上仙道演說諸法得清淨
　利益一切正行人慈悲妙法令久住
　喻如明燈日月光亦如慧眼照衆生
　依具三解得了了通達无礙顯道明
　无上天尊演正法微妙海空智藏城
　善哉眞實應時敷　消除皮内心煩惱
　如是聖言微妙法　能決妙理曉衆生
　若亂心忘作是說　來往去來不覺知
　善男善女咸恭敬　能顯眞道无上師
　隨順海空智藏城　演說无量善勝道
　智照通眞理无餘分别我等自能了
　志心叉手咸恭敬是我自了法叵動
　若違心法迷道教　若謗聖文失正法
　如是行人迷失趣生落三惡道中行
　如衣受染淨非眞如花朝明久還悴
　冥冥地獄五苦道饑餓悠悠窮鬼形
　哭聲哀聲如雷電若人非人共同驚
　是我大慈啓彈指三途五苦一時明
　得見汝等前惡因　難勝逕願除罪嬰
　如是三塗五苦人一時得見智藏城
　我說大乘一句義常住三界爲法令
爾時天尊說此偈巳即告方城勝因童子善
男子如是經典難可思議是經法者爲醫諸
子流通世間如紫光華希有希有如日光華
月淨光華亦當希有甚可愛樂如是之華甚
亦難見善男子汝等流通當來衆生若有一
人持是經者一切大力鬼神王等守護其身
令无増損何以故如是經者其威廣逺力勢
强猛如獅子吼如雷震動由如金剛持此經
者大力鬼王及天魔王悉見叉手一心恭敬
无復煩惱如是經典大哀天尊之所演說一
乘正教以是因縁利益一切何以故由信正
教能生正行所以者何能從正行能得正果
不可思議即得正法是故正法久得住世我
心憐愍无量无邊一切衆生廣行濟拔无邊
无限一切諸法爲此三量是眞實義若善男
子汝不三量則非眞實約於三印道法亦令
善男子一切有爲諸行无常一切有爲諸法
无我寂滅无爲普令一切是諸衆生得具正
行眞无流惠導成正覺登无上道我於今日
略說偈言
從此及爲此　由此是所說　此流說四偈
爲顯前因縁　守自身方便　是故說偈言
信汝因說一　信法果說二　至大乘法中
證无上智藏　略說此三法　是重說勝果
若思了義論　智藏信三寳　由是信二根
得入眞實觀　我故依本觀　翻解攝大乘
凡所生功德　回向禮三尊　供飬諸道士
降伏邪魔行　救拔衆生苦　願此法无窮
流灑於世界　法界无限量　眞人行不住
能入眞實觀　大慧釋了義　信智成二根
所備功德行　不生功德心　回向於三寳
由依智慧力　降伏諸外道　拔濟三塗苦
以此深句義　普化无差别　我今重宣述
流普施羣生　今諸一切子　皆獲无上利
爾時天尊說此偈巳復告方城勝因童子善
男子汝等當修眞地之法眞人童子見一切
法得成道時不增不减如是之智是爲自在
國土自在歸依自在所欲自在是自在者云
何自在善男子初自在者是道國土後自在
者一切衆生雜類國土何以故言道界者界
无所有无染无淨无道可増如是因縁故名
法地善男子我爲一切諸衆生故演說法相
願此羣生皆得成就无上道果故現淨土名
衆生土善男子若行此行得諸寳土具此自
在入眞法地見海空智藏不生不死安樂无
爲若不修行眞地法者憂悲苦惱諸患无常
是生是死煩惱切身善男子若有衆生心得
見了威德智慧能伏難伏能見難見能聞難
聞能修難修一切法相得見自在而无分别
爲是義故无分无别具足功德爾時
天尊復說偈言
我說眞地義　希有无上法　徧滿最勝理
恒流及无攝　无異无染淨　種種分别說
不増減種智　自在歸依義　自在業大利
修持光妙尊　空有无分有　由如世間性
爾時天尊說偈頌巳復告方城勝因童子善
男子往昔過去我所未證出世經法令始得
證无量因縁有大慶恱恒相續生得行此經
思惟義味爲諸衆生漸次成就善男子海空
智藏爲諸衆生隨其根性我以法雨常雨能
除衆生煩惱燋熱能洗衆生三障垢塵生長
衆生一乘善根利益一切若人非人善男子
譬如甘雨潤於一切若山若澤若高若下是
諸草木无不蒙益善男子譬如稻穀能生芽
莖長生花果結實甘露施於四方一切衆生
无不飽足善男子我今演說作善因縁普令
一切諸衆生等生長一乘海空寳藏亦復如
是善男子當施是法爲他演說一乘海空祕
宻寳藏思惟義味講說空義令諸衆生若善
男子若善女人發回向心於三寳前頂禮尊
足起種種心發種種意窮諸所有一心恭敬
以妙寳花以妙寳香齎持供飬發露懴悔善
男子作是思惟是大利益身得金剛永无動
轉住天中天常樂淨土得微妙果爾時
天尊復以偈曰
善哉善男子方城法勝因　善巧請正法
自利及利他　我今爲汝說　善思善受持
若善男子女敬仰受持想甘露徧空身
白日昇天堂若男若女等　矯心生誹謗
生得赤病尸死入无底獄有行是經者
自浄如青蓮　由智及信心頂禮眞實義
注道普念師　得昇煩惱城以是因縁故
觀法普皆空智道是清淨　爲世良福田
人聞智勝師由如大良醫　醫治有病子
諸患皆悉除方城勝童子无上大慧師
海空智藏故亦如化生王是第一希有
汝等善男子如化生大王是因縁久遠
我故如是法行善投於中　廣大如空地
成就世間王清淨微妙果　汝等善男子
汝爲世間師至心應頂禮求至常道果
聖道弟子衆　衆作世間依　爲作世間藥
總治邪慢人退悲舍脩道　長淪三途中
萬劫悔无益汝說有所利正理非所證
眞人童子等依止日光明　照了諸法相
无動及出世我爲等宣說正法眞實義
亦如淨日月甚深了種種是我依經典
能令聰慧入下心起尊敬細宻難通法
善知无礙著利於八世法心常无染著
无礙名稱說通愍恒受持人天普識知
頂禮大師足辯說常无常興雨甘露樂
依止隨分解　猶如毛羽鳥　披閱決定城
以擇攝大乘願此言利益流布苦海人
法人及法義　性略及廣名不淨淨究竟
故稱无等王通逹法界善　得生大道常
由縁極通法人法二无忘由无分別知
從无倒智生由如道廣說所安立法良
正明脩慧體二智寂靖郷　由如无量数
百千萬劫殃依數恒脩習今所得轉五
若能善脩道一念悉皆長　猶如梵天人
侍從天尊力普現種種門　得種常无量
在道方便中通達永无相名義互爲容
眞人應習常二觀恒思量登彼亦无弘
從此生實智　得離於塵増　若見諸非有
得入於无崩眞人常清淨　不恱亦不榮
捨離外塵相得入智藏城　入所取非有
次第方便生利益无有礙
爾時天尊說此偈巳語勝因言善男子若有
衆生觀諸法空一切空性空性无我亦无世
界亦无空空譬如衆生欲觀諸色前色巳空
後色亦空是名空空須㬰之間復无量煩惱
亦復如是善男子先修小道小道旣空次修
中道中道旣空次修上道上道旣空以是因
縁是名空空以是空故常樂无爲善男子譬
如金師冶錬眞金先除麤垢次除微麈後得
名爲百錬眞金善男子冶錬身心求无上道
亦復如是善男子說名方便由此无定以无
定故眞人童子隨欲成就微妙道法縁境如
意能得久住善男子未得令得已得令滿巳
滿不退見在當來所有受生及行如是處多
得利益善男子一切衆生及行如是具足功
德天尊出世得聞正法名勝生處此由定故
眞人童子於勝生處得取住捨隨意運用无
退无轉聲徧二乘一切衆生若人非人同心
瞻仰眞人童子最勝生處必得自在微妙國
土化於他土无去无來无生无滅自在无礙
捨生欲生生已稱住善男子隨住久近捨生
捨滅隨其生生欲生欲滅隨引分别能令无
礙神通力故善男子一切衆生无邊世界住
煩惱城各求生生貪慾愛色以是因縁生滅
滅生常生常滅輪轉生死吾當愛故故現无
礙眞人本願力无分别神通如意爲諸衆生
說大法要普令衆生未見未聞令得見聞於
是天尊以大慈悲即便斂容觀察機縁各隨
其感則放光明照於十方國土世界令諸有
縁一切衆生成就其心安穩聽法故放光明
照於囚徒餓鬼地獄若親非親悉皆瞻見一
切衆生悉從光明得見十方九幽地獄復見
天尊演說法音聲徧虚空作諸天人化度衆
生隨其機感普現威神光明天尊坐寳蓮花
種種光明而爲說法爲度衆生由如大惠徧
无量界現種種身度一切苦是諸衆生悉皆
隨意聽受正法微妙一乘海空智藏功德巍
巍不可思議善男子威神之力隨識轉變迅
若電光往還速疾无可比類若有一人得覩
眞境寂靜无爲於一念間發无上道心更不
退一切罪垢悉得盡除善惡之業皆由於心
由心旣空心識亦空心識旣空轉變亦空以
是因縁心識速變過於疾風難見難聞此由
心識所爲之處隨念即成如此心者觀无有
我乃能包含善男子由如鏡像大小俱照无
不覩見我心觀見亦復如是一切之有甚多
甚多皆現身中善男子迷惑衆生守迷不返
牢著妄說我即觀機如金剛護令知宿命因
果因縁或生饑饉世有疾病有疾醫治亦如
眞人所受安樂普令一切諸衆生故平等皆
令善男子若有信心於善无厭但爲求法无
所愛惜我當助勸爲說一乘海空寳藏消除
衆生煩惱火城如火熾盛難當无敵若有衆
生求欲圓滿心无疲倦除惡進善一心受持
於惡知止於善无厭法相如是我當爲說善
男子汝令眷屬應當一心發大乗智離有離
无以是因縁有无空淨是滅本識亦空本識
空故法相續生善男子若有衆生能如是者
即破諸惑所以者何大哀天尊隨於衆生一
切根性及煩惱性爲在種種微妙法相若人
非人若有一人執心空見空法不離疑惑正
法於中現世空无所得若觀此法說同一眞
亦如一味現世得安成就道果爾時
天尊復告方城王子勝因善男子汝於往昔
无量劫時修行一乗海空智藏以是因縁乃
於今日得證一乗海空智藏微妙功德眞是
醫王希有希有汝名勝因有善方術醫治諸
子解說善根以是因縁汝名勝因善男子汝
有廣願具足功德云何廣願一者常願願大
供養常以供養於彼勝福及法師說二者常
願願我是等一心受持勝妙正法三者常願
轉大法輪願於大衆常轉法輪四者常願心
修行願願常說法一切聖賢眞人童子普得
聞見五者常願成就國土一切衆生當得安
穩三乘善根六者常願承事心願願大哀天
尊住於諸國見諸道士常恒恭敬聽受正法
七者常願得淨土國安立法教脩行護念一
切是諸衆生當得安穩八者常願不離一切
諸衆生等不離仙道眞人童子同意勤行九
者常願利益一切普蒙廕覆无有空過十者
常願了覺正道化諸衆生同得正果善男子
如是十種微妙上願能修之者至登勝地至
得成立何以故如此願者眞是同得清淨國
土善男子我巳得之清淨國土故出離於生
死穢土善男子亦如龍王十二縁生或生不
生或不生生或生生或非生生或非不生各
隨物宜而爲演說善男子復有縁生有法名
染无法名淨善男子汝今當知无上眞事微
妙正法說眞說實云何而言說眞戒者善男
子是眞戒者八素四明俱歸是一汝今眷屬
皆應觀之是經深奥汝諦受持其中微妙細
宻之意一清淨戒即是性戒自性恒淨能持
巳犯巳發露心還受清淨汝等次觀一信清
浄二心清淨三身清淨發无上道身心清淨
始是明行衆行之宗得清淨故以大慈悲故
起衆行了見道法清淨无礙由實曉明微妙
之宗通達眞理境智无差即名爲道所以者
何達眞道故道應化身當授學師善男子受
持正教修習正行如是之子名爲无上第一
導師普令衆生得成熟之曉了道相種種念
願使諸衆生求覓眞一自然道果使諸當來
一切衆生樂弘上道演說一乘海空智藏使
諸衆生起平等利希有希有心住功德堅固
自身離於五塵捨愛著心守護根性住无上
天常樂之地安穩不動善男子若有一人捨
愛著心守護六根不令作惡當令此人住四
念果於念通了甚深妙法不起疑謗心如蓮
華色中鮮明不著諸塵生愛念想若觀此色
空无所有猶如化生大王王子諸德清浄生
道國土有能摧伏以威德力求法出家身心
清淨離煩惱城登上方界親侍神尊深了諸
法空淨非有亦非有淨非不有淨何以故一
切衆生未得空解二觀有故未得微妙深定
慧力善男子汝令眷屬旣得出家汝於所得
深妙法中起愛著心由愛著故不得清淨所
以者何清淨正法无所有處若執諸法有他
異相則起愛著善男子无有是處是愛著者
无明想行作意名行行即是業眞人童子正
修六行觀於生死未能捨離无量功德由多
修行厭離諸惡有爲生滅起厭離諸惡有爲
生滅起厭惡想此想如空无有是處不能久
住一一諸法皆有異義未能了知一切衆生
言語不同所因各異善男子道以法門攝法
品類无量无邊或以五䕃以爲法門攝一切
法衆生根性如在掌中鈍根衆生不能深受
眞人童子以善法力說此深法令其能受无
上正法說无量義善巧方便威德自在復以
无量微妙正法教於一切无量法門以是之
故无量无邊名由句義亦復无量无邊微妙
句義以成衆生无上巧言於不難法而生難
想立一切難令彼受屈而不可答若有答言
令彼得解海空道果以法爲身云何法身有
多種義所說一切三世諸法如有如无善男
子是方便門是大慧門若有衆生未有信者
以教一乘海空智藏寳而持之未種善根以
愛慈之堅固善根普得成就利益一切未成
就者令得成就未解脫者令得解脫故以方
便設於世間善男子猶如大慧増長功德能
利善力汝能善勸一切衆生甚多甚多勇猛
精進强求發願煩惱永滅滅不復生善男子
光嚴智勝汝亦希有法地國王亦名希有化
生大王亦名希有和合善根大慧衆生世間
希有海空智藏亦名希有善種大王亦名希
有於是天尊以大慈眼而說偈言
方賊法勝因以法有種種故於天中天
无所有之法善哉微妙法觀色自性空
大空及小空俱是无所有　本來非有法
衆生妄想故如是於諸法方城法勝因
一切衆生類心分别所依如空无空有
无作亦无得不由如空空是色空非色
則生无分别无色无空法故色即是空
若色與空異　空體則不成云何成不成
譬如有爲法與常相不異　若能分別性
說此即是空　空則是色空云何色空空
色相无所有則是有是空　色空即是色
无有无分别此空即是色　空色空空空
實性不可說由如浄土生非離色有空
故空不成色色體如虚空故名爲空空
若空與色異　縁色不同眞无有成聖義
空不能遣色无離凡夫義　若與分别相
即生不淨品若與眞實相　即應成淨品
故不可說空有色何爲色　唯有名是色
大哉善男子　若離名空色實无本性空
是自性无生无滅无深淨　此色无所有
有生即有染故色无别相以无所有通
對假而立名是虚假所作　對諸名分别
一切法本空由假立容性　隨縁說諸除
如此一切名眞人了不見　不見亦不生
是名无等雙以此說爲因　无分亦无别
滅諸分別惑名與法不異一切諸有法
是色空非空出則爲種子入則无性生
有此无相理方地金剛眼於名前无智
多名及不定　成義由同體多雜體相異
以无相巳有无染而有淨　是故譬如空
以是空法空无自无他性　眞實性亦无
譬如鏡中像所見无所有　善惡身業生
色以影隨形如響相往來　譬如光影響
由如水中月水中无所有　寂靜心亦爾
故說无有譬由是无上道　善巧於世間
善哉大聖師分别說深隱　得悟一乘人
爾時大慧得聞天尊說此偈巳即問方城勝
因童子大哀天尊慈悲法雨說此句義及說
法處善哉方城勝因童子大慈天尊云何義
故作如是言天尊處處經歷諸天云何不見
生死過去依他性中依眞實性生死來往无
差别義輙欲諮問未敢有言善哉眞人方城
勝因唯願仁者與諸大王往詣尊所請問疑
惑其意云何
爾時方城勝因童子答大慧言善哉法師我
常思惟微妙正法希願弘持今汝賜問唯在
上仁於是善哉相共馳往金光寳明信勝法
王天尊座所作禮恭敬白天尊言唯願天尊
哀愍答我
爾時大慧又復白言一切衆生有縁无縁從
何而來有常无常從何而來空有之相離常
非常文理相離不見色有爲有色耶爲无色
耶爾時
天尊歡喜答言善哉善哉善男子汝今所問
實无所問汝今所說實无所說汝今諦聽依
位而坐我當告子本昔因縁善男子於无常
處說非常法說非无常非常非非常依无相
義演說常道是名无常善男子依他性相由
眞實性分數常住由分別性故性亦无常由
二性分非常非无常如是義說常无常无二
苦樂无二善惡无二空不空无二我无我无
二浄不淨无二性不性无二生不生无二滅
不滅无二何以故由於是等差别見故見常
无常見樂不樂見淨不浄見空不空見性不
性見苦不苦見滅不滅以是見故和同一見
以一見故見无所見亦无无見无見之見隨
於衆生說常无常決了二性寂滅來去爾時
天尊而說偈言
橋梁善男子　大慧无上師　諸法實希有
如彼種種現　衆聖之所尊　由此法非法
无此法非法无上善男子　是義无爲法
故說无二義依一分說言　或有或非有
於二故說言非有非非有　顯現故不无
是故无說常顯現實相故是故說非无
由自體非有自體不住故常取不有法
三性成无住田无性故成　前爲復依止
无生滅本浄　及自性滅度一心如青蓮
願得眞金花无爲七寳光常住法王所
不入退法輪願生難勝地永保无爲生
皆成无上道
爾時方城勝因童子得聞天尊說此偈已謂
大慧言大哀天尊以大慈悲成就一乘海空
智藏无量義味假於言說令悟衆生我今思
惟希有希有天尊善能說諸法相非有非非
有非无非非无非說非非說因縁和合開方
便門示導衆生以是因縁不可思議至道虚
无无所得故譬如揳用用聲止聲何以故譬
如爲病因病服樂調飬身心病瘥藥消空无
所有
爾時大慧復謂言曰大慈天尊說諸法相不
空不有不常不滅今我等輩知空有耶不知
之耶譬如有人執平等法演說彼此空无有
處天尊亦爾平等法身安置心中故說如是
譬如有人說昔是今天尊成就平等爲意譬
如有人有一金錢以此金錢營覓得千非不
得千非非一得天尊亦爾如一金錢得千萬
錢如是之相譬如有人誦持經典所得功德
百千萬劫以是一切功德千萬亦復如是得
一金錢用千萬錢亦復如是若有男女求道
亦爾能行小善而有勝報由誰發願於安樂
道國土清淨往詣受生具十想念成就其心
若有衆生成就天尊先爲讃歎布施功德若
其有人或爲財寳毀此財寳有慳恡心不依
道惠設善方便令諸一切萬物衆生不違道
教亦復如是
爾時方城勝因重子而於尊前作禮又手說
偈頌曰
天尊大哀母　善說无上義　言薫習所生
一切有諸法　如是果報成　若人若非人
受道自然生　故說梵尊師　疾成海空兵
從有相有見　應知法入明　依他中分别
非无眞實情　故不得此藥　我法普等平
奉道住功德　善有衆義榮　俱發智慧道
咸登太上京
爾時方城勝因童子說此偈巳謂海空言大
哉眞士因縁久逮身有光明自在神通出於
世間德行圓滿不可歎說衆生染溺以何根
性作如是難入以不入出以不出愛著兩邊
其事云何
爾時海空智藏答勝因言大士仁者入无有
二見法平等非一非非一以兹諸法无有是
處何以故破諸魔邪降伏一切邪心外道於
是功德世間无有天魔外道說於正理天尊
所說微妙正法安立自法亦无有定何以故
大哀天尊所說本性无上正道所說正法不
可轉變不可破壞何以故智慧圓滿一切天
魔異見外道邪心執著障於大法起見有心
破於大法以是因縁盛光童子現種種身而
爲說法度脫衆生顯現功德謂以无我故顯
現清淨微妙功德我无有量方便功德如世
間法上界爲勝善男子我說法教謂窮生死
能生一切衆生善根利益安樂无礙功德大
哀天尊住以法界无爲勝法善男子法界有
一一者染界二者无染界无染界者清浄最
勝何以故大哀天尊窮生死際利益安樂功
樂无盡爾時海空而說偈言
能持大愛法隨順於善根非自亦非他
有益有増損天尊於何處說此諸法相
此界无始時一切法依止若有諸道上
及有得滅度如是本非本　希有亦希有
爾時海空說此偈已復問方城勝因童子說
言道士一切衆生初不了達无明爲盡貪愛
所縛或隨流接有時畜生有時鬼道有時人
道有時天尊有時天眞諸道士等雖得出家
顚倒邪見不覺不知於世間中如是爱苦増
長貪愛恒受罪讁是諸道士何因縁故不覺
不知
爾時勝因童子答海空言善哉眞士是諸道
士雖得出家愛諸執著姦詐熾盛多畜姦盜
而言出家希求名利欲入供飬善男子如是
因縁恒受罪讁何以故出家在家善男子如
是之人恒受罪讁天尊說言作如是意善男
子有德道士无所愛著求於勝法觀一切法
无常境界空无所有如是出家與善因緑善
惡因縁各隨所趣不關他人善男子天尊說
言此識誡者依持是處恒不捨離无有是我
何以故空空法故恒河上沙諸是功德亦无
有著善男子若眞人藏有了不了无有處處
大哀天尊祕宻寳藏非非有无亦非有无无
有是處善出家者依止是處非出家人著識
多行姦詐妄語歸惡趣門自著自縛不問外
集苦哉歎言一切衆生皆悉如是勝因童子
語大眞士海空智藏作如是事答曰不也眞
士大師因縁廣遠今日欣勇无上大師无量
眷屬汝能發念无上道心不可思議
爾時勝因童子於大衆中仍說偈曰
諸法依藏住　一切衆生識　故名可利耶
我爲人演說　執持識深細　法種子恒流
於凡我不說　彼勿執爲我　如非一切行
一切行不知　眞人於善識　則離除五識
若對治轉依　非滅故不成　果因无差别
於滅則有遇　无種子无法　若許爲轉依
於无二无故　轉依義不成　无餘心轉法
以何方便作　而到海空藏
太上一乘海空智藏經卷之四















太上一乘海空智藏經卷之五月五
　　　問病品
爾時海空智藏即起於座安心正禮白天尊
言天尊今者離衆惱病思苦无常无復生死
常樂清淨微妙具足大慈天尊云何衆生有
四種病云何四種貪愛聲色愚癡憍慢是諸
病因使心狂酲迷悶亂動則有病生何以故
貪發身病愛發心病身心等病四百四病皮
膚損瘦心情馳悶五臓殊乖小便淋瀝眼耳
疼痛腹痛背病四肢百節㿇㿇疼痛如是種
種身心諸病大哀天尊无復有病是故我今
見諸衆生若人非人悉皆有病如是等病我
今亦病腹病心病唯願天尊哀愍我等說諸
醫藥療治當來一切衆生未見者見未聞者
聞爾時
天尊讃海空言善哉善哉善男子汝善知時
爲衆諮請憐愍衆生故作斯病欲遣病者請
我醫治善男子汝等巳於无量劫中脩行大
慈常以愛念利益衆生不令苦惱施諸病者
種種醫藥云何於今自言有病善男子爲見
世人腹病心病及皮膚損瘦便大憂苦爲治
諸惡新學道士貪畜一切不淨之物汝實无
病欲令一切愚癡衆生而共回向一乘海空
智慧寳藏爲除衆生諸煩惱障貪欲瞋恚愚
癡忿怒善男子眞人童子脩行大慈施給一
切病者醫藥常作念言願諸衆生永斷諸病
得成眞實金剛之身復願一切无量衆生恒
值妙藥斷除一切聾盲惡病以斷病故得智
慧藥以得藥力斷除一切諸惡毒惱是諸衆
生於智慧藥生不退轉速得成就无上道藥
消除一切重見煩惱勤行精進成前天尊智
慧之心作平等藥普治衆病勿令衆人生誹
謗想以平等藥藥根藥樹藥莖藥葉是平等
藥療治一切諸惡重病諸惡重見諸惡重惱
諸惡重心復願衆生出煩惱城離於愛獄成
就天尊淨明光智入於海空祕宻寳藏善男
子眞人童子已於无量十方世界國土發弘
誓願願諸衆生離諸病根病樹病枝是諸病
病空淨清涼常樂自在微妙具足等无等相
爾時海空白天尊言云何我病而言无病我
今思惟世間有病不能坐起俯仰嵬嵬食不
通進漿不下入口不能言如失教兒子脩治
家業於時宗親父母妻子兄弟知識各各周
竟生必死想夭尊我今亦復如是我見衆生
住煩惱城但見鐡丸炎炎彤彤餓鬼仰夭哭
聲隆隆饑則食炭渴飲火精獄吏牛頭目如
明星手持鐡叉繞鑊湯中手捉脚踏内於鑊
中身骨糜散以是因縁我見生病腹病心病
云何天尊說言无病爾時海空說是語巳即
於尊前作偈請曰
大慈大德尊　三界仰希有　願爲演平等
智慧藥樹根　我今諸病子　朝夕保難存
腹病心轉側　神氣甚昬昬　下愚凡夫見
豈識良藥門　如盲不見道　進尺不知寸
雖有四衢路　隨意任馳奔　三世慈悲父
常說智藏門　煩惱四病起　身散神魄魂
冥冥地獄下　焉能見子孫　日生日復死
永别長樂尊　吾愍諸衆生　啓請平等藥
若人若非人　服者得長存　喻如甘露雨
柯葉悉沾恩　萌花根枝樹　果熟隨人吞
唯願太上尊　演說一乘道　是諸冥冥苦
覩見失迷怨　故哀當來衆　頂禮忘魄魂
但見餓鬼子　三塗覓子孫　牛頭曵入鑊
獄卒鐡叉翻　哭聲如雷霆　骨聚成崑崙
饑則食火炭　渴則飲火精　唯垂大慈教
普出地獄門　是諸衆生等　稽首无上尊
爾時天尊大慈薫心答海空言善哉善哉善
男子汝善知時爲衆諮請是諸衆生各從念
生種種分別於分别中求種種色求種種聲
求種種香求種種味求種種觸以是因縁眼
病耳病腹病心病身形等病四百四病汝欲
隨順一切衆生欲利益故作偈諮請於是天
尊正几而坐頭面熈怡如紅蓮花容貌端嚴
如日月光於是天尊放大光明徧照虚空是
其光明逾百千日照於東南西北方四維上
下一切諸國他方世界惠施衆生平等藥炬
悉令得滅四百四病令諸衆生安住不退得
平等心爾時
天尊靜處思惟現微妙色七十二相八十一
好莊嚴其身爾時身上一一相好出一寳花
其花微妙各具千葉純紅蓮花瑠璃爲莖珊
瑚爲枝琥珀爲根眞珠爲葉形相挺特猶如
寳幢是諸寳花復有種種雜色光明青黄赤
白紅緑朱紫是諸光明普皆徧照无明地獄
无間地獄呼嗟地獄號涕地獄火車地獄火
牀地獄鐡丸地獄鐵鑊地獄爾時獄中復有
餓鬼獨形餓鬼獨體餓鬼獨骨餓鬼獨觸餓
鬼枯形餓鬼枯皮餓鬼枯骨餓鬼枯肉餓鬼
空食餓鬼炭食餓鬼无形餓鬼涕哭餓鬼如
是等鬼常受寒苦逼惱元常頭面破裂身體
毀碎更相殘害是諸餓鬼遇見光色如是等
苦亦滅无餘即得調伏和温臑適亦見光中
海空寳臺祕宻之藏說言衆生是諸餓鬼皆
有道性爾時餓鬼聞是語巳各各懴悔即便
命終託生人天是諸地獄悉皆空虚无受罪
者唯有不信誹謗一乘海空智藏饑渴逼切
於此獄中百千餘歳未曽得聞甘露之名未
曽得聞甘雨之潤當爾之時地獄空虚爾時
光中復有百千眞仙童子各各手把金蓮玉
花一一蓮花皆有道士莊嚴最上世之无比
爾時花中眞形道士眞相道士眞惠道士法
喜道士法成道士法解道士法澤道士法眞
道士法樂道士妙嚴道士妙心道士妙見道
士妙苑道士妙花道士妙相道士爾時道士
各共集會或行或坐或卧或住各奏妙音吹
鳯笙琴箏筑箜篌鳯凰孔雀獅子白虎嘯歌
邕邕音聲和雅是男是女莫不㝷聲得見地
獄畜生餓鬼若人非人悉皆歡喜爾時
天尊爲諸衆生說一乘寳藏或說三洞明科
或說丹書成就三乘利益一切或說出家坐
於空城七寳莊嚴轉妙法輪轉法輪巳是時
國人一切衆生悉皆得益盲者見色聾者聽
聲瘂者能言跛者能行貪者得冨貧冨齊等
不信者信如是衆生无量无邊修行一乘海
空之藏
爾時復有天龍鬼神虚空龍鬼猛馬八威羌
胡氐老若人非人悉共同聲如是讃言善哉
善哉无上天尊多所利益說是語巳踴躍歡
喜或歌或舞禮拜恭敬圍繞讃歎燒香散花
憧蓋伎樂種種音聲微妙具足振於座所供
飬天尊大慈夭尊哀愍我等生居邊地有人
之形不具種智云何海空乘七寳臺爲諸衆
生說一乘智藏如是希有難見難聞云何說
言我身亦病唯願天尊分别解說今衆見明
爾時
天尊答天龍曰喜哉善哉善男子汝已具足
智慧甚深能爲淨供種種香花種種甘味種
種伎樂種种寳幢善男子汝巳成就智慧辯
才巳曽供飬无量无邊三世天尊是故汝今
善能香淨種種供養喜男子我於過去无量
无邊幽幽冥冥龍漢赤明隨劫岀號无名无
形爲諸天人說是一乘海空智藏開示分別
思惟義味爲衆敷演讀誦書寫装潢縚軸流
通徧於十方世界一切衆生悉得利益善男
子我從是來未曽有惡煩惱業障未曾誹謗
未曽不信未曾違逆未曾破毀從是以來身
心安樂无諸苦惱善男子汝等衆生住煩惱
城多諸病惱腹病心病不知一乘祕宻之藏
隨語方便謂言海空腹病心病天龍汝言海
空智藏是大法師爲衆說法而海空者實非
海空天龍汝言海空智藏而智藏者實非智
藏天龍汝言海空智藏是眞是仙而海空者
實非眞仙天龍汝言海空智藏是人是獸是
鳥是蟲是草是木是水是火是石是土而海
空者實非人獸實非鳥蟲實非草木實非水
火實非土石如是等說皆是海空祕宻之藏
善男子汝言海空猶如海水而海空者實非
鹹味汝言海空猶如父母兄弟妻子而海空
者實非父母兄弟妻子汝言海空是大船師
能度大海而海空者實非大船非度大海汝
言海空腹病心病而海空者實非病病汝言
海空住七寳城而海空者實非住住汝言海
空啓請藥方而海空者實非啓請以如是空
是海空智藏是海空城是時天尊說是語巳
座中衆生若男若女發平等心善能修治身
口意業當捨命時親囑父母兄弟夫妻當取
屍骨或於水中或於火聚或於山野豺狼虎
豹鴟梟鴛鴦競共食噉是其魂神心意爽識
即生善道人中國王化度一切普天治人善
心供飬一乘海空智慧寳藏
爾時國中有一長者名曰法勝而於座中四
大疼痛𠋣卧牀席終日終夜不索飲食命似
欲終家親妻子圍繞涕哭長者囑言汝勤家
業慈心布施今我病源將似命終但生老死
死何可辭於是妻子聞是語巳加復號呌動
於座所是時衆中若大若小各共彈指唱言
海空祕藏之力云何衆生悲心切慟爾時長
者忽便瘥愈如非病時於是長者心自念言
一乘海空威神之力巍巍堂堂三界竒尊難
可思議我今思惟一乘海空是我形壽是我
命資是我惠飯是我法漿我當云何於是即
選家親子孫若男若女聰慧上哲一十三人
遣令出家修治一乘海空智藏燒香禮拜書
寫讀誦思惟義味爲衆敷演復以金車銀車
玉車珊瑚琥珀眞珠等車復有米倉鹽倉五
榖諸倉綾羅錦綺紋繒等綵悉皆布施牛馬
驢騾四散遊意造諸靈臺七寳明觀房廊重
閣前堂後堂前殿後殿七寳九重微妙靈臺
七寳九重微妙樓閣四方重壘箏筑箜篌音
聲相和隱隱闐闐於是國人或老或少經過
靖所各自歎言善哉善哉功德巍巍難可思
議於是諸人各自發心修造觀舍或大或小
隨力供養殿堂寳臺樓閣房廊於是諸堂復
有明師集衆講說一乘海空祕宻之藏
爾時國中若男若女有善心者讀誦一乘海
空智藏一字一句一行一偈稱其名號海空
智藏者如是諸人即得人天逍遥歡樂不墮
地獄畜生餓鬼離衆惱疾入一乘藏是名希
有稱其名號善男子若有衆生聞經名字聞
巳敬信如是諸人所有一切煩惱重病皆悉
除滅不信誹謗之罪譬如妙藥雖能療愈種
種重病而不能治巳死之人
爾時海空白天尊言云何滅罪斷除誹謗不
信之人云何得善隨作隨受云何平等一心
修行一乘寳藏
天尊答言善男子云何隨作隨受善男子若
有衆生發露懴悔從生死際所作諸惡皆悉
發露至於无罪以是因縁是名所受善男子
譬如大王巡行正路其中空城悉皆逃走如
是發露一切諸惡亦復如是善男子云何不
滅誹謗罪者若有衆生不信一乘海空智藏
作憍慢心雖作衆惡於是作惡永无回向以
是義故不入一乘不滅離謗善男子縱使一
心无量衆生一時得入海空智藏以是因縁
不見一人誹謗不信得入一乘海空智藏以
是之故不信之人不滅誹謗
復次善男子云何平等一心修行一乘寳藏
若有衆生或行或坐思念大乘不見我相不
見他相不見大相不見小相長短白黒等相
如是之相亦无相想平等一乘猶如虚空无
大无小无聖无凡何以故若有人言是我身
者即是道種即是道性有道性故身中即有
七十二相八十一好是故我說不異聖人天
尊金口玉簡之說善男子若如是說即是海
空即是智藏於无量劫離諸煩惱得見海空
平等之相何以故我今所說實无我相亦无
我我亦无我所以是因縁隨文而說究竟平
等善男子譬如伎師種種巧作隨其王命往
他國土喪其身命亦不敢違智者說言一切
衆生皆有道性故隨縁而說不惜身命亦如
伎師不違王命亦復如是
復次善男子若有衆生不信一乘海空寳藏
謂言不善非彼所說非眞實言善男子若有
衆生作如是說是惡知識是大五逆如此之
人不可親近不共居止何以故此人現世即
得蟲癩瘡爛之病蟲臰流出膿血流出或大
或小悉皆遠離善男子者有衆生聞一乘經
心生歡喜彈指讃歎如是之人從天上來形
相挺特動爲法師衆所歸仰如是之人即離
煩惱出生死身得金剛身白日昇騰七寳玄
臺善男子若有女人得見一乘海空智藏即
便恭敬燒香願念一頃之間見得轉身變成
男子善男子此經威神能爲一切有形无形
有命无命未發心者皆令發心未安樂者皆
令安樂未昇天者皆令昇天未離苦者皆令
離苦未得道者皆令得道
爾時海空白天尊言云何而言未發心者皆
令發心
天尊答言善男子譬如人夢若於夢中夢墮
地獄受諸苦惱即生悔心哀哉我身自招此
罪我今得脫必定當發大慈之心我今所見
最是苦切覺時已知无上正法有人威神能
爲我等漸漸成就作如是念是名發心善男
子若有善心清信道士若男若女及諸天魔
異道善能發心受持一乘海空寳藏讀誦書
冩思惟義味爲他敷演令諸衆生當得解脫
離煩惱城善男子彼天魔者常受大王種種
供飬象馬車乘國城妻子爲王說言我往山
所見一老公爲衆說言无上大道我今眞法
都无是言大王今聞老公幻術或於人民八
方賢士共來集會我今與王共化衆生王若
不遣國當破壞
爾時大王得聞是語即於夜夢山中老公是
王親父欲爲大王說一乘寳藏王悟之時思
惟一乘其義云何即白大師今王得夢山中
老公欲爲大王演說一乘祕宻之藏
爾時天魔卑顏答王國當欲滅王心散亂於
是天魔即現神通風雨洪災七日七夜雨當
不息王大惶怖即白師言王今邪夢心亦不
動唯願聖師爲除災禍舉國奉乘不敢當違
爾時者公體放光明徧照諸國復以手指於
天魔所爾時邪徒即滅神通風散雨消王大
歡喜即便頂禮白大人言王今小智不覩天
顏雖奉天魔常念慈尊昨晨夢中有人爲王
說一乘寳藏未審一乘其義云何王師天魔
常以說言世間无常是生是滅以是因縁國
城妻子象馬車乘悉皆施散冀當常樂離苦
无常
爾時老公發微妙相現眞童子七十二相八
十一好光相挺特答大王言我今愚劣識不
及遠常聞海空一乘智藏无彼无我平等虚
空三清衆聖念念无常云何俗行即是生滅
三界无常何以故有常无常有生无生絓是
諸類一時蕩滅云何有常受无常施若有无
常施常樂者以无常施求常樂異常无等常
云何而言俗行无常善男子譬如乘船船主
欲没心專念言莫逢風浪而有二人白其主
言請度彼岸船主思惟我船天靜可度即載
二人共到彼岸往於水中即便覆沒善男子
天魔度王亦復如是雖受王施國城妻子象
馬車乘而同與王墮无常道地獄之中
爾時天魔聞是語巳心生慙愧專注道前聽
一乘智藏海空之味即便歎言善哉善哉是
我眞父是我眞命我今云何復以國城七寳
之具種種布施建大齋會盡心受持海空之
藏爾時四衆聞是語巳心大歡喜稽首道前
各還本座一心諦聽
爾時海空智藏從座而起安庠雅歩從容无
畏猶如獅子在七寳林稽首作禮上白天尊
言如是經典微妙寳藏種種功德種種智慧
甚深微妙不可思議大哀天尊是我今者一
切衆生煩惱障重造三惡罪生不信想謗是
經典如是諸人悉有道性云何復言墮於地
獄若使是人有道性者云何復言无常苦惱
若有衆生斷善根時是名三惡若斷善根萬
物衆生所有道性云何不斷道性若斷道性
云何復言常樂自在如是等輩於事云何若
決定者云何得成人天上道乃至下仙眞人
道士大慈天尊若人天道至下仙道是決定
者亦不應得成就天尊一乘海空祕宻寳藏
不動之地若有衆生犯諸惡者不得決定人
天上道乃至下仙學眞道士亦不決定如是
不定大哀天尊亦復不定若道不定一乘海
空智藏經典亦復不定及一切法亦復不定
云何不定除不定罪若言不定除不定罪是
則已成眞仙道士亦應不定已入一乘海空
寶藏亦應還出墮生死罪若如是者智藏之
性則爲不定不決定故當知无有一乘海空
祕宻寳藏云何說言得入一乘海空寳藏爾
時
天尊以大慈悲故答海空言善哉善哉善男
子海空智藏汝今橋梁爲欲利益一切衆生
令得安樂憐愍慈念諸世間故爲欲增長發
大乘心爲諸眞仙作如是問善男子汝已親
近過去天人於諸法所種諸善根久已成就
平等功德降伏衆魔令其退散巳教无量无
邊衆生悉令得悟眞仙童子發平等心汝巳
通達一切諸法甚深微妙祕宻寳藏巳於過
去无量无邊諸天人等得聞一乘如是甚深
微妙之義欲令衆生未見者見欲利益之一
切衆生若人非人善男善女若大若小善男
子有能諮問是經義味今當誠心諦聽諦聽
吾當爲汝分别演說善男子一誹謗者亦不
決定若決定者是一誹謗終不能得人天仙
道以是不決定是故能得如汝所言道性不
断云何而言一誹謗者斷善根生善男子根
有二種一者内根二者外根道性之中非内
非外以是義故道性之生不斷不斷復有二
種一者有爲二者无爲道性之中非有非无
是故道性不常復有二種一者眞常二者无
常道性之中亦非有常亦非无常以是之故
道性之生不斷不常若是斷者則應還得若
不還得則名不斷若斷巳得名一誹謗犯諸
惡罪亦是不定若決定者犯諸惡罪終不能
得人天仙道若謗一乘智藏經典亦復不定
若決定者謗正法人終不能得人天仙道作
三惡罪亦復不定若決定者三惡之人終不
能得人天仙道色與色相二俱不定眼耳觸
相至无明相一切諸法皆亦不定善男子譬
如儛師於大衆中化作城郭象馬車乘作諸
瓔珞嚴身之具城邑聚落山林樹木泉池河
水於彼衆中有諸衆生无有智慧覩見之時
悉以爲實其中智人知其虚誑以幻力故惑
人眼目善男子一切凡夫乃至下方地仙道
士於一切法見有定相亦復如是眞人童子
於一切法不見定相善男子譬如小兒於日
光中見熱時炎謂之爲水有智之人於此日
光終不妄生實水之相但是虚炎誑人眼目
非實是水一切凡夫及至下方地仙道士行
小乘學見一切法亦復如是眞人童子於一
切法不見定相善男子譬如空谷因聲有響
愚人聞之謂是實聲有智之人解无定實但
有音聲誑於耳根善男子一切凡夫於諸法
中亦復如是見有之相眞人童子解了諸法
悉无定相見无常相空寂等相无生滅相以
是義故眞人童子見一切法是无常相善男
子亦有定相云何爲定寂滅清淨當樂自在
入海空智藏善男子五通地仙亦復不定不
決定故屡經延康久億萬劫得人天道亦復
不定不決定故復經一劫得海空道善男子
海空今者在八騫林七寳城中示現竒特七
十二相欲入一乘海空智慧祕宻寳藏令諸
來生未得无上一乘正道悉皆能得亦令四
衆諸弟子等及諸善人生大歡藥欲令天人
辦諸淨供設大齋會供飬一切人及非人普
蒙利益善男子時此衆中咸自共言海空住
於一乘寳藏當知海空无上師父住於寳藏
何以故海空常樂不變易故住於寳藏我等
四衆咸自思惟海空寳藏不決定者當知海
空亦復不定以是義故海空寳藏亦不決定
善男子當知海空亦復不定海空非空亦復
非海非空非非空非海非非海非天非非天
非尊非非尊非人非非人非鬼非非鬼非地
獄畜生非非地獄畜生非衆生非非衆生非
法非非法非色非非色非心非非心非有非
非有非无非非无非常非非常非幻非非幻
非名非非名非說非非說以是因縁善男子
了解諸法一切法空以是義故故名海空故
名智藏善男子何故海空而非海空說空說
海空者即是十方无量國土化作諸王大王
小王於无量劫巳捨王位遊遁山林思惟一
乘海空寳藏是故非王亦非非王海空生時
生於非生亦非非生何以故昇玉京頂化生
下方是故海空非非生夭亦非淨天何以故
世間諸法所不能染猶如蓮花從於塵水不
受塵水是故海空生於諸法亦非諸法亦非
智藏是名海空是名智藏善男子是故海空
者亦非眞人童子是海空亦非非空亦非非
藏何以故海空久於无量劫中離人有故是
故海空亦非非人亦非非鬼何以故亦以鬼
像化衆生故是故海空亦非非鬼亦非地獄
畜生何以故海空巳久離於諸惡是故海空
非非地獄亦非衆生何以故久已捨離衆生
性故演說衆生微妙之相是故海空非非衆
生亦復非法何以故諸法各各有別異相唯
有海空具足一相是故海空亦非非法亦復
非色何以故身色已有七十二相八十一好
色相之幻如炎如響是故海空亦非非色又
復非心何以故心想寂滅同如虚空是故海
空亦非非心亦復非有何以故海空自在清
淨微妙是故海空亦非非有亦非非无何以
故海空有无去來坐卧亦現金剛是故海空
亦非非无亦非非常何以故身有分故是故
海空亦非非常云何非常以有知故常法无
知如虚空相海空有知是故非常亦非非幻
何以故金剛之身不傾不動分此一身爲无
量身无量之身復是一身或作大身或作小
身男身女身童男女身是故海空亦非非幻
亦非非名何以故无名无形寂滅常樂是故
海空亦非非名亦非非說何以故說无所說
如炎如電是故海空即非非說爾時
天尊說是語巳黙然不勤又答海空言善男
子一切凡夫不見煩惱一切凡夫於未來世
悉有疑心不見煩惱
爾時海空智藏白天尊言大哀天尊云何凡
夫不見煩惱於煩惱中當有身耶當无身耶
過去世中身本有耶身本无耶未來見在是
身有耶是身无耶若有身者即是色耶即非
色耶身屬他耶不屬他耶非屬非不屬他耶
有命无身耶有身无命耶有身有命耶无身
无命耶身之與命俱有常耶俱无常耶常无
常耶非常非无常耶爾時
天尊安心含笑答海空言善哉善哉善男子
一切凡夫有身无身煩惱之身何以故煩惱
身者皮褁膿血障於道性是故衆生不見煩
惱有眞道性眞道之性不在中間亦不有耶
亦不无耶非過去耶非見在耶非未來耶非
色心耶非自他耶非有命耶非无命耶非有
身耶非无身耶非有常耶非无常耶
爾時海空稽首作禮白天尊言如是所說非
有身耶非无身耶云何煩惱障於道性之身
從父母耶從微塵耶從幻化耶從自然耶從
虚空耶從變易耶從善生耶從惡生耶從畜
生生耶從地獄耶從天上耶若從父母生道
性者云何父母是煩惱非煩惱耶若是煩惱
云何能生眞道性者若是眞生應常云何眞
性從煩惱生若從煩惱煩惱障惑墮於地獄
道性之生亦墮地獄苦其不墮云何道性從
煩惱生若无煩惱云何煩惱障於道性以是
義故唯願慈尊垂哀愍說時衆顒顒欲有所
聞爾時
天尊發微妙音答海空言善男子言道性者
无性之性非有法性非无法性道性之生亦
有亦无善男子言道性者非有身生非无身
生非非有无亦有身生亦无身生善男子云
何煩惱障於道性言道性者即煩惱生非煩
惱生亦是煩惱亦非煩惱煩惱云何障於道
性善男子譬如黑雲障於日光日光之光不
生不滅不去不來不有不无道性之生亦復
如是善男子道性之生非父母生是父母生
何以故若父母生父母生巳生无所生无生
之生譬如花果花生无果果生无花道生之
生亦復如是道性云何從父母生善男子云
何道性從微塵生言道性者是微塵生非微
塵生是幻化生非幻化生是自然生非自然
生是虚空生非虚空生是變易生非變易生
是善因生非善因生是惡因生非惡因生是
畜生生非畜生生是地獄生非地獄生是天
上生非天上生以是因縁无生之生生生无
生非无法生非有法生若如是者生相不生
若是无者无相不无不无不有是故道性之
生生之生生生生不生善男子子向難云若
從父母生道性者云何父母是煩惱耶善男
子今當爲說言道性者從父母生善男子譬
如蓮花從淤泥生泥生之生亦不是泥亦不
非泥道性之生亦復如是亦是父母亦非父
母善男子譬如人屋人寄屋生屋非有人道
性之生亦復如是如木寄生隨木而生生非
木種道性之生亦復如是生於煩惱非煩惱
種若是煩惱云何道性猶如虚空相不可得
以是當知非煩惱本亦非衆生亦非非非生
善男子一切衆生若從父母因縁而生不識
因縁妄造諸惡生分别想不信經典不愛衆
生任命生死无復極巳以是因縁分别善惡
不攝六情生種種愛謗一乘海空寳藏聞說
不聞聽說不聽起種種念以是因縁或得癩
病或得聾盲或受畜生牛馬猪犬或受人形
六根不具雖有人形而无情智善男子吾於
昔時說是經典諸天魔王共來座所起種種
謗亂於四座須㬰之間是諸天魔各領眷屬
歸還本國中路而宿於是其夜忽逢毒雨三
日三夜或生黄毒或生癩毒爾時羣魔染得
毒病或生癩病病生深重便大憂苦各自念
言我今云何生大憂苦頭面瘡痛以是念言
我必當死從身生身從生至生生大布施生
大功德願捨我身得正人身願捨邪智得依
正智是諸天魔臨命欲終復在泥黎便大愁
煎哀哉我身生何所犯違何經戒而致斯苦
於是其中我大慈故即放光明照於十方无
邊世界一切衆生三塗地獄是諸鬼中莫不
照了得見一乘海空寳臺又見海空聽受一
乘深實義味暁諸前身作於惡因生種種意
誹謗經典生不信想便發懴悔我今歸命一
乘海空无上天尊天中法師海空眞士我今
歸命无上天尊天中法師海空眞士我今歸
命无上天尊天中法師海空眞士三唱懴巳
爾時東方有大寶城浮空而來是諸天魔見
寳城巳病即瘥愈復來詣座聽受說法安心
不動即見海空一乘寳藏得見藏巳信受一
乘海空經典一行一句一字一偈晝夜思惟
一心恭敬是諸天魔即得變身爲智慧身爾
時地獄空虚无受罪者是時國中諸大賢士
各共護言是我國土得三寳力即於時中建
大福耶於寳臺前殿後殿四方整界房廊重
閣箏筑箜篌音聲和合哀婉妙好不能聞見
爾時國中或男或女聞其音聲皆發善心讃
歎一乘海空寳藏爾時臺中有大明師日日
演說一乘海空經典普度衆生若人非人成
就種智利益一切於是
天尊說經周徧黙然不動四座賢士國王長
者若大若小各得利益俱起作禮奉辭而退



太上一乘海空智藏經天之五





太上一乘海空智藏經卷之六月六
　　持誡品
爾時海空智藏與諸天人眞仙童子地仙道
士俱起作禮長跪擎拳白天尊言大哀天尊
是我今者遊於下方見諸衆生若人非人住
於下方煩惱城中是諸天魔野道惡鬼共相
惱害不能自安各各愁煎便大怖畏莫知依
止云何一乘海空淨戒廣利天人无量衆生
令得安樂受持依止清淨妙戒唯願天尊哀
愍我等分别演說清淨妙戒普令衆生常住
安樂爾時
天尊答海空言善哉善哉善男子眞人童子
汝等應當一心諦聽受持一乘无礙淨戒令
得利益當來衆生善男子善女人專心思惟
五種淨戒云何爲五善男子一者道戒二者
聖戒三者眞戒四者仙戒五者衆生戒善男
子眞人童子常當修習是五種行
爾時海空白天尊言如是所說五種戒行云
何道戒而得流行爾時
天尊答海空言善哉善哉善男子所言道戒
是一乘經祕宻寳藏生種種相行所謂百八
十戒三百大戒无戒之戒亦非有戒亦非无
戒非非有戒非非无戒亦非常戒亦非斷戒
非斷常戒非非斷常戒善男子譬如虚空一
切善法因之増長言道戒者亦復如是是諸
衆生若得聞見一乘祕宻海空寳藏皆生信
心應當思惟眞道妙戒常樂我淨具足功德
无上正法
爾時海空白天尊言云何聖戒得爲橋梁
天尊答言善哉海空善男子所言聖戒從四
民天下仙道士國王長者得聞正法一乘智
藏微妙經典皆當愛樂貪求大乘祕宻寳藏
捨離所愛六親眷屬及所居宅金銀珍寶微
妙瓔珞香花燈燭伎樂導從及諸奴僕男女
大小象馬車乘牛羊雞犬猪豚之屬復作是
念居家逼迫猶如牢獄一切煩惱從之而生
一切饑餓從之而生於是思惟我等云何從
身是生死身是煩惱身是蟲糞身是餓虎身
如是等身受種種惡我等云何應當出家修
學无上正眞妙道於是發心欲出家時邪魔
異道生大憂苦是諸魔道復當與我興大戰
爭我常念言如是我等云何復當與人戰爭
是時我等即至道塲得見天尊及諸弟子威
儀具足諸根寂靜其心柔和清淨寂滅我等
衆生即至其所而求出家入於道塲著大法
衣旣出家巳奉持禁戒威儀不缺進止安詳
无所觸犯乃至小罪心生怖畏護戒之心猶
如金剛復當得聞一乘海空祕宻寳藏善男
子譬如有人持一漆盤欲度大海爾時海中
有一魔賊即從此人乞索漆盤其人聽已思
惟念言我今若與必定沒死於是答言今者
魔賊汝寜殺我漆盤叵得魔賊復言汝若不
能全與我者恩惠其半是人猶故心存不與
魔賊又言汝若不能惠我半者請願與我三
分之一是人又言寧當倶死終不與盤魔賊
又言唯願大慈哀愍我等施我手寳是人思
惟即自念言是我寳者終不與汝魔賊又言
若復不能與我寳者我今饑窮衆苦所逼願
當濟我如微塵許是人復言然我今日方當
度海不知東西近遠云何苦當與汝我今身
者大海之難何由得往又恐中路沒水而死
恨復何及善男子眞人童子護持禁戒亦如
彼人護惜漆盤不與魔賊善男子眞人童子
如是守護微妙淨誡亦復如是魔賊又言汝
當信我終不相欺但捨漆盤護持餘盤以是
因縁令汝安穩得至彼岸其人爾時應自念
言我今寜沒於大海中終不毀盤魔賊又言
汝若不能毀漆盤者可欲汝毀手上眞寳以
是因縁令汝安穩得到彼岸如是其人亦復
不毀魔賊又言汝若不能捨手上寳亦可捨
汝身上明珠以是因縁今汝安穩得至彼岸
爾時其人亦復不捨爾時魔賊思惟良久反
面而退於是其人乘漆盤行得到彼岸思惟
念言我今行者魔賊來難我執漆盤堅固不
捨得到此岸當由我心牢固不捨如是漆盤
手寳明珠足下金鐺護持堅固起造成庫安
著寳盤善男子海空智藏若有衆生護持海
空微妙淨戒堅持牢固亦如其人護持寳盤
亦復如是
爾時海空白天尊言如是所說眞道聖戒微
妙功德不可思議如是功德生種種念修種
種行云何眞仙受持戒者爾時
天尊答海空言善哉問者善男子若有衆生
息世榮禄不作販賣輕秤小斗欺誑於人因
他形势取人財物田宅倉屋不畜象馬車乘
牛羊騾驢雞犬獼猴孔雀鸚鵡童男童女大
男大女奴婢僮僕金銀瑠璃𤥭璖等寳悉皆
施散進求奉受眞人淨戒善男子若有衆生
於諸榖米大小麥豆𥞫粟稻麻生熟食具常
以一食未曽再食若行齋食未曽再食若行
齋食日至中食常知止足不受別請不復雜
食五辛薫物悉不食之如是身心无有穢惡
常爲諸天一切世人恭敬供飬尊重讃歎終
不捨離若男若女親近聞聽一乘海空微妙
寳藏善男子若有衆生不稸庫藏若金若銀
七寳金牀雜色編織悉不坐卧靜心不視象
馬車乘繒綵妙色鳯凰孔雀鸚鵡等色亦不
顧視亦不觀聽吹笛鼓琴箏筑箜篌伎樂之
聲亦不占相手足面目不作卜筮不作王子
不懷謟曲不嫉佞心平等愛念安穩之事善
男子如是眞仙微妙淨戒堅持在心遮制衆
魔得道眞性无有差別曉了分明善男子若
有衆生受持浄誡如是諸禁當作是願寧以
此身投於火聚深穴長坑終不毀犯如是微
妙眞人淨誡善男子眞人童子復作是願寜
以洋鐡周帀纏身終不敢以破戒之身常受
信心施主衣服善男子眞人童子復作是願
寧以此身卧於鐡牀終不敢以破誡之身常
受信心施主牀座善男子眞人童子復作是
願寜以此身受千善針不敢以破戒之身常
受信心施主甘露醫藥善男子眞人童子復
作是願寜以此身投於鑊湯終不敢以破戒
之身常受信心施主房舍屋宅善男子眞人
童子復作是願寧以身碎如微塵終不敢以
破戒之身常受信心禮拜恭敬善男子眞人
童子復作是願寧以熱鐡鈎其兩目終不染
心犯他好色善男子眞人童子復作是願寜
以熱鐡塞於耳門終不染心聽他音聲善男
子眞人童子復作是願寧以利刀割其鼻根
終不染心貪嗅諸香善男子眞人童子復作
是願寜以利刀裂其舌根終不染心貪著羙
味善男子眞人童子復作是願寧以斧刀斬
斫其身終不染心貪著諸觸何以故如是因
縁能令衆生墮於地獄畜生餓鬼善男子眞
人童子保護受持如是等戒悉以施行一切
衆生如是因縁欲令衆生護持禁戒得清浄
戒微妙具足成就一乘海空之戒善男子眞
人童子修持一乘清淨戒時即得往於玉清
之宫不傾不動不退不散善男子譬如玉京
隨風大小亦不能動眞人童子受持淨戒住
於玉京亦復如是善男子眞人童子常以一
心脩治一乘清淨戒者住於玉京不傾不動
亦復不爲諸煩惱内魔之所傾動不爲外魔
之所墮落何以故眞人童子坐道塲時騫木
樹下雖有天魔不能傾動善男子海空智藏
云何衆生清淨戒者是二十戒五戒三戒如
是等戒度生死戒是法橋梁捨惡防罪觀法
性空亦空不空不空空故故有我身我今觀
身頭足耳目皮肉筋骨脾腎心肺肝膽腸胃
五根等藏大小便利涕唾目淚肪膏腦膜骨
髓膿血悉皆不淨如是觀念誰有是我我爲
屬誰住在何處誰屬於我爲畜生耶爲餓鬼
耶爲人天耶爲草木耶爲魚蟲耶復作是念
骨是我耶離骨是耶復作是念骨色異相青
黄白色如是骨相亦復非我何以故我之身
相亦非青黄及白等色我今思惟是我之相
非我之相復作是念如是骨者從因縁生依
因足骨以受我踝依因踝骨以受我𨄔依因
𨄔骨以受我膝依因膝骨以受我䏶依因䏶
骨以爱我臗依因臗骨以受我腰依因腰骨
以受我胦依因胦骨以受我肋依因肋骨以
受我項依因項骨以受我頷依因頷骨以受
我齒依因齒骨以受我髑髏復因項骨以受
我肩依因肩骨以受我臂依因臂骨以受我
腕依因腕骨以受我掌依因掌骨以受我指
善男子如是我觀種種依因種種骨相是我
依因是我根柱我當思惟觀此身時所有骨
相一切分離得是觀巳即斷諸欲復作是念
我身死生猶如流水亦復非我若識非我或
生或死或復是我或復非我復作是念我是
化生我非化生是四大造非四大造四大之
中何大是我何大非我善男子譬如箜篌隨
風出聲何絃有音何絃无音善男子四大造
我亦復如是是故我身因縁和合猶如幻化
隨聲而有種種形相種種所造汝等衆生應
當一心受持一乘海空寳藏祕宻之戒
爾時海空智藏即起于座𥟵首道前白天尊
言如是所說若有衆生善男善女一心正念
恭敬讃歎受持一乘清淨戒者常念守護如
是之人若有外魔共來亂忽我等門徒令其
斷命絶於外魔如此門徒若墮地獄无有是
處何以故此門人者是我神剛是我力士能
護衆生持受淨戒云何其人墮於地獄爾時
天尊讃海空言善哉善哉善男子如汝所說
我於往昔化生下方作大國王名曰法明常
以受念大乘經典善心信敬无有麤惡嫉妬
之心口常演說愛語善語財物布散貧窮孤
獨勇猛精進无有休息
爾時東方聞有一乘海空智藏微妙經典我
於是時憂秋悲泣不能自止動於國内王后
太子及諸羣臣各共涕泣爾時龍獸麒麟師
子鳯凰孔雀鸚鵡白鵠悉來翔集於是大臣
瞻仰王顏開容明色啓白大王今者云何涕
泣之聲爾時大王答大臣言我聞東方有大
乘經海空寳藏但我王恨不能自往是故憂
愁爾時國中有大長者自生惡念種種誹謗
生不信心啓白王言臣聞一乘海空寳藏是
幻化術但是道家妄造此耳須㬰之間爾時
長者身體黄赤蟲臭流出髮毛墮落形如餓
鬼項如牛領爾時大王即斷其命以是因縁
不墮地獄善男子擁護攝持一乘寳藏微妙
經典乃有如是威儀神力巍巍堂堂不可思
議善男子衆生住時於三界難有諸病苦云
何爲苦生苦病苦死苦怨苦憎苦離苦别苦
是故衆生煩惱障苦隨有生處皆悉貪受以
其不見老病死故善男子譬如毒虎口能殺
人脚手亦能三界衆生住於諸有亦復如是
善男子譬如大海彼岸之國多有甘露若有
食者年得三千除諸病苦安穩快樂愚癡之
人貪其味故装治船舫往彼給取不知海中
有大鱗魚能吞船舫
爾時諸人即發去取不知大魚已吞船没是
故智者不貪彼味令得安穩善男子眞人童
子不欲貪愛煩惱之味亦復如是善男子眞
人童子住海空藏觀煩惱苦亦如智人觀於
魚船不生歡喜善男子人生老衰常恒快樂
貪於愛慾譬如池水蓮花中生開敷鮮榮甚
可愛樂遇天霜雹悉皆毀壞善男子人生快
樂愛於色慾煩惱逼身墮三塗苦亦復如是
譬如折軸无所復用老亦如是不得逺少譬
如陸龜心常念水善男子亦復如是雖爲老
容恒憶壯年譬如秋月池中蓮花一切衆人
之所樂見而忽萎黄人所棄薄善男子盛年
壯色亦復如是悉爲一切之所愛樂而忽老
容衆人所惡亦復如是善男子譬如甘蔗旣
被壓巳滓无復味善男子壯年興盛亦復如
是旣被老容无有情欲善男子譬如磨鏡日
日常執不離心胷善男子人亦如是壯年華
整老則衰羸形神枯悴常思壯時不離心胷
善男子眞人童子脩行一乘海空寳藏觀於
病苦恒有畏怖不安穩念善男子譬如𡨚家
恒有憂愁眞人童子亦復如是觀於煩惱恒
有憂愁譬如稻莠節蟲即死善男子人亦如
是人有復病難可醫治須臾則死譬如王駕
大臣前行王居其後臨至陣敵五臣追逐不
能相離善男子眞人童子亦復如是隨衆生
病不能捨離安樂衆生觀其病苦善男子眞
人童子脩行大乘寳藏經典觀於衆生死壞
苦惱如火災起能除一切唯有寳臺力所不
至善男子災火起燒滅除一切唯有眞人住
於大乘海空寳藏火不能及亦如水災一切
渰沒唯除蓬萊力不及故善男子水没三界
一切衆生悉皆渰沒唯有眞人住大乘船海
空寳藏復次譬如鸚鵡能聲能言鳯凰孔雀
悉來翔儛善男子眞人童子持此經時一切
衆生悉來讃歎亦復如是爾時
天尊以慈惠眼照彼地獄衆生餓鬼人及非
人各各涕泣哀哉我等生在地獄枷鏁杻械
禁繫我身日生日死无有休息爾時萬劫祼
形餓鬼自念思惟我爾云何生於苦地我前
當作爲復云何爲誹謗耶爲貪愛耶爲邪見
耶爲惡逆耶爾時有一髑髏无形餓鬼思惟
我今云何骨肉各處受種種苦日生日死无
暫安時我前當作爲復云何爲劫盜耶爲捨
他耶我今苦者復有父母爲我獨耶父母兄
弟恩愛百親悉在何方作是念巳各各涕泣
𨄔臂而止爾時
天尊變作牛頭即便告言汝等餓鬼得見天
上諸仙人不餓鬼答言實見實見又問餓鬼
汝見天上香飯妙味甘露藥不餓鬼答言實
見實見爾時牛頭告餓鬼言彼等仙人是汝
親弟昔在王家汝爲長兄常行惡逆殺害无
度縱情愛慾遏斷他婦恃强抑弱嗊嗃自是
弟常慈念施散貧窮樂於山水隱㝷道德汝
但斷遏不與弟同弟得飛仙天給香飯甘露
妙味汝爲餓鬼饑渴難忍爾時餓鬼聞是説
已各共涕泣聲如雷震隱隱隆隆爾時地獄
若男若女若人非人各各舉手仰天擎拳唱
言苦哉苦哉於是地獄悉皆停考若男若女
各共安坐爾時空中有一仙人告餓鬼等今
我甘露汝能服不我甘露者能令衆生不饑
不渴不生不死不苦不樂餓鬼答言饑窮之
急寧能不服
爾時仙人即授甘露餓鬼等輩一人二人十
人百人千人億人无不飽足爾時仙人告餓
鬼言我有妙藥汝能服不是我藥者服令衆
生斷諸苦惱住安樂地於是餓鬼各自答言
千身之苦願爲救拔仙人於是即授一乘海
空淨戒爾時餓鬼得受戒巳即得變身化生
端正得了三世善惡之根復次善男子海空
智藏善知无量方便之力化度衆生除苦惱
城善男子譬如良藥能除衆生種種病根善
男子譬如智人善解衆語爲諸衆生作大譯
師善男子譬如眞金隨人造作種種瓔珞善
男子海空亦爾常以法教隨諸衆生種種分
别方便演説令諸衆生見无有我无有我故
諸行无常何以故以是因縁諸法无我有我
生者則知无常是諸衆生餓鬼等輩无有一
法不從縁生以是因縁轉輪生死
爾時海空白天尊言云何諸法生无有我若
无有我亦无𡨚親旣无𡨚親云何餓鬼各共
涕哭爾時
天尊答海空言善男子我今演説諸法无常
无有我者欲令衆生觀於无我亦无有生无
有生故生已滅故如電石光如炎如夢如幻
如化善男子是我身者從父母生父母變已
是我身者亦變无生是故當知一切諸法无
有我者以是因縁悉皆无常善男子𡨚親餓
鬼從因縁生何以故譬如貨易齎持雜寳遠
到他國種種貪求忽被賊傷喪其身命善男
子愚癡親色馳行東西不辭日夜忽被毒傷
亦復如是復次譬如官禄恃其氣力抑於百
姓自作无道忽被執繫枷鏁杻械禁縛其身
形體損瘦如百年病善男子一切衆生恃其
三毒貪行十惡忽被命斷變成餓鬼地獄牛
頭拷楚无寜亦復如是
爾時海空白天尊言如是説者難可思議微
妙上法輪轉周徧乃作如是分别眞性譬喻
甚深智慧海空祕宻寳藏具足功德利益衆
生度脫一切猶如惠船度生死海爾時
天尊答海空言善哉善哉善男子汝今何故
於一乘中生種種想善男子海空智藏寳是
甚深微妙功德不變不異湛然常住猶若虚
空善男子若有衆生計海空藏是我身者我
即常住不壞不敗我即海空海空是我我即
是道道即是我我即天尊天尊是我我即一
乘智慧海空祕宻寳藏能説妙法令諸衆生
聽受讃歎是我法輪若有人言我是常住无
有變易云何說言轉大法輪是故汝等應當
說言天尊上人乃能輪轉說大法輪善男子
譬如六根因眼縁色因色思惟因縁和合得
生眼識善男子眼不念言我能生識因色思
惟終不念言我生眼識善男子如是等法因
縁和合是我法輪善男子天尊上人亦復如
是因於六情觀了諸法復因咽喉舌齒脣口
言語音聲說大法輪以是義故終不念言我
轉法輪善男子譬如木火因手因鑚而得生
火木火之生終不念言是手鑚生火亦不言
我能自生善男子天尊上人常轉法輪亦不
生念言我法輪善男子若不生念是則名爲
轉正法輪是轉法輪即名一乘海空寳藏復
次善男子吾昔於彼騫木樹下初說法輪九
萬天人俱來觀聽皆發信心樂於法所不起
于座
爾時天人即得无上微妙正果吾今於此七
寳城内初演一乘海空寳藏復有八百四萬
天人住於座所信心不退爾時天人即得四
天清淨道果
復次善男子一切天尊凡有説法皆悉名爲
轉法輪也何以故譬如聖王所有竒珍是名
輪寳是輪寳者能令衆生得安穩城上下迴
轉无有怨賊善男子是法如是能運衆生到
安樂處无有煩惱善男子汝等於今應當讃
言一乘海空智惠寳藏是正法輪功德微妙
難可思議
爾時海空白天尊言天尊上人演於此法是
大法輪非爲不知所以問者爲欲利益諸衆
生故廣了一乘海空智藏祕宻法輪非是凡
夫下仙學士之所能知爾時
天尊答海空言善哉海空善男子汝等已於
住大乘地所行正行所問正問善男子往昔
過去我於爾時作衆生身脩行一乘海空法
輪悉能通達一切外魔降伏其心不令毀壞
悉能受持一乘海空智惠法輪而作念言祕
宻寳藏一乘法輪微妙功德不可思議我等
衆生應當捨其臭形之尸除諸外魔穢氣之
身
爾時座中諸天魔王聞是語已即設大齋捨
施財寳所愛妻子及居舍宅象馬車乘奴婢
僮僕悉皆施散設淨香花種種莊嚴來詣法
所懺悔往咎爾時
天尊聞是語巳舉手撫几而答魔言善男子
一切凡夫不能善攝六根造惡别有煩惱爲
惡所牽至不善處善男子譬如惡馬其性剛
戾能令乘者至嶮惡處不能善攝六根造惡
亦復如是令人遠離海空善道至諸惡處譬
如惡象心未調順有人乘之不隨意去逺離
城邑至於林野不能善攝六根造惡亦復如
是將人逺離海空寳城至於生死林野之處
善男子譬如佞臣教王作惡六根佞臣亦復
如是常教衆生造无量惡善男子譬如惡子
不受師長父母教海无惡不造不調六根亦
復如是不順師長善言教勑无惡不造善男
子凡夫之人不攝六根常爲地獄畜生餓鬼
之所賊害亦如惡盜害及善人善男子凡夫
衆生不攝三毒馳騁五塵譬如牧牛不善守
護犯人苗稼凡夫之人不攝三毒常在諸有
多受苦惱善男子眞人童子修大乘經行大
聖道常能善調守制三毒怖畏貪欲瞋恚愚
癡憍慢嫉妬爲得一切諸善法故善男子若
人善守此三毒根則能攝心若能攝心則攝
三毒善男子譬如有人擁護於身則護國土
護國土者則護於身眞人童子亦復如是若
得聞見一乘海空微妙經典則得智慧得智
慧故則得專念六根若散念則能止何以故
是念惠故善男子如善牧牛説牛東西噉他
苗稼則便遮止不令食苗眞人童子亦復如
是念惠因縁守攝六情不令馳散眞人童子
有念惠心不見我相不見所相不見衆生及
所受用見一切法同法性相生於土石瓦礫
之相譬如屋舍從衆縁生无有定性見諸衆
生四大五隂之所成立推无定性无定性故
輪轉生死眞人童子於生死中不生貪著見
諸衆生於煩惱中生煩惱想是故啓請一乘
海空祕宻寳藏欲令衆生作種種法作種種
因作大船舫作大法橋善男子譬如畫師以
衆雜彩畫作衆像若男若女若牛若馬凡夫
无知見之則生男女等相晝師了知无有男
女眞人童子亦復如是於法異相觀於一相
終不生衆生之相何以故有念惠故眞人童
子脩行大乘海空寳經於時觀見端正女人
終不生於貪著之心何以故若觀相故善男
子眞人童子知於欲想无有歡樂不得暫停
如犬嚙骨如人逢火逆風而行如炭毒池夢
中所得别邊藥樹多人所擲亦如叚肉衆鳥
競逐如水上泡畫水之跡如織經盡如因趣
市猶如假借勢不得久觀欲如是多諸過惡
善男子眞人童子見諸衆生貪著香味音聲
之觸從昔久逺无數劫來常受苦惱一一衆
生一劫之中所積身骨如玉京山所飲乳汁
如四海水父母兄弟妻子眷屬命終哭泣所
出目淚多四大海虛空星宿以爲等數父毋
兄弟亦不能盡无量劫來或在地獄畜生餓
鬼所受苦惱生死无量不可稱計善男子眞
人童子深觀如是一切衆生受諸苦惱是故
慈念行生死苦不生爾時善男子譬如世間
有大衆藂方圓三千里爾時大王勑一賢臣
持一蜜瓶經由中過莫令傾覆若失一滴當
斷汝命復遣少剛拔刀在後隨而怖之臣受
王教盡心堅持往經爾所於大衆中雖見大
衆五情欲等心常念言我若施情著彼衆欲
當失所持大王蜜瓶若失王瓶命豈全濟以
是因縁堅固齎持不失一滴善男子眞人童
子亦復如是往於煩惱生死之中不失智慧
以不失故雖見五欲心不貪著若見淨色不
生色想唯觀苦相乃至識想亦復如是不作
生相不作滅相不作因相生和合相生智慧
相眞人童子住於爾所五根清浄故護持禁
戒一切凡夫五根不淨以不淨故不能護持
具足之戒不能善持眞性功德是故眞仙童
子常斷是故得无爲果常樂自在拔出有爲
永斷煩惱具足功德善男子復有離欲童子
常行无上甘露法藏故離於惡煩惱之業云
何爲離善男子若有衆生善能脩行一乘海
空微宻寳藏書寫受持讀誦講説思惟義味
深越世間生死煩惱以是之故是名離惡何
以故此經能辯三洞七部道化符圖太平等
經善男子譬如明師導諸衆生於衆生中忽
有一人善能思惟信受教勑心不造惡口不
妄言離於家愛捨煩惱身善男子眞人童子
亦復如是善能思惟明師教勑一乘海空微
宻寳藏亦復如是心不造惡口不妄言善男
子譬如世間有善良藥若有衆生信心服之
盡其年命不爲一切惡毒傷惱復有一人唱
說良藥乃至盡命无有衆惡善男子一乘海
空亦復如是是世良藥若有一人善能受持
讀誦講説思惟義味盡其年壽不墮惡道復
有一人唱說一乘海空智藏即得人天形相
殊特善男子若有衆生善能書寫身手清淨
文字行次如玉清簡必得人天智慧童子立
侍天尊如彼明王形相端嚴善男子一乘海
空祕宻寳藏有如是等无量功德難可思議
若有衆生爲他敷演思惟義味當知是人眞
我弟子善能受持是我教旨是我之所護念
如是人者能了我相我隨其人所住之處若
在山林曠野深逺房舍田宅樓閣宫殿我亦
在中常住不動我於是所常作受施或作道
士靜念思惟或作賢人善能講説一乘海空
眞道之藏或作貧士詣門乞食云何當令是
人得知我於是所受人施常作變身隨方
顯現善男子如是人者居在其中夜中得夢
見諸神尊寳臺說法仙童玉女侍立邊傍或
見天人道士眞像國王聖主太子王像復見
大山小山復見江河或見日月或見牛羊象
馬車乘或見父毋兄弟伯叔齎持七寳金銀
瑠璃眞珠等寳詣於法所信心布施爾時當
知即是天尊受其所施如是之寤巳歡喜故
㝷得種種微妙之物於是思惟心不念惡普
行慈愛樂脩善法善男子一乘海空亦復如
是悉能成就如是无量諸天仙人受其功德
不可思議善男子汝今應當信受我語若有
衆生善男善女欲得海空欲見實相欲得脩
習祕宻之藏常樂道塲除於四魔離煩惱城
中得人天樂脩持一乘海空寳藏微妙經典
書寫讀誦爲他演説思惟義味汝當親近依
附諮受供養恭敬尊重讃歎洗其手足布置
床席諸事供給令无所乏若從遠來汝等應
當路次奉迎爲是經故所重之物應以奉獻
何以故如是經典難見難聞汝當一心諦聽
受持善男子我念過去未來見在无量无邊
諸天尊等各共集會
爾時衆中有一天尊名曰无形爲諸大衆宣
說如是一乘海空祕宻寳藏我於爾時從善
友聞了其義味我當爲衆説一乘經海空寳
藏
爾時大衆得聞是經心大歡喜設大齋會我
於衆中化作貧士周行賣身无縁得售即欲
還家路逢一人我復語言吾欲賣身君能買
不其人答言我正須買恐君不從吾復語言
君何所使疑我情耶其人答言我家惡病大
醫處藥應服人眼卿若與之日給其服便當
與卿金錢七枚我時聞巳心大踴躍歡喜无
量即於是時以雙慧眼明月瞳珠珠現於輪
我復語言汝與我錢今以雙眼隨汝所服於
是其人即與金钱我當得之便還本座建大
齋會供飬尊奉然後誠心聽受是經我時闇
鈍雖得聞經唯能受持一句一字一乘寳藏
受持竟巳即便迴還至於病家雖復日日與
其惠明常念一乘海空寳藏我身不痛日日
不廢足滿月旬以是因縁其病得差我身平
復无有瘡痍我於是時即見我身具足端正
微妙之相我當思念一乘海空祕宻寳藏一
句之力尚能如是何況具足受持講說讀誦
思惟一乘義味我見此經有如是力如發善
心願於當來一切衆生得成仙道學一乘藏
微妙經典具足之相善男子以是一句因縁
力故令我今日於大衆中爲諸天人說一乘
藏善男子海空智藏不可思議利益一切无
量无邊功德之相如是甚深祕宻之義善男
子若有衆生善能受持斷離惡根云何爲惡
惡心惡意惡病惡念如是等惡悉能遠離即
得増長住於善根善根善思智慧方便以是
因縁是名逺離善男子眞人童子住煩惱城
自觀其身如病如瘡如惡毒箭入其身體如
是身體是大苦聚善惡根本以是因縁瞻視
於身非爲貪身若將養身是餓鬼身是地獄
身是生死身善男子譬如猛火燒焚枯木亦
如芭蕉逢於霜雹如電石光如炎如化善男
子眞人童子住煩惱城觀身具相亦復如是
若能逺離生死之身住於海空一乘寳藏即
得具足七十二相八十一好微妙之身成就
功德爲法輪王常當護身何以故若不護身
命則不全命若不全則不能得書寫是經受
持讀誦廣説義味是故應當護持身命以是
義故眞人童子逺離諸惡護持身命善男子
譬如衆生欲度海水善護船舫得到彼岸眞
人童子亦復如是爾時海空與諸天人天仙
童子聞是語巳心大踴躍受持諦聽得其義
味俱起作禮各還本國奉辭而退
太上一乘海空智藏經卷之六
太上一乘海空智藏經卷之七月七
　　　　平等品
爾時海空智藏白天尊言是我今日以知小
見若諸眞人无量童子行道心時修慈悲喜
得眞法地修捨心時修智慧時行此功德无
量劫中復得何法眞人童子行此功德能如
是知得何等利天尊今者如是之說祕要言
語若不取著則不知法則是取著若不取著
則无所知云何天尊說言如法而不取著我
今衆中不識宗本不了空相不了一切唯願
天尊降垂辯釋爾時
天尊答海空智藏言善男子汝善知時知我
欲說汝則諮問眞人童子修捨心時修智慧
時則得无爲常住安樂住於眞空平等法地
不可思議微妙之處如无上道難可譬喻猶
如大海如彼虚空善男子眞人童子住空平
等難勝之地則不見有父毋兄弟親族知識
姊妹見息怨憎中人譬如虚空无有父毋兄
弟乃至无有衆生壽命一切諸法亦復如是
其心平等多所利益如彼虚空何以故爲行
功德善能修集諸空法故是内法空常樂我
浄得无所畏是內法中雖有道性而是道性
非外非内非无非有等无二正所以者何眞
性常住无變易故是名眞人是名童子觀於
内空内法空故觀一切法本性皆空无常苦
樂淨不淨者是名法空以法空故故名空空
善男子十方眞人一切童子常於是中通達
少分猶如微塵何況餘人善男子眞人童子
觀是空門是空非空則得住於虚空法地善
男子我今於大衆中說如是等諸空義時有
百千萬眞人童子即得住於虚空法地善男
子眞人童子住是地已於一切法中无有滯
礙繫縛拘執心无迷悶常得自在清淨解脫
以是因縁是名虚空清淨法地善男子海空
智藏譬如虚空於可愛色不生貪著不愛色
中不生瞋意眞人童子住是地中亦復如是
於一切法中示見知行若是若是因縁若果
非縁若因若果若是根性若果精思若是大
乘若善知識若持淨戒若多所施如是等法
一切知見无上解脫甚深所行智慧第一見
諸衆生行諸非法必墮地獄无量苦惱如諸
衆生從地獄出生於人中若能行施乃至具
足是諸所施是人必得入正解脱是名爲知
悔空智藏眞人童子復有亦見亦知云何爲
見見常无常見淨不淨見我无我知諸神尊
定不畢竟入於生死知神尊身金剛不壞非
是煩惱所成就身又非臭穢腐敗之身亦復
能知一切衆生悉有道性善男子知是衆生
心信成就知是衆生求於大乘是人從流此
人非流是人正住知是生時已到彼岸住於
大乘得法深味得法宗本得正解脱修梵行
心以淨天眼見諸衆生造身口意姦淫盜取
三業不善墮於地獄畜生餓鬼塗炭難忍風
刀往還見諸衆生修善業行勇猛精進命中
當生天上人中見諸衆生從闇入闇昬塞迷
悶有諸衆生從闇入明體識知見有諸衆生
從明入闇捨眞入僞有諸衆生從明入明善
男子若惡業成就或因貪欲瞋恚愚癡是業
必應地嶽受報如是之人直以修戒行此事
時不墮地獄懴悔發露所有諸惡旣悔之後
更不敢作慙愧成就故以一心供飬三寳以
是因縁不墮地獄罪交報者所謂頭痛腹痛
目痛背痛横羅死殃呵責罵辱鞭杖閉擊饑
餓困苦所求不能所作不成種種愁惱非是
一端受如是等无量苦惱見在交報眞人童
子金光童子乃見是人不知因縁不能懴悔
不自思惟不自呵責不生慙愧无有怖懼是
罪増長地獄受報解脫何期長夜冥冥辛苦
還往見諸衆生皆有道性爲諸煩惱之所覆
蔽不能得見猶如闇夜所見不了所謂世間
文字言語或男或女車輿瓶器宅舍城邑衣
裳飲食山海林木衆生壽命是名所見聖人
所有微妙之説无男无女乃至林木知所惠
施供飬平等如於精進知於受者因果報者
眞人童子知有八衆法本功穩即是天尊五
德所知是形如之明了善男子善女人眞人
童子能得如是四无礙法能隨諸法所立名
字所謂眞人童子凡所演説无有障礙不可
動轉无所畏者難可摧伏善男子是名眞人
於一法中作種種名經无量劫說終不盡善
男子一切凡夫取著於色乃至著識以著色
故則生貪心故爲色繫縛乃至爲識之所繫
縳故不得免生老病死憂悲愁苦一切煩惱
善男子以是因縁我爲弟子因縁中說繫著
者名爲魔鬼纏繞其身直畢一身終不能脫
若不戀著則脫魔鬼亦如世間行罪之人爲
官枷械无罪之人官不枷械眞人童子亦得
如是有爲著者魔自繞身爲之无者魔鬼逺
之常生自在眞人童子而无所著
爾時海空智藏白天尊言是臣今者譬如妙
饍數數修理得種種味臣亦如是從道數聞
多得法味所謂法味離諸欲味得寂泊味得
眞道味大哀天尊譬如眞金數數打時鎔銷
鍊冶轉更明淨調和柔輭光色微妙其價難
量然後乃爲人天寳重天尊亦復如是鄭重
諮問則得聞見甚深法藏令深信者受持奉
修无量衆生發无上道心然後爲諸人天所
崇恭敬供飬爾時
天尊讃智藏言善哉善哉眞人童子无爲上
智爲欲利益諸衆生故諮啓上道如是深義
善男子以是之故我隨汝意演説大乘智慧
甚深祕宻寶藏所謂極愛如一子也爾時
天尊復告海空智藏深得法味第一妙行功
德无量如此之子歎未曽有而説偈曰
　　海空智藏一切不定　假攝衆生
　　可不是空實性五塵從何得有
　　不得不空如此之事　亦非虚謬
　　非有顚倒謂有患累　是生邪見
　　若不信空　諸漏諸塵　從何而有
　　即墮常計　若其今有云何得生
　　爲是縁生爲是寄生爲无因生
　　爲是共生等旣无生故知非有
　　不可思惟汝今得爲无極德王
　　无今无古无去无來无思无想
　　无憎无愛　不生不滅　降伏勞怨
　　顯正治邪　摧諸外道　滅一切見
　　名體深妙不可定求神用難思
　　无有定相了諸法空海空智藏
　　能修之子　神照深逺知我玄妙
　　眞實不動　得无畏力得不思議
　　能知古始是謂道紀未解今解
　　道之種子　所以者何天尊智慧
　　不可量極微妙之義深逺難識
　　强爲其相　惠行難思　應現諸法
　　何以能得一切衆生深著四邪
　　亂諸花色不了不識　專行貪婬
　　不行四等分别虚空終不能得
　　歸根復命　住海空道安樂其心
　　海空智藏　汝等當知　靜有二種
　　一者有靜　想念思惟　常念淨行
　　一乘海空二者空靜思念如海
　　常念淨行即存守一次以入空
　　得空道門方得玄原了究竟靜
　　即靜諸分盡有歸空亦空於靜
　　亦靜諸法如是演説理空眞空
　　所以者何以諸衆生本无自澄
　　妄起分别　致成流浪　沉迷苦趣
　　是男是女若能不生種種邪見
　　了相邪空即歸復命　得成道子
　　安穩其心入海空藏　觀諸法空
　　海空智藏　汝及令衆　爲不能曉
　　故須演說今說是言　爲當來世
　　若利法子虚靜還源成我弟子
　　旣靜且常得道常存　嶷然不動
　　海空智藏汝今知不云何上道
　　微妙之身不久於世本无起動
　　亦无去來以爲衆生故現生滅
　　眞道大慈常无棄捨何現生滅
　　以爲衆生不能常住深憐深愍
　　不可思護心念衆生如毋愛子
　　衆生生死　故現生死上道无親
　　唯是善人　勸發衆生　宜加安慰
　　以其軟語　令解調伏　㝷道根本
　　莫起邪眼　莫思惡想　絶滅一切
　　種種諸累行心常淨　念不退道
　　知是等事　我今結戒不宜不說
　　若能念行至无上道故現諸法
　　滅化之德汝等當知心行爲身
　　四得成就若男若女執行若邪
　　鬬竸之事　殺害姦淫種種起惡
　　猶知毒蛇　失眞實理　㝷眞男女
　　莫生是事　得无是巳　悟彼眞源
　　乖法男女　淪兹生死　未近道地
　　福縁日逺　惡縁日臻　當行正念
　　必自當得　清浄解脫　无爲自在
　　善男善女　行此事時　寛裕爲心
　　除捨四惡　急疾憂惱　莫生誇競
　　起疑惑心　行大功德　作无礙心
　　發一切心　若男若女　源斯妙本
　　行此念時　念念不退　是我眞子
　　有道之人　常行上行　不處四惡
　　不行邪欲　不行一切　種種邪見
　　不見所有　不見所无　念道求法
　　心發大願　作大功德　今是大衆
　　亦當令汝　身得髙妙　眞正童子
　　得不思議　上道徧知　幽念弘普
　　念來衆生　行時當得　長大妙本
　　智慧具足　有想无想　最大智慧
　　眞常不變　汝即今衆　不生惡疾
　　行此道時　上德之子　衆相具足
　　解了空有　解此念時　必其念道
　　得入妙行　自在如意　爲他演說
　　一乘海空　祕宻寳藏　海空智藏
　　知此等法　无有底藏　思惟演說
　　其義有五　一者善行　思念一切
　　幽㝠之處　皆得光明　无爲妙相
　　二者善說　心意柔輭　无有彼我
　　三者常願　勸人發心　念求勝力
　　去逺惡道　行无畏力　四者至意
　　了斷諸惑　不生疑網　常存妙事
　　得法深味　終日不竭　一切衆生
　　皆受度脫　五者正意　結種種願
　　心爲男女　未見未聞　悉得聞知
　　當得作道　行此事時　入功德海
　　无爲會道　一心發念　无量因縁
　　无爲之果　成道名字　无礙解脫
　　是名御物　三行三德　三復歸一
　　行解一縁　捨有爲心　發无爲心
　　沖虚若辱　不違尊德　思念三寳
　　无時暫捨　終不海意　與子㝠扶
　　心行圓滿　具足成道　无復染滯
　　汝等當知　是大經典　流通世間
　　若有見聞　无量因縁　善男善女
　　依事修行　行四等行　心念歡喜
　　有行之者　正入无爲　第一之子
　　不退因縁　一切衆生　有爲之弊
　　煩惱之患　終曰聚積　旣復得巳
　　不盈于乆　煩惱之患　空喪身命
　　而无所得　无所得耶　有何所得
　　了不得耶　智藏當知　其意復七
　　一者智德　念念是心　行入不退
　　所行常靜　二者行解　思道出家
　　常得法味　精進堅固　三者顯利
　　承接衆生　令得離苦　常聞道法
　　四者利用　思念聖人　善多方便
　　饒益一切　五者智慧　眞人童子
　　得大神力　悉從道成　六者得力
　　一切衆生　承道出世　得无所畏
　　七者德滿　神通自在　去來往返
　　无所墨礙　故有斯妙　用爲法力
　　濟度來生　若善男子　能得解脫
　　了説言實　識法宗本　入道因縁
　　我所念處　所以者何　上道无底
　　深妙難思　不存不亡　不終不始
　　永存无盡　能用之行　萬物歸之
　　天下皆往　應用深遠　安樂道塲
　　不可思惟　其意百千　其玄甚深
　　无量底藏　善功化物　感應眞實
　　无邊无限　示現方便　度脫生死
　　大乘所行　小智所用　不假不實
　　不无不有　无爲不爲　如是勝功
　　四用无盡　今說如是　无量因縁
　　道不可有　又不可無　一道智力
　　平等一切　若有衆生　能除疑網
　　煩惱根斷　是我弟子　終始道眞
　　轉入法輪　形魂並一　眞爲妙身
　　由如石花　變成金玉　旣成眞巳
　　但有妙相　不見麤質　捨衆生體
　　别得法身　麤去妙來　而成正道
　　始捨故敗　更得新堅　无因无果
　　悉從願來
爾時天尊説是偈巳一切時衆得不思議眞
實上行決了眞僞第一所行玄妙无極當爾
之時有百千萬億眞仙道士而在座中修持
正法巳成无量具足六通轉入妙眞无爲之
品不可思議无上正眞難可譬喻上德之眞
應現十方无量之形徧諸國土承接衆生未
常懈退若善男子善女人當知求道及俗所
行發種種心當得成道无上正眞徧知諸法
三界无怙唯道可恃雖无形相其相甚眞其
名不去是眞不動太清之中是我之源說是
語時善男子一切衆生无不解了眞人童子
行上道時常勸衆生莫生怨想推直於人引
曲向已无所爭競得壽命長所以者何善知
因縁諸方便故欲令衆生種種善根
爾時復有下仙道士七十三人從西方來悉
至座所其字名曰善心道士弘施道士捨愛
道士善說道士普念道士信行道士常護道
士惠明道士上相道士如是之衆不可悉記
以爲眷屬共來聞説俱在座中或發善行燒
香燃燈或離父母逺遊山林或投施人或捨
妻子盡心苦行捨身智財調和音聲歌誦聖
德一乘海空讃歎演說微妙經典種種所行
盡意所爲以爲供養大哀天尊即於是時俱
入一乘无礙解脫得不思議常得法輪入不
退行常得法地安樂不動見海空城心觀諸
法了解苦空无常无我常樂我淨旣聞法巳
各率眷屬而還本土如是衆中復有知見妙
理得法宗本三十六部眞經辯了三相知見
説言得道得果得因得縁无量妙通轉神入
定了无漏智善巧方便謂是大慈入空寂定
不可思議如是衆中忽有一人即於座中說
法要言甚深之義如是大衆各各勇猛歡喜
无量有一人言是我今日能於尊所聽受解
悟即悟當來未知未見我等即時百寳莊嚴
廣大之座我於爾時心自歎言慙愧尊重所
領要言終不能盡蒙今大衆令我演教不敢
嘿然若不宣説所領之言即是祕法不尊上
說即於其時講誦尊法所行妙事亦如我等
如此衆中未聞未了皆得通解无量增益從
此發念俱獲正眞金光之住仙童侍衞百千
音樂種種化導普令常住无爲之果汝等今
衆及未來世總除惡行而行正觀遠惡就善
棄絶爲始捨樂求道是吾種子第一上行難
思議也如是子身而不淨者變爲令淨我法
知身恒不淨者令了令淨若念是事眞實之
保亦非虚謬甚深行處過法縁了念念遷改
轉麤成妙捨身受身爲眞仙侣六根七支亦
復如是成眞得道正復如此衆生四邪爲魔
所亂神離形死魂入幽牢受苦萬端五苦荼
毒解脫何期冥冥長夜何由解脫如是之事
甚可怖畏思道出家逺去四邪若如是說復
能行者是生快樂不說本有但明衆生能除
五味亦復五色細滑之女情不戀著常執妙
經无時暫捨恒如饑渴須得飲食愛重經寳
如敬我身即當令汝更得解悟得无上力常
住不動无極无上輪轉成就是修道行仙之
導師大仙當說无不𥟵首眞人現形无不𥟵
首童子現形无不𥟵首天尊現形八國恭敬
无不𥟵首十方聖人各各現形无不𥟵首仙
卿童子於此現形无不𥟵首一切虚空權假
三界五隂无實三塗皆苦念念生滅諸法不
住不退不轉勝因王子是名爲樂常行清淨
无礙解脫海空智藏復次學眞道士功德累
積不可思議眞實法侶一隱一顯變化虚空
隨宜岀處或生法地制頂王家甚大智力得
无生乎成道名字入不退轉行入清淨五百
劫中講説經法終日竟夜論說其義終不得
盡汝等當知自此以去百千萬劫若有修者
至无爲處无想无思空惠入无不起諸想從
上至下𥟵首道足七十二相了見道意神智
无量猶如虚空不可㝷測復次王子捨身求
道父母憐愍畏其馳走莊嚴臺沼處處堅牢
莊一大户名曰百重大法明門王子岀時大
王當知終不得宻王子出巳處處求覓心意
迷悶四處馳走苦爲方法云何能得路逢五
道大力鬼神正於其時因問之曰仁尊長者
我欲求道我聞諸道嚴妙甚多我今問者心
爲此也何道可從
爾時五道大力鬼神俄然答曰我昔之時曾
經出家爲生疑網四魔亂我去失道本使我
於此我非人也我今得聞示諸善惡汝今覓
道我曽聞也无上正眞但聞其名无量功德
雖无形相其相湛然无礙上法眞性不動其
威廣大降伏勞怨應化无邊不可思議是道
妙力爾時王子别言而去眞心正念自然了
法入道源流常得一味海空法地安穩不動
了法不空亦不不空善男子海空智藏一切
諸苦不可思議我觀諸天處處遊歴見有百
姓男子女人口面膿爛血臭流出頸如布綖
腹知懸鼓身負鐵杖口中銜火大小相牽流
曳塗炭无復人形足踐鋒刀之上身負鐵杖
痛不可負毒不可忍爲之悲傷復見百姓男
子女人牛頭獸身拔岀其舌鐵錐刺之巨天
力士鐡杖亂拷无有限數身无人形足立刀
山痛非可忍復見男女祼身无衣吞火食炭
爲火所燒頭面燋燎舉體爛壞頭戴鐵鑊足
履火山復見百姓男子女人无大无小入鑊
湯中身被煑漬百毒之汁以灌其上頭脚鏁
械身負考掠幽閉重監不覩三光身形髠截
銀鐺鏁械負山擔石往返鐡針之上食息不
得不捨晝夜身抱銅柱太山之獸噉食其肉
於是道言其人何罪作何无道以致斯報是
時三界飛天人言如此等輩種種罪人其人
先身所行惡口赤舌𨷵爭无所不爲評論道
德攻伐師主更相讒擊或殺害无道不念衆
生酷虐爲行心懷隂惡嫉妬勝已抑絶賢明
作種種罪非可盡言致招今對諸苦備經萬
劫當得還生非人之道其目如之道言可令
此等諸苦男女開其心目悔其善惡令得調
伏以其輭語宜安慰之念其前行令思爲善
度入法輪重以勸戒使得更生還在人中解
行功德修吾此道以解宿𡨚无邊罪源思行
道行廣開法門建大功德諸行成就度入福
門見大因縁无爲之果更受滅度以致道眞
爾時天尊而復偈曰
縁眼見一切是人是非人能造諸外色
各共以爲親心念此爲樂　念思惟衆生
妄言多綺語惡罵詈兩舌貪愁瞋恚心
愚癡邪見著　多有盜殺淫天神不敬貴
穢慢日月光　諸惡悉如是　種種行不善
鬼所滅身形　憍慢一切法　心不信眞道
殺傷於出家　亦復善男子　求索於飲食
无有限端衣　横作於无道　非法而所行
衆鬼所能疾　善神不守護　諸冤來集聚
爭欲滅其身　不能得老朽　喻如不榖花
聲色及五味　心意生戀著　一切信邪人
无有念道時　唯行不善法　實不可思議
汝等善男子　十方大地中　其處福德郷
等无有障翳　其處福德郷　所念无大小
度脫无量苦　如霜見毒熱　如此智慧力
无所罣礙著　著爲諸天人　八在還復一
出入非有无　應化无邊畔　无有分别心
有一切大智　度脫於衆生　是非一切等
不信因縁者　終劫見成敗　六根所結縛
不知解脫縁　千人萬衆中　時頗有一人
若有行念者　眞是道種子　當發種種心
願達過去事　未來大因縁　无量善惡子
了解過去理　理在方便法　无量无邊衆
大道境界中　能辯无礙事　能成就諸法
了解三德意　通達諸法相　无有遺滯處
心願樂行道　得聞无上事　衆聖説法言
當得巧言說　六行心能進　當願得清淨
能棄一切色　方等慈悲心　一切苦衆生
我是窮乏人　及於五道中　忍辱一切事
精進不穢法　思定不退轉　不生四邪意
念念是法輪　能忍受非法　我无有怨心
護德於世間　不欲人之欲　理容无有爭
逺去世煩惱　藏身幽靜處　不違負心口
行不違經戒　晝夜當行道　五食常菜中
雜食心不味　樂心松栢園　唯念餌衆藥
意不目邪視　種種无量苦　如此煩惱世
來世善女子　生世作諸惡　當墮大地獄
死趣五道中　命盡受報處　貌體抱銅柱
身手履刀山　永循劔樹中　因復入鑊湯
饑時吞食火　頭面盡燋然　天道人道中
无復有因縁　地獄中餓鬼　无量諸苦惱
永身常住中　來世男女人　不悟開度縁
精進求勝力　亡身是道塲　如是經中說
甚深所行處　无有虚謬者　前劫今劫中
无有此言説汝等宜敬心必見希有事
爾時天尊說偈頌巳復告海空智藏言善男
子汝及今衆如此之事无量苦惱八難交横
種種荼毒甚可怖畏一切衆生不生道心不
發道意不行四等顚倒非意永失因縁不遇
三寳不聞法要不聞法鼓不聞祕藏海空智
藏得此事時於未來世善流布之未見未聞
皆令解悟旣解悟巳入不退轉无爲大乘到
長壽宫第一勝因難可譬喻
海空智藏從座而起足接道前五體投地喜
心恱豫心得虚餘我今間説千萬劫中未有
今日一言片偈於此言中我今聞受多得解
悟須㬰之間海空智藏得不思議復有无量
无邊眞善光相大智童子從空而來至于座
所并欲増益智藏功德第一名曰普王上行
童子三天眞人上行童子太一上行童子四
等妙光上行童子普行等王上行童子五眼
通仙上行童子嚴淨月德上行童子六德普
光上行童子日光寳積上行童子花光善業
上行童子天王妙香上行童子妙斯等衆無
邊大士來至座所歡喜讃歎𥟵首尊足
爾時有无色界天子從下方來其字名曰皓
庭霄度國天帝王子淵通元洞國天帝王子
輪寵妙成國天帝王子秀樂禁上國天帝王
子是等輩四方天子聞是妙音而各率領國
人男女善信聽法一乘海空祕宻寳藏雖有
男女无有交接去來往返自在如意无復情
欲來至我所人身長大思聞今者希有之說
甚深之法得轉法地无礙之處解脫清淨去
來往返得合道眞
爾時復有色界天子從下方來其字名曰虚
无越𢖍天帝王子太極濛翳天帝王子赤明
和陽天帝王子玄明恭華天帝王子曜明宗
飄天帝王子竺落皇笳天帝王子虚明堂耀
天帝王子觀明端靖天帝王子玄明恭慶天
帝王子太煥極瑶天帝王子元載孔昇天帝
王子太安皇崖天帝王子顯定極風天帝王
子始黄孝芒天帝王子太皇翁重天帝王子
无思江由天帝王子上揲阮樂天帝王子无
極曇誓天帝王子如是國人及其臣子來至
我所隨時而說眞上智力是國恭敬作无礙
法作大法憧不可思議聞是妙事得散香結
永斷邪慾无復煩惱不入生死千毒之中
爾時復有欲界天子亦復俱來其名字曰皇
曽天子玉完天子何童天子平育天子元明
天子摩夷天子其國人民多不具足无量苦
惱沉淪生死愛憎别離𡨚家惡殺不可思議
若有至心聞道所在不計遠近我今爲說一
乘海空祕宻寳藏度諸國人隨縁髙下次第
令悟俱不退轉悉得安樂羣臣吏民普得無
礙安樂道塲今說諸法常以一味令諸世間
漸次修行皆得道果爾時天尊而復偈曰
　　海空智藏　道之爲大　不可比量
　　天地四海　不足爲譬　不終不始
　　眞一妙理　不増不減　无因无學
　　无今无古　大道无爲　淵不可測
　　以爲衆生　常有去來　雖有去來
　　而无去來　不可思議　玄宗微妙
　　汝等眷屬　澹泊一心　思念於道
　　无上正眞　和同苦樂　空有非空
　　海空智藏　无上仙人　永斷疑網
　　知拔毒箭　得无所畏　天尊今說
　　爲衆分别　一切時衆　无不𥟵首
　　來世衆生　莫起四邪　若男若女
　　捨身求道　不存有身　息除所欲
　　正心道塲　絶滅縁想　无所從來
　　若行深法　則无患也　當得智慧
　　金剛功德　一切大衆　普行道事
　　得王師子　大慈譬喻　靈寳惠觀
　　念度无量　加益莊嚴　若行念巳
　　破惡怖魔　勞怨降伏　常樂我淨
　　得无畏力　善男善女　如是之事
　　不縁生色　識是名者　不見於色
　　五隂清淨　故常无穢　清淨解脱
　　一切諸法　是因縁生　亦无二相
　　思念无量　无極神智　用爲尊敬
　　解行出家　則眞解脱　所謂行者
　　如地如山　如眼如雲　如父如母
　　一切諸法　亦復如是　令无傾動
　　是名解行　眞人童子　種種演說
　　亦无有足　樂就无礙　无量百千
　　无數劫中　說辭説義　終不能盡
　　男女之子　千世劫中　修行世法
　　以修行故　如法无礙　復於无量
　　百千萬劫　修集論説　故得樂說
　　眞人童子　爲度衆生　故修如是
　　四无礙法　无礙之智　中士之人
　　修寂靜法　志樂獨處　若化衆生
　　但見神通　終日嘿然　无所演說
　　究竟清淨　海空智觀　智慧第一
　　仙卿童子　神通第一　如此之事
　　其亦不等　本有今无　本无今有
　　古今有法　是則云然　今當爲汝
　　重敷演之　廣分别說　善男女人
　　現在具有　諸煩惱結　本有父母
　　和合之身　是故現在　无有金剛
　　微妙法身　我昔本有　无常无我
　　无樂无淨　以有无常　无我无樂
　　无淨諸樂　故見在无　无上道心
　　以不見故　无常樂浄　若有道士
　　若其説言若其不說若男若女
　　若人說言天尊上道　去來自在
　　无常妙樂是我淨者无有是處
　　以是事故見在不能　破壞四魔
　　見在无有畢竟定空於一切法
　　則有著心若我弟子以有鈍根
　　不能演説一乘之法本无利根
　　人中玉象妙行眞人以无我根
　　眞人等也墮宜方便開示三乘
　　一切學人說言上道　去來見在
　　畢竟演説无爲是處隨時方便
　　則爲說之若使衆生不得如是
　　第一縁者神尊妙道　終无有説
　　无所得耶
爾時海空智藏得斯妙事心開意解悉皆了
了身得廣大七十二相八十一好无有根底
亦无有智藏甚深微妙无爲上力不勝歡喜
而說偈曰
太慈愍衆生　故今我歸依　善拔衆毒箭
故稱大醫王　世醫所療治　雖差還復生
天尊所治者　畢竟不復生　天尊甘露藥
以施於衆生　衆生旣服巳　不生亦不死
天尊今爲我　演說大智慧　衆生聞祕藏
即得不生滅　身心俱安穩　了見海空城
海空智藏說是偈巳重白道言天尊今者所
說一切世間不知不覺見眞人悉能知見覺
者若使眞人是世間者不得説言世間不知
不知不覺如是眞人能知見覺若非世間有
何異相復次善男子言眞人者亦是世間亦
非世間汝言眞人有異何者汝且消息我當
爲汝當更演説且待須㬰别説其意非是今
日究竞窮言能盡其意即告於汝當一一分
别甚深道本汝當解悟等一因縁
於是海空智藏及諸衆會各禮一拜奉辭而
退



太上一乘海空智藏經卷之七

太上一乘海空智藏經卷之八月八
　　　供獻品
爾時天尊住大寳城爲諸衆生演説法要時
有長者居在城西善信供飬其字名曰善種
大王與其同類三十三人俱爲世間立大橋
梁捨身棄財從座而起𥟵首作禮長跪瞻仰
悲感流淚頭面著地白天尊言唯願天尊及
諸道士哀受我等貧窮供飬爲度无量諸天
衆生大哀天尊我等今者无主无親无救无
護无歸无趣貧窮饑困欲於天尊求將來食
唯願哀受我等微供令諸一切若人非人受
我供獻即得安樂然後天尊返神无爲當還
寂滅不動之地我今供飬猶如諸國勤力農
作得大耕牛良田平正无諸丘墟惡蕪荒穢
荆棘毒草於是良田唯希天雨大哀天尊是
我身者亦復如是唯希一乘甘露法雨雨我
身田我今貧窮希於天尊大慈悲父唯願哀
愍除斷我等貧窮困苦拯及无量苦惱衆生
我今供養唯願大慈平等一切若人非人悉
得充足及諸天仙一切大衆得大利益安穩
常樂爾時
天尊以大慈心發種種智告善種言善哉善
哉善男子大王長者我今爲汝斷除貧窮饑
渴困乏之想大慈法雨雨汝身田得生法牙
汝於我所欲求壽命身心安樂才辯无量我
當施汝壽命安樂悉達无礙何以故善種長
者具淨供飬平等一切如是之施果報无差
何等爲平无有差别一者受巳住一乘藏二
者受巳當還反神寂滅之地我今受汝殷勤
供飬令汝具足一乘海空祕宻寳藏
爾時善種長者大王即前長跪𥟵首白言如
尊所說平等果報无差别想是我等輩發自
思惟是義不然何以故若有衆生前受施者
煩惱未盡未成就一切種智亦未能令衆生
具足一乘寳藏次受施者煩惱普盡巳得成
就一乘海空祕宻寳藏能令衆生普得具足
平等一乘常樂清淨前受施者是不淨食煩
惱之身是生死身是无常身是餓鬼身次受
施者是智慧身是金剛身真身法身常樂之
身如是差别云何而言平等一乘果報无差
如令哀尊前受施者受巳食之入腹消化常
命増色常恒安樂才辯无量次受施者不淨
雜食无諸上果云何而言果報无差爾時
天尊告善種言長者大王善男子如我食者
巳於无量无邊劫來无有食身生死之身煩
惱之身貪毒之身我身之身常身汝身金剛
之身於諸衆生後當受者未見我身是煩惱
身是貪雜身是生死身是餓鬼身於是四衆
若人非人同我受食食竟平等此食消已即
見我相住一乘藏是故我言果報无差若衆
生破瓌世法普除四魔得入一乘海空寳藏
以是之故我言果報无有差别若有善人雖
不廣說一切經典於今巳了一乘海空祕宻
寳藏廣爲衆生分别演說功德无量是故我
言果報无别善男子如我身者巳於无量无
邊劫來不受諸世間雜食雜形雜相爲衆生
故說言受供如彼上眞所奉瓔珞然後乃得
還寂滅地我今亦爾受汝供獻然後當還一
乘海空祕宻法地亦復如是我今受供實不
受供我今受身實不受身我今讃歎實不讃
歎我今演說實不演說我今普爲此會大衆
是故受汝平等供獻實亦不受
爾時四衆得聞天尊說如是言普爲我等哀
受長者善種大王貧窮供飬
於是四衆頂禮著地歡喜踴躍同聲讃言善
哉善哉大哀天尊憐愍我故爲受供飬希有
希有善哉善哉種汝立字名不虛也言善種
者名解妙義汝今建立如是善法三界種流
是故依實從善立名汝名善種汝今現在得
大利益功德願充具足甚深善種大王汝今
生在人天中天希有希有善哉善種不可思
議我今現世隨大哀尊徧遊餘處亦復甚難
值遇信法是善因縁信心供飬能辦甘果此
事復難
於是大衆一心頂禮𥟵首長跪謂善種言汝
今智慧猶如圓月无諸雲翳國土衆生无不
瞻仰汝亦如是我等四輩之所瞻仰亦復如
是大哀天尊巳受供獻今汝得大具足功德
一乘海空祕宻寳藏是故説汝如月圓光國
土衆生或大或小或老或少无不瞻仰汝雖
受身是金剛身是金剛心善種大王汝是三
寳智慧種子弘護法流爾時四衆歡喜踴躍
而說偈曰
善哉善種王　爲世之慈父　雖生人道中
以超三界有　我及一切衆　今故𥟵首請
三界大哀尊　今當還本住　種應愍我等
唯願速請住　久留於世間　利益於衆生
演說智藏城　徧灑甘露雨
爾時善種長者大王得聞説巳歡喜踴躍善
哉善哉我今聞説猶如有人父母病死忽然
得活平復如本我今歡喜亦復如是我今聞
説猶如貧人遇一金瓶我令歡喜亦復如是
猶如弱喪失於本郷彷徨他國父母離别恩
愛久逺於後忽遇普見本郷父毋兄弟甚大
歡喜我今歡喜亦復如是於是善種從座而
起即説偈曰
善哉獲大利　普益於人身　斷除三毒患
永離於三塗　遇得大法利　悉護金剛身
值遇元始尊　不懼墮畜生　如海空寳城
難見亦難聞　見巳種善根　永離餓鬼身
得入登四民　同受慈光明　希有復希有
應世大哀尊　身心圓智故　度脫人非人
希有復希有　應世大哀尊　出身如蓮花
微妙功德相　善斷有病子　永度於死日
生世值遇難　爲人遇亦難　猶如大海水
漂墮反更難　我今奉供獻　願得无上果
一切煩惱結　摧破无堅固　我今於此國
不求天中天　方便獲大利　心亦不懷憐
哀尊受我獻　踴躍永无量　猶如大師子
出處天寶林　我身如師子　哀尊受我獻
出處天寳林　是故我歡喜　心如蓮中蓮
清淨微妙花　諸天童子等　共來侍供我
國土世間人　悉生大苦惱　巳知大哀尊
即當還本住　不死不生界　絶世之慈父
玄聲同唱言　世間无慈父　衆生莫恃怙
孤露失依止　拭淚禮請住　唯願大哀尊
久住於世間　普爲諸道士　演說无上方
如彼七寳城　安住於海中　善智能善斷
我等明无闇　猶如大明光　普照瑠璃珠
以此善妙光　普除一切惱　永各並消融
大哀大慈尊　云何還本位　我等諸衆生
戀慕增悲慟　瞻仰哀淚雨　漂漂成水流
唯願大慈尊　乆住令我信　爲斷煩惱惑
善說法橋梁
爾時天尊聞說偈已即告善種長者大王善
哉善哉善男子如是如是如汝所說我今出
世甚難甚難何以故悔空藏城難見難入值
者生信亦復甚難我今當還反彼无爲汝能
橋梁施食衆生具足功德微妙之相亦復甚
難汝今善種莫大愁煎安心歡喜深自慶幸
得大法利汝今供獻成就功德具足一乘海
空寳藏不應請我乆住世間汝今當知三清
境界念念无常諸法性相亦復知是罔兩從
影向有今无云何汝等請我住世我觀於我
於我亦空以我空故於他亦空以他空故是
名空空於是天尊發大慈心說偈歎曰
諸法世間生　生者皆歸化　夀命如虚空
必當有終盡　盛衰皆有期　合會有别離
少壯不停住　念念速運來　命爲死所因
四魔四病惱　常无常豈存　親不親亦離
衆苦轉无際　流轉无休息　三界皆无常
諸有悉非住　有道亦空无　一切並皆空
可懷法流轉　常有憂惱患　恐怖諸罪惡
老疾死衰惱　是諸煩惱中　亦懷怨所侵
煩惱所侵縛　猶如蠶處繭　何有智慧者
而當樂是處　此身苦所集　是法皆不淨
諸欲皆无常　故我不貪著　離欲善思惟
而澄海空藏　畢竟明清淨　了了永无殃
我乘海空船　必度於彼岸
爾時長者善種大王聞說偈巳即起作禮白
天尊言如是誠如所說我今愚訥智慧淺薄
猶如盲蛾何能思於一乘寳藏深奥之義我
今巳與諸天上聖眞仙童子天龍大王以爲
眷屬同離煩惱俱得出家雖未具足一乘空
戒即墮仙位我亦如是未具大智即入王位
大哀天尊威神力故通達无礙是大聖數是
故我今請大哀天尊久住於世勿令反神還
乎无爲是我等輩猶如渴人終无變吐甘露
之味唯願天尊安住爲說亦復如是常住於
世吐於甘露一乘法味並令我等聞所未聞
見所未見成就海空祕宻寳藏
爾時衆中有一眞人名曰法喜告善種言善
哉善種長者大王汝今不應發如是言求請
天尊常住於世何以故汝今當知諸行无常
空无我相空无住相性相空空觀於三界三
世皆空汝等當知欲求住世當知是學
於是善種含笑問言法喜智士汝言哀尊諸
行无常空无我相性相空空觀於三界三世
皆空汝等當知云何大哀天尊天上世間最
尊最勝如是之相豈非有耶若是有者是生
滅耶非生滅耶若是生滅如泡電光速有速
无去來流轉猶如車輪當知諸行亦復如是
我聞天尊壽命長逺安樂自在常住清淨是
夫中天是仙中仙云何而言大哀天尊壽命
更促不滿百年如彼明王得自在勢以自在
故能制他人是富人者後當貧賤人所棄薄
爲他驅使所以者何失勢力故大哀天尊亦
復如是同於諸行則不得稱爲天中天爲仙
中仙何以故是諸行者即是生滅是生死故
法喜智士勿觀哀尊同於諸有而言无常又
復問言法喜智士爲知天尊發如是言不知
天尊而發是言大哀天尊同於諸有有則不
壞云何反神若使天尊同諸有者則不得言
大哀天尊是天中天是仙中仙譬如下方三
界法王有大兵士力能戰敵外國怨敵是戰
敵時兵士衆中忽有一人力能當千是故外
國无不迴伏以是之故稱此大王力能當千
如是力士大王愛念賜諸寳禄封位當償自
然之食常樂安心无畏之處以是之故得稱
當千是人未必力敵於千但以種種作彼巧
妙方便所能能勝千力故稱當千今大哀天
尊亦復如是善能滅除一切衆生是煩惱魔
天魔是生死魔以是之故大哀天尊是天中
天是三界尊如彼力士一人當千以是因縁
成就具足種種无量眞實功德一乘海空祕
宻寳藏法喜智士汝今不應憶想分別大哀
天尊同於諸有猶如大冨國王長者生得一
了時善相師共來占視有短壽相父母聞巳
知其不任紹繼家嗣不復加愛視如草芥若
知壽者不復得爲十方王土一切衆生之所
宗重若使天尊同諸行者亦復不爲一切世
間三界衆生之所崇奉所說法相不變不異
眞實微妙究竟之法法喜智士若有衆生一
心受持守護此法不絶心胷日夜存念譬如
窮女无有父母本住之處救護之者忽遇病
苦饑渴所逼遊行乞食隨他屋宅寄生一子
是住家主驅逐令去爾時窮女携抱兒子欲
至他國於時路中遇惡風雨寒苦備經抱兒
而度其水深潭漂流急疾而不放捨於是母
子一時俱没如是女人得慈功德即生上方
安樂之處法喜智士若有一人善男善女受
持一乘海空寳藏愼令守護勿復說言同於
諸行不同諸行唯當自責我今愚癡未有慧
眼得見哀尊一乘正法不可思議是故不應
宣傳演說大哀天尊果是有爲果是无爲若
有一人得正見心則應說言大哀天尊定是
正果常樂无爲何以故能爲衆生生善法故
生愛念故譬如女人在惡風雨爲愛念子而
捨身命一時沒死令我等輩亦復如是寧捨
身命不說哀尊同於有爲常當想念大哀天
尊同於无爲得證一乘海空寳藏如彼女人
得生上方安樂之處何以故以愛子故我今
愛法亦復如是云何愛法所謂說言大哀天
尊同於无爲不求安樂不求解脫不求常住
不求反神但以安樂解脫常住自在自來如
彼女人不求上方安樂之處上天自來我今
哀尊亦復如是法喜眞人如人逺遊於路疲
因寄止他舍卧寐之中於其舍宅忽然大火
四方起然即時驚悟㝷自思惟我於今者定
死不疑生慙愧心以衣纏身於是命終託生
上方即於其方滿八十年及生仙王滿百千
年生於人中化爲輪王是人不復生三惡塲
轉輪常生安樂之處以是因縁有慙愧者當
得不應觀大哀尊同於諸行法喜眞人小乘
外道邪見之師說大哀天尊同於世間有爲
煩惱今眞士不應如是於大哀天尊生煩惱
我想若有外道諸邪見師即以妄語種種惡
言當知是人死入地獄萬劫幽縶長淪三塗
五苦之中法喜眞人當知哀尊是眞實相不
應今日捨身反神亡於諸子是故我等瞻仰
涕泣准願安住爲我演說一乘海空祕宻智
藏普令我等捨於无知求正眞果於是法喜
同聲讃言善哉善種汝今巳得安樂之處善
知哀尊是常是樂不變不異證无爲法汝今
復能善供之食請作有爲世間說法作有之
相如被火人生慙愧想以衣纏身隨火而死
以善心故託生上方安樂之處清淨國土復
下化生轉輪聖王常離惡趣住海空城汝亦
如是善護哀尊請住供設我等下仙利益甚
深不久當得一乘法藏爾時
天尊復告善種長者大王善男子汝今善能
分别法相與我无異汝可隨時速施供食是
我衆中或有飛仙諸天上聖眞人童子地仙
道士若男若女隨我遊行徧履地土神心疲
極所須之物汝等應當以清淨物隨時結與
如是施者即是具足一乘海空平等之城
又告善種長者大王若有平等一心施者或
貴或賤若多若少若足不足宜得及時我今
即當反神還乎无爲之理安住不動寂滅之
地
爾時善種及此衆中聞說語已各各歛手仰
天長呌慈鳴哀號舉手彈指聲徧十方
爾時諸天諸地一切林木山河丘谷若人非
人或禽或獸各共哀鳴悲泣淚流不能已矣
於是衆中有一仙人從座而起𥟵首作禮拭
淚𥟵首白天尊言云何一旦棄捨本誓世間
孤露莫知所止而是最後國中大王善種供
養云何反神還乎无爲天尊往昔苦勤數年
隨劫輪轉一死一生一成一敗尚復支持妙
饍之味作平等施若人非人一時飽滿況於
今日善種供獻而云反神復謂善種汝今實
謂大慈天尊受此供獻定是受耶受非受耶
定是身耶爲非身耶我今思惟大慈天尊受
此食者定非受食受此身者定非受身如是
之身是身非身是食非食云何汝等各共涕
泣哀之无巳爾時
天尊告仙人言如是如是如汝所說是身非
身是食非食共止哀慟我今當還實无所還
汝已善知一乘海空微妙寳藏无有无无无
愛念想常以平等大慈之念念於衆生如母
念子隨方有處應當受持一乘海空自得顯
了我身之身悉无有身猶如大海水性光明
映照水底得見魚鼈蛟龍水物如是大海水
性无魚以水見魚我今无身以我見身亦復
　如是
天尊以大慈故即放光明從口中出種種光
明其光照曜四座衆中過此光已即知是事
謂善種言大哀天尊以慈悲故現是瑞相種
種光明希有希有如是之事必當不久反神
无爲汝設供獻供飬一切若人非人以是當
知大哀天尊放大光明照乎三塗地獄衆生
普及光處悉開光已悲塞黙然同共啼泣𥟵
首叩頭爾時
天尊復告善種長者大王善男子汝所來施
我及四衆若人非人今正是時我今正爾當
還反神无爲之理過去身形非子所見非子
得求
爾時長者善種大王聞是說巳舉聲號哭哽
咽哀歎苦哉苦哉我今孤露三界皆空於是
不辭爾時
天尊含笑而言即答海空善哉男子汝能立
大三界舟航爲諸天人一切衆生无極世界
苦惱衆生蠢動之類作大橋梁度諸衆生入
海空城安慰衆生死形之地又告海空汝可
思惟一乘海空祕宻寳藏爲他演說往於十
方无極世界如是諸國不可思議精進踴躍
海空智藏一切衆生鈍根難悟不知一切若
人非人皆歸於空空无我相以无我相妄生
分别
於是海空即便起立更復白言大哀天尊云
何一切是諸衆生皆當空盡旣是空盡云何
有於罪福苦樂於是
天尊答海空言善男子汝等當知一切衆生
皆當歸空以歸空故妄造衆罪於罪不空是
名罪苦於福不空是名福樂心染罪福有苦
有樂有憎有愛以是因縁故有罪福若有一
人觀於我身我身旣空諸法亦空罪相云何
在何方所若在煩惱煩惱相空若在於福福
相亦空以是當知罪空福空罪福空故故名
空空善男子汝能善化順彼應身故名海空
使諸衆生精思勤念讀誦一乘海空寳藏一
字一句一行一偈専心存念當知是人是天
中天恒值海空一乘空義恒坐海空一乘空
城善男子若有衆生知我无形自然同根當
知是人從天上來得仙道滿一切國人各共
歸依善言讃歎名曰長樂不動之國復生海
空智藏言善男子若有衆生生於下方住煩
惱城知身是苦發心告諸人民我等衆生同
住煩惱惡毒火城云何得出離生死城於彼
雲中亦如臺上見諸衆生令得悟解復歎善
種汝今復能思惟法相如幻如化以方便力
无所染著何以故法性清淨以清淨故无我
无憂善男子我今受汝平等供獻欲令汝等
一切衆生脫生死難諸有煩惱令住一乘不
動之地常受安樂微妙具足作世良田
爾時長者善種大王得聞說巳頂禮白言善
哉哀尊我若堪住爲福田時則能了知一切
諸法我等今者及諸四衆猶如螳螂實不能
量常理云何以爲是世福田我等眷屬憂愁
泣哭圍繞燒香一心恭敬謹奉大獻供食之
具唯願天尊慈悲我等於是四衆而說偈言
　我等𥟵首无上師　四衆四縁共勸請
　一切上眞諸童子　永絶有无常救護
　得見一乘大寳城　我等諸子沒苦中
　心情悲戀懷憂惱　猶如犢子失慈母
　貧窮无法无救護　亦如病子病心人
　无醫无藥隨心惱　所食所求悉尅應
　雖服世間小乘醫　諸見諸疑莫能了
　願請大慈大哀尊　爲我爲縁横演說
　我今无主國无君　四土衆生皆饑饉
　我等四衆亦如是　天尊付囑反神身
　善寂常住不生死　我等孤露猶哀子
　失法失尊如枯涸　我等啼哭定當死
　唯願不捨大慈心　普演一乘智藏城
爾時海空得聞偈巳即起白言大哀天尊譬
喻言辭猶如國王生育諸子形貌端正心弘
愛念教道經典悉令通達然後大王分付别
國統乘教化我今亦爾猶如王子蒙大哀天
尊教誨具足當還反神我等𥟵首大哀天尊
唯願莫捨二道衆生若大哀天尊久住於世
說甘露藏充滿一切如是衆生不生畏想墮
於地獄譬如有人初作術學爲官所收禁於
獄中徒伴問言汝受何事來入此獄此人答
言我大憂惱若其得脫計當安樂得大法力
大哀天尊亦復如是爲諸衆生住於苦城示
未免苦隨衆生意權應現身大哀天尊教示
善種猶如樂師善解藥分復以妙藥教授其
子諸餘外學受業之人悉不得見令我天尊
亦復如是獨以甚深微妙寳藏教授善種我
今云何不見顧愍平等妙法應无祕恡如彼
藥師獨授其子不授外學當知大師情有勝
負法寳祕惜大慈之心終无勝負何以故我
今四衆不見教誨唯願久住爲我演說譬如
衆生身有病苦捨逺夷塗而行嶮道嶮道多
難備受衆苦忽有異人見愍念之即便教以
平坦之路我等四衆亦復如是大哀天尊爲
大慈故指示於我一乘寳藏以是之故得曉
空有平等之相爾時
天尊告海空言汝等勿作如凡夫心說有勝
負汝等當以各共止愁勿復憂惱當勤精進
存心正念若有所疑恣汝問決我空不空我
常不常我苦不苦我依不依我住不住我去
不去我歸不歸忽有忽无非常非非常非樂
非非樂非斷非非斷非眞非非眞非滅非非
滅如是種種法中无量隨汝所問隨汝所疑
我當隨汝分别說之亦當爲汝說平等味吾
過去後應世甚難智慧身難信汝身難如是
難者難見難聞汝等久巳成就大戒具足功
德行无缺故得見我身希有希有難可思議
善男子海空智藏汝巳久離生死八難得金
剛身是故遇我不應空過善男子我於往昔
過去劫時種種勤苦今得如是无上道果方
便之號爲汝等故權應捨身當還反神无爲
一乘海空法城具足種種功德珍寳隨汝所
取是故汝能莊嚴正法解了空義汝能一心
種種積聚包含若海具足功德智慧心藏以
是之故汝今名爲一乘海空智藏之號善男
子譬如商賈遇得寳城身自采取而得還家
成大冨貴汝亦如是值遇我身而得一乘深
了法藏成就法身亦復如是爾時
天尊告諸地仙勿以下心而生足想汝今學
者雖得出家於此大乘不生貪慕諸地仙等
汝今四衆身雖得服大慈悲衣黄褐玄巾心
猶未染一乘法藏四衆地仙雖行柔弱經履
名山心未曽求大乘法藏雖得出家未爲正
法雖服五英諸結未除我今大慈爲海空藏
演說一乘眞實教勑汝等四衆我今現在於
大衆中和合要決一乘法性眞實不倒以是
之故汝等四衆應當攝心勇猛精進摧諸結
惱得法明淨
爾時地仙聞大哀天尊說是甚深深有愧想
生大憂苦身毛寒豎涕泣交流頭面𥟵首作
禮尊足長跪白言大哀天尊快說无上空无
我相止海空愁猶如衆獸象王爲上大哀天
尊亦復如是十方國土於諸天中最爲第一
若有衆生生大精進能除一切三結煩惱三
界无明如田農夫於秋月時勤耕深地能除
穢草我等四衆若有一人生大精進亦復如
是雖三界難常无常苦以是之故大哀天尊
雖常无常反神爲最猶如國王知命欲終恩
赦天下囚繫幽縶悉令得脫然後捨命大哀
天尊亦復如是教諸我等一切衆生令得悟
解一乘海空亦復如是於是四衆得法利益
便大精進俱起作禮奉辭而退爾時
天尊遊於城南時與諸天眞人童子无鞅數
衆俱共集會七寳玄臺爾時復有十方上聖
无極神王三十二天大王小王各有五億五
萬五千五百五十人俱同會法所一時作禮
瞻仰天尊依位而坐爾時
天尊在於城中七寳玄座演說一乘海空寳
藏爾時城中諸天妙樂箏筑箜篌哀婉妙好
音聲竒雅同時俱作散花燒香漂漂流流馨
薰无量内外皆發自然道意天尊爾時即便
思惟身心不動放大光明普徧十方无極世
界地獄之中餓鬼衆生无不覩見於是四衆
若人非人一切衆生同在一座各得利益一
切根性染著光相心自覺悟發大精進一心
諦聽
爾時海空智藏從座而起更整衣服前進作
禮白天尊言大德仁者我自隨侍无數劫來
未有今日大哀天尊放大光明徧於十方无
不普周天上天下一切衆生若人非人各得
利益未審天尊云何頓爾竒特之相利益一
切爾時
天尊發大慈心答海空智藏言善哉善哉善
男子各還本坐當爲子等分別解說善男子
往昔過去吾以大慈演說一乘祕宻寳藏廣
爲天人開張法教普度一切得受眞道敬愼
三品履於十方五億諸天開校大有化度衆
生前劫後劫隨方化度觀空相空都无所著
禀空定相都无所相以是因縁我今當還无
形之地自然同根海空智藏汝可及時請論
要義我觀衆生住煩惱城深著惡相各自愁
煎故爲哀愍出身應現非煩惱身非五濁身
汝等當知一乘海空觀於衆生分別說法於
是天尊欲宣此義而說偈言
海空不思議　无形自然應　一切諸衆生
各從烟煴起　不失生因縁　因縁各有對
歷劫苦綿綿　難離亦難免　著相難解脫
隨劫如輪環　我於寳城舍　思惟說一乘
衆生不同故　慈心發哀憐　海空城難入
故重說妙言　了見諸道士　自然得道眞
集見諸道士　勤學入空城　道士脩仙道
一生非復生　仙道集亘長　无礙亦无間
緬緬大仙王　遊藥於太玄　我今當過去
寂滅无礙身　衆苦自有縁　賢者乃知眞
爾時天尊說偈頌巳告海空言善男子海空
智藏汝今久已宿植德本登於上道名稱平
等猶如大海空納衆流汝今亦爾隨應下方
爲諸衆生立大寳藏不可思議我觀汝心有
善方術欲念衆生醫治有病善男子當來衆
生常所憂愁有大身病心病腹病頭病手病
隨汝所治吾當反神還乎无爲不動之地
爾時海空聞是說巳心自憂愁頂禮著地泣
淚𥟵首白天尊言云何一旦逝於世間還乎
反神寂滅之地唯願天尊發大慈風普示一
切若人非人普知育養濟拔衆生出煩惱城
安隱寳藏是諸衆生重見病者一時釋散以
大法雨雨於一切煩惱衆生開導通有是所
白衆我等諸子大哀天尊過去身形捨離世
間我等各共勸請天尊於是諸子當各自起
五體投地和聲請言唯願天尊哀愍我等常
住世問勿云過去爾時
天尊告善種言善哉諸子莫大啼泣自散其
心汝等當知自觀是身如太火身如大風身
如谷中響如水中影无暫安時如絲經盡无
可㝷續當觀諸行猶如毒食多諸過患於是
善種即自念言大哀天尊不欲住世且止我
等勿令啼哭譬喻言辭莫之能疑我當云何
而不啼哭苦哉苦哉世間虚空唯願天尊哀
愍諸子久住於世勿令反神爾時
天尊復告長者善種大王善男子汝今不應
作如是言請我久住爲汝演說一乘海空善
男子我以大哀愍念汝故留待今時爲說思
微一乘空藏我常无我云何有我何以故一
劫諸法苦空无我亦无无我以无我故故名
我還善種汝等當觀一切諸行雜法无我无
常不住此身多无過患猶如水泡如炎如化
以是之故汝等四衆不應啼泣當依次第安
慰其心勿復驚疑我及大衆
於是長者善種大王頂禮白言如是實如教
旨諸有无常无我无身方便示現身无所身
而是我等不得不能不懷憂苦我自思惟念
憂苦者實无憂苦復生恱想我今啼泣實无
啼泣復生歡喜爾時
天尊歡喜讃言善哉善哉善男子汝能知我
示同衆生方便之力生无所生我无所我汝
今歡樂憂无所憂得了法相若春登臺觀望
四方悉共來集遥望臺上我今亦爾至得入
海空一乘法城是長樂國无諸煩惱安隱之
地爾時衆生聞是語已各共惶懼便發念言
我等云何生在下土煩惱城中三毒火難云
何得生往到彼國彼大安樂隔礙海水云何
而往當到彼國爾時衆中有一人曰我曽見
彼海中三船大船可載无量數人中船可載
百千萬人小船可載十千萬人以此三船有
大神力不畏風浪篙櫓柂棹皆新堅固我等
自往海水船中汎越渚側當到彼岸甚太歡
樂爾時四衆得聞是語心大歡喜各各莊持
一千二百四十萬人齊心欲去往到彼岸爾
時復有不去之徒五千萬人各共别送詣於
海邊同别辭去分别旣竟爾時衆中有五萬
人即上大船有九萬人復上中船有十萬人
復上小船各隨其意上船畢竟舉帆便發風
調順流須㬰千里爾時海岸不去之徒皆笑
嘆曰是等羣愚云何取死入於大海望至彼
岸寧滅身命云何可至爾時乘船汎舟而往
浮景而行然此海中有大洲嶼於洲嶼中復
有國土於是三船同到一國國大豐有自然
飲食國中人民皆生善心金銀七寳以爲城
舍爾時小船各共言曰我所乘船船力微弱
不堪復行計我本國出十萬里此國膏梁於
我乃足願住此國於是小船便住此國中船
大船舉帆復去復經一國其土平正七寳滿
國自然衣食无有中天壽得其年便即命過
魂升天堂身體不灰乘中船人復謂言曰我
所乘船船力微弱不堪復進且住此國功德
受報於我以足請止此國於是便住乘大船
人舉帆而去往到彼岸極大樂國國土人民
黄金爲地碧玉爲堦七寳行樹上生甘果七
寳宫殿壽命長逺與道合德於是受生得道
自然爾時
天尊告海空言善男子向所說言三船行人
或近或逺卿意云何
於是海空即便答言不審天尊向所說言三
船載力可有大小而於水行復有力之或近
或逺是事不然云何三船一時舉帆行有逺
近不審天尊於意云何爾時天尊答海空言
善男子我說言三船行者是事云何善男子
行有精麤有髙有下有逺有近有大有小所
以者何國有逺近有貴有賤有貧有冨何以
故是近國者是最惡國下縁衆生得生是國
沒於五苦无復種民魂神流曵不反人根所
以衆聖咸發大慈引一爲三分導衆生欲令
免苦漸入大乘故示大國中國小國或近或
逺以是因縁行有精麤各有縁對自然受之
於是天尊大悲薫心而說偈曰
我以道眼觀　一切諸善惡　本同大混氣
染著使之然　轉落三塗路　一逝不能還
我植一乘智　慈心發勸愍　分別而說三
隨縁導令還　歷住海空城　何憂不騰仙
小船脫三塗　中船免八難　大船登雲路
三船隨我恩　大乘遊玉京　身登七寳山
此身大智慧　憂念一切根　一切根不度
我不證正果　心懷沖演德　彌劫拯禍縁
中船戯雲網　由心普懷閑　小乘宴朱陵
可蒙自憂便　小中无智覺　絶望七寳城
爾時衆中有一仙人名曰妙思從座而起𥟵
首頓首白天尊言大哀天尊云何功德行有
輕重有大有小報有多少於意云何可得悟
解因縁不乎爾時
天尊答妙思言善男子夫功德者行有智慧
開諸法門示道一切是諸衆生若人非人思
惟一乘海空寳藏得決定觀空解諸法十方
无量國土世界如視掌中无不覩了善男子
若有衆生專行禮拜思念一乘海空智藏忘
於寢食過中不餐守誡不𧇊善男子譬如孝
子父母死亡抱棺哀泣躃踴號天動於一國
是人非人各共涕泣於是父母即便起活爾
時諸子等共懼喜踴躍无量我今懽喜亦復
如是若有衆生思惟一乘海空智藏爲他演
說忘於餐食我隨守護不捨本願懽喜无量
亦如孝子不失父母亦復如是善男子若有
衆心心懷隂柔身心忍辱口不爲惡六根清
淨不與人天一切衆生以爲惡城集爲惡業
譬如慈母長飬惠子抱不離膝常以守護不
與他人共相鬬爭我今守護身心口意亦復
如是善男子若有衆人發大布施居家財產
國城妻子恩愛親族七寳名珍皆以施人散
惠十方一切衆生若人非人譬如甘雨雨潤
一切是諸草木无不蒙益我今慈施亦復如
是
爾時妙思及諸四衆聞是語巳得大法利便
各精進俱起共行到天尊前一心作禮奉辭
而退


太上一乘海空智藏經卷之八


太上一乘海空智藏經卷之九月九
　　　捨受品
爾時天尊告善種王善男子大王長者汝捨
智財從逺方來請我演說一乘海空智慧寳
藏安住國土七寳城中眞士之座善男子汝
等大王得聞眞士海空智藏問病云何
於是善種大王長者聞大哀天尊說此語巳
從座而起頂禮尊足白天尊言彼方眞士智
慧甚深難爲酬對了達法相才辯无礙一切
仙士悉解一乘海空智藏无不得入智慧之
門又能降伏外道衆魔顯現神通其力方便
皆已得度智慧難思竒特微妙希有希有大
哀天尊爲衆生故教導眞士住寳城中演說
一乘海空智藏當爾之時諸弟子等天下人
民大王長者俱發善心捨身智財屋宅僮僕
悉皆施散今彼眞士演說法時座中信士八
千餘眞士七百仙士三百大王億千天人若
男若女悉皆隨從聞聽一乘海空法要作大
橋梁作法梯磴於時眞士與諸弟子即以神
力七寳城中左右宫殿悉皆空虚爾時眞士
坐於空城除諸所有唯有寳牀以疾而息是
諸弟子若人非人各共圍繞瞻仰涕泣雨淚
百行同聲歎言大哀眞士捨我等輩孤露莫
止苦哉眞士捨我等故託疾而息我今思惟
大師疾者疾從何來可治療不若可醫治是
我弟子寧捨身命療治大師令得爲我成就
一乘海空智藏安慰我等住大寳城彼說我
聽當爾之時海空智藏即唱說言今我疾者
隨衆生故是不疾相而爲之疾是不見相而
爲之見是不空相而爲之空是不說相而爲
之說我等衆中心疑未了於是云何唯願大
哀爲我等故分别說之爾時
天尊以大慈心答善種王善男子大王長者
如汝所說海空眞士了此疾相更无法疾了
此住相更无法住了此空相更无法空了此
說相更无法說了此安相更无法安了此去
相更无法去所以者何疾无所從住无所安
空无有著若有法者視之不見若空法者隨
之則有以是之故住者无所置去者无所至
今所疾者更无可疾今所住者更无可住今
所空者更无可空今所置者更无可置汝等
大王善心受持自當得解
於是衆中善種大王聞說是巳心大歡喜頂
禮尊足白天尊言如是說者今海空疾寧可
醫治療之有損不増病不大哀天尊衆中无
量眞仙童子地仙道士殷勤致問海空眞士
而令疾者何所因起云何當滅盡其疾因令
衆歡喜同發善心好樂觀聽一乘海空智慧
寳藏爾時
天尊答善種王善男子汝等問者言海空疾
從何因起善男子海空疾者從衆縁起是故
有病若諸衆生得不病者海空眞士亦復不
病何以故海空智藏爲衆生故入生死身有
生死身則有病因若諸衆生得離病者是則
海空无復有病善男子譬如慈母唯有一子
其子得病父母亦病其子病愈父毋亦愈海
空眞士亦復如是今海空者於諸衆生愛之
若子以是因縁衆生有病海空亦病善男子
言海空病何所因起汝等大王我今思惟海
空疾者從大慈起
於是衆中善種大王聞此語巳白天尊言大
哀天尊云何海空智藏眞士住寳城中城空
无有𤘬座之坐我今思惟甚大惶怖於是
天尊答善種王善哉善哉善男子言城空者
三清玉京長樂國土亦復空虚善種大王又
復白言如是所說以何爲空而云空虚
天尊答言以空爲空又復問言空何以空天
尊答言空无分别何以故分别亦空故言空
空善種又言空分別不
天尊答言分别亦空又問空无分別空於何
法答言空於法相空於六麈六麈旣空法相
亦空善種又問法相云何答言即法相者即
是解脫是解脫者即是法相以是之故法相
旣空解脫亦空又言云何解脫答言是煩惱
者即是解脫是解脫者即是煩惱解脫旣空
煩惱亦空善種又言是煩惱者即是病者而
非病耶若是病者病從何來爲從身來爲非
身來若從身者身法旣有煩惱云何而云爲
空
天尊答言我說病者即是煩惱煩惱旣空病
法亦空病法旣空身法亦空何以故煩惱身
者如幻如夢以是因縁以空爲空善種又言
地水火風四大之中何大是身答言煩惱身
者非地大生不離地大水火風大亦復如是
一切衆生煩惱身者從四大起以之爲病是
故眞士隨之爲病
於是善種得聞說巳即起作禮讃歎一乘海
空智藏是我大師爲我輩說言有病諸行无
常身法无我不說海空厭離於身說身有苦
不說常樂玄都玉京教導三乘爲諸衆生作
大橋梁度生死海於空城中託身有疾哀彼
衆生令識宿世億劫中苦當念饒益一切衆
生脩弘福田念於衆生勿令憂惱勸助衆生
勤行精進作大醫王療治衆生一切病根慰
喻衆生以疾而卧
爾時海空智藏告善種王汝等勿疑我身疾
者而言无疾今我疾者皆前世因妄想顚倒
諸煩惱生无有實法惟之爲疾所以者何四
大合故假名爲身四大无主身亦无著今我
疾者皆由著身是故於身不應生著善種王
旣知病本即除我想及煩惱想當滅法想汝
等大王應作是念但以衆法合成此身我身
之身起唯法起滅唯法滅此法身者各不相
知起時不言我起汝滅滅時不言我滅汝起
我念衆生亦復如是善種大王汝等當知應
作是念此法身者亦是顚倒是我身者即是
大患汝等應當厭離此身云何爲離我所離
我所者即離二法離二法者不念内外諸法
平等云何平等我等常樂常樂清淨内外无
我我亦清淨此二等者悉皆空空以何爲空
但以名字名字故空如此二法无決定性得
是平等无有餘病唯有空病空病亦空了空
病故是我有疾今我病者无受而受說身无
常法相不滅而取證信故設有身普念衆生
發大慈心說一乘藏調伏我身亦當調伏一
切衆生除種種病今我說病爲斷衆生攀縁
病本斷病本故則无所得若无所得則斷攀
縁諸根若盡是我无病
善種大王得聞說巳𥟵首作禮長跪讃言善
哉善哉大哀眞士爲斷我故作如是說調伏
我身亦當調伏一切衆生老病死苦若不如
是我等衆生生无惠利煩惱所縛海空眞士
爲我說者譬如法勝乃可爲勇亦復能除老
病死苦得住城中彼說我聽海空眞士亦復
如是爲我有疾而云有病我身病者非眞非
有海空智藏亦復如是非眞非有若有衆生
觀此病者時不起愛見如是人者是海空藏
久巳離於生死病身何以故海空智藏久巳
斷除微塵煩惱而起大慈爲愛悲者則於生
死者疲厭心託疾而卧若有衆生能厭離心
隨有所愛如是之人在在所生不爲愛見之
所覆也得了法相所生无繫復能智慧爲諸
衆生說法解繫亦如海空所說一乘有繫皆
解脫身有繫能解他繫自他之繫悉皆清淨
若有衆生貪愛著善味是海空繫於繫中想
煩惱无主身亦无我如是念者是方便生是
海空解善種大王說是語巳瞻仰尊顏作禮
而退
於是海空聞善種說心大歡喜告善種王善
哉善哉善男子汝等上士是我眞子智慧甚
深才辯无礙能了法相是我大師智慧難思
過於我說我今思惟善種大王名不虚耶善
能建立三界種留故名善種善男子汝當諦
聽分别爲說善男子云何方便而爲繫者以
著見心小乘小見裝裭三寳七寳宫殿成就
其身而自調伏化諸衆生俱行有法於空无
相作法中種種裝號如是人者是方便繫云
何而爲方便解者不以愛見而作愛身莊嚴
微妙成就衆生俱了一乘海空智藏安住不
動證空非空說有非有以方便力於空无相
化作法中亦導衆生令其謂伏厭離其身不
受諸愛如是人者是方便解善種大王若有
一人有疾而卧汝等應當作如是念諸法无
我我身无常苦空非我雖身有疾在生死中
化度一切而不厭倦是名方便汝等又復念
於我身身不離病病不離身是病是身非新
非故是惠方便設身有疾而寂寞故是智方
便善種大王若有衆生有疾而卧而作是念
不調伏心不厭離身而貪求愛如是人者是
愚人法當知是人不離生死地獄苦中若有
一人有疾而卧念想諸法苦空无我是我身
疾在生死中而不生死无生死故生死无我
我於生死亦无汙行住於常樂亦不常樂不
寂靜故是海空行如是之人永離生死煩惱
城中雖有我身不依身心雖在三界不懷法
性雖行於空亦无空想
又告善種長者大王我身雖病爲諸衆生有
疾而卧雖行无相爲彼衆生而度一切雖行
无作爲彼衆生而現受身雖行无動爲彼衆
生而作動相種種演說雖行一乘海空智藏
爲彼衆生而徧現身微麈之身雖行智慧轉
大法輪爲彼衆生无明闇室現大寳光照彼
煩惱俱發善心行一乘行說是語巳善種大
王及諸羣臣八千餘人皆發善心歡喜作禮
奉辭而退各還本位復聽決言
爾時衆中有一童子名曰妙思即從座起手
執蓮花正對天尊安庠雅歩前進作禮白天
尊言大哀天尊云何海空住於空城七寳牀
中以疾而卧如是城中悉空无有是我等輩
及諸天王天下人民共來聞聽一乘海空祕
宻寳藏如是人者常坐何座是時
天尊答妙思言善哉善哉善男子大德仁者
於意云何而作是問汝等衆中爲法而來爲
座而來善男子我於往昔大浮黎國坐寳珠
中大如𥞫米爲諸衆生演說法要當爾之時
四衆同來若人非人倶入寳珠亦无鞅數寳
中牀座亦无逼窄汝今云何城空无座
爾時妙思聞是說已長跪答言大哀天尊我
今來者聞此城中說一乘藏不謂海空以疾
而卧城空无座於是
天尊答妙思言善男子夫爲求法不惜身命
不縁有想不見有相不有色欲今汝師者无
疾而卧无牀而坐非无而有城空无寳唯有
海空不求而求心求法也不見身求不見色
求不見說求不見有求不見无求不見有无
求不見非有元求不見非非有无求不見非
不有无求夫求法者无見苦求无見樂求无
斷集求无修道求所以者何法无戲論言之
爲有以是之故大師求法隨種種求隨種種
有若有人言海空眞士因疾而卧如是人者
是名戲論非求法也妙思童子善男子汝等
當知法名海空海空非法若有衆生身行海
空如是人者是求海空非求法也善男子法
名一乘一乘非法苦有衆生身行一乘如是
人者是求一乘非求法也善男子法无處著
處著非法若有衆生身行處著如是人者是
求處著非求法也善男子法名无相无相非
法若有衆生隨相而識當知求相非求法也
善男子法无可住可住非法若有衆生住於
法中當知是人身行住法非求法也是時四
衆聞是說已七十天王八千億衆若人非人
得法利益於諸法中了了明浄苦空无我諸
行无常生滅无我我於法中悉皆清淨
爾時海空聞如是說舉體而坐放微妙光一
一毛髮各各放光種種希有上妙功德師子
寳座光照東方三十六國國中化作大王及
長者子又照南方西方北方光所及處悉皆
得見海空之身身長丈六坐師子座莊嚴第
一微妙希有於諸國人昔所未見而今得見
昔所未聞而今得聞昔所未了而今得了此
城寳牀廣博包容三萬二千師子之座三十
六國亦无妨礙於諸來衆亦无逼迮安徐而
坐
妙思童子白天尊言云何城中莊飾希有是
海空耶非海空耶城中諸物種種竒特師子
寳座亦无鞅數大王小王悉皆端嚴同坐師
子之座衆中疑惑未曽有也此城室中乃容
无量師子寳座亦无妨礙於意云何願爲分
别解說法言於是
天尊答妙思言善哉善哉善男子此城空者
非无而有以是因縁有海空眞士是名解脫
不可思議是諸王者大王小王亦是解脫不
可思議善男子譬如天人入寳珠中无所増
減如是天民安常如故不覺不知已入所入
唯應度者見之分明得見天人入寳珠中不
可思議師子寳座入海空城亦復如是善男
子譬如海水入一微塵是海水中蛟龍魚鼈
安常如故亦无迫迮水性之屬亦如海水本
相如故海空之身化作諸王大王小王亦復
如是
又告妙思一切衆生供養海空一乘藏者於
一微塵皆令得見三世天尊又復於諸十方
國土所有日月星宿於一微妙普皆得見若
有大風傷動草木一切摧折即念海空方便
之力吸著口中而身无損安穩如故若有猛
火焚燒劫盡存念海空火内腹中安常如故
亦復不熱火常如故亦不爲害
又告妙思我住海空城中種種方便不可思
議或以神力現作海空微妙之身或作眞身
或作老容或作王身或作法王身或作貧病
身或作金身或作凡身或作獸身種種化身
種種說法演說无常苦空无我一切衆生於
其說中普令得解俱發善心捨身智財求无
上果或此骸骨而爲灰塵於一麈中復作大
德見海空城中說法彼說我聽具足一乘甚
深智慧思惟我身從何方來云何不絶生死
惡根得入玄門解脫之方不可思議或復有
衆生聞我海空不可思議方便一乘法門皆
應號泣聲動十方无極世界一切國土大王
小王臣民長者若男若女隨類而解俱發信
心受此大法日夜讀誦永无休息如是等人
同得平等海空智門於是說時衆中无量有
一大王名曰方城即從座起擎奉號泣發心
大願願捨我身施諸乞士隨意而取或取我
身手足頭目耳鼻髓腦血肉皮骨悉皆布施
或施屋宅宫殿牀帳妻子奴婢衆馬車乘金
銀瑠璃𤥭璖瑪瑙珊瑚琥珀眞珠等寳衣服
飲食亦悉施散願我身者捨身受身得住海
空智慧之門解脫法地同聽一乘微妙經典
說此語已彼說我聽永无疲厭爾時
天尊得聞方城王說是語已心大歡喜告方
城王善哉善哉善男子汝能慈故發大誓願
爲說衆生作法橋梁作法梯磴方城大王今
汝身者是海空船度諸衆生離煩惱城今汝
眼者是海空燈爲諸衆生照煩惱方今汝手
者是海空力爲諸衆生斷煩惱城今汝足者
是海空車爲諸衆生運度三界今汝意者是
海空藏爲諸衆生種種演說智藏經典今汝
耳者是海空音爲諸衆生彼說我聽今汝鼻
者是海空風爲諸衆生扇動法教普令衆生
得了海空一乘法門於是
天尊又告方城大王長者汝今得入一乘法
門不可思議地觀察衆生住煩惱城如電石
光忽有忽无以是因縁汝能布施身手頭目
象馬車乘金銀等寳悉皆施散難施能施難
捨能捨汝能橋梁一切衆生離生死城汝之
功德不可思議
又告方城大王長者善男子汝行慈悲爲衆
生故汝行捨身无煩惱故汝行布施无貧窮
故汝行清淨无貪瞋故汝行聽法无愚癡故
汝捨王位无貴賤故汝捨妻子无親愛故汝
行大慈顯一乘故汝行精進度衆生故汝行
智慧了衆生故汝行方便示現法故汝行功
德拔衆生故汝行持戒滅三毒故汝行海空
畏生死故汝行正念除惡因故汝行建造生
福德故說是語巳城中四座忽有諸天仙童
玉女三十三人聞大哀天尊爲王說法即便
現身從空中來手執蓮花以散座所紛紜雜
沓如大雪雨滿於座所復有妙音香花箏筑
箜篌鏗鏘和雅隱隱軫軫徧於座所復有鳳
皇孔雀鸚鵡飛翔行列徧於座所
方城大王及諸羣臣心大惶怖白天尊言大
哀天尊云何天人仙童玉女散此妙花如此
花香爲從天來爲自然來爲樹而生爲空而
有爾時
天尊聞是語巳即便答言不也大王如此花
者皆是清淨不可思議華所以者何言清淨
者不内不外不從天生不自然生亦不樹生
亦不空生亦不有生不空有生離空有故說
此花生何以故一切說法皆是清淨是清淨
者即是妙花以是因縁不從天生不自然生
不空有生亦不樹生何以故若有生生則有
證信有證信者則誹謗生知是說者毀滅一
乘大慈經典
又告方城大王長者今此城中常有此花復
有他方天人玉女來會不絶常有鳳凰孔雀
鸚鵡箏筑箜篌希有之事汝等勿疑清淨之
花不可思議華希有之花難思難說
方城大王聞是說巳心大歡喜即便問言云
何哀尊說言天花即是清淨无煩惱生若如
是者一切衆生以此天花供飬哀尊即得通
達无煩惱生若得通達唯花而得云何說言
脩行海空而得通達於是
天尊答大王曰善男子言通達者若有一人
以此天花供飬海空所以而言得通達者即
是海空海空通達即是此花若有人行海空
通達即无煩惱至於地獄亦无煩惱示行地
獄亦无地獄无受罪身示餓鬼形亦无餓鬼
无饑渴想具足功德无餓鬼身示行貪慾无
貪慾想常住光明照煩惱身示行瞋恚无瞋
恚想清淨思微无瞋恚本示行慳貪无慳貪
想弘喜大慈捨身布施无慳貪想示行懈怠
无懈怠想示入魔界而无魔想示行說法无
說法想示住寳城无寳城想示身有疾而无
疾想如是行者是海空達汝等應當供飬此
花即是供養一乘海空常樂之道示行方便
入海空城安住不動說是語巳
方城大王倶起作禮長跪𥟵首白天尊言云
何海空眞士大德是我大師爲我等輩說大
妙法種種譬喻不可思議海空身者父母妻
子宗親眷屬朋友知識弟兄姊妹悉誰是者
奴婢僮僕象馬車乘城邑舍宅在何方所國
主人民后妃太子是誰爲宗唯願哀尊爲我
等輩分别解說爾時
天尊聞是說巳含笑隱几答大王曰善哉善
哉善男子汝等大王善能問決海空身者我
當爲汝分别解說令衆得明海空經典於是
天尊而偈答曰
汝等方城王　一心諦聽受　我當爲汝故
聞見直亦難　焉能證空城　智慧海空藏
解脫以爲母　善能說法相　皆是海空憐
道德以爲妻　慈悲爲大女　弘孝慈慧男
虚空城舍所　善信奴婢朋　修道知識友
寂滅是宗親　通達善良疇　雲龍象馬駞
星宿是僮僕　日月爲車乘　六度爲隣侣
四等是子孫　歌詠爲眷屬　長樂依方所
七寳之園死　玄都是山林　珊瑚微妙花
方便之甘果　八錬沐浴池　六通爲大露
一乘以爲身　具足資容相　教授爲大恩
吞精爲法食　咽液是法漿　懴悔以爲服
滅度以䘮主　天地棺槨根　寳臺塚墓所
智慧日月明　露霞䘮服興　金銀塼埾基
慙愧慈悲孝　說法報恩許　松栢爲大冨
黄精清零渚　靜心牀坐門　多聞慧根髓
淨心是沐浴　思惟海空眠　持戒防慧人
无形宗君主　仙童國人民　聖眞羣臣輩
玉京金城所　汝等方城王　善心自能侣
但滅煩惱賊　勇猛自知方　消除四種魔
勝造萬道基　海空无起滅　示彼有生時
普現諸國土　如日无所明　說法度十方
无量衆生脫　慈他及巳身　无有分別想
雖知長樂尊　國土衆生空　而常行清淨
教化於羣生　以善方便力　隨意悉能成
或示老病死　成就衆生身　了知法如幻
天人仙玉女　侍從散香花　王子羣臣輩
見花並驚疑　安慰諸衆生　供飬天花餌
衆生有常想　了今无常時　一切衆生集
俱入坐空城　圍繞海空牀　問疾哀悲泣
慰喻衆生故　演說海空祑　經書及呪術
利益於衆生　世間外道法　於時悉出家
因以解正慧　邪見並不奢　或作日月光
遍照三界家　或以風水火　樹木枯不花
世間有疾疫　現作良藥醫　有人能服者
消病三毒除　衆生餓饑鏜　現身作食飼
枯骨更能生　復能濟渴時　大王人民輩
歡喜悉恭敬　安住海空城　聽法无定時
爾時天尊說此偈巳告方城王善男子汝等
當知海空身者實不可說過去未來現在之
身常住城中不傾不動不去不來不生不死
爲諸衆生演說寳藏種種教旨微妙經典安
常如故亦不覺知无去來想或作老相爲諸
衆生示法无常生老病死或作猿猴象馬之
相或作眞身七十二相八十一好形相竒特
智慧无雙功德甚深善說法相爲諸衆生種
種方便化導三乘隨衆生故而作現身說一
乘藏普度衆生得離煩惱生死之身俱入海
空智慧之門
於是四衆聞是說巳俱起作禮讃歎一乘海
空眞士爲我等故分别說之我等衆中各自
敬禮咸受教旨傳化未聞普令通達无礙經
典深解玄義了眞法地
於是四衆聞大慈尊說經都畢瞻禮尊顔奉
辭而退

太上一乘海空智藏經卷之九















太上一乘海空智藏經卷之十月十
　　普記品
爾時天尊於寳城中顯現神力化作玄臺微
妙第一臺中爾時復有七寳莊飾殊特懸繒
幢蓋周遍臺中爾時
天尊於其臺中發大光明遍照十方无極世
界十方諸國悉皆朗然當爾之時諸天大聖
飛天神王丹靈始老太上天君扶桑玉晨上
皇帝君諸天眞人左右二眞眞人童子地仙
道士三界魔王萬海龍王善男善女若人非
人俱來座所聞大哀尊演說一乘海空智藏
如我等輩心大歡喜各各齎持百和之香不
焚自薰諸天妓樂同時俱作行道讃歎奉獻
珍寳價直无量爾時
天尊欲隱神光還於玉京長樂舍中不動之
地告海空言若有疑者正欲及時可速問決
无上法寳不久入定汝等衆中有疑請決勿
懷憂海爾時座中有一道士名曰寳光聞大
哀尊說此語巳悲泣流淚不能自止苦哉哀
尊云何返還不動之地我等下仙孤露莫止
爾時衆中復有神觀不可思議上眞童子從
座而起𥟵首作禮長跪再拜白天尊言欲有
所問將不及耶唯願哀尊不爲罪咎於是
天尊歎童子曰善哉童子汝之功德不可思
議人神智源化導衆生悉爲備矣
於是童子白大哀尊大慈天尊過去滅後一
切衆生不復覩見哀尊色身亦不得聞海空
眞法何以故未來世中人民澆薄善法漸衰
惡法熾盛當爾之時教諸衆生作福德果最
爲殊勝而得度脫煩惱城中唯願慈尊特垂
憐愍用財甚多功果分少不及其一善男子
若有衆生如是施飬十方三界天尊并諸大
聖三天眞人地仙道士如是施者不如有人
慈心一切布施畜生一口飮食令濟彼命全
得安穩如是功德最勝彼福百千萬倍如是
施心甚大功德无量无邊善男子我於處處
眞法經典說布施者欲令新學地仙道士出
家在家善男善女發海空心修慈悲行布施
貧窮孤獨老病憂厄牢獄饑寒切肌窮餓之
屬普令飽足如是施者是名橋梁濟度生死
善男子未來衆生不解我法專施敬田不施
悲田善男子云何敬田若有衆生禮拜十方
三界天尊供養三寳以是因縁是名敬田云
何悲田善男子若有衆生慈悲供養不擇畜
生以是因縁是名悲田善男子此二田者悲
田最勝若有一人施悲田者如是之人功德
甚大虚空不容善男子若有衆生多饒財物
獨行布施從生至老无有休息如是之人不
如有人不問貧富貴賤賢愚若道若俗共相
勸化各出錢財聚集一處隨宜布施貧窮孤
老惡疾重病厄困之人悉皆平等如是功德
最大无量設使不施念念之中施功常生亦
无窮盡善男子未來世中我諸弟子新學道
士好樂衣服貪嗜羙味貪求利飬慳貪積聚
不行慈心專行瞋恚見他作善心懷嫉妬佯
共譏笑咸言此人求覓名利非我道士若見
布施貧窮乞人復生瞋恚如是之念非出家
心依我法門而行慳貪執心染著便求見効
以自給活見我眞法種種惡言生不信心領
户化民但脩小乘有爲之叢何用紛紛動亂
人衆别令見明爾時
天尊告童子曰汝能諮問作法橋梁作法梯
磴善哉善男子來世衆生甚可憐愍何以故
一切衆生縱有信心勤身苦行不會正理作
福彌積獲報甚微善男子未來世中三界道
士男官女官國王大臣富貴長者若男若女
若人非人輕賤我法薄淡三寳无有實故雖
作衆善求名求利求勝他故无有一人作一
念心作出世心善男子譬如伎兒種種巧妙
令衆歡喜如是伎兒非歡喜心善男子三界
道士修學末法亦復如是我過去後眞法隱
滅惡魔顯現邪心甚興姦巧互攻災毒競起
善男子云何是邪一切道俗不識法䡄學人
作善舍中設會恩愛請師列名別請遣人防
門遮障外師不聽入會或貧或病欲入乞食
復障不聽如此設會徒䘮飮食了无善分復
有一人專欲獨善不化衆生見他作善不能
隨喜助其少分如此人輩其福微劣復有一
人見他治舍形像經書破落毀壞不肯修治
便作惡言非我先宗基叢所造如是破毁何
用治爲我寧自造起立新者終不更治故立
形像及以經典善男子如是人者是名自見
非見我也是名自功非功我也何以故一切
衆生造立新者不如修故功德甚多得見我
相得入法藏海空眞地善男子復有衆生見
他聚集作功德業但求名聞傾家財物以用
布施及見貧窮孤獨呵罵驅出不施一毫如
此人者名爲顚倒作善癡狂妄學施心實无
慈想實无施相如是施者不正淨施不正淨
福集地獄因拓三塗果如是衆生甚可哀憫
无益之事虚䘮失功不如我今守化民物甚
大功德善男子作是念者非出家人是魔眷
屬是外道心非我弟子其人命終墮大地獄
經歷受苦從地獄出入餓鬼中受大苦惱從
餓鬼出受五百身牛馬猪羊或作狗身從狗
出已五百世中受生貧賤饑渴困乏種種苦
惱无有一念適意之時何以故見他施時不
隨喜故善男子我今成道皆由過去恒沙劫
時行慈布施救濟貧窮困厄衆生十方天尊
得成眞道皆由布施而得常樂不動之地以
是因縁我爲衆生種種演說行平等心慈悲
喜捨以爲初學善男子譬如有人兩足倶折
意欲逺渉不能進前頓墮一處種種方便亦
不能得善男子慳貪道士亦復如是雖行道
士著大法衣經恒沙劫不行布施亦不能得
當到海空眞實法地善男子若有道士不行
布施則法不全法若不全則无慈悲心无慈
悲心則无忍辱心无忍辱心則无精進心无
精進心則无方便心无方便心則无智慧心
无智慧心常受煩惱牛馬之身隨人所使亦
不能言四足而行无有人心常受苦切善男
子若有一人布施法門十方天尊皆來讃歎
恭敬尊重爲說一乘法藏眞實以是之故功
德福中財施最勝善男子我又方便種種教
化或入火中錬身受法或入大海化諸龍王
或作病身而合醫藥或作貧人而共迴向或
說符圖以誅姦兇或勸受戒護我法門或勸
忍辱錬心精進或讃智慧能爲衆生種種巧
說能令衆生離煩惱城善男子未來道士未
識我意種種方便各執是非說巳所能誑惑
百姓更相嫉妬如是人者是惡道士不可親
近滅眞法門毀我空性聚會若說法時不達
深意自是自說誹謗一乘海空智藏作諸說
言隨文取著違背實相无上眞法口常自歡
我所說言應著正理善男子諸惡道士作如
是說是魔眷屬外道之師習學小乘領户化
民如是之者永淪三塗風刀往還目生日死
金槌亂拷食息无閑饑則食炭渴飮火精萬
劫當得生於人中聾盲瘖瘂有人之形无人
之情善男子諸惡道士復作是言此人愚癡
猶如株兀汝求名譽道在心中法學經論何
所修行作是語者是惡知識不可親近異道
邪魔以爲眷屬善男子諸惡道士爲名利故
遞相毀訾不存經法自專已見以非爲是不
能分别是邪是正遍向道俗而作是言我能
知是我當知非如是說者毀滅我法是惡知
識不可親近善男子諸惡道士於經法中不
達深意便作是言大乘法中聽我食肉如是
說者是惡知識是邪見師不可親近善男子
若有道士了我眞相空无食相空无異相對
治衆生種種方便應以淫身而得度者則現
淫身應以凡身而得度者則現凡身應以病
身而得度者則現病身應以國王身而得度
者則現國王身應以道士身而得度者則現
道士身應得度者則現其相常恒說法不動
其心而作動相不作現身而作現相不作眞
身而作眞相不化衆生而作化相如是說者
名大法師常住海空七寳城中爲他說法度
脫衆生令入一乘眞空法藏善男子今日座
中童子无量各見不同或見我身在玄都山
湛然不動或見我身住世說法或見我身身
長丈六端正第一或見小身或見大身或見
我身坐寳蓮花或見我身度脫衆生令入寳
藏或見海空不可思議善男子我當教化隨
身无常遊行止住一切所爲皆悉逺離世間
之相亦復不離世間示現演說法相或說一
偈一行一句海空法者若有一人能唱善言
心大歡喜如是功德隨衆生根種種利益合
門興隆子孫昌熾不可思議善男子諸惡道
士不解我義宜說三洞三十六部經隨文取
義作決定心是有是无當知此人毀滅我法
善男子新學道士自稱我能稱是法師稱是
度師稱是經師如我法門相說過相毀訾此
三種人入地獄中亦不捨心如是衆生實可
憐愍爾時四衆聞大哀尊說此語已各各起
立涕哭作禮長跪再拜𥟵首受記
爾時衆中上眞童子而復白言大德天尊演
說法言諸惡道士毀滅我法如是法者當何
時出諸惡道士當何時滅唯願天尊爲我等
故分别說之爾時
天尊答童子曰善男子我遇去後眞法普行
人民興盛國王行道无夭傷心无殺害心无
貪愛心百姓男女无嫉妬心善男子經八千
年眞法還藏惡法漸興國王无道人民好害
更相嫉妬貪毒隂賊攻根伐主殺害无度後
經八百七十年中諸惡道士周徧下土不行
道法多求財物專行非法多畜八種不淨之
物身无才智招集弟子自作一法傳度非宜
妄造經典傳行國界以是因縁一切俗人輕
賤三寳穢辱天君種種誹謗生不信心毀滅
天書破壞符圖殿堂屋舍形像法身悉皆毀
減以是因縁日月不光隂陽不調五榖不成
風兩失時龍乆乎淵人民惡𡜍好殺害心競
相華尚貪營富貴仁義不行簿有錢財君子
小人各隨所宜念於色欲當爾之時縱有一
人發心微善雖造觀舍三寳形像眞法經典
臺殿房廊如是人者亦不能生恭敬之心不
能供養法師之心不捨飲食衣服卧具於中
反更借取乞貸餐敢師食亦不思惟畏未來
世三塗之苦善男子一切俗人舉心作善專
欲侵損三寳法物如此人者假名作功永墮
三塗餓鬼之身善男子未來世中一切俗人
假名官號不信罪福不敬三寳劫奪師物飲
食衣具或税取衆縠米熟食乃至一毫三寳
法物或彊驅使三寳奴婢或逼裘騎三寳牛
馬貪取奴婢以爲私使逼略出家以爲妻妾
而不思惟未來世中銅柱鐡牀當到其處而
不思惟我身之身如路死狗如幻如夢如電
如光善男子若有一人於惡世中種種方便
度脱衆生學慈悲心學智慧心受持一乘海
空智藏微妙經典一心讀誦晝夜不息如是
行者即是眞法出行於世善男子三龍之後
代至法王出行治化於是我復爲衆生說法
如是時者眞法行世善男子未來世中一切
道俗輕賤法者正由諸惡貪愛道士不行法
故身披法服逐彼俗縁或復市肆販賣自活
或復渉路商賈求利或作畫師巧工之業或
作相師占視男女或作卜師示人吉凶或作
神師令人禮拜種種眩惑飲酒醉亂歌舞作
樂或復有人諂曲說法以求人意或誦呪術
以求諸病或復居山不捨俗貪以邪定法占
視吉凶或行針炙合種種藥以求衣食以是
因縁諸惡若滅我法亦滅故名滅法善男子
我過去後經八億劫諸惡道士乃當滅盡善
男子未來世中道俗之人造立形像或大或
小金銀銅木販賣取錢以自給活於是愚人
不識罪福而買供養如是之人二俱得罪三
世之中常被他賣爲人奴婢任人打拍善男
子若有衆生微心善者造立形像而不具足
成就諸相或作半身手足不成而或他處更
造别像又無成就如是人者受罪三塗生爲
蛇身而无手足善男子若有衆生於食㕑處
自共唱制防禁四方勿令乞人來我食處如
是人者命終當受地獄餓鬼畜生之中常受
穢食四足而行善男子若有衆生以三寳物
似如已有隨意取用非時而取食噉无足相
共出家以爲知識如是之人後生逺離人天
中生常受邊夷永不聞法死墮三塗无懴悔
地善男子若有出家共此人住雖心作福亦
不成就被人打破如是人者後死當人大火
車獄被人焼煑不可懴悔若有一人唱令救
護如是人者亦當得罪若有衆生見諸道士
脩行悲心見諸生物他賣買放其人笑言道
士貪名此物生命有何福力而汝放之其人
爾時即得暴死魂神化生空山餓鷹善男子
若有一人於惡世時發生修學大慈大悲忍
受他惱勤誦經文應作是念一切衆生无始
已來是我父母一切衆生无始已來是我兄
弟是我姊妹是我妻子皆是眷屬以是因縁
一切衆生皆是我骨肉一切衆生皆是我命
我隨心力斷生熟肉斷生殺念作大慈悲不
食雜味日中一食不受别食救濟衆生厄難
苦處種種方便不惜身命
爾時天人國主大臣悉皆歡喜我等神通護
助此人令不退轉又助勢力勿令惡人爲作
留難不令惡人侵奪財物如是助者其人功
德說不可盡善男子若有一人生慈悲心布
施平等一切窮厄悉无偏愛如是功德最勝
第一善男子我說布施諸功德門窮劫說之
亦不能盡我今當到理運无常誓身滅度爲
汝等故畧說付囑汝等當應勤心苦行受持
思惟得義深味爲他講說分别義門令得第
一爾時四衆上眞童子聞大哀尊說此語巳
未來世中眞法欲未種種災變諸惡道士毀
眞法門童子等輩肅然毛竪贍仰尊顔悲號
啼泣不能自止苦哉哀尊我等孤露失法宗
本失大依師奈何奈何爾時
天尊告大衆等上眞童子汝等且止勿令悲
泣汝等當知世間无常善者必惡盛者必衰
有者必无壯者必老復告童子且置是事汝
以何相觀我色身而生啼泣復以何相觀衆
生身而失本宗復以何相觀諸法耶而奈何
苦
爾時上眞童子拭淚長跪白天尊言我觀哀
尊不從先際不到彼岸不住世間亦不有无
亦非有无亦不不有亦不不无非出非没非
色不色亦非有爲亦非无爲亦非生死亦非
斷常同等虚空无分别相從初成道乃至寂
滅我亦不見大哀天尊說一句法於諸衆生
見大哀尊有出有没說法度人大哀天尊長
樂境界不可思議不可識度識不可知以是
因縁而生渧泣唯願天尊爲我等輩分别說
之我今又觀諸衆生故四大之相何大是我
如空中雲如熱時炎如電石光如水中月如
幻如化如鏡中像如空中響色想行識悉皆
如是衆生心相不可思議非是二乘之所能
知大哀天尊衆生之相亦復如是不來不去
非有非无非内非外來无所從去无所至而
常流轉虚妄受苦皆以衆生无始以來染著
我故増長惡根受大煩惱无有窮盡衆生之
相烟煴之源神本澄清湛然无雜一切法本
從中而有以是因縁一切衆生善惡諸業唯
一心作更无餘法是故衆生不來不去不有
不无同等虚空无分别想大哀天尊我觀衆
生相法如是爾時
天尊讃童子曰善哉善哉上眞童子快說如
是汝於法中最爲第一了衆生相是人尊上
善說法相與我无異我所印可說法利益成
就吞尊曰海空法藏善男子汝了衆生不來
去相不有无相汝當應知平等布施若布施
時當觀福田及非福田若見貧苦衆生病者
悉皆施與平等妙藥行布施時應作是觀不
見受者不見施者財物亦爾時三亊俱空平
等无礙何以故一切諸法清淨无我行布施
時不望見報不望未來人天之樂但爲衆生
求大果報求大安穩行布施時爲欲攝取諸
惡衆生令住善法而行布施復作是觀三界
皆空三世亦空知三世空我身亦空知我身
空諸法亦空以法空故故名海空依文字故
度諸衆生得住海空眞實法地得神通力見
種種色善男子譬如有人於夜中夢見種種
亊或夢自身被官囚縳受種種苦生大憂惱
然後得脫須㬰更夢作大國王威勢自在受
大快樂即於夢中作是念言我向昨時受苦
如是今復自在受大快樂作是念巳忽然睡
覺苦樂之事莫知所在如此夢事非有非无
一切諸法亦復如是善男子汝得神通了衆
生相是名正觀是名正見汝今得進海空法
位无量童子得入一乘智藏座所名隨所脩
皆得勝進智慧之門无量衆生發出家心无
量衆生發布施心若人非人若男若女並得
神通爾時
天尊說此語巳告童子言善男子未來衆生
若有一人得聞此經生歡喜心如是人者所
得功德无量无邊不可言說若復有人好樂
受持封在心中諳憶銘心晝夜思惟讀誦講
說利益衆生受記成道當知此經普施孤獨
如是人者是我眞子所有言說皆是我語以
是因縁文字語言舉我无量我當返神還寂
定位哀諸衆生孤露莫止當付於汝紹統法
王爲諸衆生弘宣正道善男子譬如國王欲
行諸國巡履萬民是域庫藏當付太子紹統
王業善男子我今付汝亦復如是於是大衆
聞付囑巳各起作禮涕淚哭泣頭面著地聲
動一國若人非人彈指歎言苦哉苦哉奈何
哀尊捨我等輩失法宗本爾時大衆哭泣哀
已各各長跪悲哉止慟時大衆中吐相童子
即於尊前而偈頌曰
　无始天中最上尊　竒特微妙甚眞相
　種種應現身復身　遍巳眞法常无量
　爲我爲縁普平等　究竟決了入无常
　付囑國王法中尊　言辭善說戒勿忘
　我等衆中四輩縁　啼哭流淚絶无想
　奈何大慈大哀尊　捨縁捨我寂无像
　哀哉我等常孤露　唯願慈悲哀愍我
　猶如初生小犢子　法乳飮餧盛壯齒
　云何一旦棄本誓　世間孤露莫能擬
　仰願海空眞法味　遍灑衆生甘露藥
　若人非人平等益　四魔三毒滅无餘
　利益人天人中人　地獄虚空不永居
　罪對分明並了了　倶出生死上仙廬
　海空眞士大慈故　爲我等輩請大師
　利益衆生普圎滿　三界魔王滅无期
　諸天玉女來讃歎　寳臺山現竒特相
　香花遍滿空虚落　時衆人天並恭敬
　倐忽身登九重天　頂禮長樂玄都師
　俯觀下土衆生城　咸願海空寳藏地
　普受若人若非人
爾時上眞童子說偈讃巳長跪𥟵首白天尊
言大哀天尊爲我等故返神无常說法无我
爲无我故而說有我以有故有常无常有樂
无樂有生无生有主无主有空无空以是因
縁付囑法王紹統衆生令不懈怠勸令衆生
求未來惠宣弘一乘海空智藏我等思惟大
哀天尊不生而生生无法住不死而死死无
法滅爲我等故而有生滅爲我等故而有返
神入海空藏安住長樂不思議地爾時
天尊聞此說已發微妙音讃童子言善男子
汝等智慧甚勝於我堪任法王紹統衆生令
住安樂海空城中成就衆生智慧之源汝等
且待須㬰之頃自當見我說是語已忽然不
見坐空无主四衆咸淚極目四視不能見已
舉首仰天啼哭苦哉我等孤露失法宗本无
依无止猶如初生赤子失大慈母絶於壯齒
大哀天尊我今亦爾失大哀尊絶於法乳亦
復如是爾時四衆聞說是巳各共彈指奉辭
而退


太上一乘海空智藏經卷之十










