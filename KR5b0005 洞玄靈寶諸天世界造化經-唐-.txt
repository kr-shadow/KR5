#+TITLE: 洞玄靈寶諸天世界造化經-唐-
#+DATE: 2016-06-11 12:26:53
#+SOURCE: github.com/kanripo/KR5b0005 master 15cab658                
洞玄靈寳諸天世界造化經人五
　　　天尊說經開叙品第一
太上天尊居靈鳥山中與諸天人說十二部
經於是乃分四十萬品弟子書之故曰妙道
爾時天尊化爲居士而智慧無窮而吿衆曰
我學道以來九十一劫斷求念空故得無想
定通衆聖中王以洞違之照得見天地敗而
更成衆生死而復生無有窮巳如日月圍繞
崐崘之山旋照四方天下周而復始無止息
時有四千崐崘四千日月四千天下有大海
水四千大龍王宫四千大金翅鳥王宫四千
大惡道髙數萬里大神山高数千里大神樹
萬種種大地獄合爾所名爲小劫世界數是
小劫世界千名爲中劫世界數是中劫世界
千名爲三界大劫世界從彼始成至後七日
並出悉燒敗之一切蕩盡後復更成一如徃
法無休止時自然如是無神爲也亦如衆生
死而復生但其壽長遠人不知之又衆生死
時形滅而种移皆縁其生時所作罪福至彼
五道之處何謂五道一者天道二者人道三
者地獄之道四者餓鬼之道五者畜生蟲獸
之道若其人生世積德深厚得入上福則生
天道長尋好形安樂無極還知宿命因縁之
事若其生世得在中福則生人道得其富貴
之門無所不足若其人生世福微罪多得在
下福則生貧賤之門凡事下惡所向無可或
得盲聾瘖瘂六疾醜惡奴婢臭處臊穢之身
是上二道雖有優劣猶勝是下三塗有生之
苦若其人生世慳貪恡惜不施飢渴不濟窮
急即生餓鬼之道當受鬼形腹如懸鼓喉中
容縷縱見美饌不能得食長受飢餓形色醜
惡兼有長年思滅不得若其人生世奉親無
孝九族無仁惡及百姓羣衆所忌者則生地
獄之道受其罪鬼之形常被考毒不可勝說
若其人生世好殺害衆生射獵爲事屠割爲
業不知修福但行惡事即生畜生之道爲彼
羊牛猪鵝鷄鴨受其屠割秤賣之報如先身
所爲誰能見是唯得道者知之謂汝未信故
説偈頌
天地諒攺換何等能常存出生必入死
神隨五道縁敢或有欺誑地獄相拘連
但當修善業悔遇滅罪根





太上耀靈之符行之無怠超凌三界得離五
苦轉輪不滅位爲眞人
　　　崐崘山王四天下品第二
道言我在玄化之前故有太上號見彼崐崘
山王以金銀琉璃水精作之上高三百三十
六萬里下有大海圍之深亦三百三十六萬
里廣亦三百三十六萬里地深二十億萬里
次下有地亦深二十億萬里次下有粟金二
十億萬里次下有剛鐡二十億萬里次下有
水深八十億萬里次下有大風深厚五百二
十億萬里以是大風持地使有墜落地浮水
上水浮風上其下大空異天地也崐崘山北
以金光照之其天下名鬰单越地方四十萬
里人壽千歲其髮紺色男女長短同等無有
高下民悉好善不復相教作惡者也凡四天
下是天下最勝三天下也又崼崘山西以水
精照之其天下名大唐界其地如半月之形
廣長三十二萬里人壽二百歲其人長短皆
有人間之事壽夭之年又崐崘山東天下以
銀光照之名碧落界地方四十六萬里地正
圓人壽三百歲或長或短皆有人間之事毒
夭之年又此崐崘山南以琉璃光照之地方
二十八萬里其地名棄賢界其人或長或短
於人間最苦不如彼三天下人也年壽無定
猶有一事勝三天下及上諸天人者其人勇
猛求道易也若能修福從我道者逕上生天
堂或出三界得無上道如其積罪者死入地
獄俄頃之間無有定品又崐崘之山在黃曹
天下太微帝君或居中央有四天王各鎮四
邊各掌一方天下常以月一日八日遣使者
下案行天下伺察帝王臣民龍鬼蝖飛蚑行
蠕動之類心念口言身行善惡十四日遣真
人下十五日十八日仙王下二十三日二十
四日使者復下二十八日二十九日仙王下
三十日諸天王下四下者日月五星二十八
宿其中諸天森然倶下伺察衆惡罪犯之者
汝曹當以是日攺心易行持齋悔過誦經持
戒唯行善事能如是者天官愛護司命益
盡其本壽不遭枉橫至其壽盡上生天堂衣
食自然安樂無窮是言至實而汝未信故說
偈頌
爾觀四天下　矜是無祕言　受生若電過
那不修福田　㝠冥地獄中　萬萬億劫年
天律無原教　爲欲訴何尊





天律乘真正魔邪神符騰福至與道昇遐玄
都司契犯法不赦急急如律令
　　　日月旋照四天下及天上品第三
道言崐崘山上方三十六萬里其中神聖居
之各有方位又有日月天子光明具足普照
天下唯月城之中有五風轉行月中有四宮
五夫人有鶱樹上高四千里所以影見月中
善人見之其樹有實不可稱說又有七仙精
舍及七寳之山七寳之樹此等仙人常修我
道終無橫夭損壽也汝曹若欲生是長壽天
中者當修是下五事一者慈心不殺愛存物
命二者賢良不盜濟救窮急王者用心貞潔
不犯外色四者奉齊護戒精進無倦五者誠
信不欺滅酒愼過行是五事必得生天謂汝
不信故說偈頌
時行叵能制哀哉生世促如何萌罪辜
天官所紏録一徃無拯拔沈魂淪地獄
速願生天好三塗不可觸





太上尊靈經之符濟育羣生開悟盲㝠雜妙
華香修心恭敬得金光之身無量壽命急急
如律令
　　　諸天世界大洞品第四
道言三界之人凡有三生一者花生二者化
生三者胎生花生者積福深厚於蓮花中生
爲彼天人化生者福有神力於变化中生唯
有胎生福德微淺最爲下劣託神肉形年壽
短促不如天人天人雖樂猶在三界之内至
其壽盡還生下土無由得道眞人無死能有
能無全剛不能爲固石壁不能爲障雷霆不
能爲駛水火不能爲患諸天不能爲隔智慧
不能爲長鬼神無不降伏有生無不宗仰是
爲無上三界之人得道者與虗空合體無盡
者也其化生者先有善功應化故也欲者昇
度喻如脫身救獸忘死求道當行萬喜斷棄
俗縁隱居山林奉禮羣聖日夜齋直沐浴潔
清洗蕩口齒不食臭惡今精神附著不害羣
生唯道是從誓願不絕得道飛仙如是之教
語諸仙官道士有法服之身非是帝王臣民
所能行之但能遵行十善修奉五戒不沬十
惡必生上天八劫之壽有兼聖則得生道非
誰汝也





諸天齊功隨願即報紀德仙都及諸羣魔鬼
神有來聽者增官益族早得天道爲全光眞
人不輕慢玄都律吏明如律令
　　　小却大劫天地敗成品第五
道言地有三災一者火災二者水災三者風
災先爲小劫後爲大劫小劫至時隂陽氣變
水旱不調五榖匱乏一切木石草棘及衆生
指爪盡成刀劎互相殺伐人民死盡兼人命
短淺忽自誑惑七日之内相殺都盡是洪水
滔溢洗蕩天地山川改換土地平坦甘露降
臻眞人下生身有明光名曰崼崘爾時洪水
美好味甘除患一種七獲如有便利不浄地
即裂之受巳還合人壽八萬歲女年五百歲
方乃行嫁天下快樂同彼上天其後眞人過
去後生之徒漸漸積罪經是數千萬年地獄
滿溢大却欲至帝王臣民父子上下相殘民
無忠孝君無慈仁劫盜橫起逆暴相仍爲惡
之苦劇於大劫之前及四天之下人情盡惡
無有徃日淳風之俗於是大劫始至大災先
起二日並出乃至三日四日五日六日七日
一時俱爲是數萬億年河海乾涸衆生死盡
天尊觀地上其中男女散戲地味之草顏色
變惡失其光明其身即重不能飛去常居下
苦於是天尊愍此衆苦今日月還生星宿復
度風雨順時天降甘露地出醴泉人無疾病
華色赫奕其壽六萬食自然之米衣自然之
服後世人性行轉薄罪根萌生年壽漸短自
然衣食忽自殄滅乃食鳥獸之肉衣其皮羽
更相殘害罪負日積隂陽不調雨旱不節冬
則穴處夏則巢居以避時害未有衣食禮義
之節死入地獄不得生天如是萬億年方
生聖智感降教化伏牛乘馬造火田衣食
君人之事以相維制有髙下貴賤之差能行
至善行合道教則得生天知其不然悉入地
獄㝠㝠萬劫無有出期以是之故今說偈頌
地獄徒罪苦永劫無出期釁毒由身植
信哉莫爾嗤形滅反泉壤神魄隨功基
天地猶一忽汝無疾風時





下敷元生和神之度翼是靈經天人慶慕扶
福三界除汝罪故敢能毀墮獄律無恕急急
如律令
　　　九幽地獄品第六
道言其黃曽天下凡有九州皆以小海環之
流通崐崘大海我今教化之處名曰赤縣小
洲中爲九州法彼大洲者也是小九州之人
聦明巧僞少有眞實希得生天多入九幽地
獄縱橫數十萬里其中㝠㝠盡是罪人或洋
銅灌口或鑊湯煑之或猛火燒之或鐡又剌
之或鐵鎚鎚之或火杖拷之或屠解其形懸
其頭首或擔砂負石塡河塞海大神結政徒
罪無敖或爲一劫二劫三劫四劫乃至百劫
是劫有大深坑方四十里告令罪人作役百
年投一芥子至是坑平滿名爲一劫又有大
石方四十里告令罪人徒作百年以天衣一
拂須是大石消盡名爲一劫爾時罪人哭泣
相向相謂曰芥子至小是坑深廣何當平滿
是石堅勁天衣輕眇百年一拂何當消盡而
獄吏聞之怒而告曰如是之劫其數二十未
名半小劫也罪人聞之氣思哀咽死而復生
將知入是科罪無復出期方恨先身不孝惡
逆爲賊殺生誹謗經道奪人之命負人之財
姦巧盜取不奉神道致有是報者也我見如
是念汝士女不可爲罪故説偈頌
坑石不爲名　二十非大劫　悠悠徒罪中
神魄不爲滅　須史起身形　蹔爾復屠裂
鑊湯爲蒸煑　刀風爲爼切　懸哉下天人
何不建福業　生天必可果　況復神仙法
　　　告衆聖品第七
太上天尊説是經巳爾時衆聖諸君丈人九
老仙都君九炁丈人等悉皆在座咸曰善哉
上白天尊如是悟道無不宗仰請問彼諸天
世界復有至化不天尊告曰自我學道九十
一劫因學教化六十二億塵沙世界或分神
散體同其生死或化作金剛瑠璃之光或爲
帝王聖智長老童子或爲神瑞仁獸師子白
鹿麒麟鳳凰種種方便無所不通但天下衆
生罪業深重縁期未至不能受化終歸地獄
其中受化之者悉得至道不生三界汝曹旣
覩道場唯當闡揚道教濟度羣生爲發大願
普令國主帝王總及諸天地法界一切臣民
下至蜎飛蠕動蚾行之類皆使開悟不入三
塗十苦八難死得無極之樂生得法身無量
之壽七寳宫殿無物不足汝能如是濟度則
爲天人之師可不勉也天尊告曰是經出世
未可隱藏同契相授景福由昌謬傳流俗獲
罪招殃於是衆聖稽首悉皆稱善信受奉行

洞玄靈寳諸天世界造化經
