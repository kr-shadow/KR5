#+TITLE: 太上妙始經--
#+DATE: 2016-06-11 12:27:01
#+SOURCE: github.com/kanripo/KR5c0039 master b8d9fbae                
二經同卷女五
　太上妙始經
　太上浩元經


太上妙始經
太上老君曰道出於無形無名無聲無色無
味淡然以虚無爲宗自然爲生以清㣲玄元
之氣爲本有無極之功無表無裏亦無上下
無有前後靜爲一體先天地而生其要妙廣
逺彌漫不可得名故字之曰道合則爲元氣
散則天地天地三千六百億萬歳一合㑹數
窮於三五七九而天地壽盡壽盡之時陽精
化爲火隂精化爲水先以火燒其上至六天
下至九地然後以水平之混而歸一復三千
六百億萬歳一開方復分別元氣清者爲天
濁者爲地天玄而清地本而黄太陽之精爲
日太隂之精爲月復分日月之精爲星辰二
十八宿天有四時五行六甲十二時天地之
氣交合然後人民禽獸草木蝖行蠕動森然
皆生乃有五嶽四潰三十六山興雲布雨置
立三皇五帝胤胄百姓更相産孺如此元氣
一合一開無有窮極從始至終益巳數千百
萬歳開合不可復計天地終訖之時萬物形
像皆成虛無惟眞人道士功德無量能千變
萬化錬易其形在九天玄元之上乃解窮天
地數千百萬變易有此無極之氣耳當此之
時惟有神明元氣元氣以道爲先故天下莫
大於道夫天地六合其外如雞子又似車輪
元氣繞之如日之暈元精之所散也六合中
央廣方各一萬八千里此山盡黄金瑠璃水
精爲之上宫室草木禽獸皆有七寶之形其
上即天帝之所主主録天下三萬六千神萬
物死皆屬之崐崘山上復有九天九天都名
耳有數千萬重天但大域窮於九九是數之
極也諸天宮室皆懸在空虚中言天中人皆
有空虚之身能飛行目能㣲視耳能㣲聽變
化三天是無上正眞道界最有功徳乃得生
此天中此天以下各随功徳多少所生各有
重界崐崘山以下有九地地下有一重水水
下有風如是風水之地各各有九重更相擎
持今之地動者是風水揺也王者有大功德
若有𡨚酷故天地爲之動鬼神爲之感此九
地之下各有諸鬼宮府及諸地獄九天中亦
有獄九天之上仙聖所住九天之下鬼神之
所住即是令之邪官邪僞之所統其中各有
君王更相主錄無有亳差也天門在西北地
戸在東南天門地尸正相對之神東名曰鈞
天有八十一國縱廣八萬一千里今之土國
也山之南名曰炎天有六十四國縱廣六萬
四千里山之西名曰素天有四十九國縱廣
四萬九千里山之北名曰玄天有二十五國
縱廣二萬五千里如此四天之民土界各異
别日月星辰五嶽四瀆三十六山彼二天所
生不同在人罪福故書所不載自今及古天
生聖人不使書說正在此一國土君臣父子
尊卑菩惡此天之民最苦耕織賦役有飢渴
疾病官府死生之痛人生時能備道科或死
七日後皆生諸天中福舍安穏之處長在道
氣氣中無復謫罰福流子孫能解脫七世重
罪若下生人中必爲豪貴子孫生時惟惡無
善死時入地獄考治魂魄苦痛備至歸罪謫
罪以力償人若出爲人必生下賤癡愚之中
崐崘四天以外有鐡園山山外有日月所不
照名曰八冥界則泰山府君之位統領諸獄
人死歸之簡錄罪福然後分遣其人入於諸
獄中獄中有鑊湯轉輪銅柱鐡錐刀劒諸苦
痛不可具言過此九天九地崐崘四方六合
窮此此外惟有元氣周帀虚無所復有聖賢
所不能辯地氣黃黄主中央故崐崘山者如
車轂六合施之也今之日月岀從湯谷湯谷
中有木名扶桑日出時上其上半天而行暮
沒時入濛汜濛汜湯谷皆水名耳與地一重
水相通故今地與日月相逮而行出入長短
虧盈機𢖍之數從此而始天地死生變化窮
六合之内一生一死輾轉相起誡子欲離三
官憂苦但當備持法戒存師念道道不欺人
道常在世間世世救度一切衆生或爲帝王
或爲下吏或爲凡人或爲躓人或爲乞兒或
爲禽獸或爲老物或爲星辰故人莫能知之
諸賢者若能行善無惡功德備足者可得白
日昇天尸解神仙自不能爾命過壽終其當
歸死人有宿命不可怨道也又諸天中之人
身長丈三人之形長八尺以還鬼之形長五
尺以還人與天地正等有三萬六千神萬八
千宮府三百六十機關故十月而生取天地
十方數也人面有五嶽四潰之形有八卦五
行六甲十二辰有四象四象者風水火土也
合此四氣然後成人故人生必受父母隂陽
和合萬神具足乃得爲胎生胞衣中謂之羅
網羅網未脫之時皆識昔日由來一生能啼
之後入人道則盡忘之也故能來動摇血脉
骨肉温暖此皆四象之所爲也故死時氣絶
風去身冷火去血聚水停堅强土住也六畜
亦受隂陽五行但不盡備知以爲下賤耳人
生之時有和氣合其形死之時勁風解其身
也故曰生死也故諸天道之法自然是以人
生之時施行善惡而罪福自應如影之隨形
響之應聲也子當思眞念一可道遇此也故
其法清嚴不可妄施道常在人間不去須㬰
但人不知之耳月朔十五日月晦此三日天
帝當遣六部都錄使者案行天下主書人之
善惡可不愼之可不愼之
老子曰吾自開闢巳來所說諸經有數百萬
卷或有藏在蘭臺玉函石窒之中祕不岀世
者不可計數至周幽王時衰亂吾乃至函谷
關教關令尹喜道術喜得道爲眞人將尹喜
西八胡國先至罽賓闇崛山中行道爲國王
所燒不以爲困道見虚空之身項負日光體
有金刚七十二相八十一好國王服受其道
復爲胡作四萬言經名曰般若波羅蜜道德
五千文三十品復與尹喜舍衞國四月八日
化生爲王國太子年十五去國學道道成曰
釋迦佛佛胡語漢言仙也關令尹喜易名曰
阿難沙門弟子學其法者千二百五十人稱
菩薩菩薩者胡類今之道民也教化胡畢以
五月十五日尸解託入泥丸泥丸無爲也道
無常名無有常形或稱釋迦文佛或稱維摩
詰或稱轉輪王如此分身别氣輾轉教化化
有萬端故明法効其形立浮屠作泥人羙采
木象也還漢中而號太上大道無爲太上者
言無復遇其上者老君言先天地而生有無
極之氣故穪老也道法無爲無生惡殺以慈
心爲大世人不知乃殺生禱祀以求生棄無
爲之事更作有爲之業故令世人疫癘縱廣
疾病彌起不時太平吾當演出正一盟威之
道統領八極四海之内三萬六千神群仙兵
馬將史軍士六丁八史等威伏群邪降魔伏
鬼皆上就眞一天上天下無復爲邪祅惡群
魔一朝罷息道之教化以師爲主故授張鎭
南正一之法今世世子孫執持文教化喻萬
民布置男女道士化領民庶天地變易之時
道當點持名籙更相救度諸賢者明聽經戒
道之本起三洞經戒科律甚衆恐人不能悉
備故出盟威正法以救凡俗今以相示子宜
慎之


太上妙始經

