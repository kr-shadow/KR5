#+TITLE: 修真十書雜著指玄篇--白玉蟾
#+DATE: 2018-05-12 10:21:39
#+SOURCE: github.com/kanripo/KR5a0264 master 3a638a4d                
修眞十書金丹大成集卷之一　珎七
　　　　紫虚了眞子蕭廷芝元瑞述
　　　无極圖說


○者道也形而上者謂之道斯乃道之體也
无極而太極舍三爲一中具五十五數中
○者乃其本體也太極一判兩儀生焉之
動根乎隂也之靜根乎陽也此陽變
隂合而生水火土金木也水生數一成數六
火生數二成數七木生數三成數八金生數
四成數九土生數五成數十此五行生成之
數也天一地二天三地四天五地六天七地
八天九地十天地之數五十有五此陽竒隂
偶之數也一隂一陽之謂道生生不窮之謂
易一者竒數也二者偶數也陽竒隂偶即二
以生三也純乾性也兩乾而成坤命也
猶精與氣也乾再索坤而成坎坎中之陽
乃元氣也所謂乾道成男是也坤再索乾而
成離離中之隂乃眞精也所謂坤道成女
　心有九竅謂之金鼎
金金形如彈丸
鼎丹色同朱橘
圖圖
　黃帝鑄九鼎者此也
　　　　　　　　　　兩箇一般無二樣
神嬰
室(離種種邊/壺中有天)兒
圖(玄之又玄/入衆妙門)圖

　　　　　　　　　　始知功滿出塵埃

刀玄
　　　　　　三花聚頂玄牝之門
圭(飲刀圭者/味道之𦚤)牝玄牝
　　　　　　五氣朝元是謂天地根
圖圖

攅偃
簇月三點如皇勢
五鑪橫鈎似月斜
行鑪
圖
和
合
四
象
圖
　　　丹法叅同三十對偶
清濁　盈虧　衰旺　存亡　有無　吉凶
悔吝　生剋　刑德　動靜　進退　消長
賔主　沉浮　升降　老嫰　文武　剛柔
離合　聚散　徃來　上下　雌雄　黑白
守戰生殺　剥復　深淺　抽添　寒暑
　　　丹法叅同七鑑
　華池(心源性海/謂之華池)神水(性猶水也/謂之神水)
　黄芽(心地開葉/謂之黄芽)白雪(虚室生白/謂之白雪)
　河車(一氣周流/謂之河車)巽風(巽者順也/順調其心)
　金丹(清浄光明/圓通廣大)
　　　丹法叅同十九訣
　一採藥(収拾身心/歛藏神氣)二結丹(凝氣聚/念不動)
　三烹錬(玉符保神/金液錬形)四固濟(忘形絕念/謂之固濟)
　五武火(奮迅精神/驅除雜念)六文火(專氣致柔含光默默/溫溫不絕綿綿若存)
　七沐浴(洗心滌慮/謂之沐浴)八丹砂(有無交入/隱顯相符)
　九過關(果生枝上終期熟/子在胞中豈有殊)十分胎(雞能抱卵心常聽/燀到成彩殻自分)
　十一温養(知白守黑/神明自來)十二防危(一念外馳/火候差失)
　十三工夫(朝収暮採/日錬時煎)十四交媾(念念相續/同成一片)
　十五大還(對景無心/晝夜如一)十六聖胎(存其神於中/藏其氣於内)
　十七九轉(火候足時/嬰兒自現)十八換鼎(子又生孫/千百億化)
　十九太極(形神俱妙/與道合眞)
　　　金丹捷徑指玄圖
三忘形忘氣忘神
關
圖養氣養神養虛

性神是性屬離(坤之/中陰)
命
圖氣是命屬坎(乾之/中陽)
産
藥薬在西南是本鄉
川
源蟾光終日照西川
圖

藥
物是火火屬心心爲汞
火是薬薬屬身身爲鉛
候

眞
　　　黃房黃婆戊己
土
　　　黃庭土釜是
圖
○○
四

象

圖

龍身是虎(劎身東魄充虎飢/虎來食噉生髓脂)受氣

虎

圖心是龍(凝心息念任龍蟠/龍蟠潭裏珠光寒)鍊神

金
液
還
丹
　　　金丹捷徑　葉和叔
夫金丹者以内鉛外汞而錬之非金石草木
也七返九還而成變化飛升之藥也紅中而
見黄知白而守黑此金丹之鉛汞也華嶽山
頭之風扶桑海底之浪此金丹之龍虎也神
室之鸞鳯丹房之雲雨此金丹之夫婦也日
魂漏天髓月魄運地脂此金丹之烏兔也二
氣之循環一元之斡運此金丹之龜蛇也文
火以温養武火以煆錬此金丹之火候也若
夫丹道之沐浴也坤水坎水丹道之吹嘘也
巽風離風噫金丹之妙不傳也抽添按日月
盈虧象天地刑徳法卯酉交會併金木至如
水源之清濁火候之遲速藥材之老嫩交媾
之終始胎仙之變化又不可不知也知此則
讀群仙珠玉廓然一悟恍然釋然如蕙蘭之
正春風似梧桐之乍秋雨似松林之夜雪似
竹徑之夕陽此金丹之味也澹然如春空之
白雲皎然如秋潭之素月冥然如嬰兒之未
孩晦然如耆叟之欲耄此金丹之得處也金
丹如此修錬藥物如此採取水火如此運用
丹道如是而交結如是而成就也群仙珠玉
一帙古今所未有也胡胎仙何如人棄儒拔
俗之夫未委其仙與否也其命意如此亦古
人也
　　　金丹論
蓋聞太極未判之先混然虚寂清濁未分形
如雞子一氣既判二儀生焉故清靈之氣浮
之爲天濁重之氣降而爲地沖和之氣結而
爲人故三才定位萬物乃生古之聖人仰以
觀於天文俯以察於地理中敘其人倫故伏
犧始畫八卦以推窮天地之物象以明其造
化之源流以乾坤合天地之動靜以坎離同
日月之循環以五藏分爲五行上應五星之
連珠内明五氣之相制乃知肝藏其魂位居
其東而有青龍之號肺藏其魄位居其西而
有白虎之稱心藏其神位居其南而有朱雀
之名腎藏其精位居其北而有玄武之喻脾
藏其志位居其中而有土徳之尊故水得其
土則潜其形火得其土則隠其明金得其土
以增其色木得其土以溢其潤於是龍虎交
媾於玉鑪水火旣濟於金鼎飛眞精於肘後
運河車於玉京玄珠降於華池黄芽長於靈
谷三尸奔逸六賊逃亡陽神聚而成仙金汞
結而爲寳始可超凡入聖與天齊年僕兹見
白先生纂集丹書以内象造化分别五行推
排八卦指陳丹竈明其火候隂陽升降龍虎
交馳物象敷陳畫爲圖像以示好道之流庶
幾一見而昭著無疑得以坦途而入若按圖
而行何惑之有
　　　修眞論
嘗謂大道眇冥人不易知是故聖人將奥旨
藏於經典隠於萬物寓言立像無非欲度其
迷昔抱朴子言水之有源其流必逺木之有
根其葉必茂屋之有基其柱必正人之有精
其命必長九子丹經曰人之可保者命可惜
者身可存者氣可重者精太上玄鏡曰純陽
上升者謂之氣純隂下降者謂之液氣液相
交於骨髓之間者謂之髓氣髓相交於膀胱
之外者謂之精心氣在肝肝精不固目眩無
光心氣在肺肺精不實肌肉瘦弱心氣在腎
腎精不固神氣減少心氣在脾脾精不堅齒
髪浮落玉臟之中腎爲精樞心爲氣館眞精
在腎餘精自還下田眞氣在心餘氣自歸元
府故人之氣有八百一十丈九九八十一純
陽之數過此巳徃走失其精耗散元氣疾病
隨生死亡隨至六廣成子授道於黄帝指其
長生之術曰出入不離玄牝徃來只在谷神
杳杳冥冥其中有精恍恍惚惚其中有物知
白守黑可以長生矣又觀虚靜先生曰大道
不逺在身中物即皆空性不空性若不空和
氣住氣歸元海夀無窮欲得身中神不出莫
向靈臺留一物物在心中神不清耗散其精
損筋骨夫道人則易知而難遇易遇而難成
余昨訪師友叅問金丹大藥火候抽添之法
皆不言下手工夫人不得其蹊徑而入伏覩
海南白先生所著修眞養命之圖設象以明
大道之奥庶幾同志之士依圖而行之則誠
爲捷徑幸毋忽諸歳在淳祐甲辰暑月廖正
敬書
修眞十書雜著指玄篇卷之一















修眞十書雜著指玄篇巻之二　珎二
　還源篇序
　　　　杏林眞人石泰得之撰
泰素慕眞宗遍遊勝境叅傳正法願以濟世
爲心專一存三尤以養生爲重蓋謂學仙甚
易而人自難脫塵不難而人未易深可哀哉
古云迷雲鎖慧月業風吹定海昔年以驛中
遇先師張紫陽先生所簡易之語不過半句
其證驗之效只在片時知仙之可學私自生
歡喜及其金液交結聖胎圓成泰故作還源
篇八十一章五言四句以授晚學早悟眞筌
莫待老來鉛虚汞少急須猛省尋師訪道修
錬金丹同成仙果變化飛升乃所願望


　還源篇(八十一章以/按純陽之數)
　　　一
鉛汞成眞體隂陽結太元但知行二八便可
錬金丹
　　　二
汞是青龍髓鉛爲白虎脂掇來歸鼎内採取
要知時
　　　三
姹女騎鉛虎金公跨汞龍甲庚明正令錬取
一鑪紅
　　　四
蛇魄擒龍髓龜魂制虎精華池神水内一朶
玉芝生
　　　五
白雪飛瓊苑黄芽發玉園但能知偃月何處
錬紅鉛
　　　六
藥材開混沌火候錬鴻濛十月胎仙化方知
九轉功
　　　七
龍正藏珠處雞方抱卵時誰知鉛汞合正可
飲刀圭
　　　八
沐浴資坤水吹嘘頼巽風嬰兒無一事獨處
太微宫
　　　九
紫府尋離女朱陵配坎男黄婆媒娉處太極
自函三
　　　十
乾馬馳金户坤牛入木宫阿誰將姹女嫁去
與金翁
　　　十一
姹女方二八金翁正九三洞房生瑞氣歡合
産初男
　　　十二
昨夜西川岸蟾光照碧濤採來歸玉室鼎内
自煎熬
　　　十三
離坎非交媾乾坤自化生人能明此理一點
落黄庭
　　　十四
丹谷生神水黄庭有大倉更無飢渴想一直
入仙郷
　　　十五
意馬歸神室心猿守洞房精神魂魄意化作
紫金霜
　　　十六
一孔玄關竅三關要路頭忽然輕運動神水
自然流
　　　十七
制魄非心制拘魂豈意拘惟留神與氣片餉
結玄珠
　　　十八
口訣無多子修丹在片時温温行火候十月
産嬰兒
　　　十九
夫婦初歡合年深意轉濃洞房交會處無日
不春風
　　　二十
驟雨紙蝴蝶洪鑪玉牡丹三更紅日赫六月
素霜寒
　　　二十一
海底飛金火山巔運土泉片時交媾就玉鼎
起青煙
　　　二十二
鑿破玄元竅衝開混沌關但知烹水火一任
虎龍蟠
　　　二十三
娑竭水中火崑崙山上波誰能知運用大意
要黄婆
　　　二十四
藥取先天氣火尋太易精能知藥取火定裏
見丹成
　　　二十五
元氣如何服眞精不用移眞精與元氣此是
大丹基
　　　二十六
儒家明幻理釋氏打頑空不識神仙術金丹
頃刻功
　　　二十七
偃月鑪中汞朱砂鼎裏鉛龜蛇眞一氣所産
在先天
　　　二十八
朔望尋弦晦抽添象缺圓不知眞造化何物
是眞鉛
　　　二十九
氣是形中命心爲性内神能知神氣穴即是
得仙人
　　　三十
木髓烹金鼎泉流注玉鑪誰將三百日慢慢
著工夫
　　　三十一
玉液滋神室金胎結氣樞只尋身内藥不用
揣丹書
　　　三十二
玉鼎烹鉛液金鑪養汞精九還爲九轉温養
象周星
　　　三十三
火棗元無核交梨豈有查終朝元火候神水
灌金花
　　　三十四
欲錬先天氣先乾活水銀聖胎如結見破頂
见雷鳴
　　　三十五
錬氣徒施力存神枉用工豈知丹訣妙鎭日
翫眞空
　　　三十六
氣産非干腎神居不在心氣神難捉摸化作
一團金
　　　三十七
一竅名玄牝中藏氣與神有誰知此竅更莫
外尋眞
　　　三十八
脾胃非神室膀胱乃腎餘勸君休執泥此不
是丹樞
　　　三十九
内景詩千首中黄酒一撙逍遥無物累身外
有乾坤
　　　四十
烏兔相煎煑龜蛇自繞纏化成丹一粒温養
作胎仙
　　　四十一
萬物皆生死元神死復生以神歸氣内丹道
自然成
　　　四十二
神氣歸根處身心復命時這般眞孔竅料得
少人知
　　　四十三
身裏有玄牝心中無垢塵不知誰解識一竅
内涵眞
　　　四十四
離坎眞龍虎乾坤正馬牛人人皆具足因甚
不知修
　　　四十五
魂魄爲心主精神以意包如如行火候默默
運初爻
　　　四十六
心下腎上處肝西肺左中非腸非胃腑一氣
自流通
　　　四十七
妙用非關意眞機不用時誰能知此竅且莫
任無爲
　　　四十八
有物非無物無爲合有爲化權歸手内烏兔
結金脂
　　　四十九
虎嘯西山上龍吟北海東捉來須野戰寄在
艮坤宫
　　　五十
復姤司明晦屯蒙直曉昏丹鑪凝白雪無處
覓心猿
　　　五十一
黒汞生黄葉紅鉛綻紫花更須行火候鼎裏
結丹砂
　　　五十二
木液須防兔金精更忌雞抽添須沐浴正是
月圓時
　　　五十三
萬籟風初起千山月乍圓急須行正令便可
運周天
　　　五十四
藥材分老嫰火候用抽添一粒丹光起寒蟾
射玉簾
　　　五十五
蚌腹珠曽剖雞窠卵易尋無中生有物神氣
自相侵
　　　五十六
神氣非子毋身心豈夫婦但要合天機誰識
結丹處
　　　五十七
丹頭初結處藥物已凝時龍虎交相戰東君
緫不知
　　　五十八
旁門并小法異術及閑言金液還丹訣渾無
第二門
　　　五十九
貴賤并高下夫妻與弟兄修仙如有分皆可
看丹經
　　　六十
屋破修容易藥枯生不難但知歸復法金寳
積如山
　　　六十一
魂魄成三性精神會五行就中分四象攅簇
結胎精
　　　六十二
定志求鉛汞灰心覓土金方知眞一竅誰測
此幽深
　　　六十三
造化無根蒂隂陽有本原這些眞妙處父子
不堪傳
　　　六十四
留汞居金鼎將鉛入玉池主賔無左右只要
識嬰兒
　　　六十五
黄婆雙乳美丁老片心慈温養無他術無中
養就兒
　　　六十六
絳闕翔青鳯丹田養王蟾壷中天不夜白雪
落纎纎
　　　六十七
琴瑟和諧後箕裘了當時不須行火候又恐
損嬰兒
　　　六十八
長男纔入兊少女便歸乾巽宫并土位關鎖
自周天
　　　六十九
弦後弦前處月圓月缺時抽添象刑徳沐浴
按盈虧
　　　七十
老汞三斤白眞鉛一點紅奪他天地髓交媾
片時中
　　　七十一
火候通玄處古今誰肯傳未曾知採藥且莫
問周天
　　　七十二
雲散海棠月春深楊柳風阿誰知此意舉目
問虚空
　　　七十三
人間無物累天上有仙階巳解乗雲了相將
白鶴來
　　　七十四
心田無草穢性地絶塵飛夜靜月明處一聲
春鳥啼
　　　七十五
白金烹六卦黑鍚過三關半夜三更裏金烏
入廣寒
　　　七十六
丹熟無龍虎火終休汞鉛脫胎巳神化更作
玉清仙
　　　七十七
塞斷黄泉路衝開紫府門如何海蟾子化鶴
出泥丸
　　　七十八
江海歸何處山巖屬甚人金丹成熟後緫是
屋中珍
　　　七十九
呂承鍾口訣葛授鄭心傳緫没閑言語都來
只汞鉛
　　　八十
汞鉛歸一鼎日月要同鑪進火須防忌教君
結玉酥
　　　八十一
採藥并交結進火與沐浴及至脫胎時九九
陽數足
修眞十書雜著指玄篇卷之二
修眞十書雜著指玄篇巻之三　珎三
　　　庭經
　　　　翠　虚　眞　人　述
絳宫天子統乾乾乾龍飛上九華天天中妙
有無極宫宫中萬巻指玄篇篇篇皆露金丹
旨千句萬句會一言教人只去尋汞鉛二物
採入鼎中煎夜來火發崑崙山山頭火冷月
光寒曲江之上金烏飛嫦娥旣與斗牛歡採
之錬之未片餉一氣渺渺通三關三關來徃
氣無窮一道白脉朝泥丸泥丸之上紫金鼎
鼎中一塊紫金團化作玉漿流入口香甜清
爽遍舌端呑之服之入腹内藏府暢甚身康
安赤蛇蒼龜交合時風恬浪靜虎龍蟠神水
湛湛華池靜白雪紛紛飛四邊七寳樓臺十
二層樓前黄花深可觀即此可謂鉛汞精化
作精髓盈關源但去身中尋周天前弦以後
後弦前藥物平平氣象足天地日月交會間
虚空自然百雜碎嚼破混沌輭如綿飜來覆
去成一錢遍體玉潤而金堅赤血換兮白血
流金光满室森森然一池秋水浸明月一朶
金花如紅蓮此時身中神氣全不須求道復
叅襌我今知君如此賢知君有分爲神仙分
明指示無多語默默運用而抽添年中採月
不用年月中取日月從然日中取時時易日
時中有刻而玄玄玄之又玄不可言元來朔
望明晦弦金翁姹女奪造化神鬼哭泣驚相
喧雲収雨散萬籟靜一粒玄珠種玉田十月
火候聖胎圓九轉七返相廻旋初時夾眷關
脉開其次膀胱如火燃内中兩腎如湯煎時
乎挑動衝心原心腎水火自交感金木間隔
誰使然黄庭一氣居中宫宰制萬象心掌權
水源清清如玉鏡孰使河車如行船一霎火
焰飛燒天烏魂兔魄如微塵如斯默默覓眞
筌一條徑路入靈眞分明精裏以氣存漸漸
氣積以生神此神乃是天地精純陽不死爲
眞人君知如此宜修仙修仙惟有金丹門金
丹亦無第二訣身中一畒爲家園唾？精津
氣血液七件隂物何取焉坎中非腎乃靈根
潭底日紅牝馬奔七返九還在片餉一切萬
物皆生成惟此乾坤眞運用不必兀兀從無
言無心無念神巳昏安得凝聚成胎仙胎仙
只是交結成交結惟在頃刻間君還知有大
腸回正在冬至幾日前又言金精旣降時復
以何物復金精金精只是坤宫藥坤主西南
爲川源蟾光終日照西川只此便是藥之根
以時易日刻易時一滴甘露名靈泉呑入心
經衝肺腧落在膀胱而成丹丹頭不在膀胱
結元在膀胱却在肝肝爲木液遇金精逢土
交結成大還莫言此是有爲功又恐斯爲著
相言始於著相至無相錬精化氣氣歸根氣
之根本凝成神方曰無爲而通靈譬如夫婦
交媾時一點精血結成嬰彼之以情而感精
尚且嬰兒十月成何況宇宙在乎手身中虎
嘯龍呤聲雖然不見龍之呤波浪高湧千萬
尋雖然不見虎之嘯夜深風聲吼萬林自乎
丹道凝結後以至火候烹錬足及於十月霜
飛時神鬼奔走安敢爭一年都計十二月卯
酉沐浴誰敢行所以十月入神室金鼎滿滿
龍精盈縛雲捉月之機關得訣修錬夫何難
果然縛得雲在山又解捉住月之魂點對此
語知古人何慮不把身飛昇身之鷇兮心之
肉心中自有無價珍可以生我亦死我旣能
飢人亦飽人尋眞揣路求其原逍遥快樂無
飢寒似此境象與證驗緫在一日工夫間工
夫如此譬似閑藥之不逺採不難誰知火焰
萬丈紅接殺三尸玉鑪寒丹田亦能生紫芝
黄庭又以生紅精紅精一餐永不飢紫芝一
服常童顔滿身渾是白乳花金筋玉骨永不
死不死自此得功成功成行滿鶴來至一舉
便要登雲端
　　　隂符髓
夫神仙抱一之道者上天所祐也世不可得
之乃太乙含眞之元太乙者太極太淵之源
是虚無錬神之道一者氣也人能將太乙眞
氣與我眞氣相濟包含太和久而錬之乃爲
大丹丹者純陽也陽者天道也故神合道聚
則成形散則成風故與道相通通者道養氣
養氣者神保神天道也故曰精氣相濟久而
用火乃眞氣戰退隂魔是謂純陽錬形以身
爲國以心爲君以精爲民形者鑪也首者鼎
也精滿於腦故用火錬火者陽也息者風也
以風吹火錬形神形神俱妙故曰鍊形鍊形
者先須存心於内眞氣沖和火乃丹陽之氣
純粹之精運行不絶升沉徃還周而復始包
含萬類故乃丹陽也天地者隂陽之精也天
氣降而復升地氣升而復降天之陽晶爲日
地之隂晶爲月若得斗柄之機自然斡動日
月運行而無休息乃純陽鍊神之道天樞之
上天元一氣注之天樞之下地元一氣注之
天樞之中隂之與陽人能混之上下無窮與
天齊年今之人而不能知者貪慾忘精用心
失神勞形散氣以故冥然而死故謂五賊之
敗也所謂見之者昌不見則亡五賊者五行
之正氣也天眞者道之元也長養萬物生殺
機權造化之本久而滿於體内精與天眞相
濟天氣降於地地氣接之而不相離若能識
之故不死矣廣成子曰吾一萬二千歳皆因
五行正理也五行者五藏也水得一氣人腎
屬於水人未生之前以道爲本但人命門上
應北方太乙之源造化之根次生左腎此中
生日脉脉湧騰朝元下至巽坤中有元基聚
四時之氣入於中宫併而朝於頂上故施行
於天頭圓象天足方象地中理五行之正氣
也聚入絳宫散而達於筋骨上下而復湧泉
混合萬神故乃青陽至首群隂皆散更用天
之五行正氣内降五行共處入鼎修鍊成丹
故不死矣天以斗爲機人以心爲機天機運
於隂陽人機則成大道大道者無爲也無爲
性不亂性不亂則神不移神不移則精不散
精不散則氣不蕩氣不蕩則精火相隨精火
不散萬神聚於神郷在於崑崙之内朝於頂
上始得一氣之造化也故道生一一生二二
生三三生萬物一者天地之根隂陽之本萬
物頼此以生成千靈資之以舒慘至於高天
厚地洞府神仙玄象靈宫神眞聖像未有一
物不同元氣而生者也夫未生之時先受天
氣故爲人性然後二氣相合故乃成形人能
澄心如天不動故同天地人心者機本也人
能存其心守其神以心爲性以氣爲命而不
能行者氣絶命亡皆因亂性散神天道者清
氣也人受一氣體養萬神純陽之理故謂天
之道殺機者造化也龍者氣也蛇者火也若
運精氣上下徃來奪天地造化故曰機也若
去五慾動於機權如天之作人腎中青陽之
眞爲之龜蛇上通天元之氣呼吸而上下相
應起而離陸地也廣成子曰臍下一寸三分
氣海中有眞精一合内有二經左曰丹陽經
右曰靈陽經二經上通於腦其中有府名曰
靈陽府府中有二穴左曰太極穴右曰沖虚
穴上通天氣下至海元故曰呼吸天氣下降
而養眞精上者爲龍青陽之本下者爲蛇則
元氣始也二氣相交而成大藥久錬成丹故
不死矣久錬神趨物外故曰起陸人發殺機
守於陽神隂陽升降天以冬夏二至人以一
呼一吸呼則至於根吸則至於蒂一吸天氣
下降一呼地氣上騰我以眞氣運下元地氣
上於天故曰天地返覆天性不可亂神氣不
可移能與精氣交而生萬神若天地安和而
長萬物聖人内默聦明外屏嗜慾靜居太始
之先未始有巧拙之辨三要者玄牝玉户金
關上通於天下通於地切勿眼觀心動耳聽
神移口談氣散故三要動之神散也但人心
中有二竅左曰玄右曰牝下入氣海上通泥
丸此眞相通玉户金關夾眷相湊過三關而
朝北極陽穴動而養眞廣成子曰木去火則
不灰人去性則不死火出神散神散氣離氣
離身亡國有奸久而破身有邪久而死去奸
則寧去邪則安天地盜太虚人蠱盜天地蠑
虰者人腹之蟲爍我魂魄亡我神氣散我精
血若能還隂陽造化之機勿能害耳聖人以
機籌運法造化之機如是修錬天界天以一
氣長養萬物人受一氣而生萬神散一氣以
盜而死古聖人食天氣自有時自調百脉暢
飲太和眞氣注想身田即得五臟清凉六府
調泰關節元氣精神安也廣成子曰氣之柔
弱穿筋骨安精神皆使關節通流豈不理乎
神機内用千變萬化天運機而養萬物人運
機而化不窮人知外象有吉凶之兆即壽而
應而不知自巳有神乃爲神仙所爲神也日
月者隂陽之至晶也周遊八極寒暑相推剋
天地之意定於日月周遊之道也日出月入
在於數中數者一也一者氣也聖人得之通
天地隂陽地理固氣養神不失於道萬變始
也君子可以固窮下士聞笑而輕命三返在
於三元天元眞氣居首靈元眞氣居中本元
眞氣居下精者師也心者王也身者形也三
陽循於内久而神自朝元故不死矣以天道
而化下方萬物受道所生自然而然乃大恩
生不以色慾緃其心安其心而保其氣造化
自恩生也剪其慾正其心定其氣守神抱一
至靜而日新必達於源至於神隂陽之本也
目不視色神不移神不移其氣内藏至樂天
眞終無所擾廣成子曰禽者南方之鳥也人
能致伏眞精力久如禽飛騰太虚不過以氣
而作飛仙損有餘而補不足有餘者心不足
者精有餘不能損則其不足不能補補不足
者是害也節慾潜形物束無味有恩存焉害
中恩也天地之理聖人之機至道之苗萬物
之本隂陽之宗故造化無窮聖人於至道之
精我之有也道之勃然萬物自物我哲耳隂
陽非勝我之用勝之者我神我靈而隂陽同
勝天地者二氣結而萬物皆同也哲同神氣
聖人也而異於人故作神仙矣
　　　内三要(出黄帝/隂符經)
第一要者頭太淵也天谷神所居之位是也
上應玄都萬神會集之郷人能開此谷神自
居眞息自定飢渴自除矣
第二要者心絳宫也人能虚心凝神得神氣
俱定息不徃來謂之大定矣夫神者天地之
元性命之本日月之祖龍虎之首隂陽之根
每一息動四至太上言二十四動爲一刀二
百四十動爲一圭故聖人謂之刀圭
第三要者在兩腎之間水火之際謂之地户
此關有神謂之桃康上通九天下通湧泉眞
氣聚散皆從此關故聖人言天門常開地户
永閉人能會此三要神氣自然交結(隂符經/曰九竅)
(之邪在此三/要正此意也)
　　　外三要
外三要者玄牝之門也口通五臟出者重濁
之氣屬隂一切百榖諸咪皆地之精從口而
入與地相接謂之地根
鼻通六腑出者輕清之氣屬陽搂其天此乃
天根太上言玄牝之門是爲天根
　鼻有兩竅口有一竅共三竅此是神氣徃
　來之門陽神爲玄隂息爲牝此門中有天
　魂地魄與我神氣混而爲一故强名曰玄
　牝二物也


修眞十書雜著指玄篇卷之三










修眞十書雜著指玄篇卷之四　珎四
　　　修仙辨惑論
海南白玉蟾自糿事陳泥丸忽巳九年偶一
日在乎巖阿松隂之下風清月朗夜靜煙寒
因思生死事大無常迅速遂稽首再拜而問
曰玉蟾事師未久自揣福薄縁淺敢問今生
有分可仙乎陳泥丸云人人皆可況於汝乎
玉蟾曰不避尊嚴之責輒伸僣易之問修仙
有幾門錬丹有幾法愚见如玉石之未分願
得一言點化陳泥丸云爾來吾語汝修仙有
三等錬丹有三成夫天仙之道能變化飛升
也上士可以學之以身爲鉛以心爲汞以定
爲水以慧爲火在片餉之間可以凝結十月
成胎此乃上品錬丹之法本無卦爻亦無斤
兩其法簡易故以心傳之甚易成也夫水仙
之道能出入隱顯也中士可以學之以氣爲
鉛以神爲汞以午爲火以子爲水在百日之
間可以混合三年成象此乃中品錬丹之法
雖有卦爻却無斤兩其法要妙故以口傳之
必可成也夫地仙之道能留形住世庶士可
以學之以精爲鉛以血爲汞以腎爲水以心
爲火在一年之間可以融結九年成功此乃
下品錬丹之法旣有卦爻又有斤兩其法繁
難故以文字傳之恐難成也上品丹法以精
神魂魄意爲藥材以行住坐臥爲火候以清
淨自然爲運用中品丹法以肝心脾肺腎爲
藥材以年月日時爲火候以抱元守一爲運
用下品丹法以精血髓氣液爲藥材以閉嚥
搐摩爲火候以存想升降爲運用大抵妙處
不在乎按圖索駿也若泥象執文之士空自
傲慢至老無成矣玉蟾曰讀丹書許多年如
在荊棘中行今日塵淨鑑明雲開月皎緫萬
法而歸一包萬幻以歸眞以未知正在於何
處下手用功也陳泥丸云善哉問也夫錬丹
之要以身爲壇鑪鼎竈以心爲神室以端坐
習定爲採取以操持照顧爲行火以作止爲
進退以斷續不專爲防隄以運用爲抽添以
眞氣薫蒸爲沐浴以息念爲養火以制伏身
心爲野戰以凝神聚氣爲守城以忘機絶慮
爲生殺以念頭起處爲玄牝以打成一塊爲
交結以歸根復命爲丹成以移神爲換鼎以
身外有身爲脫胎以返本還源爲眞空以打
破虚空爲了當故能聚而成形散則成氣去
來無礙逍遥自然矣玉蟾問曰勤而不遇必
遇至人遇而不勤終爲下鬼若此修丹之法
有何證驗陳泥丸云初修丹時神清氣爽身
心和暢宿疾普消更無夢寐百日不食飲酒
不醉到此地則赤血換爲白血隂氣錬成陽
氣身如火熱行步如飛口中可以乾水吹氣
可以煑肉對景無心如如不動役使鬼神呼
召雷雨耳聞九天自視萬里徧體純陽金筋
玉骨陽神現形出入自然此乃長生不死之
道畢矣但恐世人執著藥物火候之說以爲
有形有爲而不能頓悟也夫豈知混沌未分
以前烏有年月日時父母未生以前烏有精
血氣液道本無形喻之爲龍虎道本無名比
之爲鉛汞若是學天仙之人須是形神俱妙
與道之合眞可也豈可被隂陽束縛在五行
之中要當跳出天地之外方可名爲得道之
士矣或者疑曰此法與禪法稍同殊不知終
日談演問答乃是乾慧長年枮兀昏沉乃是
頑空然天仙之學如水精盤中之珠轉漉漉
地活潑潑地自然圓陀陀光皪皪所謂天仙
者此乃金仙也夫此不可言傳之妙也人誰
知之人誰行之人若曉得金剛圓覺二經則
金丹之義自明何必分别老釋之異同哉天
下無二道聖人無兩心何況人人具足箇箇
圓成政所謂處處緑楊堪繫馬家家門閫透
長安但取其捷徑云耳玉蟾曰天下學仙者
紛紛然良由學而不遇遇而不行行而不動
乃至老來甘心赴死於九泉之下豈不悲哉
今將師傳口訣鋟木以傳于世惟此漏露天
機甚矣得無譴乎泥丸云吾將點化天下神
仙苟獲罪者天其不天乎經云我命在我不
在於天何譴之有玉蟾曰祖師張平叔三傳
非人三遭禍患何也泥丸云彼一時自無眼
力又況運心不普乎噫師在天涯弟子在海
角何況塵勞中識人爲甚難令但刋此散行
天下使修仙之士可以尋文揣義妙理昭然
是乃天授矣何必乎筆舌以傳之哉但能凝
然靜定念中無念工夫純粹打成一片終日
默默如雞抱卵則神歸氣復自然見玄關一
竅其大無外其小無内則是採取先天一氣
以爲金丹之母勤而行之指日可與鍾呂並
駕矣此乃巳試之效念學仙者無所指南謹
集問答之要名之曰修仙辨惑論云
　　　谷神不死論
谷者天谷也神者一身之元神也天之谷含
造化容虚空地之谷容萬物載山川人與天
地同所禀也亦有谷焉其谷藏眞一宅元神
是以頭有九宫上應九天中間一宫謂之泥
丸又曰黄庭又名崑崙又名天谷其名頗多
乃元神所住之宫其空如谷而神居之故謂
之谷神神存則生神去則死日則接於物夜
則接於夢神不能安其居也黄粮未熟南柯
未寤一生之榮辱富貴百歳之悲憂悅樂備
嘗於一夢之間使其去而不還遊而不返則
生死路隔幽明之途絶矣由是觀之人不能
自生而神生之人不能自死而神死之若神
居其谷而不死人安得而死乎然谷神所以
不死者由玄牝也元者陽也天也牝者隂也
地也然則玄牝二氣各有深旨非遇至人授
以口訣不可得而知也靈樞内經曰天谷元
神守之自眞言人身中上有天谷泥丸藏神
之府也中有應谷絳宫藏氣之府也下有靈
谷關元藏精之府也天谷元宫也乃元神之
室靈性之所存是神之要也聖人則天地之
要知變化之源神守於元宫氣騰於牝府神
氣交感自然成眞與道爲一而入於不死不
生故曰谷神不死是謂玄牝也聖人運用於
玄牝之内造化於惚恍之中當其玄牝之氣
入乎其根閑極則失於急任之則失於蕩欲
其綿綿續續勿令間斷耳若存者順其自然
而存之神久自寧息久自定性入自然無爲
妙用未甞至於勤勞迫切故曰用之不勤即
此而觀則玄牝爲上下二源炁母升降之正
道明矣世人不窮其根不究其源便以鼻爲
玄以口爲牝若以鼻口爲玄牝則玄牝之門
又將何以名之此皆不能造其妙非大聖人
安能窮究是理哉
　　　隂陽升降論
天以乾道輕清而在上地以坤道重濁而在
下元氣則運行乎中而不息在上者以陽爲
用故冬至後一陽之氣自地而升積一百八
十日而至天陽極而隂生在下者以隂爲用
積一百八十日而至地隂極而陽生一升一
降徃來無窮人受沖和之氣以生於天地之
間與天地初無二體天地之氣一年一周人
身之氣一日一周自子至巳陽升之時故以
子時爲日中之冬至在易爲復自午至亥隂
降之時故以午時爲日中之夏至在易爲媾
隂極陽生陽極隂生晝夜徃來亦猶天地之
升降人能效天地橐籥之用沖虚湛寂一氣
周流於百骸開則氣出闔則氣入氣出則如
地氣之上升氣入則如天氣之下降自可與
天地齊其長久若也奔驟乎紛華之域馳騁
乎是非之場則眞氣耗散而不爲吾之有矣
不若虚靜守中以養也中者天地玄牝之氣
會聚之處也人能一意守之而不散則眞精
自朝元炁自聚谷神自接三尸自去九蟲自
滅此乃長生久視之道也以是知眞息元氣
乃人身性命之根深根固蒂乃長生久視之
道人之有生禀大道一元之氣在毋胞繫與
母同呼吸及乎降誕之後剪去臍蒂一點元
陽棲於丹田之中眞息出入通於天門與天
相接上入泥丸會於元神下入丹田通於元
氣莊子云衆人之氣爲喉聖人之息爲踵踵
也者深根固蒂之道人能屏去諸念眞息自
定身入無形與道爲一在世長年由是觀之
道之在身豈不尊乎豈不貴乎
　　　丹房法語(白先生與/胡胎仙)
吕先生鶴頸龜腮適有鍾離之會石居士鹿
鼻鼠耳偶逢平叔之來歎夤縁時節之難豈
名利是非之比金丹大藥古人以萬劫一傳
玉笥靈篇學者之十迷丸昧月裏烏日裏兔
顚倒坎離水中虎火中龍運用復姤採先天
一氣作鉛中之髓奪星象萬化爲汞裏之精
惟弦前弦後之時乃望缺望圓之際知之者
癸生須急採昧之者望逺不堪甞精半斤氣
半斤緫在西南之位砂一兩藥一兩實居東
北之郷収金精木液歸於黄庭錬白雪黄芽
結成紫粉悟眞篇所謂華池神水知命論又
言地魄天魂採之錬之結矣成矣如夫婦最
初一點十月成胎似君臣共會萬機百官列
職遇日中冬至則野戰遇時中夏至則守城
都來片餉工夫要在一日證驗九三二八筭
來只在姹女金翁七六十三窮得無過黄婆
丁老更不用看丹經萬卷也只消得口訣一
言子之來意甚勤知汝積年求慕非夙生有
此半骨豈一旦用是身心自採藥以至結胎
從行火而及脫體包括抽添之妙形容沐浴
之機無金木間隔之憂有水土同鄉之慶但
須温養都没艱辛十二時中只一時三百日
内在半日丹田有物行住坐臥以無愁紫府
書名生死輪迴而不累了然快樂自此凊閑
這工夫向閙裏也堪行論玄妙只頃中都交
結聚而不散錬之尤堅朱砂鼎偃月鑪何難
尋之有守一壇中央釡惟自巳而求宜識隂
陽要知玄牝龍精滿鼎遣金童下十二層樓
鳯髓盈壷令玉女報三千世界此時丹熟更
須慈母惜嬰兒不日雲飛方見眞人朝上帝



修眞十書雜著指玄篇卷之四















修眞十書雜著指玄篇卷之五(六同/卷)　珎五
　　　金丹四百字(并敘)
　　　　紫　陽　張　眞　人　撰
七返九還金液大丹者七乃火數九乃金數
以火錬金返本還源謂之金丹也以身心分
上下兩弦以神氣别冬夏二至以形神契坎
離二卦以東魂之木西魄之金南神之火北
精之水中意之土是爲攅簇五行以舍眼光
凝耳韻調鼻息緘舌氣是爲和合四象以眼
不視而魂在肝耳不聞而精在腎舌不聲而
神在心鼻不香而魄在肺四肢不動而意在
脾故名曰五氣朝元以精化爲氣以氣化爲
神以神化爲虚故名曰三花聚頂以魂在肝
而不從眼漏魄在肺而不從鼻漏神在心而
不從口漏精在腎而不從耳漏意在脾不從
四肢孔竅漏故曰無漏精神魂魄意相與混
融化爲一氣不可見聞亦無名狀故曰虚無
錬精者錬元精非淫佚所感之精錬氣者錬
元氣非口鼻呼吸之氣錬神者錬元神非心
意念慮之神故此神氣精者與天地同其根
與萬物同其體得之則生失之則死以陽火
錬之則化成陽氣以隂符養之則化成金精
故曰見之不可用用之不可見身者心之宅
心者身之主心之猖狂如龍身之獰惡如虎
身中有一點眞陽之氣心中有一點眞隂之
精故曰二物心屬乾身屬坤故曰乾坤鼎器
陽氣屬離隂精屬坎故曰烏兔藥物抱一守
中錬元養素故曰採先天混元之氣朝屯暮
蒙晝午夜子故曰行周天之火候木液旺在
卯金精旺在酉故當沐浴震男飲西酒兊女
攀北花巽風吹起六陽坤土藏蓄之數故當
抽添夫採藥之初也動乾坤之橐籥取離坎
之刀圭初時如雲滿千山次則如月涵萬水
自然如龜蛇之交合馬牛之步驟殊不知龍
爭魂虎爭魄烏戰精兔戰神恍惚之中見眞
鉛杳冥之内有眞汞以黄婆媒合守在中宫
鉛見火則飛汞見火則走遂以無爲油和之
復以無名璞鎭之鉛歸坤宫汞歸乾位眞土
混合舍光默默火數盛則燥水銖多則濫火
之燥水之濫不可不調勺故有斤兩法度修
錬至此泥丸風生絳宫月明丹田火熾榖海
波澄夾眷如車輪四肢如山石毛竅如浴之
方起骨脉如睡之正酣精神如夫婦歡合魂
魄如子毋留戀此乃眞境界也非譬喻也以
法度錬之則聚而不散以斤兩錬之則結而
愈堅魂藏魄滅精結神凝一意沖和肌膚爽
透隨日隨時漸凝漸聚無質生質結成聖胎
夫一年十有二月也一月三十日也一日百
刻也一月緫計三千刻十月緫計三萬刻行
住坐臥綿綿若存胎氣旣凝嬰兒顯相玄珠
成象太乙含眞故此三萬刻之中可以奪天
上三萬年之數何也一刻之工夫自有一年
之節候所以三萬刻可以奪三萬年之數也
故一年十二月緫有三萬六千之數雖愚暗
小人行之立躋聖地奈何百姓日用而不知
也元精喪也元氣竭也元神雜也是以三萬
刻刻刻要調和如有一刻差違則藥材消耗
火候虧缺故曰毫髪差殊不作丹也是宜刻
刻用事用之不勞眞氣凝結元神廣大内則
一年錬三萬刻之丹外則一身奪三萬年之
數大則一日結一萬三千五百息之胎小則
十二時行八萬四千里之氣故曰奪天地一
點之陽採日月二輪之氣行眞水於鉛鑪運
眞火於汞鼎以鉛見汞名曰華池以汞入鉛
名曰神水不可執於無爲不可形於有作不
可泥於存想不可著於特守不可枯坐灰心
不可盲修瞎錬惟恐不識藥材出處又恐不
知火候法度要須知夫身中一竅名曰玄牝
此竅者非心非腎非口鼻也非脾胃也非榖
道也非膀胱也非丹田也非泥丸也能知此
之一竅則冬至在此矣藥物在此矣火候亦
在此矣沐浴在此矣結胎在此矣脫體亦在
此矣夫此一竅亦無邊傍更無内外乃神氣
之根虚無之谷在身中而求不可求於他也
此之一竅不可以私意揣度是必心傳口授
苟或不耳皆妄爲矣今作此金丹四百字包
含造化之根基貫穿隂陽之骨髓使錬丹之
士尋流而知源舍妄以從眞不至乎忘本逐
末也夫金丹於無中生有養就嬰兒豈可泥
象執文而溺於旁蹊曲徑然金丹之生於無
也又不可爲頑空常知此空乃是眞空無中
不無乃眞虚無今因馬自然去講此數語汝
其味之
眞土擒眞鉛眞鉛制眞汞鉛汞歸眞土身心
寂不動
　眞土者身中之土也鉛汞者身中之水火
　也以土剋水則鉛可擒矣以水剋火則汞
　可制矣鉛水汞火皆爲眞土之擒制者何
　哉蓋縁身心俱合寂然不動而後土水木
　三者可以混融爲一此乃是採藥物歸鑪
　鼎之内也
虚無生白雪寂靜發黄芽玉鑪火温温鼎上
飛紫霞
　白雪須要虚空而生以其無中生有黄芽
　須待火養而生以其火能生土正如天地
　之間當子丑之月陽氣未萌是物泯於無
　也則白雪自天而下及寅卯之月陽氣漸
　盛是靜中有動也則黄芽自地而出矣白
　雪黄芽旣見發生則玉鑪之火但要温養
　自然鼎上紫霞騰空而飛若火大武則衝
　散矣
華池蓮花開神水金波靜夜深月正明天地
一輪鏡
　華者花也花猶火也神者心也心屬火也
　金丹之要在乎神水華池即是水火旣濟
　之理水中有波瑩然潔靜則火裏生蓮自
　然開花矣若則夜半子時一陽初動其月
　正明透體金光照見天地之間如一輪之
　明鏡
朱砂錬陽氣水銀烹金精金精與陽氣朱砂
而水銀
　陽氣者身中一點眞陽之氣金精者心中
　一點眞隂之精以陽火錬之則如朱砂以
　隂符養之則如水銀朱砂水銀乃外物也
　以外藥而比内丹神仙不得巳而語矣
日魂玉兔脂月魄金烏髓掇來歸鼎中化作
一泓水
　魂主木木能生火故神者魂藏之魄主金
　金能生水故精者魄藏之苟能吸風以養
　神吸氣以養精精神混合調和於鼎内則
　化爲一泓水
藥物生玄竅火候發陽鑪龍虎交會時寳鼎
産玄珠
　藥物者烏肝兔髓紅汞黑鉛也皆生於玄
　竅之中若能奮三昧之火發陽鑪之内則
　龍虎交會錬金木生黄芽而後産一粒之
　玄珠
此竅非凡物乾坤共合成名爲神氣穴内有
坎離精
　玄牝之竅非凡間物未有此身先有此竅
　不在上不在下不在中間所謂先天一竅
　是也方其生身之初乾父之精坤母之血
　相共合成乃神氣之穴而藏水火之精
木汞一點紅金鉛三斤黑鉛汞結丹砂耿耿
紫金色
　紅者汞色紅爲一點黑者鉛也色黑重三
　斤金中之鉛木中之汞兩者凝結便成丹
　頭更加九轉火候則其色如紫金
家園景物麗風雨正春深犂鋤不廢力大地
皆黄金
　家園者身中之眞土也景物者身中之藥
　物也迨夫一陽來復之後有風以吹之有
　雨以潤之及至三陽交泰之時雖犂鋤不
　廢其力而大地皆黄芽自土中而迸出也
　以黄金言之取其黄芽之色如金也
眞鉛生於坎其用在離宫以黑而變紅一鼎
雲氣濃
眞汞産於離其用却在坎姹女過南園手持
玉橄欖
　眞鉛者北精之水而上升於離宫眞汞者
　南神之火而下降於坎户鉛之與汞合而
　爲一近觀則有紅黑色逺看則如玉橄欖
　姹女過南園而乗龍嬰兒徃北地而騎虎
　龍蟠金鼎虎遶丹田雲從龍風從虎其一
　鼎之内藹然雲氣之薫蒸矣
震兊非東西坎離不南北斗柄運周天要人
會攅簇
　震兊坎離非凡間之東西南北乃天地之
　卦氣也正如斗柄之指月建一日一周天
　身中之起火符頃刻一周天若不能攅簇
　五行則何以同斗柄之運轉
火候不用時冬至不在子及其沐浴法卯酉
時虚比
　大凡火候非子時冬至午時夏至也及其
　沐浴非卯時春分酉時秋分也人之一身
　纔起火周天自有抽添沐浴非可拘泥於
　四時也
烏肝與兔髓擒來歸一處一粒復一粒從微
而至著
　烏肝者日魂也兔髓者月魄也擒制爲一
　處而以火錬之日生一粒如黍米大自微
　至著積錬而成兩三十日重三十八銖四
　絫三百日重三百八十四銖方圓一寸而
　重一斤矣
混沌包虚空虚空括三界及尋其根源一粒
如黍大
　夫混沌者隂陽交媾也乃是攅簇五行合
　和四象則量同虚空而虚空可包矣神遊
　三界而三界可括矣推究其根元之所在
　則起於玄牝之門大如一粒之黍
天地交眞液日月含眞精會得坎離基三界
歸一身
　心液下降腎液上升則天地交眞液矣魂
　是烏之精魄是兔之髓則日月含眞精矣
　若人曉得坎離交媾之基則天門開地户
　閉日照崑崙月生滄海而三界在吾一身
　矣
龍從東海來虎向西山起兩獸戰一場化作
天地髓
　震爲青龍來從東海兊爲白虎起向西山
　若使龍吟雲起而下降虎嘯風生而上升
　二獸相逢交戰於黄屋之前則風雲慶會
　自混合爲一塊髓矣
金花開汞葉玉蒂長鉛枝坎離不曾閑乾坤
今幾時
　金花者金精也上有金花能開汞葉玉帝
　者玉液也下有玉蒂能長鉛枝人能使坎
　離之運用不至閑散則一刻之工夫可奪
　天地一年之數能要幾多時候
沐浴防危險抽添自謹持都來三萬刻差失
恐毫釐
　沐浴乃超脫之法七層寳塔三級紅樓自
　下而升要防危險抽添乃朝元之法陽起
　子初隂生午後若不謹持終須有失夫一
　日百刻也一月三千刻刻刻用事用之不
　勞則十月三萬刻可奪三萬之數若毫髪
　差殊不作丹矣
夫婦交會時洞房雲雨作一載生箇兒箇箇
會騎鶴
　坎宫嬰兒離宫姹女若得黄婆媒合而結
　爲夫婦洞房交接雨散雲収便成聖胎及
　至一載生兒便跨鶴自泥丸宫出矣夫十
　箇月懷胎兩箇月沐浴共成一載矣
　子註金丹四百字後口占律詩五首按金
　木水火土四首言命基末一首言性基性
　是命之體命是性之用蓋取其四象五行
　全籍土也所謂鼎器藥物符火法度抽添
　沐浴結胎脫體皆在其中矣用陳瑕纇句
　尚頼琢磨工是予有望於先達者也再序
　　　一
人身何物是金丹恍惚眞陽向内觀天上風
吹清浪沸地中雷起紫雲蟠玉鑪夜夜烹鉛
伏金鼎時時製汞乾息火不差七百二泥丸
霹靂覺生寒
　　　二
鵲橋有路透玄關立鼎安鑪自不艱四象合
和憑籍土三花會聚返還山子初運入崑崙
去午後周流滄海間更待玉壷點化後頂門
迸出換仙顔
　　　三
要識五行顚倒顚龍居山下虎居田巽宫吹
起乾天火離位開通坤地泉復姤抽添宜謹
愼屯蒙沐浴要孜專若能識得生身處十月
胎完出世仙
　　　四
得道來來未有年玄關上面打鞦韆金烏偏
好山頭宿玉兔常居海底眠一氣薫蒸從北
起三軍搬運向東邊吾非漏泄天機事切恐
迷人愛亂宣
　　　五
曹溪教外别流傳悟者何拘後與先性地混
融成一片心珠圓朗照三田釋迦寂滅非眞
死達麽西歸亦是仙但願世人明此理同超
彼岸不須船
修眞十書雜箸指玄篇卷之五















修眞十書雜箸指玄篇卷之六
　　　謝張紫陽書　白玉蟾
某稽首百拜上覆
祖師天台悟眞先生紫陽眞人張君門下即
日伏以入春風雨萬象翠寒恭惟水草谷神
天丁左右龍精溢體火候沖寂滿室金花歸
根復命甞聞天下無二道聖人無兩心道之
大不可得而形容若形容此道則空寂虚無
妙湛淵默也心之廣不可得而比喻若比喻
此心則清靜靈明沖和温粹也會萬化而歸
一道則天下皆自化而萬物皆自如也會百
爲而歸一心則聖人自無爲而百爲自無著
也推此心而與道合此心即道也體此道而
與心會此道即心也道融於心心融於道也
心外無别道道外無别物也所以天地本未
甞乾坤而萬物自乾坤耳日月本未甞離坎
而萬物自離坎耳緬惟我
道祖太上老君曉天下以此道明聖人以此
心此道之在天下不容以物物不容以化化
故凡物物化化之理在天下而不在此道也
此道如如也以此心而會此道可也此心之
在聖人不容以知知不容以識識之理在聖
人而不在此心也此心如如也以此道而會
之此心可也道此道以脉此心心此心而髓
此道吾亦不知孰爲道孰爲心也但見恍恍
惚惚杳杳冥冥似物非物似象非象以耳聽
之則眼聞以眼視之則耳見吾恐此而名之
曰隂陽之髓混沌之精虚空之根太極之蒂
也前輩不知强名曰道以今觀之虹喚虹作
惚蝀也玉指玉作碔砆也此而非金丹乎今
夫知金丹之妙也夫何用泥象之安鑪著相
而造鼎謂如黄芽白雪非可見之黄芽白雪
神水華池非可用之神水華池喻之爲鉛精
汞髓比之爲金精木液何處烹偃月之鑪何
處錬朱砂之鼎知此則曰日烏月兔也天馬
地斗也乾坤本無離坎之用離坎亦無乾坤
之體紅鉛黑汞非龍虎交媾之物乎白金黑
鍚非龜蛇交合之象乎二八九三皆隂陽之
異義斤銖兩數乃混沌之餘事要之配合而
調和抽添而運用故此藥物非金石草木之
料此火候非年月日時之數父母未生以前
儘有無窮活路身心不動以後復有無極眞
機昨以夙縁針芥枯骨更生久侍師傍幸沾
法乳謂夫修錬金丹之旨採藥物於不動之
中行火候於無爲之内以神氣之所沐浴以
形神之所配匹然後知之中自有無限藥材
身中自有無限火符如是而悟之謂丹如是
而修之謂道鑿石以求玉陶沙以取金錬形
以養神明心以合道皆一意也所謂鉛中取
水銀砂中取汞之旨也依而行之夫歡婦合
以此理而質之儒書則一也以此理而質之
佛典則一也所以天下無二道也天之道旣
無二理而聖人之心豈两用耶形中以神爲
君神乃形之命也神中以性爲極性乃神之
命也自形中之神以合神中之性此謂之歸
根復命也斯道甚明矣此心不惑矣如七返
九還之祕世所不傳夫七返九還者乃返本
還源之義也七數九數者皆陽數也人但能
心中無心念中無念純清絶點謂之純陽當
此之時三尸消滅六賊乞降身外有身猶未
竒特虚空粉碎方露全身也流俗淺識末學
凡夫豈知元始天尊與天仙地仙日日採藥
用而不停藥物愈採而無窮也又豈知山河
大地與蠢動含靈時時行火候而無暫停火
候愈行而不歇也只此火候與藥物順之則
凡逆之則聖古語有云五行顚倒大地七寳
五行順行法界火坑此義也
先師泥丸先生翠虚眞人出於
祖師毗陵和尚薛君之門而毗陵一線實自
祖師杏林先生石君所傳也石君承襲
紫陽祖師之道以今日單傳而觀則曩者天
台一夜西華之夢無非後世蒙福萬靈幸甚
耶頃年泥丸師挈至霍童洞天焚香端拜杏
林祖毗陵祖極荷呼喚撫身持耳以還愈增
守雌抱一之意昨到武夷見馬自然口述諄
諭出示寳翰凡四百言字字藥石仰認愛育
甘露灑心毛骨豁然比因妙道昭著久居支
提茲來渠以嬰兒離毋之故欲到青城山省
覲偶縁道過石鷰洞遂發一念附此尺書但
述金丹大藥之體如此至於蕉花春風之機
梧枝秋雨之祕碧潭之夜月青山之暮雲以
此深妙莫敢顯露也以有天機之故祖師一
點頭否杏林毗陵泥丸三師想參鶴翼自愧
仙凡路隔何日温養事畢飛神御氣叅陪飛
舄之下以備呼鸞喚鶴之役臨紙不勝依戀
涕落筆端恍失所措敢乞泛紫筏駕丹梯儲
積金砂垂手群蠢不備
　　　謝仙師寄書詞
夫金丹者採二八兩之藥結三百日之胎心
上工夫不在呑津嚥氣先天造化要須聚氣
凝神若要行持須憑口訣至簡至易非色非
空無中養就嬰兒隂内錬成陽氣使金公生
擒活虎令姹女獨駕赤龍乾夫坤婦而媒假
黄婆離女坎男而結成赤子一鑪火焰錬虚
空化作微塵萬頃冰壷照世界大如黍米神
歸四大即龜蛇交合之時氣入四肢是烏兔
鬱羅之處玉葫蘆迸出黄金之液金菡蓞開
成白玉之花正當風冷月明時誰會山青水
緑意聖師口口歷代心心即一言貫穿萬卷
仙經但片餉工夫無窮逸樂先明三五一行
九陽眞火以錬之後至萬百千到嬰兒寳物
則成矣銀山鐵壁一錐直下打開金鎖玉關
舉步自然無礙見萬里是無塵之境作千年
永不死之人海變桑田我在逍遥遊之摬衣
磨劫石同歸無何有之郷玉蟾素志未回初
誠宿恪自嗟蒲柳之質幾近桑榆之年老頰
猶紅如有神仙之分嫰鬚再黑始歸道徳之
源嘆古人六十四歳將謂休得先聖八十一
章來受用拊膺落涕緘口捫心從來作用功
勞捕風捉影此日虚無訣法點鐵成金恭惟
聖師泥丸翁翠虚眞人拓世英雄補天手叚
心傳雲雨深深旨手握雷霆赫赫權顧王蟾
三代感師恩千年待眞馭說刀圭於癸酉秋
月之夕盡坎離於乙亥春雨之天終身懷大
寳於杳冥永劫守玄珠於清淨先覺詔後覺
巳銘感於心傳彼時同此時愈不忘於道念
忽承鶴使擲示鸞牋戒回會於武夷有身被
沮溺將捐軀於龍虎無翅可飛行雨臥風飡
奔歸侍下且此山瞻斗仰甚切愚衷擢犀角
磨象牙當效行持之力攀龍鱗附鳯翼願叅
沖舉之雲先貢非詞少伸素志匪伊聽譴感
激何言大宋丙子閏七月二十四日鶴奴白
玉蟾焚香稽首再拜

修眞十書雜著指玄篇卷之六















修眞十書雜著指玄篇卷之七(八同/卷)　珎六
　　　垂世八寳
　　　　西　山　許　眞　君　述
　忠則不欺孝則不悖
　　　　　　　　　　　修身如此可以成德
　廉而罔貪謹乃無失
　寛則得衆裕然有餘
　　　　　　　　　　　接人以此怨咎滌除
　容而翕受忍則安舒
　　　醉思仙歌
玉皇有勑分仙職龍吐露兮鳯借力須臾立
下看華夷仙花未遇人未識吾上大羅觀世

界世界如同手掌大當時不是上昇忙一齊
携向瀛洲邁若將此藥作丹田烏兔交加一
二年神水纔乾枝萬丈早知身巳屬神仙
醉思仙醉思仙無事閑來謁洞天鸞鳯别來
經歳月多時不跨赤龍軿
雲思島鶴思天萬物通生本自然華池會飲
顔如玉飛躍金精臉似蓮
神思主氣思元無爲造化不可言玄珠閣上
収白玉水精宫裏採紅蓮
鉛思汞汞思鉛奪得乾坤造化權性命都來
兩箇字隱在仙經萬萬篇
天思地地思天天地包含萬象全雞抱卵時
須日定無中識有幾人觀
水思海海思源衝開牛斗要循環？璣玉衡
皆有緒誰人搬運入泥丸
心思妙意思玄臍間元氣結成丹谷神不死
因胎息長生門户要綿綿
朝思道暮思仙暗行隂隲萬神安内交眞氣
存呼吸自然造化返童顔
常思善莫思寃善惡分明在眼前積善之家
昇天去積惡漂流苦海邊
靜思哲動思賢若無功行豈輕傳純陽篇裏
分明說一法傳人索教難
感上帝謝神仙祕傳玄妙離凡縁三清殿裏
添香火日有清風掃古壇檜因嫰細盤龍易
梧桐枯朽斷琴難藤蘿引蔓成華蓋玉笋殊
無半點斑嶺上煙雲風浩浩洞前流水響潺
潺一聲長笑清雲漢步虚詞徹王京山龍吟
鳯舞紅霞遶虎嘯猿啼紫霧盤青龍到關徐
甲放白虎西昇尹喜看師吟道徳教人悟丹
經須是口相傳貪名貪利何年盡争似飲酒
抱琴眠清霄良夜月當年又聞師訓五三言
虚度一日無一日過了一年少一年浮漚浪
打能長久石中迸火豈爲堅龍會翫珠方脫
骨蜣因飲露化爲蟬鶴因朱頂三千歳龜飲
瑶池不計年露漿醖就逢人飲仙藥長供野
客飱萬物歸根皆復命爲人學道不修丹芭
蕉雨打驚仙夢覺來海水變桑田人生幻化
如春夢性命隨風瞬息間犬猶舐鼎隨龍變
雞飡大藥化成鸞
擇福地揀名山無爲清淨轉心閑符篆玉簡
搜神鬼剱射牛光慘慘寒鑪懸古鏡看新火
玄霜滿鼎化紅蓮大藥錬時須九轉靈砂養
就待三年纎銖分兩神仙訣抽添沐浴入寒
泉一粒飡了天地夀死生生死不相干丹成
自有沖天志惟留祕訣在人間頓悟醉思仙
島去洞門微掩小童看鸞鶴來時昇紫霧玉
皇有勑登仙路九玄七祖盡升天更兼骨肉
全家舉身披六銖頂簮冠足履昇雲待移步
千年絲竹徹雲霄霓曲遍仙鸞鶴舞上朝三
清謝聖毋久住人間度寒暑較量功行可眞
如姓名巳録仙籍簿
　　　丹訣歌　鍾離與呂公
知君幸有英靈骨所以教君心恍惚含元殿
上水晶宫分明指與神仙窟大丈夫遇眞訣
須要執持心猛烈五行匹配自刀圭執取龜
蛇顚倒訣三尸神須打疊進退天機憑六甲
知之三要萬神歸來駕火龍離九闕九九道
至成眞日三清四御朝天節氣翱翔兮神烜
赫蓬萊便是吾家宅群仙會飲樂喧喧雙童
引入朝元客道心不退故傳君立誓盟言親
灑血逢人兮莫亂說遇友兮不須訣莫怪頻
發此言辭輕慢必有隂功折執手相别意如
何今日辭君遂作歌說盡千般玄妙理未必
君心信也麽子後分明說與汝保惜吾言上
大羅
　　　丹髓歌(三十/四章)　薛道光
錬丹不用尋冬至身中自有一陽生龍飛赤
水波濤湧虎嘯丹山風露清
　　　二
初時有如雲出洞次則有如月在潭又似金
蠶如玉笋好將火候錬三三
　　　三
嬌如西子離金閤美似嫦娥下玉樓日日與
君花下醉更嫌何處不風流
　　　四
井底泥蛇舞柘枝䆫間明月照梅梨夜來混
沌顚落地萬象森羅緫不知
　　　五
昔日遇師親口訣只要凝神入氣穴以精化
氣氣養神錬作黄芽并白雪
　　　六
一年沐浴更防危十月調和須謹節服了丹
砂朝玉帝乗雲跨鶴登天闕
　　　七
烏無影兔無形烏兔只是日月精烏兔交時
天地永
　　　八
牛無角馬無蹄馬牛只是乾坤髓乾坤運用
坎和離
　　　九
龜無象蛇無跡龜蛇只是隂陽形二氣交會
混爲一
　　　十
龍無翼虎無牙龍虎本來同一體東隣即便
是西家
　　　十一
鉛非鉛汞非汞鉛汞元在身中求要使身心
寂不動
　　　十二
無白雪無黄芽白雪乃爲神室水黄芽便是
氣樞花
　　　十三
夫眞夫婦眞婦坎男離女交感時虚空無塵
天地露
　　　十四
眞交梨眞火棗交梨喫後四肢輕火棗吞時
萬劫飽
　　　十五
夏至後冬至前隂陽不在此中取自有神氣
分兩弦
　　　十六
水眞水火眞火依前應候運周天調和錬盡
長生寳
　　　十七
日之魂月之魄身中自有眞乾坤煅錬丹一
通透赤
　　　十八
天之尊地之卑便把天魂擒六賊又將地魄
制三尸
　　　十九
藥非物火非候分明只是一點陽錬作萬劫
無窮盡
　　　二十
金非兊木非震從來眞土應五行金木自然
解交併
　　　二十一
黒中黒白中白但能守黑白自现黑白本來
無二色
　　　二十二
金眞金銀眞銀金銀錬作紫金丹自然無一
斧鑿痕
　　　二十三
偃月鱸朱砂鼎須知抱一守沖和不必透關
提玉井
　　　二十四
中央釜守一壇金鼎常令湯用暖王鑪不要
火教寒
　　　二十五
玄眞玄牝眞牝玄牝都來共一竅不在口鼻
并心腎
　　　二十六
眞神水眞華池元氣虚無難捉摸元氣恢漠
本無爲
　　　二十七
錬朱砂錬水銀眞死朱砂匱水銀水銀錬作
明䆫塵
　　　二十八
眞黄礜眞紫粉分明内鼎内鑪中變化瓦石
成九轉
　　　二十九
眞關鎖眞河車鐵鎖金關牢固守河車運用
結丹砂
　　　三十
眞金精眞王液金精滿鼎氣歸根玉液盈壷
神入室
　　　三十一
眞金翁眞姹女金翁姹女結親姻洞房深處
眞雲雨
　　　三十二
眞丁翁眞黄婆丁翁運火錬金花黄婆瓶裏
養金鵝
　　　三十三
眞嬰兒眞赤子九轉錬成十月胎純陽無隂
命不死
　　　三十四
眞隂陽眞隂陽隂陽都只兩箇字譬喻丹書
幾萬章
後序
夫錬金丹之士須知冬至不在子時沐浴亦
非卯酉鉛汞二物皆非唾㖒精津氣血液也
七返者返本儿還者還源金精木液遇土則
交龍虎馬牛揔皆無相先師悟眞篇所謂金
丹之要在乎神水華池者即鉛汞也人能知
鉛之出處則知汞之所産旣知鉛與汞則知
神水華池旣知神水華池則可以錬金丹金
丹之功成於片時不可執九載三年之日程
不可泥年月日時而運用鍾離所謂四大一
身皆屬隂也如是則不可就身中而求特可
尋身中一點陽精可也然此陽精在乎一竅
常人不可得而猜度也只此一竅則是玄牝
之門正所謂神之華池也知此則可以採取
然後交結其次烹錬至於沐浴以及分胎更
須温養成丹成丹可不辨川源知斤兩識時
日者耶泰自從得師訣以來知此身不可死
知此丹必可成今旣大事入手以此詔諸未
來學仙者云杏林石泰得之序


修眞十書雜著指玄篇卷之七
修眞十書雜著指玄篇卷之八
　　　修眞十戒
一者不得隂賊潜謀害物利巳當行隂徳普
　濟群生
二者不得殺害含生以充滋味當行慈惠以
　及昆蟲
三者不得淫邪敗眞穢慢靈炁當守節操毋
　使缺犯
四者不得敗人成功交離親族當以道助物
　令衆雍和
五者不得讒諛賢良露才揚巳當稱人之善
　不自伐其功能
六者不得飲酒過差食肉違禁當調氣性專
　務清虚
七者不得貪婪無厭積財不散當行節儉惠
　恤貧窮
八者不得交遊非賢居處穢雜當務勝巳棲
　集幽閑
九者不得不忠不孝不仁不信當盡節君師
　推誠萬物
十者不得輕忽言笑舉動非眞當常懷廉謹
　以道徳爲務
　凡能持此十戒昇爲仙官
　　　衛生歌(并敘)　西山先生
世言服靈丹餌仙果白日而輕舉者但聞而
未見也至如運氣之術甚近養生之道人禀
氣血而生攝生論云攝生之要在去其害生
者此明言也予所編去病歌藎採諸家養生
之要而爲言能依而行之則獲安樂若盡其
要妙亦長年之可覬歌曰
萬物惟人爲最貴百歳光隂如旅寄自非留
意修養中未免病苦爲心累何必飡霞餌火
藥妄意延齡等龜鶴但於飲食嗜慾間去其
甚者將安樂食後徐徐行百步兩手摩脇并
腹肚須臾轉手摩腎堂謂之運動水與土仰
面仍呵三四呵自然食毒氣消磨醉眠飽臥
俱無益渴飲飢飡猶戒多食不欲粗并欲速
乍可少飡相接續若教一飽頓充腸損氣傷
脾非爾福生飡粘腻筋韌物自死牲牢皆勿
食饅頭閉氣不相宜生膾偏招脾胃疾鮓醤
胎卵兼油腻陳臭醃醲盡隂類老衰莫欲更
食之是借冦兵無以異炙煿之物須冷喫不
然損齒傷血脉晚食常宜申酉前向夜徒勞
滯胷膈
　注云脾好音樂夜食則脾氣不磨爲音響
　斷絶故也周禮樂以侑食蓋脾好音聲絲
　竹耳纔聞脾即磨矣是以音聲皆出於脾
　而夏月夜短尤宜忌之恐難消化故也
飲酒莫教令太醉太醉傷神損心志渴來飲
水兼飲茶腰脚自茲成重膇
　註云酒雖可以陶情性通血脉自然招風
　敗腎爛膓腐脇莫過於此飽食之後尤宜
　戒之飲酒不宜粗及速恐傷破肺肺爲五
　臟之華蓋尤不可傷當酒未醒大渇之際
　不可喫水及啜茶多被酒引入腎臟爲停
　毒之水遂令腰脚重墜膀胱冷痛兼水腫
　消渴攣躄之疾大抵茶之爲物四時皆不
　可喫令人下焦虚冷唯飽食後喫一兩盞
　不妨蓋能消食故也飢則尤宜忌之
常聞避風如避箭坐臥須當預防患況因飲
後毛孔開風纔一入成癱瘓
　注云凡坐臥處始覺有風宜速避之不可
　强忍且年老之人體竭内踈風邪易入始
　初不覺久乃損人故雖暑中不可當風取
　涼碎後操扇昔有人學得壽之道於彭祖
　而苦患頭痛彭祖視其寢處有穴當其腦
　户遽令塞之後遂無患
不問四時俱暖酒太熱又須難向口五味偏
多不益人恐隨臟腑成殃咎
　注云五味稍薄令人爽稍多隨其臟腑各
　有損傷故酸多傷脾辛多傷肝鹹多傷心
　苦多傷肺甘多傷腎此乃五行自然之理
　初傷不覺久乃成患
視聽行坐不必久五勞七傷從此有
　註云久視傷心損血久坐傷脾損肉久臥
　傷肺損氣久行傷肝損筋久立傷腎損骨
　孔子所謂居必遷坐以是故也
四肢亦欲得小勞譬如户樞終不朽
　注云人之勞倦有生於無端不必持重執
　輕仡仡終日惟是閑人多生此病蓋閑樂
　之人不多運動氣力飽食坐臥經脉不通
　血脉凝滯使然也是以貴人貌樂而心勞
　賤人心閑而貌苦貴人嗜慾不時或昧於
　忌犯飲食珍羞使乃寝臥故常須用力但
　不至疲極所貴榮衞通流血脉調暢譬如
　流水不腐户樞不朽也
臥不厭踧覺貴舒飽則入浴飢則梳梳多浴
少益心目點寝暗眠神晏如
　注云臥宜側身屈膝益人心氣覺宜舒展
　則精神不散蓋舒臥則招魔引魅孔子寝
　不尸蓋謂是歟髪多梳則去風明目故道
　家晨梳常以百二十爲數浴多則損人心
　腹令人倦怠寝不言者爲五臟如鍾磬然
　不懸則不可發聲睡留燈燭令人神不安
四時惟夏難將攝伏隂在内腹冷滑補腎腸
藥不可無食物稍冷休哺啜
　注云夏一季是人脫精神之時心旺腎衰
　腎化爲水至秋乃凝及冬始堅尤宜保惜
　故夏月不問老少悉喫暖物至秋即不患
　霍亂吐瀉腹中常暖者諸疾自然不生蓋
　血氣壯盛也
心旺腎衰何所忌特忌踈通泄精氣寝處尤
宜綿宻間宴居靜慮和心意
　注云月令仲夏之月君子齊戒處必掩身
　毋躁止聲色毋或進薄滋味毋致和禁嗜
　慾定心氣
沬浴盥漱皆暖水臥冷枕涼俱勿喜
　注云雖盛暑衝熱若以冷水洗面手即令
　人五臟乾枯少津液況沐浴乎凡枕冷物
　大損人目
瓜茹生菜不宜人豈獨秋來多瘧痢
　注云茹性至冷菜瓜雖治氣又能暗人耳
　目驢馬食之即日眼爛此等之物大抵四
　時皆不可食不獨夏季老人尤宜忌之
伏陽在内三冬月切忌汗多陽氣泄
　注云天地閉血氣藏緃有病亦不宜出汗
隂霧之中無逺行暴雨震雷宜速避
　注云昔有三人冒霧早行一人空腹一人
　食粥一人飲酒空腹者死食粥者病飲酒
　者徤蓋酒能禦霜露辟邪氣故也路中忽
　遇飄風震雷晦暝宜入室避之不爾損人
　當時未覺久則成患
道家更有頋生旨第一令人少嗔惠秋冬日
出始求衣春夏雞鳴宜早起
　注云春夏宜早起秋冬任晏眠晏忌日出
　後早忌雞鳴前
子後寅前睡覺來瞑目叩齒二七回吸新吐
故無令誤嚥漱玉泉還養胎
　注云水之在口曰華池亦曰玉泉黄庭經
　曰玉泉清水灌靈根子若修之命長存達
　磨胎息論曰凡服食須半夜子後牀上瞑
　目盤坐面東呵出腹内舊氣三兩口然後
　停息便於鼻内微納清氣數口舌下有二
　穴通腎竅用舌柱上腭存息少時津液自
　出灌漱滿口徐徐嚥下自然灌注五臟此
　爲氣歸丹田矣如子後丑前不及但寅前
　爲之亦可臥中爲之亦可但枕不甚高可
　也漢蒯京年百二十歳日甚丁壯言朝朝
　服食玉泉扣齒二七名曰錬精後漢王眞
　常漱舌下玉泉嚥之謂之胎息孫眞人曰
　髪宜多櫛手宜在面齒宜數叩津宜常嚥
　氣宜精錬此五者即黄庭經所謂子欲不
　死修崑崙爾
熱摩手心慰兩眼
　注云每慰二七遍使人眼目自然無障翳
　明目去風無出於此亦能補腎氣也
仍更揩擦額與面
　注云頻拭額上謂之修天庭連髪際二七
　遍面上自然光澤䵟點者宜頻拭之
中指時將摩鼻邊
　注云鼻莖兩邊揩二三十數令表裏俱熱
　所謂灌漑中嶽以潤於肺
左右耳眼筌數遍
　注云筌耳即摩耳輪也不拘遍數所謂修
　其城郭以補腎氣以防聾瞶也
更能乾浴遍身間按䏶時須紐兩間緃有風
勞諸冷氣何憂腰背復拘攣
　注云大凡人坐常以兩手按䏶左右紐肩
　數十
嘘呵呼嘻吹及呬行氣之人分六字果能依
用口訣中新舊有痾皆可治
聲色雖云屬少年稍知撙節乃無愆閉精息
氣宜聞早莫使羽苞火中燃
　注云古人以色慾之事譬之凌杯以盛陽
　羽苞以畜火
有能操履長方正於名無貪利無竸緃向歌
中未盡行百行周身亦無病
　注云老子云善攝生者陸地不遇兕虎此
　道德之助也
修眞十書雜著指玄篇卷之八










