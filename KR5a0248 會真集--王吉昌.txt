#+TITLE: 會真集--王吉昌
#+DATE: 2018-05-12 10:21:38
#+SOURCE: github.com/kanripo/KR5a0248 master 0cd9f7e4                
會眞集序夜六
夫易廣矣大矣其無體也始於一氣即道也
易有三義不易也變易也簡易也不易者獨
立而不改變易者四時更代也簡易者天地
簡易也六爻者内卦謂之貞天地人爲之三
才之定體也因而重之曰悔謂吉凶悔吝生
乎動者也下二爻爲地中二爻爲人上二爻
爲天上下無位二五本以人事論之故稱見
龍飛龍利見大人三四本天地之位不稱龍
以人事君子呼之即天人相通之象也乾坤
天地之德也以剛柔相配生三男三女分制
五材謂之五行代天地行事也後生六十四
卦分布一年三百八十四爻大約統以年月
氣候日時一日變十二卦人爲萬物之靈其
性命全與天地同體惟聖知聖仁者見之謂
之仁知者見之謂之知能斡運於自身者是
謂養道之士也後人判教有三以易爲眞玄
以老子爲虚玄以莊子爲談玄其說則異至
於玄則同歸非常人所通曉惟神仙能之去
歲春余於青義清神觀會識吉昌王先生號
曰超然子與之語咳唾珠玉呼吸煙霞混三
玄而講義惜乎别之速矣雙鳧西邁俄變星
霜使老夫夙夕不忘今者二仙子得得來雲
谿倒屣出迎一者寫唐梁振之一者紛南梁
之秀皆故人也延之尚座茗飲小會坐中廼
舉其師超然子所著會眞文集欲鏤板通布
於四方請老拙作序引袖出其文老夫從首
至尾歷觀其詞語以去歲一會之語話也考
其圖繪詠歌皆出自胸臆中埏埴輪旋調和
大塊心腹間爐韝煅煉混元明七八九六之
老少水火木金土之生成王子晋所謂顛倒
五行推移八卦正謂此也非神仙孰能與此
乎若遍行於世使學道之士如秉燭入於暗
室也欽二仙子能揚師之美可謂不忘本也
故不敢違命略序其實於卷首魏南雲溪閑
老揚志朴序



會眞集卷之一
　　　　(超然子王吉昌撰)




夫太極者乃無極之稱不可得而名其氣形
質混沌而未相離也内具五十五數其二儀
三光四象五行悉備其中有性而無形老子
所謂有物混成者是也玉策云玄黄未分氣
象昏昏凡學道者豈可不知一氣之元萬物

之徂哉





夫五太既分二儀肇判遂乃潜生四象密著
五行其中氣色變移形象分顯其昏昏之氣
一百萬年變成黑色黑者水象其生數一也
一者乃乾元之始八卦之宗而生甲甲是五
行之首十干爲元也謂當此太古聖人觀其
氣象畫成天策具載天文繼有賢者謹奉以
紀天元畫縱橫而定其曆數自時厥後歲紀
碁布而見矣


黑氣一百萬年復變成赤色赤者火象其生
數二乃巽卦之始而生辛也


赤氣一百萬年變成青蒼色青者木象其生
數三乃艮卦之始而生癸也

青氣一百萬年復變成白色白者金象其生
數四乃坤卦之始而生癸也


白氣一百萬年又變成黄色黄者土象其生
數五乃離卦之始而生己也




夫五行從生數至成數謂一三五數成陽九
甲丙主之而爲客縁中央五數離己土合於
甲加之水一得成數六而下降生坤乙故先
動而爲客也二四數成陰六辛癸主之而爲
主也又五土加於火二得成數七而上升生
震庚乙與庚合南北交遷故後動而爲主也
其水一火二土成十生坎戊又火生數巽辛
隨己土合於木三艮丙得成數八生兌丁又
水生數乾甲亦就中宫土五數合於金四坤
癸得成數金九而生乾壬丁壬合東西互換
此所以運兩地三天造化推陽九陰六生成
變干轉支輪分飛伏納甲具二升一降抽添
水火明三匿四浮互換木金是以道樸散萬
化門基妙用彰千靈降瑞凡修眞之子可不
窮陰陽之祖哉

從五土加水一得成數六而生坤乙


又五土加火二得成數七而生震庚



又五土加木三得成數八而生兌丁



又五土加金四得成數九而生乾壬


又五土加五土得成數十而生坎戊乃得八
卦俱備十干方全混融而母懷子腹子隱母
胎未能分别也



夫乾坤配偶而生成數全分陽降陰升浮沉
顛倒左旋右轉上下連綿五位相得而各有
合一九成十壬甲相見乾偶於坤而生坎坎
藏甲乙四六成十乙癸同遷坤配於乾而生
兌兌藏癸壬



又三七成十庚丙相見乾偶於坤而生震震
藏丙丁二八成十丁辛相見坤配於乾而生
離離藏庚辛



又離納己而得五坎納戊而得十共得一十
五數其數得天地之中數其位得天地之中

位所以無配偶而自相合也





夫二儀生四象四象之中坎成數六本卦存
三外有三數而生乾納壬不納癸乾坤偶而
癸納於坤兌成數九本卦存三外有六數而
生坤納乙不納甲坤乾配合而甲納於乾離
成數七本卦存三外有四數而生巽納辛不
納庚震巽交而庚納於震震成數八本卦存
三外有五數而生艮納丙不納丁艮兌交而
丁納兌是以明顛倒五行定相推變化遂分
生成八卦具形體昭彰證中男產老陽是金
向水中出少女誕老陰是土從金裏生惟木
生於火中女降巽辛而土生於木長男挺艮
丙以是知明乾坤剛柔動靜述震巽鼓潤風
雷仍丙丁胥會隔角明分派飛伏移宫生成
數備廼體更反復魂變歸遊隱顯還元昇沉
攝迹己上八干神爲之三換位其有戊己無
象而獨攝四傍居位而亦無配偶以己爲陰
納於中女離卦以戊爲陽納於中男坎卦得
十干方全數成奇偶顯一時造化動靜合眞
足表觀天之道執天之行盡矣凡修眞者宜
順考爻辭明循卦體奪上下陰陽昇降窮生
成消息往來精專内巧之心㝠盡日新之變
得鼎中悔吝不生至精氣降金汞凝形指日
結神丹其如視諸掌矣







夫十干八卦者體五行四象變化生成坼南
北東西還返互換其間匡轄坎離門户樞紐
乾坤鼎器推陰陽交配派二氣奔馳一降一
升干神移位二儀三合卦象投宗凡學道者
豈可不體天地之施化驅日月而同宫哉但
一呼一吸一周天也一聚一散性命定矣老
子云玄牝之門是謂天地之根者是也謂陽
符當行則坤逐於乾而出乎左陰直持權則
乾隨於坤而應乎右來往綿綿與卦象干合
之理契矣訣曰因呼而成數七離爲火火中
眞水下降己合於甲甲喜而上昇飛入於神
宫以吸而成數六坎爲水水中眞火上昇戊
合於癸癸忻然而下降於丹室丁壬配合復
同於離己乃山澤通氣鳳舞烏飛乙庚顧戀
又從於坎戊乃風雷相薄兔耀蟾輝是以四
象還歸金鼎五行聚入玉鑪顯丙辛會乾坤
合體戊己運十干歸元聚則如握十指散則
各復歸於位矣







夫五行顛倒者謂坎爲水水生金是生乾金
藏甲乙飛伏木長生在亥兌爲金金生土是
生坤土藏壬癸飛伏水長生在申離爲火火
生木是生巽木藏庚辛飛伏金長生在巳震
爲木木生土是生艮土藏丁丙飛伏火長生
在寅其有戊己獨㨿中央兼旺四季寄於西
南坤地是土正旺之處長生在於申也謂呼
而陽干順行吸而陰干逆轉陰陽逆順聚散
隱於成數成數者天元之動氣也




夫天地初分陰陽析位乃天分五氣地列五
行五行定位布政於四方五氣分流散之於
十干其干神移位配偶相生形象分著而各
有合派天元五氣而成眞五行也凡修眞者
當先窮干輪互換之機次曉配合生成之象

此乃結括性命之本造化大丹之基謂基本
立則大道生矣
　　　甲己眞土
夫癸生東方甲乙木神乃水生木戊爲甲父
將中央陰土己配與甲爲妻甲己合而成眞
土
　　　乙庚眞金
夫己生西方庚辛金神乃土生金甲爲庚父
將東方陰木乙配與庚爲妻乙庚合而成眞
金
　　　丙辛眞水
夫乙生南方丙丁火神乃木生火庚爲丙父
將西方陰金辛配與丙爲妻丙辛合而成眞
水
　　　丁壬眞木
夫辛生北方壬癸水神乃金生水丙爲壬父
將南方陰火丁配與壬爲妻丁壬合而成眞
木
　　　戊癸眞火
夫丁生中央戊己土神乃火生土壬爲戊父
將北方陰水癸配與戊爲妻戊癸合而成眞
火揭此爲用周而復始
　　　木金間隔
夫學道者究性命之本窮造化之根辯木金
間隔之因明水火抽添之理達陰陽顯伏曉
魂魄浮沉所謂木中隱金間隔者蓋木爲陽
魂乃東方震卦爲體震納庚爲坤卦之長男
是一陽二陰乃爲陽魂本合上升爲二陰伏
一陽而不能昇也在人之五臟爲肝沉於肺
金之下爲肝有庚金間隔肝之眞性雖欲上
浮奈庚屬陰魄能盜陽魂使陽不得昇所以
沉於下也若奪得玄機運周天火符千日無
差鍊盡肝中庚魄肝還徂性純而不雜自然
昇矣泠然子云請問肝中何物是金對曰肝
生而入水即沉爲沉者金也木金相混其色
乃紫紫者金也故沉而在下遇火烹煎而熟
肝自浮而在上其色變青號曰還元適其本
性乃得魂神凝靜而不亂也所謂金中隱木
間隔者蓋金藏陰魄屬西方兌卦爲體本合
沉而反浮者何也縁兊爲乾之少女一陰二
陽也爲一陰不能伏二陽故浮而在上也兌
乃庚金乙與庚合婦從夫室而金爲主金者
屬肺被乙木浮而金在水之上也若奪得周
天火候烹鍊千日無差鍊盡肺中之木乃得
不雜而顯其金之本體自然沉而下也泠然
子曰請問肺中何物是木對曰肺生而色紅
白者木也故入水而浮若遇火烹而熟肺自
沉而在下其色變紫得返其本性之眞魄安
而壽命延矣
　　　金木入火辯賔主
夫金木相混遇火則體性遺元要木中去金
金中去木既二物同鍊何木中獨去其金而
存其木金中獨去其木而存其金乎蓋謂木
中去金者爲木有本像而爲主金隱木中金
色浮而爲客遇火烹之則先去其客而存其
主也金中去木者爲金有剛體而爲主木在
金中木性柔而爲客遇火烹之則主在而客
去矣凡修眞之士當明金木鍛鍊之因究賓
主存亡之理憑火候加減無差鉛汞抽添依
數自不日而丹成矣平叔注曰養丹無火似
抱胎母死乆而無功徒勞役也與金木得火
而後辯者理何異哉
　　　水火既濟未濟
夫水火之性遞相含孕水中有火火中有水
所謂水中有火者何也蓋水屬北方坎卦乃
陰中抱陽謂水能照物者即眞火也水於人
五臟爲腎腎藏精精爲火也謂火中有水者
何也蓋火屬南方離卦乃陽中抱陰也謂火
中心黑者即眞水也火於人五臟爲心心主
血血爲水也易曰水在火上既濟火在水上
未濟平叔注曰水中三火聚火内水煎烹凡
修眞者憑法象調和陰陽鈐鍵契之潜化令
水火昇降合既未抽添自然鼎内鈆汞凝結
而得丹成則金光滿室矣
　　　水火昇降因土
夫易稱水流濕火就燥無識而相感明自然
之理也且水曰潤下火曰炎上因何水火既
濟水在上而火在下蓋坎水有火者爲坎納
戊爲陽清而爲精化清陽之氣能上昇變爲
眞水也離火有水者爲離納己爲陰濁而爲
血化重濁之氣能下降而變爲眞火也謂水
火者天元之眞氣而生於脾脾神專權造化
獨㨿中央斡運四傍上昇下降隨呼吸而來
往夫天元氣動一息而有五者潛契五行也
易曰天數五地數六乃陰陽之中數中數謂
土也參同契曰土旺四季羅絡始終青赤白
黑各居一方中宫所禀戊己之功又平叔曰
四象五行全藉土謂坎離不得戊己中氣往
來昇降終不生產神丹矣
　　　坎離氣變還元
夫心中藏汞腎内隱鉛二物如何取用蓋五
行顛倒術眞火變神水鉛汞化遊魂呼吸隨
風起自然成其造化也謂天元氣動於腎乃
坎戊爲陽一呼而動之有五地元氣動於心
乃離己爲陰一吸而動之有五陰陽氣動數
合成十易曰天九地十戊己自合也謂心中
抽汞而化精腎内升鉛而變氣精氣爲物變
化而自結刀圭夫心中抽汞者汞去則眞水
下降是離卦去陰而成乾體乾天也輕清而
無陰人能契之則自然七情灰滅六慾冰消
謂腎内升鉛者鉛離則眞火上行是坎卦去
陽而爲坤象坤地也重濁而無陽人能契之
則自然三聚成圓萬縁心泯好道君子請事
斯語矣






嘗聞廣成子曰夫天樞之上天元一氣主之
天樞之下地元一氣主之天樞之中陰陽之
源從之謂修眞之士形肖天地頭圓象天清
陽之本斡旋七曜應動一樞輔弼紫微虚谷
元神拱之黄帝曰效七政運虚之道奪陽鍊
陰也且貪巨者應兩耳也輔弼靈臺使諸塵
不染萬縁不掛得神識寂然而定謂禄文者
應兩目也若張之則神泄於外閉之則神定
於内夫廉武者通輔弼之徑貫玄牝之門是
天地根基性命關鑰依時互換綿綿若存得
五神交感而丹罏火熾矣謂破軍者鎮守金
關密封地户眞風内扇水氣難攻令緘閉金
胎使不得漏失赤龍精氣致三尸遁跡以心
寒六賊望風而膽碎得火燒金鼎水泛玉關
始一身元氣上下三田而貫矣謂周身八卦
者離爲絳宫是甲巳會合之鄉虎龍變生之
地乃萬神之宅也夫坎隱兩玄乃攢簇五行
合和四象精光共聚戊癸歸根號太一之宫
矣肺丁藏魄也不驚悸以能安肝庚隱魂也
無喜怒而常靜壬甲主大腸而傳道巽辛附
膽性以中和坤土爲曲江而返復陰陽艮山
注水源而生清眞浩氣此七政八卦之用乃
陰陽根蔕造化金丹妙不可量陰符經云七
政成功黄芽内長八卦周圍神光黯淡易繫
辭云聖人立象以盡意設卦以盡情

會眞集卷之一











會眞集卷之二夜七
　　　　(超然子王吉昌撰)
　木金間隔
　　　行香子
木性慈仁體順融金混難分返復浮沉還元
徂性造化幽深得木抽金金去木罷相侵
精變遊魂湛入禪心沓㝠時蹤跡難尋無中
顯有透古通今自魄安魂魂勝魄鬼神欽
　　　又
震内藏庚金乙成姻假冲和雷電交陳龍吟
虎嘯幽谷澄神向沓㝠中風雲裏傲全身
煙雨濛濛芝草芽新正東君經緯長春岷山
火衮一而藏眞已泯抽添無間隔返歸純
　　　又
震乙情柔酷愛庚金角商和律應清音木人
鼓掌石女調琴顯巧施仁勤行義道情深
二物相融交互浮沉火煎烹體變而金開蒙
既濟陽鍊勝陰得復根元分魂魄識眞心
木去金
　　行香子
木隱金形金色浮存木森森有像稱尊全憑
火力逗引遊魂自客先還獨存主各歸根○
去住碁分性命雲屯樂天眞默默昏昏養成
陽體霞步高奔得傲玄玄躋壽域出乾坤
　金去木
　　　行香子
金體堅剛木性柔和辯賓主火力功多剛爲
主掌柔像銷磨顯各還元歸本性息風波○
透入神罏霞罩嵯峨放銀鉛花綻婆娑輝光
滿室神變無何鎮翫蓬宫遊紫府恣蹉跎
　水火交互既濟
　　　南鄉子
坎内一陽停本性澄清照物形眞火炎炎功
足顯叮嚀既濟氤氲緝寳瓶　神用奮威靈
氣證升沉聚戊丁日耀飛騰烹藥鼎蘭馨造
化功成入杳㝠
　　　又
火裏六陰培熾艷心藏點黑煤功表清泠眞
水象神胚中氣抽添自往來○赫赫振金雷
煙雨彌漫暎斗魁造化自家天地合心灰拍
塞乾坤道體恢
　水火昇降因土
　　　南鄉子
戊己媾陰陽斡運專權攝四傍驅駕天元隨
呼吸非常來往綿綿造化昌○氣聚結玄霜
壺鼎冰凝透體香神變靈通歸物外清凉無
礙眞空置道場
　　　又
離苑緑波飛坎殿澄清奮火威變化降升凝
眞象功歸土德恢弘斡妙機○梨棗體嬌肥
玉女慇懃獻紫微香襯彩霞光日月巍巍無
像圓明法界輝
　坎離氣變遺元
　　　南鄉子
癸府隱銀鉛朱汞神宫裊瑞煙變化遊魂成
風動樞旋運入黄庭造化權○離去水爲乾
坤體無陽厚德全二氣經營仙藥就功圓出
世名標聞九天
　　　又
水府火籠藏煙霧朦朧瑣桂光氣動隨風成
造化中央聚變刀圭藥味香　不見坎中陽
虚室無陰本體彰育出朝元眞浩氣瓊漿攢
簇丹罏結玉霜
　貪狼巨門
　　　醉桃源
杓樞貪巨秉天眞玄皇附耳親扶持五藴已
通神都收萬劫塵寂○然定體清新温存一
性純㝠㝠物外傲長春道遥月作鄰
　禄存文曲
　　　醉桃源
禄存文曲附神光驅驅逐色忙昧禪徒亂角
和商如何作道場○雙簾掩瑣明堂仙童奪
正陽神功機在性昭彰㝠㝠混八方
　武曲廉貞
　　　醉桃源
武廉幽貫地天根綿綿息若存六天交戰定
朝昏丹罏火力温○驅神窟養生門玄功主
掌尊牝關天閉鍊陽魂雲霽性命屯
　破軍
　　醉桃源
破軍雄鎮北方陰牢封地户深眞風高捲鎖
猿心氤氲氣制禽○三田貫五神欽元胎體
變金群魔離位九陽臨功成耀古今
　左輔右弼玄牝
　　　醉桃源
司分木火地天通玄關主掌雄鹿羊神輅逗
眞風都歸保運功○樞九竅貫三宫熏蒸藥
鼎紅萬神輻輳性疏通無形廓太空
　　　醉桃源
暗藏兩曜撫坤乾綿綿息斡旋扶持來往貫
三田還元五氣全○河車運玉罏煎炎炎結
汞鉛彩霞光襯晃禪天明明性月圓
　八卦配九宫
　　　醉落魄
陰陽氣結乾坤派六爻交設四分九數明羅
列兩遁推移周歲用相迭○慇懃進取功無
缺抽添加減應時節烹成二八丹威烈吸海
吞山方寸道明徹
　坤卦老陰之象
　　　木蘭花慢
剖坤柔立象太陰體換三陽因六變心虚關
開實腹應候呈徉冲和易靈變態運聖功旋
轉斡天罡消息栽培道化六宫轂輳中央○
融融品物含章歸土德密收藏性與命咸通
箇中將養氣孕玄霜香浮彩霞烜赫混浩然
純粹散諸方造化㝠㝠極妙超凡不離玄黄
　乾卦老陽之象
　　　木蘭花慢
判乾元剛象德純貞利元亨運一氣氤氲施
生品物分布形成調和四時簡易正始終機
動應經營日月東西出没總因元氣流行○
參羅列曜循環晃寥廓體輕清盡變化無方
沓㝠眞造内隱精誠醖就命基性燭混太虚
模樣貌崢嶸了了眞空無礙八紘揮斥難名
　　　風入松
乾坤兩卦上天梯分柔健高低六關爻變推
天道斡璇璣日月東西妙採精華成液通神
息飲刀圭○溶溶金水泛曹溪得九轉功齊
變成丹體香風裊木童喜壽域長躋顯出元
初氣艷廓胸襟吐虹霓
　　　又
乾坤羅列道綱維斡斗轉星移守遷飛伏隨
方變應周天衰旺相推保護坎離丹藥啓玄
牝契希夷○冥冥沓沓入無爲會三姓相期
應時烹鍊循火數結圓明二八芳姿徹地通
天聖變表身外顯容儀
　　　又
乾坤爻變括天心樞簡易浮沉斡旋昇降成
甘露種黄芽陸地根深瀲灧滋榮金蘂丹霞
照萬神欽○雲收天靜酒重斟韻聒耳鳴琴
醺醺酩酊乗風舞恣神怡鼓掌歌吟深入洞
天靜境得眞樂寫知音
　　　又
陰陽爻變坼乾坤運一氣高奔推移動靜分
昇降攝浮沉造化歸根引養谷神不死表塞
兌閉其門○七星羅列遶崑崙分取捨司存
扶持日進無爲道現神光金色高噴巧醖華
英成秀露玄體證陽魂
　　　又
乾坤簡易定長生椎變化虚盈默契四時神
功用泄沖和品物生成茂養深根固蒂臨金
井吐瓊英○芳姿香襯彩霞明聒萬籟聲清
造化㝠㝠無中有顯虚皇陽體飛行縱横恣
遊法界廓神變混無名
　　　又
乾坤鼎沸鍊神丹聚虎肺龍肝合和蟾鳳凝
嘉瑞變盈空甘露溥溥斂掠烹成金液噴眞
味靄椒蘭○崢嶸酌飲醉乗鸞韻法曲吟彈
舞袖婆娑容儀整傲清風明月天寬一段清
凉活計占長春得眞懽
　　　又
乾坤分布派春秋進九六添抽陽昇陰復生
元氣輔靈臺配定剛柔進退八歸六聚定淨
沉顯眞修○瓊漿八味一渠流聚百寳相投
滋榮君聖民安富樂陶陶馳驟神洲天地不
能陶鑄無爲體恣優游
　　　又
乾坤爻體兩相纏統造化機權剛柔變態分
動靜斡生成運契周天日月陰陽匹配聚戊
室鎮團圓○兩情將養入瓊田甃玉雪團團
占得長生曹溪路向五湖四海留連領略尊
禪徂意抱眞樂復便便
　　　又
乾坤爻斡氣玄黄攝進退陰陽造化數符周
火候動清風遞轉天罡簡易浮沉變態吐消
息醖瓊漿○仙童觥飲奏宫商引歌舞悠揚
半醉式微明月下主邀賓笑傲中堂脅服群
魔遁跡擅徂意轉清凉
　　　又
乾坤營魄鍊陽精攝離坎煎烹九還七返神
功用定絪緼氣象推行日月照臨滿室和二
物產瓊英○器成常靜體無傾飽浩氣輕清
内全得一眞靈顯露元初模樣圓明不在地
天機彀超物外任縱横
　乾坤卦象明道
　　　蘇幕遮
序乾坤分賓主匹配周天甲己局分五六十
時歸五日聚五六三十六六依策補○離中
己坎藏戊離坎交媾二土刀圭祖減息綿綿
自飲取鎮日忘情定裏神歸姥
　　　牆頭花
　　復
黄鍾應律一點陽生速陸地泉深地雷復坤
柔立象神交體變鉛昇汞伏○長男尊女月
殿同恩育造化風雷兩情陸青牛駕起河車
海底雲煙擁簇○靈臺凝結氣氤氲體清肅
混合歸丹室烹煮炎炎異香馥郁來百日功
夫初九爻成退六
　　　牆頭花
　　臨
陽昇地澤鼓潤臨春候地軸天關體相救四
維十干番騰逆轉黄河水凑○雙關衮沸瀲
灧曹溪透木馬嘶風遍巡狩玉京山引駕泥
牛牧童眠雲左右○玄通驅玉液瀲灧月堂
逗不放三尸神劣撫離宫盡輻輳大都龍躍
功程顯出丹田德就
　　　牆頭花
　　泰
地天交泰正是通玄奥白虎青龍氣相導威
風鬱罩靈臺區區玉京引到○木童興逸功
喜成顛倒湛入壺天樂長傲氤氲浩養形全
獨顯卓然雅操○飛行玄體健偃仰瑞雲蹈
縱放徘徊喜功表陰陽兩停造推排清靜因
縁萬劫塵情盡掃
　　　牆頭花
　　大壯
雷天大壯匝地和風起遠振龍威躍淵水時
當密固玄黄暗盜陰陽骨髓○魂凝烜赫魄
散群魔止志逸神全道情喜收拾一段清凉
捧出心花綻蘂○澄澄絶點翳眞性顯窮理
愛慾桃康死五氣奔騰玉關裏㝠㝠晝夜神
功功超蓬瀛證彼
　　　牆頭花
　　夬
飛龍踴躍造化泥丸裏上接雲天施澤美㝠
㝠吐霧噴煙引惹和風競起○氤氲變化健
體乗金柅高越蓬山恣情喜不知舞蹈歌彈
月底翶翔不已○希夷眞樂受無爲體如鄙
步步雲蹤遠廓達鵬程自由己功憑氣滿神
宫顯得長生乆視
　　　牆頭花
　　乾
乾天極處健體全滋育飛上崑崙六陰逐九
陽和暢咸亨驅汞回還已伏○璇龍悔恨怒
捲雲雷速密降瓊珠結玉粟齎排國富民安
證果刀圭入○腹熏蒸陽體健㝠㝠道情肅
返本眞消息驅白留青瑞煙簇巍巍聖境修
全已見如如面目
　　　牆頭花衮
　　姤
乾坤正否兩隔陰陽位天癸歸元九還至法
界最好乗龍擁簇笙篁韻美○眞懽眞樂酩
酊眞自醉滿腹香噴混清吹㝠然束體純陽
吟彈飛行作戲○卷舒安消息靜魂凝制性
光熾上傲三天際身外觀形顯不二分明物
物頭頭全露西來祖意
　　　牆頭花衮
　　觀
風地大觀六四樞神變始露元初舊頭面塵
襟冰潔無疵秀氣虹蜺出現○鍊神合道法
像隨空轉應變無方體明衒白牛牽過天河
回頭主人不見○月空明形無影行無伴樂
獨擅雪路西歸去黯淡天寬恣遊宴拍懷颯
颯風清一點河沙撒遍
　　　牆頭花衮
　　剥
山地剥盡始見靈通性瑩徹天涯迴清淨恢
弘法界眞空變態㝠㝠契聖○分開鐵壁捧
出如如鏡一點無虧混眞命非中非外圓融
物物頭頭究竟○透三天通九地神和暢志
恬靜本有清凉貌不減不增顯中正放開拍
塞虚空道體崢嶸有慶
　　　牆頭花衮
　　坤
坤元復本捧出純乾位兩正分形體離器含
弘光大㝠㝠無像陽魂顯瑞○不空不有唤
覺西來意物我光塵總無累如今了了元初
遍撒諸方不二○相無儀神無礙通千變體
一致朗朗眞空露究竟圓通貌清粹巍巍一
混希夷生滅梯磴遠離
　九遺陽丹進道
　　　減字木蘭花
長男尊女甲帳辛堂同宴處一返遊魂閃爍
罏開火力温○風雷酷烈威赫雲深明電掣
煙雨濛濛飛下金烏宿桂宫(右初一日/震偶巽)
一陽光啓戊室盤旋離合體二返鉛葩汞鼎
温温進火車○深連巨海踴出神鰲飛五彩
洞瑣煙霞密罩金童弄月華(右初二日/坎偶離)
山通澤氣亂捲雲騰風浪沸三返罏煎熾焰
炎炎映洞天○奇蓮焕吐五葉香浮霞萬縷
信手拈來捧弄輕便上月臺(右初三日/艮偶兌)
乾坤呈瑞六合三才八卦備四返歸眞一粒
神丹氣像新○見前心定酩酊沉沉渾未醒
子母團圓雲步長春法界天(右初四日乾偶/坤通得六合)
巽榮春谷辛水溶溶滋震木五返雲雷玉桂
蟾宫應候開月娥清寫風震庚金調木馬
功顯强兵火衮深淵四海平(右初五日/巽配震)
己從戊室藥味烹煎成玉質六返金光烈焰
輝輝滿洞房○内全養浩壯觀配顔能永保
體透清香捧出陽魂樂道場(右初六日/離配坎)
澤山同器一點精華天癸至七返丹成遠放
流霞射玉清○氣安神定滌蕩塵煩心月瑩
獨露禪天萬泒波澄一樣圓(右初七日/兊配艮)
坤乾清睦十二周天明二六八卦循環驅率
陰陽造化間○時當交泰昧爽氤氲神氣會
體鍊純陽輕健冰姿散異香(右初八日坤配乾/陰陽通得六合)
返還成數八卦爻抽同體聚藥徂完全運就
三三九九天○歸根復命鼎冷丹凝常樂淨
烜赫金光透體明連滿室香(右九日九陽/而還元)
會眞集卷之二










會眞集卷之三夜八
　　　超然子王吉昌撰
　九轉功成
　　　月中仙
道泄沖和運開基沓㝠生發元首椎排七返
配二三成六再三成九九還眞造化分八卦
妻男自偶默默眞情契凝然氣神如一鎮相
守○盈虚動靜歸元證不空不有頭面仍舊
無爲性普應地天神化視之能乆任從劫運
變太空體綿綿不朽次了無生滅恢弘妙用
眞樂受
　鍊神合道
　　　風入松
太陰二八產純乾抱六合眞筌二氣經營元
數足始離形徂意空傳變態超塵契聖顯物
外性空圓○冥冥反朴表精研越枯木巖前
拍手歸來明月下拉清風戲舞瑶天笑傲華
胥眞境喜坦蕩夢遊仙
　　　又
鍊神入道混融成表眞淨眞清造化陽魂離
體變恣縱橫觸處蓬瀛野鶴弧雲無礙觀自
在任飛行○死生寵辱不須驚得乆視長生
欣見主人眞頭面露堂堂妙體崢嶸了了圓
空一着形無像道爲名
　大圓覺海
　　　緑頭鴨
混融成大圓覺海崢嶸性珠顯恢弘徂意慧
風通虚谷傳聲有中無無中有有應變處廓
爾縱橫坦蕩融通沓㝠豁爽澄澄一混體無
榮證動靜俱忘何在觸處露圓明如如貌莫
形莫狀眞淨眞清靈通像不增不減罄劫來
一段光榮無限域含容萬有遍四海三際充
盈荏苒冲虚無離無壞浩然一點括長生證
本有巍巍極致奇特體妍精道模樣人能悟
入與道同名
　　　又
貌幽玄混成法像無邊悟眞常靈明妙用越
驪珠獨耀深淵衒眞聖穿山透壁展威風入
地昇天變化多方神通揮霍一輪炳耀顯孤
圓淨灑灑難握難把朗朗湛如然無爲相高
低莫測遠近難詮非空色亦無二體顯本來
清淨因縁大千界渾無罣礙證方寸拍塞坤
乾究竟圓通不離不即堂堂恢廓體翛然括
慧灼天眞至理悟入奮威權妙中妙騰今跨
古無像功全
　五行生數至成數
　　　瑞鶴仙
五行眞氣集通玄牝谷神應時出入綿綿定
呼吸顯平調榮衛蠕分和輯脉方動十得火
候薰蒸自給蕩百骸九竅關開上下泝流相
襲○功及三天兩地九六陰通七八陽立降
昇氣揖椎造化寳瓶緝配剛柔合體抽添循
數養就神丹一粒變陽魂法界恢弘跨雲步
急
　成數造化金丹
　　　瑞鶴仙
金丹眞造化在進火功夫抽添相亞綿綿息
全藉配天關地軸器罏形借鉛涓汞瀉引彩
鳳金烏自下入黄庭展轉相交降昇兩情迎
迓○多暇月娥捧酒間簇笙簀喜連夙夜仙
童力霸乗空舞彩雲跨向三天深處放懷如
意五色光輝緊射料玉壺九轉金成殆難估
價
　　　又
鍊丹成數究進水火抽添六陽時候嚴嚴虎
龍開捲清風匝地兩情精媾雷轟宇宙漬玉
蘂靈芝吐秀待藥罏火冷冰凝方是雪肌成
就○身富香噴蘭麝内放金光夜明如晝沖
虚德懋表清淨果無漏罄色空都泯魄纖魂
聖地厚天高遠透向
三清妙選叢中已爭領袖
　飲刀圭
　　　翫溪沙
離坎升沉氣不迷天門減息飲刀圭月宫飛
過日中鷄○東北朋生調玉兔兩情和氣吐
虹霓烹成火棗玉童携
　　　又
勤飲刀圭鍊極陽薰蒸藥味透天香旋噴甘
露返魂漿○爛飲醺醺長日醉婆娑飛舞應
笙簧陶陶眞樂上天方
　　　又
三八爲刀息緩留圭憑戊己吸呼修飛伏十
干證添抽○造化結成仙藥體依時餌訖御
神遊日飛天外得優游
　　　又
飲息時時藥味加五神運起海金沙天河仙
子渡靈槎○水滿金城凝露冷人牛不見月
　空華清風捧擁笑歸家
　　　萬年春

玉瑣金關陰陽擊柝牢封閉相凝制變通無
繫滿腹清風細○九氣天中雲步無纖翳眞
根蒂道情潜契湛湛通三際
　　　又
一氣沖和心猿緊瑣難奔走調柔受密封關
口太一氤氲守○二者相融默默昏昏乆成
奇偶鍊須九九丕享虚空壽
　　　又
浩氣流行綿綿擁簇眞禫定頤神興沓㝠難
醒凝結玄黄孕○造化圓空剔透靈臺瑩能
常應木童形勝穩步雲霞徑
　眞坐
　　　江神子慢
修眞萬縁撆心地下功夫要剛烈育愚拙放
四大自在安閑不惙志如鐵强斬馬猿雙足
折罷顛劣都收歸寂滅八關六腑三宫總和
暢萬神悦○龜息玄通無間得澄湛子母團
圓交結兩情泄顯陽體鍊就飛行時節意冰
潔造化眞空歸物外無爲道圓成還若缺放
開性月輝輝貫乾坤徹
　偽坐
　　　江神子慢
谷神死不作蟄窟彼心迷有功錯妄穿鑿搜
玄妙水谷雲根爲託謾消索扭捏一身常把
捉相專著地關無鎖鑰天門不折彌封豈留
氣有無若○難爲三宫昇降執一性返失西
來糟粕道情薄乖魂魄動靜龍虎盤礴昧橐
籥怎鍊玉罏金水結無丹體何能雲步樂儻
還剔透玄機會蓬萊約
　氣邪
　　　無俗念
一呼一吸昧谷神玄牝綿綿踵至聚散忙忙
乖造化根蒂懸懸遠離上下無歸往來失御
不向三宫施内迷歸腠意因執定一位○外
灌四體皮膚浮行散亂蠢蠢難安置壯觀渾
身多震動變易千般何啻意不灰寒形不木
槁性命雲泥異禫功鬱結怎成陽體純粹
　氣邪歸正
　　　江梅引
浩然氣動混元宫契修崇運清風透徹三關
上下自然充腠外浮遊收入内盡一指都歸
玉路中○神迎天谷傲晴空養沖融得疏通
體了無縈澄湛證參同物我兩忘眞豁暢無
爲理至圓成顯聖功
　神邪
　　　江梅引
四肢氣散失根芽作神邪發空華異物千般
目下亂如麻一切聖賢隨意現總變化都因
一念差○不知心病尚强誇景無涯事爲嘉
特昧玄通道眼被塵遮不作眞禫成魔境陰
陽隔看如何鍊玉砂
　神邪歸正
　　　江梅引
靈襟澡雪蔑塵污幻形刳外容愚恬淡場中
馳驟道情娱一氣制神神酩酊乗醉舞金童
玉女扶○玄機眞造志勤劬蜕凡軀入虚無
恢廓圓明性月一輪孤冷浸禫天風霧靜冰
肌彩傲澄澄晃玉壺
　　　又
景忘情滅萬縁疏覽滌除道情舒把握權輿
神息動徐徐將養靈臺山岳靜常默默調神
定有餘○森羅眞境傲華胥顯元初妙如如
無像堂堂模樣契沖虚飛舞遊嬉無罣礙狂
歌詠恣欣欣類接輿
　　　又
萬斜不作一靈孤妙容模契虚無覺海縱橫
獨耀越驪珠雲靜水寒無點翳清淨體穿山
透壁殊○無人野上傲雙鳧奮天衢翫仙都
一點圓明變化不能拘腹實沖和懷美玉密
藏匱更不求善價沽
　賓主互换
　　　月中仙
索妙修眞分元神作賓一氣爲主玄機不昧
憑坎離精粹權衡三五浩然成造化銷尸魄
純陽結聚七返眞陰降功全攝迹歸本認元
祖○鍊神合道始冥冥眞空體露實相難覩
無窮變化顯性珠如意恢弘光吐獨超三界
外令清淨騰今跨古反換賓爲主首提究竟
功德普
　　　又
志士窮元派浮沉動靜體用分别神初象客
藉氤氲爲主應時提挈杖頭挑日月斡天地
推移氣泄北斗南辰轉輝輝洞天深處木童
悦○而今主掌專權證陽極返還陰降時節
眞功造化顯本來體段清輝冰潔焕然無點
污罄三界十方透徹一混希夷化不空不有
無生滅
　欲界
　武陵春
欲界谷神初剖判情逸混沖融太一雲興币
地風嶽頂雨濛濛○造化陰陽升降應八脉
醴泉通琴韻琅琅聒耳聰絶念醖奇功
　　　又
一氣始方離混沌八卦九宫期羅絡壺中媾
坎離消息浩充肌○斡轉璇璣神寂定龍虎
甲庚頤性普三宫造化奇默默入希夷
　　　又
嗜愛頓忘情不縱去智道頤形心跡交時醉
半醒子母聚黄庭○九氣天中鳴玉韻晝夜
不曾停斷送仙童入杳㝠變態奮威靈
　　　又
心樂澄澄時靜應陰裏媾陽精颯颯和風海
底生六腑九宫盈○一氣混挑罡斗轉天谷
至神迎慮念俱無淨德成咫尺傲鵬程
　色界
　　　永遇樂
心慮灰凝妙圓德備威儀無缺沓杳禪安冥
㝠色礙壺裏風光泄雲霞來往虎龍吟嘯捧
弄木童神悦廓胸臆洪飲沖和坦蕩醉吟時
節○笙歌鼎沸鸞凰風舞縱橫自在行列滿
目祥光盈空瑞靄隱隱飄紅雪拍懷冰瑩充
襟月冷壯貫道情明徹傲眞境眞樂眞懽出
塵妙絶
　　　又
機括獨行猶然形累莊嚴神正諸漏牢封萬
縁齊剪豁達開心鏡禪關打破壺春深入萬
象拱環七政天河轉月窟光飛低襯碧霄相
映○純陽束體瑞雲高卧輕清拂面風勁歡
樂無涯變通難約時復狂歌詠笙簧繚繞雷
霆鼓潤做弄木童餘慶㝠㝠證一點圓空至
清至淨
　無色界
　　　長思仙
命還空性還空物我雙忘闡慧風㝠㝠一混
同○運神功契鴻濛反素靈光天地中虚形
處處通
　　　又
定心惺識心停主客同宫湛湛寧人牛不見
形○性眞靈像眞靈動靜無爲混杳㝠圓空
上下經
頑空
　　　黄鶴洞中仙
深染頑空病未識修眞命徒昧陰陽變化機
密翳眞心鏡○念斷爲見性正是沉空淨不
鍊成丹妙體全乆乆難歸聖
　　　又
性命根基奥道本陰陽造孤守靈光一點清
殆失觀天道○三盜宜深討四象當逆考奪
得乾坤造化權結就圓明寳
　斷空
　　　一剪梅
奪得周天火候煎丹罏晝夜煮汞烹鉛海源
江岸氣噴煙繼日奔騰通貫三田不悟㝠㝠
入定禪神離氣散子母難圓陰陽失媾昧玄
玄九載三年不見壺天
　　　又
一氣昇騰寳鼎煎相交水火玉路飛鉛不能
神定兩團圓隔若雲泥難契重玄切要澄心
勦萬縁自然性命混合歸禪陽魂變化恣昇
遷百日千朝雲步壺天
　眞空
　　　望海潮
眞空根蔕全憑神息分開五藴精華和暢六
神氤氲三島天河浪泛靈槎乾鼎煮丹砂正
雲駕坤牛風送羊車密運黄金井成燦爛結
瓊花○滋彰極妙生涯放空圓顯理玄覽無
瑕純粹一眞通天透地恢弘無障無遮方寸
括河沙恣興陪風月醉卧煙霞箇裏眞涓息
偏分付道人家
　　　又
形神俱妙靈通無礙卓然獨立玄玄顯理簡
情空色無閡揭爲究竟因縁徂意密空傳自
心境俱㝠智解都蠲一段眞清淨廓神變出
坤乾○恢弘妙體空圓露如如無像高傲禪
天烜赫慧光崢嶸實相森羅法界無邊契道
奮威權已打破虚空劫力難煎擘碎輪迴殻
拉眞一度流年
　三千功
　　　老君吟
清神奪鳳髓止息收烏血六陽飛宇宙五氣
通關節雲雷風電擊向三天降冰雪瑶山海
嶠噴紅霧赫赫如晴晝性光明徹○兩情結
禪天齊物變意寫成懽悦陽魂全造化號眞
功功妙絶三千數合無圓缺神超歸物外永
離生滅
　　　又
靈風透骨髓秀氣盈肢節抽添離與坎動靜
相交設符數周天造聚陰陽氣神結黄庭錦
帳渾孕瑞變化陽魂勝地天通徹○細分别
三千眞造化消息玄黄泄性光無點污瑩如
冰擄澡雪頓超三界眞歡悦歌吟遊閬苑道
情清絶
　八百行
　　　老君吟
靈源無點污常應常清淨陰陽已罷交子母
同宫慶沖虚葆眞一廓圓明輝心鏡頭頭照
破歸寂滅妙用弘法海變通無竟○具眞行
慈悲形道本慘怛心無爭普施咸利物執謙
德爲權柄圓成八百無漏果頓超雲步穩脱
凡歸聖
　返老遺童
　　　放心閑
地水火風裝成四大到頭衰老成空死生蟬
蜕憑據妙用修崇合天地推移眞造陰陽運
匹配雌雄神胎剖判氤氲聖體輕健還童○
養就如如玄皇消息匠至虚法像靈通密藏
浩氣廓變化體無窮恣烜赫元初模樣跨鸞
鶴笑傲天宮縱横自在顯超凡入聖千古清
風
　　　又
一氣玄功三奇眞造本來玉貌修完混歸寳
藏密藴九轉神丹傲陽體堂堂實相棲眞境
坦蕩天寬從渠日月忙催四大迤邐衰殘○
物壯難留假軀易失獨卓爾一點冰寒恢恢
聖變奮飛舞恣吟彈伴雲外清風明月放宛
轉隱顯多般還童不老任災臨劫運無像神
安
　火候不正
　　　無俗念
周天火候要昇沉飛伏無差無錯氣運前昇
穿絳闕透上九天燻烙兩目難開終爲火患
急急須臾撥遷延歲月變成魔境淪落○六
神失御猖狂三尸放蕩五賊俱成惡要鎮炎
炎歸玉路深入神宫恢廓三盜循環相交水
火鍛鍊成丹藥驅馳歸正得醇賢聖糟粕
　全眞
　　　感庭秋
陰陽悉備道風淳精粹保天眞分擘剛柔動
靜鍊九還丹體清新○扶持一性已通神觸
處露全身了了三空無礙混太虚體淨超塵
　　　又
志通天地媾精神消息葆全眞造化玄黄極
妙鍊九陽魂變逡巡○西來徂意坦然伸無
礙法門親應化河沙周普露妙圓糟粕清醇
　　　又
如如徹底性圓明三昧理研精縱使頭頭應
顯是一靈陰魄神情○玄機須悟志澄清丹
體鼎煎烹養就純陽法象性命全永保無生
會眞集卷之三
會眞集卷之四夜九
　　　超然子王古昌撰
　詞
　　春從天外來
名利如何歎六朝七國五霸山河幾多興廢
一夢南柯光陰暗裏消磨悟雲山煙水好歸
去策杖披蓑任春秋樂調神養氣行止蹉跎
家園雪梅火棗醖玉壺瀲灧滿泛金波爛飲
醺醺神遊雲外眞樂自在吟哦伴清風明月
通天爽飛舞婆娑泄沖和證鴻濛體段超彼
波羅
　　　其二
返本修眞待一陽初動五氣全伸金童施義
玉女弘仁剛柔消息成姻會黄庭仙館慧風
引宴拉諸神瑞煙濃泛瓊壺雪浪烹點鉛銀
冰肌爛霞帳錦廕三奇光射瓊萼清新體膩
蘭香魂飛羽健陪從道德爲鄰傲太虚寥廓
眞清淨不變長春性中珍輝十方三界元邁
冰輪
　　　水調歌頭
沖和養眞命神耀破昏衢水山明秀雷澤深
處孕玄珠七曜北辰樞紐燦爛金華氣結稿
木得重甦靈腑風煙靜嶽頂月輪孤○透三
天滋九鼎飲瓊酥華胥笑傲陶陶沉醉玉童
扶窈窕芝軿鶴駕馳驟純陽聖境宇宙不能
拘寂闃先天貌隱顯混虚無
　　　其二
慧風掃魔障寳劍勦輪迴内澄神息驅逐甘
露灑靈臺四象五行三一聚鼎煙凝橐籥鼓
潤發雲雷水泛金花折火養玉蓮開○應符
數合九六契三才資成健體清風明月乆追
陪沓沓㝠㝠精變一混希夷道化神用顯恢
恢髣髴歸極樂咫尺翫蓬萊
　　　解愁
今古常情多强侮弱蠻觸是非成惡上天垂
孔監定富貴理無適莫决烈英賢總不如訪
道德至虚清樂旋調變木液金晶九重玉闕
鍊玄霜藥○光灼滿室輝華顯陽體飛行變
通難約放懷明月下恣酩酊玉童斟酌萬籟
聲清鳴管籥傲物外澄澄寥廓放徂意獨暈
禫天透徹占得最長生着
　　　滿江紅慢
勘破榮華提智劍急逃生死要黜聰隳體虚
室内專窮理緑水青山成伴侣清風明月爲
知己得自歌自樂樂天眞眞常美○胸襟靜
神情喜從舒卷恣行止肖孤雲野鶴往來難
擬釋氏眞風勤整頓淨除諸障如頑鄙醒圓
明一點證菩提功超彼
　　　其二
志士窮元憑决烈豁開塵網務理神和暢眞
素内純恬養一氣氤氲成造化九宫上下通
來往運三光臨照晃乾坤華英長○金光燦
心燈朗常清淨絶阿黨盡頭頭能顯劫來形
像非外非中眞境露不生不滅通天爽已虚
空打破脱輪迴遐齡享
燭影揺紅贈高瑩蟾
心冷狙徒志循教父尋宗徂上天秘訣始恢
弘冰雪充靈腑封閉庚金土釜定陰陽斡旋
子午應時昇降造化希夷三光明吐○性命
相資地天交泰分賓主湛然昏默契神功法
像周沙普此理君休輕侮莫貪愛縱心踰矩
一朝功滿三島同歸名超今古
　　　其二(警善惡)
大道門開正當甲子天元數三清仙院列名
科精選須超度此出幽人理悟棄榮華淨雲
不顧鑿開圓覺打破虚空梯登雲路○愛海
愚流樂歸觳觥沉諸趣㝠㝠深夜昧三光手
足渾無措縲紲酆都難訴恨修遲迷途失步
相躋眞境動扯清風何時能遇
　　　繡定針
道忠告想射日回天到頭虚耗曠劫沉埋名
利氣財識破餘風一掃寸心清操會得過箇
中三盜斡旋星斗銀河運轉浪傾丹竈○玄
黄氣相導結地髓天精蠢然騰倒烹玉燒金
神化至虚體合希夷深奥彩雲高蹈露妙體
眞空長傲這些風味咫尺世人不到
　　　其二
釀金醴灌上下三田劫塵一洗養浩師軻貧
樂慕回情逸泛湖襲蠡内攄愷悌傲妙苑道
風濟濟滌除心照無離抱一致柔循禮○胸
襟冒雲陛盜月殿蟾精日宫烏髓二物相資
烹鍊玉霜滿室丹霞光啓變成玄體諒作箇
陽魂頭抵步風超越不在九霄境底
　　　水龍吟
沖和牧養循天數暗契運行躔度陰陽戀態
風雷雲電相凝作澍點滴靈源注遍澆溉宿
塵難污顯曲江瑩靜烏擒玉兔桂柯宿吐紅
霧○二氣氤氲結聚散金光三山密布鍊成
健體童顔滋潤飛行餘裕神變超塵趣表清
淨眞容全露是劫來一段通天活計在人人
悟
　　　其二
乾坤利判陰陽位樸散氤氲成器母懷子腹
兒因母產沓㝠分瑞體化成純粹廓神室雲
收塵累現風清月朗金童飛舞傲嘉山景奇
異○宴罷歸來沉醉到華胥玉關猶閉劈開
璧帳主人邀我密傳徂意豈有三空體顯清
淨圓明不二放縱橫自在無縈無繫與虚空
類
　　其三
慧驅茅塞開心地氣養氤氲純粹三奇聚鼎
炎炎火裏丹花吐瑞海底上清吹異香噴芳
姿肥膩被木童拈弄飛行無礙寳光襯彩霞
熾○奥室清凉常媚廓胸襟冰霜光被煙消
火滅雲收霧斂頓成不二頭角逍遥事混河
沙光塵不異這元初妙有清虚法體證菩提
位
　　　其四
至人主掌修眞柄格外玄言究竟澄澄沉慮
綿綿至息氤氲眞性一混炎風勁五門開三
奇光並動盈虚時候陰陽變泰顯眞造契天
命○整頓神情中正現長春風光卓夐爛霞
萬縷煙嵐一派盈空澄淨遠近樓臺映奮雲
步逍遥歌詠傲清凉法界安閑活計證無爲
聖
　　　瑞鶴仙
衷情崇淡薄蕩浮萍縱跡逐波淪落聰明總
不作念掀天富貴夢驚爲錯猛揮愛索訪餘
裕眞風綽綽谷神寧緩息通眞元氣動符橐
籥○揮霍玉鑪金鼎火衮雲翻妙娠丹藥神
魂剔撥成純粹體恢廓向㝠㝠沓沓湛徹壺
天領略清風逸樂混虚無眞淨眞清了空一
著
　　　永遇樂
妙契天輪斡樞七政玉衡旋轉潜運昇沉推
窮造化一氣三奇變龜精蟾髓鸞津烏血滚
滚鼎中烹鍊玄珠結金蘂鮮妍噴起九龍光
電○嬰投金室姹歸銀闕笙歌鬧簇清宴翡
翠幃低珍珠簾捲喜氣徉雲衒冰寒天闊風
清月皎顯出本來頭面圓空廓無礙神通太
虚撒遍
　　　其二
蝸角功名蠅頭利賂慨然除勦唾手提鋒剔
開關要箇裏玄元曉迷雲瓦解禪天冰瑩頓
露月明風裊印千派緑水澄澄普浸一輪皎
皎○卓然獨立圓融模樣邇遐一混不擾來
往分明斷常都泯吉應陽魂兆清凉彼岸妙
明活計坐卧玉花窈窕巍巍證無漏功圓聖
機了了
　　　其三
智劍剛鋒百魔勦退膽驚心顫猛虎生擒蛟
龍活捉撒起威神變雷轟鐵鼓蛇飛金電衮
衮亂雲噴霰徹江海洪浪衝翻兩獸正當死
戰○三山火迸九天霞燦罩籠寳藏光現瑞
色千條黄金一點壺鼎頻頻鍊烹成瓊蘂肌
膚雪樣顯出玉人頭面木童喜相拉歸來異
香滿院
　　　其四
一氣氤氲斡旋宇宙萬端神變造化升沉東
西顛倒金木情相戀紅霞千縷金光一派應
是日歸蟾殿異香襯丹桂爭輝六陰九陽習
戰○雲收兩散風清月朗始見舊時頭面靜
裏加恬閑中沉慮法界從遊宴網踈銀漢關
開鐵壁隱顯變通難見無中有體混河沙妙
場業擅
　　　神光燦
悲歡歇念動靜刳心無人野上恢恢秀氣融
融巧醖鼓潤風雷發揮地天變泰作甘霖法
種蓮開顯嘉瑞向黄庭錦帳妙產神胎○靄
靄徉光罩體九龍水浴出捧上瑶臺笑傲長
春笙歌鬧送金罍景簇瓊英燦爛醉乗風飛
舞徘徊得眞樂料前途生滅自摧
　　　其二
神功造化斡轉天輪閑中默契眞修照耀三
光推移五氣添抽北斗南辰圍遶捲銀河萬
派波流玉關啓運三車衮衮齊駕金牛○霹
靂轟驚宇宙紅光迸山川電掣無休布設黄
芽霞罩鳳闌龍樓定結圓珠無價木童喜祕
密牢收這模樣拉虚空證果到頭
　　　南歌子
洞鎖猿馴靜韁收馬不顛氣凝神聚契空圓
浩劫雲收長傲自家天○皓月清風爽徉光
罩瑞蓮木人石女共談玄變態神通物外證
金仙
　　　其二
固蔕恢機柄深根植化權拈花摘葉總除蠲
引養沖和上下貫三田○江岸和烏兔丹罏
煮汞鉛數成九轉聖功圓體透金光晃耀照
禪天
　　　其三
絶念驅群醜澄心勦萬縁内樞橐籥息綿綿
一貫三宫經緯契周天○火力温金鼎明循
六百篇烹成二八體方圓隱映祥光綽約傲
飛仙
　　　其四
燭點心光吐雲收性月輝一壺冰瑩振風威
萬象參羅魁斗斡璇璣○造化無爲理恢恢
道化巍㝠㝠沓沓契天機鳩僝神功法界步
雲歸
　　　其五
靈腑諸塵淨民山一氣生三田晝夜鐵牛耕
鼓潤風雷金井長瓊英○火力憑加減冰肌
應候烹圓明方寸鬼神驚悦暢仙童餌訖恣
飛行
　　　其六
極品輕肥貴金章列鼎雄掀天聲價暫時中
電轉星飛身没氣隨風○唾手驚前拙裝愚
不作聰元陽眞秀緊修崇九九功圓平步翫
蓬宫
　　　其七
大藥西南採調和東北隅火龍水虎奮天衢
七政樞機斡轉運瓊酥○月窟噴香麝水壺
迸玉珠金童拈弄謁仙都喜動天顔賜壽等
虚無
　　　其八
氣射秋光冷胸藏麗色風騰身宛轉離龍宫
趨造蘭庭笄歲喜和同○跨虎清溪裏驅鳥
皓月中攢完鼎鍊藥成功揮霍神通無礙傲
眞空
　　　江梅引
玄珠吐瑞電光飛透簾幃遶璇璣倒捲黄河
風浪涌神威子後六爻陰復降成七返仙童
展羽衣○浩然恬養道巍巍主無違客同歸
不見元初萬象境依稀湛入希夷常默默全
體露證鴻濛一點輝
　　　其二
猿顛馬劣論修眞最艱辛道難親要箇惺惺
慷慨脱凡塵推倒恩山心裂碎樂雲水歸依
德有鄰○坎離眞造養元神曲江濱藥苗新
醖就瓊田富國已安民壯觀九陽玄體健揮
法界表巍巍道化純
　　　其三
黄裳元吉縱金風擊疏桐退殘紅萬物歸根
徂意證圓空兀兀時當明西令黄菊綻秋香
滿玉叢○登高聖會興無窮醼金翁聚仙童
爽氣盈襟沉寂内靈通高傲無爲眞自樂顯
本體振巍巍萬古雄
　　　其四
無明咬斷契眞修度春秋志清幽江月光飛
冰彩耀神州萬劫雲收明徂意眉毛剔齊偕
萬事休○混融性命妙機投兩綢繆恣神遊
湛湛眞空天地彀難收通變罔極非内外太
虚體廓元初氣艷浮
　　　採桑子
性弘定慧空消息虚谷傳神無像天眞拍塞
乾坤貌至純○歷年無礙圓明相不變長春
祖意明伸陰粹陽精身外身
　　　其二
性珠瑩徹禫天月三界流光四海呈徉氣會
神交降玉霜○靈芽勾漬金花綻透體清香
麝噴明堂歷劫宗風道化昌
　　　其三
慧光剔透茅心鄙絶慮忘情形靜神清捧岀
圓空一點明驅雲掃霧神機勝岀入縱橫實
相難名揮斥光華耀八紘
　　　其四
志樞動靜勤朝暮特翫屯蒙消息玄通橐籥
吹嘘契太空○匠成伏火純陽體法界沖融
造化眞功宇宙都歸掌握中
　　　緑頭鴨
道風清武簾交互經營聚三天合和兩地斡
元宫眞氣流行變剛柔游龍牝馬應七十二
候生成走玉飛金噴煙吸霧相交水火迅當
鳴六陰散三陽鼎聚丹品秀華英香風襯金
光透體幾縷霞明○頓開基頭頭性顯徹大
千沙界縱橫拉輕吹徘徊踴躍步雲霄體段
崢嶸非色非空不增不減海珍如意吐眞晶
罄内外光華無礙神用六通迎先天貌功成
蕩蕩無復能名
　　　其二
體希夷谷神玄牝爲基氣回蹙三千六百遡
雙關風浪漣漪遶金城泥牛拉鳳度玉徑木
馬參龜七返歸眞九還復命孕成魂聖瑞煙
彌念般若不迷三昧得岸證無爲超眞境紅
光素艷出入相隨○洞天瑩清微灑落恣陽
魂輕健風馳抉神耀無涯炳焕總輝開千古
容儀清淨風光沖虚活計浩然一點頓無虧
放聖變通天徹地珠顯露摩尼如如相騰騰
兀兀處處瑶池
　　　雨霖零
萬縁心歇放神情和暢痼疾蟄窟清虚道業
修崇蠕神息運無倉卒七曜迎眞虚室潔冷
輝冰骨鎮九天十二樓前五氣騰空帳金闕
高提慧劍仙童謁迸寒光尖鋒挑日月收藏
炳耀精華聚壺鼎激玄霜發有物生成無上
妙總歸恍惚廓性海浸潤無爲綽約三空越
　　　其二
乾元資始偶坤柔成物默契天癸椎移造化
清虚運三要五行神水九氣騰空六陰靜潜
生煙紫顯降昇消息還元玉窟三花吐金蘂
虚皇寳藏風琴美送青娥離宫宴赤子螺盃
灧灧香浮恣洪飲寫眞情喜物外巍巍陽體
露出離生死相曠代販骨輪流了了今生止


會眞集卷之四










會眞集卷之五夜十
　　　　超然子王吉昌撰
　　　驀山溪
元來一點本也無生滅逐景落陰陽匠成形
頭面轉别五濁惡代八苦鎮交煎生還死死
還生生死何時徹○教君省悟志奪玄黄訣
七耀貫三奇斡珠璣推移氣泄九還七返藥
配按時烹黄金窟綻瓊英五氣飛紅雪
　　　醉落魄
齋心養浩斡顛倒五行眞造靈風上下牙三
島功契周天眞一内深抱○有形資養無形
道無情醖就有情寳扶持體健神永保獨露
禪天心照月光皓
　　　金蓋子
鎖猿心慮沉沉㝠㝠沓沓玄機運南天火北
淵金開汞鼎虎龍吟滋九氣剥群陰○酒勤
斟韻風琴斷送木童洪醉飲六腑暢五神歆
濟聖域脱凡襟清淨體鬼神欽
　　　其二
保天眞養元神調和二物東陽醖循天數應
時辰抽添謹起庚申烹汞蘂鍊鉛銀○八瓊
新雪肌勾紅雲匝地香風動西來客意精純
華胥夢夢遊春歸物外露全身
　　　其三
扣玄關步雲山花光石潤松風軟琴解愠酒
開顔衷情逸放心閑諸境滅我獨頑○九陽
還六陰删收藏八寳金光滿融體耀彩霞殷
形實相太無間迎仙客越塵寰
　　　其四
勦塵情慧風生天關地軸爲權柄玄機運斗
樞行蟾兔髓日烏精壬府聚玉罏烹○秀華
英萬神清三台六輔天宫慶飡玉液醖眞精
歸覺海混圓成觀自在貌崢嶸
　　　其五
翠嵐晴緑波清光浮草屋松窗靜碁旋著膝
琴橫閑唱詠愜眞情貧自樂勝公卿○寵無
榮辱無驚靈臺將養涓息勝禫月淨性珠明
三昧解六通精無上道證圓成
　　　醉蓬萊
混元形一氣位析乾坤樸分呈瑞曠劫難逃
被陰陽相累頓悟迴光合和金木簇坎離精
粹瘴海風高雲行雨施丹基勾漬○九會三
期六爻數足奇偶相乗谷神離器透上崑崙
拉清風遊戲偃仰安閑白雲堆裏任陶陶沉
醉看破虚空行藏綽約神珠如意
　　　酹江月
鴻濛一氣運天樞魁斗斡旋星象日月躔移
分進退定立朝昏弦望四序循環陰陽調燮
造化功無上含弘光大匠成品彙咸暢○神
用剖判乾坤生成應候七九功歸向虎遶龍
蟠吟嘯曲江岸聲鳴風浪將養神胎奔騰聖
變法界眞情放玄中珠顯廓開光像無量
　　　其二
眞心徑寸括太極分瑞玄黄交結造化中間
涓息聖日月虎龍羅列釜下紅光勤交文武
進退依時節烹成金蘂密攢丹體冰潔○沖
和國裏人安天根默契沉靜眞如悦珠鑑晶
光牛斗射耿耿清輝霜雪萬劫雲收多生塵
斂心法渾雙滅無言可說慨然脱底明徹
　　　南鄉子
萍梗涉天隅遣累刳情物物無潄石枕流甜
養浩勤劬拈弄龜蛇入玉罏○黑水產金珠
曲岸紅霜潤點酥體甃寸丸丹品妙無虞馳
驟神通日月壺
　　　其二
進退兔和烏驅入乾坤造化罏少減多添循
度運情娱巧鍊丹凝體不枯○性養點塵無
放蕩空圓傲玉壺應物頭頭無罣礙形殊密
藴摩尼不夜珠
　　　其三
符火應周天加減無差達四禫潜養鐵牛噴
玉蘂功圓換骨回陽證妙玄○般若有因縁
超上波羅意坦然穩駕神舟歸極樂塵捐清
淨心攄出水蓮
　　　其四
默默有如愚一氣氤氲日月罏玄牝驅馳三
性會凝酥醉飲醺醺性自娱○風月不能拘
天復天中運斗樞消息玄黄形妙趣情愉一
派紅光晃太無
　　　其五
大道在三田知一都休執一邊通貫兩間方
寸内幽玄三一分形象帝先○鑽則愈彌堅
仰亦彌高廓化權視聽不知無極㫖空圓耀
古騰今妙體全
　　　留客住
悟生滅頓勦斷馬顛猿劣萬縁齊放感得玄
黄眞訣歸依洗心清淨一向調燮陰陽功决
烈呼精吸粹盜虚無眞秀養成愚拙○息分
别氣會神交忘形眞悦聒耳清音萬派無中
幽噎寥陽化成仙域捧出純白風光冰玉潔
神超物外恣翱翔坦蕩步虚清絶
　　　降中央
盜天地沖和一氣造化丹基玄牝輔弼樞機
四象三奇消息盈虚否泰鉛汞抽添坎離進
退循環玉關風透九霄吹○雲行雨施遍澆
溉黄芽雪肌五彩騰輝低廕二八香姿六陽
鼎沸運火候周天數隨引養形全霧收雲斂
入無爲
　　　其二
廓玄覽神清性淨健體輕馳無涯炳焕光飛
月樣披離揮霍千靈變態觸處頭頭顯儀念
慧除迷拍懷冰瑩赴瑶池○嘉賓醼會散異
香氤氲絳幃樂奏清音相陪慶飲神怡無生
體段笑傲歸眞境寵綏浩劫圓明逈超無上
混希夷
　　　望篷萊
推妙理藏用顯諸仁神定沓㝠天地合勿疑
恍惚惠風純五氣保天眞○金鼎沸燦爛玉
瓊新養就劫來無礙相靈源三覺證全身清
凈免沉淪
　　　其二
澄神乆消息入無爲終日怕兮其未兆如嬰
動止樂熙熙必固總心離○不斷妄眞亦不
修持眞妄之心屬塵翳翳塵不染性希夷珠
瑩露摩尼
　　　其三
潜龍動剛健海源蟠黑霧三關深掩映紅霞
九曲密巑岏玉鼎鍊金丹○寳瓶就雪浪滚
漫漫八牖四扉輝日月六神豁暢地天寬眞
境寫眞懽
　　　其四
眞火運五藏氣煎烹陽伏六陰潜變化化精
爲髓血爲精白乳體生成○元神聚朝現保
身榮金骨換形形不朽光飛萬縷爛霞明雲
步越蓬瀛
　　　武陵春
水火互交南北位金木換西東胎結源流帝
旺宫消息造眞功○一馬驟歸三島外九曲
六牛通醖就玄珠透體紅輕健混冲融
　　　其二
二八藥苗陰嶺採採得雪金英四脚無爲鼎
鑄成三性聚眞晶○海底欵吹無焰火鍛鍊
數研精烹就冰肌耀素瓊魂聖貌縱横
　　　其三
仙道古今人即是恐爾自心迷爾說天高我
道低三寸上天梯○十九這些人不到相隔
似雲泥妙訣傾心肯若稽功德與天齊
　　　柳梢青
苦海渺茫流蕩似闊遠北溟洪浪汨没群生
類魚遊戲往來趨向○漂淪逐隊情暢幾箇
化鵬形狀一去天池垂雲騰翥頓超無上
　　　雙雙鷰
循環日月春秋變榮枯幾多相綴唐朝漢闕
楚苑秦宫興替愛海淪流何定盡蕩蕩無生
淹滯驚回浩劫塵情返照推窮根蔕○明慧
通三抱一眞心運乾坤坎離相濟氤氲結括
紫藴素華藩衛珠孕玄㝠焕赫顯魄鍊雲英
蟬蜕出入沓㝠無礙混通三際
　　　瑶臺第一層
暑往寒來被日月循環進退忙春秋更變枯
榮迭運幾換風光人生催促斷送沉腰皤貌
俱尪至無常有滿籯金玉救護無方○參詳
輪迴猛悟豁開心地養元陽手搏天地身生
萬化空界遊颺死生揮斷跳出世網眞相清
凉道情昌證三時了了千古堂堂
　　　月華清
一點靈光千迴淪落四生六道遊遍苦海淹
流幾許改頭更面諒四大虚幻無根出没甚
流星飛電無限遞來往奇臭枯榮遷變○識
破般般不戀悟夢蝶燈蛾超生業專擅密扣
玄關摧挫寸心千鍊鍊得顯元初灑落展入
地昇天體現一貫傲神通揮霍清凉風扇
　　　鶯穿柳
觀天能盡向三山四海氤氲風趁金木玄㝠
雲聚一時六卦火記潜進七返功宜緊鍊丹
質蕙蘭香陣到此鬼神欽不許三尸親近○
塵情碎爲殘粉潑無明恚火翻作冷燼智藏
揮開神耀占上清選院名科精俊實相崢嶸
障步虚際爛霞光襯體顯九陽勝出塵堪信
　　　百寳粧
雲水閑情松筠雅操根究入道眞訣掃霧驅
煙磨鍊志如鐵慨然不改簞瓢樂廓愚谷聰
明養素拙放胸襟取興狂吟奮筆楮面揮徹
虎龍發怒盤旋萬丈艷噴詞翰摛錦清絶靜
裏功夫神用至靈泄如如性月光全露表耀
古明今圓若缺混希夷一氣縱橫八表眞體
無别
　　　定風波
功鍊心開智藏圓靈明一點邁嬋娟物外崢
嶸惟獨步玄玄不空不有貌難○詮觸處全
伸無礙相虚空打破應無邊喜脱輪迴今度
了功遷九玄超上太微天
　　　其二
悟結清凉浩劫因生涯淡薄出囂塵物物般
般心上離思純克勤虚谷養元神○接物和
光循德柄無方應變任天眞豁落圓通精三
昧懷珍道人才調特清新
　　　其三
一寸丹心碎鍊摩揮開智海息風波林下樂
投甘養素中和放開心月照娑婆○澄淨内
全三聚戒安閑身富六波羅隱顯神遊渾飄
逸無何青霄物外恣蹉跎
　　　摸魚兒
養疏慵夢驚俗態浮雲富貴虚矯高提寳劍
霜姿冷蠻觸是非齊勦猿馬夭世務起心頭
絆迷相縈擾冰襟洞曉樂淨境行藏善芽茂
養飲水識多少○眞氤氲定海心珠皦皦凛
然雲外寂悄離塵瑞孕丹基造麗螮蝀神光
晶眞了了破千古昏衢放徹禪天皎魂飛沓
沓恣盤礴清微遊颺法界出露儀表
　　　轉調木蘭花
氣融和風韻切龍蟠虎遶戊庭交結温存寸
體縈春雪神光月樣九天輝徹○照破迷雲
魔陣滅三臺六腑八關冰潔純陽體證無爲
訣優游法界道情清絶
　　　六么令
觀天造化進取慕希夷剛柔中正扶持五藴
樂無爲靈育九陽嘉瑞坤殿坎交離日中彩
鳳翶翔江曲萬重水底覓烏龜○紫霧彌漫
嶽頂消息結冰肌巍巍體段清凉風韻六神
頤豁爽三光洞照海角恣棲遲雲間偃仰陶
陶無繫朗然恢廓舊容儀
　　　愛蘆花
心開五對忘性逸六情絶氣神形變化首級
空飛血功旌丹品瑩產陽魂奮威烈始終不
變實相露貫通無内外貌難分别○出生滅
縱橫清淨體無像天中徹究竟眞法眼剔眉
毛纖翳抉輝開萬古清光潔圓明物物顯了
然如缺
會眞集卷之五
