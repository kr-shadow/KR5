#+TITLE: 太上說玄天大聖真武本傳神咒妙經--
#+DATE: 2018-05-12 10:21:55
#+SOURCE: github.com/kanripo/KR5c0150 master a16dc13b                
太上說玄天大聖眞武本傳神呪妙經卷之一
　　鄽人方田子佩昇玄内教籙陳伀集疏
　太上太者尊也上者高也乃太古造道之
　祖是玉清聖境無上法王元始上帝上清
　眞境三界醫王靈寳上帝太清仙境十方
　導師混元上帝天地人之祖炁本三清上
　帝出淮南子曰太上之道生萬物而不有
　成萬象而不宰又曰太上養化其次正法
　是故此世歷代人主追尊三清並號太上
　之稱也說者釋也乃太上演說諸部經法
　皆引進妙門之漸老子曰太上立德其次
　立功按此經乃出北極宫紫微令紫微大
　帝准太上立功之敕命因乗兹而所說耶
　縁龍漢四劫元年應大羅三天永壽元年
　元始上帝於上元之曰聖命駕御太霄八
　景始青天中敷演至道靈寳度人之法欲
　將導三十六天上帝及諸眞宰忽然天門
　震闢乃見是下土時當開皇三劫運終之
　變惡氣衝突按董眞君實録下世帝紂淫
　心失道矯侮上天遂感六天魔王傷害九
地黎庶之故也元始乃命昊天太上開天
執符御曆舍眞體道金闕玉皇大天帝製
詔降于北極省施行陽助周武伐紂平治
社稷陰遣太玄大將降魔間分人鬼應七
日中兩皆克平則宇宙清肅矣玄天玄者
一也天者霄也乃北方一景紫霄太玄天
泛天一之炁化今玄帝位居之因昔在下
土黄帝五十七年天詔飛昇府署駐在此
境也開化水所乃九霄之首矣虚一之炁
化西南景霄始素天曰二景純一之炁化
東方青霄青元天曰三景靈一之炁化東
南碧霄始分天曰四景虚梵之炁化五景
神霄昊極天玉帝闕至一之炁化西北琅
霄始玄天曰六景玄一之炁化西方玉霄
太素天曰七景太一之炁化東北太霄始
青天曰八景下覆南閻洞浮乃元始駕此
救度羣黎之處元梵之炁化南方絳霄太
丹天曰九景是故九霄之内分置五劫之
年以記天元也大羅三天守建立年號也
玄帝十五歲時感遇紫元君曰子契太和
必當昇舉矣大聖大者化也聖者生也玄
帝師告之昇舉日後上爲三境輔臣下作
十方大聖也在二千五百歲之後果黄帝
庚寅歲飛昇按提綱論歷代帝系年譜至
商紂二十三年己巳歲恰二千五百載按
通鑑乃文王受命之年武王元年己卯遇
紫元君授記之數一十年矣天攝坎離二
精玄武也世滅無道商紂乃周武也眞武
眞者正也武者神也本號玄武避宋朝廟
諱改賜曰眞武況臨討果行不殺之嚴也
玉帝遣鎭北方及至降紂世六魔之日敕
慰披髮跣足賜建皁纛玄旗躬披鎧甲功
成而攝踏龜蛇回天而天稱元帥世號福
神玄帝是日仰上嘆曰今果符師語董眞
君實録載云又於大宋仁宗朝嘉祐二年
丁酉歲上應大羅天眞化三年也至其五
月五日三清上帝並陞玉宸殿敕九天司
馬開曆考萬天功過校正三官四聖自太
虚開化神一挺生有保天佑地化育羣生
四年正月初一日鑽玉華院撰制玉册訖
宣詔三官四聖於上元節日並赴七寳瓊
臺當亞帝眞時昊天玉尊親行典儀册封
至玄武加號太上紫皇天一眞人玉虚師
相玄天上帝領九天採訪使職及下蔭龜
蛇號本傳本者源也傳者流也乃金闕日
曆院編修史文也況歷代帝主各有典禮
徽宗詔製褒其威助感應事也其上天採
訪眞司一一摘之謄言奏達玄都補入金
格玉曆凡遇上命考績則金闕侍中司馬
大神韓君丈人及司命可韓眞人司録定
名眞君司功九天採訪眞君司過九天儲
福眞君並具實保舉續成一家之書謂之
曰本傳矣今者又自天降玄帝實録一本
下凡因襄陽紫虚壇班長張明道出示蔣
人玉虒刊印于世矣仰知玄帝聖神之事
固未易知哉所編撰者廼太眞西王左上
卿上清天機都承㫖神應元惠眞君飛霞
靈光眞人中黄先生臣董素皇所編集成
上元九天掌籍玉堂學士充下元水府轉
運使兼九地提點刑獄公事上仙元皇君
張亞爲之叙焉末紀曰時在上天延康七
劫無上大羅天開化十三年下世大宋孝
宗淳熙十一年係中上元甲子内歲次甲
辰正月辛卯朔十五日乙巳二眞續批降
曰凡觀之士當洗心跪誦之矣神呪神者
明也呪者誓也上帝立此取會大信合同
之約語按伏魔經曰飛揚隱語也乃是大
道橐籥之籲神之聽之一聞扣眞召靈罔
不來格宜惟交乾布斗或激坤指罡上佐
天關於壇心叩齒祝香隨意告盟至心持
誦志感大聖玄帝靈通經緯恍惚萬方不
疾而速不行而至其諸善應獲大吉祥承
此之制命耶妙經妙者達也經者徑也玄
帝本事呪曰天得以健地得以寧民得以
養是故三才萬物皆賴大道一元之氣而
運轉洪鈞矣爾時妙行有爲衆之誠大帝
發光明干道談養一之法開蒙泰之機指
日用之時皆玄帝歷行之術也故道在天
而混成元氣在地而潜統元形浹人之志
意元識達元識者了此經中玄奥而能行
　之也本經云玄帝降日其於福利保人慶
　壽以全天命其有氣正心純忠全孝盡名
　書玉簡保舉昇仙宜在酌水豐香露情慤
　實本經曰稽首禱告無願不從是時謫仙
　張天師三遇太上降化按南斗經授以經
　籍千軸皆修行之要道將傳付有道者令
　生身受度使永劫長存然此經亦在千軸
　數内矣咦此書載道見玄天大開方便之
　門道在人行躋太上域引登仙之徑老子
　曰合抱之木生於毫末九層之臺起于累
　土千里之行始于足下又曰愼終如始則
　無敗事孟子曰夫道若大路然豈難知哉
　人病不求耳
爾時
　爾時者謂如是聞也撰如是之實者出自
　昊天編修院司經眞官裁撰寳章金格事
　故用爾時二字興發潤色編繕機隱啓辭
　首義也
紫微大帝
　佐金闕門下紫微令事執天地水三府大
　政總判羣命主御生殺之權階曰上元一
　品九炁賜福天官北極紫微大帝
於龍漢元年中元之日
　上天開化建五劫紹運曰龍漢曰赤明曰
　上皇曰延康曰開皇五劫旣周復從其始
　于時正當龍漢四劫元年係無上大羅天
　永壽元年應下土己卯歲周武王元年七
　月壬申十五日乃天府節會校理之辰
在太清境上北極宫中
　中天北極宫紫微令署額也隸金闕太清
　境制御萬靈公事所
向紫微之殿前
　是殿號乃金闕北極省堂之名也而左右
　分司無不統攝爲三光運化之庭法陰陽
　開閉之所天文志曰紫微垣一十五星西
　蕃七星東蕃八星在北斗北一曰紫微大
　帝之座也洎諸天官星宿且昭昭然則下
　土皆可睹焉
列諸天之上聖
　大抵紫微垣内中外品官各有司主計一
　百一十八名積數七百八十二星皆理璿
　璣之政爲三界最要之有司者乃南北二
　斗東西兩曹五方五星六宫六曜二十八
　宿十二宫神此六班猶六部尚書之佐飛
　天神王秉監察御史督内外臺職無極仙
　衆承機察八紘邊境之差諸僚曹等准制
　於三元日咸遵北極紫微令事校録結籍
南北二斗
　南斗秉爵秩禄俸之籍北斗宰生死是非
　之簿也按南斗經曰南斗六司與北斗七
　政分職共理三才六合八卦九宫總轄中
　外百辟官品乃紫微大微兩極都曹也上
　係十二分次天眞靈神下統十二分野地
　祇主者四瀆五嶽九州八紘名山大川城
　隍社廟中及人民羣類萬物無不計係其
　簿籍掌握南斗六司眞君尊號天府司命
　上相鎭國眞君天相司録上相鎭岳眞君
　天梁延壽保命眞君天同益筭保生眞君
　天樞度厄文昌鍊魂眞君天機上生監簿
　大理眞君北斗七政星君尊號天璿貪狼
　太星君地璣巨門元星君機人禄存眞星
　君權時文曲紐星君玉衡廉貞綱星君闓
　陽武曲紀星君瑶光破軍關星君每月於
　三七日二斗星君各遣星光童子案下人
　間校戒生死罪福事也
東西兩曹
　東斗注筭司會玉靈瑶篇考績世人德業
　治性善狀西斗記名校勘羣生受度滅絶
　關歷大計之令東斗經曰東斗帝君之命
　主筭延年復流下世能度三塗五苦八難
　之厄能與削死上生西斗經曰玄元上清
　大成帝君主天之柄威獄號令降魔制神
　典司内外伐戮之事搜察容隱邪僻之形
　下記世人有善必録有惡必記名號散殊
　生死之限常有八百萬億輪轉周迴善惡
　根本如纏如索昭然不隱東斗五星尊號
　蒼靈延生眞君靈光護命眞君開天大衛
　集福眞君大明和陽保和眞君尾極總監
　眞君西斗四星尊號白標帝君高元眞君
　曲皇靈眞君將巨威眞君夫兩曹眞司下
　降人間定制於月之一日五九日東斗降
　七九十五日西斗降
洎五方之五星
　司庚辛甲乙壬癸丙丁戊己之五方乃金
　木水火土五常形氣之星七星神呪經曰
　天地設位乃建五行巡歷天下察無道之
　國觀不祥之人凡處墟域之内蠢動含生
　命係于天混元經纂要東方歲星主仁生
　甲乙化草木司春令宰蠕蛸飛動千種化
　生之蟲凡十二歲緯一周天西方太白主
　義生庚辛化金石司秋令宰帶角無角千
　種胎生之獸凡歷一歲緯一周天南方熒
　惑主禮生丙丁化煙火司夏令宰匾毛羽
　翼千種卵生之禽凡二歲緯一周天北方
　辰星主智生壬癸化水泉司冬令宰帶甲
　無鱗千種濕生之族凡歷一歲緯一周天
　中央鎭星主信生戊己化塵土司四季宰
　聖賢愚癡千種躶靈之人凡二十九歲緯
　一周天若國主能肅温又良哲恭清儉聖
　讓者皇極建也則自然五星降祥澤被有
　國天下洪範要曰貌恭肅歲星應順木曲
　直降時雨言從又太白應順金從革降時
　暘視明哲熒惑應順火炎上降時燠聽聰
　謀辰星應順水潤下降時寒思睿聖鎭星
　應順土稼穡降時風斯乃人君德契五福
　均延于兆庶矣如其反是則星辰凌犯彗
　孛衝破遂生刀兵水旱流離凶虋以致死
　亡兆庶也命書曰五星躔天次有順留逆
　伏之段名臨照男女當生四柱順吉逆凶
　也
及六宫之六曜
　司太陽太陰天一太一黄旛豹尾之六宫
　主晝夜晦明風雨之六運乃日曜月曜木
　曜水曜火曜土曜六曜右行天次並准紫
　微格制運躔遲速也消灾經曰欲界衆生
　惟務苟貪不修正道不知有五行推運十
　一曜照臨主其灾福至如火土留伏金木
　凌犯羅計勃逆日月薄蝕以致州縣播遷
　人民灾難水火蟲蝗刀兵相犯悉皆由也
　天文志曰國無政不善用則自取日月謫
見于天垂六極之變者警懼懲戒人君者
也日帝衆陽宗配人君司生育一歲一周
天如蝕警人主政不臧皇不振神志眊罔
社稷厥極弱其見日蝕罰常陰月皇衆陰
宗配后妃及大臣司刑罰蝕懲姦佞臣子
一月一周天言不從膽張僣輕百姓厥極
憂則見月蝕罰常陽紫炁續木曜配五福
司學業二十八年緯一周天主人威儀貌
不恭意狂俊奪農時厥極惡木帶冰雰罰
常雨月孛續水曜配宗廟司祀享九歲一
周天怒見毛頭彗尾聽不聰情縱急逆天
時厥極貧水禍肹蠁罰常寒羅㬋續火曜
配勛業司陽德一十八年一周天怒蝕其
日月視不眀心逆舒弃法律厥極疾火擲
血流罰常燠計都續土曜配稼穡司陰德
一十八年一周天怒則崩摧山川思不睿
慮妄蒙侮父母厥極凶饑饉流荒罰常風
夫太平之世日不蝕星不悖蓋德之至矣
應世間男女皆以太陽起命宫也太陰到
處爲身宫也天一司人五福太一掌人夭
　橫羅㬋懲男計都戒女於是六曜之内曰
　月明分晝夜也羅計孛紫並暗曜化人遷
　善每罰兇人則光現
二十八宿(音/秀)
　居四方列周天爲三百六十五度餘隸七
　政日月水火木金土所躔之舍曰二十八
　宿以正歲月昏旦立四方經七虚昴星房
　副日帝政危畢張心副月皇政壁參箕軫
　副辰星政室嘴翼尾副熒惑政斗奎并角
　副歲星政牛婁鬼亢副太白政女胃柳氐
　副鎭星政又常循治年月日時而成歲功
　也降浹六十甲子男女曰胎星凡按節氣
　分眞下理二十四治幽獄公事按天文志
　宰天子儲君后妃宗廟文武官寮制度及
　天下萬物之像並付斗木文昌星君司爵
　禄冬至曰紏眞多治牛金大武星君司犠
　牲小寒日紏昌利治女土天須星君司剪
　裁大寒日紏鹿堂治虚日天任星君司填
　墓立春日紏湧泉治危月天一星君司五
　穀雨水日紏北平治室火天社星君司營
室紏督軍糧廪府事壁水藴德星君司圖
書驚蟄日紏稠梗治奎木貪豕星君司禁
暴春分日紏主簿治婁金義武星君司祭
祀清明日紏蒙秦治胃土天博星君司厨
倉穀雨日紏平蓋治昴日天耳星君司邊
兵立夏日紏雲臺治畢月靈噣星君司弋
獵小滿日紏濜口治觜火天藏星君司葆
旅標稔示斬刈儲斂參水文明星君司城
郭芒種日紏公慕治井木天戚星君司法
令夏至日紏玉局治鬼金天目星君司誅
斬小暑日紏平綱治柳土天賦星君司草
木大暑日紏邶邙治星日天步星君司服
舉立秋日紏葛紏治張月天壽星君司斗
秤處暑日紏後城治翼火天虚星君司樂
舞白露日紏本竹治軫水文章星君司車
騎秋分日紏秦中治角木華蓋星君司天
庭主靈壽農祥賢良事亢金太極星君司
公廟寒露日紏陽平治氐土玉關星君司
君臣霜降日紏鶴鳴治房日天校星君司
明堂布政定四表朝路事心月天爰星君
　司嫁娶立冬日紏漓沅治尾火將威星君
　司繼嗣小雪日紏庚除治箕水天舌星君
　司后妃大雪日紏隸上治按正一㫖要治
　山者二十八宿下圄也明建福庭攢集世
　人善惡事左司炁仙官録善右司炁鬼官
　記惡每遇天官會日各宿二司謄呈成年
　録籍矣
十二宫神
　周天又列十二官次號曰子丑寅卯辰巳
　午未申酉戌亥之位也司下土男女屬相
　形名曰鼠牛虎兔龍蛇馬羊猴雞狗猪之
　呼也每一宫各有一神君統轄斡伍將軍
　五員各領陰陽吏士億萬之衆混通叅校
　一十二分野内産天下含生日用之事也
　寳瓶宫子次玄枵神君宰齊地青州分野
　統甲子丙子戊子庚子壬子五將掌鼠屬
　男女禄料磨蝎宫丑次星紀神君宰吴越
　揚州分野統乙丑丁丑己丑辛丑癸丑五
　將掌牛屬男女禄料人馬宫寅次析木神
　君宰燕地幽州分野統丙寅戊寅庚寅壬
寅甲寅五將掌虎屬男女禄料天蝎宫卯
次大火神君宰宋地豫州分野統丁卯己
卯辛卯癸卯乙卯五將掌兔屬男女禄料
天秤宫辰次壽星神君宰鄭地兖州分野
統戊辰庚辰壬辰甲辰丙辰五將掌龍屬
男女禄料雙女宫巳次鶉尾神君宰楚地
荆州分野統己巳辛巳癸巳乙巳丁巳五
將掌蛇屬男女禄料獅子宫午次鶉火神
君宰周地三河分野統庚午壬午甲午丙
午戊午五將掌馬屬男女禄料巨蟹宫未
次鶉首神君宰秦地雍州分野統辛未癸
未乙未丁未己未五將掌羊屬男女禄料
陰陽宫申次實沉神君宰魏地益州分野
統壬申甲申丙申戊申庚申五將掌猴屬
男女禄料金牛宫酉次大梁神君宰趙地
冀州分野統癸酉乙酉丁酉己酉辛酉五
將掌雞屬男女禄料白羊宫戌次降婁神
君宰魯地徐州分野統甲戌丙戌戊戌庚
戌壬戌五將掌狗屬男女禄料雙魚宫亥
次攝訾神君宰衛地并州分野統乙亥丁
　亥己亥辛亥癸亥五將掌猪屬男女禄料
　夫官神參將各各分守成年合屬月建内
　三旬日分顓記世人善惡事並俟三元校
　僉日曆轉紫微令司矣屬將六十員姓名
　詳見後甲子之句下
飛天神王
　飛天神王者乃採訪功過之都使也號曰
　東胡老君西氐老君南越老君北羌老君
　中傖老君闕署五方爲萬神之宗總司飛
　行掾吏玉童玉女妙行眞人等計一千二
　百四十萬衆遊觀太空每遇五臘節日仍
　校勘世人予奪禍福天臘節正月一日東
　方胡老君集衆老會于九炁青龍闕共議
　校定世人神氣時限長短及禱嗣胤等事
　然後申達玄祖地臘節五月五日當南方
　越老君集衆老會于三炁丹臺闕内校定
　世人官禄福相及血屬盛衰等事道德臘
　節七月七日當西方氐老君集衆老會于
　七炁素靈闕中校定世人骨體肥瘦及學
　事業利鈍毁譽等事民歲臘節十月一日
　北方羌老君集衆老會于五炁黑靈闕内
　校定世人禄料更變飲食退耗官爵衰微
　壽筭及疾病輕重事王侯臘節十二月蜡
　日謂國運於冬至日後第三墓日是也當
　中央傖老君集衆老會于一炁戊己闕中
　校定世人灾眚怪夢否泰日時驛馬衰旺
　生死處所事五老謄五會之欸俟三元節
　親詣獻上紫微帝庭之所
無極仙衆
　日月星光分躔底照人間徑過三十五萬
　六千九百七十一里乃八紘境地耶八紘
　之外去北極迂遠謂曰無極之境也司無
　極仙曹等衆有差按因縁經太上立敕令
　諸天上帝召命五帝神王分遣九府四司
　七星童子十天將軍八神童子妙行眞人
　天仙飛仙考士考兵例九億萬衆分頭職
　方或雲或雨或風或露或鳥或獸或大或
　小或短或長或顯或隱種種變化持籍秉
　筆採察搜審晝夜無閑書記功過於三元
　限節之日還司校僉矣
咸親帝座肅拱宸威
　咸親者謂皆覲也時六部星官曹寮及採
　訪神王妙行仙衆朝謁御几莫不肅拱宸
　庭之威各持事恭敬也本官自有三府三
　十六曹每曹考官一員考吏一千二百執
　籙把籍威儀偡偡列宸庭之一按三元品
　誡經紫微宫治三府左府事所其生籍司
　太陽火官考之右府事主其死籍司太陰
　水宫考之中府主具生死罪福之籍司風
　刀考之三府准太玄女青上元夫人統轄
　是司制度諸曹案録籍事謹題上元明眞
　曹上元監正曹上元梵行曹案局額目于
　后上元靈闕曹上元禁神曹上元通明曹
　上元正神曹上元開明曹上元玉都曹上
　元南上曹上元元功曹上元三靈曹上元
　明梵曹上元威靈曹上元太清曹上元宣
　威曹上元明都曹上元太常曹上元都靈
　曹上元太儀曹上元盟法曹上元考正曹
　上元明威曹上元九都曹上元司巫曹上
　元四明曹上元監天曹上元司煞曹上元
　盟天曹上元幽都曹上元威儀曹上元太
　陰曹上元下元曹上元監司曹上元太明
　曹上元監靈曹每羣眞朝會紫微殿各曹
　僚分掌起居事總領一切上眞襌號高下
　尊卑典儀功過總領一切上眞衆聖朝禮
　旋行典儀功過總領一切上眞大聖旋宴
　從駕典儀功過總領一切生死圖簿籙籍
　功過總領一切生死命籍功過總領一切
　生死功德輕重功過總領一切生死功德
　輕重功過總領一切鬼神執役報對輪轉
　功過總領一切鬼神幽謫開度年限功過
　總領一切鬼神升度死魂更生輕重功過
　總領一切死魂受鍊更生籙籍功過總領
　一切神仙得道位清淨品秩功過總領萬
　魔謳歌功過且三界九州十方萬國一切
　得道位者及神鬼人悉皆較戒也
時有玉童傅
　如世給事中丞職是殿呼玉童
大帝之敕北方大將玄武將軍宜禀玉皇聖
命
　宜禀者稱與也太玄可拜玄武也北極紫
　微省奉昊天顧命每敕發誥寳爲旌賞功
　力事于時大帝詔北方太玄元帥躬赴本
　殿拜受三天門下誥敕是會司眞一時咸
　睹降賜誥寳及聽玉童宣麻也
敕
　乃金闕翰林玉華院司玄學士大丹眞人
　准敕㫖裁撰檢辭玉帝敕啓受命之璽印
　記方謂玉符也誥寳曰惟卿混黄一炁之
　瑞導備九陽之尊德隆仙品威貫神眞出
　號二千五百春秋功齊四十二劫甲子校
　遷民物無失毫分兹以運數大劫邪正混
　同感生六天魔王傷害九地黎庶儻非眞
　力何得清寧三清是賴九聖得依再扶道
　法之隆又復邪魔之正降水火二精於掌
　握攝甲庚兩將於紀綱因兹神化萬彙咸
　榮功高衆聖難盡褒崇當容返本還元理
　許歸根復位若不徽稱焉可顯德璽書錫
　降厥勿謙辭可特拜鎭天玄武大將軍三
　元都總管九天遊奕使北極左天罡三界
　大都督神仙鬼神公事判玄都右勝府依
　前太玄元帥元和遷校府事册到奉行出
　董眞君降筆實録
令每月三度
　昊極右劄令初六日十六日一十六日爲
　定制
統領神兵躬往諸天徧爲巡察凡遇邪氣及
有祅星逆次流躔速須剪戮
　諸天星宿宫並居九霄梵炁之上謂之天
　文正炁覆燾三界佐成乾坤也甘石星圖
　記曰大抵二百八十三宫共積一千四百
　六十四星以爲定紀乃總主下土官宫品
　物及民用之什故形生於地精應于天易
　繫辭曰天地設位山澤通氣氣者本天地
　之精神莊子曰天有六氣陰陽晦明風雨
　應時運行謂之元氣孳萌萬物寔天地施
　使然也國家穢德禍孽莫遺示現祅星邪
　氣耳史記云衛雲形如狗趙雲形如牛楚
　雲形如日周雲形如車輪越雲形如螭秦
　雲形如行人魯雲形如馬宋雲形如車韓
雲形如布鄭雲如絳衣魏雲形如鼠蜀雲
如囷車漢雲如破山墮軍謂之營頭星黄
石公天境書曰狀似星非星六十四變總
名曰袄彗也一曰國黄狀若老人星芒散
而赤主寇兵難敵二曰照明而無芒角上
青下白臨處多征三曰丑殘狀若辰星其
光似滅多見正東凶四曰賊星赤芒數道
星光閃爍多見正南五曰母危狀若太白
而無芒角多見正西凶六曰獄漢下出三
彗内青外赤多見正北且姑置勿載按晋
五行志曰夫帝王者德配天地叶契陰陽
發號施令動關幽顯休咎之微隨感而作
大抵人心符天意耶禍亂積而見抱珥珮
璚或赤烏夾日之飛或隔雲隱現兩日兩
月斯惡匪甚矣人君穢德自召革替猶是
天心故嘗先以灾異譴示無妄典謫尚失
修省再隕邪氣祅星怪象出現以警懼之
睹此可推昊極體太上好生之命仍敕玄
帝撫鎭討伏不祥咸和正化軫助宇宙君
主也
又遇三元
　天地水府三官集聖之辰寅申亥建之且
　十五日也乃三元節按品誡經上元紫微
　宫三府左太陽右太陰中風刀中元清虚
　宫三府左洞陽右北都中清虚下元青華
　宫三府左清源右寒夜中清靈九府下一
　百二十曹案上考諸天神仙升降之籍星
　宿照臨國土分野興亡之簿應干神人變
　化之限中考大千世界國主后妃諸王太
　子百官人民壽限之期一切善惡功過之
　名見世受大福者三年一結覈見受中福
　人九年一結覈諸受小福人則二十四年
　一結覈議定延促年齡更變榮枯予奪年
　月分限之數是以罪福俱行功過同報下
　考三界之内應鬼神執役之限定魚龍變
　化之期及飛走萬類改易身形年月判决
　九幽罪對之名註託生及拘執年劫不輟
　須臾一一校結也右按因縁經云正月十
　五日上元宫主一品九炁賜福天官紫微
　大帝於是日分遣十天靈官神仙兵馬上
　聖高眞妙行眞人無鞅數衆同下人間校
　定罪福也七月十五日中元宫主二品七
　炁赦罪地官清虚大帝於是日分遣九地
　靈官神仙兵馬及名山洞府神仙兵馬無
　鞅數衆同出人間校戒罪福也十月十五
　日下元宫主三品五炁解厄水官扶桑大
　帝於是日分遣九江水帝十二河源溪谷
　大神及暘谷神王水府靈官同到人間校
　戒罪福也玄帝准奉拜命都總管三元兵
　馬事仍麾督無鞅兵併察凡情
八節
　八節日也當日更差陰陽八卦神君交割
　世職也是日卦神准聽北極事發號施令
　開閉陰陽生殺萬物又按諸眞經載云諸
　天奉承元始誥命於八節之日分遣上聖
　高眞三素元君九靈夫人上詣九天行道
　授仙次遣十方救苦天尊玉童玉女下度
　九幽長夜之苦魂及遣卦神校戒節制雷
　動風散雨澤日烜水潤生成世間萬物事
　立春日始青天君同功曹將軍艮卦大神
　稽攝提按在人間司漸化條風芽條萬物
　春分日青靈帝君同太衝將軍震卦大神
　通視按在人間司益化明庶風孳萌萬物
　立夏日始丹天君同太一將軍巽卦大神
　赤奮若按在人間司常化清明風榮大萬
　物夏至日丹靈帝君同勝先將軍離卦大
　神共(缺/文)按在人間司鼎化景風鼓萬物齊
　見立秋日始素天君同傅送將軍坤卦大
　神諸比按在人間司觀化凉風使萬物生
　味秋分日皓靈帝君同從魁將軍兑卦大
　神臯稽按在人間司孚化閶闔風成斂萬
　物立冬日始玄天君同登明將軍乾卦大
　神强禺按在人間司垢化不周風使萬物
　應鍾冬至日五靈帝君同神后將軍坎卦
　大神窮奇按在人間司井化廣莫風宛藏
　萬物每成年徧差八卦神君理治凡一任
　除三氣四十五日餘攝行下士生民種作
　等事玄帝秉北極在天罡之柄提綱八卦
　調和寒暑陶鑄精粹
甲子
此日屬太一中臺大使司關會六甲元辰
將啓九天司馬命童校録予奪凡間胎産
男女預定當生日時吉凶事夫太一中臺
者北極中宫事也大使是紫微大帝也按
保胎經云元始常遣六甲直符將軍玉童
玉女從官符吏持符執節降在人間保胎
護命安魂定魄也甲子將軍王文卿丙子
將軍邢孫卿戊子將軍樂石陽庚子將軍
楊仲升壬子將軍宿上卿乙丑將軍龍季
卿丁丑將軍趙子玉己丑將軍範仲陽辛
丑將軍林衛卿癸丑將軍江漢卿甲寅將
軍明文章丙寅將軍張仲卿戊寅將軍虞
子張庚寅將軍褚進卿壬寅將軍丘孟卿
乙卯將軍戴公陽丁卯將軍司馬卿己卯
將軍石文陽辛卯將軍郭子良癸卯將軍
蘇他家甲辰將軍孟非卿丙辰將軍霍叔
英戊辰將軍楚季卿庚辰將軍尹佳卿壬
辰將軍武雉卿乙巳將軍唐文卿丁巳將
軍崔巨卿己巳將軍何文昌辛巳將軍楊
仲公癸巳將軍史公宋甲午將軍衛上卿
　丙午將軍魏文公戊午將軍從元光庚午
　將軍馮仲卿壬午將軍馬子明乙未將軍
　社仲陽丁未將軍石叔通已未將軍時通
　卿辛未將軍王文章癸未將軍吕威明甲
　申將軍扈文長丙申將軍朱伯衆戊申將
　軍範伯陽庚申將軍華文陽壬申將軍侯
　博卿乙酉將軍孔利公丁酉將軍臧文公
　己酉將軍成文長辛酉將軍邴元玉癸酉
　將軍孫仲房甲戌將軍江子展丙戌將軍
　車元升戊戌將軍範少卿庚戌將軍史子
　仁壬戌將軍樂進卿乙亥將軍龐明心丁
　亥將軍張文通己亥將軍鄧都卿辛亥將
　軍左子行癸亥將軍左石松衆帥等每上
　赴中臺校遷日則先關申九天遊奕使司
　然後俱離人寰玄帝統元和遷校府司案
　下人間浹扶化育也
庚申
　此日屬太玄上宫制民三尸道言凡胎之
　軀纔得成形便有百骸表裏之神伺察人
　爲百事唯三尸神領衆輒言夫太玄號者
乃北極都畿境號也上宫者乃紫微上元
宫名也按生神品經載太上曰吾以道炁
運化取象乾坤陰陽兩半假合成人變化
神識各立司存名位曰腦神曰泥丸頂中
神通天頂前神朱陽頂後神玄冥頂左神
青光頂右神白章髮神曰蒼華額神曰天
庭左眉神翠童右眉神羽童左目神日光
右目神月光左顴神玉關右顴神玉梁鼻
左竅通陽鼻右竅通陰口左神命童口右
神天糧齒神曰命關左牙神天鍾右牙神
天磬舌神曰赤童上唇神停蓋下唇神靜
輿左頤神黄父右頤神黄母頸左神柱人
頸右神昇平左肩神遠山右肩神遠安左
肘神飛龍右肘神伏虎左手神天丁右手
神天鄒左指神甲卒右指神禦兇腋左神
扶干腋右神扶刀左肋神衛邊右肋神防
非胸神曰天田背神曰紫房脊神曰運陽
腹神曰包靈臍神曰中平脾神曰黄常心
神曰丹元肝神曰無英肺神曰白元腎神
曰桃康腰左神動關腰右神揺停陰神曰
　幽關尻神曰幽闕左股神玄岳右股神玄
　山左膝神轉生右膝神幽停左脛神天柱
　右脛神天關左腂神幽狐右腂神幽狼左
　脚神輪空右脚神運虚骨神曰内丁肉神
　曰衛非皮神曰包羅按道喻云已上身神
　謂之百魔中黄經曰一者上尸彭琚居腦
　中二者中尸彭質居明堂三者下尸彭嶠
　居腹胃俱各長七寸結氣成神如赤子狀
　榮衛流通運化自然與天地合每到庚申
　日出入人身上詣太玄三府署中三十六
　曹下合屬案内言善輟惡也玄帝統太玄
　元帥職司案降下土彈鎭百魔公事無令
　妄自出入人身也
一月一辰降於下界
　且三元八節甲子庚申及三六日則輔助
　造道也又復成年定制一十二次秉三界
　大都督威柄准一月一辰樹纛案行天下
　操扶社稷普福乾坤矣其諸降日分在本
　經後十洞巡遊之句下於是玄帝眞遊功
　德則溥海内外顯應昭然承恩者庶廣稱
　揚者頗衆皆形于方册今謫宜爲之註
録善罰惡
　凡人之善惡因起自身口意三業之感召
　敦不至滿稔之報蓋玄帝眞司常警以賞
　罰事啓聖記云宋朝祥符初福州興化軍
　一商人程嗣昌素好恬惔因遊密州駐交
　橋鎭睹獵輩酷捕飛禽物命枉殺不忍觀
　聞念將家藏戒殺圖文印施命工鏤板畢
　遇十一月初七眞武降日遂焚香叩拜靈
　空告云此地飛禽無辜致死願惟聖佑圖
　文化民從善及施日税攔頭彭景首請一
　本張貼于壁不期妻華三娘纔聞所誦發
　怒碎撦棄穢中即買一枚黑鯉竟操刀劊
　之其魚躍尾刺損阿華一目迸血被地苦
　吟萬狀血乃化蟲醫巫莫療景覓嗣昌詬
　駡纔脱潜抵遺頌坐逝矣無何鎭寨廳前
　見程太足懸空立巡檢宣旦知異乃炷香
　問程太遽對言曰吾是中天眞武也察知
　此地居民累劫酷捕物命恣充口腹業障
　深重尚未彰報先顯阿華毁程嗣昌勸文
　罪當處惡死報豈容逃餘民犯别聽言乾
　不見時虞部員外郎向郭提點山澤公事
　過彼聞風訝審宣旦示程嗣昌親筆頌文
　曰我不傷殘命皇天賜善名諸人還未信
　報應甚分明洎讀畢懇而懷歸回朝敷奏
　眞宗皇帝嘉賜讚謚眞武靈驗事仰謄白
　附禮典照應御制曰三元一神通應十門
　煒燁光祥咸眞滅殞故仰知玄帝録一程
　嗣昌者勸百善罰一華嚚婦者懲百惡感
　應篇曰其有曾行惡事後自改悔諸惡莫
　作衆善奉行久久必獲吉慶謂轉禍成福
　者也
輔正除邪
　君上尊爲萬姓之表表正則天下何物不
　正政在克忠輔臣俾民咸遂其性故帝歷
　陰相社稷之權每分眞寄凡以輔正有國
　僣禍妖淫豈能乆害邦國哉啓聖記云唐
　高宗崩於柩前立皇太子豫王登極時武
　后擅政放帝居房州后即擢母弟之子賀
　全龍充管内提點除殿前觀察使惟習妖
術是務詐號曰北極七元助國正法也后
每奇之全龍恃寵擅權讒黜百僚忽聞泰
川路告急奏今西鄙諸耶王趙宏統妖兵
入境助戰威武者乃蛇虎煙火百端精怪
今本司用兵不前羣臣議奏賀全龍行本
身七元法往剋武后依敕下樞密崔察授
符給兵三千領抵寇鋒大軍亡半家童折
三全龍無措邊郡轉危求收朝臣再議保
奏黄門侍郎裴濤一未仕子仲芳年登十
六貌異材神必能决勝趙宏妖寇后宣見
賜光禄大夫官兵五百敕免朝辭歸拜父
母佩劍提兵直抵寇陣乃揮劍折衝其趙
宏倒戈墮馬兵僵妖潰盡擒回朝趨見武
后賜登殿坐敕撫曰朕知卿天神人耶光
禄始奏賀全龍事狐女元綱妖術有玷國
風后尚保愛全龍宣令携家童數百入内
當殿比試七元法全龍至叩牙噀水以成
雲霧童子皆騰空際放蕩狂風驟霰雨雹
光禄揮劍招之一一墮搐入劍鞘内舉眞
火呪焚滅於是羣臣稱賀太平放大赦遍
　布天下時通天元年九月竟改號神功元
　年也光禄旣聞告别父母曰兒自天來今
　從北去言訖退揖坐逝不覺尸騰雲際仙
　樂嘹喨冉冉投北方而去事奏聖聽追封
　爵號神應將軍濤奏納官請宅爲觀武后
　依贈濤號神應慶清居士就名觀額唐祚
　復興也乃玄帝警示後世人臣無設奸雄
　之佞犯者無不擯絶且人懷正念必至眞
　玄邪念未成立遭惡趣
濟拔天人
　水火木金土穀六物因地生而天成人得
　養生送死故君爲民之天食乃命之天民
　賴君安君以民立尚有凶年歉歲造化然
　耳唯有德君上能解劫變灾凶回爲休祥
　資接兆民按啓聖記宋太祖在周顯德元
　年行營征瀛州路逢一羽士密告貴極兆
　云總得眞武陰助言訖化光去太祖信誠
　章醮露答畢而果承周襌國號曰宋改元
　建隆徧賞天下軍旅惟瀛州闕乏陳疇奏
　請表至述庫積蕃商寄錢五萬貫欲借充
邊戍犒賞回㫖依給付高陽關鄭度支遣
訖續據蕃商伊壽先等到司陳疇齎周朝
通關文牒述寄庫錢事因趙王昨會太白
金星告兆燒獻錢幣贈吾恩主眞武照疏
收外出剩錢五萬遣吾换易凡財椿管趙
王使用訖言畢商人不見疇具實奏上覽
喜慰不勝至二年三月一日百官陪駕陞
端明殿論議諸道侯王各據山河累征未
剋事俄頃黑霧靉靆殿前四目不通丞相
趙普獨邀駕登孝成殿方坐仰見雲際一
神人恭揖皇帝遽降啓曰皇基鼎祚運新
昌堯舜須依人唤將莫似后奢纔得位逆
姦依玷亂施張太祖躬問聖者何職降曰
吾非土地職係天都右勝府事吾欲適燕
地乃遥聞聖慮特當駐報吾曩赴三天聞
宋僣不踰紀帝普躬謝聖論間眞武辭升
至建隆三年秋據河北二路申聞兩載旱
荒軍民乏糧事大不堪官吏莫能措畫忽
於七月七日清晨二十軍州各有粟麥堆
垛盈城縻袋縫記總是黑雲馬紙粘糊況
　其物貨無主亦無夫脚州軍互審申奏朝
　廷三司看訖回㫖物貨豈得無主蓋是國
　家德感眞武出天倉粟麥垂濟二路攢計
　已得十五萬石仰低價賑糶接活軍民方
　甦上聞喜曰恩非小可曷敢不報遇眞武
　降日帝躬駕玄都殿香火瞻敬按董眞君
　降筆云玄帝以道德開化如天地湛然默
　有成功之理無一時不念衆生無一刻不
　憐下土每知劫數必先以開濟之誠上奏
　金闕匈减分數至於蠻夷猾夏之處亦行
　教化可謂大慈普救無上法王也
祛妖攝毒
　凡被妖毒灾眚干擾之地未有不隨人愆
　業乗染也大抵皇天無親惟德是輔唯君
　子正心則自然感格玄帝威光祛禳制攝
　諸不祥事啓聖記云趙州石光祖乃右勝
　府下副參謀官謫降佐輔宋三十餘年至
　太平興國初拜觀文殿大學士右諫議大
　夫解逝復還北極職事矣從弟尚書禮部
　侍讀石光嗣出鎭洪州兼知此地及潭鼎
衡鄂荆期連蠻貊當被七十二猖神横流
邪毒枉害人命況彼一帶居民少親正教
不識醫藥惟務左道祭賽南神況斯民盛
習此等妖術自號金剛法事施用油火刀
刃移發狂魂巫言患家實幻惑財物也光
嗣禁止竟不令行遂命羅浮洞道士淩居
邈章醮懇禱眞武俵散聖號位牌教民奉
事儀式於下降日咸誦經呪積有歲月其
左道妖民猖神邪毒悉皆潜伏矣又淮陽
軍進士陳拱臣幼年獲一小龜其狀異常
收養于家一味食棗拱臣洎登科之歲頓
然龜大無何一宵龜身負一赤蛇盤繞拱
臣知是祥瑞求畫眞武聖容一堂延供久
之禱無不佑拱臣擢信陽叅軍忽承轉運
費瓖委充監修築城部轄役夫值冬疫癘
流行軍民染患久滯工役拱臣悶坐恍見
龜前作人語曰吾聞叅軍部役遭瘟特來
獻祛禳之呪曰天罡天魁立驅電霧施我
陰功狂横速去一炁念三徧仰面向西北
方收炁吹水盂中用楊枝濡灑患身即愈
　略此悃謝見養之恩吾今還北極事言訖
　而覺旣行其驗立應忽家書至述養龜已
　失同夢時也修城完日以由呈禀漕臺瓖
　詳體具奏朝廷回降旨下就信陽城建立
　水火二神殿呪文勒石永爲救民仁宗追
　封敕賜二神號曰神龜同德佐理至應大
　道顯眀武濟陰威翼聖左正侍雲騎護國
　保寧輔肅玄初太一天大左將軍聖蛇同
　德佑理至惠誠重威慈普濟陰辦武聖右
　正侍雲騎護國保靜輔肅守玄太一天大
　右將軍
以副上意切切爲之
　以副上意切切爲之之句是玉童繳白玄
　武將軍遵命也玄武辭謝誥職出離北極
　之宫即日赴右勝府置理任所委公事矣


太上說玄天大聖眞武本傳神呪妙經卷之一


太上說玄天大聖眞武本傳神呪妙經卷之二
　　　鄽人方田子佩昇玄内教籙陳价集疏
時有眞人名曰妙行特離班次竦伏帝前曰
臣宿有因縁得聞妙理北方大將玄武將軍
巡察天人録善罰惡不知此將應化何因有
何神通鬼神降伏
　是殿每朝會較結録籍不輟須臾具元儀
　畢許請問諸因縁事
願惟大造少悟小聰
　十極之中眞人位號皆有妙行之稱唯東
　極宫中者最作是班之領首莊子曰且有
　眞人然後有眞知引證彼眞人之行虚皇
　尊曰與眞常會無有明相敦爲妙行時會
　中諸來者俱恪守班次惟東極妙行出笏
　越班伏奏竦求於紫微帝前而自頌宿契
　得聞玄武有妙理之因故發願唯問讚大
　造之副少悟小聰之懇爲請耶夫道之字
　曰大也化之名曰造也仰之大而化之之
　謂聖此聖者果神智六通能擯攝鬼神事
是時大帝隱几而言妙哉眞人能爲凡間然
其玄武應化之因渺邈難窮希夷莫究
　隱几者乃伏几也時紫微大帝聞請則忻
　然伏御几案而俯示大衆興以讚羡妙行
　眞人誠發妙哉之問玄武應化神通職業
　盛事耶故妙行善能爲凡間啓塵俗之人
　普欲使將來知有天神玄武凡身修鍊了
　證六通總司三界功過等事且渺邈難窮
　者謂通化無緒無所不入莫可得而窮者
　也希夷莫究者謂神變難測無所不容莫
　可得而究者也按靈寳智慧上品證六通
　譜曰天眼神通視智高慧通目中朱童總
　五色之光洞觀無礙自上自下四方八面
　無所不照無所不明地耳神通聽智遠慧
　虚廓中元窗總五聲之音聲感響應上聞
　九天下聽九地無所不知無所不究東鼻
　神通空智清慧寥孔神黄寧總五氣之氛
　洞妙自然出入陰陽往來無門西口神通
　虚智微慧郎竅官太和總五味之清洞達
　神英虚無不納頤無不容南心神通清智
　明慧開舌司正倫總五神之柄洞杳飛芒
　經緯萬方不疾而速不行而至北手神通
　微智遐慧深主司人關法四時玄序洞妙
　九微把握生端上應天關陰察禍福是故
　玄帝由持此之大戒處凡而能攝伏眼耳
　鼻口心手之塵欲乃得經濟而神性兼通
　於六洞也然後威加鬼神應諸外道不祥
　莫不聞風而伏玄帝歟
蓋乃玄元聖祖護度天人應化之身神明之
妙
　玄帝聖祖乃祖炁也三寳之尊神是歟天
　寳君主聖祖始炁出書時號高上大有玉
　清宫靈寳君主元炁出書度人時號上清
　玄都玉京七寳紫微宫神寳君主玄炁出
　書時號三皇洞神太清太極宫並出大有
　金書天寳以開天地之光靈寳以開九幽
　長夜之魂神寳以制萬靈之事故知太上
　護度應化之恩每隨人天諸根性漸令入
　諸圓成也存神者助神通以化之見明者
　教明察令變之中斗經曰大道無形常居
　杳冥聖中之聖靈中之靈包羅無外含養
　衆生
蓋無形之爲道非有象之可言變化億千虚
無難測
　蓋元炁也非弗是也元始元炁生天生地
　清淨經曰大道無形生育天地應運經曰
　太虚無象朴散爲人天布日月星辰之象
　地結山川海嶽之形人禀五行陰陽之秀
　皆本祖炁相承弗是有象可言耶荀子曰
　天不言而人推高焉地不言而人推厚焉
　天地爲大矣人不誠則不能化萬物是故
　元始行不言之教而强名曰道較之變化
　億千者數也且萬得十千兆則百千億計
　千千矣千千名大千世界機分百萬於虚
　無中推運是理也彌綸萬天統御萬界以
　分萬象以明萬物以傳萬法制御萬靈攝
　召萬炁以通萬化擯斥萬魔不著萬有云
　云莫測
且玄元聖祖八十一次顯爲老君
　大洞天寳君内號曰玄元聖之祖也乃生
　一成二以開大羅三境之天出號曰元始
也洞玄靈寳君内號曰玉晨虚皇尊法三
三不夜之光開九霄之天境出號曰大道
君也洞神神寳君内號曰玄元後聖君法
九九八十一炁布列八十一陽天方顯號
曰老君也混元經曰老君顔若嬰兒生成
鬚髮皓白上天内號曰老子叙教品經曰
元始故命老子託化人間或夷或夏隨世
改號演說科誡開度一切有爲羣品也按
道藏總龜載當太古上三皇時號萬天玄
師出玄中大法於世中三皇時號曰有古
先生出太素經於世下三皇時號曰金闕
眞人出金闕祕經於世教民以太平無爲
之道也上古伏義氏時號曰鬱華子當出
元陽經於世教順性命之道神農氏時號
曰大成子出太一元精經於世教以好生
之道軒轅氏時號廣成子出道誡經教以
飛騰之學游淨樂國時號紫元君授玄帝
太和玉虚之訣教以智慧上品大戒乃歸
根之道中古少昊時世號曰鴻濛子顓頊
時世號曰赤精子帝舜時世號曰録圖子
　帝堯時世號曰尹壽子帝舜時世號曰務
　成子夏禹時世號曰眞成子商湯時世號
　曰錫則子周文王時世號老聃官佐柱下
　史出道德二經於世時關令尹喜受學今
　補爲大羅玉清聖境太師之官判天樞院
　事莊子曰關尹老聃古之博大眞人也寂
　寞無形變化無常仙翁葛洪曰老子是天
　地之精神無世不出
八十二次變爲玄武
　玄武名成於後天之際按降筆實録玄武
　果先天始炁五靈玄老之化乃元始化身
　太極别體上三皇時下降爲太始眞人孔
　穎達疏老子道生一此太極是也太極生
　兩儀中三皇時下降爲太初眞人日月在
　太易時含光太初時發輝下三皇時下降
　爲太素眞人按白虎通載形兆旣成名曰
　太素此燧皇立人夫婦之道化當黄帝時
　生淨樂國爲王子時道號潜雲子於道有
　功玉帝奬勳始封玄帝之號也夫大道者
　元始帝先賜封五靈玄老開北召水乃元
　黄植象之根次漸分氣化形一一爲上帝
　之官也謹顯諸化太始天一二身太初太
　陰辰星月孛斗牛女虚危室壁二十九身
　六甲壬癸一十八身太素北獄亥子丑乾
　坎七身風雷雨電霹靂一十五身羌老八
　煞人星一十身至玄帝身乃第八十二次
　化也
故知玄武者老君變化之身武曲顯靈之驗
　老君别號曰混元上帝易有太極是也太
　極分化太始經曰老君變化之身也大帝
　人以其從弟武曲顯靈事驗處爲比者蓋
　兩聖功德頗類按北斗本生經曰昔龍漢
　初劫有周上御國紫光夫人於上春日游
　翫至温玉池邊方脱衣澡盥忽感蓮蘂九
　苞一開發中有化生九子夫人護抱鞠養
　宫中志願惟成聖哲佐輔乾坤諸子洎壯
　冠乃各修因地功行俱滿白晝冲天並受
　得三清貴職矣天皇大帝長子也佐紫微
　上宫紀綱元化衆星主領紫微大帝第二
　子佐北極中宫明堂布政下土貪狼配天
　爲元主萬物爲延生巨門配地爲元主物
　命爲延命禄存配日爲火元主禄爲保命
　文曲配月爲水元主禄爲益筭廉貞配其
　土爲江元主官爵爲消灾武曲配水爲河
　元主壽爲散禍破軍配金爲海元主妻兒
　爲扶衰按傳洞眞註北斗經第六武曲輔
　星玉諱曰上元處凡修鍊時奉行北極天
　心大法救物利生道號曰太車子德稱曰
　定眞君不日行滿功圓承天詔飛升官拜
　紫微垣太常執事斗中玉册位房斗中紀
　明眞皇天闓陽宫所配事水政主録河元
　主管神仙升進公事上總九天上眞中統
　五嶽飛仙下記學道之身歷諸功勤合轉
　階級者悉總調達注名玉曆管攝下土歲
　時發生地財度支天倉府庫出納事且玄
　武寄凡自開皇初劫雖異世所修並充天
　職臨事同體悉以蒼生爲心其舍靈受所
　賜者多矣於是二眞紫微徽贊顯靈而同
　驗耶
本虚危之二宿交水火之兩精
　天中北上乃化玄炁之宫有虚危二宿位
　分占天次二十六度二十五分半是日月
　兩曜緯躔之舍副日帝月皇之政水火在
　昔炎帝癸巳歲正月朔戊午日旦甲寅時
　日月合璧二炁混虚危宿度神彩流降奎
　婁之域淨樂國境也善勝皇后偶寢宫酣
　熟靈游軀外見像日圓光入口吞之而覺
　有孕是歲末炎帝國滅于版泉黄帝受命
　都建有熊甲午歲立焉淨樂君誕生聖子
　乃虚危分秀水火流晶而成形體壯年受
　學玄元化度法要義㫖曰太和玉虚紫微
　上都五常回曲六律引書清朗爲炁玄秀
　應敷帝有妙法君降極圖象徧梵境通運
　神居廣方便門衆妙無殊無眞不現無道
　不俱順于變化逆于邪途乾爲十合坤連
　萬墟入淨出渾應變總如此境至極上號
　曰太玄都實録云紫元君復授道要畢囑
　曰子當龍漢四劫披髮跣足攝坎離眞精
　歸根復位返本於虚危之間也
或掛甲而衣袍或穿靴而跣足常披紺髮每
仗神鋒
　董眞君曰玄帝准告命往下方降魔日元
　始有敕神如斯結束莊子曰天與之形道
　與之貌是耶
聲震九天
　旣拜九天遊奕使又領九天採訪使司察
　功過神仙公事於是九霄梵天之上玄帝
　威聲豈不震歟
威分四部
　專三界大督之柄按月徧紏四大部洲鬼
　神公事東自播本佛于岱部西至流沙瞿
　耶尼部南至交阯閻浮提部北極幽陵鬱
　單越部應城隍鎭戍械甲兵馬等神並聽
　節制況玄帝令名威權豈得四部之神祇
　不職歟
擁之者皁纛玄霧躡之者蒼龜巨蛇
　玉清宣賜皁纛時當永壽元年上元節也
　樹旗事若玄霧興生乃表威權之望於是
　乎十億烈士咸睹旌旄皆同會信悉赴太
　玄之命又地軸水精神龜天關火精聖蛇
　捧擁玄帝足下司行討伐天上天下一應
　不正妖氣最威者是天關地軸皁纛也
神兵神將從之者皆五十萬玉童玉女侍之
者各二十四行
　行也者列次也此職右勝府之近司屬隸
　北靈官爲次也則左右分掌威儀及書記
　三界中善惡功過等事按仙傳拾遺記曰
　漢相張良避世登眞位號太玄童子按啓
　聖記云信州弋陽縣有敕封額寂照孝女
　之祠原本右勝府中掌籍緑霞瓊女也因
　陸中道同妻張氏素勤恪眞武香火惟求
　嗣續至晚年妻夜夢吞紅纓感孕誕一啞
　女顔色絶倫至十三歲一日忽琅然發聲
　告别父母曰兒本是上天雙女宫緑霞瓊
　女兒昨因父母求嗣於北方眞武蒙參照
　父母枝慶案籍即無胎産男女之名眞武
　遂以父母有處世平等之誠保奏三天蒙
　回降敕㫖下點差兒化紅纓投胎充女身
　注一紀壽終歸上會兒離天府時承眞武
　慈㫖汝到人間切勿發聲今聞宋朝司天
　監言陳國分野當弋陽縣下有陰貴仙骨
　異人現定來刷兒身恐泄天機未便況兒
　壽限過期當歸聽北極右勝府副判司秪
　備差使一任七年滿日得返雙女宫矣言
　訖奄逝事達聖聽敕贈今號也以此表證
　是府玉童玉女定制額也
綬北帝之靈符
　漢官儀曰綬者有所承受也所以别尊卑
　彰有德也玄帝於飛升時受金闕賜北帝
　靈符之册牌首見竅穿以銷金飛雲紫白
　文帶謂之綬也牌面符書乃金篆文曰太
　玄元帥龍文攝化之符
佩乾元之寳印
　佩也者身服玉佩也白虎通載故能修道
　無窮即佩環玄帝飛升時金闕賜佩絞鈕
　玉印以封事爲信驗者也印章命曰乾元
　寳印符印上式權且以凡間書模也想天
　文敷焕凝結成篆況玄帝增封拜加重職
　六事奉權命符印又六顆矣規成模範大
　小及文篆則凡世所未得見聞流傳也
驅之有雷公電母御之有風伯雨師
　北極右勝府事天蓬大元帥判五雷院事
　職階曰都天大雷公也所轄風雲電雨之
　使及飛龍騎吏左右億千兵馬水府力士
　河伯吏兵共三十萬衆日夜周緯陶鑄都
　天之下萬彙諸品物耶右勝府事討罰鬼
　魔不正事則是等准副共合大信遵依揮
　纛行營之命驅馳駕御威奮赫奕助罰不
　正公事按上清法隱書所録諸大聖者官
　叙階職品男官女官姓諱謹顯之于后五
　雷院屬第一廳男官雷霆院事霹靂大總
　管通天入地變現搜捉大將軍吴天安第
　二廳男官興駕霹靂九天遊奕討罰姦邪
　使欻火搜捉大將軍鄧伯温雷公五員第
　三廳男官雷霆號令星火炎飛懲警下過
　心事監魂縛魄大將軍王明第四廳女官
　雷霆院斬祟擒龍大將軍王天安第五廳
　女官雷霆院破廟斬尸大將軍吴天明電
　母都使北極驅邪女官右總管雷霆四時
　電光事大仙母尋姦大將軍田守明同知
　院事男官雷霆院催電發震欻霹靂火通
　天入地搜姦急捉大將軍田守眞風伯大
　君北極右勝院風伯副箕使紀綱八卦行
　風使案糾不法怪異風變事大將軍金三
　五雷院都大簽書諸部雷霆録籍歲行風
　雨電射應干不正邪魔事判官辛漢臣雨
　師神龍九天開化掌籍主宰充下元水府
　轉運使檢校諸洞行雨公事元皇靈應帝
　君張亞統五湖四海九江八河七澤十二
　溪谷行雨龍君外行雨洞龍右一百七十
　號見孔雀經夫五雷六甲八煞皆五靈玄
　老炁化分靈孕凡荐修今號方出也淮南
　子曰雷電不興風雨不作是故五雷號令
　電火徵姦風布八卦雨澤行教乃降至和
　生成萬物不然雷轟霹靂電火爍焚風烈
　怒號雨驟霰雹斯非韶雅之象天行誅討
　耶詩云敬天之怒無敢戲豫
衛前後則八煞將軍隨左右則六甲神將
　乃玄都右勝府正衛威北八煞大將軍八
　營駐劄于酆都獄華蓋山之前也謹顯諸
　煞姓名之次第天煞將軍張子庶地煞將
　軍陳子青日煞將軍李子德月煞將軍范
　子章水煞將軍社子貞火煞將軍劉子大
　金煞將軍王子言石煞將軍賈子元副翼
　衛司威南六甲大神將六寨營伍旁列于
　太微垣華蓋星之下也又謹顯諸將姓諱
　甲子水將李文思甲戌土將李守通甲申
　金將李守全甲午火將李守左甲辰風將
　李守進甲寅木將李守遷按說靈寳經時
　元始在始青天中演教度人偶下土東北
　兇變則神公受命普掃不祥也斯時六甲
　抱金關七政守靈壇八威奔電激九鳳破
　兇邪並准副玄帝討罰前後剛澤左右微
　控也可謂金鉞前戮巨天後刑非特此時
　至今號令亦爾開皇章曰羣魔欽至化萬
　國保康寧是謂也
天罡太一率於驅使之前
　率也者賔伏也於也者幸侍也天罡太一
　亦係五德神君乃賔伏幸侍充太玄從官
　常備准威用按本經載云擁之者皁纛玄
　霧躡之者蒼龜巨蛇也乃右天罡掌皁纛
　諱監兵乃白虎七煞右將軍及下太一載
　聖足諱執明本玄武五煞後將軍蓋聞玄
　天上帝威貫神眞也授職階北極左天罡
　之罡皁纛旗心端設北辰貴其生成萬彙
　也又階職鎭天玄武三界大都督之宫每
　恭行天討罰兇則神武不殺也其右天罡
　下太一顓行司殺事也按玉册曰降水火
　二精於掌握則三五合同功也三乃聖蛇
　五乃神龜也攝甲庚兩將於紀綱得七九
　齊制用也七馴蒼虬九御玄駿故知驅策
　斬變惟此數將最能關固
社令城隍悉處指揮之下
　悉也者皆聽也處也者制度也社令城隍
　係在所國土州府軍縣鎭監鄉村疃里各
　有斯職分領陰景卒吏機察本界中事皆
　聽太玄指揮制度使令也昔者巢城犯惡
　當玄帝蕩没彼處無得城隍社令遵副自
　化道士證明焦婆充彼處土地聽指揮也
　啓聖記云昔巢州四民兇暴乃積劫累聚
殺害物命恣充口腹脂肥以至僧道之流
亦皆倣效俗態逐日血屍狼藉穢氣上衝
觸犯日月星辰亦滅光色是時九天察訪
使上奏天廷昊天玉皇駕御出三天門觀
覽間果見吴分巢州地惡人兇乃命天官
紫微大帝及地水二宫取嶽司委實北極
方詔右勝府副帥下蕩此境連城陷没爲
洲永清淨也眞武趨朝得㫖嘆奏臣聞地
方千里未必人人在劫切恐大寃愈結容
臣下審地祇大帝復曰此州城隍社令悉
預奉玉帝敕㫖遷任他所眞武遂遵副敕
命仍遣部下右天罡先行審察旣降遂變
一大鼈死浮溪面果官吏士庶互報鬨來
分臠無不食者眞武亦睹斯惡自化爲凡
流道士巡門遍經覓水驗實唯焦婆家有
不殺之德餉水清淨眞武謂焦婆曰此城
不久當蕩爲湖也可速登聖女山居作湖
山土地道士言訖不見婆挈家同子婦竟
登是山旣至迴觀睹黑風巨雨霹靂洪波
於頃刻間不見城基泒爲水界婆手加額
　忽瞻見空際一神狀貌若覓水道士降言
　此水屬汝所管也道士旣升鄰州官吏乗
　檝到山詢婆元因各申所屬婆眷忽相繼
　損世西晋封靈顯聖母改湖山從焦姓號
　豈不因眞武處分指揮保斯職乎
有妖皆剪無善不扶
　精乃物妖之感化有犯則無不剪除也善
　人方便益世暗中眞司扶助纂啓聖記如
　魏公韓琦判大名府時熙寧二年已酉歲
　秋據黄河噪吏馳報曰本噪嘗有一巨龜
　之精出害生靈乆矣今又出浮於水面怒
　濤汹發壩𡍋崩隳水勢暴橫莫知漂溺人
　命公聞急遣幕使鄭圭通判華惇措置奉
　㫖至隄一人朝服焚香仰扣北極眞武曰
　願降靈助鄭圭剪妖遂張弓矢射中龜沉
　水順壍整𣟘完忽一夕圭奄若夢間被二
　吏拘曰吾承閻羅府追汝證對殺龜公事
　執行至一山府二吏自相語曰眞武今日
　降此圭聞問故曰校勘中下二界黎庶應
　造善惡並屬此風吥羅山府所理也圭越
　從入急趨雪故蒙㫖下案檢會水族格曆
　俄齎簿呈龜前身本人生西京大宛爲齊
　明俠子名程宣也治雲夢城不法唐高宗
　遣大將陳元忠討西其城下日火燒身死
　魄充此地城隍擅自邀祭枉害人命酆都
　紏知罰爲黄河四燥卓州界内推潮運沙
　土地之職却於咸亨三年庚午歲魄氣投
　龜胎旣生長輒徙黄河七𣟘大宋北京界
　内興發水灾已四百年共枉殺黎民生命
　萬數眞武聖判曰龜死本當碎屍尚敢妄
　詞寃執陽間屬官理索性命況鄭圭遵魏
　公㫖韓琦不日除赴紫府眞人之位當吾
　保奏也圭拜謝間聖遣符使懷神龜與承
　吏鄭圭同赴韋閻羅庭申禀事因妖龜尚
　言希求生路身乃五百歲成器之形王敕
　符使出其神龜金光罩挾妖龜騰空碎爲
　微塵飄颺撒盡地司令鄭圭還生從此人
　間永無斯禍
朝金闕而赴崑崙開天門而閉地户杳冥恍
惚審察窮通
　金闕者乃大羅三天上帝宸庭總號也曰
　金闕玉清金闕上清金闕太清也崑崙者
　謂無上之基玄都玉京山名也乃清微禹
　餘大赤三天宫殿建在斯山内也昔日詔
　玄帝趨赴朝見元始是時奉命行事功著
　人鬼分途司主開陽閉陰故謂開天門閉
　地户也分期出杳入宴恍惚經緯萬方往
　來審察三界窮變通化隨宜開度一切有
　爲無爲事理右按降筆實録每羣眞朝會
　昊天玉皇上帝則四聖爲都班之首引領
　起居也
居其壬癸之方
　居者安處也太極始判分二儀開天一生
　水闔地二孕火立爲壬癸之方列紫微北
　面易納甲義壬癸者乃乾坤之至精也乾
　陽動生甲壬成坤陰靜生乙癸就乃化天
　地陰陽之和氣也乾中靜變壬爲離日坤
　中動化癸爲坎月迭往迭來盈吴戊己而
　負陰抱陽司化萬物實緊水火陶魂鑄魄
　也按降筆實録云玄帝所居之闕號曰天
　一眞慶宫處紫微北上在太素秀樂太虚
　無上兩天之間宫殿巍峨皆自然妙炁所
　結琳琅玉樹靈風自鳴聲合宫商之韻紅
　光紫霧常覆其上此處則玉虚無色界也
助有甲庚之將或乗玄駿或跨蒼虬
　助有者順立成局務也甲庚將者將乃帥
　之佐有正副四員甲戌庚辰也甲仁愛庚
　義宜關制令命戌信誠辰吹嘘魁罡爰從
　喻若造父王良左右攝提之職掌玄帝馬
　院龍廐之政也甲戌將正副者除牧玄駿
　之使乃引轡執策之承易納甲義甲乃乾
　之應戌乃乾之比一將名位處室壁之間
　應天象如造父王良政焉庚辰將正副者
　豢馴蒼虬之紀佐襲逐飛御之官易納甲
　義庚乃震之應辰乃震之比二將名位處
　角亢之下應天象若左右攝提任焉乗者
　駕也玄駿者玄乃驪黑色駿乃形之高八
　尺也曰元馬本奎比河中天駟分精易說
　卦乾健也乾爲馬而應陰紀陽故能往復
　踴健也跨者騎也蒼乃青碧色虬是獨角
　龍也曰標携龍角帝座之别區也易說卦
　曰震乃動也震爲龍時潜升陰中之陽常
　風雨奉之
目閃電光眉横雲陣身長千丈頂戴三台
　按降筆實録云玄帝爲凡人時身長九尺
　面如滿月龍眉鳳目紺髮美髯顔如冰清
　頭頂九炁玉冠身披松蘿之服自飛昇後
　每奉降魔制妖神變千丈大身雲眉電曰
　三台六星爲冠上台司命主壽上星應天
　子下星應女主中臺司中主宗室上星應
　諸侯公王下星應卿大夫下臺司禄主兵
　上星應士子下星應庶人太微三台六星
　兩兩相比傾光隨覆玄帝之頂世人倣效
　爲冠名晋天文志三台爲天階太一和陰
　陽理綱紀主開德宣符之驗右按法家符
　祝曰上台一黄祛却不祥中台二白護身
　鎭宅下台三青治病除瘟故知三台垂象
　神光焕赫而能昭德塞違者也
其動也山水蒙其靜也地天泰以兹顯化故
乃神通
按太玄都眞藏玉華筌云祖炁化易啓肇
應運混元隱顯變易交參夫蒙泰動靜玄
義乃金液化神煉以成剛日用之法也昔
太華老人云修外者無極無窮修内者無
形無影外修太虚内修氣運故得外神安
而内氣合乃名顚倒返神之數也動蒙艮
山爲鼻息出入坎氣血通流利用育德而
成聖功太素秀樂天君曰以無爲上下左
右前後以氣神和之故能常得自然之妙
謂寄身行道託命傳眞也靜泰坤地母爲
黄一乾天父乃祖始有無交相陰中發陽
西華帝君曰若能寢處引息其神知其所
出可見本神不爲幻影所著不爲夢寐所
奪此爲運坤神而變乾象也按金碧潜通
龍虎上經曰六十卦體盡出乾坤中還須
經否泰始可議屯蒙按張平叔續易道曰
故易道妙盡造化之體用遂達託象審於
斯文蓋一在其中矣乾上坤下天地否
乾坤爲鼎器坤上乾下地天泰交感如
日月水雷屯守一存三兔雞月停火
山水蒙聖功神化運混沌育元精蓋人倫
禀協無出一炁之元若夫善頤元鼎善運
一炁是不足度于五行可成眞道復命篇
曰東南西北要精通交感乾坤雌與雄火
候直須牢穩審吹嘘全藉巽家風陰符經
曰天發殺機龍蛇起陸謂後弦之前東南
巽位地户也坤寄體地户坤母索一二生
屯就二而索三成蒙難易同氣相求剛化
先柔使神有所度而氣有所流動法運天
根發巽時以據内動蒙屯生成之數加四
奇八耦象日月之右轉三百六旬度之載
己土而養金鉛專以鼻齅始青眞炁入于
泥丸金生眞水燧鑪火候結練陰符經曰
人發殺機天地返覆謂前弦之後西北乾
位天門也乾本位天門坤無定位月節臨
乾蓋乾坤三變而興否泰居寅申也寅生
離火成己土申生坎水伏戊火也靜法守
地根在乾時而當外存乾坤二策之數否
泰日往來如天道之左旋三百六旬一周
戊火以襲木汞次以舌下華津飲三十六
　嚥使火化眞土變神以御玄靈正陽眞人
　訣曰身中用年月日中用時刻謂以日爲
　年以辰爲節也但任外神遷變而以内氣
　固養外當隨化應時内得神堅氣固以此
　修之最爲捷法也下士遇化而歸眞眞士
　開度以上昇玉虚太清章曰玉虚之始化
　于太清變運上極持正入眞化炁攝穢匡
　御衆靈鍊寳回光五常集嬰律令統紀度
　拔衆生神降炁平保練常寧以入眞界諸
　魔潜傾此道名上境學者謹諦聽日月至
　年運修進無回停大功三萬日小功百日
　升應有縁法士用之以虔誠速度諸業海
　超登上玉京故知玄帝修四十二年成兹
　上道得證諸神通矣
太上說玄天大聖眞武本傳神呪妙經卷之二





太上說玄天大聖眞武本傳神呪妙經卷之三
　　　鄽人方田子佩昇玄内教籙陳伀集疏
是時眞人再拜稽首曰臣之慶幸荷此綸辭
　妙行稱讚紫微敷演乃經綸端緒之教
然其玄武之將軍乃玄元之應化其始之迹
其事云何願賜詳言以開蒙鄙
　蒙者不智也鄙者不慧也故妙行謙和宣
　明開析玄武詳節普使會衆咸聞靈因亦
　願三界人天盡知玄武妙紀深趣之㫖要
　也
於是紫微大帝敷以玄言釋彼所因解無上
事昔大羅境上無慾天宫淨樂國王
　夫淨樂國君能聖哲主務而感生玄帝繼
　踵於考命終日得乗生前所種清信功力
　命超無慾天宫衣飯天之厨箱受諸快樂
　自然虚皇經曰人有千善福及七祖死魂
　爲仙萬善旣備玉符下迎千神來朝白日
　登晨玄帝修眞果效奉天詔曰九五老天
　君降言曰子之聖父聖母已在九霄矣九
　霄境乃玉虚無色界中列三十六天宫總
　隸大羅三境玄帝父母得居龍變梵度天
　無慾宫中按紫光經云淨樂國境乃海外
　仙國在西域月支國之西星分奎婁二宿
　之下
善勝皇后夢而吞日覺乃懷孕其母氣不納
邪日常行道旣經一十四月乃及四百餘辰
於開皇元年甲午之歲三月三日午時降誕
於玉宫相貌殊倫後旣長成遂捨家辭父母
　按降筆實録云玄帝降誕時正當上天開
　皇初劫乃下世黄帝紫雲元年歲在甲午
　戊辰月初三甲寅日庚午時符太陽之精
　託胎化生産母左脇當生之時瑞雲覆國
　異香芬然土地皆變金玉瑞應之祥兹不
　盡載立小字曰安于生而神靈舉措隱顯
　年及七歲經典一覽悉皆默會仰觀俯察
　靡所不通潜心念道志契太虚願事上帝
　普福兆民於是父王不願抑志年十五再
　辭王許賜道號曰潜雲子按實録云太上
　賜玄帝李姓蓋取宗化之源按西域國西
　州天山壇降筆載聖父玉諱告(姑沃/切)玄帝
　玉諱乞按啓聖記玄帝應化唐時裴姓諱
　仲芳按本生經祖諱牛孳宗諱端受右暗
　諱四字賊瞎言乗凡對聖席語宜令勿犯
　上諸玉諱本經内有言乗二字可密音默
　誦之以當回避也如獻欸投詞祈求所欲
　者於玄帝疏内無得書犯諸諱字諸兩字
　諱者不許聯用如是單用一字書令字不
　完
入武當山修道四十二年功成果滿白日昇
天玉皇有詔封爲太玄鎭於北方顯迹之因
自此始也
　武當者古名太和山按九五經緯天地曆
　曰禹平水土之後分治九州拜立五嶽定
　封四瀆範圍厚載之德名山大川悉以神
　聖主之乃考翼軫之下有山曰太和故老
　相傳云上古玄武得道飛昇之地更太和
　之名就封曰武當山按實録云王子離宫
　尋訪幽谷遂感玉清聖祖紫元君授無極
　上道元君曰子可越海東歷於翼軫之下
　有山自乾兑起迹盤旋五萬里水出震宫
自有太極之時便生是山上應顯定極風
太安皇崖二天之下子可入是山擇衆峰
之中冲高紫霄者居之當契太和升舉後
二千五百歲龍漢四劫中當披髮跣足攝
坎離眞精歸根復位上爲三境輔臣下作
十方大聖方得顯名億劫與天地日月齊
并是其果滿也語畢元君升雲而去王子
乃依師語越海東果見師告之山山水藏
没有七十二峰一岑聳翠上凌紫霄下有
一岩當陽虚寂於是採師之誡目山曰太
和山峰曰紫霄峰岩曰紫霄岩因卜居焉
潜虚玄一默會萬眞四十二年大得上道
至黄帝紫雲五十七年歲次庚寅九月丙
戌初九丙寅日自清晨有祥雲天花似雨
而下迷漫山谷去山四方林巒震響自作
歩虚仙樂之音王子拱手立于紫霄峰上
須臾雲散見五眞羣仙導從甚盛非凡見
聞悉皆降集王子稽首祇奉拜迎五眞曰
吾等乃九五老天君准奉三清玉帝詔命
與子啓途日當午五眞宣詔王子再拜稽
　首興受詔領賜品儀易服訖乃歛圭奉乗
　飛雲玉輅羽蓋瓊輪上昇朝赴九清境矣
　夫玉皇有詔者是斯經内一百六十八字
　天書篆文也承此赴除太玄之職方始顯
　迹於凡知有所修之因也
眞人稽首再拜白紫微大帝曰玉皇詔封必
有妙㫖敢問大略以開小聰爾時告於妙行
曰天書祕密何可談揚恐泄天機深爲不便
大梵隱語奚使衆聞
　北極中天紫微令事遵佐金闕昊天發敕
　讚勞褒勉約束論事而已時依應三清玉
　帝璽書頒降准事施行畢謄祕于紫館況
　明眞有格未易冒禁露談寳訓恐致輕泄
　之愆也於時妙行開存衆之誠請問大帝
　㫖意之故謙謙然寳惜特爲遏衆信結誓
　立盟使夫理志合儀者矣
妙行眞人拜手稽首復奏言曰臣雖縁薄聖
必恩寬曲念衆眞特垂大便苟輕泄慢當墮
惡途萬劫千生長爲下鬼
　六趣雜染輪回總號惡途應是冥官幽吏
　皆曰下鬼
是時紫微大帝念此眞人著意勤拳再三請
問遂宣帝敕以示衆眞
　拜手者執簡啓壇禮跪也稽首者俛首至
　地俯伏也三請者則九拜手三三俛興也
　妙行慇懃奏請遂乃設誓雖縁淺薄不敢
　口敬心違違者甘當處下鬼之趣勤拳爲
　衆三請蒙大帝敕㫖遣給事侍中啓琅函
　玉匣出示玄武飛升天詔宣唱也
夫此祕言金書篆字大方一丈號曰天符見
之者永處天仙聆之者不歷地獄
　言夫此祕者顯昊極三天門下金闕誥命
　璽封奬其天符尊崇也按實録云符篆詔
　製乃天眞皇人撰及書也字大方一丈者
　則八角飛芒各一尺篆跡也曰赤書玉字
　之體以金錯成形也得永處天仙是斯會
　無極仙曹咸獲瞻見當增其品秩矣次聆
　聽者因東漢之季太上降蜀授徵士張眞
　人道陵玄武之經使流傳于世張君乃以
　金篆詔書文義易作凡間書體浹濟學道
　之人使夫誦念及聆之者保毓腎官太玄
　之氣堅固耳宅門户之聰使地司黑簿無
　得書執曾歷八百功德之人也是等學人
　命終之際死魂不當墮入地府獄中按天
　師杜光庭集道炁初布混漠無形炁凝於
　浩莽之間文結於太空之内曲折成字八
　角飛芒元始命天眞皇人象形摹寫名曰
　天書玉篆乃爲文字之祖體也
其詔文曰
　此經天符詔語乃依降筆實録本書



金　闕　昊　天　三　省　門　下　牒　奉



敕學仙聖童(淨樂王了/七歲神靈)淨樂國子(十五志道/辟國二親)



惟卿玄元之化(太虚本炁/玄元化生)天一之尊(太陰天一/紫皇尊身)



　不　言　而　教(守中忘言/授學元君)　莫　知　其神(莫知帝象/惟德至神)



　渺　渺　劫　仞(善釋魔刃/歷劫解紛)　綿　綿　若　存(鎭護元氣/綿綿長存)



　虚　心　實　腹(清心寡慾/抱一順眞)　和　光　同　塵(守昧同垢/韜光晦明)




　鑿　開　造化(𨯳𨴋虚已/鎔化至精)樸散胚渾(雕琢覆樸/塊然胚渾)



　六　百　萬　歲(延康劫初/紀至庚寅)　八　十　二　身(五靈老始/玄武後形)



　曲　今　枉　直(詘己證道/舉衆伸人)　窪　盈　幣　新(若水下物/度幣革新)



生陰育陽(陰生陽育/女癸男壬)起死成人(恐人天橫/衛生留經)


其　功　不　恃(興益利施/亡執恃名)　其　德　乃　眞(不希上德/眞靜常清)


今宜再顯(吴天宜命/太玄悖與)永鎭北旻(秉斯公治/專政愍民)



上　罰　逆　象(祅精逆象/輒現與擒)　下　滅　妖氛(邪氛侵氣/妄逞收平)


掌　握　圖　籙(掌握宇宙/極圖誓盟)　攝　制　魔蹤(鎭伏魔勞/大刑攝擯)



帝真灵会(帝真生理/鑿術宏巨)驅神駕龍(駕龍馭駿/統七號兵)



甲　庚　之　將(特紀綱賜/驂甲轡庚)　贊　衛　爾　動(克成贊術/蓋署元勲)



周　環　六　合(十一分野/按月日巡)　普　福　兆　民(分身下降/普福乾坤)



道　參　天　地(大道參校/可詔飛升)　萬　眞　所　推(九清萬眞/齊賀帝庭)



可　特　拜　太　玄　元　帥　領



元　和　遷　校　府　公　事　册



到　奉　行
紫微乃言告眞人曰此文者玉皇祕敕天帝
徽宣不可輕傳恐遭降責
　紫微大帝所寳三宣初敕曰天書秘密何
　可談揚恐泄天機也次曰玉皇祕敕不可
　輕傳恐遭降責也末曰非乃至人祕之宜
　也誡授受者恐口敬心違也因縁經曰凡
　人現世長命富貴者往世曾敬信大道妙
　義中來永劫家勢不衰者曾延奉正眞及
　成就功德中來處世爲人才識明了深通
　妙理達性眞者曾持寳經不妄傳人中來
　也
眞人稽首又白帝言臣聞玄武將軍神通至
大不居諸位而鎭北方妙用之因神明之契
必有奥㫖願釋鄙懹
　妙行復問玄武洞妙因何專政位居北方
大帝遺音告眞人曰天中北上衆曜拱之以
匪至神孰能鎭遏
　中天北極之中建紫微帝庭也元和遷校
　府署乃毗紫庭之北且玄帝偉政位天官
　四帥之右導森羅萬象之前故經曰衆曜
拱之職事准玄帝功業可當也每羣眞會
朝昊天至尊則四聖爲都班之首實録云
元始陞玉宸殿内大會諸天上帝校遷三
界羣眞登命九天司馬侍仙玉郎啓太丹
玉匣出萬天素威功過玉曆敕金闕侍中
司馬大神韓君丈人金闕司命可韓眞人
金闕司録定名玉曆眞人金闕司功九天
採訪眞君金闕司過九天儲福眞君並開
曆考績三官四聖之職自太虚開化神一
挺生有保天佑地化育之功奏上三清乃
命玉帝親行典儀當亞帝眞之號遂詔玄
武詣闕登七寳瓊臺之上遣金闕侍中素
靈殿大學士三天門下直日儲靈典奏事
金眞紫陽大夫含光上德仙君軒轅執本
齎捧昊極三天門下玉册傳命宣賜玄武
儀錫以通天十二旒冠玄衮上施日月山
龍物象玄玉寳圭紅舄玄履瓊旌寳節九
龍玉輦玄武拜受易服訖仙君謹言玉宸
三省誥曰皇皇大道赫赫至眞太極開判
玄元化生妙藴樞機萬天尊仰則爲聖明
主務其休隆廣焉敢不崇欽惟太玄元帥
鎭大玄武大將軍三元都總管九天遊奕
使左天罡北極右垣三界大都督依前領
元和遷校府職判玄都右勝府公事太上
紫皇天一眞人册曰靈通太妙上開混化
之玄道備鬰明下統虚危之秀寳育天元
撫成地紀持造化於四時推紀綱於八節
分身下降普福乾坤功齊五千萬劫德並
三十二天九霄上賴於眞威十極仰依於
神化有大利施於下民積聖德徧於玉曆
按遵簡籙當亞帝眞敢不徽崇何以明德
賜尊號特拜玉虚師相玄天上帝領九天
採訪使金書册寳曰夫道生一炁感化三
才結眞于九極之華晨麗于六天之秀幽
微煒燁洞杳飛芒功高難極合示嘉尊想
惟鑒觀幸勿謙辭餘當上輔大道劫劫長
存下佑兆民綿綿永祉龍文昭降永祕玄
都謹言崇封聖父曰淨樂天君明眞大帝
聖母曰善勝太后瓊眞上仙下蔭天關曰
太玄火精含陰將軍赤靈尊神地軸曰太
　玄水精育陽將軍黑靈尊神並居天一眞
　慶宫仰觀玄帝之勳業在于今日之權總
　司三界功過事況眞休尚賴其威輔而神
　通果至大歟
眞人乃啓於紫微若有天人志心欽仰其於
福利有所得乎
　妙行眞人思正萬彙順天人之心仍問欽
　敬福利將化人天歸向耶
大帝曰此神將是歲每月六日十六日二十
六日諸天審察
　此諸天者乃是色慾一界天境公事玄帝
　之守巡歷審察二曜三辰五行萬象星府
　事彈鎭不正妖彗也故本經曰每月三度
　統領神兵躬往諸天徧爲巡察凡遇邪氣
　及有妖星速須剪戮是斯職也色界天屬
　上元三炁君召諸天人眷屬事中外一十
　八天主尊謹著叡號中九天五炁天君主
　北方元靈上極天始素天君主西南妙靈
　寳華天九炁天君主東方玉華無極天始
　丹天君主東南大虚眞極天一炁天君主
上方玉清虚皇天始玄天君主西北素靈
皓元天七炁天君主西方玉靈素華天始
青天君主東北太靈眞元天三炁天君主
南方南極玉文天外九天智德天尊主北
方雙闕化身天威範天尊主西南至妙變
空天仁愛天尊主東方元眞寳曜天慈和
天尊主東南開靈傳道天載德天尊主下
方中極總生天成化天尊主西北元關溥
濟天義議天尊主西方成德曜晶天智積
天尊主東北暉明流光天禮教天尊主南
方太平運化天色界乃無五行之所其中
天人眷屬衣飯天之厨箱也本因是從凡
修鍊之士而及之靈寳經註云人有百善
東華註名以至三百善去身業歷淨行命
終蛻殻神隨功著飛舄此境也於中增修
及千善者福延七祖神魂靈魄聚爲眷屬
也慾界天屬中元三炁君召諸天眷也其
六天十境最居下位接人間頂題名于后
諸天叡號善勝天王尊北境他化自在天
妙化天王尊東境樂變化天妙德天王尊
　中境兜率陀天清淨天王尊南境須燄摩
　天靈和天王尊西境忉利天淳和天王尊
　護世四王天中央東方境主持國天王南
　方境主增長天王西方境主廣日天王北
　方境主多聞天王靈寳經云人有十善司
　命儲筭至五十善五帝友别三業漸除形
　神少忘得返五行之妙天命終際神魂徑
　超此諸天境受大快樂也況夫玄帝禀命
　常保育天元矣
十洞巡遊
　十洞者乃十大洞天也巡遊警察神仙公
　事也按朝天懺應洞天所各立仙官曹僚
　分掌攢集萬彙籙籍功過等事
及正月七日二月八日三月九日四月四日
五月五日六月七日七月七日八月十三日
九月九日十月二十一日十一月七日十二
月二十七日下降人間剪滅邪魔驅除瘟瘧
保人慶壽以全天命其有氣正心純忠全孝
盡名書玉簡保舉昇仙更有玄科莫可併述
眞人稽首再拜白紫微大帝曰顯化之因則
聞命矣天人欽仰玄武將軍作何歸依設何
方便而得福利幸賜一言
　妙行請問歸依之人設何供禮
大帝是時告眞人曰天地之内能有至心奉
祀玄武一生之内不食鯹音星羶自斃毒傷
穢之物及於蕌(音/小)菜大蒜葫荽躭婬嗜慾扶
屍接産若能斷得方可志心凡臨下降之辰
皆有禎祥之慶
　大帝語天地之内者謂天下地上大千世
　界中人也能有志心奉祀玄武者勤修香
　火之家誠謹信奉遵依此經避忌之人實
　於衛生利益按應運經曰飲食隨縁不必
　勞神不必著見飲則通其色身血肉食則
　充其色身臟氣按靈寳大誡經身中元神
　惟務清淨不可雜食臭腥臭腥之物壅滯
　經源纏羅六腑又脂葷辛臊昏塞神門攻
　蒸五臟生諸病惱人不能知形神豈久可
　聽此經保人天年以除灾患此乃簡要之
　法所宜遵戒也腥羶者黿鼉龜鼈蛇鱔黑
　鯉魚曰臭腥食也牛馬野獸肉曰羶自斃
　毒傷自斃者乃活動物命無故死也毒傷
　謂猛獸攫擒食之遺剩自死及彫殘食之
　多命促此之謂也按孫眞人食誡曰猒穢
　物者鴈肉猒犬肉穢藟菜乃小蒜也食多
　耗散精神也大蒜雖入藥久服反閉塞神
　氣葫荽其臭透人肌膚令人多忘芸薹韭
　薤已上總葷菜也躭婬者竭精虧腎玄武
　逝後嗜慾者敗氣散神朱雀棄前扶屍者
　死魘驚魂青龍離左接産者血腥衝魄白
　虎亡右或誤食忌物當念本經淨身神呪
　則穢雜之氣出雜於身内矣唯扶父母師
　資死屍候葬畢日外更吉服而可朝眞謁
　聖也易繫辭曰天之所助者順也人之所
　敬者信也信者誠心晨昏上香朝扣玉虚
　之門志感太玄眞人按旄部録所循之善
　申明右勝府事必降禎祥之慶光輝子之
　門闌漸進則天佑之也
其夜
　聖降之期預先一夜也
先當澡瀹身心不汨思慮
　先當澡瀹可預除身垢孔子曰沐浴爲齋
　潔也非爲飾也不汨思慮者却去胸中亂
　事太上曰澄其心而神自清又曰形神俱
　妙與道合眞
至五更躬然香燭淨果棗湯
　香通眞達誠唯降眞沉香可燭貴黄蠟者
　輝明祭祀淨果五果忌獻石榴李子棗湯
　沸湯瀑日曬乾棗尹喜内傳曰神仙多以
　棗宴賔也淨水亦佳設淨水因昔唐追封
　太上老君爲祖也憲宗幸廣平苑夜坐于
　軒睹眞武降現威容立于雲際帝炷香躬
　問奉祀天曹儀範眞武降言𤑔香者可達
　誠誠非香則不能達于穹蒼也酌水者能
　滌穢炁一切清淨皆由此生故供養不可
　無水也語畢帝謝眞武昇天矣乃元和元
　年八月初八夜半降唐禁中故事也觀此
　豈上聖所欲哉我當表誠遵此
位列有三志純于一
　位列有三者遞歲三月三日玄帝宴聖父
　聖母於瑶池玉洞天報答誕生之辰香一
　炷燭二枝淨果棗湯當設三位分志純于
　一者餘諸降日只用設一位分香燭果湯
稽首禱告無願不從
　凡禱正念者上聖無不從人所請啓聖記
　云宋朝仁宗皇帝因轗軻問詔命道士洞
　神法師王伯初庭對休咎事於登壇日燒
　化御封心詞俯伏出神齎表達上穹翌日
　敷奏臣伯初昨趨昊極奏對罷朝迴至西
　天門葛將軍見報曰眞武已保明蒙玉帝
　御筆敕㫖賜延聖壽一紀帝悅賜御筆璽
　記贈眞武銜嘉祐二年正月日敕準寳應
　閣長生玄都殿賜銜也謹鋟于后降眞讚
　曰萬物之祖盛德可委精貫玄天靈光有
　煒興益之宗保合大同香火瞻敬五福攸
　從詔書伏以靈天肅正俯降塵寰通明護
　國定亂殊聖現前感應施惠救民顯照圓
　成所禱悉從是願所求皆有證心不但國
　王大臣道僧士庶一切有情能恭香火普
　及所意無不果遂以斯福善住世專事濟
　人承恩者庶廣不可思議今旣獲于聖佑
　於國於家豈擅忘於大道延福增齡永祈
　保祚除已行恩天下啓聖奏章一百四件
　並係功成正化謹就玉津園建其聖堂報
　答天鑑得蒙現足垂靈仍賜爲社稷家神
　崇遵眞武上聖宜可授玄初鼎運上清三
　元都部署九天遊奕大將軍左天罡北極
　右垣鎭天眞武靈應眞君奉先正化寂照
　圓明莊嚴寳淨齊天護國安民長生感應
　福神智德孝睿文武定亂聖功慈惠天侯
　右准敕宜令祀授龜蛇贈封施行其龜蛇
　二聖銜注在本經前祛妖攝毒之句下也
然乃靜思虔誠誦其神呪
　然者道指也靜思處靖廬坐也虔者慤誠
　者信誦者念其者斯神者神明叩齒誦呪
　呪者蓋以聲發禦邪虚皇經曰身垢不淨
　以世水洗之心垢不淨以法語洗之或自
　首罪亦自洗也
北方玄天杳杳神君億千變化玄武靈眞騰
天倒地驅雷奔雲隊仗千萬掃蕩妖氛雷公
侍從玉女將軍鬼神降伏龍虎潜奔威鎭五
嶽萬靈咸遵鳴鍾擊鼓遊行乾坤收捕逆鬼
摧斬魔羣除邪輔正道炁常臻急急如元始
上帝律令
　按紫光經云此神呪出神寳君祕書也
太陰化生水位之精虚危上應龜蛇合形盤
遊九地統攝萬靈無幽不察無願不成劫終
劫始剪伐魔精救護羣品家國咸寧數中末
甲妖氣流行上帝有敕吾故降靈藏揚正教
蕩邪辟兵化洽黎兆協贊中興敢有小鬼欲
來現形吾目一視五嶽摧傾急急如太玄律
　
令敕
　按行道品經三洞大法九品第九曰神呪
　能驅除疫癘掃蕩妖氛蠲却精邪最爲第
　一也
太上說玄天大聖眞武本傳神况妙經卷之三





太上說玄天大聖眞武本傳神呪妙經卷之四
　　　鄽人方田子佩昇玄内教籙陳伀集疏
妙行眞人曰功德之妙顯應之因幸以竊聞
頓開迷懵其有蠻夷之輩愚蠢之人耳縱得
聞心無所信設有果報可示一言
　眞人已得扣知玄武修身功著德行明妙
　顯靈應化隨因成就一切歸依含靈人也
　又乃攝問愚蠢之人蚩蚩䜙䜙蠻夷之輩
　嚚頑不達豈敬天地誰信神眞然各有條
　例報之有不信重玄武者其報何若哉
紫微大帝曰雖云愚蠢必識炎凉縱處蠻夷
須知苦樂
　大帝捷證去妙行之疑曰炎熱凉寒苦愁
　樂喜且誰人不識知歟於是世人歲月迍
　邅太上先遣胡老君同角亢氏房心尾箕
　行化東方九夷之國羌老君同斗牛女虚
　危室璧行化北方五狄之國氐老君同奎
　婁胃昂畢觜參行化西方六戎之國越老
　君同井鬼柳星張翼軫行化南方八蠻之
　國傖老君同魁𩲃𩵄䰢魓𩳐魒行化中央
　中原之國禮記曰五方之民然則語默不
　通嗜慾不同則各有安居和味宜服利器
　旣爲物中之靈豈不知識苦樂炎凉者哉
　如到此地者必懇謝上眞也霑恩者豈忘
　奉祀
信則神魂清爽
　信則者能誠行五常法則也自然神心清
　潔魂意爽明矣元君曰人有一善心定體
　安虚皇天尊曰人有一善百神俱泰目人
　有者因暗循而果穟況千善萬善必躋大
　道矣
違則禍患縈仍
　違則者是非義而動背理而行者也因惡
　稔至期禍患縈仍旋繞困重而頻遭矣大
　帝造慈略警此之八報也世有勤奉玄帝
　香火者則灾隨電散福逐雲生
致使富乏兒孫
　人間五福一曰壽二曰富處富地者福矣
　無子孫者孟子以爲不孝之罪昔華封人
　請祝曰願堯君壽富多男子堯不願祝育
子不肖如無位同舜壻也子亦如之襌位
臣禹揚子曰螟蛉之子殪而逢蜾蠃祝之
曰類我類我乆則肖之矣速哉七十子肖
仲尼也且以堯舜事比之足可見之孫事
聽上帝命元君曰人宿世有五十善得見
世子孫繁息立九百善者世生賢聖也應
運經曰大道鼎分西方曰佛名南無常觀
自在境立普門願從人所請欲設復世人
禮拜供養求男生男求女生女況玄帝及
三茅眞君亦從人所願豈不聞王植朱牧
之事因乎按啓聖記皇佑年間冀州觀察
使除殿前檢校王植妻壽昌郡君焦氏見
後園石榴樹一枯枝煙發以水沃化成圓
光現眞武焦氏拜扣凡塵賤骨幸得遭遇
上眞降救度兒身也妾聞終身無嗣大爲
業賤眞武遽降慈㫖曰遇吾釋願汝之誠
感也可候來年三月三日祚眞觀内與汝
一子焦氏拜謝竟失聖跡歸白夫主迤𨓦
至期夫婦同詣是觀炷香於稠人中忽逢
一子兩手拽定王植焦氏約六七歲云無
　父母植引歸教養自然聰敏作親面奏恩
　澤仁宗宣問知卿無嗣植一一具奏來因
　上賜名王淵許越國長公主爲親武舉及
　第册寳充附馬都尉賜宅又啓聖記饒州
　樂平縣人朱牧登仕版處政公平居鄉謙
　謹一生恭勤眞武香火自念無子適七月
　七日聖降夜妻云纔夢一道士自袖出碟
　盛棗一枚飼我曰天錫仙人棗也令我吞
　之味香透體牧齅果異香徧室矣至來年
　誕一男子就名天錫五歲記誦聰敏七歲
　名播四方承神宗詔宣天錫登殿試誦經
　史百家並無訛舛又能捷對御題上悅賜
　承務郎及買書金幣三司看詳朱牧神童
　亦爲國家祥瑞漢相陳平曰我多陰謀道
　家之所禁忌吾世則廢矣乎自知致富貴
　地乏子孫也按保嗣章嗣續衰微者宜贖
　命放生解之也
貧多子息
　原憲曰吾聞無財者謂之貧孔子曰貧而
　無諂顔曾之謂歟且顔回亞聖智曾參大
賢人尚墮于身貧之報而況有諂乎貧多
子息者乃宿尤也天文洞章曰生遇困窮
無所依託復有寃家會遇作諸眷屬日月
憂惶共受貧薄遭逢凍飢一時難以解釋
但息惡念不生怨意是名内和必可速離
諸障漸圓成也若憎妬不息墮入惡趣矣
趙起感夢録云一夕夢後妻前夫尚書員
外郎李庶到起家再拜求謁曰幽府今責
吾定罪日訖只今託生七帝坊窮巷内劉
家作女身也吾聞渠家其貧猒多子欲殺
吾難復人身矣言再三曰痛哉辭謝訖揮
涕哭而出也起覺語妻范氏亦云如斯夢
意黎明急訪劉家果生一女將沉溺于水
中命在須臾趙起贈金救李庶脫溺死之
地也大抵貧富倚伏天理變更誰能測之
試且以吾一鄉觀之不十年間貧富反覆
子息增損又何嘗無聚散乎凡有識之士
常樂貧奉正候造物自成矣按啓聖記載
宣城有閭民唐坦者家多子息安貧守分
度其生也唯季子唐憲承接祖宗家堂眞
　武奉祀香火未嘗私替忽值冬雪霽遇一
　窘客出一銅像坐相眞武來投憲賣償價
　贖之迎歸家舍香湯刷洗其垢淨乃是眞
　金約重五十餘兩憲忌收價不登述情捧
　納入官本州正剗刷上供錢帛就具因由
　併進續據朝廷回降劄子看詳金像眞武
　自進入内院光明圓赫顯是異瑞仰宣州
　支撥省庫錢五百貫給付唐憲充折金價
　憲請領歸家均付兄弟忠愈願等子姪各
　營生業不日皆爲富厚之第憲捨自己分
　財重新建造太極觀殿答謝眞武佑賜也
　大抵貧窘之人常事當隨分受今生之報
　況寒谷亦自然有春氣到日也
或男值兵戈而殞命
　男正位乎外尚忠良盡其道而死者正命
　也棄忠良逞猛愚者必當逢兵戈殞殁則
　死非爲正命也禮天官曰良兵良器以待
　邦之大用故知兵本人立干戈兵器也史
　律詩云兵者聖人所討强暴平亂世奈何
　外有四夷寇擾國境内起猖獗叛亂邦疆
大抵數也皇天無親惟德是輔耳老子曰
樂殺人者不可得志於天下矣胡不聞王
顯陳疇之事乎使相王顯淳化初年持節
知定州忽一道士破冠弊褐鬚若剛鬛口
角至耳詣公廳刺謁乃自稱曰吾管轄酆
都觀公事昨準上帝牒下蕃魂二萬名吾
今未與收入死籍在公殺不殺宜自擇公
若果殺雖名彰勳重天曹反减公壽十年
顯謂强人不聽怒叱之逐出未幾契丹有
兵侵入邊境獵梁門寨對壘乆之適天雨
雪疲困兵乆公乗彼無備坌兵夜擊之擒
敗卒次日戮於築京觀側計首級二萬顆
顯方悔悟事追不復及奏朝廷蒙重賜褒
詔除樞相不旬日果暴卒啓聖記曰宋朝
户部尚書陳疇出除越州忽承詔宣再令
赴闕事涉頗疑疇躬詣乾明觀登眞武殿
炷香禱籤獲黄眞君第四道辭意良雅呼
夏禹廟祝鬻籤楊昉詳斷昉曰公必當建
旄節討東北鬼路猖獗之事此籤非吉兆
也去則應在百二十日主定惡死公忌令
　昉勒伏狀繫獄姑候其驗疇至闕庭果授
　鄆州持節安撫領兵馬都鈐轄事出討齊
　州虎頤山獗黨軍劫何清等事疇纔接兵
　夜遭寇突罄騎蒼荒墜一崖塹無計支持
　忽電破暗睹一披髮神人仗劍招疇不覺
　同騎俱存于路漸而黎民得回坐營再約
　日戰清等伏擒疇具因敷奏一端詳節及
　繳狀保眀楊昉籤斷三省看詳特賜楊昉
　精藝一官按月給俸充夏禹廟香火事朝
　廷遣中使降御香下乾明觀章醮啓謝眞
　武顯靈神休也是樂殺人者立見促壽而
　死疇於死地而生太上曰又枉殺人者是
　易刀兵而相殺也
或女罹婬孕而傷生
　女正位乎内慕清潔則閨門肅正也孔子
　家語云男子二十而冠女子十五許嫁然
　後道合化成惟命之端夫婦者義屬天倫
　父父子子也不謹行藏亡禮義欺暗室蕩
　女嫠婦通私情以偷期爲事女子迷惑私
　意交通懷孕偷生設殯隨之不懼罪福不
畏惡報或臨生時多方狙詐圖絶人謗似
此非一況官刑有禁禦男女無别之醜以
防淫亂之奔又或有主婢私通婢懷娠妊
其子育不育聽主母意及不與將理産身
而亡非惟主母墮罪育主亦同或者又猒
多兒女輒輕棄之然則世綱可逃暗中報
寃鬼責漸至豈不聞穎娘與王堯臣女孕
事及紀可信女誡世乎有穎娘者衒婬憂
孕復厭子多暗自殞胎屢矣又復有孕亦
用藥觸之血遂洞下伏枕六年若楚萬狀
一日家人明見數箇提孩在牀挽撮琅然
叫聲曰索命事穎娘方絶按普州記紀可
信一女小名曰引鳳偶病入冥經日而還
魂告其父曰兒初被二吏押入一城兩畔
數處庭落門上皆有牌額及見一所門内
無數罪人男子縛抱出火銅柱婦女壓卧
大炙鐵牀衆多牛頭馬首之卒持㦸監押
纔赴者苦聲悲慘兒不忍觀聞遂問立吏
答云此償生前尚婬傷生之報也又拘兒
行至一殿見殿中坐一王者左右紫袍牙
　笏班從殿下俄頃押至衆多荷枷婦女各
　被嬰孩扯捽有寃聲云索命事王者詰由
　不輟須臾皆斷結訖兒聞送還生人道骨
　肉聚散貧窮困苦分裂絶嗣婬穢之報紀
　可信聞依語書爲世誡矣啓聖記載舒州
　金部員外郎王堯臣親生一女未婚若妊
　二年不産恒令二婢伺察奸邪女忿其恥
　奔園自縊忽聞有聲自空叱曰女子未可
　枉𢬵其命婢聞馳救解繩將歸公聞諤訝
　召靈仙觀道士陳居巽具因申禀家堂眞
　武間女忽自附神通說己過前身乃是藥
　婆暗貨毒藥與人打胎枉殺貴命有此罪
　咎上帝震怒罰我今身受耻辱之報毒氣
　衝塞心腹若孕今得遇上眞脫自縊死免
　墮他趣言訖而甦堯臣即醮謝眞武之恩
　警播於世生神章曰夫人得還生於人道
　濯形太陽驚天駭地貴亦難勝於爾何負
　而乃肆殺之棄人及厭多生也
常出入於訟庭
　老子曰知常曰明不知常妄作凶謂巧詐
也頻凶訟出入公庭者不無欺凌願强勝
耶孔子曰聽訟吾猶人也必也使無訟乎
大抵官清廉乃能决曲直予奪一定兩訟
伏矣若是不廉不智棄法受賂引縱頑民
猾吏結交使諸屈者銜寃莫伸也惜其不
知一法一律天曹地府水司皆主之陰考
陽治刑政一以貫之反報無毫分差矣翊
聖降言曰盡力事君政事謹勤濁財勿顧
邪事莫聞整雪刑獄救療人民動合王道
自爲吉人積愆爲咎必有沉淪　　福記
雲吾被攝入冥司偶見同邑人郁丙荷枷
二吏拘之泣訴吾曰縁我生前曾强侵鄰
家張先空地三尺成簷溜水溝矣張先在
世屢訴不行事乆湮没今在陰司訟我我
今伏辜矣此情無由通達我子我子流落
建昌張先子亦徒陜府且幽冥路隔今幸
君還煩賜一言之重拉吾兒速割還地庶
吾得决不然永繫于此也福果還魂特與
决之聲播於世矣啓聖記載蔡州百姓錢
舉誣親弟爲異姓財産數萬不與均分結
　賄官吏弟訟不伸經御史臺檄下許州差
　通判徐沂往蔡州置獄鞠勘間被推司楊
　仲和受舉賕裝點公事將干證人朱惜姐
　供狀换弄爲非沂鹵莽失究科朱惜姐臂
　杖十三斷絶無辜矣沂任滿磨考䶗䶚不
　行因就天慶觀命道士裴君叟投詞保助
　轉官自更闌焚詞伏壇至四鼓方興君叟
　謂徐沂曰吾到三天門見北極大帝領眞
　武入奏公斷蔡州錢舉公事不當遽蒙㫖
　曰徐沂心詞只留在此恐金籙召問汝奏
　對必有差大恐不便吾即便回之沂聞大
　懼未幾乃卒時推司楊仲和驚怖辭吏棄
　財施貧造善勇於改過財盡鬻籤日糊其
　口命終尸解眞武收録充東嶽麻溪注禄
　主簿事達聖聽敕封楊仲和號悟本府君
　就許州建祠令人享敬矣比之以曲爲直
　刑加無辜乃是違法徇情惹健訟者滅親
　壞教豈不畏天地眞司輒言上帝降罰至
　時看君如何逃乎
每沉淪於苦海
每者事事也沉淪者行藏汨没也苦者自
煎熬也海者喻日生無窮世事也兀洞玉
曆章曰苦海喻之火宅而牽世人貪迷執
著魍徒相結不知劫會惟樂衆樂卒無定
安火乃燧人所出化爲炎苦之海佛說四
相受縁愛愛縁生生縁老病死是煎熬之
苦出没膠擾浮沉曰寰海太華上人曰以
利返之以高下之以前後之以貴賤之以
衰盛之不執不著不貪不慾人能奉行乗
渡波涉湍之筏也清淨經曰衆生所以不
得眞道者爲有妄心旣有妄心即驚其神
旣驚其神即著萬物旣著萬物即生貪求
旣生貪求即是煩惱煩惱妄想憂苦身心
便遭濁辱流浪生死常沉苦海永失眞道
碧虚子曰人爲一器俱屬塵中日烏月兔
交馳積成起滅天關地軸旋轉倚伏輪迴
悲夫世人放七情縱六慾務快身心貪嗔
癡殺盜淫生死難度豈思生前暗削禄家
遭横禍除年死後則業海潜地拘魂謝罪
懺云人間之北有大荒溟渤海其水腥穢
無邊中有酆都羅山上參碧落下入風泉
中置九幽立三十六大地獄專爲整雪死
魂生前罪戾其中所尊者北陰酆都大帝
總判刑名都司洎無間一十八大阿鼻地
獄及二十八宿治圄皆爲理寃之所獄中
草木甚於劍㦸猛獸玃擒噴煙吐火爍空
蓬勃晝夜不停獄官鬼吏忤執不慈拷掠
囚魂豈容情哉太上聽設地獄境界乃人
平生作業受報之地也啓聖記載眞武上
詣太清境朝謁本師太上老君告曰吾以
汝降伏天下妖魔清寧宇宙尚諸衆生競
赴輪迴經歷地獄汝當普度見善者以福
加之化惡者以善解之汝宜更修其果眞
武遵奉而作頌曰衆生造善與吾齊身我
登證果亦同好因說是頌畢跪辭回職府
乃垂世訓言夫欲修仙道先修人道人道
者恭謙美衆慈惠温良濟物利生欽心奉
節儉事親修仁義行方便强莫騁勢莫
恃憫孤寡垂慈念此人道也人道尚不能
修去仙道則遠矣
銷磨産業
　士得田供祭民農田養口賴四時造化五
　谷豐登雖一升一合之菽各有分受矣或
　者田園徧野倉廪盈溢尚生窺覬他人腴
　産墨子曰非無安居無安心也老子曰咎
　莫大於欲得應運經曰將來于世衆生昏
　沉不能知覺復欲遠求廣利强立世世豐
　厚子孫徧侵土地立棟成宇此謂修業以
　待其報也大抵恒産田禄天付限節多寡
　自然豈苟婪得哉應誣婦産業並屬恬昭
　罪氣洞管攝目爲貪廣罪削爾田宅之籍
　陽與銷磨産業也玄帝勸文恬惔身心災
　穢不生惜物究性自然無病明察賢愚蹇
　鈍自無光明照了俗縈决少人若空靈何
　謂實蹤往來來往氣騰之精雄雷威電世
　民皆見速報分明天空顯現勿昩本心莫
　多慳占孝憐骨肉和美同眷里朋如親少
　貪多戀救困施貧忠誠謹儉滌除頑塵昆
　睦和宴執淨守清神眀贊願壽益無虧子
　孫榮健生不遭苦劫之纏死决免冥鞠聲
　辯今日吾書普勸文願得瞻之兇邢免能
　録十幅貼諸方時疫瘟灾不敢現若愚瞋
　謗我之言拘魂直送酆都斂
耗散資財
　制命急務衣食最先必本資財活身潤屋
　莊子曰錢財不積則貪者憂廣求慳悋苟
　富而矣墨子曰非無足財無足心也孔子
　曰富與貴是人之所欲也不以其道得之
　不處也老子曰禍莫大於不知足又曰知
　足不辱虚皇經曰財爲患之本聚財如聚
　業財爲愛慾根能起一切罪多藏以其厚
　亡也惜其不知掠剩鬼使裴璞夢友人韋
　元方曰吾掌世人日用一飲一啄以至資
　財皆有所籍其獲有限苟過一物一鏹吾
　統鬼卒千萬皆與其掠之事屬酆都紂絶
　陰天總司主攝蓄非道之財遣發本洞鬼
　卒託生其家俟期與耗散矣按佑聖經保
　命眞人曰不以心妬賢恐天之禍不以輕
　父母恐天之怒不以毁謗聖恐天之灾不
　以貪非利恐天之損不以損於人恐天之
　墮不以害於人恐天之報玄帝垂降格言
　矯妄求榮名譽不揚剋剥至富子孫遺殃
　行恩布德福禄來翔寡慾薄味壽命遐長
　毋欺暗室毋昩三光正直無私赤心忠良
　天地介神明衛旁延生度厄必濟時康
蓋縁自咎故獲斯因
　太甲曰天作孽猶可違自作孽不可活
此神將所在獰妖縮首邪道遁形
　凡有建立玄帝聖像殿堂境域所在及所
　所在在筵設影像之家有妬福獰妖聞眞
　司則自當縮首或興灾邪道睹旄從則無
　不遁形
是以奉之者福逐雲生灾隨電散
　詩曰昭事上帝聿懷多福翊聖訓曰加香
　虔答於高穹守性鍊伏於己體如能躬謹
　時有自然福慶相逐感瑞氣生矣瑞氣者
　一曰慶雲見爲喜氣生福之先鍾爲五福
　百福俱臨爾體福者於事緊遂順者謂之
　福北斗經曰五方降眞炁萬福自來并并
　者合輳也又曰削落三灾九厄保見今眷
　屬安寧書曰惟天降灾祥在德度人經曰
　萬灾不干神明護門雷霆兵吏常隨行府
　殄散灾異
汝因懇問吾故泄機陳道紀於微源使天民
之巨慶言雖簡要欲汝曉明非乃至人祕之
宜也
　大帝語妙行果有宿因而今懇問耶夫道
　紀者乃授度之年載也用證玄武微妙源
　流也信奉者名天民受巨慶莊子曰人有
　脩者乃今之常有恒者人舍之天助之人
　之所舍謂之天民按上清眞訣云人生於
　世不知修道與草木飛走無殊者謂之凡
　人也凡人之中了然覺悟起心修道欲求
　長生者可習此簡要經㫖則妙行及我等
　皆可易曉明此義莊子曰不離於眞謂之
　至人荀子曰明天人之分可謂至人也非
　能明豈謂至人如昔韓元壽精思入室誦
　經不專一旦天火焚屋經飛上天於九十
　年中元壽化爲木精矣況今人輕授受之
　報當如何哉



太上說玄天大聖眞武本傳神况妙經卷之四
















太上說玄天大聖眞武本傳神呪妙經卷之五
　　　鄽人方田子佩昇玄内教籙陳伀集疏
眞人曰妙用之理可得聞
　　行又審玄帝妙用至理不可思議處而
　爲諸大衆眞請示功因也
大帝曰昔永壽元年上元之日
　昔者言往時事因也北極中天紫微大帝
　於上元日陪從元始御駕八景聽法是日
　上命遣將殄魔至中元日昊極詔下就紫
　微殿陛册封勞勳矣永壽龍漢乃上天中
　天年號上元中元二節日其實則一年中
　事矣
元始天尊於八景天宫向五雲座上
　於者是幸居也向者乃陞對也于時元始
　大天帝駕離玉清聖境所幸東北大霄遣
　五老天君特命召諸天上帝赴是闕聽演
　度人經道言昔於始青天中碧落空歌大
　浮黎土受元始度人無量上品夫始青八
　景泛太靈洞華三陽九眞太一之炁結成
　五色瑞雲師子玄座元始登此座也
與三十六天上帝
　與者善待也是時昊天玉皇上帝總領先
　上中天三帝洎四方三十二天上帝並詣
　丹墀各各嚴肅整班朝禮度人經載元始
　天尊當說是經周迴十過以召十方始當
　詣座東方八天太皇黄曾天帝太明玉完
　天帝清明何童天帝玄胎乎育天帝元明
　文舉天帝上明七曜摩夷天帝虚無越行
　天帝太極濛翳天帝南方八天赤眀和陽
　天帝玄明恭華天帝曜眀宗飄天帝竺落
　皇笳天帝虚明堂曜天帝觀明端靖天帝
　玄明恭慶天帝太焕極瑶天帝西方八天
　元載孔昇天帝太安皇崖天帝顯定極風
　天帝始皇孝芒天帝太皇翁重浮容天帝
　無思江由天帝上揲阮樂天帝無極曇誓
　天帝北方八天皓庭霄度天帝淵通元洞
　天帝太文翰寵妙成天帝太素秀樂禁上
　天帝太虚無上常融天帝太釋玉隆騰勝
　天帝龍變梵度天帝太極平育賈奕天帝
　中央四天昊天金闕玉皇上帝先天聖祖
　長生大帝上天紫微天皇大帝中天北極
　紫微大帝
七十二福地眞人
　宰玄壇仙官也按度人經云元始符命時
　刻昇遷諸仙職者每發眞念以利世人也
　分掌山川之間秉録籍上朝則贊眞度仙
　是諸眞官旋行典儀惟地肺福地眞人爲
　班長統衆朝現地肺山福地眞人蓋竹山
　福地眞人清遠山福地眞人安山福地眞
　人石磕山福地眞人東仙源福地眞人青
　嶼山福地眞人郁木坑福地眞人赤水山
　福地眞人丹霞洞福地眞人君山福地眞
　人桂源福地眞人靈墟福地眞人沃州福
　地眞人天姥岑福地眞人若耶溪福地眞
　人金庭山福地眞人馬嶺山福地眞人鵝
　羊山福地眞人洞眞墟福地眞人清玉壇
　福地眞人天光壇福地眞人洞宫福地眞
　人陶山福地眞人洞靈源福地眞人三皇
　井福地眞人爛柯山福地眞人勒溪福地
　眞人龍虎山福地眞人靈山福地眞人泉
源福地眞人逍遥山福地眞人閤皁山福
地眞人始豐山福地眞人金精山福地眞
人東白源福地眞人鉢池山福地眞人論
山福地眞人毛公壇福地眞人雞籠山福
地眞人桐柏山福地眞人平都山福地眞
人緑蘿山福地眞人彰觀山福地眞人抱
福山福地眞人大面山福地眞人虎溪福
地眞人辰山福地眞人馬跡山福地眞人
德山福地眞人藍水福地眞人玉峰福地
眞人天目山福地眞人商山福地眞人張
公洞福地眞人魚湖洞福地眞人中條山
福地眞人司馬海福地眞人綿竹山福地
眞人甘山福地眞人隗山福地眞人金城
山福地眞人雲山福地眞人武當山福地
眞人太和山福地眞人女几山福地眞人
少室山福地眞人廬山福地眞人西山源
福地眞人南田山福地眞人抱犢山福地
眞人惟諸天上帝皆永臨天位也應諸福
地眞人各聽玉帝輪排差除職任也考續
治政行事得失仍聽升退者也
無量飛天大神無極長生大聖金童玉女九
鳳八鸞侍衛於輝光羅列於左右
　無者不可也量者度也極者至也謂不可
　度侍從中數矣且諸天闕庭下陪駕侍御
　職事曹僚局司威儀濟濟矣飛天大神乃
　從輦策駕之官掌儀鑾法物等事按大戒
　經云昔人能通戒行精進不退轉者即與
　證明作清信之士果滿命終特補充天中
　勇猛飛天大神長生大聖者乃三省總轄
　之臣紀三界進修功籍按玉晨藏筌云下
　元學人輪迴疾疫若心離塵昩種種堅固
　神通慧極法光神光慧光沖霄而入眞常
　之道天仙拜迎帝命入宫補儲天官之位
　主理生籍金童者安鄉亭侯之職如凡世
　給事中丞按漢天師家傳云子房子淵並
　佐太清宫童子侍奉老君玉女者應傳命
　儀淑之品如凡國嬪御命女之類也按混
　元經又以玄炁結成雲閣吹嘘感召靈符
　化光金童玉女執節持幢鳳鸞乃靈禽也
　出自南海丹穴女沭二山中九鳳者九隻
　爲一成號九鳳祇應三清合九九八十一
　隻動成九韶應玉清上清太清之樂八鸞
　者八隻爲一列號八鸞八八六十四隻列
　八脩之舞協洞眞洞玄洞神之範二禽形
　高八九尺身羽彩發光輝曲終舞罷環列
　諸天侍衛左右
八音自響衆聖咸欣
　八音者謂八卦形器之韻自響者因靈風
　鼓瑟騫林發聲唯三境九霄有無量自鳴
　天樂之妙出于琳琅寳樹枝葉之間皆自
　合宫商節奏妙泛石磬軋玉之響妙泛鼔
　鼗坎革之音妙泛笙簧艮匏之韻妙泛簫
　笛震竹中聲妙泛柷敔巽木之擊妙泛琴
　瑟離絲之鳴妙泛壎𪛊坤土之調妙泛饒
　鈸兑金鍠錚靈寳經曰瓊府巍峨境森扶
　藹華騫靈風泛洞響可保無窮年蓋此妙
　樂嘹喨自然之音最能利益於聆者使正
　性全眞也是會莫不咸欣其美哉
嚴聽天尊說至眞之妙法
　嚴聽者大衆悚聞談演也夫至眞妙法乃
　是洞玄中乗開度天中九眞之祕典也此
　教總一十二部秩目曰第一靈和部第二
　靈寳部第三通神部第四無量部第五集
　仙部第六内祕部第七至眞部第八進善
　部第九鍊精部第十生户部第十一官圖
　部第十二銷魔部已上部目共計八萬四
　千卷元始並授玉晨大道君永祕玄都玉
　京天臺之内也洎三十六天中其文具足
　矣於是名山洞府海嶽仙官雖有所修者
　唯但聞篇目豈獲斯乗足備耶況下土士
　民探賾乎今降流于世者乃出第二秩靈
　寳開圖之妙經也應運經載西域老曰大
　底衆妙不過一門若夫世人内應陰之運
　度外體陽之剛柔推以五常授之一炁於
　此門中知其漸處乃得神炁降息神巳降
　息百魔潜傾是爲靈法諸炁皆平炁平而
　息四大一清此爲鍊化而爲大寳也
肅清道炁繞無上之玄元
　肅清者乃謂至道嚴淨之炁也故澄清開
　光結爲神化之主洞訣流貫上通上清下
　兼洞神乃謂繞無上玄元也按靈寳開圖
　經載元始以靈寳祖炁交始青之炁主御
　天地鬼神滋榮世間生炁抱魂結鍊營護
　太和浹下元生人耶于時元始乃命天眞
　皇人紫筆圖記將恢大教慈惠流芳而接
　學人也按西域老曰上玄下微應運璿璣
　華房都領炁紫宫集神威此乃謂歸眞之
　要道透玄之户牖若太上士初登靈寳始
　扣玄宗須引而導之此法應機當求復捨
方妙理之研精
　方者謂靈寳妙理方法也元始天尊爲衆
　開擴微詮萬聖皆得研究精極左仙翁釋
　靈寳誥法靈寳本炁始一混然太虚源流
　昇降諸天致靈洞渺輔翼衆仙飛祥鬱秀
　度品惠圓以神降集乃法道先以炁停息
　乃合自然
俄天門之東北
　祖炁開化九霄之境列三十六天也上極
　無上曰大羅三境之天乃都天也都天東
　北門之間乃號曰太霄八景始青天中也
　元始常於此天中演說靈寳大法此境乃
　覆下方東北變野鬼路之上也按說度人
　上品妙經時萬聖俱詣始青天中受元始
　度人無量上品也
七聲大震十目齊觀睹下界之寃魔結衝天
之穢氣衆眞默爾大道寂然
　七聲者謂凡間喜怒哀樂憂怨思七情之
　聲也無辜刑祝號呼籲天加以慘毒悲切
　上驚天聽諺曰人間私語天聞若雷斯乃
　謂大震也時在會者十目齊觀于下界四
　生歷劫交變身命運氣内外數窮焉禮記
　曰十目所視十手所指其嚴乎謂情切也
　故十方衆同心默而哀爾羣生矣仰惟大
　道元始至尊乃寂然不動感而遂通也按
　靈寳懺曰時元始上帝遂放神光下照乃
　見是六天魔鬼寃家等衆陣行凡間勾連
　世人亡過七祖死魂結成阿黨恣橫流行
　兇殺伐互相殘害晝夜不分血屍狼藉
　怨氣哀聲化爲黑毒衝天光
時妙行眞人問所由於元始旣敷妙法合集
殊祥是何異因於此輒冒可垂奥㫖以解衆
疑
　時者乃妙行未知當時祥異所由也故發
　此問惟思分别元始乃萬天所尊無上法
　王位也旣敷演妙法常能開度一切和合
　殊祥也縁何却有此異因輒冒干元始御
　前妙行疑之至請紫微大帝可垂釋過去
　奥㫖以解今會中大衆之疑
大帝曰下元生人皆禀至道受氤氲之清氣
以扶衛於赤身
　一切有形凡軀皆屬下元三炁君主也各
　禀靈寳至道自然氤氲之氣流行降浹扶
　衛造化成男女赤身也按諸品經載靈寳
　始青之炁結元陽重三百八十四銖立命
　碧落空歌之炁貫經絡脉分應三百六十
　體骸大浮黎土之炁結化回黄轉白青赤
　構孕凝精元一黄演之炁結胞洞冥紫户
　之炁化胎長靈明仙之炁命魂碭尸冥演
　由之炁命魄五仙中靈之炁化臟高眞冲
　融之炁化腑高仙洞笈之炁化元眞靈化
凝之炁結革自然玄照之炁結岳玉清混
洞之炁化泥丸上清赤混之炁化絳宫太
清玄通之炁化丹田熒惑三炁降眞火入
心岀舌宰神炁温暖歲星九炁降眞木入
肝出目宰皮膚毛髮鎭星一炁降眞土入
脾胃岀口宰肌肉四肢太白七炁降眞金
入肺出鼻宰牙齒筋骨辰星五炁降眞水
入腎出耳宰津液血髓東方七宿炁主陽
明經南方七宿炁主太陽經西方七宿炁
主少陰經北方七宿炁主太陰經東斗蒼
靈帝君主筭西斗白標帝君籍名北斗七
政司其生聚南斗六司宰其動用中斗冲
靈大帝縻落萬神莊子曰人者繼天順地
序炁成形謂之物靈北斗經曰凡夫在世
迷𧨩者多不知身屬北斗命由天府有灾
有患不知解謝之門延福延生莫曉歸眞
之路致使魂神被繫禍患來鍾靈應帝君
降筆云當職禀玉帝大垂慈敕軫念蒼生
合使天下黎民起自丁巳歲中元節後各
互勸化醵財修設三界廣法明昌太平清
　醮一座者悉度末劫洪波蕩穢之界儀範
　恭請吾教徒侣法事宜宣太上延生之科
　誦經登壇拜表告地盟天靈應帝君督泰
　山府三司具名然後繳奏三天門下特與
　度脱劫運之名如此莫不眞爲樂也哉
今以劫運將終妖魔漸盛
　按業報經云每劫之初龍漢赤明也洞眞
　下化人懷道德多至長生劫中之世上皇
　延康也洞玄下化人漸散朴失道叛德末
　劫之時開皇運終也洞神下化人多澆浮
　少奉正眞差天帝紏之世遭開皇三劫也
　宋中上元甲子後入開皇七劫嗚呼末劫
　之時凶灾彌天耶多見日月蝕昏五星錯
　度六極咎罰四夷交兵火焚水漂旱蝗澇
　蠁隕霜雹凍地陷山崩蛇虎怪異淫刑苛
　虐人妖鬼魔疫癘夭橫總名劫報西華帝
　君曰且夫天地劫運否泰終絶谷應大象
　所歸各隨萬化所息運終復建劫絶復始
　蓋大象無極無窮惟濁世衆生應劫受諸
　輪迴或遭運劫或遭氣劫或遭外劫或遭
内劫或遭身劫或遭命劫若諸衆生本始
業深所造亦昩遇諸劫界是若苦海流沙
漂沉浩蕩終不得息劫至終時乃成永絶
化爲幽怨之氣昨慶元丁巳歲上元節天
垂降玉書下劍州梓潼神廟廟祝捧申屬
繳文奏行在據英顯武烈靈佐廣濟惠寧
王充金闕昊天檢校洞通眞先生九天開
化主宰梓潼靈應帝君張亞准奉三天門
下三宫使相關牒備丙戌歲三界靈享朝
會以元儀正下元事籍畢各辭訖時昊天
玉皇上帝駕御至上元太一宫出三天門
觀覽下方六合八紘無不周徧惟見怨氣
盤蔚寃聲哀號無辜籲天上徹宸聽玉帝
大垂慈㫖謂侍臣金闕御史大夫三天門
下平章事葛洪曰下方生靈上自權貴執
政下至郡縣寀寮嚴刑峻法厚賦重斂以
至强家巨室富商大賈一舉一措動以貨
賂爲急所行所向惟務財利是營酒食聲
色是御不顧道理口是心非行如狗彘父
母師傅内外親族輕棄傲慢富不恤貧貴
多忘賤婚娉先財貨交結趨世利强奪困
窮刻剥寒苦富者不貸貧者多至絶滅玉
帝命右常侍引詞章通事舍人王喬持節
詔玉清宫太師守紫微垣天樞院事尹喜
上清宫太師守紫微垣南極院事徐甲太
清宫太師守紫微垣北極院事張道陵紫
微上宫天皇大帝后土玄天皇地祇天地
水三官大帝四帥聖帝君天府修文郎兖
國公顔回地府修文郎河内公卜商水府
修文郎清烈公屈原迦葉尊者阿難尊者
賔頭盧尊者共一十八員旣至朝謁奏對
御座玉帝垂音命羣臣曰下土生靈將臨
末劫三教互忽爲僧道者多不顧戒行動
輒非理爲搢紳士庶者不遵敬周孔之業
爲官爵顯達者多生淫濫臟污及廣土生
靈循習倒行輕賤百穀嗜財如飢虎行毒
若炎火去正從邪習以成俗犯者不可原
赦卿等衆臣自丁巳歲朔一月一會天庭
稽考善惡仰靈應帝君同虚空界神先行
降筆布告下方城隍社令仍牒東嶽泰山
　府永爲定制委舉意司見報司速報司曰
　加嚴察遞申天府如有不循不悛不加敬
　信之域量犯與報疾疫旱蝗雷電暴風卒
　雨隕霜雹凍傷殘百穀耗乏地財四夷交
　侵刀兵戰陣地陷山崩蛇虎縱横及遣魔
　鬼託生其家破傷基業覆滅親族如能改
　節勵行遵從太上感應篇言不犯諸罪目
　者别與轉禍爲福故兹降筆各宜知悉三
　天門下三宫使相牒九曲鳳凰山靈應帝
　君故牒施行
唯從邪道
　失仁義禮德之所修者類
不省本源
　忌父母師友之訓恩者類
樂奉邪神
　樂淫祭亂神要副情懇者類
諂求餘福
　諂諛禱怪力祈妄福者類
昏迷沉亂
　昏酒與迷色恒失紀者類
貪慾剛强
　貪非財棖慾氣剛强者類
不義
　損彼利己者之類
不仁
　暴物凌人者類
不忠
　姦能不盡心者類
不孝
　罔親害教者類是按靈寳混元救苦經元
　始天尊曰吾觀冥府罪魂乃是積劫以來
　至于今日在世爲人造罪種種不省本源
　貪饕疾妬暗損他人安樂自己爭財競氣
　好戀酒色損失神氣蕩散元眞不孝尊長
　不忠君主欺凌卑小舉意慢人造罪千種
　天官攝問斗君追魂送下九幽受其痛苦
　罪輕者化生六道罪重者永無出期縱復
　人身豈獲福禄哉
今爲六天魔王五府瘟曹不以尊卑枉致傷
害或老或少或女或男未盡天年徒違人世
本非死限故使魂孤怨恨上衝盤結不散此
之暴卒寔可悲哀
　按洞淵經云人間北方有酆都山水府大
　洞之旁列六宫號六天也六大鬼魔王所
　主乃太陰天君外六曹也六曹小吏合有
　三十六萬皆異狀殊形兇惡醜怪本暴逆
　之氣凝結爲體周流太虚也若人一念正
　眞持誦此六宫名號常生敬畏者乃感六
　天善開魔王保舉削除罪名生死受賴獲
　福無窮也若人一念邪慾乃召六天惡開
　隨人所犯輕重悉以六疰五瘟與報罰也
　第一天紂絶陰洞休明總陰洞陰宫專管
　酆都刑名寃獄生前罪戾令世人虚耗蕩
　散資財二天泰殺諒事洞元司重正司靈
　宫專收攝天下狂橫兇暴遊魂蕩魄今世
　人運命蹇滯功名官爵退失三天明晨耐
　犯武城洞統仙昇靈希宛宫專掠世人福
　禄賢聖凡人棄世魂魄先經此洞受事四
　天恬昭罪炁洞正眞邵靈宛司宫專掌瘟
　疫死喪灾火鬼怪銷磨世人田宅陰抽陽
滅口舌官患五天宗靈七非洞雲樓玉紀
明元宫主眷屬不睦夫婦乖違離背分張
及鰥寡等事六天敢司連宛屢洞崇靈赤
映雲曲宫專滅世人已出男女及懷胎孕
主子母俱殁爲繼嗣事夫所謂五府者乃
五嶽山府也各立瘟曹案按正一傳云五
府瘟神禀五行不正之氣動出億萬周流
人間嘘毒嘯禍東行號魔王西行名外道
南遊稱鬼帥北征呼鬼王中國號瘟神也
泰山府東嶽主者天齊仁聖帝所主管雜
病事劉元達衡山府南嶽主者司天昭聖
帝所主管瘟疫事張元伯華山府西嶽主
者金天順聖帝所管瀉痢事趙公明恒山
府北嶽主者安天元聖帝所主管暴汗寒
瘧事史文業嵩山府中嶽主者中天崇聖
帝行病司四案李公伸狂魅赤眼案鍾士
季掌腫瘍案范仲卿掌酸痟案姚公伯顚
狂五毒案各遣瘟卒遞歲四時變故春月
隨百鳥喧鳴司録人禱詛夏月詐亡過家
親假骨肉扇禍秋月附五部土公爲伏龍
　宅禁冬月隱五姓墳墓邀故氣攻食正一
　傳云諸部瘟曹收留社廟陰鬼甲馬常萬
　數徧行九州回喪車部死尸每伺隙人誤
　罹之故横流毒炁殺人老少男女壽不得
　盡其天年徒賴死違人世皆被三官右府
　籍之不得更生遂致魂蕩無依結聚孤憤
　衆多怨氣蔚翳不散元始同衆聖羣眞一
　睹斯惡豈不悲哀羣生命遭劫運乎北帝
　經曰劫末之時三天正炁漸消六洞故炁
　頓長致使人鬼不分邪正無别幽囚之炁
　於是而出自一而生從北而起以一生二
　慘怛之氣相仍二以至三邪魅之氣纏惑
　而復化四妖淫之氣浸湮妄流入人經絡
　攻心伐腎損肺枯肝脾胃黄雲不凝元陽
　黑白相背是以六天邪魔乗勢來侵八部
　瘟曹恣橫流毒唯修善之人形同劫界命
　不墮於凶亡矣


太上說玄天大聖眞武本傳神呪妙經卷之五
太上說玄天大聖眞武本傳神呪妙經卷之六
　　　鄽人方田子佩昇玄内教籙陳伀集疏
妙行眞人上白
元始衆眞矜彼衆生何縁度之
　妙行白紫微矜彼方事時元始前衆眞以
　何神用釋之
天尊乃叩齒一通流光萬里北方命召太玄
將軍剪戮衆妖救度羣品
　大帝證答以元始天尊垂憫萬類生死劫
　會未分之際當擬剪戮衆妖救度羣品者
　急故叩齒一通也謂道發一炁而生萬物
　也流光萬里者謂天光敕發安鎭威用也
　北方事北極紫微令遵行保制劫運之命
　也唯召太玄將軍上朝玉清聽元始告命
　而誅戮妖氛故運一而果全其萬彙也
眞人曰不審此將而以何縁位鎭北方威降
下鬼掃蕩妖氛
　妙行未全審此又問太玄將軍果能威討
　下方妖魔乎
大帝曰此神未開造化先禀神靈易號假名
度人濟物不伐其善不矜其能荷其玉帝封
爲玄武
　大帝旣聞妙行深請故陳造道本因之答
　昔太朴未判時天地混其體日月否其輝
　八卦隱其神當斯爲未開造化之際也玄
　帝本炁果在其中矣故謂之先禀神靈也
　其詳註見在本經前八十二次變爲玄武
　之句下矣知易號假名應化下土度人濟
　物也故玄帝凡一出世興益教宗普濟物
　命博施利生行道人間而不自伐積成聖
　功而不自矜其惟道長也按元洞玉曆西
　華帝君曰昔壬癸分于太清以立次元之
　象運于水宫而源之水爲上善而非善己
　故得與天地一同而長且乆利于萬物而
　弗自利流渡萬物而弗自渡萬物昏塞染
　著無所不滌名曰備衆廣法也若諭於修
　持之道而以初進學功譬之其圓乃可速
　成也惟玄帝在幼時神靈施用妙于壬癸
　功感三天賜詔自飛昇日除太玄元帥事
　又能清寧天地荷昊天玉皇上帝敕荐封
　玄武大將軍
眞人曰焉得此將而往下方咸度羣品免遭
橫死亡者解脱存者康寧
　妙行歷問金闕叩齒流光便爲命令焉得
　此經徑臨受禍之境爲討罰及安鎭乎
天尊以飛符召之
　紫微大帝以上言爲答也元始洎出制命
　乃號飛揚隱語之敕也其文乃本經中鎭
　天魔神呪是其辭義也凡持此呪誦聲一
　出期會玄帝大信謂之速召法也
此將玄武蒙詔神兵從行至不夜之丹墀
　丹墀乃殿陛也玄帝奉詔赴太霄八景闕
　庭混洞赤文章云九光之炁結成九霄不
　夜之天也
睹强名之大道
　老子曰吾不知其名字之曰道强爲之名
　曰大故稱元始號大道也
作禮長跪稽首進言今日何縁蒙符特詔慈
顔幸睹妙㫖何歸竦伏軒墀俯膺令命
　是時玄武朝謁俯俛拳拳伏胸遵聽用命
　也降筆實録云元始說法於玉清聖境天
　門震闢下睹惡氣衝突彌塞天光乃命玉
　皇上帝降詔詔北極紫微令紫微大帝遽
　辭八景御座即准奉昊天敕㫖玉牒有命
　備坐曰陽則以周武伐紂平治社稷陰則
　遣玄武收魔間分人鬼
天尊告曰吾觀下界怨氣衝天大衆咸驚高
眞兢愍卿之往彼吾則欽哉玄武於是奉命
　大帝倣元始玉音也按元洞玉曆紀至五
　帝末乃上天龍漢二劫下世洪水漸息人
　民始耕生靈方足衣食乃其殷紂主世淫

　心失道矯侮上天日造罪愆惡毒自横遂
　感六天魔王引諸鬼衆肆諸凶釁傷害無
　辜怨氣盤結上衝太霄靈寳道前衆聖高
　眞咸驚兢愍思念濟此業也衆睹太玄玄
　武至奉聖命元始上帝撫喻曰大道宜有
　付託吾欽之哉上遂賜金甲玄袍皁纛玄
　旗準敕降下方收魔也
辭天回光反照披髮跣足降龜躡蛇
　太玄元帥秉水帝之符以清澄濁以正伏
　邪矣按應運經曰於後世值立魔成華崇
　綺致使惡道日增月盛是故衆眞哀愍衆
　生昏迷沉亂不見元始惟思邪流以棄正
　教太玄奉命解纏釋縛慧施萬物津梁一
　切普使見道名曰回光反照上元按降筆
　實録上帝命玄武曰卿可當披髮跣足躡
　踏龜蛇
仙仗雷奔天丁翊衛俄於倐欻徧彼乾坤翦
酷毒之妖魔捕恣橫之瘟疫幽魂生界苦病
離痾人鬼分離寃家解脱黎民安泰國土清
平
　啓聖記云魔鬼行營駐劄于東北徧野噩
　仙山間乃鬼道中也按降筆實録云太玄
　元帥與六天魔王戰於洞陰之野是時魔
　王以坎離二炁變爲蒼龜巨蛇化現方成
　元帥以神力攝歸于足下鎻鬼衆於酆都
　大洞人民始安宇宙清肅按太平經載眞
　君受元始符命神光寳書統領天丁收天
　關地軸二魔王忽一見如鼇蒼龜其形五
　變一現萬丈巨蛇其形三變眞君騰空歩
　乾踏斗化千丈大身揮魁𩲃之劍衝折二
　魔各斂形狀龜如拳五寸蛇如鞭三尺和
　合併體被眞君躡踏之謹顯二魔變相蒼
　龜一變色若金光甲縫蒼青二變色如碧
　玉甲縫含金三變色若蒼黄甲紋光青四
　變色如碧緑甲縫含銀五變龍首鼇身出
　紫金光甲間碧玉巨蛇初變狀若金色鱗
　如赤丹次變體現青碧色鱗絡金線䌔末
　變首如螭龍身色蒼黄鱗間金玉元始天
　尊說眞武經曰統領六丁六甲五雷八威
　齊到下方七日之中天下妖魔一時收斷
　人鬼分離寃家解散尚書載武王戊午日
　兵濟孟津甲子日大破朝歌亦七日克商
　誅紂平治社稷散鹿臺財發鉅橋粟天下
　黎民方得安泰於是國土清寧皆賴中天
　紫微令天官大帝遵敕暗宰其替否耶
玄武再睹天尊具言道力功成事遂濁降清
昇
　玄帝以義戰仁討事遂再朝玉清具奏元
　始
却返祥光復還本位
　降筆録云玄帝凱還清都面朝金闕元始
　告曰卿在太初先天之前本北方五靈玄
　老太陰天一紫炁之化乃萬象之根今經
　二千五百年合還本方歸根復位於是元
　始乃命玉皇上帝頒降玉册拜北極右勝
　府事至是歲中元節日紫微殿宣示玉册
　誥寳也妙行因得聞紫元君授玄帝之法
交乾布斗
　交乾布斗者玄帝本事也乃紫微館修經
　眞官當顯揚正教交乾者用日德之新也
　布斗者行中極之道也故德之與道則無
　思不伏按杜天師總龜集太上第二次遣
　玄夷蒼水使者下授禹王姒氏旣受之克
　勤于邦而盡力乎天下溝洫之事揚雄法
　言曰昔姒氏以治水土而巫者傚禹今之
　道術始名曰禹步也是故往聖之法非今
　之巫覡苟且詐踐之事乎輕舉尚招天罪
　其詳見經首奉祀儀範内
激坤指罡上佐天關
激坤指罡者一名躡地紀飛天綱之法也
會造化生殺之權發天關轉運之機顯道
導之施德得之是以大則廓清宇宙小則
保庇兆民昔自中古禹王併受持遵教行
之道能攝伏天下獰蛟猛獸魑魅妖魔及
凶惡異類荼蠱諸毒驅斥出極外之地然
後開導江河引之川流納歸于四海天下
黎庶從此各安其居也激坤者乃躡地紀
之法也當履順倒返三匝共得九跡乃結
成元壇法席像坤道厚載之容我也謹當
持念建壇神呪神之聽之罔不來格呪曰
乾尊燿靈坤順内營二儀交泰六合利貞
配天享地永寧肅清應感元皇上衣下裳
震登艮興坎順離明巽主兑生虚歩龍驤
天門地户人門鬼路衛我者誰昊天明主
今日禹歩上應天罡鬼神賔服下辟不祥
所求如願應時靈光急急如太上律令敕
指罡者乃飛天綱之法也當立壇心以左
右手掌循點指節至五斗罡位彈吹炁騰
像璇璣華蓋之覆我也訣目以左手俱藏
五指甲曰都天大法主印右手平持劍鋒
各方念呪敕水噴之呪曰吾以月洗身以
日鍊眞日月佐形二十八宿與吾合并千
灾萬禍逐吾水清急急如太上律令敕誦
呪至敕字揮劍鋒指東南高處以口收吸
神霄玉清眞炁存口呷取盂中淨水噀之
旣成壇席猶慮兇惡潜用穢污之蠹或饜
誤法主衣物者准天條合行懲治標目洞
天刀支地心刀支祛惡人刀支金刀支木
刀支水刀支火刀支土刀支破寇賊刀支
斷瘟鬼刀支斬蛟龍刀支降七魔誅二鬼
刀支破五苦八難九横除百病刀支且如
惡人來加害者當搯左手小指第三節主
殺伏渠兇本人頗覺受殃也再搯右手小
指第三節主其生放縱其去也名曰祛惡
刀支目也别有經㫖兹不盡載蓋此實奥
妙之階梯是元眞之門閥如有行持志士
臨壇獲到一切兇異妖怪不祥之類如是
哀盟宜恕一次不可妄意輕設此壇慢易
誅戮鬼神恐墮法主陰德耳所註禹歩不
　敢施語當達者因化于未悟故舉之應諸
　初學姓名未曾拜師保奏入天籍者不可
　冒舉之也
而作呪曰
　此呪乃玄帝本事大神呪也作是呪日在
　魔營上建九跡綱界上佐天關飛罩六合
　八紘掌握决勝乃持此呪一遍威令大行
　即就七日之間盡伏六天羣魔
太初太易
　太初溟涬無有無名太易起初有一未形
無象無形
　道本無象混合自然德本無形造立元根
莫知重濁
　範圍未化莫知其矩重濁凝甚降積爲止
孰辯輕清
　彌綸未分其規孰辯輕清高澄積陽成天
吾於混沌
　玄帝介然果先天地於混沌時化象分瑞
分其昏明
　虚危藹秀坎離眞精副除日月分其昏明
天得以健
　天得一炁乾健昭回晶明焕列晝夜經緯
地得以寧
　地得一炁坤順寧容固中至靜乃載無窮
民得以養
　人倫抱一禀協沖和少私寡欲年劫乃多
物得以萌
　萬物不匱因一發萌生端莫竭交應流行
邪得以正
　邪陰衆雜其類異同太玄之一咸正宗風
神得以靈
　神明得一變化自然靈通廓達洞照無邊
三才之内
　天地統一元氣無形人達元識通徹内明
萬類咸亨
　邦君得一萬姓咸亨昆蟲草木各遂其生
大道旣散
　道先太極天地之根散爲萬物皆賴生成
仁義乃興
　天德大德陰陽柔剛號今刑德起置行藏
禮樂旣作
　三典五禮節約人倫樂制旣作九變示淳
姦邪斯行
　外窮内衰棄禮離樂暴慢姦邪斯行苟作
六義或失
　君臣混雜父子無序夫婦乖違六義失處
四民有爭
　四業尊士次農工商各不專藝爭妬誇强
上不寬恕
　帝紂亢暴道缺法圯不爲寬恕危國忘畿
下不忠貞
　媚主崇虎嬖臣費伸刑增炮烙紊亂莫忠
或魔或鬼
　罰有六疰妄出癘鬼兇從至處横禍不已
或妖或精
　天灾地害現妖起氛百穀不成遺烈爲瘟
恣横荼毒
　人兇恣橫餧茶逞欲埋蠱饜勝使人壽促
干擾生民
　左道妖術移猖發祟干擾生民邀求非利
全家染患
　陰謀切害交報赴刑身染惡稔全家患仍
累歲刑名
　累年積月不遵仁義忠孝全虧陰譴陽治
財物耗散
　無名財物潤屋豈乆一旦耗散子孫莫守
骨肉伶仃
　天倫骨肉誰欲輕分伶仃有似禽鳥暫羣
性命枉逝
　輕逝性命因自孽多一死之後墮落鬼魔
灾禍相縈
　三灾六害豈枉相縈降罰臨爾罪惡貫盈
穢雜之氣
　互傷物命肥口充腸豈知雜穢翳昩三光
上達天庭
　劫運終際衆惡相刑七聲呪詛籲達天庭
天尊有命
　元始慈造廣方便門乃命玄帝普救羣倫
令吾安平
　玄帝准敕普福含生三元男女咸會安平
有妖皆剪
　若有精妖非時發沴違其號令捕至當剪
無鬼不烹
　無名鬼物輒敢崢嶸興殃邀祭獵至須烹
瘟疫之吏
　八部五瘟司禁兇人無許縱毒横害良民
束手服膺
　敢不遵者輒逞凶獰捉縛束手枷拷鞭膺
鬼精滅爽
　廟貌神鬼輒肆猛烈停藏妖精一例勦滅
邪魔摧傾
　魔守鬼職黨邪不應太玄兼知犯者摧傾
吾有十億烈士
　太玄元帥統攝英雄雨師風伯電母雷公
　甲庚兩將八煞天罡六甲大神社令城隍
五千萬兵
　太玄秉職都督諸營總管兵馬五千萬兵
天上天下
　騰天倒地保護黎民典司内外降魔制神
從吾降昇
　揮纛鼔從昇降不停保天佑地覃恩及人
拒吾者滅
　有王衮拒玄帝聖訓而立見滅也衮登仕
　路酷食鼈鱔每任所决責吏從須索此物
　充饍衮妻子奉祀眞武香火常勸絶猒物
　衮不聽一日除駕部鎭邢州獨赴任所忽
　患苦心疼晝夜呻吟觸目無奈耳聞聲呼
　索命衆鼈鱔并來嚙身俄一披髮神人至
　仗劍叱退衮甦無恙知是眞武救護任滿
　還鄉寫道經一藏拾入延福宫答謝天曹
　遽蒙朝廷詔充國子司業衮乗舟赴京於
　汴岸遇一道士相曰公赴闕必拜修撰也
　恐加史閣檄充庚辛方幹宜辭免可不然
　則壽禄俱絶餓死雪中骸骨不收矣衮怒
　叱其相士忽失之衮至闕果賜御史天章
　閣待制奉命入西域因出言諷蕃君李萬
　全反遭耻辱國辭歸却畏本國刑典至界
　首誘從人奔羊山值天雨雪連綿壓于巖
　穴之下乆乏火食間見眞武垂空責曰衮
　爾於汴岸拒吾言今奈何歟衮方思之追
　悔何及漸幽囚餓死而滅
奉吾者生
　如孫誠之信奉玄帝臨死地而復生誠之
　刑部員外借補翰林侍讀充奉使西域道
　過鳳翔路遇一布衣士謁之曰公莫奉使
　西蕃乎斯職非公命禄之權去必遭驚衆
　必受罪公欲度厄急須奉念吾師眞武名
　號當獲天年壽限矣吾昨亦承國恩今除
　仙職見掌三羅山玉峰瓊壺洞龍潭公事
　鍾進明也特來報公耳言訖忽不見誠之
　思惟直至西鄙入赴蕃君李希靜宴偶示
　一題曰日月出東還没西七字句誠之竟
　無可對蕃君怒令囚執縛之旣脱驚惶遭
　辱玷國及還朝廷刑加當誅誠之正迫懼
　間念眞武聖號數遍俄頃中書省門下白
　劄子趕至看詳孫誠之理合誅戮照得曾
　路遇神人鍾進明預言吉凶事顯是國家
　妄規重職聖㫖體此特賜免罪别降㫖下
　鳳翔府起建鍾進明祠堂塑身白衣儀相
　敕封善導安寂仙君之號永顯助國之美
　誠之信奉而得釋死重生
惡吾者辱
　世多有無知等輩以惡觸玄帝者身口過
　犯招辱矣如梓州姦民馮蟲大高邵郎游
　行兒其三人結黨狎海鄉曲一日鬻卦魯
　遷家遭此三人於香火眞武前求籤辭意
　不吉便出詬語惡駡而去自後夔涪二州
　連强盜劫掠富家財物殺死命官楊助教
　捕吏無由敗獲時尚書刑部侍郎張世明
　爲安撫出給賞榜召諸色人告首於限節
　日忽遽聽前有魯遷告訴作過人是梓州
　馮蟲大高邵郎游行兒等同捕吏至梓州
　龍興寺側俱擒之押上夔府遷忽不見其
　盜獄具牒移關梓州唤上魯遷關賞遷不
　就供狀繳連云本家祖傳三世貨籤度日
　惟供養眞武雖是馮蟲大等曾到本家求
　籤辭不吉惡駡上聖而去遷實不曾離家
　告訴公事是的夔帥一見狀體量事情保
　奏于朝三司看詳若非眞武陰相又豈能
　敗獲累官害民之獗黨賞合給七分付魯
　遷作贖香資馮蟲大等所犯付市曹碎屍
　惡辱得豈不敬信乎報應甚速
敬吾者榮
　如狄青之恭敬感玄帝降威附體助得身
　榮也青汾州西河人少隷鄉書手勤恪眞
　武香火寳元初年夜遇一神授黄金白衣
　乃聞陜西用兵志欲往禱眞武籤吉方行
　至延安府投中散直參經略範仲淹一見
　知是異材差充指使職事迎拒敵趙元昊
　二百萬寇兵累戰累勝戎將咸呼青曰北
　方天神將耶聲達招討韓琦之聽遂論列
　保奏狄青續承朝廷詔宣一行指使廖導
　等二十八名使臣赴闕日許披介胃木刀
　同詣嘉德廣鎭殿舞見跨馬陣列仁宗御
　覽其數内一人光煒上下馬前有龜蛇戲
　躣于地時參政宋庠方奏俄失光像聖㫖
　問狄青適列於何位青奏對稱㫖敕擢馬
　歩軍都指揮使仍討西鄙其趙元昊聞風
　納款請和之蠻寇儂智高發亂兩廣亦復
　克平詔除樞密判宣徽院天下兵馬鹽鐵
　公事享壽五十尸解追謚武襄公因生前
　敬奉眞聖身殁名顯
禮吾者壽
　如吴元嗣信禮玄帝感一門皆壽也元嗣
　家第世居揚州江都白沙村務農葉爲生
　業每歲冬序祭饗三界答謝神祇恩佑偶
　遇泰州道士唐慶餘踵門縁化齋糧見吴
　宅用師巫鋪設天曹位號與凡神混列一
　例以血食犧牲供獻慶餘乃謂元嗣曰公
　不聞中天有眞武逐月下降糾察人間善
　惡功過事若憑師巫葷祀反觸上界恐求
　福獲禍耶元嗣一聞回心諦信再命道教
　重建章醮及設齋日有雲遊道衆二十餘
　人暫到赴會道士陳伯陽稽首迎問來歷
　内一人答曰吾知此地造析天會方從無
　間來赴之及筵散而去遺一皁袍於座位
　上光芒閃爍異香芬然元嗣跪禮捧藏自
　後聖節根括老人唯吴元嗣一門百歲以
　上者八人内吴琬百一十四歲歩履輕健
　俱臨御宴視聽皆不衰太守陳叔平詢及
　履踐因依具奏朝廷特賜吴琬一宫建旌
　表門閭顯其孝義禮而壽也
非吾者薨
　世禄權臣不信非毁玄帝降言誠訓如評
　論爲虚誕之說者報昭惡疾而薨也如陳
　之翰佐僞閩王延政臣聞南唐烈祖李昇
　欲侵福建之地提兵已直臨邊忽然退師
　回班閩主聞奏涉疑特遣邵鏜持書過國
　通問其故南唐回書答曰孤昨躬提兵到
　邊境日見雲際神人隊仗迎揖與孤自稱
　曰吾乃閩山仙源都土地昨承恩主眞武
　遣令迎諫大王止可罷兵獲吉免使生靈
　陷諸塗炭且閩主世業未終至庚午化歸
　儷極況福建境土不當大王所有言訖其
　神辭退孤乃休兵故也醮答眞武拜章之
　夕明獲儷極之解乃周後火運宋主南面
　殿額也閩主覽及書畢乃會百官共議講
　和唯邵武軍節度使陳之翰諍諫不從擅
　遍王意曰國家大業豈憑陰空誕語誑惑
　遂上策永不與南唐講好請舉兵討之翰
　退朝至家無何下馬若狂自叫錯敗毁靈
　空之德俄頃失聲七竅迸血而惡薨也
吾有此令
　玄帝立誓理治將來太玄科格無物不該
人鬼咸聽
　人遵正道滅除罪愆鬼無害人脱謫升遷
急急如太玄律令
　疾速回念依如告行太玄主一至神至精
　作用蒙泰練育華英律令統紀度拔衆生
攝
　兼權三界須臾邇遐持惡録善止攝姦邪
　所註顯驗始以近世人事引而證諸並纂
　出啓聖奏章人皆頗知矣有遵不遵玄帝
　經呪訓銘誡勸格範者報應形于方册分
　明矣況玄帝誓人鬼咸聽之句以示生死
　兩途惡福之因事屬太玄天曹玄天大聖
　統領神仗同日月星斗之照雷電風雨之
　化甲庚日直將誥制人身中尸魄八節炁
　候神紏序人方寸善惡總諮訣北極帝命
　報應出右勝府司作善者降之百祥慶流
　後代子孫爲不善者降之百殃遺烈衰絶
　嗣續雖未見伐愚者妄以爲幸免一旦禍
　期將至其惡趣無不歷尚玄帝慈愍猶賜
　解釋啓聖記曰凡有宅舍每被古墓喬林
　孤魂滯魄應干等物歲乆成精依草附木
　滴血放火抛石擊門與夫山河社廟之神
　或結集精藍私立香火及師巫座席去處
　互興妖孽橫求人家祭祀欺惱衰敗應黎
　民有此邪祟干犯者莫非崇敬眞武香火
　即獲正眞永鎭羣魔而納嘉祥門庭清淨
　矣
爾時妙行眞人
　爾時者謂說如是一段本傳因縁畢也妙
　行眞人因修地本多行提拔開示未悟引
　進學人虚皇天尊曰子未生時混混沌沌
　本無一物視聽不得與眞常會無有明相
　孰爲妙行又曰精心苦行絶世所欲不興
　妄想無有著以氣鍊神以神鍊形形神俱
　妙體入自然斂萬法歸於一身散一身而
　化萬景不滯有無永絶生滅是名眞人
無量飛天神玉
　無量說者乃飛天騎吏一時隨侍赴會莫
　得較其數目也飛天神王者五老帝君受
　任主職也飛天下觀晝夜無閑生神章曰
　總括天仙雍和萬化撫料蒼生
眞仙大衆
　靈寳定觀經曰延數千歲名曰仙人正陽
　眞人曰仙遷五種鬼仙人仙地仙神仙天
　仙楞嚴經曰修仙有十一曰地行仙二曰
　飛行仙三曰遊行仙四曰空行仙五曰天
　行仙六曰通行仙七曰照行仙八曰道行
　仙九曰精行仙十曰絶行仙大抵於道有
　功爲人有行功行滿足超居洞天便得效
　職列爲仙官若又於天地有大功於古今
　有大行從此漸進仙階昇擢歷任三十六
　洞天及於八十一陽天超入虚無自然之
　境名曰眞仙
聞是說已踴躍作禮讚歡功德祕録琅函
　紫微大帝談演洎終則星眞仙曹咸皆跪
　辭起而同聲頌玄帝功德之美想惟巨録
　琅函封進太清太極宫中遵依玄科四萬
　劫一傳於下土至人奉行乆矣大帝復證
　此經則曰太上必授於謫仙傳於人世耶
　果賜漢張徵士流行也
後有謫仙傳於人世
　勵生譴殺太上之意也後有者自中古以
　來是也夫謫仙者謂獲上帝所譴眞士也
　遭罰留形墮于凡世再蒙上帝特赦然後
　輕舉矣姑陳一二張天師因殺鬼過酷謫
　留十年西晋許眞君不祭祖先犯貪殺逆
　罪譴留一紀漢天師家傳云質帝本初元
　年丙戌歲眞人欲徧經治山徙閬州雲臺
　山築室纔居四十九日忽聞空際天樂嘹
　喨端簡瞻禮見是太上老君導從徘徊久
　之不下俄一吏傳命曰道陵據子之功業
　合充九眞上仙之位縁爲汝入蜀收鬼幽
　獄不合擅興風雨驅馳星斗役使神祇震
　蕩山川殺氣翳空非好生之德上帝敕譴
　汝且留凡塵故太上今不肯近汝眞人悚
　聽又承一使者呼道陵曰敕命下元主者
雪汝罪戾矣特賜汝三八謝罪滅黑簿超
度玄祖靈文眞人拜受聖駕方興眞人再
回居鶴鳴山南斗經曰太上第三度降臨
荐授經籍千軸皆修行之要道將傳付有
道者令生身受度使永劫長存於桓帝永
壽二年眞人將諸品經籙印信並付長子
衡囑曰仰後世世一子紹吾之位非吾家
宗親子孫勿傳衡承襲畢三年内至九月
眞人復往雲臺山九日停午上昇矣衡於
靈帝光和二年己未歲隱居彭州陽平山
傳法授之長子魯魯徙漢中南鄭城居至
獻帝乙未歲魏公曹操兵克城弟張衛遭
戮魯降辭不受裂地之封於建安末年以
祖法付長子滋無嗣弟盛携子昭成南游
江東吴孫權之境至上饒郡登龍山之巓
見祖眞人遺風丹穴井竈尚存遂結廬於
麓居焉歲丁巳聞魏明帝睿已破蜀祖眞
人家藏遭焚昭成奮形還蜀承接伯父滋
法位而歸於孫皓甘露元年甲子歲建正
一玄壇于居址之處將祖傳諸品祕法符
　籙傳度四方開度學者於品籙階内有玄
　天眞武無上將軍祕籙從人參請也
志道之士稽首奉行
　志道之士謂果能奉行互相勸勉見聞者
　是也按此經之風教乃先倫化君臣父子
　夫婦兄弟朋友之五等效心盡信而無虧
　理者得自然心淨神爽洞曉蒙泰二卦之
　宗趣功德昭著者多矣此實常明之教法
　豈得有淪滅哉雖然遭焚於魏及蕩散於
　西晋則必有隱眞之士口口相傳翻爲數
　本則各自有授受總說眞武之因其義則
　大同小異也今並行於世間目曰玉筍傳
　西晋惠帝元康年間道士黄輔眞君傳出
　北斗眞武經東晋成帝咸和年間道士季
　文華受紫虚元君所傳紫光經出清虚洞
　王眞君傳太平經天師寇謙之回授北魏
　太武帝紫微神呪靈寳大有自然神兵護
　國消魔品眞武經見唐玄宗時有蘇眞人
　傳中出也經云老君於上皇二年三月八
　日在紫微上宫說虚危二宿託精應變聖
父玄母始姓三炁結成大塊至建申之月
坼卵分形長五百丈眞武因地經抱朴子
太極眞人口傳㫖意類本傳經訛處說虚
危二宿託精於廣靈宫化爲大塊建申之
月上七日卵坼之事頗涉疑且曰不知誰
爲父母者也莊子曰寓言十七巵言日出
之謂歟且夫天文位乎上人文位乎中不
可得而增損者自然之文可以化人也玄
天大聖眞武本傳神呪妙經乃漢天師張
道陵親遇太上老君下授經籍之本玉虚
師相眞武實録大羅天上清七寳紫微宫
天機都承㫖神應惠元董眞君編降授道
士張明道眞君曰玄帝玉册乃上天秘書
非中下二界所聞今於玄都請録下命實
録序金闕昊山檢校洞上仙元皇純一張
眞人序曰太古先天之書不降中下二界
祕於紫微上宫玄都之府萬劫一傳豈率
易可知哉是以玄帝事跡在先天之前莫
得知其涯際而中界眞宰欲談者皆杜口
難窮深以拳拳況下土士民焉可道聽而
　途說今非上卿凝神藥簡洞達祕書岀於
　自然自得之學焉使普天率土昭知玄奥
　如是則果知仲尼釋迦上卿不待宗師自
　得至妙乃可究其廣博旣聞實録頒降名
　山刊諸簡册不敢默觀自拃謹熏香成序
　以紀其先謹序价夙生多幸值昌流布續
　集以上天祕書如是則不無分别姑列則
　不滅照心也請誦持者隨其所受功德俱
　不可思議並感虚危内篆助其圓成水火
　精神降臨昭著不惟玉簡題名太清有分
　更生而必能福之矣



太上說玄天大聖眞武本傳神呪妙經卷之六





