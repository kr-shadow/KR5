#+TITLE: 列仙傳--劉向
#+DATE: 2016-06-11 12:26:52
#+SOURCE: github.com/kanripo/KR5a0306 master c68d3197                
列仙傳卷上海六
　　漢光禄大夫劉向撰
　赤松子
赤松子者神農時雨師也服水玉以教神農
能入火自燒往往至崑崙山上常止西王母
石室中隨風雨上下炎帝少女追之亦得仙
俱去至高辛時復爲雨師今之雨師本是焉
　　眇眇赤松　飄飄少女　接手翻飛
　　冷然雙舉　縱身長風　俄翼玄圃
　　妙達巽坎　作範司雨
　　　寧封子
寧封子者黄帝時人也世傳爲黄帝陶正有
人過之爲其掌火能出五色煙乆則以教封
子封子積火自燒而隨煙氣上下視其灰燼
猶有其骨時人共葬於寧北山中故謂之寧
封子焉
　　奇矣封子　妙禀自然　鑠質洪鑪
　　暢氣五煙　遺骨灰燼　寄墳寧山
　　人睹其跡　惡識其玄
　　　馬師皇
馬師皇者黄帝時馬醫也知馬形生死之診
治之輒愈後有龍下向之垂耳張口皇曰此
龍有病知我能治乃鍼其唇下口中以甘草
湯飲之而愈後數數有疾龍出其波吿而求
治之一旦龍負皇而去
　　師皇典馬　厩無殘駟　精感羣龍
　　術兼殊類　靈虬報德　彌鱗銜轡
　　振躍天漢　粲有遺蔚
　　　赤將子輿
赤將子輿者黄帝時人不食五穀而噉百草
花至堯帝時爲木工能隨風雨上下時時於
市中賣繳亦謂之繳父云
　　蒸民粒食　孰享遐祚　子輿拔俗
　　餐葩飲露　託身風雨　遥然矯步
　　雲中可遊　性命可度
　　　黃帝
黄帝者號曰軒轅能劾百神朝而使之弱而
能言聖而預知知物之紀自以爲雲師有龍
形自擇亡日與羣臣辭至於卒還葬橋山山
崩柩空無尸唯劍舄在焉仙書云黄帝採首
山之銅鑄鼎於荆山之下鼎成有龍垂胡髯
下迎帝乃昇天羣臣百僚悉持龍髯從帝而
升攀帝弓及龍髯拔而弓墜羣臣不得從
望帝而悲號故後世以其處爲鼎湖名其弓
爲烏號焉
　　神聖淵玄　邈哉帝皇　蹔蒞萬物
　　冠名百王　化周六合　數通無方
　　假葬橋山　超升昊蒼
　　　偓佺
偓佺者槐山採藥父也好食松實形體生毛
長數寸兩目更方能飛行逐走馬以松子遺
堯堯不暇服也松者簡松也時人受服者皆
至二三百歲焉
　　偓佺餌松　體逸眸方　足躡鸞鳳
　　走超騰驤　遺贈堯門　貽此神方
　　盡性可辭　中智宜將
　　　容成公
容成公者自稱黄帝師見於周穆王能善補
導之事取精於玄牝其要谷神不死守生養
氣者也髮白更黑齒落更生事與老子同亦
云老子師也
　　亹亹容城　尃氣致柔　得一在昔
　　含光獨游　道貫黄庭　伯陽仰儔
　　玄化之門　庶幾可求
　　　方回
方回者堯時隱人也堯聘以爲閭士煉食雲
母亦與民人有病者隱於五柞山中夏啓末
爲宦士爲人所劫閉之室中從求道回化而
得去更以方回掩封其户時人言得回一丸
泥塗門户終不可開
　　方回頤生　隱身五柞　咀嚼雲英
　　棲心隙漠　却閉幽室　重關自廓
　　印改掩封　終焉不落
　　　老子
老子姓李名耳字伯陽陳人也生於殷時爲
周柱下史好養精氣貴接而不施轉爲守藏
史積八十餘年史記云二百餘年時稱爲隱
君子謚曰聃仲尼至周見老子知其聖人乃
師之後周德衰乃乗青牛車去入大秦過西
關關令尹喜待而迎之知眞人也乃强使著
書作道德經上下二卷
　　老子無爲　而無不爲　道一生死
　　跡入靈奇　塞兊内鏡　冥神絶涯
　　德合元氣　壽同兩儀
　　　關令尹
關令尹喜者周大夫也善内學常服精華隱
德修行時人莫知老子西遊喜先見其炁知
有眞人當過物色而遮之果得老子老子亦
知其奇爲著書授之後與老子俱遊流沙化
胡服苣勝實莫知其所終尹喜亦自著書九
篇號曰關令子
　　尹喜抱關　含德爲務　挹漱日華
　　仰玩玄度　候氣眞人　介焉獨悟
　　俱濟流沙　同歸妙趣
　　　涓子
涓子者齊人也好餌术接食其精至三百年
乃見於齊著天人經四十八篇後釣於荷澤
得鯉魚腹中有符隱於宕山能致風雨受伯
陽九仙法淮南山安少得其文不能解其㫖
也其琴心三篇有條理焉
　　涓老餌术　享兹遐紀　九仙旣傳
　　三才乃理　赤鯉投符　風雲是使
　　拊琴幽巖　高樓遐峙
　　　吕尚
吕尚者冀州人也生而内智預見存亡避紂
之亂隱於遼東四十年西適周匿於南山釣
於磻溪三年不獲魚比閭皆曰可已矣尚曰
非爾所及也已而果得兵鈐於魚腹中文王
夢得聖人聞尚遂載而歸至武王伐紂嘗作
陰謀百餘篇服澤芝地髓具二百年而告亡
有難而不葬後子伋葬之無尸唯有玉鈐六
篇在棺中云
　　吕尚隱釣　瑞得赬鱗　通夢西伯
　　同乗入臣　沈謀籍世　芝體鍊身
　　遠代所稱　美哉天人
　　　嘯父
嘯父者冀州人也少在西周市上補履數十
年人不知也後奇其不老好事者造求其術
不能得也唯梁母得其作火法臨上三亮上
與梁母别列數十火而昇西邑多奉祀之
　　嘯父駐形　年衰不邁　梁母遇之
　　歷虚啓會　丹火翼輝　紫煙成蓋
　　眇企昇雲　抑絶華泰
　　　師門
師門者嘯父弟子也亦能使火食桃李葩爲
夏孔甲龍師孔甲不能順其意殺而埋之外
野一旦風雨迎之訖則山木皆焚孔甲祠而
濤之還而道死
　　師門使火　赫炎其勢　乃豢虬龍
　　潜靈隱惠　夏王虐之　神存質斃
　　風雨旣降　肅爾高逝
　　　務光
務光者夏時人也耳長七寸好琴服蒲韭根
殷湯將伐紂因光而謀光曰非吾事也湯曰
孰可曰吾不知也湯曰伊尹何如曰强力忍
詬吾不知其他湯旣克桀以天下讓於光曰
智者謀之武者遂之仁者居之古之道也吾
子胡不遂之請相吾子光辭曰廢上非義也
殺人非仁也人犯其難我享其利非廉也吾
聞非義不受其禄無道之世不踐其位况於
尊我我不忍乆見也遂負石自沈于蓼水已
而自匿後四百餘歲至武丁時復見武丁欲
以爲相不從武丁以輿迎而從逼不以禮遂
投浮梁山後遊尚父山
　　務光自仁　服食養眞　㝠遊方外
　　獨步常均　武丁雖高　議位不臣
　　負石自沉　虚無其身
　　　仇生
仇生者不知何所人也當殷湯時爲木正三
十餘年而更壯皆知其奇人也咸共師奉之
常食松脂在尸鄉北山上自作石室至周武
王幸其室而祀之
　　異哉仇生　靡究其向　治身事君
　　老而更壯　灼灼容顔　怡怡德量
　　武王祠之　北山之上
　　　彭祖
彭祖者殷大夫也姓籛名鏗帝顓頊之孫陸
終氏之中子歷夏至殷末八百餘歲常食桂
芝善導引行氣歷陽有彭祖仙室前世禱請
風雨莫不輒應常有兩虎在祠左右祠訖地
即有虎跡云後昇仙而去
　　遐哉碩仙　時惟彭祖　道與化新
　　綿綿歷古　隱倫玄室　靈著風雨
　　二虎嘯時　莫我猜侮
　　　邛䟽
邛䟽者周封史也能行氣鍊形煮石髓而服
之謂之石鍾乳至數百年往來入太室山中
有卧石牀杭焉
　　八珍促壽　五石延生　邛疏得之
　　鍊髓餌精　人以百年　行邁身輕　
　　寢息中獄　遊步仙庭
　　　介子推
介了推者姓王名光晋人也隱而無名悦趙
成子與遊旦有黄雀在門上晋公子重耳異
之與出居外十餘年勞苦不辭及還介山伯
子常晨來呼推曰可去矣推辭母入山中從
伯子常遊從文公遣數千人以玉帛禮之不
出後三十年見東海邊爲王俗賣扇後數十
年莫知所在
　　王光沈默　享年遐乆　出翼霸君
　　處契玄友　推禄讓勤　何求何取
　　遯影介山　浪跡海右
　　　馬丹
馬丹者晋耿之人也當文候時爲大夫至獻
公時復爲幕府正獻公滅耿殺恭太子丹乃
去至趙宣子時乗安車入晋都候諸大夫靈
公欲仕之逼不以禮有迅風發屋丹入迴風
中而去北方人尊而祠之
　　馬丹官晋　與時汗隆　事文去獻
　　顯没不窮　密綱將設　從禮迅風
　　杳然獨上　絶跡玄宫
　　　平常生
穀城鄉平常生者不知何所人也數死復生
時人以爲不然後大水出所害非一而平輒
在缺門山頭大呼言平常生在此云復水雨
五日必止止則上山求祠之但見平衣帔革
帶後數十年復爲華陰門卒
　　穀城妙匹　譎達奇逸　出生入死
　　不𢘆其質　玄化忘形　貴賤奚恤
　　暫降塵汙　終騰雲室
　　　陸通
陸通者云楚狂接輿也好養生食橐盧木實
乃蕪菁子遊諸名山在蜀峨嵋山上世世見
之歷數百年去
　　接輿樂道　養性潜輝　見諷尼父
　　論以鳳衰　納氣以和　存心以微
　　高步靈嶽　長嘯峨嵋
　　　葛由
葛由者羌人也周成王時好刻木羊賣之一
旦騎羊而入西蜀蜀中王侯貴人追之上綏
山綏山在峨嵋山西南高無極也隨之者不
復還皆得仙道故里諺曰得綏山一桃雖不
得仙亦足以豪山下立祠數十處云
　　木可爲羊　羊亦可靈　靈在葛由
　　一致無經　爰陟崇綏　舒冀揚聲
　　知術者仙　得桃者榮
　　　江妃二女
江妃二女者不知何所人也出遊於江漢之
湄逢鄭交甫見而悦之不知其神人也謂其
僕曰我欲下請其佩僕曰此間之人皆習於
辭不得恐罹悔焉交甫不聽遂下與之言曰
二女勞矣二女曰客子有勞妾何勞之有交
甫曰橘是柚也我盛之以笥令附漢水將流
而下我遵其傍採其芝而茹之以知吾爲不
遜也願請子之佩二女曰橘是柚也我盛之
以筥令附漢水將流而下我遵其旁採其芝
而如之遂手解佩與交甫交甫悦受而懷之
中當心趨去數十步視佩空懷無佩顧二女
忽然不見
　　靈妃艶逸　時見江湄　麗服微步
　　流盻生姿　交南遇之　憑情言私
　　鳴珮虚擲　絶影焉追
　　　范蠡
范蠡字少伯徐人也事周師太公望好服柱
飲水爲越大夫佐勾踐破吴後乗輕舟入海
變名姓適齊爲鴟夷子更後百餘年見於陶
爲陶朱君財累億萬號陶朱公後棄之蘭陵
賣藥後人世世識見之
　　范蠡御桂　心虛志遠　受業師望
　　載潜載惋　龍見越鄉　功遂身返
　　屣脱千金　與道舒卷
　　　琴高
琴高者趙人也以鼓琴爲宋康王舍人行涓
彭之術浮遊冀州涿(一作/碭)郡之間二百餘年
後辭入涿水中取龍子與諸弟子期曰皆潔
齋待於水傍設祠果乗赤鯉來出坐祠中旦
有萬人觀之留一月餘復入水去
　　琴高晏晏　司樂宋宫　離世孤逸
　　浮沉涿中　出躍頳鱗　入藻清冲
　　是任水解　其樂無窮
　　　寇先
寇先者宋人也以釣魚爲業居睢水旁百餘
年得魚或放或賣或自食之常著冠帶好種
荔枝食其葩實焉宋景公問其道不吿即殺
之數十年踞宋城門鼓琴數十日乃去宋人
家家奉祀焉
　　寇先惜道　術不虚傳　景公戮之
　　尸解神遷　歷載五十　撫琴來旋
　　夷俟宋門　暢意五絃
　　　王子喬
王子喬者周靈王太子晋也好吹笙作鳳凰
鳴遊伊洛之間道士浮丘公接以上嵩高山
三十餘年後求之於山上見栢良曰吿我家
七月七日待我於緱氏山巔至時果乗白鶴
駐山頭望之不得到舉手謝時人數日而去
亦立祠於緱氏山下及嵩高首焉
　　妙哉王子　神遊氣爽　笙歌伊洛
　　擬音鳳響　浮丘感應　接手俱上
　　揮策青崖　假翰獨往
　　　幼伯子
幼伯子者周蘇氏客也冬常着單衣盛暑着
襦袴形貌歲異後數十年更壯時人莫知世
世來誡祐蘇氏子孫得其福力也
　　周客戢容　泯跡泥盤　夏服重纊
　　冬振輕丸　作不背本　義不獨安
　　乃眷周氏　祐其艱難
　　　安期先生
安期先生者瑯琊阜鄉人也賣藥於東海邊
時人皆言千歲翁秦始皇東遊請見與語三
日三夜賜金璧度數千萬出於阜鄉亭皆置
去留書以赤玉舄一雙爲報曰後數年求我
於蓬萊山始皇即遺使者徐市盧生等數百
人入海未至蓬萊山輒逢風波而還立祠阜
鄉亭海邊十數處云　
　　寥寥安期　虚質高清　乗光適性　
　　保氣延生　聊悟秦始　遺寳阜亭
　　將遊蓬萊　絶影清泠
　　　桂父
桂父者象林人也色黑而時白時黄時赤南
海人見而尊事之常服桂及葵以龜腦和之
千丸十斤桂累世見之今荆州之南尚有桂
丸焉
　　偉哉桂父　挺直遐畿　靈葵内潤
　　丹桂外綏　怡怡柔顔　代代同輝
　　道播東南　奕世莫違
　　　瑕丘仲
瑕丘仲者寧人也賣藥於寧百餘年人以爲
壽矣地動舍壞仲及里中數十家屋臨水皆
敗仲死民人取仲尸棄水中收其藥賣之仲
披裘而從詣之取藥棄仲者懼叩頭求哀仲
曰恨汝使人知我耳吾去矣後爲夫餘胡王
驛使復來至寧北方謂之謫仙人焉
　　瑕丘通玄　謫脱其跡　人死亦死
　　泛焉言惜　遨步觀化　豈勞胡驛
　　苟不睹本　誰知其謫
　　　酒客
酒客者梁市上酒家人也作酒常美而售日
得萬錢有過而逐之主人酒常酢敗竅貧梁
市中賈人多以女妻而迎之或去或來後百
餘歲來爲梁丞使民益種芋菜曰三年當大
饑卒如其言梁民不死五年解印綬去莫知
其終焉
　　酒客蕭綷　寄沽梁肆　何以標異
　　醇醴殊味　屈身佐時　民用不匱
　　解紱晨征　莫知所萃
　　　任光
任光者上蔡人也善餌丹賣於都市里間積
八十九年乃知是故時任光也皆說如數十
歲面顔後長老識之趙簡子聘與俱歸常在
栢梯山上三世不知所在晋人常服其丹也
　　上蔡任光　能鍊神丹　年涉期頤
　　曄爾朱顔　頃適趙子　縱任所安
　　升軌栢梯　高飛雲端
　　　蕭史
蕭史者秦穆公時人也善吹簫能致孔雀白
鶴於庭穆公有女字弄玉好之公遂以女妻
焉日教弄玉作鳳鳴居數年吹似鳳聲鳳凰
來止其屋公爲作鳳臺夫婦止其上不下數
年一旦皆隨鳳凰飛去故秦人爲作鳳女祠
於雍宫中時有簫聲而已
　　蕭史妙吹　鳳雀舞庭　嬴氏好合
　　乃習鳳聲　遂攀鳳冀　參翥高㝠
　　女祠寄想　遺音載清
　　　祝雞翁
祝雞翁者洛人也居尸鄉北山下養雞百餘
年雞有千餘頭皆立名字暮棲樹上晝放散
之欲引呼名即依呼而至賣雞及子得千餘
萬輒置錢去之吴作養魚池後升吴山白鶴
孔雀數百常止其傍云
　　人禽雖殊　道固相關祝翁傍通
　　牧雞寄驩　育鱗道洽　棲雞樹端
　　物之致化　施而不刊
　　　朱仲
朱仲者會稽人也常於會稽市上販珠漢高
后時下書募三寸珠仲讀購書笑曰直值汝
矣齎三寸珠諧闕上書珠好過度即賜五百
金魯元公主復私以七百金從仲求珠仲獻
四寸珠送置於闕即去下書會稽徴聘不知
所在景帝時復來獻三寸珠數十枚輒去不
知所之云　
　　朱仲無欲　聊寄賣商　俯窺驪龍
　　捫此夜光　發跡會稽　曜奇咸陽
　　施而不德　歷世彌彰
　　　脩羊公
脩羊公者魏人也在華陰山上石室中有懸
石榻卧其上石盡穿陷略不食時取黃精食
之後以道干景帝帝禮之使止王邸中數歲
道不可得有詔問脩羊公能何日發語未訖
床上化爲白羊題其脇曰脩羊公謝天子後
置石羊於靈臺上羊後復去不知所在
　　卓矣脩羊　韜奇含靈　杭石大華
　　餐菇黃精　漢禮雖隆　道非所經
　　應變多質　忽爾隱形
　　　稷丘君
稷丘君者太山下道士也武帝時以道術受
賞賜髮白再黑齒落更生後罷去上東巡太
山稷丘君乃冠章甫衣黄衣擁琴來迎拜武
帝指帝陛下勿上也上必傷足指及數里右
足指果折上諱之故但祠而還爲稷丘君立
祠焉爲稷承奉之云
　　穆丘洞徹　脩道靈山　鍊形濯質
　　變白還年　漢武行幸　携琴來延
　　戒以升陟　逆睹未然
　　　崔文子
崔文子者太山人也文子世好黄老事居潜
山下後作黄散赤丸成石父祠賣藥都市自
言三百歲後有疫氣民死者萬計長吏之文
所請救文擁朱旛繫黃散以徇人門飲散者
即愈所活者萬計後去在蜀賣黄散故世寳
崔文赤丸黄散實近於神焉
　　崔子得道　術兼祕奥　氣癘降喪
　　仁心攸悼　朱旛電麾　神藥捷到
　　一時獲全　永世作效

列仙傳卷上















列仙傳卷下海七
　　漢光禄大夫劉向撰
　赤須子
赤須子豐人也豐中傳世見之云秦穆公時
主魚吏也數道豐界災害水旱十不失一臣
下歸向迎而師之從受業問所長好食松實
天門冬石脂齒落更生髪墮再出服霞絶後
遂去吴山下十餘年莫知所之
　　赤須去豐　爰憩吴山　三藥並御
　　朽貌再鮮　空往師之　而無使延
　　顧問小智豈識巨年
　　　東方朔
東方朔者平原厭次人也乆在吴中爲書師
數十年武帝時上書說便宜拜爲郎至昭帝
時時人或謂聖人或謂凡人作深淺顯默之
行或忠言或虧語莫知其㫖至宣帝初棄郎
以避亂世置幘官舍風飄之而去後見於會
稽賣藥五湖智者疑其歲星精也
　　東方奇達　混同時俗　一龍一蛇
　　豈豫榮辱　高韻冲霄　不羈不束
　　沈跡五湖　騰影暘谷
　　　鈎翼夫人
鈎翼夫人者齊人也姓趙少時好清凈病卧
六年右手拳屈飲食少望氣者云東北有貴
人氣推而得之召到姿色甚偉武帝披其手
得一玉鈎而手尋展遂幸而生昭帝後武帝
害之殯尸不冷而香一月間後昭帝即位更
葬之棺内但有絲履故名其宫曰鈎翼後避
諱改爲弋廟闈有神祠閣在焉
　　婉婉弱媛　廟符授鉤　誕育嘉嗣
　　皇祚惟休　武之不達　背德致仇
　　委身受戮　尸滅芳流
　　　犢子　
犢子者鄴人也少在黑山採松子茯苓餌而
服之且數百年時壯時老時好時醜時人乃
知其仙人也常過酤酒陽都家陽都女者市
中酤酒家女眉生而連耳細而長衆以爲異
皆言此天人也會犢子牽一黄犢來過都女
悦之遂留相奉侍都女隨犢子出取桃李一
宿而返皆連兜甘美邑中隨伺逐之出門共
牽犢耳而走人不能追也且還復在市中數
十年乃去見潘山下冬賣桃李云
　　犢子山棲　採松餌苓　妙氣充内
　　變白易形　陽氏竒表　數合理冥
　　乃控靈犢　倏若電征
　　　騎龍鳴
騎龍鳴者渾亭人也年二十於池中求得龍
子狀如守宫者十餘頭養食結草廬而守之
龍長大稍稍而去後五十餘年水壞其廬而
去一旦騎龍來渾亭下語云馮伯昌孫也此
間人不去五百里必當死信者皆去不信者
以爲妖至八月果水至死者萬計
　　騎鳴養龍　結廬虚池　專至俟化
　　乗雲驂螭　紆轡故鄉　吿以速移
　　洞鏡災祥　情眷不離
　　　主柱
主柱者不知何所人也與道士共上宕山言
此有丹砂可得數萬斤宕山長吏知而上山
封之砂流岀飛如火乃聽柱取爲邑令章君
明餌砂三年得神砂飛雪服之五年能飛行
遂與柱俱去云
　　主柱同窺　道士精徹　玄感通山
　　丹砂出穴　熒熒流丹　飄飄飛雪
　　宕長悟之　終然同悦
　　　園客
園客者濟陰人也姿貌好而性良邑人多以
女妻之客終不取常種五色香草積數十年
食其實一旦有五色蛾止其香樹末客收而
薦之以布生桑蠶焉至蠶時有好女夜至自
稱客妻道蠶狀客與俱收蠶得百二十頭繭
皆如甕大繅一繭六十日始盡訖則俱去莫
知所在故濟陽人世祠桑蠶設祠室焉或云
陳留濟陽氏
　　美哉園客　顔曄朝華　仰吸玄精
　　俯捋五葩　馥馥芳卉　采采文蛾
　　淑女宵降　配德升遐
　　　鹿皮公
鹿皮公者淄川人也少爲府小吏木工舉手
能成器械岑山上有神泉人不能至也小吏
白府君請木工斤斧三十人作轉輪懸閣意
思横生數十日梯道四間成上其巔作祠舍
留止其旁絶其二間以自固食芝草飲神泉
且七十年淄水來三下呼宗族家室得六十
餘人令上山半水盡漂一郡没者萬計小吏
乃辭遣宗家令下山着鹿皮衣遂去復上閣
後百餘年下賣藥於市
　　皮公興思　妙巧纏綿　飛閣懸趣
　　上挹神泉　肅肅清廟　愔愔二間
　　可以閑處　可以永年
　　　昌容
昌容者常山道人也自稱殷王子食蓬虆根
往來上下見之者二百餘年而顔色如二十
許人能致紫草賣與染家得錢以遺孤寡歷
世而然奉祠者萬計
　　殷女忘榮　曾無遺戀　怡我柔顔
　　改華標蒨　心與化遷　日與氣鍊
　　坐卧奇貨　惠及孤賤
　　　谿父
谿父者南郡鄘人也居山間有仙人常止其
家從買瓜教之鍊瓜子與桂附子芷實共藏
而對分食之二十餘年能飛走昇山入水後
百餘年居絶山頂呼谿下父老與道平生時
事云
　　谿父何欲　欲在幽谷　下臨清澗　
　　上翳委蓐　仙客舍之　導以秘籙　
　　形絶埃𡏖　心在舊俗
　　　山圖
山圖者隴西人也少好乗馬馬蹋之折脚山
中道人教令服地黄當歸羌活獨活苦參散
服之一歲而不嗜食病愈身輕追道人問之
自言五嶽使之名山採藥能隨吾使汝不死
山圖追隨之六十餘年一旦歸來行母服於
家間朞年復去莫知所之
　　山圖抱患　因毁致全　受氣使身
　　藥輕命延　寫哀墳栢　天愛猶纏
　　數周高舉　永絶俗縁
　　　谷春
谷春者櫟陽人也成帝時爲郎病死而屍不
冷家發喪行服猶不敢下釘三年更著冠幘
坐縣門上邑中人大驚家人迎之不肯隨歸
發棺有衣無屍留門上三宿去之長安止橫
門上人知追迎之復去之太白山立祠於山
上時來至其祠中止宿焉
　　谷春旣死　停屍猶温　棺闔五稔
　　端委於門　顧視空柩　形逝衣存
　　留軌太白　納氣玄根
　　　陰生
陰生者長安中渭橋下乞兒也常止於市中
乞市人厭苦以糞灑之旋復在里中衣不見
污如故長吏知之械收繫著桎梏而續在市
中乞又械欲殺之乃去灑者之家室自壞殺
十餘人故長安中謡曰見乞兒與美酒以免
破屋之咎
　　陰生乞兒　人厭其黷　識眞者稀
　　累見囚辱　淮陰忘吝　况我仙屬
　　惡肆殃及　自災其屋
　　　毛女
毛女者字玉姜在華陰山中獵師世世見之
形體生毛自言秦始皇宫人也秦壞流亡入
山避難遇道士谷春教食松葉遂不饑寒身
輕如飛百七十餘年所止巖中有鼓琴聲云
　　婉變玉姜　與時遁逸　眞人授方
　　餐松秀實　因敗獲成　延命深吉
　　得意巖岫　寄歡琴瑟
　　　子英
子英者舒鄉人也善入水捕魚得赤鯉愛其
色好持歸著池中數以米穀食之一年長丈
餘遂生角有翅翼子英怪異拜謝之魚言我
來迎汝汝上背與汝俱昇天即大雨子英上
其魚背騰昇而去歲歲來歸故舍食飲見妻
子魚復來迎之如此七十年故吴中門户皆
作神魚遂立子英祠
　　子英樂水　游捕爲職　靈鱗來赴
　　有煒厥色　養之長之　挺角傳翼
　　遂駕雲螭　超步太極
　　　服閭
服閭者不知何所人也常止莒往來海邊諸
祠中有三仙人於祠中博賭瓜顧閭令擔黃
白瓜數十頭教令暝目及覺乃在方丈山在
蓬萊山南後往來莒取方丈山上珍寳珠玉
賣之乆矣一旦髠頭着赭衣貌更老人問之
言坐取廟中物云後數年貌更壯好鬢髪如
往日時矣
　　服閭游祠　三仙是使　假寐須臾
　　忽超千里　納寳毁形　未足多恥
　　攀龍附鳳　逍遥終始
　　　文賔
文賔者太丘鄉人也賣草履爲業數取嫗數
十年輒棄之後時故嫗壽老年九十餘續見
賔年更壯他時嫗拜賔涕泣賔謝曰不宜至
正月朝儻能會鄉亭西社中邪嫗老夜從兒
孫行十餘里坐社中待之須臾賔到大驚汝
好道邪知汝爾前不去汝也教令服菊花地
膚桑上寄生松子取以益氣嫗亦更壯復百
餘年見云
　　文賔養生　納氣玄虛　松菊代御
　　鍊質鮮膚　故妻好道　拜泣踟蹰
　　引過告術　延齡百餘
　　　商丘子胥
商丘子胥者高邑人也好牧豕吹竽年七十
不娶婦而不老邑人多竒之從受道問其要
言但食术菖蒲根飲水不饑不老如此傳世
見之三百餘年貴戚富室聞之取而服之不
能終歳輒止墯慢矣謂將復有匿術也
　　商丘幽棲　韞櫝妙術　渴飲寒泉
　　饑茹蒲术　吹竽牧豕　卓犖奇出
　　道足無求　樂兹水日
　　　子主
子主者楚語而細音不知何所人也詣江都
王自言寧先生顧我作客三百年不得作直
以爲狂人也問先生所在云在龍眉山上王
遣吏將上龍眉山巔見寧先生毛身廣耳被
髪鼓琴主見之叩頭吏致王命先生曰此主
吾比舍九世孫且念汝家當有暴死女子三
人勿預吾事語竟大風發吏走下山比歸宫
中相殺三人王遣三牲立祠焉
　　子主挺年　理有所資　寧主祠秀
　　拊琴龍眉　以道相符　當與訟微
　　匡事竭力　問昭我師
　　　陶安公
陶安公者六安鑄冶師也數行火火一旦散
上行紫色衝天安公伏冶下求哀須臾朱雀
止冶上曰安公安公冶與天通七月七日迎
汝以赤龍至期赤龍到大雨而安公騎之東
南上一城邑數萬人衆共送視之皆與辭决
云
　　安公縱火　紫炎洞熙　翩翩朱雀
　　銜信告時　奕奕朱虬　蜿然赴期
　　傾城仰覿　迴首顧辭
　　　赤斧
赤斧者巴戎人也爲碧雞祠主簿能作水澒
鍊丹與硝石服之三十年反如童子毛髪生
皆赤後數十年上華山取禹餘糧餌賣之於
蒼梧湘江間累世傳見之手掌中有赤斧焉
　　赤斧頤眞　發秀戎巴　寓跡神祠　
　　澒鍊丹砂　髮雖朱蕤　顔曄丹葩
　　采藥靈山　觀化南遐
　　　呼子先
呼子先者漢中關下卜師也老壽百餘歲臨
去呼酒家老嫗曰急裝當與嫗共應中陵王
夜有仙人持二茅狗來至呼子先子先持一
與酒家嫗得而騎之乃龍也上華陰山常於
山上大呼言子先酒家母在此云
　　三靈潜感　應若符契　方駕茅狗
　　蜿爾龍逝　參登大華　自稱應世
　　事君不端　會之有惠
　　　負局先生
負局先生者不知何許人也語似燕代間人
常負磨鏡局徇吴市中衒磨鏡一錢因磨之
輒問主人得無有疾苦者輒出紫丸藥以與
之得者莫不愈如此數十年後大疫病家至
户到與藥活者萬計不取一錢吴人乃知其
眞人也後主吴山絶崖頭懸藥下與人將欲
去時語下人曰吾還蓬萊山爲汝曹下神水
崖頭一旦有水白色流從石間來下服之多
愈疾立祠十餘處
　　負局神端　披褐含秀　術兼和鵲
　　心託宇宙　引彼萊泉　灌此絶岫
　　欲返蓬山　以齊天壽
　　　朱璜
朱璜者廣陵人也少病毒瘕就睢山上道士
阮丘丘憐之言卿除腹中三屍有眞人之業
可度教也璜曰病愈當爲君作客三十年不
敢自還丘與璜七物藥日服九丸百日病下
如肝脾者數斗養之數十日肥健心意日更
開朗與老君黄庭經令日讀三過通之能思
其意丘遂與璜俱入浮陽山玉女祠且八十
年復見故處白髪盡黑鬢更長三尺餘過
食止數年復去如此至武帝末故在焉
　　朱璜寢瘕　福祚相迎　眞人投藥
　　三屍俱靈　心虛神瑩　騰賛幽㝠
　　毛赬髮黑　超然長生
　　　黃阮丘
黄阮丘者睢山上道士也衣裘被髪耳長七
寸口中無齒日行四百里於山上種葱薤百
餘年人不知也時下賣藥朱璜發明之乃知
其神人也地動山崩道絶預戒下人世共奉
祠之
　　葱藹巖嶺　實棲若人　被裘散髮
　　輕步絶倫　含道養生　妙觀通神
　　發驗朱璜　告徧下民
　　　女丸
女丸者陳市上沽酒婦人也作酒常美遇仙
人過其家飲酒以素書五卷爲質丸開視其
書乃養性交接之術丸私寫其文要更設房
室納諸年少飲美酒與止宿行文書之法如
此三十年顔色更如二十時仙人數歲復來
過笑謂丸曰盜道無師有翅不飛遂棄家追
仙人去莫知所之云
　　玄素有要　近取諸身　彭聃得之
　　五卷以陳　女丸藴妙　仙客來臻
　　傾書開引　雙飛絶塵
　　　陵陽子明
陵陽子明者銍鄉人也好釣魚於旋溪釣得
白龍子明懼解鈎拜而放之後得白魚腹中
有書教子明服食之法子明遂上黄山採五
石脂沸水而服之三年龍來迎去止陵陽山
上百餘年山去地千餘丈大呼下人令上山
半吿言谿中子安當來問子明釣車在否後
二十餘年子安死人取葬石山下有黄鶴來
棲其塚旁樹上鳴呼子安云
　　陵陽垂釣　白龍銜鈎　終獲瑞魚
　　靈述是修　五石溉水　騰山乗虬
　　子安果没　鳴鶴何求
　　　　邗子
邗子者自言蜀人也好放犬子時有大走入
山穴邗子隨入十餘宿行度數百里上出山
頭上有臺殿宫府青松樹森然仙吏侍衛甚
嚴見故婦主洗魚與邗子符一函并藥便使
還與成都令喬君喬君發函有魚子也著池
中養之一年皆爲龍形復送符還山上犬色
更赤有長翰常隨邗子往來百餘年遂留止
山上時下來護其宗族蜀人立祠於穴口常
有鼓吹傳呼聲西南數千里共奉祠焉
　　邗子尋犬　宕入仙穴　館閣峨峨
　　青松列列　受符傳藥　往來交結
　　遂棲靈岑　音響昭徹
　　　木羽
木羽者鉅鹿南和平鄉人也母貧賤主助産
嘗探産婦兒生便開目視母大笑其母大怖
夜夢見大冠赤幘者守兒言此司命君也當
報汝恩使汝子木羽得仙母陰信識之母後
生兒字之爲木羽所探兒生年十五夜有車
馬來迎去遂過母家呼木羽木羽爲御來遂
俱去後二十餘年鸛雀旦銜二尺魚著母户
上母匿不道而賣其魚三十年乃没去母至
百年乃終
　　司命挺靈　産母震驚　乃要報了
　　契定未成　道足三五　輕駟宵迎
　　終然報德　乆乃遐齡
　　　玄俗
玄俗者自言河間人也餌巴豆賣藥都市七
丸一錢治百病河間王病瘕買藥服之下蛇
十餘頭問藥意俗云王瘕乃六世餘殃下墮
即非王所招也王常放乳鹿怜母也仁心感
天故當遭俗耳王家老舍人自言父世見俗
俗形無影王乃呼俗日中看實無影王欲以
女配之俗夜亡去後人見於常山下
　　質虛影滅　時惟玄俗　布德神丸
　　乃寄鹿贖　道發河間　親寵方渥
　　騰龍不制　超然絶足
讚曰易稱太極是生兩儀兩儀生然後有人
民有人民然後有生死生死之義著明矣蓋
萬物施張渾爾而就亦無所不備焉神矣妙
矣精矣微矣其事不可得一一論也聖人仰
則觀象於天俯則觀法於地日月運行四時
分治五星受制於太微監無道之國吉凶預
見以戒土者動靜言語應效相通有自來矣
天然雖不言其變化云爲不可謂之無也周
書序桑蟜問涓子曰有死亡而復云有神仙
者事兩成邪涓子曰言固可兩有耳孝經援
神契言不過天地造靈洞虛猶立五嶽設三
台陽精主外陰精主内精氣上下經緯人物
道治非一若夫草木皆春生秋落必矣而木
有松栢橿檀之倫百八十餘種草有芝英萍
實靈沼黄精白符竹□戒火長生不死者萬
数盛冬之時經霜歷雪蔚而不彫見斯其類
也何怪於有仙邪余嘗得秦大夫阮倉撰仙
圖自六代迄今有七百餘人始皇好遊仙之
事庶幾有獲故方士霧集祈祀彌布殆必因
迹託虛寄空爲實不可信用也若周公黄録
記太白下爲王公然歲星變爲寧壽公等所
見非一家聖人所以不開其事者以其無常
然雖有時著蓋道不可棄距而閉之尚貞正
也而論語云怪力亂神其微㫖可知矣


列仙傳卷下












