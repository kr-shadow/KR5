#+TITLE: 素履子-唐-張弧
#+DATE: 2018-05-12 10:22:02
#+SOURCE: github.com/kanripo/KR5d0050 master de34ebc6                
素履子卷上
　　將仕郎試大理評事賜緋魚袋張弧撰
　履道
素履子曰道本無名無名居天地之始天地
之始號曰混元混元之初無形無象既分二
儀能生萬象故云之爲道初自龍漢三皇依
之設教五帝依之置治始於一化淳朴自然
將明寒暑之期遂分隂陽之序上古聖人履
之無言無教無心於物物來歸之不教於民
民皆仰之此則履純朴皇道也畫卦之主嘗
草之君皆履之而化成至於伏牛乘馬履之
而去彊暴用之而除民害顓頊履之於忠順
帝嚳履之於清和唐堯履謙順之道而垂裳
虞舜履孝悌之道而授讓此履帝道也禹行
勤儉之道而治水湯能恭敬而感天西伯以
至德而稱尊武王以孝道而去虐此聖人以
王道設教使老有所終壯有所用幼有所長
鰥寡孤獨廢疾者皆有所養男有分女有歸
此以道治世之化也至於黄老唯尚朴而不
文素王亦歸之於純素莫不去華飾而作教
捨文艶以歸眞不尚賢使人不爭不貴難得
之貨使人不盜責山節藻梲之宇尚卑宫菲
食之君道德經云吾有三寳保而持之一曰
慈二曰儉三曰不敢爲天下先此則履道之
原也兼曰吾有大患爲吾有身及吾無身吾
有何患此則至道者亡身履象外之道也至
於餐霞食氣塞兌轉丸履離塵之道也昔鴟
夷子在俗教民種植持生之道竟乘舟而去
嚴眞人卜肆教人忠孝之道乃拔宅而昇此
乃大道不器在物皆有知道不虚行物有玄
應不在高臺廣厦之間東林西域之内(近代/淮南)
(高公置延和/閣求道非也)立身行道之本未若君睦臣忠
父慈子孝兄友弟恭夫順妻貞勤儉於家忠
良於國昔夏殷文武得道而昌桀紂幽厲失
道而亡夫如是道不可捨得之則昌失之則
亡故聖人愛人惠俗施德保位者也人之於
道如魚之在水魚失水則亡人失道則喪牢
籠萬象以道治之爲之大道欲昌其身宜履
而行之明矣
　　　履德
素履子曰太上貴德德者衆善所歸百福所
集昔舜有羶德而人歸之如蟻羶不慕蟻而
蟻慕羶舜不慕民而民慕德文王爲西伯三
分天下歸周者二西伯之德猶種竹以待禽
竹不慕禽禽爲鸇所逐而自來投竹周不慕
民民爲紂所虐而自來投周是知德可施而
虐不可肆常以好生之德洽于民心誕敷文
德遠方來格故古昔帝王皆立德以垂教五
行五帝在木曰木德在火曰火德在土曰土
德在金曰金德在水曰水德五行相生遞相
爲德所以水火金木土穀正德利用厚生爲
之九功立教於萬祀此德之用也德之施也
無名在物物皆得之則存失之則喪天若失
德寒暑不時地若失德萬物不生人若失德
身必將傾故大禹謀九功臯陶謀九德天下
是治君以慈愛立德臣以忠孝成名德唯善
政政在養民養民之本在武則有七禁暴戢
兵保大定功安民和衆豐財文則有五温良
恭儉讓恭寬信敏惠皆歸五德德也者能却
水火能感鬼神狎伏龍蛇化敷禽獸亦能退
舍星象亦能整復山河桑穀自枯妖禽亦逝
瘞蛇之子捨金之賔遺藥於敵人馳酒於盜
者捨絶纓之過成漆身之忠皆施之於隂功
而獲陽報夫如是宜施之於萬類不可失之
於一言天道無親唯德是輔有國有家幸其
履之瞬息無倦昌矣盛矣
　　　履忠
素履子曰忠貞者天地之秀氣人倫之英靈
凡觀歷世之書唯忠實者名挂史筆萬世常
存則亡之忠者不滅亡也昔周公至忠事文
王武王至成王成王自襁褓事之於三世盡
忠金玉莫比其堅松竹莫比其操至於祝九
齡之壽乃自剪爲性託六尺之孤遂去管蔡
之佞事雖往古行跡常新列於典籍之中常
爲賢哲之範太公行王風而治周室主霸典
而滅紂邦二人夾輔於周功業垂於萬祀復
聞管仲相桓公一匡天下以尊周子房佐劉
氏統洪溝以興漢至於召四皓而迴惠帝抱
幼主而朝諸侯亦有卧屍折檻之士碎首投
鑊之臣今古所推實謂忠節若指鹿爲馬以
玄爲黄脅弱欺孤廢賢奪義生則舂喉臠肉
没爲後世責嫌汙辱二儀之中濫簉三才之
内是知忠賢宜旌之不朽爲今世間傑來世
美談詩曰淑人君子其儀不忒賢者履之盛
矣
　　　履孝
素履子曰經云夫孝天之經也地之義也人
之行也兼曰夫孝德之本教之所由生治國
治家者立德爲先立德之本孝之爲始昔舜
禹有至德至孝存身立德而成皆以孝行舜
讓而尊故云先王有至德要道以順天下民
用和睦上下無怨孝之始也孝感天地應乎
神明天子孝龜龍負圖庶人孝草木榮茂昔
曾子孝父母身體髮膚不敢毁傷至于終身
跬步之間不忘孝道義利一切禽獸草木取
之以時不違天道竭力盡忠此爲孝子之志
也夫人有百行不孝者如玉屑盈匣終無用
也能行孝道者自然神明上生天帝添筭身
安事吉榮顯於時幸君子履之保百福矣
素履子卷上
素履子卷中
　　將仕郎試大理評事賜緋魚袋張弧撰
　履仁
素履子曰古者嘗草之君教民粒食而止殺
至仁之化也黄帝爲民除害殺蚩尤至仁之
教也大羅氏作網罟除禽獸之害至仁之用
也堯舜用八元八凱明四目達四聦至仁之
治也禹鑿龍門去水害至仁之功也湯去三
面羅至仁之政也文王葬枯骨至仁之惠也
紂失仁武王殺之飾微子之墟捨箕子之囚
封比干之墓乃得赤雀銜書之瑞云仁得之
仁守之福廕百代天使人君用仁守國故罪
己泣辜吞蝗嚥蛭所以興也秦不仁焚書坑
儒身没沙丘不及二代子嬰爲劉項所競漢
履仁約法捨子嬰而得天下楚不仁暴物殺
子嬰而失天下是知履仁爲興國之本故可
履之孔聖云仁者愛人亦曰好生惡殺爲仁
愛人利物爲仁克己復禮爲仁慈惠惻隱爲
仁賞善罰惡拯溺救危皆仁人之履也士有
殺身以成仁亡命以成仁設食於翳桑板築
於危徑或救黄雀或放白龜惠封於傷蛇探
喉於鯁虎博施無倦惠愛有方春不伐樹覆
巢夏不燎田傷禾秋賑孤卹寡冬覆蓋伏藏
君子順時履仁而行仁功著矣易曰天地之
大德曰生聖人之大寳曰位又曰君子體仁
足以長人唯至賢履之無倦而已
　　　履義
素履子曰理財正辭禁民爲非曰義所以義
者不競於物而物自歸之孔子曰義然後取
人不厭其取昔周太王之太子曰太伯大王
有疾太伯義讓其位乃爲父採藥而不返後
季歷立封太伯於吴夫有義必能讓能讓必
能和王者履義讓必能和協萬邦賞善罰惡
立功立事以義除不義昔者桀惑於妹喜亡
義而喪德紂好妲己失義而害忠賢周幽王
寵褒姒乖義而失諸侯晋獻公悅驪姬而終
失義於世子鄭莊姜寵過致叔段不悌龐涓
疾賢死爲不義之友羅敷沈河魯胡永爲乖
義之夫三閭溺於汩羅楚淮王爲不義之主
子胥得浣紗女終成守義之賢士有觸槐刎
頸煄目漆身之義管鮑陳雷立義名摽前史
是知義不可不履而不可乖孔子云不義而
富且貴於我如浮雲先聖賤不義也若不義
而死捨義而生則浪生死矣是不賢也能義
和骨肉昆弟在物以義履之有何爭哉故君
子義以爲質履而行之固無乖矣
　　　履智
素履子曰夫智者五行之德水水以潤下爲
德智以謀慮爲能智不能慮無以爲能水不
能潤無以爲德是以水流不止智用無滯水
混則濁智撓則亂濁則不能鑒亂則不能慮
未若止水而能清定智而能明水止智定則
清且明矣如水决流不止則浸漬以成弊智
用不端則惑亂以招禍夫賢者用智能周萬
類若夫鏡之鑒物妍醜俱見其中如朗月之
當空泉沼皆臨其内觀照遐邇明辨是非知
衆之苦辛減己之逸樂齊飽暖於一體慮寒
餒於四人故能運智而佐帝王設慮以防姦
弊所以子房陳平智周而成商鞅蘇秦智訛
而轘夫有國有家者履智而能明能慮則禍
患弗可及也
　　　履信
素履子曰信之爲大人所重焉天失信三光
不明地失信四時不成人失信五德不行故
孔宣父云大車無輗小車無軏其何以行之
哉謂人無信不可行也子貢問政子曰足食
足兵民信之矣子貢曰必不得已而去於斯
三者何先曰去兵曰必不得已而去於斯二
者何先曰去食自古皆有死民無信不立治
邦不可失信昔周幽王西患犬戎北患獫狁
王與諸侯立信約舉烽擊鼓則諸侯救至褒
姒戲而舉之諸侯皆至無寇乃是妃后戲耳
後犬戎逼王城舉烽火擊鼓召諸侯諸侯皆
言妃后戲耳遂不至幽王乃爲犬戎所殺此
戲而失信之故也故齊桓不遺曹翽之盟晋
文捨原以示信俱爲霸主諸侯皆從之所以
不乖竹馬之期不爽虞人之約王者履信則
神龜見矣故用人之智去其詐用人之勇去
其怒用人之仁去其貪用智者之謀勇者之
斷仁者之施足以成治矣詐害民信怒害民
恩貪害民財三害亂之原也是知可終身而
守約不可斯須而失信易云天所助者順也
人所助者信也君子仗忠信而爲甲冑履之
無爽矣
　　　履禮
素履子曰禮者天地四時之正炁人倫三綱
之端首在物皆敬於人必周故能定親疏决
嫌疑别同異明是非守道立德履之方成教
訓正俗履之方備决爭訟辨是非君臣上下
父子兄弟軍旅征伐祭祀鬼神履之方成其
政教郊天祀地禮之爲大經所備焉夫父慈
子孝兄良弟悌夫義婦聽長惠幼順君仁臣
忠之道禮之本也士唯履之無暫乖失無小
大無衆寡無敢慢故君子正其衣冠尊其瞻
視望之儼然即之也温聽其言也厲無欺暗
室不愧屋漏明則有禮樂幽則有鬼神是以
賢者昏行不變節夜浴不改容唯禮唯敬履
之則安失之則危詩曰相鼠有體人而無禮
人而無禮胡不遄死易曰藉用白茅禮敬之
至也


素履子卷中







素履子卷下
　　將仕郎試大理評事賜緋魚袋張弧撰
　履樂
素履子曰夫樂者天地四時之和也故律吕
調則隂陽和五音調則四時叙是故古昔帝
王制禮作樂以化民也是以黄帝曰雲門顓
頊曰六䪫帝嚳曰五英堯曰咸池舜曰大韶
禹曰大夏湯曰大濩武王曰大武皆八代之
樂也用彰其德以明其功故天地四時皆順
從其化夫八聲之用樂記曰鍾聲鏗鏗以立
號號以立横横以立武君子聽鍾聲則思武
巨石聲硜硜以立别别以致死君子聽磬聲
則思死封疆之臣絲聲哀哀以立廉廉以立
志君子聽琴瑟之聲則思志義之臣竹聲濫
濫以立會會以聚衆君子聽竽笙簫管之聲
則思畜聚之臣鼙鼓之聲讙讙以立動動以
進衆君子聽鼙鼓之聲則思將帥之臣五音
之用也五行之音以調正氣春之角以其清
濁中人之象春氣和則角聲調樂記曰角亂
則憂其民怨也夏之徵以其徵清事之象也
夏氣和則徵聲調樂記曰徵亂則哀其事勤
也季夏之宫以其最大樂記曰宫亂則荒其
君驕也秋之商以其濁中次宫臣之象也秋
氣和則商聲調樂記曰商亂則陂其臣壞也
冬之羽以其最清物之象也冬氣和則羽聲
調樂記曰羽亂則危其財匱也此五音八聲
之用也所以人情不能免也用之祭天地乃
天神降地祇昇用之祭山川則鬼神嚮用之
化人則人民和故得其節則樂行而倫清耳
目聦明血氣和平移風易俗天下皆寧用失
其節則鄭衛之音作桑間濮上之風行所以
治世之音安以樂其政和亂世之音怨以怒
其政乖亡國之音哀以思其民困又清爲君
濁爲臣清爲陽濁爲隂清濁不亂君臣和平
隂陽順序賢者聽其音而知其治然五帝殊
時不相沿樂三王異代不相襲禮至於禮情
主敬樂情主和敬之與和萬代不易是以禮
節之於繁樂節之於過禮繁則亂樂過則淫
節樂止淫履之本也
　　　履富貴
素履子曰富與貴是人之所欲不以其道得
之不處也當修德而取富貴得富貴也持盈
守成恭儉謙讓節用而愛人克己而復禮施
而不望報惠而不費財不濫其居不飾其服
遇凶年不儉遇豐歲不奢是以管仲鏤簋朱
紘山節藻梲君子以爲濫晏平仲祀其先人
豚肩不掩豆瀚衣彈冠以朝君子以爲隘則
君子當其位行其道不逾越而奢侈不儉陋
而乖禮不過淫於聲色不貪暴於貨財絶驕
奢去躭嗜貶酒闕色避嫌遠疑濟物利人安
民和衆常守謙愼之心不忘忠孝之志道經
云知足者富孝經曰高而不危所以長守貴
滿而不溢所以長守富易曰天道虧盈而益
謙地道變盈而流謙鬼神害盈而福謙人道
惡盈而好謙謙尊而光卑而不可逾又曰勞
謙君子有終吉
　　　履貧賤
素履子曰貧與賤是人之所惡不以其道得
之不去也士志於道而耻惡衣惡食者未足
與議也君子憂道不憂貧不患貧而患不安
昔釣魚之叟蓬巖之士貧而遂通故賢子夏
之鶉衣原憲之桑樞顔子一簞食一瓢飲飯
蔬食飲水曲肱而枕之樂亦在其中矣曾子
正冠而纓斷納履而踵决整襟而肘見曳屣
而歌商頌聲滿天下若出金石天子不得爲
臣諸侯不得爲友此致道者亡身養志者亡
命此皆貧而樂道者也亦有門栽五柳庭植
三荆扣角而歌採樵而詠皆履貧之士也賢
者在事載土而歸留犢而去常遠三惑早愼
四知士之廉而履貧者也或捨金存寳棄□
重言不謙蝸舍之居而守蓬蒿之室飲水食
菜守道安貧悉士之至賢高尚其道孔宣父
云不知命無以爲君子命者窮達之分皆自
樂天知命而已若好勇疾貧臨財苟得非君
子之人欲慕賢哲之蹤則不恥緼弊之袍蓽
門圭竇者矣
　　　履平
素履子曰秤之用也取之於衡車之行也通
之於轍衡平則毫釐不差轍通則轅轂無滯
秤若失之於毫釐則權衡不正車若虧之於
轅轂則轍跡難通欲秤之平則愼之於毫釐
欲轍之通宜治之於轅轂毫釐不失轅轂無
虧則謂天平地成乃取易象上天下澤履君
子以辨上下定民志履之時用居安慮危履
平慮蹶所以禮云積而能散安而能遷此君
子履平而思進也子房素書曰衣不舉領者
倒走不視地者顛士若躭逸遊好財色嗜酒
多私則平地生坑坎安處有危亡是以易曰
九三君子終日乾乾夕惕若厲亦曰履道坦
坦幽人貞吉故詩曰謂天蓋高不敢不局謂
地蓋厚不敢不蹐皆如履薄臨深履平之至
也
　　　履危
素履子曰居屯蒙危難之時常見易象云雲
雷屯君子以經綸初九盤桓利居貞復見山
下有險險而止蒙退則困險進則閡山蒙以
養正乃聖功也君子以果行育德屯之時用
利在居貞蒙之時宜利於養正是知貞之與
正可以涉危難矣虞舜潜居中冀仁孝之心
唯堅周公出往東征忠實之志益盛展禽三
黜而不已直道子文三已而無愠辭西伯拘
羑里仁德愈明冶長囚縲紲而賢行不替遭
匡不改仁聖厄陳不徹鼓琴君子福至不喜
禍至不懼不緇不磷潔白之德益彰不彫不
衰清貞之操彌盛詩曰我心匪石不可轉也
我心匪席不可卷也又曰風雨如晦雞鳴不
已聖賢若是所以長思鴟鴞之篇鵬鳥之賦
然而履虎尾畏懼愬愬涉險難愼危兢兢易
曰視履考祥其旋元吉又曰進退不失其正
者其唯聖人乎履道亨矣

素履子卷下
