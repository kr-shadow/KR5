#+TITLE: 盧山太平興國宮採訪真君事實--葉義問
#+DATE: 2018-05-12 10:22:13
#+SOURCE: github.com/kanripo/KR5g0095 master c7a0ddc4                
廬山太平興國宫採訪真君事實序
夢當時使者之語以謂後五百年福及生靈
以曆考之自開元辛未距今行及五百年矣
元宗皇帝建祠以事而使者之名顯國朝累
聖崇奉神宗皇帝虔進聖號徽宗皇帝加上
寶册而使者之位益重祀典益崇禮意益至
殊祥異貺影從響答其在斯歟義問來九江
適太守大卿胡公紡以清静理郡政民神協
從甲戌春舉行舊典以義問攝祀事于太平
興國宫禮畢因觀山川之勝穹隆磅礴層見
壘出不可名狀是宜高真之所慎擇也宫之
道士有向師尚者清修自持且有心於闡宗
立教以使者應化之迹泯泯未傳求義問編
次義問不敢以鄙陋辭謹列于左方紹興二
十四年中元左朝奉郞通判江州軍州事兼
管内勸農營田事賜緋魚袋葉義問謹序




廬山太平興國宫採訪真君事實卷之一
　分真創始類
　　　考原
謹按
太上三天正法經云九天真王與元始天王
俱生始炁之先天光未明鬱結未澄混沌太
虚浩瀚流冥七千餘劫元景始分九炁肇存
相去九萬九千九百九十歲(青童君注爾時/未有歲月九炁)
(既有一炁相去九萬九/千九百九十里爲一歲)清炁高澄濁炁下布
九天真王元始天王禀自然之炁故稱九天
之號九天司命者萬物受生之真宰也九天
丈人者衆真景德之宗師也九天使者監御
萬靈之貴神巡察三界賞善罰惡之總司也
又九天鳳炁元丘太真書云太上丈人下授
五嶽君却禍除殃其中曰九天真王者伏千
神使衆靈又南唐降現真圖記稱使者真君
有五號一曰九天真王二曰朱陵上帝三曰
火鍊真人四曰南上真君五曰九天採訪使
者
上帝錫之七暎平華九德偃月金晨玉冠九
光紅霄飛雲金羅之帔曳紅霄碧襯海嶽之
裳單衣羽䙱朱霞霄衮紅玉霄裙六華銖衣
躡元朱光之履飛紅單舄執太元碧琳之圭
瓊華翠簪佩九天採訪南上真君使者金册
九元之劍五帝伏魔之印九天真王之印採
訪靈威攝邪之印授北極天帝五靈尊神吏
兵天丁之印五百靈官五帝三官三河四海
五嶽四瀆九江五湖十二河源溪女吏兵之
印白鶴師子擁御青龍白虎護衛六丁六甲
侍列左右九天仙女十二溪真陳奏樂部扶
桑大帝暘谷神王太極真人以爲副從上三
皇時下降爲九龍使者中三皇時爲九都使
者下三皇時爲元都使者黃帝時爲真元使
者帝堯時爲太清使者帝舜時爲九疑使者
大禹時爲元夷蒼水使者助禹治水成功周
穆王時爲天靈使者唐元宗皇帝時爲九天
採訪使者九天在三十二天之上統九億萬
諸天地人物應中國九宫九州九星分野太
一之數以定灾福大小運炁陽九百六之灾
臨諸分野各有天帝靈宫主司也生化人物
大數甚多以九天配日月星宿照臨天下萬
國九州八極十方世界天人禄壽筭數貴賤
能鎭生化之源者即
太上真元无極大道玉皇尊帝太上老君高
居九天下臨真化故命九天真王受朱陵上
帝爲使者威德備三清之法尊崇亞天帝之
位採訪之權靈通應感著於聞見皆可考焉
則知真王乃天中貴神所以分真宅靈下鎭
洞天福地利澤邦家體虚皇以闡慈代昊天
而示化累朝崇奉縉紳信禮士庶欽仰靈貺
昭彰豈區區淫祀之比哉
　　　見祥
元宗開元十九年二月十五日夜寢靈符殿
夢神人仙仗甚盛語帝曰吾是九天使者被
受混元正真玉帝太上老君勅命採訪九天
九地三界十方萬國九州八極内外觀察巡
遊較定天人禄壽生靈罪福建立採訪總司
九天司命真君開治舒州潜山九天丈人真
君開治蜀郡青城山吾今開治江州廬山可
於三山興置齊祠後五百年福及生靈言訖
而覺明日元宗宣諭群臣時宰相張說奏言
陛下夢且當春或恐未審帝乃設案焚香至
誠禱籲須臾雲鶴仙仗森布含元殿前第見
使者乘青龍之車靈姿妙粹瑞相端妍帝爲
虔拜使者以左手約之時見五百靈官九江
水帝十二溪真上清二十四位真人儀仗羅
列百官瞻望乃詔吴道子肖貌勅内供奉張
奉國及法師張平公等齎像詣江州命刺史
獨孤正縣令魏昌建祠於廬山之陰
　　　宅靈
本宫係真君親擇勝地居廬山西北隅先是
明皇遣使搜訪山水佳處莫知適從舊傳有
居民陳氏所居平夷忽有道士踵門謂曰此
地宜使者廟基汝盍捨諸當獲靈佑陳曰願
也第家貧不能遽遷耳道士曰吾爲汝遷謹
無費遷已汝身後爲此方土地言畢而逝陳
愕然是夜風雷大作及曉陳家于山之南崦
矣今宫之左有地主祠血食一方靈通昭著
潯陽之義門陳氏即其後也宫基正坐聖治
峰前連引横山在巽天醫之方自艮臨震乃
得貪狼而歸玉兔生炁也天醫主拯救生靈
生氣主長養萬物道家以迴骸起死爲功以
度人濟物爲行真君宅之亦宜坐乙向辛皆
合天心左右龍虎蜿蜒盤踞互相揖抱十有
二重應十二辰大溪自巽入乾復回坤地别
有小澗發源聖治峰歷午未與大水合四面
方位周流無間冬夏不涸宫前案山名遊魚
上水孤峙宫前有同朝禮外案自瑞昌縣排
列以至蘄黄二州環望數百里重疊如屏障
襟江帶湖如拱揖此宫也聖治峰特高於諸
峰左右群峰千巒萬疊爲之輔翼南接虎溪
福地康真人道場葛仙翁鍊丹之井北跨詠
真洞天董真君種杏上昇之館後有吕仙翁
藥爐丹竈遺址存焉背抵五老峰倚天青璧
屏圍於外神人所居是豈偶然者哉
　　　應真
初元宗夢見使者云建祠之處自有木植但
加工力而已及中使至得地于聖治峰前别
引横山扶輿磅礴迤邐而下如頓萬馬基甫
定而巨木數萬隨水坌至隨用隨足工役之
興常有神光如晝力作忘倦旬月吿成中使
復夢神人曰粉堊丹緑此地有之不待他求
鑿祠之北五色具備或云是材也昔九江王
布擬作宫殿之用沉埋湓浦以待今日吁異
哉祠西長廓在巨澗洑流之上水聲澎湃聞
於地中其祠號九天使者廟元宗御篆九天
使者之殿六字南唐昇元二年就祠改通元
府山前今有府前市
本廟太平興國二年
太宗皇帝改爲太平興國觀宣和六年
徽宗皇帝御筆改觀爲宫
　(彭澤尉潘觀祥驗記其略云建祠之初靈/異有五不雨不風水忽漂漲移栰近山水)
　(復仍舊一也丹粉雜色穴出崖生私求者/失路廟用者必獲二也謝土之夕連宵風)
　(雲焚香告祈俄頃雲收風息祭之日宇宙/澄空會此良辰仙燈遠照三也彭蠡津渡)
　(之處時有數百人求渡云我往廬山謁使/者廟汝載我當酬汝直渡已各留五錢經)
　(宿閱之錢乃成紙乃知鬼神遠來欽禮見/斯瑞像以示於人四也使者騎從龍君虎)
　(吏刻削馭人或泥或木入廟之後忽有數/尊汗流霢霂沾濡其面仙靈所役其汗交)
　(流稽驗具存人神匪别五也凡此五/事前世罕聞刻石紀之以傳來者)
　　　殿宇像設
九天採訪應元保運真君之殿(神宗皇帝御/書後罹兵火)
(今乃王/棺恭書)塑採訪居中左右侍立金童玉女靈
官各二六丁六甲各六殿内兩壁畫上清太
微二十四位真人殿外兩壁左晝十二溪真
右畫九江水帝三江大王皆倣吴道子之本
相貌奇古精神聳動殿前左防觀右護法閣
下驛龍金虎大將殿之左翼三官大帝殿右
翼四聖真君殿主廊左有道藏榜曰瓊章寳
(室于湖張孝祥筆貯經五百二十八函計五/千二百八十七卷外九十九函奉敕禁隱)
(不曾頒降係/楊和王府捨)右有天師堂榜曰正一之殿紹
興二十八年十月内恭奉
高宗皇帝特旨於採訪殿後創建大殿專一
崇奉
皇帝御容本命賜名申福殿殿之右漳泉慈
濟真君殿殿之左三山澗靈澤龍王殿(嘉泰/四年)
(敕封事/見後)紹定五年創三清寳閣中塑九皇御
座左脇樓九天丈人真君像右脇樓唐元宗
皇帝像嘉熙四年閏十二月内
理宗皇帝賜御書三清閣三大字脩廊左右
各二十五間左晝採訪真君自三皇五帝以
至于今降現異號右畫採訪真君自興置以
來賞善罰惡習仙祈嗣靈驗事蹟轉廊左右
各五間畫五百靈官像天冠絳服如朝謁儀
相貌各異皆以次列係倣唐待詔院畫亦近
代奇筆也脩廊中有石壇三成左有磚閣五
層上安洪鍾榜曰景陽右有磚閣五層上塑
朱陵大帝榜曰朱陵兩轉廊之間爲内三門
榜曰紫元景曜之門(張子/湖書)内亭榜曰詠真洞
天(張樗/寮書)按舊記云得道劉德本遇仙人從遊
入詠真洞天所扁如此及見採訪考校世人
罪福而出階下有石一株舊記云有劉越者
從此出入康阜真人赴劉約叩此石而入會
于洞府今有亭曰劉仙石此外爲外三門曰
太平興國之宫(徽宗賜御書後罹兵/焰今乃蔣運使璨書)門接度
仙橋松杉蓊鬱徑皆石甃有亭臨驛路榜曰
天下太平(亦樗/寮書)大殿後有道紀堂(吴說/書)蓮池
蓮會堂抱一堂(易山/齊書)虚室(紫溪真/逸書)泡泉雲無
心堂(始因清虚皇甫居此于湖隸書取高/廟手詔中有謂白雲無心於帝郷之義)
(後皇甫遷居本宫鉢/盂峰下此堂今存)聽兩軒(厲屏/山書)跨碧橋(何/師)
(尹/書)御書碑亭(中藏石刻御書敕黄省劄壽/星觀音圖像名公碑刻附馬)左
右兩山道院共三十餘所依山傍水䆫户玲
瓏誦聲琅然内有希微堂(今葆清是也有/濂溪先生留題)墨
仙泉(因洞賔/得名)天籟堂(東坡留題有枯木怪/石于壁間洪芻跋之)老
圃堂(山谷紀/遊也)葆真庵方壺梅竹幽邃眼界清
楚(樗寮書額及名/賢留題極多)其如真一庵鏡泉寒碧軒
留雲閣冷翠閣名勝翰墨具在詩集宫後有
靈澤龍湫(上中下三潭一潭在高崖絶壁之/中嶮不可攀中下兩潭可往來祈)
(禱樵者常見龍戲珠每雲起/時山前人望龍附雲而上)仙人誦經臺(有/一)
(石突出如經案樣四邊石紋摺疊若/幃每陰雨時採樵者聞誦經之聲)飛雲洞
(洞中可坐二三十人又有一竅隱隱而入近/生一石當門不可入但雲起則雨雲聚則晴)
(山前人皆以/此驗其晦明)宫前有祝
聖放生池積金池左右龍虎環抱松風蘿月
清流奇石夐隔人境真天下形勝福也
　　　蓮花會
唐自建祠宇以後選差道士蔡仙覺孟仙真
吴太清歐陽法明淩知隱焚修香火越明年
八月朔致醮落成是日江准間士庶耋艾緇
素之徒不約而集者數千人慶成齋醮晝夜
不絶時蓮花盛開朝謁者各捧一花爲供争
置殿陛之下喜相告曰此會殊勝盍命爲蓮
花會誓歲以此日同會于此祈年穀禳疪癘
庶幾使者垂祐錫羨以福我衆萬口一辭再
拜而去(出舊/記)
　　　採訪行
　　　　江東憲周彦質作
君不見開元天子全盛時高拱昭曠居無爲
人神和協天意得太史按諜書厖禧六宫深
鏁青春夜新月朦朧照臺榭金鈴不曳禁直
閑宸慮澄清鎭多暇嬪嬙衛宿昭陽宫時聽
禁鼓鳴丁□恍然帝夢見神物千幢萬纛來
虚空陰雲滌蕩天衢碧風伯雨師親執職天
地水府神官從後導前驅齊衛翼金車龍御
雲中央穆穆天表端圭璋霓旌鳳蓋颺晴影
縹緲鸞珮聲琅琅争傳天語青冥上低詣神
都駐仙仗自言帝命有司職領使九天躬採
訪側聞廬阜窮幽清願寄一畝營宫庭慇懃
禱祀五百年自有至福覃生靈銀箭頻更春
漏短清寐忽隨雞唱斷覺來樓殿菲微間滿
目鶯花自零亂平明大駕朝明光坐對百辟
言休祥大臣不敢眩天聽指引六夢多譸張
宿齋致禱深深殿法從依然清晝現五雲掩
映更分明不似昭陽夢中見千官瞻拜齊驩
呼急詔道子丹青圖泥封密札下江左千門
萬户成須臾撑橫直瞰康廬道驛使春秋奉
宸禱天香祝簡來九重黄袙題封皆御寳龍
樓鳳閣飛雲煙白晝往往巢神仙不知卜築
歲月遠但見檜栢高參天年年八月蓮花會
奔走江准貢金貝惟將正直壓妖氛豈止祈
禳致豐歲碧澗萬丈噴驚濤青嶂千疊争岧
嶢春雷騞烈蛟蜃變夜醮雜還星辰朝吁嗟
柱史非虚實故恐誕誇潜曲筆遂令琬琰失
所傳勝事奇蹤散遺逸嘗聞宣子夢鈞天屏
息七日方言還又聞漢武事方術蕙帳清夜
來嬋娟遺方陳迹垂編策千古朝朝甚明白
矧兹休驗豈徒然指數年齡今五百上方至
德追唐虞臯夔稷契勤都俞九夷百越隨指
呼斡轉萬化歸神樞禎祥嘉瑞無時無坐見
和氣周綿區餘波流澤施豚魚信哉神語誠
非虚小臣齷齪無嘉謨目覩美應徒嘻噓願
傳史筆令直書留示萬葉永永爲休符(出本/宫舊)
記


廬山太平輿國宫採訪真君事實卷之一


















廬山太平興國宫採訪真君事實卷之二(陞/五)
　宋朝崇奉類
　　　春秋國醮
太平興國三年四月九日準勑江州
九天採訪使者可每年二月十五日八月十
五日係春秋兩節各致一祭當年七月初十
日江州申奏齋儀禮物開建道場三日滿散
設醮三百六十分青詞朱表係學士院降到
今本州永爲定式三年郊祀禮畢遺中使齎
御名青詞朱表建道場五日設醮謝恩
　　　醮意青詞
維年月日
嗣天子臣(御/名)謹以節届仲(春/秋)遣某官於江州
廬山太平興國宫開啓春秋祭
九天採訪應元保運妙化助順真君靈寳道
場三日兩夜滿散設醮三百六十分位以用
和天安地保國寧邦俯爲天下生靈禳災祈
福謹上啓
九天採訪應元保運妙化助順真君伏以真
境粹清高穹杳邈苟精誠之不怠諒降鑒以
非遥獲以眇躬祗膺景命每慚凉德嗣守丕
圖適丁隆盛之時益荷高明之貺眷兹福地
久峙殊庭屬届仲(春/秋)式陳常典況琳宫之宏
啓冀飈馭之俯臨察于恭恪之誠享兹蠲潔
之薦俯回洪造申錫嘉祥然後願邦杜儲休
車書混一民躋富壽運洽隆平仰冀高穹普
垂至貺無任懇禱之至謹詞
　　　滿散醮詞
區宇泰寧蒼黔富壽荷高穹之降鑒致純嘏
之荐臻節届仲(春/秋)禮伸毖祀是以凝神碧落
著念仙都三日齋居以時朝奏適屬瓊詞告
徹金磬停音更露丹衷嚴伸清醮伏冀垂休
群物錫羨宗祊疵癘聿消車書混一百穀保
順成之美四時無愆亢之災永賴真休長依
景貺無任懇禱之至謹詞
　　　内降郊祀禮畢青詞
吉日備儀薦明禋而享帝湛恩敷令均純嘏
以惠民時維秩禮之行允賴群靈之貺肅陳
浄醮祇罄潔誠惟冀神聦式垂冲鑒
　　　内降郊祀禮畢朱表
明禋郊祀昭受帝休賴神助之介成肅祭容
而協禮具嚴馨薦恭接真科冀誠意之潜孚
格靈神而丕佑
　　　宣賜濕香
大中祥符元年六月二十九日準勑訪聞江
州廬山太平興國觀缺好香供燒可於翰林
院歲破濕香三百斤付本觀逐日於諸殿堂
及兩廊焚燒供養
　　　蠲免稅賦
大中祥符二年十月十六日準中書門下牒
江州廬山太平興國觀見納夏秋二稅等牒
奉勑並特與除放充本觀常住仍仰本州檢
校分明上曆支用
　　　賜金寳牌
天禧元年九月日奉勑修玉清昭應宫成特
賜
聖祖天尊大帝神化金寳牌一所於江州廬
山太平興國觀奉安供養歲度道士一員掌
管
　　　進應元保運號詔
元豐四年正月日詔曰運妙用跨太虚高極
於九霄遠際於八表巡遊上下慱觀廣察是
惟江州廬山太平興國觀
九天採訪使者蓋天之貴神與世爲福然隆
名徽稱歷代置而不講甚非所以答神明之
意可進號
九天採訪應元保運真君庶幾導殊祥獲嘉
氣以蒙覆生民焉故兹詔示想宜知悉
　(先是元豐二年本觀道士陶智仙治含基/於地中得士缶封緘甚固破之皆五色土)
　(有銅錢一其文曰應元保運四字當時罔/測至四年遣内侍廖維齎詔及御書殿額)
　(來賜及與錢文符合時知制詰熊本提舉/太平興國觀召本觀主首究問得實即以)
　(其錢付廖維表獻迎牌至觀之夕直殿道/士吴有終等聞仙樂之聲驚走閉殿即止)
　(其靈異/如此)
　　　祭吿況版
陟降上下高窮於九霄周遊巡行旁際於八
極鑒觀有度善惡無差美報未豐隆名久缺
爰通精意肅進徽稱庶俾黎元永膺福祉
　　　醮慶進號青詞
道妙太虚化馳八極恭承庇佑積仰靈光冀
崇顯於上真乃加隆於懿號爛然寳字揭著
重簷就祓齊壇嚴陳浄供庶延飈馭下賁琳
宫
　　　同前朱表
臣(御/名)言薦號高真揭題祕殿就陳浄供備致
潔誠敢不藏在昔神考嚴恭寅畏明德恤祀
帝用居歆百神受職發揚丕貺肇進徽稱謂
其顯仁利用兆於有形之始故曰應元錫羨
降康成是無疆之休故曰保運勅書扁榜奎
璧粲然霞衣綵幢金碧焜燿而典册未備屬
在後人肆惟菲德紹休聖緒噫惟大道是興
惟前烈是承鋪張景鑠刊鏤嘉玉具舉縟禮
繼述先志伏惟精誠所響符應昭答孚佑眇
躬膺受多福相我有邦億萬斯年惟時報事
其永無斁謹言
　　　奏吿詞
至人無迹大道難名爰即舊稱肇刊新册遠
馳使傳祇吿真宫勑太卜以涓辰命有司而
備禮仰祈靈鑒俯照丹誠享兹久闕之儀錫
以無疆之慶
　　　祭吿詞
妙道格天休功被物炳爲靈耀可得形容祇
奉徽稱式嚴報禮涓誠斯在昭鑒惟時
　　　奉上行禮詞
職典欽崇敢替靈承之義誠交肸蠁宜殫昭
報之文肆肇舉於徽章用恪伸於寅奉仰祈
歆答永介休祥
　　　滿散詞
至神無象雖莫能名盛德在人姑從所示式
裒顯蹟肇薦徽稱冀享褒崇永綏福祉
　　　滿散朱表
祇奉高真肇揚顯册瞻太霄而在望祓靈宇
以伸虔善利所加既作黎元之福純禧來被
更延景曆之昌
　　　奉安玉册醮開啓文
廬峰秀拔儼仙聖之真祠寳册肇新焕熙辰
之盛典初屬禮成之慶敢伸妙供之修普洽
輿情仰伸誠祝伏願至神昭格洞鑒宜符萬
壽無疆恢帝圖之廣大三時不害永民物之
阜康
　　　滿散詞
惟廬嶽之名峰實天仙之奥宅夢符晝現雖
自開元之傳迹遠名彰邈想真王之始應世
則帝王之佐在天惟耳目之司千齡昔紀於
元豐四字首加於徽號備兹縟禮屬在休期
鏤玉塡金焕成章於雲漢臨軒發册增偉觀
於江山顧熙事之嘉成涓良辰而祝吿伏願
威神臨格昭鑒居歆薰燎揭虔共仰九霄之
邃厖鴻隤祉永言萬壽之期併敷錫於庶民
俾交欣於百樂
　　　改觀爲宫
宣和六年七月二十七日御筆改觀爲官給
事中王易簡奏乞降御書牌額遂賜御書曰
太平興國之宫
　(是時迎奉御書牌江行至太平州謝家灣/有順濟龍王登舟現金鱗玉爪長尺餘盤)
　(旋花枝之上護舟至池陽清溪有水獸三/四昂首呼鳴龍王自船中引首顧之池州)
　(官民瞻拜忽爾不見○戒途之初預卜言/曰建醮本宫沿途阻風將失期限忽在真)
　(州遇順風半月之程數日而至到岸則風/逆如初預期不爽衆皆異之出異録記)
　　　保禳祝版
維紹興三十一年辛巳十二月己亥朔十七
日乙卯
嗣天子臣某近爲邊鄙繹騷朝廷用兵乞賜
陰助掃除妖孽以速萬全謹遣右承議郞通
判江州軍州事臣鄭建中敢昭告于
九天採訪應元保運真君伏以國家祇奉神
祇載在祀典春秋時享罔敢不飭欽惟
明靈密垂䕶佑蠢兹妖孽犯我邊疆爰整王
師正繄神助掃蕩邊氛亟臻清平嘉與含生
躋于仁壽尚饗
　　韋太后殿設醮兩座
　　　第一醮意
皇太后妾韋氏謹齎十方鎭綵本命文繒詣
江州太平興國宫
九天採訪應元保運真君殿普集道士一壇
於八月七日宿建
太上順天興國寳壇修奉
无上太羅玄都玉京紫微上宫三元玉籙道
場三晝夜滿散修設普天大醮三千六百分
延奉
高真用祝聖壽無疆皇圖永固萬民樂業五
穀豐登次冀妾齒堅目明身强體健皇后吴
氏宫闈集慶枝葉繁昌
　　　第一醮詞
祇承道蔭敢忘昭事之心抑扣天閽特露忱
恂之懇伏念妾篤生聖主慶集慈闈年踰中
壽之高日備懽心之養荷上帝之眷顧撫小
己以戰兢迺捐脂澤之餘恭款琳宫之邃謹
遵靈式用答微誠三千六百分之周天蘄沖
霄之下鑒一千二百歳之眉壽續太上之脩
齡中宫受滋至之休聖子神孫之千億老身
備康寧之福目視耳聽之聦明更酌餘波回
霑率土歲有豐登之瑞人無疪癘之憂諒鑒
丹衷儻垂洪佑
　　　第二醮意同前
　　　第二醮詞
精白一心不避再三之告穹蒼萬里必蒙降
鑒之明伏念妾誕育聖躬宅尊宫壼享萬國
歡心之養實九清垂祐之私迺捐服用之餘
資祗款仙靈之秘宇輙伸悃愊少答生成恭
演真科聖位十周天之度用增睿筭神人三
嵩嶽之呼椒房應夢日之祥晩景續如川之
壽更資道蔭廣被群生師混元之人早契飛
昇之妙樂瞿曇之士速登圓覺之門四時有
玉燭之調百穀獲金穰之兆惟大圓之從欲
遂小己之陳辭不勝依歸諒垂昭鑒
　　　保邊祝版
隆興二年歲次甲申十一月壬午朔二十八
日己酉
嗣天子臣某伏爲邊鄙敉寧朝廷用兵乞賜
陰助謹遣降授左朝散大夫敷文閣待制知
江州軍州事賜紫金魚袋臣唐文若敢昭薦
于太平興國宫
九天採訪應元保運真君伏以妖孽侵邊尚
肆虔劉之虐師徒駐野未收攘却之功敢布
忱誠仰干英鑒冀靈威之佑助無妖祲之結
蟠尚饗
　　　賜靈澤龍廟額
嘉泰四年正月準尚書省牒禮部狀準都省
批下江西轉運使司狀據江州申據德化縣
申據管屬進士劉揆等竊見太平興國宫宫
後三山澗龍潭遠近百姓祈求雨澤感應顯
著前政知州王容在任兩年遇旱祈禱雨澤
隨降嘉泰元年六月不雨本州遂委本縣主
簿常權躬詣龍潭迎請聖水奉安設廳醮未
畢雨大作槁苗浡興歲成大稔本州遂於龍
潭建立廟祠崇奉乞封爵廟額本司委興國
軍永興縣丞上官世勣躬親詢究再委隆興
府奉新縣主簿孫仁覆實上件靈蹟委有恩
惠澤及生民保明詣實伏候勑旨後批送部
勘當申尚書省尋行下太常寺勘當去後據
申檢準建炎三年正月六日已降指揮節文
神祠遇有靈應即先賜額并淳熙十四年六
月十九日已降指揮節文今後神祠祈禱應
驗令諸路運司依條保奏取旨加封本寺照
得今來本路轉運司已依條差官詢究覆實
保奏了當應得加封條法今勘當乞從已降
指揮合先賜廟額合行降勑伏乞省部備申
朝廷取旨加封施行申部本部今勘當欲從
太常寺勘當到事理施行伏候指揮奉勑宜
賜靈澤廟爲額
　　　保國祈嗣玉簡
維嘉熙元年歲次丁酉十月己卯朔十五日
癸已
嗣天子臣某伏爲保延國祚恭祈嗣續敬齎
香信祇建沖科命道士二十一員於江州太
平興國宫啓建靈寳道場一晝二夜滿散設
醮三百六十分位告盟天地誕集嘉祥謹依
舊式詣
九天採訪應元保運真君殿下投送金龍玉
簡欲冀至聖至真鑒此丹悃乞爲謄奏上聞
九天臣伏以元儲虚位未開熊夢之祥邊閫
分屯尚調虎符之戌内欲隆於國本外思靖
於兵氛仰惟祖宗積累之難深切朝夕繼承
之懼是用肆類上帝徧禱名山願垂覆燾之
仁宏賜扶持之力得男而應震索茂延百世
之期偃武而致太平坐底四方之治保基圖
於鞏固措民物於敉寧祇迓靈休永依大道
臣某無任懇禱之至
　　　陳乞加封奏狀
臣熊守中謹瀝愚衷仰干天聽退思僣越甘
伏典刑竊念臣山林灰槁雲水簟瓢身與世
以漂流志因時而感激伏睹江州廬山
九天採訪應元保運真君上自三皇五帝下
至于唐逐代易名顯靈降杜主天地國家之
歷數掌祖宗儲嗣之符圖在昔賜額撥田褒
封祈禱具有成典至於禳禬水旱弭戢兵戈
應感靈驗載諸碑記真君顯靈之初有語曰
後五百年福及生靈保安國祚揆今五百八
年無有以徹淵聽者重念臣本儒家子父命
入山蒙恩服羽奉真君香火餘五十年誤叨
住持以來剔蠹革弊一新福庭表率羽流祝
延聖壽凡歲之豐凶民之疾苦夙夜齋心精
白祈禱務求感應仰贊明時臣雖非官守言
責者比而憂國愛君出於天性敢致叩閽之
請庸醻戀闕之心謹纂集廬山古碑舊記所
載九天採訪應元保運真君在本朝靈驗事
跡彰彰在人耳目者編次爲六一曰創始源
流二曰宅靈始末三曰崇奉彝則四曰褒嘉
典故五曰像設儀制六曰感應靈異繕寫爲
一册用黃羅囊封隨狀上進伏望陛下少賜
采覽體祖宗崇信之意爲社稷靈長之謀遵
故事於往時舉曠儀於今日應元有自復太
平興國之風保運無窮叶壽富多男之祝皇
圖鞏固邊祲澄清臣不避鼎鑊之誅謹具奏
聞俯伏闕庭伏望聖慈特賜睿旨付尚書省
檢尋舊規加封真君徽號降香廬山太平興
國宫設醮陳詞禳兵弭㓂以應五百年福及
生靈之運丕衍億萬載無疆之休臣冒犯天
威罪當萬死謹録奏聞伏候勑旨
　嘉熙二年八月日(江州廬山太平興國宫前住持/知宫兼管轄臣熊守中狀奉)
　　　醮旨
嗣天子臣某伏爲家國少寧邊陲侵擾師徒
久戍未收攘却之功宵旰靡寧敢怠禱祈之
請謹遣上清大洞經籙道士熊守中齎香信
詣廬山太平興國宫開壇蕆事拜伏寳章上
通宸極以用禳兵弭㓂保國寧邦欽惟
九天採訪應元保運真君開治廬山之始預
祈國祚之安五百年福及生靈適當此數億
萬載垂休宗社克保將來伏願九天助順三
境昭臨消禍亂以康時弭干戈於不戰更冀
雨暘時若年穀豐登萬民無疪癘之災四海
樂昇平之化
　　　上帝青詞
皇天無親固惟德而是輔至道有要必自誠
之可通爰命羽流虔伸丹悃邊陲驚擾熢燧
因仍内貽宵旰之憂外積干戈之慘薦頻蘩
而請禱望穹吴以攄誠伏願天道宜還人心
從欲俯回洪造溥施下濟之仁申命真司盡
被好生之德
　　　真君青詞
嗣守丕圖昧攸司之踈曠適丁多事駭成典
之昭彰爰命羽流旋申祀事十三帝尊崇縟
禮豈不偉哉五百年福及生靈今其時矣誓
堅香火永答神休兵革侵疆師徒駐野四蜀
長淮之慘酷痛徹此心九州率土之威儀合
歸中國恭惟
九天採訪應元保運真君闡至靈於前古隆
徽號於本朝當瑞命之應期符生靈之積望
雷行號令速掃妖氛日扇祥風將安善類
　　　加封詰詞
中書門下省禮部狀準嘉熙四年四月十四
日勑節文尚書省送到禮部狀準都省批下
禮部申準嘉熙三年九月二日都省批下江
州太平興國宫前管轄住持知宫事熊守中
劄子陳乞
九天採訪應元保運真君加封設醮及乞頒
降御書三清閣三字事後批并進册送禮部
勘當申尚書省本部尋連送太常寺勘當去
後據本寺申照得熊守中所陳真君事迹自
唐以來多著靈異至我朝神廟始進號爲
九天採訪應元保運真君列聖欽崇有加無
替拖詳進册鋪叙六門其啓耀發祥摽符顯
應固非其他神祠可比至若水旱疾疫之災
盜賊兵革之變隨事切禱響答影從真有助
於國家有功於生靈也增隆徽號用侈殊褒
其加封一節欲照所乞申取行下以憑擬定
欲具檢申呈奉批判行伏乞省部備申朝廷
如從今來熊守中所乞事理候批今狀下日
行下本寺以憑加封施行更合取自指揮施
行并進册繳連見到申部本部所據太常寺
申到事理備録在前本部照得今來熊守中
所乞真君事跡加封如蒙朝廷許從太常寺
申到事理候批今狀下部行下太常寺以憑
加封施行伏候指揮後批并册送禮部從勘
當到事理施行本部尋連送太常寺遵從都
省批狀指揮施行去後今據太常寺申本寺
今遵從都省批狀指揮欲於應元保運字下
加二字今欲擬
九天採訪應元保運妙化真君合命詞給誥
伏乞省部備申朝廷取旨加封施行申部本
部所據太常寺申到事理備録在前伏乞朝
廷指揮施行伏候指揮四月八日奉聖旨依
本部尋取到太常寺供到前銜後擬伏乞朝
廷命詞給誥施行伏候指揮奉勑朕寅事上
帝懷柔百神矧惟仙品之高夙紀道書之祕
三山鼎立雖肇跡於有唐一氣胚涵本儲靈
於太始嶽瀆並歸於主宰國家允賴於保綏
遥企真風肆加美謚
九天採訪應元保運真君體道爲用入有出
無象帝之先莫知誰子御炁之辯以遊無窮
嘗受命於璇霄來宅靈於廬阜惟九穹品秩
孰如採訪之尊會三界天人皆屬統臨之大
自熙陵以太平興國而易觀額至
神廟進應元保運仍揭宫名昭回雲漢之光
焜燿朱陵之府肆朕纉服率循舊章春秋醮
祭之聿嚴水旱禬禳而必應閱羽衣之驛奏
想鶴駕之飈遊用舉徽稱式彰妙化七千劫
初分於元景未易强名五百年流福於生靈
適逢休會諒上蒼悔禍之有日而四海息兵
之可期佑我丕圖永綏景福可特封
九天採訪應元保運妙化真君

廬山太平興國宫採訪真君事實卷之二








廬山太平興國宫採訪真君事實卷之三(四/同)
(卷陞六)
　宋朝崇奉類
　　　聖旨文字
得旨爲加封
九天採訪應元保運妙化真君徽號仰管轄
道士熊守中前往江州太平興國宫設醮一
千二百分位五晝夜拜奏寳章拜於壽聖廣
福觀大中祥符觀各設醮一百二十分位降
賜下項務在如法排列精加祈禱即賜感通
仍賜御書并具收領回奏
得旨宣諭安撫制置史尚書今令江州太平
興國宫管轄熊守中齎三清閣御書及香信
等於本宫設醮并奉安誥命仰尚書代書青
詞祝版御名及差屬官一員到宫主香所有
日分却令熊守中供報仍具已差官職位姓
名前往回奏嘉熙四年閏十二月日協中大
夫保康軍承宣使入内内侍省副都知張延
慶恭準
　　　真君祝版
維淳祐元年歲次辛丑二月己未朔初六日
甲子
皇帝某謹遣太平興國宫管轄道士熊守中
謹以清酌庶羞之奠敢昭吿于
九天採訪應元保運妙化真君品冠仙都道
高今古綏集生靈福流下土運數脩延實歸
宗主揆之百神靈休爲愈徽號聿崇斯爲盛
舉特伸慶讚攄誠帝所用昭告於神聦敬一
酬于觴俎尚饗
　　　設醮意旨
嗣天子臣某伏念纘紹丕圖期光前烈茂延
支本式固邦家眷兹福系之隆實藉神功之
佑恭惟
九天採訪應元保運妙化真君天之貴神國
之主宰千萬載垂休於宗杜五百年流福於
生靈茂著仙遊宜崇徽號謹備潔涓之禮用
伸慶讚之忱謹取二月初六日就江州廬山
太平興國宫命闔宫道士開建祈穀福時齋
壇五晝夜節次拜奏寳章關祝周天星燈甲
子長生命燈滿散設醮一千二百分位延奉
上真導迎景貺伏冀神休密佑聖造潜扶寧
謐三邊安全萬宇咸睹清寧之象早開嗣續
之祥永錫和平更祈豐稔
　　　上帝青詞
淳祐初元屬履王春之吉太平真宇冀蒙帝
祉之私猥以菲凉紹兹休烈天知悔禍幸邊
備之甫紓民慮阻飢念邦儲之尚窘每軫憂
於丹悃丐垂貺於蒼穹爰命羽流肅延飈馭
就演蘂科之祕載修藻薦之虔伏願和氣薰
陶妖氛滌盪千禄百福之介燕翼有開一食
二貨之通魚麗允叶
　　　真君青詞
應元保運扶世數之彌長著德立功爲國朝
之尊仰由聖跡顯揚於廬阜而徽稱荐錫於
先朝兹循彜典之褒崇式表真風之妙化盍
奏聞於上帝庸慶讚於神休肅展蘋蘩上延
芝馭伏願垂九穹之妙造福降簡穰安四海
之生靈國祈泰定俾遂狼烽之息蚤膺熊夢
之祥
　　　壽聖廣福觀大中祥符觀醮意
維淳祐元年歲次辛丑二月己未朔十八日
丙子
嗣天子臣某仰惟
九天採訪應元保運妙化真君道品聿宗福
源浸衎爲嶽凟之主宰實國朝之貴神稔著
仙猷茂增徽號當醮儀報讚之後乃百神交
慶之初爰演沖科同歆盛事取今月十八日
就江州廬山壽聖廣福觀開建靈寶道場一
晝夜誦經行道關祝星燈滿散修設清醮一
百二十分位延奉上真仰祈景貺伏冀神休
葉贊遂民安國泰之期邊鄙無虞睹天清地
寧之象
　　　青詞
褒妙化之徽稱百神交慶對玄穹之上帝一
念潜乎非惟侈縟典之昭明抑以顯靈休之
偉赫用蕆潔蠲之禮同伸讚慶之私伏願聖
造協扶共保丕圖於綿永邊陲寧謐俾躋黎
庶於昇平儲嗣流祥清寧開泰
　　　本州乞降御香奏狀
臣厲文翁據江州廬山太平興國宫住持知
宫兼管轄李守浩狀申照得本官係採訪宅
靈之地崇奉皇帝本命申福殿歳有春秋國
醮係守臣代書御名詞表其旨曰俯爲天下
生靈禳灾祈福祥符元年準勑歳降濕香下
本宫諸殿堂供燒後來本宫不曾援例陳請
竊惟福庭香火列聖崇奉褒嘉縟禮降香建
醮保國寧邦靈驗昭著勑文省劄非一而止
昨蒙使府以瑞雪愆期持忱設醮隨獲感通
十萬户和氣遍覃五百年流福應讖自祥符
至嘉熙年内遇時降香建醮感應嘗奉聖旨
加封真君妙化二字及頒降御書三清閣字
仍賜度牒沉香腦子鎭壇繒綵等設醮保邊
祈嗣詞意具存但前後降香建醮皆係使府
保奏今來欲乞照例保奏朝廷舉行舊典所
據前狀須至奏聞者
右臣照得太平興國宫係
九天採訪真君治所自唐開元至本朝已五
百餘載神應非一褒典屢加國初以來給降
御香歲有常比迨至隆興因循廢闕嘉熙二
年及四年本宫管轄熊守中申請遂蒙朝廷
加封真君妙化二字及降賜御香等自後本
宫無人陳乞而本州亦不復與之奏申殊失
累朝崇奉之意大爲闕典近緣去臘瑞雪愆
期臣躬詣祠下爲民祈禱即獲感應如響斯
答三白呈瑞豐年有兆即其靈驗所合申述
彝章以昭神貺伏望聖慈特賜睿旨照國朝
舊典每歲給降御香下本宫拜照嘉熙庚子
年頒降建醮指揮施行謹録奏聞伏候勑旨
　寳祐四年正月日
　　　賜香省劄
昨準禮部符準寳祐四年二月八日都省批
下知江州厲文翁狀奏乞舉行國朝舊典每
歲給降御香下江州廬山太平興國宫建醮
事後批送禮部契勘體例申尚書省準此本
部所準都省批下上件事尋連送太常寺契
勘分明指定申部去後據太常寺申本寺今
拖照奏内稱乞照嘉熙庚子年頒降建醮指
揮施行今指定欲乞省部備申朝廷下江州
行下本宫照嘉熙庚子年分頒降指揮體例
徑自申請施行右連元送一宗申部乞備申
朝廷施行尋呈奉判備太常寺所申符本州
徑自照元得指揮申請施行仍申省照會今
本部具申朝廷照應外符州照應徑自照元
得指揮申請施行所準前項指揮州司除已
遵禀備報本宫照應施行去後今據太平興
國宫回申開具到本宫節次承準朝廷降香
建醮等事月日體例事件申州乞備申省部
檢照前例給降施行太平興國三年春秋二
醮勑牒太平興國三年春秋二醮省牒齋料
帳三縫紹興三十一年降香設醮祝版隆興
二年降香設醮祝版端平三年廟堂奏旨設
醮祈穀禳兵詞旨七縫并可漏嘉熙元年降
香設醮保邊祈嗣玉簡嘉熙二年降香設醮
禳兵詞旨并銀兩會子綾羅單子等三縫肆
件淳祐元年加封真君徽號詞旨祝版降香
并祠牒銀兩綾羅聖旨文字肆縫伍件
右除已將前項文字申部乞辨驗發下本宫
照應外本州保明是實伏乞指揮給降施行
伏候指揮照得知江州厲文翁申乞舉行國
朝舊典給降御香下江州廬山太平興國官
設醮事契勘先朝間曾降香及賜御書並降
度牒綾羅等今據住持知宫事李守浩乞檢
照元來已得指揮符本州徑自照例申請六
月九日三省同奉聖旨照舊例降香下江州
付本宫設醮仍照嘉熙庚子給賜并下御藥
院内侍省學士院江州本宫各照應右劄付
廬山太平興國宫寳祐四年陸月日
得旨宣諭制置厲侍郞江州太平興國官八
月十五日修設國醮今賜去沉香三十兩箋
檀降真各一十斤充本宫醮筵供燒使用以
後祈禱别有降賜仍具收領回奏寳祐四年
七月日入内内侍省東頭供奉官睿恩殿祇
候幹辦龍圖天章等閣幹辦内藏庫翰林司
毛存恭準
　　　奉安御香䟽意
臣厲文翁情旨昨於領藩之初因以禱雪而
應慨念真君儲福之地夙存國朝賜香之彝
宫門既有失於申明州郡復不爲之啓請亟
謄奏牘隨沐恩光恭準聖旨宣諭每歲賜太
平興國宫沉香三十兩箋檀降真各一十斤
充八月十五日秋祭醮筵供燒向後别行宣
賜以用祈天永命保國安邊溥及生靈同躋
仁壽今則已次琳宫預白丹悃伏望景曜下
臨監九重之忱悃名熏上賜修每歳之常儀
所集勝因以祈嘉貺
皇帝陛下恭願鴻圖廣大燕翼綿長庶證時
而百穀成民皆樂業中國安而四夷服邊不
揚塵
　　　初降御香建國醮别奏青詞
採訪宅靈金闕地隆於廬阜祈禳蕆祀寳薰
歳遣於禁庭屬州家之奏請愆期致聖代之
彝儀缺廢恭以
皇帝陛下秉心翼翼行善孜孜露禱深宫恪
謹朝昏之禮日臨當宁諄勤中外之憂體累
朝尊奉之心加妙化褒崇之號兹率修於常
典爰寓敬於瓣香惟真斿周覽乎九天之間
則明鑒宜孚於午位之上今首足患深於蜀
廣乃瘡痍痛及於准襄水旱間關兵財匱乏
臣身叨閫寄世荷君恩望丹陛以輸忠即朱
陵而請福伏願帝躬壽樂國本安强四序氣
調大有稻梁之慶三邊勢鞏永無烽燧之虞
凡曰王民均蒙道廕
　　　恭奉朝廷賜錢設普度醮密劄
恭奉宣諭指揮去歲兵革以來忠亮死節戰
殁之士甚多流離横夭傷亡之民甚衆孤魂
無依實可興念當行普度使遂超生四川可
於重慶兩廣當就南嶽荆湖江西仍就江州
太平興國宫三處各修醮一千二百分每一
處降賜沉香一百兩腦子十兩降真三百斤
黄蠟一百斤官會十萬貫專差人兵管押前
去逐一交割嚴潔排辦擇八月内啓建三晝
夜已劄四川制詈司廣東經略安撫司廣西
經略安撫司湖南安撫司京湖制置司
景定元年六月日
昨者鞬虜不道荐食無厭所賴人可即戎每
戰必克或執干戈以衛或奪蝥弧以登未嘗
臨敵以懷生皆欲滅此而後食竭忠思報視
死如歸殺氣干霄而欲腥英魂委露而逾壯
第念形軀之已殞痛干心膂以難忘謹於八
月二十五日就江州太平興國宫修設普度
大醮一千二百分用憑道力俾遂超生
青詞
百戰間關見危致命一忠激烈雖死猶生惟
勇士不忘喪元故敵人每爲奪氣追念胡氛
之甚惡遂令國步之多艱不貳爾心豈與共
戴天而處勉出乃力蓋將寘亡地而存義重
而形軀則輕役同而瞬息即異興言鉅痛深
愴至懷帶劍之辭尚新忍忘楚野復失之哀
曷挽空慨邾婁虔修薦拔之科庸寫盡傷之
極伏望大垂慈鑒俯挈寘途壯節難磨已可
垂名於穹壞英魂未逝尚能效役於風霆
史大資申述靈驗乞加封尊册事
本州太平興國宫崇奉
九天採訪應元保運妙化真君香火考諸圖
誌實唐開元間明皇感夢真靈欲就廬山建
祠後五百年福及生靈於是勅江州建九天
使者廟本朝列聖尤極欽崇太宗改賜觀額
神宗進號應元保運真君徽宗奉上玉册易
觀爲宫高孝兩朝皆常遣官致禱保邊禳兵
皇上踐祚以來賜奎晝降御香尊奉尤謹岩
之自去秋祇戍適值胡馬偷渡被旨進黄援
鄂岩之聞命即行但副閫事權素輕江州又
號内地進當大敵則無將無兵退守中流則
城卑壕淺舟師授鄂則風逆莫前增戍保黄
則星流告變人心皇皇士氣不振事關宗社
未知攸濟遂望真祠許設普天大醮三千六
百分保國禳兵由是天乃返風遣援無虞靈
貺昭昭敢忘報謝岩之遂躬詣本宫酬還醮
願遍讀碑刻始知真靈一號朱陵上帝採訪
九天九地較定天人禄壽生靈禍福其尊與
天帝比又主九宫九州九星分野陽九百六
之數實與世運關係興衰而本朝蒙福爲多
建炎逆賊張遇攻犯江州城中軍民親見真
相現於雲端結成龍馬賊遂殞滅開禧吴曦
叛蜀夔帥蔣介有神降萃謂採訪已奏於上
帝行被族誅今兹狂虜犯順實賴陰相江面
再清東南莫枕逆數今日至于開元辛未正
應五百年後靈響昭彰如此但岩之竊念神
考進應元保運之號係降詔旨及徽廟追繼
先志鏤之玉册以至列聖青詞皆以皇帝臣
某冠之嘉熙年間加封妙化二字太常一時
失於檢會止令命詞給誥與元豐政和典禮
舛異恐未稱明時昭事之意謹録元豐政和
詔册繳連在前欲望公朝特加敷奏付有司
討論典故於應元保運妙化今號之上加上
八字徽號尊以册書鏤以嘉玉收回元誥赴
禮部架閣不惟消弭兵灾肇開泰運保國祚
於有永延聖壽以無疆抑與列聖尊崇典禮
不至背馳豈勝宗社生靈之幸
　景定元年五月日
　　　陸殿撰再奏乞頒降封册事
臣景思照得本州太平興國宫
九天採訪應元保運妙化真君考之圖誌自
唐開元見夢著靈有五百年後福及生靈之
證參之碑刻一號朱陵上帝採訪九天九地
主九宫九州星野陽九百六之數按之祀典
本朝自太宗賜今觀額神宗降詔進號應元
保運真君徽宗奉上玉册易觀爲宫高孝兩
朝皆嘗遣官致禱邊事皇帝臨御以來加封
妙化二字頒降三清閣御書降香設醮朱表
青詞所以欽奉者至隆質之靈驗建炎張遇
犯城有現雲滅賊之應開禧吴曦叛蜀有降
筆誅兇之報今年虜哨入本州瑞昌縣境若
有所制訖不能前陰䕶一方全活甚衆至如
甘雨時雪消疫濟荒保邊禳兵護國救民其
所以孚佑者甚盛臣景思維今泰運方回熙
典備舉方秩無文而咸祀必致崇極於大神
矧採訪高真流福寰極自開元辛未至于今
式應五百年後雖運化無名何心隱顯而進
號備册異衆欽崇兩朝詔册以天神禮之列
聖表詞以皇帝臣冠之嘉熙加封禮寺不及
檢會止令行詞給誥未稱舊典御香既降國
醮有嚴歳用春秋帥臣奉辭以告崇報未極
衆心歉焉欲望聖慈降付尚書省於應元保
運妙化真君今號上加八字徽稱仍乞檢會
前知郡資政史岩之所申繳録元豐政和詔
册付有司稽典故尊之册書鏤之嘉玉于以
稱累朝昭事之心于以迓九天丕錫之釐須
至奏聞者
　景定元年九月日
　　　印徽猷申乞加封册號事
應雷被命假守祭山川之在境内者蒐祠典
詢故老伏聞
九天採訪真君感夢明皇建祠是邦正直而
一敷佑下民粤五百年紹興現雲張遇隨滅
開禧降筆吴曦伏誅虜哨江堧郡嬰孤城以
自固一至近境避易驚遁此其近事之彰灼
也夷考我朝列聖崇褒精忱備至神功施及
于今名號未加其舊或者其不謂禮前守臣
史資政陸殿撰俱嘗敷奏乞頒徽號以副輿
情未準回降當今泰運方開地彌天區百神
受職靈績既昭表章可後欲望公朝檢會詳
酌
　景定二年五月日
　　　江州備坐省劄
江西安撫知江州今月初五日準遞到行在
尚書禮部符準景定二年八月初四日都省
批下太常寺申準都省批下朝散郎新除直
徽猷閣知江州印應雷申照對昨到郡之初
本州士民合詞有請皆曰前歲韃虜偷渡路
透江西一境獲安皆
九天採訪應元保運妙化真君有祠廬山垂
福乞爲申明增加徽號又有前政史大資陸
殿撰兩嘗奏聞謹備元奏重行申述欲望公
朝檢會累申特賜敷奏六字上加兩字仍檢
會政和舊典頒降玉册申聞事奉鈞判送太
常寺契勘申本寺照得景定元年六月内準
都省批下江州申乞與本州太平興國宫崇
奉
九天採訪應元保運妙化真君加上八字徽
稱事本寺於當月擬封
九天採訪應元保運妙化助順真君尊以玉
册合遵照元降指揮今且命詞給誥除已於
當年六月内具申都省外謹具申尚書省伏
乞指揮照本寺已申事理施行本州證會施
行後批送禮部行下本州照應施行準此須
至符下符州仰詳省符内遵從備坐批狀指
揮事理施行所準指揮具呈僉廳官書擬欲
帖太平宫照會奉台判帖須至行遣
　景定二年十一月十八日
　　　加封誥勑
至道之精窈冥無迹超乎萬物之表行乎九
天之間名位崇而功化妙命之曰真而已江
州太平興國宫
九天採訪應元保運妙化真君沖澹而與造
物遊變化而與陰陽運吉凶悔吝存乎人皆
出於寂通感應之理天憤不道之虜廼能相
王師清江面採訪爲名若有物司乎其間不
知真君之不物於物而物有不能遁之者封
極於真君號極於八字尊之至矣可特封
九天採訪應元保運妙化助順真君
　　　本州奉安封誥醮慶意旨
歲在己未戎馬寇江密依採訪之靈克相王
師之捷犬羊掃迹鴻鴈奠居允藉陰功宜崇
報典足真封於八字惠徼福於九江鳳詔誕
頒琳宫改觀臣叨承藩牧躬致綸恩幸依助
順之休爰奉妥虔之禮永扶國祚垂祐邦圻
　　　慶醮詞
有赫厥靈克助王師之順揭虔以吿用昭國
典之華雖真馭母假於褒揚在朝廷合隆於
酬報緬惟曩歳悠啓厲階江漢浮浮驚渡揚
韃之馬疆場翼翼卒蘇涸釜之魚密佐威聲
獲金生聚錫徽章於八字答景貺於九天與
國同休蕩妖氛於邊瑣思皇多祐增瑞色於
山川



廬山太平興國宫採訪真君事實卷之三











廬山太平興國宫採訪真君事實卷之四
　元朝崇奉類
　　　聖旨文字
長生天氣力裏大福廕護助裏皇帝聖旨城
子裏村子裏達魯花赤官人每根底來往行
路底使臣每管軍的官人每出軍底人每衆
先生每百姓每根底宣諭的聖旨成吉思皇
帝哈罕皇帝聖旨裏和尚也里可温先生達
失蠻不揀甚麽差發休著者告天與俺每祝
願者道的有來如今依著已先聖旨體例裏
和尚也里可温先生達失蠻不揀甚麽差發
休著依著太上老君教法裏告天與俺每祝
願者麽道這信州龍虎山上清正一宫住持
張天師根底執把著行的聖旨與了也更有
天師本户演法觀爲頭諸宫觀裏房舍裏使
臣每休下者不揀是誰休倚氣力住坐者宫
觀裏休斷公事者倉粮休頓者不揀甚麽休
頓放者鋪馬祇應休著者商稅休與者但屬
宫觀底田地水土竹木碾磨般隻園林解典
庫店浴堂鋪席酒醋不揀甚麽差發休要者
俺每的明降聖旨無呵推稱著諸色投下於
先生每根底不揀甚麽休索要者先生每也
休與者更先生每不揀甚麽公事呵這張天
師的言語裏太上老君的教法裏休别了依
理行踏者更俗人每根底休歸斷者先生每
與俗人每有折證的言語呵倚付來的先生
每頭目與管城子官人一同理問歸斷者若
先生的體例不行行的公事說謊做賊的先
生每於管城子達魯花赤官人每根底分付
與者更這張天師執把著行的聖旨有麽道
無體例公事休行者行呵俺每根底說者怎
生般道的俺每識也者
　至元十四年二月初十日
　　　聖節醮意
江州路達魯花赤緫管府同本路提㸃道録
司情旨伏爲今月二十八日恭遇天壽聖節
謹委官虔就福地太平興國宫啓建金籙大
醮一座預於二十六日開啓醮筵轉誦真經
宿建齋壇敷露雲篆二十七日三時朝奏禮
懺陳詞二十八日淩晨修設醮筵上奉帝真
以伸滿散
皇帝陛下恭願聖壽無疆皇圖鞏固民康物
阜海晏河清者
　　　青詞
上天眷命篤生神武之姿南極呈祥倏届誕
彌之旦敬即琳宫之閟虔依蘂笈之科祝睿
筭之延洪與天無極撫瑶圖於永久如日之
升
　　　上元醮意
江州路達魯花赤緫管府同本路提㸃道録
司恭遇上元令節天官賜福之辰虔就福地
太平興國宫
九天採訪真君大殿啓建祝聖靈寳清醮一
座轉誦真經宿啓齋科敷露雲篆三時朝奏
禮懺陳詞滿散設醮一百二十分位所集殊
利上祝
皇帝陛下恭願聖壽無疆皇圖鞏固民康物
阜永消疪癘之災時和歳豐欣樂太平之治
　　　青詞
伏以歳序履端肅届朝元之日聖人在上虔
伸祝壽之儀殿陛風清香燈露奏迓真斿於
碧落瞻天表於清都享于克誠介以景福
皇帝陛下恭願帝圖天大享萬國以惟懽聖
敬日躋命九圍而是式克臻富盛欣樂太平
　　　降香設醮意旨
江州路太平興國宫欽奉朝廷專遣使臣咬
難與宣授玄教宗師緫攝兩准荆襄等路道
教江南諸路道教都提點張留孫齎擎聖旨
捧降御香詣
九天採訪真君大殿焚炷光啓福庭本宫欽
此謹涓今月二十七日修建謝恩清醮一座
所集殊利上祝
皇帝陛下恭願聖壽無疆皇圖鞏固民康物
阜海晏河清者
　　　宗師建醮意旨
宣授玄教宗師緫攝兩准荆襄等路道教江
南諸路道教都提㸃張留孫同奉御咬難敬
奉皇后懿旨皇太子令旨降賜御香下江州
廬山太平興國宫採訪真君聖殿焚獻專爲
祝延皇帝聖壽萬安次冀坤掖儲祥震宫集
慶萬民樂業四海同風者
延祐五年戊午加封真君徽號
上天眷命皇帝聖旨朕聞天地與之並生妙
合胚腪之造山川載其神氣實專監御之司
爰考彝章式崇徽號江州路廬山聖治太平
宫
九天採訪使應元保運妙化助順真君道超
寥廓功贊彌綸緫制萬靈通微顯闡幽之故
巡遊三界昭福善禍淫之機代穹昊以握符
體虚皇而示化肇自唐朝而感夢居然匡阜
以宅靈既開鼎運護國之祥宜侈涣號揚庭
之渥於戲跨九霄際八表運妙用以無垠歛
五福錫庶民保太和而有永可特加號
九天採訪使應元保運妙化助順至德仁聖
真君主者施行
　延祐五年五月日


廬山太平興國宫採訪真君事實卷之四

廬山太平興國宫採訪真君事實卷之五
　習仙類
　　　康先生遇劉越
周有康先生兄弟七人於廬山修鍊真氣嘉
遁林泉忽有一少年衣逢掖衣冠章甫冠來
訪言論典雅好談古今及神仙學先生異之
延待益厚如是數歲不知姓名來往既久先
生云熟子風猷有日矣不敢詰姓名復未知
棲止少年曰余姓劉名越居在山之左先生
苟不棄僻陋希垂一訪山下有一石高三尺
許叩之即得相見先生如其語訪之至山下
見一石叩之忽然自開雙户洞啓一小鬟迎
先生行十餘步復有二青衣執絳節前導漸
見臺榭參差金碧掩映珍禽奇獸花木殊異
真人冠玉冠朱紱劒佩來迎先生知非人間
意欲求居真人默知其意謂先生曰子陰功
未滿後會可期他日蓬海鰲宫赤城絳闕相
從不晩飲玉酒三爵延年保命湯一啜而出
返顧巨石宛然如初它日復叩無所應矣即
石建亭號曰仙石石上自有劉仙二字今宫
之三門遺址見在(出劉仙/石記)
　(張芸叟南遷録云周有康先生者結廬於/此山故曰康廬在州之南三十里過甘棠)
　(湖循湓江岸高下可十里有澗水北流從/溓溪書院出又數里至新橋左右皆林麓)
　(水聲令然可愛峰頂𣷯近又越蛇岡嶺至/太平興國觀即唐九天採訪使者廟熙寧)
　(中册制應元保運真君改觀爲宫規副宏/敞連亘溪谷階燕厨湢水流周環有元宗)
　(手篆殿榜漆牌墨字又金銅等身御容兄/豐所賜殿榜彩牌金字又爲髹塗金扉以)
　(祕之常不得見又有所賜泥金仙衣共三/事殿外階下有石一株曰劉仙石康先生)
　(叩開赴劉/仙之約云)
　　　胡冲真遇吕洞賔
本宫道士胡用琮號沖真子幼脱俗縁留心
修鍊熙寧中有道人破衫弊履自稱姓回突
入庫堂傍若無人道士見者不顧而去獨胡
公揖坐小軒從容款視驚其仙風不凡待遇
加禮既而索酒再飲復邀胡公出飲于邸胡
辭以日暮回掀髯一笑而别翌早胡公入城
謁郡候抵關未啓錀道人又自城而出笑以
相顧閽吏云未三鼓時有回道人在此候門
開不知何人也胡公心亦異之後數年革帶
麻鞵挑二壺號大宋客訪胡于道院談論清
雅胡問此壺何用答曰行李也傾壺視之皆
黄白之物問胡欲此否胡答不願但得長生
之術足矣就取碎銀鬻酒與胡飲口授至道
及日暮以刀剜土瀝酒潄津和土嘘呵成墨
擲之几上鏗然有聲語胡曰服此可愈疾入
仙矣再飲胡醉倒及醒來但聞異香滿室剜
土處有泉透出不知客之所在胡以墨研酒
飲宿疾頓甦年餘七旬貌若處子酒量如初
由是漸厭人間一旦留詩蛻形而去今宫有
墨仙泉掬飲味甘冬夏不竭王左丞宋宋侍
郞伯友及諸名公皆有醻唱留題(並載本宫/名賢詩集)
胡公亦有遇仙傳(出本宫舊/記碑刻)
　　　齊武直坐化
本宫道士齊武直每旦朝真畢即閉門端坐
不交人事誦靈寳度人經冥心默契自得其
旨崇寧中忽連日飲水不休語同舍道士吕
師中曰塵世不足戀吾將逝矣吕以爲戲言
及夜半趺坐舉手向燭曰兹爲證明然此事
難哉吕猶未悟乃就枕熟寐既覺齊已坐亡
(岀本宫/舊記)
　　　畢養素遇異人
本宫道士畢道寧字康叔幼頴悟貌清奇經
書一見成誦紹聖間遊江浙一日到潜山遇
方士狀貎甚偉不通姓字相與遊山畢度真
非凡欲師事之方士默會其意乃曰學道貴
乎鍊神毓氣丹書乃是入道梯媒公若屏絶
俗紛精鍊神氣自然通真達靈矣因臨溪水
指謂畢曰水定則形直心静則神寧不可不
鑑遂以丹授之曰異日與子再會于聖治峯
下一揖而去恍無所睹畢即日還山適遇宫
副虚席州命帖充未幾丐閑築道院于宫之
右鑿池潴水名曰清斯每日杜門存神誦度
人經一卷至宣和乙已正月三日有衣甲山
人來訪話舊授沁園春云一粒金丹大如黍
米定中降胎運陰陽根本東龍西虎結凝金
水擇地深㘽九載無虧三田功滿卦氣周圓
爐鼎開偷元化用自然宗祖全在靈臺真才
休戀塵埃況頴悟明空嬰未孩幸准濵相遇
靈丹付了親留玄旨期進仙階此去何時水
雲高會更上煙霄歧路哉人間世任王侯貴
顯同委蒿萊畢得此詞越四日整襟危坐而
逝今宫之養素堂右軒扁曰清斯有沼存焉
(出本宫舊/記碑刻)
　　　王三一主金華洞
本官道士王秉文字彦衡成道後遊京師其
時朝廷方建神霄萬壽宫賜紫衣命充典客
忽有方士來訪見几間有周易就布筭數云
此地當有兵厄子非數中人宜避之因授與
存三守一之要黃帝和扁之訣遂辭職還山
至建炎四年本宫燬于賊兵次年盜退莫有
任其責者王乃領副職灰燼之餘經營數載
金碧繪像焕然一新遂謝宫事杜門燕居三
十餘年即其居曰三一堂因號三一先生日
閱道藏經究竟祕訣留心醫藥此外無他嗜
好至乾道丙戌上元夜夢神人告曰上帝命
汝主金華大滌洞賜汝返魂丹一粒復汝精
神還汝元氣當以神光白馬諸司官吏迎送
入洞言訖覺悟翌旦語諸徒曰塵世不足住
吾將往矣因取所著聖治顯驗集十四卷西
山真君籤解一部(今採訪殿籤即其/解者靈驗異常)十全脉
訣一部朝斗紫庭祕訣一卷授師孫秦致祥
等至二月旦朝香沐更衣凝然而逝本州太
守唐敷文文若以文祭之曰吾聞真人其寢
無夢彼有夢者疑其妄傳以夢爲妄又未必
然夢賚良弼覺而得賢夢至帝所聞奏鈞天
人生如夢固亦難言於夢之中又有夢焉三
一先生天守既全臨行夢化默契真詮帝命
賜我金洞還元吾將問子孰爲因縁真妄一
致瞬息百年超然往矣白馬翩翩老圃祁寬
贊神云視不見聽不聞中有象酷似君强描
貌謾辛勤阿睹中欠少分在眉睫常絪緼如
止水如行雲(出本宫/碑記)
　　　黄真人尸解
本宫道士黄知微字明道稟性沖淡賦形豐
偉元豐間充知殿奉香火一日潜山體道先
生崔君來訪因語泥丸萬神刀圭一粒之妙
遂授一九谷神之道金液淪景之旨從此若
佯若蹶散誕靡常時人呼爲黄風子遂自賦
黃顛歌(載本/集)性嗜酒每醉則浩歌歌罷顛狂
常在宫前朝真橋上疾聲大呼若有所呵一
衲百結裸露不顧隆冬盛夏恬無寒暑士夫
間有施惠者隨手散去或居山間或遊城市
常挈兩布囊每遇餅餌藥物之屬雜貯囊中
了無穢氣號曰錦香時有大雪林壑變白獨
先生所居之屋無雪常恉室傍壁罅示人曰
此吾遊蜀之路也初不知書所談多史傳素
不能文而所出皆高妙之句猴溪蔡子高司
馬知白崔風子高赤脚皆與交遊先生每喜
噫氣一噫時不停聲崇寧末年餘九十貌若
處子肌膚如玉狂態如初酒量不減宣和末
詔徴不起有司强之至九江曰今二天子矣
我往何爲既而淵聖登極赦至本宫未回禄
日先生於採訪殿揭甃植蒿歌曰明年了來
明年了來次年韓世清賊馬果焚宫庭乃植
蒿之日也談人禍福歷歷皆驗先生羽化瘞
于宫側後數年有自蜀中回者曰黄風子今
在蜀昨於成都相會寄家書在此衆疑之開
椷乃是喪亂後所存道士妣名於是發棺視
之惟衣履在(出黄真/人傳記)
　　　劉虚谷坐化
本宫道士劉烈號虚谷子初生時母感異夢
長而有超卓之志肄業山中交遊不雜王公
大人嘆其貌有大古淳風必異日之法器也
紹興六年創草庵扁曰真一每日端坐檢閱
道藏經史一覽隨記士大夫願納交焉如晦
庵朱文公與談易論還丹之旨(詩云細讀還/丹一百篇先)
(生信筆亦多言元機謾白經書覓至理端於/目睫存一馬果能爲我馭五芽應自長家園)
(明朝酒醒下山去/此話更從誰與論)張于湖(孝/祥)一見留詩而去
(福地偏藏小洞天洞天幽處鍊神仙/箇中得趣惟虚谷火候參同妙自然)羅樞密
(㸃)王參政(炎)曹兩府(勛)周鳳溪(順)岳吏部(甫)
諸名公皆往來談易醻唱佳什(並載本官/名賢詩集)至
隆興元年注解周易正經及六壬緫括機乎
一部詣京投進蒙宣見問道賜宴(應制三茅/觀詩謝恩)
(賜酒乞還山等/詩並見本集)後居山十餘載至乾道九年
六月不食四十餘日惟飲冷水至七月十四
日將親書登真隱訣二十五卷并上經九卷
送入木言藏史次日中元節親筆留原真一
首詩頌等有云虚谷子將欲遺形棄世掃迹
人間趨煙霞廣漠之郷與道冥一焉十六夜
步月登廬山可牛洞絶頂端坐而化有還丹
百篇雜著詩文周易解義(山齋易尚/書作序)及歷代
君臣括要圖並行于世(見江用設廳碑石出/虚父子傳及本宫記)
　　　劉祖師立化
本宫道士劉大彰字閉祖江州湖口人生于
元豐癸亥歲幼肄業山中徽廟朝試經爲道
士禮楊公彝爲師建炎兵變避地鄱陽後歸
郷省親傳聞本宫悉罹兵燄進退不能遂與
徒弟駱守明就潮邑東南隅得逃亡屋而居
之崇奉採訪香火泣而告之故誓願闡揚道
教重立玄功劉爲人純謹奉身無長物交遊
不雜郷曲稱之濟人利物其道甚行遂撤茅
居而鼎新扁曰龍德庵(即今西/湖道院)士民皈嚮香
火日隆時劉年已耄貌若處子一日晨興澡
沐更衣誦度人經畢呼其徒弟來前語以死
生超化之道語境曰理香火起立而化其貌
若生觀者如堵(出本宫/傳記)
　　　駱祖師坐亡
本宫道士駱守明字德光即劉大彰之高弟
生於政和甲午歳江州彭澤人建炎隨師避
地鄱陽同回郷里聞本宫灰燼與其師就龍
德庵居止公之道乃家傳衣鉢日買飛潜跳
擲之物而放之始終不輟一日病革召其徒
弟五人來前(余懷德楊懷玉李懷/智潘懷信劉懷恩)取筆書頌
干繼容曰余病時不吉(音死/字)余吉(死)時不病
如遇吕真人便是我好命(真蹟見/存本宫)未幾病愈
回宫即黄真人舊址創道院扁曰養正(取黄/之道)
(號今改/曰黄仙)公享年最高每日焚香誦經不妄交
接一日赴堂展鉢趺坐大衆舉食公凝然不
動視之已坐亡矣果符吉時不病之語異哉
越一日西湖人有夢見公衣紫二青衣執旛
前導識其上曰霍僮山洞天仙官公葬于宫
左知宫胡葆清舉棺云不以擾攘亂其真不
以富貴妨其道雖無留形住世之妙而有脱
胎坐亡之功公舊庵西湖香火興隆異於昔
矣出本宫傳記
廬山太平興國宫採訪真君事實卷之五





廬山太平興國宫採訪真君事實卷之六
　碑記類陞八
　　　九天使者廟碑(并序)
　　　　(蘄州黃梅縣東山衡門/之下草莽臣李玭撰)
　(按江州德安縣撫州太守干阮録寄事實/云唐李玭有學不仕至閉元中明皇夢神)
　(人稱廬山使者求立廟詔刺史獨孤正營/建下諸州令所在學士制使者碑文凡作)
　(者六百八十一人獨玭文入用詔召不赴/本宫舊記所刊纔五百五十一字淳祐乙)
　(巳中書程滄洲於秘書省得全文凡一千/七百七十二字但泚玭宇異今兩存之餘)
　(見程中/書跋文)
伏稽諸文易曰一陰一陽之謂道陰陽不測
之謂神惟道也生三混成洞微於變化惟神
也得一而妙蓄祕於恬冥欽若太元遐微妙
有運陶甄之極不獨尊歟后唐累聖光華大
明終始陟曦陽之午廓照瑶京操元命之符
銘昌鼎筭白雲孤峙時望高丘紫炁千齡日
飛函谷我開元神武皇帝圓靈受睠方輿龍
祕握玄珠之妙捐可寳之珍演至道於希夷
刊雜法之凝滯乃聖一也於穆祀典清廟皦
教孝友光明天地化仰乃神二也劒戟之器
返於三農弧矢之威神斷六合乃武三也察
時變者觀乎天文人習凡庸無階測聖乃文
四也故沖精象外高視鴻名昴薦河圖靈朝
海若堯心攝照顧言筌於几蘧軒目司明屈
旌乘於茨隗所以虞環益地夏玉從天納殊
盡於西王展告成於東后五龍推紀邁梁甫
之高曾八駿巡遊陋崑墟之徹䟽昭回上轉
山嶽下騰列聖攸居通仙福會文皇質義武
帝佩圖至道之興其來尚矣自華封獻壽聖
德殆年金格傳書珠流味液公主以天慈入
道挹化芙蓉祕監以王子出家調芳芝术北
玄著列仙之想南丹希至學之因聖緒無爲
斯其有作乃睠群嶽真君道府光啓祠室幽
贊神宗青城廬嶽二山者佐命群峰之望也
丈人仙録祕諦真君使者靈司孔昭冥察名
書五法舉亞三魔滀洩崇巒異弗騫於物阜
寒暑穹谷將必順於人時開元十九年八月
二十一日降明旨曰青城山丈人廟廬山使
者廟宜準五嶽真君廟例抽德行道士五人
焚修供養仍委所管揀擇灼然道行者安置
真年名申所由敕置廟使内供奉將使者真
圖建立祠廟拜章醮行道設齋使大供道觀
法師張平公粤自秦京宣猷江服焕丹青之
飾錫玄礼之儀馹傳光臨雲巖皎色使持節
江州項軍事守江州刺史獨孤正重鎭柴桑
孚謡积補時觀武庫代伏文碓經始干城全
摹益厲崇規逸麗壯思逾紛朝散大夫行長
史楊楚玉行司馬皇甫楚玉潯陽縣令魏昌
等恭惟聖善式議靈場道俗虔精冥休擁異
爰初築土則雨霾煙嶂俄頃仲立而色霽霞
標寳龜奠臬之辰金虬驛程之際陰濛洊密
黮晦遄交注想玄空肅思皇道芬芳載潔章
醮翹襟六虚窈冥一夕融朗半主之上忽吐
神輝綴灼九激熲揚千仞寀寮率抃人吏並
觀昔天靈降周以雲門舞奏神光燭漢以大
一登禋然北陸氣交南州焕變物委霜霰人
嗟沍寒使法師恬懇仙庭憑威國命故玄冬
易煖朱景晴暉暢以幽明優乎力没並利攸
往咸欣子來便卜勝郊遂𤭫靈域騰頳䄀嶺
鬱翠松巖召斲郢門僝材荆岫䟽峻繚長
垣紅壁列錢丹楹繡礎三間四表炳繪文𣗽
八維九隅懸鎪鏤檻虹梁亘□風牖承楣倒
井蕖蘚芳壇竹掃銀鋪月曉瑶𥵂霜開至若
神理金幽真容罕測夫其祕狀遠降使司蓋
考三仙之圖不於九牧之鼎激姿粉堊備質
光妍忽想冥標靈侔瑞表工徒罄想殊思感
通齋室盟祠既優如在𩳧旌霞旆時颺羽儀
列冠名山禮均行潦覃董紫極供養黄冠玉
釜常煎金爐永藝牲牷草享鸞鳳于飛露挹
神翁星臨婺女清吹洞唱天渚匏瓜之津匹
水仙宫海曲蓬萊之島龍驤鶴翥飄𦒜浄戒
之庭師子辟邪趯臞精思之地珠幡衛筤瓊
蓋持輿法供天厨六時朝念真經雲帙萬劫
修行弗翦茅茨明代久彰於克儉經營梓匠
神理邈尊於寵光聖渥堂闈靈棲窟宅朅來
禔福不亦宜乎冬十有二月司存式命畢鉤
繩也玄門道士章沖寂等挹教五千齊驩億
兆歷仙階而仰止攀睿筭以驅誠天使願奉
於雕䥴心存魏闕法衆希憑於琬琰道在吴
岑春水桃花迷源遂遠幽林杏塢勝地非遥
伏賀天休敢述頌曰
道祕重冥神幽福庭二景運極五嶽棲靈其
真有物厥妙無形理則恍惚功惟泰寧於赫
皇極照融亭造睿握玄珠祥丕大寳蒼垠集
貺紫雲宗道至享百神探因五老乃睠崇山
嶽靈之祕三象浮精十華仙□威滀雲雨神
存天地法象昭凝真圖炳粹幸明德之嘉運
降幽祠之寵章扈仙儀兮肅肅曄瑞彩兮煌
煌爍琳宫之夕照拂琪木之神光雕輝兮翠
輦玉釜兮調香擷五芝於秀崿搴八桂於飛
梁龍吟鳳舞天路長青雲衣兮白霓裳節空
歌於瑶磬臻羽旆於瓊漿冥激兮福宇彯眇
兮神極牽匹水之布流睨煙爐之綺色留鶴
語於千載翥鸞裝兮一息絳河真毋將易逢
碧海仙姑淼難測恭至道於三五奉休符兮
萬億紀真石於名山壯洪規於帝力唐開元
二十年壬申正月乙巳朔二十五己巳樹
　跋唐九天使者廟碑
　圓覆在上蒼蒼正色而一氣之翕闢萬有
　之生化莫知其然而然孰主張是孰綱維
　是即儒者之說形體謂之天主宰謂之帝
　析理精矣道家書乃明言所以為主宰者
　維皇上帝高居宸極統御三界分職而理
　猶世之帝王内有宰輔百執事外有方岳
　候藩絲牽繩聯生殺賞罰各率其屬以為
　民極者幽顯一道斯固可以類推兩儒者
　不欲言之難乎為言也青城潜廬三山真
　君降靈顯化昉有唐之開元而推原本始
　蓋與無極道祖同胚腪於大元司生化於
　品彙應運御世保國衞民可以世數之久
　近後先之彰晦而臆度哉紹興間九江通
　守葉義問纂感應記中有唐李玭廟碑近
　歳道流蒐補放失首載臨川故守王阮録
　寄事實一紙謂開元廟成詔刺史獨孤正
　訪諸工丈辭者製碑以進凡六百八十一
　士謂李玭文稱旨命召固辭阮說必有據
　泚玭字異豈舊記誤耶頌文葩藻可觀是
　必棲道不仕嘗𥥱心于真詮者我國家肇
　開景運躋世隆平易廟扁為觀為宫若節
　春秋有嚴典祀逮中興南渡真君之助順
　福善靈響交著上御極文明稽古躬寳慈
　儉屬運度参會邊塵繹騷用震于淵衷為
　生靈請命祕祝書名惟謹是至前管轄上
　清法師熊守中既承詔祇厥事乃簪笏伏
　闕下丐為真君加徽號上乃親書三清閣
　三大字以賜有旨即九天採訪應元保運
　之下加二字曰妙化臣公許秉筆直西省
　演綸非材懼無以發揚聖意守中屬書李
　泚之文拜識本末庸侈上賜狄難孔難岷
　潜二福地氛祲慘結獨康廬穹爽屹峙此
　固聖上所以懇懇乎欽崇之典禬欀之供
　于以寧國歩拯民瘼與夫樓居甲帳之竚
　瞻露臺仙掌之崇侈窮人欲而妄希仙事
　者可同日語哉嗚呼陽九百六運度有常
　雖帝王盛時所不能免然天道好生豈忍
　其赤子之劉於鋒鏑而人君者代天以子
　萬姓體天之生育長養為心則兵禍可得
　而戢和氣可得而致也不然保制劫運開
　度群品何以見于龍漢赤明之寳篆玉章
　而迓續乃命于天用祈天永命聖經垂訓
　何乃冥契若此乎今聖上憂勤思治心與
　天通否傾必亨眷顧有屬豈惟丹梯天柱
　盡掃退於攙搶五老崇山長屏蔽於江滸
　將際天所覆悉主悉臣環岳鎭於四維中
　央奠神鼎於榮河温洛車書萬里冠帶百
　蠻祀宋配天綿載千億小臣庸鄙職在詞
　翰賡車攻崧高之雅勒元和平淮之碑揆
　才非宜尚能泚筆以俟淳祐元年歳在辛
　丑重陽節朝奉大夫守太常少卿兼直學
　士院臣程公許拜手謹跋
　　皇朝景德二年重修本觀碑銘周起撰
臣聞兩儀既分三才定位高明廣運象緯列
於次𨇠博厚無疆嶽瀆限於方域寒暑錯綜
而歲功序陰陽埏埴而神明生式是化權必
有司牧所以協宣上帝垂祐下民粤若聖人
乃建皇極於是陳祀典考靈文禳禬科教以
致其誠車服采章以辯其數復無方而設教
迪妙用以爲宗崇德報功其來尚矣廬山太
平興國觀者即九天使者之廟焉昔在有唐
開元御曆肇肸蠁於冥感荷昭錫於至真將
叩寂於清都乃旁詢於方士憑兹靈嶽始建
仙居洎上運載移四方雲擾信靈心之有待
協冥數於昌朝我太祖皇帝乘五運以天飛
撫萬邦而御極聲教覃於無外臨照被於有
截矧兹靈壤實惟奥區當九服之會同眷百
神而受職我太宗皇帝握乾符登大寳丕變
風俗惠綏黎元墜典必興無文咸秩緫帝王
之能事推覆育之深仁乃眷集靈之官洪惟
祈福之地特頒紫詔爰授正名申嚴如在之
儀乃錫紀年之號今上皇帝誕膺真籙撫育
蒼黔奉列聖之洪猷啓無疆之寳祚若乃自
家刑國敦厚於素風一日萬機憂勤於庶政
況乎日新聖德天縱多能宸章焕爛於昭回
睿略懷來於寓縣旰具每虚於聽納烝嘗肅
奉於孝思至於靈瑞紛紛鴻禧累洽考前編
而莫紀訪博識以未聞斯皆掩在民謡稔熟
輿聽鑿井耕田者焉知帝力瞻雲望闕者史
不絶書是以中外雲趨華夷麋至率詣天闕
疊獻方聞以爲奉元符答靈命允兹大典天
貺難籍雖本錫於帝俞終俯從於民欲於是
陳法從儼文衛封巒肆觀方展於鴻儀瘞玉
潢汾載陳於大報耀祖宗之丕烈薦天地以
至誠掩歷代之宏綱昭勒成之盛禮豈直竹
宫望拜方集於榮光桐嶺順風始挹其顥素
而已乎天慶既已成矣洪恩既已洽矣至於
巖壑叢祠史傳遺烈猶乃徧申祀享特禁樵
蘇況上帝之元肱會列真之别館揆日非謀
於改築庀徒不易於前修爰詔侍臣精求匠
石費從官給事以樂成軒楹特啓於宏規藻
繪重新於壯觀蜺旌寳座照耀於中圍霞帔
星冠周旋於列侍若乃飈輪戾止羽客朝脩
星壇夜燭於絳光雲馭遥聞於衆聖當三元
之令序間六氣以雍和莫不寅奉科儀肅陳
醮席祝皇圖之睿筭祈民福於嘉生允集祺
祥咸躋富壽宜兹華宇申啓靈揚江山回抱
於四封襟帶交衝於八達信乎神仙之窟宅
乾坤之户牖者也若然則紀靈蹟刻貞珉昭
示信書抑惟舊式臣濫塵近列莫有寸長幸
奉明恩謹爲銘曰
元后膺圖受天明命統御八紘裁成庶政澤
浸含靈風行號令奉若天道惠兹萬姓乃見
庶官乃立民極脩崇明祀光昭令德爲民祈
福俾民不忒官既居方神亦受職矧兹靈嶽
巉巉太虚上真所相仙館攸居江山廻抱水
木扶踈糺正陰慝此馬慘舒道有汙隆運逢
開泰慶浹寰中教尊方外棲羽客兮精修奉
真文兮禳禬雖冥數之有期示神人之交會
占使星兮南馳爰庀徒兮江湄藻繪增嚴兮
像設彤鏤焜煌兮層墀瞰飛甍兮臨大道揭
疊巘兮蔭華禳既成之兮不日顧民力兮何
知肅肅兮上真盻玉宇兮重新彤霞兮轉旆
皓月兮停輪宅靈心兮昭格阜風俗兮和淳
祝皇圖兮萬祀熙品物兮常春
　　　採訪殿記
　　　　(朝散郎提舉太平興國觀輕草/都尉賜紫金魚袋臣熊本撰文)
　　　　(朝請郎充龍圖閣待制知洪州充江西/鈐轄南陽縣開國伯臣蔡延慶篆額)
元豐四年正月乙卯制詎中書門下江州廬
山太平興國觀九天採訪使者可進號九天
採訪應元保運真君即日中書班命于有司
粤三日己亥權發遣江南東路轉運判官臣
郟亶奉御香祝辭來告四月戊辰入内内侍
省東頭供奉官臣廖維護勑書殿榜仙衣幢
節即其祠奉安又降緑章黄素醮於壇殿凡
二晝夜勑晝仙衣皆藏以寳匣藉以文綉絳
袍裙帔以泥金雲鶴爲章榜字用金旁有龍
鸞葩花飛動之象綵幛瑞節致飾蕃麗皆出
於中禁而世所未嘗見也於是太平冠褐之
衆與夫九江内外小大官吏緇黄稚臺莫不
踴躍奔走動色相賀廼相與涓潔致慶成之
醮于祠下又八晝夜而相與言曰兹山自唐
開元辛未肇建廟宇距今三百五十有一年
矣儲休錫羨應驗昭晰國朝著令春秋長吏
侍祠三歳郊禮亦遣使告饗間嘗有寳冠霞
衣命圭履襪之賜所以答賽神貺恩亦厚矣
今也天啓嘉會幽贊聖意講闊典加隆號禮
盛文縟蓋歷世所未遑者褒表之旨固具載
於詎書至於錫予之名數告享之秩序非刻
之金石懼無以耀四海之觀而永萬世之傳
謂臣嘗備詞掖適蒞真館宜有以紀一時之
盛者竊惟聖上以鴻烈光祖宗以達孝通神
明夤畏夙夜思所以對三靈之休故考禮文
正祀典緫公卿博士之議而制旨臨决焉至
於山川神祇降依兹人者無昔今遐邇罔不
登秩壇場珪幣罔不盻飾況夫詠真之都釐
福之庭正名於軒后受職於太上懿鑠徽稱
久鬱而未章宜乎上心霈然發德音下明詔
而旌顯之異也故精誠所郷符應既至使節
南指則靈光屬霄仙殿夜閟而神樂駭聽諸
福之物可致之祥當自此而殫見矣方將封
泰山勒中嶽詩大澤之廣博燀閑休於無前
臣雖遠跡于外猶能追擊壤之民歌盛德之
美矧今獲奉熙事而文字頌述固其職也臣
其敢辭謹拜手稽首而獻詩曰
於昭顥穹睠中國兮維宋世世迪明德兮丕
鑠睿聖紹尊極兮文武勇智實天錫兮從容
法宫考圖籍兮振飭萬事揚幽側兮風行雷
動釃惠澤兮猋飛景附走夷貊兮氣調時豫
民滋殖兮神騰鬼鬽皆受職兮巖巖高山敞
仙宅兮緫統靈官凡五百兮遊衍陟降窮杳
默兮福善禍淫淵莫測兮煌煌玉書發奎畫
兮進以顯號冠今昔兮椒漿桂酒列瑶席兮
雲車風馬來絡繹兮上真嘉娱百神懌兮瑞
福穰穰與山積兮天子萬年慶平格兮登封
勒成耀金石兮子孫繩繩保千億兮元元何
知安壽域兮
　　　奉安玉册記
元豐四年神宗皇帝若曰惟江州廬山太平
興國宫九天採訪使者蓋天之貴神與世爲
福而隆名徽稱歷代置而不講甚非所以答
賽神明之意其進號應元保運真君遣入内
内侍省東頭供奉官廖維護送金書殿榜拜
勑文即賜焉先是本觀道士陶智仙誅茅剏
宇發地得殖瓴一破之以土實厥土五色獲
銅泉一其文曰應元保運初不知其何祥也
後二年而明詔寵加與泉文符廖維即取其
泉以獻恭惟皇上南面百神受職天啓其衷
幽冥同符不其偉歟粤政和五年今上皇帝
臨蒞天下之十六載以意承考以道交神而
神祇祖考安樂之式瞻四方靡神不宗乃眷
南顧惟應元保運真君陟降庭止在帝左右
惟我神考肇建鴻號而典册未備遹追繼承
其在我後之人乃命有司備禮册命焉遣入
内内侍省敦武郎黃京奉玉册以至册文有
曰皇帝名且曰謹再拜言其恭如是守土之
臣與縣令祠宫跪起薦進惟謹厥册刻以嘉
玉貫以金縢藉以文錦外匣下牀彤髹釦飾
光彩焜耀窮工極麗不可名字冠褐之徒拭
目榮觀歡呼鼓舞動色相趨既而奉安於别
殿之後一年而祠吏臣芻實來奉香火黄冠
羽衣無慮二百輩鴈行而進曰主上原道德
之意崇黄老之學寅奉明神聿修闊典禮重
文蔚絶後光前而金石之刻不刊無以鋪張
王靈昭示來世非老於文學者其誰宜爲臣
芻曰道十言是謹按録異記唐開元十九年
明皇帝夢神人朱衣金冠乘車而下曰我九
天採訪使者當館我於廬山西北隅明日又
降於庭命吴道子寫之遣内供奉持使者真
圖建立祠廟於山之陰明皇帝親書繆篆殿
額以賜之其文曰九天使者之殿而無採訪
之稱其榜固在也建廟之初祥異甚黟事見
李玭廟碑潘觀祥驗記張景述續潯陽記陳
舜俞廬山記故世謂使者之號廬山之祠皆
權輿於有唐發祥於明帝也臣芻攷之不然
按五嶽真形圖其說曰五嶽皆有佐命之山
崧岱華恒以少室武當羅浮括蒼地肺女凡
河逢抱犢爲佐命分冶四嶽惟衡嶽孤峙而
無輔故黄帝省方南至于江請命上帝迺建
潜霍二山爲南嶽儲君又拜青城山爲丈人
廬山爲使者則使者之名尚矣真形圖雖興
於中古然歷世方十祖襲授受東晉之世輯
而成書不可誣也開元中天台司馬子微謂
五嶽皆有上清真人降任其職因勑五嶽各
立真君祠其說蓋出於真形圖而開元詔書
青城丈人廟廬山使者廟選道十奉香火視
五嶽真君祠則廬山房祀意自司馬子微發
之其肸蠁昭晰見於夢寐不可知也詳攷傳
記使者之神蓋德鎭之高真祝融之夾輔云
其說見於東晋之前而九天採訪之名蓋後
世所加其廟於廬山之北則自唐明皇帝始
至南唐改號通元府本朝太平興國二年始
以紀元賜今名世惑於俚俗膚淺之碑齊諸
志怪之說弗加深考以失事實故併論其本
未以祛來者之惑焉重和元年十一月十日
建朝散郎提㸃太平興國宫賜緋魚袋臣洪
芻譔草莽臣侍其倬篆額重和元年十一月
十日道士臣陳思恭臣陶知常臣章安主臣
沈繼彬臣李仲恭臣蕭敏脩臣高至道建
　　　三清閣記
　　　　(大中大夫守尚書兵部侍郎兼直學士院/德安郡開國伯食邑九伯户臣吴愈撰)
　　　　(皇姪慶遠軍承官使天水郡開國公食邑/二千户實封二伯户臣乃裕書)
惟皇上帝弼我宋不基聖天子嗣大歷服寅
畏天命宫築敬天之臺坐列欽天之圖陟降
左右無適非天而揭處寓敬之地凡可以爲
民祈天者亦罔不留聖心明德恤祀百神受
職先是江州太平興國官九天採訪使者靈
應彰灼列聖褒嘉册號應元保運真君至是
有詔增以二字曰妙化且親灑三大字曰三
清閣以賜之龍文麗空鳳詔炳世瞻仰傳誦
震于四海於戲茂哉夫天得一以清無聲無
臭至矣道家者說上宫玉清中宫上清下宫
太清意者道本一元氣分三境恍惚之中有
是象耶凡天下道宇莫不崇三清而事之宫
在廬山之陰舊爲採訪使者廟由唐開元迄
于我宋自廟而觀自觀而宫琳館瓊房霞粲
星列徽稱美號先甲後庚卓爲天下偉觀獨
三清未有殿管轄宫事臣熊守中謂非報本
返始之義也乃即真君殿之前建巨閣以奉
焉蓋經葺八年而始成閎麗穹峻稱其教法
前帝後臣神位嚴侐禮備而道順矣真君之
靈聞天下我國家自六飛南渡視廬山同五
嶽凡疆場之事禱焉歲之水旱禱焉盜賊灾
異之變咸禱焉賚香命官其禮逾重無謁不
獲其受命如響蓋嘗思之惟天聦明臨下有
赫福善禍淫虧盈益謙要必有代天之耳目
者其殆採訪之職歟上帝命之以稽察四方
亦猶人主命臣以諏訪天下四時行而萬物
成凡皆以佑我民耳惟天佑民罔極惟后爲
民祈天亦無所不用其極此三大字之所以
賜也閣之成以紹定壬辰夏六月甲子上賜
之以嘉熙庚子冬閏十二月甲子凡州之民
莫不蹈舞願刻金石不闡上帝之命對揚天
子之休永詔萬世臣家世于廬山下今幸待
罪禁林執筆歌頌職也謹拜手稽首叙其事
而獻詩曰
廬山之勝秀出斗旁參于衡嶽鎭東南方民
人所瞻神天攸宅賚夢之祥廼興自昔惟天
聦明矜此下民監求其莫恐有不聞惟神司
之雲軺風馬廼諏廼訪周遊天下不疾而速
不察而明天何言哉民無嚬呻是爲福庭列
聖祇敬錫羨隤祉有感斯應明明我聖惟一
乃心不顯亦臨敢有弗欽寳畫金扁徽稱明
詔日月之揭山川有耀邃殿在後新閣在前
如君當御而臣仰焉時節冠珮會朝帝所達
民之情佑我聖主民戴我聖與天無極天佑
我宋子孫千億民拜稽首願垂表經從臣刻
辭永錫休聲
　　　宫記
歲在嘉定戊寅清明福州靈霍童景洞天羽
人白玉蟾袂香趍敬九天御史臺下頃焉官
牧陳至和飲以醴逮予之玉華也醉屨飄忽
弗違而邁承遣道士陳守默陳如一約爲文
以記其宫豈容遜也其文曰九江故郡千古
廬山乃仙靈詠真之洞天實紫元景曜之神
府琅庭琛館隱於丹崖翠壁之間羽衣霓裳
混於青牛白鹿之際猿啼玉澗鶴唳芝田地
接炎衡雲連潜皖金童戴月傳麻姑閣皁之
書寳仗凭風赴委羽括蒼之宴琪花開盡朱
鳳飛來五老峰玉井寒深白龍湧出三峽水
松蒼石怪襟九曲而帶羅浮竹老草靈輻三
茅而轂大滌北顧紫極西睇青城域會楚吴

星分軫角神刓鬼劃諸峯三百六十巖山瘦
溪寒一夜八萬四千偈周時康子孝佩雷璽
於林間晉代許旌陽飛鐵舟於木杪劉越掩
赤城於石裏雙户凝紫金董奉種紅杏於溪
東千朝騰碧落蔡李舉玉棺而冲去鍾吕啓
金匱以相傳馬瀑濺濕劉混成之衣虎溪淘
碎陸簡寂之句靖節酒醒佛杜親植西天蓮
義之書忙穀雨惜羹白露筍陟崇崗之勝槩
採先哲之遺蹤剔蝸銀朱網之幽攷草碣苔
碑之舊欲揮椽筆以紀琳宫明皇開元十九
年仲秋二旬有一日特遣殷勤之使俾新採
訪之祠爰究其原實基所始昭陽寳禁金餘
驚醒夢初回神霄天君玉騎迎歸天欲曉靈
符宫裏早朝憑几諭群臣含元殿前雲鶴盤
空輝八極千幢萬纛霓旌鳳蓋颺晴霞三冕
九旒風馬雲車散花雨上清五百珠吏握蒼
龍監兵之符太微四六瑶仙掌金虎飛雲之
印十二溪女騎玉鰲而跨金鯨二九江神御
錦蚊而坐翠蜃三官執籍校天地山海之圖
六丁操戈守日月星辰之籙左防觀而右護
法金鉞横霜前飛遼而後延精錦牙耀日四
帥麾節驅雷公電母之群五嶽旌旗奮風伯
雨師之陣九州社令把社稷城隍之書八海
龍君捧龍蛇魚鼈之典司命翼駕典禁侍軒
簫鼓鳴空髣髴釣天之九奏笙竿菩翠陰沈
禁漏之三更風遞琵琶宫女倚芙蓉而側耳
露凄觱栗仙嬪舞芍藥以薦觴漂渺煙霞譜
出奇冥之上依稀綸綍聲傳翠葆之前比登
太清混元之天親禀五靈皇帝之勑丈人鎭
蜀玄命治舒吾於康廬西北之隅盍建九天
廉訪之治十七世之後覃戬穀於生靈一二
日之間運楩楠於基址但須斤斧庸治宫墻
紏察萬靈簽書四府應陰六元一之運司陽
九百六之經言將訖而吴岑善丹青事尚新
而李玼入竹帛麟輿倏已去飈馭不可追一
念感通千官瞻禮今潯陽刺史獨人連軍群
僚而營創祠壇遣神都道士孟仙真凡五人
而焚修香火不雨而暴漲運水神作殿之材
正晝而反風移地主所居之屋粉堊丹緑掘
地而尋磚瓦石泥非人而至仙燈夜現衆真
隱約於陰霾楮鏹曉飛萬鬼往來於野渡木
像入廟而流汗粉楹卧地以發光龍跳朱樓
樓影高浮雲影亂鴛鋪翠瓦瓦痕冷織月痕
花期歲工夫梧葉秋萬邦香火蓮花會梯山
航海無遠不來星燭雲壇迄今尤盛江淮貢
金貝人如織而日如梭閩浙走香花袂成帷
而汗成雨再瞻仙躅適當聖治之峰前爰相
案山遠及蘄黃之界外負仙鶴沖天之勢對
遊魚上水之形自艮臨震屬貪狼正天醫玉
兔之位折巽歸乾入姑洗乃鶉首金龍之郷
霜劒鐵獅更蜿蜒於西巘香爐石鼎並盤礴
於東峯控御兩三州環望數百里天寳爲廟
而昇元爲府太平改觀而宣和改宫雖亘古
以昭靈亦歷代而沿革太宗登大寳新翠輦
玉釜之榮真廟握元圖特紫札金牌之賜粤
從興國春秋責兩醮於守臣逮至政和位號
已三登於玉册祥符降蠲稅之令天禧賜度
牒之恩月破御香三百斤歲設國醮五六會
金虬玉牒荐有寵光鳳畫奎文益增鏤誌銘
昌鼎筭騰景瑶京星使䕶船玉鬛盤花枝而
現瑞皇華投幣綵雲帶華蓋以鳴鞭元豐東
師獲銅錢於土缶神宗明詔上寳號於金庭
四字相符一時咸異建炎戮張遇顯龍馬於
碧空開禧馘吴曦奏犬羊於紫闕炳靈愈焕
降祉彌繁蓋玉虚朱帝之尊亦金闕赤皇之
化靈姿妙粹秉太元碧琳之圭瑞相端妍衣
九光紅霄之帔丹盈羽䙱瓊華碧簪冠偃月
金晨之冠履天風朱光之履曳玉銖之袂服
海嶽之裳五印凝丹一劍橫素分景作玉鍊
火帝化形爲南上真君其爲炎極之皇或亶
太陽之政巡遊三界監御萬真初皇之九龍
中皇之九都下皇之元都化爲使者黄帝之
真元堯帝之元一舜帝之太一皆乃真形夏
禹朝謂蒼水之神周穆世曰天靈之使唐朝
肇跡宋代隆禧琪木晨光擷五枝於秀崿珠
宫夕照搴八桂於飛梁高雲舉讀洞經於錢
塘親承降顧龔慶長閱名籍於向氏備諭威
靈吴大和而增丹臒之光唐保大而葺黝赤
之弊中厄兵焰半爲草墟運星鎚月斧之勞
復煙桷霞甍之勝内而方丈外以三門輪奂
峥嶸金碧絢爛三官殿四聖殿輔弼正宫道
紀堂抱一堂掩映虚室山光軒與擢秀軒而
争爽朱陵閣共景陽閣以相高寳藏儲經開
天上圖書之府華庭申福燦人間箕翼之𨃽
榜扁雲無心泉鳴人聽雨雨廊綵壁繪絳衣
碧弁之靈四面粉墻閉紫木黄芝之茂倉院
粟紅而貫朽庫堂茶緑而水香崇廩齊山河
伯轉輪而舂穀香厨蒸霧原夫饇飯以擔薪
霞帔星冠萬指之張頤待哺月壇風峙幾代
之棲仙宅靈面乎覆船山背彼飛雲洞門外
古石樹爲劉仙之亭官後峨翬聿建靈澤之
廟道院十九所居鳴琴嘯劒之流官廨三五
間延秣馬脂車之客碧流遶舍緑蘚封瑎天
籟一鳴山鳴谷應風竿纔動水動煙寒萬枝
紅女媚芳塘千丈蒼官迎古路真神仙之窟
宅况泉石之膏盲素瀑紫岩側援星江之地
白蘋紅蓼再遊溢浦之時朝家太平興國之
宫爲侍從奉祠之所真君應元保運之號廼
聖明縟典之封古今幾何年曾未鎸翠珉之
字髫乳一小子詎可賦白雲之篇有命奚辭
聊詩以記
九嶷真人元夷君笑騎玉龍飛紫雲手持五
帝伏魔印霓旌羽仗朝太清親受混元皇帝
勑浮駕萬鶴下紅塵芝軿一憩仙韶響千騎
屯空驅火鈴昭陽官中夜月麗樓殿薕幕風
泠泠明皇夢裏與神遇乃知九天使者名浚
晨輦出明光殿宣諭百辟聞且驚玉殿再設
香花席羽蓋瓊輪泛杳冥忽聆青鳥鳴一聲
舉首天際瞻群真風雷震吼雲氣騰麟車鳳
駕森不鳴三十六官散天花千官羅拜如雲
崩開元天子一稽首翠葆深守語如綸傳言
太上愛黎庶遣使廉訪遊八紘九天九地萬
品彙盡我掌握令枯榮廬山西北地可廟千
歲之下崇香燈言終奄忽入空碧詔遣獨孤
老守臣殷勤天使捧金幣營建宫廟福生靈
一夜無風水自溢千章梓和飄山根市妖運
斧山靈奔明年秋風咚落成萬家共結蓮花
會龍樓鳳閣插天星寥寥五百春桃花落花
流水洞天春我來炷栢九頓首神霄故吏問
山人爲言聖宋啓仙祚五朝明主增寵榮歷
年春秋國一醮宸晝光燦龍鳳形頃年逆㓂
忘國恩仙飈親控蒼龍兵神通變化不可測
萬民陰受雨露均金鏤賜牌銘景貺寳笈朝
凝瑞雪馨彤霞肅駕騎北斗飄忽虚極嬉蓬
瀛白鶴青鸞杳不歸博山香穗一縷青清都
絳闕渺無際醉拍玉欄呼雷霆九霄真皇分
萬化景飛飈舉夜吹笙聖主焕文耀層漢鏤
玉塡金藏翠京國朝鴻烈等天地充塞天地
涵魚鳶小詩何足紀盛事聊歌不德光林泉
持蠡酌水歸去來一枕清風千萬年
　　　授墨堂記
潯陽乃天下江山眉目之地廬山蓋仙靈詠
真洞天虎溪福地也嘗聞之晉鍾離權棲隱
於山中歟唐吕洞賔過山中遇鍾離獲刀圭
之傳後與之俱仙矣紹聖間輪困子杜曠著
沖真先生胡公遇仙傳胡公則太平興國宫
道士也宫則九天採訪之司也居廬山之陰
凡聖同居隱顯莫測胡公諱用琮昔爲山中
道正時有道人姓回冠華陽青綃之巾衣開
元崇玄之服垂飛雲玄縑之紳躡寒雪素絲
之履美鬚眉豐臉脥緑鬢而隆準碧眼而方
頤氣宇昂昂風神燁燁過宫中莫有延之者
獨胡公款以杯茗既而語笑自若乃指壺而
㸃胸索酒以待酌一壺不竭百杯有餘由昕
而夕飲不知醉復欲邀胡公飲于邸籌新糖
膾小鮮胡公辭以日暮而回道人乃掀髯長
笑去矣宫之距城有一舍之遥翌日胡公謁
郡候款城關尚未啓鑰道人又自城而出笑
與胡相顧而去閽吏云子夜回道人已此候
門久之胡公心亦異其人矣後數年弊衫破
帽革帶麻鞵自稱大宋客扣胡公之幽院自
肩二酒壜示胡皆黄白之物取碎銀以鬻酒
鱠飲至日昳以鐵刀剔土瀝殘酒漱津和土
成墨擲之几上錚然有聲胡公醉卧胡床而
客拂袖不知所之滿室異香彌日馥郁其刀
皆金色人争市之乃以墨研酒而餌其半宿
疾頓甦胡公年及七旬顔貌如處子酒量不
減八仙誠異遇矣若夫大宋二字切音乃洞
字也二壜者吕字也所稱客者賔也則吕洞
賔之相遇明矣胡公由是漸厭人間一旦留
詩蛻形而去向之醖墨之地忽湧泉五支左
丞王公寀過之爲名墨仙泉侍郞宋公伯友
與左丞皆有墨仙酬唱之什有緑膏换得朱
顔廻白髮不用黃精拂之句太尉譙國曹公
勛清虚真人皇甫坦采其事實以聞于德壽
殿高宗甚嗟異之胡公之居先曰遇仙堂改
爲授墨重樓複屋瑞氣葱葱古井寒泉四時
瑩碧奇哉廬山異事也故爲之書將以補仙
史之遺云
　　　地主祠堂記
陳氏原乎高卒其派如流泉漢曲逆候佐沛
公王關中卒成相業自兹世代煌煌子孫燁
燁陽而侯封陰而廟食者代有人焉昔由頴
陽徙居閩粤者甚族古無諸郡梅川侯姓陳
晉代人也廟于南山李花林嘗遜地以爲仙
源洞宫古武榮郡莆田侯姓陳亦晉代人也
廟于壺山風亭驛亦遜地以爲清源洞宫有
如富沙之蓋竹侯臨漳之靈著侯皆陳族也
名山大川陳氏血食者莫知其幾唐廟隱君
陳其姓莫知其名或曰諱伯宣者晦迹康山
注史記以行天下詔徴不起就拜著作佐郞
家儒世仕既居聖治峯之前開元間明皇夜
宿昭陽曉御靈光凡兩覩九天採訪使者之
相面承聖訓使就廬山西北之隅委江州守
臣獨孤正樹廟敕差孟仙真等五人奉香火
先是敕黄未下隙無人知一旦有峨星曳霞
者詣陳門曰混元皇帝遣元夷蒼水使者持
九麾五靈之節廉訪九天九地生死枯榮之
籍今天子親詣使者欲於廬山建九天御史
之臺五百年後福被黎庶吾以爾所居瑶壑
葬月玉淵影天真勝處也宜捐厥地而基其
廟歟爾他日换世當爲臺屬使爾司是山而
廟食矣陳既諾道士出門恍失所在後忽迅
雷烈風移所居于宫左即其址以爲祠焉祠
既落成陳亦羽解遂得世爲此方地主矣厥
後移居德安縣之常樂里久而又分派于丁
山之别業兩被國朝義門旌表之命遂以宫
左故廬爲地主香火之地國廟改祠爲宫而
陳氏亦有跨鰲者登瀛者握蘭者入翰苑老
坐釣臺者弦誦琅琅簪珮鏘鏘閥閱堂堂旌
旆皇皇盛哉盛哉其耳孫陳琢控青鳧策黄
鵠委宫門直歲道士向德新市楩楠價陶埏
撤而鼎之塑神像十尊締神宇六間兩重門
兩過道翠桷凝煙朱廊浸月簷鐸風而遞響
燈龕晝而長焰花塼織地璵礎生苔寳帳垂
軒玉爐裊屋金碧爛目朱紫驚人氣焰威靈
儼若解語聦明正直自古而今此蓋前監宫
事東溪杜道樞有以啓陳琢也昔逍遥山金
公避地以遜許旌陽桐栢山孫公避地以遜
葛太極與夫閩中二陳之所以遜地爲洞宫
者其與康山陳隱君一也隱君雖亡如存萬
古一靈其必能鍊九乾六坤之鈆採三震四
兌之汞修成飛化之道不爲清靈之魂則其
去仙不遠尚何神哉夫神者易曰大而不可
測之謂神陰符經曰不神而神所以神化書
又曰萬神一神也隱君苟能神其神則可以
躡元夷之域登元始之鄉而與採訪真君同
一喘息共一室廬豈區區廟食而可以滯吾
隱君也哉隱君神人也其敢以告
　　　重建地主祠記
真君奉使採訪即廬山而駐節記之者昭昭
矣若夫地主陳公舍宅以爲宫本末尤神夷
考舊聞自皇靈晝見於開元天子擇所妥靈
事嚴未有以稱旨聖治之麓隱君子陳公家
焉佳山水也一日方士款門以遷巢爲公諷
公欣然顧不難於遷而揆力未逮廼風霆夜
駭屋廬無撓詰旦盡室已南徙矣於是神職
效珍子來畢瘁因溪阜爲墉洫架雲霓於棟
宇由廟而府府而觀觀而宫真館日增異境
亦曰廣有非人謀所及原夫宏規偉制雖云
地闢天開要皆公胸中之丘壑也人之情私
户牖者不知有藩墻之外不忍其身之不宴
則皇恤乎異代之戚休今公捐世守之業以
爲生靈請命割吾廬之愛以開後五百年黎
庶之福高識邁往誼槩薄雲使争席野老見
之能無媿汗是足主兹山與宫之香火相爲
久長矣歲在旃蒙大淵獻道院以兵毁殃及
于主祠事定載葺其明年落成管轄宫事周
得一副知宫事周承源請記其廢興余聞之
公自徙家絫傳而世次莫考好事者往往以
譜疆附于公獨古碑有知宫事吕至信刻初
降像而以事繫之曰今乾步是也世以爲余
族焉兵火屢更家無完牒不敢效崇韜祖汾
陽以爲公羞雖然公之賢雖微吾祖猶應記
之况吕碑之傳如許哉於是乎書太歳丁丑
至元十四年上元日山之民石磵陳有宗記
山泉居士吴蒙題蓋
　　　重建地主祠祝版
至元十三年歲次丙子三月丙寅朔初三日
戊辰住持宫事兼領管轄周得一副知宫事
周承源監臨同主管宫事伍永懷與宫門知
事道衆等敢昭告于恩府地主陳公感應大
王惟神夙有仙苗毓靈聖世採訪分司廬山
開治玉趾親臨曰捨此地當獲靈佑言畢隱
去雷電宵馳不驚春寐神運厥居山之南際
廟食一方遐邇福被自唐而宋越五百禩建
炎宼江陽九厄至宫庭灰燼草萊塡翳隨即
中興扶顛起廢畚築撤新香火如故南渡于
今幾更祠宇朝謁軿繁繄神之助豈謂乙亥
祠又延燬大數將期非神不祜地覆天翻其
毒太苦倉庫蕩然束乎無措粒食不繼命懸
一縷百孔千創非昔年比舊逋未償新債又
舉朝夕靡遑妥靈無所輒不自揣奮空撑挂
幸藉檀那慨然樂施經營新廟還復舊址將
次落成悉資神護涓日惟良適逢修禊歃牲
釃酒敬酧元誓少長咸集慶安神位幸攝化
於十方俾庫帑之豐裕簪褐聚居而叶和主
佃相依而安堵茂衍香花敢忘神賜尚饗維
至元十六年太歲己卯七月丙午朔初六日
辛亥通妙沖真大師江州路道教都提㸃管
轄諸宫觀太平興國宫都監住持宫事周得
一明素凝和大師江州路道録提舉諸宫觀
知太平興國宫事周承源崇道大師江州路
道判太平興國宫副知宫事劉宗傳與宫門
知事道衆等敢昭告于恩府地生陳公感應
大王惟神秉靈此山垂佑宫庭遠來近悅福
被民生聖元革命祠宇變更度材改築五載
落成美哉輪奂炳然丹青殿陛整肅門徑闢
平規模宏遠莫之與京悉自神化於人豈能
日吉時良揭虔妥靈薌茗牲醖于豆于登洋
乎如在昭鑒微誠真靈香火協賛中興簪褐
聚居各保安寧疵癘聿消倉庫充盈歲時祀
事敢忘報稱尚饗
　　　九天採討真君行宫記
善言天道者至自然而止然其監曰天監眷
白天眷視聽秩討惟天之歸之無爲而無不
爲無言而無不言其自然者固體用兼該不
過行其所無事耳古人知其然故奉若其道
克享其心參賛其化育迓續其休命若諉曰
天道遠不可致誥付之悠邈以爲自然焉惡
可黄帝堯舜垂衣裳而天下冶與天爲一矣
至其下民必清問岳牧必徧咨明目而達聦
黜幽而陟明何嘗一日而忘天下迨德下衰
猶有人主耳目之宫懼其不廣且於内外着
廉察之員而後遐方絶域莫逃於萬里之門
見此採訪之宫所以自天啓之而行宫之設
尤人事之不可忽也真君自開元瑞應于聖
治之麓得陳氏故居以宅厥靈於是潯陽郭
有西坡之廨萬壽之觀旉淺原之白騰崑崙
瀼溪之昇龍紫陽皆祠之分達者硃庭珍館
相望於江上矣非顧爲是多事也祠稱採訪
是爲上蒼監臨之司則幽遐必徧燭淑慝必
精别將使採訪之下任司牧之寄者無負於
惠養承流宣化者無負於撫字爲人臣子者
盡事君之忠事親之孝以無負於覆載庶可
對越以免於戾否則昭昭在上毫髪無爽休
咎將於是乎分其敢不敬世道所關非其他
香火縁比矣眷維雙鍾之邑距聖治百里而
遠獨分祠視他邑爲陋翠麓周氏爲邑望族
周君恕字公叔又族之望曾罹兵火家靡孑
遺旁求嗣續未有所遇乃念處人倫之常者
猶有子孫不皆賢之歎或不幸無後而擇所
立亦必務在得賢往往圖回於積年而未易
定況吾值其變老爲窮民朝不謀夕矣方將
茫焉求一乳臭以托餘生則身計已大謬而
高曾以來銖積寸絫者付之輕擲於此心何
以自慰吾當内審於心有可以建之天地質
之鬼神以上契吾祖禰之心則事適乎權何
敢求其盡合於世法今採訪行祠猶吾邑之
闕典思欲恢拓其規使吾之家祀得依神聖
之香火相爲無窮則祖禰不爲無托乃謀之
廬山太平興國宫管轄宫事提㸃周得一知
宫事道録周承源願捨田若干頃莊宇在焉
地若干畝祖隴在焉爲莊扁以翠麓創採訪
行殿一所旁建飛天法輪及諸聖像周氏祖
禰祠堂就附東偏歲自官庭分遺道侣之公
清者以主之上可以效矉華祝爲作民父母
之聖主祈天永命次可以希風魯頌爲輔世
長民之賢臣集福延年聖號所謂應元保運
神化昭順此其證也又次可以爲吾之高曾
以下得聽法聞經超凡希聖之階又次可以
爲吾邑井鄉黨得日修勝事歲濟豐登之便
聖讖所謂五百年後福及生靈又此其旨也
吾祖父如有知焉幽幽之中能不釋然以慰
躣然以喜哉聞者莫不稱善乃白之郡邑給
以書契蓋至元十三年六月日也儲是年之
租入爲祠宇之創始未落成公叔以疾終得
年七十有五先己自叙其顛末遺言求記之
者有宗未熟公叔而稔其事乃爲志其大槩
且諗于衆曰捨宅之源委既如右矣觀其所
自叙則於祀祖先資冥福䕶丘隴之事一編
之中屢致意焉以繼志述事之難其人而托
之方外之士則受其托者良亦不輕一言之
發顯幽臨監大其生也既以是屬之其人則
其殁也將以是請之於神荀得請焉則非受
公叔之托實膺上真之托矣重然諾者其良
圖之圖之如何經紀必務於周密委任必擇
於謹厚以住山甲乙之規視周氏之宗祀使
其香火相繼於無窮則公叔爲不死矣至元
十七年清明日石礀居士陳有宗記并書少
中大夫江州路總管兼府尹鴈門楊仁風題
蓋
太平興國宫營造記
潯陽爲江南重鎭廬阜爲潯陽名山神禹之
所嘗登而刻石者秦皇漢武亦皆紀功其上
傳記所載班班可攷它山蓋不得擬也山中
道釋之廬不可縷數而太平興國宫獨以九
天採訪真君宅靈之地而加顯焉自唐開元
帝感異夢一時修奉備極既命吴道子圖寫
像貌復命獨孤正建立祠宇神運之木隨用
隨足談者以爲異由唐而來世代凡幾更革
林谷凡幾變遷由府而觀由觀而宫雖或興
或廢而真君之靈則猶一日上之尊崇愈至
下之信向愈篤又豈他神可得而擬哉歲乙
亥國家混一六合九江市不易肆各得全生
而官去城差遠不無過中之擾知宫事周得
一副宫事周承源慨然有感人宫庭之毁剥
田園之荒蕪欲圖繕葺而無其力左承吕公
時開大府亟以告焉隨助以廩粟貸以耕牛
俾招集羽流經理舊業越二年租入漸復其
故於是廢者興仆者祖殿堂廊廡一時俱新
湖邑有周公叔者悉以其家産爲香火之奉
宫前之田間有爲豪家所據者亦皆歸疆由
是宫計始裕道衆日增鐘磬口響九重濱使
降香東西行者莫不舉平加額比靈改觀神
人咸悅是固二周君辦一肯心之所致而非
吕公惻然于始則二君何從致其力哉在昔
建炎初宫嘗毁矣道元大師周孚先實掃此
而更新之今二君皆其近族後嗣信於此山
有縁如此余行四方每歎大事之壤爛頽廢
而不克振者何可勝筭豈皆其勢之不可爲
哉蓋上下悠悠而無惻怛之念爾乃若潜山
青城蓋與真君同時著靈而兵革之餘皆不
復如舊又安得不有感於斯余九年寄述有
禱未嘗不孚留滯未能即歸故隱歳率一至
宫中辦香致敬二君俾記顛末用不敢辭姑
爲紀大略俾來者考焉若夫土木凡用則不
著至元十八年歳次辛巳八月甲子承直郞
江南瀇溪書院提學年鎔撰拜書嘉議大夫
常德路緫管兼府尹李秉彝篆額
　　　太平宫新莊記
真君殿碑蓋龍興據其所具而作及以疾歸
留宫睮月與身見而言傳者或異遂更訂而
丹書之既入石矣猶有一遺其曰始田履畒
財及三千今萬有奇若合其舊爲一而言今
則不然皆冲靖真常凝妙法師湯君提㸃知
宫録江州路道教之後之致者獨萬有一千
其道有三曰貨取曰施入曰力作余歎其用
志之確親勞之多無文以彰之世烏乎知爲
目其諸莊與地在所反其施入之主之名自
多衰之以及其寡今最貨取三千六百五十
惟石門千二百八十爲多其不足是者啓石
二百八十錦溪七百五十石塘九百一十龍
岡九百六十上龍溪千二百三十惟啓石居
興國大治餘皆江之德化最施人者五千三
百五十惟翠麓二千二百爲多高岸半之元
山千二百萬安千七百福興千七百四十趙
陳二千一百惟高岸居興國之永興元山居
蘄之黄梅其故主則厲堅孫項至大餘皆江
之屬縣翠麓湖口萬安德安福興彭澤趙陳
瑞昌其主周恕胡榮吕師山則碑福州路同
知者與齊永年云力作者創四茗磑於德化
縣曰義興莊凡四十有二盤又墾田二千肇
爲五庵宫之前三曰東西太平與紫元宫之
後二曰湧翠穀峯其始皆菅茅樸樕衆所薪
牧之囿皆募人錢鎛銍斧而出高蒔松杉栢
茗皆摘實挼子畦而苗之移置其地下種薑
芋藷茜與水可堘稻者皆令募人有之其利
不入公宫以勸夫未至者余聞之肩輿歷至
其所而觀焉經始久者方五年近者一歲而
木之布列岡阜薪者雖没草間而生意茁然
久者已離立如人將數萬舉其畦而未分猶
盈畝焉篁篠斬梢而不傷其鞭畚故土取諸
他山爲箇不可計意者倍蓰乎木筍已叢出
其下特未林耳君登高丘指宫林以相語曰
聞之故耆之山始亦榛莽如是吾所材而用
之皆基先民今荒山可芟治者猶或數里天
假吾年而爲之不置或得盡闢百年木皆連
抱可使後人資以治宫亦吾於世生不虚也
余曰嗚呼君之所言政古人所謂人棄我取
本富之要也迹是爲心何事不可爲何功不
可集宜人之動盪鼓舞割所愛惟懼施入之
後不然彼其家田民賴以食其力者也將以
尺帛斗米遺之猶戀□移時呴呴然收恩而
後以授況是連阡亘陌之田直或千金無所
望報棄之若鴻毛非有以服其心者能然耶
余惟久此又聞其將大衆之法道流非有故
不入田民家民之入錢取薪炭山者皆給之
劵恒遣力人持挺行邏林間盜采者有罰錢
穀入出井井有稽舂磨之細不遺糠籺公宫
大庖日炊米十斛可食千人其徒皆就食宫
堂來必道氅以示不□職宫事者各有子院
有釜鬲不作飲食惟待煮茗頮水之須其僮
奴之守舍與諸菴遠宫數里者爲飯皆日賦
之子院不得設塑像旦夕惟即瞻禮於宫余
問其然則曰子院强則公宫弱强日益富則
公宫日益不足不足勢必下求子院一則應
再而緩三則柔者德之以色剛者拒之以言
上下之情寢以離矣不若同甘共苦以公宫
所廪養之爲可恒也嗚呼他道流能遠計若
是乎嘗與一二知己私竊評之白須蜎磔有
熊豹之姿已見其力足任事加以沉深有謀
寡言而信威而和誠而恪視數百人黄童白
叟約束如一使不爲老子法用世而爲將帥
可以進退三軍立功萬里今顧爲九江黄冠
師枯槁山林已是也耶因叙田及此君名德
潤字季玉號薌澗其左右君靡朝以夕盡其
勞勩忠於其宫同成功者中外四十九人紀
諸殿碑可考而知嘗觀漢費鳳韓仁諸碑書
多不滿石或三之一或半焉而空其後豈待
天嗣有所書耶故今例之亦法古之一也
　大德九年辰在乙巳日短至中奉大夫江
　西等處行中書省參知政事姚燧記并書
　及題額


廬山太平興國宫採訪真君事實卷之六




廬山太平興國宫採訪真君事實卷之七
　應感類
　　　楊泰明棄官學道于廬山
泰明爲長安縣令本一儒生事父母孝時謂
楊孝子嘗佐郭子儀幕府性恬静不求仕進
每勸子儀曰軍政雖曰尚嚴人命至重不可
輕殺子儀掌兵二十餘年馭下寬厚不妄誅
戮軍士愛之如父兄皆泰明陰賛之力永泰
元年棄官來廬山峯項結庵造青精飯服以
辟穀然栢香禱于九天使者真王求長生之
道積一十四年時當秋夕天宇清霽忽於朝
禮之地見神人金冠絳袍白珠絡縫傍有一
人執玉斧一人捧玉函神人曰我乃九天使
者採訪人間善惡以汝積世有功於民秉心
清苦精持道行誠達九天玉清太素三元君
命我授汝九天太真道經泰明再拜伏地叩
首稱謝徐啓玉函授以寳書仍告戒曰始終
精勤不替道成之日吾當召汝語訖風雲驟
起已失所在開經觀之乃高上大洞真經三
十九章也泰明從此依經行持屏跡人世凡
三十六年至憲宗元和八年正月一日午時
祥雲來迎泰明乘雲昇舉(出真仙/感遇記)
李雲郷醫道有功
雲卿唐之隱士每云上真高仙必須陰功濟
物精持戒行遂留心醫道智識頴悟凡用藥
不犯生命止使金石草木自以古仙製方傳
于後人其間有用蟲魚爲藥縁此不得輕舉
因爲鑒戒來居廬山數州求醫者盈門不受
財帛之贈絶慾斷葷所居近九天使者廟每
旦焚香祝曰雲卿以醫藥救民疾苦不務財
利盡未來世永無退心神明靈通必蒙加護
凡居山六十餘年顔色黄潤目光射人識者
皆云陰德所致一日因隨採藥人至深山中
忽覩一人圓冠紫袍揖曰我此山之神也九
天使者真王傳命以汝救物有功使我授汝
太清九華神丹太微天帝君飛天罡步地紀
金簡玉字一通自此當屏跡人間精意修持
雲卿再拜告曰九天使者不審雲卿可得見
否神人曰汝穢氣未除未可見也方以手授
神丹玉字之訣其神已隱不見雲卿乃就聖
治峯土穴爲室專修其道後唐同光二年八
月一日白日昇仙(出神藥/緫録)
　　　向子文遇龔慶長
子文長沙人唐寳曆二年得官衡州貧不能
歸愛山水之勝一旦謁嶽廟時當盛暑留宿
旬餘忽有一人青布紫裘面如琢玉神色威
整鬚眉如晝子文異其骨相翌旦往見問之
乃曰余龔慶長也世家洛陽少遇司馬隱元
于鳴臯山下隱元者自云委羽洞天之靈官
也凡五嶽四凟洞天福地各有靈官主之校
量功罪採訪善惡聞于九天使者之府隱元
語慶長曰汝宿生常居要職有辯寃雪死之
勞當時士民陰受汝賜逮朱泚僣逆伏節死
事忠憤之氣毅然不衰故得再生爲人他時
通悟必能記憶矣九天使者録汝之功命我
授汝石精金光藏景録形神劒之法中黄太
一默朝之道因得度世近登紫霄峯望氣見
嶺外妖氣欲往禳除經過嶽祠故來朝謁子
文爲之致恭慶長顧侍者取琴鼓之其曲曰
金鯨躣海雨滴秋荷醉淘月白雪引之類音
韻清越非凡聲也陪從數日臨别子文再拜
曰幸得際遇欲從先生南遊可乎慶長曰未
可也汝尚當仕進更十八年中條山相見子
文再拜乞言慶長曰學道先乎功行逢時得
志汝宜勉之至于吐納服餌乃其餘事子文
懇請再三慶長曰當俟後會子文曰更有教
戒誓當禀奉慶長沉思良久云汝父祖旅殯
僧舍頗苦鬼役早卜吉壤以終大事子文流
涕拜謝翩然而去(出李文正/公南行録)
　　　徐司諫施錢新廟
司諫唐大和二年除江西節度使以私錢三
萬緡新廬山使者廟命工丹雘潯陽令遺吏
典其事吏入城召畫工與俱歸工負荷丹采
從之始出闉吏忽自褫衣帶投地工疑其醉
拾而隨之須臾脱衣棄帽比行三十里衣僅
蔽體將及廟忽有若徤卒者青衣白韋蔽膝
出自澗中前捽吏去工救之曰此醉人也恕
之卒但瞠視捽吏坐水中工始覺其鬼驚走
告廟中人偕來已失青衣所在吏坐如初視
之死矣因閱出納之籍則乾没過半(出太平/遺事)
　　　劉德本捐財賑饑
德本字孝叔鄂州人好古多能不求仕進往
來船賈於大江中唐乾符六年十月黃巢陷
鄂州沿江驚動自度不能還郷以米萬碩散
施饑貧避地廬山一日有道者蓬頭鹿裘來
訪不通姓字相從遊山踰年一日偶至五老
峯下賞翫不覺日暮乃携手入深澗見石門
中老人倚杖而立德本再拜具述行止老人
喜曰可同到後院行約四五里見一門丹碧
焕爛上有金篆題曰紫元景曜之門既入見
樓臺層列宫室相連守衛之士呵禁甚嚴德
本震悚不敢仰視老人曰此詠真洞天也九
天使者真王採訪人間汝捐家財巨萬以賑
饑民善行可嘉故許一造神府當刊名九天
仙籙度世不死矣德本再拜曰九天使者真
王見居何處老人曰汝爲人方四世夙生障
厚骨相未清未可問也汝宜嚴持戒行澄瑩
心神濟物利生精進匪懈真王洞鑒隱微他
時必垂救度德本再拜以謝老人便引出門
未踰閾之間恍然不見已還舊止德本問道
者曰老仙何人也道者曰即此洞天靈官九
天使者真王之隸也爾既曾造神宫躬授嚴
訓吾與汝請從此别遂揖而去(出洞大/靈迹記)
　　　張懷武陰功友物
唐天祐初江西連帥南平王鍾某遣道士沈
太虚設醮于九天使者廟太虚醮罷恍若夢
見圖像前一人揖曰吾張懷武也嘗爲軍將
微有陰功及物採訪命我爲靈官既寤訪懷
武之名無能知者歸以語進士沈彬彬後二
十年遊醴陵邑令陸君與客方食有許軍吏
後至語及張懷武彬問之許曰懷武者蔡之
裨將頃因甲辰年大餞聞豫章獨稔即將部
屬奔焉既即路兩軍稍不相能比至武昌釁
隙大作剋日將戰禁之不可懷武乃拔劒謂
其徒曰吾與汝今日之行非有他圖直救性
命爾奈何不忍小忿自相攻戰失戰强者傷
弱者亡如是則何爲去父母之國而死於道
路耶兩軍所以致争者以有懷武故也今我
爲汝等死兩軍亦無後艱矣遂自刎於是衆
皆慟哭相與和親比及豫章無死亡者(出張智/官記)
　　　王琳放生葬死
琳京兆人唐大順二年任邢州堯山尉時方
兵興死於血刃者甚衆琳歡曰無辜之民肝
腦塗地深可哀也遂捨家貲具棺槨數年之
間所葬不可數計金陵同事高應成卒於官
母老食衆貧不能歸琳竭力資助遣子剛印
津送還郷士論嘉之金陵瀕江琳毎過市必
鬻魚鼈而放之一日漁者舉網得魚赤鱗金
目長丈餘琳曰此異物也買送江中風濤隨
起夜夢一武士衣冠甚偉語琳曰公放生葬
死多矣九天使者已録善功當享長年之福
琳曰九天使者何神也曰天之貴神也受命
上帝採訪人間善惡而誅賞之在廬山之陰
公豈不知琳覺而異之日奉香火年百有餘
歲而終二子六孫亦皆耆耄京師謂之長壽
王家丞相薛居正詩云丹魚報福流三世白
骨九天其家刻石記之(出搢紳/傳信録)
　　　食牛肉入觀之戒
大中祥符元年有一屠者春時因隨遊人入
觀中忽若有物擒捽擲之庭下倉惶奔走出
門竄入一空室中卧地作牛吼之聲數日而
卒兩目突出至今有食牛肉者不敢入宫門
(出明/戒録)
　　　鬻油穢雜齋醮之報
廬山下有鬻油者養母頗孝一日暴雷震死
母以其子無罪日號泣於使者之祠祈知其
故一夕夢朱衣神人告曰汝子雜取魚膏以
僞亂真欺人而謀利吾祠齋醮用之腥氣薰
蒸靈仙所惡震死晚矣(出太不/遺事)
　　　何集虚信事使者雙目再明
集虚字道甫黄州人天禧二年主河南府偃
師簿因目瞽解官有廬山道士吿云本觀九
天使者至誠祈禱當有靈感集虚遣男仲和
詣山致醮畫像以歸絶慾食素焚香祈禱日
取供水洗目將二年餘忽一目見物如隔紗
縠遂望山醮謝以答神休復經數月雙目俱
明集虚縁此感悟持戒奉道益加精專享年
九十有七而終嘗作朝真發願文及神水洗
眼賦九天使者真王畫賛叙述甚詳(出搢紳/傳信録)
　　　張信立繪像奉事免風濤之厄
信立字成之河陽人天聖二年授南雄州司
理過廬山太平觀醮因繪九天使者像奉事
任滿還京舟至小孤風濤大作幾至覆溺舉
家慟哭然香禱告中大風穿䆫掣去繪像須
臾風息雨霽繪像挂於桅竿同舟之衆仰歎
不已(出江/湖録)
　　　胡元弼夢戒殺生而得子
元弼景祐元年任江州酒官父母俱年七十
有七而自己多病累得子不育乞養異姓亦
復夭折舉家齋素醮于祠下是夜宿道院中
夢一繡衣小童告曰汝平昔廣殺物命以恣
口腹所以絶嗣若能戒殺當有善報元弼夢
覺媿汗再致醮以拜神誨戒殺以贖前過踰
年得子後頗成家(出明/戒録)
　　　馬子簡在官恣性之報
子簡京師人治平元年自洪州録事解官歸
其父存誠途中感時疾至廬山西林寺昏迷
危篤遣人入江州呼醫未至聞太平觀九天
使者神靈顯著子簡詣觀致醮將欲陞壇暴
得風眩之疾不能祇事而還其父存誠熱極
發狂若有所睹云子簡在官恣性决撻殺人
甚衆寃訴紛紛存誠數日得汗而愈子簡憂
鬱到京遂卒(出明/戒録)
　　　文孝子取肝救父
文彪字仲炳江州德化縣農家子篤學至孝
年十六遊上庠元豐七年父病垂死彪詣採
訪殿禱吿歸家剖腹取肝爲劑二十四粒雜
他藥進之父病即愈郡縣廉得其事欲聞于
朝彪泣曰此人子之常情何以名爲由是人
益高之父後二十四年而卒與肝劑數同初
取肝時誤剖右脇忽聞空中有語云在左邊
彪亟納入再剖左脇得之血流滿地神思昏
瞑恍惚中見一道士食以來禽遂甦彪後再
遊京師卒于道其家立祠宫側蔡猴溪嵩題
詩云見說當年立剖肝九天宫裏萬神看接
花刀上血猶在吞藥胷中父已安卓行的知
通上帝美名元不要高官奇標玉潔歸何處
應在三山跨綵鸞又乾道五年彪之兄子解
亦刲股以愈母疾時司馬知白爲二人作文
孝子傳(出本州圖/經孝行傳)
　　　高雲舉讀大洞經
雲舉錢塘隱士篤性奉道喜讀大洞經動如
戒律一日忽有雲軿仙馭翕赫自空中來一
人降坐冠服霞映容貌玉光雲舉再拜稽首
仙問日子讀是經亦知其旨乎雲舉曰嘗聞
三十九章尊貴之書但竊讀之未造奥旨仙
笑曰吾九天採訪使者聞子讀洞經不倦故
來觀耳果若不替久之自造其妙子宜勉之
語未畢忽然昇空而隱(出李文正/公南行録)
　　　周舉神授十字經
周舉吴人建炎元年自京師歸郷里是時僞
賊萬張群盜四起忽遇星冠羽衣人曰子明
日死於兵難若能誦十字經可以免死解寃
延壽舉跪地以請羽衣曰九天應元雷聲普
化天尊乃十字經也拜而受之羽衣忽不見
舉疑其神授堅心默識明日果遇盗逐之林
間窘懼之次亟誦前號聲未絶口而雷聲大
震群盜驚走遂得脱難(出趙/學老)
　　　建炎退張遇㓂
建炎元年冬賊張遇聚數萬衆自准渡江攻
陷池州十二月初十日犯江州時太守龍圖
閣待制陳彦文躬檈甲冑率衆登城誓以死
守賊兵攻陷凡三日大勢危迫州人號呼請
命望山而拜忽見旌幢現于雲表圓光被野
中有真相如乘獅子又類龍馬擁列騎從在
雲氣中合城共睹須臾大雪賊不能露處殺
獲甚衆有騎兵千餘至宫中隨處舉火雖竹
屋紙幃亦不能然睥睨殿門若有所睹倉惶
逃遁賊退太守及州民建醮謝恩相繼月餘
至今江城士庶每年四月上七結會建醮蓋
本諸此(出本宫/舊記)
　(太守陳彦文謝恩醮詞玉虚朱帝炳靈久/鎭於名山金闕真王降祉肇基於福地事)
　(聞前古禮重本朝近以淮㓂猖狂凶徒暴/橫水陸並進欲竊據於江城失石交攻將)
　(盡屠於生齒望琳宫而請命罄丹悃以祈/哀威現旌幢氣成龍馬祥雲四合知神騎)
　(之護持大雪連朝覺㓂鋒之潜挫恭惟道/力敢怠齋心式展沖科庶酬洪造霓旌羽)
　(蓋願暫降於叢霄風馬雲車竚來臨於洞/府冀終大賜永保群生每年四月上七江)
　(城士庶建醮意旨伏爲建炎年間賊徒來/犯九江一城生靈將遭屠戮彼時荷蒙九)
　(天採訪真君雲端垂佑一郡生靈皆得更/生自後合郡士庶恭詣福地建醮謝恩迨)
　(于嘉定兵犯鄂城禍連數郡之郊勢迫九/江之境民懸憂於近死望泣真官時舉荷)
　(於生全頓消妖祲計恩踰昔思報何窮護/結會修設謝恩清醮一百二十分位伏願)
　　(干戈永息合境安寧/次冀各家俱膺百福)
　　　周氏沉溺木筏
瑞昌縣居民周氏以財雄郷里多貨賣江湖
間紹興三年買上江杉木爲大筏其直十萬
餘緡將至建康遍售命九江同姓人主之行
有日矣同姓者詣廬山採訪真君殿决籖詞
云四顧那自一抱疑有二心遂爾不能改如
何就没沉周其姓者謂業已辦裝不肯止纔
至湓江門果溺(出夷堅/丙志)
　　　開禧誅逆曦事
開禧二年十二月四川宣撫副使興州都統
制吴曦叛三年正月十八日僣號蜀王遣僞
將禄禧部兵守夔門本路帥臣蔣介解印付
之禧二月十九日至夔介遡江而歸二十四
日泊萬州介之客有趙潭者善降諸神是夕
介命潭請禱卜其去就禍福所執箕筆迅動
異常忽大書云吴曦世受國恩敢謀僣叛將
降四蜀於左衽九天採訪使者奏其事上帝
震怒敕滅其族事不出三月祕之介懼泄神
語召禍緘封甚密三月初十日至忠州逢露
布曦果以二月二十九日就誅介聚十數客
拆緘共賭驚歎萬去興州二千餘里神之降
先曦死蓋五日異哉是年季夏之四日宣教
郞四川宣撫使司幹辦公事嘉定薛紱謹識
(見存石刻/于本宫)
　　　錢方平神授運生章
方平准海人淳祐四年上元節日漸停午神
情恍惚伏几而睡夢一髽髻道人稱曰吾乃
應元公也未及問答探懷中出一幅紙有文
訓方平讀曰道跡輔玄化雲璈肅神尤清華
洞靈巖萬境隨週流翼翼會霞真丹光燦平
浮揖召帝子家回象明飛輈變運舉若此邈
爾不可求騫林動餘蔭鳳質難稽勾瑶蘂發
棲香禁闕舒神謀密簡眷通翳六連朝元遊
羽爽超劫輪時而濟虚柔剥度昭六沉積嶼
停山上琳葉滯寳鸞察舉成空幽霓節表佐
見侍相採良儔大哉混沌中群息勝氣投黄
房宴馬尊九蓋奪君侔轉降爾至妙開教當
三樓子避復以命王檢停千秋誦畢曰此九
天運生章子密記之異日來太平宫訪吾方
平疾讀悉記欲扣其原忽家人驚寤當亦罔
測越五載沿幹江西道經溢浦方知廬山太
平乃採訪開治始悟昔日應元公即採訪真
君也袖香瞻禮謹録前文揭于殿楣以昭神
授而去
　　　趙架閣夢神授半夏湯方
宣教郞趙架閣時楒景定二年在江西制慕
忽感氣疾夜夢霞衣仙客親授半夏湯方翌
早依方投劑隨即痊愈及檄往招募軍兵入
山炷香復得異夢六十日招足回司就山致
醮其詞意云曩因去年日逢大歲氣疾忽作
官事盡曠夜夢靈衣仙客親授半夏湯方翌
旦叩醫依方投劑藥盞甫嘗於瞑眩體府頓
覺其清凉重惟下土之微臣曷動上天之顯
相爰自蟻旋於王事幾脱虎口之殘生(云云)伏
願帝德好生天道福善鑒平生之無愧俾久
禱以上通香火有縁世作玉皇之仙吏精勤
不替常陪太一之青藜
　　　劉氏朝真暈死之異
江州官牌夾居民劉氏景定五年正月七日
隨衆朝拜採訪真君所帶僕將紙錢就殿下
焚化所莅者慮其燒壞甃石遽止之劉氏陞
殿喧喊欲奮拳相捶忽殿中燈燭昏暗須臾
若有神人挈劉下殿旋轉三匝殞絶在地流
血被面衆拜告真君乞特赦罪移時復甦扶
護回歸至新橋又復暈倒自云採訪六丁神
何苦責我之甚如醉而歸離家一里而卒聞
其家云三日前曾食厭物所以神靈責罰由
是來朝拜者益加尊敬
廬山太平興國宫採訪真君事實卷之七










