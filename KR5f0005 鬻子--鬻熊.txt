#+TITLE: 鬻子--鬻熊
#+DATE: 2018-05-12 10:22:08
#+SOURCE: github.com/kanripo/KR5f0005 master 8f815524                
進鬻子表顛一
臣行珪言臣聞結繩以往書䟽蔑然文字之
初教義斯起記言之史設褒貶之迹聿興書
事之官置勸誡之門由啓於是國版稠疊謨
訓昭彰唱讚之道以弘闡揚之理茲暢德業
彌縟英華日新雕琢時情振其徽烈逮乎周
文作聖鬻子稱賢意合道同實申師傅鬻子
以文王降已大啓心期明宣布政之方廣立
輔成之策足使萬機留想一代咸休稽古有
宗發明耳目尋其著述之旨探其斥救之辭
莫不原道心以裁章研神理而啓沃彌綸彝
訓經緯區中不徒讃說微言務於遺翰而已
鬻熊爲諸子之首文王則聖德之宗熊既文
王之師書乃政教之體雖篇軸殘缺提舉猶
備紀綱譬彼盤盂發揚有愈臣家傳儒素積
習忠良覩明主奉師之蹤覽賢者盡義之道
循環徵究妙極機神敢率至愚爲之注解研
覃析理以叙私情剪截浮辭用申狂瞽伏惟
陛下則天垂訓越極宣風稽太上之至和興
帝王之炯誡股肱諒直獻替无疑大舉賢良
寧濟區宇四海革面八表宅心務本修文垂
拱無事臣以草萊卑賤識度庸淺荷堯沐舜
擊壤謳歌周施政教之端屬聽太平之詠志
存綴輯以述矢言簡牘難周辭意斯拙謹以
繕寫奉獻闕庭庶日月昭明布餘暉於漏隙
時雨咸洎灑餘潤於纖枯望希塵露之資豈
議沉舟之楫天威咫尺神魄震驚謹上表以
聞伏聽慈旨謹言
永徽四年十一月二十六日華州鄭縣尉(巨)逄(行圭)上











鬻子序
鬻子名熊楚人周文王之師也年九十見文
王王曰老矣鬻子曰使臣捕獸逐麋巳老矣
使臣坐策國事尚少也文王師之著書二十
二篇名曰鬻子子者男子之美稱賢不逮聖
不以爲經用題紀標子因據劉氏九流即道
流也遭秦暴亂書記略盡鬻子雖不預焚燒
編秩由此殘缺依漢書藝文志惟有六篇今
此本乃有十四篇未詳孰是篇或錯亂文多
遺闕至敷演大道銓撰明史闡域中之教化
論刑德之是非雖卷軸不全而其門可見然
鄧林之枝荆山之玉君子餘文可得觀矣鬻
子博懷道德善謀政事故使周文屈節大聖
諮詢情存帝王之道辭多斥救之要理致通
遠旨趣恢弘實先達之奥言爲諸子之首唱
織組仁義經緯家邦垂勸誡之風陳弘濟之
術王者覽之可以理國吏者遵之可以從政
足使賢者勵志不肖者滌心語曰詩三百一
言以敝之曰思無邪言而不朽可爲龜鏡鬻
子論道無邪之謂歟幸以休務之隙披閱子
史而書籍實繁不能精備至於此子頗復留
心尋其立迹之端探其闡教之旨豈如寓言
迂恢馳術飛辯者矣亦乃字重千金辭高萬
歲聊爲注解略起指歸馳心於萬古之上寄
懷於千載之下庶垂道見志懸諸日月將來
君子幸無忽焉














鬻子卷上
　　　　華州鄭縣尉逄行珪註
撰吏五帝三王傳政乙第五
　撰具也吏者爲政之具也又撰博也言王
　者布政施令其在博求於良吏也賢者舉
　之不賢者不預言五帝三王政道可以百
　代傳行者乙次於甲以此明政之次也
政曰
　政者法教也此明帝王之政事以為法教
　可稱也
君子不與人謀之則已矣
　言君子修於内理於外端其形正其影體
　真德之要守沖妙之機言出以成教方謀
　事必為法則苟於政而不預豈妄為之哉
　所以止也
若與人謀之則非道無由也
　君子不以人謀則已矣若與人謀務存大
　道而言之不以違道飾非不以苟命求正
　由用也
故君子之謀能必用道
　君子終日言而不離體要謀於政事而感
　由於道故同於道者道亦得之非道之言
　君子不用也
而不能必見受
　衆目視於僞不留視於真衆心耀於名不
　能察於實夫庸主必惑於衆豈能受於道
　教哉故君子之道不必見納也
能必忠
　盡心論道而必竭忠盡道言不邪譎也
而不能必入
　盡忠論道聖君必納庸主所難故有道之
　君上下親愛忠讜進用智術無隱以石投
　水何齟齬哉而不明之主君臣䟽忌小人
　侍側端正棄遺諂佞是親忠信不用掩目
　而視豈不惑歟必忠言之不入
能必信
　言君子不苟合不妄言正色端辭澄清真
　實必存之於信也
而不能必見信
　信言不美而合於道庸主惑於衆邪豈信
　用君子之言乎言不以見信也
君子非人者不出之於辭而施之於行
　言君子但為善將以攻惡善不自是惡不
　非人施之於行不顯之於言說也
故非非者行是
　言是非於人是所同也非於人者人亦非
　之君子將非於人終不以非非人自行是
　道以論彼之非
惡惡者行善
　善惡在身是所共也君子務善以攻惡不
　以惡惡於人所以彰惡於行善道也
而道諭矣
　謀事必忠出言必信行善以攻惡顯是而
　明非不苟求所以知而道德自明也
大道文王問第八
　夫道者覆天地廓四方斥八極高而無際
　深不可測綿六合横四維不可以言象盡
　不可以指示說應無間之迹終政教之端
　包萬物之形彰三光之外爲而不有行而
　不見有道之王動而同之妙用無窮故謂
　之大文王因用無窮故謂之大師問道可
　爲永則因以名篇也
政曰昔者文王問於鬻子
　昔者言往日也雖臨馭億兆而不獨專從
　師問道以求政術之門
敢問人有大忘乎
　尊師道故曰敢問文王思存大道以終政
　事心迹在於經遠所以先問於大忘也
對曰有
　鬻子前答文王言有大忘也
文王曰敢問大忘奈何
　鬻子前不即以指答者故引成文王之問
　文王欲然終大忘之理故曰其事奈何矣
鬻子曰知其身之惡而不改也以賊其身乃
喪其軀
　過則勿憚改終日不為惡惡去於身也豈
　但墨面髠髮是為形餘哉故其蚩尤見誅
　四凶就戮夏癸絶祀商辛覆宗賊身害軀
　破家失國其行如此是為大忘也
其行如此是謂之大忘
　終成所答之事
貴道五帝三王周政乙第五
　夫爲政以德必貴於道爲化國之福焉當
　文王之時而通稱三王者據近以及遠明
　道以同也周者合也備也言五帝三王貴
　道其政能合若一也而無所不備也
昔之帝王
　昔者在昔貴道德之帝王稱昔者以遠喻
　近為之勸也
所以爲明者以其吏也
　言帝王而有聖明之稱者皆委賢吏使在
　顯職故道化興而萬國寧明聖不獨運也
昔之君子其所以爲功者以其民也
　人惟邦本得衆斯昌建極乘時必資兆庶
　人皆效力以成其功也
力生於神
　王者有國必先靈祐皇天上帝社稷山川
　神迹玄符無不來會成湯降神受夏大命
　武王夢神遂大戡殷夫冥運兩儀鼓動萬
　物豈有使之然哉莫不大化於自然玄應
　而義用造之非我理自相符故曰力生於
　神者也
而功最於吏
　王者度政施令而不自為必屬賢能以任
　使之故天下和平人知所保此賢吏善最
　之功也
福歸於君
　俊德在官盡心竭力人敦其道俗順其教
　上下相親而德交歸焉國土平康而為君
　之福者也
昔者五帝之治天下也
　五帝謂黄帝顓頊高辛唐虞也
其道昭昭若日月之明然若以晝代夜然
　日月運明明不私照必須幽顯始終不息
　故昭昭然所不舍也夫聖人與天地合德
　日月齊明道大不淪可以崇遠也
故其道首首然萬世爲福萬世爲教者唯從
黄帝以下舜禹以上而已矣
　首者始也言五帝之道常為萬代之始後
　之不能加也夫黄帝始垂衣裳造書契置
　史官為舟揖以濟不通服牛乘馬立棟宇
　重門擊柝以待暴客為杵臼以利萬姓作
　弧矢以威天下造律管興封襌顓頊平九
　黎之亂人神不雜萬物有序高辛氏作鞀
　鞞鐘鼓莞席帝堯茅茨不剪土階三尺夏
　日葛衣冬日鹿裘蕩蕩乎人無能名焉巍
　巍乎其有成功也帝舜少而至孝堯聞聰
　明而用之舜乃舉禹為司空以平水土棄
　為后稷以播百穀卨為司徒以教百姓臯
　陶為士師以理獄訟垂為共工以典衆作
　益作朕虞以育草木伯夷為秩宗以典三
　禮䕫為樂政以和神人舜彈五絃之琴歌
　南風之詩夏禹櫛風沐雨冠履不顧敷九
　土乘四載鑿龍門闢伊闕導百川建萬國
　微禹之功人皆魚矣帝王之功莫此為盛
　故百代不易為福為教也
君王欲緣五帝之道而不失則可以長久
　言君王但因循五帝之道而常行用無所
　為替則可以長保宗廟社稷以為人始也
守道五帝三王周政甲第四
執大象而天下往明道不往則道不可暫
　離所也
聖人在上賢士百里而有一人則猶無有也
　言聖王在上化被蒼生德周萬物雖百里
　而有一賢士以聖道廣宣賢跡不見其賢
　雖多則若無有也
王道衰微暴亂在上賢士千里而有一人則
猶比肩也
　王道衰微暴虐亂政人皆思德雖千里有
　一賢士其若比肩言賢人不可得也
撰吏五帝三王傳政乙第三
　帝王所以安國家行政教其在良吏乎言
　必博廣以取也
故曰民者賢不肖之杖也賢不肖皆具焉
　賢者德行之名不肖者頑嚚之謂夫賢與
　不肖見於行此二者同出於時而異名皆
　杖於最靈各有定分矣天下之廣黎庶之
　衆賢與不肖自皆具焉
故賢人得焉不肖人休焉
言賢者不自求進而材為時須王者必任
　賢人所以得也不肖者非自求退而行無
　所取不登政事是以休廢也
杖能側焉
　有過人之智必矜其能恃能矜智必違常
　道輕躁所至危僻故曰杖能側焉
忠信飾焉
　懷盡忠之節必修於道修身貴真履行務
　實由於正路禮義仁信以文飾其身也故
　曰忠信飾焉
民者積愚也
　冥然無知愚之謂也
雖愚明主撰吏焉必使民興焉
　言明主推心於人以取良吏而不獨任也
士民與之明上舉之
　得於衆心善於政事上所以舉用之也
士民若之眀上去之
　若如人者賢愚之間政既不與所以斥去
　之也
故王者取吏不忘必使民唱然後和
　人主總羣謀以觀衆知明以探風聲察於
　下言以求得失取賢人以宣政化推已取
　賢唯聖者能之
民者吏之程也
　程法式也知之在下是故取吏之法式察
　之於衆庶人者若之也
察吏於民然後隨
　人與之主舉之人若之主去之此隨之也
政曰民者至卑也
　極卑下也
而使之取吏焉必取所愛
　聖主不違人以獨用也
故十人愛之則十人之吏也百人愛之則百
人之吏也千人愛之則千人之吏也萬人愛
之則萬人之吏也
　自此已上皆言人之情好之德行各有所
　愛樂之多少殊别也
故萬人之吏撰卿相矣
　人愛之多則必堪為政事赫赫師尹民具
　爾瞻主之所拔不可失賢也
卿相者諸侯之丞也
　卿相者人主之杖故為諸侯之丞也
故封侯之土秩出焉
　賢者得之列土封疆得自家臣故曰秩出
　焉
卿相者侯之本也
　政之興亡在於卿相得賢者和輯失賢者
　離散故為侯之職在卿相也


鬻子卷上










鬻子卷下
　　　　華州鄭縣尉逄行珪註
曲阜魯周公政甲第十四
　曲阜之地方七百里少昊之墟是魯周公所
　封之邑以周公裨益政禮故稱之以爲篇耳
政曰昔者魯周公曰吾聞之於政也
　稱周公之言以明政者也
知善不行者謂之狂
　善者體道懷德也人主行善於上百姓變
　善於下堯之日比屋可封知善道之為善
　而不行用者是狂悖之人也
知惡不改者謂之惑
　惡者賊以喪軀人主為惡於上則百姓為
　惡而不悛者是昏惑
夫狂與惑者聖王之戒也
　知善而不行知惡而不改必至狂惑者此
　聖王之明戒也
道符五帝三王傳政甲第二
　夫開國崇基必先於道道既符合無徃不
　貞影響相同自然合應甲者先於乙也
不肖者不自謂不肖也
　肖者類也言不類不似也自知賢不肖是
　為明也不似之人豈自稱哉言不知也
而不肖見於行
　丹朱傲虐無捨晝夜頟頟肆惡曾無休息
　此則見於外不以隱微者也
雖自謂賢人猶謂之不肖也
　不肖者豈自謂不肖哉以賢者視之不肖
　之迹見矣雖以彼賢以自賢人豈以為賢
　乎
愚者不自謂愚而愚見於言
　昩道不德之人豈自稱其愚蒙哉而愚迹
　見於辭說也
雖自謂智人猶謂之愚
　愚者豈自以為愚哉以智視之愚迹見矣
　雖以彼智以自智人豈以為智
數始五帝治天下第七
　言帝者年數之始以記其佐帝及升位之
　年數也天下者豈可妄理哉亦由積德累
　業以有之也言五帝之道相緣爲政故同
　稱之也
昔者帝顓頊
　黄帝正妃曰嫘祖生昌意昌意生顓頊為
　高陽氏在位七十八年
年十五而佐黄帝
　軒轅氏少典次子父曰帝鴻氏母曰附實
　見大電光繞北斗樞星照野感而孕二十
　五月生以土德王故曰黄帝在位百年顓
　頊自幼年以翼佐黄帝也
二十而治天下
　升為天子也
其治天下也上緣黄帝之道而行之
　因修黄帝之道而行其政令不改革也
學黄帝之道而常之
　化迹不及所以效也效其通道而常用之
昔者帝嚳
　黄帝正妃生玄囂玄囂之子生帝嚳德日
　新故曰高辛在位七十年矣
年十五而佐帝顓頊三十而治天下
　佐顓頊以理天下三十而升為帝也
其治天下也上緣黄帝之道而明之
　言德稍下不能盡行黄帝之道但明之而
　已矣
學帝顓頊之道而行之
　政教所為效顓頊而行其言不能常習
　之也
禹政第六
　伯禹夏后氏言禹功錫玄珪德諧元始任
　賢立政以致太平可爲法則故以名篇矣
禹之治天下也
　黄帝玄孫祖顓頊姓姒名文命字高密在
　位九年受禪成功曰禹受舜禪以臨天下
得臯陶得杜子業得既子得施子黯得季子
甯得然子堪得輕子玉
　此以上七大夫之姓名也
得七大夫以佐其身以治天下以天下治
　言帝王獨治天下雖則聖德皆俟賢佐以
　輔之故得天下人安也
湯政天下至紂第七
　言成湯放無道之桀以統萬機而理天下
　得賢大夫賛佐而致太平至紂昏惑以失
　國故終始書之以名篇
湯之治天下也
　湯姓子名履字天乙除虐去殘曰湯征葛
　伯放傑順取天下以理也
得慶誧伊尹湟里且東門虛南門蝡西門疵
北門側
　伊尹有莘氏媵臣以為相東門等並姓名
　也
得七大夫佐以治天下而天下治
　七大夫皆有賢行斥救弼諧故得天下咸
　又也
二十七世
　自湯至紂父子兄弟相承二十七代也
積歲五百七十六歲至紂
　夏曰歲此除即位之年也
上禹政第六
　以五聲聽政克勤于邦可以爲上也
禹之治天下也以五聲聽
　九重幽深下言難進所欲百姓反斥救之
　事故懸置五聲招之以聽政也
門懸鐘鼓鐸磬
　懸之於簨簴也
而置鞀
　置於地也
以得四海之士
　四海之士有進於言者必造五聲以揮擊
　傳聞也
爲銘於簨簴
　懸樂器之具刻銘於其上也
曰教寡人以道者擊鼓
　鼓以動物故動合於道也
教寡人以義者擊鐘
　鐘金聲也以合於義故教義者擊鐘也
教寡人以事者振鐸
　鐸金鈴木舌也所以事務有可行為所欲
　言者以振鐸也
語寡人以憂者擊磬
　憂者聲悲磬聲消燥而近於悲故憂而擊
　磬也
語寡人以獄訟者揮鞀此之謂五聲
　訟獄之事務於疾速故揮鞀以陳之此以
　上並刻銘於簨簴之文也
是以禹嘗據一饋而七十起日中而不暇飽
食
　急於政事無暇安於一食所以示接士之
　急也
曰吾猶恐四海之士留於道路
　常行之處非所宜憂也
是以四海之士皆至
　事必得道必合上下應會無不至也
是以禹當朝廷間也可以羅爵
　不暇飽食聽政不疲朝廷閑静然後無事也
道符五帝三王傳政甲第五
　夫君子將入其職旭旭然如日初出入昭
　昭然人保其福既去暗暗然人失其教此
　得政典符合之謂也
夫國者卿相世賢者有之
　有國則有卿相賢德者卿相之具人與之
　主用之不賢者豈能用之哉
有國無國智者治之
　夫有國者豈自寧豈自亂也所以安者智
　謀之力也
智者非一日之志
　積功累業行道不倦以成其志
治者非一日之謀
　謀者心思也樹德以為尚寛重道修政作
　教以至誠平之咨謀非一日之所能致也
　志治謀在於帝王然後民知所保
　夫君上有道化行於下遠近慕義四境無
　虞百姓淳和盗賊屏息故人知所安也
而知所避
　富貴貧賤不相犯仁義禮智由其門無違
　政教下民為福是知所避也
發教施令爲天下福者謂之道
　先之以博愛陳之以德義先之以敬讓道
　之以禮樂不奪人時不干人利故得禍亂
　不作為福之道此之謂歟
上下相親謂之和
　至德以教之要道以治之上下同心是謂
　和矣
民不求而得所欲謂之信
　日出而作日没而息不勞於事不苦煩苛
　甘其食安其居樂其業此豈外求之哉上
　有行道之君是所致者可謂之大信矣
除去天下之害謂之仁
　兼愛萬物慈惻外施至若成湯征葛伯放
　桀於南巢夏禹之别導山川置立州國故
　得天下免於暴亂百姓宅其所居仁遠乎
　哉斯至仁也
仁與信和與道帝王之器
　此四者帝王有天下之器所以樂推也苟
　有違之而天下離叛非其所有也
凡萬物皆有器
　所用利之是以為器而違其用豈得其器
　哉
故欲有爲不行其器者雖欲有爲不成
　惟名與器不可假人其所營為必以其器
　用得其器也故和之不行其器於利遠矣
　豈有成哉
諸侯之欲王者亦然不用帝王之器者不成
　言天下之大神器之重非其王者難以處
　之王氣而來可以宰割必行仁與信和與
　道然後可招懷萬姓奄有四維西伯以敬
　讓興邦南陽以仁道得政非其人也豈妄
　成之哉
湯政湯治天下理第七
　天地設而萬物生陰陽化而四時定分别
　統理爲政之方極於始終可成法則也
天地闢而萬物生
　乾其静也專一其動也正直坤其静也翕
　歛其動也開闢是以廣大而生萬物也
萬物生而人爲政焉
　政也者所以正於天地也言天地生萬物
　不能相使不能相制須人以為政以正之
　無其政也則萬物不理也
無不能生而無殺也
　言天地能生而不能無殺
唯天地之所以殺人不能生
　天之能生唯天殺之可也夫唯天殺之人
　豈生之哉是不能生之也
人化而爲善
　萬物之中人其為貴化而為善理亦天常
也
獸化而爲惡
　禀氣以生不有知飾非人之類豈不惡哉
人而不善者謂之獸
　人化而為善是曰天常今為不善者與彼
　飛虚蹠實亦何以異矣
有天然後有地
　天在於上地在於下先天後地理亦自然
有地然後有别
　三才克定萬物區别
有别然後有義
　夫婦之義著君臣之義彰也
有義然後有教
　百官立政教行父子存家設教所以效達
　於上也
有教然後有道
　教迹既彰約之以道苟乖其道物無以安
有道然後有理
　事名各立而理自存
有理然後有數
　名理既彰以統之夫數以一終十乃至千
　萬九九之數天之運度亦數之義也
日有冥有旦有晝有夜然後以爲數
　天有三百六十度一日一度三百六十日
　一周天一日之中晝夜百刻以定之為數
　也
月一盈一虧月合月離以數紀
　一歲之中有十二月一月有虧有盈日月
　或合於次或離於次終於一歲日窮於次
　月窮於紀星迴于天數將幾終此則日月
　星辰運行至十二月皆周匝於故處紀猶
　會者也
四者皆陳以爲數治
　春夏秋冬各統於一歲之日月也此以上
　為政之道當法則也
政者衛也始終之謂衛
　政者正也所以正理天下以為之天周衛
　始化之終安之無得之也
慎誅魯周公第六
　刑法有倫宜於時政好生之德理適典章
　故明聖之資輔成周室誡勸之道可得稱
　言國之大經在於賞罰二者或替將何訓
　焉可爲政先故紀之爲篇目矣
昔者
　此昔者往日之辭也
魯周公使康叔徃守於殷
　康叔周公母弟也衛三監之地殷人數叛
　故使賢母弟王也
戒之曰與殺不辜寧失有罪
　人命所懸理須詳正夫刑或濫其何則焉
　故不可輕殺不辜寧可失於有罪此亦寬
　仁之道也
無有無罪而見誅
　罰而不明雖刑不禁言罰必施於有罪也
無有有功而不賞
　賞而不明雖賞不勸言賞必加於有功也
戒之封
　重稱戒者所以示於殷勤封康叔名也
誅賞之慎焉
　誅賞者國之柄也怒而加誅未必當罪喜
　而行賞不必當功且賞僣懼及於淫誅濫
　則懼及於善賞得其功則賢人以勸罰得
　其辜則姦人以息此不可不審慎之



鬻子卷下










