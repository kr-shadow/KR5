#+TITLE: 玉清無極總真文昌大洞仙經註--衛琪
#+DATE: 2016-06-11 12:26:48
#+SOURCE: github.com/kanripo/KR5a0104 master 3bc62980                
玉清无極總眞文昌大洞仙經序圖卷之一
　　　進經表
　具位(臣)衛(琪)謹言
　天命之性有生鈞受於一元
　道與之形品彙皆同於五緯恭惟
皇帝陛下
　道參穹昊
　德合神明長追太古淳樸之風遠纘曠世
　厖洪之緒
　玉刻金編之簡盡沐披行巖棲野處之徒
　咸蒙拔擢故感草茅之奮躍仰干鼎鑊之
　寬原敬獻
　文昌大洞一經仰祝
　聖躬萬壽恭願
　堯仁廣覆誕敷文治之休
　舜孝彰明丕顯昌期之運
　玉燭調而春生秋肅
　璇璣斡而雲潤星輝
　天地位萬物育化已極於範圍
　日月照四時行誠遂贊於幽顯(臣琪)干冒
天威下情無任瞻
天望
聖激切屏營之至頓首再拜奉表以
聞
　至大三年九月日臣衛琪上表
　臣衛琪謹言
　王化所基古典載太妊太姒
　國風所始今人欽有娀有恭惟
皇太后殿下懿範柔和婉儀清淑志靜已參
　於乾造德方誠合於坤文皷百姓之懽心
　躋八荒之壽域切念臣琪蓬萊隱迹萍梗
　微生稔知文母之承休敢獻文昌而祝頌
　伏願月華絢彩法天象而統六宫陰教敷
　明體地元而育萬物民子例覃於慈廕華
　夷均被於殊恩臣琪干冐
慈嚴下情無任惶恐望
恩之至頓首再拜謹言
　至大三年九月日臣衛琪上表
　　　序
經者道之綱領也夫道豈容言哉上聖因言
成文因文演教其所以經紀世道類不可以
測識故凡經皆有難言之妙近世學者方句
評而篇註之往往有得天人說經意此大洞
經之類是也大洞自元始出其言致玄總靈
超眞歷劫盖所謂妙哉者今中陽衛氏乃能
自出新意爲之註釋鋟以行世見予京師求
所序引予觀之詳乎而莫知其涯眞不可以
測識也抑聞演經之㫖有萬遍而道備者味
之深也今子於是蓋有得矣苟明夫味外之
意則自萬遍而至無言其爲造元始閫域也
無二道皇慶壬子夏五月特賜太素凝神廣
道明德大眞人嗣漢三十八代天師金紫光
禄大夫留國公張與材序
大洞仙經蓋西蜀之文中原未之見也中陽
衛君自蓬山來京師示予一編且求爲序引
予諦觀之皆世外之說衛君以三教聖人有
雜註於其間㫖意深遠苟不能貫通三教之
書未易觀也獨雌雄混玉房一語所註陰陽
交媾之事頗涉形跡豈中陽曲爲今時而然
耶但恐不可對癡人說夢耳且西方聖人有
云始從鹿野苑終至跋提河於是二中間未
嘗談一字吾夫子亦云天何言哉四時行焉
百物生焉老聖亦曰多言數窮不如守中由
是論之文字語言者聖人不得已而因言顯
道耳苟得其道尚何文字言語之爲哉我作
是說中陽子以爲何如至大四年清和月望
日翰林學士承㫖資善大夫知制誥兼修國
吏疇齋張仲壽謹題
圖書未龜馬以前五文開化已見於靈寶之
書天道昌熾斯文如善養元氣浩然獨存濁
之而愈清晦之而愈明無絶續無存亡劫火
不能焚世變不能移也蒼然而在上者不有
剛健中正純粹精爲之情性則機亦息矣所
以運行形體情性於不息者其主宰之謂帝
乎七曲老仙以功行道德經緯文章神而明
之大哉帝力持是經籙溥覺衆生造化之樞
性命之源主宰在是自未始有形之先暨四
達無窮之外寥乎廓哉萬殊一本千劫一途
以法眼視之洞然而無礙也吾之所謂太易
太初太始太素太極即元始所傳文昌大洞
也中陽先生衛氏洞測玄妙句解字釋本之
以道學性理參之以丹訣禪機聖賢千古心
法透徹發露更無餘藴洋洋在上有神司之
覽者幸毋忽焉至大辛亥仲夏旦集賢待制
奉直大夫蜀叟趙炞拜手謹書
文昌大洞經註序
切聞玄圃之玉昆吾之金照乘之珠連城之
璧或出合浦或産崑崗有明月之稱具衣光
之號卞和所抱隋侯所懷世人雖有聞而知
之者尤起愛敬願見之心豈特所謂玄珠黍
米蒼胡頡摩尼珠天人之所貴重者今文昌
大洞是也人人有之而自見不自貴其取棄
賤故聖人演之以覺衆生託法象以取喻非
有形跡者也敷光炁以爲音非有文字者也
至道無言至眞無象自混淪剖判三才之理
暢然元化之體歸一不知我之爲道道之爲
我以後五行錯謬炁運變遷有生之根或拘
於宰制於是三寶君復闡其始初之因以示
天人謂兆之身皆吾之炁兆之神皆吾之眞
欲使人人咸知悉見則復歸於我而不爲炁
運之所拘束可坐致自然因是元始重演三
十六章之祕該三千一百八十八言以付
玉宸道君序結其始末之因計九百單八言
以畀太玄道父二聖法語總計四千九十六
言於是至眞无象而聖迹益彰眞宰无言而
玄籍愈阜範圍天地曲成萬物大哉至寶眞
所謂乾始能以美利利天下然三十六章以
應四九金數即自己金丹之道上卷十章中
卷十章下卷一十六章三卷皆以五言爲句
共三十六章章之上復有大洞帝尊一章以
四言爲句自不相侔總冠一經之首三卷各
有序經下卷終有結經皆玉宸道君演說方
見一經之始末周初
帝命三眞人下傳吴會張通眞先生此經是
也以其時考之盖二千五百餘年矣所有茅
山魏元君之泒號上清大洞玉經蓋靈寶天
尊所傳比此經缺二章多八十字又有宋明
帝時陸脩靖以帝一雌一雄一三經或三言
四言句讀長短不一以附各章之次故其章
句頗多其正經並同稽諸傳記中載云唐梓
州王保和眞人奉
帝命校三十九章大洞經以付嗣師又有宋
眞宗朝觀妙先生朱自英註政和元年張商
英進御劄子大抵相同此經本一百二十卷
玉宸道君太玄道父牛孳先生集其樞要分
其章句三十六章爲三卷以便脩習上則安
鎮三十六天下則統御三十六地中以通人
身中三十六宫神炁豈非所謂天上三十六
地下三十六太玄无邊際妙哉大洞經乎此
經所載皆天眞内名隱諱與人身中神炁相
接故在度人生神黄庭之上是故内外互顯
上下交錯盖取諸人身一小天地也人能存
養自己神炁吟詠寶章則天眞下降與兆身
中神炁混融是曰回風混合形神俱妙與道
合眞故致長生之道可以提挈天地把握陰
陽鞭策風雷驅役神鬼偃息於流霞之車眷
盻乎文昌之台也人徒知誦經亦死不誦經
亦死豈有長生之理殊不知誦經者蜕脱幻
軀以即眞體謂之尸解不誦經者幻軀與眞
體一齊俱斃其上根者不言而喻愚不肖者
雖提其耳諄諄焉命之渺莫知其所以況章
句字義幽隱非天人再世其孰能知之琪幼
蒙義方至於諸子百家靡不攻考至元巳卯
時方弱冠受誦此經迨今三旬惟恨文字訛
謬十本九乖无所從正每思幼小曾閲三藏
頗記一二字而不敢擅自訂證且天下經教
經大冶化爐之後不復有聞比歲薄宦西南
嘗以此勸人家至户到往往好讀而琪以訛
傳訛中心少寧近因浪走江湖旅邸靜坐默
有所悟輒將曩者註藁翻繹以平昔所記三
教經書其間㫖意合同者隨句解釋仍以大
易所謂无極河洛先天後天卦象金丹火候
蒼胡檀熾帝尊玄炁等各列一十三圖以冠
經首俾人一披便喻妄攄管見語意膚陋惟
恐貽譴
天道取笑大方敬謁注生眞君採訪使者冥
干印可方敢布露同志誠非所以贊揚大經
庶幾純根小器有所發明也龍集至大己酉
東蜀蓬萊山中陽子衛琪稽首謹序
　
　
　
　
　
　
　
　
周子作太極以括大易予演無極以總大洞
盖太極者已具形炁之謂無極者無聲無臭
無象無名惟理而已周子亦曰無極而大極
盖無極一動而爲陽以生玄炁屬水故日太
易生玄光靜而爲陰生元炁屬火故曰元命

生太初靜極復動爲陽生始炁屬木故曰太
始三炁周玄元始三炁周備炁形質具未始
相離謂之太素靜而爲陰屬金故曰太素梵
行初三炁爲天地之根萬物各極其位謂之
太極動而爲陽屬土總領四象故曰太極五
靈冲一動一靜互爲其根是以五太五行謂
之五老五符玉經云生於元始之先是也天
王復演太易之玄炁結一○寶珠即五行一
陰陽也陰陽一太極也太極本无極也故曰
无極總眞文昌大洞云吾以此○寶光凝成
萬炁化生諸天又以其光分敷百千萬億結
成大洞仙經即玉經生天立地開化神明又
曰五炁結十方萬炁生萬神即五行順布四
時行焉又度人經五文開廓普植神靈无文
不光等同萬神萬炁仙即无極之眞二五之
精二炁交感化生萬物故文昌乃天地之祖
萬物之母是以人人具一文昌物物具一太
極也人能精修澡煉文昌大洞之道究竟復
歸於无極之中矣虚无自然人生自无中生
有至老復歸於无






看无極圖方知二炁五行所生之自二炁者
陰陽也五行者水火木金土也因理而有炁
因炁而有文文者天干地支也陽動而生壬
子一數也爲陽水陰靜而生丁巳二數也爲
陰火再動而生甲寅三數也爲陽木復靜而
生辛酉四數爲陰金動而生戊辰戍五數也
爲陽土靜而成癸亥六數也爲陰水動而成
丙午七數也爲陽火靜而成乙卯八數也爲
陰木動而成庚申九數也爲陽金靜而成巳
丑未十數也爲陰土雖曰天干亦有陰陽也
甲丙庚壬戊爲陽干屬陽必動而成文乙丁
辛癸己屬陰必靜而成文地支亦有陰陽也
子午寅甲辰戌爲陽支巳亥卯酉丑未爲陰
支五文已成其名號曰五太而經中再有五
太是爲十太豈不貽識者所哂盖不知五行
各具二炁交感而方能生成五行陽生之爲
一太陰成之爲一太互相生化以成天地之
文經云眞文肇生明點火生眞文十德眞文
宣横文帝子賓十佺人文結皆以五文開廓
故天地萬物莫不皆以之而生長或曰黄帝
命大撓氏探五行之精而作甲子豈在天地
之先乎其不知甲子先天地而生此特因人
而顯爾天皇氏所起甲子十干十二支先作
攝提自寅上今爾雅所載是也後至疱犠氏
作自甲上起謂東方甲者乃萬物始生木德
之盛故以甲始十干陰陽二炁化生天干地
支在天爲天文在地爲地理仰觀俯察探賾
索隱推究源流六十甲子爲天上六十位星
辰五行之炁所化八卦安鎮八方今以六十
甲子并六十四卦分布洞章皆合妙道
九皇上眞炁其文壬子生天一之水爲太易
太中六炁清其文癸亥成地六之水爲太中
天皇上眞炁其文丁巳生地二之火爲太初
晨中黄景炁其文丙午成天七之火爲太和
太一上元炁其文甲寅生天三之木爲太始
金闕上景炁其文乙卯成地八之木爲太清
太素梵行初其文辛酉生地四之金爲太素
太眞九光輪其文庚申成天九之金爲太眞
太極五靈冲其文戊辰戌生天五之土爲太極
太玄啓十明其文己丑未成地十之土爲太玄








經者數之體數者經之用凡脩文昌之道不
可不知數蓋天地以數而運用萬物以數而
有生數者即太極中陰陽動靜是也易曰天
數五地數五五位相得而各有合天數二十
有五地數三十凡天地之數五十有五丹經
曰東三南二同成五北一西方四共之戊巳
還從木生數三家相見結嬰兒其文昌之謂
乎道即經也易也易即數也象也經云以玄
一之炁太玄一音弘帝一眞道又曰從道妙
一善貸生根孕玄分元誕始傳眞化生諸天
原其起因皆從一數盖玄炁一動而生水次
生土木靜而生金火從一至五五行順布又
以六配一而成水以七配二成火八配三成
木九配四成金十配五成土此所以成變化
而行鬼神太極未判此數混然於无極之中
是故天地人物生成也以數敗壞也亦以數
而百姓日用而不知至伏羲氏出因河馬負
圖遂則而象之以畫八卦若知此數者性命
之道在其中矣是以文昌咸備焉故下卷言
五太五行五老五符生天立地化育人物莫

非皆自九宫八卦中來故宫卦是出乎二炁
五行蓋二五又起於太極无極而已伏羲大
聖人也精思至道玄感于天泝天地之原依
盤古之化得其身體髮膚以爲卦象
　
　
　
　
　
　　

箕子作洪範九五福一曰壽二曰富三曰康
寧四曰攸好德五曰考終命凡人在世所願
者五福而不知所以進脩之道當自洛書始
洛書之九宫即易之用九文昌之示九也人
能於此用意則易之純乾文昌之純陽不約
而會故曰君子終日乾乾自强不息又曰綿
綿若存於此所謂求福不回也洛書者戴九
履一左三右七二四爲肩六八爲足是也以
節炁順逆游行九宫縱横者皆一十五數與
河圖絡繹錯綜以成三才之道誠經天緯地
之數也渾淪既判萬物賴以生焉至大禹因
洛龜負出象數始靈禹以之理水叙九疇箕
子因之作洪範文王因之而移易卦位即太
極之數也故文昌云示九統之法傳九光之
符皆以九爲用盖九爲純陽之數也故經有
三十六章亦如乾元用九无以異也此三才
之中性命根本太易所謂易簡之道也而人
所不知或流陰陽山水之家欲求洪範五福
當窮究文昌九數而後可上有九天人頭亦
有九宫以象之地有九州人身有九竅象之
斗有九元人心有九孔象之水有九河人腸
九曲象之九數爲陽人非陽不生也禹傷鯀
遭殛精思冥感欲復大功故天授之以理水
皆合天地大造化之體用也









河圖先洛書數千年出是以伏羲得以畫先
天八卦即太極中所具五十五數是也以此
畫卦似有次序而先輩多以洛書九數爲河
圖是以劉牧因而授受至今存焉兹因文昌
中探索得合以十爲河圖以九爲洛書故列
其次序無極之中已具此體而秘藴未露始
因伏羲時龍馬負圖而出因之而畫八卦以
一五七陽竒輕清之數上而爲乾天二六十
陰耦重濁之數下而爲坤地謂之天地定位
乃太極生兩儀是也以五數配一二三四而
爲老陰老陽少陰少陽是兩儀生四象也以
六七八九十交互配合而成八卦曰一乾二
兊三離四震五巽六坎七艮八坤相對取象
曰雷風相薄山澤通氣水火不相射縱横皆
九數是謂四象生八卦也是以人之頭圓象
乾天足方象坤地身體象艮山津液象兊澤
聲音象震雷呼吸象巽風血榮象坎水炁衛
象離火豈非八卦皆備於我故以易參同經
㫖盖文昌大洞之旨尤爲幽隱人或以爲難
曉不肯受誦故今取諸經書中易見之意合
之庶幾善信男女无問賢愚悉皆省悟天地
未判形如鷄子中有渾沌氏以清爲天濁爲
地渾沌日長一丈天地日開一丈眼爲日月
身爲山髮爲草木津液爲水名盤古
　
　
　
　　
　

洛書後河圖數千年出大禹得以理水亦太
極中之五行是也蓋欲人順其性命之理則
不汨之也然則圖書止可以畫卦理水耶曰
非也實性命之體用也先天後天非圖書无
以顯其體而大易文昌非先天後天无以著
其用故體用兼該性命互顯缺一不可敬並
書以示同志經曰八皇運九天即八卦九宫
也八卦九章相爲表裏故河圖洛書相爲經
緯先天先地已有之矣文王因取河洛紬繹
而移位八卦故以乾坤老陰老陽已具三男
三女是宜退休於无用之位故易乾於西北
移坤於西南坎離陰陽正交於中宫居子午
正位震乃陽交之初故置之東方兊乃陰交
之始故建於正西艮巽陰陽駁雜而无交感
故位偏處一隅而後天八卦周游於九宫之
間五居中而寄位於二曰二五同功易帝出
乎震齊乎巽相見乎離致役乎坤悦言乎兊
戰乎乾勞乎坎成言乎艮而四時行焉百物
生焉而易行乎天地之中矣文昌與易豈相
□□蓋人身一小天地而文昌經緯於身中
矣人能純全而歸之是无負於聖人之化育
則此經不爲虚文矣






九光符者乃混洞赤文九陽梵炁之所凝集
成文○初以始青之光炁開始青之天凝太
霄之宫於東北次以太青之光炁開太青之
天凝青霄之宫於東方次以始丹之光炁開
始丹之天凝碧霄之宫於東南次以太丹之
光炁開太丹之天凝絳霄之宫於南方次以
始素之光炁開始素之天凝景霄之宫於西
南次以太素之光炁開太素之天凝玉霄之
宫於西方次以始玄之光炁開始玄之天凝
琅霄之宫於西北次以太玄之光炁開太玄
之天凝紫霄之宫於北方次以太梵之光旡
開太梵之天凝神霄之宫於中央九統者以
一帝統一天之事故曰示九統之法以會帝
傳九光之符以集神人初生受九天炁方具
形神修行人九月功行圓十月聖胎成方可
温養上眞以九炁凝而成文曰九光之符以
度人天在法籙中具載兹以神霄生神九天
上統三十六天星曜下統三十六壘土皇中
統人身中三十六宫且三十六宫者皆係上
天布流眞炁灌注宫室然後成人小救苦經
云還將上天炁以制九天䰟是也三十六天
三十六地具在各章今將人身三十六宫分
上中下三部以分布凡人修誦是經當須澄
心默坐存想自己心中三十六宫光明焕赫
宫中各有眞人放五色光芒上接三十六天
下接三十六地神炁凝集上下相通經所謂
九統之法以會帝九光之符以集神是也光
炁凝定然後調聲正炁吟詠洞章須以九遍
爲一過誦訖一遍回向上眞并中下界鬼神
及自己祖先䰟識一一如意回施略坐俟神
炁稍散徐徐離席不可卒急紊亂神光鬼神
呵責誦經時不可言語今開于後















　

金丹者乃人身中一點眞陽也與天地同出
日月並明泄之則成人聚之則爲丹經曰丹
母全眞陽眞陽者鉛也産在坤爲地曰玄玄
叔火王者汞種在乾乾爲天故能奪天地以
爲爐鼎也曰携提日中王併羽月中晨者故
能採日月爲藥物也曰㝠化混離坎雌雄混
玉房者以黄婆爲媒歡合木公金母夫唱婦
隨也曰紫華領胎仙者十月聖胎圓成也曰
嬰兒爲赤子者陽神突然現形也混合三五
宫者追二炁於黄道會三性於元宫也曰五
炁結十方攢簇五行也曰太極主四眞者和
合四象也曰黄庭涉北元者眞陽上冲心府
也曰九遍還返七者以易卦進退抽添爲周
天火候也曰體寶圓珠暎領玄蒼胡珠者片
餉工夫金丹立成也曰舐煉五芽珠者餌此
金丹則證品大洞天一帝尊也經中金丹語
意不一而足兹略舉梗槩中者在中之中也
非上下邊傍佛氏云不思善不思惡正恁麽
時方見本來面目儒曰寂然不動道曰念頭
是也不可聲臭求不可着體相索常虚靈不
昧若串其中則此竅不明矣









昔薛幽棲註靈寶經值仙人雙子辦白先生
二人相訪談云論道言及五眞遊神之妙盖
謂此爾五神在天在人在物皆主生化之事
若不得此神主生生之運則機亦息矣故度
人經云執符把籙保命生根出入華房八㝠
之内細微之中下鎮人身泥丸絳宫是也故
文昌靈寶黄庭生神等經皆具言之五神散
爲萬神聚則復爲一嬰兒也萬神之名不可
一一備載兹略舉要以便觀覽在人精思㝠
想自然相感化現出自己身中今開于後





















夫人之身以萬炁凝而成形萬神具而始生
既生爲嬰兒純和冲粹天理混如即大洞帝
尊之本體也若修文昌復歸於嬰兒謂之形
神俱妙







嬰兒旣成化爲玄炁謂之升入无形與道合
眞復歸於无極之中一○而已始知根源自
此而生自此而終大通經云眞空无相湛然
圓滿者也
玉清无極總眞文昌大洞仙經序圖卷之一














玉清无極總眞文昌大洞仙經卷之二冬二
　　　　(東蜀蓬萊山中陽子衛琪註)
　　　發明經題
玉清者
　玉清已有太易太初太始太素炁形質具
　未始相離則有大洞高上混洞太无元天
　寶玉皇之炁以生元始時號高上大有玉
　清宫故大洞即太極也時號龍漢上劫文
　昌經所出之時也
无極者
无極而太極太極本无極也五太已前冲
　漠无眹不可稱說故曰无極
總眞者
　乃總括天眞地聖人神精䰟六緯之姓名
　盖有是形必有是炁有是炁必有是理理
　者天理也純粹不雜誠實无妄釋曰實際
　道曰眞儒曰誠其實一也誠者天之道也
　子思孟子發明已盡旣有此誠實之理必
　有主之者即周子无極之眞二五之精是
　也道曰杳㝠之精其精甚眞又曰眞中有
　神是以三才中各具此理此神以生莊子
　曰天地與我並生萬物與我同體此經包
　羅天地囊括三才无一處不實故曰總眞
文昌者
　文者理也如木之有其象交錯古者蒼
　頡制字依類象形昌者盛也大也言天地
　之文理盛大也如伏羲則河圖之文以畫
　八卦立三極之道此經所以推窮三才中
　之文理性命皆自二炁五行中出故文昌
　星乃土炁所化坤土之卦辭曰黄裳元吉
　文在其中也艮土之卦辭曰生萬物者莫
　盛乎艮成萬物者莫極乎艮故周子所謂
　陽變陰合遂生五行度人經云五文開廓
　普植神靈而南上文華光彩焕爛故十四
　章云南昌發瓊華乃南極長生朱陵上帝
　南昌受鍊眞人所治見有上帝所賜注生
　眞君八角玉印所謂南斗注生不言文昌
　而言南昌盖丹天世界文明之地梵炁所
　化是爲南昌上宫今南嶽衡山朱陵洞天
　上應奎軫始因奎壁垂芒帝命主持斯文
　壁位居亥專主圖書奎位居戌專主文章
　盖奎宿有文彩壁宿能藏書昔嬴火之後
　於屋壁得古文故壁之於文與有功焉是
　以文昌宫有東壁圖書府太微垣中有南
　斗第五星文昌煉䰟眞君又有太上九炁
　文昌宫文昌上相次相上將等星又有文
　昌圖流運以生化文物是故天地之間生
　成變化之道莫大於此故曰開明三景是
　爲天根无文不光无文不明无文不立无
　文不成无文不度无文不生等語實基於
　此易曰物相雜故曰文是以文昌一經雜
　紐不貫亦如易繫云變動不居周流六虚
　上下無常惟變所適又曰參伍以變錯綜
　其數通其變遂成天地之文亦此義也故
　文昌之在世者乃教化之本源
大洞者
　大者雖天地之大不可加也洞者通也萬
　物通有此理即太極之謂太極既判天地
　人三才各極其位所謂物物具一太極故
　總而言之是曰大洞即邵子所演箕子所
　陳皇極之道同義經籙法皆有三洞而大
　洞最高
仙經者
　經者由也萬物公由之正路也儒詩書易
　禮語孟春秋皆經也修道之謂教故曰仙
　經元始因人之所禀賦各具是理故修明
　品節以爲教化之本使鬼神并人各返本
　源就所禀受處修進以爲學道求仙之捷
　徑也人能原始要終反求諸其身則天地
　萬物皆備於我矣
　　　文昌準易
　題曰无極總眞文昌大洞者似爲倒持有
　所不合當依无極文昌總眞大洞无極者
　即太極中陰陽動靜也文昌者五行也總
　眞者乾道成男坤道成女也大洞者化生
　萬物也經曰萬炁生萬神是也故曰太極
　圖是一部周易无極圖乃一部文昌大洞
　已於圖中明之雖然乆則難變恐貽衆疑
　姑仍舊貫且此經與易无異易以乾坤爲
　門經以大地爲主門用也主體也仰則觀
　乎天文俯則察乎地理理亦文也天文者
　六十甲子日月星辰布列三十二天也地
　文者六十四卦配於三十六壘也人文者
　凝集三十六宫三百六十骨節中神炁也
　即度人經三十二天外彌羅天清微天禹
　餘天大赤天是也三十六地者九壘土皇
　每壘分四土皇共三十六土皇總治方輿
　衍而伸之則乾之策二百一十有六坤之
　策百四十有四二篇之策共三百六十以
　應周天太陽行度之數也小而陽爻因之
　凡陽爻皆三十六以應四九金數也今大
　洞首章四言者二十二句計八十八言另
　安於上以應无極外五言正經三十六章
　計六百二十句每句當易卦一爻六十四
　卦計三百八十四句應之以乾坤坎離四
　卦計二十四爻古人處之四正非也盖乾
　坤爲大父母而生六子坎離乃萬物之父
　母生生之根也當置太極之中其六卦以
　三百六十爻句布於十二月上應周天火
　候餘二百三十六句將二百句分布四正
　以應四象太易太初太始太素每方五十
　句合得八句卦每卦六爻計四十八爻外
　取二句以分卦之奇耦陰陽而四象備矣
　復取三十六句納於中宫以應太極得卦
　六所謂金入土釜丹鼎圓成經計四千九
　十六言即易變四千九十六卦也以此解
　釋則知文昌乃一部周易也易有聖人之
　道四經有聖人之道五窮天地之原者尚
　无極保性命之正者尚總眞究陰陽之理
　者尚文昌神變化之妙者尚大洞咀辭味
　之奥者尚仙經乾坤毁則无以見易陰陽
　隔則无以見文昌經亦易簡之道也君子
　所居之安者經之叙也所樂而詠者章之
　辭也顧不妙哉其餘觸類以長之將以俟
　於方來琪載拜
祖師太玄道父牛孳先生發問啓請并集經
祖師九天開化元皇帝君重修玄契并叙經
祖師文昌皇人玄聖道君主文昌圖并掌經
　文昌大洞經以太玄道父爲祖者乃天上
　集經之師也以元皇帝君次之者乃此經
　初出流傳人間之祖也文昌皇人次之者
　乃斡運生炁主持文物輔佐皇猷之祖也
　按帝君内外傳并化書及經叙帝君於周
　武王乙巳歲生於吴會即今平江是也受
　三眞人文昌大洞經後以看誦之勤屢獲
　感應受金像法籙行持救濟有效遂證大
　洞妙行聖果故作叙并玄契以開化天下
　四海未嘗无之然以累經兵火或絶而不
　嗣者有之矣今行于蜀而蜀人深信者以
　帝君在蜀爲太神自唐至今累朝崇重對
　王建廟所以帝君專以此行化救人其間
　亦多有因此得道者要之此經自周武王
　時流傳人間至今已二千有餘年矣故其
　字或少有舛失亦无足恠尚幸累世至人
　證訂有次誦者亦不必疑彼惑此但至誠
　精一行得一句亦可以爲上仙或謂與上
　清大洞不同琪曰今三山皆有經籙法亦
　各不一況此乃玉清文昌大洞明達之士
　皆歸一道識淺者固有異
　　文昌勝會
文昌會上有通悟禪師波淪禪師蜀中諸禪
師皆觀音菩薩化身並與嗣禄道場號曰心
珠會仍以
帝君爲主每歲各師生辰諸山釋子大作勝
會廣化香火慶贊稱賀官貟士庶欽仰者比
比焉故凡二教經儀多釋道混融互用又有
寶光天尊圓通道場敷座揺帝鍾彈梵語咒
九朝行道亦有水陸科等其間未喻者或謂
語意不純非不純也大抵道之一字唯理是
適理之所在其道大同奚分於二教唯其弗
能推致窮極則生異見是以疑惑不能堅确
此心此心尚不能堅確安能求道理於純一
哉矧
大帝世稱碩儒刻意墳典於晋太康中舉家
歸風洞登仙累朝崇重以爲斯文宗主先遇
太上賜丹獲證道果後遇釋迦授記又證大
乘故於三氏門中維持正教今皇元累降璽
書褒崇易靈應廟爲右文開化之祠祠者國
家之祠祀也與諸神廟號不同又加封輔元
開化文昌司禄宏仁帝君諸神中膺帝號者
極鮮琪蜀産也蜀祠不在言宣自訪海嶽每
至必訪靈迹在在有之吴山又最尤是知香
火之盛如此其保安家國利濟幽顯其功用
豈可量哉又知文昌宫官屬總總井井今將
文昌家慶聖諱并誕辰開具奉文昌香火者
宜知之
大帝累世諱善勳忠嗣孝仲如意
　勳浚已上不忌古名惡子後去中
下二字唯諱亞字𩃎夫書詞䟽者切宜避之
二月初三日誕
左司獨孤氏七月十五日生乃許旌陽後身
因斬卭州蜃功累朝封八字王今掌文昌左
班領官屬一千二百人封廣佑嘉應昌澤孚
惠王
右司李斌八月十五日生以破苻堅功累朝
加封八字王號今掌文昌右班領官屬一千
二百人封英惠忠烈翼濟正佑王
紫微垣文昌將相星君太微垣文昌三公内
座星君少微垣文昌處士博士星君文昌上
宫周文憲王大成至聖文宣王太清九炁文
昌君太清紫盖宫夫子君東井清明君清明
了决吏九奇宫五經孔炁君文昌内侍六仙
白鶴蓬萊長壽桂花菊花桂香外殿如意四
將左右前後四金城文昌北府左右二丞相
左右二太史蘇黄二眞人御史吕眞人長史
張眞人天簡註授司侯眞人隨機應感姚眞
人逗機赴感秦眞人混一元皇君北府統帥
武經公左金吾使吴將軍右金吾使狄將軍
掌如意劉將軍主管兵籍七聖將軍木馬烽
火快利巡獵鵰虎等將軍鸞府省臺一百二
十員大將三十司諸靈官監眞宅監雷抒監
邊疆將軍文昌府左右通引判官採訪遊奕
使鳳凰山應夢土地眞官
具位臣姓某謹炷心香虔伸供養
三清三境大羅高眞三寶上聖金闕昊天至
尊玉皇上帝大洞祖師太玄道父牛孳先生
玄天上帝祖師九天開化主宰元皇上帝祖
師玄一眞人鬱羅翹玄二眞人眞定光玄三
眞人光妙音祖師東華大神方諸青童君扶
桑山暘谷神王祖師太素三元君祖師青城
山九天丈人儲福定命眞君廬山九天採訪
使者應元保運眞君祖師太極眞人安度明
徐來勒霍山王元甫鎬京杜沖祖師申泰之
祖師西城總眞王君王遠字方平小有天王
太素清虛眞人王褒字子登祖師南山司命
夫人紫虛元君魏華存女𠜍徐練師周武穆
公主周惠抃眞人祖師三天左相保和眞人
王昌運大洞嗣師王道淵潤州太守唐若山
眞人祖師全眞達道眞人張如珍葆光襲慶
眞人張曇要祖師楊大明祖師銀青光禄大
夫崇玄館大學士廣成先生劉元靖祖師鄧
欲之祖師冲和見素眞人施存祖師楊太初
聶紹元高雲舉劉根眞人祖師天師眞人薛
季昌薛幽棲瓊瑶眞人寶峯衛寶元字桂之
祖師黄廬子廬山王三一南嶽彭蔡二眞人
謝脩通聶師道眞人祖師龔長慶向子文田
虛應俞靈聵陳與明蕭靈護蕭惟億陳先生
眞人龍虎山茅山閤皂山歷代祖師眞人歷
代傳經傳籙傳道祖師眞人恭望眞慈俯降
經筵證明修誦(入/意)有兹願悃控吿
上眞伏願垂光印知修詠臣某下情无任戰
慄之至再拜以聞
　　　平坐存想法
謹出(臣某)頭面身中五臟六腑眞炁生炁神
人一合凝集(臣某)身中屯駐所居金房玉室
毋請散亂急急如律令
髮神蒼華太元君腦神精根泥丸君眼神明
耀英玄君鼻神玉瓏靈堅君耳神空閑游天
君舌神通命正倫君齒神鍔鋒羅千君面部
之神自相守攝䰟還𩲸永无傾急急如律令
心神丹元守靈君肺神皓華虚靈君肝神龍
煙含明君膽神龍曜英明君腎神玄明育嬰
君脾神常在䰟亭君重樓一十二眞人五臟
六腑身體精皆在心内詠天經晝夜存之自
長生急急如律令
九靈太妙白玉龜臺金眞萬炁祖母元君心
中一眞天精液君宇飛生上英回風混合上
眞聖母中候元君名啓珠胃脘二眞堅玉君
字凝羽珠雌一帝眞九光聖母精血三眞元
王君字黄寧子玄斗中大女儔立蘭肝中四
眞清明君字明輪童子斗中眞仙少女郁墨
子脾中五眞養兊君宇太昌子斗中太一神
君字頻運珠肺中六眞上元素玉君字梁南
中童大洞帝一太素尊靈父寧母精腎中七
眞玄陽君字眞光東方青帝彫梁際膽中八
眞合景君字北臺玄精南方赤帝長來覺泥
丸九眞帝昌上皇宇先靈元西方白帝彰安
幸上玄元父君叔火王字左回明北方黑帝
保成昌上玄元母君高同生字右回光中央
黄帝含神光紫素左元君翳鬱仞字安來上
帝皇太一重冥空字幽寥无白素左元君啓
明蕭仞字金門上九帝尊神日明精字衆常
生黄素中元君圓華黄仞宇太張上上玄九
帝尊神君諱明眞正一左仙仲成子帝賓宇
西華三素老君罕張上字神生道正一右仙
曲文一光堅字琳和玄一老子林虚夫宇靈
時道左目童子飛靈字陽光太微小童干景
精字會文子右目童子晨嬰字陰精玉帝君
逢陵梵字履昌靈胎中元眞精䰟字元君无
英公子玄元叔字合符子胎中白炁君務玄
子字育上生白元洞陽君鬱靈標字玄夷絶
結中青炁君案延昌字合和嬰白元君朱晶
字明師節中黑炁君斌來生字精上門白帝
君彰安字西華胞中黄炁君祖明車字神无
極太一尊神務猶收字歸會昌血中赤炁君
混離子字叔寶堅中央丈人理明初字玄度
卿太一精䰟玄仞子字盛昌中央司命君神
宗字理靈襟元君精䰟保谷童子字明天日
中司命接生君字道靈帝眞精䰟幽臺生字
觀上生命門桃康君孩道康字合延精天帝
精䰟理維藏字法運珠月中桃康君方盈子
字運梁司命精䰟發紐字慶玄泥丸天帝三
一君伯史華皇一之䰟上歸字帝子三一帝
眞肇勒精字中玄生天帝紀䰟照无阿字廣
神絳宫中一丹元君神運珠字子南丹太帝
精䰟陽堂玉字八靈君絳宫中輔卿中光堅
字四化靈天帝九關䰟回禄道字絶冥命門
黄庭元王君伯史原肺部童子素明字元英
黄庭君始明精字元陽昌九元眞男拘制字
三陽黄庭下㢸卿歸上明字谷下玄九䰟君
玄精育日中王赤景字翳逸寥月母字靈素
蘭九䰟神渾化歸三部八景神三十六宫生
炁君照依八景運常寧廣霞參神天註下存
想思兹不重贅
謹集(臣某)身中五體眞官五臟六腑七政九
宫十二神室四肢五體筋骨腦髓皮膚血脉
九竅榮衛一百八十靈關三百六十骨節千
二百形影萬二千精光左三䰟右七𩲸三部
八景二十四神身中三萬六千人神吾是太
上之子元皇之孫頭冠朱雀足履玄武左按
青龍右㨿白虎使(臣某)心不受邪肝不受病
肺不受姦腎不受死膽不受怖胃不受穢一
身清淨萬邪不干吏兵導引五神侍側急急
如律令
　　　精思法式
凡欲持誦文昌大洞經當以清旦人事未交
之際香湯沐浴更服新衣齋戒入室然燭□
香北面叙立持咒洒淨祝香告聖叙意禮請
獻九分茶并果食隨意如无茶但淨水九盞
亦可務在至誠不必拘執然後面東安坐朝
取生炁展息定慮毋得雜亂妄想雙目内觀
黄庭空无所空須是靜定乆之即存肝中青
炁化爲青龍立左肺中白炁化白虎立右心
中赤炁化朱雀立前腎中黑炁化玄武立後
己身坐九色蓮花座上下有九頭獅子乘座
三元將軍四聖元帥侍立次思頭上天中三
寶九霄生神上帝放九道光芒迸射兆頭上
九宫并身中九户次想三十二天帝六十甲
子本命星官並垂光下燭兆身中五臟六腑
三十六宫下至三十六地土皇君湧泉至泥
丸通天徹地虚明晃朗一一分明次存肝青
炁化无英肺白炁化白元心赤炁化司命腎
黑炁化桃康太一在頭此五神乃萬神之宗
故先存想如道士朝元𠜍服各隨方分服色
侍立左右前後次存萬炁萬神一一如法持
咒飭神心存口誦事畢即微微開聲誦經不
必麤炁哮吼高聲唱呌但在存想精密而已
此乃古仙持誦三洞經法有侍經五帝玉童
玉女護法威神隨經匡護不可輕忽也所載
經驗備悉可以潜觀熟翫或
天眞下降或地祇鑒臨或自己身中神識出
現如蕭唯億四獸現形皆是存思精詳所致
好道之士各宜遵行

文昌大洞仙經叙
　　　　(九天開化主宰澄眞正/觀寶光天尊叙并玄契)
予生吴會居事畎澮忽於鋤下得一金像詢
之父老曰乃元始天王相昔大禹理水冶金
爲像以鎮方嶽予香火奉事未嘗少懈因海

風翻浪人力不能支予爲衆捨金像投駭浪
中由是風潮遂回一境獲免思仰之乆一夕
於沙磧中有光亘天掘之仍得舊像歸築宫
安奉同邦人共事之積年靈感不可勝紀予
考妣不幸死於瘟疫予喪葬廬墓培壅既周
偶有三神人葛巾羽褐芒鞋訪予以大洞仙
經一帙賜予曰晨夕誦之必獲善果於三才
中上可以資奉父母祖先䰟靈出離幽苦中
可以滅罪消災延壽益筭下可以庇族救人
同獲保全汝可捨金寶拜吾三人吾爲傳奏
予即日依命設齋貢金繒奉師受之爾後晨
夕誦持不輟屢獲靈應因盛暑洪水奫浸考
妣墳塋予禮奉金像誦大洞經期以千卷爲
終以保无虞次年秋雨霖霪傍溪湧漲數流
爲一予益恐及水落視之則墳前溪谷變成
堅壠廣一里餘自是松楸无害予嘗思父母
死於疫疾恨瘟鬼之害切骨爲讎幽明路殊
力不能報旦夕勤誦大洞仙經虔禱金像願
賜威力以治瘟鬼又三年忽夢金像語予曰
大洞仙經汝熟記矣大洞法籙汝未見也今
當授汝以治邪魔非惟可以契汝初心亦可
以佐天行化助國救民也袖中出書二件予
拜受之一曰大洞籙二曰大洞法既覺此二
書在予枕前因設齋置匭收貯擇日出而閲
之讀至大洞天騶甲卒一萬人下度之句忽
風雷晝暝金甲朱綬者无數列於予前俯而
請命一人執紅旗立於衆先曰願聽使令予
方恍惚不覺厲聲謂之曰吾要汝等往治瘟
鬼此鄉張屯使家闔門病瘟爲吾驅來語畢
一持旗者領百餘人入其家俄頃執鬼五人
出有蒙虎皮者𠜍雄雞者貌若人者若烏頭
者若驢頭者所執有水火羽翣斧鑿之具予
怒而叱之將滅其形彼乃有辭曰元伯等歲
運所生歲炁所成所遊有方所病有人陰譴
重者受其災天命絶者致其死亦非元伯等
所敢私始自三官五嶽上奏
玉帝呈世人罪狀由是帝命行下三官五嶽
行病年王案分給牒分遣元伯等一依定籍
行之若蒙眞官賜以寬貸自後願遵約束遇
有行瘟見眞官符籙所在即不敢至予因依
經法授以教勑而去閭里病瘟者予與之符
法皆得全活予因以此法籙救人疾疢衆矣
名聞遠方士庶官吏踵門求治者不可勝數
予積玄功妙行皆由持此大洞仙經而獲大
洞法籙故能全收神功立正除邪濟生度死
消灾延壽其後冥冥中有大力鬼神社廟英
爽來求予誦經回施者皆謝云乘眞官經力
增助威德遷神善籍矣或有沈魂滯魄不得
往生託夢附形來求予誦經資薦者皆謝云
乘眞官經力已出苦趣俱得更生矣應遇天
行時疫侵染不止但誦此經行法籙中遣瘟
符絶瘟符止瘟符差遣天騶甲卒已上收瘟
食瘟吏收毒食毒吏收邪食邪吏收炁食炁
吏收鬼食鬼吏收殃食殃吏收精食精吏治
病神醫吏誅符破廟吏(乃正一威/猛九等將)等九部各
領甲卒及北方黑騎天官五億萬騎蒼老麻
姑金剛力士等收捕之先牒年王次申岱嶽
分委城隍社令劄遣瘟疫使臣聞經不依盟
約拒止不伏退散者然後奏而滅之夫大道
尚慈太清常善
上帝好生推仁止殺行經法籙者不可徇私
苛暴以招天譴但以禮遣之以經奉之以法
籙威之以善功勸之亦方便脩行之捷徑也
行此經法籙之士宜在詳酌以立玄功此經
能解寃結止譴考釋㖦咒解觸犯安墳宅寧
軍府息甲兵止疾疫祈風雨降祥瑞致蠶穀
保形命庇族屬救鄉社安邊陲禁蟲虎止旱
澇滅妖恠息群凶退消暗曜惡星安奉祀典
鬼神資薦祖先䰟識賑濟窮䰟滯𩲸(此乃文/昌二十)
(四種上妙功德以/應周歲二十四炁)皆可設齋誦經行法以禳
謝之其餘治病馘毒有紫庭天醫神方乃禹
皇金后之餘恩及乎萬世使人无横夭之傷
時免札瘥之患奉教之士當尋訪受習以取
玄功予證果太上不驕樂育天帝澄眞正觀
寶光慈應更生永命天尊實由誦經之勤遂
臻上清之貴得受誦者勉而行之願與同文
昌一會中人齊登妙行謹叙
　　　元制誥
上天眷命
皇帝聖㫖維明有禮樂維幽有鬼神妙顯微
之一貫在天爲星辰在地爲河嶽形功用於
兩間矧能陰隲於大猷必有對揚於懋典蜀
七曲山文昌宫梓潼帝君光分張宿友詠周
詩相予泰運則以忠孝而左右斯民炳我坤
文則以科名而選造多士每遇捄於菑患彰
感應於勸懲貢舉之令再頒考察之籍先定
賁飾雖加於涣汗徽稱未究於朕心於戲予
欲文才輩出爾丕炳江漢之靈予欲文治宣
昭爾濬發奎璧之府庶臻嘉號以答寵光可
加封輔元開化文昌司禄宏仁帝君主者施
行(延祐三年七/月日下)
　　　七曲聖號
金闕昊天太師混元内輔三清上宰大都督
府都統三界陰兵行便宜事管天地水三界
獄事收五嶽四瀆眞形虎符龍券總諸天星
曜判桂禄嗣籍上仙元皇眞人天台丈人五
炁君司禄職貢舉眞君編修飛仙列籍掌混
天造化淪洄救苦天尊筆端无一事之不言
分身无一民之不救九十五化之昭乎日月
億千萬劫之拯乎黎民全忠孝之大倫示臣
子之彝式威光自在道德无爲南極長生眞
王九天定元保生扶教開化度人主宰長樂
永佑十號圓滿慈尊紏察三界禍福事證果
定慧王菩薩迦釋梵正如來太上不驕樂育
天帝玉清内境清淨道眞身現紫微巖手執
如意杖普濟諸苦統御萬靈都統混天誠心
接物萬天教主隨願慈應天尊大聖大慈大
仁大孝无邊无量至妙至玄九鳳闕右丞相
元皇上帝新册輔元開化文昌司禄宏仁帝
君祖師澄眞正觀寶光天尊(詩曰天封并寵/錫元始昇眞靈)
(數足三百字功侔三洞經眞仙互傳誦/陰符奠與京若人持念者世代享亨榮)
　　　十號圓滿尊號
澄眞正觀天尊寳光慈濟天尊靈感慈應天
尊注禄定籍天尊消魔護國天尊慈悲應感
天尊淪洄救苦天尊消劫行化天尊隨願靈
應天尊更生永命天尊
　　　玄帝聖號
北方太玄湛寂天大梵龍阿境天一長生闕
瓊瑶紫極宫體道凝玄變眞離相化身萬億
普現諸方太極眞宗太玄道父洞神金闕祖
普光弘濟尊靈通太妙仙八威九光聖執洞
淵帝心印秉陰明斗極符統玄武右弼司判
左領勝府院大弘慈願變現威神誓斷妖魔
救護群品匡扶劫運保濟國民威德无邊神
通浩博受蒼胡頡寳持檀熾鈞音萬行周圓
神通滿證大悲大願大聖大慈紫極元皇玉
虚師相玄天元聖仁威上帝金闕化身天尊
　　　文昌皇人聖號
太極上眞九疑主宰文昌皇人玄聖道君東
海廣桑山眞君闡猷大帝興儒盛世天尊
鄭淵藪眞人大洞經贊
　　　讚嘆寶經甲(一)
大洞眞經本大乘淵深藴奥極玄冥十方三
世諸仙聖修習功成達始青
　　　具宣玄妙乙(二)
三洞三乘未易涯虛皇妙語絶纖瑕諸經萬
法歸宗祖解悟登躋浩劫家
　　　奉勸當世丙(三)
帝王宰輔及公侯州牧諸官與庶流富貴榮
華无别事總眞大洞究玄猷
　　　誡諭三教丁(四)
緇黄二教若殊途聞禮聞詩君子儒咸可誦
持眞大洞先天先地一虛无
　　　誘引勸諭戊(五)
全眞學道衆王民萬法千門枉用心大洞仙
經持萬遍虛皇老子自知音
　　　善信男女己(六)
世間文武衆曹僚娼妓閭閻比比儔咸可率
心持大洞罪根削滅與神遊
　　　决定證果庚(七)
大洞眞詮異衆經登仙入聖謁玄眞饒經八
萬塵塵劫圓證虚皇无上人
　　　憂嘆愚俗辛(八)
咄哉蠢蠧未明徒豈識浮黎黍米珠大洞度
人元一體等閑平地達玄都
　　　方便勸勉壬(九)
若欲修行達上乘争如大洞幾篇經盡心盡
性修身法悟得高昇大有庭
　　　因縁際遇癸(十)
予因諸子鋟斯經述頌稱揚讚此經功德巍
巍无盡藏虛皇妙道本无形
元皇大天帝大洞經贊
　　　因由縁起歲(君)
始自蒼胡檀熾音結成雲篆度天人太玄道
父親求受下世方聞大洞經
　　　修眞學道立春(一)
大地凡夫學悟眞仙源路杳實難尋欲知捷
徑无差錯口誦心持大洞經
　　　祈禄仕保子嗣雨水(二)
宗祖前生善力輕今生禄嗣頗艱辛禱祈欲
得如君意何似勤看大洞經
　　　消弭災異驚蟄(三)
日月无光苦併吞星辰錯度紊天文上消天
厄寧凡庶至士同宣大洞經
　　　祈風雨致蠶穀春分(四)
魃爲災雨若金蟲蝗水澇穀无成普教豐
稔无饑饉祈禱全憑大洞經
　　　誘化凡庶清明(五)
工賈農商與四民貪求不覺業隨身忙中好
割閑心力習誦文昌大洞經
　　　寧軍府息兵甲穀雨(六)
府庫資財甚滿盈兵戈水息樂昇平民歌有
道圖長治報國勤看大洞經
　　　安奉祀典鬼神立夏(七)
社廟神祇與百靈欲求陞擢盖无因遷名善
籍增威力旦暮須聽大洞經
　　　資薦祖先䰟識小滿(八)
眷屬宗親父母䰟乆留地府不超升欲思薦
抜縁无力齋戒勤看大洞經
　　　除冢訟絶徵呼芒種(九)
冢訟徵呼累後人又兼譴吿在天庭生生世
世遺殃咎解止宜看太洞經
　　　解觸犯安墳宅夏至(十)
或爲營修與築墳興工動土犯凶神致令宅
字多災咎解息宜持大洞經
　　　除瘟疫小暑(十一)
行病年王統五瘟遍州歷里害生民保全鄰
族無傳染嚴潔同看大洞經
　　　救疾病大暑(十二)
月厄年災乆染身尋醫問卜與求神不能解
離无門吿命道皈依大洞經
　　　拯濟窮䰟滯𩲸立秋(十三)
六類寃親男女䰟㝠㝠漠漠在幽陰普教受
煉生天界好與頻看大洞經
　　　解寃結處暑(十四)
六道寃家結得深寃寃相報幾時停欲令各
各生歡喜除是聽聞大洞經
　　　稱咒白露(十五)
或爲爭財或爲嗔一時忿怒呌神明結成鬼
訟何時了解雪无非大洞經
　　　息群兇秋分(十六)
疾病喪亡不離身官災盗賊苦侵凌財消物
散如冰雪保佑當持大洞經
　　　滅妖恠寒露(十七)
木石狐狸猴犬精抛磚放火現人形作威作
福求淫祀殄滅宜看大洞經
　　　禁蟲虎霜降(十八)
居處山林與獨行蟲蛇狼虎每傷人尋聲迴
避无遺毒住坐留心大洞經
　　　開心志啓聰明立冬(十九)
士子儒生茅塞心神童應對不聰明揮毫欲
得如神助先好常持大洞經
　　　保形神小雪(二十)
如幻如泡是此身炁精神裏好修眞保全形
命同天在熟玩文昌大洞經
　　　教誡富家大雪(二十一)
莫恃家豪積萬金天司奪禄易危傾有時正
好修功德割己刊行大洞經
　　　述古應驗冬至(二十二)
一片眞心達上清感通得授自三神此身位
證天尊果只爲勤看大洞經
　　　普勸善信小寒(二十三)
聽我重言大洞經斯文玄奥果難名无邊功
德莫思議普勸凡夫不可輕
　　　收因結果大寒(二十四)
元始天王說大乘有縁方遇此尊經若能終
始勤修誦共作文昌一會人
　　　仰啓頌
仰啓三清境无上三境尊元始大法王大慈
眞教主玉宸大道君太玄眞道父仰稽大羅
天无上玄穹主仰啓三清界侍宸諸眞衆蒼
胡頡寶珠所結大洞經妙道難思議玉章生
萬神大慈元始尊金像岀地户化現三神人
葛衣贈金寶夢中袖二書籙法並相授變化
現文昌隨願隨靈應臣今淨三業永斷血屍
根奉符入玉京稽首黄金闕一心頭面禮元
始大法王惟願大慈悲開受臣所請願臣默
想念合符帝一前越度仙黄庭俱躋太漠外
七祖斷玄滯受事會王皇願臣諷誦時百靈
皆會集音徹通萬天流響達九地成就一切
願如經所稱述從此漸進修成道事諸聖
　　　禮請頌
經筵諸孝友金石矢初心一禮一稱名皈依
七曲主注想始青天先天長壽母注想紫雲
巖文昌眞國土後天慈父母化現桂香宫孝
子及慈孫列見侍慈容願受眞信禮放大如
意光隨心隨夢應嗣禄互儲祥願我侍慈親
生生榮鶴髮願我逢聖時步步榮寵渥願我
處生方厚生富財寶隨念如意光隨方躋壽
域願我因縁熟學道得神仙願我業垢空惟
心即淨土普與人天衆出離諸苦門漸進漸
修持量縁證諸果金石一眞心眞心歸七曲
諸佛諸天尊心香同贊祝願與諸經生一心
歸命禮
　　　至心皈命禮
玉清聖境清微天宫鬱羅蕭臺之中森羅淨
泓之上現有爲之梵相具无極之神通敷演
眞玄破无有色空之礙拯提趣類絶智愚高
下之分妙用難窺靈機罔測大悲大願大聖
大慈无量度人元始天尊
　　　至心皈命禮
北方境内玄武位中始從金闕以化身終輔
玉皇而斷惡修眞學道功成於四十二年拯
世度人澤被於千萬億劫有祈皆應无願不
從威德稱遂於乾坤願力洪深於海嶽功過
必察賞罰无私大悲大願大聖大慈玄武助
順靈應眞君玉虚師相玄天元聖仁威上帝
終劫濟苦天尊
　　　至心皈命禮
始青天上元命化初一炁未漓含七曲眞元
之粹九天肇始包三光精體之全鸞機无眹
兆之可名鶴質仰清高而莫議先天先地之
慈母不古不今之婉容陽回十月五日之春
教演三綱五常之祖壽綿長壽形賦无形載
觀本行集之跋經莫測始青天之證道大悲
大願大聖大慈七曲初劫賦形先天長生壽
母太極元君(十月初/五日誕)
　　　至心皈命禮
桂香内殿文昌上宫道體混成含九十五回
之化眞元未露儲三萬六千之精開後天不
老之鸞書本青霄莫測之熊夢神父之大慈
父至人之上善人脉壽三綱五常之根心包
百行萬善之體皈依莫盡稱讚何忘大悲大
願大聖大慈七曲聖父顯應慈佑仁裕令德
王證果長壽王菩薩儲眞衍慶天尊(諱隆祖/二月十)
(一日/誕)
　　　至心皈命禮
桂香内殿文昌上宫淑質春和含太眞之淑
氣清光秋湛藴七夕之清輝包龍象於未漓
隱鸞機於不露劍泉之大慈母蓬萊之上善
人産萬世之綱常生九天之名教皈依莫盡
稱讚何忘大悲大願大聖大慈七曲聖母昭
德積慶慈懿恭惠妃證果保光菩薩嗣慶儲
祥元君(戚氏七月/七日誕)
　　　至心皈命禮
桂香内殿文昌上宫九十五回種善果於詩
書之圃百千萬化培桂根於陰騭之田自雷
杼炳靈於鳳山至如意儲祥於鰲岫開人心
必本於篤親之孝壽國脉必先於致主之忠
應夢保生垂慈憫苦大仁大孝大聖大慈神
文聖武孝德忠仁王新册輔元開化文昌司
禄宏仁帝君澄眞正觀寳光慈濟天尊(諱亞/二月)
(初三/日誕)
　　　至心皈命禮
桂香内殿文昌内宫懿範冰清掬九天之霽
月仁心春粹扇七曲之家風婉儀入侍於親
闈慈淑天全於母道上下一堂之和氣古今
萬世之春臺應夢儲祥因心演化大仁大孝
大聖大慈恭順淑應德惠昭懿皇后證果定
應菩薩冲和洞妙元君(先仲氏諱質正五月/初三日誕後興唐)
(公主/李氏)
　　　至心皈命禮
桂香内殿文昌輔宫聖德慈祥一念嗣家聲
之脉神功顯著九天寛帝父之心戲綵雲巖
詳无體无聲之禮樂問安月窟傳有典有則
之箕裘錫五福於生生仁孝之家榜三元於
奕奕詩書之裔因心立教應夢儲祥至仁至
孝至聖至慈聖長子嗣德履孝王文昌衍慶
眞君(諱然明□石/三月初二日誕)
　　　至心皈命禮
桂香内殿文昌輔宫淑質春柔粹婉容於侍
問貝心玉潔儼懿範之清高相成震長之家
聲默識克和之閫則教流愷悌化洽冲和應
夢儲祥因心錫慶至仁至孝至聖至慈聖長
婦善助顯懿循孝夫人文昌靜應天君(韋氏/八月)
(初一/日誕)
　　　至心皈命禮
桂香内殿文昌輔宫父子一家全克孝克慈
之道君臣千載盡止仁止敬之心模範人文
本綱常而立教準繩世道根詩禮之趨庭幹
蠱於陰騭之天福謙於行藝之圃因心演化
應夢儲祥至仁至孝至聖至慈聖次子昌德
立孝王文昌司禄眞君(諱懋陽正月/初一日誕)
　　　至心皈命禮
桂香内殿文昌輔宫孝德謙柔禀一元之淑
質貞心坤順婉七曲之閨儀五婦嶺前揭問
安之華典三潮水上流積慶之清源應夢儲
祥因心演化至仁至孝至聖至慈聖次婦助
順惠懿克孝夫人文昌嗣慶天君(韋氏二月/十八日誕)
　　　至心皈命禮
桂香内殿文昌内宫蟾𩲸凝祥根父天之慈
愛鸞心斂福陶母德之雍和霜姿雪質之清
不物於物春風秋月之抱自天其天内觀萬
境之空幻得九天之道心清莫議德婉難名
至仁至孝至聖至慈淑眞妙靖懿孝公主文
昌萬壽天君(四月十/六日誕)
　　　至心皈命禮
桂香内殿文昌内宫凛凛天姿道矩肅家聲
之粹挺挺風烈仁聲流化冶之新雷霆間發
於春和人人開悟雨露旁周於天表物物生
成應念儲祥炳靈應夢至仁至孝至聖至慈
聖長孫紹應昭靈至孝侯文昌積慶眞人(諱/河)
(七月初/三日誕)
　　　至心皈命禮
桂香内殿文昌内宫聖質天姿粹出春風之
抱仙標道矩割開秋月之清四世一堂印印
閨儀之雍肅百行萬善天天家慶之精詳應
夢炳靈隨機演化至仁至孝至聖至慈聖長
孫婦淑應紹孝夫人文昌積慶天君(李氏五/月一十)
(八日/誕)
　　　至心皈命禮
桂香内殿文昌内宫談笑春風字字仁心之
發育動容和氣言言家法之流傳子承聖子
之心根培陰隲孫繼神孫之體果證眞仙應
夢儲祥因心立教至仁至孝至聖至慈聖次
孫承應宣靈順孝侯文昌襲慶眞人(諱淮十/月十三)
(日/誕)
　　　至心皈命禮
桂香内殿文昌内宫玉質金姿父母熟栽培
之地恩光化日子孫綿嗣續之天生根榮陰
騭之根内資相警休命續衣冠之命婉出相
成應夢儲祥隨機演化至仁至孝至聖至慈
聖次孫婦慧應體孝夫人文昌襲慶天君(郭/氏)
(七月二十/三日誕)
　　　禮請已周依光懺悔
七曲慈尊眞教主慈父慈母同我生子生聖
子皆孝慈孫繼神孫盡慈孝一家和氣春无
盡萬世春臺月有光慈光普照諸天人細入
微塵滿天地我生同得乾坤體一似文昌始
劫時聖非自聖凡自凡流浪至今方覺悟願
逢七曲慈尊教惟忠惟孝惟慈心不以口業
傲神人不以身業累父母不以意業欺天地
不以心業禍子孫願從孝行與陰功種種力
行諸方便懺贖多生諸罪垢皈依元皇大慈
光求嗣求禄求生方不求諸人求諸己惟我
文昌七曲師歷劫待人存恕法願放一種如
意光憫念衆生眞懺悔
　　　懺悔已周次當發願
父母願同長壽果龜齡鶴髮映慈光己身願
拜大吉祥仰事俯育無苦惱子孫願嗅雲巖
桂嘉與己身同發榮父慈子孝一家春光明
無負慈尊教願蒙七曲親提接指引登眞選
佛門捨生受生正徧知盡未來世俱圓滿
　　　發願已周次當贊頌
桂香殿上仁孝主教雨周流洗業根業根化
作桂花香善本種成長壽果一家骨肉无煩
惱七曲子孫同護持普願今世與來生紫雲
巖前長得道步步心心帝左右生生世世天
主張骨凡可换心可灰一點眞心自金石
　　　信禮澄眞正觀寶光天尊
文昌大洞經筵
　　　平座讚梵音唱
　　　稽首虚皇天尊前請誦洞經
　　　凡欲誦經先淨三業
　　　淨身業神咒(淨水洒頂盥手左/手玉訣右手劍訣)
身中之内境三萬六千神動作履行藏前劫
并後劫願身常清淨常住三寳中當於劫壞
時願身常不滅急急如律令
　　　淨心業神咒(傳手爐嚥香煙/一口左手離訣)
大道降眞炁吐納煉五神願使攝諸魔心業
常清淨斷除萬種障驅蕩一切殃降伏諸有
情動念歸正道急急如律令
　　　淨口業神咒(仍各飲水一/口左手坎訣)
口爲太和宫吐納降眞炁時時誦寶經日日
餐法味勿發諸惡言莫起邪淫意願滅罪苦
根常論正眞義急急如律令
　　　淨天地神咒(以水洒經筵内/外左手四正訣)
太一之精東井之華流灌一體蕩穢除邪淨
如明珠潔如蓮華化金光身步雲錦霞登七
寶殿爲眞仙家急急如律令
　　　安土地神咒(左手/寅訣)
元始安鎮普吿萬靈嶽瀆眞官土地祇靈左
社右稷不得妄驚回向正道内外澄清各安
方位備守帝庭太上有命搜捕邪精護法神
王保衛誦經皈依大道元亨利貞急急如律
令
　　　開經玄藴咒
玄元始炁分(玄元始三/炁初分)清華開洞神(清明文華開/啓大洞尊神)
靈風回太和(神風鼓動/太和之氣)玉音攝流精(琳琅之韻/玉振金聲)
至哉本自然(至哉之道非/勉强爲之)誰識此幽文(誰能識認/幽隱之文)
堅剛明一悟(人能勇猛不/涉中小二乘)倏忽超三乘(傾刻之間頓/超最妙上乘)
寂寂无色根(寂然虛靜/不滯空色)永劫奚漂沉(歷劫不昧/安能流浪)
胡能精修持(何不精進/以成此道)究竟登玉清(終登玉清聖境一/云爾身得長存)
玉清无極總眞文昌大洞仙經卷之二




　
玉清无極總眞文昌大洞仙經卷之三冬三
　　　　(東蜀蓬萊山中陽子衛琪註)
道言昔在龍漢劫初元始天王出大洞玉經
於高上大有玉清宫
　道言乃玉宸道君言說昔在者向來往古
　之稱龍漢者自一炁孕於空洞之中太无
　之始上无復色下無復淵混沌太虚浩瀚
　流溟七千餘劫其炁周流相去九萬九千
　九百九十里爲一歲言其炁如龍變化莫
　測故號龍漢運推數極三景開明謂之赤
　明梵炁彌羅萬範開張元綱流演生天立
　地開化神明謂之開皇三劫分曉按大有
　金書天寳君生於龍漢元年當年出書靈
　寳君生於龍漢開圖經一劫至赤明元年
　出書神寳君生於赤明元年經二劫至上
　皇元年出書此三寳方有定名而神王奏
　請云數終甲申洪流蕩穢赤明以來至上
　皇元年受度者二十四萬人開皇以後數
　至甲申諸天選叙仙曹空廢當於三代取
　十萬人充其任又舉一十二萬人充儲官
　又於死䰟中有善功者取三十二萬人以
　充甲申驅除之後開大有之民儒書云堯
　以甲辰即位至甲申已四十年然後有洪
　水之患以此言之生神經當出於唐堯以
　前而大洞經先出於龍漢元年元始當生
　出書之時也故號龍漢劫初而候上皇元
　年太上岀書時三寶各有定位一再傳授
　靈寶就席付與太玄故下經叙云重出斯
　寶是也眞武經載龍漢元年說法舉往昔
　開皇元年之事然以開皇居前龍漢當後
　此乃諸眞傳經之誤當從大有金書參透
　三寶所生之劫并出書度人之時其他未
　可盡信又曰天地之始有五劫一曰始劫
　二曰成劫三曰住劫四曰壞劫五曰空劫
　五劫循環不已天地皆因此五劫而成始
　終人與物亦然東方曰龍漢南方曰赤明
　西方曰延康北方曰開皇中央曰上皇自
　子上起三字爲一劫至戌亥爲延康以日
　言之爲夜以人言之爲死也六合之外姑
　且存而勿論且自天地分判以來於六經
　中可考者言之易有太極是生兩儀兩儀
　生四象四象生八卦兩儀者天地也四象
　者四時也陰靜陽動故變焉動靜有常剛
　柔斷矣四時代謝故化焉變化不已故有
　劫數河圖洛書是也二炁升降五行錯綜
　皆莫逃乎數也大則劫小則運皆因年月
　日時至微而起時有刻日有候月有弦望
　晦朔年有春夏秋冬故積刻以成時積時
　以成日積日以成月積月以成年積年以
　成運積運以成劫自太極既判之後又不
　知其幾劫運矣粤自龍漢元年化生天寳
　君出書時號高上大有玉清宫此乃元始
　天王之都大洞尊神演說大洞仙經之始
　也故爲諸經之祖諸法之王諸經皆稱元
　始天尊而大洞經獨稱元始天王盖尊之
　至也有元始上帝元始天帝隨所見而稱
　焉非實有名乃衆眞强名之耳經云大道
　無名因生育天地萬物故有名
演太玄重玄玄一之道命之曰大洞仙經
　玄者黑而有赤色盖北方陽動而生水陽
　炁赤水色黑故曰玄太玄重玄玄一盖水
　炁之盛故爲天地之根又玄爲幽深曠遠
　之稱諸經有玄之又玄者因此而云也太
　玄者先有玄炁元炁然後有始炁次第生
　長故當敷演太玄之炁重玄爲玄一之道
　號曰大洞仙經藏中有三清大洞經一百
　二十卷有茅山龍虎山玉經三十九章
元始天王始以太玄一音流響玉清
　盖一者萬化之本萬善之宗無一事不由
　心上起也老子之得一孔子之一貫邵子
　曰天向一中分造化豈得是哉天道一而
　已矣太玄者北方之正炁兩儀奠位以北
　爲子一音者天一生水而水爲羽音言天
　地始生自一數起於北方一陽初動而生
　水赤猶人之生以一陽之精結而爲胞也
　陽動則變故曰流響非以金口宣傳乃靈
　風振響遂成洞章
弘帝一眞道說大洞寶文
　主宰謂之帝人心是也凡爲國家有九經
　所以行之者一也一乃誠也無妄謂之眞
　實故曰弘帝一眞道故知大洞經即儒中
　庸也帝一乃大洞帝尊之號有帝一雄一
　雌一謂之三一之道乃大洞之始也弘發
　也大也大發揚此道說大洞寳文欲令世
　人得一則萬事畢若能主一無適此道成
　矣亦曰不二法門此則名文昌大洞仙經
　外有大洞骨髓大洞演義大洞玄契按諸
　經註解非敢專擅
示九統之法傳九光之符
　玄元始三炁各生九炁是爲神霄九帝也
　故示九統之法以會帝傳九光之符以集
　神大洞之道始於一炁而生三炁三炁而
　生九炁九炁而生萬炁結成萬天止云九
　炁不言萬炁舉其綱也人之萬炁具足遂
　生萬神天地以有萬炁而立人身以有萬
　炁而生若神離炁散則人道幾乎息矣此
　帝一之道於斯爲盛用九示九已於洛書
　敷陳九天生四九三十六天九地生四九
　三十六地具各注下
至士誦之登齋修行即得萬神懽慶萬靈護
持萬聖感格萬仙翕臨
　齋者齊也言潔齊心地靜定安慮毋使雜
　亂古人三日齋七日戒又曰齋戒沐浴可
　以祀上帝盖齋者夷心戒者防患但得顔
　子坐忘之心齋便是大洞經了此言至士
　修習大洞仙經當清齋入室除垢止念靜
　心守一内則萬神歡喜慶悦外則百靈護
　持上則萬聖感格下則萬仙翕臨生神章
　云一唱萬眞和九遍諸天朝之類是也經
　曰人能常清靜天地悉皆歸天地鬼神未
　嘗助桀爲虐也
可以飛度三災四殺五鬼六害七傷八難九
厄十惡
　斗經具載甚詳兹不重贅爲人在世有諸
　魔難若不精專至道何以脱離煩惱宗門
　有語云磨刀石子損己利他克己奉人也
登仙入聖神生紫微自然無爲
　易无思也无爲也正合大洞自然之道一
　本云登仙入聖悟矣自己元神與諸天帝
　比肩享受天堂快樂自在豈有所爲乎皆
　自然之理也昔唐楊泰明以儒登顯仕爲
　長安令佐郭子儀幕府後棄官入廬山結
　茅一日採訪眞君下降曰太素三元君命
　我授汝九天太眞道經觀之乃高上大洞
　經泰明修誦不輟至憲宗元和八年正月
　一日輕舉升仙豈非經中登仙入聖乎
不係陰陽五行六炁之所拘束
　六炁者寒暑風雨晦明是也天有六炁降
　生五味發爲五色徵爲五聲淫生六疾按
　醫書陰陽五行五運六炁錯紐於天地之
　間順則致祥逆則見凶祥則聖人出天垂
　甘露地産靈芝五穀豐登人民安泰凶則
　天地閉賢人隱天變災異山崩海竭人民
　死亡此皆爲五六之所拘束也修行人當
　脱五行之殻離八卦之機八卦屬地專至
　道者除地道法天道故陰陽不能拘束也
念念增長趣入大乗弘之無窮諸天下觀玉
帝降鑒飛天保迎
　即這念頭便是金丹務欲乾乾不息綿綿
　若存若人一念不移念念相續逐旋增長
　進悟大乘以至上乘弘揚此道則諸天帝
　王下觀其身上帝降鑒飛天魔王保舉爾
　身昔高雲舉誦大洞經一日採訪下觀相
　與語善後雲舉成仙豈非諸天下觀乎
億曾萬祖歷劫種親遊爽滯魄俱得更生
　己身未度先度祖先況千萬劫前祖宗無
　數遊蕩英爽沈滯魂魄咸得上生晋代許
　旌陽吴葛仙翁皆以祭煉孤爽鬼神而沖
　舉成仙蓋孤爽亦是千生萬劫曾祖父母
世胄接仙長爲貴人
　世代子孫華冑與仙相續在世長乆得爲
　貴人如張子房之類天師繼嗣綿亘無窮
功滿道備骨肉同昇
　功圓行滿道德充備一家骨肉同時飛昇
　如許旌陽四十二口骨肉白日拔宅之類
乘龍駕雲上朝玉清
　化自己之陰陽二炁爲龍爲雲乘駕以騰
　空上朝玉清聖境元始上帝爲三清侍臣
元始天王嘯詠太玄凝神遐想而說洞章
　元始吟詠太玄之炁而成音凝聚神炁深
　思遠想使神炁精詳而後說是大洞寶章
　謂如慮而后能得者也說洞章者非謂口
　談也乃凝集神炁炳顧於空洞之中成音
高上洞元
　此章名大洞帝一尊神高上虚皇君總冠
　一經之首章中之字有數斷章取義故略
　而言之元始生於太無無始之前五太未
　露眹兆之初一炁化生於空洞之中無形
　無名無炁無象無色無光周子所謂無極
　一動一靜一陰一陽陽變陰合遂生五行
　即太易太初太始太素太極今曰大洞即

　易之太極也高上者高高在上不可名言
　即無極也混沌太無元者即元始之祖炁
　生於混沌未分空洞之中太無之始元者
　始也故號元始或云混沌亦通今本無元
　字當添置之盖元始謂之高上混洞太無
　元靈寶謂之赤混太無元老君謂之冥寂
　玄通元總謂之三元非天地水三元乃生
　天立地之祖炁也天寳者元始號天寳丈
　人天寳君玉皇者非常所謂玉帝玉以比
　德以其性温潤而勁硬皇者大也元始以
　其本身至大至剛之炁成立天地開物成
　務孟子所謂浩然之炁充塞天地是也
元生九天
　元者善之長也盖元爲萬化之祖宗今言
　元者三元也言三炁生九炁即生神九天
　也天地萬化自非三元所育九炁所導莫
　能生也故三炁爲天地之尊九炁爲萬物
　之根人能修之是與三炁合德九炁齊并
　也自此已往生生不窮之道著矣故易曰
　天地之大德曰生他本云高上洞玄必惧
炁祖太无
　玄元始三炁生於太無之前合虚而生炁
　炁生於空空生於始始生於元元生於玄
　故曰炁祖太無此大道所出自無中生有
衆風胤玄
　一云宗風非也風炁也衆者非一也混沌
　太無元之炁九萬九千九百九十億萬炁
　赤混太無元之炁九萬九千九百九十九
　萬炁冥寂玄通元之炁九萬九千九百九
　十萬炁蓋萬炁根於九炁九炁始於三
　三炁歸乎一炁故曰衆風胤玄胤者嗣也
　繼也續也根胤出自玄炁是名回風混合
曾親絶散
　一云統散誤也既有所統是有拘係豈得
　散耶人修本洞則三曾九祖五族六親各
　遂生化而無胎根結滯之病以阻隔之
四清撫閑
　四清四炁朗清也蓋天地既判四方廓爾
　喻人祖宗滯識皆得生化則無所殃連故
　四方備守安處無爲即得生天快樂自在
帝一上景連衆攝煙
　大洞帝尊名帝一也上乘玄景之龍輿招
　神攝風以度苦爽亦如靈風聚煙之說
長契一運七世投閑
　長遠契合嘉良運會儔靈運良辰會同義
　七世祖禰皆得投閑致散良會皆得度世
託靈屬命反華自然
　一點靈光皆有投託本命元辰亦有所屬
　還返光華無虧無欠不有勞費故曰自然
泯邈流輝六曜沈遷
　泯邈遠大貌流輝者精彩流布靈光備體
　六曜南斗注生之司六府凝定無有變遷
凌梵御暉西華彰安
　玉帝君諱逢凌梵字履昌靈又曰神丈人
　白帝君諱彰安字西華人之肺腑安和也
併編帝簡盡得解源
　西華玉靈瑶府編修青簡玉籍以奏玉帝
　若修煉則惡根地根魔籍鬼帳盡得解去
胎田邃路世發玉蘭
　上田泥丸中田絳宫下田炁海胎息之所
　道路深邃黄庭之迴紫抱黄入丹田世世
　生生發育玉潤芝蘭生神章云耀玉葩同
　意言人能存養下田則精華遍體如玉階
　之芝蘭也蘭者取其清香故黄庭云體生
　光華香炁如蘭此下有丘蘭素蘭同義
靈光八輝混生萬神
　自己一點靈光洞照八室所謂八窗玲瓏
　人之欲生萬炁不備萬神不具終不生也
　右件玉章天篆合八十八字總冠三十六
　章之首三十六天地神明並備此章
　玄契曰兆脩大洞太玄帝一洞章誦之一
　遍消一切罪身神六根皆獲洞清六天自
　降群魔束首萬炁齊正得無礙門
元始天王曰(文昌大洞玉章第一/一月生胞金丹一還)丁丑戊寅豫隨
　始炁生混炁其色蒼爲東方九陽木炁凝
　成天境號鬱單无量天劫號龍漢此天精
　䰟開陽之炁主泥丸宫帝眞胞命元一黄
　演之炁生胞元
高上宴紫清
　文昌經古以此章爲首驗之玄契并經之
　數目宇相合今從之上清大洞一本以東
　華發胎暉爲首且中卷十章諸本皆將前
　後互相换易今以六根順列爲叙上卷體
　生神章具受胞胎神炁爲叙庶幾覽者有
　所倫次然寳章不特爲受生者說盖修行
　人内鍊金丹亦必因此月分次第行之如
　婦人懷孕牝雞抱卵專心愛護念念不忘
　自初啓首以至十月聖胎完成突然而見
　陽神兩途而一轍也人生胞元易曰男女
　媾精萬物化生父精母血憑虚交感此乃
　太玄之炁生於太无是也天一生水以爲
　其根先有西北壬水一生與西南之丁火
　相合謂之水火既濟陰陽相感會於元宫
　懸附於脾脾屬土故萬物得土自然化生
　因之結胞所以水土同胞於巳己爲六陽
　純全之地爲乾屬巽此乃回風混合之所
　男左旋十月至寅爲三陽交泰故生男女
　右轉十月至申爲三陰全得否故生女故
　經曰高上宴紫清者高上太有玉清宫乃
　元始所居在紫清天元始遊宴其上斡運
　始炁以生人之泥丸宫次第生長人之初
　生先有鼻故後生耳古人云鼻祖耳孫此
　生人之始末也鼻貫於顙故先得始炁生
　泥丸次玄元二炁生中下部人之生也陰
　陽二炁五行而已得炁之清明者爲聖賢
　得炁之重濁者爲民庶得炁之駁雜者爲
　萬物故下云五老輔玉根者言各炁之分
　數也如東方九炁之類輔玉根與五臟植
　玉根同有揮絳華飛玉駢等皆以五方降
　眞炁然後成人之神炁形體
五老輔玉根
　所謂四玄禀元禁長保五帝城是五臟爲
　一身之根五神守之故輔玉根五子歸根
　壬子木至庚申九數是爲東方九炁戊子
　火至庚寅三數爲南方三炁甲子金至庚
　午七數爲西方七炁丙子水至庚辰五數
　爲北方五炁庚子土居中央是爲一炁東
　方青靈始老九炁天君南方丹靈眞老三
　炁天君西方皓靈皇老七炁天君北方五
　靈玄老五炁天君中央元靈元老一炁天
　君輔玉根言五臟之炁歸根復命也精神
　䰟𩲸意乃心肝脾肺腎爲根
太素拂渺景
　太素即三素母其神拂過遠景也渺小也
　盡也見三華炁注太素者乃隨品所證之
　妙果也有太素清虚眞人之號
合符帝一前
　無英公子名合符又將所執之符將合之
　於帝一前面符節既合受生無疑矣合符
　又名玄元叔主守肝臟之户
白帝皓鬱奬
　白元尊神皓鬱奬主西方肺炁又名白元
　洞陽君鬱靈標字玄夷絶以西方七陽金
　炁主鎮申酉下統兊宫中守肺
回金太霞鄉
　肺炁屬金故回風混合入太霞之鄉上有
　太白金星西方七宿經緯天文下鎮西嶽
　分野中通人之肺腑以注眞炁
度我死户閉
　既度我以生門當遏塞其死户人身中有
　三十六處生門三十六處死户慶雲開生
　門祥煙塞死尸祥煙眞炁也
抜出三塗梁
　欲拔出三塗苦海當架玄津橋梁若過三
　關當架鵲橋古人云上鵲橋下鵲橋天應
　心地應潮蓋與飛玄梁不同
十通由斯生
　六度十通萬行圓成於是得長生乆視之
　道人以十月胞胎具足萬神備體然後降
　生先因此胎根堅固方至十通
妙行由此興
　三千妙行因此興起圓滿具足人之神炁
　已布日吉時良於是興起而生金丹之道
　修十大洞妙行可證十大妙果
洞明光景中
　在太陽道境光景不凡人之濯質太陽方
　見光明境界華景與光景同古仙云温温
　鉛鼎光透簾帷此乃光景洞明
帝一眞玄玄
　帝一者大洞帝尊之名人修金丹亦證此
　果豈非玄之又玄乎經有帝一雄一雌一
　號三一之經蓋帝一乃北方水數玄亦北
　之色象故雌雄帝一之眞至此玄之又玄
　矣昔劉根先生宦遊四方爲政有德常修
　大洞帝一之道即得玄化成仙大凡天道
　流行發育萬物其所以爲造化者陰陽五
　行而已莫不先有是理而後有是炁及其
　生物則必因是炁之聚而後有是形故人
　物之生必得是理然後有健順仁義禮智
　之性必得其炁然後有以爲䰟𩲸五臟百
　骸之身周子謂无極之眞二五之精妙合
　而凝人以初月受炁結成胞胎以至十月
　神布炁足而後乃生修煉金丹之道一一
　如之三百功圓聖胎堅固也
　右件玉章天篆計六十字上鎮太皇黄曾
　天下統第一壘色潤地土皇君
　玄契曰兆誦文昌大洞仙經修行帝一眞
　道妙行方全始證十通聖功初積玄理幽
　深常誦百遍自然通炁千遍不輟通神通
　靈(正一科有自稱曰小兆眞人臣某之語/是知玄契中凡云兆并眞人者自稱也)
元始天王曰(文昌大洞玉章第二/二月生胎金丹二還)己卯庚辰蠱臨
　混炁生洞炁其色赤爲南方三陽火炁凝
　成天境號上上襌善无量壽天劫號赤明
　此天精䰟陽明之炁主明堂宫帝眞胎命
　元洞明紫尸之炁生胎根
玉虛順玄歸
　此乃二月生胎之徵先令太一精䰟名玄
　歸子字盛昌主管生育之事玉虚即玉帝
　宫人之頭有九宫此其一也第五章帝臨
　登玉虚故知其爲玉帝宫又曰上方玉虚
　明皇天尊仙傳有玉虚尊師赴南溟夫人
　并安期生之會故玉虚者隨所證果位而
　得名也今玉虚乃太精䰟所居
天晨金霄遊
　天晨日也金霄黄道也又曰雲漢玉帝登
　殿時太陽之炁旋轉於虚空後云玉帝乘
　朱霄如人陽精乍凝於空無中
朗朗生帝景
　天日遊行霄漢明朗以生帝一玄景龍輿
　又雄一神名也盖精爲九入光彩明亮而
　欲生腦宫後云駕景發絶霄是也
欻爾駕玉洲
　欻者長生可馬名姓栢成欻生乘日光車
　遊玉洲即玄洲爲兆身胎元九天司馬不
　下命章終不生也欻爾倏忽也
左攝始童神
　木王之炁故有東方青靈始老青童君又
　云太微小童名在人之左攝召青炁以主
　肝部三䰟始童乃初生之童子
右命起常符
　起常符帝卿佐名也西方有白帝君主事
　在人之右則命令白炁以生肺部七𩲸陰
　陽二神侍立左右運輔神炁也
明眞焕九霄
　心玄九帝尊神君諱明眞如日輪焕明於
　九霄之上日月交合曰明陰陽交會於空
　无之中丹經云會二炁於黄道
三日映玄敷
　玄敷即玄圃在西北崑崙之山亦曰北極
　三日者南方三炁太陽帝君以眞火照映
　北方之玄圃此非既濟之道乎古人有言
　積分成寸積寸成尺尺寸不已遂成丈疋
　人自一時覺悟勇猛進修以至一日二日
　乃至三日則玄炁通暢如湯書云茍日新
　日日新又日新漸洗以成吉人
干景併生矜
　一云千景必誤刀太微小童名千景精字
　會元子又諱矜視水火既濟陰陽交感將
　有生育之兆故併意矜憐愛惜
内有幽寥无
　上玄帝皇精䰟名幽寥无即太一也此神
　爲變化之主胞胎之精至人得此可以爲
　聖胎之根本金丹以此爲藥物
令我得長年
　能令人長生乆視虚靜天師云道不遠在
　身中物即皆空性不空性若不空神炁住
　炁歸元海壽无窮此謂長年
千劫始一周
　一千劫方爲一周歲循環无窮天堂有拂
　石之年其於地獄受苦者時亦不少度人
　經禁戒八萬劫一傳玉皇經四萬劫一傳
　生神章自非天地一開其文不出然則其
　受苦者何時而出離方悟正因也見是經
　宜早省悟以臻千劫長年之樂可也是經
　亦无冒濫傳受之責人人有分
黄籙保劫仞
　仞俗作軔度深七尺曰仞書云爲山九仞
　孟子掘井九仞明眞黄籙可以保制劫運
　人既得受生天上則黄籙書名經云黄籙
　白簡削死上生天地眞宰聞人生則懽慶
　黄籙書名其上以爲祥瑞而人甘欲棄生
　以就死地哀哉仞者高也尖也極也盖劫
　數之將極盡處故以黄籙保之
披錦入神丘
　丘空也大也聚也在崑崙之東南四方高
　中央下故曰崑丘在人曰神丘天谷也或
　云玉枕言幽寥披錦衣以入帝庭也此乃
　陰陽之炁上貫於腦門也下卷云太一儔
　丘蘭同義錦者五色雜錯也言五臟之炁
　薫染成文謂之錦衣又云綉衣皆執法眞
　君所衣之衣執斧鉞行刑罰也
太一務命根
　此章名太一尊神章太一者先天水之精
　炁也天地未形天一生水此神主之此神
　爲長生之主在人身中形如嬰兒不著衣
　服長四寸所謂大洞返胎始形之神也名
　務猶收字歸會昌常守人玉枕下人之初
　生執符而混合百神專掌人之命根此下
　有十處太一字事見中卷解註
公子召合符
　左曰无英公子名玄元叔字合符子太一
　召之以符節相合同則謂之眞炁乃能生
　人不同謂之邪炁即當却之
十回度初心
　即度人經周迴十過十回度人同初心者
　將信將疑之間似有似無之際故以十回
　數足得不退轉地傳曰人一能之己百之
　人百能之己千之果能此道雖柔必强若
　能以十回試初心即此道成矣盖欲人下
　死工夫精進不退也欲轉心至道者當對
　高眞上聖發大誓願堅固初心
得入大信根
　以大洞仙經開化引導必使得入大定信
　實無妄之根本與物無違之謂信蓋信屬
　土土成數十亦河圖之數也此卷十章有
　十回十善十方十華十德十仙十眞十通
　等語皆以足格言之缺一不能成生化之
　道盖十爲地數取喻土能長養化有之義
　信者誠而已故以誠信爲根本
　右件玉章天篆計九十字上鎮太明玉完
　天下統第一壘元德君
　玄契曰誦之二遍得入性根善因不絶仙
　籍書名萬炁齊和得定觀門
元始天王曰(文昌大洞玉章第三/三月生魂三還一返)辛己壬午觀噬嗑
　洞炁生浩炁其色白爲西方七陽金炁凝
　成天境號梵蓋須延天劫號延康此天精
　䰟始陽之炁主上丹田宫帝眞䰟命元長
　靈明仙之炁生三䰟
玉帝玄上旛
　一云玉帝有玄上之旛制命九天之階盖
　多三字大凡靈書玉章之屬每一句只說
　約一字或二三字如亶蔞阿薈四字說多
　少文義如高上洞元一句說幾箇字義章
　中皆有五言爲句豈得如此多加三字必
　所傳之誤太微玉帝有回黄旂命靈旛以
　爲攝召之具欲使陽䰟歸體
制命九天階
　此旂旛制命出自九天之階天不可階而
　升故號令以旂旛其貴重如此天階言其
　等級次第不可造次而升進也
七覺乘妙道
　覺者即釋之圓覺妙心也在天爲七星布
　炁於人名之曰心降靈於中名之曰神賞
　監七覺神王之職也七覺者人之良能良
　知之心也心有七竅故曰七覺言乘大道
　力以落死籍注生名七覺凡三見同飛七
　覺元太和度七覺盖人覺則爲善人不覺
　則爲凶器又七覺注在他處
歡熙神風回
　歡者喜慶熙者明亮人身中之炁太和雍
　熙則神明自來一曰神風一曰靈風神靈
　皆自己之元神回風混合也
飈燦北停華
　飈俗作飊炎風暴至又云巨焱扶摇謂之
　旋風又云日䰟名停者亭樓臺之屬本亭
　字後人作停宇留也集也
紫英唱東隈
　長靈明仙之炁化生三魂如善芽增長紫
　英發達於東方仁德之地飈燦紫英二神
　歌謡大洞寶章上聞於九天也　
琳和九霄外
　正一左仙名琳和盖如琳瑯振響聲徹九
　霄之外如語天將以夫子爲木鐸天人之
　間和氣致祥皆欲聲政洋溢也
玉符徵太微
　玉帝以玉符召太微小童名干景精令在
　左右命之執回黄旂使無英執命靈旛以
　召幽爽生神章云太微回黄旂
三素生泥丸
　素者純也三素者純而不已泥丸者頭有
　九宫兩眉間入一寸爲明堂宫太一居之
　左有紫房右有朱户却入一寸爲洞房宫
　中有三眞左無英右白元中黄雲却入三
　寸爲泥丸宫萬神出入之所皇老三素君
　名罕張主此宫入四寸爲流珠宫五寸爲
　玉帝宫明堂上一寸爲天庭宫洞房上一
　寸爲極眞宫丹田上一寸爲玄丹宫流珠
　上一寸爲天皇宫總謂之頭上九宫皇老
　三熹君生神於泥丸宫亦曰三田之炁青
　黄白也黄庭云泥丸百節皆有神三素亦
　丹名昔王先生煉三素丹詔入中嶽得道
　又周武穆公主周惠抃修三素之道遇西
　靈聖母傳經士女景慕者數百自云世代
　亂我將往後百年再來遂化去
發曜金靈輝
　三素發泄金華靈輝照耀上下如人慧眼
　一通无所不見眼爲五臟之華盖以表日
　月之明黄庭眼神明曜英玄君
老君罕張上
　罕張三素君之諱此生泥丸之神也人之
　生也自上天降炁然後受父母精血始形
　之初自泥丸發仞次第生長爲完形
守衛死節機
　誦之三遍三䰟自生盖三素君當守閉死
　炁關節機鞬務令受生下卷云守閉死炁
　關同盖罕張字神生道神職也
十善生玄中
　人性之善皆可以爲堯舜人无有不善而
　人自流凶惡之地以致其殃禍善惡報應
　之說儒者或以爲虚誕又曰王維畫鬼神
　以恐人不知書中有云作善降之百祥作
　不善降之百殃虞書曰惠迪吉從逆凶惟
　影響又曰滿招損謙受益時乃天道易曰
　積善之家必有餘慶積不善之家必有餘
　殃此聖人之所以訓人者如此其諄諄善
　惡報應之理如此其昭昭聖人何嘗不云
　而但以汝未暇讀書講明之爾人有十善
　即生玄炁之中顔子得一善則拳拳服膺
　禹聞善言則拜蓋人能止於至善之地謂
　如爲人君止於仁爲人臣止於敬爲人子
　止於孝爲人父止於慈與國人交止於信
　則舉止進退莫匪至善
度厄而自然
　過度厄會即得自然无爲也叙經云飛度
　三災四殺以至自然无爲不係陰陽五行
　六炁之所拘束至此諄諄章義
　右件玉章天篆計七十字上鎮清明河童
　天下充第一壘元德君
　玄契曰誦之三遍得自在智度一切厄入
　玄上關萬炁齊清入希夷門
玉清无極總眞文昌大洞仙經卷之三


















玉清无極總眞文昌大洞仙經卷之四冬四
　　　　(東蜀蓬萊山中陽子衛琪註)
元始天王曰(文昌大洞玉章第四/四月生䰟四還二返)癸未甲申賁剥
　元炁生旻炁其色玄爲北方五陽水炁凝
　成天境號寂然兜術天劫號開皇此天精
　䰟太陽之炁主洞房宫帝眞𩲸命元碭尸
　㝠演由之炁生七𩲸
太眞統九炁
　太眞太玄一也即玄元始二炁生九炁一
　云太玄九炁上下卷九章云太眞九光輪
　光即炁也統九炁以生萬神也
洞景寄神通洞陽之館爲眞仙煉䰟之所
　絳宫光景爲神明寄跡之舍通者出入無
　常孔子操則存舍則亡岀入无時莫知其鄉
玉帝乘朱霄
　玉帝君乘朱霄之輿以統御萬靈朱霄一
　名丹霄一名絳霄此名上田泥丸有玉帝
　宫總制人身之萬神萬炁之主
緑霞焕金墉
　墉者築土壘甓以爲小城又曰堂中北墻
　也言玉帝入城威儀青緑霞帔焕爛金城
　中卷五章云披朱巾緑霞同義
上館雲珠内
　自兩腎上夾脊透雙關入泥丸之時惟一
　光明之珠雲珠者五雲之珠五雲者五臟
　所化之炁也雲珠則玄珠宫也
仰接无刃峰
　玉京山之頂上玄虚无有尖刃此言人頭
　直上亦接玄虚无刃空洞寥廓之景西北
　崑崙山有金城玉樓人頭是也
靈關太漠下
　靈關三關即上中下三田冥漠无眹虚曠
　幽玄之下盖上无復色下无復淵之謂也
　雙腎間皆謂北陰酆都幽陰境
靄沫竟冲空
　眞炁薫蒸上冲空洞之中言人至大至剛
　之炁充塞天地之外无窮无極之所靄沬
　者皆祥煙慶雲之屬冲者和也
冥化混離坎
　人所不見則曰幽冥故坎水離火二炁交
　會故曰晦冥變化者混合水火之道也丹
　經云取將坎位中心實點向離宫腹裏陰
　故知水火乃道之眞體也伏羲先天水火
　乃文王後天日月也其名異而實同仙輩
　云此竅非凡竅乾坤混合成名爲神炁穴
　内有坎離精卦名但提要而已蓋坎離爲
　萬物之母也其他卦觸類而長之无不全
　備誦之者六位已升體變純陽鍊化紫金
　升入金門六位者六爻也坤變乾至第六
　爲純陽全體坎離乃文昌之要
玄玄叔火王
　上元玄父隱名叔火王字左回明玄父者
　道父也或云叔火生考之下卷十四章作
　叔火王今從王字出上清玉經
瑋寂高同生
　上元玄母隱名高同生字右回光玄母者
　道母也瑋寂牝門也或云高同王旣上句
　爲王字此當作生字守玄牝門
無極保谷童
　結中二神精䰟君名谷童無極無盡也保
　養也又曰黄寧童居於脾中宫戌巳上掌
　水穀尅化之神披黄裳立黄庭中
圓塗无凝滯
　一云无滯礙然不如凝滯尤妙圓塗者乃
　眞中之一竅无凝滯者三宫升降上下往
　來不息之謂道塗通則圓明
綺合有九重
　眞炁交合如綺羅之文其勢錯綜混合光
　景九重之厚眞仙朝帝但見金光勃勃不
　見粹容人修眞鬼神唯見紅光
南拔七祖根
　拔一云披亦可南七火也披拂也拂取七
　祖根塵必令清淨則九䰟遂生九玄七祖
　皆在身中自己清淨彼自化生
西解累劫凶
　西方屬陰以肺𩲸主之魄專引人情欲以
　墮凶釁非大洞解之縱經千萬劫塵无由
　解脱以此拘制七𩲸總領肺炁
體矯萬精波
　矯强貌身體强壯精炁潤澤也矯强哉矯
　之矯萬精波乃北方之眞水化爲眞陽之
　炁腎中起上至泥丸宫滴下心
神王攝十方
　十方飛天神王風生炁也一云神生誤矣
　生神經神王之職非小而玉經令五老取
　俯仰於神王即玉輔上宰之職
大歸返胎轅
　既已返胎更生大歸其所游之轅轍即无
　飛爽浮游轅車名取其運轉眞炁不息之
　義歸者返本還源胎者聖胎也
三合乘天龍
　三變列位三合成音形神已備乘龍而登
　天龍字有五天龍龍山龍臺龍光龍琳皆
　同一義天龍乃天帝所乘之龍
　右件玉章天篆計一百字上鎮玄胎平育
　天下統第一壘元德君
　玄契曰誦之四遍根塵漸隳業網自解劫
　還不隨萬炁齊臨得自在門
元始天王曰(文昌大洞玉章第五/五月生五臓五還三返)乙酉丙戌復无妄
　旻炁生景炁其色黄乃中央一陽上炁凝
　成天境號波羅尼密不驕樂天劫號上皇
　此天精䰟上陽之炁主絳宫常眞臟腑命
　元五仙中靈之炁生五臟
太微天帝宫
　太極中有太微太微中有二十四眞人專
　主降神布炁生育之事人有中墮而不育
　者盖由太微之炁不接故難養
八浮入雲營
　八識飛爽浮游來入五雲之營五雲五臟
　也皆有金房玉室故曰營經云流響雲營
　言炁運於五臟成一部音樂也
神宗理靈襟
　中央丈人名神宗即心主也言神明宗主
　條理靈臺胸襟也五神以心神爲主而四
　神次第降生以生五臟布五神
龍山秀玉京
　龍木也在左爲肝神曰无英公子又曰龍
　陽物也變化莫測言人之頭成形陽氣秀
　盛而顔色悦懌仰接无刃峯同
金房鬱明霞
　金房爲肺臟有神曰白元尊神金華西方
　太華元老所主金炁化成擁鬱明亮之雲
　霞言肺炁甚威薫蒸葱鬱之景
九户朗高瓊
　心有七孔以應七星下有玄牝二竅以應
　輔弼故爲九户之瓊瑶明朗而高又曰頭
　有七竅下部水火二竅通九竅
黄庭涉北元
　中央脾宫黄庭云脾部之宫屬戊己故曰
　黄庭涉北元者以其上通心竅有黄庭内
　景外景經上下四方至此得中
元父左回明
　三素三眞上元玄父君字左回明守玄牝
　元父凡三見第八章云元父結胎仙中卷
　第十章曰元父左回明見前註
朱晶啓明師
　朱晶本名司命之神守心右白元洞陽帝
　君名朱晶開啓日月三素之光明師一曰
　白素君一曰陽精皆有兩呼
幽寥登上清
　太一名幽寥人之腎水上升與心火凝合
　以上田爲玉清中田爲上清下田爲太清
　又曰帝皇太一重冥空字幽寥
四玄秉元禁
　四靈青龍白虎朱雀玄武秉執元行之禁
　令四天門王禁斷天門魔鬼毋敢輒入道
　家齋醮清旦則有命魔法以却不祥迎眞
　降聖人之五臟具四靈守之三合四玄五
　帝六明七覺八景九光十眞皆取十月聖
　胎堅固脱爐换鼎之道盖以肝爲青龍肺
　爲白虎心爲朱雀腎爲玄武
長保五帝城
　心肝脾肺腎爲五帝城廓五帝青帝曰彫
　梁際赤帝曰長來覺白帝曰彰安幸黑帝
　曰保成昌黄帝曰含光細
　右件玉章天篆計六十字上鎮元明文舉
　天下統第二壘剛色地土皇君
　玄契曰誦之五遍永絶死炁浸茂生根萬
　炁齊生得長生門
元始天王曰(文昌大洞玉章第六/六月生六腑六還四返)丁亥戊子大畜頤
　景炁生遁炁其色碧凝成東北天境號洞
　元化應聲天此天精䰟元陽之炁主中丹
　田宫帝眞靈府命元高眞冲融之炁生六
　腑
紫精太无中
　紫精天在太无空洞之中无色天界三清
　所都之境在人則腦門是也亦曰天谷萬
　神聚會之所太無者無色无象
三元上景衢
　三元者混沌太无元赤混太无元冥寂玄
　通元三炁在上景之衢言人之炁自上中
　下田循環无窮復歸於泥丸宫
秀朗大寳輝
　大寳玉帝位也清秀光明言人之玄珠烜
　赫即蒼胡頡黍米珠皆謂之大寳天眞貴
　重有光明輝映故曰大寳
昭昭扇帝敷
　一云眇眇遠大也昭昭顯著也扇動也言
　玉帝登大寳而清光威燄扇動其中亦如
　煉内丹光燄迸射於中宫也
伯史啓三素
　命門黄庭元王君名伯史原即三一神也
　上一赤子中一元皇下一元王又名始精
　字元陽一名嬰兒胎啓三素君
帝臨登玉虚
　主宰之謂帝人身非萬炁无以育萬神然
　萬神之中心爲帝王心之所向萬神聽命
　登玉虚者上泥丸宫腦門是也
慶炁育五雲
　五色慶雲祥煙捧擁玉帝東三南二同成
　五北一西方四共之戊己五爲本生數三
　家相見結嬰兒五雲一曰五靈
司命神明初
　司命乃宰制心宫之神名理明初心宫乃
　神明之宅初者肇形也心腑是也虚靈知
　覺人壽天皆應修心故曰司命
十華妙行仙
　十方光華妙行圓滿證登神仙十華即青
　華丹華素華玄華黄華瓊華金華緑華碧
　華瑶華共爲十華所修妙行
制魔生六明
　六明者六根也在人則先生五臟後生六
　腑臟腑流通爲六明之府六腑者膽胃膀
　胱大腸小腸臍通作六府是也
　右件玉章天篆計五十字上鎮上明七曜
　摩夷天下統第二壘皇德君
　玄契曰誦之六遍六天大魔永斷鬼鋒六
　根清靜廣明發生萬炁齊光即得度世進
　登仙門
元始天王曰(文昌大洞玉章第七/七月開心七竅七還五返)己丑大過坎(坎離无/支干)
　玄炁生融炁其色黑凝成西北天境號靈
　化梵輔天此天精魂正陽之炁主元穀宫
　帝眞元府命元高仙洞笈之炁開心七竅
眞陽帝賔老
　禮天子袒而割牲跪以進匕待三老之禮
　所謂養老乞言今眞陽爲玉帝賔老又正
　一左仙名諱賔老又名仲成子
受事會玉皇
　每聚會於玉虚以受玉帝之事如眞陽之
　朝泥丸也謂之默朝上帝法用紫河車自
　尾閭搬運入腦十二年成仙
滅魔除穢尸
　魔王伏慝滅馘妖魔除其穢雜尸血之炁
　陽炁既生陰炁自滅理之然也魔者諸天
　帝王皆是試驗人心有無堅固
百司詣絳宫
　人丹田宫謂之絳宫即心府也百關之神
　常詣此宫以聽命令盖心爲萬神之主萬
　神朝其所主萬事萬物之理在焉
逸宅丹玄内
　安逸之宅在丹田之内丹田上一寸爲玄
　丹宫在頭上見元神聚凝萬炁上歸逸宅
　玄丹之宫煉習陽神出入之門
五炁結十方
　五方之炁即東方九炁南方三炁西方七
　炁北方五炁中央一炁亦如五臟之炁流
　通遍滿身體内外无所不至也
七轉司命至
　七返九還丹道成矣司命至者長生乆視
　之道備矣司命即心神也又曰七轉召司
　命七轉者七陽金炁遇火成丹
三回召仙公
　三合成音所以召仙公亦神仙中公侯伯
　子男五等之爵也有太極仙公之類今仙
　公者即東華木宫主司肝臟
太山主鬼者
　太山主者管領鬼神公事即東嶽聖帝是
　也太即泰也山在兖州爲五嶽之宗故曰
　岱宗屬東方木乃爲生化之地
急校三官中
　校録天地水三元三官宫府中所有生死
　罪福急者不疾而速也三元宫府百二十
　曹每年正七十三會全考校不差
十德初成基
　十德中央之土數主脾胃穀炁以生津液
　蓋十德爲成全之福基雞有五德人有十
　德物類咸有一德人之明德天之所賦人
　物之所禀受无虧無欠而情欲所蔽所以
　昏昧故元始欲令人修飾此道以爲全德
　之根此謂知本在明明德也十德具在下
　卷第八章玄契中載兹不重贅
同飛七覺元
　悟則圓覺不悟則凡夫七覺者心也心之
　神上通眼鼻舌七竅故七竅開聰七星朗
　明與兆同升七元斗中七覺者識神也一
　則生而知之二則知而能見三則見而能
　從四則從而能習五則習而能堅六則堅
　而能成七則成而不居此謂之七覺也人
　能行之進登妙行得成飛仙
　右件玉章天篆計六十字上鎮虚無越衡
　天下統第二壘皇德君
　玄契曰誦之七遍七元斗辰皇妃下降爲
　兆削落死籍移注南宫萬炁齊超得飛仙
　門
元始天王曰(文昌大洞玉章第八/八月八景生神八還六返)庚寅離咸
　融炁生炎炁其色丹凝成東南天境號高
　虚清明天此天精魂通陽之炁主極陰宫
　帝眞華府命元眞靈化凝之炁生三部八
　景
太素三華炁
　三華三部也每部八節又曰三華即神炁
　精也三素元母雌一之神於子時聚下元
　午時中元酉時上元三宫升降
晨登廣靈堂
　廣靈堂心府也以鷄鳴之初登朝絳宫盖
　陽炁初生也三素元母亦劾奏罪福之神
　呈世人罪狀故侵晨誦經却之
玉京表玄籍
　玉京山諸仙版籍所在人之修道常以子
　時一陽初動靜坐澄心以朝萬炁以避人
　神奏牘天上之罪福於玉帝前
守命核道康
　桃康君守臍之命門王叔和以右腎爲命
　門人之生死皆在腎腎絶則命脉絶一本
　核作孩誤又桃核合延生華芒
回風散萬魔
　當其子時陰陽混合以成帝一之道故能
　除散萬魔陽生而陰息矣君子道長小人
　道消之時也乃回風混合之道
金符召廣鄉
　以金符召於廣漠之鄉極陰之境使䰟爽
　咸得受生一本云度卿可疑廣鄉者北陰
　酆都也腎部屬水金能生水也
輔衛地户内
　呵護輔弼於地户盖存下田以受生炁書
　曰顧諟天之明命是也地户乃下部命門
　當愛惜輔衛之不以色慾敗之
保此長生王
　在天則有玉清眞王長生大帝專主生化
　之權在人則存心保守我長生不死之王
　即浩劫不壞元神爲聖胎根本
轉入十仙門
　妙行觀門仙有十種門者無礙門定觀門
　衆妙門希夷門自在門長生門進仙門飛
　仙門飛神門登眞門之類是也
八景齊洞陽
　八景八門皆身中所具之門户爲神炁之
　所出入又曰三部八景齊入洞陽之宫朱
　陵火府玉眸煉質黄華蕩形
　右件玉章天篆計五十字上鎮太極濛翳
　天下統第二壘皇德君
　玄契曰誦之八遍八景神生八威神王疆
　護修眞四方八天注舉仙名斬絶地户永
　斷惡根萬炁齊明得飛神門
元始天王曰(文昌大洞玉章第九/九月九竅開通九還七返)辛卯壬辰恒遁
　炎炁生演炁其色白凝成西南天境號無
　想無結無愛天此天精魂萌陽之炁主下
　丹田宫帝眞嶽府命元自然玄照之炁闌
　通九竅
紫精毓華林
　紫精字凡四見皆天名至有訛舛今并解
　註上卷一章高上宴紫清下卷一章逸緑
　登紫清皆元始所都之天上卷六章紫精
　太无中盖紫精天乃三元之炁凝而成天
　有道君主之名曰三元紫精君此卷九章
　紫精毓華林乃上清境紫精天有毓華林
　葉如竹華如鏡實如李天人得而食之長
　年不老而登上仙古詩紫精天上毓華林
　絳實朱柯竹葉深咀嚼繁英人不老下觀
　烏兔换光陰然非下界所能見也在人則
　腎水黑心火赤二炁交媾化爲純陽紫金
　精華成林華茂果實自己眞人餐之亦可
　致長生之道如生神章耀玉葩黄華野森
　瓊林之柯於命門文昌經亦曰丹林森朱
　柯皆同此意以喻人之所養也
長眠太无外
　眠者一定不動之謂如人睡而不去太无
　者虚寂中也如布袋和尚陳希夷一睡數
　月塵積遍體盖眞息定也
玉房生寶雲
　玉房一云眉間乃臟腑關節之竅也自然
　生五色雲炁蓋生炁則生神也經有金房
　玉室紫户玉闕一時生神同義
九扇胞胎内
　九轉九還丹道成矣受胎九月九炁合成
　人道完矣此一節謂八月已滿進臨九月
　炁滿神具聖胎完全待時而動
帝賔奉玉符
　帝君奉吾符非也第六章有眞陽帝賔老
　盖帝賔乃陽神主祛陰邪奉玉符而行事
　如國之三老奉上命而正議也
三光回紫蓋
　天上三光日月星人之三光兩目與心日
　月失度星辰留伏天地災變目有所惑心
　有所感身體傾危回紫蓋者以其目不視
　惡色耳不聽惡聲收視反聽則神全而炁
　凝紫盖无所不覆故人以兩目爲九竅之
　華盖光明也日月星能照天地雙目與心
　能顧一身不令外物之所蔽
蒼玉斌來生
　珷玞者石如玉也所以亂玉者今變而爲
　眞玉矣節中黑炁君名斌來生專主内明
　人之德蒼或作倉非盖青蒼之玉謂有文
　縷生也玉以比德茍不至德至道不凝焉
　内有所藴光彩發泄於外如玉之在山草
　木无不冲秀珠之在淵江河无不澄湛寶
　之在懷面部光澤身體康健耳
衛此長夜會
　長夜會在絳宫是爲靈府血所生之處覺
　則長明不覺則長夜衛者匡救其惡也不
　能愛惜者冥冥長夜何時旦也
五靈度符籍
　五靈者即青靈丹靈皓靈玄靈黄靈也度
　者授也五老授我長生之符籍矣茅山玉
　經无以下六句盖止於此而已
九統合九光
　九統之法以會帝九光之符以集神此乃
　回風混合之道數遇九則陽已盛此陽純
　而不已也大洞經自一炁生二炁三炁生
　九炁九陽爲極之數極則變故變爲三十
　六所以此經三十六章有雌一帝眞九光
　聖母專主生育之事或曰元經必誤統紀
　也上古九皇時有九紀出古典
三玄出太清
　三玄即三三九玄也出太清者下田也外
　應北都羅酆内應雙腎言祖禰超出此界
　之外則神升九天永爲眞人矣
紫陽發萬生
　紫陽玉匱乃注生之府所以發越萬世生
　根而萬神皆備人无貴賤一是出於紫陽
　發生此生生之理永不息矣
玄精育九靈
　玄精育乃九䰟名天以北爲玄人以心爲
　玄九靈即心之九竅九玄受生即因九䰟
　得育方結胞胎故濯質太陽
元父結胎仙
　元父見前註元父心之官則思亦意也胎
　仙者有炁而无息也下卷云紫華領胎仙
　黄庭云琴心三叠舞胎仙同義
　右件玉章天篆計七十字上鎮赤明和陽
　天下統第三壘石脂色地土皇君
　玄契曰誦之九遍九統帝會九光神集混
　合百神與天齊年八會游集朝應九天萬
　炁齊仙得登眞門
元始天王曰(文昌大洞玉章第十/十月堅固形神脱胎神化)癸巳甲午大壯晋
　梵清景炁其色青黄白凝成中央天境號
　波黎答和天此天中陽之炁主中元黄庭
　宫帝眞冲和之炁降神布炁堅固形質生
　於人道
青靈扇八極
　東方始老乃發生之地故扇動八極世界
　八極乃四正四維是也八卦乾坎艮震巽
　離坤兊八門開休生傷杜景死驚
皷輪三華城
　三華神炁精也城者三華所居之地青靈
　之炁皷動發生意也輪舌神名言人皷動
　舌根攪取華池津液灌溉三田
披此胞胎結
　披一云拔生神章云斬伐胞樹滯此意亦
　同披拂也解也解其胞胎結習之根也生
神章經云胎結解根即此義爾
七祖受福生
　九玄七祖受此福惠而得生天受用快樂
　若能精進修持不輟升无色天登不退轉
　地竟陟上眞大羅三境侍臣之位
宿對滅五道
　生神章云對盡大運通之對除其宿昔之
　仇對消滅五道凶惡之事五道者地獄餓
　鬼畜生脩羅禽蟲等難得出離
常守帝一營
　茅山於此分作兩章雌一雄一帝一謂之
　三一之道今惟守帝一營寨蓋尊大洞帝
　一也藏教有雌一經雄一經
公子執五符
　左无英公子玄元叔字合符乘東方九陽
　生炁執把五靈之符發育萬物招集肝臟
　中九䰟神流布天下人道生矣
太一居紫房
　太一在頭即紫户也人身中皆有金樓玉
　室紫户瓊宫紫户者泥丸之别室也太一
　君居之掌管列仙得道之籍
三合地户下
　三炁合德三合成音以生炁合於下元宫
　地户下是死户也乾爲天門巽爲地户即
　下田是也已於輔衛地户下註
拔命玉帝宫
　以人合生之命脉拔出躋之於玉帝宫在
　頭上腦中是也玉京山有玉帝宫上元所
　主天仙所居修道作善人方到此
少女郁墨子
　斗中眞仙在人心中主掌壽天貧富亦雌
　一之神也乃仙女之屬先天之眞炁能助
　天地而育萬物體大道贊萬化
衛兆七炁窗
　衛兆乃道人自稱曰小兆臣某甲也七炁
　窗者七竅心也比喻牎牖取其明朗即八
　窗玲瓏之謂是皆善譬巧喻也
拘制盟血液
　九元眞男名拘制守左耳下通於心心主
　生血并液拘制而盟誓之使之不得爲血
　炁所勝邪炁相乘咸歸正大爾
盈滿五臟充
　人能精煉至眞不爲色慾所損則津血炁
　液盈滿五臟六腑三百六十骨節之間充
　積强壯顔貌悦懌壽等松椿
十眞登紫房
　一云黄房非也紫房在腦中十眞乃十華
　眞人自下而上升於紫房即腦中明堂宫
　是也見下卷太玄九炁上玄契
帝子化金仙
　皇一之䰟上歸字帝子金者以庚辛白虎
　煉成還丹餌之則變化炁質爲金玉故後
　章云骨肉金玉實此之謂也
白玉飛符招
　白玉玉京飛符見招至人得此脱胎换鼎
　飛化自然生神章云慶此嬰兒蜕此十月
　胎完而生人之道神仙脱胎也
引升龍臺天
　相引上升龍臺之天龍臺即龍變梵度天
　言變化不測之謂也如軒轅黄帝千口白
　日駕龍車而登天晋代許旌陽輩是皆乘
　龍駕雲上朝玉清具在方册昭昭可考乃
　自己陰陽二炁所化成雲成龍乘駕而去
　非由外來也玄契所謂變化自然但教十
　月聖胎完全便可脱胎神化命宗煉金丹
　十月功圓爲了當性宗務參機忽然於一
　言之下大徹大悟便是了當至於鈍根三
　二十年不得悟道者二者有頓漸之分志
　於道者不可不兼有也或謂道不足學其
　不知三教本歸一揆亦必極其至善之地
　方止道曰有物混成先天地生視不得見
　聽不得聞釋曰圓覺眞如與生俱生若以
　色見我以音聲求我儒曰天生蒸民有物
　有則非禮勿視非禮勿聽此三教聖人之
　體也道曰眞常應物常應常靜釋曰圓陀
　陀光爍爍活潑潑赤洒洒儒曰充實而有
　光輝之謂大大而化之之謂聖聖而不可
　知之謂神此三教聖人之用也釋无我无
　人儒毋固毋我是皆至當歸一之語何滯
　而不通何遠而不致欲求最上乘者當留
　意于此不可執殺賺人性命也
　右件玉章天篆計九十字上鎮玄明恭華
　天下統第三壘帝德君
　玄契曰誦之十遍于形中元命結帝一眞
　人九和十合體自洞眞能召制十方御元
　回靈萬炁成眞合德冥慧玄玄无邊變化
　自然至此修行名曰玄關亦曰玄會六度
　十回功滿道備位登仙公初心十信次興
　十善次發十華次成十德漸進十仙遂化
　十眞六位已陞妙行大全形神炁煉號曰
　眞人(十信十善十華十德/十仙十眞謂之六位)入衆妙門

玉清无極總眞文昌大洞仙經





:JUAN: 
玉清无極總眞文昌大洞仙經卷之五冬五
　　　(東蜀蓬萊山中陽子衛琪註)
道言爾時
　此卷以六根并性命精血津液手足等修
　證妙行若六根清净不墮酆都六洞所謂
　六洞者紂絶陰天泰殺諒事宗天明晨耐
　犯武城天恬照罪炁天宗靈七非天敢司
　連宛屢天性命清净不墮五嶽地獄精血
　清淨不墮水府地獄手足清净不墮九幽
　一十八獄津液清淨能生无英白元太一
　司命桃康等五神共得十通妙行文昌大
　洞經行於蜀者乆矣而蜀本尚有訛舛盖
　自來无人考驗諸實而板行之字經三寫
　烏焉成馬且如經首道言爾時四字乃玉
　宸道君所叙當時天王說經如此起發因
　縁亦猶佛經如是我聞論語子曰之類是
　也故不可缺略當添置之琪寧受專擅之
　責成全經旨凡經皆有叙分正宗分流通
　分舊本无此四宇是无叙分當以道言已
　下爲叙分三十六章爲正宗分結經爲流
　通分且此經行於蜀何也盖元皇帝君始
　生於吴會即姑蘇是也獲受此經而證果
　爲蜀神仍將此經開化人天元皇再生於
　丁未帝命爲南斗陽官乃注生之司也於
　是祈嗣者多禱焉始知文昌即南昌也詮
　德鈞物長養之職按史記景德末樂學士
　爲西京留臺御史忽夢一人具冠服稱帝
　命來召樂遂往俄見宫闕壯麗因問使者
　曰此帝所也既陞見帝謂曰汝主求嗣吾
　爲擇之少頃選一人至帝曰中原求嗣汝
　往勿辭其人頓首求免者三帝曰往哉傍
　拱立者曰此南昌赤脚仙李守微也明年
　果生仁宗是知文昌爲嗣禄之司者明矣
　此經每句主一事人能行得一句亦可作
　上仙况全帙持誦豈无報應乎夫今世有
　爲黄冠至老死不知有文昌大洞經之名
　者有見經中不言善惡報應之說而束之
　高閣者有心雖好誦而不知義理者且善
　惡報應未嘗不言謂如拔出五苦毒超形
　過始青若无罪安到五苦若无福安到始
　青如此等類不少其他諸經皆曰誦持是
　經是經者其意果安在哉蓋是經者指此
　心而爲言也若人不能謹持此心欺謾恣
　縱放僻邪侈干犯非理生則致於惡疾狴
　牢死則委之溝壑蠅蚋天地鬼神奚暇置
　之阿鼻无間以逐逐於考掠哉佛書云假
　使經百劫所作業不忘因縁會遇時果報
　還自受傳曰禍福无門惟人自召豈非善
　惡報應哉今將經驗比附於此庶幾覽者
　起敬信心逐一修習以期登十仙門若根
　器淺薄亦得明了前境作尸解之道尸解
　有五水解者投水火解者自焚金解受刃
　木解倚樹化土解鑽山入石玄女有修五
　解法可脫大難避陰追遁他所投胎奪舍
元始天王眉放青毫
　大哉聖人之道洋洋乎發育萬物峻極于
　天觀三教祖師垂世立教未嘗偏執而人
　强自分别曰釋氏主性道家主命儒家主
　理殊不知三者一而已釋迦說法眉放白
　毫元始說法眉放青毫兩聖人示現相好
　豈異致耶蓋白毫西方金炁雖是表性命
　在其中青毫東方陽炁雖是表命性在其
　中性命之道相因以成人中庸不云天命
　之謂性率性之謂道上天賦與我者命也
　我禀受而生者性也凡言性則命在其中
　言命則性在其中故此中卷七章云性命
　宗本堅性命果何物也以性言之則曰仁
　義禮智而四端五典萬物萬事之理无不
　統於其間以命言之則曰元亨利貞四時
　五行庶類萬化莫不由是而出此天理之
　灼然而人以私欲蔽之而不能克復本源
　之清淨故聖人因人所禀賦而修明品節
　垂世立教俾人盡至誠之道則本來面目
　復見于前所謂惟天下之至誠爲能盡其
　性至於參天地贊化育如示諸掌或曰子
　註道經而引佛經儒書得无過乎琪曰三
　教聖人本以匡救人惡欲人皆歸善道而
　已故曰天下无二道聖人无兩心如人入
　城必由其門至於長府則一也門户雖異
　所致不殊若人各極其志何往不可耶琪
　是以將典誥㑹同而釋之奚罪焉
頂旋紫炁萬華寶盖浮羅覆形
　紫炁者陰陽二炁合成爲紫以此示命元
　也紫炁之中化成萬華寶盖覆廕法身人
　之頭上亦有華盖而自不見也經云紫雲
　覆黄老是爲三寶君正謂此矣人能修道
　則鬼神莫能窺其際唯見紅光勃勃射目
玉光金霞紆絢晃曜
　如玉之光輝金之霞彩紆絢晃曜爍射天
　人之眼目如十七帝光是也皆自身中岀
玉宸道君太玄道父稽首顒竚願聽洞章
　洞經題下有太玄道父牛孳先生集至此
　方見玉宸道君太玄道父玉宸乃靈寶太
　玄人或以爲太上余亦疑之正釋此向夢
　故家廳事前群牛又一牯見觸余以杖禦
　之中其左目牛足着吾臉予咬得一趾驚
　寤一日偶見實録云太上八十二化身爲
　玄武號太玄又仙降曰牛者玄武之精方
　憶禮記牛曰一元太武因知太玄牛孳乃
　玄帝也前夢无虚玄帝生於黄帝時上天
　開皇初劫紫雲元年歲甲午三月三日眞
　武經云甲辰誤至十五歲童子學道修行
　四十二年飛升於紫雲五十七歲庚寅九
　月九日也拜太玄元帥永鎮北方至上天
　龍漢二劫殷紂無道魔鬼流行傷害生靈
　毒炁上衝元始命之收捕有功令復坎位
　拜鎮天玄武大將軍後於上天眞化三年
　即嘉祐二年也三清委玉帝考功三官四
　聖位當亞於天帝下翰林修撰玉册拜太
　玄爲玄天上帝因知此經在拜太玄時重
　岀本一百二十卷太玄集此三十六章亦
　三十六部尊經之祖以便修習亦猶大度
　人經上品妙首無異顒竚者仰望也誠敬
　而已矣願聽者俯聽也整齊嚴肅主一无
　適惟恐禮貌之不恭俯仰之失節所謂齊
　莊中正足以有臨也道父之心推己及人
　所謂夫子之道忠恕而已矣豈不忻忻然
　有喜色而嘯詠哉此下以六根并六洞宫
　順取庶不紊亂大旨
元始天王怡然嘯詠曰(文昌大洞玉章第十一乙未丙申/眼根洞觀道眼始通明夷家人)
　叙經乃玉宸道君所叙經之因由縁起謂
　之叙分正經元始天王所宣珠光之音謂
　之正宗分結經亦道君結括一經之旨謂
　之流通分
皇上超无景
　眼之於色爲業甚大眼見心欲心動神疲
　是以五臟之神皆從眼漏爲第一根眼竅
　通心心乃神宅眼既見心必動也皇者大
　也上者高也言道之大而高超出乎无色
　之界无色无光謂之无景經中景字三卷
　共二十八字八景運常寧八景齊洞陽八
　景照泥丸太清八景觀四句同義洞明光
　景中太一景中王携此景中人炁出華景
　中常保景化内一義太極元景王太素拂
　眇景赤景翳逸寥洞景寄神通太極玄景
　童羽景太无庭金闕上景炁混一玉景炁
　晨中黄景炁同類皇上超无景太虚空无
　景一類乘景晨中暉駕景登絶霄一類帝
　一上景朗朗生帝景二元上景衢一類八
　眞合景君千景併生矜一類三天焕九景
　義别字雖同而義各異有以車輿冠服講
　者有以旌珮節幢論者有以光景炁色辯
　者有以神眞名字說者諸經傳中有景晨
　明霞之冠之服之節之輿不知其爲物何
　如也而以琪意度之便如今時官貴有七
　寳冠帽束帶鞍轡之類是也玉皇經九霞
　流景飛雲玉輿同今无景者无色也人能
　收視内觀自到虚无自然境界
輪轉九曜停
　一云九曜生必誤如日月停景璇璣不行
　之謂也人之一炁在乎鴻濛混沌之始而
　不能存育以眼根所漏今則既知而修即
　超出无色之界故璇璣玉衡一時停輪以
　俟兆之所證也在天則運轉機軸以九炁
　化育天地萬物惟北斗七元日夜循環所
　謂璇璣玉衡以齊七政在心則有七元運
　用與天之九元同此不息之機也是故爲
　人終日乾乾自强其志以應天機也曜者
　眼神明曜眼光一定則九竅俱息矣詩云
　子懷明德不大聲以色同義
迴風混帝心
　帝心即道心也人心惟危道心惟微惟精
　惟一允執厥中蓋心之爲物湛淨虚明如
　鑑之空衡之平所以爲一身之主包萬理
　應萬事雖鬼神有不能窺其際者一動一
　息莫不繫於其間所以大學之道在正其
　心也老子曰五色令人目盲人以物慾障
　其心目不能見天地之化故聖人立教收
　視反聽黜聰明離聖智爲急務若能存其
　心養其性則天地萬物森然見前孟子曰
　養心莫善於寡欲人能寡欲則得顔子坐
　忘之心齋故聖人洗心退藏於密欲道成
　也此章以眼根修證蓋眼有數說佛經載
　肉眼天眼慧眼法眼佛眼盖肉眼者凡夫
　也世人云俗眼是也佛眼即道眼也以常
　人之情以俗眼觀天地眞人以道眼觀天
　地道眼何在必曰一心也内而五臟六腑
　以膚體隔絶外而有五運六炁以天地隔
　絶若俗眼觀之皆不得見也若以道眼觀
　之則徹視表裏九天之外塵芥之微无不
　洞燭也回風混合者天地之炁相交以成
　帝一眞道三昧帝心也人亦如之以津爲
　龍以炁爲虎運轉之道在此二物易曰雲
　從龍風從虎聖人作而萬物睹理相近也
　後九章云帝心大玄通昔俞靈璝河間人
　受習大洞回風混合之道一行二十年坐
　見天下事然自晦不爲異貌常若三十許
　衣弊自若人或問遠年近日事對如目擊
　人敬之且曰偶然耳非所知也口不絶誦
　太洞經或絶粒而飲酒後忽登仙是得回
　風帝心焉人以雙目回光返照則眞炁隨
　而聚於元宫謂之回風混合
八景運常寧
　一云八炁非也以心爲天以腎爲地心腎
　相去八寸四分天地相去八萬四千里神
　風橐籥故天地安鎮人以眞炁運動故身
　體長寧人之三部八景自尾閭至百會三
　節爲一關三八二十四節以應二十四炁
　上部八景腦神覺元子字道都髮神玄文
　華字道衡皮膚神通衆仲字道連目神虚
　監生字道重項髓神靈謨蓋字道周膂神
　益歷輔字道柱鼻神冲龍玉宇道微舌神
　始梁峙字道岐中部八景喉神百流放宇
　道通肺神素靈生宇道平心神焕陽昌宇
　道明肝神開君童宇道青膽神龍德拘字
　道放左腎神春元眞字道卿右腎神象地
　無字道生脾神寶元全字道騫下部八景
　胃神同朱育字道辰窮腸中神兆騰康字
　道還大小腸神蓬送留宇道厨胴中神受
　亨勃字道靈胸膈中神廣瑛宅字道仲兩
　脅神辟假馬字道成左陰右陽中神扶留
　起字道圭右陰左陽中神苞表明字道生
　在人常以紫河車搬運眞精之炁上升泥
　丸也常乆也寧安也使身體常安也或曰
　八景八門即遁甲所運也昔施存事黄盧
　子得三皇内文乃八門遁甲能行遁變化
　景之法役御虎豹晋永康元年四月七日
　乘豹登天號沖和見素眞人乃八景明驗
廣霞參神天
　天神一萬八千人神一萬八千共三萬六
　千同理陰陽造化者也詩云神之格思按
　青城丈人說髮爲青城君頭爲三台君兩
　眉爲紫極君兩目爲玄爽君左耳爲聰明
　君右耳爲决明君鼻爲天妙户君口爲牙
　門君唇爲玉尸君齒爲二十八極元士君
　咽爲校尉君喉爲九卿君肝爲絳宫君肺
　爲華蓋君膽爲長命君心爲丹田君脉爲
　紫帛君胃爲太倉君脾爲黄庭君左腎爲
　玄妙君右腎爲玄元君大腸爲食母君小
　腸爲導引君腹爲太道君三焦爲玄老君
　左足爲雷電君右足爲雲炁君凡三十六
　生炁君皆應於一身通身相體同滋識用
　易云陰陽不測之謂神知變化之道者其
　知神之所爲乎又曰神無方陰符云人知
　其神而神不知不神而所以神也盖神之
　爲物惟意所主故廣大之雲霞參謁神天
　亦名谷神不死盖泥丸爲百神聚會之所
　人身之神相聚會合於此其聚也不疾而
　速不行而至也然神用藏於視聽若不從
　眼耳之漏則方可凝集也故度人經云下
　鎮人身泥丸絳宫中理五炁混合百神是
　也人身與天地无異同此神炁
五帝散日精
　今夫天斯昭昭之多日月星辰繫焉盖神
　天之上有日月如人之頭有眼目五帝見
　上卷長保五帝城注並同此卷第三章云
　日中開五暉正與此句同義蓋五帝者青
　帝護䰟白帝侍𩲸赤帝養炁黑帝通血黄
　帝中主乃五行之炁天有五星地有五嶽
　人有五臟上下相應但人恣一情之慾如
　喜怒哀樂動之於中發之於外則本方之
　鬼神十目十手之指視是其所以祥禍
　福莫不相應而至所謂禍福无門惟人自
　召日精月華若人服之能令面色光澤身
　體强壯所以上卷云慶炁育五雲五炁結
　十方五靈度符籍盈滿五臟充五老輔玉
　根此卷云血凝五華平日中開五暉五臟
　植玉根俯仰邀五靈五神回孩嬰舐煉五
　牙珠拔出五苦毒兆有五符籍魄伏五道
　密五符閉地結五符編紫房五籍標圓庭
　逡巡五老翁下卷云五辰號發紐嚥沫生
　五芽斂神保五籍混合五日房五道秀金
　華五老變孩蒙太張上五符五臟暎清夷
　五魔伐六陰五炁理中頡五道焕三天五
　老飛玉軿五嶽應命到五嶽啓靈户五嶽
　一來庭五雲鬱絶空五老揮絳華左把五
　符籍如此等類皆五行之炁流通於三才
　中爲尅化生育之本散日精者布陽和之
　炁參贊造化發育萬物也人常以日精之
　炁條理五臟保合太和所謂乾道變化各
　正性命也五臟和則五典備不爲五神所
　劾五嶽所按五星所照五帝所奏則五籍
　改注豈有五運五道五苦之拘束哉君子
　所不可及者惟人之所不見乎
液逸玄中膜
　逸字七處逸宅壽逸逸紫空逸緑逸上清
　逸寥安也樂也天地以水運轉循環无窮
　故不朽壞人以津液流灌五臟是以不死
　若津液一乾神无所滋形必壞滅玄中膜
　是北方之水幽在一層之内人身中腎水
　亦在脂膜之内津液血炁常使充滿灌溉
　滋潤則身體强壯顔貌光澤
血凝五華平
　紫緑緋華非正色皆爲外物雖目擊華嚴
　富貴天堂快樂亦不足戀於心五華者青
　華丹華素華玄華黄華言内自有華色人
　以血炁滋養五臟則玄珠自生黄庭云灌
　溉五華植靈根五華既凝化爲四靈備守
　中央豫章道士蕭惟億宇勉之雲遊至江
　州廬山祥符觀喜幽勝而樓焉日誦大洞
　經忽瞑目見四靈備衛遂大驚悟由是神
　采頓異出言非常忽自能詩年九十餘而
　白髮反黑歩履如飛淳熙中辭衆坐化有
　徐欽鄰師事惟億後亦坐逝去
體寶圓珠暎
　大洞仙經之號曰蒼胡頡寶而上中二卷
　不見至下卷方顯言之寶與珠一也即身
　中一粒金丹是也謂之摩尼寶珠又曰黍
　米珠玄珠明窗塵還丹神丹玉壼丹紫金
　丹金液還丹刀圭大藥聖胎嬰兒千名萬
　號不一而足大非外料金石草木之比盖
　以自已神水華池金晶玉液朱砂水銀眞
　鉛眞汞龍肝鳳髓姹女嬰兒修合煅煉之
　所成也故上卷云秀朗太寳輝上館雲珠
　内中卷云䑛煉五芽珠寄頻携運珠下卷
　云領玄蒼胡珠友寳赤炁王蒼胡頡光華
　日中一運珠洞焕圓珠藹皆此義也儒書
　所謂天地未判形如雞子寳之一字豈苟
　得貴能應用无窮隨心所欲无往不備至
　如世間亦有如意寳人之所求悉如其心
　魏王有珠前後照十二乘隨侯之珠卞和
　之璞爲世所珍況天上人間天堂佛國龍
　宫海藏豈无至眞至貴之寳今元始寳珠
　有二度人經云元始於大浮黎土虚空之
　中懸一寶珠大如黍米元始先登眞仙後
　從皆入珠口不知所在由此言之珠雖小
　而容衆甚多何哉釋氏所謂芥子納須彌
　微塵之中亦有刹土蝸角之上能戰蠻觸
　朱子所謂其大无外其小无内善財樓閣
　皆見彌勒无量珍寶以爲莊嚴及其一悟
　正覺向來富貴皆在普賢身上毫竅之中
　維摩丈室能容三萬二千獅子座玉皇經
　云十方天宫皆有上帝應化法身說法既
　畢俱復一體何小大之不一分合之有異
　耶所謂散之彌滿六虚斂之則不盈一掬
　前輩謂看一部華嚴經不如看周易一箇
　艮卦誠如是也盖人收斂眞元寂然不動
　則天地萬物森羅在前老子云致虚極守
　靜篤萬物並作微塵可以包乾象一眞可
　以應萬方六合之大不足以容其身一芥
　之微尤可以騁其游耳此寳珠一曰蒼胡
　頡一曰圓覺一曰如意輪又曰圓如金彈
　色同朱橘皆諸聖强名托象无非化導未
　悟魚兔既獲當捨筌蹄而不用
流耀瑩兆形
　道不遠人常引伐柯之誚人能弘道當存
　責己之規有諸己而後求諸人有諸内則
　必形諸外所以發輝流彩瑩徹一身所謂
　見於面盎於背潜雖伏矣亦孔之昭也夫
　微之顯誠之不可掩如此人能以道自重
　潔己避地晦迹韜光不求人知而人自知
　不欲人見而人自見可謂盛德
號爲壽逸阜
　壽逸阜日精之名人身中精神光彩自然
　享壽釋云若有人我衆生壽者即非菩薩
　大率壽非人間之壽也人生百歲七十者
　稀何名爲壽若以此等見識安知本來亘
　古歷劫不壞之壽相哉此壽相充塞天地
　量等乾坤與萬物均齊與衆生同體露堂
　堂赤洒洒豈有限數拘束哉
亦曰澄源亭
　欲升高必自下欲登阜必自原亦左右二
　眼之分澄源亭月帝之名源澄而流清也
　亭古文如樓臺諸仙所安集也
俱滅三惡機
　三惡者貪嗔癡是也人能斷此則不墮三
　惡道得見三寶天君機者動之微吉凶悔
　吝繫乎此也所以君子見機而作不俟終
　日也三惡道地獄餓鬼畜生此三者極陰
　之地難復人身也故修煉純陽以滅其機
　軸經云請滅三惡斬絶地根同君子戒愼
　乎其所不睹自然滅惡機也
啓籍登大明
　大明者明四目也一云太明非也坎水永
　隔於離明正照之境故聖人南面而正天
　下玉帝所居通明大殿故人登仙開示仙
　籍注名然後朝謁玉帝也後云捧籍登大
　明此則喻人以明明德爲上自己德性明
　白不爲色慾所蔽即爲大明之人爲賢聖
　爲眞仙皆欲不昧靈性爲自任
令我保仙眞
　有天地然後有萬物盈天地之間者惟萬
　物萬物之中最靈者莫若人而不能修省
　其身以致墮三惡道以大洞仙經修煉至
　此方且滅其機而登大明保仙眞矣一云
　使子保仙眞上之諭下云使子下之告上
　云令我兩皆不妨大義保我自己之眞炁
　爲仙須要自保人不能保我也
仙綬披緑青
　玉帝賜青紫之綬使兆披服以朝謁謂之
　選仙舉進士亦如人間登第先授青衫下
　章云披朱中緑霞同皆仙衣也
解禍㝠途中
　既已登仙籍則禍沈九地之下㝠㝠之途
　矣人間得官則封妻廕子榮庇族屬爲一
　時之榮人能冲虚豈不貴重哉
超福晨上靈
　諸法官能斷决疑異雖無所養死爲陰鬼
　取爲陰官四十九年一轉人皆如之若能
　内外交養福慧雙修即證仙道以自己之
　眞靈受福於景晨之上快樂逍遥矣凡晨
　一十一字天晨金霄遊太陽化三晨晨中
　黄景炁高晨暎上清乘景晨中暉七晨回
　帝席玉户暎晨霞超福晨上靈併羽月中
　晨晨登廣靈堂晨登天老室不可以一槩
　論當隨經義解釋人不能閲藏教而據他
　人所傳之本而擅自更改經典者愚懼其
　㝠責莫逃豈可不戒之慎之焉
度世登玉鄉
　過度劫塵登入玉鄉玉比温和也太陽道
　境无炎寒之苦四時如春炁之和故曰玉
　鄉大羅无日月故无晝夜寒暑
累祖返胎嬰
　累世之祖禰玄曾反胎更生皆變嬰兒之
　形謂之大洞帝尊示現人或以爲不載禍
　福既无罪何用救拔爲此經拔度者一十
　六處可見念念在乎玄曾祖禰升度方許
　己度天王之用心至矣哉今纘類于此南
　拔七祖根七祖積尸結七祖絶滯塞七祖
　返胎仙七祖斷玄滯七祖散積滯七祖生
　福堂解結生七祖七玄登朱宫七玄離幽
　扃散禍寧九玄九玄解重結西解累劫凶
　累祖返胎嬰累祖落寃名此等即度人經
　五苦八難七祖升遷䰟度朱陵也又曰爲
　上世亡䰟斷地逮役人欲求仙道當令身
　心清淨清淨者无染无著不增不减自己
　清淨可作功德感動天地超拔祖先廣度
　群有然後自度已身則无愧矣
洞觀无礙空
　洞者通也即十通妙行也以俗眼爲觀平
　聲以心目内觀去聲上視九天下視九地
　中卷十章謂之十洞此大洞之標題也洞
　觀无礙空洞微无障玄洞空清淨玄洞虚
　清淨和洞靈清淨行洞眞清淨身洞玄清
　淨光洞源清淨光洞明清淨光洞清冥智
　慧謂之十大洞妙行妙果圓滿
始通生因明
　易曰懸象著明莫大乎日月日往月來則
　寒暑生人无日月則道理不見天无日月
　則冥冥長夜故明字以日月二字合成道
　眼始通无所不見雖纖塵如秋毫之末无
　所逃遁經云聖日聖月照耀金庭又曰聖
　人以日月合其明大人者内明而外暗常
　人内暗而外明故隨事物轉移
驪珠湛方瞳
　聖人方瞳舜有重瞳言人道眼始通如驪
　龍頷下之珠明瑩透徹若了達之士通身
　手眼觸著磕著何啻千手大悲
内外洞照清
　表裏洞燭清淨无障是天與其鑑也人能
　修大洞之道仰觀九天之上俯察九地之
　下萬事萬物之理秋毫无所隱漏大洞金
　丹須採鉛汞古云潭底日紅陰恠滅鉛爲
　陽炁山頭月白藥苗新汞爲陽精以陽歸
　陽則雙目如金星能通乎晝夜之道日用
　左目夜用右目以代日月之明也
　右件玉章天篆一百二十字上鎮曜明宗
　飄天下統第三壘帝德君
　玄契曰眞人得洞觀清淨道眼始通无障
　无礙内外洞明照見一切能斬酆都山紂
　絶陰天宫惡根地根魔籍鬼帳常以天花
　飛香供養元始天王(元始天王即我歷劫/不壞元神非由外有)
　散花飛香進登人仙(中卷十仙即胞胎䰟/𩲸靈元華嶽藏府元)
　(命是也自一月生胞次第生長已至轉入/十仙門已於中卷意根妙行全十眞下注)
　(法人必難省今於修眞書中取十仙以益/之人仙者壽至百歲已上黄歷見人之世)
　(數如老子九百歲彭/祖八百歲之類是也)
元始天王曰(文昌大洞玉章第十二/耳根洞徹聖耳梵通)丁酉戊戌睽塞
玉晨九天司
　耳根者但聞音聲感動靈明隨聲旋轉爲
　善爲惡頃刻有異毫釐之差千里之謬所
　以舜好問好察禹聞善言盗跖喜聞爲惡
　紂樂聞音聲皆耳之聽昔有僧坐襌有鴉
　噪其上或問曰聞乎僧曰不聞曰何故不
　聞曰聞中不聞以此觀之聞亦未嘗不聞
　但不留之於心玉宸靈寶在九天之上九
　天有三自一炁生三炁是爲三寶三炁生
　九炁是爲九天乃生神之天謂鬱單无量
　天之類是又有八梵九天始青天太青天
　始丹天大丹天始素天太素天始玄天太
　玄天大梵天亦謂之九天又曰高上神霄
　南極長生大帝東極青華大帝九天應元
　雷聲普化天尊九天雷祖大帝上清紫微
　碧玉宫太一大天帝六天洞淵大帝六波
　天主帝君可韓君丈人九天採訪眞君是
　爲神霄九宸掌生殺之權發號施令雷動
　風馳故萬物莫不由此而成始而成終也
　所以玉宸道君主之在人中脘
太上大道君
　道君者有道之君也昔靈寶降生爲西那
　國王天下太平百姓稱之曰有道道者蹈
　也誰能出不由户何莫由斯道也皆明德
　新民之事自家及國以至天下皆能上行
　下效老子曰修之身其德乃眞至天下之
　普中庸曰道不遠人人之爲道而遠人不
　可以爲道修齊治平天下之大事豈不由
　修身正心誠意然後可以平治天下乎然
　有道之士務在濟世利人桀紂无道百姓
　罹禍周文啇湯拯民於水火之中爲解倒
　懸之苦後世歌之爲有道之君
常保景化内
　玉經天子王侯得奉之者致國太平故富
　國安民强兵戰勝外无寇盗之撓永保社
　稷持誦是經專爲國王帝主君臣父子安
　鎮國土保天長存喻人精炁充滿身體强
　壯无有邪炁所侵自保壽康故保持光景
　造化之内毋使失墜毋令外邪亂其至道
　敗其靈根盗其至寳可保景化
九回鏡中清
　九和十合如鏡之清明洞見事物玉皇經
　云敗其靈根盗其至寳盖不能得保守景
　化也以致鑑不空而衡不平矣昔陳與明
　得明鏡之道修鍊十八年以晋太康元年
　三月初一日飛升又太康中新野先生鄉
　人張如珍遇神人降於室傳明鏡洞鑑之
　道曰夫燭物理者天也鑑物形者道也天
　之道以清鏡之道以明審而无差形定於
　此物應于彼故川嶽之狀鬼神之情无所
　逃而隱也天以清而容萬有水以澄而鑑
　衆形若夫天清鏡明澄心靜神而得内外
　洞徹則至道成矣倘外役於物而内勞於
　神心神昏濁不能澄清則去道遠矣此法
　吾受之於長桑公子長桑公子受之於太
　清天帝子若修之能洞達玄通遐照八極
　夫洞眞法中有四規之道依四時而行亦
　與此同體古人所謂虚其室白自生定其
　心道自成信矣哉如珍修之九年徹見千
　里無一物可隱以梁天鑑十三年十一月
　十八日飛升號全眞達道眞人此乃九回
　鏡中清之旨趣焉此經一句主一事若人
　行得一句即與道合眞而爲至人也又有
　李士寧軒轅鏡之說具在别傳
解帶玉暎室
　玉暎室乃上清玉宸宫在人中脘神室既
　解結滯則如玉之輝映詩云相在爾室尚
　不愧乎屋漏恐懼乎其所不聞
乘素入四明
　素空也耳之於聲也乘空素而達四聰肺
　部童子素明字无英明者日月交合而成
　字始制文字者其知造化乎
携提日中王
　日中司命接生君字道靈携提者不暫捨
　也凡言日者十句混合五日房三日暎玄
　敷日中一運珠日爲三矜交五帝散日精
　日中司命童日中開五暉混化啓明日飛
　霞散天日海日自東生之類日中眞靈乃
　太陽之精在人則坎中之陽兩腎間一點
　明瑩者日中王也以子時建生
併羽月中晨
　兩耳分陰陽故有日中王月中晨如祖天
　師鬱儀結璘之眞訣皆主宰日月之神也
　携提併羽者欲常提省接連不昏聵也昔
　陳先生與楊太初遇眞人聶紹元傳二景
　高奔之法後得道飛升古詩曰聖人奪得
　造化意手摶日月安爐裏微微騰倒天地
　精攢簇陰陽走神鬼又曰若人間我修行
　法遥指天邊日月輪又曰日月交合時便
　是生身處本來面目眞勸君勤照顧經云
　聖曰聖月照耀金庭日月合璧乃月晦夜
　交合也内丹於此下乎修合
太一召天魔
　上卷略釋之太一乃水精元之炁所化天
　地之先一數生水以成象人生之前一炁
　之精感化而成形非水无以立天地非精
　炁无以立人身老子曰天得一以清地得
　一以寧神得一以靈萬物得一以生所以
　太一爲萬神之宗主故能執符以召制六
　天大魔大洞經中凡言太一者有十如上
　卷太一務命根太一居紫房中卷太一召
　天魔携提太一眞下卷太一上元炁太一
　儔丘蘭太一楊威明上携女太一羽節命
　太一太一景中王等是太一之神於五神
　中併而爲一是故五臟皆有太一亦猶天
　地之間無處无水也在大道中謂之太一
　天尊諸天謂之太一帝君九天之中謂之
　碧玉宫太一大天帝專主水事斗中謂之
　太一五福諸地謂之太一尊神雌一女眞
　謂之太一元君在人謂之太一之神隨處
　莫不皆有太一居人腦中人有罪福小則
　太一簡閲奏帝大則三尸奏事重則三官
　鼓筆所以太一乃人神之領袖也得一則
　萬事畢孔子曰吾道一以貫之人得一而
　生既已生矣復能守一則此道大明及至
　成全一亦何在識者宜盡心焉僧問萬法
　歸一一歸何處丹經云既至成時一也无
　盖欲人无所執著欲求魚兔須藉筌蹄魚
　兔既獲筌蹄可捨又云過河須用筏到岸
　不須船釋應无所住而生其心
帝君較萬精
　帝君一名七靈一名逢凌梵常守人兩眉
　之上執符把籙攝召六天大魔金書云太
　一執符帝君品命即此二眞也
抜遏死積炁
　小救苦經云祥煙塞死户盖魔王檢較鬼
　精遏塞死户保舉仙人也生神章云元君
　遏死户是也以此爲生生之命根
越度仙黄庭
　黄庭中央仙庭四方八面朝此在人脾胃
　主管穀府有神曰黄寧童消散尅化以滋
　養四靈故越此庭則立三關已
帝立三關上
　三關天地水亦天地人上關泥丸中關絳
　宫下關炁海亦曰三要在易爲三極之道
　黄庭云三關之中精炁神是也
八風舞神兵
　莊子曰汝聞天籟而未聞地籟汝聞地籟
　而未聞入則八風八方神炁也四正四維
　皆起思風和暢則千眞萬聖懽慶鼓舞人
　身之炁暢快則萬神怡然炁一不和脉一
　不調則人神悲泣人神悲泣則將離去身
　體神離炁絶人將死滅可不慎歟即上開
　八門飛天法輪運轉精炁也
左抱福醴液
　福醴香美之酒亦曰瓊漿玉液盖一身之
　炁液灌溉本源本根者腎也腎炁上通於
　耳兩腎居下而腎之門户在上所以下實
　則上聽聰福醴亦謂之水銀神水木液黑
　龜精赤鳳髓金液金華玉池金精鉛汞皆
　丹料之異名也惜精以養炁惜炁以養神
　惜神以養虚大洞之道備矣
右提慶元瓶
　慶元瓶者謂之玉池華池偃月爐懸胎鼎
　玄門牝户黄庭眞土金鼎皆丹房之器皿
　也二者缺一不可故丹道成矣
洞微无障玄
　洞聽隱微无有障礙盖洞微者乃聖耳通
　之妙果妙行此即六通之一也人能修習
　可洞聞九天之外九地之下
梵通生虛明
　虚明者心也自誠明謂之性心者性之宅
　得誠明之性自然視思明聽思聰梵通是
　聖耳无所不聞无音聲可逃也
貫顙聞十方
　顙額也上窮圓頂下盡方輿无不洞達也
　十方四正四維上下共十方盖自己梵通
　虚明普徹上下四方无不洞聞
豁落一切聲
　一切大小音聲豁落響徹不逃聰聽盖同
　聲相應无往而不聞也如聾聵者疾雷震
　山而弗知豈可容易回其本性哉人能六
　根六塵悉皆清靜即能運六神通得大自
　在耳根在腎多以色慾撼摇精炁耗散早
　致聾聵須仗大洞招眞致靈返回神明宣
　通開導復全本體方證洞微妙行
　右件玉章天篆一百字上鎮竺落皇笳天
　下統第三壘帝德君
　玄契曰眞人得洞微清淨聖耳梵通无礙
　无障内外虚明聞一切音聲能斬酆都山
　泰殺諒事宗天宫惡根地根魔籍鬼帳常
　以丹果供養元始天王結帶生核進登鬼
　仙(鬼仙者人死而英靈不昧焄蒿悽愴昭/明能禍福於人如今天下州縣城隍土)
　(地關羽張/飛之類是)


玉清无極總眞文昌大洞仙經卷之五







玉清无極總眞文昌大洞仙經卷之六冬六
　　　　(東蜀蓬萊山中陽子衛琪註)
元始天王曰(文昌大洞玉章第十三/鼻根洞空玄息炁通)己亥庚子解損
太清浮絶空
　玉清上清太清謂之三清在大羅之上无
　極之中雖天眞上聖亦所罕到貴重莫極
　于此下卷云上清絶霞升玉清萬華宫釋
　氏所謂一體三身先曰毘盧次曰盧舍那
　三曰釋迦在人則上中下元是也皆在一
　身之中三者不可須臾離鼻聞馨香心所
　欲嗜鼻竅通肺肺主炁炁必耗矣昔有僧
　坐襌聞香積之炁心念曰必是齋供或見
　天仙來請赴天厨供僧於定中便去日每
　如是或日明眼師見之謂曰汝墮一厠中
　矣僧不信遂令再赴供回師取厠中一蟲
　殺之僧方悟以此觀之鼻之於香亦能引
　人爲異類不如香嚴童子聞香便悟其所
　從來立躋果位一般香炁迷悟兩途可以
　謹之太清仙境浮於絶空之中乃人之下
　元也謂之元始祖炁人能存之謂之大丹
　回風混合百日通靈也下元或下丹田即
　炁海是一身命脉神炁皆聚於此若能愛
　惜存養不爲色慾所耗則成丹
三天寳神符清微禹餘大赤三天乃三寳
　君所居寳神符者貴重大洞寳章鎮安天
　地人之愛惜三田貴重神炁專以保固形命
日中開五暉
　日中司命靈童敞闢五靈之房光明輝映
　照耀天地亦如人之心神光明焕赫照徹
　三田五臟百關九竅无所不見
青帝圓常无
　東方屬木青帝主事圓常无盖其名也肝
　炁上升於東方歲星所鎮之地保肝護䰟
　於八㝠之内人與萬物均霑炁
捧籍登大明
　文昌大洞玉章間有相同前初一章云啓
　籍登大明今大明出於東方故青帝乘明
　捧仙籍登玉帝大明之殿奏閲
受籙金華樓
　既登仙當於金華樓上祗受寳籙以入定
　籍矣金華樓乃肺筒十二重樓也盖鼻炁
　下通於肺府故肺炁自重樓出
五臟植玉根
　鼻之於臭也得其正則五臟和上天之五
　行各具其根人之五臟亦各有根玉以比
　德取温潤也根既温潤則枝葉敷榮五臟
　温潤則精神外發王叔和脉經云智者能
　調五臟和黄庭云鼻神玉隴靈堅又鼻爲
　山根亦取諸此上卷五老輔玉根盖五老
　即五臟神也互相發明俾易曉
䰟𩲸亦凝和
　經曰還將上天炁以制九天䰟盖陽䰟爲
　神陰𩲸爲鬼若非和炁拘留則事爲兩途
　在人之陰陽和則䰟凝𩲸聚而有生陰陽
　判則䰟升爲神𩲸降爲鬼易曰精炁爲物
　游䰟爲變故知鬼神之情狀左三䰟右七
　𩲸各安其位自然凝定其炁和暢於四肢
　也精神䰟𩲸意乃大丹之母豈非度人經
　本命之日誦詠是經即得䰟神澄正丹經
　云曰䰟月𩲸若人知識者便是神仙子煉
　之餌之千日期身既无陰那得死學人當
　煉陰𩲸以助陽䰟則易輕舉
洞空清淨玄
　空洞之中外无纎塵可入内无神炁可出
　則凝和清淨玄之又玄矣洞空者鼻觀之
　妙行人當炁息清淨不染香臭
炁通生清明
　衆寳香中之馨炁透遠者莫若乎腦麝也
　然而係屬外物不若自己五分眞香薰成
　道德无爲清淨自然又不如夜光玉女所
　聞微妙解脱自然之香最爲殊勝在人肺
　炁上通於鼻則清淨純粹无所駁雜修習
　大洞帝一眞道至此則香炁普薫遍徹上
　下无不周及一切聞香皆得度
定和妙明覺
　一定不易冲和於妙明覺地則妙明之心
　自然納太和之炁蜣蜋推丸象龜引炁皆
　能羽化釋氏云圓覺妙場同
玄息自長生
　上天之載无聲无臭豈容以聲色笑貌求
　之務欲闃寂无聞自然有眞聞矣鼻觀之
　道甚大謂之胎息諸仙輩所說胎息之法
　常以鴻毛置之於鼻之端數息炁之出入
　自一至十十取百百取千千取萬以致於
　一定不能往來出入者或深淵下坐數日
　不出者則饑渴永除寒暑无畏人有饑渴
　寒暑者爲元炁出多入少故也昔蕭靈護
　遇至人傳胎息法行之後於弘道二年中
　秋日玄化香炁滿室後人多見之雖死而
　不亡豈非長生乆視之道乎
　右件玉章天篆六十字上鎮虚明堂曜天
　下統第四壘潤澤地土皇君
　玄契曰眞人得洞空清淨玄息炁通无礙
　无障内外清明香薫正炁普徹上下能斬
　酆都山恬照罪炁天宫惡根地根魔籍鬼
　帳常以信香供養元始天王傚大成夔王
　進登水仙(水仙者因落水沈淵魂魄不散/河澤岸際出入隱顯如屈原郭)
　(璞柳毅之/類是也)
元始天王曰(文昌大洞玉章第十四/舌根洞虚玄舌華通)辛丑壬寅益夬
太極元景王
　談玄論道綺語妄言貪愛滋味皆舌也所
　以舌根最重人所當修易曰言行君子之
　樞機自當言顧行行顧言不綦於味恬惔
　爲上自有太和眞炁下通絳宫蓋心通舌
　也太極未判元景溟涬既判之後元景開
　明盖尊元景爲王經云開明三景是爲天
　根故太極爲王物物皆有太極
三天攝神生
　三天即玉清上清太清攝神生一云神王
　非也盖三炁合德九炁齊并然後生神上
　天有萬神然後人身亦有萬神
紫素翳鬱仞
　紫素左元君名翳鬱仞字安來上乃无英
　之别號故後云白素白元也紫素之炁障
　翳鬱絶之仞仞杪也尖峰之上也人能潔
　素自守於頭上自有此炁覆蓋前上品第
　三章仰接无仞峯盖指玉京山也此三素
　者後有黄素中元君白素右元君謂之三
　素老君前後互顯其言重複易喻
安來上玉京
　紫素君字安來上會玉京山下卷第五章
　上玉名同義元景王三天攝魂生神也元
　者善之長故爲衆神之領袖也
拔出五苦界
　五味令人口爽五味者酸苦甜辛鹹嗜之
　者夭壽又墮五苦界中既已超上玉京則
　必先拔萃而出類於三塗五苦上卷一章
　拔出三塗梁中卷舌章拔出五苦界手足
　章拔出五苦毒性命章絶滅三塗尸精血
　章斷息三塗苦下卷八章拔籍三塗下十
　三章拔絶三塗疾三塗皆誤奈何乆則難
　變徒者役也天徒諱可韓明人徒興生轉
　地徒獨隸遷斷絶天徒界上尸道色慾門
　免天官驅雷逐電之役斷絶地徒界中尸
　道愛慾門免地官擔沙負石之役斷絶人
　徒界下尸道貪慾門免水官連汲溟波之
　役五苦者度第一色累苦心門免泰山地
　獄苦度第二愛累苦神門免風刀地獄苦
　度第三貪累苦形門免擔沙負石苦度第
　四華競苦精門免填海作河苦度第五身
　累苦䰟門免吞火食炭鑊湯苦修煉文昌
　大洞當斷絶三徒飛度五苦三五共爲八
　難上經叙飛度五苦八難是也
返胎七元庭
　七元水池陶𩲸之所北斗經主司陰府宰
　御水源舌下左曰金津右曰玉液乃下灌
　於心心有七孔以應七元斗辰
九玄解重劫
　七玄九祖並解釋累劫重陰之苦文昌大
　洞回風混合修行帝一眞道能解上世萬
　劫千生冢訟徵呼并復連寃對
累祖落寃名
　累世祖禰削落寃債之姓名咸得超升於
　上境逍遥遊宴於秀華下即度人經紫虚
　鬱秀宫以候運周遷度升化也
徘徊秀華下
　甘辛發散爲陽酸苦湧泄爲陰二炁屈伸
　華盖下玉京如華盖覆諸天人五臟肺爲
　華盖徘徊者逍遥遊宴之謂也
俯仰邀五靈
　五靈即五老見上卷末章注古人云行法
　无難在乎俯仰之間耳人能常常俯視五
　臟仰呵眞炁則元神見形矣
兆身升玉堂
　金馬玉堂世間之貴爾身得道登升玉堂
　乃玉帝宫在頭上五炁朝元蓋朝此也度
　人經云上遊上清岀入華房同此
五神回孩嬰
　五神者左无英右白元太一司命桃康合
　延是也回孩嬰者皆化爲嬰兒孩童也修
　行至此謂之大洞帝尊示現
俱躋太漠外
　升入无形之外上品第三章亦曰靈關太
　漠下盖飛升於冲漠无眹之外無何有之
　鄉廣漠之野故知前太眞无疑
養素朝圓明
　无肉謂之素餐古人云甘酒珍饌伐性之
　戈矛婬聲美色破骨之斧鋸善養素者恬
　惔无欲希夷養素也朝圓明者天象圓而
　光景焕明也老君曰人能常清靜天地悉
　皆歸以喻人能清虚淡薄自然見其本來
　性天虚圓靈明也圓明即玄關一竅也非
　心腎口鼻之屬若知此一竅則冬至在此
　藥物火候沐浴脱胎並皆在此古人云玄
　關一竅子天地大根源契合五千字妙通
　三百言即此是也亦謂之默朝上帝法昔
　張曇要天眞降授内養元和默朝上帝之
　道行之十二年輕舉上帝復賜混神合景
　之液餌之變化不測賜號葆光襲明眞人
　經云默朝上帝一紀飛升然不遇明師指
　之歸趣則默朝之路亦荒矣
洞虛清淨和
　食其時百骸理淡薄正炁停人嗜辛辣耗
　眞炁嗜鹽醬人夭壽凡有所嗜皆傷五臟
　不如食淡精神爽洞虚妙行也
華通引玄明
　華舌一通自然引取玄明之液嚥之以溉
　靈根也舌神通命正倫洞虚者乃修舌根
　之妙行也不染五味爲清淨
煉五芽珠
　五芽珠乃金木水火土五行之秀炁青赤
　白黑黄五炁之正色五臟之津液也五炁
　朝元化爲精液自腦中下降於絳宫謂之
　五芽珠黄庭云存漱五芽不饑渴芽者肇
　萌也未成叢林人之五味除而去之自得
　天然道味之腴餐嚥太和則能生五芽經
　曰金飯玉漿向求皆至是也
含善味長生
　傳曰人莫不飲食鮮能知味也善者水善
　利萬物人无有不善水无有不下味者春
　酸夏苦秋辛冬鹹四季甘若能隨時吐納
　本藏之味津液下灌脾胃則炁脉通暢含
　英咀華滋味善美爽快體貌悦懌手足輕
　便自得長生乆視之道吐納五味之法呼
　呵嘘咽吹各隨四季能去疾
　右件玉章天篆九十字上鎮觀明端靖天
　下統第四壘王德君
　玄契曰眞人得洞虚清净玄舌華通无礙
　无障内外正倫玄明池中神水凝酥嚥味
　五芽金液玉漿能斬酆都山宗靈七非天
　宫惡根地根魔籍鬼帳常以法食供養元
　始天王通一切味結大米珠進登地仙(地/仙)
　(者隱顯出没多在名山洞天福地人忽見/之如桃源避秦人并山中毛女之類是也)
元始天王曰(文昌大洞玉章第十五/身根洞眞眞相道通)癸卯甲辰垢萃
无英眞上玄
　修之身其德乃眞盖身體受觸志意轉移
　身修則道立人之有所親愛傲惰畏敬哀
　矜皆不得其正也子曰射有似乎君子反
　求諸身此章以身體言无英乃東方青靈
　始老在人身左主肝臟上玄元素號无英
　公子諱玄元叔字合符子但凡人物皆得
　先受五眞炁然後生五神
玄中元素炁
　經云天上混无分天炁歸一身故元素君
　无英所乘之炁也盖東方元王九素之炁
　生於玄門陰炁生於牝户大洞經以炁爲
　主有是理然後有是炁有是炁然後有是
　形故元始初生以混洞太无元天寳玉皇
　之一炁以生三炁三生九炁以至萬炁成
　天立地開物成務使天地鬼神各有攸司
　井井不紊人亦如之自一炁生三炁至萬
　炁備萬神具然後乃生自幼嬰兒至長自
　老至暮年歸根復命仍如一嬰兒修此嬰
　兒復歸於一此大洞修行法門成始成終
　也所以末章絶句云符化玄炁王是也易
　曰同炁相求盖炁之相類者必混合也今
　將經中炁字集之于此上卷五行六炁高
　上洞元炁祖太无慶炁育五雲五炁結十
　方太素三華炁中卷頂旋紫炁拔遏死積
　炁皇初紫炁中玄中元素炁中央黄素炁
　青精上華炁太初九素炁玉皇之炁凝成
　萬炁下卷九皇上眞炁天皇上眞炁太一
　上元炁白炁育上生友寶赤炁王浮黄翳
　神炁太中六炁清辰中黄景炁金闕上景
　炁五炁理中頡太玄九炁上萬炁生萬神
　守閉死炁關死炁自今絶萬神萬炁仙一
　炁同龍光混一玉京炁西元九靈炁符化
　玄炁王初曰通炁共三十四炁字大洞經
　以炁爲主有炁則能養神有神則能養虚
　果能虚靈則合虚无自然之理矣
寄頻携運珠
　寄頻斗中太一之神常斡運心珠亦曰丹
　臺靈臺交梨火棗等類亦曰夜明珠其實
　心神名神運珠能守乎晝夜
渾化啓明日
　九䰟神名渾化歸冠通天之冠衣青袍履
　朱舄執劍常乘九炁青光主人元陽啓明
　日開青陽之館降炁以爲生根
正一左右仙
　正一左仙帝賓正一右仙琳和二神共守
　鄂鄞二門正一者心也心正則身修矣天
　之日月地之剛柔人之性命
長護靈虚室
　虚明靈覺之室即人心神宅也欲長乆扶
　衛毋令外魔來攻直使此身與太虚同體
　包含法界其大无外其小无内
兆有五符籍
　人皆有五炁五嶽符圖版籍有此籍者即
　得仙道玉皇經若人能佩五方眞文五嶽
　符圖入山修道即得百靈畏服
合仙得眞一
　眞即中庸誠字所以行之者一也眞一者
　嬰兒也言主一无適誠實无妄眞者不雜
　一者不二得眞一不二法門也
䰟生太无中
　三䰟名胎光爽靈幽精而每䰟有從者二
　總謂之九䰟九䰟生於太无之中神仙之
　道從无生有復有歸无成始成終
魄伏五道密
　七𩲸名尸狗伏矢雀陰吞賊飛毒除穢臭
　肺共七務養陽䰟伏陰𩲸䰟既生𩲸當伏
　五臟邪炁道路遏塞不復出也
世世解寃結
　文昌大洞回風混合修行帝一眞道能解
　上世祖先萬劫千生冢訟徵呼復連寃對
　父母宗親悉得消落咸得超升
七祖絶滯塞
　薛幽棲乃蒲州寶鼎人開元及進士第弱
　冠調陵郡尉秩未滿有林泉興遂拂袖入
　首城山峨眉鶴鳴訪天師治所後遊南嶽
　修誦大洞經第子數百日集左右進玄微
　論明皇稱賞注靈寶經專以煉度父母祖
　先幽魂孤爽後得道升化弟子數百皆得
　尸解豈非先度七祖方度己身
神風吹胞樹
　度人經神風靜默神風者岀於乾坤橐籥
　鼓舞生化者也胞樹乃胞胎尸血臭穢根
　本神風即身中神炁能拔死度生
根葉巳斷絶
　胞胎之根蒂枝葉盡皆隳頽无餘矣修習
　妙行至此賴回風混合之道披拂惡根地
　根胞根胎結一齊拔去我遺類
胎中衆鬼殃
　胞胎之中鬼神最多陽神欲人之生而有
　所依陰鬼欲人之死而有所享與之爲黨
　故太微小童常持旂旛攝召其䰟降神而
　布炁俾之生成人有未産者衆鬼殃害也
　凡修金丹亦當愛護聖胎昔魯郡人唐若
　山先天中爲尚書郎連與劇郡開元中出
　守潤州有惠政乃弟爲衡嶽道士與兄同
　受胎元谷神之要常召入内後求歸山許
　之若山至楊子江中乘五色霧而仙去其
　弟尸解蓋善毓胎元者不爲鬼害身登神
　仙此經生死受賴其福難勝也
五符閉地結
　五符五老所受之符天有五符則長運生
　化地有五符則安靜和平人有五符則身
　體康泰所以遏塞地户之結滯
長爲神眞仙
　仙爲眞仙神仙仙有五種曰天仙曰地仙
　曰水仙曰鬼仙曰神仙此章以身根修證
　盖就此養彼依幻修眞故也
應化續萬億
　既爲仙道當應化人間接引群類老君至
　尊至貴猶且有八十二度降生以其應接
　受度千變萬化何止續萬億也
洞眞清淨身
　天下之本係一人之身五體百骸係一念
　之主儻失存攝必作禍亂欲修其身先正
　其心一念既正榮衛自然調和所謂志一
　則動炁丹經云磁石吸鐵隔礙潜通一念
　之間萬炁萬神一時同會此身地水火風
　結成於此修持則身外有身前輩云兩□
　一般无異樣始知功滿出塵埃
道通自然質
　易曰茍非其人道不虚行道之在身不可
　須臾離也大道所通自然體質却非地水
　火風穢濁所結之身也佛書云惟有法身
　常住不滅又曰金剛不壞身皆天然之質
　也號曰妙體迎不見前隨不見後者也盖
　湛寂眞空彌綸天地而不知其終範圍乾
　坤而不見其始乃吾自然之質
眞應化現相
　眞常之性靜而能應故曰眞陽變化示現
　之相也如老子所謂三十二相好千變萬
　化散赴人間之請禱所求如願
不動住黄室
　其眞身一定不移所化之身以應人心而
　已如月之在水千江同一釋云不取於相
　如如不動黄室即黄庭也中宫也
應化无方在
　應化之身无一方不在千江萬水无所不
　見月且千器萬器之水亦皆有焉唯隨其
　器量大小其眞應化現之相亦隨人根器
　淺深耳蜀梓郡人王昌遇世爲吏後於江
　安遇落𩲸醉仙自號玄黄眞人授以赤龍
　大丹大唐太中十三年重陽日登梧桐樹
　而仙去賜號保和眞人帝命登三天左相
　後政和間化爲鐵鑵道人貨藥梓市與其
　孫王道淵言曰吾爾祖也帝命我校大洞
　經三十九章今當付汝又授以回風合景
　混一成眞飛仙上陽内禁秘籙三卷以此
　可知人既登仙亦必化身下降廣度人天
　其眞身依然復在天位亦如玉皇分身變
　化未嘗不在金闕之類是也即人身中萬
　炁萬神聚則一散則至十方
骨肉金玉實
　骨肉與金玉同固盖文昌大洞回風混合
　之道修煉極至則骨肉同飛盖以南方眞
　火煅煉白虎金精以成金丹至道譬如金
　之堅玉之潤傳云德潤身心廣體胖丹以
　身爲鉛心爲汞二物交媾可如金玉之堅
　矣釋氏以爲舍利子火燒不壞鐵擊不碎
　盖人身中精炁不散而成者
靜眞明至道
　誠身有道不明乎善不誠乎身矣至道者
　至善之道也以寂靜眞一昭明此至善盡
　美之道人能堅持可以爲上仙
至老長不易
　雖至老朽不易此志此爲世人言非上仙
　之道也上仙則長生乆視死而不忘盖老
　者歷劫不壞亘古亘今之身也此身先天
　地而不爲始後天地而不爲終卓然獨存
　所謂本體也釋唯有法身常住不滅人多
　錯認四大假合爲實相一旦神炁離散等
　於臭腐委而棄之畜獸不若也
　右件玉章天篆一百三十字上鎮玄明恭
　慶天下統第四壘王德君
　玄契曰眞人得洞眞清靜眞應身相道通
　長存化无量身无方不在法身常住玉山
　上京應變自然十方皆現自身他身皆得
　自在能斷酆都山敢司連宛天宫惡根地
　根魔籍鬼帳常以天衣地裳供養元始天
　王上下垂覆進登神仙(神仙者出入洞府/變化不常忽住人)
　(間改頭换面人所不識此乃四/果羅漢五通神仙之類是也)
元始天王曰(文昌大洞玉章第十六/意根洞清大意元通)乙巳丙午升困
太初九素炁
　意屬中央土脾胃爲之宅太初炁之始也
　九素者九陽也喻人之肇受父母之炁也
　素字凡一十有三上卷云三素生泥丸盖
　指三素老君諱罕張伯史啓三素太素三
　華炁太素拂眇景此數句同義中卷乘素
　入四明義理不同素啓蕭仞爲白元君名
　玄中元素炁盖指无英也中央黄素炁云
　黄老君太初九素炁九陽之炁始萌也下
　卷太素梵行初此指五太炁形質未離也
　左携元素君左无英與此中卷玄中元素
　炁同義太素洞元靈與太素三華炁同義
　三老素罕張與三素生泥丸同義素空也
　潔也皆三田之眞炁也九素與三素不同
　紫素白素黄素乃三仞君之炁即人之肝
　肺脾青黄白之三炁凝結是也
炁出華景中
　此九素出於光華景界之中以喻人之始
　傳於父母精血之炁景者色象也胞胎始
　形精神備體燦爛閃爍迸射也
法垣舞仙旂
　法垣一云法坦誤也乃紫微太微天市三
　垣也又云垣墻也城也腦後爲玉城但修
　行人以之爲默朝之路亦乃斗中太一之
　名字舞仙旂以旂旛攝召魂靈也此章以
　意根修證故生智慧誠意而后致知也下
　卷法垣興朱霄同盖斗中太一乃招眞致
　靈之神人得之眞靈降神布炁
逡巡五老翁
　逡巡疾速之義言疾催五老各布眞炁接
　引䰟𩲸也五老者玉清昊極元老虚皇靈
　光始老玄華寳天眞老露渺太靈祖老婆
　鬱洪京仙老即先次五老之異名耳盖太
　極中五行之祖炁也人得五炁方能成形
　丹得此五炁方能成金液大還即經云天
　地得之以分判日月得之以運行
夫人名啓珠
　回風混合上眞聖母中候元君王夫人名
　啓珠又曰夫人即泥丸神也黄庭經云泥
　丸夫人當中立盖雌一之神也人或疑天
　上安得有夫人之名殊不知天上人間其
　實一也昔晋武帝左僕射魏舒女名華存
　字賢安幼讀書喜莊老春秋三傳五經百
　子年二十四父母迫令嫁禮適太保公掾
　劉乂字幼彦女禮有行時不獲己遂爲劉
　婦逮子息已長劉氏有繼求爲别居時乂
　爲修武令夫人遂修大洞帝一之道忽夜
　空中八音嘈獻望之旌斾自天而下至室
　坐四眞人乃曰太極眞人安度明東華大
　神方諸青童君扶桑暘谷神王清虚眞人
　小有天王王子登夫人再拜求教與夫人
　受道畢託疾尸解或見太一元君乘飈輪
　來迎之即東晋咸和四年也位爲紫虚元
　君領南上司命又加南嶽夫人秩比仙公
　即今上清大洞祖師也是知天上亦有夫
　人之號職等三品乃女仙爲之也
執籍歸紫房
　夫人把籍入紫房在腦後亦名紫户面奏
　玉帝言已召魂魄遂得生化也經中多紫
　房或曰黄房者乃中央黄庭
元父左回明
　上玄元父即意神也總統四象見上卷第
　四章註行法經心想如猿猴无有暫停時
　若欲折伏者當須誦大乘古人云攝心一
　處即是善提道場散意片時便落衆生境
　界蓋意乃五臟之中四神之首上下中停
　爲得中之地人能晝夜照顧省察提撕毋
　令昏聵常惺惺地百日自通靈
混合太微童
　意神混合水火則太微小童布炁降神以
　生我身此胞胎始凝之神也丹則鉛生初
　始當採之得法以煉玉液還丹
洞清冥智慧
　度人經冥慧洞清生神經云耽咀洞慧蓋
　我之智慧七覺洞徹清明所謂物格然後
　知至知至便有智慧般若是也
大意朗元通
　一本无智朗二字又一本安得獲二字意
　志也脾所主心所發故心正而后意誠所
　謂誠眞意者毋自欺也華嚴經云若有欲
　知佛境界當淨其意如虚空孟子曰志炁
　之師也故在丹道爲黄婆以其能媒合五
　臟之炁集而爲一金木間隔非媒无以成
　就青衣女子素練郎君須使猿馬調伏則
　龜蛇交合矣大意一得通徹朗明瑩淨先
　劫後劫无障无礙悉知悉見在道爲十通
　在釋爲六通在中界鬼神爲五通皆不離
　於中道凡事得中自能七通八達
根塵悉消滅
　六根者眼耳鼻舌身意六塵者色聲香味
　觸法一切幻妄隨即消散盖誠意則无妄
　動之理人无十全但一根穎悟相縁修證
　則能滅六洞魔王之劫賊即得六根清淨
　六腑調和不爲六炁所拘故六慾俱全爲
　凡夫六慾俱无爲眞仙度人經有麤塵初
　净細塵未淨故不能出於三界
有无皆虚空
　有无二見皆歸空寂盖得中庸之道而行
　之如惡惡臭如好美色也此之謂自慊古
　德云虚空粉碎方露全眞
妙行全十眞
　大洞妙行三千圓滿以全十眞之道不息
　則乆乆則懲以至成物成己皆出此道大
　洞經以修習妙行爲上結經云六度十通
　萬行圓成然則六度者何也合於下卷六
　章解釋以字數多於中卷故於此下註上
　卷之九玄契曰六位已升者是所謂初心
　十信次興十善次發十華次成十德漸證
　十仙遂成十眞一初心十信者起信心動
　同信之機念信不忘爲信而行五信在中
　記信金石至信大成善信能終堅信進趣
　方名正信二次興十善者上卷之二云十
　善生玄中聞善則玄上貫顙六丁洞光視
　善則丹元方瞳八史洞明語善則通命含
　潄五文王華履善則挾就力通地關生命
　念善行善至善不踰住善保安定善崇基
　全成十善但得十箇善字爲是三發十華
　者出下卷之七玄契十華觀門謹按上卷
　經云十華妙行仙十通由斯生乃河圖數
　也五行成生八卦成列言天地人物皆禀
　此以生既生已復知之而修煉貴使脱五
　行之殻離八卦之機即證登妙行已見題
　下四次成十德者卷下之八玄契上卷之
　六經云十德初成機下卷之八經云十德
　眞文宣用德合體進德坦平成德廣大智
　德内清惠德發光明德圓華靈德普應玄
　德太方太德自然普德濟攝五漸證十仙
　者出下卷之九玄契胞仙胎仙䰟仙𩲸仙
　靈仙元仙華仙嶽仙藏府中仙元命神仙
　六遂成十眞者下卷之十玄契上卷之九
　云十眞登紫房中卷之十云妙行全十眞
　下卷之十云妙行登十眞下卷十一云十
　眞妙行全精眞玄珠炁眞玄力神眞玄通
　性眞玄一元眞玄妙命眞玄光形眞玄全
　德眞玄洞道眞玄應令眞太玄此六謂之
　六度十通六位已升妙行大全
名大心神通
　心中之神感而遂通通則變變則乆神能
　乆駐則天地造化豁然見前矣世間一切
　事皆從心起心神既通不隨物轉意誠而
　後心正至於天下太平國安民富也夫名
　豈不大乎未有身不修而蚤有譽於天下
　者詩云在彼无惡在此无射庶幾夙夜以
　永終譽神仙傳載云昔武昌人劉元靖師
　王宗道傳三洞經籙常修回風混合之道
　絶粒煉炁而飲酒斗餘寶歷初敬宗求方
　士監軍吕令琮起之元靖曰某有山妻穉
　妾以牛肉爲命若以爲術士恐將軍有罔
　上之名因請彘肩自剌以蒜葅而食之吕
　疑而起之辭不獲已登道至京召於司政
　殿問以神仙之事語不契放還會昌三年
　再召入對稱旨敬宗拜授法籙除銀青光
　禄大夫崇玄館大學士賜號廣成先生大
　中五年十月雲鶴天樂羅浮空際遂尸解
　餘杖履而已豈非名大心神通之驗乎人
　不肯爲有爲之者亦若是矣
道備登玉清
　智仁勇三者天下之達德知斯三者則知
　所以修身生知安行成功一也洞經至此
　可謂優入聖賢之域道德圓滿克備登上
　玉清聖境修習至此可出陽神於泥丸也
　或云宅舍壞子曰朝聞道夕死可矣玉清
　上境乃人之泥丸宫衆妙門投胎奪舍皆
　自此出入人之死亦由是出去
位爲聖仙公
　仙階聖位當作仙公前有五老翁不應重
　當作公字中卷十章以眼耳鼻舌身意津
　液手足精血性命爲主因此地水火風四
　大假合而有此幻妄之體當依此幻妄修
　證眞乘毋使六根誘引於人欲之私則不
　墮六洞魔宫身飛六合之外位證玉清仙
　公之果釋云如來說諸相具足即非具足
　是名諸相具足如來說有我者即非有我
　而凡夫之人以爲有我大率不欲人之執
　着虚假以爲實際自然超脱凡質得證眞
　如矣昔日聶師道字宗微世穎悟事親以
　孝聞受大洞經籙深詣其精要遇彭蔡二
　眞人又遇謝修通眞人謂之曰吾與彭祭
　隱此二百年適被東華君命主玉笥山地
　仙兼清虚館爾與我素有道縁故來相報
　汝宜善修當有仙公之位忽然不見師道
　旋亦羽化豈非仙公之徵驗乎大元蓬州
　衛桂之平昔修混合之道常誦大洞靈寶
　二經周易手不釋卷往來蓬山居玉笥山
　或日坐盤石上俄有虎達其傍公略不顧
　虎亦自若又一日忽如夢入一巨穴深邃
　數里或明有宫室遇人謂曰非君所宜來
　可速出遂登山松竹瀟洒鹿鳴鶴唳人又
　語曰時未至姑暫還後召復到自後舉止
　不凡至元甲午五月二十八日晡聞人呼
　曰帝命召宜疾來公矍然起行至中道冉
　冉而逝豈非登玉清證仙公乎
　右件玉章天篆八十字上鎮太涣極瑶天
　下統第四壘王德君
　玄契曰眞人洞清冥慧大意元通根塵斷
　盡世法除滅有无二累皆悉空寂全眞妙
　行得大心神通能斬酆都山明晨耐犯武
　城天宫惡根地根魔籍鬼帳常以法財供
　養元始天王施及一切普令具足成大富
　王圓滿十方進登飛仙(飛仙者飛行虛空/乘雲駕鶴形棲華)
　(表柱朝起扶桑暮宿咸池/如丁令威徐子眞等是也)

玉清无極總眞文昌大洞仙經卷之六








玉清无極總眞文昌大洞仙經卷之七冬七
　　　　(東蜀蓬萊山中陽子衛琪註)
元始天王曰(文昌大洞玉章第十七/手足洞靈手足力通)丁未戊申井革
皇初紫炁中
　或曰人有六根胡爲又有手足等類殊不
　知情欲一起皆是根塵即釋氏所謂五陰
　六入十二根塵便是蓋手足之力在乎養
　炁神炁全和躭樂五道不知手之舞之足
　之蹈之也皇初紫虚元君在紫炁之中亦
　云紫尸在玉京山後户或以紫炁爲紫元
　以其字相類故傳染誤人問十二菩薩曰
　擔屎漢在乎負荷有力耳手力者勇猛精
　進不退初心遇大難不屈縮即傳謂擇善
　而固執二教謂堅持固守非謂以手執持
　之也足力者眞履實踐於歩趨
暉光鬱霄明
　其光暉暎鬱明於重霄之上人之手執足
　行无非正理故有紫炁生腦而焕明霄字
　有九天神金霄遊琳和九霄外明眞焕九
　霄玉帝乘朱霄法垣興朱霄駕景登絶霄
　三秀登霄庭暉光鬱霄明回霄飛垂漠共
　九霄而義不同非特爲霄而蓋有冠佩車
　盖之稱也隨人所見而得名耳
三天焕九景
　三炁生九炁是爲三寶九天皆清净太陽
　道境景光焕燦長春不夜之天手足頭名
　三關以護九竅務欲聰明光景
離合億萬生
　乾坤其易之門耶離合即闢闔也易曰闢
　户謂之乾闔户謂之坤乾坤變通則有生
　生不窮之理其道炁離而復合
披朱巾緑霞
　言皇初紫虚元君頭包赤朱之巾身披緑
　霞之帔上卷第三章緑霞焕金墉一云六
　霞錯誤以音類而誤書字
上回寒童靈
　寒童乃青童君東方蒼龍之地皇初紫虚
　元君恐其尸位而苟安不能生育萬物故
　回其靈於萬物上使各得其所
抜出五苦毒
　拔出三塗五苦之荼毒前篇拔出五苦界
　今曰毒蓋五苦界中尤有五苦之毒在謂
　火車寒冰嚴寒酷熱辛酸之炁
超形過始青
　八梵九天東方曰始青天太青天此言人
　超度形神使其越過始青之天方至欲界
　色界无色界方至四梵種民天方至神霄
　九天无上三天子細歷數各天動計數萬
　里信知其不可階而升也然而有道之士
　通達明了不涉關津不勞登陟動一念之
　頃可以直造圓頂之外矣
白素啓蕭仞
　白素右元君名啓明蕭仞即白元尊神開
　啓蕭臺之仞前云紫素无英也此名三素
　三仞乃三神名一云黄素太謬
金門衛朱兵
　西方七寳金門其門森衛皆朱兵也此其
　以喻眞火煉眞金而丹道成矣此言白素
　右元君字金門上兵衛森嚴
七祖積尸結
　西方七炁之天尸結陰凝也所以七祖神
　靈結媾其尸血之根凝積穢濁之炁不得
　解散以俟運通數合道炁流行
一化百惡傾
　以眞火一化金无重鑛以陽消陰也以道
　炁解釋七祖之尸結使千邪百惡一時消
　散矣累劫祖禰一時更生矣
受福東霞室
　東霞室一名青華長樂宫太陽所出仁化
　大行萬物各得其所故曰受福前曰超福
　如善財受記於福城東是表命
反胎朱火庭
　雖云受福東霞先當赴南丹朱陵火府金
　液煉形方可居之藏教載神仙并人道不
　度南宫不得升化在南嶽衡山
洞靈清淨行
　人能證得洞靈清淨之道功行方爲圓滿
　矣盖洞靈清淨妙行務欲精進不染一切
　執着之想若執着則力不通矣
力通自冲明
　得炁力通故冲哲明達剛勇强壯此非常
　之力也乃宇宙在乎手萬化生乎身之力
　也智仁勇之力在人力行之耳
淨眞手握斗
　清淨至眞能以兩手握挽斗樞非挾山超
　海舉鈞扛鼎之謂乃人爲天地之盗竊其
　炁以自奉故得大壯大神通
足躡九元星
　雙足可以踏躡北斗九元星北斗本七星
　外輔弼二星故曰九元經云足躡北斗跨
　踞魁罡皆在心存非實以足踏
揮執天地關
　以炁力通故把執揮荷天地之關天關地
　軸乃斗樞也晝夜璇璣玉衡以齊七政地
　軸三百六十遞互旋轉以運風輪以皷載
　方輿昔共工氏爭天下怒以頭觸不周山
　所以折其地軸是也兹言天關不言地軸
　盖總言之也黄帝素問天眞論云上古眞
　人提挈天地把握陰陽獨立守神故壽蔽
　天地盖同此義此章言炁力通盖力在乎
　養炁炁充則力充炁衰則力衰故在貴其
　炁固其根始得强壯故能揮執天地之關
　軸人之關在乎陰陽二炁也
精神生命根
　精者神之本炁者神之用形者神之宅故
　神太用則歇精太摇則竭炁太勞則絶是
　以形之生也以其有神也神之有托者以
　其有炁也精竭則炁耗炁耗則神離神離
　則形死矣比之於燭燭盡則火不居方之
　於堤堤决則水不住故精神者一身命脉
　之所關係可不慎歟人所當厚此章以力
　通爲妙行力者非手執足行之力即釋氏
　五力十力也五力信力念力精進力定力
　慧力一是處非處如實力二知三世報業
　力三知諸襌解脱三昧力四知衆生諸根
　上下力五知衆生種種欲力六知世間種
　種性力七知一切道至力八得夙命智力
　九得天眼能觀一切力十得漏盡智力通
　爲十五力具載藏教不可誣也
　右件玉章天篆一百字上鎮元載孔昇天
　下統第五壘金粟澤地土皇君
　玄契曰眞人得洞靈清淨手足力通把握
　揮荷飛歩矯躡往來指措一切无礙能斬
　九幽地獄惡根地根魔籍鬼帳常以靈茶
　黄芽金蘂供養元始天王輪歩九光進登
　天仙(天仙者修煉内外金丹功行圓滿飛/行三十六天遍觀天宫妙境快樂自)
　(在如鍾吕/眞人是也)
元始天王曰(文昌大洞玉章第十八/性命洞玄元命靈通)己酉庚戌鼎震
中央黄素炁
　此經順性命之理以立三才故三極之道
　各有攸司若能窮理盡性以至於命則歸
　大道矣故心生則性滅心寂則性見所謂
　成性存存道義之門黄素黄老君名此章
　以性命主意而言故脾主中央戊己之土
　其色黄其炁亦黄故度人經云黄帝中主
　萬神无越中理五炁混合百神又曰黄中
　治炁總統元君所以人之性命根本在乎
　脾胃剋化穀府滋養四靈則性命可以長
　保在丹道謂之地䰟丹母刀圭黄芽黄華
　黄男黄牛黄庭穀府眞土黄婆土釜八卦
　爐之類是也故五嶽五獄皆屬土昔向子
　文寳歷中官衡州遇龔長慶謂曰吾師司
　馬隱元爲委羽洞天仙官人之功過皆隸
　五嶽洞天聞于九天使者我師授我以中
　黄太一默朝上帝之道吾今修之子文告
　願從南遊長慶止以不可翩然而往是知
　能修中央黄炁其道可致神仙此言黄素
　中元君圓華黄仞所主之洞章
圓華玉壽靈
　圓華亦名黄華乃胃脘也亦諱玉壽靈主
　剋化穀府之神也能剋化穀府則炁渾而
　有壽夭壽不二皆在修積致之
太張上玉門
　太張上黄素老君之字也玉門者人腦中
　玉帝宫也人身之萬神所朝萬炁所聚皆
　萃于此一曰天靈一曰天谷
伏雲三仞明
　盡其心者知其性也知其性則知天矣三
　仞者三界之上渺渺大羅天也故性命雙
　修者登此三界之上故伏五雲於三關之
　杪則光明照曜又三仞者即青黄白三色
　之雲炁盖紫素左元君翳鬱仞字安來上
　黄素中元君圓華黄仞字太張上白素右
　元君啓明蕭仞字金門謂之三仞
赤景翳逸寥
　赤景日也逸寥陰也如月受日而光之謂
　月咒云芬艷翳寥又日中夫人名陽中陰
　如房日兔兔四足爲耦屬陰日屬陽故曰
　陽中陰畢月烏烏三足爲奇屬陽月屬陰
　故曰陰中陽遞相互取其理而名之此言
　日中有夫人亦如人陽神中有雌一陰中
　陽陽中陰互换交感以成文昌
提携太一眞
　常提太一之眞太一者乃水之元炁所化
　常居人頭上布流眞炁化爲紫雲華盖廕
　覆兆形提携常提省令惺惺地
帝女抱定陵
　泥丸雌一帝女又曰斗中中女常抱眞陽
　精䰟名定陵而誦大洞仙經玉文雲章以
　接上天之眞炁流注以生人道
吟詠玉清經
　吟誦大洞仙經玉文雲章如司馬誦洞章
　以生人之類有衛房聖母監生大神天神
　地祇同詠玉音監護生育之事
玉符編紫房
　紫房在天中之天收掌符圖之所注見前
　篇即无英公子白元尊神執符把籙齊到
　帝前者皆同此義乃生人之理
五籍標圓庭
　五方符圖版籍皆紀得仙之名圓庭亦名
　天庭宫在腦中明堂上一寸萬神皆聚於
　此攝䰟𩲸生人道致神仙亦然
七祖反胎仙
　七祖皆反胎更生而得神仙人之生也諸
　天稱慶萬帝設禮然後乃生非不貴也然
　人自取輕賤不能保重也
絶滅三塗尸
　度人經永度三塗五苦八難同斷絶消滅
　三塗五苦之穢尸亦三尸神彭蹻彭踞彭
　躓在人身中專奏罪狀於三府三尸居人
　三田每尸管三蟲共九蟲復管萬蟲咂嚙
　身體如涅槃經載蟲皆有名字該載不盡
　人生陽道八萬四千諸毛竅中皆生一蟲
　人死則此蟲皆飛走遠遁着物
流風斷血滯
　流風者玄炁也周流一身所以斷絶尸血
　尸血凝滯蓋得眞炁方可流通宣布其不
　得凝結滯塞所以有生化之自
玄業位黄寧
　其性命玄業皆在黄寧乃精血之神名三
　生字黄寧即中央脾土也土得天地之渾
　全之數故生成之理始終賴焉
洞玄清淨光
　脾胃調攝得所自然清淨光華也下云性
　命即元神也古人云常唤省主人翁惺惺
　着休受人謾又自應諾以警悟
元命靈通成
　生神經云胞元結長命惡根應化消盖元
　命通靈成就大洞帝尊也此章理性命兼
　該語曰性與天道不可得而聞也子路有
　聞未之能行斯言過矣三千之徒顔子會
　參子思冉伯牛仲弓等皆稱德行豈不得
　夫子性與天道乎後之儒者談此爲口實
　不復考之周易中庸等書微言奥㫖以究
　其至極之地便云我儒家无此等性命之
　學良可耻也中庸天命之謂性率性之謂
　道易曰窮理盡性以至於命豈相遠哉上
　天所賦與而我禀受而生者是
性命宗本堅
　一陰一陽之謂道成之者性也又曰自誠
　明謂之性性猶命也書曰克明峻德德性
　也釋教所謂福德性宗本堅確
孝道成明王
　語曰君子務本本立而道生孝悌也者其
　爲仁之本歟仁者人也親親爲大昔虞舜
　時太上下降爲帝師號尹壽子教帝以孝
　悌之道盖上天有星辰主之斗中眞人號
　孝悌王名弘康字伯中昔曲阜蘭公得此
　道傳之媅母媅母傳之許太史皆證上仙
　人世能修其孝悌忠信即證此位故始炁
　爲大道於日中爲孝道仙王元炁爲至道
　於月中爲孝道明王玄炁爲孝道於斗中
　爲孝悌王盖綱常之道倫理當然非外爍
　也然而在上之人寬柔以教則孝悌忠信
　有可望於此此若苛政急迫則下之人應
　酬不下奚暇治禮義哉諺曰禮義生於富
　足盗賊起於貧窮豈得己也若能上行下
　效自家及國則普天之下率土之濵皆爲
　忠臣孝子也詩云其儀不忒正是四國其
　斯之謂歟昔田虚應字良逸齊國人也性
　樸拙開皇時官湖南事親以孝躬耕以盡
　子職父母去世乃受大洞經籙法於天師
　薛季昌行誦不輟後潭州旱祈雨不應召
　之使禱良逸但蓬頭弊衣至郡无言而兩
　又乆雨不止良逸但默然岸幘而坐兩即
　霽唐憲宗遣使召不起而尸解豈非因孝
　致仙乎元蜀人姚文起性好善事母孝年
　過五十而嗣未立居武昌而游仕婺州值
　元皇垂訓云汝但誦大洞經而後嗣可期
　後文起誦至千卷而表散次年生一男名
　曰文昌保豈非至孝之應乎盖文昌經言
　天地人三才之道皆以陰陽和暢爲生生
　之根若陰陽駁雜則炁數乖戾有生之根
　幾亦息矣文理也昌盛也
生根得太和
　天地之大德曰生盖根本滋生得太和眞
　炁此生生不窮之根本也黄庭云何不食
　炁太和精和也者天下之達道
无爲登上清
　易曰无思也無爲也盖自然之理大丹之
　道无爲而无不爲登上清境見靈實天尊
　也脾炁上朝絳宫皆太和之炁也大抵中
　卷以六根取喻釋云不入色聲香味觸法
　是名須陀洹一往來實无往來是名斯陀
　含名不來是名阿那含實无有法是名阿
　羅漢此道家所謂四果仙人佛家名四果
　阿羅漢未到究竟不輪轉地所以暫餐太
　和遊憩上清終期成上乘果位釋子不知
　命宗稍見性謂幻殻无用不肯愛惜只修
　沉空滯寂不能性命雙全
　右件玉章天篆一百字上鎮太安皇崖天
　下統第五壘人德君
　玄契曰眞人得洞玄清淨元命靈通自天
　尊天帝眞人神仙天趣神趣人趣魔趣及
　一切衆生性命宗本一切大通无礙无障
　能斬五嶽地獄地根惡根魔籍鬼帳常以
　神水靈液供養元始天王滋潤玄英進登
　眞仙(眞仙者先在人世燒丹煉藥救濟貧/窮咒水書符祭孤度爽飛升如葛仙)
　(翁之類/是也)
元始天王曰(文章大洞玉章第十九/津液洞源津液神通)辛亥壬子艮漸
青精上華炁
　津液之在身如水之在物雖无可得乎前
　輩云涕唾精津炁血液七般皆是屬陰物
　雖然非藉此無以滋養生根
太微玄景童
　一云景精乃太微小童名字此章以津液
　主義故以太微小童流布華景之炁通暢
　百關毋致津脉凝滯所以易生也太微盖
　經中有五上卷云玉符徵太微太微天宫
　此中卷云太微玄景童混合太微童下卷
　云越轉入太微盖神九天之上復有太微
　天帝太微大帝少微大帝等類
神化玉室内
　窮神知化德之盛也身神凝結於心宅之
　内乃透金貫石入水不溺入火不焚亘古
　今胎佛母亦謂之元始天尊在保守耳虚
　靜先生云欲要身中神不出莫向靈臺留
　一物物在心中神不清耗散眞精損筋骨
　神若出時急收來神返身中炁自回如此
　朝朝與暮暮自然赤子産眞胎神化者萬
　炁萬神變化也玉室者即人身中金房玉
　室若能毓以天和千日可以變化仙集載
　純陽眞人遇一長者會賓眞人曰予有一
　部樂作一曲以侑酒可乎主人曰諾眞人
　取腰間一瓢傾出十二女各執樂器二女
　持旌前導連奏數曲其音清雅進退有節
　眞人曰此鈞天妙樂也與人間凡樂不同
　衆賔歡笑酬酢以酒眞人復引瓢接羣女
　入瓢眞人將瓢吞訖曰此乃身中五臟六
　腑之神也人炁和則神和故爲樂音又仙
　傳載仙人嘗聞腹中有音樂之聲文昌大
　洞修習至此身中亦有一部音樂善養者
　亦聞知也豈非下卷六章并第十四章云
　檀熾鈞吉祥乎蓋此經聚則爲蒼胡頡寳
　散則爲檀熾鈞音務以陰陽炁和然後乃
　可爲音文昌之道可謂盛矣
飛羽逸紫空
　禽之制在炁故神炁既煉陽神現形則羽
　翰自生可以飛升逸樂於紫空之中昔薛
　季昌西蜀漢州人世爲官族酷愛山水遊
　青城父母謂不遠可從行後南遊桃源遇
　正一先生於南嶽授大洞經法籙研窮眞
　要唐明皇詔赴京問道德稱旨賜天師號
　後乞回山上賦詩贈之滿朝欽崇一日謂
　弟子曰今夕祝融峰有會予被召當往戄
　起凌空而去不復回顧此乃洞經逸紫空
　魏元君自茅山乘雲至南嶽虚空動計千
　里雲至化爲石今存於南嶽山
日爲三矜交
　矜字凡三見上卷爲首章曰千景併生矜
　中卷八章曰日爲三矜交下卷末章曰携
　矜太帝房皆同一義蓋太微童子名三矜
　交能生津也又云三矜心中三神也一曰
　靈朱君一曰靈明君一曰靈黄君日與之
　相交也與千景併生矜同義日者太陽之
　精内有三足烏在人爲心
奉符登帝墉
　太微小童既與心神交會當奉符命登上
　玉帝之城腦後謂之玉城下卷第三章云
　披霞升帝墉同即人玉枕骨是
開關把金節
　持節方可開關節符契也出入關津當執
　符而行至關則合符稍有差異同詐冒金
　符銅符竹符今曰金節又貴重
閉户扣瓊鍾
　但口眼鼻耳皆謂之窗牖門户閉者合也
　塞也瓊鍾乃扣齒左曰鍾右曰磬中曰鼓
　故伐魔當扣鍾朝謁當鳴鼓
滅魔三酆野
　三酆者伏魔經所載酆都山在天地間東
　北隅艮地盖艮爲鬼門也高萬里分三層
　上層齊天號上元六洞宫仙官所主中層
　中元六洞宫大魔王所主下層下元三十
　七獄四方三十六中央一獄總其事故因
　三元號三酆以其曠豁故曰野非魔王无
　以制禦六陰六洞寃魔下皆係累世死軍
　敗將强䰟義𩲸好勇鬥狠殺心未散結爲
　群伍或假忠臣義士廟食於人或爲瘟疫
　使臣荼毒於物修行人當防警之恐其害
　道或化爲美艶戕人靈根盗人至寳故執
　符把籙鳴鍾擊鼓欲戰陰魔也三酆在人
　雙腎之間大率是極陰之境參同契云群
　陰剥盡始見陽和仍須戰退陰魔然後方
　見純陽結集輕舉飛化位爲眞人
招靈上清宫
　攝招䰟靈赴上清眞境即中元絳宫也上
　天有招眞致靈之符可以攝召天眞地聖
　三界鬼神䰟爽有此易得凝集
明出窮陰關
　即下關腎府人當出此陰關進登陽境乃
　腎炁朝心炁也丹經鉛遇癸生須急採此
　乃北方陽炁一動便立丹基也
入精六合房
　六合者天地之内也傳云六合之外聖人
　存而勿論具六根之身亦謂之六合即易
　之所謂周流六虚也或云在人腦中謂一
　身之神聚此人死則䰟𩲸據之故枯髏所
　在即靈人之精乘炁而行於四肢骨髓之
　間故四肢健及男女交媾神炁聚於下元
　精乘炁驟亦會於下元人得秘固之術則
　將聚於六合房與神炁合成一團復自腎
　間夾脊雙關入泥丸謂之還精補腦故下
　卷第八章云桃君守六合勒精衛泥丸正
　謂此也世多有之謂之御女術或云三峰
　黄谷子一云房中術一云黄河逆流法今
　世往往有之初不離海底尾閭也六合有
　五此中卷云入精六合房下卷云凝焕六
　合房混化六合室高觀六合庭桃君守六
　合等類衍文有云制魔生六明大中六炁
　清五魔伐六陰堅我六仙府等盖中卷專
　以六根修證若能六根清靜則六明發生
　六炁清爽六洞魔伐六府登仙
回老變皓形
　能令人身强體輕駐顔悦色復形如嬰兒
　之狀故曰回老變皓形髮白反黑齒落更
　生者世嘗見之盖修養至此妙
還白返嬰童
　一云反𩲸還嬰童必誤盖髮白返黑齒落
　更生如嬰孩之童玉經白首面皺皆得化
　度專炁致柔復歸於嬰兒之性
洞源清靜光　
　洞源洞淵水源津液所出之處清靜而有
　光華老子曰清者濁之源盖源清流長則
　混混不已不捨晝夜循環无端
津液具神通
　咽液之道常以赤龍攪華池令滿口分作
　三咽仍存一嬰兒於絳宫迎接下一度謂
　之一通至三十六通謂之小成三百六十
　謂之中成一千二百謂之大成如此日乆
　則精神光彩故曰具神通經中津液之義
　凡九上卷云體矯萬津波中卷液逸玄中
　漠左抱福醴液津液具神通咽液生萬神
　下卷云咽味生五芽百關納津液等語皆
　同理義大抵人之津液以流通關節灌溉
　腑臟爲上而人或惡而唾之則五臟枯槁
　精神不爽遂生他證以至殞亡
咽液生萬神
　神者本一心神而已今分萬神者盖一炁
　生萬炁所以有萬神也天地亦一而已其
　間日月星辰風雨雷電變化无窮至如人
　目視耳聽口言手執足行亦千變萬化故
　能遇之善則吉遇之惡則凶養之則長存
　棄之則死亡所以有津液然後萬神有所
　依養无津液則萬神離去不存
神水華池融
　華池者口也赤龍者舌也以舌攪取神水
　自生舌下二竅左曰金精右曰玉液人有
　病則舌枯則神去神去則人死
湧升灌而潤
　水性就下激而揚之可使過顙神水本自
　下生湧騰上升灌溉五臟則身體顔容光
　澤潤色亦如水之在天地間也
往來无有窮
　自下而上自上復下三宫升降上下往來
　无有窮盡人之津液爲炁所使炁行則津
　液流注炁滯則津液滯故成疾
通生道之源
　往來不窮謂之通言津液上下通暢百關
　滋潤一體故曰道之源老子曰水善利萬
　物故幾於道水性柔順故同道
天根常茂豐
　天根亦曰神谷亦曰玄牝老子曰玄牝之
　門是謂大地根人身以腎爲本根故曰天
　根房色過者腎必損腎損則精无所依故
　泄泄之太過則炁无所歸炁散炁散則神
　无所主故離離則形體枯槁亦摧殞矣故
　修行人常使天根豐茂愛惜精炁存養得
　所所以爲一身命脉故曰天根
　右件玉章天篆一百一十字上鎮顯定極
　風天下繞第五壘人德君
　玄契曰眞人得洞源清靜津液神通湧升
　灌潤華池神水往來通生帝心一玄是曰
　眞中之神長生大君左生无英右生白元
　名異太一司命冲靈桃康合延執符把籙
　宗孝尚道妙行全眞名曰眞人位證聖仙
　(聖仙者日在世誅鉏凶惡爲民除害功/成道備一家骨肉拔宅飛升如許旌陽等)
　(是/也)
元始天王曰(文昌大洞玉章第二十/精血洞明精血神通)癸丑甲寅歸妹豐
太陽化三晨
　剛健中正純粹精也乃性之所寄命之根
　也寂然不動實性命之所關係可不貴之
　耶晨亦日之名日爲太陽晨景車輿也凡
　人修煉以子爲冬至得復卦蓋一陽初動
　於地下當此之時敷座習定除垢止念净
　心守一令陽炁漸生漸長至丑二陽寅三
　陽全爲乾坤如車輿之上升也
紫軒徹玄路
　紫軒日輪也乃紫河車搬運陽炁已升入
　腦玄路乃雙關夾脊上入玉城關至泥丸
　宫凝集若出陽神自此出入
元君保谷童
　結中元眞精䰟名元君即太一元君也在
　頭常遏死户開生門令人長生谷童即黄
　寧童也居胃脘主消谷散炁克化飲食所
　以太一元君保此以爲一身根本俗諺人
　无根本飲食爲先既有飲食无神主之不
　得消化元君謂之雌一盖女人爲之女仙
　得道皆號元君最爲極貴之稱
守胃塞死户
　死户者人所懼入也精炁爲物遊魂爲變
　變則化矣安能復生離者不可復合可不
　慎歟谷童守胃脘遏塞死户飲食既消則
　人道生矣得道經云仍節飲食祛遣尸鬼
　云云或曰精血三眞元王君字黄寧即結
　中元眞精魂保谷童子是也故此章專以
　精血爲主修證妙行妙果是也
金符焕北華
　金符玉契皆眞陽煉成至眞所寶焕北華
　光華焕爛爍暎北方十方皆有華故經有
　十華妙行即肺金生腎水之徵
玉契抜七祖
　一云披七祖非也盖得眞陽所凝之金符
　玉契七世祖禰皆出類拔萃飛升朱陵火
　府陶䰟鑄魄然後方可仙化
帝眞灌上生
　節中帝眞精䰟名灌上生一名嬰兒欲人
　生天界丹在念頭一動爲帝眞故生神章
　云結胎守黄房是也亦名幽臺生
斷息三塗苦
　已於舌章五苦界下注訖但三塗五苦之
　中酆都太山泉曲十二河源地水界中多
　少冥官獄吏盖由在世有英雄豪傑剛毅
　勇猛能决判疑異伸曲就直有大饒益於
　世務者死則爲善爽鬼爲地官選舉充地
　下主者於三塗五苦九幽地獄酆都太山
　之中取爲幽冥官吏冥冥累暗處長夜之
　境不睹三光决異事斷疑訟三百年一遷
　轉此乃生不知道不作善因以致如此受
　任幽禄開絶生根修文昌大洞上乘帝一
　眞道者遠離此等幽官㝠職
洞明清淨光
　洞達明了本來清净之靈光輔以津液皆
　水炁也故曰洞玄洞源洞明盖洞源比津
　字洞明比精宇洞玄比炁字
帝心太玄通
　得帝心通徹照見无礙與釋氏菩提心同
　儒曰人之良知良能是也人能反求諸身
　收斂心神凝集虚靜自有通悟釋云應如
　是住如是降伏其心同義大丹爲汞水銀
　也下入鉛鼎以文武火烹之結成金液或
　者以帝心爲章題奈七曲祖師玄契以精
　血爲章題故從之盖心乃血府
宿命過去智
　宿命因縁劫前劫後過去未來智之所知
　无不了然盖得宿命通故佛之六通宿命
　通爲最其他神仙未能臻此
根本元由中
　原其自根自本皆莫由中道正心誠意格
　物致知无外是也中也者天下之大本由
　中及外粹然純全内本外末
未來及他心
　中庸謂至誠之道可以前知故釋云衆生
　若干種心如來悉知又云過去心不可得
　見在心不可得未來心不可得不可得者
　不可住此境界也具六神通者方知此所
　謂六通者天眼通天耳通他心通宿命通
　神境通如意通具此六通可以知先劫後
　劫三世所得因縁業力果報之自
一切无礙融
　三界十方无礙无障混融一身所謂萬化
　生乎身莊子宇泰定者發乎天光故有知
　見生又謂得解脱然後有知見
洞源與洞明
　已前篇洞源言液此篇洞明言精血皆水
　之屬人能以此修證妙行乃得六通具足
　證果不退轉地永无失脱之憂
萬道由通生
　萬道萬法皆從水生通則无所不知過去
　未來之事如指諸掌故經多以十通由斯
　生十通成眞通則變化自然或者謂語意
　繁劇琪曰且天王說經始因靈風振響寶
　光成音集光中之音反復敷演方成洞章
　玉宸序次其始末太玄編集經三聖人然
　後成書一經聖人手議論安敢當所以聖
　誥諄復帷恐人天一語不能反正故至再
　至三也釋之者不得不隨句命辭雖前後
　委曲重重亦欲人於一句下信解不及則
　再於一句下得悟又何難焉
　右件玉章天篆八十字上鎮始皇孝芒天
　下統第五壘人德君
　玄契曰眞人得洞明清净精血神通則生
　洞明帝心太玄眞道先劫後劫三界十方
　他我根源過去未來七通八達備悉知見
　能斷江海水帝祁波水虒泉曲河源地根
　惡根魔籍鬼帳常以洞源金酒洞明法燈
　供養元始天王生炁潤根通明朗慧妙覺
　大度進登玉清上品上仙之貴(上仙者昔/在人間修)
　(煉至眞已後白日冲舉爲玉帝保明進/大羅天位三清侍臣如張天師等是也)
　玉清文昌大洞經乃元始天王所宣而人
　或問曰天尊天王有異乎琪曰元始之號
　不一而足有稱元始天尊或云混沌自然
　元始天尊浮黎元始天尊元始上帝元始
　天帝元始一炁天君或元陽上帝盖諸天
　說法時天人各以己見稱尊之而已道本
　无名非實有相也志道據德之士著名相
　殢言語是非道也然未喻者不容隱不得
　已著爲書昔天地未判元炁始凝形如雞
　子中有混沌氏生焉盤踞中央自分清濁
　陰陽二炁于上下頭乘乾天腹盤坤地混
　沌氏日長一文天地亦長一丈如此九萬
　九千九百九十億萬劫兩儀方定以身中
　九宫之炁上結九天下凝九地炁中之神
　王九天炁中之靈主九地以心腎爲坎離
　日月五臟眞炁爲五星九竅之精爲北斗
　以呼吸爲巽風以聲音爲震雷以津液炁
　血爲兊澤以身體爲艮山堪輿河嶽似混
　沌氏形質故崇卑不等故有山崖峯嶺凸
　凹之不齊混沌氏飛神昇化于九天之上
　是爲混沌自然元始天尊身中蟲虱化爲
　甲子十二相二十八禽如子爲鼠丑爲牛
　如角木皎亢金龍之類是也形居坤腹而
　光射乾首是爲星辰須髮毫毛爲草木形
　化爲土骨化爲石涕唾津液血尿化爲江
　海河瀆唯中和之炁集而爲人身長數百
　由旬然人身尚未完或爲人首蛇身或牛
　首人身各以炁類相感或飛行或履地上
　天下地任有攸往或相吞啖无有鈐制於
　是三皇氏迭生而治之遂尊混沌氏爲盤
　古先生天皇地皇人皇即洞眞洞玄洞神
　是也是知天地人及萬物皆是元始一炁
　化生而物物具有元始皆因元炁始生故
　曰元始唯人得其炁之最靈者也豈不大
　哉今人所生之質皆肖混沌氏故伏義氏
　畫卦體混沌氏之形曰乾爲首坤爲腹巽
　爲股震爲足坎爲耳離爲目艮爲手兊爲
　口不以象之而直以爲字當知是體混沌
　氏明矣皆一炁流傳並隸其子孫冑胤豈
　不貴哉世人多以酒色財氣戕賊元始鑿
　破混沌故天神演此洞章令人吟詠情性
　感召元炁圓融始相以合夫混沌自然元
　始之天則欲壽得壽求仙得仙坐致自然
　永爲眞人矣中陽子衛琪稽首

玉清无極總眞文昌大洞仙經卷之七











玉清无極總眞文昌大洞仙經卷之八藏一
　　　(東蜀蓬萊山中陽子衛琪註)
道言爾時
　道者眞淨明妙虚徹靈通天地未判父母
　未生卓然而獨存天地萬化萬事萬物无
　不混然其間萬殊一本者也老子曰有物
　混成先天地生寂兮寥兮獨立而不改周
　行而不殆是也在人爲心變化莫測隨事
　隨應靜而爲性動而爲情情逐境移移而
　不止化而爲欲心性情欲四者同出而異
　名也人能靜而守心則本性自見若逐情
　欲境界流而忘返則汩於生死苦海何由
　出離故天人說經以道言者此也玉宸道
　君演元始之妙音故曰道言守性爲玉宸
元始天王以大洞高上混洞太無元天寶玉
皇之炁(註見上卷高/上洞元句下)結一寶珠
　名曰黍米珠又曰摩尼珠註見中卷體寶
　圓珠映下此第二節既知道之所在即壁
　立萬仞兩手放下閉眼一跳坐虚空中上
　不頂天下不履地浩浩蕩蕩渾無際涯於
　混沌洪濛中自有所得所得之妙如病得
　藥如夢初覺如獲尺璧如得寳珠此乃玉
　皇之炁聚而成珠之時也豈不樂哉第三
　節既知樂處逐處圓通通身手眼列有隔
　礙纔到此地不可執著以爲自足須是把
　他撇下
命之曰蒼胡頡
　蒼者青陽正色胡者大也元炁光明正大
　頡者直上而勁故下品十一章云五炁理
　中頡言元始以其至大至剛之炁結成寳
　珠而命稱之曰蒼胡頡命者天命之也盖
　天理流行賦與萬物謂之命人禀受以生
　謂之性蒼胡頡者性之德也以其剛健中
　正純粹精神所發
曰吾以此寳珠從道妙一善貸生根
　寳珠非有象乃人之性命也魯語曰性與
　天道不可得而聞也豈下格小僊之所可
　與聞焉盖元始自稱曰我以此寳珠從天
　一生水藉以爲根以立天地善者水善利
　萬物故幾於道或曰從道妙善一貸生根
　必誤一者道之子道炁一動而生水故一
　爲天地之根萬善之長老子曰夫唯道善
　貸且成善貸者假借之而已天地萬物无
　非假此以爲生成之根
孕玄分元誕始傳眞
　孕玄者包含太玄也分元者開明太元也
　誕始者發生太始也玄元始三炁化生三
　寶君父子相承師資授受故曰傳眞三炁
　太玄之炁所生融炎演三炁太元之炁所
　生旻景遯三炁太始之炁所生混洞浩三
　炁總謂之九炁所謂三炁合德九炁齊併
化生諸天
　九炁各生萬炁以生成四梵種民四天无
　色界四天色界一十八天欲界六天謂之
　三十二天此下又生八梵九天與日月星
　辰羅列空界度人經五文開廓普植神靈
　易乾道成男坤道成女二炁交感化生萬
　物自此已往人物芸芸蕃衍盛大唯人最
　靈至貴位乎其中當體道法天以神明之
凝成萬炁
　此句當在化生諸天上元始凝聚本身之
　炁開演以成萬炁方可化生諸天大有金
　書玉皇之炁九萬九千九百九十億萬炁
大哉至寳惟我獨存
　元始自稱如易大哉乾元萬物資始至哉
　坤元萬物資生至大二字惟乾坤當之獨
　存獨有也今大洞經又在乾坤二卦之上
　故謂之无極无極而太極易曰太極生兩
　儀兩儀奠位混沌氏立頂天踏地混沌日
　長一丈天高一丈地下一丈即元始是也
今爲玉宸道君重出斯寳
　易曰苟非其人道不虚行元始乆藴此寳
　待其人而後傳玉宸道君即靈寳天尊也
　元始以此大道傳之與靈寶也重出斯寳
　者盖元始於龍漢元年化生當年出書者
　出此書也今爲玉宸重出者此經當在開
　皇以後一再敷演之耳諸天諸地各有定
　位孔子所謂天尊地卑乾坤定矣卑高以
　陳貴賤位矣書所謂五典有序道經曰吾
　乃汝之根亦此意也亦猶乾坤坎離始有
　四象便有八卦亘古布列不知其幾劫塵
　後至伏羲氏出仰觀俯察而晝八卦方且
　顯露文王重爻孔子繫辭經三聖人手始
　得廣大悉備將以順性命之理兼三才而
　兩之此大洞仙經先天先地已有之矣至
　是元始重出之道有所待豈可輕易道君
　畀付太玄道父亦經三聖授受然後三界
　鬼神及諸人天方知所生之自盖自乾知
　太始一元之炁也
諸天帝王天眞大聖膽望寳光其光分敷百
千萬億結成大洞仙經
　眞仙翹首仰望景光分輝散彩光華文縷
　有百千萬億无量无邊不可思議之光結
　成大洞仙經又玉經云藴發光芒又載十
　七帝光之類皆自己身之中靈光所以能
　結成文章也又如五方眞文玉章皆係天
　光神炁凝結成文也
王文凝而成雲絢而成章
　王者寳之至也言其寳文凝結成雲篆絢
　綵成文章雲漢昭回
諸天帝王天眞大聖以清明識以始通觀以
華舌通齊聲宣詠大洞雲章
　諸天帝王如三十二天帝釋氏以天王稱
　道以帝者稱諸天各有天眞大聖既見空
　中雲文玉章各以清淨明了知見識認以
　始通道眼觀睹以玄明華舌通議諸天帝
　王眞仙萬口一辭同聲唱和吟詠洞章
音徹萬天流響九地
　玉經云流響雲營又曰六合至邇三景非
　遼同其音聲響徹九天九地前三品並不
　言地惟一向說天道至此方見有九地蓋
　先陽而後陰也九地者九壘土皇也一曰
　元德二曰皇德三曰帝德四曰王德五曰
　人德六曰地德七曰里德八曰福德九曰
　昌德此九壘也每壘一重土一重水一重
　風各有四土皇分掌四方之域號三十六
　土皇各有土父母宗正令卿丞長將佐二
　千石等官僚曹局各以萬衆分掌機務上
　有五嶽名山總制綱權每壘動計萬里而
　天眞在諸天高高之上吟詠洞章其音聲
　下達地水二司如此周徧可謂大矣蓋以
　元始一炁周流通天地之外无遠弗届
天界地界水界神鄉一切神靈不離本座俱
覩雲章絢目仙梵歷耳
　天界上元天官所統地界中元地官所轄
　水界下元水官所管三元各有攸司主管
　鬼神及人天罪福每年正七十三會考較
　實非細務故下云三元乘晨回太一上元
　炁因知首章係上元九府四司也諸天大
　聖爲能宣詠洞章其餘三界鬼神不動其
　所惟能得見雲章絢耀其目喜聞仙梵一
　歷耳根頓悟大乘蓋諸天人民雖受快樂
　終不悟道今見洞章心所渴仰
皆悉百生障滅萬劫塵消
　清炁爲天濁炁爲地冲和之炁爲人而人
　自曠古以來淪洄其間不知其幾萬劫塵
　或爲天人或爲鬼神或爲世人或分男女
　或入異類千生萬生出彼没此升沉潜躍
　不知幾何不可以筭數譬喻經云百生萬
　劫誠如是也幸而今日得復神靈見聞妙
　理敢不兢兢戰戰進修以滅往者不知不
　悟之因於是此心一悟則前生今世一切
　過惡普皆消滅鬼尚如是人胡不然釋云
　衆罪如霜露慧日能消除慧日者一心也
三塗九幽十方惡趣
　三塗註在中卷拔出五苦界下九幽者東
　方風雷南方火翳西方金剛北方溟泠中
　央普掠東北鑊湯東南銅柱西南屠割西
　北火車總謂之九幽地獄諸天諸地眞仙
　鬼神既以各分尊卑職分定位不紊則必
　有刑憲賞善罰惡之司糾正眞仙則有流
　金火鈴及雷神謂之杖直繩法鬼神則有
　天一北獄女青條律地下考人之功過則
　有三塗五苦九幽酆都諸大地獄故十方
　三界羅列凶惡鬼趣以治其事考驗功過
咸承光音所及十纏九結六染七塵於時頃
間一時解脱
　十纏者十惡大罪不孝父母不忠君王不
　敬三寳殺生偷盗邪婬貪嗔怒愚癡綺語
　妄言惡口兩舌等是也九結者負命負財
　負呵罵負心負人負國負鞭撻負力負恩
　義等類是也六染者即釋氏所謂眼耳鼻
　舌身意也聲香味觸法是也七塵者喜怒
　哀樂愛惡欲是也三界鬼神皆承仗大洞
　寳珠之光檀熾鈞之樂音所有夙世纏結
　染塵咸於此時頃刻之間並得解脱所謂
　七年之病求三年之艾也兹以人身言之
　蒼胡頡者即度人經之黍米也人之一點
　靈光便是化生諸天者即人之五體百骸
　血榮炁衛也諸天帝王齊聲宣詠者即心
　念一動一身之炁血運轉流通也萬天九
　地者即人上至頂下至踵也天地水三界
　者即人三田也障滅塵消者乃炁體和暢
　也三塗九幽者即腎部情慾也咸承光音
　者心目所極也一時解脱者諸塵漏盡也
　中田之上諸天眞仙即清明神識上部人
　神也中田之下地獄鬼神即下部人神也
　若修清明則此神化爲眞仙若染情慾則
　尸穢皆化地獄一善一惡不出乎一身爲
　鬼爲仙在反掌間爾
於是太玄道父前詣蕭臺再拜稽首求受寶
珠所結大洞仙經玉文雲章於是太玄道父
　慇懃前進請受大洞雲章
　須知此文章乃自己眞炁所化能養浩然
　者充塞天地周流六虚化生萬物上通泥
　丸下達湧泉熏蒸關節煉成陽符玉文及
　至成全復化玄炁歸于虚无自然矣
庶以導化人天衆生俱免萬灾咸消衆罪不
沉苦趣俱等一乘
　忠恕爲道不遠夫子之道忠恕而已矣道
　父之心欲推己以及天下故令衆生皆與
　我一體可謂用心普矣導一云道非也道
　父請曰而今而後庶可以導引開化塵世
　人天及諸衆生也三界鬼神已得聞見惟
　人天衆生尚未及此故專爲請受以化之
　使之但得聞是經免釋萬灾千障諸業衆
　罪自今已往更不沉淪惡趣皆得升入一
　乘果位三界鬼神元有仙職者俱升一等
　亦如人間恩例普覃一體故幽明普利人
　能掃除一切根塵萬事萬物一无所染著
　是名一身清淨一身清淨則多身清净多
　身清淨則一世界清淨一世界清淨則无
　量世界悉皆清淨豈有衆生災罪之說
弘是願言慇懃啓請
　道父發弘大願元始前勤勞前進啓問請
　受寳章三寳貴重正法難遭當盡禮
元始天王命元神大聖玉宸道君具俯仰威
儀手付太玄道父蒼胡頡寳
　元神大聖或云八聖訛謬太甚殊不知三
　寶尊重況授受之際以心印心口傳心應
　威禁至重其孰能與之哉以八聖而簉三
　寶之席其不爲火鈴之擲幾希矣元神大
　聖玉宸道君當作一句念蓋道君乃元始
　之元神也如華嚴善財即釋迦之精神變
　化也若以爲八聖人在玉宸之上則三寳
　何以爲貴道君老君在八聖之下理必无
　此具俯仰威儀元始本爲道君重出而道
　父請受之勤於是元始就席命玉宸傳與
　道父遂具俯視仰望之禮貌威者可畏儀
　者可象言其進退俯仰之節威嚴如此則
　玉宸親手將大洞仙經蒼胡頡寳付與太
　玄道父由此觀之三聖遞相授受灼然可
　見何從别有八聖焉以人言之太玄者即
　兩腎間一點眞陽元命也前詣蕭臺者乃
　升中央黄庭也求受寳珠者眞陽合於祖
　炁也元始命玉宸者乃意以歷劫不壞元
　神會於元宫也手付寳者丹已成也由此
　觀之則修習是經即是修煉金丹大藥一
　體當反求諸其身不可向外馳求以招譴
元始吿曰此蒼胡頡寶與檀熾鈞音若非太
玄何能求請唯子慈深願重可畀寳章
　元始重告道父曰此經聚則爲蒼胡頡寳
　散則爲檀熾鈞音深爲貴重若非道父誰
　敢求請惟道父慈愛衆生之心甚深救度
　衆生之願頗重故可以畀付寳章三寶師
　資授受之間尤且諄切至再保護至重況
　下格小仙豈容易聞切見世人輕傳竊漏
　或生謗訕豈无㝠責者在焉此以内言若
　非太玄者一點眞陽可以成丹故曰可畀
　寶章
元始天王(曰文昌大洞玉章第二十一/天一生水一玄妙行)乙卯丙辰旅巽
九皇上眞炁
　九皇天上有九皇地下亦有九皇星中亦
　有九皇眞仙亦有九皇如近世張平叔等
　皆九皇眞人因較劫運之謬謫降人間度
　人經本命日誦之得九宫眞人皆是玄元
　始上眞之一炁化生即上卷所謂九月所
　受之九炁是也又喻人頭有九宫以應九
　天身有九竅以應九地九州或以爲九眞
　炁心中一眞胃脘二眞精血三眞肝中四
　眞脾中五眞肺中六眞腎中七眞膽中八
　眞泥丸九眞即生神九帝眞炁同出而異
　名乃三十六宫之總㑹所在
四司天仙王
　四司即四天王也常以八節日命三界四
　帝煉化學仙之人東華宫青童主之朱陵
　宫上元君主之西華宫王母主之北上宫
　玉宸君主之亦喻人四靈也故四靈金木
　水火也土无正形寄旺四季辰戌丑未是
　戊己乃中央眞土謂之天地土皇又曰四
　司者司命司禄司非司危乃天上四司司
　命司禄司功司殺爲地下四司經曰天仙
　土者必天上四司也人之四司眼司視耳
　司聽鼻司臭舌司味儒書謂之五官視聽
　臭味皆欲得其正不爲邪炁所乘
飛霞散天日
　天玄而地黄散天日者各現其正色也蓋
　諸天各有日月星辰天眞飛霞散彩光奪
　天日喻人四炁朗清照爍元陽
凝焕六合房
　凝結也焕明也言天眞飛霞散彩凝結焕
　耀於天地之間喻人大丹成就光明烜赫
　於上田謂之六合房即腦宫是
上眞朝玉清
　諸天眞仙亦當整肅威儀以朝玉清上帝
　喻人修行以中爲主凝集四靈之炁上升
　泥丸謂之朝元乆之可致神仙
乘景晨中暉
　景晨日月之域也於人乃兩眼是此言乘
　日月之車輿也言諸眞上朝皆乘車輿光
　暉煒燁大丹之道牛車鹿車羊車三車搬
　運上通崑崙之頂天眞有景晨明霞之輿
　後云駕景登絶霄故知景乃車與左右之
　日月也暉者光彩焕爛言丹自黄道上昇
　之候經云温温鉛鼎光透簾帷
五辰號發紐
　辰非北辰也乃司命精魂君名曰發紐即
　五炁五辰壬子戊子甲子丙子庚子是也
　謂之五子歸庚亦謂之五老啓途紐關鍵
　也五臟氤氲之炁發其關節方得凝集於
　四靈辰者亦皇極之辰之元會運世也循
　環天地之間源源不己度人經云旋斗歷
　箕回度五常五常即五辰五行
捧籍啓虛皇
　諸眞各執版籍言世人罪福虚皇即玉帝
　也專一主管上方上界之事以喻人眞炁
　自九關百節之中聚於泥丸
逸緑登紫清
　紫清天即玉清聖境元始所居也逸緑輿
　也一云逸緑與回禄同九關精魂名回緑
　道字絶冥此緑字作顔色字看
金符刻羽宫
　金符玉册乃紀神仙之名羽宫者蓋梵炁
　所化輕浮之宅亦水爲羽音之謂大丹非
　金无以爲體故金爲丹母生水
領玄蒼胡珠
　諸眞咸受五色蒼頡之珠以喻丹成萬炁
　凝聚而領受百靈拱衛以侍之蒼胡見中
　卷註乃人之性命鉛汞所就也
弘濟登普光
　弘大也濟渡也必令皆得其所在人可以
　大弘利濟而登上普光明殿聖人之用心
　无不普必令上下咸得其所
運度玄中人
　太易爲玄炁應度者以劫數炁運論之合
　道者當度玄中人如生神經云應合得度
　者幾萬人既以成道當出世度人
嚥味生五芽
　味者舌下之津液以應天之水謂玄炁中
　人得漱咽灌溉之道當生五芽珠也即五
　臟之精華凝結五味酥辣可咽
結集成胎仙
　婦人懷胎在下田與腎相對謂之胎田男
　子常能存養胎息凝結神炁故无饑渴寒
　暑之所撓陽神出入謂之胎仙
丹母全眞陽
　大丹之母以純陽爲之若不尅化陰炁不
　成丹也謂之金鼎龍虎大藥坤爲母經云
　産在坤種在乾女子十六天癸降男子十
　五天精泄人之初生爲純陽之質爲乾卦
　自十五泄精至二十五拆初爻爲陰爲姤
　卦三十五拆二爻爲遁卦四十五拆三爻
　爲否卦五十五拆四爻爲觀卦六十五拆
　五爻爲剥卦七十五拆六爻爲坤卦純陰
　也陽爻消盡則去死不遠陰陽和合本有
　生生不窮之理人到中年女男已具便可
　止慾煉丹母以全眞陽復本性
主伴合元範
　宗門云賓中主主中賓如善財參見五十
　三位善知識是今以先天炁爲主以後天
　炁參之元範法度也循合法度規矩準繩
　而已煉金丹須慎言語節飲食省睡眠三
　者次則厚鋪坐褥解寬衣帶端其身直其
　脊唇齒相著舌拄上腭微開目常視鼻端
　八者不可缺一合元範者此也
太易生玄光
　太易在混沌之初无極動而爲陽生天一
　之水太玄之炁故曰太玄玄者黑也言水
　炁之初生而色黑故曰玄光乃先天一點
　靈明是曰性從虚无生靈是曰神神也者
　妙萬物而爲言也未入殻子内則上下與
　天地同流既歸人身各有所附人无此靈
　則頑然一物而已神居泥丸
　右件玉章天篆九十字上鎮太皇翁重浮
　容天下統第六壘金剛鐵澤地土皇君
　玄契曰太易一玄妙行息門炁通初入性
　根始於心地次第生長滋茂成林蓋由斷
　疑遂生信解乃曰一度修證一曲水天行
　一百功從聞入見一和含攝皆起初聞由
　是天寳爲之開光黑帝爲之通血北斗落
　死定名玄籍
元始天王曰(文昌大洞玉章第二十二/地二生火二元妙行)丁巳戊午兊涣
天皇上眞炁
　前云九皇上眞炁今云天皇蓋天皇大帝
　在紫微垣勾陳宫衆星所拱之位故云星
　中之尊總司天府星辰之事又流珠上一
　寸爲天皇宫上眞炁皆自元始所生也王
　弼云實三元之胎祖鼓舞裁成正同此論
　此乃混沌太无元赤混太无元冥寂玄通
　元所生玄元始之三寶眞炁
三元乘晨回
　晨一云神非三元天地水三元各列百二
　十曹主掌世人罪福每年三會考較簿籍
　按生神章經並三元經三官懺等所載三
　元考較實非細務蓋三元上朝玉帝奏人
　罪狀乘景晨之輿以喻人以三元之炁導
　養形神所謂三元導養二象攝生中庸云
　鬼神之爲德其盛矣乎視之而不見聽之
　而不聞體物而不可遺元亨利貞屈伸往
　來宰制萬品莫不皆由三元也屈伸相感
　而利害生罪福之報咸在是矣雖係人之
　感召然亦有鬼神司其分數也
法垣興朱霄
　已於中卷十章解釋朱霄絳霄也乃九霄
　之一太丹之光炁開太丹之天凝絳霄之
　宫於南方法垣紫微太微天市等
帝昌啓玉扉
　泥丸九眞帝昌上皇宇先靈元其時開玉
　户以相待炁隨神往咸歸衆妙之門襌宗
　云别具一隻眼看正謂是也
拔尸命門内
　拔取尸穢之炁令離命門雙腎右曰命門
　一身命脉之所關係人不能貴其炁固其
　根貪愛婬慾摇動命門死不遠矣
解結桃康階
　解釋結滯根蒂於桃康之階桃康乃眞炁
　正神即腎神字合延又云玄㝠字育嬰人
　神之名或一神而兩呼兩神一呼
斂神保五籍
　聚斂一身萬神端以保守五臟上以應五
　星中以應五炁下以應五嶽皆有版籍存
　焉乃註記世人得道之仙名
越轉入太微
　太微乃南斗之垣經由三界保舉乃得入
　太微皆自下而上展轉陞遷由太微而登
　三境是爲三清侍衛之臣
單入而雙修
　以一身而入道福慧雙修利及幽顯也喻
　人存念一誠之明參究一竅之妙而先天
　後天之炁並爲一家打成一片
一曲水天聞
　始因天一生水而方得地二生火故下曰
　海日蓋水性就下而行地中其聲響應于
　天聞者不聞之聞君子恐懼乎其所不聞
　人間私語天聞若雷況暗室屋漏之下十
　目視十手指敢不恐懼其獨鶴鳴九皋聲
　聞于天謂修行人靜極則天上地下无一
　聲可逃悉知悉聞或以聞爲開
海曰自東生
　地二生火故曰海日蓋日出東海上扶桑
　山喻人欲結胞胎陰陽炁凝聚於己六陽
　純全爲乾卦乾體具方得成形
元命昇太初
　元命元炁也天地根於天一而至地二形
　炁眹兆之始人命根於精炁交感眞陽凝
　聚方結胞胎化太初欲形之時論性不論
　炁不備論炁不論性不明蓋性神也屬陰
　命旡也屬陽修性不修命不免宅舍易敗
　修命不修性雖千萬歲終是不明妙理故
　性命雙修爲上仙果位
　右件玉章天篆六十字上鎮無思江由天
　下統第六壘地德君
　玄契曰太初二元妙行息門通觀起性心
　動得性之機念信不忘守信不失爲信而
　行夫五信在中心和見和乃曰二度二點
　火地行五百功從見入觀觀定則澄神神
　澄則炁清始名正觀二和含攝神目方瞳
　由是靈寳開長夜之幽赤帝養通和之炁
　南斗上生注記丹文
元始天王曰(文昌大洞玉章第二十三/天三生木三始妙行)己未庚申節中孚
太一上元炁
　茅山玉經无此章太一見前注前已兩見
　上眞炁今曰上元炁泥丸宫亦謂之上元
　宫主司天府事或曰元禁无義
日中司命童
　太陽宫中有日中司命接生君字道靈又
　曰司命靈童以喻人心屬陽而司命者心
　之神也一名丹元字守靈此章言人心屬
　火火生於木母隱子胎五行顛倒術龍從
　火裏出陰符云火生於木禍發必尅木中
　生火而反燎於薪於事上有反害之禍於
　丹道木三火二爲五有變化機
焕然神光明
　心爲離明之象神明之府其靈光焕爛修
　此文昌大洞如揩泥中珠拂塵中鏡吹寒
　爐火復取其本然之光明而已
披霞升帝墉
　霞有五色彤霞丹霞絳霞朱霞紫霞皆陽
　炁也此言心神披此紅霞上升泥丸玉帝
　之官墉城也註在前字多互顯
列坐震靈席
　萬神皆列坐席於震位東方木德乃發育
　生炁之地帝出乎震少陽之位也下見二
　震靈註至此見坎離震三卦也
混合五日房
　五日爲一候言精神混合於紫房五日後
　方各還宫室大丹之道片餉工夫立躋聖
　地此蓋言火候當以時日守之抽添進退
　傳曰擇乎中庸而不能期月守回之爲人
　也擇乎中庸得一善則拳拳服膺而弗失
　之矣又曰回心三月不違仁人既得此竅
　妙當力守之則將終身然何拘於一候也
　五日亦五帝散日精日中開五暉等同義
　靈寳經云七日七夜諸天日月星宿一時
　停輪此皆以神炁凝集陰陽混合於空洞
　之中目不瞬心寂定爲是
白炁育尚生
　胎中一元白炁君名育尚生字盛昌一名
　玄歸子後章云右輔歸盛昌生神章云務
　玄育尚生又云腦宫玉帝名字
青君案延昌
　結中青炁君案延昌字合和嬰乘東方木
　德歲星之炁流布正眞生炁降注人身及
　萬物肝部之中以生三魂之精
左携精上門
　節中黑炁君斌來生字精上門蓋青君携
　之以生左目童子名飛靈在頭爲日日有
　九色光芒輝煌熠燿爲九魂眞
右抱合和嬰
　白炁君右抱青炁合和嬰合以太和之炁
　以生右目童晨嬰在頭爲月月有一十四
　曜精彩清明瑩潔爲七魄之眞
我生日月華
　人之兩眼如日月之代明天地之心元不
　洞見而天下豈外我耶天道流行化生萬
　物凡有聲色貌相而盈於天地之間者皆
　物也既有是物則必有當然之理而自不
　容己是天所賦非人所能爲詩曰天生蒸
　民有物有則民之秉彝好是懿德天地萬
　物皆備於我二炁備體則雙目如日月之
　光華金丹謂日月合璧是也參同契兩弦
　合其精乾坤體乃成又曰晦朔之間混沌
　洪濛陰陽炁全此日月交合之時也吕仙
　曰曲江上月華瑩净有箇烏飛
友寶赤炁王
　友取和諧寳取貴重赤炁王乃心之神也
　當愛護之使安靜和平或曰友寳乃赤炁
　王之字即靈臺虚明不昧之理
八景照泥丸
　三部八景乃脊梁三八二十四椎歷其關
　節上照泥丸三部八景之神内名隱諱註
　在中卷在人精思神明自來
朗然洞房中
　洞房宫在腦宫元陽眞炁自二十四節上
　升洞房宫明朗洞照八室至此下視六極
　之境如在掌中所謂三境非遼
嬰兒爲赤子
　下丹田之神名嬰兒如初生之赤子即我
　修此道復歸於嬰兒兒復化爲玄炁傳如
　保赤子心誠求之雖不中不遠
混合生玉容
　坎離交姤水火既濟陰陽混合凝聚成丹
　於元宫温養得所抽添得宜自積于中而
　形諸外見於面盎於背
五道秀金華
　五道即五行具體於地而炁行乎天如人
　之五臟具於内而五炁沖於外也故五臟
　皆發秀金華者天中之山名也
位爲上清公
　當列位於上清眞境作仙公之貴公侯伯
　子男亦如人間五等之爵上清中脘是也
　萬炁一定位爲中宫凝而成丹
七祖斷玄滯
　七祖九玄有滯礙不得出離者自此如刀
　割斷一齊解脱幽夜冥關更无阻滯同與
　飛升上境證聖成眞快樂自在
身神乘仙風
　一身之神飄然輕舉如列子乘風而行上
　古三皇時人多身輕飛行虚空後世因食
　五穀甘味故沉重不能飛行
徘徊三清上
　優游於三清之上位在三清而遊宴可至
　三清之天生能游神於三田死則可以陞
　三清之境在三十二天之上大羅界
和樂返胎嬰
　易曰乾道變化各正性命保合大和蓋大
　洞至此返老還嬰和樂且耽也頤養和炁
　嬰兒自生臍腹之中如懷胎狀
大始三炁周
　太易太初太始即太玄太元太始也玄元
　始三炁周備是爲天地之根也人生至此
　炁已具備丹亦如是火候周備
眞文肇生明
　眞文如五方雲篆煉之於洞陽之館冶之
　於流火之庭方始成文天眞皇人書之以
　鎮安天地此大洞仙經元始以混洞太无
　之炁結成珠珠光分敷百千萬億凝而成
　雲絢而成章演成大洞仙經其眞文寳符
　肇明於此人生至此五臟具也謂之五文
　開廓五神各守五臟精華故曰文
　右件玉章天篆一百二十宇上鎮上揲阮
　樂天下統第六壘地德君
　玄契曰大始三炁妙行觀門通定記信金
　石至信大成善信能修堅信進趣方名正
　信十信大全意和則生炁延志和則大美
　益炁和則三炁就乃曰三度中三眞天數
　分一千大功立從聞入見從見入通由是
　神寶爲之制萬靈青帝爲之護魂爽東斗
　注長生之筭木公書青簡之名
元始天王曰(文昌大洞玉章第二十四/地四生金四梵妙行)辛酉壬戌小過既濟
元靈黄房中
　此章當以金爲主色黄以應中央脾臟黄
　房乃黄庭也易曰君子黄中通理正位居
　體正謂此元靈即虚靈不昧是
内有黄寧童
　精血三眞元王君字黄寧子玄住黄房中
　主管尅化水穀之府披錦衣黄裳坐金臺
　之上周圍城郭亦謂之太倉
左有堅玉君
　胃脘二眞堅玉君字凝羽珠守胃脘之左
　主管胃炁水穀滋養四體令如金玉之堅
　眞炁如碧雲之色下布太倉之府
右有帝昌皇
　泥丸九眞帝昌上皇字先靈元守脾胃之
　右分散水穀灌溉五臟肌膚俾之昌盛一
　云帝昌童必誤不應重作童
浮黄翳神炁
　脾炁屬土土色黄眞炁蒸翳蔭下田之神
　明眞炁丹經云名爲神炁穴内有坎離精
　所以精炁神三者皆聚於此矣
鬱鬱虛靈谷
　葱葱鬱鬱覆蓋虚靈之神保護容顔此乃
　堅玉君帝昌皇之眞炁下注於脾胃之府
　如此葱鬱之盛所以潤澤顏色
青肝明輪子
　肝中四眞青明君字明輪子受胃炁而雙
　目明朗肝屬木木色青故曰青肝明輪者
　日月也諸天日月爲飛精諸洞日月爲伏
　根人間日月爲明輪若吞明輪者爲仙服
　日月光華各有法能澤五臟潤顔容木屬
　東方甲乙之地乃日月所出之門户地祇
　於此旦望迎送鬱儀結璘之神
開朗徹八牎
　日月所出容光必照況八窗玲瓏豈不明
　朗一本作八聰必誤蓋八景照泥丸之類
　言其光彩熙媚照耀三部黄道
太一儔丘蘭
　儔丘蘭斗中大女名又曰下脘神名皆比
　喻也如僧問西來意曰庭前栢樹子又曰
　濂溪窗前草與自家意思一般
奉符入玉宫
　奉太一之命捧符執節升入腦後玉帝宫
　中呈世人罪福凡初一十五庚申甲子本
　命之日上奏人魂神問之所作
抜赦七世罪
　超拔七祖之魂赦宥愆咎蓋魂神聚於泥
　丸呈人所行善惡首先超度七世祖禰若
　人无善因則累及祖禰受罪
回元期十通
　度人經所謂十回度人十通亦土之成數
　回元即返本還元之說期以十遍周過可
　以度脱七祖九玄之幽魂滯魄
混合帝一室
　回風混合於帝一之房帝一室在玄關之
　中或謂大洞經无倫序互相參雜難可尋
　詳蓋此經以回風混合爲目故前後上下
　左右互换實由珠光交映絢耀叢雜所以
　成文不可以一槩論昔鄧欲之字彦達隱
　於洞靈臺修混合帝一之道每夜誦大洞
　經或感魏夫人下降告之曰君有仙分且
　誦經不倦故來相訪一日忽見三青烏至
　如鶴鼓舞飛鳴移時方去欲之謂門人曰
　青烏既來朝會至矣遂玄化成仙豈非帝
　一之徵焉
五老變孩蒙
　五老見前注今以修大洞回風混合之道
　皆變爲蒙昧爲无知識孩提之童五老者
　五行是也故曰老即五臟神也
太素梵行初
　炁形質具未始相離謂之太素修進梵行
　未滿之初火候未足金丹未圓梵行妙果
　方至第四更宜謹恪精進毋怠
一善四金通
　一者水也善利萬物也所謂五行不順行
　虎向水中生丹之道天地生成之數地四
　生金名太素水生金子隱母胎金爲神性
　居上丹田是謂頂門人呼爲性門性最靈
　故性門未合尚知前世事及其合則不知
　也寄體於心以應萬事人能知性門可以
　修太素妙行觀門化爲金仙
　右件玉章天篆八十字上鎮無極曇誓天
　下統第六壘地德君
　玄契曰太素四梵妙行觀門通生初弘一
　善精水沾濡枯朽發荄是曰精和精和則
　神和神和則炁清炁清而和故曰清和四
　度克成四金地數五百功分由是太一以
　具神身白帝以侍魄元西斗記名玉靈瑶
　篇
元始天王曰(文昌大洞玉章第二十五/天五生土五靈妙行)癸亥未濟乾
太極主四眞
　四眞乃太易太初太始太素也太極爲之
　主者以其五太至此方始得離而各具其
　體所謂物各有一太極是生兩儀兩儀生
　四象四象即四眞也又有皇極爲君臣民
　物炁運爲年月日時數爲元會運世人爲
　形體性情天地人物莫不由此而生在天
　則有太極眞人太極仙翕太極仙官掌管
　仙籍徐來勒霍山王元輔西梁子王總眞
　安度明鎬京社沖等皆號太極眞人玉皇
　經中四眞人與釋教楞嚴經之四眞其實
　一也在人爲心肝肺腎爲四眞
淩羽逸上清
　凌羽奮迅其羽衣以逸遊上清之天古詩
　刀圭入腹生羽翰人服黄精不食五穀即
　生毛羽可以飛空歩虚而行
七轉召司命
　七轉七返九還也丹道至是火候足矣可
　以召心中司命之神與之同遊上清也上
　清即心府絳宫萬神所朝之處
太一揚威明
　太一在頭明揚其威武在人硬打塵勞勿
　令睡魔陰邪之所侵撓昏睡則精神散失
　魔鬼欺凌故爲武備以鈐飾之
司録保儲命
　度人經有司命司禄延壽益筭度厄尊神
　同此義也司禄神君主生生不窮之理所
　以保舉儲二之命爲大根大本
三舉登震靈
　太極既判天地定位乃立東王西母爲萬
　物之父母今來司録神君常三舉其長子
　以主震器俾不墜其緒故知立天地之道
　與皇極之道无異誦之者以此祝頌
　東皇千秋者
魔王來受事
　得道之人非魔王保舉不得過三界既得
　過度三界承奉玉音令掌管機務則向來
　遏截吾之大魔必來拱聽受事
仙官束鬼精
　易曰精炁爲物言精炁聚則爲生遊魂爲
　變魂升魄降爲死既死則爲鬼孔子曰昭
　明焄蒿悽愴此百物之精也酆都有六洞
　宫仙官雖管魔鬼亦係仙職隸天官所治
　之府故仙官將爲修行人束縛其鬼精不
　令返道敗德此舉陽抑陰則性圓而情滅
　可以陞進三境果證眞仙
月中青帝母
　一云日中非也青帝亦陽也母者陽中陰
　也亦離宫腹裏陰後云月母寧素蘭同義
　日陽月陰一合而生成萬彙
號曰芬艶嬰
　此乃月魂名號雌一之神道經月中桃康
　君燦爛黄房内月宫仙方盈等語皆同天
　地以陰陽交而生化之理具
太張上五符
　黄素中元君圓華黄仞字太張上進五靈
　之符安鎮天地如人亦以五炁安鎮五臟
　也此章應土總統四象故言五符
安來上玉名
　紫素左元君翳鬱仞字安來上玉名玉字
　也一本作安來生太誤蓋三素君玉諱白
　素右元君啓明蕭仞字金門上
混化六合室
　混化歸乃九魂名也當混合變化於六合
　者方輿所載皆謂之六合八紘在人則腦
　宫泥丸萬神所聚處
洞房列火兵
　洞房即絳宫也玉經朱陵大帝赤騎神仙
　兵馬赤童斬邪籙役使火兵咒曰開明靈
　童總御火兵南方赤帝玉司君治朱陽之
　臺使火精赤丙之兵總統上眞之權役丙
　丁之神以行天德使巳午之神以正地炁
　其實即心火也用之正則煉成金鼎大藥
　用之邪則起无明火坑黑暗地獄
太極五靈沖
　五行全備則沖和不全則戰剋太極未判
　之前五行混然其間太極既判之後四象
　各尊其位而太極居中屬土所以寄形四
　象託旺四時今則太極五靈既以沖合則
　无戰剋也五靈者水火木金土五行五老
　五帝五嶽在人爲五臟和合五炁沖粹五
　華自生五體康健至爲眞仙人
横文帝子賓
　帝賓上卷見之曰帝賓奉五符又眞陽帝
　賓老蓋此神在人五臟之上能入腦後玉
　帝宫奏人罪福横文者五文也即太極五
　行是也河洛縱横十五數也此乃皇一之
　魂上歸字帝子萬神之一也在天則爲帝
　子賓客在人則爲心之賓客能糾正邪炁
　降流眞炁以滋育萬神縱横有理
　右件玉章天篆八十字上鎮皓庭霄度天
　下統第七壘水制澤地土皇君
　玄契曰太極五靈妙行觀門思神次興四
　善(五數居中屬脾土主意根故曰思神心/之官則思思索蓋出於意根即洞清冥)
　(慧妙行故天五五度五横文/即丿文也總五方共爲十佺)聞善則玄上
　貫顙六丁洞光(即中卷貫顙間十方/乃耳根洞微妙行)視善
　則丹元方瞳八史洞明(即中卷驪珠湛方/瞳乃眼根洞觀妙)
　(行)語善則通命含漱五文玉華(即中卷䑛/煉五芽珠)
　(乃舌根洞/微妙行)履善則扶就力通地關生命(揮/執)
　(天地關精神生命根/手足力通洞靈妙行)一性初合五度剋成
　五横文就天五太中五百功成總炁中靈
　帝君由是結元命形黄帝中主萬神衛屯
　中斗大魁總監衆靈

玉清无極總眞文昌大洞仙經卷之八








玉清无極總眞文昌大洞仙經卷之九　藏二
　　　　(東蜀蓬萊山中陽子衛琪註)
元始天王曰(文昌大洞玉章第二十六/地六成水六合妙行)甲子坤屯(乾坤無/支干)
斗中四眞人散花玉清臺
　北斗位處坎宫坎爲水四眞即前所謂四
　象前曰上清今曰玉清又一層之高在人
　爲腦宫四眞在太極主四眞註燒香散花
　旋繞歩虚此眞仙之樂身中香花眞氣所
　發不可泥象執著以爲有物玉清臺即人
　之上丹泥丸宫是也
帝卿中玄生
　泥丸上元帝卿諱中玄生領括衆仙也一
　云帝鄉仲玄立皆誤矣一云三一帝卿肇
　勒精字中玄生二號即一神眞
一回衆眞來
　中玄生起初一來時衆眞畢集也意之所
　之炁爲之奔走非敢後也蓋志者炁之帥
　也聽其役使一眞聚則萬眞聚
香風扇三寳
　香風拂拂飄扇三寳之上以爲供養也三
　寳即兆身中之三寳若能精修存鍊五炁
　薰蒸則有香風外泄亦由此玄契中云常
　以天香天花供養元始之類同也天童經
　云金飯玉漿向求皆至皆自己身中所有
　切勿外求三寳即三田中神香風即眞炁
　薫蒸扇乃勤摇之物皆法於自然
五臟映清夷
　上文皆說天上事此一句却說身中事蓋
　近取諸身遠取諸物此言天上有清夷宫
　人當以五臟之炁映之釋氏書云五分名
　香以爲供養又誓堅此念以報佛恩書云
　黍稷非馨明德惟馨皆同此義常見人以
　燒香插花造作百味珍羞以爲供養己謂
　作福德爾殊不知一誠未盡天地不享及
　獲暴殄之過冒瀆之愆何如精鍊自己五
　分眞香供養身中三寳則自然五臟暉映
　清爽平夷豈有鬼神之害又且福德最多
　人何苦而孜孜向外馳求
蒼胡頡光華
　有是炁而然後有聲聲有上下之相應和
　故爲音律靈風鼓動運轉遂成樂只這一
　點靈光洞然无礙暉映八表在人乃一粒
　金丹積成於内言語音聲發之於外故六
　炁分明六陰魔伏度人經黍米珠釋迦摩
　尼寳其寳一也大丹曰龍虎大藥須以眞
　鉛眞汞和合而成方有光華焕燦
檀熾鈞吉祥
　和炁致祥元始所出之音聲謂之檀熾鈞
　玉皇經云鈞天妙樂秦穆公到天門聞鈞
　天廣樂唐明皇到月宫聞霓裳羽衣曲皆
　天樂也如世間軒轅之咸池堯之大章舜
　之九韶禹之大夏湯之大濩皆治世之音
　也樂聲所至吉祥所集和之至也妻子好
　合如鼓瑟琴兄弟既翕和樂且耽況天上
　之樂豈不致瑞所謂樂和則神和神和則
　天地和天地和則五穀豐熟國民安泰豈
　鄭衛之徒可得致之哉人之五臟安和則
　語音清響聞者皆是清淨法音
太中六炁清
　太中五太之外又有五大以足十數即河
　圖之數是一本六炁分蓋太中則五運六
　炁清而不駁此接前樂和之意六炁者亦
　應地六成水之義六炁在天地間生殺萬
　物醫書甚詳亦由人之所感召寒暑風雨
　晦㝠謂之六炁或逆其炁則致疾疫甚至
　死亡修此大洞太中之妙行却之
曲水襄天河
　前云一曲水天聞蓋天河注於東井而循
　環於天地之間古人云水出崑崙之下注
　出尾閭復上謂之天河此天地之河也人
　之河自尾閭泝流而上崑崙與天地同焉
　黄河九曲人腸九盤象之吕仙云曲江上
　月華瑩淨有箇烏飛此與一曲水天聞同
　在前太初章下可以互看其旨
六度功圓成
　六度萬行之功已圓全成就以六應水也
　六度六陰六合皆成數也人之進修圓滿
　三千功八百行亦可以爲上仙
五魔伐六陰
　五魔者青天魔王巴元醜伯赤天魔王負
　天擔石白天魔王反山六目黑天魔王監
　醜朗郁黄天魔王横天擔力是
中結元始王
　四正四維皆爲太陽道境方顯有元始如
　人却盡陰炁鍊成純陽方見大洞帝尊示
　現生神章高結元始王同一義
高觀六合庭
　既結元始在中仰可以觀見六合之内亦
　猶人神可以内顧臟腑張天師修行千日
　能内顧五臟外集萬神等類是太中妙行
　以炁爲主有天地之氣與父母之炁混而
　生人在胎中臍帶與母相連母呼亦呼母
　吸亦吸既生剪去臍帶各自呼吸炁藏于
　炁海謂之命元修命者修此也
　右件玉章天篆七十字上鎮淵通元洞天
　下統第七壘里德君
　玄契曰太中六合妙行觀門念善行善无
　礙无障至善不踰住善保安定善崇基全
　成十善十華通榮命同智合曲水襄流六
　度功圓一千功成自初至六三千六百滿
　證太勳由是九天爲子生眞人五帝爲子
　伐六陰旋斗歷箕而度天關八景㝠合而
　肇玄玄
元始天王曰(文昌大洞玉章第二十七/天七成火七覺妙行)乙丑丙寅蒙需
辰中黄景炁
　辰日也日中有黄色景光之炁言初生之
　日也喻金丹子時黄庭陽炁初動則作用
　也此鉛遇癸生須急採之時
三秀登霄庭
　三躍而方登霄漢以圓軸而輥上重霄其
　難矣哉三秀乃天中山名仙人呼靈芝爲
　三秀草乘黄景炁游太霄之庭
滄臺飛羽輪
　東海蓬萊有山曰滄浪有臺亦名滄浪得
　道神仙乘黄景炁駕羽車飛登此臺入三
　秀山歸霄庭宫而領職任事也
迎延道已成
　得道眞仙元辰眞人佩帶迎延之符乘飈
　輪飛羽車爲逍遥之仙此乃修習文昌大
　洞經之所致非小仙之格也
司命奉帝書
　主心之神奉承帝旨告下十方以保全生
　根爲念金書司命定筭人之壽夭皆由存
　心能善用其心則可以稱壽者相
號曰玄度卿
　中央司命丈人理明初號玄度卿專一守
　心絳宫也人壽本百歲以有善惡多少故
　有神明司其予奪少有八九十者
保生太霞宫
　保生護命於太霞之宫即絳宫也此章專
　應火數人爲離明之象屬火光彩輝霞故
　曰太霞宫保生生之根
列賓館上清
　羅列賓客之館於上清宫亦絳宫也蓋萬
　炁萬神所聚之處古人云一竅通則百竅
　皆通一神集則百神皆集
命門合精延
　命門右腎其神桃康字合精延七叠見之
　一云左曰父寧在右曰母精延亦曰大洞
　帝一尊神君之名皆兩存之
守我身黄寧
　桃康常仰望黄寧以承炁蓋脾胃所得之
　水穀散之於五臟六腑也前黄寧以有註
　乃精血三眞之玉諱亦可互見
左携元素君
　无英之别字見前註乃火沼之主即紫素
　左元君翳鬱仞字安來上乃主保肝護魂
　上應木德歲星下主東嶽泰山
右攝朱鬱靈
　白元調陽君名朱晶字鬱靈標乃水池之
　主見上卷朱晶啓明師注又字玄夷絶中
　通人之肺炁下鎮西嶽華山
太和度七覺
　七火之成數故引意相合七覺者天之北
　斗七元也人之七孔心也太和眞炁通入
　所以有知覺發生文章焕燦故下文言眞
　文宣人但能致中和於一身吾身之天地
　位萬物育則身外之天地亦位萬物育終
　日圓覺而未嘗圓覺凡夫也仙云何不食
　炁太和精武當謂之太和山釋氏七覺支
　則曰念覺擇法覺精進覺喜覺猗覺定覺
　捨覺此亦謂之七覺大抵只是人之先天
　先地靈明不昧之精神是也虚靈知覺一
　而已矣圭峰裴相所說甚詳
點火生眞文
　二點爲火地二生火天七成之結爲南丹
　朱陵火府眞文即前所謂五方雲篆冶之
　流火之庭洞陽炁赤故號赤書
紫華領胎仙
　即經玉眸鍊質黄華蕩形紫華眞人引領
　胎仙證登仙果但經南昌鍊度方可生天
　生世仙凡一换也此言十華仙
元命眞中神
　即胎仙也又曰元命眞人傳曰五十而知
　天命然則天者不得聞道矣元命者元受
　天之明命眞中有神長生大君即浩劫長
　存之神先天地而獨存歷劫運而不壞圓
　明虚靜妙有眞空此其體也不疾而速不
　行而至千變萬化應事接物此其用也唯
　以和氣養之是爲七覺妙行
　右件玉章天篆八十字上鎮太文翰寵妙
　成天下統第七壘里德君
　玄契曰太和七覺妙行十華觀門紫華天
　一精通太无丹華地二炁通凝玄青華天
　三神通萬生素華地四梵通十方黄華天
　五始通太清瓊華地六始通冥陰金華天
　七始通太玄緑華地八元通上清碧華天
　九元通玉虚瑶華地十玄通玉清混洞太
　无十華接空地居天中千行始登點火赤
　混惠合冲眞聞合見合合德變形是曰玄
　中太皇眞中有神
　元始天王曰(文昌大洞玉章第二十八/地八成木八景妙行)丁卯戊辰訟師
金闕上景炁
　金闕乃三清所御之殿一云金闕必誤梵
　清景三炁乃清微天之妙炁也此經欲召
　元神岳眞三官先以景炁爲主
十方暉紫煙
　言景炁遍滿十方暉映成紫色煙雲黄庭
　云紫煙上下三素雲蓋人之妙炁凝集而
　出於眼目即水火之正色
三合太一尊
　太一按太史公書云在紫微帝座見上卷
　太一務命根注三合者玄元始三炁合德
　也即前所謂梵清景三炁同義
帝招太元神
　太元神乃北方精魂名字玉帝常以招眞
　符召之問考較三官五岳所管人世罪福
　之事即人之歷劫不壞之元神
七轉召嶽眞
　五嶽有五眞人五眞君五聖帝其下分司
　列曹管領生死簿籍七轉者攝召時以符
　摇拽宛轉至七數七爲生數
玉符吿三宫
　太一尊神以玉符告下天地水三官人之
　元神凝聚五炁循歷三官聚頂朝元也人
　修習大洞之道當去三官之籍
抜籍三塗下
　令三官五岳將罪人名籍削落於三塗五
　苦之下赦除之三塗五苦共爲八難人能
　離脱八難方可有受生之兆
受生高上辰
　人能修習文昌大洞之道脱離五行八卦
　煉煅身中鉛汞爲丹功行滿時其眞神
　自然超過三界受生於高上辰極
太帝八靈王
　太帝乃精魂名陽堂字八靈也王稱尊也
　生神云太帝號陽堂字曰八靈君亦曰八
　識神八靈八景木之成數
一化回慶雲
　自此一變化之間回取慶雲以開生門丹
　經夾脊雙關至頂門修行徑路此爲根金
　丹火候在人參訪不可臆度
桃康守六合
　中卷入精六合房註桃君乃腎神名蓋宜
　懲忿窒慾惜精愛炁以爲一身之主性命
　之根色念動時存思桃康在臍
勒精衛泥丸
　勒精蓋有自然之理若以房中之術是炊
　沙作飯縱蒸千劫只名熱沙不名爲飯黄
　庭云腦神精根泥丸根先師云此精非婬
　慾之精乃混元至精玉皇口中涎在人尋
　師問道究其玄妙饒君聰慧過顔閔不遇
　師傳莫强猜三一帝卿肇勒精當存此神
　運眞炁入腦中泥丸六合
太清八景觀
　妙行觀門皆去聲内觀三部八景也太清
　下田是也生天經云即引太和眞炁注想
　丹田三部八景則在心目一注耳
十德眞文宣
　聖人仰觀俯察而畫八卦以通神明之德
　元始演大洞眞文以凝集眞神作成人之
　德其揆一也德者人之所禀賦性中之所
　有發之爲四端藴之爲五常所謂明德俊
　德性爲道之體德乃道之用故曰性之德
　也合乎内外之道也人有純全之德則无
　過不及之差乃天理至公至當
保子神中神
　度人經云眞中有神此令兆愛惜此身如
　保赤子回光返照心目内觀靜定乆之自
　然見眞中之神與之和合爲一體
元命生自然
　前二章云元命生太初蓋人元命眞人始
　生之初自然而然非人力强爲之也此乃
　地八成木於東方以表命元也人之受命
　于天自當保守固窮毋爲泛濫以危天命
　則可孔子聖人飯蔬食飲水顔子賢人陋
　巷簞瓢蓋安天命所謂樂知天命故不憂
　聖賢尚且如是人而胡不爲乎
　右件玉章天篆八十字上鎮太素秀樂禁
　上天下統第七壘里德君
　玄契曰太清八景妙行十德貫形用德合
　體進德坦平成德廣大智德内清慧德發
　光明德圓華靈德普應玄德大方大德自
　然普德濟攝三千行滿眞文下敷滿願成
　眞理合化合德合道合保子萬神洞耀八
　冥由是中理五炁混合百神
元始天王曰(文昌大洞玉章第二十九/天九成金九光妙行)己巳庚午比小畜
太虚空无景
　太虚太空了無一物無光景色象寂兮寥
　兮人我兼忘又肺神名皓華虚成以應金
　方蓋彭室帝君在太虚之中
霞中有彭室
　綵霞之中恍惚若有眞神之宅人身有三
　彭之室即三尸神也常以庚申甲子本命
　之日上天奏人功過一云靈中
九雲合重扉
　九雲一本九靈蓋九陽妙炁擁閉其門言
　九竅閉塞纎塵不入亦如君子退藏於密
　括囊無咎齋戒以神明其德
帝君靜幽密
　太一帝君居處安靜幽密之地蓋在人頭
　上無所關撓紊亂則靜老子曰致虚極守
　靜篤萬物並作全在靜定工夫
八眞合景君
　膽中八眞合景君與肺神通暢金木間隔
　到此混合而金丹始成此神諱北臺玄精
　當存想青衣天尊像守膽中間
上携女太一
　提携太一仙女入泥丸宫亦謂之太一元
　君雌一神也見前注膽眞與太一交會於
　人之百會穴又謂之衆妙門
雌雄混玉房
　雌一雄一帝一謂之三一守之有法在人
　參訪蓋雌雄者陰陽也混玉房洞房中交
　媾也老子曰知其雄守其雌人或詫神仙
　安得有此殊不知天父地母日陽月陰交
　媾以生萬物易以兊女艮男相配爲咸感
　也辭曰天地感而萬物化生是以立人之
　道有五經曰夫婦有别又曰天下之達道
　五夫婦一也若夫正婦貞所謂家齊也家
　人之辭曰男女正天地之大義傳曰夫婦
　之愚不肖可以與知能行蓋男女居室人
　之大倫孤陰獨陽豈得成人道哉但止於
　至善則可君子之道造端乎夫婦及其至
　也察乎天地易首乾坤而重咸恒詩首關
　睢而戒淫泆書記釐降禮謹大昏神仙未
　嘗无之劉阮之天台柳元之海島皆遇仙
　女昔有隱者貸藥爲生聞樂工嫁女有姿
　色索五百千隱者出七百貫得女歸後數
　年事畢父母憶女往詣焉山中樓觀甚麗
　女夫迎拜留數日一飯不復飢臨别以黄
　金五錠贈歸後錢盡復往不可見唯空山
　爾豈非神仙中夫婦乎丹經云休妻謾遣
　陰陽隔絶粒徒教腸胃空祖天師葛仙翁
　許旌陽何嘗逐妻屏子然後成仙金丹之
　道須命黄婆媒妁歡合青衣女子素練郎
　君夫唱婦隨陽唱陰和十月聖胎圓成嬰
　兒姹女突出現形方顯雌雄混玉房之明
　驗矣亦非世俗之所謂夫婦也
九遍還返七
　乃天符火候也十一月冬至行復卦爲一
　還十二月臨卦爲二還正月泰卦爲三還
　一返二月大壯卦當沐浴三月夬卦四還
　二返四月乾卦五還三返五月姤卦六還
　四返六月遯卦七還五返七月否卦八還
　六返八月觀卦當沐浴九月剥卦九還七
　返陰符陽火進退抽添欲七十二候周天
　足數至十月行坤卦則脱胎神化矣一陽
　生於子二陽生於丑三陽生於寅故三陽
　爲三還則陽已盛故火生於寅爲一返至
　九月火已墓故七返足十月火絶而燼矣
　崔公曰一年内十二時意所到皆可爲又
　曰勸君不用尋冬至身中自有一陽生以
　此言之周天符火不容無而不可執著也
　至人傳藥不傳火當求明師矣
分形散六合
　大洞經至此以得陽神出入分形散彩游
　宴六合之外乃天地之外當演習去此幻
　殻初出殻去一里復回勿令亂
泥丸易分别
　出入一自衆妙之門以分别去來古人云
　若人通得泥丸穴何必區區煉大還去而
　復來候出入純熟即投胎奪舍
太眞九光輪
　九乃金之成數上皇太眞即我之元陽正
　炁生發九色光象之輪以聚集萬神即九
　光之符九光以應天九成金
十佺丿文結
　佺者古仙名偓佺堯時服松實而眼方得
　道丿只如度人經云十轉回靈一般即五
　方五臟縱横錯綜之眞文故玄契曰含潄
　乃五臟之液也丿字文昌大洞之本文不
　宜改易如靈寶經亶婁阿薈如圓覺經奢
　摩他三摩鉢提襌那之類如可改則譯經
　者必爲漢語當從古文
保子元炁通
　保護兆身中玄元始三炁變通而不塞人
　之血榮炁衛務要流通和暢則安樂不染
　沉痾若凝滯則别生他證不保
五炁理中頡
　金木水火土五行之炁結爲蒼胡頡理道
　也中者大本也合而言之德性命也發出
　乎外情也發而中節和也和者達道也達
　道達德一以貫之故時措之宜也五炁理
　中頡文在中矣頡直項也又曰頡頏言涵
　養至大至剛之炁浩然充塞天地釋云金
　剛又曰舍利子皆同此意
變化飛上清
　可以變化无窮陰陽不測者也以陰炁爲
　玉女化陽炁爲仙童彩雲龍鳳皆自己身
　中出可以乘駕飛入上清眞境
三千行超越
　三千功八百行務欲圓滿超越或有陰騭
　大功一起救拔數千人性命者亦可使當
　圓滿大勳立躋三境侍衛之臣人多以富
　貴聲色耗損精炁一旦身體性命委而去
　之雖妻子至親亦掩鼻而睥睨曩時洞房
　花燭恩愛何在唯獨隨業輪轉而已又安
　望項負九光輪證太眞之妙行
　右件玉章天篆八十字上鎮太虚无上常
　融天下統第八壘大風澤地土皇君
　玄契曰太眞九光妙行十佺捨觀雙修仙
　化胞仙胎仙魂仙魄仙臟腑中仙靈仙元
　仙華仙嶽仙元命神仙梵炁始炁元炁玄
　炁道炁中理眞人變眞化神三千行成丿　
　文含潄貴炁自然十轉回靈萬炁齊仙
　(十佺者太眞妙行天一地二天三地四天/五地六天七地八天九地十是也丿文乃)
　(天地十佺之文章也即人之五臟/六腑精華玉液故曰含漱貴炁)
元始天王曰(文昌大洞玉章第三十/地十成土十明妙行)辛未壬申履泰
太玄九炁上
　太玄太元太始三炁在九炁之上後結句
　云太玄啓十明妙行登十眞又曰太玄都
　九炁丈人所主之祥煙生炁也
煙回太暉間
　三炁合德九炁齊并合成雲煙回轉於太
　虚之間太暉者宫殿名也他本有作太虚
　者必誤此乃玄炁出於九炁上
神光秀空峰
　神光寶光即靈光也蓋無形可捉發秀暉
　彩於長空杳冥恍惚之表在人則精神光
　彩發秀於雙目空峰者頭面也
五道焕三天
　五道即五老焕明於三天之上言朝謁上
　帝冠冕燦爛也大丹三花聚頂五炁朝元
　也无上三天即人身中三田宫
駕景登絶霄
　乘景輿而上升重絶霄漢言人紫河車搬
　運崑崙之頂前云乘景晨中暉蓋同義絶
　霄者上无所維下无所基
乘風蕩滯神
　仙人身輕又所服者六銖衣所駕者飛輪
　羽車皆可乘御風炁而行蕩滯神者三界
　之中剛風浩炁五帝大魔統領諸天魔鬼
　把截要路若能大功圓滿上帝鑒觀魔王
　保迎流金火鈴五老啓途方得上升亦如
　修行人眞炁强壯慧力貫通則夾脊雙關
　天柱玉城自然開通終无滯神
日中一運珠
　終宫中一丹元君名神運珠中宫常運轉
　如日之寶珠一云中有運珠理一云運一
　日中珠不通西王母握固法存心中有日
　如崇寧錢大運轉如火之熱下至湧泉上
　至泥丸經由三宫千日可以出神日中司
　命接生君中央丈人司命君與神運珠皆
　守心之神心中萬神此其大略也
理心入清閑
　以正理此心念使之清净安閑不爲物撓
　圓覺經由澄諸念覺識煩動遺教經制之
　一處无事不辦一處者澄清心念前說天
　此說心蓋此心天心也内修而外應不一
　其内无以制其外不齊其外无以養其中
　内外交養動靜感應此大洞之本㫖道經
　只滅動心不滅照心亦同
混合三五宫
　金水同源一五火木同鄉三五中宫戊己
　三五四象五行交媾於中宫也昔女冠徐
　鍊師張惠明遇南嶽右英夫人傳道行三
　五混合之法咸得尸解神仙人能行三五
　混合之道自得脱離三塗五苦升入三五
　天宫得天堂快樂自在動經拂石之年自
　此不貪快樂進修眞造上境
累變億萬年
　動經億千萬年永無失墜修天人之福如
　箭射虚空力盡還自墜如修大洞金丹之
　道直登究竟地位豈有輪轉耶
伐絶胞樹土
　此句當重說蓋以胞胎爲一大事非此无
　以生化此言土配合不謬一黄演之炁結
　爲胞根附于脾皆屬土成數
永斷尸血根
　九玄七祖咸被道炁解釋前世積滯之冤
　結胞樹血根皆有深根固蒂之喻得此大
　洞寶章之功咸得伐絶永斷
七祖散積滯
　人之上世有因相争結爲　咒於靈壇社
　廟致連逮子孫塜訟徵呼積滯幽扃不得
　解散今聞大洞玉章即脱
反華生幽玄
　反回善芽增生長育於北方幽玄之圃乃
　天一所生之地三才之始也如人歸根於
　下元是也炁海乃一身之所主
萬炁生萬神
　人之炁以萬計孟子謂浩然之炁充塞天
　地也若不能貴固根本耽戀酒色炁漸隨
　散至中晩之年不及數千所以神疲力倦
　若知而存養則萬神復爲之生矣仙傳載
　廬山太平宫三一王先生夢神人告曰上
　帝令汝住金華洞天賜丹一粒還汝精神
　復汝元炁翌曰遂化故知人之得道神炁
　不備不成仙矣傳曰身體髮膚受之父母
　不敢毁傷孝之始也父母全而生之子全
　而歸之可也人多以酒色財炁損傷身體
　幽㝠之中不逃譴責何望神仙
齊仙成仙王
　見賢思齊既與諸眞仙比肩而行成就仙
　道爲諸仙推戴故曰仙王仙亦有王者之
　服文昌仙職至此亦爲極貴
太玄啓十明
　太玄開啓十明妙行以接度有縁太玄乃
　三炁之祖生育天地萬物至此爲足數合
　十明妙行乃得登十眞
妙行登十眞
　十明妙行圓滿則證登太玄眞人之位十
　明十眞地十成土之數也明矣河圖至此
　爲足數六爻純陽爲乾屬金明則識認一
　切境物如幻一切事務如夢理法如眼翳
　空華有爲如鏡中像所以視聲色如寇讎
　視軒冕如糞土等生死如旦暮故應事接
　物鑑空衡平方證太玄妙行
　右件玉章天篆九十字上鎮太釋玉隆騰
　勝天下統第八壘福德君
　玄契曰太玄十明妙行十眞圓成精眞玄
　珠炁眞玄力神眞玄通性眞玄一元眞玄
　妙命眞玄光形眞玄全德眞玄洞道眞玄
　應全眞太玄十眞妙行梵行諸天横文固
　根萬行周圓六位已陞妙行大全形成炁
　精鍊化紫金長生无窮太玄眞人
元始天王曰(文昌大洞玉章第三十一/表乾兊二卦其音同金)癸酉甲戌否同人
上清絶霞外
　上清在太清之上故云絶霞外人即絳宫
　是也此章表乾兊二卦乾象高高在上故
　絶霞外乾始能以美利利天下不言所利
　大矣哉大洞仙經普資萬有而不矜其功
　能他經則云持誦之者即得如何是矜其
　功也乾之體剛健純粹无有息時人之學
　道當乾乾不息綿綿若存永成
八皇運九天
　八皇八卦也九天九宫也見前洛書數兹
　不再舉乾元用九天德不可爲首也元亨
　利貞乾之德也故曰運九天言自强不息
　也八皇老君運轉九天之上即八靈王也
　皇與王一也天地之大豈離陰柔陽剛二
　氣二氣運轉無窮豈離乎一元之會故天
　地之大萬理兼備其爲體一而已一元之
　運春夏秋冬弦望晦朔未嘗一息之謬易
　曰觀天之神道而四時不忒聖人以神道
　設教信哉在丹道謂之火候以應太陽一
　年一周天三百功滿可以吞服
幽寥玄帝子
　注見上卷第二章帝皇太一重冥空字幽
　寥无又皇一之魂上歸字帝子二神共守
　下丹田存思法幽寥黑帝子赤
携此景中人
　幽寥帝子二人能提挈此景中之人乃自
　己法身歷劫不壞之象得此提省常惺惺
　不昧无私欲之蔽无愛惡之侵
晨登天老室
　子時夜半上升天老宫天老帝君七星神
　咒經載即人之肝臟咒日出東方赫赫大
　光此卯時眞炁傳送至肝之時
夕宴金華庭
　晩夕遊宴於金華之庭人肺也以表兊卦
　一云金華便必悮酉時眞炁傳送至肺臟
　宴者飲金漿玉液餐交梨火棗
羽節命太一
　以羽葆之旌節命召太一帝君見前注太
　一在頭執符以召内境萬炁萬神神隨炁
　行皆得聚凝而朝太一帝君
錦旛召萬神
　神也者妙萬物而爲言也章中多有錦旛
　錦旂所以招眞致靈之具方以類聚物以
　羣分是以羽節錦旛各以其類
堅我六仙府
　六府大腸爲尚書府小腸爲元陽府膽爲
　蘭臺府膀胱爲太和府胃爲太素府三焦
　爲無極府聖人時乘六龍以御天也天以
　六炁流通宰制品彙人以六腑和暢捍禦
　外邪故曰堅固兆身中五臟六腑之炁固
　則成六仙府散則爲六洞寃魔遞相殘賊
　皆因情慾所撓敗壞六洞六天
伐滅胞胎根
　戕伐胞胎之根胤毋使滋蔓蓋此死根當
　盡去之死根伐絶然後得生根增長蕃衍
　盛茂即葱鬱成功德之林
解結生七祖
　解釋七祖之結習令上生天堂享受快樂
　無爲也一云解結七祖生有此顛倒錯亂
　但令用心向善自然七祖生天
散禍寧九玄
　消散九玄之禍令得安寧六陰剥盡九陽
　始成易夕惕若厲無咎當一得永得綿綿
　若存禍自散失深沉九地之下
赤城丹臺女
　赤城一云日帝玄洲赤城蓬海螯宫在九
　霄之下謂之初霄丹臺紫府乃陽明之宫
　多女仙之瓊館楊太眞之銀闕按山海經
　東海蓬萊山扶桑山方丈山滄浪山四山
　最高極大下有三島十洲一曰玄洲二曰
　瀛洲三曰祖洲四曰聚窟洲五曰炎洲六
　曰麟洲七曰流洲八曰長洲九曰元洲十
　曰生洲此章下有玄洲絶三津上有滄臺
　飛羽輪校仙登扶桑皆在東海境上得道
　者莫不經由此處脱蜕幻骨拜職受服然
　後上升天境朝見三清至尊
扶兆入金門
　乾居西北屬金爲天門故曰金門此兊之
　少女仙扶持我身同升入金門一云符召
　入金門必悮世主之門亦曰金門
月母靈素蘭
　兊卦爲月月神乃太陰之精諱靈素蘭或
　寧素蘭必誤正法月咒作靈素蘭斗經云
　主司陰府宰御水源是也
守閉死炁關
　月精常謹守下元閉塞死炁此四句皆雌
　一之經丹臺女陽神欲人上升寧素蘭陰
　神能爲人遏塞死户注流生炁
死炁自今絶
　既塞死户則死炁斷絶孔子曰未知生焉
　知死蓋大洞之道知生知死亦如易繫云
　原始要終故知死生之說
生津從兹延
　求生之津涯可望而度也釋曰無生忍既
　无生安有死若了无生須求解脱釋一切
　法縛直得萬縁清净了无可得
萬神萬炁仙
　雲行雨施品物流形故曰萬炁生萬神萬
　炁仙即萬神歸之爲一體太極圖中化生
　萬物是也乃天地生生之根
超脱位眞玉
　乾道變化各正性命故超脱過越生死之
　關則證品爲大洞眞王之位前章成仙王
　今次修習至此爲長生眞王位
十頁妙行全
　十眞者誠實无妄之謂也誠者天之道思
　誠者人之道至誠不息不息則乆故得十
　眞妙行全備前章妙行全十眞
太玄會明陽
　九天之上陰炁不侵九地之中陽光永隔
　故令我身中太玄之炁會於明陽之天後
　章我身會明陽同義者二焉
无上大洞尊
　於此利見大人也自己大洞帝尊出現乃
　无極无上品之貴人與天同其匹休永无
　墮落此皆无色界上大羅天也
一炁同龍光
　乾陽物也故以龍爲喻曰潜龍見龍飛龍
　等語皆是元始一炁化生若仁以行之修
　己身大洞則與元始同炁合德乾健也自
　强不息兊悦懌也喜慶難言修煉至此陰
　爻剥盡化凡質爲純陽紫金之體神抱炁
　炁抱神精神粹明炁脉調暢如夫婦之歡
　合如子母之留戀待時神化
　右件玉章天篆一百二十字上鎮龍變梵
　度天下統第八壘福德君
　玄契曰己身精炁全命錬化紫金六位已
　昇妙行大全長生无窮太玄眞人至此回
　光開度胎根七玄九祖並解寃結斷除債
　訟閉塞死户應同炁同根蘇懋生津延益
　萬神同超眞王和合萬炁妙行並全皆號
　太玄會明陽天我獨超出證大洞尊帝一
　龍光號无上玄通

玉清无極總眞文昌大洞仙經卷之九







玉清无極總眞文昌大洞仙經卷之十　藏五
　　　　(東蜀蓬萊山中陽子衛琪註)
元始天玉曰(文昌大洞玉章第三十二/表震巽二卦其音屬木)乙亥丙子大有謙
東華發始暉高晨映上清
　判府東華方諸宫亦救苦天尊所舍蓋崇
　仁重生之地有九龍符命拔度幽魂發始
　暉者初生一陽爻如日之昇高晨一云青
　童君名晨日也日之升高必映上清眞境
　言人眞氣會於心府而出自肝臟方始傳
　送午時至絳宫
洞焕圓珠靄
　光彩洞耀焕燦於蒼胡寶珠之中煙靄鬱
　勃是皆取喻於心珠之炁神光圓明洞照
　八室空其五藴靄然粹然之寶
朗朗紫暉明
　朗明也日光生紫暉而朗朗然明又肝神
　龍煙含明君此木應肝也蓋震巽皆屬東
　方之木上應歲星下主肝部
七晨回帝席
　太陽神名七晨回者上朝天帝之几席蓋
　帝出乎震齊乎巽也少陽爲震升於巽屬
　乾乃六陽純全之位故曰帝席
五老飛玉軿
　上聖出入必令五老啓途羣仙翼轅眞仙
　及修行人亦皆如是乃人之五炁所化度
　人經五帝侍衛三界稽首同
太一景中玉
　太一在頭上爲景中之王見前注景中人
　又曰景中王人當貴重頭爲一身之首領
　故以此人神爲王者呼之是也
司命攝萬靈
　飛玉符軿攝召萬靈皆乘巽風故招神攝
　風司命在心總制萬神心爲雷之主雷經
　云心火不發鄧君不鳴肝神不怒辛帥不
　靈意神不超使者不行蓋肝屬震巽乙木
　而以心火發之此擊摶之象也故能收攝
　萬靈聽命又震爲雷在人爲音聲巽爲風
　在人爲呼吸炁故以八卦表身
泛然雲波間
　水會東南巽地言此時眞炁薫蒸津液灌
　溉而吾元神湧升也二卦在先天相對取
　象曰雷風相薄故能鼓舞萬化
寂盻泥丸城
　隨風巽君子以申命行事毅然作色中天
　下而立攝召三官五嶽泥丸城闕在最高
　峯頂寂者無聲盻者顧視之
七轉召三官
　七轉招眞符命以召三官在人則三田之
　神也進退利武人之貞非威武不能政不
　順非風雷不足以警動萬物
北君稽首行
　北方爲首啓行其五方隨時而升元神自
　腎臍中超去歷遍五臟而上登泥丸其三
　關五臟之眞並隨侍而行上升
五嶽應命到
　五嶽隨應召命而至五炁皆相感化而朝
　也雷霆掌生殺之權賞善罰惡之司故雷
　動風飛萬神畢集豈容少延
拔死書長生
　三官五嶽皆削落死籍書上生之字二象
　倒取得益卦辭曰君子見善則遷有過則
　改其斯之謂歟在人力行之爾
三舉震靈符
　上天有震靈符主召生炁制伏魔精撓萬
　物者莫疾乎風鼔萬物者莫疾乎雷故雷
　主生殺之權如雷水解百果草木能甲拆
　是主生也雷動風馳剪除禍亂是主殺也
　故此章上下句云拔死書長生玄解大魔
　精示生殺之柄也前太始太極章震靈凡
　三見焉並見前註詳解
玄解大魔精
　巽户爲神霄府乃風雷所出之地能妙解
　六天大魔不令惱亂學仙之人震來虩虩
　震驚百里皆當恐懼修省
七祖生福堂
　九玄七祖皆生天上大福堂中逍遥此天
　人之福也福盡不自下生異類之中修文
　昌大洞乃上乘法門到三清界
玄華保黄寧
　以玄華保養黄寧童於脾胃之間使永无
　失墜此長生乆視之道也二象合成恒卦
　辭曰聖人乆於其道而天下化益辭天施
　地生與時偕行凡修大洞不拘時候但隨
　所寓一念不動天地之炁發生始於復終
　於坤一升一降爲一周天以一年之炁候
　攢於一刻之間身中天地造化
　右件玉章天篆九十字上鎮太極平育賈
　奕天下統第八壘福德君
　玄契曰七祖九玄上生天堂億曾萬祖玄
　華齊生内保黃寧種族俱升皆注仙品列
　籍南昌萬世代族墓山塚訟考謫鬼帳隨
　大洞仙經一時和平地根惡根削除落滅
　興道爲一長生自然
元始天玉曰(文昌大洞玉章第三十三/表坎離二卦既濟之道)太清仙境玄炁所化
太帝九老京
　潤萬物者莫潤乎水所以品類之衆莫不
　皆賴以生水由地中行江河淮漢朝宗于
　海皆有攸司故扶桑大帝東方九炁天君
　共治水府乃爲水府總會之所然其論水
　之源生自北方天一生之地六成之起於
　坎位故此章以坎卦表之易曰水洊習坎
　君子以常德行習教事
校仙登扶桑
　檢校仙籍應得道者上東海扶桑山言人
　精炁生腎而傳於肝以至心府故下云神
　綱精炁在人身如水流行天地間
七轉召天帝
　天帝即玉帝也以元始之命召之在腦中
　宫泥丸也考校三界眞仙并世人功過莫
　不皆由三官五嶽呈奏玉帝
司命乘神綱
　以表離卦在人爲心以主心之神乘其神
　綱而上朝也心爲神宅故有綱領離乃麗
　明之象故心神好明察理事
五嶽啓靈户
　嶽者即面部是也靈户者眼耳口鼻是也
　開其靈則能制魔閉之不靈隨魔轉也五
　嶽皆啓敞靈扃以聽帝命
傳制大魔王
　奉傳玉帝之命以制遏大魔臍中皆北陰
　之府陰邪所勝之地故傳命以制遏毋使
　妄動撓亂魔者眼耳鼻舌身意也
河海皆受事
　今夫水一勺之多黿鼉蛟龍魚鼈生焉貨
　財殖焉河海之主魚龍之屬也受事聽扶
　桑之命自天一生水於坎位以至成天立
　地生賢生聖皆由是焉河伯海神水族神
　仙皆禀受其本來合任之職事如陶弘景
　爲都水少監郭璞爲水監仙伯又四溟夫
　人多管水中女仙人與水族混爲神仙兹
　以琪所歷江河淮海水府龍宫西自蜀江
　南自衡潭西南自沅靖三水皆會洞庭下
　流漢江會大别至廬山東南自吉贛會彭
　蠡下流至儀眞見淮黃二河自北而南會
　鎮江下流崑崙山東入于海又自鎮江歷
　常蘇秀入太湖三百六十頃至吴山會浙
　江又東南自福信江會浙又自維揚泝流
　經淮過吕梁入濟又自太山會于濟又自
　濟泝流至臨清入滹沱東北會小直谷入
　于海又自直谷泝流入京沿程看瞿塘洞
　庭彭蠡太湖龍宫壯麗又見馬當山采石
　金山三水府豈得不受事於海
立示應會方
　潢潦无根可立而待江漢朝宗于海亦各
　有時丹經天應星地應潮天上金生地下
　水生蓋每月弦望晦朔海水隨爲消長每
　日一潮自東海發軔捲如雪山過海口泝
　洄經浙止淮西采石東南止嚴陵灘東北
　止小直谷日夜應會不爽亦如人身中每
　一日一夜血炁一朝於囟門遇其潮時即
　默然靜坐凝定神恩但聞血炁自踵至頂
　奔走凑理蔌蔌之聲如羣蟻相縁五臟六
　腑轉動聲響内外相應見于四體達乎聽
　官乆之又徐徐散去闃寂无聲此亦修行
　之大端也聖人運化豈可託之空言善譬
　巧喻俾人易曉近取諸身遠取諸物若未
　能遠觀海潮但近聽血榮炁衛一萬三千
　五百息之潮豈非示人應會方乎
保符泥丸内
　樽酒簋二用缶亦可與獻於王公薦之宗
　廟況所保符契皆在乎泥丸之宫以待桃
　康乎陰符陽火皆聚於上元宫
守神曰桃康
　激而揚之可使過顙水生於腎而搬運有
　道則泝流於泥丸桃康乃腎中之神專一
　運陽精於腦後以輔元陽以成金丹
回名易死籍
　既得生生之根則回改名姓於死籍之中
　无過可書也死籍者黑簿也人有過咎災
　厄并死亡事皆得具載其中
記仙叔火王
　上卷第三章云高同生叔火王今此止云
　叔火王蓋雄一之經也叔火王道父也專
　掌列仙之籍凡得道者系焉
拔絶三塗籍
　坎辭曰係用徽纏寘于叢棘蓋囚執之所
　思過之地如周文之羑里太甲之桐宫也
　今絶三塗易死籍豈非此義乎
去禍生上英
　心中一眞津液君字飛生上英主血液易
　曰坎不盈秪既平無咎姑且去禍而未大
　也削去灾禍之根生上英華
七玄登朱宫
　朱宫正在離卦上七玄九祖進登朱陵火
　府鍊化自然蓋水火二炁交媾水火鍊度
　葛仙翁玉陽宫皆以祭鍊得道
我身會明陽
　兆身朝會光明太陽道境易先天曰水火
　不相射此經以水火交而成道斗經水火
　乃道之眞體非此不能成生化
上友方盈子
　月中桃康君方盈字運梁上則友愛之乃
　眷戀留連之意上下二神互换流運神炁
　滋茂生根毓養太和以立四大
下携理維藏
　胞中天帝精魂名理維藏字法運珠守小
　腸水海以分别水源清濁順導發泄之功
　如禹功之大在人宜善導精血
左攝明車君
　胞中黄炁君諱祖明車字神无極守肝正
　斗明輪同人非萬炁萬神流注運用則百
　骸五體四肢皮肉只是一塊頑物
右輔歸盛昌
　胞中白炁君在右諱玄歸子字盛昌守人
　肺上二神乃胞胎之中神靈共守五臟之
　上前章云白炁育尚生同此義
混一玉景炁
　一云玉京必誤蓋左右陰陽二炁混合如
　玉之景炁妙合而凝以成兆之形此炁呵
　之可以煮茗含之可以乾汞
化兆吉以昌
　欲變化我之炁質俾吉俾昌蓋得此道者
　也雖愚必明雖柔必强君子順之吉小人
　背之凶非由外爍我固有之矣
反嬰元命童
　反我衰老之元命靈神爲嬰兒之童亦曰
　元命眞人修習大洞之道鍊萬炁萬神還
　歸一眞如嬰兒之形復化爲玄炁
檀熾鈞吉祥
　不孔笛吹无生引没絃琴操太平歌先生
　年來窮到骨何事欣欣樂天和除非只是
　知音聽不是知音莫與彈
天一元根仙
　天一貴人出入丑未而爲水之元根所以
　江海爲百谷王以受水實由天一生水根
　源起於此坎卦之義因兹著焉
自在光明輪
　大吉小吉爲日月所居之位北斗擎羊陀
　羅主事之所故北斗位處坎宫名同月曜
　輪轉光明亦青肝明輪之說同明輪爲日
　月爲水池火沼凡鍊度先鍊己心爲離火
　腎爲坎水務要既濟其法常令此心虚无
　纖塵不入一念不動二炁相合化爲水火
　在前亡魂自腎左出歸池沼鍊化
　右件玉章天篆一百三十字出於大赤天
　下統第九壘洞淵无色剛維地土皇君
　玄契曰至此无上乘門兆身祖族皆證眞
　仙可以弘慈回度人天證
　太清太極仙王眞人
　　此四章乃三清玉帝四天无卦象亦猶
　　乾坤坎離四卦无支干乾坤大父母退
　　居幽靜坎離爲萬物之父母故貴重三
　　清退居无爲玉帝主事俱當貴重皆在
　　无色之境故不拘於卦象之内人能修
　　習文昌大洞妙行亦當超出三界直造
　　三清玉帝之天不爲五運八卦之所拘
　　束五運即五行支干是也八卦亦乃五
　　行所化乾兊屬金震巽屬木坤艮屬土
　　坎屬水離屬火修行人脱殻離機也
元始天王曰(文昌大洞玉章第三十四/表坤艮二卦同音屬土)上清眞境元炁所化
玉清萬華宫
　萬華宫乃玉清元始所居皆金玉珍寶以
　爲莊嚴如華嚴之富貴无異前云看華嚴
　不如一艮卦今萬華宫者知其所止也君
　子思不出其位又君子素其位而行无入
　而不自得也以喻人安分守常在至善之
　地无偏執不妄求守天理之正富貴乃自
　然之理人皆可享萬華宫富貴
高仙藏帝經
　坤有該載生化之理易曰坤以藏之高仙
　者天眞藏經籍之所三十六部萬八千篇
　佛經五千四十八卷一藏自古帝王之制
　天下皆有所藏圖書如神農之連山軒轅
　之歸藏大禹亦曰連山商湯亦曰歸藏歷
　代寶之以爲神器上天亦有圖書乃天帝
　所藏以統御萬天宰制萬品
主圖九天表
　艮止於此爲文昌盡善盡美之道君子敬
　以直内義以方外含之以從王事此人臣
　之道也高仙上聖主管圖籙於九天之上
　斡運化機生育萬物也九天有東璧圖書
　府奎宿主文章居戌璧宿主圖書居亥天
　帝命文昌皇人玄聖道君孔丘主宰文昌
　生炁圖流運眞炁生化萬物輔佐皇猷帝
　命登封太極上眞九疑主宰東海廣桑山
　眞君闡猷大帝興儒盛世天尊人或難之
　曰是非孔子之道大聖人豈可流於異教
　哉殊不知在天爲列星在地爲河嶽幽則
　爲鬼神明則復爲人此特昭昭然爾況大
　聖人垂世立教爲萬世帝王之師受累代
　封崇享天下祀典在天地人中豈无果位
　耶今附於此以俟明者證知
洞觀无中生
　至哉坤元萬物資生人與物之生從无而
　有得坤之全炁故曰坤厚載物德合无疆
　洞觀非可以眼觀當以心目内注自无中
　生有非无爲无湛然常寂不可向外馳求
　妄以爲有如善財所見盡在普賢身中此
　道乃虚无自然无可捉摸但宜回光自照
　故曰洞觀无中生
七轉召萬頁
　與七轉召一官同義萬眞即萬神天有萬
　眞人有萬神以天之眞混人之神以天之
　炁合人之炁自然成道豈不貴重
五嶽一來庭
　坤輿艮山五嶽爲最一撮之土載華嶽振
　河海一卷之石草木生寳藏興況五嶽在
　乎掌握矣金丹謂之攢簇五行
三官招衆魔
　三官即三關號令一施則萬天拱聽志帥
　所在炁爲奔走三關廓通則三華聚頂三
　才中非三五無以宰制萬化
司録校所呈
　三官五嶽呈人禍福帝命司命司禄重復
　較勘方定其休咎昔聶紹元好讀書攻莊
　老一夕夢入一城宫府嚴肅中有朱衣按
　几謂曰此司禄之所也可自開籍看平生
　事(云/云)後受大洞畢籙修混合返還之道一
　日晨浴有四鶴集于屋村民見火超奔之
　紹元已化非司禄較所呈乎
拔籍重泉曲
　泉曲十二河源乃水府之分曹也掌人間
　生死功過事柳元傳水府屬陰女仙治事
　在人即十二經絡是十二河源
記名書上清
　此句下又按茅山玉經有云七祖解牢結
　穢血悉沈零反胎朱火室更受洞中生伯
　史衛神軀令我保黃寧六句續前句爲一
　名曰三素老君章其文義重叠今依川本
　較正續後十五句隨前十句二十五句依
　舊作一章更不專擅紊亂添答以疑人心
　但依此行去亦證上仙
玄洲絶三津
　坤至柔而動有剛至靜而德方故方輿之
　内玄洲赤城府在東海之外三島神山玄
　洲十洲之一也三津弱水三萬里各有三
　關津人靡克至今修金丹者絶此津涯不
　歷關隘一步便到家古云剖破藩籬即大
　家修文昌大洞之道不歷三界諸天二十
　五有頓超無漏之鄉方爲了當
羽景太无庭
　上乘羽葆景輿登升太无之庭遠在无色
　界之上傳曰德輶如毛毛猶有倫上天之
　載无聲无臭羽景有形太无无色
回霄飛垂漠
　回還於九霄之上諸眞車輦甚衆碾消雲
　路所以飛揚沙漠垂下昔禹時有鳥自丹
　州來吐五色氤氲之炁名曰憑霄雀能羣
　飛銜青砂珠輕細風吹塵起名曰珠塵如
　沙漠飛下人得而服之身輕不死其此之
　謂歟明了之人不動脚根一念纔起直造
　圓頂也一云飛重漢字頗相類
委化混萬精
　含弘光大品物咸亨此坤之德人能收斂
　涵泳與時偕行與萬物同體無一物不遂
　生成委身混融於萬物之精
五雲鬱絶空
　五方五靈五色雲炁靄鬱於絶空之中五
　臟之炁薫蒸於心腑凝結成圓明之珠彩
　霞暉映即五色鬱勃洞焕太空
七霞落圓明
　七霞七覺一本云一靈落圓明一靈亦虚
　靈心圓明乃心之神此言七色雲霞光奪
　日月度人經璇璣玉衡一時停輪此數句
　言高仙與司命司録三官五嶽同會之時
　車輿鸞鳳之衆光景如此蓋言人能凝聚
　萬炁命元靈之神乘之自下田至泥丸萬
　炁凝萬神集亦是落圓明也
朗朗幽寥子
　臍下嬰兒朗朗顯現二卦合德謙卦彖辭
　盡之也天道虧盈地道變盈鬼神害盈謙
　尊而光君子之終也言人晦迹隱光安守
　本分不期著而著也蓋得謙光之義君子
　隱居求志行義達道自然名聞上下蓋以
　幽寥隱然无形无聲之物而朗朗顯明者
　所謂溍雖伏矣亦孔之昭之謂
梵昌濟黄寧
　梵昌心神黃寧脾神言以心血濟養脾胃
　也五行生克在人運炁以合之各有其道
　謂如心病運腎水以濟之五臟皆倣此蓋
　二卦反對得剥辭曰君子尚消息盈虚是
　也黃寧中宫也黄中通理正位居體美在
　其中暢於四肢發於事業人之動容周旋
　合道中禮者盛德之至也
五老揮絳華
　五老乃天地始祖人之五老亦同一炁蓋
　五神聚於絳宫揮把丹華也燒香散花皆
　身中神識絳華丹華一也
散香携玉靈
　五老遍散五香以薫蒸五臟靈明之神上
　卷玉壽靈亦胃神欲見此神當一心注想
　如猫捕鼠眼睛不瞬即得凝集
金質濯帝川
　此即玉眸錬質黃華蕩形以凡胎濁骨今
　變爲玉靈金質前云骨肉金玉實俾此金
　姿玉質灌濯於帝一之川
緑煙靄流瓊
　青緑之煙鬱鬱勃勃如瓊玉之欲流前云
　五雲鬱絶空皆眞仙陞降祥煙瑞彩藹然
　粹然洞焕空無之境光景殊勝
上清玉皇師
　上清宫乃玉皇之師蓋靈寳爲玉帝之尊
　師也玉清上清太清乃爲三寳三清之下
　玉皇爲尊玉皇即昊天玉皇上帝乃萬天
　至尊位亞三清天公經三清退居无爲玉
　皇治事
玉宸大道君
　玉宸道君靈寳天尊所居之宫曰上清七
　寳紫微宫在太清之上玉清之下是爲中
　元宫三清即儒書所謂三皇也
與心絳宫神
　虚靜先生云瞥起是病不續是藥不怕念
　起即怕遲覺又古德云若人靜坐一須臾
　勝造浮圖七寳塔寳塔終乆化爲塵一念
　不生成正覺蓋此心一念不生立躋聖地
　故曰飛證太玄尊心者主乎一身而其體
　虚靈足以管天下萬事萬物之理理雖散
　在萬事萬物之上其用之微妙不外人之
　一心前賢有詩云道通天地有形外思入
　風雲變態中是也靈寳與心神爲一心乃
　天心非肉心也神乃歷劫不壞之神非祭
　祀之神也詩曰人心若與天心合顛倒陰
　陽只片時故曰玉宸與心神飛證太玄蓋
　天心不出於大公至正无分毫所私人心
　若能體而則之行无私曲一是皆以至正
　處己則果證大洞太玄无疑矣
飛證太玄尊
　飛昇證果太玄眞尊之位此下茅山大洞
　又云神拔三塗積仙胎纏兆形多有此二
　句蓋太玄三眞人乃極尊之位天地之外
　曰虚无乃元始所居號虚无自然以其无
　心故虚空盡故无虚而能容无則能化故
　曰藏帝經人能虚无則神明自來來則靈
　而乆故取坤艮喻其能容且乆
　右件玉章天篆一百三十字出於禹餘天
　下統第九壘昌德君
　玄契曰至此登上清眞王太一眞人
元始天王曰(文昌大洞玉章第三十五/以表坎離二卦交媾之道)玉清聖境始炁所化
三頁生太無
　三眞者南方三炁天君生於空洞太无之
　始下云南昌即文昌也今衡山上應軫宿
　下鎮離宫有朱陵洞天乃三十六洞天之
　第三也人生從此鍊化方許成人又在人
　即精血三眞元王君便是或曰三眞即前
　太玄三眞又曰太无乃太元字多誤此乃
　太无中太素君大洞玉章
玉户映晨霞
　大人繼明照于四方夜初盡而曰繼照正
　大明出於東方之時也南方位處離宫名
　同日曜玉户者烏馭所出也晨日也暉映
　晨日之霞亦早朝之謂也南嶽山朱雀頂
　有日觀亭天色清明早朝登此亭觀日輪
　之出海一出一没一進一退有欲昇而不
　能昇然後一躍而上此處備悉
太素洞元靈
　日月麗乎天容光必照然於南方丹天洞
　陽之館凡有得道由此鍊形方許飛昇帝
　庭上卷云太素三華炁三華炁亦南方三
　炁太素乃三素母蓋主持鍊度之事元靈
　名也亦名罕張蓋衡山有福地名曰洞元
　靈光天等壇皆上仙得道之所文昌鍊化
　皆在此處故此洞章多言及之
丹林森朱柯
　百穀草木麗乎土以其南方赤色故生長
　皆丹林朱柯黃庭經丹青緑條翠靈柯醫
　書南山多靈芝瑞草餌之皆神仙
回神九重府
　還神於九重之府蓋朱陵火府九陽梵炁
　結成今南嶽山勢亦九向九背以應陽數
　此言修習之徴心府現出光景
南昌發瓊華
　燥萬物者莫熯乎火故以南方火德增助
　太陽以麗品彙俾各遂其生南昌受鍊司
　乃鍊度之所得道者无不經名洞陽宫有
　流火池黄華水皆發生瓊瑶英華度人經
　修誦是經皆即受度飛昇南宫同此言人
　心府神宅如此之盛南昌即文昌也元始
　以符圖眞文鍊之洞陽之宫故曰文昌中
　有不死之神長生之君司命司禄延壽益
　筭眞君度人經南宫南昌皆與此同即今
　南嶽衡山是也元炁上連熒星太陽炎老
　君所治其中主夏炁長養萬物天下萬神
　常以立夏日升此赤石玉闕謁炎老君受
　天玄符各還四方以行夏令赤帝玉司君
　諱景度如知其神存念九年致長生之藥
　丹霞飛雲下迎兆身而升玉清雖然如是
　而南嶽相去數千里豈得人人親往以觀
　之哉但人身亦有一衡嶽知此則文昌錬
　化之司不遠矣道不遠人在身中在人參
　訪造詣眞實不可臆說强爲
百關納津液
　世界皆以水爲潤澤之物故能生育萬物
　者水也以此表坎卦爲至當之議人有一
　百八十靈關三百六十骨節一千二百形
　影一萬二千精光三萬六千根源本始八
　萬四千毛竅關鍵中咸生津液之潤人无
　津液則枯槁云亡天地得水而覆載萬物
　得水而生成其實一也
停玄三秀阿
　藏隱玄根於三秀之卷阿南嶽名太虚小
　有之天古詩云小有洞中三秀草即靈芝
　是也山有五芝餌其上者得仙
兆身騰玉清
　己身已證上仙故能飛騰遊宴玉清聖境
　朝見元始上帝先賢多有骨肉同飛者然
　此肉身皆蜕藏名山惟神可去
七祖離幽扃
　幽扃水府泉曲河源也身未得道七祖未
　免沉墮幽扃既已成仙當先度本宗祖禰
　出離幽扃也即地水二司幽都
長保不終劫
　永保无盡之劫塵大洞一經乃最上乘大
　非下格小仙所可擬議修鍊至此永無退
　轉豈可與天人之果同日語哉
萬世承仙家
　玉經云世世不絶長爲人君千萬劫中永
　遠承繼上仙之家天下名山皆有異姓繼
　承仙位唯張天師嗣今已四十代
位爲聖統尊
　繼天立極位爲聖統之尊於人中此大人
　之事也正如大洞帝尊總統萬神最爲極
　貴之尊位仙人至此世亦罕有
玉清大洞仙
　稱號曰玉清大洞神最爲尊榮此坎離交
　媾而眞體完全之時也有大洞尊大洞神
　其實一也即自己本命元辰是上火下水
　有交媾之道人徒知火炎上水潤下而不
　知抑心火升腎水爲生生之理火大燥水
　大濫則死在靜寧一心屏絶萬慮則化紫
　金光見於目爲徵非按摩存想
　右件玉章天篆七十字出於清微天下統
　第九壘昌德君
　玄契曰至此登玉清聖王天一聖君
元始天王曰(文昌大洞玉章第三十六/表兊艮二卦悦而止也)彌羅天境梵炁所化
西元九靈炁
　此章表卦先兊而後艮對取也兊正西之
　卦故九靈太妙白玉龜臺金眞梵炁祖母
　元君即西王母主管女仙居閬苑極高之
　地九靈眞炁所成也已經億萬斯年誦此
　經者祝延
　后妃嬪主遐筭齊王母之壽婉儀同拂石
　之年
金丹流雲宫
　大丹以金爲母流雲宫入泥丸宫也流雲
　宫亦王母之居昔申泰芝字廣祥其先洛
　陽人因守官湖外世居長沙一夕於視融
　峰頂遇眞人傳金丹火龍之術鍊之有年
　功行俱備而能乘虚游神隱顯不測唐明
　皇夢請爲國師後飛昇爲眞仙此金丹之
　驗因此於前立金丹大藥圖
上極旋曜杪
　杪者末也盡也崑崙閬風王母所主故高
　與天齊高上窮極璇璣七曜之顛此句下
　按茅山玉經有暉景太霞中運回九天輪
　靜沉八流剛室有胎仙母等四句不在蜀
　本中姑略之以俟後之君子或補添亦可
　矣大率經籙法各從其所傳宗派不必拘
　滯同異量較多寡以取奇特
携矜太帝房
　矜大微名諱干景精又諱三矜交又曰矜
　子矜天衣也提天衣而登太帝房此乃太
　微大帝亦九魂名即中央黃庭
玄一靈時生
　玄一老子林虚夫字靈時道通導玄炁俾
　之靈通變化結經曰初曰通炁即太玄之
　炁也貴使鼻息玄炁凝定也
三老素罕張
　三素老君名罕張上卷二章云三素生泥
　丸老君罕張上同義黄庭經云三老同坐
　各有朋亦與朝廷三老同義
左把五符籍
　言三素老君左則執五靈五老符圖版籍
　神咒誥命叱咤不祥而開黃道上眞遊宴
　並神仙得道者皆以五老啓塗
右携萬神宗
　兊悦也順乎天而應乎人先民犯難民忘
　其勞死此人極之道人之得道左提右挈
　萬神並歸掌握之中一任驅役
同登龍琳闕
　易曰六位時成時乘六龍以御天也大洞
　經至此謂之六度圓成相與兆同登龍鳳
　琳琅之宫闕謂之選仙舉進士
稽首玉清房
　上元泥丸宫修行至此金丹已成當脱胎
　换鼎神化自然稽首而朝謁王清元始於
　洞房之中請受仙職充仙官等
上證聖中尊
　證品大洞天一帝尊聖中最貴極品地位
　永无淪墜矣此三境至尊之前金闕侍臣
　之位難同三界有漏之因所可擬
符化玄炁玉
　艮止也止於至善極盡之地傳曰上天之
　載无聲无臭人能修習至此抖擻迨盡歸
　之○无極符者陰符也以陽火錬化陰符
　爲玄炁位證玉清初以精炁毓神遂成嬰
　兒又以嬰兒鍊成陽符又以符化爲玄炁
　此所謂昇入无形與道合眞也釋氏云凡
　所有相皆是虚妄又云不可以具足色身
　見如來又云若以色見我以音聲求我是
　人行邪道不能見如來如來我也若以聲
　色隱障則不能自見本來眞佛大率此經
　以知命見性爲了當在人堅守
　右件玉章天篆六十字出於彌羅天下統
　第九壘昌德君
　玄契曰至此道備位登聖尊形化爲雲符
　符散爲玄炁炁聚爲眞形炁藏爲眞炁觀
　之則爲玉符聽之則爲玉音不可思議功
　德洪深視之不可見聽之不可聞摶之不
　可得玄玄至道宗大洞仙經至此大通
　　　結經
玉宸道君言我師
元始天玉授我此大洞仙經其旨玄奥
　靈寶天尊說我師元始天王授我此大洞
　仙經其旨玄奥靈寶尤言玄奥人豈易知
　若非内外雙修凝靜自然洞觀無礙則何
　以探賾索隱鈎深致遠此經乃天眞隱諱
　與人神同
修頁妙門
　修道之妙行觀門先自持戒而後習定戒
　定既立則習炁以收神明息炁凝聚則神
　　　　　　　　　　　　　　　○
　明自來神明來則慧光發生以爲了當
初定通息
　圓覺經云无礙清淨慧皆以襌定生人若
　不靜定安能慧光發照又法華經云在於
　閑處收攝其心安住不動如須彌山又曰
　定水澄清心珠自現古人云探珠宜靜浪
　動水取應難故曰襌定儒曰靜而後能定
　蓋心靜方定而後能慮此三氏理歸一胎
　息法少飲食不言語心中默數注在鼻觀
太和一千
　心若一念纔動則不謂之太和不和反生
　他證直要一念不動方謂之和仍數其炁
　至一千數足爲一通一千通爲圓滿大和
中觀變眞
　自己於内觀中能變化我眞昇天入地往
　來無窮也觀中觀者内觀也功行既滿乃
　能内顧五臟外集萬神可以變化
離相消塵
　與此身别无關涉他自他我自我所謂離
　種種邊也釋氏云若人以七寳滿三千大
　千世界以用布施不如持此經乃至四句
　偈而此福德勝前福德按金剛經四句偈
　有二前云若以色身見我(云/云)後云一切有
　爲法如夢幻泡影如露亦如電應作如是
　觀老子云大象无形又曰大道无形孔子
　曰神无方易无體寂然不動感而遂通精
　詳三教聖人垂世立教至于窮極其實一
　也此經者此心也若以此心窮究四句偈
　則此身皆屬幻妄假合有爲之法皆是虚
　設耳若能於此趁逐得見本源須要兩頭
　放下與之剛崖血戰一場一日命根瞥然
　斷了方是到家的漢所謂離相消塵古人
　云森羅萬象體不掛一絲頭誠哉是言也
元合五千
　收拾太和圓滿五千其數雖多從一而超
　所謂磨磚作鏡利杵成針至此方見工夫
　圓滿具足不缺絲毫曰工夫不到不成丹
坐在立亡
　坐則有立則无復歸乎杳冥恍惚之間无
　聲無臭无思无爲何有聲音笑貌爲哉道
　經云坐脱立亡同如普化和尚摇鈴上天
大定全眞
　若自心炁大定永不出入則无饑渴寒暑
　之所撓兵甲不能傷毒蟲不能螫水不能
　溺火不能燒視不見聽不聞近不見前隨
　不見後方謂坐在立亡大定全眞也雖天
　地鬼神莫能窺測至今世間多有古德坐
　襌不欲出定者如蜀中縉雲滴水江南普
　庵四祖皆在世目擊道存此乃大定全眞
　也
妙行通靈
　妙行者上卷十仙十門中卷十洞十根下
　卷十華觀門八卦六位妙果皆曰大洞妙
　行通靈者妙行純熟不已自然通達靈妙
初曰通炁
　始學胎息令息炁出入各知其數目若數
　炁閉至一千二百息亦謂之大胎息也古
　葛稚川之大胎息法即圓覺經分别念數
次曰通神
　二則我元神輿萬神交會眞炁相合則神
　變莫測矣非所以通外神乃邪鬼變化爲
　妖爲魔必敗道德不可交通切忌隨他去
終曰通靈
　程子伊川釋中庸前知曰如蜀山人董五
　經之徒亦能前知此特小事爾至極處則
　一點靈明湛若氷鑑天地造化吉凶悔吝
　无不見其中善與不善必先知之皆中庸
　至誠之道佛書所謂解脱知見儒書云物
　格知至是也美在其中而暢於四肢發於
　事業皆是自己神炁通靈非自外至者
十通成眞
　予前夢牛觸蓋亦自己本命元辰也溈山
　云安在溈山二十年只看得一箇水牯牛
　若落路入草去便牽出若犯人苗稼便鞭
　撻如今看得露炯炯地趕亦不去予亦守
　欄三十餘年方始見牛其勞不易自初定
　通息至十通成眞豈容少間一處通逐處
　皆通神鬼有五通佛具六通天仙具十通
道備登宸超脱飛昇
　功滿道備證登紫宸脱去凡骨眞神飛昇
　古人雖云拔宅飛昇骨肉同飛然此凡濁
　胎質非可入見帝前須是藏之名山或投
　海外惟此一眞飛神御炁方得過度三界
　上朝玉京釋云不可具足色身見如來者
　亦此義爾如玄帝藏金骨於武當山之類
　過度三界往來三清
　三清在三界之上渺渺大羅之天雖高在
　上可以往來修大洞者渾不經由三界也
證品大洞天一帝尊
　大洞帝尊在諸天之上當兆所證所登之
　位天一即太玄此乃上眞上仙之可證
六度十通萬行圓成
　六度萬行六位十通圓滿告成无虧无欠
　須是一關一津逐一打破透過方見眞如
千和萬合自然成眞
　度人經九和十合而迴風混合之道專以
　和爲貴若能千和萬合自然成眞仙之道
　但前三品凡云眞者誠實无妄之謂也人
　能反身而誠樂莫大焉蓋人之所賦皆全
　德之天眞而至年長爲物欲之障所以琢
　喪本源逝水滔滔而不知返故元始天王
　玉宸道君太玄道父三師父子啓迪良因
　設爲答問以救度之而此經乃三寶玄奥
　義理幽隱難可尋詳琪因就章句之次輒
　以膚見略簉筆舌誠不自揣以平生所學
　得之於心傳口受之間者盡以附之於此
　其文雖曲直不一性命互顯然其大綱不
　過安天理守本分六字而已或曰泄漏秘
　語其罪莫大琪曰寧甘伏受欲使圓蓋之
　下方輿之内凡見聞者咸依
　文昌大洞仙經修證上以贊
聖人之萬壽繼天推堯舜軒黃下以福黎庶
　於八荒易地皆禹稷顔子人人共德物物
　同仁琪之願也又奚畏焉臣琪頓首再拜
　謹書
　玄契曰大洞仙經元始天王爲玉宸道君
　演玄披元極始通梵自天及人俾獲成仙
　眞要文也學士誦之悟入登仙鬼神誦之
　悟入登眞凡夫誦之悟入長生幽魂聞之
　魂魄更生永度死厄上生天堂枯朽老病
　聞之延津嬰孺神童聞之聰明上士得之
　飛騰玉清位爲聖尊與道合眞


玉清无極總眞文昌大洞仙經卷之十






