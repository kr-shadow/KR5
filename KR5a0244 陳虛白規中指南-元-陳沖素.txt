#+TITLE: 陳虛白規中指南-元-陳沖素
#+DATE: 2018-05-12 10:21:38
#+SOURCE: github.com/kanripo/KR5a0244 master 91ce061b                
陳虚白規中指南卷上(下同/卷)稱五
　　　止念第一(精滿不思色/炁滿不思食)
　耳目聰明男子身洪鈞賦予不爲貧
　因採月窟方知物爲躡天根始識人
　乾遇巽時觀月窟地逢雷處見天根
　天根月窟閑來往三十六宫都是春
　　　(念起即覺覺之即无修行妙門)
　　　(惟在此已此法无多子教人煉)
　　　(念頭一毫如未盡何處覓蹤由)
夫无念者非同土石草木塊然无情也蓋无
念之念謂之正念正念現前迴光返照使神
御炁使炁歸神神凝炁結乃成汞鉛
　牢擒意馬鎖心猿慢著工夫鍊汞鉛
　大道教人先止念念頭不住亦徒然
　　　採藥第二
心動則神不入炁(默然/養心)身動則炁不入神(凝/神)
(忘/形)夫採藥者採身中之藥物也身中之藥者
(神炁/精也)採之之法謂之收拾身心歛藏神炁心
不動則神炁完乃安爐立鼎烹鍊神丹
　　　識爐鼎第三
玄眞人潜深淵
牝浮游守規中
夫玄牝其白如綿其連如環縱廣一寸二分
包一身之精粹
　要得谷神長不死須憑玄牝立根基
　眞精既返黄金室一顆明珠永不離
　　　入藥起火第四
　　　　　　　　神是火
　　　　　　　　炁是藥
　取將坎位中心實點化離宫腹裏陰
　從此變成乾健體潜藏飛躍盡由心
　　　坎離交姤第五
　　　　　追二炁於黄道
　　　　　會三性於元宮
　鉛龍升汞虎降驅二物勿縱放
夫坎離交姤亦謂之小周天在立基百日之
内見之水火升降於中宫陰陽混合於丹鼎
雲收雨散炁結神凝見此驗矣
　　紫陽眞人曰
　龍虎一交相眷戀坎離方姤便成胎
　溶溶一掬乾坤髓著意求他啜取來
　　　乾坤交姤第六
　　　　　　　　　　　　大略與
　　　　　　　　　　　　别圖同
　内亦交時外亦交三關通透不須勞
　丹田直至泥丸頂自在河車幾百遭
　　朗然子曰
　夾脊雙關透頂門修行逕路此爲尊
　華池神水頻吞咽紫府元君直上奔
　常使炁沖關節透自然精滿谷神存
　一朝得到長空路須感當初指教人
夫乾坤交姤亦謂之大周天在坎離交姤之
後見之蓋藥既生矣於斯出焉右訣曰離從
坎下起兊在鼎中生離者火也坎者水也兊
者金也金者藥也是說也乃起水中之火以
煉鼎中之藥莊子云水中有火乃成大塊玉
蟾云一點眞陽生坎内填却離宫之闕造化
无聲水中起火如在虚危穴丹陽眞人云水
中火發休心景雪裏花開滅意春其證驗如
此夾背如車輪四肢如山石兩腎如湯煎膀
　胱如火熱一息之間天機自動輕輕然運默
　默然氣微以意而定息應造化之樞機則金
　木自然混融水火自然升降忽然一點大如
　黍珠落於黄庭之中仍用採鉛投汞之機百
　日之内結一日之丹也當此之時身心混然
　與虚空等不知身之爲我我之爲身亦不知
　神之爲炁炁之爲神似此造化非存想非作
　爲自然而然亦不知其所以然也復命篇曰
　井底泥蛇舞柘枝窗間明月照梅梨夜來混
　沌攧落地萬象森羅總不知
　　　攢簇火候第七
　　　　　上柱天下柱地只這箇是
　　　　　鼎器既知下手工夫容易
　　　　　　　　　　　　　　一陽生宜守靜
子子復(宫藏/勿用)初九潜龍勿用意要誠心要定
　　　　　　　　　　　　　龍德潜藏勿宜輕進
　　　　　　　　　　　　　　鼓巽風運火功
丑丑臨(進火/得位)九二見龍在田刹那間滿鼎紅
　　　　　　　　　　　　　見龍在□遍虚空
　　　　　　　　　　　　天地交陰陽均
寅寅泰(加火/守城)九三終日乾乾汞八兩鉛半斤
　　　　　　　　　　　　姹女歙袂嬰兒仰從
　　　　　　　　　　　　　　　火制火金克木
卯卯大壯(沐浴/重湘)九四或躍在洲到斯時宜沐浴
　　　　　　　　　　　　　或躍在淵存誠謹獨

　辰辰夬九五飛龍在天

　巳巳乾上九亢龍有悔

　午午始初六

　未未遁六二
　申申否六三

　　　　　　　　　　　　　汞要飛鉛要走
　酉酉觀六四　至斯時宜謹守
　　　　　　　　　　　　　把没底囊括結其口
　　　　　　　　　　　　
　　　　　　　　　　　虚其心實其腹
　戌戌剥(退火/復位)六五黄裳元吉宜守靜待陽復
　　　　　　　　　　　動一刹間周天數足
　　　　　　　　　　　　　羣陽剥丹光畢
亥亥坤(野戰/守靜)上六龍戰于野至精凝元炁息
　　　　　　　　　　　　收拾居中黄裳元吉
　　　　養火
　陰既藏再生陽到這裏要隄防若逢野戰其
　血玄黄
　　　　陽神脱胎第八
　掀倒鼎趯翻爐功滿也産玄珠歸根復命抱
　本還虚
　　　(三百日火一十日胎其心離身忽去忽來/回視舊骸一堆糞土十歩百歩切宜熙顧)
　　孩兒幼小未成人須藉爺娘養育恩

　　九載三年人事盡縱橫天地不由親
　　　　忘神合虚第九
　身外有神猶未奇特虚空粉碎方露全身
　　太上玄門知者少玄玄元不異如如
　　提將日月歸元象跳出扶輿見太虚
　　鍊到形神俱妙處遂知父母未生初
　　這些消息誰傳授没口先生就與吾
　　　張眞人解佩令
　陽神離體㝠㝠窈窈刹那闇游遍三島出入
　純熟按捺住别尋玄妙合眞空虚無事了

陳虛白䂓指南卷上








　陳虚白䂓中指南卷下
　　　内丹三要
内丹之要有三曰玄牝藥物火候丹經有云
摘爲隱語黄絹幼婦讀者感之愚今滿口饒
舌直爲天下說破言雖覼縷意在發明字字
眞訣肺肝相視漏泄造化之機緘貫串陰陽
之骨髓古今不傳之秘盡在是矣鯨吞海水
盡露出珊瑚枝
玄
牝
圖




　　　詩曰
　混沌生前混沌圓箇中消息不容傳
　擘開竅内竅中竅踏破天中天外天
　斗柄逆旋方有象台光返照始成仙
　一朝撈得潭心月覷破胡僧面壁襌
藥
物
圖

　　　詩曰
　五藴山頭多白雪白雲深處藥苗芬
　威音王佛隨時種元始天尊下手耘
　石女騎龍深雨實木人駕虎摘霜芸
　不論貧富家家有採得歸來共一斤

火
侯
圖

　　　詩曰
　無位眞人煉大丹倚空長劍逼人寒

　玉爐火煅天尊髓金鼎湯煎佛祖肝
　百刻寒温忙裏準六爻文武靜中看
　有人要問眞爐鼎豈離而今赤肉團
　　　玄牝
悟眞篇云要得谷神長不死須憑玄牝立根
基眞精既返黄金室一顆明珠永不離夫身
中一竅名曰玄牝受炁以生實爲神府三元
所聚更無分别精神魂魄會於此穴乃金丹
返還之根神仙凝結聖胎之地也古人謂之
太極之蔕先天之柄虚無之宗混沌之根太
虚之谷造化之源歸根竅復命關戊己門庚
辛室甲乙户西南鄉眞一處中黄房丹元府
守一壇偃月爐朱砂鼎龍虎穴黄婆舍鉛爐
土釜神水華池帝一神室靈臺絳宫皆一處
也然在身中而求之非口非鼻非心非腎非
肝非肺非脾非胃非臍輪非尾閭非膀胱非
谷道非雨腎中間一穴非臍下一寸三分非
明堂泥丸非關元氣海然則何處曰我的妙
訣名曰規中一意不散結成胎仙契云眞人
潜深淵浮游守規中此其所也老子曰多言
數窮不如守中正在乾之下坤之上震之西
兊之東坎離水火交媾之鄉人一身天地之
正中八脉九竅經絡聯輳虚閑一穴空懸黍
珠不依形而立惟道體以生似有似無若亡
若存無内無外中有乾坤黄中通理正位居
體書曰惟精惟一允執厥中度人經曰中理
五炁混合百神崔公謂之貫尾閭通泥丸純
陽謂之窮取生身受炁初平叔曰勸君窮取
生身處此元炁之所由生眞息之所由起故
玉蟾又謂之念頭動處修丹之士不明此竅
則眞息不住神仙無基且此一竅先天而生
後天而接先後二炁總爲混沌沓沓㝠㝠其
中有精恍恍惚惚其中有物物非常物精非
常精也天得之以清地得之以寧人得之以
靈譚眞人曰得灝炁之門所以歸其根知元
神之囊所以韜其光若蚌内守若石中藏所
以爲珠玉之房皆眞㫖也然此一竅亦無邊
傍更無内外若以形體色象求之則又成大
錯謬矣故曰不可執於無爲不可形於有作
不可泥於存想不可著於持守聖人法象見
於丹經或謂之玄中高起狀似蓬壺關閉微
密神運其中或謂之狀如鷄子黑白相扶縱
廣一寸以爲始初彌歷十月脱出其胞或謂
之其白如練其連如環方廣一寸二分包一
身之精粹此明示玄關之要顯露造化之機
學者不探其玄不賾其奧用工之時便守之
以爲蓬壺存之以爲鷄子想之以爲連環模
様如此形狀如此執有爲有存神入妄豈不
大謬邪要知玄關一竅玄牝之門乃神仙聊
指造化之基爾玉蟾曰似有而非除却自身安
頓何處去然其中體用權衡本自不殊如以
乾坤法天地離坎體日月是也契云混沌處
相接權輿樹根基經營飬鄞鄂凝神以成軀
則神炁有所取魂魄不致散亂回光返照便
歸來造次弗離常在此其詩經營鄞鄂體虚
无便把元神裏面居息往息來無間斷全胎
成就合元初玄牝之㫖備於斯矣抑又論之
杏林云一孔玄關竅三關要路頭忽然輕運
動神水自然流又曰心下腎上處肝西肺左
中非腸非胃府一炁自流通今曰玄關一竅
玄牝之門在人一身天地之正中造化固脗
合乎此愚嘗審思其說大略精明猶未的爲
直指天不愛道流傳人間
太上慈悲必不固恪愚敢淨盡漏泄天機指
出玄關的的大意冐禁相付使骨肉相合修
仙之士一見豁然心領神會密而行之句句
相應是書在處神物護持若業重福薄與道
無縁自然邂逅斯訣雖及見之忽而不信亦
不過瞽之文章聾之鍾皷耳玄之又玄彼烏
知之其密語曰徑寸之質以混三才在腎之
上心之下彷彿其内謂之玄關不可以有心
守不可以無心求以有心守之終莫之有以
無心求之終見其無若何可也蓋用志不分
乃凝於神但澄心絶慮調息令匀寂然常照
勿使昏散候氣安和眞人入定於此定中觀
照内景纔若意到其兆即萌便覺一息從規
中起混混續續兀兀騰騰存之以誠聽之以
心六根安定胎息凝凝不閉不數任其自如
靜極而噓如春沼魚動極而噏如百蟲蟄氤
氲開闔其妙無窮如此少時便須忘炁合神
一歸混沌致虚之極守靜之篤心不動念無
來無去不出不入湛然常住是謂眞人之息
以踵踵者其息深深之義神炁交感此其候
也前所謂元炁之所由生眞息之所由起此
意到處便見造化此息起處便是玄關非高
非下非左非右不前不後不偏不倚人一身
天地之正中正此處也採取在此交媾在此
烹煉在此沐浴在此温養在此結胎在此脱
胎神化無不在此今若不明說破學者必妄
意猜度非太過則不及矣紫陽眞人曰饒君
聰慧過顔閔不遇明師莫强猜只爲丹經無
口訣教君無處結靈胎然此竅陽舒陰慘本
無正形意到即開開合有時百日立基養成
炁母虚室生白自然見之昔黄帝三月内觀
蓋此道也自臍以下腸胃之間謂之酆都地
獄九幽都司陰穢積結眞陽不居故靈寳煉
度諸法存想此謂幽關豈修煉之所哉學者
誠思之
　　　藥物
古歌曰借問因何是我身不離精炁與元神
我今說破生身理一粒玄珠是的親夫神與
炁精三品上藥煉精化炁煉炁成神煉神合
道此七返九還之要訣也紅鉛黑汞木液金
精朱砂水銀白金黑錫金翁黄婆離女坎男
蒼龜赤蛇火龍水虎白雪黄芽交梨火棗金
烏玉兔乾馬坤牛日精月華天魂地魄水鄉
鉛金鼎汞水中金火中木陰中陽陽中陰黑
中白雄裏雌異名衆多皆譬喻也然則何謂
之藥物曰修丹之要在乎玄牝欲立玄牝先
固本根本根之本元精是也精即元炁所化
故精炁一也以元神居之則三者聚於一矣
杏林曰萬物生復死元神死復生以神歸炁
内丹道自然成施肩吾曰氣是添年藥心爲
使炁神若知行炁主便是得仙人若精虚則
炁竭炁竭則神遊易曰精炁爲物游魂爲變
欲復歸根不亦難乎玉溪子曰以元精未化
之元炁而點化之至神則神有光明而變化
莫測矣名曰神是皆明身中之藥物非假外
物而言之也然而産藥有川源採藥有時節
製藥有法度入藥有造化煉藥有火功吾曩
聞之師曰西南之鄉土名黄庭恍惚有物沓
㝠有精分明一味水中金但向華池著意尋
此産藥之川源也垂簾塞兊窒韻調息離形
去智幾於坐忘勸君終日默如愚鍊成一顆
如意珠此採藥之時節也天地之先無根靈
草一意製度産成至寳大道不離方寸地工
夫細密有行持此製藥之法度也心中無心
念中無念注意規中混融一炁又云息息綿
綿無間斷行行坐坐轉分明此入藥之造化
也清靜藥材密意爲丸十二時中無念火煎
金鼎常令湯用暖玉爐不要火教寒此煉藥
之火功也大抵玄牝爲陰陽之原神炁之宅
神炁爲性命之藥胎息之根呼吸之祖深根
固蒂之道胎者藏神之府息者化胎之元胎
因息生息因胎住胎不得息不成息不得神
無主若夫人之未生漠然太虚父母媾精其
兆始見一點初凝純是性命混沌三月玄牝
立焉玄牝既立繫如瓜蒂嬰兒在胎暗注母
炁母呼亦呼母吸亦吸凡百動盪内外相感
何識何知何明何曉天之炁混混地之炁沌
沌但有一息存焉及期而育天地翻覆人驚
胞破如行太山巓失足之狀頭懸足撑而出
之大叫一聲其息即忘故隨性情不可俱也
況亂以沃其心巧以翫其目愛以率其情欲
以化其性渾然天眞散之而爲萬物者皆是
矣胎之一息無復再守神仙教人煉精以欲
返其本復其初重生五臟再立形骸無質生
質結成聖胎其訣曰專炁至柔能如嬰兒乎
除垢止念靜心守一外想不入内想不出終
日混沌如在母腹神定以會乎炁炁和以合
乎神神即炁而凝炁即神而住於寂然休歇
之場恍兮無何有之鄉天心㝠㝠注意一竅
如鷄抱卵似魚在水呼至於根吸至於蒂綿
綿若存再守胎中之一息也守無所守眞息
自住泯然若無雖心於心無所存住杳㝠之
内但覺太虚之中一靈爲造化之主宰時節
若至妙理自彰輕輕然運默默然舉微以意
而定炁應造化之樞機則金木自然混融水
火自然升降忽然一點大如黍珠落于黄庭
之中此乃採鉛投汞之機爲一日之内結一
日之丹復合篇曰夜來混沌攧落地萬象森
羅總不知當此之時身中混融與虚空等亦
不知神之爲炁亦不知炁之爲神似此造化
亦非存想是皆自然之道吾亦不知其所以
然而然藥既生矣火斯出焉大抵藥之生也
小則可以配坎離之造化大則可以同乾坤
之運用金丹之㫖又於此泄無餘藴矣豈傍
門小法所可同語哉若不吾信捨玄牝而立
根基外神炁而求藥物不知自然之胎息而
妄行火候棄本趨末逐妄迷眞天奪其筭吾
末如之何也已矣
　　　火候
古歌曰聖人傳藥不傳火從來火候少人知
夫何謂不傳非祕不傳也蓋採時謂之藥藥
之中有火焉煉時謂之火火之中有藥焉能
知藥而取火則定裏之丹成自有不待傳而
知者已詩曰藥物陽内陰火候陰内陽會得
陰陽㫖火候一處詳此其義也後人惑於丹
書不能頓悟聞有二十四炁七十二候二十
八宿六十四卦十二分野日月合璧海潮升
降長生三昧陽文陰武等說必欲窮究何者
爲火何者爲候極心一生種種著相雖得藥
物之眞懵然不敢烹煉殊不知眞火本無候
大藥不計斤玉蟾云火本南方離卦屬心心
者神也神即火也炁即藥也以火煉藥而成
丹者即是以神馭炁而成道也其說如此分
明如此直捷夙無仙骨諷爲虚言當面蹉過
深可歎惜然火候口訣之要尤當於眞息中
求之蓋息從心起心靜息調息息歸根金丹
之母心印經曰回風混合百日功靈者此也
入藥鏡所謂起巽風運坤火入黄房成至寳
者此也海蟾翁所謂開闔乾坤造化權煅煉
一爐眞日月者此也何謂眞人潜深淵浮游
守規中必以神馭炁以炁定息橐籥之開闔
陰陽之升降呼吸出入任其自然專炁致柔
含光默默行住坐卧綿綿若存如婦人之懷
孕如小龍之養珠漸採漸煉漸凝漸結功夫
純粹打成一片動靜之間更宜消息念不可
起念起則火炎意不可散意散則火冷但使
其無過不及操舍得中神抱於炁炁抱於神
一意沖和包裹混沌斯謂火種相續丹鼎常
温無一息之間斷無毫髮之差殊如是煉之
一刻一刻之周天也如是煉之一時一時之
周天也如是煉之一日一日之周天也煉之
百日謂之立基煉至十月謂之胎仙以至元
海陽生水中火起天地循環乾坤反復亦皆
不離一息況所謂沐浴温養進退抽添其中
密合天機潜符造化而不容吾力焉故曰火
雖有候不須持些子機關我自知無子午卯
酉之法無晦明弦朔之節無冬至夏至之分
無陰火陽符之别無十二時中只一時之說
無三百日内在半日之訣亦不在攢簇年月
日時之說若言其時則十二辰意所到皆可
爲若言其妙則一刻之工夫自有一年之節
候但安神息在天然此先師之的說也晝夜
屯蒙法自然何用孜孜看火候此先師之確
論也噫聖人傳藥不傳火之㫖盡於斯矣詩
曰學人何必苦求師泄漏天機只此書踏破
鐵鞋無覓處得來全不費工夫
　　　後序
神無方易無體夫所謂玄關一竅者不過神
識氣使氣歸神回光反照收拾念頭之一法
耳玉溪子曰以正心誠意爲中心柱子者是
也夫所謂藥物火候者亦皆譬喻耳蓋大道
之要凡屬心知意爲者皆非也但要知人身
中一箇主宰造化底且道如令何者爲我若
能知此以靜爲本以定爲基一斡旋頃刻天
機自動不規中而自規中不胎息而自胎息
藥不求而自生火不求而自出莫非自然妙
用豈待乎存思持守苦己勞形心知之意爲
之然後爲道哉究竟到此可以忘言矣明眼
者以爲如何武夷昇眞玄化洞天眞放道人
虚白子陳沖素序



陳虚白規中指南卷下










