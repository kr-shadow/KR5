#+TITLE: 太上無極大道自然真一五稱符上經--
#+DATE: 2016-06-11 12:27:02
#+SOURCE: github.com/kanripo/KR5c0052 master 7e2b03f6                
太上無極大道自然眞一五稱符上經卷上㓗一
　(此乃太上寶之於紫微臺衆眞藏之/於名山洞室一曰祕於勞山之隂)
老君曰混沌之初微妙之源開闢以前如有
靈寳自然眞文象帝之先吾爲靈寶大道之
淵門受其精妙即爲天地人之神五符清濁
氣分吾將去矣符經秘於紫房傳告無窮(葛/玄)
(曰道行無/窮時也)
老君曰太上靈寶生乎天地萬物之先乗於無
象空洞大道之常運乎無極無爲而混成自
然貴不可稱尊無有上曰太上大無不包細
無不經理妙叵㝷天地人所由也在天五星
運氣日月耀光在地五嶽致鎭山髙海淵王
侯中原在人五體安全夫天無靈寳何以耀
明地無靈寳何以表形神無靈寳何以入冥
人無靈寶何以得生故天地人三五合冥同
於一也是故萬物芸芸以吾爲根以我爲門
何以爲根門吾有靈寳文詣蓬萊府謁爲眞
人諸天中央入明堂歷璇璣登無極紫宫拜
爲道君下治萬物來入中原秘於勞山之隂
五帝代禪不得安傳妄傳必有死殃
老君曰蛇得靈寳化爲神龍禽鳥得之爲鳯
凰凡獸得之改爲麒麟凡夫得之號曰聖人
何謂聖人子有通聖眞文能常服之遊戯五
嶽逍遥太空改易五內變化形容崇積精朴
執役鬼神通徹十方隱見無常登髙乗雲逺
遊髙清詣蓬萊府謁爲眞人上朝紫宫與大
聖尊神合同功德(昔黃帝受之上爲太乙帝/君𢹂五帝同時昇天上仙)
(之道也人能奉是經一心供養之/者名入太上金闕號曰仙眞眞人)
老君曰國之將興修致此文人欲冨貴不老
能致靈寳天子得之鳯凰來儀五星合度日
月光輝四方賔服天下清安枖惡不生諸侯
同歸壽與天地萬兆不衰諸侯得之列宿含
光利國宜家位至昇遷長生乆視終保無殃
大夫得之長延無窮貴位重禄昇進侯王二
千石小吏至于庶民仰看俯察洞達神靈心
開内發逆知未然髙官冨貴環珮鏘鏘延年
益壽子孫盈堂女人得之妃后君王玉童從
出青腰侍旁旣生貴子顔如玉英壽與日月
色流三光也(仙公曰古者以來至道皆授國/王道有仙名者乃當但見是經)
(耳崇奉必得神仙白日昇天王侯供養保全/身命益壽筭保宗廟安國家永享元吉吾言)
(至/矣)
老君曰靈者道通也能通大道至靈使役萬
神寶者能與天地相保故曰靈寳太上道之
極尊五謂天地人符命也洞玄者與空洞本
眞大也五行之母故曰五稱自然符上應五
星制致五斗合盟下表五嶽五行同根中寳
五藏五道之根五音合呇夫道士得之五内
易巳通天之靈役使萬神坐致行厨乗雲駕
龍白日昇天能上能下變化無常恣意任情
道法不煩秘之玉匱慎勿輕傳此可經無數
之劫永無窮時(仙公曰言天地有劫/數期㑹道無極時也)






老君曰東方歳星大帝句芒靈寳東稱符字
通明東嶽泰山官屬四千三百人姓劉字蓋
卿直符青腰玉女主之於肝於體主兩目左
手脇王東方其時春其行木其音角其色青
其數九法天少陽之氣其獸青龍其日甲乙
諸道士欲求神仙長生不老役使萬神以青
繒爲地朱筆爲文盛以青囊著左肘修德行
道其神自詣諸百姓取青石朱刻符文鎭東
方也(仙公曰五帝各受太上靈寳自然真文一/篇經乃分爲五篇其本同其一篇也其)
(一篇是道之眞文/彌綸天地萬方也)
老君曰諸百姓顔色忽變口中青者旰必有
病木傷於金急行南稱符著西方此稱符就
東方更作東稱符服之以安其神以延其命
以救其病三九二十七日萬病無不瘉者所
謂臨危得濟死而復生者也
老君曰諸百姓凡欲得錢財索婦女結言之
定要誓規圖善事願成濟上章求貴人通詞
訟理𡨚枉青腰玉女主之諸欲得此福願者
先行東稱符五九四十五日次行北稱符就
之
老君曰諸百姓治生不利錢聚復散興造校
計所圖不成爲人所疾數見加誣怨無所告
窮無所訴欲消此災解此罪者先行東稱符
九十日次行此稱符五十日






老君曰南方熒惑赤帝大臨靈寳南稱符字
通陽南嶽衡山官屬九百九十人姓黃一姓
陳字幼林直符直圭玉女主之於心於體主
口脣舌胷王南方其時夏其行火其音徵其
色赤其數三法三光太陽之氣其獸朱雀其
日丙丁諸道士欲求神仙長生不老役使神
靈以赤繒爲地黃筆爲文盛以赤囊著心前
修德行道其神自詣諸百姓取赤石黄刻符
文鎭南方也(仙公曰南/帝受一篇)
老君曰諸百姓顔色忽變口中赤者心必有
病火傷於水急行中稱符著此方東稱符就
南方更作南稱符服之以安其神以延其命
以救其病六七四十二日萬病無不愈所謂
氣絶復續口噤復開也
老君曰諸百姓辟五兵却虎狼安巳身營護
家門保子宜孫内外和睦人見則喜不見則
悔責宜從軍可逺行止咎他人謀議巳不成
患禍巳不生杜姦邪之路塞妖怪之門呪咀
還受其殃猒蠱返得其罪斷縣官之氣絶口
舌之源赤主玉女主之諸欲得此福願者行
南稱符三九二十七日次行東稱符就之
老君曰諸百姓患外瘡痍厄於畜生身多疾
病數亡子孫室家不和内外闘爭或自相呪
咀呼天稱怨或自恚恨或宻相猒蠱神衞散
去歸天王相不復營護姦邪入其門妖怪起
其室從軍不歸逺行不還困於口舌厄於縣
官欲消此災解此罪者先行南稱符三十日
次行東稱符九十日






老君曰西方太白星白帝少昊靈寳西稱符
字通隂西嶽華山官屬千人姓周字元起直
符白素玉女主之於肺於體主兩耳右手脇
王西方其時秋其行金其音商其色白其數
七法七星少隂之氣其獸白虎其日庚辛諸
道士欲求神仙長生不老役使萬神以白繒
爲地黒筆爲文盛以白囊著右肘修德行道
其神自詣諸百姓取白石黒刻符文鎭西方
也(仙公曰西帝/受一篇也)
老君曰諸百姓顔色忽變口中白者肺必有
病金傷於火急行北稱符著南方中稱符就
西方更作西稱符服之以安其神以延其命
以救其病五七三十五日萬病無不愈所謂
臨絶復蘇死復得生不煩醫藥者也
老君曰諸百姓凡欲奉君主事師長回其心
得其意專寵奉見敬受學門聦明仕宦遷貴
渡江海入山澤求得所願賈市索利杜疾病
之路塞喪禍之門白素玉女主之諸欲得此
福願者行西稱符七七四十九日以中稱符
就之
老君曰奉君主得罪見逐尊師長有過見遣
舉動進退無可亡官失位心意閉塞經河梁
則數陷溺入山澤則厄恐驚懼賈市折錢疾
病不休死亡不絶欲消此災解此罪者先行
西稱符七十日次行中稱符十曰






老君曰北方辰星黒帝顓頊靈寳北稱符字
通神北嶽恒山官屬二千人姓徐字子雅直
符太玄玉女主之於賢於體主腰臍隂兩足
王北方其時冬其行水其音羽其色黒其數
五法太隂之氣其獸玄武其日壬癸諸道士
欲求神仙長生不老役使萬靈以黒繒爲地
青筆爲文盛以黒囊著背上令當心修德行
道其神自詣諸百姓取黒石青刻符文鎭北
方也(仙公曰北/帝受一篇)
老君曰諸百姓顔色忽變口中黒者腎必有
病水傷於土急行東稱符著中央次行西稱
符就此方更作北稱符服之以安其神以延
其命以拔其病五九四十五日萬病無不愈
所謂氣絶復息目昏復視脉散身寒然後復
温巫祝不施針炙不設者也
老君曰諸百姓欲屈賢來歸巳却凶諂逆人
傾神靈之心得百姓之意無丈夫女子莫不
愛巳得心中所願得意中所欲爲人憂事救
惡莫不成濟爲我所求莫不見聽借貸請求
莫不如意閉盗賊之門塞亡失之戸太𤣥玉
女主之諸欲得此福願者行北稱符五五二
十五日以西稱符就之
老君曰諸百姓爲衆賢所棄神靈所損喜怒
無常忽然若狂百姓離心子女不附頑癡轉
更爲錯意願欲求所願轉得更不成爲人憂
事發覺得罪因人結忿更益憂患盗賊數來
亡遺不絶欲消此災解此罪者先行北稱符
五十日次行西稱符七十日






老君曰中央鎭星黃帝文昌靈寳中稱符字
萬福中嶽髙髙山官屬九百人姓武字太倉
直符黄素玉女主之於脾於體主腹王中央
治四季其行土其音宫其色黃其數一法地
中和之氣其獸螣蛇其日戊巳諸道士欲求
神仙長生不老役使萬神以黃繒爲地白筆
爲文盛以黄囊著衣領中令縁領亦可頭上
修德行道其神自詣諸百姓取黄石白刻符
文鎭中央也(仙公曰中央/帝受一篇也)
老君曰諸百姓顔色忽變口中黃者脾必有
病土傷於木急行西稱符著東方南稱符就
中央更作中稱符服之以安其神以延其命
以救其病三七二十一日萬病無不愈所謂
魂往復來魄去復還不須上問解除禍崇者
也
老君曰諸百姓欲田種大得六畜滋蕃奴婢
安家不敢逃亡疾病得愈縣官至解闘爭得
勝可事皆利憎我者則心痛口乾愛我者則
得福無患道我善者則營護日至說我惡者
則連逢縣官杜衰絶之戸開福祐之門黃素
玉女主之諸欲得此願者行中稱符三九二
十七日以南稱符就之
老君曰諸百姓田種不收蟲螺萎祜桑蠶疆
死六畜不滋奴婢逃亡身多隱疾治之加劇
不勝爲人所憎爭訟小事逆致縣官禍多福
少虚耗日臻欲消此災解此罪者先行中稱
符十日次行南稱符三十日
老君曰太上靈寳五稱自然符先天而生與
道氣同化吾道之眞也所從出生天地天地
萬神皆歸於靈寳也子欲清潔精室山居致
神靈禳災却害與道合眞應得靈寳眞文道
之本也十方仙人天地萬神莫不來謁也山
精地靈皆來朝拜也子欲服靈寳大道之淵
門身佩五符萬神區區來歸巳也子有骨命
宿名仙籙上清宫者當得靈寳經齋潔服符
長生不死不老當知所處靜室山居家在何
嶽分野所應之星假令居家屬東嶽之部先
從東稱通明符當以立春時若甲乙王相日
入齋堂服符如法暝目握固心召東方青帝
乗青龍來迎巳共之東嶽泰山之上心存嶽
神來衞巳身青腰玉女常侍巳左平鎭正視
欣欣如見神存肝正青如雞子從腹出口中
次存東方歳星正青有青道如絲從星下來
注口中與肝㑹同咽如吞之三九二十七日
東方直史神日原太玄甲寅甲辰神東嶽官
屬青腰玉女皆至東方無極之仙亦至次以
丙丁王相日若立夏時行南稱通陽符心召
南方赤帝乗赤龍來迎巳共之南嶽衡山之
上心存嶽神來衞巳身赤圭玉女𢘆在巳前
存心正赤如雞子從腹出口中次存南方熒
惑星正赤有赤道如絲從星下來注口中與
心㑹同咽如吞之三八二十四日南方直史
神臨剛柱史甲午神南嶽官屬赤圭玉女皆
至南方無極之仙亦至次以庚辛王相日若
立秋時行西稱通隂符心召西方白帝乗白
龍來迎巳共之西嶽華山之上存嶽神來衞
巳身白素玉女常侍巳右存肺正白如雞子
從腹出口中次存西方太白星正白有白道
如絲從星下來注口中與肺㑹同咽如吞之
三七二十一日西方直史神建剛玄精甲申
甲戌神西嶽官屬白素玉女皆至西方無極
之仙亦至次以壬癸王相日若立冬時行北
稱通神符心召北方黒帝乗黒龍來迎巳共
之北嶽𢘆山之上存嶽神來衞已身太玄玉
女常在巳後存腎正黒如雞子從腹出口中
次存北方辰星正黒有黒道如絲從星下來
注口中與腎㑹同咽如吞之三五十五日北
方直史神天建月精甲子神北嶽官屬太玄
玉女皆至北方無極之仙亦至次以戊已王
相日若四季之時行中稱萬福符心召中央
黃帝乗黄龍來迎巳共之中嶽嵩髙山之上
存嶽神來衞已身黃素玉女常在其側次存
脾正黄如雞子從腹出口中次存中央鎭星
正黄有黃道如絲從星下來注口中與脾㑹
同咽如吞之三六十八日無極大道神皆至
諸十方八史六甲父毋六隂六陽諸玉女天
官列宿四時五行皆至上下四隅八極十方
之仙亦至山精地靈百萬之官無敢不到自
此之後名巳入仙宿患百病皆自愈身清目
明通徹四方各按圖經修德行法一年易氣
二年易血三年易肉四年易肌五年易髓六
年易筋七年易骨八年易髮九年易形形體
盡易大道畢矣萬神來朝靈寳皇張與四時
爲盟日月合明上與天帝爲賔詣可命去死
籍關守命門也



太上無極大道自然眞一五稱符上經卷上





太上無極大道自然眞一五稱符上經卷下潔二
老君曰服靈寳五符使八卦之精常在人堂
樞前上治太微華蓋中知人家吉凶子欲求
仙道當先通八精八精道下之八神也皆知
天命也靈寳常致止八史當於家爲八方十
二辰辰上及門外左右各種通神芝草凡十
四株取春書八卦作玄洞通靈符於八方五
稱符著堂中中梁上令人通神靈一門之内
男女兒童同心昭然如日月坐知四方長生
不老致神仙清除堂中爲齋室方二丈四尺
分等八方十二辰取章拒十四人先取直門
者於堂樞外禁百邪不得入干内次取十二
辰從寅始於堂前各刻爲人得陽者爲男隂
者爲女各安著堂中辰上鑿地作埳令平其
頭子當於中央先以春分時五寅日取蘭艾
作湯沐浴至卯日取水釀菊作漿於寅卯地
至後日取章拒當取之時清除其傍以小席
爲座作十四籍處燒香各祭以酒脯再拜咒
曰章拒之生體廉身貞守宫十二氣通神靈
令當與子俱合神卿與子爲友同遊某嶽之
陽呼子當應問子當唱約不相欺合契爲盟
三上酒畢收祭握其根刻爲人隨成名之别
其男女明旦天值東井日於戸前長跪自說
曽孫某甲以令日沐浴畢入室施安章拒須
至五稱之日各取其筆以日書符隨法著之
五符凡十日畢即時燒香至日各祭章拒於
辰上先以其字呼之呪曰某君通神靈令與
君同字十二辰六旬之後當應人十二日祭
畢後但自燒香存念八史識其姓字并取白
華乾治服方寸七於堂中以通身神與史共
爲友後得天值東井日解符輙出沐浴畢還
著之至後日復出如法凡五沐浴令滿一百
二十四日神皆巳至或巳聞其聲或巳見其
形如圖狀明旦祭之堂樞下神輙與子共語
諸神六甲玉女青腰承翼皆巳至但不與人
語故八史先侍子知人情子當請問八史求
神仙長生之法史即爲人入天宿省録籍語
人也若先無仙録生籍去仙逺矣適可修奉
史至冨貴延命至三四百歳耳徒服神丹金
液藥石其與道錯若欲長生役使八史變化
致行厨萬物當解置稱符盛以五綵囊懸著
所卧帳中取朱筆書白素作八卦玄洞通靈
八威神符著心前以後使之也常使五符及
章拒致八史使不得去八符主威制使之耳
不能長全致停住也收取章拒人各一皮囊
盛之竹作一籠函形狀如壺貯受十二人以
皮衣内外蓋其上名曰和莬通神秘奥室著
所卧帳中且再拜呪之曰通靈某君常與曽
孫共通神靈與今日史甲同乗青龍出入幽
冥之郷今日所道聞諸輙聽戸下二人追所
通戸安之當出行之時呼直戸通神某君不
六令五惡邪魅進干玉房當進神仙道明玉
亦六甲諸神以今日人著衣中念符存史出
一史隨人所止也若欲隱形變身以人著左
有存史即隱行人中人不見也欲爲瑞應怪
魁呪行人隨口教令所施爲㽞著處所人自
六作聲響史爲其變化無所不爲也此道旣
相萬物可藏録對鬼神坐見八荒能令日月
室晻一光能令五色亂其青黄能令星辰違
皆改常能令五嶽回轉蹤横能令四時交易
脯陽冬生草木夏結氷霜能令雷電砰磕轟
以能令雲霧蓊鬱飛颺福禄旣臻除彼凶殃
下能修之拜爲仙王變化旣至凡百並通生
符可救命短可長濟度無窮哀護衆生不得
於淩天下萬民妄爲非道百姓懼怖禱祀天
中天宿責人道去甚逺愼之焉若使史三年
黃犯違神靈雖無生籍史爲人請命得延年
囊千歳也(仙公曰勤立善功功滿三百即延/命千歳矣善功謂濟危救命者也)
(致須役使六甲矣學仙務長生昇度度世爲/仙也年壽有限常不得人常與年競庶幾免)
老
數君曰佩靈寳五稱符入齋堂致六甲隂陽
教神亦如法但不與八史同用百日之限及
衆神草各不同也六甲齋法以四時日佩符
名年之中乃畢六甲尊於天五斗爲六甲軄
在耳一千二百四十日應得六甲父母六甲
止靈圖通靈符寳籙圖乃可致神役使之耳
得中父母得所處嶽分屬之山陽地者凡山
女有應知山精所屬之嶽乃可用耳此父母
行名鬼箭一名鬼督郵一名獨揺取其根根
肘十三魁一大魁在中央名六甲父母十二
異各在四面十二辰上處陽爲六甲隂上爲
語丁丙戊庚壬隨甲乙巳辛癸隨丁此隂陽
成配也取其根各刻爲人如圖狀識其辰入
一以中央字爲魁剛聖主六甲父母十二人
度令得本辰各各爲六甲至甲日各祭以酒
隂前至三月三日取虎頭毛種之中庭中央
硠羊烏血灌之又生六甲父母又有十三株
子亦有魁其色正青汁亦青取其汁書通靈
者諸所應書並用其汁書畢取其根治爲散
輕堂中各以其日服以井花水日出服符日
神服散皆如圖法三年之從五符著堂四壁
無帝符著中央梁上道成之後各盛以五綵
一秘室中也(仙公曰學道得成天地神靈三/界大魔王官屬皆來役使例煩)
(不之我不必當醮六甲也求/仙者以昇騰雲漢駕龍爲先)
(死/矣)君曰太上靈寳常先天地而生從本無鞅
老劫來混沌自然道眞者也在道爲道本在
之爲教先十方之教皆始靈寳也子服五符
通真人區區靈寳在東方爲香林舘其眞人
一入精進字敬首治震卦其神字建剛靈寳
吏南方爲樂林舘其眞人名不捨精進字覺
首治離卦其神字月精靈寳在西方爲華林
舘其眞人名習精進字寳首治兊卦其神字
太玄靈寳在北方爲首林舘其眞人名行精
進字惠首治坎卦其神字天建靈寳在東北
方爲蓮林舘其眞人名悲精進字德首治艮
卦其神字日原靈寳在東南爲金林館其眞
人名盡精進字目首治巽卦其神字玄精靈
寳在西南爲寳林舘其眞人名上精進字明
首治坤卦其神字柱史靈寳在西北爲金剛
舘其眞人名一界精進字法首治境卦其神
字臨剛靈寳在上方爲寳林宫其眞人名至
精進字賢首治華蓋其神字八精靈寳在下
方爲水精宫其眞人名梵精進字智首治五
音水府其神字八史八史者天地八精常令
人通神靈諸道士及學仙之士百姓子欲奉
吾十方眞道求神仙長生不老當服靈寳先
致八史種通神芝草於精舍宫舘靈廟中十
二辰上如法以四時日佩靈寳文正月十五
日若七月七日作靈寳五稱符於精舍宫殿
下著四面中央著嚴精舍中者著四壁中央
符著中梁上皆隱之勿使非常凡人見之燒
香修法存十方靈寳太上眞教名誦詠道經
願念髙仙飛行太極府八史字清潔至立春
日東北無極之衆悲精進眞人德首同來至
大道眞人艮神日原俱啓之隨子身光青黃
金色得如服之壽萬劫春分之日東方無極
之衆入精進眞人敬首同來至眞人震神建
剛俱啓之隨子身光青如藍得如服之壽二
萬劫立夏之日東南無極之衆盡精進眞人
目首同來至眞人巽神玄精俱啓之隨子身
光青赤黃得如服之壽三萬劫夏至之日南
方無極之衆不捨精進眞人覺首同來至眞
人离神月精俱啓之隨子舍利赤如丹得如
服之壽四萬劫立秋之日西南無極之衆上
精進眞人明首同來至眞人坤神柱史俱啓
之隨子舍利黃如金得如服之壽五萬劫秋
分之日西方無極之衆習精進眞人寳首同
來至眞人兊神太玄俱啓之隨子舍利白如
銀得如服之壽六萬劫立冬之日西北無極
之衆一界精進眞人法首同來至眞人乾神
臨剛俱啓之隨子舍利蒼黃金得如服之壽
七萬劫冬至之日北方無極之衆行精進眞
人惠首同來至眞人坎神天建俱啓之隨子
舍利水蒼色得如服之壽八萬劫四季之時
戊巳之日上下無極之衆至精進梵精進眞
人賢首智首同來至眞人八精八史俱啓之
隨子身光青赤白黒黃得如服之與大道洞
合求無極也服符一年十方無極之衆及十
方諸巳得道眞人無不盡至者八史啓之前
隨子身光與眞相見仙道長生成於此矣道
士百姓子不能修法行道但家有此符經刻
石安鎭施種章拒身光自至令八長生心開
内發甚若日月百病皆愈魍魎邪魔凶惡災
害消亡宜官重禄錢財如雲男賢女貞子孫
盈堂專及衆生福德巍巍
老君曰諸百姓自天子以下至于庶民本非
道士當有宿恩得吾靈寳經命皆自得延即
欲行符取大石五枚各令色純重百斤以還
七十斤以上一枚正青朱刻東稱符一枚正
赤黃刻南稱符一枚正白黒刻西稱符一枚
正黒青刻北稱符一枚正黃白刻中稱符各
安其文以鎭宅五方五行相生無相尅害百
病自愈五邪六畜災禍非常各自消亡居官
重禄五嶽不當冨貴日臻錢財如雲傳世延
命子孫元元畫八卦玄洞通靈八威神符於
八方種通神長生草於十二辰上令人心開
通徹四方逆知未然昭昭若日月若遊居船
車行賈市渡江湖入何海辟風波水精毒疫
保身利財兼十倍不遇凶害𢘆與吉㑹取一
瓶形狀如壺取五色筆畫靈符内瓶中朱畫
瓶外作八卦通八威神符祭畢以黃繒衣瓶
令掩其口取黃材作簽其上黄絲繩封之題
簽五星通靈保鎭符印文五星通靈之印以
著船卓中行逺近五嶽四瀆五湖三河神精
皆來奉迎侍衞所在土地山精地靈禽獸虎
狼皆來朝拜還家以瓶著中梁上諸欲禳災
行五石鎭宅皆如上法以其日燒香并取白
華乾治服方寸七令人通神致福白華者二
十四名一名章拒一名章明一名章生一名
章草二名章陸一名通神明一名通精一名
通靈一名玉女一名家仙一名家寳一名家
芝一名延命一名長生草一名守宫一名守
宅十二神一名夜呼一各夜唱一名致精一
名陽明一名隂明一名赤䓪一名白華一名
當陸凡二十四名象吾二十四號上應天地
二十四氣道家之靈寳用也符者天人命也
子有宿命得吾五符與白華共致神精慎勿
輕泄與世人子妄泄示違負天氣殃致滅身
上及七世父毋下及七世子孫若神靈告子
應與有骨命者五八年一出傳付五人皆令
五音合其宫商徵羽角天值東井日沐浴入
室按五方之數燒香左三右七前九後一中
央四二十四日應天二十四氣吾在中央五
星下臨五斗五岳神靈同致帝座五帝授符
受者長生座長二丈中央圓皆重繒爲席甲
乙王相日以金錢三千至東方福德地席香
燒之畢復以丙丁王相日以金錢九千至南
方福德地席香燒之畢復以庚辛王相日以
金錢七千至西方福德地席香燒之畢復以
壬癸王相日以金錢一千至北方福德地席
香燒之畢復以戊巳王相日以金錢四千於
中方若都市福德地席香燒之畢並使盡合
用金錢二萬四千皆巳自齎具燒香不得調
求五音天宿東井日沐浴蘭湯清潔身體齋
忌入室燒香先始東方二十四日畢天氣納
和傳付五音子若惜錢財妄有分損不如天
氣或未應傳如擅傳天氣不和五星不照五
帝不授五嶽不關五藏傷疾殃致㓕身
(仙公曰郷縣道士多貧以金銅錢倍之可/傳經也弟子自具五和昏以效至心也)
老君曰靈寳爲道之先神靈常所憑諸天諸
地諸聖之所共宗玄洞通靈神眞符三皇天
文大字洞眞經本同於靈寳故先撰爲五稱
符餘者入天氣故曰天文字及爲皇符也並
可以施召役使天地之靈皆先佩服靈寳施
文乃得神得神至輙慿巳不爲禍殃也子無
靈寳文何以畜天眞慎於所施召神不常慿
巳反爲人殃害及子孫旣有靈寳符當得靈
寳圖圖有二十四首天之眞氣也吾之法號
也大道之眞法也子欲求道法先沐浴去臭
穢當得東井圖子欲定五帝役山精當得五
岳圖子欲通神靈法先決入精當得入史眞
形圖子欲通五行致行厨當得六甲通靈圖
子欲存五牙致天神當得九宫紫房圖子欲
奉道法當得泰清圖子欲奉順道當得混成
圖子欲得通道機當得西昇保録圖子欲通
道變化當得靈化圖子欲跚天道當得九天
圖子欲脫身形當得九變圖子欲隱存守身
神當得常存圖子欲定身守神寳當得舍影
圖子欲恬泊守一以存身當得養身圖子欲
寂嘿養其志當得精誠守志圖子欲清靜潔
白致芝英當得芝英玉女圖子欲娉六丁當
得六隂玉女圖子欲致仙籙得九九導仙圖
子欲食道氣當得導引圖子欲治道術當得
洞中洪寳圖子欲爲變化當得隱測圖子欲
臨爐定九丹金液當得太一圖子欲登五嶽
求神仙芝藥當得開山芝藥圖子欲保身形
别邪精魔魅當得明鏡圖子旣有明鏡圖應
得含鏡圖凡二十四眞圖吾之靈寳也洞中
黄籙章中黄九都文各有祕要經即吾之别
號也皆得靈寳自然符爲宗元相須而成眞
人子能得之必能長生蕭蕭髙仙飛步太清
億劫猶日頃也
黄帝曰天老以小兆未知天氣故授兆靈寳
五稱符經請按東井䜟清潔吉日沐浴齋靜
受靈寳符也正月十日人定時二月八日黄
昏時三月六日日入時四月四日下晡時五
月一日上晡時二十九日日晡時六月二十
七日日中時七月二十五日禺中時八月二
十二日日出時九月二十日雞三鳴時十月
十八日雞初鳴時十一月十五日過夜半時
十二月十三日夜半時此皆天氣月宿東井
時與神仙合香此日沐浴神降巳也沐浴蘭
湯言道士欲通神人也謂諸百姓不須此沐
浴也又上法行五石鎭宅按開明經家有靈
寳萬歳不老君有五稱八威衆寳不衰謂不
復須鎭也必以治民無此文者施耳又玉札
記云五符五方之稱者道之眞一也故不以
此經符寳文尊書以入神房靜室中與衆書
㑹也使常在帳中又通靈八符威制八方之
神皇符難服故别祭如受之以威使八神也
太上太極眞人曰學道者受此經後四十年
傳一人巳延壽者四百年傳一人得地仙者
四千年傳一人得天仙者四萬年傳一人得
無上洞寂太上至眞者四萬劫傳一人太上
靈寳大法傳授之科備矣
此經言髙仙淩虚之道具矣太上弘普之教
陳矣淵逺之辭彰矣玄眞之眞希微之旨不
可思而議矣(仙公曰故歷代凡/賢有絶思之謡也)
太上玄一眞人曰道德五千文經之至𧷤宣
道之意正眞之教盡也煥乎其文矣誦之千
日虚心注玄白日昇仙上爲太上四華眞人
此髙仙之宗也亦能致慶於七祖矣
仙公曰五千文經之偉矣其妙𧷤難爲辭者
也學人心不盡榮華之想常存於内外以讀
此經而望天眞未可覩矣才若君子軰便使
世咸知斯文之不虚誕也能弘希微之辭者
猶火中生蓮華乎


太上無極大道自然眞一五稱符上經卷下
