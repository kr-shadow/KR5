#+TITLE: 尹文子--尹文
#+DATE: 2018-05-12 10:22:08
#+SOURCE: github.com/kanripo/KR5f0007 master 6d472787                
尹文子序顛四
　　　山　陽　仲　長　氏　撰　定
尹文子者蓋出於周之尹氏齊宣王時居稷
下與宋鈃彭蒙田駢同學於公孫龍公孫龍
稱之著書一篇多所彌綸莊子曰不累於物
不苟於人不忮於衆願天下之安寧以活於
民命人我之養畢足而止以此白心見侮不
辱此其道也而劉向亦以其學本於黄老大
較刑名家也近爲誣矣余黄初末始到京師
繆熙伯以此書見示意甚玩之而多脫誤聊
試條次撰定爲上下篇亦未能究其詳也









尹文子卷上
　　　大道上
大道無形稱器有名名也者正形者也形正
由名則名不可差故仲尼云必也正名乎名
不正則言不順也大道不稱衆有必名生於
不稱則羣形自得其方圓名生於方圓則衆
名得其所稱也大道治者則名法儒墨自廢
以名法儒墨治者則不得離道老子曰道者
萬物之奥善人之寶不善人之所寳是道治
者謂之善人藉名法儒墨者謂之不善人善
人之與不善人名分(扶問/切)日離不待審察而
得也道不足以治則用法法不足以治則用
術術不足以治則用權權不足以治則用勢
勢用則反權權用則反術術用則反法法用
則反道道用則無爲而自治故窮則徼(吉吊/切)
終徼終則反始始終相襲無窮極也有形者
必有名有名者未必有形形而不名未必失
其方圓白黑之實名而不可不尋名以檢其
差故亦有名以檢形形以定名名以定事事
以檢名察其所以然則形名之與事物無所
隱其理矣名有三科法有四呈一曰命物之
名方圓白黑是也二曰毁譽之名善惡貴賤
是也三曰况謂之名賢愚愛憎是也一曰不
變之法君臣上下是也二曰齊俗之法能鄙
同異是也三曰治衆之法慶賞刑罰是也四
曰平准之法律度權量是也術者人君之所
密用羣下不可妄窺勢者制法之利器羣下
不可妄爲人君有術而使羣下得窺非術之
奥者有勢使羣下得爲非勢之重者大要在
乎先正分使不相侵雜然後術可秘勢可專
名者名形者也形者應名者也然形非正名
也名非正形也則形也則形之與名居然别
矣不可相亂亦不可相無無名故大道無稱
有名故名以正形今萬物具存不以名正之
則亂萬名具列不以形應之則乖故形名者
不可不正也善名命善惡名命惡故善有善
名惡有惡名聖賢仁智命善者也頑嚚(魚巾/切)
凶愚命惡者也今即聖賢仁智之名以求聖
賢仁智之實未之或盡也即頑嚚凶愚之名
以求頑嚚凶愚之實亦未或盡也使善惡之
盡然有分雖未能盡物之實猶不患其差也
故曰名不可不辯也名稱者别彼此而檢虛
實者也自古至今莫不用此而得用彼而失
失者由名分混得者由名分察今親賢而疏
不肖賞善而罰惡賢不肖善惡之名宜在彼
親疏賞罰之稱宜屬我我之與彼又復一名
名之察者也名賢不肖爲親疏名善惡爲賞
罰合彼我之一稱而不别之名之混者也故
曰名稱者不可不察也語曰好(虛到/切)牛又曰
不可不察也好則物之通稱牛則物之定形
以通稱隨定形不可窮極者也設復言好馬
則復連於馬矣則好所通無方也設復言好
人則彼屬於人也則好非人人非好也則好
牛好馬好人之名自離矣故曰名分不可相
亂也五色五聲五臭五味凡四類自然存焉
天地之間而不期爲人用人必用之終身各
有好惡而不能辯其名分名宜屬彼宜屬我
我愛白而憎黑韻商而舍(音/捨)徵好膻而惡焦
嗜甘而逆苦白黑商徵膻焦甘苦彼之名也
愛憎韻舍好惡嗜逆我之分也定此名分則
萬事不亂也故人以度審長短以量受少多
以衡平輕重以律均清濁以名稽虛實以法
定治亂以簡制煩惑以易御險難以萬事皆
歸於一百度皆準於法歸一者簡之至準法
者易之極如此頑嚚聾瞽可以察慧聰明同
其治也天下萬事不可備能責其備能於一
人則賢聖其猶病諸設一人能備天下之事
能左右前後之宜遠近遲疾之間必有不兼
者焉苟有不兼於治闕矣全治而無闕者大
小多少各當(丁浪/切)其分農商工仕不易其業
老農長商習工舊仕莫不存焉則處上者何
事哉故有理而無益於治者君子弗言有能
而無益於事者君子弗爲君子非樂有言有
益於治不得不言君子非有爲有益於事不
得不爲故所言者不出於名法權術所爲者
不出於農稼軍陣周務而已故明主不爲治
外之理小人必言事外之能小人亦知言損
於治而不能不言小人亦知能損於事而不
能不爲故所言者極於儒墨是非之辯所爲
者極於堅僞偏抗(口浪/切)之行求名而已故明
主誅之古語曰不知無害於君子知之無損
於小人工匠不能無害於巧君子不知無害
於治此信矣爲善使人不能得從此獨善也
爲巧使人不能得從此獨巧也未盡善巧之
理爲善與衆行之爲巧與衆能之此善之善
者巧之巧者也所貴聖人之治不貴其獨治
貴其能與衆共治也工倕(音/垂)之巧不貴其獨
巧貴其能與衆共巧也今世之人行欲獨賢
事欲獨能辯欲出羣勇欲絶衆獨行之賢不
足以成化獨能之事不足以周務出羣之辯
不可爲户說絶衆之勇不可與征陣凡此四
者亂之所由生是以聖人任道以其險立法
以理其差使賢愚不相棄能鄙不相遺能鄙
不相遺則能鄙齊功賢愚不相棄則賢愚等
慮此至治之術也名定則物不競分(扶問/切)明
則私不行物不競非無心由名定故無所措
其心私不行非無欲由分明故無所措其欲
然則心欲人人有之而得同於心無欲者制
之有道也田駢(蒲眠/切)曰天下之士莫肯處其
門庭臣其妻子必遊宦諸侯之朝者利引之
也遊於諸侯之朝皆志爲卿大夫而不擬於
諸侯者名限之也彭蒙曰雉兔在野衆人逐
之分未定也雞豕滿市莫有志者分定故也
物奢則仁智相屈分定則貪鄙不争圓者之
轉非能轉而轉不得不轉也方者之止非能
止而止不得不止也因圓之自轉使不得止
因方之自止使不得轉何苦物之失分故因
賢者之有用使不得不用因愚者之無用使
不得用用與不用皆非我用因彼所用與不
可用而自得其用奚患物之亂乎物皆不能
自能不知自知智非能智而智愚非能愚而
愚好非能好而好醜非能醜而醜夫不能自
能不知自知則智好何所貴愚醜何所賤則
智不能得夸愚好不能得嗤醜此爲得之道
也道行於世則貧賤者不怨富貴者不驕愚
弱者不懾(質涉/切)智勇者不陵定於分也法行
於世則貧賤者不敢怨富貴富貴者不敢陵
貧賤愚弱者不敢冀智勇智勇者不敢鄙愚
弱此法之不及道也世之所貴同而貴之謂
之俗世之所用同而用之謂之物苟違於人
俗所不與苟忮(攴義/切)於衆俗所共去故心皆
殊而爲行若一所好各異而資用必同此俗
之所齊物之所飾故所齊不可不慎所飾不
可不擇昔齊桓好(許浩/切)衣紫闔境不鬻異彩
楚莊愛細腰一國皆有饑色上之所以率下
乃治亂之所由也故俗苟沴必爲法以矯之
物苟溢必立制以檢之累(力僞/切)於俗飾於物
者不可與爲治矣昔晋國苦奢文公以儉矯
之乃衣不重帛食不兼肉無幾時人皆大布
之衣脫粟之飯越王勾踐謀報吴欲人之勇
路逢怒蛙而軾之比及數年民無長幼臨敵
雖湯火不避居上者之難如此之驗聖王知
民情之易動故作樂以和之制禮以節之在
下者不得用其私故禮樂獨行禮樂獨行則
私欲寢廢私欲寢廢則遭賢之與遭愚均矣
若使遭賢則治遭愚則亂是治亂續於賢愚
不係於禮樂是聖人之術與聖主而俱没治
世之法逮易世而莫用則亂多而治寡亂多
而治寡則賢無所貴愚無所賤矣處名位雖
不肖下愚物不䟽(音/踈)已親踈係乎勢利不係
乎不肖與仁賢吾亦不敢據以爲天理以爲
地勢之自然者爾今天地之間不肖實衆仁
賢實寡趨利之情不肖特厚廉耻之情仁賢
偏多今以禮義招仁賢所得仁賢者萬不一
焉以名利招不肖所得不肖者觸地是焉故
曰禮義成君子君子未必須禮義名利治小
人小人不可無名利慶賞刑罰君事也守職
效能臣業也君科功黜陟故有慶賞刑罰臣
各慎所任故有守職効能君不可與臣業臣
不可侵君事上下不相侵與謂之名正名正
而法順也接萬物使分别海内使不雜見侮
不辱見推不矜禁暴息兵救世之鬪此仁君
之德可以爲主矣守職分使不亂慎所任而
無私饑飽一心毁譽同慮賞亦不忘罰亦不
怨此居下之節可爲人矣世有因名以得實
亦以因名以失實宣王好射說(音/侻)人之謂已
能用强也其實所用不過三石以示左右左
右皆引試之中闕而止皆曰不下九石非大
王孰能用是宣王悅之然則宣王用不過三
石而終身自以爲九石三石實也九石名也
宣王悅其名而喪其實齊有黄公者好謙卑
有二女皆國色以其美也常謙辭毁之以爲
醜惡醜惡之名遠布年過而一國無聘者衛
有鰥夫時冒娶之果國色然後曰黄公好謙
故毁其子不姝美於是争禮之亦國色也國
色實也醜惡名也此違名而得實矣楚人檐
山雉者路人問何鳥也檐雉者欺之曰鳳凰
也路人曰我聞有鳳凰今直見之汝販之乎
曰然則十金弗與請加倍乃與之將欲獻楚
王經宿而鳥死路人不遑惜金惟恨不得以
獻楚王國人傳之咸以爲真鳳凰貴欲以獻
之遂聞楚王感其欲獻於已召而厚賜之過
於買鳥之金十倍魏田父有耕於野者得寳
玉徑尺弗知其玉也以告鄰人鄰人陰欲圖
之謂之曰此怪石也畜之弗利其家弗如復
之田父雖疑猶録以歸置於廡(音/侮)下其夜玉
明光照一室田父稱家大怖(音故/切)復以告鄰
人曰此怪之徵遄(市專/切)棄殃可銷於是遽而
棄於遠野隣人無何盗之以獻魏王魏王召
玉工相之玉工望之再拜而立敢賀王王得
此天下之寳臣未嘗見王問其價玉工曰此
無價以當之五城之都僅可一觀魏王立賜
獻玉者千金長食上大夫禄凡天下萬里皆
有是非吾所不敢誣是者常是非者常非亦
吾所信然是雖常是有時而不用非雖常非
有時而必行故用是而失有矣行非而得有
矣是非之理不同而更興廢翻爲我用則是
非焉在哉觀堯舜湯武之成或順或逆得時
則昌桀紂幽厲之敗或是或非失時則亡五
伯之主亦然宋公與楚人戰於泓(烏宏/切)公子
目夷曰楚衆我寡請其未悉濟而擊之宋公
曰不可吾聞不鼓不成列寡人雖亡之餘不
敢行也戰敗楚人執宋公齊人弑襄公立公
孫無知召忽夷吾奉公子紏奔魯鮑叔牙奉
公子小白奔莒既而無知被殺二公子争國
紏宜立者也小白先入故齊人立之既而使
魯人殺紏召忽死之徵夷吾以爲相晋文公
爲驪姬之譛出亡十九年惠公卒賂秦以求
反國殺懷公子而自立彼一君正而不免於
執二君不正霸業遂焉已是而舉世非之則
不知己之是已非而舉世是之亦不知己所
非然則是非隨衆賈而爲正非己所獨了則
犯衆者爲非順衆者爲是故人君處權乘勢
處所是之地則人所不得非也居則物尊之
動則物從之言則物誠之行則物則之所以
居物上御羣下也國亂有三事年飢民散無
食以聚之則亂治國無法則亂有法而不能
用則亂有法食以聚民有法而能行國不治
未之有也
尹文子卷上










尹文子卷下
　　　大道下
仁義禮樂名法刑賞凡此八者五帝三王治
世之術也故仁以導之義以宜之禮以行之
樂以和之名以正之法以齊之刑以威之賞
以勸之故仁者所以愽施於物亦所以生偏
私義者所以立節行亦所以成華僞禮者所
以行恭謹亦所以生惰慢樂者所以和情志
亦所以生淫放名者所以正尊卑亦所以生
矜篡法者所以齊衆異亦所以乖分刑者所
以威不服亦所以生陵暴賞者所以勸忠能
亦所以生鄙争凡此八術無隱於人而常存
於世非自顯於堯湯之時非自逃於桀紂之
朝用得其道則天下治失其道則天下亂過
此而徃雖彌綸天地籠絡萬品治道之外非
羣生所餐挹聖人錯而不言也凡國之存亡
有六徵有衰國有亡國有昌國有彊國有治
國有亂國所謂亂亡之國者凶虐殘暴不與
焉所謂彊治之國者威力仁義不與焉君年
長多媵(以證/切)少子孫疏宗族衰國也君寵臣
臣愛君公法廢私欲行亂國也國貧小家富
大君權輕臣勢重亡國也凡此三徵不待凶
虐殘暴而後弱也雖曰見存吾必謂之亡者
也内無專寵外無近習支庶繁字長幼不亂
昌國也農桑以時倉禀充實兵甲勁利封疆
修理彊國也上不勝其下下不能犯其上上
下不相勝犯故禁令行人人無私雖經險易
而國不可侵治國也凡此三徵不待威力仁
義而後彊雖曰見弱吾必謂之存者治主之
興必有所先誅先誅者非謂盜非謂姦此二
惡者一時之大害非亂政之本也亂政之本
下侵上之權臣用君之術心不畏時之禁行
不軌時之法此大亂之道也孔丘攝魯相七
日而誅少(失照/切)正卯門人進問曰夫少正卯
魯之聞人也夫子爲政而先誅得無失乎孔
子曰居吾語(牛據/切)汝其故人有惡者五而竊
盜姦私不與焉一曰心達而險二曰行僻而
堅三曰言僞而辯四曰彊記而博五曰順非
而澤此五者有一於人則不免君子之誅而
少正卯兼有之故居處足以聚徒成羣言談
足以飾邪熒衆彊記足以反是獨立此小人
雄桀也不可不誅也是以湯誅尹諧文王誅
潘正太公誅華士管仲誅付里乙子産誅鄧
析史付此六子者異世而同心不可不誅也
詩曰憂心悄悄愠於羣小小人成羣斯足畏
也語曰佞辯可以熒惑鬼神曰鬼神聰明正
直孰曰熒惑者曰鬼神誠不受熒惑此尤佞
辯之巧靡不人也夫佞辯者雖不能熒惑鬼
神熒惑人眀矣探人之心度人之欲順人之
嗜好而不敢逆納人於邪惡而求其利人喜
聞已之美也善能揚惡聞已之過也善能飾
之得之於眉睫之間承之於言行之先語曰
惡紫之奪宋惡利口之覆邦家斯言足畏而
終身莫悟危亡繼踵焉老子曰以政治國以
奇用兵以無事取天下政者名法是也以名
法治國萬物所不能亂奇者權術是也以權
術用兵萬物所不能敵凡能用名法權術而
矯抑殘暴之情則已無事焉已無事則得天
下矣故失治則任法失法則任兵以求無事
不以取彊取彊則柔者反能服之老子曰民
不畏死如何以死懼之凡民之不畏死由刑
罰過刑罰過則民不賴其生生無所頼視君
之威末如也刑罰中則民畏死畏死由生之
可樂也知生之可樂故可以死懼之此人君
之所宜執臣下之所宜慎田子讀書曰堯時
太平宋子曰聖人之治以致此乎彭蒙在則
越次答曰聖法之治以至此非聖人之治也
宋子曰聖人與聖法何以異彭蒙曰子之亂
名甚矣聖人者自已出也聖法者自理出也
理出於已已非理也已能出理理非已也故
聖人之治獨治者也聖法之治則無不治矣
此萬世之利唯聖人能該之宋子猶惑質於
田子田子曰蒙之言然莊里丈人字長子曰
盗少子曰毆盗出行其父在後追呼之曰盜
盗吏聞因縛之其父呼毆喻吏遽而聲不轉
但言毆毆吏因毆之幾殪(一計/切)康衢長者字
僮曰善搏(音/博)字犬曰善噬賓客不過其門者
三年長者怪而問之乃實對於是改之賓客
徃復鄭人謂玉未理者爲璞周人謂鼠未腊
者爲璞周人懷璞謂鄭賈曰欲買璞乎鄭賈
曰欲之出其璞視之乃鼠也因謝不取父之
於子也令有必行者有必不行者去貴妻賣
愛妾此令必行者也因曰汝無敢恨汝無敢
思令必不行者也故爲人上者必慎所令凡
人富則不羨爵禄貧則不畏刑罰不羨爵禄
者自足於已也不畏刑罰者不賴存身也二
者爲國之所甚而不知防之之術故令不行
而禁不止若使令不行而禁不止則無以爲
治無以爲治是人君虚臨其國徒君其民危
亂可立而待矣今使由爵禄而後富則人力
争盡力於其君矣由刑罰而後貧則人咸畏
罪而從善矣故古之爲國者無使民自貧富
貧富皆由於君則君專所制民知所歸矣貧
則怨人賤則怨時而莫有自怨者此人情之
大趣也然則不可以此是人情之大趣而一
㮣非之亦有可矜者焉不可不察也今能同
筭鈞而彼富我貧能不怨則美矣雖怨無所
非也才鈞智同而彼貴我賤能不怨則美矣
雖怨無所非也其敝在於不知乘權藉勢之
異而雖曰智能之同是不達之過雖君子之
郵亦君子之怒也人貧則怨人富則驕人怨
人者苦人之不禄施於已也起於情所難安
而不能安猶可恕也驕人者無苦而無故驕
人此情所易制而弗能制弗可恕矣衆人見
貧賤則慢而疏之見富貴則敬而親之貧賤
者有請賕於已踈之可也未必損已而必疏
之以其無益物之具故也富貴者有施與已
親之可也未必益己而必親之則彼不敢親
我矣三者獨立無致親致疏之所人情終不
能不以貧賤富貴易慮故謂之大惑焉窮獨
貧賤治世之所共矜亂世之所共侮治世非
爲矜窮獨貧賤而治是治之一事也亂世亦
非侮窮獨貧賤而亂亦是亂之一事也每事
治則無亂亂則無治視夏商之盛夏商之衰
則其驗也貧賤之望富貴甚微而富貴不能
酬其甚微之望夫富貴者之所惡貧者之所
美貴者之所輕賤者之所榮然而弗酬弗與
同苦樂故也雖弗酬之於我弗傷今萬民之
望人君亦如貧賤之望富貴其所望者蓋欲
料長幼平賦歛時其飢寒省其疾痛賞罰不
濫使役以時如此而已則於人君弗損也然
而弗酬弗與同勞逸故也故爲人君不可弗
與民同勞逸焉故富貴者可不酬貧賤者人
君不可不酬萬民不酬萬民則萬民之所不
願戴所不願戴則君位替矣危莫甚焉禍莫
大焉



尹文子卷下










