#+TITLE: 猶龍傳--賈善翔
#+DATE: 2016-06-11 12:27:08
#+SOURCE: github.com/kanripo/KR5c0170 master 6da47d38                
猶龍傳序敬五
司馬子長唱始作史書而帝紀世家列傳叙
前古聖哲之云爲燦然若當年目擊故班固
而下皆以爲則焉聃聖降世之迹雖預其列
大率簡約學者莫能究始末愚不揆淺陋紬
繹内外書而廣之庶其詳也然涉世之外其
間不能無耳目不相接之論蓋著于傳記無
敢略之且不以辭害意者其是之謂歟老氏
姓李諱耳字伯陽謚曰聃當商十八王陽甲
之十七年歲在庚申其母晝寢夢太陽化流
珠入口因吞而有娠凡八十一年極太陽九
九之數母氏因逍遥于李下由左腋而生既
生皓首而能言指李曰此吾姓也一云父姓
李名靈飛母尹氏名益壽即商二十二王武
丁之九年歲在庚辰二月十五日卯時生于
楚國苦縣萬鄉(一作/瀨)曲仁里渦水之陰至紂
王時居岐山之陽西伯命爲守藏史武王克
商詔爲柱下史至昭王二十五年癸丑歲五
月乗青牛薄軬車徐甲爲御而去周因度函
谷關關令尹喜善天文知有聖人之來乃齋
戒迎伺王七月十二日老君至授道德二經
約千日後會蜀郡青羊肆而俱適流沙至幽
王時却還諸夏故孔子適周而問禮後於渦
水故居乗白鹿登檜而昇天或曰老萊子或
曰太史儋或曰百有六十餘歲以其修道而
養壽也或曰受學於容成問道於常樅(士恭/切說)
(文松葉栢身也古本文子/作松字讀俗作牎非是)世莫知其然不而
謂之隱君子也其子名宗仕魏爲將軍有功
封於段干宗之子注注之子宫宫之遠孫假
假仕漢孝文帝假之子解解爲膠西王卭太
傅因家於齊夫有天地則有道術道術之士
自書契之作而至今世世有之且老氏本亦
人靈蓋得道之大者也所以能通神達見而
爲道主故萬靈所奉三界所歸至若九丹八
石玉醴金液存眞守元思神歷藏行炁鍊形
消灾辟惡治鬼養性絶穀變化役使魑鬽皆
老氏常所經歷救世之術非至至者惟其虚
無恬淡寂寞無爲清靜簡易動與道合故在
周歷年之多而名位不遷者蓋欲和光同塵
而不自異故著書稱吾言甚易知甚易行天
下莫能知莫能行以其當世之士鄙純素尚
奇變所以世與道交相喪也而不知聖人起
於無始禀於自然現眞身而啓師資歷劫運
而造天地至于登位統典靈篇撰仙圖傳寳
藴爲帝師示降生皆聖人恢鴻妙本匠成一
切逮夫涉世則有宗緒之鴻源歷官之華也
乆之辭榮去周青牛命駕東離魏闕西度函
關以吉祥草而試徐生以上下篇而授尹喜
復昇紫府宿約青羊西入流沙化于獷俗却
還諸夏屢接宣尼在孝文時號河上公在孝
成時授干吉太平經在東漢時授輔漢天師
經籙嘉禾中葛孝先居天台山而獲冲科祕
典至後魏道士寇謙之繼有所受焉有唐推
眞鴻源尊爲聖祖聖宋有天下至眞宗命駕
朝謁所謂無始者子太極孫三才族萬物者
道也聖人以道爲身故無乎不在推五太之
先則爲無始逮夫以三炁氤氲流乎混茫則
爲元炁之祖也禀自然者前起於無始後見
於眞身自然而然不知其所以然故謂之自
然聖人體道之自然則有所禀由混元之泮
而論之生者性也有賢愚焉有壽夭焉合其
體則自然離其用則非自然也見眞身者妙
本無形至眞非像結氣凝形强爲之容靈寳
經云上無復祖唯道爲身道之身即眞身也
降此則爲法身所謂法身具足微妙三界特
尊故九聖九眞九仙位業昇降申兹始也啓
師資者聖人運兹興感接物振人故立于教
教既立矣而師資之法行焉經曰爲學日益
爲道日損始於學而日益則有所得也終於
道而日損則有所忘也不得不足以爲學不
忘不足以造道故聖人遺其學相而無大迷
要妙之異則貴愛兩忘師資雙泯也歷劫運
者三界九地有成壞之期自種人四天至三
清大羅不干陽九百六之灾而亡拂石芥城
之數所以三境慈尊四天種人劫運終而無
終諸聖盡而無盡也造天地者太上降眞元
始之三炁而成三十六天三十六地每天立
一天帝每地立一地皇以司百靈以御萬有
救苦經云天上三十六地下三十六謂此也
登位統者天地無爲也而歲功歸焉聖人無
爲也而位業成焉三界十方既廣且大非統
之有宗會之有元則亂矣易曰卑高以陳貴
賤位矣世之以貴賤知其卑高以黜陟明其
昇降而聖人則不然若天之自高地之自厚
無不覆也無不載也典靈篇者太上道君以
大洞眞經智慧消魔經神虎寳章以金簡玉
書命老君典領以付上學之士也撰仙圖者
凡二十四階上清大洞登眞上法慈尊以洞
陽之炁化生此圖按而修之能自致三部八
景二十四神之現也傳寳藴者開闢之初天
尊命天眞皇人裁雲作篆字方一丈八角垂
芒爲天書之始也聖人欲詮妙本故著之以
爲經籙符圖所以有三洞四輔凡三十六部
爲大教之櫨錘也爲帝師者在伏羲時號鬱
華子神農時號大成子祝融時號廣壽子黄
帝時號廣成子顓帝時號赤精子帝嚳時號
録圖子帝堯時號務成子帝舜時號君臣子
夏禹時號眞行子商王時號錫則子皆以經
術授帝俾行化于世降生者以商第十八王
陽甲十七年庚申歲託孕於玄妙王女九十
十一年誕於亳之苦縣即武丁九年庚辰歲
二月十五日也明宗緒者靈飛之先起於顓
帝之後至靈飛凡數十世靈飛娶天水尹氏
尹氏即玄妙玉女也爲柱史者聖人隱聖同
凡潜龍卑秩以示臣子之道也去周者聖人
委質以同塵涉世以伸道所以進非于時退
非匿迹豈窮通得喪之所係哉試徐甲者孔
子曰如有所譽必有所試聖人雖目擊而道
存猶且試之又况徐甲乎故仙道有二十五
試以財色爲先而徐甲試之以色則有所不
過也試關令者以其道縁深重故有斯遇所
以凡試之皆過也次授經者蓋試之過則其
行實其心堅聖人格量中有主焉故以上下
經而授之庶傳洪大道也青羊肆者太上與
尹眞宿約之所千日之期一時之遇忻躍稽
首命從雲駕而後化八十一胡王九十六種
外道者流沙異俗聲教不聞狸面狼心惟知
殺戮其次或男或女若人非人斷髮爾須烏
衣蹠足作種種魔事以亂其土太上乃命尹
眞攝以正法也孔子問禮者孔子問老氏之
言而起猶龍之歎然以聖問聖豈不玄同蓋
聖人尊道之大爲起教之端也號河上公者
孝文時應跡河濱洎授微言復昇雲漢授太
平經者孝成時北海人干吉於琅琊遇太上
授之至後漢順帝時琅琊人宫崇詣闕投進
其表云臣親受於干吉吉言親受于太上凡
一百七十卷也度漢天師者天師留侯之後
本大儒士抑干禄之志修出世之法乃於維
岳遇神人授以丹訣遂往西蜀修鍊太上降
駕爲說南北二斗經授二十四階法籙已而
戒五瘟八部六天故氣化地作鹹泉又建齋
醮之法乆之於雲臺化白日登眞葛仙公者
修行於天台山又降授以六齋之法道士寇
謙之隱于嵩岳亦降授以經籙及太平眞君
之號具以聞太武帝遂改太延爲太平眞君
之年者爲此耳大唐聖祖者自神堯御曆之
初示現自稱帝祖至僖宗朝每降迹皆載之
國史也本朝眞宗具法駕詣景毫朝謁以旌
欽崇之意

猶龍傳卷之一
　　　　(左銜都監同僉書教門公事/崇德悟眞大師賈善翔編)
　　　起無始
渾淪之未判神靈之未植而爲冥妙之本者
道也所謂道莫窮其根本莫測其津涯而有
大聖人禀之而生于其間故謂之無始者即
太上也太上生乎無始起乎無因爲萬道之
先元炁之祖蓋無光無象無色無聲無宗無
緒杳杳冥冥其中有精其精甚眞彌綸無外
故稱大道焉夫道自然之妙本也於微妙之
中而生空洞者眞一也眞一者不有不無也
從此一炁而生上三炁三合成德共生無上
也自無上而生中三炁三合成德共生眞老
也自眞老而生下三炁三合成德共生太上
也自太上迺生前三炁三合成德共生老君
也自老君化成後三炁三炁又化生眞妙玉
女自玉女禀三炁混沌凝結變化五色玄黄
大如彈丸流入玄妙口中吞之有身凡八十
一年乃從左腋而生生而白首故號老子老
子即老君也乃大道之身元炁之祖天地之
根也夫大道微妙出於自然生於無生先於
無先挺於空洞陶育乾坤號曰無上變化無
常不可得名故曰吾生於無形之先起乎太
初之前長乎太始之端行乎太素之元浮游
幽虚出入杳冥觀混沌之未判清濁之未分
三景之未光萬物之未形獨能寓惚恍之庭
游曠浪之野卓然獨立大而無配視之不見
聽之不聞搏之不得所謂混元由兹而始矣
　　　禀自然
老君乃元氣之眞造化自然自然者道也强
爲之容即老君也以虚無爲道自然爲性莫
能使之然莫能使之不然亦不知其所以然
不知其所以不然故曰自然而然也至若乗
地爲輿操天爲蓋馳騖擴蕩翱翔八表不足
比其大也窮幽極微至纖無際析毫剖釐至
小無内不足言其細也八音交奏五聲迭和
烈風迅雷海潮夔鼓不足言其聲也玄黄煥
爛丹青爚赩焜煌煒曄綺靡華麗不足言其
色也光耀熠爍神明恍惚風行電逝震霆流
矢不足言其疾也結根九地沉嶠八海水凝
藪澤泉渟嶽峙不足言其止也陰陽不測變
現無常進退造化鼓舞萬物不足言其神也
光燭靄昧洞鑒無形仰觀至陽之原俛察至
陰之本不足言其明也影離響絶雲歛霧散
歸根返本寂然不動不足言其無也滌宇宙
之塵滓掃雲漢之昏蒙下際無根上通寥廓
并包六合控馭三界不足言其虚也且道本
無形眞非有相蓋託虚假有體用互陳不足
以盡其妙故歸之自然自然者理之極致也
合之爲自然離之爲道德故衆聖所共尊今
古不能泯經云道之尊德之貴夫莫之爵而
常自然此之謂矣
　　　見眞身
老君乃無生之至精兆形之至靈也昔於大
空之中結炁凝眞强爲之容體大無邊相好
衆備上無所攀下无所躡或在雲華之上身
如金色面放五光自然化出神王力士青龍
白獸麒麟獅子列于前後或作千葉蓮華光
明如日頭建七耀雲霞之冠身披九色離羅
之帔項負圓光手執五明或乗八景玉輿駕
五色神龍建流霄丹節廕九光鶴蓋或乗玉
轅之車金剛之輪驂駕九龍輔翼萬仙飛雲
寳蓋流煥上下燒香散華浮空而來天鈞妙
樂前導後從或坐金殿七寳之帳珠幡寳網
羅覆其上仙眞列侍神丁衛軒種種儀衛充
滿太空或金容玉質黄裳繡帔凭几振拂朝
會仙眞或玄冠素服白馬朱騌仙童夾侍神
光洞明巍巍勝相不可名狀然上善之士澄
心結念注想尊容則隨感而應應而獲福故
能周流三界救度無窮且大道處於無形無
形則非凡所見應念通感通感則非在一端
或示仙姿妙體爰及肉身或飛或步或尊或
卑或山或世或夷或夏不可測量隨感精麤
應己則隱來無所從去無所至洞有洞無周
徧一切悟者此心通達迷者永劫沈淪欲識
道之眞身不出于此夫道不可見見而非也
道不可聞聞而非也蓋示理教俱淵寂然不
動於不動中亦能使未見者見未聞者聞此
明境智相發感而遂通然通寂雖殊其致一
也故曰道常無爲而無不爲無爲者體也無
不爲者用也本際經云心之念道凡有二種
一念法身七十二相八十一好具足微妙三
界特尊二念眞身猶如虚空圓滿清靜不生
不滅若於此相未能明審須憑圖像係録其
心當鑄紫金寫此眞形泥木銅綵稱力所爲
殿堂帳座幡華燈燭隨心供養如事眞身想
念丹倒功德齊等若能洞觀非身之身圖像
眞形理亦無二是以敬像隨心獲福報之輕
重唯其在心念念增進自然成道所謂人能
念道道亦念人是也沿此法身即法號以應
羣情老君挺生空洞變化自然智慧無窮聖
德周備形既莫測號亦無邊在天爲萬天之
主在聖爲萬聖之君在仙爲萬仙之總在眞
爲萬眞之先在星爲天皇大帝在教爲太上
老君或垂千二百號或顯百八十名或號無
爲父或號萬物母與大道而輪化爲天地之
根原浩浩蕩蕩不可名也約而言之凡有十
號即降生之後空中十方諸聖讚十號者是
也一號無名君二號無上元老三號太上老
君四號高上老子五號天皇大帝六號玄中
大法師七號有古先生八號金闕帝君九號
太上高皇十號虚無大眞人推此言之由法
身以歸眞身由眞身以合妙本皆出處通感
之迹也
　　　啟師資
夫道之妙非形色聲味之所可求而必資于
師授也古之聖賢有生知之性以一悟萬然
後至於無所修無所證無所修修之至也無
所證證之至也夫如是猶假師之以發明又
况非聖賢者邪故聖人垂世立教而有授受
之法中人以下以之爲繩墨去之則無以加
其意也如三洞四輔之所載上清經籙以金
龍玉魚盟天而傳故傳授者之謂師礲受者
之謂資所以結志誠戒漏慢而免輕泄陰考
之咎推此則道不可無師尊教不可無宗主
故老君師太上玉晨大道君焉大道君即元
始天尊之弟子也天尊生億劫之前爲道炁
之祖所以道君爲天尊之弟子老君之師二
聖既立即老君嗣焉而曰老者何也老者處
長之稱君者君宗之號以老君天上天下歷
化無窮先億劫而生後億劫而長天天宗奉
帝帝師承故賜以太上老君之號三聖相承
千古垂範欲旌授受故著尊畢此師法之本
也莊子曰吾師乎吾師乎𩐎萬物而不以爲
義澤及萬世而不以爲仁長於上古而不以
爲老覆載天地彫刻衆形而不以爲巧在太
極之先而不以爲高居六極之下而不以爲
深先天地生而不以爲乆是也且道君老君
具至聖之德動息合道豈假師承邪蓋以聖
傳聖理自玄同然起教之端必資授受爲今
昔之筌蹄人天之鴻範也
　　　歷劫運
靈寳經云保制劫運使天長存且劫有小大
運有脩短拂石芥城劫之小也陽九百六劫
之大也金木水火土運之主也一成一虧運
之交也劫盡而運未交運交而劫未盡非所
以爲劫運也惟其二者會合然後見其成虧
大率聖人與天地並生與萬物爲一故能造
天地植神靈保而制之則無天閼蓋歷劫運
而長存者老君是也生於無始起乎無因獨
立於溟涬之前周行於開關之後經歷劫運
甚爲乆遠劫者天地成壞之名陰陽窮盡之
數陽盡即生陰故爲大水陰盡即主陽故爲
大火陽極於九故云陽九陰極爲六故云陰
六小則三千三百年次則九千九百年大則
九九八十一萬年爲劫終也老君降生行化
經此劫運不知其數赤書云劫運者三十日
爲一交十二交爲一度三千三百度爲小劫
九千九百度爲大劫又陽九百六之數極而
爲劫運者以夫陽極於九陰極於六凡陰陽
之數極於九六者則三界蕩然所以湯湯之
水炎炎之火皆陰陽窮極之數理使之然也
且夫大道既分離爲五行流於五劫每至劫
之初終太上垂世立教以度天人所謂五劫
者龍漢之爲木劫赤明之爲火劫延康之爲
土劫開皇之爲金劫上皇之爲水劫所以五
劫之開則五行爲之主一起一伏周而復始
西昇經云上世始以來所更如沙塵動則有
載劫自惟甚苦辛是也
猶龍傳卷之一
猶龍傳卷之二敬六
　　　　(左銜都監同僉書教門公事/崇德悟眞大師賈善翔編)
　　　造天地
混元之判而爲三才輕清者上而爲天重濁
者下而爲地有天焉有地焉陰陽之質具矣
然後以冲和之炁爲人經曰道生一一生二
二生三謂此也或曰以一聖而造天地可乎
答曰天地有形中之大者也而有形生於无
形惟無形故能造天地蓋無形者道也聖人
亦未嘗出于是所以裁雲作篆流布諸天銓
聖注眞掌握幽顯以聖傳聖奚異夫古初推
此言之故無疑矣蓋老君乃混沌之祖宗天
地之父母故立乎不疾之途遊於逍遥之墟
御空洞以昇降乗陰陽以陶埏分布清濁闔
闢乾坤懸三光育羣品天地得之以分判日
月因之以運行四時得之以代謝五行得之
以相生故於九萬九千九百九十九億萬炁
之初運眞元始之三炁而爲天上爲三清三
境即始炁爲玉清境眞炁爲上清境元炁爲
太清境是也又以三清之炁各生三炁合成
九炁而爲九天第一鬱單無量天第二上上
禪善無量壽天第三梵監須延天第四寂然
兜術天第五波羅尼密不驕樂天第六洞玄
化應聲天第七靈化梵輔天第八高虚清明
天第九無想無結無愛天此之九天各生三
炁每炁爲一天合二十七天通此九天爲二
十六天則三界四民上極三清是其數也初
下六天爲欲界一太黄天二太明天三清明
天四元胎天五元明天六七曜天是也次十
八天爲色界一虚無天二太極天三赤眀天
四恭華天五曜明天六皇笳天七虚眀天八
端靖天九元明天十極揺天十一元載天十
二太安天十三極風天十四始皇天十五太
黄天十六無思天十七上揲阮樂天十八無
極曇誓天是也次四天爲無色界一霄度天
二元洞天三妙成天四禁上天是也此二十
八天名爲三界劫運所及陰陽所陶炁有窮
極人有壽數初第一太黄皇曾天人壽九百
萬歲一天加一倍凡二十八天年壽之數極
於一千二百七萬九千七百七十五萬五千
二百萬歲下至日月所交四千四百四萬四
千四百四十四億炁一炁三千里也此上又
四天名爲種人天一常融天二玉隆天三梵
度天四賈奕天此四天超出三界日月之光
所不及其天人皆以身光相照故不生不滅
無年壽之數無淪壞之期雖大劫之交灾所
不至而下諸天諸地隨劫淪滅劫運再開混
沌復判則此天之人承太上所初下化人間
垂法立教一如昆劫之初三皇繼理矣又上
三天爲三清境一曰太赤天二曰禹餘天三
曰清微天最上曰大羅天包羅諸天極高無
上玄都玉京鎭於其巓三尊所處萬聖朝軒
爲極道之域變化之根也既分諸天即以純
陽之炁上爲三十六天次以純陰之炁下爲
三十六地每天立一天帝每地立一地皇七
十二君同禀命於老君矣所謂三十六地者
始於九壘第一壘潤色地第二壘剛色地第
三壘脂色澤地第四壘潤澤地第五壘金粟
澤地第六壘金剛鐵澤地第七壘水制地第
八壘大風澤地第九壘洞淵無色綱維地九
壘之地每壘徒上第一一重土次一重水次
一重風合二十七重也九地者九壘也每地
有一重土一重水一重風更相擎持下極九
壘之下號曰洞淵綱維之地其下浩蕩頑空
凝滯不可極也洞眞經云九地各有四土皇
分掌東西南北之域官寮曹屬亦皆萬衆復
每洞有一仙王合三十六仙王統下界羣仙
官屬亦然即九地合有三十六土皇三十六
仙王上應三十六天中應三十六洞下有三
十六地也儒家所云九天九地此乃天地之
大數耳天以清浮之炁凝而成形地以濁滓
之質積而成象天地之間别有靈府洞宫處
於名山潜通地下蓋以通九地之炁爲空濛
之宂日月分精燭於其内仙聖分位理於其
中列子所云地積塊也無處無塊此亦言其
大體耳自日地之下幽暗冥昧無復光華積
陰之炁使之然也宗元先生云九天之上無
陰也九地之下无陽也陰陽混蒸以生死萬
物者正者天地之間其言信矣洞眞外國放
品經云第一壘去天九十萬七千二百里九
壘之上去天一千二百一十八萬里曆象書
云八極之闊共一百八十一萬四千四百里
天地相去半八極之數此與經文相符也九
地之下太空之根經圖不載難更詳測列子
云天地之外無極無盡則無無極無無盡也
其諸天境域分布凡有五億之殊皆三十六
天之炁所生也故清浮謂之天濁滓謂之地
陽光謂之日陰精謂之月日生謂之星殞墜
謂之石方謂之珥圓謂之暈向日謂之蜺背
日謂之虹上浮謂之雲下屯謂之霧鼓謂之
雷激爲之霆輕爲之雪重爲之雹霔爲之雨
散爲之風炎爲之火凝爲之冰堅爲之金脆
爲之木液爲之水壅爲之土通爲之川迴爲
之泉平爲之陸積爲之山在天爲之文在地
爲之理月生爲之朔月終爲之晦朝爲之晝
夕爲之夜靈炁爲之神精炁爲之人休炁爲
之鬼煩炁爲之蟲雜炁爲之禽獸姦炁爲之
精邪别爲之陰陽雜爲之四時四時變化萬
物生焉其高不可際深不可測包裹天地禀
受無形舒之覆於六合卷之不盈一握小而
能大昧而能明弱而能强柔而能剛舍陰吐
陽無所不爲也地中有三十六洞天亦與上
天相應日月分精燭于其間則天文地理六
甲五行陰陽變化皆老君開衆妙之門運百
靈之力生之成之行之化之矣故曰道者萬
化之宗重玄之本天得之以清地得之以寧
物得之以生神得之以靈海嶽得之以安鎭
王侯得之以太平道士得之以神仙枯朽得
之以發榮也老君即陰陽之主宰萬神之帝
君元炁之父母先王之師匠品物之橐籥陶
冶虚無造化萬有衿帶八極載地懸天遊馳
日月運斡星辰呼吸六甲制御乾坤推移寒
暑驅役風雲奮赫雷電主水旱之進退定曆
數之虚盈一出于此
　　　登位經
道無先後悟之者一也位有升降證之者殊
也故三界浩渺百靈紛錯非其道則離非其
主則亂所以在夫統之有宗會之有元則無
其極矣以人間世觀之貴賤有其位卑高有
其等先王御天下之法尚或然而况開明三
景之後天地不增不損幽明有降有升詎非
眞聖以位業統之者其孰能與於斯然老君
以大聖之功生化天地運育萬物豈復有品
位名稱者哉然上有元始之尊次有道君之
聖老君次道君之位演化立功既以三炁運
行萬天周布衆法元功克著乃證極道之果
三尊之位嗣太上之任爲法王之尊也所以
上總羣聖中理衆眞下制諸仙而統攝三十
六天三十六地七十二君星辰日月嶽瀆萬
靈陰陽變化一切神明至于天上天下地上
地下五億天界有情無情有識無識有形無
形皆老君之所制御焉而常處太清境太極
宫丹臺紫闕玉堂之中有三大仙九太帝二
十七天君八十一卿大夫千二百仙官二萬
四千靈司七萬仙童玉女五億天丁神王並
列侍雲衢至于臣虬獅子金翅孔雀鳳凰靈
獸天馬麒麟備衛左右老君時亦上朝元始
疏奏罪福中謁玉晨賞校九宫下統三界生
死之簿一切神官鬼僚考察之司及十大洞
三十六小洞七十二福地三十六靖廬二十
四化仙宫靈洞福食之曹無幽無隱莫不仰
隸焉或下理九天在太微鈎陳六星中號天
皇大帝曜魄寳所以乗三使六把九樞機統
攝萬一千五百二十名件秉持仙籙主領神
人眞人仙人聖人賢人但見百億天王拜手
于前懇求風雨水旱豐儉逆順死生善惡之
事遊行萬方以洪道化而一老君常在太清
太極之宫也
　　　典靈篇
夫琅函寳笈玉字金書始裁雲之後皆演道
之法言爲衆妙之鈴鍵靈寳經云無文不光
無文不明無文不立無文不成正謂是也昔
老君於太上道君洎虚皇太微凡所得者以
自護度故能掌握天地制御神祇濟死度生
登眞證道故太上典領神虎符圖智慧素經
於協晨靈𡺿嶒之臺下薦九玄於紫霄上總
羣眞於青簡於是太妙眞人玉清神女執朱
陵之香華捧要妙之幽章太上道君漱碧水
吐絳炁虚心靜躬安神注妙左帶神虎右佩
金眞說智慧上經及靈藥消魔上章焉或云
金闕帝君曾侍座而問之此即老君之别號
也或詣虚皇天尊或謁太微帝君凡是上清
大洞眞經召靈滅魔神符寳章並掌録焉此
經皆結飛玄自然之炁以成靈文其道高妙
衆經之尊總統萬眞制御羣仙祕於九天之
上大有之宫金暉紫殿玉映瑶房鑄金爲簡
以刻靈文或云白玉丹書以明其篇或藏太
微靈都琳宫玉房衛以巨獸毒龍神虎凡七
千備于玉闕金晨玉童素靈玉女各三千人
侍衛靈文衆眞典領萬聖朝軒玉陛虧蓋于
霄庭太帝屈節於几前玉皇改度以推運璇
璣命斗以迴神大道君乃登𡺿嶒之臺九曲
之房引後聖九元金闕帝君對齋三月依盟
啓授至大劫之周三道虧盈二炁離合終則
有始運度無差承唐之世陽九之灾翦除凶
悖搜羅上賢方是時也有修行大洞眞經精
雌一之幽關施八道以招眞研金華於三元
誦素靈於靜室策五行以招魂佩金神之虎
文移七星於天關掌玄名於帝圖建青籙於
上清胞玉秀以結絡含瑶胎以内靈絶世好
於長阜獨守默於自然可以眞授于八景告
妙訣於金章施招靈於曲字置豁落以御神
拔七祖於幽宫俾五苦八難應時消落有得
此文超騰九天洞見三精自無其人永劫不
傳末學之夫安知其道浩博而悟在精思也
功累塵沙徒自疲薾竟不通感内外蔽蒙一
失兹生輪迴退墮今故鈔集上皇玉文以相
告當擇賢而傳其法寳祕爲萬道之宗也依
按明科則衆眞監度輕洩漏慢則殃延祖禰
可不愼邪
　　　撰仙圖
圖籙經像出於師承乃上聖之祕言即修行
之要指故三部八景二十四神具于人身各
有圖像按而行之立致通感在昔元始而授
之於後聖君俾流布於人天後聖君者即老
君也以上皇元年九月十日(上皇上天號也/人間之號㳂此)
(而生寡聞者不知/所從常多排此號)出遊西河歷觀八方遇元
始天王乗八景玉輿駕九色玄龍三素飛雲
導從羣仙手執華幡獅子白鵠嘯歌邕邕浮
空而來降西河之上後聖君稽首請問曰昔
蒙訓授天書玉字二十四圖雖得其文未得
其妙雖有圖讚而無其像修之菴藹莫測津
涯今遇天尊喜慶難言願垂成就示以道眞
於是天王口吐洞元内觀玉符以授君使清
齋千日靈香薰體東向服符即形神備見自
當洞達諸疑頓了君稽首奉承依天儀長齋
千日東向服符三部八景神並見金書玉字
二十四圖空中煥明洞徹無礙是時即命主
圖上仙而篆圖焉金書紫字玉文丹章於此
成音而後南極上元九光太眞王夫人東西
二華南北眞公五嶽神仙清虚眞人所受眞
文圖像皆由後聖君所傳焉(後聖君三天列/紀中自有傳)
二十四圖者上一沐浴東井圖上二神仙五
嶽眞形圖上三通靈决精八史圖上四神仙
六甲通靈圖上五神仙九官紫房圖上六神
仙元始太清圖上七神仙眞道混成圖上八
神仙西昇保籙圖中一神仙通微靈化圖中
二神仙躡虚九靈圖中三神仙九變天圖中
四神仙常存圖中五神仙守一養身圖中六
神仙守神舍景圖中七神仙菽默養精守志
圖中八神仙芝英玉女圖下一神仙六陰玉
女圖下二神仙九元導仙圖下三神仙導引
圖下四神仙洞中皇寳圖下五神仙變化隱
側圖下六神仙採芝開山圖下七神仙明鏡
圖下八神仙無極太一圖右二十四圖以洞
天元始之炁化生因撰施行仍以諸聖妙旨
更相發明所謂應物無擇者道也赴感隨機
者聖也常以經圖戒律廣化一切分形應感
無量無邊而太上之體端寂無爲無生無滅
也
　　　傳經藴
三十六部尊經肇自劫初雲篆之作而有之
也皆大梵隱語諸聖格言故爲妙道之筌蹄
人天之藥石矣總之則三十六部析之則萬
八千篇寳藴金書聖眞珍護乃文字之根本
萬法之紀綱故後聖君云上皇寳經皆結自
然之章以行長生之道不死之方符章玉訣
起於九天王傳於歷劫之眞至三五改運九
靈應期吾推校本元以歷九萬億九千劫上
皇典格多不相參吾以中皇元年三月一日
於玉清天金闕之中命東海青童君尋俯仰
之格考校天文撰集靈篇爲寳經三百卷符
圖七千章玉訣九千篇以付上相青童君俾
傳未學合眞之人也上清者老君於上三皇
時人尚淳樸以龍漢元年號玄中法師以上
清聖教一十二部開度天人也靈寳者中三
皇時老君以赤明元年號有古先生降靈寳
眞經一十二部開化一切救度兆人也洞神
者下三皇時人心樸散老君以開皇元年號
金闕帝君出洞神經一十二部開度萬品謂
之三十六部尊經也又一曰洞眞二曰洞玄
三曰洞神各有一十二開合爲三十六部尊
經上應三清三十六天中應三界三十六帝
下應九壘三十六土皇内通人身三十六宫
故人頭有九宫心有九孔臍有九神形有九
户凡三十六所外合三十六音也
　　　爲帝師
南華經云吾師乎吾師乎𩐎萬物而不以爲
戾澤及萬世而不以爲仁此莊周以道爲師
也老氏在天以玉晨大道君爲師在人間世
以常樅爲師雖老氏之聖猶不能無授受之
迹又況非老氏者邪書云事不師古以克永
世且先覺者博古而知今適足以爲楷模以
之修身與夫治天下則能長且乆故老氏自
三皇五帝變名易號皆所以扶世立教以授
天下之人在伏羲氏時人已澆漓而未有法
度老君號鬱華子下爲師說元陽經教以畫
八卦造書契以通神明之德以類萬物之情
仰則觀象於天俯則觀法於地爲文教之始
也在神農時人捕禽獸茹毛飲血老君號大
成子下爲師說元精經教以化生之道播百
穀以代烹殺和百藥以救百病嘗桑得禾嘗
柳得稻嘗榆得黍嘗槐得豆嘗桃得小麥嘗
杏得大麥嘗荆得麻既登五穀以活民命止
殺禽獸羣分類聚長善遏惡以全其生不食
血肉故無業累示好生之道由兹始也在祝
融時人食生冷未知火化故多疾苦老君號
廣壽子下爲師說按摩通精經教以安神之
道乃鑽木出火陶鑄爲器以變生冷人保其
壽故陶鑄之法自兹始也自伏羲之後老君
示以世法制禮樂以叙尊卑造衣裳以明貴
賤作宫室以代巢宂爲舟車以濟不通置棺
槨以免衣薪造弧矢以威不順立刑獄以戒
兇暴造書契以代結繩服牛乗馬引重致遠
日中爲市交易而退耒耜杵臼之利重門擊
柝之規皆出於此矣在黄帝時老君號廣成
子南華經云黄帝立爲天子十九年令行天
下聞廣成子在於崆峒之上故往見之曰我
聞吾子達於至道敢問至道之精吾欲取天
地之精以佐五穀以養民人吾又欲官陰陽
以遂羣生爲之奈何廣成子曰而所欲問者
物之質也而所欲官者物之殘也自而治天
下雲氣不待族而雨草木不待黄而落日月
之光益以荒矣而佞人之心翦翦者又奚足
以語至道邪黄帝退捐天下築特室席白茅
閒居三月復往邀之廣成子南首而卧黄帝
順下風膝行而進再拜稽首而問曰聞吾子
達於至道敢問治身奈何而可以長乆廣成
子蹷然而起曰善載問乎來吾語汝至道至
道之精窈窈冥冥至道之極昏昏默默無視
無聽抱神以靜形將自正必靜必清無勞汝
形無揺汝精乃可長生目無所見耳無所聞
心無所知汝神將守形形乃長生愼汝内閉
汝外多知爲敗我爲汝遂於大明之上矣至
彼至陽之原也爲汝入於窈冥之門矣至彼
至陰之原也天地有官陰陽有藏愼守汝身
物將自壯我守其一以處其和故我修身千
二百歲矣吾形未嘗衰黄帝再拜稽首曰廣
成子之謂天矣廣成子曰來余語汝彼其物
無窮而人皆以爲終彼其物無測而人皆以
爲極得吾道者上爲皇而下爲王失吾道者
上見光而下爲土今夫百昌皆生於土而反
於土故余將去汝入無窮之門以遊無極之
野吾與日月參光吾與天地爲常當我緡乎
遠我昏乎人其盡死而我獨存乎帝行之天
下大治乆之帝詣青丘見紫府先生中黄眞
人大隗君黄蓋童子青城甯先生峨嵋山天
眞皇人皆得眞訣鑄鼎荆山乗龍白日昇天
羣臣同昇者七十二人混元又爲說道戒經
復傳道與天老力牧風后三人皆得道又西
王母授帝玉像五軀曰此則元始天尊之像
也又傳二儀眞形圖與帝帝受訖乃置像於
高觀以異香名花千珍萬寳晨夕供養雖后
妃宰輔莫得睹焉觀之上常有異色雲氣加
之天香芬郁謂之道觀道觀之號自兹始也
帝有離宫别館在名山洞府者三百餘所並
捨爲道觀每觀度道士七人以焚修在顓帝
時老君下爲師號赤精子居衡山授帝微言
經教以忠順之道在帝嚳時老君下爲師號
録圖子居江濱授帝黄庭經教以清和之道
在帝堯時老君下爲師號務成子居姑射山
授帝政事離合經教以廉謹之道在帝舜時
老君下爲師號尹壽子居河陽授舜道德經
教以無爲清靜之道此上下二經出於兹焉
在夏禹時老君下爲師號眞行子居商山授
禹德戒經教以勤儉之道又授靈寳五符檄
召神鬼之法然後能濬九江决百川通湯海
矣在商湯時老君下爲師號錫則子居𤄵山
授長生經教以恭愛之道湯行之視人如己
恩及昆蟲而後太上以商王陽甲十八年庚
申之歲馭九龍分身下降於楚亳之地苦縣
瀨鄉曲仁里寄胎於玄妙玉女凡八十一年
以武丁九年庚辰歲二月十五日降生因指
李而爲姓既生能行復能言而又白首故號
老子因爲侍者說百病之源授百藥之要使
世人知之以保其壽兼示三光三元之術五
行五牙之法保神固形内外還丹金液之道
以致長生然後出三界昇九清上躋聖位下
滅死根不終不始綿綿長存故邊韶作聖母
碑云於惟眞德抱虚守清樂居下位禄勢不
營是也


猶龍傳卷之二






猶龍傳卷之三敬七
　　　　　(左銜都監同僉書教門公事/崇德悟眞大師賈善翔編)
　　　　降生年代
電繞于樞龍戲于門皆聖人誕世之時也非
其時而不誕非其聖而不異故叔梁禱尼丘
而有感斯其時也姜嫄棄后稷而無損斯其
異也歷觀前聖大率皆此類然其間歲時之
差先後之别往往無一定之論固亦有之矣
唯老氏降世之迹昭昭然載之藏室與夫先
儒傳記有可考因而次之庶無惑于來世也
老君愍時凋弊欲反神降生以商第十八王
陽甲十七年庚申之歲託孕於玄妙玉女至
降生凡有二十一事第一大道應化託孕人
間化日精爲五色之珠此明陽德也第二駕
九龍之車凝結變化五色交輝流入玄妙玉
女口中此明九龍陽清之華也今有流星壇
在亳之城父縣天靜宫也第三託胎寄惠與
前聖不同八十一年極太陽九九之數然後
降生第四玄妙玉女以晝寢夢吞五色流珠
因而有娠容顔益少神炁安閑八十一年悦
豫無比此明聖人降跡之異也第五玄妙所
居之室四時和暢六炁調平冬無凝寒夏無
煩暑祥光照室靈風滿庭衆惡不侵萬靈潜
衛八十一年不覺爲乆當商二十二王武丁
九年庚辰歲降生也第六降生迥異前聖雖
依聖母之孕乃剖左腋而生也第七降生之
時登行九步步生蓮花陸地芬芳大彰神異
第八降生日童揚輝月妃散華七元流景祥
云陰庭四靈翊衛玉女捧接聖母因攀李枝
忽爾降生矣第九降生萬鶴翔空九龍吐水
以浴聖姿龍出之地因成九井于今在亳州
衛眞縣太清宫也每汲一井則九井皆動第
十老君降生之後左手指天右手指地曰天
上天下唯道爲尊世間之苦何足樂聞第十
一老君愍時澆薄大道不行委迹生神以救
於世第十二以愚迷難化正道難宣降生之
時故顯殊祥令人信悟第十三欲眀妙道悟
即長生故鍊金丹以勸修習今宫中有鍊丹
井并檜存焉第十四老君教人學道内外俱
修既鍊金丹又習眞炁今有虚無堂歷代完
治尚存即老君習炁之所也第十五明此妙
道修之必得昇天示彼功成乗鹿輕舉而去
今宫中有鹿跡檜即老君乗白鹿昇天之所
其檜見存焉第十六老君降生年代即商武
丁九年庚辰歲二月十五日是也第十七降
生郡國即古之楚國苦縣苦縣因城爲名瀨
鄉以水爲號曲仁里在九井之西靈溪之側
其縣本名苦縣漢魏以來名穀陽縣乾封元
年改爲眞源縣中和二年昇爲赤縣今爲衛
眞縣第十八老君降生之後九日之中身長
九尺七十二相八十一好如蹈五把十美眉
方口雙柱三漏日角月淵之類此大聖之相
也第十九聖母誕生老君之後乗八景玉輿
羣仙侍衛白日昇天大唐追尊爲先天太后
今有宫曰洞霄在衛眞縣太清宫之北一宫
在樓觀昇天臺上第二十老君昇天後歷代
帝王欽慕眞跡周穆王秦始皇漢桓帝隋文
帝皆崇修宫廟命文臣刊碑以旌聖迹故漢
有邊詔碑隋有薛道衡碑于今並在第二十
一彰聖號者老君仙胎寄惠八十一年誕聖
之辰生而白首聖母爲之立號以示世人於
此門中又分五事第一聖人降迹與俗不同
聖母欲謂之老又是初生欲謂之子又乃白
首兩字兼稱因立第子之號第二明道與俗
反夫老者長年之稱子者幼稚之號世人先
幼而後老老君先老而後幼欲明攝迹還本
也第三老者以考校衆聖爲名子者以孳生
萬物爲義所以老君爲萬物之父母衆聖之
師法故有考校孳生之名以爲老子之號老
子二字起於此時老君之名先於億劫也第
四聖人垂名反終歸始老者終也子者始也
世人先始而後終老君先終而後始欲令世
人修道反老還嬰故號老子也第五委迹和
光以徇於世老者以生而白首故號爲老也
子者男子之通稱亦如孔子孟子莊子列子
等以姓爲號如老子鶡冠子抱樸子淮南子
因事爲號序訣云老子之號始於無數之劫
其杳杳冥冥眇邈乆遠非以降生老而爲號
也長於億劫之前故以老爲號示夫託神李
母剖左腋而生生即皓然故號老子老子之
號因元而出在天地之前無衰老之期故曰
老子此序訣之證如此今詳衆說既不以因
生立號即是老君歷劫垂教應世表形常現
老容故有老子之號爾後之人有謂生於周
時此蓋秦始皇焚書之後史書紀其大槩世
人以其當文武平敬幽厲之時行化於周妄
云周時生耳其實在商也若生於平敬幽厲
之日又安得與文王武王爲史官邪故薛道
衡太清碑云眞元當文王武王之時居藏史
柱史之職此乃實録也今按關尹老君本紀
　
太和眞人樓觀内傳劉向列仙傳皆云商武
丁庚辰生是也
　　　明宗緒
史記之有帝紀世家即此所謂宗緒者同也
皆推究其先或以封或以官而得其氏故其
嗣分枝别派各有根源所以涉千萬祀猶視
諸掌其可置邪謹按老君内傳及諸史皆云
生於李木之下自指李以爲姓斯爲定矣今
按大唐天潢玉諜云顓帝之後生大業大業
生媧媧娶有喬氏之女感月光貫昴而生咎
繇咎繇生伯醫伯醫之後世爲士師至里成
避桀之亂遁居伊侯之墟食李實乃改爲李
氏此言咎繇之後以理獄爲功遂姓理氏其
後子孫或改里氏至伊侯之墟避難遂改里
爲李也成生利正當商湯之時利正生昌祖
昌祖仕陳爲大夫因居苦縣昌祖生明明爲
陳相葬瀨鄉之北立廟因有相城明生慶賔
慶賔生靈飛一名虔會慶賔靈飛皆白日昇
天所言陳國乃古之陳國非周時所封胡公
滿之國也今按湯至陽甲一十八王二百五
十餘年自李成至虔會五世相承年代相類
當此之時大皥之後已爲陳國及周封舜後
當是此陳既滅乃封胡公而王其地也靈飛
之妻玄妙玉女感日精之夢而生老君此一
說也又按本記云老君生而能言指李木曰
此我姓也隋内史舍人薛道衡老君祠庭碑
云感日載誕莫測受炁之由指李爲姓未詳
吹律之本是也又樓觀先生傳云老君因聖
母攀李木而生謂曰此汝姓也三家之說經
傳備載今並明之以彰聖人宗緒矣聖母者
按玄中記云李靈飛當商之時父子相承得
修生之道父慶賔年百餘歲常有少容周遊
五嶽諸山一旦於所居雲龍下迎白日昇天
靈飛感父飛昇之異深隱不仕内修大道以
天水尹氏之女爲妻居於瀨鄉其妻嘗因晝
寢夢天開數丈衆仙捧日出良乆見日漸小
從天而墜化爲五色之珠大如彈丸夢中得
而吞之因而有孕八十一年容色益少常若
處女靈飛亦百餘歲而昇天既誕生老君之
後即有五色雲輿迎之昇天然李姓所起又
按玄妙玉女元君内傳云老君在天爲衆聖
之尊在世爲萬教之主先億劫而行化後無
爲而常存故天尊道君賜其眞號曰老君即
在五太之前至于歷劫有此號矣雖世世應
見爲帝者師而未有降世誕生之跡乃於九
清之上命玄妙玉女降於人間爲天水尹氏
之女嫁李靈飛爲妻玄妙晝寢老君乃乗日
精駕九龍化爲五色流珠下入口中託孕而
生既生乃指李曰此吾姓也在世凡有九名
一名耳字伯陽二名雅字伯宗三名忠字伯
光四名石字孟公五名重字子文六名定字
元陽七名元字伯始八名顯字元生九名德
字伯文或云三十六號或云七十二名或云
姓字眇眇從劫至劫非可悉記老君有九變
以法太陽變化生育之功有七十二相八十
一好故爲聖中之聖眞中之眞矣聖母在天
即號玄妙玉女既誕育大聖即爲太一元君
元君乃授老君化世行教之㫖内修九室三
一之門萬善萬惡之戒百病百藥之訣虚無
清靜之規九井餌鍊之品將以示世人有師
資授受之法然太上大聖爲萬化之主豈假
禀學乎此聖聖相承表有所自也受道既畢
即有天樂駭空流雲靄野千乗萬騎五帝上
眞擁九光八景之輿迎聖母元君歸于玉清
之上至今爲太一元君唐朝尊爲先天太后
詳諸家所載聖母本起即玄妙玉女爲老君
之母證太一元君事跡爲勝也所言降生年
代以商武丁時爲是自餘諸說舛誤不同前
後差謬今載而不取也
　　　七十二相八十一好
伏羲蛇身神農牛首堯眉八彩舜眉重瞳皆
大聖之勝相所以爲異也故老氏挺生妙玄
奇特希有古今列聖莫之敢擬所以爲非常
也古人有言曰有非常之人然後有非常之
事故能岀杳入冥變化不測推其勝相而具
九九之數也謹按法輪經云老君頭圓法天
頂象崑崙伏晨盤鬱玉枕隆起皓髮如鶴長
七尺餘虎髭龍髯素潔如絲眉如北斗色如
翠緑其間紫毛長五寸餘耳無輪郭中有三
漏高平於頂厚而且堅河目鏡徹日精紫光
方童秀明規中緑筋鼻有雙柱形如截筒口
方如海脣如激丹炁有紫色其香若蘭齒如
含貝其堅若銀數有六八上下均平舌長且
廣形如錦文玉泉克溢其味甘香生發妙言
聲如金玉頰似横隴頤若平丘籠籠日角隱
隱月淵犀文直理龍顔神變金容黄色玉波
潤顔額有三理參午上達天庭平塡兑面壽
險腹有白誌頤有玉丸項有三約鶴素昂昂
垂臂過膝手把十文指有玉甲身有緑毛背
有河魁胸有偃骨心有九孔外有錦文臍深
一寸腹軟如綿脚方如矩雙躡法輪足蹈二
五指有乾坤内滋白血外示老容身長丈二
徧體芬郁行如虎步動若龍趍(右此七十/二相也)左
扶青龍右衛白虎頭生朱雀足履玄武身若
金堅貌同紅玉圓光五明頭上紫炁胸前眞
字(右此九好兼前七十/二相合八十一好也)
　　　爲柱史
司馬季主云道高益安勢高益危誠哉是言
也且孔子之作大夫漢祖之爲亭長其志存
乎康濟與夫行道豈擇事而進之者邪苟有
耻位之卑禄之薄而與崇高者抗行則適足
以自遺其咎奚能成聖德而垂之來世與天
地齊其長乆也故老氏之降迹亦若此而巳
矣文王爲西伯時號燮邑子時帝辛荒虐天
下塗炭乃乗飛飆之輪以風伯前驅彭祖驂
乗降岐山之陽西伯聞之拜爲守藏史作赤
精經教以仁信之道周行之禮賢好義麟鳳
交集武王克商號育成子遷柱下史作璇璣
經又以道授周公也成王時爲師號經成子
康王時爲師號郭叔子復爲柱下史潜龍卑
秩以綏周道昭王時太上復命老君開化西
極因而退官又以上下二篇授關尹自三皇
五帝以來帝帝爲師方方設化布七十二炁
傳其要經修之皆延年益壽然自開闢之始
劫數之終或出或處不可以一端窮也
　　　　去周
邦有道則見邦無道則隱古今聖賢之所同
也推其去就治亂隱則山世進則致君撫運
退則高飛深潜而况博大眞人一死生並天
地同荒芴混神明遊逍遥之墟握造化之柄
邪其入也并兼六合無内外焉其出也酬酢
萬物無小大焉或曰老氏聖人官不過乎柱
史而己斯世俗之見也南華眞人曰道之眞
以治身緒餘以爲國家土苴以治天下聖人
知其所以治身故以形骸爲逆旅而緒餘土
苴安足以慊其情故進退得失皆我也迫而
後動不得已而後起而豈固有之邪太上以
紂王二十一年丁卯歲居岐山之陽因爲守
藏史武王克商遷爲柱下史歷成康之世乃
託疾退官至昭王二十五年癸丑歲五月二
十九日壬午乗青牛薄軬車徐甲爲御而去
周青羊宫記云歷藏史以同塵弃柱史而隱
迹東離魏闕西度函關乗青牛宛轉之車駕
白鳳逍遥之輦徐甲執御從仙帝以爰來尹
喜瞻風知道君之必至者是也
　　　　試徐甲
聖人運慈興感以度人濟物爲心而豈擇卑
高貴賤遠近幽顯皆一而已矣故受其賜者
紛紛然莫知其紀且古之人一飰之恩必報
又况濟以生而負其約人情固且不容豈神
明之所可容哉昔有御太上車者姓徐名甲
老君謂曰吾欲往西海大秦罽賔天竺安息
諸國今汝御車與汝顧直日百錢侯諸國還
以黄金頓償甲如約御車至函谷關老君欲
試之乃令甲牧青牛于野以吉祥草化一女
子姿容絶整行及牧牛之所輒戲以言甲惑
之以老君欲遠適流沙必不反遂廢約矯辭
詣關令訟老君索顧金老君曰汝隨吾已二
百餘歲當還汝七百二十萬錢且汝昔已命
盡吾以太玄生符投之即再活汝奚不念此
言訖符自口中飛出至老君前文篆如新甲
復化爲白骨關令憫甲違心復死復欲觀老
君起死之術因稽首于前曰甲之顧直喜輒
代還願大聖哀矜赦其罪戾賜以更生老君
納關令之言即再以符投枯骨中復如故老
君曰吾不責汝汝負本約而道自去汝故死
遂給顧直欲遣之甲伏地搏頰曰已沐聖慈
曲赦罪戾令此枯骨復見光明刻骨銘心願
從雲駕太上竟弗許
　　　度關試關令
險於山川難於知天者人心也故善之與惡
莫能彷彿其萬分之一所以古之授道術者
凡二十五試將以格量其可否大率雖有行
業之至而心或非故假試以定其内外然後
而授之可矣至于老莊之道亦然徒知其言
而心實無所得亦非所謂造見獨之妙故孔
子之於門人曰如有所譽必有所試又况夫
冥妙之道神仙之術邪謹按内傳云老君以
昭王二十五年癸丑五月壬午去周隱居尋
欲西之流沙以化異俗乃有紫炁西度函谷
關昭王大夫尹喜善觀乾象知有聖人將度
關乞出爲關令乃齋戒夾道焚香掃洒以候
焉七月十二日老君駕青牛之車徐甲爲御
無極先生鬼谷先生太極先生從焉西度關
時關令先諭關卒孫景云若有車服異常形
容殊俗者勿聽過至七月十二日甲子果有
一老人皓首聃耳乗薄軬駕青牛而至關卒
曰明府有教願翁少留於是入白曰有一老
翁乗青牛車從東來求度喜曰聖人來矣我
當見之即加朝服出迎具弟子禮而邀之曰
願聖人暫留神駕老君謝曰吾貧賤老翁家
在關東田在關西今暫往何故見留幸相聽
度吾無所取勞子懇倒若斯有悮展敬耳老
君如此謙辭此一試也喜復稽首曰竊謂非
往西莊願暫留神駕老君又曰吾開導竺乾
有古先生善人無爲不終不始永劫綿綿是
以昇就道經歷關子何妄留邪此二試也喜
又曰今睹聖人眞姿超絶乃天上至尊何邊
夷可往觀乎願不託言少垂哀愍老君又曰
子以何所見而知之喜答曰去冬十月天理
星西行過昴今又自秋朔融風三至加之東
南眞炁狀如龍蛇而西度此眞人之驗也喜
少好天文祕緯凡仰觀俯察未嘗不驗昨乾
象如此當有聖人度關自爾已來夙夜存思
未嘗暫懈今似有道縁果遇神駕願垂慈誨
開濟沈冥老君以其三試之皆過乃怡然含
笑曰吾知子與道有縁故來相試且子之知
吾吾亦知子矣如此三反覆然後聽喜而前
故四皓云觀老氏與尹生豈不冥悟先機邪
而執謙辭者欲教世耳關令於是設座官舍
行弟子禮北面而事焉老君曰汝欲爲世傳
洪大道乎喜曰大聖將隱乞爲喜著書於是
遂授喜道德二篇故史記云五千餘言是也
司馬遷言爲陰陽者繁而致惑爲儒者博而
多慮爲墨者苦而傷性爲名者華而少實爲
法者酷而薄恩唯老氏之教稱爲大道焉清
虚無爲使精神專一動合無形贍足萬物其
爲術也與時遷移應物變化無所不宜指約
而易操事少而功多其實易行其辭難知以
虚無爲本以因循爲用無成势無常形故能
救萬物之情不爲物先不爲物後故能爲萬
物之主是以先黄老而後六經獨歎道家爲
清尚函谷關今陜州桃林縣南十二里是也
天寳初因獲靈符改爲靈寳縣眞宗御製度
關銘并序夫聖達之心無適無莫神化之迹
或暗或彰儻遺烈之昭然即生民之仰止函
谷關者老子西昇之塗也若夫含眞上德闡
教强名居藏室以棲眞涉流沙而匿影仲尼
問禮既吐於微言尹喜授經復占於眞炁斯
並存之前載播厥方來若乃萬壽之年至神
之道臻乎妙有豈易殫云踐華之郊疏河之
境仙馭所歷車轍如存揭以關梁見崤函之
阻紀斯縣邑彰靈寳之休所謂人往而教存
世殊而地乆朕恭祠坤載因舉時巡淵默之
風永懷於瞻望清靜之治靡捨於宗師將振
清塵俾刊翠琰銘曰教父潜眞神龍比德方
事神遊爰符默識聖言聿昭生民爲則載望
函關永存輒迹玄妙無疆清輝罔極齋輅云
經眞珉乃刻是歲大中祥符三年也
　　　授關令道德二經
聖人之立教形于竹帛得其人則授繫辭曰
苟非其人道不虚行是也黄石公以素書授
子房而致大漢之有天下况老氏之教清虚
無爲贍足萬物而治身治國之道而盡於斯
蓋關令宿有道縁而獲躬受也關令周大夫
也姓尹名喜字陽公一云字公文母晝寢夢
天降電繞其身須臾入口因而有娠遂生喜
既生有雙光若日飛遊其側目有日精姿形
端偉博通墳典之外善天文祕緯仰觀俯察
莫不洞寤雖鬼神之變無以匿其情而大度
恢傑不修俗禮慈儉博愛損身濟物入爲東
宫賔友出補函谷關令每望霄漢而有昇虚
之思老君未至關喜結草爲樓登臨四望見
東方有紫雲西邁知有眞人度關乃戒嚴門
吏掃洒焚香以俟感應至七月十二日甲子
老君至關喜擎跽曲拳邀就舍進巾櫛盥漱
齋戒問道至十二月二十五日挂冠不仕二
十八日授道德二篇太上欲西徂流沙喜叩
頭請侍行老君曰汝未得道惡能隨吾夫流
沙異域獷俗難化汝何術可御唯生道入腹
則神明皆存汝能除垢止念靜心守一千日
清齋鍊形入妙則可尋吾於蜀郡青羊肆喜
唯唯而謝老君忽然冉冉昇入太微蓋太上
下化於世上居太微宫勾陳中號曰天皇大
帝輝魄寳是也喜候光景斯散影響蕭寂迺
清齋屏絶童隸研味眞經精思千日存三一
於三宫洞九思於九室心凝形釋骨肉都融
已而窮數達變之微因形移易之妙無不盡
之矣仍授喜金液九丹之術又授太清八符
觀天九都神丹金液等經形一神萬食氣之
旨五牙眞氣之要歸終南之陰結草爲樓今
在鳳翔終南山盩厔縣神龍鄉聞仙里有草
樓即尹眞之故宅謂之樓觀者尚存焉周穆
王再加修飾秦始皇建祠宇於其前漢武帝
立宫館于其北晋魏以來謁板猶在今有始
皇御製云大道汎兮其可左右老君去則西
遊返則東顧朕方有事蓬瀛望垂影嚮貞觀
二年勅改賜宗聖觀尹喜遂飄然往青羊肆
復遇太上
猶龍傳卷之三
猶龍傳卷之四敬八
　　　　(左銜都監同僉書教門公事/崇德悟眞大師賈善翔編)
　　　青羊
按混元本紀云太上以甲寅年昇天至乙卯
分身潜降於蜀託孕大官之家丁巳尹喜方
至蜀本無青羊肆太上在太微時先勅青帝
之青童降成都化爲青羊尹喜於市肆見人
牽之自解云既有青羊復在其肆老君所約
此當是也因問云此羊乃誰家者答曰我家
夫人誕一子啼聲不止投於水火皆不能害
有道人言得青羊乳與之啼即止故市此羊
喜囑曰爲我告夫人之子云關令尹喜至於
是具以白即從懹抱振衣而起言曰令喜來
前既入太上或長丈餘身作金色項負圓光
建七曜之冠披九色之帔舉家見之皆惶恐
太上曰吾太微是宅眞一爲身太和降粹耀
魄爲人主容相因何乃怪也尹喜稽首而言
曰不謂慶幸復奉天顔未審慈尊出無入有
起居安不老君怡然告曰與子别後何得何
喪汝存道守一還有益邪喜曰自奉祕要粗
得其妙濟度之恩遠過天地老君曰吾昔留
子以居世清齋千日故待子於此今子保形
鍊炁已造冥妙而心結紫絡面有圓明金名
表於眞圖玉札係於紫房炁參太微解形合
眞矣言訖三界聖眞千乗萬騎浮空而至因
授喜紫芙蓉冠飛青羽裙丹禓緑袖交帶霓
裳羅文黄綬拜爲文始先生賜任無上眞人
從此乃得參侍龍車遠遊天下青羊記云勑
青帝之青童化羊蜀郡乗紫雲於紫府降瑞
氣於王宫將停不嗄之聲須及來斯之乳俄
聞喜至頓止嬰啼爰從赤子之身却變白頭
之士頃刻而身渝數丈須臾而面放五光頭
建七曜玲瓏之冠肩垂九色離羅之帔衛士
踰億從仙成羣者正謂此耳太上昇座爲其
母說元陽經今肆在成都西南數百步中和
二年獲靈塼之所詔建青羊宫是也又有降
生臺元陽臺遺址存焉又化身與喜遊天水
靈山重演道要即今秦州啓靈山是也有西
昇臺及聖容殿在巖下又輿喜潜遊四海先
到東海日窟常陽之山扶桑碧海東井湯谷
祖州芝田蓬萊方丈之宫次南登鳳山青丘
長離赤津太丹之宫絳山朱陵炎崗之鄉次
西入龜山玉闕人鳥鳳山騫林麟洲金門玉
池昆吾白帝之城次北入空濛洞陰元丘廣
寒鍾山無間之野又昇中嶽崑崙眞圃瓊華
之宫仙人禮侍天衆來迎傳道叙德隨問授
之次遊九天初至第一天見波利天帝乗九
靈玄雲之輿蔭七元交晨之蓋建五色攝魔
之節從官及玉童玉女九萬人迎老君入大
有宫請問自然之道次遊第二天見摩夷天
帝駕碧霞飛雲之輿蔭五色鳳文之蓋建七
映命龍之節從官及玉童玉女五萬人迎老
君入鳳城玉臺請問無上之道次遊第三天
見梵寳天帝乗泰靈流雲之輿蔭七光飛晨
之蓋建五色招靈之節從官及玉童玉女八
萬人迎老君入陽明朱宫請問虚無之道次
遊第四天見化應天帝駕黄雲七映之輿蔭
五明錦文之蓋建七色命靈之節從官及玉
童玉女六萬人迎老君入七寳上宫請問玄
妙之道次遊第五天見不驕樂天帝控青雲
九靈之輿蔭飛光霜精之蓋建五色制魔之
節從官及玉童玉女七萬人迎老君入九層
玉臺請問太玄之道次遊第六天見兜術天
帝御流精丹雲之輿蔭七映飛霄之蓋建五
色命神之節從官及玉童玉女六萬人迎老
君入朱靈之宫請問至眞之道次遊第七天
見須延天帝乗飛景紫雲之輿蔭五色羅文
之蓋建七色招眞之節從官及仙童玉女九
萬人迎老君入太玄都請問眞一之道次遊
第八天見禪善天帝駕緑霞飛雲之輿蔭八
色瓊暉之蓋建九光洞靈之節從官及仙童
玉女七萬人迎老君入珠林玉圃請問帝一
之道次遊第九天見鬱單天帝榮蒼霞流雲
之輿蔭九光寳耀之蓋建飛龍通神之節從
官及仙童玉女九萬人迎老君入玄臺紫房
請問希微之道所到天宫皆設瓊英玉實月
液雲槳碧醴流薰蘭羞八徹靈芝妙果光華
映席于時天樂繁會靈唱妙絶不可勝言見
諸天帝眞仙皆項負圓明各禮拜老君請問
妙道多論天地否泰劫運延促行業善惡先
後宿命報應之理大道之原也
　　　流沙化八十一國九十六種外道
老氏立清靜無爲謙冲之教在諸夏而後西
入流沙以夷狄之人恃犬馬之輕捷而侈好
殺之心於是不辭異欲之狠戾道路之修阻
區區而至彼化之以慈愛庶幾遠惡而趨善
故無擇焉孔子所謂有教無類者是也爾時
老君行化至于闐國即放九色神光徧照西
方塵沙國界光所及處無有遠近俄頃之間
毗摩城中自然以諸金寳布宫闕地建大法
座莊嚴暐曄三界聖眞及諸龍神乗雲控鶴
而至于闐國王與諸胡王凡八十一國睹兹
光相妙麗希有晝夜瞻仰懽悦讚歎太上運
妙有神通悉皆攝受彼國王於一念中雲集
道前老君廼升寳座相好端嚴燒香散花奏
鈞天樂時于闐國王與所來者朱俱半王渴
叛陁王護蜜多王大月氏王骨咄陁王俱蜜
國王解蘇國王枝汗那王乆越得健王悒恒
國王烏拉喝王失範延王護時健王多勒建
王罽賔國王訶達羅支王波斯國王疏勒國
王碎葉國王龜兹國王拂林國王大石國王
殖賦國王數漫國王怚没國王俱藥國王嵯
骨國王曇陵國王高昌國王焉耆國王弓月
國王瑟匿國王康國王史國王米國王似没
盤國王曹國王何國王大小安國王穆國王
烏那葛國王尋勿國王火尋國王西女國王
大秦國王舍衛國王波羅奈國王帝那忽國
王伽摩路國王乾陁羅國王烏萇國王迦葉
彌羅國王迦羅國王不路羅國王泥婆羅國
王熱吒國王師子國王拘尸那揭羅國王毗
舍離國王劫比他國王室羅伐國王瞻波羅
國王三摩詛吒國王嗚茶國王蘇剌吒國王
信度國王烏剌尸國王扈利國王狗頭國王
伽栗國王漫吐漫國王泥拔國王越底延國
王奢彌國王小人國王軒渠國王陁羅伊羅
王狼揭羅王石國王五天竺國王如是八十
餘國王及其妃后與諸眷屬圍遶瞻仰願聽
法音老君告諸胡王汝等肆五毒心唯嗜血
肉殺害無厭斷衆生命我今爲汝說浮屠經
所謂浮屠即佛陁也於汝言之浮者一切萬
有非實屠者勿復割害生靈不能戒者可食
自死肉而汝須髮拳鞠身體羶腥至于氈裘
積諸垢穢當祝須髮洗滌身心常習慈悲以
滅煩惱依我立齋月日及所說戒律常須持
齋奉戒絶諸邪想歸依大道今隨我化汝者
是我第一弟子無上眞人尹喜與汝爲師身
作金色備諸相好演說浮屠善巧方便面常
東嚮示不忘本以我東來故顯斯狀令有見
者發慈悲心汝等國王禮拜供養不得退轉
自獲成果又有外道九十六種亦皆化之使
入正道所言九十六種者鬱遮羅外道差法
智男富外道倮形外道熱灰身外道少子騫
外道賔頭廬外道遮護神外道到見外道信
行外道邊見外道見到外道空見外道虚空
外道不遮護外道首羅外道空亂音外道梵
鉢賒外道洪照外道普安外道張世外道無
相外道眞諦外道梵音外道宗明外道大拔
外道廣學外道清修外道講論外道顯極外
道阿修羅外道舍依師子王外道神憩駕女
外道慧意外道鳩摩毱那外道梵摩闍羅外
道綱旃陁羅外道那羅延外道千炭外道毱
拔摩外道睒摩外道摩𨢘首羅外道跋折羅
科外道拔闍羅外道遮文茶外道尼藍外道
商揭羅外道央拘施外道摩利支外道阿吒
薄俱外道彌施訶外道摩底外道那俱跋羅
外道趙神鬼外道鉢健提外道鳩留伽闍外
道光照外道威嚴外道洪廣外道迴向外道
毗曇修多羅外道振威外道蕆揚自外道自
在廣博嚴淨外道伎毱道外道求那拔那外
道依眞外道得爽外道明鍊外道葛壞衣外
道尼利外道高望提外道阿求那外道騰空
道畏外道佛沙莫沙外道那健陁外道婆摩
智那外道尼連旃外道頗梨頗外道道利道
外道阿扇旃帝外道空解大道外道妬神外
道道堅外道到行外道梵意外道大豐外道
超空外道善女天外道元通太虚外道我角
外道曠賢外道燈分化外道阿羅囉吒外道
阿慮至外道照明五瞿外道殷阿旃陁利外
道此諸外道凡九十六種或男或女若人非
人能爲魔事亦祝須髮烏衣跣足說種種三
昧種種觀法等不等法作諸變怪種種形像
令人墮落邪道無有休息老君謂尹眞人及
諸弟子曰吾去之後此外道徧行於世至于
東夏所行之法亦復如前轉更干人利養甚
同邪淫使人捨身命財及諸男女云過去未
來得諸果報復令國王帝主傾心信向迷悮
政事不歸清靜著此外道則生我慢矯誑百
諯惑亂大道汝宜於此化以浮屠令入不二
法門斷除邪障而後外道悉來稽首懇請眞
訓不復爲幻術其始末自有經傳文繁不具
録
　　　孔子間禮
孔子曰生而知之者上也學而知之者次也
且夫有生知之性非聖人其誰宜當之老聃
之與孔子其爲聖一也然孔子涉世之道靡
不盡之矣至于離名數超遥乎獨見之妙必
期於參同故自魯而適周見聃而退有猶龍
之歎斯聖人推崇於道而有授受之迹起教
之端莫大于此而况世之學者涉獵剽竊以
自多不亦媿歟孔子家語云孔子謂南官敬
叔曰吾聞老聃博古知今通禮樂之原明道
德之歸則吾師也今將往矣對曰謹受命遂
言於魯君曰臣受先臣之命云孔子聖人之
後也滅於宋其祖弗父何始有國而受厲公
及正考父佐戴武宣三命慈益恭故其鼎銘
曰一命而僂再命而傴三命而俯循墻而走
亦莫余敢侮饘於是粥於是以餬其口其恭
儉也若此臧孫紇有言聖人之後若不當世
則必有明若而達者焉孔子少而好禮其將
在矣屬臣汝必師之今孔子將適周觀先王
之遺制考禮樂之所極期大業也君盍以乗
資之臣請與往公曰諾與孔子車一乗馬二
疋童子侍御敬叔與俱至周問禮於老聃訪
樂於萇弘歷郊社之所考明堂之制察廟朝
之度於是喟然曰吾乃今知周公之聖與周
之所以王也及去周老子送之曰吾聞富貴
者送人以財仁者送人以言吾雖不能富貴
而竊仁者之號請送子以言乎凡當今之士
聰明深察而近於死者好譏議人者也博辯
宏達而危其身好發人之惡者也無以有己
爲人子者爲以惡己爲人臣者孔子曰敬奉
教自周反魯道彌尊矣遠方弟子之進蓋三
千焉史記云孔子問禮於老子老子曰子所
言者其人與骨皆已朽矣獨其言在耳君子
得其時則駕不得其時則蓬累而行吾聞之
良賈深藏若虚君子盛德容貌若愚去子之
驕炁與多欲態色與淫志是皆無益於子之
身吾所以告子者若是而已孔子去謂弟子
曰鳥吾知其能飛魚吾知其能游獸吾知其
能走走者可以爲網游者可以爲綸飛者可
以爲矰至其龍吾不能知其乗風雲而上天
吾今日見老子其猶龍邪南華眞經云孔子
西藏書於周室子路謀曰由聞周之守藏史
有老聃者免而歸居夫子欲藏書則試往因
焉孔子曰善往見老聃而老聃不許於是繙
十二經以說老聃中其說曰太謾願聞其要
孔子曰要在仁義老聃曰請問仁義人之性
邪孔子曰然君子不仁則不成不義則不生
仁義眞人之性也又將奚爲矣老聃曰請問
何謂仁義孔子曰中心物愷兼愛無私仁義
之情也老聃曰意幾乎後言夫兼愛不亦迂
乎無私焉乃私也夫子若欲使天下無失其
牧乎則天地固有常矣日月固有明矣星辰
固有列矣禽獸固有羣矣植木固有立矣夫
子亦放德而行循道而趨已至矣又何偈偈
乎揭仁義若擊鼓而求亡子焉意夫子亂人
之性也夫子問于老聃曰有人治道若相放
可不可然不然辯者有言曰離堅白若縣寓
若是則可謂聖人乎老聃曰是胥易枝係勞
形怵心者也執狸之狗成思猨狙之便自山
林來丘予告若而所不能聞與而所不能言
與有首有趾無心無耳者衆有形者與無形
無狀而皆存者盡無其動止也其生死也其
廢起也此又非其所以也有治在人忘乎物
忘乎天其名爲忘己忘己之人是之謂入於
天孔子行年五十有一而不聞道乃南之沛
見老聃老聃曰子來乎吾聞子北方之賢者
也子亦得道乎孔子曰未得也老子曰子惡
乎求之哉曰吾求之於度數五年而未得老
子曰子又惡乎求之哉曰吾求於陰陽十有
二年而未得老子曰然使道而可獻則人莫
不獻之於其君使道而可進則人莫不進之
於其親使道而可以告人則人莫不告其兄
弟使道而可以與人則人莫不與其子孫然
而不可者無他也中無主而不止外無正而
不行由中出者不受於外聖人不出由外入
者無主於中聖人不隱孔子見老聃而語仁
義老聃曰夫播糠眯目則天地四方易位矣
蚊蝱噆膚則通夕不寐矣夫仁義憯然乃憤
吾心亂莫大焉吾子使天下無失其朴吾子
亦放風而動總德而立矣又奚傑然若負建
鼓而求亡子者邪夫鵠不日浴而白鳥不日
黔而黑黑白之朴不足以爲辯名譽之觀不
足以爲廣泉涸魚相與處於陸相呴以濕相
濡以沫不若相忘於江湖孔子見老聃歸三
日不談弟子問曰夫子見老聃亦將何規哉
孔子曰吾乃今於是乎見龍龍合而成體散
而成章乗乎云氣而養乎陰陽予口張而不
能嗋予又何規老聃哉子貢曰然則人固有
尸居而龍見雷聲而淵默發動如天地者乎
賜亦可得而觀乎遂以孔子聲見老聃老聃
方將倨堂而應微曰予年運而往矣子將何
以戒我乎子貢曰夫三王五帝之治天下不
同其係聲名一也而先生獨以爲非聖人如
何哉老聃曰小子少進子何以謂不同對曰
堯授舜舜授禹禹用力而湯用兵文王順紂
而不敢逆武王逆紂而不肯順故曰不同老
聃曰小子少進余語汝三皇五帝之治天下
黄帝之治天下使民心一民有其親死不哭
而民不非也堯之治天下使民心親民有爲
其親殺其殺而民不非也舜之治天下使民
心競民孕婦十月生子子生五月而能言不
至乎孩而始誰則人始有夭矣禹之治天下
使民心變人有心而兵有順殺盜非殺人自
爲種而天下耳是以天下大駭儒墨皆起其
作始有倫而今乎婦女何言哉余語汝三皇
五帝之治天下名曰治之而亂莫甚焉三皇
之知上悖日月之明下暌山川之精中墮四
時之施其知憯於𧓽蠆之尾鮮規之獸莫得
安其性命之情者而猶自以爲聖人不可恥
乎其無恥也子貢磳蹴然立不安孔子謂老
聃曰丘治詩書禮樂易春秋六經自以爲乆
矣孰知其故矣以奸者七十二君論先王之
道而明周召之迹一君無所鈎用甚矣夫人
之難說也道之難明邪老子曰幸矣子之不
遇治世之君也夫六經先王之陳迹也豈其
所以迹哉今子之所言猶迹也夫迹履之所
出而迹豈履哉夫白鶂之相視眸子不運而
風化蟲雄鳴於上風雌應於下風而風化類
自爲雌雄故風化性不可易命不可變時不
可止道不可壅苟得於道無自而不可失焉
者無自而可孔子不出三月復見曰丘得之
矣烏鵲孺魚傳沫細要者化有弟而兄啼乆
矣夫丘不與化爲人不與化爲人安能化人
老子曰可丘得之矣冲虚經云商太宰見孔
子曰丘聖者歟孔子曰聖則丘何敢然則丘
博學多識者也商太宰曰三王聖者歟孔子
曰三王善任智勇者聖則丘不知曰五帝聖
者歟孔子曰善任仁義者聖則丘弗知曰三
皇聖者歟孔子曰三皇善任因時者聖則丘
弗知商太宰大駭曰然則孰者爲聖孔子動
容有間曰西方之人有聖者焉不治而不亂
不言而自信不化而自行蕩蕩乎民無能名
焉所謂聖者老聃是也
　　　號河上公
聖人神變之迹或出或處故無常也世傳河
上公太上之化身莫知其然否逮考之載籍
而得其詳雖怪力亂神孔子所不語然其不
至于譎怪則無害於政教也傳云孝文帝及
竇太后好黄老之術勑天下如不通老子者
不注官帝讀五千言而有所未曉混元乃化
身示跡號河上公居陜河之濱常諷道德二
經帝遣使問其義公曰道尊德貴非可遥問
帝即命駕詣之公踞菴中不起帝謂曰普天
之下莫非王土率土之賔莫非王臣子雖有
道猶朕民也不能自屈何乃高乎朕能使人
富貴貧賤在須臾耳公拊掌跳躍冉冉升虚
去地數丈而止於太虚俛而答曰余上不至
天中不累人下不居地何民之有陛下焉能
令余富貴貧賤乎帝乃悟以其神人方下輦
稽首禮謝因授帝上下章句希微之㫖今河
上公所居建廟于陜州之北並文帝望仙臺
並存焉至孝武帝好神仙之道太上遣九天
侍郞東方朔以輔之又遣西王母上元夫人
賜帝白銀像五軀謂帝曰此則太上老君之
像也及上清經五嶽眞形圖帝拜而受之後
帝登封中嶽聞呼萬歲者三乃以行宫爲萬
歲觀并前後别館三十餘所悉捨爲道觀每
觀度道士七人一如周穆王故事延熹八年
桓帝夢太上降帝庭詔於渦水再新祠宇勑
邊韶撰碑至今猶存
　　　授干吉太平經
大丞相蘇公嘗謂蓬丘子曰凡述作文章不
用故事人之所難也余讀太平經而觀其命
意布辭未嘗採摘前聖之陳迹而自成一家
體此其難也按此經有云干吉撰或云得之
於水上而内傳所載即在孝成帝河平年混
元分身下遊琅邪郡曲陽泉授北海人干吉
太平經一百七十卷其要曰且人之生也天
付之以神地付之以精中付之以炁人能保
精愛神護炁内則致身長生外則致國太平
孝章帝元和二年太上復過琅邪授吉一百
八十戒以助諸祭酒保身修眞謂吉曰往古
聖賢皆從此戒得道道本無戒從師得成道
不可廢師不可輕吉稽首作禮謹受命至順
帝時琅邪人宫崇詣闕進太平經表云親受
於干吉言吉親受於太上也今於正經外又
有複文一卷稱後聖君撰凡二千一百二十
三字似篆而非篆有序冠于篇首其文隱而
難解又有太平鈔十卷不著撰人名氏大略
發明本經篇目又有太平祕旨一卷稱上相
青童君受論守一之法又有宗師傳一卷不
著撰人名氏載西城王君帛和干吉三傳合
爲一卷至大唐之季有閭丘方遠者宿松人
通經史頗辯惠嘗師香林左元澤一日謂方
遠曰子不聞老氏云吾有大患爲吾有身蓋
身從無爲而生有爲今却反本是曰無爲夫
無爲者言無即著空言有即成礙執有無即
成滯但能有無一致泯然無心則庶幾乎道
且釋氏以之爲禪宗孔子以之爲坐忘易云
無思也無爲也寂然不動感而遂通天下之
故其歸一揆經云迎之不見其首隨之不見
其後是何物也子若默契神證又何求焉此
生不悟即浩劫茫然若得之豈有迷悟之異
哉何須空山之中長松之下所惜者子之才
器高邈足可爲眞門之標表也方遠稽首致
謝而去居常慕葛稚川陶正白之爲人食炁
鍊形之外尤精此太平經因詮爲三十篇而
盡樞要也
猶龍傳卷之四










猶龍傳卷之五敬九
　　　　(左銜都監同僉書教門公事/崇德悟眞大師賈善翔編)
　　　度漢天師
雲篆之作以强名諸天聖眞與夫道域仙宫
日月星宿所以爲諸天隱名也故諸聖詮之
小則爲靈符大則爲眞籙以示三界及幽明
鬼神莫不稽首欽敬猶天子之寳璽以示天
下也禹治洪水始獲靈寳五符其次太上以
授天師者凡二十四階其上清法中符圖經
籙繼而降世推此天師以符籙治病馘滅精
邪而及物之功傳之來世爲不淺耳至于經
籍齋法亦從而授之故請福謝罪科教由兹
始矣謹按南斗經序云太上降蜀之臨卭往
大邑至鶴鳴山初授天師正一盟威祕籙二
十四階品次朝拜日月高奔鬱儀結璘之訣
并三元八節謝罪滅黑簿超度七祖之文此
即三籙齋也天師先於中嶽已獲黄帝九鼎
丹書而後在鶴鳴隱居遂備藥物依法修鍊
三年丹成未敢服之謂弟子王長曰神丹已
成若服之當冲天爲眞人然未有大功宜須
爲國家除害興利以濟民庶所謂先施勤勞
然後服丹即輕舉臣事三境則吾無愧焉由
是果蒙太上親降法駕薦授眞文修行千日
忽於一時能内顧五臟外集萬神太上復遣
清和玉女教以吐納清和之氣行三步九跡
交乾履斗呼召九元以齊七政隨岡所指以
攝精邪方始服丹道法益勝乃與六天鬼魔
戰奪二十四治改爲福庭名之化宇降其帥
爲陰官擇道者令焚修於是幽明異職人鬼
殊途又於仁壽縣降十二天遊玉女化地作
鹹泉烹以爲鹽因名其地曰隆郡至第三度
太上又降授以經籍千軸皆修行之要旨俾
傳付有道者令生身受度永劫長存即與天
師同遊成都太上駕龍車天師乗白鶴頓下
五雲至太昊玉女修大丹之所感地祇湧玉
局座高丈餘太上登座天師稽首于前爲說
北斗七元經削死延生之法是歲漢桓帝永
壽元年乙未正月七日也至上元之辰老君
復爲天師說南斗六司延壽度人妙經已而
老君謂天師曰吾命駕與汝俱行至崑崙閬
風金墉七寳臺因朝禮太上又有一切天眞
乗空而來皆金車寳蓋千乗萬騎三日三夜
大會臺上陳鈞天廣樂欣樂難勝道君謂天
師曰從三皇五帝以來有陽九百六之數天
圮地裂又自三代之末涉乎五霸君臣悖德
四封無道眞靈匿景俗炁縱横祅訛鬼語號
曰六天烹殺衆生擾亂天下而無知之民咸
共遵奉遂有歌謡鼓舞之巫妄託鬼神以誑
良善今出眞科付汝悉爲除蕩六天故炁清
化天下名太眞之科末勑青童等付汝印綬
使按千二百官章并符籙契令經戒法律助
國扶命養生制惡爲功德事咸使入道而合
正眞然四方羌胡氏夷浸盛中國種人將微
若欲消此灾却此害國家當於洛陽北邙山
立化館行道請福即國泰民安不爾恐毒流
中華即非好生意天師受事畢禮謝而退老
君又以二十四化應二十四炁付陵更出四
化名合前二十八化以應二十八宿又立三
十六靖廬分符爲盟悉承正一之道老君又
授天師歲六齋月十齋大法皆披靈寳五篇
經自然天書大字爲旨要妙經一卷令宣教
天下其要曰正月三月五月七月九月十一
月者歲六齋也上三天令天帝太一使者與
三官司察天下人之罪福若能修此六大齋
令除十苦得免厄會朝拜太上可得長生矣
月十齋者月一日北斗下八日北斗司殺下
十四日太一使者下十五日天帝及三官俱
下十八日天一下二十三日太一八神使者
下二十四日北辰下二十八日下太一下二
十九日中太一下三十日上太一下自下中
上三太一下日皆及地水一切尊神俱下周
行天界檢察善惡又甲子日太一簡閲神祇
庚申日三尸言人罪過本命日計人功行又
八節日有八神記人善惡又有三元齋日者
正月十五日上元七月十五日中元十月十
五日下元此三元日天地水三官考校罪福
皆當沐浴齋戒作元都大獻祈恩謝過又三
會日以正月七日名舉遷賞會七月七日名
慶生中會十月十五日名建功大會此三會
日三官考覈功過受符籙契令經法者宜依
日齋戒呈章賞會以祈景福又五臘日者正
月一日名天臘五月五日名地臘七月七日
名道德臘十月一日名民歲臘十二月臘日
名王侯臘此五臘日常當祭祀先亡薦福追
念名爲孝子得福無量餘日名淫祀有罪通
前三元名爲八解日皆可設淨供求福焉夫
齋法要絶甘肥辛薰酒色陰賊嫉妬及一切
惡事唯宜燒香燃燈誦經禮懺願諸一切悉
免災厄乃爲齋矣然齋直之福功德無量護
生度死無以加焉天師以永壽三年九月九
日於閬州雲臺化日中時有飛天仙人五色
雲龍神鵠仙鹿來迎前後導從與弟子王長
趙昇同昇天嗣師天師子諱衡字靈眞隱習
先業以光和二年正月十五日於陽平化昇
天係師魯字公期嗣師子也大魏持節鎭南
將軍梁益二州刺史後隱修遺訓以正始六
年八月亦於陽平化昇天天師嘗撰太清金
液神丹經序其略曰神化之趣要妙之言無
理之至理不然之大然已備載於淵宗非一
毫之所宣也老子者亦復暢其冲虚紀道者
也其神德之狀感興所由所以制經設教紀
載異聞彌綸道俗剖判三極先大明逆順然
後蕩以兼忘盛稱有德然統之以無待利用
出入羣生莫見其端百姓日用常善不知所
以此其權見於清明而爲萬物津梁者也其
道經焉其德經焉推宗明本窮淵極妙總衆
華以眞根攝萬條於一要緬然而不絶矣至
于金丹之功眞神洞高冥體幽變龍化靈照
其舍枯絶者反生抱生炁者年遼登景漢以
凌邁遊雲嶺以逍遥至迺面生玉光身育奇
毛吐水漱火無翮而飛分形萬變恣意所爲
塞江川不以覆籄破山梁不煩釿鋸其神難
紀其妙叵遺大哉靈要不可具述(仙傳經列/眞稱歎此)
(序/文)又著老君内傳序靈寳五符序載之藏室
文如海嘗誚之曰輔漢不能談老莊之道而
檀符籙于當時斯偏見者也愚竊以謂不然
考之于金丹序文乃曰無理之至理不然之
大然又云蕩以兼忘統之無待斯深造老莊
見獨之妙奚輒以爲偏見邪如海於斯文應
未之見也苟見之其肯離爲兩端焉且見獨
之妙惟自得而已矣雖父子兄弟之至愛莫
得而傳之至于天書雲篆琅函蘂簡而有靈
符寳籙降迹者其大安鎭國祚保天無窮其
次檄召龍神消禳水旱又其次馘滅精邪擁
佑疾苦而天師獨唱始隆于千世之後其本
末大備又何疑况夫受之于太上以罄其妙
焉
　　　授葛仙公齋法
天下之事耳目不相接者有矣是之則致天
下之惑非之則速神明之譴去聖之遠又非
己之耳目所聞見唯質之于竹帛而已故老
氏在漢天師時所降者非一所傳者甚衆而
世之人以信史所不載故惑之且漢明之夢
金人而天下歸之者如市况夫聃聖隱顯之
迹以爲不然而欲以一己之耳目所不聞見
而致後世之疑斯一曲之士也大率不示降
迹之異安能取信於人然非太極仙公其孰
宜當之本傳云孝靈帝光和二年己未正月
七日混元與太極眞人降於天台山授仙人
葛孝先靈寳等經三十六卷乆之混元又與
三眞人項負圓光乗八景玉輿寳蓋幢節煥
耀空中從官千萬命侍經仙郞王思眞披九
光玉韞出洞元大洞等經三十六卷以授于
孝先及上清齋有二法一絶羣獨宴靜氣遺
形冥心之齋也二清壇肅侣依太眞之儀先
拔九祖次及家門後謝己身也靈寳齋者有
六法一者金籙調和陰陽保鎭國祚二者玉
籙保祐后妃公侯貴族三者黄籙卿相牧伯
拔度九祖罪原四者盟眞超度祖先解諸冤
對五者三元自謝犯戒之罪六者八節謝七
祖及己身之過又自然齋者普爲億姓爰及
己身請福謝罪也洞神齋者以精簡爲上太
一齋者以恭肅爲首旨教齋者以清素爲貴
塗炭齋者以苦節爲功又授孝先勸戒法輪
妙經三塗五苦生死命根勸戒眞經四十五
卷無量通妙轉神入定妙經以行化於世混
元又以吴赤烏元年戊午歲十月一日甲子
命九天眞君持簡册書賜孝先爲太極左仙
公至七年甲子八月十五日羣仙執節導從
乗白鹿車而昇天
　　　賜大魏太平眞君之號
動天地者德也通杳冥者神也神宅于心德
出于道故無幽冥遠邇巨細仙凡其所感則
一也昔寇天師之於嵩高而遇太上降駕授
以經籙洎眞君之號通感之應昭昭然豈非
德之與神邪而魏武特以所錫眞君之號以
號其年乃示天下彰冲蔭而福生靈其敬信
也如此謹按後魏明元帝神瑞二年乙卯四
月一日眞元分身降於嵩山道士寇謙之修
道于此其日有二神人衣翠羽之衣冠紫金
之冠乗龍持節告謙之曰太上老君至矣須
臾聞音樂之聲老君驂駕九龍威儀赫奕神
仙導從徧滿虚空集止山頂仙官五人侍立
於前謙之見五宫門赫然而開妙樂交奏老
君坐白銀花之下勑仙伯王方平引謙之前
立告曰吾得集仙宫主趙洪政等表舉以卿
才欲自代佐國度人令不墮惡道乃賜謙之
經戒九卷停駕空中斯須而没太常二年丁
巳正月十五日眞元又賜謙之新科符籙十
餘卷八年癸亥十月十五日又遣元孫上師
眞人李普文降授天宫四籙仙冕天衣及太
平眞君之號并天果六枚謙之食之遂絶煙
火食眞元又令玉女長容等一十二人教謙
之導引服炁之法至甲子年正月改號始光
謙之奉經入國行化具以聞太武帝命有司
奠弊帛以祭告降詔曰我今聖師太上老君
親降授我太平眞君之號并冠服符籙可改
元爲太平眞君元年大赦天下太武受符籙
旌旗並用青以從道家之色而後中外官凡
上表並云太平眞君皇帝陛下又勑道教宜
在西教之上洎太武之後每帝登極皆受籙
焉是年五月二十五日謙之隱化於靜輪宫
青炁出口若煙昇於天時年八十四矣七月
十五日東郡沈猷興於嵩山見謙之身作白
銀色光明如日冉冉昇天此蓋得奔月之道
也後周武帝置通玄館以安道像又召諸方
士而講上下二經隋文帝建都於龍首原號
大興城勑將作大匠宇文愷選爽塏之地置
道觀三十六所改號曰仙壇清虚壯麗過乎
前世也
　　　大唐聖祖
大唐之有天下推尊太上爲聖祖而欽崇之
禮前古莫之比亦若聖宋推宗緒而繹仙源
於黄帝爲聖祖在眞宗時降眞游殿其語具
降臨記然太上在唐始神堯到僖宗示迹者
非一皆載之國史謹按隋大業十三年老君
遣霍山神告唐公云汝將來必得天下言多
不載高祖武德元年老君見晋州浮山縣羊
角山告吉善行善行即絳州曲沃縣人也禀
性眞朴言無詐佞時逆賊劉武周遣將宋金
剛南侵晋絳秦王擁旄絳州善行避地於晋
之臨汾縣大通堡二月二十三日衆令行往
羊角山候賊於西北嶺上柳柿兩窠間立望
見北坡上有一人乗白馬來善行異之遂北
走到甘棠窠下其人已至鬚髮皓白上下素
衣烏冠白馬𩦲尾及蹄皆赤小兒年可十三
四裹頭著赤鞾青衣侍立左右一人執巾一
人執紅拂子謂善行曰與我語大唐天子汝
今得聖理社稷延長宜於長安城東置一安
化宫而設道像即天下太平言訖乃騰空而
去其年四月二十七日夜善行在家復令人
召善行翊日至前所立處見乗馬如前著白
衣戴金冠謂善行曰吾前語汝記得不答曰
記得老人曰汝即入奏天子道我所語善行
訴貧又無文字如何敢奏老人曰前程自有
善行曰見天子乃非細故未審到京將何爲
信曰汝到京有獻石龜者可爲信言訖不見
善行以五月五日見晋州總管府長史賀若
孝義言此事即留善行五月十一日引善行
見秦王具言神人所現事羣官拜慶尋差左
親衛帥都督杜昂與善行於所見處設祭以
五月十三日祭拜欲起忽見老人現於紫雲
之中一如善行所言舉鞭指昂曰汝是何人
對曰秦王使者杜昂故來奉祭老人曰不飲
不食何用祭焉又指善行云所有委曲此人
知之昂還具言神人復現奉命寫表令昂與
善行馳驛入奏五月十九日至京於朝堂門
立未定果有卭州張達獻石似龜其上有文
曰天下安子孫興千萬葉千萬歲乃同入奏
高祖大悦至六月十一日詔授善行朝散大
夫并賜物一百段七月六日勑通事舍人柳
獻於羊角山所現處立廟改浮山縣爲神山
縣其年八月二十五日老人復遣人召善行
明日往廟所復見老人在二木間張大帳坐
牙床憑曲几朱花羅網垂覆其上二青衣童
子夾侍後有一黄衣人捉馬謂善行曰天子
喜歡不曰大喜又曰疑惑何事答曰爲不知
聖者姓名老人曰我是無上神仙姓李字伯
陽號曰老君即帝祖也史記中有傳亳州谷
陽縣有枯檜可以再生爲驗今平賊後天下
太平享國延永言訖忽然不見善行即以告
賀若孝義孝義差襄陵縣主簿席通與善行
馳驛入奏十月五日見高祖大喜賜善行御
袍一領絹四十疋百官拜賀其年十二月七
日善行因到廟所又見老君坐方座凭玉几
仙人童子十餘人左右侍衛善行拜訖忽然
不見五年三月十七日善行往廟所見坐堂
内眞仙列侍神兵衛從皆乗青龍白獸幡幢
旌節騎吏翳空老君謂善行曰我毫州廟中
枯檜已更生也唐得聖理我子孫當王我遣
周公旦將神兵百萬助國家討劉黑闥得四
月節即破賀若孝義差司兵參軍敬卿與善
行馳驛入奏勑令善行乗傳往洛州軍所送
勑書示論至四月二十一日果平黑闥於是
天下大定而枯檜亦再生焉開元中詔改羊
角山爲龍角山因改廟爲慶唐觀明皇御製
碑及列聖眞容而悉在焉其年六月八日善
行到廟所見老君如前時拜訖尋亦不見高
祖武德三年詔晋陽道士王遠知授朝請大
夫并賜金縷冠子紫絲霞帔以預言神堯受
命之驗也太宗又加遠知銀青光禄大夫至
天后仍追贈金紫光禄大夫以遠知有先識
示冥合太上之言故有是命賜羽人紫衣自
兹始也太宗正觀十一年正月二十五日詔
曰原夫老君垂範義在清虚釋迦貽則理存
因果求其教也汲引之跡殊途窮其宗也洪
益之風齊致然則大道之行肇於邃古源出
無名之始事高有形之外邁兩儀而運行包
萬物而亭育故能經邦致理返朴還淳至於
佛教之興基於西域爰自東漢方被中土神
變之理多方報應之縁匪一泊乎近代崇信
兹深人冀當年之福家懼來生之禍由是滯
俗者聞幽宗而大笑好異者望具諦而爭歸
始波涌於閭里終風靡於朝庭遂使殊俗之
典鬱爲衆妙之先諸華之教翻居一乗之後
流遯忘返于慈累歲朕夙夜寅畏緬惟至道
思革前弊納諸軌物況朕之本系出自柱下
鼎祚克昌既憑上德之慶天下大定亦賴無
爲之功宜有改張闡兹眞化自今已後齋供
行立至於稱謂其道士女冠宜在僧尼之前
庶敦末俗暢於九土尊祖之風貽諸萬葉告
報天下主者施行高宗龍朔二年二月在洛
陽宫忽然有感問側近有何古跡老臣奏曰
皇城之北山有老子祠每祈請立有靈感乃
勑洛州長史譙國公許力士特建清廟掘得
石案故碑題云眞人帛君之表文字殘缺不
可詳此仙人帛仲理之所立也石案長四尺
廣二尺厚二寸高八寸兩頭各有四脚上鎸
太上老君之字立殿畢勑内侍監宫闈令權
大方監道士郭行眞黄元頤劉道合等以其
年二月二十七日夜建道場慶讚設醮纔訖
有白光徧殿兼照層壇老君現於光中鬚髮
皆白身著白衣夾侍二人良乆乃隱洛州録
事參軍陽護師等一十三人同見以狀奏聞
有令旨依狀圖寫號爲老君瑞像百官上表
賀曰老君越在皇世驟表休祥皇帝陛下垂
裳多暇鍾想妙門遂乃申摸聖像託搆崇椒
騫鳳薨於鳥路抗蚪簷於雲表兹焉鑿牖爰
申上祥俾夫柱下靈姿散奇光於壇宇棟間
仙侍流異景於階庭允應至誠宜符睿德揚
七廟之遐慶保億載之宏規豈可與虞致榮
光漢延嘉氣靈禽降祀膚葉興封者同年而
語哉又詔於廟門之左造清宫爲皇帝更衣
之所勑每年内出香盤幡蓋太常樂往來導
從尊祖之慶古今莫比乾封元年二月二十
八日帝自東封岱嶽禮畢迴駕亳州朝謁謹
上尊號爲眞元皇帝其文曰大道混成先二
儀以立稱至人虚己妙萬物以爲言粤若老
君朕之本系爰自伏羲之始暨乎姬周之末
靈應無象變化多方遊元氣以上昇感日精
而下降或從容宇宙吐納風雲或師友帝王
丹青妙化譬陰陽而不測與日月而俱懸屬
交喪在辰晦跡柱下大洪雅訓垂範將來雖
心齊於太虚而理歸於眞宰若夫絶聖棄智
安神寡欲寂爾無爲宛然自得酌之不竭用
之不盈執大象以還淳滌元覽而遣累邈乾
坤以長乆跨陶鈞而亭育至矣哉固無得而
名也况復大聖所資克昌寳祚上德所履允
屬休期朕嗣應靈命俯臨億兆仰三光之明
而夙宵寅畏居四大之重而寢興祇惕盡孝
敬於宗祧罄懷柔於幽顯行清靜之道承太
平之化登介丘而展禮坐明堂而受祉飛煙
結慶重輪降祥鶴應九歌山呼萬歲振越古
而會休冠帝先而稱首大禮云畢迴輿上京
迂駕瀨鄉躬奠椒醑仰瑞栢以延佇挹神泉
而永嘆如在之思既深敬始之情彌切宜昭
原本之奥以彰大聖之功可上眞號爲眞元
皇帝聖母爲先天太后仍改谷陽縣爲眞源
縣當家宗姓特給復一年冀展敦遠之情用
申尊祖之義告報天下主者施行帝爲太宗
皇宗文德皇后造東明觀極土木之妙盡金
碧之飾宏壯輪奂未之有也帝與后親幸設
齋慶讚左右咸呼萬歲儀鳳四年四月四日
勑遣道士鄭元隱於北邙山廟所與道士羅
務光等二十四人行道至五月一日丑時殿
東門道士寇義侍於壇西見老君乗朱𩦲白
馬并青衣童子空中降下壇上祥光映照洞
徹内外謂義曰我孫享祚長乆言訖不見宫
苑北面監孫瑞奏聞百官表賀曰臣聞混元
皇帝現於廟所金相玉毫光奪夜明之景白
駒丹鬛跡流天駟之衢青童曉引應瑶鐘而
降節紫雲宵布籠銀漢而高昇固以克昌厥
緒惟新景命恢我皇度冠乎兆人自非聖敬
冥通其孰能與於此耶所謂道冠百王慶隆
萬葉永綏寳祚克享無期者也帝覽表大悦
又勑道士自今後宜隸宗正寺所有行立可
在諸王之次文明元年甲申天后臨朝欲王
諸武老君以其年二月十八日降現於虢州
閿鄉縣龍臺鄉方興里皇天原遣洪州豫章
縣人鄔元崇令傳言於天后說國家祚永而
享太平元崇初見六仙人從西北上彩雲中
來乗赤色之龍身箸雜彩之衣二人各執珠
幡四人各執霓旌錦傘見元崇謂曰太上老
君來言訖便過須臾聞有異香芬郁又見三
青衣童子手執香爐從西北雲中來亦自元
崇前過又有二青衣手執紅拂如意微笑而
過次有四仙人各乗青龍手持幡節謂元崇
曰太上老君來欲共君語言訖便過須臾於
五色雲中見一道士乗白獸似騾𩦲尾皆赤
道士著淺黄衣鬚髮皆白頭戴花冠而作金
色謂元崇曰我是太上老君汝帝之元祖元
崇即再拜唤元崇曰汝遂我來我與汝語元
崇即隨老君昇雲而行去地數丈見老君後
有六仙人並乗龍腰佩七星寳劍手執别物
皆不識之仍戴花冠大幘雜彩之衣光明粲
粲六人分侍左右後有雲車一乗雜彩莊嚴
車上有大寳蓋幡花垂下有五色雲圍繞又
有乗龍仙人執節持幡侍從無數人皆長大
亦有音樂導從是時有關外來往人及閿鄉
百姓官吏五百餘人同見祥異莫不遥禮斯
須元崇不覺已在地具以奏聞天后初雖不
悦竟不加害乃捨閿鄉行宫爲奉仙觀后亦
漸息妄意之謀未幾有山涌出新豐縣高三
百尺勑置慶山縣其諸祥瑞具載於天后實
録即垂拱二年丙戌九月五日也豈非誡天
后以示國家土德中興之兆歟竟傳位於中
宗帝踐祚改元景龍勑令天下諸州各置一
觀並以景龍爲額二年改中興觀三年改爲
龍興觀其度人依故事明皇開元三年勑天
下置開元觀御製混元讚曰爰有上德生而
長年白髮垂相紫氣浮天函谷關右經留五
千道非常道玄之又玄帝親於紅粉板上以
八分書之挂於大聖祖殿寳帳額上至十一
年又勑五嶽各置眞君廟又勑諸道置紫極
宫十三年又勑上都置太清宫東都置太微
宫北都神堯舊宅置紫微宫潞州潜龍故宫
置啓聖宫並給衮冕絳紗帷帳交龍門戟一
如宫闕之狀蒲州掘地獲玉石狀如半月復
有仙人搗藥之像叩之有聲頗清越帝令懸
於太原眞元廟庭號爲偃月磬東都留守張
琦奏汝州魯山因修仙居古觀獲玉瑛叩之
聲聞數里帝令懸於太清宫聖祖廟庭衢州
建觀穿地得一魚可長三尺其狀似鐵微帶
紫碧色又如青石光瑩雕鎸殆非人功所能
也叩之甚響其魚亦不能名遣使進貢帝令
宣示百寮亦不能辯帝乃呼爲瑞魚磬仍令
懸於太微宫非講經設齋不得擊之於是諸
宫觀競以木石模之以代集衆又詔諸宫悉
以宰臣及本路節度使領之永爲常式帝又
製霓裳羽衣曲紫極八卦舞以薦太清宫貴
有異於九廟也帝東封禮畢迴謁聖祖於毫
州本宫親札道德經於石作大幢造八角樓
覆之於虚無殿之前又幸懷州開元觀及閿
鄉奉仙觀爲王公萬民祈請亦親札二經以
大石對峙之一如太清之製於今並在時詔
授元崇棣州刺史開元九年辛酉毫州老君
舊宅枯檜在虚無殿前歲月已乆道士將欲
斫去之隨所斫木柹上有朱書乾元亨利貞
五字點畫精妙片片有之具專上奏詔曰瑞
木表靈奇文自現用彰大慶以福洪圖配五
德於易經迎萬葉於休運宜先誠告謝仍編
付史官者其柹所獲文字藏於内庫兼賜諸
王宰輔及道衆焉開元十七年已巳四月十
五日益州大都督府長史張敬忠奏大聖祖
眞元皇帝應現於當管蜀州新津縣新興尼
寺佛殿柱上自然隱起木文爲一老君聖像
當頂上有華蓋足下前後左右各有雲葉天
花一十三處謹差判官益州功曹參軍王大
鍾檢覆狀與蜀州刺史李忠絢别駕盧昉縣
令李韶道士僧尼等一百三十人同狀云自
然木文眞容隱起神跡殊妙灑洗愈明非攻
刻所能成非雕鎪所能及伏以太上老君先
天大聖越古垂休變化不常潜現難測軒轅
時應廣成之號周文日居柱史之秩武德初
親現於羊角今開元歲降瑞於新興兆此嘉
祥掩映三五者也所以縣有新津之名寺有
新興之號瑞花旁繞知芳輝之不歇華蓋上
淳明魄寳之常貴現於殿柱沓疑柱下之年
照彼佛祠緬若化胡之日雖鳳巢軒閣麟伏
周庭豈若仙祖降靈聖孫膺運伏望册歡九
廟昭配兩儀詳依古典加議尊號然後編付
史官布告天下五月二十四日差内侍林昭
隱宣取像柱入内於大同殿供養又令兩街
諸宫觀各供養七日却進入内勑曰道體無
方幽宗有應形標柱史名叶新興宗廟垂休
生靈蒙福宜付史館宣示四方其月十七日
癸卯帝將幸渭北忽夢眞元曰汝享國乆矣
今北神不在汝不可行宜速罷之尋當有慶
中夜宣罷渭北之行及明大雨注涇渭泛溢
旬餘方止二十一年癸酉御注道德經及製
序詔士庶家藏一本兩街競列幢幡音樂自
禁中迎歸太清宫香花之盛近古未有又勑
置道舉一同禮部之制二十九年正月七日
陳王府參軍田同秀於丹鳳門外忽見紫雲
自西北映樓又見混元乗白馬侍從二人童
子二人謂同秀曰我昔與尹喜將入流沙之
日藏一金匱靈符在桃林故關尹喜舊宅汝
可請帝取之同秀具事聞奏勑差内使李志
忠監同秀往陜州桃林縣南十二里故函谷
關墟求訪之俄有紫雲白兔現於枯桑之下
遂穿掘下至水際得石函金匱玉版朱書細
篆帝聞奏大悦即令京師列十部樂歌舞鼓
吹自通化門迎入其文於寳輿中五色放光
洞照天地帝於丹鳳樓上身披龍衮手執金
爐六宫嬪采競於樓上焚香散花遥自作禮
帝令散金錢於樓下縱士庶分取以爲歡樂
斯須山呼之聲震動京邑於是置寳符於靈
昌殿是夜樓閣林木之上皆有神燈遂改開
元三十年爲天寳元年其後三年帝見靈符
有天寳千載之字已應改元之號遂改年爲
載乃於其地長樂亭置天寳觀御製書靈符
銘立於所現之處又於大内靈符殿賜同秀
五品正員官宰臣請加尊號爲開元天寳神
武之字制可之乃大赦天下其年閏四月庚
子帝夢混元謂曰我在城之西南乆矣當與
汝於興慶相見可速迎我帝謂宰相李林甫
牛仙客曰朕臨御海内向三十年未嘗不五
更而起具朝服禮謁眞容爲蒼生祈福近因
假寐夢見混元遂差内使與道門威儀肅元
裕於城西南尋訪數日忽於樓觀山谷間有
紫雲現白光屬天於其下穿得玉像老君高
三尺餘以進其日上在興慶宫大同殿躬自
迎謁果符興慶之言置於内殿供養仍令所
司寫眞容分送諸道宫觀遂大赦天下其年
九月崇元館大學士陳希烈與道士蕭從一
等一十四人於太清門忽見光如月中有紫
色雲氣二青衣童子冉冉而來老君通身白
衣立於雲中左手執拂謂希烈等曰我是混
元皇帝可報吾孫汝是上界眞人吾於左右
長衛護汝壽命無疆灾害自除天下安樂言
託便隨雲炁入殿門具事上奏乞編付史官
詔可五載帝夢混元言我有靈應尋當自至
遂於太白山獲靈符玉册及迎到京置于靈
符殿躬自供養仍封太白山神爲靈應公改
獲符洞爲嘉□洞於山下置眞符縣乃令諸
道置眞符觀仍編入史館其年十二月戊戌
帝幸華清宫其月四日日未出忽見驪山頂
祥雲擁蔽須臾漸散見混元聖祖現於朝元
閣上帝與内人瞻謁良乆乃隱詔改會昌縣
爲昭應縣其新豐縣隸入昭應又封會昌山
爲昭應山封山神爲元德公改朝元閣爲降
聖閣内出圖本頒示天下宣付史官八載乙
丑明皇獲二十七仙玉像於寧州羅川縣勑
令迎像人京一如天寳初迎靈寳符儀注故
事御製讚尋改羅川縣爲眞寧縣於所獲處
造通聖觀帝製碑文於今並在其年六月大
同殿産玉芝一莖又太白山人李渾上言見
混元言金星洞有玉版石記聖皇福壽之符
勑御史中丞王鉷入仙遊谷行四十餘里求
而得之勑以殊祥頒示中外閏六月丙寅帝
謁太清宫加五聖尊號作仲尼四子像侍立
於混元之前又勑十道大郡置玉芝觀大赦
天下九載庚寅大白山人王元翼上言混元
大帝降現言寳仙洞有妙寳眞符勑刑部尚
書張均工部尚書王倕往取得之並付史館


猶龍傳卷之五


猶龍傳卷之六敬十
　　　大唐聖祖(下)
十三載甲午正月八日混元現太清宫乗紫
炁召學士李琪與語告國祚延昌有白鶴彩
雲之瑞來於朝庭二月癸酉帝朝太清宫又
上混元尊號爲大聖祖高上大道金闕混元
天皇大帝五聖各加謚號帝加開元天地大
寳聖文神武證道孝德皇帝大赦天下十載
帝幸蜀混元現於漢中郡三泉黑水之側帝
禮謁遂命刻石像眞容於所現之處又於利
州益昌縣嶺上見混元騎白衛而過示收禄
山之兆詔封其山號白衛嶺於現處置自然
觀三泉現處在望秦驛南六里肅宗至德二
載丁酉三月十八日混元現於通化郡雲龍
巖初因郡人爲國祈福建大齋會十八日忽
有煙霧異香氤氲不散至辰時漸漸開霽神
光照天因見混元眞像立於山前自地接天
通身白衣左手垂下右手執五明之扇儀相
炳然衆盡瞻禮其山雖高亦不及肘良乆乃
隱遂具奏内出圖本太上皇製讚并序編付
史臣仍示天下序曰我大聖祖誕敷衆妙光
宅上清貽厥孫謀屢彰幽贊今載三月十八
日復現於通化郡雲龍巖晝現殊相空浮瑞
色七耀五光之服玉童金媛之儀道釋人天
作禮瞻奉昔眞告傳於羊角寳祚無疆今宸
儀炳於龍嚴妖氛將殄豈惟歷代師授前王
得一斯乃宗社降祥後昆惟萬申命藻繪示
諸郡國若對陽寥之宇如臨太極之庭讚曰
猗我列祖闡教乗時理身理國曰希曰夷上
開仙洞俯現靈姿昭融至道叶贊無爲巖谷
增麗丹青罔遺神光灼灼淑景遲遲當朝稱
慶列郡來思福祚流衍千齡在兹是歲六月
二十六日壬寅宣下乾元二年已亥帝夜夢
二青童導從至一宫闕謁見混元衣雲霞之
衣冠九鳳之冠坐方席寳蓋凭玉几執白拂
侍衛眞人玉女神仙童子五天力士羅列極
衆帝衣絳衣乗珪立侍於混元之後遊涉山
海經歷甚遠帝一一潜記又見混元鬢髮皆
黑及明宣下兩街訪諸瑞像於務本坊光天
觀聖祖院果有黑髭老君之像圖寫以進帝
見大悦一如夢中所睹乃出帝眞容令侍立
於混元之後仍頒示天下普今供養代宗初
於楚州安宜縣獲八寳因改安宜縣爲寳應
縣勑於所獲處造寳應觀遂改元爲寳應元
年大赦天下德宗貞元十年混元潜使金母
累降於果州金泉山授鍊炁之術付女冠謝
自然修習功成以其年十月十六日白日上
昇後三月乃歸謂刺史李堅曰天上有玉堂
最高老君居焉壁上皆題神仙之名注脚下
云在人間或爲帝王或爲宰輔神仙入謁老
君皆四拜焉自然言訖遂却昇天敬宗寳歷
二年丙午正月有事于南郊恭謝太清宫御
駕將至長安縣主簿鄭翦忽見老君衣白衣
容狀異常謂翦曰當此有腕井可速實之不
然禍在不測翦驚惶顧其地已微陷遂併力
實之因失老君所在駕至具以聞百官稱賀
詔兵部侍郎韋處厚撰碑起居郞柳公權書
立于實井之側乃編付史官其年十二月十
八日柳公權書碑忽有勁風颯然而作迴旋
不已乃見混元著紫衣金冠金履立於白蓮
花之上右手執五明扇左手垂下空中光明
如金色權與鎸碑人瞻睹良乆因以物畫地
記形像及畫畢混元忽以扇指空中流光四
散乃騰虚而去衆皆側身仰視漸遠小没於
雲中遂上聞詔編事跡入碑文宗開成二年
丁巳五月中書舍人高元裕爲閬州刺史於
州北八九里嘉陵江上小山之前忽見崖壁
間光彩有異近而觀之石上有自然石文成
老君眞像眉髮衣冠巾履服飾無不周備旁
有一人寬衣大袖持爐薦香後一人童子雙
髻高束謹若聽命皆非人力圖繪鎸刻所及
元裕每有祈禱即紫炁上浮又有靈泉自涌
士民請福無不驗遂刻石建宇以旌其瑞乃
畫圖進呈訖編入史詔可武宗會昌元年勑
以二月十日五大聖祖降誕之日爲降聖節
仍令兩京及天下諸州府設齋行道作樂賜
大酺三日軍期急速亦不在此限永爲常式
懿宗感通十年己丑九月十日徐州逆冠龐
勛領徒黨三千餘人寇毫州太清宫其日宫
北百姓三百餘人見老君自宫中乗空而南
須臾黑霧遍南川中羣賊迷路自相殺戮龐
勛溺水而死汴州節度使太清宫使李蔚具
以聞詔曰我國家系承混元教遵清靜苦縣
舊里聖祖故鄉宫宇具嚴廟貌斯設昨者餘
妖奔突縱火焚燒陰霧覆閉於晴空狂寇顛
迷於道路散逸原野遂至夷平緬惟元功申
兹靈貺内出青辭又委李蔚虔申告謝布示
中外仍付史官十三年壬辰三月台州刺史
姚鵠奏於天台山修老君殿於其地穿獲石
函得册文以進詔曰上天降祉厚地呈祥爰
有白簡靈書出於混元寳殿告國祚延洪之
兆示坤珍啓迪之符顧此殊休宜爲上瑞宣
付史館頒示四方廣明二年辛丑三月河中
節度使王重榮奏據晋州申龍角山慶唐觀
老君殿側栢木上瑞葛枯死重生先是武德
中混元應現後於二木間立殿宇逾年栢木
上忽自生葛蔓長十餘丈榮茂於常而後齊
王奪嫡此蔓枯死旬月之後自其末青翠再
生齊王遂敗後至中宗復位安史叛逆朱泚
謀亂皆忽枯落乆而復生廣明元年黄巢犯
關其年秋葛蔓枯死二年春枝葉重茂又於
傍木土别生一枝旬日之中長五十餘尺相
對繁茂有異於常奏詔褒美編付史官其前
後祥異皆有詔勑蓋美乎葛藟慶其孫謀瓜
瓞昭其遠祚混元流貺奕葉無窮者也僖宗
駐驛西蜀中和二年八月甲辰進到帝令宣
示内外三月壬辰毫州刺史潘稠差道士馬
含章孫栖梧等奏太清宫自乾寧四年已後
累有逆寇侵犯眞源少或逾千多惑數萬皆
窺伺清宫欲爲焚劫或來攻城邑或旁犯縣
城老君皆密垂神化忽起以濃雲或驅以陰
風或擊以雷雹率皆顛沛尋至敗亡靈貺益
彰神功罔測尋詔昇眞源縣爲畿縣仍内出
青詞修崇告謝帝即稽首東拜八月十二日
勑毫州太清宫是混元降聖之里名高道祖
福廕皇基九龍之瑞井涵空一鹿之仙蹤在
木累代之祺祥可紀近年之感應尤彰所宜
嚴盛於福庭安可荒凉於靜宇潘稠能施善
政乆染眞風廣出俸錢備修宫觀垣墉棟桶
無不精新像設丹奇彌加焕麗觀圖考事深
可慰嘉其住宫威儀道士吴重元可賜紫仍
號凝眞先生道士馬含章孫栖梧並賜紫潘
稠加金紫光禄大夫工部尚書餘並如故其
年八月二十九日戊辰夜宗室李特立與道
士李無爲於成都府青羊肆元中觀混元降
生舊地設醮祈眞忽見紅光如彈丸許漸漸
明大出於殿基東南竹林中跳躑入殿西梅
窠下遂穿地三尺許得寳瑼一口長一尺一
寸五分闊七寸四分一邊厚一寸三分有花
文一邊厚一寸八分重一十二斤有古篆六
字各方二寸深三分鎸刻瑩潔迨非人工文
曰太上平中和灾九月庚辰西川節度使侍
中陳敬瑄奏曰皇帝陛下稽古順天膺國撫
運凝懷至道屬想大同是用省方以明罪己
深仁旁達於下土至德昇閏於上天符讖允
臻祺祥間出降太上維持之命靖中和寇孽
之灾迺示明文爰形古篆足表祅氛即殄聖
祚無疆克知收復之期便是清寧之日即宣
示百官中書侍郞平章事韋昭度户部侍郞
平章事蕭遘門下侍郞平章事鄭畋御史中
丞張瀆宗正卿嗣曹王龜年表賀曰伏以雚
薄嘯聚車駕省方天灾流行國家代有陛下
降成湯罪已之詔驗王者有征之師顧彼兇
妖即當殄滅清平既彰於兆朕幽贊爰睹其
祕文赤雀銜書貺豈同於太上玄龜負卦慶
難比於平灾况因宗室齋醮之辰仍有祥光
跳躑之瑞其爲感現可謂丁寧又樞密使李
順融十軍十二衛都指揮使田令孜表賀曰
今者又有維城來於仙觀至誠纔發嘉兆俄
呈現此時在地之赤光是昔日度關之紫炁
及穿積土果獲古文驗逸勢於龍蛇即知平
其梟獍來於冲邃理頗昭明既太上今與平
灾知中和永昌寳祚所現全因聖祖掘得又
自皇枝捧此靈蹤可明天意且混元聖祖每
逢多難皆有殊祥唯彼明驗備書正史昔於
丹鳳門上告田同秀與天寳復國之期今又
青羊肆中示李特立以陛下還宫之慶莫不
天下幸甚乞付史館詔可十五日李特立受
太子校書李無爲賜紫仍各賜縑帛二百疋
二十一日又詔曰太上混元大帝與弟子文
始先生講眞經於樓觀之臺約後會於青羊
之肆便承靈駕俱入流沙仙記傳聞地圖標
載自周昭至于此日歷數約二千餘年景象
寂寥其蹤牢落今因巡幸靈貺昭彰殊光跳
躍於庭前靈篆申明於林下塼含古色字驗
休祥中和之灾害欲平厚地之靈符乃現足
表圖穹降祐聖祖垂休將殲大盜之兵戈永
耀中興之事業須傳簡册兼示寰區已付史
官備令編録仍模勒文字告示諸道及軍前
其觀可入號馬青羊宫仍置殿堂屋宇側近
屬觀田地約有兩頃已來散屬黎甿多植葱
蒜清虚之地難使薰蒸已賜錢三百貫便令
收贖仍給公驗永歸淨廬宗子特立已加官
道士李無爲已賜紫所宜昇奬用荷慶靈敬
瑄位冠公台風行郡國效節於延洪之代修
心於道德之鄉遂令境内銷兵地中呈寳其
爲休美倍可嘉稱十月七日勑高品郭遵泰
監建青羊宫土木工用並使内車宣賜自獲
靈瑞之後至是月癸丑近屬羣寇相次擒戮
旬月之内遂致清平駕幸青羊宫頒賜有差
李特立賜緋授龍州録事參軍又下詔曰太
上垂祥青羊應現禮宜崇飾用答殊休諸道
州府紫極宫宜委長吏量事修飾仍選有科
儀道士祭醮是月乙卯奏收復京城有以見
大道垂休聖祖昭祐洪圖延永唐祚無疆者
也又勑翰林學士承㫖尚書兵部侍郞知制
誥樂朋龜撰碑
　　　眞宗皇帝朝謁
古之治天下者不同而同之不仁而仁之所
以一也且周之有天下以后稷配享于圓丘
漢之有天下以竹宫致祠于太一故後之世
襲以爲典常斯皆報本之意也臣聞眞宗皇
帝承太祖大宗應天順人開拓烈業之迹天
下晏然以搢紳之士爲股肱而偃武修文安
民富國興禮樂舉賢良故成康文景之世未
足多也所謂帝王之功非一士之略廊廟之
材非一木之枝者豈虚言哉故能遏堯軼舜
持盈守成爲太平清靜之眞主也天下財豐
物阜安居樂俗九譯有梯航之貢四封無金
革之擾迺合大易之泰上下交而其志同也
夫兵革所以靖亂刑罰所以禁暴且秦之時
亂既定矣暴既熄矣詎可任於兵革者邪下
繫曰物相雜故曰文然秦之時當以文明以
止之何則蓋陰處于外陽守于内而不相雜
不相雜則否矣故聖人變九二爲柔以雜其
剛變上六爲剛以雜其柔然後文之象著矣
故貴之彖曰柔來而文剛分剛上而文柔此
之謂也且安不忘危泰不忘否聖人所以由
泰以變賁賁即文明之象也教化爲之本禮
樂爲之用故能文於家文于國文于天下所
以人文化成者由斯道也而聖人不忘三靈
之助期於報本故東封岱宗西祠汾陰以昭
格于神祇以懷來于萬國又以治天下之法
簡易清靜無爲者莫尚乎聃聖之道於是命
駕詣景亳渦水之濱朝謁于祠下列郡牧長
今佐奔走行在如覲四嶽禮人士家瞻天表
者憧憧車馬有摩轂擊至于行商坐賈農夫
野婦扶老挈幼山呼于道左而懽聲和炁洋
溢遠邇車駕抵衛眞宿於行宫登觀妙亭遥
望太清致禱翊日駕幸宫朝謁禮畢詣眞君
殿而眞君現于香案上是夕御製記刊于翠
珉又虚無堂之北有大檜一株引柯插簷楹
下嘗因修此堂議斫去一夕迅雷烈風達旦
此檜柯轉指北也眞皇駐驛觀之移時所謂
御愛禬者謂此耳福唐林迥題詩云人間斤
斧不容手天下風雷與轉枝人皆以爲紀實
而得體也又有安陸人進白鹿爲一時之瑞
乃厚賜以遣之是歲祥符七年也
御製朝謁太清宫頌并序
若夫先二儀生庶物是謂之至道首三神敷
元命是謂之高天若乃居道之大侔天之崇
迹處於範圍可思而莫可測功逾於陶冶可
知而莫可言其應期也無爲而無不爲其隱
景也無往而無不往是以存靈躅運神遊或
惚恍而來同或沓冥而高蹈九清宴處與元
始而均尊億世仰瞻稱太上而垂裕洪惟老
氏實曰其人所以綿區靡不攸賴况復昭昭
福地寔載誕之鄉奕奕仙祠蓋炳靈之域宜
乎積精之所屬丕祐之所祈徇輿誦以來思
揆元辰而祇若者也
太清官者介譙都之列壤濱渦水之鴻淵因
降聖之名區成集具之靜館成湯之國疆理
相望太昊之墟次舍密邇土風純固地利膏
腴高阜層岡總形勢於千里茂林嘉樹呈葱
鬱於四時足以爲曲密之庭靈仙之宇者焉
矧惟
太上老君混元上德皇帝禀混茫之炁含沓
冥之精挺元化而無垠冠懷生而資始故能
先太極而有從太極而生先來禩而終後來
禩而在若乃感星而受娠指李而辨宗始育
而能言未孩而皓首此至靈之兆也晦迹於
柱下遠涉於流沙答禮於仲尼授經於尹喜
此垂教之迹也肇自羲昊以迄商周代爲至
人世存奇躅此神變之德也言乗飆馭往陟
清都總治羣仙宣布和炁此裁成之功也至
于希夷之指清靜之宗本於自然臻於至妙
用之爲政政協於大中用之治身身躋於難
老施於天下天下可以還淳漸於生民生民
由其介福所謂萬物之祖衆教之先漢尚其
言措於刑辟唐宗其道致乎昇平宜餘迹之
誕敷傳億年而靡絶國家膺延洪之寳命啓
累盛之璿圖惟醇治之攸基自妙道而斯始
太祖皇帝神武不殺舞干戚而賔九圍太宗
皇帝清明在躬垂衣裳而宣五教增修俊德
冠列辟之丕聲茂著鴻靈詒冲人之纘服敢
不寳慈儉持恭默遵五千之訓安億兆之民
書軌所通期登於仁壽日月所照庶洽於穆
清由至誠之感通果祥徵之昭格暨乎神期
告瑞諜頒大禮成純禧集九霄之馭俯降於
宸闈百世之祥縷聞於帝緒欽承於錫類祇
答於降康故將擇吉壤於神臯伸大報於春
序載念至教之父始妙用於三才景亳之郊
峙靈區於九井躬修款謁方在於詢謀旅貢
輿言遽形於徯望顧兹協契深尉予衷乃議
省巡用諧人欲由是發明詔戒攸司擇元辰
於攝提詣殊庭於譙左爾乃千車萬騎九斿
八鑾按轡乎皇衢彌蓋乎眞館奪執措事萬
國充庭先時洗心徇乃齋之訓質明酌獻勵
如在之恭鐘磬以諧簠簋斯潔預奉寳册所
以增崇名也次袚壇墠所以待靈遊也若乃
星漢沓沓宫殿沈沈期飆欻之來思想蓬壺
而則邇盛節無斁介祉有孚復將格太室就
陽位奠圭幣奉牲牲昇侑於祖宗合祭於穹
厚以成邦家之純懿以答神祇之鴻祐載惟
眇質獲纘睿圖恭佩聖言肅遵道祕非敢溺
方術求神仙蓋以宗希夷化區手緬追於淳
古大庇於蒸人而六廟降衷三靈流貺故能
膺天錫交神歡曠代之儀以之屢舉景鑠之
事罔不章明上合宫之齋居成峒山之順拜
既遵道而闡化復尚德而教人警蹕言旋顧
體容而斯備琬琰攸刻庶風聲而靡渝頌曰
　　譙都之壤渦水之賔是爲福地
　　寔誕聖眞含兹衆妙祐彼蒸民
　　藏室問道尼父依仁函谷望氣
　　尹喜知神飆駕雖往鴻應常新
　　福壤斯在風烈無垠緬瞻恭館
　　俯徇輿人羽旄欲謁舊典遐遵
　　蕭薌肅薦清意虔伸
　　考聲明兮大備期昭感兮交臻
　　祝威靈兮不昧冀介福兮相因
　　將述宣兮茂則聊刻鏤兮貞珉
　　序凝楨兮三檜昭邁德兮萬春

猶龍傳卷之六






　　　　　　　　　　　　　　　










