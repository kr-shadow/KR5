#+TITLE: 上清太上帝君九真中經-六朝-
#+DATE: 2016-06-11 12:27:25
#+SOURCE: github.com/kanripo/KR5g0185 master ee4f7cc9                
上清太上帝君九真中經卷上旣一
　　　　太虚眞人南嶽上仙赤松子傳
　　太上帝君九眞中經内訣
中央黃老君者太上太微天帝君之弟也以
清虚上皇二年混爾始生日暉重曜連光暎
靈五雲翳蓋慶煙玄停年七𡻕仍自知長生
之要天仙之法乃眇綸上思欽納玄眞蕭條
靈想心棲神源廣體八絶握空投全解脫於
文蔚之羅披素於空住之肆浩洲黯深玄波
雲歭總轡遁遷澄理萬塗煥冷風於妙覺隱
摽霄以遊盤激玄元於天外運九氣於霞津
逸韻蘭波凝清渟旋竒音𡨋響雲㑹八煙理
翫太初冥心髙象希塗十方搜神幽元掇飈
振毫潜素隱微目豁玄元之户手披萬寢之
庭仰欣神匠俯悲五難流浪師契窈窕明機
濯易神頴歸想眞靈爾乃天韻妙藹宿㑹玄
感於是大上授以帝君九眞之經八道秘言
之章施修道成受書爲太極眞人
太極有四眞人中央黄老君䖏其左得佩龍
玄之文神虎之符帶流金之鈴執紫毛之節
巾金精之巾或扶晨華冠駕鬱華飛龍乘三
素之雲
八道秘言曰欲行九眞之法者長齋清室常
以三月三日五月五日九月九日及本命日
用東流水沐浴五香之氣又以甲子日夜半
沐浴畢燒香於左右向本命心再拜心祝曰
太上髙眞九靈景精帝君五神太一歸明使
我飛仙上登紫庭沐浴華池身神澄清桃君
守命帝君反嬰上通太虚五藏自生
太上曰夫人唯結精積氣受胎歛血黄白幽
凝丹紫合煙所以凝骨吐津散布流液四度
會化九宫一結五神命其形軀太一定其符
籍忽爾而立怳爾而成罔爾而具脫爾而生
於是乃九神來入安在其宫五藏玄生五神
主焉父母唯知生育之始我也而不覺帝君
五神來適於其間也人體有尊神其居无常
出入乎上中下三田廻易隂陽去故納新展
轉榮輸流注元津大神虚生内結以成一身
灌質化鍊變景光明非如三魂七魄是積靈
受氣自生於人父母者也帝君九魂變形一
時忽爲尊神有九名號曰九眞君此太一帝
君之混合而一變也分爲上下旁適萬道子
能修之則出水入火五臟常生長齋隱栖以
存其眞此文一名九眞内訣一名太上飛文
一名外國放品一名神州靈章雖有四名故
一寳書耳
第一眞法以正月本命日甲子甲戍日平旦
帝君太一五神壹共混合變爲一大神在心
之内號曰天精君字飛生上英貌如嬰兒始
生之狀是其日平旦當入室接手於兩膝上
閉氣冥目内視存天精君坐在心中號曰大
神使大神口出紫氣鬱然以繞我心外九重
氣上衝泥丸中内外如一畢因叩齒九通咽
液九過祝曰
天精大君飛生上英帝君内化來見心中身
披朱衣頭巾丹冠左佩龍書右帶虎文和精
三道合神上元五靈奉符與帝同全口吐紫
華養心凝神赤藏自生得爲飛仙畢夜半復
行之如上法此是帝君五神應時自然混變
爲一大神耳所謂觸節順生者矣不復待兆
存念而成之也
第二眞法以三月本命日及甲申日辰時帝
君太一合㑹五神混化内變爲一大神大神
分形散氣盡布在諸骨節中號曰堅玉君是
其時也當入室接手於兩膝上閉氣冥目注
心内視存堅玉君字凝羽珠入坐喉下胃管
中化白氣以入諸百骨節中存大神口土白
氣以繞骨九重内外鬱鬱如雲霧之煙也畢
叩齒九通咽液九過祝曰
堅玉大君來入骨中身披素衣頭巾白冠字
凝羽珠灌養九門左佩龍書右帶金眞口吐
白氣固骨凝筋白骨不朽筋亦不泯百節生
華使我飛仙畢夜半生氣時復一行之九眞
日也帝君太一五神自然混化立爲一大神
不復待兆先思存而後爲結變也貌狀並如
嬰兒之形九眞同法爾此是九魂七魄化五
神結凝帝君九變太一三斗同把符籍定録
玄清使兆長生不死上昇仙庭者也此道幽
秘上靈所寳非有仙籍者不得聞也非有宿
契者不得見也聞見之者皆應運挺生與靈
合得故冥感吉㑹㧞匠幽領天神來過王華
接盻故九眞堅心八道悟觀矣斯乃三元之
合符非陸行之所希也先陳盟誓乃得宣焉
第三眞法以四月本命日及四月甲午丁卯
日巳時帝君太一五神混合化生大神大神
又歘爾分形爲黄氣鬱鬱盡流入諸精血中
號曰元生君字黄寧子玄巳時當入室接手
兩膝上閉氣冥目内視存見元生君周遊一
身血脉精液之中使口吐黄氣以纒熏孔脉
之外及一身九重使内外並同黄氣畢叩齒
九通咽液九過祝曰
元生大君同灌血軀身披黄衣頭巾紫芙左
佩虎録右帶龍書羽衣上披威儀扶胥口吐
黄津固血鎭虚眞氣日入邪氣消除精盈液
溢九靈俱居使我飛仙天地同符畢夜半生
氣時又一施行
第四眞法以六月甲辰日本命日戊寅日午
時帝君太一五神變爲一大神來入在肝中
號曰青明君字明輪童子至此日午時當入
　接手於兩膝上閉氣冥目内視存青明大
君入坐肝中使口吐青氣以繞肝九重畢叩
齒九通咽液九過祝曰
青明大君來入我肝身披青衣頭巾翠冠左
佩虎章右帶龍文字爲童子寳眞明輪口吐
青氣養肝導神青藏自生上爲天仙太一護
精抱魄撿魂帝君奉籍使我得眞畢夜半生
氣時復一行之
第五眞法以七月三日及本命日庚午日已
時帝君太一五神混合化爲一大神在脾中
號曰養光君字太倉子至此日時兆入室接
手於兩膝上閉氣冥目内視注心存養光
君入坐脾中使口吐緑氣以繞脾九重氣上
衝泥丸中内外洞徹鬱鬱畢叩齒九通咽液
九過祝曰
養光大君來入脾中上灌三元是爲太倉身
披緑衣頭巾蓮冠左佩玉靈右帶威神五靈
秉鉞七電九震口吐緑華養脾滯魂黄藏自
生上爲眞人畢夜半生氣時復一行之
第六眞法以八月十五日及本命日庚申日
申時帝君太一五神混合化爲一大神在肺
中號曰上元素玉君字梁南中童子至其日
時也兆當入室接手於兩膝上閉氣冥目内
視存上元素玉君入坐肺中使口吐五色氣
以繞肺九重上徹泥丸中内外鬱然畢叩齒
九通咽液九過祝曰
上元大君來坐肺中三天梁南靈華中童子
身披龍衣黄晨華冠右把皇籍帝君同輪太
一把圖右執靈篇左佩玄書右帶虎文口吐
五氣時復一行之
第七眞法以九月十九日及本命日戊戌日
酉時帝君太一五神混合化爲一大神忽爾
又因分形爲二神分坐散形在兩腎中號曰
玄陽君字冥光先生至此日時兆當入室接
手於兩膝上冥目閉氣内視存玄陽君化形
並入兩腎中使口吐蒼氣以繞腎九重上衝
泥丸内外鬱然畢叩齒九通咽液九過祝曰
玄陽帝君入坐腎中身披紫衣頭巾扶晨左
佩龍符右帶鳯文冥光先生常在帝前口吐
蒼華灌腎靈根太上徘徊上迎帝君下籍書
我名紳黒藏自生身爲飛仙北登玄闕遊行
天關髙歩上虚𢹂手五神畢夜半生氣時復
一行之
第八眞法以十月十二日及本命日辛巳日
午時帝君太一五神混合變化爲一大神在
膽中號曰含景君字北臺玄精至其日時也
兆當入室接手於兩膝上閉氣冥目内視存
含景君入坐於膽中使口吐五色氣繞膽九
重上衝泥丸雲霧内外通帀鬱然也畢叩齒
九通咽液九過祝曰
含景大君來坐膽中身披錦衣頭戴紫冠北
臺玄精化生靈煙左佩神光右帶玉眞口吐
五炁養膽強身上帝三命與我結親桃君記
符太一七陳和精寳血理液固筋使我上昇
得爲飛仙北朝虚皇乗軿三元畢夜半生氣
時復一行之
第九眞法以十一月二十八日及本命日丙
子日已時帝君大一五神混合變化爲一大
神在泥丸紫房之中號曰帝昌上皇君字先
靈元宗此神者是帝君之父祖故自九化混
魂反形於祖父以降於上宫也定名仙書解
結胞中胞中之節非祖无以散化非父无以
披根非帝无以正魂故湏祖父來營定形神
以長存也兆毎至其日時當沐浴燒香左右
入室平坐接手於兩膝上存帝昌上皇君在
泥丸紫房之中使口吐紫氣繞頭九重畢又
使口吐紫氣繞兩目内外九重畢又使口吐
紫氣繞舌九重畢又使口吐紫氣繞齒九重
畢凡四九三十六繞氣使一身内外都鬱然
洞徹如日在身内之狀也都畢叩齒三十六
通咽液三十六過祝曰
帝昌祖君帝皇元神鎭守紫房宫在泥丸黄
闕金室混爲九魂魂生萬變乃成帝君五神
奉侍七氣上眞龍衣鳯帔紫翠青縁手把皇
符頭巾華冠左佩玉瑛右帶虎文下坐日月
口吐紫煙周氣齒舌朝漑眼脣出丹入虚呼
魄召魂凝精固胎六合長歡上登太微列補
仙官
夫一年之中九眞之道畢矣周而復始則泥
丸領靈目童明全五藏自生血脉保津若身
未昇登合形俱晨者則冝翳景示俗暫入太
隂也身經三官者三官不得犯也則九眞召
魄太一守骸三元護氣太一攝魂骨肉不朽
五臟不隕能死能生能隂能陽出虚入无天
地俱生是以道士清靜營形感致九眞之氣
應也三元飛精以盈虚太一抱我尸而反質
微乎深哉微乎深哉
子常修九眞之道者百神揖拜萬鬼受事若
經太隂則形骸不朽五臟自生計二十四年
更得生焉豁爾而寤了爾而覺明明憶昔日
之入太隂也似一宿之睡卧耳悵然已在於
棺槨之外朗然巳坐丘山之巔斯迺九眞之
幽妙帝君之極神也夫行此道者欲得寡言
靜心言不及死正行不滛語不及色又欲得
惜氣養神起居安詳閉氣使極吐氣使微出
虚入无綿綿不絶此所以帝君所栖乃玄母
之所親可以存五神可以念九眞也
太上帝君九眞寳符文
　　原闕符
右此符常以八節日朱書服之
太極眞人曰常當闇諷之毎至朔望旦及夜
半吟詠三過以和九魂復帝房之氣使人神
正邪消百關開朗兆善秘寳勿得妄宣此所
謂三天龍書者也
太上九眞作龍書帝君神庭以身爲家天尊
朱室明堂是居正坐太極玄丹不邪玄母所
乗三素之輿元父所控赤羽飛車左御絳鸞
右轡靈烏一寸正方上靈共都丹臺火闕流
暎散虚髙棲太微手把紫録靈淵素池金醴
水玉九氣徘徊飛華雲躍中有大神不可名
目父駕元氣母載玄軸巾日精華腰帶虎籙
流火萬丈眼生龍燭天帝秉節鳯衣羽𧜭常
存九眞神帝所育乃在紫房明堂之北灌生
續精防守玄谷出入命室遨遊洞關時入中
宫上通太元盤桓四氣九星判分五藏堅華
太一守魂寢息幽庭役使七神子能詠之白
日登晨精感妙對攝御靈獸山崩水潰呼噏
響救生地得時上昇天宿九眞道畢泄則禍
遘三官泄毒考罰宣漏當傳仙才審可成就
中央黄老君八道祕言章
祕言微曰閒心靜室寥朗虚眞逸想妙觀騰
濯玄人苟誠感上㑹精悟暉晨亦將得見丹
景之氣三素飛雲八轝朱輦紫霞瓊輪上清
浮盻徊轡三元髙皇秉節靈童攀轅太素擁
蓋南極臨軒帝君守房合景五神七氣續明
髙暉逺纒冥光外暎濛蔚龍顔象燭太虚流
逸七觀也子勤候之立便飛仙雲輪忽降則
白日登晨不煩復凝霜濯華玄腴金丹也
一道秘言曰以立春日正月甲乙日清朝北
望有紫緑白雲者是爲太上三元君三素飛
雲也其時三元君乗八轝之輪上詣天皇太
帝子候見是三色雲當心存叩頭自摶心存
四再拜自陳乞曰曽孫某甲少好道德修行九
眞沐浴五神並爲天帝帝君所見記録今日
有幸遇三元君出遊乞得侍給輪轂任意祈
祝矣若三見元君之轝者則白日昇仙不須
復他存思千百所施爲也八道所行祝拜之
辭亦如此此所謂八道秘言者矣非有仙録
者不得聞也
二道秘言曰以春分之日及寅卯日夜半東
北望有玄青黄雲者是爲太微天帝君三素
雲也其時太微天帝君乗八景之轝上詣髙
上玉皇也見者心存拜祝如上法若四見天
帝之轝者則白日有龍軿羽蓋來見迎而昇
天也
三道秘言曰以立夏之日及甲子上旬戊辰
已己之日清旦西北望有紫青黄雲者是爲
太極上眞君三元内宫眞人三素雲也其時
太極上眞三元眞人乗玄景緑轝上詣紫微
宫心祝拜如上法若五見太極轝者則白日
昇仙
四道秘言曰以夏至日甲戍旬戊寅已卯之
日清旦東南望有赤白青雲者是爲扶桑大
帝君三素雲也其時扶桑公太帝君乗光明
八道之轝上詣太微宫見之心祝拜如上法
若四見之者則白日有雲龍見迎而昇天也
五道秘言曰以立秋之日甲申上旬戊子已
丑之日清旦正西望見白赤紫雲者是爲太
素上眞人天皇白帝君三素雲也其時太素
上眞白帝君乗翛條玉輦上詣玉天玄皇髙
眞也子當祝拜之乞如上法也若五過見之
則白日昇仙
六道秘言曰以秋分日甲午上旬戊戍已亥
之日清旦南望有素赤黄雲者是爲南極上
眞人上皇赤帝君三素雲也其時南極上眞
赤帝君乗絳琳碧輦上詣閬風臺詣九靈夫
人若見當祝拜之如上法也若四過見之則
白日昇仙
七道祕言曰以立冬之日及甲辰上旬戊申
已酉之日清旦西南望見緑紫青雲者是爲
上清眞人帝君皇祖三素雲也其時上清眞
人帝君皇祖乗玄景八光丹轝上詣髙上九
天玉帝子心祝與拜如上法也若四見之者
則紫晨太一君乗鳳文羽車來迎於子白日
昇晨
八道秘言曰以冬至之日及甲寅上旬戊午
已未之日清旦正東望有朱碧黄雲者是爲
太霄玉妃太虚上眞人三素雲也其時太霄
玉妃太虚上眞人乗徘徊玉輦上詣太皇宫
召太微天帝君子見是雲色者拜祝請乞如
上法若三見之者玉皇命中黄司命乗絳龍
玉車來迎於子白日昇晨
右八道秘言畢矣見者當心存叩頭搏頰四
再拜自陳如上法又當先沐浴燒香以待其
時而心出望一食頃而還室中三素雲各自
有色色上下相沓積如所次說也假令立春
日見三元三素雲者則紫雲在上緑雲次之
白雲在下共相沓也子謹視之上旬者謂甲
子之日初入月十日之内有甲子日是也非
其日非其時而見此雲者亦當拜祝則三倍
於其日時見也他日効於甲子矣
凡行九眞司八道之事者則天人衛護其形
軀也眞皇守其命骨矣夫非有仙名玉籍者
幽冥亦不以此經示之雖復希求終不見也
有見之者皆玄書宿名應爲仙靈故也
施行此道者勿令人犯其履屣并其巾褐衣
服也履屣之𩔖常令新鮮巾褐衣服常令淨
潔行此道也无犯禁忌
太素上清致帝君五神氣法
常以戊已日雞鳴時閉目存東方青氣大如
弦從日中來使氣滿入頭泥丸中又有兩青
煙復從目中出鬱鬱然須㬰變成二童子上
下衣青如嬰兒始行狀也左目童子名曰帝
君飛靈右目童子名曰太乙晨嬰並在我之
左右侍兆之起居也極使髣髴念之良乆畢
叩齒九通咽液九過微祝曰
東方五靈日氣煥青帝君二童歘然已生旦
入泥丸錬腦寳形左變右化得道之名使我
上朝太素紫清
畢極念二童子名則百害不干此二童子乃
玄母之魂魄玄父之精神故假帝君太一而
名變再以保兆魂以正兆魄魂魄保正則一
形常生矣若能修之十八年白日昇天也存
兩童子令⬤目中出使青氣忽化而生成也
存在左右令二童子各吐青氣以灌繞我一
身洞入内外也




上清太上帝君九眞中經卷上
上清太上帝君九眞中經卷下旣二
太上玉晨鬱儀奔日赤景玉文
太上玉晨結璘奔月黄景玉章
右奔日月隱道太上上清太極九皇四眞人
之所寳祕玄虚元君之玉章也自非有金閣
玉名及緑字東華者皆不聞見此二章之篇
目矣行之者先清齋百日絶交人事乃爲之
也乆乆行之上奔日月得給玉童玉女各十
五人
太上鬱儀赤文結璘黄章乃太上玉帝君之
靈祕篇也藏於九天之房丹瑶之臺非勤心
好眞宿有飛玄天仙之骨録者莫能得而見
聞也聞其篇目皆不可妄言稱及犯者受考
三官天地不赦𥘉令三百年得宣傳一人却
後七百年乃復得傳一人若神眞冥告有冝
授者傳之也傳授之法皆師友相授以崇玄
科也
七魄餘氣變成龍虎守人地關伏於履屐之
下三魂餘神化成五靈之雲暎其巾中若有
犯之者則心震意惕悵然自失所以神𧇊魂
散精光翳滯也常當警僃之履屐之下不令
有土者忌糞壤之氣也衣服内外不令有垢
穢者忌洿慢之薫也侍經有髙上玉童玉女
各十七人言此有經者之功過攝萬邪之不
祥也若子視經深入别室燒香左右傳授之
時對齋乃付按傳授之法各對齋靜以誠其
心思神研眞以壹其志今寳書有九眞之事
及二十四神名字存念祝說皆靈言上音故
以重齋受之始盟漏泄之考矣二人各共對
齋二十四日又告齋前後各一日日訖出經
以付弟子弟子寫畢剪髪束結詣師以爲効
信今代用白絹九丈准盟歃割之傷用白素
者太素之炁也用九丈者九眞數也受經以
後不得宣盟泄經愆德毀正多言失行以穢
道眞遵修是經者則白日豋晨違其約者七
祖受地獄考也
上清紫精君皇初紫靈道君常内鎭洞房觀
盼九天偃息華辰之下寢晏九精之内拘魂
魄於北上錬五神於眞炁逍遥八素列名玄圖
太上太道君吟曰上紫門望八晨列丹官具
明神遊九氣舞天仙巾天青詠太曆帶豁落
誦靈筞招飈龍躡𩀱白引紫童徊二赤藏太
素隱華壁此言是紫精三帝君常致五神之
道經也太曆謂七聖玄紀靈筞謂玉皇經
科曰授非其人不遵法度爲宣泄天文也漏
▲違誓死爲下鬼乃七祖考受風火之罪自
非同氣寧當閉口
西玄山洞臺中有此二經刻以玉簡書以金
字及王屋清虚天皆有而不僃具唯太玄宫
髙上臺及蓬莱府北室金柱玉壁刻文並僃
具也中宫仙人太清諸官並不知此經是何
事也
峨眉山北洞中石室戸樞刻石書字曰鬱儀
引日精結璘致月神得道䖏上宫位爲帝君
眞凡二十字下仙見之臺自不解欲行得此
不必愚賢但地上无此文耳眞官玄法啓誓
乃傳有道而行位爲上眞乃乗八景瓊輪遊
行九晨詣太素宫見太一帝君俱朝元晨故
秘言曰子得鬱儀結璘乃成上清之眞不修
上道不得見三元君
太上鬱儀日中五帝諱字服色
日中有青帝諱圎常无字照龍韜衣青玉錦
帔蒼華飛羽裙首建翠蓉扶晨冠
日中赤帝諱丹靈歭字緑虹暎衣絳玉錦帔
丹華飛羽裙建丹扶靈明冠
日中白帝諱皓鬱將字廻金霞衣素玉錦帔
白羽飛華裙建皓靈扶蓋冠
日中黑帝諱澄増停字玄録炎衣玄玉錦帔
黒羽飛華裙建玄山芙蓉冠
日中黄帝諱夀逸峊字飈暉像衣黄玉錦帔
黄羽飛華裙建扶靈紫蓉冠
右日中五帝君諱字服色欲行奔日道當祝
識名字存帝服色在我之左右前後月中夫
人之魂精内神名曖蕭臺摽右月中魂配五
帝次之又祝之
能知月魂名終身无灾萬害不傷太上藏日
月帝君夫人諱字於太素宫有知之者神仙
太上結璘月中五帝夫人諱字服色
月中青帝夫人諱娥隱珠字芬豔嬰衣青瓊
錦帔翠龍鳯文飛羽裙
月中赤帝夫人諱翳逸寥字宛延虚衣丹蘂
玉錦帔朱華鳯絡飛羽裙
月中白帝夫人諱靈素蘭字鬱連華衣白琳
四出龍錦帔素羽鸞章飛華裙
月中黒帝夫人諱結連翹字淳屬金衣玄琅
九道雲錦帔黒羽龍文飛華裙
月中黄帝夫人諱清榮襟字炅定容衣黄雲
山文錦帔黄羽龍文飛華裙
右五夫人頭並頽雲三角髻餘髪垂之至腰
右月中五帝夫人諱字服色欲行奔月之道
當祝識名字存夫人服色在已之左右前後
日中五帝魂精内神名珠景赤童右日魂配
月五夫人次又存祝之
能知日魂名終身无疾萬禍不犯太上藏日
月魂名於紫虚玉宫有知之者通神使靈存
奔日月道者任意所便行耳不必盡爲之也
欲得靜室隱止唯令見日月之始暉䖏也若
不絶人事與外物相干者不得行此道也夜
半當燒香存五帝五帝夫人名字心祝曰
願與帝君太一五神合景如一於是二十四
年亦白日昇天亦不必行奔存之道也常存
在我之左右并心祝竊誦勿令耳聞
行鬱儀奔日之道旦旦視日初出之時時无
日當在靜室先臨目閉氣十息因又咽日光
暉十過當存令日光霞使入口即而吞之畢
微呼日中五帝君字并月魂名凡三過畢隂
祝曰
願得與五帝眞君月魂精神共乗景雲上奔
日宫又閉目乃存青帝君從日光中來下在
我之左次又存赤帝君從日光中來在我之
右次又存白帝君從日光中來在我之背次
又存黒帝君從日光中來在我之左手上次
又存黄帝君從日光中來在我之右手上次
五帝都來存帝服色令髣髴於是又叩齒五
通咽液九過微祝曰
赤鑪丹景圎華九明太暉啓晨煥曜朱精五
帝肇霞暎洞萬生觀落上眞空洞條平運氣
錬彩流蕩五形使我神化六府敷盈同與帝
君太一无英驂乗絳雲陽遂九軿上奔日宫
與帝合靈夀均天地二晨相傾畢又叩齒三
通咽液三過微祝曰
月魂精神曖蕭臺摽使我得到日窟之天東
蒙長丘得受揮神之章帶九有之符食青精
日𥹋飲雲碧之腴宴八極之城登明眞之臺
坐希林之殿詠玉晨之辭畢又存陽遂絳雲
之車駕九赤龍從日光中來到我之前仍存
與五帝共乗而奔日也自忘形良乆又咽液
十四過訖乃開目極念存思自有髣髴能乆
行此道者必得乗景奔日此鬱儀之道畢矣
行結璘奔月之道夕夕視月初出之時无月
者於靜室中先臨目閉氣九息因又咽月光
九過當存月光使入我口中即而吞之畢微
祝五帝夫人諱字并日魂名凡三過乃存月
中青帝夫人從月光中來在我左右相次比
如存日中五帝法都來存服色極令髣髴於
是叩齒九通咽液九過微祝曰
黄精啓暉元隂内彰暎觀太玄開洞萬方散
蔚寒飈七晨懸琅廻隂三合天地吐光紫暉
旋結浮華九空圎明賦彩六氣化通五帝夫
人躡雲把風靈帔鬱羅佩瓊帶璫羽裙拂霄
逸虚扇東騫樹敷晨盖條秀蓬雲蟇錬摩扶
養木王洞根萬里廕遏吾躬魂和神化六玄
虚充還老歸嬰玉暎反童帝君合化併景桃
康時乗流鈴飛雲十龍上奔明月位爲仙皇
夀合二象天地无窮畢又叩齒九通咽液七
過又微祝曰
日魂精神珠景赤童使我西到六領之門入
協晨玉宫八紘素丘八景上房得帶千明之
符佩流星夜光之章坐太和之殿豋七靈之
臺飲月華雲膏食黄琬紫津之𥹋詠髙上之
篇吟玉晨眞辭畢又存流鈴飛雲之車駕十
黄龍來從月光中到我之前仍存與五帝夫
人共乗而奔月也自忘形良乆又咽液三十
過訖乃閉目極念存思自有髣髴能乆行此
道者必得乗景奔月此結璘之道畢矣若已
得仙道又僃錬精思者二年存之便有髣髴
三年形見五年行之得奔日月也自非已成
仙人始欲精思者故爲不速能乆脩之上屬
二景得爲上清眞人
太上八景四蘂紫漿五珠絳生神丹方經序
一名三華飛綱丹經
　　　　　　　　張道陵譔并註
太上眞人所以廣盼衆天豁落紫空宴觀七
覺遊翔萬方寔由四液之飛津五珠之丹皇
矣遂乗三華以八盻御飛剛以保眞分神易
景逍遥上清者也兆覩琅玕之華則絳生之
丹立焉旣獲九眞之髙章而九隂之戸啓矣
長年在於玄覽得道在乎精微精微所宜澹
質妙綏注神眞氣栖心冥機澄五神於紫房
鏡混合於太微月華合於結璘日暉洞於鬱
儀靈變朗於九晨挹凝液以虚飛玉經唱於
明景煥龍華於扶希眇眇奔乎冥漢天地歘
以推移立變分於圎塗電散疾於震雷居洪
淵而不溺踐兵刃而不危將塞也則萬路楗
閉欲通也則積滯蕩開沉扇无方隨意所宜
大哉靈化之丹與帝一九隂齊其光暉服盡
一劑後三光而不衰
太上八景四蘂紫漿五珠絳生神丹方經
第一絳陵朱兒七斤口訣是丹砂已越之精
明上者
第二丹山日魂四斤口訣是雄黄取精鮮色
好洞明上者
第三玄臺月華三斤口訣是雌黄不用青色
第四青腰玉女五斤口訣是空青
第五靈華沉腴三斤口訣是薰陸香
第六北帝玄珠一斤口訣是消石
第七紫陵文候五兩口訣是石英精好者
第八東桑童子七兩口訣是青木香
第九白素飛龍八兩口訣是白石英
第十明玉神珠七兩口訣是琥珀拾芥者
第十一五精金羊五兩口訣是陽起石
第十二兩華飛英五兩口訣是雲母取光明
白好者此物有種五各異名
第十三流丹白膏九兩口訣是胡粉
第十四亭炅獨生六兩口訣是雞舌香取味
辛者
第十五碧陵文候五兩口訣是石黛
第十六倒行神骨五兩口訣是戎鹽
第十七白虎脫齒四兩口訣是金牙石
第十八九靈黄童三兩口訣是石硫黄
第十九陸虚遺生五兩口訣是龍骨䑛之附
舌者佳
第二十威文中王六兩口訣是虎杖花隂乾
而擣用隂乾當以細絹囊威勿以塵附一本
云虎頭腦
第二十一沉明合景四兩口訣是蚌中珠已
穿凹者亦可用但令新者可用
第二十二章陽羽玄四兩口訣是白附子
第二十三緑伏石母五兩口訣是磁石取懸
針者可用
第二十四中山盈脂七兩口訣是太乙餘粮
取中央黄好細理者
右二十四種合二十四神之炁和九晨九隂
之凝液結日月之明景也以次別擣先從丹
砂始各四千杵藥皆令精上鮮明者搗藥人
當得温慎无多口舌者當令先齋三十日日
訖乃擣别䖏静室潔其衣服日數沐浴每從
清香合藥可將三四人耳同心齊意隱静而
䖏禁忌之法一如齋禁別擣藥都畢以藥安
著釡中按苐一次先内丹砂次内雄黄次内
雌黄次内空青次内薫陸後乃内太一餘粮
在衆藥之上也二十四種内都畢皆當次叙
令竟釡中小柳箆按令相薄也又次以水銀
五斤灌諸藥之上都畢也又徐徐安上土釡
以黄丹泥泥其平際以牡蠣泥泥其外際一
寸隂乾十日取燥坼又上泥之畢又通以牡
蠣泥泥其外面上下四邊令厚六分也又應
先作六一泥以泥土釡内外
作泥法用東海左顧牡蠣戎鹽黄丹滑石赤
石脂蚓螻黄土凡六物皆令分等擣治下細
絹簁和以百日苦酒極令酸釅和畢更擣三
萬杵六一之泥成也以泥兩土釡内外漸漸
薄泥向日曝令乾燥使經時稍稍上泥都畢
令釡内外各厚二寸半如此泥釡了也作六
一泥穩量取足用凡作泥之法皆以苦酒和
泥无戎鹽者河東大鹽可用又以東海細鹽
二斗内一斛苦酒中絞之去滓以和六一泥
計此爲率
作竈法當在无人䖏先作竈屋長四丈南向
開屋東頭爲户屋南向爲紗窻屋中央作竈
竈令四方四面開口以大䥫𨭊𨭊施四脚以
著竈之中央使上下相逺髙下之法以意裁
量好安隱之以所盛藥土釡好安著𨭊上以
好𤎖火於下燒之令去釡底一尺許調適視
火勿令暴猛足十八日訖更令火去釡下五
寸復九日日足更令火去釡下三寸復更七
日日足更令火去釡下一寸復五日日足更
令火齊釡底之下足二十七日日足更令火
至半下釡之腹三十日日足更令火末及下
釡之上二寸二十四日日足都畢藥成也可
復寒之七日而徐徐發視八景四蘂之華皆
懸著上釡以三歳白雄雞羽掃之盛以金銀
宻噐中其華當作景雲之色五十八種之氣流
霞玄暎紫光鬱耀不可名字名曰八景四蘂
五珠絳生神丹
以二月八月朔平旦向太𡻕王再拜以東流
水服一兩即頭生九晨之光面有玉華飛暎
寳曜洞觀天下閉氣則立致三素之雲輿唾
地則化爲日月之光左嘯則神仙稽首右嘯
則八景合眞於是騰空上造以詣紫虚出入
玉清寢宴晨房矣若藥華未盡起者可合泥
固際如前法使宻更燒釡腹頓六十日萬无
不成復寒之七日開發如初
以錬麻腴一斛取四蘂紫華三兩合投之於
銅器中下微火煎之三日藥成名曰四蘂紫
漿日服一合夀同天地分形爲萬人乘虚而
行所欲隨意
以四蘂紫腴塗掌中及手爪甲以鏡細視之
則見萬里之外物欲觀之事也隨心所視而
視之亦照見方來之事仿像生死盛衰之玄
運也
此丹或名八景丹或名曰四蘂紫華或名曰
太微紫玉腴或名曰五珠華丹或名曰絳生
晨華或名曰三華上丹或名曰太上飛綱或
名曰九晨上丹凡八名也
錬麻腴之法清水五斛麻腴一斛空亭呉莎
葱薤白各二斤合水腴空亭呉莎四物合煎
之取一斛止
作紫蘂腴當於静寂䖏發火以木蓋蓋銅噐
上勿令腴煙散出錬腴亦可單服之以致延
年
糠火八景神丹日數旣足勿發復更火之如
初日時進火之日法如先都畢寒之七日乃
發藥煙變成明月珠五枚仰綴著上蓋皆褁
以絳慔服其絳慔送以清水則絳雲見覆飛
豋上清佩此五珠則以暎天下與日月同景
名此丹曰五珠絳生以行上清用一倍火之
五珠旣成勿發復更火之用日如先再火之
日也火畢又寒之二十一日乃開之明月五
珠又變成三華飛綱之龍發釡之後便恍惚
長大文彩光華吐氣興雲所謂隱龍者也即
乗之而行以造九晨之宫故髙上經曰子乗
隱龍與天無窮
夫火之倍日者計先火一日後火則應二日
又後火則應四日又後火則應八日又後火
則應十六日每事効此爲數也取作虎杖花
之法用馬衘芎窮一斤細搗爲屑以虎杖花
六兩和此屑爲餅而隂乾之旣乾而更搗而
秤之取六兩餘者投之於東流水中隂乾虎
杖花三年内者亦可用也不必新乾而必佳
也乾時以絹囊盛之勿令塵附
用薫陸香如漆者先多塵濁當以湯水洗澤
去垢取令光明而无滓者可用也取錫十斤
於鐡鑊熬之半日投四蘂紫華一銖合攪湏
㬰立成萎蕤紫金屈伸在人而用之謂初成
之時耳投二銖成紫蘂玉投三銖成玄梨緑
景玉
取八景丹滓搗三萬杵日服一丸如小豆身
生玉光夀同九晨躰香聞三十里燒一丸如
小豆辟百疫惡氣諸鬼不祥而芳十日不巳
取一丸如𥞫米含之而唾則變化隨心任意
隱形蔽影縦横天下欲止即吞此丸乃息已
死人未三日服一丸如大豆立活當發口折
齒送之以水又以一丸塗心則魂魄自還而
四躰温軟也
取鈆錫十斤於䥫噐中煎熬投此二丸如雞
子黄合攪湏㬰立成黄金投三丸即成紫磨
金帶一丸以行則山海之神来朝以一丸塗
門戸則一家无病辟百鬼精魅日服一丸百
日則色如女子三年而面反童嬰以一丸如
小豆投水中則龍魚浮出而水沸以一丸如
大豆投火中而火停光一日許
上清高聖中央黄老君洞眞金玄九隂九眞
玉經太上鬱儀結璘章八景神丹文皆刻於
東華仙靈臺不宣於世上自非宿有仙名者
不得聞見也傳授之時皆對齋思神審可付
與立盟爲誓約无宣泄其受帝君九隂訣盟
用青絲一結以爲盟誓其受太上鬱儀文盟
用絳紋二十四尺此即日暉之誓也其受太上
結璘章盟用碧紋二十四尺此即月華之誓
也其受八景丹經盟用金環三雙此元常童
子圎變之誓也合用四盟引九晨以爲約指
日月以爲信必无宣泄心齊天地若不崇信
誓身爲下鬼七世父母受考水火摙蒙山之
石以投積夜之河按經師之受盟物也當施
散於寒窮救貧病之急戹拯山川之餓夫營
神靈之公用也若私割以自贍貪濫以爲利
者則經師之七祖受長考於地獄身入風火
甚痛也又弟子經師和心相愛所以親根本
也道德旣厚則人鬼无間根本旣親則魂魄
用寧若崇始慢終不恒其德者何年命之能
長何神仙之可要乎得其領者始可與言尋
道之本末矣
太一餌瑰葩雲屑神仙上方
夫茂實者翹春之明珠也巨勝者立秋之沉
靈也丹棗者盛陽之雲芝也茯苓者絳晨之
伏胎也五華合煙三氣陶精調安六氣養魂
護神能用得其方位爲天仙老素反玄嬰胎
童顔千害不傷延壽長年
三春茂實者一斛名曰茂者茂於陽精也故
爲藥首若三春不得合藥者藏茂實於密噐
中封泥之須用乃開之到來春不復用先者
勿取蛀䖝茂也此物難藏當索清浄燥噐盛
之若茂實變成水者當絞去滓以茂水和藥
也黒巨勝屑三斗先熬乃擣爲屑茯苓重秤
十斤細搗下簁爲屑白蜜五升乾棗一斛大
者剥去皮核蒸瓤搗令相和調清酒美者五
斗凡六物合攪令合一内釡中微火煎令凝
如糖狀似可圎者乃出着宻器中更分擣三
千杵圎如雞子中黃日服三圓夫擣藥爲屑
皆令極細細絹簁又内釡中煎之當數攪和
之以蓋蓋釡上合藥欲得別處不欲得多人
聞見得服此藥者一年目明耳聴彊志通神
二年愈勝三年瘢黶皆滅四年躰烋氣充五
年行歩如飛六年白髮還黒靣有童嬰之色
身生玉光灾害不傷乗雲上升位爲眞人此
藥𥙷胎益氣充精開明上圎方道士有單服
此藥昇度者不可勝數不比於常方而宜用
合餌之
太一玄水雲華漿法
取茂實三斛隂閉器中百日自化爲水以白
蜜一斗合和微火煎之令三沸止一名曰雲
茂朱漿口服五合使人躰香而面有童華神
仙祕方也茂水少者以煉腴四斗清水一斛
都合茂水共煎取四斗乃止微其火祕方上
法也
太一大四鎭圎方
太一神仙生五臟鎭六腑養七竅和九關鍊
三魂曜二童保一身長生千𡻕
太一禹餘粮四兩定六腑鎭五臟
眞當歸一兩以和餘粮止關節百痛
薰陸香一兩以和當歸薰五臟内
人參一兩補六腑津液助餘粮之勢
雞舌香一兩除胃中客熱止痰悶
凡五種以餘粮爲主四物從之先内主擣百
杵乃次内皆令成散
丹砂四兩攝魂魄鎭三神理和氣
甘草一兩以和丹砂益肌層去白髪
青木香一兩以助甘草去三蟲除伏尸
乾地黄一兩和百髓滿腦血
詹糖香一兩益目童薫下關
凡五種以丹砂爲主四物從之先内主擣百
杵乃次内皆令成散
茯苓四兩以鎭七竅𥙷九虚和靈關
术一兩以和茯苓益神氣明目童
乾薑一兩以和术勢除炎熱開三關去寒冷
防風一兩以𥙷濕痺除穢津止飢渴
雲母粉一兩以澤形體面生光補骨血
凡五種以茯苓爲主搗百杵乃次内皆令成
散
麥門冬四兩去心以鎭精神養靈液固百骨
乾棗膏一兩以助麥門冬凝血脉去心中穢
附子一兩熬之以益腦中氣鎭藏内除冷去痰
胡麻一兩熬之以和喉中液鎭下關泄澤三神
龍骨一兩以益六液養窮膓黑𩬊止白
凡五種以麥門冬爲主四物從之先内主擣
百杵乃次内之皆令成散
凡四鎭神圎合二十種藥令精上者其五物
爲一部皆令成散先内禹餘粮部擣三千杵
次内丹砂部擣四千杵次内茯苓部擣五千
杵次内麥門冬部擣六千杵又内白蜜四升
又擣七千杵又内白蠟十二兩又擣八千杵
又更下蜜令可圎若剛者當下蜜柔者不須
又不可大下蜜但可多少下蜜爾更擣三萬
杵藥成圓如雞子中黃亦可計黃以爲細圎
而服之以正月九月十一月上建日合之滿
日起服之百日中籌量服五圎當先一日不
食後日平旦乃服服畢乃飲食如故千日之
後二百日中服七圎二千日之後三百日中
服二十丸三千日之後四百日中服三十圎
計此爲率鎭神守中與天地相畢此藥萬年
不敗若常服此藥一圎不可復服其餘雜餌
之藥也合藥先齋戒七日永不得犯房室无
令雞犬小兒婦人見之合藥時當先燒香設
一淨席於東面西向爲大帝君太一太上太
元君之坐也心存常呼祝之服藥時亦當心
存之以向月王也此所謂四太方以鎭四神
以治百病也令人不老逺視萬里之外白髮
復黒齒落更生面目悅澤皮理生光服之一
年宿疾皆除二年易息三年易肉四年易脉
五年易髓六年易筋七年易骨八年易齒九
年易形形髓皆易十年役使鬼神威御虎狼
歩渉江川無事船梁山行不畏百害分身存
亡長生不老服藥之後禁見死屍臭血食五
辛及一切肉初服時當食麵棗栗乆乆自不
復食若无麵者大麥亦佳無二麥當食米米
令藥氣遲行耳大都無害今巳得仙道者猶
服之服四鎭圎而食榖者後不復生百病此
要道也
太一胎精菖蒲圎散方
太一貽精寳記内濟之方守中鍊神長生乆
視塡凝骨髓補滿腦血徘徊精液益氣保眞
合津定命五臟受靈精景上攝玄根不傾乆
服此藥色如少女一名九轉胎精太上寳方
不老長生太一之祕要也
菖蒲一斤取石上生一寸有八九節者削去
外皮秤取一斤以着白蜜一斗中漬之一日
一宿出曝菖蒲令燥燥又内蜜中漬曝取盡
一斗蜜乃止剉切菖蒲搗爲散以温和五臟
補耳目不足塞諸腠理羙華色若躰中宿有
客熱八風關痺者當用水中菖蒲水中菖蒲
一名昌陽芝草踈節而根莖大者是也蜜漬
出曝亦如上法昌陽兼治邪氣搔擾殺諸䖝
而使身有光澤石上菖蒲使人不忘而使神
明速開是曰心家之治
甘草十兩取堅實好者削去上皮搗爲散以
和六腑益胃開靈是曰胃家之治
茯苓七兩取正白者削去上皮搗爲散以和
血液益精神去痰積宿氣不定者也是曰肝
家之治
人參六兩取白色而有潤澤者可用搗爲散
以調五臟治膓中宿疾和口齒津液明目遠
視攝魂理魄是曰脾家之治
當歸五兩取好者搗爲散主諸急痛治積氣
不消益精神和不仁去臟中寒是曰肺家之
治
术五兩搗爲散去痰癖積飲停水治臟中百
病鎭骨節内精神守年命益臟氣是曰腎家
之治
防風五兩搗爲散治濕痺八風所病止恍惚
益精液是曰骨家之治
逺志五兩搗爲散開五臟管竅塞滯之病是
曰六腑津液心家之治
菊華三兩擣爲散留魂神制七魄益眼光養
腦氣是曰腸家之治
右九種散以次内臼中都一治令合㑹更搗
三千杵藥成盛以宻器中勿令氣泄也籌量
一月之中令得九服耳服之或以平旦或以
食後或以夜半隨宜任意若欲九者以白蜜
又擣千杵服散日四方寸匕上服圎日四十
圎如梧子若躰中先有邪氣之病志意恍惚
及有虚損之勞者當令一月之中作十五服
也又當加麝香七兩鹿茸四兩與九種散合
治俱搗三千杵婦人女子皆可服所服用
水飲無在多唯令藥進下喉者也亦可日日
服藥藥無毒無禁忌合藥時齋三日不欲令
人臨見唯執事者親營之耳當先搗鹿茸四
兩爲散然後治合九種散中仍俱搗三千杵
耳亦可入太一禹餘粮八兩代麝香鹿茸之
用又佳又任意若代一種者用餘粮四兩耳



上清太上帝君九眞中經卷下






