#+TITLE: 水雲集--譚處端
#+DATE: 2018-05-12 10:22:07
#+SOURCE: github.com/kanripo/KR5e0062 master 36b0024a                
水雲集序友七
東牟古牟子之國齊之大郡也户口浩繁人
性質朴東連滄海煙浪雲濤浩渺無涯不知
其幾萬里南揖崑箭層巒壘嶂峻極于天不
知其幾千丈海山鍾秀人傑地靈異人名士
代不乏人宜乎眞人仙子相繼而生也譚公
先生名處端號長眞子吾鄉大族也生而穎
悟識度不凡善草隸書爲人剛正有操行鄉
里敬憚之大定丁亥歲重陽憫化妙行眞人
飛錫東來仙遊海上以往契夙縁訪尋知友
於吾鄉得丹陽子馬公長眞子譚公於東萊
掖水得長生子劉公又於登州棲霞得長春
子丘公結爲方外眷屬所謂譚馬丘劉是也
相從眞人之遊西抵夷門眞人付以口訣囑
以後事厭世而上昇四子殯葬禮終挈徒而
西至終南山即眞人之舊隱傳襲其道十有
餘年自時厥後各從所之長真先生往來於
洛川之上行化度人從其教者所至雲集其
述作賦詠舉筆即成詩頌詞章僅數百篇又
述語録骷髏落魄歌警悟世人皆包藏妙用
敷暢眞風引人歸善甚有益於時也濬州全
眞菴主王琉輝等鏤板印行廣傳四方值丙
午歲大水漂没其板散亡掖水長生先生劉
公運慈悲心開方便路遣門人徐守道李道
微于悟仙等詣吾鄉屬余爲序欲再命工發
槧以永其傳可謂仁人之用心也竊嘗謂長
眞先生與余同鄉里年相若而志頗同幼爲
兒童之戲長爲朋友之遊而先生中年遇師
學道蟬蛻登眞余蒼顔華髪尚區區於名利
之場甘分待終隨物衰謝何其愚也余將掣
肘捐老牛舐犢之愛去碩鼠畏人之貪逍遥
於自得之鄉笑傲於眞閑之境學先生之道
誦先生之文高養天和以寄餘生未審先生
異日有舊遊之念肯乞飛霞佩乎嗚呼先生
已羽化矣後之學者不能見先生之步趨聞
先生之謦欬其玄機妙旨遺範餘風詳味斯
文則可矣大定丁未歲正月望日東牟州學
正范懌德裕序


水雲集卷上
　　　崑崙山長眞子　譚　處　端　述
　　七言律詩
　　　題洛陽朝元宫
宫門寂寂鏁祥煙古跡靈蹤尚儼然雲罩連
枝烹藥鼎霞生靈井溉丹泉日魂煉就華胥
國月魄收將不夜天紫詔師眞歸去後未知
孰繼大羅仙
　　　遊靈山寺
閑閑雲水訪禪林密密琅玕映碧岑玉柱峰
高塵不染靈山寺隱境難尋媾交白雪匀鋪
玉間隔黄花亂點金清徹古潭秋靜夜桂華
獨現本來心
　　　遊劉公花園
衆賢邀我賞芳菲雨霽晴明獨過扉倚檻牡
丹爭秀麗繞庭蛺蝶鬥高飛風吹柳眼無情
意雨洗花心絶是非萬物盡成春一氣無私
普布吐馡馡
　　　贈新中郭四翁
幾人到得白頭翁生老痾沉是始終濁穢腥
羶除壽筭慳貪嫉妬轉昏蒙有憎有愛難超
世無慾無情定脫空幸有天堂地獄路聖凡
迷悟總由公
　　　贈雲陽程仙
修行大畏是頑銅如著頑銅没行功心起妄
塵沉地府意常清靜步天宫須依貧樂同顔
子莫要慳貪愛鄧通學取終南師叔馬赤窮
窮地堵環中
　　　贈鄭仙
捨俗幽居物外菴潜心滅跡絶論談妙除濁
穢清貧樂用滌無明淡素甘蓬户不扃何所
礙一瓢常飲爲忘貪安神寂默翛然坐認透
星光日月三
　　　贈韓家郎君在家修行
崇眞起善立玄堂謹奉朝昏兩炷香内侍孀
親行孝道外持眞正合三光常行矜憫提貧
困每施慈悲挈下殃他日聰明如省悟也應
歸去到仙鄉
　　　贈門人安然子等
風子微言啓衆曹等閑休把氣神勞欲求海
底成多寳須鍊山頭絶一毫心逐有情傷氣
火意遊攀愛害神刀願公早悟虚華境免向
人間再一遭
　　　贈楊姑
投玄八十道姑楊一朶瓊花秋後芳玉盞滿
添清靜水金爐須爇慧靈香如今已獲將來
福從此何疑過去殃寂湛虚堂無罣礙自然
寳鼎現霞光
　　　題孔先生埪中
空門寂寂鏁靈泉喜趣靈泉玄上玄僻靜每
招閑客至幽居常共馬風眠清凉境界超塵
路履此方知别有天行者肯來低處覓便教
瞥地見神仙
　　　贈濬州王三校尉
王公吉善愛玄流勸我勤勤倒玉甌積善迤
於心上起壘功須向性中求利他損己通眞
理忍辱慈悲達妙幽平等順利常大道三人
同上大神舟
　　　題雲溪菴
雲溪高隱卧煙霞默飲陽晶與月華霧歛丹
臺生瑞草雲收靈腑結瓊葩青龍吐火烹金
茗白虎跑泉溉玉芽龍虎媾交功九轉刀圭
一粒捧丹砂
　　　述懐
自慕貧閑採妙機便知身入白雲飛逍遥物
外超塵網脫灑懷中解垢衣恐損陰功搜己
過慮傷道德怯人非他時九轉丹砂就同約
三仙從我歸
　　　又
挫銳摧彊作善良頓然心法兩俱忘鼎中頻
起金剛焰爐内常燃般若香玉蘂乍芳惟獨
採蟠桃初熟與先嘗莫言迢遞華胥國了了
空虚路不長
　　　又
一條捷徑入仙源洞口靈雲覆翠巓風浪起
時揮慧劎玄波澄處採金蓮蛟龍降去離宫
卧猛虎擒來坎户眠二物定閑人事盡功圓
行滿産胎仙
　　　又
爲慕仙源景物長滌除靈地布瓊芳南宫赤
子居凉殿北海烏龜住絳房清靜洞中囚白
虎無爲山上牧青羊自從鼎内雲收後常飲
醍醐卧醉鄉
　　　又
寂寥瀟灑道人家守弱隨縁度歲華禦冷麤
衣唯紙布充飢淡飯有虀苽忘言淡薄人情
遠絶慮幽閑道況賒著戀妻兒名利者限臨
猛悟悔如麻
　　　又
天機深遠少人知一粒刀圭午上持霧捲古
潭秋靜夜雲收碧嶂月明時蛟龍捉得囚离
鼎猛虎擒來鏁坎池煉就仙丹超造化去奔
蓬島禮眞師
　　　又
瑟瑟飄飄風入松遨遊物外與仙同性如朗
月流青漢心似閑雲任碧空猛虎擒來囚坎
户蛟龍降去鏁離宫周天頻起金剛焰鍜鍊
爐中一粒紅
　　　又
光明一點照樓臺了了無生絶去來七寳山
頭紅焰滅三宫靈地白蓮開煙霞紫府應將
到雲路瀛洲去不迴不夜玉京誰有分長春
仙子四人陪
　　　又
青蛇三尺袖中携一粒丹砂結正時霧罩清
溟囚馬子煙籠碧嶂鏁猿兒千朝行滿龍投
火九轉功成虎入池奪得虚無真造化天機
深遠少人知
　　　又
慾情巧勝染多言悟此方離種種邊慾斷情
忘通妙理煙消火滅達幽玄口張舌舉功難
就意出心生行怎圓絶了人情無箇事寂寥
孤淡任殘年
　　　又
眞功眞行密安排十載殷勤細細栽俗境心
忘超彼岸凡清意滅到蓬萊地埋寳劎光衝
斗蚌隱明珠暗養胎修鍊須憑真造化欲窮
造化鍊心灰
　　　示門人
出得俗家入道家恰如平地步煙霞塵寰物
裏光陰短仙境壺中日月賒落魄水雲眞活
計虚無清靜善生涯常觀無慾人情遠不覺
爐中結大砂
　　　又
守一眞持認内閑精勤苦行鍊心端玄元有
路非容易方寸無塵也不難十二時中常覺
察三千功裏莫欺謾前程如覓無來去深作
無人無我觀
　　　又
摧彊挫銳做修行滅我降心斷世情默默琢
磨除俊辨昏昏鍜鍊去猩獰無明起處眞靈
暗柔弱生時道眼明每與無明經鬥戰一迴
忍是一迴嬴
　　　又
滅惡除情作善良好將名利兩俱忘山頭潑
殺無明火靈室常添般若香塵垢盡除明鏡
現荒蕪如去玉蓮芳修行莫厭華胥遠了了
虚空路不長
　　　又
修行須要認靈源認出靈源一點鮮情慾永
除超法界癡嗔滅盡離人天休生顛倒貪諸
有莫起塵心染衆縁空寂性中無罣礙自然
閑裏産胎人
　　　又
虚堂默默爇心香便是吾門眞道場走入虚
空尋自在撥除煩惱覓清凉象憑離坎安爐
竈卦按周天鍊白黄永永綿綿依此做功成
九轉結鉛霜
　　　又
修行休向法中求著法尋求不自由認取自
家心是佛何須向外苦週遊靈源慧照塵休
昧應物般般意莫留兩道清風開玉户一條
銀出山頭
　　　自詠
從初割愛做修持守一清貧志不移竹笠羊
皮常作伴破氈腋袋每相隨肥羊細酒全無
愛淡飯殘羹且療飢木椀乞錢新置得杚椥
猶是出家時
　　　暢道
雲水遨遊物外仙刀圭一粒斷塵縁眞空結
就三田寳妙用圓成五葉蓮火滅煙消因鍜
鍊心清意靜爲精專逍遥放蕩長眞子萬里
飄飄般若船
　　　又
雲水逍遥逐處家任他烏兔易年華閑中慧
水添金鼎靜裏靈田種玉芽海底養成紅芍
藥山頭結就白蓮花我今說破超塵寳本有
如如即大砂
　　　又
雲水逍遥物外仙閑閑靜靜本來天存心滅
我開金鏁損意忘情折玉蓮彼岸岸頭搜密
妙靈山山裏得良縁丹成九轉清風送解纜
飄飄般若船
　　　繼胡子金先生韻
修行非易亦非難薄外頤眞認内閑熁炙火
坑急出離清凉道岸早躋攀常觀無欲通玄
理妙趣虚無絶愛慳清淨無爲全在志存心
弱固寂寥間
　　　寄姚先生
受人欽重是譚哥結罪重重在網羅省過悔
前孽自少知愆不改罪還多心生貪好招災
甚意着浮華積罪過損損存存低下做未知
賢聖肯饒麽
　　藏頭拆字
　　　其一
袍布素理幽機甲金庚鍊玉飛氣相交須換
殻丹運就復更衣開眞性頭頭是悟元初種
種非姪處名師叔鈺蓮四朵步雲歸
　　　其二
頭浩浩湧靈泉湛澄澄照上天道要除情與
慾忘境滅積功千分把捉休邪覓本元初合
自然鍜鍊成無價宝京重會害風仙
　　　其三
兀騰騰任自然中涌出白花蓮朝鍜鍊無窮
宝志眞修合上天道割除情慾斷刀劈破孽
因縁頭莫向靈源掛結神胎管得先
　　七言絕句
　　　遊華山
糲食麤衣度歲華白雲高卧隱煙霞心香福
炷靈源起定觀蓮峰十丈華
　　　在淇門鎮爲衆人每日求藥因此作
智術多能巧作愚無爲守一養靈珠翛然頓
覺塵勞夢獨飲無生酒一壺
　　　詠孤竹
一竿碧玉出芳叢直節虚心衆莫同耐雪欺
霜堅歲月自然時復有清風
　　　詠月桂
緑葉柔莖結翠紅精神朵朵弄晴風歲寒堅
耐同松竹盡占年光造化功
　　　詠鶴
停停獨立對秋風黑白分明造化功休訝得
延千紀壽爲他頂上結丹紅
　　　三教
三教由來總一家道禪清靜不相差仲尼百
行通幽理悟者人人跨彩霞
　　　述懐
不會搜空向外尋蛟龍猛虎倒顛擒朝昏懶
慢修香火十二時中只禮心
　　　又
昏昏默默採玄玄清靜無爲守自然眞性得
凝眞氣助無窮變化可沖天
　　　又
我今雲水是前期細細常觀八句詩若要延
齡增壽筭金精專固認眞慈
　　　又
一月二十九日飲百年三萬六千場世間盡
不聞吾事歸去來兮入醉鄉
　　　又
從前頑惡騁麤豪今日存心望孽消十二時
中常覺察知他天地肯相饒
　　　又
蛾戀燈光焰不知魚貪香餌亦如斯蛾焦魚
爛君知否好向衹園寄一枝
　　　又
譚馬丘劉四箇師逍遥自在做修持周天磨
鍊無窮寳一片靈光自得知
　　　又
古佛靈巖是我家清凉境界絶憂嗟道人活
計無他做唯採三光鍊碧霞
　　　又
如今識破戀燈蛾愛餌迷魚戲黑波本是一
團腥穢物塗搽摸樣巧成魔
　　　遊懷川
了了心源萬事休此玄玄外更何求便便大
肚應無染且向懷川任意遊
　　　又
爲官清政同修道忠孝仁慈勝出家行盡這
般功德路定將歸去步雲霞
　　　又
雲耕寳陸三千里月破黄昏十萬家清夜碧
潭澄皎潔蚌吞銀産胎砂
　　　贈張殿試
百歲光陰如閃爍殷勤爭似修仙約假饒一
舉狀元歸正悟黄糧夢裏錯
　　五言律詩
　　　贈長安趙先生母
牙髪重生黑延齡三事因至誠遵道友精謹
奉高眞靜意擒猿馬清心聚氣神處端聊拜
上稽首壽長人
　　　勸衆修持
聽我洗心方翛然滋味長無無中妙用有有
内含光人被慾情染情生神氣傷人還情慾
斷步步履仙鄉
　　五言絕句
　　　勸衆修持
學道假除假修眞空鍊空本源歸一處明月
與清風
　　　又
酒色氣財盡憂愁思慮忘攀縁愛念絶五葉
玉蓮芳
　　　又
大道常清靜無爲守自然自心不迴轉何處
覓言傳
　　　又
獨坐若環菴孤清味最甘翛然無一事默默
守三三
　　　又
採得波羅蘂製成般若茶湯澆清淨水啜罷
見黄芽
　　　又
常觀慾爲苦瓦礫變黄金觀身如糞土明月
照瑶岑
　　　又
心生清爽少語默氣神和清淨消諸孽無爲
解衆魔
　　　詠曉雞
啼落城頭月呼將日出東妙哉眞德行喚覺
夢中翁
　　　戒筆
絶筆塵方盡忘言道可親擘開真道眼損了
假精神
　　頌
　　　其一
學道修眞與世違孤身飄逸斷蓬飛隨縁且
過消前過視死如歸一不歸垢面蓬頭摧壯
銳麤衣淡飯遠輕肥常清常淨無爲作十二
時中暗察思
　　　其二
把捉詢予付少言本來無法可相傳是非絶
盡方通妙人我俱忘始悟玄清靜貧閑爲伴
侣氣財酒色似讎冤今生若要登雲路不合
虚無不得仙
　　　又
寳殿玲瓏倚碧空端嚴慈像瑞雲籠三千功
裏勤香火十二時中禮聖容眞體垢除因鍜
鍊靈巖煙散爲玄風閑閑鼎内雲收處一粒
丹砂結就紅
　　　又
十年常默默今日露玄機水生赤鳳子火養
黑龜兒清風吹嶽頂明月照寒溪降魔神劎
親傳得捉住蛟龍把尾提
　　　又
心凉腎熱得修持悟此方知達妙機十二時
中無作用馬猿放蕩損靈芝
　　　又
毛吞大海誰人解芥納須彌幾箇知日用居
常知損益功圓行滿見菩提
　　　又
酒色財氣一大關意情滅盡出塵寰絲毫莫
向靈源掛如掛靈源不結丹
　　　又
六年鍊盡無明火十載修成换骨丹湛湛虚
堂無罣礙已知跳出死生關
　　　又
恰十年來學得癡騰騰兀兀任東西欲詢風
子修行事垢面蓬頭火滅時
　　　又
野鶴孤雲無伴幽玄至妙忘談默默昏昏獨
守湛然秋月寒潭
　　　贈薛八郎
靈物常閑假身不病清淨自然性停住命
　　　又
雪山六載面壁九年道非容易成佛成仙
　　　贈穆先生
太華山陰穆老仙專持清靜探幽玄修補祇
陀無漏園常流慧水溉心田擒猿縛馬翠峰
巔定觀不用買山錢捨俗投玄心契悟善惡
之由夙世縁心香福炷起靈源杳杳冥冥達
上天秋月碧潭眞了了野花啼鳥謾喧喧鼎
中火滅開金蘂木上無煙結玉蓮壘功積行
滿三千性圓丹結去朝元
　　歌
　　　其一(無相)
採得玄珠非貨貝靈山一道香煙快熏成無
漏步無生五道霞光攢慧蓋這靈靈處處在
妙用虚空無内外無有皆空空亦空法相果
因俱染愛種種離超三界覺即如來頓明解
尋文理義謾區區說聖談賢還捏怪不修完
無毁壞境滅心忘觀自在恒沙瑩徹則塵埃
出入無疑爲妙最獅子兒衹園内怒吼狐狸
安敢對明月堂前玉蘂芳氛氲結就金蓮會
黜惺惺祛聰解本來自有何須買山頭浩浩
涌靈泉洗出虚空無證背遇重陽明教誨也
無進兮也無退自從入妙認貧閑便知滅了
前來罪絶討論去知解藏伏光輝如暗昧任
他烏兔兩忙忙且這隨縁寄皮袋
　　　其二(骷髏)
骷髏骷髏顔貌醜只爲生前戀花酒巧笑輕
肥取意歡血肉肌膚漸衰朽漸衰朽尚貪求
貪財漏不成收愛慾無涯身有限至令今
日作骷髏作骷髏爾聽取七寳人身非易做
須明性命似懸絲等閑莫逐人情去故將模
様畫呈伊看伊今日悟不悟
　　　其三(落魄)
我落魄我落魄渾身紙布爲衣著擺手行來
萬事忘且喜一身空索索飢時覓困時睡元
初本住清凉地慧劎輝輝奪日光無限邪魔
皆遠離樂眞閑成眞趣邪逕荒凉我不去眞
靈剔正漸分明超然走上煙霞路得眞修應
了徹實即得時無可說水晶宫殿鎮安閑勘
破春花與秋月
　　　又
我落魄我落魄衲布□□常恁着信意飄飄
物外遊到處空空無倚托或居山或城郭不
會書符並貨藥飢即巡門覓一錢飽來萬事
齊拈却處閑閑無用作人清細細須除削龍
虎嬰姹總不能默默醍醐常飲酌不做善不
生惡坐卧去來空索索一片清閑冷淡心從
他四大任淪落絶關機無忖度不望乘雲與
跨鶴逍遥自在趣貧閑嬴得隨縁恁安樂
　　　繼丹陽師叔丫髻吟韻
鍾吕海蟾爲宗祖繫玉鍾兮動金鼓撞透中
間一點明跳出靈童當西舞我恁喬不是喬
喬話其中隱不喬眞正言無諂語絶盡塵埃
機與慮提离男挈坎女將領黄婆遊淨土住
與行坐與睡或披氈或紙被靜靜清清常恁
地半如癡半似癡中間還自曉這般消
息少人知一味清虚寂淡宜喜是嗔嗔是喜
顛倒元來我是你千魔萬鍊見元初了了了
心方到底
　　　示門人語録
凡人輪迴生死不停只爲有心得山云心生
則種種法生心滅則種種法滅若一念不生
則脱生死何爲有心蓋縁衆生有貪嗔癡三
毒孽無明心師父云跳出三山口是也悟人
所以修行割情𢬵愛摧强挫銳降伏除滅衆
生不善心要見本來父母未生時真性本來
面日是也何爲不善心一切境上起無明心
慳貪嫉妬財色心種種計較意念生滅不停
被此孽障舊來熟境朦昧真源不得解脱要
除滅盡即見自性如何名見自性十二時中
念念清靜不被一切虚幻舊愛境界矇昧眞
源常處如虚空逍遥自在自然神氣交媾沖
和修行如了此一事更有何生死可怖更有
何罪孽可懼如稍生一念不爲清淨即是罣
礙不名自在如何到得只要諸公一志如山
不動不揺向前去逢大魔盡此一身永無迴
顧前期必了晋真人云心清意淨天堂之路
心荒意亂地獄之門
水雲集卷上










水雲集卷中友八
　　　　崑崙山長眞子譚處端述　
　　　酹江月
吾門三祖是鍾吕海蟾相傳玄奥師父重陽
傳妙語提挈同超三島慢慢搜眞靈根固養
漸吐黄芽草無中還有慧風時送嘉耗一
點瑩徹無窮週遊沙界物物圓明好種種皆
空歸本有内外般般顛倒此理幽深清虚縹
緲行者人須到昏昏默默暗中賢聖知道
　　　又
自然之道禀根元眞正精神圓聚一點靈光
無内外明徹輝通玄户寂淡偏宜貧閑最好
物外逍遥處長長不昧湛然神室常住無
論妙奥難窮須憑慷慨認把元陽固搜取天
眞勤鍜鍊觸處般般迴顧火裏蓮生山頭焰
滅端的縁相遇風仙重會共遊三島雲路
　　　又
一靈眞性又因何樣入凡胎塵域迤染浮華
貪愛戀展轉昏迷眞跡曠劫難逃如今又錯
罪孽重重積本來模樣怎生分解尋覓須
屏視聽雙泯捨情雲水物外搜玄理寂寞孤
清趣妙有豈顧形軀痩役捉住風飈玲瓏輝
煥默默烹金液神丹昭著死生煩惱寧息
　　　又
玉花漸吐被清風催結金蓮光聚歷劫昏迷
齊照破直透無爲門户七返迴光三空覺照
間隔金花處殷勤鍜鍊自然嬰姹常住些
子端的幽奇自從下手永永基堅固蓮結瓊
芳靈蕙長深感慈悲頻顧鼎内雲收爐中丹
結九轉終重遇參師雲步會遊蓬島仙路
　　　詠竹
愛君嘉秀對雲菴親植琅玕叢簇結翠筠稍
津潤膩葉葉竿竿柔緑漸胤兒孫還生過母
根出蟠蛟曲瀟瀟風夜月明光透篩玉雅
稱野客幽懷閑窗相伴自有清風足終不凋
零材異衆豈似尋常花木傲雪欺霜虚心直
節妙理皆非俗天然孤淡日增物外清福
　　　上元夜觀月
上元佳節正一輪西步天渠飛躍素魄當空
澄湛湛獨現寒光無着皓彩乾坤無私遍照
萬古無瑕膜渾如寳鑑瑩然懸向寥廓姑
射絳闕瓊樓群仙赴會雲墜停鸞鶴瑞氣祥
煙籠寳殿金碧霞輝交錯爛醉蟠桃彩雲歸
去殊袂飄香絡嵩山遥對爛銀盤裏期約
　　　題酒
杜康得妙釀三光眞秀清澄醇酎太白仙才
乘興飲一斗佳篇百首倒載山翁襄陽童稚
笑唱齊拍手陶潜籬下醉眠門外五柳東
里生死俱忘待賓截髪陶母款賢友文舉無
憂樽滿酌香醑頻開笑口喜遇堯年醉鄉豐
樂古所希聞有玉壺春色禄延益筭眉壽
　　　神光燦
譚哥昔日贍養家縁積孽有若山丘因遇仙
師東歷海島三州勸誘頑愚向善悟輪迴捨
愛迴頭隨縁過守清貧柔弱雲水閑遊因
過懷州仙府後閑行貴縣時遇深秋迤入嚴
冬寒冷得避無由不免化些紙布望諸公念
憶同流如省悟結雲朋霞友物外同修
　　　又
長眞稽首遍覆諸賢修行只要心堅戰戰兢
兢日上常恐生愆淡素清貧柔弱未安寧休
做詞篇眞功行在摧强挫銳寂寞忘言無
則巡門乞化對人前休騁俊雅風顛藏伏光
輝默默鍜鍊丹田千朝功夫做就這些兒暗
裏相傳功行滿跨祥雲歸去朝元　　　
當初學道迤入玄門逍遥物外優游占住菴
兒日夜不免尋求殷勤來來往往惹塵勞怎
悟眞修這蹤跡看何時功滿得赴瀛洲瞥
地廓然猛省勘元初一點有甚閑愁落魄婪
躭雲水恣訪仙儔有似開籠俊鷂又還如解
鏁猿猴我去也把般般打破便休
奔名逐利愛慾牽纏昏昏轉轉迷蒙虚幻浮
華不覺暗易顔童百歲雲間電閃限臨頭那
肯從容不肯悟到如斯悔懊箇箇還同速
悟前途險路早迴頭步步却入仙宗袍布青
巾結交霞友雲朋休外他搜密妙認靈源蓮
結丹紅趣真處翫山頭明月清風
茫茫苦海逐浪隨波便宜識取抽頭恩愛妻
兒都是宿世冤讎因循浮華光景把元陽抛
撤無休限到也看賢家着甚計脫冥幽不
悟如斯巇嶮騁機關日夜計較貪求頃刻輪
迴千生萬劫沈流猛捨投玄入妙免三塗六
道經遊早下手與風人物外結取朋儔
茫茫苦海逐浪飄淪癡如蜂蜜蛾燈一向迷
迷妻妾兒女恩情遭他恁般繫絆限臨頭獨
赴泉冥如省悟棄浮華恩愛處靜修行細
細塵情踈减漸棲心養氣隱跡埋名淡飯麤
衣默默保鍊靈明迤而眞人現也向無中金
玉成形大丹熟這一靈眞性永永存存
　　　贈穆先生
修行門户叙次通知先須屏子休妻猛捨塵
清寂寞瀟灑相宜無則街前展手禦寒時紙
布爲衣隨縁過守清貧柔弱火滅心低日
用擒猿縛馬處無爲清淨暗契貞師境滅心
忘神凝氣結靈芝得得逍遥自在任詩詞勸
誘愚迷功行滿指蓬瀛路穩跨朵雲歸
　　　贈趙先生
趙仙入道猛烈投玄割除頓悟浮華對境修
持不若火長蓮花予今誠言少付遇戈矛寬
納教他若有病便菴中如死也莫還家常
傚如斯堅志管聖賢暗裏照鑒無差火滅煙
消靈腑自吐黄芽無私性停命住意心清玉
結丹砂功行滿赴蓬萊鶴引彩仗雲霞
　　　贈張九郎
天堂地府善惡由心死生迷悟爭先悟捨家
縁忘心展手街前淡素清貧柔弱任雲水遊
歷飄然持堅志守天長地久永永綿綿舊
孽如將消盡定聖賢玄妙暗裏相傳意淨心
清自是寳結丹田若有分毫故犯返招殃罪
孽難言如了了赴蓬萊三島做箇神仙
　　　寄長安馮師兄
勸人行善自做修行兩般於道相宜須避俗
中鄉土且要相違妙藥沈痾救護更不擇貴
賤高低自然理傚隴西師父戒行行持修
鍊須憑猛志似大川山嶽安穩無移外行周
圓他日得處無爲雲水逍遥自在氣神和功
行雙齊大丹熟指蓬瀛穩路携朶雲歸
　　　寄長生劉師兄
處端稽首上覆劉仙一别倏忽三年每遇臨
風對月思渴高賢忽爾遽承教字方就審法
候安然弟且喜無勞齒録存念綿綿自愧
塵縁未斷在磁洛兩郡且恁隨縁不果來期
希恕老拙無愆首春即當拜覲履高秋頤素
不宣處端望師兄通妙几前
　　　滿庭芳
欺昧成家慳貪積富靜言獨坐思量養他數
口罪孽自家當催促光陰似箭纔青鬢容改
衰蒼百年裏誰人盡數兀兀謾羅張身强
聞早悟知愆悔過速改行藏向閑中細細增
福消殃更有高明大志抛韁鏁物外飄颺修
行好遊山翫水日用爇心香
煙歛雲收蟾孤秋靜湛然獨顯希夷常從坦
蕩默默飲刀圭寳鼎祥煙攢聚氣神會結就
靈芝閑遊好飄飄雲水物外訪相知隨時
縁分過飢來覓飯逐處投棲任忙忙烏兔物
換星移且恁塵中閑散功成後别有師期將
歸去一輪明月獨步赴瑶池
咄這憨牛頑狂性劣侵禾逐稼傷蹂鼻繩牢
把緊緊刀須收舊習無明常亂加鞭打始悟
迴頭忘思處孤峰困卧默默萬縁休漸前
前步穩芒兒閑散心意何留趨雲山自在真
樂謌謳蓑笠閑堆古岸短笛弄新韻悠悠黄
昏後人牛歸去唯見月當秋
莫覓東西休搜南北玄真只在身中萬縁齊
斷神氣始和沖祇要君心慷慨慧刀舉劈破
昏蒙還知否般般撒手性命可圓容真空
離色相閑閑閑裏慢慢休憁恁婪躭布素物
外飄蓬飢則巡門覓飯飽來後明月清風逍
遥處哩囉落魄恁西東
　　　贈濬州王三校尉
蛾戀燈光蜂貪花蜜問君終久如何欲成修
鍊須出黑風波慧劎攀縁割斷離鄉土趖却
娘哥煙霞客水雲步穩隨分養天和消磨
除舊孽婪躭布素信任磨拖興詩詞吟詠舌
誕唇歌古往今來達士自家與無少無多神
仙話休論蓬島似是上高坡
　　　贈福昌縣趙殿試
儒業尊高文章顯貴筭來世路榮奢苦心勞
志求望步雲霞假使登科攀桂黄糧夢空悟
咨嗟無常到相如老杜着甚理逃趖浮華
須勘破塵縁擺脱物外生涯趣閑閑雲水保
鍊根芽得得心清意淨三光秀凝結丹砂功
成也三清舉過超上大羅家
　　　水龍吟四首
欲修無上菩提便合下手須頭段莫令帶水
拖泥土粘些兒縈絆生死明來也全無在
自家决斷把凡胎濁骨煙霞路上輕輕漸都
抽換步步清凉彼岸趣閑閑忘機休筭煙
消火滅冰凝玉結長生侣伴自得真空妙玄
因作無人我觀待丹成九轉重陽再會遊蓬
萊館
　　　又
本初一點來時幸然體態淳和好迤生增愛
縁塵蒙昧無窮眞寳箇箇人迷到如斯盡逐
情生老把仙胎容易浮沈苦海隨波浪成虚
耗速悟輪迴返照把塵心須當顛倒煙消
火滅冰凝玉結長生芝草默默志論討常堅
守自家爐竈向三千功裏慇勤鍜鍊定將來
了
世傳海有三山内藏羽化仙芝草秦皇信此
使令徐福東遊蓬島雲水風濤浩浩男女舟
中成老望仙源縹緲煙波杳杳肝腸斷何時
到堪嗟人迷顛倒謾區區空生煩惱不知
自起妄塵遮礙先天眞寳頓悟家縁掉守清
淨無爲功了得心清意靜性圓丹結餌仙芝
草
瑞雲捧出三峰上眞下化宸遊地祥雲深鎖
瓊樓寳殿琳宫幽邃萬頃嵐光裏依稀降玉
泉蓮水望仙人掌上彎彎初月常晶瑩無瑕
翳碧嶂層層蒼翠亂峰巔猿叫鶴唳我來
感歎塵中韁絆恩情名利滚滚甘隨逝波流
轉幾人攀躋現停停雲漢安然不動作陰陽
髓
　　　如夢令
鏡藥收來守拙不遇知音難說古鑑要予磨
點處便交光徹歡悅歡悦衮出一輪明月
　　　又
竹笠竹冠竹椀與我日常爲伴坐卧去來空
便是清凉彼岸風漢風漢日月輪催不管
　　　又
只把靈臺頻掃惜取自家眞寳火裏長蓮花
便是修行玄奥顛倒顛倒境滅心忘了了
　　　又
一片靈空爲伴因把慾情割斷日上鍊虚無
常住神堂古觀風漢風漢此外别無手叚
　　　又
隨分養營皮袋坐卧去來明快境上樂閑遊
些子無生罣礙忍耐忍耐占得逍遥自在
　　　又
物外遨遊落魄步步清凉雲脚閑裏弄虚空
別有蓬萊期約這看這看細細人情除削
　　　又
大道無名無說休恁謾生分别火滅與煙消
便是良辰佳節宜拙宜拙認取春花秋月
　　　又
大道根元歸素絶盡人情思慮火滅與煙消
認取元陽收固此做此做便是長生捷路
　　　又
因遇重陽師父引入全眞門户慧火鍊靈空
不敢胡行一步一步一步一步近如一步
　　　又
清靜無爲做徹高下休生分别滅盡我人心
自有眞師提挈提挈提挈雲綻家家明月
　　　又
日用滌除塵垢擒縛馬猿不走展手向街前
守一不生貪構貪構貪構怎得功成行就
　　　又
不染俗情非是不慢下貧趨貴不敢受人欽
自在逍遥雲水雲水雲水守一無爲徹底
　　　又
休訝弟兄不喘只要人情疏遠不敢受人欽
不喜輕肥杯臠舒展舒展鍜鍊丹砂九轉
　　　又
落魄無拘野叟自在逍遥閑走他日返家山
重會雲朋霞友知友知友共飲蟠桃仙酒
　　　又
日用靈光内鎖保護眞心不破金玉得凝澄
生死無由近我功果功果歸去獨携雲朶
　　　寄濬州道友王四郎
傳語濬州道友休戀隨情花柳最好逐譚風

保護形軀不朽不朽不朽共飲長生仙酒
　　　贈王三校尉宅三姑姑
欲做俗中修鍊先滅我人分辯柔弱守清貧
堅忐始終無變眞善眞善損己利他方便
　　　贈修武賈信實
入道先生姓賈日用持心低下要見本來眞
閑裏擒猿捉馬擒耍擒耍須效譚風害瘂
　　　贈張李二公道友
堪歎浮生不乆盡迷氣財色酒如悟捨塵縁
共結雲朋霞友知友知友保護身軀不朽
　　　贈閿鄉縣酒賈
深愛賈公吉善水雲遊歷玄便他日處無爲
得得虎龍交戰交戰交戰丹結永除千變
　　　述懷
一點靈光不昧出入往來無礙處處現圓明
物物頭頭應解寧耐寧耐萬禍不能侵害
　　　西江月
役我盡因心意滌除般若玄機不勞南北與
東西方寸些兒便是寳鑑塵埃蒙昧須從
磨鍊輝輝光明一點照無爲直入蓬萊幽遽
　　　又
學道休於外覓靈苗出自心田鐵牛耕透見
根元全在殷勤鍜鍊認證元初面目端身
勿使邪偏六鈞弓硬拽來圓箭箭紅心有驗
　　　又
頓悟輪迴入道時中鍜鍊綿綿存存損損恁
專專要免將來流轉火滅蓮開五葉煙消
玉結三田欲超無上離人天了取空虚古殿
　　　又
欲入全眞門户行住坐卧寂寥存心乞化度
中朝塵事般般屏了莫論黄芽白雪休搜
龍虎嬰嬌色財無掛火煙消便是蓬萊三島
　　　又
堪歎光陰迅速日生思慮憂愁憨憨甘作逝
波流迷戀氣財色酒日月暗催人老利名
不使心休爭如放下觀山頭明月家家盡有
　　　又
寒後添些紙布飢來展手巡街殘羹冷飯且
充齋柔弱清貧遠害萬禍皆因心起無心
無禍無灾自從心定守真胎雲水逍遥自在
　　　又
寒後添些紙布飢來乞覓殘餘野情喜不擇
麤疏且要遮形楂肚自歎愚蒙過甚徒勞
設藥防拘從今放下樂清虚做箇憨憨暮故
　　　又
作伴修行未是飄飄物外行持孤雲野鶴任
東西何有些兒礙滯淡飯尋他兩頓清清
淨淨無爲寂寥瀟灑最相宜别有一般滋味
　　　行香子
得得無修無惑無求放心閑無喜無憂逍遥
自在雲水閑遊趣空中玄玄中妙妙中幽
落魄婪躭垢面蓬頭恣陶陶眞樂歌謳隨縁
一飽眞箇風流這般來無無來有有來由
　　　又
朝也防心暮也防心恐心生熟景來侵多能
術藝書畫棋琴更不生貪不着愛步瑶岑
善也由心惡也由心善心閑惡意狂尋心生
虚度日月光陰便如雲行如水去訪知音
　　　雲霧斂
匿光輝認愚鹵兀兀騰騰閑裏尋閑步垢面
蓬頭衣繿縷乞食忘慚方稱煙霞侣絶驕
矜趣眞素不受人欽不擇貧卑處認正丹陽
師父語了了惺惺功滿歸蓬路
做修持休輕侮認取雲中細細清清雨淨淨
泠泠靈芽吐心外尋求謾了虚辛苦坐與
行卧與住閑裏閑搜閑暇逍遥做結就金花
開玉户一道光明直射無爲路
告行人聽少訴着假求眞也好迴頭顧勘驗
行藏休慕故不合虚無怎得蓬瀛住認元
初歸瑩素勤拭靈臺勿使塵埃污心上貪瞋
癡盡去暗裏功成有箇眞師度
　　　臨江仙
得得全眞眞妙理無爲無作無修自然清淨
行功周祥雲圍絳闕瑞氣繞瓊樓心似閑
雲無罣礙身同古渡横舟眞空空界可相酬
白牛眠露地明月照山頭
虚幻浮花休苦戀南辰北斗頻移暗更緑鬢
盡成絲百年渾似夢七十古來稀奉勸人
人須省悟輪迴限到誰知修行宜早不宜遲
從前冤孽罪要免速修持
稽首吾門諸道友降心向外休尋等閑容易
費光陰修行何是若不了我人心滅取無
明三孽火勿令境上相侵本來一點没昇沈
眞閑如得得步步上高岑
　　　連理枝
浮世愚癡輩一向貪名利愛海恩山抅繫鎮
迷酒色財氣筭榮華富貴電中光好迴心改
悔早早尋出離默默搜玄秘寂淡貧閑隨
縁度日道人活計守無爲清淨行功周赴瑶
池宴會
　　　贈京兆府安王解元
太原公疾苦聽予告切聖賢待把伊提挈好
休歇筭人生七十古來云少看看到也做箇
放下决烈割攀拽趣閑閑歸瑩素安恬養
拙認靈源鍊磨明徹從前孽向三千功裏徐
徐消滅青山緑水五人共賞風月
　　　贈獲嘉王法師
譚風偏喜王三父夙世良縁休更推延妻惡
兒嫌出世廛修行外用無爲作囚馬擒猿
不返家園定做逍遥物外仙
　　　驀山溪
修行鍜鍊休覓嬰和姹認取本元初起塵埃
須除莫惹常生正覺宜向觸來看絶人情去
浮囂俗事般般捨長行坦蕩閑裏調和假
空裏做眞修恁清清泠泠脫灑日中靜損眞
正合虚無樂逍遥趣閑閑步步無生也
廛中碌碌虚幻名和利休恁苦勞心鎮區區
傷神損氣迴頭是老悟即便抽身拚榮華絶
財色樂道超浮世恩情愛戀鼎内如魚戲
休論早修持甚一日推他一日風人低勸微
語破迷癡早下手速爲之做箇前程計
　　　青玉案喝馬
師眞引入修行路默默無言句慢慢持修歸
眞素般般返照盡成空馬兒悟證内外無塵
慮眞清眞淨投眞處細細搜尋妙玄趣勘
破浮華清虚做降魔劍斷孽縁休馬兒度步
步入長生户
　　　阮郎歸(詠茶)
陰陽初會一聲雷靈芽吐細微玉人製造得
玄機烹時雪浪飛明道眼醒昏迷苦中甘
最奇些兒眞味你還知煙霞獨步歸
閑閑雲水任東西靈空一片隨昏昏默默徃
來飛前程事已知眞大道出塵機般般種
種離重陽許我白牛兒而今便是誰
　　　卜筭子
四大因縁做苦海憑船渡一䑲清風到岸頭
得上無生路人歎風貧苦我步閑閑趣脫
體全空没一文勝似石崇富
自入玄門户寂淡清虚做靜裏披搜四假身
勘破塵行路悟上還重悟得得眞閑趣收
住身中無價眞豈逐人情去
風漢閑中做彼岸神舟渡萬里晴空無片雲
月照曹溪路割斷冤情苦默默明玄趣一
任傍人笑我貧肚裏非常富
水雲集卷中





水雲集卷下友九
　　　　崑崙山長真子　譚處端　述
　　沁園春
愛欲無涯有限形軀休苦苦疲這宿縁分有
兒和女是他家衣飯各自相隨謾使心機空
生計較大限臨頭孰替伊當須悟早抽身物
外也是便宜蹉跎下手猶遲切莫外週遊
覓妙微但塵心起處皆魔孽認元初本有鍜
鍊昏迷眞靜眞慈玄波滌蕩自在逍遥境上
持千朝後現靈臺一點光射無爲
虚幻浮華百歲光陰歎一刹那謾區區碌碌
爭名利縱榮華富貴貪得如何蜃氣樓臺虹
橋碧落些子時光長乆麽聞强徤出熬熬苦
海速上高坡聦明切勿蹉跎筭世事皆空
身莫過認元初本有無窮寳染塵埃蒙昧慢
慢揩摩保養靈根頻頻澆灌水間金花結玉
柯超生滅這本來一點無少無多
好没來由名利區區幾時盡頭筭榮華富貴
名高位顯妻兒艷女肯做持修冷淡玄門清
虚妙道苦澁難行孰意留修行路悟輪迴生
死有分仙流除身盡是閑愁猛割斷冤情
去便休頂青巾布素隨縁度日逍遥雲水物
外遨遊閑裏尋閑損之又損火滅煙消絶外
求將歸去這酆都路變蓬島瀛洲
自古愚賢日月輪催盡沉下泉歎張陳義斷
因名利恣奢華後主破壞家園楚廟江邊漢
陵原畔勢盡還空皆亦然英雄輩盡遺留壞
塚衰草綿綿嗚呼往事堪憐染虚幻浮華
逐逝沿又爭如省悟塵勞夢趣貧閑歸素保
煉丹田越過輪迴超昇苦海直上清凉般若
船逍遥岸會玄朋瓊路同訪桃源
倏忽光陰四大浮空是非乆堅這輪迴誰保
朝昏徹被家縁恩愛繫絆遷延一箇真靈千
生萬劫苦海浮沉逐孽縁當須悟在伊家慷
慨生死爭先聦明切聽微言好放下閑愁
搜妙玄認貧閑寂淡休生惡勘元初一點擺
出新觧直正無私常行平等坦蕩逍遥任自
然眞功行向閑中慢慢積纍成千
　　　望海潮
全眞大道無爲清淨重重障礙堪嗟每歎自
縁招且不免閑遊雲水他趖無念謗誹邪願
人人早悟急景浮華道祖西昇去尚猶避過
流沙歸地肺復仙家會雲朋霞友眞樂無
涯虚堂宴賞蟠桃爛熳瑶巵共飲流霞滿坐
戴瓊花得玄玄結正一粒丹砂此際功成行
滿同泛渡雲槎
堪嗟浮世誰能省悟人人俗景迷遮顔貌日
衰殘由尚苦貪求愛戀嬰娃慾海浪途賒被
二輪催促易鬢霜華忽爾無常限到着甚理
逃趖爭如悟速抛家屏塵縁外絶内固根
芽三千密要陰功八百眞誠鍊行無差雲水
步煙霞認三光眞秀凝結丹砂異日功成去
也牛斗泛靈槎
　　　恣逍遥
自慕貧閑來來懶惰憨憨地並無灾禍殘羹
冷飯全無煙火喫一盌肚暖則箇他是他
非於予可可眼前事近來識破騰騰兀兀隨
縁且過恣逍遥住行坐卧
　　　南柯子
頻剔靈明燭勤磨智慧刀萬縁一豁絶絲毫
鍜鍊元初終始莫辭勞水底霞光超山頭
雪浪抛虎龍蟠鼎繞週遭鍊就仙丹步步上
青霄
雲去南山靜風來渭水寒凌波凝結一團團
萬里晴空清爽此時觀雄劍鳴開匣人頭
落玉盤一輪明月上欄杆了了從斯心意始
閑安
　　　黄鶯兒令
活鬼活鬼日日市廛爭名競利爲戀他好女
嬌兒把根源輕棄早早不肯尋出離大限
來何計想你也没分昇天却有縁入地
　　　菩薩蠻
慧刀揮處人頭落虹霓萬道衝雲脚滅盡我
人心何勞向外尋白蓮生火裏法忍無生
死忍辱兩皆空龜毛兔角同
　　　瑞鷓鴣
修行休覓虎龍兒只要靈明識本機昏則彌
陀成外盜悟來煩惱是菩提常搜己過心
明顯唯見他非性轉迷打破般般休歇去虚
堂深處伴牟尼
修行休覓虎龍兒火滅煙消財色離内鍊氣
神成九轉外除清慾却三尸居常休話他
長短處淨宜搜自己非長使靈根無罣礙自
然證果佛菩提
修行頻剔性中燈照破從來闇裏昏物物頭
頭休染著昏昏默默絶言論超凡人聖非
由我地獄天堂總在君唯有一條眞正路居
常牢閉四城門
人人學道慕腥羶嗜酒迷花罪孽纏心慕腥
羶傷物命意生貪愛損根源唯論藥術矜
能解豈信金科秘妙玄如悟本空休歇去一
齊放下學修仙
修行心鍊似寒灰放下癡貪氣色財人我怎
生成道果是非難得産眞胎無明滅盡朝
金闕情慾俱忘拜玉堦修鍊直須煙火滅爲
心低處有蓬萊
本來眞性是玄機只在靈明悟得時火滅煙
消成大藥境忘心盡見菩提虚閑清淨眞
仙路寂寞無爲出世梯一法不生無罣礙修
行唯是這些兒
修行須唱落花蓮損損閑閑任自然日上莫
談他事短時中頻整自心偏休離方寸搜
丹藥莫外週遊覓妙玄長使靈臺無一物便
成九轉産胎仙
修行非易亦非難應物慈悲認内閑意上有
塵山處市心中無事市居山常耕清淨田
三叚定守無爲舍一間地久天長專一志自
然結就紫金丹
莫言容易做修持損損存存恐礙違兩飯慮
頻侵道友一錢外恐損希夷衆中戒口忘
矜俊獨坐防心斷騁馳十二時中常返照猶
疑暗察有無私
　　　贈王公雲庵
王公幽隱遠佳餐保護靈根守内閑意上有
情山處市心中無慾市居山頤神須要常
温暖鍊氣功成拒暑寒專一始終無變異自
然凝結寳琅玕
　　　贈郭公
休心損事養根源寂淡清虚守自然積德仁
風師孔孟僻潜高潔傚顔原定觀明月三
秋夜妙趣玄風九夏天詩酒琴書誰可並野
夫常許似龍眠
　　　望蓬萊五首
眞大道損損做修持到處受人欽供養得便
宜是落便宜步步入青泥爲貧漢寂淡莫
相違外貎常教人見畏内容默默採靈芝指
日赴師期
聽咨告少事要君知萬事苦求終害己得便
宜是落便宜伶俐不如癡眞修鍊心外莫
行持衹㨿眼前爲見在自然煩惱不相隨步
步入無爲
行大道認取坎和离一點來時顛倒處兩般
消息與搜披玄妙不難知休外覓識取自
菩提有相身中成鍜鍊無爲路上證牟尼指
日跨雲霓
全眞妙無我亦無人無作無爲絶視聽謙和
柔弱没踈親寂寞守清貧玄玄處得得好
良因一點無生眞自在湛然常寂本來眞功
滿列仙賓
長眞子日計旋尋求隨分隨縁消舊業閑愁
閑悶一時休明月照山頭常澄湛無證亦
無修自在不居因果界逍遥穎脫出沉流功
滿到瀛洲
　　　滿路花
因師超苦海捨俗探幽玄頓居歡喜地認貧
閑是非人我豈論與愚賢步步清凉路信任
遨游兀誰知恁恬然也無心遠望神仙到
了分隨縁堯年豐歲稔謝皇天水雲活計只
覓一文錢損損閑閑趣寂寞無爲任他歲月
綿綿
重陽佳節至雲水寄天涯玄朋邀共飲賞黄
花特臨雅會南望翠煙霞極目嵐光裏隱約
依稀瑞雲深處仙家任陶陶暢飲喧譁觥
泛笑擎誇樽前唯對酒喜何加浮金瀲灔默
默採靈葩飲罷還重勸不醉無歸月明初上
窗紗
上無三瓦舍下没一犂田水雲眞活計且隨
縁街前展手化箇有縁前(此前字以/寓其意)獨步歸
來晚萬里晴空卧聽虎嘯啼猿趣閑閑眞
樂無邊一派滚靈泉鼎中眞火降永凝鉛虎
龍蟠遶眞秀結根源默默無爲坐獨守孤峰
一輪明月流天
　　　搗練子五首
搗練子具如何從前罪孽暗消磨囉哩㖫哩
㖫囉從初得認波羅色財勘破撲燈蛾囉哩
㖫囉㖫囉
　　　又
聽分剖這風哥尋常只恁囉哩囉囉哩㖫哩
㖫囉些兒話不須多交賢會得笑呵呵囉哩
囉哩哩囉
清淨法越婆娑神舟穩駕渡沉波囉哩㖫哩
哩羅早下手出迷河伊還不悟轉蹉跎囉哩
㖫哩㖫囉
浮華事夢南柯流年電閃下輪坡囉哩㖫哩
哩囉早脱離出漩渦兩輸日月疾如梭囉哩
㖫哩㖫囉
風人唱破迷歌迴心與我見彌陀囉哩㖫哩
哩囉十搗練要調和恩情慾愛是冤魔囉哩
囉哩哩囉
　　　漢宫春
甲子天元遇明朝聖代神仙出世仙師密遺
故我水雲東歷山遥路遠渡難阻豈辭迢遞
惟念念人人未悟虚華戀著家計輪迴最
苦省悟照前賢作用如何脫離塵縁屏絶漸
迤可親玄理功成氣結得指日身超仙位歸
去後鸞鶴引赴蓬萊眞會
欲入無爲樂閑中閑裏秖這些兒惟論日下
未來已往休披常行坦蕩遠財色人是人非
新來恁怡怡内樂境上無掛毫絲昏昏默
默得也向無中捉住眞箇根基惺惺灑灑無
用無作無持頭頭返照自然理觸處暉暉誰
會得清風皓月湛湛兩箇人知
自慕貧閑便摧强挫銳柔弱和光塵縁頓捨
慧燭朗爇靈房七門返照用七寳密密鋪粧
擒猿馬邪生智巧鍜鍊列另端行清淨自
然守守守無爲常善一炷心香平康宴樂玉
液酬泛瓊觴雲朋霞友笑諠譁金玉玎璫人
去後雲收霧歛澄澄月滿虚堂
　　　人思仙
朝思仙暮思仙思憶眞師四五年惟愁功未
圓功須圓行須圓功行雙全作大仙携雲歸
洞天
　　　又
外奔馳痛鞭持習性調和路不迷清溪香草
肥芒兒歸牛兒隨明月高空照古堤人牛不
見時
金要多銀要多奴馬田園苦要多臨行孽更
多貧如何富如何萬事無心只恁何將來柰
我何
道人心處無心自在逍遥清淨心閑閑雲水
心利名心縱貪心日夜煎熬勞役心何時休
歇心
修行心包容心一片清虚冷淡心閑閑無用
心滅嗔心去貪心寂寞清貧合聖心無生現
本心
好顔容似花紅莫待馨香逐晚風臨頭始悟
空妙搜窮脱凡籠猛烈灰心出世雄功成三
島峰
遇風仙接幽詮雲水飄蓬鎮日閑靈明現本
元結眞鉛溉清泉須信壺中别有天逍遥得
坦然
得還無合虚無湛湛澄澄有若無元初無更
無理清虚證空虚一點靈源實若虚光明徹
太虚
得玄玄悟三三火滅煙消風害譚昏昏保玉
男趣閑閑認憨憨一性渾如月正南澄澄現
碧潭
　　　憶王孫
神舟穩駕出沉流明月輝輝命自周兩箇先
生暗點頭有來由萬劫輪迴向此休
　　　又
修行誰會把心降赤鳳驅將飲碧江調引嬰
嬌笑舞雙剔銀缸物物頭頭現曉窗
從初得得便風流降伏龜蛇住定州千日丹
成永永收好因由自在逍遥萬事休
心中無事氣神和不覺欣欣言語多劎用道
鋼磨更磨害風哥割了舌頭赶退魔
塵寰財色苦相縈著愛浮華役此身好悟靈
源一點眞絶貪嗔便是逍遥到岸人
無無無有有無無悟得無無便不愚日月年
時損壯麤見元初萬道霞光攢寳珠
茫茫苦海兩無邊無限迷魚沉黑淵我擲金
鈎釣有縁線兒牽引上神舟採玉蓮
　　　减字木蘭花
全眞門户靜靜清清無作做非易非難財色
無明盡結丹眞龍眞虎境滅心忘知去處
鉛汞相傳交媾須離種種邊
　　　又
逍遥自在去去來來無罣礙一片靈空處處
圓明無不通無分内外瑩徹周沙含法界
遍照無私明月高穹秋夜時
心顛意耍難辨身中眞共假意耍心顛招得
全生罪孽愆心寧意息定裏閑閑明慧力
意息心寧道自歸而神自靈
遇而不悟可惜惺惺逐慾去目下蹉跎教我
如今怎柰何他時若到悔晚投玄親妙道
早早迴修免向三塗六道遊
水雲皮袋似水如雲長自在自在閑人閑裏
搜尋物外身任行任住色外眞空閑裏做
做欲覓眞空秖在南山盡靜中
塵心起處隔了逍遥雲水路不起塵心色相
還空猿馬擒而今勘破保守天眞閑裏過
欲識天眞白玉黄金鑄就身
　　　武陵春贈李道人拆字
日勸君君不省下越貪忙識常常内轉傷肯
恁思量養靈根牢固取目好迴光兀騰騰
萬事忘内爇仙香
　　　南鄉子
物物不追求免有人前寵辱憂世路巧機齊
放下休休順著人情不自由最好把身囚
落魄隨縁雲水遊乞食存心消舊孽修修譬
似無常限到頭
　　　永遇樂贈濬州王三校尉
飄逸閑行坦然穩路任雲任水落魄婪躭蓬
頭垢面朝日常如醉騰騰兀兀遨遊閑散去
住並無縈繫覓殘餘填腸塞肚到處夜來闓
睡人人未悟修持都是自著難爲割離愛
慾無涯煎熬苦海生滅何時已一蓑一笠隨
縁且過便是道人活計你咱自迷情未肯且
秖恁地
　　　踏莎行
雲水閑人婪躭布素逍遥物外煙霞步存心
乞化度朝昏巡門喏諾須分付水定雲閑
不隨他去煙消火滅清凉趣此遊聖境又空
迴携笻獨上長安路
屢勸聦明聦明不悟尋常相付留詞句詞中
唯是勸迴修何曾詞裏依他做早悟輪迴
速尋出路二輪催促朝還暮今生榮貴是前
縁來生果報將何去
捨俗修行超塵歸素安恬寂淡忘思慮顛狂
猿馬鎖空房靈源一點常教住莫覓金翁
休搜龍虎清清閑暇逍遥做慧風吹散嶺頭
雲一輪月照曹溪路
步步無生縁親禪道明來暗合通莊老風仙
十載去朝元處端雲路將應早悟正身中
無窮眞寳因縁漏果何須造閑閑活計我家
風逍遥坦蕩吾門好
既得修眞須搜玄理心中事事都忘棄因師
妙㫖悟元初山頭一點光明起落魄生涯
水雲活計遨遊坦蕩紅塵裏諸公休訝這風
人尋常只恁哩囉哩
戇戇憨憨無言無說自慚謾設虚分别從今
更不外奔馳其中尤妙偏宜拙收捲精神
藏輝跡滅空生煩惱齊休歇秖陀園裏種瓊
花芬芳一朵金蓮結
纔見春花又逢秋月春花秋月何時徹勸君
速悟勿蹉跎壺中别有嘉時節斷愛超塵
當須猛烈元陽固鍊搜玄訣神珠磨鍊莫交
昏無來不去超生滅
忍辱常餐永除濁酒洗心滌意忘諸有存存
損損了空虚安安穩穩無他走靜靜清清
天長地久春花秋月堅堅守騰騰兀兀向前
行昏昏默默合着口
一顆玄珠從來蒙昧貪嗔癡染難分解頓修
滌蕩不交昏輪迴生死都無礙急急行持
休生退怠綿綿鍜鍊須寧耐了心何處是歸
期彩雲鶴引蓬萊會
　　　贈興平趙六士
百歲榮華星移光烈人身難保朝昏徹恩情
眷愛已收空不時大限將分别早悟輪迴
驚生慘切割情捨愛親玄訣公還猛烈入清
虚風人許你開心月
　　　寄京兆徐公
方寸靈田何曾拂掃塵埃久暗生荒草神泉
散漫不凝澄如何結得長生寳雲水尋眞
逍遥訪道離家便是離煩惱聦明如悟肯休
心孤峰共飲蟠桃老
　　　贈王三校尉
稽首王公微言少告殘年霜鬢君今到攀縁
恩愛幾時休閑身强健灰心好深理幽微
世情顛倒寂寥瀟灑搜玄奥水雲同步訪丹
陽孤峰共飲蟠桃老
　　　贈濬州王四郎
賢兄來到說公深淺我聞聽忽生歎羨一母
三枝背長情安忍心變悔前非改行方便
聦明省會速來見面與仁兄和顔懽宴稍有
違情定風子决成宛轉水雲去更無厮見
　　　浣溪沙辭賣公
雲水飄飄物外遊垂綸獨釣大神舟遇迷苦
海不吞鈎却返碧波歸去後家山重會馬丘
劉玉壺金液宴仙儔寄盧公
　　　長生先生作滿庭芳讚道釋寄助縁
　　　盧公武德
釋氏禪宗老君道祖吕鍾海蟾明天重陽立
教東海闡良縁唯度丘劉譚馬分異派王郝
先傳將來去十洲仙會霞友性團圓成仙
非難易行修八百功了三千待天書紫詔性
命完全要出陽陰之殻常無染萬物無愆眞
了了龜蛇蟠繞陰盡去朝元

後序
人生天地間圓首方足抱識含情禀五行之
秀爲萬物之靈佛性仙材無不具藥爐丹竈
無不備若能屏嗜慾棄浮華絶貪求去名利
靜息虚凝則可以長生久視長眞譚公仙人
以宿縁符契壯歲得遇重陽祖師與丹陽長
生長春同師也厥後相從眞人西抵汴梁付
以口訣後至洛川積功累行先厭世而登眞
有留語録詞章僅數百篇皆包藏妙用窮達
造化命之曰水雲集傳之四方久矣值丙午
間濬郡大水漂没其板神仙長生劉公聞之
不勝憫悼即命工重刊於東萊全眞堂今又
值累年兵革天下無有全者路鈐高友并其
妻孟常善舉家孜孜慕道往來於淮楚間訪
尋眞人遺藁乃於門弟子處疑若神授得其
全帙恐其斯文泯絶今復鏤板印行於山陽
城西菴實見高君用心於教門之切也嗚呼
眞人羽化已久斯文不可再得及見僕先父
所作前序又屬予爲後跋遂不揆荒蕪勉述
　　　又
僕一日編類諸仙降批詞頌珠壁集間忽有
高牙大纛森擁蓬扉僕愕然興之而迎其門
乃蕭師故來下盻相揖而進之謂予曰頃有
道友張志全不遠數千里而來携斯長眞子
譚師父平世述作水雲集一部特以見遺某
然而不解文墨忝於教門粗欽慕之柰屢經
兵火將諸全眞玄奥之書板集俱已焚毁殆
盡唯有此集幸好事者藏諸屋壁仍存焉若
不再行鏤板傳於四方誠恐泯絶又閡將來
慕道者參訪耳願爲重刊之序僕應之曰曩
者有東牟范學正父子才高歆向學富固彪
已序之矣僕安敢揩手耶屢辭不獲聊爲散
語以塞雅命云爾峕己丑年重陽日

水雲集卷下















