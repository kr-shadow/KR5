#+TITLE: 贊靈集-明-
#+DATE: 2018-05-12 10:22:18
#+SOURCE: github.com/kanripo/KR5h0038 master 75aaa282                
賛靈集目録
　卷之一
　　碑記
　　　靈濟宫記　　　修靈濟宫誌銘
　　　重修靈濟宫記　靈濟眞人序
　　　鰲峰神秀圖記
　卷二
　　表劄
　　　賀眞君褒封表　賀金闕瑞旦表
　　　賀玉闕瑞旦表　上元上眞君表
　　　上眞君祈安表　鄉民保眞君奏劄
　卷三
　　序䟽跋文
　　　眞君科式序　　眞君願序
　　　重修靈濟宫䟽　徐仙翰藻跋(二篇)
　　　上靈濟宫勑額文上親睦堂勑額文
　　　上燕喜堂勑額文謝雨丹悃
　卷四
　　詩
　　　上眞君詩　　　謁靈濟宫(十二首)
　　　夜宿靈濟宫　寳殿十奇峰(二十首)
　　　眞仙八詠圖


















賛靈集卷之一
　碑記
　　靈濟宫記(二篇)
福郡之望邑曰閩閩邑之望里曰積善靈濟
王祠蓋一方之所仰焉幬蔭而庇福者也初
年徼福丐靈之人嘗有以鸞箕瀆神者一聯
之詩數語之讖事跡靈驗今猶記誦而於文
則未之聞也至後鄉人聚首禱于祠下顧瞻
廟宇瓦桷腐圯像圖黯昧因相謂曰是可以
致楬虔妥靈之意乎謀一新之而以箕卜神
於是剡剡揚靈爲文以示之俾趣工焉及工
逸事遂復有所謂神之告之一言一話胥文
也嗣是而後大篇短章層見叠出翼者肢熊
筆者腕脫觀者瞳眩而神之文浩乎汪乎如
碩靈黄而注渤𣿨鄰之邑里競相傳寫且敬
且䟽且駁且愕是豈烟火食者所能道一語
於其間哉聞之向者勑額之請神之姓字莫
或前知父老取姓枚之既知姓徐而詳則窅
莫之聞今也世美之源靈跡之騐該且悉焉
神一而已非固吝於前是數年之請而今焉
爲是以震夫人也毋乃斯文將興神預有以
發其祥而闡其靈耶抑神之意化有所爲而
爲之也噫是當有以諒神之心者如湍逆流
喧豗澎湃終不若中流滔之無聲以文而示
乎人神蓋得已而不容已者也三代無文人
六經無文法上聖大賢凡其著書以垂世者
非樂爲是之衒鬻也君臣之分微孔聖是以
有春秋之筆仁義之迹熄孟氏是以有七篇
之書王道果行蘭陵令之書可不作也禮樂
且正詩未亡則文中子彭琹汾水之陽矣元
怪夫何有其化今其傳後不寄之文奚寄焉
神之心前乎聖賢之心也爲之碑而使之以
知履歷爲之籤而使之以知吉凶山川之堙
微也爲塞中之文以闢之風俗之薄惡也爲
梁父吟以譏之敬念消亡士風頽靡爲絶筆
吟爲非神賦以警之以至獲麟之歌自辯之
文變體之詩雅正奇崛千彙萬狀如英章濩
夏之迭奏於耳如谷粟布帛之均適於用文
乎文乎篇章句讀云乎哉夫使居是里之人
誦神之文鑒神之心一郷之中陶爲道義十
室之邑薰爲忠信士焉而學農焉而畊工商
焉而役作貿遷闢爭也而禮遜嚚訟也而友
助遊閑也而力本則神於是時固可以遊於
聖不可知之天矣何以文爲神之署碑陰曰
餘雖倣柳侯之萬一不得文公以記之何以
示來者今觀韓記之中自子嚴父詔婦順夫
指與夫入慈孝出友悌之外無長語是神所
托於後之文公者不過以扶世教爲念也歟
余襪線短能何敢望文公之萬一黿黽蜩螝
非敢鳴於雷霆之下顧念神自石晋開運以
入于閩余之始祖亦於五季由固始而來閩
先代以來或營其地以建神之祠或請於朝
而尚神之徽號奉神之祀兹有年矣鄉人復
相同志而成輪换之事來晜仍雲冀神之庇
未有涯也余欲無言焉得而無諸若夫神之
姓氏之稱世系之美靈驗之事與夫廟宇創
立修葺之年月備見於神自述之碑非牛馬
走所得以容其喙是不過著神作文之意而
已俾一方之民食我桑椹懷我好音果胥而
道藝忠信之歸則瑶漿蠹勺不必實醢豚甘
鷄不必薦溪毛燎水亦可苔神之心也無斁
則神之惠人之貺也亦無窮氣數循環無徃
不復神之文而發祥闡靈於其前人以文而
蜚英騰實於其後將見天寵褒崇宣封顯赫
神之榮也遡紫凌青駞金斛椒人之盛也于
是之時必有大揮如椽之筆以記之事者矣
余行當拭目以俟罔俾文公專美柳侯
　　又
閩踰峽江而南有山竦傑曰鰲峯山之南靈
濟仙宫也粤昔叢祠陰跡顯著國用其勳民
賴其庥徽號褒加祭式惟愼至於今日倚歟
盛哉歷歲既久廟之梁桶侈剥不治憑附丹
青漸已黯昧時有鄉民詣祠下枚卜乃事見
而相謂曰是不足以揭虔妥靈也完而新之
具尚一乃心力神喜其不婉婉耒下爲文以
勉之於是裒誠鳩費戒工度材各肩其事有
而無怠門之隘者廣池之涸者聚一木一瓦
之壞者易彩以飾像衣以章身文曹武兵亦
加潤色威狀赫赫德揚明明見者聞者咸兹
以恭願樂其施而工告成焉時則秋八月也
功不自有歸之於神薦祼興俯具事以告懷
柔顯思式告有相載揚其靈自序其所出歷
三代至五季以來啓烈壽後所以委祉今日
廟食兹土者有槩有詳而爲之記也同事者
愕然視悚然誦芒芒然筆且曰向者勑額之
請卜姓曰徐是猶隱於聖不可知之矣今乃
知出於偃王之裔信有驗也請神記之以石
昭冥冥而垂無窮有是而後文筆層現易卦
有籤斷吉凶也梁父有唫亦勸戒也非神有
賦昭冥漠也塞井有入辟禁忌也若跋若賦
若辨若啓若曲若偈千態萬狀愈出愈奇如
倚空之岩崒嵂巍峭如怒風之濤汹湧澎湃
噫何其文也夫文也者在天爲奎壁之精在
地爲圖書之寳在人爲朝廷之瑞今神也恍
惚之間杳冥之際影不可見響不可聞而乃
顯之以文何也聰明正直粹乎其嚴威靈氣
𦦨赫乎其高不可見無所不見不可聞無所
不聞出乾入坤窮令遡古察來彰徃顯微闡
幽故能泄天精裂地寳發人瑞神之文神之
德與天未喪文地不愛文使人得以展布斯
文神也遊於無聲無臭之天可也不屬之人
乃屬之神可嘆也夫鰲峰之精龍首之英必
有瑰奇之士出焉神其尚相斯文乎不然何
乃發其祥也神之文曰予所作必有以爲異
日之驗進身之階神之詩曰文章豈不貴君
子終豹蔚豈我意哉造化循環無徃不復神
而明之存乎其人可也其詞
　鰲峰蜿蜒靈濟之宫昭哉先烈
　孝思偃王施祠洪綿血食一方
　四民地利胥賴其慶懷柔左右
　赫赫耿光大掖斯文以發厥祥
　顯相有嚴報本孔臧矢歌頌美
　百世不忘
　　修靈齊宫誌銘
人之所事者神神之所依者人時值初吉景
辰神赫厥靈剡剡爲文以任而任於同事者
祇栗厥戒夙夜不敢忘怠是以粧褁聖像乃
命司服其飭衣裳既就神自作履歷刻銘諸
碑灝灝乎噩噩乎似非世俗語所能道赫然
驚人其誰不敢不進其所有以爲答同事者
謀曰東西池涸矣誰不足以壯祠宫之瞻倪
外附之壁壞矣誠不足以聳人心之畏敬龍
首之井誠爲風土之害既廢矣今塞斯井鑿
斯池畫斯壁以媚神意亦將有利於人其宜
乎同事曰可文章東閣二序之神捷蒙塵久
矣時尚武事有欲去之而爲尚武之謀者其
同事嘗聞孔子有言曰文章必有武備武必
有文備夫文治武功相資爲用此百世不易
之道其可闕乎故上宰福禄三星之祠下土
輔國安民之像先文後武各得其制同事又
曰可外有門閭之故觀内有藩翰之森嚴簷
版之丹臒煇煌掖庭之粉黛冠絶至於補葺
罅漏靡不究心獨二庫卑污不修且壞鄉民
大懼不任一日復與同事謀諸神曰從事於
斯也久矣欲已之而不能休此意曉然神其
知之告我以文曰修廟難惟義之歸敢不喻
所指於是椽棟之腐黑者蓋瓦之破缺者垣
墻之凸凹不齊者俱治而新之神於此時再
䧏之記命庫之名曰堂東有親睦西爲燕喜
俾憑附之質得以宣其列美矣茂矣諸好備
矣雖曰同事者之所恊力是皆神之靈有以
使其然而然也及將次就諸請其額于本路
官緫管張公鐸復尊祠曰宫筆椽字斗照人
耳目凡道路觀者車乘填塞叅日莫不張大
稱譽竦然而增敬東街之碑神之所自序也
西階之記人之所以賛厥美也神之文章者
諸宫曰碑曰記曰籤曰賛曰文曰賦曰啓曰
表曰卞曰議曰序曰頌曰詩曰曲曰行曰說
其有集行于世焕然而可述也靈濟之封旌
褒前朝眞人之號道宣天休厥德章明垂譽
終古此黄髮耆艾野夫版尹之所願頌非鄉
人一詞之所能既七日復來與同事謹以牲
醑用伸告成之禮就位于庭悚然深惟三載
考績亦既勤止惟神念厥功必有以相之使
鄉人均蒙其福世世承事寧可不知所自耶
今欲刻諸石以記其事誠恐議者以爲專美
之譏姑誌歲月于靈濟宫敢銘之曰
　受職九天　燿靈下土　神筆驚人
　沛然莫禦　飭以衣裳　爲身之章
　親睦燕喜　命名日堂　傭役徴工
　作新斯宫　四方雲集　至日訖功
　三歲考績　各恭乃職　其難其愼
　惟和帷一　神既安止　載人載喜
　欽若兹教　是信是使　惟爾有神
　福及吾民　天鑒厥德　錫號眞人
　圖像輝彩　洋洋如在　爾民報祀
　萬世不怠　後之君子　無廢成美
　刻誌于壁　以賛攸始
　　重修靈濟宫記
至元三十年十月閩積善里士交章君桂龍
以書奉靈濟王廟記來曰此神筆也里有古
廟而無碑屋且圯夏五月沈君建翁修而作
之桂龍與周仝等共謀而成其美八月工告
訖功神赫厥靈載降之記將刻石命里林迪
功延年書之且屬予篆其額春一不敢辭署
名惟謹十二月又奉古詩來曰此神意之所
記也盍記諸春一心已諾而筆未暇明年正
月親來徴諾又出神所賜古今詩一篇凡六
十五韻春一何與斯文乃褥神之勤如此昔
江神嘗揖王勃而告之曰滕王閣將作序子
徃賦之時主人已宿構於其壻勃之文廼出
不意豈當筆者固有數於其間耶於是焚香
叩齒取記與詩端誦數過絶不類烟火食語
而作曰異哉夫以聰明正直爲德者神之分
也以威靈氣焰動人者神之餘也廟自石晋
開運以來厥惟舊哉諸君精白承休者有年
矣今日之事敢問其所以然章君對曰神之
文不但此記此詩而已前乎數年靈明尚閟
隻聯片字時而出之今剡剡揚靈燦然有文
與人相接其所指歸或勉以義或誘以善或
勸以孝敬至於遇事立言則有塞井文有非
神賦有畫士傳有壁像賛有梁甫等吟有獲
麟等歌若序若跋若啓若辨若行若曲若頌
若䟽千態萬狀愈出愈奇聞其風者嬴糧而
景從苟以是心至神各隨其所扣而告之一
話一言胥文也桂龍與建翁等陟降左右靡
不夙夜因事而謁文因文而證事得手應心
如契如券故叶力於此以對揚神之休命予
又作而嘆曰斯文其庶幾乎天降時雨山川
出雲嗜欲將至有開必先惟鬼神者得兆朕
之先而文章者神明之律吕也自唐而後國
朝以科目取士士生斯世爭以文鳴蜀之神
有梓潼者闡靈一方專宰科名九十四化之
文一唱蜀士敬之愛之不啻如事父母凡擢
危科躋顯仕不敢曰己之能必曰神之賜由
此它方之爲士在在尸而柷之梓潼之香火
遂遍天下徽號之加莫尊焉今日之靈濟即
前日之梓潼也梓潼顯於蜀靈濟顯於閩九
十四化之文殆不足過將見神之香火亦猶
梓潼之遍天下豈但劍惠於一方哉然斯文
與天地並未嘗一日泯没暫晦者必明暫否
者必泰故神有以發其祥也神碑既立里之
人士歡欣鼓舞時周君莊翁實獻碑陰之文
其言曰嶽之神必降而後生申□之神必䧏
而後生尹今將生乎抑將生尹乎斯言也蓋
有以扶其手而擘其口者矣地靈日彰人傑
日出異時必將以文鳴國家之盛非惟爲人
士賀尤當爲神賀也神姓徐生爲人殁爲神
功在國德在民世美之源流廟封之次序悉
已見於神之所記此但書修廟降文立碑之
槩爾章君又曰向日敕額方請之時神之氏
諱莫能前知父老取姓枚卜之得姓曰徐從
而名之曰望望者言其德可配於四望秩而
祭之宜也今神自言吾爲江王諱知證吾弟
饒王諱知諤式克正名而知本始予嘗讀五
代史至吴之世家於齊王係之以感慨方其
與劉威陶雅等佐行密起淮南蓋一世之英
雄也及得政如彼其專矣然且奉楊氏諸孤
而臣之其視張文表之不事周保權豈不相
逕庭哉宇宙無窮徃事塵土而有子二王流
芳百年廟食萬世嗚呼齊王亦不死矣時上
元前二日甲子記
　　靈濟眞人序
神之氏諱爵里載在五代史晋開運之四年
歲眞恊洽皇靈剡剡來䧏于兹以羲曆策之
曆甲子二千之數有奇嘉熙二年蒙朝廷錫
命攷之祭法宜在祀典每遇三元八節甲子
庚申斗䧏之日人之有事於神宿戒齋祭純
素之道惟神是守守而勿失與神爲一一其
一合乎自然而已黄帝得之以登雲天西王
母得之以坐乎少廣今神之精魄不爽其聦
明得之以與浮丘公王子晋司馬子微馮大
和諸人周游乎無極之天聽之不聞其聲其
聲揮綽視之不見其名其名高明四時得節
萬物不傷利澤施於天地後世其孰能知之
昔南華先生舉太宗師之言曰有眞人而後
有眞知屬者恭遇三十八代天師宣授太素
凝神廣道眞人以其知之所知每知之是爲
師乎特爲補奏天京江王充九天金闕明道
達德大仙顯靈溥濟眞人夫人許氏特授順
助仁惠仙妃饒王充九天玉闕宣化扶教上
仙昭靈博濟眞人夫人陶氏特授善助慈懿
仙妃徽稱赫奕爲龍爲先使在天之靈得以
宣其烈今日太平物無違拒肅雨乂陽咸若
有答鄉士庶民莫不忻忻然而踴躍相與北
向蹈舞拜手稽首上祝
聖壽無疆且□神德願垂表後刻在金石序
之以詩曰
得一以靈兮謂之神神之爲神兮而能精窈
窈冥冥兮無爲無形有性有清兮與道合眞
夫號眞人兮飛奏天京特予功績兮播於金
石大仙上仙兮昇入九天雨暘不愆兮掌迼
化之權爾民得保全兮喜躍踴躚執我豆籩
兮孰敢不虔靈德之淵淵兮具頌是宣刻石
永堅兮何千萬年明遠完教之玄法師福州
蹃道録劉景福撰
　　鰲峰神秀圖記
閩城南大江自西而東曰峽江度江又二十
里許有山曰鰲峰擅群山之勝㨿諸水之會
而祠在焉其旁屋字星聚棊布神依人之居
而嵗時伏臈牲肴粢盛獲食其土人賴神之休
而長幼樹畜率無水旱灾殄之虞獲安其生
此神人並立實陰陽至理世不能廢也鰲峰
二神相傳徐姓南唐知誥諸弟長知證稱金
闕眞人次知諤稱玉闕眞人謂在唐世嘗將
兵入閩過漳討賊次鰲峰有功仙在芝嶼天
燈天樂降其地遂祠之按史知證温弟五子
也封江王改封魏知諤温弟六子也封饒王
改封梁國王延政延曦弟兄不恊國日亂
唐遣其將　支徽逐之乘勝克泉漳諸郡不
書王在行御史失之歟以鰲峰秀拔奇偉山
川融結宜神所憑托神擁山川明豐而禳祈
祝禱若神所苔譬玉在山而木潤珠在淵而
水輝厥理有繇矧生功德其郷殁而祠之禮
也翰林待　詔長樂高廷禮氏其子熊走禱
祠下盻眞相通如承面諭𧦑徴諸事豪髮弗
爽特詔因寫鰲峰神秀圖以報靈貺第徴
子記之并述其槩以告于鄉人永樂九年九
月望日
漢府紀善翰林院脩撰儒林郎閩人王褒記
　　　　　翰林院待　詔長樂高廷禮畫
　　　　　并書








賛靈集卷之二
　表劄
　　賀眞君褒封表
伏㠯天之文曰鳳篆龍章其命有德神之名
在丹臺玉室何憂不仙妙用不可以思議舞
蹈自形於手足某申賀恭惟九天靈濟眞人
好是正直亶此聰明默推生生化化之仁尤
得杳杳冥冥之道克厥威克厥愛常懷儆戒
之憂惟其能惟其人果沐褒封之寵衆皆曰
可時懋廼功誰無折屐之歡敢效執鞭之賀
伏念某葦苕寄跡草芥微生惟適之安仰聖
庥之是荷卷言所自豈童子之不知進表陳
情銘心知愧伏乞俯垂高聽遠察卑誠爰剡
剡以揚靈廼穰穰而降福其養民也惠如雨
露之所沾濡誕我祝如何與天地相爲悠久
　　賀金闕瑞旦表
伏㠯一封九重天榮授南昌之上宰九月十
七日喜逢嵩嶽之降神里社交歡人民胥慶
恭惟
九天金闕明道達德大仙顯靈溥濟眞人好
是正直大以神通與日月而並明參天地之
化育五十五願發誓度人四百餘年積功累
行惟德是輔與道合眞施之萬物得其宜措
之四時得其序舉皆蒙福孰敢忘恩同伸虎
拜之誠恭祝兕觥之壽更冀積善鄉一千餘
户口俱托帡幪大聖朝億萬載基圖相爲長
久臣下情無任瞻戀之至
　　又
伏㠯嵩嶽儲祥毓英才而出將入相風雲慶
會爲明神而輔國庇民瑞旦届值於九秋事
業有光於五代恭惟
九天金闕眞君系出偃王世封齊邑廟食五
百餘年之盛褒封三十二字之榮靈貺孔彰
殊恩屢降惟此鰲峰之地傑荐臻虹渚之星
流庸舉兕觥用伸燕賀伏念沗登仙版職奉
靈祠凡居覆燾之間莫匪帡幪之庇良以感
恩之有日將何報祀於今時晨香夕燈常瞻
烜赫朝鍾暮鼓少備勤渠不辭潢潦之可羞
惟冀神明之來格伏願　聖人在位撫華夏
於萬年神德彰靈亨褒崇於千載宫門肅靜
閭里康寧
　　賀玉闕瑞旦表
伏以雝雝在宫肅肅在廟主爾百神赫赫厥
聲濯濯厥靈相予肆祀時則歷多年所式克
至今日休臣惶恐惶恐頓首頓首恭聞大而
聖聖而神誠則形形則著來也無涯去也無
迹視之弗見聽之弗聞聰明正直依人而行
遠近幽深知物之故天地合其德四時合其
序名聲昭于時利澤加於民維桑梓則必恭
雖蘋蘩而可薦伏念醮首某等與鄉人處忝
儒者流惟神其依不言所利雨暘時若天且
不違况於人老安少懷民到于今受其賜士
悅朝農悅野工歌肆商歌廛巍乎成功何以
報德兹蓋伏遇
九天玉闕宣化扶教上仙昭靈博濟眞人慶
流瑞旦節應中元式月斯生與天齊壽讓萊
相獨先於一日踵康王猶後於八朝其命維
新而民階樂聿慶崧岳降神之曰同伸華封
請祝之誠桂魄初員輝暎東方之日蓬仙不
老光聯南極之星豈若身親見之不知乎舞
之也伏願在其左在其右在其上不顯亦臨
俾以富俾以壽俾以昌自今以始臣下情無
任瞻戀之至
　　又
切以聖不可知之謂神感而則應民到于今
受其賜靡也可忘式克至今日休不敢啓上
帝命臣誠惶誠恐頓首頓首恭聞無形之表
至道之精軒轅皇帝啓鑰抽關太上老君傳
燈續印德而不德清虛怪寂寂之無宗玄之
又玄廓落達生生之有妙周流六虛而無息
主宰萬物而不遺巍乎其有成功無以稱其
威德伏念臣志求諸道材下於人敷奏以言
方寸地之階願借恪恭乃職咫尺天之威不
違重念醮首某等致力於神綏我以福祠稱
靈濟名被顯封赫厥聲濯濯厥靈雝雝在宫
肅肅在廟雖桑梓必敬止維蘋蘩可薦之兹
遇中元集福之晨是乃上相誕生之旦乾坤
爲瑞閭里稱歡是月在中式播崧岳生申之
詠與天齊壽同伸華封祝壽之誠兹蓋伏遇
昊天玉皇上帝玉陛下緫元範於十方建大
功於億刼無有遠邇均屬照臨凢有血氣莫
不尊用敷腎腸歷以告臣塵凢濁質夙夜小
心自慚蠢蠢無知敢曰高高在上齋戒沐浴
以事帝對越在天聰明正直之謂神虔恭在
位幸披雲而睹日如臨淵而履氷伏願不聞
亦式不顯亦臨有相之道俾富而昌俾耆而
艾用錫厥民臣無任瞻天望聖激切之至
　　上元上眞君表
三陽開泰適人事之肇興兩闕如臨諒天心
之可格敷陳素願益茂洪禧臣誠惶誠恐蝢
首頓首恭惟
九天二位眞君裔出偃王世封齊邑丕哉靈
德等乾坤覆載之功用以濟民推雨露沾濡
之澤神通自在正直無私廟食今四百年天
封凡十六字人所見恩誰敢不敬伏願䧏爾
遐福載歌穰穰簡簡之詩保我後生爰詠蟄
蟄繩繩之德
　　上眞君祈安表
咨寒怨暑特小人見淺之謀居安慮危惟君
子知幾而作雖自禱之久矣賴有陰以相之
某申謝恭惟
九天靈濟眞君德配乾坤澤垂雨露以顯靈
昭靈之德推溥濟博濟之心伏念某等受廛
爲氓聚廬托處久席雲天之庇敢傾葵日之
誠弗克修持未知慚愧念震鄰之警義貴在
於恤鄰然同井之安救當防於入井必也先
事而能懼庶其後患以無憂更冀雨及我私
實穎實栗實堅好錫用民福曰壽曰富曰康
寧
　　又
神非類而不祀以其能於捍灾禦難天作孽
猶可違寧敢稽於修齋執戒拳拳唯謹戰戰
若驚仰瞻靈德之在天俯拜皇恩而感地伏
念某等枌榆同社桑梓連陰自慚坐井以無
聞敬率居鄰而有請謂民情可見昔曾聞己
過之愆何帝怒不回今未免童蒙之瀆豈藥
大夫怪迂之方未盡抑濮上人計筭之私已
萌或饕餮如曹劌之無謀或縱臾如子陽之
尊大誰敢執其咎亦盍及而求徵日咎徴曰
休固當禱之久矣靈之來靈之至毋廼亶其
然乎勉力而行欲言恐僭未能姚斌當寘之
罪天書　譯符篆之文臺駘實沈是謂之妖
神筆按春秋之法氛祲必去邪妄必除毋縱
滔淫恣生荼毒吾所願也神其鑒之兹蓋伏
遇
九天金闕王闕眞君几前乃聖乃神允文允
武歛之則有顯靈昭靈之相散之則爲溥濟
博濟之仁千百年之祀典森嚴十六字之褒
封侈大威震雷霆之怒五岳塵埃功叅日月
之光四方耳目驅癘鬼於山之左植保障於
江之南海宇澄清里閈寧靜下救群生之疾
苦上休太上之慈悲好生之德雖洽於民心
擊壤之童何有於帝力伏願息點捕劓終終
始始各保安全藏疾納汙是是非非更爲覆
護莫效薦芹之敬敢言結草之勞
　　鄉民保眞君奏劄
臣聞功謂道在無極之始冥冥窈窈不識不
知非心思計度之所能也自太眞皇人紫筆
定書然後學道者得以探其源洩其流撰成
科典靈文耳目斯世今有神焉以修齋執戒
爲功以濟生度死爲誓發爲文辭合於科典
凡曰長材秀民者莫不口交誦之其可稽於
徹聞乎切見
九天金闕眞人徐　九天玉闕眞人徐　聲
名冠世功德在民内察其行外觀其跡委是
骨像合仙有心積善建功篤好三寳之士若
非宿幸縁會窮神而知化者孰能與此所著
九眞妙戒化文九獄神燈科格醮三界科保
馬科並出於太上玄言究徴摘實自然成章
靈音嘯咏可以爲活刼津梁所謂閉門坐車
者不計其歲月矣外有靈濟特醮科本願儀
文七政燈科非敢以爲己功從民請也臣性
識䟽愚爲言輕賤考事察能在臣識所當申
請敬加丹鈆去取編成一集謄進在先已蒙
聖恩將臣　徐等詮補職任躋進仙階今欲
望聖慈允俞所請再將臣徐　等所撰科典
翻行三界合屬去處各取遵禀照驗施行不
惟顯靈濟濟度之功亦可以張吾軍而感慰
東南民心之所望也伏取指揮

賛靈集卷之三
　序䟽跋文
　　眞君科式序
予嘗以爲老子之道五千言盡矣後之學者
不以未能遍觀而盡識也惟漢天師之傳得
其宗迄今一千二百余載馳聲耀譽聞諸四
方上而公卿下而垊隸欲壽考康寧者莫不
皈心而稽首今明而爲神曰靈濟眞人以憑
附之質用宣其靈豈非夙幸得天師所授鈆
汞法何一點之珠光耿耿不滅迴平作字一
言一話焕乎其有文章予始聞之若駭且信
旦疑一日袖香而來瞻仰祠下載睹所作碑
記讃頌仰非世俗語疑乃信獨此書一帙鄉
之士夫藏之甚愼不輕示人予索之久始得
之焚香誦之數過其爲㫖義皆本於太上經
典中抽繹出來幽深明溥與道合眞諸天隱
梵迭奏和鳴濟度之功誓弘海岳神機玄妙
或隱或顯是豈淺學近智者所能議哉雖然
神而明之存乎眞人予累欲序而跋之誠恐
識者有餘食贅行之譏若乎眞人之德揭若
日月後必有至人爲之序予畧言其大槩云
正元三十年上元將仕佐郞路學教授歐陽
公柱芳跋
　　眞君願序
願者眞人之願也亦人之所願也一跪一拜
心之專也心之專善之至也人性之善猶水
就下也不善不改是吾憂也吾是憂也此願
所以爲善者設是豈徒願文乎哉仰觀於天
得數二十五俯法於地得數三十合而言得
數五十五蓋因此數得以成其願若非與天
地同功安能至此善人天地之紀也苟有一
毫矯僞慢怠之意非吾之所謂願也其可與
善者同日語耶傳曰善無常主恊于克一此
無他始於是終於是不以半途而自畫斯爲
盡善而盡美矣善者福之基福者善之積唐
高郢有言積善以致福不費財以求福福既
可以不費財而求則爲善者可曰費財乎見
善以相示聞善以相告凢吾同志當以此自
相勉勵庶無愧於天地亦無愧於眞人此又
眞人所大願也
　　重修靈濟宫䟽
　　　按五代史淮南世家齊王徐有子江
　　　王餘王即今金闕玉闕二眞人也眞
　　　人素善文詞靈感眞應東南之民賴
　　　神之庇何止蓍龜永樂庚寅歳大旱
　　　方岳大臣深以爲憂惟
　　　眞人尅期日降甘澍獨著靈驗達官
　　　士庶僉以廟貌傾頽不可不葺於以
　　　苔神靈之景貺敬裁短䟽遍扣高門
　　　椽筆大揮福有攸歸者
伏以棄職歸仙千古文章光玉牒駐兵除寇
萬年香火奠金鰲甘棠追召伯之思芝草毓
相庭之秀高其門廣其宅依稀綉嶺宫前穆
如在赫如臨恍惚錦官城外雲霞閑繞玉窗
深日月平臨金闕逈善祥所萃長年生意津
津福禄攸降積善公候衮衮爲大方之柱石
作遐迩之權衡趨吉避凶寳笈瓊書天上閱
彰善痺惡金昆玉季世間遊嵗時長是過庭
趋霜露却憐仙嶼近
天朝中貴靈方藥餌已先嘗海國居民得雨
枯苗還早熟苔痕又見入簾青草色半侵行
履跡風飄碧瓦補天手重構新甍雨洗頽垣
度地基仍乎舊貫弗克奮無前之勇曷繇成
不世之功如椽大筆不已書之數仞宫墻俄
頃成矣左傛溪右瀨水紫臺咫尺列仙源前
玉几後蜚蓬文筆高撑牛女宿
一人有慶萬國咸亨謹䟽博陵林漢孟撰
　　徐仙翰藻跋(二篇)
君子遭世之理作爲文章用奮厥志得以行
其道非幸也宜也世固可以智力而致理欲
志於道者以文章而求效於當世所必齊門
抱璞荆山非不幸也亦宜也夫神之於昏默
香冥之際亦可庸乎文章以驚動於人吁豈
不怪哉徐仙翰藻之集記賛賦頌一編甚巨
斟酌其辭不濫皆矯世激時之論幽明隔涉
而僅有負俗累不能無惑焉愚意是鄉之君
子有志於道而遭夫理之世其道宜行而志
不獲奪故假以文章神其說執筆之頃果無
容力於其間人也神也予不敢知否則河圖
洛書將爲羲姒出耳用是得不繫其說而厠
諸公之跋後云
　　又
神非人不因人非神不成今人神之所交接
一言一話胥文也文其神乎神其人乎河圖
洛書似涉詭異雖羲姒大聖人以此徴而信
之千百世而下愚庸之性其有爲之疑且惑
乎以神之交讀之考其辭靡不以聖賢之心
爲心禮法刑政如視諸掌何乃汲汲焉而爲
憂民也深神乎人乎能不爲之疑且惑也寄
魚龍而助風雨物情之論蓋亦有矣愚故曰
誠以明之雖存乎神明而誠之亦在乎人苟
一事之莫决一辭之莫措雖欲假其聲於人
吾固不知其可也執筆之頃於予不得以遜
其責使黄鍾大吕之不奏瓦釜爭鳴滔滔皆
是豈不爲神之羞耶徐仙翰藻乃神之文集
既盛傳於衆予豈得不玉韞而藏諸
　　上靈濟宫勑額文
伏以龍首軒昂鰲峰竦傑紅塵化錦好布壇
場青布成羅果符讖瑞一簇人煙寰會千年
祠宇森嚴絲畫鼎新規模壯麗恭惟靈濟眞
人神通廣大正直聦明香火興隆事跡靈驗
邇來化筆焕乎其有文章托此寓言勸之必
以禮義碑銘建立功德昭彰昔膺勑額之榮
今拜天封之侈名登仙籍位列仙班褒奬殊
常恩光甚寵兹者伏遇緫管相公官高四品
福蔭三山有周公事鬼神之能得孔子明郊
社之義考之祀典錫以宫名大筆如椽大字
如斗使山川而改觀與日月以爭光里社煇
煌士民歡悅詩曰天封靈濟位眞仙福我生
靈感二天榜額煇煌字如斗宫門壯觀萬千
年伏願金榜掛名之後風俗康淳鄉閭忠美
士農工商均其福雨暘寒暑恊其時歲歲豊
登人人富貴更冀王封八字勑額金書香火
萬年年年上祝皇帝萬歲萬歲萬萬嵗
　　上親睦堂勑額文
伏以教序人倫親睦堂大書榜額字煇煌而
今風俗歸淳化萬古名爲積善鄉恭惟靈濟
眞君正直聦明雝雝在宫肅肅在廟森嚴左
右赫赫厥聲濯濯厥靈八字宣封千年聖跡
既新斯手乃建斯堂民具爾瞻貌威而重風
俗之淳自今以始孝悌之心油然而生伏願
掛額之後上下和仝幼有倫長有序里閭康
寧老者安少者懷詩曰天理三綱及五常教
民親陸建斯堂爾民報事能如此異日門旌
孝弟坊
　　上燕喜堂勑額文
伏以閟宫赫赫有神明左右森嚴綵畫新保
彼東方壽而富魯侯燕喜作宫名恭惟靈濟
眞人清廟肅雝維神顯相勑額金書八字後
宫粉黛三千有翼有嚴隨禱隨應諸福畢至
少陳祀專之勤吉夢追隨果獲男見之願門
閭壯麗榜額煇煌伏願掛額之後宜爾子孫
載命螽斯之德永錫祚胤妥歌既醉之詩詩
曰鰲峰竦傑泄英靈青布成羅識可憑孔氏
此時親抱送崇嵩神降果主申
　　謝雨丹悃
　　　鄉民黃垣等切念夏逢不雨宜禳旱
　　　魃以潜消靈降自
天祗伏眞仙而控愬三薰三沐載謝載祈
　　　　涓取五月十八日敬發誠心虔邀
　　　　道衆拜請
　洪恩靈濟眞君詣鰲峰龍湫潭攀迎聖水
　　　　午時至宫安奉遂蒙感應西南騰
　　　　雲未刻下雨是夜開啓道場依科
　　　　修奉特設龍王凈醮百拜朝天懺
　　　　文當夜甘澍祁祁至二十日大霈
　　　　霶𩃱田疇滿足特伸荅謝延奉諸
　　　　眞仍設龍王田祖諸品凈醮關祝
　　　　南辰北斗列曜星燈寅修醮禮仰
　　　　苔
　眞君貢奉菲儀大伸圓滿設醮謝
恩伏祈景貺惟冀曰暘曰雨恊二儀大順之
　　　　期如茨如梁降百穀用成之瑞亶
　　　　怙
　九重之至德流入八表之有秋懼聲沸擊
　　　　壤之歌千千惟耦
　聖壽享齊天之筭萬萬斯年綏和動植之
　　　　滋生永樂雍熙之化恒下情無任
　　　　不勝激切之至敬意
賛靈集卷之三(終)
賛靈集卷之四
　詩
　　上眞君白湖趙迪
　　　方山之陽有古神祠焉世傳以爲五
　　　代徐知誥弟兄號金闕玉闕二眞人
　　　也眞人乃神明之冑殁幾五百載矣
　　　其神之在天猶不棄於吾民也民之
　　　雨暘疾疫咸禱輙應迪不敏欲拜祠
　　　下有禱焉遂賦歩虚辭以獻之
聖人神明冑神洒太羅表綘節凌紫雲翠蓋
連碧蓧靈景無晦明清虚何皎皎瑞氣玉洞
浮霞容絳林表兹晨儼欲臨鸞旌何縹緲務
我區中人時爲釋紛擾
　　其二
琳宫何苕蕘高挹翠微頂英風百代靈神光
四時耿儀容更尊嚴廟貌肅路寑碧殿爐烟
寒白日棟雲泠藐爾塵俗軀何由達靈景
　　其三
羽蓋何翩翩靈氛降丹闕縹緲鸞鳳音涼秋
散林樾玉津流紫雲神霄飄綘節羽衣星外
沉仙樂空中歇太虚一寥寥倐爾採霞没惟
聽步虛聲空余碧桃月
　　其四
棣華玉連枝帝勑司我土倐爾陰風來颯爽
降靈雨疾疫賴神休凶荒託靈禦機□杳冥
冥翊運昭昭著高寒太羅天陰瑩清虛府王
珮清霞裳羽蓋肜雲路泠然馭長風將朝紫
霞去
　　謁靈濟宫(十二首)左叅政永喜楊景𢖍
　　　上清張眞人奉
命建廷禧之醮于　靈濟宫賦此以紀勝集
川嶽揚靈泰運開上清仙客䧏香來天壇醮
啓雲旗下羽珮朝趨月殿回勝會已欣登寳
地弱流未信隔蓬萊臨風願借瑶臺鶴飛挫
繁禧遍九垓
　　　　　　　　前人
三山飛翠接鰲峰紫府高寒遍太空丹鼎光
騰千嶂月瑶臺香度百花風神功烜赫昭靈
貺帝德優崇錫封宫觀何年兼賜眞時過
白雲中
　　　　　　　　右叅政姑蘇彭　眘
花簇香輿控紫鸞洞簫吹下絲雲端九天星
斗浮山殿五夜風雷繞石壇仙菓壓枝丹荔
熟清陰滿院碧梧寒神功赫赫多靈貺永賛
皇圖萬世安
　　　　　　　　右叅政　　李　燁
停𩥵偷暇謁神宫石逕潢溪靄冥中雙鳥隔
窗啼晝白群芳聯砌吐春紅剖符當代膺王
爵捍患他時紀武功靈闡一方垂惠澤大昭
世享固無窮
　　　　　　　　僉事鳳陽周　常
一年兩度到仙宫種杏心誠在報功妙藥氣
看痊痼疾靈符常見振疲癃花銜洞口尋眞
鹿雨暗峰腰聽法龍勒石頒衣綿血食加封
褒錫
聖恩隆
　　　　　　　　左叅政紹興錢　述
暫停征騎陟鰲峰再拜頻思伯仲功昔日干
戈平禍亂千年廟食享秋冬詞章應禱點奇
驗靈濟褒榮錫大封護國庇民神力大雨暘
時若澤時中
　　　　　　　　兵科給事中三山曾玘
曾統天兵渡峽江貔貅百萬望風降金鰲血
食眞無恭玉闕丹書却有雙劔珮森嚴雲緲
樓臺矗沓石崆崗英名不歇留今古況復雄
文冠海邦
　　　　　　户部員外繡江楊　寜逺
山青水秀應玄機天賜賢良鎮渚磯昏曉能
明灾與福毫厘判斷是和非祠堂古在三山
外靈貺分傳四海知王裔飄然入仙籍流芳
端的世間稀
　　　　　　刑科給事中山陰朱　純
　　　恭持玉節遍歷南閩因過鰲峰
洪恩靈濟宫載瞻載拜禮竣惟時廟官方
　　　率三五童子羽衣鶴氅乃邀至菊軒
　　　飲茶清話間因索詩以識敬謁之誠
　　　遂辭率成數體一律以彰
聖朝神靈之萬一云耳後者郢正幸甚
恭持使節到南閩得駐征車竭二眞翼翼廟
庭千仞起煌煌袍錦四時新瓊碑紀績來天
上玉勅騰光照海濱祀典聿隆當盛世擬
同社稷萬年春
　　　　　　户部主事沛邑孟式
　　宣德壬子仲冬欽承
朝命蒞事閩藩道經金鰲峰願瞻
靈濟宫祠赫然一新良由二眞克忠克孝功
　　　施社稷澤被生民又能斡運化機大
　　　闡靈貺翊衛
聖躬是宜加以徽號享祀無窮以荅神庥此
　　　皆
聖天子仁德之至眷愛之隆與天地相爲悠
　　　久豈偶然哉廼拜手稽首而賦詩曰
曾於青史見英雄兄弟同心樹大功已向生
前偕盡孝要知殁後復輸忠清宵好夢孚
昭代赤石奇方愈
聖躬廟貌尊嚴崇祀事生靈千古仰高風
　　　　　　監察御史吉水楊　政
伯仲聯翩葆大眞生膺王爵死爲神遠馳玄
翰傳丹訣大著殊勳動紫宸仙籍崇階褒錫
重鰲峰嚴祀禮儀新香雲飛出榕陰外俎豆
年年秋繼春
　　　　　　奉使扶桑等國中貴官柴山
　　　承
命統兵懷來荒服上欽
一人下盡廼職留止三山久荷靈異兹者敬
捧華旛賛揚聖號以爲淮海徃迴之祈冀神
　　　鑒納尤肅禮儀止於齋所勝境有感
　　　於懷遂聯所搜以揚神德後之覩者
　　　幸見郢於斯文
南閩之地多奇山洞庭太華相迴還眞龍隱
處毓聖跡浮光積翠盈林巒眞仙幽顯不可
測黙運天機播神德上以靈丹衛
聖躬下施洪恩庇民厄曾聞兄弟同孝恭竭
忠五代邁英雄生爲名臣死廟食揚庥顯跡
當無窮威靈廟貌世莫比坐擁江南八千里
五雲散盡露金鰲瀉下龍泉一泓水予時領
命懷外方竭誠至此永靈章但見幽禽對語
苔花滑風吹澗谷多奇香君不見武陵樊口
清絶處江山一見消塵慮何似今朝咫尺間
分明得入神仙路華旛一堅突名峰上迎車
馬來長空有時環珮九霄眞一雙青鳥鳴天
風噫嚱斯境清不再有顧罄衷誠莫盃酒更
冀爐烟永不磨須等天長與地久
　　夜宿靈濟宫白湖郭敬夫
共到眞仙境清齋卧竹房夢回孤島月寒入
一襟霜夜氣神鰲起秋聲瑞鶴翔披衣不重
寐杳靄識天香
　寳殿十奇峯(二十首)
　　金鰲峯　　　　白湖郭　廙
金鰲海上來秀色鐘靈異髣髴蒼龍蟠飛騰
彩雲氣桂宇浮丹光芝房隱仙秘時瞻鶴馭
回天香靄空翠
　　　　　　　　　隴西李叔義
海上浮來一點金擁成丹窟岀雲林神棲占
斷鐘靈地能使眞風播古今
　　白鹿峯　　　　曰湖郭　廙
白鹿名山翠若堆鹿隨雲去不知回抵今亂
石溪頭路猶想行蹤寄緑苔
　　　　　　　　　隴西李　叔義
仙鹿啣花此地過因開禪刹絶岩阿青山不
改名猶在長入林僧笑詠哦
　　文筆峯白湖郭廙
兹山凌空蒼削立三神峙飛翠瀉龍湫猶涵
墨池水雲迎筆陣回星繞雲光起神機應發
揮長以獻明主
　　　　　　　　　隴西李叔義
動勢孤高聳翠華望中渾訝寫烟霞謫仙夢
斷春風後不識峰頭幾度花
　　蓮花峯　　　　白湖郭　廙
南望蓮峰萬仞秋清沉玉井瑞光浮懸知夜
夜飄香處散入瓊仙十二樓
　　　　　　　　　隴西李　叔義
玉井移根上翠巒亭亭孤植出雲端眞仙欲
採瓊芳日渾作瑤池醉後看
　　飛蓬峯　　　　白湖郭　廙
蓬壼世外峰秀拔皆瑶草飛出三神來際此
十奇好天開白玉壺夜照丹砂火仙人如可
期披雲事幽杳
　　　　　　　　　隴西李　叔義
瀛海飛來第幾峰峰頭晴削玉芙蓉朝元仙
客躭清賞長上丹梯訪鶴蹤
　　貪狼峯白湖郭廙
斗際清輝不可攀何年聳翠峙人間金鰲一
上遥相望猶似蓬壺若箇山
　　　　　　　　　隴西李　叔義
四面攅峰列畫屏危標直上倚青冥有時靜
夜紅光焕一道煌煌貫斗星
　　方岩峯　　　　白湖郭　廙
方岩並崆峒神秀端可挹望若玄豹蹲影倒
澄江碧上有茹芝翁長歌坐苔石子將拂塵
衣日與白雲適
　　　　　　　　　隴西李　叔義
絶頂淩空勢若摧鶴飛仙路淨無苔天風吹
落懸崖瀑散作岩頭半夜雷
　　紫臺峯　　　　白湖郭　廙
翠壁丹崖接上台春深縹緲紫雲堆玉簫誰
弄臺前月應候鰲峰鶴駕回
　　　　　　　　　隴西李　叔義
紫氣濛濛掃不開危基突出自天裁珮環眞
落臺前月知是神仙跨鶴來
　　古城峯白湖郭廙
古城今幾家山空少陳跡苔逕絶香塵煙崖
歛寒色風泠松桂潭月上藤蘿石莫聽烏夜
蹄令人感疇昔
　　　　　　　　　隴西李　叔義
翠壁丹崖路不平行人猶道古城名風泉日
送清泠調不帶梅花鐵笛聲
　　太平峯　　　　白湖郭　廙
玉燭調光降九霄千峰萬壑度雲謡太平一
曲誰同唱好上金鰲百尺橋
　　　　　　　　　隴西李　叔義
太平景象浩無窮半落名山勝㮣中喜得神
棲安此地陰崖草木被仁風
眞仙八詠圖(四十首)
　　鰲嶠仙宫　　　白湖郭　廙
靈貺昭仙界天香粲綺袍花迎雙絲鳳山擁
一金鰲桂闕凌雲起芝壇掛月高神機涵宇
宙筆翰送波濤玉洞劉晨藥瑤臺阿母桃請
看穹碣上萬古　勅　書褒
　　　　　　　　　釣臺李　溥
岧嶢金鰲頂仰視屹千仞自從兩儀分不與
群峰並聖朝崇眞宫隸萼輝相映神機達九
重睿藻垂雙慶雲林隱天香風泉雜仙磬那
能挹清芬洗劫塵凢性
　　　　　　　　　隴西李叔義
琳館中峰起金鰲擁地迴靈光天上合　褒
錫日邊來丹鳳啣瑤草青重進羽盃悠悠塵
境外佳氣勝蓬萊
　　　　　　　　　青門邵　墉
雙闕巍巍遠世氛空香浮翠日氤氲珮歸月
迥金鰲頂樂動雲隨白鶴群筆翰九天新寵
沐衣冠五代舊殊勳遥瞻花萼相輝處千載
靈光產異芬
　　　　　　　　　長樂陳　棠
琳宫標勝景鰲背石堅牢世治神靈闡山環
氣象高夜光騰貝闕春色醉仙桃曠古才英
邁榮封沐寵褒
　　龍湫飛瀑　　　白湖郭　廙
積雨過仙頂飛湍帶古湫夜聞雙澗落曉入
一溪流影倒銀河夕聲懸碧漢秋高棲驚夢
鶴幽恠起潜虬遠樵踈鍾度還疑素練浮鰲
峰清聽處月在步虚樓
　　　　　　　　　隴西李　叔義
靈湫經宿雨飛瀑瀉明河霽色澄氷鑑寒聲
出薛蘿亂松驚鶴夢繞岸送漁歌濯足溪頭
月眞仙幾度過
　　　　　　　　　釣臺李　溥
六合看化始鑿闢由天工蜿蜒蟄靈氣湫潭
秘鴻濛銀河天際來倒挂千尺虹上與星漢
接下與江流通涼影美新月寒聲逗踈風眞
仙日醼賞清詠誰能同
　　　　　　　　　青門邵　墉
新霽靈湫逸興多飛流百尺瀉天河凌雲宛
若拖瓊練帶月還疑散玉珂乍起潜虬潭上
聽還驚聯鴈日邊過朝來直上金鰲望散作
蓬壼碧海波
　　　　　　　　　長樂陳　棠
寒流千尺下雲梯宛若瑶穹吐白霓奇語蜿
蜒敷聖澤普爲人世洗凢泥
　　竹巖霽雪　　　白湖郭　廙
萬竿凌絶壁六出霽氷花色借吴鹽瑩光分
蔣逕斜翱翔宜瑞鶴蕭爽寂神鴉一軼紅塵
香千尋翠羽遮郢人歌白雪仙竈泠丹砂却
傍高眞境清芬仰棣華
　　　　　　　　　釣臺季　溥
隱隱棲眞岩積雪閟幽邃修竹凍不開千林
失蒼翠晴光凝素華臘朔驚寒吹六出喜同
雲色兆豐年瑞仙居十二樓瓊瑤宛相對一
曲步虚詞鏘鏘玉聲碎
　　　　　　　　　隴西李　叔義
岩前雲欲歛竹外雪初乾遠映遥臺曉低籠
翠袖寒虛明雲母帳錯落水晶盤深愧塵縁
薄仙歌和獨難
　　　　　　　　　青明邵　墉
峰凝晴翠拂雲端六出飛花尚未乾白鶴棲
時渾不辨青鸞隱處却同看梁園賦就攀何
及郢曲才高和獨難更想雙眞歸珮曉天風
遠□玉聲寒
　　　　　　　　　長樂陳　棠
竹倚靈岩勝寒威瑞雪晴鶴鸞無限繞泉石
有餘清夢落三湘遠神遊萬玉傾隱人懷拆
笋路滑不堪行
　　仙嶼靈芝　　　白湖郭　廙
一峰鍾瑞藹百卉讓仙靈葉洒金莖露香凝
紫府星漢池同曄曄啇谷自青青豈並三花
秀仍兼九畹馨浮光凌月殿積翠敞雲屏肯
許山人採期延草木齡
　　　　　　　　　釣臺李　溥
伊昔肇眞宫瑞草産其䖏九莖絢熙陽三秀
結華露元氣孕至和靈根世稀遇曄曄呈嘉
祥煌煌蝧仙嶼不讓漢池生寧療啇山茹兆
跡幾何年至今播芳𣁎
　　　　　　　　　隴西李　叔義
仙頂超群嵨靈芝異衆芳瑞移啇谷秀清奪
漢地香雲葉春凝紫金英曉孕黄肯分塵世
采從此薄膏梁
　　　　　　　　　青門邵　墉
蓬嵨遥遥碧海涯世人傳此産靈芝浮光夜
落丹砂井挹翠朝涵太乙池鰲頂經殘秋露
馥啇岩歌罷夕陽遲何由捨得爲眞秘更上
天壇一問師
　　　　　　　　　長樂陳　棠
地產靈芝紫葉繁仙人採秀得深根愧予空
老瀛洲下安得名聯四皓尊
　　青浦歸潮　　　白湖郭　廙
遥浦青汀樹歸潮白海門多情環嵨嶼不舍
見晨昏泠蘸丹霞影寒兼璧月魂千家流故
澤一道自仙源望極偏縈練吟餘半落㢃塵
纓如可濯鰲頂謁　洪恩
　　　　　　　　　釣臺李　溥
青浦潮初落暮雨江上來波光凈如洗萬頃
無纖埃石根蒲葦密沙磧鳧鷺猜舟橫兩岸
陋路轉群峰開䟽鑿非禹跡朝宗自東回滄
浪起漁唱月夜繞仙臺
　　　　　　　　　隴西李　叔義
青浦行吟處瀰漫歸早潮舟横芳草偃沙接
大江遥迴岸虛潭嵨危虹掛石橋仙槎從此
達幾度泛層霄
　　　　　　　　　青門邵　墉
遠浦蒼茫日未昏歸潮一帶似知源晴看白
鳥餘沙跡暝洗青苔露石痕乍入澄江還有
信欲分滄海總難言觀瀾更上鰲峰頂何處
朝宗是禹門
　　　　　　　　　長樂陳　棠
客行青浦近雲引去潮賒怪木懸圩岸閑鷗
立淺沙網收群釣罷帆落一舟斜竚看來滿
□應乘博望槎
　　南塘過客　　　白湖郭　廙
迢遞南塘路縈迴太乙宫亂山看不盡過客
思無窮鄉國浮雲外關河夕照中貂裘逢季
子馬首望梁公寄跡霜前鴈驚心海上蓬亨
衢從此達誰問泣西東
　　　　　　　　　釣臺李　溥
閩州富山海賈客爭奔馳營營貪利涉來徃
南塘陲蓬梗嗟舊跡萍水懽新知落日望煙
火寒風吹鬢絲鄉園寸心遠孤雲傷别離壺
中日月長應咲塵世癡
　　　　　　　　　隴西李　叔義
閩南通驛傳利涉兢奔馳羸馬驚寒度輕軺
帶月移郷心萍梗跡客淚海天悲想得仙家
樂空憐浮世痴
　　　　　　　　　青門邵　墉
旅思南塘野水深依依煙柳碧陰陰故園親
友知誰健别路鶯花倦獨吟鴈斷心懸青浦
月天空目送白雲岑停𩥵好謁眞仙境一問
徽音抵萬金
　　　　　　　　　長樂陳　棠
車騎紛紜去復還南塘有路入青山幽芳可
採魚堪釣何事勞勞不暫閑
　　木嶺樵歌　　　白湖郭　廙
木嶺橫山嶠天風拂草衣採雲行誦處竟夕
浩歌歸野寺初殘磬人家半掩扉數聲秋漠
漠一曲月微微柯爛何人識山空聽者稀迴
傳鰲頂上老鶴祭清機
　　　　　　　　　釣臺李　溥
西岡掩寒色木嶺浮夕陰幾處樵人歸長歌
發商音款乃振林木千岩落葉深初疑黄鳥
弄又訝清猿吟碧澗雜幽聽白雲諧素心縹
緲和仙樂南下明月岑
　　　　　　　　　隴西李　叔義
木嶺開清曉樵歌度碧林依微山靄瞑颯沓
澗雲深恍訝溪猿嘯還驚木客吟聽來琳館
下遠雜步虛聲
　　　　　　　　　青門邵　墉
岧嶢木嶺抗浮塵樵子攀登不厭頻躭讀每
驚山色晩浩歌長喜月華新數聲驚起巢松
鶴一曲催歸採藥人日暮鰲峰聽漸近恍疑
仙珮下天津
　　　　　　　　　長樂東　棠
樵歌聲款乃木嶺思幽沉送日隨流水盤雲
出遠林巢棲驚鶴夢洞隱駭龍吟余息滄浪
調聞之一振襟
　　鍾山鴈塔　　　白湖郭　廙
孤峰浮紫翠七級競蘩華迥卓龍天近遥連
鳥道斜留題皆國土問劫等河沙影倒維摩
室香分太乙家夜燈然綺樹曉座落曇花我
愛觀先達芳名耀碧紗
　　　　　　　　　釣臺李　溥
鍾山衛眞境屹立清江濆浮圖倚層巔七級
凌空雲高標出沙界華構超塵氛題名聯鳳
侣飛佩來鶴群久懷紫霞想永願揚靈芬未
能接丹梯景仰徒朝曛
　　　　　　　　　隴西李　叔義
鍾山環寳地鴈塔倚層巓燈影秋雲外鈴音
夕照邊香名題俊士雅梵集龍天幾欲投清
賞何年謝俗縁
　　　　　　　　　青門邵　墉
名山寳級隔塵紛迥對眞官山白雲百和爐
香風共遠九天鍾磬夜初分花窗梵語空中
靜桂籍名登海内聞擬欲懷人一清眺寒聲
又聽鴈離群
　　　　　　　　　長樂陳　棠
七級浮圖鮮色新鍾山擎翠勢嶙峋題名自
古多才彥能使前人覺後人






