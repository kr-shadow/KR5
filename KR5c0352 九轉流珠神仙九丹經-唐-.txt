#+TITLE: 九轉流珠神仙九丹經-唐-
#+DATE: 2016-06-11 12:27:11
#+SOURCE: github.com/kanripo/KR5c0352 master 1234346c                
九轉流珠神仙九丹經卷上之七
　　　　太清眞人述
　前闕
丹砂所出非一郡縣也故言婚親多也道士
持戒游五都五都者五嶽也欲作神藥也其
子四千者市水銀也金銀加者鉛與水銀合
故言金銀加也子明炊婦與赤爐者水銀與
玄黄合在土釜中也故言與赤爐者土釜名
也水銀者釜也言水銀與鉛合大怒欲飛赤
故言口牙用口牙如黄眞多者言鉛與水銀
合變化生玄黄也蒸覆柔筩中如巴者言飛
精玄黄當百蒸之也故曰蒸覆柔筩頭中如
已柔筩者謂生竹筩也子明惶悸内懷河車
子明者水銀水銀得火逃鉛中也鉛一名河
車故言内懷河也鄰里雄黄及丹砂轉相和
解謝其家者言當以雄黄水丹砂水和飛精
也故言謝其家也牡蠣赤石脂使不邪者當
以牡蠣赤石脂泥封塗兩土釜表裏内外令
各厚三分也使不邪者使神藥諸飛精不敢
逃飛去也故言使不邪也言取牡蠣二十斤
合赤石脂治之令如粉和以百日醯和如泥
以塗土釜表裏厚各三分封塗之令陰乾十
日乃飛水銀與玄黄合火之九上九下如雪
霜紫色色若葱華後乃相聽兩性和兩性和
者言藥不敢飛亡與玄黄合也故言兩性和
也日暮腸動應感加者兩藥和合也故言腸
動應感加也夫妻共戲色忽華陰陽以會樂
不過樂不過者神藥成室家大喜故言不過
也即日生子如積沙者言水銀與玄黄俱飛
著上土釜如積沙也銅羽次藥土龍和者言
銅羽者三歲雄雞羽也言欲掃藥當以雄雞
羽掃之取上飛精也土龍和者當以白頸蚯
蚓汁和丹華也和以復飛之故言土龍和也
可化金銀者言丹華用一刀圭粉鉛汞一斤
居猛火上須臾立成黄金也故言可化金銀
也水黄牙也一斤與一銖者言取九飛丹華
一銖以粉水銀一斤若粉鉛錫一斤皆成黄
金也故言斤與一銖愼無多也多者金剛不
中推少者金弱不中推故言斤與一銖愼無
多也食如黍粟飛相過者飛上天也坐知天
地者言服丹華須臾飛上盡見天上諸神也
遠見他者言目大明視萬里也故言遠見他
忽然萬里渡江河者言服丹華一日一夜忽
飛萬里不拘江河也行不用船梁乗雲氣也
故言忽然萬里渡江河也以龍爲馬雲爲車
者言飛入青雲從太一眞人也時入天門見
大家者言上天見天上眞人之居也故言時
入天門見大家也身比日月在欲何者言服
丹華身得不死與日月同光恣心所欲不拘
天地不拘王法故言身比日月在所欲何也
盡見賢聖相對羅者言見眞人太一諸神仙
相對坐也故曰盡見賢聖相對羅也靈龜駢
鵝神蝦蟇者天上神龜蝦蟇亦皆得仙伯牙
鼓琴玉女齊歌青腰起舞悲相和悲相和者
太一眞人從酒作倡也念我父母悲痛早死
不知道也但獨煩冤當柰何我父母眷屬皆
已早死痛不得藥也身遂服食神丹華邪氣
不害疾不過也言服丹華百病皆愈故言疾
不加也幸得度世吉無他吉無他身壽萬世
從眞人也幸得度世萬餘年也子好學之可
得仙也
　解曰治丹華法取礬石戎鹽滷鹹礜石四
　物先燒之二十日東海牡蠣取左顧者赤
　石脂滑石凡七物分等多少自在合治萬
　杵令如粉於鐵器中火之九日九夜猛其
　火藥正赤如火可復治之萬杵下鮮支篩
　和以善百日醯以和諸藥名曰六一泥以
　塗兩赤土釜内外各厚三分曝之日中十
　餘日令乾燥以取胡粉燒之令如金色可
　復取玄黄分各等和以百日華池令如泥
　治之萬杵以塗兩赤土釜裏厚三分復塗
　其外厚三分曝之十日令大乾燥因内朱
　兒二斤去土釜中作藥多少自在下用朱
　兒一斤上至十斤若百斤作藥無常多少
　自在貧人少作富人多作土釜令受八九
　升大者受一斗半土釜滎陽河南洛陽及
　潁川郡者大多一枚直十四五錢耳皆先
　調塗以六一泥塗其内外各厚三分曝十
　日令乾燥乃可用也因内朱兒土釜中封
　塗之令乾燥十餘日及釜口際會無令洩
　洩者朱兒飛去先以通卿煴火以壅土釜
　邊火去土釜五寸許通卿者馬通也無馬
　屎用糠火煴之九日九夜推火附之九日
　九夜釜著火上復九日九夜火壅釜半復
　九日九夜凡火之四九三十六日可復一
　日寒發之朱兒皆飛著上釜以雄雞羽掃
　取之色紫赤五彩琅玕或如奔星鴻赤或
　如霜雪或正赤如丹一斤减四兩耳藥伏
　火不起名曰丹華和以龍膏丸之大如小
　豆置猛火上以鼓囊吹之飯頃成黄金不
　飛藥成粉汞一斤以二十四銖火之即成
　黄金矣以作金銀筩以盛藥欲服藥大如
　小豆向日再拜服之藥不伏火者當復飛
　之和以玄水汋龍膏澤令濕浥浥復置玄
　黄赤土釜中封際如法猛火飛之復三十
　六日藥成凡七十二日畢矣
凡欲作藥時始以甲子開除日大吉合藥先
齋戒三日乃爲之合藥不過二人至三人二
人同心其利斷金致加精勿入汙穢家欲飛
藥時釜邊施祭以清酒香餅等黄粱米飯一
斗大棗三斗梨一斗凡用三案案用三杯繞
香起再拜祝曰小兆臣某甲今日治藥九丹
唯神明神仙玄女素女青腰玉女共成之唯
大道君老君太和君今小兆臣某甲貪生藥
神仙行酒起再拜九拜畢詞曰唯道君玄女
願令藥不飛亡皆令伏火藥色好善隨手變
化黄白悉成服藥飛騰朝於紫宫命長無極
位至眞人因上酒凡上酒畢諸赤木實橘實
皆上之欲作神藥勿令愚人婦女小兒喪家
汙人見之及妬嫉多口之人若不好道勿使
見知也使藥不成愼勿令賔客婦女在藥傍
何者作藥欲得寂然無聲響神藥乃成愚人
不信道疑道謂無神藥故不使見也使藥不
成謹候視之無令釜有坼穿缺傷者有如髮
穿蟻鼻者藥皆飛去亡其精神失其魂魄但
得其石又失其重寳即藥不良服之無益於
人神藥一銖投水銀一斤火之即成黄金不
成黄金藥不可服也故玄女曰金可作世可
度金不可作但自誤即以丹一銖粉鉛錫水
銀各一斤粉之皆成金銀故言斤斤與一銖
愼無多也常以平旦日出時東向再拜長跪
服之如禾粟上士服之七日得仙昇九皇下
士服之七十日乃得仙愚人服之一年乃得
仙欲作神藥服藥時皆先齋戒沐浴五香不
如法藥不成也以丹華釜飛神符大善子無
貪財但飛神藥可得神仙勿得妄傳
眞人曰第二之丹名神符本生太陽河伯餘
本生太陽者言水銀本生太陽也太陽者丹
砂也生於丙丁丙丁者火精上爲熒惑星下
爲丹砂也故言生於丙丁丙丁居南方爲太
陽故易營虚日南方爲太陽太陽者丹砂生
於日日生於火火日之子北方壬癸爲太陰
太陰者水也故易營虚月北方生磁石磁石
者鉛也其精上爲北辰星生坎坎位在北方
離位在南方河伯餘者水銀也取水銀多少
自在置赤土釜中飛之九上九下和以鯉魚
膽復取水銀多少自在復封塗閉固如法丹
華法復九上九下和以龍膏名曰神符其子
四千相與俱者謂曾青礬石戎鹽硫黄也故
言相與俱也河上姹女誠獨姝娥眉白易如
明珠長沙好砂色由由少小貞信不用夫東
西南北父母俱身不沾汙清若珠好待賢士
相待須勇悍敢語言若書安心懷能才有餘
不校人女妄吹嘘河上姹女者鉛黄華也子
明媒之使共居也賢士者水銀子明媒之使
共居者言取鉛黄華一斤置鐵器中以炭火
之即復取水銀七斤投鉛中猛火煴之須臾
精華俱上出現狀若黄金紫赤狀若流星似
流珠五色玄黄即以鐵匕接以取之得九一
之斤即三化九轉名曰丹黄之華一名玄黄
之汋一名天地之符即以治汞化爲丹名曰
還丹乃名曰仙藥神丹聖人祕之非凡俗道
人所當見知自非賢聖開通導達殊人乃能
知之故書不盡言言不盡意也故經曰丹精
生日精光明也日子者火也故火名子明也
水銀亦名子明故易營虚日丹精生日太陰
生月位在北方坎其數一故能知一萬事畢
一者鉛也鉛精生月鉛精名太陰石一名金
公一名河車一名河上姹女一名立制石凡
愚之人治藥反用山中立制石非也去道萬
里眞人自以鉛黄華變化立制石膽皆出鉛
中凡愚民方士好事者治藥反用羌里石膽
非也去道萬里治藥由不成也眞人自以丹
砂精化爲流珠雪霜鉛精俱化爲還丹黄白
乃成服之神仙矣不用此二物治藥雖得丹
服之由復死矣太陰者鉛也太陽者丹砂也
太陰者坎位在子太陽爲離位在午故坎生
月離生日也日爲夫月爲婦也日爲雄月爲
雌也磁石鉛屬太陰位在子其數一丹砂屬
陽位在午其數九雄黄屬土其數五故曰一
五九凡十五故眞人名爲三五知三五横行
天下能知三五以治藥爲還丹服之耳得長
生不死故曰横行天下故眞人曰能知三奇
六儀何用餘爲丹砂爲雄鉛爲雌故傳曰父
三奇母六儀審知此道何用封侯爲此之謂
也子明媒之使共居者言取水銀九斤鉛一
斤合置赤土釜中猛火上從平旦至日落下
時水銀與鉛精皆俱出如黄金色名曰玄黄
精一名黄芽一名黄輕以丹華水之名曰黄
池一名黄華一名黄龍一名玄制石取玄黄
和以玄水令如封泥丸之内赤土釜中封以
六一泥内外厚三分令乾十日無令洩以馬
通若糠火火之八十一日當庚辛庚辛者黄
金之名也眞人祕之不言黄金故字金爲庚
辛取玄黄一刀圭納猛火中以夾囊鼓炊之
飯頃皆消成庚辛不成庚辛火之飛去藥生
不可服也當納赤土釜中火之如前封塗之
九九八十一日藥乃可用也玄黄一名伏丹
一名紫粉欲服之常以甲子日平旦東向日
再拜服如小豆日吞一丸百日百病皆愈玄
黄藥治大癲大癩百日皆愈無所不治子明
媒之使共居與不相聽欲上書後復會面神
丈夫欲上書者水銀未與鉛和合也復會面
神丈夫者水銀也子明迫之者用火也子明
迫用赤釜者赤土釜也子明者火也後竟相
聽色由由言鉛與水銀合飛之爲玄黄也色
由由者藥色殊好也夫從外來婦從内來魚
水相得乃食行相須四時生子若神廬五色
光顔厚寸餘言雌雄相得不復飛去也即復
取玄黄和以百日華池令如泥以苴兩赤釜
裏及外内厚三分因納水銀三斤於其中亦
可納十斤水銀作藥多少自在飛三斤水銀
可以飛一人耳令一人得道仙去其藥少故
也飛一斤可得十兩飛玄黄耳言取一斤水
銀納赤土釜中覆以玄黄其上厚二寸所以
一土釜合之封塗以六一泥如治丹華法以
馬通糠火火之九日九夜水銀皆飛上著釜
裏狀如雪霜紫赤鴻生五色也故言五色光
顔厚寸餘以毛羽掃取之和以黄戍若復如
初也黄戍者黄狗膽也若和以河伯餘者鯉
魚膽也即取鯉魚膽和飛雪霜者水銀飛精
合如封書泥丸之復納赤土釜中復以玄黄
精覆之厚一寸以一赤土釜合蓋之以六一
泥封塗釜口際會無令洩置日中曝之十日
大乾燥乃可煴之煴者不可燒也稍熱釜坼
也失大藥也復火之九日九夜可止後一日
寒發之以羽毛掃取上飛精鴻紫名曰神符
還丹和以龍膏丸如小豆常以平旦東向日
再拜長跪服之百日與諸神仙玉女相隨從
諸神行如飛也欲渡江河海以神符丹和以
龍膽膏若鯉魚膽塗兩足下以渡江海河淮
渭濟以行水上足不濡者不溺没故言足不
濡得道度世百病除身得不死無百病也服
藥百日腹中三蟲三尸皆自壞敗死下也土
龍魚膽皆陰精也水銀者陽精也故陰能制
陽爲藥伏不敢起也眞人神人仙人祕不得
傳眞人曰第三之丹名神丹五色參差誠可
觀本自正陽武都閒者言眞雄黄雌黄皆出
正陽武都武陽亦有雄黄潔淨白面又大神
者言八石之中雄黄雌黄辟五兵治百病尤
大神良潔淨白面者取鮮好者也常得賢士
兩萬錢者言能飛雄雌得其飛精一刀圭價
直萬錢面色較好目燔者言飛雄雌藥生五
色好也晨昏夜暮出遊止名山者言以火飛
精在上釜故言止名山方士劫之不敢焉言
道人以赤土釜二枚合飛之不敢者不令其
飛精去取下土石也取其飛精也言法取雄
黄二斤雌黄一斤凡三斤小以華池傳藥乃
不敢散飛去華池者百日醯取雄雌合納鐵
臼中治之萬杵合和如粉納赤土釜中蓋以
玄黄粉上下左右各厚一寸以六一泥封塗
無令洩曝乾之十日乃可以馬通火飛之九
日九夜火去釜邊五寸以火壅之九日九夜
推火至釜下猛其火九日九夜以火壅之至
釜半火之復九日九夜可四九三十六日後
一日寒發以雞羽毛掃取飛和以龍膏復飛
之如前治丹華法火之三九二十七日止後
一日寒之發以雞羽毛掃取之名曰飛精即
治以爲藥名曰神丹道士服之即神仙亦不
過百日仙矣下愚服之一年乃仙去非有鬼
神藥使然凡人男女俗人小兒服藥皆神仙
服之繫之皆大神子明合會使相親子明者
火使相親也雄雌合得火飛精善塗其際致
令堅以六一泥塗土釜内外上下各厚三分
先以玄黄和以華池令如泥以塗兩赤土釜
裏無令洩故言致令堅牡蠣赤石脂磁石凡
三物分各等治之萬杵令如粉和以左味先
以華池平均其中令不津不洩取上飛雄雌
黄精和以龍膏物相因言治九丹神藥飛精
不得龍膏藥不神故言和以龍膏物相因食
之不死壽萬年也坐使諸神言服神丹百日
諸仙下迎眞人玉女玉童素女青腰諸百鬼
山卿澤尉皆來侍從道人度世無種事在人
耳奴婢雞狗皆可得仙凡人服藥亦皆然居
必僻處言欲服神丹當居深山石室中大澤
中近水涯谷空宅也愼無與俗間愚人通語
言作藥無令妬嫉人多口人不好道人知也
無與葬埋娶婦嫁女家通常獨卧一室中神
仙玉女必來降敬畏神者言服神丹天神仙
人玉女來下人必恭敬事之深思天道無敢
懈怠常居石室依名山者欲合藥服藥當深
里大澤無人之處亦非俗人所當見知也必
居深山巖石間能得神丹皆昇天神丹既成
舉家仙矣百官雞犬青雲間世皆歷盛去甚
難言世人貪財不肯合神藥反服草藥導引
因復死不壽矣故言去甚難夫草藥可以治
人百病不能使人長生乆壽何以言之夫草
藥埋之即腐煮之即焦故草不能自生何能
使人長生乎
眞人曰第四之丹名還丹男子兄弟通九人
九人者言藥凡有九物以爲土釜以爲苴也
取礜石礬石代赭戎鹽牡蠣赤石脂土龍𡱁
雲母滑石凡九物皆燒之一日一夜猛其火
皆擣治令如粉和以醯令如泥以用苴塗土
釜裏内外各厚五分令陰乾十日即納水銀
土釜中以雄黄覆其上次以曾青次以礬石
次以硫黄次以鹵鹹次以太一禹餘糧次以
礜石礜石獨在上凡七物各異治之令如粉
水銀一斤獨在下餘次第之釜合上即以六
一泥和善醯封塗其際勿令洩曝乾之十日
即置鐵五柱上令高九寸以馬通或糠火煴
去土釜底五寸微其火九日九夜復增火至
金半復九日九夜常以濡布加覆釜上令藥
不飛亡布乾輒復濡之如治丹華法凡九九
八十一日藥成皆飛上著生五色即以雞羽
掃取之合以百草華以井華水服一刀圭卧
石室中令人不飢渴百歲渴飲石泉飢則少
食棗栗二十枚靜處思神藥日一服服藥百
日朱雀鳳凰翔其上玉女至服藥二百日仙
人與俱遊服之一年太一迎之以還丹塗錢
用市物錢皆自還丹書目眶卧惡鬼皆走去
一刀圭粉水銀一斤火之立成黄金當用龍
膏和之九日九夜乃成眞黄金矣

九轉流珠神仙九丹經卷上














九轉流珠神仙九丹經卷下之八
　　　　太清眞人述
　　　眞人神水法
眞人曰第五之丹名曰餌丹本自長沙武陵
士太一旬石朱氏子朱氏子者水銀也武陵
士者雄黄也太一旬石者禹餘粮也法取水
銀一斤雄黄一斤治之如粉加水銀上禹餘
粮一斤治之如粉加雄黄上納土釜中以一
釜合之口際封以六一泥令乾燥以馬通或
糠火之九日九夜更以炭火之九日九夜藥
皆飛著土釜上子明媒之與賢士者子明火
也賢士者黄金俱與水銀合入天雄和以龍
膏少室人雄分各等神爵子者雞子也服一
刀圭忽然萬里仙去渡江海也服之不乆三
旬者三十日能飛矣諸神往來衛左右者萬
神侍從皆事己玉女青腰皆可使乗自然之
車上昇天也從玉女天下之神皆事己百神
墟里社稷風伯雨師諸神皆來事己故名第
五之丹母一名餌丹也
眞人曰第六之丹名鍊丹所出微妙諸神仙
廼出蠻夷巴越間者言越砂出巴郡越鄉目
如珠光口如丹者取其鮮明者也賢者不取
人民間者取土龍膏飛流八石三旬間者飛
石三十日八石者巴砂越砂雄黄雌黄曾青
礬石磁石石膽凡八物分等作藥多少自在
和以龍膏土龍𡱁一斗以和黄犬膽合土龍
𡱁二斗以爲釜牡蠣赤石脂各三斤以左味
埏牡蠣赤石脂治如粉左味者大米醯也和
爲泥塗土釜内外厚三分子明和調令可丸
小火以泥塗釜際無令洩八石當飛上著如
雪霜言其精色如雪霜言和以龍膏物相因
者丸如小豆亦可服食黄白成言藥成可作
金銀諸神敬諾聽己言也百鬼神皆可使服
之後飯者十日也非獨男子女子亦然女子
服之亦飛仙辟穀不食者絶五穀但飲水絶
念若與婦女交通道必不成作藥不食糖苦
捐如身塗汙去之難治八石各異治之如粉
巴砂越砂在下次以雄黄次以雌黄次以曾
青次以礬石次以石膽次以磁石磁石在上
以一土釜合之以六一泥封合兩釜牡蠣赤
石脂塗合際飛之以馬通或糠火火之如治
丹華法飛之三旬取飛精和以龍膏丸如小
豆食後服之下滓可以治百病神驗也
眞人曰第七之丹名柔丹與餌丹相似滑澤
又易食水銀三斤先以玄黄和左味令如泥
以塗釜内外厚三分納水銀其中封以六一
泥無令洩乾十日飛之如丹華法二十日止
取上飛精和以龍膏則欲求子和以缺盆九
十老公服之陽氣大强可復生子以柔丹盡
神木爲人神木者梧桐也以柔丹字奴婢不
敢逃亡八十老母服之即復生子長吏服之
即時昇遷治藥法飛之如丹華法聖人齋戒
成大神理人者眞人也不齋戒藥不神當求
河女以爲婚姻當得名鉛河女水銀與鉛合
精可作金銀轉相成就生子孫者藥無不成
生無不化令人不死又可神仙矣
眞人曰第八之丹名曰伏丹其色頗黑紫且
烟五彩色集可拘鬼却姦人以丹書門户殺
惡鬼辟盜賊作之法以赤土釜若龍𡱁釜一
枚苴以玄黄華若鉛釜中外厚三分封以六
一泥無令洩内水銀釜中封之令乾以馬通
或糠火之九日九夜以上釜爲下釜復飛之
九日九夜復以下釜爲上釜如是九上九下
藥成發取上飛精和以龍膏復飛之一旬上
飛者治之如粉盛以金銀筩中若生竹筩中
常用平旦東向再拜長跪以井華水服一刀
圭可神仙如棗核大者著手巾中百鬼消滅
不敢近人魂魄堅强獨處石室坐致神仙虎
狼自避婦人獨守持如大豆者百鬼皆去盜
賊不敢來作藥法以水銀一斤多少自在封
閉如丹法以六一泥塗以兩土釜亦可用玄
黄釜亦可用洛陽赤土釜胡粉釜大小自在
和以龍膏飛之三日取上著者色如雪復以
龍膏和乆一旬一旬者十日藥成如治丹華
法四子共養一母曾青磁石礜石玄黄爲苴
覆頭上也
眞人曰第九之丹名曰寒丹法以金銀爲主
用金銀爲金五藥集者五石分等五石者水
銀外雄黄雌黄曾青礜石磁石凡五神各一
斤水銀二斤異治五神合粉之先納水銀釜
中先苴以玄黄乃納流珠釜中次以雄黄布
水銀上次以雌黄次以曾青次以礜石次以
磁石磁石最在上以一土釜合之封以六一
泥無令洩龍𡱁黄土各半升合爲泥去其土
先以牡礪赤石脂泥塗釜際厚三分合復以
龍𡱁黄土塗其上厚三分令乾十日以子明
調之微其火神藥當上著正如鍾乳火之九
日九夜寒發取上藥用雄雞羽掃和以龍膏
若黄狗膽服之輕身百日病悉愈青腰常侍
使玉女司命著籍仙人淵府言服還丹百日
削去生人死籍名著仙籙出入無間不可拘
制坐在立亡能輕舉飛上天一時萬里乗浮
雲棄捐妻子不復還焉
第九丹法如治丹華法也土釜皆同封閉皆
同泥塗火皆同法火常先文後武者先微其
火九日後小猛之釜塗欲極乾燥乆乆益善
火之釜有坼如髮者藥飛去治諸泥藥皆欲
熟令如粉下細篩如欲調左味者善大米酢
一名華池常以五月五日七月七日不如五
月五日獨取最良龍膏液及龍膏澤桑上露
欲取之時以綿拭之絞取汁九鼎者九丹也
八十一首由一丹能得之者昇太清因火變
化藥自然物類相使轉相因水火之道最甚
神曾祖九族水爲先金木合符夫妻身日月
星辰託陰陽謂精集會火爲王姓爲陵陽字
子明攻擊胡虜誅豪强延及巴越侵豫章四
夷來降合中央三陰相制柔勝强青龍白虎
東西翔鳳凰朱雀赫曈曈黄金之樓十二重
中有玄武神龜倡五彩爲帷覆玉房眞人御
之昇九皇遊遨太清及明堂精華踴躍如雪
霜能知此藥爲仙王眞人曰華蓋者鉛黄華
也雄黄入者可覆雄仙藥也鉛爲華蓋謂神
水也故言鉛黄華夫造鉛水之時從黄華起
故連名名言本耳又言雄黄黄華者謂飛鉛
爲霜雪鉛者連故言名本耳又言雄黄黄華
者謂飛故言雄也所以言解也所以言入者
鉛太陽也得陰則入與黄華合故言入耳所
以言可覆雄仙藥也謂此二華混沌合爲包
懷流珠使精神不去故言可覆雄者言陰抱
陽包者覆也故言可覆雄者鉛也所以云爲
仙藥者言鉛化爲丹不死藥餌雄黄方好者
一斤以黄土釜二枚以雄黄納中以一釜蓋
之以白狗毛爲泥塗其會令厚三分亦可用
赤石脂及牡礪若石堊灰爲泥塗其會無令
洩陰乾七日若數十日爲佳炊以葦薪臨燒
時視釜有細拆者當更泥之臨燒當作三頭
泥雀先以一雀著釜上雀燥下去復一枚燥
復下去復上一枚三雀盡燥藥成下釜冷之
間其火無使大猛亦勿令羸藥當上著釜其
色飄飄或如霜雪白色鍾乳相連若燒之不
熟更與火如前法亦當更泥釜如前成者以
取三歲白雞羽左翼毛七枚便掃下之著銅
器中若槃上訖已取二百斤猪腸熟洗之訖
以布拭腸令淨潔訖以藥著中緊結兩頭著
蒸箄中以甑安上以粟米一斛五斗若二斛
無者一石亦可蒸之若腸爛復以一腸加其
上一宿許復加一腸著其上蒸之三日三夜
用腸三枚藥成可丸丸如彈丸服之三日三
蟲盡死十日伏尸下夜視有光更减其藥丸
如麻子常以平旦東向再拜服之天陰以日
出所在服之百日冬衣單不寒青腰玉女至
愼無以妻東西常養玉女以求道百五十日
玉女去更有玉女來衣簪鼻上有玉大如黍
粟是眞玉女愼無妻可即自謙寡昧腥臊臭
處聖人何肯乃肯屈臨之乎玉女曰見子食
神藥精光見乎天上故令吾來爲子妻者愼
無以妻因謂之言寡昧聞玉英玉酒五帝華
池陽未曾飲之唯聖人爲取之玉女即爲取
之得而飲之已俱徘徊六合之内轉上天關
與聖人相見夜下天關與眞人共處清微之
中安用不死爲名辟淪陸沉出無間入無孔
命曰當斯之時謹齋戒一紀所謂玉女者天
帝之女也常養者白帝之女也青腰者風伯
之女欲還游以渡江海恣意萬世爲常一
　一方云武都雄黄成當如銀若燥以蜜和
　之道士常齋戒一云勿以衣物履屨借人
　　眞人神水法諸法附
眞人作神水法取好漆一斗宿蟹大者十八
枚納漆中三日化成水藥成名曰神水能成
神水出入無間役使百鬼服之法以清酒一
杯神水半合而飲之卧清靜處一日腹中三
蟲皆盡出去於是美食復十五日乃復飲神
水一小杯清酒一杯二日當見三尺人出在
前曰賢哉愼無乆語與語事不成於是美食
復十五日復飲神水一杯半清酒一杯三日
行駟馬不能及於是十五日乃復飲神水二
杯清酒一杯志意高視聽聰明於是十五日
乃復飲神水二杯半清酒一杯白髮復黑齒
落更生於是十五日乃復飲神水三杯清酒
一杯老人成童甲子甲戌神至於是十五日
乃復飲神水三杯半清酒一杯於是十五日
乃復飲神水四杯清酒一杯甲申甲午神至
海圖見出無孔入無間於是十五日乃復飲
神水五杯清酒一杯甲辰甲寅神至日月圖
見於是十五日乃復飲神水六杯清酒一杯
不睡不卧天地圖至五華皆至立無影呼無
響恍惚無形與天地沉浮矣祕勿妄傳合藥
用仙人鳳綱法常以正月一日取水一斗諸
生草木華置其中二月二日取水一斗諸生
草木華置其中三月三日取水一斗諸生草
木華置其中四月四日取水一斗諸生草木
華置其中五月五日取水一斗諸生草木華
置其中封塗之月月取水華訖便封之勿令
洩置陰凉處自六月七月八月有華之物輒
納水中不復增水也以納前水中到九月九
日復取水一斗諸生草木華置其中更盛以
白壺中更封勿令洩著好凉處已更埋著户
内入地三尺百日皆消以王日微火東向煎
之以陳蘆松栢生竹炊之令可丸爲得成此
藥可起死人變形易體可得飛仙人已死絶
氣以此藥著其口中復起生若日月足而諸
藥不消化者去滓以茯苓作棗膏和之頓服
三丸大如大豆旦服暮不服
仙人吕恭字文敬所受起死方傳云恭去家
二百餘年子孫皆死還乃掘出諸死人以藥
塗之皆更生肉成人言語了了無錯謬者百
餘死人皆生也其方以正月一日取竹根五
斤二月二日取松根五斤三月三日取栢根
五斤四月四日取忍冬根五斤五月五日取
麥門冬根五斤六月六日取天門冬根五斤
同桂三種者一兩雄黄五兩人參三兩取諸
根皆好洗之陰乾已剉擣屑之下細篩投置
白甕中封勿令洩百日開封更以王相日齋
戒别室勿令人見合擣五萬杵出著油囊中
素爲裏每令密服方寸匕日五服常以平旦
日中日入人定雞鳴時服用清酒畢食棗五
枚清齋靜志百日便知得道也若欲變化恣
意所作當得五月東行青蛇足不得此藥不
能變化此藥起人白骨更肉道人服食延年
令頭不白齒不落面光澤精滿骨益絶穀不
飲食不飢渴毒不加情常悦所召即至麾之
即退來風雨使霹靂投水中不沉没入火中
堅不消刺不入斫不傷乗雲行行無迹除萬
病致行厨召萬鬼知其情立可使但當得法
得法天下之事無不可耳
　死人在地以刀撥開口内五匕藥於死人
　口中須臾生也欲變化取五月五日生兒
　衣胞衣也合藥多可得二人也
芝有菌芝有草芝有木芝有肉芝非一種也
芝常生高山之此大木之下泉水之側菌芝
有五色其赤者如眞丹黑者如上漆白者如
霜雪黄者如紫金緑者如雄鴨頭毛紫者如
新染上紫紅者如桃華也欲知是眞芝非芝
當取陰乾之百日色不變者是眞芝也凡欲
入名山採芝草當先齋戒勿往入喪家乳産
家勿食葷辛衣白衣以入山抱白雞持白監
一斗或可牽白犬必見芝芝有再重三重四
重者五重者極九重也皆可服令人長生不
死飛行徹視役使鬼神也採芝之法春正月
二月三月勿以寅卯甲乙之日入山也夏四
月五月六月勿以巳午丙丁之日入山也秋
七月八月九月勿以申酉庚辛之日入山也
冬十月十一月十二月勿以亥子壬癸之日
入山也
採青芝當以甲乙平旦日出時從東方往以
木刀刺取之以青繒九尺盛以去採赤芝當
以丙丁日禺中日中時從南方往以魚刀刺
取之以絳繒八尺盛之以去採黄芝當以戊
己日黄昏時從西北往以金刀刺取之以黄
繒一尺盛之以去採黑芝當以壬癸日夜半
時從北方往以骨刀刺取之以皂繒五尺盛
之以去採白芝當以庚辛日日入時從西方
往以木刀刺取之以白絹六尺盛之以去
肉芝者千歲蝙蝠也千歲靈龜也千歲燕也
千歲鵠也皆可服令人不死千歲蝙蝠色正
白集便倒懸也生食之不死千歲靈龜頭生
角甲生光有五色火炙甲擣下篩服方寸匕
日三不死千歲燕户北向炙食之不死千歲
鵠晝夜十二時一時輒一鳴其形小於羣鵠
也取其骨炙擣下篩服方寸匕日三不死
淮南神仙方因物類自然爲石别爲鍾乳者
松别爲松蘿者著桑别爲桑寄生者因物類
所著生自然之道故服之合以六律上應七
星故地黄實者恍惚之精也著桑者寄生陽
之精也菊華者陰之精也茯苓者木之精也
車前實者雷電之精也地膚實者列星之精
也竹實者天華太乙之精也凡七物上應北
辰七星日月五行具在此中矣即服之分等
如度數齋戒九日以四時王日和之以三指
撮井華水旦東向日服之陽日一飲陰日再
飲之四十九日忽然去矣天鳳元年中南陽
陳永伯兄子悉服此藥二十八日忽然不知
所在永伯服之二十八日復亡不知所之永
伯子男名增祑年七十八伯父及諸昆弟復
令試服之共繫之以索閉之二十八日復不
知所在本方服之四十九日乃去不知其期
是以後無敢復服者也茯苓生西嶽華山松
樹下當形若竈鼈是也竹實桑寄生出藍田
生地黄出渭城四月採之竹實狀似稻米地
膚當去皮即可用其陽日甲丙戊庚壬也陰
日乙丁己辛癸也



九轉流珠神仙九丹經卷下






