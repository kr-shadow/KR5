#+TITLE: 啟真集--劉志淵
#+DATE: 2016-06-11 12:26:51
#+SOURCE: github.com/kanripo/KR5a0249 master f4a81be4                
金峰山通玄子啓眞集序夜十一
竊以欲正春夏秋冬者必得指而可知欲達
微妙玄通者必藉言而可悟奈言語者心識
之影文字者言語之影意爲心影言爲心響
終無眞體而理可窮及徼妙雙泯絶盡百非
無一法可親者曷用乎言蓋理非言銘則若
魚無筌而魚莫之求兔非蹄而兔無以得大
抵言者魚兔之筌蹄足以紀綱至道匡轄仙
機詎可忘之是以聖人作而述陰符道德發
揮妙本之精賢者擬聖作書制沖虚南華之
經務啓迪後覺入聖超凡何不假言而爲况
近朝五眞派别教闡多方丘劉著磻溪仙樂
之集譚馬目金玉水雲之號靡不鼓唱玄風
焕明智鑑如霜天皓月普現千潭使彼味道
者咀嚼膏腴識趨向而不陷迷津豈不以因
言而明理哉而後攀龍鱗附鳳翼詮道垂訓
拯溺指迷者予於通玄師見之矣師姓劉氏
諱志淵西慈高樓里人生而慈慜幼慕宗風
大乗契典莫不精研長值道運勃興群教釋
鄙遇超然子授以頤眞養素見性識心無爲
之㫖於是捨衆人之所愛收衆人之所棄慨
然而逕詣重玄入衆妙之門一啖而三觀虚
淨再味而八面玲瓏屢現化身一途生死其
天機妙道已印於胸中凡謦咳文詞形容翰
墨可謂駢珠驪玉非雕蟲篆刻而成飄飄然
出旁羅搜索之表眞學者之指南寔大筆手
爲之雖一詞一詠隻字片言志在抉盲剔聵
俾有所受用非特獨善其身而爲之斯文未
振一旦遺世六探信通迸破泥丸無形昇入
厥有著述寂寥無聞門人平水李志全恐綿遠
湮滅歷訪晋并得諸友口誦者一二洎劉志
堅録帙者十得之八九矣乃掇遺而鳩集一
編整比義類列成三帙目曰啓眞袖示於僕
求校而再囑爲序引庶幾刊行以廣其傳再
四披玩灼然文理碁布妙趣星分可以挈行
昏衢者入大光明清淨鄉非心珠朗徹出天
地之外者曷至於是耶僕雖預道胤造道髣
髴慊才輕蟬翼辭短蛙鳴安敢擊布鼓於雷
門執辭不獲已姑以俚語道先生才藻軌範
之萬一耳時太歲甲辰仲吕下旬有二日紀

之卷首同羊盡忠里鳳原老人董師言題













啓眞集卷上上
　　　　金峰山通玄子劉志淵撰
　七言絕句
　　　答王安仁問日用
綿綿不聞息風扇玉路衝開透骨炎崑頂白
烹成玉液功高九九合抽添
　　　繼王用彰詠酒
休假漿醅麴糵香自家金醴味偏長無心爛
飲終朝醉酩酊神遊不夜鄉
　　　和漆子明韻
抖擻塵襟樂道場拍懷風月舊家鄉一壺春
色清明界物我翛然總兩忘
　　　繼范清叔韻
林泉深處隱仙家時復偷閑耨月華爲愛銀
河風浪淨飄颻霞羽泛靈槎
　　　東溪趙大師獻茶有作
玉甌神水點靈砂妙手烹成瑞雪花昔日盧
仝曾得味我今全明是黄芽
　　　擒昌陋庵
不趨朝市不趨山只愛貧居盡日閑夜月曉
風爲契友紆青拖紫不相攀
　　　又
幽居志樂不求安獨對煙嵐碧落間旋立旋
行沉俗慮半歌半舞幾開顔
　　　付李先生
耳邊得句要功程舌上難求大器成火候按
時成七七都融骨肉鬼神驚
　　　和鑑軒韻
幽軒鑒晃奪蟾宫照破中間萬事空應現頭
頭無物累光明内外體圓融
　　　又韻
虚室幽軒清淨鑑從來不許世人磨光含萬
象能常應應物無私不滯他
　　　詠筆
骨健身輕首似針隨人染翰性難禁枝生幹
死經千古猶自淋灕使黑心
　　　永眞庵夕照軒
平林日掛暮天晴光射雲軒潑眼明晃我已
歸金色界更無半米俗塵縈
　　　谷神庵竹
雲庭妙手植脩筠勁節虚心不染塵傲雪欺
寒神彩異青青長占四時春
　　　岀家不悟
割愛剛求出世方翻成晝夜一身忙只誇頃
畝能耘耨一寸芝田却盡荒
　　　述懷
釀就逡巡不死漿陶陶飲醉入仙鄉醒來似
沐無生體頓覺金波滿腹香
　　　中秋賞月
十分蟾影奪冰寒晃徹金天法界寬已見圓
明眞實相不須更舉指頭看
　　　憩松軒
芒鞋竹杖憩茅廬坐對松軒若太虚風靜煙
寒天萬里冥然疑在舊華胥
　　　松軒聞琴
松軒特地解塵襟三弄瑶琴一炷沉鳴雜篩
風聲瑟瑟不須煙島聽仙音
　　　繼才卿韻
天中復有一重天箇裏恢張造化權體混太
虚無作相十方觸處現孤圓
　　　警衆
道包兩地與三天莫執無心合自然運用應
期乾體就恁時方顯性珠圓
　　　性月
纖雲不放翳霜天性月當空極皎然三界十
方能應現千潭普照一時圓
　　　晉水
晋派清泠不畏寒温温如沸噴雲煙灼知獨
顯長春氣不受陰陽造化權
　　　太陵庵
孤庵幽閒倚雲山門絶輪蹄多蘚斑讀罷黄
庭煙篆冷相陪猿鹿樂安閑
　　　登大樓
梯上危樓眼界寬一天萬里掌中看清清迥
絶纖塵翳似覺閑身寄廣寒
　　　觀梅
凛冽寒威萬彙摧嘉園獨壯舊瓊梅素英不
畏嚴風力雪裏枝頭取次開
　　　同羊任老見邀
身如不繫一漁舟寰海隨流信意遊興則歌
吟困則卧閻浮一任换春秋
　　　偶作
絶相巖前樞妙用無生境上養天眞匠成一
點玲瓏體散即爲風聚即神
　　　任二先問日用
抽添鈆汞按時烹毫髮參差藥不成若解日
增珠一粒光含空界體圓明
　　　和武殿試贈王先生
山庵蟄迹淨無塵耕道眞功日日新一片閑
心俱不染惺惺堪繼棄瓢人
　　　驟雨
雲起天門如潑墨雷鳴電掣雨如傾峥嶸勢
猛隨風散一洗江山萬里清
　　　山居
固窮活計居深壑猿鹿知音外絶鄰檀乳一
罏無箇事衡門三徑拍懷春
　　　訪隱者不遇
煙霞深處訪仙人爭柰尋眞不遇眞鶴駕飄
飄無覓處落花空鎖武陵春
　　　雲溪庵西軒
晚來陽焰射西軒照見頭頭物物全一段光
明輝道眼不須别覓自家天
　　　和韓子玉遊東山
騰騰蠟屐陟東崗頓覺身心一味凉歎此體
剛常自淨解磨歲月地天長
　　　和步才卿金峰觀
金峰仙館對孤岭人自深銘道德心感得慶
雲時復現蓬宫眼底不難尋
　　　又
壯麗金峰壓遠岑庭前古栢冒天心分明指
出西來意何必曹溪遠遠尋
　　　又
觀牓金峰接翠岑冰清氣象貫人心勞勞多
少利名客誰肯偷閑到此尋
　　　贈趙大師
蟄居勝地清溪口短塌薄團鎮不眠欲鍊玄
宫丹一粒須憑藥鼎火三千
　　　馮仲祥問修行
不宜泥象執文求不可傍蹊曲徑搜要識虚
無神氣谷無中取有是眞修
　　　又
灰心枯坐徒勞體瞎鍊盲修謾役神須識藥
材元出處復明火候養成眞
　　　復問天光
有作無爲俱不是守持存想總成非鈆罏汞
鼎機眞造精結神凝内發輝
　　　又
龍爭魂兮肺爭魄烏戰元精兔戰神空土無
爲和合了合光默默契天眞
　　　吕和之問修行
下手修行要死陰陰莖不死萬縁侵未知箇
裏眞消息牢捉牢擒走不禁
　　　問金丹
金丹取有自無中莫爲無中只著空空是眞
空空了當了空空體體圓融
　　　又問丹法
定是水精慧是火心爲眞汞身爲鈆功夫片
餉能凝結十月成胎作上仙
　　　喬大師索孤魂幡讚
黄雲招颭杖頭挑引領幽魂上碧霄一自玉
音人演罷冥關業散逐風飄
　　　皮院楊公索頌
巧把頑皮利削開不教向上翳塵埃匠成眞
淨冰霜體未與腥羶一例裁
　　　王庵主送别索頌
來時九夏榴噴火去後三秋菊傲霜一片閑
心煙水外大家默默守眞常
　　　元夜
鼇山燈火爇金蓮九陌樓臺鬧管絃眼底珠
璣千點亂粧成不夜一壺天
　　　問啄木
一種靈禽啄木中爪剛觜利急施功非干不
足求充腹解與喬林去蠧虫
　　　警學琴
學道忙忙惜寸陰絲桐調弄謾勞心自家備
有無絃曲何必剛求指上音
　　　警圍碁
手談一着役閑情覿面生機黑白爭黑白若
知無二色死生路上不須驚
　　　劉先問毫髮差殊不作丹
十月總分三萬刻住行坐卧要綿綿功夫一
刻一年候數奪天中三萬年
　　　又
三奇刻刻用無他三萬刻中要調和一刻差
違藥材耗金丹欲結更憑何
　　　許先問修鍊法度
水火調勾無燥濫汞鉛烹鍊入丹臺隨時隨
日漸凝聚无質无形結聖胎
　　　又問玄霜
採來日月二輪氣奪得乾坤一點陽按候運
歸鉛汞鼎水烹火鍊結玄霜
　　　李道寬問修行
身藏眞氣心藏精二物烹煎得性靈若下十
分三考志百千萬劫顯惺惺
　　　問伏鉛汞
汞鉛見火能飛走須以無名樸鎮守鉛入坤
宫汞入乾調勾水火丹無咎
　　　左老問到頭着
忘形養氣氣爲根忘氣養神神養眞神亦復
忘虚即養養虚合道到頭人
　　　提初在道着空
道不遠人人遠道人能體道道尋人須知心
得无空用空自不空空是眞
　　　又
營營遠離諸疑網念念能開衆妙門識破妄
縁無執相皎然心鏡不曾昏
　　　又
六塵縁影非心相斷滅明空亦外尋欲識無
空眞法體先須明了一眞心
　　　李妙眞問虚空一體
覺前覺後兩非眞當體消亡體遍融寂爾無
思心正住豁然如託大虚空
　　　警衆說夢
夢中夢是兩重虚影外影爲三等妄展轉隨
縁虚妄生縁心總把眞心障
　　　又
一切有爲如夢幻幾多縁念是怨魔縁生本
體非眞實當體不亡奈爾何
　　　又
夢爲空相身爲夢念念爭空夢亦同夢想一
生同一我是無我我不空空
　　　問超造化
紛紛造化渾超出浩浩卓然惟獨立靈照嚴
持力不忘一眞安住無差失
　　　問日月高奔
日月高奔妙用機金烏血採過泓池直須穩
宿蟾宫桂漸漸烹成白雪肌
　　　續妙淨問止念
念起直須覺疾止休教念起覺心遲若能覺
速止能速妙道現前立可期
　　　雪中
半嶺羊腸路曲盤林巒雪障逼人寒凭欄極
目乗高望頓覺一壺天地寬
　　　西溪閑居
門外溪聲潄玉寒貫人心地坦然安華胥夢
覺無餘事一椀松茶一炷檀
　七言律詩
　　　永眞草亭
道院幽人構草亭土堦蓬牖明經營留連好
月添閑興勾引清風快野情瑞靄密藏三徑
淨晴嵐低浸一簾明有時猿鶴來相訪似話
高堂未必清
　　　贈西山隱者
幽人習性厭蝸名痼疾煙霞快野情橡實胡
麻甘度日藥鑪經卷樂爲生曉觀山市晴嵐
色夜聽松猿叫月聲萬事到頭都不會一眞
法界獨峥嶸
　　　示衆
一性清虚六氣和風波不動没禪河生涯貪
積黄芽廣活計慳藏白雪多清淨場中甘展
轉光明境上獨張羅而今着屬虚空體一片
功夫是了呵
　　　又
味道綿綿用不勞廓開玄量絶塵囂二輪光
射九天朗三島風回四海潮六妄生情俱瓦
解四隨報法總冰消心空不著如空界一性
玲瓏萬古超


啓眞集卷上
啓眞集卷中夜十二
　　　　金峰山通玄子劉志淵撰
詞
　　　滿庭芳
一片閑心孤雲蓬跡飄然不掛諸縁九天池
裏滚滚湧靈泉澆溉黄芽瑞草吐清淨光罩
金蓮眞消息清風匝地透骨自綿綿○混融
成實相顯昂昂獨立笑傲禪天任陰陽運變
劫力難煎亘古常存不壞拉眞一法界安然
無生滅淨明妙體萬里一禪娟
　　　其二(贈侯伯通善筭法)
天賦多能縱横業擅策量天地高低數明日
月加减辨盈虧山嶽明分廣闊料江海深淺
皆知方隅内支分人物一一見毫釐○廓開
方寸徑求一眞趣九九爲規定身田精變上
下推移共積三千數足商除到八百功齊一
乗妙拈下實際總無遺
其三(警墮道者)
謾整巾袍妄名清淨放縱劣馬顛猿利名叢
裏徒衒有因縁逐浪隨波日日不曾暫澄湛
靈源堪嗟訝閑模閑樣辜負慕玄玄○爾心
還自忖怕空遷日月鬢雪垂肩好檢清攝念
慧種心田認取元初靈覺常耕道獵德綿綿
功三考形神俱妙灑灑證飛僊
　　　水調歌頭
人道無生趣日就月相和高奔用顯烏飛離
外宿靈柯秀孕蘂珠嘉瑞光射銀蟾皎潔顯
現月中娥相會瑶池宴時復醉金波○兩同
宫七返火九成金長生體就一眞安住傲无
何聚散冥冥誰約出入惺惺由我玄妙苦無
多大都方寸用法界總包羅
　　　大江東去
人生最貴禀五行眞氣千靈夙賦首足方圓
天地肖反被陰陽陶鑄秋月春花昨朝今日
斷送紅顏去前程路險到時手足無措○筭
來除却一身輕肥青紫總是閑家具好把中
間心裂碎靜裏調和龍虎孕出靈珍天光内
發變作明珠庫外融空界卓然獨縱霞步
　　　其二
荆山美玉匠一合成器乾坤體辨兩竅明開
分日月八卦九宫齊展方寸心存斡旋眞要
乙木金相戀幽人得趣便將乾象推轉○微
微騰倒元精只憑眼下暗裏興雷電萬匝千
回循舊路迤邐亂飛銀線馥郁香塵味能實
腹淨體今相見光飛如雪這迴識得頭面
　　　其三
初功混沌在機緘斡變坎中一氣潜發氤氲
初出地昇變陣雲呈瑞電掣雷轟陰陽交會
致作簾纖雨帝川飛過化成玉鼎神水○溶
溶九變生金鍊歸離内點化成陽體神變離
形攄妙用獨擅幕天席地兀兀騰騰隨方應
現坦坦無拘繫含融一體頓然超出生死
　　　其四
天元教顯正金蓮朵朵開遍時節士庶官僚
咸仰奉縁覺聲聞心說悟者清凉背之熱惱
多口明眞訣諸人着眼照開千古心月○了
知諸相皆空不生妄想當體能消滅境界眞
實無染著種種抑絶分别萬境一心現前孤
覺寂寂圓明徹淨無可觸太虚一體無别
　　　水龍吟
宦途馳驟心貪職官事何時能畢力饒射日
名高爲復到今何濟休道功名遂好身退緊
尋歸計啖古人糟粕放懷湖上泛扁舟樂眞
味　穎悟安閑雲水恣道遥坦然無累豁天
寬胸臆調神養氣無縈無繫性命俱相契露
實相混融三際看自强手段斬釘截鐵把塵
縁棄
　　　其二贈李元法
綿綿一氣衝關節薰蒸遍流百脉聚歸乾鼎
象成龍虎性情感結精變高超越功七返九
還無闕鍊成大藥通神顯用覺香味遍身泄
焕吐丹光皎潔晃靈臺一點如雪常清常
淨無餘無欠圓明瑩徹顯出眞心月射宇宙
了無塵屑聳太虚法相無生神妙鎮千萬劫
　　　其三(贈楊道寬)
名高三昧丹青匠貌出玄元古樣明金繪素
堂堂殊勝本來眞狀寳殿嚴供養攝諸方群
魔膽喪露說經消息眞風鬱鬱感人人總歸
向○外肅威儀瞻仰内須明物離心上些兒
妙用無爲無作無中有相應變機無障納十
方廓開玄量契太空一點虚無活計壯神通
藏
　　　其四
閑人閑樂琴書味行(胡郞/反)貨藥囊符水頓然
識破沽名作解蹉跎眞計枯木巖前累要撧
劣諸縁總棄剔開性月時時不昧忘神氣養
虚體○鍊就不空眞智向太虚神妙成器淨
明體態縱横恢廓一塵無翳圓覺融三際具
粧嚴法身純粹顯如如了了眞常安住徹無
生理
　　　聲聲慢
衡門養浩匱玉藏輝營營守拙忘機手握乾
坤身生萬化維持氣滚三田日日斡一渠流
轉時時百骸理顯瓊漿止渴玉液充飢○浴
出元神妙體契圓成了了動靜熙熙不没不
生虚界體段無疵卓爾惺惺獨立傲空空實
際無爲樂眞趣顯德風遠扇道紀高提
　　　其二
玄關擊柝抱一無離知白守黑藏機火運清
風三關過海輕吹化液下成四象作眞汞低
浸華池功九轉證黄金體就神室輝輝○顯
現圓明正相混人間天上萬變神奇不有不
空不受垢染成疵獨擅念虚寂照料本無一
物羈縻眞空用顯輪回穎脱智劍高提
　　　其三贈王彦寳
癭除人我冰冷高低唤惺今是昨非檢教靈
質枉受萬劫沉迷况遇眞風大闡要諸仙選
院名題顯一志敢埿抛骨肉屣棄輕肥○覓
箇煙霞妙趣息諸縁妄想落魄無爲保謢一
眞洞照力盡嚴持安泊元空妙體顯靈光出
入相隨前途了决平登覺岸穩步僊梯
　　　上丹霄
正陽生歸癸地氣沉沉產陰陽偃月中心化
形龍虎應時交媾不須擒共成三體長黄芽
香滿乾鬻(音尋/鼎也)○性如珠心如月懷如玉體
如金顯九陽絶盡纖陰本來實相應機隱顯
鬼神欽太虚同量瑩無塵跨古騰今
　　　一枝花
玉壺金世界日月同光彩仙童爲活計戀風
采覓藥川源日日西南採收拾歸碧海始結
金晶九變還元不壞○薰透遍身香霧靄湧
出光明大長生純體現傲物外可(去/聲)界惺惺
動靜都無昧一體含融量括古包今聚散無
罣無礙
　　　一剪梅與張三老善友
春去秋來染鬢斑日將月就斷送朱顏鉛虧
汞少海源乾亢盡瓊酥枯損金蘭○好養三
元閉五關高奔日月光射鼇山結成圓寳雪
霜寒眼底如如物外閑閑
　　　行香子李會首問道
大道無形强立其名判五氣融攝生成貫通
六合總括群靈本無情亦無臭又無聲○人
悟勤行造化無生要灰心沓杳冥冥不空不
有妙體縱横這眞常騰今古獨惺惺
　　　其二
妙道勤求樂以忘憂要蝸名蠅利心休六空
罷對一氣專柔火無虧水無缺契添抽○百
脉通流四海周遊漸丹凝清淨光浮虚無妙
體難礙難留應無方明物物顯頭頭
　　　其三(問修行門户)
道體平平瞽者難行覓邊徼執法功精貪遊
異路昧却前程啓諸人高着眼認無○生湛
湛澄澄醖釀惺惺啓天門地户牢扃陽昇邃
路高越神京過層樓歸空土結丹成
　　　其四
妄認苦藴汨礙胸中逐縁生分别匆匆好將
萬境同攝心宫泯迷蹤知諸相體皆空○照
見空宗有用眞空顯心法動作明空崑崙頂
上趯弄虚空這空空無可觸遍含融
　　　江神子令
金藏木性木藏金體難尋火生鬻二物烹煎
庚甲定浮沉返本還元眞體現魂魄聚淨無
陰○九陽消息自來臨耳鳴琴運清音唤出
靈靈越古與超今遍界遍空無不是顯了了
這眞心
　　　其二(西山隱者相訪)
有縁相遇芥投針話眞心死三陰陽自漿成
瓊液不時斟伴飲琅琅聲貫耳無絃曲肖風
琴○氤氲消息拍胸襟九成金鬼神欽一混
天光變化體難尋空似空中成妙有心朗朗
慮沉沉
　　　其三
一江九曲虎龍奔意雄雄氣融融匝轉崑崙
霹靂震乾坤噴出金沙光的爍明明相混虚
空○法身縹緲性恢弘變無窮體無蹤常應
常靜法界顯圓通境攝一心空色混無分别
契眞風
　　　其四
曩甘聰黜體還隳索玄機守謙卑地乆天長
迤邐志遲疑法弱馬顛亡羈勒風花陣恣奔
馳○縱横熟境意熙熙慕臺池騁輕肥蕩散
冲和仙路隔雲泥再展維持天地手摶眞造
長靈儀
　　　其五賞菊
山寒木葉暈輕黄氣封商露凝霜萬物歸根
逆氣送荒凉唯有東籬黄菊綻噴冰艷吐清
香○分明圓相顯重陽生中央放金光全露
如如神妙貌洋洋覿面一時渾認得心月照
覺相忘
　　　其六(與小李先待詔)
人清膠漆道清乖昧靈臺翳塵埃不懼如山
販骨走輪迴見在寳軀今不悟千萬劫朽僊
材○好收鉛住武都階藥苗栽結神胎九轉
功成方寸蘂珠開體混淨光從隱顯隨眼底
是蓬萊
　　　江梅引贈李元法
不驚榮辱總無憂度春秋得優游打破𤳗𤳗
無物掛心頭天内一天爲活計調龍虎恣盤
旋鬥未休○紫金霜結有來由晃三周玉童
收法界清天風月獨相酬神妙器成堪中選
向仙院奪僊標第一籌
　　　其二贈劉會首
粒食衣蠒苦貪求鎖眉頭利名搜酷戀埏埴
爲器弄風流謾到寳山甘空手只坐守這輪
回未肯休○不如返照一身修馬猿收汞鉛
留火爇丹罏按候謹添抽鍊就一眞圓明寳
射宇宙瑩無疵價莫酬
　　　木蘭花令
兩絃中藏眞造陰陽返復坎離顛倒二氣驅
馳入鑪竈烹煎按候藥林不耗○異香馥郁
風飄渺金花吹綻結成圓寳淨明實相非草
草虚空一樣大光融照
　　　踏莎行
寂淡忘機恬然養拙些兒妙處人難别冥冥
沓沓滌神珠昏昏默默開心月○萬劫雲收
一天朗徹清明淨體如冰雪不增不减顯圓
成惺惺灑灑無生滅
　　　其二
動靜忘機聰明不作悟來總把塵情削心燈
挑剔不曾昏慧光遍照彌寥廓○常淨常清
不耽不着一眞境上從盤礴亦無牛像亦無
人卓然獨立攄眞樂
　　　靈壽杖
靈壽一枝瘦同鶴脛肌輕體赤幽人稱住行
坐卧不相離穿雲過水常隨定○豁散迷津
指回斜徑扶危助險通神聖依時攪撥虎龍
爭尖挑日月乾坤瑩
　　　南柯子
體若虚空淨心如泰華安萬縁妄想不相干
正住無思觸處得安閑○覺海神珠瑩禪天
性月寒圓明不昧顯𤳗𤳗放去收來一點地
天寬
　　　其二與背道者
乆靜還思動情甘愛海迷僊凡兩路似雲泥
從此相分不顧上天梯○莫學鶴鷯志營營
戀小枝北溟鯤量願君爲咫尺成鵬准擬奮
天池
　　　其三張道一問黄芽
陽動陰隨變黄芽漸長成參差五葉發黄庭
珠蘂苞開放出紫金英○始結神丹粒清光
宇泰生從容透體縷霞明内外輝輝法界混
惺惺
　　　其四
坐卧常澄湛連綿緩吸呼温温九氣聚鉛罏
滚泛身田晝夜飲瓊酥○腹内三丹有心頭
一物無養成健體契空虚出没惺惺實相現
元初
　　　金盞兒
放心閑樂林泉山檀瓦鼎龍涎煖寒罇興冷
茶煙情湛湛腹便便陪遊鹿伴啼猿○淨靈
源火生蓮清凉照見諸塵遣明五眼證重玄
珠瑩海月沉淵圓明相應無邊
　　　解佩令歎燈蛾
燈蛾種性迷沉苦境只貪尋燭中花影抵死
身投被爛炙猶然不明全錯認流螢艷冷○
向明有意因懷暗景奈無功忍死俄頃識破
炎光不自炙亡形亡命落清凉境中獨興
　　　其二
心清養浩星塵無擾近林泉輪蹄不到活計
蕭閑任盈門苔蘚圍遶有滿院落花風掃○
鶴鳴露冷猿啼月皎日相陪松花瑶草受用
無爲也不曾身外尋討悟衣珠目前蓬島
　　　浪淘沙
休執相皆室徒滯頑室勞勞不見有中空空
裏混成神妙體室廼不空○此理是眞空物
物明空念無念念不爭空照見縁空成深智
方了圓空
　　　萬年春
靜聽身中火龍水虎爭吟嘯眞奇妙風浪聲
繁盤遶天光罩○鍊結金霜壺鼎推眞造成
寳耀地輝天淨體無塵擾
　　　其二
活計安閑日日風月爲眞宰心無掛靜聽猿
啼似訴無生話○一味清凉眼底無纖芥光
明大内外輝輝如託虚空界
　　　其三中秋
秋夜銀蟾一天萬里光如洗清風細拂拭乾
坤冰瑩無纖翳○星斗光沉全露圓明體白
麾底晃我神遊親詣攀青桂
　　　武陵春警執法
人自因言能悟理得理要忘言既得魚時莫
執筌筌執謾着鞭○閉口藏舌不作解默默
究重玄專氣修心息妄縁月冷照青天
　　　其二(王小先問禪)
法界一眞心正住當體滅諸縁内外輝輝體
現前無地亦無天○取相於禪禪復遠禪性
月沉淵動靜俱無鎮湛然神用即眞禪
　　　南鄉子
七返降眞陰主换爲賓力不禁神妙峥嶸三
界外俄臨徹地通天耀古今○當體慮沉沉
鶴馭清風一片心自北自南無罣礙時歆眞
樂眞歡恣嘯吟
　　　望蓬萊
修眞客守弱志須剛金鼎滿添留命藥玉鑪
頻爇洞眞香心境總清凉通玄妙獨據法中
王諸魅群魔俱燼滅三陽九氣用兵强觸處
露堂堂
　　　又
涉塵客念念苦貪饕掛壁飛猱心縱樂戰風
劣馬意徒勞熟境恣煎熬甘執苦心事冗如
毛爭似劈摧情擾擾且甜耕道樂陶陶生死
路能逃
　　　採桑子
虚无妙道心堅守虚自投來氤氲成胎靈質
無中日月栽○時時自飲崑山酒醉卧丹臺
令攝三臺萬劫迷雲一豁開
　　　西江月
一點陽生坎殿兩絃風陣衝天三關頂化液
漙漙四象眞砂始變○五彩霞生鼎燦六神
和暢綿綿七星司用總安然八面玲瓏體現
　　　减字木蘭花
蠻觸非是識破心顏如棄屣痼疾雲山猿鶴
相陪盡日閑一○壺風月清淨光明相照徹
内外俱空無執空心觸處通
　　　其二
忘機索妙萬法皆空心上了無徼無邊一片
清光萬里天○明明淨體不放星塵蠅點翳
内外圓融正住空空法界中
　　　長思仙
鼎乾坤鍊雌雄陰變純陽空像同縱横妙體
融○風乗我我乗風風我相乗法界中無形
空不室
　　　如夢令
萬法心頭可可偃月抽添水火淘鍊結金晶
迸出圓明珠顆證果證果一混虚空是我




啓眞集卷中
啓眞集卷下夜十三
　　　　金峰山通玄子劉志淵撰
　　寡心章第一
紫陽眞人謂眞心者左爲性之宗日之䰟右
爲命之祖月之𩲸中有谷神所居一身之帝
室寔還丹樞要入道根宗純陽謂飲海龜是
也廼修眞必用之所儻此外鍊眞則无鼎无
歸如造食无器雖用力多而功效寡此心非
六塵縁影非肉團大心雖无形而扣之即應
廼神氣之所心外之眞心識此心者爲見性
也紫陽謂大心必敗小心必勝者知其然荀
能身反在心三昧正受隨日隨時神意乆守
而不動性鍊則靈靈凝健體千變萬化如鑑
能應能靜燭物无方復无一物留滯當坐卧
住行語默動靜間安若泰華淨如虚空寬綽
綽圓陀陀無物可觸無幽不明是了出而得
眞心之用不識此心見此性者是謂盲修瞎
鍊枯坐灰心至皓首而難成矧學而不遇遇
而不行行而不勤者哉彼有固必妄言不出
户庭而得妙道者何謬之甚耶
　　　天中天章第二
河上公謂玄之又玄者明天中復有天也非
神氣混合殢昏而定見日月參羅萬象風雨
雷電峥嶸之天此境爲不能制伏神氣隨縁
妄想而現廼兩重之幻境也惟此一天者上
有生門下有死户廼身内玄牝一所非心腎
穀道也非膀胱丹田也是日月相合之宫陰
陽齊會之所囊彼虚無根乎神氣亦無蹊徑
亦無邊傍其小無内其大無外近括方寸遠
包八荒九轉功於此則藥就三性並於此則
丹凝厥有白雪黄芽華池神水結胎脱體俱
在此矣仍會九宫八卦攢四象五行聚結汞
鉛斡旋支干亦在此矣眞謂玄造長春不夜
之天號神通大光明藏虚無至清淨方此天
受用咫尺成眞如觀諸掌而易得然則被重
陰乆蔽幪覆彌深不可作聰揣度而開之不
可執文泥象而關之須心法動作道力堅壯
克荷付囑之重者廓眞智而得之昔丹陽眞
人云執持三要淨靈臺霧鎖煙籠竟不開再
遇重陽師指教清風吹出月明來以是知必
心傳而可大受不可小知也設或不耳得丹
凝胎結成長生之體具六通神力者未之有
也
　　　眞土章第三
昔平叔詩云虎躍龍蟠風浪麤中央田地產
玄珠又云離坎若還無戊己雖合四象不成
丹只因彼此懷眞土遂使金砂有返還蓋明
土爲五行之中三火之主統八方根九氣號
眞空空土也廼種藥大釜產寳元宫收無影
之光納八水之液清淨覺地長明不夜之鄉
上綜日月鼎下攝龍虎罏盜鍊乾坤之炁生
成離坎之晶此宫受法無不達於天仙豈不
見百端復注謂鈆汞下種地中朝種暮收然
此地種之淺則子浮而不生深則反潰而不
長况不得其土者乎如根荄芽甲得土而生
失土而死是萬古必然之理灼知長黄芽生
玉蘂栽培眞造全籍于是兼土者廼眞神意
也聚三元功七返不得陽神之機不能成造
化若神到於此則氣應氣到於此則神靈神
靈則形顯乃出現無方隨機應靜表土之神
用大矣哉昔長春眞人謂寸心直下如能體
便得終身上大羅是明眞土之用設學者捨
此而修何異迷人失路而求家沿石而求生
穀者哉
　　　心息相依章第四
學得了悟之見决定之志解縛釋累懲忿窒
慾以心息相依最爲要切蓋息爲攝生之法
廼綿綿而醖釀元氣勿令元氣佐喜怒而離
散常若存而温養元宫漸凝質而變成丹寳
所謂心住則息住息行則心行以心爲攝念
之法常澄澄而保護靈源妙覺勿以妙覺隨
妄縁而興動顯廣大靈通精爽不昧若能並
用心息二法何勝如之諒闕一不可豈不聞
悟眞常不達命此是修行第一病達命基迷
祖性恰似鑑容無寳鏡必也身無事而氣不
散心無爲而神不擾則可矣然而滌慮調心
養息續命此相依之法失其中正則成有爲
之邪見復無一法可得無一相可親此寂滅
之用失其中正則落頑空之邪宗蓋用之不
可執捨之不可捐在用捨中間要明得普眼
開得正智似體非體將作止任滅四法不罹
執病行住坐卧四威儀不隨妄念既無遍計
執清如空中之風無依無止不染不着其心
自空洞照一眞豁然無礙此二妙之㫖萬古
必用之法一乗階聖之基矣
　　　死陰生陽章第五
三聖玉訣所謂世人不解死陰夫陽者生之
本陰生者死陽之根但吸靈龜而死陰莖其
神自生莫爲死陰莖而死道嗚呼彼之修身
者只知禁慾殊不知一念心動氣隨心散精
逐氣亡豈不聞長春眞人曰一念色心動百
骸和氣傷惟得法者陰莖一死而如無六慾
七情當體消滅三尸九蟲沓絶無蹤其萬慮
擎然頓息故得正念實相對景無心似白玉
投泥而不染安若泰山而不動自三關閉而
無遺生門鑰而大啓九光氣變五金霞生顯
雙頭玉鹿高吐金風三寸赤龍低取木液藥
罏煎汞壺鼎凝霜體變純陽形神俱妙跳出
天地之外釋縳陰陽之中足表此機爲修身
之急務彼哉或言陰不死而頓無慾者蓋有
之矣吾未之見也
　　　氣神邪章第六
學人氣得混沌之後氣无所歸充溢浮行令
體多觸動狀似猖狂凡所動者各八十一數
以爲别有奪舍者非也此氣邪不撥復成神
邪灼見神鬼現前知休知咎知果知因以爲
神通靈明者亦非也此神邪不撥復成魔境
因内邪感外邪異事萬端斯人也而有斯疾
乃禍胎鬼趣喪命失身之本徒爲相是而心
非何異羊質虎皮持蒯厠蘭者哉凡我在道
君子何不辨之早辨耶荀得機而神氣適正
以法度鍊之則魂魄凝和以斤兩鍊之則神
精結聚漸凝漸變靈肌顯相結成聖胎金光
滿室繚繞而籠罩眞形變作純陽神生眞宅
飛出崑頂現我而明光明遍照内外輝輝一
混太虚而無異體此廼眞境界也可爲性命
一了周徧含融而不昧如是則必得耳邊言
誘方能腦後眼明寔萬古玄門之通論矣
　　　證明道用章第七
或者問曰昔聞謂少年修根脚壯老後鈆虧
汞少如何向假使父母未生之前烏有精血
氣液既没之後復歸地水火風於斯二際有
似無處不有也奚分彼我豈有形容何以假
修而爲心愈狐疑而未判對曰善哉問吾語
汝昔陳泥丸答玉蟾云道本無形喻以爲龍
虎道本無名比以爲鈆汞假乾坤爲鼎器坎
離爲藥物以七返九還之功鍊作純陽長生
之體蓋非執有形有爲而得之常默默然在
恍惚沓冥之際安有彼我形容哉其體日照
無影神用自在性合萬德用絶百非然則本
眞亦不即亦不離動則凝清適用而入玄冥
靜則融神無像以出空寂在動靜間表裏光
光相射一身如水晶塔耀地輝天遍照不昧
一性如盤中珠圓明活健瑩淨無疵如是則
顯本來妙體動變無凝名相不有與道合眞
方證來時物去後亦空此一段大事因縁寔
天僊之道或者諾乃奉辭而退
　　　疊用五教章第八
大道無形無質至虚至寂聽之不聞視之不
見摶之不得然而體雖無象修之有序必也
悟愚而得始達始而得終得終而歸頓了頓
而入圓以是知始則從本降迹自無入有次
則攝跡歸本從有入無終則本跡兩忘有無
雙遣勘破諸相是妄而後道合自然而然頭
頭上顯物物上明遍界遍空家珍總是蓋非
泥象搜玄尋文作解而得之此一段光明自
心法了而不滯澄湛無爲上得來儻不功始
終而鞭心入理便言下承當悟會無修直指
本來無一物清淨如虚空者是舌了而心實
未了枯坐而没齒無成豈不聞謂頓悟一心
必假圓修萬行刹那悟道須憑長劫鍊磨噫
修身君子何不三復斯言歟若聽之不深知
之不明知之不明不能盡其精不能盡其精
則行之無成豈虚言哉
　　　忘形養氣章第九
夫人者三才鍾秀四大成形執我而有痛有
痒欲富欲榮居則求安食則求飽日常保愛
羈縻反墮育元養素灼見其氣須忘形而可
養昔長春眞人謂終須捨身𢬵命更惜頭護
面幾時休豈非忘形之用又云心如山不動
氣似海常潮豈非養氣之機丹陽眞人謂體
虚則氣運議不誣矣抑又聞陰符訣曰凡修
身之子死其心抱其一貪其氣運其精灼知
身中之氣不可散學者當黜聰隳體形爲槁
木天門大啓地户牢扃正念現前萬慮悉泯
呼吸綿綿若存若亡收拾冲和開龍虎之穴
相接太乙元宫眞氣使晝夜陰陽昇降不已
水火抽添加减無差以致鈆鼎温温而不斷
培眞火不越三關百端謂温温不斷身處上
蒼者豈虚語哉蓋氣海淨而邪不千常如鷄
抱卵似鹿養茸永護一氣以歸根證得保命
長生之道昔跨鯉入水跨鯉出水者豈非忘
形而得之耶
　　　忘氣養神章第十
謂人之修進者理得中正火不有燥水不有
濫二者依度而調勾一氣伏鑪而不走成金
液還返以凝眞何可固執而不忘設或不忘
則猶川既濟而舟不捨難超彼岸病既愈而
藥服不止反傷正氣平叔謂用鈆不得用凡
鈆用了眞鈆也棄捐此是用鈆眞妙訣用鈆
不用是誠言以是知功切養神則須澄湛而
忘其氣既心不生用則理不死神其不死之
神非心意念慮之神廼與天地同根萬物同
體以機養之而似體如無使日月相照内發
天光狀若珠明象同月體照耀内視晝夜分
明變成神通寳藏如是則神薦神而神靈如
鶴馭風而不測出入莫認此以爲神奇當復
按養虚谷中如山鎮而不動倏爾一日化生
有身放去收來而由己可謂養神之道足矣
豈不聞張眞人解佩令云陽神離體冥冥沓
沓刹那間遊徧三島出入純熟按捺住别尋
玄妙合眞空太虚是了誠哉是言也
　　　忘神養虚章第十一
夫得法鍊神者神守玄宫而純粹未能融空
而變遷必也忘此神而養其虚由是不住無
爲不盡有爲前不接已滅之滅後不起未動
之動於斯斷續之際寂爾無思心正住之時
勘破萬法皆空諸相非實一一妄縁當體消
亡諸漏自盡亦無所住之住又無所念之念
冥然而似用不用泊然而以虚融虚其虚無
之體豁爾無凝設不達始終引養之變者或
養之於上反炙其眼目紅暈其臉失鍊赤心
或養之於下者汨没丹田徒活計於穀道或
養之於外者迷頭認影耗散金沙或養之於
内者修飾腹心神妙束而不普於是各執其
一而遞成虚妄横計競是此是彼是得是失
而不能自出未足與議也惟莫上要妙一着
在了養氣神而得内視内覺身心空外覺萬
物空凡事見聞覺知當體不顧得至清淨而
大明了廼覿面認得當處安心而純熟漸融
太虚表自己一天内抱日月之明外混虚空
之界不假預置心於太虚而自得與太虚一
體更無秋毫許障礙亦無微塵許染着其内
外上下不分作相但凝然靜定寂然不動功
夫純粹打成一片此際天也非天地也非地
亦不知己之所在聚則成形散即爲氣惺惺
灑灑卓然獨立可謂打破虚空爲了當然則
言不盡意意不盡言夐出言意之表教外别
傳並不在筆陣之下
　　　融攝不滯章第十二
蓋聞惟目不自見故能見物鏡不自照故能
照物如使自見自照自爲而不暇何及於物
哉顯視照之巧别有所視照之處故得物上
反過光明皎然無不是處即塵了地即滴竟
海證事理不二動靜如一由是内心不起知
外境本空任運乗縁勿留分别而刺鯁於胸
中如金百鍊礦盡光生以證道力精研洗心
玄覽外塵頓捨照見諸相體空妄縁不起圓
明實相上豁然無一物更無苦藴而留礙盡
攝諸境同歸一心既會相於性以還源復從
本心以現眞境標微妙無相之有立法應變
馳定慧之力示現種種方便成殖萬行之正
智顯清淨眞性有如虚空空空無相何雲物
而能礙所以玄量入微塵不足以爲小包太
虚不足以爲大惟此心此境秘密圓融混成
一體總了出而絶迹可謂盡法界要妙之眞
空也設不立功心境蒙翳色空未能雙泯妄
言融攝萬有而心不滯者何昧之甚耶
　　　無修無證章第十三
粤有小乗執空而着斷滅者爲性無所歸法
無所正恐色爲礙以滅色明空以離色明空
但見諸相是妄無一物可親殊不見空中造
物妙有之空雖不爲不宰而空中混成神妙
豈如空花陽焰似有而非實彼有便言下悟
會無修不曉無修之修不求之求何異凡愚
元不修元不求若芻豢蠧然而但不動念有
爲作曾是以爲空乎諒不入巨海不得如意
珠若元不修智慧方便之行者不得裝嚴法
身元不求本眞明了之體者不得圓成法性
既得一時妄念頓息顯本眞體明更别無眞
理可求是無所求之求也法身既具應變隨
機更别無眞體可修是無所修之修也由是
亦無妄亦無眞有何修有何證表靈覺本來
無一物勞生有何戀常形安若泰山而不動
心淨如虚室而無礙以顯妙體圓明離諸名
相照見一一皆空豈有修證耶
　　　行狀
通玄子劉志淵西慈高樓里人也乃超然子
入室弟子從師以來二十年間不見形容喜
怒而後風動晋并草偃士庶願以師事之者
不勝其數先生平昔卧不驚夢行不顧途坐
如槁木住若頑石常默默而心不與物構或
有客相訪話不終席但若昏而口不應問視
不對目果别得有所趨向之妙若非道力乆
銘於胸中曷至於是耶凡所咳唾句麗隨珠
趙璧得筆力如椽不假搜索而成一集目曰
啓眞時享年五十有九以意終歲七月十九
日尸解遺頌曰行屍地上逐風塵養就如如
證本眞掬地包天無狀貌十方三界露全身
及其殯也風雨送三十餘里然而近靈柩也
風不動幡雨不霑衣瑞氣接霓異香噴麝凡
送葬者莫不駭然萬口一辭而興歎曰此眞
道業之所感也是誠偉歟
　　　董用冲古調
龍乎龍歸海宫鳳兮鳳丹霄奮嗚呼通玄眞
丈夫便便腹實飫膏腴學道至道有矣夫修
眞得眞有矣夫
　　　張國寳六言
養成紺髮靈肌脱下僊骸婥約縱横觸處堂
堂了了無生妙著
　　　屈産弓用(繼遺頌韻)
靈眞蜕殻離凡塵慧合圓明道合眞有相位
中尋不得無形境上露全身
　　　西山石志王
蟬蜕吾師伯無人不手額一聲震地雷萬古
遺仙迹坦蕩傲風清道遥馭月白人間紀偉
名天外棲眞客
　　　又(七言絶句)
師言耳順倏遺骸升入無形不往來仙舉已
應爭上甲蓬山高震一聲雷
　　　又
僊丈功圓脱世籠乗風縹緲去無蹤壼山依
舊人安在一片波光浸碧峰
　　啓眞集卷下　　　





　　
