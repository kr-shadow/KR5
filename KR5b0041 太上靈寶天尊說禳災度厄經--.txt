#+TITLE: 太上靈寶天尊說禳災度厄經--
#+DATE: 2018-05-12 10:21:41
#+SOURCE: github.com/kanripo/KR5b0041 master 233a27d0                
四經同卷乃六
　太上靈寳天尊說禳災度厄經
　太上神呪延壽妙經
　太上洞玄靈寳消禳火災經
　太上洞玄靈寳天尊說養𧖟營種經
太上靈寳天尊說禳災度厄經
爾時
天尊在襌黎國土與大道眞仙萬萬億千人
諸天尊及諸天龍鬼神盡來集㑹受吾約束
世間若有善男子善女人忽有年災月厄遊
城赤䑕之厄天羅地網之厄命窮筭盡之厄
疾病纏綿之厄落水波濤之厄虎狼蚖蛇之
厄水火盗賊刀兵生產之厄山林樹木社稷
之厄土石橋梁之厄毒藥呪詛之厄唯願今
對
玉皇天尊大道眞聖懴悔解禳度脫身中災
厄一一解散勿爲留難勑諸天神王並降
聖力道力承此
經力恩力衞護弟子受持念誦此經巳後解
陽九百六之災三衰九横八難五苦之厄所
求如願所履平安出入行藏常蒙吉慶所爲
利益所欲隨心於是衆等聞說此經皆大歡
喜信受奉行

太上靈寳天尊説禳災度厄經















