#+TITLE: 元始天尊說梓童帝君本願經--
#+DATE: 2018-05-12 10:21:34
#+SOURCE: github.com/kanripo/KR5a0029 master 5e0e965f                
元始天尊說梓潼帝君本願經
　　靈寳消劫正心開化章上品
爾時
元始天尊在清微天宫黃金闕内會諸天帝
君與無極聖衆昇玉華寳座放大光明照諸
世界觀諸衆生遭值劫運受無量苦惱宛轉
塵寰輪迴生死慨爾嘆曰民哉民哉誰使而
然哉是時有一眞人名曰慈濟從法座起越
班而出長跪道前白
天尊言賤臣不德仰叨道蔭得離斯苦昨覩
玉皇尊帝檢校圖籙推定劫運勑北隂黑煞
多目原厲及諸天魔王等衆下廵人間興動
兵戈流布瘟疫殺戮生民萬萬億數俾諸世
人靡有遺類今觀衆生父子兄弟夫婦男女
肝腦塗地號泣悲哀莫能相保繼以天災大
行鬼現白畫間獲免彼終莫此逃未審此諸
衆生曠劫以來造作修種何所違戾而獲是
報可不悲歟可不痛歟伏願慈悲示以未悟
天尊吿曰此諸衆生自往劫來不敬三寳不
孝父母邪淫貪愛姦詐嫉狠造種種罪惡日
熾月滋是故
玉帝論定劫運更變世人雖可悲痛亦其自
职爾時慈濟眞人曁諸聖衆各各稽首而白
天尊言臣等即是思惟心大不忍戚首蹙頞
力不能救惟願天恩發慈悲心開方便路垂
一金臂援其焚溺庶使人道不至頻絶臣等
敢冐死謹言於是
天尊撫几髙抗澄神黙坐良久答曰邇者蜀
有大神號曰梓潼居吳天之佐齊太乙之尊
位髙南極德被十方掌混元之輪迴司仕流
之桂禄考六籍事収五嶽形歷億千萬劫現
九十餘化念念生民極用其情是以
玉帝授之如意委行飛鸞開化人間顯跡天
下蓋此末劫實未可除若欲消之此神其可
吾當爲汝等召之俾救度末世勿使類絶于
時慈濟眞人及諸天聖衆再拜禮謝復位於
是天尊命持幢玉女向不驕樂天下之者三
忽梓潼帝君擁五色雲霞之炁自西北至雍
容雅歩再拜而前白
天尊言今日吉慶興此法筵臣貪於行化以
至後會恭望天慈特賜原宥
天尊吿曰夫民受天地中生自隂陽内化五
行範體二氣結形而不知人身難得樂土難
生乃貪婪姦詐莫知紀極以至劫運適逢兵
戈競起疫癘流行水火焚漂悉皆由也今諸
帝君天上地下無極聖衆咸請於我願消此
劫故特以畀汝汝其勉之爾時梓潼帝君拜
謝奉㫖欲退
天尊重吿曰帝子此諸末劫運數浩大汝今
消之何道而可梓潼帝君復再拜而前白
天尊言臣自劫劫中萬火本身謫在蜀地兢
兢惶惶懼不稱職方切思過乃誤天恩臣謹
惟消除此劫先正人心爲人子者訓之使孝
爲人臣者訓之使忠訓兄弟以友恭訓夫婦
以和順訓居上者使待下以情訓治事者使
處心以公率而行之或者可以少弭於是
天尊乃垂盻眥之容而稱嘆曰竒哉帝子憫
念衆生說是因縁心得開悟若諸世人推行
不巳則可以消除劫難興國太平人享髙壽
物遂本性五榖豐熟歌謡滿路一或反之則
兵戈疫癘頻仍相藉横尸遍野枯骨成山而
人類絶矣子其勉之於是梓潼帝君拜謝復
擁五色雲霞之炁自西北而退爾時慈濟眞
人聞是說巳歡喜踊躍即於座中以頌讃曰
堪嗟爾衆生　姦詐復貪嗔　營營日滋熾
擾擾不知懲　致遭末世劫　人類將沉淪
於是元始尊　憫念諸有情　欲救末劫苦
爰命梓潼君　筆中顯三昧　秩秩先正心
塵迷能導引　福禄總來并
爾時慈濟眞人說是頌已四衆歡喜異口同
聲嘆未曽有
　　靈寳消劫正心靈應章中品
道言
元始天尊在玉華座上収歛光明澄神黙坐
瑶壁輝暎眞氣包絡鐘鼔畢奏神風交暢道
意微宻暄然如春一切金仙四衆八部幢幡
寳蓋侍在側焉爾時元載孔昇天主濟沉㧞
罪眞人東岱嶽府君各從座起長跪道前白
天尊言臣等往劫何修獲預法會親炙道語
心𥩈欣感然臣等愚蒙聞是經說心雖歡喜
終竟未達切謂人心不正致罹此劫自非
天尊垂大金臂放大光明展大神通勑諸廵
世神祗各今復位則或者他道似爲未急今
大劫巳至運難豐浩而九天開化方正人心
臣恐其緩伏望天慈示以未悟於是
天尊浩然長嘆而吿諸眞衆曰嗟乎汝等尚
未達理之本耶夫人之生善性根焉孝悌鍾
焉四端具焉五行範焉忠信胚焉和遜傳焉
所謂人也非比草木禽獸之爲類凡形肖人
似皆一同之及世道淪降人心不古機巧姦
僞貪妬狠亂種種不善踊躍爲之是以見三
寳而不敬對三光而無禮呵風罵雨怨天尤
地待父母如同路人視兄弟如見仇敵貴人
常詳待已毎恕見人有善者掩之不及則毀
之無所不至見人有惡喜而慕之效之惟恐
弗勝富貴者驕奢淫佚傲慢賢能泄瀆師長
昻首闊歩視貧賤如履草芥不知修種不行
隂騭暴殄天物中市網利了不知止貧賤者
諂諛貪嗔怨咎鬼神不知前世因果不能安
貧守巳邪淫偷盜犯分干禮終莫自悔是以
惡人滿世邪鬼橫行讒慝交進謗讟並興政
治乖舛人民困苦山川吿匱鬼神不寧怨氣
鬰結上薄太空世道至此寧得不變所以檢
校圖籙運合數周推此大劫日月薄蝕隂陽
乖戾魔鬼廵世亂民迭興兵戈疫癘頻仍不
巳命苟彼逃終不此免枯骨成山流血若水
殄滅人類勿使遺種若欲救之豈易爲力吾
故命梓潼帝君開化九天飛鸞救世俾諸世
人洗心滌慮咸臻善道爲子而能孝其親爲
臣而能忠其君爲兄弟而克友克敬爲夫婦
而克和克順居上待下者必以情臨政處事
者必以公不貪不妬不姦不僞習此不巳化
成天下則鬼神欽仰天地寜謐若者可以得
壽少者可以得養國土可以清平五榖可以
豐熟末世可以返古豈惟末劫獨不消乎吾
若放光垂臂雖可救之然人心不正其何能
久故不若人心旣正大劫自除諸廵世神祇
方欽仰畏避豈敢肆毒汝等各宜諦心恭聽
勿生他慮於是元載孔昇天主濟沉㧞罪眞
人東岱嶽府君皆歡喜作禮黙然復位爾時
天尊復吿四衆曰我今再剖因緣汝等各宜
諦聽人爲萬物靈心爲一身主沉沉靜靜不
愆不慾不雜以僞無慮無思發而爲言温和
慈讓發而爲行中正端直其於親不期孝而
自孝其於君不期忠而自忠其於兄弟不期
友敬而自友敬其於夫婦不期和順而自和
順不厚責於人不徇物以私率性而行舉皆
中道何者容心故其國清平其人安泰其世
上古今末世凡人勉强遵守不遺不戾心心
不退念念不忘其獲福亦可知是豈以大劫
持此而不消乎於是
天尊而說偈曰
　　靈哉一㸃　不擾不驚　無思無慮
　　至聦至明　天理昭著　善性根成
　　一雜以僞　五體摧傾　自然歸正
　　百福來并　敬之慎之　大衆齊聽
於是
天尊說偈巳諸天眞衆無鞅神仙嶽瀆神祗
歡喜踊躍嘆未曽有
　　靈寳消劫正心報應章下品
爾時保和應化眞人即於道前拜首而言曰
未審此經消劫之外有何功德伏望天慈爲
四衆帝釋諸天神仙嶽瀆祗靈天上地下及
未來一切衆生廣說利益於是
天尊吿保和應化眞人曰善哉若諸國王帝
主宰輔大臣奉持此經推充此道躬行不替
教化天下自然風淳俗厚政善人安五榖豐
登萬物熈遂若諸世人平居無事至心沉慮
精加轉誦自然父母長壽子孫榮貴家道昌
隆身體康健凡有所求種種如願若復有人
或入山林或入江海遭遇惡風逢值毒獸但
能懴悔存念此經自然山神衞護河伯維持
猛獸自退風浪頓止若復有人或在軍陣或
遇𡨚家但能懴悔存念此經自然惡人善解
凶器不逢終不害已安穩如常若有婦人或
臨産厄或求嗣息但能懴悔存念此經自然
安穩平康生福德男女聦明智慧爲人尊貴
若或有人爲諸神廟轉誦此經是諸鬼神當
脫鬼趣轉增天福又有道士至人善男信女
開闢靜室更著新服畫
九天主宰眞像香花燈果淨水供養滌去凡
思端心正坐持誦此經是其左右一切鬼神
等或有聞者即離鬼趣登證仙果一切餓鬼
等或有聞者脱飢渴苦受度南宫一切畜生
等或有聞者脱畜生苦復歸人道一切草木
承此經者巳枯使榮轉更茂盛飛潜動植胎
卯濕化一切有情咸臻道化又此經所在及
持是經人當有十方飛天大聖救苦眞人金
剛力士神仙兵馬金精猛獸無鞅数衆常來
擁護一切功德說不可盡於是保和應化眞
人稽首白
天尊言此經功德衆咸聞之若諸世人或有
疑惑不信妄生誹謗不擇淨案便將安置不
持齋戒便將轉誦未審此諸罪輩當得何報
伏願
天尊再示未悟爾時
天尊言曰噫子今所叩豈不異乎此經功德
不可度量其報應亦不可具述若諸世人敬
持遵奉疑惑誹謗獲罪獲福各有輕重若廣
說之凡流邪見反啓疑貳我今說經止救末
劫世人疑信一聽自然性命禍福豈可戸曉
但願世人事親者當爲心孝母爲面孝事君
者當爲心忠母爲面忠處兄弟則當心友心
敬母面爲友敬處夫婦當心和心順母面爲
和順待下者母面似至情而心實不情臨事
者母面示至公而心實不公若能遵行此道
則雖疑惑誹謗猶信也若不能遵守此道則
雖齋戒敬誦猶不信也善者積善惡者積惡
積之旣久天地神臨之質之禍之福之皆自
然也吾何言哉於是保和應化眞人及諸天
仙衆同聲稱讃而說偈曰
　大哉渺渺玉星中　推較河源俱此切
　殺戮生民億億衆　頂禮至尊難可說
　於是天尊發慈悲　九天開化普俱雪
　但教心地長清凈　疑信從教衆生竭
　我今稽首悉辭尊　萬萬生靈母誑滅
爾時保和應化眞人曁諸仙衆說是偈巳稽
首天顔作禮而退信受奉行
　　誦經巳畢洗心長跪依先懴悔
　七曲慈尊眞教主慈父慈母同我生
　子生聖子皆孝慈　孫繼神孫盡慈孝
　一家和氣天無盡　萬世春臺月有光
　慈光普照諸天人　細入微塵滿天地
　我生同得乾坤體　一似文昌始劫時
　聖非自聖凡自凡　流浪至今方覺悟
　願尊七曲慈尊教　惟忠惟孝惟慈心
　不以口業傲神人　不以身業累父母
　不以意業欺天地　不以心業禍子孫
　願從孝行與隂功　種種力行諸方便
　懺悔多生諸罪垢　皈依七曲大慈光
　求嗣求䘵求生方　不求諸人求諸已
　惟我文昌七曲師　歷劫待人存恕法
　願放一種如意光　憫念衆生眞懺悔
　　懴悔巳周次當發願
　父母願同長壽果　龜齡鶴髮暎慈光
　巳身願拜大吉祥　仰事俯育無苦惱
　子孫願嗅雲巖桂　嘉與子孫同發榮
　父慈子孝一家春　光明無負慈尊教
　願䝉七曲親提接　指引登眞入聖門
　捨生受生正徧知　盡未來世俱圎滿
　　發願巳周次當賛頌
　桂香殿上慈悲主　教海周流洗業根
　業根化作桂花香　善本種成長壽果
　一家骨肉無煩惱　七曲子孫同護持
　普願今世至來生　紫雲巖前長得道
　歩歩心心帝左右　生生世世天主張
　骨凡可換形可灰　一㸃眞心自金石
　　禮訖隨意啓祝回向

元始天尊說梓潼帝君本願經










