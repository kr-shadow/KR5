#+TITLE: 道德真經四子古道集解--寇才質
#+DATE: 2016-06-11 12:27:02
#+SOURCE: github.com/kanripo/KR5c0067 master fb9484fe                
道德眞經四子古道集解序過一
僕草澤無名之野人也素不以進取介意及
冠之後酷嗜恬淡之樂究丹經卜筮之術至
於晚年讀古人書披閲諸子探賾聃經之奥
章章有㫖可謂深矣遠矣因觀諸家解註言
多放誕互起異端朱紫殽亂殆越百家失其
古道本眞良可歎也獨莊列文庚四子之書
廼老氏門人親授五千言教各著撰義與相
同其餘諸解紛紜肆辯徒以筆舌爲功虚無
爲用了無所執又豈可與四子同日而語哉
僕昔隨仕嘗遊京都得叅高道講師略扣玄
關盡爲空性之說不能述道之一二内省不
疚深其造道而自得欲以拯世欲之多蔽悼
聖道之不行又恐膠疑泥惑之流翻起蜂喧
之議故摭其四子引其眞經集爲一編計一
十卷以破雷同之說因目之曰四子古道義
又述經史䟽十卷以相爲之表裏今幸苟完
是論非當恃其臆說不惟新當時聞見抑爲
千古之龜鑑也請好事君子幸無哂焉偃息
之暇因授筆而直書之時大定十九年己亥

歲元日古襄寇才質謹序







　　　　　　　　　　　　　　　　








道德眞經四子古道集解卷之一
　　　　古襄寇才質集
　　　道可道章第一(此章南華經言天地/無爲不言之教者古)
　　　(之所大也而三皇之所以共美也古/之王天下者奚爲哉天地無爲而已)
　　　(矣古者大道不稱大辯不言道昭而/不道言辯而不及後世孰知不言之)
　　　(教不道之道若有能知此之謂天府/大道無爲天地不言之大教矣天常)
　　　(無欲無爲自/化無教言也)
道可道
　通玄經道原篇曰夫仁義事生者應變而
　動變生於時無常之行故道可道非常道
　也
非常道
　洞靈經曰後世仁義禮樂人事小成之道
　曰可之教飾辭政敗非常道也
名可名
　通玄經曰書學者人言之所生也言出於
　智智者詐僞不知於道夫著於竹帛之書
　鏤於金石之言可傳於人者非藏書也故
　名可名非常名也
非常名
　洞靈眞經曰後世多誦方書或學技藝通
　說之言曰可言之言翦巧綺濫非常言也
無名天地之始
　通玄經曰無名則無形大道無形即靜而
　無爲大常之道不道之道芒乎大哉此之
　謂天府大道無教也
有名萬物之母
　通玄經曰有名則有形天地有形即靜而
　不言大常之言不言之言芒乎大哉此之
　謂天府天地無言也
常無欲以觀其妙
　南華經曰有天道焉無爲而尊天道也天
　地大智無爲閑閑大道無爲自然之妙也
常有欲以觀其徼
　南華經曰有人道焉有爲而卑人道也人
　學小智有爲閒閒人道有爲而微倖也通
　玄經曰有爲也則傷而微末也
此兩者
　通玄經曰循天者與道遊也隨人者爲俗
　學也南華經曰天道之與人道也相去遠
　矣不可不察也
同出
　南華經曰合異以爲同通玄經曰聖人從
　事於教同心而同歸
而異名
　南華經曰散同以爲異通玄經曰後世五
　帝三王殊事而異路五帝異道而覆天下
　三王殊事因時而變而異言也
同謂之玄
　通玄經曰上古聖人與天同心與道同體
　謂之無爲玄妙大道矣
玄之又玄
　南華經曰夫道深之又深而能物焉神之
　又神而能精焉
衆妙之門
　通玄經曰道者一立而生萬物故萬事之
　根皆出道之一門南華經曰萬物有乎生
　而莫見其根有乎出而莫見其門其來無
　跡其往無涯無門無房四達之皇皇也
　　　天下皆知章第二(此章通玄經言聖/人者通於靈府與)
　　　(造化者爲人執玄德於心而化馳若/神無一言而大動天下是以天心動)
　　　(化者也是故不言之教芒乎大哉不/言之辯不道之道若或通焉謂之天)
　　　(府大道無爲天地不言之教萬物自/化不用小成美有爲言民惡不善也)
天下
　通玄經曰後世無道治天下天下之賊也
　有爲也則爲天下用而不足治上有爲也
　下亦有爲也
皆知美之爲美
　通玄經微明篇曰後世知學淺於道矣古
　不知學淺於道矣今之知學外於欲矣古
　不知學内於性矣後世孰知知學爲不知
　道古不知學爲知道乎故天下皆知美之
　爲美斯惡矣
斯惡矣
　通玄經曰夫道不可以聰聞聰聞非道乃
　學也道不可以明見明見非道乃學也道
　不可以辯言辯言非道乃學也斯惡矣
皆知善之爲善
　南華經無始曰古不知學深於道矣今知
　之學淺於道矣弗知内性知學外欲於是
　泰清中而歎曰古弗知學乃知乎道後世
　孰知不知之知乃知道乎故天下皆知善
　之爲善斯不善矣
斯不善矣
　南華經曰夫道不可以聰聞聰聞非道乃
　學也道不可以明見明見非道乃學也道
　不可以辯言辯言非道乃學也斯不善矣
故有無之相生
　通玄經曰人君之道有無相生也
難易之相成
　通玄經曰古者以正教化易而必成後世
　以邪教化難而必敗捨其易必成從事於
　難必敗故難易相成也
長短之相形
　通玄經曰古者民童蒙長短不相形後世
　有爲長短之相形
高下之相傾
　通玄經曰古者民童蒙高下不相傾輕重
　均則衡不傾無偏覆也後世高下之相傾
音聲之相和
　南華經曰大人之教若聲之於響通玄經
　曰如響之應聲上唱下和也
前後之相隨
　南華經曰大人之教若形之於影通玄經
　曰如影之像形前後相隨也
是以聖人
　通玄經曰大道之本在於法天上聖法天
　法天者法天地之道也虚靜無爲是謂天
　地
處無爲之事
　通玄經曰古王道者處無爲之事
行不言之教
　通玄經曰古王道者行不言之教
萬物
　南華經曰今計物之爲數不止於萬而期
　曰萬物者以數之多者號而讀之也故曰
　萬物
作而不辭
　南華經曰天不産而萬物育地不産而萬
　物化
生而不有
　通玄經曰道生物也莫見其所養而萬物
　長此之謂神明無爲之道
也爲而不恃
　通玄經曰道成物也莫見其所爲而萬物
　成此之謂神明無爲之道也
功成不居
　通玄經曰不居者無爲也無爲則不居無
　名無言也大道無爲不知所爲者而功自
　成
夫唯不居
　通玄經曰不居者即處無爲不動無言也
是以不去
　南華經曰道之無爲而才自然矣至人之
　於德也不修而物不能離焉
　　　不尚賢章第三(此章南華經天道篇/言古者帝王之德以)
　　　(天地爲宗以道德爲主以無爲爲常/無爲也則用天下而有餘是以太古)
　　　(聖人之治天下虚心實腹乃無爲也/常使民無知無欲不敢有爲不尚賢)
　　　(貴貨無爲/則治也)
不尚賢
　南華經曰上古大道至德之世不尚賢不
　使能上如摽枝民如野鹿
使民不爭
　通玄經下德篇曰後世人之情性皆願賢
　己而疾不及人願賢即爭心生疾不及人
　則怨爭生怨爭生則心亂而氣逆古者聖
　王退爭怨爭怨不生即心治而氣順故曰
　不尚賢使民不爭
不貴難得之貨
　通玄經上義曰古者爲國之道其導民也
　不貴難得之貨不重無用之物
使民不爲盜
　南華經曰古者藏金於山藏珠於淵不利
　貨財也
不見可欲
　通玄經曰古聖不見可欲心與神靜乃無
　欲也
使心不亂
　通玄經曰後世人君好色弗使風儀而國
　家昏亂其積至於淫泆之難矣故治人者
　愼所以感之沖虚經曰後世君淫民淫古
　聖淡然無欲而民自樸
是以聖人之治
　通玄經曰爲治之本務在無爲是以聖人
　之治虚無寂漠脩自然之道淡然無爲而
　天下治
虚其心
　通玄經曰其聽治也虚心得道聖人虚心
　無有者見不足也見不足故能成其賢奢
　者不長
實其腹
　通玄經曰古者聖人守内而不失外則胸
　腹充實而嗜欲寡也
弱其志
　通玄經曰其聽治也弱志得道志弱事强
　安靜不能不慮而得
强其骨
　通玄經曰古者至人之治也棄其聰明滅
　其文章即合於神明無爲之道神眀得其
　内者五藏寧思慮平筋骨勁强耳目聰明
　堅强而不匱無所不逮
常使民
　南華經曰古者無爲也則用天下而有餘
　治上無爲也下亦無爲也
無知無欲
　南華經曰古者同乎無知其德不離同乎
　無欲則民素樸
使夫知者不敢爲也
　南華經曰上必無爲而用天下下必有爲
　爲天下用此不易之道也
爲無爲
　通玄經曰爲無爲事無事知不知也南華
　經曰帝王之務在於無爲
則無不治矣
　通玄經曰古者聖人淡然無爲而無不爲
　也淡然無治而無不治也
　　　道沖章第四(此章南華經言夫道沖/和之氣和養萬物也無)
　　　(所不在是處有之在螻蟻蠢物無不/養育何其道下挫其鋭邪在瓦甓土)
　　　(石無不成就何其道愈甚散其紛邪/在稊稗草木無不生成其道愈下和)
　　　(其光耶在屎溺糞壤不揀穢汙同其/塵也湛兮似或存吾不知其大象乃)
　　　(誰氏之子象帝之/先天象道之氣也)
道沖
　通玄經曰大道陰陽和氣澄清
而用之
　通玄經微明篇曰道沖而用之又不滿也
或不盈
　通玄經曰道者和氣沖而不盈
淵兮似萬物之宗
　南華經曰天道沖和之氣生成萬物也無
　所不在是處有之
挫其鋭
　通玄經曰夫道挫其鋭者無暴惡也
解其紛
　通玄經曰夫道解其紛無爭亂也
和其光
　通玄經曰夫道和其光者無怨逆也
同其塵
　通玄經曰夫道和其塵同塵穢也
湛兮似或存
　通玄經曰天以之清湛然澄靜
吾不知誰之子
　南華經曰吾不知其誰氏之子
象帝之先
　南華經曰冉求問於仲尼曰未有形道之
　子孫而以有形天地子孫可乎仲尼曰可
　有形先天地生者皆物邪物於物者道非
　物物
　　　天地章第五(此章南華經知北遊篇/言天地有大美而不言)
　　　(四時有明法而不議萬物有成理而/不說古聖人者原天地無爲之美達)
　　　(萬物自然之理是故聖人無爲大聖/不作觀於天地無爲之謂也不教仁)
　　　(義小成有爲多言之事以百姓爲草/狗隨聖人之風聲自然偃化天下治)
　　　(也)
天地不仁
　通玄經自然篇曰天地之道以德爲主道
　爲之命物以自正至微其内不以事貴不
　須禮而莊故道立而不教明照而不察道
　立而不教者不奪人能也明照而不察者
　不害其事也夫教道者逆於德害於物故
　陰陽四時五行同道而異理萬物同情而
　異形智者不相教能者不相受故天地不
　仁以萬物爲芻狗
以萬物爲芻狗
　通玄經曰天地非有爲焉正其道而物自
　然陰陽四時非生萬物也雨露時降非養
　草木也神明接陰陽和萬物生矣
聖人不仁
　通玄經曰聖人立法以導民之心各使自
　然故生者無德死者無怨夫慈愛仁義者
　近狹之道也狹者入大而迷近者行遠而
　惑聖人入大不迷行遠不惑常虚自守可
　以爲極是謂天德故聖人不仁以百姓爲
　芻狗
以百姓爲芻狗
　通玄經曰百姓聽上如草從風其於化也
　若風之靡草
天地之間
　南華經曰地籟則衆竅是也夫籟者大塊
　噫氣其名爲風吹萬不同而使其自然也
　咸其自取萬物怒號者其誰使耶
其猶橐籥乎
　南華經曰人籟則比竹是已風唯無作作
　則萬物鳴號動而爲聲也泠風則小和飄
　風則大和猶吹人籟比竹管籥之聲乎
虚而不屈
　通玄經曰上聖法天虚靜無爲治天地之
　道也知虚靜之道乃能終始是謂天地也
動而愈出
　沖虚經曰唐之治天下遊於康衢聞兒童
　謡曰立我蒸民莫匪爾極不識不知順帝
　之則唐喜問曰誰教爾爲此謡言乎童兒
　曰古詩也
多言數窮
　通玄經曰後世民知書而道衰知數而德
　衰任數者勞而無功書數者人言之所生
　也言出於智智者詐僞不知於道多言數
　窮不如守中沖虚經曰齊魯多機巧有善
　書數者
不如守中
　通玄經曰爲教之本在去小成體道者佚
　而不窮神化無爲天下相應微矣此所謂
　天地不言之教芒乎大哉後世若有能知
　此之謂天府大道無爲天地不言之教矣
　　　谷神章第六(此章南華經言大道無/形有情鬼神帝生天生)
　　　(地天得一氣清虚主其運也地得一/氣安寧處其用也故天地谷神不死)
　　　(是謂陰陽玄牝造化之神玄牝陰陽/之門户是運天地根天則綿綿若存)
　　　(地則用之不勤/道天地之根也)
谷神不死
　沖虚經曰天地常生常化者無時不生無
　時不化四時爾谷神不死
是謂玄牝
　沖虚經曰大道常生常化無物不生無物
　不化陰陽爾是謂玄牝
玄牝之門
　沖虚經曰大道陰陽疑獨其道不可窮玄
　牝之門
是謂天地根
　沖虚經曰天地四時往復其際不可終是
　謂天地根
綿綿若存
　沖虚經曰綿綿若存通玄經曰大道至神
　綿綿若存故能天運南華經曰天其運也
用之不勤
　沖虚經曰用之不勤南華經曰地處用也
　通玄經曰用之不勤故能地□
　　　天長地乆章第七(此章南華經則陽/篇言大道者氣之)
　　　(大者也天地者形之大者也道者爲/之公天地無私也故能長乆是以古)
　　　(之聖人將欲禪位爲帝者奉天至公/無私覆載也天下長乆後其身而身)
　　　(先外其身而身存以/其無私耶故成其私)
天長地乆
　南華經曰天無私覆無不覆也地無私載
　無不載也
天地所以能長且乆者
　通玄經曰大道者氣之大者也天地者形
　之大者也道者爲之公天地無私也故能
　長乆
以其不自生
　南華經曰若天之自高地之自厚日月之
　自明夫何脩長焉以其不自生故能長乆
故能長生
　通玄經曰天地無私去也無私就也故能
　長乆
是以聖人
　沖虚經曰唐召於舜襌以天下舜不辭而
　受之南華經曰帝王殊襌三代殊繼差其
　時逆其俗者謂之篡夫當其時順其俗者
　謂之義之徒
後其時
　通玄經曰天地之道先以後爲主聖人法
　道之退者所以自後也後以自安
而身先
　通玄經曰退則故能先此天地之所成也
　以退取先矣
外其身
　通玄經曰天地之道大以小爲本聖人法
　道之小者所以自卑也卑以自衛
而身存
　通玄經曰小則故能大此天道之所成也
　以亡取存
非以其無私耶
　通玄經曰古者聖人與天地相保公正無
　私
故能成其私
　南華經曰上古聖人無私德也其無私德
　其無私福
　　　上善若水章第八(此章通玄經道原/篇言夫水之爲道)
　　　(也上天爲雨露下地爲潤澤萬物不/得不生百事不得不成任天下取與)
　　　(禀受萬物與天地共同是謂至德水/柔近於道夫上古聖人法天善道若)
　　　(水之/上善)
上善若水
　通玄經曰天下莫柔弱於水
水善利萬物
　通玄經曰夫水之爲道也上天爲雨露萬
　物不得不生
又不爭
　通玄經曰水流不爭疾去而不遲
處衆人之所惡
　通玄經曰澤及蚊蟯而不求報
故幾於道
　通玄經曰水與天地洪同是謂至德水柔
　近於道
居善地
　通玄經曰水之爲道也下地爲潤澤萬物
　不得不生
心善淵
　通玄經曰水廣不可極深不可測
與善仁
　通玄經曰水則富贍天下而不旣德
言善信
　通玄經曰夫水有餘補不足任天下取與
政善治
　通玄經曰夫水息耗滅益過於不訿
事善能
　通玄經曰夫水利貫金石强勝天下
動善時
　通玄經曰夫水禀受萬物而無先後
夫唯不爭
　通玄經曰夫水所以能成天地至德者以
　其綽約潤達也
故無尤矣
　通玄經曰夫水之爲道也百事不得不成
　長極無窮遠淪無涯大苞羣生施百姓而
　無費


道德眞經四子古道集解卷之一














道德眞經四子古道集解卷之二
　　　　古襄寇才質集
　　　持而盈之章第九(此章通玄經言末/世天子公侯而志)
　　　(驕用心奢廣不可長乆驕奢亡國也/南華經曰古聖毁志之勃富貴驕奢)
　　　(二者勃志也不動胸中則正/正則虚靜無爲而無不爲也)
持而盈之
　南華經曰盈則溢矣不可自滿也
不如其已
　通玄經微明篇曰持而盈之不如其已
揣而鋭之
　南華經曰鋭則挫矣不可自驕也
不可長保
　通玄經曰揣而鋭之不可長保沖虚經曰
　揣利害不如其已
金玉滿堂
　通玄經曰古者聖王處大滿而不溢故能
　長乆末世滿溢者亡
莫之能守
　通玄經曰處大不溢盈而不虧所以長守
　富也末世不能守之失天下也
富貴而驕
　通玄經曰生而貴者驕生而富者奢末世
　富貴驕奢者亡
自遺其咎
　通玄經曰富貴不以明自鑑而能無爲非
　而不亡者寡矣
功成名遂
　通玄經曰天地極則反盈則損日月是也
　日中則移月滿則虧而況於人乎
身退天之道
　通玄經曰主驕則恣恣則極物而不亡者
　未之有也故功遂身退天道然也
　　　載營魄章第十(此章南華經天道篇/言夫虚靜柔弱平易)
　　　(無爲純粹素朴此六者道之形體也/天地之平而道德之至故帝王聖人)
　　　(休慮息心焉休則虚靜無爲而天下/治無不爲也是故太古神人眞人至)
　　　(人聖人道人德人體之以虚靜柔弱/平易無爲純粹素樸與物雜至德)
　　　(天地之道故謂之神聖至眞之/人無爲守天下故能長乆也)
載營魄抱一
　通玄經曰太古神人體道虚靜曰虚無者
　道之舍也虚者中無載也嗜欲不載虚之
　至也機械智巧不載於心君通於一而萬
　事畢南華經曰神人者上神乗光與形滅
　亡此之謂神人
能無離乎
　南華經曰古之人内直善道無爲其一者
　與天爲徒今之人外曲禮敬有爲不一者
　與人爲徒
專氣致柔
　通玄經曰太古聖人體道守柔弱曰柔者
　道之剛也弱者道之强也柔弱者道之用
　也積柔成剛積弱成强不積而成未之有
　也南華經曰聖治者官施而不失其宜拔
　舉而不失其能畢見其情事而行其所爲
　行言自爲而天下化手撓顧指四方之民
　莫不俱至此之謂聖治
能如嬰兒乎
　南華經曰古之人外化而内不化無爲守
　其内而不爲其外今之人内化而外不化
　有爲爲其外而不守其内
滌除玄覽
　通玄經曰太古至人體道守平易曰平者
　心無累也無所好憎平之至也平易者道
　之素也平易恬淡此天地之平也南華經
　曰至人者用心若鐘不將不迎應物而不
　藏故能勝物而不傷此之謂至人
能無疵乎
　南華經曰古之人無爲治其内而不有爲
　治其外今之人有爲治其外而不無爲治
　其内
愛民治國
　通玄經曰太古道人體守無爲曰無爲者
　守靜也守靜能爲天下王清靜者道之鑒
　也一而不變靜之至也所謂無爲者非謂
　其引之不來推之不去迫而不應感而不
　動堅滯而不流捲握而不散謂其私好不
　害於公道邪欲不傷於正德故常虚而無
　爲見素抱樸不與物雜謂之曰無爲
能無爲乎
　通玄經曰古之人味道不舍也今之人舍
　道不味也釋道而任學者危棄德而用才
　者困
天門開闔
　通玄經曰太古眞人體道守純粹曰純粹
　者道之幹也不與物雜粹之至也靜而與
　陰同閉動而與陽同開能至於無淫樂即
　無不樂也無不樂即至樂極矣此眞人遊
　純粹之道也南華經曰古者眞人其寢不
　夢其覺無憂其神純粹其魂不罷虚無恬
　淡乃合天德純粹而不雜此養神之道也
　純粹之道唯神是守故素也者謂其無所
　與雜也純也者謂其不虧其神也能體純
　素謂之眞人
能無雌乎
　通玄經曰今上觀眞人之倫深原道德之
　意下考世俗之行乃足以羞也恥澆薄不
　淳
明白四達
　通玄經曰太古德人體道守素樸曰不憂
　不樂德之至也孔子問道老子曰正汝形
　一汝視天和將至攝汝智正汝度神將來
　舍德將爲汝容道將爲汝居瞳子若新生
　之犢而無求其故形若枯木心若死灰眞
　其實知而不以曲故自持恢恢無心可謀
　明白四達能無知乎南華經曰德人者居
　無思行無慮不藏是非美惡四海之内共
　利之之爲悦共給之之爲安怊乎若嬰兒
　之失其母也儻乎若行而失其道也財用
　有餘而不知其所自來飲食取足而不知
　其所從此謂德人之容
能無知乎
　通玄經曰上古之人明白入素無爲復樸
　大正不險故民易道至忠復樸民無僞匿
　今後世之人以聰明爲治者勞心而不明
　以智慮爲治者苦心而無功
生之畜之
　通玄經曰此六守者先王所以無爲守天
　下故能爲大道生畜無爲之君是謂玄德
生而不有
　南華經曰生而不有
爲而不恃
　南華經曰爲而不恃
長而不宰
　南華經曰長而不宰
是謂玄德
　通玄經曰太古聖人執玄德於心而化馳
　若神不發號令移風易俗其惟心行神化
　無爲也孰知不言之教不道之道芒乎大
　哉後世若有能知此之謂天府無爲之道
　也
　　　三十輻章第十一(此章南華經馬蹄/篇言吾意古之善)
　　　(治天下者規矩不然古者彼民有常/性織而衣耕而食是謂同德一而不)
　　　(黨命曰天放人民淳樸無工巧焉後/世陶者曰我善治埴圓者中規方者)
　　　(中矩匠人曰我善治木曲者中鈎直/者應繩夫埴木之性豈欲中規矩鈎)
　　　(繩哉然且世世稱之曰而陶匠善治/埴木生其巧僞此亦後世治天下者)
　　　(教土木之工巧僞之過也古者白玉/不毁孰爲珪璋純樸不殘孰爲犠樽)
　　　(故殘樸以爲器後世工匠巧作之過/也洞靈經曰古者至治之代輿服純)
　　　(素則人不勝羡嗜欲希微而服役樂/業矣治國之宗也後世衰末之代輿)
　　　(服文巧則流俗炎慕人不忠潔而恥/樸貴華矣夫恥樸貴華之謂浮浮者)
　　　(亂國之梯也故後世五帝創/作車室三器恥樸貴華矣)
三十輻共一轂
　通玄經曰上古爲國之道工無淫巧其車
　素而不雕三十輻共一轂
當其無有車之用
　通玄經曰後世工爲奇巧車輿極於雕琢
　歷歲不成無益於用有益於費
埏埴以爲器
　通玄經曰古者爲國之道工無淫巧其器
　素而不飾
當其無有器之用
　通玄經曰後世工爲奇巧器用遂於刻鏤
　歷歲不成無益於費
鑿户牖以爲室
　南華經曰古者巢居穴處謂之有巢氏晝
　食橡栗暮栖木上
當其無有室之用
　通玄經曰後世處一主之勢竭百姓之力
　以奉耳目之欲志專於宫室臺榭溝池苑
　囿洞靈經曰時事不襲奪之以土功是謂
　大凶沖虚經曰齊魯多機巧有善土木者
故有之以爲利
　通玄經曰今器有形者逐事也逐事者成
　器也故有功以爲利利器喪道也
無之以爲用
　通玄經曰古道無形者作始也作始者樸
　也故無名以爲用用樸不器也
　　　五色章第十二(此章南華經言古者/至樂活身唯無爲幾)
　　　(存末世人也孰能得無爲哉夫天下/之所尊者富貴壽善也所樂者身安)
　　　(厚味美服好色音聲也所下者貧賤/夫惡也所苦者身不得安逸口不得)
　　　(厚味形不得美服目不得好色耳不/得音聲若不得者則大憂以懼其於)
　　　(形也傷身損性亦愚癡哉且夫失性/有五一曰五色亂目使目不明二曰)
　　　(五聲亂耳使耳不聰三曰五臭薰鼻/困搜中顙四曰五味濁口使口厲爽)
　　　(五曰取捨亂心使性飛揚羽旄之容/色之末也鐘皷之音樂之末也口徹)
　　　(爲甘味之末也此五末者皆生民損/命之大害也此戒末世王者好聲色)
　　　(禽荒失/天下也)
五色令人目盲
　通玄經九守篇曰一曰五色亂目使目不
　明南華經曰目觀錦繡彩艷之色以惑其
　意遺忘其業可謂亂矣
五音令人耳聾
　通玄經曰二曰五聲亂耳使耳不聰南華
　經曰耳營鐘鼓管籥之聲以惑其意遺忘
　其業可謂亂矣
五味令人口爽
　通玄經曰三曰五味亂口使口生瘡南華
　經曰五臭薰鼻困惾中顙五味濁口使口
　厲爽口兼於芻豢醪醴之味以惑其意遺
　忘其業可謂亂矣
馳騁田獵令人心發狂
　通玄經曰四曰取捨亂心使性飛揚馳騁
　田獵以奪民時以罷民力衰世之主刳胎
　焚郊覆巢毁卵焚林而畋竭澤而魚鳳凰
　不翔麒麟不遊沖虚經曰邯鄲之民以正
　月之旦獻鳩於簡子簡子大悦厚賞之客
　問其故簡子曰正旦放生示有恩也客曰
　民知君欲放生故競而捕之死者衆矣君
　如欲生之不如禁民勿捕捕而放之恩過
　不相補矣
難得之貨令人行妨
　通玄經曰末世求貨者爭難而爲寳珠玉
　貴而天下爭衰世之主鑿山石挈金玉剔
　蚘蜄消銅鐵萬物不滋
是以聖人
　沖虚經曰今天下之人皆迷於聲色臭味
　是非孰能正之通玄經曰爲正之本在去
　聲色君子行正氣小人行邪氣内便於性
　外合於義循理而動不繫於物者正氣也
　推於滋味淫於聲色不顧後患者邪氣也
爲腹
　通玄經曰目好色耳好聲鼻好香口好味
　合而悦之不離利害嗜欲也耳目口鼻不
　知所欲皆心爲之制各得其所由此觀之
　欲不可勝亦明矣
不爲目
　通玄經曰目悦五色口惟滋味耳淫五聲
　鼻香五臭七竅交爭以害一性日引邪欲
　竭其天和身且不能治奈治天下何
故去彼取此
　通玄經曰故去彼取此天殃不起得於此
　者忘於彼則咎去福來
　　　寵辱章第十三(此章南華經言古聖/去志之勃名利榮顯)
　　　(二者勃志也不動胸中則正正則虚/靜無爲也唐以天下讓許由許由不)
　　　(受又讓於子州支父子州支父曰以/我爲天子猶之可也雖然我適有幽)
　　　(憂之病方且治之未暇治天下也夫/天下至重也而不以害其生又況他)
　　　(物乎唯無以天下爲者可以寄託天/下也舜以天下讓善卷曰余立於宇)
　　　(宙之中冬日衣皮毛夏日衣葛絺春/耕種形足以勞動秋收歛身足以休)
　　　(食日出而作日入而息逍遥於天地/之間而心意自得吾何以天下爲哉)
　　　(悲夫子之不知余也遂不受於是去/而入深山莫知其處况乎戰國亂世)
　　　(之君爭名競利亡身滅國者榮貴患/身也可以讓王寄託天下尊生貴身)
　　　(故能/長乆)
寵辱若驚
　沖虚經曰名者賔也身者實也名者實之
　賔而悠悠者趨名而已有名則尊榮名亡
　則卑辱尊榮則逸樂順性者也卑辱則憂
　苦犯性者也
貴大患若身
　沖虚經曰夫守名而累身將恤危亡之
　不殺豈徒逸樂憂苦之間哉
何謂寵辱若驁
　南華經曰榮辱立然後覩所病敢不愼乎
寵爲上
　通玄經道原篇曰富貴有名有名者尊寵
　也高賢爲上矣
辱爲下
　通玄經曰貧賤無名無名者卑辱也卑賤
　任下矣
得之若驚
　通玄經曰利爲福始利與害同門
失之若驚
　通玄經曰福爲禍先禍與福同鄰
是謂寵辱若驚
　南華經曰定乎内外之分辯乎榮辱之境
何謂貴大患若身
　通玄經曰今之春秋以爲大患者利害禍
　福不可不察也
吾所以有大患者
　通玄經曰志有所欲忘其所患
爲吾有身
　通玄經曰愚者惑於小利而忘其大患
及吾無身
　通玄經曰不求名則無患不求利則無害
吾有何患
　通玄經曰身以全爲本富貴其寄也
故貴以身爲天下
　通玄經上仁篇曰古之能尊生者雖富貴
　不以名傷身雖貧賤不以利累形今受先
　祖之遣爵必重生之所由來遠矣而輕失
　之豈不惑於名利哉貴以身治天下可以
　寄天下愛以身治天下所以託天下矣
若可寄天下
　南華經曰大王亶父居邠狄人攻之事之
　以皮帛犬馬珠玉皆不受狄人之所求土
　地也大王亶父曰與人之兄居而殺其弟
　與人之父居而殺其子吾不忍也子皆勉
　居矣爲吾臣與爲人臣奚爲異且吾聞之
　不以所用養害所養因杖策而去之民相
　連而從之遂成國於岐山之下夫大王亶
　父可謂能尊生矣
愛以身爲天下
　南華經曰古之能尊生者雖富貴不以養
　傷身雖貧賤不以利累形今世之人居高
　官尊爵者皆重失之見利輕亡其身豈不
　惑哉故貴以身於爲天下則可以託天下
　愛以身於爲天下則可以寄天下
若可託天下
　南華經曰越人三世殺其君王子搜患之
　逃於丹穴而越國無君求王子搜不得從
　之丹穴王子搜不肯出越人薰之以艾乗
　以玉輿王子搜援綏登車仰天而呼曰君
　乎君乎獨不可以捨我乎王子搜非惡爲
　君惡爲君之患也若王子搜者可謂不以
　國傷生矣此固越人所欲得爲君也
　　　視之不見章第十四(此章沖虚經天/瑞篇言昔者聖)
　　　(人因陰陽虚無之道以統天地之有/形夫有形天地者生於陰陽無形之)
　　　(道則天地有形從道陰陽無形而生/故有太易有太初有太始有太素故)
　　　(太易者神之始也太初者氣之始也/太始者形之始也太素者質之始也)
　　　(天地氣形質具而相離故曰混沌混/沌者言天地相混沌而相離也視之)
　　　(不見聽之不聞循之不得故曰大道/道無形埒謂之自然若能太古造化)
　　　(天地之始陰陽混沌是謂太極大/道之綱紀爲八十一章之首焉)
視之不見名曰夷
　沖虚經曰太初者氣之始也視之不見通
　玄經曰太初有名視之不見其色是謂虚
　無之氣實出於虚無色而使天地色焉
聽之不聞名曰希
　沖虚經曰太易者神之始也又曰太極聽
　之不聞通玄經曰太極有名聽之不聞其
　聲是謂陰陽至神有生於無無聲而使天
　地聲焉
搏之不得名曰微
　沖虚經曰太始者精之始也搏之不得通
　玄經曰太始有名搏之不得其形是謂微
　妙之狀形生於微無形而使天地形焉
此三者不可致詰
　通玄經曰大道陰陽靜而無體無色無聲
　所以論道不可言也道無問問無應南華
　經曰道無問問無應不可言也心困焉不
　能知口闢焉不能議
故混而爲一
　沖虚經曰太素者質之始也言天地氣形
　質具而未相離謂之混沌通玄經曰天地
　未形混而爲一
其上不皦其下不昧
　南華經曰夫道無形在太極之先而道不
　爲高在六極之下而道不爲深
繩繩不可名
　通玄經曰道至大者無形狀樸至大者無
　度量
復歸於無物是謂無狀之狀
　通玄經曰道者陰陽和氣所謂無狀之狀
無物之象是謂恍惚
　南華經曰無有之道視無狀貌杳然空然
　終日視之而不見色聽之而不聞聲搏之
　而不得形是謂恍惚虚無之道通玄經曰
　天道恍惚無際遠不可止近無所終是謂
　大道之經
迎之不見其首隨之不見其後
　南華經曰太清之道其始無首其終無尾
　無始終也
執古之道以御今之有
　南華經曰冉求問於孔子曰未有天地可
　知古始之道邪仲尼曰可古道猶今天地
　也無古無今無始無終
能知古始
　沖虚經曰昔者聖人因陰陽虚無之道以
　統天地之有形天地者生於陰陽虚無之
　道
是謂道紀
　沖虚經曰則天地有形從道陰陽無形而
　生故有太易有太極有太初有太始有太
　素是謂道紀
　　　古之善爲士章第十五(此章通玄經/守弱篇言古)
　　　(者三皇有戒之器命曰侑巵其虚則/正其盈則覆夫物盛則衰日中則移)
　　　(月滿則虧樂終則悲是故聰明廣智/守之以愚多聞博辯守之以狹德施)
　　　(天下守之以讓武力勇毅守之以畏/富貴廣大守之以儉此七者先王所)
　　　(以無爲守天下故能長乆也服此道/者不欲盈夫唯不盈是故弊不新成)
　　　(上古聖人善治天下者/無爲之道七守謙也)
古之善爲士者
　通玄經上仁篇曰古之善爲天下者
微妙玄通
　通玄經曰聖人執道虚靜微妙以成其德
　而無爲也玄通大治而無不爲也
深不可識
　通玄經曰無爲而無不爲也故爲天下有
　容
夫唯不可識
　通玄經曰能得其容無爲而有功不得其
　容動作必凶
故强爲容
　通玄經曰故爲天下容曰豫兮其若冬涉
　大川猶兮其若畏四鄰儼兮其若容涣兮
　其若冰之液敦兮其若樸混兮其若濁廣
　兮其若谷此爲天下容
豫若冬涉川
　通玄經曰豫兮其若冬涉大川者不敢行
也不敢行者退不敢先守退讓也
猶若畏四鄰
　通玄經曰猶兮其若畏四鄰者恐四傷者
　守柔弱不敢矜
儼若客
　通玄經曰儼兮其若客者謙欽敬也謙欽
　敬者自卑下尊敬人也
涣若冰將釋
　通玄經曰涣兮其若冰之液者不敢積藏
　也不敢積藏者自損弊不敢堅也
敦兮其若樸
　通玄經曰敦兮其若樸者不敢廉成自虧
　缺不敢全也
曠兮其若谷
　通玄經曰曠兮其若谷者不敢勝盈也不
　敢勝盈者見不足不敢自賢也
混兮其若濁
　通玄經曰混兮其若濁者不敢明清也不
　敢明清者處濁辱而不敢新鮮也
孰能濁以靜之徐清
　通玄經曰濁以靜之徐清
孰能安以乆動之徐生
　通玄經曰冲以虚之徐盈
保此道者
　通玄經曰夫道退故能先守柔弱故能矜
　自卑下故能高自損弊故實堅自虧缺故
　成全見不足故能賢處濁辱故新鮮服此
　道者不欲盈
不欲盈
　通玄經曰古者三皇有誡之器名曰侑巵
　其虚則正其盈則覆
夫唯不盈故能弊不新成
　通玄經曰夫唯不盈是以弊不新成道無
　爲而無不爲也
　　　致虚極章第十六(此章南華經言古/士不導引而壽無)
　　　(不忘心養神也無不有道守靜也此/天地之道聖人無爲之德也故曰夫)
　　　(恬淡寂寞虚靜無爲比天地之平道/德之質也聖人休慮息心平易恬淡)
　　　(則憂患不能入邪氣不能襲故其德/全而神不虧年壽長矣故純粹而不)
　　　(雜靜一而不變淡而無爲此養神之/道也夫道無爲可傳而不可受可得)
　　　(而不可見彭祖得之於道上自有虞/下至五霸凡八百歲矣太上老君得)
　　　(之於道五百餘歲莫知其所/終古聖守靜延命千歲也)
致虚極
　通玄經道原篇曰古聖賢治身而賤治人
　幾於道矣故曰至虚極也守靜篤也
守靜篤
　通玄經曰守靜篤無爲者守靜也沖虚經
　曰莫若虚莫若靜虚靜者得其居也
萬物並作
　通玄經曰萬物並作春生夏長也
吾以觀其復
　通玄經曰吾以觀其復秋收冬藏也
夫物芸芸
　南華經曰春氣發而百草生萬物芸芸動
　也
各復歸其根
　南華經曰正得秋而萬寳成名復歸其根
　靜也
歸根曰靜
　通玄經曰草木之有根故再實之木其根
　必傷南華經曰草木之倒植者過半而不
　知其病然靜可以補病眥搣可以休老寧
　可以止遽
靜曰復命
　南華經曰今己爲物也欲復歸其根不以
　難乎其易也其唯大人乎通玄經曰太古
　眞人呼吸陰陽而群生莫不仰其德以和
　順當此之時領理隱密自成純樸純樸未
　散而萬物大優
復命曰常
　通玄經曰至伏犠神農軒轅氏昧昧懋懋
　皆欲離其童蒙之心而覺悟乎天地之間
　其德順而不一
知常曰明
　通玄經曰五帝唐虞之世竅領天地綱紀
　四時調和陰陽于是萬民莫不悚身而思
　戴聽而視故治而不亂三王夏殷之世嗜
　欲連於物聰明誘於外性命失其眞
不知常
　通玄經曰施及周室淳散樸離道以爲文
　學之僞險德以爲禮樂之行智巧萌生祖
　學以疑聖華誣以脅衆天下澆漓
妄作凶
　通玄經曰五霸戰國諸侯背叛民人以攻
　撃爲業災害生禍亂作舉兵爲難攻城濫
　殺使陣死伏尸數十萬老弱飢寒而死者
　不可勝計自此之後天下未嘗得安其性
　命也
知常容
　通玄經曰靜則同虚則通至德無爲萬物
　皆容
容乃公
　通玄經曰欲尸名者必生事事生則捨公
　就私背道而任欲是故公道行而私欲塞
　也
公乃王
　南華經曰靜而聖動而王無爲也而尊
王乃天
　　通玄經曰清虚者天之明也
天乃道
　通玄經曰清靜者道之鑒也洞靈經曰虚
　者道之體靜者道之地
道乃乆
　通玄經曰虚靜之道天長地乆
殁身不殆
　通玄經曰養命之本在於虚靜南華經曰
　大無爲治於天下小無爲養於身命
道德眞經四子古道集解卷之二
道德眞經四子古道集解卷之三過三
　　　　古襄寇才質集
　　　太上章第十七(此章通玄經言古者/聖人治弊而改制事)
　　　(終而更爲其美在和其失在權後世/之道曰無法不可以爲治不知禮義)
　　　(不可以爲法法能殺不孝不能使人/孝能刑盜者不能使人廉聖王在上)
　　　(明好惡以示人經非譽以導之親而/進之賤不肖而退之刑措而不用夫)
　　　(三王使天下畏刑而不敢盜竊豈若/古道淳樸而無盜心哉教不可苛去)
　　　(苛自治不知一人無爲之本而救之/以刑政之未無以異於鑿渠以止水)
　　　(抱薪以救火名之曰益多故以湯止/沸沸乃益甚知其無爲治之本者去)
　　　(火而已故曰我無爲而民/自化我好靜而民自正)
太上下知有之
　通玄經自然篇曰太上神化昔者三皇養
　化無制令而民從聖王在上明好惡以示
　人刑措而不用治之本也朝廷蕪而無爭
　訟之迹田野辟而無兵革之僞故太上下
　知有之
其次親之譽之
　通玄經曰其次五帝有制令也使不得爲
　非而無賞罰
其次畏之侮之
　通玄經曰其次三王主刑賞平刑而罰暴
　利賞而勸善畏刑而不敢爲非法令正於
　上百姓服於下治之末也
信不足
　通玄經曰同言而信信在言前同令而行
　誠在令外夏后氏不負言殷人誓周人盟
有不信
　洞靈經曰是知天下不相信者由主不勤
　明也
由其貴言
　通玄經曰上言者下用也下言者上用也
　上言者常用也下言者權用也古聖人爲
　能知權言之必信期於必當
功成事遂
　通玄經曰古者聖人内以修身外以治人
　功成事立與天爲鄰無爲而無不爲
百姓謂我自然
　通玄經曰信君子之言也忠君子之意也
　忠信形於内感動應於外賢聖之化也
　　　大道廢章第十人(此章南華經言古/者大道至德之世)
　　　(赫胥氏之時民不知所爲行不知所/之含哺而熙鼓腹而遊民能以此淳)
　　　(樸有忠孝也及至三王懸跂仁義以/慰天下之心大道廢而有仁義六親)
　　　(不和也然後五霸屈折禮樂以匡天/下之刑智慧出而大僞國家昏亂也)
　　　(而民乃始踶跂好智爭歸巧利不可/禁止也此亦三王仁義小成巧智教)
　　　(民生賊詐之過也三王刑政假道於/仁託宿於義仁義三王之蘧廬也止)
　　　(可以一宿而不可乆/處非乆常之道也)
大道廢
　南華經曰古者大道至德之世端正而不
　知以爲仁相愛而不知以爲義循性而行
　謂之道得其天性謂之德故五帝道散而
爲人德
　有仁義
　通玄經曰三王德溢而爲仁義仁義立而
　道德廢矣南華經曰三王之治天下名曰
　仁義有爲治之而亂莫甚焉仁義舉賢則
　民相賊不足以厚民子有殺父也
智慧出
　通玄經曰五霸道狹後任禮智任智者中
　心亂爲智慧者則生姦姦俗亡國之風也
有大僞
　南華經曰五霸禮樂徧行則七國戰兵天
　下亂矣禮樂任智則民相盜不足以厚民
　臣有殺君也
六親不和
　南華經曰六親不和長少無序庶人之憂
　也
有孝慈
　南華經曰古者大道至德之世孝子不諛
　其親子之盛德也事親則慈孝
國家昏亂
　南華經曰廷無忠臣國家昏亂諸侯之憂
　也
有忠臣
　南華經曰古者大道至德之世忠臣不諂
　其君臣之盛德也事君則忠貞
　　　絕聖棄智章第十九(此章通玄經言/古者聖人立教)
　　　(施政必察其終始見其造恩後世之/民知書而道衰知數而德衰知契券)
　　　(而信衰知機械而實衰小巧害正小/能害道小辯壞治苛慘傷德古者大)
　　　(正不險故民易導至治優游故下不/賊至忠復樸民無僞匿其作文書也)
　　　(以領理百事愚者以不忘智者以記/事及其衰也爲姦僞以解有罪而殺)
　　　(不辜夫察於刀筆之跡者不知無爲/治亂之本智詐萌生盜賊多有上多)
　　　(欲則下多詐以書智生患以書知備/之譬猶撓水而欲求清也難矣故以)
　　　(湯止沸沸乃益甚知其無爲治之本/者去火而己故曰我無事而民自治)
絶聖棄智
　南華經曰而且悦聖邪是相助於民藝也
　悦智邪是相於民疵也故曰絶聖棄智天
　下大治
民利百倍
　通玄經曰書學者人言之所生也言出於
　智智者巧僞不知於道民僞亂矣絶聖棄
　智民利百倍
絶仁棄義
　南華經曰而且悦仁邪是亂於民德也悦
　義邪是悖於民理也
民復孝慈
　南華經曰攘棄仁義民反孝慈而天下之
　德始玄同矣人含其德則天下僻矣
絶巧棄利
　南華經曰而且悦禮邪是相助於民技也
　悦樂邪是相助於民淫也悦聰邪是民淫
　於聲也悦明邪是民淫於色也
盜賊無有
　南華經曰仁義禮樂舉賢任智不足以厚
　民民之於利甚勤正晝爲盜日中穴壁故
　曰絶巧棄利大盜乃止
此三者
　南華經曰民智力竭則以僞繼之日出多
　僞士民安取不僞夫力不足則僞智不是
　則詐詐僞之行於誰責而可乎責上好巧
　智也
以爲文不足
　南華經曰尚文華滅質博學溺於心智民
　始惑亂於華誕無以反其質性不足以厚
　民
故今有所屬
　通玄經曰山生金石生玉反相剥人生學
　還自賊各以所好還自爲傷上煩擾則下
　不定上多求則下交爭以學生事又以事
　止事譬猶揚火而使無焚也難矣故以湯
　止沸沸乃益甚知其治之本者去火而已
　故捨聖智廢仁義外賢能滅事故禁姦僞
　則賢不肖齊於道矣
見素
　通玄經曰上古聖人清靜之治者質眞而
　素樸虚靜而無爲見素抱樸不與物雜
抱樸
　南華經曰古者聖人明白入素無爲復樸
　樸素而天下莫能與之爭美
少私
　南華經曰南越有邑焉名爲建德之國其
　民愚而樸少私而寡欲知作而不知藏與
　而不求其報不知義之所適不知禮之所
　將猖狂妄行乃蹈乎大方
寡欲
　通玄經曰上古聖人漠然無爲而民自化
　淡然無欲而民自樸
　　　絕學無憂章第二十(此章通玄經言/末世立太學而)
　　　(教之此其治之技能也得道則學失/道而廢夫物未嘗有張而不弛盛而)
　　　(不敗者也至其衰也流而不反淫而/好色不顧正法流及後世至於亡國)
　　　(此其學也失道而任學者危棄德而/用才者困以聰明爲治者勞心而不)
　　　(明以巧智爲治者苦心而無巧上多/學則下多事上煩擾則下多亂以學)
　　　(生事又以事止事譬猶揚/火而使無焚者也難矣)
絶學無憂
　通玄經道原篇曰書學者人言之所生也
　言出於智智者詐僞不知於道故絶學無
　憂南華經曰絶學捐書無憂患矣
唯之與阿
　南華經老子問南榮趎曰子自楚來乎南
　華經曰唯智以之言問乎狂屈狂屈曰唉
相去幾何
　通玄經曰末世九流爲學者握篇籍守文
　法欲以爲治猶持方柄而内圓鑿欲得宜
　適難矣
善之與惡
　通玄經曰古之爲道者深行之謂之道德
　淺行之謂之仁義薄行之謂之禮智
相去何若
　南華經曰古者必先道德智謀不用必歸
　其天無爲而治此之謂太平治之至也
人之所畏
　通玄經上仁篇文子問曰何行而民親其
　上老子曰使之以時而敬愼之如臨深淵
　如履薄冰天地之間善則吾畜也不善則
　吾讎也故曰人之所畏不可不畏也
不可不畏
　通玄經曰昔者夏商之臣反讎桀紂而臣
　湯武宿洪之民自攻其後而歸神農氏故
　曰不可不畏
荒兮其未央哉
　通玄經曰末世無道治天下天下之賊也
　以一人與天下爲讎不可得也荒兮其未
　央哉
衆人熙熙
　洞靈經曰末世人主之用人也貴耳聞之
　聰目見之明口可道之言使天下之人市
　譽爭進飾辭見達者政敗矣
如享太牢
　通玄經積誠篇曰脩達勤苦十日不食如
　享太牢學而不厭所以持身也
如登春臺
　洞靈經曰末世人君之用人也貴耳聞之
　聰則天下之人運貨逐利而市譽矣貴目
　見之明則天下之人恢形異藝而爭進矣
　貴口可道之言則天下之人習舌調吻而
　飾辭矣
我獨怕兮
　洞靈經曰古者聖王之用人也貴耳不聞
　之聰目不見之明口不可道之辯而百姓
　無爲暢然自理矣
其未兆
　南華經曰學者學其所不學也至於道矣
如嬰兒之未孩
　通玄經曰三月嬰兒未知利害不言之用
　者變乎大哉
乗乗兮若無所歸
　通玄經曰居不知所爲行不知所之事不
　知所乗動不知所止謂之道
衆人皆有餘
　通玄經曰衆人之學役役聽而不聰視而
　不明言而不信行而不治爲而不成
而我獨若遺
　通玄經曰聖人之道愚芚不聽而聰不視
　而明不言而信不行而治不爲而成
我愚人之心也哉純純兮
　通玄經曰下士衆人之學古者聖人所不
　爲也
俗人昭昭
　洞靈經曰末世以耳目聰明取人者官多
　而政亂人皆攘奮以賣譽
我獨若昏
　洞靈經曰古之以心慮無爲取人者官少
　而政清人皆靜正而勤德
俗人察察
　洞靈經曰末世澆危之代務取可聞可見
　可言之材吏攘奮以賣譽則刑之而不畏
　鳴呼人主豈知之哉
我獨悶悶
　洞靈經曰古者循理之代務求不可見不
　可聞不可言之材吏靜正而勤德則不言
　而自化鳴呼人主豈知之哉
忽若晦
　南華經曰古者聖人心若死灰晦晦昧昧
　無心所謀乃無爲也
寂兮似無所止
　通玄經曰天有明不憂民之晦也地有財
　不憂民之貧也惟隨天地之自然而能勝
　理
衆人皆有以
　南華經老聃曰人皆取先堅則毁矣人皆
　求福銳則挫矣
我獨頑似鄙
　南華經老聃曰我獨取後受天下之垢我
　獨曲全苟免於咎
我獨異於人
　南華經老聃曰人皆取實己獨取虚以深
　爲根以約爲紀無爲而笑巧
而貴求食於母
　南華經曰常寬容於物不削於人可謂至
　極老聃乎古之博大眞人哉
　　　孔德之容章第二十一(此章南華經/至樂篇言夫)
　　　(道無形而生天地之有形也芒乎芴/乎而無出有乎芴乎芒乎而無有象)
　　　(乎察其道始生而本無生而本無氣/而本無形雜乎芒芴虚無之間虚變)
　　　(而有神神變而有氣氣變而有形形/變而有生是相興爲春夏秋冬四時)
　　　(行也故曰窈冥無形中有精焉其精/甚眞中有四時之信乃道眞精之信)
　　　(也)
孔德之容惟道是從
　通玄經曰大常之道遂兮通兮不虚動兮
　與剛柔舒卷兮與陰陽俯仰兮
道之爲物惟恍惟惚
　通玄經曰天地未形窈窈冥冥恍恍惚惚
惚兮恍其中有象
　通玄經曰惚兮恍兮不可爲象兮
恍兮惚其中有物
　通玄經曰恍兮惚兮其用不詘兮
窈兮冥其中有精
　通玄經曰窈兮冥兮應化無形兮
其精甚眞
　通玄經曰必得陰陽和氣之精天地萬物
　方能生成
其中有信
　通玄經曰夫道無形其中有信南華經曰
　夫道有情有信是相與爲春夏秋冬四時
　行也
自古及今其名不去
　通玄經曰四時爲紀自古及今未嘗變易
　謂之天理
以閲衆甫
　通玄經曰道者立而生萬物故萬物之總
　皆閲道之一孔萬事之根皆出道之一門
吾何以知衆甫之然哉以此
　通玄經曰陰陽四時生成萬物也
　　　曲則全章第二十二(此章南華經天/地篇言古之畜)
　　　(天下者一人無欲而天下足一君無/爲而天下化一主淵靜而百姓定通)
　　　(於一萬事畢是以古之聖人枉曲弊/己之能抱守一君之無爲治天下之)
　　　(法式萬物自化少則得/治不自矜伐於多能也)
曲則全
　通玄經曰屈者所以求伸也屈寸以伸尺
　君子爲之
枉則直
　通玄經曰枉者所以求直也小枉而大直
　君子爲之
窪則盈
　通玄經曰古之善爲君者法於江海窪下
　以成其廣服此道者不欲盈也
弊則新
　通玄經曰夫唯不盈是以弊不新成
少則得
　通玄經曰凡古之人事欲少也所謂事少
　者秉要以偶衆執約以治廣事少者約所
　守也故有道以理之法雖少足以治
多則惑
　通玄經曰凡今之人能欲多也所謂能多
　者文武備具動靜中儀舉措廢置曲得其
　宜能多者無不治也所求多者所得少而
　不知失故無道以理之法雖多足以亂
是以聖人
　通玄經曰古者君通於一則萬事畢古能
　知一則天下無一不知後世不能知一則
　天下無一則知
抱一爲天下式
　通玄經曰古者聖人執一無爲君執一則
　治無一則亂一也者無適之道也萬物之
　本也故君失一其亂甚於無君也君必執
　一而後能群治然而戰戰慄慄日愼一日
　是以無爲而一之成道也所守甚約所治
　甚廣
不自見故明
　通玄經自然篇曰不自見故明
不自是故彰
　通玄經曰不自是故彰
不自伐故有功
　通玄經曰不自伐故有功
不自矜故長
　通玄經曰不自矜故長
夫唯不爭
　通玄經曰古之善爲君者無爲不爭故莫
　能與之爭
故天下莫能與之爭
　南華經曰素樸而天下莫能與之爭美
古之所謂曲則全者豈虚言哉
　通玄經曰古君道者非所以有爲也所以
　無爲也智者不以得爲事仁者不以位爲
　惠可謂無爲一矣
誠全而歸之
　南華經曰古之人貴夫無爲也上無爲也
　下亦無爲也
　　　希言自然章第二十三(此章通玄經/言末世天子)
　　　(諸侯以天下一國爲家以萬物爲畜/懷天下之大有萬物之多即氣實而)
　　　(志驕譬猶飄風驟雨不可長乆是以/古之聖人執柔弱不敢飄風暴雨故)
　　　(能長乆象天無怒從/道爲善天下長乆也)
希言自然
　通玄經曰善怒者必多怨惟隨天地之
　自然而能聖理
飄風不終朝
　通玄經曰江海之大溢不過三日飄風暴
　雨日中不出須臾止
驟雨不終日
　沖虚經曰夫江海大溢也不過三日飄風
　驟雨不終朝日中不須臾
孰謂此者天地
　通玄經曰飄風驟雨行强梁之氣
天地尚不能乆
　通玄經曰飄風暴雨不終日尚不能乆而
　滅而況於人乎
而況於人乎
　沖虚經曰不妄喜怒賞罰不阿南華經曰
　古者聖人去德之累喜怒也不動胸中則
　正正則虚靜無爲而無不爲也
故從事於道
　通玄經曰是以聖人法天爲善弗爲凶怒
　而成其德故能長乆
道者同於道
　南華經曰是上與下同道上與下同道則
　不主
德者同於德
　南華經曰是下與上同德下與上同德則
　不臣
失者同於失
　洞靈經曰當責衆人之惡者視己善乎哉
　通玄經曰喜怒節則怨不犯也怒出於不
　怒怒無作色是謂計得
同於道者道亦得之
　通玄經曰夫道之與德若韋之與革遠之
　則近近之則䟽稽之不得察之不虚是故
　聖人若鏡不將不迎應物而不藏勝物而
　不傷
同於德者德亦得之
　通玄經曰德無所積而不憂者亡其及也
　故善者以弱爲强轉禍爲福積石成山積
　水成河積德成王不積而成未之有也
同於失者失亦得之
　沖虚經曰然喜怒豈妄發哉喜之復也必
　怒怒之復也常喜皆不中也今吾心無逆
　順也
信不足
　洞靈經曰信全則天下安信失則天下危
有不信
　洞靈經曰夫人不相信由政不平主不勤
　明也
　　　跂者不立章第二十四(此章南華經/言大道以多)
　　　(跂亡羊學者以多方喪道故此楊朱/墨翟師曠離朱工倕曾史巧辯聲色)
　　　(事業不同其於亡羊均也擢亂六律/鑠絶竽瑟塞師曠之耳而天下始人)
　　　(含其聰矣滅文章散五綵膠離朱之/目而天下始人含其明矣毁絶鈎繩)
　　　(而棄規矩攦工倕之指而天下始人/有其巧矣削曾史之行鉗楊墨之口)
　　　(攘棄仁義而天下之德始玄同矣且/夫屬其仁義雖通如曾史屬其五聲)
　　　(雖通如師曠屬其五色雖通如離朱/屬其五味雖通如俞兒非吾所謂聰)
　　　(明於道善於德也吾所謂善者善道/無爲而已矣且夫失性有五聲色眞)
　　　(味取捨此五事者皆生民喪命之大/害也而楊墨乃始離跂聲色自以爲)
　　　(得非吾所謂得於道也彼曾史楊墨/師曠工倕離朱者皆外立巧辯聲色)
　　　(之惑而以爚亂天下/者也法之所無用也)
跂者不立
　南華經曰駢拇枝指旁枝於手者樹無用
　之指也出乎性哉而侈於德多方乎仁義
　而用之者列於五藏哉而非道德之正也
跨者不行
　南華經曰附贅懸疣多駢於足者連無用
　之肉也出乎形哉而侈於性多方駢之於
　五藏之情者淫僻於仁義之行而多方於
　聰明之用也
自見者不明
　南華經曰駢於明者亂五色淫文章青黃
　黼黻之煌煌非乎而離朱是已
自是者不彰
　南華經曰多於聰者亂五聲淫六律金石
　絲竹黃鍾大吕之聲非乎而師曠是已
自伐者無功
　南華經曰枝於仁者擢德塞性以收名聲
　使天下簧鼔以奉不及之法非乎而曾史
　是已
自矜者不長
　南華經曰駢於辯者累瓦結繩竄句遊心
　於堅白同異之間而敝跬譽無用之言非
　乎而楊墨是已
其於道也曰
　南華經曰故此楊朱墨翟曾史師曠離朱
　工倕皆多駢小成聰明聲色巧辯旁枝之
　道非天下之至正也
餘食
　南華經曰彼古正道而正性者不失其性
　命自然之情故合於道者不爲多駢而枝
　於德者不爲旁跂長者不爲有餘短者不
　爲不足合自然之正也今小成聲色斷續
　人之性者也故鳧脛雖短續之則憂鶴脛
　雖長斷之則悲故性長非所斷性短非所
　續無所去聲色之憂悲也
贅行
　南華經曰以生爲附贅懸疣以死爲决疣
　潰癰古者人含其明則天下不鑠矣人藏
　其聰則天下不累矣人含其智則天下不
　惑矣人藏其德則天下不僻矣
物或惡之
　南華經曰彼曾史楊墨師曠工倕離朱者
　皆外立小德而以爚亂天下者也法之所
　無用也
故有道者不處
　南華經老聃曰余愧乎道德不行故不取
　於小成楊墨之邪說也是以莊子上不敢
　爲仁義小成之操而下不敢爲楊墨淫僻
　之行也
道德眞經四子古道集解卷之三
道德眞經四子古道集解卷之四過四
　　　　古襄寇才質集
　　　有物混成章第二十五(此章沖虚經/天瑞篇言道)
　　　(無形埒變而爲一氣一氣九變而成/混沌混沌者天地形變之始也故有)
　　　(物混成陰陽開闢先天地生輕清者/上爲天重濁者下爲地道生天地也)
有物混成
　通玄經道原篇曰有物混成先天地生之
　謂也
先天地生
　南華經曰夫道無形生天生地先天地生
　者也
寂兮寥兮
　通玄經曰惟道無形窈窈冥冥寂寥淡漠
　不聞其聲
獨立而不改
　通玄經曰陰陽道者獨自一立而生萬物
　自古及今未嘗變易
周行而不殆
　通玄經曰天運地四時爲紀綱剛柔相
　成萬物乃生
可以爲天下母
　南華經曰道之所在無乎不可通玄經曰
　以天爲父以地爲母天地者萬物之父母
　也
吾不知其名
　通玄經曰吾强爲之名字之曰道
字之曰道
　洞靈經曰道者自然之妙用孝者人道之
　至德夫道包運天地發育萬物曲成形類
　布置性壽其功至實而不爲物府不爲事
　官無爲功尸捫求視聽莫得而有字之曰
　道
强爲之名曰大
　通玄經精誠篇曰道本無聲聖人强爲之
　名以一大爲稱
大曰逝
　南華經曰夫道未有天地自古以固存
逝曰遠遠曰返
　沖虚經曰夫道遠自太古返至今日年數
　故不可紀天長地乆不可窮也
故道大
　通玄經曰大道陰陽者氣之大者也位居
　天外至高無上至深無下包裹天地而無
　表裏空洞覆載周無所硋
天大
　通玄經曰天之有象者形之大者也
地大
　通玄經曰地之有形者形之大者也
王亦大
　南華經曰莫大於帝王帝王之德配天地
域中有四大
　南華經曰又何知天地之足以窮四大之
　域
而王居其一焉
　通玄經曰天明日明能照四方君明臣明
　域中乃安
王法地
　南華經曰莫富於地春氣發而百草生正
　得秋而萬寳成
地法天
　南華經曰莫神於天通玄經曰地承天萬
　物形
天法道
　通玄經曰夫道至神斡旋天運南華經曰
　夫道無形覆載天地而不爲巧
道法自然
　通玄經曰道者自然之妙也南華經曰夫
　道無形自本自根自然之本也
　　　重爲輕根章第二十六(此章通玄經/言末世天子)
　　　(公侯而志驕而以自要尊貴即萬乗/之勢不足以爲快天下之富不足)
　　　(以爲樂爲而自輕躁而多/欲輕躁失本亡天下也)
重爲輕根
　通玄經曰上古聖人無爲而化者持重而
　不輕也持重以制輕天下皆寧
靜爲躁君
　通玄經曰上古聖人清靜之德者閑靜而
　不躁也處靜以持躁天下皆安君根本也
是以君子終曰行
　南華經曰以禮爲行以樂爲和薰然慈仁
　謂之君子君子所以治國賢人未嘗過而
　問勞佚焉
不離輜重
　南華經曰君子爲政豈敢輕乎
雖有榮觀
　通玄經曰君子之道靜以修身
燕處超然
　通玄經曰君子之道靜則下不擾下不擾
　則民不亂
奈何萬乗之主
　通玄經曰萬乗之勢以萬物爲功名權任
　至重不可自輕
而以身輕天下
　通玄經曰萬乗之勢自輕則功名不成
輕則失臣
　通玄經文子問治國之本老子曰本在於
　治身未嘗聞身治而國亂身亂而國治者
　也若爲而自輕則失君本
躁則失君
　通玄經曰即萬乗之勢不足以爲快天下
　之富不足以爲樂躁而多欲縱欲失本
　　　善行章第二十七(此章南華經言帝/王之德配天地之)
　　　(無爲此乗天地之道馳萬物之自治/而用人群無爲之道也道德之本在)
　　　(於上立要在於一人無爲而天下治/常爲五善無爲之要以救人物天下)
　　　(皆善是謂要妙/五善救民也)
善行無轍跡
　通玄經曰古者聖人無爲教不下堂而化
　行四海不行而自治行而無跡也
善言無瑕謫
　通玄經曰後世待言而使命其於爲治難
　矣古者不言之命古聖人所以爲師無一
　言而大動天下其惟心行無爲也不言而
　自往事而無傳
善計不用籌筭
　通玄經曰王通於一而萬事畢聖人無爲
　無智慮也不謀而自當不慮而自得
善閉無關鍵而不可開
　通玄經曰古者聖王在上明好惡以示人
　刑措而不用不令而自禁
善結無繩約而不可解
　通玄經曰古者聖人不施法令風俗移易
　其唯心行道也不行而自制南華經曰古
　者約束不以繩索後世待繩約而固者是
　䆮其德也
是以聖人
　通玄經曰上古聖人無爲明照天下執道
　之要秉要以救衆
常善救人故無棄人
　通玄經曰天下之事不可爲也因其自然
　而推之故人無棄人洞靈經曰救弊貴於
　省事
常善救物故無棄物
　通玄經曰萬物之變不可救也秉其要而
　歸之故物無棄物洞靈經曰救弊貴於一
　令
是謂襲明
　通玄經曰道可以陰可以陽可以幽可以
　明積微成明
故善人不善人之師
　通玄經曰人主者民之師
不善人善人之資
　通玄經曰古者聖人善用道者乗人所資
　以立功以其所不能託其所能所治甚衆
　所居甚要見善如不及見不善如不祥
不貴其師
　通玄經曰教而不倦所以治民也賢師良
　友捨而爲非者寡矣
不愛其資
　南華經曰蓋師是而無非師治而無亂乎
　是明天地之理萬物之情也
雖知大迷
　通玄經曰古人不小學不大迷不小惠不
　大愚末世雖知小學大迷於道
是謂要妙
　通玄經曰治衆之本在於一要天下安寧
　要在一人
　　　知其雄章第二十八(此章南華經言/古者道惡乎隱)
　　　(而有眞僞皆因後世五帝道隱於小/成以僞其道而不眞矣古者大道至)
　　　(德之世同與禽獸居族與萬物並惡/乎知仁義禮樂君子小人哉同乎無)
　　　(知其德不離同乎無欲則民素樸素/樸而民性淳質而自治矣及至後世)
　　　(五帝蹩躠懸贅爲仁踶跂駢拇爲義/而天下始疑惑於書學小成之僞矣)
　　　(澶漫淫聲爲樂摘僻邪僞爲禮而天/下始分離爲律曆聲色之器矣是故)
　　　(後世五帝大道樸散/造書利器爲書器也)
知其雄
　南華經曰五帝知其雄造五聲也通玄經
　下德篇曰雷霆之聲可以鍾鼓象也風雨
　之變可以音律知也聲可聞者可得調也
　調五音矣
守其雌爲天下谿
　南華經曰古者五聲不亂孰爲六律守其
　雌爲天下谿
爲天下谿常德不離復歸於嬰兒
　通玄經曰古之善爲君者法於江海無爲
　爲天下之谿其德不離是以至人不見可
　欲心與神處靜而體德動而理通
知其白
　南華經曰五帝知其白造五色也明可見
　者可得而蔽也色可察者可得而别也别
　五色矣
守其黑爲天下式
　南華經曰古者五色不亂孰爲文彩守其
　黑爲天下式
爲天下式常德不忒復歸於無極
　通玄經曰古者至人之治虚無寂寞修自
　然之道漠然無爲而天下和
知其榮
　南華經曰五帝知其榮造律曆也通玄經
　曰夫至大天地不能函也至微神明不能
　見也大可覩者可得而量也量曆數矣
守其辱爲天下谷
　南華經曰古者白玉不毁孰爲珪璋守其
辱爲天下谷
　爲天下谷常德乃足復歸於樸
　通玄經曰古之善爲君者法於江海江海
　無爲爲天下谷其德乃足不分爭而財足
　聖人淳樸而不散淡然無欲而民自樸
樸散則爲器
　通玄經曰及至五帝建律曆别五色異清
　濁味甘苦則樸散而爲器矣立仁義修禮
　樂則德遷而爲僞矣民飾智以驚愚設詐
　以攻上天下有能持之而未能有治者也
　夫智能彌多而德滋衰南華經曰古者純
　樸不殘孰爲犠樽道德不廢安取仁義情
　性不離安用禮樂後世殘樸以爲器工匠
　之罪也毁道德以爲仁義五帝之過也
聖人用之則爲官長
　南華經曰狶韋氏得之於道以挈天地無
　爲伏犠氏得之於道以襲氣母之道神農
　氏得之於道以火德王黄帝得之於道以
　登景雲之天下
故大制不割
　南華經曰是以一人之斷制天下譬之猶
　一覕夫唐虞知賢人之利天下而不知其
　賊天下夫唯割也外乎賢者知之矣
　　　將欲章第二十九(此章通玄經言末/世天子諸侯以天)
　　　(下一國爲家以萬物爲畜懷天下之/大有萬物之多即氣實而志驕大者)
　　　(用兵侵小小者倨傲凌下無長乆得/在時不在爭不在道不在聖土凝下)
　　　(不爭高故安而不危水流下不爭疾/故去而不遲是以聖人無爲故無敗)
　　　(無執故無失夫習於行陣之事者不/知神化廟戰之權夫好兵者未嘗不)
　　　(敗爭戰者未嘗不失善游者溺善騎/者墮各以所好反自爲傷故爲者敗)
　　　(之執者失之七國兵爭亡天下也)
將欲取天下
　通玄經曰國不欲貪竟得得在天下與之
　不在於自取仁義則得
而爲之兵爭
　通玄經曰夫欲名是有而爲之爭之吾見
　其不得已
吾見其不得已
　通玄經曰雖執而得之不留也夫名不可
　以求而得也在天下與之與之者歸之天
　下所歸者德也若無德者民不歸也不歸
　用兵即危道也吾見其不得已
天下神器
　洞靈經曰天下之神器也帝王之重位也
不可爲也
　通玄經曰天下大器也不可執也不可爲
　也
爲者敗之
　通玄經曰夫好名者未嘗不中善游者溺
　各以所好反自爲傷故曰爲者敗之也
執者失之
　通玄經曰夫爭利者未嘗不窮善騎者墜
　各以所好反自爲傷故執者失之
故物
　通玄經曰禍福同門利害之反不可不察
　也
或行或隨
　沖虚經曰或長或短
或煦或吹
　沖虚經曰或美或醜
或强或羸
　沖虚經曰或怡或厲
或載或隳
　沖虚經曰或是或非
是以聖人
　通玄經曰得在時不在爭治在道不在聖
　土凝下不爭高故安而不危水流下不爭
　疾故去而不遲是以聖人無爲故無敗無
　執故無失
去甚
　通玄經曰爲强之本在於守弱是以聖人
　守柔弗强故能成其王天下長乆
去奢
　通玄經曰節用之本在於去奢是以聖人
　去奢侈也不敢驕奢故能長乆
去泰
　通玄經曰去驕之本在於虚無是以聖人
　去驕泰也不敢驕溢故能長乆
　　　以道佐人主章第三十(此章通玄經/言七國人臣)
　　　(舉不義之兵至於伏尸流血相交於/前兵革之所起天下大亂好勇危亡)
　　　(之道也兵者凶器戰者危事鳴鐸以/身自毁膏燭以明自煎武勇因强梁)
　　　(死辯士因智能亡人有横死非命而/亡以寡犯衆以弱凌强兵共殺之好)
　　　(兵危亡之道也今七國亂/臣好兵鬭戰天下大亂也)
以道佐人主者
　通玄經曰古者人臣理國家治境内行道
　德布德施惠此爲上也
不以兵强天下
　通玄經曰古者姦邪不生安樂無事天下
　和平智者無所施其榮勇者無所措其威
　不用兵强天下
其事好還
　通玄經曰戰國用兵而自容邪人諂而陰
　謀遽而驕主而用其亂人以成其事
師之所處荆棘生焉
　通玄經曰七國舉兵爲難路無緩步田無
　立苗荆棘生焉
大軍之後必有凶年
　通玄經微明篇曰起師十萬曰費千金師
　旅之後必有凶年
故善者果而已
　通玄經曰甲兵之利不足以恃强
不敢以取强
　通玄經曰古者勇於不敢則活
果而勿矜
　通玄經曰古者守柔弱不敢以自强故能
　矜
果而勿伐
　通玄經曰勇於一能未可廣應於治也
果而勿驕
　通玄經曰古之勇者不以力爲暴可謂一
　於道矣
果而不得已
　通玄經曰敵來加己不得已而用
是果而勿强
　通玄經曰古兵守柔弱者生之徒也天下
　活矣
物壯則老
　沖虚經孔子謂子路曰由能勇而不能怯
　通玄經曰武勇以强梁死辯士因智能亡
是謂不道
　通玄經曰人有横死非命而亡以寡犯衆
　以弱凌强兵共殺之兵强不道不道早已
不道早已
　南華經曰不恬不愉非道也非德也不道
　早已
　　　夫佳兵章第三十一(此章南華經言/昔趙文王喜劍)
　　　(劍士夾門三千餘人日夜相擊於前/死傷者歲百餘人好之不厭太子悝)
　　　(患之請莊子說止王之好莊子見王/曰臣有三劍唯王所用王曰願聞三)
　　　(劍莊子曰有天子劍有諸侯劍有庶/人劍也天子之劍匡諸侯天下服矣)
　　　(諸侯之劍四封之内無不賔服矣庶/人之劍一旦命絶無所用於國事今)
　　　(大王有天子之位而好庶人之劍臣/竊謂大王薄之王乃芒然自失牽而)
　　　(上殿宰人上食王三環之莊子曰大/王安坐定氣劍事已畢奏矣於是文)
　　　(王不出宫三月劍士皆服斃其所處/也論兵有六凶終非吉事不可常用)
　　　(也)
夫佳兵者
　通玄經曰兵者凶器戰者危事
不祥之器
　通玄經曰好用兵器逆之至也
物或惡之
　通玄經曰兵殘天下萬民騷動殺戮無罪
　民之所讎物或惡之
故有道者不處
　通玄經曰君子務道德不重用兵也
君子居則貴左
　洞靈經曰陽德居左
用兵則貴右
　洞靈經曰陰刑居右
兵者不祥之器
　通玄經曰故兵者不祥之器
非君子之器
　通玄經曰兵者非君子之器非君子之寳
　也
不得已而用之
　通玄經曰用兵有五二曰應兵不得已而
　用之謂之應兵應兵勝此天道之所成也
恬淡爲上
　通玄經曰恬然無思淡然無慮以恬養智
　恬愉無矜而得乎和
勝而不美
　通玄經上仁篇曰兵殺傷人勝而不美兵
　莫毒於憯乎心鏌鋣爲下
而美之者是樂殺人也
　通玄經曰戰國不義之兵至於伏尸流血
　相交是樂殺人也
夫樂殺人者
　通玄經曰春秋舉兵以自爲者衆去之衆
　之所去雖大必亡
不可得志於天下
　通玄經曰故爲他戰者不能成其王爲身
　求者不能立其功
吉事尚左
　南華經曰夫道有左左陽也
凶事尚右
　南華經曰夫道有右右陰也
偏將軍處左
　南華經䟽云左陽主生
上將軍處右
　南華經䟽云右陰主殺
言以喪禮處之
　通玄經上仁篇曰以喪禮處之
殺人衆多以悲哀泣之
　通玄經曰戰敗以悲哀泣之
戰勝則以喪禮處之
　　　道常無名章第三十二(此章通玄經/言上古行道)
　　　(德者天祐之地助之鬼神輔之四夷/歸之景星見祥雲布黄龍下甘露降)
　　　(醴泉岀嘉穀秀芝草生連理枝鳳凰/集其庭麒麟遊其郊蛟龍宿其沼海)
　　　(不波湧河不滿溢日月星辰不失其/度風雨時順五穀豐登此古行道神)
　　　(明感應嘉/祥十瑞也)
道常無名
　通玄經道原篇曰古道無名者無言也無
　言者作始也作始者始作結繩之樸也
樸雖小
　通玄經曰古人之道心欲小也志欲大也
　心欲小者禁微欲也志大者無不治也所
　持甚小所任甚大故有道以理之法雖小
　足以治
天下不敢臣
　南華經曰古者大道至德之世蠢動而相
　使不以爲賜素樸而民性得自治矣
侯王若能守
　南華經曰古者帝王以無爲爲常
萬物將自賔
　南華經曰無爲而無不爲萬物自化
天地相合以降甘露
　通玄經曰陰陽和合甘雨時降
民莫之令而自均
　通玄經曰不言之令古聖人所以爲師雖
　無一言天下萬民化
始制有名
　通玄經曰後世小成有名者有言也有言
　者遂事也遂事者成書學之器也
名亦旣有
　通玄經曰今人之道智欲圓行欲方能欲
　多事欲少智圓者無不知也行方者有不
　爲也能多者無不治也事少者約所持也
　所見大者所知小而不知失故無道以理
　之法雖大足以亂
夫亦將知止
　南華經曰知止乎其所不知至知止矣
知止所以不殆
　南華經曰人莫鑑於流水而鑑於止水唯
　止能止衆止
譬道之在天下
　通玄經曰故道之在天下譬猶江海不爲
　也
猶川谷之與江海
　通玄經曰江海不爲能取百川不求故能
　得


道德眞經四子古道集解卷之四
道德眞經四子古道集解卷之五
　　　　古襄寇才質集
　　　知人者智章第三十三(此章南華經/言古者聖人)
　　　(毁志之勃貴富顯嚴名利此六者勃/志也不動胸中則正正則虚靜無爲)
　　　(而無不爲也是以古之聖人有知人/之智自知之明有勝人之力自勝之)
　　　(强有知足之富强行之志有斯六德/也生有德業不失其所之乆死有而)
　　　(名不亡永傳之壽故名/六德乆壽也知人者智)
知人者智
　通玄經曰知賢之謂智智莫大於知人知
　人則無亂政
自知者明
　通玄經曰愛賢之謂仁敬賢之謂禮
勝人者有力
　通玄經下德篇曰勝人者有力能用人力
　者必得人心者也能得人心者必自得者
　也
自勝者强
　通玄經曰自勝者强能强者必用人力者
　也未有得己而失人者也未有失己而得
　人者也
知足者富
　通玄經曰足用之本在於省儉不須財而
　富
强行者有志
　通玄經曰古者不以賤爲危不醜窮無人
　非
不失其所者乆
　通玄經曰故知生之情者不務生之所無
　以爲知命之情者不憂命之所無奈何
死而不亡者壽
　通玄經曰君子雖死亡其名不滅名聲傳
　於後世何往而不壽
　　　大道汎兮章第三十四(此章南華經/言莫神於天)
　　　(莫富於地莫大於帝王故帝王之德/配天地之富貴此古聖人乗天地之)
　　　(富貴馳養萬物而用人羣愛養之道/也經不爲大萬物歸之故能成其天)
　　　(下之大遵/道養民也)
大道汎兮
　南華經曰以道汎觀而萬物之應備汎愛
　萬物天地一體也
其可左右
　通玄經曰大道無所不可可在其理見可
　不趍見不可不去可與不可相爲左右相
　爲表裏
萬物恃之
　南華經曰夫道𩐎萬物而不爲戾澤及萬
　世而不爲仁
以生而不辭
　通玄經曰夫道者萬物恃之以生莫知其
　德
功成不名有
　通玄經曰大常之道生物而不有莫知其
　德
愛養萬物而不爲主
　通玄經曰大常之道收藏畜積而不加富
　布施禀受而不益貧愛養萬物而不爲主
常無欲可名於小
　南華經曰刻彫萬物衆形而道不爲巧作
　不爲而自成
萬物歸之不爲主可名於大
　通玄經曰大常之道化成而不宰洞靈經
　曰道者不爲謀府不爲事官其功至妙不
　爲功主
是以聖人
　通玄經曰是以聖人以道汎愛愛下故能
　成其大
終不爲大
　通玄經曰古之善爲君者法於江海江海
　愛下終不爲大百川歸之故能成其大
故能成其大
　南華經曰夫道惠施以此爲大觀於天下
　　　執大象章第三十五(此章南華經言/上古神農之世)
　　　(卧則居居起則于于民知其母不知/其父與麋鹿共處耕而食織而衣無)
　　　(有相害爭競之心此大道之世至/德之隆也執道安泰天下太平也)
執大象
　通玄經曰執道者德全德全者聖人之道
　也古者三皇得道之統立於中央無爲爲
　之而合乎道無爲言之而通乎德
天下往往而不害
　通玄經曰古者災害不生禍亂不作天下
　和平治之本也
安平泰
　南華經曰古者智謀不用必歸其天此之
　謂太平治之本也
樂與餌
　南華經曰甘其食樂其俗
過客止
　南華經曰安其居通玄經曰古聖人之牧
　民也使各便其性安其居處無由相過
道之出口
　通玄經曰夫道不可以辯言言而非道也
　古道不言而治
淡乎其無味
　通玄經曰夫道者淡然無欲漠然無爲淡
　兮無味不慮而得
視之不足見
　通玄經曰夫道不可以明見見而非也任
　目而明視者勞心而不明待目而照見其
　於爲治難矣視知其明謂之失道古者不
　視而見
聽之不足聞
　通玄經曰夫道不可以聰聞聞而非也以
　耳聽治苦心而無功待耳而聰聽其於爲
　治難矣聽知所聞謂之失道古者不聽而
　聰
用之不可旣
　通玄經文子問曰王者得其百姓歡心爲
　之奈何老子曰若江海即是也淡乎無味
　用之不旣先小而後大
　　　將欲歙之章第三十六(此章南華眞/經胠篋篇言)
　　　(善人不得聖人之道不立盜賊不得/聖智之道不行天下之善人少而不)
　　　(善人多則聖知之利天下也少而害/天下也多魯酒薄而邯鄲圍聖人生)
　　　(而大盜起故掊擊緘縢扃鐍之聖智/縱捨斗斛權衡之盜賊而天下始治)
　　　(矣故曰魚不可脱於淵國之利器不/可以示人斗斛權衡之器生盜竊也)
將欲歙之必固張之
　南華經曰後世雖重聖智而治天下則是
　重利盜竊也爲之斗斛以量之則并與斗
　斛而竊之
將欲弱之必固强之
　南華經曰後世聖人生智而大盜起爲之
　權衡以稱之則并與權衡而竊之
將欲廢之必固興之
　南華經曰古者聖人而智已死則大盜不
　起天下平而無事後世爲之符璽以信之
　則并與符璽以竊之
將欲奪之必固與之
　南華經曰後世聖人若智不死大盜不止
　爲之仁義以矯之則并與仁義而竊之
是謂微明
　通玄經微明篇曰道可以陰可以陽可以
　幽可以明約而能張幽而能明含陰吐陽
　而章三光先敬小微然後大明
柔弱勝剛强
　通玄經曰道可以弱可以强可以柔可以
　剛柔而能剛弱而能强始於柔弱成於剛
　强積柔成剛積弱成强
魚不可脱於淵
　南華經曰夫函車之獸介而離山則不免
　網罟之患吞舟之魚碭而失水則螻蟻苦
　之故禽獸不厭高魚鼈不厭深若泉乾涸
　魚相處於陸地相呴以濕相濡以沬不能
　救涸不如相忘於江湖魚相造乎水相造
　乎水者穿池而養給故曰魚不可脱於淵
國之利器
　南華經曰後世聖人者天下之利器也非
　所以明天下之聖智生盜竊也若竊仁義
　并斗斛權衡符璽珠玉之利者雖有軒冕
　之賞弗能勸斧鉞之威弗能禁此重利盜
　賊而使不可禁者是乃後世聖人利器教
　民之過也聖人不厭樸不如相忘於道術
　人相造乎道相造乎道者無事而生定故
　曰國之利器不可以示人
不可以示人
　南華經曰絶聖棄智大盜乃止擿玉毁珠
　小盜不起焚符破璽而民樸鄙掊斗折衡
　而民不爭不可以示人
　　　道常無爲章第三十七(此章南華經/言夫一道無)
　　　(爲覆載萬物者也洋洋乎大哉是故/君子不可以不刳心無爲於道焉無)
　　　(爲爲之之謂大無爲言之之謂德大/德而已矣古者無爲自化天下大治)
　　　(也)
道常無爲
　通玄經曰無爲者道之常也
而無不爲
　通玄經曰大道無爲萬物自生而無不爲
侯王若能守
　南華經曰君子臨蒞天下莫若無爲也無
　爲也而後安其性命之情
萬物將自化
　南華經鴻蒙謂雲將曰汝徒處無爲而物
　自化
化而欲作
　通玄經曰民欲作動者信令殊也不誠心
　於道令勤於上不應於下
吾將鎭之以無名之樸
　通玄經曰古之聖人以道鎭之在上無爲
　民化如神
無名之樸亦將不欲
　南華經曰萬物殊理道不私故無名無名
　故無爲上無爲也下亦無爲也
不欲以靜
　通玄經曰古之善爲君者無爲也無爲者
　守靜也守靜能爲天下王
天下將自正
　通玄經曰上反清靜物將自正
　　　上德不德章第三十八(此章南華經/智北遊篇言)
　　　(上古聖人行不言之教無爲而天下/治故三皇道不可致五帝德不可至)
　　　(三王仁可爲也商周義可虧也五霸/禮相僞也七國兵相亂也故曰失道)
　　　(而後德失德而後仁失仁而後義失/義而後禮失禮而後兵夫禮者五常)
　　　(之末道之華忠信/之薄而亂之首也)
上德不德是以有德
　通玄經上德篇曰高莫高於天也天道無
　爲尊高聖人法之天下定矣天道上德也
　上德不德是以有德
下德不失德是以無德
　通玄經曰下莫下於地也人道有爲卑下
　君子體之天下亂矣人道下德也下德不
　失德是以無德
上德無爲而無以爲
　通玄經上仁篇曰上古三皇上德無爲者
　天下歸之
下德爲之而有以爲
　通玄經曰後世五帝下德有爲者四海歸
　之
上仁爲之而無以爲
　通玄經曰三皇上仁者海内歸之
上義爲之而有以爲
　通玄經曰商周上義者一國歸之
上禮爲之而莫之應
　通玄經曰五霸上禮者一鄉歸之
則攘臂而仍之
　通玄經曰七國無此道德仁義禮五者民
　不歸也不歸用兵則攘臂而仍之天下大
　亂
故失道而後德
　南華經曰五帝失道而後用德德不可至
　也
失德而後仁
　南華經曰三王失德而後用仁仁可爲者
　也
失仁而後義
　南華經曰商周失仁而後用義義可虧也
失義而後禮
　南華經曰五霸失義而後用禮禮相僞也
夫禮者
　通玄經曰末世爲禮者淺行之謂之仁義
　薄行之謂之禮智淺行之則薄得福夫禮
　者實之文也南華經曰聖人行不言之教
　道不可致德不可至仁可爲也義可虧也
　禮相僞也夫禮者道之華也
忠信之薄
　通玄經曰末世修仁義則正一國修禮樂
　則正一鄉德薄者小
而亂之首
　通玄經曰五霸用禮爲兵主爲亂首南華
　經曰夫禮者而亂之首也
前識者
　通玄經曰古之爲道者深行之謂之道德
　淺行之則厚得福盡行之天下服
道之華
　通玄經曰古者修道德則正天下德厚者
　大也
而愚之始
　通玄經曰五帝用德道先稱古雖愚而德
　有餘南華經曰古者至德之世其行徐徐
　其覺于于
是以大丈夫
　通玄經曰是以大丈夫恬然無思淡然無
　慮行乎無路遊乎無怠出乎無門入乎無
　房屬其精神偃其知見則内修其本不外
　飾其末道德無爲也
處其厚不處其薄
　通玄經上仁篇又子問仁義禮何以生亂
　爲薄於道德也老子曰爲仁者必以人道
　哀樂論之爲義者必以人事取與論之四
　海之内哀樂不能徧竭府庫之財貨不足
　以贍萬民驕奢故知不如修道而行德因
　天地之性萬物自正而天下贍仁義因人
　情而附故薄之也是以大丈夫處其厚不
　處其薄
居其實不居其華
　通玄經又子問師曰後世仁義禮何以用
　兵刑爲薄於道德老子曰古者循性而行
　謂之道得其天性謂之德道德淳厚不用
　兵刑也後世德性失然後用仁義仁義澆
　薄用兵刑也是以大丈夫居其實不居其
　華
故去彼取此
　通玄經曰故去彼取此天殃不起得於此
　者忘於彼則咎去福來
　　　昔之得一章第三十九(此章通玄經/言太古聖人)
　　　(修足譽之德不求人之譽己所以得/天下者非謂其履勢位稱尊號也言)
　　　(善運天下之心得天下之力也後世/有南面之名無一人之譽而失天下)
　　　(也桀紂不爲王湯武不爲放古者聖/人天下數譽而不益善至譽無譽得)
　　　(至道之要也體天/無譽天下長乆也)
昔之得一者
　沖虚經曰道無形埒一氣九變復變而爲
　一一者天地人物形變之始也
天得一以清
　南華經曰天無爲以之清
地得一以寧
　南華經曰地無爲以之寧
神得一以靈
　南華經曰夫恬淡寂寞虚靜無爲者此養
　神之道也則憂患不能入邪氣不能襲年
　壽長矣昔廣成子得之於道千二百歲而
　形容未嘗衰
谷得一以盈
　通玄經曰百川並流不注海者不爲谷河
　海之源淵流而不歇
萬物得一以生
　南華經曰萬物不得不昌此其道與
侯王得一以爲天下正
　洞靈經曰古者侯王不貴其儀不采其譽
　可謂有識者也
其致之
　南華經曰致一則不二
天無以清將恐裂
　通玄經曰天二氣則成虹陽不能常且冬
　且夏月不知晝日不知夜
地無以寧將恐發
　通玄經曰地二氣則洩藏陰不能常
神無以靈將恐歇
　通玄經曰人二氣則生病形勞而不休則
　歇神用而不已則滅神傷於喜怒思慮之
　患者神盡而形斃矣南華經曰形勞而不
　休則弊神用而不已則勞勞則竭竭則滅
　矣
谷無以盈將恐竭
　通玄經曰溝池澇則溢旱則枯川竭而谷
　虚丘夷而淵塞
萬物無以生將恐滅
通玄經曰物之生也草木英華物之死也
　草木枯槁
　侯王無以貴高將恐蹷
通玄經曰在上不驕高而不危滿而不溢
　所以長守富貴若高危滿溢不能長乆
故貴以賤爲本高以下爲基
　通玄經符言篇曰人有三怨不知之乎爵
　高者人妬之官大者主惡之禄厚者人怨
　之夫爵益高者意益下官益大者心益小
　禄益厚者施益博修此三者怨不作故貴
　必以賤爲本高必以下爲基
是以侯王自謂孤寡不穀
　通玄經道原篇曰聖人自謂孤寡不穀歸
　其本根
此其以賤爲本邪非乎
　通玄經曰志弱而事强託小以包大聖人
　法道之損者所以自賤也損則大天下長
　乆此天道之所成也
故致數譽無譽
　南華經曰上古聖人并包天地澤及天下
　而不知其誰氏是故生無爵死無謚實不
　聚名不立此之謂大人天下數譽而不加
　善惡識所以貴哉至譽無譽矣
不欲碌碌如玉珞珞如石
　通玄經符言篇曰古者無爲尸名不爲謀
　府不爲事任不爲智主藏於無形行於無
　怠不爲福先不爲禍始始於無名動於不
　得己欲福先無禍欲利先遠害故無爲而
　寧者失其所寧即危無爲而治者失其所
　治即亂故不欲碌碌如玉珞珞如石
　　　反者道之動章第四十(此章南華經/言至陰肅肅)
　　　(至陽赫赫肅肅出乎天赫赫發乎地/兩者陰陽交通成和而萬物生焉或)
　　　(爲之紀而莫見其形消息盈虚一晦/一明日改月化日有所爲而莫見其)
　　　(功生有所乎萌死有所乎歸始終相/反乎無端而莫知其所窮夫天地寒)
　　　(暑乃道陰陽之動用/生化萬物之有無也)
反者道之動
　通玄經曰陰氣勝變爲陽反者道之動也
弱者道之用
　通玄經曰陽氣勝變爲陰弱者道之用也
天下之物
　通玄經曰天地之道有無相生萬物化也
　沖虚經曰萬物生化出入化機常生常化
生於有
　通玄經曰萬物動而與陽同波萬物生也
　沖虚經曰萬物有生皆出於機而常生也
　萬物生者不得不生終者生之必生者也
有生於無
　通玄經曰萬物靜而與陰同德萬物化也
　沖虚經曰萬物有化皆入機而常化也萬
　物化者不得不化生者化之必終者也

道德眞經四子古道集解卷之五

















　　　　　　　　　　　　　　　　
道德眞經四子古道集解卷之六
　　　　古襄寇才質集
　　　上士聞道章第四十一(此章南華經/言古者言惡)
　　　(乎隱而有是非皆因周學言隱於文/華故有儒墨之是非儒墨是非之彰)
　　　(也道之所以虧也周世天下儒墨之/治方術者多矣皆以其有爲術學亂)
　　　(於天下不可加矣古之所謂道術者/果乎隱於儒學諸子有刻意尚行離)
　　　(世異俗高論怨誹爲亢而已矣此山/谷之士非世之人枯槁赴淵者夷齊)
　　　(屈原之所好也有語仁義忠信恭儉/推讓爲修而已矣此平世之士教誨)
　　　(之人遊居學者孔子孟軻之所好也/有語大功立大名理君臣正上下爲)
　　　(治而已矣此朝廷之士尊主强國之/人致兼功并者伊尹周公之所好也)
　　　(有就藪澤處閑曠釣魚閑處無爲而/已矣此江海之士避世之人閑暇者)
　　　(巢父許由之所好也若夫古士不刻/意而高無仁義而脩無功名而治無)
　　　(江海而閑無不忘心清靜也無不有/道無爲也淡然無極而衆美從之此)
　　　(天地無爲之道聖人清/靜之德天下大治也)
上士聞道勤而行之
　通玄經曰上古法天無爲法天者治天地
　之道也清靜無爲是謂天道也
中士聞道若存若亡
　通玄經曰中世尚賢形教尚賢者疑惑之
　原也中世守德而不懷道道滅而德興
下士聞道大笑之
　通玄經曰下世任臣才學任臣者危亡之
　道也下世繩繩唯恐失學南華經秋水篇
　言北海若謂河伯曰伯夷辭之以爲名仲
　尼語之以爲博此其自多於學以笑道無
　爲之少不似爾河伯自多於水以笑北海
　之少乎夫井蛙不可以語於海者拘於井
　之墟也夏蟲不可以語於冰者篤於夏之
　時也曲士不可以語於道者束於學之教
　也今爾出於涇河涯涘觀於大海乃知爾
　醜爾將何與語大理矣天下之水莫大於
　海萬川歸之不知何時止而不盈尾閭泄
　之不知何時已而不虚春秋不變水旱不
　知此其過江海之流不可爲量數而吾未
　嘗以此自多者自以比形於天地而受氣
　於陰陽吾在天地之間猶小石小木之在
　大山方存乎見少又奚敢以自多計四海
　之大在天地之間也不似礨空之在大澤
　豈足爲大乎計中國之多在海内也不似
　稊米之在太倉豈爲多乎計人物之多在
　九州也不似毫毛之在馬體豈足多乎五
　帝之所連三王之所爭仁人之所憂任士
　之所勞盡此大小各有限矣以其至小求
　窮其至大之域是故迷亂而不能自得也
　由此觀之又何以知天地之足以窮至大
　之域夫自細視大者不盡豈不自失乎
不笑不足以爲道
　南華經辯士公孫龍問於魏公子牟曰龍
　少學先生之道長而明仁義之行合同異
　離堅白窮衆口之辯以笑莊子之言茫然
　異之公子牟隱几大息仰天而笑曰子獨
　不聞坎井之蛙乎謂東海之鼈曰吾樂大
　與夫子奚不來入觀之東海之鼈左足未
　入而右膝已縶矣於是逡巡而却告蛙吾
　之海曰夫千里之遠不足以舉其大千仞
　之高不足以極其深於是坎蛙聞之適適
　然自驚規規然自失觀於莊子極妙之言
　爾自適一時之利者是非坎井之蛙與子
　乃規規然而求之以察索之以辯是眞用
　管窺天用錐指地不亦小乎往矣公孫龍
　口呿而不能合舌舉而不能下乃逸而走
建言有之
　南華經盜跖謂孔子曰且吾聞之古者耕
　而食織而衣無有相害兵殺之心此至德
　之隆天下太平也然而黃帝不能致德與
　蚩尤戰於涿鹿之野流血百里唐虞作立
　群臣湯放其主武王殺紂自是之後以强
　凌弱以衆暴寡湯武已來皆亂人之徒也
　豈足貴尚哉今子修文武之道掌天下之
　辯以教後世縫衣淺帶澆薄不淳失其古
　樸天下爲亂矣
明道若昧
　南華經曰古之士内直道善無爲者與天
　爲徒今之士外曲禮敬有爲者與人爲徒
進道若退
　南華經曰古之士無爲治其内而不有爲
　治其外今之士有爲治其外而不無爲治
　其内
夷道若纇
　南華經曰古之人外化而内不化無爲守
　其内而不爲其外今之人内化而外不化
　有爲守其外而不守其内
上德若谷
　通玄經曰古之士味道不捨也今之士捨
　道不味也釋道而任學者危棄德而用才
　者困
大白若辱
　通玄經曰上古之士大白若辱明白太素
　無爲復樸今下世之士以聰眀爲治者勞
　心而不明以智慮爲治者苦心而無功
廣德若不足
　南華經曰上古之士盛德若不足通玄經
　曰上士廣德若不足也今士不達眞道者
　雖智統天地明辯日月辯解連環辭潤金
　石猶無益於天下夫察於刀筆之跡者不
　知無爲治亂之本
建德若偷
　通玄經曰上古無爲者即無事累無累之
　人即天下爲形影相隨無爲矣下世之士
　目察秋毫之末者耳不聞雷霆之聲耳調
　金石之音者目不見太山之形故小學有
　所志則大道有所忘
質直若渝
　通玄經曰今上觀至人之倫深原道德之
　意下考世俗之行乃足以羞羞恥不治也
大方無隅
　通玄經曰上古之士道至大者無規矩後
　世以仁義禮樂爲規矩而知規矩之所用
　者能治人上用規矩者下亦有規矩之心
　巧之具也而非所以治矣
大器晚成
　通玄經曰上古之士德至大者無器用大
　正不險故民易導後世小辯害道小能喪
　德夫通於一學察於一能可以曲說未可
　廣應於教治也
大音希聲
　通玄經曰上古之士道至大者無音聲至
　終復樸民無爲匿後世小善破治小技喪
　樸夫辯於一辭審於一技可以曲說未可
　廣應於治教也
大象無形
　通玄經曰上古之士樸至大者無形狀清
　目不視靜耳不聽閉口不言委心不慮棄
　聰明反太素休精神去智故無好憎是謂
　大通
道隱無名
　南華經曰夫尊古而卑今學者之流也且
　以狶韋氏之流觀今之世其孰能不僻學
　唯古至智厚德至人乃能游道於世而不
　僻學順人無爲而不失己性彼教不學於
　智承意於道不彼於學通玄經曰幽隱玄
　默無爲而治不知所爲而功自成者聖人
　之道也
夫唯道
　通玄經曰所謂古眞人者性合乎道也治
　其内不治其外以遊天地之根芒然彷徉
　乎塵垢之外逍遥乎無事之業機械智巧
　不載於心不學而知不視而見不爲而成
　不治而辯逍遥無爲也天下自化此眞人
　之遊純粹素道
善貸且成
　南華經老聃謂陽子居曰明王之治功蓋
　天下而似不自己爲也化貸萬物而民弗
　恃不有顯名使物自喜立乎不側而遊於
　道無有者也古者至人立於不貸之圃逍
　遥無爲也不貸者無出也不推於物矣
　　　道生一章第四十二(此章通玄經言/夫道者原産有)
　　　(始始於柔弱成於剛强欲剛者必以/弱守之積弱成强觀其所積以知存)
　　　(亡太古聖人以道鎭之而損冲氣守/柔弗强以功名自化故能成其王南)
　　　(華經曰古聖毁志之勃嚴惡二者勃/志也不動胸中則正正則虚靜無爲)
　　　(而不爲故作是章/戒王禀道謙和也)
道生一
　通玄經九守篇曰天地未形窈窈冥渾而
　爲一寂然澄清者道也道生一天也清微
　爲天
一生二
　通玄經曰一生二地也重濁爲地
二生三
　通玄經曰二生三人也精氣爲人
三生萬物
　通玄經曰三生萬物粗氣爲蟲剛柔相成
　萬物乃生
萬物負陰而抱陽
　通玄經曰萬物負陰而抱陽是以木實生
　於心草實生於英
沖氣以爲和
　通玄經曰沖氣以爲和和居中央是以胎
　卵生於中央南華經曰萬物以形相生九
　竅者胎生八竅者卵生沖虚經曰沖和氣
　者爲人
人之所惡
　通玄經曰小人情性皆好强而惡弱好剛
　而惡柔而不知失
唯孤寡不穀
　通玄經道原篇曰王公有功名孤寡無功
　名守謙損也
而王公以爲稱
　通玄經曰古者聖人日損冲氣不敢自滿
　日進以謙功德不衰天道然也
故物或損之而益
　通玄經符篇曰德少而寵多者譏才下而
　位高者危無大功而有厚禄者微故物或
　益之而損損之而益
益之而損
　通玄經曰福莫大於無禍利莫大於不喪
　故物或益之而損損之而益
人之所教
　南華經曰儒曲禮敬者所教謙損也
我亦教之
　通玄經曰柔弱者生之徒也柔弱爲上
强梁者不得其死
　通玄經曰末世而志强梁之氣故不能乆
　强梁者死
吾將以爲教父
　通玄經曰剛强者死之徒也剛强爲下
　　　天下之至柔章第四十三(此章南華/經天道篇)
　　　(言夫虚靜恬淡寂寞無爲純粹素樸/者此天地之平而道德之至萬物之)
　　　(本也明此無爲以南面陶唐爲君也/明此無爲以北面虞舜爲臣也聖王)
　　　(以此無爲處於君上帝王天子之德/也老聃以此無爲處於臣下玄聖素)
　　　(王之道也逸士以此虚靜退居而閑/遊江海山林之士服士人以此恬淡)
　　　(進爲而撫世則功大名顯天下一也/靜而聖動而王無爲也而尊樸素而)
　　　(天下莫能與之爭美故老聖言吾是/以得知無爲之有益不言之教無爲)
　　　(之益天下希及之/矣無爲有益也)
天下之至柔
　通玄經曰天下之至柔馳騁天下之至堅
馳騁天下之至堅
　南華經曰水流乎無形發泄乎太清夫水
　之汋也無爲而才自然矣
無有入於無間
　通玄經曰無有入於無間南華經曰天門
　者無有也萬物出乎無有有不能以有爲
　有有必出乎無有而無有一無有出無本
　入無竅有乎生有乎死有乎出有乎入入
　出而無見其形是謂天門
吾是以知
　南華經曰老聃無爲處於臣下玄聖素王
　之道也
無爲之有益
　通玄經自然篇曰天地之道無爲而備不
　求而得吾是以知其無爲而有益也
不言之教
　南華經曰上古聖人行不言之教立不教
　坐不議虚而往實而歸故有不言之教無
　爲而心成者也大道不稱大辯不言
無爲之益
　南華經曰玄古之君天下無爲也天德而
　已矣無爲爲之謂天無爲言之謂德上無
　爲也下亦無爲也
天下希及之
　通玄經曰有益之本在之無益故無益於
　治有益於亂者玄聖不爲也
　　　名與身章第四十四(此章南華經言/不仁之人而貪)
　　　(富貴名利之惠反以害其身楚威王/聞莊周賢使使厚幣之許爲相莊周)
　　　(謂楚使曰千金重利卿相尊位也子/獨不見郊祭之犧牛乎養食之數歲)
　　　(衣以文繡食以芻菽及其牽而入於/太廟雖欲爲孤犢其可得爲乎子亟)
　　　(去無汙我有國者羈終身不仕自快/無爲之道焉魯君聞顔闔得道之人)
　　　(也使人以幣先焉顔闔不受眞惡富/貴也故曰道之眞以治身其緒餘以)
　　　(爲國家其土苴以治天下由此觀之/帝王之功聖人之餘事也非所以完)
　　　(身養生也今世俗之君子多危身棄/生以殉物於名利豈不悲哉今且有)
　　　(人於此以隋侯之珠彈千仞之雀世/必笑之是何也則其所用者重而所)
　　　(要者輕也夫生者豈特隋珠之重哉/名利喪身也知足不辱知止不殆可)
　　　(以長乆故/作是章焉)
名與身孰親
　南華經曰伯夷叔齊鮑焦介子推此四子
　者重名輕死
身與貨孰多
　南華經曰昔者桀殺關龍逄紂殺王子比
　干故龍逄斬比干剖萇弘肔子胥糜此四
　子之賢是好名利者也而身不免乎戮
得與亡孰病
　南華經曰此其伯夷叔齊比干子胥之屬
　所以論長生安體樂意之道不亦遠乎
是故甚愛必大費
　通玄經曰虎豹之文來射猨狄之捷來格
　鳴鐸以聲自毁膏燭以眀自煎武勇因强
　梁死辯士因能亡
多藏必厚亡
　南華經曰山木自寇也膏火自煎也桂可
　食故剥之漆可用故割之人皆知桂漆有
　用割剥亡身而不知櫟樹無用之用得終
　天年
知足不辱
　南華經曾子曰天子不得臣諸侯不得友
　養志者忘名養形者忘利致道者忘心
知止不殆
　沖虚經曰不貪貨何羡利不貪貴何羡名
　此之謂順民南華經曰名利二者勃志也
　不動胸中則正正則虚靜無爲而無不爲
　也
可以長乆
　通玄經曰璧瑗之器礛䃴之功也鏌鋣斷
　利砥礪之力也狡兔死而獵犬烹高禽盡
　而良弓藏敵國滅而謀臣亡功遂身退天
　道然也可以長乆
　　　大成若缺章第四十五(此章南華經/言天地雖大)
　　　(其化均也萬物雖多其治一也人卒/雖衆其主惟君君原於德而成於天)
　　　(故曰玄古之君天下無爲也天德而/已矣是以太古聖人大巧若拙大辯)
　　　(若訥體道清靜無爲爲天下之正教/其用無窮故能長乆故作是章焉)
大成若缺
　　　通玄經曰天圓不中規地方不中矩道至
　大者無規矩
其用不弊
　通玄經曰清靜者道之鑒也清虚者天之
　明也一而不變靜之至也
大盈若沖
　通玄經曰天正不中鈎地直不中繩德至
　大者無鈎繩
其用不窮
　通玄經曰無爲者道之常也無爲爲之之
　謂天天德而已矣
大直若屈
　南華經曰古者天下有常然之道曲者不
　以鈎直者不以繩大直若屈
大巧若拙
　南華經曰古者天下有常然之德圓者不
　以規方者不以矩大巧若拙
大辯若訥
　南華經曰大道不稱大辯不言大辯若訥
躁勝寒
　通玄經曰陽氣勝變爲陰故巧不可盈
靜勝熱
　通玄經曰陰氣勝變爲陽故辯不可極
清靜天下正
　通玄經曰古聖無爲者守靜也守靜能爲
　天下正
　　　天下有道章第四十六(此章通玄經/上義篇言古)
　　　(之用兵者非利土地而貪寳賂也時/有危亡平亂爲民除害也以危爲寧)
　　　(矣赤帝爲大災故黄帝擒之共工爲/水害故顓頊誅之今七國無道貪叨)
　　　(多欲之人殘賊天下萬民騷動莫寧/其所有則制之以兵革戎馬生於郊)
　　　(天下大/亂也)
天下有道
　通玄經精誠篇曰夫古之召遠者使無爲
　焉親近者言無事焉唯暗行於道者能有
　之也
却走馬以糞
　通玄經精誠篇曰却走馬以糞車軌不接
　於遠方之外是謂坐馳陸沉
天下無道
　通玄經曰春秋天下無道則亂爲兵主
戎馬生於郊
　洞靈經曰今春秋人主有道者寡無道者
　衆不可捨本事末以爲戰也
罪莫大於可欲
　通玄經曰罪莫大於無道爭小故不勝其
　心謂之忿兵故忿兵敗此天之道也
禍莫大於不知足
　通玄經曰禍莫大於無德利人土地欲人
　財貨謂之貪兵故貪兵死此天之道也
咎莫大於欲得
　通玄經曰咎莫大於無德恃其國家之大
　矜其人民之衆欲見賢於敵國者謂之驕
　兵故驕兵滅此天之道也
故知足之足常足矣
　通玄經曰古者養生知足即罪不累也
　　　不出戶章第四十七(此章通玄言古/者人君教不出)
　　　(户以知天下之治者因物以識物因/人以知人脩之身然後可以治民居)
　　　(家理治然後可移於官長天下治也/後世令出彌遠天下煩亂知治彌少)
　　　(者不脩本身也是以古之聖人無爲/脩本身正不令而行不行而知不見)
　　　(而名不爲而成/天下自治也)
不出户知天下
　通玄經精誠篇曰古者教不出户以知天
　下治者此言精誠無爲發於内也南華經
　曰古之人無爲治其内而不治其外
不窺牖見天道
　通玄經曰不窺於牖以見天道此言神氣
　清靜動於天也
其出彌遠
　通玄經九守篇曰其出彌遠其知彌少者
　此言精神有爲不可使外淫也南華經曰
　今之人有爲治其外而不治其内
其知彌少
　通玄經曰精誠越於外智慮蕩於内者不
　能治形神之所用者遠則所遺者近其知
　彌少南華經曰今之人有爲守其外而不
　爲其内
是以聖人
　通玄經曰不令之本在於正身
不行而知
　通玄經曰古聖人脩本身不令而禁不施
　而仁不行而知
不見而名
　通玄經曰古聖人脩本身不視而明不聽
　而聰不見而名
不爲而成
　通玄經曰古聖人脩本不言而信不求而
　得不爲而成
　　　爲學日益章第四十八(此章南華經/言古者三皇)
　　　(民結繩而無文若此之時天下太平/則至治矣此爲道之治也今遂至使)
　　　(民延頭舉踵而聽學曰某處有賢者/贏糧而趨學則内棄其親而外去其)
　　　(主之事故兵馬足跡接連乎諸侯之/境車軌轍結連乎千里之外天下大)
　　　(亂此爲學之亂則是上好學知之過/也夫好智之亂天下也自三王以下)
　　　(者尚文學是矣捨夫種種淳樸之民/而悦夫役役勞學之佞釋夫恬淡無)
　　　(爲之道而悦哼哼華誕之意哼哼華/誕之詞末學縱横已亂於天下矣)
爲學曰益
　通玄經曰周世博學多文不免於亂今以
　小學爲教不得大道清明立聖專守文法
　其於爲治難矣
爲道日損
　南華經曰古之爲道者日損
損之又損
　南華經曰損之又損之
以至於無爲
　南華經曰以至於無爲
無爲而無不爲
　南華經曰無爲而無不爲上無爲也下亦
　無爲也
取天下常以無事
　通玄經曰古之善爲君者取天下而無事
　省事之本在道日損
及其有事
　通玄經曰木生蟲還自蠹人生事還自賊
　各以所好反自爲傷以學生事又以事止
　事譬猶撓水而欲求清也難矣不足以取
　天下
不足以取天下
　通玄經曰位高者事不可煩事煩難治不
　足以取天下


道德眞經四子古道集解卷之六
道德眞經四子古道集解卷之七
　　　　古襄寇才質集
　　　聖人無常心章第四十九(此章通玄/經言後世)
　　　(懸法設賞而不能移風易俗者有爲/政刑不守道也古者聖人聽其音則)
　　　(知其風觀其樂則知其俗見其俗則/知其化識通其道雖無一言天下萬)
　　　(民與之皆化者求之一人善信於道/太上神化也故曰聖人無常心以百)
　　　(姓心爲心保民如/赤子天下皆歸矣)
聖人無常心
　通玄經曰古聖人之心日夜不忘欲利人
　其澤之所及以遠四海矣
以百姓心爲心
　通玄經曰聖人在上則民樂其治在下則
　民慕其意
善者吾善之
　通玄經曰古者聖人見善如不及見不善
　如不祥教不下堂而匡天下民化遷善者
　求之一人之己善也
不善者吾亦善之德善
　通玄經曰古之君人者以得爲在民以失
　爲在己退而自責
信者吾信之
　通玄經曰信君子之言忠君子之意忠信
　形於内感動應於外賢聖之化也古者聖
　人教不下席而匡天下民化如神者求之
　一人之己信也
不信者吾亦信之德信
　通玄經曰古之君人者以正爲在民以枉
　爲在己退而自責
聖人在天下
　通玄經曰治民之本務在安人南華經曰
　古之君人者見一人有失其形者退而自
　責
惵惵爲天下
　通玄經曰古者至人精誠内形德流四方
　見天下有利也喜而不忘見天下有害也
　憂若有喪
渾其心
　通玄經曰故樂以天下憂以天下然而不
　王者未之有也
百姓皆注其耳目
　通玄經曰夫憂民之憂者民亦憂其憂樂
　民之樂者民亦樂其樂
聖人皆孩之
　通玄經曰上視下如子下視上如父上視
　下如弟下視上如兄視下如子必王天下
　視上如父必正天下視下如弟即不以難
　爲之死亡
　　　出生入死章第五十(此章通玄經言/今七國君臣出)
　　　(生入死知士地之宜習險隘之利明/苛政之變察行陣之事白刃合流矢)
　　　(接與死扶傷流血千里暴骨滿野勝/敗兩亡兵爲死地非善攝生徒也蓋)
　　　(聞古之善統攝其生徒者無甲兵之/死地可謂善矣今七國甲兵爲之死)
　　　(地/也)
出生入死
　洞靈經曰有人於兵能生死人善用之則
　爲福不善用之則爲禍
生之徒十有三
　通玄經曰人有横死非命而亡以寡犯衆
　以弱凌强兵夫殺之
死之徒十有三
　通玄經曰善兵者殺各以所好反自爲傷
　殺人一萬自損三千
人之生
　洞靈經曰人之情性欲生而惡死
動之死地
　通玄經上仁篇曰兵殺傷人故曰死地
亦十有三
　沖虚經曰兵爲死地而戰死者太半
夫何故
　通玄經九守曰夫七國之民所以不能終
　其天年者何故也皆因兵殺之爾
以其生生之厚
　通玄經曰故者以其生生之厚
蓋聞善攝生者
　沖虚經曰其齊欲攝生亦不假禽獸熊羆
　虎豹爲其幟而智於人也
陸行不遇兕虎
　南華經曰夫水行不避蛟龍者漁父之勇
　也陸行不避兕虎者獵夫之勇也
入軍不被甲兵
　南華經曰白刃交於前視死若生者烈士
　之勇也
兕無所投其角
　南華經曰古者至德之世禽獸成群是故
　禽獸可係羈而遊不傷人也
虎無所措其爪
　南華經曰古者至德之世同與禽獸居是
　故禽獸可攀援而窺不害人也
兵無所容其刃
　通玄經曰古者姦邪不生安樂無事天下
　和平智者無所施其策勇者無所措其威
夫何故
　通玄經曰夫古者强不掩弱衆不暴寡民
　保命而不夭者何故也皆因太平無兵戰
　矣
以其無死地
　通玄經曰古者災害不生禍亂不作天下
　太平以其無死地
　　　道生之章第五十一(此章南華經言/形非道不生生)
　　　(非德不明故道長乎性德乎命夫道/德者以天地爲大爐造化爲大冶以)
　　　(陰陽爲炭四時爲候陶鑄萬物者也/春氣發而百草生正得秋而萬寳成)
　　　(金石不得不鳴爲藏道氣也萬物不/得不昌此其道與刻彫萬物衆形而)
　　　(道不爲巧作天門者無有也萬物出/乎無有萬物有乎生而莫見其根有)
　　　(乎出而莫見其門有乎生有乎死有/乎出有乎入入出而不見其形是謂)
　　　(之天門天不産萬物育地不長而萬/物化天地無爲也而萬物無不爲也)
　　　(道生萬/物也)
道生之
　通玄經曰夫道者所以相生長也不生不
　長萬物不能遂長生之長之此之謂大道
　生萬物也
德畜之
　通玄經曰夫德者所以相畜養也不畜不
　養萬物不能遂成畜之養之此之謂天德
　養萬物也
物形之
　通玄經天運四時雨露時降生萬物也
勢成之
　通玄經曰地厚載物含藏應用養萬物也
是以萬物莫不尊道而貴德
　通玄經曰物生者道也物長者德也道之
　存生德之安形道德者萬物之父母也
道之尊德之貴
　通玄經曰夫道者民之所尊也德者民之
　所貴也
夫莫之爵
　通玄經曰天下之所尊爵者道也南華經
　曰道之所在聖人尊之物敢不敬乎
而常自然
　南華經曰天地之道莫之爲而常自然
故道
　通玄經曰天道爲文地道爲理陰陽爲紀
　四時爲使命之曰道甘雨以時五穀蕃植
　萬物生成
生之畜之
　通玄經曰春生萬物萬物春分而生生之
　畜之
長之育之
　通玄經曰夏長萬物萬物正夏而長長之
　育之
成之熟之
　通玄經曰秋收萬物萬物秋分而成成之
　熟之
養之覆之
　通玄經曰冬藏萬物收藏畜積而不加富
　布施禀受而不益貧養之覆之南華經曰
　莫神於天莫富於地𩐎萬物而不爲義澤
　及萬世而不爲仁
生而不有
　通玄經曰大常之道生物而不有其生物
　也莫見其所養而萬物長此之謂神明無
　爲之道也沖虚經曰故萬物有色者有道
　色色者萬物色之所色者彰顔色矣而道
　色於萬物之色者未嘗顯其顔色此道無
　爲之職也
爲而不恃
　通玄經曰大常之道萬物恃之以爲其長
　物也不見其所長而萬物成此之謂神明
　無爲之道也沖虚經曰故萬物有聲者有
　道聲聲者萬物聲之所聲者聞音聲矣而
　道聲於萬物之聲者未嘗發其音聲此道
　無爲之職也
長而不宰
　通玄經曰大常之道化成而不宰莫知其
　德此之謂神明無爲之道也沖虚經曰故
　萬物有味者有道味味者萬物味之所味
　者嘗滋味矣而道味於萬物之味者未嘗
　呈其滋味此道無爲之職也
是謂玄德
　沖虚經曰夫道能陰能陽能柔能剛能短
　能長能圓能方能生能死能暑能凉能浮
　能沉能官能商能出能没能玄能黃能甘
　能苦能羶能香夫道無知也無能也道無
　爲也而萬物無不知而無不能而無不爲
　也是謂玄德無爲之職也
　　　天下有始章第五十二(此章南華經/言天有六極)
　　　(五行無爲而治帝王無爲順之則治/逆之則凶九洛之事治成德備監照)
　　　(下士天下載之此謂上皇古之王天/下者智雖落天地不自慮也辯雖雕)
　　　(萬物不自說也能雖窮海内不自爲/也天不産而萬物化地不長而萬物)
　　　(育帝王無爲而天下功/守道無爲而天下治也)
天下有始
　通玄經自然篇曰天下有始莫知其理唯
　古聖人能知所以天地以成陰陽以形萬
　物以生道爲之命無事與言乃無爲也
以爲天下母
　通玄經精誠篇曰天子以天地爲品以萬
　物爲資功德至大勢名至重二德之美與
　天地配故不可不軌大道以爲天下母
旣得其母
　南華經曰天地無爲也
以知其子
　南華經曰而無不爲也
旣知其子
　南華經大道無爲而無不爲
復守其母
　南華經曰上守無爲而物自化
殁身不殆
　通玄經曰無爲之本務去聰明閉四關止
　五情即與道淪神明藏於無形精神及於
　眞道殁身不殆
塞其兊
　通玄經曰上古聖人大道無爲口當而不
　以言心條通而不以思慮直性命之情而
　智故不得害也故精留於口即其言當集
　於心即其慮通動天下無爲不言而公不
　慮而得
閉其門
　通玄經曰古者聖人大道無爲耳聰而不
　以聽目明而不以視忘而不爲智而不務
　故精存於耳即其聽聰存於目即其視明
　動天下無爲也不聽而聰不視而明
終身不勤
　通玄經曰故閉四關即終身無患四肢九
　竅不生欲病是謂眞人
開其兊
　通玄經曰後世小成有爲開其兊以口言
　以心慮巧辯矯世俗也
濟其事
　通玄經曰後世小成書學濟其事以目視
　以耳聽聰明矯世俗也
終身不救
　通玄經上禮篇曰末世爲禮者雕琢人性
　矯拂其情目雖欲之禁以度心雖樂之節
　以禮人何則不本其心之所以欲而禁其
　目之所欲不原其耳目之所以欲而防其
　樂之所樂是猶圈獸而不塞其垣禁其野
　心决江河之流而塞之以手故曰開其兊
　濟其事終身不救
見小曰眀
　通玄經曰古聖人以道蒞天下守微妙者
　見小也見小故能致其明是故聰明廣智
　守之以愚先王無爲守天下故能長乆也
守柔曰强
　通玄經曰上古聖人以道蒞天下守柔弱
　者見小也見小故能成其大是故多聞博
　辯守之以訥先王無爲守天下故能長乆
　也
用其光
　通玄經下德篇曰後世用其光是謂重傷
復歸其明
　通玄經曰後世復歸其明重傷之人無壽
　類也
無遺身殃
　通玄經曰道有智則亂德有心則險心有
　目則眩故嗜欲使人氣淫好憎使人精勞
　不疾去之則志氣日耗以老以喪其天年
　而已夫飾其外傷其内壯其情者害其神
　見其文者蔽其眞
是謂襲常
　通玄經曰古者聖人清目不視靜耳不聽
　閉口不言委心不慮棄聰明反太素休精
　神去智故無好憎大通無爲何往而不成
　　　使我介然章第五十三(此章洞靈經/言近古已來)
　　　(天下姦邪者衆正直者寡輕薄淫邪/者多敦方退靜者少姦邪出言惑於)
　　　(忠正遂使天下之人交相邪淫而不/正矣古者天自成地自寧萬物醇化)
　　　(鬼神不能靈末世天子奇異大臣怪/僻則鬼神之術至神怒者非不事神)
　　　(也淫祀勝神愈怒民好邪徑事鬼神/也天下淫祀風俗妖邪破家失業也)
使我
　沖虚經曰仁義益衰民性益薄此道不行
介然有知
　通玄經曰聽善言便計雖愚者知悦之稱
　聖德高行雖不肖知慕之
行於大道
　通玄經曰悦道者衆用道者寡慕道者多
　行道者少
唯施是畏
　沖虚經曰此道不行一國與當年其如天
　下與來世矣
大道甚夷
　通玄經曰大道坦坦去身不遠求之近者
　往而復反
民甚好徑
　通玄經曰民甚好於邪徑事鬼神也淫祀
　勝神愈怒
朝甚除
　洞靈經曰爲治之本務在安人若時事不
　襲奪之以土功是謂大凶沖虚經曰齊魯
　多機巧有善土木者
田甚蕪
　洞靈經曰人捨本事末古者聖王之所以
　治人者先務農人農人則樸樸則易用則
　邊境安人農則童童則少私愛而公法玄
　通玄經論神農之法曰丈夫丁壯不耕天
　下有受其飢者婦人當年不織天下有受
　其寒者故帝親耕后親織以爲天下先是
　故耕者不强無以養生織者不力無以衣
　形衣食饒裕姦邪不生不奪時之本在於
　省事
倉甚虚
　洞靈經曰農攻食工攻器商攻貨穀者人
　之天是以興王務農王不務農是棄人也
　王而棄人將何國哉通玄經曰帝王富其
　民覇王富其地危國富其吏治國若不足
　亡國困倉虚故曰上無事而民自富足用
　之本在於不奪時
服文綵
　南華經曰末世所樂者美服好色以惑其
　意遺忘其業可謂亂矣以教民俗縫衣淺
　帶澆薄不淳
帶利劍
　南華經莊子說趙文王好劍曰臣有三劍
　惟王所用王曰願聞三劍曰有天子劍有
　諸侯劍有庶人劍今王有天子之位而好
　庶人匹夫之劍臣竊爲大王薄之王乃牽
　而上殿宰人上食王三環之莊子曰大王
　安坐定氣劍事已畢奏已於是文王不出
　宫三月劍士皆服斃其處也
厭飲食
　南華經曰末世所樂者滋味音聲以惑其
　意遺忘其業可謂亂矣
財貨有餘
　南華經曰貪財而取慰貪權而取竭貪貨
　而取利
是謂盜誇
　南華經曰凡此七經者天下之至害也皆
　遺忘而不知察愛意絶體而貪此不亦惑
　乎沖虚經曰教明於上化行於下民有恥
　心則何盜之爲於是用隨會知政而群盜
　奔匿焉
非道也哉
　通玄經曰淳化之本在去華巧南華經曰
　智巧奢華不足以定天下非道也哉
　　　善建者不拔章第五十四(此章通玄/經文子問)
　　　(曰夫子之言非道德無以治天下上/世之王繼嗣因業亦有無道各没其)
　　　(世而無禍敗者何道以然老子曰自/天子以下至于庶人各自生活然活)
　　　(有厚薄天下時有亡家敗國無道德/之故也若夙夜不懈戰戰競競常恐)
　　　(危亡愼守不失若縱欲怠情不能愼/守其亡無時使桀紂循道行德湯武)
　　　(雖賢無所建其功也古之善建者不/拔善守者不失故子孫祭祀不輟善)
　　　(守不絶天/下長乆也)
善建者不拔
　通玄經曰古之善建者不拔言建之脩德
　無爲無好守謙儉也洞靈經曰文王靜作
　進退天必贊之卜世三十
善抱者不脱
　通玄經曰古之王者處大滿而不溢居高
　貴而無驕處大不溢所以長守富也居高
　不驕所以長守貴也洞靈經曰文王之德
　紂不能害夢啓之壽卜年七百天所命也
子孫祭祀不輟
　通玄經曰富貴不離其身禄及子孫古之
　王道其於此矣
脩之身其德乃眞
　通玄經微明篇曰士庶有道則全其身故
　曰修之身其德乃眞南華經曰古者五官
　殊職庶人自正自修治之美也
修之家其德乃餘
　通玄經曰古者大夫有道不失其家故曰
　修之家其德乃餘南華經曰大夫自正自
　修治之美也
修之鄉其德乃長
　通玄經曰古者州郡有道不失其鄉故曰
　修之鄉其德乃長
修之國其德乃豐
　通玄經曰古者諸侯有道不失其國故曰
　修之國其德乃豐南華經曰諸侯自正自
　修治之美也
修之天下其德乃普
　通玄經曰古者天子有道長有天下故曰
　修之天下其德乃普南華經曰天子自正
　自修治之美也
故以身觀身
　南華經曰末世五者不修失莫大焉庶人
　不修失其身也
以家觀家
　南華經曰大夫不修失其家也
以鄉觀鄉
　南華經曰州郡不修失其鄉也
以國觀國
　南華經曰諸侯不修失其國也
以天下觀天下
　南華經曰天子不修失其天下
吾何以知天下之然哉以此
　通玄經曰不失國本在乎善守不益其厚
　而張其廣者毁不廣其基而增其高者覆
　任重莫若棟任國莫若德
　　　含德之厚章第五十五(此章南華經/曰馬蹄篇言)
　　　(上古大道至德之世其民童蒙若赤/子也其行塡塡不知東西其視顚顚)
　　　(不知昏明當是時也禽獸成群草木/遂長是故禽獸可係羈而遊不害人)
　　　(也鳥鵲之巢可攀援而窺不傷人也/禽獸不能賊非謂其薄之也言察乎)
　　　(安危寧於禍福謹於去就莫之能害/也含德之所致矣沖虚經曰太古之)
　　　(時禽獸與人同居與人並行五帝三/王之時禽獸始驚散亂矣逮於末世)
　　　(禽獸隱伏逃竄以避其難通玄經曰/及至末世道衰德薄人爲賊也禽獸)
　　　(蟲蛇皆爲人害故鑄鐵鍛刃以禦其/難上古含德之厚性比赤子無利害)
　　　(之心古樸/長壽也)
含德之厚
　通玄經曰古者至人之治含德抱道恬愉
　無矜而德乎和盜賊不行含德之所致也
　沖虚經曰含其德以通乎物之所造
比於赤子
　通玄經曰古者至德之世其民童蒙如三
　月嬰兒不知利害盜賊不行含德之所致
　矣南華經曰衛生之經能兒子乎終日行
　不知所之居不知所爲身槁木之枝若是
　者禍亦不至福亦不來禍福無有惡人災
　物害也
毒蟲不螫
　通玄經精誠篇曰古者伏犧氏之王天下
　其德生而不殺當此之時蟲蛇無不有其
　尾毒藏其螫毒不蜇人也含德之所致矣
猛獸不據
　通玄經曰古者伏犧氏之王天下也其德
　生而不殺當此之時猛獸無不有其爪牙
　走獸之群可係羈而從不害人也含德之
　所致矣
攫鳥不搏
　通玄經曰古者伏犧氏之王天下也其德
　生而不殺當此之時禽鳥無不有其爪距
　飛鳥之巢可俯而探不傷人也含德之所
　致矣
骨弱筋柔而握固
　南華經曰兒子終日握而手不掜同其德
　也終日視而目不瞚偏不在外也是至人
　之德矣
未知牝牡之合而峻作精之至
　南華經曰兒子動不知所爲身若槁木之
　枝而心若死灰精之至也沖虚經曰嬰兒
　之全
終日號而嗌不嗄和之至
　南華經曰兒子終日嘷而嗌不嗄和之至
知和曰常
　通玄經下德篇曰上古重生重生輕利無
　所害神有壽歲矣故曰知和曰常沖虚經
　曰上古赤子嬰孩之性也炁專志一和之
　至也物不傷焉德莫加焉
知常曰明
　通玄經曰後世輕生重利是謂重傷重傷
　之人無壽類矣故曰知常曰明
益生曰祥
　沖虚經曰其在童幼也矜巧能修名譽
　張於世通玄經曰益生曰祥
心使氣曰强
　沖虚經曰其在少壯也則血氣飄溢欲慮
　充焉物所攻焉德故衰焉通玄經曰心使
　氣曰强
物壯則老
　沖虚經曰其在老耄也則欲慮柔焉體將
　休焉物莫先焉通玄經曰夫精神志氣者
　靜而曰充以壯躁而耗以老
是謂不道
　通玄經曰人有夭死非命而亡薄賤其身
　病共殺之非恬愉者無以明德故人强非
　道也非德也而可長乆者天下無之不道
　早死
不道早死
　沖虚經曰其在死亡也則之於息焉反其
　極焉
　　　知者不言章第五十六(此章南華經/言古之道德)
　　　(有蔽塞在於諸子是者九流聞其異/端之風而喜悦之以繩墨自矯以備)
　　　(世之急毁古之道德不與先王同夫/爲天下以養民者亦奚以異乎牧馬)
　　　(者哉亦去其害馬者焉害民之士者/矣智士無思慮之變則不樂辯士無)
　　　(談說之序則不樂察士無淩誶之事/則不樂皆囿域於物失其道者也招)
　　　(世之士興朝中民之士榮官筋力之/士矜難勇敢之士奮患兵革之士樂)
　　　(戰枯槁之士宿名法律之士廣治禮/教之士敬容仁義之士貴際錢財不)
　　　(積則貪者憂權勢不尤則誇者悲勢/物之徒樂變遭時有所用不能不爲)
　　　(害也九流塞道/書學繁亂也)
知者不言
　南華經曰古士無爲無思無慮始知道知
　者不言
言者不知
　南華經曰下士有爲因貴言傳書爲形名
　聲色言者不知而世豈識之哉塞其兊
　通玄經下德篇曰古士塞其兊其言也訒
　大辯若訥
閉其門
　通玄經曰古士閉其門默聰明也大巧若
　拙
挫其鋭
　通玄經曰古士挫其鋭去健羡也無兵器
　矣
解其紛
　通玄經曰古士解其紛無爭亂也天下安
　靜
和其光
　通玄經曰古士和其光無怨逆也
同其塵
　通玄經曰古士同其塵無爭怨也
是謂玄同
　南華經顔回曰隳肢體黜聰明離形去智
　同於大通此謂坐忘通玄經曰萬物玄同
　無是無非
故不可得而親
　南華經曰仁義之士貴際察士無淩誶之
　事則不樂
不可得而䟽
　南華經曰禮教之士敬容智士無思慮之
　變則不樂
不可得而利
　南華經曰辯士無談說之序則不樂通玄
　經曰夫怨者逆德也爭者人之所亂也陰
　謀逆德治人之亂逆之至也非禍人不能
　成禍
不可得而害
　南華經曰勇敢之士樂殺兵革之士樂戰
　通玄經曰兵者凶器也好用凶器治人之
　亂逆之至也非禍人不能成禍
不可得而貴
　南華經曰不以貴爲安不恃勢而尊不榮
　通無天怨
不可得而賤
　通玄經曰不須財而富不以賤爲危不醜
　窮無人非
故爲天下貴
　南華經曰古者毁志之勃貴富顯嚴名利
　六者勃志也不動胸中則正正則虚靜無
　爲而無不爲也
道德眞經四子古道集解卷之七















道德眞經四子古道集解卷之八
　　　　古襄寇才質集
　　　以政治國章第五十七(此章通玄經/言春秋五霸)
　　　(智詐萌生盜賊滋章上下相怨號令/不行夫水濁者魚噞政苛者民亂上)
　　　(多禁則下多撓上多求則下交爭故/以湯止沸沸乃益甚知其無爲爲治)
　　　(之本者去火而已故曰我無爲而民/自化我好靜而民自正五霸兵刑生)
　　　(賊亂/也)
以政治國
　通玄經上禮篇曰以政治國先爲不可勝
　之政而後求勝於敵以未治而攻人之亂
　是謂以火應火以水應水同莫足以相治
　名之曰益多
以奇用兵
　通玄經曰以奇用兵故以異爲奇奇靜爲
　躁奇治爲亂奇飽爲飢奇逸爲勞奇正之
　相應若水火金木之相伐何往而不勝
以無事取天下
　通玄經曰古之善爲君者取天下而無事
　也
吾何以知天下其然哉以此
　通玄經曰事繁難治法苛難行
天下多忌諱
　洞靈經曰俗多忌諱則情志不通而天下
　膠戾矣俗無忌諱則抑閉開舒而歡忻交
　通矣
而民彌貧
　通玄經曰食者人之本也民者國之基也
　故人主者上因天時下盡地利中用人力
　是故群生遂長萬物蕃植春伐枯槁夏收
　百果秋蓄蔬食冬取薪蒸以爲民資生無
　乏用死無傳尸先王之所以應時修備富
　國利民之道也今天下多忌諱而民彌貧
人多利器
　通玄經曰堅甲利刃不足以恃强
國家滋昏
　通玄經人君好勇使民鬥爭國家多難
　其下必有劫殺之亂矣
人多技巧
　通玄經曰人多智能奇物滋起
奇物滋起
　南華經曰夫巧智神聖之人吾自以爲失
　焉且以巧鬥力者太至則多奇功刻核太
　至下必有不肖之心應之而不知其然也
法令滋章
　通玄經曰治國有理不在文辯法令滋章
　盜賊多有
盜賊多有
　通玄經曰智詐萌生盜賊滋章
故聖人云
　通玄經曰法能殺不孝不能使人孝能刑
　盜者不能使人廉末世使天下畏刑而不
　敢盜竊豈若古道淳樸而無盜心哉故以
　湯止沸沸乃益甚知其無爲治之本者去
　火而已故聖人云我無爲而民自化我無
　欲而民自樸
我無爲而民自化
　通玄經道原篇曰我無爲而民自化故上
　無爲而民自化
我無事而民自富
　通玄經曰我無事而民自富故上無事而
　民自富
我好靜而民自正
　通玄經曰我好靜而民自正故上好靜而
　民自正
我無欲而民自樸
　通玄經曰我無欲而民自樸故上無欲而
　民自樸
　　　其政悶悶章第五十八(此章南華經/駢拇篇言自)
　　　(三王已下者天下何其仁義規矩鈎/繩囂囂然雕琢於人之正性也且夫)
　　　(三王待鈎繩規矩而正者是刻削其/正性也待繩約膠漆而固者是侵淫)
　　　(其正德也屈折禮樂呴俞仁義以慰/天下之心者此失其常然也其政察)
　　　(察其民缺缺古者天下有常然之道/曲者不以鈎直者不以繩圓者不以)
　　　(規方者不以矩附離不以膠漆約束/不以繩索故天下誘然皆生而不知)
　　　(其所以生同然皆得而不知其所以/得其政悶悶其民淳淳古今不二不)
　　　(可虧也則仁義又奚連連如膠漆繩/索之固而遊乎道德之間爲哉是其)
　　　(政於辯察也將妄鑿垣墻而殖蓬蒿/勞而無功也簡髮而櫛數米而炊竊)
　　　(竊乎又奚足以濟世/哉三王政察民弊也)
其政悶悶其民淳淳
　通玄經上禮篇曰酆水之深十仞而不受
　塵垢金石在中形見於外非不厚且清也
　魚鼈蛟龍莫之歸焉石上不生五穀秃山
　不遊麋鹿無所廕庇故也其政悶悶其民
　淳淳
其政察察其民缺缺
　通玄經曰後世爲政以苛爲察以切爲明
　以刻下爲忠以計多爲功如此者譬猶廣
　革者也大則大裂之道也其政察察其民
　缺缺
禍兮福所倚
　通玄經曰利與害同門禍與福同鄰故曰
　禍兮福所倚福兮禍所伏
福兮禍所伏
　通玄經曰三王明淺然後任察任察者下
　取善以事上則蔽夫察於刀筆之跡者不
　知無爲知亂之本爲察者則生亂亂俗亡
　國之風也
孰知其極
　通玄經曰禍福利害非古聖人莫之能分
　故曰孰知其極
其無正邪
　通玄經曰古者以正教化易而必成後世
　以邪教化難而必敗
正復爲奇
　洞靈經曰近古是來天下正直者寡政省
　一則民淳樸蒼生正可化不可刑也
善復爲妖
　洞靈經曰近古是來天下姦邪者衆政煩
　苛則民姦僞當責衆人之邪者視己正乎
　哉
民之迷其日固乆
　通玄經曰後世以小成仁義爲規矩而知
　鉤繩規矩之所用者能治人非規矩不能
　定方圓非鉤繩不能正曲直上用規矩者
　下亦有規矩之心巧之具也而非所以治
　矣
是以聖人
　通玄經曰水濁者魚噞政苛者民亂上多
　欲則下多詐上煩擾則下不定不知一人
　無爲之本而救之以刑政之末無以異於
　鑿渠以止水抱薪以救火名之曰益多故
　以湯止沸沸乃益甚知其治之本者去火
　而已是以聖人事省而治求寡易贍所修
　者本也方而不割廉而不劌直而不肆光
　而不耀四者誠修正道治矣
方而不割
　通玄經道德篇曰古者御之以道方而不
　割則民附化南華經曰古者有常然之道
　方者不以矩
廉而不劌
　通玄經曰古者養之以德廉而不劌則民
　服也南華經曰古者有常然之道圓者不
　以規
直而不肆
　通玄經曰無加以力直而不肆則民足儉
　南華經曰古者有常然之道曲者不以鉤
　直者不以繩
光而不耀
　通玄經曰無示以賢光而不耀則民淳樸
　南華經曰古聖不思慮不豫謀光矣而不
　耀
　　　治人事天章第五十九(此章南華經/言古者貴爲)
　　　(天子而不以貴驕人富有天下而不/以財戲人富貴而嗇儉可謂有德者)
　　　(也民儉/國乆也)
治人事天
　通玄經曰人主之有民猶城之有基基厚
　則城固民富則國豐
莫若嗇
　通玄經曰古之聖人以道蒞天下嗇儉損
　缺者見少也見少故能成其廣可以長乆
夫唯嗇
　通玄經曰人君之道儉以養生
是謂早服
　通玄經曰儉則民不飢
早服謂之重積德
　通玄經曰積德成王積石成山積水成河
　不積而成未之有也
重積德則無不克
　通玄經曰善爲政者積其德積德而民可
　用也
無不克則莫知其極
　通玄經曰上古聖人去奢守儉故能長乆
莫知其極可以有國
　通玄經曰古之聖人不敢奢驕守儉故能
　乆
有國之母可以長乆
　通玄經曰民者國之根也儉者人之本也
是謂深根固蔕
　通玄經曰人主之有民猶木之有根木大
　者根深則蔕固
長生乆視之道
　通玄經曰民根本也國枝葉也根本深壯
　枝葉茂勝
　　　治大國章第六十(此章南華經言吾/師乎吾師乎𩐎萬)
　　　(物而不爲戾澤及萬世而不爲仁長/於上古而不爲壽覆載天地刻雕衆)
　　　(形而不爲巧此之謂天樂古者聖人/知天樂者無天怨無人非無物累無)
　　　(鬼責道不傷民天下/和樂與民和樂也)
治大國
　南華經曰上古聖人明白於天地無爲之
　德者此之謂大宗大本宗本於道與天和
　者也與天和者謂之天樂故知天樂者無
　天怨也
若烹小鮮
　南華經曰聖人所以無爲均調天下與人
　和者也與人和者謂之民樂故知民樂者
　無人非也
以道蒞天下
　南華經曰上古聖人其生也天行其死也
　物化靜而與陰同德動而與陽同波此之
　謂與天和者也與天和者謂之天樂故知
　天樂者無物累也
其鬼不神
　南華經曰古者聖人其動也天其靜也地
　一心定而王天下其鬼不祟其魂不疲一
　心定而萬物服此之謂與人和者也與人
　和者謂之民樂故知民樂者無鬼責也
非其鬼不神
　南華經曰古者聖人言以虚靜推於天地
　通於萬物此之謂天樂與天和者也
其神不傷民
　通玄經精誠篇曰太上神化民無言而神
　化有言也則傷民
非其神不傷民
　通玄經曰無言之神化者化載無言不傷
　有神人之神性者也
聖人亦不傷民
　通玄經曰民無爲而治有爲也則傷無爲
　而治者爲無爲之道也
夫兩不相傷
　通玄經曰爲者不能無爲也不能無爲者
　不能有爲傷民也
故德交歸焉
　通玄經曰古知天樂者聖人之心無爲以
　畜養天下天下和樂也
　　　大國者下流章第六十一(此章通玄/經言戰國)
　　　(天下公侯以天下一國爲家即氣實/而志强大者用兵侵小小者倨傲淩)
　　　(上執維堅强作難結怨乆不爲和天/下大亂故交結國靜罷兵不爭天下)
　　　(太平/也)
大國者下流天下之交
　通玄經曰故道不以堅强勝不以貪競得
　勝在天下自服得在天下與之柔弱則勝
　仁義則得
天下之牝
　通玄經曰古者聖人爲天下牝故能長乆
牝常以靜勝牡
　通玄經曰用兵取勝之道以治待亂以靜
　待動以牝待牡不可先動也
以靜爲下
　通玄經曰是以聖人執雌牝故能立其雄
　日進以牝功德不衰天道然也守靜道拘
　雌節柔弱以靜安
故大國以下小國則取小國
　通玄經曰以大事小謂之變人
小國以下大國則取大國
　通玄經曰以小犯大謂之逆天
故或下以取
　通玄經曰小弱有道不爭而得
或下而取
　通玄經曰强大有道不戰而剋
大國不過欲兼畜人
　沖虚經曰小國吾撫之若賴兵權滅亡可
　待
小國不過欲入事人
　沖虚經曰大國吾事之是求安之道
兩者各得其所欲
　南華經曰與天下更始罷兵休卒收養昆
　弟共祭先祖此聖人才士之行而天下之
　願也
故大者宜爲下
　通玄經曰上古聖人卑謙清淨者見下也
　見下故能致其高矜者不立
　　　道者萬物之奧章第六十二(此章南/華經言)
　　　(古者聖人之治也治外乎必先治内/無爲清靜正而後行確乎能其事者)
　　　(而已矣後世君人者以己出經式義/度人孰敢不聽而化之是欺德也其)
　　　(於治天下也猶涉海鑿河而使蚊負/山勞而無功不如三皇坐行此無爲)
　　　(之道不勞而自治/矣進道不勞也)
道者
　通玄經曰道生萬物理於陰陽化爲四時
　分爲五行各得其所命之曰道
萬物之奥
　南華經曰道者萬物之所由也
善人之寳
　南華經曰且道者庶物得之者生爲事順
　之者成通玄經曰天下莫易於爲善所謂
　爲善者則靜而無爲適性辭餘無所誘惑
　循性保眞無變於己故爲善易也
不善人之所保
　南華經曰且道者庶物失之者死爲事逆
　之者敗通玄經曰天下莫難於爲不善所
　謂爲不善者澆蔽矯詐躁而多欲非人之
　性也故曰爲不善難也
美言可以市
　通玄經曰先教以道次導以德可以誘善
尊行可以加人
　通玄經曰簡勸不聽即加之以威刑
人之不善何棄之有
　通玄經曰如此嚴誡不善何有人無棄人
　物無棄物
故立天子
　通玄經曰古之立天子者以立天下之道
　反本無爲虚靜自化古之立帝王者非以
　奉養其欲也聖人踐位者非以逸樂其身
　也爲天下民强掩弱衆暴寡詐者欺愚勇
　者侵怯又爲其懷智詐不以相教積財不
　以相分故立天子以齊之
置三公
　通玄經曰古者一人之明不徧周海内故
　置三公九卿以輔翼之爲絶國殊俗不得
　被澤又立諸侯以教誨之
雖有拱璧
　通玄經曰權勢者人主之車輿也唐瘦癯
　舜黎黑禹胼胝非欲貪禄慕位將欲事起
　天下之利除萬民之害也自天子至於庶
　人思慮不困於是求贍而不勞者未之有
　也
以先駟馬
　通玄經曰大臣者人主之駟馬也伊尹負
　鼎而干湯吕望鼓刀而入周百里奚自賣
　管仲縛束墨子無黔突孔子無煖席四體
　不勤於是求贍而不勞者未之有也
不如坐進此道
　通玄經曰古者三皇教不下堂而化行四
　海無一言而大動天下變易習俗民化遷
　善若生之已能以神化者也刑罰不足以
　移風殺戮不足以禁姦唯神化爲貴
古之所以貴此道者何
　通玄經曰古者君臣上操約少之事下效
　易爲之功君臣不相厭行之乆遠也洞靈
　經曰人主清心省事人臣欽儉守職太平
　立致矣
不曰求以得
　通玄經曰古之善爲君者法於江海江海
　無爲能取百川歸之不求故能得不行故
　能坐天地之道無爲而備不求而得
有罪以免耶
　南華經曰古者建德之國其民愚而樸則
　自治矣
故爲天下貴
　南華經曰古之人貴夫無爲也上無爲也
　下亦無爲也
　　　爲無爲章第六十三(此章南華經言/應帝王無爲之)
　　　(治有虞氏不及泰氏泰氏無爲其卧/徐徐無寢夢也其覺于于無思慮也)
　　　(其智清信而不詐也其德甚眞而不/僞也未始其道入於非人有虞氏有)
　　　(爲其猶减善仁義以要求人心爲善/亦得人心詐僞而未始仁心出於非)
　　　(人古者聖人能爲無爲之/道無事無味不爲難也)
爲無爲
　通玄經曰爲無爲事無事也南華經曰逍
　遥無爲也
事無事
　通玄經曰事無事知不知也南華經曰逍
　遥乎無事之業
味無味
　通玄經曰古之人味道不捨也今之人捨
　道不味也
大小
　通玄經曰天地之道大以小爲本道大以
　小爲成古聖人法天無爲柔弱微妙者見
　小也見小故能成其大
多少
　通玄經曰天地之道多以少爲主道多以
　少而成古聖人法天無爲以道蒞天下損
　缺其明者見少也見少故能成其美
報怨以德
　通玄經曰其施厚者其報美其怨大者其
　患深薄施而厚望畜怨而無患者未之有
　也察其所以往則知其所以來矣
圖難於其易
　通玄經曰古者以正教化易而必成後世
　以邪教化難而必敗
爲大於其細
　通玄經曰事或易爲而難成者或難成而
　易敗者易爲而難成者事也難成而易敗
　者言也
天下難事必作於易
　通玄經曰人皆知無用害有用故智不博
　而日不足難成其道矣
天下大事必作於細
　通玄經曰以博奕之日問道聞見深矣易
　而不難小而不大
是以聖人
　通玄經曰不言而信不施而仁不行而治
　不爲而成是以天心動化精誠爲教者三
　皇無爲也
終不爲大故能成其大
　通玄經曰古之善爲君者法於江海江海
　無爲無不爲大百川歸之故能成其大
夫輕諾必寡信
　通玄經曰言而不信施而不仁行而不治
　爲而不成是以外貌有爲者五帝三王不
　精誠於道也
多易必多難
　通玄經曰後世無政教之原而欲爲萬人
　之上也難矣
是以聖人
　通玄經曰事者難成易敗言者難立易廢
　是以聖人之所留心於道明者之所獨見
　於無爲也
猶難之故終無難
　通玄經曰捨其易而必成從事於難必敗
　愚惑之所致上無爲也下亦無爲
　　　其安易持章第六十四(此章通玄經/言末世之人)
　　　(邪欲失性動未嘗正也以治國則亂/以治身則僞不聞道者無以反正不)
　　　(通德者不能清靜原人之性無邪穢/乆好於邪則易易而忘其本即好於)
　　　(邪水之性欲清沙土穢之人之性欲/正邪言害之知其己奸無所用雖貪)
　　　(者皆辭之不知其己欲無所用雖廉/者不能讓之夫人之所以亡社稷身)
　　　(死人手以爲天下笑者未嘗非己所/好也故爲者敗之執者失之知冬日)
　　　(之扇夏曰之裘無用於己萬物變爲/塵垢無所用矣故曰無爲故無敗無)
　　　(執故/無失)
其安易持
　通玄經曰智慮邪正者禍福之門也
其未兆易謀
　通玄經曰動靜公私者利害之樞機也
其脆易破
　通玄經曰夫禍之至也人自生之福之來
　也人自成之
其微易散
　通玄經曰積正成福積邪成禍
爲之於未有
　通玄經曰凡人皆輕小害易微事以至於
　大患至不可不愼也後人皆知禍發救患
　不知愼微使患不生夫使患不生易施於
　救患難
治之於未亂
　通玄經曰道者愼小微大禍不滋今人不
　務愼微使患不生而務禍成施救於患雖
　神人不能爲謀患禍之所由來萬萬爲法
　無方可救
合抱之木生於毫末
　通玄經曰十圍之木始於把毫末漸長積
　小成大
九層之臺起於累土
　通玄經曰百仞之臺始於下累土成山積
　微成廣
千里之行始於足下
　通玄經曰跛鱉千里跬歩不休積近成遠
爲者敗之
　洞靈經曰好質白之物者以黑爲汙夫好
　貨甚者不見他物之可好好邪甚者不見
　正道之可好末世人夭者非不爲術也巧
　術甚人愈短通玄經曰夫好事者未嘗不
　窮好邪者未嘗不失各以所好反自爲傷
　故曰爲者敗之
執者失之
　洞靈經曰好質黑之物者以白爲汙夫好
　馬甚者不見他物之可好好鬼甚者不見
　神明之可好末世神怒者非不祀神也淫
　祀勝神愈怒通玄經曰夫人之所以亡社
　稷身死人怨爲天下笑未嘗非好欲也故
　曰執者失之
是以聖人
　通玄經曰今天下之人邪於神鬼孰能正
　之治在道不在術君子行正氣小人行邪
　氣是以聖人無爲故無敗無執故無失
無爲故無敗
　通玄經曰好於淫祀不顧後禍者邪氣也
　故曰無爲故無敗
無執故無失
　通玄經曰末世執於鬼神不顧後患者邪
　氣也故曰無執故無失
民之從事常於幾成而敗之
　通玄經曰禍福之起微而不可見小人不
　知禍患之門動而陷於罪不愼微好也
愼終如始則無敗事
　通玄經符言篇曰官敗於失政孝衰於無
　終患生於執爲病在於不愼故愼終如始
　無敗事也
是以聖人
　通玄經曰聖人見其終始不可不察也紂
　爲象箸而箕子唏其華侈魯以偶人葬而
　孔子歎其非禮見其所始則知其所終
欲不欲
　南華經曰古人欲者欲其所不能欲也至
　欲於道矣
不貴難得之貨
　通玄經曰古人不貴難得之貨不重無用
　之物
學不學
　南華經曰古之學者學其所不能學也至
　學於道矣
復衆人之所過
　通玄經曰古人之於善也無小而不行其
　於過也無微而不改
以輔萬物之自然
　通玄經曰古之聖人者性合乎道也不學
　而知不視而見不聽而聰自然之道也
而不敢爲
　南華經曰古者上無爲也下亦無爲也


道德眞經四子古道集解卷之八











道德眞經四子古道集解卷之九
　　　　古襄寇才質集
　　　古之善爲道章第六十五(此章南華/經言上古)
　　　(大道至德之世不尚賢不使能上如/摽枝民如野鹿端正而不知以爲義)
　　　(相愛而不知以爲仁實而不知以爲/忠當而不知以爲信蠢動而相使不)
　　　(以爲賜是故行而無迹/事而無傳民樸易治也)
　古之善爲道者
　南華經曰玄古之君天下無爲也天德而
　已矣
非以明民
　通玄經曰至忠復樸民無僞匿
將以愚之
　南華經曰南越有邑焉名爲建德之國其
　民愚而樸則易治矣
民之難治
　南華經曰今周學智巧文華不足以定天
　下民難治矣
以其智多
　南華經曰上誠好智而無道則天下大亂
　矣故桀紂天下每每大亂罪在於好智今
　民之難治以其智多也
故以智治國國之賊
　通玄經曰是故以智爲治者任一人之才
　難以持國爲智惠者則生姦姦俗亡國之
　風也故以智治國國之賊
不以智治國國之福
　通玄經道原篇曰古者不以智治國國之
　福
知此兩者
　南華經曰去小智而大智明矣
亦楷式
　通玄經曰以文智慮爲治者苦心而無功
　獨任其智失則多矣好智窮術也以智生
　患以智備之譬猶撓水而欲求清也難矣
　知其治之本者去巧智而已無爲自化
常知楷式
　通玄經曰今欲學其道不得清明玄聖專
　守文籍必不能爲治矣
是謂玄德
　通玄經曰古者聖人執玄德於心而化馳
　若神唯同乎大和持自然應者爲能有治
　是謂玄德
玄德深矣遠矣
　通玄經自然篇曰上古聖人與天地相保
　公正修道人道深即德深德深即功名遂
　成此謂玄德深矣遠矣
與物反矣
　通玄經曰其與物反矣注云長處不智故
　謂反矣
然後乃至大順
　南華經曰與天地相合其合緡緡若愚若
　昏是謂玄德同乎大順
　　　江海爲百谷王章第六十六(此章通/玄經言)
　　　(上古聖人以道鎭之退而勿有法於/江海不爲其大功名自化故能成其)
　　　(王人之情性心服於德不服於力德/在讓不在爭是以古之聖人欲貴於)
　　　(人者先貴於人欲尊於人者先尊於/人欲勝人者先自弱欲卑人者先自)
　　　(卑故貴賤尊卑道以制之以其言下/人以其身後人即天下樂推而不厭)
　　　(戴而不重此德重有餘而氣順也故/知與之爲取後之爲先即幾於道矣)
　　　(德施天下守之以讓先王所以/守天下故能長乆法海讓王也)
江海所以能爲百谷之王者
　通玄經自然篇曰江海窪下百川歸之能
　成其廣
以其善下之故能爲百谷王
　通玄經曰江海因下爲之天池即淵德魚
　鼈歸焉故海不讓東流大之至也
是以聖人
　通玄經曰江海處地之不足故天下歸之
　奉之聖人卑謙辭讓者見下也見下故能
　致其高矜者不立南華經曰昔者堯舜讓
　而帝之湯武爭而王之白公爭而滅之
欲上人以其言下之
　通玄經道德篇曰欲上人者必以其言下
　之天下必效其歡愛莫不推讓
欲先人以其身後之
　通玄經曰欲先人者必以其身後之天下
　進其仁義而無苛氣
是以處上而人不重
　通玄經道原篇曰是以處上而人不重居
　前而人不害天下歸之姦邪畏之
處前而人不害
　通玄經曰居上而民不重居前而人不害
　雖絶國殊俗蜎飛蠕動莫不親愛也
是以天下樂推而不厭
　通玄經曰即天下樂推而不厭無之而不
　通無往而不遂故爲天下貴
以其不爭
　通玄經自然篇曰古之善爲君者法江海
　爲下也江海窪下不爭百川歸之故莫能
　與之爭故道不以雄武立在天下推己不
　在於自取不爭故莫能與之爭
故天下莫能與之爭
　通玄經曰常人之道多者不與聖人之道
　卑而莫能上以其不爭於萬物也故天下
　莫能與之爭
　　　天下皆謂章第六十七(此章通玄經/言夫道者約)
　　　(而能張幽而能明柔而能剛含陰吐/陽而章三光日月以之行山以之高)
　　　(淵以之深禽以之飛獸以之走麟以/之遊鳳以之翔以卑取尊以亡取存)
　　　(以退取先夫一曰慈二曰儉三曰不/敢爲天下先上古聖人守柔弗强退)
　　　(而勿有不敢驕奢功名自化故能/成其王可以長乆三寳廣大也)
天下皆謂我道大
　通玄經曰我道無爲無所私受也
似不肖
　通玄經曰我德含愚而容不肖
夫唯大故似不肖
　通玄經曰古之善爲君者法江海無爲處
　不肖之地故爲天下王
若肖乆矣其細也夫
　通玄經曰古者聖王聰明智惠守之以愚
　無爲而天下治
我有三寳
　通玄經曰我道有三寳以卑取尊以儉取
　廣以退取先
保而持之
　通玄經曰夫道者以其保之
一曰慈
　通玄經曰天地之道大以小爲本卑以自
　衛
二曰儉
　通玄經曰天地之道多以少爲始儉以自
　固
　三曰不敢爲天下先
　通玄經曰天地之道先以後爲主後以自
　讓
夫慈故能勇
　通玄經曰上古聖人法道之卑者所以自
　下也卑則尊此天道之所成也
儉故能廣
　通玄經曰上古聖人法道之儉者所以自
　少也儉則廣此天道之所成也
不敢爲天下先故能成器長
　通玄經曰上古聖人法道之退者所以自
　後也退則先此天道之所成也
今捨其慈且勇
　通玄經曰末世人性好强而惡弱而不知
　失强梁者亡
捨其儉且廣
　通玄經曰末世人性好奢而惡儉而不知
　失驕奢者亡
捨其後且先
　通玄經曰末世人性好先而惡後而不知
　失爭先者喪
死矣
　通玄經曰勇强之本務在卑弱廣用之本
　務在儉約爭先之本務在謙退三者旣失
　國家喪亡
夫慈以戰則勝
　通玄經曰故道不以堅强勝在天下自服
　不在於自取柔弱則勝
以守則固
　通玄經曰末世城高池深不足以爲固善
　守者無與禦
天將捄之
　通玄經曰天之道損盈而益寡洞靈經曰
　道德盛則鬼神助可謂有德者也
以慈衛之
　通玄經曰世治則以義衛身世亂則以身
　衛義
　　　善爲士者章第六十八(此章南華經/言魏武侯謂)
　　　(徐無鬼曰吾欲愛民而爲義偃兵其/可乎徐無鬼曰君兵如鶴列於麗譙)
　　　(門之間陣無以徒驥於錙壇之宫豈/爲偃兵古者無藏逆於得無以巧勝)
　　　(人不以謀勝人不以戰勝人今夫殺/人之士民兼人之土地以養吾和與)
　　　(吾神者其戰不知孰善勝之惡乎在/君若勿已爲脩胸中之誠以應天地)
　　　(無爲之情而不攖撓夫民死已脱矣/君將惡乎用夫偃兵哉古之善士者)
　　　(不武善戰者不怒用/賢不爭天下太平也)
善爲士者不武
　洞靈經曰甲兵不足以恃强
善戰者不怒
　通玄經曰古善用兵者畜其怒怒畜而威
　可立也
善勝敵者不爭
　通玄經曰善戰者無與鬪乗時勢因民欲
　而天下服
善用人者爲之下
　通玄經曰古善用人者若蚈之足衆而不
　相害若舌之與齒堅柔相摩而不相敗夫
　夏后之璜不能無瑕明月之珠不能無穢
　然天下寳之者賢人也不以小惡妨大美
　夫志人之所短忘人之所長而欲求賢於
　天下即難矣
是謂不爭之德
　通玄經曰能得人心者必自得者也能自
　得者必柔弱者也能成霸王者必勝者也
　能勝敵者必德者也
是謂用人之力
　通玄經曰愛賢之謂仁敬賢之謂禮
是謂配天古之極也
　通玄經曰千乗之國行文德者王萬乗之
　國好用兵者亡
　　　用兵有言章第六十九(此章通玄經/言用兵有五)
　　　(有義兵有應兵有忿兵有貪兵有驕/兵誅暴救弱謂之義兵敵來加己不)
　　　(得已而用之謂之應兵爭小故不勝/其心謂之忿兵利人土地欲人財貨)
　　　(謂之貪兵持其國家之大矜其人民/之衆欲見賢於敵國者謂之驕兵義)
　　　(兵王應兵勝忿兵敗貪兵死驕兵滅/此天之道也今戰國亂臣賊子用兵)
　　　(輕敵掩襲不備先僣致/禍也禍莫大於輕敵)
用兵有言
　通玄經上禮曰以奇用兵奇逸爲勞奇飽
　爲飢奇靜爲動奇治爲亂奇後爲先何往
　而不勝後者勝矣
吾不敢爲主
　　　通玄經曰先唱者窮之路也
而爲客
　通玄經曰後動者建之源也
不敢進寸
　通玄經曰屈者所以求伸也
而退尺
　通玄經曰屈寸以伸尺君子爲之
是謂行無行
　通玄經曰舉兵以爲人者衆助之以自爲
　者衆去之
攘無臂
　通玄經曰衆之所助雖弱必强
仍無敵
　通玄經曰衆之所去雖大必立
執無兵
　通玄經曰古者懷制勝利於不戰而罷兵
　也諸侯賔伏此用兵之上也
禍莫大於輕敵
　通玄經曰武勇以强梁死辯士以智能困
　能以智而知勝不能以智不知其敗勇於
　一能察於一辭可與曲說未可廣應
輕敵則幾喪吾寳
　通玄經上德篇曰老子觀影而知持後後
　動者未嘗失宜故聖人曰無因循常後而
　不先譬若積薪後者爲上
故抗兵相加
　通玄經曰聞敵國之君有暴厲其民者即
　舉兵而臨其境而敵相當欲交兵接刃後
　者勝矣
哀者勝矣
　通玄經曰所謂後者聖人守靜道拘雌節
　因循而應變常後而不先功大靡堅不能
　與爭也後者勝矣
　　　吾言甚易知章第七十(此章沖虚經/言商太宰見)
　　　(孔子曰丘聖者歟孔子曰聖則丘何/敢然則丘博學多識者也商太宰曰)
　　　(三王聖者歟孔子曰三王善任智勇/者聖則丘不知太宰曰五帝聖者歟)
　　　(孔子曰五帝善任仁義者聖則丘弗/知太宰曰三皇聖者歟孔子曰三皇)
　　　(善任因時者聖則丘弗知商太宰大/駭曰然則孰者爲聖孔子動容有間)
　　　(曰西周之人太史老聃有聖者焉不/治而不亂不言而自信不化而自行)
　　　(蕩蕩乎民無能名焉可謂大聖人矣/故老聖曰吾言大道無爲之化也)
吾言
　南華眞經曰老聃明白於天地無爲簡易
　之德者此之謂大宗大本大宗師也
甚易知
　通玄經曰治大國者道不可小國地廣者
　制不可狹王位高者事不可煩治民衆者
　教不可苛事煩難治法苛難行求寡難贍
　大較易爲之智曲辯難爲治故無益於治
　有益爲亂者聖人不爲也無益於用有益
　於費者智不行也故功不厭約事不厭省
　求不厭寡功約易成事省易治求寡易贍
其易行
　通玄經曰河以逶迤故能遠山以陵遲故
　能高道以優游故能化夫通於一技審於
　一事察於一能可以曲說末可廣應於治
　要也道之言曰芒芒昧昧與天同氣同氣
　者帝同義者王同功者霸無一焉者亡故
　不言而治無事而化是以天心動化無爲
　者也故有道以治之法事少足以治無道
　以治之法事多足以亂
天下
　通玄經曰末世天下民甚拘於小好而塞
　於大道不能知行也
莫能知
　通玄經曰末世小學蔽德不能知也南華
　經曰古者德固不小識後世小識傷德不
　能知也
莫能行
　通玄經曰末世小善塞道不能行也南華
　經曰古者道固不小行後世小行傷道不
　能行也
言有宗
　通玄經微明篇曰言有宗事有君至言去
　言
事有君
　通玄經精誠篇曰言有宗事有本至爲去
　爲
夫唯無知
　通玄經曰末世小學爭魚者濡逐獸者趍
　淺之人所爭者末矣夫唯無知
是以不我知
　通玄經曰末世小道失其宗本技能雖多
　濡沬淺涸不如寡言害衆著倕而使斷其
　指以明大巧之不可爲也是以不我知
知我者稀
　沖虚經曰西周之人太史老聃有聖者焉
　不治而不亂不言而自信不化而自行簜
　蕩乎民無能名焉可謂大聖人矣
則我者貴
　通玄經曰幽隱玄默無爲而治不知所爲
　而功自成者聖人也所貴乎道者貴其龍
　變也唯神化爲貴
是以聖人
　南華經曰不離於宗謂之天人以天爲宗
　以德爲本以道爲門兆於變化謂之聖人
被褐懷玉
　通玄經曰玉在山而草木潤珠在淵而岸
　不枯道在中而形自治
　　　知不知上章第七十一(此章南華眞/經言道不欲)
　　　(雜雜學士多多則擾擾則亂亂則憂/患斯起憂而不能救其書學上賢也)
　　　(以平教化正獄訟賢者在位能者在/職澤施於下萬民懷德至其衰也朋)
　　　(黨比周各推其與廢公趣私内外相/舉姦者在位賢者隱處古之道德有)
　　　(蔽塞在於諸子之書是者儒家惠施/多方其書五車其道舛駮駮雜無治)
　　　(其言也繁亂不中於用墨家墨翟禽/滑釐不與先王同毁古之禮樂墨子)
　　　(稱禹道將使後世之墨者必自勞苦/名家宋鈃尹文作爲華山之冠以自)
　　　(表以爲無益於天下法家彭蒙田駢/愼到之道非生人之行而至於死人)
　　　(之理公孫龍縱横辯者之徒能以辯/服人口不能以辯服人之心皆書學)
　　　(巧智教民僞端而縱之於僻邪淫而/棄之以法隨之以刑雖殘賊天下不)
　　　(能禁其姦也獨在巧智失則多矣好/智窮術也以智治國國之賊山生金)
　　　(石生玉反相剥木生蟲還自食人生/學還自亂上多學下多事上多事下)
　　　(煩亂故以湯止沸沸乃益甚知其無/爲治之本者去火而已無爲自正今)
　　　(諸子之書邪說姦言/爲天下繁亂之蔽也)
知不知上
　通玄經符言篇曰古士善用道者無爲自
　化終無害也故曰知不知上
不知知病
　通玄經曰今士不知道者有爲自亂福爲
　禍也故曰不知知病
夫唯病病
　通玄經曰下士衆人皆知書學利利利學
　爲病而不知病病
是以不病
　南華經曰南榮趎曰里人有病里人問之
　有病者能言其病愼不病乎
聖人不病
　南華經曰然其病病者猶不病也
以其病病
　南華經曰若趎之聞大道譬猶飲藥以加
　病也能除有病之病而不病矣
是以不病
　通玄經曰惟古聖人知道病之無病
　　　民不畏威章第七十二(此章通玄經/言上古聖人)
　　　(以道鎭靜守柔弗强功名自化故能/成其王人之情性心服於德不服於)
　　　(力德在與不在來自愛故能成/其貴愛民來王天下皆歸也)
民不畏威則大威至
　沖虚經曰而欲人尊己不可得道也人不
　尊己何危辱及之矣
無狹其所居
　南華經曰狶韋氏之圃黄帝之囿唐虞之
　官湯武之室德漸下衰漸狹其居
無厭其所生
　通玄經曰治大國者道不可小國地廣者
　制不可狹帝王不得人民不能成天下得
　人失道亦不能守
夫唯不厭是以不厭
　沖虚經曰法度在身稽考在人人愛我我
　必愛之人惡我我必惡之
是以聖人
　沖虚經曰湯武愛天下故王桀紂惡天下
　故亡
自知
　通玄經曰來民之本務在自知當責他人
　之非者知己是乎哉
不自見
　通玄經曰是以聖人弗强故能成其王
自愛
　通玄經曰仁莫大於愛人愛人則無怨刑
不自貴
　通玄經曰是以聖人自愛故能成其貴
故去彼取此
　通玄經曰故去彼取此天殃不起得於此
　者忘於彼則咎去福來





道德眞經四子古道集解卷之九















道德眞經四子古道集解卷之十
　　　　古襄寇才質集
　　　勇於敢則殺章第七十三(此章通玄/經言七國)
　　　(用兵殺無罪之民養不義之主害莫/大也肆一人之意忘海内之患此天)
　　　(倫所取也民之所讎天之所誅故勇/於敢則殺天之所惡孰知其故天網)
　　　(恢恢而/不失也)
勇於敢則殺
　通玄經道德篇曰末世戰國有利害之心
　本有殺意故勇於敢則殺
勇於不敢則活
　沖虚經曰夫行道者使人雖勇刺之不入
　雖巧擊之不中夫刺之不入擊之不中而
　猶辱也未若古聖人使人雖勇不敢刺雖
　巧不敢擊夫不敢者非無其殺意也未若
　聖人本無其殺意也夫無其殺意也未有
　愛利之心也遂使天下丈夫女子莫不懽
　然皆欲愛利之不敢殺也若然無殺意者
　無地而爲君無官以爲長是天下莫不願
　安利之故勇於不敢則活
知此兩者或利或害
　通玄經曰好勇危亡之道武勇以强梁死
天之所惡誰知其故
　沖虚經曰老聃語關尹曰天之所惡誰知
　其故
是以聖人猶難之
　通玄經曰天下莫易於爲善所謂爲善者
　則靜而無爲故爲善易也天下莫難於爲
　不善所謂不善者篡弑矯詐非人之性故
　爲不善難也
天之道
　通玄經曰天之道損盈而益寡鬼神之道
　驕溢不與
不爭而善勝
　通玄經曰有陰德者必有陽報有隱行者
　必有明召種黍者不獲穀樹惡者無報德
不言而善應
　通玄經曰爲不善於顯明之中者人得而
　誅之爲不善於幽暗之中者鬼得而誅之
不召而自來
　通玄經曰夫天道冬日之陽夏日之陰萬
　物歸之而莫之使極自然至精之感不召
　而來不去而往
繟然而善謀
　通玄經曰天道坦坦去身不遠苟向善雖
　過無怨苟不向善雖忠來惡
天網恢恢
　洞靈經曰禁網䟽闊則易避而難犯天網
　恢恢䟽而不失
䟽而不失
　通玄經曰戰國勇敵者殺戮無罪民之所
　讎天之所誅也
　　　民常不畏死章第七十四(此章南華/經言五霸)
　　　(驟而語刑名賞罰安能治人此有知/治之刑具非知治之要道可用刑具)
　　　(於天下不足以用安道於天下矣末/世之法高爲量而罪不及也重爲任)
　　　(而罰不勝也危爲難而誅不敢也民/困於三貴飾智而詐上犯邪而行危)
　　　(雖峻法嚴刑不能禁其姦獸窮則觸/禽窮則啄人窮則詐此之謂也故五)
　　　(霸法煩刑峻則民生詐上多事下多/怨求多則得寡禁多則勝少故以湯)
　　　(止沸沸乃益甚知其無爲治之本者/去火而已清靜自正故五霸虐刑自)
　　　(執罪人而殺之也代有司/殺人希有不傷其手矣)
民常不畏死
　通玄經曰五霸嚴刑峻法不足以爲威殺
　戮不足以禁姦
奈何以死懼之
　通玄經曰法刻刑誅者非帝王之業也箠
　楚繁用者非致遠之節也
若使人常畏死
　通玄經曰五霸法煩刑峻則民生詐上多
　求則下交爭求多則得寡禁多則勝少
而爲奇者
　通玄經下德篇曰末世之民飾智詐上犯
　邪行危雖峻法嚴刑不能禁其姦獸窮則
　觸禽窮則啄人窮則詐此之謂也
吾得執而殺之
　通玄經曰古善爲政者積其德積德而民
　可化今爲刑暴者則生亂亂俗亡國之風
　也
孰敢
　通玄經曰先王之法非所作也法寬刑緩
　囹圄空虚天下一俗莫懷姦心此聖人之
　恩也
常有司殺者殺
　通玄經曰古之置有司也所以禁民使不
　得恣也其立君也所以制有司使不得專
　行也法度道術所以禁君使不得横斷也
夫代司殺者殺是謂代大匠斲
　通玄經上仁篇曰鯨魚失水則制於螻蟻
　人君捨其所守而與臣爭事則制於有司
　臣下藏智而不用反以事專其上人君者
　不任能而好自爲則智日困而自負責數
　窮於下則不能申理智不足以爲治威不
　足以行刑則無以與天下交矣夫代司殺
　者殺是謂代大匠斲
夫代大匠斲希有不傷其手矣
　通玄經曰人君喜怒形於心嗜欲見於外
　則守職者離正而阿上有司枉法而從風
　賞不當功誅不應罪則上下乖心君臣相
　怨百官煩亂而智不能解非譽萌生而明
　不能照非己之失而反自責則人主愈勞
　人臣愈佚是以代大匠斲者希有不傷其
　手
　　　民之饑章第七十五(此章南華經言/周學好智而無)
　　　(道則天下亂矣何以知其然邪夫弓/弩畢弋機變之智多則禽亂於上矣)
　　　(鈎餌網罟罾笱之智多則魚亂於水/矣削格羅落罝罘之智多則獸亂於)
　　　(澤矣智詐漸毒頡滑堅白鮮垢同異/之變多則俗亂於辯矣自古及今桀)
　　　(紂天下每每大亂罪在於好智今/周學民巧難治也而作是章焉)
民之饑
　通玄經曰民有飢色非命夭亡餓殍而卒
以其上食税之多
　通玄經曰且民之爲生也一人蹠來而耕
　不益十畝中田之收不過四石妻子老弱
　仰之以食或時有水旱災害之患以奉上
　求即人主愍之矣
是以飢
　通玄經曰末世貪夫暴君涸魚其下以適
　無極之欲則百姓不被天和履地德矣是
　以民飢
民之難治
　南華經曰民之難治以其智多
以其上之有爲
　通玄經曰後世有爲也則爲天下用而不
　足治上多欲則下多誅上多事則下多態
　以學生事又以事止事譬猶揚火而使無
　焚也難矣故以湯止沸沸乃益甚知其治
　之本者去火而已
是以難治
　通玄經曰上有爲也下亦有爲也書學開
　民僞端而縱之放僻邪淫而棄之以法隨
　之以刑雖殘賊天下不能禁其姦也是以
　難治
人之輕死
　通玄經曰民有輕死非命而亡樂得不已
　好求不止刑共殺之
以其求生之厚
　通玄經曰末世暗主求下不量其積取民
　不裁其力男女不得耕織之業有旦無暮
　君臣相疾以奉上求力勤財匱是以輕死
是以輕死
　通玄經曰上好取而無量即下貪財而無
　讓民貧苦而紛爭生是以輕死
夫唯無以生爲者
　南華經曰古者上則重生重生則輕利後
　世財不足則盜盜竊之行於誰責而可乎
　責上好貨不貴生也
是賢於貴生
　通玄經九守篇曰夫唯無以生爲者即所
　以得長生
　　　民之生章第七十六(此章通玄經言/戰國用兵殫天)
　　　(下之財贍一人之欲禍莫深矣肆一/人之欲長海内之患此天倫所不取)
　　　(也民之所讎天之所誅故兵强則/滅堅强者死之徒也豈不滅矣)
民之生也柔弱
　南華經曰人之生和氣聚爲生
其死也堅强
　南華經曰人之死氣之散也氣散則死
萬物草木生也柔脆
　通玄經曰物之生也草木英華
其死也枯槁
　通玄經曰物之死也草木枯朽
故堅强者死之徒
　通玄經道原篇曰堅强者死之徒也
柔弱者生之徒
　通玄經曰柔弱者生之徒也
是以兵强則不勝
　通玄經曰欲剛者必以柔守之欲强者必
　以弱守之積柔成剛積弱成强觀其所積
　以知存亡故兵强則滅
木强則共
　通玄經曰木强則折革强則裂
强大處下
　通玄經上德篇曰老子仰視屋樹退而目
　川樹强木則居低屋大材則居下
柔弱處上
　通玄經老子曰樹小條則居高屋弱材則
　處上譬若積薪小者爲上
　　　天之道章第七十七(此章通玄經言/古者明君取下)
　　　(有節自養有度必計歲而收量民積/聚知育餘不足之數然後取奉如此)
　　　(即得承所受於天地而離於飢寒之/患其憯怛於民也民有饑者食不重)
　　　(味民有寒者冬不被裘與民同苦樂/即天下無哀民後世孰能以有餘奉)
　　　(天下唯古有道之君者能/養鰥寡孤獨法天濟民也)
天之道
　通玄經曰天之道損盈而益寡
其猶張弓乎
　通玄經曰弧弓爲射非絃而不能發天之
　爲射無弓必中
高者抑之
　通玄經守弱篇曰天之道而抑高也
下者舉之
　通玄經曰天之道而舉下也
有餘者損之
　通玄經曰天之道損有餘也
不足者與之
　通玄經曰天之道補不足也
天之道損有餘補不足
　通玄經曰天之道損有餘奉不足地之道
　損高而益下
人之道則不然
　通玄經曰人君之道則不然不同天道損
　益也
損不足
　通玄經曰且民之爲耕也妻子老弱仰之
　以食水旱災害税歛難輸
以奉有餘
　通玄經曰人主取民以奉上求之有餘矣
孰能以有餘奉天下
　通玄經曰末世貪主暴君涸魚其下以適
　無極之欲則百姓飢寒孰能奉不足矣
唯有道者
　南華經曰古者聖人老弱孤寡爲意皆有
　所養
是以聖人
　南華經曰古之人其備乎育萬物澤及百
　姓
爲而不恃
　通玄經曰天地之道萬物恃之以爲莫知
　其德
功成不居
　通玄經曰天地之道萬物功成不居莫知
　其德
其不欲見賢
　通玄經曰聖人虚心無有也見不足也見
　不足故能成其賢
　　　天下柔弱章第七十八(此章通玄經/言海不讓潦)
　　　(水以成其大山林不讓其枉橈以成/其榮聖人不辭其負薪之言以廣其)
　　　(名使言之而是雖商夫芻蕘猶不可/棄也若言之而非雖在人君卿相猶)
　　　(不可用也是非之處不可以貴賤尊/卑論也民沉溺而不憂者君非賢主)
　　　(也守職死難人臣之職也末世群臣/效誠者稀不用其身也竭力盡忠者)
　　　(不能聞也是以古之聖人效法水之/柔弱含垢忍恥受言納諫爲天下之)
　　　(主者效水/納垢也)
天下柔弱者莫過於水
　通玄經道原篇曰天下莫柔弱於水
而攻堅强者
　通玄經曰夫水之爲道也利貫金石强淪
　天下
莫之能勝
　通玄經曰夫水之爲道也行不可得窮極
　微不可得把握
其無以易之
　通玄經曰夫水之爲道也擊之無瘡刺之
　不傷斬之不斷灼之不熏淖約流循不可
　靡散
故柔勝剛
　通玄經上德篇曰老子見舌而守柔齒堅
　於舌而先斃之
弱勝强
　通玄經曰積柔成剛積弱成强不積而成
　未之有也
天下
　通玄經曰末世人之情性皆好强而惡弱
　好剛而惡柔而不知失不能柔弱也
莫不知
　通玄經曰君子察實無信讒言君過而不
　諫非忠臣也
莫能行
　通玄經曰諫而不聽君不明也
是以聖人
　通玄經曰古之善爲君者法於水之柔弱
　柔弱微眇故能成其高功名自化
言受國之垢是謂社稷主
　通玄經曰古者聖人不求可非之行不憎
　人之非己舉世非之而不加沮
受國之不祥是謂天下王
　通玄經曰古者聖人使人誹謗於己者心
　之過也言出於口不可止於人行發於近
　不可禁於遠
正言若反
　通玄經上仁篇曰後世有言者窮之以辭
　有諫者誅之以罪如此而欲求海内存萬
　方其離聰明亦以遠矣
　　　和大怨章第七十九(此章通玄經言/和大怨必有餘)
　　　(怨奈何其爲不善也古者親近不以/言來遠不以言使近者悦遠者來與)
　　　(民同欲則和與民同守則固與民同/念者知得民力者富得民譽者顯末)
　　　(世行有召賊言有致禍無先人言後/人已附之耳流聞千里者禍也舌者)
　　　(機也出言不當駟馬不追此勸戰國/和其怨言罷兵不爭天下太平乃爲)
　　　(善/也)
和大怨
　通玄經微明篇曰古者和大怨有德司契
　不爭爲善也
必有餘怨安可以爲善
　通玄經曰戰國無道作難結怨必有餘怨
　奈何其爲不善也
是以聖人
　南華經曰古之聖人其備乎和天下
執左契
　通玄經曰陰害物陽化物聖人之道依陽
　天下和同依陰天下怨惡
而不責於人
　通玄經曰其怨大者其禍深畜怨而無患
　者未嘗有也
故有德司契
　通玄經曰積德成王積石成山不積而成
　未之有也
無德司徹
　通玄經曰積怨成亡積水成河不積而成
　未之有也
天道無親常與善人
　通玄經曰天道無親惟德是與
　　　小國寡民章第八十(此章南華經胠/篋篇言昔者大)
　　　(道至德之世容成氏大庭氏伯皇氏/中央氏栗陸氏驪畜氏赫胥氏尊盧)
　　　(氏祝融氏伏羲氏神農氏軒轅氏當/是時也民結繩而用之甘其食美其)
　　　(服安其居樂其俗鄰國相望鷄犬之/音相聞民至老死而不相往來若此)
　　　(之時結繩質樸天/下太平則至治矣)
小國寡民
　通玄經符言篇曰得萬人之兵不如聞一
　言之當得隋侯之珠不如得事之所由得
　和氏之璧不如得事之所適天下雖大好
　用兵者亡國家雖安好戰者危故小國寡
　民使有什伯之器而不用
使有什伯之器而不用
　洞靈經曰古先聖王之所以茂耕織者以
　爲本教也勸民農地産也
使民重死而不遠徙
　通玄經曰古者伏羲氏之王天下也其德
　生而不殺當此之時無利害之心天下太
　平
雖有舟輿無所乗之
　南華經曰古者神農之世卧則居居起則
　于于民知其母不知其父與麋鹿共處無
　有相害之心此至德之隆也
雖有甲兵無所陳之
　通玄經曰黃帝之治天下理日月之精治
　陰陽之氣節四時之度正律曆之數辨男
　女眀上下田者讓畔道不拾遺
使民復結繩
　南華經曰昔者三皇之世民結繩而用之
而用之
　南華經曰上古大道至德之世無爲也則
　用天下而有餘治上無爲也下亦無爲也
甘其食
　南華經曰古者之民晝拾橡栗甘其食也
　故命之曰知生之民
美其服
　南華經曰古者之民不知衣服夏多積薪
　冬則煬之美其服也故命之曰知生之民
　通玄經曰古者其衣煖而無飾
安其居
　南華經曰古者之民巢居穴處暮栖木上
　安其居也故命之曰有巢氏之民通玄經
　曰古者太平兵馬足跡不接於諸侯之境
　革車軌轍不結乎千里之外皆安其居也
樂其俗
　南華經曰古者樂其俗通玄經曰古者姦
　邪不生安樂無事天下和平樂其民俗
鄰國相望
　南華經曰古者鄰國相望山無蹊隧澤無
　舟梁
雞犬之音相聞
　南華經曰古者雞犬之音相聞萬物群生
　連屬其鄉
民至老死
　南華經曰古者民至老死通玄經曰古者
　使强不掩弱衆不暴寡民得保命而不夭
　也
不相往來
　南華經曰古者之民與麋鹿共處耕而食
　織而衣無有相害之心不相往來此德之
　隆也
　　　信言不美章第八十一(此章南華眞/經言古之道)
　　　(術有在於無爲是者老聃聞其道風/而喜悦之建之以常無有主之以太)
　　　(一以濡弱謙下爲表以空虚不毁萬/物爲實老聃曰人皆取先己獨取後)
　　　(曰受天下之垢人皆取實己獨取虚/無藏也故有餘人皆求福己獨曲全)
　　　(曰苟免於咎以深爲根以約爲紀曰/堅則毁矣鋭則挫矣無爲也而笑巧)
　　　　(常寬容於物不削於人可謂至極老/聃乎古之博大眞人哉救文巧蔽也)
信言不美
　通玄經曰古者大道至忠復樸民無僞匿
美言不信
　通玄經曰後世之民知契劵而信衰知機
　械而實衰小能破道苛悄傷德
善者不辯
　通玄經曰古者大正無爲不險故民易道
　洞靈經曰知而不辯謂之道道以安人
辯者不善
　通玄經曰後世之民知書而道衰小辯害
　正洞靈經曰知而辯之謂之識以治人南
　華經曰且夫辯之必不惠
知者不博
　通玄經曰古者至治無事優游故下不賊
博者不知
　通玄經曰後世之民知數而仁衰小成害
　治南華經曰且夫博之不知
聖人不積
　南華經曰聖道運而無所積故海内服明
　於天通於聖六通無爲四辟虚靜於帝王
　之德者其物自爲也昧乎無不靜者矣有
　積也故不足無藏也故有餘聖人愼所積
旣以與人
　南華經曰旣以與人己愈有通玄經曰王
　公尚陽道則萬物昌尚陰道則天下亡陽
　不下陰則萬物不成君不下臣德化不行
己愈有
　沖虚經曰堯治天下游於康衢聞兒童謌
　謡曰立我蒸民莫匪爾極不識不知順帝
　之則
旣以與人
　南華經曰旣以與人己愈多通玄經曰王
　公居民上以明道德大人去惡就善民不
　遠徙故民有去就也去尤甚就少愈多
己愈多
　沖虚經曰堯喜問兒童曰誰教爾爲此謌
　言乎兒童曰古詩也民皆鼓腹謌謡
天之道
　南華經曰天道運而無所積故萬物成
利而不害
　通玄經曰日出於地萬物蕃息雷之動也
　萬物啓雨之潤也萬物解
聖人之道
　南華經曰帝道運而無所積故天下歸聖
　人之心靜也天地之鑒也萬物之鏡天下
　靜矣
爲而不爭
　通玄經曰大人施行有似於道陰陽之動
　有常節大人之動不極物風不動火不出
　大人不言小人無迷火之出也必待薪大
　人之言必有信有信有眞何往不成


道德眞經四子古道集解卷之十





後序
竊聞莊列文庚者迺老氏之門人高弟也當
比周時皆親授五千言教探道德之奥㫖捨
四子之外其孰能與於此哉今之諸集解義
多浮誕了無所執各尚異端百無一當尚辭
者逞於談辯遺於體要玩理者拘於淺近昧
乎指歸是以大道隱於小成固閉而不能開
乆屈而不能伸由是天下莫不以空性爲科
邪說爲惑皆不能反于正道也今古襄寇志
道者多聞博識有生知自然之性自幼及冠
心不掛細務不以名利爲急酷嗜恬惔之樂
然而經史不輟於涉獵諸子之中僻好道德
二篇閲及舊注背義者多故慨然篤志累日
滋乆不捨晝夜遂成一編之書以論道德之
根本然猶不肯恃己所長輒引莊列文庚爲
證庶息天下未達者之謗議也迺目之曰四
子古道義十卷或隨經辯注或總章定名纂
違義者有一百餘家譏改本者近八百餘家
尊上古結繩之化述聖人體道之規誚尚怪
以遺眞鄙泥空而失治門目備次章句有歸
鬼神之說斥之於無稽方術之事屏之於不
用其道之功用燦然靡所不載可使後之宗
風者開卷見道而不勞聰明昔孔子推高老
氏之言故嘗歎之猶龍以其變化不測可謂
玄德深矣遠矣驗之於古考之於今俾人甚
易知甚易行爲萬世之龜鑑者不據是論余
何言哉於戲聖道之興信有乎時業得觀高
論醉眼豁然如披霧而覩光明蓋天之未喪
斯文也謹援筆直叙跋之卷尾姑以讚先生之
用心耶時大定二十年庚子歲正月上元日
鄉貢進士滹源繁畤劉諤庭直序









