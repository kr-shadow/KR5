#+TITLE: 太上洞玄靈寶十號功德因緣妙經-唐-
#+DATE: 2018-05-12 10:21:41
#+SOURCE: github.com/kanripo/KR5b0021 master db629911                
太上洞玄靈寳十號功德因緣妙經字一
太上大道君與五老上帝無極飛天大聖無
上髙眞十極眞人左玄眞人右玄眞人妙行
眞人普濟眞人施命眞人濟厄眞人救苦眞
人大慈大悲眞人大慈大慧眞人正一帝君
諸大天師金剛神王力士天龍鬼神等於棄
賢世界以神通力忽變無數紅玉牀座光明
晶皎諸眞聖衆而列其上
爾時道君乃登七寳獅子之座其座以雜寳
瑠璃眞珠火珠明月珠碼碯珊瑚琥珀紅玉
白玉碧玉緑玉黃玉玻瓈黃金紫金青火金
香檀木嚴飾其上於此座上自然生百寳蓮
花百千層葉一一蓮葉之上現出十方淨土
悉皆具足會中有大七寳騫林細葉交密香
氣郁結廣髙莫測風動和雅有微妙音其問
自然飛化種種天樂不鼓自鳴是時道君即
於蓮臺之上正箕而坐放身中五色光明照
耀無邊天界空中聖衆步虚旋遶歌詠讃嘆
即時天雨香花大妙眞花小妙眞花紅金熖
花紫金熖花鳯頭火花郁馥火花妙服珍衆
白鶴鳯凰喜祥鸚鵡青鸞孔雀大善金鳥光
明金鳥念道金鳥人言金鳥樂音金鳥悉衘
異花飛翔會上即有十方神仙飛仙天仙地
仙水仙火仙五嶽諸仙及諸大小洞天一切
大仙各持符執節旛蓋寳幢歌詠讃嘆吟和
靈章奏大妙樂供養
道君即時大地振動會中相視竒異莫測有
一眞人名曰普濟於衆中出整理衣巾安詳
雅歩到
道君前稽首頓顙上白道君曰賤臣愚昧不
測道君修何道果證是神通自在與
元始天尊無異伏願哀念賤臣及未來世衆
生及愍後學道士演説斯理令悟甚深法要
登无上道護難思果賤臣幸也
道君聞普濟語歎言善哉善哉汝有宿本大
智能爲未來濁劫衆生抑揚妙法汝可存念
爲汝說此因果我於無數劫來念本師
元始天尊十號功德譛嘆吟詠鑄寫圖飾想
念
元始天尊禮拜供養恭敬千萬珠金捨施無
慳惜心至於今曰無一念怠慢而成此功德
普濟復白道君未審
元始大聖天尊十號賤臣及與會衆得而聞
不臣願與諸眞仙衆讃歎歌詠言訖叩頭稽
顙悲涕仰視道君一座大衆皆自默念仰望
眞容而希宣説
道君開顏微笑告普濟曰汝可精思一聞得
證无上道果道君復吿普濟曰我本師大聖
元始天尊虚无自然妙道化身從不可名言
塵沙劫來濟度一切衆生入无上道具七十
二相八十一好十號圎满或現千光相或現
無邊相或現大身相或現小身相或變身入
黍米之中或開毛孔納無邊世界或掌三千
大千世界或雨甘露灑熱惱衆生或作帝王
制伏暴亂或爲賢佐匡乎有道或有聖君爰
降爲師有如是功德神通妙相莫能窮嘆而
有十號讃揚緫名是故十號者无上道元始
太極髙皇光明玉帝正法王大慈父仙眞師
天尊普濟復告道君言賤臣雖聞十號功德
未審有何解説今我及諸大衆乃至未來濁
劫衆生今得了悟至眞法要伏願愍念賤臣
告請一一宣楊十號微妙功德行相之法賤
臣幸也
道君復告普濟曰所言十號者是諸眞聖衆
天人與天眞皇人開赤明和陽天中白玉殿
内百寳之匣鳯錦之笈譯大梵隱言而爲正
音所言无上道者乃是
元始天尊道果成時於諸衆法無祖無宗無
根無係而一相俄立乃萬法依憑爲萬法王
爲萬相之祖爲一氣始虚无不測溟涬何知
居於萬衆之先故名无上道所言元始者居
至道源作窈冥本故曰元始太極者從無數
劫來判朴之際報身乃現於是始青天中而
現化身故名太極髙皇之號者尊居無頂天
中逍遥大羅之上名无上之上超有象之先
是故號曰髙皇所云光明者是謂法性眞體
瑩若瑠璃易功德光照昏闇處銷衆生障破
煩惱山故號光明也
玉帝者位居玉闕之中尊極萬天之帝凝然
眞性妙相具足巍巍蕩蕩岀衆眞之中同星
拱月故稱玉帝所言正法王者演說正法破
邪異宗開無爲道滅一切苦明無邊法門印
可三天經籙降伏魔邪除諸小見令入大乗
之道如大醫王法樂治苦若春雷震發動萌
芽滋長含生如灑甘露雨沃潤衆根性故號
正法王大慈父者從無量無邊劫不可測微
塵沙劫出現大聖身濟度羣生脫生死羅入
正眞道或於惡趣拯救罪苦衆生過於赤子
是名大慈父所言仙眞師者
道君告普濟言我與汝及無邊無量劫來天
尊大聖諸眞大仙昇無上道果一切天尊諸
眞聖衆天王天帝玉帝大帝三華帝五帝大
魔名山洞府虚空水陸一切含生巳得果今
得果及未得果者皆是我本師元始天尊現
虚无法身自然報身元始化身以眞諦法種
種引導說三十六部尊經或於林泉名山大
嶽或於大洞天小洞天或在三十六天之中
或在三十二帝宫內或在三清大羅及無邊
界或諸異域及一切含生類聚之處有形有
相如是種種隨根察其言語變現化引未開
度者誓與開度未得道者誓令得道未安樂
者誓使安樂未解脫者誓化解脫未昇玄者
誓引昇玄以此弘誓開導一切演說三洞要
術太藏妙文天書玉字金寳秘篇皆悉具足
傳授諸法雖復無邊我緫括流通十二事部
類分別隨根不同令一切衆生各歸一趣得
悟正法一者本文二者神符三者寳訣四者
靈圖五者譜籙六者戒律七者威儀八者方
法九者術數十者記傳十一者讃誦十二者
章表具足是智慧開如是法門導化接引濁
刼衆生視如諸子諸子而自不曉悟雖布大
慈如是設悲念之網衆生戀於聲色種種緾
愛而遊還三界不歸正道唯執邪見而遇天
尊化誘至眞之法皆以開悟而從劫巳來救
苦無倦故號仙眞師普濟白言
道君未審十二部事妙理法要有何相化如
大法雨隨器充滿變動衆生根性賤臣未曉
微妙之理乞爲解說一一悟解賤臣幸也
道君吿普濟曰第一本文者天書八會鳯篆
龍章是爲天地萬物之本開化人神成立諸
法主召九天神仙上帝較定圖籙調政璇璣
攝制酆都降魔伏鬼𠡠命水帝召龍止雲天
地劫期聖眞名諱所治臺城衆聖境界廣宣
分别種種皆差服御元精化形之法皆演古
妙明了具足第二神符者雲篆之文神眞之
信召攝衆魔威制神鬼緫氣御運保命留年
第三寳訣者天眞上聖述釋天書八會之字
以爲正音開視大道第四靈圖者衆聖化跡
應現無方圖寫變通令物悟解第五譜籙者
衆聖記述仙眞名諱宗本胄胤神官位緖第
六戒律者條制勑禦防非檢過詮量罪福分
别輕重第七威儀者具視齋戒進退楷模俯
仰節度軌式容止第八方法者衆聖著述丹
藥袐要神草靈芝柔金水玉修養之道第九
術數者明辨思神存眞念道心齋虚忘遊空
飛歩餐吸六氣導引三光錬質化形仙度之
法第十傳記者是衆聖載述學業得道成眞
通玄八妙修因方所證果時節第十一讃頌
者衆眞大聖巧飾法言稱揚正道今物信樂
發起回向生尊重心第十二章表者師資授
受妙寳竒文三元八節登壇告盟啓誓傳度
悔謝請福關告之辭此十二事部緫彰正道
一切意趣無不周備化引三乗證无上道我
大聖本師號天尊者常處三清之上超衆聖
道界顯世地卑獨居天爲最尊故號天尊此
是
元始天尊十號功德法門妙趣
道君復告普濟曰若有未來濁劫衆生得聞
我本師大聖
元始天尊十號因縁功德更能圖鑄形像歌
詠讃嘆禮拜恭敬演說是法此人九祖生天
宿業消滅身得長生不死之道家門安泰子
孫昌熾世世遇道不遭厄横若有人書修此
經功德無量説是十號功德巳於是在會大
衆皆得昇進仙階超抜聖位悉悟无上正眞
道果普濟眞人證天中尊號曰尋聲救苦天
尊具八十一好七十二相十號满足光明瑩
徹空中讃言普濟有如是告請功德不可思
議難測智慧當於來世與一切衆生爲道師
中王爲大法眼與道君神通何異於是一切
來者衆生聞是法要離生死苦悟正眞道於
是普濟承
道君神力欲昇三天而作頌曰
道君大慈悲金口演眞藏十號今得聞
令我證眞道稽首無爲師千光具足相


太上洞玄靈寳十號功德因縁妙經












