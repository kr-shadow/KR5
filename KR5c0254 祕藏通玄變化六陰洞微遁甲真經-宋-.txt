#+TITLE: 祕藏通玄變化六陰洞微遁甲真經-宋-
#+DATE: 2018-05-12 10:21:57
#+SOURCE: github.com/kanripo/KR5c0254 master ca2f95e1                
秘藏通玄變化六陰洞微遁甲直經卷上(履/一)
太上曰夫欲傳授之士須當澡沐潔身鄭重
先炷名香仰視北辰虔心祝香仰啓
昊天玉皇上帝
太上九天玄女元君
聖師玄天上帝臣乃太上弟子昨受太上玉
女六陰洞微經法皈身佩奉依法行持伏願
天垂福祐地賜休祥大道速成願心早畢臣
拜授此經已後永爲行持無輕語誑妄無易
泄非人無横用邪爲無往求雜慕臣從得此
法願求長生次利百姓濟民助國退獨入清
蕩妖殺邪惟希三天大鑒萬象咸知賜臣通
靈使臣遂願如或妄行妖邪臣甘犯天誅聖
眞勿祐急急如律令施行
　(傳後涓吉日置油麵餅七箇歡喜團七箇)
　(淨布七條棗湯七盞於二更時星月郎明)
　(向北斗下置七位供養烈火豐香手執此)
　(經稽首百拜告云)
(臣)傾心瀝志集氣會神再拜上香以虔盟誓
(臣)乃太上之子久行清靜誠測天心欲離塵
凡願歸蓬島臣虔誠拜告有事上聞伏願眞
慈俯垂憫鑒臣以今於某月日承受太上玉
女六陰洞微經臣欲行持願垂盟鑒臣受此
法不敢輕爲非急難救人誓無謬用臣今虔
誠恭對尊儀誠誓此言或不遵依甘當罪罰
凡有急緩救應願垂加護即前進上香再拜
低聲祝曰
臣欲二三玉女爲臣之使上達天廷下巡世
界飛符走印袪邪斬妖一切應用臣欲驅使
伏希尊慈俯垂降鑒復上香再拜祝曰
臣所言事已告御前伏冀威靈時加護祐再
拜訖收香座
　再選吉日備茶一分酒一盞果子一盤二
　更時不令人見向北辰下簷底設香座上香
　再拜虔誠啓請
北極鎭天眞武靈應眞君今夜今時願垂降
駕臣有小事百拜上奏御前臣奉太上之勑
法籙行持斬鬼袪邪助國安家求仙學道給
濟孤貧欲以六陰洞微經行持驅使二三玉
女和平天地制禦邪魔於理所爲欲從其願
伏願帝君衷鑒加助威靈敢仗高眞永居正
位安印之所即是道場伏望聖慈下恢聖德
即以兩大指作訣祝曰
天清地寧陰濁陽清瞪目散髮龜蛇合形
手執寳劍斬伐邪精來居吾室主六陰尊
聽吾告啓從吾所陳永鎭中位護至仙成
急急如律令七遍再上香祝曰
臣欲以二三玉女爲使一切所作祛使願帝
君加護同佐神庥不勝大幸再拜收座辭退
　　　大會祭儀(癸亥日先寫狀并符請聖/閑人在外先一夜備供養)
　　　(上香設拜面北壇前存神叩齒乃祝/曰某郡佩某籙弟子謹謹先伸拜請)
祖師北極鎭天眞武佑聖眞君願垂聖駕證
盟大法(上香/酌酒)
　　　丁卯眞君前啓請
奉請丁卯玉女足日之字保中無極仁福眞
君聞臣之香降臨壇所(焚香焚合同符誦本/身呪取本方氣吹之)
(次/啓)
奉請丁丑玉女炁無上字太和横天仁實眞
君聞臣之香降臨壇所
奉請丁亥玉女陸明集字廣陽都府仁元眞
君聞臣之香降臨壇所
奉請丁酉玉女救欽靈字正一亞夫仁休眞
君聞臣之香降臨壇所
奉請丁未玉女乗素靈字玄英無比仁至眞
君聞臣之香降臨壇所
奉請丁巳玉女朱福稱字文廣高上仁德眞
君聞臣之香降臨壇所
右臣今奉請二三玉女已幸降臨伏乞眞靈
俯垂大造隨請下降法駕受臣懇禱左手中
指右手大煞文叩齒三十六通念六陰六丁
玉女八素隱言呪曰
龍曜九炁五嶽從之天蓬四聖十元八極
斗星百靈十二日直玉女六丁願垂眞光
助法敕攝吾奉
太上老君洞徹律令敕(連念/三遍)
　逐一攝六丁本身訣玉女名召之
　　　罡步





藏形隱跡步我罡魁我見其人人無我知
動植如意叱聲鬼隨疾如水火鼓舞風雷
變澤成山翻地覆天我身堅固安然默然
萬載長生與道合仙急急如
九天玄女律令敕










　取逐方炁吹壇中奉請玉女依位而坐燒
　本身符六道於壇中叩齒暝目存想玉女
　六位降臨壇中再拜上香祝曰
臣今奉請
眞武眞君外次焚香請召二三玉女想已降
臨坐次弟子某稽首再拜某是
太上老君弟子久持聖道欲願長生履清淨
規行奥妙事長親至道稟命修行上薦祖先
魂神下濟萬民灾疫臣奉持法籙依道攝行
今欲置壇裝嚴淨室依科營辦享祭眞君仰
賴威光俯垂洞鑒某欲克仙理爲國安民呪
水行符祛邪治鬼上助國家之用下扶身命
之爲不論巨細一切運動之事皆賴威仙當
作使者助某行持聽某指陳東西南北悉皆
從順稱名畫印如聞啓請即時來臨記其所
言不可失信(上香再拜輕輕/近前低語云)
吾領太上之令玉皇之勑平調宇宙安輔國
家興兵發爲使鬼袪邪今祭仙靈永爲佑使
須當隨吾機變依吾所爲欲有不從當行太
上之令玉皇之敕斬神之身滅神之德伏惟
靈通下垂聰聽
　再拜上香舉酒次設拜跪滕叩齒祝云
弟子姓某謹遇大會之夜敬祭于二三玉女
之前切念某惟性自然心受天章本師有約
太上之傳今遇大會聊獻于觴風伯灑掃雨
師淨壇奉祀某心好禎祥陳名通姓願奉眞
光終身奉祀永不相忘今日拜祭美食脯香
安邑大棗細核小穰百清香酒浮蟻傾漿時
新五果白米嘉糧歆受我祭恣意斟嘗酒醉
食飽隨我行藏凡有禱語一一相當常隨我
所常祐我傍我之所願遂意吉昌我所到處
與眞偕行隱顯往返萬事安康速成大道早
達仙鄉我有諸苦眞與告祥我有所欲眞當
隨長入敵保國萬事爲良扶衛我身與天地
藏傾灌奠酹伏惟尚饗急急如太上律令勑
　又再拜上香逐一誦本身呪取氣一口吹
　座上密云
丁卯玉女得太上六陰經洞微眞文知神之
姓知仙之名有法召仙有法使神往來三界
出幽入冥行住坐卧皆賴仙眞召之立至召
之立臨人間萬事令我通聞願以昭報幸勿
違戾急急如律令勑
　念三遍從丁卯方取氣吹之次丁丑吹之
　别方同再虔上香呪曰
能役六陰出幽入冥無畏無怖亦無所驚
隨吾符轉隨吾印行祛除萬禍集福一身
日動夜藏不得違令急急如律令勑
　如是遶匝畢如此六處一同正位上香再
　拜訖收符一道撚成圓子用各位酒服拜
　謝畢如此六處一同正位上香念此語云
吾今奉法吾乃爲師以眞爲弟吾欲所遣神
可隨吾自此已往不離吾身金錢雲馬助眞
之程凡有施爲不可失信(燒化錢紙/畢收座)
　　　宋尚書右僕射趙普進經表
(臣)聞天之可度則覆物必廣人之有奇則建
功不難設當時天運之亨必際風雲之會臣
某始隨陛下收復諸國未嘗不失圖書於祕
府功須不及漢之蕭相其志則無異也且諸
祕閣所藏之書可謂祕矣如太白陰經驅雷
兵三十六府氣運圖起風雲十二戒法縮水
龜典拔木神經若此祕文不可勝數然究其
實不亦難乎其義渺茫其辭枝蔓或受戒之
後終身不飲有法之後舉族不葷既奉此遂
不復奉彼修設或有反必有巨灾不可急救
臣愚觀之未得盡善一日有羅浮山隱士劉
罕謁臣曰古有玄祕之文必得之矣臣曰諾
劉罕以爲未也因出紫囊於案乃焚香設拜
啓囊取書授臣曰黄帝得伐殺蚩尤於阪泉
之野藏之天府厥後授之堯舜禹湯文武戰
國失之秦皇獨得焉驅神陰助既統海内復
以無道失之迨秦歷漢或諸侯得之散落四
海者多矣嗚呼有得而不能奉持者有行而
不能恭敬者皆不能成功惟前漢陳平後漢
鄧禹蜀諸葛亮唐郭子儀李靖五子得之恭
謹而行每運用奇計人不可測凡行師出軍
偷營劫寨雷風電雨隨時而至自五子已往
此法不聞於世矣臣某慵懶隱于羅浮山積
有歳矣先師珍藏是文積有年代曾戒臣曰
若逢聖明眞主啓運當有眞人助之汝當持
此以獻倘公能恭謹信而行之則功不在五
子之下臣敬事之約半歳或聞有人耳畔言
軍國利害臣顧室内絶無人跡疑惑心開或
言曰吾乃六甲天神愼勿猜忌臣自此轉加
敬懼厥後耳畔報應日逐事件不可徧舉至
於親侍陛下收復諸寇勢如破竹非臣之謀
長策遠實六神之力也且若行師之日王全
斌崔彦迪劉光義曹彬等惟知臣事此神臣
謂之曰某日雨某日風某日火燒營寨萬不
失一其法可謂通玄捷徑劉罕豈凡人哉其
人厥後隱遁寂不知其所以莫非天授我宋
耶實囊括諸家之祕誠玄妙不傳之文直書
其事謹録上進較其始終符呪止千餘字乞
藏玉匱亦永保國祚萬年以賴神天之感開
寳四年七月初一日奉聖㫖玉匱藏之安祕
書閣
　　　遁甲神經岀處序
昔蚩尤作亂黄帝頻戰不克帝曰聞伏羲治
天下無兵今蚩尤一庶人生妖氣伐而無功
戰而不克吾之過矣忽目前五色雲從空而
下雲中有六玉女持書出二童曰奉九天玄
女聖命送遁甲符經三卷告與伐之願傳此
文乃天地禍福是八卦之吉凶辯風雲之變
動識氣候之成敗觀日月之盈虧論陰陽之
順逆曉星辰之休咎知人情之勝負此術乃
萬變萬化之法也帝乃長跪而受之二童子
并玉女乗雲而去帝遂開函得陰符經三卷
上卷乃神仙鍊丹抱一之術說長生之法中
卷安邦定國撫安王民之法下卷論戰伐之
事遁甲者乃玄女之法帝得之而設壇造印
劍令依此戰蚩尤於涿鹿之野爾後厥勝藏
之金殿後大亂巢黄楊出得之傳於凡世得
之者夙縁慶幸遇之者决勝如仙可宜愼之
勿傳下等凡夫六丁者天下之正神不同尋
常青龍明堂太陽等神長隨玉女受之使唤
在天地之内如隱身遁形以左手持刀閉氣
一口右轉畫一圓圈聞惡人在内便於外作
局子六尺如惡人在外便於内作局子六尺
如在野外仍於野外作局子變神用筭六條
各長一尺二寸逐旬青龍依吹排之而直放
筭子到玉女門上以左手撁之筭橫著閉門
却從天門地户而去閉門了身形遁已每一
筭子存爲一人也玉女到太陰住想外人不
見我也仍先念淨口身神呪左手結印右手
執劍踏北斗丁罡七步披頭仗劍念了淨口
淨身神呪閉目藏睛默念七星名字一遍斷
訣關土地念呪須向方取氣吹之前却便捏
火行此法出入行軍用焉不問凶神惡煞入
地迴避不敢當途他衆我寡或萬軍圍掩但
望天罡取氣所指之方去千軍不覺萬軍不
見此玄妙口訣千金不傳萬金不度勿泄天
機乃護國之寳不爲人見矣



秘藏神玄變化六陰洞微遁甲眞經卷上








秘藏通玄變化六陰洞微遁甲眞經卷中(履/二)
　　　太上老君六除玉女洞微經法上傳
　　　授感應式
太上曰夫欲入道必先探賾玄微奥㫖興兵
發馬守道潜形祛邪逐惡保佑元眞此乃吾
之至要之門進登仙品莫非是事況此法也
通天清之奥路達地濁之淵微理燭古今道
冠萬術於身益者上謁官長利見王公逐鬼
退殃迎祥致福飛符走印制伏狂妖求道欲
仙恣情任意於國益者興兵發馬立紀陳綱
治水潦之灾滅饑饉之苦乃感王侯之夢合
諸人物之心入水登山行幽坐險若非此法
安可如然而登玄理太上曰吾傳此經法流
布人間以濟仁人者之用事非是其徒切莫
私味之可與子之千金不可泄吾六甲陰經
者自古至今未嘗有不從此用事而得成道
者也則在處禁衛吏兵即時爲罰報殃滯灾
咎横生或非道之士恪以誠心資以世賄爲
意而等閑傳授罰加倍焉太上曰夫欲傳授
之士須當澡沐潔身鄭重先炷名香仰視北
辰運心所禱臣乃太上弟子昨於某年月日
拜受太上玉女六陰洞微經法伏願天垂福
祐地賜休祥大道速成願心早畢臣受此經
法以後永爲行持無輕誑語無易泄非人無
橫用邪爲無柱求雜慕臣得此法願求長生
次利百姓濟民助國退濁入清蕩妖殺邪惟
希三天大鑒萬象咸知賜臣通靈使臣遂意
如或妄行妖邪臣甘犯天誅聖眞勿祐急急
如律令施行
　　　六陰隱祕要
六陰者六甲之陰也甲子之陰乃是丁卯甲
戌之陰丁丑甲申之陰丁亥甲午之陰丁酉
甲辰之陰丁未甲寅之陰丁巳六丁乃六陰
也則六甲之爲陽將六丁爲陰神用六丁而
不用六陽者陰爲無也無則能變化能有能
無出生入死包容隱顯也如臨軍之用兵法
也六陰無形用之則應凡有道之士用陰無
道之士用陽陽則可測陰則不可窮也上卷
獨言祭六丁法或曰六本無形何必祭之曰
以有形無祭禱之無形之神有無相合也故
存神叩齒心念口告助以香醪薦以美食祝
而祈之依法用事無不感通也昔黄帝征蚩
尤七十二陣晝而方寐夢一神人教以祕法
既寢覺於盛囊中得法曰六陰洞微乃六丁
祕法六甲飛宫而變通也因此而依式行持
遂滅蚩尤也此法乃太上正一玄眞之法非
妖邪之法也得傳授者具表申聞天閽奏於
上帝盟立誓言不得妄意興妖邪行非佞不
然則反被六丁神爲責大犯天誅也可當正
心正行用之應矣太上老君曰昔以此法於
后風后授太玄先生黄石公黄石公授張子
房此法行之於人間時有得而傳之矣
　　　六丁玉女名儀服色
丁卯玉女名足日之又名丁文明字保中又
字仁高號無極仁福眞君
　(玉女狀貌青朝服戴兔頭冠黄裙歛愁眉/左手執如意珠右手仗劍子丑日下降奉)
　(事在人家/東廳閣)
丁丑玉女名炁無上又名丁文公字太和又
字仁貴號橫天仁實眞君

　(玉女狀貌青碧朝服戴牛頭冠淡黄裙手/執㦸或袂含笑寅卯日下降奉祀人家東)
　(北牛欄或/司命之所)
丁亥玉女名陸明集又名丁文通字廣陽又
字仁和號都府仁元眞君
　(玉女狀貌黑朝服頭戴猪頭冠淡黄裙手/執仙果仗劍辰巳日下降奉祀人家北角)
　(厨厠/左右)
丁酉玉女名救欽靈又名丁文卿字正一又
字仁脩號亞夫仁休眞君
　(玉女貌瑩色雞頭冠白素朝服淡黄裙蹙/歛黛眉手執弩箭枝二戌亥日下降奉祀)
　人家西廳殿閣
丁未玉女名乗素靈又名丁菽通字玄英又
字仁恭號無比仁至眞君
　(玉女狀貌瑩色戴羊頭冠紅粉朝服黄裙/含笑手執雙㦸或劍午未日下降奉事人)
　家南廳閣
丁巳玉女名朱福稱又名丁廷卿字文廣又
字仁敬號高上仁德眞君
　(玉女狀貌緑色朝服紅裙頂蛇尾冠手執長/矛大笑申酉日下降奉事人家東南林池)
　(館/所)
右陰神六丁玉女亦各有所掌各戴冠纓青
裳素服朱履執刀劍弓矢或於六丁日現於
奉事之家男女倘見其形勿令驚怖仍不得
叱嘖叫唤恐有所觸犯矣
　　　六丁玉女所掌事宜
丁卯玉女掌草木能呼嘯風雨嵐霧障蔽道
途又能驅旱癘救苗稼在天主木青氣春生
鎭人肝魂應蒼石
丁丑玉女掌蟲獸能推運寳貨發泄伏藏又
能增長百藥療人疾苦在天主五穀四時之
中氣鎭人泥丸應碧石
丁亥玉女掌山河能運泰嶽掇爲小山填塞
道路疏决河渠又能使金石裂地道在天主
水黑氣冬藏鎭精腎應玄石
丁酉玉女掌江海能鼓風濤淘沙拆岸回潮
捲日又能吹一葉成舟檝浮度載人在天主
金白氣秋收鎭肺主魄應白石
丁未玉女掌嶽瀆能化陰兵助征戰又能救
生産水火刀兵諸厄在天主土德四時餘氣
黄色鎭脾胃命應黄石
丁巳玉女掌城社能决陣解圍取城破寨又
能呵氣决諸寒熱不時之病在天主火赤氣
夏長鎭人心神應赤石
　　　造壇之法





用竹纂子共十八箇六箇長二尺五寸六箇
長五尺六箇長四尺作三層釘之中央先釘
五尺者六箇分作六面上安眞武印鏡子一
面可方圓二尺許次外釘四尺者六箇安六
丁玉女之位二層各安五色旛子十二箇於
中央并二層竹纂之上依方所屬繫之亥子
方用皂乃西北方上如寅卯東北方用青巳
午東南方用赤申酉西南方用白旛四首安
於丑北方側辰東方側未西方側戌北方側
四旛用黄各布之方圍四尺又次釘纂子六
箇各長二尺五寸者安淨布六條㼭之鋪壇
畢却用緋線穿牽遶三層作六門各立六丁
旗依方色相安六丁位每位上各書本身符
一道六位面各照壇外背向内木劍六口木
刀六口小弩子六張每箭二枝㦸三條戈三
條隨六丁所用之又供養中央一位是眞武
之位用酒菓餅食香三爐第三層供養五穀
雜粱菜果鮮魚鹿脯乃是樟柳造成脯也酒
六盞歡喜團七箇於大會日甲子夜二更後
向北方烈火焚香仰視北辰依前懇禱手執
此經稽首再上香臣傾心瀝志集氣會神再
拜上香以虔盟誓臣乃太上老君弟子以久
清淨誠誡天機不欲塵凡皈依大道臣謹謹
拜懇專奏上聞伏願眞靈俯垂憫念臣拜授
太上老君玉女六陰洞微經法臣欲行持願
垂洞鑒受法之後不敢輕易非急難助國救
民誓無謬用臣對聖前誠誓此言或不遵依
甘當罪罰凡有急緩救應願垂感通加護臣
拜上香進前默云臣今欲請二三玉女爲臣
之使上達天庭下巡世界行符飛印祛邪治
妖一切運行從臣所使伏願聖聰親垂洞鑒
再拜上香祝曰臣所啓事畢已告御前更冀
衆眞時行護佑拜畢收座預先於癸亥夜先
寫一狀并符請六丁玉女令列狀式于後
　　　大會伸意狀式
具鄉貫法位姓名
右某輒露丹衷上干
眞造所伸意者今據某事切聞大道眞文洞
微祕典六陰玉女六丁大神仁通三界普往
四方助國濟民安人利物切念某叨居人世
身處塵寰欲以行持未受玄奥先於某君門
下傳受古法黄帝洞微經六陰玉女六丁大
神祕訣符印呪文一宗皈身崇奉助其正道
庇家保命助國救民今者伏遇某月某日甲
子之辰謹備凡儀輒陳衷悃願於癸亥之日
謹具狀申請降眞靈願垂降鑒須至申者
右謹伏請
丁卯玉女無極仁福眞君
丁丑玉女横天仁實眞君
丁亥玉女都府仁元眞君
丁酉玉女亞夫仁休眞君
丁未玉女無比仁至眞君
丁巳玉女高上仁德眞君恭望
眞慈允臣所請願垂專念俯察私心至日特
降雲軿下臨壇席密行昭報專俟感通冒犯
眞威某下情無任激切之至謹具狀以聞謹
狀
　年月日具法位(臣某)狀
　外用實封圓皮金錢雲馬各六分粘連本
　身六符并印樣并差將吏直符用金錢焚
　之賫持前去投達隨分香案供養向來請
　席再拜呈狀内事意另外一封申請眞武
　眞君
　　　請眞武狀式
伏望眞武眞君至日下降壇所證盟行持甲
子日奉事人勿行輕殺生靈慈和心情於壇
中設位依式行持閑人不得入壇只可於壇
外幹事勿使僧尼女人兒子視之并忌雞犬
六畜爲犯上香酌酒皆奉事人自行近前奠
先於丁卯眞君前啓請又焚香并符一道乃
合同符也誦本身呪取本方炁吹之次丁丑
丁亥丁酉丁未丁巳依次啓請焚符逐一取
氣吹壇上伏乞眞靈俯垂大造隨請下降法
駕受臣懇禱逐一請畢
　左手中指右手大煞文叩齒三十六通念
　六陰六丁玉女八素隱言呪曰
龍曜九炁五嶽從之天蓬四聖十元八極
斗星北靈十二日直玉女六丁願垂眞光
助法勑攝吾奉
太上老君洞微律令勑
　右念三遍逐一攝六丁本身訣玉女名召
　之取逐方氣吹入壇中請坐燒本身符六
　道於壇中叩齒暝目存想玉女六位降臨
　壇所先請
眞武眞君降壇中再拜上香祝曰臣今請眞
武眞君外次焚香請召二三玉女想已降臨
坐吹某稽首再拜某是太上老君弟子久持
聖道欲願長生履清淨規行奥妙事長親至
道稟聖修行上薦九玄七祖下濟萬民灾殃
某奉持法籙依道科行今欲置壇裝嚴淨室
依科營辦享祭眞君仰賴威光俯垂洞鑒今
臣欲求妙理爲國安民行水運符祛邪治鬼
上助國家之用下扶人命之爲求仙學道利
濟生民不論巨細一切運動之事皆賴威仙
當作使者助某行持聽某指揮東西南北悉
皆從順稱名畫印即時來臨凡有呼召火急
報應臣意所咨不可失信記其所言刻骨銘
心復上香再拜輕輕近前低告曰吾領太上
之令玉皇之敕平調宇宙安輔國家興兵發
馬使鬼祛邪今祭仙靈永爲佐使須當隨吾
機變依吾所爲若有不從吾當行太上之令
玉皇之敕斬汝之身滅汝之形伏願靈通下
垂聰聽再拜上香眞武眞君舉酒三次設拜
跪膝叩齒祝云維某年月日時弟子某謹遇
大會之夜敬祭于二三玉女之前切念某惟
性自然心受天章本師有約太上傳詳今當
大會聊獻于觴風伯灑掃雨師淨壇奉事弟
子心好眞祥陳名通姓願奉眞光終身奉祀
永不相忘今日拜祭美食脯香安邑大棗細
核小穰百清香酒浮蟻傾漿時新五菓白米
嘉糧酒醉食飽隨我行藏凡有禱語一一相
當常隨我所常佑我傍我之所願隨意吉昌
我所到處與眞偕行隱顯往返萬世安康速
成大道早達仙鄉我有諸苦眞爲吉祥我有
所欲眞當隨長入敵保國萬事爲良扶衛我
身與天地藏傾灌奠酹伏惟尚饗急急如太
上律令敕
　又再拜上香逐一誦本身呪取氣一口吹
　座上密祝云
丁卯玉女吾得太上六陰經洞微眞文知神
之姓知仙之名有法召仙有法使神往來三
界出幽入冥行住坐卧皆賴仙眞召之立至
召之立臨人間萬事令我通聞願以昭報幸
勿違戾急急如律令敕
　從丁卯方取氣吹之次又取丁丑方氣吹
　之其餘倣此吹之再虔上香再拜起立歩
　丁巳遶壇左東發歩
　　　呪曰
能使六陰出幽入冥無畏無怖亦無所驚
隨吾符轉逐吾印行祛除萬禍集福一身
日動夜藏不得違令急急如律令敕
　如是遶壇三匝畢就位上香再拜訖取符
　一道撚成丸子用當位上酒服之再拜謝
　畢又轉一位拜畢取符服之如此六處六
　道符服已畢在壇正立上香再拜默念此
　語云
吾奉此法吾乃爲君以神爲臣吾所欲爲神
當隨情自此已往不離吾身金錢六分助眞
雲程凡所施爲不得失盟燒化錢紙畢即收
座席收座上供獻物自喫若不喫埋之散壇
而退
　此是大會祭式施設如小會則不然凡遇
　散甲之日當旬玉女即備一分錢馬祭之
　祭物一分餘皆香茶酒而已
黄帝曰奉事六丁人欲得長生者皆當六丁
之日不得淫慾殺生更能存守中正精氣内
外即不過六會六丁獻汝還丹常因事而成
道身爲地仙乃得長生如欲要安邦安國行
師閫外百戰百克奉事六丁人若至六會神
出現其分明見其形像勿起私心即當虔誠
恭敬不得妄想邪心犯之者立殺其身六丁
能乎進退以致守城戰敵出奇八陣之法兼
能攻敵國之密事及知敵人之心舉措之謀
無所不通凡有行持建業立功以至起工婚
嫁賭賽祈雨求風伐賊破廟去毒殺怪屠龍
驅虎無所不驗治病除害此法其中自有條
格奉事人不願長生欲求富貴者即六丁驅
運財寳理會造化如奉祀人欲知父母存亡
叩而立至可知存亡如要自知前程之事與
夫長短叩之六丁能報至實凡有舉爲自有
報應遇大會甲子第一會服符第二會不必
服如第一會起首服符但一旬服六道六會
服三十六道如第一會服六六三十六道符
第二會不必服依式祭之如一年不及六大
會二年祭足亦得其小會不缺也凡會書六
丁符及諸符用朱砂黄紙書當用眞武印印
之
秘藏通玄變化六陰洞微遁甲眞經卷中





秘藏通玄變化六陰洞微遁甲眞經卷下(履/三)
　　　立壇法式



　　　壇式之國




立壇式用纂六箇長四尺六箇長二尺五寸
六箇長五尺五寸先以五尺五寸者釘在中
央分作六面上以淨布填之可方圓二尺許
次以四尺者又以二尺五寸者釘訖將緋線
欄作六面可方圓六尺第二方圓四尺第三
方圓二尺第二纂上安旛子十二首自子至
亥象色而繪之隨所屬色如亥子屬水用黑
色次第布之層層之下以淨布或案子各六
面各安木刀一口立在壇下第一安眞武印
在壇中圓鏡一面纂安六丁像旗丁丑黄丁
卯青丁巳赤丁未黄丁酉白丁亥黑第二層
上各安六丁位次丁酉位上安小弩一張箭
二枝丁巳位上安小戟一張丁亥位上安劍
一張丁卯位上劍一張餘二位無物又以棗
木板六片繪玉女眞相在上於眞相下書符
朱書各於本位上如法安置各面照外背向
背凡開啓各於其屬之神前用事尋常設拜
席只在丁亥面前以向北方眞武也
　　　壇内祭物
五穀内雜糧六分香爐六箇茶六盞
淨布六條鮮魚六頭鹿脯六碟
酒六盞
　此大會都祭之法如小會逐旬於所當祭
　之神祭之用燒錢六分
凡祭時切莫稱呼六丁字乃玉女諱此字也
只言二三玉女一午大會止有六箇甲子乃
大會也祭餘只是六丁日各於位下祭之且
如丁丑日只於丁丑神用物一般餘五位只
以香茶祭之遇甲子日大會則如前式同祭
閑時拆去壇場如祭之第六會則不拆去要
用事也大凡六度各圓備志誠之士以一年
祭就乃幸也如六祭畢存留壇場於室内逐
日只自出入切忌他人莫令見之爲尚一年
有大會六日小會三十六次如事多一年祭
不敷則祭一大會遇小會不可蹉過反招其
咎至祝至祝壇上畫符神象之法及書名號
並依法式
　　　丁卯符



　　　丁丑符



　　　丁亥符　



　　　丁酉符　


　　　
　　　　下未符　



　　　丁巳符


　　　　　　　　
　　　六陰符(此符用棗木板子一寸五分/一面書符一面刻玉女名字)
　　　(帶於髮中非梳/頭不可取下)
丁卯玉女足日之字保中號無極眞君



此符書于黄紙上安丁卯玉女位并書一
道于牒前用
　　呪曰
無極之眞足日之身爲吾所請從吾所行
急急如律令敕
　書訖念呪三遍取東方炁吹符上左右手
　掐大煞文訣足丁罡履日(藏形/云云)
　　　丁卯合同符



　此符念前呪書于丁卯位朱書黄紙同前
　符爲丸酒服
丁丑玉女炁無上字太和號横天眞君



　此符安丁丑玉女位下并書一道于牒前
　通用
　　　呪曰
太和至聖横越天眞爲吾所指依吾所陳
急急如律令敕
　書訖取北方炁吹符上念呪三遍
　　　丁丑合同符



　此符與前呪訣氣同仍爲丸照前以本位
　酒服之
丁亥玉女陸明集字廣陽號都府眞君



　此符朱書黄紙上於丁亥玉女位下及書
　一道于牒前用
　　呪曰
廣陽眞君名字陸明爲吾所指助吾所行
急急如律令敕
　念呪三遍取北方炁入符
　　　丁亥合同符



　此符同前書呪訣炁作丸子以本位下酒
　服之
丁酉玉女救欽靈字正一號亞夫眞君



　此符朱書黄紙上安於丁酉位上又書一
　道于牒前取西方炁吹符上
　　呪曰
救欽之靈亞夫大眞爲吾所指佐吾所行
急急如律令敕
　　　丁酉合同符



　此符朱書呪炁訣同前爲丸子用本位酒
　服之
丁未玉女乗素靈字玄英號無比眞君


　

　此符朱書黄紙上安于丁未位前書一道
　于牒前用
　　呪曰
無比眞君名曰素靈爲吾所使聽吾所陳
急急如律令敕
　呪三遍取南方炁入符
　　　丁未合同符


　
　此符朱書呪炁訣同前爲丸子用本位酒
　服之
丁巳玉女朱福稱字文廣號高上眞君



　此符黄紙朱書安丁巳位下一道牒前用
　　呪曰
高上之眞名曰福稱爲吾所指爲吾所陳
急急如律令敕
　取南方炁吹符上
　　　丁巳合同符



　呪炁同前爲丸子用本位酒服
此玉女符凡欲所使依句書召之或於牒或
書背後寫其事情用眞武印印之背用六丁
印印之依前用玉女神呪炁訣召之大獲神
驗矣
　一法用符方二寸一面書符背刊名棗木
　版朱書呪三遍安座上
　　　六丁姓名下降符日
丁卯玉女子丑日
宋鑴文伯下降
丁丑玉女寅卯日
梁錡元公下降
丁亥玉女已午日
姚鉚文道下降
丁酉玉女戌亥日
申鍬文卿下降
丁未玉女申酉日
朱釣升通下降
丁已玉女辰已日
陳釣廷卿　　　下降
　　　眞武印(闊二寸四分/長三寸二分)陽印形



　　　陰印形



凡此二印取庚申乙巳甲寅己亥日取棗木
刊陰陽二印左右臂帶之陽印當懸左臂上
陰印當懸右臂上日中使印即以陽印乃至
感君侯之夢祈雨祈晴祈雪一切象天法陽
之事即用此印乃是丁卯丁丑丁亥三玉女
之印也故屬陽也此玉女指揮事意即隨此
轉也皆係陽印用事也凡陰印即懸帶右臂
上夜中使印即取用之乃至求財役鬼祛妖
夜間求禱地下動作入水入幽一切象地法
陰之事即以此陰印印之乃是丁巳丁未丁
酉三位之印故屬陰也此三玉女隨印所使
而轉也并係陰印用事也
　　　祭印法
凡刊就二印訖時却於甲子大會即於北辰
之下設席祝云奉請
魁𩲃𩵄䰢魓𩳐魒眞君下降臣今依
太上之法刊造陰陽六陰洞微之印指使玉
女惟願威靈先爲臣悟眞證盟吹上香左右
執印目觀北斗閉炁取北斗眞炁次第至魁
取炁一口吹在印上如此每印各三次取炁
吹之用五色線繫印欛帶在左右手臂上如
祭時及用事時并岀入一切動作時方帶之
如非時在家不可帶宜安於壇上供養閑暇
不祭時不用事只一日早晨取淨水一盞供
養爲佳不得尋常用祭
如大會之日切不可行房事汙雜葷腥近身
須要時時鼓咽津液灌洗五臟此經如神仙
之深隱萬術之首規天地同根古令並固後
世如有遇者亦乃仙籍有名夙生慶幸實非
易事縱若不行而家貯之敬之一切禍事不
敢入門切在至誠莫類他卷宜安清淨之器
貯之無令穢染閑詞非時不得輕翫亦不得
妄起邪心本欲利濟存亡切恐翻成殃譴學
者切要正直宜深思謹愼爲尚至祝至祝法
門變通動作列于下卷
　　　行持符法六丁玉女之印
印之式範闊二寸四分長三寸二分擇木長
生日採棗栢木刊之於甲子庚申之日以印
諸符文祭法但依前法祭之非時不得亂用
急難所以懸掛當以衣遮蓋能脫其禍矣用
絳紅羅錦作袋子盛之不可令雜人見之恐
不靈矣
夫行持之法須先設祭然後變通設祭在先
變通在後凡動作感夢求物捕獵主兵馬遣
鬼神祈旱澇登山入水攝盜破魔求官覓仙
求奴覓婢迎藏君子退逐小人萬種所爲各
有符法至誠鄭重勿易輕心俯地仰天當於
正用非特安邦助國亦能護道養身稍若行
邪罪干九族誠在專督頂戴二三玉女者凡
於庚申乙巳甲寅己亥取棗木心四方面各
刻二三玉女名號符焉用五色絲囊袋之安
頂心非梳頭時不可解
　　　凡書符式
凡書一切符命俱用朱書無朱京墨亦可逐
時須向旬中三位上設拜行事餘神助之一
切須向符邊寫旬中三卜神名號即玉女也
用眞武印朱印之合是陰陽印虚印再印之
陽事用左臂陽印陰事用右臂陰印尋常吞
服符但是用符一一如此爲之切宜專謹不
可悮爲也動作變通神應符備列于後
　　　感夢符六道
　　　　第一道感帝王之夢符法



　此符感通至尊之夢但六度祭畢玉女自
　然現身不須燒符玉女自執去行此符時
　遣當旬玉女餘神助之早起朱書此符却
　於側邊書當旬玉女眞君名字上用眞武
　印印之次以陽印虚印一下次書開禁户
　符
　　　第二開禁户符



　此是開禁户符亦依前法書及神名用眞
　武印及陰陽印撻之右二符一處手執於
　當旬三卜玉女前祝曰吾今欲求某事隨
　意言之遣神持此二符直達
　帝前開皇庭禁户夢中奏帝云某州某縣
　某人名字年已行持大教爲帝安國帝當
　善護毋令見害或求官或别用事隨意告
　之如此咨聞了用清酒金錢一分連符香
　茶燈菓供養在當旬玉女眞君之前至夜
　二更即念當旬三卜神呪三遍見在前神
　名下取紙一時燒化口中言急去急應不
　可遲滯便吹滅燈收茶更自坐至三更盡
　方睡不經旬日必有報應帝君必受神人
　所資之事决無違也乃至求官所爲一同
　凡欲感五音人夢符法並同前訣造之發
　遣只不用開禁户符蓋須用也凡是官員
　僧道各依五音用之
　　　感五音人夢神符五道
　宫商角
　音音音

　徵羽
　音音

　此符感五音姓人夢並用前法書之發遣
　不可用禁户符並庶人不見須用也不問
　官員士庶僧尼道流各依音姓書用之無
　不感應
　　　祈求旱澇符法
凡欲祈雨祈晴祈雪春夏秋冬各有神之所
主
春太和眞君太玄眞君太泯眞君
夏少一眞君少微眞君少明眞君
秋太無眞君太全眞君太宫眞君
冬少固眞君少眞君少靈眞君
春祭於乾亥之方即旺氣之方
夏祭於艮寅之地
秋祭於巽巳之方
冬祭於坤申之地凡祭祈求方蓋長生之地
也
　　　三眞祈求召符三道





　右符三道依時换神君之名書之於側於
　當旬玉女前祝云吾見人間缺少雨水民
　庶失業吾今遣神持達某三位眞君來日
　當至吾壇某方之地受吾咨禱如春夏秋
　冬則改青錢一分奉送雲程急速急速燒
　紙并符於乾亥之地此春祭太和太玄太
　泯三眞君地也如夏秋冬各請眞君各隨
　其地設三位用香燈酒果供養了上香再
　拜叩齒至誠祝曰臣聞蒼天杳冥浩蕩玄
　眞臣雖愚昩性合上清今民失業(求/雨)渴望
　膏霖(求/晴)顒望晴暉臣行是法祈禱恣禱玄
　眞受臣微祭願鑒臣心執臣之符爲臣奏
　聞皇天垂鑒願賜(甘霖/晴暉)臣所奏懇用祕符
　文伏惟眞慈俯垂聰聽青錢三分用送雲
　程佇望感通即時來應燒紙連符收座
　　　禱雨符



　　　祈晴符



　此符並用五重封角下印依前作用此係
　奏玉皇上帝符也不可輕易
　　　求雪符



　同前祈禱法
　　　呼風符



　若欲呼風雲春夏秋冬各有所主春東夏
　南秋西冬北告玉女燒符大呼大至小呼
　小至
　　　通仙符



　凡欲作此法欲到某處朱書一道告玉女
　一道手中執之閉目藏睛即刻到也
　　　延壽符



　此符能令人延壽長衆人愛敬
　　　如意符



　凡有所愛用眞武印印之安在在處告玉
　女其物自至如其意
　　　枕中符



　此符朱書安枕中邪魔自消進君子遠小
　人神仙欲至預有夢兆
　　　令人皈向符



　若令人向者朱書三道一道告玉女一道
　繫臂一道含口中求告皈順
　　　令人愛敬符



　朱書告玉女并書其人姓名年甲所屬星
　辰於其符下其人自愛念
　　　覓酒符



　　　覓食符



　凡欲覓酒覓食於當旬玉女前書三道燒
　於神前酒食人送至
　　　覓奴符(黄紙/朱書)




　凡欲求奴及婢預書於當旬玉女焚之奴
　婢自來感應非常
　　　覓婢符


　　　召相知符



　此符欲召相知人先書符次書某人姓名
　於符上祝當旬玉女云吾欲一見其人來
　　　旺利符



　朱書告玉女帶之凡百旺利萬倍若人欲
　置財寳朱書桃板懸門下則商賈自來財
　利旺矣
　　　入水符



　欲作此符先告玉女了朱書二道用印印
　之貼在左右脚心行水上如平
　　　入海符



　此符先告玉女投於海中當有龍神擁護
　波浪自息要船住即住要行即行即應矣
　　　行兵甲符三道









　此三道符用行兵法至誠朱書先遣玉女
　持此三符達知彼禁吏又篆三道埋於征
　戰之地更領吏兵出軍自帶三道尤好
　　　隱遁潜形入軍圍中符



　凡欲入軍行事書此符六道告玉女畢吞
　三道頂一道左右手各持一道禹歩入陣
　走入軍中諸軍皆不見
　　　役使鬼神符三道
　　　　第一道



　凡欲役使鬼兵先篆此符於當旬玉女前
　祝云吾今爲某處有某事意欲下手修持
　隨意所請神當爲吾傳符速至五道將軍
　速於某日撥發幾許戈㦸鎗棒弓弩一一
　齊整來吾左右指揮用事臨時須當了畢
　如不依吾之令吾即斬鬼殺神莫言不告
　急速急速燒符了便去
　　　第二道



　此符依前至誠朱書禹歩至門前向五道
　將軍云汝等領二三玉女并鬼部吏兵即
　時齊往某處修造某事須當獲時了畢不
　許遷延如或因循斬汝之首用工之後各
　有錢酒謝汝勤勞急急如律令燒符又行
　　　第三道



　若欲作此法當至告玉女篆符令人持往
　作事處或前後釘亦可用印事畢燒錢謝
　之神應莫測妙之妙矣
　　　攝神符



　凡作此法用眞武印印告玉女燒一道勑
　當界土地問此間有甚怪焉
　　　追魂符
　　　　　　　　　　　　天有三奇
　散形日月星
　　　　　　　　　　　　人有三奇
　聚形神炁精

　此法用厭惡人及官司等事凡作法先書
　彼人姓名年月日時并事意於符下用雞
　卵一箇亂頭髮一縛符打碎雞卵拌符入
　合子中作法埋於鬼門上不解不止其人
　昏晦如醉祕祕祕祕祕不可妄用
　　　收寇符



　凡欲捉賊先告玉女燒香書符五道埋於
　五路其賊即獲
　　　伏虎符亦曰斬虎符


　若居山中朱書此符告玉女貼於山上其
　虎自來在符下受降或投虎所自至受誅
　　　降龍符亦曰斬龍符


　凡作此法於發洪處投之其龍自死出水
　面上
　　　狩獵符


　狩獵依前書符告神方去更書帶之自然
　得獲
　　　集怪符


呼蛇引怪集鳥歸魚並用此符二道告玉
　女燒一道手中執一道口中含一道輕輕
　唤何物即至欲遣之即燒手中符于門外
　　　行路借鬼兵符


　若行路往來欲借鬼兵凡所到處書符一
　道要鬼吏多少扶持到某處交易即時發
　回
　　　填破缺符


　凡有破缺溪澗告玉女朱書二道一道告
　玉女一道埋當處自然填滿復元取符燒
　之
　　　生産符


　救生産符書四道一道與玉女燒三道付
　請符人去淨水調與産婦吞下男左女右
　執符出死胎頂符出横生者骨軟而生
　　　治枉死鬼符


　若有枉死投河自縊投井卒死者急書此
　符於左右書當旬玉女名告當旬玉女曰
　今有某人某事卒亡吾以此符救之神與
　急去用心救治符到奉行追攝魂魄付患
　人身即時取活速以此符安入口中頂上
　用艾炙之三炷即活
　　　收鬼符


　朱書召玉女或埋或釘或貼鬼自滅亡矣
　　　治萬病符三道




　凡欲遣此符治病右三道治一切患上香
　告當旬玉女曰吾今治某人病神請用力
　隨符救治符到奉行遣鬼退邪速爲安復
　仍寫玉女名於符上降眞香吞即瘥
　　　治瘟司神符


　此符朱書之黄紙上先一日書一道依法
　作用於當旬玉女前爲吾持符至某處某
　人家司命禁忌官屬等神吾來日至此治
　瘟殺鬼疾速攝神廟當處等神伺候施行
　速去速去焚之
　　　治瘟疫鬼符


　此符用紙一片闊五寸長七寸令病人花
　押就上書符蓋了病人花押此符使六神
　司命
　　　又治瘟符


　令人寫花字書符背上治瘟鬼
　　　治瘟疫病者服符


　此符以降香湯下先書白玉女治瘟疫收
　攝病源保佑安泰
　　　治病不拘遠近取驗符


　此符治病人黄紙朱書一道用眞武印印
　之先告當旬玉女焚看病者是何病疾無
　不痊瘥若病人在三五里之外想病人處
　告玉女書符用印燒吹符向方而去或千
　里之外祝其病之所在無不驗矣
　　　治病法
謹請甲子旬丁卯神甲戌旬丁丑神甲申旬
丁亥神甲午旬丁酉神甲辰旬丁未神甲寅
旬丁巳神前去療病某人身中某疾病請爲
解灾釋難驅除禍祟急還病人魂魄立即取
效符到奉行不得遲緩急急如上清律令
　指揮即了便往救治立即除愈
　　　治病六符(符上玉女眞形平身/若治病不用印頭)






　　　勑符呪
九天勑下日月星符左勑青龍右勑白虎前
勑朱雀後勑玄武四十萬人辟除不祥符到
之處永亨利貞萬邪入地惡鬼藏形急急如
律令
　　　治病擲座法
如有薄福之人使神不應者(遲緩/亦同)即當書旬
中符呪之擲於神座其神自速至假如甲子
旬書卯符他倣此
　　　呪曰
謹請甲子旬子卯神前去某處幹事救人其
事宜速不得有違
　呪符訖擲著丁卯神座前即住乃至千里
　之間立有報應問諸吉凶之事乃與人說
　欲縛鬼神但捻手中鬼目其鬼即死若惡
　人要來書惡人姓名吞之捻人目即自來
　也
　　　召六丁擲座符


　凡書符下筆存思玉女畢如斷銅截鐵先
　點二十八點象二十八宿念星點之四點
　象四時八遍念呪象一年八節凡點下不
　得再點如得此符似三五將軍六丁神將
　力士天丁千金不受永爲身寳祕之祕之
　其靈萬法之最也
　　　薦拔亡人冥府符


　此符是薦九幽七祖入幽冥地府之符亦
　薦衆亡人先篆三道玉女之前告之曰吾
　有九玄七祖滅亡未知所在或曰吾有亡
　者某人滅亡以來未知所往所在神持此
　符直至地獄幽嶽召官吏問之吾亡過某
　人即時赦放急速急速言訖焚之其亡者
　見現矣
右件諸符一一朱書無朱京墨亦可以印印
之凡有作事書符一道左右書當旬玉女名
至誠啓告所懇事宜自大會祭後不須一一
結壇只是香茶酒果焚香告白志心禱祝玉
女自然現本相也符亦不須燒自然去也靈
異無窮法子得之以爲至寳敬之則九族受
慶福禄榮昌亦可登仙證道慢之則六親致
殃禍患來至亦以沉幽作鬼可不愼歟念兹
在兹勿生雜念若夢中往返身形或婦女身
邊坐卧即是玉女降現自此其法漸漸如意
如六神曰乆出入現影現形或耳報或在眼
前則法子夙縁至矣不必演遁但隨心啓告
便行便報得此者實乃宿生有仙之名分矣
以致今曰得此道矣此上至
玉皇宫闕下至地府冥司一切所爲無不感
通萬金不傳古人云寧與人千金不可與人
六甲之陰也


秘藏通玄變化六陰洞微遁甲眞經卷下







