#+TITLE: 元始無量度人上品妙經四註--陳景元
#+DATE: 2016-06-11 12:26:47
#+SOURCE: github.com/kanripo/KR5a0087 master 31d9661d                
宋眞宗御製靈寳度人經序寒一
夫太易垂敎先於至神混元著書本於妙道
契隂陽之不測摽沖黙之難名蓋以闡無爲
之爲著無象之象範圍幽賛藏用而顯仁恍
惚窈㝠化民而育物雖古今而異制誠訓導
以同歸若乃藏室靈文昭臺祕籍紛綸玉笈
𠑽溢丹函龜闕墉城自髙眞而降授赤明龍
漢應運劫以流傳斯固超視聽之先在名言
之表弼成至治漸漬羣生首出於九流抗行
於百代干戈俶擾之際用之而豈遑蟲魚咸
若之辰捨之而孰可太上靈寳度人經者元
始之妙言玉晨之寳誥浮黎眞境紀談受之
初紫微上宫顯緘藏之迹實諸天之隱韻爲
大梵之仙章八角垂芒本由於神翰千祇列
衞普度於人靈其或育質圓方禀和霄壞少
私寡欲背僞歸眞端慮以㓗齋洗心而成誦
精專外積純粹内𠑽信可以自晦而明無幽
不燭類虚室之生白同温泉之盪邪熈熈而
陟春臺濟濟而登壽域至誠所極介福何窮
朕祗紹慶基茂承元貺席緜昌之寳緒幸集
隆平頼燕翼之丕祥用康普率固絶畋遊之
樂務宣清淨之風嘗以此經久傳中夏近觀
注誼頗極該詳爰命所司特加摹印正魯魚
之訛謬廣寰海之流通凡百羣倫庶同歸嚮
咸臻善利以副憂勤聊述斯文冠於篇首云
爾




度人經集註序
　　　　右街道録眞靖大師陳景元撰
夫空洞浮光渾淪未判大道之將化故玄文
發于中天虚无之乍凝迺妙炁結乎碧落字
方一丈之廣勢垂八角之芒粲粲煌煌光華
暐曄是時元始之降含栢陵五老之環侍雲
坐遽命天眞皇人規模槃屈仿像奪眞䟽成
諸天隱書編作五方靈範紀混元龍漢之載
藏鬱羅紫微之宫演爲三十六部尊經分爲
萬二千圖籙天章雲篆八㑹之書莫不祖焉
昔在始青天中寳珠之内講集靈寳之敎拯
拔天人之倫玉晨君㖟之以序其首尾祕于
上館約四萬劫一傳誓不輕泄于下世於是
龜臺金母憫陽九百六之災親禮玉京懇請
流布洎乎軒轅黃帝問道于峨嵋之隂稽首
皇人載傳寳訓至吳有句曲葛玄訪道㑹稽
郡祈眞上虞山遇太極誥使之駕降靈寳衆
經之帙斯爲上品最先㖟焉厥後修誦之士
浹于寰區隱韻祕音世莫能究齊之嚴東首
爲註解仰推梵炁之旋箕俯測酆都之泉曲
布諸方冊表裏煥然若非洞闡幽微曷由條
達宗㫖遂使嚮風之客抉塞啓窽隨性發明
及有唐道士薛幽棲揮紱青城毓眞衡嶽眞
解序說明白存修繼有太清供奉李少微西
華法師成玄英各撰註䟽援引内音而拾遺
補闕事理悉備景元總角慕道少探玉經不
揆蔽蒙輒敢編綴今於四家之說刪去重複
精選宻義纂成四卷庶免多惑云爾治平四
年歳次丁未仲秋望日序

夫道者在於寂黙虚无心冥神契經者資於
書寫傳授誦詠弘暢非寂黙則莫能契道非
敷誦則無以弘經雖宗轍有殊而體貫齊一
張之則異域混之則同歸因道所以立經因
經所以明道道爲經之本體經即道之迹用
本迹相明體用玄合是以煥眞文於空洞之
上開洪源於紫極之館則三品眞目析羣方
飛天之書七部衆經播雲篆光明之迹於是
元始天尊坐於玄都玉京紫微上宫以三洞
正經居前三大副經居後道德二篇爲輔弼
玉清隱書爲敎主且洞玄靈寳則三洞中洞
之一部无量度人則中洞一部之一卷修習
之法則一部多門諷誦之篇則此卷爲首上
消天災保鎭帝王下禳毒害以度兆民中拔
祖宗己身得道斯則巍巍大範獨歩三清者
哉此經義㫖冥奥音韻隱祕皆申明大梵之
理非化誘常途之辭故云上聖巳成眞人通
玄究微能悉其章所以誦讀者多焉精達者
鮮矣今不揆蠛蠓之力强舉千鈞之重直以
凡下裁斷聖意儻親承玄師必冀蒙詢誨時
甲午歳庚午月也衡嶽道士薛幽棲序




















元始无量度人上品妙經四注卷之一
　　　　(嚴東唐薛幽棲李少微成玄英註/宋陳景元集註)
太上洞玄靈寳无量度人上品妙經
　幽棲曰太者至大之名上者尊崇之稱洞
　者通達也玄者微妙也靈即聖化也寳即
　珍尚也无量者不可稱數度人者從凡入
　聖欲明此經開度升仙无限制約且洞玄
　靈寳是品秩之名无量度人即一卷之目
　旣品位髙尊復言上品功用微妙故言妙
　經也○少微曰太上極道之境洞玄能通
　之智皇皇元始萬帝之尊渺渺大羅三天
　之上旣至大而无外亦窮髙而不測故曰
　太上洞通也玄妙也探幽索明鉤深致逺
　通天下之至理窮萬物之妙數故曰洞玄
　變化无方曰靈欽崇貴愛曰寳眞文鬱秀
　五帝朝軒玉字垂芒諸天宗範於是刻書
　金簡注解流通寳愛靈文故曰靈寳元始
　天尊隨劫應化遊行三界出法度人得道
　成眞有如雨霧攷曆不知其筭故曰无量
　度人三洞天書靈歌要頌凡厥功行開度
　爲先作眞位之階梯爲種人之根本故曰
　上品妙經也
道言
　幽棲曰即太上玉晨髙聖大道君之言也
　道君元始天尊之弟子太微天帝君之師
　也居上清上元玉晨宫即上清之境太清
　尊崇之位也旣受此經因篇其序故首題
　之始是即摽焉○玄英曰按本行經云道
　君是西那玉國人蓋紫晨之流芳皇上之
　胄裔能尊承靈寳元始封爲鬱恱那林昌
　玉臺天帝位登髙聖治玄都玉京大洞經
　云上清髙聖大道君者一號玉晨君治蘂
　珠玉闕七瑛紫房受事虚皇虚皇即元始
　天尊也
昔於始青天中碧落空歌大浮黎土受元始
度人无量上品
　幽棲曰昔往也始青天即東方九炁青天
　也在圓羅之上出東極之表始者五方建
　首之名青者東方九炁之色故眞文曰東
　方九炁始皇青天既天蒼炁青則碧霞廓
　落故云碧落靈風瓊樹空中鼓歌故云空
　歌大浮黎土即浮黎大國名受者道君言
　我昔於此天之國受元始度人之文○少
　微曰始青天者東北玉隆天也此天碧霞
　羅絡靈奏神風紫字鳴林自成歌詠此國
　土帝諱浮黎天尊降臨十方共㑹度人之
　際受得是經靈書云東極大浮黎國地皆
　碧玉常生碧霞又有青林之樹樹葉並有
　自然紫書風吹樹聲音皆作洞章璨爛朗
　徹太空故曰碧落空歌也○玄英曰大浮
　黎土者大是廣逺之名浮黎是其帝諱土
　是國中之地
元始天尊當說是經周回十過以召十方始
當詣坐
　幽棲曰元者初也始者首也言元始天尊
　建萬化之初爲衆道之首居玉清上元之
　境綂大羅玄都之域植天地之根生萬物
　之母旣欲傳經說法先召十方天眞方各
　一周十方十過非復同於十方周歷十過
　周召旣畢然後登坐○少微曰元始天尊
　是虚皇應號從眞起應則曰證修妙思幽
　源廼自性獨有故洞神經云妙象无形應
　感有體眞精之炁化成姿容于時十遍轉
　經十方萃止无逺不應方詣坐端也詣者
　就也
天眞大神上聖髙尊妙行眞人无鞅數衆乗
空而來
　少微曰鞅止也夫眞聖尊神部從洋溢千
　乗萬騎諸天盡來以此格量其數何止
飛雲丹霄緑輿瓊輪羽蓋垂䕃流精玉光五
色鬱勃洞煥太空
　幽棲曰鞅者央也古字少以鞅爲央央盡
　也巳也即无鞅數衆不可稱量皆䕃羽蓋
　而乗縁輿飛雲丹霄而捧瓊轂天眞无不
　咸集上聖一合齊至流精曜於十方玉光
　煥於空洞流精者即玉光之中有五色流
　精也玉光者即眞人身光也太空者在太
　清之上○少微曰飛雲丹霄結成衣服緑
　輿瓊輪驂駕龍鳳皆精光倐𤐯綵色熒煌
　天尊法服科曰自梵天以上並飛雲流霄
　自然妙炁結成衣服○玄英曰輿者車中
　之廂也旣以流霄爲衣乗駕緑與之輦又
　以靈鳳之羽爲車與之蓋參駕九色之龍
　鳳更相䕃映故云羽蓋垂䕃光煇夐煥故
　云流精玉光車服赫奕故云五色五色𠑽
　盛謂之鬱勃億乗萬騎浮空而來遍滿太
　虚之中悉往浮黎聽法故云洞煥太空
七日七夜諸天日月星宿琁璣玉衡一時停
輪神風静黙山海藏雲天无浮翳四炁朗清
　幽棲曰凡言諸天者皆三十二天也諸天
　之中各有日月其精光本化皆此境分根
　琁璣玉衡者北斗七星也四炁朗清者天
　地日月四象之炁也夫眞之傳眞聖之授
　聖故得三光息輪以駐照山海納炁而吞
　煙風伯不敢鳴條雲將理无翳景故得天
　地開朗日月清明七日七夜法事將畢旣
　稱停輪那復有夜即以常時凖量七日七
　夜之頃○少微曰此三者天瑞也天文志
　曰北斗七星所謂琁璣玉衡魁四星爲琁
　璣杓三星爲玉衡夫日月星辰天官宫室
　時來聽法所以停輪也
一國地土山川林木緬平一等无復髙下土
皆作碧玉无有異色
　幽棲曰一國者即浮黎之大國也山有騫
　林瓊木川有神溪靈澗且坦然泯平一等
　理无髙下相傾旣皆碧玉爲地寧有異色
　之雜此即當時神變靈化自然使日月停
　輪山川自坦○少微曰此二者地應也山
　川土府地祇所居感應虚无化成碧玉也
衆眞侍坐元始天尊玄坐空浮五色師子之
上
　幽棲曰師子在空虚之中玄坐置師子之
　上師子是獸中之王威伏衆獸一吼則邪
　魔皆伏天尊神德降伏衆魔復居師子之
　坐天尊旣登坐說經衆眞則列侍而聽○
　少微曰此一者天尊道相也
說經一遍諸天大聖同時稱善是時一國男
女聾病耳皆開聰
　幽棲曰初聞天尊之靈音開闡至聖之妙
　理故齊聲稱歎善莫大焉於是浮黎大國
　若男若女聞之者聾病皆聰此一遍之驗
　也○玄英曰是時國中聽法之男女聞經
　一遍耳聞心悟名曰開聦亦云國者身也
　聞法即悟了入心宫是開聰也
說經二遍盲者目明
　幽棲曰初使耳聞妙義次令目覩天尊此二
　遍之驗也○玄英曰二遍漸識文字故云
　目明若據注意而言非形骸之病也
說經三遍瘖者能言
　幽棲曰旣令目能覩聖容即使口得言經
　此三遍之驗也○玄英曰三遍心識悟解
　自能傳說妙法故曰能言也
說經四遍跛痾積逮皆能起行
　幽棲曰旣令口能言經即使足能行道此
　四遍之驗也○玄英曰三遍雖能言說由
　未了達眞理乃至四遍即解㝷師問義故
　曰能行積逮者世傳之疾流引相及也
說經五遍久病痼疾一時復形
　幽棲曰旣令足能行道即使舉體俱修此
　五遍之驗也○玄英曰五遍即了悟在心
　功滋福潤能令久病痼疾盡得消除一時
　復形還如未病之時也
說經六遍髮白反黒齒落更生
　幽棲曰旣舉體俱修故體蒙眞效此六遍
　之驗也○玄英曰六遍功多福深能令白
　髮更黒落齒更生
說經七遍老者反壯少者皆强
　幽棲曰初則從首示以靈效次則通體沐
　浴聖恩此七遍之驗也○玄英曰七遍轉
　經老者皆成少壯少者更益康强
說經八遍婦人懷姙鳥獸含胎已生未生皆
得生成
　幽棲曰旣在生之者則還童却老未生之
　者則得其生此八遍之驗也○玄英曰七
　遍功包七識化被三才八遍則通潤四生
　含靈有慶胎生者不殰卯生者不殈俱蒙
　飬育故云皆得生成
說經九遍地藏發泄金玉露形
　幽棲曰人旣得性命之生復感地藏開見
　國人皆獲金玉之重寳此九遍之驗也○
　玄英曰前明通化四生此則幽祇感慶發
　其地藏露出金玉之形遍滿山川人得足
　用故云金玉露形
說經十遍枯骨更生皆起成人
　幽棲曰旣獲祕藏之珍寳次即變臭腐爲
　神竒此十遍之驗也○玄英曰九遍旣通
　於地理十遍則上感諸天故得太一回骸
　靈符起死積年枯骨更起成人
是時一國是男是女莫不傾心皆受護度咸
得長生
　幽棲曰當此之時浮黎之國若男若女无
　老无少皆受聖恩普得濟度生者不死死
　者更生故咸得長生也○玄英曰傾盡也
　天尊說經之時浮黎一國男女皆在坐側
　聞說妙法各自盡心諦聽故云莫不傾心
　也一國之人受此度人妙法故云皆受護
　度度得成眞之道故云咸得長生凡諸天
　人病有輕重修道之法隨功深淺病輕則
　遍少而瘥病重則功多而愈故知誦經十
　遍上達諸天起死回骸長生久視○少微
　曰夫龍虎嘯而風雲生聖人作而三才應
　此自然之數必至之符是以十遍說經百
　痾立愈非元始之大聖孰能與於此乎而
　舊學之法以爲心智之病非形骸之病謬
　亦甚矣或曰按種人四天斷諸結習人皆
　靈洞不受胎生今天尊說經於碧落則種
　人第三天也何因一國疾病同於天下凡
　夫今所不取以威制所行則稱一國若諸
　侯以境内爲國天子以四海爲國三十二
　帝各以三十二天爲國然則天尊道无不
　周化无不及則可以八圓世界總爲一國
　若以此爲國則誰非天尊之國哉男女有
　病亦何怪也空洞靈章云風動八圓回浮
　更朗幽遼舊說云八方諸天謂之八圓玄
　都爲中宫八方各有五億五萬五千五百
　五十億重如此衆天是元始一化之境域
　也
道言是時元始天尊說經一遍東方无極无
量品至眞大神无鞅之衆浮空而至
　幽棲曰是時者即明初說經之時也初說
　一遍即東方之衆傾城而至旣尊卑升降
　品位殊多故云无極无量品又如隙中細
　塵不可勝數故云无鞅之衆也皆乗虚駕
　浮自空而至鞅者央也義已明上此即初
　說一遍聾病耳皆開聰之時也○玄英曰
　此章復述天尊周回說經以召十方之事
　前文通召十方未顯指其方所此文重出
　使學者深知天尊召集諸天非无次敘故
　說經一遍感得東方无極无量品至眞大
　神无鞅數衆浮空而至鞅猶止也眞聖心
　无止著有感即應故聞經一遍浮空所召
　廣逺故至於无極眞聖无限故云數衆俱
　來證法傳度天人
說經二遍南方无極无量品至眞大神无鞅
之衆浮空而至
　幽棲曰諸義十方並同此初說二遍盲者
　目明之時也
說經三遍西方无極无量品至眞大神无鞅
之衆浮空而至
　幽棲曰此初說三遍瘖者能言之時也
說經四遍北方无極无量品至眞大神无鞅
之衆浮空而至
　幽棲曰此初說四遍跛痾積逮皆能起行
　之時也
說經五遍東北无極无量品至眞大神无鞅
之衆浮空而至
　幽棲曰此初說五遍久病痼疾一時復形
　之時也
說經六遍東南无極无量品至眞大神无鞅
之衆浮空而至
　幽棲曰此初說六遍髮白反黒齒落更生
　之時也
說經七遍西南无極无量品至眞大神无鞅
之衆浮空而至
　幽棲曰此初說經七遍老者反壮少者皆
　强之時也
說經八遍西北无極无量品至眞大神无鞅
之衆浮空而至
　幽棲曰此初說經八遍婦人懷姙鳥獸含
　胎巳生未生皆得生成之時也
說經九遍上方无極无量品至眞大神无鞅
之衆浮空而至
　幽棲曰此初說經九遍地藏發泄金玉露
　形之時也
說經十遍下方无極无量品至眞大神无鞅
之衆浮空而至
　幽棲曰此初說經十遍枯骨更生皆起成
　人之時也
十遍周竟十方无極天眞大神一時同至
　幽棲曰說經一遍召集一方十遍旣周十
　方俱至卽三十二天與四維上下謂之十
　方○少㣲曰此復序周回說經以召十方
　之事也▲天尊至神延保自在說經十遍
　不頓召十方者何哉將以鄭重慇勤使人
　曉悟也
一國男女傾心歸仰來者有如細雨宻霧无
鞅之衆迮國一半土皆偏陷非可禁止
　幽棲曰迮者充塞也重說國人歸仰靈範
　回心眞化來如細雨之飛空集若宻霧之
　四合充塞旣遍致令偏陷此是明其甚多
　之時耳推理不應偏陷也靡靡而順風復
　安可逆止故聖人无心方圓任物也○少
　㣲曰此國是浮黎大國也迮國一半者言
　聚㑹之處占國半境迮占也
於是元始懸一寳珠大如黍米在空玄之中
去地五丈元始登引天眞大神上聖髙尊妙
行眞人十方无極至眞大神无鞅數衆俱入
寳珠之中
　幽棲曰寳珠者喻道也故懸於空玄之中
　亦同玄珠之義大如黍米者即五榖之首
　米即生人之本言人得經如命之資米又
　欲得寳珠之内傳授靈寳之文則寳中更
　寳玄中又玄眞中之眞道中之道於是引
　十方之衆納一珠之中更示以神化无方
　非物理所測去地五丈者欲令人出五濁
　之世脫五行之用五濁旣出自无衆患之
　𠎝五行不用永離相刻之患是故五行不
　相刻萬物悉可全自然長生久視得道成
　眞也
天人仰看唯見勃勃從珠口中入
　玄英曰勃勃者无量衆多同於雨霧之狀
　入於珠口之中亦明眞智无窮也
旣入珠口不知所在國人廓散地還平正无
復欹陷
　幽棲曰天人即始青天中人也國人即浮
　黎大國之人也旣非天眞大神上聖髙尊
　故不隨入珠口之内引例復不與監度之
　盛事所以於下仰觀唯見勃勃而入入而
　不閡珠之小殊不妨人之多多少自容小
　大相納故不知所在也前云偏陷此云欹
　陷者偏傾髙者偏低初塞半國似如偏陷
　及乎廓散還似復平也○少微曰舊說以
　珠表清虚圓極之體黍表馨香百榖之長
　納人入珠明妙道包容也處在空中不累
　諸有也去地五丈離於五欲也地還平正
　示大道平夷元復欹陷明正性得復也皆
　背文生義妄作異端駭其常情謂无此事
　嘗試論之曰夫无始開圖法敎非一或无
　爲端寂示物歸根或變化威靈使人慴伏
　而神通自在眞應无窮珠納天人何容不
　可且謫仙小術猶隱現壷中豈虚皇大聖
　礙行藏於珠内也
元始即於寳珠之内說經都竟
　玄英曰竟猶畢也了也悟道之者巳得升
　珠入妙天尊說經旣畢乃於寳珠之内傳
　此眞經於太上道君謂下文也
衆眞監度以授於我
　玄英曰此明道君得經之事也衆眞者監
　領度人眞官之職也元始說經巳畢勑此
　監度衆眞令將此經傳授道君道君受得
　此經故云以授於我
當此之時喜慶難言法事粗悉諸天復位
　玄英曰道君自稱受得眞經略巳悟解其
　中法事旣得悟解故諸天衆聖各歸本位
　復其常處
倐欻之間寂无遺響
　幽棲曰我即道君自稱也旣於珠中傳寳
　後是以聖授眞千眞共監萬聖齊度衆慶
　斯㑹何可勝言法事旣畢天㑹將復怳爾
　之頃冥寂无聞○少微曰聖人无心眞應
　隨機遇感則興縁離便息
是時天人遇值經法普得濟度全其本年
　玄英曰旣得聞此妙經大衆俱蒙濟度保
　其全福故得終其本命之年也
无有中傷傾土歸仰咸行善心
　幽棲曰當此之時天人國人若男若女因
　茲聞經見法莫不罄竭丹心度災難之流
　无夭閼之患三業旣静六根不生衆惡俱
　消萬善齊起
不殺不害不嫉不妒不婬不盜不貪不欲不
憎不𡜍言无華綺口无惡聲
　幽棲曰不殺不害者謂除身業罪不嫉不
　妒者謂除心業罪不婬不盜者謂除身業
　罪不貪不欲者謂除心業罪不憎不𡜍者
　謂復除心業罪也華綺者飾妄浮辭也惡
　聲穢罵毒語也此都遣十二之惡行然後
　乃至大順
齊同慈愛異骨成親
　玄英曰人皆十惡不生動合眞常之理故
　得齊同慈愛異骨成親古人不獨親其親
　不獨子其子堯舜授禪能令天下歸心況
　天尊說經一國歸仰自然異骨成親也
國安民豐欣樂太平
　幽棲曰齊同慈愛之如一等萬物之若己
　保國民之豐盛樂太平之永日也○少微
　曰斷命曰殺殘傷爲害惡他勝己曰嫉憎
　同儔曰妒男女不以禮交爲婬竊人之物
　曰盜无猒曰貪嗜好曰欲嫌人曰憎猜疑
　曰𡜍十惡旣滅則異骨成親萬行玄同則
　聲无悖戾自然疾疫不作人无夭傷年榖
　豐登而國太平也○玄英曰齊同慈愛其
　國必安无有中傷人自饒足五榖成熟災
　害不生有此衆善之功故云忻樂太平也
經始出敎一國以道預有至心宗奉禮敬皆
得度世
　幽棲曰於是元始天尊覩國人之信善出
　眞範以導之若精誠修奉必升仙度世也
　○少微曰言一方化而羣方得邇人順而
　逺人服也
道言元始天尊說經中所言
　玄英曰謂說混洞赤文及以元洞玉曆此
　謂靈寳本章也
並是諸天上帝内名隱韻之音
　幽棲曰經中所言者即後二章所說三十
　二天隱名三十二天帝之内諱皆大梵之
　言言非造次致詰故云隱韻也
亦是魔王内諱百靈之隱名也非世之常辭
　幽棲曰魔王内諱即五帝大魔之諱字也
　百靈之隱名者即无英白元之名號旣皆
　隱名内諱故非世之常辭也
上聖巳成眞人通玄究微能悉其章
　少微曰字林云悉詳盡也○幽棲曰旣内
　名隱韻非世常辭故眞人之中有通玄之
　才究微之鍳者乃能悟其㫖耳
誦之十過諸天遥唱萬帝設禮河海靜黙山
嶽藏雲日月停景琁璣不行
　幽棲曰言上聖巳成眞人通玄究微者誦
　之十過則道契諸天故同聲而逺唱德齊
　萬帝故設禮而來賔河海息飊浪之飛騰
　山嶽攝雲煙而不起三光駐景七曜凝輝
　天地貞明晝夜燭也
羣魔束形鬼精滅爽回尸起死白骨成人
　幽棲曰旣正道坦行即邪魔消匿故使朽
　骸歸再超之魄白骨復重形之魂旣能使
　死者更生固冝令生者不死此眞人之格
　者也
至學之士誦之十過則五帝侍衛三界稽首
魔精喪眼鬼祅滅爽濟度垂死絶而得生
　幽棲曰至學之士者則心堅於鐵石操烈
　於水火天地不能逾鬼神不能惑行人之
　所不能行已有若无以此太極巳上有眞
　名者誦之十過則五帝翼侍於左右三界
　稽首而致敬邪魔喪其睛目垂死自然而
　得生五帝則五方之天帝三界則三界之
　魔王也○少微曰上聖大道威能制天至
　學力微唯能御地制天能使三景停輪白
　骨復命御地能令三界稽首垂死却生大
　小之涯不可相越也
所以爾者學士穢氣未消體未洞眞召制十
方威未制天政
　少微曰天政謂日月五星天文七政也德
可伏御地祇束縛魔靈但却死而已不能更
生
　幽棲曰爾者然也夫至學之士名行旣登
　於眞格功用則蔑於世人所以然者爲骨
　體未眞穢氣仍在則十方未可召制諸天
　未得桭威止可攝御邪魔却垂死之死不
　能令朽骸枯骨復形更生此至士之格也
　○少微曰學士即上至學之士也神力不
　弘功未圓備不能威制天象只可伏御地
　祇力能臨死却死未能回骸起朽也
輕誦此章身則被殃
　少微曰五帝威神侍衞靈寳司察輕慢良
爲險巇
供奉尊禮門戸興隆世世昌熾與善因縁萬
災不干神明護門
　幽棲曰輕誦者謂不整潔形服不依按科
　儀或行立坐卧聊耳妄誦豈但己身受考
　抑亦上累祖宗若唯敬禮尊崇則致門戸
　興盛一身受福昌系子孫惡根不生常與
　善㑹旣千神來護何萬災能干以此而言
　誦而不味者未若不誦而敬諸持經之士
　冝審詳焉
斯經尊妙獨歩玉京
　少微曰言獨用此妙道可以飛歩玉京本
　相經云大羅天上有玉京之山无根而生
　據空而停其中有紫微上宫辟方三十萬
　里金樓玉臺七寳光飾玉室上有三十六
　所方圓八千里眞文大字滿在其中
度人无量爲萬道之宗巍巍大範德難可勝
　少微曰爾雅云範法也○幽棲曰旣諸天
　所崇不傳下世處紫微之祕藏在玄都之
　特用爲度人之最標衆道之首巍巍聖範
　殆崑崙之冠霄德量難勝若溟海之莫測
　斯之妙道也
道言凡誦是經十過諸天齊到億曽萬祖幽
魂苦爽皆即受度上昇朱宫
　幽棲曰此言凡誦者則不限髙下之格是
　能依法精心誦持十過者則諸天衆聖降
　集於房廟播祖禰之幽魂及昆宗之苦爽
　下離北府上入南宫朱宫者即南宫也
格皆九年受化更生得爲貴人而好學至經
功滿德就皆得神仙飛昇金闕游宴玉京也
　幽棲曰格皆九年者即九年之格也謂法
　三火之數旣三三如九朱宫是南方屬火
　以火鍊形故云三火九年受其鍊化然後
　更生貴族生即便修此經昔薰習之仍在
　萬遍之功旣滿三千之德復圓遂超然昇
　度逕得神仙登金闕而朝聖君游玉京而
　謁元始此十▲之格也○少微曰此明能
　度先祖也按三元品戒朱陵度人之格凡
　有三等九年者中福之格大福則乃三年
　小福則二十四年皆更生下界得爲貴人
　籍其先縁而能好學不經生死便得神仙
上學之士修誦是經皆即受度飛昇南宫
　幽棲曰上學之士者則聞道勤行見法必
　學始終不替寒暑无虧此太清九宫已下
　有仙名者旣修誦此經使身得道飛昇仙
　域受錬南宫夫魂魄昇仙則火鍊鬼質生
　身得道則火鍊垢穢初故皆入南宫然後
　登其本位此上士之格也
世人受誦則延壽長年後皆得作尸解之道
魂神蹔滅不經地獄即得反形游行太空
　幽棲曰世人者即常途之人也非出羣之
　士旣以祖因福淺身業功微故生前則享
　壽遐齡没後則解形蹔滅然不拘三官之
　制不受九府之艱期限數登則神歸形復
　旣改形容於三宫之館易童顔於九鍊之
　尸故不入南上之宫便歷太空之境太空
　在太清已上三域此世人之格也從眞至
　此凡有五等則階級差殊也○少微曰又
　明世人誦之亦能自度也世人德薄功行
　未圓雖不能骨肉同飛亦能尸解而度本
　相經云前功不立後則骨肉不仙是故尸
　解而得道也按上經尸解有四種一者兵
　解若嵇康寄戮於市淮南託形於獄二者
　文解若次卿易質於履長房解形於竹三
　者水火鍊若馮夷溺於大川封子焚於火
　樹四者大隂鍊質視其已死足不青皮不
　皺目光不毀屈伸從人亦尸解也肉皆百
　年不朽更起成人眞誥裴君曰尸解仙者
　不得御華蓋乗飛龍登太極遊九宫但不
　死而已以弓劔曰兵解竹杖曰文解兼水
　火太隂爲四種解也
此經微妙普度无窮一切天人莫不受慶无
量之福生死蒙惠
　幽棲曰此經功力致用眇邈難思十轉則
　萬炁齊仙五級則度人无量天人沐解脫
　之慶生死頼拔度之恩也
上天所寳不傳下世
　少微曰天尊說經之時不傳下世王母所
　請許保甲申之災因此流通人間始有也
　宋君曰此經度人凡有四種一者白日昇
　天即身而度二者尸解變易而度三者死
　而不朽後更起生四者魂神暫滅即昇南
　宫受化業有輕重故報有差殊兼度曽祖
　故曰生死蒙惠
至士齎金寳效心盟天而傳輕泄漏慢殃及
九祖長役鬼官
　幽棲曰旣稱祕於玄都固宜不傳下世今
　因太上流布方復降授人間故令至士齎
　金寳以效心約輕宣之重誓違盟則九祖
　獲考寳祕則億曽齊功○少微曰夫靈文
　袐重授受良難豈得率爾輕傳殃延九祖
侍經五帝玉童玉女各二十四人營衞神文
保護受經者身
　幽棲曰此言五帝玉童玉女者是五帝之
　玉童玉女來侍非五帝與玉童玉女俱侍
　此五帝即五老帝君非五方之帝也童之
　與女都四十八人旣常營衛神經之文亦
　兼保護誦經之者則必薦舉精誠之功司
　察泄慢之過受誦之子宜愼之焉若出入
　遊行必宜携執則使持文而護身免災而
　无慮矣
道言正月長齋誦詠是經爲上世亡魂斷地
逮役度上南宫
　幽棲曰正月上元大慶之月也故能福及
　上世祖曽幽魂苦爽斷鬼神連逮之役受
　仙官拔度之慶夫言齋者謂身无雜務心
　不外想内外清虚抱元守一終乎此月故
　言長齋
七月長齋誦詠是經身得神仙諸天書名黃
籙白簡削死上生
　幽棲曰七月即中元大慶之月也故中及
　己身諸天上生名於白簡酆岱落死籍於
　黒簿身得神仙位登天府黄籙白簡者以
　黄金爲書以白玉爲簡也此獨不言十月
　下元者爲上元上延祖考中元中及己身
　下元下逮子息今旣皆明至學爲首則至
　學上有祖考而下无子息故十月下元略
　而不言經中亦不說下元功過至學之士
　詳而審之○少微曰天官考時宜度先祖
　地官校月可度己身此先後之差尊卑之
　序黄籙白簡記仙之籍也録字回年經曰
　名書帝籙蓋有宿縁皆由勤慕非自然也
　○玄英曰按三元品誡正月三陽炁生位
　在上元諸天校定之時冝度先祖七月是
　中元校定之月地官考校之辰宜度己身
　亦是先後之差尊卑順序之儀也謂修道
　之法普度无窮通濟死生動植咸潤上爲
　皇家宗廟下爲五苦幽魂豈獨先超七祖
　此乃便人追孝之心故云爲上世亡魂
十月長齋誦詠是經爲帝王國主君臣父子
安鎭國祚保天長存世世不絶長爲人君安
鎭其方人稱太平八節之日誦詠是經得爲
九宫眞人
　幽棲曰謂四立二分二至爲八節日也皆
　諸天大慶吉㑹之日檢勾學者功過之辰
　若於其日能齋而誦之則得爲九宫眞人
　也所以爾者其九宫除中央之尊位周回
　八宫以應八節旣與其日相符故誦之得
　登此境○少微曰一元有三宫三元有九
　宫也又解夫八節之日皆有八史神下伺
　人善惡所以八節必須修誦何故八節之
　日爲九宫眞人明八節是八卦左三右七
　等并以中宫首足合於九宫故曰九宫眞
　人也
本命之日誦詠是經魂神澄正萬炁長存不
經苦惱身有光明
　幽棲曰本命即年辰之日唯檢勾一身之
　功罪故令其日齋誦之且人以炁爲根以
　神爲本炁存則神正本固則根深内神炁
　以相符外光明而自軫如此則萬憂不生
　苦惱奚入旣以我本命之日修誦故能存
　我之神炁聖人作則皆有由然以此推之
　則修眞之理自明矣○少微曰夫神和而
　炁暢故聞靈音而澄正感虚白而光明也
　○䟽曰本命日則有司命君下察人善惡
　所以亦須修此經人若爲惡則邪炁入身
　若其爲善則正炁歸己而永保長存不經
　苦惱也
三界侍衞五帝司迎萬神朝禮名書上天功
滿德就飛昇上清
　幽棲曰三界侍衞者即三界魔王在右侍
　衞也五帝司迎者即五方天帝出入迎送
　也於是坐朝衆靈名書帝籙萬遍功備千
　行德圓即白日昇天飛登上清也○少微
　曰陸先生云上清中都也按龍蹻經四梵
　以上次有三清太清十二天九仙所居次
　上清十二天九眞所居玉清十二天九聖
　所居今三十六天並不壞之境洞神經云
　三清天自然化也慿空而立七寳宫殿不
　生不滅百靈侍衞矣
道言行道之日皆當香湯洗浴齋戒入室東
向
　幽棲曰行道之日即持誦此經之日也恐
　人不得此長持故云行道之日亦是前所
　說𠮷日也每皆以香湯洗浴然後入别室
　齋心潔已清淨无爲若山居寡力者亦可
　於所寢之室常護令整潔先被服盥漱置
　經於桉然後又於經堂焚香禮請跪啓今
　修誦之㫖即取經於室中東向正坐焚香
　披讀注心歷目微聲吟詠若直爾念誦文
　多錯誤則却上三十字讀勿使怱速苟貪
　遍數翻爲失功悞人不小調聲誦詠令神
　和魂暢常令香炁緜緜不絶於室至此章
　則依法存叩之也
叩齒三十二通上聞三十二天心拜三十二
過
　少微曰眞誥云叩齒以集神咽津以和眞
　易曰帝出于震震長生之方諸天之尊也
　故東向也先想皇曽天而拜之以次天帝
　每一想一拜而取遍也
閉目靜思身坐青黄白三色雲炁之中
　少微曰玄炁青也元炁黄也始炁白也想
　此三炁也
内外蓊冥有青龍白虎朱雀玄武師子白鶴
羅列左右日月照明洞煥室内項生圓象光
映十方如此分明宻呪曰
　幽棲曰更焚香臨目臨目者半開也接手
　者兩手沓於膝上即叩齒三十二通每叩
　一通令響應一天訖存我起拜三十二天
　帝從東方北首而始以次周回四方每一
　拜存一帝而拜之訖閉目存我坐下自然
　有青黄白三色雲炁須㬰滿一室之中鬱
　鬱藹藹左有青龍右有白虎前有朱雀後
　有玄武師子左右各兩行行有其八對坐
　相望白鶴與師子同也日在前月在後明
　照室内項生光象照徹十方如此存訖更
　重覽所存者分明如覩也宻呪者即口動
　而无聲也
无上玄元太上道君召出臣身中三五功曹
左右官使者侍香玉童傳言玉女五帝直符
真日香官各三十二人關啓所言今日吉慶
長齋清堂修行至經无量度人臣及甲乙轉
經受生願所啓上徹逕御无上三十二天元
始上帝至尊几前
　少微曰元始上帝天尊之别號也
畢引炁三十二過
　少微曰引炁者以口吸引之也非引出也
　仍想三十二天本天中炁色依次第而吸
　之從皇曽天爲始
東向誦經
　幽棲曰旣發罏之祝不假悉注略言要用
　者耳直日香官即三十二天各一官也下
　來監察而復上奏今日吉慶者即三元八
　節之吉日也每皆云今某日吉慶旣屢言
　長齋即不得不齋也臣及甲乙者後日月
　天地星辰國主兆民等之所稱也若平常
　之時即言臣及祖考也元始上帝者即非
　元始天尊也夫上帝髙尊亦位齊元始故
　得稱焉是知元始之號非一尊之稱祝畢
　即以鼻吸三色雲炁入口而咽之三十二
　過畢洞徹一形之内良久誦經上香誦經
　初一遍從序誦因便存思其後遍直從元
　始洞玄題去每令一存周得十過爲佳若
　有急事暫起亦得若經時稍久即須却依
　前新從序續而復存思也○少微曰自元
　始洞玄以下曰經也
元始无量度人上品妙經四注卷之一










元始无量度人上品妙經四注巻之二寒二
　　　　(齊嚴東唐薛幽棲李少微成玄英/註宋陳景元集)
元始无量度人上品妙經
　幽棲曰前題兼稱太上洞玄靈寳此題直
　云元始无量度人序題太上欲明太上所
　序經前則都總部秩之名後則單指一經
　之目上品妙經義同首注○少微曰前是
　道君序經故以道言標首此是天尊自說
　故書元始爲題又自然已前亦是道君小
　序混沌已後方是天尊本章也
元始洞玄靈寳本章
　東曰元者先也先天而生故曰先也亦曰
　大也大无不包故曰大也亦曰炁也細无
　不入故曰炁也亦曰无也无形无影故曰
　无也亦曰靈也能變能化故曰靈也亦曰
　道也經曰道可道非常道也明常道无形
　不可得而名故略云其狀始結也元炁始
　結故言結也亦初也玉字初開故曰初也
　亦化也化生天地故曰化也亦端也爲萬
　物之首故曰端也亦終也終乎无終故曰
　終也經曰无名天地始又曰天下有始以
　爲天下母又曰始制有名故曰始生一一
　天也天從始而生明始亦元也㑹歸於元
　元生之時无天无地无神无鬼溟涬濛鴻
　无所分别元炁始結而成玉字玉者自然
　之精精出而發光以成天地日月星辰所
　以化成元始尊神者明其有靈也所以化
　生天地日月星辰者欲以生養萬物也所
　以天地萬物生後而有號者明元始造化
　也所以號元始者示人知始終之歸趣也
　洞明也洞照无極故曰明也亦通也通達
　无窮故曰通也玄空也杳然空洞故曰空
　也元炁始結而成玉字在空玄之中通達
　照乎四方顯乎龍漢隱乎延康先乎赤明
　耀乎開皇逺至上皇也靈者衆聖之通稱
　也寳者衆聖之所珍也章者文章也玉字
　始出本形如印八角垂芒文彩煥耀洞應
　无窮在天曰靈在地曰寳空玄爲靈入藏
　爲寳故曰靈寳太上道君說其所由也○
　少微曰元始微言通同玄妙靈文寳貴音
　韻成章
上品妙首十迴度人
　東曰上品者元炁始凝結青黃白三炁置
　上元三宫其第一宫名玄都元陽七寳紫
　微宫始陽之炁總主上眞自然玉虚髙皇
　上帝諸天帝五上聖大神其宫皆五億五
　萬五千五百五十五萬重青陽之炁其中
　官寮亦有五億五萬五千五百五十五萬
　衆皆結自然青陽之炁而爲人也衣則青
　羽飛衣宫中有延生符八方之炁欻然而
　到便成人也毀符焚身即隨煙而化還爲
　炁也太玄上府紫微宫有左右中三府左
　府主生宫太陽火官考右府主死宫太隂
　水官考中府主生死罪録風刀之考三府
　各領官寮九千萬衆總綂生死罪福一十
　二曹其左宫名太玄都元黃太極左宫則
　元黃之炁總主上眞已得道及未得道修
　眞男女生命録籍其宫有招靈之符右宫
　名太玄都洞白太極右宫則天元洞白之
　炁總主上眞已得道及未得道修眞男女
　滅度仙録及罪簿死籍宫中有明眞之府
　其中官寮品格具如紫微宫之儀也上元
　品天官凡有三宫宫有三府宫綂十二曹
　三宫合三十六曹並治元陽之上太空之
　中自然之號普綂上眞已得道三元日集
　校隂陽水火風刀三府考官三十六曹青
　黒二簿列奏紫微太微左右中三宫其事
　自具出三元品戒中今略舉一隅昔龍漢
　之年玉字始出日月始明天地亦分衆眞
　列位元始出法度人說經十遍周回十方
　度人无量之數元始因撰作十部妙經以
　紫筆書著空青之林衆聖所崇爲經之祖
　宗故曰上品妙首也○幽棲曰此演經之
　時故亦都叙題目之㫖趣也明誦之十過
　即能度人故元始說之十過以召十方每
　以十過爲法所以前序言凡誦是經十過
　億曽萬祖皆即受度亦是回法輪十轉之
　義也○少微曰即此章句言約事弘是謂
　上品眞經妙道之首十回輪轉廣度天人
　也○玄英曰上品者群經品秩之中此品
　最爲第一也妙首者此經有度人之法爲
　衆妙之宗故稱妙首也十回度人者天尊
　誦經度人皆有遍數十遍爲一過百遍爲
　十過也
百魔隱韻離合自然
　東曰百魔神霄王等隱玉字也韻調也魔
　王與諸炁俱生參於洞章隱其韻調合於
　自然之書以爲經也○幽棲曰即諸魔王
　隱名及三界祕章隱顯離合同符自然也
　○少微曰于時天人鬼神莫不服化故三
　界大魔率其羣魔隱括聲韻來朝元始離
　飛玄之炁合自然之音鼓以靈風皆成歌
　詠太上貴重列於經文也○玄英曰此明
　天尊誦經感得三界羣魔飛行空中歌隱
　韻之音俱來朝㑹隱韻者明此靈章皆是
　諸天上聖自然隱祕之音非世所知謂之
　隱韻屬對成文曰韻五聲相和爲音合而
　言之謂之隱韻自然者言此靈文皆諸天
　妙炁靈風鼓奏自成歌詠之音非關造作
　而成故云自然也離合者謂三界魔王㕣
　自歌其天中自然妙炁以爲歌詠之曲謂
　之爲離其音與洞章相參理合自然之妙
　故云合參猶雜也音辭雖雜理合自然故
　云離合自然也又解云離者天尊所說魔
　王亦說各各自說謂之爲離說音不同理
　合眞妙謂之離合自然也
混洞赤文无无上眞
　東曰混大也洞通也赤文赤書大洞之經
　通明龍漢淪於延康元始開運於洞陽之
　宫火鍊玉字洞陽炁赤故號赤文出法度
　人玉清治鍊眞中之眞故曰无无上眞也
　○幽棲曰混者混沌之名洞者洞陽之炁
　赤文者赤書眞文也言赤書眞文齊混沌
　之初在天地之先凝化空洞之上鬱結太
　无之中太无之无亦无其无旣无其无是
　謂无无故云无无上眞也元始鍊之以洞
　陽之炁治之於流火之庭洞陽炁赤故曰
　赤書也○少微曰混洞是髙上玉皇九億
　萬炁也言玉皇之炁混沌通同成其赤書
　眞文廼於无无未有之時分布五方元始
　用之度人皆登上眞之位也
元始祖劫化生諸天
　東曰祖先也元始未受號之先已化生天
　地但龍漢久逺劫運始開天地亦分自此
　已前不可記識是故觀古可以知今則古
　今无異○幽棲曰言赤書眞文開運祖始
　之劫化生三十二天祖劫者赤明之劫也
　○少微曰祖始也玄元始炁於始劫之初
　欻然而造化能生五億諸天按天地一成
　一敗謂之一劫言始劫者是世界初生未
　經成敗也
開明三景是爲天根
　東曰三景三光也三光旣明天地乃分萬
　物乃生神靈得治長爲天根也又能光明
　日月朗耀衆星○少微曰二儀分形三光
　垂耀皆禀始炁故爲天根○玄英曰景光
　也此明諸天位成即有三光列耀通照字
　宙謂之開明俱禀妙炁而成故爲天之根
　本也
上无復祖唯道爲身
　東曰祖宗也上无所宗唯道炁結精而後
　成其身也○幽棲曰旣齊混沌之物復在
　天地之先故云上无復祖也眞文之質即
　道眞之體爲文故云唯道爲身也○玄英
　曰此舉眞文之體爲諸天之根本禀元始
　妙炁之自然而化成大道之法身妙炁自
　成不復更有先祖也西昇經云虚无生自
　然自然生道今云上无復祖者道以虚无
　爲宗以自然爲本以道爲身然此三者悉
　无形相㝷考其理乃是眞空眞中有精本
　无名稱聖人將立敎跡不可无宗故舉虚
　无爲道之祖其實三體俱㑹一眞形相都
　无能通衆妙故云上无復祖復猶别也别
　无先祖也
　五文開廓普植神靈
　幽棲曰五文者即眞文五篇也以應五方
　五老之所償録者旣開朗三光亦開廓五
　篇玉字眞文各植神靈者也○少微曰妙
　本自成無復先祖括囊无外盡是道身五
　篇眞文開廓形狀普生天地安置神靈也
无文不光无文不明
　東曰光三光也明分明也玉字不出則日
　月无光天地不分明也
无文不立无文不成
　東曰立形也成生也玉文不出天地无以
　形萬物無以生也
无文不度无文不生
　東曰度昇也生化也眞文不出魂神无以
　昇萬物无以化也○少微曰若无眞文開
　廓則日月不得光星辰不得明乾坤不得
　立世界不得成幽魂不得度枯骨不得生
　○玄英曰謂三塗八難五苦幽魂若不得
　此眞文則不得超度三界亦明修學之人
　无此眞文則不得成眞入道
是爲大梵天中之天
　東曰大梵者則風澤大梵之炁結而成天
　在空虚之中抗舉澄清髙而洞浮懸而不
　落在衆天之上故謂天中之天也○幽棲
　曰旣生成之功浩汗造化之用彌綸故云
　是爲大梵梵者道中之道也道即玄文故
　云道中之道玄中之玄天者玄也○少微
　曰範法也所能開明三景安置五文皆元
　始天尊運行大法在諸天之上故曰天中
　之天也
鬱羅蕭臺玉山上京
　東曰鬱盛也羅大羅也大羅之天上有玉
　京之山山有七寳玄臺臺在七寳城城中
　有玉清之殿髙上玉皇治乎其中也○幽
　棲曰言玉清之上有九層之臺窮於髙際
　參於太无故映鬱大羅之上蕭然九層之
　臺太无即大羅也以玉爲山故云玉山山
　上有京故云上京亦有名玉京亦名玉清
　皆因玉以得名也此即通謂玄都玉京也
　○少微曰自此十句皆說玄都境中宫殿
　壯麗玉京山在諸境之上故曰上京山有
　玉城城中有臺號曰蕭臺城闕山林鬱然
　羅布皆髙上玉皇所理之處也○玄英曰
　鬱羅者謂蕭臺四面城闕山林鬱茂光華
　羅落其處故云鬱羅
上極无上大羅玉清
　東曰大羅之天在衆天之上紫微之宫處
　乎玉清之上煥乎紫虚之中明道旣彰大
　羅之天則鬱然澄清七寳之樹各生一方
　彌覆一天八樹彌覆八天包羅衆天故曰
　大羅也○幽棲曰言玉京之上極乎无極
　窮乎无窮唯大羅之玉清耳大羅即虚景
　玉清即宫闕者也○少微曰大羅玉清境
　窮髙極逺更无一物在其上能包羅衆天
　故曰大羅其上无塵豁然太空無爲之道
　場也○玄英曰本相經曰大羅之上无色
　无塵是无上也
眇眇劫刄若亡若存
　東曰眇眇者髙逺也一劫者如有巨石方
　圓四百里又如空城方圓四百里上下齊
　等滿中芥子天人每百年一度取一芥子
　又羅衣拂巨石石消芥子盡名爲一劫七
　尺曰刄存有亡无也七寳玄臺臺髙芥子
　无數之仭歩虚云仰觀劫仭臺此之謂也
　七寳之臺非地仙所見而況凡人乎覩之
　則言有不見則言无故言若亡若存也○
　幽棲曰刄者仭也古之字少以刄爲仭天
　眞以劫計仭世人以尺計仭即玉清九層
　之臺復謂之劫仭臺也旣髙逺眇邈隱化
　无方故云若亡若存非定相也亦雖有形
　而无其體眞精造化自然而然也○少微
　曰按眞一自然經云玉山一名劫仭臺言
　以仭量之如彼劫數故曰劫仭形而不礙
　若存若亡也
三華離便大有妙庭
　東曰三華者即太極宫青華門名也離布
　三便之殿則三界門名也三華在三界之
　上上有梵天神人飛遊太極之上玄歌无
　量洞章曲爽靈風之炁拂揚洞章之曲太
　和玉女於華都之門而和神人之歌慶大
　有於元始欣衆眞於妙庭不離三界故曰
　離便也○幽棲曰夫入宴三清之宫則必
　逺離三便之門即三界門也三華宫即玉
　清三元宫也上元玉華中元金華下元九
　華皆三元上皇道君居之大有者大道也
　義同大塊理齊有物言三華之宫旣天尊
　大道君居之故云大有妙庭耳
金闕玉房森羅淨霐
　東曰天中有金闕玉房以界三便之門森
　長也羅大羅也上有騫林之樹覆䕃東華
　之宮騫林之葉有大洞之章紫書玉字煥
　乎上清淨霐者都監之神内名也治紫微
　宫曲房之内下有扶桑之樹上有騫林之
　叢碧雞鳴其蓋青霞翠其峯神風流反香
　之草以鼓桑林百籟之音神風一鼓空生
　洞章之音也○幽棲曰言玉清之境以黃
　金爲城闕以白玉爲宫室黃金之闕則森
　然煥邈以周羅白玉之房則精㓗嚴凝以
　霐瑩也○少微曰言遶三便之殿循大有
　之宫皆金闕玉房騫林紫樹森聳羅列淨
　㓗霐澄也○玄英曰闕者門也此明玉京
　成内華飾妙麗積金爲闕累玉爲房周繞
　大有之宫三便之殿又植騫林紫樹羅列
　森聳清淨霐澄安居其上勝妙殊絶故云
　淨霐也
大行梵炁周迴十方
　東曰大行者天元綱紀也維羅八極總大
　梵之炁通明龍漢之闕龍漢推數而自開
　赤明待運而敷辰赤明旣開三十二天並
　有神靈置中元二品地官元洞混靈之炁
　凝黃之精置中元三宫其第一宫名洞靈
　清虚宫總主五帝五嶽諸眞人及地上神
　仙已得道一號明晨武成宫置左右中三
　府左府號耐犯明晨府主生官太陽火官
　考右府號紂絶隂天府主死官太隂水官
　考中府號七非恬照府主生死罪録風刀
　之考三府各領官寮五千萬人綂生死罪
　福一十四曹並治山洞空虚之中係大梵
　之炁也○幽棲曰玉清眞道梵炁大行於
　十方之域周流於諸天之境也○少微曰
　總五億之諸天混八圓之經緯下窮九壘
　上際大羅皆是梵炁流行周迴不息故得
　億千世界髙而洞浮懸而不落其狀似風
　非風似水非水維而持之若有情信
中有度人不死之神
　東曰度人更生之神也名飛生學士能誦
　洞章諸天稱慶飛生即爲開不死之門流
　長生之炁下鍊三魂三魂之神被鍊八景
　存焉八景備守共舉人身上飛九層之臺
　遊於騫林之中上昇玄都之宫也○幽棲
　曰謂諸天十方有此之神主司度世不死
　之事非言神不死者也
中有南極長生之君
　東曰南極者南極眞人也中元二品左宫
　名洞陽宫一號宗天宫總主地上九土土
　皇四維八極諸靈官混黃之炁其中土府
　地上官寮九萬九千九百九十九萬衆皆
　是死者有功之魂受度而補其局其宫置
　左右中三府其左府號諒事府右府號宗
　靈府中府號靈如神府三府考官如上法
　主生死一十四曹中元二品右宫名北酆
　宫一號隂天宫總主地上諸靈官置左右
　中三府左府號連宛泉曲府右府號泰殺
　九幽府中府號罪氣咸池府主生死中元
　二品地上三官左右中各三府綂一十四
　曹並治山洞空玄之中皆自然之號地上
　五嶽四維八極神仙真人以八節日下詣
　清靈洞陽北酆三宫集校諸地上生死功
　過罪福衆官齊到三宫九府四十二曹考
　召官屬各操生死青黒二簿列言三宫南
　極眞人治洞陽宫中下有流火之庭學人
　得道者皆詣流火之庭受鍊而成眞然後
　進入洞陽宫中長生者宫中有度命之君
　字吁員得入南宫吁員即爲鍊度朽骸也
　○幽棲曰南方主生故復有南極主司長
　生之名簡者也○少微曰流火之庭廣八
　十萬里
中有度世司馬大神
　東曰南宫中有度世司馬大神者十方飛
　天神王並治宫中也○幽棲曰司馬大神
　主司度世之録籍司馬官位也○少微曰
　南宫又有度世司馬亦有度世大神並治
　宫中長生不死也
中有好生韓君丈人
　東曰好生君諱猷治南上宫中也韓君司
　命司録也治九幽酆都人有善功者大聖
　開玄夜之戸酆都度八難之場七祖於是
　而還幽魂於是而光上帝育飬始生之神
　司録則度筭於南宫也○幽棲曰復有韓
　君丈人監長生籍與南極事同神中之尊
　謂之丈人韓君官司之號也○少微曰韓
　君是上帝闕下司録仙籍度人南宫也○
　玄英曰丈人長老之稱也好樂也明其南
　宫之中復有樂人長生不死之君録人善
　功出三界之苦
中有南上司命司録
　東曰南上宫名也九華眞人治在其中主
　九幽之中宿對死魂司命主壽筭之神司
　録主簿録之神並南上帝君司官也常校
　學仙之名上言玄都之宫有知八字之音
　應得度者至災劫交之時則司命使鳥母
　迎以鳳車上登崐崘之墟也○玄英曰南
　上者洞陽宫之别名也
延壽益筭
　東曰延申也筭紀也九靈之母治東海扶
　桑湯谷之淵常總地機轉輪元炁上應天
　關天關轉地機動周天一度水則湧三千
　三百度九海溟合坤母出東海之上以召
　鳥母使申劫㑹於帝君延壽益其筭紀度
　學仙之人也
度戹尊神
　東曰南上宫中有益壽延年度戹尊神上
　帝君也諱育常乗象輪之車遊行九玄之
　門轉九機之度以應劫㑹之期天運之終
　而日童停光拔度學仙之人灌以水毋之
　精導以太和之炁度其災戹鍊長夜之尸
　○幽棲曰復有南方司命司録二尊神司
　命尊神主延壽益筭司録尊神主過災度
　戹也
迴骸起死无量度人
　東曰无量則大衆之始神也總綂飛天之
　衆旣樂天中有无量品衆大聖衆皆受其
　品量而得昇度死骸受炁而更生爲人也
　○幽棲曰夫延壽益筭過度災戹及迴死
　骸之形已死之尸者皆由乎司命司録之
　二君也故云无量度人也○少微曰總彼
　眞官各司其職並能迴骸復命起死成生
　劫運頻交度人无量也○玄英曰此二句
　通結上文從中有度人至此諸司眞官皆
　能迴骸起死度脫生靈迴骸者骨爲骸骸
　形也能令死骸白骨更起成人也起死者
　謂新死之人更令得活也无量度人者凡
　於劫劫之中度人成道非可筭數故云无
　量度人此明元始垂慈死生通濟置立金
　宫玉殿總彼眞官照臨三界之中弘度九
　天之内人則存亡獲慶萬物則動植銜㤙
　劫劫之中長生久視
今日校録諸天臨軒
　東曰校録校生死之録也臨軒宴㑹也玉
　帝在南昌之宫中校度生死録籍普得開
　赦○幽棲曰今日校録謂校量持誦之人
　建功立行之名簡應合昇度之録籍故諸
　天十方无量神眞乗輿御輦上詣帝前○
　少微曰今日者赤明開圖日也校録者校
　死生録籍也凡校録之日皆可借言今日
　耳是時元始天尊校死生録籍諸天聖衆
　並臨軒宇而朝也
東方无極飛天神王長生大聖无量度人
　東曰太上說玄都玊京山八方諸天有三
　千大千世界東方无極諸天安太堂郷大
　千納善之世界也○幽棲曰即前序云說
　經一遍東方大神浮空而至也
南方无極飛天神王長生大聖无量度人
　東曰南方无極諸天宛梨城境大千棄賢
　世界也○幽棲曰此說經二遍南方大神
　浮空而至也
西方无極飛天神王長生大聖无量度人
　東曰西方无極諸天福堂洲大千咸行世
　界也○幽棲曰此說經三遍西方大神浮
　空而至也
北方无極飛天神王長生大聖无量度人
　東曰北方无極諸天鬱亶野大千清淨世
　界也○幽棲曰此說經四遍北方大神浮
　空而至也
東北无極飛天神王長生大聖无量度人
　東曰東北方无極諸天福集都大千長安
　世界也○幽棲曰此說經五遍東北大神
　浮空而至也
東南无極飛天神王長生大聖无量度人
　東曰東南方无極諸天元福田大千用賢
　世界也○幽棲曰此說經六遍東南大神
　浮空而至也
西南无極飛天神王長生大聖无量度人
　東曰西南方无極諸天延福郷大千仁靜
　世界也○幽棲曰此說經七遍西南大神
　浮空而至也
西北无極飛天神王長生大聖无量度人
　東曰西北方无極諸天福德野大千延賢
　世界也○幽棲曰此說經八遍西北大神
　浮空而至也
上方无極飛天神王長生大聖无量度人
　東曰上方无極无巓玄都玉府紫微之中
　无鞅之衆飛天神王也○幽棲曰此說經
　九遍上方大神浮空而至也
下方无極飛天神王長生大聖无量度人
　東曰下方无極五嶽五帝洞陽清靈北酆
　都諸宫府之中也○幽棲曰此說經十遍
　下方大神浮空而至也
十方至眞飛天神王長生度世无量大神
　東曰十方大羅之天有玊京山山有八方
　上下合爲十方各有无極无窮飛天神王
　長生度世君无量大神无鞅之衆並到帝
　前也○幽棲曰此十方眞神並主司監得
　道成眞長生度世之事故云長生大聖无
　量度人
並乗飛雲丹輿緑輦羽蓋瓊輪
　東曰飛雲者三素雲也丹赤也緑碧也羽
　旄也蓋覆也瓊玉也十方大聖飛天神王
　各乗丹霞之輿碧霞之輦朱寉鳳凰以爲
　輿輦之蓋七寳輪轂也○玄英曰丹是赤
　色之霞緑是碧霄之炁此明十方大聖來
　朝元始之時皆結太上三素飛雲丹霞碧
　霄爲其車乗故云丹輿緑輦
參駕朱鳳五色玄龍
　東曰參雜也雜駕朱雀鳳凰五色之龍白
　虎玄武也○幽棲曰羽蓋䕃輿輦之上飛
　雲騁輪轂之下未鳳則參輦玄龍則駕輿
　於是鳳輦雲輿雲炁𩀱邁羽蓋者仙禽靈
　鳥之羽爲蓋也瓊輪者以珪璧琬琰之寳
　爲輪○玄英曰龍有五色而言玄者玄猶
　天也謂天龍也又云玄是衆色之主故特
　舉以明之
建九色之節十絶靈旛
　東曰節蓋也旛華旛也九色者青赤白黃
　黒緑紅紫紺也上眞執九色之旄節玉女
　把十絶之靈旛○幽棲曰夫上眞皆建三
　七九色節紫旄節靈旛節以十色間錯色
　各一絶故云十絶節在旛前皆左右持執
　以導前○少微曰十方大聖並乗三素飛
　雲丹霄之輦鳳凰羽蓋瓊玉之輪參雜也
　又雜駕以朱鳳玄龍文耀五色玉女建九
　光之節眞人持十絶之旛文物威儀異方
　同軌○玄英曰十絶靈旛者以十色之素
　橫幅剪斷謂之爲絶又分間其色接而縫
　之其幅通者十接謂之十絶繫於竿首謂
　之爲旛旛者以轉爲名令人轉禍爲福也
　執節使刑罰有度罪无濫刑持旛使悔過
　修眞化惡爲善大聖所建曉示愚迷使眞
　人執旛玉女持節其旌節貴賤隨法髙低
　如上清真人建紫毛之節其餘等級具列
　科儀此不兼載
前嘯九鳳齊唱後吹八鸞同鳴
　東曰雄曰鳳雌曰凰赤色五彩曰鸞前導
　九部之鳳後從八部之鸞侍晨一嘯九鳳
　齊唱西靈眞人吹九鳳之簫則八鸞同鳴
　也○幽棲曰前有嘯歌則九鳳與之齊唱
　後吹管籥則八鸞與之同鳴○玄英曰八
　九者前部屬陽陽數竒故九也後部屬隂
　隂數偶故八也
師子白鶴嘯歌邕邕
　東曰邕邕和鳴也鳳唱鸞鳴衆音並作也
　○幽棲曰師子作虎嘯白鶴爲鳳歌和鳴
　諧合二音邕穆也○少微曰此天鈞樂也
　前部嘯歌則九鳳齊唱後部流吹則八鸞
　同鳴洞神經曰天一左宫有天鈞樂器子
　日玉女能吹笙竽丑日玉女能嘯歌寅日
　玉女能鼓瑟卯日玉女能擊筑辰日玉女
　能鼓琴已日玉女能撞鐘擊磬午日玉女
　能吹簫未日玉女能吹笳申日玉女能爲
　九音之歌酉日玉女能爲六變之歌戍日
　玉女能作百獸鳴亥日玉女能爲天下新
　聲之曲天鈞樂器名也名與世同音與俗
　異俗音悽思以促命天音和暢以延生○
　玄英曰此明師子白鶴從駕而行天樂一
　張則百獸率舞故得齊聲唱和嘯歌邕邕
五老啓塗羣仙翼轅
　東曰五老五帝也啓開也塗道也翼侍也
　轅輿輦轅也十方飛天无極大神臨軒於
　始青天中五帝開道羣仙侍引也○幽棲
　曰五老啓塗以前引羣仙則侍轅之左右
　五老即五老帝君掌領五篇眞文也○少
　微曰五老五帝也十方大聖道位尊髙乃
　感五帝前驅羣仙驂乗五符本行經云東
　方安寳華林青靈始老號曰青帝姓閻諱
　開字靈威仰服色尚青駕蒼龍建翠旗從
　羣神九十萬人和春氣生萬物南方梵寳
　昌陽丹靈眞老號曰赤帝姓洞浮諱極炎
　字赤熛弩服色尚赤駕赤龍建朱旗從羣
　神三十萬人和夏氣長萬物中央玉寳元
　靈元老號曰黃帝姓通班諱元氏字含樞
　紐服色尚黃駕黃龍建黃旗從羣神十二
　萬人和土氣上載九天西方七寳金門皓
　靈皇老號曰白帝姓上金諱昌開字耀魄
　寳服色尚白駕白龍建素旗從羣神七十
　萬人和秋氣成萬物北方洞隂朔單鬱絶
　五靈玄老號曰黒帝姓黒節諱靈㑹字隱
　侯局服色尚黒駕黒龍建玄旗從羣神五
　十萬人和冬氣藏萬物五老帝君皆天眞
　自然之神故曰元始五老非後學而成眞
　者自受符命各治一方大劫交周其位仍
　易也
億乗萬騎浮空而來
　東曰萬萬曰億也乗鳳車也騎龍麟也飛
　仙並乗龍駕无鞅之衆鳳車羽蓋浮空而
　到也○幽棲曰億乗萬騎明其多也浮空
　而來非履地也
傾光迴駕監眞度生
　東曰傾蓋也光日也度生眞人也字扶羲
　常主敎九幽之録善惡之因善者則受其
　開度惡者則極其對根爾時十方大聖蓋
　天而來下障翳日光迴駕於諸天之境傾
　光於上帝之前監諸修誦成眞之至士度
　祖考應生之魂魄者也○玄英曰傾動也
　光者車輿章服輝耀也迴駕者衆聖臨軒
　旣受天尊符命訖遂乃傾動光儀迴其車
　駕各歸本國監領羣眞度脫得仙之人故
　云監眞度生也
諸天丞相南昌上宫
　東曰丞相大羅天之神公也上宫朱陵宫
　也丞相爲受度更生之賔定命籍於朱宫
　削罪根於三官也○幽棲曰九宫有上相
　二眞之位輔弼諸天之事故居於南昌上
　官即九宫之南赤明和陽天中者也
韓司主録
　東曰韓司司命也應得度者司命即執主
　録筭度於南宫而得受鍊度者也
監生大神
　東曰監生大神主領長夜之宫校學道簿
　録度九幽之魂大神者十方飛天神王也
　常在飛玄之上而誦洞玄之經以自然之
　炁拔度學道之人也○幽棲曰韓司即前
　韓君之司也主録即主監長生之録故云
　監生大神也
執録把籍齊到帝前
　東曰十方大神各領司録執持録籍以到
　玉帝之前玉帝諱廓奕治玉京玄臺之中
　與元始同生爲玄元之範開滅度之門敎
　學仙之人也○幽棲曰十方至眞與諸天
　丞相及監生大神並抱執筭度之録籍俱
　㑹帝前以遷舉也○少微曰韓司主録門
　下司録也主人録籍故曰主録監生大神
　更生眞人也字扶羲領長夜之府度九幽
　之魂是時諸天帝主各領丞相齊到陛下
　校度死生帝者天尊自謂也天尊一號玉
　帝按龍蹻經元始有十號一曰自然二曰
　无極三曰大道四曰至眞五曰太上六曰
　老君七曰髙皇八曰天尊九曰玉帝十曰
　陛下
隨所應度嚴校諸天
　東曰學士若能明八字之音則神公開長
　明之戸十方幽魂並得度入更生之門上
　登玉京之臺歡樂紫極之宫中有神嬰之
　童一歌无量之章立得反形於三鍊之房
　身受自然之炁歡樂无極之齡○幽棲曰
　隨所在修誦之人應合得度者校勘諸天
　之名簿籍句㑹功滿之録也○少微曰皆
　隨功輕重應事開度嚴校諸天罔有遺失
普告三界无極神郷
　東曰三界者欲界色界无色界也无極者
　十方无極世界也普告十方无極无窮之
　神普令知聞也○幽棲曰告勑三界五帝
　之魔王逮及无極无窮之神域有司必告
　无幽不聞也○少微曰玉帝告也三界者
　欲界六天色界十八天无色界四天諸神
　之郷无有限極故曰无極神郷
泉曲之府北都羅酆
　東曰北都玉都也羅酆山名也羅酆之山
　在天地之北北海之外山髙二千六百里
　内外皆七寳宫室天地鬼神之所處三界
　六天北帝大魔王治乎其中凡六宫皆六
　天鬼神之治洞中有六宫亦相像如一下
　元三品水官結風澤之炁凝晨浩之精置
　下元三宫第一名湯谷洞泉宫一號清華
　方諸宫總主水帝湯谷神王九江水府河
　伯神仙諸眞人水中諸大神已得道過去
　及未得道有功之魂受度而昇其宫置左
　右中三府左號青元靈淵府右號九氷寒
　夜府中號朔單青靈府簿録並封九河洞
　室其下元左宫名清泠宫一號南水㑹宫
　總主水中萬精蛟龍鯨鯢入㑹水母龍門
　各五億萬重風澤金剛之炁其宫置左右
　中三府中號靈寳劫刃府左號齡劫府右
　號長夜寒庭府主水中萬靈下元右宫名
　北酆都宫一名羅酆宫總主水中積夜死
　魂謫役之劫其左府號開度劫量府右府
　號泉曲鬼神府中府號通靈大劫府下元
　三品水官三宫宫綂一十四曹三宫合四
　十二曹並治九江洞室皆自然之號並綂
　三河四海九江水府一切神靈已得道及
　未得道并地上五嶽眞仙玉女常以太歳
　甲子庚申之日下詣湯谷清泠北酆都三
　宫校集九府生死簿録昔天地改運淪於
　延康㝠㝠无開飛天啓光於是散暉諸天
　受炁灑靈玄都故云玉都亦大聖之號北
　帝上眞治乎玄靈之宫下有寒氷夜庭又
　有八難之場故曰泉曲府也○幽棲曰泉
　曲府即九幽長夜之鬼府北都羅酆即酆
　都北帝之鬼都羅酆是北海九幽之山名
　鬼都即在羅酆幽山之上者也○少微曰
　此下元右宫也按眞誥云北酆在天地之
　北外癸地一名酆都泉曲府酆都右府也
　羅酆是北都上山名也髙二千六百里周
　囬三萬里下有洞天周回萬五千里内外
　皆有七寳宫室有上中下三宫各八獄合
　二十四獄皆天地鬼神所處也
三官九署十二河源
　東曰三官者天地水三官也上元天官有
　三宫宫綂一十二曹合三十六曹中元地
　官亦有三宫宫綂一十四曹合四十二曹
　下元水官亦有三宫宫綂一十四曹合四
　十二曹三官都合一百二十曹主領鬼神
　人天地水三官合爲九署及九海三河十
　二川源之中生死圖籍无淵无底无極神
　仙一切神靈普皆宣告也○幽棲曰三官
　即酆都三官酆都有六宫二宫立一官六
　宫故立三官也一官有三署三官有九署
　左爲火官右爲水官中爲女官並隨事源
　主司考掠如世上之六曹十二河源即水
　府也事與三官九署相符三官九署亦十
　二也且屬北方與北俱是隂位故取二六
　之數以置十二官也此亦舉主宰耳其餘
　小位不復言也○少微曰三官者上元天
　官中元地官下元水官主九署九府署司
　也十二河源者月爲太隂之精諸水之母
　井是天河之源衆水之泉一月一周天一
　年十二月每月皆過於東井沃黃水之華
　濯天人之容若先祖未生皆蒙鍊度以成
　仙眞事見三五順行經按三元品戒經說
　上元天官隷玉清境結青黃白三炁置上
　元三官玄炁爲中宫始炁爲左宫元炁爲
　右宫其中宫名元陽七寳紫微宫結青元
　始陽之炁總主上眞自然玉虚髙皇上帝
　諸天帝王上聖大神其宫皆五億五萬五
　千五百五十五億萬重其中神仙官寮亦
　有五億五萬五千五百五十五億萬衆皆
　結自然青元之炁而爲人也衣則青羽飛
　衣紫微宫中有延生之符出符以置八方
　則八方之炁欻然響應皆即成人藏符則
　復化爲炁宫置左右中三府左府主生官
　太陽火官考右府主死官太隂水官考中
　府主生死罪福風刀之考考者覈實其事
　大福三年考中福九年考小福二十四年
　考三府各領官寮九千萬衆總綂生死罪
　福一十二曹其左宫名太玄都元黃太極
　左宫即玉清左相宫也結元黃之炁而成
　總主千眞已得道及男女生命籙籍宫數
　官寮不異中宫亦結自然元黃之炁而爲
　人衣則黃羽飛衣太極左宫有招靈之符
　用之亦如延生符也左宫亦置三府主考
　罪福一同中宫也右宫亦名太玄都洞白
　太極右宫是清微宫也結天元洞白之炁
　而成總主上眞已得道未得道百姓男女
　仙籙罪籍宫數官寮亦不異中宫其人亦
　結自然洞白之炁而成衣則白羽飛衣宫
　中有明眞之符用之亦同延生招靈也左
　右中三府主考罪福一同中宫上元三宫
　宫綂三府府綂四曹九府共三十六曹並
　治元陽之上太空之中有功德滿足應合
　仙者言名紫微宫有敬信宗奉大法者言
　名太極左宫應死者言名右宫中元二品
　地官者隷上清境結元洞混靈之炁凝極
　黃之精而成其中宫名洞靈清虚宫總主
　五帝五嶽諸眞人及諸地神仙已得道者
　其宫皆五億五萬五千五百五十五億萬
　重其中神仙官寮有九萬九千九百九十
　九萬衆此皆死者有功德之魂非自然之
　炁也受度得神仙地官之任各有年限功
　滿德進昇爲天府仙官功未滿者還生人
　中中宫置左右中三府左號耐犯明晨府
　右號紂絶隂天府中號七非恬照府主考
　罪福隂陽年數不異上元也左宫名南極
　洞陽宫主地上九土土皇八極諸靈宫及
　生命籙籍宫數官寮不異清虚宫也宫置
　三府左號連宛曲泉府右號大煞九幽府
　中號罪氣咸池府主考罪福年數不異左
　宫中元三宫三府共綂一十四曹九府合
　四十二曹並治山洞空中言奏善惡不異
　上元也下元三品水官隷太清境結風澤
　之炁凝晨浩之精而成其中宫號湯谷洞
　泉宫一曰青華方諸宫總主水帝湯谷神
　王九江水府河伯神仙水中諸大神及仙
　籙簿籍宫數官寮與中元同也官寮亦是
　有功德之魂補之宫置三府左府號青元
　靈泉府右號九泉寒夜府中號朔單青靈
　府主考年限罪福不異中元左宫名清靈
　宫生水中萬精鮫龍鯨鯢又㑹水毋龍門
　度數之期及人命籙籍生死功過炁是風
　澤金剛之炁官寮宫數不異中宫右宫置
　三府左號靈劫府右號長夜府中號靈寳
　劫刃府主考罪福亦如中宫也總主水中
　精魂百鬼萬靈炁是風澤梵行之炁宫數
　官寮亦同中元也右名酆都宫置三府左
　號開度劫量府中號通靈大劫府右號泉
　曲鬼神府主考罪福亦同中元也下元三
　宫宫綂三府九府合四十二曹三府共一
　十四曹並治九室總綂八海四瀆水帝神
　王水中一切靈祇三元總九宫二十七府
　百二十曹左主生事右主死事有功書左
　府青簿有罪書右府黒簿若罪中渉福福
　中渉罪則不專一曹也得道奉中宫有功
　奏左宫有罪奏右宫毎到三元八節日絶
　滅惡根也○玄英曰此明黃水月華鍊度
　死魂之事十二者年中十二月也河源者
　河即天河也天有二十八宿東井星是天
　河之源衆水之泉月爲太隂之精諸水之
　母月行則毎月一周天皆經東井吐水灌
　注故云十二河源若死魂受生皆蒙黃水
　鍊度以成眞仙此文開度死魂故舉十二
　河源以明其事且三元八節勸在修行學
　者若得輕昇亦能超度先祖謂下文
上解祖考億劫種親
　幽棲曰解脫累代祖考之幽魂原宥億劫
　之宗親也○少微曰毎三官校録因子孫
　有大功玉帝即爲上解億劫祖考一切種
　親度生諸天也
疾除罪簿落滅惡根
　東曰疾速也簿録也速除罪録絶滅惡根
　也○幽棲曰速除其罪謫之黒簿急落其
　惡對之深根者也
不得拘留逼合鬼羣
　東曰拘閉也逼强也不得閉繫魂爽强聚
　鬼庭之中遏塞正敎也○幽棲曰旣頼經
　功以拔度復沐道恩以解脫豈更有拘繫
　留滯之艱混合羣鬼之中○少微曰約勑
　三官有功德者不得拘留魂爽逼合鬼羣
　也
　元始符命時剋昇遷北都寒池部衛形魂
　東曰元始天尊說經之時命召十方无極
　世界地獄之中一刻之時幽夜之中寒氷
　夜庭三官九府一時各部領鬼神侍衛將
　從得出長夜之府並皆開度得見光明也
　○幽棲曰元始降符勑命畫時剋以昇超
　北帝告寒池受形之魂部領出泉曲之府
　寒池者刑罰之池也○少微曰酆都下有
　寒池諸鬼神有舒慢者玉帝即用符命一
　時一刻寒氷夜庭三官九府各部領幽魂
　移出長夜之府並承開度得見光明
制魔保舉度品南宫
　東曰三界魔王常作謡歌以亂學者之心
　心固者魔王保舉徑昇黃笳天中詣金華
　山受太一之信以制大魔之試然後得度
　當爾之時符制魔王使保度南宫也○幽
　棲曰旣勑北帝出鬼魂於北府即制魔王
　度仙品於南宫
死魂受鍊仙化成人
　東曰南宫者長生之宫也度命君治在其
　中諱吁員得入南宫之中吁員即鍊度朽
　骸生童即灌其生津著生契於四極給自
　然之羽童生童者日中靈童也○幽棲曰
　死魂舉度於南宫則以流火之膏鍊其鬼
　質從茲改化便得仙也
生身受度劫劫長存
　東曰生身者魂受鍊度而還得遷人值元
　始開化身昇長生之宫億劫長存者也
隨劫輪轉與天齊年
　東曰輪轉不滅與天地等年也○幽棲曰
　若即此生身便受昇度則與天齊久與道
　同存劫始劫終從劫至劫劫自成敗而我
　獨存者天地世界一期運終是名爲一劫
　也○玄英曰隨劫輪轉者劫有大小若大
　劫交周即是天地敗壞劫火起時是也小
　劫是人之生死一期之盡謂之爲劫隨劫
　者謂度死魂受鍊成人不能无死死後託
　化更生爲人是隨劫也劫劫得生人道故
　云與天齊年
永度三徒五苦八難
　東曰永長也三徒者三惡門名也第一名
　色欲門一名上尸道一名天徒界第二名
　愛欲門一名中尸道一名人徒界第三名
　貪欲門一名下尸道一名地徒界此爲三
　惡門一名三尸道一名三徒界常居人身
　中塞人三關之口斷人三命之根遏人學
　仙之路抑人飛騰之魂五苦者一名五道
　門第一名色累苦心門一曰太山地獄苦
　道第二名愛累苦神門一曰風刀苦道第
　三名貪累苦形門一曰提石負山苦道第
　四名華競苦精門一名塡海作河苦道第
　五名身累苦魂門一名吞火食炭鑊湯苦
　道故經曰吾所以有大患者爲吾有身及
　吾旡身吾有何患此五苦五道常居人身
　係人命根遏人招眞之路斷人修仙之門
　三徒五苦合爲八難爲罪之本而不解形
　於五道之上滅迹於五苦之下衆累不斷
　沈淪罪田夫學諸上道當先斷諸累絶滅
　苦道眞炁自降神仙自成剋得變形遊行
　三清身入長生之府无復八難之患也
超凌三界逍遥上清
　東曰超昇也凌髙也飛昇南宫神王即勑
　羽林監簡上生簿受符而昇仙遊行雲宫
　之中身著結雲之衣徑入朱陵之宫受福
　於天堂與飛天合景飛行雲中神王妙成
　天王也字育生總綂十方飛天之神羽林
　監字邈學知天中之音三界所穪地祇奉
　迎洞明神鬼坐知自然飛行三界遊乎上
　清也○幽棲曰旣與天齊年復與道合形
　永出三徒之役長離五苦之謫超八難於
　鬼都登九天之眞域三徒者一曰長夜徒
　二曰寒池徒三曰摙石徒五苦者一曰刀
　山苦二曰劒樹苦三曰鑊湯苦四曰鑪炭
　苦五曰考謫苦八難者三徒五苦共爲八
　難也○少微曰三徒者三官徒役也一曰
　天官徒役奔雷走電二曰地官徒役擔山
　負石三曰水官徒役摙汲溟波五苦者登
　刀山履劒樹入鑊湯抱銅柱吞火食炭也
　八難者八門幽曠之難道君所問飛天對
　之也
上清之天天帝玉眞无色之景梵行
　東曰上清之天有天帝玉眞字陁與五篇
　眞文結炁俱明在雲阿之嶺號曰妙成之
　天者是也玉眞在上清之天不參色界乗
　大梵之炁遊行入太黃皇曽之天也○幽
　棲曰上清之天天帝即三十六天帝最尊
　極之位道齊元始位列玉清故云玉眞此
　即上清已下四境境有九天四九合三十
　六天此不同三十二天也无色天景則有
　景无色故云梵行此後即明後四方之天
　方有八天四八合三十二天謂之四梵天
　也景者身也色者質也言三十二天上帝
　髙尊形相宛然有景无質雖有眞相猶如
　虚空出入无間不閡於物故云梵行梵者
　道中之道也此三清五境三十六天謂之
　大羅四方四梵三十二天内種民四天謂
　之中羅其欲色无色三界二十八天謂之
　小羅也○少微曰上清天帝名玉眞字陁
　與號曰紫晨天帝君不參色界无有三景
　故曰无色之景唯有大梵之炁流行混成
　圖云諸天各有一日一月上清至大羅自
　生九色光明不假日月故謂无色之景梵
　行也
太黃皇曽天帝鬰繿玉明
　東曰東第一屬清微天帝位元陽之炁○
　少微曰此天色黃炁係西北方梵炁帝諱
　觀覺主長生籙天中人壽九百萬歳六根
　俱染是名欲界○玄英曰凡言梵炁者皆
　是四維之天維是角也其四方正面之天
　名係二十八宿之炁其四維之天不屬正
　宿但得兩邊宿炁相假而成故云梵炁梵
　是泛雜之名无係著之貌也如皇曽一天
　承奎壁二宿之炁故云梵炁已下三天倣
　此其三十二天之中天人壽命從此天向
　上每天皆一倍因之數可知矣又從皇曽
　已下三十二天經文之中從天字向上皆
　是其天之穪號從帝字向下即是天帝之
　號也
太明玉完天帝須阿那田
　東曰東第二屬禹餘天帝位上陽之炁○
　少微曰此天色緑炁係北方壁宿帝諱攬
　覺主度魂更生天中人壽一千八百萬歳
　一欲根麤淨五欲根麤染
清明何童天帝元育齊京
　東曰東第三屬大赤天帝位太陽之炁○
　少微曰此天色黒炁係北方室宿帝諱大
　覺主敷布政敎度脫天人天中人壽三千
　六百萬歳二欲根麤淨四欲根麤染
玄胎平育天帝劉度内鮮
　東曰東第四屬元景天帝位九天第一清
　陽炁○少微曰此天色赤炁係北方危宿
　帝諱育王主召魔舉仙天中人壽七千二
　百萬歳三欲根麤淨三欲根麤染
元明文舉天帝醜法輪
　東曰東第五屬无量壽天帝位九天第二
　洞陽炁○少微曰此天色蒼炁係北方虚
　宿帝諱梵雲主通行元炁天中人壽一萬
　四千四百萬歳四欲根麤淨二欲根麤染
上明七曜摩夷天帝恬懀延
　東曰東第六屬上監天帝位通陽之炁○
　少微曰此天色黒炁係北方須女宿帝諱
　玉眞主開度幽難天中人壽二萬八千八
　百萬歳五欲根麤淨一欲根麤染以上六
　天謂之欲界太眞科曰初下二天果報尚
　麤猶以身交爲欲次二天以執手爲欲第
　五天以口說爲欲第六天以眼視爲欲今
　縁六欲感此六天一根麤淨上進一天六
　欲總淨超出欲界上登色界宗君曰言有
　色欲交接隂陽人民胎生故爲欲界也
虚无越衡天帝正定光
　東曰東第七屬兜術天帝位建陽之炁○
　少微曰此天色碧炁係北方牽牛宿帝諱
　无上主明无上之道天中人壽五萬七千
　六百萬歳六色塵俱染初出欲界猶染色
　塵
太極濛翳天帝曲育九昌
　東曰東第八屬不驕樂天帝屬東方極陽
　之炁○少微曰此天色紫炁係北方斗宿
　帝諱吁員主鍊度朽骸天中人壽十一萬
　五千二百萬歳一色塵麤淨五色塵麤染
赤明和陽天帝理禁上眞
　東曰南第一屬化應聲天帝位始陽之炁
　○少微曰此天色白炁係東北方梵炁在
　箕斗之間帝諱煥明主鍊仙成眞天中人
　壽二十三萬四百萬歳二色塵麤淨四色
　塵麤染
玄明恭華天帝空謡醜音
　東曰南第二屬梵寳天帝位陽暉之炁○
　少微曰此天色黃炁係東方箕宿帝諱世
　元主應化一切天中人壽四十六萬八百
　萬歳三色塵麤淨三色塵麤染
耀明宗飄天帝重光明
　東曰南第三屬摩夷迦天帝位洞陽之炁
　○少微曰此天色緑炁係東方尾宿帝諱
　落覺王劫終納學仙之人天中人壽九十
　二萬一千六百萬歳四色塵麤淨二色塵
　麤染
竺落皇笳天帝摩夷妙辯
　東曰南第四屬荅惒皇天帝位陽明之炁
　○少微曰此天色青炁係東方心宿帝諱
　韶主魔試學仙之人天中人壽一百八十
　四萬三千二百萬歳五色塵麤淨一色塵
　麤染也○玄英曰此前六天是色塵之天
　學者若修極此天即色塵俱盡超入細塵
　天中謂下文也細塵有六天
虚明堂曜天帝阿𨚧婁生
　東曰南第五屬梵明天帝位陽演之炁○
　少微曰此天色赤炁係東方房宿帝諱雲
　上主開度天地天中人壽三百六十八萬
　六千四百萬歳六色塵麤淨六細塵染
觀明端靜天帝鬱宻羅千
　東曰南第六屬摩雜惒天帝位陽明之炁
　○少微曰此天色蒼炁係東方氐宿帝諱
　淨生主度學者之身天中人壽七百三十
　七萬二千八百萬歳一細塵淨五細塵染
玄明恭慶天帝龍羅菩提
　東曰南第七屬億羅天帝位陽浩之炁○
　少微曰此天色黒炁係東方亢宿帝諱鏡
　主度得道之人天中人壽一千四百七十
　四萬五千六百萬歳二細塵淨四細塵染
太煥極瑶天帝宛梨無延
　東曰南第八屬那首明天帝位陽極之炁
　○少微曰此天色碧炁係東方角宿帝諱
　廓奕主敎學仙之人天中人壽二千九百
　四十九萬一千二百萬歳三細塵淨三細
　塵染
元載孔昇天帝開眞定光
　東曰西第一屬染梨恭首天帝位少陽之
　炁○少微曰此天色紫炁係東南方梵炁
　在軫角之間帝諱猷主鍊度死魂更生天
　中人壽五千八百九十八萬二千四百萬
　歳四細塵淨二細塵染
太安皇崖天帝婆婁阿貪
　東曰西第二屬首來天帝位太陽之炁○
　少微曰此天色白炁係南方軫宿帝諱宛
　王開度善人天中人壽一萬一千七百九
　十六萬四千八百萬歳五細塵淨一細塵
　染○玄英曰此前六天是細塵之天學者
　修極此天即細塵都盡昇入輕塵天中謂
　下文也輕塵有六天
顯定極風天帝招眞童
　東曰西第三屬首爲稽那天帝位浩陽之
　炁○少微曰此天色黃炁係南方翼宿帝
　諱流主度有善功之魂天中人壽二萬三
　千五百九十二萬九千六百萬歳六細塵
　淨六輕塵染
始黃孝芒天帝薩羅婁王
　東曰西第四屬阿那波邏迦天帝位洞隂
　之炁○少微曰此天色緑炁係南方張宿
　帝諱易邈主披夜開幽天中人壽四萬七
　千一百八十五萬九千二百萬歳一輕塵
　淨五輕塵染
太黃翁重浮容天帝閔巴狂
　東曰西第五屬波羅離和天帝位開隂之
　炁○少微曰此天色青炁係南方星宿帝
　諱阿濫主召魔集眞天中人壽九萬四千
　三百七十一萬八千四百萬歳二輕塵浮
　四輕塵染
无思江由天帝明梵光
　東曰西第六屬梵明元黃天帝位玄隂之
　炁○少微曰此天色赤炁係南方栁宿帝
　諱阿丘主開度善魂天中人壽一十八萬
　八千七百四十三萬六千八百萬歳三輕
　塵淨三輕塵染
上揲阮樂天帝勃勃監
　東曰西第七屬蔡濘元天帝位昊隂之炁
　○少微曰此天色蒼炁係南方鬼宿帝諱
　无量主品𩔖天人等級天中人壽三十七
　萬七千四百八十七萬三千六百萬歳四
　輕塵淨二輕塵染玄英曰等級者貴賤
　貧富壽命也
無極曇誓天帝飄弩穹隆
　東曰西第八屬天阿梨惒天帝位極隂之
　炁○少微曰此天色黒炁係南方井宿帝
　諱曇主度一切仙人天中人壽七十五萬
　四千九百七十四萬七千二百萬歳五輕
　塵淨一輕塵染以上十八天謂之色界太
　眞科曰无色界之中至眞无情不交隂陽
　人民化生但噉香炁无復形質之患也○
　玄英曰然此前一十八天通名色界若從
　此天昇上即至无色界天形色都无亦得
　同彼天人壽命前明色界天中猶有輕塵
　爲累此明无色之界形相都无學者修至
　此天唯存心識以入炁觀
皓庭霄度天帝慧覺昏
　東曰北第一屬阿荅惒天帝位隂生之炁
　○少微曰此天色碧炁係西南方梵炁在
　參井之間帝諱育主拔度學人天中人壽
　一百五十萬九千九百四十九萬四千四
　百萬歳色塵俱淨形相都如虚空也唯存
　心識以入炁觀炁觀道成即昇入元洞天
　也
淵通元洞天帝梵行觀生
　東曰北第二屬扇明民天帝位隂化之炁
　○少微曰此天色紫炁係西方參宿帝諱
　上主度學仙之人天中人壽三百一萬九
　千八百九十八萬八千八百萬歳尚有心
　識勞動便作捨識意修得生妙成天也○
　玄英曰又以心識爲患若能捨除心識以
　至无爲即得昇入妙成天中也
太文翰寵妙成天帝那育醜瑛
　東曰北第三屬梨那天帝位隂明之炁○
　少微曰此天色白炁係西方觜宿帝諱陀
　主綂理神王天中人壽六百三萬九千七
　百九十七萬七千六百萬歳前因都忘心
　識即居此天此天不使都忘故應用即有
　不爲即无若有若无即昇禁上天也○玄
　英曰此天不使兼忘若令空有都无即失
　眞中之應以其空中有眞眞中有應生成
　萬象皆出於空萬法在心亦无形相應用
　則有有即非无將令學者觀心若有若无
　即生禁上天也
太素秀樂禁上天帝龍羅覺長
　東曰北第四屬明梵括大招天帝位隂洞
　之炁○少微曰此天色黃炁係西方畢宿
　帝諱隗主領録魔王天中人壽一千二百
　七萬九千五百九十五萬五千二百萬歳
　炁觀轉妙結習都忘若洞入自然即昇居
　種民天也以上四天謂之无色界太眞科
　曰无色界中人身微妙無復形色或復形
　長數百丈而人不見唯眞人能見之以其
　无形可見故云无色但三界之人生死之
　根未斷隂陽之炁猶存故有壽盡之數或
　昇入上境或下生人中隨功厚薄輪轉无
　窮得道乃已也○玄英曰此四天是无色
　界天修學之者若至此天更能進修即生
　四種民天也
太虚无上常融天帝總監鬼神
　東曰北第五屬阿尼姤天帝位隂靈之炁
　○少微曰此天色緑炁係西方昴宿帝諱
　極主校學者之功天中人壽二千四百一
　十五萬九千一百九十一萬四百萬歳初
　出三界清淨无染喜樂无爲也
太釋玉隆騰勝天帝眇眇行元
　東曰北第六屬須達天帝位隂魂之炁○
　少微曰此天色青炁係西方胃宿帝諱浮
　黎主召集仙聖天中人壽四千八百三十
　一萬八千三百八十二萬八百萬歳
龍變梵度天帝運上玄玄
　東曰北第七屬元梵須帯太昏天帝位隂
　結之炁○少微曰此天色赤炁係西方婁
　宿帝諱惡奕主進仙成聖天中人壽九千
　六百六十三萬六千七百六十四萬一千
　六百萬歳隨炁昇降无復結習
太極平育賈奕天帝大擇法門
　東曰北第八屬釋繟自然天帝位隂極之
　炁○少微曰此天色蒼炁係西方奎宿帝
　諱精上主度學者之身天中人壽一萬九
　千三百二十七萬三千五百二十八萬三
　千二百萬歳以上四天爲四民天亦謂之
　種民天一云此四天人出二炁之外无年
　壽之限喜樂清淨也本際經云結習已盡
　超種民位謂煩惱爲結學業爲習太眞科
　曰上昇四天洞入道境隨炁升降災所不
　及以上三十二炁及係星宿帝諱主掌皆
　見洞神經人壽歳數根塵染淨見龍蹻經
三十二天三十二帝
　東曰四八三十二天也内名隱諱皆多相
　𩔖梵語難解别有訣解凡有三十二天各
　有一帝合爲三十二帝
諸天隱諱諸天隱名
　東曰經中所說並是諸天内名隱諱者也
　○幽棲曰此四方之天即東方九炁青天
　南方三炁丹天西方七炁素天北方五炁
　玄天一方八天四八三十二天也在三景
　之上九宫之下四極之方與四維上下通
　爲十方其天名帝號旣稱隱諱隱名不可
　注釋○少微曰隱諱帝諱隱名天名也
天中空洞自然靈章
　東曰空玄也洞虚也靈章玉字也玄虚之
　中有自然玉字故云靈章也○幽棲曰言
　此經是太極空洞之眞詞虚无自然之靈
　奥者也○少微曰空洞靈章即八㑹靈書
　自然玉字也本其所出皆結空洞之炁自
　然成章非世上言詞是諸天音韻也○玄
　英曰空洞者謂諸天太空虚无之中也靈
　者即八㑹靈文自然玉字是也章者言詞
　合㑹䕃映成文謂之爲章八㑹者八方之
　炁也自然者明此靈章之本迹皆結空洞
　之中八方眞妙之炁靈風皷奏自然成此
　言章非因造作而成故曰自然靈章也
諸天隱韻天中之音
　東曰韻調也音章也諸天各有八字之章
　隱其調韻文㫖玄奥難可㝷詳故曰隱韻
　也○幽棲曰亦是諸天隱微之韻十方幽
　祕之音也○玄英曰音䕃也單出爲聲五
　聲相䕃而成文謂之音禮記樂記曰聲成
　文謂之音
天中之尊天中之神
　東曰天中亦有至尊又有大神也○幽棲
　曰尊者即三十二天之帝尊神者即十方
　飛天之神王也
天中大魔天中之靈
　東曰大魔者即三界魔王也靈即司命司
　録監度諸靈官也
九和十合變化上清
　東曰和解也合㑹也天王昔在龍漢之中
　諸縁並盡而得過度三界之庭身入太虚
　之館受九仙鍊度而得進大聖之號赤明
　開運元始錫爲梵度天王奕奕而昇靈門
　上登玉清之宫也○幽棲曰此明諸天神
　靈大魔皆是舉度之主録籍之司若九和
　十合共相保舉立能應時變化飛登上清
　也○少微曰尊是上聖髙尊也神是飛天
　神王也大魔是三界魔王也靈是五帝靈
　章也玉字所出是尊神魔靈和九炁之精
　合十方之音變化上清之天流布三十二
　境玉訣云五帝靈章五帝眞文五老同生
　綂九天之炁也○玄英曰此明眞文玉字
　之縁起皆是諸天上聖之髙尊及飛天大
　神三界魔王五方大帝等和九炁之精合
　十方之音變化上清天中之妙流布三十
　二天成其靈章之文也九炁者九天之炁
　也
无量之奥深不可詳
　東曰奥隱也詳審也无量之文其義隱奥
　難可詳審也○幽棲曰此經旣能變凡入
　聖鍊麤入妙乃出離五濁飛歩三清則幽
　奥難詳忘言理絶
敷落神眞普度天人
　東曰敷布也落置也元始隨運度人布置
　神眞以立三十二天安鎭五嶽普度天人
　也○幽棲曰敷張也落廓也敷張開設之
　貌廓落廣大之㫖言此經神眞仙化敷張
　廓落人間天上普度无窮○玄英曰言天
　尊布落玉䇿眞文普度天人神鬼也
今日欣慶受度歷關諸天
　東曰道君昔於始青天中寳珠之内受十
　部妙經元始爾時引十方大聖飛天神王
　无鞅之衆俱入寳珠之中說經都竟衆眞
　監度以授道君當爾之時喜慶難言三十
　二天普遍關盟十方國土並皆受度惡對
　罪根一時開赦也○幽棲曰旣沐神眞監
　舉則永頼昇度之恩上關三十二天下告
　九幽之府此時欣慶何可勝言也
請滅三惡斬絶地根
　東曰三惡三徒也第一色慾第二愛慾第
　三貪慾爲三惡門也地根地獄也請滅三
　惡之道斬絶地獄之根也
飛度五戸名列太玄
　東曰五戸五道門也前章已說今重再解
　一色累苦心二愛累苦神三貪累苦形四
　華競苦精五身累苦魂出門由戸故云戸
　耳太玄太玄都也人禀自然隂陽淳和无
　慾不履三惡五慾飛度五苦之門徑昇玄
　都之宫也○幽棲曰五戸者五道之門戸
　五道者以前三惡加以故炁人道共爲五
　道旣斬絶三惡之趨復超五道之門則酆
　都落鬼録之名太玄剋仙籍之簡太玄即
　玄中九宫上清之境
魔王監舉无拘天門
　東曰拘礙也人得魔王保舉徑昇三清得
　經天門无所拘礙逍遥上清也○少微曰
　天尊賜昇天之劵魔王保舉而奉之所到
　天門无敢拘礙執問也洞神經昇天劵出
　人皇文中第六十八字以青素書帯身道
　士臨昇天之日五嶽不得此劵則拘入魂
　魄不使同昇江河淮海不得此劵則留人
　血液不使同昇地官不得此劵則拘人之
　形不使昇度天官不得此劵則拘閉天門
　不使昇進天門吏士訶禁求劵得劵即前
　入太一紫府見大道君然後一切諸神不
　敢拘制也
東斗主筭西斗記名
　東曰東華天中有散華之臺四斗眞人治
　在其中主録筭生死功德有功者西斗記
　其名也○幽棲曰東斗者即斗之第一星
　主増筭壽西斗者即斗之第二星主記録
　其功名也
北斗落死南斗上生
　東曰南北二斗主人生死有善功者三官
　列言南斗即度三界之難拔九幽之苦宣
　告魔王不使破敗人之行惡三官即列言
　北斗即告下魔王魔王即収人魂付九幽
　之役萬劫无期長淪惡縁當爾之時无善
　无應北斗除死籍南斗上生名○幽棲曰
　北斗者即斗之第六星主落其死籍南斗
　者即斗之第五星主上其生録也
中斗大魁總監衆靈
　東曰魁大也靈神也斗中有靈童字郁馥
　常運育輪於太无回十轉以召眞總綂十
　方天關十轉十方大聖上朝玉宫萬神髙
　眞衆靈同到則郁馥唱焉○幽棲曰魁首
　也中斗者斗之第七星爲四斗之首總綂
　一身衆靈此五方之斗是北斗五星以主
　五方旣是斗星故言云東斗西斗非方方
　各有斗也○少微曰此明五方斗宿各受
　元始職司東方七宿主人壽筭西方七宿
　記人罪名北方七宿落人死籍南方七宿
　上人生契中方即今人所謂北斗也天官
　書曰斗爲帝車運于中央臨制四郷以察
　妖祥又張衡靈憲曰一居中央故知是斗
　斗中極也以神州之人居極之南自北而
　視故謂北斗北極也論之寔同王命布於
　四方則天心於是乎見矣言中斗爲炁之
　大帥總監一切神靈生死罪福也○䟽曰
　眞一口訣云斗中自有五斗陽明爲東斗
　隂精爲西斗丹元爲南斗北極爲北斗天
　關一星爲中斗恐非此也今解東斗即是
　東方七宿角亢等少陽之職主人生之筭
　今人上功名也西斗即西方七宿奎婁等
　太隂之職主記人善名也北斗即北方七
　宿斗牛等太隂之職又主死故削落死名
　南斗即南方七宿井鬼等太陽之職又主
　生故上生録也中斗即魁𩲃等七宿所謂
　中斗而緫監四斗一切衆靈生死罪福之
　事也
青帝䕶魂白帝侍魄赤帝養炁黒帝通血
　東曰青帝君姓閻諱開明字靈威仰常主
　人魂白帝君姓上金諱昌開字耀魄寳常
　主人魄赤帝君姓洞浮諱極炎字赤熛怒
　主洞陽之炁在於心府黒帝君姓黒節諱
　靈㑹字隱侯局主於血氣綂於腎上清眞
　人云青帝君姓常諱精明白帝君姓混名
　蓐収赤帝君姓炎諱洞丹黒帝君姓玄諱
　明萌○幽棲曰青帝位東主木管肝魂藏
　於肝故曰䕶魂白帝位西主金管肺魄藏
　於肺故曰侍魄赤帝位南主火管氣氣從
　火生故曰養氣黒帝位北主水管血血歸
　於水故云通血也
黄帝中主萬神無越
　東曰黄帝君姓通班諱元成字含樞紐主
　土氣鎭於脾上清眞人云姓麻諱忠愼○
　幽棲曰黄笳天中金華之山山上有五帝
　之宫五帝神王治宫中常生五色之雲日
　月俠乎左右飛仙翼其軒五帝在天主領
　飛仙在地鎭於五嶽主領鬼神在人主五
　藏主領五神肝藏魂肺藏魄心藏氣腎藏
　血脾處中宫主於肌肉故人法地地法天
　天法道道法自然神有所歸故云無越錯
　三合以成其德也○少微曰此明五老帝
　君各受赤書符命在天則主領五方神仙
　在地則主領五嶽神鬼在人則主領五藏
　精神各有所主故無錯越告命次第具在
　眞文也
青天魔王巴元醜伯
　東曰青天魔王姓斌諱齒成巴青天魔王
　與元始同生綂御九天醜伯亦三界之魔
　王也主領三界之中學人識其音則享福
　不識其音則被殃若得魔王保舉者身入
　三清也○幽棲曰事連青帝上四言位號
　中二言諱下二言字其餘並同此義也
赤天魔王負天擔石
　東曰赤天魔王姓弗諱由肅勢能掲天力
　能傾山飛空三界中遏人功德制伏衆魔
　也○幽棲曰事連赤帝
白帝魔王反山六目
　東曰白天魔王姓赤諱張市一頭六目能
　破山反石總綂六天鬼神斷人生生之路
　也○幽棲曰事連白帝
黒天魔王監醜朗馥
　東曰黒天魔王姓徐諱直事爲性凶醜而
　好殺害也○幽棲曰事連黒帝
黄天魔王横天擔力
　東曰黄天魔王姓天門諱波狂大魔王身
　衣玄文之衣頭戴横天之冠腰佩龍頭之
　劒常乘羽輪之車飛行雲中常作謡歌有
　三千言亂敗後學太上故書其曲在消魔
　寳經也○幽棲曰事連黄帝其位號名字
　並同青帝主保護學人驅除魔試者也○
　少微曰次明魔鬼亂人受命誅戮宗君曰
　天魔身者皆是前生持戒布施勇猛精進
　不免嫉妬勝己故斯報也
五帝大魔萬神之宗
　東曰青帝魔王姓迫落諱萬刑赤帝魔王
　姓赭諱上栢白帝魔王姓鄧諱吁兒黒帝
　魔王姓梟諱公孫黄帝魔王姓宛躬諱産
　生各領官屬三萬八千人與六天同生也
　主領三界功等諸天爲鬼神之宗也○幽
　棲曰此五方天帝五天大魔並綂領五天
　五方一切神祇故云宗也
飛行鼓從總領鬼兵
　玄英曰此明五帝大魔常部領鬼兵飛行
　大虚之中以音聲鼓吹之從故云飛行鼓
　從也
麾幢鼓節遊觀太空
　東曰導從鬼神麾幢曲蓋五色玄黄飛行
　雲中遊看十方周遊太空也○幽棲曰飛
　天靈魔乘虚駕浮前導後從綂押鬼兵持
　幢執節鳴鼓把麾出入眞境遊歷太空○
　少微曰玉清隱書云五帝魔王各帯虎頭
　鞶囊領官屬三萬八千人與天同生常惱
　亂學人不欲成道又自矜與諸天上帝齊
　其聖功後因龍漢開圖乃服於元始之化
　故歩虚頌云魔王敬受事故能朝諸天也
　○玄英曰夫大聖遊行皆列威儀服飾麾
　者以指撝爲義注羽毛於竿首狀似旌旗
　之𩔖也王者執之以誓衆誓者宣勑約之
　詞如今之人君處分事是也幢者旗韣之
　𩔖也鼓節者擊鼓流吹以爲音樂節奏也
　此明五天魔王各自部領萬衆建立麾幢
　鼓節遊觀太虚之中騎從駢闐恣意所欲
自號赫奕諸天齊功
　東曰導從赫奕威儀具足諸天敵勢故曰
　齊功○玄英曰旣能備此威儀又自稱爲
　赫奕侍以尊貴
上天度人嚴攝北酆
　東曰魔王在三界綂乘玄都常檢校北酆
　鬼府宿對死魂以上言玄都保應得度者
　○幽棲曰旣前導後從即麾幢鼓節故自
　號赫奕也復舉學度者以制攝精魔故與
　諸天齊功也赫奕者貴盛貌也○少微曰
　天尊在始青天度人時乃攝召北帝使宣
　告魔王斬馘鬼神勿行災害毎劫度人法
　令如此
神公受命普掃不祥
　東曰神公者大羅天丞相也字廓奕在始
　陽之臺主品人神得度大千世界昇无量
　之堂不祥不善也爾時受天尊符命掃蕩
　萬魔之精不善之鬼拔三官之府度更生
　之賔定命籍於朱宫削死根於九祖受景
　福於眞人披幽夜於萬劫受更生於神公
　也○幽棲曰神公即大羅之神公也受命
　即降五帝大魔之命也使防衞學者掃除
　不祥也
八威吐毐猛馬四張
　東曰八威者龍麟虎豹師子丹蛇天馬猛
　獸吐毐四張也○幽棲曰八威者八威之
　神龍也猛馬者即天靈之陸馬也神龍吐
　毐以攝祅氛陸馬奔張以逐邪魅也
天丁前驅大帥仗旛
　東曰天丁五丁力士也大帥都督殺伐將
　軍也導從天兵節蓋仗旛威儀侍從左右
　前後誅除不祥翦滅鬼祅也○幽棲曰天
　丁即天鄒甲卒也故導前以驅除大帥即
　大魔鬼帥故仗旛以辟斥也
擲火萬里流鈴八衝
　東曰左右流金火鈴一擲萬里流光煥爛
　交錯八衝𠑽滿空虚之中消魔滅鬼也○
　幽棲曰擲火流鈴者流金火鈴也擲之有
　聲聞乎太極光振千里故徹萬里以交煥
　達八方以衝擊則眞人常持之以制御魔
　精○少微曰洞眞經曰火鈴有光而无質
　一擲萬里也
敢有干試巨遏上眞
　東曰萬魔藏形百鬼豈敢當拒巨者拒也
　○幽棲曰謂不遏上眞也持此經者則爲
　上眞也
金鉞前戮巨天後刑
　東曰鉞者似斧也巨天者力士也則金鉞
　於前而斧戮巨天於後以刀刑金者亦鐵
　之總名或云以金飾鉞故云金鉞也又云
　天丁力士前誅後斬除滅鬼精者也○少
　微曰若有鬼神敢行干觸自縱凶害塞我
　上眞則使彼天丁前誅後斬也
屠割鬼爽風火無停
　東曰屠割破裂也爽魂也風火者風刀火
　山也破裂鬼魂於風刀火山也○幽棲曰
　屠鬼之爽割魔之精其急如風其速如火
　故云風火無停
千千截首萬萬翦形
　東曰首頭也形身也言其有罪鬼魂千千
　萬萬斬其頭首解剔身形也○幽棲曰千
　千萬萬言其多也非即定數或斬其首或
　解其形以爾者夫有眞則有邪有善即有
　惡故邪能遏眞惡能喪善也
魔无干犯鬼无妖精
　東曰百魔伏形萬妖喪精旣屠精割爽復
　截首翦形則何有能干豈敢更犯也○幽
　棲曰用此威刑翦除鬼賊所以百魔伏匿
　羣妖喪精也
二官北酆明檢鬼營
　東曰三官天地水三官也北酆北部剌姦
　也酆都九府之中有九部剌姦也又有九
　都使者本是龍漢後一劫九炁各生一獸
　以害惡民其劫旣開九獸改號爲九醜之
　鬼北帝上眞在酆都之上立九醜以輔三
　官數極九九八十一萬度天炁交九醜轉
　號爲九都使者常檢校三官九府之中善
　惡之魂不得隱匿也○幽棲曰三官即六
　宫之三官也六宫在北酆之上三官綂萬
　鬼羣故令檢守營域不得干犯學仙者也
不得容隱金馬驛呈
　東曰金馬金龍也檢校善惡驛馬飛馳以
　呈其事也○幽棲曰有所容其隱匿即金
　馬驛來呈奏金馬者言堅勁如金剛之馬
　也故言金馬驛呈○少微曰懼其威武明
　檢鬼營若有逃藏不敢容隱毎驛龍關奏
　急赴前呈者如世間驛馬有呈限也
普告无窮萬神咸聽
　東曰普告天上地下一切神靈咸使聽伏
　○幽棲曰天上天下无幽无冥有告遐邇
　莫不咸聽也
三界五帝列言上清
　東曰神公受命之時普告三界五帝神王
　一切神靈解遣地獄之中惡對死魂並列
　言上清也○幽棲曰三界即三界之魔王
　五帝即五帝與大魔並列言舉功保度學
　者上登上清之闕朝奏太上之前也○少
　微曰神公耿介普告无窮五帝萬神咸來
　聽命魔軍已喪列奏上清○玄英曰三界
　者此前色欲等天之界也


元始无量度人上品妙經四注卷之二





元始无量度人上品妙經四注卷之三寒三
　　　　(齊嚴東唐薛幽棲李少微成玄英/註宋陳景元集)
元洞玉曆
　東曰元元始也洞通也玉者玉字也曆記
　也元始結自然之精以成八角垂芒之文
　玄洞虚空光照四方二儀分判日月星宿
　於是列明衆聖所珍號爲玉曆記天地之
　劫運推曆度數眞人書記其事撰集成經
　故曰玉曆也○少微曰元洞者元始天尊
　結元洞正眞之炁爲玉曆以紀功行注其
　九品仙階自九品仙階而遷九眞至于九
　聖方出三界之外逍遥上清即與道合眞
　永無淪墜矣
龍漢延康
　東曰龍神也漢大也玉字始見出法度人
　示以神竒因名爲之大福堂國長樂之舍
　蕩蕩大化號曰龍漢也延長也康安寧也
　龍漢運訖天書玉字隱其精光日月滅景
　天地冥然無所分别長寧久逺故號延康
　也○幽棲曰元洞玉曆即天上空洞曆紀
　之名龍漢延康即杳杳冥冥億劫之號延
　康之劫在龍漢之前此並過去二劫也○
　少微曰此章論劫運成壞也龜山玄籙曰
　元洞上皇炁也天尊結元洞之炁爲玉曆
　之書其曆以龍漢劫爲初劫開圖曰赤明
　劫终曰延康劫循環無窮終而復始延長
　也康安也劫終之後三界空壞萬物精爽
　長安在太虚故曰延康爲壞劫之稱赤明
　是開圖之名二者交周是謂大劫故終際
　皆號延康中間開圖例曰赤明其餘開皇
　上皇小劫名也靈章云龍漢承延康界開
　號赤明開光天地復位此龍漢後延康赤
　明也○玄英曰元者根元本始也洞者虚
　无空洞也玉是寳中之貴曆者以曆述爲
　名此明元始天尊將此眞文記録前代經
　曆劫劫運終之大數以其眞文可貴曆數
　可憑寳而存之謂之玉曆
眇眇億劫混沌之中
　東曰眇眇髙逺也億萬萬爲億也劫者已
　解前章元始玉字淪於延康之中一淪億
　劫可謂塵沙之數者也混合也天地無分
　别混沌爲一也○幽棲曰言此二劫眇邈
　久逺莫知紀曆之數幽幽寥寥在於溟涬
　之中○少微曰祖劫已來塵沙莫紀不可
　遍舉略以億劫明言見億劫數終皆成混
　沌萬物精爽在其中龍蹻經云三界劫壞
　混沌無形毎劫重造三炁爲宗
上无復色下无復淵
　東曰色光青也淵深也積空成青積河成
　淵故天髙而青水深而淵人精而神故天
　有三光以垂明地有三河以納川人有三
　宫以舍神人得理則天地平寧仍值延康
　天无復色一時混然也○幽棲曰夫毎一
　劫運終則三光幽瞑天地世界混沌如初
　道歸本源萬物失一則上有何色下有何
　淵○少微曰毎至劫終上盡二十八天无
　復光色下終九壘三十六地无復泉源也
風澤洞虚金剛乗天
　東曰風澤者元始梵風之炁也洞通也虚
　無也金眞也剛强也風澤之炁强於眞金
　故曰剛風包於九壘乃載九天通達虚無
　抗舉澄漢之精髙而洞浮懸而不落金剛
　眞炁以乗於天致令空而懸立地係於金
　剛炁也○幽棲曰風澤者道之炁也金剛
　者精之炁也道炁至柔則洞洽於虚精炁
　至剛則運成於天世劫自然天境常在但
　無光耳故猶呼爲天也○少微曰風澤第
　八壘炁也風澤之炁堅剛如金故曰金剛
　亦曰剛風劫盡之時能洞滿空虚承天不
　墜按九地内音素靈丹經地下深億萬里
　得潤澤地其炁黃又二十億萬里得色剛
　澤地其炁紫又二十億萬里得大風澤地
　其炁青又下無窮無極無邊無際洞淵綱
　維地其炁緑皆風梵綱維之故能擎持地
　輪懸而不落九壘各有四皇合三十六皇
　上應三十六天若學者不知天上内音則
　天帝不領兆名不知地下内音則土皇不
　奏兆籍終閉而不得仙也
天上天下无幽无冥无形无影无極无窮
　東曰幽逺也冥近也天上天下无髙无下
　无逺无近不可區别皆冥然也形天地也
　影三光也極盡也窮終也天地无形日月
　无光極乎无盡窮乎无終○幽棲曰在天
　之上无幽无冥不可測在天之下无影无
　形不可觀旣在上下不知其窮極唯混成
　自然而獨立也
溟涬大梵寥廓无光
　東曰溟涬長逺也大梵炁也寥廓空逺也
　元始淪於延康之中溟涬久逺寥廓空虚
　億劫无光也○幽棲曰大梵者大道也言
　大道之炁玄冥而未分故云溟涬虚无之
　境汗漫而未朗故云无光也○少微曰劫
　壞之時其狀如是言三界之上四民之下
　无有幽深冥逺空无形影曠无窮極唯有
　大梵之炁溟涬遼廓三景无光○玄英曰
　溟涬者空虚不測之狀也寥者夐逺无窮
　也廓者空无邊際也此明三界之中无日
　月之光唯有大梵之炁溟涬寥夐洞滿太
　空之中故云寥廓无光也此上是前劫延
　康之際今劫龍漢之初二儀未有區分混
　沌空流梵炁次至赤明開運具列下文
赤明開圖運度自然
　東曰赤者火也元始九鍊之炁也開啓也
　圖像也元始在於延康之中開啓赤明之
　運因禪黎世界與髙上大聖玉帝以火鍊
　眞文瑩發光芒玉精流澳爲洞陽之宫萬
　物立像號爲赤明也○幽棲曰是時赤書
　眞文開圖籙之煥爛運隂陽之分度天因
　之以暉三光地因之以生萬物故知天地
　有成敗休廢非復此時草創開闢也於是
　四時遷謝萬化亭育不知所以故云自然
　也因此遂號赤明之劫○少微曰自後明
　劫運將成也眞文火鍊故號赤明度運數
　行自然之理也○玄英曰此明劫運初開
　承龍漢之際列植宇宙致立三光赤明者
　即前玉曆眞文也元始天尊以火鍊之眞
　文明而色赤因號赤明用此眞文開列天
　地運化乾坤三光運度有常各是自然之
　理非關造作之功也運度者運行也㑹數
　也赤書云劫運晝夜圓周三十日爲一交
　十二交爲一度三千三百度爲小劫九千
　九百度爲大劫又生神章云一度一年也
元始安鎭敷落五篇
　東曰安立也鎭守也敷布也落置也五篇
　眞文赤書玉字也○幽棲曰敷施張也落
　廣廓也於是元始以赤書玉字敷張眞文
　安天之根鎭地之源敷落五方之色位陶
　鑄隂陽之器物敷張元化靡有不備
赤書玉字八威龍文
　東曰眞文旣受火錬號曰赤書也八威即
　八威玉策也龍文召龍之文也元始安立
　五嶽布置五篇眞文鎭於五方五帝鎭守
　制神召龍以禳劫運之期也○幽棲曰赤
　書即五篇眞文也玉字即自然内音也八
　威龍文眞符之類傳授於上眞
保制劫運使天長存
　東曰元始安鎭五嶽建天地之根以却衆
　災制神召龍以申劫運天髙而不傾地重
　而不淪始終安立故得長存也○幽棲曰
　言此赤書眞符龍文等並能制御劫運消
　劫否終使天地長久而無傾覆○少微曰
　赤書五篇眞文也玉字八㑹靈書八威玉
　策文也驅役八種之威因以爲稱龍文召
　龍文也元始行道之初以赤書安鎭五方
　玉字布三十六天玉策以威制萬神龍文
　以召龍保劫所以天得長存不有傾覆也
梵炁彌羅萬範開張
　東曰梵者大梵之炁也彌羅者包羅也範
　形也元始抗大梵之炁開赤明之運天地
　萬物一時受形也○幽棲曰元始即安鎭
　二像敷落五篇又以玉字龍文保制劫運
　則布真梵之炁於十方開玄化之文於宇
　宙故天下品類觸物齊興○少微曰梵炁
　彌布陶鑄萬形曲直方圓各有模範也
元綱流演三十二天
　東曰元綱者元炁之綱紀也敷演三十二
　天中也○幽棲曰元者星也綱者星綱也
　旣二儀開朗三景齊明故星羅流轉上照
　三十二天日月逓明下朗百億世界○少
　微曰元大也演布也梵炁爲萬物大綱流
　布三十二境
輪轉无色周迴十方
　東曰元色者无形也十方者八方并上下
　合爲十方也大梵之炁无所不布也○幽
　棲曰輪光於三界周照於十方則无幽不
　明是物皆燭无色者即三界之上界者也
　旋斗歷箕
　玄英曰旋斗者旋是迴轉之名斗箕是二
　十八宿之中星名也斗星在北方東上歷
　箕者歷猶履也箕星在東方北上故註云
　箕斗二星夾東北角也此明大梵之炁流
　行起自東北角扶揺臺其炁羊角而上從
　東左行向南先歷箕星中過故云歷箕從
　南向西從西向北經於賈奕皇曽二天中
　過又却東迴經於斗星中過入扶揺臺中
　是梵炁周天一帀生長萬物成一歳之功
　故云旋斗歷箕注云賈奕天在角左者角
　星位在東方賈奕天在西方梵炁左行從
　東向西入賈奕賈奕是三十二天之極位
　故曰在角之左也皇曽處其右者皇曽是
　三十二天之初位在箕星之右故爲始箕
　之分野始箕者梵炁始於箕星而行故云
　始箕旋斗歷箕義略如是
迴度五常
　東曰斗北斗也箕箕宿也迴度運導也五
　常五行也以自然之炁運導五行也○幽
　棲曰轉七辰於北方隨日時以杓建周歷
　箕畢之運經緯五常之度五常者五星也
　箕畢二十八宿之數也○玄英曰明此梵
　炁流行繚繞三十二天迴運五常之炁故
　得四時順序變化生成五常者五行金木
　水火土是也若歷而言之則木屬東方火
　南方土位在中宫金西方水位北方也此
　五行者生成萬物皆因梵炁之功爲天地
　常行之道故云迴度五常也
三十五分總炁上元
　東曰三十五分者三十五天也分者分野
　也總綂也炁者元始之炁也上元者元始
　開明无上之道總綂羣仙包羅天地剖判
　隂陽運導五行諸天授位三象旣分九層
　之臺煥然而明處乎玉京之山煥乎玄都
　之上飛天常散百和之香流五雲之華以
　灌飛天眞人臺上有太眞玉郎一日三迴
　十絶之旛一周則諸天上朝遶臺三帀誦
　詠洞章三十二天位在四方方有八天合
　三十二天也三天羅其上大羅之上並皆
　空虚有自然五霞其色蒼黄號曰黄天黄
　天之上其色青蒼號曰蒼天蒼天之上其
　處玄空積空成青號曰青天凡有三十五
　天各有分野並總係元始之炁无上之道
　也故曰總炁上元也論三十五者三十五
　星也○幽棲曰三十五分者即都明前日
　月五星二十八宿共爲三十五分且二十
　八宿宿有數星日月二曜又非星類則不
　可呼爲三十五星故謂之三十五分耳分
　者位也俱總受上元之炁上元即披禀之
　元也○少微曰箕斗二星夾東北角賈奕
　天在角左爲周斗之分野皇曽天處角右
　爲始箕之分野梵炁先起於東北扶揺臺
　羊角而上左迴向右歷箕而度旋斗而終
　繚繞三十二天迴運五常之炁然後四時
　變化品物流形太極隱訣云香煙自然生
　玄階興扶揺言梵炁出扶揺之臺如香煙
　之狀也○玄英曰三十五分者三十五天
　分界也三界有三十八天兼北斗七星星
　主一天是爲三十五天也北斗以陽明隂
　精丹元北極此四星主種民四天以玄冥
　眞人天關此三星主最上三天總爲三十
　五天也最上三天曰玉清上清太清天是
　也一云以三台三星主上三天并前三十
　二天是爲三十五天之分也總炁上元者
　上元即太上玉清玄都也明梵炁流行旋
　斗歷箕遍滿三十五天也其炁昇上上清
　天中總入玄都之境故云總炁上元也
八景冥合炁入玄玄
　東曰八景八色也冥合者洞體道炁也玄
　玄者深奥也太上道君乗八景之玉輿策
　三素之飛雲昇玄都之上六合之臺開元
　始之玄奥演大法以度人至炁玄妙體道
　自然○幽棲曰總而言之呼爲八景謂二
　十八宿列於四方方有七星則四方之宿
　與日月五星北斗合爲八景光炁自然冥
　合冥合光炁俱入玄玄此之玄玄即上元
　之玄旣先禀上元之炁還復炁入玄玄則
　上下之炁相注故光津之曜不息也○少
　微曰若人得道則三部八景之神冥然混
　合共舉兆身入重天之上玄玄者天天也
　○玄英曰八景者景光也上元總炁爲一
　景七曜合爲八景七曜者日月五星是也
　冥合者明此八物光景冥然相合通照萬
　天故云冥合又解八景者八天光景之色
　炁入玄玄者即前大梵之炁周回旋輪昇
　入太上天中故云炁入玄玄也玄玄者髙
　上无窮无極之貌也若世人得道則八景
　之神共舉兆身入重天之上重天者諸天
　上界之天即上清玄都之境也
玄中太皇上帝髙眞
　東曰太皇號易邈從龍漢而來至赤明而
　出在始開之中空虚之内游乎遼遼之境
　處乎寂寂之庭神景玉秀爲萬道之標也
　○幽棲曰前云玄玄即玄中之上玄也此
　云玄中即二空三境之域也二空即太空
　空洞也三境者即玉清上清太極也太皇
　在玉清上帝在上清髙眞在太極也凡稱
　皇者即天尊之號與元始之齊位即上皇
　髙皇虚皇玉皇之例是也上帝太微帝君
　三十六天帝最尊者髙眞即中央黃老太
　極最尊之稱也
泛景太霞嘯詠洞章
　東曰泛景者游翔也太霞炁也飛玄之炁
　而誦詠空洞之經以和自然之炁㧞度學
　道之人也○幽棲曰泛者浮也景者身也
　言此三尊所行縱身於雲中泛景於霄漢
　發口則吟洞章之句詠髙上之篇洞章即
　大洞之章髙上篇亦洞章之篇名也○少
　微曰太皇虚皇道君也上帝金闕上帝也
　髙眞第三品眞人上清天有虚无景之山
　山有太霞之炁虚皇上帝與此髙眞泛八
　景玉輿飛太霞之上嘯詠空洞以棲學人
　也
金眞朗郁流響雲營
　東曰金眞者自然之章梵天神人飛遊太
　極之上玄歌无量之音激爽靈風之炁拂
　揚洞章之曲太和玉女於華都之門而和
　神人之歌流響慶雲之宫故曰雲營也○
　幽棲曰金眞者即金眞玉光也此是天尊
　之身光耳郁者光耀也營者凝聚也旣泛
　景大霞之中故金眞煥爛吟詠洞章之句
　雲合煙凝者也○少微曰金眞金簡眞文
　也昔眞文始現結於玄空瑩發光芒刻書
　金簡故明朗郁郁然也雲營雲宫也百玉
　容堂在玄都龍山之上言上帝髙吟金簡
　清音響亮流入雲宫○玄英曰金眞者刻
　金紀録眞文朗者眞文書字明朗也郁者
　明盛之貌也雲營者玄都之内百玉置立
　容堂之名也其堂在龍丘山之上流響者
　將明衆聖嘯詠響徹雲營宫中故云流響
　雲營也
玉音攝炁靈風聚煙
　東曰玉音者玉光之章也飛天神人常乗
　碧霞之輦飛遊玉隆之天一日三時引天
　中大聖上朝匕寳之宫天王稱慶鳴玉扣
　鐘侍晨一嘯而靈風聚煙靈風旣鼔音成
　洞章也○幽棲曰玉音即太皇髙眞嘯詠
　之音也言太皇嘯詠則玉音冠霄以攝炁
　靈風生虚以聚煙者也
紫虚鬱秀輔翼萬仙
　東曰紫虚者紫微宫也鬱勃也秀出也紫
　微之館鬱勃出乎玉清之上中有沙籣之
　宫宫有新得度者受靈寳之人巨億萬衆
　功德未備停散其中劫運一交陁丘之衆
　計功之重而得昇度朱陵之宫受福而昇
　仙然後成至眞也○幽棲曰玉清中元號
　爲紫清故亦呼爲紫虚言此三尊雖各爲
　一景之宗源並是玉清之品位但預是道
　君皆位入玉清且紫虚之宫自然鬱秀加
　以萬仙之曄翼故増衆聖之曦暉也○少
　微曰紫虚紫微宫别名沙蘭宫宫館壯麗
　鬱然秀茂宫中有陁丘之衆巨億萬人皆
　新度者時運未舉且停散其中須運交則
　三部八景二十四眞輔佐翼助昇度南宫
　而受其仙者也
千和萬合自然成眞
　東曰和解也合聚也眞人積學巳來經无
　數劫解形易體捨身受身隨運輪轉經麤
　入妙玉眸沃錬然後成眞也○幽棲曰言
　修誦之人若千眞和神萬道合炁眞與神
　混體道與炁合形自然而成眞也○少微
　曰夫昇度者皆立三千善功萬行圓備然
　後三官校録昇度南宫太和哺飴玉膏冶
　錬經歷和合然後成眞也
眞中有神長生大君
　東曰長生宫中有長生之君也○幽棲曰
　旣與眞合體即體中有眞即眞中有神即
　此大君及後諸神是也大君居臍下命門
　宫亦號爲明堂之宫也○少微曰此說度
　人本神也眞中南眞宫中也長生大君即
　度命君也字曰吁貟主鎭朽骸也
无英公子白元尊神
　東曰左无英諱公子右白元諱洞陽號曰
　尊神○幽棲曰无英白元二神名也共居
　洞房宫宫在眉間直入二寸无英亦時在
　肝一名公子白元亦時在肺尊神即重指
　白元非别號也
太一司命桃康合延
　東曰太一諱務猶収司命上帝司命也諱
　理明初桃康命門中神也○幽棲曰太一
　亦大君也大君爲身中百靈之尊萬氣之
　主故稱太一亦名大君也司命者主生命
　也復謂司命桃康合延二神諱字與大君
　同共望其二君諱字乃交互而言非的正
　也○少微曰太一諱務猷収司命字玄度
　卿桃君諱回孩康君諱精延○玄英曰太
　一總領羣司爲衆神之主司命等眞官皆
　南上度人職司之位也
執符把籙保命生根
　東曰公子執符司命把籙太一制魔以洞
　章舉度於長生之宫也○幽棲曰大君常
　執八符以保人之命生人之根也○玄英
　曰此明度人成道之時令公子執元始度
　人之符司命之官把度人名之籍太主
　制約羣魔共舉學人保命生根
上遊上清出入華房
　東曰上清紫微宫也紫微在玉清之上華
　房者太極宫宫有青華門裏有曲房也○
　幽棲曰此諸神本是上清太微宫中之神
　也分釋降炁下入人身之中故時復上遊
　上清出入華房即太微房也
八冥之内細微之中
　東曰八冥八極也細微毫芥也遊於八極
　之外毫芥之内者也○幽棲曰八冥八極
　之表冥昧不測故云八冥也言此諸神則
　大无不處細无不入或舒布於八冥之中
　或貫穿於一毫之末在人爲道在物爲生
　道性之炁也
下鎮人身泥丸絳宫
　東曰泥丸腦也絳宫心也天尊在上清宫
　中號曰太一君下在人身爲泥丸君開經
　藴呪曰天尊雖逺妙近縁泥丸君此之謂
　也○幽棲曰明下鎮人身之中或在泥丸
　或處絳宫泥丸從眉間却入三寸絳宫即
　心也
中理五氣混合百神
　東曰五氣者五藏氣也百神者百關也混
　和也調理百關和合神氣也○少微曰華
　房玉清三華房也八冥八極也細微毫芒
　也泥丸腦也絳宫心也此等眞神以太一
　爲主則遊行三清出入三華之房周於八
　極之内遍於毫芒之中下鎮人身則太一
　在腦總衆神也司命處心納生元也无英
　在肝制三魂也白元在肺拘七魄也桃君
　住臍保精根也延康居腎守命門也中在
　空洞則理於氣和合百神表瑞靈文隨劫
　度人易曰神无方易无體隂陽不測之謂
　神也然則神无不在所在皆无不可以識
　智知不可以有無定或以爲人身之内各
　有此神爰披衆經其理非一也按天老祕
　䜟曰神有尊卑太一爲貴上鎮三清下遊
　九宫洞神經曰太一名務猷収字歸㑹昌
　主諸天地其神最尊形黒上而赤下頭戴
　通天之冠縱目視也久久存之長生不死
　大洞玉經曰司命奉帝書號爲玄度卿其
　形白上而青下面圓正等洞神三元記曰
　三元君者太素三元君也一女子耳首有
　頽雲三角髻餘髮散垂至腰著扶晨冠服
　紫浮雲錦帔腰九色龍錦羽裙帶流金火
　鈴虎符書坐中膝下出丹緑青三炁三元
　君生三素元君長女紫素元君生无英中
　女黃素元君生黃老小女白素元君生白
　元黃老白元无英號三元帝君帝君母號
　三素元君即三元君也朝禮精苦積年三
　元降房三素玉女先來降矣學道不識三
　元修行無效此三元皆是自然之神與元
　始同出萬人共感眞炁遂各有其神也
十轉迴靈萬炁齊仙
　東曰萬炁者萬神也泥丸君說經十遍萬
　神俱仙三宫六府一切神靈各率所部億
　乗萬騎鬱然變化導從威儀乗雲騎龍共
　舉人身百寮宰官一切神明同得昇仙也
　○幽棲曰十轉者天關十轉也言一人得
　道天關爲之十轉則迴百靈以成性變萬
　炁以俱仙○少微曰總彼七神慈憐兆庶
　十方輪轉迴度生靈欲使萬炁流行齊成
　仙道也
仙道貴生无量度人
　東曰无量者大聖衆像之尊神也天中有
　无量大聖衆皆綂十方飛天並受其品量
　而得昇遷也度人者飛天神也常以雞鳴
　之始上登玉臺之上仙堂之中採五方雲
　芽之精而仰咽日月三辰之光常簡學仙
　之人生死録籍開度九幽之魂昇入法輪
　之門學者知此法能䇿神風以迅煙上昇
　騫林之叢七祖出長夜之府而上登更生
　之宫也○少微曰仙道所貴唯在於生故
　无量度人不可勝筭也
上開八門飛天法輪罪福禁誡宿命因縁
　東曰八門者天開八方法輪之門也中有
　罪福之場也太上道君開於八門以度學
　者生死之魂也故曰法輪○幽棲曰旣得
　生度即魔王上開八方法輪之門以度學
　者則自然昇舉故得无拘於天門也○少
　微曰八方罪福之門飛天人所司故曰飛
　天法輪道君八門問罪福飛天人對宿命
　說因縁事跡根由具在法輪經中也
普受開度死魂生身
　東曰法輪之門罪福之場各有禁戒罪福
　所由具在法輪經中太上道君開大慈之
　化拔地獄宿對之魂責其罪目然後原赦
　得入法輪之門駕乗八景之輿昇乎玉清
　之中上朝紫微之宫位及聖衆之賔謂死
　魂生身也○幽棲曰七祖生我一身興此
　五業今旣一身受度五業自然而亡七祖
　則鍊化更生五業則無根自落故云普受
　開度仰荷解脫之恩也
身得受生上聞諸天
　東曰聞開也身得受生上開諸天也
諸天之上各有生門
　東曰八門之中各有受生之門也○幽棲
　曰旣生身受度復死魂受生則三界五帝
　上奉諸天諸天之上亦著生録故云各有
　生門也○少微曰死魂受生皆奏諸天諸
　天之上各有受生之門然後三官校録配
　入生處
中有空洞謡歌之章魔王靈篇辭參髙真
　東曰空洞者三界也三界皆空魔王魔羅
　也常在三界之中謡歌雜曲辭參靈篇惑
　亂人心靈童轉八門之關衆真上朝郁馥
　一唱魔王束身人能誦靈音則名書於紫
　微宫法輪列籍於司命攬覺度魂於更生
　之宮也○幽棲曰魔王旣保舉諸天之上
　故有謡歌於諸天之中辭列髙眞理契空
　洞誦之仙舉故曰靈篇也○少微曰三界
　之中空洞之上魔王伏化奏唱謡歌靈篇
　善辭參合眞聖也
第一欲界飛空之音
　東曰欲界自黄曽天至上明七曜摩夷六
　天欲界之分也中有魔王字郁黙作飛空
　之歌○幽棲曰第一欲界者下界也謂居
　此世之上故云第一欲者染著也界者境
　界也欲界有六天言此天之人有形有欲
　觸物染著故云欲界魔王於此界空玄之
　中謡歌此章故云飛空之音也○少微曰
　道敎經曰凡人口業淨有十善功以上生
　欲界之天
人道眇眇仙道莽莽
　東曰眇眇羣碎也莾莾暗昧也人道在羣
　小之中難可成也仙道莾莾昧昧難可曉
　了非可見也故云莽莽也○幽棲曰目少
　曰眇逺而可見混漫曰莾杳然莫測言人
　道非逺力之而可致仙道冥昧不動而易
　沮
鬼道樂𠔃當人生門
　東曰樂者歡樂也生門者三界命門也鬼
　道在三界之内導從鬼兵遏人生命枉暴
　殺人以爲歡樂○幽棲曰夫鬼道者縱心
　逐欲適性隨世故云樂也此即動之死地
　日䘮其生生死門對故曰當人生門也○
　少微曰鬼道以殺害爲樂羣行兇暴常遏
　人生門生門三界受生之門也
天道責生鬼道貴終
　東曰貴好也天道好生鬼道好殺也○幽
　棲曰神仙之道在於長生久視湛然長存
　邪鬼之道務欲人歸太隂悉在終滅也
仙道常自吉鬼道常自凶
　東曰好生者吉好殺者凶○幽棲曰仙道
　旣生故吉祥自兆鬼道旣死故凶禍自應
　○少微曰人道三界以下也仙道三清以
　上也鬼道酆都六天也
髙上清靈爽悲歌朗太空
　東曰髙上者天王也名阿濫常乗景霄之
　輪遊觀九層之阿處玉樓之上明洞章以
　召魔上爲仙眞之館下爲鬼神之家誦詠
　靈章悲歌朗徹響應太空也○幽棲曰雖
　復髙眞上聖爽炁清靈猶故哀愍悲歌朗
　徹空洞即五苦之頌是也○玄英曰前明
　勸人成道此明讃美悲歌普度无窮發此
　言也明髙上玉皇愍傷三界常於三清之
　上詠此悲歌歌聲朗徹太空慈憐兆庶故
　曰悲歌朗太空靈爽者是玉皇精靈爽利
　之炁也
唯願仙道成不欲人道窮
　東曰天王上雲樓之上吟詠无量之章看
　見下世學士不得度三界之難故誦之以
　制魔靈神魔即應響而束身羣鬼則詣座
　而伏形以度學者之身成其至眞之道○
　幽棲曰窮極也人道之窮極貴者也若仙
　道旣成則衆妙斯㑹五濁之苦自滅三清
　之樂未央若人道雖極當時之榮萬樂斯
　須一苦永蔽○少微曰髙上玉皇清明靈
　爽悲歌朗徹聲滿太空唯願仙道早成不
　欲人之窮苦
北都泉曲府中有萬鬼羣
　東曰北都之山是六天神魔所治中有泉
　曲之府萬鬼羣衆在其中六天鬼者並是
　百魔凶暴醜惡之鬼常欲殺人也○幽棲
　曰北都者在北方溟海之中北玄太帝之
　都也中有泉曲之府即九幽長夜之府也
　旣是鬼之大都故有萬鬼羣也乃總言其
　萬豈唯萬哉但知據人便知鬼也
但欲遏人筭斷截人命門
　東曰六天魔鬼常欲遏截命筭斷人生門
　欲令人死也○幽棲曰夫鬼之爲理常刻
　人筭壽欲人早終截人生根斷人命門故
　上云鬼道貴終當人生門也
阿人歌洞章以攝北羅酆
　東曰阿人者魔王自共語也誦詠詠洞章
　以召北酆之魔鬼不得妄爲殺害有犯即
　斬以佐天治也○幽棲曰阿者何也何人
　能歌此空洞之章攝御羅酆之鬼則無遏
　筭之慮自逺天傷之患羅酆北都之山名
　也
東送妖魔精斬馘六鬼峯
　東曰束縛也馘滅六天羣魔也峯者魔之
　總名也故祝六天魔鬼云天蓬天蓬九元
　殺童此之謂也魔王歌此曲掃滅衆魔精
　也○幽棲曰束者拘録也送者斥逐也斬
　者截首也馘者割耳也若能歌誦此章則
　妖魔可以拘録可以斥逐可以截首割耳
　矣六鬼峯者即酆山有六峯峯各一宫旣
　有六宫故云六鬼峯一宫周迴千里也○
　少微曰阿人魔王自稱也斷首曰斬截耳
　曰馘六鬼者六天鬼賊也鋒言其先鋒者
　鋒銳也魔王言我受符命常歌洞章制攝
　酆都束送魔鬼有爲祅害則刑戮絶之也
　○玄英曰馘謂截其左耳也殺鬼衆多每
　於一身但割取其左耳獻上魔王明其殺
　數多少左耳屬陽故取之也
諸天炁蕩蕩我道日興隆
　東曰蕩蕩清明也興隆者魔王謡歌飛空
　之中蕩除鬼炁以成其功故曰日興隆也
　○幽棲曰旣束勒妖魔之精斬馘六峯之
　鬼故得諸天眞炁坦蕩而我道正化興弘
　也○少微曰持此威刑斬馘魔鬼則六天
　邪炁蕩除三天正法興盛也
第二色界魔王之章
　東曰色界自虚无越衡天至太安皇崖天
　合十二天是色界之分也魔王諱摩字羅
　也○幽棲曰第二色界者中界也謂慾界
　之上故云第二也色者形質也界者境域
　也色界有十八天言此天之人有形無欲
　故云色界魔王旣綂管此界故因立此章
　也○少微曰自虚元越衡天至无極曇誓
　天凡一十八天爲色界道敎經曰身業淨
　有三百善功得生色界魔王諱摩羅
落落髙張明炁四騫
　東曰落落髙逺也明炁者清明也天炁髙
　逺清而明也故曰四騫也○幽棲曰落落
　者廓落也騫者開也言十方諸天則廓落
　而高張明光之炁而四騫也○少微曰騫
　迴上也落落我界髙逺開張梵炁光明四
　方迴上
梵行諸天周迴十方
　東曰梵者大梵之炁也十方者十方飛天
　神人也乗大梵之炁飛空三界之中遊乎
　十方也○少微曰大梵之炁行帀諸天則
　十方神仙周迴十過故曰周迴十方如此
　神仙其數无量由我保度得成大仙故曰
　皆由我身也我有洞章萬遍成仙即此歌
　曲也
无量大神皆由我身
　東曰无量者十方无量大神也魔五與諸
　天俱生學得道者皆由魔王保舉而得成
　眞人也故曰皆由我身也○幽棲曰梵行
　者至眞之行也我者魔王自稱也言三十
　二天梵行眞人至于十方无量大神莫不
　皆由我之保舉而得居于此天也
我有洞章萬遍成仙
　東曰洞章者魔王歌曲也學士若能誦之
　萬遍魔王即保舉徑昇上仙
仙道貴度鬼道相連
　東曰仙道欲令人昇度鬼道欲令人死亡
　更相連逮共入惡道也○幽棲曰言我有
　此空洞之章誦詠萬遍皆得昇仙夫仙道
　貴形神俱度鬼道貴生死相連昇度則祖
　考亦度相連則子孫亦連也
天地眇莽穢氣氛氛
　東曰眇莽者暗昧也穢惡也氛亂也天地
　髙逺無所不容眞者處上濁者處下魔精
　惡氣滿於空中也○幽棲曰天髙無涯地
　廣無際常穢氣氛合彌貫太虚也
三界樂𠔃過之長存
　東曰三界者欲界色界无色界此非至樂
　若得過三界之上乃得仙道與劫輪轉更
　不生死故得長存也○幽棲曰言三界之
　人若迷樂住樂則樂盡而渝墮若悟樂之
　非樂則超出而長存也
身度我界體入自然
　幽棲曰若悟樂之非樂則不住樂而修進
　故得身度三界之難體入自然之境○少
　微曰三界雖樂福盡則傾壽等塵沙終當
　死壞也
此時樂𠔃薄由我恩
　東曰得入无色界之中至此歡樂我恩者
　魔王自稱我也爾皆由我保舉而得入仙
　品也故言薄由我恩也○幽棲曰若入自
　然之境則自然之樂長存眞樂三界之樂
　輪轉妄樂此之一樂則名同理殊人乖境
　異皆由魔王保舉而致此眞樂之域故云
　薄由我恩○少微曰過得三界始可爲樂
　故曰此時樂𠔃由我恩保度得入三清故
　曰薄由我恩也
龍漢蕩蕩何能别眞
　東曰龍漢之年玉字始出大福堂國日月
　始明元始撰集玉文出法度人其國風雅
　非可稱名人民始治禮樂亦興人壽三萬
　六千歳蕩蕩大化劫運旣終經於延康一
　淪億劫眇莽久逺的而不虚自非通玄究
　微莫能識也○幽棲曰旣錬質成仙修凡
　得聖出苦入樂去死登生故知道之靈化
　妙用致此當龍漢之際混沌未分天旣未
　立空虚蕩蕩復何分别其眞○少微曰龍
　漢初劫人人淳朴同焉自得不知所求雖
　蕩蕩而平夷无能别得眞僞我界多有試
　難故眞僞可得而分也
我界難度故作洞文
　東曰魔王言我從龍漢巳來功德至重而
　未得仙末學道淺求度我界實亦是難故
　歌此曲以勸學者令識眞也○幽棲曰言
　此界之難超非洞章之莫度故魔王津濟
　而立此文旣荷舉保之恩復賴引援之德
　也○少微曰我界羣魔多諸幻惑爲此難
　度故作洞文
變化飛空以試爾身
　東曰魔王在空虚之中飛行謡歌以試末
　學之心正與不正也○幽棲曰猶恐趣道
　之不篤秉操之不堅故作變試於空中觀
　履水火而无惑○少微曰飛行變化騁現
　神通試爾身心令失正道
成敗懈退度者幾人
　東曰學士猶豫之心不固一至到者少不
　别眞僞羣邪所惑致生懈怠至得度者萬
　无有一也○幽棲曰旣履水火之難則有
　成敗之流超然獨濟者寡渝變退落者衆
　度无一人
𥬇爾不度故爲歌音
　東曰爾汝也𥬇汝徒有希道之心而无得
　道之實雖復億劫輪轉不滅心不冥一終
　不得度也○幽棲曰其成敗退者復嗟哂
　愍之故制此歌章欲使普令超度也
第三无色界魔王歌曰
　東曰從顯定極風天至秀樂禁上天十天
　爲无色界分也從无上常融天至太極平
　育賈奕天四天无色界上也○幽棲曰第
　三无色界者謂在色界之上故云第三无
　色者无形質也界者域也无色界有四天
　言此天之人形欲俱空故云无色魔王歌
　者即此界魔王之謡歌也○少微曰道敎
　經曰心業淨有六百善功生无色界四天
　此界魔王諱韶也
三界之上眇眇大羅
　東曰眇眇者髙逺也大羅者大羅之天也
　在三界之上也○幽棲曰言三界之上即
　圓羅之外雖即未至太无亦通是大羅之
　域也○少微曰眇眇髙逺也三界之上猶
　有四梵三清然後至於大羅今言三界之
　上有大羅者魔王作歌從省文也
上无色根雲層峩峩
　東曰層者重疊也峩峩者髙峻也大羅之
　天不參色界在衆天之上結雲氣而成山
　上有九層雲樓髙而峩峩也○幽棲曰此
　大羅之中都有五境上无躓閡之色下无
　固著之根皆妙氣之化成若景雲之沓煥
　此乃无狀之狀恍愡難名故云若存若亡
　也○少微曰大羅之境結雲成山層臺九
　重峩峩髙峻瓊林空峙无根而生○玄英
　曰此明大羅天上眞空境界山林城宇宫
　殿臺榭皆結自然妙炁而爲之非因造作
　肉眼不見謂之无色浮空而立謂之无根
唯有元始浩劫之家
　東曰元始者天尊也浩劫者浩浩无數也
　元始之道經无數之劫常居大羅之天也
　○幽棲曰此五境之宫闕皆元始之所居
　元始則元始无終旣湛然常存故云浩劫
　之家也非五境之中盡皆元始謂每境之
　主以元始爲尊○少微曰元始天尊家住
　其境浩浩蕩蕩劫數難知
部制我界綂承玄都
　東曰部制者言大羅之天天尊所治並大
　聖在其上上有玄都之山七寳之臺臺有
　三寳神經大聖一日三時上朝七寳之臺
　旋行誦詠以制萬魔也○幽棲曰元始非
　唯一境之道主亦制三界之魔王又總玄
　都敷弘萬化玄都玉京大羅之天者也
有過我界身入玉虚
　東曰我界无色界也即體入玉虚之境无
　色旣爲上界即與玉虚鄰次玉虚者玉虚
　之炁也得度无色之上身入紫極之宫玉
　虚上帝治在其中也紫極者太極之别名
　也○幽棲曰玉虚即玄都玉京也○少微
　曰元始部制我界綂承玄都紫微有過我
　界身入玉虚得過我无色界也旣過色界
　四天即入玉虚萬炁上元三部八景皆結
　玉虚之炁爲人也
我位上王匡御衆魔
　東曰上王魔王之主也字韶自言我位上
　王制御衆魔故曰上王也○幽棲曰王者
　即衆魔之上王也故言匡御衆魔匡正也
　御制也○少微曰此界魔王最居上位下
　綂三界制理羣魔
空中萬變穢氣紛葩
　東曰紛亂也葩華也三界並空天魔鬼神
　變化紛亂華麗幻惑學者之心故曰紛葩
　也○幽棲曰空中萬變謂試學者故云變
　化飛空以試爾身紛葩者亦氛氛也言世
　間俗境常穢氣氛氛𧘂隘空虚塡塞宇宙
　也
保眞者少迷惑者多
　東曰保固也迷惑邪亂也固眞者少邪亂
　者多○幽棲曰痛乎世人保守眞者鮮矣
　迷惑不悟者多況乎天下皆迷也
仙道難固鬼道易邪
　東曰仙道无形故難守鬼道多欲故易邪
　也經曰不見可欲使心不亂此之謂也○
　幽棲曰學仙之道則正性難固鬼道不學
　俗心已邪隨風順流靡靡而去故云鬼道
　易邪也
人道者心諒不由他
　東曰人道廢本於心諒已度情而不由傍
　人也○幽棲曰夫人道之理在於方寸或
　悟道修眞或迷邪入鬼皆由自己之心肺
　信不由於他人諒信也
仙道貴實人道貴華
　東曰仙道應於自然去浮華取至實人道
　貴榮華與仙道反也○幽棲曰夫修仙之
　道道貴於眞實行人之道道貴於浮華故
　經曰居其實不居其華
爾不樂仙道三界那得過
　東曰爾汝也汝不專一那得度三界也○
　幽棲曰言汝世人若不學仙道飛登五境
　即三界之難无由得過言出越其界非過
　止其所也
其欲轉五道我當復柰何
　東曰五道者五苦之場也柰何悲痛之辭
　也魔王在三界而見學者身不得度爲邪
　精所敗不能正見淪於惡道䘮失前功方
　復經於五道之中諸惡備受甚可悲傷故
　深發此歎者也○幽棲曰若不超越三界
　則自然流轉五道旣自爾之身所致而我
　爭柰爾之何故云人道者心諒不由他五
　道之義以明於上也○少微曰不樂三天
　輪轉五道貴華棄實吾柰之何也
此三界之上飛空之中魔王歌音音參洞章
　東曰謂三界之上魔王於空中讃誦靈文
　還在三界之内參雜故云音參洞章也○
　幽棲曰言魔王常在三界之上虚空之中
　而歌此章傷嗟世人痛歎之甚其音意參
　合乃逺符大洞魔王者是魔之王非王是
　魔故身爲至靈辭參大洞也
誦之百遍名度南宫誦之千遍魔王保迎萬
遍道備飛昇太空過度三界位登仙公
　幽棲曰言誦之百遍者乃專是此魔王之
　章非全經也百遍即名籍昇度南上朱宫
　千遍即魔王保護出入送迎萬遍之道旣
　備即駕龍昇乎太清飛登太極遊行太空
　即身超三界之難位登仙公之格今人所
　有讀誦萬遍而不得依此㫖者或善惡齊
　行功過相半或口誦心馳乖儀失法此乃
　更招墮墜何有望於昇騰若心與經通行
　與經合唯善爲一杜絶諸縁此即逮至數
　千便有髣髴亦奚必俟於萬遍之後昇於
　太空也○玄英曰仙公者太上髙眞之位
　也若得飛度三界先到種人四天其上次
　有三清乃是仙公之位今言飛度三界位
　登仙公者文中畧也
有聞靈音魔王敬形
　玄英曰有聞靈音者謂聞靈寳本章也道
　君歎美三界魔王自作洞玄之歌人能誦
　持尚得成眞入道況有聞我靈寳本章之
　人若能誦持悉得三界魔王敬其形體故
　云魔王敬形也
勑制地祇
　少微曰太上勑之也博物志曰地祇位在
　崑崙山下也
侍衛送迎
　幽棲曰儻有聞此靈章之音句即魔王勑
　勒土地祇靈居家則侍衛出入則送迎
拔出地戸五苦八難七祖昇遷永離鬼官
　幽棲曰拔七祖之昇仙超八難之鬼謫永
　出玄夜之河長辭北府之官三塗五苦共
　爲八難已註於前也
魂度朱陵受鍊更生是謂无量普度无窮
　幽棲曰七祖旣得昇遷皆入南宫受鍊鍊
　化旣畢遂得更生可謂普度无邊廣濟无
　量朱陵即南上朱陵宫也
有祕上天文諸天共所崇泄慢墮地獄禍及
七祖翁
　幽棲曰若有能寳祕尊重此文則諸天帝
　衆聖尊神共所欽敬若輕漏泄慢則身謝
　三官殃及七祖經旣終畢故重有戒言此
　二章也
道言此二章並是諸天上帝及至靈魔王隱
祕之音
　東曰道言者道君自序也二章者一是元
　始洞玄章二是元洞玉曆章名爲二章也
　諸天大神上帝魔王名諱隱奥故云隱祕
　之㫖也○幽棲曰復此後每章皆稱道言
　者亦是道君之言也與前序同此二章本
　經即元始所說前序後述復太上所加前
　章有三十二天帝之隱諱後章有三界魔
　王之祕音
皆是大梵之言非世上常辭
　幽棲曰旣元始所說太上所敷皆諸天祕
　章靈魔隱韶固冝是大梵之至理豈世上
　㝷常之辭也
言无韶麗曲无華宛故謂玄奥難可㝷詳
　幽棲曰旣非世上常辭故无韶麗天中奥
　㫖故无華宛自非眞人通玄究微莫能詳
　察也言者辭說曲者章句也○少微曰玄
　深也奥隱也此二章天名帝諱及魔王名
　稱皆言无音韻美麗曲无華豔宛約有此
　深隱所以難詳
上天所寳祕於玄都紫微上宫
　幽棲曰旣諸天上聖共所崇重故秘於言
　都玉京之上太極玉清上清三境各有紫
　微之宫也
依玄科四萬劫一傳
　東曰上天者即是上境諸天也明此經乃
　是上境諸天聖人所寳重祕在玄都紫微
　宫中依玄科四萬劫一傳也玄者天也此
　是上天之期限人間則四十年一傳故稱
　玄科也又云學道受經四十年得傳一人
　延壽者四百年得地仙四千年得天仙四
　萬年得无上至眞之道全言四萬劫○幽
　棲曰旣云萬劫即如昨夜此是上天道之
　期也千春如今朝則四萬劫一傳亦非久
　逺此乃天眞之格故云依玄科却不說至
　人傳授之期限也
若有至人齎金寳質心依舊格告盟十天然
後而付焉
　東曰前云上天有期限其中有至信之人
　心耽大法能用金寳之信以質其心來欲
　請受者然後冐禁告盟十天方可傳付也
　○幽棲曰前序及此俱云齎金寳復不言
　多少之量旣此質心則至人之心一假多
　也隨其豐儉以告十方誓盟諸天金寳雖
　微盟約復重旣前序已說今經後復盟恐
　人忽略冥科故此再三曉諭也
道言夫天地運度亦有否終
　東曰運度者有四也一生人二死人三禳
　災四功德利益又云天一地二天三地四
　運是劫運度是度數陽九百六皆是度數
　之休否故天地雖大猶有傾廢之期即其
　義也○幽棲曰天屯爲陽九之災地否爲
　百六之禍故云天地運度亦有否終也○
　少微曰小則百六陽九大則三界消亡○
　玄英曰否終者否謂陽九百六終謂三界
　消亡陽九百六者按周易大演十九年爲
　一章四章爲一部二十部爲一綂三綂爲
　一元一元四千六百二十年其中通有五
　十四年水旱陽九者陽數竒極於九災應
　之時大則九年之旱其次即七年五年三
　年一年之火也隂數偶極於八災應之時
　則八年六年四年二年之水也百六者初
　入元一百六十年陽數竒有小旱之災故
　云百六之災也通論陽九百六之㑹者初
　入元三百年爲小陽九小百六九百年爲
　大陽九大百六大則大旱九年大水八年
　也漢書云四千六百一十七年爲一元數
　盡三元爲大劫之終天地消亡也三元合
　一萬三千八百五十一年初入元一百六
　十年爲一小災故云百六否終之義略舉
　如前也
日月五星亦有虧盈
　東曰日中則昊月滿則虧星宿停關不轉
　亦是天道之期皆自然理數也○幽棲曰
　寒三三十七
　日月有薄蝕虧盈五星有經緯錯度也
至聖神人亦有休否
　東曰至聖未是大聖亦猶文王囚於羑里
　孔子戹於陳蔡皆是休否之辰○幽棲曰
　唯聖與神猶有休盛否泰況乎凢俗何可

　勝言
末學之夫亦有疾傷
　東曰天地聖人尚有休否末學之類寧無
　疾傷○幽棲曰至於微生末學理冝疾病
　災傷儻有遭遇甘之勿怨
凡有此災同氣皆當齊心修齋
　少微曰同炁同法也同禀妙炁之法故曰
　同炁
六時行香十遍轉經福德立降消諸不祥无
量之文普度无窮
　幽棲曰若有此災則召同學同志齊心齊
　力修齋禮懴六時行道轉誦此經令周十
　遍福德之報立應不祥之禍自消故知靈
　文功用弘普廣濟天下者也
道言夫末學道淺或仙品未克運應滅度身
經太隂
　東曰云死者皆過太隂之官如此之人皆
　爲轉經行道○幽棲曰末學者或宿運功
　微今縁德薄遂使趣道之心不篤墮業之
　障易侵仙品之格莫登鬼録之編已著於
　是玄運所引應當奄終魂歸太隂尸偃后
　土也○少微曰鬼道爲太隂也
臨過之時同學至人爲其行香誦經十遍以
度尸形如法
　幽棲曰同盟同學至人至友能爲精心修
　齋誦經十遍臨終之際共度尸形則存者
　獲濟拔之功亡者得度魂之福言如法者
　咸依五煉生尸之法也
魂神徑上南宫
　東曰明滅度之人臨將命過同學者復爲
　行香誦經以度尸形魂神即昇南宫受自
　然之福也
隨其學功計日而得更生轉輪不滅便得神
仙
　東曰功滿三千即白日昇天○幽棲曰旣
　作度尸之法則魂神上昇於朱陵之宫受
　錬於流火之庭隨其修學功業之深淺凖
　其年歳日月之多少時限旣畢則神歸復
　形便得更生外雖終殁經時積稔有如睡
　頃不覺稽久從茲已往便得神仙此亦得
　尸解之道者也
道言夫天地運終亦當修齋行香誦經
　東曰以禳災運也○幽棲曰天地屯否運
　數將終即當修齋禮懴讀誦此經以鎭禳
　也
星宿錯度日月失昏亦當修齋行香誦經
　東曰以保安寧也○幽棲曰五星經緯錯
　度日月薄蝕失昏即當修齋禮懴讀誦此
　經以整復也
四時失度隂陽不調亦當修齋行香誦經
　東曰以理隂陽也○幽棲曰春夏秋冬寒
　暑不遷隂陽律吕氣候乖錯即當修齋禮
　懴讀誦此經以調理也
國主有災兵革四興亦當修齋行香誦經
　東曰以保衛護也○幽棲曰國有災運兵
　戈四起即當修齋禮懴讀誦此經以消其
　災運也
疫毒流行兆民死傷亦當修齋行香誦經
　東曰以用消伏也○幽棲曰疫癘之毒時
　行疾病死傷萬民即當修齋禮懴讀誦此
　經以除其災也○玄英曰天子曰兆民諸
　侯曰萬民十億爲兆舉其多也即明國主
　有災故知傷害兆民也
師友命過亦當修齋行香誦經
　東曰師徒朋友命過之時行香誦經十過
　以濟度魂靈也○幽棲曰師主道友臨終
　之時依前章法修齋以度尸形令得神仙
　也
夫齋戒誦經功德甚重上消天災保鎭帝王
下禳毒害以度兆民
　幽棲曰夫修齋持戒行香誦經功德旣深
　福報亦重上可以消滅天災保鎭帝王之
　祚下可以禳除毒害普度蒼生之厄○少
　微曰每歳十二月大陵積屍星其氣下地
　下丘墓朽骸其氣上屬鬼乘之因行寒熱
　之病謂之疫毒誦經可以消蕩不死藉郷
　人之儺也
生死受頼其福難勝故曰无量普度天人
　幽棲曰生頼者即身得道白日昇天也死
　頼者魂度朱陵受錬仙化也天人登坐三
　清之樂世人立超八難之苦廣濟之功旣
　大普度之德尤深○少微曰諸言齋者謂
　黄籙等齋皆用五文鎭謝非常俗之齋也
　三時啓奏所以感天動地降福禳災也
元始无量度人上品妙經四注卷之三




元始无量度人上品妙經四注卷之四寒四
　　　　　(齊嚴東唐薛幽棲李少微成玄/英註陳景元集)
道言凢有是經能爲天地帝主兆民行是功
德有災之日發心修齋燒香誦經十過皆諸
天記名萬神侍衞
　幽棲曰記名者記其善名也若人能受持
　此經依按前條一一發心修齋自效則上
　消天地之災中益帝主之福下救兆民之
　苦則諸天記名於黄籙白簡萬神侍衞於
　行住坐卧也
右别至人剋得爲聖君金闕之臣
　東曰右别者亦如文牒右件分别也○幽
　棲曰若有玄解體眞之士能依經格按而
　修行必得輔佐聖君列侍金闕金闕者即
　聖君所居也○少微曰聖君者金闕後聖
　太平李眞君也諱弘來劫下爲人主故預
　稱後聖君也尹氏玄中記曰太上老君常
　居紫微宫一號天皇大帝一號太乙天尊
　一號金闕聖君天地萬物莫不由其造化
　焉若能精誠齋戒誦詠靈文剋得飛昇紫
　微爲其臣佐也玉籙云不存二十四神不
　知三八景名字者不得爲金闕聖君之臣
　也
諸天記人功過毫分無失
　幽棲曰諸天司察報對區分記録人之善
　惡紏舉學者之功過也旣毫分無失亦纎
　芥無遺
天中魔王亦保舉爾身得道者乃當洞明至
言也
　東曰其五天三界至靈魔王當保爾身必
　舉爾功有骨相挺分之子應得道成眞之
　人乃當洞鑒經言深體眞㫖也○少微曰
　凡人但當勤修齋戒得道之日自明至言
　將慮凡人未通深義中道懈怠退志故發
　此言也
諸天中大梵隱語无量音道君撰
　東曰隱者有四也一隱名二隱諱三隱事
　四隱語也○幽棲曰此是題目也梵者道
　也言此篇乃是三十二天中大道隱諱語
　不可測量也○少微曰大梵者元始大梵
　之炁離合以成音也梵之言汎六合無處
　不同隱語者謂隱祕天中世人不解也无
　量音者言殊方異類普聞妙義無有限極
　也凡二百五十六字分置三十二天天各
　八字又書玄都宫闕及諸天樓觀若能服
　其字則隨人所習乘炁各歸其處也○玄
　英曰學者能服其字則隨人所習功滿之
　日乘炁各歸其處其法在内音玉訣
元始靈書中篇
　東曰此篇之文有二百五十六言字方一
　丈八角垂芒也一者分置三十二天天有
　八字以消不祥成濟一切二者將書玄都
　及天宫門戸樓觀之上若有修服其字則
　昇其處攝召十方衆仙也此道君自標於
　題目之下也元始靈書者即元始天尊靈
　書八㑹之音也在三十二天之中旣事理
　關渉故編撰此○少微曰今所注者一依
　天眞皇人内音訓釋或刪繁取要或加字
　益明回互經文不依輪次者務使人速見
　其意也
亶婁阿薈无惒觀音
　少微曰此八字黄曽天内音也亶者坦然
　廣逺貌婁者玉京山下長樓之名也上承
　玄都宫亦謂之樓都言山樓互聳亶然廣
　逺阿者玄都中阿那之神名也掌樓之監
　主大梵之炁炁數交周阿那之神則鳴樓
　都之鼓以集衆眞上朝元始日三周而一
　鳴以爲常節薈者帝君遊臺之名薈蔚華
　秀故曰薈无者太无言太无之中自然能
　生眞聖太霄琅書曰无形生眞眞從无中
　生也惒者日月門戸之名言天中日月㑹
　於惒門觀者觀覺也是天中帝君之諱主
　長夜之録音者八字之音也能誦八字之
　音則眞人乘金輪以開冥玉女揚華旛以
　披鈕觀覺主長夜之録四冥拔九幽之府
　七祖披朗朽骸還生○玄英曰天眞皇人
　曰此八字並飛玄自然之書字方一丈文
　彩煥耀洞明八方元始下敎使我撰其字
　解其音合成皇曽天中大梵隱語无量之
　音以付道君使敎皇曽天中宿有仙名者
　應得道之人其章以皇曽天中合五方飛
　玄之炁以和八字自然之音名曰无量洞
　章已下諸天義同此說
須延明首法攬菩曇
　少微曰此八字玉完天内音也須延者王
　完西北闕名也大劫數交須延而開玉眞
　上聖於是而回明首者元始之都候也元
　始開運則都候啓道梵行諸炁倐忽自朗
　法者法輪羅福之場攬覺也是天中帝君
　之諱主度魂更生菩者菩提也執九色之
　麾曇者曇頥也把十絶之旛並上元眞人
　也人能常誦洞章則法輪引籍於司命攬
　覺度魂於更生菩提轉九色以輪運曇頥
　旋十絶以停椿天地得之以不傾萬物得
　之以長存也
稼那阿奕忽訶流吟
　少微曰此八字何童天内音也稼那者天
　中主圖先生之號也領人生死圖録總主
　神仙治金華之宫金華與龍山連字煒燁
　玉清之上鬱勃洞虚之中阿奕者七寳林
　中樹名也彌覆四方實上聖之遊圃乃眞
　人之戲園也忽者覺也飛天神人名也主
　大小劫㑹訶者訶摩也天中呼元始天尊
　爲訶摩流吟者流布歌吟也劫運旣終訶
　摩則開化敎法普度天人天人歡樂萬道
　流行於時天度炁促人道轉喪將來劫壞
　眞經隱藏天尊已知故預爲歌吟也人能
　常誦洞章主圖先生則削罪録於長夜註
　生名於南宫也
華都曲麗鮮菩育臻
　少微曰此八字平育天内音也華都者天
　中太極宫青華門之别名也曲者天中有
　梵天神人飛行太極之上爽靈風之炁歌
　洞章之曲也麗是太和玉女之名鮮者鮮
　雲即慶雲也菩者菩樓也天中樓名也玉
　女於華都之門詠神人之歌則慶雲應時
　以敷舒散菩樓之上育者天中帝君之隱
　名臻至也育帝常乘八景之輪逰觀八極
　之外至於鬼神之家回十絶之旛以召天
　魔舉度天人人能常誦洞章飛天遥唱三
　界司迎七祖出離長夜上昇南宫也
答落大梵散煙慶雲
　少微曰此八字文舉天内音也答者天中
　玉闕名也是三界便門也落者宫闕落落
　然也大者大宥也天尊開運之初皆放大
　赦謂之大宥使三惡道空九幽罷對與之
　更始也梵者梵行之炁能開龍漢之劫運
　赤明之辰也散煙者眞人散香於玉闕也
　慶雲者五色備也謂之揚薰以拂上眞慶
　雲接乎紫館飛天舞乎空輪者也
飛灑玉都明魔上門
　少微曰此八字摩夷天内音也飛者飛天
　神人之號也天地改運淪於延康冥冥炁
　開飛天啓光於是散暉諸天受炁也灑者
　龍漢一㑹倐忽而迴也玉者玉眞主開長
　夜之聖號都者九幽之酆都人有善功則
　玉眞開長夜之戸酆都度八難之場七祖
　於是而還生幽魂於是而揚光也明者解
　八字之義魔者魔王上者上帝門者門下
　也人能明識八字之義則魔王敬伏上帝
　育養於始生之神門門下有轉君司命司
　録度筭於南宫慶流九族生死蒙㤙也
无行上首回蹠流玄
　少微曰此八字越衡天内音也无者上道
　也言元始之炁開明无上之道也行者天
　元之綱紀維羅八極梵炁彌布流行不息
　也上首者北斗之罪宫也轉運天關推㑹
　度數數極則大劫交也回轉也蹠履也劫
　運之初元始則履空而輪轉布化於十方
　流者流晨之光也又使流晨之光照長夜
　之府玄者空也越衡天上玄都之景有空
　峯之山乃萬聖之所逰生死之所歸道未
　足備身應滅度魂升空峯受鍊而度南宫
　也
阿陁龍羅四象吁員
　少微曰此八字濛翳天内音也阿者天中
　有九折之山連何相屬陁者山上之樓上
　通玉清之炁以望三界之郷帝君常乗三
　素之雲駕九龍之輿上遊阿丘之嶺下監
　萬生之罪龍者龍山與阿陁相去九億萬
　里羅者日月之名也玉緯曰上清九天眞
　人呼日爲濯曜羅言山勢相交日月明於
　峯上四者四極之宫謂東華南極西靈北
　眞也四極眞人主生死命籍象者象輪之
　車也眞人常乗象輦遊行三界校人生死
　罪録開度學道之人吁者育也是天帝之
　諱爲南宫度命君主煉度朽魂員者童也
　是日中生童主灌津於天人人能誦詠洞
　章則玉名入於帝録生死度於南宫四極
　給自然之羽車七祖歡遊於福堂也右東
　方九炁青天自然玉字○玄英曰天有八
　字合成六十四音亦名六十四篇按内音
　玉字東方八天宻呪曰靈音八書六十四
　篇是也修學之人隨所服佩天中之音假
　如修學皇曽天即服佩其天八字按内音
　玉字訣第一云皇曽天中第一第二第三
　三字皆仰書玄都長樓之上其文以正天
　之度數主召十方衆眞天神其次第四第
　五二字則書帝君遊臺南軒之上主空无
　之中能生自然神眞其次第六第七第八
　此三字書日月之門主通幽之光開長夜
　之府其字皆方一丈八角煥明於皇曽天
　中天眞皇人曰修飛仙之道當以月十齋
　日朱書皇曽天中第一第二第三三字向
　壬服之呪如法百日萬神朝身以月十五
　日三十日朱書第四第五二字向東服之
　呪如法服之二十四年神眞並生生死皆
　得上昇帝君遊臺之上以月上下弦望之
　日朱書第六第七第八三字向月服之八
　年身内有光面作金色生死皆得上昇日
　月之館受鍊而成仙佩其文三官无復惡
　對之録名書皇曽天中隨運生死億劫无
　窮其法妙重飛天齊功○右畧舉一天以
　明其理已下服佩諸天一依内音玉訣也
南爓洞浮玉眸詵詵
　少微曰此八字和陽天内音也南爓者南
　方有流火之庭廣七萬里飛熖煥乎八方
　也洞浮者洞陽之宫流火之炁炎而浮流
　也玉眸者流火之膏也鍊身體則生玉光
　明如眸子故曰玉眸南極眞人理於宫内
　諸學人始得道者皆詣流火之庭南極眞
　人則以火膏洗鍊蕩除塵垢得與眞人爲
　侣詵詵然衆多也
梵形落空九靈推前
　少微曰此八字恭華天内音也梵形者元
　始天尊在龍漢時號也至赤明世號无名
　君上皇開運號元始丈人梵炁化形隨劫
　化生以一神而見不受胎生故曰梵形落
　空者元始自空中而生故曰落空九靈者
　九華眞人也理於南上宫中主九幽之下
　宿對死魂推前者九華眞人主命録推筭
　死魂前生功德天中有散花之臺四斗眞
　人所處焉有善功者四斗真人書延生之
　符授之則得拔度九幽也
澤𠗂菩臺緑羅大千
　少微曰此八字宗飄天内音也凙者天中
　山名也其山上有衆龍之窟中有黄房之
　室一名玉容之堂也𠗂者眞晨道君之内
　名也理於黄房之内混大劫而不終經龍
　漢而更明故幽中有恱焉菩者飛天眞人
　之隱號有无數之衆臺者玉臺也處於澤
　山之陽緑羅者月中夫人字羅英容色如
　玉著緑帔青衣故曰緑羅理在日月之宫
　上乗大羅之天梵行之炁運度之門以應
　天地之數終於大劫旣受交日月則㑹於
　玉臺之上也大千者世界之數陸先生云
　以千數至千即千千爲小千小千數至千
　爲中千中千數至千爲大千千中之大故
　曰大千人能誦詠洞章則得駕羽輪之車
　昇黄房之室遊玉臺之上覽大千之境也
眇莽九醜韶謡縁邅
　少微曰此八字皇笳天内音也眇者眇眇
　然也元始昔淪於延康之中天書玉字翳
　而不彰眇眇然也莽者龍漢開運其文復
　明莽莽然也遇其道男女並皆壽三萬六
　千歳其運之極又經一劫九炁各生一獸
　以害惡民其劫旣開而九獸號爲九醜之
　鬼北帝上眞主生死圖籙故立九醜以輔
　三官數極九九八十一萬度天炁之交九
　醜當得輔號爲九都使者韶者皇笳天神
　霄王之内名神霄王是魔王之神主常試
　學道之人正與不正魔王恒作謡歌以亂
　人心心固者王即保舉徑昇皇笳天中縁
　邅者南北二斗君之内諱也人有善功列
　言於南斗南斗即度三界之難拔九幽之
　苦告下魔王不敢敗害之也人行惡則三
　宫列罪於北斗北斗即告下魔王滅魂付
　九幽之下𠑽長夜之役萬劫无期皇笳天
　上有金華之山山有五帝之宫常生五色
　之雲日月俠於左右飛仙翼其華軒學成
　得道皆詣金華之山受太一之信以制神
　霄之王滅大魔之試然後得乗景輪之車
　遊宴八方九炁者按三天正法經始炁生
　三炁一曰赤洞二曰白章三曰清浩元炁
　生三炁一曰緑昺二曰黄景三曰蒼混又
　曰白遁玄炁生三炁一曰紫融二曰碧炎
　三曰黒演謂之九炁也
雲上九都飛生自騫
　少微曰此八字堂曜天内音也雲上者飛
　天神王内諱也開龍漢之劫啓赤明之運
　敷自然之書立天地之根也九都者三象
　旣分而有九層之臺處乎玉京之山煥乎
　空玄之上飛天神人常散百和之香流五
　雲之華以觀飛天眞人臺上有太眞玉郎
　一日三回十絶之旛回旛一周則諸天上
　帝三朝玄臺繞臺三帀誦詠洞章也飛生
　者南上更生之神名也學士能誦洞章聲
　叅上宫諸天稱慶飛生即爲開不死之路
　流長生之炁下鍊五魂五魂旣錬則八景
　存焉自從也騫者騫林也旣共舉人身上
　昇九層玄臺遊於騫林之下身佩天書口
　誦洞章二十四年即得上朝玄都之宫也
那育郁馥摩羅法輪
　少微曰此八字端靖天内音也那者天王
　侍郎之内名也主天四時之炁𣑽行虚无
　之綱以正端靖天中分度也育者天關空
　輪之名郁馥者斗中靈童之名常運育輪
　於太无之中回十轉以召眞天關十轉則
　十方大聖上朝玉帝萬神齊到而郁馥唱
　禮焉摩羅者天中大魔之内諱郁馥一唱
　魔王束形學者知四時之炁十轉之關則
　入法輪之門乘八景之輿升乎玉清之中
　上朝紫微之臺也
霐持无鏡攬姿運容
　少微曰此八字恭慶天内音也霐者天中
　都監神内名也持者龍淵之名衆龍蟠乎
　其中常䘖金甖而運東井之華以灌天眞
　也華者日中黃華之精沃注東井之流津
　无窮之源也无鏡者飛天神王諱也遊乎
　大羅之上出无色之光總生死之籍開度
　學道之人攬姿者三界之門名也人知此
　號神王則開長夜之府拔九幽之魂以度
　三界之門也運容者玄和玉女之名也人
　得度三界之門運容則以朱靈之炁導之
　于形太和之津灌之于神上昇福德之堂
　保劫運而无窮矣
馥朗廓奕神纓自宫
　少微曰此八字極瑶天内音也馥朗者天
　中玉京玄臺之别號西靈眞人常誦洞章
　以遊其上廓奕是天中神公之内名與元
　始同生爲玄炁之範敎學仙之人能明八
　字之音則神公爲開長冥之戸昇入更生
　之門上登玉京之臺神纓者紫微宫靈童
　也主滅度之尸若得神纓歌无量之章則
　及形於三鍊之房受自然之炁歡享无窮
　之齡也右南方三炁丹天自然玉字
刀利禪猷婆泥咎通
　少微曰此八字孔昇天内音也刀利者南
　方无極世界之號禪是刀利之國亦曰禪
　黎其國上有洞陽之宫浮爓爲流火之庭
　靈文始於流火受鍊瑩飾光芒旣明之後
　刀利之國改爲福德之堂苦魂皆得度入
　洞陽之宫猷者南上好生君之内名婆泥
　則火鍊池之靈童也咎通是刀利世界魔
　神常遏人生路若人知好生君名得度洞
　陽之宫及詣火池受鍊即更生福德之國
　則魔神奉焉人能誦八字之音則刀利世
　界无極靈官侍衞其身徑造南宫仙人司
　迎三年必能䇿丹霄之輪上昇三炁之天
　也
宛藪滌色太渺之堂
　少微曰此八字皇崖天内音也宛藪者皇
　崖天帝之内名也主開太漠之經以明八
　字之文明道旣彰大羅之上鬱然澄清也
　條色者是色界上飛天眞人名也常乘景
　雲之車駕九色之龍遊乎色界之上出入
　玉清之中蕩除穢氣開度善根之人太渺
　之堂者化生堂也空洞之化結自然之章
　坦然廣大開度萬生之曆也學人通八字
　之音則飛天眞人降景雲之車載兆上昇
　化生之堂也
流羅梵萌景蔚蕭嵎
　少微曰此八字極風天内音也流者天王
　之内名也處乎紫霄之上遊觀玉京之山
　羅者月女之諱主王遊宴之儀流暉極風
　之天洞照九玄之眞也梵者飛天眞人名
　也主回九天之關萌者元始天神也固極
　風之根景者景皇是四極上真人也蔚者
　鬱秀景霄仙人也並理玉京臺常乘三色
　之雲歷校長夜之中開度善根之魂蕭者
　蕭仭也是白素元君之宫嵎者蕭仭之嵎
　對賔之所也人能常誦洞章乃得駕九色
　之雲上昇景黃之臺矣
易邈无寂宛首少都
　少微曰此八字孝芒天内音也易邈者孝
　芒天中天王之號无者虚无寂者寂寂是
　虚无寂寂之庭言此天王從龍漢而來至
　赤明而出居乎虚无之内處乎寂寂之庭
　也宛首者太上道君之内號道君常駕八
　景玉輿䇿三素飛雲開元始玄奥演大法
　以度人少都者日中靈童名也常散日精
　以灌眞流飛華以拂塵學人知八字之音
　則天王飛景雲之輿降三素之軿度身三
　界之上進入寂寂之庭也
阿繿郁竺華漠延由
　少微曰此八字翁重天内音也阿繿者天
　帝諱也常乘景霄之輪遊觀九層之臺處
　玉樓之上唱洞章以伏魔王郁者郁黙天
　中魔王隱名竺者欲也是魔王都伯恒在
　欲界之上誦詠空謡之歌華者言色界光
　華也漠者言欲界渺漠不可㝷也延者求
　鬼之庭由者禁鬼之房天王登雲樓之上
　詠无量之章則天魔應響而束身羣鬼詣
　由而伏形奉之者九祖開泰修之者灰骸
　更生也
九開自辯阿那品首
　少微曰此八字江由天内音也九開者大
　演之初天地未判輪轉三炁開爲九分九
　度旣明九位乃列隂陽萬品於是而生自
　然明辯也阿者阿丘天皇之古名也常乘
　九色之龍駕三素之軿上登龍山之嶺遊
　觀九玄之中那者那邪飛天神人之隱名
　也飛行三界之上歷校長夜之中拔度善
　人之魂也有知八字之音則天王品度兆
　身入飛天之衆首化枯骨成童子之顔矣
无量扶蓋浮羅合神
　少微曰此八字阮樂天内音也无量者天
　中无量大聖之始神也總綂飛天神人皆
　受其品量而得昇遷也扶者更生眞人之
　内名常校幽夜之録簡善惡之根蓋者玄
　中福堂之號也浮者幽夜之魂受眞人開
　度謂之浮也乘運而歸上昇福堂也羅者
　大羅也開大千世界召更生之賔詣大羅
　之天定籍諸宫削死三官合者合慶也神
　者神公也是大羅丞相人能知八字之音
　與神公合慶受度爲更生之賔故曰合神
　也
玉誕長桑栢空度仙
　少微曰此八字曇誓天内音也玉誕者曇
　誓天中玉都名也長桑者天中騫林亦名
　桑林騫木覆䕃東華之宫葉上有大洞之
　章紫書玉字煥乎上清下有扶桑之樹上
　森騫木之叢碧雞鳴其蓋青霞翠其峯神
　風流反香之草鼓桑林百籟之音神風一
　鼓洞章成音故曰栢空也度仙者飛天神
　人也常以雞鳴之始登玉臺之上來取五
　方雲牙仰咽三辰之光簡學仙之人生死
　録籍開度九幽之魂昇入法輪之門也
　右西方七炁素天自然玉字
玃无自育九日導乾
　少微曰此八字霄度天内音也玃无者龍
　漢時飛天之神也元始始開之炁溟涬无
　色之中玃无乘運而出凝炁而立霄度旣
　立自抗不終之劫育者霄度天王之内名
　也九者育王乘象輪之車遊九玄之門轉
　九機之度應劫㑹之期日者天中日童導
　者導引和炁天運之終日童停光拔度學
　者灌以水母之精導以太和之炁洗鍊五
　神進入朱宫故曰導乾
坤母東覆形攝上玄
　少微曰此八字元洞天内音也坤母者太
　隂之都候九靈之母也理東海扶桑湯谷
　之淵常總地機轉輪元炁上應天關天關
　轉地軸動周天一度水則涌溢三千三百
　度天地炁交九海冥一水則彌天東者東
　海受㑹制期河源也覆者水神也理於崐
　崘之山塡固巨海遏斷東井則地機不淪
　保劫長存形攝者災交之時坤母形出東
　河之上攝召鳥母以鳳車迎學仙之人上
　崐崘之墟鳥母乃水之候神上者坤母上
　詣帝君申劫㑹之期度學仙之人言名於
　玄都之宫也或云上玄者帝司命也水之
　欲出司命料校學仙之人名言上宫也
陁羅育邈眇炁合雲
　少徴曰此八字妙成天内音也陁者天帝
　内名也與妙成俱生在雲阿之嶺羅是月
　始生之名陁在雲嶺之上抱月而明育者
　妙成天神王名育生也總綂十方飛天之
　神也邈者天中羽林監神名也神王常使
　匡御三界簡人生死之籍令魔王保度得
　道之人眇者眇眇髙逺也人得保度詣羽
　林受符而升天眇眇行於雲宫也炁者雲
　炁也合者合景也旣入羽林結雲炁以成
　衣飛升朱宫受福天堂遂與諸天合景而
　上昇也
飛天大醜總監上天
　少微曰此八字禁上天内音也飛天者十
　方飛天神王也天上有飛玄之炁結成大
　洞之經十方神王常在空霄之上而誦此
　經以和自然之炁接引學道之人大者三
　界之都録主生死圖籙醜者伯也是三界
　之魔王受事於大醜學士識其音則魔王
　保眞而身騰三清也總是飛天都綂之官
　常攝八㑹之炁以促天地之運監領長夜
　之官開度九幽之魂學士知天中之音則
　天魔列言大醜勒録仙部而上昇天中也
沙陁劫量龍漢瑛鮮
　少微曰此八字常融天内音也沙者天中
　有沙蘭之宫是紫微之别館處乎玉清之
　上煥乎紫虚之中陁者陁丘也陁丘之衆
　有巨億萬人皆是新得道受度者也功德
　未備停散其中劫量者每至劫運一交此
　陁丘之衆計功之量得昇朱陵之宫受福
　而仙也龍漢者初劫之名是時大道淳朴
　徒有其化難可爲雜也瑛者龍漢時飛天
　神名也常開度九幽之魂昇蘭宫之中鮮
　者南宫之童學人得度而鮮童鍊其形容
　度於朱陵之上也
碧落浮黎空歌保𤤽
　少微曰此八字玉隆天内音也碧者玉隆
　天中常生碧霞之炁以䕃玉隆之天落者
　空中飛天神名常乗碧霞之輦遊玉隆之
　天一日三時引天中衆聖上朝七寳之宫
　浮黎者天王内名也衆聖上朝而天王稱
　慶也空者天中侍晨之名歌者洞章之曲
　侍晨一嘯靈風旣奏音成洞章故曰空歌
　保𤤽者學人知八字之音則上昇南宫爲
　飛天之賔保此不終之劫𤤽其自然之文
　故曰保𤤽按此義與章首不同者若得道
　无形則與雲炁混合空有之妙惡能辯之
　故洞章云騰勝碧重雲羅落耀上玄又靈
　書云靈書燦爛朗徹太虚故知落之與空
　歌不獨人名也
惡奕无品洞妙自眞
　少微曰此八字梵度天内音也惡奕者天
　王之内名也昔於龍漢之中諸縁並盡而
　過度三界之庭昇入太虚之館受九仙之
　籙登大聖之號赤明開運元始鍚爲梵度
　天王无者太无真人受天王之符度長夜
　之魂品者品量幽魂之罪福洞者洞明宿
　對也妙者妙化之堂也宿對旣解乃入妙
　化之堂自者與也眞者天眞也太无眞人
　度九幽之魂洞識宿命惡縁並盡度入妙
　化之堂與飛天而合眞也
元梵恢漠幽寂度人
　少微曰此八字賈奕天内音也元梵者元
　始大梵風澤之炁抗舉澄漢之精髙而洞
　浮懸而不落也恢漠者逺而无礙有而若
　无微而不可名妙而不可㝷也幽寂者幽
　𠔃寂𠔃不可聞見其中有眞眞中有精冥
　度天人也天眞皇人曰諸天内音自然玉
　字者皆結飛玄之炁合五方之音生於元
　始之上挺於空洞之中其文宛奥難可㝷
　詳天尊奬勸而勑令解義夫玄科有制不
　敢違命按筆之日神沖太霄精之與粗極
　乎心慮皇道旣明諸天稱慶寳之者眞降
　修之者形遷威靈恢廓難可名焉右北
　方五炁玄天自然玉字
道言此諸天中大梵隱語无量之音
　幽棲曰三十二天各有八字合成諸天中
　大梵隱語无量之音故云諸天内音此飛
　玄自然眞文生於元始之上出於空洞之
　中匠成天地應運劫數天眞皇人亦粗解
　其㫖
舊文字皆廣長一丈天眞皇人昔書其文以
爲正音
　東曰道言太上之言諸天三十二天也大
　梵隱語者是天帝之名皆隱而不顯无量
　之音者其洞章自然響徹諸天故曰无量
　之音舊文是也本文八角之字廣長一丈
　者四面共方一丈爲萬善之長天眞皇人
　者是上古髙眞也昔以龍漢之劫書寫此
　文以爲諸天之善長者也○幽棲曰本文
　舊字各方一丈八角垂芒文彩光煥洞朗
　八方元始天尊遂命天眞皇人使撰其字
　解釋其義以付道君使敎諸天應得道成
　眞有仙名録籍者皇人即考校焉大帝使
　領峩眉洞者○少微曰按内音經元始天
　尊於赤明世界栢陵舍座是時雲霧鬱勃
　三日三夜玄隂不解五老上白天尊曰今
　日侍座所未曽見天尊演敎則河海靜黙
　山嶽藏煙今白日晝隂天人惶懼不審何
　故天尊告曰今日諸天發瑞靈應自然玉
　字煥爛障蔽天光咸令四座瞑目伏聽俄
　須天炁▲啓冥愔豁消五色光明洞照十
　方忽有靈書字方一丈見於空玄之上文
　彩煥爛八角垂芒精光亂目不可得看天
　尊普告曰此靈書八㑹字无正形其趣宛
　奥難可㝷詳可注筆解之於是天眞皇人
　受天尊明命注解其音分其分度三十二
　天天各八字並飛玄自然之書合五方飛
　玄之炁以和八字之音名曰大梵隱語此
　即无量之音是也眞一五牙經曰皇人者
　不知其得道之始也身長九尺玄毛被體
　皆長尺餘黃帝時在峩眉山絶隂之下以
　蒼玉爲屋黃金爲座張華羅之旛然千和
　之香侍者仙童玉女座賔三人皆稱太清
　仙王黃帝再拜問道授以五牙三一之文
　云
有知其音能齋而誦之者諸天皆遣飛天神
王下觀其身書其功勤上奏諸天
　幽棲曰有知大梵隱祕之音能㓗身齋心
　持誦之者即三十二天帝召命十方无極
　飛天神王下詣房室觀其身心列書功勤
　聞於諸天也
萬神朝禮地祇侍門大勲魔王保舉上仙道
備剋得遊行三界昇入金門
　東曰金門者在太霞九宫之中中有騫林
　之樹上有金翅之鳥冶鍊之池金翅鳥以
　毛羽結爲仙衣上登九宫也○幽棲曰旣
　得萬神朝禮地祇侍門以衛護三界五帝
　之大魔共相保舉以仙度遂得名書帝簡
　位列眞編及至萬遍道備千功行圓必乗
　雲車以上造金闕之帝前也
此音無所不辟無所不禳無所不度無所不
成天眞自然之音也
　東曰辟除鬼賊禳却不祥濟度窮魂成就
　萬物皆眞文祕音之力也○幽棲曰言此
　无量之音能辟逐一切精邪消禳一切災
　害度脫一切生死成就一切天人故謂之
　天眞靈書自然玉字之内音也
故誦之致飛天下觀上帝遥唱萬神朝禮三
界侍軒羣祅束首鬼精自亡
　幽棲曰若能誦之者則致十方神王下觀
　三十二天帝遥唱萬神衆靈以禮敬三界
　魔王以翼轅羣邪自然束首諸鬼爽固冝
　消亡也
琳琅振響十方肅清
　少微曰天書玉字故曰琳琅誦詠謳吟是
　謂振響
河海靜黙山嶽吞煙
　東曰並此經之神力
萬靈振伏招集羣仙
　少微曰於是瓊林振天籟之響十方晏三
　景之明河海風浪而澄靜山嶽吞納乎雲
　煙伏萬靈而震懾招羣仙而詣室
天无氛穢地无祅塵㝠慧洞清大量玄玄也
　東曰冥者冥靈也慧者智慧也洞者通洞
　也清者清澄也大量者平等也兼濟度人
　大无不包度一切物玄玄者深逺也明此
　无量經功德深逺故云玄玄也○幽棲曰
　當此之時天无氛穢之炁地无祅塵之災
　若更混智冥慧以天光之凝寂空洞之明
　瑩則妙中之妙玄中又玄隱祕莫測故云
　大量玄玄也○少微曰冥修慧命逺洞三
　清大量至深至妙也○玄英曰此明諸天
　内音冥通慧照之力冥者幽深不測慧者
　通照无窮慧能照空故云冥慧髙而不極
　謂之爲洞煥耀三清之上謂之洞清洞者
　空也清者淨也无邊无際謂之大量大量
　之内唯有眞空眞中有精其中有信能生
　眞聖非有非无常住湛然微妙莫測究竟
　其理不可㝷詳玄中更玄故云大量玄玄
　也上聖慈憐下界降此眞經列以玄科開
　人度物誦詠之者上感諸天服佩靈文即
　隨炁所至功圓行滿升爲金闕之臣是知
　積學成眞通眞入聖生天生地應用無窮
　能知玉字之音骨肉同飛有日上學之士
　勤而勉之
元始无量度人上品妙經四注卷之四
　　　經說
此經太上道君受之於元始天尊傳敎於世
道君爲前序後序中序凡有三序焉前序自
道言昔於始青天中至東向誦經是也中序
自三界之歌章之後此二章並是至洞明至
言也是也後序自此諸天中至大量玄玄也
是也經有二章自元始洞玄至列言上清且
後章自元洞玉暦訖禍及七祖公羽是也其大
梵隱語非二章之數或以經爲一章隱語爲
二章此亦誤矣中序云誦經萬遍乃能得道
洞明至言此則隱語玄奥不在經文二章之
列可知矣讀經之士當恭信無疑功滿道備
自當洞曉人天同福存殁受廕可不志哉可
不勉哉玄門靈驗記道門集驗記持此經得
驗記皆有傳載通眞之士勤敬誦之





釋音
　浮黎土(音/杜)妙行(于孟/切)无鞅(音/央)䕃(於禁/切)瘖(音/隂)
　跛(博我/切))痾(音/阿)痼(音/固)姙(汝鴆/切)地藏(自浪/切)迮(音/責)
　勃勃(音/拂)𡜍(音自/妬也)尸解(音賈謂託形隱/化内身成仙)斷地
　(徒短/切)三華(平)離便(方便/之便)梵行(下孟/切)鬱繿(音/藍)
　懀(烏外/切)皇笳(音/加)阿𨚧(音/茄)揲(音/牒)阮樂(音/嶽)勃勃
　(音/沛)秀樂(音/洛)溟(音/茗)涬(胡頂/切)泥凡(音/完)馘(古栢/切)不
　樂(五孝/切)得過(音/戈)亶(丹上/聲)惒(音和/去聲)觀(音/貫)總監
　(音/鍳)下觀(音/官)嘿(音/墨)












