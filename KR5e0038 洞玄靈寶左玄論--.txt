#+TITLE: 洞玄靈寶左玄論--
#+DATE: 2016-06-11 12:27:17
#+SOURCE: github.com/kanripo/KR5e0038 master a320b34a                
洞玄靈寳左玄論卷之一伯五
正真無上上仙大道金剛見品之第四者夫
不邪曰正無雜曰真明天尊大果三界之縛
既亡四見之惑已斷體無邪雜故云正真也
無上者最是窮足更無一法能過故云無上
上仙者明仙有多種此仙乃是仙中之上仙
非是仙中之下仙也一解直言無上此是莫
覆之辭以其横該不測縱罩無顛義顯極高
故云無上若畢言無上或有監同捉語而論
或當有下今欲助成先句故再顯上仙也金
剛義有五種第一土地金剛在九方之下七
十二澤之間其中有諸金剛之澤名爲土地
金剛也第二寳貨金剛如十乘前後三界内
外有諸珍寳名爲寳貨金剛也第三神明金
剛者如三五八搏將之神名爲神明金剛也
第四十乘聖人有智能斷或名爲利智金剛
也第五天尊大果名爲堅果金剛也今之所
明正是堅果金剛非前土地寳貨神明等之
金剛也金剛從諭得名外言砂鑛既無而黄
紫性出刳枝鏤石目之爲利體無摧挫所以
稱堅内明天尊大果地智慧窮足體利德真
喻之若金三界不能傾覆四見不可虧障牢
而且實謂之爲剛能覺察無方無幽不覩故
言爲見也我師云何至無上師得者我者論
主自謂師者乃指玉晨天尊明我師云何得
果無爲爲從無上師學得也若夫法體天尊
理無修學若報身天尊則有修習也如樂淨
信等即是報身天尊也理論天尊應更無師
今明欲奬勵學者明一切真仙大聖莫不有
師所以經云大道師玄寂又云道法自然即
師義也從師得無上法至爲萬仙之宗者無
上法者即是三十六部經無上因者即是十
七聖乘智慧因未是無上而云無上者以能
牽復無上天尊大果所以名無上因也無上
果即金剛大果金剛大果更無能上爲萬仙
之宗主也清明淨潔至合德者明天尊大果
無諸惑障故曰清明又無穢惡故云淨潔也
蕭然脫縛故云自在無礙也愉者恬愉明果
中有常德恬愉不動也靜者因中有安靜斂
翮之行果中有凝然安靜之德也則與虚空
合德共成元命不爲無常之所變動也圓滿
第一至猶如虚空者功德圓滿無有等雙故
云圓滿第一智慧具足無有比類故云智慧
第一也此功德智慧彌滿十方猶如虚空無
有邊際故云猶如虚空也所謂道者王至二
十五性色數者夫道語則通至如五道北帝
鬼神並悉稱道明此金剛之道非此等道也
若人天地獄之道乃以善惡爲業主或散爲
資潤感生人天等也若金剛之道乃以善解
爲本因以靜爲資潤感金剛也故知金剛道
非此之道也成就無量至一切德宗者成就
無量者言金剛大果無量之智並悉成就故
言成就無量也此智非是人天仙聖之所能
見故云甚深奥慧也以其智成慧深故能爲
一切諸德之宗主也四迷斷故慧德具足者
四迷即四見惑也夫四見之惑乃與慧道相
治惑若未斷慧體被障慧德不能得具四迷
若斷慧體無障所以慧德具足也四迷滅空
慧德具足者大論斷之與滅亦復相似小而
論之復有殊别夫斷是體有滅是體無如斷
一物雖斷其體猶在若滅去必同於無今慧
既主斷惑所以斷言慧德具足滅必歸空所
以滅言空德具足也四迷無援故靜德具足
者四迷援即是懆散等也懆散本附四迷上
生四迷既滅其懆散亦亡故云四迷無援也
靜德具足者散本與靜相治道懆散若在靜
德不具懆散既滅所以靜德具足也四迷無
枝戒德具足者四迷枝即是惡等也戒即善
也夫善與惡相倚伏若惡在善德所以不具
惡無所以善德具足也四迷無異因至常德
具足者四迷潤善則感人天潤惡則感三塗
被其所潤所生之因名爲異因所感之果名
爲異果若不爲四迷所潤感生五道因果則
感常果故云常德具足也樂德具足至無量
無邊德俱皆具足者此明既得常果所以能
感諸義德悉皆具足果中無苦故云樂德具
足無惑穢故云靜德具足能包容故云大德
具足能統王故云王德具足無量無邊德者
總明一切諸德並皆具足也何以故昔在至
普被衆生者此總結也何以故得如此萬德
並皆具足以聖人若在九道域中時備修無
上上行慈悲汎愍普被一切衆生所以得其
足一切諸德也以慈悲故故入空觀者此明
大乘之人先修慈悲有解資生空智後入空
觀也以空觀故故入慈悲者此明小乘之人
不能廣行慈悲但單修信空等四行至於老
觀其行不足不能進入真乘遂停其空行更
從生觀習於慈悲也所謂大小兩乘至異義
者此總結大乘小乘所修之行也前後異義
者大乘人前修慈悲後入空觀小乘人前修
空行後習慈悲故云前後異義也作慈觀時
至父母妻子者作此慈觀時當觀萬法悉皆
平等無有差别之異不見富貴爲上貧賤爲
下不見親以爲近踈以爲遠不見父母妻子
爲親怨家爲踈也若殺我父母妻子至慈性
者若依外教所明父母之讎不同天兄弟之
讎不同國朋友之讎不反兵若内教則不然
人比殺我父母兄弟妻子我亦須以慈心視
之不改變我慈仁之性非但我起慈心於彼
亦乃見彼有慈心於我也所謂慈視至與喜
智相違者夫嗔是别惑喜是别解解惑相治
如嗔惑起則喜智爲之藏喜智生則嗔惑爲
之伏故言相違也嗔於喜時至嗔惑强盛者
嗔惑若在喜心時生者爲喜智所防嗔惑自
成微弱若嗔惑自在嗔心時生者此嗔惑則
强盛也亦如水性濡濕至慈觀衆生亦復如
是者夫水性濡濕還以水濡水時則易濡於
火時則難如慈觀衆生慈於慈時則易慈於
嫉妬境則難也慈見衆生至還如慈心所謂
是慈者若見衆生還如衆生有高下勝劣貴
賤謂爲慈若見衆生起於平等如慈我親不
異始可謂是慈也悲喜觀行亦復如是者此
悲喜二行亦如慈觀也悲還於悲心則易於
暴虐境則難也嗔心在喜心中發者至乃謂
爲慈者悲喜不異前解夫慈是别解嫉妬是
别惑皆相治道也以慈因故故果大慈至萬
道中王者以因地行於汎慈之因故至果中
感得大慈之果此是本因本果也未但正惑
於本果而已又能感於空淨無礙常樂自在
微妙具足萬道中王等義果也以悲因故故
得果悲至萬道中王者以悲因故能感得悲
果此亦是本因感於本果人能感得空淨無
礙常樂自在微妙具足萬道中王等義果也
絓智行善行至如之者絓諸智行善行等並
得果如慈悲也皆有本因感於本果又能牽
諸義果等也時有大仙至願見可乎者時者
說論之時也爾時有大仙號三天真人即張
天師也得道封三天真人之號故云三天真
人也而作是言者欲發詰問之言也道君者
指於論主也第一微妙大仙王義者即無上
天尊金剛大果也願見可乎者此是謙遜之
辭云願聽可已不也時道君答曰至令衆得
聞者此論主答也唯願者論主亦施謙敬之
言云唯願善說令一切時衆得以聞知曉悟
也時三天真人至慈果生時謂從慈因生者
此三天真人領論主前所說之義也皆云由
於慈本因感得於慈本果此慈果生時還謂
從此慈因得生不由從他生也乃至悲喜並
云因故生者乃至悲喜等智並云各從其本
因故得生亦不從他生也悲喜云不生至不
云從慈悲生者悲喜云復不生精進恭敬等
智精進恭敬等智還從精進恭敬等本因生
不從慈悲因生也云何乃云由悲故至並得
果如之者既言慈悲不生精進恭敬等云何
言由悲因故感得悲果又能感得空淨無礙
等義果絓智行善行並悉得果如之若慈悲
不生精進等者亦慈悲不生空淨等也此捉
義果難於本因也時高上答言至當爲說之
者此是論主所答又施謙遜之辭也所謂因
名至肉核相連者夫因乃爲母爲根能生爲
母在本曰根也如樹由其有根能生樹身次
又生諸枝條肉核花子共相連續也慈爲因
至萬道中王者今以慈爲因能感得慈果又
能生於空淨等無量義果也乃至悲喜亦復
如之者乃至悲喜及精進恭敬等並由本因
能牽本果又能生諸無量義果如慈不異也
因力有二亦復有三至得慈果故者因力有
二亦復有三者一力是慈因能感於慈果二
力又能感常三力能感樂無量力能感於無
量義果也一解一是慈因二是慈果三是感
常無量是感無量德也舊解得慈果故以屬
後文今解用配前句已下兩句亦然何故能
得如此以其得證於慈果故也名慈爲慈至
得常果故者舊解慈名汎愍道號通除因中
之道亦通果中之道亦通因中之慈亦汎愍
果中之慈亦汎愍也今解不然夫慈以汎愍
爲慈故能感得常果亦如道以通除爲道亦
能感得常果也所以能然以得當果之故名
慈名常至乘爲精進者舊解慈名汎愍常乃
凝然喻如乘爲運載精進乃是勒策也今解
以慈因感得常果故名常果爲慈亦如精進
能資生空解故目空乘爲精進也此解好爲
性無嫉妬至慈亦復然者慈解乃與嫉妬惑
相治爲性若有於嫉妬之惑慈解不生若無
於嫉妬可名爲慈也既有慈心故能憐愛也
金剛道至慈亦復然者至金剛大果亦復有
慈彌更憐愛也爲性無散亂至名靜者散亂
者躁散之惑與靜爲治道相障躁散若在歛
翮不成若無於躁散始可名爲靜也靜援慈
故得至從肥壯故生者靜資慈解故得因力
肥壯名爲義因因力從肥壯即感於金剛名
爲義果也生故金剛常至金剛王者既證金
剛寅卯俱謝故云常無有惑穢故云淨無能
累縛故云自在統包一切故云王也亦如三
界至故暴虐者悲解能伏暴虐之惑三界九
道衆生只爲無悲所以有於暴虐惑也散亂
至亦從肥壯故生者散亂者躁散也躁散援
暴虐之惑聞善之因故得肥壯因既肥壯所
以果從之而生惑於三界九道也生故三界
九道至作具足者凡夫者肥壯因力既生所
以惑三界九道被無常所遷苦惱穢累不能
自在常怖畏天魔異道衆災惡試心有流動
馳散作此具縛凡夫也時三天真人復言至
爲衆說之者三天真人又問云大仙此智義
深奥非是淺學小仙及三界九道衆生之所
計筭可知也雖復蒙告猶自未能了見難見
難聞之理更希大仙爲衆說之也如我常依
師學至故須言之者三天真人自云我從來
常依師學習及以自見自知又恐更有未知
未見之事未得未聞今故須言請之也云何
慈不生悲至萬道中王者云何慈因不生於
悲悲因又不生於戒乃生常樂空淨等果也
答言慈中有二力至萬道中王者二力三力
不異前解以我慈因有此二力三力乃至無
量力所以能牽本果又能感無量義果也二
力能生慈德至不爲縁生者舊解一力是慈
因二力是慈果故云二力能生慈德今解一
力以能生竟但生弱二力生則强也一解比
有二力但生於慈不生戒悲精進等何故爾
悲戒精進等自有本因不從縁生也故縁亦
能生所謂靜援肥因義力者前云戒悲精進
不爲縁生今云縁亦能生者明論主所說亦
有開塞之義前云不生者明戒悲等自有本
因此云縁亦能生者遠作縁由亦得相生如
修慈悲又能布施作如此遠縁亦得論相生
但非親因縁耳問曰肥因義力至爲自生耶
者問云此肥因爲從本因得生爲自從肥因
而生也答曰至故名義因者本因彼援清靜
資解故肥肥故得生義因此因能感金剛本
果名爲異果也所言異果者如善感人天人
天不似因名爲異果惡感三塗三塗不似因
亦名異果今慧感常常不似因故云異果也
此因又在本因上生故云義因也因有二種
至一散二靜者因有二種即常與無常也逐
援故異者即是靜散二事也靜資慧則感常
散援惑聞善惡則感無常所以云逐援故異
也果漸來者至所謂靜果者果漸來者即是
散所援善惡感生五道也夫無常名漸顯如
今日爲因或可明日爲果故云漸來也果頓
來者即是常果也夫常名頓顯無常盡常果
始起故是頓也乃是靜所資生也故云靜果
也散果者至三界九道者散所資生之果乃
是無常無淨苦心三界九道衆生也靜果者
至虚空慧命者靜果即是靜資慧所感之果
也自在者蕭然無累也虚空慧命者智慧與
虚空合德共成方命也九道位故散果常來
者若在九道之位名爲散果恒來漸報生於
九道往還輪轉也金剛自在四見所隔者金
剛大果是自在蕭然之處一切衆生皆有成
道之性但被四見所隔故不能得登也故常
因淨因至除滅四見故謂無爲者常因淨因
等在十乘内被蓄不得用到無爲乘處則感
金剛始方得用也無爲乘處乃萬因所集故
云具足因處也此乃超三界斷除四性見惑
所以名曰無爲也能得無爲亦名無爲者道
理第十無乘未是無爲以能感得後無爲金
剛大果故名無爲此因受果果籍因也無爲
果者即是無爲者無爲果即金剛大果也此
果始是無爲也非得言無爲果即是無爲者
此無爲果力爲果乃是三界九道衆生從無
爲生名爲無爲果而非得即是無爲也如九
道三界至無爲因故非無爲者明九道三界
等亦是無爲果然非即是無爲何以故無爲
生故得是無爲果然非是常住自在之無爲
乃是無爲之因故非無爲也一無爲非果非
因至無礙空者無爲有三種一無爲非果非
因二無爲亦果亦因三無爲但果非因也非
因者即是四無礙空洞空洞虚洞清洞微等
也因名牽召果名酬答虚空無有牽召酬答
故云非果非因也亦是縁果縁因至故名縁
果者明虚空雖非萬物親因親果亦能爲萬
物作縁因縁果也何以故能生三界九道等
爲縁因三界九道四迷滅盡與空今德故名
縁果也二無爲亦果亦因者二無爲即是第
十無爲乘也亦果者能爲前十六聖乘住也
亦因者爲金剛大果作親因也所謂第十無
爲乘處至内觀外觀者明第十無爲乘處既
萬因所集故言具足諸觀也頓觀者本空觀
也漸觀者信疏觀等也大觀者大乘人所修
之觀也小觀者小乘人所捉之觀也空觀者
觀一切理空無一有性也有觀者前論於空
空亦涉有今論於有有亦亘空也定觀者常
觀也不定觀者無觀也吉觀者持戒之觀也
凶觀者破戒之觀也事觀是即目所覩理觀
是非眼心所照内觀觀心外觀觀色也諸一
切觀至生無量觀者生道仙並是七仙之觀
也生者空忘智此時始生故云生道者通也
前生觀時空忘智慧雖生智力微弱未能制
伏至道觀智力漸强稍能通伏故云道也既
能伏則得無量觀生也所以諸一切觀並從
生道仙而生生道仙能生無量觀也乃至精
進至所謂果門者至精進乘空忘智慧起即
牽後无爲大果故云方无爲也爲後大果之
門故云所謂果門也道理生觀空忘智慧已
生應言生无爲今至精進始言方生无爲者
明生觀時雖生但智力微弱被惑入體至精
進乘能斷惑體明故云方生无爲也此門能
生金剛大慧至所謂因門者此門者即是無
爲乘爲大果之門也此門能生後金剛大慧
等也


洞玄靈寳左玄論卷之一







洞玄靈寳左玄論卷之二伯六
夫功德師者即是天尊功德高大爲九道之
師也惑累既無體清德淨故清明皎潔也無
諸苦惱蕭然獨脫故云常樂自在也智慧與
虚空合德共成身命故云虚空慧命處也爲
金剛大果作起生之門故云因門也三无爲
者至所謂四虚空德者此第三无爲但是金
剛大果非是因門也此果乃與四虚空合德
故云四虚空德也此德非異道至故果無四
空者此德即是金剛大果之德也此德非是
異道雜仙所修學能得也何以故雜仙既因
無十四觀故果不能得與四空合也所謂十
四觀者至内觀外觀者此十四種觀前已具
列今復重岀者
欲明雜仙不能修行此十四種故重出耳委
曲不異前解諸觀中見至無色性皆不得我
意者諸觀者緫明前等觀所明也觀者觀也
觀察諸縁若知名之爲觀也有色性無色性
者如在真一觀中空色得盡名之爲無餘觀
復有色在故復言有也一解如在觀空色得
盡名之爲無然色從空生有觀不能空不見
色之根本又是有色也有貪無貪至皆不得
我意者有者有貪無者貪惑與布施解相伏
所言無貪者施解已伏貪竟言有貪者貪從
空生此有解雖能迮伏未見貪之根本未能
除斷故人是有貪也有嗔無嗔者明嗔或與
喜智相伏言無嗔者喜智已伏竟有嗔者亦
未見嗔之根本也及内觀外觀言有無皆不
得我之本意也何以故如十七聖乘至非謂
十七聖乘人者明十七聖乘人作空觀時亦
不得謂空亦不得謂不空若言不空空觀空
境以意若言是空觀外復有色果未盡一解
云亦例貪等也一解云忘空不可言有空有
不空須遣此空也若觀空作空作不空意非
謂十七聖乘天人也又作有觀及内外觀時
至若執定有定無者即失我意者色者諸有
之境也夫在前爲因在後爲果也不得言有
觀中定有色定無色也何故然雖有觀觀色
言無而未見色之根本又是有色義一解雖
空色因盡其果又在貪嗔等亦然所以不得
定言有言無若定執有無即違失我意何以
故如入第一至定無見即違意者入第一乘
精進觀時太一智起斷本分或滅故云無見
也上分見果又在復是有見也所以不可定
執言有無也夫諸觀者至謂五虚空者夫觀
者觀也觀察前境諸物若知故名之爲觀也
是衆生第一者是第一利根衆生所捉此頓
觀也不以細縁觀於大縁者不因階級次第
遣除如以寸空尺以尺空丈者也大縁觀成
者空觀成也言不因階無級無勞比並懸知
一切萬有必生於空離空蹔有有非常實必
滅於空作如此觀察故名之爲頓也細縁即
三界九道衆生及二十五性色等大縁即五
虚空也漸觀者至故名爲漸者漸者階次之
名五虚空謂麤空妙空不定空彼此空造作
空也未能頓見此五種虚空不知三界九道
二十五性色等本從空生不能捉本空未以
因空果乃於有法中次第窮檢思惟觀察故
名爲漸也大觀者至故名爲大觀者大性衆
生者大乘利根人也十七聖乘者欲界有八
一生二道三仙四神五真六明七老八精進
色界有三一並明二大戒三滿心無色界有
三一普通二轉遍三法際無色界外有三一
處上二後身三無爲故名十七聖乘也銷滅
四見者一本分見二上分見三性無慧見四
窮無見不死命者凡夫命堅聖人命身與空
合德故身不爲諸惑所覆寅卯所遷故云不
死命也明有大性衆生見此十七聖乘决欲
修行銷滅四見求至金剛不死命處故名爲
大觀也小觀者至故名小觀者小觀者小乘
人也夫大士運心必以慈悲爲首隨機赴濟
不避艱辛今小乘人不修慈悲智忍但單行
信空六覺及精進等易行但住欲界第七乘
老觀其力勢行亦可至無色而未能縁太一
不定空境斷除四見但能迮伏而已故云具
足四見也意謂小乘人軄分亦應不啻如此
直是貶抑小之吉耳空觀者至故名空觀者
觀一切萬有並悉是空無一有法之性而非
空也如三界九道二十五性色等形相雖各
有異相其相還悉是空何故然空爲有有本
從生有故有終歸空也有觀者至故名有觀
者一往而分用森然爲有闃寂爲無更復椎
尋而空有等觀前空觀中空皆隔有今之有
觀有亦亘空故言二皆名有不言無無者不
可言無此無也若無此無無便成窒礙之物
如此推尋檢察故名有觀也定觀者至故名
定觀者定者圓常之義也明虚空古者已來
無有遷變動也若有經論說謂虚空有生死
者彼經論非是正智之源也人說亦例也金
剛亦復如是明金剛大果亦無生死若說謂
金剛有生死者亦非正智也不定觀者至故
名不定觀者不定者無常之義也明三界九
道二十五性色等盡帶無常時節須臾從變
倏忽遷移或去或來故是不定也如生正智
機惑輕重者如欲生正智生正智須隨其根
機輕重勝劣利鈍也機根若利須捉本空觀
機根若鈍者須捉次第微觀等也隨其性分
觀察則能覩照吉祥也一解云如起正智照
物之機當隨機大小若大機者則示深教若
小機者示以漸教隨其根機相邈並能照知
故云隨相隨知也此乃隨機變改故云不定
觀也吉觀者至故名爲吉觀者夫吉者真祥
之謂也即是持戒之觀言修奉諸戒則吉祥
安集也如見者如有所見之法即推察修行
之也十聖安隱乘者十乘也明十乘是中安
隱之乘也六種通智者即是六通照色之智
也四内行者是四平等之智治内之行也十
戒者大戒所明十戒也二十四戒者明真科
所說二十四條科戒亦老子有二十四戒也
無量戒者百八十戒三百大戒等也四空藏
者與四空合德也藏者言能藴藏智慧故云
藏也何以故衆生爲四迷之所繫縛不能得
出離生死若修此諸戒能得去離此生死臭
穢境界脫於四迷繫絆到金剛大果四空藏
處故名爲吉觀也凶觀者至故名凶觀者夫
凶者禍變之辭也此是不持戒之觀言凡夫
具此諸見故名爲凶觀也倒見者如以善爲
惡謂是爲非方圓錯領青黄反執也惡見者
每事損減無慈善心作地獄謀退天人果此
之謂惡也惑見者迷滯不了觸境惛矇名爲
惑也苦見者一切苦惱之謂或刀林蓊葺劎
嶺崢嶸身經三掠痛羅百毒等也樂見者適
悅之謂凡夫好因妄樂而構苦因也生見含
血之徒心多重命畏彼之死貪此之生不能
等觀存亡而封執生死名爲生見也死見者
死逝也色心各去名爲死也臨死之時心神
欲去血脉將斷骨肉俱移以此剔裂多諸苦
痛凡夫之人盡憚於此故名死見也亦言舉
止乖道失生元之炁故云死見也無量違見
者有無量種違理之見以有此諸見故生三
界之中不寧之處也理觀者至故名爲理觀
者理者即是無上大道之理真實住處亦即
是金剛大果之處因門謂十轉爲金剛之因
門此門但在三界内外故知無上天尊金剛
大果之地非是因門也能如此思察故名爲
理觀也事觀者至故名爲事觀者事者即因
所覩之屬也言事觀但說三界九道二十五
性色等不說無上天尊金剛大果真實住處
故名爲事觀也内觀者至故名爲内觀者夫
金剛是堅常之稱言異道雜仙皆憑之若母
故云道母也言十七乘智及四等心皆是心
門用事少施於身手故屬内也明衆生修行
四等之智於嫉妬境中善能制伏不令起作
也亦不起心見諸惡見等也非見者謂雜道
異仙所見是非理之見也是見者是其所是
之見也外觀者至故名外觀者夫内觀觀心
外觀觀色心縁理境故屬内五根矚色故屬
外也明一切諸色各有根性能於此根性之
中無起心作攀縁動作之相也甚能制一切
發相者心情欲發攀縁前境人善能制伏也
守護扶將者守護六根扶將九道衆生不使
與外物更相侵觸故名爲外觀也是十四觀
之者至不爲天魔異道之所試害者明此十
四觀乃是十七聖乘德衆常所施行爲自爲
他思惟觀念念念相續也爲他者引物使修
爲自己者自觀察若在七仙則慈心不恒故
論文云慈心或來或不來若入十乘慈心則
恒故能念念生續不復斷絶也假令三界之
内悉變成火及遍是九幽地獄之苦燒煑此
十七聖乘之人爾時其心念亦無移轉也何
故能然以其已能翦滅性見之本入不退之
乘其乘既名中安隱故不退作九道衆生又
無畏忌故不爲天魔異道之所試害也性見
本者本分惑也本分爲四見之母故云本也
入初乘即滅本分也故云翦滅見本也善能
救應十方至皆悉成善瑞者明此十七聖乘
德衆復善能救應十方世界天上地下一切
衆生危厄之難也不如意衆生者謂衆生在
不寧之地也若在臨命終之時及爲縣官惡
吏之所拘録或遇瘟邪蠱毒虎狼蛇蝮惡夢
見惡惡具惡果惡因者爾時能諦心審念十
七聖乘德衆及無上天尊者皆蒙救拔其所
有惡事皆變成善瑞也何以故皆由十七聖
乘至蒙福祐者本願者明聖人有本願之心
願度一切衆生也歸趣父母者爲衆生作歸
憑趣向發心之地又是萬物真父母也何故
能得前諸惡事悉變成善瑞乃由十七聖乘
德衆無上天尊等有慈悲本願之力故若有
一一衆生來歸救之者皆即蒙福祐也在第
一乘時至四見果分者第一乘即是生觀也
空見始生者空忘智慧始生也初侵四見果
分者四見果分是本分未果離障七仙此生
觀初侵伏四見未果之分故士初侵四見果
分也道理生觀未能伏今云伏者只是結解
對或解生侵在其分說言侵耳慈心或來至
慈見亦復如是者明在生觀時智力既弱伏
或不禁乍起乍伏時有時無慈用不恒故云
或來或不來也七乘空見慈見亦復如是者
慈見者慈悲之見空見者空忘智慧之見七
仙中縁得少分空理故名爲空見也明七仙
内空見慈見等亦盡微弱不復能恒時有時
無惑去來也何以故空見者至雖被覆制不
能無見者無所有見者觀一切理空故云無
所有見也果母者本分是惑果之母也故子
恒生者上分已去及未果等是惑子也覆制
者壓伏也明在七及時惑母既在其子恒生
雖復壓伏不能得無於四見故空見微弱也
慈心者爲空見作因至慈心不恒者先修慈
悲方資生空智故云慈心爲空見作因也亦
如本分爲嫉妬暴虐作因者本分是通惑爲
萬惑之因嫉妬等是别惑並從本分生也明
慈悲爲空見作因正如本分爲嫉妬等作因
也雖然解則從别生通故慈悲别解生於通
解也惑則從通生别故本分通惑生暴虐等
别惑也以因在故者以本分惑因既在故其
惑果既生故慈悲心用不能得恒也第七兩
觀亦如是者第七者老觀也兩觀者中小二
乘之觀也明老觀之内有中小二乘之人慈
心微弱伏惑亦復不恒也一解第七者從老
觀下數以生觀爲第七也明生觀始入仙流
慈悲未能伏惑所以其二乘慈悲不恒也第
八精進至具足空見者第八精進乘若傾上
作語實未具慈具悲傾下作語故云具也以
籍前七仙内慈悲有解資發太一空智得起
斷除本分惑想縁得不定空理故云具足空
見也何以故第八乘時至證無有見過者慧
命清靜者以斷本分竟得空忘智慧起惑不
入慧體故云慧命清靜也無有見過者無有
惡見之過也一云無有性見之過直言無者
此乃尅分而論亦是傾下作語耳故能毁壞
生死大因至證不退乘者生死大因者即本
分也四性見王亦本分也明衆生辭空入有
已來起惑必先起本分係在欲界爲諸惑之
王故云四見王也又爲入生死之大因故云
生死大因也到安隱處者即是十乘通名中
安隱也不退乘者入初乘太一智起更不退
作具縛凡夫故云證不退乘也證此乘時至
天魔異道不能阻壞者無上道王者天尊大
果也若得入十乘既能斷滅諸惑慈心用恒
故多作智慧之行舉心契誓决取無上道王
也不爲天魔異道之所恐怖阻壞也又能斷
截無常根本至不失道心者無常根本者亦
是本分惑也道心者勤深求道之心也既入
精進乘更不懈怠失念起諸惡惑故云不失
道心也决不作二乘七觀至故名安隱乘者
二乘者中小二乘人也七觀者七仙之觀人
也既證十轉故不退入中小二乘及七仙等
觀作九道衆生人得離於三界怖畏之境故
名爲安隱乘也乘者一種至何以故亦離無
上道心者明乘有二種即是離與不離等也
離者度修慈悲習諸智慧得證無上果王離
三界五道等也不離者與造四見不持戒行
等不離三塗五苦之報也然不離中復有離
離中復有不離亦悉可解耳乃至拔出至並
名乘者明乘有多義乃至拔出行運逝動去
進寸並是乘義拔者從上拔下出則據果行
運逝動等則據因也我有乘者至故得四空
者我今所有乘者乃名於去乘也然運載於
物去與四空合德到不死之處也此乘乃名
戒名慧寸故得與四空合也異道雜仙所乘
者至故非我乘者明異道雜仙所行之乘既
非智慧具足十惡五逆不能修持十戒之行
四等之心故墮落三塗輪迴五道也我乘能
得見三千至謂無上道王者三千大千世界
者還以恒沙爲喻如以一恒沙方廣四十里
還數此四十里沙一粒沙爲一世界一世界
是一日月所照一恒沙爲一千世界三恒沙
爲三千世界合此三千世界爲一大千世界
也明我之所有乘者能照見此三千大千世
界土地明暗處所人畜色心見無不明也若
有一一衆生至不墮落三塗九幽者此明若
有衆生值遇此書修奉之者得如是之福也


洞玄靈寳左玄論卷之二















洞玄靈寳左玄論卷之三伯七
無上上三十六部經王品第五者夫經有三
洞作三時而出若洞真乃以龍漢元年天寳
君所出主開明洞玄以赤明元年靈寳君所
出主學士懺謝洞神乃以開皇元年神寳君
所出主召録百鬼三洞洞有十二部三洞合
成三十六部爲諸經之王若十二部從卷而
數若三十六部逐義而分也我常從師至所
謂祕事者我者論主自謂常恒也一本作嘗
字嘗曾也云我常從師受學師乃以學法教
我使我修行此十二部經也修十七聖乘以
作因門三十六部經以爲船舫也祕事者祕
奥之事也此之所論乃說天尊大果此果乃
藴藏智慧故云祕事也所謂十七聖乘至父
母乳船者明此經人爲十七聖乘德衆作父
母乳船治護運載也父以喻道外明父爲一
家之長内明道爲萬道之尊也母以喻師外
明母養兒子唯承父教内明師教弟子唯承
道之經法也乳以喻經外明母養兒更無别
法唯以乳哺看養内明師教弟子更無别法
唯用經教也一解通以喻經明此經爲十七
乘人爲父母乳船也善能生長至除滅異道
雜仙者明此經能教人行行成於無上道王
也除滅異道雜仙者異道雜仙修行隂陽星
曆邪法異術等此三洞大乘之教一行則剥
奪其教無所施用一解此經一出即除滅異
教故經云誅罷僞座即此義也此法至要至
妙故曰作經者此法者三十六部經法也要
者其文要而略其理深而妙也真者非僞亦
云無雜也無有異道雜仙經典文句及世上
言辭間雜其間也亦不爲三界大魔及九道
衆生之所毁壞變易也常者經訓常也常爲
成道之逕路賢聖之通由故曰經也所謂經
名字至十二章表者此出十二部經名字次
弟解釋具在後文也
問曰云何至章表耶者此自發問欲曉人也
答曰如至道至名爲慧本者如至道行行名
爲慧行者明欲求訪至道所行之行並須修
十七聖乘智慧之行以斷伏除滅也行端正
道者若行此智慧之行慈悲汎愍不習邪教
雜道異師法術故云行端正道也又能扶將
十七乘人到金剛大果智慧之處故名爲慧
本也故論緯云非愚本而本愚也非愚本者
即是慧本也而本愚者爲愚人作法教之本
也從慧本至四義成文者慧本既爲十二部
之本故從慧本生玉字也所以名玉字者具
含四義四義者一明玉有潤二明玉不受瑕
三明有聲四明有德明此經喻之如玉含此
四義故云玉字也四義者至無上果實者此
即是第一明玉有潤也若就外解如山有玉
則林木爲之不枯内明此經能資生善慧根
株得成無上大道故喻之如玉也二謂清潔
至無上上處者此是第二明玉不受瑕也外
明玉有瑕如現於外内明此經清潔澄明無
有雜道異仙文辭章誥及世上凡人章句之
所問雜若有之即現也無上上處即天尊大
果也又能運載衆生到無上上仙金剛大果
之處也三謂至微妙聲師者此是第三明玉
有聲也外明玉有鏘鏘之聲内明此經體有
清靜微妙音聲也若有善樂聽習音聲衆生
得聞此經音聲者以其有善習之心故即得
生愛樂無上法聲之智也以其能愛樂無上
法聲故故能辨鍊一切諸聲還得如微妙聲
師微妙聲師即是元始天尊也四謂一切至
喻之如玉者此是第四明玉有德也外解諸
石之中以玉爲貴故老子云美玉處石間也
内明諸道之經以此經爲貴喻之如玉也我
師者天尊也及我弟子者論主弟子方也亦
從慧本生神符至故名神符者符者同也明
此經爲萬靈萬聖之所歸宗幽深寂漠無有
窮極端際最爲第一也既爲一切神靈之所
歸憑無有乖異故曰神符也亦從慧本生妙
訣至故名妙訣者訣於妙事也故論緯云非
麤訣訣麤唯妙訣訣妙也善能分判禍之與
福好之與惡方於理最爲衷當無有方雙也
又一解衷者中也善能分判禍福方於聖中
更無匹雙也訣者所說之理訣無差謬也故
經中訣不言心造五逆之罪身口爲之暢成
而能得身心樂無有惱害也亦復不言歸投
於小仙雜道能得破壞生死大因得斷除四
見之惑登於金剛之果也復能分别辨說一
切修道之門教令修學得去遠九道境界也
又有弟子諮雜仙疑問善昇分判得理無有
差謬故云妙訣也亦從慧本生戒律至說於
禁戒警防惡見者戒者止也亦善也律者法
也凡夫之人具四見者未入仙品不能斷伏
也不具者入十乘已能斷惑也如斷本分即
是不具也亦云七仙能伏本分未果亦是不
具也十乘已還通是不具也十乘已還通是
凡夫位故云凡夫之人具四見不具四見也
六種心用者即是六學照色之智也及造取
者四心也凡夫心智微弱不能並縁以四心
方辯縁境也明凡夫有此六種心用及四心
方爲有此四見之惑所以迷荒倒蹶縱恣其
心致有墮落三塗五苦也不能得者不能速
得成無上道也一云不能速得無上道心起
也警覺者警防覺察外境也天道大道也天
道有本願心故爲說經戒正欲使其警防惡
見也亦從慧本生靈圖至故名靈圖者未者
未來也五道大師者天尊也弟子者天尊弟
子也舊解圖畫形像名曰靈今解不然明末
世衆生有幾乃在於未來不能得值五道大
師現身說法天尊弟子撰集天尊所說之事
或說丈八金身千尋玉貌現形弱水示跡長
桑顯質火中隱形珠内羅列證明顯發聖事
之眉眼故曰靈圖也亦從慧本生於譜録至
根源者譜録者譜祖也録記也如窮討記録
祖先源起之事記或龍漢赤明方往劫祖始
之事故云譜録也亦從慧本生方法至得無
量觀門者方法者如說三歸或明十戒及十
七聖乘觀四方爲入大道之門户各有於方
次也歸身者以我此七尺之身歸憑大道也
歸神者神即心神以此心神歸憑於道也身
麤易役所以前歸神妙難運所以後明命者
色以連持不斷名之爲命也以此連持之命
歸憑大道也既色心相連稍難運役是故後
明也三種之智既成能生至信方得入前二
十四觀及無量觀門也亦從慧本生讚誦至
故名誦說者舊解讚者嘆慕也誦者從長行
之内出故云誦也今解未必然皆是讚美之
辭也如此法實至妙及無頓頓等皆是讚誦
也明十方聖衆忻慕天尊之法心生踊躍不
能止息讚詠誦說故云誦說也亦從慧本生
呪術至降伏無量衆魔者舊解呪者祝也術
者譎也譎詭成事名之爲術如刺皮帶以爲
行蛇結巾以爲走兔皆爲詭術今解不然皆
是諸雜祝術方法如酆都衛靈方呪皆是呪
術也威儀法行整者威者畏也儀者宜也其
威儀法行若整則能召制十方真仙法衆又
能降伏一切衆魔鬼魅也亦從慧本生於記
傳至通布謂十二部經者傳者傳也如天尊
弟子十方衆聖方書寫此十二部經流傳於
後故言記傳也亦從慧本生章表至最妙上
上經者舊解章表者乃是章辭表奏等名爲
章表今解不然章者明也表者發也明此經
乃章明表發於聖理故云章表也



洞玄靈寳左玄論卷之三
洞玄靈寳左玄論卷之四伯八
無上至要道術者即三洞經也明此經大慈
平等廣度三界五有捨放遺棄之義既章明
表發故非隱藏也上上者三十六部經是上
中之上也以有此義故得稱十二部無極至
真至妙最上上經也復有問曰至爲異同爲
異也答言至頂頂乘林者頂頂乘林者乃是
上上智慧之林也言慧本爲根十一部爲枝
莖花葉共成頂頂智慧之林也復言慧本至
十二德耶者問云慧本何意但生十一部不
生一部二部至無量部也若然者無上大果
之德不應有無量德亦應止有十二德也答
言至世行不世行故果者分别者十二部經
也無分别者萬德也世行者十二部經流行
於世不世行者萬德不行於世也復言至不
從玉字生耶若但從慧本生妙訣方不從玉
字生者令敬施福事亦應但從慧本生不從
妙訣生也答言合十一部至作福生者合此
十一部並通名慧本亦俱能生於福事若有
一一衆生能歸依信向此經者不言但慧本
生福玉字方不生福所以謂三洞十二部經
爲福之王也四安隱平等智
夫四安隱者即是四等慈悲之行也此四等
於前怨親境上無有偏黨名爲四等也且四
等各有九品須捉最後第九始成四等之行
也若初學以下怨對中親若學成以上怨對
上親故論文云若人修行四等見常安隱也
如經中說至教爲慈觀嫉妬者或憎他之有
恚己之無名爲嫉妬嫉妬是别惑慈是别解
慈解正與嫉妬或相治慈名汎愍亦名憐解
若有慈心則嫉妬不起也暴虐多者今修習
悲暴虐者或心行怉□殺父害君打棒衆生
暴虐是别惑悲是别解悲解正與暴虐或相
治悲名憐惻亦名傷悼若有悲心則暴虐不
生也二智不住至裝嚴慈悲者二智即是慈
悲二智也慈悲既是有解未能斷惑但能迮
伏常自不禁有時簡起不能得恒故云二智
不住也既其不住縁於太一不定空境資生
智忍智忍既生則爲慈悲除滅嫉妬暴虐等
别或所以得慈悲體明方始得住也排滅三
界九道一切行報
夫三界九道衆生被四見或問感生九道今
既修行四等空智既立既則能滅除九道衆
生四見業行果報也何以故智忍空門至心
惑時慈者在七聖觀者即在凡夫也爾時空
智未立未見惑之根本不能斷除四見慈悲
微弱止能迮伏尚自不恒有時失念故云不
牢心或時有慈或有時無慈也悲障見時慈
悲則不被人者悲障即是嫉妬暴虐也此障
既現慈悲不得用故云不被人也乃至一切
智行心復如是者明一切諸智並悉如慈悲
等也如精進與懈怠或相治懈怠若起則精
進爲之伏藏一切諸智並例如此也所謂非
空智忍名空者非空者明慈悲是有智非空
智也智忍始名空智也名能剪滅至智數中
者能剪滅者即是初乘空智起斷除本分惑
之根本不使入於智數之體也是故萬智得
住名須須乘者惑既不入智體所以萬智得
住名須須乘也須須乘即是精進乘也以十
乘能牽須須之果故云須須乘也時未入住
者過歷無數處者未入住者即是未入十轉
乘中也在不住中者在十轉之外也既未入
轉中則感生九道過歷無數處受生也若在
天上至須須乘者雖報生九道若能於天上
人中修習不倦故能得證十乘安隱之處也
前二智慧下流功德至上智不藏者前二者
慈悲也下流者被下劣境也上智太一智也
若能廣修慈悲則資生太一空智不藏也若
九道衆中至作福因縁故者若九道衆中有
一人能修四平等一念二念者即得一切天
尊及無量大仙等並皆恭敬此人何以故其
能修行四等四等乃是一切天尊大聖成道
福田大因故也一念二念即是一品二品亦
云一等二等也若有一一衆生至所有苦行
苗母一切焦枯者摇動驚動毁壞也苦行苗
母者一切惑惡根株枝葉也聞有人行四平
等並皆焦枯摧折不能得生長也三界六天
至一切摧折者三界六天魔王並皆啼泣有
三義一者人若修善則度於魔界魔則畏失
其民二者又須恭敬三者又須傳送所以魔
不願人得道見一人修行四等並皆啼泣其
所有魔軍甲仗亦皆摧折也何以故一切諸
善至以嫉虐故集者慈悲是别解嫉虐是别
惑夫慈悲不起則已起必帶善以利物故云
一切諸善以慈悲故集嫉虐不起則已起必
帶惡以損他故云一切諸惡以嫉虐故集也
此四平等見無輕重至安隱智門者見無輕
重者不見尊貴爲重卑賤爲輕亦不見己親
爲重怨家爲輕常自平等也常得安隱也門
者四等之門能行行如此始名爲四等智門
也一切無上天尊至從此門來者無等等者
明異道雜仙所得之果不能得等於天尊之
果故云無等等也上上大果者即天尊大果
也從此門來者言天尊大果聖人並從四等
之門而來也有無量大力至恭敬衛護此人
者弟子天尊弟子也明此四等有無量巨大
之力故有一一衆生修行之者十方一切天
尊及十方一切聖衆等並皆歡喜衛護此人
也若有一一衆生至一切惡鬼不爲灾疫者
一品二品者一等二等也亦云四等各有九
品是其一品二品也國君者有道之君也瑞
穀者麥抽雙穗禾達兩苗也此言若有一衆
生所在之處能行此四平等之智一品二品
者隨其所在土地災蝗不起風雨依時國君
柔和地豐瑞穀災疫不行也若有二衆生至
無諸妖雲者前明有一人行平等其力尚輕
但能使災星不起風雨依時今明有二衆生
修行四等智力則大能得天炁光明無諸妖
怪之雲也雷電不怒至繞匝日月者夫雷電
鼓怒皆由無人行四等所以隂陽否結雷電
霹靂鼓怒爲聲也今既有人行四平等所以
雷電不爲之鼓怒又能令日月常有素彩光
華澄明清潔光鋒精耀繞遞日月也若滿三
人至到無上大處者若滿三人行此四等者
其功德周備天地不可言說譬喻也能爲三
界九道衆生作出生死橋航傳送九道大衆
到無上金剛大果之處也故是我師及我弟
子至常行此行者我師者天尊也我弟子者
論主弟子也此行四等之行也我師及我弟
子等常自慇懃頂戴修行此四等之行也至
我師處猶行此行者至我師處者天尊大果
之處也常行此行者猶行四等之行也夫行
在因今果地乃云常行此行者有二意一欲
勵於後學故云我師處亦行此行也二明聖
人有本願之心故常行四等以度衆生故來
三界一切有處至催驅四見徒衆者有處者
三界一切有境之處也本願行者即是本因
願也素願者亦與本願相似是素來有於此
願亦云行願者行也地有此願願度一切衆
生也相資者衆生有機感我又有本願心相
資故我常來三界行此四等漣汲催驅四見
徒衆也從上拔下謂之漣汲從下拔上謂之
催驅也中有雜仙至我心不安者明爾時座
中有雜仙名曰獨行而作問也云我學我師
經典三十二歲遍知一切隂陽星曆人倫法
用並悉通了未聞今日論主異說如此我心
不安也我師及我至勿令屈塞者獨行云我
師語我天下地上更無有一人能勝於我若
更有一人異我所學者我須枕折令其降伏
我今故欲難窮此義須分明解答勿令有於
屈塞也時無上高上大法師至我爲汝答者
無上大法師即是論主也無上智師即指天
尊論主云我乃從無上智師學得此無上之
智資汝今來所問我當解之時獨行即問言
至非謂具王四義者此是雜仙獨行領論主
前所說之義以發問也不然者我謂不如此
也但是有於言語而無義理則是四敗之義
非謂如王等四義也明論主雖未說四敗常
說雜仙經義有四敗說論已來雜仙已在彼
座所以雜仙講論謂主所說既無義理是具
四敗義非謂具如王有四義也何以故若日
月至故義非謂四平等力者我云日月由無
雲故明有雲故暗春陽故明秋隂故暗此乃
由春秋明暗亦非關行於四等也龍興則雲
起虎嘯則風生陽震則雷電奮動隂靜則雷
電潜亦非由行四等也異於我師至亦非謂
四平等力者今聞此說乃異我師也我說我
師計及我經並云天子治化應天則穀稼滋
長地生瑞草亦非由四等之力也復言是故
我來至云何發言多諸敗義者復言是故我
來常行此事者既云常行云何未來之前不
來已來之後復去既有來有去何謂常行仙
師如此諸義非謂四等具王四義乃是具四
敗也云何發言多作敗義也時高上法師笑
而答曰至故不得應天子者高上大慈憐其
不悟故笑而答之也過言者過失之言也春
夏相反者如春行冬令冬行春令也日月昏
蝕者薄蝕也鈍暗者重暗也地鹵乾瘦者地
生砂鹵并荆棘也此皆由無人行四平等之
智彼亦不得應相天子也四平等智善調隂
陽至所作皆善者此四等智善能和調隂陽
消伏灾惡制於凶敵使鄰國不興甲兵能行
此行所在皆善也我以二因縁故來三因縁
故去者二因縁者一是衆生機感二是我有
本願心也三因縁者一是說法竟二衆生機
情已謝三爲更久住恐衆生生厭患故須去
也外藉因縁至來去相資者外賴因縁即衆
生機感也我内常即我本願心常欲濟衆生
也來去相資者機與本願共相資藉也所謂
二因縁至還於無所在處者警我者警防護
也爲衆生說戒以警覺愼防也非我舊處者
謂此應機之地非我舊在之處也爲具如此
三種因縁故我須還於無所在之處也是時
獨行復言至云何欲還往其處者此是雜仙
問論主無所在處往還問答也高上復言曰
至故名自然者二自然者三界内是一自然
三界外是一自然故曰二自然也五自然者
五虚空也異於處空者此自然異於五虚空
及五道也不逐繫絆者不爲四見惑累之所
繫縛故名曰自然也具足自然至故處無所
在者具足自然即是天尊大果大安隱處也
無高無下者果中無有高下音樂六甲八卦
五行屋舍等也六甲五行並是無常用事故
果中無此也四無爲即是四無礙空也與此
自然虚空合德共成方命故處無所在也然
處非木石至故在處者然此自然之處非在
木石五數諸天三界雜仙境界故言在無所
在處也其時獨行至聽其受學無上真言者
世師者世間之師也具足癡慢者無有空有
二智斷伏通别二惑故云具足癡慢也賜慈
悲力者論主既行慈悲願賜慈悲之力不以
見嗔也願爲弟子賜聽受學無上真言也高
上即告其五戒至七聖智乘者七聖乘即是
七仙乘也求受學所以即授其五戒令修習
七仙聖乘之行也


洞玄靈寳左玄論卷之四












