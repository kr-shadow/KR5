#+TITLE: 太上洞玄靈寶出家因緣經--
#+DATE: 2018-05-12 10:21:41
#+SOURCE: github.com/kanripo/KR5b0023 master 849a9ae9                
太上洞玄靈寳出家因縁經字三
道言昔開皇元年七月十五日午時於赤明
國朱陽上觀三明寳壇詣
太上天尊受无上三洞大乗妙經一萬三千
五百篇符圖七千章巳天尊將歸太空無爲
之境時㑹有二百國王及以妃后并諸大臣
國民男女同發道意稽首天尊捨棄國城妻
子求欲出家誓願受持三洞經典終身供養
作當來三世福業
天尊含笑放九色寳光照此大㑹及諸王等
國人男女内外明徹如琉璃珠臓腑毛髮莫
不皆見是諸王等於某光内自見己身表裏
洞朗悉知宿命過去未來三世善惡皎在目
前是諸王等及以男女一切㑹人咸皆震懼
更發無上最勝之心匍匐禮拜上白
天尊言弟子宿因運㑹得遇慈尊無上勝㑹
復值太上奉受三洞大法更逢經典昭示昔
縁實非凡夫千載慶幸特由天尊弘慈之澤
欲以開度曲逮之恩頓集今日蟲蟻微物豈
覺深仁然喁喁之誠實欲捨棄穢土及以妻
子願得出家持奉經戒作出世福田恩惟
天尊特垂開許
天尊曰汝未發心吾巳知之所以放此光者
將欲示汝宿命令識善惡因縁夫出家者因
縁甚重汝能發意是不可思議但恐汝等耽
染世事放蕩巳久不能甘苦受此勤勞有始
無终初勤後怠匪專守道終落惡門輕師慢
法自取沉淪是諸王等一時頓顙稽首叩頭
聲淚俱下遂作誓言弟子等若出家後有始
無終初勤後怠違其本誓中道退惰即與九
祖父母同淪地獄萬劫難原後報受生非人
之𩔖不敢有言
天尊曰汝各諦聽吾今爲汝說出家因縁夫
出家者或先世建立靈觀玄壇及諸精舍聖
眞仙迹廣修堂殿造諸形像眞應化身莊嚴
供養抄經講說誦念流通開悟人天或先世
捨施國城妻子頭目髓腦金銀珠玉綾羅錦
綺車馬僮僕卧具服飾玩弄器物入三寳中
用作諸福田或先世持齋奉戒禮拜燒香行
道讃誦謝罪除愆常行善願不捨須㬰或先
世放贖生命救濟貧窮囚徒老病及諸鳥獸
盲聾六疾一切衆生或先世救疾治病活諸
危苦巳死之人或先世廣讀經論講說教化
勸奬童蒙令知善道或先世種植果林道邊
立井造作舟梁濟度一切或先世大設義田
施衣及食饑寒病苦蟲魚鳥獸一切貧窮皆
令飽足或先世建立義堂愍念寒熱施槳及
火救助行旅使得安居或先世所在發心平
等一相廣化男女勸助道塲立觀度人寫經
鑄像授經傳戒禮拜燒香然燈念誦布施懴
悔開悟羣迷或先世忠貞仁孝助國興化正
直清廉淳和良善不損於物安樂衆生或先
世爲君大行慈善卑宫菲食憐念人民平等
萬物國土安寧而諸惡未盡衆善未圎功名
雖著不得遷昇隨其髙下來生人中更値經
法而得出家或七祖積福慶流子孫或見世
立功名聞諸天非起一朝而得之也汝等先
世信向三寳寫經造像建立玄壇度人濟物
持齋禮拜念誦燒香供養行道布施懴悔願
念不絶大作功德致令國王之報人中第一
是不可思議更能捨國城妻子棄世歡樂求
乞出家特奉經誡發無上心作當來過去長
生道業甚爲希有不可思議不可思議是諸
王等一時稽首五體投地悲喜不寧
天尊於是即命九地眞官敷延眞之座四天
帝王列度仙之録三天眞王下證眞之信五
帝持幢三界執符四司齎簡三官案簿諸天
帝君仙童玉女神仙兵馬巨億萬衆一時來
下散花燒香揚旛振旌鏗鍾叩磬天樂萬種
羅列左右同聲稱善俱到道塲監臨法㑹開
度善縁
天尊命我與玉清髙聖授諸王等入道科誡
節度威儀四天王等爲加法服北面禮
天尊三拜回禮吾及諸天仙眞聖等東面伏
地受初眞誡也誡曰出家之後第一不得輕
慢經道及以本師第二不得泄慢法服損道
威儀第三不得中道退敗趨世榮華第四不
得捨我法衣更從異學第五不得與非出家
及諸異學交遊居處穢辱法服第六不得啖
食酒肉懷殺害想第七不得與諸男女交遊
生婬邪想第八不得違犯經誡生諸過惡第
九不得傲誕狠戾欺凌同道及非出家人第
十不得不敬父母國君不忠不孝一當常發
大心立觀度人寫經造像紹隆聖教二當常
發大心講說三洞經教勸化衆生令廣悟解
三當常發大心持齋禮拜奉誡燒香作過去
未來生死道果四當常發大心爲國主人王
大臣宰輔天下人民作大功德五當常發大
心爲九玄七祖所生父母眷屬妻子一切衆
生作歷劫福田六當常發大心遍爲天下地
上有識無識有縁無縁若人非人一切含識
讀經禮拜念道念師皆令離苦同昇道岸七
當常發大心願一切衆生皆悟正道永免生
死八當常發大心願前劫後劫令身生身大
道興隆永無淪壞開度衆生是諸王等各禮
三拜又回心禮十方各一拜因對
天尊自發誓願第一誓者出家之後誓不輕
慢經道及以本師第二誓者出家之後誓不
泄慢法服損道威儀第三誓者出家之後誓
不中道退敗趨世榮華第四誓者出家之後
誓不捨其法服更從異學第五誓者出家之
後誓不與非出家及諸異學交遊居處穢辱
法服第六誓者出家之後誓不啖食酒肉懷
殺害想第七誓者出家之後誓不與諸男女
交遊生婬慾想第八誓者出家之後誓不違
經誡生諸過惡第九誓者出家之後誓不傲
誕狠戾欺凌同學及非出家人第十誓者出
家之後誓不敢不敬父母國君不忠不孝一
願立觀度人寫經造像紹隆三寳二願講說
三洞經教令廣開悟解三願持齋禮拜奉誡
燒香旦夕不替四願爲國主人王大臣宰輔
天下人民作諸功德五願爲九玄七祖所生
父母眷屬因縁作歷劫福田六願遍爲天下
地上一切衆生讀經禮拜令登道岸七願一
切衆生皆悟正道八願前劫後劫常在道門
心不退轉九願十方世界一切男女有道心
者同得出家十願劫劫種因早得仙道永無
生滅發此誓願巳是諸大衆一時稱善各住
本位於是諸天仙眞聖衆玉童玉女建節持
幢散花燒香歌詠天尊無量功德奏天音樂
引諸王等新出家者行道三市十聲稱善歎
願畢巳逕就福堂飲食天供持齋清淨諸天
男女及以國人下萬種花果珍竒法味次第
周行供養訖巳將諸府庫七寳珠玉綾羅錦
綺衣服卧具玩弄器物香爐几拂如意覆杖
食器坐褥繩牀夾膝旛幢澡罐巾帕匕筴僮
僕車馬園宅苑囿竹樹果林花藥池沼種種
法物捨施供養新出家者及諸㑹人同發聲
言我等宿幸得逢今日
天尊慈悲大弘度脫有是王等棄國出家而
爲我等作大福利開盲愚心得見眞道唯願
王等堅持法相住大法門行
天尊教開度我等使我滅罪生無量善當來
世中得出家法身說是願巳三聲稱善瞻仰
天尊稽首而坐
天尊曰汝等男女無量劫來持奉齋戒供養
禮拜得遇今日不可思議更當布施新出家
者及諸衆㑹功德無量天人歡欣必當閉眼
即生冨貴國王之門聰明賢逹還得出家定
不差也是諸男女同聲稱善一時禮拜依位
而坐
天尊曰出家者有三種義一曰出家二曰入
道三曰捨凡何謂出家家有二義一者恩愛
之家謂父母恩愛兄弟恩愛姊妹恩愛男女
恩愛眷屬恩愛共相纒縛繫戀在心造諸惡
業種種貪著令生煩惱不得自在修正眞道
今出此家永斷恩愛常得自在念道無爲二
者諸有之家謂我此身五隂四大聚集相成
處在世間妄生染著六根三業廣搆諸塵世
境攀縁造衆惡業色聲香味煩惱淨心弊穢
旣生輪廻生死不能解脫永劫沉淪世世生
生受非人𩔖今知身非身不淨臭穢膿血聚
合暫寄少時一旦化消百骸無主譬諸泡幻
聚散須㬰萬法參差同一虚假緫非我有與
我自殊妄繫有無而生染著穢累識神遂幽
地獄今出此家永斷煩惱觀身空假諸境洞
然運想舉心皆歸至道體神入妙錬質歸無
不死不生永證常樂故曰出家何謂入道道
有二種一者道境謂玄壇靈觀山林靖治樹
下花園清淨無爲不交凡世身登此地面對
眞容口誦靈文無諸囂雜燒香禮拜行道誦
經講說大乗專精守一棄彼俗境入此道塲
陶錬心形必至常樂克成眞聖證果玉清無
去無來湛然常住二者道體謂端身靜慮觀
想内身省察已形逺觀諸物同爲有待俱是
空無黯爾蹔生倐然俄化即滅歘有歘無萬
法不停一生非久熟看世界念念無常好體
我身誰爲眞者當知假合旣備因縁聚散須
㬰豈能常住當須存三守一錬質成眞長與
道同免其生死常樂我淨證果道塲轉此漏
身名爲入道何謂捨凡凡有二種一者凡境
謂天地日月山河石壁草木蟲魚一切衆生
皆是有物暫生暫滅即破即壞消散少時不
可耽著染穢我身當知三界悉爲空假並能
捨棄永絶貪求二者凡身謂我此身眼耳鼻
口身肉皮膚手足毛髮百骸九竅總相聚合
名之爲人究竟尋求人無有處生老病死念
念無常不淨臭穢暫時依倚何須執著而有
是非彼我殺生偷盗邪淫放蕩嫉妬慳貪罵
詈嗔怒綺言妄語兩舌惡口嗊嗃欺凌冨貴
貧窮更相侵取愛憎取捨種種攀縁流浪色
聲貪著香味常聚金寳玉帛綾羅繒綺米麥
穀粟積歛無厭將充萬世豈知一旦形化灰
塵今捨我身息諸貪著眼斷諸色耳斷諸聲
鼻斷諸香口斷諸味意斷諸法身斷諸欲乃
至六根六識六欲六賊六入六染六塵更相
因起三十六縁諸惡根本並皆棄捨澄淨一
心永斷煩惱故曰捨凡總此三者名爲道士
所以名爲道士者謂行住坐卧舉心運意唯
道爲務持齋禮拜奉誡誦經焼香散花然燈
懴悔布施願念講說大乗教導衆生發大道
心造諸功德普爲一切後已先人不雜塵勞
唯行道業士者事也事有多少學致差殊凡
有七階俱稱道士一者天眞謂體合自然内
外淳淨二者神仙謂變化不測超離凡界三
者幽逸謂含光藏輝不拘世累四者山居謂
幽潜黙遁仁者自安五者出家謂捨諸有愛
脫落囂塵六者在家謂和光同塵抱道懷德
七者祭酒謂屈已下凡救度危苦故得天下
地上六道四生禮拜歸敬最爲尊勝不朝天
子不揖公侯作人天福業受三界供養所以
者何由稟我法教衣我法服持奉經誡開導
衆生令過去未來三世永脫憂苦入常樂門
是諸人天法身父母故也帝王者雖冨有萬
國貴爲人尊而不免生死不免疾病不免煩
惱不免破壞不免寒暑不免往反能若道士
脫其患矣若出家不依我法不持法衣或背
道入俗棄眞就僞或從異學邪道崇奉外教
或趨世榮華苟貪名利或王法逼迫官私枉
横脫其衣服損辱法身或自捨法服却沉凡
界或人不信敬罵詈凌▲打棓出家法身或
生輕慢心不恭肅或戲弄調笑嗊嗃傲誕如
此之人見世必遭蟲癩之病眉毛墮落遍身
瘡腫舉體爛壞人不喜見或遭官司牢獄杻
械枷鎖痛楚切身或盲聾瘖啞手攣脚跛形
容醜陋貧窮下賤或風狂顚癎邪神惡鬼𡨚
家凶對以相報值病苦加身或毒蛇猛獸水
火刀兵凶人劫賊非意損害或所生男女形
容醜陋貧窮下賤常不具足或長病在身求
生不得求死不得常居牀枕或生落邊夷更
相殺伐旦夕驚恐父子分離一旦身死逕入
地獄吞火食炭足履刀山手攀劒樹身負鐵
杖鑊湯煑漬碓擣磑磨寒冰逼體萬痛切身
晝夜考掠辛苦備經動則萬劫後得受生還
爲六畜貧窮下賤盲聾六疾種種苦惱切割
其身若出家之後心生退轉輕慢法服違犯
經誡飲食酒肉殺生偷盗邪淫放蕩不持法
相損汙道門亦復如是時諸衆等同聲稱善
禮拜
天尊而說頌曰
善哉無上尊慈悲普救護授與太上經
諸王得開悟因兹同發願投誠永傾慕
捨國求出家隨縁總開度受誡說誓願
人天感丹愫廣演因縁法並入歸依路
永作生死果萬劫常流布我等諸㑹人
同歡飲甘露
若四時失度隂陽不調當須立觀度人若水
火刀兵天下損傷當須立觀度人若疫毒流
行人民死亡當須立觀度人若國主有災厄
運相逢當須立觀度人若國祚將危兵革四
興當須立觀度人若初登王位化治人民當
須立觀度人若統領天下國土不安當須立
觀度人若誕育男女疾病厄難當須立觀度
人凡有災厄及諸變異一切危苦當須立觀
度人或爲父母或爲已身或爲妻子或爲臣
民或爲祖世或爲見存或爲終亡或爲三塗
皆當立觀度人夫立觀度人上消天災安鎭
國祚保護帝王消禳毒害開度人民生死獲
慶其福巍巍普今一切使有歸依功德無量
不可思議
道言夫出家者作生死福田受人天勝報常
當禮拜供養給其所須衣服卧具玩弄器物
香油几杖車輿僕從殿堂屋宇臺榭樓閣花
林藥囿浴池果園飲食滋味珍寳繒綵旛花
燈燭鍾磬法具香爐澡罐如意麈拂隨其所
有以用布施供養出家法身令得安樂開發
智慧轉讀尊經禮拜燒香持齋奉誡建百寳
座講說大乗常爲國主人王大臣宰輔人民
男女一切衆生作三世福田帝主國王大臣
宰輔及以人庶生不信心罵詈咒詛訶責凌
辱禁閉枷鎖損壞法身或致傷殺鞭笞考楚
使其辛苦汙辱法服逼今入俗見世蟲癩衆
厄備經過去魂神逕入地獄受諸苦惱萬劫
不原若出家之人自愛凌辱不持法相生憎
慢心令諸衆生起不信者過去當作猪狗蛇
虺之身汝等男女愼之愼之
道言汝諸男女寧剥五百人衣不得脫一出
家法衣寧害一切惡人不得害一出家法身
寧犯三千猛獸不得犯一出家寧辱五千力
士不得辱一出家寧輕欺一萬惡鬼不得輕
欺一出家寧坐大火之中不得與出家同席
寧卧熱鐵之牀不得共出家同寢寧觸五萬
毒蛇不得觸出家法衣寧吹大山爲塵不得
道說出家寧吞萬斛猛火不得食出家人物
寧没萬丈穢中不得淫犯出家寧出百千人
身血不得見出家是非所以者何出家是
天尊弟子紹隆經教故出家是一切人天無
上法師故出家是一切衆生生死橋梁故出
家是一切人民歸依父母故出家是國主人
王修善因縁故出家是九玄七祖拔度功力
故出家是諸仙眞聖發生初心故出家是三
塗五苦彼岸法舟故受國主人王父母眷屬
禮信供養諸天魔王三界鬼神稽首束形自
稱下官受教出家法門何以故爲受
天尊遺教行
天尊經法誦
天尊法言佩
天尊誡籙持
天尊符圖常有三界五帝將軍吏兵守衛迎
送犯之者獲罪若帝主國王大臣宰輔人民
男女能發善心出家入道者九祖父母得上
天宫七世子孫不入地獄若道士廣勸有緣
今出家者一人益筭一千五百三人巳上名
登仙格見世歡樂衣食自然過去生天福報
無窮
道言汝諸男女旣出家已當須護持法服尊
師念道持奉經誡勤修行業禮拜焼香長齋
奉戒誦經行道講說大乗廣建功德更相開
度化喻衆生紹隆法教常行慈悲救濟一切
精研上道轉神入妙在在長存念念増進永
不退墮克得道眞
道言汝等男女皆從無量劫來捨身受身行
諸善道持奉齋戒今得出家須知宿命生身
因緣夫人承昔功業資道之力得生人中寄
胎父母和合善緣兩半成身法天象地具足
六根稟受元氣生化百神運動隂陽遍滿身
形眼耳鼻口骨節皮膚臟腑血脉内外相連
結聚眞氣榮衛五神致得堅固内本一源日
月流照生化百神三元八景轉變無窮内外
相合三萬六千從初至終次第有倫今爲汝
說須識之焉人始受胎因緣道一天地隂陽
各以一半未身之前寄父母胎九天構氣三
元布神一月爲胞胞者包也元氣包裹結聚
混黃運轉生化中有眞精二月爲胎胎者恢
也神乗宿命來降父母身中構造隂陽恢廓
其形三月爲魂魂者云也陽之粹精薄而生
神云云不住運轉經營四月爲魄魄者泊也
隂之淳氣凝神鎭形泊然安靜以定厥身五
月爲臟臟者藏也隂陽有象五行列分置立
五臟肝心脾肺腎以藏五神攝御萬靈生化
一身六月爲腑腑者聚也積聚淳液漑灌五
神大小腸胃膽焦膀胱消息榖津百體成焉
七月爲竅竅者通也出入視聽内外開明八
月爲景景者警也三部八景警備人身九月
神具天地日月星辰五行四時生化一切神
明内外相合出入身中上下三部環繞三宫
萬有八千表裏影照一時生身金堂玉室十
二重樓紫戸玉閣日月星辰五嶽四瀆象地
法天宛轉備具遍滿其身十月天地神祇五
帝四司九天司馬十方善神仙童玉女一時
監臨太一衛軒玄母守房感天動地衆聖齊
歡司命注籍天帝定年隨其宿業受報不差
保形守神澄心自然變錬滓滯重修善功以
道通神以德育形形神合契歸於虚无不生
不死常住獨存人須保養形神愼勿損焉汝
道士當須保守形神愛養精氣不損毛髮不
損皮膚内全精神外具身形首冠蓮花足履
太山中披日月四象分明天地在體日月存
身有道可法有德可尊萬物服從一切歸依
故謂法服出家法身
道言吾過去後上皇半劫當有邪學鬼道不
從我教自作一法人民信向天下歸伏損形
滅身多積財寳大造形像廣設屋宅妄稱聖
果過去得福淫慾姦矯惑亂人心漸漸滋蔓
男女敬信永不開悟國破家亡身滅族散繼
踵相仍舉世沉迷終無覺察當此之時我法
大壞人不肯行唯崇鬼法寂滅之教長生久
視而不信用痛哉痛哉道士無知亦復奉也
一習此法永無仙分長生之冀可不愼哉何
以故爲是隂教鬼道死滅之法喻如五穀朽
壞有生相不亦如腐壤能生物不亦如死灰
更有然不復如枯木得重榮不消散朽壞化
爲糞土此爲寂滅不生法也世以生爲善事
死是惡事皆欲其生悉悲其死故我爲說長
生之法令其不死永劫長存但爲衆生顚倒
不能信奉致有死壞而乃求學死滅之法可
不誤哉且死者豈復須學矣故仙道貴全身
鬼道貴滅形仙道貴光明鬼道貴幽㝠仙道
貴長存鬼道貴消亡仙道貴清虚鬼道貴濁
辱仙道貴保安鬼道貴浮危仙道貴有身鬼
道貴無形有道者長生無爲錬神入妙歸於
大道形神合契常存不亡是也無身者死滅
灰塵形朽神逝沉淪九夜㝠㝠幽暗是也汝
等道士宜志之焉吾故預記令有心者識矣
道言吾過去後有諸道士身披法服形似出
家而心實凶惡飲食酒肉殺生偷盗邪淫顚
倒種種過惡悉能行之專學小道貪求名利
攻根伐本背正入邪不信神仙長生眞法而
求邪學死滅道者千千萬萬吾當遣五天魔
王次第誅之
道言有諸道士及以女男持經奉戒禮拜焼
香布施救貧造諸靈觀抄經鑄像講說開導
引接有心吞津咽液存三守一灰心滅想志
求眞仙不死之法專誠無退者吾遣諸天靈
官九地主司教其大法更受眞經神丹靈藥
仙芝玉英延年變化錬質易神常存之道隨
其學業召入仙宫五嶽洞天漸致通靈轉神
入妙飛騰諸天此之學者世亦難量仙道隱
密人不知矣是諸王等及以眷屬仙眞聖衆
一時稱善稽首而退



太上洞玄靈寳出家因緣經
















