#+TITLE: 太上靈寶淨明洞神上品經--
#+DATE: 2016-06-11 12:27:16
#+SOURCE: github.com/kanripo/KR5e0005 master a95f2f6b                
太上靈寳淨明洞神上品經目録奉一
卷上
　无上始青篇第一天官列次篇第二
　入道真品篇第三入道修己篇第四
　修己奉教篇第五奉教修真篇第六
　昇真識神篇第七行淺屍假篇第八
　列班昇籍篇第九列班入等篇第十
　成道志學篇第十一天道祕書篇第十二
　靈書上品篇第十三靈書下品篇第十四
　靈書𥼶梵篇第十五圖書可入篇第十六
　妙有寳圖篇第十七
卷下
　佩服寳籙篇第十八天地户呪篇第十九
　召神品篇第二十三五飛歩篇第二十一
　朝天見帝篇第二十二修功成實篇第二十三
　褒崇祕格篇第二十四玉律真機篇第二十五
　洞識生前篇第二十六廻生起死篇第二十七
　幽都考形篇第二十八淨明正印篇第二十九
　淨明靈寳符篇第三十度脫六親篇第三十一
　服錬身形篇第三十二救治百病篇第三十三
　束縛百邪篇第三十四安鎮呼召篇第三十五



















太上靈寳淨明洞神上品經卷上
　　　无上始青篇第一
太極无上大羅始青中有真人不死不生天
中之尊是名三清玉清宮中元始天尊上清
宫中靈寳天尊太清宮中道德天尊是為三
景各有真人為之典丞左右丞相玉童玉女
典經典吏掌籍學士釋文謄籍法官御史中
丞緫領宇宙主宰之君是為玉皇承三清之
命察紫微之庭侍衛之官承受二清紫微之
庭樞紐百靈小事專掌大事申呈玉皇之宮
以定章程執事之臣上應三清外有加貟一
一有名南北二斗生殺之君左有太微右少
微君玄都主判天樞紀綱七十四司喉舌之
官都録録事紏察善良名曰㑹府尚書五部
太微少微玄都宰主是為三省是為六曹行
壇判官亦如前數知其名位可以覺悟修吾
道者可應貟數參侍玉宸三五飛歩
　　　天官列次篇第二
大道統御森列天官天官之星朝迎帝郷修
吾道者上達玉皇名位若此超俗離常或以
文品或以武官左右朝列金佩珠璫參玉帝
之輿侍紫微之傍或以官署諸天丞相左日
右月之曹屬二十八宿之掾官皆名真人得
歩流綱黄白黒道必識其機知吾道者可平
歩雲飛何名金公何名木妻修真錬炁以得
玄微倬倬孝弟忠義不虧雖无大藥亦可以
悟法名列巍巍或行符呪水給藥度危是為
下品皆未若吾以孝弟而服炁事雙親養一
身不尸解即超真此孝道服錬所以列次於
天人天人非難人自難之為仙之非難則不
危其身不忤其親所以善濟於人不治身不
事親是曰貧而欲黄金天官列次不易書名
不難書名不難不易至道之精若夫朝禮求
神此未易明而皆出於錬形
　　　入道真品篇第三
人之初生父母遺體知其所養知其所貴知
其所事父母之身天尊之身能事父母天尊
降靈欲拜星辰友恭弟兄兄弟之身諸天真
人凡知此者可以燒丹篆符百鬼畏名不能
此者未可入道以奉三清夜叉食其肉魔刹
戮其神雖有丹書萬卷未可以昇真符篆萬
篋未可以役鬼神百魔萬怪一切妖精皆笑
而欲吞噬之及其死也酆都考戮百斷千刑
刑之又刑安有魂神南宫上仙惡聞其名掩
鼻塞耳切齒不聽唯知忠孝可以學道道甚
易知不為難也悔悟學道是為上善不孝為
孝可全至孝至孝非難過而即攺前日犯親
不敢再犯今日之後誓以不犯如此則上帝
遣真人降於世授之真訣修身濟物積行以
為仙不悟此則是无筏而欲濟永劫輪轉沈
於下鬼者也
　　　入道修巳篇第四
夫道甚夷未嘗不易迷於向背遂隔流綱爰
有入道之序兹為棄俗之門固有父母同升
夫妻同列愛身行孝惟以為忠本自性根固
於山岳凡夫揺蕩遂此顚危輕於養炁昧於
事親元炁淪亡大恩泯絶又安能事於君上
而自棄於帝𠂻所以罪積如江河冥官考覈
者也凡我赤子願聽我言我如欺君使我雙
目盲兩耳聾鼻塞口喑手足不仁不履帝庭
不上昇雲億千萬世酆都考形但願我赤子
孝順長在心居家奉父母在朝忠於君不為
貪滛行泄散精與神福來如流泉𣲖𣲖自然
明日夜念此經魂炁自然靈或有骨肉災病
者自然平或薦諸魂爽滯魄脫幽冥念念天
尊力天尊度世人世人昧生理五逆存於心
心旣存五逆天尊淚如傾天尊非棄汝汝可
察我誠
　　　修己奉教篇第五
紏察三界五岳三官日遊神君十天魔王緫
簿罪福天樞都録佐有七人統七十四貟之
曹屬无大不載无細不遺三元三㑹申呈南
北之司南北定其輕重以上紫微其小者送
于二十八宿十二宫辰三十二天同為别明
大則玉皇專達或處斷于三清如鏡之明如
水之平修吾道者持戒而成旣以事親為骨
髓錬形為皮肉救度如毛髮功德為衣服如
有貪財貪色隂險巨毒推而下之心貪食肉
他人之財如君王之粟汝不可私蓄他人之
妻女如己之母女汝不可滛欲他人之善汝
敬事而不可𢡖毒下至百獸與夫六畜各念
之如子忍食其肉是以我願學仙真童十善
具足全兹五福生為陸地仙死入黄金屋不
食煙火不食五穀魂在朱陵受煉停蓄履兹
玉虚神仙為屬
　　　奉教修真篇第六
學道有基昇仙有梯必知袐訣方達玄微身
乃无所愧心則无所疑无為寂寞夜冥静思
五臟神君一一騰飛上造天樞㑹要之司過
旣无有功亦可知晝服日精夜餐月液魂魄
澄錬自然有益飛神三五上朝天極自然名
達天魁南北之君以子之名以子之身引見
于宸庭天門不敢逆天樞百僚迎以此上蒙
巨福而後下積元功書符召雨叱咤雲風生
則遥授真職死則正入仙宗不墜惡道不係
幽司身為上天真宰管勾下界攸司上光九
祖亦登天倪下廕九孫皆有仙資不受凍餒
自然福隨无以吾言祕不使人知教我赤子
各攺是以去非念誦此經以上昇真或為國
王帝主上消兵戈或為父母兄弟親屬預種
宿縁或為死者以度尸形皆得如意以從爾
心爾心不退可以學道學道之子謹奉吾教
　　　昇真識神篇第七
學道昇真乗雲飛昇天書來降仙官奉迎仙
官為誰諸位真人雙龍御車力士捧節前呵
後衛大力天丁玉童玉女執綬執印銀璫小
臣口傳帝命於此无悸於此无驚自然魂魄
受錬未陵朱陵大將流金火鈴入天之界天
有四門東華之門門管之司中有主宰日直
元君中有主判録事尊神中有主閽金剛力
士三位真仙問子名字考汝罪犯第汝功績
不謬不錯子方可入録事二人引子上昇南
斗北斗各有真君録事旣退真君奉迎次第
奏達紫微之庭於此之時仙道已成稽首大
羅元始玉清昊天玉皇三景天尊不可以見
唯覩祥雲玉童傳勑彷彿可聽賜汝丹藥金
珮珠纓汝如得之禮拜舞抃自有真仙教汝
朝見此經真妙故說其略心宜存思慎无乖
錯念念真經神官賜藥上受天爵
　　　行淺屍解篇第八
末學道淺屍解昇仙於未死時必有善縁塵
劫已盡東岳落籍西岳落名社令神君中有
二使追引魂神汝於此時長記汝因旣見冥
官冥關之庭中有刑獄可畏可驚汝无畏懼
直述汝情道其縁由无隱實誠惡簿无姓善
簿有名中有東極救苦真人問汝好辭歡喜
而迎同上玉輿𨍸軿四輪左右之神一如昇
真當識其姓當識其名送汝神魂受錬朱陵
次第階列逍遥上昇登天之門入紫微庭或
有丹藥或有真經玉童傳詔一似飛昇汝之
骸骨塊然遺形如蛇蟬之蛻臭腐而馨曰子
曰孫葬以盡誠蓋遺恩愛未易離人習氣尚
爾時歸一臨子孫啼哭不見子形子於此時
未能忘情當以塵寰是念不入幽冥不受埃
塵割情捨愛立汝道基爾子爾孫或得頼之
仙超蒙廕亦昇仙梯仙梯在目而人不知
　　　列班昇籍篇第九
屍解雲昇同道異路皆曰超凡名書真簿或
有在生遥授或因死後超注遥授而不超注
者有矣未有超注而无遥授者也有在天樞
吏職有在天樞鋪陳各有入等出无上始青
中有所載中有所名上品以孝中品錬形下
品救度皆出世塵元綱流演自然列班昇籍
記名簡而不繁左右二司太妙禁壇中有近
禁紫微青壇中有要地金闕赤壇三清侍臣
左右之丞三十二天亦有上相為有寰局文
武之官文武之勲大使微使使名雜使真人
統軍六職十二上帝加恩各有秘字以少為
貴其言不華切當爾心不能疵瑕雲車雲馬
三清之家如玉就琢如金去鑛可以陶成器
類不就毀斥者也諸名上仙仙位之列文武
有籍自然分别太上簡易不必紙墨念念真
經心不生惑魂神旣熟自然有得
　　　列班入等篇第十
人有先後上學通真中學積行下學箸功或
為九宮清職或作下位吏貟補任以力名在
諸軍三天河源六府吏兵不論強劣男子女
人念念隨縁得此勝因玉童光顯上等女人
其在下者亦作女兵有自然藝有自然靈善
因學起學以戒成初修戒慎无為力役習此
文藝積其諸德在生所學死後之力雲路列
班幽冥授職各遂其長自然无惑其上有善
不能而能不識而識不知而知十善之力是
以或虚淡然自養名在散官上帝符下委事
看詳或列禁近或作冗官或為玉童晨極帝
房或為典者奔走殿廊有作力士甲盾生光
上將軍位統兵作行或作將軍主掌或作卒
伍之郷八九福地六六洞天河海山岳皆有
其名隨功而受毫髮无私天樞典籍都録主
事稽考出入百事不違
　　　成道志學篇第十一
成道之人亦當志學不私不曲不犯邪欲有
一念之冥官考戮天憲神機本自幽微堅固
其形无蕩无遺保其長命不墮塵世塵世之
人帝王之身百僚貴戚以及農人凡在下界
亦各有因隨業以受或貴或貧或賤或富不
出于心諸天之神亦即世人世人學道即為
天神天神失學復責世塵學以不墮守戒能
循五十萬劫天蓬尊神二十四劫真武將軍
一千萬劫救苦真人一十五劫日直元君此
非化身世上之人死而為神仙而上昇天官
記姓地官録名水官記功天樞都府録其官
爵有功无過經劫不落三元考第名在異等
玉皇之命髙其德行如此大仙多不可記畧
舉一二以述吾意凡我後學志學无替天中
有文天中有籍可以興功可以贖罪𦍒有鎡
基母或自棄餓鬼畜生各非其異類亦各本
人罪犯而致地獄天獄不可輕視
　　　天道祕書篇第十二
凡學上仙必知所止天中隱名天中隱字太
上三清空同赤耳玉皇紫微致逺仲智南北
二斗三台所記子辛子寅庚戊丁壬子癸之
神孟叔孟良仲寳仲卿季玉季乾是乃二庭
三台之中雲育齊景奉良請乞四聖神君太
陽太隂日月尊星其名晅朒五行之神是亦
别稱水星名衍火星名熒木星名苖金星名
堅土星名鎮重領諸權二十八宿三十二天
㳟華揺伯楊琯倘玄目局紫臺阿那洞玄亶
法長駕職後衮騰砂劫那醜回貟陽邅此其
隱名字載度人諸宗立鞠傳統魁輪喬資羙
禁首善特靈岳什寳駕逢慮注延稗捧德淑
此其經星五星緯列有其化身天樞之主是
謂道陵該括地象皆是主首五岳四瀆皆有
其機具列靈書念之消災百鬼所畏沙河人
名不出其紀
　　　靈書上品篇第十三
怛他蘇伽俱知瑟尼勃地鞞弊娑合囉婆迦
喃盧雞波那羯唎陀彌底提離瑟勃𧹞悉多
毗地奴抄訶帝野拏盤遮三慕般剌悉泥毗
俱茶輸西那曳都翳曇揚岐羅㕹囉比計▲
陀你利般唎耶儜莬㘕懴囉都嚧虚遮瞻婆
那它麽䅋䅋多罔迦毗剌那槃遮摩地扇遮
波刹那啒補稚視多拏虎𤙖嚧雍波瑟悉地
騰崩伽梵阿弊跋夜茶余闍夜檐訖埵彌泮
吒弊乂演吉合曳乾曳乾質閉㘑藥叉烏什
伐羅輸藍質多地栗剌吒瑟質夜那夜波沙
提甕莎尼釤那倶只他嚧呼嗚唵句底那羅
刀底刹那雲風居那合蘇嚕那曇迦青那彌
嚧合耶青莫嚧牯伴居訶耶悉但頼耆彌唎
婆訶
　　　靈書下品篇第十四
軌糜享釤跢掲毖𧹞剌飄嚂吒赭儜啒莬掘
𤙖甖粹嵩堙昵辮樺詛𥕺天刳蠢蠕▲蝦梟
塊胤缺累鑚陷涎複䝘濫攪忤悃鶴鉞撾戮
促摝𧎥愗餒矟潰士魃愗磑魘蠱俍誣殫熠
樞紐灣㜸綴秉岐妓霰𥚚驅邪割暴忿坦毳
涎靴揖詈誅咄怛吽嚩宻羅婆訶唵户盧尾
引摩怛他刀唎本蜆魁鬼歆呵飄籠矟那謹
謹沙那銅蛇蝎那風輪火車帝居怛訶風火
交加梵翳微銷九梁橫梟揖巵泄誅靴詃弦
訶詈奸吽嚩只知那怛唎拏加三炁陀羅帝
利蛇闍雲目帝那吠伽婆帝翳婆伽多只岐
囉撾毗只知他翳帝夷帝羅义底南喝喝刹
娑雞利女訶風輪火車
　　　靈書釋梵篇第十五
太上混沌中有神仙神仙之中諸位大仙森
羅列宿四象周貟本在人世修習真詮赫然
成功忽爾飛騰天帝命官賜之几筵上帝賜
名靈書隱玄靈書之紀仙之主司怛他蘇伽
是為其先念之一篇解釋惡縁聞汝呼召一
時至前或乃雲衣彷彿或即玉佩鏗然或有
道士或有官貟或作力士或作虎賁護爾念
經經義甚玄玄之又玄閉目静思三十二天
昇真識神魂魄旣熟自然入局我有寳圖後
有寳籙有能行此自然道足錬形之方修真
之術救人之藥教人之福本乎孝弟以至輔
翼天中之光天中之精天中之丹天中之英
行此而後汝可得之誦之萬遍身在南宫名
聞上帝乗風馭空翛然徃來或西或東有諸
後學願聽而從
　　　圖書可入篇第十六
諸學仙童必知凝神凝神謂何變化身形可
以錬養自然昇真昇真謂何必乃識神何以
識神得我寳圖元炁之本流演之綱昇仙之
藥昇仙之方得之云何何為之因何為之因
孝弟六親能孝弟者可行吾書吾書非常上
帝之符帶符歩圖忽然乗虚日月之華五星
之精合而為丹以養汝形日月之銳五星之
鋒鑄而為劍以保汝身身形旣固以安性命
復有靈符可以辟鬼鬼邪不侵道已成矣用
救下民用超生死天中之官天中之職天中
之衣天中之食耳有仙藥目有仙花逍遥上
天三清之家中有定官中有近臣天中之尊
天中之神天中之職得而列名諸學仙童无
敗吾教謹而行之修吾至道如有善人學以
質心盟書黄金祝於神明无妄付人
　　　妙有寳圖篇第十七
何為寳圖昇真機關背南面北存作星壇壇
髙為何九尺有二日月左右二斗前後華蓋
在上復有朱雀白虎青龍玄武同一乾坤艮
巽列位无差存神馭炁搯彼卯文身衣法服
如所度籙直詣人門丁罡而入丁罡三歩升
一級壇自壇左行念吾神呪直向地户復亦
左行念吾神呪直入天門入天之門如有仙
人仙人二人玉童玉女侍香傳言以度於汝
長跪閉目若有神人乗五色雲服衣上清傳
玉帝符呼子之名復有一人執彼瑶爵瑶爵
之中有玉霞漿北斗之中有一黒炁南斗之
中有一赤炁日月之中有彼紅炁有彼白炁
華蓋之中有五色炁流入杯中汝能受之再
拜而飲放訣下壇右旋而出出念吾呪自然
有益庚申甲子三元三㑹勤而行之則元綱
流演之括祕也

太上靈寳淨明洞神上品經卷上















太上靈寳淨明洞神上品經卷下奉二
　　　佩服寳籙篇第十八
天尊救世人佩籙行流綱昇壇三級後得復
飲霞漿下壇右轉出歩斗成魁魒六星覆其
頭廻身入斗口行行歩无色歷箕旋斗罡廻
度五常訖悠然之帝郷遂見金闕尊吾巳遊
十方去天受天爵魂魄自然安欲知吾寳圖
二篇故可見欲知吾寳籙寳籙有真訣取彼
玉皇文望斗書丹砂每於甲子日篆之於其
家一日服一道自然生津華佩之不可捨可
以成仙家仙家固非遥元綱可昇遐
　　　天地户呪篇第十九
誰能學仙學仙有方仙方非難在吾寳圖佩
籙行圖自有神護前有寳籙可以吞服佩之
云何依彼法術燒香存壇壇髙巍巍上壇請
神下壇歩罡凡人之魂必有祕呪呪之云何
日存地户念彼呪曰
仙道渺莾元始之家我欲升壇清神變慮
願得太上賜我流霞流霞之漿布炁芬芳
我得服之可以歩罡五藏神君直日香官
聞吾祕呪亦各以安
後入天門亦有祕呪
无上大羅大羅玉清玉清之宫度法真人
聞吾祕呪度我尸形取彼玉霞以淨我神
我今歩罡行之帝郷行之帝郷上謁玉皇
後念祕呪以下星壇其呪有在二篇靈書靈
書之中百神之名三十二天二十五分主宰
之神皆來奉迎引子之神以周以旋上到金
闕乃无上玄
　　　召神品篇第二十
淨明之經諸法之宗行之有道役使鬼神去
病除禍召雨行雲以出生死以救萬民行持
寳圖佩籙行罡道滿功成名在帝郷何神不
從何鬼不藏有都元帥有都使者有曰外壇
有曰内壇内外之壇統三十六將捉鬼枷鬼
縳鬼考鬼蓬頭藥叉牢頭黄頭有曰火輪四
方威德靈官五郎十二藥叉有曰遊奕有曰
照捉有曰急捉有曰追魂如此之將各有副
將乾元亨利圖叉郭天召彼生魂及彼死魂
廻有雷車又有雷部各有天樞之節制有在
天罡之所部用之之法各有呼召各有呼召
聲隨炁至炁與神交自然見前可以役使天
將吏兵各有貟數夢寢報應不失時刻此所
謂三五飛歩洞神役使鬼神之要術也
　　　三五飛歩篇第二十一
三五飛歩流綱之緫天英天任天柱天心天
禽天輔天衝天内達于天蓬是為七變上應
於天如彼元綱亦其至妙三台六歩出自斗
口七七之數左環成火是謂正真東行九九
以成太陽八八西行是謂太隂右旋復左左
復右行凡及七反左行向東以歷十方十方
之星二十八宿每宿丁罡一十有二自箕旋
斗旋斗入箕直望大魒左旋南向四十九歩
是謂交鋒重犯火星經於太隂六六之歩成
於水宿由水東行至於太陽之側左行成木
六十四歩再廻而行是為无英公子犯水借
罡復出月傍以為金星白元尊神細行而至
中達于斗口三十五歩以成于土由土緫炁
借金之罡還于水宿入于木辰凡望于北八
歩八景以朝天闕而三五之法特其要畧推
而大之則其記數不過于三五之數如是則
可召諸神而使之矣
　　　朝天見帝篇第二十二
天英八景皆曰朝天三清上帝紫微昊天叩
齒五通咸在目前无所不白无所不言此所
謂之以歩斗朝天可以治病救禍可以養真
修行可以全吾至孝可以役使鬼神天蓬四
聖諸位真人莫不奉迎於此之時天有靈丹
左得七縛以為日君右得七煞以為月君呑
嚥呼吸是為真丹有竒有耦有陽有隂隂陽
之丹服之長生或得長命尸觧成真或能洞
視細考百靈天中之訣天中之經天中之官
天中之職各得於身非必師授出於天成天
成云何朝天之法可以妙入无上而自逹於
始青於此之時十天魔王長生大神五方真
帝衛䕶身形如彼日月乆而愈明如彼五行
輪轉不停或得父母昇天子孫福廕實所謂
炁入玄玄者也
　　　修功成實篇第二十三
孰不欲得仙學仙於少年少年事忠孝積乆
成善根復以炁血完升降在丹田持符救人
病隂德可超然修行用吾法何憂不昇天吾
有淨明經誦之學忠孝兼以錬形質神明來
賛助遂可治百病於此興元功可以致仙域
脫彼煩惱門入于清明界乗彼玄鶴雲自然
飛凌空其欲使鬼神乃如童僕從六甲與六
丁此法出其宗修功但成實以此相磨礲自
然得吾法百日見鬼神何以助上帝遣以來
助汝汝善能奉道其或諸妖魔亦欲朝於汝
蓋由忠孝質仍以真炁全有功在群品位列
于仙班不能行此道得法必須難縱然得吾
法此術必不靈忠孝匪在心炁血因利䘮仙
道日愈逺得法如蒸砂蒸砂以作飯勞力不
可熟既有火炁熱熱以不可食南宫諸上仙
未聞一不孝行孝以學仙學仙當易成
　　　褒崇秘格篇第二十四
上帝列職諸天之官天官真職各有其妙由
其所學故奬以祕字合為佳稱用成上道順
事二親之謂孝敬事君主之謂忠和于兄友
之謂弟睦于親族之謂和養于性命之謂真
達于教典之謂道勤於正心之謂德役使鬼
神之謂聖克於至聖之謂神明于見聞之謂
慧慧而發揚之謂靈德行不變之謂定定而
不變之謂應勤奉道法之謂恭守於戒律之
謂行德足發揚之謂顯顯而不渝之謂光光
輝甚盛之謂喆魂魄受錬之謂白役使无私
之謂毅多收靈書之謂會質而可用之謂文
德行不邪之謂徵兼愛不倦之謂仁羙而可
嘉之謂休有諸善縁之謂果欽敬不倦之謂
肅凡此之𩔖或以千千或以萬萬具在典籍
諸學道者勤而行之則褒崇秘格有自而入
也
　　　律真機篇第二十五
玉律真要紫庭鬼青有自然義有自然明勤
修正教大道乃成昧而顛迷惡貫自盈清淨
不汚之謂㓗戒慎憂懼之謂勤欲而未得之
謂真欲貪而未得之謂真貪取不取盜非盜
滛非滛逆非逆順非順順逆逆順善惡惡善
悔悟學道謂之上善矯情非道謂之大惡生
非其生殺非其殺掩善為弊隱惡為欺殺欲
其生此其好生見之欲殺此名好殺怨父母
者不可得生雖生可殺故真孝者不死至孝
者得仙仙道易鬼道難善人之常惡人之偽
善本善習使成惡惡非惡攺即為善故泄慢
受賞祕收蒙戮以偽勸善曰信以誠文過為
欺隂過大陽過小發於内而不露者罪已重
為於外而有愧者罪巳釋无抑人善㧕人善
者背道雖奪人好奪人好者向道天光發地
火照人光鑒可以知也
　　　洞識生前篇第二十六
明真不昧洞識生前得其宿習以成善根无
舛无錯以學神仙仙道云何靈性所至惟可
洞識乃臻玄科玄科甚明見吾舊學與彼舊
學既可再犯既可再致自然成真成真非難
學而後至永劫不易真識不迷是為洞識由
彼洞識達于洞神由彼洞神故能洞視謂之
洞者幽明悉察明闇罔移是謂上智飛神三
五遊宴諸天諸天之上各有真人真人之術
其義甚明滌其臟腑養其精神自然之藥符
呪甚靈有彼天鼓擊之甚鳴有彼玉泉取之
而盈玉泉之來華池之津其旨如蜜其味最
真咽漱鳴鼓六六而畢以存吾神浴月洗日
日月既朗天地以明萬象開闢神魂超然此
明洞視以察鬼神可以燭萬里可以照一身
鬼神所護達於微冥
　　　廻生起死篇第二十七
唾易修摩撫炁合神五天大魔萬神之宗召
之以還中有真人保命生根收引魂神還其
宅宇不蕩不揺制之不散枯木再華混沌冥
合緫於泥丸泥九之中通於絳宫絳宫之神
還即返真是以枯骨可以更生皆起而成人
方是之時有曰魔泥有曰法宗有曰還真有
曰懜愡有曰欝羅為五天之使是為趙孟吴
使飛魂騰魄之鬼召之有訣使之有方為一
身之緫領而度死之法王又有正炁布于内
外内外旣浹達于關節不蕩不揺忽然自得
即說呪曰
廻生真人救苦真人唾易修摩緫炁合神
魂魄再返死籙脫名五天大魔度其尸形
使某甲再生急急如律令
　若夫訣目關節存在祕書復遇縁合之人
　即得受持也
　　　幽都考形篇第二十八
酆都之山有牢有獄有大帝君主判其獄萬
千羅魔考伐邪鬼百千萬死死而又生經劫
輪轉方作六畜問其何因皆以不孝不孝五
逆上根於心心愚不悛旋以不弟不弟不孝
變爲不忠貪財貪色貪酒貪滛以是因縁變
生多故干犯隂陽觸忤天地十二時辰録其
罪犯上達天庭天庭行下付于天樞繫其魂
神死後入于酆都有能念此經罪惡自消除
念經行孝弟攺行悔終𥘉得為神仙人自然
昇天衢天衢自難昇行之有祕法祕法不難
求行孝自然至當㑹明達人悟汝以法意㑹
曉勉力行即脫酆都行不持釋奮犯可贖祖
考魂順心行孝弟不必念此經此經悔愚昧
用以度沈淪願我諸仙童孝弟不離心
　　　淨明正印篇第二十九
淨明諸法緫終始四十篇以孝為祖以身為
宗唯孝可以學於此昇天宫天宫本在目由
我法不行念此淨明經兼行淨明法法可消
千災兼治萬魔精功滿自圓成千劫不䘮身
堂有百年翁家内無偏親仍有白髪孫戯笑
於中庭此緫元炁入于玄玄玄中之科三十
五分復有妙說靈書二篇可以夀千百可以
見鬼神可以鑄金玉可以召風雨可以救亡
魂可以消兵革唯以堅守吾教念吾此經自
有神仙以此三篇教汝諷誦讀之即能成上
真也真人非難學學之先以孝孝弟非難行
順事父母心父母本天尊汝其悟於心
　　　淨明靈寳符篇第三十
念我淨明經復行淨明法可以先行孝次學
錬身形身形既以安正炁攝百鬼救䕶諸衆
生可以成功勲功勲非難積善學淨明經淨
明有寳符訣目甚分明中有靈寳尊靈寳大
真人天樞都録事日直太元君掌法行祕科
行之自然靈復有大神將十天大魔王四聖
大將軍内外十六將四直直符吏為子行靈
符為子興功藝不孝行此法如彼雪投湯罪
犯自消釋不孝變孝誠孝誠成第一復能救
世人功績著上天仙道自然成欲知行孝人
復念淨明經行此淨明法如龍足生雲龍足
既生雲風雷皆汝御淨明寳符靈
　　　度脫六親篇第三十一
前一道符如有人能受持於父母六親本命
之日用朱砂書符恰訣存身為孝道明王念
呪書符與其人吞服自然父母六親長夀後
一道符如有人能受持於父母六親身死之
日用朱砂書符恰訣存身為孝道明王念呪
書符燒化和泥置於亡者心上即亡者託此
法力廻生起死魂魄受生自然超度已上二
符能至力行持即道果有基方可修錬服炁
又逐日書符各一道燒則生者蒙福死者得
仙矣永為生死解脫之本也
　　　服錬身形篇第三十二
前一道符可以飛昇天耳第二道符可以開
明天目天目天耳達乎泥九則服錬身形之
要法所謂化生諸天有能恰訣念呪書符二
道毎日朱砂冩而吞之則日月五星之真炁
注身也服之不飢自然長生冩時存為孝道
明王靈寳淨明天尊則天尊降真炁存于汝
身也
　　　救治百病篇第三十三
前一道廻死為生後一道保命生根凡有疾
病者閉目静思取朱砂恰訣念呪存身為孝
道明王靈寳淨明救苦天尊丸符呪水以服
之則病者自安救治疾病謂之道力以力行
道謂之細積以法行道謂之逹道以孝行道
謂之上道道有上中下三品此其下也然救
治百病愈人疾苦亦可得仙諸行孝服炁功
已圓矣得此則行孝錬炁之羽翼也
　　　束縛百邪篇第三十四
右符束縛百邪凡有壇廟五通作怪之物為
民害如門户開闔塘池破壊皆急取此符念
呪恰訣朱書鎮貼即自消散書呪符篆之時
面北存身為孝道明王靈寳淨明天尊四聖
執符而行
　　　安鎮呼召篇第三十五
凡一切呼召風雷社令天地一切鬼神書符
燒之七日即至如欲禳謝用大石書符埋之
此太上孝道明王靈寳淨明天尊祕篆凡書
符存身為其本像自有靈書三卷得遇至人
傳授

太上靈寳淨明洞神上品經卷下















