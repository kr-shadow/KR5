#+TITLE: 無上內祕真藏經-唐初期-
#+DATE: 2018-05-12 10:21:33
#+SOURCE: github.com/kanripo/KR5a0004 master 9496b65d                
无上内祕眞藏經卷之一　　　　　洪八
　　　顯道品
爾時
元始天尊遊行法界至靈解山八騫樹下七
寳林中變諸色像顯竒特心殊光普照遍入
微塵無量國土皆得惠潤無量衆生善能信
向無量眞仙了達大乗無量上士悟空非空
無量中士解離存亡無量下士覺迷知反如
諸法界具足莊嚴功德普薰自然踊見瑞相
芬芳各各自視絶諸他念無有漏想爾時
天尊告諸四衆及大弟子汝等所居嚴淨國
土眞藏法中無憂無惱斷生死際入大乗轅
諸仙弟子聞是說巳歡喜作禮上白
天尊乆聞眞藏妙經未曽覩音今日所說今
日所聞歎希有法竒特難言不可思議唯願
慈尊决了眞性愚蒙受潤自不覺知雖在眞
藏猶處漏塵身受末生五形各染染情觸著
遂覩色身智力不明云何顯了
天尊答曰善哉善哉眞藏深奥統攝衆經爲
法舟航濟沉溺苦功德深逺非可言譬諦聽
善思吾當爲說衆兆異形趣情各别種種施
爲取捨紛紜皆爲其實若如是者衆生無因
無果無去無來亦無衆生亦無眞道云何說
衆生而云業果唯願大慈曉發愚䝉
天尊曰眞藏法中衆兆本身非空非有非眞
非實衆生苦樂非空非有種種施爲無非眞
實非空非有見在衆生等天尊性非空非有
未來衆生等天尊性非空非有過去衆生等
天尊性非空非有云何有差而生分别無生
無滅無因無果而爲眞果諸法名字大道施
爲但自思惟反㸔舊地諸善男子閉目諦聽
煩㬰之頃忽見四方嚴淨國土獅子座下千
葉蓮華散滿虚空衆仙妓樂無鞅數衆各各
具足功德裝嚴不盈瞬間閉天光明大衆哽
咽泣涕交流願我神尊開朗光明決重昏網
言詞未訖光明洞照非色象光非相好光大
衆歡喜各各自視地變爲金樹爲珠玉衆惡
毒草悉成甘露諸來會衆慧力竒特一相無
相等衆相故融淨自在無障礙故能轉換故
以轉換故一切悉轉轉無所轉善男女等一
向師宗勿生異見起疑惑心謂無因果夫因
果者不起本心以爲妙因以無得故而爲妙
果所以者何心爲善惡因意爲善惡果心性
寂滅無學無㑹謂之妙因意根不動善惡俱
䘮故名妙果智慧解脫無果無想因不礙果
果不礙因因爲道果果爲道因因果一相一
無所相眞道寂滅滅無所滅進虚空故所以
不起本心以爲妙因以無得故而爲妙果若
依此法名爲道行以不起爲順通以無得爲
照寂通寂無二名發道行則無想無念無想
無念不住生源生源旣忘三界果䘮杜心滅
意縁動俱寂名發道行道行絶空無心無意
無覺無觀無波無動萬物同源是爲眞道思
惟深逹體解自然晃朗内照通天徹地一切
相盡究竟自在解脫無爲是時大衆聞深法
巳悉㑹道眞皆得解脫得解脫巳得道心得
道意得道眼得道聲得道香得道味一切悉
通逹復次仙靈童子從座而起伏地閉目上
白天尊一切諸法皆具十二種印唯願大慈
開演法藏令衆得明
天尊於是重告仙靈童子汝之所問廣大利
益末代衆生聞便融寂變易果丧何以故悟
道心者心如道心見諸種類無量衆生是非
得失彼此分别皆是道心名爲正印悟道意
者意如道意一切衆生雜物之類是非得失
顚倒分别一切不善皆是道意名爲正印悟
道眼者眼如道眼一切衆生種種諸見皆是
道見名爲正印悟道聲者聲如道聲一切衆
生種種雜類禽獸之聲皆是道聲名爲正印
悟道香者香如道香一切衆生種種薫香皆
是道香名爲正印悟道味者味如道味一切
衆生雜物之類種種臭香皆是道味名爲正
印此十二印者合爲六印通印諸法名爲一
印說是法時仙靈童子復白天尊何故說十
二印用非以爲是
天尊告曰善哉善哉快問是義今當爲汝分
别解說譬如大醫觀諸草木皆入醫方種種
方便救治疾病皆得差愈弟子㝷師學諸道
術三年欲成師故試之示病卧牀語學醫者
我今患重須無用草與我服之病便得差若
不得者我今當死我有好馬隨意即到汝當
馳之弟子受師之命装飾駿馬縱情㝷求隨
意即到不盈旬日天下地上悉皆周普求無
用草終不能得行泣歸家而啓師曰遍歴天
下求無用草而不可得今當奈何師即蹷然
而起語諸弟子我實不患故試汝耳汝今藥
成堪能救物隨汝方便在外救疾得識病源
悉皆差愈當知此經最爲第一無上醫王以
此證者悟法之人周遍虚空上至九天下通
九地求覔非法之物了不可得當知悟十二
印者神通無礙恬然寂泊等一無爲爾時仙
靈等衆聞此譬諭顯深法性皎然明了無復
疑滯六根漏盡直至大乗入平等道座中徒
衆衘荷而巳於是仙靈等衆以偈頌曰
　大慈廣顯無邊身　衆生普聞皆悟解
　眞藏奥中千葉華　華飄遍滿諸國土
　放光動地悉成金　平等大乗皆周普
　性眞微妙無形假　正印隨形終不覩
　衆生卧地不知起　冥然長夜無依止
　大師巧說方便慧　誘引群迷趣眞理
　大衆哀號皆哽咽　天閉光明絶情視
說此頌巳上白
天尊唯願大慈賜垂哀慜諸仙童子歡喜無
量一切衆生皆得利益壽命長遠無生無滅
悉悟大乗平等無礙各自具足光明晃曜非
可譬諭於是諸仙童子還復初座諦聽善思
　　　辯三寳品
爾時座中有童子名曰獨脫勇猛精進爲衆
騰疑不審三寳爲是道寳法寳師寳爲當衆
生分内自有三寳若分内無者一切衆生寧
神無所迷悶殞絶轉增塵累何以故一切衆
生所有行行無量方便皆從内發若外有三
寳者即非分内旣非分内即是無常愚䝉不
暁猶如醉人眠睡卧地而無動起唯願大慈
哀愍救護解除疑網令得開悟爾時
元始天尊聞是問巳甚大歡喜即放五色光
明含笑而言善哉善哉汝大慈悲哀戀無量
爲開未悟如是問者寜神大寂更莫外縁何
以故聽若不審法不染神微慮浮動爲漏所
牽向云三寳爲是道寳法寳師寳爲當衆生
分内自有三寳又復難云若外有三寳者即
非分内旣非分内即是無常何以故復作此
疑夫三寳者貪嗔癡是何以故貪性寂滅塵
累無染戒行不虧名爲法寳嗔性不起不憤
外塵定無生轉是名師寳癡性無取無惱無
患慧通無礙是名道寳此三寳者非内非外
非聲非色非香非觸非長非短示有三名實
無三體非三非一是爲眞實眞實不生不滅
無貪相無嗔相無癡相諸法自在清涼和雅
等一無爲獨脫童子復白
天尊大慈所說一一根中甚深法寳下根衆
生愚癡障重雖有法寳了不覺知長夜流轉
妄行邪道輪迴三界何由得暁
天尊曰妄行邪道名爲外求無返照力汝言
眞實不滅湛然常存者但衆生流動動性常
一一一生中而無染汙但行方便善自思惟
方覩妙軌悟道不遙徃古來今千賢萬聖悉
歸眞道衆生業趣一一根中悉歸眞道遍滿
虚空業趣悉歸眞道悟眞道者進如朗日無
形無相無惡業趣無善業趣無貪嗔趣遍滿
虚空無虚空趣悉歸眞道無眞道趣了了清
淨不失機縁諸根異趣各自歸本獨脫等衆
悚然毛竪上白
天尊法體清淨顯三寳源不審三寳爲是貪
嗔癡爲諸根中各有三寳若諸根中各有三
寳不應顯三
天尊曰向云示有三名實無三體無三體故
云何指有三名一切衆生六情所趣四大運
爲皆名三寳何以故諸根性空性無染著無
染著故名爲法寳法寳清淨各自在故名爲
師寳法通無礙悉成就故名爲道寳一一塵
中名爲三寳禽獸之中名爲三寳魚鼈之中
名爲三寳蟲蟻之中名爲三寳草木之中名
爲三寳三寳無量無邊不可思議諸善男子
勿泄漏心而遺三寳但自内思勤行供養巧
使心力直趣本源一念有虧諸根悉斷塵境
繋縛塞三寳源永絶眞道雖在道中而迷不
識不識道故慧力不强而嬰苦惱諸善男子
諦聽善思於是獨脫童子歡喜無量而作頌
曰
　天尊慈悲開寳藏　普施衆生甘露藥
　一切根中皆受潤　自然無生受大樂
　三毒性淨眞寳門　智力慧力能排却
　群迷曉悟大乗宗　蠢動昆蟲皆踊躍
　廣說三寳通明路　一一塵中非譬諭
　眞道究竟煩惱中　生生寂滅無來去
　業相消融入性海　滌蕩無邊絶思慮
　衆生不信三寳源　二心取捨懐猶豫
　大師遍入五無間　纎介分毫無不被
　殷勤勸請守心源　覺悟大乗歸一處
　我等徒衆皆歡喜　慶此群迷得依止
　大師畢竟無棄心　猶如父母視兒子
　父母念子猶不恒　我師法定眞可擬
說此頌巳上白
天尊下仙微劣䝉沾惠潤宣示三寳究竟眞
源微妙義趣歡喜踊躍不能自勝非是下愚
所能譬諭顯其功德一切衆生皆䝉利益悟
三寳門入眞藏道各各稽首而復本位
　　　辯四眞品
復次獨脫童子上白
天尊如上所說衆生身有三寳等一切法如
是說者衆生身中應有四眞
天尊曰甚善甚善如汝所問一切衆生四眞
爲本行勳坐卧食息嬉戯皆依四眞又問何
謂四眞
天尊曰玄精妙氣爲四眞變下通生冷氣非
冷熱氣非熱動氣非動靜氣非靜四氣虚寂
而無罣礙無嗔無喜無貪無捨無去無來故
曰四眞又問一切衆生悉具四眞應無罪果
亦無業報修善行者應入地獄造惡業者應
生天堂如是說者悉壞因果斷衆生行而無
修道一切衆生智根淺薄聞如是者必生謗
心唯願慈尊顯令悟解
天尊曰譬如有人行路拾得遺篋開篋視鏡
自見其影謂是篋主心地惶怖稽首而謝棄
之而去衆生迷惑捨眞取僞素本尋末亦復
如是又云修善行者應入地獄造惡業者應
生天堂如是疑者悉入地獄苦惱嬰身何以
故我顯眞者衆生性淨無染無著亦無天堂
亦無地獄諸法一相非因非果何壞之有衆
生肉眼終不自覺猶如盲人雖在人間日月
之下而竟不知日月光明何以故日光皎然
盲者不見衆生本性亦復如是行動坐卧常
相隨逐自無見者譬如室中宿有寳藏貧窮
忍餓終無見寳忽有明師地鏡占之自知有
寳鑿深四丈便即得寳廣作功德遍救衆生
皆得利益獨脫童子重白
天尊大慈廣逺譬諭甚深今䝉利益諸疑頓
盡衆仙玉女各各受潤無量無邊皆得具足
功德圎滿爾時
天尊重告諸仙及善男女等眞道非言非說
向雖譬諭隨機爲顯何以故一切衆生淺根
微弱不可直說若直說者群迷倒惑轉生不
信若證法者非譬論說亦非直說隨法即證
逕入大乗入功德本入無所入證無所證獨
脫等衆復白
天尊衆生業行有精有麤有長有短諸行差
别云何得等若不等者譬諭說之而非證法
亦非大乗云何有益譬如枝條風飄即動其
根安靜枝不離根根不離枝要須得根風飄
不動衆生不離大乗大乗不離衆生要須證
入若不證者飄浪生死何由得止慈尊譬論
即非大乗云何反令衆生顚倒
天尊曰諦聽吾言分明爲說衆生行業有精
有麤有長有短皆由業因證道果者無精無
麤無長無短又復難云譬諭說者則非大乗
云何反令衆生顚倒善男子莫著語言若悟
譬諭說者無非大乗無非眞實無非一相無
非寂滅云何强生分別天尊於是而作頌曰
　仙靈妙解眞實性　訣問開宗悟衆生
　衆生諸根本來淨　聾盲跛躃不能行
　雖復方便多譬諭　終歸内行絶恩情
　眞藏皎皎遍虚空　六根根中皆滿盈
　三寳非爲三處顯　萬物性海皆等平
　唯須巧積方寸力　日夜鑚求無堅硬
　豁朗寂然證慈父　變化去來無有爭
　愚䝉冥昧常卧地　不覺死生恒清淨
　四眞爲本成形象　衆生外求虚嗟詠
　獨脫爲此而決疑　我今廣開諸法藏
　一一塵中甘露藥　衆生慧解無惆悵
　日日竟夜眞君前　四魔永滅無炎障
　三業究竟清淨果　萬法歸宗無有妄
天尊說此頌巳告諸仙童子及諸大衆澄神
眞境愼勿外縁吾今分明解說開眞法藏等
一切法一一沙塵而爲眞實衆生雜想而爲
眞實衆生顚倒而爲眞實眞實性空不生不
滅不一不異無去無來一切形質苦樂不同
種種業報皆悉眞實不生不滅諸善男子勿
生異見若得身相而有去來者是爲謗法是
爲滅法不見大乗衆生謗法者不信根中而
有三寳不信去來而爲眞實不信大乗而爲
根本不信衆生等天尊性不信諸法寂滅無
相無因無果不信衆生從無量劫種種示形
而無生滅如此不信是名謗法是名毀法是
名滅法法不可滅障法不見名爲滅法旣滅
法巳而得身相是爲生死輪迴不絶必墮地
獄無縁得岀諸善男子努力歸家勤行供養
慎勿外求而生謗法說是法時無量國土皆
放光明同入眞藏坐寳蓮華獅子白鶴散滿
虛空諸天𠆸樂無鞅數衆皆入眞藏無有迫
迮不壞身相而爲眞藏不壞身相遍滿諸國
不壞身相滿虚空界不壞身相不生不滅一
壞身相坐獅子座不壞身相出千葉華諸善
男子諦聰善思非離衆生而岀相好非離衆
生遍滿國土非離衆生坐獅子座非離衆生
出千業華非離衆生滿虚空界非離衆生有
眞藏寳非離衆生見諸光明諸善男子勿生
不信起疑惑心金口演說更無虚謬若有諱
說讀誦此經修行供養功德甚重非可譬論
皆得解脫一切衆生蠢動之類悉䝉利益眞
仙童子歡喜受命稽首而去各還本所


无上内祕眞藏經卷之一






无上内祕眞藏經卷之二洪九
　　惠澤品
爾時
元始天尊與諸眷屬及大弟子住靈解山顯
諸法相示竒特身微妙第一諸仙童子充塞
虚空圍繞千匝百億獅子備衞左右猛獸毒
蟲各獻竒寳諸天發瑞自然音樂種種殊妙
不可思議爾時
天尊散本微華其華飄飄遍滿法界非青非
白非赤非黒非長非短非大非小非廣非狹
入於細微離諸色像華中有自然之果其果
圎淨具一切味非一切味具一切聲非一切
聲具一切色非一切色具一切香非一切香
具一切觸非一切觸具一切法非一切法具
一切智非一切智其果名具慈甘泉得此泉
味自然飽滿無饑無渴姿容端正妙麗希有
到靈解山不生不滅湛然常住證無生果爾
時四座見此神變散本微華顯未來事歎喜
無量不可思議衆中疑惑未了斯事不審
天尊所會之處地皆瑠璃光明普照地獄咸
寧其蓽飄飄遍滿法界非青非白非赤非黒
非長非短非大非小非廣非狹入於細微離
諸色像又云華中有自然之果其果圎淨具
一切法非一切法得此泉味自然飽滿到靈
解山不生不滅唯願慈尊告所未悟
天尊曰善哉善哉子之所問要如是乎要如
是乎諦聽善思吾今爲汝顯本微華此華玄
妙終劫說之亦不能盡略其機要示以一源
我分身法界遍满虚空無大不覆無小不入
悟此華者舉目便正衆生迷惑信心淺薄耽
著恩愛不敬三寳富貴自在輪迴生死冥冥
長夜無暁無岀苦惱相縈習諸惡業報生貧
病或饑或渴或寒或熱如是苦惱非可能說
種種因縁隨其業報爾時衆中有一童子名
曰善逹從座而起上白
天尊不審本微之華華中有自然之果散滿
法界盡諸微塵無大不覆無小不入爲青爲
白爲赤爲黒爲長爲短爲大爲小爲廣爲狹
爲見爲聞爲來爲去爲天爲地如是華果浩
博周普遍成法界不可思議不審一切衆生
同禀一華云何諸縁各有差別善惡不同生
死業對苦樂殊形返覆徃還受生各異或生
邊夷或生中國或生奴婢或生人王或生貧
賤或生富貴或生跛躃或生具足或生愚癡
或生智慧或生慳貪或生布施或生好殺或
生慈悲或生五逆或生孝順或生受苦或生
受樂或生聾肓或生聰哲或生禽蟲或生魚
鼈如是業報種種不同唯願慈尊分别解釋
天尊曰善哉善哉子之所問甚得機縁吾今
爲汝顯諸因縁一切諸法相好不同苦樂殊
别皆有因縁由其業行信心不等造惡行好
受報無差如影隨形如響應聲一切諸法生
皆從一一本微華種種相好衆生迷惑不自
覺知於實相中横生顚倒顚倒法成受苦見
徴自生不孝慈愛逺離失本求末冥冥不暁
長處闇中無有解脫我懐慈愍種種濟度顯
法因由衆中疑惑不了業縁諸法空寂畢竟
無我推問東方生物有邊崖不南方顯照有
極源不西方衰殺有情變不北方冥昧有窮
通不色聲香味觸有香聲觸不貪嗔癡縛有
貪嗔癡縛不善惡行業有行業可修不不也
大慈所顯推問諸法行業並無所得云何差
别苦樂不同
天尊曰諸法幻生幻生幻滅諸法幻滅幻滅
幻生如是幻相生滅幻無生滅幻相去來幻
無去來幻相貪癡幻無貪癡幻相取捨幻無
取捨幻相煩惱幻無煩惱幻相恩愛幻無恩
愛幻相差別幻無差别一切衆生業縁端正
生滅無幻去來無幻貪癡無幻取捨無幻煩
惱無幻恩愛無幻差别無幻如是空寂究竟
道場善達聞之忽然覺悟端坐内思伏地嘿
然不起于坐四衆嚴整各各歛容須臾之間
天尊變現本微之華從地踊出遍滿法界無
大不覆無小不入一一華中各有寳座座方
一丈諸天雲集無有迫迮一一座中各有天
尊一一尊所各說諸法祕宻眞藏一切諸法
無不自在非空非有非長非短非去非來非
髙非下具一切法非一切法是名眞法具一
切色非一切色是名眞色具一切聲非一切
聲是名眞聲具一切香非一切香是名眞香
具一切味非一切味是名眞味具一切觸非
一切觸是名眞觸具一切智非一切智是名
眞智如是諸法本微玄妙能生法界法界之
中能生衆聖衆聖能爲法母通逹無礙不生
不滅無内無外無長無短無去無來是名道
母道母能生惠因惠因能生惠果以惠果故
諸法淨諸法淨故無因無果云何有衆生差
別云何有衆生取捨云何有衆生貪欲云何
有衆生業報云何有衆生持戒云何有衆生
破戒云何有衆生得道云何有衆生失道如
是祕宻眞藏大乗經典世所希有衆生狹劣
自生顚倒聞此祕宻眞藏大乗反生誹謗自
招罪業迷没闇中如盲者不覩光明聾者不
聞鐘鼔善達汝今悟解由未盡源雖悟諸相
心都未了於實相中浩慱窅然反成迷惑善
達聞之朗然覺悟歡喜踊躍歎未曽有四衆
茫然各各思惟稽首伏地須㬰之問有一童
子名曰達相從座而起稽首天尊一切衆生
生皆從一旣得從一何好何惡若從一者心
亦從一心旣從一種種施爲造好作惡皆心
所作旣是心作皆一所爲若一所爲何有苦
樂旣有苦樂即是因縁業行所爲苦樂報對
一若有對不名爲一旣名一巳即無有對云
何有善惡苦樂殊别
天尊曰如是如是一切衆生生皆從一一生
無相生旣無相心亦無相心旣無相種種施
爲造好作惡皆是空寂何好何惡衆生愚闇
千思萬慮不止一源源旣不止諸行競受善
惡殊形自招業對於一相中受諸苦惱衆生
懐惡貪有所𦆑不能了逹旣不了達積惡日
深冥冥長夜何能識本旣本識本離大慈源
源旣遠離迷失父母旣失父母兄弟怨憎更
相讎鬩種種懐惡心恒察察不顧死生惡業
旣成無明障重遂至煩惱煩惱所牽飄浪生
死强生恩愛恩愛著身如魚失水豈能得乆
恩愛旣集罪業日臻不乆之間業縁各至隨
分報對受諸惡業輪迴三界墮落諸苦遂成
差别復告惠力童子曰衆生受業可推求不
衆生心數可推求不衆生煩惱可推求不衆
生業報可推求不衆生顚倒可推求不衆生
虚妄可推求不地水火風可推求不過去未
來見在三世可推求不不也大慈
天尊所顯推問實無所得實有所得
天尊曰諸法微妙非幻非非幻非妄非非妄
非長非非長非短非非短非去非非去非來
非非來非外非非外非内非非内一切衆生
業縁解脫具三世身非三世身是名眞身具
三寳相非三寳相是名眞相具三毒業非三
毒業是名眞業如是深奥經典小乗衆生永
不聞見縱使聞見終不信向反生謗毀自招
罪業惠力童子汝等徒衆勤行大乗絶諸漏
想非心觀心滅一切心是名眞心非身觀身
滅一切身是名眞身非色觀色滅一切色是
名眞色非聲觀聲滅一切聲是名眞聲非香
觀香滅一切香是名眞香非味觀味滅一切
味是名眞味如是行行證無生法非無生法
名爲證法是名大乗善男子汝等徒衆作如
是修作如是行勿生懈怠起疑惑心墮諸邪
見爾時惠力童子曰不審非心觀心滅一切
心是名眞心非身觀身滅一切身是名眞身
如是等行是大乗不
天尊曰非大乗也大乗之道離一切相離一
切行離一切鸛離一切智離空有心離眞實
際名爲大乗惠力童子曰不審離一切相離
一切行離一切觀離一切智離空有心離眞
實際如是等行是大乗不
天尊曰非大乗也大乗之道無離無無離無
行無無行無觀無無觀無空無無空無眞無
無眞名爲大乗善男子汝等徒衆聞此祕宻
眞藏大乗經典宿縁有幸得遇眞經汝等徒
衆各發弘願修行大乗勿生懈怠於是惠力
童子及諸眷屬與大弟子俱發願言修習大
乗誓無退轉了諸法性得到邊底無有罣礙
利益一切并及後學愛樂深法達重玄理一
湛凝照窮源盡空悟解大乗成無上道到靈
解山究竟圎滿㓛德具足證果無爲復次寳
明童子聞說祕宻眞藏大乗經典發弘願心
講大乗法誓度衆生到解脫處成無上道如
是誓願功德深逺非可譬諭復次山際童子
聞此願巳勇猛精進發弘誓心學大乗道修
四大城決五逆賊除七惑鬼殺七礙魔刳無
明障刻三賊心堅硬不退到靈解山不生不
滅湛然常住究竟清淨爾時
天尊見諸童子發此願巳歎未曽有我從昔
來見諸衆生唯習小道不信大乗無發願者
汝諸童子甚爲希有天尊於是分形散體遍
滿法界一一毛孔放大光明照無邊底盡虚
空界無極衆生承道威光不覺而去俱至道
前自在神力爾時衆中忽有童子名曰金燈
從座而起敢問天尊如是光瑞由何所起因
何而興天尊形貌云何散滿法界諸大衆等
有何因縁神通而至唯願天尊分别爲釋令
得悟解爾時
天尊聞金燈童子問此瑞相歎未曽有善哉
善哉汝等四衆伏聽訣言以無聽無不聽而
聽受之以無說無不說而說授之今當略說
瑞相因縁我懐大慈放神通力遍諸法界普
雨甘露盡諸微塵以無起無不起而起因縁
大衆來者皆是宿世乆逺巳曽聞說祕宻眞
藏經典故承光集會樂聞大乗神通自在得
無畏力不集㑹者不信大乗宿縁淺薄雖被
慈光不能悟解譬如採寳無有導師了無識
者法性深奥覺無所覺無所覺而覺是名眞
覺得無所得無所得而得是名眞得如是祕
宻小乗衆生不能聞不能見不能修不能行
不能信今爲開解令無量衆悟解道眞爾時
大衆聞是語巳踊躍歡喜得神通力承道威
光以偈頌曰
慈尊顯眞藏　住在靈解山　諸仙並雲集
示現本微華　飄飄滿世界　玄妙難思議
一一華中果　自然清淨圎　非青非色像
非長非短因　具一切智法　微妙莫能尋
衆生到迷惑　耽著恩愛親　富貴懐自在
死入長夜門　相牽習諸惡　業報生貧窮
常懐饑渴想　苦惱莫能通　信心不淳厚
跛躃生盲聾　離道甚遥逺　不見日月光
天尊顯眞藏　非幻亦非眞　諸法得自在
善惡無不均　座中方丈室　容衆巨沙塵
去來無迫迮　說法度天人　衆中歡喜恱
各悟大乗因　了了見法性　無非功德林
勇猛發弘願　誓度於衆生　證成無上道
究竟爲法城
　我等徒衆無量劫　學小迷闇不能行
　離身尋求求覔道　辛苦逐疑失山間
　忍苦饑寒無報應　不覺方寸寸能生
　諸法從心心證道　悟解倐忽忽神靈
爾時大衆說此頌巳重誡身心顯天尊力功
德無量不可思議終劫說之亦不能盡唯願
天尊開示未聞顯因縁相一切衆生令得悟
解了達大乗爾時
天尊聞諸徒衆說此偈頌歎未曽有善哉善
哉快能顯了深問其義本末未祛汝令四座
以無聽無不聽而聽受之我今以無說無不
說而說授之爾時大衆聞是語巳悟解法性
了眞藏源證無生果天尊於是重宣是義而
說頌曰
　眞藏微妙無形假無狀無名不腐壞
　隨流混合常自然寂靜惠光照無礙
　圎法究竟爲軌式常湛清淨善能貸
　無量賢聖由此悟萬劫淡然不移度
　軌法消伏功德林　滅除三毒貪嗔路
　和柔大力道眼開　五情豁爾無留固
　我今慈愍救一切　普施甘露眞妙薬
　自然流入性海中　勇勢降伏諸魔賊
　我以無量功方便　暁示本微甚竒特
　萬相玄注實性中　出入去來常軌則
　衆生迷惑不信眞　愚癡世間無猒足
　我今自歸眞性海　諸法寂泊亦復然
　六情受納常無染　虚空法界是道身
　衆生妄惑來日乆　念念逐樂習業因
　冥冥闇獄處無窮　苦痛難聞難可臨
　汝等徒衆各努力　絶想因縁各内尋
　方寸自在金剛力　成眞證果不勞心
天尊說此頌巳諸仙童子驚怖丧忙自便改
革各悟大乗歡喜無量不審天尊所說經法
即顯一切衆生身爲法聚若一切衆生身爲
法聚者唯願天尊慈哀爲說令無量大衆及
下方一切諸衆生逹解自身究竟法聚息於
外求見其知識
天尊重告諸仙童子一切衆生身無邊相名
爲經法亦名法聚何以故解惑立名不同體
解究竟名爲祕宻眞藏迷惑立名同體相解
名爲衆生亦名生死亦名苦聚亦名顚倒亦
名外求何以故衆生不解名之爲惑以是縁
由不識自身自身之中有無量法聚具三清
境衆生迷惑遂使外求不信正法不求善友
名爲衆生將法逐法迷没世間從劫至劫終
無暁了若遇善知識者名爲宿縁種其福德
何以故昔因今果得遇天尊爲其說法顯無
上眞藏祕宻重玄了達昔因證今生果善男
子汝等若欲求者先當自求若自求者祕宻
法現廣開眞藏顯三寳源以此法藏統妝諸
法盡無邊底惠力童子白
天尊言大師所說教諸衆生若求法者先當
自求若自求者祕宻法現廣開眞藏顯三寳
源雖聞聖說不能解了不知何者爲道何者
爲法何者爲師何者爲聚何者爲内何者爲
外以不知故願爲說之
天尊告惠力童子諸善知識汝所問者問於
自求眞藏法現汝今澄神靜處吾今廣爲說
之一切衆生身性清淨天眞正道隱在其中
名爲眞藏此眞藏者無内無外無法聚無衆
生聚無道德聚究竟寂滅名爲祕宻隱爲冲
寂顯爲應妙廣示多途能開物障利益深遠
諸仙童子及諸眷屬天仙地仙無量等衆歡
喜歎曰善哉善哉天尊功德普照無窮潤益
蒼生平等無礙
天尊告諸四衆及大弟子當來衆生若有讀
誦受持講說眞藏經者此人功德不可思議
則見我身成無上道何以故此經說諸法根
本利益處深功德廣遠難可譬喻若有衆生
信心讀誦捨諸他念即得道眼照三世因縁
平等無礙悟因非因悟果非果逹身心相非
心不心亦不不心是眞心相相無所相無相
之心遍周法界法界之相不生不㓕前際不
去後際不來今不徃古古不來今今古一相
一無所相隨分解脫湛寂無爲功德具足爾
時四座同聲唱言歎法微妙眞藏大乗功德
希有奉辭尊顏泣涕還國
无上内祕眞藏經卷之二
无上内祕眞藏經卷之三洪十
　　　解脫品
是時元始天尊遊居濟生國土檀林園中與
諸眷屬四方雲集無量等衆各各莊嚴到檀
林園聽天尊說爾時天尊在虚空中端然不
動莊嚴妙麗坐師子座宣掦正法時善明童
子在大衆中忽然而起稽首道前上白天尊
大慈希有善度羣生念諸徒衆令發善心修
无上道不審行何行觀河法調理身心
天尊曰善哉善哉如汝所問濟生國土宣揚
正法度諸衆生汝今諦聽吾爲汝說善男女
等各發善心修无上道調伏其行滅諸魔賊
守一濟生平等無二作如是行作知是觀一
切羣生有識無識有形無形皆悉正慧成元
上道如是成道無量法界諸天品𩔗羣生實
無羣生得成道者何以故若有羣生可行可
觀有身相者有滅度者有成道者有失道者
即壞世法所謂入諸法界而行智慧入諸煩
惱而行智慧入諸生死而行智慧入諸貪愛
而行智慧入諸國土而行智慧入諸山林而
行智慧入諸異類而行智慧入諸非法而行
智慧入諸無間而行智慧一切諸法微妙深
逺無入而入此之功德不可思議善明童子
汝等云何五色六情四惑可求得不可以有
身證成道不可以有相求無相不可以衆生
求道性不不也天尊
天尊曰一切法相皆非法也若鑒諸法寂滅
無生相無住相無滅相則見道果諸善男女
聞如是大乗祕宻經典而生不信此人從無
量劫來受六畜身致生我慢不信三寳不信
眞經我說祕宻眞藏有大弟子修行讀誦講
說尊經於此眞藏能生信心常行不怠當知
是人於諸天尊所施行功德而種福田無量
劫來遵行大乗今遇此經生諸信心不住空
有而求道者不住非空非有而求道者不住
非非有非非空而求道者不住色聲而求道
者不住非色非聲而求道者不住非非色非
非聲而求道者不住智慧而求道者不住非
智非慧而求道者不住非非智非非慧而求
道者復告善明童子我之圎應悉知悉見了
逹衆生知其根性照三世因何以故見知衆
生有心取相者則生煩惱則生顚倒則生死
壊若非心而取非相而取非法而取非著而
取非見則壞世法斷諸善相汝不應取有捨
無取無捨有取以是義故我常顯法法法常
明明法無相無非法相無非非相汝等徒衆
知我說意譬如虛舟汎浮濟溺無意而浮任
人東西到所岸者捨舟便去况非舟耶善明
童子天尊證成道果耶有所說法耶
天尊曰一切諸法無有定相亦無定法究竟
空寂若言我所說者則謗我法若言有法證
成道者則壞世法何以故諸法微妙無有非
法非非法盡爲功德無有差别所以爾者一
切衆生習業不同皆從微妙而有差别當知
差别非差别善明童子汝等云何若人行是
功德於五惑世界金玉重寳並悉捨施此人
所得功德以爲多不善明童子甚多天尊所
說功德竒特希有若人於此經講說書寫受
持供養此人所得功德勝彼百千萬倍何以
故一切僊眞上聖皆從此經而成道果若無
此經而成道者終無有是當知此經功德非
可格量所謂道果即非道果而爲道果所謂
三空四惑皆有所受即非道果而爲道果何
以故我行一行絶諸有漏於法相中最爲第
一善明童子汝等徒衆各淨國土離色香觸
莊嚴妙麗以爲法界瑩飾其心是心非心名
爲大心是名功德不可思議若有善男女等
盡心供養講說讀誦當知是人功德第一成
就羣生希有之法此經所在之處皆有道慧
神通妙力善救法幢金剛童子隨處涌出護
持法藏不得輕泄
爾時善明童子上白
天尊當何修此經我等徒衆云何受持
天尊曰修此經者無文無字斷諸漏行證眞
法藏此經名爲慧力法城善護羣生除邪惑
障我說一切諸法即非諸法故名爲法城我
說一切微塵即非微塵非微塵故名法城我
說一切異類國土即非異類國土非國土故
名爲法城善男子汝等若於眞藏法中能行
一字或他方界爲人講說其福廣大不可稱
量若於半法修行證全法者功徳甚重與彼
無量善明童子聞說是經悟解其義涕洟泣
淚恨不早聞希有天尊說如是眞藏深法度
諸衆生我昔以來學小乗行所得法眼達理
未深不曽得聞如是祕宻大乗經典今遇天
尊授我妙藥令得受持信心定志莊嚴功德
希有第一
天尊曰所說功德實相即非功德實相非相
非非相是名功德實相若能微思逹解功德
實相者證法不足爲難何以故離一切微塵
相故則是一切諸正眞法善男子若有人得
聞此經此人即得金剛力得无畏心當知此
人无量劫來修習此經勤行不懈復告善明
童子一切衆生非有非非有非無非非無非
心非非心是名悟解是名眞實是名功德善
男子我非誑說非妄說非惑說非異說若有
法可修可受可住可去可爲可得則壞正眞
縳諸法性失諸功德不見道源不慈不孝㝠
㝠闇室無解無出復次善明童子若有人忽
聞此經心念不逆當知此人功德無量況書
寫讀誦爲人講說功徳不可思議善男子在
在處處皆有此經何以故不受聞見不受香
味觸逹諸法性是人悉見此經則得功德名
爲供飬名爲受持善男子應須恭敬應須供
養功德甚重復次善男子若有人常行大心
勸人修善讀誦此經功徳廣逺不可格量復
次諸善知識各各自愼愼勿輕泄輕泄之者
其罪甚重難可譬喻終劫說之亦不能盡其
人無根宿無善念唯罪是務或聞善法心則
狂亂狐疑不信當知此人難可勸化生死罪
報無有限量
爾時善明童子復白天尊一切衆生善男女
等發心求無上道云何發心云何行行云何
調理云何證道云何滅衆生行而成道果
天尊曰一切衆生善男女等發心求無上道
者云何所疑而作此問我本無生而無有滅
一切衆生亦復如是無生無滅無住無去無
人無我究竟平等實無有法發心求無上道
者我於大慧之所所有一切法聚皆是大慧
之本善明童子汝解如是說解如是義善明
童子所解天尊說義於大慧之所者實無衆
生可求道者亦無衆生而得道者
天尊曰無說無聽以無說而無聽受之以無
衆生而無衆生受之以無法而無法受之不
壞世法而爲道果爲道果者無得無失無生
無滅無憂無苦無顛無倒一切諸法皆是正
道所言正道者無一切法亦無正法是名眞
法非眞非眞而名道果善明童子問
天尊言大慧具五眼不
天尊答曰實具大慧有肉眼有法眼有慧眼
有功德眼有道眼何以故肉眼即是法眼慧
眼功德眼名爲道眼衆生即是法身慧身功
德身名爲道身何以故一切法界名爲道身
恒沙之衆數不能盡一切衆生異國殊心種
種色相類聚羣分道眼悉知何以故天尊所
顯色相殊心即非有心非色相心非心不心
亦非不心非相不相亦非不相非過去心亦
非非心非未來心亦非非心非現在心亦非
非心當知法力甚深功德微妙祕宻眞藏難
可譬喻得其邊底善明童子歡喜歎曰善哉
善哉四衆各各伏地同聲讚歎而說頌曰
天尊顯法王　微妙無虚假　功德隨心王
慧源無不普　種種色相好　大心平等土
度脫諸衆生　消滅三塗苦　四衆各得法
法滅自然覩　迷者不信眞　沉瀹繫在五
天尊善方便　說法無偏普　道眠一時照
狐疑無不洗　五隂豁朗開　六情不相染
方寸堅得道　思微志可顯
爾時大衆說此頌巳歎大慈尊顯諸法性自
在神力我等徒衆不能顯了何以故天尊所
說法即非說法若言天尊說者即是壊法即
是毀法即是謗法即是滅法何以故不解天
尊意故惟願天尊隨機爲說
天尊曰我得成無上道者爲無所得覺法空
寂覺無所覺寂無所寂無覺而覺無寂而寂
證法理故名無上道無法可證無道可顯故
名得道復次善男子等諸法平等無髙無下
無生無滅無去無來是名無上道果我今所
說非法名爲法王悉爲自在若有人於此經
中修行一句爲人講說勸人受持讀誦所得
功德億千萬倍非可譬喻恒沙筭數不能盡
或有捨身毀碎或有投身餓虎或有火焚身
命或有繫業因果捨施求福如此功德甚薄
法力不成何以故無慧解故無通逹故自證
自求自得自我如是自縳墮無明障假使碎
身如恒河沙塵塵成灰土終無有盡以無盡
故繫業不除業業相牽云何解脫汝諸徒衆
各自思惟勿生懈怠勤行智慧證果須臾天
尊於是而說頌曰
法王遍法界　濟度諸衆生　慈恩惠澤普
斷惑爲法城　寳珠非内外　照曜甚分明
汝等諸徒衆　迷惑不能行　徒勞修苦行
萬劫亦無榮　忘身自無我　功德坦然平
常行不懈怠　魂神無有驚　我今顯法王
了了常清淨　悟解由方寸　縁縁等無病
功德遍法界　何假虛嗟詠　汝等須努力
勤行無堅硬
天尊說此頌巳告諸徒衆汝等深心伏聽告
示諸法非外非内非長非短非去非來非虛
非假微妙宛約百寳莊嚴功德具足非可顯
名所說功德非功德是名功德所說證果非
證果是名證果所說得道非得道是名得道
悟解深解名爲大乗所說大乗非大乗是名
大乗所說法界非法界是名法界遍入沙塵
非沙塵是名沙塵如是微妙功德非可譬喻
諸僊等衆聞如是說驚怖振惶汗流至踵各
各自思俄頃之間遂經一劫得悟大乗證無
上道
天尊曰不以具足智慧而得成道不以具足
相好而得成道不以具足煩惱而得成道不
以具足諸塵而得成道不以具足法寳莊嚴
而得成道不以具足法界而得成道不以具
足布施而得成道若有善男女等能悟一切
諸法大自在王平等究竟此人功德不可思
議諸得道者不受功德不受智慧不受諸行
不受慈悲不受忍辱善明童子上白
天尊云何諸僊學道不受功德不受智慧不
受諸行不受慈悲不受忍辱
天尊曰大乗法印諸漏永斷云何貪受功德
云何有貪受智慧若有善男女等說言天尊
應見有來有去者此人迷惑不解我說當知
天尊平等無二故名天尊若有人於法界以
爲微塵比塵之數以爲多不諸僊等甚多
天尊曰如我說法百億日月百億星宿數未
及其一何以故我說法界非法界而爲法界
我說衆生非衆生而爲衆生我說得道非得
道而爲得道衆生貪着事事取捨生死變易
迷惑神魂失平等性若有男女等捨身盡諸
世界所有珎寳布施此之功德以爲多不諸
僊等甚多若有人受持此經爲人演說不着
諸相不着諸相不證我人不一諸理此之功
德不可稱量勝彼百千萬億此之功德百千
萬億分亦不及其一當知此經功德甚重不
可稱量爾時四座於靈解山及諸天等衆悉
皆悟解僉然稱善稽首讃歎天尊廣演大乗
濟無邊衆各各自願報我國王思天尊力由
我國王覆育我等致得尋眞求學聖道我等
隨縁得悟難可思議善男女等人身難得努
力勤行勿生懈怠一失善道萬劫無期
天尊曰善哉善哉諸徒衆等並有宿縁根機
易解聞此大乗信此勤行玄心逺念離空有
相證法無生汝等四衆各率衆縁隨機化導
勿滯一方悟諸縁理我顯眞藏大乗經典付
属國王并大弟子留傅宣布濟沉溺苦大乘
甘露其味希有得比味者無生無滅無去無
來湛然常住究竟道塲若有毀謗不信此經
此人見世惡業所種死入酆都中府風刀之
考鬼神讁役一十四曹曹一考官百二十考
吏一千二百考兵一萬二千考主三河九江
四瀆溟波死魂作役如是考對痛毒難勝天
尊於是重說苦魂而作頌曰
爲人不信法　毀謗於賢良　受死酆都報
劔樹碎形傷　萬劫劫無期　魂神痛斷腸
呌聲聲不絶　獄卒淬鑊湯　受報無休息
嗔眼四邊張　誰能受此苦　迷惑亂猖狂
寄語修行子　修福永無殃
天尊說此頌巳告諸四衆善男子等各各勤
行禁諸四患行平等心學大乗道三便永畢
六通智慧得無畏心善明童子及諸四衆歡
喜無量頂戴不勝慧心定志受教奉行從身
至身從劫至劫誓無退轉稽首作禮各還本
國


无上内祕眞藏經卷之三















无上内祕眞藏經卷之四　　　　洪十一
　　　辯相明部袠品
是時元始天尊恬然安靜在靈解山遍施功
德示衆經相顯眞道源一切諸法性相空寂
無生無滅何以故法本微妙功德深遠衆生
迷惑信法不淳自生謗毀失三寳源何以故
煩惱障深慧源不曉輪轉三塗永無解脫爾
時善明童子聞是語巳上白天尊今日侍座
歡樂難勝敢問天尊衆經名相其數幾何爲
有部袠爲法界總名愚情不了唯願天尊分
别爲說
天尊曰善哉善哉子之所問正得機宜一切
諸法並是經目無内無外非長非短微妙清
淨常住不壞何以故法性空故愚人淺識不
悟大道失眞常性迷惑正經示爲部袠一者
上清二者妙眞三者太一四者妙林五者開
化六者僊人七者黃林八者上眞九者道教
十者上鍊十一者上妙功德十二者道德此
十二部經藴在大洞玉清境藏中無毀無壞
無生無滅湛然常住遍衆妙門一者洞玄二
者元陽三者原辰四者大劫五者上聞六者
内音七者鍊生八者靈祕九者消魔十者無
暑十一者案摩十二者上通此十二部經在
大洞上清境藏中微妙清淨爲諸天根本萬
有之基一者太清二者徹視三者集僊四者
洞淵五者内祕六者眞一七者集靈八者中
精九者無量十者集宫十一者黃庭十二者
小劫此十二部配屬大洞泰清境藏中濟生
度死爲萬法舟航此三清奥内眞藏之中示
有名跡顯衆妙經包羅無外妙入細微若有
人能受持書寫講說讀誦此人功徳不可思
議非譬論格量得其邊際何以故金口所說
無虛假故一切諸僊聖道未有不由此經而
成道者何以故此經微妙具衆經目諸天童
子大力鬼神金剛師子共相衞護不得輕泄
若有誹謗不信此人即得重病前業受報今
暫爲人致生誹謗不信大乗後死當入黃泉
長處闇獄無有解脫善明童子汝等徒衆深
思此經勿生不信隨邪見道何以故無信故
信不深故無慧故慧不深故無解故解不深
故無思故思不深故無定故定不深故無通
故通不深故無絶故絶不深故無便故便不
深故無證故證不深故無妙故妙不深故無
道故道不深故汝等徒衆歴劫艱辛學小乗
行終無得道何以故諸法解脫有繫相達動
則乖所失正道源善明童子伏受教言未曾
所說今日所說未曾所聞今日所聞未曾所
見今日所見四座歡喜衆兆咸寧多所不解
敢問天尊諸經部袠統攝諸法爲止其數爲
無數耶若亡數者不攝諸法若無數者則無
部袠云何數有三十復有六名旣有數者數
則有窮何能妙微濟窮苦戹衆所未了唯願
天尊隨縁顯示天尊含笑遍體光明照諸國
土無極世界並皆應見不動本國到靈解山
聽天尊說
天尊曰汝所問法未解經旨吾爲汝說一切
諸法普是經目衆生愚闇不暁本源失眞常
道分别爲說假示衆經顯諸部袠隨縁爲釋
或說大乗或說中乗或說小乗或於大乗而
得悟解或於中乗而得悟解或於小乗而得
悟解悟解之理絶三乘跡當知諸經盡妙非
數非非數非大非非大非中非非中非小非
非小雖止部袠妙入細微濟沉溺苦畧顯其
數示者指歸若能悟解本微化見究竟圓滿
了逹諸法無取無捨無貪無愛無癡無慾無
瞋無喜無殺無盜一相平等平等之理隨分
功德各各具足慧解無窮衆生不曉自相違
犯譬如油能燃燈燈明自煎油盡燈滅衆生
迷惑亦復如是自造自報如影隨形形直影
端形斜影曲諸法業報果皆從因一切衆生
無有行者云何見道譬如種植種穀穀芽則
生不種榖者無穀無芽云何得榖衆生因果
亦復如是不種善因亦無善果無善果故則
惡因生生長惡果惡果生長業業相因因果
不絶彌瀹三界墮諸惡道後生人中永無人
禮云何信道云何行道云何悟道何以故無
善因故無智慧故善明童子及諸四衆諦聽
善思無狐疑想此經深妙最尊最貴諸天神
聖無不敬重汝等徒衆宿縁有幸得預知聞
入功德所無以爲論善明童子伏受教㫖諸
疑不了敢問此經等一切諸法無有分别旣
無分别云何說此經最尊最貴若獨尊貴即
不等法旣不等法則有差别有差別故則有
優劣有優劣故則有貪欲有貪欲故則有生
死有生死故則有愛念有愛念故則隨邪見
云何得道
天尊曰經等諸法諸法等經道等諸經諸經
等道道等生死生死等道道等貪欲貪欲等
道道等恩愛恩愛等道道等去來去來等道
道等富貴富貴等道道等貧賤貧賤等道道
等愚智愚智等道道等畜生畜生等道道等
禽蟲禽蟲等道如是等故等無所等云何諸
法而有差别善明童子上白天尊云道等無
所等不審一無所等非一等不答曰非一無
等又問非一無等云何名道答曰非道爲道
又問非道爲道是眞道耶答曰非眞道也又
問云何非眞答曰諸法無二非眞非俗非大
非小非長非短衆生愚闇障翳日月常卧不
起如盲者不覩如聾者不聞如此經者億千
萬劫不可得聞况能了解吾昔於靈解山宣
揚此經時此座主名曰逹慧廣延徒衆四方
雲集到靈解山次等而坐供給衣食並皆充
足功德遍施無飢無渴爾時十方大地悉皆
震動師子猛獸並共護持有一賢者名曰法
才心樂道德父爲國王禁制不得自在泣涕
交流我生何罪心志不遂唯願天尊聖道憐
愍愚心今身不果願我後生遇見天尊教我
出家學大乗道發願巳後常行慈心晝夜念
道今得遇我顯揚大乗習無漏法善明童子
及諸大衆當知今者眞藏童子即是昔日法
才是也法才心願乆逺始得見聞當知此經
尊貴理趣深逺難可卒聞况今淺議能得信
解爾時眞藏童子於座而起稽首上白
天尊小子有幸得悟大乘昔日雖在聾俗心
願不輕當時不遂道降無差今遇天尊顯大
乘道施無上藥悟解諸法了逹宿因證無生
法深思慶幸難可諭知不審天尊此經方便
後學其法云何爲簡而授爲普度之
天尊曰善哉善哉汝慈悲行自度度他接續
方來爲法梯磴如是功德廣愽難稱此經大
乗無大不包無細不入濟沉溺苦普救蒼生
何有簡法眞藏童十稽首復問不審一切衆
生信心不等各由宿因修善行業積劫累功
而成道果若不修善而得道者則無因有果
無果有因果業顛到故修善者應墮地獄作
惡者應得生天又云普度衆生濟沉溺苦如
是之理衆生不修經自度之得成道果
天尊曰大乗平等普濟蒼生盡虚空際譬如
日月乘天普照而盲者不覩非日月不照又
如大地能生隨縁而種皆得果實而愚者不
種非地不生又如慈母愛子子而不孝非母
不念當知此經亦復如是皆須供養泱其眼
目眼目明淨得見本源遊塵永滅如是因淨
果淨因即是果果即是因因果一相平等無
二無二者非因非果而爲道果非髙非下而
爲髙下非長非短而爲長短非見非聞而爲
見聞非香非味而爲香味非智非徳而爲智
徳非經非道而爲經道非心非想而爲心想
如是逹觀證法生靈善解護持功德具足汝
等徒衆勤心學行修無上道勿信邪言受無
漏業疾病將至憂惱萬端欻爾之間索然命
盡永不自覺終身迷惑輪轉三塗長離善道
爾時眞藏童子及諸四衆聞是語巳歡喜讚
言
天尊在靈解　說法教天人顯揚諸經相
四衆並來尋功德無不普非長非短因
三清斷四惑道德隨日新經敷滿法界
部袠示關津我等諸徒衆與道爲善瞵
斷諸漏永盡惡業不能侵積善無畏力
自然功德林天尊巧能說施藥通流布
愚者不能飲智者餐甘露　聾盲自不見
巧說終無悟大乗難思議　寂然無不度
爾時眞藏童子及諸四衆說此讃巳功德廣
逺非可歎說我等徒衆共讃法王顯天尊德
終劫說之亦不能及敢問天尊經寳次第功
德階級何者爲先早證果者何法最易唯願
天尊慈悲爲說衆中優劣有難悟易悟數請
繁重觸冒尊顔
天尊曰往古無量劫時有一僊人名曰僊靈
不信大乘常習小道長齋苦行隱在山林眼
餌餐松學他僊道累劫率苦道不可階終無
解脫雖得延年益壽不必三便沉瀹在苦眞
藏大乗經典包羅無外細入毫端行内行者
悟解須臾諸經部袠示相凡愚功德因縁隨
方引誘㝠心内照眞趣道塲絶諸漏相無先
無後無内無外無階無級功德浩蕩重於法
界法界珠方無内無外無視無聽無思無想
隨分功德功德具足無出無入無去無來汝
等四衆勿疑功德經寳無寳無差教迹淺深
布張得所何以故法性眞故不受塵故若無
慧解法性不通六情受染則生六塵不滅心
識不住念念相摧習業旣多輪廻五道煩惱
憂懼疾病逼身父子恩情索然命盡魂神流
漂墮三惡道如是苦痛不可思議善男女等
勤行精進勿生懈怠各發善心修无上道功
德莊嚴則六情不染六情不染則六塵淨六
塵淨故則六識通六識通故智慧具足則成
道果成道果巳得無畏心究竟平等了逹諸
法縱容自在無餘憂無餘喜無餘樂無餘苦
無餘貪無餘愛無餘惱無餘瞋無餘思無餘
想無餘視無餘聽無餘觸無餘慱無餘取無
餘捨無餘增無餘念得法自在名功德林是
爲眞道善男子等汝等四衆發大乗心悟諸
餘理常行四念度諸衆生濟窮苦厄福德無
量不可稱說爾時眞藏童子及諸四衆聞如
是說歎未曾有歡喜作禮而作頌曰
　法王慧澤無邊底說法無量度衆生
　跛躃聾盲皆自得五欲四倒坦然平
　我等徒衆欣歡恱悟入大乘無有盈
　生死變化無轉動浸溺稽天而不驚
　法王法力猶方寸大智大行等生露
　天尊廣逺慈悲力遍灑微塵成甘露
　衆生受潤猶不知迷途造惡終不悟
　我等善行方便慧各各勸誘流傳布
　慧日慧音音不絶愚者漸染諸根祚
是日眞藏童子及諸四衆讃誦天尊顯功德
力遍法无間非可譬諭得其根際如是功德
不可思議
天尊曰一切諸法皆是三世法身身有三世
慧眼若無慧眼云何識别旣無識别䘮我本
身迷惑諸法即是顚倒顚倒旣見則成煩惱
煩惱習業苦痛切身生死輪廻終無解脫諸
善男子淳謹行業勿令二心毀謗賢良反善
作惡兩舌傷人如是罪報苦毒難勝眞藏童
子及諸四衆聞此妙音歡喜無量敢問天尊
三世慧眼爲一開三爲三合一若一爲三爲
三無一若三爲一爲一無三云何一有三慧
若一而有三者亦應一眼而有三身如是疑
惑唯願天尊善別爲說
天尊曰善哉善哉如汝所疑問難諸法無量
功德無量或一爲三一三無體或三爲一三
一無名或一眼成無量形或一形成無量眼
如是方便功德不可思議所云一爲三者並
是爲縁顯無明障縁眼障滅三一非眞何以
故要由此經此經能開慧眼有利益故一切
僊聖皆由此經而成道果諸善男女吾念羣
生如母愛子化導誘引懇志殷勤故說此經
分明委悉眞實要義顯然易解若復有人得
聞此經信心恭敬諸僊童子大力善神自然
衛護當此之時國王帝主受持此經一國男
女無有夭傷國富人豐兵災不起風雨及時
萬人安樂當知此經有大神力功德廣逺非
可譬喻
天尊於是而說頌曰
大乗平等教普化諸衆生非外亦非内
功德坦然平　愚人不信法智者見公驚
悟解眞藏理法界自然成我非形色象
法性盡無名汝等虛嗟詠心識不能明
天尊說此頌巳告諸四衆大力神王金剛師
子善念護持修行正法爾時眞藏童子及諸
四衆聞此妙音神䦕意解歡喜受持各守一
元修無上道
天尊曰成道果巳寂然無我究竟清淨清淨
微妙能生諸法諸法各得自生自生各得無
滅無生無生無滅自在法王功徳具足一切
衆生愚闇不通閉塞六情諸根受染染着迷
惑迷惑相傳遂不覺悟輪廻五道不信大乗
何以故一切衆生受有爲樂云何能捨假使
捨有即取空法取空爲空空不離有有不離
空空有二名繋業縛身云何得出超入道源
眞藏童子敢問天尊空有二名是道體不是
眞空不是妙理不是清淨不是究竟不是寂
滅不若通是者云何有縛
天尊曰善哉善哉如汝所問甚得機縁空有
二名雖是道果究竟眞空衆生不曉染有受
著即非道果何以故一切衆生究竟清淨非
空非有非長非短若受相者則壞正眞即乖
本所即非道果何以故衆生非空非有云何
有知空有云何有知道性云何有知正法云
何有知究竟眞藏童子及諸四衆聞比妙法
各自思惟稽首而退



无上内祕眞藏經卷之四





无上内祕眞藏經卷之五　　　　洪十二
　　　普明品
爾時
元始天尊遊居西那大福堂國形無定相或
隱或顯或麤或妙在靈解山從容自在其山
髙廣遍覆法界林藪䝉籠虎狼獅子毒蟲惡
獸傷害羣生噉食物命其山之内復有隱居
賢士精思修道學大乗行決定無疑護守心
城摧滅魔賊復有三萬六千衆生習其縁業
各有所趣種種不同
元始天尊處於大衆忽然變體入寳珠中寂
然不動四衆驚駭莫知所在七日七夜光景
不見猛獸毒蟲轉加興盛一國男女號天叩
地無所歸依爾時眞藏童子於大衆中恬然
靜慮稽顙伏地奉請天尊願救蒼生慈恩重
見懇陳未訖忽見山上光明遍照十方無極
世界地獄幽徒悉皆解脫爾時天尊坐本微
華端然不動怡神含笑威徳光明猛獸毒蟲
悉皆摧滅於是
天尊告眞藏童子汝當爲諸大衆宣揚眞藏
甚深無上妙法令諸衆生覺煩惱性達空有
心滌蕩五情生死一相有無平等眞藏童子
承天尊力冉冉昇虚變見自在於大衆中顯
智慧光說無生理慧光普照無大不通無細
不入進彼百千日月光景隨諸衆生所求皆
得無極世界有縁無縁悉皆備足信心重者
皆來聽受四衆雲集天尊變大光明清涼竒
雅顯衆生性寂靜無爲無生無滅無去無來
預有縁者皆了正法寂然悟道縁慮永斷分
别不生何以故道無二故生死無二去來無
二愚智無二髙下無二取捨無二衆生迷惑
假說因縁接引示迷扶欄徒歩衆生根性種
種不同略說異途開爲三品上根衆生了逹
身相不入道徳不出生死無道徳際無生死
際無人我際無塵垢際無行業際中品衆生
捨離生死貪求道徳有出有入有道徳際有
生死際有人我際有塵垢際有行業際下品
衆生無明障重不覺不知沉溺苦海冥冥長
夜無有出期四部大衆及諸男女汝等諦聽
善思如是慧光從何而來出入推求非内非
外湛然清淨究竟道場一相光明平等無二
眼入慧者達色妙理耳入慧者達聲妙音鼻
入慧者達香妙氣舌入慧者達味妙味身入
慧者達身妙身心入慧者達心妙心一切諸
法悉皆被入惡鬼毒蟲及諸邪見地獄餓鬼
獄卒畜生皆發善心飡甘露藥善男女等深
入法性自在無爲善察心源皎然無礙學大
方便不捨有爲不住無爲功徳具足成無上
道大衆疑惑有一童子名曰善音敢問眞藏
童子顯天尊徳宣揚慧光因縁普被爲一光
周普爲一切自有斯光者一光被者則從外
來一切衆生從外受得則是無常若各自有
不應又云慧光普被如是疑惑唯願決了耳
眞藏童子答言汝諸大衆分明聽受我從無
量劫來發大乗願今始得聞了逹因縁識諸
業報汝所問者衆生外受即是無常若各自
有不應又云慧光普被我所顯光衆生受潤
天尊大慧之光非内非外非長非短非顯非
不顯妙鑄羣生並皆䝉益所利益者一切衆
生與天尊無毫𨤲差别云何有外入無常云
何有光可顯又問旣無差别即是天尊云何
有衆生迷惑云何有衆生受苦云何有衆生
修道答曰汝漸就迷作如此難一切衆生受
苦樂者皆是慧源與天尊無毫𨤲差别汝等
當行六行通六合之道何謂六合眼與色合
心不縁色不縁色故則是忘色耳與聲合心
不縁聲不縁聲故則是忘聲鼻與香合心不
縁香不縁香故則是忘香口與味合心不縁
味不縁味故則是忘味身與觸合心不縁觸
不縁觸故則是忘觸如是行行去來常一取
捨常一坐卧常一動靜常一是非常一心城
守固斷諸外賊羣邪徒黨並皆磨滅法王自
在猶如明珠内外通徹見法明淨塵穢莫染
入一相門即名大道則是法母能生諸法諸
法悉具三十二相八十一好裝嚴色身功徳
具足若有善男女等靜心直念常行慈愛不
貪不欲翻却六賊入五通城破三兵陣四固
無侵得無畏力煩惱不生恩愛永斷善音等
衆歡喜歡曰善哉善哉眞藏童子宣揚妙義
廣示因縁開大乗門濟沉溺苦爲法梯隥爲
法舟航
天尊告諸徒衆善音大士汝等莫疑眞藏童
子此人無量劫未發心求道功徳廣逺不可
稱量今當爲汝廣說玄心宻行反守舊城晝
夜廵行勿令缺漏一切衆聖常行此法此法
最妙爲衆行之本吾今得道由此而悟汝等
徒衆不得懈怠勤行此行調伏六關法無有
定不可執爲何以故法如幻故寂滅無生法
常變故窅窅無心幻生於變變生於幻變生
幻滅變生無生幻滅無滅各不相知自然解
脫衆生愚闇夜中織網自纒自縛恒處網中
三大毒蛇共同一室八劫之賊圍繞四方㝠
㝠長夜不能得出汝等徒衆勤行精進取吾
一字勿他念想何以故法無二念當知三界
之中有漏衆生無方便慧煩惱火燒炎熾難
滅種種教示終無悟解善男子汝等正念思
惟鑚煩惱性煩惱淨者得慧眼淨慧眼淨故
得方便力方便力故則六識常轉六識常轉
則無受無染無縛無解得法自在名爲法王
眞藏童子上白
天尊今日大衆承法威顔得方便慧悟解衆
生達諸根性入實相門天尊巧說善得機縁
方便易解不審當來衆生受持何法云行何
法何法易受何法易行何法難受何法難行
天尊答曰善哉善哉汝大慈悲爲縁請益當
來衆生無有慧眼汝等諦聽善思善念吾爲
汝說眞藏正經無生無滅當來衆生依此文
義自然得解我顯一字非過去非未來非見
在非内非外非長非短此一字者易受易行
諸觀之法種種方便此觀第一初從數心心
法不住法不住故則無定法無定法故則見
道慧見道慧者即是本身不生不滅復有三
種莊嚴智慧入法神通一者貪著二者嗔怒
三者癡愛此三法者爲行之先證道之所何
以故法無貪故貪性寂滅法無嗔故嗔性清
淨法無癡故癡性解脫證此性者達三寳門
入眞藏法名大法王種種具足是時善音童
子及諸大衆聞此妙法各各自思昔所未聞
今日所聞昔所未見今日所見十方衆聖甚
深法藏不可思議並是天尊大慈悲力開闡
要門令衆易解爾時善音童子及諸大衆歡
喜稽首而作頌曰
　法王法鼓鼔無邊　四魔八賊皆降伏
　我等我衆衆易悟　諸法究竟無差别
　慧光慧炬炬常明　遍照羣生無遣失
　大乗大行行無方　輪轉法音巧能說
　羣生羣業業相親　識網迷途無眞實
　天尊神徳徳護持　善說愚夫令捨質
　貪嗔貪著著無求　變成眞藏常歡恱
　稽首稽心心正念　常行供養無虧徹
爾時
天尊告諸大衆善音童子善哉善哉汝能稱
歎眞藏妙經勸諸徒衆勤行修習反觀慧光
莊嚴六行息世機嫌不生愛結心慧明朗何
以故法性淨故煩惱性淨貪慾性淨復有諸
善男女雖復出家學小乗行端坐無爲日常
一食教化羣生令習我業自尊自貴自是非
彼名爲衆生不名善士非吾弟子吾非其師
徒自疲勞終無得道我昔無量劫時亦復如
是勤行苦行隱於山林求道妙果累劫辛苦
道不可階後遇無上尊師大善知識爲我決
疑教心迷道入五無間殺五魔賊守一不變
神靈自在正念思惟悟無上道是時三萬六
千衆生隨吾學道出分別城得無相理坐獅
子座宣揚妙法廣濟衆生慈悲普覆汝等徒
衆調伏諸相㝷善知識平等正直達正世因
鼔動衆生法芽增長慧眼開發入方便門巧
積智深成無上道復次一切諸法猶如鏡像
非空非有畢竟無我復次衆生色心猶如鏡
像非空非有畢竟清淨復次三乗教迹猶如
鏡像非空非有畢竟解脫復次衆生三業猶
如鏡像非空非有畢竟空寂善男子當知此
經大乗無漏非覆相說非妄說非假說顯諸
法性入實相門於諸經中最爲第一復次徃
古劫時有五貧士常懐我慢不信經法聞此
大乗而生毀謗滅三寳門不信衆生有眞道
性不信衆生有經妙法不信衆生無我寂滅
不信衆生等大乗法不信衆生不生不滅不
信衆生心大如海不信衆生等天尊行不信
衆生等諸賢聖不信衆生爲大空聚如此不
信即得重病生入闇獄死入闇獄行入闇獄
住入闇獄坐入闇獄卧入闇獄食入闇獄息
入闇獄諸善男女各自思惟勿生不信若不
達解能行直心不生毀謗此人得無量福田
功徳廣逺何以故法無相故法無定故法解
脫故當知直心道場不壊諸法入諸妙寂不
壞生死入諸實相不壞取捨入諸智慧不壞
嗔癡入諸解脫不壞貪欲入諸法寳不壞是
非入諸正道不壊聲色入諸福田不壊六情
入諸無漏不壞五隂入諸大慧不壞四大入
諸神通此法微妙終劫說之亦不能盡若有
衆生知易悟者略說半字直證大乗解無上
道假使說法數如沙塵衆生迷闇亦不能解
說亦無量況善男子若有信心受持讀誦講
說供養善解忘神洗除心垢功徳廣逺不可
思議爾時有一國王名曰大通甚信道徳常
行恭敬受持眞藏妙經宣揚國内大臣子弟
天下百姓悉皆受持此經當爾之時國富民
豐男女歡樂壽命長逺無有夭傷當知此經
威神徳重未有不由此經而得成道此經最
尊最貴決開耳目爲法舟航濟沉溺苦爲法
梯隥超出五苦爲法父母普度衆生爲法本
身悉得自在何以故十方衆聖悉共護持方
便降魔顯微妙藥爾時眞藏童子告善音等
汝等大衆在靈解山聽天尊說有一明珠在
此山内光明瑩淨非表非内非髙非下輪轉
去來寂然無動汝等四衆見此珠不善音等
衆歎曰善哉善哉我等徒衆累劫求道在此
山中聞有明珠未曽得見唯願大士承天尊
力爲顯明珠分明證實大士眞藏告諸來者
汝等各各反顧伏地諦思明珠自顯說此語
巳須㬰之間光照表裹各各迷途猖狂失性
人人自視絶迹無端獨脫還家自然覺悟明
識寳珠非可顯詔是時
天尊歡喜無量而說偈曰
我說大乗宗　分别顯諸相　方便引衆生
寳光無限量　智者了分明　愚人自生謗
我顯眞藏經　洗盪無明障　汝等善修行
一字中含養　諸法無定形　猶如鏡中像
寳珠非内外　冥心内神朗　功徳並熏天
大乗無偏黨　十方諸聖道　受持眞藏經
常行不解怠　得成無上尊　我今說譬喻
示本假明權　衆生不信道　習業恩愛因
各行方便慧　五廕裹求㝷
是時
元始天尊在靈解山宣揚半偈告諸男女善
建福田修行供養不離身心而得解脫得解
脫者寂靜道場入法正印證三世因成無上
果復告善音童子一切衆生心性解脫身相
解脫心爲言教身爲文字尋文逐字教迹斯
忘悟此文字入解脫門證無上道善音童子
上白
天尊不審何故衆生心爲言教身爲文字衆
生心是癡心身是闇網云何令衆生學其癡
心而求闇網若求闇網而得成道衆生癡心
復不知學應得成道不知學者而不成道若
學癡心亦不成道何以故以癡學癡智性不
發云何成道衆生癡心癡不知學亦不成道
譬如本中有火火不自生必假人功方得其
火衆生癡心必假導師而得悟解唯願法師
哀念我等而爲我說
天尊曰善哉善哉吾爲汝說諸法清淨無生
無滅云何有衆生得道云何有衆生失道云
何有衆生癡網而學成道云何有衆生癡心
不學而得成道法無自性畢竟無我云何有
衆生差别而作此難我說文字性離則是法
性解脫方便引誘令識正音證法音者無法
可證無法可修無法可學無法可行無法可
受究竟清淨混成非一二乗衆生聞此語者
驚忙震懼立身無所是時善音等衆豁然意
解悟大乗宗平等無二歸命忘形稽首而去



无上内祕眞藏經卷之五





无上内祕眞藏經卷之六　　　　洪十三
　　　顯功徳品
是時善音童子及諸仙衆在香林園詣
天尊所聽習大乗遂生迷惑敢問一切衆生
普受光者云何利益不同受生各異若俱受
者根機應等不應有難悟易悟若不等者慧
光不周天尊偏說又問衆生要須此經而得
成道若無此經終無解脫
天尊曰善哉善哉如汝問者以空問空空無
所問我所答者以空答空空無所答一切衆
生異類差殊諸根不等不等故空空無所等
無所等故是名解脫衆生迷惑而不知覺悉
有慧光眼瞳不曉本性清淨心識昬迷要須
此經開訣耳目耳目明淨照諸法本無差無
別當知一切衆生同禀道源悟解先後譬如
玄珠遺在赤水種種推求而不能得當知衆
生本性空寂非空非有非内非外有心求者
終不能得無心不求亦不能得要須方便巧
積慧源自然得果若言我說法者則謗正法
毀壞善根當知所說非說非說非非說平等
一相一無所相善男子汝等内行靜照冀著
空有天地成形道徳成經智者悟之仁者行
之見其所不見不見其所見知其所不知不
知其所知反人常見及人常聞一切有爲無
爲悉皆而反如是行者體入大乗證成功徳
善音童子及諸大衆聞如是說心地驚疑迷
懼失所敢問諸法究竟非空非有云何有法
而反得入大乗旣無法者云何證成功徳
天尊曰我說一字反覆無端衆生虚妄妄有
妄無執妄生迷妄成倒惑我說反者達妄無
妄妄有非有妄無非無如是觀者是名反本
得入大乗證成功徳又問衆生虚妄虚妄即
是無法無法云何可反若無法反云何有大
乗可入云何有功徳可證
天尊曰如是如是諸法解脫得解脫理名入
大乗證成功徳又問諸法解脫名入大乗證
成功徳一切衆生不修不學名爲大乗證成
功徳禽蟲雜獸不修不學名爲大乗證成功
德如是一切諸法名爲大乗證成功徳云何
有衆生虚妄云何有衆生顚倒云何有衆生
取捨云何有衆生去來云何有衆生差別云
何有仙聖化度
天尊曰如是如是如我所說諸法具滿一字
若有一法不具大惠功徳者則謗諸法毀滅
大乗何以故一切衆生行住生卧悉入大乗
證成功徳五廕六情悉入大乗證成功德貪
癡取捨悉入大乗證成功徳一切有爲無爲
悉入大乗證成功徳所說大乗非大乗是名
大乗所說功徳非功徳是名功徳諸法微妙
自在無爲所有言說皆是名字非眞實道悟
斯理者得無畏力心合天徳心合地徳心合
聖徳心合日月之徳心合星宿之徳心合萬
類之徳一切諸法悉皆合徳無傷物性是名
究竟大乗功徳衆生虚妄妄受諸有失功德
力譬如畫師畫形而非眞形又如聲響響非
眞聲當知一切諸法如幻如化非空非有衆
生顚倒妄受煩惱煩惱妄生妄成受苦恩愛
別離苦無極巳倐忽之間索然都盡魂識飄
揚轉增苦惱善男子勿生不信失慈愛力吾
爲汝說大人能受天下之辱大徳能受天下
之惡何以故大達無妄故能受辱故能受惡
所能受者皆是功徳大慧福德莊嚴具足成
就復次無爲故能生能長虚無故能體能行
澹泊故能受能張寂嘿故能聲能藏恬淡故
能聚能散清淨故能神能光精誠故能得能
從中和故能化能同當知祕宻眞藏衆經第
一無爲養性虚無存生澹泊安身寂嘿者榮
恬淡樂志清淨平心精誠守節中和存神草
本地生去地而死魚鼈水生離水而死人以
氣生去氣而死聖人愛氣守精以爲身寳上
無所指下無所揆心無想念意如流水善男
子當知一切諸法本性恬澹悉入大乗衆生
迷惑不達生靈失大乗道彌年積劫輪轉不
悟汝等徒衆各開縁化功徳甚重不可格量
爾時善音童子及諸大衆歡喜無量俱發善
心而說偈曰
天尊顯功徳微妙莫能尋施張遍法界
鬱鬱香園林智者巧能入方便種善因
愚夫迷日乆自與失爲鄰我等生信行
共習大乗津法王王自在解脫脫相親
大乗平等道濟度於天人冥心自然合
方寸隨日新
爾時善音童子及諸四衆說此偈頌讃仰天
尊顯揚功徳濟廣衆生所說功徳非功徳是
名功徳各各自悟見一赤珠非内非外懸在
空中光明映徹照曜諸國無大無小皆同一
類俱入珠中不生不滅須㬰之間忽然不見
四衆茫然莫知所在各各自視復無所得荏
苒之間法界宛然在寳珠中四衆視之復無
所得非空非有非長非短非妙非麤非廣非
狹離一切相一切相離所説法界非法界而
爲法界即是寳珠所說寳珠非寳珠而爲寳
珠即是法界當知寳珠不離法界亦不在内
亦不在外非内非外非非内非非外言語道
斷絶諸漏行如是功徳微妙深逺不可稱説
　　　顯誡行品
是時
元始天尊告諸四衆一切衆生貪著有爲欣
生惡死意雖求生由造死業不持誡行假使
長壽猶如老樹有何殊别若持誡行死補天
官昇仙自在人雖有王公之位苟不持誡死
皆重罪無益魂神魂神受苦不可堪忍善男
子汝等思惟明奉誡行直心行道吾爲汝說
天下萬物無有長存有生有死有成有敗日
出則没月虧則滿從古至今誰能長存唯有
道徳不生不滅修善積善今日亦善今月亦
善今時亦善善善積徳諸行備足善念護持
令入法寳誡曰
　不得盜竊人物不得妄取人財
　不得妄言綺語不得因恨殺人
　不得貪嗔癡狠不得慢老欺人
　不得呪詛毒心不得罵詈髙聲
　不得訾毀謗人不得兩舌奏佞
　不得持人短長不得好言人惡
　不得毀善自譽不得自驕我慢
　不得畜毒藥人不得投書譛人
　不得輕慢經教不得謗毀聖文
　不得恃威凌物不得貪婬好色
　不得好殺物命不得耽酒迷狂
　不得殺生淫祀不得燒野山林遊獵
　不得評論師長不得貪惜財賄
　不得言人隂事
天尊曰略説誡條罪各有報善男子善聽在
心今當爲說
　盜竊人物者死入金槌獄
　妄取人一錢以上者死入鑊湯獄
　妄言綺語者死入㧞舌獄
　因恨殺人者死入五牢大地獄
　貪嗔癡狠者死入大檻獄
　慢老欺人者死入酆都獄
　呪詛毒心者死入八闥獄
　罵詈髙聲者死入泥犁獄
　訾毀謗人者死入北寒獄
　兩舌奏佞者死入火山獄
　持人長短者死入碓磑獄
　好言人惡者死入黒暗獄
　毀善自譽者死入大劔獄
　自驕我慢者死入寒冰獄
　畜毒藥人者死入灰炭獄
　投書讃人者死入黃泉大暗獄
　輕慢經教者死入障明獄
　謗毀聖文者死入銅火獄
　恃威凌物者死入炎爐獄
　貪婬好色者死入溟泠獄
　好殺物命者死入無間獄
　耽酒迷狂者死入渴寒獄
　殺生淫祀者死入沸山獄
　燒野山林遊獵者死入分形獄
　評論師長者死入磨山獄
　貪惜財物者死入餓鬼獄
言人隂事者死入黒水獄
如是誡行不得輕犯輕犯之者隨犯輕重如
影隨形如響應聲聲大響大聲小響小善惡
報應亦復如是善音童子汝等四衆勤行此
誡積漸累功證成道果一切法聚悉是誡行
略顯數科示爲善否若通一行諸誡無犯人
法自在解脫無爲善音童子上白
天尊敢問說諸誡行罪業報應如影隨形犯
説罪報深淺云何爲犯一誡罪深爲犯多誡
罪深若犯一誡深者不應誡多若犯多誡深
者初犯一誡應無有罪衆中疑惑唯願
天尊分明暁示
天尊曰善哉善哉衆生業行千差萬別報對
不同廣説誡文隨縁利益若犯誡者隨犯輕
重不論一多犯一誡重罪即隨重犯多誡重
各各重報若犯輕誡報對亦輕如身長者影
即隨長身若短者影即隨短犯誡罪報亦復
如是我說雜誡斷諸雜心無雜煩惱又問煩
惱是有是無答曰不有不無又問不有不無
何名煩惱答曰不有爲有不無爲無於實法
中橫計爲有則成煩惱又問正法非有非無
云何受此横計若受横計即是有無不名正
法答曰正法無相於無相中而報爲有又問
法既無相云何於無相中而得爲有答曰妄
報爲有此有非有又問此有非有若如是者
衆生横計則是正法衆生犯誡亦是正法云
何有罪業報應云何有衆生虚妄亦無罪業
因果業倒修善得罪造惡得善
天尊曰何故作如是疑諸法業正因果無差
妙理報應纎芥無遺行善得善行惡得惡譬
如種穀生榖種麻生麻因果業倒當知種子
不差因果亦爾諸善男女善聽吾言我說正
法不離空有而爲正法我說正法不離生死
而爲正法我說正法不離煩惱而爲正法我
說正法不離去來而爲正法我說正法不離
取捨而爲正法我說取捨非取捨而爲取捨
我說去來非去來而爲去來我說煩惱非煩
惱而爲煩惱我說生死非生死而爲生死我
說空有非空有而爲空有當知法無有二亦
不一不二不一不二湛然常住何以故衆生
業行淨故取捨淨故去來淨故貪欲淨故煩
惱淨故生死淨故眞實究竟應無罣礙當知
此經最尊最貴三世天尊皆由此經而得成
道十方大堅亦習此經而得成道異類國土
亦習此經而得成道諸天天帝亦習此經而
得成道此經包羅無外所在之處皆受此經
而得成業此經威力廣大度諸衆生不可稱
說善男女等若能信心受持此經福徳深遠
非可譬喻得其邊底爾時天尊在靈解山宣
揚正法告諸大衆而說偈曰
我說功徳本　積劫修苦行　不遇眞藏經
勤行不退轉　無犯諸誡愆　後悟無上道
皆由在昔因　汝等精勤學　功徳隨日新
妙道非近逺　五隂裹追尋　行行雖辛苦
證理不勞心
天尊於是告諸眷屬及大弟子我説半偈顯
本因縁人從信生人從解生人從苦行入樂
正因善本而立道慧自明一切諸法無有自
性畢竟空寂證此理者名爲了因即是正果
一切衆生愚癡外想六賊俱生各貪愛著分
別世間悉爲邪道爲邪道者心行妄起習繫
業因業對相牽生老病死遂無解了無明覆
蔽貪愛甚深種種是非罪累増長如是行業
煩惱切身十惡報應汝等四衆喜察業因明
識縁起善音童子及諸大衆得思微旨悟解
道場歡喜讃曰
　無上天尊眞道眼　照法圎淨顯明珠
　衆生得聞皆悟解　離垢無欲等無餘
　我等徒衆皆利益　得見身上八角書
　觀彼世間皆實相　無取無捨湛然居
　天尊平等説誡行　無犯無漏業消除
　悉皆充滿方丈室　幻化自在等空虚
　天尊積劫修苦行　後遇無上大乘轅
　顯示衆生令深信　遊心法界一乗門
　諸法不生亦不滅　自然解脫寂無言
爾時善音童子與諸眷屬説偈頌巳歎未曽
有大乗經教濟度無涯玄冥隱奥非世能知
敢問學行因縁大乗方法衆生根淺惠力不
深觸有纒身六情受染如是下劣不識經教
不信大乗不受化導雖聞眞藏心由不顧云
何方便引誘復次三乗教門引三根性上智
生知聞有眞藏自然覺悟證入大乗到天尊
所解脫無爲不生不滅印衆經相能出能入
巧積方便功徳深逺難可測量中智依文受
持誡行漸積功著得入中乗勤苦累階終不
覺悟下根衆生唯知貪愛引誘教化捨施外
財心貪悋惜無明暗鈍雖預下乗未有功入
衆生根性利鈍如此受益不同云何得入大
惠
天尊曰善哉善哉善音童子得世機宜巧能
快問吾爲汝說各各聽受入内思惟至道窅
冥絶諸情愛大乗玄妙視聽莫聞一切衆生
從道而生從道而滅業縁悉被同貫一門譬
如母能生子子懐不孝棄擲其母四向造罪
被繋羅網毋思憶之枯腸寸斷子終不覺身
自受苦楚痛難當衆生顚倒迷失其本亦復
如是魂神受苦楚痛切身自當苦惱大乗玄
教隨根布德了自不知雖不覺知隨根度脫
一切衆生悉皆受潤在眞藏中舍生奥養出
苦入樂不離眞藏衆生迷惑妄想爲有於眞
藏中終不覺悟何以故法性眞故於眞受有
有是苦聚即是苦惱我說三乗猶如天網廣
覆施張隨根利益我觀一切悉是大惠無生
無滅無苦無惱去來平等出入平等受業平
等苦樂平等三乗平等下根布施受施無受
即是平等中根誡行行誡無誡即是平等上
根智慧無智無我即是平等衆生受樂樂受
無受即是平等衆生業報報業無業即是平
等衆生根性殊別别無所別即是平等一切
諸法等無所等無所等故名爲大道善音童
子汝等勤行教化依此大乗勿生異想即是
方便得入大惠法門功徳自在得自在力不
生不滅能度衆生滅煩惱業汝等徒衆勿生
倒想爾時善音童子及諸大衆聞此語巳歡
喜無量不可思議各各伏地稽首奉辭而退


无上内祕眞藏經卷之六












无上内祕眞藏經卷之七　　　　洪十四
　　　妙徳品
爾時眞藏童子與諸眷屬天仙地仙無鞅數
衆俱詣
天尊遊行世界及下方無極地獄天上天下
悉皆周匝見一國土國名長引男女長大長
三十丈年壽八千皆學道徳又見一國男女
純朴無有文字尊卑上下各自禮敬不失威
儀又見一國自然衣食男女歡樂無有哀憂
又見一國國名塞河人長一丈三尺多力如
獸不知道徳無有人禮又見一國男女一足
食自生之穀無有衣服又見一國之人身長
九寸止息樹間不衣不食又見一國男女禮
敬修學大乗無爲自化又見一國男女鳥頭
人面衣自然之衣猶如禽獸又見一國男女
長壽生而不死又見一國男女身三足兩頭
棵身無衣猶如野鹿又見一國男女唯有一
眼在於頂上身生毛羽一足而行語似鳥音
不知父毋又見一國國中有山左右金光之
樹樹髙三百丈許其實羙於甘泉食之千日
皆得仙道乃至下方無極世界地獄罪報苦
樂不同或抱銅柱或循劒樹或入鑊湯或上
刀山或分形碎體或拔舌鐵錐各配者曹或
在北元曹或在九府曹或在幽夜曹或在苦
神曹或在毒刄曹或在溟波曹或在考正曹
或在四極曹或在長劫曹或在三難曹或在
萬掠曹或在長苦曹或在無極曹如此考掠
罪報不可思議略述所見雜類不同敢問
天尊大乗道教爲遍周不若不遍者不名大
乗若普遍者悉應知道知道教者應無罪業
各有道德亦無善惡唯願天尊垂慈教示令
衆得聞
天尊曰何故復作此問吾爲汝說譬如百昌
一地生長種種不同或大或小或長或短千
差萬别衆兆雜類亦復如是大乗造化品物
不同國土差殊形貌不等天尊隨類相好優
劣各順物宜習其本業既得本業隨類受形
所受形者皆具道徳悉入大乗當知祕宻眞
藏功徳廣遠非可格量一切衆生心心同受
業業不等或造惡者或行善者種種運爲皆
由心作道常冥通不在中間亦不在外譬如
夜室暉光隨孔而照光雖萬殊而本之者一
眞藏童子汝等善思大乗功德殊妙不可證
知若證功徳者一切善惡非善惡而爲功徳
一切罪業非罪業而爲功徳一切地獄非地
獄而爲功德一切道場非道場而爲功徳一
切衆生非衆生而爲功徳一切諸法非諸法
而爲功徳一切生死非生死而爲功徳一切
去來非去來而爲功徳一切天尊非天尊而
爲功徳一切衆聖非衆聖而爲功徳一切大
乗非大乗而爲功徳一切愚智非愚智而爲
功德一切雜類非雜類而爲功徳如是功徳
遍周皆是道惠亦名道眼亦名解脫亦名究
竟亦名大通亦名普徳亦名冥寂亦名遠逝
亦名法毋亦名能生亦名妙相亦名岀入亦
名眞藏亦名法寳亦名衆生亦名善惡亦名
生死亦名取捨亦名雜類亦名分別亦名人
我功德微妙不可思議種種示形非可演名
爾時眞藏童子及諸四衆聞如是功徳驚悖
䘮忙反迷大道不審世間積財功徳及修道
業功徳云何爲有功徳爲無功徳苦有功徳
天尊遍說大乗微妙功徳即是虚誕誑惑衆
生不爲眞實若無功徳衆生不修不作功徳
應成道果
天尊曰善哉善哉我説大乗微妙功徳盡虚
空界纖芥無遺汝所問者積財修業亦是功
徳何以故積財非財修業非業無人無我三
善既淨即是微妙功徳亦名大乗亦名證果
亦名智惠亦名解脫一切諸法亦復如是究
竟清浮究竟道場究竟功徳汝等四衆善思
積念精専無二功徳深逺卒不能聞譬如穿
井井穿愈深漸漸功多運土難出既至泉源
得止衆渇悉令飽足無饑渇想穿井功勞隨
泉亦滅修道積行亦復如是隂恩宻惠研盡
窮源了達性情從容自在功迹不見得至大
乗功徳具足又如逺行遊歩萬里種種艱辛
無所不見修道積行亦復如是艱辛苦行遊
歴世問滅迹塵勞得諸根性證成道果衆生
根性六賊馳騁四魔纒身三業取持五廕𦆑
綿舉手運爲皆成罪業善男子汝等徒衆深
研靈奥栖心事表勿著我人累結塵勞怨憎
競起心邪亂惑百鬼來侵壽夭不長死入惡
道一切衆生亦復如是飄浪生死恩愛貪求
念念施爲遂無覺察譬如猿猴跳躑恃便忽
罹機辟自喪身本衆生心賊亦復如是汝等
建志如履氷谷吾爲汝說昔有一人不知内
行鑚研智惠向外求善朝夕拜跪枯樹云乞
長生二十八年不倦時刻枯木忽然生華内
有甘汁其味甜宻此人乃即飲之即得地仙
當知心志懇到道不負人枯木猶感直心況
研内行自然解脫爾時眞藏童子及諸四衆
聞此譬諭澤被不勝悟解大乗深淺同等功
徳殊妙各入軌儀
天尊於是而作頌曰
諸法微妙相自然功徳本生靈解脫師
體悟道非逺我顯歸舊宗功徳無遅晚
勤行積善行大乗與物反煩惱内尋眞
諸根寂然混汝等各自思愚夫終不忖
他方雜世界功徳遍皆滿物類雖不同
眞徳無虧損我說眞藏經度脫皆平等
小乗人不信　慈心内舍養　方便令受持
功徳隨日長　汝等勤精進　證法如影響
五廕香園林　禁持牢守掌
天尊說頌讃掦功徳吿諸童子并及眷屬一
切衆生不離言教而求道果不離文字即是
功徳爾時眞藏童子敢問
天尊若有男女求學文字及諸言教云何問
厥言教文字的在何方爲在過去爲在未來
爲在見在若在過去過去巳去復無可求者
在未來未來未至亦不可得若在見在見在
不住不住故無可求唯願天尊指掌開示
天尊曰善哉善哉未求道者離一切相絶空
有心我說文字性雜言教亦空非空不空亦
不不空即此言者即是道果亦名内求又問
一切衆生根機不等心識難如若決空理恐
觸愚情者執有陳復乖智者云何可授天尊
答言當觀其行具六正法便可授與又問何
謂六正一者眼不受色眼根解脫二者耳不
受聲耳聦明朗三者鼻無羶氣鼻徹衆腥四
者口無言過口辯法本五者身不受觸身性
虚通六者心意無累惠解無方此六正者上
士之行當合大乗入功德本復次有五善法
堪授教人何謂五善一老善離世間華色之
汝二者善行恩愛隨縁濟給三者善建功徳
常懐忍辱四者善事明師修學正道五者善
能方便諮請良友此五善者中士之業當合
中乗進昇道境復次有九戒法何謂九戒一
者戒身身不妄殺愛育羣生二者戒意意不
妄貪無犯諸惡三者戒足足不妄踐無傷害
命四者戒手手不妄操無受他物五者戒心
心忍如地無有怨結六者戒耳耳不妄受無
善惡聲七者戒眼眼不妄視無五色見八者
戒口口不妄言無毀良善九者戒鼻鼻不妄
喚無染薰馨此九者戒爲下品衆生修行堅
受福德立降如是眞藏善逗機縁布張得所
汝等徒衆依此受持功徳無量不可稱説若
有善惠解者爲人講説曉示羣迷功徳深逺
何以故續續相傳經教不絶猶如傳燈一燈
傳之百千萬燈一時俱照光明無損前燈後
燈無優無劣智慧傳者亦復如是爾時眞藏
童子與諸徒衆共言契會我等並有宿福得
遇天尊顯揚功徳教示委曲悟解機縁我等
各自建志從身至身從劫至劫經渉履歴終
無退轉復次各各誓願濟度蒼生令出苦海
若見急難當誦此經難即消滅若見國土有
横祅𦍙當誦此經祅即自止若有水旱兵災
當誦此經兵甲不起若見疾病衰戹當誦此
經病自消愈此經神力廣逺諸天童子大力
鬼王師子金剛共相衞護我等正念勿負願
言各各自視心心相得恬神靜念歎喜讃曰
　法王法力惠慈尊　開演功徳遍法界
　衆生衆行並沾恩　蠢蝡蛸翹皆䝉頼
　大乗大道平等師　普教羣迷無遺芥
　愚人愚闇不信眞　棄背慈母生恩愛
　慈母慈悲常度脫　出入去來無有礙
　我等我行内思惟　累積功勞經千載
　小乗小知無寸功　難化自我終無改
　十方十聖皆受持　證果無方得自在
爾時眞藏童子及諸眷屬説此讃頌上白
天尊諮論妙法一切衆生各自人我行衆生
行乃至小乗二見之人引導羣迷亦自說言
我所說者文眞理直世間無比最尊最妙爲
衆經本復有諸雜鬼神之類亦自說言我所
説者文眞理實希有第一復有異類國土祅
鬼甚多人民欣樂行小乘法専思斷惡志行
善果貪善無巳不作諸惡亦自爲是如此人
行各各自専衆生淺劣易信小言志學爲善
云何得離小乗而習大行
天尊曰如是如是衆生顚倒易牽易誘從易
牽誘悉入邪道何以故昔有一國名曰自通
常行善行智劣不深信邪善法有一野狐即
是狐王多妖詐惑種種方術欲化國王語狐
徒衆自通之國國王樂善棄惡智淺不深聞
善則信我有妙術能飛能隱聰明智朗飛向
殿前變作人像端正第一懸坐虚空去地百
丈說諸妙經談空解義辯别隂陽聲響知鍾
言泉河瀉遂不輟音國内宫人𡣕妃婇女及
諸眷屬境内臣民信我靈聖必當聚集觀聽
我説以爲希有隨我所要必用我語我當勸
其捨命脫取衣裳并及寳物收攝歸家入市
貨易買取肥肉與我妻子眷屬共相餐食豈
非上計羙樂之業野狐徒衆俱聲唱善啓白
王言徒衆常行偷盜并取野物恒怕畏人捉
獲身命無量辛苦供給大王不能得濟王有
如此上妙才𠆸絶世希有何不急興狐王聞
此語巳便即起心闇誦幻術經文棄惡從善
三日四夜誦得數百餘卷悉皆利滑即變形
體飛空而去直到國王殿前去地百丈坐虚
空中口誦經典果如前言國王宫人婇女妃
𡣕及百千眷屬一時雲集舉目仰視觀見狐
王說法奇特哀嗚哽咽悲泣交流勸善捨惡
宫人彩女并及羣臣嗟歎無巳聖人出世希
有難聞國内寳物并及百姓人民悉皆捨施
復有三十餘人於王殿前一時捨命狐五語
時衆曰如此捨命最是上士我以神力攝持
將去安置玉山寳堂之内常行供養作是語
巳化作疾風死屍寳物悉皆攝去無有遺失
到羣狐窟共食人肉復遺狐子變化人形齎
持寳物入市貨賣用將買肉至屠兒行中評
論肉價屠兒行中有數猛狗爭骨相嚙狐子
見狗心生忙怕不覺變形狗便嚙殺屠兒惶
怖得此寳物不敢私藏即告市官具說如是
市官不敢藏之即告州縣州即申奏國王陳
狐寳物具述迹狀國王見表寳物之狀便即
覺悟識此之物是我小兒所翫寳物前施聖
道何故在狐手中爾時有一慧解之士名曰
仙靈即前伏地上啓大王賜臣萬死敢以上
陳王即開恩百死不問若有别見任當説言
仙靈長跪而啓王曰前空中說經教化者即
是狐魅祅術臣當欲啓大王懼違王意不敢
出言王曰汝何得知仙靈曰但誦其文不解
其理勸人棄惡從善心口乖違復能飛空即
知虛僞一切大聖寂滅無端云何有此惑衆
王曰錯失柰何仙靈曰可集軍衆多將猛狗
圍彼大陵斷除妖種正法流行王即命諸軍
衆剋定時日圍彼丘陵狐即變作人形稽首
再拜奉迎於王猛狗來逼變爲狐状狗即嚙
殺王命羣臣鑿地窟中必得寳物羣臣即尋
鑿掘得至狐窟大得寳物王即敕下天下召
來認物所來認者皆得其實當知世間難辯
口是心非假說偽途情迷倒惑汝等四衆善
自覩察六正法中取其一義無毀無壞無邪
無惑何謂一義
天尊曰不受諸有不受諸空忘身無我畢竟
空寂即是第一義端又問忘身無我誰受空
義得爲第一
天尊答言唯我自受又問自受無我云何有
我自受如是如是實無自我即是第一義無
生無滅究竟湛然故名自受復次一切衆生
心行迷惑流在六十五道雜類邪見鬼神入
其心府常作鬼語不自覺知聞說浮言即將
爲善若值祕宻眞藏逆耳無聞即生不信邪
見外道巧說偽詞入其骨髓歡喜讃歎語其
妻子歸崇此法即得成道何以故此法善見
於人邪言易染便即受信若聞眞藏離一切
相滅空有心即生誹謗復次諸善男女等昔
有一國國王名曰突敖自在爲人通辯物理
諸方外道邪見祅術種種方計來化國王行
習偽道初有一人最爲多解作術變形騰空
自在音鍾𠆸樂充塞虚空逕至王所鏗鏘讃
誦不可稱名宫人婇女上下羣臣觀此法音
迷狂倒惑三七五旬遂無悟者王告之曰汝
是外道祅邪急須早去吾當滅汝今亂惑羣
臣來破我國此人答言我是正道來見國王
觀王修善王可熟觀聽我說法王曰汝行僞
術種種變見在於人間更無過汝我國之中
有大乗眞藏經典爲衆生法鏡無此浮言誑
惑於我我聞有道之士藏名匿迹人衆不知
又聞至道窗冥有形則偽急須疾去吾當滅
汝我有智臣名曰通靈汝有道術共來論義
王召通靈通靈即前稽首上白大王不審有
何意故追臣急速王曰汝聞昨所有人顯其
妙術誑惑羣臣化我修善汝須定却收併外
道論義研窮觀其吐納測其神行通靈曰外
道多僞少實不足堪談請王召取來王殿前
對王決問三日三夜共言論義談空説有辯
古顯今遂無屈滯通靈即顯慧源共論正道
滿口異音形無立所仍即絶對竄影逃蹤王
命羣臣收羅捕取於是羣臣召一國内有此
等色即須捉獲遂爾失蹤遍求不得外道徒
黨三千餘人更無敢出自然磨滅國内清正
信向大乗愈加殷重十方諸國聞此國王自
在請法辯邪無礙外道誘化不勝當自退滅
各遣大臣尋諸道法迎請尊經爾時國王即
遣通靈諮請尊法具述所由十方諸國來請
尊經唯願神尊垂恩赴請爾時
天尊聞彼諮請放大光明隨經普照金剛童
子衞法善神無鞅數衆香華鬱鬱遍空飄飄
神徳威光悉皆擁護彼諸國土各見瑞相旛
幢𠆸樂虚空而至復有鬰蕙反風名香不燌
自熏充滿空中濟生度死彼諸國王各浮國
土裝辦洗拭迎請聖尊到彼國内七日七夜
法音不絶仙童玉女遍滿法界諸天歡樂各
奏音樂鏗鏘和雅動諸國土歡喜無量各各
發願歸依無上道歸依無上經歸依無上師
福徳報應不可格量天王自在國盛人昌兵
戈永絶萬劫無殃復有邊邦雜類國土聞此
妙經神徳威力各各奉迎尊崇聖道心與口
誓從身至身學無上道不生猒倦於是神尊
即遣童子護法善神無量等衆各齎反風鬱
慧名香隨心請到所到之國地皆瑠璃人人
歡樂衣食自然國内清淨十方大聖並共護
持宣揚眞藏祕宻妙經相傳付囑委寄國王
并及大臣受持供養天上天下三清境界功
德遍熏不可稱說諸善男女等勤學大乗修
行三慧何謂三慧一者巧積方便善滅外塵
二者斷諸行漏不出他境三者㝷求實相直
至道場既證反本二見常明三業輪轉四大
恒通五廕開朗六情不染七識自在八正無
我九徳綿綿先賢後聖莫不由此而得成道
當知眞藏最爲第一何以故諸餘經教皆説
枝條小乗階級此經顯其根本言眞理實易
解分明是時座中有一智士名曰法寥上白
天尊我昔以來經七小劫從師學道種種聞
知多有不了未敢諮請又隨
天尊到靈解山顯揚功徳眞藏大乗悉皆平
等無極境界並悉沾恩不審何故更有諸國
各遣大臣㝷詣道法迎請尊經若普沾被不
應更來迎請既有請者道則不周唯願
天尊分明指掌
天尊曰善哉善哉汝所問者衆兆同疑我今
當説大乗經教混物爲先無法不周無法不
遍他方請者未有開發不識道源一切雜類
皆從道生而不知道要須師發譬如寳藏埋
在地中衆人踐之遂不知覺若善别者占視
則知他方功徳亦復如是雖有不知要須迎
請而爲發之一切衆生亦復如是或居中國
王法當行遂無悟者終劫說之亦不能盡譬
如頭圎戴天不知天之髙邃足方踐地不知
地之深厚一切諸法生在道中不知道之形
像衆生迷惑亦復如是爾時法寥及諸大衆
歡喜作禮覺悟六正通三慧道守一舊城諸
魔賊滅稽首奉辭無上慈尊哀嘷哽咽黙然
别去矣
无上内袐眞藏經卷之七





无上内袐眞藏經卷之八　　　　洪十五
　　集仙品
爾時眞人名曰仙靈與諸徒衆七千四百餘
人遊居世界及林屋山彌齡積劫餐芝服餌
吐納導養遂得長生爲地仙道不悟大乗而
無解脫仙靈於是伏地頓首上白
天尊乆聞眞藏妙經在靈解山濟生度死斷
煩惱際排百劫魔蕩千祅惑慈恩普照潤被
蒼生諮論請益唯願天尊垂見恩念是時
天尊坐五色瑠璃寳座在靈解山去地百丈
宣揚正法祕宻眞藏復有鬱蕙及風名香散
布諸法悉皆利益一切蝡動有識含生無不
受潤四方來衆自然悟解復能成就下方穢
雜國土裝嚴妙麗竒特希有於是
天尊告諸仙曰汝等徒衆積習小乗業縁難
斷吾今爲汝宣揚大乗恐驚怛汝何以故妙
絶心源見者難矣若欲求者先斷三惑何謂
三惑一者心惑貪生二者情惑財色三者意
惑善惡除此三惑可以求道復有一行爲道
根本萬行之先何謂一行不住世問不離世
間不住空有不離空有不住人我不離人我
不住因果不離因果不住身心不離身心常
行實道如是行行常得解脫岀離生死仙靈
於是伏地稽首上白
天尊取問行比一行依何所行
天尊曰依舊文字又問初學小乗累年積劫
不識道源云何是舊答曰不生心是又問不
生心者則是無法無法云何得名舊字答曰
心行處滅斷煩惱際得無爲理證此理者無
生無滅究竟道場功徳具足則名舊字又問
心行處滅誰斷煩惱誰證無爲誰知寂㓕若
知寂滅證無爲者則是有法有法遷移常變
不住以不住故則是無常云何得名舊字諸
疑不了願重告示
天尊含笑五色煥明彌冠十天脫衆色像歡
喜答曰善哉善哉汝所問者爲衆决疑開生
靈㫖吾爲汝説諦聽善思分明易解我所顯
者法無自性無自性故皆是舊字爾時仙靈
及諸從衆聞此大乗心開意解喜恱難勝我
等累劫艱辛遠求彌失今聞大乗各歸本國
自在無爲天尊又告諸善知識勿生外想何
以故一切諸法皆是舊字若言諸法有生滅
者則謗諸法是名邪見亦是外道亦名分别
亦名得失亦名顚倒亦名人我若言諸法無
生滅者則壊諸法亦名邪見亦名外道亦名
分别亦名得失亦名顚倒亦名人我何以故
一切法本清淨究竟非空非有非非空非非
有即此法性自在無礙名無上道故名舊字
亦名正經亦名功徳不壞諸法名無上道不
壞是非名爲舊字不壊生死名爲正經不壞
去來名爲功徳不壞取捨名爲法寳不壞人
我名爲定慧如是妙法名大生死名大去來
名大是非名大人我名大取捨名大彼此何
以故法本無窮終日說之亦不能盡譬如大
海百川所住無増無減大乗經典功徳微妙
亦復如是略顯譬喻百千萬分不及其一此
經功徳不可格量復次諸大弟子及諸仙等
初學小乗繫業功重何由可捨聞此大乗心
不能受勿生悔恨失功徳本我懐慈念如母
愛子何以故法無斷故法清淨故法智慧故
法解脫故一念相違善根悉斷母愛子者亦
復如是氣氣相續念念不移無時可捨兒子
不孝自棄其母逃走向外不顧其母衆生迷
惑亦復如是不懐恩愛失孝慈母遠離善道
爾時仙靈稽首無上尊稽首無上法稽首
天尊門弟子有幸得遇大乗逢善知識歡喜
踊躍歎未曽有昔學小乘累年辛苦不離生
死不離是非不離煩惱不離恩愛不離攀縁
不離人我不離分别不離斷常如是苦惱永
無解脫今悟大乗豁然無滯復次一切衆生
諸根不等云何得入大乗
天尊答言悉入大乗又問若不等法入大乗
者云何有衆生修道云何有衆生善惡云何
有聖人教化若有衆生行善惡者則諸法不
可以不等故大乗不等大乗不等故云何悉
入大乗
天尊答言大道無方差殊悉正衆生顚倒悉
入大乗衆生善惡悉入大乗衆生處在其中
自迷不曉以不曉故自受爲有有法業成輪
迴被縛失大慈道又問善惡名異而俱得入
大乘者眞俗名異而俱得入小乗若眞俗名
異而非小乗者云何善惡名異俱入大乗答
曰善惡二名眞俗何别大乗等於小乗何有
大小殊異又問若如是者大小一者相反而
不同亦應大小二體殊異非俱有若二體俱
有而不異者二名亦應俱小而無大云何悉
入大乗答曰大小二乗相對而得名實無二
體而可顯又問大小二乗相對而得名則是
互從若大從小而得名者大應從小而名小
若小從大而得名者小應從大而名大云何
大小二名相對而顯天尊答曰相對顯者藥
病相破衆生二心俱無所得於無所得横生
顚倒分别二見善惡差殊又問若如是者善
生之時惡名應滅惡生之時善名應滅云何
二名一時俱顯
天尊曰如是如是善名若生惡名則滅惡名
若生善名則滅仙靈曰若如是者惡名應通
三世過未亦應是惡若過未非惡者見在云
何有善惡更相互起
天尊曰過未既無見在互起亦無所起云何
得有善惡名起又問善惡二名俱無體者善
惡生時亦應有體各曰善惡生時各無名體
又問善惡二名而不同者不得二名俱無其
體二名既無體者惡名應是有體答曰有無
所有又問惡名無體而是無者亦應善名有
體而是有有
天尊曰善惡二名而無二體一相平等無所
善惡無所善惡究竟清淨一切諸法悉得自
在無大無小無長無短究竟解脫諸善男女
等勤行布施勤行持戒勤行精進勤行慈悲
勤行忍辱勤行智慧一切諸法名大道場未
來布施未來持戒未來精進未來慈悲未來
忍辱未來智慧功德具足不可思議若有善
男女等深信大法誦念此經功德薰天不可
格量若有人受持供養爲人講説流通智慧
猶如日光並照不輟智慧相傳潤及七祖悉
令解脫三界諸天及諸草木塵沙等數比此
功徳萬分不及其一如是祕宻眞藏難可覩
聞自非宿福功徳深厚不得聞見諸仙等衆
聞此大乗勤行精進宣告未聞若不流通諸
縁頓絶遏塞道源彌年積劫永離善因汝等
各各淨心勿生不信誹謗大乘自招重考我
從無量劫來修行不懈從身至身非可算數
心心相續念念尋求學此大乘而無退轉成
無上道當發大願誓度衆生憐愍一切汝等
四衆懐慈悲行方便引誘爾時仙靈等衆惶
悸戰汗受命深重信而奉行當此之時王法
清正人懐慈心三惡道滅五欲不生是時諸
仙等衆歡喜無量讃歎法王功德微妙而作
偈曰
　我師惠澤潤無邊　衆生受業隨分度
　不易性相寂無爲　功德具足無不普
　我等昔學小乘行　累劫艱辛甚勤苦
　今悟大乗巧方便　不動形神自然覩
　神妙窅窅難思議　群生眇眇迷本土
是時仙靈等衆讃我法王功德微妙利益蒼
生度諸苦難悉皆受潤大乘廣遠不可格量
我等徒衆各各受持宿縁有幸得遇眞經金
口顯授悟無上道
天尊曰法無内外法無長短法無去來衆生
微弱煩惱覆蔽永不覺知冥冥長夜無時可
暁譬如日月無有私照而盲者不覩衆生迷
闇亦復如是復次諸善男女譬如玉山内外
俱照玉從土出而無瑕染衆生本性亦復如
是迷惑顛倒終不悟解復告諸大弟十建忘
修研勤行勿退微宻靈神自然感果復有諸
天諸地各有仙官位分不等差别殊方各有
階級功行受業異類不同終劫説之亦不能
盡徒復艱辛累劫勤苦終不得道要須此經
而得成道真藏宻祕收攝外魔及天神地祗
五嶽名山洞府諸仙皆由此經隨分而受此
經第一衆經中王決定自在
天尊於是而作偈言
此經本微妙　非我能巧説　顯舊逗機縁
智者聞欣恱　汝等諸徒衆　動行勿滅裂
非汝小乘經　悟懈無功拙　我今廣譬論
愚者聞易解　言淺理深微　近證無生果
道非内外心　衆生身等我　汝各自思惟
妙法平等土　智慧功德林　忘形形自普
略讃一言音　凡愚愚不覩
爾時天尊說偈讃頌諸天發瑞自然靈應百
億遊仙一時感㑹百億童子虚空自至百億
士夫聞而踊躍百億衆生自然歸向百億日
月一時俱照復有鬱蕙反風名香散布諸法
諸法染著鬱蕙名香不生不滅當此之時一
切雜類各染名香自然鬱蕙皆吐諸香入被
宻藏大乗微妙非可歎説時有國王名曰天
寳見此瑞相歎未曽有歡喜無量群臣左右
自無邪佞局局相守各各自願王率國内悉
令書寫受持供養功徳効驗國土清虚干戈
靜息人人歡樂壽命長遠風化自均無憎無
惱仙靈稽首伏地上白
天尊今日所見實未曽見今日所聞實未曽
聞爲法自變爲是神化若化變者法應無法
無法云何得化變若自變者則是有法有法
無常云何得化諸疑不了唯願天尊慈哀爲
決
天尊曰善哉善哉大乗微妙非有非無非長
非短非大非小亦非自變亦非他化何以故
法自在故法眞實故法玄妙故法解脫故法
不生故法不滅故法無縛故法無解故法無
憎故法無念故法無親故法無踈故所以爾
者大乗經典盡通物性非假惑説仙靈等衆
聞此說巳悟解漸深益加功徳六通智慧戒
行圎滿施爲得所精進無礙忍辱慈悲智慧
解脫證本微妙等一性味到靈解山成無上
道爾時
天尊告眞藏童子汝等深得法味照理圎具
智慧泉通才堪出入開示未聞決諸仙行隨
縁指掌其福深逺非可譬諭假使黄金萬斤
捨施功徳百千萬分不及其一若有受持講
說讃誦功徳廣遠與前功徳無毫釐差别何
以故法微妙故法深逺故法無生故法無滅
故法利益故復告仙靈等衆法無先後有徳
爲尊法無大小覺悟者全眞藏童子功行深
遠堪爲物軌汝等雖悟由未盡冥承奉宗匠
能滅漏心始得慧解善男女等各自勤行深
信大法行十直心行十直行行九法心行九
法行行八正心行八正行行七覺心行七覺
行行六慧心行六慧行行五解心行五解行
行四等心行四等行行三定心行三定行行
二受心行二受行行如是行了建塵勞盡諸
法界功德廣遠非可顯名諸仙等衆聞此法
寳的委所由歡喜踊躍震動大地物悉開悟
未聞者聞未見者見未知者知未信者信未
解脫者解脫一切萬類悉皆受潤仙靈等衆
不動本國至靈解山常樂自在稽首而去


无上内祕眞藏經卷之八










无上内祕眞藏經卷之九洪十六
　　　明行品
爾時眞藏童子於大衆中庠序雅歩徃詣天
尊諮諸問道爲衆決疑不審下方所有外道
衆生甚難教化不信正眞無上大道云何誘
引令得信向又云我所說者文字分明世所
希有干忤大乘自是爲實復有諸鬼雜神祅
魔惑正不識大道復有小乘行者計功立位
不信眞經虚玄寂靜復有下根衆生聞而誹
謗云何化度天尊所云无大不包无細不入
法性平等何故迴向不同諸法差别衆中疑
惑所照不深願爲隨根顯令悟解
天尊曰汝等徒衆諦聽善思當爲汝説天髙
地卑等無差别丘山河海等無差别一切雜
類等無差别三清境界下土衆生等無差别
邪言惑正等無差别衆生經教等無差别一
切諸法爲大空本無等爲等若受塵累名行
邪道亦名謗法不名逥向若信大乘乖小乘
行是行邪道亦名謗法不名迴向若信小乗
乖大乘行是行邪道亦名謗法不名逥向若
受衆生祛於三惑是行邪道亦名謗法不名
迴向若有衆生不信大乘是行邪道亦名謗
法不名迴向若有衆生不信經教是行邪道
亦名謗法不名迴向若有衆生説人短長是
行邪道亦名謗法不名迴向如是謗法有深
有淺若受塵累煩惱未盡不見道源若信大
乘乖小乘行心源不明貪善無巳若信小乘
乖大乘行取捨不停心闇多惑若受衆生祛
於三惑有心求心念念無巳若有衆生不信
大乘迹途顚倒失孝慈母若有衆生不信經
教愚癡闇塞不聞法音若有衆生說人長短
自揚巳善貪愛在懐罪業深重終劫説之亦
不能盡又問邪正衆生信行不等行邪道者
是名謗法行正道者爲是謗法爲非謗法又
云道本虚寂若虛寂爲道者衆生誹法亦是
虚寂而爲道本云何名爲謗法若非道本名
爲邪行行正道者亦是邪行名爲謗法何以
故衆生即是道體行業不同云何即有差别
若有差别邪正不同衆生即非道體邪正皆
爲謗法云何天尊勤行正道天尊曰何故復
作如是疑邪正共同一根解脫由是一門雖
同一體非無二源何以故行邪道者顚倒競
起煩惱𦆑懐則乖正道行正道者無待無對
無寂無滅假名寂滅衆生取捨有待有對妄
生爲有即是待對生死業對報應業對善惡
業對輪轉業對業報無極邪縁不絶又問道
生萬物即是萬物之母母與衆生顚倒與衆
生分別與衆生妄想與衆生邪見與衆生取
捨與衆生輪轉與衆生業報種種云爲皆是
道與若如是者則無善惡可故有衆生顚倒
差別若有顚倒差别者天尊所說大乘無人
無我無大無小無髙無下無長無短無五常
行無六識轉如是説者則是謗法誑惑衆生
天尊含笑應諸十方各見天尊一時含笑諸
天境界亦復如然雜類衆生普皆歡樂眞藏
等衆歎未曽有微妙第一雖知道妙猶不盡
其妙源不審妙道難窮未知衆生是妙道不
若是妙道則無衆生既有衆生則無妙道四
衆皆疑
天尊曰妙法無妙云何有衆生可顯又問無
衆生可顯云何天尊說法誘引苦有誘引則
有衆生云何説云無衆生相信心衆生不逹
法性猶自有疑况諸衆生寜得信乎唯願天
尊隨根曉示
天尊曰我説一字舒善十方一切法界沙塵
之數盡然顯了汝等徒衆難悟難聞衆生一
相二行而行行之一相衆生一相三行而行
行之一相衆生一相四行而行行之一相衆
生一相五行而行行之一相衆生一相六行
而行行之一相衆生一相七行而行行之一
相衆生一相八行而行行之一相衆生一相
九行而行行之一相衆生一相十行而行行
之一相如是行行逹了慧源悉皆解脫名爲
上樂名爲上樂到靈解山不生不滅復次非
心不心亦不不心非色不色亦不不色非我
不我亦不不我非縁不縁亦不不縁非慮不
慮亦不不慮如是行行道眼清淨故具足一
切無量功徳智慧成就到靈解山常住安樂
樂生三業煩惱益𦆑正性不顯倒惑甚深種
種譬諭不自覺知何謂三業一者貪愛思慮
百端計劃無巳貪性一發遂惑迷途六情馳
騁不可制御自乖行戒二者瞋恚忿發外觸
動情瞋恨無巳自乖定行三者癡闇㝠㝠不
曉五情纒繞惡業相連億劫無巳自乖慧解
此三業受能滅道種復此三業行能種道果
何以故一者捨離世問心棲域外行業遍通
斷貪心種直至道場名大乘戒二者諸行無
深不受不觸慈愛衆生歡喜無量善根解脫
名大乘定三者達了衆生五情六觸煩惱業
縁顯發無礙逕入道場名大乘慧復次諸善
男子此三業者惑成惑敗時由心發一切諸
法心則爲本善否由心心不在内亦不在外
不近不逺不麤不妙無大無小無長無短不
圎不方善否自在爲惡業者業報立至過去
亦縳未來亦縳見在亦縳沙塵劫數悉是𡨚
家斷諸道種爲善業者道果立至過去亦解
未來亦解見在亦解沙塵劫數悉是善因斷
諸惡種又問心既非内非外非長非短非大
非小絶無有相亦無非相云何善惡立至善
至則解惡至則縳唯願天尊慈恩見念衆得
明了
天尊曰譬如鏡像像形分明如言有者取而
不得如言無者像見分明當知非有非無妍
醜立見前心後心心心相續雖無相貌善惡
則由分别二見誹謗是非毀善譽惡皆是心
作名爲凡夫在得失中以失爲失行人修行
照本實情無分别相無善惡相無人我相不
名凡夫在眞實中以得爲得略説心行得失
差殊况諸凡計千差萬别殊雖萬途得之者
一又聞得一之時爲是一邪爲非一邪若有
一者應有二法若一非一一無所得云何得
一
天尊曰猶如足字非一非二非縳非解非空
非不空所言得一者證虚空理證無所正名
爲得一不壞諸法名虚空相虚空之相是名
道體亦名功徳如是廣說功德因縁無邊衆
眞藏等衆稽首敢問本迹二途云何有二爲
本中有迹爲迹中有本若本中有迹有迹應
無有本若迹中有本有本應無有迹譬如空
有有有無空有空無有云何一時顯其本迹
天尊曰實無二義開方使門即迹是本本無
有迹無迹無本名爲眞本一切諸法不離本
故故名諸法諸法性離故名道本心水澄清
見眞實本非眞非假了了分明眞藏等衆名
悟大乘歡喜無已而說謁言
大乘無虚假　廣布於天人　利益無邉衆
非果亦非因　衆生聞悉悟　自然解脫身
我等勤精進　積劫勞苦辛　三業定慧本
文字裏追尋　凡夫迷日乆　分别失天津
天尊徃徃說　方便度衆生　三業各各受
法内有天經　因果微妙相　遂成功德林
我等諸徒衆　未曾聞此音　應變諸國土
物類盡歡欣　㝠功不可測　心見實難陳
寄語悠悠子　努力尋道眞　世間非非實
離相得遊神　眞藏功徳力　破惑慳貪瞋
四衆皆歡樂　證法盡方圎
爾時眞藏童子及諸四衆說是偈巳歡喜天
尊功德方便説微妙法廣度衆生潜功不宰
敢問衆生差殊諸行不等根機淺深云何天
尊説言足字未審衆生是足字不若是足字
根機應等應悉悟解若非足字天尊說之有
何利益唯願天尊不簡雜言随縁爲說
天尊答言我說足字諸法共之一切衆生皆
是足字悉皆平等雖復千差萬類無非畢竟
凡夫迷惑不自覺知教迹漸多方便誘説下
根衆生爲説有法覩相生善中相衆生爲說
空有若聞空有即生信向上根衆生爲說非
空非有亦空亦有非非空非非有聞此説者
虚心了悟説雖不同隨縁布德皆是足字應
病與藥悟足字者無言無教若病下眼藥者
終無差損衆生不信大乘終無悟解是故此
經能破衆生煩惱無明闇障能滌衆生離惡
垢塵能調衆生生死苦惱能令衆生妻子安
樂能令衆生孝事君父能今衆生長命富貴
能今衆生得金剛力能今衆生甚多智慧能
今衆生慈愛孝順能今衆生不生怖畏能今
衆生得法自在能令衆生不生不滅此經功
德力重非可譬諭得其邊際又問三乘經教
隨化三根稱機布德不審愚癡最下衆生不
解布施不識人禮云何化度
天尊答言雖指三乘化途無量若能信心恭
敬幡花供養抄寫受持功德甚重亦不可量
用此捨施功德百千萬分不及其一又問若
能如是受持供養者則是上根智慧之士不
名愚癡衆生四座顒顒祛疑未了
天尊又言有耳有目者悉可提撕非止三乘
種種方便愚䝉本性悉在靈解逥向即至此
經深妙爲衆經第一光示餘行斷截外魔外
魔消滅内行調伏城壍堅固衆賊永斷功德
裝嚴具足圓滿一切種智自在解脫十方天
尊得一切智慧解無方到靈解山成無上道
䆒竟清淨斷諸漏道一切諸法皆爲實相一
切煩惱皆爲種智是行人行䖍是功德本汝
等四衆證微妙身入祕宻藏出離生死入五
濁中化度衆生隨三業行示方便惠所以爾
者十方大聖證入妙身皆是煩惱内發不由
外來自然㣲妙無形無相復次一切諸法非
造作法非生滅法非昔有法非今無法湛寂
自然與天尊合德一切衆生聞如是語反生
謗心便更起惑雖然要在逆俗功德甚深利
益廣遠復次正行修道難一切相印無生理
虚妄自斷與道爲一不生不滅無去無來何
以故妙道寂滅故寂滅能生生滅能生去來
能生動轉能生業行一切諸法悉能生育生
育之法相好不同惑優㳺自在惑常生苦惱
惑䖏富貴惑居貧賤惑姿容婥約惑形貌醜
陋干差萬別種類不同皆是妙道寂滅無爲
凡夫不能解了自生顛倒
天尊爾時欲顯大乘眞藏妙典說偈頌曰
本體不生滅　法相自玄通　諸受常清淨
無爲性自空　十方天尊德　衆生等共同
汝等咸恭敬　修行立大功　五癊香園宅
窅然無始終　三業戒定慧　無去亦無來
道相不可測　示見無不該　我說方便慧
妙法絶三才　顯揚功德本　世孕是瓊胎
能修無上道　六識自然開　悟法端正慧
三毒靡不逥　於法得自在　萬劫不建災
衆生長苦夜　不覺年命摧　轉輪無窮極
欲樂不知哀　歎汝愚癡軰　不信大乗經
棄離眞父母　習惡爲因縁　不逢善知識
無由作福田　能行此經者　悟解諸法前
爾時天尊說此偈已讃揚功德顯諸法相示
大乘經無大不包無細不入度諸衆生令入
法寳一切衆生善知識等勤行精進習讀此
經此經功德最大爲諸法本爲法舟航爲法
梯橙能疾能速能救諸病爲大醫王種種救
治隨病與藥無不差愈汝等徒衆廣化衆縁
觀其業趣勿生機宜得性順從夫性違戾得
性恬愉失性憂惱又問不審恬愉之性云何
修行
天尊答言五常之行皆悉恬愉實無相尅衆
生顛倒貪欲取捨失恬愉行皆悉相尅情深
外塵失恬愉行名爲相尅五隂不通失恬愉
行名爲相尅能行布施名爲恬愉能行持戒
名爲恬愉能行智慧名爲恬愉能行讀誦名
爲恬愉能行書寫名爲恬愉能行供飬名爲
恬愉能行受持名爲恬愉能行講說名爲恬
愉能行觀行名爲恬愉能行逺離名爲恬愉
我說布施非布施名爲恬愉我說持戒非持
戒名爲恬愉我說智慧非智慧名爲恬愉我
說讀誦非讀誦名爲恬愉我說書寫非書寫
名爲恬愉我說供養非供養名爲恬愉我說
講說非講說名爲恬愉我說諸行非諸行名
爲恬愉我說諸法非諸法名爲恬愉我說修
道非修道名爲恬愉我說一二非一二名爲
恬愉我說眞藏非眞藏名爲恬愉我說本性
非本性名爲恬愉我說譬諭非譬諭名爲恬
愉我說小乘非小乘名爲恬愉我說大乘非
大乘名爲恬愉恬愉之行非大非小非長非
短非廣非狹非去非來亦非色相亦非聲相
亦非觸相又問恬愉之體是道體否
天尊答言一切諸法皆是道體一切諸法皆
是恬愉雖有二名而爲一體我說一體非一
體名爲一體善男女等勿取文字勿著語言
文字性離離相修行言語道斷斷相修行心
識䖏滅滅相修行五廕性空空相修行三業
性淨淨相修行六識常住住相修行四大常
通通相修行能如是行功德廣慱濟無邊衆
度生死海到靈解山神通自在爾時眞藏童
子及諸四衆稽首讃歎善哉善哉天尊深智
聞顯大乘微妙之義我等徒衆各恬心源哀
念深逺㝠功濟度非是二乘之所能知又於
諸法相中顯大慧源成無上道被諸來生悉
令易悟大乘平等等一切相不偏不黨授與
能行無賤無貴當知天尊爲衆生父母爲衆
生橋梁廣施布教開决耳目紹隆三寳輪轉
無極我等徒衆各發大意宣揚妙法示來衆
生令聞正法得正法巳父子妻孥安樂無巳
天尊又曰此經從無量劫來不終不壞度人
無量終劫說之亦不能盡得道之人相傳不
絶要須此經而得道果若無此經終無有是
此經神驗疾於影響若在急難讀誦此經難
即消滅自然擁護昔有玉印童子燒香供養
讀誦此經忽有仙童玉女遍滿虚空一時來
至燒反風名香讃詠靈文驚動一國玉印童
子安然不恐遂無輟音眞藏等衆寂默無言
稽首而去


无上内祕眞藏經卷之九
无上内祕眞藏經卷之十洪十七
　　　䆒竟品
爾時天尊領諸徒衆在靈解山顯揚功德无
量國土皆受慧潤无量衆生悉得度脫无量
法界並悉聞知无量小乗皆得悟解无量眞
仙能顯功德无量眷屬能受持經无量童子
能說眞藏无量上士能體大乘无量中士能
行供養无量下士能生信心无量師子衞護
法城无量金剛斷邪魔惑爾時天尊放慧光
明遍照東方无量國土各隨形類而得受潤
見此神變尋光而來不動本國而覩天尊稽
首无上尊稽首无上法歸依无上師又照南
方无量國土各隨形類而得受潤見此神變
尋光而來不動本國而覩天尊稽首无上尊
稽首无上法歸依无上師又照西方无量國
土各隨形類而得受潤見此神變尋光而來
不動本國而覩天尊稽首无上尊稽首无上
法皈依无上師又照北方无量國土各隨形
類而得受潤見此神變尋光而來不動本國
而覩天尊稽首无上尊稽首无上法皈依无
上師又照上方无量諸天各隨形類而得受
潤見此神變尋光而來不動分度而覩天尊
稽首无上尊稽首无上法皈依无上師又照
下方无極世界各隨形類而得受潤見此神
孌尋光而來不動本所而覩天尊稽首无上
尊稽首无上法皈依无上師又照地獄幽徒
楚痛各隨業報而得解脫見此神變尋光而
出不動其所而覩天尊稽首无上尊稽首无
上法皈依无上師
爾時天尊告諸來者吾爲汝等猶居幻中妄
生業縛生死憂惱不能悟解又有諸仙行小
乘行雖得長年終皈變易何以故業受累故
汝今逥向皈命大乗諦聽善思吾爲汝說我
發神光遍照十方无量國土汝等各見神光
殊妙希有第一不識所由此光非外非内非
青非白非赤非黒脫諸色像而得自在汝等
各有此光非近非逺變見在物能爲五聲非
五聲能爲五色非五色能爲五味非五味能
爲物像非物像能爲智慧非智慧能爲解脫
非解脫能爲微妙非微妙能爲清淨非清淨
能爲不動非不動能爲取捨非取捨能爲去
來非去來能爲寂滅非寂滅能爲是非非是
非略示此光千分萬分未顯其一善男子等
汝勿驚疑自生退悔我累劫來修行大乘坐
觀行觀四宜不失遂經劫載艱辛備經而成
道果汝等眷屬聽受不等多有疑惑何故不
問我今最後顯深妙理令汝易解勿懐不信
迷情不巳須㬰之間汝自當見言語未訖忽
然神變空中發聲震天動地逥易日月驚駭
衆生蠢蠕之類一持變易莫知所在五苦日
徒咸得解脫衆仙等衆乗空而來到靈解山
一時稽首瞻視天尊欣慶無巳俱發聲言歎
大慈尊顯揚妙德異相威嚴種種方便能成
能壞能妙能麄能長能短不可思議不審爲
法自有殊妙竒特變見非諸色像爲當天尊
神德逥易天尊答言善哉巧問諸法自在非
麄非妙亦非自有亦非我作我與法等更無
差别汝與我等亦無差别我等衆生衆生我
等所變動者皆是正慧法性自顯自顯非相
非非相非法非非法清淨自在解脫無爲
爾時四衆聞此瑞相非内非外非眞非假各
在本性寂然无照四衆皆至不動本國而見
他方不壞法相而法相自在不壞煩惱而煩
惱清淨不壞生死而生死解脫不壞去來而
去來无我不壞是非而是非无主不壞智慧
而智慧寂滅我等徒衆乆習諸經未聞此法
又經履歴名山洞府諸仙宫殿各有仙經无
量部表略披尋讀遂經數劫種種教方學長
生術修善外求内懐人我无方便慧自顯功
能强化他縁自縁不曉我等昔日徒勞辛苦
不遇眞經今覩天尊示我妙藥顯眞藏經決
生靈㫖我等宿縁種福淳厚得聞此經不踰
旬月无進无退覺悟大乗至靈解山豁然无
滯
天尊又告諸大弟子及諸來衆此經无量劫
來常存不壞神德㣲妙廣布威嚴生天立地
造化无端汝等勸化受持供養書寫流通功
德甚重福報無窮若有誹謗不信此經見世
招禍祅邪惡鬼不意而生汝善觀察惑貧惑
賤惑疾惑病惑苦惑惱惑聾惑盲惑瘖惑瘂
皆由縁業報應不差惑前惑後宜各愼之修
身立行有五福德何謂五福德勤行恭敬勤
行慈悲勤行忍辱勤行精進勤行布施何謂
恭敬恭敬有二一者覩相恭敬外形人見則
信二者當照本性皎然等眞道法行此恭敬
名爲正解何爲慈悲慈悲亦有二一者憐愍
哀念衆生二者慈能破有樹立行此慈悲名
爲度物何謂忍辱忍辱亦有二一者惡業外
來觸巳心能懐忍不生怨恚二者无我外无
塵累得法自在行此忍辱名爲等性何謂精
進亦有二種一者專精定心執志欲人敬已
二者内行照物妙心無人我相無去來相常
行常照證果不差名爲精進何謂布施亦有
二法一者財施受用不周功德不具二者法
施懐在胷中慧無不普此之功德心行不等
有深有淺若印法者觀理則住名爲大乗最
勝功德希有難聞若有不印者縳在色聲名
爲小乘辛苦累劫證因受果雖得少分終無
解脫復有最下愚癡衆生不知恭敬不知慈
悲不知忍辱不知精進不知布施如此等類
難可化諭不可思議汝等聽受而聽受之是
時眞藏等衆聞此妙說利益甚深難可譬諭
而說偈言
　　無上天尊慧無窮顯法隨方皆得度
　　逗機萬行不差殊巨細淺深歸正路
　　放光動地見諸像非巧言辭能譬諭
　　我等積劫習小乘勤苦艱辛終不悟
　　今聞天尊顯眞藏不盈日月了深趣
　　慈悲䆒竟眞道場壞忍受生端正果
　　我師巧說無虚假救濟蒼生無不可
　　衆生不信善因縁誹謗大乗懐自我
　　天尊法母慈受深布德遍周無不普
　　我今曉了大乘經內行思惟自然覩
　　天尊善離於世間方寸受納諸國土
　　示見微妙竒特身不生不死非今古
是時眞藏等衆說偈讃歎天尊希有愍傷一
切廣布大乗顯眞藏法開化愚蒙教導利益
使未見者見未聞者聞未悟者悟未解脫者
今得解脫我等眷屬普入法門悟無上道復
有下根衆生不能曉逹本性深微迷情不到
云何可顯唯願天尊重宣委示
天尊答言一切衆生不聞法寳不信大乘不
行正法未入定位當審其行隨心爲說我得
道巳無量劫來常住世間濟度諸法無時捨
離若得度者則見我身非外非內非青非白
非赤非黒彼土衆生業縁感對汝等徒衆各
取所宜而隨物化我今反入無間汝等肉眼
不能見我妙相法身謂言我滅汝自觀身當
得見我圎滿具足法未體空迷途倒惑要憑
文字執繫其心汝等受持眞藏妙經功德立
至當見我身見我身者無文無字無去無來
亦無我相無非我相非相非非相何以故經
微妙故連法不二法微妙故連衆生不二衆
生妙故連我不二我等妙故連一切法非法
非非法復告四衆我初學行遂經數劫種種
尋求學長生業餐芝服餌吐納導養遂得長
生雖夀千齡終必變易乃復進修學中乗行
尋文記享外相求眞執著語言謂言是實後
遇本師逢善知識曉示眞源决無爲理我禀
受形四妙爲本五廕成相遣我行行先觀四
妙遊歴五成五成之相窅窅㝠㝠變化出没
不住生生反源守一照理明明此時覺悟諸
法平等一相無相䆒竟寂滅無初中後汝等
四衆廣開法門除五垢行斷四縁愛三惑得
除一慧能通六聦明徹映照内外如琉璃山
無表無内皎然明淨慧解無窮衆生不曉自
懐我𢢔煩惱䨱蔽不能顯了猶如泥中玉䖍
不見終無汙染汝等四衆各勸修行勿生外
想衆生顚倒迷惑世間躭著五慾以此爲樂
謂言不死須㬰之間百病具生惑頭眩風病
惑內疾充心惑手脚不遂惑瘖瘂聾盲如此
病至求死不得苦腦自嬰妻子看守經年累
月復無孝心如此怨報苦痛切身不可歎說
若身死後名係三官魂神被縳考對幽牢長
夜之中不見日月受苦報對永無期限妻子
欣然不知不覺汝等觀察前後因縁明瑩身
心逹三世因了三世果善知衆生根性差别
隨分自在從無量劫受身定位不生不滅與
我同身與道同根一切諸法亦復如是汝等
要須先習此經悟諸縁理何以故此經正印
通印諸法顯物妙心眞實不二無虛假說是
一相門圎滿具足修行至此堅固不退滌蕩
無爲外道羣邪自然磨滅此經神力爲大法
輪運載衆生輪轉不絶猶如日月懸照四方
盲者不覩眞經妙性亦復如是衆生顚倒煩
惱覆蔽不見正經自生誹謗失愛慈母眞藏
等衆稽首伏地上白天尊衆疑不了敢問衆
生等天尊性無差無則爲衆生性等天尊相
爲衆生相等天尊性若相等者衆生應見若
見尊相則無顚倒亦無煩惱亦無誹謗亦無
是非亦無生死云何衆生顚倒不了若性等
者相則不等性相則別衆生有相則無有性
天尊有性則無有相若相即性性即是相衆
生即是天尊圓應天尊即是衆生執著如此
疑惑願垂誨示
天尊歡喜讃歎善哉巧能問義於衆得聞譬
如種樹根深枝盛離枝無根離根無枝衆生
性相亦復如是離相無性離性無相性不可
見則相非相非非相相不可見則性非性非
非性等我性者則是等相等無所等云何難
言相則可見性不可見分別二途失眞實道
我說此經名大醫王能療諸疾應病與藥能
服之者無不差愈不能服者病則不瘳徒嗟
大醫終無有損此經亦復如是衆生顚倒不
信大乘而生誹謗不行恭敬不肯受持自生
顚倒惑此經能破煩惱重病能破貪欲愛網
結縳能破瞋恚愚癡障惱能令衆生得無畏
心能令衆生得不死術能令衆生智慧方便
能令衆生慈仁孝順能令衆生長命富貴能
令衆生安樂自在能令衆生成無上道此經
功德廣速遍周非言可顯汝能方便功積修
行到靈解山入眞實際證大乘轅平等無礙
若無方便不曉眞宗反成執滯更增煩惱失
大慈毋失平等心失無爲理失解脫慧失功
德本諸行皆失自然禍殃天尊於是說偈讃
揚重宣功德令諸四衆反照身心說偈頌云
大乘廣分布　隨分教衆生　我顯眞藏本
正印證分明　能行此經者　智慧自然成
汝等諸徒衆　廣化勤修行　證法得自在
了逹無上經　我今說譬諭　近聞令易解
小乘人得信　漸證無生果　䆒竟功德林
非人復非我　最後殷勤說　所言無不可
巨細各相容　神力隨行坐　大乘不可顯
反覆在環堵
天尊說此偈巳告四衆及諸眷屬我說法訖
當還本所此經委付國王聖主次及大臣王
侯子弟我大弟子共傳宣布經法流通功德
廣逹不可格量何以故猶如良井遍給衆渴
井泉不竭此經功德亦復如是廣宣分布衆
人皆得本猶不失若不流通此經不行功德
斷絶塞諸智慧斷衆生行斷解脫源斷因縁
業其罪深重非可譬諭汝諸四衆勤行大行
勿生分别我當反神不沉不浮離諸色像四
衆顒顒聞此語巳哀號哽咽涕淚不勝齊聲
唱言留請天尊垂恩住世天尊答言我遊諸
國崑崙九土思法教化令彼衆生逥向大道
我别汝當不易時汝等各居嚴淨國土鬱蕙
名香在靈解山自當見我忽然冉冉昇空而
去眞藏等衆瞻視無巳莫知所在各還本所
无上内祕眞藏經卷之十
