#+TITLE: 西山許真君八十五化錄--勇悟真人施岑
#+DATE: 2018-05-12 10:21:43
#+SOURCE: github.com/kanripo/KR5b0132 master 0792f812                
西山許眞君八十五化録跋虞二
嘉定甲申之歲
祖師許眞君降于金陵示陳忠孝之教溥化
衆生咸歸正道有王居士者感蒙聖教罄捨
家貲剏崇眞道院于天慶觀之西奉安香火
迄今廟貌存焉而岑奉師旨共闡玄風忽值
弟子邢道堅梁道寧亦建勇悟道院於嘉會
酒樓之北爲接待仙賔之地霧輳雲輯者衆
何啻千餘驗其抱金石之志懷饑渴之心者
惟汪道冲宋道昇趙道泰趙道節林守一賈
守澄劉道益孔守善而巳此數人者嘗讀西
山傳記稱頌祖師功德有日于慈邇來宋道
昇捧所録十二眞君傳至乞加訂正因以觀
之見其詞理重復篇章混雜使覧者易生厭
倦深竊惜焉岑乃校正事蹟分别章句析爲
八十五化化各著詩又得邢道堅執卷待旨
始終如一殆可嘉賞岑愈喜之詩成有朱守
中來就命參詳庶无亥豕之訛鳥焉之舛繇
是祖師傳王而无可疑議者矣然則祖師之
聖功道行至此愈若青天白日之昭明乎既
修飾道院編集詩傳復得邪道堅募金鏤梓
以衍其傳綿千載而罔極豈斯傳之期永哉
使邢梁二士之嘉名同不泯爾西山勇悟眞
人施岑䟦
















西山許眞君八十五化録序
神仙可以學得不死可以力致信哉斯言也
夫神仙之道在乎內積功勤外施徳行使其
功行既著則動天地感鬼神理之自然也矧
夫功之與行非智之與力奚能致哉昔者
祖師許眞君正心誠意眞清常静存神固炁
抱元守一豈非聖功歟修仁蘊徳濟貧拔苦
見人危難常行拯救及化誘善人入道修行
先人後巳與物无私豈非道行歟由此觀之
功行甫就聖道克全拔宅飛昇於九清之上
亘古及今人所未聞也然則是傳之譔實祖
師立功積德之表鑑焉是詩之作豈門弟騁
筆衒藻之文詞焉詩傳者蓋紀述其行事贊
揚其偉蹟於祖師也冀諸後學之士知祖師
如是而行功如是而立行苟能踐履之擬鑄
之則充乎道徳證乎神仙豈不與西山衆眞
同驅而併駕矣八十五化之設非徒載徃事
而祖師垂教設化之意深有望於後學之士
不淺矣幸加勉進時巨宋丙午祓褉日西山
勇悟眞人施岑頌詠聖德謹稽首百拜序
西山許眞君八十五化録卷上
　　　　西山勇悟眞人施岑編
　　　本始化
祖師姓許名遜宇敬之曾祖琰祖五父肅世
爲許昌人髙節不仕頴陽由之後也父漢未
避地於豫章之南昌因家焉吳赤鳥二年巳
未毋夫人夣金鳳啣珠墜於掌中玩而吞之
及覺腹動因是有娠而生祖師焉
　　詩曰
　金鳯㗸珠降九天高陽聖毋誕英賢
　紅光應瑞騰蘭室紫府書名鏤玉篇
　父祖若非脩德行兒孫焉得作神仙
　玄功道妙超今古福及君民數百年
　　　仙昆化
句曲山逺遊君邁䕶軍長史穆皆祖師再從
昆弟也
　　詩曰
　二許濳修道術髙　隱身句曲避塵勞
　無心競利參戎幕　豈意循名戀俗曹
　仙泒源流來處遠　靈根枝葉自相交
　祖師又得爲昆仲逈與凡人異所操
　　　悟眞化
祖師生而頴悟姿容秀偉少小通踈與物無
忤嘗從獵射一麀鹿中之子墮鹿毋猶顧䑛
之未竟而斃因感悟即折棄弓矢
　　詩曰
　天形道貌瑩無塵　眉目清踈岀世人
　腹量涵容江與海　心誠伏御鬼和神
　匪因射鹿明元性　奚得驂鸞證至眞
　接物利生隂德厚　到今勳績愈如新
　　務學化
祖師尅意爲學博通經史明天文地理音律
五行讖緯之書尤嗜神仙修鍊之術頗臻其
妙聞西安吳猛得至人丁義神方乃往師之
悉傳其妙
　　　時曰
　天然聦慧勝群愚　尅意潜通百氏書
　處世固當窮世事　求仙須要悟仙樞
　奚將妙道全吾矣　希得神方濟衆歟
　幸爾吳君開寳笈　美哉功行兩相符
　　　擇地化
遂與郭璞訪名山求善地爲楼眞之所得西
山之陽逍遥山金氏宅遂徙居之今逍遥福
地玉隆萬夀宫是也金氏見爲神後有傳日
以修鍊爲事令有丹井藥曰存爲不求聞達
郷里化其孝友交游服其德義
　　　詩曰
　西山福地是仙都　翠嶂清溪稱畫圖
　因與郭君親卜兆　遂蒙金氏樂遷居
　天然風水宜修鍊　日與朋儔自刈鋤
　郷黨歡欣從德化　自兹道譽播江湖
　　　金藥化
嘗有售鐡燈檠者因夜然燈見有漆剥處視
之金也翼日訪主還之人有饋遺苟非其義
一介不取
　　　詩曰
　稟性清廉衆所稱　豈從人欲受金檠
　萬鍾饋我猶非義　一介遺吾不婉情
　財若浮雲空聚散　行如皦日愈髙明
　祖師仰視先宗志　昔授尭禪尚乃輕
　　　旌陽化
郡舉孝廉不就朝廷屢加禮命不得巳乃以
太康元年起爲蜀郡旌陽縣令時年四十二
　　　詩曰
　仁聲溢郡衆民懷　賢牧飛緘逹玉階
　雲捧紅鸞銜詔至　風吹白鶴岀山來
　世塵難昧煙霞性　廊廟方虚棟宇材
　帝命竉頒遽敢拒　旌陽德政自兹開
　　　德政化
視事之初戒吏胥去貪鄙除煩細脫囚縶悉
開諭以道吏民悅服咸願自新發摘如神吏
不敢欺其聽訟必先教以忠孝慈仁忍愼勤
儉近賢遠奸去貪戢暴具載文誡言甚詳悉
復患百里之遠難以戸曉乃擇秀民之有德
望與耆老之可語者委之勸率故争競之風
日銷乆而至於無訟
　　　詩曰
　飛舄仙儔德政嘉嗚琴堂畔絕謹譁
　仁深乳雉馴桑近德重災螟去境賖
　志大本期興傳兩身閑聊且種桃花
　庭空務簡民無訟　晝永簾垂任影斜
　　　眼乏化
先是歳饑民無以輸租郡邑繩以法率多流
移祖師乃以靈丹點瓦礫爲金令人濳瘞於
縣圃一日籍民之未輸者咸造于庭詰責之
使服力役於後圃民钁地獲金得以輸納遂
悉安堵鄰境流民慕其德惠來依附者甚衆
逐至戸口增衍
　　　詩曰
　天時荒歉稻梁枯致使饑民欠賦租
　郡邑袧催增逼法戸門迫急遂逃居
　宻將金寳藏園圃詐役農人强钁鋤
　因此獲財償稅後郷夫携挈復田廬
　　　平疫化
屬歳大疫死者十七八祖師以所授神方拯
治之符呪所及登時而愈至於沈痾之疾無
不痊者傳聞他郡病民相繼而至者日且千
計於是標竹於郭外十里之江置符水於其
中俾就竹下歛之皆瘥其悼耄贏疾不能自
至者汲歸飲之亦獲痊安蜀民爲之謡曰人
無盜竊吏無姦欺我君活人病無能爲其後
江左之民亦來汲水於旌陽祖師乃呪水一
器置符其中令持歸置之江濵亦植竹以標
其所俾病者飲之江左之民亦良愈今號蜀
江是也亦名錦水今屬瑞州髙安
　　　詩曰
　時當疫毒盛流行　閭里相傳病可惸
　欲闡神方誠一念　加持法水濟群生
　沈痾得此身皆徤　大疾因斯體頓輕
　錦水亦來求拯救　至今標竹在江泓
　　　棄榮化
祖師任旌陽既乆知𣈆室將亂乃棄官東歸
(旌陽縣屬漢州祖師飛昇之復詔攺爲德陽)
(表祖師之徳及民也尋移縣治於西偏而以)
(故址爲觀今號旌陽觀)屬民感其德化無計
借留所在立生祠家傳畫像敬事如神明馬
啓行之日褁糧而送者蔽野有至千里始還
者有隨至其宅願服役而不返者乃於宅東
之隙地結茅以居狀如營疊多攺氏族以從
祖師之姓故號許家營馬其遺愛及民有如
　此者
　　　詩曰
　官成名遂復何圖　巋老吾郷效二䟽
　立像祠堂知幾處　褁糧耆㓜擁長途
　太王避狄成歧市　虞舜辤尭起鄧墟
　遺愛及人人弗舍　結茅俱就許營居
　　　新梧化
祖師嘗至新梧憇於栢林忽有女童五人各
持寳劒来獻祖師異而受之其地今爲栢林
觀也既而偕至祖師之第惟日擊劒自娛人
莫能測祖師識其劒仙也常禮遇之卒獲神
劒之用(祖師飛昇之後遂隱于乎植栢之下)
(囚號栢樹仙童)
　　　詩曰
　路入新梧值五童　各持寳匣獻霜鋒
　默施慧照先知異　識有靈威特見容
　叱使鬼神行法令　誅除蛇蜃滅妖兇
　祖師功滿昇天去　仙女身濳翠栢中
　　　黄堂化
既而與吳君遊於嵩陽聞金陵丹陽縣黄堂
靖有女師諶姆多道術遂同往致敬扣以道
妙姆曰君等皆夙稟靈骨仙名在天然昔之
孝悌王自上清下降化度人世示陳孝道初
降兗州曲阜縣蘭公家曰後𣈆代當有神仙
許遜傳吾此道是爲衆眞之長留下金丹寳
經銅符鐡劵令公授吾使掌之以俟子積有
年矣吾復授孝道明王之法亦以孝爲本子
今來矣吾當授子乃擇日登壇依科盟授闡
明孝道誓戒叮嚀岀銅符鐵養金丹寳經正
一斬邪之法三五飛歩之術諸階秘訣悉以
傳付祖師(今淨明五雷法之類皆姆所授也)
　　　詩曰
　因參諶姆訪黄堂　教法宗崇孝弟王
　香始將焚乘欲露　語猶未發意相當
　銅符鐵劵宣盟誓　寳典金丹甚審詳
　擇日登壇盡傳付　旌陽名乆注仙郷
　　　玉譜化
諶姆顧謂吳君曰君昔以神方爲許君之師
今孝遒明王之教獨許君得傳君當返師之
況玉皇元譜君位元都御史許君位髙明大
使緫領仙籍品秩相遼又所主十二辰配十
二國之分許君司玄枵之野於辰爲子統攝
十二分野君領星紀之邦於辰爲丑耳自今
宜以許君爲長也
　　　詩曰
　世云昔作許君師　玉譜仙班未合宜
　雖假神方相接示　豈知聖職有穹卑
　下司分野存資次　上列星𨇠不等夷
　品秩相遼分使史　旌陽爲長復何疑
　　　朝眞化
祖師與吳君禮謝訖辤行祖師方心期毎歳
必來謁姆姆覺之曰子勿來吾即還帝郷矣
因取香茅一根望南擲之曰子歸認茅落處
立吾祠歳秋一至足矣祖師與吳君還首訪
飛茅之跡尋於所居之南四十里餘得之巳
叢生矣遂建祠宇亦以黄堂名之(號曰崇眞)
(觀今稱黄堂隆道宫者是也)毎歳仲秋三日
必往禮謁焉
　　詩曰
　心期毎嵗一來朝　頂戴師恩不易消
　路逕何辤千里歩　仙君或返五雲軺
　㧞茅擲去叢生地　營像崇修或建祧
　歲歳仲秋三日至　滿空鸞鶴雜蕭韶
　　　憇眞化
祖師往訪飛茅路傍見陂水清澈爲之少憇
曰憇眞靖(今清陂村憇眞靖是也)又見郷民
盛烹宰以祀神且相詫曰祭不腆則神怒降
禍矣祖師曰恠𣐯敢爾耶夜宿於逆旅召風
雷伐之㧞其林木明日告其里人曰妖社巳
驅毋用祭也(今其地有廢社不祭)
　　　詩曰
　回程沿路訪飛茅　村抵清陂暫息勞
　忽見鄉民陳祀禱　却因妖社起烹熬
　豈容土木興靈恠　乃召風雷盡勦鏖
　遍告里人毋妄祭　一方寧謐絶喧嗷
　　　靈泉化
祖師見負檐逺汲者滿道乃以杖刺社前涸
澤岀泉以濟之雖早不竭(今大澤村紫陽靖)
(石井是也)
　　　詩曰
　負檐遠汲甚勞瘨　澤涸居民苦乏泉
　五岳杖靈纔刺動　一泓水湧即潺湲
　耿恭受敵驅工鑿　龎儉因銅募力穿
　争似祖師施妙用　泠然甘液自涓涓
　　　龍城化
明日登山巔指山腰之泉鏬曰是有異物藏
焉後將爲孽遂立壇靖以鎮之(今每歲朝諶)
(姆必憇於此號龍城觀)
　　　詩曰
　偶因登眺上層巔　忽覩山腰迸一泉
　俄見妖氛蓊鬰處　乃知異物所藏焉
　他時若岀民罹害　此日須將法以遷
　於是立壇爲鎮伏　至今遺跡尚依然
　　　松壁化
祖師渡小蜀江(今名黄湖口)扺江千之肆主
人朱氏雖貧而迎接甚敬祖師戲畫一松於
其壁而去其家即日市利加倍後江漲潰隄
市舍俱漂惟松壁不壞(今名松湖市朱氏見)
(廟食其地)
　　　詩曰
　朱氏雖貧喜接賔　祖師惠訪有縁人
　欣然座次留仙墨　貴爾家中作寳珍
　自後雲蹤相渺渺　從兹市利甚旼旼
　邇來江漲漂堤舍　松壁如山護以神
　　黄龍化
祖師甞鍊神丹于艾城之黄龍山山湫有蛟
魅護爲淵藪輙作洪水欲漂丹室祖師遣神
兵擒之釘于石壁(今有釘蛟石猶在焉)丹成
祭于幕阜葛仙公石室遂至脩川愛其湍急
而味堅乃取神劒磨於澗傍之石(今在脩川)
(梅山後人於其處立觀以表其聖跡今號爲)
(旌陽觀是也)尋渡水登秀峯(今號曰旌陽山)
爲增於峯頂以醮謝上帝乃服仙丹
　　　詩曰
　因入黄龍要鋉丹　山湫蛟蜃發洪湍
　亟呼猛吏排金甲　追攝狂妖釘石巒
　事畢尋溪磨寶剱　藥成登嶺𦵶瑶壇
　祖師醮謝天眞罷　服餌刀圭跨彩鸞
　　　西安化
吳君居近馬(溪南有吳仙村吴仙觀即吳眞)
(君之故居也)遂造吳君之宅過西安縣今之
分寜是也縣社伯岀謁祖師詰其地分有妖
物爲民害者其神匿之粗師行過一小廟廟
神(廟神姓毛兄弟五人今號恊佑廟者在縣)
(之東)迎告曰比有蛟孽害民知仙君來故往
鄂渚藏矣後將復還願爲斯民除之祖師如
其言躡跡追之至鄂渚路傍逢三老人(今三)
(王廟)詢其蛟孽所在皆指日見㐲於前之橋
下(今號曰伏龍橋是也)祖師至橋側仗剱叱
之蛟驚奔入大江遂匿子淵(今號曰下龍火)
乃勑吏兵驅之蛟從上流奔出遂乃誅之(今)
(號上龍口是也)祖師怒西安社伯之不職錮
其祠門止民間之享祀(今分寧縣城隍廟正)
(門常閉開則邑有火災祝師止從偪戸出入)
(居民祭者少)今祀小廟(今封恊佑侯廟食甚)
(感亦多靈感)
　　　詩曰
　世云携駕過吳村　聞有皎精此地存
　三老指橋言㐲匿　五俟當道告逃奔
　㢘民弭害毋留種　躡迹追擒要絶根
　師怒西安神不職　至令猶自鎳祠門
　　　丹藥化
巳而還郡城粗師曰此地水陸衝要人物繁
夥豈無分合得仙之人試以丹數粒雜他藥
貨之令其信縁而取既而贖者雖多竟無一
人過者祖師吁歎以世間仙才之難得也
　　　詩曰
　洪都繁夥足人煙　豈乏賢材合得仙
　鼎内試損丹數粒　囊中雜以藥千圓
　遂今衆弟廵街貨　任使諸人信手拈
　賣盡藥圓丹尚在　縱無一箇有玄縁
　　　藏溪化
祖師聞新吳有蛟爲孽因持剱捕逐之(故所)
(經遊處曰龍泉觀令攺爲仙遊是也)蛟攖竄
入溪穴(至今號日藏溪)祖師乃以巨石書符
及作鎭蛟文以禁之(鎭蛟文石碣尚存今爲)
(僧院曰延眞傍建觀亦曰延眞在奉新縣西)
(十里)
　　　詩曰
　聞說新具有毒蛟　非時興恠漲波濤
　祖師仗劒親誅戮　妖物濳溪輙避逃
　禁立雄文防跳踔　鎭留寳箓塞㟹嶆
　昭然碑碣存遺記　千古人尊道德髙
　　　海昬化
時海昬之上遼有巨蛇據山爲穴吐氣成雲
亘四十里人畜在其氣中者即被吸吞無得
免者江湖舟船亦遭覆溺大爲民害祖師聞
之乃登北嶺之巓驗之(今赤烏觀之東曰會)
(仙峯即其處也)果見毒氣漲空祖師憫斯民
之罹其害乃集弟子將往誅之
　　　詩曰
　毒氣橫空厄巨蛇　海昬百里絕人家
　據山作穴興風勢　吐氣如雲翳日華
　道路弗通吞獸畜　江湖爲害覆舟艖
　祖師登嶺先觀視　衆弟同心唾手拏
　　　赤鳥化
初入其界遠近居民三百餘人知粗師道法
競來告愬求哀懇切祖師曰世運周流當斯
厄㑹生民遭際合受其災吾之比來正爲是
事當爲汝曹除之吾誓不與此蛇俱生也有
頃群弟子至亦同勸請祖師曰須時至乃可
於是卓劒于地黙禱於天良久飛泉湧出俄
有赤烏飛過祖師曰可矣(其地爲候時觀後)
(攺赤鳥觀今爲夀聖又曰廣福本朝道士萬)
(中行詩曰昔有長蛇抗毒威旌陽曾此俟誅)
(夷洞中仙子方如命天上靈鳥忽報時符使)
(怒飛凌谷口劒星交下鬼神悲一千年後幾)
(興廢可惜隂功無盡期張天覺有卓劒泉詩)
(云卓剱遽成巖下井待時遥動日中烏海昏)
(餘孽今除盡餘澤猶存七靖圖)
　　　詩曰
　長蛇爲梗擁烟霾　世運周回合受災
　道法有靈人赴愬　皇民無幸孰悲哀
　奚容爾恠施兇慝　既值吾徒必斬摧
　卓劒俟時如可待　烏飛泉湧似相催
　　　斬蛇化
遂前至蛇所仗剱布氣蛇懼入穴乃飛符召
海昏社伯驅之不能出復召南昌社公助之
(其符落於縣束因建觀號符落今名太和)其
蛇出穴舉首髙十餘丈目若火炬吐毒衝天
鄉民咸鼓譟相助是時粗師嘯命風雷指呼
神兵以攝伏之使不得動臭君乃飛歩踏其
首以劒劈其顙蛇始低伏弟子施岑甘戰等
引劒揮之
　　詩曰
　飛符連召社神驅　蚺首昂昂百丈餘
　目閃火光懸電鏡　口噴煙霧暗雲衢
　郷民鼓譟威相助　法主呼雷盡馘除
　更得呉君騰步踏　蛇頭低伏始加誅
　　　小蛇化
蛇腹裂有小蛇自腹中出長數文甘君欲斬
之祖師曰彼未爲害不可妄誅小蛇懼而奔
行六七里聞鼓譟聲猶返聽而顧其毋(今枕)
(名有蛇子港七里聽)群弟子請追而戮之粗
師曰此蛇五百年後若爲民害當復出誅之
以吾壇前松栢爲驗其枝覆壇拂地是其時
也又預識云吾仙去後一千二百四十年間
豫章之境五陵之内當出地仙八百人其師
岀於豫章大揚吾教郡江心忽生沙洲掩過
沙井口者是其時也(事見松沙記豫章職方)
(乘云龍沙在章江西岸石頭之上與郡城相)
(對潘清𨓜有望龍沙詩云五陵無限人宻視)
(松沙記松沙雖未合氣象巳靈異昔時蛟龍)
(湫半作桑麻地地形帯江轉洲浮有連勢)此
時小蛇若爲害彼八百人自當誅之苟無害
於物亦不可誅也蛇子遂得入江(建昌縣蛇)
(子港是其處有廟在新建縣吳城山甚靈本)
(朝封靈順昭應安濟患澤王俗呼曰小龍廟)
大蛇既死其骨聚而成洲今號龍骨洲
　　詩曰
　蛇子雖奔蛇毋亡　逺聞鼓譟尚回肮
　堪嗟虺類能存孝　故得師資且弗傷
　後世重來興國害　眞仙必是奮雷戕
　龍沙族遶江流急　本是當時聚骨塲
　　　七靖化
祖師於海昏經行之所皆留壇井凡六處通
候時之地爲七其势布若斗星之狀蓋以鎭
弭後患(七靖者謂進化靖御奏靖丹符靖華)
(袁靖紫陽靖霍陽靖劉其靖今皆爲官觀或)
(爲寺院官舍者有之矣)復至邑之西址見山
泉清冽乃投符其中與民療疾其効亦比蜀
江(令號口冷水臺)臣蛇既誅妖血汙劒於是
磨洗之且削石以試其鋒(今建吕縣有磨剱)
(池試剱石)告其徒曰大蛇雖滅蛟精未誅彼
物通靈必知吾有除害意恐其伺隙潰郡城
吾歸郡乎戰岑二子從我焉時永嘉六年也
　　　詩曰
　海昬巨蟒已遭誅猶慮餘妖未盡驅
　磨劒試鋒因削石借泉蠲疾遂投符
　師穿義井興滋澤民頼靈壇勝幬憮
　昔所經行營七靖今營仙舘表追怤
　　　炭婦化
祖師道術髙妙箸聞逺邇求爲弟子者數百
人却之不可得乃化炭爲羙婦人夜散群弟
子處以試之明旦閱不爲所染者惟十人耳
即異時上昇諸髙弟也自是凡周遊江湖誅
蛟斬蛇無不從焉餘多自愧而去(今建昌縣)
(西津名炭婦市立觀曰妙明)
　　　詩曰
　祖師道術世無倫遐邇歸投數百人
　要作金仙傳上訣故將炭婦試諸賔
　咸迷赭粉貪歡事不覺煙煤巳汙身
　各負慚顔逃散去惟餘十一是髙眞
　　　橫泉化
祖師乃與甘施二君歸郡周覧城邑適有一
少年美半度衣冠甚偉通謁自稱姓愼禮貌
勸恪應對捷給遠告去祖師謂弟子曰適者
非人老蛟之精故來見試也體貌雖是腥風
襲人吾故愚之庶盡得其醜類爾迹其所之
乃在江滸化爲黄牛卧郡城沙磧之上(今名)
(黄牛大洲是也)租師乃剪紙化黑牛往𨷖之
令施岑潜持剱往俟其𨷖酣即揮之施君一
揮中其股牛奔入城南之井中(井名横泉今)
(在上藍寺東南角墻掩井口故亦號蛟井)
　　詩曰
　祖師道眼孰能欺　叵耐蛟精敢詐窺
　辯論閑談雖可衒　腥風臭氣弗能移
　俄然化犥纔眠穩　忽被神牛𨷖力疲
　寳剱一揮傷左股　橫泉攛入必當追
　　　追蜃化
祖師遣符使尋其蹤乃知直至長沙於賈誼
井中出化爲人即入賈玉史君之家先是蛟
精甞慕玉之女美化爲一少年謁之玉大愛
其才許妻以女因厚賂玉之親信皆稱譽焉
遂成婚居數嵗生二子甞以春夏之交孑然
而出周遊江湖若營賈者至秋則乗巨舸重
載而歸所貲皆寳貨蓋乗春夏大水覆舟所
獲也是秋徒還紿玉云財貨爲盜所劫且傷
左股玉舉族歎惋求醫療之
　　詩曰
　蛟精逃竄入橫泉　慕締長沙賈氏聮
　夙業所鍾生兩子　此縁相合未多年
　毎掊寳貸回家舍　却在江湖陷客船
　神劒傷時瘡不愈　詭言盗劫故空還
　　　昭潭化
祖師乃爲醫士謁玉玉喜召其壻出求醫蛟
精覺之𢣷不敢出玉自起召之祖師隨至其
堂厲聲叱曰江湖蛟精害人非一吾尋蹤至
此豈容逃遯速出速出蛟精計窮乃現本形
蛻蜒堂下爲史兵所誅祖師以法水噀其二
子亦皆爲小蛟併誅之賈女亦幾變形其父
毋爲哀求祖師給以神符故得不變祖師謂
玉曰蛟精所居其下即水今君舍下深不踰
尺皆洪波也可速徒居毋自蹈禍玉舉家惶
駭遷居髙原其地不日陷爲淵潭深不可測
(今長沙昭潭是也)
　　詩曰
　師携醫藥過湖南賈玉聞知請接談
　頓覺蛟精生恐懼亟呼虎吏轉憂惔
　形誅砌下驚諸族水噀堂前變兩男
　妖絶徒居髙阜處未幾斯地化深潭
　　　鎭蛟化
祖師復還豫章而蛟之餘黨甚盛慮祖師誅
之心不自安乃化爲人散遊城市訪祖師弟
子詭言曰僕家長安積世崇善遠間賢師許
君有神劒願聞其功弟子語之曰吾師神剱
指天天裂指地地坼指星辰則失度指江河
則逆流萬邪莫可當神聖之寳也又曰抑有
不能傷者乎弟子歲之曰惟不能傷冬瓜葫
蘆耳蛟以爲誠然繼而盡化其屬爲葫蘆冬
瓜連枝帯蔓浮泛滿江擬流出境祖師晨興
覺妖氛甚盛乃顧江中見蛟精所化即以剱
授施岑使履水斬之黨屬茹連悉無噍類江
流爲之變色祖師曰此地蛟螭所穴不有以
鎭之後且復出爲患人不能制也乃役鬼神
於牙城南井鑄鐡爲柱出井外數尺下施八
索鉤鎻地脉(今鐡柱延眞官是也)祝之曰鐵
柱若凹其妖再興吾當復出鐡柱若正其妖
永除由是水妖屏迹城邑無虞復慮復世姧
雄妄作故因鐵柱以爲識記云地勝人心善
應不出㚥讎縱有興謀者終須不到頭之言
祖師之慮後世深有如此者
　　　詩曰
　江湖蜃類甚憂虞　問劒何功欲避誅
　雪刃猶能刳五石　霜鋒豈不割瓜葫
　𢋫形本要隨流去　履水俄然盡斬除
　師見蛟螭多窟火　復留鐵柱鎭洪都


西山許眞君八十五化録卷上
西山許眞君八十五化録卷中虞三
　　　(西山勇悟眞人施)岑編
　　　楮鍜化
祖師尋飛茅時渡小蜀江以錢二百勞舟人
舟人請益不巳欲需一千祖師從之既登岸
舟人持錢歸惟二環耳餘皆禇鏹始驚訝知
其神人至今仙駕經由舟人止覔二鍰不敢
過求也
　　　詩曰
　爲覔飛茅到處尋　蜀江喚渡緑楊隂
　波平岸澗群橈急　浪靜風恬衆客欽
　既得祖師酬二劵　如何捎子索千金
　不因楮鏹垂神化　焉得船家倒到今
　　　藥湖化
新建縣之暵旱湖水蛭至多祖師以粒藥投
之其蛭永絕至令名藥湖
　　　詩曰
　湖光灔㶑接晴空蠢蠢蝗蝱産草叢
　因把壼丹投一粒斷除水蛭絕諸蟲
　波迎皓月汀蘆白浪對斜陽岸蓼紅
　極目雲濤無毒翳　仙槎來往任西東
　　　松湖化
松湖市之桫洞祖師甞少憇至今其家無蚊
蚋焉
　　　詩曰
　松湖市舘號芝蘭　逆旅招邀意緒寛
　商客今時皆駐馬　祖師昔日尚栖鸞
　蚊雷絕處床幬静　蝶夣成因枕席安
　驛路亂鴉催簿暮　憧憧車騎解征鞍
　　　桫洞化
豐城縣之桫針洞蛟入其中以桫木楔之至
今不朽
　　　詩曰
　古木蒼藤鎻石門　山深地僻霧常昏
　恠無瑞鶴來棲息　聞有妖蛟所聚屯
　時發洪湍衝壟畒　日憂毒蜃害鄉村
　祖師塞絕桫針洞　桫楔多年尚且存
　　　仙鴿化
明帝太寧二年大將軍王敦字處仲舉兵内
向次于湖祖師與呉君同往上謁冀説之止
時郭璞先在幕府乃因璞與俱見處仲喜延
之飲而問曰子夣以一木破天君等以爲何
如祖師曰非佳兆也吳君曰木上破天未字
也公其未可妄動處仲色變令璞筮之璞曰
無成處仲不悦曰子夀幾何璞曰公若舉事
禍將不乆若還武昌則夀未可量也處仲怒
曰君夀幾何璞曰夀盡今日日中處仲大怒
令武士擒璞斬之(洞仙傳云璞巳預報家人)
(備送終之具在行刑之所命即窆於江側兩)
(松間後三日南州市人見璞貨其眼飾遍與)
(相識共語處仲聞之不信開棺無屍乃尸解)
(也今爲水府仙伯)祖師乃舉杯擲起化爲白
鴿飛繞梁棟處仲一舉目巳失二君所在處
仲竟敗(處仲兵敗遂惋憤而死卒有跽屍之)
(刑焉)
　　詩曰
　𣈆室雖殘天所扶　逆臣叛主犯宸都
　因求義士仝原夣　孰識姧人别有圖
　偶與王敦相忤意　遂令郭璞竟捐軀
　抛杯化鴿飛梁棟　衆目争觀失許吳
　　　鐡船化
祖師與吳君還至金陵欲賃舟至豫章而船
主告以乏操舟者祖師曰爾等但暝目安坐
切無覘視吾自爲爾駕之乃召二龍挾舟而
行經池陽以印印西岸之壁崖以辟其水恠
焉(至今印文猶在)舟漸凌空俄過盧山頂至
紫霄峯金闕洞祖師與吳君欲遊洞中故其
舟梢低抹林稍戞戞有聲舟人不能忍乃竊
窺之龍即捨舟於層岫之上折桅於深澗之
下(後皆爲鐡石今號石峯并桅在澗中爲斷)
(石矣)祖師爲舟人曰汝不聽吾言將何所歸
舟人拜求濟度祖師教以服餌靈草遂得辟
糓不死盡隱於此(山後栢伊刺史江州遣人)
(訪廬山異迹至紫霄峯見湖中有舟及群鶴)
(亦鱗人騎白馬二少年長嘯聲聞數百歩疑)
(是舟人軰)祖師與吳君各乗一龍分水陸還
會於北嶺之天寶洞
　　　詩曰
　金陵相隔豫章遥　又乏捎人駕去船
　宻召二龍爲挾載　欲超千里御飄颻
　忽驚樹響窺銀海　遂致船隳閣紫霄
　舟衆懇師求濟度　教令辟榖餌靈苗
　　　鄱潯化
祖師以皎蜃之屬有散入鄱陽潯陽郡者慮
其復還乃周行江湖口殄滅之至岧嶤山頂
有蛟湖三所其孔穴透大江通饒信祖師誅
其蛟魅立玉陽府靖以鎭之其西北石壁下
灣立開化靖以鎭之更立太城府靖(靖傍有)
(大澤深不可測且多蛟蜻祖師盡滅之惟一)
(蛟子迸走故立此靖以斷截之)又鑄鐡符鎭
鄱陽湖口杜其所入之路(仐在湖口縣上鍾)
(石之江中)鑄鐡蓋覆廬陵元潭制其所藏之
藪仍以鐡符鎭之(今號飛符嶺有觀曰崇眞)
留一剱在馬(其剱長尺有咫似玉石又似銅)
(鐡人莫能識焉)明年(永嘉七年也)復遊長沙
遂至韶陽又明年至郴衡諸郡所至皆爲民
馘毒除害乃還豫章前後凡立府靖七十餘
所皆所以鎭郡邑辟凶災也
　　　詩曰
　蛟精散漫入鄱潯　切慮他年禍復侵
　饒信郡通了穴逺　岧嶤山隱品湖深
　符存蜃恠無來路　蓋覆螭妖絕匿涔
　白後師游荊廣去　再留寶劒鎭潭心
　　　廣德化
祖師垂迹遍於江左湖南北之境而爲觀府
爲壇靖者不可勝計或散在山林湖濼絕有
異處如龍沙側之磨剱池至本畧不湮塞
　　　詩曰
　妖惡兇災務馘除　祖師繇此逼江湖
　聖功立就三千滿　仙治修成七十餘
　要逸黎民皆奠枕　所經郡縣悉安居
　龍沙尚有遺瑽在　磨剱池清似碧壼
　　　華車化
靖安縣有劉仙姑姑名懿眞年數百歳貌若
童子諶姆嘗稱之祖師往見則巳飛昇矣遂
留寳木華車遺之車因風飄舉三日而下名
其觀曰華車觀碑碣猶在今號栖霞觀
　　　詩曰
　劉氏修行道意弘　黄堂諶姆屢嘗稱
　精神雅淡齡齊鶴　器質清髙貌若水
　及至祖師將禮謁　何如仙姥巳飛昇
　惟存寳木華車在　觀立栖霞世所憑
　　　歸隱化
祖師遂歸舊隱日與弟子講究眞詮數十年
間不復以時事關意惟精修至道作醉思仙
之歌又著八寶訓曰忠孝廉謹寛裕容忍忠
則不欺孝則不悖亷則罔貪謹而勿失修身
如此可以成德寛則得衆裕然有餘容而翕
受忍則安舒接人以此怨咎滌除凡我弟子
動靜勤篤念兹在兹當守其獨有爽厥心三
官考戮鄉黨化之皆遷善逺罪孝悌興行平
時出處隨機應物不異常人但所居之處嗚
鶴翔飛景雲旋遶而巳自東𣈆亂離江左頻
擾祖師所居環百里餘盗賊不入閭里晏安
年榖屢登人無災害其福被生靈人莫知其
所以然也
　　　詩曰
　江湖蜀漢遍經過　遊覧歸來講究多
　化導黎民垂寳訓　精修至道作仙歌
　景雲鬱勃旋茅屋　玄鶴翔鳴輯木柯
　東𣈆亂離頻擾攘　師居百里自安和
　　　金玉化
祖師隱居西山有方士點銅鐡爲金化石爲
玉欲售其方祖師曰得無變乎方士曰五百
年後復還本物祖師曰必誤後人卒不受
　　　詩曰
　燕然幽隱在山林　方士懐竒特訪臨
　埋石嘘呵成美玉　頑銅點化作堅金
　豈因利術生貪性　焉被資財損道心
　弗是祖師堅不受　他年惟恐悞人深
　　　丹詔化
孝武帝寧康二年甲戌祖師年一百三十六
歳八月朔且有雲仗自天而下二仙乗輦導
從甚盛都降于祖師之庭祖師降階迎拜二
仙曰奉玉皇命賜子詔祖師俯伏以聽乃宣
詔曰上詔學仙童子許遜卿在多刼之前積
修至道勤苦備悉經緯逾深萬法千門罔不
師歴救災㧞難除害蕩妖功濟生靈名髙玉
籍衆眞推仰宜有甄昇可授九州都仙太史
髙明大使賜紫綵羽袍瓊旌寳節玉膏金丹
各一合詔至奉行祖師再拜登階受詔一仙
曰余乃玉眞上公崔子文一仙曰余乃元眞
大卿瑕丘仲言畢揖祖師坐告以冲舉之日
遂乗雲車而去
　　　詩曰
　氣肅秋髙景宇清　九天仙仗降瑶亰
　祖師尚愧神功短　宸聖遥知道行成
　絳節寳旌褒盛徳　玉膏丹藥保長生
　一眞告以冲昇日　鸞鶴群靈悉奉迎
　　　垂教化
祖師乃召門弟子與郷曲耆老諭以行期自
此朝夕會于祖師之第日設宴飲共敘惜别
且教以行善立功以致神仙之㫖著靈劒子
等書又與十一弟子各爲五言二韻勸誡詩
十首以遺世及以大功如意丹方傳衆弟于
之不與上昇者此方即丁義方中一也其訣
必先擇日齋戒設位醮十八種藥之神然後
書符逐味誦呪而修合之其治衆疾如意而
即愈
　　　詩曰
　仙馭冲昇巳有期　遂陳宴飲會郷耆
　欣從父老仝樽酒　樂極師生共賦詩
　法藥濟人恩廣大　經書垂世教慈悲
　雖懷惜别誠黽勉　立善行功是道基
　　　飛昇化
八月望日大營齋會徧召里人長少畢集至
日中遥聞音樂之聲祥雲彌望須㬰漸至會
所羽蓋龍車從官兵衛仙童綵女前後道從
紅霞紫霧舒布環繞前二詔使又至祖師降
階拜迎二仙復宣詔曰
上韶學仙童子許遜脫子前世貪殺匿不祀
祖先之罪録子今生呪水行符治病罰惡馘
毒之功巳仰濳山司命官傳金丹於下界閉
債封形回子身及家口廚宅百好歸三天子
急淨穢背土凌空左大力天丁與流金火鈴
照辟中黄毋或散慢告行仍封遠祖由玉虚
僕射曾祖琰太微兵衞大夫祖玉太極把業
録籍典者父肅中嶽仙官賜所居宅曰仙曹
左府玉眞上公曰卿門弟子雖衆唯六人合
從行餘各自有超舉之日不得偕往也乃揖
祖師昇龍車命陳勲時荷持册前導周廣曾
亨驂馭黄仁覧與其父族侍從盱烈與毋部
從仙眷四十二口同時昇舉鷄犬亦隨逐飛
騰里人攀戀投地悲號不忍别祖師曰仙凡
路殊悲懽自切執奉孝慈恭順天地何患無
報耶乃留下修行鍾一口并一石函謂之曰
世變時遷即爲陳迹矣聊以此爲異時之記
仙仗既舉有頃墜下藥臼車轂各一又墜一
鷄籠於宅之東南十餘里(今日崇元觀)并鼠
數枚墜地雖拖膓而不死意其甞得竊食仙
藥也後人或有見之者必爲瑞應焉仙駕凌
空向遠望之不可見惟祥雲彩霞瀰漫山谷
百里之内異香芬馥經月不散
　　　詩曰
　催昇丹詔紫泥封　羽蓋香車馭翠龍
　里閉營齋陳飲饌　雲霄送樂奏笙鏞
　仙曹寵錫榮居第　聖職褒稱顯祖宗
　㧞宅盡歸天上去　更遺數物表元蹤
　　錦幃化
祖師回自旌陽奉蜀錦爲傳道質信於諶姆
姆製以爲殿幃至是忽飛來周遊旋繞於故
宅之上竟而復飛入於雲霄之間(後置觀故)
(以游惟爲名)
　　　詩曰
　諶姆恩宏豈有竒　祖師貢錦表無違
　耻如下士充床褥　宜與髙眞作殿幃
　既㧞仙居離世去　惟飄聖物繞空飛
　終朝旋舞雲霄上　復被天神再攝歸
　　　棲梧化
王長史之子朔迎祖師居西亭乆之謂朔曰
吾視子可傳吾術乃宻授仙方復云此居山
川秀麗兼有靈泉出於道南前對洞天俯臨
水宜爲道院朔從之祖師乃書一靖字符
　　于壁而去時祖師與郭璞尋眞選勝而
至此宜春栖梧山也飛昇之日雲軿過其上
遣二青衣下告朔以被玉皇召命因來别子
朔暨闔家瞻拜祈度祖師俯告曰子輩仙骨
未充但可延年乃飛仙茅一根授朔曰此茅
味異植於兹地乆服長生甘能飬肉辛能養
節苦能養炁鹹能養骨滑能飬膚酸能飬觔
宜和苦酒服之必効言訖而别自後王族如
言服餌各夀百齡馬
　　　詩曰
　尋眞曩昔訪栖梧　王子相延憇盛居
　秀麗山川宜道院　風流人物稱天書
　今離世上趨丹詔　故向雲端駐寳車
　付嘱仙茅今種餌　君家俱夀百齡餘
　　　崇祠化
祖師飛昇之後里人與祖師之族孫簡就其
地立祠以所遺詩一百二十首寫竹簡之上
載之巨筩令人探取以決休咎名曰聖籖其
鍾并函臼併寳藏於祠中(後攺祠爲觀因錦)
(惟以命名曰游惟)蜀旌陽之民競齎金帛負
甎甓來甃壇井以報德各鐫姓名其上(蜀民)
(執縁攺宫修蓋始撤去今聞有存者)隋煬帝時
焚修中輟觀亦尋廢至唐水淳中天師胡患
超重興建之明皇尤加夤奉本朝太宗眞宗
仁宗皆賜御書眞宗又遣中使賜香燭花旛
旌節舞偶攺賜額曰玉隆(取度人經太釋玉)
(隆騰勝天之義也)仍禁名山樵採蠲租賦之
敷復置官提舉爲優異老臣之地
　　　詩曰
　祖師龍駕已沖天　郷里崇祠年列仙
　巨筩載籖詩合妙　古函并臼迹依然
　重修本自皇唐舉　廣飾今當聖宋全
　觀攺玉隆蠲稅役　所祈香火永綿綿
　　　國封化
徽宗皇帝降玉册上專號醮誥詞文
維政和二年太歳壬辰五月丁巳朔十七日
癸酉皇帝(御/名)謹遣入内内侍省内殿程竒請
道士三七人於洪州玉隆觀建道塲七晝夜
罷散日設醮一座三百六十分位上啓
神功妙濟眞君伏以至神无像雖莫能名成
德在人姑從所示式褒顯跡肇薦微稱莫享
褒崇永綏福地(御/名)無任誠惶誠恐懇禱之至
謹詞
　　　御降祖師册誥表文
(臣御/名)秪奉髙眞肇揚顯跡仰太霄之在望被
靈宇以申䖍羙利所加既作黎民之福純熈
來被更延景曆之昌(臣御/名)無任精處激切之
至謹奉表奏告以聞(臣御/名)誠惶誠恐稽首頓
首謹言
　　　玉册丈
維政和二年歳次壬辰五月丁巳朔十七日
癸酉皇帝再拜言曰天眷用懋寵綏四方爰
有至眞克相上帝烜威赫德錫羡降康而名
號弗宜曷彰報典乃詔有司考循秘牒發揮
遺懿垂示無窮恭惟
眞君躬握元圖宻庸妙契繇魏迄𣈆嗣休炳
靈賑乏蠲痾一方攸頼剪妖馘毒三炁獲分
肆膺諶姆之符營啓都仙之籍超昇璇極載
祀緬邈廟像屹崇風烈如在矧炎暉之有赫
方皇運之郅隆荐降嘉祥聿彰幽賛禬禳響
答民物阜寧宜極徽稱以昭嚴奉謹遣朝奉
大夫充集賢殿修撰知洪州軍州管幹學事
兼管內勸農使充江南西路兵馬鈐轄護軍
賜紫金魚袋五旉上尊號曰
神功妙濟眞君洪惟降鍳誕受丕章佑我無
疆保兹景命俾緝巸於純嘏用敷錫於群倫
謹言
政和四年攺觀爲宫仍加萬夀二字除甲乙
爲十方
　　　詩曰
　紫詔新頒睿意隆　形諸誥韶表神功
　昭然奎畫宸章妙　倬彼雲章日月融
　顯跡爲民與美利　徽稱荷國式追崇
　玉隆盛地當宏壯　勑㫖增封萬夀宫
　　　政和化
政和六年五月一日辰時　衘前降到荀字
號不下司文宇付禮部朕因看書于崇政殿
恍然似夣見東華門北有一道士戴九華冠
披絳章服左右童子執剱紼皆衣青後有二
使者綵衣道裝捧印杖前至丹𡎰起簡揖朕
攀左龍尾上殿朕疑非人問道士因問卿是
何人不詔而至道士對曰吾爲許旌陽權掌
九天司職上帝詔往按察西瞿耶國經由故
國觀見妖氣故來相訪朕請坐而問曰此患
爲何曰湖南北三十六萬絹綱入水此實小
龍爲害蓋先朝不合封此子爲王當永嘉之
戮自拆毋腹而奔走未及害人因而赦之今
乃輙爲國家之患俟吾還職當有處分不令
住於江淮間矣朕夣中謝之復問曰朕患安
息瘡諸薬不能愈眞君有藥否即取小瓢子
傾藥一粒如菉豆大呵呪抹於瘡上覺如流
酥灌體入骨清涼遂揖而去行數歩復回顧
曰吾弊舍乆巳寥落願聖皇舉眠一看爲幸
朕豁然而覺不數日有司秦到果然絹綱盡
數被風濤覆沒即取圖經考之見洪州分寧
縣梅山有許氏旌陽磨剱之地詔畫像如夣
中所見者賜上清儲祥宫尋依道録院奏請
於三清殿後造許眞君行宫再降手韶命中
大夫謝景仁下分寜縣同令佐以係省官錢
新換許氏族陽觀仍賜詔書一道前去本觀
收掌遇天寧節撥放童行一人仍令採訪許
眞君别有遺迹去處如未有觀即勒本屬取
官錢建造如有宫觀屋宇捐壌即如法修換
無常住即撥近便僧寺應有堪好莊田入觀
供辦務令嚴謹主者施行
　　　詩曰
　祖師奉命察瞿耶　稔服徽宗道念嘉
　瀝懇聖衷垂左顧　特將仙從入東華
　絹綱所被妖龍害　瓢藥醫除御體瑕
　只爲家山乆寥落　幸加修整果榮誇
　　　仙宫化
數月後復夣祖師回如初謝上曰分寧乃昔
經行之處重勞建造吾卜地西山遺迹具存
但居宇隘陋不足副四方瞻視幸陛下一修
整耳上窹即詔洪州攺修五隆萬夀宫仍降
圖本依西亰崇福宫例鼎新蓋造賜祖師像
一軀及銅鑄香罏花瓶燭臺鍾磬之具衘書
門殿二額凡爲大殿六小殿十二三廊七門
五閣前殿三面繪祖師出處功行之迹後殿
奉安玉册上建寳藏三朝御書兩廡複壁繪
仙仗出入之儀環以墻垣由墻之西盱眞人
之故居建道院以安道衆建災中金人㓂江
左欲火宫庭俄而水自楹桷間出火不能熱
虜酋大驚乃書壁云金國龍虎上將軍來獻
忠被授元帥府上畔都統大軍届兹遍觀聖
像装嚴華麗不敢焚毀時天㑹八年正月二
日記主觀想知悉寫畢戢兵而去(此壁近頹)
　歴歷堯言増潤色　諄諄舜意大叮嚀
　琅函蘂笈藏朱閣　寳護存留鎭福庭
　　　神物化
　凡祖師遺物皆有神物守護不可觸犯
　　　詩曰
　曩從拔宅出麈寰　遺物留蹤鎭故山
　僧寺挈鍾鍾韻絶　牧臣移轂穀飛還
　眞仙古蹟存靈化　薄俗愚徒敢鄙頑
　法噐豈容人觸犯　有神守護在玄關
　　　靈栢化
殿前有栢一株乃昔日祖師手植者其榮悴
常兆宫門之盛衰剪以煎湯無疾不療
　　　詩曰
　祖師昔日未仙時　手植庭前栢一枝
　髴髴清隂籠寳殿　蒼蒼翠色鎻瑶墀
　常將樹葉占榮悴　宻與宫門兆盛衰
　更有靈功能愈疾　羽人攀剪喜相遺
　　　丹井化
祖師昔時鍊丹之井舊有神龍出沒胡洞眞
始置符石以鎭之
　　　詩曰
　金井深泓玉液清　祖師曾此鍊丹成
　自從鶴去梧桐老　忽有龍來霧兩興
　出沒不時爲詭怪　方隅多日有憂驚
　洞眞用法書符石　鎭塞寒泉絕異聲
　　　鐡柱化
唐嚴譔作州牧見鐡柱心頗不信嘗令發掘
俄有迅雷烈風江波泛溢城郭震動謨懼扣
頭悔謝乆之而止
　　詩曰
　鐡柱如山鎭郡菑　祖師靈蹟甚雄哉
　人工力竭應難掘　聖物神扶豈易摧
　城郭震揺傾兩雹　江波洶湧吼風雷
　此時嚴譔心知懼　百拜焚香愫懇哀
　　　仙鍾化
嚴譔又强取祖師修行鍾置僧寺擊之聲啞
如土木疑道流以術禁之遂加四繋欲㝠於
形譔忽坐寐爲神人叱責將斷其首驚覺遂
釋道流送鍾還宫主五年之亂一夕飛去莫
知所之
　　　詩曰
　大冶良工鼓鑄成　鯨音嘹喨報昏明
　仙宫扣擊非常韻　僧寺撞摐絶不鳴
　疑是道流施禁術　遂令州牧議刑名
　不因嚴譔遭神警　羽士應難得自清
　　　仙轂化
州牧徐登欲視祖師所遺仙轂令取至府猶
未及觀即夕飛還皇朝猶在金人入㓂尋失
之矣
　　　詩曰
　古人制噐斵車時　倣像非輕豈茍爲
　玄軫緑輿循地矩　朱輪翠蓋應天規
　安蒲尚想徵賢用　擲菓誰云以貌窺
　仙轂只堪存聖宇　豈容俗手强遷移
　　　仙函化
祖師所遺石函雖有窽縫而不可開唐張善
安據洪州强鑿開之其蓋內丹書宇云五百
年後狂賊張善安開之善安懼洗其字終不
能滅遂藏其蓋止留函底(今與藥臼俱存)
　　　詩曰
　善安悖國犯洪都　輙探仙函視所𡨢
　强把鑒錐開石蓋　忽然名姓著丹書
　世間萬事縁皆定　天上群眞語不虛
　五百年前師預誌　後人焉得弗驚歟
　　　割瓜化
毎歲季夏諸鄉士庶各備香花鼓樂旗幟就
𥨊殿迎請祖師小塑像幸其郷社隨願析欀
以蠲除旱蝗先期數日率衆社首以瓜菓酌
獻于前殿名曰割瓜預告迎譜之期也
　　　詩曰
　年年社會甚繁華　季夏方臨啓割瓜
　旗幟舞風迎鼓樂　幡幢蔽日引香花
　郷村自此螟蝗絶　畎畒繇兹穀麥嘉
　仙駕幸臨多降福　故令士庶轉誠加
　　　黄中化
祖師之像凡六惟前殿與寢殿未嘗動餘皆
隨意迎請六旬之間迎請周遍洪瑞之境八
十一郷之人同詣宫醮謝曰黄中齋(黄中儀)
(式祖師所流傳也)
　　　詩曰
　巍然師像甚威雄　安座仙宫寳殿隆
　祈聖請恩普惠澤　分身行化闡玄風
　瑞陽戸戸咸昄奉　洪郡家家悉敬崇
　八十一鄉人集會　至今齋式演黄中
　　　禁壇化
七月二十八日仙駕登官左之五龍崗禁辟
蛇虎自古以然謂之禁壇故逺近祈禳之人
晝夜往還絶無蛇虎之患
　　　詩曰
　灝氣横空玉宇凉　祖師仙駕幸龍崗
　淺深草澤驅蛇虺　遠近山林絶虎狼
　晝夜道途無恐懼　往來車馬自康强
　禁壇宻有神明助　不負誠人一炷香
　　　淨月化
仲秋號淨月自朔旦開宫受四方行香擣賽
薦獻先自州府始(州府具香燭酒幣詞䟽遭)
衙吏馳獻逺邇之人扶老携㓜肩輿乗騎肩
摩于路且有商賈百貨之射利竒能異伎之
逞巧以至茶坊酒壚食肆旅邸相續於十餘
里之間駢於關市終月乃巳
　　　詩曰
　時當淨月正開宫　遐邇歸投貢獻通
　無限經商圖衒沽　㡬多伎藝逞竒工
　士民悉自諸方至　𨵿市繇兹萬貨豐
　終始三旬常擁遏　九衢社會鼓鼟鼟
　　　黄郎化
毎以中秋日修慶上昇齋先一日建醮次日
黄君來覲黄君祖師之壻也其行多由間道
明旦未至宫五里曰侯陂有亭曰着衣黄君
更衣之所也宫中具威儀迎入端門(舊有門)
(對正殿曰黄閣門也)初朝於前殿遂入後殿
分賔主禮次曰享禮畢降殿憇於西廡俟暮
西還而宫東之市肆商賈居民必固邀遊街
以求利市競争牽挽幾至龍崗橋乃回俗云
姑丈所至則利市和合毎試有驗
　　　詩曰
　氷蟾圓潔桂花香　醮慶飛昇啓道塲
　雲擁紫庭躬覲禮　風飄霞仗甚輝揚
　仙宫錫宴陪歌樂　聖馭遊街降吉祥
　男女邀攔求利市　拋錢擲菓向黄郎
　　　紫庭化
毎三歳上元後一日祖師仙仗往瑞陽存問
黄君曰西撫上元日禺中先迎置前殿陳齋
羞三獻之禮詰朝乃行初出東門即南過望
仙橋經茂埇入黄姑巷次至安里迂入元都
壇少憇(壇在廟側舊有觀令廢之矣)次登師
姑嶺入元仙靖尋出驛路再迂入小路二里
許至朱塘觀供(此地養鴨童子墓舊名朱塘)
(觀是也)復出大路至暗山頭遂至三十里鋪
(凡七供)從者午食乃度九崗九淊過龍阪橋
直抵祥符(屬髙安縣舊名祈仙觀)瑞人多出
城迎謁號曰接仙祖師降與與黄君宴於前
殿十七日復受享禮主首侍從仙駕者乃詣
後殿酌獻于許氏仙姑之前(並禮淳熙戊申)
(歳始也)次日未五鼓而返(此一路兄六供)士
庶焚香迎謁者以千數凡所經遊聚落人民
男女長糿動數百人焚香作禮化錢設供至
有感激悲號者毎仙駕出入主首必再拜送
迎於大門之外至於南朝西廡及州府迎請
祈求必主首從行馬祖師乗龕輦白馬金鳳
爲前導(世傳昔有白馬之神廟食於祖師宅)
(東半里今號白馬塘祖師得道願充前驅也)
(金鳳意其朱雀導前之義或置於輦龕之項)
(正合上有朱雀之義而世傳以應母夣之禪)
(恐未必然也)肩輿之人調古歌一關齊聲唱
和歌名黄鶴樓有着髙冠綵帕者數對冠名
綵樓二者甚古怪蓋𣈆代之禮也(綵棲髙二)
(尺許上大下細竹胎綵帛結絡戴於首以帯)
(繋領下唐道士熊景休曰世事巳歸唐暦數)
(仙歌猶是𣈆鄉風雖唐人且恠之矣其歌雖)
(在其詞乆亡守灝今作三章以補之其一日)
(祖師功行滿三千帝詔凌空度九又難犬也)
(隨仙眷去至今聖迹尚依然其二曰祖師捨)
(我俯千齡晨夕燒香扣杳冥惟願慈悲恩下)
(土乞特多福佑生靈其三曰道師諶姆住丹)
(陽一業飛芽著處香仙鴽不忘當日約年年)
(一度謁黄堂)所由之路横斜曲直悉遵于古
不可少易易之則有咎毎仙駕將出地分之
人競先闢舊逕立表以指其處蓋非衆人所
常行之路也舊記云昔愛女所行祖師躡蹤
而往至黄君家爲留信宿乃由通道而歸其
尋飛茅亦多委曲尋訪故今南朝西廡並襲
前迹所過之地龕有輕重遅遠安危晴兩之
占肩輕歩速安穩晴明爲地分之福肩重歩
遅失撲隂雨爲地分之災福則歳稔人安災
則人傷物萬惟西廡之行往兩寒還欲晴煖
反是亦災仙駕毎行必衝早渉暝履茅茨荆
棘之地部從禱賽之人動逾數百然從古未
聞有傷其足者惟忌人畜生死厭穢凡香錢
服用飲食坐卧皆須避之不即立有卒暴之
禍後有迍蹇之災皆前人所傳而今人所見
之明驗也
　　　詩曰
　仙仗隨師訪紫庭　祥符排宴特邀迎
　霞漿斗挹清樽累　玉食星羅異味并
　禮事綵樓存古制　歌飜黄鵠續新聲
　郷民擁遏爭瞻敬　豐歉應須驗雨情


西山許眞君八十五化録卷中
西山許眞君八十五化録卷下虞四
　　　　(西山勇悟眞人施)岑編
　　　神烈化
吳君名猛字世雲濮陽人仕吳爲西安令因
家馬性至孝齠齔時夏月手不驅蚊懼其去
巳而𠴯親也年四十得至人丁義神方繼師
南海太守鮑靚復得秘法吳黄龍中天降白
雲符授之遂以道術大行於吳𣈆之間𣈆武
帝時祖師從世雲傳法世雲盡以秘要授之
永嘉未杜弢㓂蜀攻陷州縣粗師既誅大蛇
世雲曰蛇是蜀精蛇死則杜弢滅矣卒如其
言甞見暴風大發書符擲屋上有青鳥啣去
風即隨止或問其故答曰南湖有舟遇此風
中有二道士呼天求救故以此止之驗之果
然西安今千慶死巳三日世雲曰令長數未
盡當爲訟之于天遂卧於屍傍數日與干慶
俱起慶弟著作郎寶感其異遂作捜神記行
於世嘗渡豫章江值風濤乏舟世雲以所執
白羽扇盡水而渡觀者駭異寧康二年粗師
上昇世雲復還西安是年十月十五日上帝
命眞人周廣捧詔召世雲遂乗白鹿車與弟
子四人白晝冲昇宅號紫雲府(今分寧縣異)
(仙村西平靖吳仙觀是也)政和二年五月准
誥封神烈眞人
　　　詩曰
　西安縣令氣雄豪　孝道雙全法術髙
　青鳥啣符回暴颲　白江踏扇渡洪濤
　追魂復體生千慶　躡跡誅蛇滅杜弢
　立就玄功丹詔至　鹿車穩駕上天曹
　　　正特化
蜀川陳勲字孝舉乃世族儒生博學洽聞時
魏遣鍾會鄧艾伐蜀劉禪降孝舉時尚少巳
有出塵之志入青城山師谷元子求度世之
法繼聞祖師在旌陽仁政及民走謁公庭願
充書吏祖師嘉之付以吏職凡表率輩流設
化民俗撫字之術裨益爲多遂引爲門弟子
而託以腹心典司經籍守視藥罏祖師冲翥
令執策導前馬昔玉隆宫西廡有孝舉道院
號承仙府手植巨栢一株其院面栢而居政
和二年五月准
誥封正特眞人
　　　詩曰
　時當世亂孰崇儒　獨入青城訪道樞
　嚮服祖師行善政　乞爲徒弟樂奔趨
　腹心可託司經籍　志力無虧視藥鑪
　執䇿導鸞冲舉後　蒼蒼巨栢蔭屠㢝
　　　元通化
廬陵周廣字惠常大將軍瑜之後少好天文
音律之學長通無爲清靜之教嘗與同志遊
蜀雲臺山得漢天師驅剪精邪之法救民疾
苦聞祖師在旌陽逕詣公庭願備下執祖師
納之令供侍杖屨夙夜惟勤遵行道法始終
不怠還居私第左右無違乃就宅西百餘歩
間築室以居祖師飛舉惠常與曽興國同𩥵
龍車宅號宣詔府(唐保大中州牧周令公紹)
(眞人爲祖修營其宅攺曰宣紹府有碑㓨尚)
(存仐曰太虛觀是也)政和二年五月准
韶封元通眞人
　　　詩曰
　將家俊裔藴才良　博學多聞喜老莊
　法禮張君參正一　道求許宰謁旌陽
　侍供杖屨心無怠　音聽琳琅志愈强
　及至祖師昇舉日　同驂鸞馭赴仙郷
　　　神惠化
泗水曾亨字興國參之後也少爲道士天姿
明敏博學多能修三天法師之教逆知來物
名山列嶽有路必通妙訣靈符無治不愈神
人孫登見之曰子骨秀神清砥礪精勤必作
霄外人矣子勉之後隠居豫章之豐城聞祖
師道譽投誯門下願侍巾几祖師雅噐重之
神方秘訣無不秘傳後驂龍車昇天今豐城
縣眞陽觀是其遺迹政和二年五月准
誥封神惠眞人
　　　詩曰
　骨秀神清霄外人　精勤砥礪證髙眞
　名山列嶽皆通路　妙訣靈符普濟民
　師得仙君親教育　道躋聖域際經綸
　愸懃立就玄功大　駕鶴諸龍出世麈
　　　洪施化
鉅鹿時荷字遒陽乃黄冠上士少修道德之
教入四明山遇神人教以胎息衆妙之術用
能却寐絶粒役使鬼神驅除邪魅點化金玉
賙濟窮苦民受其賜聲聞遠邇惠懷之世聞
祖師道法盛行江左徒歩踵門願充弟子祖
師納之授以妙訣復遺還山教導徒衆明帝
韶赴闕師問之堅不願留竟歸依樓祖師侍
側寧康二年與陳孝與執策導從昇天有遺
迹在豫章城號紫蓋府今南昌縣㕔是也東
海秫陽縣奉仙觀乃其舊隠政和二年五月
准誥封洪施眞人
　　　時曰
　四明昔日遇神人　授以玄機要妙因
　驅役鬼神興便利　點成金玉濟飢貧
　一時帝寵雖難得　千載師恩不易親
　歸隠西山頻侍誨　獲驂龍馭離埃塵
　　　精行化
豐城甘戰字伯武草澤布衣以孝行見推於
郷黨遭時亂離晦迹草澤喜神仙乆視之術
聞祖師行孝道法除害利物遂造問懇請願
備驅役祖師異其材噐可其所請至祖師上
昇復付以金丹妙訣伯武後歸豊城布德行
惠至大建元年正月七日亭午天詔下乃駕
麟車乘雲而去(今縣中清都觀乃昔藏丹之)
(地)其故宅號華陽亭有飛簧觀爲之奉祀政
和二年五月准　誥封精行眞人
　　　詩曰
　𣈆室當時正亂離　隱身草澤自栖遅
　身行孝道推郷黨　性樂神仙遇祖師
　誅戮蟒蛇平巨害　斷除蛟蜃絶群孳
　功成獨駕麟車去　壇井遺蹤在劒池
　　　勇悟化
沛郡施岑字太玉郷閭壯士祖朔仕吴因徙
居九江赤鳥縣太五狀貌雄傑勇徤多力弓
劒絶倫祖師初領徒衆誅海昬大蛇會郷壯
三百餘人來助力大玉預焉政恭懇乞願充
役者祖師納之與甘伯武常執劔侍左右寧
康二年十一月二十八日晨起見東方日中
有一童子乗綵雲執素策驅蒼虬降其所居
宣五帝詔遂御蒼虬乗雲而去祖師宅東南
二里間有壇曰紫五府即其所棲之地西嶺
鎭江干石上有觀今額至德爲太玉跳臺南
昌之地亦有之皆所以眺望水妖也政和二
年五月准　誥封勇悟眞人
　　　詩曰
　撫劒從師剏鉅勲　斬蛇誅蜃獨超群
　少年孤矢競戚武　壯歳詞章頗廣文
　身脫貔貅思𣈆道　手摶龍虎懶朝君
　自從清蕩江西境　執䇿乗虬馭綵雲
　　　濳惠化
蘭陵彭抗字武陽以懿戚乆處師門舉孝廉
仕𣈆累遷尚書左丞宻修仙業以疾辭朝師
事祖師仍納愛女爲祖師于婦(舊以彭女爲)
(夫人非也故老稱爲子婦是矣祖師懷帝永)
(嘉未化炭婦誅蛇而彭君在許其年巳七十)
(六七矣豈復親匹偶乎亦屢闻祖師夫人周)
(氏令者孝道讃有周女史答盱毋問一篇絶)
(妙疑是夫人謙稱故曰女史新藏經稱聖毋)
(非也)祖師念其恪誠應諸秘要繊悉付之速
遣還朝至穆帝永和二年致政南遊挈家居
䂊章城中再詣門下朝夕扣問道業精進宋
髙祖永初二年(職方乘作義熈二年)八月二
十四日舉家二十六口白日昇天(郡城有宗)
(華觀)政和二年五月准　詰封濳惠眞人
　　　詩曰
　棄郤榮官要學仙　掛冠解𥿈便歸田
　挈家匪欲叨華樾　問道惟期際本淵
　遺女與師供洒掃　投身爲弟愈精專
　潜修玄業勲成就　舉室飛昇上九天
　　　和靜化
南昌盱烈字道微以懿戚义處師門少孤事
母以孝聞毋蓋祖師之姊也祖師凡二姊盱
母爲之孟(遺受録云南昌旴君列锺離君嘉)
(皆許君之甥則盱毋爲祖師姊信矣)祖師爲
其孀居乃築室於宅西數十歩間俾居之故
母子日聞道妙祖師毎出則盱毋代掌其家
事仙賔隱客咸獲見之(胡天師石竈詞日吾)
(昔嘗到此則客於盱毋)毋子並受玉皇詔部
分仙脊昇天今墻西道院乃其舊居(號合儀)
(府)政和二年五月准　誥封和靜眞人
　　　詩曰
　毋慈子孝兩相因　同志修行合至眞
　蕙室風和延隱客　萱堂晝永欵仙賔
　時聞道妙因師教　日聽師音與道親
　丹詔姿令專部分　同驂仙駕離埃塵
　　普惠化
南昌鍾離嘉字公陽以懿戚乆處師門祖師
仲姊之子少䘮父母植性蕳淡祖師甞歎其
有受道之姿乃授之神方能拯救付之妙訣
能役逐祖師昇天首以金丹之賜是年十月
十五日日中碧霞寳車自天來迎公陽拜韶
昇車而去新建象牙山西源是其所也有觀
曰丹陵石藥臼尚存號鍾玉府政和二年五
月准　誥封普惠眞人
　　詩曰
　孑然身似野雲翔　植性孤髙智識長
　役使萬神存妙訣　瞖治百病得神方
　雅姿可與登仙道　篤志誠宜授洞章
　師賜金丹先服餌　碧霞寶輦迓公陽
　　　冲道化
建城黄仁覧以懿戚乆處師門字紫庭父輔
宇萬石舉孝廉仕至御史紫庭神彩英秀局
量凝遠祖師以子妻之盡得祖師之道任青
州從事單騎之官留妻侍父母然毎夜輙歸
人莫得知一夕家僮報許氏院中夜聞語笑
聲姑訉之許氏黄郎爾姑曰吾子從事數千
里安得至此許氏曰彼巳得仙道得項刻千
里戒在漏語故不敢令姑知姑曰若然當使
我見之是夕紫庭歸許氏告以故比明紫庭
不得巳出謁父毋曰仁覧雖從宦遠郷夜必
潜歸膝下仙道秘宻不可泄言恐招譴累言
訖取竹杖化爲青龍乗之而去故萬石亦知
仙道之足慕執弟子禮以事祖師惟紫庭二
弟勇徤不檢日事遊畋雖父兄奉韶飛昇而
二人尚在獵所自言受性縱逸不堪作仙任
兄舉族飛騰容我二弟捕鹿紫庭歎其賦分
復折草化鹿止其妄心遂與父毋三十二口
乗雲而東從祖師仙駕昇天二弟後隱于西
山(今方峝廟俗呼黄四郎五即是也瑞州髙)
(安縣禪符觀舊日祈仙觀是其故居)傍有許
氏墜釵洲政和二年五月准　誥封冲道眞
人仁覽父輔亦求爲祖師弟子祖師以其懿
戚待以客禮故不與十一人之數諸弟子受
法皆許傳族壇靖各立府亭之名(其教曰大)
(儀曰府小儀曰亭乃行道法以人數多少名)
(之)
　　　詩曰
　紫庭英秀勝潘安　綵線鲁牽許跨鞍
　竹杖成龍通聖化　草枚變鹿戒貪殘
　弟兄性異難同被　父子心齊盡得丹
　天詔祖師當㧞宅　舉家仙眷亦驂鸞
　　　蘭公化
昔有異人姓蘭名期莫敢呼其名稱之曰蘭
公初居于兖州曲阜縣髙平郷九原里其家
百餘口精修孝行致斗中眞人下降其家自
稱孝悌王諱弘康字伯中語蘭公曰姑炁爲
大道於日中爲孝道仙王元炁爲至道於月
中爲孝道明王玄炁爲孝道於斗中爲孝道
悌王夫孝至於天日月爲之明孝至於地萬
物爲之生孝至於民王道爲之成吾於上清
以下託化人問示陳孝悌之教後𣈆代當有
眞仙許遜傳吾孝道之宗是爲衆仙之長因
付蘭公秘㫖及金丹寳經銅符鐡豢令傳授
丹陽黄堂女眞諶姆且戒之曰將來有學者
許遜汝當以此授之孝悌王遂將蘭公遊於
郊野道傍忽見有三古塚指以示蘭公曰此
是汝三生解化之迹第一塚乃昔屍解所遺
仙衣而巳第二塜乃太隂鍊形形體巳就今
當起矣第三塚藏蛻骨爾宜移塚傍之路勿
令人物踐履也孝悌王言訖昇天蘭公乃榜
示行人斷其舊路人謂其妖妄擅移路逕執
以詣官官吏拘公而執其驗公具以前事對
官吏云必若妄言將加誅公曰吾言得之孝
悌王安得妄官吏遂引蘭公興地分對開其
塚其第一塚果有黄衣一領其第二塚見一
人童顏弱質如睡初覺之狀第三塚見連環
骨一具衆咸驚歎吏乃持仙衣還獻府君府
君着衣不能勝還與蘭公公服之即同塚中
仙人合爲一體辣身輕舉官吏悔謝虔懇拜
問何時再降人間蘭公俯語之曰我自此或
十日或百日一降施行孝道以濟迷途其後
呉都有十五歳童丹陽三歲靈童並是眞仙
之化身也將弘孝道之教以接合仙之士馬
　　　詩曰
　學道還須孝行充　自然孝道感玄穹
　若非一語開三塚　疇識三生守一功
　聖教先期諶姆授　眞仙後有許君崇
　蘭公敬信天眞訓　混合形神八太空
　　　諶姆化
諶姆者不知何許人也其字曰嬰甞居金陵
丹陽郡之黄堂潜修至道忘其甲子耆老累
世見之齒髪不衰容貌常少皆以諶姆呼之
謂其可爲人師也吳大帝時行丹陽市中忽
遇一男子年可十四五扣頭再拜願爲義子
諶姆告曰汝既長成須侍飬所生何得背其
巳親而事吾爲毋既非其類不合大道於是
童子跪謝而去又經旬日復過市中忽見孩
兒年可三歳悲啼呼呌莫知誰氏之子因遇
諶姆執衣不捨告云我毋何來唯願哀憫諶
姆憐其無告逐收歸撫育漸向長成侍供甘
㫖晨昏不虧心與道合行通神明聦慧過人
摶通經教天文地理百氏九流窮幽極玄探
徽索奥年將弱冠姆謂之曰我修奉正道其
來巳乆汝以吾撫育暫此相因汝既無天將
何以爲姓氏兒曰昔蒙天眞授以靈章約爲
孝道明王請以此爲名號可乎姆曰既天眞
付授吾何敢違復議求婚兒跪毋前說讃曰
我非世間人　上界眞高仙　今與姆作兒
乃是夙昔縁　因得行孝道　度脫諸神仙
向前十五童　亦是我化身　今巳道炁圓
我將返吾眞　眞凡自殊趣　何爲議婚姻
盍於黄堂壇　傳教付至人　毋既施正教
三清棲我神
諶姆聞讃驚畏異常遂於黄堂建立壇靖嚴
奉香欠闡孝道明王之教明王告姆修眞之
訣曰毎須髙處玄壇踈絶異黨脩閑丘阜餌
服陽和委鍳太虚靜夷玄圃若非無英寳帙
黄老玉書太洞眞經豁落七元大上隱玄之
道不可偃息(一作/輕盖)於流霞之車(一作/障)眷盻乎
文昌之台也得此道者九鳳齊鳴萬靈萃止
竦身御節八景浮空龍輿虎旂遊朔八方矣
毎宜寳之於是盡付妙訣兼授靈章巳而辭
毋飛騰太空諶姆受訖寳而秘之積數十年
人無知者至西𣈆之未許君遜呉君猛聞姆
有道遠詣丹陽求授道法姆知其名在圖籍
應爲神仙於是授以孝道明王之教眞仙飛
舉之宗及正一斬邪三五飛歩之術仍以蘭
公所授孝悌王銅符鐡券金丹寳經一遵元
戒傳付許君仍語二君五皇元譜仙籍品秩
乃令許君以道次授吳君二君禮謝將辤歸
許君欲毎歳來禮謁姆姆曰止之子勿來吾
即還帝郷矣乃取香茅一根南望擲之茅隨
風飛去因謂曰子歸於所居之南數十里認
茅落處立吾祠歳秋一至足矣語訖忽有雲
龍之駕來迎凌空而去今新建豐城二縣之
界有黄堂觀乃祖師倣丹陽黄堂壇所立祠
毎年八月三日朝謁諶姆之所也
　　　詩曰
　苦志修行隠市廛　不知在世幾何年
　深明至道通玄妙　洞合虚无契上仙
　育養童兒慈念重　監臨老姆聖功全
　俟將法寳傳吴許　獨駕雲龍入碧天
　　　金公化
地主金公世忘其名或云名寶行苐七世居
豫章之西山金由以進粟補官朴直公正鄉
閭所推服祖師與郭璞擇地至其所居璞曰
僕相地多矣未見有若此者如求富貴則必
有起歇如欲棲隱大合仙格其崗阜圓厚位
坐深還三峯几立回環雲拱內外勾鎻无不
合宜大凡相地兼相其人觀君表裹正與地
符乃與祖師同謁公欣然出迎懽如平生璞
白公曰許君欲置一舍爲修鍊之地故同璞
上謁公曰竊觀許君仙風道骨非塵埃中人
第恐此地不足以處君耳君誠有意當併置
莊産以爲薪水之資許君曰雖蒙傾蓋然受
之無名願聞所需多寡惟命公曰君子一言
道合身命猶以許人況外物乎老夫拙直平
生無用文券乃取一大錢中破之自收其半
以半授祖師曰以此爲券明日還挈家居西
林之盧舍至卒老馬玉隆官有神曰西林地
主顯忠眞官即公是也宋眞宗皇帝甞遣中
使奉香燭花菓於祖師中使至溪橋公朱衣
靴幞迓之中使不知其神也至舘問曰適橋
畔有官人相迓者誰也今安在在右曰無之
中使曰衣朱衣狀貌肥而短者衆咸謂無其
人翌無中使登殿致獻訖過地主堂視之驚
曰昨日所見者即此神也炷香設禮敬歎其
靈歸而奏之即有㫖免本觀支移折變盡縁
於此公之神愈乆益靈邇來報應尤彰未易
殫舉遐邇所共知嘉泰四年賜廟額曰昭應
嘉定三年誥封靈助侯
　　　詩曰
　靈助金俠古朴人　祖師傾蓋契如親
　明君豈慮難求地　義士猶能弗顧身
　便肯擘錢爲設誓　何勞書劵更酬緡
　舉家挈往西林去　廟食吾山證土神
　　　許大化
許大祖師之役夫也祖師上昇之日適與其
妻運来出市(今西/嶺市)聞祖師昇天夫婦推覆米
車奔馳而歸至則仙仗巳與夫妻撫膺哀號
乞從行祖師告以善功未備不應飛昇乃授
以地仙之術夫妻俱隱於西山其覆車之米
在地復生(今地名翻車崗生米市即其所也)
既隱不欲人識攺姓名曰午又爲所知復攺
曰干夫婦各有詩留於世干君詩曰自從明
府昇天後出入塵寰直至今不是藏名混世
俗賣柴沽酒貴忘心其妻詩曰醉舞狂歌踏
落花緑羅裙帯有丹砂往來城市賣生藥秖
箇西山是我家又詩曰出入仙郷不記春豈
知塵世有寒温兄家只在西山裹除却白雲
誰到門因干君出遊經時不歸獨歩醮壇有
感而作昨日因遊到翠微醮壇風冷杏花稀
碧桃爲我傳消息何事人間去不歸許大夫
妻聞祖師將上昇苦求隨行祖師以詔使告
合從昇天人數巳有定命難循其請故預期
使之出幹雖覆車而歸巳無及矣今人時有
見之者
　　　詩曰
　祖師㧞宅欲昇天　運未車飜歩不前
　玄詔謂何無分際　善功知是未完全
　鵠鸞巳返雲霄去　夫歸空悲泣涕漣
　雖即未該飛轝數　西山伹隱地行仙
　　　胡詹化
胡詹二王者旌陽縣二吏録也世不知其名
祖師棄官還山且乆二吏思慕盛德捨家而
來願服役終身祖師憫其誠意而知分不應
仙俾没後爲神立祠於福地東南髙峯作鎭
水口永享血食焉
　　　詩曰
　旌陽歸騎巳駸駸　吏録難忘徳意深
　辭職隨師常竭力　棄家奉道盡誠心
　執鞭貴得聞言教　進履欣從聽咳音
　可惜登仙無夙分　爲神血食到于今
　　　胡師化
天師姓胡名患超宇㧞俗不知何許人也人
莫知其年紀唐髙宗上元問來自廬山捿於
豫章西山之洪井永淳中幅巾布褐徒行負
杖至游惟觀見同軰手不執板擎拳而巳美
鬚眉體貌瓌偉類四十歳人身不甚長然毎
處稠人中其首獨出其上雖至長者止及其
屑故時稱胡長仙人間其年幾何曰五十二
歳逾數十載問之亦復云然至論𣈆宋巳來
治亂興廢繊毫不差喜談𣈆司空張觀文博
物如其友或云許吳二君甞授其延生鋉化
超三元九紀之道能檄召神靈驅奮雷雨至
陶弘景校芽山華陽洞太清經七十卷天師
亦預馬背縫盡朱書其姓名覧者皆見之又
曰吾昔到此客於盱毋用是不知爲何代人
物也毎路逢暴骨遺骸悉埋之地有古物寳
噐掘之如其言而獲聞邪怪之物疾之如㓂
讎即務剪除之時豫章西門有樟木精爲獨
足神大興怪祟邀人淫祀天師一見叱罵書
符禁制即命斬伐積薪灌油以火焚燎妖崇
遂滅以地爲覩(舊名信果今額天慶即玄妙)
昔游帷觀唐初甞荒廢因問主觀胡不修葺
荅以之材力天師奮然而往不逾月以木栰
至髙安樟木江口距觀九十里命栰人緊繫
縛各就宿江岸臨暮飛墨符一道中夜烈風
雷雨比明栰巳在壇下矣凌林嶺谷所當之
路林木披靡摧折又於山下發一窖出錢三
百千爲工役之須應殿宇非人所居者皆役
鬼神爲之門外鑿三井以辟火災(俗號禁火)
(井故至今永無火災矣)乆之異迹顯著天后
以蒲輪召之天師深隠巖谷州縣捜求之急
不得巳而出至都引見武成殿后臨問仙事
天師止陳道徳帝王治化之源后大喜又欲
留於都下委以鍊丹之事天師辭請還山修
鋉勑遣使齎金帛送歸行次單父賜福曰先
生道位髙尚早出塵俗如軒曆之廣成漢朝
之河上遂能不遠千里來赴三川日御先開
望霓裳之漸遠天津後渡瞻鶴蓋以方騰遥
睇風雲惆悵無巳儻蒙九轉之餘希遺一丸
之藥天師乃於洪崖先生古壇際鍊丹首尾
三年降詔趨召詣闕至則舘千禁中天師辭
歸固留不許天師一朝遁去上聞歎恨乆之
遣使齎贈甚厚兼贈詩一篇云髙人恊髙志
山服徃山家迢迢聞風月去去隔煙霞碧岫
窺玄洞玉竈錬丹砂今日星津上延首望靈
槎天師歸西山居子盱毋靖觀有三清中門
祖師横堂皆鬼工所造平柱眠枋疊至脊斵
削之工人弗可侔至植立不斜堅固不朽非
人可及樑牌親題大周年號筆力道勁又自
寫其眞於後殿之壁其居西山人皆師事之
千里之内無疫癘水旱之災無猛鷙夭折之
苦逺近頼焉長安三年二月十六日命弟子
於游帷觀之西址伏龍崗造墳藏太玄眞符
二七星神劒靈寳策杖各一三日而訖天師
正衣冠坐繩床異香滿室空中雲鶴墻外人
馬之聲紛紛不絶視之巳解蛻矣州具以聞
賜錢帛修齋醮謚曰洞眞先生姑蘇先生司
馬禎撰牌具載詳悉世逺眞壁將頽有一雲
水道士至以版木模寫之儼然復前狀越夕
而壁倒道士亦不知所往門以政和六年奉
㫖重造始撤去今惟眞版存焉
　　　詩曰
　凜然脩質氣剛雄　法術精通喜箸功
　句曲校經存寶藏　旌陽授道戢妖兇
　靈丹九錬因天后　古觀重修役鬼工
　徳備龍崗藏剱杖　一朝解蛻脫塵籠

西山許眞君八十五化録卷下
　學仙之難白古而然仙何難學罵子不觀
　是傳乎西山群眞皆胎仙肉質非興人異
　若云其難則西山無昇舉之仙矣夫難與
　不難之分皆在人心自勤自怠耳勤者不
　難怠者自爲難且許眞君詩傳募化刋梓
　閱五七年或張或李左推右托人莫肯了
　斯事邇者寳林信士宋道昇見其蹉跎恐
　一日復一日湮沒無傳特以大道心圓成
　盛亭咄嗟而就何其難哉觀物之成否知
　仙之難易無怪乎不可學實在乎人心可
　否歟故先輩云盡物理則通道云淳祐十
　𥜥中元日勇悟眞人施岑再識
　旌陽許眞君飛昇之後千有餘載迄今民
　攸賴焉有禱則應無感不通有神隂相歟
　今歳中元之夕元明炷香於四聖堂恍惚
　有神告云翌日獻書人至猶謂爲茫然越
　宿忽承江淮隠士賈君守澄自石城來敬
　瞻禮眞君聖蹟又出旌陽八十五化詩傳
　拜而誦詠乃覩西山施眞人所迹之詩黙
　契神告感謝弗巳昇臺鳴鼓舉白大衆敬
　以所賜詩傳寘于寶藏永乆其傳上堂幾
　語兹不緒録繼而賈君了心雲水之興元
　明乃直書傳後記云歳在丁未七月十八
　日靈寳大師管内都道正知逍遙山玉隆
　萬夀宫孫元明頓首拜書


西山許眞君八十五化録












