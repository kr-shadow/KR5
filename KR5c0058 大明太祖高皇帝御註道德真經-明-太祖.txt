#+TITLE: 大明太祖高皇帝御註道德真經-明-太祖
#+DATE: 2016-06-11 12:27:02
#+SOURCE: github.com/kanripo/KR5c0058 master 57293140                
大明太祖高皇帝御注道德眞經序男一
朕本寒微遭胡運之天更值群雄之並起不
得自安於鄉里遂從軍而保命幾喪其身而
免於是乎受制不數年脱他人之所制獲帥
諸雄固守江左十有三年而即帝位奉天以
代元統育黔黎自即位以來罔知前代哲王
之道宵晝遑遑慮穹蒼之切鑒於是問道諸
人人皆我見未達先賢一日試覽群書檢間
有道德經一册因便但觀見數章中盡皆明
理其文淺而意奥莫知可通罷觀之後旬日
又獲他卷注論不同再尋較之所注者人各
異見因有如是朕悉視之用神盤桓其書乆
之以一己之見似乎頗識意欲試注以遺方
來恐令後人笑於是弗果又乆之見本經云
民不畏死奈何以死而懼之當是時天下初
定民頑吏弊雖朝有十人而棄市暮有百人
而仍爲之如此者豈不應經之所云朕乃罷
極刑而囚役之不逾年而朕心减恐復以斯
經細覩其文之行用若濃雲靄群山之疊嶂
外虚而内實貌態彷彿其境又不然架空谷
以秀竒峰使昔有嵬巒倏態成於幽壑若不
知其意如入混沌鴻濛之中方乃少知微㫖
則又若皓月之沉澄淵鏡中之覩實象雖形
體之如然探親不可得而捫撫况本經云吾
言甚易知甚易行天下莫能知莫能行以此
思之豈不眀鏡水月者乎朕在中宵而深慮
明鏡水月形體雖如却乃虛而不實非着象
於他處安有影耶故仰天則水月象明棄鏡
捫身則知己象之不虚是謂物外求眞故能
探其一二之㫖微遂於洪武七年冬十二月
甲午著筆强爲之辯論未知後世果契高人
之志歟朕雖菲材惟知斯經乃萬物之至根
王者之上師臣民之極寳非金丹之術也故
悉朕之丹衷盡其智慮意利後人是特注耳
是月甲辰書成因爲之序






大眀太祖高皇帝御注道德眞經卷上
道可道非常道名可名非常名
　上至天子下及臣庶若有志於行道者當
　行過常人所行之道即非常道道猶路也
　凡人律身行事心無他欲執此而行之心
　即路也路即心也能執而不改非常道也
　道可道指此可道言者蓋謂過人之大道
　道既成名永矣即非常之名可行焉可習
　焉
無名天地之始有名萬物之母
　道之幽微靜無名而動有益即無極而太
　極是也且如吾爲天下君善政之機日存
　於心而未發孰知何名纔施行則有賞罰
　焉不但君心有賞罰賢人君子有志則皆
　能利濟萬物所以無名天地之始即君子
　仁心畜之於衷發而濟萬物則有名矣豈
　不萬物之母云
常無欲以觀其妙常有欲以觀其徼
　無欲觀其妙謂道既行而不求他譽以己
　誠察於眞理故云常無欲以觀其妙又常
　有欲以觀其徼非他欲也乃欲善事之周
　備耳慮恐不備而又欲之非聲色財利之
　所欲徼言邊際也
此兩者同出而異名同謂之玄玄之又玄衆
妙之門
　爲前文竒甚故特又讚之
　　右第一章
天下皆知美之爲美斯惡已皆知善之爲善
斯不善已
　國王及臣庶有能行道者篤能行斯大道
　勿於道上加道焉善上更加善焉凡以巧
　上此二事者美則美矣不過一時而已又
　非常道也故美盡而惡來善窮而不善至
　矣若治天下者務使百姓安不知君德之
　何如即古野老云帝力於我何有哉
故有無相生難易相成長短相形高下相傾
音聲相和前後相隨
　不過復前之文故有比假之說言既有即
　生無既難即生易既有長即生短既有高
　而必生下既有音聲諧和内音必高低者
　相挾
是以聖人處無爲之事行不言之教
　聖人篤其已成之大道己不再他爲曰無
　爲以不言之教云不欲使民暴稱揚耳故
　下文萬物作而不辭是生長萬物不言其
　能也
萬物作而不辭生而不有爲而不恃功成而
不居夫惟不居是以不去
　言聖人利濟萬物不自矜也長養萬物而
　不專自用也功成而不居乃成而不自主
　也令有所屬不去是謂不棄也
　　右第二章
不尚賢使民不爭不貴難得之貨使民不爲
盜不見可欲使民心不亂
　草廬已注盡矣吾再益之老子之意深焉
　夫尚賢之國病多貴難得之物民患盜矣
　夫多病者比國有淳良之臣天下措安君
　尤尚賢人詐賢可習矣既能倣之若他日
　親近則淳良之臣非禍則去之故老子云
　不見可欲使民不亂大概使民不知賢貴
　不知貨財之難得天下安
是以聖人之治虚其心實其腹弱其志彊其
骨
　是以聖人常自清薄不豐其身使民富乃
　實腹也民富則國之大本固矣然更不恃
　民富而國壯他生事焉是爲實腹弱志彊
　骨也
常使民無知無欲
　使民無知無欲即前文不尚賢不貴難得
　之物致民不見而不貪是也
使夫知者不敢爲也
　既知國之不尚雖知可慕亦不敢爲是也
爲無爲則無不治矣
　諸事先有勤勞而合理儘爲之矣既已措
　安乃無爲矣
　　　右第三章
道冲而用之或不盈淵兮似萬物之宗
　道之理幽微而深長用之而無盡息之則
　無形若或驟盡用之尤爲不當是謂道冲
　而用之或不盈且淵兮萬物之宗言君子
　若履則當徐之
挫其鋭解其紛和其光同其塵湛兮似或存
　吾己之英明若快利而且尖當去其尖如
　己之擾亂於心當去其擾亂之心澄之以
　清靜己之心若晃耀之明則斂之且同時
　畜英明於衷朗然而存焉其挫鋭解紛和
　光同塵蓋老子戒人諸事勿過甚故存德
　以施仁
吾不知誰之子象帝之先
　老子歎問曰吾不知誰之子象帝之先内
　有象帝二字或難着注依草廬以言天象
　天之主宰而帝但如此而云
　　右第四章
天地不仁以萬物爲芻狗聖人不仁以百姓
爲芻狗
　此教人行事務用常道不欲使暴惜物而
　暴棄物也所謂芻狗乃古祈禱之時以草
　爲狗而用之畢則棄矣若人君治則治矣
　治後如芻狗可乎若天地交合以成四時
　成則成矣既成之後再不調四時可乎故
　天能成天地者以四時常經萬古不息無
　怠未嘗時刻不運用也所以能長乆人君
　措天下若能體天之常造則治民非芻狗
　矣
天地之間其猶橐籥乎虚而不屈動而愈出
　聖人之心無不虚而無不實無不惜而無
　不棄所以惜者常常惜之所以棄者常常
　棄之是不棄而棄不惜而惜故民樂自然
　矣特以鑄冶風匣比之視之則虚而無物
　動則其風源源斂而視之似乎無物也未
　嘗不有也大概言風機無時不有聖人治
　道之心亦無時不專故以橐籥云
多言數窮不如守中谷神不死是謂玄牝玄
牝之門是謂天地根綿綿若存用之不勤
　人之浩氣乃神神即氣也人之軀中有心
　心中有竅呼竅爲谷以氣爲神氣若常存
　即谷神不死谷神不死遂得長生此以君
　之身爲天下國家萬姓以君之神氣爲國
　王王有道不死萬姓咸安又以身爲天地
　其氣不妄爲常存於中是謂天地根若有
　所養則綿綿不絶常存理用則不乏矣
　　右第五章
天長地久天地所以能長且久者以其不自
生故能長久
　天地不自生者人本不知天地自生不生
　但見風雨霜露益於世人亘古至今不息
　未見天有自生者故設詞以訓後人
是以聖人後其身而身先外其身而身存非
以其無私耶故能成其私
　後其身者儉素絶奢身失者勞心身而用
　治道也有志於濟人利物外其身者以其
　不豐美其身使不自安而身存乃先苦而
　後樂也非以其無私所以爲此而成其己
　道也非私者何
　　　右第六章
上善若水水善利萬物而不爭處衆人之所
惡故幾於道
　此老子導人行道養性修德行仁利人濟
　物者如是蓋水之性無所不潤無所不益
　故善人效之卑而不昂用而有益則道矣
居善地心善淵與善仁言善信政善治事善
能動善時
　人能訪有德之人相爲成全德行以善人
　多處則居之其心善行廣矣若與善人論
　信行則政事無有不治者故善治既知治
　道之明凡百諸事皆善能爲造及其動也
　必合乎時宜前心善淵者以其積善多而
　行無竭也若淵泉之狀
夫惟不爭故無尤
　謂能其事矣而已之不可太過也
　　右第七章
持而盈之不如其已揣而鋭之不可長保
　此如人將碗水而行若滿而行則溢若中
　而行則得且不溢而不費所以盈而行則
　費且得少故亦以揣而鋭之以比言不可
　保云物與志皆不可太甚
金玉滿堂莫之能守富貴而驕自遺其咎功
成名遂身退天之道
　世之有富貴者每每不能保者何蓋爲因
　富貴而放肆高傲矜夸不已致生他事有
　累身名是自遺其咎莫之能保也故人以
　功成名遂身退以戒之功謂功大也遂謂
　遂其志意已身退謂當謙而勿再尚之非
　退去也
　　　右第八章
載營魄抱一能無離乎專氣致柔能嬰兒乎
滌除玄覽能無疵乎
　載謂以身爲車以心爲寨以神言魂總而
　云之身魂二物也故託以載營魄之說爲
　文之妙以老子之理言之則神魂爲魄之
　主宰人能以魂不離於魄則人健矣若使
　魂常在身不妄遊是爲專氣既不妄遊亦
　無暗地私欲即是滌除玄覽私欲既無混
　然矣此所以嬰兒其疵焉能有之
愛民治國能無爲乎天門開闔能無雌乎明
白四達能無知乎
　君子之持身行事國王治國以陳綱紀豈
　無知而無爲在動以時而舉必善以心言
　之則世間美惡無不周知在乎去其惡而
　存其善者君子可以利人國王可以利濟
　萬物即愛民治國者也則不使神剛而爲
　雄以此行之是爲雌矣故老子託鼻息爲
　天門假氣神主軀之說人若妄爲勞筋骨
　而致氣粗暴是爲雄調停氣血以均是爲
　雌使身安則神久也若身不安則神亡有
　日矣如治國者君爲民之主君乃時或妄
　爲則民禍矣民疲則國亡信哉
生之畜之生而不有爲而不恃長而不宰是
謂玄德
　與民休息使積蓄之是謂生之畜之君不
　輕取是謂不有天下措安君不自逞其能
　是謂不恃生齒之繁君不專長百職以理
　之是謂長而不宰竒妙道理稱爲玄德
　　　右第九章
三十幅共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　三十輻共一轂是古時造車之法每一輪
　以三十輻攢一轂方成一輪所以號曰三
　十輻共一轂此是一輪也係是備用副輪
　言有車之家有此是爲便利當正車頽壞
　無輪之時則以此輪爲用即是有車之用
　埏埴以爲器埏埴膠粘之泥作器係是瓦
　器有器之家恐正器有所損壞故先置以
　爲備儻正器敝則以此器代之此所以有
　器之用鑿户牖之說言有房之家門扇窗
　扇當造房之時已嘗足備其有房之家慮
　恐乆有損壞故特置餘以備之所以經云
　有之以爲利無之以爲用蓋聖人教人務
　要諸事必欲表里如法事不傾覆人王臣
　庶可不體之
　　右第十章
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　此專戒好貪欲絶遊玩美聲色貴貨財者
　此文非深即是外作禽荒内作色荒酣酒
　嗜音峻宇雕墻是也腹喻民也所以實其
　腹者五色五音五味田獵貨財皆欲使民
　有樂之君不取而君有之即捨彼而取此
　後其身而身先外其身而身存之道是也
　妙哉
　　右第十一章
寵辱若驚貴大患若身何謂寵辱辱爲下得
之若驚失之若驚何謂貴大患若身吾所以
有大患者爲吾有身及吾無身吾有何患故
貴以身爲天下則可以寄天下愛以身爲天
下乃可以託天下
　人君能以身爲天下慮天下恐有大患若
　身有苦疾則天下安矣不能以此者天下
　危亡故所以寵辱若驚故小人不想得之
　職得之則自驚且喜然得已既乆富貴盈
　身却乃止知榮身其貴却莫知所保其身
　有疾便能知醫能防貴之患若防己之疾
　則保矣不能如是失之又驚若人君肯以
　身爲天下以百姓之身爲身則帝王之身
　宇内可獨行而無憂若以身爲身天下爲
　天下雖萬千之甲士從之猶恐不禦也是
　故帝王愛天下如愛己身獲昌
　　右第十二章
視之不見名曰夷聽之不聞名曰希搏之不
得名曰微此三者不可致詰故混而爲一
　言理道之幽微如是也所謂視之不見言
　道聽之不聞言理摶之不得言氣曰夷曰
　希曰微言平淡無見也此三者不可詰言
　三物無形而有形有象而無象是難說也
　混而爲一乃專其氣精其神也其上不曒
其下不昧繩繩兮不可名復歸於
無物是謂無狀之狀無象之象是謂惚恍
　其道其理甚不彰彰甚不昏昏若言無則
　出而井井焉事行矣其機無名若斂寂然
　莫知所之或又有象而無象有形而無形
　蓋謂人心與道心至幽至微非君子難守
　故惚恍也惚恍不定而速疾也
迎之不見其首隨之不見其後執古之道以
御今之有能知古始是謂道紀
　理道之混然即視不見聽不聞是也人能
　執古大理道行今之時即今之有也人之
　道理即天性也所以天命之謂性率性之
　謂道修道之謂教一然此謂道紀
　　右第十三章
古之善爲士者微妙玄通深不可識夫惟不
可識故强爲之容
　君子所秉者得天地至精之氣乃神慧而
　不妄爲使其動則諸事有理焉使其靜則
　靈神於心人莫知其所爲如何故深妙難
　通老子設詞假似傍人强立名色以覘視
豫兮若冬涉川猶兮若畏四鄰儼兮其若客
涣兮若冰之將釋敦兮其若樸曠兮其若谷
渾兮其若濁
　指前君子之人懷仁堅志人輕不可得而
　知彼之機故設七探之意使欲知彼之機
　尤甚難知蓋欲使後人修道堅如是也又
　以猶豫二獸名於其中又以整然之貌見
　之加以怠慢之情合之添淳淳然混之亦
　聲勢以動之侮以喧嘩窺之凡如此者有
　七終不得其眞情是以賢人君子之誠難
　動其小人之心安能如是也
孰能濁以靜之徐清孰能安以動之徐生
　言有如此之能人誰能見彼昏而使醒君
　子以動何人使彼靜之君子以濁何人使
　彼澄之以清言君子以安孰能以智動之
　君子之意未發孰能以計使之漸萌
保此道者不欲盈夫惟不盈故能敝不新成
　此蓋教人持身保道止是不欲太過耳故
　所敝不新成所以敝不新成者不盈不壞
　是也不新成者既不壞安有新成就者故
　保此道者如是甚不難哉
　　　右第十四章
致虚極守靜篤
　言致虚極無他乃去妄想私欲以盡耳守
　靜篤使堅守其寡欲之心篤至誠也實也
萬物並作吾以觀其復夫物芸芸各歸其根
歸根曰靜靜曰復命復命曰常知常曰明不
知常妄作凶知常容容乃公公乃王王乃天
天乃道道乃乆没身不殆
　君子之學道也體天地而行四時之常經
　是故處心虚極以守靜篤其心以觀循環
　者故法天地也所以云萬物並作然後觀
　復命者以其有始有終未常紊也君子之
　守道行仁猶四時而序之則道矣所以復
　命者物生而長長而成成而斂斂則復命
　矣比明年復如之所以云常人能知常則
　道明矣若或不知常不知序妄爲則凶矣
　所以知常者容知謂知常道也容謂悦貌
　也天下既悦乃公若能執此公道而行之
　則君天下也善能君天下者道也既守其
　道王無不善終者故不殆
　　　右第十五章
太上不知有之其次親之譽之其次畏之侮
之信不足焉有不信焉
　上等君子道布天下人莫知其功而有功
　矣此太上也中等之人道未行時欲人矜
　其己能是謂譽之下等之人以力服人將
　不服焉是謂侮之此事古今明驗尚有不
　信者故云信不足焉有不信焉即此是也
猶兮其貴言功成事遂百姓皆謂我自然
　言君子之用事也事成不欲使人揚其己
　能故事遂若揚能者必巧其事將不乆必
　累成功矣但人不言好而又不言否則事
　平而且穩雖不言乆日百姓將必美之豈
　不自然故自然也
大道廢有仁義智慧出有大僞六親不和有
孝子國家昏亂有忠臣絶仁棄義民復孝慈
絶聖棄智民利百倍絶巧棄利盜賊無有此
三者以爲文不足故令有所屬見素抱樸少
私寡欲
　此仁義智慧大僞孝子忠臣吾觀老子云
　妙哉云何蓋此等忠臣孝子智慧者始自
　成湯及周父子時以及秦漢至今疊出此
　等猶甚不多故老子所言無他必欲有大
　道耳所以大道何昔三皇五帝堯舜者當
　是時大道行焉六親和民無不孝君天下
　者爲民而讓位臣忠安用賢臣在位王者
　樸實竒巧何施大道廢自禹不讓之後成
　湯放武王伐所以有無仁義而顯仁義有
　愚昧者顯智慧有不孝者顯孝子老子戒
　人絶仁棄義絶聖棄智絶巧棄利以此三
　絶示後人使朝無爭位即君臣安矣若以
　常人言去此仁義孝慈聖智巧利却乃天
　下安豈不言未之有也所以老子自云三
　者文不足言人必不識其意也故再有所
　屬令人務尚儉而淳實少私寡欲是爲之
　屬也
　　右第十六章
絶學無憂
　罄世務以充吾腹所以絶學無憂妙哉嘗
　聞孔子無常師蓋世人之學未嘗能備其
　世事者志士不過知世事之三五而已惟
　世間之諸善世之賢愚者雖多少之不同
　皆能有之常人不能備習惟太上者獨能
　取諸人之善爲己之善故爲非常道非常
　名經云太上非道家之虚言此云最上之
　人言人不可與齊肩是也又孔子無常師
　以其博學也博之既盡其世事朗然矣所
　以云四十而不惑乃絶學無憂是也
唯之與阿相去幾何善之與惡相去何若
　世人愚而不學故設唯阿之詞以戒之相
　去幾何言此二字即是應聲而已於此應
　聲之間不能分别是非致人言惡豈學者
　之所爲其善之與惡爲文不過表前文之
　深意
人之所畏不可不畏荒兮其未央哉
　老子所以非常人者爲此且世人聞有可
　畏之事人皆知有畏者然猶不甚荒亂至
　其極也乃甚荒其荒無解也所以老子聞
　有此而事未極先荒極故能不荒而不畏
　也草廬云央猶盡也
衆人熙熙如享太牢如登春臺我泊兮其未
兆如嬰兒之未孩
　此所以老子高出世人者爲此及其習道
　也如是至於他人奢華者老子却乃不如
　是爲何蓋謂學道與物樂不同也所以不
　同者道乃無形之理善用無乏焉故盈之
　而弗厭其遊賞宴樂乃用物而驕盈也既
　盈而有虧以蕩志而用物過也是以老子
　懷素而守常非如嬰兒之無知未兆非心
　不知此之爲樂蓋持道而不妄爲以守天
　經地式也
乘乘兮若無所歸衆人皆有餘我獨若遺我
愚人之心也哉沌沌兮俗人昭昭我獨昏昏
俗人察察我獨悶悶漂乎其若海飂兮若無
所止衆人皆有以我獨頑似鄙我獨異於人
而貴食母
　乘乘若無所歸云如乘舟之貌非無所歸
　言樂自然耳言衆人皆有餘我獨若遺言
　衆皆樂獨不遇其中似乎有失於歡若無
　物之狀非也乃守道也所以云我豈愚人
　之心也哉沌沌乎昏濁之狀以其忘機也
　如昭昭察察其常人之所爲昏昏悶悶乃
　守道之如是豈昏昏而悶悶云漂兮其若
　海飂兮若無所止此非海非飂言其守道
　如是人莫知其所之海曠也飂蕩驅也長
　風又云衆人皆有以我獨頑似鄙有以云
　人皆如是頑似鄙俗癡薄也非示此篤衷
　如是我獨異於人而貴食母食養也哺也
　此二字無他修道之堅也
　　　右第十七章
孔德之容惟道是從道之爲物惟恍惟惚恍
兮惚兮其中有物惚兮恍兮其中有象窈兮
冥兮其中有精其精甚眞其中有信自古及
今其名不去以閲衆甫吾何以知衆甫之然
哉以此
　孔德之容者言大德之貌若行道者能踵
　斯以爲式可不非常道也且道德之爲物
　聽視皆不見忽有之故下惟恍惟惚恐學
　者之難窮而忘之云恍兮惚兮其中有物
　其又惚兮恍兮其中有象慮人指爲眞虚
　而不實特云有象使知道德之理無不實
　也亦言窈兮冥兮其中有精有精者然也
　精英華也使夫守此而不改則信同天地
　則其中精甚更有信焉有信者何亘古至
　今其道未嘗有損所以言其名不去是爲
　不朽以閲衆甫者言道常存而萬物勝所
　言觀物也甫者美麗也又何以觀衆甫之
　然哉云道不失信常經以四時源源不絶
　生物之繁以爲必然故所以教人守此道
　行以誠者如影隨身如響疾應是也
　　　右第十八章
曲則全枉則直窪則盈敝則新少則得多則
惑
　此教人持身行事勿過學道修誠以分眞
　僞所以曲枉窪敝少喻勿太過惟多則惑
　正爲學者雖能廣覽而不分眞僞何如絶
　學也眞僞不分則僞有禍焉僞累善焉所
　以唯阿是也故云相去幾何
是以聖人抱一爲天下式
　擇善去惡而爲之道諸善一而諸惡縻故
　爲天下式豈不去多惑也非常道由此而
　出焉
不自見故明不自是故彰不自伐故有功不
自矜故長夫惟不爭故天下莫能與之爭古
之所謂曲則全者豈虚言哉誠全而歸之
　此四自字之設文不過明前曲枉窪敝少
　多六字之機也但前通則後亦然矣縱使
　盡知不過泛文耳
　　　右第十九章
希言自然飄風不終朝驟雨不終日孰爲此
者天地天地尚不能乆而况於人乎
　此云小人之倣行道者如是且政事方施
　於心早望稱頌故謂希言希言者希望人
　言好也又自然者復以非常道戒之故董
　仲舒有言正其誼不謀其利明其道不計
　其功所以自然義既正道既明他日自然
　乎此自然者戒也道者非非常之人安能
　如是曰飄風不終朝驟雨不終日此設意
　以喻孰爲此者天地乃曰誰云天地之勢
　不能終朝而風雨驟歟此所以不知道者
　故又云天地尚不能乆而况於人乎所以
　言者比希言若驟風雨之狀縱有也不能
　乆故比云
故從事於道者道者同於道德者同於德失
者同於失
　人能專其志務於道大者未嘗不非常道
　有志布德未嘗不有大德若用邪心奸詭
　未嘗不由奸詭而失身所以下文有三同
　焉復明此理者何譬如人之在世願作何
　等必得何等來應即是好此而此驗喜彼
　而彼來必然
同於道者道亦得之同於德者德亦得之同
於失者失亦得之信不足焉有不信焉
　好此而得此好彼而得彼既云如此又有
　且信且不信者猶豫甚有全不信者即信
　不足焉有不信焉故下文又云跂者不立
　跨者不行亦再此也
跂者不立跨者不行自見者不明自是者不
彰自伐者無功自矜者不長其於道也曰餘
食贅行物或惡之故有道者不處也
　跂跨者亦比也且跂短足之人一足不能
　立也跨乃躍也又跳也又如跨騎未逹鞍
　也如此者皆不行而不立由人所好者孰
　焉其四自字之說有何難見也不過使人
　毋得張聲勢耳我儘作爲惟取自然而已
　餘食贅行亦誇也爾既自誇人誰不笑所
　以君子不取爲此也
　　　右第二十章
有物混成先天地生寂兮寥兮獨立而不改
周行而不殆可以爲天下母吾不知其名字
之曰道彊爲之名曰大
　以先天地無極之氣理言之以比君子仁
　德之心未施之意井井於心寂兮寥兮獨
　立而不改以其凝而不妄動周行而不殆
　可以爲天下母不殆云時時省悟其道不
　致有亡既不亡安得不利濟萬物若以此
　道利濟萬物豈不爲母哉雖云彊爲之名
　即太極之道也故曰大
大曰逝逝曰遠遠曰反
　大曰逝所以逝者謂道成而給於物也物
　得而道仍歸於我豈不反也遠謂流行也
故道大天大地大王亦大域中有四大而王
居其一焉
　謂天地同造化王者法天地執此道居兩
　間若比天地王豈眇然一人而已何居四
　大之中一大蓋其道理之鴻濛王乃持之
　故云大
人法地地法天天法道道法自然
　此四法字不過明四大也是謂相繼而持
　大道焉所以人法地者君天下當體地之
　四序交泰以爲常經而施政地法天者聽
　風雨霜露以生實收斂物焉天法道者以
　無極之氣自然徐成之也道法自然者和
　氣冲而物不敝是也故能自然
　　右第二十一章
重爲輕根靜爲躁君
　持身之道如是凡君子舉事必先以身爲
　重然後度所行之事可全身立名者方乃
　施之所以下重靜輕躁四字乃云不欲胡
　爲輕發亦不許猶豫也
是以君子終日行不離輜重
　終日行者行道心也不離輜重者以此輜
　重比身也其道理者人心也心乃神魂所
　棲之處若神魂而妄慮妄爲使不守其心
　而縱其所欲是爲離輜重也譬如帥師遠
　行而入敵境豈有棄其軍糧而先行焉先
　行則失糧所以君子持身若是
雖有榮觀燕處超然
　言守身之道甚堅如是且吾有微寳賫持
　行途間或曰他處有美玩者欲與吾同往
　觀之此所謂榮觀君子但知守己之微寳
　耳持心以靜不欲他美者故燕處超然是
　也
奈何萬乘之主而以身輕天下輕則失根躁
則失君
　此言因有發之矣昔周穆王乘八駿而遊
　是也豈不萬乘之主以身輕天下紂乃斮
　朝涉之脛剖賢人之心何止乎躁其不仁
　甚也故所以失君不但天下失君其紂亡
　其身矣
　　右第二十二章
善行無轍迹善言無瑕謫善計不用籌策善
閉無關鍵而不可開善結無繩約而不可解
　君子之道行人不能知以其無誇己之言
　其又不自矜既不自矜何有妄言妄言既
　無安有瑕謫吾心終日守之以理道小人
　將欲窺侮之其來既非理道安得不爲我
　所制其爲計乎籌乎吾有天下而守在四
　夷民安物阜君臣同心軍民遂其生而同
　其志吾雖無關鍵繩約而結者孰能善可
　開而善可解所以善閉善結者皆譬言道
　養天下之人則天下之人爲吾閉而爲吾
　結矣解之乎
是以聖人常善救人故無棄人常善救物故
無棄物是謂襲明
　聖人之心無善無不善善者何蓋謂道常
　善被於人物者以其常道而常善也所以
　無善者其非理之人物自不善也所云無
　善人物者聖人未嘗有心棄之奈何人物
　自棄焉所以不棄而常救者常道也若能
　從斯道者是謂不棄也襲明者聖人因此
　而終古今承其明耳故曰襲明
故善人不善人之師不善人善人之資
　善教人者不爲人師乃能使人爲善君子
　之所在心善淵身安乎蕩蕩然與相處者
　其有學乎故不善人師而人善也所以無
　轍迹是也汝知資乎
不貴其師不愛其資雖知大迷是謂要妙
　不教人而習我是謂不貴其師不與人之
　物而人得我之道是謂不愛其資如此者
　似乎無知乃有機是謂要妙
　　　右第二十三章
知其白守其黑爲天下式爲天下式常德不
忒復歸於無極
　白乃光明也將甚必有虧故先守其黑黑
　乃明之先兆是以存其光而不欲盡也如
　此者君子可爲式但能用此者常常有德
　之士於心不忒既不忒當去其私欲合精
　神爲一以存乎其中如先天地之理氣然
　即無極是也
知其雄守其雌爲天下谿爲天下谿常德不
離復歸於嬰兒
　此務教人不尚强而尚柔乃云雄雌也如
　此者當以吾腹爲天下長江大河所以長
　江大河能容百川之波濤故欲君子以心
　比之則常有大德大德既有不可矜誇復
　若小兒無知之貌又非眞無知之貌不過
　使心不妄爲耳故小兒不能妄爲曰嬰兒
知其榮守其辱爲天下谷爲天下谷常德乃
足復歸於樸
　既富而恐有所辱守之以嚴則不辱矣如
　此者可爲天下谷谷乃大山深遠低處是
　也既若大谷大谷比心胸腹也又云若能
　如是則常常爲之德既有如許大德而不
　誇當以心爲淳樸
樸散則爲器聖人用之則爲官長故大制不
割
　樸散而爲器則聖人用之樸道未行也散
　而爲器道布也聖人用之則爲官長非官
　長也云人主是也淳於此而畜於中散而
　爲道周行聚則樸而混一雖云散未嘗曾
　散所以云不割是也
　　　右第二十四章
將欲取天下而爲之吾見其不得已天下神
器也不可爲也爲者敗之執者失之
　此老子自歎之辭朕於斯經乃知老子大
　道焉老子云吾將取天下而將行又且不
　行云何蓋天下國家神器也神器者何上
　天后土主之者國家也所以不敢取乃曰
　我見謀人之國未嘗不敗然此見主者尚
　有敗者所以天命也老子云若吾爲之惟
　天命歸而不得已吾方爲之
凡物或行或隨或呴或吹或强或羸或載或
隳是以聖人去甚去奢去泰
　行隨行乃先隨乃後先爲不讓後爲能弟
　又或呴或吹呴徐徐出氣也吹乃急出也
　所言急則乏疾徐則有餘如强羸二字强
　勝羸弱其强必有衰其羸必壯載隳之比
　蓋以有載將有不載有隳必又將興故所
　以戒人甚勿違天命而妄爲是去甚奢泰
　之云耳
　　　右第二十五章
以道佐人主者不以兵强天下其事好還
　朕觀老子之爲聖人也亘古今而無雙夫
　何故以其陰隲大焉夫爲人臣者不務以
　道佐人主乃務尚兵强喪人主也當可發
　兵而猶豫致君不發亦亡君也云其事好
　還者乃非理之爲神天不許也若有此無
　故損傷物命非身即子孫報之理有不可
　免者
師之所處荆棘生焉大軍之後必有凶年
　此又喻君臣焉謂凶年者何蓋爲凡國家
　用兵或轉輸邊境轉輪則民疲用乏是有
　凶年或境内相爭言境内相爭農廢耕植
　田野荒蕪所以荆棘生焉皆乏用是爲凶
　年
善者果而已不敢以取强果而勿矜果而勿
伐果而勿驕果而不得已是謂果而勿强
　此專復喻君臣若遇卒急與可爲當疾便
　爲之爲之而既勝勿許聲張即勿矜是也
　强謂勿愈尚兵也其勿伐勿驕皆誇大也
　果而不得已是爲没奈何而爲之是謂果
　而勿强此云爲我不得已而爲豈我
　强哉
物壯則老是謂不道不道早已
　此再喻用兵若過是謂老早已是謂既老
　必不乆也大概不可每每無故尚兵强也
夫佳兵者不祥物或惡之故有道者不處也
　謂用兵得勝而歸常常誇之以爲能用兵
　也纔言能用是謂不祥物或惡之言兵行
　處所非損命則諸物不無被廢物者何錢
　粮兵甲旗仗舍宇津渡舟車及馬無有不
　損者故物或惡之爲此其上善度之不處
　是也
君子居則貴左用兵則貴右
　此言兵凶事也左乃生氣之方故君子居
　左以其生氣也右乃屬金金主殺伐故用
　兵居右是也
兵者不祥之器非君子之器不得已而用之
恬淡爲上勝而不美
　兵本是凶器没奈何而用之是以君子不
　得已而用之縱使大勝不過處
　以尋常常者即恬淡也是謂勝不美
美之者是樂殺人也樂殺人者不可以得志
於天下矣
　若人誇善用兵者是謂喜殺人也如此等
　不可式天下也
吉事尚左凶事尚右偏將軍處左上將軍處
右殺人衆多以悲哀泣之戰勝以喪禮主之
　古所以愼人命者幽哉蓋爲不欲使凶事
　尚吉重人命也
　　　右第二十六章
道常無名樸雖小天下不敢臣侯王若能守
萬物將自賔
　道無名言仁心大德是也樸淳然於心似
　乎微孰敢以爲小樸眞道理也不敢臣即
　不敢小也若王主之萬物將自賔自賔是
　人物來臣貢也侯庶能守將名同天地可
　賢也子以侯王並稱侯乃過矣
天地相合以降甘露人莫之令而自均
　言道之功理之妙如是言甘露降人莫之
　令即不知誰人使令如是均乃和氣自然
　而然
始制有名
　德之造化如許名乃云甘露是其名也即
　前無名有名之說所以有名無名道理未
　施則無名既施著物以物爲名是謂有名
名亦既有夫亦將知止知止所以不殆
　謂其名因物而有之乃當止之何故蓋謂
　令君子措事既成勿再加巧加巧則復敝
　不加巧是謂知止既能知了足可以不危
　即不殆
譬道之在天下猶川谷之與江海
　道在君子之胸中能堅持不忘則如長江
　大河之水一般世間之雲雨興作百川泛
　溢本海爲源何以見之海太陰所集陰昇
　騰而雲雨作如道之行既行則溢江河既
　溢江河復朝宗於海乃道之體用也
　　　右第二十七章
知人者智自知者明勝人者有力自勝者强
　能知人者有智能知自己何如是爲小善
　能善勝人者雖不用力是謂有力自勝者
　是爲强强然如此此數事皆能知足爲當
知足者富强行者有志
　吾有己物守之而不貪於我物甚堅故得
　當富又强行者言君子終日慮道不息是
　爲有志既有志事將必成焉
不失其所者乆死而不亡者壽
　不失其所者乆謂此數事能常常守之行
　之將名垂萬古而不朽是謂死而不亡者
　壽孰不知釋氏云不生不滅即此是也然
　猶恐人愚迷特言虚無此云實行大道得
　如是
　　　右第二十八章
大道泛兮其可左右
　言大道大也其理鴻濛安可左右
萬物恃之以生而不辭功成而不居
　道之恩世間萬物憑此而發生既生萬物
　道何言哉言君子行道務不誇爲上所以
　不誇即不辭所謂不辭即事業成而不任
　己之能是也
衣被萬物而不爲主常無欲可名於小矣
　道如厚纊之衣被被者蓋覆人物也若言
　可名道之德不欲使人名之故止小也即
　可名於小矣
萬物歸焉而不知主可名於大矣
　大道既施萬物各得其所吾不言能而後
　萬物歸於我者可爲大即可名於大矣
是以聖人能成其大也以其不自大故能成
其大
　聖人善能利濟萬物又不自誇其功是謂
　能成其大因本身不以爲大所以成大乃
　不成而成者矣
　　　右第二十九章
執大象天下往往而不害安平泰
　執大象者即道理本體也又王者大位而
　大名政事是也又王位民之大寳持之以
　常而不妄則天下歸焉歸者從也即天下
　往既衆庶之服歸加撫以勞之則天下安
　和即安平泰
樂與餌過客止道之出口淡乎其無味視之
不足見聽之不足聞用之不可既
　君能撫養有方雖有叛者亦復歸也過言
　去止言復住其謂道無形無影口說時無
　驗亦無滋味看又不見耳聽之又無聲愚
　人將謂無有上善用之終古不乏是謂不
　可既
　　　右第三十章
將欲歙之必固張之將欲弱之必固强之將
欲廢之必固興之將欲奪之必固與之是謂
微明柔勝剛弱勝强魚不可脱於淵國之利
器不可以示人
　柔淺而機秘智者能之絶注
　　　右第三十一章
道常無爲而無不爲
　道治天下專其志而守之所守在心所爲
　居衷無形無影乃道常存即是無爲無不
　爲
侯王若能守萬物將自化
　大仁大德常行而不改乆則天下順從守
　常而行之自化言民必從是也
化而欲作吾將鎮之以無名之樸無名之僕
亦將不欲
　王道布宇内民從而國風淳乆之民富人
　將奢侈是以鎮之謂爲王者身先儉之以
　使上行下效不致縱欲是也
不欲以靜天下將自正
　王者身行之餘者不待化而自化必然
　　　右第三十二章


大明太祖高皇帝御注道德眞經卷上
大明太祖高皇帝御注道德眞經卷下男二
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首也前識者道之華
而愚之始也是以大丈夫處其厚不處其薄
居其實不居其華故去彼取此
　大德周給萬物不自矜聽其自然所以有
　德即是以有德下德不失德是以無德謂
　德小而量薄張其自己之能反爲無德即
　是以無德上德無爲而無以爲因其措事
　已定别無可爲亦不尚巧即是無以爲下
　德爲之而有以爲以其尚巧也即有以爲
　將爲德壞也其上仁上義上禮與夫四失
　及處厚薄而居實華此皆老子言世道盛
　衰大道不立故也何謂之大道昔三皇五
　帝大道焉如帝堯與舜舜與禹官制不更
　禮樂有序明君賢臣天下安和大道歟盛
　歟何謂衰桀紂非君以天下美身政務消
　而邪事長正聲去而淫聲生是謂大道德
　行仁義禮樂廢此數事當三皇五帝在位
　天下淳樸無顯也此所以呼爲大道自桀
　紂靡其道致成湯放武王伐此臣乎義乎
　桀紂失唐虞之德而有如是此盛耶衰耶
　然盛衰由此而見仁義忠信自此而顯安
　得不謂之衰焉非世之善美也乃不美也
　故本經前云絶仁棄義之說不欲見此而
　已但欲三皇五帝之仁義耳豈老子之過
　歟
　　　右第三十三章
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也
　昔之得一者即無極之初氣也初氣者大
　道理是也以此氣而成天地故天地得一
　以清寜神乃乾坤之主宰至精之氣聚則
　爲神變則無形而有形是謂得一以靈谷
　者兩間人世也天地虚其中而爲谷和氣
　盈於兩間萬物生以其多之故是謂盈也
　萬物各得合應之氣至精者方萌謂之得
　一以生王臣乘此天地之精英而不僞大
　道行焉是謂天下貞此云蓋謂教人務守
　大道不妄乃君乃臣乃士乃民可爲暢然
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以爲貞而貴高將恐蹶
　若天失此之氣理將有裂壞地失此將有
　震動墜陷神失此將有不靈谷失此人世
　將無物世間萬物失此將不生而有滅王
　臣失此將無道而國亡士君子失此將傾
　覆尊貴也
故貴以賤爲本高以下爲基是以侯王自稱
孤寡不穀此其以賤爲本耶非乎故至譽無
譽不欲琭琭如玉珞珞如石
　爲仁人君子者務尚謙卑爲吉所以又云
　王稱孤寡不榖此三字俗呼皆微小無德
　之名王臣乃稱之言其不自高也小人誇
　己可乎所以俗云言吾惡者是吾師言吾
　善者是吾賊故下至譽無譽不欲琭琭如
　玉珞珞如石此二說皆諂諛之稱君子當
　守道而不改尤有稱之何小人好之甚入
　惡地也
　　　右第三十四章
反者道之動弱者道之用天下萬物生於有
有生於無上士聞道勤而行之中士聞道若
存若亡下士聞道大笑之不笑不足以爲道
故建言有之明道若昧進道若退夷道若纇
上德若谷大白若辱廣德若不足建德若偷
質眞若渝大方無隅大器晩成大音希聲大
象無形
　道行則被萬物物足用而道歸我反也其
　動字既歸又將動也王臣君子持身守道
　未嘗時刻有忘寧者所以能成王臣君子
　者爲此道之用如是世間萬物既有生即
　有滅理道自然天地之綱紀也所謂生於
　有有生於無是也所以古聖人終世而行
　道日夕而持之不敢有慢中等之人或行
　或不行或行者聞人稱之則又行之或不
　行謂道隱功遲之故是云若存若亡下等
　之人不但不行相與言道早發笑焉又有
　不審而不答焉或有言不可行道者君子
　與小人論道小人若迷途者與行道難甚
　若退與之平道由梭行纇緯不抽又云谷
　辱不足偷渝無隅晩成希聲無形數事即
　前云善行無轍迹是也守謙亦然
道隱無名夫惟道善貸且成道生一一生二
二生三三生萬物萬物負陰而抱陽冲氣以
爲和人之所惡惟孤寡不穀而王公以爲稱
故物或損之而益益之而損人之所教我亦
教之强梁者不得其死吾將以爲教父天下
之至柔馳騁天下之至堅無有入於無間吾
是以知無爲之有益也不言之教無爲之益
天下希及之
　嗚呼老子聖哉何明道之極也且云道隱
　無名誠然道本先天地之氣人何見而不
　見如善貸且成當哉失道之理無所不益
　萬物賴此而生豈不借資與人物焉復云
　理道之幽微又如是說道乃先天地之一
　氣以清升而爲天濁沉墜而爲地是爲一
　生二天地乃曰二儀與先天地一氣並作
　是三二儀既立四象昭昭曰日月星辰是
　也因有風雨霜露四時成序萬物生焉又
　負陰而抱陽物盛而歸源屬陰歸源而復
　出是爲抱陽陽本剛以陰貫之則陰陽和
　此謂自一以生二自二以生三自三乃生
　萬物以陰趨陽之道皆以卑以就能成也
　君子之習道如是乎更逾以上古國王所
　稱孤寡不穀此三字人人以爲不貞之字
　王者乃取名之是謂謙也又以盛衰以比
　損益云常道也以三教字言前二教字言
　可教者後一教字云不得其死者此是謂
　不教之徒有此老子云吾教父何父道理
　之本源度之耳非父親之父言天下之至
　柔馳騁天下之至堅無有入於無間是以
　知無爲之有益也無有者何言道體至柔
　至堅無間者何金石之類惟陰陽能透知
　無爲之有益爲此是也謂其柔軟不着形
　迹耳道也子教不言之教尤甚精不言者
　道理不言而物化教歟言歟故所以無爲
　之益無爲之益是不作爲而有益非不作
　爲大理無時而不運言君子欲措安無時
　不務道雖不言意已成矣發則中節如四
　序之交時至而應物也此道非大人君子
　雖多言不可教故希及之
　　　右第三十五章
名與身孰親身與貨孰多得與亡孰病是故
甚愛必大費多藏必厚亡知足不辱知止不
殆可以長乆
　噫深哉意奥愚人將以爲老子不貴天爵
　乎非也其戒禁貪婪之徒特以甚多二字
　承其上文又以二知字收之再以長久示
　之吾故比云且國之大職王之下冢宰之
　官極位若非天命棄其此而愛王位可乎
　六卿非君命而讒居相位可乎以次序校
　之諸職事皆然言孰親孰多孰病君子之
　親日親於道多多於道小人之病病不務
　學道貪非理之名多藏貨物其非理之名
　易奪貨藏多而必恃故厚亡君子守有命
　之名藏合得之物是謂知足不辱知止不
　危可以長久云永不壞也
　　　右第三十六章
大成若缺其用不敝大盈若冲其用不窮大
直若屈大巧若拙大辯若訥躁勝寒靜勝熱
清靜爲天下正
　此云守道如守大器謂吾有大瓊盃常恐
　有失有壞是故不壞即不敝大盈言吾有
　諸物盛多守之似乎少必不過用是謂其
　用不窮其有直屈巧拙辯訥皆謙憂是也
　此謙本有三吾止以一直比之餘皆同焉
　謂吾心地本平生直實又常常檢點日行
　事務及所躁用處莫不又有非仁人君子
　乎本經如此而已謂君子持身守道堅如
　是躁本奮動之貌内帶蒸熱之勢因此可
　以强寒即躁勝寒靜不動之貌靜中含凉
　之勢因此可以勝熱此云無他大概喻君
　子守道行道當審而果决勿躁而勿豫也
　清靜爲天下正此言理道之守甚嚴謂君
　天下者既措安之後當堅守其定規勿妄
　爲妄爲或改前人之理道是也改則亂不
　改則天下平是謂正
　　　右第三十七章
天下有道却走馬以糞車天下無道戎馬生
於郊罪莫大於可欲咎莫大於欲得禍莫大
於不知足故知足之足常足
　明君賢臣在位立綱陳紀夷來蠻貴貊賔
　天下無爭是謂有道慣戰之馬駕車以載
　糞壯士化兵爲農器即却走馬以糞車若
　君不守道而行邪道雖牧放孳生之馬不
　得生於孳生處所必生於戰場敵國郊境
　即是戎馬生於郊此有之乎有之何以見
　君好非仁之勇而尚强及非理慕他人之
　寳則戎馬生焉於斯之時罪之大禍之深
　安能釋也哉皆失守道不本仁也因不足
　而致是人君若能知足則天下國家不乏
　用矣何他求焉
　　　右第三十八章
不出户知天下不窺牖見天道其出彌遠其
知彌少是以聖人不行而至不見而名不爲
而成
　不出户知天下以其運慮備安不忘危不
　窺户牖見天道以其以心行天心之事不
　待倚窗而看也其出彌遠其知彌少以其
　神不定而視聽亂也又云聖人不行而至
　不見而名不爲而成者謂道慮備恩及萬
　物即至不見其物能知其名所以哲所以
　能成者恩既施而物自化也書不云乎元
　首明哉股肱良哉聖人之心其爲道也異
　乎
　　　右第三十九章
爲學日益爲道日損損之又損以至於無爲
無爲而無不爲矣取天下者常以無事及其
有事不足以取天下
　聖人有志學道道乃日積日積日益也乆
　日道備將欲作爲其道聖人慮恐道行未
　穩以此宵衣旰食苦心焦思致使神疲心
　倦即是損之又損然後道布天下被及萬
　物民安物阜天下貞是以聖人無爲又無
　爲而無不爲矣豈不先苦而後樂乎昔聖
　人君天下務繼前王之法以爲式不改而
　行之不恃富而不恃勇聖人不言暴取他
　人天下言人君能安己平天下即是善取
　天下是也謂常以無事故也如不能安天
　下者諸事擅興民疲乏用盜賊烽超豪傑
　生焉時乃整兵欲平之可乎未必也此所
　以及其有事不足以取天下是也
　　　右第四十章
聖人無常心以百姓之心爲心善者吾善之
不善者吾亦善之得善矣信者吾信之不信
者吾亦信之得信矣聖人之在天下歙歙焉
爲天下渾其心百姓皆注其耳目聖人皆孩
之
　書云鬼神無常享享於克誠當哉孰不謂
　老子於斯道合此云人能常善常德天神
　常常加祐之其不善之心方萌則天神否
　矣聖人之君天下體此而教民豈不法天
　者乎即聖人無常心以百姓心爲心是也
　又孔子云不如鄉人之善者好之其不善
　者惡之於斯人可取奈何老子反之兩善
　皆善兩信皆信果孰是非耶噫老子之文
　竒且甚善者吾善之此美之矣不善吾亦
　善之此懲之矣信不信亦然故得善而得
　信矣人不知其文謂老子果類之而反之
　又謂君天下者心志不定慮生妄爲則民
　人效之人皆亦然又注其耳目注謂着其
　意耳謂聽其美污之聲目乃觀其善惡所
　以聖人觀其所以不欲身民如是務秉之
　以道常以心似乎小兒之無知特守無爲
　之道故天下安
　　　右第四十一章
出生入死生之徒十有三死之徒十有三人
之生動之死地亦十有三夫何故以其生生
之厚蓋聞善攝生者陸行不避兕虎入軍不
避甲兵兕無所投其角虎無所措其爪兵無
所容其刃夫何故以其無死地
　天地大道生人本以十分爲率因譬云或
　過三分故號十有三生者既言生忽便云
　十有三死者此死者即是前生之徒十有
　三所以言者何蓋爲人生於世謂貪取養
　生之物多是致取非其道用非其理反爲
　所傷是也何以見之曰酒色財氣無病醫
　藥過劑及有病不醫飲食衣服不節思欲
　過度妄造妖言奸邪犯憲冒險失身不畏
　鬼神不孝不悌於此數事人未嘗有能免
　者或云除奸邪冒險不畏鬼神及不孝不
　悌外餘皆善終何以見非理也曰以爾所
　云此其所以往往多死非命者爲此也因
　不知大理何如故被物欲之善殺也即動
　之死地十有三非此者何又云善攝生者
　有兩不避人莫不以爲眞如是乎非也言
　君子之爲人務多持道動合天理於心不
　作邪謀陷身之罪安有致身於兕虎兵刃
　中以其無死地也此云比君子之行藏若
　此豈果然乎又云天道好還如小人務尚
　奸邪動輒致人於死地所以好還者彼雖
　避兕虎而入兕虎中彼雖遠兵甲而由兵
　甲而死其還也如是其得也必然此皆動
　之死地耳
　　　右第四十二章
道生之德畜之物形之勢成之是以萬物莫
不尊道而貴德道之尊德之貴莫之命而常
自然故道生之畜之長之育之成之熟之養
之覆之生而不有爲而不恃長而不宰是謂
玄德
　此生畜形成四字謂能君天下者多能保
　此四字是謂善撫乾元之運前四字所該
　者何無他生之者萬物也畜者既能生萬
　物又能養萬物是謂畜既畜之分品類之
　使各遂其生乃形其貌或不全者因其勢
　而就體以成之萬物既蒙恩之後莫不欣
　哉物既樂乎天命則乾元之運爲我所乘
　則乃國祚永昌若如此者豈不貴德邪若
　以道德言之無形而有形君天下者能垂
　衣裳而坐命之使此二物周旋而不息則
　天下貞安是謂常自然其又云生之畜之
　長之育之成之熟之養之覆之此言天經
　地式即四時交泰之理道焉以其細名之
　春生夏長秋收冬藏是也君當使臣庶樂
　其樂而有其有長其長而不自主設官以
　理之此玄德焉
　　　右第四十三章
天下有始以爲天下母既得其母以知其子
既知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身殃
是謂襲常
　始乃本根也初也母乃生物之祖經云天
　下始天下母夫何故大哉道理之機其始
　其母本虚又實是以其萬物由此而出焉
　云始母人能知大道能如是生生不絶則
　常守其大道大道果何曰仁曰義曰禮曰
　智曰信此五者道之化而行也君天下者
　行此守此則安天下臣守此而名賢天下
　家乃昌庶民守此而鄰里睦六親和興家
　不犯刑憲日貞郡里稱良若天子臣庶堅
　守其道則終身不危人人守之不妄爲存
　心靜慮不言待用是塞兊閉門使應用中
　節則終身不乏不乏不勤也言開其兊濟
　其事即是開口發放其事終身不救言守
　道既堅發放中節萬物遂其生則終世無
　禍及身亦無可救者即終身不救是也又
　云見小曰眀守柔曰强蓋謂自己本有所
　見猶恐不廣却乃所見甚大我所守持者
　甚軟將乆勝强言至謙下當得上上是謂
　見小曰明守柔曰强是也如此者所守者
　暗所用者有大光其眀復爲我有於此謙
　下其用甚貞所以無失身之殃因此能乘
　大道之常是謂襲常
　　　右第四十四章
使我介然有知行於大道唯施是畏大道甚
夷而民好徑朝甚除田甚蕪倉甚虚服文采
帶利劍厭飮食資財有餘是謂盜夸非道哉
　謂大道之幽微以爲比云老子曰如我者
　使知大道眞實處但得一毫髪大吾行道
　焉然猶有畏之所以畏之者何慮恐不精
　故也又如有路甚平且大傍無荆棘而人
　不由此而行却乃直趨微徑其微徑也傍
　多荆棘虎狼伏焉而人不畏而往遊凡過
　者或得身安乃僥倖耳愚哉此即大道甚
　夷而民好徑是也有等非君子者不知務
　本朝掃堂上塵甚勤其禾苗郊間盡荒又
　一等非君子倉庫甚無糧物却乃遍身衣
　錦繡又等非良民者持刃以食羊羔多積
　貨財以上比云無他皆言人不務大道而
　務非理惜哉即徑除蕪虚采劍食餘夸非
　道哉是也
　　　右第四十五章
善建者不拔善抱者不脱子孫祭祀不輟修
之於身其德乃眞修之於家其德乃餘修之
於鄉其德乃長修之於邦其德乃豐修之於
天下其德乃普故以身觀身以家觀家以鄉
觀鄉以邦觀邦以天下觀天下吾何以知天
下之然哉以此
　此章不文直述也善建者挺然立物之狀
　雖有力之士不可拔此云以德治天下言
　吾有物日夕堅持終世而不脱比云懷抱
　大道也如是若能持此二事甚堅天地歆
　享之事雖子孫百世亦未絶焉若修身修
　家修鄉修邦修天下此五修備而天下安
　則王乃吉乘乾元之無休復云五觀者老
　子之教甚明奈何意淺而機深所以五觀
　者以取其驗使治天下之君務行其道焉
　更言吾何以知天下之然哉以此蓋謂必
　然道可行天下可治故也老子云噫爾見
　否知否前五修者未嘗不應乎道修此而
　得此修彼而得彼是也五觀者大概不欲
　君天下者以身爲身而國爲國是也當以
　身爲國以國爲身終子孫不壞也所以云
　天下之然哉以此
　　　右第四十六章
含德之厚比於赤子毒蟲不螫猛獸不據攫
鳥不搏骨弱筋柔而握固未知牝牡之合而
䘒作精之至也終日號而嗌不嗄和之至也
知和曰常知常曰明益生曰祥心使氣曰强
物壯則老是謂不道不道早已
　含德之厚即養德也比於赤子者言初生
　小兒無知天性未曾開之故老子以此爲
　首發章之端爲何不過教人持身行道如
　是而已恐時人不信故又以禽獸蜂蠆至
　猛擊毒者復驗之故云蜂者能以尾梢刺
　人甚毒虎狼能咬食物者雕鷹善擊摶者
　此四物使蜂子未出房虎子方脱胎雕鷹
　裸而未翎其有知乎不知也以其天性未
　散不覺也老子之意欲人守道心當以爲
　比方成大人君子莫不又有不信者又再
　比云此數物當骨嫩筋軟之時其持物也
　不能拏緊固即緊也道言握訣先儒符道
　者非仲尼之學也因其不能握緊即無知
　是以不雌雄之交乃言未知牝牡之合䘒
　作是也以其精淳故又朝夕啼泣咽喉不
　啞爲何亦是初生不知用力所泣不過自
　然耳此乃和氣也喻君子能守自然之常
　道則用事不乏無非豈不若小兒之泣不
　啞然特云知和曰常知常曰明此云守道
　知此將乆大理恍然而必通無疑又益生
　曰祥祥云非祥益乃非自然而添力爲之
　者是爲强爲將不祥妖也又比云以心使
　氣乃有力也力出於氣氣盡而力亡驗乎
　言諸事勿强爲乃貞若强爲即是壯壯即
　是盡又老既老必衰既衰必亡言如此者
　非道也云早已早已盡也
　　　右第四十七章
知者不言言者不知塞其兊閉其門挫其鋭
解其紛和其光同其塵是謂玄同不可得而
親不可得而疏不可得而利不可得而害不
可得而貴不可得而賤故爲天下貴
　知者不言謂君子能行道也何哉以其事
　物未至無可應者雖知也不妄言其不知
　大道之徒平昔略不曾涉歷諸事與人相
　處終日喃喃云知自以爲辯及其臨事不
　能也此小人學道未達是也又塞閉挫解
　和同此六字前三字言不張聲勢後三字
　言謙下也所以謂之玄同言此幾事皆屬
　玄也又六不字蓋言前數事皆是大人君
　子幽微之大道人欲親不可見着若欲疏
　其形無若欲得其象不實若欲害則無體
　若欲尊之無從若欲賤之則不得微分之
　影可蹂此所以天下貴
　　　右第四十八章
以正治國以竒用兵以無事取天下吾何以
知其然哉夫天下多忌諱而民彌貧民多利
器國家滋昏人多技巧竒物滋起法令滋章
盜賊多有是以聖人云我無爲而民自化好
靜而民自正我無爲而民自富我無欲而民
自樸其政悶悶其民淳淳其政察察其民缺
缺禍兮福所倚福兮禍所伏孰知其極其無
正邪正復爲竒善復爲訞民之迷其日固已
乆矣是以聖人方而不割廉而不劌直而不
肆光而不耀
　此以正治國老子着迹言之下文以竒用
　兵以無事取天下文竒矣正謂端正治國
　文實竒非譎詐用兵謂施仁德於外及盈
　布於敵使慕而效順來歸則彼此不傷物
　命善平禍亂善安天下即以竒用兵竒竒
　於布德也以無事取天下無事無事於戰
　也又不得已而以竒用兵者竒於師出以
　律彼屈而我直王者之師竒於不殺物命
　經云吾何以知其然哉此言若依大道事
　乃必興故云其然哉又云天下人民貧者
　多民間鋒刃器械廣盜賊多此皆始亂之
　源王昏多尚技巧務虚不務國之正實則
　獻竒物朝朝刑政不明法令彰彰則冤屈
　有變是以聖人絶竒用務樸直伸冤枉誅
　讒佞數事既行黔黎咸寧區宇清而風淳
　故復云悶悶言淳樸守無事民俗實君福
　也亦言察察謂苛政也民多不足此君之
　禍也老子教君天下者勿甚前竒人將謂
　眞用竒也若言竒者天下不巧者安能常
　乆雖云竒實正之妙也謂世人不知乆謂
　妄說爲竒於斯之道果竒耶正耶此竒字
　古今人名之錯矣故聖人守正而不改强
　不恃能道行焉道成焉民安物阜
　　　右第四十九章
治人事天莫如嗇夫惟嗇是謂早復早復謂
之重積德重積德則無不克無不克則莫知
其極莫知其極可以有國有國之母可以長
久是謂深根固蒂長生乆視之道
　治人苛以法事天祈乃福苛則人變祈疊
　禍生若能治人省苛事天祀以理廣德以
　安民則其德厚矣雖不祈於天福乃天福
　也既感天如此其福莫知其垠則國穩矣
　即有國早復又云有國之母其母即是君
　心大道日夕勤練於丹衷措國既固可以
　久視視者何即社稷常存是也所以常存
　者即道之見用也
　　　右第五十章
治大國若烹小鮮以道蒞天下者其鬼不神
非其鬼不神其神不傷人非其神不傷人聖
人亦不傷人夫兩不相傷故德交歸焉
　善治天下者務不奢侈以廢民財而勞其
　力焉若奢侈者必宫室臺榭諸等徭役並
　興擅動生民農業廢而乏用國危故設以
　烹小鮮之喻爲王者馭天下之式内有四
　其字設喻蓋謂鬼本不神因時君無道故
　依草附木共興爲怪以兆將來亦有戒焉
　時君若知怪非常能革非心以正道心則
　天意可招回焉不然則天雖不叙必假手
　於可命者則社稷移而民有他從不可留
　也故云神不傷人非神不傷人爲此也若
　使神不降禍君安民阜則君之德達天必
　天之恩下施永無患矣是有兩不相傷是
　也故二德互歸焉
　　　右第五十一章
大國者下流天下之交天下之交牝牝常以靜
勝牡以靜爲下故大國以下小國則取小國
小國以下大國則取大國或下以取或下而
取大國不過欲兼畜人小國不過欲入事人
兩者各得其所欲大者宜爲下
　凡治國家其德宜厚其用宜儉其法宜平
　其勢常下使天下民心若水務要流來此
　謂民順從賢者趨之則京師交集豈不天
　下壯觀故所以用雌雄比焉凡世間諸物
　皆雄動雌靜是以靜得動失言治國體此
　道行之則民富非此則民貧國危所以更
　言大國治小國十分以撫懷之則小國永
　臣而悦進焉若大國失此道而他求或欲
　取其國則大國亦將不保焉此謂大國生
　事於小國欲兼併其地是也若小國能守
　臣分朝貢以時務其理則永保分茅胙土
　於一方則常親大國矣不然忽起貪心欲
　有大國則小國亡焉經云我見謀人之國
　必敗執者失之而况加兵者乎吾見其不
　得已而爲而爲之老子之云不過豈非天
　命可乎朕知老子之教人務使大者小之
　小者微之則永無玭矣
　　　右第五十二章
道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何也不曰
求以得有罪以免邪故爲天下貴
　奥者幽深巨室囊括萬物之所大道利濟
　萬物君子以爲至寳惡人雖可暫得不可
　常保以其心不善也即不善人之所保是
　也譬如良言可鬻於市村有之乎有之昔
　孔孟之書眞美言也至今儒士開學市村
　以訓蒙爲肇家之業賣乎加乎其不善之
　家有子不爲儒者所教何棄書之有即人
　之不善是也古者立天子爵三公位已正
　矣官已職矣又以駟馬拱璧以招賢比若
　是不如垂衣裳而坐行斯道彼君臣不務
　大道却乃要名以招賢及其賢至賢何所
　爲又云古之所以貴此道者何以其不待
　求尋眼前可得於心疾守行之則往日之
　非釋矣此所以天下貴
　　　右第五十三章
爲無爲事無事味無味圖難於其易爲大於
其細天下難事必作於易天下大事必作於
細其安易持其未兆易謀其脆易泮其微易
散爲之於未有治之於未亂合抱之木生於
毫末九層之臺起於累土千里之行始於足
下夫輕諾必寡信多易必多難是以聖人猶
難之故終無難大小多少報怨以德是以聖
人終不爲大故能成其大民之從事常於幾
成而敗之愼終如始則無敗事矣爲者敗之
執者失之無爲故無敗無執故無失是以聖
人欲不欲不貴難得之貨學不學復衆人之
所過以輔萬物之自然而不敢爲
　爲無爲事無事謂當可爲之事先利時而
　爲之已盡免致後多繁爲而不安也又無
　事之時常恐有非理之事及於身故先若
　有事而備之乃得安於無事也凡食物不
　過食五味用平常淡薄之味則終世可爲
　有味矣若飲食盡其味則他日家資不及
　五味不全則中平之味是爲無味也若十
　分難事以急輕圖果難也知其難措所圖
　之德務要萬全一圖便得即易也凡作大
　事若急成功必多不固務要精建於初勿
　使急而不堅方乃精細其天下難事必作
　於易天下大事必作於細是繳上文耳又
　云其安易持謂人欲乆安者必做乆安之
　事方乃易守凡人無事之時能先知備禦
　何事恐及於身者是謂易知未來者此數
　事非大人君子持大道之誠不能如是此
　道於有志易學無志小人似乎難親故又
　比云其脆微二物人皆以爲小可將以爲
　不然老子又比云若如此者雖脆雖微其
　物事早有形矣莫若治之於未有之先恐
　人不信復云滿抱之木當初生之時亦從
　苗芽毫髮之中以至於斯其寺中之塔甚
　高由一磚自地而砌起一千里之路由當
　日脚下行將到彼老子戒人不可欺小不
　可恃大又言人有求我者我擅輕許之及
　其將應違之謂吾有物不絶儉而易用棄
　將不乆而又自難所以戒人務先子細艱
　難然後獲吉經云大小多少報怨此六字
　皆道理之未當故有此若能無此六過不
　足之愆惟德是應方成君子超乎世人之
　上凡世人之爲事多有中途而罷其事而
　不爲者往往有之又戒愼終如始則無敗
　矣甚不文又老子居周將末見諸侯互吞
　不有王命數有爲者數敗之又見執大位
　者又失之故設此以喻世之不道者使君
　子堅守其志勿非天命而妄自爲高也又
　先有學而後無學反過常人之志因此若
　達施及萬物物得自然無有不化者
　　　右第五十四章
古之善爲道者非以明民將以愚之民之難
治以其智多故以智治國國之賊不以智治
國國之福知此兩者亦楷式能知楷式是謂
玄德玄德深矣遠矣與物反矣迺至於大順
　上古聖君道治天下安民而已豈有將貨
　財聲色竒巧以示天下使民明知若民明
　知貨財聲色竒巧君好甚篤則爭浮利尚
　竒巧之徒盈市朝朝皆棄本以逐末矣所
　以有德之君絶竒巧却異財而遠聲色則
　民不爭浮華之利竒巧無所施其工皆罷
　虚務而敦實業不數年淳風大作此老子
　云愚民之本意也非實癡民老子言大道
　之理務欲使人君君臣臣父父子子彝倫
　攸叙實教民愚罔知上下果聖人歟又言
　民難治當哉若使小民知有可取者彼有
　千方百計雖法嚴冰霜莫知可治老子設
　喻故以智治又不以智治文何奥哉非也
　蓋謂民多智巧王若以巧以計治民則爲
　民禍臣若以智匡君理政則君之賊是以
　樸民絶竒貴爲式呼爲玄德特以遠深二
　字艱之惟務儉爲主
　　　右第五十五章
江海所以能爲百谷王者以其善下之也故
能爲百谷王是以聖人欲上人以其言下之
欲先人以其身後之是以處上而人不重處
前而人不害是以天下樂推而不厭以其不
爭故天下莫能與之爭
　江河湖海至處低所以能納天下諸山川
　之小水戒爲君子爲國家者能容而且納
　大事成矣若不處卑而處高物極則反高
　者低低者高理勢之必然是以昔聖人勞
　身心而安天下所以民親之愛之不怨無
　有謀者若失此道而他爲將有咎焉人或
　爭之不解
　　　右第五十六章
天下皆謂我道大似不肖夫惟大故似不肖
若肖乆矣其細夫我有三寳寳而持之一曰
慈二曰儉三曰不敢爲天下先夫慈故能勇
儉故能廣不敢爲天下先故能成器長今舍
慈且勇舍儉且廣舍後且先死矣夫慈以戰
則勝以守則固天將救之以慈衛之善爲士
者不武善戰者不怒善勝敵者不與善用人
者爲之下是謂不爭之德是謂用人之力是
謂配天古之極用兵有言吾不敢爲主而爲
客不敢進寸而退尺是謂行無行攘無臂執
無兵仍無敵禍莫大於輕敵輕敵幾喪吾寳
故沆兵相加哀者勝矣
　大道若愚似乎眞愚若言我眞大道吾道
　乆矣又云其細務要守道堅造化精三寳
　之說因慈勇於行道利濟萬物因儉倉庫
　實不敢爲天下先言諸事物不肯先得先
　樂乃成王基器神器也若舍慈而勇必貪
　必奢必狠舍儉且廣言廣用無時舍後且
　先志盡矣復云慈者何蓋謂與前慈異用
　再喻之若首將能以慈戰敵野戰則必勝
　夫慈戰非慈而不戰於心慈於衆士之命
　不得已而戰故守城必堅縱被困圍天必
　加護何知加護以其心有所不忍戰傷人
　命故天鑒之外有四善吾不審何智者能
　之非凶善盡此四善騭同天地此章皆言
　有道之兵奉天討僞將不妄爲存仁厚德
　君將無憂而禍平矣
　　　右第五十七章
吾言甚易知甚易行天下莫能知莫能行言
有宗事有君夫惟無知是以不我知知我者
希則我貴矣是以聖人被褐懷玉
　甚易知云文與字意甚易行此大道大德
　善能知者不過文内之意莫能行言文奥
　而愚不解者言有宗文有首也事有君借
　物爲主也經云夫惟無知言人不知我知
　我者希老子方貴戲云聖人被布袍懷抱
　美玉以其外賤内貴也
　　　右第五十八章
知不知上不知知病夫惟病病是以不病聖
人不病以其病病是以不病
　君子所爲惟務無轍迹果然使人不知乃
　上本不可教人知使彼知道是謂之病如
　此者人本不知我將謂人知把做知道備
　乃無病矣故聖人行道終世而無病爲守
　道之堅持身以律
　　　右第五十九章
民不畏威大威至矣無狎其所居無厭其所
生夫惟不狎是以不厭是以聖人自知不自
見自愛不自貴故去彼取此
　謂王臣及士庶修身謹行止務大道焉經
　云民不畏威大威至矣言君天下者以暴
　加天下初則民若畏既乆不畏既不畏方
　生則國之大禍至矣莫可釋在士庶平日
　不可恣意慢法眇人侮下一日干犯刑憲
　則身不可保若言王大禍即大威士庶則
　刑憲乃大威矣又無狎其所居無厭其所
　生王勿多花囿勿多離宫愼勿微行勿近
　優伶勿費民用非理勿勞動必以時臣庶
　平日勿近愚頑凶暴勿毁人技藝是也又
　甚戒人云古聖人凡事要先料其備者備
　之則爲自知其可備之凶將不自見也又
　云自愛不自貴無他人之自身豈不愛以
　其愛身則先勞身而後身安是去彼而取
　此是也
　　　右第六十章
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
坦然而善謀天網恢恢疏而不失民不畏死
奈何以死懼之若使民常畏死而爲竒者吾
得執而殺之孰敢常有司殺者夫代司殺者
殺是謂代大匠斲夫代大匠斲希有不傷手
矣
　治天下務專常道以利群生勿尚苛暴若
　苛暴民爲所殺者多矣若果而行此是謂
　勇當法天地施大道如四時之常經居動
　以時順其事而賞罰焉則民被恩活者多
　矣設問於治天下者此二事果從何耶從
　勇則害從不敢勇則利又戒曰天道幽微
　惡盈而好謙惟上帝好生善與不善禍福
　之降有不可測者雖上古聖人嚴恭寅畏
　乃不敢自安難之又難天不與萬物爭天
　常健而不息萬物順時而自安四序之交
　若赴召者不期而然若有謀乎此天道之
　昭昭爲君者敢侮天下而賤萬物天憲不
　昏雖不速而必報其有畏乎民不怕死乃
　以極刑以禁之是爲不可若使民果然怕
　死國以此爲竒老子云吾豈不執而殺之
　噫畏天道而孰敢王者陳綱紀各有所司
　司之以道民有可罪者乃有司責之官守
　法以治之然如是猶有過誤者故違者君
　有所不赦天地以司君君乃代天而理物
　若或妄爲其有救乎即人主不赦過誤故
　違者是也
　　　右第六十一章
民之飢以其上食稅之多是以飢民之難治
以其上之有爲是以難治人之輕死以其求
生之厚是以輕死夫惟無以生爲者是賢於
貴生也
　治國務欲民實無得重斂而厚科若重斂
　而厚科則民乏用矣民既乏用則盜賊之
　心萌盜賊之心既萌將必持戈矛而互相
　戕是謂難治爲天下君勿過爲過爲者何
　五荒是也若有爲此者民多失養既多失
　養無所不爲尤其難治人皆輕死所以輕
　死者違法冒險以取食用何故舍死之甚
　以其别無生路也愚民無知將以違法冒
　險可以養生孰不知亦喪身矣即是無以
　生爲者是賢於貴生也
　　　右第六十二章
人之生也柔弱其死也堅强草木之生也柔
脆其死也枯槁故堅强者死之徒柔弱者生
之徒是以兵强則不勝木强則共故堅强處
下柔弱處上天下柔弱莫過於水而攻堅强
者莫之能先以其無以易之也柔之勝剛弱
之勝强天下莫不知而莫能行是以聖人云
受國之垢是謂社稷主受國之不祥是謂天
下王
　柔弱堅强柔脆枯槁設喻也所謂言生死
　者以其修救是也能知柔弱柔脆而皆生
　堅强枯槁而皆死其知修救乎若知修救
　則柔弱柔脆之源何此天地大道之氣萬
　物無不禀受之在乎養與不養行與不行
　耳若君及臣庶君用此道天下治臣用此
　道忠孝兩全匡君不怠庶人用此家興焉
　反此道者豈不堅强枯槁然人欲乆調氣
　血以生之木若乆迎春和而植以水灌之
　此人木乆矣又云治家者以道律身以禮
　役奴僕則奴僕驅勞而治家者安木枯根
　而深固枝葉榮矣則幹全而永年豈不知
　諸事先理道而後成故奴僕驅而主逸枝
　葉繁而幹盛皆撫綏乘氣之至也故奴僕
　營而資給於家枝葉繁而招雨露於幹其
　理勢之必然道哉堅强下而柔弱上是也
　譬水最柔弱金石至堅言攻堅者復云莫
　之能先乃言無可易水者非也石堅而不
　堅水不能入由氣先而水後如此者雖堅
　無不透雖剛無不柔雖强無不弱此即大
　化流行不言而治矣君天下者體爲臣下
　者效士庶以此而律身則世無惡矣聖人
　量同天地大德不吝惠及生民則天下衛
　社稷矣君能寅畏上下臣若時懼神明士
　庶畏法奉祖則君君臣臣海内康寧樂哉
　乎士庶天下王
　　　右第六十三章
天之道其猶張弓乎高者抑之下者舉之有
餘者損之不足者補之天之道損有餘而補
不足人之道則不然損不足以奉有餘孰能
以有餘奉天下惟有道者是以聖人爲而不
恃功成而不居其不欲見賢邪
　君天下者及臣庶能行大道者其大道之
　理若張新弓乎或勁弱而不均則减勁而
　超弱此譬云爾亦天道惡盈而好謙所以
　大化如常無昂而中不下其功安在乃損
　有餘而補不足是也凡治天下國足用而
　無餘若乃有餘民窮矣誠能以有餘給民
　之不足者則天下平王道昭明焉其臣民
　無有稱頌者天相邦家國永而且昌何在
　乎譽美耶如此者君身乎上臣足乎下長
　健朝朝豈不恒乎士庶行此道者則家和
　鄰里睦朋友終身而不惡貧者給之而不
　利乃貞
　　　右第六十四章
正言若反和大怨必有餘怨安可以爲善是
以聖人執左契而不責於人有德司契無德
司徹天道無親常與善人
　仇讎不分雖善與之解亦不能釋屈者之
　冤心尚不謂之善君能釋天下之大怨則
　坐朝堂而布大道修明政刑釋無辜刑有
　罪賑貧乏而中稅斂使民餘而不盡其所
　有則冤解而怨乎上帝可親矣君臣誠能
　體此而昌乎不然若居朝堂而握乾符虐
　民以豐其身斂衆繁科盡民之所有豈不
　司徹乎天道昭昭將有咎焉士庶能爲善
　者雖解人之奮爭終不能解人之餘怨所
　以不謂之善能貸物以濟人匿約而不利
　君子乎善人乎若貸人以物利及本而倍
　之盡貧者之所有凈約而期來比馮驩而
　孟嘗君乎君子乎小人乎於斯之道於貧
　者何苦甚富者何毒堅皇天無親常佑善
　人君當畏而臣民當善福乃殷
　　　右第六十五章
小國寡民使民有什伯之器而不用使民重
死而不遠徙雖有舟輿無所乘之雖有甲兵
無所陳之使民復結繩而用之甘其食美其
服安其居樂其俗鄰國相望鷄犬之聲相聞
使民至老死不相往來
　老子居周將末諸侯奮爭以當時之勢譬
　喻後人言間有能治國者絶奢去玩務道
　恤民天乃佑四時序風雨調民遂耕營倉
　廪實而衣被充樂其樂而人善終封疆雖
　無守而自堅關鍵不閉而難入雖有巨舟
　革乘力士千鈞皆無所施而無所陳彼此
　之民密邇終是無棄此而往彼者彼亦不
　來非不來也乃君之不貪爾若果有貪即
　納逋逃致鄰邦有問安得如是耶如民人
　豪富者彼此各有佃田之人納粟以奉其
　主家若富者能綏之以德所取者微所與
　者厚則人人皆蒙恩而按堵能安其生業
　若富民取不以道役不以時則其人將挈
　家而逃於他鄰矣雖大小不同理勢皆然
　噫君道敷民特聽上天誠有驗乎
　　　右第六十六章
信言不美美言不信善者不辨辨者不善知
者不博博者不知聖人不積既以爲人己愈
有既以與人己愈多天之道利而不害聖人
之道爲而不爭
　忠信君子之於世道行天下不謂人所驟
　誇美者是爲上若使人稱美者即是自張
　聲勢故美我者我道不堅即不美不信是
　也識我者道將巧矣必欲實行不致人浮
　誇嘗云明四目達四聰此非察察而求之
　者纔若廣訪多求不但不知將有禍焉聖
　人之明四目達四聰觀其自然聽於不察
　在國君則人無横禍國無邪殃即君不苛
　苛察察身國自安君子家身安矣莫不因
　此而篤乎不知是爲諸事杜勿博於小人
　勿察於奸知必知於君子聽必聽於賢人
　則家國安矣所以古聖人德不自張功不
　自任以此上天下若己之所有爲無者濟
　之因濟他人自己有多矣是故愈與彼則
　己甚多所以上帝好生惡殺聖人君子體
　而行之遂得雖終世而人不忘以其德同
　天地
　　　右第六十七章

大明太祖高皇帝御注道德眞經卷下
