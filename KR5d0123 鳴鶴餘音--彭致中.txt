#+TITLE: 鳴鶴餘音--彭致中
#+DATE: 2018-05-12 10:22:05
#+SOURCE: github.com/kanripo/KR5d0123 master 89a2818e                
鳴鶴餘音叙隨一
會稽馮尊師本燕趙書生游汴遇異人得仙
學所賦歌曲高潔雄暢最傳者蘇武慢二十
篇前十篇道遺世之樂後十篇論修仙之事
會稽費無隱獨善歌之聞者有凌雲之思無
復留連光景者矣予山居每登高望遠則與
無隱歌而和之無隱曰公當爲我更作十篇
居兩年得兩篇半殊未快意也昭陽協洽之
年嘉平之月長兒冏之官羅浮予與清江趙
伯友臨川黄觀我陳可立吴文明平陽李平
幼子翁歸泛舟送之水涸轉鄱陽湖上豫章
遇風雪十五六日不能達三百里清夜秉燭
危坐高唱二三夕得七篇半毎一篇成無隱
輒歌之馮尊師天外有聞必能乗風爲我一
來聽耶明年舟中又得一篇並無俗念二首
後三年仙游山道士彭致中採集古今仙眞
歌辭並而刻之與瓢笠高明共一笑之樂也
道園道人虞集伯生叙


鳴鶴餘音卷之一
　　　　仙游山道士彭致中集
　　　解紅　　　　　　　吕純陽
洞天深處道非遠咫尺人難悟浮沉内景須
憑匠手工夫專候曉來一點陽生通玄路盡
藏在碧波深深處恁時主地雷震動山頭雨
漸澆灌黄芽乍離土嬰兒採得携籃去向眞
霞六陽鼎内烹煑搬運轉東西與南北鋪
八卦九宫要知宗祖十干數内分左右要顯
龍虎玄武後隨朱雀當先祥雲布曲江上萬
神都來聚夫與婦癸母跨赤龍歸洞府要尋
覓金翁問憑㨿隂陽會合三千數指天地海
山同壽堅固
　　　吴音子
欲要神仙做抱元炁胎息綿綿一回炁滿一
回煎隂陽媾赤龍蟠地户牢封玄門啓滚丹
砂透入泥丸崑崙上明珠晃朗瑪瑙珊珊
一爐火滅一爐丹灰心顯五色光鮮雙關路
上氣連連擁眞花上丹田姹女嬰兒交歡笑
駕河車地火雷遷醴泉酒時時飲罷醉卧桃
源
　　　無愁可解
返照人間忙忙劫劫晝夜苦辛無歇大都能
幾許這百年又如春雪可惜天眞逐愛慾似
傀儡被他牽拽暗悲嗟苦海浮生改頭換殻
看何時徹聽說古往今來名利客今只有
兔蹤狐穴六朝並五霸盡輸他雲水英傑一
味眞慵爲伴侣養浩然歲寒清節這些兒冷
淡生涯與誰共賞有松窗月
　　　無俗念
全眞大道理無窮妙得至人端的說破先天
玄妙處默悟其中消息體物全彰應機獨露
悟了生前畢雖明此理工夫最要綿宻低
頭泄漏天機不因師指此事如何識萬類三
才誰主運建立乾坤無一變化無窮包含不
盡運用無蹤跡虚空打破光明遍週無極
　　　解紅　　　　　　　三于眞人
混元樸裂轉四生六道何時徹翻軀改殻沓
冥中萬度生滅皆因父母匹配隂陽合精血
胞衣内感成胎孕形自結不知誰腥臭穴認
作自家好宅舍鑽頭撲入輪迴劫任形骸販
骨高似山疊　學道修眞莫著邪休言龍虎
罷講龜蛇莫尋嬰姹收拾起四象三車刀圭
鉛汞水火黄芽并白雪百般呼吸神和氣化
弄舌性中毋令一物添心上常教萬縁絶孤
然獨顯沉沉月放靈明晃朗無障無遮
　　　黑漆弩　　　　　丘長春
儂家鸚鵡州邊住是一箇不識字的漁父浪
花中一葉扁舟睡殺江南烟雨　覺來時滿
目青山暮抖擻緑蓑歸去想從前錯怨天工
恁也有安排我處
　　　月中仙
日色西沉上高臺迥觀天地寥廓疏星隱現
一輪明月昭昭無著皓然三界外似百煉青
銅鏡濯處處恩光被家家照臨庭户起冥漠
　長生萬里清風助乾坤蕩揺雲霧難作仙
宫寳殿正爛霞金碧相輝參錯大哉消夜景
鎮萬古含弘磊落有志攀青桂蟾宫兔邊看
搗藥
　　　春從天上來　　　　馮尊師
大道幽玄似月滿寒空水湛深淵皎潔澄清
鑑物無私端的此理難言問高人遥指指落
花飛絮翩翩草連天嘆黄花翠竹何異眞禪
　雲山萬重斷續更寂寥溪壑冷浸石田霧
鎖松亭風輕蘭榭時凭淨几忘詮對虚堂瀟
灑灰心性一味翛然與誰傳有瓶盂燈火瓦
鼎沈煙
　　　其二
日月高奔道奥妙機塵世難聞太一壺中清
江谷口芝草發蘭薰看金蓮佳景吐慶雲開
顯生門道惟尊更資成萬化覆載乾坤　如
何四時受用要綿綿默默固蔕深根逆順隂
陽窮通今古應變無有如神此希夷至理超
名相頓了天眞到頭人向華胥相會同賞陽
春
　　　其三
識破榮枯萬事俱忘宴處村墟蓋世功名掀
天富貴不免被物馳驅嘆南柯夢裏斷送了
多少賢愚道田廬算人人有分誰肯歸歟
獨余洒然脫穎任運止逍遥自在無拘蓑笠
閒堆琴書高掛活計冷淡瀟踈向松間石上
吟風月雲水情攄伴清虚杭烟霞高卧眞樂
無餘
　　　解紅
杖䔧徐步過小橋道遥遊南浦韶華暗改俄
然又翠紅踈東郊雨霽何處綿蠻黄鸝語見
雲山掩映烟溪外斜陽暮晚凉趁竹風清香
度這閒裏光隂向誰訴塵寰百歲能幾許似
浮漚出没迷者難悟　歸去來田園恐荒蕪
東籬畔坦蕩笑傲琴書青松影裏茅簷下保
養殘軀一任世間物態翻騰催今古爭如我
懶散生涯貧與素興時歌困時眠狂時舞把
萬事紛紛總不顧從他人笑眞愚魯伴清風
皓月幽隱蓬壺
　　　二郞神慢　　　　　馬丹陽
應仙舉便下手先除色慾好玉潔冰清大丈
夫更休任泥拖水漉一失人身難再復莫等
閑把前程失悮令略訴長生乆視五件堪爲
憑據　聽取第一要滌除念慮第二要忘貪
戒酒肉第三要濟貧拔苦第四要常行慈善
第五要精神保護依此五件功成行滿得赴
蓬萊仙路
　　　金人捧露盤　　　　盤山眞人
喜樂山村風月知音信任歲華交換終日掩
柴門處幽軒閑看古書慵惓住坐從容獨行
獨步都把聲名齗抱守元陽情忘境滅氣神
和冲昇沈無碍玉爐煉至寳欲結清凉重生
温暖　寂寂空空没空色養眞源返朴默默
熟慣靜靜與清清覺心猿意馬没絲毫亂放
曠無拘恣情散誕自在道遥行滿與功成得
無生儘他烏兔走飛騰休管世情遠修眞之
士休宜晚
　　　甘露滴喬松
光隂迅速嘆世人朝朝貪生無已假若富過
石崇金玉堆積謾嬴得業相隨鎮日假瞞心
昧己閻王請也從前罪業待交誰替爭如
早早修持伴物外仙家抛離凡世默默湛寂
别有壺中天地顯森羅月輝輝觀法界神光
一體歸去也清風送朝上帝
　　　雨霖淋　　　　　宋披雲
高山流水嘆知音者世間能幾終南萬里烟
霞歸去也歲云暮矣柱杖藥爐經卷除此外
有何行李樂恬淡清靜家風一片靈臺瑩如
洗　　就中妙處因師指下工夫戰退無常
鬼匣藏三尺神劎霹靂響火龍飛起天下昇
平無事白雲間笑傲而已名利客不信長生
奔走紅塵裏
　　　其二
金蓮七朵自甘河等閑參破丘劉譚馬孫王
郝太古許來同坐兩箇披氈眞侣更漏泄祖
師因果綻玉蘂萬朵齊芳香滿人間瑞烟鎖
　天元甲子休空過正羣仙出世交相賀全
眞户牖深奥端的處要忘人我枝派後分十
九住丹臺姓字名播功與行但欠絲毫上界
未容我
　　　玩瑶臺　　　　　　馮尊師
直指玄元路嘆苦海迷人不悟在目前平平
穩穩又無些險難相阻把萬縁一切放下他
自有聖賢提舉似斷雲野鶴飛騰向物外青
霄信步　慶會神仙侣渴時飲蟠桃醁醑出
入在星樓月殿笑人間生死今古跨綵鳳祥
鸞上太虚歸來卧碧霞深處這道遥活計難
傳分付與蓬萊伴侣
　　　瑶臺第一層詠茶
一氣纔交雷震動一聲吐黄芽玉人採得收
歸鼎内製造無差鐵輪萬轉羅撼漸急千遍
無查妙如法用工夫了畢隨處生涯　堪誇
仙童手巧泛甌春雪妙難加睡魔趕退分開
道眼識破浮華趙州知味廬仝達此總到仙
家這盞茶願人人早悟同赴烟霞
　　　瑶臺月
黄粮夢斷把眼底浮華須當猛省凡籠跳出
物外有何縈絆鎮相隨霞友雲朋任到處風
鄰月伴道逼客無拘管遊緑水翫青山疏散
這些兒快樂千金不換　任人爭名奪利權
且俺咱覔箇左轉處簟瓢活計占斷人間慵
懶樂終朝一杭高眠放四大長舒短展紅塵
内君試看算誰似我清閑堪羨向閑中别有
拿雲手段
　　　其二
平生懶惰只驘得一杭無憂高卧蓬頭垢面
不管形骸摧挫任三光日月奔馳放四大林
泉擔荷深溪畔幽巖左青山隱白雲鎖灾禍
雷轟電掣無由近我　日午起行了還坐把
舊習般般打破清閑處惟有這些兒箇倦貪
心樂受貧窮愛慾斷慵興烟火糧無貯丹無
貨瀟然唱洒然和堪可神仙未了優游且過
　　　無俗念　　　　　　郝太古
十年學道遇明師措破神仙眞訣一句便知
天外事萬載千年疑絶見色明心聞聲悟道
此理難言說玄關斡運心生無限歡悅放
開匝地清風迷雲散盡露出青霄月萬里乾
坤明似水一色寒光皎潔玉户推開珠簾高
捲坐對千巖雪人牛不見悟箇不生不滅
　　　其二
浮生碌碌算由天由命也由人偪暑往寒來
人漸老多少興衰翻覆點石爲金指山爲寳
未滿人欲千方萬計到頭那箇知足　何似
忙裏偷閑山間林下淨掃黄茅屋明月清風
俱是伴又有山青水緑斗酒詩篇飢飡渴飲
且喜無榮辱醉來還醒醒來還唱一曲
　　　其三
孤身蹭蹬泛秦川西入蟠溪鄉域曠谷巖前
幽礀畔高鑿雲龕棲跡烟火俱無簟瓢不置
日用何曾積飢食渴飲逐時村巷求覔　選
甚冷熱殘餘填腸塞肚不假眞修力好惡將
來糊口過免得庖厨勞役裝觀皮囊薰蒸關
竅圖使添精液色身輕健法身容易將息
　　　其四　　　　　　　丘長春
同雲瑞雪正三冬鬱閉嚴凝時節寂寞山家
孤悄悄終日無人談說百衲重披寒空獨坐
夜永愁難徹長更無寐朔風穿户淒冽　化
飯朝入西村林泉夾道玉蘂凌花結凍手頻
呵仍自恨濁骨凡胎愚劣晝夜參差飢寒逼
迫早晚超生滅須憑一志撞開千古心月
　　　其五
茅菴交坐任清虚冷淡心香頻爇認得元初
眞面目萬法同歸無别行若閑雲坐猶空谷
動靜成休歇重玄之妙信知擘口難說　仰
高彌遠鑽堅膽前忽後一點元無缺語默仙
凡俱契妙禪道虚無寂滅遍量忘知盈壤靡
覺表裏圓通徹玄天獨露一輪無相心月
　　　其六
叅玄齟齬强鑽研道法堅如鋼鐵烏噪猿啼
談不二切忌隨他分别喝下明心杖頭見性
此理固難說疑團打破本來頭面輕泄　無
根樹上花開脉傳今古脫落輪迴劫拂子龜
毛敲兔角潄石流泉長舌五派宗乗六傳祖
意空立齊腰雪爲君舉似碧潭冷浸秋月
　　　滿庭芳
一向沉空偏枯著靜癡人枉費工夫磨磚作
鏡縁木欲求魚見月何須用指觀花悟總是
眞如聦明士隨機解物無愠無愉　爲仙爲
佛事不增不減非實非虚露堂堂光赫赫一
顆神珠混俗凝然不染居衆處塵法難拘知
常用巍巍蕩蕩何所不虚無
　　　酹江月　　　　　皇甫眞人
鑿開混沌見錢塘南控長江凝碧令古詞人
圖景誰解推原端的歲去年來日庚月甲因
甚無差忒如今說破要知天地來歷道　號
有一可名五行顚倒互列乾坤策坎水逆流
朝丙户隨月盈虧消息氣到中秋金能生水
倍湧千層雪神仙妙用與潮没箇分别
　　　水調歌頭　　　　虚靖天師
高眞留祕訣達士濟羣迷心清行潔天人凡
聖盡歸依不在飛罡躡斗不在廣聞多學心
亂轉狐疑但要除邪僞心地合神衹　悟眞
空離世網絶關機養成浩氣驅雷役電拯顚
危混合百神歸一一念通天徹地方始了無
爲叱咤生風雨扶世佐明時
　　　其二
不用尋神水也莫問華池黄芽白雪算來也
是假名之只這乾牛坤馬便是离龍坎虎不
必更猜疑藥物無斤兩火候不須時　偃月
爐硃砂鼎總皆非眞鉛眞汞遇之不煉要何
爲自己金翁姹女漸漸打成一塊胎息象嬰
兒不信張平叔你更問他誰
　　　其三
東風捲簾幙時物又新奇桃花院落小橋流
水柳依依正是清明天氣芳草池塘鮮麗何
處不相宜紫燕添新壘小雨洒芳菲　老生
涯沽酒杖釣魚磯江湖一様幾聲鷗鷺夕陽
微百歲光隂石火萬疊雲山煙鎖回首頓忘
機蝶夢松窗下高卧碧雲磎
　　　孤鷹　　　　　　馬丹陽
苦海爲人隨波逐浪茫茫甚日休期爲酒色
財氣一向粘惹瞞心昧己不算前程幻軀有
限待作千年之計忽一朝隂公來請看你教
誰替　千間峻宇金玉滿堂畢竟成何濟勸
諸公省早把凡籠猛跳出向物外飄蓬放落
魄婪躭鶉居鷇食昏昏煉己默默地怡神養
氣丹成旣濟乗彩雲跨鳳歸
　　　集賢賔　　　　　　王重陽
仔細曾窮究想六地衆生强攬閑愁恰纔得
食飽又思量駿馬輕裘有駿馬有輕裘又思
量建節封侯假若金銀過北斗置下萬頃良
田蓋起百尺高樓兒孫自有兒孫福莫與兒
孫作馬牛貪利禄競虚名惹機勾豈知身似
水上浮漚貪戀氣財并酒色不肯上釣魚舟
　荒盡丹田三頃荆棘多稠寳藏庫偷盜了
明珠鐵燈盞滲漏了清油水銀迸散難再收
大丹砂甚日成就殺曾叮嚀勸勸著後幾曾
偢苦海深波浪流心閑無事却垂鈎嗚呼錦
鱗終不省揺頭擺尾恣縱來來往戲波流愚
迷子省貪求只爲針頭上名利等閑白了少
年頭
　　　齊天樂　　　　　　丘長春
自離東海上元本三州四人同契異域殊鄉
同行並坐終日相將遊戲談玄論妙究方外
之清閑道家眞味唱和從容一師法眷情何
異　于今分顯迥然苦志勤心磨煉各逃傾
逝既是飄零難爲會合幽僻關山迢遞乾坤
間隔望落落猶如曉星之勢再遇何年駕雲
朝上帝
　　　其二
自清都别後來人間夢中遊戲性本玄虚君
臨社稷洪福齊天康濟冬温夏清任春水秋
山放懷如意外物多情幻身無柰生憔悴
深窮仙方道術固煉形神内觀返調元氣四
大冲和三彭遁匿熟境繁華何忌眞空妙有
況千古靈明自然凋弊夢覺心開廓然超萬
歲
　　　永遇樂
試問諸公本來模樣如何形狀縱使丹青難
描這箇曠劫端嚴相無形無影觀之不見聽
之又無響露堂堂不揺不動目前甚是明朗
　人還省悟迴光返照莫向外邊勞攘放下
諸縁屏除萬事物物離心上迷雲消散性天
獨露心月永無遮障與三界一切諸仙並無
兩樣
　　　其二
行也無憂坐也無悶長安長樂息息綿綿朝
朝暮暮保養神珠一顆閑是閑非莫偢莫採
大忌競爭人我滅無明心似寒灰便是道人
功果猿兒不走馬兒捉住龍虎定中交媾
陽降隂升日來月往爐煉長生藥抽添鼎内
不須炊爨自有九陽眞火霜心子明把天機
與君說破
　　　宣靜三臺　　　　　牛眞人
自小飄蓬身心落魄雲遊多在山東世間事
看破渾是假想榮華猶似夢中蓋箇庵兒隈
山靠水栽松種竹成林炕暖窗明樂清閑勝
競利名月朗山東凉風細細南溪緑水粼粼
漸煉得方寸如灰冷一陽生玉鼎自温　秀
氣氤氲仙花爛熳芳芬開遍黄庭玉女金童
採將來煉就紫金運轉三關驅回四象冲和
一點靈明氣結神凝聽笙簫一派樂音夙世
前縁生逢正教全眞妙道幽深行滿功成跨
鸞鶴上太清
　　　詠武夷　　　　　　白玉蟾
憶昔秦時中秋日武夷九曲烟寂寂斜陽數
尺寒鴉枯木三十六峰凝曉翠一溪流水生
秋緑正滿林桂子散天香飛金粟　神仙客
金丹熟玉詔下雲生足石頭新换骨尚黏紅
肉夜半月華明似晝玉皇降輦鋪殽餗笑曾
孫回首幔亭前空松竹
　　　詠白蓮
昨夜嫦娥遊洞府醉歸天闕縁底事玉簪墮
地水神不說持向水晶宫裏去曉來捧出將
饒舌被薰風吹作滿天香誰分别　芳而潤
清且潔白似玉寒如雪想玉皇後苑應無此
物只得賦詩空賞嘆教人不敢輕攀折笑李
麤梅瘦不如他眞奇絶
　　　萬年春　　　　　　丘長春
衲襖秋來著衣漸覺時相稱霜天淨暢懷興
不怕西風勁　百片千條上手穿聯定寬還
緊外疏狂性内放明珠瑩
　　　逍遥樂
天邊月初似弓庚地又無蹤龍尋虎虎尋龍
兩相逢結一朵金花弄風　天邊月似偃爐
鉛汞鼎中居須憑火煉流珠一葫蘆三百八
十有四銖
　　　珍珠簾　　　　　　白玉蟾
隂陽内感相交結有鉛汞分八卦羅列金鼎
煉黄芽正一陽時節子後午前方進火向玉
爐烹成白雪通徹這玄關深奥難輕洩　因
師指訣幽微把金丹大藥將來分說捉住虎
龍精自然日月造化天機人怎曉换俗骨永
無魔折超越望仙都稽首朝元金闕
　　　□醾香
自小孤雲身外無縈繫披一片搭一片逍遥
快活計破葫瓢腰間掛别無行李是人笑我
没操持儘教傍人點指　古廟祠堂且共泥
神作戲破砂盆潑瓦罐折匙無筯破紙被糊
包定彎跧打睡只等待行滿功成朝玉帝方
表男兒有志
　　　望蓬萊　　　　　　丘長春
聽咨告小事要君知萬事苦求終害己得便
宜處落便宜伶俐不如癡　眞修煉心外莫
行持只具眼前爲見在自然煩惱不相隨步
步入無爲
　　　四塊玉
光景如梭勸早早回頭尋活計莫被利役名
牽酒色昏迷是非人我空惹閑氣鉛枯汞竭
恁藏休悔謾爾傷悲便做從今下手理會寧
早莫稽遲　呆癡自落便宜縱養家千口成
何濟枉使身心勞碌晝夜無眠老却朱顔教
君憔悴何須自苦怎不回首自家推算無常
有誰能替
鳴鶴餘音卷之一
鳴鶴餘音卷之二隨二
　　　　仙遊山道士彭致中集
　　　蘇武慢　　　　　　馮尊師
飯了從容消閑策杖野望有何憑仗帆歸遠
浦鷺立汀洲千樹好花微放芳草池塘錦江
樓閣隱隱雲埋青障向東郊極目天涯不見
故人惆悵　歸去也翠麓崎嶇林巒掩映消
遣晚來情況幽禽巧語弱柳垂金緑影小橋
清響揮掃龍蛇領略風光陶謝丹青吟唱這
雲山好景物外烟霞幾人能訪
　　　其二
返照迴光終焉活計何處可爲依託凋零鄭
圃竹塢松溪林下勝遊行樂霞友雲朋水色
山光幽隱烟蘿巖壑更堂堂氣槩摩天一點
浩然寥廓　堪愛處蝶戲花梢苔生石逕風
細日高簾幕清虚氣量咀嚼乾坤高邁市朝
歡約疏葛寬裁痩玉横拖笑傲東籬吟酌把
眞情欲寫柰何塵世故人蕭索
　　　其三
識破塵寰凡籠跳出飄蕩幸無拘束萍蹤自
在雅操孤高還若野雲麋鹿遇坎乘流混俗
和光知止有何榮辱恣滔滔海上人間不管
韶華催促　從此後筆硯生塵蠅蝸絶念安
分翠微雲屋般般放下事事都休靜對小軒
梅竹一味疏慵萬古淳風便是眞常清福任
群情書夜奔波世路競爭蠻觸
　　　其四
夢斷槐宫倚天長嘯勘破物情今古擔簦映
雪射虎誅龍曾把少年身誤金谷繁華漢苑
秦宫空有落花飛絮嘆浮生終日忙忙誰肯
死前回顧　爭似我玉塵清談金徽雅弄高
卧洞天門户逍遥畎畝肆任情懷閑伴蓼汀
鷗鷺收拾生涯紫蟹黄柑江上一簑烟雨醉
歸來依舊蘆花深處月明幽浦
　　　其五
試問禪關參求無數往往到頭虚老磨磚作
鏡積雪爲梁迷了幾多年少毛吞大海芥納
須彌金色頭陀微笑悟時超十地三乘疑滯
四生六道　誰聽得絶想巖前無隂樹下杜
宇一聲春曉曹溪路險鷲嶺雲深此處故人
音杳千丈冰崖五葉蓮開古殿簾垂香裊免
葛藤叢裏老婆遊子夢魂顛倒
　　　其六
出世登眞須憑剛志决要頓開靈慧消塵止
念絶愛忘憂恬淡自然知味雷震一聲火發
三田半夜烏飛千里透簾幃鉛鼎温温恣飲
玉漿香膩堪下手策鳳攀鸞烹金間木遊
賞洞房佳瑞傾光吐秀塞海衝山眞氣遍充
天地乘履風雲摘騎日月不比尋常兒戲把
玄珠收取大羅歸去聖賢同域
　　　其七
大道幽深如何消息說破鬼神驚駭挾藏宇
宙剖判玄元眞樂世間無賽靈鷲峰前寳珠
拈出明顯五般光彩照乾坤上下群生知者
壽同山海最至極翠靄輕分瓊花亂墜空
裏結成華蓋金身玉骨月帔星冠符合水晶
天籟清淨門庭聖賢風範千古儼然常在願
學人達此希夷微理共遊方外
　　　其八
避世安時同塵處順淵默至人誰識鶉居鷇
食蘚逕蘿龕深宻養廉寧極浮定有宜出入
無方順逆神機難測樂簞瓢笑傲林泉未肯
折腰形役當此際棐几松軒唇歌舌彈渴
飲玉壺春色一懷皓月兩袖清風眞箇箇中
消息方外生涯靜中意味不許等閑攀摘待
迷雲吹散玉繩高潔自知端的
其九
堪嘆群情迷津宛轉漂蕩甚時休歇爭頭競
角抵死謾生一向戀家貪業利鎖名韁慾浪
恩山酒市花衢顛蹷騁嘍囉似蟻循環不念
鬢華如雪誰肯向大朴林中無爲鄉裏閑
伴老聃莊列珠獲象罔夢斷華胥高枕洞天
日月三界廓然八表冲虚湛湛靈光通徹這
逍遥劫外妙哉眞樂世間難說
　　　其十
過隙年光如毛塵事暗把物情移换浮生擾
擾背覺隨塵酒色利名縈絆憑君看取歷代
英雄楚越周秦唐漢謾遺留瓌塚頽碑千古
是非不斷聞早悟碧玉壺中白雲堆裏别
有翠霞宫殿三天雅會五彩光攢朝赴紫微
瓊宴閬苑瑶池絳闕清都信任逍遥遊翫笑
愚頑苦海販骨無休往來流轉
　　　十一
悟入曹溪鶴衝霄漢雲水道人活計臨川舉
楫對景擲鈎澇漉錦鱗紅鯉風送漁舟透入
雙峯影裏駭然明霽見烟霞極目金丹一粒
貴珍難比　玄妙處大一含眞玄元成象升
降箇中無滯堅持九載志煉三年精進五華
瓊液都在靈源洞徹九光眞境了然超彼這
長生久視天機深奥上仙眞理
　　　十二
創建靈壇初修丹竈保養太和眞命風生虎
嘯火發龍騰燮理要依時令金木交并斗斡
天關旋遶滌除心徑覩玄珠一粒流霞閃爍
送歸金鼎　壺内景造化希夷玄機要妙點
製魄仙魂聖無中體用有理明眞悟得本來
眞性還返無窮漸入青陽仙境照虚盈靜這
一輪明月百年蒙閉豁然開瑩
　　　十三
運氣吞霞乘風飲露須列五行爲則南山赤
鳳北海爲龜堅志用心求得鉛汞相迎造化
爐中烹就一丸端的這隂陽神用虚無長養
浩然眞息　玄關悟到此方知盲聾耳目得
遇至人開剔用符妙道默運玄機瓊液轉流
增益雲水清閑太虚空寂寥廓本無蹤跡這
金丹一訣平生疑難涣然氷釋
　　　十四
日月高奔金波滿泛七返九還延祚眞精應
物大道潜身恍惚妙通玄路直待陽生造化
神丹龍虎紫霄天賦這瑶函寳篆天機須仗
至人開悟　長生道固蒂深根仙家活計烹
鍊鉛汞爲務爐輝五彩鼎耀三光識取本來
眞祖明月樓前覩箇金蟬飛舞翠峰明宇把
凌雲一志精誠修進上仙科舉
　　　十五
元氣充飡麻衣遮體萬事轉頭何濟黄芽白
雪黑水紅雲軒轅注傳名世深謝明師說破
希夷妙理本來精粹把仙胎養就雲璈繚繞
萬神咸備　持造化箇箇圓成人人具足一
氣返還資質週遊八境遍賞三山不離目前
親詣堪笑迷途豈識隂陽宗祖任教邪魅煉
金丹悉是乾坤英秀鬭爭豪氣
　　　十六
絶粒停厨飡霞飲露返復自然相製鉛生五
彩汞發三光方顯大丹苗裔開啓朱扉躍出
金烏飛入玉蟾宫裏把隂陽交會神爐烹就
浩然眞體　虚無内紫氣盤旋玄珠閃爍射
透混成宗睿忘機修道隱跡求仙常默心無
凋弊貪戀榮華悮了赫赤神丹恣情抛棄有
人人識道專精謹守决然超彼
　　　十七
洞曉玄機深明丹竈賴與宗祖符契龍耕虎
種玉液金芝好箇道家活計丹鼎容光覩箇
嬰兒旋遶驚天駭地馭紫雲翠鳳相迎眞的
上仙苗裔　三陽首玉蘂天香琪花寳樹掩
映瑞雲佳麗天光瀲灧桂影扶疏鯤化大鵬
相繼休謂狂言性裏分明消息知人才藝在
英豪决烈精神果敢性情高志
　　　十八
志氣凌雲精神英秀得脫遍求眞理虚空爐
火自己天眞遭遇便能修製師不高明咫尺
如隔千里要分眞僞這黄芽赤髓時人皆有
奈何愚昧　眞烈士斡運機關鑿開混沌奪
得夜明如意輝輝寳蓋赫赫靈光影隱大淵
無滯休縱心猿盜了金鼎還丹謾勞虚費起
三陽眞火時時烹煉九還逃避
　　　十九
冒雪衝霜迎風沐雨得遇至人開悟通微入
妙起死迴生可謂煉丹規矩離坎相交返復
隂陽須藉木龍金虎把乾坤鼎器五行羅列
直居眞土玄妙處種就黄芽燒成丹藥此
理向誰分訴玻瓈鳳孕碧玉龍珠飛出瑞雲
深處掣電揺空諕得三尸奔走六賊逃去顯
仙胎飛舞五雲繚繞樂聲齊舉
　　　二十
靜室修心雲山養道幾遇至人傳訣爐攢八
卦鼎備三才修建道家基業隂與陽并斡轉
樞機旋走龍虎蟠結這天機逆順學流不曉
豈能分别　希夷理瑞氣騰騰祥雲藹藹紫
霧罩籠金闕千神咸備萬化全成方應大丹
熟也琪樹瑶花遍滿虚空眞景翠紅相列
觀心澄曉月清風滿目洞天朗徹
　　　蘇武慢　　　　　　虞伯生
自笑微生凡情不齗輕棄舊磯垂釣走馬長
安聽鶯上苑空負洛陽年少玉殿傳宣金鑾
陪宴屢草九重丹詔是何年夢斷槐根依舊
一蓑江表　天賜我萬疊雲屛五湖煙浪無
限野猿沙鳥平明紫閣日晏玄洲晞髮太霞
林杪蒼龍騰海白鶴衝霄顛倒一時俱了望
清都獨步高秋風露洞天初曉
　　　其二
掃盡風雲綽開塵土落得半丘藏拙青松爲
蓋白石爲床一切物情休歇幾度蓬萊布袍
長劎閑對海波澄澈是誰家酒熟仙瓢邀我
共看明月　歸去也玉宇寥寥銀河耿耿鐵
笛一聲山裂三花高擁九炁彌羅縹緲太清
瑤闕手把芙蓉凌空飛步今夜幾人朝謁便
翻身北斗爲杓遍散紫甌香雪
　　　其三
山月來時海風不動平地玉樓瓊宇桂子飄
香露華如水自按洞簫如縷杳杳冥冥泠泠
歷歷青鳥解傳芳語太微中鸞鶴相求盡是
舊時眞侣君　聽取列豹重關鼓雷千吏天
界更多官府石女簪花木人勸酒爲我此間
聊住高唱微吟揮毫萬丈塵世等閑今古看
春山一色青青何意斷雲殘雨
　　　其四
皓月清霜釣舟如葉閑渡小溪澄碧銀漢無
聲玉虹橫野斗柄正垂天北半幅烏紗數莖
華髮一緉野鳧飛舄問回仙城南老樹能見
幾何今昔西華頂十丈高花九天秋露結
就翠房瑶實脫屣非難凌空何遠三咽雪融
冰液辟穀神方飡霞眞訣一去更無消息笑
人間長住虚空誰似一輪紅日
　　　其五
放棹滄浪落霞殘照聊倚岸迴山轉乘鴈雙
鳧斷蘆漂葦身在畫圖秋晚雨送灘聲風揺
燭影深夜尚披吟卷算離情何必天涯咫尺
路遥人遠　空自笑洛下書生襄陽耆舊夢
裏幾時曾見老矣浮丘賦詩明月千仞碧天
長劎雪霽瓊樓春生瑤席容我故山高宴待
鷄鳴日出羅浮飛度海波清淺
　　　其六
對酒當歌無愁可解是箇道人標格好風過
耳皓月盈懷清淨水聲山色世上千年山中
七日隨處慣曾爲客盡虚空北斗南辰此事
有誰消得曾　記得碧眼胡僧布袍滄海直
下釣絲千尺掣取鯨魚風雷變化不是等閑
奇特寒暑相催乾坤不用歷劫不爲陳迹可
憐生忘却高年長伴小兒戲劇
　　　其七
憶昔坡仙夜遊赤壁孤鶴掠舟西過英雄消
盡身世茫然月小水寒星大何似漁翁不知
今古醉傍蓼花螢火夢相逢羽服翩躚未必
此時非我　誰解道歲晚江空風帆月力橫
槊賦詩江左清露衣裳晚風洲渚多少短歌
長些玉宇高寒故人何處渺渺予懷無那嘆
乘桴浮海飄然從者未知誰可
　　　其八
歸去來兮昨非今是惆悵獨悲奚語迷途未
遠晨景熹微乃命導夫先路風颺輕舟候門
童稚此日載瞻衡宇酒盈樽三徑雖荒松菊
宛然如故　聊寄傲與世相違舊友都忘更
復駕言焉取琴書情話尋壑經丘倦鳥岫雲
容與農人吿我有事西疇孤棹賦詩春雨但
樂夫天命何疑委化任渠留去
　　　其九
十載燕山十年江上慣見半生風雪對雪無
舟泛舟無雪不遇竝時高潔斷岸殘沙今兹
何夕一似剡溪歸越但掀篷數尺梅花人迹
鳥飛俱絶　君不見五老危顛浮丘絶頂笑
我早生華髮返老還童易麤爲妙空有九還
丹訣霽景浮空天光眩海一體了無分别便
堪稱六乙仙公千古太虚明月
　　　其十
六十歸來今過七十感謝聖恩嘉惠早眠晏
起渴飲飢飡自己了無心事數卷殘書半枚
破硯聊表秀才而已道先生快寫能吟直是
去之遠矣　没尋思拄箇青藜靸雙芒屨走
去渡頭觀水逝者滔滔來之衮衮不覺日斜
風細有一漁翁驀然相唤你在看他甚的便
扶携穿起鮮魚博得一樽同醉
　　　十一
一逕通幽畫屛横翠行到白雲深處世外蟠
桃井邊佳橘别有種芝瑶圃檀板輕敲素琴
閑弄奉獻鳳膏麟脯舞翩翩鶴髮飄蕭仍似
舊時仙侣君看取華屋神仙滿堂金玉此
是蟪蛄朝暮五色蓬萊九秋鵰鶚别有出身
之路酒熟麻姑雲生巫峽稽首洞天歸去任
海波清淺無時何處緑窗雲户
　　　十二
雲淡風輕傍花隨柳將謂少年行樂高閣林
間小車城裏千古太平西洛瞻彼泱泱言思
君子流水儼然如昨但清遊天際輕隂未辯
暮愁離索　長記得童冠相隨吟咏鳶飛魚
躍逝者如斯吾衰甚矣調理自存斟酌清廟
朱絃舊堂金石隱几似聞更作農人吿我有
事西疇窈窕掛書牛角
　　　滿江紅　　　　　　馮尊師
寒暑相催俄然又秋傳信驚往事幾番成敗
百年如瞬軒冕未酬黄卷志琴書早賦青山
隱占五湖煙月樂希夷無盈損　人間事多
愁恨方外趣别風韻這瀛洲寧美玉堂金印
徇物情懷兒女操摩天頭角神仙分看碧霄
歸去彩鳳迎白雲引
　　　其二
雨過東郊溪痕淺山堂春曉堪愛處桃花流
水閑雲幽鳥物表群分紅日天涯一點青山
小向緑隂竹影捲柴扉終焉了　清閑處誰
知道方外客人間少且襟風杯月醉眠芳草
大志含容天地考眞情卓立希夷杳謾將消
息寄林泉煙霞老
　　　其三
今古高情都縁在林泉江曲知此身如幻寧
羨錦衣華屋雅志偏憐雕浦月達人豈羨金
山玉喜滿庭花影日篩金苔斑緑　終焉計
東籬菊虚心杖南軒竹枕琴書高卧坦然無
辱萬古興亡春夢覺一溪雲水平生足看武
陵三秀噴幽香芝田熟
　　　其四
東里先生家何在山隂溪曲對一川平野掩
映數間茅屋昨夜江頭新雨過門前流水清
如玉傍小橋環合柳參天揺新緑　踈籬畔
叢叢菊虚簷外蕭蕭竹嘆古今得失是非榮
辱須信人生歸去也世間萬事何時足問此
春新釀酒何如今朝熟
　　　其五
一片閑心明洞達天心無曲身未能輕舉權
作道家梁屋壺内時看吞日月世間不羨堆
金玉任自虚幻轉光隂披紅緑　丹砂井黄
金菊靈芝草琅玕竹對無情瀟洒有何榮辱
大夢百年方外去平生萬事心頭足向人間
三度見河清蟠桃熟
　　　其六
一片閑心髑髏子無窮生滅被化機搬弄馳
騁許多顛蹷販骨如山成底事迷情似海難
超越痛亘初靈物乆被沉埋塵沙劫　求出
離須猛烈尋知友談氷雪下工夫磨煉靈光
明徹風定波澄潭底見雲開冷浸天心月問
啞人飡蜜味如何無言說
　　　其七　　　　　　　雲陽子
竪起空拳休着相秤鎚是鐵敢承當時要丈
夫剛烈古佛拈花微微笑今時幾箇齊腰雪
嘆杜鵑啼得血流枝誰知切　啞人夢難分
别耳聾漢偏解說有孤峰頂上木人饒舌鳥
噪猿啼談不二松風澗水眞玄泄這機關打
破看寒空家家月
　　　其八
元本當初無一物萬縁濛漠嘆同流學道誰
肯死前除削兩掌三拳空熱鬧揚眉瞬目千
般作看眼光落地見賢家抬手脚　絶妄念
忘人我名利斷是非趓伴烟霞深處坦然行
樂境滅心忘無生豁斷雲來往寥天廓顯一
輪孤月射寒潭實無錯
　　　其九　　　　　　　莫月鼎
法在先天玄妙處無言可說其要在守乎中
正靈臺瑩徹太極神居黄谷内先天炁在玄
關穴寂然不動感而通憑剛烈　運風雷祈
雨雪役鬼神驅妖孽只此是非呪非符非罡
訣寂定神歸元谷府功成行滿仙班列翫太
虚穩穩駕祥雲朝金闕
　其十
買得青山便收草鞋藜杖更不過建章宫下
灞陵橋上天地蝸牛蠻觸待功名蟻穴槐安
相近新來白髮幾多長三千丈　從今脫紅
塵網青石枕松風響有商山四皓閑來往火
棗便宜秋露滴交梨正要春温養算古來誰
似我逍遥陶元亮
　　　春　　　　　　　　丘長春
山中好最好是春時紅白野花千種様間關
幽鳥百般啼空翠濕人衣　茶自採笋蕨更
同薇百結布衫忘世慮幾壺村酒適天機一
醉任東西
　　　夏
山中好長夏正相宜脩竹萬竿金鎖碎飛流
千尺玉簾垂何處有炎曦　松影下散誕更
無拘沉李浮瓜供枕簞蒼松白石伴琴碁一
醉任風吹
　　　秋
山中好秋景不凄凉白酒黄鷄新稻熟紫茱
金菊有清香橘緑滿林霜　涼月白松檜鬱
蒼蒼但見村翁歌賀社不聞丁壯在門傍一
醉又何妨
　　　冬
山中好末後稱三冬紙帳蒲團香淡碧竹爐
茶竈火深紅交袖坐和沖人如夢百歲等
閑中梅蕊綻時泉脉動雪花飛處鴈書空一
醉徒春風
　　　月上海棠　　　　　劉鐵冠
全眞辦下無空過布袍麻絛腋袋掛剪髮髼
頭逍遥自在行踏簞瓢把每日沿門乞化
低頭稽首纔道罷又撞着箇魔頭來說話問
道先生元是甚麽人家隨縁答俺師父丘劉
譚馬
　　　其二
昨夜因打北邙山過見箇骷髏兒道邊卧雨
洒風吹骷髏被牧童打破知他是李四張三
王大　低頭無語思量我大限來時怎趓軃
家有千金難免這場灾禍休爭我到底一家
一箇
　　　其三
吾言勸了千千萬無一箇回頭猛烈漢教上
千般猶道火院牽纏絆没計算一限又推一
限　憂兒憂女没衣飯指望百年永作伴閻
王來追鬼使上門唤拖將去也不道家縁不
辦
　　　山亭柳
世事堪憂光景難留春去又逢秋四季催人
老百年似蝶夢莊周勘破從前似假着甚攬
閑愁　慷慨幸遇希夷教塵情事一筆都勾
下志速勤修有等愚癡輩馬丹陽唤不回頭
打的無縁業鬼有分做骷髏


鳴鶴餘音卷之二





鳴鶴餘音卷之三
　　　　仙遊山道士彭致中集
　　　滿庭芳王重陽
汝奉全眞繼分五祖略將宗派稱揚老君金
口親付與西王聖母賜東華教主東華降鍾
離承當傳玄理富春劉相吕祖悟黄糧　登
仙弘誓願行縁甘水復度重陽過山東遊歷
直至東洋見七朵金蓮出水丘劉譚馬郝孫
王吾門弟天元慶會萬朵玉蓮芳
　　　其二　　　　　　　馬丹陽
吾劎非凡玉皇宣賜非吾誰敢承當青蛇三
尺時復起祥光剔起乾坤骨髓劈開太一眞
陽何人鑄耶溪歐冶金水配柔剛　不知何
處用除邪斬怪寧靜諸方斡開萬象盡化玄
霜惟有修行不謹輕輕指魂魄飛揚匣中響
雷聲震動萬里鬼神藏
　　　其三
搭手尋思百年如夢算來何不清閑逍遥快
樂且樂一身安日月韶光似箭不覺人老花
殘思今古從前勇猛盡葬在北邙山不如
心行善無煩惱養就朱顔怕無常限到意馬
牢拴神炁休教敗壞鎖白牛常在金欄修行
事自家性命莫作等閑看
　　　其四　　　　　　　三于眞人
落魄閑人逍遥懶漢逢人不語西東騰騰兀
兀來往似塵中乞化前街後巷安居住古廟
閑宫傍人問這般懶漢却是甚家風　諸公
休分辯三清上聖鍾吕爲宗拜丘劉譚馬斡
運神功得處玄玄妙用清虚志款款朦朧眞
空就長生話三教習皆通
　　　其五　　　　　　　馬丹陽
年小靈童出家學道師言側耳須聽清晨早
起掃地莫揚塵梳洗身邊潔淨然後刷釜拈
盆厨房内油鹽米麵休得費半毫分　客來
須接待行須緩步語要低聲守清貧寂淡莫
戀浮榮遇晩端身正坐心清淨滿目光生休
改變天長地久自有好前程
　　　其六
昨日花開今朝花謝算來眼下時光成家立
計劫劫與誰忙纔見青春年少霎時間緑鬢
成霜堪嗟嘆人身不識自恁苦無常　不如
早覺悟金銀過斗難免無常思鄉嶺上空滴
淚成行兒女無箇肯替到頭來獨自承當聽
吾勸迴光返照相伴馬丹陽
　　　其七
男作行尸女爲走骨爺娘總是骷髏子孫後
代番作小骷髏日久年深長大辦資財匹配
骷髏聚滿堂活鬼終日翫骷髏　當家骷髏
漢忙忙劫劫長養骷髏有朝身喪誰替你骷
髏三寸主人氣斷活骷髏相送死骷髏休悲
痛勸君早悟照管你骷髏
　　　其八
歸去來兮不如歸去算來都是便宜也無煩
惱也没是和非選箇巖前淨處好蓋箇小小
菴兒黄昏後安眠一覺直睡到大齋時　此
外别無事逍遥快樂幾箇人知高官好做也
要追陪假若前遮後擁金魚帶壓損朝衣思
量後一箇口裏插得几張匙
　　　其九
道教初興釋門微顯一興一廢如然達磨闡
教東土至西天都是後學晚輩貪酒色損壞
眞源爭財氣不依教法也望到西天　三千
年一遇全眞大教甲子天年丘公闡教萬朵
金蓮上界群仙在世諸魔難道化才賢君知
否今番不遇更待萬餘年
　　　其十
兒女如花妻顔似玉算來眼下時光積財千
萬難買不無常驀地隂公來請無辭訴更不
推忙空歸去資財换主兒女各分張　聦明
賢達者早離火院趓了忙忙逍遥散誕落箇
清閑飢後巡門化飯寒來紙布衣裳無牽繫
神仙未了落得壽延長
　　　十一
身是庵兒性爲庵主耳目便是門窗壁中爲
舍腹是厨房心是當厨博士運水火煉就元
陽心寧守依時飯熟盛與主人嘗　休出庵
外去些兒迷路難奔家鄉端然庵内坐修補
中央運就金梁玉柱透清風明月靈光安然
坐不揺不動怕甚惡風霜
　　　十二
大道無形難言難說世人不曉其根不憑清
淨數墨强尋文若是只憑經典世間有多少
能人都成道九天之上塞滿玉皇庭　何須
開辯利休窮周易罷講黄庭眞清眞淨心上
要無塵自有神仙提挈恁時節得赴玄門幽
微處逍遥快樂終日囉哩㖫
　　　十三
遇此荒年天下門徒受魔受難過此番纔顯
眞誠道友刹那慷慨應過天仙廣化天尊忠
昭烈士甲子旬中要五千加剛志九天仙闕
無數金蓮　逢魔一志當先心上休教邪共
偏舉刀時一性如山不動三清上聖到處隨
現不在功全不須行滿一志無疑上聖勸諸
門弟肯忘形忘體隨我昇天
　　　十四
甘草人參天麻芍藥薄荷荆芥川芎乳香没
藥白芷共甘松玉金梨蘆桔梗甘菊花藁本
茯苓防風等細辛分兩各自要均停問甚
渾身壯熱管甚偏正夾腦頭風着將一字㗜
鼻中當下神功有準李貴妃曾壞雙晴端的
效章宗見喜加做一提金
　　　十五
二氣旋還三宫升降往來於數無窮透關神
水鉛汞過三峰返復周流八脉戊己煉隂虎
陽龍凝精處金花的的外見形容　靈光眞
造化天機深遠推測難通算利名酒色恰似
秋風大道玄爐進火三田内養出神功功成
後天書來召平步赴瑶宫
　　　十六
眞鐵牛兒形容醜惡性剛强偏好爭馳人人
皆有那箇解牽騎種就黄芽滿院更須用神
水澆之中宫裏若無此獸安得嬰兒　乾坤
眞動靜生成活計總賴於伊飢餐虎髓渴飲
水銀池夜半牽連進火明光迸海底騰輝牧
童向華池宴罷乘箇月明歸
　　　十七
石火光隂人身不久算來生死難防忽生或
滅恰似電爭光識破形骸假合尋得箇出世
仙方　思量後回心向道要認箇法中王時
時常見面同行同坐同飲霞漿同伴清風明
月同一志同見天光同相會同師訪道同唱
滿庭芳
　　　滿庭芳修鍊　　　　白玉蟾
鼎用乾坤藥須鳥兔恁時方煉金丹水中虎
吼火裏龍蟠況是兊鉛震汞自元谷上至泥
丸些兒事坎離復姤返老作童顔　五行全
四象不調停火候間斷如閑六天罡所指玉
出崑山不動纖毫雲雨頃刻須直透三關黄
庭内一陽來復丹就片時間
　　　其二
道釋儒門三教歸一算來平等肩齊道分天
地萬化總歸基佛在靈山證果六年後雪嶺
修持儒門教温良恭儉萬代帝王師　道傳
秘訣佛流方便忍辱慈悲大成至聖豈辯高
低都是後學晩輩分人我說是談非休爭氣
三尊一體瞻仰共皈依
　　　其三
這炷名香天然清秀生於象帝之先金爐焚
處裊裊起祥烟不是沉檀乳降亦不是四和
龍涎括來獻先賢後化五祖大羅天　此香
靈妙處遍周法界氣味眞全開人鼻竅入至
通玄願八荒四海同霑至化道氣綿綿從今
後一人有慶萬萬餘年
　　　其四
命似清風性如朗月瑩然獨見輝輝靈光普
照何日不歸依常在無明之處任昇騰斗轉
星移通眞理不無不有動靜應神機　其間
多少事皆是方寸或是或非在人人運用志
見高低悟者頭頭皆是未明時處處皆迷修
眞士觀天行道功滿步雲歸
　　　其五
壽竹長青壽松高聳壽山壽水俱全壽星壽
夜壽象現中天壽祝長生不老壽香一炷寳
鼎龍涎壽童引壽龜壽鶴壽燭比金蓮　壽
盤添壽果壽桃初熟壽滿三千壽筵歌壽曲
壽酒與流連壽從今去福壽無邊壽仁者壽
門高大福壽永綿綿
　　　其六
辰出街頭酉歸堂内切須規矩隨身志誠香
火早晩去朝眞遍歷名山福地不耻問參訪
高人休誇逞斷除人我心地放教平　燒丹
並煉藥琴暮書畫各有司存應干請祈法術
都是謾勞神且任隨縁乞化省多少勞碌精
神團圞坐齊同慈愛異骨總成親
　　　其七
減飯除情敵魔戰睡聖賢學道根基進人退
己用事契心機遇境休生烟火安閑處性要
無疑爭知道洪波跳出却還入希夷　罷貪
財色酒氣掣開利鎖截斷嗔癡完全性命物
外何爲悟徹元初色相功成也歸去來兮乘
丹鳳蓬萊宫裏獨步訪鍾離
　　　其八
稽首諸兄略聽吾勸化飯朝日隨縁殘餘好
惡只要自心堅飽後歸庵靜坐無益語閉口
藏言他人過見如不見方寸得安然　且休
尋玄牢拴意馬緊鎖心猿要去除人我滅火
消烟晝夜敵魔戰睡常寂靜調息綿綿君知
否如斯妙用子母自團圓
　　　其九
今日榮華前生福善悟來更好重修百年光
景生滅水浮漚販骨無休歇歡未盡又遭愁
愁嗟人世忙忙造業幾箇肯抽頭　清閑歸
物外逍遥獨步身内閑搜把汞鉛顛倒性月
如秋直待功成行滿超三界永列仙儔乘雲
去眞容不朽免再卧荒丘
　　　其十
清淨家風如常合道本來面目休迷行住坐
卧何處不相隨達理頭頭解脫明心無作無
爲君還悟絲毫放過畫餅不充飢　古今賢
達者伏無情慧劎斬斷昏迷把三尸趕退六
賊分離雲散天心獨露吐紅霞烹鍊須彌眞
功至長生活計能有幾人知
　　　十一
恬淡家風寂寥活計無爲無作無言行住坐
卧莫放馬猿顛性有調和柔弱觸來無火無
煙通眞理無情無慾無罪亦無愆　諸公休
外覓天眞一點元在心間被黑雲遮障不計
餘年好用清風吹散雲收處露出青天森羅
見一輪明月光耀照無邊
　　　十二
過去休思未來莫想見前一念俱忘三心滅
去顯出法中王便是生前面目無形貌獨露
堂堂玄玄理四方眞炁攢結聚中黄　閑閑
常内守勝如塵世苦海茫茫任隨縁隨分柔
弱和光漸漸輪迴路出看看近來到蓬莊功
成日携雲獨步朝見禮虚皇
　　　十三(武當降筆)　　　辛天君
玉皇傳宣搜求仙子六百餘員仙官仙位補
闕大羅天勑下諸神採訪隨方所選覓高賢
三元日書人功行飛奏御爐前　全眞門弟
子修功積行專要心堅猛降龍伏虎煉汞烹
鉛一旦天書選舉雲霄路快著仙鞭朝金闕
三清殿下作箇狀元仙
　　　十四
百歲光隂渾如一夢不覺過春秋憨癡愚昧
日夜爲家憂衣食前生注定更何須物外貪
求當思忖深坑火院終日箇如囚　諸公聽
我勸兒孫福禄莫與爲牛把恩情挫碎物外
精求管甚紅輪西墜儘教他月出東頭降心
定回頭是岸咫尺到瀛洲
　　　十五
盡說烟消皆言火滅觸來總是無明不知不
覺怎得離衆生道本易行易曉柰心迷難曉
難行心魔障未成大善方寸不能營　同流
聽囑付是非休辯人我休爭嘆行尸走骨何
辱何榮急救自家性命炁神和清潔眞形靈
靈語蓬萊閬苑三島是前程
　　　沁園春　　　　　　　吕洞賔
世事紛紛似水東傾甚時了期嘆利名千古
爭馳虎豹丘原一旦總伴狐狸荆棘叢中桑
榆影裏亂塚堆堆知是誰君知否謾徒勞百
載空皺雙眉　爭如歸去來兮放四大優游
無所爲歸碧岩洞全性命臨風對月笑傲希
夷一曲弦歌千鍾美酒日月循環不老伊童
顔在鎮龜齡鶴壽罷唱黄雞
　　　其二
不喜輕裘布衣芒履任春與秋傍人笑我生
涯拙塵寰碌碌畢竟何求物外蓬瀛壺中方
寸論此宗風没價酬誰知道無爲快樂不羨
王侯　多謀轉使多愁恰似吞他名利鈎看
日前些子昇沉事把天機喪盡不肯抽頭蜂
爲花忙蛾因燈逝只恁迷前忘後憂嗟身事
莊周蝶夢蝶夢莊周
　　　其三
大道無名大音希聲大器晩成笑迷人管見
不言便了似鑽冰取火紐石爲繩使盡精神
虚勞神用縁木求魚甚日烹愚癡輩磨磚作
鏡怎覩光明　何須百計經營守朴朴淳淳
絶愛憎澄虚心實腹谷神不死深根固蒂久
視長生湛湛澄澄先天先地一炁寥寥混杳
冥希夷理這一輪皎月無缺無盈
　　　其四
瑞雪翻雲長風舞浪仙家畫圖問城南老樹
如今在否洛中强客還再來無獨上君山渺
觀磊石八百里清波漾巨區何曾錯有茶中
上竈酒裏仙姑　終須度了肩吾却稽首終
南衆老夫自太平寺裏題詩去後東林沈宅
大醉歸歟天上巡多人間到少更不向廬山
索鱠魚相憐否好借君黄鶴上我清都
　　　其五
黄鶴樓前吹笛之時先生朗吟想劎光飛過
朝遊北海墨籃放下夜醉東林鐺煑山川粟
藏世界有明月清風如此心呵呵笑釀成白
酒散盡黄金　知音自有相尋休踏碎葫蘆
斫斷琴唱白蘋紅蓼廬山日暮西風落葉渭
水秋深三入岳陽再遊湓浦一自悠悠直至
今桃源路不妨來往同與登臨
其六
切勸學人悟取靈臺休得外求這天機玄妙
非容易與君今日細說根由没口婆婆偏能
言語没脚童兒擅蹴戲毬眞消息見雲埋玉
洞月照金樓　有誰似我能修把獅子擒來
變作牛向黄河浪裏翻筋斗太陽宫裏捉住
獼猴白雪花開青雲子結占得玄關第一籌
仙宫舍跨驪龍歸去永翫瀛洲
其七
昨夜南京今朝北嶽倏焉忽然遇洞中有酒
渴來好飲君山作枕醉後高眠出入無迹往
來不定半似癡呆半似顛隨身處有一襟風
月兩袖雲煙人　間漂蕩多年又排辦東華
第二筵把玉樓推倒種吾琪樹黄河放淺栽
我金蓮擊碎珊瑚翻身蓬島稽首虚皇御座
前無難事功成八百行滿三千
　　　其八
打破疑團謝了空花飲啄隨縁有蒲團禪版
消磨白日臨風對月可度流年携箇山童拖
條藜杖閑趁松風影裏眠從今後袖金針玉
線頓鎖爲煙　何須祖祖相傳被渭水松風
泄盡禪昔年會向水中摸月如今却解火裏
生蓮向上宗乘别無玄妙十百元來是一千
翻身處見漚停巨海雲散長天
　　　其九
瑞雪長空布滿周天色似銀況此物不論貧
富應無深遠觸處皆均片片不教塵污落處
冥冥不聽聲江天靜見天華宇宙景物皆新
　教人驀地歡欣似一派銀河徹底清聚時
節如鋪玉散來後無踪無影無形此是天機
眞造化不比尋常假造成隂消盡待三陽數
足别换新春
　　　其十
自古賢愚日月輪催盡沉下泉漢張陳義斷
因名利恣奢華後破壞家園墳廟江邊漢陵
原畔勢盡還空皆亦然英雄輩盡道傍瓌塚
衰草綿綿　嗚呼往事堪憐染虚幻浮花逐
逝川又爭如省悟塵勞愛趣貧閑居素保煉
丹田越過輪迴超昇苦海直上清凉般若船
逍遥岸會玄妙雲路同訪桃源
　　　十一
好無來由名利區區幾時盡頭算榮華富貴
名高位顯妻兒艶女肯做持修冷淡玄門清
虚妙道苦濇難行孰意留修行路悟輪迴生
死有分仙流　除身外盡是閑愁猛割斷冤
情去便休頂幘巾布素隨縁度日逍遥雲水
物外遨遊閑裏尋閑損之又損火滅煙消絶
外求將歸去這酆都路變蓬島瀛洲
　　　十二
絶品龍團製造幽微建溪路賒向南山採的
蟾酥烏血和合北海七寳靈芽時遇陽春收
歸璚室碾磨搗香塵膩水加玉甌内仗仙童
手巧烹出金花　竒茶堪獻仙家但啜罷香
生兩腋僥倖趙州難遇盧仝不見苦中甘味
意與誰誇滌盡凡心洗開道眼返老還童鬢
似鴉眞奇瑞願人人解飲同赴煙霞
　　　十三
自古神仙隱跡終南萬代流傳說經臺上針
活枯栢鍊丹爐下化女石泉四皓商山十老
古洞尹喜親聞道德篇結庵處有青牛繫栢
白鹿昇天　翊聖古跡依然雪様三朝畫得
全有元眞文澗松隂一夢鍾離悟道跨鶴金
仙二祖披氈甘河引度傳受重陽七朵蓮全
眞教洞天福地象帝之先
　　　十四
火院牽纏夜去明來早晩休今日不知明日
事忙忙劫劫苦苦貪求人似風燈草頭珠露
俺見傷心珠淚流不堅久似石中迸火水上
浮漚　休休聞早回頭把往日風流一筆勾
麤衣淡飯隨縁過任傍人笑我我又誰偢限
到頭來不論貧富着甚來由日夜愁聞年少
把家縁棄了海上雲遊
　　　十五
眞一長存太虚同體妙門自開既混元初判
兩儀布景歸根復命全藉靈臺浩氣衝開谷
神混化一點靈光空際來凝神處聽龍吟虎
嘯殺地風雷　奇哉妙道難猜解點化愚迷
成大材與君說破分明狀似蚌含淵月秋兔
懷胎壯志男兒當年高士莫把身心惹世埃
功成後便高登紫府位列仙階
　　　十六
要做神仙鍊丹工夫亦有何難向雷聲震處
玉爐火熾土釜煙寒姹女乘龍金翁跨虎片
餉之間結大還丹田裏有白鵝一箇飛入泥
丸河車運上崑山全不動纖毫過此關　把
龜蛇爲兔生擒活捉霎時雲雨一點成丹白
雪漫天黄芽滿地服此刀圭永注顔常温養
使脫胎换骨身在雲端
　　　十七
大智閑閑放曠無拘任其自然寄雅懷幽興
松間石上高歌沉醉月下風前玉女吹笙金
童舞袖送我元炁入太玄玄中理盡浮沉浩
浩來去綿綿奇哉異景難言算别是人間一
洞天立身敦厚銷磨歲月從他輕薄海變桑
田神炁冲和隂陽昇降已占逍遥陸地仙無
煩惱任開懷縱筆注寫書篇
　　　十八　　　馮尊師(和)
曠劫威音頓悟之時不假外縁任騰　兀兀
天涯海角閑雲野鶴豈管流年月下風前逍
遥自在興則高歌困則眠回頭處落花飛絮
遠水輕烟　本來無說無傳道乃强名豈有
禪這桃紅柳緑自然消息何須扭捏擊竹拈
蓮大相無形眞空非有論甚纖毫與大千石
獅子敢胡言貉語說地談天
　　　十九
古往今來一刹那間又早百年任石崇富貴
陳平貧賤顔回短命盜跖長年南陌新阡此
邙舊塚盡是許多愚共賢全不見金釵十二
珠履三千　只因不鍊還丹箇箇道凡夫無
宿縁庭前頑石尚能聽法城南老樹猶解成
仙斗酒篇詩張琴隻劎具結人間歡喜縁人
問我如何是道笑指青天
　　　燭影揺紅
金菊初開玉蟾新滿昇天皎重陽佳致始恢
弘圓鑑亭亭照上界中央奮矯桂花鮮雲收
八表緑枝裊裊素魄團團於中奇妙細蘂
繁英洞天幽圃知多少高臺深夜最堪觀得
遇圓明了風動清香盤繞爛銀霞交光池沼
一叢霜氣萬古冰輪冲和誰曉
　　　臨江仙
逹道逍遥無事客狂歌度日欣欣孤然一性
朗然眞清如三島月閑似九霄雲　語話參
差絶世夢心頭不掛微塵四時遊翫百花親
壺中天不夜物外景長春
　　　鶯啼序　　　　　　吕洞賔
三峰路險雪滿空崖瑞祥煙霧起澗畔聽龍
吟虎嘯電閃星輝迸出紅光鬼神驚避　鉛
凝汞結爐中養就丹點瓦礫成至寳愚人餐
一粒延年紀那堪更有神珠萬顆流霞晃耀
遍穿宫裏


鳴鶴餘音卷之三
鳴鶴餘音卷之四随四
　　　　仙遊山道士彭致中集
　　　蘇幕遮　　　　　　馬丹陽
上丹田玄空路玉鎖金闕八卦珠簾庫左有
青龍右有白虎碧服胡僧便是三清土　虎
伏龍龍伏虎戰退三尸贏得河車路意馬心
猿牢拴住運上崑崙透入泥丸去
　　　其二
中丹田多玄妙聚寳池中五色霞光照姹女
嬰兒盡歡笑鍊就金丹價值千千兆　服一
粒馨香妙换骨抽胎萬病消除了返老還童
年又少快樂逍遥倚定岩溪曉
　　　其三
下丹田明仙道有箇牛兒不喫尋常草玉液
華池滋味好白雪黄芽喂得牛兒飽　金龍
頭銀纏繳瑩潔無塵遍地如雪罩擺尾揺頭
噉聲叫過海穿江直上蓬萊島
　　　其四朗然子
精氣神須保愛一粒金丹每在街頭賣四十
年來無人買閙花叢裏還了鴛鴦債　九三
爻地天泰離上金烏飛入銀蟾界百尺竿頭
做一解這些工夫任使傍人賽
　　　其五
嘆人身如傀儡五彩粧成盡是虚瞞昧叉手
棚頭談今古相呼相唤空向人前舞　出來
時如風雨氣斷之時七魄三魂去饒你棚前
搥畫鼓唤不回頭終没回來路
　　　生查子
夜來忽覩一場希乍見幾箇燈蛾兒堪人嗟
呀愛慾貪嗔不肯捨錯認燈光隨高隨下火
焰跟前百般顛耍十分燒着全然不怕直待
燈盞内做箇焦巴這回休也　休也休也奉
勸你諸公略聽予勸休似燈蛾兒心生愛戀
戀着恩愛老了面面皺髮白腰曲頭低耳聾
眼暗覓箇回轉把往日風流一刀兩斷聞身
康健早做箇惺惺洒洒漢猛跳出凡籠便是
一箇了辦
　　　解冤結
北方一日南方一日共東西四方交日夢寐
沉沉往來遊行消日待他年道心開日　百
年短景都來幾日暗推排今朝明日不覺推
排到聖賢佳音來日洞天開是吾歸日
　　　其二　　　　　　　丘長春
山河已定干戈不起太平時八方和氣齋醮
頻修盛報答虚空天地謝洪恩暗中慈惠
千年一遇神仙出世幸遭逢莫生輕易供養
精嚴但一歲勝如一歲遇良辰大家沉醉
　　　喜遷鶯
死生都怕這輪迴販骨如何得罷不悟眞常
强生枝節性命了達不下有中不解無中無
裏難明眞假離萬法這本來一點何處安劄
　敢問些兒話修眞養性如何憑執把甚是
明心甚爲見性甚是萬縁不掛甚爲明月清
風甚是玲瓏脫洒了眞法吿師父慈悲提携
點化
　　　其二
死生不怕仗剛風一掃般般都罷獨露眞常
不生枝節性命亦無高下亦無内外其中就
裏元無眞假明萬法這眞如一點不須安劄
　悟得無生話無作無爲大道無執把六二
明心時時見性只此萬縁不掛處處明月清
風端的玲瓏脫洒了眞法眞空自在不生不
化
　　　爇心香
大道無形方寸何憑在人人智見高明能降
衆欲解斷群情作鬧中之閑忙中靜濁中清
情態如嬰懷抱如冰自朦朧覺破前程吾言
致祝君耳深聽下十分功十分志十分誠
　　　其二
情慾消忘脫了根塵樂虚恬淡崇眞形如野
鶴性似孤雲到處爲家風爲伴月爲鄰　住
世無心異俗超群握玄機哩囉哩㖮省一點
顔貌常新得至眞功全眞行侍眞君
　　　昭君怨
坐後談禪說道起後不依些少心口自尋思
好呆癡日用機關千萬何曾滅了一件欲
望做神仙好難天
　　　其二
學道須憑一志無志難逃生死對境志如山
自然安　萬法不離清淨性定方能得命會
得這玄空道必通
　　　霜天曉角
浮生碌碌盡飄流世慾空恁苦爭活計被情
愛海没　謾儔機狡夢中競利禄縱有百般
榮貴誰念光隂迅速
　　　其二
世事促促莫勞心役役棄塵早歸林下蓋箇
低低茅屋映窗疏竹洒洒風生玉萬叠青
山爲友那管桑田翻覆
　　　促拍滿路花
西風吹渭水落葉滿長安忙忙塵世裏獨自
清閑自然爐鼎虎繞與龍蟠九轉丹砂就一
粒刀圭餌爲陸地神仙便萬釘寳帶貂蟬
富貴欲薰天黄糧猶未熟夢驚殘是非海裏
眞道立身難拂袖江南去白蘋紅蓼再遊湓
浦廬山
　　　驀山溪
不如歸去作箇清閑漢著甚來由惹别人三
長兩短天公許大何處不容身且謾着有生
涯試待尋思看　鑑湖裏面淺山林畔住箇
小庵兒且隨分麤衣淡飯嘲風詠月蕭散過
平生塵世事盡如麻我也誰能管
　　　浪淘沙
脩竹間青松翠影重重道家樓閣白雲中隔
岸紅塵飛不到水浸寒空　此景與誰同洞
口仙翁素琴彈罷倒金鍾笑傲煙霞無一事
明月清風
　　　其二
一箇主人翁住在靈宫無形無影亦無蹤鐵
眼銅晴觀不見體似虚空　出入不通風天
地難籠被吾擒在藥爐中運起周天三昧火
煅鍊眞容
　　　其三
我有屋三間住在深山四無墻壁海遮欄萬
象森羅爲斗拱瓦是青天　不漏數十年也
是前縁一朝功行滿三千降得活龍伏得虎
方表神仙
　　　永遇樂
忙裏偷閑鬧中取靜利名休競有限光隂無
涯塵事貪愛何時盡無情烏兔催人早老暗
裏换了緑鬢此形骸假合幻化算來有甚憑
準　隨縁度日和光同塵惹甚閑愁閑悶富
貴由天榮華是命休更勞方寸心中無事眼
前清淨俱是快活時景你若待般般稱意耐
心且等
　　　跨金鸞　　　　　　牛眞人
錦堂春璚仙朝列璚筵遇良辰名香共爇吐
氤氲瑞藹祥煙慶三眞重陽五祖願當今聖
主遐延昔有軒轅駕龍騰飛上朝玉帝自爭
先恁時萬聖齊會宴賞共留連簫詔美金童
捧盞玉女傳　宣觀神宫仙苑異景降鸞鳳
鶴舞翩翩仙童報蟠桃正結丹桂初圓萬載
金龜千秋玉兔老人星見慶這些事洞天佳
景還也勝塵縁無來去天地同壽日月齊年
　　　踏莎行
一領布袍一床紙被葫蘆拄杖爲行李三盃
兩盞樂天眞誰能與你爭閑氣　滿眼蒼生
爭名奪利朝朝只要巴家計教他喫箇土饅
頭方知裏面滋味
　　　喝馬一枝花
雨過山花綻霧歛雲收天漢清閑幽雅處遊
翫古洞巖前時把金丹鍊不愛乘肥馬富貴
榮華是非都不管　獨坐茅齋看古傳把道
經時轉橫琴膝上撫鶴來見紫綬金章是則
是官高顯五更忙上馬爭如我仙家日午柴
門猶掩
　　　探春令
草堂三鼓夢遊仙到蓬壺閬苑正白雲滿地
無人掃信幽圃香風旋　群眞朝列黄金殿
醉流霞璚宴頓覺來一片清凉意似明月山
頭見
　　　黄鶴洞仙　　　　　馬丹陽
終日駕鹽車鞭棒時時打自數精神乆屈沉
如病馬怎得優游也伯樂祖師來見後頻
嗟呀巧計多方贖了身得志馬須報師恩也
　　　無夢令二首
猛悟百年彈指淚似迸珠不止急解死生憂
管甚石中火起石中火起一任停喪在地
學道非難非易怎敢已而不已專下死工夫
悟得長生活計長生活計收拾精光神氣
　　　柳梢青
布袍草履歷天涯朝市與雲霞隨分有些活
計杖挑周易南華客　來問我浮世事無言
指落華鍊就水雲情性脚踏到處爲家
　　　一剪梅
麤布寬衣下領袍一襟瀟洒兩袖飄飄水雲
活計伴漁樵過得今宵莫問來朝　九節蒼
龍仗一條仙經數卷肩上橫挑腰間懸箇小
丹瓢行也逍遥坐也逍遥
　　　醉桃源
本來無說本無言澄寂湛然湛然常寂炁神
全希内自觀玄　玄中妙妙中玄無相貌莫
團圓往來去怎遮攔清風明月前
　　　女冠子　　　　　　馬丹陽
人命無常看青雲雨過山水韶華盡過了百
年如夢有似希夷忘情絶愛念好把意馬心
猿牢繫綿綿宻宻有似出息常不保入息
十年一似修眞理做神仙萬無一失門生莫
生疑若有纖毫虚謬馬風罰作隂山爲鬼心
行常不昧遍十方觀照天地累成功行自有
金童來認你
　　　玉交枝
我已叮嚀勸展手心休倦後巷前街茶坊酒
肆且遍繞巡門散喏好降心與修行方便
一志休回轉趁了今生願神氣冲和隂陽昇
降虎龍爭鬭迸金燦爛繞丹田看眞人出現
　　　歸朝歡
天地初分何處寄父母無生名甚字須將這
箇要分明推窮此理寧論是細細傳不二亦
能整究從前事往來頻不知迷迷甚日得言
賜　忽爾眞靈前面至認得無形觀喜示惺
惺覷着甚端嚴輝輝返照通容易見時惟覓
妙玄微雅深中透出圓光五般顔采復本緫
祥瑞
　　　六么令　　　　　　王重陽
眞清眞靜便是虎和龍澄澄湛湛嬰兒姹女
自昇騰寂默刀圭根本齋戒换西東時中十
二常常覺照内調神氣玉爐功　何須尋枝
摘葉豈論語丹經假餘玄妙知懶墮亦成空
滅睡忘言除慾飲膳少豐融外係疏嗇人情
薄淡念頭打破漸幽通
　　　賀新凉　　　　　　陳益之
滿酌開懷酒算人生不如意事十常八九
造化小兒眞厮戲到了翻前覆後謾只向塵
中奔走多滿時賢口
　　　紅芍藥　　　　　　王通叟
人生百歲七十稀少更除十年孩童小又十
年昏老都五十載一半被睡魔分了那二十
五載之中寧無些箇煩惱　子細思量好追
歡及早遇酒追朋笑傲任玉山摧倒沉醉且
沉醉人生似露垂芳草幸新來有酒如澠結
千秋歌笑
　　　宣靖三臺(化丹陽)　　王重陽
有限形軀無涯火院刹那催促光隂想人生
有似當風燭整日家晝忙夜驚有等愚迷千
思萬想家縁逼迫渾沉愛子憐妻被冤家繫
纜縈身猛悟迴頭名韁割斷恩山推倒重重
將愛海跳出清閑樂道逍遥半張紙一張琴
　土榻安眠牢拴意馬莫教鬭亂身心慧劎
揮時斬群魔萬神自寧二炁相交龍奔虎走
金烏玉兔相迎入玉爐金鼎丹砂煉陽神出
朝玉京此箇家風冰清玉潔點頭多謝知音
欲要成雙全後價值千金
　　　太常引　　　　　　譚眞人
非僧非俗亦非仙茅屋兩三椽白石與清泉
更誰問桃源洞天　一爐寳篆一甌春雪澆
灌淨三田閑想谷神篇不覺松枝月圓
　　　其二
光隂迅速不停留春去又還秋展破皺眉頭
且唱和仙歌散憂百年短景爭名競利圖
恁惹閑愁休恁苦貪求但得過隨縁便休
　　　其三
百年勳業鏡中看嘆行路古來難風雨换朱
顔更誰管安仁鬢斑　掀天聲價凌雲氣勢
短夢破槐安回首問青山放一片孤雲自閑
　　　青玉案
無爲大道人難曉只爲工夫少猛悟迴光常
返照三田之内六府之中塵垢頻頻掃諸
縁斷處清懷抱一點虚靈自耀認得玄元清
靜道百關調暢一性圓明得出遊仙島
　　　其二
一從東别長安道西住蟠溪廟漸扣南山雲
寂渺茅庵冷淡土龕瀟洒官府何曾到　夜
深陌上行人悄忽聽巖前子規呌聲聲相勸
不如歸去爭奈工夫少
　　　賀聖朝
草堂初寐青衣扃户丹頂歸巢抱瑶琴高枕
夢遊仙島待閑訪三茅　中宵睡覺聲如鳴
珮竹被風敲隔疏林斜望斷雲飛正月上松
梢
　　　解佩令
一生懞懂世事不曉喫茶飯不知飢飽坐處
生根立一似頑石當道任傍人笑我虚矯
文藝不解豈知典教說修行無分剖面上塵
埃髮髼鬆身披衲襖永長生浩劫不老
　　　粉蝶兒
欲識還丹認取自家宗祖便不計當初來處
是誰人椿胎骨誰人捏塑捉住這一靈性元
來是鉛結聚　既已爲人要了自家龍虎便
不會却擒捉住把金丹一粒吞來入腹恁時
免得輪迴受苦
　　　武陵春
物物般般都放下熟境目然休忙裏偷閑鬧
處收不挂一絲頭動靜不拘無動靜法界莫
能歸境丘逍遥物外遊性似水晶毬
　　　拾菜娘　　　　　丘長春
一片頑心要似飛引入千古不思歸幸遇明
師因曉了肯教熟境再相隨　你待東時我
却西我今省悟即從伊萬劫輪迴皆爲汝百
般魔障更因誰
　　　二郎神
小張歌也好把繁華勘破速認元初眞面目
把意馬心猿牢鎖百歲光隂能有幾也不可
虚過耳却聽囑付仙風道骨莫向紅塵埋墮
　省呵把師父親言記着你原是蓬萊洞裏
仙爲思凡人間淪落速整仙胎歸上會莫荏
苒俗情繫縳自思忖假饒積玉堆金終久幻
化如何
　　　青梅引
我笑迷人不信乖劣癡心戀貪名利縈繫落
魄狂遊每將術藝養道用安身己道知和息
藜杖藥瓢蓑衣蠻笠縱大地有滿地眞珠那
的直甚閑氣　無限峰巒聳翠略撰箇茅庵
用做棲心幸有靈苗裔更兼泉水飢渴自然
無礙獨坐深山裏悶看乾坤間隔望落落如
曉星之勢再遇何年駕雲朝上帝
　　　玉胡蝶
捉住玉山赤鳳神舟同泛激浪漂浮便使烏
龜開口出頭喜謨吸洪濤枯乾北海使巨波
澆灌西湖自舒敷水紋花面此日是金鋪
光珠盈盈照耀恰如明月晃晃方隅普徧騰
輝盡成霞彩環紆見圓珠深深漸見結寳丹
空外超踰得臨大羅天上永永惺甦
　　　玉液泉
這消息幾人知獨我全眞好大悟來心地清
凉便分曉本來面目常照最玄妙金關開玉
户閉來往通關竅遍三田覺上下和冲降銀
雪黄芽遍生芝草　姹嬰舞跳透引動龍吟
虎嘯般運在斡旋中坎離顛倒龜蛇戰鬭水
火抽添爐内燒丹結就明珠晃耀玉皇深恩
宣詔祥雲攢罩恁時穩跨青鸞歸蓬島
　　　鍊丹砂浪淘沙　　　馬丹陽
行道要心堅宻䕶丹田調和眞息永綿綿十
二時中常若見休要塵牽訣要避諠譁靜
處安然須通語默默言傳神秀丹成行滿得
去朝元
　　　點絳唇　　　　　　桓眞人
小小瓢兒生得天然詫身矬矮瓢兒元有口
難開解　認得乾坤此理誰能解腰間帶道
人偏愛不换金魚袋
　　　其二
堪嗟人人波波劫劫貪名利何時已眼光落
地到此纔方悔雖有兒孫要替應難替思
下淚這場滋味認着心先碎
　　　其三　　　　　　　　丘長春
昨夜醺醺醉中似覺乘丹鳳笙歌共四天飛
縱悟入桃源洞　正向深溪閑把明珠弄晨
動一聲風送驚斷遊仙夢

鳴鶴餘音卷之四
鳴鶴餘音卷之五隨五
　　　　仙遊山道士彭致中集
　　　滿路花巖鍾離
四大元無我五藴本來空休爭人與我逞英
雄貴賤賢愚到了夢魂中百年親眷屬電裏
紅光早宜各自牢籠勸君　勤修煉常照主
人公來時無一物去時空人生有限貪愛轉
無窮不如隨分過一點靈光自然明月清風
　　　江神子　　　　　　吕洞賔
人生七十古來稀嘆愚迷不修持光隂有限
成敗是和非蓋世功名都占取空贏得業相
隨　暫時花酒氣財迷得便宜落便宜暗裏
朱顔漸改氣神虧陽少隂多染患命盡也更
推誰
　　　曲江秋
如何是道這一點古今尋求顛倒人人有分
箇箇不虧少皆因動念錯染着處便生煩惱
若也般般放下有何微奥　隨分隨縁且過
究本來面目直須分曉寒爐冷竈對虎龍吟
嘯目前便是了更不向外邊尋討不問神仙
與佛共同覺照
　　　梅花引　　　　　　丘長春
行不勞坐不倦任行任坐隨吾便曉風輕暮
天晴逍遥大道南溪上下　平溪東幸獲忘
形皎月時斟消夜酒盃停月華清披襟散髮
欣欣唱道情
　　　上昇花　　　　　　吴眞人
緊鎖心猿悟光隂塵世百年遄速下手頓修
元本眞靈此日要住行屋居家坑塹先須跳
將身已使令孤宿靜無觸氣財色酒一齊須
逐俗景般般絶慾更捨盡爺娘共妻骨肉
自在逍遥落魄清閑認取裏頭金玉璚英蘂
花心動放香味滿空馥郁異光簇祥光燦爛
結成仙曲
　　　步蟾宫　　　　　　吕洞賔
坎離震兊并子午須識取自家宗祖地雷響
震動山頭雨漸澆灌黄芽出土　捉得金晶
牢閉固煉甲庚要降龍虎有人問道阿誰傳
但說道先生姓吕
　　　雙雙燕　　　　　　丘長春
春煙淡蕩青山媚行雲亂飄空界花光石潤
秀出洞天奇怪户牖平高萬丈盡耳目臨風
一快多生浩劫塵情曠朗渾無仙界　堪愛
逍遥自在疏枷鎖抛離業根冤債風鄰月伴
道合水晶天籟無限峥嶸勝景盡賜與山堂
教賣千乘寳珠酬價問君誰解
　　　無愁可解　　　　　三于眞人
古往今來多憂少喜淳化太平難值幸逢聖
賢出世布道德談羅天地上界眞人權下世
御萬國不勞神器中外偃武修文敬賢尚德
致清平瑞　何以上答天恩佳時念因循等
閑虚費要先崇儉約務飽暖不貪名利向玄
門求奥祕戒嗜慾保安和氣更心上物物頭
頭放下乃得免人間累
　　　木蘭花慢
本輕清體妙湛然獨與天遊爲透入凡胎五
行圈圜四大拘囚窮年執迷不悟認聲色虚
幻故延留元舊仙鄉道域咫尺天地迢遥
欲求返本還元誠只在自心頭但默默精思
時時探索必取功收虚空忽然粉碎盡來生
業障一齊休振袂蓬萊閬苑不愁弱水無舟
　　　自樂
醉時節就把青山靠醒來時興取瑶琴操操
的是鶴鳴九臯水色清山色近迥然閒自樂
　俺也一如歸閬苑登蓬島且恁底寄跡人
間與造化同遊太虚保養得形神俱妙
　　　上平西
這無常兩箇字最難防要來時無處潜藏不
論老幼不管貧富與賢良不管妻子與兒郞
怎戀爺娘身居土血逐水氣隨風魂魄遊颺
細看來怎不情傷休貪火院早早修取上
天堂三千功滿赴蓬島永在仙郷
　　　其二
引清風邀明月去來兮省多少閑是閑非臨
山近水近些松竹向些梅小院活計没多般
詩酒琴棋　無縈繫無煩惱無别離待改變
一味愚癡蠅頭蝸角得失何所更何爲不如
聞早樂眞機高卧雲梯
　　　鳳棲梧
日月循環無定止春去秋來多少榮枯事五
帝三皇千百禩一興一廢常如此　死去生
來生復死輪迴變化何時已不到無心休歇
地不能清靜超於彼
　　　其二
緑暗紅稀春已暮燕子銜泥飛入垂楊處柳
絮欲停風不住杜鵑聲裏山無數　竹杖芒
鞋無定據好的林泉信脚隨征馭𢬵却此心
生幾許一川風月那爲主
　　　其三
西轉金烏朝玉帝東望銀蟾皓色籠青桂漸
扣南華排菊會滿斟北海醺醺醉　醉倒終
南山色裏山色清高夜色無雲蔽一鳥不鳴
風又細月明如晝天如水
　　　其四
孤僻巉巖清淨界鑿玉安身抱道忘知解道
友相看唯莫怪貧寒守拙無相待　富貴功
名堪倚賴多是多非漸歛多成敗肉食馨香
終不耐簞瓢寂淡常安泰
　　　其五
得好休來休便是贏取逍遥免把身心使多
少聦明英烈士忙忙虚負平生志　造物推
移無定止昨日歌歡今日愁還至今日不知
明日事區區着甚勞神思
　　　其六
今日思量當日故知我前程迢遞時難度福
又不延天不助匆匆要去無門路走骨行
尸今已悟魂夢悠悠且向磻溪住奉謝街坊
豪傑户時時念我頻相顧
　　　行香子
一箇蒼蠅飛入腥盆顧甜時直入中心去忘
了抬身沾其足沾其翅喪其形我好嗟吁
怎不動心甜中有苦福内灾生既知滋味便
好抽身你好不惺惺不伶俐一箇大蒼蠅
　　　虞美人
重陽飲知多少因此通玄妙布麻衲襖布青
巾好模好様眞箇好精神　不須鏡子前來
照萬事心頭了夢中識破夢中身便是逍遥
達彼岸頭人
　　　枕屏子
涉歷名山巖巒盡皆遊過上高坡登峻嶺勞
神怎麽道在身心着物交加相趓終不失本
來這箇　白日同行晚來同眠同卧到天明
相逐定同行共坐驀然地忽然間分明識破
元來是大哥
　　　卜算子辭世　　　　孫仙姑
握固披衣候水火頻交媾萬道霞光海底生
一幢三關透　仙樂頻頻奏常飲醍醐酒妙
藥都來頃刻間九轉金丹就
　　　喜遷鶯　　　　　　丘長春
要離生滅把舊習般般從頭磨徹愛慾千重
身心百鍊鍊出寸心如鐵放交六神和暢不
動三尸顛蹶事猛烈仗虚空一片無情分别
　關結除縲紲方遇至人金口傳微訣頓覺
靈風吹開魔障形似木雕泥捏既得性珠天
寳勘破春花秋月恁時節鬼難呼唯有神仙
提挈
　　　其二
厭離塵垢便志樂虚閑清淨爲友劎掛寒光
兵安雲將戰勝五行之寇收得洞玄靈寳跳
出隂陽之殻大丹就鍊摘騎日月摩挲星斗
　英秀超前後隨應萬機明顯神通手鐵板
門庭金針玉線到處七穿八透引出錦麒獅
子振水禽山獸速回首向碧霞堆裏高眠清
晝
　　　其三
莫尋玄妙我分明說破修行關竅戰睡敵魔
忘情絶念此是聖賢正教飲食則定除疑每
日勤修覺照莫差了待無眠無睡心方合道
　别有玄和妙鍊氣成神自有金光罩五氣
朝元三花聚頂水火運行顛倒九陽結就還
丹射透靈臺八表功行了向長生路上閑遊
三島
　　　其四
欲調眞息論根源參到生前實際氣是心兮
神爲氣主心動神氣分離心寧子母相抱意
定自成眞液莫錯識這内調息非干扭捏不
曉胎元理　開目和鼻指靈龜蛇戲祖道家
風迴光返照呼吸自歸根蔕清風瞥然透户
水火刹那既濟至此理要眞常咫尺三生佛
出世
　　　其五
返觀塵世便擺脫羈縻逍遥能幾短褐綸巾
斑笻焦尾便是自家歸計箇人問爲何隱遥
指松蘿蒼翠碧霞裏有洞庭猿鶴交朋知己
　無比清閑貴高枕老莊不尚公侯位水袴
山鞋煙蓑月笛别是一般風味安得這些消
息自古神仙綱紀遂吾志任桑田改變浮生
興廢
　　　其六
萬縁多暇便杖屨閑遊田園鄰舍雨笠風巾
鶉衣鶴骨韜晦翠微峰下眼底世情群擾方
外天機獨霸德風化樂清虚恬淡無爲華夏
　幽雅雲鶴駕歸去故園鶯燕吟王謝水石
清華巖壑深遠高邁軟紅車馬千古是非成
敗一枕煙霞溪野妙哉也這生涯欲賣誰能
酬價
　　　其七
利名抛却入廣莫鄉閭委蛇盤礴水曲山隈
煙村雲屋隨分葛衣藜藿任他玉堂軒冕爭
似茅廬丘壑志寥廓向東籬消遣西園吟酌
　綿邈無爲作不遇箇人何處談玄略書笈
琴囊石壇瓦鼎此外並無眞樂幽雅澹然風
範端的憑誰光爍自消索有一溪松月千年
猿鶴
　　　其八
頓消縁慮覺夢蝶勞生鶉居蓬户飯蟻醯雞
塵衫風帽贏得百年虚度利如斷霞殘照名
若落花飛絮豈堅固似風中秉燭枝頭垂露
　誰悟獨歸去收拾水雲高卧曹溪路竹外
流泉籬邊叢菊粧點野棠閑趣五柳檻前呤
醉一笑人間今古欲分付歎煙波渺渺知音
何處
　　　水龍吟
玉爐百和發虔心信香一炷氤氲繚繞來往
盤旋結成華蓋報天地恩覆載報日月照臨
之德報國王水土豐榮快樂報父母恩憐愛
　上謝祖師聖教丹陽師父傳派紅塵普度
全眞大教丘王長在太古居寧海共三人暗
合法界願皇王萬歲千秋臣宰請門人拜
　　　其二
算來浮世忙忙競爭嗜慾閑煩惱六朝五霸
三分七國東西討武略今何在空悽愴野花
芳草嘆深謀遠慮雄心壯氣無光彩盡灰槁
　歷遍長安問郊墟百年遺老唐朝漢苑秦
宫周墻明明芳草見故址留連故人消散莫
通音耗念朝生暮死天長地久是誰能保
　　　其三
寥廓初寒淡天瑩徹瑠璃翠無隂樹下長安
樓上月明風細百禍潜消萬家同賞一般清
味見金星朗朗銀河耿耿交光粲滿天地
流轉碧空如水任縱橫略無凝滯衝山拍海
傾光騰透綿綿吐瑞達了從兹寳瓶堅固玉
漿時泥把衷情欲訴何人會得且陶陶醉
　　　其四
昊天空闊初晴氣迴觀物欣欣茂亭臺俯仰
山川高下裝成錦綉碧洞清泉響聞迢遞一
聲長溜更時時注目悠悠遠看青峰上白雲
凑　無限靈禽異獸慰悶心不辭柴瘦含風
翠栢雙崖爭長千株競秀耀日丹臺四時爲
伴百年隨壽任寒來暑往星移物换得高眠
白晝
　　　其五
混元南嶽初開瑞雲透岀崑崙表星移電轉
隂昇陽降紅光縹緲鶴舞鸞翔看烏龜共赤
龍蟠繞盡鴻濛一氣烹成造化神仙道片時
了　雲散十方三島洞天深月明風裊此時
占得長生門户遐齡體調吟詠從他海變山
移石枯松老伴煙霞獨向是非境外却恨知
音少
　　　其六
本自出家離塵世更不貪人間華麗蓬頭垢
面終朝獨坐内修活計古廟窑龕裏任他紅
輪西墜向無中認有知白守黑綿綿地默調
息　心上别無縈繫有腋袋拄杖相隨草鞋
短襦精膁赤腿羊皮遮體飢後巡門乞飽來
唱哩㖮囉哩任傍人笑我呆癡懶漢有誰人
識
　　　瑞鶴仙
百年如夢蝶嘆古往今來多少豪傑圖王霸
業謾得漁樵一場閑說秦宫漢闕今只有狐
蹤兔穴想榮華秉燭當風富貴似湯澆雪
省也損身薄利害己虚名却如吴越隨縁養
拙柴門掩是非絶向午窗容膝小溪垂釣坐
對雲山萬疊夜橫琴伴我知音碧天皓月
　　　鬬鵪鶉
木馬嘶風我之不然石人點頭啞子會言碧
眼胡僧没手指天畫一圈無所傳任意咆哮
如瓶瀉泉枉費工夫去磨砌磚安用機關奪
勝爭先戈甲俱寧太平四邊不參禪不問仙
一味醍醐我知自然　不移一步到西天木
人把住鐵牛便牽火裏生蓮玄之又玄雲霧
歛月正圓石女停機金針線穿謝三郞許我
釣魚船帶甲金鱗紅錦更鮮不出波瀾浮沉
自然自喜歡便忘筌這些消息誰敢亂傳
　　　夢遊仙　　　　　　丘長春
夢遊仙分明曾過九重天浩氣清英素雲縹
緲貫無邊森然似朝元金童玉女下傳宣當
時萬聖齊會大光明罩紫金蓮群仙謡唱諸
天歡樂盡皆得意忘言流霞泛飲蟠桃賜宴
次第留連皆秉道德威權神通自在劫劫未
能遷冲虚妙昊天罔極象帝之先　透重玄
命駕恍惚神遊擲火萬里迴旋四維上下八
表縱横鸞鶴不用揮鞭應念隨時到了無障
礙自有根源看盡清都絳闕邁瀛洲紫府筆
難傳瑶臺閬苑花前瑞雲晻映百和香風散
四時不夜長春煖處處覺閑想因縁是一點
功圓混太虚浩劫永綿綿任閻浮地山摧洞
府海變桑田
　　　錦堂春
話衷腸悟南柯一夢黄粮破繁華雲龕布素
認宗派返照迴光憑慧劎揮開愛網橫藜杖
擊碎塵寰那裏相逢峨嵋山下韜光速迸東
華山旁林泉隱南辰北斗日月袖中藏朱顔
乆天崩地塌眞性如常　舞袍袖乾坤恨窄
但展手天地平量醉醄醄囊盛四海笑盈盈
腹注三江幾度瑶池龍華會上諸仙筵宴捧
霞觴鍾離至玉皇御宴無我不成行重陽會
金蓮七朵齊放神光
　　　其二
活骷髏算來有甚風流著衣衫遮形蓋體弄
精神虚度春秋又不念無常近也又不怕閻
老來勾巧使機關張羅活計忙忙劫劫苦貪
求空熱鬧虚名薄利分外惹閑愁三寸氣一
朝斷了獨卧荒丘　嘆古今幾番成敗光隂
迅速難留好翛閑修眞養性把從前伎倆都
休放下塵勞悟明心地凌風飄蕩野雲收江
山靜太虚空廓星月照瀛洲眞箇好逍遥快
樂不羨王侯
　　　其三
睡魔王百般作害爲殃白日間猶教可夜更
深無處潜藏惱得人昏如癡醉壞修行輕送
無常眼若膠粘頭如山壓一團昏悶轉羸尫
相勾引三尸六賊夢裏盜元陽般般有飛騰
法界萬種顛狂　似這般無端乖劣勸諸公
各自隄防念死生前程事大要殷勤保護三
光莫得偎傭全憑覺悟神通勇猛賽關張相
爭戰威鋒剛硬一志向前當追趕退雲收霧
歛湛湛清凉
　　　神光燦　　　　　　馬丹陽
專燒誓狀謹發盟言遵依國法爲先但見男
兒女子父母如然永除氣財酒色棄榮華戒
斷腥羶常清淨更謙和恭敬無黨無偏　布
素婪躭度日飢寒後展手街前不得貪財狂
語詐作高賢常懷愼終如始遇危難轉要心
堅如退道願分屍萬段永墮黄泉
　　　其二
修行之士不住居山休勞循環𨈊跧何必區
區來往遠遠相叅不在持功打坐更不須耕
種艱難休勞苦不須藥術博换衣餐　看你
留心何處但無些染著打破般般好向廛中
展手乞覓餘殘問着浮名浮利嘆死生灰了
心間忘塵絶念管將來位列仙班
　　　蜀葵花　　　王重陽
上仙傳祕訣只要塵情滅意馬與心猿牢鎖
閉莫放劣戒慳貪是非人我無明斷絶把巧
辯聦明都守　拙紫殿元君歇寳鼎丹砂結
也休問龍虎鉛汞絮繁說向迷雲堆裏捧出
一輪皎月方表信希夷門户别


鳴鶴餘音卷之五
鳴鶴餘音卷之六隨六
　　　　仙遊山道士彭致中集
　　　八聲甘州　　　何仙姑
千門萬户盡七傾八倒掘地尋天眞箇玄妙
返作笑胡言無爲大道人行少向捏怪途中
有萬千傷感蜣毬却做靈丹無奈傷嗟最苦
又不知端的枉棄了家縁　時間清淨豈解
汞收鉛心思意想何曾遣暫合眼隂魔作睡
纏展轉越思深返作讎冤誰信無中生有有
中生無萬派歸源
　　其二
一團春雪抛在玉爐中煎炎炎進火不住添
要燒得通紅無焰煙須管莫虧折斤兩依然
如此三千煅煉待不揺不動方可爲禪　全
眞養命只在恁麽之間家園自有甘露泉要
澆灌黄芽長瑞蓮幽遠待得來與仙聖齊肩
　　踏雪行
曉古通今明經解義紛紛說得天花墜逐朝
看畫餅怎充飢竹影難掃堂前地　寡慾少
思忘言得意諸家放下難爲貴若離方寸這
些兒踏破鐵鞋無覓處
　　　柳梢青
依稀曉星明滅白露點蒼苔敗葉故址頽垣
淡煙衰草漢家宫闕　咸陽陌上行人依舊
名親利切改换朱顔消磨今古隴頭殘月
　　　其二
悟箇不生不滅更不許拈花摘葉興則高歌
醉眠芳草夢遊仙闕　有時苦勸人人莫呀
我叮嚀切切走骨行尸貪財變色枉消年月
　　　梅花引
嵋山老頭白早人間善惡都曾造也曾窮也
曾通窮通得失渾如一夢中因窮落得身無
辱因閑落得心無事莫才高莫名高才名高
顯於身展轉　勞知事少煩惱少心忘腹熱
何時了眼休抬口休開紛紛是非如何得到
來獨來獨往無伴侣自斟自酌無榮辱任人
非任人疑心閑自有清風皓月知
　　　望梅花
死生於身最大從來與我爲害飢則求飡渴
而索飲寒來又尋衣蓋好難捱晝夜相隨殃
得我來忒殺　捨了娘生皮袋分付了兩家
自在行則穿雲倦則卧月遊戲太虚無礙甚
輕快捉住風輪跨神鰲徧超法界
　　　其二
是是非非休辯好弱到頭自見莫說他人休
昧自己暗裏聖賢自見聽我勸自古今何曾
放過一件　好把塵縁拂散清清淨淨始終
莫變固蔕深根長生久視難免韶華易换氣
神鍊遇箇知音希夷理說與一徧
　　　其三
宻宻彤雲覆地蓬蓬然朔風又起大塊呼吸
陽凝隂結徧四野玉花呈瑞這些意聖感豐
年顯唐虞再來治世敬道尊儒修義崇三
教共同一體子孝孫賢臣忠朝正上下盡成
和氣寳鼎内爇炷名香祝皇王壽延萬歲
　　　其四
日向南窗猶睡疏篁外柴門從閉驀有人來
輕輕敲户纔是轉身慵起正濃美一味黑甜
問人間甚物堪比　除是沈沈爛醉忘驚悸
又忘乘墜乘也不知墜也不知齊生死一同
天地這些意味悟難知却如同啞子做謎
　　　其五
莫見他人長短搜己過不教自亂舊日心猿
元來意馬却唤醒漸馴羈絆澄心内觀鍊就
冲和把凡胎抽换　事到眼前决斷教神仙
别無手段地久天長虚心實腹善計者不須
籌算行功滿跨朵祥雲去朝元得居仙館
　　　其六
百歲韶華如電空迴首又來一遍販骨輪迴
千生萬死只管改頭换面要得免捉住清風
把虚空打做一片　不誦南華經卷也不要
葛藤相伴截斷中流剔開心眼射透玉樓金
殿莫迴轉一志無移看山頭明月出現
　　　綉停針　　　　　　三于眞人
道難說要　悟般般盡皆明徹剔透玲瓏迴
光返照不在拈花摘葉動生差别休舉念强
生枝節本來模樣清清淨淨有何言說　須
憑志猛烈仗慧劎落處斬釘截鐵擊碎恩山
跳出愛海打破虚空休歇氣神歡悅運九陽
鍊成紅雪綵霞影裏捧出一輪皓月
　　　賀聖朝
夕陽沉後隴收殘照栢鎖寒烟向南溪獨坐
順風眠聽一派流泉　迢迢永夜事忘閑性
琴弄無絃待雲中青爲降祥時證陸地神仙
　　　其二
野僧歸後漁舟纔纜緑檜生烟對寒燈瀟洒
枕書眠聽石漱流泉　丹爐火滅琴房人靜
風自調絃待孤峰頂上月明時正一夢遊仙
　　　行香子
寂寂寥寥洒洒瀟瀟淡生涯一味逍遥傍臨
谷口斜枕山腰有竹籬門荆掃箒草團標
寬布麻袍大緒長絛拄一條曲律藤梢黄精
自煑蒼术親熬有瓦湯瓶砂釜竈葫蘆瓢
　　　其二
閬苑瀛洲金谷重樓算不如茅舍清幽野花
綉地莫也風流却也宜春也宜夏也宜秋
酒熟堪篘客至須留更無榮無辱無憂退閑
一步着甚來由但倦時眠渴時飲醉時謳
　　　其三
短短横墻矮矮疏窗忔憎兒小小池塘高低
疊障緑水邊傍却有些風有些月有些凉
日用家常木几藤床據眼前水色山光客來
無酒清話何妨但細烹荼熱烘盞淺澆湯
　　　其四
淨掃塵埃惜取蒼苔任門前紅葉鋪階也堪
圖畫還也奇哉有數株松數竿竹數枝梅
花木栽培取次教開明朝事天自安排知他
富貴幾時來我且優游且隨分過且寬懷
輥金丸楊眞人
一更裏擒意馬猿猴兒莫顛耍大悟來心地
覺清凉管自然都放下　本來面目常瀟洒
眞清淨更幽雅更減口頤養氣神全按四時
分造化
　　　其二
二更裏夫婦會和嬰兒姹女交泰復宇宙顛
倒任循環把坎离相匹配　土牛木馬撼山
海隨羊運搬載潑焰都輥入泥丸教鬼神須
驚駭
　　　其三
三更裏根蒂固玲瓏現日端午要返覆泥裏
倒推車便即時揚勃　土木金間隔騰烏兔
刀圭至汞鉛聚降滿地白雪注黄芽看玉華
金蓮朵朵
　　　其四
四更裏法鼓響金雞兒木頭唱便斡旋昇降
透雙關早起隨明堂過　虎龍自在通來往
能抽添運水火鍊黑赤爐内輥金丸迸雪白
硃砂顆
　　　其五
五更裏天欲曉功圓滿行都了便脫殻來往
有無間顯出眞容貌　古今快樂仙家延長
生永無老降紫詔傳報玉皇宣駕祥雲歸蓬
島
　　　兩隻鴈兒　　　　　馬丹陽
一更裏要精專安閑靜坐眼看猿猴耍莫放
顛先須減睡眠　眠心散露青天恒沙功滿
大千工夫要行功圓非干是自然
　　　其二
二更裏二氣運鉛消汞焰煎鉛是汞汞成鉛
冲和滿洞　天冲和氣任虚源九曲明珠串
雙闕透射碧天元來是自然
　　　其三
三更裏月正圓笙歌消夜天金童喜玉女歡
凡間不一般　長生酒醉不顛飲了還少年
曲江上望懸懸酤買不用錢
　　　其四
四更裏徹玲瓏玲瓏徹碧天登彼岸跨鳳鸞
辛苦三二年言非大莫虚傳傳了無一言
猿是馬馬是猿休教付兩邊
　　　其五
五更裏畫角喧驚回清夢遊仙眠是夢夢是
眠方知心是天　天生地地生天一炁合混
元添一歲減一年眞空不動然
　　　步步嬌　　　　　　范眞人
住在古窑墓行坐立歌舞捉住這眞空猛悟
自古及今說龍虎無一無一箇人悟
　　　其二
傳得一口訣教我去栽接自從栽接後全别
玉蘂金花果結子啞子喫餳蜜難說
　　　其三
柔弱好家風大道不脫空眞箇眞箇有鉛汞
水火既濟上下冲文武兩交戰齊功
　　　其四
眞行與眞功刀圭快如風不遇眞師匠難明
你若做時第一功渾身百關節齊通
　　　其五
俺在炕上坐唱箇囉哩囉困來睡一覺如何
俺把隂陽顛倒過俺笑俺笑你空坐
　　　其六
貧子喫好酒喫得酩酊休萬事都不掛心頭
仁毁任謗落一籌癡聾喑啞漢眞修
　　　其七
無爲自然道清淨長芝草默默相知了便好
杳杳冥冥閉了竈工夫片時間成了
　　　其八
休執性爲眞如何出陽神十箇九箇守頑空
若得命基帶了性白麵做燒餅有準
　　　其九
遍地有靈芝人人都不識作得業又大難敵
我今欲待說與你只恐你不信談非
　　　其十
信則你自信不信你休行莫待臨渴時掘井
每日見爾費苦辛不濟不濟事休論
　　　掛金索
我愛閑居心鏡常皎潔境滅情忘自然無分
别雲散長空露出清霄月此箇家風有口難
分說
　　　其二
一更裏澄心下手端然坐趕退群魔隊隊白
羊過剔起心燈照見元初我方寸玲瓏寳珠
懸一顆
　　　其三
二更裏人靜萬事都無染一對金蟾上下來
盤旋嚇退三尸奔走如雷電白雪漫漫降下
璚花片
　　　其四
三更裏陽生子母朝金闕海底靈龜吸盡金
烏血一炁綿綿三關都透徹萬道霞光捧出
西江月
　　　其五
四更裏無事四邊都寧靜内放心花賞翫長
春景戊己門開有箇眞人進一粒金丹運上
崑崙頂
　　　其六
五更裏天明還了修行願龍虎相交倒把黄
河捲半空裏雷聲鬼神難測辯認得元初本
來眞頭面
　　　其七
齋罷閑行獨唱無人和山裏樵夫也唱哩㖮
囉上了一箇坡下了一箇坡便做高官也只
不如我
　　　其八
過了一年又是添一歲每日隨縁爭甚閑和
氣可憐韶華奔走如撚指莫待臨頭臘月三
十日
　　　其九
奉勸人人一一聽分訴不曉隂陽怎知修行
路始初下手鍊就鉛汞體自有龜蛇引入曹
溪路
　　　其十
聦明君子一一聽分訴甲子天年看看降眞
數跳出凡籠一箇長生路免教閻王鬼使來
勾取
　　　掛金索　　　　　　馬丹陽
一更裏端坐慢慢調龍虎運轉三關透入泥
丸去龍蟠金鼎虎遶黄庭户這些兒工夫等
閑休分付
　　　其二
二更裏二點隂陽眞炁妙上下三關休教差
錯了姹女嬰兒兩箇都放嬌金公黄婆自然
匹配了
　　　其三
三更裏明月正把乾坤照嚇得邪魔千里不
見了退盡隂兵不用刀圭妙海底龜蛇自然
相盤繞
　　　其四
四更裏無事好把眞經看句句幽玄說道教
修鍊不用水火不用柴和炭鍊就靈丹萬兩
金不换
　　　其五
五更裏天曉架上金雞叫有箇忙兒拍手呵
呵笑放飽牛兒快活睡一覺行滿功成自有
丹書詔
　　　綉薄眉　　　　　　孫仙姑
勸人悟修行脫免三塗苦明放着跳出門户
譚馬丘劉孫王郝太古法海慈航寰中普度
　　　其二
化愚魯抛離火院夫兒女憑慧劎斬斷三塗
人我山崩是非海已枯舊業消除新殃不做
　　　其三
應仙舉汞鉛黑白希夷路端的下苦志工夫
晝夜無眠麤衣淡飯足乞化街頭十方父母
　　　其四
無憂慮孤雲野鶴無拘束草庵内閑看金書
窗外林泉隈山傍水竹明月清風堪爲伴侣
　　　其五
養元初心猿意馬牢拴住六賊盡不曾貪圖
杳杳冥冥昏昏默默處湛湛澄澄性停命住
　　　其六
認眞趣木金間隔通玄路軀四象五行圓聚
炁結神凝隂陽自返復遍體薰蒸周天火足
　　　其七
破昏衢地雷震動山頭雨黄芽長白雪飛舞
露洒璚漿瑞草滿園圃玉蘂紛紛金花綻吐
　　　其八
境堪圖翶翔雲水縱横步曲江上飛烏走兔
虎繞龍蟠坎离相會聚斡轉天關運動地軸
　　　其九
法輪鼓河車穩穩三十輻搬日月輥入金爐
玉鼎烹煎九陽眞火煑萬道霞光千重翠霧
　　　其十
罩明珠化生養就胎仙舞眞慶會姹女圓聚
渴飲璚漿玉琴自然撫韻定仙音敲金擊玉
　　　十一
有中無無中更有些兒做有無中裏面搜取
無内藏眞有内却如無有無雙忘還同太虚
　　　十二
行功足蓬萊三島群仙聚瑤池會聖賢無數
盡是修眞學道列仙侣侍奉高眞西王聖母
　　　十三
享天厨仙衣掛體身輕舉乘鸞鳳翫賞清都
寳殿璚樓金釘滿朱户不夜長春無來無去
　　　梧葉兒調
觀白鷺看烏鴉水底摸魚蝦鶯穿柳蝶戀花
景幽雅若非雲門莫誇
　　　其二
想林濟大慈悲究竟作根基打一棒去片皮
好呆癡痛痒猶然不知
　　　其三
龜毛拂兔角錐蝦蟆撲天飛泥牛吼木馬嘶
少人知俯仰泄漏天機
　　　其四
麥有麵粟有米布袴裏更有腿山有石海有
水語眞實洞霞無極立基
　　　其五
擒意馬鎖心猿神氣養交全非扭捏合自然
體幽玄法眼超過大千
　　　其六
玄妙塞化城關一脚蹬翻花紅處柳緑間没
遮攔處處仙佛面顔
　　　其七
天邊月月正圓掘地去尋天有無有顛倒顛
妙玄玄正道須當要口傳
　　　其八
天邊月月上絃卯酉不虚傳八兩汞八兩鉛
一觔全照破了三千及大千
　　　其九
天邊月月應弓眞道妙無窮龍擒虎虎擒龍
兩相逢結一朵金花弄風
　　　其十
天邊月月正南前後各三三離是女坎是男
妙玄談不說破教人家怎參
　　　十一
天邊月月應爐鉛汞鼎中居金憑火鍊就珠
一胡蘆三百八十四銖
　　　滿庭芳
石火光隂人身不久算來生死難防忽生或
滅恰似電爭光識破形骸假合尋得箇出世
仙方思量後回心向道要認箇法中王時
時常見面同行同坐同飲霞漿同伴清風明
月同一志同見天光同相會同師訪道同唱
滿庭芳



鳴鶴餘音卷之六














鳴鶴餘音卷之七隨七
　　　　仙遊山道士彭致中集
　　　風入松　　　　　披雲眞人
消磨不盡愛山心夢繞寒林幾時端的歸巖
穴結蒲團滿地松隂野鶴共人作伴山猿與
我知音
　　　其二
一丸妙藥一張琴萬慮沉沉回頭冷笑紅塵
客共誰爭買世黄金不念朱顔暗謝那知白
髮來侵
　　　其三
北邙山下草莘莘朽骨縱横斷碑顛倒無人
識任黄牛白犢來耕管甚秦朝將相那知漢
代公卿
　　　其四
爭如歸去伴雲行學取長生清溪道士眞吾
友採松花相配芝英但得壺中日月不求紙
上功名
　　　其五
征南都護馬如龍臂托雕弓金章紫綬歸來
晚被人呼白髮衰翁過眼一場短夢轉頭萬
事俱空
　　　其六
急携鴉钁上雲峯獨倚長松無窮眼界詩千
首更何人伴我疏慵夜永三杯濁酒晩涼一
枕清風
　　　其七
九還七返用工夫煅煉紅爐金丹熟也光千
丈彩雲籠一顆玄珠月裏捉來玉兔日中唤
起金烏
　　　其八
青童持下紫鸞書邀入蓬壺十洲爛賞春難
老醉蟠桃香滿清都白髮千年返黑蒼顔曠
劫猶朱
　　　其九
人間富貴總骷髏水上浮漚隋唐晋宋齊梁
夢到如今寂寞荒丘院外黄花翠竹水邊白
鳥悲秋
　　　其十
休休歸去便休休展放眉頭白雲深處宜高
卧學山東譚馬丘劉七朵金蓮秀麗萬枝玉
蘂風流
　　　十一
一條藜杖任蹉跎布袖長拖是非名利何曾
問入終南踏遍煙蘿午飯兩巖翠栢秋衣一
沼青荷
　　　十二
白雲深處紫芝歌冷笑呵呵長安道上縈縈
客謾勞神夢入南柯雖有雙輪似錦誰知兩
鬢成蟠
　　　十三
北窗風度碧琅玕午夢驚殘山泉落石清無
價况樓臺半入雲間千卷詩書汗漫一爐香
火幽閑
　　　十四
萬縁除盡覺心安自返童顔壺中一點眞消
息更何人敢叩玄關多謝千年老鶴默傳九
轉神丹
　　　十五
面如生鐵骨如柴心似寒灰道情不與人情
合又誰能送往迎來夜聽泉聲滴瀝曉看山
色崔嵬
　　　十六
一聲長嘯冷雲堆老鶴徘徊清名莫向皇都
說恐妨人高卧天台準備扁舟短棹安排竹
笠芒鞋
　　　十七
旋栽瘦竹種高松伴我疏慵宻隂滿地蒼苔
冷坐來撫三尺焦桐洞裏翛翛爽氣林間颯
颯清風
　　　十八
長安冠蓋老英雄奔走途窮區區千里紅塵
裏髮如絲有甚成功爭似道人活計鍊成九
轉丹紅
　　　十九
秋高親手斲黄精漸覺身經十年舊病消磨
盡但逢人莫話長生多謝騎牛道士夜來贈
我芝英
　　　金字經
學仙須學做天仙修煉金丹性命全全羲皇
畫卦先先天炁明師的訣傳
　　　其二
金丹大藥不難求家家有種自可修修休離
丹竈頭無中有坎离顛倒收
　　　其三
金丹妙道大神功降收白虎攝赤龍龍烹煎
玉鼎中須臾用隂陽造化工
　　　其四
黍珠餌罷罷雍雍精調火候十月功功胎仙
靈變通嬰兒踴萬眞朝絳宫
　　　其五
慧光明徹本來宗無邊法界一性通通禪心
空不空如來共老君儒化同
　　　其六
修眞祖性復全眞自在逍遥物外人人無貪
無恚嗔長生事杏花枝上春
　　　其七
善功八百行三千四海遨遊度有縁縁九重
丹詔宣乘鸞鶴班行列御前
　　　其八
見聞知覺總休題悟得眞空及第歸歸勘破
造化機非難易永劫天地齊
　　　其九
天機泄漏勉諸公不是尋常乾慧通通掃除
皈正宗勤修奉化行仙聖風
　　　迎仙客
混元珠無價寳赤水溪邊收拾了色渾渾光
皎皎手中握定占斷人間俏
　　　其二
没機關没做作日月任催催不老逆行船翻
撥棹誰知這箇清淨家風好
　　　其三
水深清山色好天下是非全不到竹窗幽茅
屋小箇中眞樂莫向人間道
　　　其四
竹風輕花影重酩酊一甌琴三弄露玄機藏
妙用槐壇將相看破浮生夢
　　　其五
柳隂邊松影下堅起脊梁諸縁罷鎖心猿擒
意馬明月清風共誰說長生話
　　　其六
漢鍾離官極品南柯夢斷抛金印草鞋輕藜
杖穩笑携日月獨步長生境
　　　其七
吕洞賔超物外神光照破三千界棄功名同
草芥龜毛拄杖一擊乾坤碎
　　　其八
混元初張果老白驢踏着虚空倒紫雲生紅
霧繞夜來一口吞却蓬萊島
　　　其九
藍采和離世俗手中拍板敲寒玉擺天關揺
地軸清風明月獨唱長生曲
　　　其十
劉海蟾燕宰相夢回看破空花放别人間離
海上紅爐片雪打就黄金像
　　　十一
廣成子千二百崆峒高卧寒雲白帝王師天
地宅縱横自在物外無名客
　　　十二
范蠡翁曾佐越五湖獨泛扁舟月是非忘名
利絶一聲短笛受用蘆花雪
　　　十三
張子房扶大漢功名掉去青山伴咽龍肝吞
鳳卵金丹養就没底籃兒滿
　　　十四
圃田公列禦寇乘風一撞乾坤透呼南辰唤
北斗夢中得鹿覺後還非有
　　　十五
朗然子居洛下金蟾飛去皮囊化鬼神驚天
地怕本來面目不許丹青畫
　　　十六
住華山樂清閑碧洞茅庵胡亂灣日高時造
一飡飽來藜杖遶頂遥觀看
　　　十七
誰羨他做高官一任穿緋掛緑襕心無憂身
自安世間少有這箇奸俏漢
　　　十八
世事休甚清幽無管無拘林下叟翠巖前風
月友狂歌慅舞爛飲長生酒
　　　十九
醉時眠醒扶頭倒在東西不識羞亦無春亦
無秋騰騰兀兀且樂延年壽
　　　二十
採藥歸白雲飛霧鎖青山仙逕迷黑猿叫青
鳥蹄仙鶴前舞引俺歸洞裏
　　　二十一
到洞中掩柴扉唤得仙童對着棋悶來時飲
緑杯草鞋絆倒不脫和衣睡
　　　二十二
峭壁峰甚希奇檜栢青松四下圍悄無人過
客稀寂寥瀟洒冷淡閑活計
　　　二十三
麵又酸倉陳米木椀缺唇破笊籬又無鹽只
有虀甘心守分勝如珍羞味
　　　二十四
穿草履繫麻絛披片蓑衣掛箇瓢半如漁半
如樵髼頭垢面一任傍人笑
　　　二十五
笑我僑俺知道明月清風爲故交卧白雲吹
玉簫這般滋味世上人難曉
　　　遍地錦
吾本當初水竹村甘河鎮上便狂風七朵金
蓮朵朵新丘劉譚馬郝王孫
　　　其二
吾本當初馬半州因與先師說根由獨坐圜
墻向内修功成行滿赴瀛洲
　　　其三
四大假合本姓譚前縁相遇棄俗縁天下雲
遊不住庵功成行滿赴仙壇
　　　其四
萊州武觀是吾鄉因遇先生號長生穿街柳
巷也無妨不染塵埃性月朗
　　　其五
三宣賜紫住天長便是雲光鐵脚王因遇先
師赴洛陽功成行滿到仙郷
其六
十九抛家棄俗縁磻溪下志便安然悟得長
春不夜天大教門開萬古傳
　　　其七
太古今日說因由趙州橋下度春秋唱住橋
邊水不流一葉落時天下秋
　　　十八
吾本當初本姓孫馬家門下結婚姻因爲先
師點破心各自分頭覓主人
　　　梧桐樹　　　　　　　吕洞賔
一更裏調神氣意馬心猿盡拘繫莫放閑遊
戲昏昏默默煉胎息開却天門地户閉果然
通玄理
　　　其二
二更裏傳宇宙一點靈光漸通透虎龍初交
嚴抵備三尸莫教走慧劎空中報冤讎斬却
群魔首
　　　其三
三更裏一陽動金鼎熬煎玉爐烹煉就眞鉛
汞匠手鑿開玉蓮蓬兩道霞光照崑頂萬顆
珍珠迸
　　　其四
四更裏雲收徹海底星龜弄明月處處瓊花
結火候抽添按時節子午氤氲降紅屑猛把
天機泄
　　　其五
五更裏朦朧定心養浩月一輪鏡照破貪嗔
病這回須要鬼神驚只要眞清爲眞靜功滿
朝上聖
　　　步步高
一更裏澄心披襟坐猿馬牢擒鎖慧劎磨六
賊三尸盡奔波退群魔困也和衣卧　醒覺
朦朧清風送悟入桃源洞閽苑中閑訪三茅
興無窮透窗風驚覺遊仙夢
　　　其二
二更裏白牛溪邊睡牧童醺醺醉蓑笠堆月
下方堪把笛吹樂然歸歸去華胥國得到
華胥寬懷抱閑把瑶琴操聲韻高火裏烏龜
産白鶴弄雲簫紫霧紅光照
　　　其三
三更裏銀漢星移淡出户將身探月正南二
八嬌娥配童男煉三三手把天關撼　五明
宫裏元辰聚七寳山頭去禱玉虚元始高懸
黍米珠演金書國泰民安富
　　　其四
四更裏玄圃清風細來往無凝滯解垢衣心
月高懸照雲溪上天梯獨折蟾宫桂　三界
十方惟獨步認得曹溪路一物無眞歡眞樂
飲醍醐不須沽高唱無聲曲
　　　其五
五更裏架上金雞叫路上行人俏方欲曉没
底籃兒杖頭挑跨風飈同赴蓬萊島　此箇
家風誰知道得也無衰老琅板敲碧波深處
釣鯨鰲出波濤採就長生藥
　　　南鄉子
眞汞與眞鉛産在先天與後天大要知時勤
採取玄玄得穴何愁不作仙進火要精專
審究前弦與後弦屯卦抽添蒙卦止難傳毫
髮差殊不結丹
　　　其二
兩手擘鴻濛慧劎飛來第一峰外道修羅驚
縮項神通造化元來在掌中煅煉玉爐紅
橐籥吹噓藉巽風十月脫胎吞入腹坤宫立
見三清太上翁
　　　其三
温養象周天須要微微火力全愛䕶嬰兒惟
藉母三年運用抽添象缺圓　牛斗會河邊
捨取玄珠種玉田定意如如行火候精專剖
腹分明說與賢
　　　其四
生甲更生庚此是丹頭切要明藥嫩採來歸
土釜煎烹文武剛柔次第行　片餉結丹成
沐浴防危更守城到此不須行火候持盈火
若加臨必定傾
　　　其五
木兔與金雞刑德臨門有偶奇爐内丹砂宜
沐浴防危神水溶溶滿玉池　年月日并時
刻裏工夫一例推着意研窮丹造次毫釐十
月殷勤自保持
　　　其六
鼎器法乾坤上是天元下地元若也更能顛
倒運交番闔闢循環在八門　搬運上崑崙
龜與蛇兒自吐吞百尺竿頭牢把線掀騰從
此元神命永存
　　　其七
關鎖自周天昇降循環三寸田不在噓呵并
數息天然九轉無虧火力全　胎息謾流傳
要在隂陽不可偏呼吸吹噓皆賴巽風綿妙
在前弦與後弦
　　　其八
復卦起潜龍戊己微調未可攻九二見龍臨
卦主神通從此爐中次第紅　泰卦却相逢
猛火燒乾藉巽風煉就黄芽并白雪奇功還
返歸坤道始窮

　　　其九
識得水中金煅煉烹煎理更深進退抽添須
九轉浮沈温養潜龍復與臨妙運自天心
託仗黄婆是丙壬醖就醍醐山頂降頻斟慢
撥無絃一曲琴
　　　其十
長子到西方少女歸乾變六陽便好下功修
二八隄防至九方知道自昌　牛斗共商量
巧奪天工妙莫揚离坎夫妻交媾後難忘始
覺壺中日月長
　　　十一
白雪與黄芽兩味晶華共一家摘採辯時衰
與旺堪誇火候毫釐不可差　頂上結三花
駕動羊車與鹿車烏兔往來南北面交加從
此天河穩泛槎
　　　十二
淨盡露天機只恐時人自執迷頷下藏珠當
猛取休遲道在身中更問誰塵網急抛離
百歲年華七十稀莫待老來鉛汞少堪悲業
報前途難自欺
　　　一寸金
堪嘆群迷夢空花幾人悟更假饒錦帳銅山
朱履玉簪畢竟於身何故未若紅塵外幽隱
竹籬蓬户青松下一曲高歌笑傲年華换今
古　紫府春光清都雅會時妙有眞趣看自
然天樂星樓月殿鸞飛鳳舞白雲深處壺内
神仙景誰肯少年迴顧逍遥界獨我歸來復
入寥陽去
　　　其二(賞雪)
暮鴻嘹唳更晚來地籟隂風齊起造作嚴凝
同雲黯黯四海玉龍呈瑞粧點萬家清景普
綻瓊花鮮麗最好是命詩朋紙帳圍爐沉醉
　吟綴搜佳製竹外清香金蕾噴新蘂似糝
銀沙或爲粉蝶高下亂飛空裏慶知太平先
兆隂陽和矣這玄理遇子猷同賞江天眞味
鳴鶴餘音卷之七















鳴鶴餘音卷之八隨八
　　　　仙遊山道士彭致中集
　　　西江月張伯端
内藥還如外藥内通外亦須通丹頭和合類
相通温養萬般作用　内有天然眞火爐中
赫赫長紅外爐增減要勤功妙絶無過眞種
　　　其二
此道至神至聖憂君分薄難消調和鉛鼎不
終朝早覩玄珠形兆志士若能修煉何拘
在市居朝工夫容易藥非遥說破人須失笑
　　　其三
白虎首經至寳華池神水眞金故知上善利
源深不比尋常藥品　若要修成九轉先須
煉己持心依時採取定浮沉進火須防危甚
　　　其四
七返朱砂返本九還金液還眞休將寅子數
坤申但看五行成準　本是水銀一味周流
經歷諸辰隂陽氣足自然靈出入豈離玄牝
　　　其五
若要眞鉛留汞親中不離家臣木金間隔會
無因須假黄婆媒娉　木性愛金順義金情
戀木慈仁相吞相啖却相親始覺男兒有孕
　　　其六
二八誰家姹女三九何處郞君自稱木液與
金精遇土方成三姓　更假丁公煅煉夫妻
始結歡情河車不敢暫留停運入崑崙峰頂
　　　其七
牛女情縁道合龜蛇類禀天然蟾烏遇朔合
嬋娟二氣相資運轉　總是乾坤妙用誰能
達此深淵隂陽否隔即成愆怎得天長地遠
　　　其八
雄裏内含雌質負隂抱却陽精兩般相合藥
方成點化魄纖魂勝　信道金丹一粒蛇吞
立化龍形雞飡亦乃變鸞鵬飛入青陽眞境
　　　其九
天地纔經否泰朝昏好識屯蒙輻來凑轂水
朝宗妙在抽添運用　得一萬般皆畢休分
南北西東損之又損愼前功命寳不宜輕弄
　　　其十
冬至一陽來復三旬增一陽爻月中復卦朔
晨超望罷乾終垢兆　日又别爲寒暑陽生
復起中宵午時姤象一隂朝煉藥須知昏曉
　　　十一
德行修逾八百隂功積滿三千均齊物我與
親冤始合神仙志願　虎兕刀兵不害無常
火宅難牽寳符降後去朝天穩駕鸞車鳳輦
　　　十二
不辯五行四象那分朱汞鉛銀修丹火候未
曾聞早便稱呼居隱　不肯自思己錯更將
錯路教人悮他永劫在迷津似恁欺心安忍
　　　十三
丹是色身至寳煉成變化無窮更能性上究
眞宗决了無生妙用　不待他身後世見前
立獲神通自從龍女著斯功爾後誰能繼踵
　　　十四
兩手擘開混沌坦然眞露丹宗日魂月魄自
西東牢捉莫輕放縱　外道邪魔縮項相將
結寳中宫九還七返片時功皆賴黄婆相送
　　　十五
默運乾坤否泰抽添妙在屯蒙起於復卦剥
於終温養兩般作用　沐浴要防危險吹噓
全藉離風工夫還返入坤宫火足不宜輕弄
　　　十六
要識眞鉛眞汞都來只一根源烹煎火候妙
中玄不是知音難辯採　取莫差時日仍分
弦後弦前玉爐一霎火燒天無位眞人出現
　　　十七
莫問九三二八無過隂偶陽奇大都离坎結
夫妻要識屯蒙既未　若過一陽起後便堪
進火無遲只因差失在毫釐野戰更宜子細
　　　十八
鼎器法天象地坎離運用無差夫妻相會入
黄家共說無生妙話　雨意雲情了當嶺頭
駕動河車搬歸頂上結三花牢閉玉關金鎖
　　　十九
撥動頂門關捩自然虎嘯龍吟九還七返義
幽深出入不離玄牝　運用玉爐火候鼎中
煉就眞金强兵戰勝便收心妙在無傷無損
　　　二十
一二復臨養火兔雞沐浴潜藏分明變化在
中央結就玄珠片餉　還返歸根脫體守城
抱一隄防黄庭來往是尋常恍惚之中縱放
　　　二十一
夾脊雙關透頂此爲大道玄門金丹只是此
宗根大要知時搬運　温養守城野戰華池
玉液頻吞玉爐常使火温温採藥審他老嫩
　　　二十二
調燮火工非小差殊只在毫釐鼎爐汞走黑
鉛飛從此恐君喪志　須共眞師細論無令
妄動輕爲幽微玄妙最深機言語仍須避忌
　　　二十三
九曲江頭逆浪霎時衝過天心崑崙頂上水
澄澄醖就瓊漿自飲　便向此時採取河車
搬運無停隂陽一炁自浮沉鎖閉玉關牢穩
　　　二十四
藥産西南坤地金丹只此根宗學人着意細
推窮妙絶無過眞種　了一萬般皆畢休分
南北西東執文泥象豈能通恰似啞人談夢
　　　二十五
金液還丹大道古人萬劫一傳傾心剖腹露
諸篇接引直超道岸　莫怪天機泄盡此玄
玄外無玄留傳古代與名賢有耳分明覷見
　　　二十六
食飽傷心損氣睡多夢裏迷眞眼觀心動喪
元神耳聽靈臺昧盡　要見元初面目慧刀
割斷紅塵無情應物本來眞此是修行捷徑
　　　二十七
頓悟修行道理除情戰睡敵魔不貪名利少
風波懶散隨縁且過　飢後尋街乞飯飽時
信步蹉跎閑來古廟唱哩囉逍遥誰人似我
　　　二十八
富貴又爭入我貧窮更待如何有縁有分是
非多無福無灾無禍　教他一任奢侈簞瓢
也是存活勸君休要苦張羅大限臨頭怎趓
　　　二十九
一不輕師慢法二誦清淨仙經三存眞氣養
神靈四把塵勞拂盡　五斷無明業火六除
俗裏人情七擒猿馬永安寧八味璚漿得飲
　　　永遇樂
箇箇修行人人嚥納誰悟眞道曲徑多歧傍
門小法誤了人多少容成豈是神仙究竟採
藥謾多爐竈忽一朝脫却桶底性根瓌倒
爭如内觀無爲清靜學取本來莊老匹配隂
陽抽添鉛汞八卦爲端表人生如夢流年似
箭回首也須聞早貪迷戀春花秋月甚時了
　　　其二
萬法由心應觀法界一切心造瞿曇同歸去
揆不離即心是道自從識得坎離交際煉藥
粗知昏曉看雞飛蟾宫兔走丹闕更無煩惱
　氣中眞液液中眞氣和合不多不少種得
黄芽煉成赤水龍虎交圍繞九還七返工夫
到後還我舊時年少待三千功圓行滿恁時
是了
　　　其三
學道修心存神煉性直要輕舉補腦還精流
水不腐户樞終不蠧日魂月魄摶歸爐鼎眞
氣自然留聚把心猿縛繫意馬追回迥無塵
慮　定中明有陽龍隂虎水火透時爲度八
段奇文千口活法向上有一路吕公高尚不
離人世有分也須相遇約十洲三島驂鸞跨
鶴大家同去
　　　其四
養水養精養神養血先須養氣日月隂陽六
爻八卦細看參同契虚軀虚寳千言萬語不
過坎离兩字向崑崙頂上返本還元要明終
始　一身雖小如同天地八萬四千餘里玄
牝之門千生萬化都在冲和内此眞眞外别
無眞諦方信道一而已異時見鍾吕如有未
明請師指示
　　　漁家傲
至道不遥只在邇毫釐差失如千里道是難
求元却易如相契一超直入如來地　水火
交時爲既濟三尸六賊都迴避只此長生仍
久視身口意化成一點沖和氣
　　　其二
神是性兮氣是命神不外馳心自定幸有崔
公入藥鏡如究竟全眞固蔕歸根靜　主客
内明方外應靈臺粲發天光瑩兩箇壺中一
片景急修省莫待臨渴去掘井
　　　其三
精養靈根神守氣天然子母何曾離晝夜六
時長在意三田内温温天地中和水　十二
樓前白雪膩九宫臺畔黄芽遂日月山頭朝
上帝神光起騰身直上煙霄外
　　　其四
我有光珠無買價光明常照芝田下更無之
乎并者也知音寡世間誰是能行者　一萬
精光神守舍四百四病都齊罷透出火龍歸
造化迴仙駕更無一點塵隨馬
　　　促拍滿路花
抱元能守一四大自輕安心中須返照幾曾
閑金烏衝耀飛入爛銀盤心心心是道只在
心心更於何處求丹
　　　其二
又何須衣冕燕處欲超然榮華能有幾日便
凋殘修眞甚易積行累功難勸君强爲善五
濁三途變爲雲島神山
　　　其三
人能常清靜天地悉皆歸一眞含衆妙入希
夷昭文不會氣候有成虧妄心寂滅盡困睡
飢飡更無作用施爲
　　　其四
自然爐鼎就光彩透簾幃玉池神水湧上生
肥如魚飲水冷暖自家知自家性命事自家
了得自家性命便宜
　　　其五
若論修養事知有幾多門諦當歸宿處是虚
源至眞至道簡易合乾坤坎离并水火止是
筌蹄萃然一點長存
　　　其六
箇中如薦得悟了五千言金晶飛肘後透崑
崙清江九曲一棹破煙昏水擊三千里九萬
鵬程化成元是冥鯤
　　　江神子
林泉養素拙放落魄慵居世縁絶志如鐵翛
然處一味眞懽雜說日逍遥野鶴巖畔爲道
侣松軒下沉煙猶未歇夜深獨聽孤猿高峰
上叫明月　他年功成行滿駕祥雲直至瑶
池仙闕箇時節神遊自有鸞鶴迎接舞空碧
仙仗飄飄來迎謁桃源會瓊林方信别到此
無限逍遥作蓬萊客
　　　春從天上來
樂道安貧嘆自古英雄林下無人滿堂金玉
謂授兒孫畢竟與屬親問當初無物被貪愛
引入迷津早抽身向槐安宫内剛恁勞神
朝菌蟪蛄短景又豈信壺中别有長春暫遊
萬里少别千年歸去跨鳳驂麟念浮生一瞬
幾度見滄海揚塵莫因循彼空華揚艶輕喪
天眞
　　　玉抱肚
若論玄妙聽周風一訣把嬰兒姹女木金間
隔從頭分别先擒六賊三尸滅後捉玉兔飲
烏血仗劎鋒麾魔障蕩祅邪全憑志猛烈那
些箇手段最奇絶龍奔虎走來往放乖劣
兩獸擒來吾怎捨爐烹鼎煉無暫歇乾坤至
寳隂陽造化斡運龜蛇東雞叫出西江月會
入黄庭賞白雪上丹温中丹暖下丹熱三田
寳結衆仙舉我赴金闕寥陽勝境教我怎生
說
　　　水調歌頭
五行不到處一氣未生前清光赫赫無何鄉
裏獨超然日月豈能照鑑天地不能包裹晃
朗妙無邊賴有竹澗水却向世人傳　杳兮
冥恍兮惚湛兮然這些消息渾身是口也難
詮截斷千差歧路屛除萬般機巧纜住釣魚
船往事都休問靜坐一爐煙
　　　沁園春
七返還丹在人先須煉己待時正一陽初動
中宵漏永温温鉛鼎光透簾幃造化爭馳虎
龍交媾進火工夫牛斗危曲江上見月華瑩
靜有箇烏飛　當時自飲刀圭又誰信無中
養就兒辯水源清濁木金間隔不因師指此
事難知道要玄微天機深遠下手速修猶太
遲蓬萊路仗三千行滿獨步雲歸
　　　蘇幕遮
水中金衝牛斗玉鎖金關䕶法靈童守赤水
丹基龍虎走萬象森羅勃勃投珠口飲靈
液明火候太乙爐開丹熟神光透浮名浮利
終不久下手速將窮取無中有
　　　解佩令
修行之士功勤不小識五行逆順顛倒妙理
玄玄玉爐中龍蟠虎繞金鼎内煉成至寳
陽神離體冥冥杳杳刹那間遊遍三島出入
純熟按捺住别尋玄妙合眞空太虚是了
　　　鴈兒落得勝令
想赴蟠桃玳瑁筵休享御酒瓊林宴息爭名
奪利心發養性修眞願爭如紙被裹雲眠茶
藥倚爐煎看峻嶺銜花鹿使巔峰獻果猿朝
元在金闕寥陽殿安然蓬萊洞裏仙
　　　甜水令
麻絛草履風袍袖名利不剛求蓑笠綸竿釣
魚鈎緑水東流
　　　折桂令
浪花中一葉扁舟揀溪山好處追遊遣興忘
懷醉鄉中問甚春秋學洗耳溪邊許由笑蝴
喋夢裏莊周茅舍清幽衲被蒙頭紅日三竿
高枕無憂
　　　其二
到大來散誕逍遥園林成趣獨木爲橋你便
禄重官高是非海萬頃風濤不如俺絶利名
麻鞋布襖少憂愁□髻鐶絛興飲濁醪醉赴
蟠桃閑步雲山悶訪漁樵
　　　其三
人生如落葉辭柯百歲光隂暗裏消磨信蹉
跎世人看便似風魔嘆富貴如披麻救火功
名似暴虎馮河白甚張羅日月如梭十載生
涯一枕南柯
　　　其四
子是虚飄飄水上浮漚不如谷口煙霞獨樂
深耕爲國求兵笑包胥哭倒秦亭試看青門
外鋤瓜邵平東籬下栽菊淵明午醉初醒獨
坐茅亭打一會簡子漁鼓誦一篇道德黄庭
　　　鴈兒落得勝令
爲浮生兩鬢白觀鏡裏朱顔邁忙辭了白象
簡緊納了金魚帶緑柳倚門栽金菊映籬開
愛的是流水清如玉那里想侯門深似海幽
哉袖拂白雲外彭澤清閑歸去來
　　　其二
光隂似水流日月搬昏晝塵俗一筆勾世事
都參透睡來時高枕一無憂悶來時拄杖半
過頭飢來時一鉢千家飯閑來時孤身萬里
遊盈眸閬苑風光秀擡頭蓬萊景物幽
　　　其三
榮華似風内燈富貴如槐安夢恰六朝賀太
平十二國干戈動人海混魚龍浮世隱英雄
收楚韓元帥興周的姜太公功名到底成何
用悉是南柯一夢中
　　　甜水令
爐中煉出靈丹藥雷震採茶苗明月清風杖
頭挑不掛椰瓢
　　　其二
看看又早中年過白髮鬢邊多積玉堆金大
如何夢裏存活
　　　其三
把心猿意馬方拴定爲甚不爭名便得象簡
金魚做公卿白馬紅纓
　　　水仙子鍾離
超凡入聖漢鍾離沉醉誰扶下玉梯扇圈一
部胡鬚力絳雲般紅肉皮做伴的是茶藥琴
慕棋頭綰著雙髻身穿著百衲衣曾赴閬苑
瑶池
　　　其二　　　　　　　吕洞賔
醉魂别後廣寒宫飛下瑶臺十二峯只因一
枕黄粱夢得神仙造化功左右列玉女金童
採仙藥千年壽煉丹砂九轉功每日價伏虎
降龍
　　　其三　　　　　　　藍采和
西風寬舞緑羅袍每日階前沉醉倒頭邊歪
裹烏紗帽金錢手内抛鬭爭奪忙殺兒曹狂
歌曰口曰檀板敲子是待要樂樂淘淘
　　　其四　　　　　　　徐神翁
不爲賊盜戀妻奴獨向煙霞冷淡居金銀財
寳無心顧渾身上破落索繿繿縷縷衣服冷
清清爲活路閑逍遥走世途脊梁上背定葫
蘆
　　　其五　　　　　　　張果老
駝腰曲脊六旬高皓首蒼髯年紀老雲遊走
遍紅塵道駕白雲驢馱高向趙州城壓倒石
橋拄一條斑竹杖穿一領麤布袍也曾醉赴
蟠桃
　　　其六　　　　　　　曹國舅
玉堂金馬一朝臣翻作崑崙頂上人腰間不
掛黄金印閑隨著吕洞賔林泉下養性修眞
金牌腰中帶笊籬手内存更不做國戚皇親
　　　其七　　　　　　　李岳
筆尖吏業不侵奪跳入長生安樂窩皂紬衫
身上都穿破鐵拐向手内拖亂哄哄髮似鬆
科豈想重裀卧不變皓齒歌每日價散誕蹉
跎
　　　其八　　　　　　　韓湘子
藥爐經卷作生涯不戀王侯宰相家亂紛紛
瑞雪藍關下凍傷韓湘馬半空中亂糝長沙
黑騰騰彤雲布冷颼颼風又刮山頂上開花
　　　純陽眞人百字圖
本性好清淨　保養心猿定　酒又何曾飲
色又我罷盡　財又我不貪　氣又我不競
雖見我不觀　雖聞我不聽　不論他人非
只尋自己病　遇有不輕狂　如無守本分
官中不繫名　私下憑信行　不在人數中
免却心頭悶　和光與同塵　但把俗情混
爲甚不爭名　曾共高人論
　　　朗然子劉眞人詩
落魄洪杯數十年朝朝恣性日高眠尾閭通
透泥丸穴丹竈能分造化權只此雲霄應有
路算來我命豈由天莫言大道人難會自是
凡夫不學仙
　　　其二
南北程遊數十春潜行玄理暗修眞不求世
上無窮物只向寰中覓箇人悟得已知消息
大内丹常遣泝流津假饒千載重相見也似
如今日轉新
　　　其三
京洛幽閑清靜中住居古觀古壕東世情亦
染心無染塵事須同道不同煉藥豈辭千日
苦運精常遣四肢通世間最貴堪珍重除却
人身總是空
　　　其四
求仙之日亂紛紛涉歷山川走似雲總學長
生尋外物算來至道未嘗聞陽精已失眞和
氣金石徒勞客熱薰堪嘆凡夫全不悟盡甘
荒野作丘墳
　　　其五
休讀九經三史書與身到了不相宜爭如保
養元和炁更爲添燒大藥爐存得眞精終濟
老煉成金質定冲虚不明有箇長生路其奈
凡夫性轉迷
　　　其六
求貴貪財無盡時高官極富又何爲爭如權
重勞心治未勝身貧得自怡欹枕任從春日
永運精不遣鬢毛衰他年物外相逢處自是
神仙别有期
　　　其七
眞鉛眞汞不難尋自是凡夫錯用心月魄日
魂明甚易木精火候理何深辛苦運精須九
載變化通靈點五金出世只消飡一粒崑崙
蓬島盡知音
　　　其八
夾脊雙關至頂門修行徑路此爲根華池玉
液須頻咽紫府元君遣上奔常使氣冲關節
透自然精滿谷神存一朝得到長生地須感
當初指教人
　　　其九
天網空籠萬象疏一株松倒華山枯寒雲去
後留孤月臘雪來時向太虚石洞龍蛇歸紫
府千年鸞鳳落蒼梧自從别却先生後南北
東西少丈夫
　朗然子齊人也因隨唐玄宗幸蜀遇神仙
　司馬承禎口訣傳金液還丹大藥訣自後
　修煉成功却歸洛陽鄉老傳言朗然子於
　宋端拱年間醉死於桃花坊時天大雪惟
　尸卧處周圍丈許無一點雪官吏撿尸惟
　見鼻口耳中有金蟬遞返出入良久飛上
　空中去衆皆仰視及迴顧却不見地上尸
　矣萬靈朝元宫道士趙隱微收得朗然子
　詩篇化縁立石廣行其傳叩門告余出示
　此詩余親詳此詩語亦不過運氣吞液保
　陽去隂與余符契喜爲書之
　皇統元年三月二日方壷知足居士謹題

鳴鶴餘音卷之八
鳴鶴餘音卷之九隨九
　　　　仙遊山道士彭致中集
　　　太空歌　　　　　　馬丹陽
道可道非常道如如不動要長保保守寒光
射太虚一輪皎潔靈虚曜法可說無法說澄
澄湛湛諸縁滅方知無滅亦無生宿債冤家
從此絶生箇甚滅箇甚靜靜清清清又靜自
從認得恁麽明方知恁地性保命休求眞莫
棄假求棄之中生巧詐既生詐巧棄眞如却
如避刀却遭副不曾行不曾看要滅生亡難
也難行得一步悟一步不行枉了說長安君
未悟莫强誇休說虚空是一家心不了時剛
論道猶如瞎漢看璚花這邊好那邊醜引得
牛兒曠蕩走若還方寸未明時閉目澄心且
合口不用手不用索不須牢拴牢把捉無意
牢擒占影風自然動靜雙忘却不離書不執
書雙泯之中内外居離經方法難開口執文
昧却自家珠心爲禪性爲道行行步步爭多
少因師一指說根源石人拍手呵呵笑禪爲
宗道爲祖打破金木水火土光明相射含眞
空却笑一二三四五宗又通法又通惟憑眞
行與眞功功行了兮俱不見惟憑一點照寒
空也非道也非禪杳杳冥冥合自然萬事剔
開清淨眼赫空朗耀照無邊
　　　悟眞歌　　　　　　馮尊師
覺中覺了悟中悟一點靈光無遮護放開烈
焰照娑婆法界縱横獨顯露這些消息至幽
微木人遥指白雲歸此箇玄關口難說目前
見得便忘歸不是葛藤老婆舌端的慈悲眞
妙訣一輪明月杖頭挑一爐紅焰盛春雪我
本元修大覺仙有縁悟得祖師禪歸來一曲
無人應翠竹黄花體自然畫堂一炷沈煙細
空嘆文殊問病意曹溪月朗風自清金蓮開
遍祇園地橫擔虎杖便歸來雪閉寒山路不
開瀟洒此時誰會得知音惟有數枝梅自從
認得長安道不愛閑花并野草夜深枝上子
規啼壺内樓前春正好到家自在樂無爲觸
處頭頭顯聖儀不是大慈千手眼玉人拈出
古摩尼將何法寳明此物杳杳冥冥及恍惚
衆生不識這如來三世諸佛獅子窟眞閑眞
樂向誰誇盡是鶴鷯井底蛙一曲空琴彈罷
處青山依舊鎖煙霞
　　　證道歌　　　　　　吕洞賔
悟眞常不達命此是修行第一病只修眞性
不修丹萬劫隂靈難入聖達命基迷祖性恰
似鑑容無寳鏡壽同天地丈夫兒把握隂陽
爲本柄性命全玄又玄海底洪波度法船生
擒活捉蛟龍現始知匠手不虚傳
　　　得道歌　　　　　　景陽
道難入道難覓說之容易誰能得旁門惑世
幾千般得道萬千難選一近有一等學道者
不肯低頭眞可惜瞞天瞞地更瞞人未得一
時誇了畢要做神仙故不難神仙須是神仙
質不是神仙莫亂爲動有隂魔作冤隙這箇
事非小術全憑德行施隂騭斷除妄念息貪
心行行步步脚根實若明本性與心同方敢
與君說端的學金丹容易入熟味中庸與周
易有爲有作總皆非說龍話虎終無益元初
情動有其身若更迷修轉荆棘常思混沌未
分前妙理難言心自然一身上下皆屬隂一
物陽精人不識圓陀陀地鎮相隨空不空兮
色非色散於萬物遍乾坤一物之中一太極
退藏於宻一性中視之不見尋不得我丹訣
自各别不用日時與年月也無火候與抽添
亦無人我分妍拙亦無生亦不滅亦無所修
無所說飢來喫飯困來眠閑時打坐懶時歇
逢物便飡逢酒飲不持齋戒心常澈榮華富
貴不關心名利是非皆斷絶凝然靜定養元
神一念不生眞境别眞境别自歡悅晝夜見
箇中秋月不來不往正當中洞然八荒皆皎
潔也無盈亦不缺猶如紅爐一片雪雖然得
到這工夫打破虚空方了徹逍遥快樂且優
游人間煩惱不相涉學道人趁時節百歲光
隂如電掣遇之不煉大愚癡莫待老來神氣
竭急迴頭當猛烈一刀兩斷須見血欲脫凡
身换法身精修一念當如鐵說此言大心切
盡把天機都漏泄學人若作等閑聽秪恐臨
終悔不迭
　　　心地賦　　　　　　三于眞人
世事無窮觀來盡空既向玄門受教便於心
地下功大智閑閑澹泊在不生之内眞機默
默逍遥於寂滅之中原夫要長靈苗先持心
地六根淨而千種滅三界空而百端治見聞
知覺是障道之元因恬淡清虚乃頤眞之大
義若乃堅成學道須當了心心靜則孤明獨
照心存則萬境皆侵眞容無欠亦無餘生前
可見幻相有形終有壞分付何求明知諸法
皆空萬縁都罷行功打坐乃道之狂布惠施
恩即德之詐大巧若拙還知事事無爲善計
非籌直要頭頭放下但使一心不動萬行自
全每暢神而度日實知命以樂天任經春夏
秋冬飢飡渴飲或對風花雪月穩步安眠若
能對境忘情逢場作戲本來了在方寸何必
修於累世永嘉既悟强留一宿而歸盧行猶
疑謾等三更而至是知物物皆空塵塵總棄
性外更無實相目前盡是虚泡長生有物而
混成神鬼莫測大象無形隨處是天地難包
信乎本要明心何勞苦志諒不由他誠能自
已大辯忘言眞經絶字賴啼鳥宣揚落花指
示石女親傳木人舉賜淺智少識者則曰不
然不然高明廣見者乃云如是如是故悟則
處處平夷迷則頭頭踏刺大抵欲修天外大
成功莫掛人間些子事
　　　八義禪賦　　　　　　馮尊師
教有頓漸禪無後先迷之者遠隔劫外達之
者近在目前無去無來運六通而自在不生
不滅超三界以孤圓不畏諠譁不居瀟洒門
生五派者强生知見宗舉一乘者亦爲虚假
只要常常顯露般般放下清風萬道松間石
女謳歌明月三竿嶺上牧童顛耍智慧夙禀
靈明頓開應機時須宜性現對境處决要心
灰圓融四象通達三才緑水長流縱爾漚生
漚滅青山不動任他雲去雲來亘古亘今不
衰不朽昧之者滯於聲色達之者超於無有
驅掃風雲摩挲星斗空琴韻美堂前木馬咆
哮雪曲應希海底玉龍奔走莫問東西菩薩
休尋南北彌陀觸目盡是法界何方不是禪
那會得如此方堪恁麽居塵出塵豈落萬縁
之化在慾無慾不沈六賊之魔左右逢原寂
照返朴葛藤老婆舌千劫販骨靈源直指者
一句絶言縱奪自由殺活獨卓白雲青嶂頭
頭盡是眞如翠竹黄花物物無非正覺泯絶
無際包含大千拈花示衆者眞爲過計叱佛
駡祖者亦是違愆誰會進步蓮花鹿苑歸來
月滿江船拈出自己家風頓超十地踏碎頑
空夢幻獨翫諸天一等虚脾敢胡鬭觜皆較
糟粕者寧知眞味穿鑿公案者豈通妙理差
之一毫失之千里木人言若要識西來須吸
盡涅槃金仙髓
　　　識心識意賦
如要修行先須識心識意然後悟性如何是
心如何是意但能知覺爲之心千思萬想爲
之意意從念起心從物生既知起生之根源
者只在方寸方寸者本來之眞心也心本無
心意本無意爲從來熟境難忘心浮意動却
把眞心朦昧不能顯現須是澄心定意内觀
其心湛然不動者爲之定定中覺靈者爲之
慧定是體慧是用定慧兩全者日日不虧也
　　　清閑賦
汎愛曰濁孰能好清從他縈其萬慮惟我閑
其一生猛離桎梏之囚常居安靜免被蝸蠅
之縛大悟靈明原曰絶世羈縻統元綱紀玩
杳冥太清則能深根固蒂處恬淡眞閑則樂
長生久視既知此理心如秋水之澄凡動於
時妙若春風之起若乃卓爾與立湛兮或存
廉而不劌也喻鏡分妍醜光而無私也如月
射乾坤端正一性安然六根孤高潔淨於靈
源松筠雅操坦蕩縱橫於法界絶素玄門於
世身返孤雲情起野鶴體微妙則藏山於澤
絶思慮則藏丹於壑清徹靈虚逍遥曠漠絲
毫不掛神飛姑射之遊物我俱忘雲步寥天
之廓大抵非聖所私由人所爲苟未捐其名
利安得悟其希夷述夫大智閑閑覺見南山
之語小人戚戚理聞宣父之辭且如在欲行
禪擔家說妙須得下愚之敬慕未免賢良之
譏誚直須靜裏興功回向閑中返照致虚極
而守靜篤老氏家風隳肢體而黜聦明顔淵
樞要夫然心法雙泯生死兩捐憑清淨修成
道果悟虚閑鑿透玄天從抛有漏之因蕭條
宇宙深息無爲之穴嘯傲雲煙异哉飯蟻勞
生燈蛾殞命空恁漂沈其苦趣誰肯修完其
德性已矣乎不如聞早樂閑清歸去玄都朝
上帝
　　　全眞賦　　　　　　馮尊師
神聖垂御仁慈普均既宏開於玄教特謹奉
於全眞孰知十極之高仙來遊此世大闡三
皇之古道順化於人切原德貫諸門心歸一
正捨俗者辭親割愛固窮者樂天知命是以
全眞學而修性功名財色觀如水上之浮漚
智慧靈明敬若教中之先聖誠以學不所執
法求大道廣積德行則外施於方便深修保
煉則内運於成功善處無爲不二能尋有道
參同物物分明瑩若潭中之皎月頭頭應現
動如草上之清風必也選甚高低盡皆提挈
學之者有因有果達之者無滅無生至靜至
和至堅至潔統萬德而接物不捨慈悲宣三
教以開迷猶尊賢哲大抵乞食不耻至貧不
憂屈己惠人則施恩於孤老高志抗節則笑
傲於王侯是謂全眞英士達道仙流頓悟天
機高播亥風遊聖境廣施香餌普尋知友赴
瀛洲是以見物明心知空悟道全眞道法則
謹依於鍾吕取大道玄理則嚴奉於黄老清
虚恬淡收紅爐爍就銀絲純粹精微向丹鼎
烹成金寳捐彼假合表達自然證實相妙之
更妙得眞功全之又全五道銀霞貫斗一輪
明月輝天鶴駕金書朝赴九陽之殿蟠桃玉
液位登萬聖之筵噫有等愚迷閑爭人我宣
揚誦經者豈通亥妙誑惑中下者不知因果
須離火院恩山却入名韁利鎖丕休哉若要
知端的全眞頓悟虚無堪可
　　　尊道賦　　　　　　宋仁宗
三教之内惟道至尊上不朝於天子下不謁
於公卿避凡籠而隱跡脫俗網以修眞傲林
泉兮絶名絶利樂巖谷兮忘辱忘榮頂星冠
而爍日披布褐以長春或髼頭而跣足或丫
髻以包巾摘仙花而砌笠折野草以鋪茵吸
甘泉而潄齒啖松栢以延齡歌之鼓掌舞罷
眠雲伴山谷則盃茶款話逢水飲則尊酒論
文笑奢華之濁富樂自在之清貧豈一毫之
罣礙無半點之牽縈或三三而參亥訪道或
兩兩以話古談今話古談今兮嘆前賢之興
廢參亥訪道兮理自己之玄眞任寒暑之更
變盡烏兔之逡巡蒼顔返少白髮還青携簞
瓢而入郾化飯採百藥以臨世濟人解安人
而利物或起死以迴生修仙者骨之堅秀達
道者神之最靈判吉凶斡旋異象定禍福宻
勘人倫闡道法揚太上之正教施符籙除人
世之祅氛降邪魔於掌上布罡氣於雷門扣
天閽眞仙具備擊地户萬神咸聽頤眞默坐
靜室存神奪天地之秀氣採日月之華精運
隂陽以煉性按水火以胎凝二八隂消兮若
恍若惚三九陽長兮如杳如冥應四時而採
取養九轉以丹成跨青鸞便衝紫府騎白鶴
直謁玉京參滿天之秀氣表妙道之殷勤比
儒教兮官高職顯富貴浮雲比釋教兮寂滅
爲樂豈脫凡塵朕觀三教惟道至尊
　　　祖庭記
祖庭昔日本無蹤重陽開化闡玄風故鄉長
安京兆府祖居醴泉太子村天垂乾象神仙
降地發祥光紫氣昇母懷仙胎經二載生逢
時遇宋徽宗政和二年壬辰相臘月二十二
日生祖師父母生三子重陽師父有二弟幼
小入學明師訓九經聖典若習攻二旬有七
應武舉深知兵法挽硬弓文武雙全人皆懼
宋號德威名世雄心上所爲明似鏡口中言
語響如鐘昔日甘河曾沽酒得遇披氈二仙
翁五篇玄秘親傳受七竅通靈便見功自從
飲了甘河水心地大開方便通四旬有八逢
正教棄世歸道隱墓中得觀内景眞消息方
知五行造化功識破幻化虚假體更不人間
問吉凶再逢和李居劉蔣三人同居至三冬思
想丘劉譚中馬改名自呼王害風火焚茅庵辭
秦地别却東南下山東三千里外得知友九轉
成功入南京師召門人親囑付吾當歸去赴蓬
瀛大定十年庚寅歲五旬有八壽命終查子店
中昇仙路留下全眞古家風七朵金蓮開户牖
長春長教化門宗傳與清和全眞理浩然盤山
南離峰洞眞白雲披雲子無欲高中衆仙翁十
八大師都在此庚子年間起建功天下門人來
助力寰中道者總施功天賜匠人曹提點殿閣
建在水竹村嵯峨嶮峻高百尺碧瓦瑠璃接
太空南山吻獸龍噴水四獸昂昂虎嘯風千
梁萬拱排八卦五脊六獸按九宫遠望有如
須彌頂遥觀恰似太華峰上接雲橫連北斗
下臨九肺九泉通嶺背八水總朝東萬道霞
光籠寳閣千條翠霧罩琳宫曾觀鸞鶴空中
舞又聞仙樂振天宫萬象森羅朝玉帝諸仙
聖衆捧三清紅光紫霞深鎖閉白雲瑞氣緊
牢封數株紅桃兼緑竹千根翠栢間青松遊
遍乾坤無限地希有重陽萬壽宫
　　　昇堂文　　　　　　趙眞人
切以玄元聖祖廣開衆妙之門大道全眞普
化群生之教瑶池仙子重陽金蓮七朵閬苑
璚宫長春玉花萬葉雖則枝分稍異到了萬
葉歸根然則派别流差畢竟百川歸海方方
設教會四海之雲朋處處興縁聚三山之霞
友茅庵草舍普修寳殿琳宫紙衲麻衣恩賜
星冠月帔可謂人能弘道闡先聖之規模自
然道法應人開後世之眼目了眞堂上元無
一點縈心萬行門頭正好諸人着力在上者
當處寬仁在下者常生敬順塵心爭辯不見
體玄之家風道眼相從依舊丹陽之活計夙
爲物外神仙今作門中法眷莫滯一時之糞
土彈輕千聖之寳珠在世時同修道果超凡
去共列仙班出家君子清眼研窮離塵烈士
赤心照察伏惟珍重
　　　其二　　　　　　馮尊師
夫至道渺漠妙道希夷先地先天不拘文字
光明虚徹遍滿十方清淨靈通周流三界千
變萬化統攝隂陽體用眞常無窮極矣爭奈
凡籠障重難矣承當賤古尊今妄生知見殢
法參禪傍開户牖從此太極樸散教列三門
情識場中不能歸祖觀彼諸人深宜哀愍是
以大開方便廣運慈航普濟苦海群生脫免
沈痾六趣引歸眞路復翫鴻濛鑿開恬淡門
庭遊賞清都降闕五雲臺上明傳黍米玄珠
九曜樓邊高舉含光寳劎縱橫曠漠坦蕩無
何動止無爲混成純素遂可掃除薩埵遊戲
菩提不死不生無餘無欠聖凡俱遣空色包
羅假使泥牛吼月木馬嘶風漏透機張作家
笑具炎炎言下叱回碧眼胡僧寂寂光中擊
碎金毛獅子花收五葉機拂三玄放開元始
鉗鎚縮却牟尼手段發揮象罔踏碎涅槃截
斷曹溪閑居鄭圃達磨羅什未生已有南華
禦寇奈何學者忘本逐末棄主憐賔不叩冲
虚執持梵語本安中國求證西方空費草鞋
尋箇甚麽石獅子剜了心肝野狐涎灌徹骨
髓在欲行禪望成佛果葛藤謎語敢把人瞞
此般君子怎生接引今也聊將法藥擲向人
間出此醍醐利兹上士舉揚本分生涯點檢
見前面目露些消息分付知音這段家風是
何曲調樂非律吕劫外陽春琴操無絃孔吹
天籟不須玉線金針綉出霓裳彩鳳箇人會
得即便歸來不夜樓臺同登雅會無底籃兒
汲水無根鐵樹開花此箇規摸如何印綬渾
淪邦畔不許商量靈寳峰前孰能着脚直須
洒洒落落休要紛紛紜紜頓悟玄風逍遥宇
宙久佇仙班伏惟珍重
　　其三　　　　　　　　秦眞人
百歲光隂疾如流水一生事業空似浮漚昨
朝面上桃杏花開今日頭邊雪霜照破蘇相
國腰懸六印難免無常郭子儀位至三公終
歸大限白蟻陣殘渾似夢子規聲切勸君歸
休待禍臨頭方知是幻金玉滿堂怎生守得
兒孫對面謾切長吁紅樓翠閣粉墻高非干
己事白馬朱輪金鐸響盡屬他人徒勞箇裏
傷心不覺暗中彈指鬼使者豈通關節閻老
子不順人情淚落千行悔將何及腸分九段
更怨他誰到此際多休少休方知道千錯萬
錯惆悵落花流水無可奈何凄凉衰草秋風
不堪迴顧若夫聦明君子漢慷慨丈夫兒萬
事全抛一言猛悟比黄金如糞土要買神仙
等白玉似塵埃斡迴天地更不前思後算那
復朝商暮量脊骨如鋼脚跟似鐵又何須煉
藥煉丹即歸三島更不假安爐置鼎便到十
洲許旌陽拔宅上昇蓋因此耳淮南王全家
脫去豈有他哉爭似高人做驚天駭地因縁
有躍古騰今手段心和口應口與心同姓名
已掛於丹臺功德定歸於紫府若是聖賢妄
語可憐辜負善人自慚口拙不敢多言久立
仙賔伏惟珍重
　　　茶文
伏聞一聲雷震吐羣品之芬芳鳳餅龍團表
至眞之異物隂陽滋秀天地氤氲禀四時之
正氣奪五行之清味先春園内生成片玉之
珍瑞雪巖前造化靈芽之蘂玉人採得妙用
依時金槽碾處香來撲鼻石鼎烹開璚花浪
躍盧仝七椀洗除六慾之昏迷趙老三盃滌
盡衆生之夢寐愛之者精神爽異悟之者心
地清凉莫言釋子家風眞是道人受用聊得
一味普施諸人得意歸來伏惟珍重
　　　七眞襌讚并叙　　　披雲眞人
　全眞之道其來久矣惟曾子固言之甚詳
　而後學者猶以爲黯闇蓋全也者物物皆
　全而眞也者念念皆眞物物皆全則無缺
　不全念念皆眞則無段不眞無物不全是
　全全也猶未至於所以全也無段不眞是
　眞眞也猶未至於所以眞也即全非全即
　眞非眞亦無非全亦無非眞學至於此全
　乎全乎眞乎眞乎萬分未得處一焉故能
　及山川移城邑蹈水火入金石縱橫自在
　變化無方者也此教岀於太上而傳于東
　華東華傳于正陽正陽傳于純陽純陽傳
　于重陽重陽之前玄萌乍發人未之信重
　陽之後其風大闡者七世矣嗣教東萊披
　雲子謹齋戒而述七眞讚焉
　　　辭曰
教祖重陽猛脫金章佩洞賔之祕訣飲甘河
之靈漿進上上步入玄玄堂得四友於東海
領群仙於上方金蓮開半萬之祖玉葉傳十
九之芳一自祖師歸去後終南依舊好風光
　　　其二
猗歟丹陽三髻作舞宻投賜芋之機猛悟分
梨之語抛半州之舊産應三清之選舉鑿二
炁未分之前運五行不到之所霹靂一聲歸
去來呵呵拍手花如雨
　　　其三
稽首長眞不拘小節膽氣凌秋脚跟似鐵抛
俗眷以慷慨入玄門而决烈襲朗然子九轉
之機受重陽師四言之訣超出隂陽之陶冶
解開造化之關結十年受用洛陽春等閑肯
向東風說
　　　其四
偉矣長生風標秀出厭塵土之腥臊悟宗風
之消息心遊物外之煙霞跡混郾中之鼓笛
花簪閬苑之紅桃咀蓬壺之碧躍出洪波萬
丈高靈光一點無人識
　　　其五
偉哉長春弱冠高潔孤身度函谷之風七載
坐磻溪之月六受皇宣四朝帝闕數十國化
行於虚靖三萬里不辭於風雪寳玄臺上夢
遊仙露滴松梢還漏泄
　　　其六
號賜體玄含眞自然字潜分於鑫竹位默定
於金蓮六月迎陽而久立三冬抱雪以安眠
雞已烹而復唱鴆雖飲而命延受金國之四
詔拜玉皇之兩宣試問鐵楂山下月肯將消
息向人傳
　　　其七
太古壯年幸識重陽高出煙霞之外遠抛名
利之場寧海市中挽迴日月趙州橋下坐斷
氷霜鍊五行而作髓煎八卦以爲糧八十四
年還債了東風迴首舊家郷
　或曰七眞之道盡於此乎曰未也是猶追
　騏驥之遺踪拾鳳凰之落羽以爲驥鳳之
　全體可乎或者笑而稽首惟聖知聖惟眞
　知眞惟鳳知鳳惟麟知麟惟披雲老仙妙
　齡入道侍長春者四十餘霜矣得全眞之
　尤精者也於七眞之顯神藏用飽聞而飫
　見之吐辭爲讚言言入神事不虚靡文不
　過華使天下學者讀之足以爲信據而無
　疑矣
　　　逍遥吟
處順適逍遥全身遠俗囂狎鷗泳滄渚皷瑟
會漁樵轗軻心無耻尊榮志不高收綸望晚
釣信步與春翹完矣豐絺綌沛然澤蓼蕭黄
庭消百慮紫芋待終朝於焉開三徑扶揺玩
九霄暢情橫短笛握固返垂髫寵賜非憑據
清閑足富饒儘他使副墨惟獨貰參寥遂志
浴沂水嫌喧棄許瓢虚懷蠲斸斫挫銑混蒭
蕘時否潜知止歲寒節不凋九思於節揖五
柳任蕭條伉儷或耘耔歸休懶折腰灌畦甘
抱甕忘味喜聞韶除害輕金玉聿修光祖祧
高奔邁騏驥奮翼笑鶴鷯絶學遊玄圃頌聲
歌聖朝觀鵡臨曲沼覆鹿用枯蕉塞兊徒居
實深根匪揠苗解紛須侃侃養素樂夭夭塗
隙藏深宻如愚匿懋昭參禪稽侷僂摳瓦巧
靈潮齊物眞何碍封戎世可超悲嗟蝸競角
坐看鳥遷喬但看同耕叟焉能屈下僚鳳笙
雲外聽春色杖頭挑刻木鳶誰放無絃琴自
調摶空歸去日不必借鑾鑣
　　　堂規榜　　　　　　　白玉蟾
天地神人鬼五仙盡從規矩定方圓逆則路
路生顛倒順則頭頭合自然道從古有堂自
近興爲神仙養素之軒乃散聖息肩之地晨
昏香火上祝皇王聖壽無疆朝暮經詮下保
檀那各家清吉是以隱顯莫測凡聖同居隻
笠簞瓢作壺中之活計孤雲野鶴是物外之
閑人散誕無拘逍遥自在黄粱夢覺安然一
枕清風金汞爐開寂寞半窗明月功成行滿
體妙神靈伏龍虎而出昏衢跨鸞鶴而歸洞
府其或初離俗網乍入玄門性天未徹心地
尚迷切宜遵守準繩久則不違模範侍師敬
友念道思眞常於性命上留心莫向利名中
掛意行須緩步語戒諠譁勿歌夭艷之詞莫
講是非之事公私出幹不許見燈而迴打坐
絶言直待鐘鳴而起來時明白掛搭去時對
衆抽單稍有違犯量其罪咎輕則香油茶餅
重則竹笓下山偷盜分文毁燒衣鉢飲酒賭
博不許在堂職事有違理當倍罰故兹榜示
各令知悉
　　　頌曰
五湖雲水混處一堂既集徒侣須明紀綱或
凡或聖時隱時彰神化無定道規有常
　　　清閑跋
可委者命可憑者天人無牽爾事不偶然上
天生我上天死我一聽於天有何不可時有
待識物有枯榮人有衰盛事有廢興龍不冬
躍螢能夜飛君子小人而皆有時仲尼再思
曾參三省予何人哉敢不修整人言爲信日
月爲明止戈爲武羔美爲羹人有賢愚事無
巨細得不艱難失必容易斷不决疑斷不可
緩當斷不斷反受其亂人善不趨己惡不除
謂之知道不亦難乎良如金玉重如丘山儀
如鸞鳳氣如芝蘭春無再至花無再開人無
再少時無再來

鳴鶴餘音卷之九












