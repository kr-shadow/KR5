#+TITLE: 太上中道妙法蓮花經--
#+DATE: 2016-06-11 12:27:27
#+SOURCE: github.com/kanripo/KR5h0001 master c49a6a37                
太上中道妙法蓮華經卷之一杜一
　　元始大羅品第一
爾時
元始天尊昔扵大羅天上廣化天宫會諸天
仙衆說十極解脫五無間罪是時會中有一
真人名曰左玄長跪道前上白
天尊何名十極五無間罪扵是
天尊說偈譛曰
無極滿空界衆生未曾聞我會諸仙衆廣演
解脫門停酸地獄苦今悟天仙人歌謡從空
下日月耀瓊台聞仙解脫語真仙大喜悅即
便隨仙人供給扵所須採薪及菓蓏隨時供
給與情存妙法衆勤心無懈倦普爲諸衆生
勤修扵大法願保爲己身及以五谷藥故爲
大國王所求護此法遂致得成仙今故爲汝
說爾時
天尊告諸仙衆吾今爲汝說此妙法無量衆
生皆得解脫即時諸天仙衆悉以散花末味
上妙寳香旃檩沉水卧具衣服瓔珞幢幡寳
盖伎樂空歌頌礼供養
七寳瑶臺十方仙聖無量衆生皈依仙道是
時
元始天尊而說偈言
　　我爲天主　惟住天界　在無爲中
　　尚爲法來　諸人云何　不勤爲法
　　今法幽玄　故來至此　爲坐諸仙
　　以神通力　如清淨地　蓮華裝嚴
　　其寳樹下　諸璚瑶臺　身出妙香
　　徧諸天界　衆生如熏　喜不自勝
　　譬如大風　吹小樹枝　以是方便
　　令流行法　告諸大仙　我隱空後
　　誰能護持　讀說斯經　今扵尊前
　　自說誓願　其左玄眞　雖久隱空
　　而獅子吼　元始天尊　以大誓願
　　所集化身　當知此意　及與我身
　　所集化身　當知此意　諸眞子等
　　誰能護法　則爲供養　我與左玄
　　共行妙法　此之右玄　逰扵十方
　　爲是經故　亦復供養　諸來化仙
　　粧嚴光飾　諸世界中　若說此經
　　則爲見存　名諸仙化　及諸仙衆
　　大廣化品第二
於是會中諸善男子各聽思唯此爲難事宜
發大願諸爲經典數無鞅衆雖說此等未足
爲難若接須彌擲扵他方亦未爲難若以足
指動諸仙界遠擲他國亦未爲難若立有頂
爲衆演說扵惡世中能說此經是則爲難假
使有人手持虛空而以逰行亦未爲難扵我
歸天若自書持若使人書是則爲難若以大
地置足甲上昇扵梵天亦未爲難諸仙化後
於惡世中暫讀此經是則爲難諸仙化後若
持此經爲一人說是則爲難若持八萬四千
法藏三十六部尊經爲人演說令諸聽者神
通自在雖能如是亦未爲難諸仙化後聽受
此經問其義趣是則爲難若人說法令千萬
億無鞅無數亦未爲難諸仙化後若能奉持
如斯經典是則爲難我作仙道無鞅數國從
始至今廣說諸經而扵其中此經第一若人
受持是則踊躍即隨仙人共給所須採菓汲
水摘蓏拾薪修設齋食乃至己身而爲床坐
身心無倦于時奉持經於千歲爲求法故精
勤給事令無所乏爾時
大道而說偈言我爲法故身爲僕使曾無倦
心今得仙故神通自然誘諭群迷莫作惡因
果報皆至時有仙女名曰金童扵衆會前白
諸天衆人間善惡皆隨心造地獄畜生胎卵
濕化所報因縁若得成仙即離三途度脫群
迷無鞅數衆皆來集會俱說是經譬如有人
修於善果善業咸臻若作惡道業因自現或
作駱駝負重之苦或作蟒蛇積毒之苦或作
魚鱉漂淪之苦或作飛禽羅網之苦或作猪
狗污賤之苦或作驢騾償債之苦或作牛畜
佈種之苦或作賤類仙身諸善男子扵我化
後謹能受持讀誦此經今對道前自說誓言
此經難持若暫持者我則歡喜諸仙亦然如
是之人天道所歎是則勇猛是名修真行慈
之行則爲疾得諸仙道果能於來世持念此
經是真神仙住淳善地大道所化能解其義
是諸天人其間之眼於恐畏世能雖爲說一
切諸仙皆應供養




太上中道妙法蓮華經卷之一















太上中道妙法蓮華經卷之二
　　諸仙大道品第三
爾時
諸仙大道及諸仙衆吾扵徃時求法華經即
心無倦扵諸天中常持大道求其逍遥心不
退散時有仙人來白我言我有大乘名曰妙
法蓮華經若不遺我當爲宣說諸仙大道聞
言歡喜輕毁之苦乃至一切諸苦皆從所報
種種因縁無有差殊是時
大道即說偈曰
　　所作業因在非爲十種多
　　報來如風疾勸莫向中過
　　順行品第四
爾時阿斯仙人勸令我故得無礙慧示我願
故使之一切群迷衆生斷其貪愛除其煩惱
邪淫妄語惡口兩舌嗔嫉憎怒毁辱殺生誹
謗駡詈偷盗欺凌謀恨奸詐積成衍尤十不
善法常行如是地獄如箭天堂莫近衆生之
苦無有出輪從迷至永常沉苦海與我天衆
無由得視碧落天外瓊臺紫府流金沙地絶
慮之所爾時
天尊端嚴自立眉放白光口出異香說逍遥
之語五雲碧落談妙法蓮華經時諸天仙衆
得聞是經從無量劫曾遇仙道今正是時無
憂無惱自在快樂祥雲繚繞一時來迎咸皆
歡喜奉辭而退



太上中道妙法蓮華經卷之二










太上中道妙法蓮華經卷之三
　　順行正品第五
爾時
元始天尊集會天仙及諸化仙從無鞅世界
而來各禮
天尊扵一面坐時有左玄眞人上白
天尊曰惟願
天尊大慈愍我等故說斯妙經今乃化仙皆
來集會時久行者願得天尊慈悲所諭是時
天尊告諸天尊衆諸天仙衆我成道以來未
聞斯經上得逍遥今汝聽受願超我故即說
偈曰
　　我當化度　救彼三途　一切諸仙
　　盡成道故　千萬億夕　住虛空所
　　化出瓊台　碧落雲衢　天歌自然
　　鸞鳴鳳舞　化出異香　雲間結輿
　　逰遶世界　停地獄苦　無憂無惱
　　如飲甘露　大道所生　神仙扶助
　　令使解脫　邪心頓悟　免被輪迴
　　永絶三途　行平等心　我唯濟苦
　　六根常淨　千邪當去　無礙智慧
　　長生自布　道垂遠喻　衆生親負
　　於解脫時　達神仙路　清淨快樂
　　行慈法雨　救衆生病　恒歌妙語
　　垂喻品第六
爾時
元始天尊白諸天衆說海空之義使無鞅數
衆神通自然我說黄庭左玄當我我說幽玄
右玄解我我說無爲尹喜爲侣我說長生齊
天命住散落人間爲大醫父我有妙經能令
衆生得超九品是時
天尊以偈讚曰
　　或有諸仙子　住於深洞中
　　脩心鍊丹藥　以求大道玄
　　或有諸仙子　處如塵世界
　　化現無礙惠　以求大道玄
　　或有諸仙子　現行染妙法
　　救扵衆生者　以求大道玄
　　或有諸仙子　坐扵東海隅
　　千萬餘年中　以求大道玄
　　或有諸仙子　多聞智過人
　　强識扵文字　以求大道玄
　　或有諸仙子　休糧服松栢
　　彈琴氷心火　以求大道玄
　　或有諸仙子　持劍於荒郊
　　降伏十種魔　以求大道玄
　　或有諸仙子　符禁咒術功
　　除殃遣鬼魔　以求大道玄
　　或有諸仙子　海上駕青鸞
　　度運歸仙道　以求大道玄
　　或有諸仙子　持經念洞章
　　救彼凡夫者　以求大道玄
是時
元始天尊說偈讚已扵是會中有無極天尊
我聞斯經九玄七祖咸昇天宫何况一切受
苦衆生豈不超然乃有五無間無鞅之苦如
赫日消霜咸使盲聾便獲聰明咸使貧窮便
獲富貴咸使顛狂便獲眞性咸使下貧便獲
高遷咸使重病便獲痊瘥咸使喑啞便獲能
言咸使目盲便獲光明咸使蹇足便獲能行
咸使孕婦便獲身輕咸使淫慾便獲離淫咸
使愚痴便獲離痴咸使瞋恚便獲離瞋咸使
五濁便獲男形咸使死屍便獲生成咸使精
邪便獲遠奔咸使虛耗便獲豐足咸使賊盗
便獲慈悲咸使饑饉便獲飽滿咸使火災便
獲息焰咸使水災便獲平陸是時
天尊告諸天仙衆我昔求於大道時有五方
人來各說空界異口同音我指大道聲振十
方鬼神之驚又聞上界徃昔天人所說大道
變現無窮乃有衆生求其大道我當助道速
得成就爾時大衆動已自然音樂扵空中來
迎能脩道果無復憎愛愚痴驕慢多嗔恚怒
輕觸邪淫忘言惡口行無礙惠濟貧救苦時
有長壽真人上白
天尊言願我早成大道爾時
天尊爲我說法從生以來未聞斯經以得清
淨今願天尊重爲我說共化大地一切衆生
莫歷三途或有衆生㪷秤誑妄或有衆生污
慢三寳或有衆生常行偷盗人間暗毒或有
衆生殺生害命或有衆生行種種不善之法
即當捨邪歸正然後僊行惠達聖前碧落天
上自然快樂常聞天鼓音樂謡歌悉無暫停
天人於引時復朝禮永離三途長遊天界身
任解脫助其道法使千萬歲一切會中諸天
聖衆作禮而退卷之三終















太上中道妙法蓮華經卷之四
　　　解脫品第七
爾時
元始天尊白諸天衆從昔以來未聞無上經
典大千人倫我道德逍遥快樂自然乃徃古
時有一童子遊戲諸國多諸智惠世藝無雙
或入山林或居城邑與人僕使常無解怠更
生歡喜常復仙歌無嗔無怒又復尋𨔼到一
小國遇一高山四顧雲霞緑水横流爾時童
子乃止此山朝飡松栢暮宿嵓谷日徃月來
常誦妙經時有白鶴從空而下童子與鶴成
伴又經數百年間天童玉女從空來迎當會
元君成道歸正是時童子無慳貪嫉妬五毒
之心又復成仙下逰世界除妖毒之精救度
人民除其疾病當行如是爾時仙子即我身
也復告天衆我觀下界人民不脩十善道我
當化度未成仙道在世界中不免輪迴如晹
艶如水聚如葩蕉如石火化人如風中燭如
蕉穀芽如夢幻影如石火乆住如電光常照
如煩惱形今正是時諸仙成道更自思惟玉
女金童遥空駕羽三山來去璚□紫府碧落
空歌日月光中常逰杳冥無極九品上卿真
人無極上品流霞真人無極妙品左玄真人
與我同生常居天界共談下方惡業衆生不
修妙法終無解脫
　　　教量品第八
爾時
元始天尊白諸天衆譬如大海容諸小海無
復盈溢今諸天衆化彼群迷是時下方衆生
人民勿生懈倦日夜精勤誦無量妙經千萬
億遍觀心如空更施妙術現種種變化身長
萬丈頭住扵天足履大海興雲致雨脚下出
水頭上出火頭上出水脚下出火現如是神
通皆以教化若人重病自化良醫若人枷禁
自化解脫若人在扵嶮路自化人引若人没
扵江湖自化舟舡若人遇扵鬼精之害自化
除魅一切排空飛龍走騎散彩璚台種種蕭
歌能令天人聞之地獄停酸諸鬼之精遠藏
他方爾時會中有一妙行真人即說偈曰
　　　重空天花滿　即超法會來
　　是彼天人化　法雨潤長空
　　鶴隨丹殿舞　鳳鳴隱洞前
　　一切靈空瑞　無鞅數以來
　　玉女金童侍　流霞耀紫虛
　　衆歌碧落台　步虛元君勑
　　令救衆生苦　時有下方聞
　　學道諸仙子　大誓集無爲
　　持經深洞裏　學術古台中
　　現行世界外　未達妙經玄
　　不免會元君　演說微妙語
　　聞道逍遥品　黄庭共所宣
　　雨蒙乾地藥　漸漸長馨香
　　一聞眞妙道　永不值輪迴
　　或大小枝苗　群草百般條
　　一切諸仙子　共超苦趣玄
　　能令九幽罪　化作上天僊
　　一切諸煩惱　悉令衆真靈


太上中道妙法蓮華經卷之四(終)
太上中道妙法蓮華經卷之五杜二
　　　九幽品第九
爾時
元始天尊說下方一切衆生之病虔請道士
扵家潔飾宅宇建設壇席嚴持香燭異果名
花如法供養轉此妙經一卷二卷乃至七卷
即當病愈無復煩惱自然清涼快樂無量苦
難永除或咒水洒病人身即得清涼人或命
終即以諭言令得病人心生捨愛應以所用
之物須令師尊恭對
三寳前高聲唱言即當命施令得病人無常
如夢免受酸楚如地獄之報此人先世布施
分文全收乃至追修無非嚴潔生信敬心不
以輕慢
三寳聖眞一切虛空出家之道心生歡喜功
德全收分明後世地獄畜生因心所作千變
萬化或作化生或作胎卯受生受業隨其功
德一分不及二分乃至百千萬倍皆不能及
如是轉多福報隨故受生受業受皆如是
　　　群化品第十
爾時妙行真人上白
天尊曰我當勸化一切衆生速得成仙即說
偈曰
　　讚諸上妙經　　百寳莊紋綵
　　施諸名菓花　　伎樂洞章歌
　　持旛復圍遶　　與多供養心
　　嚴持異寳珎　　無非獻尊像
　　捨弃所受用　　却成解脫心
　　福德超自然　　如花妙勝忻
　　千聖作此教　　萬慮亦忘尋
　　諸來天仙衆　　總持妙法經
　　爲言思愛樂　　衆生業未盡
　　業盡福還輕　　永斷輪迴報
　　仙樂自和鳴　　迎歸九臺中
　　共說長生樂　　苦惱永無侵
　　碧落真妙歌　　仙花共其上
　　妙樂世間稀　　時復到瑶池
　　煙霞深遠邃　　寂寞莫陵溪
　　秋風薰夜月　　緑竹翠紫扉
　　此時心修徹　　無復更輪回
　　道路分明在　塵世人自迷
　　長逰天界外　又得朝元君
爾時
元始天尊欲徃諸天爲諸天人說無極妙法
蓮華經會中有一真人名曰流霞上白
天尊曰我從徃昔以來久乃成道未聞斯經
今乃元君說此妙經心生歡喜晝夜思唯頗
有衆生多受苦惱不聞妙經何名妙法我當
告諸天衆共勸衆生修善男女各令傳變乃
至一卷七卷及千萬卷其福無量無數乃有
功德我當流布無令忘失卉木叢林大海山
嶽尚有枯竭而此功德無有限量無有休息
隨刼更生爲度衆生不入幽冥爾時
天尊歡喜善哉善哉乃有如是千萬億歲無
復煩惱即時諸天仙衆各禮謝
太上歡喜湧躍恭敬讚嘆稽首而退各扵一
面受教奉行


太上中道妙法蓮華經卷之五
太上中道妙法蓮華經卷之六
　　報應品第十一
爾時
元始天尊說徃古時諸仙下化諸魔鬼神徧
滿天下食噉人民聚集穢污徧滿山川諸仙
修鍊皆被所惱腥膻氣盛遂告諸天百千聖
衆久修十善咸有神通爲吾剪除天下鬼魔
免食人民爾時會中有一真人名曰太一稽
首白言今正是時久有此意未曾上白
天尊願賜無礙斬邪之劎無爲之水剪妖神
咒扵是
天尊即說咒曰
　　我持無礙咒　　百鬼盡消磨
　　遠化他方外　　箇箇腦門破
　　如粉碎砂石　　莫惱諸仙子
　　莫食諸衆生　　聞吾一咒語
　　速避遠他方　　海外無藏處
　　除非地獄間　　永爲業鬼精
　　不得聞妙經　　元君勑下鬼
　　不得惱衆生　　如不依我教
　　頭破作千分　永不聞妙經
是時諸鬼等即各現身瞻禮真人願賜慈悲
願聽我語我爲諸鬼所因非造乃徃古時或
爲生人多不信心輕慢
三寳恣行貪慾常行積惡好殺衆生食肉噉
血欺慢十善惡口兩舌誹謗聖真輕辱尊像
偷竊供養先嘗衆味令墮鬼趣經千劫中未
得輪迴生扵人道今遇真人受元君勑我等
觀諸鬼神捨無間業願告真人爲我等故說
此妙法蓮華經即隨修仙學道同入上真唯
願真人上白元君
　　化鬼人道品第十二
爾時元君勑諸鬼王吾聞汝等造業常在人
間穢污仙壇食噉腥膻吾令真人剪除諸鬼
遠藏他方令諸鬼捨邪歸正隨吾學道得悟
真人見聖人位習無礙惠當度群迷除伏惡
魔用神通力遶圍天下山林曠野嵓谷深邃
靈壇宫觀護持諸仙學道之子汝等鬼王旣
受吾勑歸神仙道求學長生
是時元君以偈讚曰
　　群魔歸正道　降伏諸邪鬼
　　縱得長生樂　逍遥任自然
　　助道千萬刼　恒居海上仙
　　夜朝華清殿　朝逰五嶽峰
　　祛邪過東海　收煙淨世界
　　秉火耀虛靈　移山動小功
　　噴氣渾洞谷　掩月到蓬宫
是時諸鬼王等稽首長跪上白
天尊曰我等自從爲鬼以來管制天下諸惡
邪神無令侵害人民護諸童子天衆爲我說
法名曰妙法蓮華夫學道修真之子我當助
教如有天下人民所獲染病我當衛護諸仙
道士轉此妙經病者必得安痊快樂魔鬼不
敢來侵惡邪遠離瘴氣收威毒藥解散我常
助行如此經咒勿使人民受諸苦惱令得安
穩盡悟神仙學其大道達悟通玄頂禮而退



太上中道妙法蓮華經卷之六
太上中道妙法蓮華經卷之七
　　成道歸眞品第十三
爾時
元始天尊眉放五色異光照見下方世界無
極衆生無極神鬼無極妖邪無極善果無極
不善無極造惡無極苦惱無極慳貪無極嫉
妬無極邪淫無極妄語無極惡口無極兩舌
無極謀害諸惡疾病遞相讎對無有休息甚
可哀憫我今種種變化之道諸無極上品妙
法蓮華經令得一切邪魔鬼王弃除惡毒盡
捨邪心隨吾學道歸真入聖我當攝化是時
天尊從始青天中與諸天真諸天神仙皆來
集會聽說妙法蓮華經時有諸鬼王等盡捨
邪源歸真學道異口同音共讃諸鬼等即說
偈曰
　　瞪目覷海枯　　今得正真子
　　移山㧞樹能　　今爲大力真
　　嗔嵐掣雷光　　今爲流霞仙
　　截邪除妖惡　　今爲紫耀真
　　扶衰捍厄功　　今爲阿斯仙
　　今受元君勑　　諸仙注仙簿
　　今受元君勑　　羽駕朝衆真
　　今受元君勑　　凌空散之雲
　　今受元君勑　　化現妙道章
　　今受元君勑　　紫文得元談
　　今受元君勑　　耀衆日月分
　　今受元君勑　　下助國王昌
　　今受元君勑　　靈山住醮壇
　　今受元君勑　　仙駕伴居山
　　今受元君勑　　行法救黎民
　　今受元君勑　　使魔離地方
　　今受元君勑　　衆真會群仙
　　今受元君勑　　禁章醮杏壇
　　不墮千萬劫　　永固達仙源
　　大道無著品第十四
爾時
元始天尊告諸大衆我從徃古時無所慾無
所繫滯乃得成聖今諸修仙學道群仙但得
逍遥爲蕩除其五慾居山居廓共談妙道五
千之文救彼黎民重病危厄痛苦被人埋名
釘字扵靈壇社廟爲害困苦但請法士道士
于家至誠轉此妙經一卷二卷乃至七卷自
然咒詛消散百病俱除非横無侵家訟遠離
若善信男女香花燈燭排點地輪俵散珍寳
皆諸天衆真咸來護衛具陳上善勿生輕慢
誹謗凌辱行敬信心或晝夜停燭或盡日供
養我從無始以來未聞此經名曰妙法蓮華
經未有能持若人轉誦此經病者安痊悉除
鬼禍令諸仙道士廣行流佈救度人民若人
毁誹世世失真貧窮下賤因苦孤獨惡病常
侵妖邪尅害殃縁九祖禍及見存是時諸天
仙聖及諸鬼神聞此妙法咸皆歡喜踴躍作
禮信受奉行大道一切真仙稽首
天尊辭謝而退
太上中道妙法蓮華經卷之七(終)





太上中道妙法蓮華經卷之八
　　天地物像品第十五
爾時
元始天尊在大羅天上七寳林中普會諸天
仙衆大聖眞人演諸妙法時有普德妙行真
人從座而起整頓冠裳扣頭着地作禮拜跪
端簡前進上白
天尊言曰前蒙演說法蓮經頌靜聼受持未
曾得悟臣今重白
天尊我等真人晝夜周旋徃返十方無量世
界教化衆生未知天地高低江河深淺日月
星辰大小運度惟願
天尊慈悲爲我等真人解說是因令我等大
衆心皆得聞爾時
天尊告曰汝等真人吾今爲汝分别解說汝
宜諦聴善思念之所問大深二十億萬里次
有香潤澤亦深二十億萬里次有金銀瑠璃
硨𥓼碼碯珊瑚琥珀諸珍妙寳深四十億萬
里次有金粟砂深八十億萬里次有金剛石
礦深一十億萬里次有銀粟砂深百億萬里
次有銀剛石礦深二百億萬里下有無極大
風載其大地地不傾摇是天地之數江河深
淺皆已知之天下所有一切萬物皆用扵大
地山林樹木江河淮濟大海小海坑圳泉池
溝澗溪谷井沼川源桑叢林木諸品草藥種
種香嗅色類青黄赤白黑等皆是大地生長
土石山里山大鐵圍山小鐵圍山彌樓山及
金剛山須彌山如是一切諸妙寳山碧落火
山諸山中山玉四寳湧生高出一切諸妙寳
山皆因大地湧出珍寳等物而合成須彌山
四寳湧成高出一切世間山河等爲四方南
名瑠璃西名玻瓈北名碼碯東名黄金光燄
照耀四方天下衆共扵勝謂名四天須彌山
者是四大天王護世鎮遏四方依止而住何
等爲須彌山南有無量七寳宫殿去地面萬
里中有天王名曰昆留勒叉身長二十五里
壽命八萬七千歲衣食自然其中亦有男女
身長二十五里亦衣食自然閻浮提内一切
衆生有能受持三皈九戒孝敬父母供養師
長奉祀
三尊無有違犯者得生其中須彌山西有無
量七寳宫殿去地百萬里中有天王名曰昆
樓愽叉身長二十五里壽命八萬七千歲衣
食自然閻浮提内一切衆生若能受持三皈
五戒孝敬父母供養師長奉祀
三尊無有違犯者得生其中須彌山北亦有
無量七寶宫殿去地百萬里中有天王名曰
昆沙門身長二十五里壽命八萬七千歲衣
食自然其中亦有男女身長二十五里亦衣
食自然閻浮提内一切衆生有能受持三皈
五戒孝敬父母供養師長奉祀
三尊無有違犯者得生其中須彌山東亦有
無量七寶宫殿去地百萬里中有天王名曰
提頭賴吒身長二十五里及諸男女壽命多
少人身長短及諸衣食皆悉同等閻浮提内
一切衆生能修善行奉持三皈五戒孝敬父
母供養師長奉祀
三尊無有違犯者得生其中轉輪聖王所住
之䖏亦有無量七寳宫殿去地二百萬里爾
時轉輪聖王及一切群臣眷屬皆身長二十
三里壽命二十五萬歲衣食自然轉輪聖王
及諸王子一切皆乘七寳大轝逰四天下教
化一切衆生有能奉持三皈五戒修行十善
不犯諸惡受持讀誦妙法蓮華經隨心所願
得生其中亦有無量七寳宫殿男女身長二
十五里壽命二十五萬歲衣食自然無所乏
少須彌山上名仞利天此天第一壽命一刼
其中天人身長二十五里一切皆受無量快
樂衣食自然閻浮提内諸衆生衆有能奉持
三皈五戒十善勤行精修供養諸仙受持誦
念妙法蓮華經晝夜一心護持經戒清淨俱
足無違失者盡其壽命隨意所願得生其中
其第二天壽命二刼衣食自然其中亦有男
女身長二十五里受持五戒十善得生其中
其第三天壽命四刼衣食自然其中亦有男
女身長二十五里受持五戒十善得生其中
其第四天壽命八刼衣食自然其中亦有男
女身長二十五里受持五戒十善得生其中
其第五天壽命一十六刼衣食自然其中亦
有男女身長二十里受持五戒十善得生其
中其第六天壽命三十二刼衣食自然其中
亦有男女身長二十里受持五戒十善得生
其中其第七天壽命六十四刼衣食自然其
中亦有男女身長二十里受持五戒十善得
生其中其第八天壽命一百二十八刼衣食
自然其中亦有男女身長二十里受持五戒
十善得生其中其第九天壽命二百五十六
刼衣食自然其中亦有男女身長二十里受
持五戒十善得生其中其第十天壽命五百
一十二刼衣食自然其中亦有男女身長二
十里受持五戒十善得生其中其第十一天
壽命一千二十四刼衣食自然其中亦有男
女身長二十里受持五戒十善得生其中其
第十二天壽命二千四十八刼衣食自然其
中亦有男女身長二十里受持五戒十善得
生其中其第十三天壽命四千九十六刼衣
食自然其中亦有男女身長二十里受持五
戒十善得生其中其第十四天壽命八千一
百九十二刼衣食自然其中亦有男女身長
二十里受持五戒十善得生其中其第十五
天壽命一萬刼衣食自然其中亦有男女身
長二十里受持五戒十善得生其中其第十
六天壽命二萬刼衣食自然其中亦有男女
身長二十里受持五戒十善得生其中其第
十七天壽命四萬刼衣食自然其中亦有男
女身長二十里受持五戒十善得生其中其
第十八天壽命八萬刼衣食自然其中亦有
男女身長二十里受持五戒十善得生其中
其第十九天壽命一十六萬刼衣食自然其
中亦有男女身長二十里受持五戒十善得
生其中其第二十天壽命三十二萬劫衣食
自然其中亦有男女身長二十里受持五戒
十善得生其中其第中天人神通自在身心
清淨無有障礙如諸真人同等無異其第二
十一天至有頂三十二天扵中無有别異惟
諸
天尊真人居之不可思議又其天地相去百
萬億由旬日月去地八十億萬里須彌山高
下廣三百六十萬里閻浮地里廣三百三十
萬里西瞿耶尼廣四百一十八萬里北鬱單
越廣六百六十四萬里東弗于逮廣五百三
十二萬里金剛山及大鐵圍山並高二百萬
里小鐵圍山高一百二十萬里大海廣五千
里深三千里小海廣一千五百里深一千里
大江廣八十里深四十里小江廣四十里深
二十里孟津廣三里深一里半又諸日月皆
圍一千七百里大星圍一百二十里小星圍
八十里火輪水輪並圍一千七百里天下四
時冬天極寒夏天極熱春秋調理何以故日
行三道冬行北道夏行南道春秋行中道黄
金水晶爲日白銀琉璃爲月及諸星宿悉皆
白銀隨身大小以爲居住皆受快樂自在無
碍黄金水銀爲日者夏天之時水晶盡退黄
金正現火輪助之其須彌山有百億萬金剛
皆共助熱夏行南道火山之上是故天下悉
皆大熱冬天之時去其火輪黄金盡退水晶
正現水輪助之冬行北道水山之上是故天
下悉皆大寒月在天中照耀天下一月之中
而有晦明所以者何白銀琉璃爲月琉璃隱
而白銀現天下皆明過十五日漸從而轉至
三十日白銀隱而琉璃現天下皆暗爾時
天尊告妙行真人曰天下一切四方衆生各
有差别汝今善聽當爲汝說西瞿耶尼一切
衆生身長一十里壽命一千歲皆受無量自
在快樂不由父母胎産悉皆蓮花化生衣食
自然着體隨身長大若飲食時有大寳鉢器
所謂金銀琉璃硨磲碼碯珊瑚琥珀諸珎妙
寳如是之鉢隨其時節自然而現百味天厨
充滿其中馨香芳馥食之甘味氣力調和身
體端嚴聦明智惠高才明達神通功德不可
思議北欝單越一切衆生身長二十里壽命
一千歲雖有男女亦無淫佚男從父腋而生
女從母腋而化須衣食自然而現氣力充實
身體安寧無有苦病不可思議東弗于逮一
切衆生身長九里壽命五百歲雖有耕耘即
無王賦不罹盗賊水火苦病困窮何以故閻
浮提内一切衆生身形短折壽命逼促多受
憂悲煩惱患難長命者壽及百歲短命者胎
傷中夭旣得受生常加凍餒盖以父母長育
自恃强壯勤身營務以自給濟性足慳貪不
能自明輕慢教典罔負聖真因是果報西瞿
耶尼北欝單越東弗于逮諸衆生等身受快
樂年筭增延此乃勤行精進供養師長持經
清淨功行具足因是果報得生其中如是南
閻浮提一切衆生有能修諸善行捨俗出家
護詩經戒清淨具足隨心所願亦生其中爾
時
天尊重宣此義而作頌曰
　　汝等當善聽　　今爲汝分明
　　令汝諸大衆　　一切皆得聞
　　吾今演妙法　　聽之勿疑惑
　　大地皆深遠　　二十一萬里
　　次有香潤澤　　二十萬里深
　　其次有雜寳　　金銀及玻瓈
　　硨磲并碼碯　　瓊玖琉璃珠
　　是諸珍寳等　　四十億萬里
　　一切諸大海　　大海及小海
　　江河并溪谷　　藥草諸林木
　　天下一切物　　皆因地而生
　　黑山土石山　　及諸彌樓山
　　鐵山大鐵圍　　金剛及須彌
　　皆因此大地　　湧出珎寳等
　　惟有須彌山　　是爲諸山王
　　四寳共結成　　高出扵世界
　　何等名爲四　　南名爲琉璃
　　西名爲玻瓈　　北名爲瑪瑙
　　東名爲黄金　　故名爲四寳
　　護世四天王　　皆因而止住
　　王及諸男女　　三十五里身
　　八萬七千歲　　衣食皆自然
　　轉輪王宫闕　　去地二百里
　　壽命及生身　　諸珎别無異
　　爾時轉輪王　　乘大天寳輿
　　遊行四天下　　教化諸衆生
　　能修諸善行　　必得生扵彼
　　衣食及年齡　　悉等無有異
　　諸天上聖尊　　俱在須彌頂
　　其中諸天人　　自然受快樂
　　壽命扵億刼　　衣食皆自然
　　閻浮諸衆生　　有能精戒行
　　供養諸天真　　必得生於彼
　　首以無天上　　及至四八天
　　其壽命刼數　　轉輪而培增
　　其中諸天人　　不復異衣食
　　神通力自在　　無有諸障碍
　　若有能奉持　　隨其心所願
　　所有諸天人　　於中而止住
　　其壽命刼數　　不可得思議
　　天地各相去　　百萬億由旬
　　日月扵去地　　八十一萬里
　　諸星相去地　　七十億萬里
　　其次須彌山　　并及閻浮提
　　縱廣各三百　　三十六萬里
　　西瞿耶尼廣　　四百十八萬
　　北方鬱單越　　縱廣有六百
　　六十四百萬　　清淨無瑕穢
　　金剛大鐵圍　　俱高二百萬
　　鐵圍小山高　　一百二十萬
　　大海五千里　　深於三千里
　　小海千五百　　其水深千里
　　大江八十里　　水深四十里
　　小江廣四十　　深於二十里
　　孟津廣三里　　深於一里半
　　日月皆圍圓　　一千七百里
　　大星百二十　　中星八十圍
　　其諸小星等　　四十五里圍
　　妙行真人知　　天下有四時
　　日行扵三道　　轉輪扵天中
　　冬行扵北道　　是故天下寒
　　夏行扵南道　　是故天下熱
　　春秋行中道　　天下悉調和
　　黄金水晶日　　白銀琉璃月
　　諸天星宿等　　悉皆白銀爲
　　水火三寳輪　　一千七百里
　　閻浮提衆生　　炎涼度百歲
　　北欝并西瞿　　年齡千載餘
　　東弗于逮地　　年登五百歲
　　如是諸衆生　　壽命各差殊
　　凡能奉齋戒　　諸真無别異
　　吾今說斯頌　　子宜信受持

太上中道妙法蓮華經卷之八終


















太上中道妙法蓮華經卷之九杜三
　　諭達眞空品第十六
爾時
元始天尊溥會諸天仙衆扵七寶林中演諸
妙法時有救苦真人前進稽首上告
天尊曰臣識性愚蒙幸親仙從竊聆妙理豁
開顓襟敢問南閻浮提衆生苦樂不均其諸
富貴貧賤壽夭之端幸望
天慈特垂開悟
天尊言曰善哉善哉真人能比善諭當爲宣
說是諸衆生生處勞佚福業報對有作善者
有不作善者或處富貴壽福善域或處貧賤
或惡因遥若香若臭無以平等譬如日月光
照無偏如諸天仙衆遍知一切智惠光明衆
生扵六趣之中受生如其信解經典得聞正
法而轉天仙智惠而無增减如其福聚得覩
無上三尊惟諸衆生埴性何異譬如一等埏
埴而爲器用或以盛珎寳或以盛汙觸各隨
所受好惡種種異用施設不同此爲一乘或
二乘次及三乘若有衆生能奉三乘皈依真
道種種信解當得尸解之道次爲大仙是故
我今重爲諭議何故衆生好惡差殊衆生有
見日月星宿有不見日月星宿等者此理云
何况諸衆生處世𩔗以生育不識正真先有
惡行今始病生則有四種所謂風黄痰癊反
成疫𤸚時殃至扵夭折年命我今慈愍衆生
興起方便爲說此經若有衆生能以勇猛精
進受持不生退墮是謂良藥療除諸病扵中
究義漸躋正道似毓除障内外遠近洞然徹
視我昔受度致爾悟玄方自得眼能明始達
妙法識無空法令已無勝我者其義不比六
通天眼天耳自知他心憶念衆生善證智惠
我今能究玄妙道濟庶物蠢動微芒悉皆覆
庇觀諸衆生殊無一知以暗作明以明作暗
性躭嬌怠心無智惠善少惡多一如座内何
以聰明遠色不見近聲不聞衆生善心惡心
立行那邊其道伊邇行而不至其莫昭著視
而不明以何方便救度衆生衆生若欲解悟
當黜聲色去其染著坐扵空山思念精微離
諸疑網當得神通爲其擁護即得出家披戴
朝拜
三尊扵此道中能思先行以此因故一切功
德可以證知隨所思念上乘微理即得究竟
至其道樞諸仙伉列其有衆生少智少惠有
𩔗生盲不見善果惟作惡業未知至意煩惱
迷昧行因罕積行業爲縁失其壽善富貴報
以夭惡貧賤如是衆生皆如流轉中住不離
樊籠難超妙道扵是救苦真人聞如是言心
生憫惻恐諸衆生永沉惡趣再白
天尊言(臣)今願爲救度使出輪廽是時
天尊隱几颺言曰善哉善哉子今能如是願
父母憐之赤子也施其撫育行其濟度救護
衆生以言經名爲法華遍滿虛空普資仙導
接引迷惑得出三界得覩上仙或有衆生先
世善少惡多不别清淨正真惟溺貪嗔愛欲
致以風黄痰癊横𩁿暴寒子以此經隨方療
治即當隨瘥漸得解脫偕其至眞有明常達
無明則滅若住善中如生得眼能明艷色得
之玄元擺脫六塵永滅三途遂出三界不溺
輪廽扵三乘義中當得玄理身有光明隨方
所欲名爲妙道爾時
天尊重宣此義而作頌曰
　　日月二光照　　平等映無徧
　　譬如一惠星　　光明如日月
　　埏填爲器用　　任意各所盛
　　珎寳并污淨　　輕重各差殊
　　善惡隨所有　　報對諸苦樂
　　若有各諸法　　是名坐變志
　　如有生盲者　　不見日月星
　　復作如是言　　無有諸色𩔗
　　旣得扵良藥　　煩消知色味
　　如是等四種　　和合而療治
　　至以生盲者　　日逐光明已
　　無智受苦道　　是以痴世中
　　如是通一切　　無上真人知
　　能奉道師者　　出離三界已
　　真人以心愍　　念爾有是智
　　或深倉舍中　　聲色難聞彼
　　如是各遠居　　他人如汝所
　　若善若惡心　　汝不能知彼
　　欲向其靈含　　不步不能徃
　　汝若念彼時　　當得神通已
　　受若謂空閑　　思微并淨志
　　若以入空寂　　真人當度世
　　六度行清淨　　空寂即無趣
　　衆善悉皆修　　諸山無别故
　　别法各空寂　　四種凡諸行
　　教化諸衆行　　天人亦讃說
　　諸法皆平等　　一切生道智
　　平等當自是　　道法天流值




太上中道妙法蓮華經卷之九(終)





太上中道妙法蓮華經卷之十
　　廣究災祥品第十七
爾時
元始天尊在七寳林中演說諸大妙法時有
太極真人太玄真人普法真人太乙真人定
光真人妙光真人寳積真人普德真人妙行
真人玄一真人惠命真人救苦真人溥度真
人普平真人溥濟真人自在真人普觀真人
溥心真人太虛真人太力真人東方提頭賴
吒天王南方毗留勒叉天王西方毗樓愽叉
天王北方毗沙門天王轉輪聖王四海龍王
須彌山王諸天神王大風神王大火神王大
上神王大雲神王大雷神王大電神王大力
神王大月神王大星神王小星神王小日神
王小月神王飛天神王宫殿神王觀廟神王
社稷神王各與眷屬無鞅數衆悉皆來集稽
首朝禮上白
天尊曰臣等昔觀天地一切世界日月星宿
山川巖洞金壁土石並皆混合廓明幽默時
和歲豐國安民富受生快樂苦病不興觀今
俗澆民病多受貧窮夭折父子男女不忠不
孝不義不仁常遭饑饉病難每加古今異殊
未能曉悟敢仗慈尊廣爲宣說開諭愚迷扵
是羅網牧獵禽獸殺害衆生慳悋財貨不能
施惠輕踈父母重惜妻子無有禮義淫慾迷
惑心懷嫉妬意起異端旣有奉扵尊經晨昏
不思讀誦漏瀾損失普軸不聞
天尊睿號善因豈有福禄何生此等衆生終
日竟夜眞司紀録每遇六齋十直三元五臘
三會之辰檢刮功過紏其善惡累積愆尤今
受報應罪惡盈貫況溺苦海漂浪愛河豈獨
己身受殃受苦連逮九玄累及七祖幽司考
較編入酆都萬劫受苦無有出期是時諸大
真人聞如是言悉皆驚怖惟願
大慈特垂救度是時
天尊告曰我今爲汝說此妙經濟度衆生子
宜諦聴傳教世間流通讀誦塵凡若有善信
學道修行持誦經典須當肅嚴衣冠不得祼
露若心生别端意不清淨有諸輕慢風吹直
入倒懸地獄罪苦轉加無豈可免如能念道
思真或一聲二聲尚消苦厄若能善寫三十
六部尊經布於世間普勸有縁士庶善信誦
持是經獲福無量有能自行善行建立觀宇
布設橋梁散施穀布財寳衣物損己益他恤
孤愛寡心持十戒二十四戒此乃積功累德
祈福方來非今世人如是衆生恣興妖僞心
生殺害偏信邪法嗜酒淫佚靡辨親踈慳貪
嫉妬苟利窺圖不行布施共相爭奪不濟貧
苦作諸非法廣造惡業不持戒行此等衆生
心遭
天譴諸惡神鬼專逐其人當令壽命短促流
于貧賤五不具足扵是
天尊敕諸真人護持是人去住通逹無有障
難是其國王后妃太子宰輔大臣萬民兆庶
皆天歡喜晝夜安樂若能持心齋戒沐浴五
體轉誦此法華經者百病消除千災殄散若
或心生懈怠輕笑誹謗惡言妄語不信經法
斯人獲無量罪報墮無間地獄若敬信諸經
典者獲無量福報得生人間天上受諸快樂
爾時
天尊復作前義而說偈曰
　　吾今說妙偈　　妙偈皆眞實
　　一切諸衆生　　宜當皆信受
　　若有不信經　　將墮三惡道
　　如是諸天真　　安有不歸道
　　今見魔降伏　　稽首來迎請
　　我演此偈言　　妙法正經典
　　皈衣敬信人　　福惠常增厚
爾時
天尊諭諸真人曰汝等可扵閻浮國内震旦
國中五百年後遣汝行化是時世中人民無
善惟行殺害壯年頭白性同畜𩔗男女短小
身長尺餘不種五穀惟食草子起處悉扵草
下九月九日上天降災山摧石擊四海自然
枯竭一切衆生逓相殺食大施融變草木花
爲鋒刃衝着即死骨山血池狼籍臭穢不堪
附近次有熱風神王泠風神王并諸小風神
王吹其死屍聚成山嶽或一年至于十年復
遭年風大王吹其諸惡散如微塵平如手掌
更興大水高八十尺猶如熱湯不可附觴或
經五年十年其水推出諸穢惡消泥漫大水
悉成乎地小水即成溪谷水泡散生樹木之
上經得小千世界還生堅硬處上處下諸餘
亦爾吾當先遣金翹鳥下地遼繞擇其善惡
男女或有善根厚重持此法華者當與度之
免斯苦厄其有不修齋戒性躭淫慾殺盗慳
貪綺言妄語惡口兩舌輕誑愚痴背親向踈
誹謗聖眞不敬經典罪業積深獲無量苦報
死入酆都無間地嶽萬刼受苦冥冥長夜無
有出期若有善信男女道俗儒流能談謌頌
□讚洞文琴瑟笙簫箏笛鼓鈸香花妙菓供
養三寳真仙聖衆者得獲無量福報是時西
瞿耶尼當有此樂種種樂音晝夜六時有異
獸靈禽風雲樹木悉皆供養曲音雅嚴北欝
單越一切衆生思詠正法衣食自然隨其快
樂一旦命終離諸苦惱東弗于逮衆生修真
善法所居廟宇華堂樂音自
天尊再告衆真曰吾今界諭有諸逐人神鬼
各宜内外思省乃有優仙樓比罹鬼遭□失
火鬼天神地神鬼山神樹神鬼五道大力鬼
百恠精邪鬼吸人氣血鬼食精啖腦鬼攝人
䰟𩲸鬼詐人飲食鬼入人耳目鬼入人口鼻
鬼啖人肝心鬼入人五臟鬼入人十指鬼入
人三田鬼入人七竅鬼百日伏屍鬼瘟㾮疫
癘鬼頭疫肚痛鬼天瘟地瘟鬼五色心舌鬼
南辰壯斗鬼如是天下十方一切諸鬼悉皆
殺害其人若請善信男女能持此法華經者
滅除衆鬼惡魔邪魅末劫生世之人超于大
羅天宫乃有一切神王擁護是人不令中夭
横死諸餘惡鬼悉皆消滅見世安樂寢無惡
夢公私遂意萬願從心如上因縁功德道備
南閻浮提衆生智性慵鄙背正向邪固負聖
賢評量教典損他益己謟妄慳貪殺害邪淫
嫉妬良善悖逆尊親積罪彌天盈惡苦地妄
失修行自形勞苦其或歲豐時歉受賤不常
天道察觀鬼魔降禍有能恭敬真像崇奉教
言佈施出家造井濟度群情行諸十善獲福
無涯况其一切衆生皆得受性安居各隨善
惡淺深所報福業不等吾今示諭汝宜諦聽
受持勿示非人是時諸大真人及諸天仙聖
神王等衆聞此教言皆大歡喜信受奉行稽
首道前奉辭而退


太上中道妙法蓮華經卷之十(終)















