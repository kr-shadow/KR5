#+TITLE: 混元八景真經--
#+DATE: 2016-06-11 12:27:01
#+SOURCE: github.com/kanripo/KR5c0041 master 2ba2b82f                
混元八景眞經卷之一(二同/卷)女六
混元眞人曰夫天地以前混沌之初萬彙未
萌空而無洞只是虛無虛無之中有景氣景
氣極而生杳冥杳冥極方有潤濕潤顯之極
始結成霧露霧露之極方變水水流霧下其
水滿流水者陰氣陰極始生陽氣陽氣漸上
炎熱方結爲火火從水生水火相交即漸相
䨱二物交泰各生積氣積氣所生陰陽相鍊
其數滿足始結爲混沌混沌既就方爲一氣
一氣所萌方爲天地之母混沌者從虛氣而
生也方立陰陽産五行立四象混元氣極混
沌始分便生元始元始既生便分積清之氣
爲天積濁之氣爲地天地既立乃輕清上爲
天重濁下爲地其輕清雖然屬陽却内生陰
氣陰氣下降爲地其重濁雖然屬陰却内生
陽氣陽氣上騰爲天始天降地騰水火相交
陰陽相戰交氣極足方結就太丹太陽是也
其陽被天地運轉至有金氣金氣屬陰運轉
氣足始生太陰月是也自後日月交泰陰陽
相鍊其數滿足漸生星辰自上古至今不離
天降地騰陰陽相交日月相合眞氣生産萬
物萬物之中惟人最靈最貴所以一生二二
生三三生萬物其人并萬物須禀陰陽五行
運轉數足方可成就學道者若不知下手於
根源來處怎得道成人若依元本修行一依
天地陰陽五行水火交泰運轉修養内外相
應眞氣滿足何愁不至神至聖至神仙也神
仙之道亦有三等每等又分三等三三始九
故有九等神仙且上三等神仙者要行觀天
之道則一依天地初生之行度氣候滿足方
可命長也其功爲是難謂此道須得不犯破
三奇者可依天地行度内外相應大功了畢
得成上等眞人之位也如少年曾犯破三奇
者却採奪離龍元宫陽精補之如舊却修觀
天大功之道滿足方爲中等眞人之位如更
不用採奪只將見在精氣神候滿足方爲下
三等地仙矣以上三品九等神仙之外且有
自然金丹金丹者是天地所生其金丹滿世
皆有但世人不曉上天秘隱之術學道者萬
萬人俱難遇此乃是内金液大還丹也更有
丹藥之中最爲上丹也夫内金丹是金液還
丹也不出古文諸丹中最爲第一遇此然後
從無入有不用人修若所遇則採之服食便
可得眞人之位也内金丹者先採日魂月魄
合陰陽養用而成凡内金丹者自有五行四
象相尅抽添否泰七十二候二十四氣四時
八節天地運動相鍊方得成就内金液還丹
也其丹亦如爛櫻桃在離龍金堂内成之三
千六百時天符數足方可成熟採取有日有
時此丹上天隱秘最爲難遇自軒轅之後得
道神仙皆服此丹得離囂塵名爲眞仙也後
若有知命學道之人遇至人指訣得成此丹
更加脩功鍊德造善一切虚事勿行功行滿
足得遇此丹若不除舊乖立有禍生前功盡
毁遇此丹者上有三清上聖及諸洞神仙立
便知聞須是萬般捨棄去除三毒先以潔淨
腸胃採得將來用淨室一間四面燒香不住
拜求志告發誓上清並無外意方可服之點
化凡軀服一粒萬病消除服二粒散入遍體
服三粒行如奔馬服四粒髮白變黑服五粒
老者還童服六粒顔貌如嬰兒服七粒意去
便到百神來迎服至八粒身有紅光足下雲
生服至九粒羽化爲上等眞人萬般無礙如
金液還丹者内外有兩般外還丹者是日魂
月魄爲首東方木精爲根西方金精爲本兩
般生就黃芽若立爐鼎擇地築壇採得眞氣
入鼎中從無入有氣候無差五日一候三候
一氣一月兩氣十二月二十四氣四時八節
水火中氣晦朔弦望陰陽交泰依天地造化
之功奪氣候滿足開壇取藥服之長生也此
是外丹之驗也只如修身之法丹成爲妙諸
丹藥中萬萬人修之不見成就者蓋其爲法
功大難於修養所以千萬人中未有一人了
畢也唯有内丹者天地自然成就只是採日
時用機採得將來依法服之便爲長生之人
也如要還此丹者至誠燒香上告三清頻祝
老君啓南辰北斗日月星辰重發大願萬事
俱捨一心志求不得退心須望遭遇此丹只
在目前至人不遠若有的實知命不苟之人
道心不退積善圓滿必遇至人指訣天機也
後方入混沌之源其經顯露至七分令人省
會大半神仙事跡先用三機初機命機天機
次用三乘三乘者上乘中乘下乘都行九品
九品者金丹三品大藥三品大功三品大數
十二教十二教者金丹有三大藥有三大功
有三超乘有三實縁在下此者從虚無入至
混沌生天地日月星辰人物等世界風雲氣
候及物皆從混沌而生也混者溷也沌者昏
也混沌之形狀如鷄子上圓下方初分之際
散清氣爲天濁氣爲地分生人居其中杳杳
冥冥其中有氣若明窗隙中塵也其塵言有
又無形質言無又眼觀有景將此有無分立
二儀二儀交合産出陰陽陰陽相乘而立三
才三才分四象四象列五行五行生萬物故
三才者天地人也同一氣而生故問曰人與
天地既同禀一氣而生何謂天不崩地不陷
而人有死生其謂何也答曰天者陽氣也輕
清之氣輕清之外更無輕清獨處於輕清之位
故曰天也地者陰氣也重濁之氣重濁之外
更無重濁獨處於重濁之位故曰地也人者
冲和也非濁非清非重非輕如人修輕清之
行即生歸於天如作重濁之因即死歸於地
故云陽即是生陰即是死天不崩者元是輕
清之氣從輕清而有質其氣純陽氣候所爲
只是順陽運陰故天之長乆也如却還行逆
氣務爲重濁氣盡而自然崩也天元從輕清
而有質豈能返行於重濁乎故知天不崩也
地不陷者元是積重濁之氣從重濁而立體
其氣純陰氣候所爲只順陰而運陽故地之
長乆也如却返行順氣務於輕清氣盡而自
然陷也地元從重濁而有形豈能返行於輕
清乎故知地不陷也人有生死者蓋失其元
和之氣不務根源將自本元純陽眞性只爲
世利貪役心機使神氣疲敗精魂漸散既使
氣減精羸氣盡而自然死也人處於世只爲
聲色利名而用機貪求但是有作爲有形質
之物盡屬於陰也人之所行只務於陰故數
盡至死而歸於地所以有死即有生人之既
死四大各歸來處五行眞氣各歸本方且人
元是五行陰陽眞氣所化生而成死則歸於
四大其眞氣不能壞故散而各歸於本位本
位者人之五藏也若遇陰陽氣合復變化成
人故知死者生之根生者死之苗有生即有
死若無生即無死人能將本元眞氣順合天
道而修行莫差常度則當德合天地不差其
理即無生死既無生死即是神仙也如達天
機生死自免問曰人欲求長生不死效天地
之機不死可得否答曰然陽消陰補物極元
補若達根源長生有路若不依根本而修則
千悞萬悞矣且人生天地之間不能效天地
之長乆者何謂也蓋謂修行不正而有錯路
致有生死若見不死之道何處更有死生也
既乃不生即免於死既無生無死即同天地
之長乆也問曰何謂路正錯答曰但世人處
事皆失本元之氣犯破三奇亂役神思乖於
制御世人本是神仙之體反變爲凡庶既爲
凡庶無縁得長生乆視直至亡形此大錯也
若本元無漏神氣無虧三奇晝夜分明神魂
安然無著於世與天地同德日月齊明此謂
正也問曰如學人曾犯破元神不拘深淺若
遇至人指教了達天機依法而修死可去否
答曰犯者破也爲犯破元神元神既破其神
亡也元神既亡則氣不能足自然不合天地
之行動也縱使强爲亦不可行也曰如有至
人先曾有犯而後悟者如何曰但先修身然
後養命此眞理也夫修身者爲曾犯破元神
則氣精不全却候修得眞氣具足神氣俱全
方可養命而致神仙也爲精氣神不足便將
眞理而行之此强爲之其道難成矣蓋爲内
外氣不能相合是理不正也問曰何謂得内
外氣相合與天地不差答曰天地者禀一氣
而成且人亦是禀一氣而生人與天地皆同
一氣而生是何内外氣不相合蓋人未悟之
時犯破元神使内氣不足故不能合於外氣
但將破漏神精速宜修攝令如舊敗失之氣
養令都全然後依本法而修自然内氣合於
外氣問曰人身破壞如何修攝答曰然上文
舉陽消陰補物極元補只如在世萬物皆不
離於金木水火土而成形質假令因木而成
器者物致於毁壞但將木而修必得全於依
舊若金水火土而修之此乃異類不可爲也
假令因土而立者物致於毁壞但將土而修
之必復得全於元用金木水火而修皆各氣
而不同故不可行也萬物皆效之故曰物極
元補只爲人有毁壞但究根源而補氣無不
足矣人但修令神氣精足方可養命而致神
仙也如神氣精不足而用眞理亦難成矣不
見根源妄爲修作皆是異類不可行也根者
本也本者基也乃是人立身命之基爲之根
本也故曰本立而道生又本者元也元者一
也元一之氣故曰本元是父一點眞精傳神
受氣氣隨神而行承母一點眞氣二氣相乘
方成於道故曰一陰一陽之謂道道生一一
生二二生三三生萬物以立乾坤無不備也
元一者是生人之根本也根本者是眞陰眞
陽也人從此而得生既知人從陰陽而得生
至於毁敗失了三奇但却依陰陽之根源夾
處而修所失者神氣精自然而足何謂推窮
所敗之身元從陰陽而得至於毁壞今却用
陰陽氣補失了者神氣精自令依舊人能令
精氣神全於身内氣自合於外氣若得内外
氣合即便壽同天地更能知於養命修鍊不
乆便登神仙問曰雖知毁壞之身從陰陽二
氣而得却令取陰陽之氣用修於身其理即
明其法如何答曰然大凡修道必先修身身
若修全然後養命而致神仙修身之法者是
爲微妙之機奪神仙之妙用微機暗取陰陽
眞氣補攝毁敗之軀令却全於根本根本與
天地合同不差分毫既令修得本元神氣自
足神氣既足依本法而修故得長生神仙者
也本法者天機也天機本法並依陰陽運動
執其氣候而行運動乾坤抽添鉛汞出入往
來貫串與内外相應莫令差錯功修一載以
具靈通功修二載以具超凡功修三載厥號
神仙修身之道法陰陽氣候五行規則並在
下卷



混元八景眞經卷之一
混元八景眞經卷之二
勸後學得理者先須修身然後養命必致神
仙也如人身不修元氣不足便得眞理而行
亦不能逹也謂内氣不足與外氣不貫串相
合故其爲道難得逹也問曰上文陽消陰補
其元一之氣一者是父之一點眞精傳神受
氣乘母之一點眞氣二氣相乘乃成於形只
如二氣相乘即是凝珠一顆精從何處造化
氣從甚處變通奪天地造化而成人答曰然
父者木也精者火也二象元是一氣木即爲
主火即爲用母者金也氣者水也金即爲主
水即爲用父與母精與氣此四者元是四象
遇土即相生不遇土則相尅母之元宫者眞
土也四象至此宫自然相順共聚爲寳也各
具本性而生性意智慧金者性也木者意也
水者智也火者慧也金將本性外立西方内
生肺藏木將本意外立東方内生肝藏水將
本智外立北方内生腎藏火將本慧外立南
方内生心藏土無位無正形隨旺四季象立
中宫内生脾藏腎主骨肝主筋脾主肉心主
血肺主皮毛肝主目脾主唇肺主鼻腎主耳
心主舌膽爲肝府小腸爲心府大腸爲肺府
膀胱爲腎府胃口爲脾府此五位各具本位
氣用立於本方具前神故得身體全備是五
行生萬物之理也人之血肉骨髓皮毛筋齒
皆自性意智慧而生何謂也此蓋爲從無入
有以立陰陽陰陽分四象四象入中央具五
行自然奪天地造化萬物從而生焉人能達
此反取陰陽眞氣補攝毁敗之軀受五行造
化氣足自然達於聖位但是人身元從無入
有無功而成功非是容易而得之今却依根
本而修自凡入聖蓋從有作實非難也已上
所論却依法作用即三十日氣備三百日造
化成便得體象俱備身既得就神氣精用爲
主也神者土氣也氣者金水之氣也精者火
木之氣也此乃謂之三奇神氣精然隨母之
榮衛經絡周身引行至中宫鬲元宫於母變
乳下十日内生膜一重其膜上生金液白膏
三十日内其膏滿溢奔凑而出流入元宫灌
溉所聚者神氣精也四十日内又生膜一重
至六十日第二重膏滿足奔凑而出流入元
宫第三重膜閉留爲積至七十日膜生三重
九日膏滿第三重膏滿奔凑而出流入元宫
第四重膜閉留爲積自後每三十日生一重
閉一重三百日内生膜九重閉盡九重然後
三百日奪天地造化血肉筋骨皮毛並就故
膜不生身既得成而降生於世然後取積乳
九重用爲食一年食乳三重三年食乳九重
盡方得神全氣備也既得體備氣全方取百
味五辛之物而用爲食自口而入過十二重
樓肺乃受之傳於腎腎傳於肝肝傳於心心
傳於脾脾者土也能生萬物能殺萬物殺者
殺五辛百味之滓化歸大小便是也生者生
百味五辛之津歸於元宫却是父之一點眞
精所住之處故曰元宫在臍下三寸方圓四
寸名曰大海之中有神龜左鼻能收右鼻能
出中取脾藏所生百味五辛之津轉行周天
數足却於右鼻中出自坎宫上朝於舌下二
竅中出左爲玉液右號華池起於舌聚嚼至
濃候滿口復咽至十二重樓肺復受之蓋經
元官神龜行周天數足更不行於諸藏惟傳
於心心有三毛七孔别有一穴號曰聚涎穴
其宂有三竅其涎自中竅所傳灌溉一身洗
滌五藏左竅行榮右竊行衛一名榮衛二名
龍虎三名人中血脉此血脉度人皮毛下行
周天數足方化爲血血中血化爲肉肉中肉
化爲筋筋中筋化爲骨骨中骨化爲髓髓運
即成精前自十二重樓後自太和玉枕已上
九宫中出者皆精也自已下三百六十骨節
間皆是髓只如陰陽運動必先動其神然後
動其氣後方動其精精降則陰陽相合是生
身之根本也人能達此機依法而修的是修
眞之要也
問曰上文舉人身初受父母一點眞氣三十
日氣備又言三百日造化方得體象俱全而
降生於世承金液白膏之力方活於身今已
細思三十日氣備依根本造化之功如何作
用三百日造化之法如何施攝次後三年金
液白膏又從何而得答曰然昔天地未分受
大道眞氣而入於中元先分陰陽次立三才
乃分四象次具五行配六律生七氣變八卦
成九宫森羅萬象用日月分晝夜百刻十二
時中用刻漏爲準已上事三十日氣備三百
日體象俱全此自道也從秒至分從分至刻從
刻定時從時立日從日定候從候定節從節
定氣氣上立年已上大定用刻漏爲準也人
初受父母眞氣於交感穴一同天地造化三
十日氣備暗奪天地三百日造化方得體象
俱全白膏金液是三百日積聚之物若達此
機依法而修行可作神仙也所有三十日結
氣之功三百日造化之法並在下卷該載玄
機今既略備依法子細論之爲人曾犯破三
奇元神不能具足故於中卷内先論修身養
命補氣全神是天地微機生人妙㫖故將此
法備於下卷如後之學者但先修身然後養
命功若不闕無不準的如得者慎勿輕泄天
機若容易輕泄立招殃禍永沉下鬼切在珍
重寳惜非人勿泄戒之慎之
混元八景眞經卷之二

混元八景眞經卷之三女七
　混元眞人曰自爲問答所喻事理言說不
　盡若統其說恐學人難曉是故並論根元
　問難令人省會天機秘隱大功大藥金丹
　細分之法著在五卷之内
問曰上文舉陽消陰補物極元補令人細尋
根本依本來處修之又見世間萬物有情無
情以及於人自無形而生有形無質而至有
質形質既具暗取天地五行之氣用質於身
故得體備氣全却被陰陽五行返逆其氣不
合於天道而行動漸令衰朽以至凋殘何謂
也答曰知世中萬物不可謂長而無長可接
不可謂短而無短可截故知長短高下各有
所宜既至於宜謂之定定而乆不修謂之極
極而乆不修必致於毁既至於毁時但修於
根源依元本而修必得合於天地況世中萬
物雖有形質不具於靈通故不能致於斯也
萬物之中惟人最貴最靈至於毁敗任自亡
形尚不能尋究根源用修於身何況異類乎
今留此書於世令後人知有長生之路不死
之門若能依法而修無不至神仙者也
問曰前卷内云爲人曾犯破元氣不能合於
天地運動令人先修其身然後養命須自究
本源知本元依法而作用無不準的其理何
謂答曰然修身者須見天道眞氣運動機宜
夫天道眞氣者有聚有散有往有來人之眞
氣亦然也只如人身初得暗合天地機宜且
人之眞氣亦然有聚有散有往有來聚則元
宫爲寳散即周身爲氣若欲修身但投天地
氣候相合而用自然準驗若不見天地機宜
雖得根源而修多不能遂蓋爲眞氣聚散往
來不定其細分並在後卷凡欲修身先須除
病無病即身安身安即神寧身患即神亂只
爲人身有患者自然神不寧自身與神尚不
能寧何由更取外氣合於内氣安能準的也
但先令身無病患然後依法而修自然準驗
也夫人之疾病皆因五藏不和榮衛難通致
使患生但先修身令自身氣順氣順則神明
然後調和五藏次治榮衛使氣往來莫虧常
則無令有滯氣順則五藏相生氣逆則五藏
相尅氣順則有病自除氣逆則無病生病五
藏氣順榮衛周行往來無滯五藏氣逆百脉
俱滯榮衛難通故知神亂則周身神氣皆亂
何由更能取外神氣乎今備將降氣除病之
理具載于後
法曰但看時候刻漏不差即便起功先導引
四肢經絡次舒展手足令百節開通然後動
撼渾身使氣往來無滯若學人曾遇明師者
知戌亥子三時是施功之時也故宜安置安
置既定陰氣自旺陰氣既旺人即寢寐人既
寢卧於床枕氣脉滯於百節故先引氣令往
來無滯方用其功神當自明矣夫神明者陰
陽不測之謂神日月晴朗之謂明舉意動機
之謂神應用不差之謂明只謂人處於世不
論大小所求之事無有不遂者此蓋用神明
矣如求之不遂者蓋用神之不明也如求之
不遂者是用神不神故不明也神不明者是
人機不微妙也若人用機微妙萬神皆明萬
事皆成意無不遂也既得意遂謂之神明若
用神明先用其神端然正坐絶慮忘思候神
與氣俱定乃鼻納口呵鼻納者收清氣也口
呵者出濁氣也人食百味五辛皆有刑尅腐
人五藏使人患生清被濁而渾之清自難見
故呵淘濁之氣淘濁畢令心氣只於鼻出入
鼻中出入者輕清之氣也輕清之氣者陽也
口中出入者重濁之氣也重濁之氣者陰也
鼻爲天門口爲地户口通五藏五藏所出者
只是穢濁之氣鼻通六腑六腑所出者只是
輕清之氣清濁兩路各别而行故只令鼻中
氣自往來恐濁氣輝於清氣所有鼻中取氣
只須是緩緩綿綿不令耳聞乃爲要妙使輕
清之氣經營五藏榮衛周身冲開四肢百節
變滯通行使無阻塞若夫從天門自在出入
即不能通遊百關肢節故須綿綿出入但初
淘濁畢閉了地户留了天門令神與氣相守
只抱元陽是守一之道也候百脉骨節通暢
關節俱開往來流利然後取百味五辛已成
之津鍊爲神水添入元宫爲寳是抽添之理
也取者取元宫經脾藏所生百味飲食五辛
之津引元陽眞氣令神氣隨榮衛而運行自
夾脊變關通於腦前至頂門而往返降眞氣
下入口便潄咽歸十二重樓入肺乃傳於腎
腎傳於肝肝傳於心心傳於脾脾之所受更
無殺之物俱生入於元宫養於神龜所受其
神龜然則有白丹砂上朝於舌下五行生殺
三度五行生殺化爲神水遂以三五經修鍊
成寳更不復傳諸藏惟傳於心心有三毛七
竅别有一穴號曰聚涎穴有三竅其涎自中
竅所傳復入於藏之左右竅所傳度入皮膚
下化爲榮衛行周天數足化爲血血化爲肉
肉化爲筋筋化爲骨骨化爲髓髓運成精鍊
入元宫爲寳此爲眞一是水中金也此金三
度經五行生殺號曰三五一也鍊成一氣故
號爲一又三者木也木應爲春萬物自春而
發生木者陽也天也五者土也萬物無不由
土而生土者陰也地也木精眞氣就於土土
將木精鍊爲至寳是三五一也夫三五一者
乃天地之機微生身之妙㫖若達此機可以
超凡入聖上達仙都也
問曰應推窮人身所立蓋自虚無體象從何
處得答曰蓋因龍虎相合鉛汞交併非小小
之事大道天地萬物之縁成相投氣合於中
元得成體象若論龍虎根元六合之内無有
離此而出也若達此眞的根元神仙如觀掌
内且龍生汞虎生鉛眞鉛眞汞若得相伏道
合自然但將鉛汞法而修無不準也所有龍
虎鉛汞釋爲下文
問曰願聞修眞之妙理答曰然上文舉令人
究根元依本元而修且人是父母眞氣所化
木是人之父也土是人之母也父母眞氣返
變成人便是三五一也此是眞的立身之根
元也人但使五藏相順榮衛流行通暢無諸
疾病後乃修身無不準也
問曰且人父母眞氣所化暗奪天地造化成
人何不依本根元而修却取陰陽眞氣奪天
地造化用修於身無不至神仙者也又究根
元始於體象俱備身形三百日氣足降世爲
人厥號嬰兒東西未離南北不分修何法而
立於體得何氣而養於身答曰且嬰兒者無
思無慮無著無貪饑寒之外更無一事故得
神定氣寧漸加殊聖以立於身只此法也得
氣者得母積乳之氣也是人本出於陰陽二
氣二氣者四象也一氣生二象二象生四象
交加於中宫故備五行五行共聚奪天地造
化成人三十日内立就乾坤世界於母雙乳
下生金液之津取用爲食餘者留于積乳三
百日積乳九重此降世而要食用此積乳之
氣自然增長學人若達三百日天地造化之
大功者但依本法而修自然達於神仙超凡
入聖若要修身者但依本法先令氣順無諸
疾病便乃修身修身者豈忘元基哉所有修
身結氣之功一切細微妙用機法並是玄奥
之機述在後卷
問曰上文舉凡夫欲養命先須修身去除疾
病令人將津液鍊爲神水返鍊神水爲寳寳
者藥也元宫有藥有病自除遂便依法而修
其津液津液又不能爲神水神水又不能爲
至寳惟當法不正惟當錯用功答曰法無不
正功亦不錯蓋五藏眞氣未能相順故致如
斯但先將五藏眞氣制令相順五藏眞氣順
則將津液三返鍊爲神水神水返鍊爲藥若
五藏氣逆於榮衛亦不能順行更何况鍊氣
爲寳乎
問曰五藏如何得氣順願聞法要答曰内即
五藏外即五行但究五行元立之機依法元
立而用修五藏自然相順也五行者金木水
火土也木者位居甲乙純行陽道生自丙寅
卦主震其象青龍也謂自水而得氣故象青
龍也氣數九九氣足即生火其治丙丁火數
二卦主爲離其象朱雀離中陰也陰者爲受
青龍之氣也此二象只是一氣木是主火爲
用也金者位處西方庚辛純行陰道生自壬
申卦主爲兌其象白虎也爲從土而得氣故
象是虎也氣數七七氣足合得水其治壬癸
氣數五卦主爲坎其象玄武坎中陽也陽者
爲受白虎之精也此二象只是一氣金即爲
主水即爲用也金木水火若成四象遇土而
相生不遇土而相尅土者處於中央戊己是
帝之位土數五具五德旺於四季解制四象
其氣能生殺萬物故云土者是五行之首也
五行者蓋從陰陽所出人之五藏豈離於父
母所生當本受於父母精血二氣交感被土
制之方乃成形父精者眞木火也母血者眞
金水也母之元宫者眞土也金木水火被土
制之不能散失各具本性生性意智慧而具
四象配入中央乃立五行五行即五藏方可
生萬物萬物者即是人之筋骨皮毛以及萬
神故得俱備成人人若能返取陰陽眞氣合
造化修攝於身何慮不作神仙也已上並略
言之此是五藏所得之位也但却依此根本
而修必得五藏相順有病自除既能無病方
可修身身既得金然後養命無不致神仙也
問曰五行根源所立並知子細如何是修五
藏之法答曰夫修五藏眞氣者須見五行之
的稍不精研徒勞施工無由得遂也五行之
實的者於九竅内驗之事無不準也何以知
之縁五藏外通九竅肝通於兩曰心通於舌
脾通於口肺通於鼻腎通於耳下通於二陰
共爲九竅九竅既有滯則知五藏不順也五
藏和平而氣無滯則九竅俱通利既無壅滯
即便無病既無疾病即便無死既是不死即
便長生此是於九竅中驗也又驗五藏中有
無疾病氣候的驗各具本色而見是爲驗也
假令肝青心赤肺白腎黑脾黃使五藏氣候
鍊得本色現於面部是爲的驗也且如肝藏
之氣肝應東方甲乙木其色青但依肝家獨
法作用莫令諸藏氣相雜行持畢取而驗之
只見青色更無諸色所現是爲肝藏氣順也
餘四藏皆依此例如五藏各現作用畢各驗
本藏氣候如不作本位之色是爲不順也如
應本色而現是爲已順也如是五藏的驗氣
候飢寒自如功至此飢寒尚不能著何更有
外邪中風及一切惡而能爲病乎既是無病
死亦無門人既不死即是長生此是五藏的
驗法如後學人能將五藏氣順用得見的驗
則爲地仙也


混元八景眞經卷之三

混元八景眞經卷之四女八
　　　三機
初機之法共五篇陰陽等三元四象五行生
數成數氣數氣候分三等及合内外逆順
命機之法共八篇論太陰太陽眞氣逐日下
時聚散去住貫串分内外應用丹藥功運次
第造化
天機之法共五篇論合文立壇象分刻漏定
日月交合去住弦望晦朔四季變易五日一
候四十五日一節九十日一時内外相會行
持通計一十八篇初機法三乘之道即有三
乘九品出身並各不同上有上道三品行抱
一守中莫非龍汞虎鉛之金丹也中有中道
三品行神水華池莫非虎鉛龍汞之大藥也
下有下道三品行運精採氣莫非乾汞坤鉛
之大功也已上九品立身之肇基皆自鉛汞
而成鉛汞者天地萬物之宗祖也又汞者本
出於木是木之精又鉛者自白金而有是金
之氣木即是龍金即是虎古仙歌曰若識金
精得之長生金精是鉛汞會成丹鉛汞相投
神仙可求鉛汞相凝道無不成若遇眞鉛可
以身延又云下士若達眞鉛汞歷盡春秋萬
萬年故非鉛汞不能立之鉛汞者是眞陰眞
陽也方是眞道
　　　乾汞坤鉛下乘三品岀身大功章
乾汞者父之精坤鉛者母之氣二氣暗合陰
陽交會機宜奪造化成人又父者木也精者
火也母者金也氣者水也金木水火謂之四
象土制之共聚爲寳其數滿二十四氣隨榮
衛運轉周身日用九十六度其數又滿三百
八十四陰陽氣足準此三十日氣圓三百日
形體俱備降世爲人人能返用生身二氣施
攝於身奪天地造化受陰陽氣數滿足變凡
入聖故曰乾汞坤鉛之大功大功者蓋人因
乾汞坤鉛之二氣合而成形今却投造化修
鍊乾汞坤鉛氣滿謂之神符神符氣備謂之
白雪白雪氣備反變乾汞坤鉛入於至道故
曰大功人若自生身無破犯元神神與氣全
達大功之機修鍊功圓是爲下乘上品住世
號曰神仙若中年已破犯可半得大功之機
修鍊功圓是爲下乘中品住世號曰地仙若
老年之極其神氣破犯三分之二而得大功
初機修鍊功圓是爲下乘下品得滿於常壽
脱殻得爲地仙此是下乘三品之位也
　　　虎鉛龍汞中乘三品大藥氣章
虎鉛者白虎之眞氣也白虎者金也金者陰
也陰者眞陰也又鉛者白虎中眞氣所聚之
物故曰虎鉛龍汞者青龍之眞精也青龍者
木也木者陽也陽者眞陽也又汞者青龍中
精眞氣所成之物故曰龍汞也龍汞與虎鉛
相合得土恩育三百日造化爲黃芽黃芽氣
既備變凡爲聖故日大藥且如龍與汞龍屬
木汞屬火火之氣數滿三木之氣數滿九三
與九共十二也虎與鉛者虎屬金鉛屬水金
之氣數滿七水之氣數滿五五與七共十二
四象之氣共二十四以應一月之用又龍位
居卯而虎位居酉卯酉之位金七氣木九氣
合數得十六應一斤之用卯即是木木即是
陽也酉即是金金即是陰也陰中有三陽神
神氣精陽中有三陰神神氣精三陽三陰共
得六神外象即六爻配金木二氣爲八節八
卦也每卦又復出八卦共八八六十四數卦
次復準此相生相合而生三百八十四爻主
身之神既生已上神足是身自有主故曰虎
鉛龍汞之大藥且大藥者是太陰眞氣爲萬
物之母世中萬類皆不離母氣而生故暗奪
天地造化交合之機宜又取太陰眞氣合太
陽眞氣交合得中央眞土恩育氣備謂之黃
芽黄芽氣備謂之大藥若自身元無觸犯神
與氣全得大藥之機者修鍊功圓是中乘上
品號曰中乘上仙若中年已下犯之可半得
大藥之機修鍊功圓是中乘中品號曰中乘
神仙若老之極甚而犯三分之二而後得大
藥之機修鍊功圓是中乘下品號曰長壽地
仙此是中乘三品之位也
　　　龍鉛虎汞上乘三品金丹章
龍鉛者龍本無鉛自虎而有蓋取白虎眞鉛
歸青龍元宫投陰陽交合時火候運用氣足
化爲玄珠此珠雖是四象之氣獨體未能變
化復入白虎元宫恩育故曰龍鉛也虎汞者
虎本無汞自龍而生先取白虎眞鉛伏住青
龍眞汞其龍汞既受虎鉛制伏以備陰陽之
氣後復入白虎元宫故曰虎汞也又二十四
氣此二氣合四象備二十四神光玄珠已備
二十四氣復入白虎元宫又備二十四氣乃
兩度受四象灌溉五行造化氣備號曰金丹
人得之便爲天仙此是神仙之上道也故日
龍鉛虎汞之金丹且始金丹是太陽之眞氣
受眞鉛結伏氣備成玄珠復入白虎元宫蓋
因金得氣而生故謂之金丹號曰水中金三
百日造化既足大小如櫻桃色如鮮血紅紫
射人有光艷蓋從金而産故謂之金丹若得
此丹上曰上乘天仙中曰中乘神仙下曰下
乘大仙若將三等鉛汞齊施修鍊功圓超三
乘位達於上境謂之眞君上爲上清上位眞
君中爲上清中位眞君下爲上清下位眞君
下士若達三乘鉛歷盡春秋萬萬年已上三
乘分出九品超乘又分三位共十二數故有
十二分入於乾汞坤鉛理也
　　　陰陽三元四象五行生成氣候氣數
　　　法則相合持氣章
夫行持者與内外氣候相合作用不差無不
達也陰數一百九十二陽數一百九十二共
得三百八十四三元者天地人各位三十六
共得一百八並四象金七水五木九火三共
得二十四兼中宫土氣數五以五五呼四象
入中宫共得一百二十則候者天地日月交
合行用氣候周身氣一帀却從元宫上朝於
舌下津生滿口爲一候也此蓋縁先從脾藏
生殺百味五辛之物殺者殺穢濁之滓而入
大小二事生者生百味五辛之津入於元宫
神龜所受於左鼻中收百味五辛之津轉行
周天數足於右鼻中出自坎宫上朝舌下二
竅中生津液滿口號曰一候如强漱取者宫
氣多不全不入元宫此爲不足之氣故須知
氣候但依法行持陰陽三元四象五行數足
無不達也但候滿口津液咽歸十二重樓肺
先受之肺爲萬物之母萬物皆因母氣而生
故始傳於肺肺者西方之正氣生數四五行
乘之得九氣數七但候行七轉於腎腎者北
方之正氣生數一乘之得六氣數五但行五
轉轉於肝肝者東方之正氣生數三乘之得
八氣數九但行九轉傳於心心者火也南方
之正氣生數二乘之得七氣數三但行三轉
傳於脾此是子母相傳自然之道且如四象
滿二十四氣數五五呼四象俱入中宫得五
行之氣號曰一周天凡行四象之氣須是依
行氣之法但將六門俱閉候極不任便方用
力咽之每咽分三咽送氣直至元宫令神龜
左鼻納之却候氣匀返想神龜右鼻出散分
周身上朝於舌下及夾脊雙關通於腦返再
咽閉氣候力極不任復咽之準前送至元宫
令神龜左鼻中納一名運氣二名行火三名
通行榮衛凡欲行氣先須行火假令行之肺
先行火一度故得肺氣通入百關肢節無不
至處肺行七轉又行火一度要通腎藏之氣
腎行五轉又行火一度要通肝藏之氣肝行
九轉又行火一度要通心藏之氣心行三轉
准法行火五度四象俱受中宫大乘之炁方
得備四象五行生成氣數周足故曰周天
　　　四象俱備陰陽氣足入造化氣章
且如四象得備二十四氣但依時候如法行
持一十六周天共得三百八十四備陰陽氣
數滿足内外自合根本立身造化之理皆天
地未分禀陰陽而生之所自亦自陰陽而有
今既得備陰陽氣滿足何慮身無主掌身既
有主掌自然乆視且陰陽立三才分四象四
象列五行五行生六律六律分七政七政變
八卦八卦變八八六十四卦每卦分六爻神
合三百八十四爻神亦補陰陽氣足外即生
三百八十四爻神内即生三百八十四主身
精光神遞互相生外備森羅萬象一萬二千
形影神一萬二千岀入神一萬二千眞氣神
内備三萬六千神此是天地造化自然之道
若至身神氣無差不曾破犯捉天地造化作
用無差内外自然相合若曾犯破及老殘不
可行之爲當年少曾以歌歡恣慾而使元神
枯敗氣羸精弱内氣與外氣不能相合若得
此玄機者但令專心靜念全神合時候行持
雖不致神仙亦能住世滿於常壽既滿氣不
能進自盡而死矣爲脱殻之地仙此蓋修攝
之時無元修身養命之機只有聚性全神之
法且如人當初受二氣成人身其氣於身各
有程限程限既盡遂不能進故致於死又身
是氣之舍氣是身之主主去室空室空身壞
主無存處故凡修行先須修身補氣候身與
氣全然後可養命無不達也若不見修身補
氣之法只得養命之機將見在神氣聚身苟
不能進則氣盡而死但只性識不散脱殻而
爲地仙如復有老而悟者但先修身補氣然
後養命自然超達
　　　老用少氣補攝章
老陰奪少陽陰命自然昌老陽奪少陰陽齡
死不侵人若悟此法者可以救老得少返老
還童老既致少更有何異道但依根本而修
之自然返老歸少根本者眞氣也直氣若得
存留變化爲神仙眞氣若少復返爲人根宗
只一氣爲種感陰陽造化復變爲根種故無
窮盡人若本元眞氣無破犯捉天地造化行
持可爲神仙也若有毁敗將見在神氣行持
可超常壽爲地仙也若能將眞氣施設於身
依日月交合作用受造化氣足自然通靈若
毁之極甚者取黑鉛鐄一十六兩已下取鉛
畢將鐄爲鑪鉛鐄者西方正氣白金是也其
鐄鑪上等用五斤以下用四十五斤中用九
十斤上用五斤每日一用應五日一候若四
十五斤四十五日一用應四十五一節若九
十斤九十日一用應九十日一季之節候且
如五日一用縁恩養五日氣候爲藥四十五
日復用者四十五日氣候並爲藥也九十日
一用者九十日氣候並總爲藥每用從冬至
日接一陽生起首須是逐日换鑪又須要好
者不犯九醜十惡體潤性柔者方可爲鑪鑪
有八門九竅其氣上下通行其要有三路三
路氣出上中下三門三門中氣不犯五日自
然盈溢四十五日盈溢至甚九十日氣至極
蓋自然也上中二門取食用下一門行氣運
用爲奪鼎鑪之氣返取修身故須擇身無病
氣盛體潤性柔氣和者堪用也和柔性快者
上好也修之三年超凡爲地仙也且人雖曾
犯破已又不可犯之俱盡犯之既盡人即自
死人既未死蓋有見在神氣爲主但將見在
神氣修令堅固候滿常壽脱殻爲地仙若又
能補益而修者定證神仙也入虎鉛龍汞理
矣
　　　眞五行定命氣章
夫人立命須認五行解定金鎖養就玄珠存
神於元宫伏氣於腎内回精上朝於太和此
入聖之門也五行者眞五行也非東西南北
中金木水火土五行也此五行者蓋是配象
有名無形五行眞象名具形體又非人之五
藏人之五藏亦是眞五行結就也惟土無正
形生成造化皆因土也外生天地内備人身
眞金者人之母也眞木者人之父也眞水者
金之氣也眞火者木之精也眞土者母之元
宫也四象生炁聚入元宫得土制之造化成
人人身四象氣聚五行造化無一物不成形
質既要修行但只依根本造化神仙自然而
出故須認得五行定却金鎖金鎖者謂得眞
鉛伏住眞汞共聚爲寳金鉛結伏其汞故曰
玄珠金鎖二氣結伏造化爲珠存神爲元宫
謂四象眞氣生就萬神致於元宫也存養伏
氣於腎内者謂玄珠備二十四氣復生三百
八十四氣將此氣伏於腎内謂之伏氣回精
上朝者令身内神氣隨榮衛運轉往來造化
爲回精之道又曰金精
　　　二氣相合法兼結氣功章
夫二氣者虎鉛龍汞也虎鉛者聚即元宫爲
寳散即周身爲氣氣來即聚氣聚即合氣散
即運故不得有差失結氣者二氣相見其氣
方結假令朔後一日癸時太陰氣來依時取
鉛眞氣降鉛亦降取歸青龍元宫豈獨一氣
而得備乎故得二氣方能備也又虎鉛者是
白金之眞氣取白金一十四兩已下十三兩
已上於靜室内香水浴過用藥昏却本性候
時至而取之如常不令外氣所犯如犯外氣
者不入元宫隨滓而出如依時取得眞鉛便
令二氣相合結之若是癸時取得丑時便合
如取得復令金木相會尅受金之所尅其情
必動情既動則眞氣降眞氣降欲則泄制令
勿泄則二氣自然相合也次後日時準此又
結氣者爲眞鉛結住眞汞謂四象五行備也
是人立身之根本也且人身之立三十日氣
備三百日造化方得成形此立身之處本位
元住白虎元宫坤家所住坤者眞土也四象
眞氣得土爲主故不能毁壞尚自毁損不一
可況令反取二氣致青龍元宫此住處其氣
無類故别有三十日恩養法三百日造化機
若達此機得天地造化何慮此身不作神仙
也三十日恩養者二氣相合結氣之後不得
更有作用及諸思慮專遣同道二人則候時
刻内外相合得四象氣足入至中宫滿陰陽
正數極致三十日自然凝結如行氣候不滿
及數不足氣難得備故須專志恩養三十日
以後三百日亦足天地造化合内外行動無
不達也
　　　五行各現本色與内外相應章
凡行五藏氣者看逐季月日與内外相應合
行持且如肝藏屬木旺春三月内選甲乙日
時端坐正身絶慮忘思密閉地户大啓天門
出入綿綿不令奔逸一心使榮衛運轉肝藏
氣自夾脊雙關上通致腦自頂門而下降入
口中咽漱歸十二重樓先傳於肺肺傳於腎
腎傳於肝肝傳於心心傳於脾脾傳入於元
宫神龜所受神龜行周天數足自奔而流上
歸舌下二竅中出其色青是肝家一藏眞氣
順也餘四藏倣此且如肝藏氣初行之時於
春三月内甲乙日時起首此已上並是肝家
行旺則無諸藏氣雜只獨以本氣榮衛周身
徑路五藏周天數足生得者氣用資於身其
中至精納於元宫亦是五行生殺其氣在本
位不復出至春三月再選甲乙日時乃復施
行之於元宫積者肝藏眞氣復出再經五藏
榮衛周身故致本凑而出現者别無異色只
是純青之氣餘四藏倣此若得五藏各具本
色而現是爲的驗也
　　　定金鎖章
金鎖法者取白虎首經謂之眞鉛二七十四
二八十六并三五十五乃爲上也取時須潔
淨莫令外氣所犯如犯外氣不入元宫隨滓
而出又金者西方之眞氣眞氣者眞鉛也鉛
者白虎之眞氣窟宅又鎖者鎖閉也閉青龍
眞氣不令散失使無漏泄也青龍眞氣者眞
汞也眞汞者是青龍至精之窟宅也龍虎至
精是四象眞氣所化故無形質且鉛汞者各
具本體土能制之其氣得鉛汞方立體象共
爲二氣二氣相逢自然成寳也故用機密暗
取白虎眞鉛歸青龍元宫所有鉛者本是白
虎元宫所住之物却歸青龍元宫惟不受所
犯故住青龍元宫元宫既有眞鉛鉛能制汞
汞既逢鉛自然相戀更不散失而爲曰金鎖
也入龍鉛虎汞理矣


混元八景眞經卷之四




混元八景眞經卷之五女九
　　　生玄珠章
玄珠法者取白金一十四兩至一斤已下須
是不經鍊者可用如得復令金木相會心須
不亂無求别意又用陰陽數爲之綱紀九九
之數足則是如木覺欲敗使金制不令動然
後閉目偃脊縮腹翕氣十指如鈎上搐元氣
更不得動揺神思良乆候定乃再爲之再準
前法制令青龍眞氣不泄歸於元宫準此依
時行十六度結爲玄珠又玄珠者是四象眞
氣共聚而成夫四象者自金木而有矣木即
是青龍龍即是陽金即是虎虎即是陰陰中
有眞精是鉛陽中有眞精是汞鉛能住汞汞
又戀鉛鉛汞相投自然相感玄珠無不就也
故先用密機取眞鉛返歸青龍元宫住故汞
亦自然留住也又鉛汞者是龍虎至精之窟
宅龍虎氣若得鉛汞自然共聚爲之感結號
爲玄珠爲何知縁先結伏眞鉛在青龍元宫
後復令金木相會木受金尅性情必動動則
氣降降則欲泄制之不令出泄又不能返本
位而不能飛騰復爲根祖故却入宫與汞相
合結爲玄珠成就於臍下大熱如火燒鍋釜
也
　　　玄珠結金丹章
再令金木相會須是細意審詳候金虎情極
動而意動不可禁制十分急奔於木然後放
玄珠過入交感宫其宫屬土方具五行三十
日氣圓方得體象俱足乃奪天地三百日造
化上下俱全可得成就號曰金丹十月滿足
自左乳脇下而生大小如櫻桃體如鮮血紅
紫有光彩射人此金丹也當時白虎受得玄
珠於交感穴此與常時氣不同大忌憂喜寒
熱恐怒飢飽爭競如有此犯必致毁壞也然
須日常安付不令毁動專候丹氣圓臨欲落
時用淨器收之香水浴過結就氣備淨心上
壇捧丹從地户而上達壇三帀面北而立仰
謝太上老君太上道君太上元始天尊吞之
永鎮元宫故曰存神住氣回精上朝於腦令
上下氣通丹氣往來自然造化暗换筋骨皮
毛入於聖道縁金丹者能變换法界乾坤超
凡入聖使通上下氣關節俱開金丹氣往來
暗换凡軀變爲仙體人得食者三年之内凡
體變盡厥號眞人飛昇自在上朝元始天尊
的不謬焉故用三萬六千精光神一萬二千
形影神一萬二千眞氣神一萬二千出入神
隨從侍衛縱橫自在此蓋是陰陽二氣所出
二氣主於四象四象立五行五行生萬物萬
物者萬神也
　　　金液白膏成立大道章
金液白膏者是四象眞氣所化者也四象者
龍虎相合鉛汞結伏配入中宫而具五行又
龍虎者眞陰眞陽陽中有三陰神氣精陰中
有三陽神氣精即坎艮震巽離兌陰中有三
陽中有三共爲六配龍虎爲八每一八又生
八八八六十四卦内生六十四神每卦有六神
爻合三百八十四爻身内生三百八十四神
每一陰神一陽神相合復生三百八十四神
故生周身三萬六千神此蓋即陰陽所生四
象四象生五行五行生萬物只如人身初受
二氣於母腹中三十日氣備於雙乳下生膜
上出金液之津是爲金液白膏也既得此膏
灌溉自然奪天地造化方得成人身既欲修
身豈離金液白膏乎且如人初受二氣於母
元宫便去雙乳下生金液白膏今返受二氣
於自己元宫金液白膏從何處出然金液白
膏是陰陽五行眞氣造化但將陰陽五行之
氣聚其白膏自然生也如陰陽氣聚得五行
眞氣從丹田中生自坎宫上朝舌下二竅中
出將金液白膏鍊陰陽三元五行數足凝結
爲白膏也其膏便隨榮衛運轉經絡周身至
元宫灌溉所聚者神氣精也此神氣精乘此
白膏元氣流轉通靈暗奪天地造化换於筋
骨皮毛三年變盡凡體立出一箇神仙的不
謬矣且如金丹大藥採氣及一切氣皆不離
於金液白膏變化者也且後來學人未識天
地根本而且將此見在神氣精修金丹依法
施爲能知其法功若不缺亦能超於常壽變
改衰顔何況更從根本而修則成神仙如觀
掌矣
　　　日月交合時日去住法章
夫人修攝者須明日月行動何謂也縁天地
以日月爲用人以榮衛爲用學人但依内日
月爲外日月轉動不差即便壽同天地且天
地交以律吕五行之氣日月交合以産萬物
而生成日月交而氣不交反爲身田之害日
月行而氣不行令人漸漸衰老疾病但將榮
衛效日月之行動主掌於身内無由得成衰
老自然乆視長生只如天長地乆者蓋日月
星三奇主張夫日月星者是天地至精號曰
三奇晝若無日夜若無月星何處更存乎天
地也人之三奇者神氣精也人若神去精竭
氣絶何處更存乎人也神者榮衛之氣榮即
是日衛即是月如外日月會内便使氣合如
外日月行内便使氣行自然壽同天地不更
衰老如更能鍊丹藥無不至天地者也又日
月行動者三十日各有一法太陽一日十二
時只應九時三時不應三十日共得三百六
十時内應二百七十時九十時不應且太陰
三十日只眀二十四日前後共六日不現縁
太陰生於申其氣逆行至戌亥子三宫是純
陰之所在太陰之密室三十日内前三日後
三日太陰行至本宫不出本宫戌亥子三宫
是也至本宫而住故不明也太陽生於寅順
行至戌亥子三宫於太陰位次遇二氣相交
故不應從二十七日至初三日共六日之内
爲日月交姤時故太陰不明太陽不應至本
宫而住故不眀也學人如得氣備者使内與
外相合但當日月交時榮衛亦交日月行時
榮衛亦行是内外相合也前三日後三日太
陰辰時方與太陽别太陰元宫至本宫前四
日至八日後二十三日至二十七日太陽丑
時與太陰别太陰前三日初出於庚上後二
十七日漸没前八日至二十三日太陽癸時
與太陰别太陰氣圓故盛眀於世日月氣候
共運天地氣候不差分杪故得天長地乆學
人但依此法令榮衛合日月運動於身氣候
不差即便壽同天地日月也此三十日内日
月榮衛所治之法也
　　　三元立命日月氣交合太陰眞氣降
　　　逐日下時作用章
每行此功於朔後一日至三日癸時起功至
戌時住四日至八日丑時起功戌時住九日
至二十三日艮時起功至戌時住二十四日
至二十七日丑時起功至戌時住二十八日
至三十日癸時起功至戌時住此爲太陰與
太陽一日十二時中戌亥子相合人之榮衛
亦然也故遇此三時須是住功令榮衛交合
已上行運轉功須是氣候足方可再行先從
肺藏行之逐藏並須通肺氣入中宫三十五
口滿七轉傳腎腎入中宫三十五口傳肝肝
入中宫二十五口滿傳入心心入中宫十五
口滿傳入脾藏得一百二十口正數謂之一
周天便閉氣候力極不任咽送至元宫一日
行火二日通氣三要助於榮衛行滿一十六
周天爲一功一日十二時九時行功三時住
功滿一十六轉得陰陽氣備至三十日内其
氣凝實三百日造化自全但依此功自然準
的夫太陰眞氣者白虎眞鉛也是萬物之母
遇太陽眞氣降亦降太陰眞氣伏亦伏即降
爲杳冥杳冥之内太陰眞氣所住也太陰氣
降有時有日若日時不合而用者萬萬中無
一得道也蓋縁太陰眞氣伏降何須苦意强
求但令依其氣降日時大事無不成也每朔
前二十八日至朔後初三日此六日是太陰
交合日故太陽眞氣降來往六日各逐日下
功有時朔後一日與三十日癸時眞氣來至
丑時聚艮時散初二日與二十九日子時眞
氣來癸時聚丑時散初三日與二十八日壬
時來子時聚癸時散凡取眞鉛須候氣來即
取氣聚則合氣散則運若差毫釐即功無益
只如人運丹與見在神氣並須氣來即取氣
聚即合氣散即運來而不取氣滯聚而不合
氣謝散而不運氣堪此暗敗之形體也若不
見此機空有萬種行持皆取死之輩也
　　　起功定立壇象氣章
夫立壇理者正天地之氣候也候作天地之
初機者日月五星也日月者太陰太陽也五
星者五行也若日月五星運轉天地氣候不
差則四時自然成規矩也人之樞機者榮衛
五藏也若得榮衛五藏合度即四時無不應
候日月五行分行七氣榮衛五藏亦行七氣
也則循環三百六十日合得一周天之數立
五日一候四十五日一節九十日一氣五日
一候者爲六十甲子神行事每一日分十二
辰故立十二時者得六十時六甲神氣周遍
數足乃從五甲子神復用故曰五日一候三
百六十日共得七十二候人若得氣候不差
亦然也四十五日一節者謂一日有十二時
六時陰六時陽配晝夜爲節即爲八卦此八
卦是一日之用神也人亦有十二位元神名
六陰神六陽神配合榮衛爲八卦亦是一日
之用神也四十五日合得三百六十時正數
故謂之一節三百六十時共得八節九十日
爲一氣者謂四十五日得三百六十神之氣
用九十日共得七百二十故謂之一氣三百
六十日共有四氣人亦然也若能用榮衛五
藏運轉周身往來無滯合天地運動於身自
然分五日一候四十五日爲節九十日爲一
氣與天之氣不差分杪無不達也蓋爲不知
天地之氣候行動運轉身田眞氣曾犯破元
神神氣不足故與外氣不能相合人若無犯
破者神與氣全只投此機用依日月氣候交
合定刻漏不差無不達也若人曾犯破元神
者捉得根本來處而修却補令氣備神全精
足依法而修無不達也
　　　定十二時分刻漏四象眞氣聚散章
夫天地運轉者以刻漏爲準起功定位分刻
漏之綱者一日分定百刻百刻者於十二時
上分配子午卯酉四位各分九刻寅申已亥
辰戌丑未八位各分八刻四九三十六八八
六十四共計一百刻定晝夜氣候從子爲一
陽起首是陽氣生之始也午後爲一陰是陰
氣長之初也至卯爲盛陽之至也子者位應
北方壬癸水卦主坎其象玄武水神也午者
位合南方丙丁火卦主离其象朱雀火神也
卯者位應東方甲乙木卦主震其象青龍木
神也酉者位應西方庚辛金卦主兊其象白
虎金神也此四象者生成世界長立乾坤爲
天地之主謂之四象故於本位各占九刻寅
申已亥辰戌丑未各管八刻此八者謂八卦
爲四象之輔佐隨四氣而行休旺凡行三元
正氣須推刻爲憑若一刻有差則眞氣不能
凝結且如朔後三十日是天地氣合以日月
運轉生成於萬物之中合得天地氣候各逐
本性隨順陰陽變化只如人身初受四象眞
氣凝結充實奪天地造化成人若不暗合陰
陽交感機宜如何得四象凝結聚成若内外
機宜相合自然從無入有造化成人是知人
身難得今將有質之軀奪天地陰陽造化氣
候性情往來升降聚散合刻漏造化修鍊此
理甚易且如朔後一日與三十日癸時太陰
眞氣降來便將内氣與外氣相合若不見定
刻漏之法則癸時從何而準定且癸在子後
丑前各以心中爲準此見必有差也子管九
刻丑管八刻但於子後四刻半即屬癸時太
陰眞氣降來接氣降便取癸後四刻屬丑管
眞氣聚也便合丑後四刻屬艮管其氣散也
接散而便運轉次後百刻準此作用故天地
造化以刻漏爲準則此也
　　　奪三十日積閏大功章
謂三年之内有積閏三十日奪積閏爲三十
日大功此法出於三年之外若到此者神仙
不遠且爲小徑之捷利所言三十日大功者
謂三年内有一閏蓋天地造化氣滿内有積
盛之氣三年内可積三十日號曰餘閏氣倍
法修功便將三十日天地氣俱備三百日造
化萬象俱全只如人初受氣於母腹中亦三
十日形體俱備三百日造化形象俱圓然後
降世爲人又三年乳哺可得成形若解將此
三十日餘氣依法而修持三十日便得眞性
凝聚立具靈通故日大功若此功就可以坐
在立亡飛靈走聖入户穿窗隨意立至故法
曰須得同道三人缺一不可爲縁下功至十
五日已後則眞性欲離於殻也故須得一人
只在於身畔逐時呼唤時中定刻漏逐刻飡
哺若或失刻應是不回也何謂本元眞性離
凡軀殻然後復醒當時二氣聚日造化之事
從無入有以成身形然後降世欲效玄機身
法修鍊要作神仙及降世後被榮衛氣障迷
更不記修身造化機法眞性既離凡軀而後
復性身受濁染恐不回來故須一人逐時呼
唤眞性既聞人呼唤知身下功却又回來至
二十日已後逐日眞性自現本形離體忽有
忽無至二十六日體象未形謂之太易易者
合也方合有無至二十七日元氣始萌謂之
太初初者萌也初覺有體至二十八日形氣
方端的謂之太始方端的者直性始具形端
至二十九日形體變有質謂之太素眞形已
具於形質素白而現至三十日眞性形質已
具謂之太極形質極備眞性脱質成形往來
無障到此雖知未達於神仙實小聖之利便
也如修此法須依刻漏爲準所有刻漏法細
分在前凡下功處須是四顧寬容平廣立壇
三層所有壇理亦分在前壇象及定刻圖又
目於後去層壇外定十二位分各於本位上
依本數定一周計一百刻專令一人在壇心
坐逐刻報應假令春三月甲子日後夜半子
時起功縁亥管八刻子管九刻前三刻又犯
榮衛交正子時又失刻須是亥後三刻半屬
子管子後四刻半又屬丑管丑後四刻又屬
寅管須是呼唤哺食取白膏爲用白膏者取
頭首生兒者也乳汁每升管白沙蜜二斤射
香半兩朱砂一兩乳香半兩龍腦半兩已上
共細研爲散入甆瓮子中取白米淨淘浴用
麵拌匀入甑中藥瓮子内蒸熟爲度從下功
日每日十二時每時食一匙至五日後逐日
加半匙至十日後加兩匙至十五日加至兩
匙半至二十日加至三匙已後不加二十六
日已後眞性離身現本形能談論到此時大
功顯驗也

混元八景眞經卷之五








