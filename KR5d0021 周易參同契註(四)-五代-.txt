#+TITLE: 周易參同契註(四)-五代-
#+DATE: 2018-05-12 10:22:01
#+SOURCE: github.com/kanripo/KR5d0021 master 4c64bfb8                
周易參同契註卷上容七
　　　　　　　　　　　無名氏註
　周者乃常道也易者變改之義言造大還
　丹運火皆用一周天故曰周易者汞爲日
　南方離火屬巳太陽之精爲青龍鉛爲月
　北方坎水屬戊太陰之精爲白虎亦爲丹
　砂爲日汞爲月故日月爲易字參者雜也
　雜其水土金三物也同爲一家如符若契
　契其一體故曰參同契昔眞人號曰龍虎
　上經龍者汞也汞是水銀之别名也虎者
　金公也亦丹砂赤色曰赤龍汞白色爲白
　虎水銀爲濕銀故稱曰虎後魏君改爲參
　同契託在周易謂易者有剛柔表裏君臣
　父子水火五行其神丹不出陰陽五行所
　以託於周易也經者常也常經聖人傳授
　故曰經也所以凌陽子於崆峒山傳與徐
　從事徐從事傳與淳于君淳于君仰觀卦
　象以器象於天地配以乾坤以藥象於坎
　離配以水火則爲日月以鼎象於大白亦
　爲鎮星以爐爲城郭餘六十卦以定升降
　消息陰陽度數二至加减翻轉鼎器所以
　便造篇名五相類類解前文集後一卷并
　前三卷以表三才鼎藥以象三光第一卷
　以論金汞成形日月升降第二卷論增减
　十月脱胎第三卷淳于君撰重解上下二
　卷疑于始傳魏君
乾坤者易之門户
　乾坤謂鼎器也乾爲上釜坤爲下釜易者
　金汞象於日月以爲藥物又運火訣云乾
　形西北借陽而居陰位坤形西南借陰而
　居陽位故乾借陰坤借陽乾借陰者謂乾
　五月一陰爻生坤借陽者謂坤十一月一
　陽爻生故乾發火而坤直至震來受符終
　乎十五日後即坤發火亦終十五日乾出
　坤入開閉鼎器故爲門户二義俱通用也
衆卦之父母
　謂乾坤爲六十四卦之父母故大丹非鼎
　器不能養成說卦云乾爲父坤爲母乾天
　坤地宇宙之内莫非乾坤所養也萬物皆
　由天地陰陽而生長故曰父母
坎離匡郭
　言伏汞爲丹上安水下安火亦將鼎時蘸
　水令受水火之氣故歌云上水成湯流珠
　彼防是也亦謂藥物坎是金公離是朱汞
　以二寳爲丹用水火匡郭上下釜也謂匡
　是輔郭爲器故輔之二義通也
運轂正軸牝牡
　轂器也故乾爲陽牝爲上蓋坤爲陰牡爲
　下鼎釜謂運火轉其鼎器如日月在乾坤
　之内輪轉又似車軸而轉也
四卦爲之橐籥
　四卦者乾坤象器坎離象藥橐是器籥是
　鼎四邊安紐關籥令牢密也故云橐喻器
　也籥喻關也老君曰橐韛也籥笛也喻笛
　空心以鼓口韛氣而吹之成宫商之語辭
　言鼎内空象如笛用韛火氣而運之如氣
　吹笛
覆冒陰陽之道
　陰陽是金汞二藥冒喻在鼎内用金花等
　急按之覆藉上下冒者謂之牢固際故乾
　坎爲陽坤離爲陰故曰陰陽之道如籥運
　韛火氣乃成丹
猶御者之執銜轡
　是守御鼎器恐有走失銜在口關須密閉
　在固際牢如轡在手以運之故不停者
有準繩正規矩隨軌轍
　繩者界伴隨十二時轉如車軸轉也軌轍
　軸也準平常令軸逐平故隨軌轍而轉也
處中以制外
　謂鼎在爐中得外火制之又藥在鼎中得
　
　外火水所制故云處中以制外也外須牢
　固際乃調水火以相伏制四義通也
是故在暦紀
　紀月也若論上六十年爲一紀爲月言暦
　六十卦爲一紀爲旦暮運火常用一卦經
　暦十一月而成一轉丹
月節有五六
　五六謂三十日成一月每月一開看覷淘
　研重入鼎中而成第一鼎大丹也
經緯奉日使
　言運火依奉晨使是擇日經是秉持也緯
　五星言秉持皆依星宿故月受日化化生
　萬物所以擇元日埿竈火日殺汞成日合
　搗收日鍊治閉日入鼎建日祭爐王相日
　服藥十一月上元日發火者依遯甲假如
　冬至前後見甲子爲上元又見甲巳之日
　故取夜半時發火也
兼并六十四卦
　兼并是夜也謂一依遯甲計五十日有六
　十日行六十卦一時行一卦并前在乾坤
　坎離四卦成六十四卦是一日運火一月
　亦用六十四卦一日用二卦謂從屯蒙所
　起也一日用六十四時時者謂五日一易
　符以折論入小時計有六十時
剛柔有表裏
　乾剛坤柔是陰陽之運動東爲表是子終
　於巳西爲裏是午終於亥又陽爲表上蓋
　陰爲裏下蓋又剛是外器柔是内藥言三
　義俱通
朔旦屯直事
　言一日有一直事一直符也震是朔一日
　直符爲坎在上震在下坎是藥汞震是鼎
　從子至午器仰是屯卦直事震是直符即
　是一日用事一月亦然後十一月坎卦用
　事坎有三爻上下二爻是陰中一爻是陽
　十一月陽爻於盛陰中生外制二陰爻令
　入陽爻令出至五月離卦用事離有三爻
　上下二爻是陽中一爻是陰一陰爻於盛
　陽中生陰制於陽屯陰岀陽入故旦用屯
　者也
　
至暮蒙當受
　暮用艮在上爲直符坎在下蒙卦從午後
　至子轉器向下成蒙卦卦直事故云蒙受
　晝夜十二時六時艮蒙六時震屯故晝屯
　夜蒙所以用頤爲鼎器上艮下震故山雷
　曰頤卦用坎爲藥坎是水銀在震艮中也
晝夜各一卦
　言一日十二時晝屯夜蒙各用二卦一月
　即用六十卦
用之有次序
　言一日一月一年皆行用六十卦一月從
　屯次蒙二月從需次訟以次盡終乎旣濟
　成丹故云次序前論晝屯夜蒙者即是反
　轉鼎器後論次序者即是依卦據爻用火
　數也
旣未至晦爽
　旣是旣濟未是未濟言旣濟爲水在火上
　謂汞屬坎本是陽而居陰位陰中有陽喻
　硃砂是太陽精居南屬離離陽中有陰故
　離屬陰是陰居陽位今變爲汞在北方硃
　砂南方位變汞爲硃令北歸南令復本位
　故爲旣濟未濟者火在水上本未伏位爲
　水銀本是硃砂生屬離今爲陰居北今未
　歸南未位本體故云未濟又謂運六十卦
　起屯蒙終旣未二卦至月晦及月朔更循
　環爽明也其二卦乃是一陰一陽之道
終則還復始
　言旣未二卦一月訖至後月亦從屯起次
　蒙終旣未二卦十二月皆然是十一月坤
　復卦起至月末後月朔亦從復卦終是月
　末始爲月初一月訖更依前起是也
日辰爲期度
　一日行十二時取一周天三百六十五度
　足日之一日辰謂十二辰又用二卦卦有
　六爻一爻主一辰所以用屯蒙二卦爻足
　十二時
動靜有早晩
　言動器皆據子午前後反復陽動爲早陰
　靜爲晩春夏亦爲陽動秋冬亦爲陰靜也
春夏據内體
　言春夏爲陽從冬至後十一月建子起首
　左行四月陽氣終爲東方爲内是也
從子到辰巳
　言發火從子起左行終於辰巳爲陽氣絶
　汞死也
秋冬外當用
　言秋冬爲陰從五月夏至後從午終亥陰
　氣滅陰生於午而終於亥故象在外西爲
　外
自午訖戌亥
　午起事訖戌亥陰道滅也汞欲伏也爲亥
　子爲水神坤黑色亥正位乾也汞此伏也
　經十二月俱終於乾位也陰陽交通初乾
　終坤自然之理也故大還丹成也
賞罰應春秋昏明順寒暑
　春夏暑爲陽爲明則賞用武火秋冬寒爲
　陰爲昏則罰用文火昏謂夜明謂旦言一
　年及一月一日皆應春秋運火行器須順
　寒暑寒爲文火暑爲武火夏至後加炭用
　武火冬至後滅炭用文火故順寒暑
爻辭有仁義隨時發喜怒
　言運火皆據卦依爻辭隨卦之爻用火火
　有仁有義仁爲文火喜義爲武火怒又春
　夏爲仁文火喜秋冬爲義武火怒此是用
　文武火故得其理則喜失其辭則怒如君
　得臣萬姓喜風雨調得逆諂之臣則君常
　有怒宇宙不安丹道亦然用文武之火須
　順其理
如是四時之氣序
　氣者火也言今用四時火氣使用則四序
　氣足
順五行得其理
　順五行氣火則得其理夫合大丹大藥伏
　制成敗在火火若均調文武得所藥則無
　火火若不順藥雖精華即有飛散故謂心
　勤務在火也如國安萬姓歡立國不安即
　萬物憂遯者也
天地設位而易行乎其中矣
　乾天也坤地也是鼎器也設位是陰陽配
　合也易者是日月是藥藥在鼎中居乾坤
　之内坎爲月是鉛離爲日是汞上日下月
　配而爲易字喻於日月在其鼎中故曰易
　行其中
天地者乾坤也
　乾爲天上鼎蓋坤爲地下鼎蓋
設位者列陰陽配合之位也
　言鼎脣作雄雌相合陰陽是雌雄配合也
　設位者是爐上列諸方位星辰度數運乾
　坤定陰陽也
易謂坎離坎離者乾坤二用
　言大丹同日月之精故日月爲易坎月是
　金離日是汞故用坎離爲藥乾坤爲鼎故
　此四卦不同六十卦而自一用也亦云須
　水火上下攻之運乾坤之鼎故二用也汞
　居鼎内事須水火而伏制成大丹
二用无爻位
　言坎離爲藥乾坤爲鼎其爻用位不同六
　十卦而无爻位
周流行六虚
　言坎離二藥在乾坤鼎中常被水火攻迫
　運轉飛伏東西南北上下故云六虚六虚
　者六位也
徃來既不定上下亦无常
　言汞及反覆其鼎一日十二時六時向上
　六時向下无常定言從子至午已下言從
　午至亥上陽往則陰來陰往則陽來反覆
　不定故曰上下无常定言汞幽潜鼎内上
　被水火攻下被文武火迫乃无常定而成
　大還丹也
幽潜淪匿
　言金公潜匿於汞中汞得金公而淪没二
　物相伏隱於鼎中故幽伏淪没也
斗化於中
　斗者言爐上著秤衡如象天北斗斗柄逐
　月建而轉一日亦柄指一時一月亦然假
　如上月末間開即斗柄指子後月指丑起
　次順之其取時須定漏刻又鼎運火亦然
　言鼎象北斗而能運化
包囊萬物爲道綱紀
　包言金花等能包於汞如子遇母龍虎相
　吞故稱爲道又用土金花等爲泥包囊金
　汞内於鼎中囊者盛萬物也言其丹成後
　號曰紫金砂大還神丹點化萬物枯骨重
　榮土石爲寳人服成眞故爲道之綱紀也
以无制有氣用者空
　夫陽者是无陰者是有有是坎金无是離
　汞此乃坎離水火之位也空道也道者是
　空虚无之稱也化而生萬物无者謂陽形
　人无見之是爲沖和氣有者是陰凝滯不
　通名曰沖和二氣相感風雨乃成故汞是
　陽而反歸金金者正陽丹也又其汞金是
　陰以陽得陰是名以无制有氣者火亦屬
　陽其金汞得火而制伏火即空无藥而成
　有故曰氣用者空
故推消息
　消息者論陰陽昇降消時减炭息時加炭
　昇時器向上降時器向下
坎離没亡
　坎爲金離爲汞汞得金華相配故没亡也
言不苟造論不虚生
　言留法傳文不苟謬而言皆據陰陽爻象
　金汞相親同類而生故不立虚論眞說也
引驗見効授度神明
　言據爻象運火每月驗者皆有變有通於
　神明乃相教示度者法也取其法則而成
　大還丹
推類結字原理爲證
　言大還丹皆推陰陽以取坎離之象結爲
　易字而取同類者金類汞以爲丹非類无
　證驗
坎戊月精離巳日光日月爲易
　言鉛精象月爲坎屬戊汞光象日爲離屬
　巳故引日月之精光配而爲易字且陰陽
　二寳者至九月十月十一月是坎戊之位
　陰之極也陰之精上昇爲月屬金爲水故
　經中言金是九鍊鉛精金花也非是用眞
　金精也經云乍用道中寳不用世中金大
　丹若有金銀雜即不可服餌但汞一味向
　成金丹即是神藥雖云用九轉銀精鉛乃
　成灰矣借銀之氣以陰助陽也陽至三月
　四月五月是離己之位陽之成也陽之精
　上昇爲日屬汞爲火故日月爲易丹若得
　金汞合之自然精光變化
剛柔相合
　坎陽汞爲剛離陰鉛爲柔故陰陽相合而
　成大丹
土王四季
　土者華也亦是鼎也又曰四黄屬土而王
　四季此非黄土爲鼎若是用金鐵鼎即用
　黄土塗鼎内土然生金乃用也亦金華黄
　牙乃稱土也
羅絡始終
　始是月朔終是月晦羅絡是器也又用黄
　土塗鼎内上又塗金花黄牙等用黄土鎮
　之
青赤白黑各居一方
　青是東方木青龍汞也赤是南方火硃砂
　也白是西方白虎金精也黑是北方水鉛
　也所以金汞各配居四方又屬戊巳而居
　中宫
並由中宫所禀戊巳之功
　言金汞二名而屬四方並屬中宫戊巳屬
　土之所成若正陽及獨化之藥不要雄曾
　唯任汞金相配日久火養自化成丹事須
　塗黄土及鎮土塗藥金花黄牙可厚半寸
　金花者是眞鉛鉛入汞所成黄牙者是燒
　黄丹所作成爲坎鉛屬戊離汞屬巳正稱
　戊巳故禀戊巳屬土之功化汞爲丹也或
　人云丹硫黄化汞爲硃號硫黄爲上應非
易者象也懸象著明莫大乎日月
　故日爲硃汞月屬鉛銀七十二石之中莫
　過於鉛汞故得稱日月之號所以日月爲
　易字託於周易也故夫子曰懸象著明莫
　大乎日月也懸象著明至妙莫大乎易故
　以易象於金汞
窮神以知化陽往則陰來
　窮神火也火化萬物陽往是坤十一月一
　陽爻生終坤至乾乾則往陰來是五月一
　陰爻生也故陽往則乾消陰來則坤息來
　者伸往者屈皆是加减變卦運火也
輻輳而輪轉
　言運火轉器如車輪轉也輻者謂三十輻
　共一轂三十者一月也轂器也所以一月
　輪轉鼎器也
出入更卷舒
　陽出陰入言出震成乾入巽成坤消即爲
　卷息即爲舒運火用丹成卦也又法專法
　每月開鼎倍添生汞令汞撥入鼎計從一
　兩起至一周年若九轉添撥法後一年一
　火紅赤色至伏火即鎔成鋌黑色打碎重
　研入鼎又火一月至紫色即休又有正陽
　法以凡鉛汞等分從冬至起首夏至加火
　漸武至來年冬至停每一月一開看知存
　亡至一周其汞獨岀鉛上紫色名曰陽元
　正陽之丹取此正陽又重入浄金花器又
　經一月紫色即了又法一月一開出虎入
　龍增龍减虎法龍是汞虎是鉛花更著雄
　黄而重入鼎爲丹是三法此契論正陽之
　法
卦有三百八十四爻爻據謫符符謂六十四
卦也
　其六十四卦有三百八十四爻象一斤藥
　有三百八十四銖計一日行一周天小火
　氣足又計一周年其藥受大火氣足藥已
　成也象自然還丹受大陽之氣生焉符者
　言每日及月皆用二卦一卦直事一卦直
　符又符者五符金花等也正云天地之符
　金汞是也謫者度也是易之爲丹用一周
　年成也體運火取周天度數數足而爲丹
　其丹有二義此參同說者是半斤汞半斤
　花合爲丹用一周年成若白雪九轉三年
　成專陽丹上可百斤下可一斤二斤十五
　月成也
晦至朔旦震來受符
　言月晦終坤月朔變坤一爻爲震震爲直
　符復爲直事當此一日十二辰轉也從子
　至巳陽道已終陰道巳起壬午發火也又
　一卦當直終亥每朔旦初一日即震動如
　符如印所使必定也
當斯之際
　接也孔子曰天地洽合是用火之鼎密固
　其際
天地媾其精日月相撢持
　天地者鼎也精者藥精華也日月金汞也
　撢探也扶持也言二寳在器當天地鼎器
　之間運太陽之火而化使日月之二藥交
　媾精氣相探扶持成丹如天氣下降地氣
　上騰日月相交陰陽媾會即有祥變而應
　丹道象此謂震來受符應命之時剛柔交
　媾金汞俱吐精華繫日月天地媾精萬物
　化生丹道亦然皆禀陰陽而生
雄陽播玄施
　雄陽是汞玄是鉛鉛精謂九鉛之精得火
　即成水而入其汞鉛精即施而受其汞汞
　得鉛而布散入於鉛中待冷凝擣碎入於
　鼎中後運火成大還丹
雌陰化黄包
　雌陰金公也其金公得汞猛火食頃而吐
　金華號曰玄黄之花將此花烊包汞入鼎
　得火之後諕諕作聲重沓狀似魚鱗金花
　而相拒聲若定汞即伏火紫色即丹成未
　紫更重燒故下文云諕諕如嬰兒慕母漏
　刻未過半魚鱗狎獵起是也又金碧中篇
　云此議者雄陽即是雄黄玄是汞雌是雌
　黄言將雄曾搗爲泥上合蓋雌黄和燒礜
　石末爲下合蓋皆和左味爲泥包裹乾汞
　砂如毬子形納於金鼎中不者土器中周
　一年之火成名曰紫金還丹然㸃化五金
　服之長生如論此契中不用雌雄用鉛精
　爲根養汞一味而成正陽眞一神丹也神
　仙羽化中篇云將欲制之黄牙爲根牙者
　鉛精也下篇又云挺除武都是據此一句
　不合用雄雌只用鉛汞二寳故西國貴黄
　丹中國貴朱汞爲鉛丹中國所出故號中
　丹
混沌旣交接權輿樹根基
　樹者汞也根基者黄牙也權輿始也坤鼎
　也言汞得華黄牙混沌交接入於鼎中而
　自成丹故萬物皆因元始元始是天地之
　氣乾坤所育故乾坤爲器生長成丹又云
　坤是雌黄混雜金爲丹故云根基也
經營養鄞鄂
　言金汞得火一年經狀如嚴霜亦似魚鱗
　起
凝神以成軀
　軀體也凝言金汞得火先液後凝合爲一
　體而爲神丹故十一月一陽爻生易曰初
　六履霜堅冰陰始凝也故合丹起取十一
　月上元日子時一陽爻生發火制於汞陰
　被陽伏陰故凝一體
衆夫□以出蠕動莫不由
　言十一月一陽爻生坤一爻化爲震陽氣
　動震爲雷爲春蟄蟲皆動莫不由陰陽之
　氣也喻汞爲蠕得太陽之火氣又一陽爻
　生之發火汞又是擁陰陽感應所以震動
　欲飛衆夫者是衆共造丹之首所以其汞
　欲飛被人衆等將火所制欲飛欲伏所以
　蠕出震衆動而不自由喻於萬物蠕蠢皆
　由道之所生所以仙人得丹所化變爲金
　骨玉體莫不由丹之所化也
於是仲尼贊洪濛乾坤得洞虚
　乾坤者釜也洞爐也虚宿火言金汞得火
　在器中通暢也
稽古當元皇關雎建始初
　元皇是初皇太上元始皇老君所建此神
　丹伏制之法鍊汞成丹令人長生所服羽
　化關者閉也雎者汞也亦號姹女關閉汞
　入鼎中文火養之不令飛散詩云關關雎
　鳩雌雄相命喻其汞得金花相和順是雌
　雄相命成丹也若无雌雄將何伏制變化
　成丹雄者汞也雌者鉛精也九元君曰單
　服其汞硃名曰孤陽單服其鉛花名曰孤
　陰故鉛汞相須而成丹也又經云凡鍊鉛
　精固我軀命七返硃砂變我常性又云化
　汞爲丹可坐玉壇夫丹不得陰陽而成終
　无得理二味成丹同服正合陰陽之道經
　云借鉛氣爲丹復須出鉛單服汞丹亦當
　有理若是九轉鉛花即堪久服若一轉花
　牙爲種理然須出除鉛恐鉛使人出鉛法
　成砂伏火後水團藥爲團用黄丹水溲其
　砂坐甑上四邊著火以鼓之其鉛自化漏
　出其汞獨坐零壠而坐出鉛了又入合中
　養六十日成丹經紫色即休又在合中時
　以急火逼之上安水盤其藥獨坐中央或
　吐出鉛上成鉛餅名曰鉛脱胎法故云用
　鉛精爲種其汞伏化成丹後自透出其鉛
　鉛久乃爲灰或火太盛其花牙化爲鉛裏
　汞於中而自成丹也亦止出鉛灰上罕見
　今人略得其法云用七返硃砂和九鍊鉛
　粉入鼎而燒不測其理不曉陰陽運火度
　數汞即飛走唯鉛得在色似黄丹即云用
　汞伏火成丹矣故令人服者腰重體沈瘦
　人衰陰必无長生之理伏火試之即知若
　鉛火燒即有汁硃生冷之即軟白而重若
　伏火燒之即與火同歸本色紅紫如粉指
　楷之入故知所服非伏火汞不可服夫大
　丹但從鉛起鉛盡汞伏即可服之若不從
　鉛必无得理其鉛須九轉精花非白鉛也
　若能七返亦妙也
冠婚氣相紐
　言汞得鉛伏如夫妻汞爲夫鉛爲妻故爲
　冠婚氣者火也得火即相合和紐結如夫
　妻會陰陽之氣乃得相交結
元年乃芽滋
　元者周年也布六十日爲一元遯甲經云
　六十甲子爲一太元其汞經一年火氣即
　陰陽交媾因肇立形萌芽乃生滋茂成丹
　赤索美理謂汞從十一月起首漸漸滋生
　也夫運卦定元氣者五日一行旬至十五
　旬甲子是六旬六甲訖一日又六十時一
　日運行亦須取一元氣足也
聖人不虚生
　聖人言太上眞人變化大丹令人長生羽
　化唯汞靈變非聖人不能知故立此法不
　虚生
上觀顯天符
　言符者直符也徐眞人仰觀卦象以定陰
　陽言上釜底玄黑如天下釜如地中居日
　月以表三才故託顯於天地日月星辰故
　汞象日以鉛象月以器象星上下二釜以
　爲天地故大丹象日月之精通自然變化
　如符若契故顯天符符者天之信故立易
　卦象焉
天符有進退
　進退者直符也定陰陽加减炭數十一月
　一陽爻生進一陰爻退至五月一陰爻追
　一陽爻退退時减炭過一斤半進時加炭
　不過三斤
屈伸以應時
　言朔至望伸從望至晦屈屈時陰消伸時
　陽息息時加炭消時減炭火訣具明之
故易統天心
　易者日月也是鉛汞也在於器中器如天
　故居天心所以易統論天地之事故立象
　以盡言立言以盡意此已前論丹意從此
　以後論火至喪其朋
復卦建始萌
　復卦以明初起火十一月坤卦一陽爻化
　爲震復卦始者初也初從復卦而起漸立
　萌芽而旣生長終於乾
長子繼父體
　旣震卦以明其變震是乾之長子謂坤一
　爻化爲震至四月成乾卦故繼父體也
因母立兆基
　旣坤卦以明其化坤爲震母所以因母立
　兆基而化爲震
消息應鍾律
　黄鍾是十一月之律管名也故黄鍾是十
　一月一陽爻生之律息至五月應於蕤賔
　之律消也十二月二陽爻生律大吕臨卦
　也正月三陽爻生律太蔟泰卦二月四陽
　爻生律夾鍾大壯卦三月五陽爻生律名
　姑洗夬卦四月六陽爻生陽欲絶陰氣興
　律仲吕乾卦是坤一爻生陽息也至五月
　變乾陽爻一陰爻生律蕤賔遘卦六月二
　陰爻生律林鍾遯卦七月三陰爻生律夷
　則否卦八月四陰爻生律南吕觀卦九月
　五陰爻生律无射剥卦十月陰氣滅陽氣
　興應鍾之律坤卦故陰爲消陽爲息輪環
　不息運此二卦寒爻看火所以眞人殷勤
　屬在於火其火是陰陽之氣也故火急即
　藥燋而失火緩又恐不伏所以令消息應
　律候則炭數其藥不失色而滋潤故一年
　用乾坤二卦二卦有十二爻一爻主一月
　又一月用二卦主二日半乾坤各主十五
　日又一日用二卦一卦主一時是故須消
　息年月及日加减炭數應於鍾律不失之
　也
昇降據斗樞
　從子至巳陽降午至亥陰昇昇之時鼎口
　向上降之時鼎口向下只論反輪鼎器又
　是爐上安斗柄隨月建而順轉亦然此月
　建及十二時著火
三日出爲爽震受庚西方
　既震卦以明言月初三日月出西方庚地
　爽明也庚屬震爲坤一爻化爲震是一陽
　爻生故震以明初一日發火陽火陽爻當
　得火氣汞一兩變困二日陰又起汞又欲
　飛三日陽爻又伏汞又欲伏十五日内汞
　一飛一伏至十五日外汞半伏狀如月圓
　滿稍乾未全伏火
八日兊受丁上弦平如繩
　既兊卦以明其中兊是西方金其卦一陰
　爻在上二陽爻在下以二陽爻故月八日
　月出於丁丁者兊也言汞得八日火氣金
　汞相入成汁而平未變化
十五乾體就盛滿甲東方
　既乾卦以明其體至十五日火變坤至乾
　故金汞十五日稍乾就剛卦如半月圓滿
　又其日日出東方三陽爻足故云滿甲屬
　乾也
蟾蜍與兎焕日月兩氣雙
　蟾蜍是月精鉛是也兎是日精汞是也言
　日月二精之氣故云雙也焕者明也言汞
　十五日雖乾如水圓滿明浄仍未矩火若
　黄白一月伏火若作大丹其汞三百五十
　日伏火矣仍未成丹喻月水之精不能自
　明皆假日照言汞雖靈不得九轉鉛精不
　能自伏火化成丹故經云覆鷄須得子種
　禾須得粟非類不生長汞非鉛爲種不成
　丹黄白非金銀所爲句而不成寳也似兎
　日之精吐光射於月故云兎焕明
蟾蜍眡卦節兎者吐生光
　眡視也鉛視汞汞即鉛視汞汞即交汞乃
　得鉛鉛則吐光得火已伏俱吐精光似月
　雖明假日所照光射天下至月晦日月即
　同宿二光並相映不明名之變化至月晦
　即相離離而明八日兎形消十五日蟾蜍
　全視故言焕至十六日兎景消吐去其光
　故蟾蜍眡卦節
七八道以訖屈折低下降
　旣此卦以明其陰陽之正位矣十五日其
　陽折損月滿則虧形漸消滅變乾爲巽折
　剛爲柔七八是十五日至望亦如從至中
　用此故借此卦用以成乾卦象故云乾以
　道訖從朔
十六轉受統巽辛見平明
　旣巽卦以明其减至十六日變乾一爻爲
　巽卦一陰爻生變剛爲柔巽受乾化故云
　受統統領也是巽受領也爲月十六日月
　出於巽行至辛地即乃平明言至十六日
　光明欲伏火而成其丹
艮直於丙南下弦二十三
　旣艮卦以明其止伏艮卦一陽爻在上二
　陰在下二陰爻生其乾漸損變爲艮二十
　三日其月行至丙即平明言汞至二十三
　日如山不動魚鱗以成若作黄白伏火艮
　止也
坤乙三十日東北喪其朋
　旣坤卦以明其終乾以損盡三陰爻生變
　而成坤坤者陰陰初坤屬乙也又其月三
　十日月虧於乙地乙是坤之位而居西南
　今見乙地東方晦朔交分從艮爲坤故曰
　東北喪朋易坤卦曰東北喪朋乃終有慶
　慶者喜以陰就陽喻鉛汞得火交媾後終
　成丹而喜也若爲黄白是一月用功即了
　若作大丹即一年火氣畢小還丹成也若
　是月一月盡以變乾爲坤月月輪環周而
　復始終乎一年即周天火氣足
節盡相禪與繼際復生龍
　節盡是一月盡也禪與者是從月朔分交
　爻之際又從坤一爻生震震爲龍故云生
　龍是前一月畢以將生汞添之若是金丹
　即添龍減虎入鼎重修又重坤初六一陽
　爻而起爲復卦故坤節盡震復受更依前
　相繼坤際而起
壬癸配甲乙
　甲是陽之始壬是陽之終乙是陰之始癸
　是陰之終乾主甲壬坤主乙癸乾太始坤
　代有終以明變化一周旋也亦爲藥物甲
　乙青龍是汞壬癸玄武爲鉛以二物相配
乾坤括始終
　言一年一月一日皆用乾坤二卦運火言
　初發火從乾起坤即是初超首也常用此
　二卦故乾爲陰之初坤爲陽之初乾生於
　始始初也坤主於終終月末也故用乾坤
　二卦輪環相括結也
七八數十五
　七八是十五日即是汞得十五日火
九六亦相應四者合三十易氣索滅藏
　九六十五日并上七八合三十以一月火
　運訖易者藥也德火運陰陽之氣月月漸
　滅藏伏火也故陽滅即陰藏一月一周旋
　故七爲少陽八爲少陰九爲老陽六爲老
　陰四者合爲三十成一月故有陰陽之氣
　而有滅藏也
象彼仲冬節草木皆摧傷佐陽詰商旅人君
深自藏象時順節令閉口不用談天道甚浩
廣太玄元形容虚寂不可覩匡郭以消亡謬
誤失事緒言還自敗傷别序斯四象以曉後
生盲八卦列布輝運移不失中
　八卦列布爐八方輝火也言太一爐布卦
　於八方運火於十二辰坎爲陽中陰爲離
　中不失一陰一陽之道鼎在中其運火轉
　鼎不失中也故乾甲坤乙天地定位艮丙
　兊丁山澤通氣震庚巽辛雷風相薄坎戊
　離巳水火不相射所以日月行於八卦而
　經黄道故不失中
元精眇難覩
　元精汞也眇純粹精喻金汞禀陰陽二氣
　象色精微是天地之靈眇難覩不可見也
推度效符證
　言運火行卦皆周天法度以取眞符爲證
居則觀其象准儀其形容
　象謂日月在天成象在地成形運火觀鼎
　不得失儀式推陰陽之氣象時而動故易
　者觀其氣象察其成形以爲儀准所以徐
　眞人仰觀卦象丹道准此也
立表以爲範
　範法也言爐上安筒晝作十二辰形爲漏
　刻子時即鼠頭辰現以順次見之運火轉
　亦一辰一移表於十二辰不令有失也
候占定吉凶
　言依漏刻占候十二卦以定吉凶
發號順時令勿失爻動時
　時謂十二時令順四時勿廢其號令故春
　養秋成夏長冬藏剛極則亢陰極則邪一
　以貫之莫失四時之道若巽卦先庚蠱卦
　先甲言運火轉器皆依乾坤二卦又生變
　發動順時應令者也
上察河圖文
　文天文也河圖八卦也言運火常察八卦
　所在故易曰觀乎天文以察時變
下序地形流
　序置也言上置爐竈藥院等須擇名山選
　於勝地順其地形水流向利則吉也
中稽於人情
　論合丹好道稽考也同共營丹之士須考
　其情和純志道即可共爲事丹道
參合考三才
　三才天地人也夫合丹鍊藥事乃非輕上
　擇吉辰則其星象下觀其地背陰向陽中
　考人情宜須温善飛丹鍊石皆通神明者
　不擇地山精損人不定陰陽丹有危敗自
　心有慮處同伴亦疑二人如此順和不可
　造次營合故河洛出圖聖人所作如周召
　相宅營於洛汭三才若有備必无休咎
動則循卦節
　節言冬夏二至夏至後依乾坤卦所以運
　火皆據乾坤爻動而變
靜則因彖辭
　故彖者言乎象爻者言乎變所以陽動陰
　靜因循卦節言運火皆逐陰陽動靜變化
　如彖辭動靜
乾坤用施行天下然後治可不順乎
　言若依乾坤運轉剛柔施行何所不從故
　乾道施仁坤道施義故天下理四時豈不
　順乎如君臣有德施行萬姓宇宙之間可
　不順之安泰也
御政之首
　御統也政理也首始也言常守御依理存
　終始治也
管括微密
　管籥也括結也微細也言固濟如關結鏁
　籥令甚微細牢密其精不失也
開舒布寳
　言每月一開研治陶洗增龍減虎塗土更
　依前月安布二寳内於器中日滿開舒成
　丹
要道魁柄統化綱紐
　紐帶也言爐上安秤莖以北斗柄承其漏
　水斗柄指月建轉斗鼎運火皆以助之紐
　是斗邊安之又伏汞作乾銀壺子即着小
　長鏁子繫如帶常紐繫鼎懸爐中汞若欲
　走其鏁即動即須蘸水又丹器若鏁鼎日
　然須蘸水者西方之王金得剛而制喻將
　伏汞必順无失又易者是變化之綱紐還
　丹亦然
爻象動内吉凶始起
　依爻象卦順陰陽而動鼎内吉凶起失順
　之
五緯錯順應而感動
　五緯五星也言器爲鎭星火爲熒惑星上
　安水爲北辰星金花爲太白星汞爲歲星
　四時若應必无動敗不以丹則无感應
四七乖戾侈離俯仰
　四七二十八宿也侈奢也人若奢佚不勤
　藥則離散俯仰者是一日反鼎也故運火
　須依二十八宿也
文昌總録
　文昌者言北斗邊六星名主六宫也凡典
　録總稱詰問衆星喻丹道皆依星象主之
詰責台輔
　輔是北斗輔星也是鼎言上安斗下安鼎
　象之北斗星台三台星名也三釘配合也
　各有所主令文星主也
　官有司各典所部
　部管也司掌也言燒大丹皆取象天地星
　宿日月各有所掌管典録者也
日合五行精
　日者汞也汞感五行之精上昇爲日硃砂
　爲火火精化爲青龍爲木精水銀爲水精
　也其汞形而白如銀號爲濕銀爲金精化
　爲金花又爲土精故合五行精也
月受六律紀
　月金公也屬陰陰六爲紀汞陽六爲律調
　金汞含陰陽之正氣故受律紀之德而爲
　丹
五六三十度度竟復終始
　五六三十日是一月也取前日月借五六
　之數以爲一月故每月看所以不過一月
　度者是度數計一日一月一年皆周天度
　數一日行一度三百六十日一周天月一
　日行十二度一云十三度一月一周天天
　則一日一夜行三百六十度四分度之一
　一周天三十日皆日月一合正月合在亥
　二月合在戌左行乃在十二月合在子所
　以運火皆依二十八宿度數遍曆看之終
　始者是一月度畢又一月起者
原本要終存亡之緒
　陽爲始陰爲終陽亢陰極除邪則亡原始
　反終死亡之道也物極則反月盡復生所
　以每月一開看知存亡得失更續緒相添
　入更造也
或君驕逸抗滿違道
　君是火號曰陽君若文武不調必有抗逸
　於道又君者爲金不得多分兩者也
或臣懷佞行不順軌
　臣陰水也上安水當行順軌令平而滿又
　云汞若多分兩於雄黄失切須愼之
弦望盈縮乘變恡咎
　言汞得火八日上弦欲平生至十五日望
　欲乾成砂二十三日下弦欲伏化故金汞
　一月之間乃有盈縮故象日月有盈昃也
　若不順即有恡咎如君臣不務於道如日
　月薄蝕五星孛彗天垂殃咎若修丹洩穢
　則神靈懲罰殃咎故注精謹者
執法刺機詰過移主
　言修丹運火心不精勤不執法録致失機
　過主者汞也心必移動不在如國有執正
　忠臣見君有過方便諫之冀君應機移改
　若丹術不修精謹神必殃過人也
辰極受正
　辰北辰星也言鼎如北辰星之不移正受
　靈汞无不失衆星仰之亦依日辰正位而
　行者也
優游任下
　任下火也任火調適汞在器中優游四時
　又失文武不均下火養之火若急即藥飛
　有失若在藥亦燋枯色弱也喻如北辰爲
　君受國王理委以臣佐優游百姓如北辰
　衆星所仰之
明堂政德國无害道
　明堂言器也火字于明爐均調鼎器堅固
　蒙密即无害也爐喻國鼎喻君以政德興
　道天下太平國无邪害者也
内以養巳安靜虚无
　巳者藥也内是器内若内外安靜即能養
　成丹无虚失如人凝淡虚寂其心安靜即
　内智自明養巳
原本隱明内照形骸
　言金汞如日月爲明隱於鼎内得火於金
　成汁受於汞形本爲一體白而且靜内當
　自照火氣足後汞自吐出花居鉛上故見
　形骸此是元陰之丹若黄牙爲根之丹汞
　入花芽之後研之成粉入鼎如丹其花芽
　得火日久自爲灰形露出鉛骸喻如坐忘
　遺照玄覽澄凝内照自見五臟内朗明徹
　而成道也
閉塞其兊築固靈株
　靈者汞也株者金花也兊者鼎口也築者
　固際也言牢固塞際口莫令靈汞飛失喻
　如人口爲門舌爲籥籥動即門開口舌不
　愼於禍而出
三光陸沈温養子珠
　珠子汞也亦名長生子亦名流珠三光者
　日月星也日爲汞月爲金星爲鼎亦爲藥
　三光者水土金三物也陸沈者火也謂金
　汞得火温養變成丹喻三光者人之三宫
　陸沈爲六府存三宫之氣灌於六府温養
　精神神令不散魂魄長存丹道亦然得四
　時之火温養三光神丹即成也
視之不見近而易求
　言汞在其内變化不可得見其法在近而
　可易求故老子曰視之不見名曰夷夷者
　希夷之道故不可見求之不遠心悟乃通
　成准如銀壺伏汞爲白汞在壺子内一時
　一分一四分度之一每上鼎爲一刻一日
　一夜有二十四刻一月有七百二十刻計
　汞一月死伏火成寳也此是分刻非漏一
　日百刻也其汞若伏至月末其瓶通紅赤
　冷即白如微有黑㸃未伏此作黄白法其
　先結汞爲砂入壺也視之不見爲藥即不
　可見者也
黄中漸通理潤澤達肌膚
　言金汞得火温養玉之所化日月久後火
　多漸漸成丹紫色潤澤人之所服達於肌
　膚
初正則終修
　言月初正理入器日終重以修理也
幹立未可持
　幹乾華也言將本乾花芽研入亦可火鎔
　花成汁入汞或先乾汞硃砂皆立爲本研
　入花芽等爲末如粉可持入鼎不得其本
　爲種類萬无一失成丹之日入幹持成丹
　之日入幹持幹也如人才雖幹秀道與行
　違託意自裁兼用勢望亦未可修於丹術
　故知修丹得本類如无本難成本是金花
　黄芽也
一者已掩蔽俗人莫能知
　一者道也故人知一萬事畢一是水銀水
　銀屬北方水水數一一是法又一是鉛鉛
　黑屬水水數亦一鉛中有白金掩蔽鉛中
　子含其母二義故俗人莫能知也
上德无爲不以察求下德爲之其用不休
　上德之人无名之士无爲无事无慾无思
　心若死灰形同枯木坐忘内照唯慕長生
　不求利養乃修丹術志在求成唯在一心
　不以察求諸事下德之人是顯名之士用
　爲而求口雖好道心在黄白唯貪名貴財
　色性躭學得丹方即顯且使用而不休泄
　漏天符去道甚遠若修丹者隱德合道即
　合大道丹法必成露泄名丹爲科必敗矣
上閉則稱有下閉則稱无无者以奉上上有
神德居
　有者藥也无者空也上閉稱有者是上釜
　則藥飛上下閉則下釜即藥空以此返轉
　鼎器水奉上下故神丹上居上有下无是
　其理也
此兩孔穴法吟氣亦相須
　言兩孔穴是上下二鼎也開閉汞於鼎中
　得火氣作呻吟聲故龍吟虎嘯龍虎在内
　故内相須從首至北論以運火卦爻鼎器
　君臣道德爲此丹道至尊至貴故言君臣
　之德也以下漸論丹意者也
知白守黑神明自來
　白是水銀黑是金公金公守得其汞故神
　明自來也
白者金精黑者水基
　金精汞也爲是金之孫又號濕銀故曰金
　精黑者金公金公屬北方水故曰水基白
　爲銀是一義又金精者是汞入金公中吐
　花號曰金精亦名玄黄之花亦名金花故
　金公得汞即金花之精流見金公色黑即
　汞之根基而吐黄牙名曰金公黄之花亦
　號單門亦名紫粉亦號立制石亦名石膽
　亦名流珠亦名秋石亦名玄白亦名黄輕
　亦名天地之符亦名天地之約亦名河車
　亦名金狗亦云金虎甚有多名不能具録
　所以合丹不得花牙爲根及塗鼎器及覆
　藉固際等萬无一成
水者道樞其數名一
　爲鉛汞俱屬北方水水數一謂天一以生
　水又道生一一爲五行之初道之樞機故
　用鉛汞各一斤據此經所說用汞一斤應
　天之度應易之數即是陰元之丹以一斤
　爲一劑若用朱砂一斤黄丹覆藉名陽元
　丹若專陽化之丹即用黄牙不者金花一
　兩爲本月月而添九月計得三十斤亦名
　特行九轉法故還丹之法乃有數家變轉
　雖乃不同造作還同一法得理由人並是
　大丹但至伏火即是上上神仙之藥也
陰陽之始玄含黄牙
　爲鉛屬水故稱玄礦鉛内有黄牙如金狀
　故號黄牙
五金之主北方河車故鉛外黑内懷金華
　陰者金公陽者汞五金者鉛名也亦金公
　也金公者鉛名也謂鉛内懷五彩造五色
　之金故號五金爲汞之主爲屬於水能載
　丹船又如車乘故號河車内有金色故懷
　金花若黄丹所化冷凝如鏡打破如馬牙
　乃號黄牙若貴黄牙者未抔𨥥鉛是其金
　花與黄牙雖俱出鉛中造作有别金花者
　是取九轉鉛去除上如鏡計一斤鉛投入
　汞四兩一云二兩諸家所說不同或云等
　分或云四六多應不爾唯三四爲寳所以
　古人有秘入汞唯須急下火半日即金花
　吐狀如雲母五色玄黄以䥫七接取若金
　花令色不變如金即是汞花若冷後色變
　帶青青即是鉛花其花不中造亦无花出

　有汞即有花花盡更投汞取足即休亦云
　不要九轉鉛多應不爾不者亦須三轉始
　可出花若依此契云即將其花一斤烊成
　汁入汞一斤凝搗碎入鼎若專陽之丹即
　將花以鉛砂郁一百日令花赤色而褐一
　兩花入生汞一兩和研如粉入鼎其郁花
　名曰秋石亦名立制石作若特行將花塗
　鼎唯入生汞不限多少亦得成丹若作黄
　牙者取京丹一斤入汞四兩壽州瓷椀中
　唯火急鼓之成汁如鏡即下椀冷凝如黄
　金之色打破狀如馬牙用亦如金花餘說
　多誤也其郁花牙須入鉛砂中鍊金九轉
　者炒鉛爲砂鼓砂爲鉛如此九轉名曰九
　鉛之法未能具陳玄含者玄是汞含爲鉛
　花花爲黄牙故曰玄含黄牙
被褐懷玉外爲狂夫
　言鉛外黑帶黄故如被褐懷玉者内白如
　狂夫者鉛白如玉如狂夫被褐故曰狂夫
　也
金爲水母母藏子胎
　金者銀水者鉛鉛中有銀以爲鉛母鉛是
　銀子故藏子胎
水者金子子藏母胞
　母是銀水是鉛銀爲子故居藏母胎胞故
　知其銀是七寳之良媒陰陽之骨髓經云
　莫敗我鉛廢我命金莫破我車廢我還家
　又云若鉛不眞使汞難親其鉛若實不失
　家臣青腰使者赤血將軍和合兩姓異族
　同群所以大丹非鉛不成夫用鉛須得錯
　鉛鹹白膩者即出得花牙抔了者青淡无
　花也玄鉛青腰者曾青也赤血將軍者雄
　黄也二家一是汞一金花也


周易參同契註卷上





周易參同契註卷下容八
　　　　　　　　　　　無名氏註
眞人至妙若有若无
　无是陽鉛也有是陰汞也又銀屬陽寳眞
　人是太上寳人知鉛中有寳化汞爲丹者
　矣
髣髴大淵乍沈乍浮進而分布各守境隅
　大淵者是烊鉛成汁投汞入鉛汁汞入鉛
　中乍沈乍浮是作金花法其汞入鉛汁之
　中分布鉛内所以被鉛所守不得飛出境
　隅故知合丹先鍊鉛作花伏汞又一解大
　淵者是灰池抔鉛取銀故經云灰池炎灼
　鉛沈銀浮潔白見寳可造黄金二義俱通
採之類白造之則朱鉛爲表衛帛裹貞居
　言烊鉛成汁而白入汞造作色變如朱鉛
　爲表上衛如帛鍊汞入内被裹漠之不得
　飛故貞正而居從白守黑至此論造花牙
　此後别陳入鼎
方圓徑寸混而相扶先天地生
　生混雜也謂汞入鉛華中混雜相扶後入
　玄白金華鼎中汞是金體方圓一寸計重
　一斤契中所用一斤也先作鼎也上蓋爲
　天下蓋爲地故天地既立萬物生焉宇宙
　之間莫非天地所養故道生天地丹是於
　道故須天地所養所以先論鼎器而養成
　大丹也
巍巍尊高
　言鼎在太一爐中三台之上獨尊而故巍
　巍焉所以道德尊高巍巍焉然故丹道至
　尊而高者也
傍有垣闕
　垣墻是太一爐也言爐四而而開八門而
　通八風安十二突象十二時窟象十二辰
　乃有四層而應四時故云垣闕者也
狀似蓬壺
　壺鼎也亦似投壺瓶準如鼎有數種樣似
　瓜形亦得方作亦得邊皆有取耳著小長
　鏁子用時時蘸水及秤若伏火爲黄白即
　作銀壼蘆子徑二寸長一寸半受一斤汞
　蓬是爐爐按五嶽似蓬萊山
環匝關閉四通踟蹰
　環匝者鼎四耳或二耳下關關之汞居内
　踟蹰不出
守御密固
　固是固際守御是看火晝不得怠慢失固
　際最是急事固若不牢密藥即走失盡假
　在固密精華若无只有鉛丹在耳若銀壺
　子不謹密唯丹在汞走盡經云六一者以
　六及一爲七合固際如漆物非乎七種泥
　若八石四神金英玉粉等丹即礜石粉赤
　石脂二味爲上下可使灰鹽也著此丹唯
　在金花黄牙不者鉛砂皆細研和□如泥
　用之上與鹽灰若銀壼蘆子即用大鵬砂
　和鍮銀末等𨎰下𥐼砂餘說云不灰木戎
　鹽等非也
閼絶奸邪
　謂固際牢密即无敗虧邪飛失也
曲閣相通以戒不虞
　虞失也言作雄雌犬牙相合外著象鼻殷
　勤深囑務在牢密
可以无思難以愁勞神氣滿堂莫之能留守
之者昌失之者亡
　神氣者火也堂者爐也滿者武火盛滿也
　其火若盛汞力難當滑利莫過於汞去之
　无蹤尋之无所故須牢固際若密鼎无穿
　穴損壞得四時火性文武應期所以无諸
　多思在即昌盛成即爲丹失即消亡凡欲
　飛鍊先鍊鼎器後明固際火氣均調勤心
　不怠豈有損敗也
動靜休息常與人俱
　言反覆鼎器及運火常須三人看守故陽
　動陰靜或進退不得離爐思有動乃无休
　息故常與人俱
是非歷藏法内視有所思
　歷遍也言運火動氣皆歷星宿藏法得所
　又其室内須得清浄燒辟鬼九爐畫五嶽
　眞形八方眞文天童玉女八公九眞十二
　神王三大將軍壇八方懸鏡四面卓刀燒
　香步虚清浄潔戒及精思常存太上九眞
　八聖玉女仙童天兵力士左右龍虎前後
　朱雀玄武在一室之内若得其丹妙理不
　能繪畫形象有置太一爐但清浄思存衆
　聖隨事爐竈亦得
履行步斗宿
　言房内壇中初發火及雷雨惡風等皆須
　禹步步斗星三步九跡
六甲次日辰
　運大皆依十二辰次第而轉曆六十甲子
　從先天至此論鼎及固際運火作法此再
　三深屬者又令人細心也但初文後武漸
　漸養火即得不失
陰道厭一九濁亂弄元胞
　陰道者陰元法也一是鉛精屬北方坎水
　水數一九者汞也汞爲朱砂生屬於南方
　離火數九以烊鉛精爲水投入鍊汞相和
　得亂汞壓在鉛鉛乃蔽其汞在鉛内如子
　居胎不得飛遁被鉛胞包裹或上或下故
　云弄胞也
食氣鳴腸胃吐正吸所邪
　邪是鉛正是汞氣是火言汞得火氣相食
　乃成一體故龍吐虎吸言龍虎呼吸也汞
　於鉛内故澒鳴腸胃日滿已後其汞吐出
　鉛上狀如朱砂其色紅紫名曰正陽丹也
　俗喻人服氣吐死納生也
晝夜不卧寐陽明未常休
　陽明火也言一年之内上至三年朝夜火
　不得休息俗喻朝夜服氣无有休息
身體以疲倦恍惚狀若癡
　言汞在鉛花汁中以經晝夜火稍恍惚狀
　若癡伏亦喻人侍其爐火日夜不休以至
　疲倦神情恍惚如癡又作丹及黄白皆先
　煑汞結爲砂若丹用三年左味以入金花
　和煑亦入銀器中煑續續向四邊刮取乾
　汞若黄白以對半入母同煑汞以成砂如
　石將砂入器中一百二十日伏火爲寳以
　充用不堪爲藥爲有金鉛故也若作九轉
　丹煑汞爲砂擣碎入鼎五符覆藉若此經
　正議如前金汞入鼎俗喻服氣休粮精神
　恍惚身體癡倦矣
百脉鼎沸馳不得清澄居
　言汞居鉛内在鼎中被火迫常漫湧沸汞
　馳入鉛百脉中不得清澄居而俗喻從服
　食其氣咽元至此氣至丹田滿其百脉常
　若雷鳴亦如沸湯至久亦不得長生虚動
　疲倦不得丹服神若如癡終无長生之理
　也
累土立壇宇朝暮敬祭祀
　言丹院内立壇朝暮祭祀俗喻人求道立
　壇對祭勤苦亦不能得道
鬼物見形象夢寐感慨之
　言術士恭勤爐火常以精心得鬼神見護
　夜夢神感教汞也亦喻人立壇祭祀感得
　鬼見夢通謂言得道也
心歡意喜悦自爲必延期
　期壽年也爲心身勤苦得神助心意喜悦
　神丹一成服必延年不死俗喻感得鬼見
　夢祐通心將喜悦言得長生
遽以夭命死腐露其形骸
　言汞一年伏火已後吐出鉛上伏死成丹
　名曰正陽之丹故曰伏火腐露其形也經
　云十月脱出其胞是汞火足脱出鉛上也
　俗喻人求道服氣休粮立壇勤祭感夢神
　現心懷其喜意謂得長生之道如此之輩
　不免其死不得大丹服之終不免腐露而
　死者也
舉錯輙有爲悖逆失樞機
　言伏汞爲丹悖不得理輙自氣意心麤逆
　失樞機之秘法若求法不明費火喪財遽
　失生路而夭其命假得丹成不曉出毒輙
　爲便服爲毒所中亦喪其命喻如人不得
　其丹理徒費其功服氣立壇終不免死失
　其機要也
諸術甚衆多千有萬餘言
　言飛丹鍊石千萬餘方大丹之秘不過一
　二具此參同契經内亦說三二之法但明
　其金石陰陽藥性但得汞伏火成丹紫色
　即是大還丹藥任諸方所說終不離鉛汞
　但學鍊鉛精妙即是伏得汞也无其種類
　萬无成日乃妙者要務在由人制作故知
　學道須廣集經方莫耻下問道无不成也
　若恃心高自執一理必不能成成亦不妙
　所以其丹不出鉛汞也古歌曰白汞生朱
　砂黑汞化黄丹其中數九九變化五三般
　若至紫河車黄金无處安故知大丹不離
　鉛汞只是變化由人且大丹若化得五金
　入汞成寳始是大還丹也罕見今人學得
　一法制汞始至伏火即云大還丹上更无
　法甚愚甚愚夫大丹但莫著金銀石藥等
　所雜即是上无毒神丹若雜諸石只可治
　病有毒損人但調得鉛汞即是長生神丹
　也又見愚人只得調鉛制汞之法云炒鉛
　九轉爲丹燒汞七返爲朱相和入鼎雄雌
　所制礜石固際或黄丹蕩治亦有取銀爲
　末用金爲泥將和雄雌曾等飛鍊入瓶一
　年之火伏養及其年畢无有半成唯有金
　銀鉛在餘盡爲灰靈汞獨飛更无一分愚
　瞽之士云是神丹服後不調體沈腰重忽
　有毒發便當傷逝即云犯觸被神懲罰據
　此不知藥性何大之甚故人命至重一死
　更无再生服毒乃在其身仙路如何可望
　但明鉛汞爲丹雖未至精但得伏火即是
　長生之藥雖知用鉛仍不得鉛居汞内須
　去鉛盡然可服之故暫借鉛爲根豈應堪
　服故知其法甚多須廣商量不可造次得
　一小法即將世法言无過此法乃非也
前却違黄老曲折戾九都
　夫飛丹鍊石起自黄老次太上老君九轉
　者是仙宫調服丹學道之士名戾九都者
　仙宫又是九教丹經是老君度關授與尹
　喜說三化五轉九還七返之法及諸丹術
　非其一二或前或後不依科禁故云前却
　曲折經法矣
明者省厥㫖曠然知所由
　令學丹術之士曠然明其法多集仙經自
　悟其理故知其所由也
勤而從之夙夜不怠經營三載輕舉遠遊跨
火不燋入水不濡能存能亡長樂无憂道成
德就潜伏俟時
　言好道之人勤求丹術供侍爐火朝夕不
　休不敢怠墯乃經三載得丹成後服之得
　仙道成德就水火不害坐在立亡千變萬
　化役使鬼神壽同天地長樂何憂潜遁人
　間待時而仙也
太一乃召移居中洲
　太一是仙伯中洲是仙宫也服丹之後金
　骨玉髓乃非凡體及行陰德精思坐忘餐
　霞行氣太一使玉童玉女取召入仙宫也
功次上昇應受圖籙
　言服半劑且住人間待功滿三千然後服
　盡一劑昇天籙是仙人戒圖是五嶽眞形
　圖一斤爲一劑大還丹四兩爲一劑此應
　是二斤藥也
火記不虚作演易以明之
　火記者謂大還神丹象於周易以明其用
　爻卦轉鼎運火故託於周易明述其妙而
　不虚作之也
偃月法鼎鑪
　鑪鍋也言鼎如仰月亦如瓜形亦有太一
　鼎也
白虎爲熬樞
　草堂註云白虎爲礜石熬煎熬也言用礜
　石爲汞之樞機恐不然爲礜言至毒若作
　乾汞爲白即用特生鸛巢中者或用紫礜
　石及烏卓草爲灰淋煑汞不然三毒灰五
　礬二使藥等若大丹大藥不應用礜石據
　白虎者又二議若作白即用銀爲壺蘆子
　號銀爲白虎若依此契白虎者是金花玄
　白等和醢研如泥塗鼎爲汞之樞機也熬
　爲火也
承日爲流珠
　汞是日精因日而生光明流轉滑利如珠
　故曰流珠是鉛入汞爲九轉花承日爲流
　珠又將玄白釜盛汞爲砂如珠亦曰流珠
　汞是日精故云承日
青龍與之俱
　青龍是汞汞屬水水數一朱砂屬火火數
　二二與一成三三數屬木木位東方故號
　青龍將龍和流珠合爲丹故與之俱前白
　虎俱也白虎者九鉛精爲汞之樞機是熬
　鉛也化爲汁投入青龍汞也得火已後吐
　花五色名曰流珠一名天地之符此符化
　重花汞爲丹名曰還丹草堂云青龍是曾
　青應不然若作九丹即先用曾青爲水此
　經應不用
舉東以合西魂魄自相求
　東方是青龍屬木主肝肝是陽神曰魂魂
　是汞西方是白虎屬金金主肺肺是陰神
　曰魄魄是鉛故以鉛汞相合故以魂魄相
　求據經引東西求合豈是礜石曾青
上弦兊數八下弦數亦八兩弦合其精乾坤
體乃成二八應一斤易道正不傾銖有三百
八十四亦應爻之計
　訣云上弦八金半斤汞也下弦八金半斤
　鉛花也兊主金故二八應一斤斤有三百
　八十四銖象易三百八十四爻汞爲日鉛
　爲月日月爲易字故易不傾應計汞本屬
　金汞中有金金赤屬南方故號赤金鉛屬
　金者鉛中有銀銀白屬西方故稱白金又
　懷金花故號金又一釋作白法上弦兊八
　下弦兊八都十六兩銀爲壺子作乾汞法
　兊者合也故乾坤乃成乾坤器也若正解
　是作藥斤兩也
金入於猛火色不奪精光
　汞金之性本无損折得火不失精光成丹
　之後經火色不變有雜即變亦云金銀爲
　器被火不損又云著金銀爲丹金不失其
　性亦在
自開闢已來日月不虧明
　喻日月自從本有天地開闢已來至今日
　月常明喻藥在鼎每月一開之看不有虧
　失也
金不失其重日月形如常
　汞者金也體如金重且其汞自有日月之
　形在朱砂爲日在汞爲月故汞爲日月爲
　金也罕見愚人執此金議云大丹用金故
　不敢造不知其金是汞及金花古歌曰乍
　用還中寳不用錯中金豈用眞金銀爲丹
　言用者甚誤也
金本從月生
　言金花本從鉛生鉛是北方水水爲月故
　金本從月生金是鉛花者也
朔受日之符
　日是汞謂坤卦皆從月朔一爻變爲震震
　爲直符復爲直事震爲下器盛汞故云受
　用朔朝用震卦暮用艮卦所用一日及一
　月用此二卦也又議是汞入鉛中而吐金
　花名曰天地之符故曰朔受日符也
金反歸其母
　言汞本是金孫朱砂之子朱是汞母今燒
　汞成砂變砂爲金故歸其母從金復化爲
　砂號曰金砂還丹道畢
月晦日包居
　言月晦火氣足是一小周天陰陽數備即
　重開研治又從月初一日起重包裹居之
隱藏其垣郭沈淪於洞虚
　垣是太一爐郭是太一鼎虚是南方之火
　宿謂金汞藏鼎中得洞中之火潜陰伏隱
　而未見故曰沈淪
金復其故性
　言汞本屬於金今得陰陽火養化成金砂
　故復其故性也
威光鼎乃嬉
　嬉美也言丹欲畢汞爲砂鼎藥乃有光明
　威德人乃嬉者也
子午數合三
　子是水銀午是朱砂朱砂屬火火數二水
　銀屬水水數一一與二爲三故合三也亦是
　汞一名而有二號居南北二方也
戊巳號稱五
　戊是陽屬銀巳是陰屬鉛是北方水水數
　一内有銀爲白金數四以一及四故稱五
　也亦金花於鉛汞中故稱五是也
三五既和諧八石正綱紀
　三是水銀五是金花上二釋以三及五故
　云八及八月金王故八石世人不曉云用
　八石爲大還丹甚誤也爲汞得金俱共和
　諧丹之綱紀也
呼吸相貪欲佇思爲夫婦
　言汞屬木鉛屬金金是木夫木爲金婦龍
　呼虎吸遂相貪欲勾制相伏故以佇思相
　爲夫婦龍者汞虎者金花故知大還非陰
　陽同類而相伏所以諸石傍助不入其汞
　非金汞不可也
黄土金之父
　黄土是金爲鼎内塗玄白金花號曰金鼎
　非是用金銀爲鼎爲土能生萬物金之是
　土生故爲金父金者是汞化爲金砂又議
　號金化黄芽有戊巳之號戊巳屬土用和
　汞及塗鼎内又訣云黄土者雄雌砒流是
　也爲四黄屬土土王四季无正形因火立
　名一王十八日託在四季用以爲泥塗於
　鼎内此契寳不用四黄
流珠水之母
　流珠是金花水是汞汞屬水故爲水母又
　流珠金花之别名得汞亦爲汞母
水以土爲鬼土塡水不起
　草堂註云用黄土塡壓上之多不然唯以
　諸訣皆云用金五符等覆藉不唯用土塡
　壓用亦得故知土即是金花黄牙等水是
　汞被土伏故不起非硫黄爲土用於化汞
　爲朱
朱雀爲火精
　朱雀是火也南方火之宿日精
執平調勝負
　勝負是昇降昇時加炭降時减炭平平者
　斗柄看斗所指定漏刻如知時候調火者
　也
水盛火消滅俱死歸厚土
　水是鉛火是汞言水得火即烊成汁故曰
　盛也汞入其中得火汞死成砂砂如土如
　灰故歸厚土是也
三性以合會本性共宗祖
　土是祖金花也一汞二金三朱本是一宗
　三性共奉土爲祖所以宗祖共相會也
巨勝以延年還丹可入口
　巨者大也大勝一切諸丹故稱巨勝巨勝
　是日名亦是還丹之别名亦名十勝丹亦
　名紫粉亦號金砂所以丹成服後延年益
　壽入口長生不死也
金性不朽敗故爲萬物寳
　汞本是金性今化爲金砂此砂最尊最貴
　萬物之中上妙寳乃化五金所以金汞成
　丹服之與天地畢也其丹千變萬化人服
　之乃无休敗不死而得長生者也
術士服食之壽命得長久
　言好道之人服此大還金丹壽長久變形
　神仙飛空
土遊於四季守界定規矩
　土者黄土爲鼎或以鐵鼎内塗黄土及塗
　黄牙及將覆黄牙藉故能守界定於規矩
　土爲王於四季也又土者雄雌二黄也故
　雄爲將能守四夷故云守界界者是色裹
　承汞也規者圓汞也矩者方金也土能制
　也故云界二義俱通
金砂入五内
　金砂即大還丹也言汞本是金體經三年
　火及變爲金砂五内者五臟言術人服金
　砂入五臟四肢
霧散若風雨
　言凡人服金砂入五臟之内流散若風雨
　皆令蹔死爲身宿穢穀氣不除有七病九
　蟲三尸等皆在所以蹔死蟲即蘇兼丹内
　或有礜石及雄黄曾青并火毒未除故令
　蹔死亦有不死者或是一年之藥及无别
　毒藥又人常行修德休粮日久腸浄臟浄
　故不死故造大丹莫雜石藥若作黄白及
　㸃化五金制汞令乾若无毒制不能乾者
　也
熏烝達四肢顔色悦澤好
　言服丹後老得童顔四肢潤澤好筋堅髓
　滿
鬢髮皆變黑
　服丹後白者變如黑
更生易牙齒
　牙齒毁落者必更重生也
老翁復丁壯
　言老翁反少歸童多力丁壯六十曰老人
耆嫗成姹女
　女是處女服丹後顔色如處女老女曰嫗
　七十曰耆九十曰頥
改形免世厄號之曰眞人
　言人禀陰陽精成今鍊陰陽精爲丹所以
　服丹之人改形易容生羽翮隱淪變化役
　使鬼神久視長生陰陽不能陶鑄水火不
　侵與死長辭壽同天地金骨玉髓號曰眞
　人此是大丹之功積无限三灾不能害也
胡粉投炭中色壞還爲鉛
　此喻水銀本是金今燒必成金變金爲砂
　必成金砂還丹如胡粉本是炒鉛和酢鹽
　作令安火上炒必變爲鉛
冰雪得温湯解釋成太玄
　太玄水也如冰雪得陽必化爲水自相制
　伏變化又云玄伏金汞爲丹豈不成也
金以砂爲主禀和於水銀
　金者久鍊鉛花也言將鉛出花名曰金砂
　將砂和水銀亦燒黄丹爲黄牙亦名金砂
　亦將黄丹鼓燒出鉛炒鉛爲砂亦鎔鉛化
　砂爲汁入汞得理並通不曉者云將金銀
　作末爲砂入汞甚非也此是作勾留黄白
　法若作丹非金花黄牙不成草堂云用朱
　砂及用黄金和水銀未能烊
變化由其眞終始自相因
　言金與汞爲眞自有變化爲丹終始自相
因非此眞不入寳妙也
　欲作服食仙宜用同類者
　若合大丹爲汞難制滑利又屬太陽不得
　其鉛金終无得理也其金屬太陰以陽得
　陰乃爲同類夫大還丹者象自然天生還
　丹其自然丹生於有砂之地四千三百二
　十年即生生時光明照山徹於千里至三
　元之日上元紫微天官諸天仙人玉清仙
　官下採非凡世人之可得也生時上有曾
　青左有雄黄右有雌黄下有金砂南有朱
　砂北有水銀爲天地太陰太陽沖氣交騰
　一千八十年則生金礦礦一千八十年生
　丹砂丹砂一千八十年生水銀水銀一千
　八十年生自然還丹合四千三百二十年
　計一年十二月有四千三百二十時一時
　爲一年故則一年火氣成小還丹二年火
　氣成中還丹三年火氣成大還丹也爲用
　乾坤二卦運火其二卦有十二爻一爻主
　二日半二爻主五日五日一行旬合六十
　時一爻三十時二爻六十時計一月三百
　六十時象一年三百六十日也是一月火
　氣足故一月一開以此計一年得四千三
　百二十年火氣足故成大還丹用三大元
　半及一小元長十年火氣言於中有閏及
　大小月也一千三百二十年爲一大元六
　十年爲一小元今造大還丹則此氣計火
　數而造也且朱汞專生以南爲南方向太
　陽日氣盛照生焉十洲記云若扶南林邑
　及五天竺國朱砂狀如瓦礫今辰錦州及
　五溪甚多嶺南外國汞一斗一升始有百
　斤若辰錦州等汞每斗一百斤也據此辰
　州五溪汞爲上也其汞有生有熟若天生
　流出者清而白利堪爲丹若蒸燒水銀爲
　熟白濁而鈍是麤燒之不堪入藥也只堪
　入粉家及金用所以燒大丹大藥皆取光
　明砂自燒出汞乃爲丹也使丹砂大方三
　四寸有文理似馬齒光明通徹曰光明砂
　如小兒拳似人齒名朱兒似粟米大者名
　朱砂外白内紅名曰白馬齒砂但砂色紫
　色赤光明者爲上次如石榴子亦可用无
　石即並堪也五金訣曰金得銀而虚銀得
　銅而疎銅得鐵而殊鐵得錫而俱銅得汞
　伏而无憂汞得金而濡金得雄而事通銀
　得雄而始終銅得雄而異性同鐵得雄而
　去危凶金得雌制一時銀得雌變无疑銅
　得雌成道去非鐵得雌自令堅持錫得雌
　成壠令宜故知物有同類非類難伏所以
　大還丹非陰陽伏制不成丹也故經云伏
　汞爲丹可坐玉壇若獨制汞爲丹爲眞一
　法亦名如意法亦名眞一特行法九元子
　曰不許單制故用其鉛爲單制汞名孤陽
　事須陰藥又訣云用銀爲同類用銀爲末
　八兩汞七兩雄黄一兩每月除虎添龍龍
　者生汞虎者伏汞乾銀亦是好法計大丹
　無理又法用銀器煑汞爲砂後用雌雄曾
　流爲泥裹汞砂入銀合子中礜石赤石脂
　固際赤鹽覆藉名曰特行此法亦同類多
　是小紫未審實成不成必有毒未審堪久
　服否又法有黄金和汞入雄又法朱砂和
　汞每月添朱砂名赤龍屢降白虎飲之又
　法朱砂和汞等分每七日添生硫黄待成
　砂入瓶亦有用銀朱汞一向十二月添雄
　修赤鹽覆藉總爲同類若依此契即非唯
　金汞爲眞同類
植禾當以粟
　喻如種禾須得粟爲種作藥須得鉛丹爲
　種丹成後用丹爲種餘非種類
伏雞用其子
　言伏雞須卵必得雞兒故還丹須金花爲
　同類必成矣
以類轉自然物成易陶冶同類易施功非種
難爲寳是以鷰雀不生鳳狐兎不乳馬水流
不炎上火熏不潤下
　言鉛汞所合事須諧和後得丹成復以丹
　爲種故以物轉自然成易陶冶類若同豈
　不成寳哉不同類者鷰雀豈生鳳狐兎不
　生馬水流必不向上火炎必不向下故知
　同類即成非類不可
世間多學士高妙美良才邂逅不遭值耗火
亡貨財
　言世人多好學長生神丹術士志慕爐火
　不遇明師示其眞訣自恃才高學得一小
　法以意爲之或云用金銀或云用雄雌曾
　空朱等或云一年或云六十日或云九轉
　斤兩不眀或伏得汞即言是大丹或成丹
　而又不得伏火或有敗失悵望即休或羞
　而不伏問於人以此懈怠經訣不明進退
　
　狐疑遂成敗失棄火損財如斯之輩多矣
據案依託文妄以意爲之端緒无因縁度量
可操持擣治羌石膽雲母及礜磁硫黄燒豫
章鉛澒相鍊治
　言好道爐火之士不得眞訣遇一小法或
　尋古文及諸隱言又執此契云金是銀稱
　水爲木云虎是礜云龍是曾青稱土爲雄
　黄稱金花爲白銀號黄牙爲硫黄號秋石
　是礜石稱石膽云出蒲州一云羌道用碧
　翠者託意自能强稱我解豈知神方秘重
　隱亂眞言豈石膽出於鉛中秋石黄牙俱
　出金公之體經云豫章者是道州古屬饒
　州豫章縣非今洪州豫章爲道永等州出
　朱砂水銀今人將爲用洪州豫章之土爲
　器及搗雲母礜石磁石硫黄石膽爲丹豈
　非大謬託意爲之故經云持之有法禮則
　未忍悉陳程敷豈秘直說也如斯之士未
　足可言澒水銀之别名
鼓下五石銅以之爲盙樞
　盙樞器也不知其理妄將五金爲鼎豈有
　得耶五星五金皆出石中故云五石非鼓
　石能出金銅也若伏乾汞爲銀即須銀器
　若作丹須土鼎用鉛不鍊玄白金花塗内
　即成也
雜姓不同種安肯合體居千舉必萬敗欲黠
反成癡儌倖訖不遇聖人獨知之穉年至白
首用索悵狐疑
　物非種類雜何可成千舉萬敗至老不愜
　心生悵望猶自狐疑又儌倖不服膺於師
　廣集經訣及參同契索盡財貨謬雜諸石
　至老不可得也
背道守迷路履徑入曲邪
　言人尋參同契及隱訣云法非在此中不識
　眞經妄屈曲邪路故把道守迷此之謂歟
管窺不廣見難以揆方來
　謂人執一法或得一經一訣即云妙猶如
　管中窺明豈是廣見遠方處來
若夫至聖不過伏羲始畫八卦效法天地
　伏羲太皥氏木德王仰效天象龍馬負圖
　由河出現而定八卦後神農重其卦引而
　申之爲六十四卦繫云天生變化聖人則
　之
文王帝之宗修而演爻辭
　後周文王演易而定爻辭繇言
夫子庶聖雄記十翼以輔之
　夫子是衆聖之雄故作十翼爻辭彖繫卦
　象辭并前爲十卷名曰十翼後夫子讚易
　道述彖象所以易者微妙之宗㫖照玄志
　命之書故在夏曰連山在殷曰歸藏在周
　名周易在漢名太玄書在晋名同林故丹
　道至妙託易象焉
三君天所挺迭興更御時優劣有步驟功德
不相如
　言天下至聖无過伏羲文王孔子三君是
　天下之挺特晝卦演爻作十翼知盛衰猶
　不敢御爐火同彩不能明何況凡流而輙
　合造化此道幽玄親承火訣然可合之又
　三皇巳前人乃淳素五帝已後世法日澆
　所以古人用二味成丹後人乃知衆石所
　以論其功優劣不相得也
制作有所踵
　言制作自有踵非類不成
推度審分銖
　銖者一斤藥有三百八十四銖應天度數
　須審分銖應度數也
有形易忖量
　言汞得金花爲形爲丹必成如作黄白用
　金銀和汞易忖量也
无兆難慮謀
　謀計策也兆基本也汞不得金爲基本難
　謀計故水火有形尚不可調制汞甚神化
　无兆實難謀思也
造作令可法爲世定詩書
　法則也言眞人造作丹術著於經方在世
　人自不悟詩是古歌書是參同契故同契
　詳古歌而造俱流在契丹方了了人自不
　明其理謬自出意猶如孔子删詩定禮汞
　爲法則故丹術若不眀同契之人道必不
　成成亦不長不得神妙變化之理
素无前識資因師學悟之
　素者白汞金鉛汞也非師不悟所以徐君
　自言因師始悟今言同契及别經訣多有
　隱祕或前或後故亂著文言素既不明皆
　因所學經師而悟者也
浩若褰帷帳
　如曠野之中而无帷帳託空出意而造何
　益也
瞑目登高臺
　閉目自意終无得理如瞑目上高臺而无
　所見如人好此丹道見登於此所費无成
　瞑目不悟
火記六百篇所趣等不殊文字鄭重說俗人
不熟思
　火記是丹經也言神丹大藥六百餘條雖
　有多方其趣雖殊終歸一理恐人不曉故
　文字重重而說何故不眞說者爲神丹祕
　重始不直說恐泄漏天機始祕此文又恐
　長生之道絶人不修道謗世无有長生神
　仙之藥又其道在近俗人自不熟思使尋
　金汞陰陽一金一石可曉者也
竊代賢者談曷敢詐爲辭
　辭者經方同契也言我此書實說不詐爲
　謬傳於後代諸賢竊心見之須自思取悟
若遂結舌瘖絶道獲罪誅
　始實說之恐人不遵道始結舌不言又恐
　道絶獲罪也
寫情著竹帛恐泄天之符
　符汞也是天之心汞又生五符也
猶豫獨增歎俛仰綴思愚
　謂始寫情竹帛流文恐泄漏不說道絶獲
　罪於身故猶豫二途思情綴録故隱言亂
　說
始之有法程未忍悉陳敷
　言修治丹法自有法程未忍悉陳敷露程
　數
略述其綱紀開端見枝條
　所作有法未能盡說略述紀綱開視枝條
　敷露此法故制伏之道表以天心立象以
　言象若不立天心不可見故以敷露枝條
　知其表象從此以後直論金汞成丹所以
　重程敷露其條也
以金爲隄防水入乃優游
　金者是九鍊鉛精金花牙也以金花爲隄
　防能制汞其隄防是勾留法能勾其汞故
　曰隄防制汞成丹非用金銀勾汞用即是
　黄白勾留法又云用金爲鼎號曰隄防此
　是銀壺子法非丹所用所以其汞得金花
　相入相諧无失故曰優游本云水爲木字
　非也云用曾青爲木未詳也
金計有十五
　用金花十五兩水銀性燥難制故用金花
　不者黄牙勾留爲根以陰制陽也
水數亦如之
　水是水銀亦十五兩象一月之數草堂云
　水爲木字云用曾青十五兩爲五分則三
　兩爲一分云金花三分用九兩曾青二分
　用六兩其汞即用一斤若論丹法甚眞唯
　曾青有疑口訣皆云不用石藥當審用曾
　青通否計曾青明目來神是金之精入亦
　何妨若云水爲木字呼曾青恐有非又云
　金是汞義亦通云木是曾青用十五兩更
　詳准如草堂眞人豈是凡夫註應不謬若
　將水銀爲木呼號青龍既有金數水銀之
　數何在如有金汞數必即合相汞對必非
　曾青水銀眞也古人特行唯用曾青一味
　制汞成丹今此契唯論金汞二物應无曾
　青
臨鑪定銖兩五分水有餘
　五分者即三兩爲一分五分者即是用十
　五兩餘者加一兩爲一斤有三百八十四
　銖象其易所以合用一斤前云用十五兩
　雖象半月未應易之道也臨著餘加一兩
　成十六兩爲一斤定也又釋餘者爲一斤
　汞重如金金二寸可有十分五分是汞餘
　五分是金如前十五兩故同前十五兩乾
　體就後十五兩坤乙成三十日爲一月故
　金汞各十五兩者也
二者以爲眞
　唯金汞二物爲眞據此可言將爲木號爲
　曾青假如用曾青未合言數者也
金重如本初
　言金汞之體常如初重故令時時上秤秤
　莫令失失即火急急即微退火
其三遂不入水二與之俱三物相含受變化
狀若神
　一金二汞水是三非三味也云其三不入
　二者爲眞何得三物唯金汞二眞得火十
　月脱胎後六十日變化爲正陽神丹者也
下有太陽氣
　氣火也言鼎下有火夫合鍊成敗在火火
　急有失在亦枯燋寬又不休狀如驅雞准
　如汞甚難得成火前云四時火者令人細
　心但火從文入武即得也
伏蒸須臾間先液而後凝號曰黄輿焉
　爲未消花爲液别煖汞投中一云入曾青
　末去火令冷搗碎入鼎下火漸漸如蒸物
　狀年月滿爲丹黄金紫色故號黄輿亦云
　黄輿如車輿服藥昇人故號黄輿又初伏
　汞須臾之間從液後凝色微帶青黄亦云
　黄輿此一註至前以金爲隄防具論藥味
　斤兩合治入鼎已訖如若不悟不可求道
　矣
歲月將欲訖毁性傷壽年
　言年月滿爲汞性傷毁而自然伏火
形體爲灰土狀似明窗塵
　言經十月脱出胎其汞獨出鉛上紅赤若
　陰陽二炁從冬至起首至夏至文火至冬
　至武火後開其汞亦出鉛上名曰正陽丹
　狀如塵灰收取其藥更入鼎夫汞火氣未
　足皆黑如死炭灰人至此皆心退休罷不
　知從此但與火其藥色即歸就紫如燒小
　還丹令伏火亦至黑灰從此變褐後爲紅
　紫之色故後人見黑便休夫汞成粉皆輕
　如塵失其汞體莫疑但任以年日月長久
　火養之色變自成丹也但研之即知重但
　以此一年火即成塵更入赤門又經一年
　即成大丹
擣治併合之馳入赤色門
　門者是赤土鼎以金花塗鼎之令赤是故
　收其前塵藥脚擣治入鼎二元云鍊丹即
　收下脚鉛砂又如黄土搗爲泥塗鼎然正
　陽之藥經武火六十日其丹紫色未紫更
　燒故紫赤爲上上青黑爲下下若二元丹
　无覆藉若九轉丹每轉用玄白金花四兩
　覆藉若紫遊丹用赤鹽覆藉呼爲赤門
固塞其際會務令完緻堅
　言固際須令牢密
炎火張於下
　言下火常炎炎不得火猛别記出先小武
　火七十日者也
晝夜聲正懃
　言汞得火作聲狀似嬰兒啼啼聲若息其
　汞即是伏火故其火晝夜更不得停
始文使可修
　始初也初文火也别記云三百六十日文
　火謂中間文又前云炎炎今何須文其汞
　伏火故令小武火也
終竟武乃陳
　月末年終事須武火後須大武火鼎須與
　火同色又專陽丹須經大武火方伏火後
　須化成鋌搗爲末開頭燒經一伏時此應
　須三年火一年火亦得服未有變化三年
　丹爲上别記云若三十日武火即成一年
　火也
候視加謹愼審察調寒温周旋十二節節盡
更親觀
　每一月一開看洗重入鼎節是一月故經
　十二節也
氣索命將絶休死亡魄魂
　氣火也索盡也言經十二月火畢汞死伏
　火魂日是汞也魄月是鉛也故一年魂魄
　散化爲大丹也
色轉更爲紫赫然成還丹
　還丹紫色一名紫金砂二名紫粉三名河
　車四名巨勝巨勝者日名也其汞象曰巨
　勝五名十勝丹六名大流靈砂謂老君度
　關津往流沙西國故留此法授與尹喜名
　曰流靈砂色若不紫赤不名爲大藥未赤
　紫更燒若色如黄丹赤土未名爲丹只是
　小伏火汞藥也
陰陽相飲食
　陽汞陰金謂金得汞自相飲食伏制成丹
　也
交感道自然
　謂金汞相交感故丹道自然成亦長生能
　除萬病若伏火乾汞只堪爲膏爲粉服亦
　長年亦非大丹大丹者爲汞本是金孫朱
　砂之子今令歸本復如金體赤紫如丹故
　曰還丹丹者赤色之名還者返歸之義故
　曰還丹若不者何以爲還丹
粉提以一丸刀圭最爲神
　去毒了以棗肉丸不者黄龍膏爲丸丸如
　梧桐子大一丸是一刀圭圭是金之一小
　兩一刀圭通二十四氣丹成取一刀圭鼓
　成金若不化五金不可輙服其丹生有毒
　未有靈化更依前燒之成金有靈化深紫
　色始號爲大還丹服此一丸即通神也又
　將一刀圭化五金及一斤生汞立成黄金
　若至此即四兩爲一劑若且住人間即服
　半劑若欲沖天即服盡一劑
推演詮五行較約而不煩舉水以激火掩然
滅光榮
　言大丹推詮不出五行也汞屬水朱砂屬
　火鉛銀屬金曾青屬木雄黄屬土只如大
　丹唯用二寳金汞是也其金汞自有五行
　之名朱砂屬火水銀屬木鉛黑屬水銀白
　屬金又號戊己以當屬土故曰五行激者
　灌也水陰火陽以水灌火陰入滅陽故曰
　滅光榮也水是金花火是眞汞以金得汞
　是水灌火中故不煩非上有水下有火也
日月相激薄常存晦朔間
　日汞月金常存一月之間候火存亡朔月
　初晦月盡也一陰一陽之間常自激薄也
水盛坎侵陽火衰離晝昏
　坎爲水爲月離爲火爲日陽乾旦也晝陰
　坤昏以著也言陽時水王至六日後坤故
　侵陽即火衰
名者以定情字者縁性言
　言汞一是太陽生金含朱赤色故曰名丹
　濕如水白如銀故號水銀白赤之情似銀
　之性故號水銀是也
金來歸性初乃得稱還丹
　言水銀本是金性丹者赤色之名還者返
　歸之義伏汞爲朱變朱爲丹故曰還丹此
　爲正陽名外還丹爲人素禀沖和元氣虚
　无自然而生本從空來今服丹後令歸虚
　无昇天而去故曰還丹丹丘仙宫地名雖
　服外還丹亦服内還丹内是還精補腦故
　二還同服乃得長生也
吾不敢虚託倣傚聖人文
　徐眞人云吾録此龍虎上經大還之法不
　敢妄託倣傚聖人文則易之文也
先聖
　一本云古記
提龍虎
　虎是金花龍是金汞所以上古先聖號曰
　龍虎上經又一義直云水銀朱砂有龍虎
　之號故朱砂曰赤龍汞爲白虎亦汞有二
　名汞爲木精號曰青龍而白似銀號爲白
　虎所以金花亦有龍虎之名爲鉛若不投
　汞必无金花五色亦无花岀假令冷後色
　青黑亦名龍虎所以作丹以花爲虎以汞
　爲龍將龍取龍以虎爲虎非此二寳不能
　伏也假用雄曾入亦无妨久爲灰亦无制
　伏之理只是用爲傍助染色取氣也草堂
　註云虎是礜石號爲白虎稱曾青爲青龍
　既云曾青礜石爲眞將金汞何號應不然
　也直言龍虎者金花水銀亦不用金銀諸
　石也
黄帝美金花
　若非金花爲虎黄帝豈應美之爲水銀姦
　滑性燥難伏爲金花鉛入汞所成故是同
　類又有金性故能吸汞勾制相留變化爲
　丹又金花有數法若得錯鉛白膩饒州者
　但猛火炒三轉可用不者但鍊了未抔熟
　鉛入仰月爐下火令急略除麤皮黑末令
　盡即投汞但猛下火食頃之間金花咄出
　又將此花烊成汁更投汞其花五色名曰
　天地之符亦名流珠花化汞爲丹是也若
　一轉花用即須郁郁者是專陽丹法一兩
　花勾一兩汞研如粉入鼎鼎内用黄牙不
　去未郁花但一物即得爲泥塗鼎内入汞
　可一月養之又二兩添二兩生汞月月以
　一倚添得此汞色如土青黑添金得一百
　日後用九轉鉛砂育之令伏火色黄微赤
　更月一日一度蘸水若土鼎不須蘸熟鐵
　須蘸生鐵柔令爲熟鐵若柔入土坑没頭
　大火通赤一日一夜即熟若土鼎即用甘
　土及黄土漿並壽州破瓷末等分爲之量
　大小厚作乾後用鉛砂研泥蘸揩之火漸
　爖之令赤熟後内塗花牙用將前未伏藥
　九月畢不要多亦得但三五月間者量多
　少旦伏亦得伏即將添了藥重入鼎一百
　五十日漸從文火入武臨未著大武火可
　一日二日又更將此藥烊成汁爲鋌擣碎
　又更入鼎一月日不烊亦得服也前添汞
　火須養火不得猛火若陰元正陽之法即
　將再轉花不者一轉花不者九轉鉛烊成
　汁計一斤鉛入一斤汞從今年冬至至來
　年冬至畢畢日猛火一周其汞吐出鉛上
　收取其藥又入鼎中武火六十日名正陽
　丹丹畢若陽元法用朱砂以黄丹覆藉亦
　如陰元法若流珠九轉法但煑汞令乾治
　碎入鼎以金花玄白覆藉每月一開每日
　用四兩炭若良雪神水法火不録若此經
　唯烊花入汞如二元法唯用朱曾雄稍異
　即不著亦得是故黄帝唯重此金花也
淮南鍊秋石
　秋石是將前金花入鉛砂一百日都名秋
　石又爲金花屬西方西方爲秋故號秋石
　劉演云草堂云礜石應非也礜至毒如何
　堪入藥唯四神八石丹用及乾汞家用此
　應不用故秋石可量淮南王立號豈應礜
　石淮南王重之亦如玄白出於鉛中號爲
　石膽時人云用蒲州者豈非謬乎淮南王
　是漢劉安厲王之子封於淮南因號淮南
　王王性好道感八公授道王棄位隨八公
　往壽州飛鍊丹成而去今八公山見在
王陽加黄牙
　黄牙是錯鉛及黄丹亦名京丹一斤用汞
　四兩入壽州瓷椀中猛火燒之食頃成水
　如鏡待冷凝如黄金打破如馬牙因號黄
　牙是王陽爲金花秋石難作燒黄丹爲上
　據力亦與金花同等稍優劣耳時人云金
　花爲黄牙亦得終稍别耳更有人去硫黄
　及雌雄等甚謬也只據流黄制汞爲朱豈
　知黄牙所出十仙記具明亦有鉛汞石膽
　黄礬所作此經應不用也唯鍇鉛及黄丹
　作爲眞王陽漢時有益州刺史常好道以
　作金救人故陽貴此立號黄牙故知人但
　調鉛得理即大還丹可致也
賢者能特行不肖與母俱
　特行者是伏汞一味爲丹非用二青也及
　四黄也母者金花也故上古眞人唯謂汞
　一味任火日月久長火養成丹入曾青同
　養故上賢者是上古人也今不肖後賢者
　言與金花黄牙制力一同故云不肖不許
　與母俱也所計上古之人非一二年丹成
　也據九丹經云亦用金花塗鼎養汞豈應
　將汞獨入空鼎而成者何得陰陽龍虎之
　名必應加減别耳若論特行妙名曰孤陽
　九元君曰孤陽之丹不可輙服須借陰成
　丹若成鉛即盡何執特行而无陰藥准如
　特行其性甚冷丹成已後又熱毒性生爲
　鉛屬水而汞屬火故須水滅火丹成无毒
　亦有伏得乾汞色如紅玻瓈將爲世絶作
　粉爲膏而服五兩之後徹骨如氷而冷狀
　似長病人乾汞銀只可爲世寳何得長生
　之理經訣具明陰陽龍虎而成豈獨化汞
　故汞爲主金花爲君曾青等使雄黄爲佐
　君臣相使返惡伏制成丹入身散如風雨
　立能輸骨續筋故能長生不死也且天爲
　陽地爲陰日爲陽月爲陰一陰一陽曰道
　亦二氣相化萬物而生其中闕一不可豈
　去天留地去日留月故須金汞雄曾所成
　甚妙如不著雄曾其丹最尊至重也
古今道由一對談咄耳謀
　自古及今唯一味爲丹借鉛花句伏細論
　其金花亦與汞等分何妨對談不悟也
學者加勉力留念深思惟至要言甚露昭昭
不我欺
　昭明也我示此法深思此經我不欺謬於
　汝其加勉力者爲昔特行任士養今令加
　勉力金花黄牙之力而成大還丹矣
周易參同契註卷下





