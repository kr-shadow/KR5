#+TITLE: 谷神篇--林轅
#+DATE: 2018-05-12 10:21:39
#+SOURCE: github.com/kanripo/KR5a0253 master 33b2e82e                
谷神篇叙光九
古聖帝王官天下者首以神仙之道默相傳
授家天下者其道不傳是以至禹而止後遂
散於方外之士皆口口相傳不立文字至周
老氏著言五千其辭深古其㫖玄妙非神非
聖孰能與哉禦寇莊周以爲虚無蓋公曹參
以爲清靜雖非正義違道不遠其不幸者又
有三焉申韓之徒引爲慘酷寡恩刑名之謬
一也北魏寇謙之嘗集道經爲其書少遂將
方技符水鑿藥卜筮識緯之書混而爲一二
也佛法未來方外之學則有二焉一曰神仙
二曰道家仙即命也陽也道即性也陰也諸
史藝文志所分二家雖有未當而判然不同
明白矣其竅啓之士束於其教莫能甄别妄
以孤陰身中指心腎爲坎離鉛汞交媾金丹
簧鼓愚下盲以引盲三也吁可勝歎哉蒙抱
此憤憤二十餘年竟無可與言者近遇三山
玄巢子林先生一言投機脗同針芥千載一
時不勝慶幸先生復以三玄篇示蒙敬捧莊
誦心駭目回念欲刊傳普惠學者奈其屢空
獸難規措懇諗名公泊諸好事共成斯美照
耀將來非無謂也昔旌陽眞君明有玄記謂
千載之後五陵之間當出地仙八百今殆其
時矣是書也俾諸聞見者信心開悟誠俟眞
傳獲服龍虎之大丹直簉仙班以應玄記入
長生乆視之門豈不爲大丈夫也哉凡我同
人母自暴棄若延祐乙卯夏六月書于臨川
濠上趙州趙思玄從善敬叙
嘗聞修道而得仙參禪而作佛習儒而進仕
蓋斯三事奇男子之大學者而患不能也夫
道以理也醫以理也治亦以理也世無理字
道何附以强名人有此生數難逃於老死有
言修道者即是修身也鍊丹者即是鍊形也
智者可以求益愚者徒自招損夫何故謂人
之有身因受父母比怙一點之元陽假合形
骸長成六尺之身軀原夫身者有所從出矣
非干作意存想無中生有也人年十五之數
如日月之朔望抱鉛汞之大有法爐鼎之象
完過此以往則漸爲虧吴況兼情慾冗擾精
氣不免於衰耗未及中年臉疲毛落者良可
歎矣是以上世仙眞明明指論生身二氣爲
藥根本教人推類以加增益比氣以鉛延生
此無他也即錮鑪補罅之義矣是乃損益之
道也世有愚夫福分淺薄不知身之可愛命
之可惜全不存守身中本命元辰而反禱壽
於木雕泥塑之像者所以不知道也徒然發
忿下功或草衣木食忍飢受寒求道之無象
則又勞形枯坐握固作氣亦無所得又且討
論空法問辯鬥捷文章應對認爲事業但圖
打當口頭人事至於白首茫然皆是不求省
悟甚至毁形滅性愈乖愈迷坐視生死紛紛
人不可免苟意妄立無事邪說謂人之有身
諸塵皆染爲之妄有或言有生必有滅求生
謂之偷生莫若寂滅以爲大樂又言人之死
也其陰魂謂之本來面目不生不滅不增不
滅或言一靈湛然常住於虚空何處頓放前
後悮穽其說者悔恨身爲苦本莫能自棄至
于燃頂斷臂毁截肢體捐身諸水火者惑爲
幻矣間有坐待衰老以盡天年者反遭耄邁
之譏夫豈知人之死也魂魄悠於冥途風雨
凄迷隨識受苦不聞征戰而亡者既死而無
形矣尚求血食以妥其靈饑虚而亡者既死
而無口矣尚求斛餅以慰其饑裸裎而亡者
既死而無體矣尚求幣繒以掩其羞沉溺而
亡者既死而無禄矣尚求角黍以繫其享癰
疽而亡者既死而無背矣尚求草人以鍼其
痛胎殰而亡者即死而無血矣尚求蘭盂以
滌其穢及乎縊溺傷枉獄死路亡攝魂替代
脱離苦趣智者詳之其寂滅之道安有樂乎
人之有身也在生一日得一日之樂遲死一
年增一年之智智識深遠而通神明若可待
矣故俗云狐貍成精能學人語蟒蛇歲紀能
作風雨檀柏年深始有香味蚌蛤固津而孕
珍珠況人爲靈物可不學道以求生乎身爲
靈樞可不鍊形以證仙乎夫道也者乃日用
常言世俗之務也理至精微機懷動靜特爲
旁近取譬苟非正心誠意於學問者終鮮克
知此道乃是吾腎君子之所可聞否乎仙經
云失笑之道不足以語下士惟上智力能弘
之可也余閩鄉林氏子也童卯之年厄於兵
革家人構怨互相傾散欲治儒術之道莫可
及也將皈釋氏之門慮孑遺也至于飄蓬四
遠歷試諸難少從貧賤多能鄙事因觀黄帝
内經若夙有得是以悴心於道疲身虚橐自
放於湖海之上飢寒勞役順受萬有日矣幸
遇至人憐憫指劃修眞之要爲了身第一藝
也遂披閲群經參訪衆論若曰欲覓長生必
由所生要見如來當究本來所生者元炁本
來者精血人知根本功不浪施如飢渴得飲
食如疾病投藥餌了悟眞常堅固成道若以
託空言逐邪見曰積後世因修來生福自把
現在身心將爲無用器物無修則無證終於
落空也詳見丹經子書論還丹說大藥其最
要法在乎神水華池爲諸丹之基大道之祖
存守則謂之寳珠交會則謂之金丹千家一
理其詞章歌詠盍各言志以是用功精熟出
言敷暢語皆神說愧余之未能也其火候斤
兩之數亦在前賢道了不敢畫蛇添足伏念
余濫聞至道未當發言但恐虚度歲月擬歸
海島棲遯於巖竇之下作大休計也每思平
昔交游星散於吴頭楚尾天涯海角者莫能
遍辭故不得已搜攪乳腥之語以寄同志告
諸往也因爲是篇目之曰谷神不過谷養元
炁而已雖俚文野語皆存造化儻有達事君
輩幸而電覽默契心胸暗合道妙者稍見附
文不協作意不工處慨垂斤削不亦可乎余
傳之有師也派出韓逍遥之繼踵嗣蘆菴郁
君之門弟子也其爲人也凡聖混同隱顯莫
測又兼余以卑微竊學素來多病尚慮福薄
分淺須知由我由天未便脱塵離俗猶爲曠
己玷師是以未敢題其名也亦當爲學肖者
云耳昔大德八年甲辰歲一陽來復日五福
玄巢子林轅神鳳叙







谷神篇卷上
　　　　五福玄巢子林轅神風述
　　　大藥還丹詩
百歲光陰七十稀鬢斑齒缺使人悲如來先
覺修無住元始常存執有爲蘇晋談禪還慮
死邵雍病篤尚求醫可憐愚輩參無字多少
英雄着鬼迷
聞道非師不决疑難求神水入華池未諳月
窟擒鉛汞休向人前說坎離腐草化螢生滅
易守株待兔覺移遲還丹未鍊頭顱白袖手
傷心候死期
調和鉛汞築丹基包括渾儀東就西會得木
金須間隔定求庚甲兩相齊金公入贅青龍
壻姹女俾承白虎妻依約黄婆媒合了杳冥
之内産刀圭
探得玄關路的端教君容易鍊還丹鑿開混
沌分清濁滌盡塵囂現聖凡温養自然金液
煖烹煎立唤水銀乾分明一派西來意龍虎
剛稱作兩般
傳得仙翁如意瓢孜孜運水種靈苗温泉洗
凈蝦暮窟明月常盈鳥鵲橋木女藏庚奇宴
會金童遯甲偶邀招恩情直欲濃交結同共
乘鸞入九霄
努力修眞豈等閑天涯海角覓師難每逢有
道須求正莫學無言秖自瞞父母兩儀生冑
子汞鉛二炁合還丹勸君着實尋玄牝身外
求之總異端
父精母血汞鉛根有質玄含元始尊辯别還
丹知妙藥親疏大道與傍門乳爲血宅猶宜
啜炁是精藍急可吞抱一更修安樂法何憂
性命不常存
種食蟠桃竊化工朱顏常似醉春風布開鬼
谷迷魂寨兜率人間極樂宫深慮伐柯潜守
護老來摘實望無窮花開花落休攀折望遠
從他爛熳紅
修眞初志望延年因道無傳浪入禪妄認眼
光常顧盻便嫌皮袋不牢堅銷魂成魄絡爲
鬼鍊魄歸魂始是仙千古師家同一理教人
尋覓水鄉鉛
貧富修眞仗宿因貧而修氣富修身氣靈脱
體成陰鬼身固留形號谷神了命非鉛難繼
富遇仙知藥轉愁貧修眞有類須求配修氣
無餘枉告人
學仙因把死爲讎立鼎安爐作大謀牢把鉢
孟降水母無煩燈甕續閭丘九年抱道三千
日一紀修丹十二秋要與骷髏爭餓氣打敖
不喫土饅頭
枯禪縳律事茫然離坎無從顛倒顛留命特
求砂裏汞鍊形須藉水中鉛守丹氣候常如
醉運火工夫最喜眠若泥坐圜齊了道死囚
牢裏岀神仙
須彌輥芥海投針一失人身難再尋欲了觀
音無盡意全憑亞聖有恒心補天鍊石騰青
澒煮海爲鹽證白金此理若還輕漏泄世情
無古亦無今
太一含靈化玉眞舞衣元不染凡塵鉛花仙
女垂光影金粟如來妙色身利物有功稱上
善鍊形合道誄生神何尤竹帛朦朧載負殺
堅心學道人
紫府鵜膏軟碧香瓊房曲釀返魂漿兩停逆
制爲丹用一得盈持保命長啜摸羅㬋吞玉
玦温存月孛守珠囊黄庭鍊就金魚袋絶勝
官封田舍郞
絶學愚夫覺夢槐蟾光迴照玉堂開招提月
姊傾樽酌正值天童進饌來倒吊白蛇哇七
曜横騎黑虎上三台非天下之至神者熟敢
輕言與此哉
熟讀參同慕伯陽悟眞復命更消詳離龍坎
虎投爐鼎乾馬坤牛守洞房制汞單方言鶴
草養鉛一味是紅娘陰陽配類身堅固巧謬
非爲不乆長
鑿破洪濛笑太虚手探黍米一玄珠猶龍剖
此言無味餓虎吞之樂有雛學取仙翁調鼎
鼐忍教君子遠庖厨度人粒粒超生死會得
抽添滿玉壼
大丹世莫得而聞閲遍神方費囑文搜邏華
池求赤子抱歸紫府獻元君腹初受氣防飱
泄腦漸凝神慮嚏分無盡玄機俱漏露勉人
修道得惟勤
多少修眞不保眞有心無志是愚人明知尺
璧非吾寳鍊就黄金喪自身厚賂問姻充姪
娣雕鞍躍馬勝麒麟動甘死地因驕易學道
須當徹骨貧
道釋經書每較銖摩尼如意玉驪珠蕭梁忿
窒無由取漢武嬌奢不可圖彌勒杖頭椒布
袋吕公條上藥葫蘆直須覓箇通梳漢盡底
掀翻說向渠
喬木羽人修果倉朝須金液暮瓊漿淘澄靈
質如秋水凝結元神勝曉霜鬼火灼開飛鼠
洞蠻雷鑿斷卧龍崗一從大藏黄庭路時駕
羊車入翠房
投老山林去學仙鍊丹燒藥保殘年兩弦艮
兊鉛摶汞六合乾坤牝載玄土鬼伏雌成鳩
卵金公懷蠱孕蛙涎百朝沐浴忙移鼎自白
而黄十月全
丹砂玉札類相投乾汞能容濕汞勾澆灌金
花成寳樹烹煎玉液鑄瓊樓大千變化多靈
聖得一分明萬事周若起利名心未足依前
却向赤中求
陰極陽生六脉充地雷震泮蘂珠宫初爻動
處群爻動一法通時萬法通金鼎浴鉛修弱
水玉爐進火忌爲風異名同出無人識盡在
玄關橐籥中
未遇眞詮豈在忙且須甘㫖助皮囊曉梳夜
枕循天理夏葛冬裘閲世方肉食益神資療
理人身幻體貴珍藏血精涕唾雖陰質得訣
修持也壽長
天涯求術種蟠桃雲夢陽平過幾遭摘得雷
霆歸去種又包星斗出來淘權時納甲滋枯
骨嫌殺勾庚說點茅黄道不修修黑道恢恢
天網恐難逃
求道須求罔象先休將龍虎亂言詮殺機反
覆房中術嗜慾沉迷井底禪産穴迎紅蛇纏
血舌尖送白野狐涎齎持金帛傳邪道悮了
幾多羊肉錢
三清科舉選鴻儒姦宄顛危道不扶天眼至
仁能好惡世情移智及賢愚齎擎老子神仙
璞傳授男兒大丈夫良馬匪嘉鞭影句玄關
驟得入來無
仙是人修孰不能后因從諫木從繩母勞泛
海搜神藥容易當風續命燈求道西南傳得
妙喪朋東北實何曾天眞純雜細煩削玄酒
一杯時曲肱
　　　理一眞篇
道之無名因一而立物之無形因一而生道
區率性之源一繩繫命之蒂樂道而忘一者
得其常名守一而行道者抱其淑質故一爲
萬數之始一爲萬物之兆一爲萬字之母是
故道一具載體用兼明一爲體而道爲用性
無生而命有生易曰乾爲天矣坤爲地矣谷
爲澤矣物爲形矣道經却曰天得一以清地
得一以寧谷得一以盈萬物得一以生人亦
物也得一則生失一則死不可一日而無一
也是知天之一地之一谷之一三者反復升
降相生互爲終始物雖有一自捨而不自得
古者伏羲氏始畫八卦首書一畫爲乾則曰
剛健不已必有窮終復書一畫配之於是則
兩乾成坤或曰折乾柔而爲坤使剛柔相得
動靜相安然後有定乾坤橐籥而成坎離坎
離者乾坤之男女也坎離下變而生兊艮兊
艮者坎離之男女也男女交會而成夫婦夫
婦孕育而爲父母父母再考而爲翁婆此先
天後天反復相生之義備矣治身者資一藝
一術以贍其身修命者抱一陰一陽以全其
神克家者歸一妻一妾以安其室此皆謂之
得一故能身心有定老子抱一談道德五千
言道要神功德符陰隲德之易傳者顔淵三
月不違仁仁者義也德也可以傳其德道之
難傳者洪範五福一曰富富者財也福也可
以受其道人生天地間有守仁成德守富成
福天賦不等也財囑卜而占乃靈義聽訟而
獄縻决然則道不貴師德不貴資安得義學
之事有成全而勝財學之也故難得之物必
固執易聞之事絡退怠瘞幣以祀杜稷與貢
賦同私設以蕆鬼神與受賂同古云道不虚
傳世情猶其方士求術而不得者極則潜匿
某書或竊比其樣乃已訪師問道至於絡身
不傳者决無象可猜但自尤亦何怨或曰道
非不傳亦非必用財傳雖謙尊君子聞道或
侮也仙分多派正恐世絶此道苟得人而傳
之是以道累人汎鬻書者不敢附其文誣金
者不可寄其物也向者吏輩速於達道妓媵
多曾得仙故其識寵辱明巧拙善聞而忽悟
設欺而不罔也今也世俗之學忘本以逐末
失道而修德以萬爲物數之至貴以一爲物
數之至賤聞無則訒聞有則哂道爲一之蒙
庇一爲道之諱忌世多學士哄稱抱一守一
了一得一虚名端的承當此一不起正如見
方不重藥也所以一者不易於形言言之不
足詠歌之不足嗟歎之不足也學道失此一
之體用正所謂千金易得點水難消古之得
道者是得一也其身能修上乘大成之道者
游同玄域入衆妙門修其太玄之一廣布天
罡正炁混元符水以濟世死或謂將有餘而
補不足或曰調和汞鉛兩國無傷獨愚夫愚
婦敗道亂眞則妄相殘賊孝子失其道割股
以救父母遂致父子俱斃焉知有一之不可
獻耶經云道法三千六百門得其一者萬事
畢故一乃玄關之總錀覺刹之都燈無關鍵
而不開無幽遠而不照轅素手探玄中年悟
道痛思鑕刺多難僥倖得於四方非勉力而
不知非有失而不悟謹録以爲普度
　　　火候行持絕句詩
長生有訣不施工等得無常脚踏空說與汞
鉛還失笑如何認得主人翁
金精木液隔西東復姤移來土釜中率得五
行歸一性鍊丹活計孰能同
靈芽增長道根源花正開時月自圓此是五
方降眞炁一名眞汞又名鉛
日中有烏陰金赤月中有兔陽火白烏精兔
血合成丹凡汞凡鉛燒不得
日魂東卯卯屬兔月魄西酉酉屬雞鍊丹反
本立基址但移雞兔還東西
六壬姹女降瑶臺化作璇璣月孛雷悮觸黄
房飛不去被鉛摶住結成胎
鉛汞相投配四神鍊成靈質聖胎銀汞鉛以
此爲虚室繼體生龍骨氣眞
周天火候不難知葭管飛灰正子時只許黄
婆能勘破女身月月有盈虧
武陵溪口蟠桃熟玄曲山間火棗紅等待黑
煙緋雨過摘來供養老仙翁
人人有箇水銀壺老少殊途豈得無可惜擺
抛全不顧尋常撒了定顏珠
死心容易腎難降百日存精已是强夜飽天
寒憂夢泄早求大藥點丹陽
積精留氣豈因循元氣滋身百脉匀多少愚
夫無福守敢將艾火暵臍輪
採戰家風切莫行休言死户可求生少陰鼎
内無窮寳未必英雄有志爭
咸池窟宅水仙家一樹夭桃千度花多少喪
身因採折悮他群妾衣緦麻
老戀花叢覓少年道心爭似色心然兵行鬼
道常危殆赤體衰翁抱虎眠
古云好德如好色今日明朝終敗惑富兒相
駕學採陰只許說得行不得
吴娃越女富爭求解得春秋殺父讎臍晻乍
開銅佛笑滿囊舍利一時休
房中有術不如無鰥寡多聞婦尅夫早早驅
儺貼身鬼勝如當户釘桃符
會得神交體不交空花陽艶自能抛只堪托
鉢降龍虎惹上身來没下梢
一滴蒙泉是藥材凡胎沐浴作靈胎歸根復
命知關竅返本還元再有來
晚歲參玄半醉醒陰符道德未能聽調羹既
用鹽爲主本命先由北斗經
道從玄牝立丹基戊己宫中煅坎離不得眞
鉛製眞汞誰家養得鬼胎兒
混沌初生炁始青已坯丹藥在黄庭抽添容
易韓湘子進退艱難仵達靈
白雪黄芽受氣初除邪輔正號屠蘇少年坐
道到頭白打破慳囊一滴無
魁魒運動坎求離顛倒陰陽正及時唤醒了
公添火候水源清濁恐差池
一飲華池便有功鬢生新髮頂垂紅從容時
把菱花照覺與尋常貌不同
河車搬運氣難窮一轉工夫九載同抱道資
身無影響學人妄想速成功
日月周星逐序移審知法象妙能窺天非不
老常搬運人志無常講片時
男兒截白精化血女子斬赤血化精雖然未
是蓬萊客也號嬰兒姹女名
復命還元道炁存綿綿神水渥靈根老來顧
戀閏中物百歲猶能種子孫
三十時年血氣剛笑人談道說丹方厨中有
米晨炊易燈裏無油夜作忙
五十修丹已太遲氣衰身健號行尸幾人下
志求爐鼎爐鼎而今又養兒
現在有身須保有未來過去事歸無就他無
有修無有論甚先天太極圖
佛仙了命鉢囊中何事今人妄覺同僧不抱
元非正果道修苦行即頑空
習定爲功已不才火升水降自狐精血榮氣
衛循經絡安得刀圭入口來
蓬萊有路仗神遊無字金丹未足修寂滅若
能歸極樂骷髏自合嘆莊周
泥着頑空錯到頭魂消魄散死皆休何人身
上無龍虎却道身從累劫修
輪迴生死事迷津佛化衆生積善因指示西
方極樂國謂云種種得人身
死户生門問要津佛言寂滅道言昇空談似
近玄談遠所以世人多敬僧
年中求月日求時乆在圜爐也不知寒夜相
治喧坐鉢獨防精漏却歌詞
癖性孤居倦博聞焉知守一尚傍門己身認
作臭皮袋執定長生是妄言
念經度厄說禳灾了義分明莫轉猜守道閉
關行水火虎狼枷棒自何來
五仙修道不同科天運迴旋到爾何水德旺
時陰直事玄門雖闡鬼功多
道演三乘神鬼仙坐亡立脱命無傳停屍在
地終名死咦咄喃喃說甚玄
玉液嚴凝金液濃杜門修鍊絶人蹤守神不
密精須漏夢接招徴妄作凶
混元符水混元燈此是先天神炁精一自許
君修鍊後到今舉世莫能行
山間林下有愚夫名利甘心不去圖既道萬
縁皆寂滅可堪歡笑待其無
君相臣僚士庶賢惜精保命莫求天人生精
髓非天與枉了燒香乞壽年
日月高奔入紫庭工夫鬧裏亦堪行居官守
道渾無閡只恐伊家行不清
金丹返老再還童命穴求玄了性宗靴破若
非皮片補吴綾蜀錦不彌縫
人人身上有丹砂凡汞凡鉛莫可加未審庸
夫何以見鬥燒雜石作黄芽
守一精專死亦休忙如救渴飽難求縣胎要
結波羅蜜捉箇蜂王放裏頭
天癸天壬識得全終須有分做神仙任他紫
府無名字畢竟吾能鍊汞鉛
谷神篇卷上










谷神篇卷下光十
　　　　五福玄巢子林轅神鳳述







　九還七返無多事十二時中總一時
　　投壺口訣圖
　　　金瓶投木箭氣穴引神歸
　　　心正形端者機籌養發揮


　　　珞琭子云崇釋則離宫守定
　　　學道則水府求玄此言格矣
　　貴
　　賤　錬液投中正壺中日月長
　　壽旁門多伎巧俱不免無常
　　天　









　　　　先天後天釋氏牟尼
含　　　無極太極孔氏仲尼
　　　　大無不包牟之與尼

元　　　細無不入一以貫之

抱

朴

之潮風冰電性依命生

圖馱伏濳飛理從道出
　　　百骸造端視聽以前
　　　萬化隨機杳冥恍惚

　　　靜功虛名論
學道有五得仙次第考之曰夫欲修命者保
見存以身爲丹房氣爲鉛汞隨陽功之動作
外兼藥餌治身無病號曰人仙矧以玉符保
神抱重厚純粹之質得象而忘言在世長年
號爲地仙徒垣以疏交戚晦跡以免徴呼復
以金液鍊形使形神俱妙得爲神仙濳藴造
化樞機天道歸之若抱大患玄科禁戒復以
言動爲忘而務廣修仁德暗積功行坐待氣
足神完超清輕冲和之體以返洞天位證天
仙以上四者既分品格適從修命之漸故其
理之果必夫修性者信其無以氣爲主人身
爲客寄抱陰氣以守靜並萬縁息百念雖飲
啄不足累其心四大尸位五臟匏繫習衍坐
功身無宿病不覺勞苦用工有效漸至靜定
子精無漏則性水俱澄内觀無心外觀無形
遠觀無物將入眞靜陽魂漸消陰魄漸勝魄
之精性之水咸若光明靜定而能忘乃曰入
定惟覺身在光中惚則無身性恣開朗是謂
得性心純而博易中虚而言應淵兮預知人
事吉凶悔吝察往知來本身有患却不自知
覺或者陰脱神恐恐則群魔隊仗勉力智昏
昏則蛇虎滿前若非有故則陰靈附其性虚
邪入其體鬼神趨其役則亦服其勞靜功之
驗比之抱一者亦曰人能常清靜天地悉皆
歸陰精旺則尸魔旺似不自防墮深溺浚皆
能自岀世所謂道高一尺魔高一丈是也或
者棄身則敢以履險空想則不覺飢寒悍氣
則飽食無糞忘形則不知痛痒尸厥則自伐
無傷神妖則臨刑刃瓌息遯則煙爨不干性
滅則全抛眠睡已上種種利益皆岀於指命
捨死無有恐怖皆徒以駭觀惑耳去道尤遠
謂之暫假因縁終不免於就死至於靜極而
忽動不由主客而由賊邪動則莫能自禁發
泄而形言歌詞章顯科教彰形化俗棄有着
空或謗眞風是其失心所在好勝之心猶存
非道使然雖名得道實無所得人生天地間
抱萬古金天一泓神水胚胎男女俱足故性
定則水澄澄則照物窪水清清即生魚鱉山
有泉則有神涵則作妖魅俗聞妖術者入人
家照其碗中之水尚可作盜竊況陰符性水
也修行人得入空定境界夙有靈骨一心不
昧自悟迴光返照復命歸根緘口以祀竈瞑
目以過橋或可以移神上達出尸入殻去來
無礙眞得鬼仙之道實證空王之果萬中有
一亦爲難事雖曰了矣無米粥濟飢可否其
或逐物意移異端並起以澄照化機鬼擘口
語認爲己能則悮矣苟患失之禍將至矣孰
謂没齒無怨言嗚呼惜哉天之道常善護物
故無棄物鬼神無常情道敗則失之或曰鬼
道易邪況復爲灾也常思鬼仙之成道也既
不得游神於清輕又不能留形於重厚其居
幽冥渺邈間意獨何似觀天地萬物之作先
陰而後陽從無而生有先虚而後實捨妄而
求眞先鬼而後神偃武而修文先功而後巧
及粗而致精物其有也則日漸損廢壞拆貧
散以至毁滅復歸於無形人與物俱隨氣運
之流行躁勝寒靜勝熱弱勝强思勝恐天之
道陰常勝陽人之道靜常勝動人稟陰質太
重故言三魂七魄修仙道常自吉修鬼道常
自凶易體之變亦曰與鬼神合其吉凶然世
事文理亦是百件虚而一件實守動亦是道
動極致靜靜則神凝守靜亦是道靜極復動
動則氣散伏雌抱卵以水沃而試之浮而動
者有生靜而僕者無生無生是無神此曉然
之理也聖人觀復以傷物壞嘆曰莫若無物
使不見其壞也卜筮書曰天地年月日時各
有空亡而況於人乎常人死喪不過三年其
于醫巫卜聖忠臣義士立功勳利濟而留名
者有實行恩及後世則國人稱之故名在靈
在其享則有祀雖忠靖義勇靈著陰部其餘
慕清高狂簡而祠名者皆虚名在官則同禄
殁亡亦同俗有祀而無享死喪歸無常與孤
陰守靜者何異
　　　水調歌頭
雷在地中復山下出泉蒙樞機合發時惟君
子爲能通初九濳龍勿用上九亢龍有悔溟
涬萃黄宫大畜有攸利善繼飬元雄剥鴻
濛求鼎實作參同有孚盈缶油然道濟沛其
豐酬酢噬金遯㲄鮒甕包承敝漏退食總由
公納約自户牖其道永無窮
悟得天仙訣參透祖師關坎離顛倒歸根復
命片時間也不持齋受戒也不行藏語默也
不坐禪圜因甚同門士廢寢更忘餐覓黄
芽擒已汞結還丹塵情事冗般般應接道無
干也莫去妻逐妾也莫抛兒棄女也莫說休
官混飲太玄酒箇箇會乘鸞
大藥金丹祖混質未分前剛柔剖判異名同
出汞和鉛會得道窮物返鍊此華池神水推
類合其玄二八正關鍵夫婦再團圓午臨
申寅起子運周天爻符既濟陰須陽極始承
權三五庚生甲滿漸以中孚孕有十月聖胎
全表裏赫然赤洪造應純乾
色象昆盧育具足辟支離大千人我總名無
量阿僧祇男則給孤舍衛女則普門覺海愛
慾受根基若樂蘭那行福報尚愆期善財
施多寳積廣參師因縁殊勝頓超彼岸掬曹
溪佛說須陀含果我得阿羅漢道如是證菩
提第一波羅蜜諦聽可思惟
樹老堪移接人老豈容枯玄元食母還丹入
口是良圖乞得西家紅釀又覓東鄰白醖裝
做一葫蘆就我鐺中煮玉兔搦金烏救衰
翁伸老媪復如雛精填髓滿身心常是莊丁
夫俗語神仙絶慾浪說眞人無念天也被機
摸我道非常道定不自羈孤
造物局浮僞天網艾如張提起死生關捩便
是有閻王六道轉輪吞啗一氣循環貴賤校
覈注生方苟免投皮鷇難遇好爺孃友多
聞欺獲羅錯因忙天堂地獄信乎申吕鞠韓
常耕餒寡尤寡悔道穀闕疑闕殆舉措巧承
當要出陰陽構金鼎鍊鉛霜

木
金
間
隔
體
用
之
圖



元
氣
生
成
之
圖


　　　元氣說
元氣始生猶一黍也露珠也水顆也蓋自無
始曠劫霾翳搏聚之内含凝一點之水質也
孕於其間如筐載卵自底而生斯有矣强名
曰道曰靈寳承陰而生内白而外黑玄精建
武北斗之經是也故内之白能化魄反屬陰
外之黑能變魂反屬陽是陰含而陽抱也其
内之陰因陽之動而隨出出則爲杳靄外之
陽俟陰之靜而踐入入則肇氤孽陰氣始出
視之不見是謂恍惚如同煙霧生寒氣也陽
氣始入聽之不聞是謂杳冥乍若罔象生温
氣也既合矣混質而成朴積小而爲大内非
純陰外非純陽且陰氣之爲情好舒暢好緩
散欲盡出既漸出矣復不捨其子則爲之胚
暉狀若雲霧生濕氣也其陽氣之爲性好涵
養好圓融欲盡入既漸入矣莫能離其母則
爲之眹兆煦昕離合生熱氣也外陰愈搏内
陽愈凝結成混沌其形如初乃立天象是玄
包其黄者也且玄屬水也是元氣之至精積
而盈也黄屬火也乃餘氣之生神烜而灼也
猶是推之其混沌之内惟水中沉一日光者
矣陰氣在天之外故不能靜則庣庣然常扇
如母拍子眠陽氣在液之内故不能動則蠢
蠢然常聽如雛候雉乳囮育兹乆黄之内生
燥氣焉燥氣既生玄精蝕涸水涸氣虚因虚
而風生焉燥極而雷作焉故天肫之内有四
象焉其内也風欲揚而不能鼓水欲泆而不
能决火欲炎而不能升雷欲蕩而不能發則
漸相刑尅甚至戰爭風助水之力而作澎湃
雷助火之力而加奮迅至於激搏而破矣破
乃分之是開天也故雷震而闡風揚其曠火
氣得以升沉水液得以流注古之運化者密
措風雷爲盤古之號者欲使後世莫可輕測
造化也天既分也元氣化氣之輕者自下而
升結成梵宇也元氣積液之資重者隨底所
載乃眞水也原其天自有象以來至於混沌
未破之時大只百里也大率今時人一日可
行百里路所以雷在其中惟能固養百里之
聲震動十里之怒蓋火是其母也火之燃燎
一日亦不過百里乃息是以知雷之與火之
令有所執矣水可日流萬里風亦如之是以
知水之與風之政無所拘矣故雷之擊物則
有焦風之吹衣亦有濕各隨其母氣禀受之
所有也百里之天既分則千里矣漸至萬里
矣風隨方以展之雷逐位以蕩之外之餘氣
施張以措之内之元氣兆運以局之歷元應
化致令莫諦其幾千萬里矣或問風雷同穴
也風可吹萬里雷只震百里何也曰風感寒
氣而吹水是元氣則有餘也曰陰氣曰惡氣
曰邪氣易積而難散陰神治世而多妄行也
雷假燥氣而震火是餘氣則無私也曰陽氣
曰怒氣曰義氣難動而易靜陽神治世而常
守信也故雷展則聲微矣蕩則怒弱矣水火
風雷四象也風惟魂雷惟響火惟光水獨質
日乃火光也天宇之中有資而兆質者獨一
水也水之上應北辰出焉而後水之氣日之
影感化而生月矣然而水爲先天後天之母
也水既生風風復吹水起浪爲沬雷復震水
騰沸化萍日復曝水結滓成鹵月復照水澄
坌作泥積泥而生融蝡俱化而爲土也風揚
而塵日烈而砂湛露既降水滋之土始生苔
蘚次有蓂蕪至於荏苒漸洳生滅土斯厚矣
則草化爲竹條茂爲木乆之而草結穗木成
樹卉梃實春榮秋剥俱腐化土土愈埤而地
域場矣至于木根土壘盤礴交固乆之而化
爲石則覆載之内有形而有象者惟木與石
二物而矣老木受天地雲煙聚氣則有精有
液乆之而化禽化龍化犴化男子神靈具足
因夙以摧之則人物之四肢毛髮受之於木
也乃能導躍鼓舞控拉屈伸是其情也赭石
感水土日月孕秀則有血有乳乆之而化蟾
化虎化羊化女人機源透徹因雷以驅之則
人身之顱腹骨骼受之於石也乃能坐卧踞
處懷躭守靜是其性也木男石女既有伉合
孕生男女得以全身人物既有化育兹分人
蟲匪媾亦繫胎胞長幼相須仍存子息種類
差别形態庶焉蓐食郊野時性遂飛走火食
墟聚慧辯醜妍原其木石生男女者無情化
有情也石性有潤令人之更齒木性有枯令
人之有死物類有形皆偏倚也惟人身爲最
靈禀受陰陽元氣之全矣天神地祇皆人類
主之復云天自開闢以來其象如一盎矣内
之元氣化生諸氣升騰鬱結於盎唇聚爲穹
廓猶釜底停煤之狀隨其下方升氣厚薄所
集乆則垂懸隈磊得日月寒暑之氣陶鎔而
成礦確内懷金玉之體或因穢濁氣干之而
墮爲丘陵洞治女蝸氏之鍊石取其元氣以
補天遺其質璞在世謂之五金珍寳其未經
鍊鍛者乃丹砂鉛礬硝石衆類是也其穹窿
聚氣既乆質璞累重亦稍下墜其上幻生崆
峒則有虚空故萬物旦夕騰氣爲之仰托於
諸氣焰熾之芒端炎赫無影之氣灼入空廓
凝而曰神萬物之液氣混合於其下而爲星
曰靈化生之氣應現而爲小星故小星曰宿
以其能留光一夜也察天之道其初者無靈
也含萬象之景内之流光以爲靈無神也拘
萬物之氣表之炎赫以爲神其外無形其内
無影至聖者不得睹其面惟賢者必可合其
心或言天地之有瓌者此無他也蓋因二氣
生化太過水力弱而土壤虚矣元氣是水也
餘氣是土也水之晝夜常流洮汰川澤故河
源常遷脉江岸無定垣是以禹基之栢系南
北之榮枯錢塘之沙應東西之聚散日往月
來世隨陵谷變遷水流極而勢弱矣況兼地
土生物太盛土壤虚而不能自載小則隨方
窪陷大則俱墜矣力因運窮數隨氣盡雖墜
者墜必有底也但日月之光因震墜而激散
無也地始墜也生氣絶而寒氣行也天無所
載仍將危也其内冥冥然人物喪滅俱化土
而無穢也已經人世三百六十年矣陰靜極
而陽復動寒氣化而温氣生寒温相凑化而
爲濕也濕氣既生薰蒸四達其穹窿寥廓因
兹濡溽汗漫解斥亦皆崩榻也又經三百六
十年矣猶廢窑受濕而摧也常觀山岡之勢
一層石上又一層土重疊間積則可見天地
之廢壞有自來矣夫天地之休息者是造化
之歇力養氣也乃亦陰陽交接之道也歸根
復命之義也雖曰有瓌只是餘氣生積成後
天上穹下壤伏實歸土也其先天之天則無
壞矣以其元氣常存還返而復生也至于濕
氣盛而熱氣兆熱極乃燥陽氣至焉清濁分
焉光明出焉物猶資始也又經九九八十一
年矣故天地之一休息總得八百年嘗聞老
人語開天一萬八百年然後有地猶此推之
是天之積氣萬年而休息於八百年矣故總
而言之也則又可見乾墮而成坤也故天一
日有十二時人一身有十二經人之困醒惟
在一時以合休息之數也天地既瓌也其神
不滅也所以經云浮黎元始天尊與元始天
尊相去幾劫仞信不誣矣崩墜之後天高而
愈遠地卑而愈厚山有積而愈巍猶水落石
出之義也天地不休息無從而開展也嬰孩
不寢寐無從而變蒸也或問先天之天何能
長存長生曰觀天之象如一盎矣外無夾曠
傍無漏竅雖幽關淨土亦居其内之明晦偏
靜處所其元氣之搬運與乎休息惟在其中
是以長存也天包萬物以盜其氣而養之以
是長生也夫天之盜物氣者天無二天惟盜
於自己之内所生故萬物無損無違是其合
得自然之盜也人亦能之況人有同體既可
盜於自己之有也復能盜他物者哉奈何人
之一身除五臟六腑之外别無物寄雖一飲
一啄皆自外運而入欲求長生則難自生是
以軒轅行御女之術故得一千二百歲籛鏗
得育嬰之法亦享壽八百年歷觀移桃接杏
插棃比桑至于採糜鹿之茸啖孽牲之肉身
衣裘裳口需血食以其氣可補氣情可感情
物殊而元氣同也先聖曰近取諸身遠取諸
物世誦其言莫咬味也修道欲求得因求得
而名盜食穀亦是盜食肉亦是盜欲爲食神
之盜者雖盜而盜莫及苟能自盜元氣得以
還返則長生之域易致知矣又尚可他圖而
爲不仁之盜乎且曰人之元氣何物也其始
也是無始氣中一點露珠也生天也生地也
資於木石而生人也至及祖宗生身之父母
也今之在人之身而有者乃兩腎中間一點
神氣也自父母遺而有也夫天地陰陽萬物
之交媾者媾精也訛云而有血也父母既降
靈於關元育陽之穴即無始玄含露珠之本
也是名元氣也其形恍惚其象杳冥隱於精
液之内水體是也其主腎也含育陽魂而化
生心氣心氣化生兩眼瞳人而分清濁右眼
之清氣化神水還心爲液心之液化血還左
腎爲精精化氣守神爲性左眼之濁氣上應
生腦髓生頭顱既完而下生脊骨生右腎配
左腎爲命門或繫女子胞合魂魄魂生肝生
心生舌生膽生包絡生小腸生膀胱生垂莖
魄生肺生喉嚨生胃生脾生攔腸生大腸生
穀道營衛合而生三焦魂爲血行營生筋膂
經絡魄化氣行衛生肌骨毛膚成身軀而後
四肢也女人反皆是面北受胎也母悮言脉
診也然則男女雖異皆以尺脉死生同斷命
也夫元氣之經營者存乎腎過乎心應乎眼
三宫升降一氣循環者也故腎與膀胱爲配
心與小腸爲配眼與腦爲配其所配者是其
都會之所也人知其配者是合也是歸也則
知氣之出入有間隔也有衰旺也有清濁也
此爲明心見性之候也其元氣之變態化爲
氣液之二體也氣也者曰命也神也眞汞也
隨動外接人之寤則神游於眼瞑則歸於心
寐則逸於腎默則集於眉本此爲氣之升降
者也液也者曰性也精也眞鉛也修靜内復
在腎而爲精至肝而爲魂至心而爲血至脾
而爲膏腴至心包絡而爲榮脉至肺而爲魄
至三焦而爲衛氣至腠理而爲動氣至腦而
爲神泉下至鼻中而爲玉漿至喉舌而爲靈
液入于冑慕於心候營衛二氣周身既備亦
還心會合水穀諸液於大腸至攔腸分泌清
濁則清氣輸入小腸揍腎滲膀胱膀胱還元
海元海再生氣晝夜之無端當此之際是謂
神歸氣復氣與液合君子慎其獨得之爲小
還男女混居室一物分二名陰中伏陽號曰
黄芽陽内負陰象名白雪神符合而言之乃
曰刀圭也修鍊之法於人身子陽之時沃以
非凡之水進以自然之火自然即隨時之義
也片餉功夫無中生有結成聖胎是謂奪造
化也若又不求口訣而復失於同類玉液且
無金液安有但以存想無爲望其交媾結丹
誠爲虚妄也人無根本身在偏枯氣難停留
液無歸着至于年老氣亦老形枯液亦枯身
不了道則疾病是其憂飢渴是其累老死是
其哀況爲陰陽殺機之奪算乎或問何謂奪
也當其寒暑之時則傷人血脉脾冑濡弱當
其雷電之時則攝人魂魄神驚去體當其陰
雨之時則滅人精神夢吞陰氣當其霜雪之
時則削人肌膚夢危泄精當其饑饉之時則
萎人氣質頑臆臭惡當其瘟疫之時則腐人
生命衄血夭壽當其兵戈之時則毁人形志
大痛離散世人不知不覺而紅顏暗失憔悴
此皆殺機之奪也有言天好生而惡殺者天
莫不慈忍乎夫天之好生以地氣爲本物之
生氣則養之物之死氣則敗之如人腹中不
容臭腐也人能調服元氣必藉冑氣爲本捨
粗糲而奉精粹違非時而食新鮮去陳餒而
進甘㫖使胃氣充實則元氣有餘子曰祭於
公不宿肉羌旅刲羊必先呪刃而剌或曰啖
活肉棄死血昔時之所謡聞今日而果實見
亦爲惜身重命知之損益故可近求道也苟
或吊凶喪病患之家入産厭伏尸之次聞刑
囚悲泣之聲坐屠殺流血之地自爲非法縲
紲其身皆使人神駭散也殊不知元氣寄人
之身如草棲煙善守者尚無百年主故養之
則存觸之則散散則令人瞑眩甚則人仆矣
人能養元氣之勇者身心洞燭胸臆篤實有
念慮有惻隱有剛毅至於嘗大酖斷其臂刖
其足元氣伏匿神色不移尚可活矣苟死者
其靈亦不散也其不能養者庸陋淺識執迷
退見多忌易惑氣無定守神無默處或因憂
憤卒中暴亡或一喜一怒而輒喪身或傾生
自殺此何愚之甚矣○今謂元氣之所要也
若曰元氣谷守之於内者曰正氣曰谷神曰
性命餘氣施應之於外者曰浩氣曰應神曰
聲色故王叔和診脉訣云若動應神魂魄在
止便千休命不停所謂應神穴動是命脉存
則人不死矣所以老子曰性命常存釋氏曰
聲色皆空蓋一言其谷也一言其應者也世
有迷徒不究奥理妄指釋氏欲得寂滅爲樂
又豈知魯論云鳥之將死其鳴也哀人之將
死其言也善之語爲悼哉噫前賢往哲有談
道之無極者演易之太極者論天文地理者
學藝射書數者推萬物盛衰者多是不從元
氣立說至於窮理盡性正好下句處泛言常
道既不爲己任𩩚□依何厚薄筋骸相因束
輳則皆與修身無益也於是孟軻但言善養
浩然之氣莊周亦且怡悦應現之神全似不
知元氣之眞一名曰道哉直論元氣者是一
也一也者是三才共同此一立命之基也有
物也有象也是人我之本來面目也萬法歸
根而名之也歸源而復命亦一一之一也始
於一也反復進退皆一也孰可二其名也故
得指一歸元氣之說
　　　承師口訣有感五言四韻
金液還丹訣無中養就兒一從師點透三嘆
世難知守復神歸我交乾日用時逢人休問
道一味服刀圭
學鑄純陽劍庚金利用堅致柔仍歃汞剛折
必加鉛過海没不没度關玄又玄仙人無忌
憚縣佩去朝天
道派分清濁訛傳理最淫藥材詢老嫩鑪鼎
互陽陰龍虎知生處夫妻易死心紀丹十二
載大藥一斤金
混沌初分誕乾坤氣始青悦之非小道惜也
惡其形兩曜旋期鼎五芽舍萬靈歲丹名在
此經訣載黄庭
了命須金鼎無神也有神遯庚潜向乙納甲
媚逢辛外藥易亂性内丹難救貧遥聞唐吕
子願度一千人


谷神篇卷下
