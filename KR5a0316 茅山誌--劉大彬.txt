#+TITLE: 茅山誌--劉大彬
#+DATE: 2018-05-12 10:21:40
#+SOURCE: github.com/kanripo/KR5a0316 master 0304272a                
茅山志序龍一
皇慶改元制賜茅山四十五代宗師劉大彬
洞觀微妙玄應眞人後五年褒封三茅眞君
徽號各加二字曰眞應曰妙應曰神應仍勑
三峯爲觀曰聖祐曰德祐曰仁祐明年傳壇
之玉印乆湮至是復出有司上其事奉㫖嘉
昇本山於是涣渥沓臻靈芝挺瑞神人以和
凡經籙楝宇百廢之宜飭治繕完者宗師得
以悉其心力焉又病夫山志前約而後闕也
廼囑諸入室弟子采集成書來徴予序閲其
所載詔誥之隆仙眞之異洞府之邃壇籙之
傳人物之偉樓觀之盛山水之清草木之秀
碑刻之紀題詠之工莫不昈分類析粲然大
備按茅山本句曲山第八華陽洞天第一地
肺楅地漢茅君昆季棲遁登晨于此山因氏
茅迨晋魏元君大暢厥緒眞風靈蹟綿綿延
延鬱爲寰宇之名山神靈之區奥也皇元治
尚清靜自版圖歸職方氏主壇席者徴至闕
下優降璽書金湯其教至宗師始顯被恩數
度越前躅於戲懿哉蓋山川之氣發舒於休
息既乆亦宗師之道行升聞寂通之妙其在
斯乎顧山志不可不輯而丕貺不可無述也
昔唐玄宗問理化於李玄靜玄靜對曰道德
經君王之師也漢文帝行其言仁壽天下又
諮以金鼎曰道德公也輕舉公中之私耳後
之人盍體玄靜之格言踵宗師之誠感則庶
幾休應是又可續志與兹山爲無窮也泰定
甲子日南至集賢大學士光禄大夫西秦趙
世延序

欽惟皇元之有天下也首崇清靜之道以開
泰平之基是以方外祠臣特蒙簡注恩輝炫
焯表章山林若不著爲成書後世何以考見
顧余斯語名山實聞至大庚戌予以祀事至
茅山因閲其山之舊志遺闕甚多嘗以語之
四十四代宗師牧齋王眞人未幾眞人傳眞
山志無所聞後五年復祀其山又以語之嗣
宗師劉眞人十又三年爲泰定丙寅天子用
故事醮其山予實代禮始獲睹其成書凡十
有五卷自漢晋而下及齊梁唐宋之書搜括
無遺噫何其詳哉其首篇曰誥副墨則國朝
所封三眞君制詞三峰觀賜額勑書具在皆
予所奏請者其末篇曰雜著則有仁皇用先
開府張公所奏還賜玉章始末鳴呼是書前
後凡二十年始成仙靈誠有所待耶不然國
朝褒封錫額還賜玉章諸異恩又將補闕拾
遺於成書之後作者不無憾焉平章趙公既
爲之序予嘉是書之傳有益斯道而予言之
勉成者不徒然也故爲之書泰定丁卯春正
月特進上卿玄教大宗師吴全節序










茅山志叙録
句曲有記尚矣宋紹興二十年南豐曾恂孚
仲昭臺道士傅霄子昂修山記四卷所書山
水祠宇粗録名號而已考古述事則猶略焉
大彬登壇一紀始克修證傳宗經籙又五載
而成是書凡十二篇十五卷題曰茅山志載
惟兹山禀靈異於開闢之初應帝王於虚無
之表夏禹巡幸秦始登崇漢元壽二年太帝
九錫茅君白日神仙其名益大顯于天下及
晋宋經道之興梁唐尊尚之篤眞人道士代
爲帝者師龍文鳳札積如雲霞慨乎年世曠
邈璽書罕存追録見聞百餘一二暨我皇元
混一區宇世祖聖德神功文武皇帝首降明
詔召嗣宗師蔣君宗瑛詣闕繇是累朝大護
其教廼延祐三載加號三君改觀三峰光掩
前古聖人以神道設教有自來矣
作誥副墨第一
加封明詔若曰兹山之靈以氏爲號茅君眞
胄盍先傳焉按登眞隱訣眞傳例列聖道君
稱紀餘眞稱傳夫以三茅秦漢道君今日下
士仰述聖蹟何得稱傳作三神紀第二金壇
華陽洞天金陵地肺福地桐栢眞人所謂飬
眞之福境成神之靈墟雖百世可知也集諸
山水洞穴作括神區第三觀方平海中揚塵
之諭令威華表去家之語是知仙聖按行民
間亦嘗咄咄古今之異玄蹤所在不與陵谷
遷變者幾希作稽古蹟第四上清經法下教
出世始晋興寧二年紫虚魏元君降㖟瑯琊
王公府舍人楊君作隸字寫出以傳護軍長
史許君父子其圖籙秘非盟跪不傳今疏篇
目使學眞之子略見曉焉書論附名其左作
道山册第五初元始七傳而至紫虚自紫虚
積于今四十五代苟非其人道不虚行河東
柳識故云道門華陽亦儒門洙泗作上清品
第六劉向云天有神司仙人充之洞宫官僚
自眞誥玄通記傳出時運變易應有遷補譬
如周禮漢儀不復相同神道幽遠非世所知
作仙曹署第七山源曲而有容高尚求志之
士棲遁其間不可殫紀所采古今卓行之著
眀者若夫深晦無爲潜升晨景則曷得而名
作采眞游第八魏晋六朝館宇散居林麓唐
宋始勑改宮觀之盛奉祠祝釐此其地也作
樓觀部第九丹砂寳氣金玉華津人服之而
引年易質其漬潤積乆發於芝英草木神異
而靈長信物理之固然作靈植檢第十碑銘
書刻載道之舟車也眞人手澤猶得模楷而
立德立功立言者文亦在兹乎作録金石第
十一古人采詩蓋有關名教山中賦詠散逸
既多此皆絶妙好辭足麗於飛空謡歌之末
作金薤編第十二終焉是志之作不間今昔
一行一言録其至善其或傳專譌謬撰辭蕪
惡(如指桓/記之屬)一無所取非脱遺也於戲太史公
稱天下名山南華稱博大眞人若句曲兼二
者蓋千數百年纂懿流光未有若斯之盛者
也後之學士無狹其所居無厭其所生無小
無大臺是皆以清靜爲本尚有徵於斯文哉
大元天曆元年歲在戊辰十二月二日嗣上
淸經籙四十五代宗師洞觀微妙玄應眞人
劉大彬序

茅山志卷之一
　　　　上清嗣宗師劉大彬造
　誥副墨
漢詔誥
　　　天皇太帝授茅君九錫玉册文(漢哀/帝元)
　　　(壽二年太歲庚申/八月十八日己酉)
惟盈虛挺遠朗幽耽妙玄爰自童蒙散髪北
山靜心林澤積思求神登峻履谷艱尋師門
擲形絶崿投軀萬津丹誠率往肆其天然遂
造明匠廼受靈篇翦髮祝跪殘首截身帶索
自樂不恥飢寒所適惟道所保以眞情昭上
帝感激太玄今敬授盈位爲太元眞人領東
嶽上卿司命神君
君平心格正秉操金石丹心矯衆棲神高暎
今故報以玉鉞緑旌八威之策使征伐邪源
折衝萬神(其/一)君寒凍林谷味玄仰眞思激窮
岫啓心精誠今故報心紫髦之節藕敷華冠
使君招驅千靈封山召雲(其/二)君棄家獨往離
親樂仙契闊嶮試冬袒山川今故報以繡羽
紫帔丹青飛裙使君從容霄階携命玉眞(其/三)
君步驟林藪足履危仞心耽志尚曾不愆憚
今故報以班龍之輿素虎之軿使以浮宴太
空飛輪帝庭(其/四)君披榛併景寒露霜雪心求
明眞不戰不慄今故報以曲晨寳蓋瓊闈緑
室使君游盼九宫靜神温密(其/五)君遠遁秀榮
無疲於心潛形幽嶽精思萬林今故報以執
神流火䨥珠月明可以上聞太極通音上清
(其/六)君貞心高靜淫累不經素挺皓暎内外垣
平今故報以錦旌繡旛白羽玄竿可以呼召
六陰玉女侍軒其七君慈向物陰德萬生蠢
動之毛皆念經營今故報以鳳鸞之嘯金鐘
玉磬可以和神虚館樂眞儛靈(其/八)君飢渴養
神艱辛求眞萬物不能致其惑千邪不能毁
其淳今故報以紫琳之腴玉漿金罌可以壽
同三光刻簡丹璚(其/九)君標領清玄紫緯八暎
心暉重離神躍太霞實眞人之長者故以太
元爲號九德既備積感太微天人虛因不期
同歸今酬九事以報往懷君心神方朗四靈
所棲丹眞啓焕秉直不回正任全固鑒無照
微今屈宰上卿總括東嶽又加司命之主以
領録圖籍給玉童玉女各四十人以出入太
微受事太極也治宫赤城玉洞之府盈其蒞
之動靜以聞
　　　太上遣齎紫素之書策中君文曰(永/始)
　　　(三年歲/在丁未)
太上有命天眞書言咸陽茅固家于南關厥
字季偉受名當仙位爲定録兼統地眞使保
舉有道年命相關勤恭所蒞四極法全宫館
洞臺治丹陽句曲之山固其朂之動靜察聞
　　　紫素策小君文曰
盈固弟衷挺素該清雖晩反正思微徹誠斷
馘六天才穎標明今屈司三官保命建名總
括岱宗領死記生位爲地仙九宫之英勸教
童蒙開導方成教訓女官授諸妙靈治法百
鬼典崇校精關察水源江河流傾封掌金谷
藏録玉漿監植龍芝洞草夜光治良常之山
帶北洞之口鎮陰宫之門衷其勉之動靜以
聞
　右文梁普通三年刻石華陽南洞九錫碑
　見聞金石篇
齊梁詔誥(表奏/附)
　　　齊武帝答陶隱居入山詔
卿遺累却粒尚想清虛山中閒靜得性所樂
當善遂嘉志也若有所須便可以聞仍賜帛
十疋燭二十挺
　　　又别勑
朕月給上茯苓五斤白蜜二斗以供服餌
　　　隱居解官表
　臣聞堯風沖天穎陽振飲河之談漢德括
　地商陰峻餐芝之氣臣棲遲早日簪帶乆
　年仕豈留榮學非待禄恒思縣纓象闕孤
　耕壟下席月澗門横琴雲際始奉中恩得
　遂丘壑今便滅影桂庭神交松友一出東
　關故鄉就望睠言興念臨波瀉淚臣舟棹
　已遄無縁躬諸不任攀戀之誠謹奉表以
　聞
　　　梁武帝答隱居論書
近二卷欲少留差不爲異紙卷是出裝書既
須見前所以付耳無正可取備於此及欲更
須細書如論箴例逸少書無甚極細書樂毅
論廼微麤健恐非眞蹟太師箴小復方媚筆
力過嫩書體乖異二者已經至鑒此外便無
可付也
　　　隱居與武帝論書表
　奉㫖左右中書復稍有能者惟周喜贊夫
　以含心之荄實伺夾鍾吐氣今既自上體
　妙爲下理用成工每惟申鍾王論於天下
　進藝方興所恨臣沉朽不能鑽仰高深自
　懐歎慕前奉神筆三紙並今爲五非但字
　字注目廼晝畫抽心日覺勁媚轉不可說
　以酬昔歳不復相類正此即爲楷何復多
　尋鍾王臣心本自敬重今者彌增愛服俯
　仰悦豫不能不以啓適伏蒙二卷伏覽標
　帖皆如聖㫖既不顯垂允少留不能乆停
　已就摹索者一段未畢不赴今信紙卷先
　已經有兼多他雜無所復取亦請伺俱了
　日奉送兼此諸書是篇章體臣今不辯復
　得修習惟願細書如樂毅論太師箴例依
　倣以寫經傳永存㝠題中精要而已
　　　再答後啓
又省别疏云故當宜微以著賞此既勝事誰
風訓非嫌云云然非所習聊試略言夫運筆
邪則無芒角執手寬則書緩弱點畫短則法
臃腫點撇長則法離澌畫促則字横晝踈則
形慢拘則之勢放又少則純骨無媚純肉無
力少墨浮澀多墨笨鈍比並皆然任之所之
自然之理也若抑揚得所趣舍無違值筆連
斷觸勢峰鬱揚波折節中規合矩分間下注
濃纖有方肥瘦相和骨力相稱婉婉曖曖視
之不足稜稜凛凛常有生氣適眼合心便爲
甲科衆家可識亦當復貫串耳六文可工亦
當由習耳一聞能持一見能記且古且今不
無其人大抵爲論終歸是習程邈所以能變
書體爲之舊也張芝所以能善書工學之積
也既舊既積方可以肆其譚吾少來廼至不
(缺/□)嘗畫甲子無論於篇紙老而言之亦復何
謂正足見嗤於當今貽笑於後代遂有獨冠
之言覽之背熱隱眞於是乎累眞矣此直一
藝之精非吾所謂勝事此道心之塵非吾所
謂無欲也
　樂毅論愚心近甚疑是摹而不敢輕言今
　㫖以爲非眞竊自信頗涉有悟箴贊過爲
　淪弱許靜素段遂蒙永給仰銘矜奬益無
　以喻如此書雖不在法例而致用理均背
　間細楷兼復兩玩先於都遇得飛白一卷
　云是逸少好蹟臣不嘗别見無以能辨唯
　覺勢力驚絶謹以上聖於臣非用脱可充
　閣願仍以奉上臣昔於馬澄處見逸少正
　書目録一卷澄云右軍勸進洛神賦諸書
　十餘首皆作今體唯急就章二篇古法緊
　細近脱憶此語當是零落已不復存澄又
　云帖註出裝者皆擬賚諸王及朝士臣近
　見三卷首帖亦謂已乆分本不敢識此正
　復希於三卷中一二條更得預出裝之例
　耳天㫖遂復頓給先卷下情益用悚息近
　初見卷題云二十三四已欣其多今者賜
　書第至二百七十惋訝無已天府如海非
　一缾所汲良用息心前後都已蒙見大小
　五卷於野拙之分實以過幸若非殊恩豈
　可觖望愚固本博涉而不能精昔患無書
　可看廼願作主書史晩愛隸法又羡典掌
　之人嘗言人生數紀之内識解不能周流
　天壤區區唯充恣五欲實可愧恥每以爲
　得作才鬼亦當勝於頑仙至今猶然始欲
　翻之自無射以後國政方殷山心歉默不
　敢復以虚閒塵觸謹於此題事遂成煩黷
　伏願聖慈照録誠慊
省區別諸書良有精賞所異同所未可知悉
可否耳給事黄門二紙爲任靜書觀所送靜
書諸字相附近二紙靜書體解雜便當非靜
書復當以點畫波撇論極諸家之致此亦非
可倉卒運於豪楮且保拙守中也許任二蹟
並摹者並付反
　一一卷中有雜蹟謹疏注如别恐未允愚
　衷並竊所摹者亦以上呈近十餘日精慮
　悚悸無寧涉事遂至淹替不宜復待填畢
　餘條並非用唯叔夜威輦二篇是經書體
　式追以單郭爲恨伏按卷上第數甚爲不
　少前㫖唯有四卷此似是宋元嘉中撰集
　當由自後多致散失逸少有名之迹不過
　數首黄庭勸進像贊洛神此等不審猶得
　存者
　第二十三卷(今見有十二/條在别紙)按此卷是右軍
　書惟有八條前樂毅論書廼極勁利而非
　甚用意故頗有壊字太師箴大雅吟用意
　甚至而更成小拘束廼是書扇頭屏風好
　體其餘五片無的可稱臣濤言一紙(此書/廼不)
　(□而非右軍又不/識誰迹又似是摹)給事黄門二紙治廉瀝
　一紙(是子敬書/亦似摹迹)後又治瀝狸骨方一紙(是/子)
　(敬書亦/是摹迹)
　　　右四條非右軍書
　第二十四卷(今見有二/十一條在)按此卷是右軍書
　者唯有十一條(皆非甚合迹兼多漫/抹於摹起難復委曲)前黃
　初二年一紙(是後人/學右軍)謬襲告墓文一紙(是/許)
　(先生/書)抱懷幽痛一紙(是張/澄書)五月十一日一
　紙(是摹王泯/書被油)尚想黄綺一紙遂結滯一紙
　(凡一篇並後人/所學甚拙□)不復展一紙(是子/敬書)便復改
　月一紙(是張/翼書)五月十五日繇白一紙(亦是/王泯)
　(書)治欬方一紙(是謝/安書)
　　　右十條非右軍書
　伏恐未垂許以區别今謹上許先生任靜
　書如别比方即可知王泯張澄張翼謝安
　書公家應有
鍾王廼有一卷傳以爲眞意謂悉是摹學多
不足論有兩三行許似摹微得鍾體逸少學
鍾的可知近有二十許首此外字細畫短多
是鍾法今欲令人帖裝未便得付來月有竟
者當遣送也
　啓伏覽書前意雖止二六而規矩必周後
　書不出二百亦褒貶大備一言以蔽便書
　情極頓使元常老骨更蒙榮造子敬懦肌
　不沉泉夜唯逸少得進退其間則玉科顯
　然可觀若非聖證品析恐愛附近習之風
　永遂淪迷矣伯英既稱草聖元常亦自隸
　絶論㫖所謂殆同一機神寳曠世莫繼斯
　理既明諸晝虎之徒當日就輟筆反古歸
　眞方弘盛世愚管見預聞喜佩無届比世
　皆尚子敬元未繼以齊代名實脱略海内
　非唯不復知有元常於逸少亦然非排棄
　所可黜涅而不淄不過數族今奉此論自
　舞自跳未足逞泄願以所摹竊示洪遠思
　曠此二人皆是均思者必當贊仰踴躍有
　盈半之益臣與洪遠雖不相識從子翊以
　學往來因之有會但既在閣恐或已應聞
　知摹者所裝字大小不堪均調郭看廼尚
　可恐筆意大殊此篇方傳千載故宜令跡
　隨矣所奉三紙伏循字跡大覺勁密竊恐
　既以言發意意則應言而心隨意連手與
　筆會故益得諧稱下情歡仰寳奉愈至世
　論咸云江東無復鍾蹟常以歎息皆竚望
　中原廓清太丘之碑可就摹採今論㫖云
　眞蹟雖少可得而推是猶有存者不審可
　復幾字既無出見理冒願得工人摹填數
　行脱蒙見賜實爲過幸又逸少學鍾勢巧
　形密勝於自連不審此例復有幾紙垂㫖
　以黃庭像贊等諸文可更有出給理自運
　之蹟今不復希請學鍾妙仰惟殊恩
　　　又啓
　逸少自吴興以前諸書猶未稱凡厥好迹
　皆是向會稽時永和十許年中者從失郡
　告靈不仕以後略不復自書皆使此一人
　世中不能别見其緩異呼爲末年書逸少
　亡後子敬年十七八仝倣此人書故遂成
　與之相似今聖㫖標顯足使衆識頓悟於
　逸少無末年之譏阮研近聞有一人學研
　書遂不復可别臣比郭摹所得雖粗寫字
　形而無復其用筆跡勢不審前後諸卷一
　兩條謹密者可得在出裝之例復蒙垂給
　至年末間否此澤自天直以啓審非敢必
　覬
　　　武帝答進玄通記手詔
省疏並見周氏遺蹟眞言顯然符驗前誥二
三明白益爲奇特四卷今留之見淵文並具
一二唯增讚歎十二月二十日
　　　隱居進周氏玄通記啓
　某啓去十月將末忽有周氏事既在齋禁
　無由即得啓聞今謹撰事蹟凡四卷如别
　上呈但某覆鄣疑網不早信悟追自咎悼
　分貽刻責淵文口具陳述伏願𠖅以闇惰
　謹啓





茅山志卷之一






　　　　　　　　　　　　　　　
　
　
　
　
　
　
　
　
　
　
　
　
　
　
茅山志卷之二龍二
　　　　上清嗣宗師劉大彬造
　誥副墨
唐詔誥
　　　太宗賜王法主詔
先生操履夷簡德業沖粹屛棄塵雜棲志虚
玄吐故納新食芝餌术會衆妙於三清之表
返華髪於百齡之外道邁前烈聲高自古非
夫得秘訣於金壇受幽文於玉笈者其孰能
與此乎朕昔在藩朝早獲聞道眷言夙範無
忘寤寐近覽來奏請歸故山已有别勑不違
高志並許置觀用表宿心未知先生早晚以
屈江外所營楝宇何當就功佇聞委曲副兹
引領近已令太史令𦵮頤往宣朕意(貞觀九/年事見)
(舊唐書/本傳)
　　　高宗贈王法主誥
門下故玉淸觀道士王遠知性含幾賾跡徇
幽玄體兹縣解見稱先覺自締構之初迄光
華之旦綢繆恩遇專昭綸綍仙化不追英靈
浸遠眷言留舄宜有褒崇可贈太中大夫謚
曰昇眞先生主者施行(調露二年/二月七日)
勑㫖潤州太平觀道士宜準七寺等例度滿
七七人如後有缺隨即簡度訖申(調露二年/二月一十)
(五/日)
　　　武后加贈王法主誥
門下子喬羽化或留連於故祠康成道存尚
延佇於舊邑矧夫蹟膺仙籙名偶聖朝追想
遺塵載殷遠念故玉淸觀道士贈太中大夫
昇眞先生王遠知性與道合神從化游初窮
帝解之微自得天倪之理時歷三代韞秘術
以韜光年逾十紀屬睿圖之啓運藏往知來
察幽鑒遠亟符先渥緬惟贈恤之恩聿申後
命宜峻褒崇之禮可贈金紫光禄大夫昇玄
先生餘如故主者施行(嗣聖元年正/月二十八日)
　　　玄宗賜李玄靜先生勑書(凡二十/四通)
勑丹陽郡太守林洋及道俗父老百姓等朕
遠遵玄妙載想靈仙眷兹茅山是爲天洞瑶
壇舊觀餘址尚存道要眞經散落將盡永言
法寳良用憮然今爲黎元大崇道本故令清
修之士建立眞儀訪迹靈山以新觀宇庶使
玄宗再闡瞻奉知歸降福寰瀛致之仁壽也
又比年以來每遵清靜官吏有修良之美農
桑屬豐稔之期百姓之間庶無乏絶也微寒
卿及道俗父老百姓等並平安好遺書指不
多及
勑江東道採訪處置使晋陵郡太守董琬山
嶽上疏分野下鎮方隅降福祐於人施雲雨
之惠且茅山神秀華陽洞天法教之所源羣
仙之所宅固望秩之禮雖有典常而崇敬之
心宜增精潔自今以後茅山中令斷採捕及
漁獵四遠百姓有喫葷血者不須令入如有
事式申祈禱當以香藥珍饈亦不得以牲牢
等物卿與所由存心檢校漸寒卿得平安好
勑廣陵李鍊師上清品人也抗志雲霞和光
代俗爲予修楅靈迹將赴金壇故賦詩寵行
以美其志
紫府煙霞士玄宗道德師心將萬籟合志與
九仙期絶俗遺塵境同人喜濟時訪經游玉
洞敷教入瑶墀茅嶺追餘迹金壇赴遠思陰
宫看舊記陽觀飭新祠緬想埋雙壁長懷採
五芝眞靈若可遇驚鶴佇來兹
尊師抱一守中探微昭遠能回貞潔發揮道
門遂與太和先生啓是仙宗起予虔奉崇飭
靈迹廣求眞經則詩以寵行物將厚意永慰
岐路以彰禮賢也所謝知
勑鍊師李含光道高紫府學總黄庭貴然來
思式敷至妙既而屬念茅嶺言訪眞經近出
咸秦遠游方外朕載懷仙境延佇勤修將使
九有之人同歸玄教三清之衆俯鑒遵行豈
徒夢寐華胥馳誠碧落而已想尊師建立眞
儀所修壇宇初至經構殊用勞心甚寒得平
安好遣書指不多及
勑鍊師李含光昨程元暹至得所進圖具規
矩矣然崇飾仙觀祈望眞游若不幽邃清閒
豈降霓裳羽蓋且在科儀猶有差降至於仙
眞道衆故亦不可同居所詈紫陽觀大院内
更不須著人居止但作虚廊四合清潔殿堂
以修香火用候雲駕其道衆等别院安置今
具作圖往應所添加亦入支料矣尊師體眞
遠識含和内融必能上合靈仙之心下副欽
崇之意也甚寒得平安好遺書指不多及
勑鍊師李含光尊師遠訪名山精求至教建
立壇宇載寫眞經庶事用心殊勞倦也朕志
求道要緬想眞仙將憑潔誠以修玄妙今以
十八日清齋潔壇以受經誥靈仙降祐祈有
證明今將詞及香信等往尊師當爲宣揚科
儀奉詞陳謝庶上達仙宫下垂昭應甚暄尊
師得平安好遣書指不多及
勑李鍊師道者是萬有之宗法者是九眞之
契大聖以垂教後學以進修弟子比欲敬受
經法以未詳嚴秘又眞經散逸紕繆處多近
訪得天眞遺蹟至於科儀無不條備加以摹
寫一依戒㫖喜夙志之見遂荷眞靈之降恩
以今月十八日仰啓
三清尊君太師玄師眞師潔齋受訖載捧眞
文恭披鳳篆將以連心太虚之境以養谷神
之壽也其脆信具依經傳造足今並投詞封
以附往尊師體道之要含光之和清簡無爲
與予合志請爲弟子以前件詞及脆信投茅
山華陽洞天金壇靈府以爲明信用證勤精
夫有德者尊以美號則葛洪著抱朴之稱陶
君有貞白之名永言前修事實不遠今號尊
師爲玄靜先生以昭懿德彰高行也故令使
往甚暄尊師平安好遣書指不多及
尊師秉德之和探德之要爲弟子親藏脆信
以啓靈眞且加號以表精修衣服者所以展
誠敬是申崇尚之意式贊仙階之美也所謝
知
尊師所奏靈芝信殊祥也若彩雲繁布比芳
蘭芬馥當紫陽之楅地叶丹誠之吉徵遠與
大同玉芝遥爲合應斯仙眞上祐尊師潔誠
是降休徴用深慶慰今令將詞及香投謝天
洞式憑高德以達虔心也
靈芝者和氣以生眞仙監植昔軒轅至道三
秀屢芳永惟禎符載瑞兹日黄輝朱采八十
一莖色叶金方數應陽吉或連跗並萼或雙
本同枝出天洞以敷榮就藥壇而結秀實曠
代嘉貺至感殊祥尊師既陳詞達誠遠致眞
錫弟子敬受元吉當服餌焉甚熱平安好
勑眷言仙府旁連洞宫青壇舊居緬然靈迹
紫臺新宇焕啓眞宗式彰崇奉之誠爰詈葺
修之户尊師等副朕兹意清靜寳持也
勑尊師道德之重仙眞所欽是以修齋必有
精感況山惟地肺會司命之楅庭壇邇天宫
則眞人之舊館演弟子勤志致蒼生壽域迢
遥東望日夕傾心至于開春佇迴風馭以慰
渴賢之想來敷玄妙之教也初秋尚熱尊師
平安好置書指不多及
勑爐開仙藥九眞示傳院合靈芝三茅監植
徵之玄録蓋未曾聞唯魏伯陽豫兆於前今
李越成效之於此朕當齋心以伺專使往迎
與尊師同承道錫也所賀知
勑朕每重淸眞親乎有道而覽兹誠請義在
難違俾遂廼懷以就醫藥亦既痊損當早來
旋
　　　詩送玄靜先生暫還廣陵(並序)
玄靜先生禀和清眞樂道虛極頃來城闕善
利同人緬思林泉洗心外俗予嘉焉重焉式
遂其意言念于邁賦詩寵行
楊許開眞籙夫君密契傳九星連紫蓋雙景
合丹田玉簡龜臺職金壇洞府仙猶期御風
便朝夕候泠然
敬問玄靜先生先生秉潔白之節得黄中通
理學遍九流逾守玄默心游八景益混光塵
則密行高迹良可歎矣然能屈獨往之心廣
弘濟之道緬迪眞祐深啓淳源知前後所修
功德皆有感應瞻望東南馳心日夕今附物
及香棗等尊師更爲九度修功德也庶使蒼
生承日用之福外化有歸順之心天下和平
惟道所庇修功德了當暫迂風馭一至京來
甚寒尊師比清暢唐師回遣書指不多及
齋醮之儀顧有模楷將致誠懇必仗精修故
屈尊師敬申妙㫖知己事畢良多愧也所謝
知
尊師思慮就精虔心齋潔致福利物其功實
多況擇高流同勤至道精修不怠嘉尚彌深
香信之資用昭誠意也
尊師以至道妙用精誠感眞薦福朕躬居寧
寰宇俯及長至來慶休祥履端之吉是與同
也遲至來春當共尊師相見
敬問玄靜先生昨弟子唐若倩至具知去月
十一日功德事畢夫以至誠之心精修之感
壇在仙境宜按沖科下庇蒼生上資宗杜永
求福應玄感昭然及知天地至和人神胥慶
以降甘露以表休符則視履考祥其旋元吉
今歲律云暮璿璣運行不愧再勞事縁萬姓
今附香信往至年下且請尊師於所居修功
德以助履新至來載春和復請尊師於茅山
上爲宗杜下爲黎元修河圖大齋應縁功德
之物觸新再造無以多勞所利者廣又道德
相親氣味縣合諸山聖蹟多有異人若有訪
尋尊師當爲弟子招致也甚寒尊師道體安
和唐若倩還遺書指不多及
尊師上清眞修下弘仙教爲朕致楅以庇蒼
生三皇祕文已承嘉應河圖内記祈延福祥
虔誠之心遥屬茅嶺所寄少物豈答勤勞春
景漸和尊師比如宜也
　　　詩送玄靜先生歸廣陵並序
鍊師氣遠江山神清虛白道高八景而學兼
九流每發揮玄宗啓迪仙籙延我玉皇之祚
保我以金丹之期敬焉重焉深借仳别因賦
詩以餞行云耳
默受王倪道逾深尹喜師欣同八景會更叶
九丹時鸞鶴遥煙境江山渺别思當遷洞府
日留念上京期
尊師以道樞弘濟以眞宗啓迪來致玄妙去
還雲山詩以見懷用彰借别也所謝知
　　　肅宗賜玄靜先生勑書
勑李含光師乆契眞要深通玄微游逍遥之
境得朝徹之道上皇疇日順風見知今廼鍊
質名山良多景慕也況茅君洞穴仙經所稱
靈化往來神藥斯祕師當閲金籙之祕訣祈
玄宫以清修驗消灾之方效長年之術尤宜
精勵庶表齋功夏熱師得平安好遺書指不
多及
勑李含光師深通道妙乆著名聞昔茅君之
山今洞眞之奥以師德行良景慕之朕頃總
干戈掃除凶匿保全萬姓克定兩京上皇聖
駕迎還宮闕得此定省慶慰自天仰荷玄元
之祐再成宗杜之業亦師精修願力有以助
之必須加意壇場潔精香火廣上皇之福壽
俾六合之康寧靜正道門當在師也所謝知
　　　修造紫陽觀勑牒
茅山紫陽觀右臣奉勑與修功德使玄靜先
生李含光内謁者監程元暹等同檢校修造
前件觀並了并設齋謝上訖去年九月二十二
日録奏奉勑宜付所司修造觀迴殘錢二百
四貫二百八十五文右修造外有前件迴殘
爲造觀成附奏奉勑便賜觀家充常住郡司
已準數分付三綱訖臣又與觀主道士劉行
矩等商量請於便近縣置一庫收質每月納
息充常住其本伏望長存觀額及徒衆先受
地頃畝並足今載所收納苗子支來載糧亦
充並觀内先有奴婢四人小牛六頭車一乘
見在右臣今對所管縣官及三綱檢責觀内
先有前件産業數勘覆並同其糧食已有歲
支來春請加營種觀内什物五行等右觀家
先貧什物數少昨修功德使程元暹奉勑支
供黃籙齋外有迴殘銀一百兩令臣分付觀
内徒衆將回市所欠什物等並令充足觀内
松竹果木等右臣伏以觀在茅山羣仙所集
院宇雖則華壯松竹先多欠少比爲非時未
由種植請至開春專令栽蒔並於南池種藕
庶望周遍謹具以聞丹陽郡太守林洋奏仲
狀如前
中書門下牒丹陽郡牒奉勑宜依牒至準勑
故牒天寳八載正月八日左相兵部尚書陳
希列左僕射兼右相林甫
　　　玄靜先生等表奏附
　道士臣含光言今月十八日品官王遊仙
　宣口勑賜臣法衣六副又今日將軍高力
　士宣㫖賜臣御製詩一首縑二百疋並香
　罏等臣雖在道流素無深識因遇聖代仍
　荷國恩霓裳羽服出自天府神筆睿藻頓
　集微軀臣之叨受實踰涯分臣自嬰風疾
　十載有餘形衰力弱觸事俱廢惟願香罏
　致福上答聖躬終此餘生不敢有二無任
　恐懼之至(天寳六載九/月二十五日)
　道士臣含光言今月二十四日中使啖庭
　瑶及道士唐若倩齋脆物並詞至山即以
　二十五日與庭瑶若倩於華陽洞門燒香
　讀詞兼藏脆信至暮事畢臣又奉勑書錫
　號並賜法衣忽承聖㫖進退惶懼臣以僥
　倖頻忝國恩功微德薄寄情靡所不勝悚
　荷之至因投脆已了謹遣楊慎奢奉表陳
　述並謝以聞(天寳七載三/月二十六日)
　臣含光言竊見紫陽觀東隱居先生奮合
　丹所忽生芝草八十一莖形狀環奇光采
　秀麗根憑松石氣鬱蘭荃斯實曠代希有
　當今罕見伏惟陛下推誠洞府展敬無虧
　睠言紫陽載興修葺是以神物繁植用表
　吉祥凡與知聞僉云聖德所感莫不喜悦
　臣不勝欣躍之至謹遣楊慎奢先奉表以
　聞今圖寫芝形委曲詳辨事畢之日别差
　使上聞(天寳七載五/月二十日)
　臣含光言今月十八日中使啖庭瑶齎御
　詞並香至山臣即以十九日與庭瑶及同
　法劉行矩等諸紫陽觀東大横山右燒香
　啓眞密宣詞㫖以今月依法採芝其芝草
　大小八十一莖籠盛如列無任喜懼之至
　因庭瑶謹奉表以聞(天寳七載六/月二十日)
　道士臣礪俗等言伏奉五月十三日恩制
　紫陽觀取側近百姓二百户太平崇元兩
　觀各一百户並蠲免租税差科長充修葺
　灑掃者實以光昭洞府永構玄門掃飾開
　清靜之場施力增人户之福伏惟
　開元天寳聖文神武應道皇帝陛下廣崇
　道化克著眞宗重闡徽猷彝倫法要遂使
　靈山祠宇載葺頽綱茅許仙居咸蒙創迹
　臣等愚昩濫在法流叨沐殊恩曲霑霈澤
　所以遠馳丹禁跼蹐天庭無任感荷喜抃
　之至謹躍龍門奉表陳謝以聞(天寳七載/八月十一)
　日
　　丹陽郡紫陽觀道士楊礪俗葛沖虚
　　太平觀道士徐元沼等上表
　臣含光言臣弟子唐若倩與前句容縣令
　李越成進芝並奏以今日到伏承芝生藥
　院數表千莖丹化神罏光踰九轉自非聖
　德至重希代神物無由卒至謹按参同契
　論此丹云帝王永御千秋常存既未聞於
　往日實有徵於聖代不勝慶躍之至謹奉
　表陳賀以聞(天寳十載八/月二十七日)
　臣含光言臣雖服膺道法而拙於理身乆
　患風疾脚膝無力入秋以來漸覺羸弊物
　性所習南北異宜伏望天恩許還本土冀
　漸醫藥稍延視息無任區區之至(天寳十/載九月)
　(十/日)
　臣含光言昨十四日内侍袁思藝宣口勑
　以御製送臣歸廣陵詩一首見賜伏惟陛
　下虚己應物巨細無遣爰寄睿懷降兹神
　筆翰兼雲篆之妙詞發玉晨之音顧慚優
　渥捧對無倦臣行裝已辦即日戒途違遠
　闕廷但深愧戀(天寳十載九/月十五日)
　臣含光言季夏毒熱伏惟聖躬起居萬福
　去月八日中使啖庭瑶至山宣口勑以所
　齎縑二百疋並香三合令臣於茅山用施
　齋醮並賜臣衣兩副臣謹承聖㫖於紫陽
　觀東鬱岡山右别立靜院尅取今月二十
　七日人定啓齋二十八日寅時爲正齋之
　始自此之後以漸遵行計至冬間法事廼
　畢務盡心力以求感通但臣無功每蒙賜
　及伏增戰慄今供擬已辦謹遣弟子唐若
　倩隨中使齊令詵奉表以聞(天寳十一載/六月十九日)
　臣含光言晷度環周日長南至伏惟陛下
　膺納乾祐慶無不宜臣等今於茅山爲國
　焚修齋醮無任欣悦之至謹遣中使啖庭
　瑶起居謹奉表以聞(天寳十一載十/月二十五日)
　臣含光言前所奏請紫陽觀東鬰岡山右
　奉修齋醮自六月二十七日起首行道至
　今月七日冬至日初出時縁是齋人及中
　使齊令詵等咸見齋壇四遠松樹悉有甘
　露其色白其氣香其味甘其松去壇漸遠
　者而露亦漸少計今凡降甘露松樹都有
　二百三十株謹按道德經稱天地相合以
　降甘露人莫之令而自均焉玄聖著經以
　爲嘉瑞齋醮遇此又爲吉祥敢不以聞謹
　遣弟子唐若倩隨中使齊令詵奉表供進
　甘露二合
　臣含光言孟春猶寒伏惟聖躬起居萬福
　去載十二月二十五日中使啖庭瑶及臣
　弟子唐若倩等至伏奉恩勑勞問臣蒙賜
　絹百疋行道道士賜絹二百疋又奉聖㫖
　以本命紫紋七十疋五方紋繒各二十疋
　銀五百兩令臣依河圖内篇奉修齋謝並
　餘功德臣爰以去載十二月晦及今載元
　正之日先於廣陵郡大唐廣業大龍興觀
　謹修歳節吉齋以助履新之慶今又於茅
　山紫陽觀中銓舉同法有戒行者共營齋
　具講習之儀務令合法然後施用至夏齋
　畢隨事上聞但臣自顧非材謬參道法不
　以庸淺頻荷國恩雖竭愚誠豈酬萬一無
　任悚懼之至(天寳十三載正/月二十五日)
　臣含光言仲夏炎熱伏惟聖躬起居萬福
　臣先奉聖㫖令於茅山修奉河圖齋謝頻
　屬霖雨遂闕施行至今月八日夜始就宿
　啓次九日十日夜依法正齋並伸禮獻次
　十二日江中投璧以望日設齋飯賢自始
　及終頗爲周悉但臣等學非師授材愧聰
　明雖謹按成規而所疑未洗不勝惶懼之
　至謹遣唐若倩奉表以聞(天寳十三載五/月二十五日)
　臣含光言昨十日中使孟游仙齎勑至茅
　山修功德所仰感聖恩伏增恐懼先於此
　山與諸道士能戒行者共遵香燈之務庶
　以助國扶教消災致福但臣等雖班法任
　愧乏感通區區之心不敢有二因孟游仙
　使回謹奉表上謝以聞(至德二載六月十/二日右勑書並表)
　(奏唐貞元十/四年刻石)
　　　大和禁山勑牒
潤州三茅山大茅山西面到平地路三里内
有太平觀南面到平地路三里内有華陽洞
南門崇元觀道祖院東面到平地路四里東
北長嶺縁嶺脚不斷接連並平路是界北面
連積金嶺内有華陽洞西門及祠宇中茅山
西面到平地路三里内有三茅廟及祠宇東
面到平地路三里南面連積金嶺北面連小
茅山小茅山西面到平地路三里西北至雷
平豢龍池郭眞人塘紫陽觀南面連中茅山
東面到平地三里北面連大横山内有燕口
洞並祠宇北至大横山鍊丹院三里
　右茅山三觀威儀道士孫智清等狀華陽
　洞天衆眞靈宅先奉恩㫖禁斷戈獵樵蘇
　秋冬放火四時祭祀咸絶牲牢自經艱難
　失去元勑百姓不遵舊命侵占轉深採伐
　山林妄稱乆業伏請重賜禁斷準法護持
　差置所由切加檢察庶得眞場嚴整宫觀
　獲安具元禁疆界如前
中書門下牒茅山三觀等奉勑句曲靈山洞
宫所在恭惟列聖嘗亦欽崇宜禁樵蘇以申
嚴敬其茅山界内並不得令百姓戈獵採伐
及焚燒山林仍委州縣切加禁止牒至準勑
故牒大和七年十月四日中書侍郎平章事
李德裕檢校右僕射平章事牛使


茅山志卷之二





茅山志卷之三龍三
　　上清嗣宗師劉大彬造
　誥副墨
宋詔誥
　　　勑禁山
訪聞茅山界内祠宇宫觀之側樹木多有諸
色不顧修法擅行樵採及放野火焚燒山林
須議專行指揮國家方延景貺以祐烝民眷
彼名山存於方志或仁慈所治或眞侶攸依
是爲降福之場允謂棲神之所故宜加禮敬
答儲休豈可斤斧競臻樵蘇無節致嘉生之
罔植使靈蹟以何觀爰伸禁止之文用表肅
恭之意今下潤州昇州候宣命到於茅山四
面立定界址嚴行指揮斷絶諸色人並本山
宫觀祠宇主首以下自今後不得輒有樵採
斫伐及放野火焚爇常令地分巡檢官吏耆
老壯丁覺察檢校如有違犯即便收捕押送
所屬州縣勘斷訖令衆半月滿日疏放如斫
伐數多情理難恕即仰收禁奏候指揮當行
决配如是逐處宫觀祠宇之外無有供燒柴
薪不係古蹟之内乆來存留樹木即仰本縣
官吏與宫觀等主首同共指定界址堅立標
記方得採取若是已有斫伐延燒到樹行踈
處亦仰隨處州縣勒定數目去處常依時栽
種補填務要别無空闕即不得輒便搔擾仍
將此宣命指揮於宫觀門首及往來要路鑴
石曉示知委(大中祥符二/年奉勑如右)
　　　明肅劉太后賜朱宗師御札
金注子底水一副共重三十兩是皇帝小時

使底與道者充買田土供瞻道衆齋糧兼逐
日持課祝延皇帝聖壽長命安樂永離灾障
與彼處知州同共商量買田土好莊子令任
文慶與知州同共收買回日畫取圖子來
　　　崇寧加封三茅君誥
詔勑門下句曲洞天有眞人焉變化無方靈
妙不測秦漢而降歷千餘年隤祉發祥澤于
生民而隆名微稱猶或未備非所以極崇奉
之誠也茅山大茅君今號太元眞人東嶽上
卿司命神君可進號太元妙道眞人東嶽上
卿司命神君中茅君今號定録右禁眞人可
進號定録右禁沖靜眞人小茅君今號三官
保命眞人可進號三官保命沖惠眞人庶幾
導和氣獲嘉應以助我國家太平無疆之福
故兹詔示想宜知悉(崇寧元年四/月二十七日)
　　　徽宗賜劉宗師勑書并詩(崇寧凡四/十一通大)
　　　(觀凡三/十一通)
勑劉混康自别以來必守安靜爾沖和養氣
得其妙道學術精深博通奥㫖救危難以積
善觀德業以養高小大之事常所訪問盡規
極慮頗勤忠恪濟人利物功莫大焉近覽所
奏並皆惟允已差郝隨專董其事餘地土等
亦一一應副更有所需依前奏來(崇寧元年/七月六日)
(降/到)
勑劉混康修眞務本高道有常之士學業爲
心去執忘貪之德特守去病之術普設濟人
之方爾自離闕下將周歲紀近覽來奏喜聞
安靜所乞立木事已降指揮修建本觀所要
疾速選定日期興工如逐旋有闕一一奏來
春氣漸和自加調適謹奉天時以滋妙道(崇/寧)
(二年正/月九日)
勑劉混康爾自别京師倏改歲華完修祠殿
備悉勤勞近覽奏章具知安裕所云殿名以
天寧萬福可也其清靜經並依所奏爾肅恭
祀事達于上境所見灾祥何不具奏此者牟
麥發生之際惟藉膏澤之力廼自春首以來
頗愆時雨未濟四郊之農甚慘千箱之望朕
心憂懼夙夜匪遑爾當悉心體予至懷用斯
懇切之誠精加祈禱之意以名非高道豈達
清都餘宜將愛愈深妙理山林幽靜更保眞
常(崇寧二年三/月二十一日)
勑劉混康爾自别京師屢經歲時撫宣之意
惟常累遣逮于仲夏畏日永長想爾山居清
凉高爽道妙之餘動止臻常否修嚴祕宇構
葺必已成就崇奉至眞付委加于有德事更
有闕典可縷縷敷陳如所見灾祥須一一具
奏時正暑炎宜自保鍊餘勤道業體予至懷
(崇寧二年五/月二十三日)
勑劉混康卿昔寓處都闕延對禁廷每陳忠
道之誠開益朕躬之志虚心采納豈泯嘉言
賜號越常用昭褒顯所有誥一軸令遞付卿
至可領也秋氣爽肅燕居練養之餘宜加保
護持賜葆眞觀妙先生誥
勑江寧府句容縣茅山道士洞元通妙大師
劉混康朕執古之道以御今之有嘉與希夷
守一之士以正澆漓之習惟爾專氣致柔敦
其若朴雖道尊德貴莫之能爵而名實稱謂
其可已乎宜申錫於命書庶激揚於後學尚
推爾素以輔善民可特賜號葆眞觀妙先生
(崇寧二年七月二十五/日中書舍人白時中行)
朕以卿道備德隆陳誠助國特頒異號故顯
高仁若以恤物濟功未殫嘉稱誥命宜當祗
受勿復固辭想宜知悉
勑劉混康自建京國屢改歲華所思一德之
可嘉在我三秋而不忘近收來奏喜知寧謐
章繼先猷緝熙祕宇殿成寳籙慶　　以臻
嚴閣聳崇寧仰上眞之來格卿素守虚無超
然高尚齋持祕宇能順育於炎凉靜樂茅峰
自安怡於泉石來奏具悉已降指揮差御藥
蘇珪提舉管勾應合須索一一申禀自可奏
裁應副不致有闕也霜秋届候氣律初寒更
臻道妙言不多及如見有何灾異一一奏來
前者祈求事至令未得感應今次如何也(崇/寧)
(三年九月/十五日)
勑劉混康自别京畿屢更歲籥棲三茅而浩
志潔一已以全眞寓迹山居潜心物外緬想
道妙沖靜植性清夷順穹壤以養高脱塵寰
而悟理兹覽來奏良悉所懷涉冬而來動止
安否知中春詣闕已差使臣張翊津置其行
備委官司一切應副或尚有闕詳具奏來可
期覯爾預積欣悰方届隆冬將迎朔易更在
博施眞教協濟羣生餘加保練之功用體眷
勤之意姑此書諭指不多及(崇寧三年十一/月二十三日)
勑劉混康省覽來奏備悉懇誠隆寒歲暮喜
獲安常葺構葆眞尚闕緡用已降指揮應干
官吏責以近限併力就功上梁等事各有司
存何必吿成廼離淵室及漕運經畫一一去
訖首春氣暖當先詣闕勿爲稍稽以多高慮
竚聽舟楫來赴闉闍已差諸司官沿路管勾
在理當然難爲寢罷體予眷待宜悉至懷(崇/寧)
(四年正月/十二日)
勑劉混康荐覽來奏備悉懇情春首峭寒喜
知寧謐爾心志通博絶塵慮以保眞常識達
精微養靈臺而臻妙道自建三茅縈爾一心
兹者修完之役已至丹雘之工委付有司必
早周備冲靜是守毋勞神用廼眷爾益欲宣
趨對之懷厥意惟堅宜遂吿成之請可依所
奏纔候工畢日速赴闕下其張翊已降指揮
專一催督應辦去訖並本命神像遷入法堂
權行奉安如更有闕一一奏來春寒届候宜
加保毓用昭優渥體予至懷(崇寧四年正/月二十四日)
勑劉混康覽卿來奏備悉懇懷欣富涉春益
聞保福中前赴色之書繼有告成之約以謂
君子不可以力致方士不可以拘縈載詳爾
意宜遂厥求俾從達者之逍遥式副高人之
所請固非少拒勿致深疑況卿洞鑒眞元默
垂道蔭植性衍沖淵之意稟材多介恪之仁
神符有濟順天地之生成法力無窮贊陰陽
之化育清高可尚塵俗難羈浩然守志於林
泉潔素以安於壽考宮宇修完應辦可集已
令促役必無緩時纔有畢工之奏速期赴闕
之行未即對間更希加愛故兹詔示想宜知
悉(崇寧四年閏/二月三日)
勑劉混康卿宅心道妙顯迹神功順四序以
凝和寓一身而永福靈符法水乆推濟物之
仁保氣存神自得飬生之主涉此畏景想集
殊禧比詢入覲之期力有告成之請畢工在
邇重諾難渝宜促行裝正風帆可乘之便早
登畫鷁當江水善利之時暑炎在候更切保
頤故兹書示言不多及(崇寧四年五/月二十九日)
勑劉混康省觀來奏備悉所懷涉夏之中禔
身益福歷知工築僅及於告成將伺舟維届
臨於近甸其如服勤職事幹集善能顧惟激
勵之風當允誠忱之請指期良覯促日戒行
敷善利於羣生享微名於大道副兹至禮體
我眷懷夏熱卿比平安好遣書指不多及(崇/寧)
(四年六月/十七日)
勑劉混康卿法大道之自然稽眞詮之典則
順時樂性正一已之貞心闡教濟人保千齡
之上壽睽闊滋乆懷想良多累召待來逮今
改歳尚有力難之奏猶厪固避之言況予疊
命有司當遂責成董集其工但勿貽慮餘者
完繕悉付規模漸可慶全夫何多遜宜速登
舟之備佇聆飛櫓之音仙帆風靜秋水波平
乘兹清景勿辭來對荐頒詔諭示我眷隆將
遂覯言遺書指不多及(崇寧四年七/月十八日)
勑劉混康自遠皇都屢周星歳居名山而崇
祕殿竭丹懇以奉高眞闡揚大道之源昭答
上靈之貺葺興觀宇廣集休祥壯一伐之弘
規衍萬年之景祚凡所陳述皆盡公忠顒須
來對從便船居其如退材已行處分畢役云
初慶成就緒當斯秋景促棹安流天高雲靜
蘸晴光千里之平波水翠煙溟蕩素色一帆
之輕吹尚測氣力自養清高故此詔示宜悉
眷懷非晚覯言兹惟簡及(崇寧四年八/月二十日)
勑劉混康省所奏修造已就緒欲於九月中
乘船赴闕朝謝者欣聆畫鷁容與秦淮顒伺
仙鳧翶翔魏闕佇聽希夷之妙誨欽敷慈儉
之淳風治念烹鮮動趨正道霜秋届候涉履
良勤爰命使華往加撫勞體兹眷異益固沖
和宜速進舟慰予跂望秋冷卿比平安好遣
書指不多及(崇寧四年九/月十二日)
勑劉混康心存道要夙契眞元乆處道遥之
場自得沖和之㫖昨迂芝蓋來叩楓宸遂款
祕奥之名言乞還茅峯之舊隱志堅意切勉
從所陳違遠以來倏爾經月每一思念寤寐
不忘扁舟高卧諒及淮楚之畿三秀棲眞獲
出塵寰之表高風遐舉良景慕之時當袢暑
卿比平安好遣書指不多及
先生自離闕下倏忽閲月想以道妙動止冲
和每一南望愈增戀慕向者所託奏章之事
伺有天意可速奏來及求傷風符子數十道
附遞封進時方炎暑清虚自重想已到宫所
修如何潜神庵了與未一一奏來(崇寧五年/五月十三)
(日)
勑劉混康所奏拜章事具知夫至誠必通精
修有感事具存於眞典儀昭著於眞科卿虔
心請禱齋潔馳神默契高眞獲通祕㫖非夫
公忠之内充何得精誠而上達郵音忽至嘉
歎良深昨懇辭上京丐還舊里三茅勝槩允
資高尚之居列聖所棲克叶潜神之志更宜
保練以副虚懷畏暑在序卿比平安好遣書
指不多及(崇寧五年六/月二十日)
先生離闕下來又復累月比日炎暑想以道
妙清勝所奏祥章不勝嘉歎自非先生高道
洞達何以臻此如更有所見附黄希叟來奏
得無隱幸也本宫所闕亦可一一縷細開陳
潜神之役未見吿功不知所修可意否同前
勑劉混康徒弟傅希列齎到表章具知刻意
虚無宅心清靜得無爲之妙理通大道之淵
源自抵萬寧矧多餘裕三茅紫府列聖福庭
眞仙所棲靈答如響卿寳金籙而練氣祕玉
簡以清修想得優游必資香火上祈宗社之
謐寧下濟黎元於仁壽所馳至意宜亮悉之
徒衆忽臨封章來上深嘉遠懇益表勤誠驟
爾睽違但渴名理溽暑尚熾善衛是宜卿比
平安好遣書指不多及
傅希列等齎到表章知卿已至元符萬寍宫
及知拜章事蒙上天慈恤敷錫嘉祥卿道慕
三茅行遵二許暫來魏闕還駐故山鶴馭難
留每深引嚮近煩慈念通拜寳章祗荷蒼旻
俯垂淵鑒丁寧天訓警悟不忘夙夜欽崇以
酬昭貺炎暑方隆保愛是宜餘具詔意
所奏事逐一降指揮訖如更有所闕但一一
見示提舉官已差楊戬題額已書知之蔡卞
亦已撰文先生自來贛直有所聞見灾福但
詳細密奏花木已收瑞香尤佳傅希列回付
詔書等及賜祠部餘各賜紫衣師號親書畫
扇暑熱可以召風鎮心符子吿求數貼傅希
列等回附物下項沉檀箋香各二十斤生熟
龍腦五斤降眞香十斤四味果子二十𥯃御
書畫扇頭十箇香藥二分(崇寧五年七/月初四日)
勑劉混康卿夙臻要妙志尚清虚朕遐想高
風無忘朝夕載披貢牘之勤心益表公忠於
王室言念及斯良深嘉歎所陳情悃並即施
行永勝先塋許焚修之徒衆潜神官屬第推
賞於階資成命已頒可悉亮也朕欽崇大道
景仰靈蹤是述志以昭功故開山而建字畢
工來上欣懌交懷所期大闡眞風錫蕃禧於
黎庶精治法籙永協贊於丕基諄誨尚遥沖
襟善護秋凉卿比平安好遺書指不多及(崇/寧)
(五年七月/二十日)
勑劉混康省所上表乞差官撰述宫記事具
悉茅嶺幽棲積金舊址眷念靈迹旁連洞宫
敞瑶臺之新府大啓焕於眞風宫宇落成豐
碑可俟命碩儒以製文及親題於碑額非特
爲一時之盛事抑以彰前人之休聲卿當慎
擇高流同勤至道精修不懈廼情所瞻每思
心要常憶儀刑顧川塗之脩阻想會晤之尤
賒其親書碑額及蔡卞所撰書記今差使臣
管押前去至可領也秋凉卿比平安好遣書
指不多及
先生養素金壇策名紫府昨自仙舟東下日
深懷想邇來秋氣頓清緬惟道體和裕未涯
訪道惟切傾思保練潜神副予睠矚其碑額
等今已書畢遺人降賜餘有所陳俱具奏章
(崇寧五年月八/月二十日)
勑劉混康棲眞有素守道無渝功行益隆聲
華夙著即萬寧之燕處奉大籙以精勤博濟
羣生咸趨善化擴爾無爲之妙相予可致之
祥蓋名以實彰禮縁德稱宜錫褒嘉之寵用
延弘遠之休法號增崇僉言惟允往即欽承
毋或遜避所有誥命今附遞賜至可領也時
當素秋卿比平安好遣書指不多及
朕以先生棲眞句曲養素潜神符水施功慈
濟遠邇嘗招鶴馭論道宣和啓迪無爲輔民
靜治欽承徴妙寤寐不忘近以宫宇吿成持
加先生冲和二字其誥已入遞附賜當體眷
遇時貢至言造闕未涯尤希保嗇
笪師所奏宫門墻宇等事乞修治已令有司
火急慶副物料材木等責立近限速令畢集
無致逗遛稽緩去訖如先生更有所闕但具
奏無隱也傷風符鎮心壓驚佩帶符子各求
數十道幸甚
　　　加沖和先生誥
勑江寧府茅山元符萬寧宫葆眞觀妙先生
劉混康三茅靈境仙聖所棲比建新宫用伸
崇奉以爾心游澹漠道合元微俾宅其間闡
揚至化宜加美號以示眷懷可特授葆眞觀
妙沖和先生(崇寧五年八月二十三日/中書舍人李圖南行)
勑劉混康奉教玄元宅心清靜造洞眞之奥
隱茅峯之顛廼睠舊居緬然靈異構崇新字
大壯宗風丹臺鮮麗演崆峒之道樞紫府鼎
新追汗漫之高躅按圖顯敞寔稱眞游益彰
崇奉之勤用慶落成之美益增欣沃當形詠
歌御製慶成頌一軸今入遞賜至可領也高
秋氣肅比平安好遺書指不多及
　　　御製元符萬寧宫慶成頌
茅山之麓元符中即隱者劉混康所廬建觀
號元符觀經始於元年秋至崇寧五年秋宫
成大書其榜更號元符萬寧宫蓋以協成哲
宗之志以安妥明靈欽崇妙道昭示後世廼
爲之頌曰
句曲之山有居其顛誰氏之子象帝之先啓
迪後人淑修其身守靜而篤是爲葆眞在昔
元符作室其下經始勿亟以遺來者我應受
之嗣紹厥緒我儀圖之繕此楝宇考彼宫宇
因心而友不日成之克相其後廼益其名曰
維萬寧書以揭之用妥明靈道大無方體用
有常以德則帝以業而王坐進此道與道無
極神之聽之洽此萬國(崇寧丙戌歲/宣和殿書)
初夏之别幾半載矣坐阻顔角廼情悁想每
引領之動思阻修途而興歎還山以來景仰
何啻有詩寫懷今同附遞到並檢領極思晤
語邈未有期金風向勁天和善保符子已收
更求佩帶符數道推恩事已施行希知之
　　　葆眞觀妙沖和先生歸山以詩送之
當年問道屬高人曾攬霞衣到紫宸身是三
山雲外侶心無一點世間塵征鴻望極幽棲
遠賀燕歸飛洞府新多謝爲傳心法妙此眞
眞外更無眞崇寧五年九月一日御製並書
勑劉混康省累上表具悉卿道高二許德貫
三茅爲教法之宗師擴眞風而濟物懇辭輦
轂裕處名山闊清標之晤會思綺傉之奥言
每覿貢章良嘉勤意所陳乞事皆已施行徒
弟師名錫凝和之美號豐碑刊勒許漕幕之
總提今者方外乂寧雨暘時若荷上帝之降
康亦焚修之有助霜秋届候良晤未期勉加
保頤用慰傾想笪淨之勑今同遞附至可領
也卿比平安好遣書指不多及(崇寧五年十/月十二日)
睽阻以來復見窮秋引領南顧徒切坐馳每
得郵音大慰傾渴山林虚靜想神游沖漠以
適安耳所賜還山詩慶成頌並許刊模自餘
手詔等不可上石乍冷保持法籙外倍萬珍
嗇
勑劉混康所進天寧節功德疏具悉卿養浩
山樊棲眞方外忠惟體國志在愛君屬厥月
之誕彌祓清場而薦祉疏言來上嘉歎良深
故兹詔示想宜知悉冬寒卿比平安好遣書
指不多及(崇寧五年十/月二十四日)
勑劉混康省所上表陳乞事具悉卿潜心淵
靜造道粹全涉兹冬律克保天倪荐覽貢囊
備悉來懇蓋事功之就緒寔推賞之未周敷
陳是宜銓次匪濫並可其奏已即施行宣義
營田特從本宫之所請丹陽塘灞不許他司
之占留事悉縁公物無私己載披勤至用歎
忠嘉宜樂眞常之餘擴推上清之法相予福
祉水庇寰區更在精哀明體朕意初寒卿比
平安好遺書指不多及
睽異以來日月如馳景仰何及偃蹇自雲想
多佳致近陳乞所賜詩頌上石並自刊模頒
降次眞本一一自收别有陳請附遞奏來胥
會未期引向彌深冬序漸寒爲道保育
勑劉混康省所上表本宫開建慶成道場有
仙燈現事具悉卿心游蓬島坐揖崆峒守修
眞抱一之奥洞歸根復命之源是以慶成寳
齋仙燈示瑞蓋精哀之上達由至誠之内充
嘉祥荐臻靈貺昭答含生均被美利難云省
覽以還良深歎奬兼聞仲冬擇日親諧永勝
焚黄時當沍寒不無勞勩計想鶴馭今已還
山俯邇迎長生經善衛(崇寧五年十/二月十八日)
睽異以來俄經冬序每思清誼時唯引領知
道場有聖燈現於飈輪峰誠爲奇異自非先
生精誠昭格孰能臻此伏紙增歎未期胥見
尤積悁企唯加自頤良副所望也聞先生往
常焚黄時當凝凛道途保愛歸庵日符子更
求數十道(同/前)
勑劉混康克持眞教慎保天倪棲巖穴以道
遥奉法籙而寧燕顧其淵懿宜有褒崇既頒
諭於詩篇復形容於善頌抗章來上刊石是
期嘉爾丹誠勤于翠琰已令舟御寘彼宫垣
傳弟子而彰不泯昭眷禮而示無窮當體朕
心益崇法訓臘殘春及氣易序遷更勤保練
之功頻示沖虚之訣已差使臣專一管押刻
石前去至可領也凝寒卿比平安好遺書指
不多及(大觀元年正/月二十七日)
勑劉混康卿秉心無妄執道不回總持法源
羣生所賴功庸昭著揭如日星使上清之教
益隆而弗替者寔有力焉比以道釋混淆理
宜區别斷自朕心重訂譌謬至如三清混居
於水陸元命反祠于梵宫繪塑無倫不可槩
舉朕方圖叙彜倫講明教法稽考後先之理
推原積習之端申飭有司分别崇奉庶蒙休
祉溥祐含生諒在淵冲必惟允議更新歳律
尚冀保綏故兹示諭想宜知悉寒沍卿比平
安好遺書指不多及(大觀元年/二月九日)
勑劉混康禔身冲粹有道淵深秉志不回推
心篤善省觀奏牘備悉至懷仍聞新歳以來
法履泰定所進术煎靈方夙授仙餌今存雖
神鼎金丹之妙無以加諸長生之理兹其大
致乎披繹勤志忻愜于中妙術恭持必無畔
戾時傳郵命副以好音春序云仞天和善䕶
睽異晤言俄經新律渴想儀刑朝夕弗替近
降勑書所諭道釋混淆已付外施行事恐未
詳盡今録元降全文付卿一看卿教門綱領
人所視效其諸傳授保執持之無吝忽也所
修石橋道路事已委發運使曾孝藴專一應
副施行益遠會見千萬加慎鎮心神符子告
求數十道恐有所見灾福吿先生示及笪師
初春可令至昨降物往彼道場已到否
有天下者尊事上帝勑命惟幾敢有弗虔而
釋氏之徒修營佛事妄以天帝次於鬼神之
列瀆神踰分莫此之甚其能克享上帝之心
乎可令有司檢會削除以稱朕嚴恭寅畏之
意(大觀元年二/月十五日)
勑劉混康朕祗奉三元欽崇至道每念靈承
之重庶臻可致之祥凡在幅員率興觀宇睠
三茅之名封集殊方之勝槩倚毗師法以召
蕃釐卿夙資淵妙之功屢獲嘉休之應累迂
鶴馭來叩楓宸款名理之至言詢心法之要
妙保神清靜闡闠厭聞旅寓儲祥殆非宜稱
已令董治　　鳩工構宇即上清之東隅建
萬寧之别觀庶專靜館延處雲軿可預擇徒
弟來此住持故兹示諭想宜知悉
領所奏道教未便洎陳乞事卿道門宗師教
法綱領凡所陳請皆合朕志睽違高論日馳
南顧遐想香火之餘高棲雲表保神練氣所
得多矣笪師净之候黄冕到山可同赴闕春
序將暄爲道加慎(大觀元年二/月十九日)
勑劉混康省所奏辭免赴闕事具悉朕欽奉
眞元夙崇高道眷彼棲眞之侣常形夢寐之
思佇瞻每渴於儀刑睽闊倏更於歲籥再款
話言庶資妙理是用載馳使傳敦趣造朝忽
露封章引疾懇避夫豈不懷義非可强當止
召命更伺歲年尚慎寢饔以副眷渥春和卿
比平安好遣書指不多及
相别周歲引領尤勤兩披奏牘以疾力辭赴
闕已具别勑可其所請宜亮悉之安處潜神
以保壽康想綽有餘裕也道場事前已報知
笪師陳請皆契勘施行候指揮到止可令笪
師赴闕會晤尚賒對時自衛治百病傷風符
子吿求數十道夜分燈下發慮先生意不安
故也(大觀元年四/月七日)
勑劉混康省覽累奏具悉卿擯棄人事遠去
塵寰既殫懇迫之誠勉徇便安之請遐想邇
來怡神昭曠持法崇高處寂以絶營葆光而
不曜臨風東望一及緒益不無傾渴之勤也
笪淨之便可發來赴闕或有奏陳詳具無隱
初夏漸熱卿比平安好遺書指不多及(大觀/元年)
(五月二/十七日)
别來一周星律傾渴話言未嘗替也志趣高
尚厭絶囂紛得以澄神靜慮爲沖漠之游良
多慰浣愈遠高論徒深引向首夏清和爲道
保育月末忽目眚連發疏以書問笪師可令
速至有經數卷伺笪師到令附去皆親書
茅山志卷之三





茅山志卷之四龍四
　　　　上清嗣宗師劉大彬造
　誥副墨
宋詔誥
勑劉混康睽異又見畏景殊積詠思想惟偃
蹇雲山養高物外從容於自得之場健羡無
窮有所諭言詎可謄口當伺颷馭西來面悉
至意彼中有目擊事毋憚煩碎並附郵傳以
聞使一方民瘼不壅於上聞兹所望也炎歊
隆熾善衛沖和
笪師至所奏事一一備曉謹齋沐寫成密詞
一通託先生拜章奏達即幸也伺得天語速
具奏來餘面諭笪師令於先生處開陳貴妃
表一通亦附於笪師回山御筆畫元始天尊
太上道君各一本可與去歲所畫太上老君
共三清潜神供養北斗等經五册扇頭二十
個果實一十件香華龍腦茶燭等各以數交
割付笪師空名祠部五十道紫衣三十道恐
要度徒弟□師之下應徒弟賜以紫衣師號
隨行侍者十五人皆賜披度及賜束帛有差
(大觀元年七/月二十九日)
累承所惠符子不敢自享人若有疾必與服
之庶滋先生治病救人之意諸符子吿求數
十道附遞進納
勑劉混康所上表並録奏具悉仍知所拜章
詞消辰已達得聞筌祕嘉歎良深倘非卿迪
中觀妙契道育眞志念蒼黔誠通淵默者孰
能臻此欣沃可知涉此夏秋益崇慶善朕萬
機之暇每覽道樞傾想話言何啻飢渴發春
匪邈期必西來當體至懷毋執謙避秋高氣
肅卿比平安好遣書指不多及
乆阻德標唯勤引嚮累收郵中之奏聞安處
潜神綽有餘裕淨之所奏各契勘施行來春
赴闕别勑己諭此不多述當乘春水扁舟西
上毋固抑朕意也秋杪霜清保籙持教外善
衛爲最(大觀元年/九月五日)
勑劉混康省所上表進奉天寧節功德䟽具
悉孟冬正候誕節届期嚴道範於瑶壇祝後
天之景福顧惟方外之侣不忘事上之誠廼
睠忠勤益用歎奬故兹示諭想宜知悉初冬
卿比平安好遺書指不多及(大觀元年十/月十四日)
睽遠之乆傾想惟勤喜知道履沖粹所奏辭
免春首赴闕事朕未諭也誠欲再見儀刑款
導積闊而遜避再三詞情迫切遽見絶之若
是況仙鷁安流何勞之有歲元後别降詔㫖
預此及之未間保練天和爲祝來春遣人宣
召毋得推辭阻命
勑劉混康累上表事具悉卿飬浩山樊棲眞
物外優游自得起處甚休薦覽貢章深嘉勤
至淮妙談之杳隔第馳情以瞻思累頒詔書
來春赴闕尚遲他託苦厭塵諠當抑志而暫
枉飛鳧毋飬高以固違朕志尚體眷遇無忽
予言冬序云初沖襟善保乍寒卿比平安好
遺書指不多及(大觀元年十/月十九日)
所奏增崇三茅徽號已契勘典禮施行至宜
悉之春首會面不可拒命所期者款密高妙
而已冬候向嚴倍萬沖攝符子更求數十貼
即感也宫門事常在念豈不懷耳
勑劉混康穎悟眞機昭融至道每覽奏牘寔
契朕心欽廼三茅懇求封册緬懷道廕宜示
褒隆即付攸司俾加顯命今令頒錫至可領
也□閏紀良保頤何若阜流脩阻系想徒勤
俯邇春和切期構止安然舟御勿憚一來密
届迎長精加澄練冬寒卿比平安好遣書指
不多及
自别仙風起處佳否芝蓋東下每一念之未
當不慨然耳雲水生涯逍遥自得眞有出世
無窮之樂極思講妙决在來春未間保籙持
教外善嗇是禱(大觀元年閏十/月二十一日)
勑劉混康累收來奏備悉勤恪不啻與謦欬
接也順履時序食息何若來春飛船西上妙
論可期貴妃所需符子當爲應副未間善爲
輔飬
三茅君聖像畫畢止伺先生到闕專得面付
治病佩帶符子告求數十貼(大觀元年十/一月六日)
勑劉混康省所上表來春赴闕事具悉卿累
造宸廷遽乞還山兩歷歲華每勤馳嚮且聞
春初西上深契予懷極思談徴講妙預當滌
慮齋心以伺耳申遺使人計治舟御許從便
道飛船安濟宜速辦裝慰此翹渴會晤伊邇
尚宜善衛已差入内西京左藏庫使殿中省
尚輦局典御勾當龍圖天章寳文顯模閣黄
希叟降勑召卿赴闕春寒卿比平安好遣書
指不多及
獻歲發春順履時序超處安和陳乞事並依
所欲逐一施行若自京口而來極便思一見
之形于寤寐伺黄希叟到毋少稽留可乘春
水庶無阻滯有所需闕一一奏來區區已具
勑書兹不多述黄希叟到便可促行(大觀二/年正月)
(五/日)
勑劉混康卿近嬰微恙已遂痊平計惟保練
有方無勞藥餌近覽來奏力疾造朝足仞勤
確不替忠嘉披閲以還良深歎奬希叟到日
便可飛舠乘此春波安濟西上經過郡邑無
爲滯留竚伺鶴軒以款清論暄妍在序善輔
是宜中春卿比平安好遺書指不多及(大觀/二年)
(二月十/五日)
春色晴融仙舟偃息不妨高養浩然之氣良
自得也或有所需可計會希叟行當會見預
已忻快未間尚宜保練爲最
勑劉混康卿持心淵靜毓德沖和每造楓宸
居多啓沃不聞名理忽復累歲鄙吝之心生
焉申遺使人往趣飈馭宜輟白雲之游來赴
紫宸之會其諸㫖意已具前詔當體眷想毋
復稽留今差入内文思使殿中省尚輦局典
御勾當龍圖天章寳文顯模閣黄希叟管押
舟船就茅山宣召卿赴闕故兹示諭想宜知
悉春暄卿比平安好遺書指不多及
思渴晤言何劇如之以日計程四月上旬必
達闕下春水安流想無阻節途中宜止絶人
事日惟東顧以伺將欲入汴宜速奏來未會
間尚須善護
　　　贈太中大夫誥
朕惟至德之世無爲而萬物化淵靜而百姓
定爰率是道納民泰和誠意感通異人沓至
眷遇之禮曲盡始終葆眞觀妙沖和先生劉
混康虚一守眞純白自得前知休咎能警群
迷或託呪符克愈衆疾雖身棲林谷而名振
京師朕用嘉歎召對閒宴屢聞至論深契予
心比復造廷燕居琳館了然委化不約而同
靜思所存宜加憫飾太中之秩視諫大夫兹
爲異恩尚期歆享特贈太中大夫
　　　謚靜一誥
勑朕惟曲水之穴北距岱宗南接羅浮證法
册於河圖得嘉名於地肺抱道祕境惟昔高
人眞風未忘前轍具在贈太中大夫劉混康
出塵累之表以虚靜爲宗觀妙勾金之壇葆
光埋璧之地慕眞風於南嶽窺奥義於西城
衆方有求忽若委蜕其頒美謚式昭正一之
功庶幾異時益振沖虚之教可特賜謚靜一
　　　勑賜元符萬寧宫
尚書省牒江寧府茅山元符萬寧宫茅山元
符觀牒奉勑宜改賜元符萬寧宫爲額牒至
準勑故牒(崇寧五年正月日牒中大夫守/右丞鄧太中大夫守左丞何)
(司空右/僕射)
　　　建元符萬寧宫提舉等官推恩勑命
勑相觀福地肇建祠宫爲彼羣黎導迎景貺
龍圖閣直學士左朝議大夫胡師文等克共
廼事逮兹落成嘉汝之勤叙進宫品若時休
命亦既廼心可特授左中散大夫依前職差
遣宣義郞江東運判喬　可特授宣德郞差
遣如故承事郞知句容縣事鮑慎辭特授宣
義郞差遣如故右侍禁監江寧府排岸高士
遷特授左侍禁西頭供奉官高公鼎特授東
頭供奉官借職張和特授奉職差使葉承特
授借職三班差使孟忠特授三班借職知縣
事鮑慎辭免三年磨勘
　　　又别勑
江寧府茅山元符萬寧宮修蓋潜神庵宇等
安排御書牌了畢事體非輕下項管勾催促
部役官等可特依此推恩發運副使劉何與
轉一官江寧府通判范希逸與减三年磨勘
候今任滿日特令再任其部役巡檢内殿崇
班孫明翼轉一官
　　　勑賜藏眞觀
尚書省牒江寧府藏眞觀故劉混康葬所見
修道院牒奉勑宜特賜藏眞觀爲額牒至準
勑故牒(大觀二年十一月日牒中大/夫守左丞佘太師左僕射)
　　　宣和封陸簡寂眞人誥
朕惟前古高蹈之士名迹不泯而稱號未稱
者所以追顯之
簡寂先生陸修靜眞精内得遺經垂範而脱
然超世廬阜故隱有祠至今考實定名禮以
眞人之號非特用褒往躅亦俾後之聞風者
知道之所在而勉焉可特封丹元眞人
　　　宣和封楊郭許陶五眞人誥
勑朕存嬰霄府盻景龍臺瞻三秀之神郷企
九華之妙誨欽厥列仙之躅昭兹闡化之功
東華上佐司命楊眞人積學洞微研心合漠
得中黄之隱訣受南眞之祕傳董司吴越之
疆關總神靈之要方詡揚於至道宜褒極於
隆名庶期沖鑒之臨永侈蕃祺之錫可特封
洞靈顯化眞人
勑三炁隱靈固非名言之測萬神凝化莫容
議擬之求凡褒叙於上眞實恢張於至道玉
臺侍郞郭眞人功參十極位列九宫含景玉
璫已飛行於太極扶華晨蓋爰總侍於虚皇
方丕闡於元綱宜致隆於顯號尚期沖格永
祐昌圖可特封太微葆光真人
勑朕降總眞之玉境陟耀景之龍臺爰校曆
於元扃以濟生于下土凡著功於道品咸進
位於仙宗上清眞人許長史清素外融神明
内得靈音斐暢密參群聖之游欻駕超遥高
佐上清之理方流羅于大梵宜崇配於德名
庶昭丕佑之臨益廣無爲之化可特封太元
廣德眞人
勑紫極涵元雖澒濛於一炁丹臺列籍實總
括於萬眞凡褒位於仙宗蓋恢功於道甫東
華侍帝晨上清仙公許眞人研三神以觀妙
凝九緯以挺生北洞吿終自適幽人之分東
華躡景獨超上相之游雖高謝於世名其敢
忘於仁蔭尚期沖祐益闡元綱可特封混化
元一眞人
勑朕膺琅霄之景命握龍漢之寳符蓋將敷
暢靈音恢隆道化闡微言於至教薦休命于
列眞蓬萊都水監陶隱居振迹榮羅濯精華
闕神交無累迹雖相於山中誠感夙通賦已
仙於海上顧德名之莫擬豈妙蔭之敢忘尚
都顯號之榮永介涵生之祉可特封宗元翊
教眞人(宣和六年八月三日太傅葉國公臣/黻宣右弼闕中書侍郞臣張邦)
(昌　中書舍人臣張志行/奉　勑如右牒到奉行)
　　　乞封五眞人奏劄
　臣輒瀝愚懇仰瀆宸嚴退省賤庸甘伺朝
　典竊惟自古得道昇眞之士先後相承爲
　時宗仰皆以扶世立教爲己任自三茅眞
　君飛昇之後繼有揚郭二許衆眞並於句
　曲精修上道天眞降顧親受祕語上清經
　教漸降人間逮梁宋之際眞風淟汨聖道
　不絶如帶惟陶隱居力扶宗教以微言奥
　㫖發明道要爲天下後世之幸然而三茅
　兄弟頃蒙朝廷褒崇册封聖位其餘衆眞
　未聞有以旌異臣愚欲望聖慈特以楊郭
　許陶衆眞並依三茅眞君例就今仙職加
　崇美號除别具諸位仙品奏聞外如蒙俞
　允乞降睿㫖下有司施行干冒天威取進
　止(宣和六年七月日碧落郞凝神殿校/藉同知右銜道録院事管轄江寧府玉)
　(晨觀臣丁/安行劄子)
　　　寧宗賜號王景温
王景温履道清尚操行高潔眷寵三朝朕亦
禮遇可賜號虚靜眞人
　　　寳慶易如剛先生勑牒
尚書省牒左右街都道録主管教門公事太
一宫都監兼高士易如剛奏么微野人頃在
茅山於慶元改元蒙恩召充太一宫高士並
都監住持專任祈禱每藉君相爲國愛民靡
不昭格越今三十餘年徧除道階昨於嘉定
六年蒙恩特賜通妙先生續於嘉定十四年
得㫖降香設醮茅山訖事回奏乞老還山恭
奉御筆高士易如剛祈禱有功未應吿老宜
加顯錫以重眷留特賜通妙葆眞先生今繳
連寧宗皇帝御書二軸伏望尚書省特頒勑
命旌表名山以重祈禱伏候指揮
寳慶元年七月十四日奉聖㫖特令尚書省
出給勑牒奉勑宜賜通妙葆眞先生牒至準
勑故牒(寳慶元年七/月　日牒)
　　　理宗金籙投龍玉簡詞
維嘉熙元年歲次丁酉九月己酉朔二十六
日甲戌嗣天子巨昀伏爲保延國祚恭祈嗣
續敬齎香信祗建沖科命道士二十一員於
建康府元符萬寧宫啓建靈寳道場一晝二
夜滿散設醮三百六十分位吿盟天地誕集
嘉祥謹依舊式諳上清宗壇華陽洞天投送
金龍玉簡伏望至聖至眞鑒兹丹悃乞爲謄
奏上聞九天臣昀伏以元儲虚位未開態夢
之祥邊閫分屯尚調虎符之戍内欲隆於國
本外思靖於兵氛仰惟祖宗積累之難深切
朝夕繼承之懼是用肆類上帝徧禱名山願
垂覆燾之仁弘賜扶持之力得男而應震索
茂延百世之期偃武而致太平坐底四方之
治保基圖於鞏固措民物於敉寧祗迓靈休
永依大造臣昀無任懇禱之至謹言
　　　加封廣濟廟龍神誥
勑敷澤廣應侯惟龍質無體而神無方矧茅
山至人所居彼其吐吞夫丹竈之日月猶足
依憑而爲靈乎有司上功雨暘曰時其禦菑
也實應祭義申衍侯號用侈褒章金陵予陪
都其職而幽以服而侯甸之職可特封敷澤
廣應利濟侯奉勑如右牒到奉行(淳祐四年/　月　日)
　　　淳祐加封三茅眞君誥
勑朕聞眞人馭風騎氣神游八極之表而一
念在生靈則猶數數然也太元妙道沖虚眞
君東嶽上卿司命神君成道於茅山登籍於
仙府三君之首者也奇驗見于歷代遠近以
爲司命朕爲黎元慕尚不已特命有司亟衍
嘉號以彰欽崇可特封太元妙道沖虚聖祐
眞君東嶽上卿司命神君
勑朕聞句曲三峰神君顯甚遂有金壇洞天
之名歷代所慕尚豈獨於今乎定録右禁至
道沖靜眞君修眞得道是謂中茅雨暘應禱
遠近德之亟命衍號以答鴻休其體朕意益
陰隲于下民可特封定録右禁至道沖靜德
祐眞君
勑朕聞漢武祀神君於禁中其祝甚秘蓋以
徼福朕不爲也三官保命微妙沖惠眞君眞
風道氣號小茅君祈甿敬事祭典褒崇蓋非
一日矣兹命衍號以昭朕拳拳慕尚之意益
閎貺施以惠生靈可特封三官保命徴妙沖
惠仁祐眞君奉勑如右牒至奉行(淳祐九年/三月　日)
(太傅左丞相魏國公清之　右丞相葵　參/知政事繇　參知政事方叔　吏部尚書闕)
(　權兵部/尚書清叟)
御賜沉香描金如意一事上獻大茅君白玉
圭二面上獻中茅君小茅君聖像秉執旌節
旛幢威儀等一十二件沉香五十兩腦子五
兩銀一百兩緑錦旛二首各長二丈新茶五
十片官會十萬緡付茅山崇禧觀
　協忠大夫保康軍承宣使入内内侍省都
　知提點佑聖觀張　左街道録洞微眞應
　先生佑聖觀虚白齋高士主管教門公事
　司徒師坦上表以臣三年祈禱感應微勞
　乞回降恩命加封三茅眞君奏可
元詔誥
　　　世祖皇帝召蔣宗師詔
上天眷命
皇帝聖㫖諭建康路三茅山三十八代宗師
蔣宗瑛聞汝年高德邵法籙精嚴思接道論
今遣使馳驛召赴闕廷仍勑有司如法津遺
便安就道毋致艱虞故兹詔示相宜知悉(至/元)
(十八年二/月日)
　　　金籙齋詞
至大三年庚戌歲五月三日
上清大洞經籙無上三洞法師元景眞人臣
王道孟欽奉
皇帝聖㫖伏以有國有家祗荷財成之造蓋
高蓋厚敢忘祈謝之誠緘辭遠叩於名山徼
福永延於景運謹遣玄教嗣師總攝江淮荆
襄等處道教所事崇文弘道玄德眞人吴全
節恭奉香幣詣三茅山元符萬寧宫上清宗
壇修建金籙寳齋三晝夜滿散祗陳三界衆
眞清醮三百六十分位伏願覆育無私鑒觀
有赫天長地乆三宫同康壽之祺雨順風調
四海樂雍熙之治
　　　又
延祐元年甲寅歲五月二十六日
法位如前臣王道孟欽奉
皇帝聖㫖伏以惟
天惟祖之垂祐有國有家之在躬修省彌深
報祈敢怠啓沖科於茅阜集景貺於蘿圖諒
有欲以必從信無遠而弗届是以謹封香幣
遺玄教嗣師總攝江淮荆襄等處道教崇文
弘道玄德眞人吴全節詣元符萬寧宫上清
宗壇命宗師王道孟集法師道士一壇修建
福國裕民金籙寳齋三晝夜滿散祗陳三界
衆眞清醮三百六十分位伏願
一人有慶萬福攸同兢業無曠庶官臻既醉
鳧鷖之治怡愉以奉太后介未央長樂之春
風雨順調民物康阜
　　　又
延祐五年戊午歲正月五日
上清大洞三景經籙弟子四十五代嗣教宗
師元景眞人臣劉大彬欽奉
皇帝聖㫖伏以輯寧邦家嗣服倏經於八載
欽崇天道封香爰至於三山當陽春發育之
仞祈大德生成之廣俯殫素悃仰格鴻禧謹
遺元成文正中和眞人江淮荆襄等處道教
都提點夏文泳詣三茅山元符萬寧宫上清
宗壇命臣集法師道士一壇修建福國裕民
金籙寳齋三晝夜滿散祗陳三界衆眞清醮
三百六十分位伏願
皇天眷命洪範錫疇九族睦而萬邦和兵寢
刑措六府修而三事治地乆天長慈闈分康
壽之祺中閫協和平之福慶延儲位澤被寰
區
　　　又　
泰定三年丙寅歲十月十二日
法位同前臣劉大彬欽奉
皇帝聖㫖伏以誕膺景命祗紹丕圖保民無
疆思永安於宗社應天以實庸昭祀於山川
爰致清祠冀徼洪貺謹奉香幣遣特進上郷
玄教大宗師崇文弘道玄德廣化眞人總攝
江淮荆襄等處道教知集賢院道教事吴全
節諧建康路三茅山元符萬寧宫上清宗壇
開建金籙寳齋祈天永命福國裕民伏望璿
霄委監寳祚延長邦家開太平之基三宫同
慶海宇樂雍熙之治萬國咸寧
　　　又
天曆三年庚午歲正月九日
太上弟子嗣上清高玄大洞經籙四十五代
宗師三天法師上景眞人行九老仙都君印
職臣劉大彬欽奉
皇帝聖㫖伏以恭承明命克紹丕圖欽若昊
天荷皇天之簡眷敬哉有土冀率土以乂寧
爰闡沖科用徼洪貺謹奉香幣遣法師舒致
祥詣三茅山元符萬寧宫上清宗壇修建金
籙寳齋三晝夜滿散祗陳三界衆眞清醮三
百六十分位伏願乾坤合德日月齊明海晏
河清開八荒之壽域時和歲稔得萬國之懽
心
　　　延祐加號三君立觀三峰誥
上天眷命
皇帝聖㫖靜慕玄風灼觀往事無爲曰道必
刻意繕性而始成修身廼眞非積行累功而
莫就大茅君東嶽上卿司命太元妙道沖虚
聖祐眞君奇操矯俗精思集虚一德齋心受
龜臺西華之祕㫖萬靈授職開金陵句曲之
宗壇丹光千載以如新寳氣三峰而彌固發
祥肇祉民到于今稱之逆雨寧風天之所助
順也亶惟作聖允合祐神孔蓋翠旌祀莫嚴
於司命瓊文蘂簡禮爰舉於秩宗假兹聰明
佐予平治可賜茅山一峰聖祐觀特加封大
茅君東嶽上卿太元妙道沖虚聖祐眞應眞
君主者施行
上天眷命
皇帝聖㫖合人心理萬物禮宜順於鬼神建
皇極錫庶民徵有稽於暘雨大江以東之地
句曲爲望之宗土樂昇平歳稱稔足二茅君
定録右禁至道沖靜德祐眞君中峰司命西
華鍊形作牧審煩擾之非修身得恬澹之要
驂鸞導從塤箎儼奏於雲中化鶴來歸城郭
時看於華表朕方推仁以濟衆靈宜妙物以
祐民學道受之以神端有宗於李耳望祀不
祈其福誠深慕於漢文嘉與含生誕敷景命
可賜茅山二峰德祐觀特加封二茅君定録
右禁至道沖靜德祐妙應眞君主者施行
上天眷命
皇帝聖㫖氣化爲神握陰陽而執要物來能
應遇水旱以成功兹山之靈以氏爲號三茅
君三官保命微妙沖惠仁祐眞君不導引而
壽體純素爲眞密從蒼龍承左右而無間時
乘白鵠侍伯仲以遠游荷天之休爲民請命
逍遥容與服光景以如新周流徜徉蒙福祉
而無極肆加褒錫丕應隆平埋鼎高峰爰慕
軒轅之有道獻金空谷方薄光武而不爲以
赫厥靈同歸于治可賜茅山三峯仁祐觀特
加封三茅君三官保命徴妙沖惠仁祐神應
眞君主者施行(延祐三年七月　日翰林待/制表桷視草　翰林學士承)
(㫖趙孟/頫副墨)
　　　勑賜崇禧萬壽宫
上天眷命皇
帝聖㫖朕流觀山圖夷考仙蹟睠曲林之
舊館實弘景之故居原其建立之仞以處高
第弟子及今千載猶想遺風朕將益崇神明
用著高尚其建康路三茅山崇禧觀可準玄
教嗣師掌教眞人吴全節所請賜號曰崇禧
萬壽宫主者施行(延祐六年/三月　日)
茅山志卷之四





茅山志卷之五龍五
　　　　上清嗣宗師劉大彬造
　三神紀
　　　茅君眞冑






大司命君姓茅諱盈宇叔申咸陽南關人也
姬胄分根氏族於茅積德累仁祚流百氏高
祖諱濛宇初成一宇本初深識玄遠察覽興
亡知周之衰不仕諸侯廼師於北郭北阿鬼
谷先生長往華山道成以秦始皇三十年九
月庚子乘龍白日昇天時邑童謡歌曰神仙
得者茅初成駕龍上昇入太清時下玄洲戲
赤城繼世而往在我盈帝若學之臘嘉平始
皇聞之詢諸父老具封曰此仙人之謡勸帝
求長生之術於是始皇忻然有尋仙之志因
改臘曰嘉平曾祖偃字泰能濛之第四子仕
秦昭王爲舍人遷車騎校尉長平恭侯祖諱
憙字世倫仕莊襄王爲廣信侯始皇即位以
爲德信侯生六子並知名於時其第六子諱
祚字彦英不仕不學志慕農桑生三子長即
大司命君也次子諱固宇季偉第三子諱衷
字思和司命君生于漢景帝中元五年丙申
歲二弟於戊戌庚子歲三君少禀異操天才
穎悟矯志蕭抗獨味清虚嘗謂二弟曰世務
紛錯履冰嶮巇當慕高祖之逸舉唯願肥遁
之利貞耳年十八棄家辭親入恒山中讀道
德經周易傳采术服餌潜景絶崖積六年精
思誠感夢見太玄玉女把玉札而携之曰西
城有玉君得眞道可爲師君子奚不往尋而
受教乎明晨覺悟徑造西城心齋三月沐浴
向新卒見王君駕神虎之軿控轡神嶺翱翔
繡巖於是投軀越阻歸命道眞不覺而至君
所王君默使衛官見攝將還玉宫洞臺之中
良乆引進叩頭頓首求乞長生匐匍肘行重
陳無已王君顧謂左右曰形景空苦似有志
矣廼得接引誘問戒以勿怠遂留洞宫執巾
履之役者十七年王君見君謹密稍使主領
衣書圖籙復三年命駕造白玉龜山因携君
同詣王母於青琳宫母曰總眞挾肉人以登
靈臺不亦勞乎王君笑而不答日君再拜請
乞奇要廼叩頭自陳曰盈小醜賤生枯骨之
餘敢以不肖之軀慕龍鳳之年朝菌之質求
積朔之期雖仰遠流莫之能濟常恐一旦死
於鑽訪之難取笑於世俗之夫遭遇王君哀
盈丹苦粗受冶身之術豈圖今日一睹聖姿
恍惚大象如淪神夢救生護死歸之乞丐願
賜長生之要暫悟行尸之身母曰子心至到
哉吾昔師元始天王榑桑大帝君遺我要言
所謂玉佩金璫之道太極玄眞之經實天人
之殊珍上帝之奇祕汝今日願聞之耶言畢
勅王君解釋玄眞之經自敷玉珮金璫之文
復向說元始天王大帝君言是太霄二景隱
書又有陰陽二景内眞符與本文相隨太上
法惟令受諸司命子玉札玄挺素書上清當
爲上卿之君司命之任此道後當别付於子
也然不先聞明堂玄眞之道亦未由得太霄
隱書玄眞之道是食日月之法鍊五神之術
耳非總眞弟子不教司命之挺不傳受命言
訖王君與君還西城依承眞訣按而行之三
年目有神光面生玉澤王君賜九轉還丹一
劑神方一首立壇結誓不許宣泄廼使君歸
仍告之曰子道已成後百年求我於南嶽授
子仙任於吴越矣君既辭師帶索混迹不矯
於世自說入恒山北谷學儒俗之業時年四
十九君父母尚存父見怒曰爲子不孝不親
供飬游走四方吾當喻汝爲不生之子欲杖
罰之君長跪謝曰盈受命應當得道道法遁
世事不兩濟雖違遠供飬無旦夕之益能使
家門平安父母老壽盈已受聖師符籙見營
助者天丁之兵不可打擊恐三官考察非小
故也父意未釋亦欲驗君情狀示衆不惑於
是舉杖向君杖即摧折段段飛揚穿柱陷壁
父悟不凡廼止君曰所啓正慮如此邂逅中
人即有所傷耳父又曰子言得道能超死人
否封曰人有天禄終及積惡罪重者不可更
生其橫受夭折則可令起君廼召社公父聞
在中庭問社公曰此村中已死者誰可召還
社公答云某甲李乙君曰速約勅所關由使
發遺之須事了詣來白狀至日入後社公來
白事某甲李乙事已决了便可發出遂告死
者家人掘地發棺死人氣息但不能語舉而
出之三日能坐語言了了如是發數人塚皆
遂生活更數十歲廼復死耳遠近咸稱爲神
明之君後日貴盛諸侯互有所請君擁閉神
關塞妙杜驗告之曰我昔學道精思深山山
靈附我因協以驅使之耳非己自達其神能
死生於萬物也或迫之不已君亦佯自篤病
以至於殆矣淵池栝囊變適無淪時人雖奇
其有道亦不能測其有爲也後十餘年君父
母壽考而終居喪盡禮停家凡五十三年仲
弟即定録君漢景帝時察孝廉元朔元年舉
賢良拜五官郎正和二年轉太子太傅元鳳
元年拜破胡校尉武威太守季弟即保命君
少以節行著名隱華陰山武帝建元三年舉
方正不就徙梁國爲孝王上賔宣帝地節二
年遷洛陽令轉拜西城校尉上郡太守元帝
即位拜五更大夫轉西河太守仲弟時爲執
金吾並當之官鄕里父老少長祖送者數百
人君亦在坐對賔曰吾雖不作二千石卿相
亦當有神靈之職天帝見選補東嶽上卿震
林司命君總統吴越死生之籍領拔學道試
校羣仙此亦上眞宗師神宫之要位也來年
四月三日當昇舉諸君能來顧如今日否若
見省者亦不須有所損費吾自當有以相供
待也衆賔皆相然至期君門前數頃地忽自
平治青縑帳屋屋下鋪白氈數重容數百人
坐遠近相語此家得道當去小大並集來者
塞道客廼數倍於送弟時但見金槃玉杯奇
肴珍果自至人前光景翕赫不可名狀絲竹
金石聲動天地芳香之氣達于數里飮食隨
益六百餘人莫不醉飽明日迎官來至君廼
與家辭次語宗族子弟曰夫眞仙道隱貴在
迹翳不應表光曲飾動耀視聽吾所以不得
默遁藏景潜舉空同者蓋欲以此道誘勸二
弟之追慕也亦何但固哀之反迷耶天下有
心者盡當注向神仙之冀獲耳季偉思和雖
見事晚必能自悔釋官委禄來尋於我我今
此去權停江水之東句曲之山此山内有靈
府衆洞相通穴岫長連眞洞仙館也昔與聖
師期宜先於此以自清勵恭伺天命然後鎮
彼大霍居于赤城矣言畢周辭即登羽車參
駕龍虎浮空而去東行十餘里忽然不見時
元帝初元五年丁丑君年一百二歲矣遂過
江暫治句曲内游洞宫推拔眞仙外立茅舍
於山之北(即今下/泊宫是)領統地官屬籍關决生死
黑虎馴衛白鵠交往靈著江左道惠百邑吴
越之境競爲臣僕邦人因改名此山爲茅君
山二弟在官聞兄白日神仙著於民口始信
仙化可學神靈可致然後明松喬不虚鼎湖
有實耳於是各棄官還家以日仄之年修糟
粕遺事未有補益廼相謂曰家兄得道非他
人也何不往從親禀口訣而廼按云云方書
以規度世乎縱往而不達終不使吾等死於
非所遂以元帝永元五年壬午三月六日度
江求兄於東山相見悲忻流涕君告二弟曰
悟何晚矣二弟謝曰固哀頑下不達道德流
湎風塵希世臭味垂纓漢朝闔門完全位至
守相享年壽考皆兄神祐覆護之恩蒙蔭以
來日用不覺一旦失兄若無天地人非金石
命當有盡年已朽仄常慮奄忽呼吸寄生不
朝則夕昔日歸家修兄遺事不受眞訣未獲
其效越江來侍規禀訓誨願賜長生濟弟無
死君曰卿己老矣難可補復縱得眞訣適可
成地上仙耳上清昇霄大術非老夫所學於
是教二弟服青芽始生咽氣液之道亦停年
不死之法也後語季偉曰卿宜服黄帝四扇散
我昔受之於高丘先生今以相傳耳又語思
和曰卿宜服王母回童散思和體中損少於
季偉故宜服此以填精補腦耳夫此二方皆
妙法也二弟具受教勅廼服藥咽氣勤精靜
思又施行諸爲生生之戒慎者如是十八年
色如處子君曰藥已行矣廼受以上道使存
明堂玄眞之氣以攝運生精理和魂神三年
之中神光始現君又各賜九轉還丹一劑神
方一首仙道成矣君廼啓王君自陳二弟蒙
天恩濟度得爲地仙仙法要當佩籙受策帶
眞極之符然後書署處官掌領所司乞願推
恩平其覆蓋王君曰子少學道德勤心不懈
吾憫汝至志是以相成堅心關奏爲子保舉
之主太上垂許賜命神仙二弟賴卿蔭祐享
年富貴驕淫敗氣止存視息年出一百非復
學道時也得神散靈方變化乆視足矣詎宜
便受職署爲地上之仙位乎且曠古以來兄
弟俱仙亦爲少矣然子高祖得道仁加萬物
積德所及廼鍾子身慈心仁和每修陰功誠
可愍也子屢請乞二弟仙官之職今重賜玄
水玉液丹可使長齋而服之慎他宣示别宜
關啓太帝而保效之信子當自將以來于時
二弟雖内通神靈外攝六丁至於天眞大神
如王君之儔猶未肯降見明高卑不倫矣君
使二弟清齋服藥食芝畢復相與心齋三月
詣青童方諸宫書名金簡次諧西城洞宫朝
見總眞上宰南詣衡山朱臺謁太虚赤眞人
歸方諸請地仙三眞之策造赤城受眞變神
符又之羅霍求華旌繡幡廼上登九宫詣金
闕受聖君之書頓首於闕下者三月聖君廼
命九微太眞上相王大司命高晨師青童君
使上詣太上大道君協晨宫中請朱官使者
下拜固衷於金闕下須臾使者二人及侍從
數千人俱使者手授紫素之書以付固衷(紫/素)
(策文二見/誥副墨篇)受書訖君勅二弟辭還所治是以
季偉有地眞上仙定録神君之號思和有司
三官保命仙君之位焉各依紫素之命封蒞
所治神宫上府亦隨事而資給於二君矣大
司命君住句曲四十三年至哀帝元壽二年
庚申歲年一百四十有五是歲八月十八日
己酉南嶽赤眞人西城王君龜山王母方諸
青童君同造君于山中時天皇大帝遣逸域
宫繡衣使者授君以神璽玉章太微天帝君
遺三天左宫直御賜八龍錦輿紫羽華衣太
上大道君遺協晨大夫賜金虎眞符流金之
鈴金闕聖君命太極眞人使正一上玄玉郎
賜以四節燕胎流明神芝長曜靈飛夜光洞
草使拜而食之佩璽服衣正冠北首帶符握
鈴畢使者告君曰食太極四節隱芝者位爲
眞卿食金闕燕胎玉芝者位爲司命食東宫
流明金英則有司録之任食長曜靈飛夜光
洞草則當爲眞伯兼主總左右御史之任子
今日盡食之矣壽同天地位爲司命上眞東
嶽卿君都統吴越之神靈總帥江左之山元
也言畢使者各去須臾五帝君各乘方面色
車從官來下銜大帝之命授君九錫册文(九/錫)
(文見誥/副墨篇)位爲司命東卿上眞君文以紫玉爲
版黄金刻之君伏受書署再拜畢靈官上眞
五帝各去唯師王君西王母留後爲君大設
天厨王母命諸侍女作樂復歌玄雲之曲曰
大象雖云寥我把九天户披雲汎八景儵忽
適下土空同玄音至靈不容冶大帝
　　悟風塵苦頤神三元中納精玉闕下遂
乘萬龍椿落鳳盻九野又曰玄圃遏北臺五
城焕嵯峨啓彼無涯津汎此織女河仰上昇
絳庭下游日窟阿顧盻八落外指點九空遐
忽已不覺勞豈悟少與多撫璬命衆女空遐
忽已和妙暢自然同是爲玄雲歌靈詔肆天
韻眞音辭無邪歌訖良乆俱詣二君之宫二
君頓首奉迎北面稱小臣之敬王母告之曰
汝道雖成所聞未足我當爲汝二人有所要
以受汝於此矣須臾遣侍女郭密香與上元
夫人相聞二君亦不知上元夫人是何神也
云西龜九靈太眞王夫人敬謝但不相見已
千餘年天事勞我致以愆面茅固哀道成適
來視之乆不向人間主客對坐邑邑不樂夫
人能暫來否答能屈駕當停相須侍女既去
少頃而返上元夫人亦遣侍女答相聞云阿
環再拜上問起居遠隔絳河擾以官事仰戀
光潤情系無遺密香至承降尊茅固衷處聞
命之際登當整駕先被太帝君勅使詣希林
枝定三元籙正爾暫往如是當還遂便束帶
願暫小留二君因問王母不審上元夫人爲
何眞也王母日三天眞皇之母上元之高眞
統領十方玉女之名録也當二時許上元夫
人生來時聞雲空之中簫鼓之音龍馬之鳴
也既至從官數千人皆女子年齊十六七許
形容明逸多服青綾紋衣光采耀目夫人年
可十八九靈儀絶整服赤霜之袍披青毛錦
裘頭作三角髻散餘髪至腰載九晨耀日之
冠帶六出火玉之珮腰鳳文琳華之綬佩流
黄輝精之劍入室向王母拜王母止之呼與
同坐北向上元夫人設厨廼不異王母所設
王君勅二君再拜自陳曰固衷受性頑鄙生
長濁亂面墻不啓無聞道眞然貪生畏死宗
奉師元今日成拔此廼天願唯垂衷告夫人
愍二君之向眞惟靈妙之未啓廼勅侍女宋
辟非出三元流珠丹景道精隱地八術太極
緑景凡四經以傳于二君王母復勑侍女李
方明出玉珮金璫太霄隱書洞飛二景内符
傳司命君上元夫人有言於王母曰阿母隱
書之妙上眞内經封之金臺佩入太微廼徑
輪而前衛文大武郤伏抱關出登上清則振
身瑶房左遨希林長招仙公右棲白山下盻
太空汎彼天津則乘雲騎龍游此名山則眞
人諸房萬神奉衛山精司迎動有八景玉輿
靜則宴寢金堂此文妙矣所謂玉珮金璫也
環有三元流珠丹景道精隱地八術太極緑
景經能返老還少郤白迴嬰摧折千魔驅策
百靈致明月之黄華得白日之赤精藏軀翳
景萬物化生出水入火叱咤幽冥收束虎豹
呼召六丁隱淪八地顛倒五星乆視在身與
天相傾耳安及太霄隱書八會之奇文乎用
之眇邈可以登玉京之宫紛紛飄飄入流霞
之堂臣五嶽之主坐司命之床挹鳳腴之醴
漱蘂丹之觴駕八龍以凌空御虚落紫雲而
高浮遠翔於是上元夫人下席起立左手執
四部經右手執受書盟仰天向二君祝曰九
天浩洞太上曜靈神照玄微清虚朗明登希
者妙守氣者生至心道臻寂感眞成役神形
辱安精年榮石精金光藏景録形左右招神
天元策靈可以步虚可以淪形長生乆視與
天同明違盟泄漏禍必族傾各宜慎禍敢告
茅生祝畢二君拜受靈書抱之肘腋焉王母
亦下座手執太霄隱書復命侍女張靈子把
交信之盟對司命君啓手授書向天而祝曰
天高地卑五嶽鎮形元精激氣滄澤玄清天
回九道六和長平太霄隱書玉珮金璫玉景
八會寳洞上章登行太極上清瑶房泄則受
考身獲天殃受者慎之敢告茅盈君伏受隱
書宴集受事粗畢西王母上元夫人各去唯
王君復留於是君與二弟决别而與王君俱
之赤城玉洞之府也道次諸山川有司迎啓
引者將以千萬矣臨去告二弟曰吾今去便
有局任不得數相往來旦夕相見要當一年
再過來於此山三月十八日十二月二日期
要吾師及南嶽太虚赤眞人游盻於二弟之
處也將可記識之有好道者待我於是日吾
自當料理之有以相教訓於未悟於是二君
留治此山洞内立宫結構於外將道著萬物
流潤蒼生德加鳥獸各獲其情神驗禍福罪
惡必明内法既融外教坦平爾廼風雨以時
五禾熟成疾癘不超暴害不行境無灾眚邑
無賊兵時父老謡歌曰茅山連金陵江湖據
下流三神乘白鵠各治一山頭召雨灌旱稻
陸田亦復柔妻子咸保室使我百無憂白鵠
翔青天何時復來游三君往曾各乘白鵠集
山之三處時人互有見者是以發於歌詠矣
廼復因鵠集之處分句曲之山爲大茅君中
茅君小茅君三山焉統而言之盡是句曲之
一山耳無異名也父老雖外承茅君仙眞之
靈祐而實未睹温顔於膝下茅君亦潜閑洞
宫頤神葆眞忽臭味之交馳遠凡俗以靜身
故不復外接衆庶耳唯好道骨挺之子時得
抽引相見至於澤溉萬物德加兆民已陰爲
用也時人惟此靈德之洋溢同於天地大神
亦顯聖道之無心因民情而爲感矣遂廼相
率扶老携幼挈糧壺漿共超壇積基立廟觀
于山中窮工肆巧結構連阿圖三君之像於
丹青之牓書神靈之德於能宣之筆播殖百
果竹栢成林决利清流於毗陵之元虎豹衛
灾巨狩備關素鴻玄鳥翰飛戾天勇者懾其
武仁者懷其文農夫感敬於洪澤萬物宗庇
於靈信垂死者必獲其生學道者棲慕于墻
岸矣明帝永平二年詔勅郡縣修靈山大澤
能興雲雨有益百姓者廟如陳國老子廟會
稽夏禹廟丹陽句曲茅眞人之廟長沙湘水
黄陵二妃屈原之廟有是此之比者皆德遺
黎民道匠萬物或標聖母之高軌或範聖賢
之靈蹟是故象以銘器廟以期神皆當因而
營護使守而修之時邑人通呼此廟爲白鵠
廟而實不知司命君早已東之赤城也昔人
有至心好道入廟請命者或聞二君在帳中
與人言語或見白鵠在帳中白鵠者是服九
轉還丹使能分形之變化也亦可化作數十
白鵠或可乘之以飛行而本形故在所止也
二君性好音樂其有所持念人每入廟者二
君常從方諸宫及西城請天妓天妓來時皆
聞虚空之中有音樂之聲來下稍近既到管
弦歌音非人世所聞清哀激洞而不可名終
日廼遣妓妓去亦復並作並去漸遠良乆廼
不聞夫此之神者是能變化假景因百姓之
心以順其情耳本眞定形故自燕逸洞臺頤
光潜輝乎定録君曰句曲自是司命之别宫
吾人亦不得爲洞臺之正主也東卿司命監
泰山之衆眞總括吴越之萬神可謂道淵德
高折衝羣靈者也賈玄道李叔升言城生傅
道流並受司命君之要也玄道河東人周威
王之末年生叔升涿郡人漢元帝時生道流
北地人漢靈帝殿中將軍也城生吴人後漢
劉聖公時爲武當郡尉也受學至勤並得眞
道後入泰山友子小白陽山中此所謂地眞
者也李翼字仲甫者京兆人也與司命君俱
事西城王君仲甫爲入室弟子司命君爲北
牖弟子但仲甫所受業異恒服水玉有效能
步斗隱形晝夜行三綱六紀之法又作白虎
七變百餘歲轉更少壯與司命君同受還丹
一劑服而歸家仲甫相識人相去五百里常
以張羅爲業當晨張羅獲一大鳥視察之廼
是仲甫語畢別去言已復是日還家在民間
二百五十年漢靈帝時入西嶽去亦有迎官
如司命君初發時也受書爲西嶽副司命每
自歎云吾受業少不如茅叔申此亦吾之命
也仲南曾以七變神法傳左元放元放修之
亦變化萬端矣


茅山志卷之五

茅山志卷之六龍六
　　　　上清嗣宗師劉大彬造
　括神區篇
句曲山太元眞人内傳曰江水之東金陵之
左右間有小澤澤東有句曲之山此山洞虛
内觀内有靈府洞庭四開穴岫長連古人謂
爲金壇之虚臺天后之便闕清虚之東窗林
屋之隔沓衆洞相通陰路所適七塗九源四
方交達眞洞仙館也山形似已字故以句曲
爲號焉(隱居六小澤即今赤山/湖從江來直對望此山)又曰句曲山
源曲而有所容故號爲句容里周時名其源
澤爲曲水之穴秦時名爲句金之壇以洞天
内有金壇百丈因以致名也外又有積金山
亦因積金爲壇號矣漢有三茅君來治其上
時父老又轉名茅君之山三君往乘白鵠各
集山之三處時人互有見者是以發於歌謡
廼復因鵠集之處分爲大茅君中茅君小茅
君三山爲統而言之盡是句曲之一山耳隱
居云句曲從山嶺分界西及北屬句容東及
南屬延陵山去石頭江水步道一百五六十
里(句容延陵唐並屬潤州宋分句容屬江寧/府熙寧中廢延陵山東及南今屬錢江金)
(壇/縣)
華陽洞天太元内傳曰大天之内有地中之
洞天三十六所其第八是句曲山之洞周迴
一百五十里名曰金壇華陽之天洞虛四郭
上下皆石也上平處在土下正當十三四里
而出地上耳東西四十五里南北三十五里
正方平其内空虚之處一百七十丈下墌猶
有原阜壠偃上蓋正平也其内有陰暉夜光
日精之根照此空内明並日月矣陰暉主夜
日精主晝形如日月之圓飛在空玄之中句
曲之洞宫有五門虚空之内皆有石階曲出
以承門口仙人卒行出入者即若外之道路
也日月之光既自不異草木水澤又與外無
别飛鳥交橫風雲蓊鬱亦不知所以疑之矣
所謂洞天神宫靈妙無方不可得而議不可
得而罔也句曲洞天東通林屋北通岱宗西
通峨嵋南通羅浮其有小徑雜路阡陌抄會
非一處也漢建元史左元放既得道聞此神
山遂來山勤心禮拜五年許廼得其門入洞
虛造陰宫三君授以神芝三種元放周旋洞
宫之内經年宫室結構方圓整肅甚惋具也
嘆曰不圖天下復有如此之異神靈往來推
校生死如地上之官府矣
金陵地肺楅地按洞天福地記楅地有七十
二地肺福地爲第一即金陵之地是也金陵
之地出於内傳其地水至即浮故又比之於
肺抱朴内篇别有地肺山廼玉溜嶼又商山
亦名地肺今以内傳爲正保命君受言金陵
者洞虚之膏腴句曲之地肺也履之者萬萬
知之者無一人又曰金陵者兵水不能加灾
厲所不犯河圖中要元篇第四十四卷云句
金之壇其間有陵丘病不往洪波不登正此
之福地也太元内傳曰句曲山其間有金陵
之地地方三十七八頃是金陵之地肺也土
良而井水甘美居其地必得度世河圖要元
篇亦曰廼有地肺土良水清句曲之山金壇
之陵可以度世上昇曲城定録君受言金陵
之土似北邙及北谷關土堅實而宜禾穀掘
其間作井正似長安鳳門外井水味是清源
幽瀾洞泉遠沾耳水色白都不學道居其土
飲其水亦令人壽考也内傳又曰金陵之左
右有汧谷溪源陵之左有山右有源汧名柳
谷陵之西有源汧名陽谷又名山内經楅地
志曰伏龍之地在柳谷之西金壇之右可以
高棲孔子福地記曰岡山之間有伏龍之鄉
可以避水辟病長生本所以名岡者亦金陵
之質也是以百代百易非復本名良可歎也
右弼王眞人受言越桐栢之金庭吴句曲之
金陵養眞之福境成神之靈墟也五倍堯水
東海傾人盡病死武安兵其如矛何由我帶
近洞臺之幽門恃此而仿佯耳
　　　山
大茅山在元符宫南獨高處是司命君白鵠
所集處定録君受言大茅山有玄帝時銅鼎
鼎可容四五斛許偃刻甚精好在山獨高處
入土八尺許上有磐石掩鼎上玄帝時命東
海神埋藏於此又言玄帝者昔軒轅子昌意
聚蜀山之女生高陽德號顓頊父居若水之
鄉頊身陶七河之津是爲玄帝也山頂常現
神光謂之丹光一曰天燈舊有石壇石屋今
爲殿宇祀三茅君古石像歲以三月十八日
十二月二日爲司命游盼之會四方之人來
山禮覲盛作靈寳齋事今古弗渝也
中茅山在積金山北長嶺獨高處定録君受
言中茅玄嶺上司命君埋西胡玉門丹砂於
此深二丈許埳上四面有磐石鎮其上其山
左右當泉水下流皆小赤色飲之益人山下
左右有小平處可堪靜舍今三陽百姓間得
長壽者謂朱陽太陽北陽三村也
小茅山在中茅北太元内傳曰王莽地皇三
年七月戊申遣使者章邕齎黄金白玉銅鍾
五枚贈於句曲三仙君光武建武七年三月
丁巳遣使者吴倫齎黄金玉帛獻三仙君
積金山元符宫之陰定録君受言大茅後中
茅前相連長阿中有連石古時名積金山其
處宜人住可索有水處爲屋室靜舍廼佳快
可合丹以修上道隱居曰此即隱居今所住
處東面一横壟純是石石形甚壞奇多穿穴
西南有大石壁聳而坼開内有洞入數丈漸
狹小不復容人廼颼颼而有風
金菌山積金東凹獨小山是定録君㖟言句
曲支山有名菌山此山至佳隱居曰今人不
復知有菌山者此山形當如菌孤立亦或是
倉囷之囷形如囷也按大茅後長阿積金東
凹地有一山子獨秀如博山罏又近積金正
此是矣
華姥山在崇禧宫南昔女仙人孫寒華修道
於此有廟乆廢此山夜中多見光景或以爲
丹芝靈氣居人常望見之
丁公山崇禧宫之陰相傳漢初丁令威仙舉
其上不知遼東何得遠來此山豈道成分身
任意之所至也
丁山在拱辰峪東
虎爪山在丁山西
雷平山在雷平池上定録君受言許長史今
所營屋宅對東面有小山名雷平山周時有
雷氏養龍來此
鬱岡山在小茅東北一名大橫山林木蔽翳
望之鬱然故名定録君受言雷平山之東俗
人呼爲大横山其實名爲鬱岡山也名山記
所謂岡山是矣昔李明於此合神丹而升玄
洲水邊今猶有處所其地古名鍊丹院
方隅山眞誥云雷平山之東北良常山之東
南其間有燕口三小山相隅名方隅山古人
曾合九鼎丹於此幽人在世時心嘗樂居爲
今常游此隱居曰前云李明合丹即此是矣
幽人者許掾去世後不欲顯名故自稱幽人
耳
三公山在燕口洞東南
青山在鬱岡東其西一山名西青山
麻姑山在鬱岡西
銜珠山在雷平南玉匱記云俗呼獨女山
獨公山在小茅北
小竹山在小茅東
良常山太元内傳曰茅山北垂洞口一山名
良常山亦句曲相連都一名耳始皇三十七
年十月癸丑出游十一月行至雲夢祠虞舜
於九疑浮江下觀籍柯度梅渚過丹陽至錢
塘臨浙江水波惡廼至西百二十里從狹中
度上會稽祭夏禹望于南海而立石刻頌秦
德于會稽山李斯請書廼還諸山川遂登句
曲北垂山埋白璧一雙於是會羣臣饗從官
始皇歎曰巡狩之樂莫過山海自今以往良
爲常也爾廼羣臣並稱壽唤曰良爲常矣又
鳴大鼓擊大鍾萬聲齊唱洞駭山澤讚樂告
兆大小咸善廼改句典北垂曰良常之山良
常之意從此而名又曰良常山西南垂有可
住處是司命君往時别宅處也亦可合丹又
曰良常東南又有可住處其間當累石如竈
形間或有寄生樹樹形如曲蓋形此處正好
但恨淺耳雖爾自足洞口西北有一地小危
不安要自足立外舍也
泰望山在丁角路良常東北小尖山上下俱
路者是也始皇亦駐此山顧望丘阜
龍尾山大茅一嶺直至山東金壇界宛如卧
龍
三角山在華蓋峰北
海江山在慶雲洞上
雲堆山在皇甫峪南
仙菲山眞誥姜叔茂種五辛菜以市丹砂隱
居曰今呼爲韮山在大茅西甚多大韮俗呼
石龍山鼈足山在仙韮山西
大靈山
小靈山並在鼈足山西
竹山在疊玉峯南
吴山隱居曰自大茅南復韮山竹山吴山方
山從此叠嶂達乎吴興天目諸山矣
方山眞誥大茅之西南有四平山俗中所謂

方山者也隱居云此山去大茅可二十許里
下有洞穴
　　　峯
飈輪峰大茅東連峰是也事見稽古蹟篇
五雲峰積金東南對山昔三茅君各乘飛雲
現于峰頂人民共睹藩鎮上聞有詔若曰故
得卿雲焕爛仙相分明能均五色之光徧覆
三茅之頂時許長史在都常向方遥澧每云
遥瞻三秀冥運一心故得感通高眞用意也
道祖峰在積金之陰
疊玉峯在大茅東
華蓋峯在疊玉東
白雲峯在中茅西
抱朴峯大茅北連峯是也
長隱岡一名伏龍岡隱居曰岡在郭眞人池
南岸一壟長緩而隱嶂故名此岡上純是細
石非可居唯近東南取長史宅至雷平間甚
有可住處義興蔣負芻等並立曰舍於岡下
近長史宅四五里
栢枝壟在華陽南洞
桃華崦在小茅北林壑幽邃春時花卉紛敷
不異武陵源也
拱辰峪一名拱辰寨在中茅東北劉先生際
遇元符宫爲建宫仍勑江寧兵士二百人以
充巡邏灑掃因立寨峪中詳具宋史
皇甫峪在三角山
楂子峪在三角山北
黑虎谷在中茅小茅間長阿之西
　　　洞
眞人曰天無謂之空山無謂之洞人無謂之
房山腹中空虚謂洞庭人頭中空虚謂洞房
是以眞人處天處山處人所謂出入無間蓋
天地之有山洞猶人身之有腧穴神氣之所
行爲太元内傳曰句曲之洞宫有五門南兩
便門東西便門北大便門合五門也隱居云
今山南大洞即是南面之西便門東門似在
栢枝壟中北良常洞即是北大便門而東西
並未顯定録君受言東便門在中茅東小阿
口則西便門應在今呼作石墳處也
華陽南洞在大茅山下栢枝壟中唐越州刺
中裴肅字中明造松子石案用以朝眞
茅洞在元陽觀石壇下即南面之西便門定
録君受言大茅山有小穴在南謂之南便門
但精潔齋心向於司命又常以二日望山延
迎請祝自然得見吾也誠之至矣陰宫何足
不觀乎左慈復何人耶
華陽洞東便門定録君受言中茅山東有小
穴纔如狗竇劣容人入耳愈入愈闊外以磐
石掩塞穴口故餘小穿如杯大使山靈守衛
之此磐石穴時時開發耳謂之陰宫之阿門
子勤齋戒尋之得從此而入易於良常洞口
良常洞多沙路曲僻經水處不大便易又道
路遠不如小阿穴口直下三四里便徑至陰
宫東玄掖門自非已成仙人不得其門而入
也
華陽西洞在積金山東嶺下隱居所謂積金
山洞颼颼有風者是也累朝金籙投龍簡於
此即西便門也
良常洞華陽北大便門也是爲保命君所治
定録君受言良常北垂洞口直山嶺南行二
百步有秦始皇埋藏白壁一雙上有小磐石
在嶺上以覆埳處李斯刻書壁其文曰始皇
聖德平章山河巡狩蒼川勒銘素璧始皇所
履山川皆禮以玉璧不但句曲而已洞北石
壇即許眞人掾燒香禮拜解化之處眞誥所
謂北洞告終以此
羅姑洞在金菌山西即九疑山女仙人羅郁
也
高居洞與羅姑洞並石限界之
玉柱洞在華陽西洞南中積石乳四面僅容
人行
華姥洞在華姥山以孫寒華得名
酆都洞在紫陽觀事見樓觀部篇
小青龍洞在小茅西朱砂泉上
天窗洞在積金山
碧巖洞在崇壽觀後洞頂爲嶔崟亭古木危
基存焉
女仙洞在碧巖洞東三十步穴口下視如眢
井然相傳任眞人女得道變遁于此
栢枝洞在金牛穴南昔人深入聞太湖風濤
鼓楫之聲
慶雲洞在海江山下
黑虎洞在華陽南洞九錫碑之左
黃龍洞在九錫碑之右
南斗洞在三角山女官妙法庵
海泉洞在皇甫峪泉源深不可測
水龍洞在白雲峯下
燕口洞在方隅山南有洞室女仙人錢妙眞
遁化其中淳祐五年巡檢使夏侯嘉貞與建
隆觀道士詣洞投龍簡是夕雷震洞户開一
廳吏深入遇道士與來禽一食之絶粒
方隅洞在方隅山上眞誥方隅洞有二門其
一即燕口洞也洞名方源館南通大茅南之
方山亦有二洞口見於外
夫子洞在良常對山孔子未嘗入吴不知何
以得名
方臺洞在方山下有洞室兩口見外與華陽
通號爲别宇幽館得道者處爲世人呼爲白
石洞
靑龍洞在帢幘山去方山十餘里帢幘山今
人呼爲丫頭山在溧陽州界隱居曰有大口
見外昔有人深入見一大靑蛇因相與呼爲
靑龍洞其洞弘廓深委凡迹可至也
華蓋巖在石墨池上宋末詔舉邑令張䙧卜
居其前
候仙巖在碧巖洞東數武
霧豹巖在碧巖洞下
碧玉巖在丹谷泉上
衆眞巖在茅洞側
錢眞人誦經巖在燕口洞上
金牛穴在栢枝洞東秦時採金獲金牛爲女
子所觸遂擲而出取之不可逐牛至丁角地
名因曰上欄下欄又有曰犇牛牛犇入海不
復睹之也輿地志亦云
曲水穴在碧巖下


茅山志卷之六










茅山志卷之七(八同/卷)龍七
　　上清嗣宗師劉大彬造
　括神區篇
　　　水
東西楚王澗舊記崇禧觀東二澗是也並華
陽西洞三水合流直至崇禧觀前昔楚威王
游憩于上故名隱居云隱居今所住之東面
一横壟西南有大石壁内有洞外數步便有
一湧泉水冬夏清流即下解所資近外洞口
又有一湧泉水勢廼駛上者冬温夏冷正對
邏前小近下復有一穴湧泉特奇大水大旱
未嘗增損色小白而甘美柔弱灌注無窮但
恨盡在山西自不得東流耳按横壟即洞嶺
下解即崇禧觀此水廼楚王澗也
鶴臺澗隱居云度積金壟東南有一石穴水
東流極好其處隱障甚可合丹正菌山之前
陶塘澗
宜春澗在中茅東任眞人就東流水合丹正
古洞天館之前也
九曲澗支流自大茅左脇而下達于菖蒲潭
也
大澗在金菌山東
流杯澗在雷平山西
碧㮏澗在大茅西二里郭四朝眞人嘗於其
處種㮏
白李溪在小茅北展上公種白李處
蒼龍溪在良常山西俗呼冷水澗
喜客泉在大茅北垂方池數尺客至泉即踴
躍津津然或臨以聲勢則凝不爲動亦一竒
也一庵事孫寒華香火
益人泉在大茅東嶺上登眞隱訣云天市壇
左右有泉皆金玉之津飲之益人故名
玉蝶泉在飈輪峰西垂二口貯泉至冬一冰
一温又名陰陽井
白玉泉
靈泉在積金山上
洞泉通仙橋一池是也
玉砂泉在中茅西司命君埋西胡玉門丹砂
於中茅玄嶺泉水飲之益人
朱砂泉在小茅西
鹿跑泉大羅源之左古人精修仙鹿爲發此
泉百丈泉在拱辰峪
饙飲泉在大茅南垂泉作乳色
海眼泉有二舊記一在楊尚書山房泉湧能
應潮候當積金中茅之西今西園一泉是也
一在石墨池西
丹谷泉慶雲洞之東昔有道人取水合丹童
子易他水道人識之由是得名
田公泉

陶公泉在皇甫峪
玉液泉有二其一在仙人捧石之北其泉甘
香微若乳色能已腹中諸疾今見其正白亦
呼爲白泉一在三角山玉液庵
撫掌泉一名冬温泉在昭明讀書臺下聞擊
掌聲泉湧如沸方池常湛如也
一勺泉在昭明讀書臺後巖上
天池在大茅頂神龍所都大旱不涸
豢龍池在天聖觀大中祥符間勑取龍子御
製歌送還山
碧玉池在天聖觀碧玉天帝殿前
放生池在常寧鎮東
石墨池即菖蒲潭漢費長房學道于此書符
滌硯澗石悉爲墨色至今用池水合藥有奇
驗
玉津池在崇壽觀前
周眞人池隱居弟子周子良池在靈寳院
雷平池
郭干塘在長隱山東數里村名郭干廼郭四
朝眞人外解有一塘水常滿鄉人涸之輒有
雷電至今請雨有驗每朝眞日異香襲人定
録君受言四朝往曾使人種植於此地年年
四朝每行皆過詣此山以造思和游看原阜
赤石塘
梅家塘在海眼泉西
陶塘在雷平山西
護軍潭在丁角路傍許長史之外解每自外
還先於此沐浴齋潔方入山其精虔如此
白龜潭在銜珠山前梁天監中隱居弟子周
子良築靜室朱陽館因積茅覆屋後有殘茅
周往歛積見一白龜長可六七寸許身形皮
甲通白如滑石唯靨上有黑文狀如符書不
可識捉取玩弄復放之潭去數百步外來此
積茅中是表眞瑞也詳見周氏玄通記
大羅源在中茅西
桐華源在鶴臺澗上
霞架海在桐華源上
丹砂泓在燕口洞東
陽谷汧太元内傳金陵福地詳之矣隱居云
陽谷汧源出中茅前大茅後數水相注合爲
一汧(諸水無註者事/見稽古蹟篇)
　　　壇石橋亭
九層壇有二其一在乾元觀朱觀妙所築一
爲上清宗壇
禮師壇在雷平頂南唐王貞素建
火浣壇在玄洲精舍
八卦臺在茅洞東
仙女臺在疊玉峰
釣魚臺中茅嶺南危石是
鶴臺在金菌山後
鶴廟頂在中茅西
鳳凰阿在鶴臺前
金星峴在疊玉峰南金沙布地
青玉峽在丁公山東奇石林丘即深秀軒故
址
捫霞磴在碧巖下徐楷大篆石上
陶公醉石在中茅嶺
仙人捧石若有人山阿當大茅西垂也
雲根石在白雲峯下
棋盤石在白雲峯上
動石在中茅頂一人可撼多人不能動
降眞橋在小茅西句容路三十里
通仙橋直元符宫嶺下崇寧間劉先生建宫
時創
常寧橋在常寧鎮
燕洞石橋横絶兩崖形如按劍
繡衣亭相傳但云是大司命君受九錫處今
指大茅西嶺上二三大石危立向西南崖下
小平處爲故基也
九錫亭在南洞以覆九錫文碑石柱篆刻自
然弟子徐楷敬謁華陽洞天唐宋題名餘皆
缺折
碧巖亭在碧巖洞下所存宋相史公浩□書
榜
嶔崟亭在碧巖洞上
繡羽亭在福鄉井上覆井銘碑
朝眞亭在華陽西洞門
朝山亭在大茅北垂
半山亭在大茅半嶺
宜春亭在拱展峪
彤霞亭在中茅前
白雲亭在中茅北
西龜亭在柳汧上
迎恩亭在常寧鎮北
常寧鎮在句容縣東南五十里金壇縣西六
十五里宋天聖間朱觀妙請于朝爲游人行
估憩息之所
北鎮在玉晨觀西
西園在積金山西平地
鹿墳在山南大路傍事見劉先生傳


茅山志卷之七




　　　　　　　　　　　　　　　







茅山志卷之八
　　上清嗣宗師劉大彬造
　稽古篇
天市壇定録君㖟言天市壇石之下正當洞
天之中央玄窗之上也此石是安息國天市
山石所以爲名也玄帝時召四海神使運此
磐石於洞天之上耳舊記在積金山頂隱居
云天市壇石未知的何處在以颷輪迹而言
隱量正應大茅左右又疑洞天中央不應廼
近南門復恐中茅間邑人耆老亦不復知處
一曰仙人市壇眞誥保命丞趙威伯善嘯如
百鳥雜鳴或如風激衆林或如伐鼓之音時
登天市壇上奮髯北向長嘯呼風須臾雲翔
其上衝氣動林或冥霧欻合零雨其濛矣
飈輪迹眞誥昔東海青童君曾乘獨飈飛輪
之車通按行有洞臺之山隱居云今大茅嶺
上向東行有路傍山平治狀如人功足通軌
轍相傳此爲飈輪迹夫眞人常御九龍左驂
名飈右服名欻既履山頂故指乘其左驂
姜巴路定録君㖟言秦時有道士周太賔及
巴陵侯姜叔茂者來住山下種五果並五辛
菜叔茂以秦孝王時封侯今名此地爲姜巴
者是矣隱居曰今大路從小茅後通延陵即
呼爲姜巴路也但秦孝公時未並楚置郡巴
陵縣始晋初立不知那有巴陵之封恐是巴
蜀之巴也
雷平池在雷平山前眞誥周時有雷氏養龍
于此定録君㖟言今舍前塘廼郭四朝所造
也高其墻岸益水得深但歷代乆遠塘墻頽
下耳四朝常乘小船游戲其中每叩航而歌
歌曰清池帶靈岫長林鬱青葱玄鳥藏幽野
晤言出從容鼓楫乘神波稽首希晨風未獲
解脱期逍遥兵林中(其/一)
浪神九垓外研道遂金眞戢此靈鳳羽藏我
華龍鱗高舉方寸物萬吹皆垢塵顧哀朝生
蟪孰盡汝車輪其二
游空落飛飈靈步無形方圓景焕明霞九鳳
唱朝陽揮翮扇天津晻靄卿雲翔遂造太微
宇挹此金梨漿逍遥玄垓表不存亦不亡(其/三)
駕飈儛神霄披霞帶九日高皇齊龍輪遂造
北華室神虎洞璚林風雲合成一開闔幽冥
户靈變玄跡滅其四山下居民今猶呼一平
澤地爲郭干者是四朝之姓尚存於民口乎
赤石塘定録君與許長史三月一日書云今
當墾赤石田爲往來之階而竟不就事也長
史答書云昔占赤石田利近山下爲往來之
階此廼丹誠尋遇天旱佃不收塘壞穆尋見
用出此事力未展非爲息懷今方居山下故
當修墾以此去洞口遠故不欲安耳隱居云
此田廼在大茅中茅之西去大山近瞻仰禮
拜廼佳而云去洞口遠當是道去北洞口遠
耳此田雖食澗水旱時微少塘又難立不知
後當遂墾之不今塘尚闕補築當用數百夫
則可溉田十許頃隱居館中門人亦於此隨
水播殖常願修復此塘以追遠迹且兼爲百
姓之惠也
田公泉即柳汧泉一名柳谷泉在雷平池東
南一里定録君㖟言華陽雷平山有田公泉
飲之除腹中三蟲與隱泉水味同云是玉沙
之流津也用以浣衣不用灰以此爲異蓋古
有田叔者居雷平山後得道名泉以此
茅君丹井在下泊宫
李眞人井玄洲眞人李明鍊丹井在鬱岡方
隅洞之東
許長史井在玉晨觀隱居云大明七年有述
墟父老徐偶云先祖伏事許長史相傳識此
宅只在今廨前烏桕樹處應是似猶有齋堂
前井存于時草萊蕪没即芟除尋覓果得磚
井土已欲滿仍掘治更加礕累今有好水色
小白或云似長安鳳門外水味也二口共一
水冬月氣分寒燠一名陰陽井
葛洪井在抱朴山庵稚川丹陽句容人許長
史孫黄民娶稚川孫女相傳山居其處
陶眞人丹井在華陽上館前石橋之東水甘
冷遇旱不竭政和初道士莊慎質修索得之
初去土三尺許得石井欄已破段合之尚全
環刻大宇云先生丹陽陶仕齊奉朝請壬申
歲來山棲身高靜自號隱居同來弟子吴郡
陸敬游其次楊王吴戴陳許諸生供奉階宇
湖孰潘邏及遠近宗禀不可具記悠悠歷代
詎勿識焉梁天監三年八月十五日錢唐陳
懋宣書及見磚甃又穿數丈獲一員研徑九
寸許列十一趾滌之朱色粲然又一鵲尾銅
罏仍見沙石間有丹一粒大如芡實光采射
人亟欲取之隨墮井中罏研藏華陽經寇攘
亡之又一井在靈寳院周眞人池側亦隱居
丹井也
昭眞臺眞誥翼眞檢叙論眞經每云還封昭
臺蓋隱居宗修楊許三眞上法此爲藏經之
室山中乆經盜敚寳書眞蹟散逸無餘雖有
志學之士何由復見眞人手澤至此慨歎而
已玉晨觀靈寳院即其地
青壇素塔按舊館壇碑東位青壇西表素塔
今塔已廢壇亦非舊初皆隱居所建表兩教
雙修之義當在玉晨觀
昭明太子福鄉井在南洞讀書臺東
昭明太子讀書臺在福鄉井上
明皇受籙壇在玉柱洞側
越翳王塚在大横山下定録君㖟言鬱岡山
正東面有古時越翳王塚隱居云越翳王是
勾踐四世孫初不肯立逃入胥山穴國人燻
出之後於吴徙還會稽以周宣王十一年爲
孫諸咎所殺不知那得遠來葬此或當有神
異處也今尋視未見指的墳塚而如有兆域
處者又按至德遜王吴太伯初逃句曲中山
足知兹山爲聖賢棲託自古然矣
隱居幽館在雷平山西南宋元祐初中貴人
羅淳一學道山中嘗意隱居之藏有丹砂異
書一日穴墓往觀焉唯鐵繩縣一空棺内有
一劍並孟鏡各一而已其壙甃甓環繞相次
成文隱起甓上其文曰華陽隱居幽館勝力
菩薩捨身釋迦佛陀弟子太上道君之臣修
上乘之六度　　　之三眞憩靈嶽以委迹
游太空以棲神書蹟神妙當是隱居手書墓
既開道士輩遂摹此符文以示世人淳一後
亦得尸解之道元祐六年長樂林希子中所
傳如此
隱居鍊丹罏迹在華陽上館其地以水巽試
之逡巡地乾如月暈然
王法主墓在常寧鎮北路東唐太平觀華表
在
桐栢先生墓在隱居幽館之右
玄靜先生墓在伏龍岡西南去雷平池二十
步
韋宗師墓在玄靜先生壽宫之左


茅山志卷之八













茅山志卷之九龍八
　　　　上清嗣宗師劉大彬造
　道山册
道德經五千文
　按登眞隱訣隱居云老子道德經有玄師
　楊眞人手書張鎮南古本鎮南即漢天師
　第三代系師魯魏武表爲鎮南將軍者也
　其所謂爲五千文者有五千字也數系師
　内經有四千九百九十九字由來闕一是
　作三十輻應作卅輻蓋從省易文耳非
　正體矣宗門眞蹟不存今傳五千文爲正
　本上下二篇不分章
　　　上清大洞寳經篇目
上清大洞高上三十九章經
上清金眞玉光經
上清八素眞經
上清九眞中經
上清金根玉經
上清躡行七元經
上清七十四方經
上清三天正法經
上清黄炁陽精經
上清青童内文經
上清金闕靈書經
上清紫度炎光經
上清三九素語經
上清三元玉檢經
上清石精金光經
上清丹景上道經
上清神洲經
　　　　　　　　　　　　　　　
上清三圖經
上清九赤班符經
上清消魔智慧經
上清曲素訣辭經
上清白羽黑翮經
上清素奏丹符經
上清金璫玉珮經
上清龜山元籙經
上清玄紀九霄經
上清四十四方經
上清太霄琅書經
上清石景水母經
上清太微黄書經
上清豁落七元經
上清洞玄大有經
上清金虎眞符經
上清神虎眞符經
上清神慧高玄經
上清丹章緑字經
上清五晨金華經
　　　　　　　　　　　　　　　
上清高上曲素經
上清帝君九陰經
上清步虚玉章經
上清金玄羽章經
上清黄書高上經
上清太上九晨經
上清玉景太元經
上清玉景金書經
上清紫精洞房經
上清元始鳳文經
上清五帝鬱冥經
上清素靈童丹經
上清三五元籙經
上清太上龍蹻經
上清法誡玉章經
上清金母求仙經
上清三元浩篇經
上清太陽七精經
上清四極明科經
上清五老眞文經
　　　　　　　　　　　　　　　
上清日月精華經
上清赤書玉訣經
上清洞景金元經
上清靈素上篇經
上清大乘妙林經
上清金房度命經
上清太丹洞房經
上清黄老迴元經
上清高元眞法經
上清高上五老經
上清朝禮上仙經
上清玉晨五老經
上清解胞胎上經
上清鎮五臟上經
上清太帝大有經
上清太眞求仙經
上清大洞守一經
上清三洞混化經
上清四眞内神經
上清六陰洞微經
　　　　　　　　　　　　　　　
上清元始歷化經
上清九丹上化經
上清洞神經
上清步罡經
上清道君玉註經
上清太上始青經
上清智慧消魔經
上清太微金簡經
上清三天正法經
上清太上迴元經
上清無上眞藏經
上清八素大丹經
上清黄庭二景經
上清黄庭養神經
上清玉京山妙經
上清太極秘要經
上清道君守三元眞一經
上清道君守丹元上經
上清金闕守三元眞一經
上清皇人守三元眞一經
　　　　　　　　　　　　　　　
上清太極録景經
上清青芽始生經
　　上清大洞寳籙篇目
上清二十四高眞玉籙
上清曲素訣辭籙
上清羽章籙
上清洞眞籙
上清元始譜籙
上清上元籙
上清中元籙
上清下元籙
上清玉檢籙
上清神虎眞符籙
上清金虎眞符籙
上清素奏丹符籙
上清瓊宫秘符籙
上清内思上法籙
上清五帝籙
上清三天正法籙
上清黄書八素籙
　　　　　　　　　　　　　　　
上清八景晨圖籙
上清洞眞八景籙
上清龜山元籙
上清龜山元命大籙
上清龜山眞符籙
上清洞眞八威籙
上清召龍籙
上清攝山精圖籙
上清七元上符籙
上清太玄籙
上清流金火鈴籙
上清回車畢道籙
上清回風合景籙
上清三籙蓬萊版札高上眞書
上清大洞籙請法詞
　　　衆眞所著經論篇目
元始天王紀
上清高聖太上玉晨大道君紀
太微天帝君紀
三天列紀
　　　　　　　　　　　　
青童道君紀
總眞主録紀
清虚眞人玉君内傳(弟子南嶽/魏夫人撰)
太元眞人茅君内傳(弟子中候仙人/李導宇安林撰)
魏夫人傳
楊眞人傳
許眞人傳
仙人許遠游傳(李遵/撰)
蓬萊都水監陶眞人内傳(薜蘿孺子/賈嵩撰)
華陽隱居陶先生本起録(從子翊宇/木羽撰)
陶先生小傳(吴興謝瀹永/明十年撰)
梁茅山貞白先生傳(唐李/渤撰)
周眞人傳(隱居撰弟子/周子良事行)
玉晨觀石本加句天童經(宋大觀三年道/者梁悟眞受)
崇壽觀註本清靜經(宋宣和進士常/州戴叔獻註)
學苑一百卷(以下隱居在/世所著書)
孝經論語集註並自立意十二卷
三禮序並自註共一卷
註尚書手詩序一卷
老子内外集註並自立意四卷
　　　　　　　　　　　　　　　
抱朴子註一十卷
三國志讚述一卷
世語闕宇二卷
續世說二卷
卜筮要略一卷
古今州郡記三卷
笇數藝術雜事一卷
登眞隱訣二十四卷(以下隱居在/山所著書)
眞誥十卷
草堂法師傳一卷
本草集註七卷
藥總訣二卷
肘後百一方三卷
效驗施用方十卷
合丹節度四卷
夢記一卷
鍊化雜術一卷
太清玉石丹藥集要三卷
太清諸草木方集要三卷
服雲母諸石方一卷
　　　　　　　　　　　　　　　
服餌方三卷
靈奇祕奥一卷
消除三尸諸要法一卷
隱居集一卷(昭臺弟子傅/霄編江總序)
陶先生文集三十卷
陶先生内集十五卷
周氏玄通記四卷(隱居集進弟子/周子良威降事)
易總十五卷(王法/主撰)
修眞秘㫖十二篇(以下司馬眞/人所著書)
坐忘論一卷
天隱子八篇
周易義略三篇(以下玄靜/生所著書)
老莊學記三篇
内學記二篇
本草音義二卷
三玄異同論
道學傳二十卷
道覺論隱士爲摳撰
　右道山册一卷古文眞經相傳品目如上
　雜著等書采之隋唐經籍志悉無存本
　　　鄭樵通志藝文略茅山道書目
道德經雜說一卷
靈寳經目序一卷
服御五芽導引元精經一卷
昇元步虚章一卷
靈寳步虚辭一卷
步虚洞章一卷(已上陸簡寂/眞人所撰)
道德經註四卷
黄庭集訣一卷
上清握中訣三卷
導引圖一卷
金丹訣三卷
鍊服雲母法一卷
太清諸石變化神仙方一卷
經食草木法一卷
達靈經一卷
養性延命集二卷
養生訣一卷
眞人水鑑十卷
周易林一卷
　　　　　　　　　　　　　　　
易林體三卷
易髓三畚天儀說要一卷
星經五卷
三命立成筭經一卷
三命鈔略二卷
三命殺曆一卷
名醫别録三卷
古今刀劍録一卷(已上陶貞白/眞人所撰)
修眞祕㫖事目歷一卷
修眞養氣訣一卷
靈寳五嶽名山朝儀經一卷(已上司馬/眞人所撰)
金藏經二卷(茅君/撰)
授茅君歌一卷(晋太康時人/蘇元明撰)
紫虚元君魏夫人内傳(宗/撰)
仙人許先遠游傳(王羲之/撰)
潘尊師傳(唐武后/時人撰)
瞿童述一卷(温造撰大曆/八年昇仙)
三茅處士王潜傳一卷(無名/氏)
茅山記一卷
　　　　　　　　　　　　　　　
茅山新小記一卷(並無/名氏)


茅山志卷之九






茅山志卷之十龍九
　　　　上清嗣宗師劉大彬造
　上清品
　　　上清經籙聖師七傳眞系之譜






　　　上清道祖大洞至尊元始天王上皇
　　　天帝紫霞虚皇天尊
元始天王廼玉清元始天中之尊黄庭經云
上清紫霞虚皇尊玉緯經云虚皇者大道之
所理即大道之域包羅三清道之祖也九天
生神章稱大洞尊神是也
　　　聖師高聖太上玉晨元皇大道君
玉晨大道君居協晨靈觀𡺿□之臺治蘂珠
貝闕館七暎紫房左帶神虎右佩金眞龍冠
鳳裙羽䙱錦帔侍衛天眞玉童玉女各三萬
人所謂太上者道之子孫審道之本洞道之
根是以上清道君爲老君之師萬道之主有
傳紀名八素上經又曰太上隱書金眞玉光
豁落七元八景飛經黄庭經所稱太上玉晨
大道君正太上之尊也
　　　聖師紫宸太微天帝大道君
太微天帝爲三十六天帝之主治太微紫宸
玉闕之内㖟以金闕帝君日中五帝宇曰日
魂珠景昭韜緑暎迴霞赤童玄炎飈象凡十
六宇此是採服飛根之道一名赤丹金精石
景水母玉胞之經
　　　聖師金闕帝宸後聖玄元上道君
玄元上道君地皇之冑居瓊臺之殿侍女從
官三萬人上升上清中游太極下治十天乘
三素飛輿陰察鬱絶洞臺諸天河海翔盻小
有解駕龜山以校試衆仙隨才授職五年一
下游一年一朝上清有傳紀名靈書紫文一
曰五老寳經今三天列紀是也
　　　聖師上清九微太眞玉保王金闕上
　　　相大司命高晨師東海玉明青華小
　　　童大道君
青童大君一號青蓋紫童一號斗中眞人治
東海大方諸宫東華山丹闕黄房之内乘碧
霞流景雲輿帶飛青翠羽龍帔從桑林千眞
㖟涓子三元眞一經㖟太虚赤眞人消魔經
以晋代降魏夫人家嘗以三月十八日十二
月二日與茅司命同至句曲推校學者有傳
紀名玉保洞觀經一曰雲林上玄品
　　　聖師金闕上宰西極西城總眞道君
總眞大君姓王諱遠宇方平益州西城山即
西極總眞之府領仙官五千人治其所茅司
命之師也嘗降蔡經家會麻姑漢安元年壬
午從老君降鶴鳴山㖟天師張道陵經符千
卷降陽洛山㖟清虚眞人清虚上經三十三
卷晋代復降陽洛㖟道於魏夫人及㖟楊許
三眞經法歲以二日同茅司命游盻華陽推
校學眞男女當爲眞人者成都括蒼崑崙皆
爲總眞仙府王君總司太平下教二十四眞
人是爲三洞教主
　　　聖師小有天王太素清虚道君
清虚眞人姓王諱褒宇子登范陽襄平人也
安國侯七世孫以漢元帝建昭三年九月二
十七日誕焉父謚文侯母夫人司馬遷之孫
眞人學道華陰山感太極眞人降㖟上法總
眞大君授上經三十一卷遂爲盟傳之師共
載詣玄洲請書眞名復還西城又詣太素三
元君受流金豁落七元八景飛晨神策玉璽
太上遣賜繡羽晨蓋雙珠月明素羽瓊干丹
紱錦旌又遣齎成命之書位爲太素清虚眞
人領小有天王三元四司左保上公治王屋
山紿玉童玉女三百人主領寳經乘虎旂龍
輦金蓋瓊輪八景飛輿仗九色之節出入上
清受事太素宴寢太極也上清經籙至是上
天七傳降世矣
　　　嗣上清第一代太師
上清道主南極紫眞後聖上保太微玉晨聖
后領南嶽上眞司命高元神照紫虚至道元
君姓魏諱華存宇賢安任城人晋司徒舒之
之女魏齊王嘉平三年辛未歲生天才卓異
玄標挺拔少讀老莊書服胡麻散茯苓丸常
欲閒居别處年二十四父母强適南陽劉文
幼彦生二子璞遐幼彦爲汲郡修武縣令子
息粗立廼齋居别室反修初服以太康九年
戊申歲十二月十六日夜半感太極眞人青
童道君搏桑暘谷王景林眞人清虚眞人來
降謂元君曰聞子密緯眞氣太帝君勑我㖟
子神眞之道遂出太上寳文八素隱書大洞
眞經高仙羽玄等書三十一卷手授元君曰
此書昔授之西城總眞君今以付子且語以
存思指歸行事口訣廼去元君時年三十七
後幼彦没長子璞爲齊司空司馬次子遐爲
陶太尉從事中郎安城太守元君在世八十
三年咸和九年甲午清虚青童君再降與靈
藥兩劑使頓服之剋期會陽洛宫七日夜半
太乙遣飈車來迎元君用藏景之道託形神
劍而化往陽洛山明日青童君太極四眞人
清虚王君凡四十七眞人降教元君於隱洞
雲臺衆眞各標至訓三日而去元君研誦玉
書積十六年顔如少女於是西王母南極元
君來迎升晨詣
上清宫玉闕玉晨大道君太微天帝金闕後
聖君各令使者致命授以玉札金文位爲紫
虚元君領南嶽上眞司命秩比仙公使治天
台大霍山洞臺之中主下教學仙者且宴會
于清虚之宫次司命神仙請隸屬南嶽迎官
並至諸眞廼與元君俱詣天台霍山洞臺便
道過句曲金壇茅叔申宴會二日二夕廼共
適霍山矣璞後仕至侍中蒙使傳法于司徒
鄉琊王舍人楊君以興寧三年乙丑六月二
十三日元君與衆眞降楊君家自是屢降句
曲多從青童清虚三茅君游眞㖟非一華陽
之傳始此宋元祐進封高元神照紫虚至道
元君大元泰定國子司業虞集撰四十五宗
師贊其贊曰
　仰瞻紫虚巍乎祝融飛霞成章流響振空
　日朗月輝玉質金容上承諸天啓我仙宗
　　　嗣上清第二代玄師
上清眞人金闕上保檢仙司命東華道君洞
靈顯化至德眞君姓楊諱羲宇羲和本吴郡
人徙家句容晋咸和五年庚寅歲九月生幼
而通靈美姿容善言笑工書畫與王右軍並
名海内許先生邁長史穆年並懸殊而早結
神明之交簡文帝爲瑯琊王進位丞相用長
史薦爲公府舍人及帝即位廼不求遷叙高
蹈遺榮精思致感永和五年受中黄子制虎
豹法六年從魏夫人長子劉璞傳靈寳五符
時年二十一興寧三年六月感紫虚元君紫
微夫人九華眞妃降于家講㖟要道自是清
虚清靈凡四十七眞人數來降或降長史山
廨所傳經誥多轉使録示許君父子至是遂
爲許君傳經之師九華安妃應運爲儷嘗吿
之曰明君夷質虚閒祕構玉朗蘭淵高流清
響金宫所謂珍寳藏奇幽眞内焕必三事大
夫侍晨帝躬高佐四輔承制聖君理生斷死
賞罰鬼神攝命千靈封山召雲察陰陽之氣
爲吴越司命之君將乘龍駕雲白日升天君
若不耐風火之煙欲抱眞形於幽林者且可
尋劍解之道作告終之術乎西城王君又教
服日月之華法簡文帝從而師之以太元十
一年丙戌歲解駕年五十七贊曰
　夷質虚閒靈儔感玄金宫流韻玉樹浮煙
　衆眞會言太帝錫召手傳道書筆精墨妙
　　　嗣上清第三代眞師
上清仙侯金闕侍晨左卿司命太元廣德至
仁眞君姓許諱穆宇思玄一名謐汝南平輿
人六世祖光徙居丹陽以晋惠帝永興二年
乙丑歲生起家太學博士出爲餘姚令後徴
爲尚書郎遷郡中正護軍長史給事中散騎
常侍外混世業内修眞學嘗慕兄遠游之高
軌值簡文晏駕專靜山廬與楊君深結神明
之契興寧中衆眞降楊備傳經誥定録中君
尤多示訓太元元年解化年七十二子姪禮
窆虚柩於縣西大墓眞誥云君挺命所基縁
業已乆廼周武王九宫上相長里薛公之弟
兼許肇遺功復應垂祉後胤故乘連託生因
資成道玉札所授爲上清眞人爵登侯伯位
編卿司理仙撫治佐聖牧民矣贊曰
　夙縁應運世胄承祉妙敷人文密贊神理
　塵爵外縻何間内修玉晨之虚我懷眞游
四代宗師上清仙公金闕右卿司命東華侍
晨混化元一眞人仙侯第三子也諱翽字道
翔小字玉斧清穎瑩潔特絶世倫生晋咸康
七年辛丑歲正月郡舉上計掾主薄祖司徒
府辟掾並不赴立宅雷平山前密修上道興
寧三年七月紫微夫人降教自是與衆眞酬
接書疏備修迴元飛步二景儀璘之法嘗願
早游洞室不欲乆停人世以太和五年庚午
歲詣北洞吿終時年三十耆舊相傳云掾在
北洞石壇上燒香禮拜因伏而不起明旦視
形如生保命君㖟言許子遂能委形冥化從
張鎮南之夜解鎮南即天師第三代系師魯
也自此居方隅洞館常去來四平方臺眞誥
云後十六年當度東華受書爲上清仙公掾
妻建康令黄演女名敬儀生子黄民廼遣還
家黄民字玄文年十七仕至司農丞元興三
年避京畿亂廼奉遺經入剡中矣贊曰
　紫微受書追奔兩儀人間如帑乆留何爲
　委形虚壇合莫大始遺經不忘保之有子
五代宗師上清仙卿保眞先生姓馬諱朗一
名温公字子眀浙東剡縣東關人家素饒財
履信行義爲鄉里所宗聞茅山楊許得道盛
傳南眞上清經法以其居接金庭天台咫尺
仙府彌加崇慕元興三年許丞黄民載經避
亂君躬迎道左延止其家禮敬供養元嘉六
年許丞還錢唐封其先世眞經一橱子留君
靜室之中且云此經並是仙靈之蹟唯須我
自來取縱有書䟽慎勿與之唯分十數卷自
隨至錢唐感疾慮不即瘥遣人取經君既得
書堅執先㫖謂親受教勑豈敢輕付遂不還
經許亦旋没君同弟罕敬事經寳有過君父
恒使有心奴子二人一名白首一名平頭侍
直香火灑掃拂拭每有神光靈氣見於室宇
君妻頗能通見云數有青衣玉女空中去來
狀如飛鳥君家遂益富盛資産鉅萬累世壽
考而終贊曰
　天不愛道地不愛寳而彼尠薄莫之能保
　羣眞手遺玉珮金璫知之者希見之者昌
六代宗師上清仙卿輔正先生諱罕字子言
保眞之堂弟也同兄敬奉經寳居士婁惠明
者先以在剡意甚貪樂經法而扃鐍嚴固觀
覽無方景和元年廼出都令嘉興殳秀眞啓
宋主勑就馬家取經比經至都殳呈景和於
華林暫開勑以付後堂道士(即陸/先生)靈驗記曰
二馬有保徑之功没世之日上帝命靈官持
玉版召入金庭洞天俱授仙卿之任贊曰
　維昔茅君兄升弟及繼兹令蹤共保靈笈
　玉書所在萬神衛持道以時興匪人得私
七代宗師上清監仙大夫九天掌籍宋國師
謚簡寂先生丹元眞人姓陸諱修靜宇簡寂
吴興東遷人父琳九徴不起謚高道處士眞
人蹠有重輪足有雙踝掌有大宇背有斗文
篤好文籍旁究象緯及長好方外游南詣衡
湘九疑訪南眞之遺蹟西至峨眉西城尋清
虚之高躅宋元嘉末因市藥京邑文帝召不
往廼友陶淵明僧慧遠於廬山明帝泰始三
年詔江州刺史王景宗禮聘來朝勑住後堂
眞人不樂廼授館于外又勑會于華林延賢
之館王公畢集眞人鹿巾謁帝而升帝肅然
加敬遂以殳季眞取到上清經法勑付眞人
總括三洞爲世宗師仍勑北郊天印山立崇
虚館建傳經宗壇教法大備矣明年帝疾即
其館修金籙一夕有黄氣如寳蓋狀彌覆壇
宇帝復感異於夢疾廼有瘳所著齋法儀範
百餘卷元徽五年正月忽若趣裝將還舊山
弟子皆訝之廼三月二日儵然解化時廬山
諸徒屬共見霓旌藹然下臨靜室聞空中有
言曰上清監仙大夫降俄而勑送冠履還山
詔所居爲簡寂觀贊曰
　緬游靈嶽結友匡廬采秀黃華濯清素蕖
　手握奇文足履輪輻簫館虚林想見遺躅
八代宗師紫微仙卿興世明德先生姓孫諱
游嶽宇穎達東陽人性禀淵淳博學經傳拜
簡寂於仙都山教服穀精丸居仙都四十七
年不與世接後來茅山簡寂見而喜曰遲君
來吾高枕廬山矣授以楊許眞法未幾簡寂
化詔先生主興世館爲嗣宗師一時名士沈
□陸景眞陳寳識等咸學焉弟子百餘人先
生嘗夢茅君曰青華小童復降句曲汝弟子
中善護持之永明間陶弘景入山先生異其
丰神超邁且聞身有斗文因省所夢曰青華
小童豈非斗中眞人耶即盡㖟其法累表乞
還山詔不允永明七年五月十五日沐浴遷
神年九十一贊曰
　百穀之精結英中庭人以腹實我以虚寧
　金眞玉光神文在世青童復來吾得攸寄
九代宗師金闕右卿司命蓬萊都水監梁國
師中散大夫謐貞白先生宗元翊教眞人姓
陶諱弘景字通明吴荆牧濬七世孫丹陽秣
陵人也生宋孝建三年丙申四月三十日甲
戌十歳見淮南八公事便嗜養生之說既冠
而不肯婚以資營未立薄游下位仕齊歷諸
王侍讀年二十餘從興世館孫先生咨禀經
法茅山獲前眞楊許手書於是啓假東游詣
婁惠明於大洪山遇杜京産於太平山尋鍾
義山於□山謁朱僧標於天台又獲眞人手
蹟十餘卷還都以振武將軍除奉朝請永明
十一年廼拜表辭職時年三十七遂來山自
稱華陽隱居嶺西立華陽三館上館建層樓
身居其上弟子居中接賔於下梁武即位彌
加欽重時人謂爲山中宰相天監四年出居
嶺東有事于罏燧七年以爲林巖淺近復思
遠游廼改名氏曰王整官稱外兵夜半出山
至永嘉楠江青嶂山夢佛㖟記名勝力菩薩
住大若巖修所著眞誥復泛海詣霍山經年
還木溜嶼武帝有勑迎還舊山因詣鄮縣禮
阿育王塔自誓受五大攝戒既歸入住東澗
明年冬徙朱陽館又移鬱岡齋室先生山世
所著書二百餘卷弟子受經法者三千餘人
大同二年三月十二日作吿逝篇示桓法闓
等即日尸解年八十一屋中香氣積日不散
勑遣舍人主書監護喪事十四日窆虚柩于
雷平山先生神儀明秀盼睞有光形細長項
耳間矯矯顯然異衆矣嘗言心中恒如明鏡
觸形遇物不覺滯礙紫陽王君曰陶公乆入
下仙之上廼范幼沖等也趙丞曰蓬萊都水
監高光坐治水事被責以陶代之既且停召
當更選耳按此廼乙未年中事見周氏玄通
記後二十一年先生始去世仙位當更升也
贊曰
　高卧白雲晨飱絳霞弟子如林著書滿家
　濯神九清騰耀三景與天爲徒如日之炯
十代宗師上清少室仙伯唐國師金紫光禄
大夫謚昇玄先生姓王諱遠知宇德廣瑯琊
臨沂人父曇選陳揚州剌史母丁夢鳳鳥集
其身僧寳誌謂其父曰生子當爲神仙宗伯
以梁大通二年生弱冠師宗道先生臧矜進
而宗修隱居經法陳主召入重陽殿特加禮
敬送歸茅山居于洞西北嶺隋晋王廣鎮揚
州具禮迎請既至忽鬚髮變白王懼而歸之
大業七年煬帝幸涿郡召見臨朔宫扈駕洛
陽奉勑詣中嶽修齋復詔京師建玉清玄壇
以處之唐高祖龍潜時先生密吿以符命武
德中太宗爲秦王平王世充因與房玄齡微
服謁先生先生迎謂曰此中有聖人秦王廼
審其實先生曰方作太平天子願自愛已而
請還山貞觀九年勑建太平觀賜田度道士
七七人爲侍者八月十四日適因睡寤喜形
於色謂弟子曰吾向暫游洞宫仙官見報欲
以疲朽補仙伯名位已定行在不乆十六日
沐浴入室焚香顧問侍者日時早晩對曰辰
時曰好即正衣冠就寢而化年一百二十有
六高宗調露二年贈太中大夫謚昇眞先生
天后嗣聖加贈前號時稱玉法主云贊曰
　翽翽鳳儀覧德不遲或隱或來景連有期
　質化神通不滯玄白百廿六歳唐仙宗伯


茅山志卷之十












茅山志卷之十龍十
　　　　上清嗣宗師劉大彬造
　上清品
十一代宗師上清檢校仙公唐國師太中大
夫謚體玄先生姓潘諱師正字子眞貝州宗
城人父寘隋通州刺史母魯氏善言名理口
㖟以道德經母卒廬墓以孝聞大業中有道
士劉愛道者見而奇之曰三清之驥非爾誰
乘之時王法主爲煬帝所尊禮每入禁中躬
薦松水以祈福愛道曰吾甚欲子相從然成
就功道非法主不可由是師事法主同還茅
山一日謂先生曰嵩陽廼汝修眞之地當亟
往無疑先生遂入雙泉中嶺間居十許年復
深入逍遥谷邈與世絶上元三年高宗幸東
都禮嵩嶽召見先生請作符書辭不解又問
山中所須答曰茂松清泉臣之所須此中不
乏帝異之調露初再祀嵩帝廼幸逍遥谷見
薜荔繩床將朽敗餘無火粒之具唯兩瓢貯
青䭀飯耳因即其地勑建崇唐觀明年春又
以步輦致先生於洛城西宫仍勑改嵩陽觀
爲奉天宫每手詔具弟子姓名咨白自是乘
輿屢陟山阿帝在洛陽復召對及請還御製
詩以送先生嘗謂弟子曰吾實無用接見帝
王驚擾靈嶽汝等學道不厭深眇則無累矣
永淳元年六月十四日索沐浴書青符置湯
中曰終身淨也時造石室於北巖下將成十
六日遽云去去弟子韓文禮問何去曰泰山
檢校功德語畢雲氣覆庭須臾解蜕年九十
八天后降制若曰去年冬晚軒皇之駕不追
今歲秋初廣成之居又寂聖曆二年立碑嵩
山贊曰
　絶世之資皆思友之仙縁有定敢縻以私
　茂松清泉亦復何須冥心合眞樂出大虚
十二代宗師上清玄初仙公唐國師銀青光
禄大夫謐貞一先生姓司馬諱承禎一名子
微宇道隱世居温晋彭城王權之後襄滑二
州長史仁最之子生而能言天錫神表年二
十師體玄於嵩陽受金根上經三洞隱書嘗
有鳥如鳳凰下集香几爪痕著几成書文曰
東華上清眞人由是益神其行玄宗異之遣
使徴聘勑王屋山置陽臺觀以居一日感天
帝召遂來山禮謁華陽洞天因撰貞白碑陰
記師以王屋小有之天總眞之府景氣幽欻
神祇會昌吾道苟行奚足不可翻飛投足有
終焉之志復於觀之朝維高丘之午窮極絶
界得中巖臺上直天壇下繚長阜巨木圓抱
鳴溪中流每養龍大谷相鶴中峰僚金洞之
衆香吸石窗之鮮氣有日矣著坐忘論及撰
修眞秘㫖十二篇爲隱居眞訣之副師且慮
帝恩深乆遂徙居天台玉霄峰以期沖舉又
勑建桐栢觀其地請師五體書道德經開元
乙亥歲六月十八日忽謂近侍曰吾已受職
玄都不復得住廼部署封檢若將遠適迨暮
有赤雲繚繞摩地而來雲上簫聲泠然衆咸
駭異謂必上升遽扊户而已蜕形矣玄宗御
製碑在桐栢頂贊曰
　至神合虚應物無迹强名坐忘銷爾塵質
　高風華林旭日丹臺蓬海無師歸求天台
十三代宗師上清眞人唐國師正議大夫玄
靜先生姓李諱含光廣陵江都人本姓弘避
則天諱易焉家世業儒父孝威號貞隱先生
精黄老之術神龍初師以清行度爲道士居
龍興觀開元十七年從司馬先生於王屋山
一見目之曰眞玉清之客也居嵩陽二十餘
年司馬僊游玄宗召詣闕與語歎曰吾見含
光知司馬眞人猶然在世一日問及金鼎對
曰道德公也輕舉公中之私耳若忽道德而
求生徇欲則以繫風玄宗深感異之詔居陽
臺觀歲餘稱疾乞還句曲纂修經法天寳四
年十二月命中使齎璽書徴之既至館於禁
中每欲咨禀必先齋沐請傳道法辭以疾不
能强而止再求還山廼特勑楊許故宅紫陽
觀以居之御製詩餞别又禁山中採捕漁獵
食葷血者不得入時經誥眞蹟已多散逸師
奉詔搜訪備得寳書進上之又詔山人王旼
請師楷書上經十三紙以補遺闕七年三月
十八日玄宗受三洞經籙于大同殿遥禮度
師賜號玄靜先生法衣一襲以伸師資之禮
詔刻石華陽洞宫以志之繼兩徵詣闕旋皆
請老而還爲國修齋數感甘露靈芝之瑞大
曆四年己酉十一月十四日解蜕于紫陽之
别院年八十有七以左玄大夫贈正議大夫
贊曰
　公私之辯至道名言徒說弗從頻煩主恩
　上經十三妙補遺闕參著刻銘無愧稱絶
十四代宗師上清仙伯大洞貞元先生姓韋
諱景昭丹陽延陵人吴司空慎十六代孫精
究儒術而不肯取科名獨慕神仙之學初度
于延陵之尋眞觀師事包士榮士榮師崇玄
觀包法整法整師包方廣方廣師王軌軌之
師昇眞王法主也惟習靈寳經法後居長安
肅明觀至天寳中奉詔侍玄靜先生歸茅山
勑建紫陽觀居焉大曆初受玄靜經籙正傳
肅代以來天下喪亂師獨以道爲己任貞元
元年十一月癸卯召門弟子曰吾昨見仙官
持勑書召任上清仙伯不復住世矣來何爲
喜去何爲悲汝等體之毋或哀泣時年九十
二而化贊曰
　神馮虚生至靈爲寳世塵紛揚獨靜以保
　時成返空我知其歸來無所欣去無所悲
十五代宗師洞眞先生姓黄諱洞元南嶽人
早游華陽與玄靜先生爲師友嘗受行中黄
服日之法後入武陵住桃源觀有瞿童子名
栢庭自辰溪來師事甚謹一日獨游歸語師
曰桃源中有水洞花木紛馨洞室周繚澗中
多五色石童子得一石狀如龜引之首尾俱
動師藏經笈中旬餘失所在異日約俱往水
溢溪洞迷不知處大曆八年癸丑夏五月晦
童子辭師曰後當於句曲相見明年師徙居
廬山紫霄峰凡十載復來山住下泊宫日誦
大洞經嗣韋宗師之學又八載瞿童子者至
師適曳杖有岀栢庭亦不留及歸聞姓名大
駭遂易服焚香望空拜伏乆之凝立而化舉
體唯空衣耳德宗嘆異贈先生號壽九十五
贊曰
　瞻日得道其知甚眞栢庭之來桃源始春
　石龜五色首動尾應忽然亡之妙極玄徵
十六代宗師明玄先生姓孫諱智清不知何
許人在襁褓時畏聞腥羶及解事唯進以酒
辭家入山師洞眞先生大和六年爲山門威
儀七年奏請重禁採捕四時祭祀咸絶牲牢
奉勑書立石紫陽觀李衛公尊師之嘗有詩
贈武宗會昌元年召修生神齋勑建九層寳
壇行道因賜號焉解化時衆見風雨中有大
魚金鱗玉鬛師乘之凌大峰而上未詳歲月
贊曰
　食味養形食氣養神鼎俎傷生忍而害仁
　我貴食母無假于外瞻儀有感豈識其會
十七代宗師唐國師希微先生姓吴諱法通
潤州丹陽人有文學試舉子業不利來山明
玄先生度爲道士盡授經法踰年明玄化形
風雨中師大悟解僖宗乾符二年遣使受大
洞籙遥尊稱爲度師賜先生號天祐四載年
八十三預知世行有變潜入巖洞不知所往
贊曰
　世之將危智者去之而彼眞人慨然興悲
　深處巖洞流潤千里動植遂生夙雨時至
十八代宗師洞微元靜先生姓劉諱得常金
陵人十七歲作大道歌見吴宗師觀其氣骨
飄然出塵曰賢者能飲茅山泉一月當十倍
今日聰明一年特生光慧十年聞仙道矣師
廼作冷泉吟又曰吾有玉經妙㫖子若歛華
歸實可以混合天人離情理識由是再拜執
弟子禮得其道居紫陽觀二十年不踰户閾
華姥山一夕有童子歌曰靈菌長金刀響山
中人數聞之慮有兵是年盛産黄芝經月枯
悴師亦解眞贊曰
　龍章鳳書可制劫連藏之貴虚保之貴定
　全體皆用誰執其方欲窮所之弟子亡羊
十九代宗師貞素先生姓王諱棲霞一名敬
眞宇玄隱生於齊而長於魯七歲神童及第
而仙才靈氣禀於自然天祐丁卯歲避亂南
渡至于壽春從問政聶先生傳道法及來華
陽又從威儀鄧君啓遐受大洞經訣南唐烈
祖方在賔門寔來作鎮召師至金陵館於玄
眞觀聖曆中興恩禮殊重加金印紫綬號玄
博大師表請還山詔不允又加貞素先生號
復贈洞微元靜之稱保大元年壬子歲夏四
月甲寅隱化于玄眞春秋六十有二賻錢二
十萬奉冠劍歸葬雷平山徐鉉撰碑贊曰
　旭日未升衆星璨如江南之都依我仙墟
　金印紫綬於我何有彼以爲貴來斯順受
二十代宗師紫陽沖虚先生姓成諱延昭字
懷玉潤州金壇人氣禀純素不染世塵初詣
紫陽觀王先生伏節爲弟子宋開寳八年平
江南後刑部郎中知昇州楊克讓請師爲茅
山威儀兼昇州道正未幾辭還紫陽舊居門
人受學甚衆淳化元年四月十四日無疾從
容觀化年七十九贊曰
　域中之大唯王與道我以虚神彼以位寳
　華陽之傳其書孔多以佐時功陰陽大和
二十一代宗師洞虚先生姓蔣諱元吉宇吉
甫號碧虚子常州義興人祖麟父器之貨藥
不二價爲鄉里醇儒先生丰標絶塵厭事生
産作業讀書尤長於詩常白日致鶴飄飄有
霄舉之氣從沖虚先生應詔居京師乆之同
還紫陽極論上清之學曰三洞玉書非子不
足付度師曰度文不度訣吾無望於師焉沖
虚曰度人不度文吾所望者子耳師既受度
人曰蔣氏世德之報哉奉揚大教屢有禎祥
咸平改元三月以經籙授弟子萬保沖十五
日仙去贊曰
　朝游寳林暮宿玉池微唫所激籟生凉颸
　玄圃之英濯濯其羽我翔大清假爾飛舞
二十二代宗師沖素先生姓萬諱保沖宇用
玄常州武進人幼夫怙恃兄氏教撫之及長
議析業師曰吾無兄無有今日先人分業非
所願得寄迹黄冠足矣遂詣騰仙觀出家後
來禮洞虚壇下咸平元年始傳上道專善探
服日霞之法至九十二解蜕顔貌如童景德
間奉詔請禱大應璽書賜號退隱黑虎谷中
贊曰
　赫陽吐芒赤水騰光引以神鼎灌以靈漿
　千日道成潜躍自在盤桓玉童縞衣玄帶
二十三代宗師宋國師觀妙先生姓朱諱自
英宇隱芝句曲朱陽里人生於太平興國元
年八九歲從牧兒郭千村能吹笛致鶴父母
以爲不祥棄之廼從朱元吉著道士服時年
十二端拱之初也繼與明眞張鍊師居積金
山頂試辟穀術人稍趨之遂思遠游至襄陽
遇異人陳鐵脚挾往青城山復過瀨鄉校讎
太清宫古藏經遇水星童子武抱一游河中
府行止神變景德元年嗣教年二十九四年
眞宗遣使祈胤明年仁宗生事具宋史奉㫖
住持玉清昭應宫山中勑建乾元天聖兩觀
賜號國師明肅太后傳大洞畢法復賜號觀
妙先生還山得武抱一蜀中所寄書意警責
姓名顯耀暴露天機先生對之泣數行下弟
子莫測也天聖七年十一月坐化手執祥符
所賜玉如意流汗浹體額有凝珠尸解之上
法者世壽五十又三贊曰
　赤子童眞宿智冥得凌虚有音履水無迹
　有道之朝煖如中春執玉振金爲時外臣
二十四代宗師通眞明元先生姓毛諱奉柔
建康句容人嘗侍父入茅山天市壇遇黑虎
父終無所見先生迫視之虎拜其前觀妙宗
師聞而異之謂其父曰華陽之道在君之子
矣遂留山中師事觀妙謹朴忠厚有長者風
結廬積金山慕隱居道靖之地居焉苦志在
於輕舉嘉祐八年十二月大雪中庵前木犀
驟花先生心異之少頃有道士劉混康者自
常州泰和觀來先生感其誠懇且嘉瑞應一
時授以經法未幾解化崇寧元年贈先生號
贊曰
　積金之陰其神孔威潜靈感符啓我仙扉
　兩扉闔開神生懸景丹光在林人識餘鼎
二十五代宗師葆眞觀妙沖和先生太中大
夫謚靜一姓劉諱混康宇混康一宇志通晋
陵人景祐二年乙亥十二月二日生十三歲
從泰和觀湯含象嘉祐五年試經爲道士一
夕夢神人告曰汝欲學仙當擇名山嘗患世
無良師每靜夜登壇散髮焚香以天爲宗已
而聞華陽毛宗師有道往依焉庵居積金山
常有五色雲霧結爲樓殿人異之一日有三
羽士造其廬指庵之東隅謂師曰汝即此居
抱神守中德惠及人當無愧前人也又顧師
眉間曰此無作之地道之所尚不可有疵手
爲捫之明日瘢滅元祐元年哲宗后孟氏誤
吞針喉中醫莫能出有司以高道聞召見師
進服符嘔出針刺符上宫中神其事賜號洞
元通妙法師住持上清儲祥宫紹聖四年勑
江寧府即所居潜神庵爲元符觀别勑江寧
府句容縣三茅山經籙宗壇與信州龍虎山
臨江軍閤皂山三山鼎峙輔化皇圖徽宗加
號元符萬寧宫賜九老仙都君玉印景震玉
櫑具劍御製詩頌書畫賜予不能悉紀師累
表災變上雖加歎而不能用其言屢召至闕
大觀二年赴召出山羣鹿遮道師以意喻之
一鹿觸車而斃瘞之道左先是所畜鶴聞召
飛去師曰鶴去鹿斃吾無還期四月至京館
于儲祥宫新作元符之别觀夜夢天帝召詰
朝駕幸儲祥就見因進上所誦大洞經十七
日臨午儵然解蜕年七十二勑遣使護柩還
山葬疊玉峰特詔建藏眞觀爲祠室云贊曰
　玉華蕩空金英散香群仙啓關受契紫皇
　神明之區有相成道襲眞紹傳天地同老
二十六代宗師凝神殿侍宸守靜凝和法師
沖隱先生姓笪諱净之字清遠金陵人父得
一好道術鄉里號達翁餘杭有杜道士者自
匿其名嘗從翁游熙寧元年師將誕父夢杜
投其家心異之師幼與羣兒戲輒畫地爲道
家像父携之來山劉先生見而奇之曰是子
他日人天師也師喜躍誓不復歸父亦欣然
從之元祐間與俱入朝先生被㫖住持上清
儲祥宫以師歸主元符宫事崇寧四年賜法
師號兼領崇禧觀凡上恩興建土木與夫山
門之請乞師備勞焉撰集科儀營救貧乏尤
所致意政和三年七月三日召門弟子曰吾
今四十有六歲昔先生嘗授記以爲過叨朝
廷厚恩壽當不逾於此遂索筆書遺表盥沐
更衣泊然而逝表聞天子嗟悼詔贈沖隱先
生爵及父母葬藏眞觀之山入室弟子俞希
隱徐希和希和得㫖嗣傳印劍希隱入青城
山今蜀人有聞洞法上道俞公之行化也師
美髯長身丰骨異俗每入見爲上加賞云贊
曰
　秋空塵消春淵冰涣美哉仙儀皇明所贊
　徒贊其儀弗究其道臨終之言帝王之要
茅山志卷之十一
茅山志卷之十二師一
　　　　上清嗣宗師劉大彬造
　上清品篇
二十七代宗師太中大夫凝神殿侍宸養素
觀妙先生姓徐諱希和字仲和金陵溧水人
祖父樂施與笪君尤爲徐君所敬慕命師以
侍巾舄嘗從入朝上嘉其道才清素勑就陛
前承恩爲道士沖隱解化奉御筆嗣宗壇政
和四年召請闕及秋還山賜丹臺郎轉太素
大夫凝神殿校籍宣和三年復被召内廷建
别館處之四年授前職請歸故山勑有司禮
送五年三月十八日降御封香入山有白鶴
天燈之應每坐大靜接降仙眞侍者窺之唯
聞其語師預知世故常若隱憂靖康之初閉
靖不食一日集徒衆曰吾仙期已迫不得見
聖人治世也以建炎元年七月二十五日若
坐忘長往矣
　贊曰古先聖眞鍊質返始往來無方聚散無
　體我神甚眞故與之遇外户何人欲聞其語
二十八代宗師元觀先生姓蔣諱景徹宇通
老金陵句容人眉目秀異面有斗文十一歲
侍沖隱公及聞三洞俞先生入蜀往見於峨
眉山俞嘉其意益其所學臨别謂師曰三十
五代我當如阜及山嗣掌大法建炎寇起燬
元符宫師獨保經籙印劍左街道録傅希烈
聞于朝高宗賜金重建宫師復行化至京師
前一夕和王楊公存中夫人趙同夢天尊降
其第明日師謁王門王大敬信今宫山門王
所建者嘗歎曰吾以土木事虧損仙業不得
白日昇翥師有白玉天尊像甚秘比至解化
像亦亡去紹興十六年四月二十九日也
　贊曰土木之崇時息時興我行無爲彼夢
　有徵峨峨象帝玉質天粹臨化俱返孰執
　其契
二十九代宗師崇德先生姓李諱景合宇靈
運句容人幼師元觀該練經法南渡之後壇
席典儀缺落賴師潤色之一日遊雷平山得
古劍一以獻元觀元觀曰此陶公墓中物也
神物不可泄合歸之故地果得隱居墓卓劍
墓上須臾雷電大風晦冥明日往視其劍無
有墓上復得二青李元觀聞之曰劍去李出
予當避席即奉師登壇是日虎嘯鹿鳴鸞鶴
交至師好施藥人一疾安今投一錢井中積
錢盈井人呼曰藥錢井所活人可知矣紹興
二十年九月十五日不疾而逝葬歸眞山中
　贊曰神物之還雷電與俱青李何來報徵
　神墟發藥羣疾泉流林注以無盡施待有
　縁者
三十代宗師靖眞先生諱景暎宇靈暉崇德
宗師弟也早喪父事母至孝年四十不娶母
卒從兄著黄冠崇德公曰吾昔得二李陶公
墓下子來驗矣因作二李亭于白李溪師至
性澹泊深寳慈儉一入大靜彌月不出高宗
累召辭疾不起即山中賜號靖眞先生紹興
二十五年夏旱留守詣師請雨大應守聞之
朝使一再至師辭疾愈力明年爲秦夫人王
氏拜章知檜繫酆都事隆興二年正月一日
謂侍者曰吾將觀化矣遂閑靜危坐不食至
六日午時化
　贊曰太一好生泫容禱祠而所福禍則不
　敢私迷國當誅猶冀冥報玄獄之警亦輔
　名教
三十一代宗師保寧沖妙先生姓徐諱守經
金陵溧水人母夢流星降其室而生十歲不
能言有道人言自茅山來服其丹遂能言母
廼令入山師事靖眞守一抱道不求人知隆
興二年嗣主壇壝朝廷累召守靖眞之教確
然不起每有禬禳遣使即山修事輒獲嘉應
及得江陰秦先生手印劍付之退藏於密慶
元元年三月九日辭衆而逝
　贊曰流星之光下而爲人歛精含輝忘言
　絶塵神丹之來道不苟授應物泊然是善
　玄守
三十二代宗師明教先生姓秦諱汝達宇通
遠江陰人家貧苦學常拾廢紙遺筆學書强
記過人訪道東南名山保寧宗師闢館西洞
以書致之先生來與語通夕明日以印劍奉
先生登壇衆望見先生眉宇若神皆服保寧
公擇賢之密知人之明也紹熙二年朝廷遣
使封香營金籙齋有白鶴綵雲之異賜先生
號慶元元年十月九日句容簿沈來謁比别
至山橋聞鐘聲人曰秦宗師仙去沈大駭還
望先生趺坐凝然體猶温澤因歎曰相逢茶
已罷一笑便昇仙入室弟子邢汝嘉時在京
爲太一宫高士左街道録是日還山奉勑嗣
教
　贊曰仙學所能非人間書示假豪素何妨
　棄餘幾動於微我感以虚謂我預知孰究
　玄樞
三十三代宗師眞應先生姓邢諱汝嘉宇子
嘉建康溧水人七歲能綴文善談名理身長
七尺手垂過膝孝宗召爲御前高士師蚤年
寡髮不勝冠特賜巾裏上殿並御製詩曰朕
親命製華陽巾賜與茅山得道人戴此不妨
朝玉陛免教五嶽受埃塵慶元元年十月三
日得秦宗師書曰吾近得眞誥將有回車之
期宗教甚重子可速請勑歸領印劍期以九
日至山奏聞上深異之勑送還山爲嗣宗師
重建藏室獲施與金帛數萬計謂門人曰吾
非好此明年將歲大饑矣嘉定二年三月二
十二日不疾而化是歲秋歉甚衆賴以安有
餘濟困頓者活人無筭其存心如此
　贊曰於皇阜陵躬勤孝理爰尚清靜詢于
　眞士手製華巾俾郤冠塵疇克稱兹玉立
　長身
三十四代宗師沖玄明一先生姓薛諱汝積
字德夫常州晋陵人性簡儉學周易老莊與
眞應先生意甚相得眞應以高士主祠尚方
音問不相涉二十餘年後卒爲師友傳其道
統嘉定六年癸酉地臘日寧宗皇后楊氏用
明肅太后故事命左街鑒義上官德欽賫香
幣受大洞畢法遥禮先生爲度師修羅天醮
甘露降靈芝生白鶴綵雲嘉瑞非一高士劉
先覺撰傳籙記七年十二月十八日解眞先
生初名克昭字明夫及傳華陽之學更前名
著其世德之由起也
　贊曰發書啓玄託易著明出日入月道正
　不傾瑞露密降芝英自生白鶴起飛遂超
　太清
三十五代宗師通靈至道先生姓任諱元阜
宇山甫溧水人幼負奇質察理幽深神貌超
然綽有仙氣薛宗師夢童子揭其坐席曰俞
先生來子慎避席俞即元觀蔣公峨眉山見
之有三十五代如阜之語蓋蜀中仙去數十
年薛公嘗聞斯語矣及師入山薜公曰華陽
再來客也即授以玉書學者駢踵而至嘉定
十六年淫雨寧宗召至闕修大醮師勑水至
坤隅向艮户躡罡若有禁勑上亦先夢其地
有妖異人所不知也因賜號通靈明年復召
禱雨加至道賜象簡冠帔皇后賜之紈扇親
書特賜妙相眞人于上其他賜予悉散貧者
上益加敬嘉熙三年三月十八日建齋罷白
衆曰吾將佐司命君理忠孝之任宜珍重焉
儵然而逝壽六十四
　贊曰孰謂仙眞遺世去之受職于天忠孝
　是司地道無成含章爲美俾揚皇風是用
　錫爾
三十六代宗師明微先生姓鮑諱志眞宇淳
夫溧水人家業儒而貧父道中得遺金有遠
吏泣至問所遺即歸之夕夢羽人謂父曰汝
有陰德生子當仙父母以歲疫命入山受道
是年疫惟鮑氏一門免焉趙葵開閫東方請
師醮拔滁城戰殁之士羽童鸞鶴見於雲中
葵深敬異之復於義家獲南嶽景震劍淳
祐三年上表解職居陪眞館日誦太丘隱書
十一年辛亥其四月十七日靜一先生解眞
之日也燒香作禮召大衆曰我當從祖師去
矣是夕蜕去
　贊曰千萬之一人保純德萬億之一純德
　之極純極而仙人化而遷父不拾遺仙許
　子爲
三十七代宗師靈寳先生姓湯諱志道鎮江
丹陽人讀書負奇氣髽髻跣足坐大茅山頂
三十年誓不出山趙善湘帥金陵訪山中高
道一見奇之使禮明微宗師始聞大道之要
淳祐三年傳印劍五年秋大旱召赴闕禱雨
師曰雨不須禱上曰亢旱奈何師曰臣聞民
者天之赤子陛下憂民若此雨當旋至臣行
不足格天臣心有足知天是夕果雨上大悦
民舉手曰湯仙雨召住太一宫力辭還山賜
賚特厚十一年四月上表退席寳祐六年正
月三日說偈有云笑入寥天一廼一笑辭世
　贊曰冠巾裳衣人飾其外我髽以游返質
　非怪桑林之憂釋以甘霈而不自神曰天
　所溉
三十八代宗師沖妙先生姓蔣諱宗瑛字大
玉毗陵人幼習舉子業長游四方居越之金
庭山二年嘗於石壁間得登眞隱訣一書私
甚異之遂挾書來華陽從湯先生游一昔夢
天門開見游玉海仙人五宇明日傳度登壇
因以爲號朝廷行郊祀禮乆雨召詣闕禱廼
大霽理宗賜御書上清宗壇聖德仁祐之殿
景福萬年之殿凡三牓賜錢十萬緡繕修宫
字還山累表乞謝事不允開慶改元託疾游
廬山遇鄂渚之亂廼過天目山往來永嘉山
水間註大洞玉經十六卷上聞其高尚不可
回而法主之任不可缺遂勑高士景元範代
之大元至元十八年世祖皇帝降特詔便安
就道不得辭比至燕都六月二十七日無疾
化弟子奉冠履歸葬藏眞之山
　贊曰得書石室古仙所留具釋隱言以鎮
　丹丘天門廣開羣眞畢來匪夢伊眞萬方
　其新
三十九代宗師架巖先生姓景諱元範字仲
模句曲人幼依任宗師爲侍者脩髯廣顙如
古列仙生平不知酒肉味嘉熙間從任公詣
都出住建康天慶觀開慶改元召爲龍翔宫
高士歷左右街鑒義未幾勑充上清宗師理
宗后謝氏如先朝故事尊以師禮受大洞畢
法其詞略曰爲天下母敬持坤順之符尊道
中師庸受頤眞之籙時師以元陽觀爲外靖
居焉景定壬戌十二月二十五日化
　贊曰偉乎架巖誓遺世塵食地徇形寔滯
　昇眞處高非危守潔非介飛歩神京接軌
　玉海
四十代宗師元靜先生姓劉諱宗昶溧水人
師事玉海蔣公公弟子數十輩師年獨幼卑
順自牧冥心道域寳祐間從蔣公造朝復從
游廬山宿紫極宫夜聞呼茅山道士曰天王
校録洞中劉子可歸矣師心怪之明日别蔣
公去至金陵父卒終喪廼還句曲一夕芝生
滿山悒悒不樂人問之終不言明年北兵破
四川朝廷累徴不起深晦其道以終天年
　贊曰世連向微海將塵飛仙人知幾暫至
　遄歸山靈夜呼芝英晝映我保玉書以請
　民命
四十一代宗師一空眞妙先生姓王諱志心
金壇人棄家學道師元符知宫湯元載唯上
清宗壇主其法者世以甲乙次蓋自靜一先
生始時開慶宦者董宋臣私於婺之道士朱
知常挈印劍於赤松宫師詣闕上言暴其惡
詔如舊次勑取印劍還山衆推登壇揮手謝
之寒暑一衲而已每凝坐而起兩袖常拂火
光咸淳癸酉九月二日說偈解去大衆追禮
爲復正宗師以補系代之失
　贊曰道之所傳天且弗違孰睥睨之間以
　人爲苟可間者斯非其道告示眞士善守
　神保
四十二代宗師觀妙先生姓翟諱志穎字同
叔丹陽人年十三入華陽洞之西便門遇道
士坐石上指石壁題名謂師曰汝姓名在宗
師之列因顧石壁失其人及長果嗣法主之
任清容慈儉唯道是從始自永嘉迎玉海度
師還山北兵乙亥歲下江南明年丙子化去
時至元十三年六月二十四日也
　贊曰華陽之洞壁以玄瓊千歳一開列見
　仙名仙之爲道有化無迹人躬火傳我返
　眞極
四十三代宗師凝和宣靜眞應法師姓許諱
道杞宇祖禹句容人上清仙侯之裔也宋端
平三年丙申十二月二十七日生幼事蔣度
師性行方矢不輕然諾國初兵革之餘歳旱
饑疫淮邦惟甚時省治在維揚省臣避堂請
師至禱雨足而疾已遂給驛敦送于朝世祖
以臂疾召見大都香殿令試以法愈復命祈
雪止風皆奇驗賜寳冠法服降璽書大護其
教佩印南還三茅山悉統隸之至元二十八
年二月三日微示疾握固促召王君道孟授
之經法謝别而逝壽五十六
　贊曰上清之宗世以賢受景運肇新仙裔
　廼復嘘和噏精保衛聖躬翼以星斗導之
　雷風
四十四代宗師養素通眞明教眞人姓王諱
道盂宇牧齋句容人方面豐頤容止莊厲年
十四師事元符道士沈宗紹不飾僞而行益
高不求譽而名愈出未四十人以先輩屬焉
比嗣教朝京師蒙恩數一如許先生大德戊
戌歲饑兩至維揚驅蝗請雨大驗特賜號稱
眞人行業見翰林直學士元明善所撰華陽
道院碑文至大辛亥請老而傳廼命入室弟
子劉大彬襲其教年七十有三蜕于華陽實
宋寳祐壬寅生人
　贊曰養素以朴通眞以誠内接玄同外佐
　昇平蜚螟伏藏年穀成遂少見其微已足
　名世
四十五代宗師洞觀微妙玄應眞人姓劉名
大彬號王虚子吴郡錢唐人延祐四年得九
老仙都君玉印有司聞于朝仁宗皇帝特㫖
還賜宗壇以傳道統
　贊曰山嶽昂藏湖海浩湯玄徵備至植宗
　華陽承光紫闕敷貺朱方九老都君錫爾
　寳章


茅山志卷之十二















茅山志卷之十三(十四/同卷)師二
　　　　上清嗣宗師劉大彬造
　仙曹署篇
華陽洞天三宫五府曰易遷宫含眞宫蕭閒
宫曰太元府定録府保命府童初府靈虚府
其太元定録保命爲三茅君所治易遷含眞
則女子成道者居之餘宫府皆男眞也保命
間用女宫東海青童君一年再游校此諸宫
觀見群輩
　　　前司三官保命眞人
郭四朝眞人燕國人也兄弟四人秦時居伏
龍之地並得道四朝是長兄眞法其司三官
者六百年無違坐超遷之四朝職滿上補九
宫左仙公領玉臺執蓋郎中間乆缺無人後
以茅小君代四朝耳
　　　定録府左右理中監
定録官僚有左右理中監準世長史司馬職
又有北河司命主水官考此三職常領九宫
禁保侯職主領應爲種民者洞宫自二君而
下便次此三職爲大矣
左理中監準大府長史昔用韓崇以居之崇
字長委吴郡毗陵人少好道林屋仙人王瑋
玄曾授之以流珠丹一法崇奉而修之大有
驗瑋玄語之子行此道亦可以出身仕宦無
妨仙舉也崇遂積仕至宛陵令遷汝南太守
秩中二千石在郡積十四年化政洽著舉天
下最年七十四瑋玄廼授以隱解法得去入
大霍山復受瑋玄遁化泥丸紫户術以度世
來在洞中也漢書有傳
右理中監準職如司馬有劉翊宇子翔者居
之漢書作宇子相翊本潁川人少好道德常
能周施而不以爲惠洫死救窮非一人矣舉
上計掾拜郎中遷陳留太守遇馬皇先生吿
翊曰子仁感天地陰德神鬼太上將嘉子之
用情矣使我來携汝以長生之道翊叩頭自
搏乞願侍紿因將入桐栢山中授以隱地八
術服五星之華法得度名東華受職洞中也
　　　北河司命
北河司命須闕無人昔以姚俊兼之耳俊錢
唐人受業太學明經術灾異仕至交阯太守
漢末棄世入增城山中學道遇東郭幼平幼
平秦時人乆隱增城得道者也教俊行九鍊
精氣輔星在心之術修之道成來洞中兼北
河司命主水官之考罰此位雖隸定録其實
受事於東華宫中節度姚俊宇翁仲者也隱
居曰有塚在錢唐臨平墳壇歷然苗裔猶在
鄉近時聞鼙角之響故人不得侵毁之皆知
呼爲姚司命塚
張激子河内張奉也字公先少時名激子耳
棄世入剡山遇山圖公子授棟玉法修之得
道進東華宫行當爲太極仙侯或領九宫尚
書與北河侯對職治水考北河司命或爲禁
保侯亦并共業故也治在洞天之中
　　　定録府典柄執法郎
淳于斟字叔顯主試有道者斟會稽上虞人
漢桓帝時徐州縣令少好道明術數服食胡
麻黄精餌後入吴烏目山中隱居遇仙人慧
車子授以虹景丹經修行得道職任洞中
　　　保命府明晨侍郎
俣命府多女官司三官官屬有七人四女三
男明晨侍郎七人如今世上御史中丞之職
並隸東華方諸宫保命君總關之周爰支者
漢河南尹周暢宇伯持之女也暢汝南安城
人好行陰德功在不覺永初二年夏旱收葬
洛陽城旁客死骸骨萬餘人爲立義塚祭祀
之應時大雨豐收所行多類此陰行聞于太
上令爰支從南宫受化得仙來在洞中爰支
少亦好道服茯苓三十年後遇石長生教以
化遁化遁上尸解也隱居云暢周嘉從弟也
殤帝時爲河南尹至光禄勳
張桃枝漢司隸校尉朱寓季陵母也寓母行
陰德乆聞在易遷始得爲侍郎耳隱居云朱
寓沛人桓靈時八俊
夏馥宇子治陳留人也少好道服术餌和雲
母後入吴山從赤須先生受鍊魂法又遇桐
栢眞人㖟以黄水雲漿法得道來在洞中馥
少時被公府辟召懸壁書著桑樹廼去其用
懷高邁如此隱居云後漢及高士傳並云馥
陳留圉人桓帝時舉直言不就眞誥云例皆
取平貞正直體隱神清即侍郎之才不限男
女也餘數人不能一一道之
　　　保命府理禁伯
張玄賔定襄人也魏武帝時舉茂才歸鄉里
師事西河薊公受服术餌兼行洞房元白之
事後遇眞人樊子明於少室㖟以遁變隱景
之道昔在天柱山後來華陽内爲理禁伯理
禁伯者主雨水官也亦保命之監國也玄賔
善談空無廼談士常論無者大有之宅小有
所以生焉積小有以養小無見大有以本大
無有有亦無焉無無亦有焉所以我目都不
見物物亦不見無寄有以成無寄無以得無
於是無則無宅也太空亦宅無矣我未生時
天下皆無無也自云昔曾詣蓬萊左公宋晨
生與其論無麤得人意桐栢諸眞且不能折
之過此以去尚未能本有安能本無耶其高
氣秉理如此
　　保命府丞
趙威伯東郡人也少受業于邯鄲張先生行
挹日月之景服九靈明鏡之華晩在中嶽受
玉珮金璫經於范丘林丘林廼是漢樓船將
軍衛行道婦也河圖云吴楚多有人得見太
平者常語人云此言不虚此驗不乆其所存
明鏡非世間常法得道來在華陽内爲保命
丞保命有四丞趙主仙籍及主暴雨水領五
芝金玉草欲致洪雨者可將詞詣之也
其一丞是咸陽樂長治東卿司命君鄉里人
也爲茅小君所舉用漢桓帝中書侍郎晩從
中嶽李先生受步七元法得仙長治主灾害
其一丞是孟君入室弟子鄭稚正也孟君所
屬用鄭主考注
其一丞是西山唐公房蜀人奉事李八伯者
也唐主生死
周氏玄通記黄元平東海人年可三十許白
布袴褶平上幘執手版版黑色散在保命趙
丞間無位任
河内李整昔受守一法井行洞房得道初在
陽洛山後來入華陽中又主諸考崇民間之
事整往嘗爲常道鄉公傅受道入山時已年
六十隱居云整居四平山及大茅東探石𦠊
服之得道今猶有探處
周子良字元龢內諱太玄字虛靈永嘉人隱
居高第弟子也挺命降眞以梁天監十四年
十月二十七日白日尸解時年二十隱居檢
集平日眞降事迹類爲四卷進之武皇帝即
周氏玄通記也記中載二君選爲保籍丞此
位廼始立以助領諸簿録其任數小而高清
爲後当度名東華更奏上位爲保晨司知
天下神仙功夫之事教學之方也
　　　保命府鬼師
王延傳晃范彊徐衛此四鬼師本亦道家之
祭酒也得下解法受書爲鬼師耳
　　　華陽洞玉童
周氏玄通記華陽之天司晨玉童姓景名上
期
　　　蕭閒宮仙人
周氏玄通記蕭閒仙𡖖張子安芙蓉冠絳繡
衣侍者三人子安名孝榮陽棃井人也
　　　童初府上帥
劉文饒弘農劉寬也年七十三一旦遇青谷
先生降之寢室授其杖解法將去入華山行
九息服氣又授以爐火丹方修之道成後來
洞中主始學道者寬仕漢位至司徒太尉好
行陰德拯寒困萬民悦而附之如父母焉漢
書有傳
　　　童初府監
范幼沖遼西人也受太素胎化易形之道常
旦旦存青白赤三氣各如綖從東方日下直
入口中挹之九十過自飽便止行之十年得
道其法約其事驗太素秘道也范監者即其
人也昔爲童初監今在華陽中
　　　童初府仙人
童初府有王少道范叔勝李伯山皆童初之
標者少道漢時人王遯兒也遯漢時山陽太
守范叔勝北地人也魏文帝黄門郎李伯山
李沖父也沖漢時爲白馬令行陰德或積世
有道仁行所鍾此之仙人皆一進再進得入
此府未必盡徑來也
　　　三官大理
范帥云三官有獄官不名廷尉名大理李豐
今爲大理都餘一守缺以擬王附子不以與
許虎也隱居云李豐宇安國改宇宣國馮翊
人李義子本寒微有才志遂仕魏爲尚書僕
射大理即古之獄官前漢洎魏時廷尉亦名
大理此職是仙官也王附子是王(缺)之小名
許虎即虎牙也
　　　地下主者
鮑靚宇太玄陳留人也仕晋累徵爲黄門侍
郎出爲南海太守洞監幽玄學通經緯人莫
知之師左元放受中部法及三皇内文能役
使鬼神封山制魔復於蔣山遇眞人陰長生
授刀解之術按眞誥靚及妹並是七世祖積
行陰德故令福逮於靚等今並作地下主者
在洞宫中靚所受學本自薄淺質又澆滯故
不得多也隱居云鮑用泰清尸解法當是主
者不最高品矣靚女鮑姑散騎常侍葛洪之
妻也姑與稚川亦相次登仙有鮑姑艾曾灼
龍女見别傳

茅山志卷之十三

茅山志卷之十四
　　　　上清嗣宗師劉大彬造
　仙曹署篇
　　　易遷宫仙人
易遷館含眞臺皆宫名也易遷中都有八十
三人又有協辰夫人者九宫之眞女也太上
往遣來教此輩法皆以保命授書協辰夫人
主教領之也夫人漢司空黄瓊女黄景華也
師韓終授以岷山丹服之得仙
趙素臺者在易遷中已四百年不肯徙自謂
天下無復樂於此處也素臺是趙熙女漢時
熙爲幽州刺史有濟窮人功河中救王惠等
族誅行陰德數十事故其身得詣朱陵兒子
並在洞天中熙恒出入定録府素臺數微服
游行道巷盻山澤以自足矣玄通記云易遷
領學仙妃趙夫人宇素臺年三十餘緑繡衣
易遷中有高業而蕭條者有竇瓊英韓太華
劉春龍王進賢李奚子郭叔香此數人並天
姿鬱秀清澄眇邈才文擬勝儀觀駭衆此則
主者之高輩仙官之竒才其次及得張姜子
輩耳竇瓊英者竇武妹也其七世祖有名峙
者以藏枯骨爲業活死爲事故祚及英身韓
太華者韓安國子漢二師將軍李廣利之婦
也廣利宿世有功德今亦在南宫受化劉春
龍漢宗正劉奉先之女李奚子李忠之祖母
也忠晋初東平太守忠祖田舍人耳而多陰
德遇大雪寒凍而不覆所積嘗露穀於園庭
惟恐烏雀餓死其用心如此王進賢王衍女
郭叔香者王脩母也又進賢有婢名六出本
姓田漁陽人浚儀令田諷之孫年二十二三
許體貌亦整善有心節同在易遷易遷
左嬪王夫人改宇太英年二十許紫衣
易遷右嬪劉夫人宇玄微年夺十許緑衣
易遷都司學陶夫人改名智安年四十許上
緑下紫許掾母名科斗改名恐此即是
易遷受學李飛華淮陰人來易遷中已九十
四年年可二十許通青衣
易遷中有柳妙姬孫芳華阮惠香此三子學
有功夫得度方諸第八朱臺中受書並爲仙
妃
張姜子西州人張濟妹也李惠姑齊人夏侯
玄婦也施淑女山陽人施績女也鄭天生鄧
芝母也此數女子昔世有仁行令聞並得在
洞中
　　　含眞臺仙人
含眞臺是女子已得道者居之隸太元東宫
中近有二百人定録君㖟言含眞臺洞天中
皆有非獨此也此一臺偏屬太元府隸司命
耳其中有女眞二人總之其一張微子漢昭
帝將作大匠張慶女微子好道得尸解法常
服霧氣受其法於東海東華玉妃淳文期青
童之妹也云霧是山澤水火之華金石盈氣
服之能散形入空與雲霧合體其一傅禮和
是漢桓帝外甥侍中傅建女也其家奉佛精
進女常旦夕洒掃佛前勤勤祝誓心願仙化
神靈鑒其心亦得來此乆處易遷後始得爲
含眞臺主也常服五星氣以得道禮和善歌
歌則鳥獸飛聚而聽聲焉
　　　茅山仙人
展上公高辛時人定録君㖟言展先生昔學
道於伏龍地植李彌滿所住之山先生今爲
九宫右保司其嘗向諸仙人云昔在華陽下
食白李味異美憶之未乆忽已三千年矣
秦巴陵侯姜叔茂得道于句曲山種五果五
辛菜貨之以市丹砂叔茂曾作書與太極官
僚云昔學道於鬼谷得道於少室養翮於華
陽待舉於逸域時乘飈車宴于句曲悟言永
歎代謝之速物存人亡我勞如何
周太賔有才藝善鼓琴昔教麋長生孫廣田
即孫登也獨弦能彈而成八音眞奇事也
杜契宇廣平京兆杜陵人建安初來渡江依
孫策後孫權用爲立信校尉黄武二年漸學
道遇介琰先生授以玄白術乆乆能隱形居
中茅後去來良常山契與徐宗度晏賢生三
人俱在茅山之中時得入洞耳或自採伐貿
易衣糧於墟曲而人自不知耳徐宗度晋陵
人作孫皓左典軍吕悌司馬受風谷先生氣
禁術晏賢生是步駕外甥即宗度弟子也隱
居云契音薛契宇四畫契三畫分豪有異也
契弟子二人其一人孫賫孫女寒華也貴廼
吴大帝權之同堂兄爲吴豫章太守父諱奚
封山陰王寒華先入建安晩來茅山行玄白
法有少容其一弟子是陳世京世京孫休時
侍郎少好道數入佛寺中與契鄉里故晩又
授法此數子處茅山之外非常在洞之客也
亦時得入耳世京服澤瀉寒漢無所服並已
三百餘年正玄白之力也
左慈宇元放漢建安之中齋戒登山入洞虚
造陰宫三茅君授以神芝復就司命君乞玉
門丹砂得十二斤耳隱居云元放當是爲魏
武所逼後仍來所請丹砂合罏火九華丹也
定録君㖟言左慈今在小括山常行來數在
此下尋更受職也慈顔色甚少正得罏火九
華之益又云慈初來亦勤心禮拜靈山五年
許廼得深進東西宫耳即李仲甫弟子葛玄
之師
蒲先生失其名宇常乘白鹿采芝草於茅山
許先生名邁一名暎宇叔玄丹陽句容人上
清眞人長史穆之兄總角好道從郭璞筮卦
遇泰其上六爻發謂曰君元吉自天宜學道
初師鮑靚未忍違親謂餘杭懸溜山近延陵
之茅山是洞庭西門潜通五嶽陳安世茅季
偉所嘗游處於是立精舍於懸溜而往來茅
嶺之洞室朔望時節還家定省而已父母既
終廼遣婦孫氏還家改名玄宇遠游永和二
年入居臨安西山與王右軍父子周旋後移
臨海赤山遇王世龍趙道玄傅太初遂師世
龍受解束反行之道服玉液朝腦精之法臨
應得道三官都禁左郎遣典柄侯周魴主非
使者嚴白虎出丹簡罪簿各一通詰暎諸愆
如其無答便當執之先生怖懼强長嘯叱咤
而答曰大道無親唯善是與天地無私隨德
廼矜是以坂泉流血無違龍髯之舉三苗丹
野涿鹿絳草豈妨大聖靈化高通上達耶吾
七世祖許子阿者積仁藴德陰加鳥獸凶荒
疫癘之年人民百遺一口子阿散財拯救自
營方藥垂死得濟者四百八人德墜我等應
得登昇者三人度世者五人録名太上策簡
青宫豈是汝輩所可豫乎言畢會定録君遣
中候李遵握火鈴而至魴等笑而走即得度
名東華爲地仙之中品復遷蓋竹山中故後
與長史書曰恨吾遭良師之太晩反滯性之
不早吾得道之狀艱辛情事定録眞君當已
說之矣崇賴成覆救濟之恩天地不能踰也
任眞人名敦字尚朴樂安博昌人少學道羅
浮山晋永嘉初游岱宗後居華陽南洞修步
斗道及洞玄五符能役鬼召神隱身分形飲
酒服术黄精餌鑿地入七尺取赤埴土狀如
赤石脂日吞九丸時復出入人間手執經科
教示愚人遠近穆然從化永昌元年壬午歲
大雪盈丈鳥獸半死施食山中虎鹿數十同
羣而游每出羣虎垂耳弭尾從之一日忽見
一人身長丈許著五彩玄黄衣至前揖問曰
卿是何鬼神何爲來此其人稱是和那老君
使來問信公名已上丹簡矣眞人嘗爲洞天
館主鍊大丹成語弟子曰吾當尋括蒼蓋竹
諸山去矣其故宅即今崇壽觀雲笈七籖赤
城志俱有傳
桃源黄尊師法籙甚高於茅山修天尊殿講
說教化日有數千人時講筵初合忽有一人
排闥叫呼人貌麤黑言辭鄙陋腰插騾鞭如
隨商客騾馱者駡曰道士奴正熱時聚衆作
何物不向深山學修道還敢作漫語耶黄尊
師不測下講筵遜詞衆人悉懼不敢抵捂良
乆辭色稍和曰豈不是修臺殿都用幾錢黄
曰要得五千貫曰盡搬破鐺釜及雜鐵來約
八九百斤掘地爲罏以火銷之探懷中葫蘆
瀉兩丸藥以物攪之少頃出火已成上銀曰
此合得萬餘貫修觀計用有餘講則所獲無
多但罷之黄與徒衆深相謝問其所欲笑出
門去不知所之後十餘年黃奉召來京忽於
長安街西遇插騾鞭者肩一袱子隨騎驢老
人行全無茅山氣色黄欲趨拜廼撥手指騎
驢者復連叩頭黄但遥榼禮而已老人髮盡
白視之十四五女子也事見逸史

茅山志卷之十四



茅山志卷之十五師三
　　　　上清嗣宗師劉大彬造
　采眞游篇
吴綽神鳳初采藥華陽洞口見一小兒子把
大珠三顆戲於松下綽因前詢誰氏之子兒
奔入洞中綽恐爲虎所傷遂相從連呼救之
行不三十步見兒化作龍形一手握三珠填
左耳中綽素剛膽以藥斧斸之落左耳而三
珠已失所在龍亦不見出不十餘步洞門閉
矣宋宣和封綽爲養素先生事見龍城録
薛彪之晋陵人也少不狎俗無羡榮秩齊建
武二年停東川採訪眞祕三年廼反啓勑於
大茅山東嶺洞天館行道松飱澗飲彌歷年
歲也館即晋任眞人於此成道壇竈猶存殊
有靈驗先生是以訪古求眞而即地焉
馮法先字法遠晋陵曲阿人陳文帝天嘉元
年遣中庶虞荔詣法遠營大齋三日中時行
道每禮一拜鍾輒自鳴誦步虚盡契亦復如
此莫不嗟異
馬樞字要理扶風郿人也慱極經史尤善佛
書及周易老子義邵陵王綸爲南徐州刺史
引爲學士綸舉兵援臺留書二萬卷付摳樞
肆志尋覽殆徧乃喟然歎曰吾聞貴爵位者
以巢由爲桎梏愛山林者以伊吕爲筦庫束
名實則芻芥柱下之高翫清虚則粃糠席上
之說稽之篤論亦各從其好也比求志之士
望途而息豈天之不惠高尚何山林之無聞
甚乎廼隱於茅山有終焉之志陳天嘉元年
文帝徵爲度支尚書辭不應命目精洞黄能
視闇中物有燕雙巢其庭樹馴狎闌廡時至
几案春來秋去幾三十年大建十三年卒撰
道覺論行于世
戴勝字世榮晋陵曲阿人少而出家貧盡爲
鄉人劉表傭作表是將士好畋獵勝廼棄之
來入茅山也
褚雅宇玄通吴郡錢唐人梁末隱山中重施
輕財拯物無厭營田若熟以乞貧者與人共
居常旦起洒掃取水徧以周給覓樵薪乞人
夏月種瓜資人來取也
桓法闓字彦舒東海丹徒人陶隱居高第弟
子也爲梁南平王清遠館主任事縁多緒有
廢研修廼鬱岡山右别築玄洲精舍周處士
弘讓題精舍壁云李基遺故鼎趙嘯絶風雲
悠悠升載下更復屬夫君王僧辯使陸晃圖
闓及己形與周處士像於障面又飛白寫闓
與僧辯書於障背仍以遺闓世有指桓記云
闓爲隱居執爨者宋道士賈善翔集高道傳
謬用其說隱居書闓入山詩及隱居墓碑可
表也矣
孫文韜一名韜宇文藏會稽剡縣人入山師
隱居參授眞法及見楊許三眞手書上經稍
學模寫遂大巧妙後學大王書殊有深分當
時稱之南洞九錫文碑許長史舊館壇碑並
韜之迹也南洞碑陰云文韜心柔容毅迹方
智圓既業不羣物故異簡刊焉
錢妙眞晋陵女子也辭家學道於隱居普通
年中獨處幽巖誦黄庭經時年十九所居燕
口洞積三十年而仙將去手裁書並詩七首
與隱居别一日佩白練隱形入洞勑其地爲
燕洞宫至今女官奉祠
上清道士丹陽葛景宣仙公之胤
太中蘭陵蕭世顒解纓帝室服道山林
平昌幸脩之精進勤修古宿所推
蘭陵邵元泰道化弘遠
東海徐伯遷德教懼洽
菩提白塔行禪比丘會稽釋智淵業總五乘
義該兩教
陪眞館主義興蔣負芻去來茅山有志栖託
齊建元二年勑請於宗陽館行道練納修備
風骨異俗年過眉壽沐浴遷神
前華陽館主吴郡陸逸仲
前華陽館主太原王法明此二先生並以志
遠棲逸不羣衆館
崇元館主嘉興張元之建武中勑爲館主又
於菌山澗上築臺以居時有白鶴來止遂名
鶴臺
朱陽館主上清道士潘淵文隱居奉三茅二
許經寳以天監十二年啓勑所建
嗣眞館主丹陽句容許靈眞館主晋世許眞
人云六世孫也天監二年啓勑所立
崇虚館主道士正吴郡張繹館本宋明帝勑
立於潮溝供養大法師陸脩靜齊永明勑立
於蔣陵里陶先生再興焉
宗眞館主曲阿徐公休善有道素德望温眞
天師九世孫張玄眞道兼三洞德流四遠
天師十世孫張景遡容行識業秀挺超羣
天師十世孫蜀郡張智明
天師十世孫蜀郡張子華
天師十世孫張鏘
天師十世孫張曅
天師十世孫張楷
天師十世孫張冑
崇元館主丹陽永世謝天立
華陽館主北郡傅卓
宗玄館主吴郡張玄宗
崇眞館主曲阿湯法宜
延眞館主義興吴邁之
宗明館主建康俞萬達
建善館主建康羅法仙
上善館主吴興孟慧普
鵠鳴館主瑯琊衛靈符
妙門館主餘杭暨天禄
福林館主博昌任彦净
棲眞館主建康陳法明
洞玄館主鹽官朱法永
含眞館主曲阿弘法清
昭仙館主會稽伍玄則
青陽館主建康張曇要
仙靈館主鹽官朱法景
張求館主延陵張道存
　　　　　　　　　　　　　　　
玄圃館主延陵錢法慧
開眞館主延陵王彦閔
龍阿館主曲阿陳紹先
福鄉館主晋陵劉湛之
金陵館主嘉興殳遵祖
招眞館主高陽許叔存
方隅館主延陵鍾文冑
龍泉館主義興周景冲
宗眞館主延陵尹法靜
玉泉館主曲阿左文舉
脩眞館主句容畢文和
天市館主延陵韋尼子
北洞館主句容王法休
招靈館主吴郡丁奉之
陽明館主永世於天慧
金剛館主延陵謝法先
龍陽館主晋陵薛延之
曲林館主蘭陵繆法興
黄曾館主曲阿陳石鴻
洞陽館主義興張方成
　　　　　　　　　　　　　　　
茅眞館主錢唐俞僧瑶
通微館主蘭陵許靈慶
洞清館主蘭陵車靈晩
興齊館主曲阿陳師度
齊鄉館主曲阿劉僧明
方玄館主湖孰戴令待
正範館主晋陵王希弟
降眞館主延陵陳耀雲
林屋館主剡縣楊超遠
帝鄉館主蘭陵鞠遂
龍安館主延陵陳恬
清玄館主女官延陵潘令翹
宗靈館主女官延陵王明珠
昭臺館主女官晋陵錢密妃
處靜館主女官吴郡劉妙雲
萬椿館主女官延陵王玉盈
仁靜館主女官丹陽楊净音
梵明館主女官溧陽萬妙妃
寳梵館主女官溧陽萬妙娥
天師十世孫女張子臺
　　　　　　　　　　　　　　　
天師十世孫女張季妃
太素精舍女官曲阿張妙容
上明精舍女官晋陵薛要羅
太丈精舍女官丹陽湯明輝
騰勝精舍女官彭城韓霜妃
鬱單精舍女官延陵朱靈妃
妙寂精舍女官延陵潘妙嚮
尋眞精舍女官延陵唐僧妃
宗標精舍女官曲阿陳僧淑
永福精舍女官延陵閭丘靈桂
服食道士女官暨陽徐靈翠
招眞道士句容嚴浩耀
鳳毫道士蘭陵桓方開
山居道士句容張法眞
三洞法師曲阿殷靈養
三洞法師永世於玄明
二洞法師魯郡周顯明
宗元邏主吴郡陸僧回
神州邑主法身薄九眞
建眞邑主法身韓休明
朝宦法身延陵曹玄明
治令法身彭城鄭休之
治丞法身山陰董道蓋
桐栢先生王軌宇洪範一字道模瑯琊臨沂
人也曾祖筠梁散騎常侍祖銛簡文太子洗
馬父瑜陳著作佐郎先生年二十事王法主
爲巾瓶弟子積十六年從法主際遇隋唐二
代初大業十一年奉詔河南二十四郡博訪
異人貞觀間奉勑改建華陽觀乾封二年十
一月旦顧謂門人曰吾昨夢三羽人執簡吿
曰華陽天宫用師爲神仙萬人主者兼知校
領省官請當行矣吾昔在桐栢山已感斯夢
須應此召至八日沐浴易衣冠九日端簡而
化年八十八葬雷平山陶眞人墓右
王旻有術解居洛陽青蘿山鄉里見之已數
百歲常有少容開元中徴至京師玄宗見其
童顔鬒髮頗加恩禮時玄宗於茅山得楊許
衆眞及陶貞白所寫上清諸經眞蹟其經闕
文十三紙使旻賫璽書信幣詣紫陽觀請玄
靜先生補書之若曰朕不欲命小臣干冒於
先生委卿專往必冀神仙手筆今古相續耳
旻到山之日靈鶴翔鳴玄靜書經之時神人
降其室皆精誠所應也事見仙傳拾遺
吴筠魯中儒入嵩山依宗師潘師正爲道士
傳上清之法苦心鑽仰廼盡通其術開元中
南游金陵訪道茅山乆之東游天台尤善著
述玄宗聞其名徴之與語甚悦令待詔翰林
未幾求還茅山許之既而中原大亂江淮多
盜廼東游會稽天台與李白孔巢父詩篇酬
和逍遥泉石竟終於越中見唐書本傳
崔希眞客鍾陵舍于郡西善鼓琴工繪事兼
好修鍊之術大曆二年十月朔夜大雪希眞
晨啓門見一老人衣蓑戴笠避雪門下崔異
之延入脱去蓑笠神色毛骨非常益敬之問
曰家有大麥麵聊以充飢公能食乎老父曰
大麥受四時氣穀之善者也沃以豉汁彌佳
崔命家人具之間又獻松花酒老父曰花澀
無味野人有物能令其醇美廼探懷中丸藥
色黄而堅以石叩之置少許酒中甘香頓異
仍以餘藥遺希眞崔入宅隙窗窺之見老父
於幃幄前所□畫素上如有所圖瞬息而罷
崔出已失老父遂踐雪迹逐之數里至江入
蘆洲中見一大舫舫中數人狀貌皆奇其人
顧笑曰葛三廼見逼於伊人迴謂崔曰遵道
嚴師之禮不必然也崔拜而謝之歸視幄中
得圖焉有三人二樹一白鹿一藥笈其二人
蓋方外之狀手執玄芝一似采藥者二樹似
松栢皆幽巖爲風雨所敗枯朽之狀根相連
屬非常意所及後携圖並丸藥來山詣李舍
光天師天師曰此眞人葛洪第三子所畫也
李君又曰寫神人形狀於朽木之下意若得
道者壽過松栢也其藥廼千歲松膠也事見
原化記
崔芊處士隱居茅山貞元十二年右諫議大
夫韋渠牟薦之德宗徴至闕下事見唐史
龔道者逸其名居東海蓬萊觀服食十餘年
唐咸通中得入華陽洞大有靈異


茅山志卷之十五










茅山志卷之十六師四
　　上清嗣宗師劉大彬造
　采眞游篇
夏侯隱者不知何許人唐大中末來山常携
布囊竹杖而已飲食同常而獨居一室或露
宿壇中草間樹下人窺覘之但見雲氣蓊鬱
不見其身每游三十五十里登山渡水而閉
目美睡同行者聞其鼻鼾之聲而步不蹉跌
之無蹶礙至所止即覺時號睡仙後不知所
終見仙傳拾遺
周隱遥字息元唐寳曆崇元聖祖院在南洞
者即贊皇李公德裕供養先生之所又嘗居
洞庭苞山不以晝夜更動息不以寒暑易纖
厚不食而甚力雖飲而無漏唐令狐楚爲之
記仙傳拾遺亦有傳
張紹英丹陽人自爲道士不入城府仁宗思
接方外之論先生與友朱自英(觀妙宗/師也)偕應
詔朱既治行先生辭以疾明年丞相丁謂王
欽若同奏于上再召後二年使車再至俱稱
疾不起遣中貴人任珪賫誥于山賜號明眞
先生仍勑所居庵爲天聖觀年七十五一日
清旦沐浴更衣升壇拜于四方上下扃户而
坐弟子異之啓户已蜕化矣
王筌字子眞岐下平陽人父錫殿中丞母司
馬氏兄弟皆從科舉筌獨學道因郊行憩瓜
圃間有嫠婦從乞瓜視其乳齊於腹異之遺
以瓜婦食之以其餘啖筌筌食之婦喜曰可
教矣吾蕭三娘也神仙海蟾子居此詰旦與
俱見遂授丹訣自爾奉
三清尊像朝夕禮謁誦黄庭經累月不出户
後遠游名山西至成都富鄭公慕之館於門
下八年丞相吕公尤敬之近臣欲舉种放故
事以諫議大夫起之宰相以筌無爲人意廼
止元豐中復舉于朝賜號冲照處士族弟柄
守台州欲往台未至而柄卒因來山從劉先
生受上清經籙傳度之夕雷起中茅峰上便
門忽開仙樂聞於空中一日晝寢夢二天人
引入便門至洞宫見茅君告曰已勑汝司命
府丞賜以金尺廼覺遂預言逝日投山下道
民葛冲家端坐而蜕年六十一筌清脩骨立
所食纔如嬰兒通夕燕坐冠帶不去體老更
起居輕利張舜民譔碑文冠劍藏于鳳翔
湯用明字晦之鍾陵道士也神鋒凌邁通經
博物專内鍊坐忘之學元祐初年方壯聞劉
先生之道不遠千里參受經法與盧必强湯
道原馮悦道鮑鍊師王景山數人爲友劉先
生被召欲師與道原偕行俱辭不往結庵金
菌山高居洞之側不交外物衣弊履穿無愧
人之色大觀初無疾化去
馮太申字悦道池州人爲道士結友十人來
居山會連歲歉九人去獨太申藜藿不給終
守初志居祠宇乆爲道俗所歸有盧先生者
建觀璨山未成聞召而解去其徒積逋數千
緡不敢歸請太申主其觀齋施所入盡償之
復還祠宇旋化于山舍弟子邵次山葛眞一
皆恬漠自守人敬愛之
陳希微字彦眞姑蘇人先名伯雄父之才朝
奉郎監江寧府糧料院元祐中伯雄得復連
疾已困詣劉先生乞符水治之疾良愈妻門
下侍郎薛昂夫人之妹會先卒遂山居爲道
士改名希微築室柳汧泉上徽宗聞其名累
召不起廼勑所居爲抱元觀賜號洞微法師
宣和中爲人拜章詰旦解去
黄澄毗陵人隸業丹陽之仙臺觀崇寧初有
勑改玉晨觀爲崇寧萬壽宫先生充住持未
幾徽宗璽書召赴闕勑差住持金山神霄萬
壽宫累授太素大夫冲素靜一先生領玉堂
高士左右街都道録兼管教門公事食實封
一千二百户賜紫金方符請老還山告逝於
玉晨所建東庵初三山經籙龍虎正一閣皂
靈寳茅山大洞各嗣其本宗先生請混一之
今龍虎閣皂之傳上清畢法蓋始於此
楊希眞字元道世爲儀眞米商積陰德元道
生建中靖國元年六歲始能言稍長知敬事
四聖眞君像一夕夢神人告曰吾爲北方天
輔上帥憫子懃志哀子尸濁期於華陽仙府
與子换骨當授以神書君自是數通冥感若
有心疾狂走失所在宣和二年庚子歲入華
陽洞不返明年自洞出比還鄉鄰皆訝之君
曰我昔實非狂顛爲求法耳今得眞㖟童初
大法可以度世矣徽宗索異人進上九靈玉
嬰神變等經及靈虚秘㫖勑黄冕校定録付
道藏特授丹臺郎冲和妙一法師視朝請大
夫年二十四尸解越三日復起手書辭謝門
狀投筆坐逝甲辰三月十七日也童初之法
遂顯于世門人承務郎沈育作楊眞人傳
沈若濟字子舟遠祖當吴越錢氏時爲謀主
遂爲錢唐人宗族盛大師年十許歲便不樂
塵埃中事詣本郡元眞觀出家元祐庚午試
經爲道士年始十三取道藏書讀旁采外書
與其學之同者參焉上下貫穿無不該洽尤
長於醫游山客崇禧觀政和末延康殿學士
王公漢之因論内外丹有契載與俱歸公帥
建康廼葺山中洞陽館以處師俾鍊大藥且
廣施藥以已四方疾者徽宗再召强起館於
龍德宫數月賜號洞元大師命之道官辭以
疾賜金方符送還山紹興初服丹尸解年六
十二
湯友成字道原桐川人兄景仁登進士第熙
寧丙辰歲與弟友直同試經爲道士友成事
徐神翁於泰州翁天機深妙不與物接唯時
與友成語居歲餘因獲二鼠閉盎中欲縱之
發視而鼠已死翁咄咄有所尤不復顧之遂
辭翁翁遣詣劉先生受經法與友直修鶴廟
居王公漢之邀治丹罏又從王謫居濠梁王
得還復歸鶴廟宣和召索異人友成兄弟晦
迹山廬恒恐人知建炎盜起友直逃入深巖
不返友成居山五十餘載自濠州還不復出
門紹興癸亥預言去世日其年六月五日汲
寒水沐浴問日早晏正午而逝年八十四
李珏廣陵江陽人販糴自業人有糴者即授
以升斗俾自量年八十餘不改其業適李珏
節制淮南珏以同姓名改名寬李珏下車數
月修道齋次夜夢入洞府見石壁金書李珏
字長尺餘珏視之極喜自謂生於明代又陞
宰輔今洞府有名我仙人也方喜之際二青
衣自石壁左右出珏問此何所也曰華陽洞
天此姓名非相公也珏驚復問非珏何人也
青衣曰此相公江陽部民也珏曉益自驚歎
廼令城府求訪同姓名者得李寬舊名珏迎
置靜室拜爲道兄寬素恬澹道貌秀異鬚長
尺餘皓然可愛年六十時有道士教其胎息
亦乆不食珏愈敬之洎問道術寬辭以愚民
不知所修以販糴對珏咨嗟曰此常人之難
事陰功不可及也寬百餘歲輕健異常忽一
夕卒三日棺裂視之如蟬蜕矣事見續仙傳
傅霄字子昂晋陵人博古明經善書尤精隸
古由儒入道隸居常州天慶觀高宗召主太
一宫祠乞還茅山賜號明眞通微先生領山
門都道正住持玉晨觀建雷平院往來山中
四十年搜訪眞秘拯救窮乏利益甚深重編
隱居集修茅山舊記著作惜多無傳紹興二
十九年己卯正月立春日化
楊任丁字亶甲河北相州人氣貌雄偉紹興
三十年棄官入山築庵飈輪峰下和王楊公
存中遣兵士五百人爲築庵基庵成先生曰
吾平生未嘗求信於人惟求信於天遂名庵
曰天信先生精於變遁之道蓋眞隱者也太
宗淳化二年生孝宗淳熙五年二月十五日
卒壽一百八十有四
劉道懷恩州人時稱蓑衣先生齊雲庵是其
居也高宗御筆召先生留守晁公謙之傳上
意具書敦請强延詣闕時金海陵煬王完顔
亮兵臨瓜洲上懼詢以國事先生直答云没
事没事南北兩家各换主耳俄海陵弑高宗
亦内禪先生年八十四坐逝於齊雲
陶源靜曹州人居山之南同蓑衣先生被召
上表力辭還山紹興十八年也時號陶劉二
公
陳桷京口人號靖眞先生紹興間任待制勇
决辭禄肥遁入林築八卦臺于茅洞之東石
室像遺存焉
劉至孝失其名咸通里人也弱冠喪父母願
終身麻衣人呼爲至孝住白鶴廟數年修奉
勤瘁一日修殿於海石榴樹下有物如桃以
冬月非時爭擘之且無核人皆棄去至孝取
食味異美是晩復至前所得物如拳内緑外
紅明日得如掌者色味皆如桃尤珍美至孝
自是不烟火食遠游名嶽不知所終豈純孝
之報耶所遇皆芝英之類耶見道藏靈驗記
劉商彭城人居長安擢第歷臺省爲郎性躭
道術每歎浮榮世宦於己何益古賢皆隳官
以求道多得度世幸畢婚嫁不爲俗累豈劣
於許遠游哉遂以病免官道服東游及廣陵
遇一道士賣藥衆中見商目之相異廼罷藥
携手登酒家樓談秦漢間事如目睹商師敬
之及暮下樓閃然不見明日訪諸城街劇談
歡醉出小藥囊贈商戲吟曰無事到揚州相
携上酒樓藥囊爲贈别千載復何求别後累
求之不得囊中得藥九粒依訣服之頓覺神
爽不飢身輕醒然廼過江隱於山中時往來
胡父渚樵者有遇之者我劉郎中也而不知
其所止
温德成字韶叟自稱東蒙子三山長樂人與
晦庵象山諸先生游住持玉晨觀三十年立
道藏初受度於吴興計籌山之昇元觀喜泰
間歸主昇元嘉定丙子四月示化年七十二
葬武康縣蛟池之西復十五年庚寅歲一日
乘肩輿過山中八卦臺守庵見而疑且曰往
東嶽檢校江東齋醮文籍因經故山時有雙
鶴飛鳴若相迎導索筆留詩而去明日守庵
持其詩質於崇禧管轄包守明包識爲故人
温講師眞蹟大相歎異昇元令有東蒙集所
留詩刊附卷末云
金元範凝神庵道士性朴野未嘗聞道法寳
祐元年浙江潮犯錢唐不能禁元範夢茅君
㖟符訣令治潮明日忘之是夕再夢如是三
夕廼詣闕自白勑有司往試其法比潮怒至
元範飛符厲聲喝退潮勢卻立自是水不焉
害命之道官賜金帛皆不顧惟乞免庵田税
租時相謝方叔有喝退江潮免税還之句送
之還山蓋實録也盛稱金眞人云
楊志隱字空靜鄂州人年數歲不告其家隨
木筏至江東稍長爲道士於元符宫喜讀書
貌甚怪遇異人㖟召雷雨之術大元初以其
法事世祖皇帝每被顧問奏對朴直不避時
忌上優容之未幾乞身還山奉璽書録三茅
山道教住持乾元觀平生夜至子時誦黄庭
經一遍始眠白髮被頂或以雜綵分小髻行
山澤間旁若無人一夕命所與往來者作靈
寳齋盡出所秘書焚之明日偃卧而逝
林大敷號紫軒自稱木通生永嘉平陽人玉
海蔣宗師游浙東從入山至元丙子歲許宗
師度爲徒嗜酒不羈行步不疾而速遍游五
嶽諸名山晩就玄洲精舍築壇把茅居之大
德戊戌歲二月十八日遍辭交舊言將東歸
眀日坐茅龕中焚香誦洞經忽大聲喝去守
庵驚視之見危坐火光中經聲不絶頃之地
無遺骨空有祥雲法所謂火解者衆方歎異
適薛道民者自揚州回言遇先生于瓜洲繼
數出入人間附信山中解去時年六十一



茅山志卷之十六





茅山志卷之十七(十八十/九同卷)師五
　　　　上清嗣宗師劉大彬造　
　樓觀部篇
元符萬寧宫在積金山陶隱居道靖故基劉
先生混康庵居其上先生以道遇哲宗詔以
所居爲元符觀崇寧五年落成徽宗御題額
曰元符萬寧宫復於上清儲祥宫之側建元
符别觀爲先生入朝寓直之所今宫舊製其
初登山爲通仙橋直元符萬寧宫門左官廳
右浴室第二門曰玉華之門正殿祠三茅眞
君曰天寧萬福殿左玉册殿右九錫殿東廡
景福萬年殿西廡飛天法輪殿左鐘樓右經
閣天寧殿後爲大有堂東庫堂西雲堂雲堂
後爲寳籙殿景福殿後爲雲厨大有堂後曰
衆妙堂左知宫位三素堂右副知宫位九眞
堂北極閣在寳籙殿後衆妙堂後曰震靈堂
又有潜神庵在堂後建炎四年爲盜焚毁紹
興戊寅高宗賜金重建御書宫額理宗朝勑
修御書上清宗壇聖德仁祐之殿二榜
崇禧萬壽宫在丁公山前隱居華陽下館唐
貞觀九年太宗焉王法主建號太平觀天寳
七年玄宗勑李玄靜取側近百姓一百户並
免租税科徭長充修葺洒掃中和間盜火所
焚天祐間鄧啓遐重建宋改賜崇禧觀額建
炎復遭火秦熺再造寧宗賜高士易如剛止
堂方丈二御書牓理宗御書玉氣凝潤鶴情
超遼八字並寳珠林牓賜司徒師坦大元延
祐六年奉勑改宫
玉晨觀在雷平山北高辛時展上公周有郭
四朝眞人秦巴陵侯姜叔茂漢杜廣平東晋
楊眞人許長史父子並此得道宋太始中道
士王舉爲長沙景王雅所推重就長史宅東
起長沙館梁天監十三年勑貿爲朱陽館爲
陶眞人住止立昭眞臺供養楊許三眞人眞
蹟經誥唐太宗爲桐栢先生勑建華陽觀天
寳七年玄宗爲玄靜先生勑改紫陽觀仍勑
取側近百姓二百户並免租徭永充修葺南
唐王貞素繼居之宋大中祥符元年勑改玉
晨觀定録君㖟言近所標靜舍地此金鄉至
室若非許長史父子豈得居之後世當有赤
子賢者廼得居此鄉耳正此金陵地肺福地
也
崇壽觀在大茅山下華陽洞南便門之前晋
眞人任敦成道之故宅也宋元嘉十一年路
太后始建壇宇太始中廬陵太守魯國孔嗣
之重立供養道士曲阿華文賢齊建元二年
勑立崇元館太子武帝臨幸館主王文清開
置室字厢廓殊爲方副唐貞觀初勑改崇元
觀天寳七年玄靜先生奉勑重修仍取側近
百姓一百户蠲免租徭長充修護宋大中祥
符七年勑賜今名定録君㖟言大茅山下亦
有泉水其下可立靜舍近水口處廼住隱居
云今近南大洞口有好流水而多石少出便
平比世有來居者齊初廼勑句容人王文清
仍此立館號爲崇元則此觀是矣有唐太極
元年碑左拾遺孫處玄文楊幽經書餘字漫
不可識大元泰定元年國子司業虞集重譔
碑文隸刻于太極碑陰
下泊宫在中茅西大司命君以漢地節三年
自咸陽昇舉徑來句曲外立茅舍以候二弟
處也隱居云父老相傳廼言大茅之西北平
地棠梨樹間名下泊處言是司命故宅是矣
唐貞觀十一年重立碑桃源黄先生文和州
盧使君書今刻非舊唐御史大夫王公緯嘗
修是宫此記之所作也
華陽宫在積金山西隱居上館天寳七年三
月玄宗從玄靜先生受上清經籙勑度道士
焚修後燬于兵宋政和中道正莊慎質重建
隱居丹井樓基在焉
乾元觀定録君㖟言大橫山下有泉水昔李
明於此合神丹而昇玄洲天監十四年隱居
剙鬱岡齋室以追玄洲之蹤天寳中玄靜先
生居之勑建棲眞堂會眞候仙道德迎恩拜
表五亭大中祥符二年觀妙先生築九層壇
行道天聖三年賜名集虚庵續勑改今額
燕洞宫在燕口洞女仙人錢妙眞遁化立祠
之所梁邵陵王爲記碑不存天寳七年勑修
賜宫額度女道士三人奉香火元祐甲辰爲
野燎所焚遷立句容縣紹興二十年復建故
基祠宇宫在中茅西與鶴廟鄰天寳七年勑
在廟下立精舍度道士焚修奉三茅君道
祖香火屯田員外郎柳識撰碑亡
華陽觀梁昭明太子故宅古名鴻禧院一名
福鄉館在崇壽觀西寳曆二年奉勑置改號
寳曆崇元聖祖院時贊皇李德裕奉
老子孔子尹眞人三像供養太玄周先生於
此治平中賜名鴻禧觀宣和改賜今額
天聖觀在積金山上天監初隱居剙小沼養
雷平池龍子貞觀間王法主庵居遇法本仙
人肅宗至德中賜名火浣宫唐末遂廢景德
三年明眞先生張紹英廬其處明眞與朱觀
妙爲明肅太后傳籙保度二師天聖三年九
月賜所居爲延眞庵五年改賜觀額
棲眞觀在華陽宫之西隱居中館桃源黄尊
師所居和州盧士牟撰碑不存宣和中賜額
五雲觀在五雲峰下天聖中建丞相王公欽
若即世後許國夫人請于朝爲公棲神之所
因賜觀額晏元獻公撰碑
清眞觀在大羅源政和中道人吴德清結庵
以待雲水之衆徽宗賜以觀額每歲三月十
八日四方道人畢集禮謁茅君齋時多有白
鶴翔遶因傳謂鶴會焉
白雲崇福觀在白雲峰下畢陽宫知宫王景
温退居於是温以其名聞德壽宫勑賜觀額
累遷道職遭遇四朝寧宗皇孫時嘗從受戒
法即位賜號虚靜眞人徽猷閣學士戴溪撰
觀記
凝神庵在黑虎谷紹興庚午祠宇宫道士張
椿齡所剙張初名逢道高宗歲遣使降香山
中乙亥歲中使以達道名聞于上累召對德
壽殿賜摩衲帔水精環紫石茶磨御書陰符
清靜二經且命圖其形於神仙閣
昇元觀舊白鶴廟司命眞君專祠也在中茅
西天寳間詔修祠宇度道士焚修列于祀典
政和八年建康守臣俞㮚奏賜今額建炎三
年焉盜焚毁紹興十四年道士茅宗白重建
於故基之南劉至孝三遇靈桃其地事見采
眞游篇
抱元觀在柳汧泉上政和八年姑蘇陳希微
從劉先生學道居此柳谷庵後勑改觀慶元
間王元綱重建
元陽觀古觀名見顧況詩此觀十年游此房
千里宿還來舊窗下更取君詩讀今觀在茅
洞之上隆興初吴興道人沈善智者穴居自
稱洞主遇蘄王韓夫人茅氏焉創殿宇初名
冲虚庵慶元間請額焉觀
藏眞觀靜一劉宗師墓廬也在疊玉峰大觀
中奉勑建
紫陽觀舊名洞雲庵建炎中河北博州道人
王若寧者來山獨居丁公山東巖下夜夢神
人指巖穴曰此酆都考訊之所可去洞百步
居焉至秦檜殁夫人王氏純素詣靖眞李宗
師乞拜章知檜繫此酆山獄中王命其子熺
即洞口建太乙殿以求冥釋所施旛與石記
存焉大元至元癸未歲奉璽書爲觀存古額
也
崇元觀紹興末桐川石先生名元朴從楊亶
甲學道結庵常寧鎮之南岡以醫濟人日織
草屨一緉兼錢十文懸於户外之樹使行者
自取之寒暑弗渝也年八十八無疾而逝漫
塘劉宰焉文祭之大元丙子歲奉璽書以古
額爲觀其徒嗣守藥室
聖祐觀在大茅山頂延祐三年奉制書賜額
加封大君眞應眞君
德祐觀在中茅山頂同前奉制書賜額加封
中君妙應眞君
仁祐觀在小茅山頂同前奉制書賜額加封
小君神應眞君
三茅眞君廟太元内傳曰漢明帝永明二年
勑郡縣修丹陽句曲眞人之廟隱居云此廟
今猶在山東及山西諸村並各造廟大茅西
爲吴墟廟中茅後山下爲述墟廟今並廢惟
昇元觀本名鶴廟在祠宇之上紹興間奉皇
后中㫖重建丹光發于故基道士吕雲爲記
不存
廣濟廟天聖觀龍祠也紹興賜額淳熙紹熙
淳祐三封神龍爲敷澤廣應利濟侯
元符萬寧宫神祠封護聖侯廟元符宫二使
者祠封靈祐靈護侯廟事具宋史
茅司徒廟在乾元觀東南臨姜巴路昔有人
痁疾卧道邊夜半有導從乘馬者至呵問之
其人告以疾作乘馬者與之丸藥且曰我茅
司徒也旦而疾愈因立廟其地事見稽神録
建康溧陽東門外一里亦有祠
茅山志卷之十七















茅山志卷之十八
　　　　上清嗣宗師劉大彬造　
　樓觀部篇
　　　山房庵院
許長史宅今玉晨觀是隱居云長史宅自湮
没之後無人的知處至長沙景王譚太妃供
養道士姓陳爲立廨於雷平西北即今北廨
也句容王文清後爲此廨主見傳記知許長
史於此立宅因博訪耆宿至大明七年有述
墟父老徐偶云其先祖伏事許長史相傳識
此宅餘見長史井條中
靈寳院在玉晨觀隱居昭眞臺故基唐宗師
孫智清王棲霞重建奉
靈寳天尊像額曰靈寳内有
老君瑞像殿先是玄靜先生所立高祖時老
君屢降晋州羊角山因請立像大觀三年四
月玉晨道者梁悟眞旦汲水殿前池(即周眞/人池)
忽覺紫烟彌覆其身烟中見老君乘白馬以
加句天童經授梁梁本庸愚自是不食誦經
言人福禍有驗天童經刻石傳
唐若山庵在郭干塘東若山唐開元中潤州
刺史棄官來山又居太湖苞山今林屋有碑
殘缺矣
郄尊師庵在八卦臺南數十步尊師不知名
亦不知何時居此累甓爲垣鑿石爲臼纔方
丈餘遺竈尚在乆爲荆莽所蔽西清陳公紹
興間築庵始見之
顧著作山房在菖蒲潭石墨池上唐顧況自
號華陽眞逸譔焦山瘞鶴銘者況爲韓滉判
官歷江南郡丞校書郎著作郎累歲脱縻無
復北意結屋居山中子非熊登進士第累佐
使府大中時歷盱貽簿
秦系山房在石墨池按輿地記唐人穴石焉
硏註道德經又隱逸傳系會稽人工詩權德
輿云劉長卿自謂五言長城系以偏師攻之
雖老益壯
宋齊丘山房在海眼泉上
鄭尚書裴太師楊尚書山房並在海眼泉
趙書記楊侍郎周侍郎山房並在中茅西南
李侍郎高校書山房在栢枝壟
劉侍郎裴侍郎山房在中茅前
雷郎中張拾遺何先生山房並在龍尾山
崔徴君員鍊師王鍊師山房並在雷平山崔
定言見抒情詩
竇鍊師侯仙姑嚴鍊師唐鍊師金山人山房
並在南洞
宋張文簡公山房華陽宫之深秀軒公名綱
紹興參知政事讀書山中有華陽老人集四
十卷
齊雲庵在中茅小茅之西玉沙泉上劉莎衣
先生之居
天信菴在飈輪峰下楊亶甲先生之居
洞陽館在南洞華陽觀之西政和間延康殿
學士王公漢之重剙供養高士沈子舟鍊大
藥其處
圓錫庵紹興間毗陵道者虞慧聰所創虞蓬
頭苦行先棲大羅源日織草屨二緉以易粟
每夕拜斗一夕感黑虎伏其傍高宗知名召
見德壽宫賜以齋米對曰野人無用留作軍
需上一笑放還山遂徙居龍尾山前
東天寧院在鎮江丹陽縣
西天寧院在建康句容縣並元符莊崇寧五
年奉勑賜額
棲白庵華文閣學士秦焴建元符知宫張洞
元主之在丁公山巖壁秀絶
玄洲精舍在鶴臺澗上大元至元間玉海蔣
宗師所立齋室存鬱岡古名也至治壬戌歲
劉宗師請貞居建外靖于紫軒仙人火解處
華陽道院在積金山東大德間牧齋王宗師
建西偏有奇石翰林學士元明善撰碑
　　　三茅道院大德間元符道士姜大珪
　　　建
　崇眞院　　　歸眞館　　　迎眞館
　鶴臺菴　　　常靜菴　　　石堂菴
　超然菴　　　萬松菴　　　俱妙菴
　朝陽菴　　　思眞菴(自天寧院凡十/七所隸元符宫)
　雲谷菴　　　積金山菴　　玉泉菴
　集聖菴　　　崇眞菴　　　奉眞菴
　靜眞菴　　　澄眞菴　　　喜客泉菴
　(自雲谷菴凡九/所隸祟禧宫)
　　　茅山南北諸菴
　慶和菴　　　上善菴　　　守柔菴
　靈寳菴　　　抱朴菴　　　秀雲菴
　青龍菴　　　眞興菴　　　志和菴
　素華菴　　　和福菴　　　仙臺菴
　玉液菴(有/二)　丹谷菴　　寧眞菴
　翛然菴　　　見素菴(有/二)　靖虚菴
　靖眞菴　　　通泉菴　　　太和菴
　致柔菴　　　潜神菴　　　善慶菴
　崇眞菴　　　靜眞菴　　　朝斗菴
　　　　　　　　　　　　　　　
　妙法菴(女/官)　迎眞菴(有/二)　頤眞菴
　如常菴　　　靈泉菴　　　回仙菴
　洞陽菴(女/官)　通靈菴　　　洪福菴
　玄德菴　　　全眞菴　　　黄寧菴
　冲慶菴　　　崇德菴　　　玉虚菴
　九錫菴　　　草堂菴　　　三華菴
　寧壽菴　　　清靜菴　　　朝陽菴
　老壽菴　　　觀妙菴　　　洞清菴
　東華菴　　　延眞菴(有/二)　悟眞菴
　慶雲菴(有/二)　高靈庵　　　圓慶菴
　朝眞菴　　　隱深菴　　　谷神菴
　抱陽菴　　　和眞菴　　　瑞雲菴(有/二)
　仁和菴　　　抱元菴　　　集禧菴
　至聖菴　　　養神菴　　　潜眞菴
　正一菴　　　拱極菴　　　養素菴
　碧虚菴　　　居靜菴　　　濟陽菴
　朝元菴　　　百丈菴　　　體純菴
　玄眞菴　　　扶虞菴　　　凝雲菴
　寧靜菴　　　明眞菴　　　居常菴
　澄虚菴　　　靜隱菴　　　凝熙菴
　　　　　　　　　　　　　　　
　清虚菴　　　柔和菴　　　澄神菴
　守一菴　　　常應菴　　　德善菴
　熙眞菴　　　洞仙菴　　　養拙菴
　玄通菴　　　德潤菴　　　洞玄菴
茅山志卷之十八






茅山志卷之十九
　　　　上清嗣宗師劉大彬造
　靈植儉篇
　　　神芝奇藥
太元内傳句曲山有神芝五種二君見道士
有合仙者亦以與之求芝法當以三月九月
開日登山賫金環二隻啓以奉誓二君如此
者三以爲盟也投環於石間勿顧念之仙道
貴青環之物以爲效信也
第一龍仙芝似交龍之相負也以葉爲鱗根
如蟠龍
第二參成芝色朱有光燁燁然扣其柯葉如
金石聲折而續之亦復如故
第三燕胎芝如葵葉而色紫上有燕形如欲
飛舉光眀洞徹
第四夜光洞草其色青其葉似栢實正白似
李高三四尺夜視其實如月光洞照一室一
株九實墮地須臾轉大如徑七寸鏡盤著地
厚一二寸許夜視如牛目動盻以視人也
第五白萪(苦過/切)玉芝
熒火芝眞誥曰良常山有熒火芝此物在地
如熒火狀其實似草而非也紫華大如豆夜
視有光得食之心孔明可夜書
九莖紫菌琅葛芝
丹珠玉漿並見周氏玄通記
　前件丹芝按仙傳所録自非已成仙人求
　之弗得見也
石腦定録君㖟言出方山北穴下繁陽子姜
伯眞昔嘗取服北竚一中亦有此物石𦠊故
如石但小斑色而軟耳所在有之服此時時
使人身熱又使人不渴眞誥云療風痺
石鍾乳本草茅山土石相雜乳色稍黑而滑
潤謂之茅山乳性微寒
禹餘糧本草茅山甚有好者狀如牛黄重重
甲錯其佳處廼紫色泯泯如麵嚙之無糝然
用之宜細研以水陶取汁澄之勿令有沙土
也隱居茅山鑿地得之極精好廼有紫華靡
靡服食用之
南燭清虚眞人内傳曰其樹似木而葉似草
故號南燭草木一名侯叔草一名男續一名
惟那木之王小許眞人曰方山大有侯叔草
異佳葉乃大吴越間亦呼染叔登眞隱訣云
三茅四平山廼不多而樹大其子如茱萸八
九月熟酸美可食葉不相對似茗而圓厚味
小酢冬夏常青枝莖微紫大樹亦高四五丈
而甚脆易摧折沈存中良方所謂即南天燭
非也
术本草隱居曰出白山蔣山茅山者爲勝眞
誥紫微夫人术叙盛稱其益服餌數方傳焉
芍藥本草隱居曰岀白山蔣山茅山最好白
而長大餘處亦有而多赤又芍藥譜有茅山
冠子紫樓子茅山紅三種
黄精九蒸九曝服之駐顔隱居云爲仙經所
貴根葉華實皆可餌服酒散隨宜茅山者佳
何首烏本草因祖能嗣服之有益唐元和七
年僧文象遇茅山老人遂傳其事李翶因著
方録云
附子山中名茅附比蜀産者實小而氣劣性
大去濕
烏頭(性同/附子)
菖蒲(出菖蒲潭中/一寸十二節)
茯苓　　　　白術　　　　枸杞
澤瀉　　　　黄連　　　　决明
茅芎　　　　桔梗　　　　細辛
前胡　　　　具母　　　　防風
罌粟　　　　玄胡索　　　天南星
黄獨　　　　山藥　　　　玉簟
紫芋　　　　金罌子(鍊爲膏煎酒/和服味如飴)
　　　名木異卉
左紐糩晋許長史手植在玉晨觀
鶴頂松一名九枝松在鶴廟頂相傳茅君任
亦城時昇舉其上丫然雙幹疑非舊物
九陽松在金菌山北虬枝柱地蒼古冠絶
隱居松在玄洲精舍方壇上
卧龍松在清眞觀側
經臺栢在崇壽觀太元殿前宋末有道人自
咸陽老君說經臺移本植此檀欒翠碧非凡
木也
棠梨樹在下泊宫大司命君初入山止此樹
下結廬以候二弟今餘丹井樹不復存下泊
所藏廢鼓腔一木刳成徑三尺餘相傳廼古
樹身所作
福鄉古木梁昭明太子植福鄉井上半心摧
朽生意逾茂
山桃
側栢李衛公平泉草木記並出茅山
白李展仙人遺種
福鄉柰似來禽而小可去疾癘
鴛鴦樹在穀牛槽兩木杪合爲一無有罅脉
溪蓀平泉記芳蓀生茅山東溪隱居稱蓀花
紫色生淺水中相傳女仙人錢妙眞所種
玉蘭蘭芽刻玉氣甚幽亦芝英之别種也
蘭　　　　蕙　　　　茗　　　瑞香

茅山志卷之十九





茅山志卷之二十師六
　　　　上清嗣宗師劉大彬造
　錄金石篇
梁碑
　　九錫眞人三茅君碑文(九錫玉册文/見誥副墨篇)
　　(　梁普通三年歲在壬寅五月壬辰/朔十五日丙午三洞弟子領道士正)
　　(吴郡張繹立茅山道士/孫文韜書袁道與刻字)
太元眞人司命君諱盈字叔申咸陽南關人
以漢景帝中元五年太歲丙申誕生茅氏之
胤年十八棄家學道入恒山六年(時年二/十五)感
道通神遂師西城王君十有七年(時年/四十)又三
年與王君同乘駕詣龜山王母授經仍隨王
君還西城修法三年(時年四/十七)顔如玉童體有
光照王君復賜九轉還丹一劑君道廼成(時/年)
(四十有九武/帝天漢四年)還家侍養父母而役使鬼神人
有橫死乆葬皆令更活(停家凡五/十三年)父母既殁
後至漢元帝初元五年太歲丁丑四月三日
廼顯乘雲駕來江左句曲之山(時年一/百二歲)停住
凡四十三年至哀帝元壽二年太歲庚申八
月十八日己酉受錫畢廼從衆官乘雲駕往
霍山赤城玉洞之府也臨去告二弟曰吾今
去便有局任不得數相往來當一年再過來
此山三月十八日十二月二日期要吾師及
南嶽太虚眞人游盻若有好道者吾自當料
理之有心相教訓於未悟也
定録眞君諱固字季偉太元君之次弟景帝
後元元年太歲戊戌誕明於世以英輝仁睿
貞孫霞舉察孝廉舉賢良拜五官郎武威太
守以孝元四年太歲丙子四月轉執金吾卿
司命對賔之日時年一百歲
保命仙君諱哀字思和太元君之小弟後元
三年庚子歲誕少以節行顯名貞高著稱隱
居華嶽五十餘年以學優可任宣帝地節二
年爲雒陽令轉西城校尉以四年四月拜上
郡太守五更大夫即與定録君同日就路司
命對賔之日時年九十有八二君到丁丑年
並解任還家修學積五年元帝永元五年歲
在壬午過江來尋兄(中君時年一百五歲/小君時年一百三歲)修
行懃劬二十四年廼賜九轉還丹一劑服之
成道
　　　碑文
若夫有無之莫辯陰陽之不測故自無得而
稱之今且談其轍迹述其攸處君廼咸陽南
關人也始冑之興則姬于黄帝周公之次子
分職致宗氏茅族焉高祖濛深識玄覽絶塵
華嶽及君入山顯乘雲駕控龍南嶺祖憙才
兼方員智通文武掃定荆揚秦皇嘉悼贈以相
國之禮父祚懷淳古之氣抱上皇之眞不學
不仕確然而不可改也君禀元靈於妙始挺
至德於玄符生知獨穎天情孤脱深念促生
之不淹悟仙齡之可永故能棄纓紱於宰門
服紉茝於丘壑年十八隱居恒山以從其道
心業二篇口談十冀茹芝术以堅糧掇薛蘿
而爲服在山六年翹勤精苦遂仰感西城王
君親躬執事十有六年進近衣書預同輿駕
廼泛白水而造龜山登青琳而詣王母受玉
珮金璫之文太霄隱書之道遂得還形玉狀
反少天姿王君廼告君曰子道已成可以反
矣復百年求我於南嶽授爾仙任於吴越也
君廼停雲駕於天衢止羽車於漢路短褐布
衣歸寧父母於是父欲杖而罰之君怡顔跪
謝温恭盡禮杖即碎斷飛揚四濺如電擊焉
父又令君生尸超死君即面召神祇口斷枉
閼死而活者不可稱數君之二弟並仕漢朝
爾時俱被國命同日引道遠近餞送數百餘
人君親自儐接初不異俗廼曰吾雖不作二
千石卿相亦當有神靈之職天帝見選補東
嶽上卿霍林司命總吴越生死録籍亦神官
之要位也到來年四月三日當之官諸君復
能來顧如今日否於是衆賔僉懷欣允咸欲
賫持禮貺君並止之及至期戒旦忽有自然
門列賔亭路筵客宇土潤脂容地平鏡色神
官星羅天騎雲滿海頓龍輿山停風蓋烟來
而霧至者靡不充溢當賔接客並以虚空而
至甘肴㫖酒珍奇美果之徒皆非衆賔所識
也金案寳巵靈童漢女之屬故非言象所述
也于時三天請駕九錫催陳君廼瞻羽蓋而
整神容念將離而歛玉色於是舉手言乖無
不周徧廼告衆人曰眞道隱迹廼不應表顯
動耀視聽吾今所以不得默爾者欲以勸誘
二弟之追慕也亦何待二弟之反迷天下有
心者盡當注向神仙耳今去當停江水之東
句曲之山以自清勵然後受事也於是聳雲
軿而安動進羽駕而徐迴鸞鳴鳳嘯虎躍龍
騰紫蓋成霞朱旂起電既神駕之不淹轡仙
輪而易遠於是人相視歔欷不禁君廼奮龍
轡而來翔指句曲而留憩朱宫懸列紫館虚
成總任璿璣徧司吴越千里而至者不可稱
也二弟聞君得道各解秩還𥝠停家修習積
有五歲渡江尋兄君廼教以黄帝四扇神散
之方青芽變枯潤骨之法精勤丹至積感幽
靈君又啓王君於二弟艱難勤苦備加慊到
遂皆降以神天高聖之授俱晏虎軿矣君然
後乘九錫之駕轡三天之輪汎景浮空於南
嶽耳猶且哀黔首之顒顒愍黎元之不救故
期諸一歲再降金陵料别有善載之玉牒惟
君道德仁智之深孝悌通神之至感幽徹靈
之誠震天動地之業自古及今莫能擬者若
夫望景奔月控龍轡鵠之徒尚不能以喻其
盛況羊潜鹿處水行火變之儔其可喻君之
巍巍耶有道士張繹欣聖迹之預聞慨眞顔
之不睹念至德之日遥懼傳芳之消歇故敬
携同志謹鎸傳録雖復羅衣之屢拂冀巨石
之不糜面千齡而瀝腎對萬古以披心但恨
言不足以盡意庶冥鑒之匪尤廼仰銘曰
玄玄妙始窅窅靈端智明不體慧寂何言心
期絶路指測無源哀此黔首念彼飛喧流連
永夜波迸長昏促生電逝短晷星奔異生天
世俱爲夜魂從迷既往望反無門誰哀誰悼
惟聖惟賢應逐規矩感任方員以師以友作
輔作天惟我眞人厥誕茅裔孤貞獨秀邈爾
霞際如彼玉京迢迢天外如彼河清千年一
世惟君聖德獨立孤貞耽玄味道舍秩辭榮
千年一世如彼河清迢迢天外如彼玉京秋
威春澤日暄月明金剛玉潤水潔冰清長懷
萬古虚仰千齡芳音既遠傳石流聲
　　　碑陰題
此碑有如玄孱宿構略有四事一者工人鑿
山唯得此碑一石有如現成二者衆石悉不
堪作趺唯所指安碑處一石有如伏龍之狀
三者密石連環唯安柱處有自然埳四者事
竟洞内飛泉忽涌碑陰及兩旁徧刻齊梁諸
館高道姓名略見采眞游篇石柱篆刻自然
弟子徐楷敬謁華陽洞天唐宋刻題多漫缺
矣
　　　上清眞人許長史舊館壇碑
　　　　弟子華陽隱居陶弘景謹造
悠哉曠矣字宙之靈也固非言象所傳文迹
可記默然則後之人奚聞乎含吐萬有化育
羣生本其所由義歸冥昧至於形域區分性
用殊品事限觀聽理窮數識者倘或可論山
之高海之廣夫何故以其有容焉大天之内
復有小天三十六所並拓㝢地空亘涂水脉
闢闈風岫通氣雲巘此山本號句曲其下是
第八洞宫名曰金壇華陽之天周迴一百五
十里分置三府前漢元帝世有咸陽三茅君
得道來掌此任故稱茅山具詳傳記至晋太
和元年句容許長史在斯營宅厥迹猶存宋
初長沙景王就其地之東起道士精舍天監
十三年勑買此精舍立焉朱陽館將遠符先
徴定祥火曆於館西更築隱居住止十四年
别創鬱岡齋室追玄洲之蹤十七年廼繕勒
碑壇仰述眞軌
眞人姓許諱穆世名謐字思玄本汝南平輿
人後漢靈帝中平二年六世祖光字少張避
許相諛俠廼來過江居丹陽句容都鄉之吉
陽里後仕吴爲光禄勳識宇亮拔奕葉才明
祖尚字元甫有文章機見吴中書郎父副字
仲先器度淹通風格清簡晋剡令寧朔將軍
下邳太守西城侯長史副第五子也正生少
知名簡文在藩爲世表之交起家太學博士
朝綱禮肆儒論所宗出爲餘姚令勤恤民隱
惠彼鄰邑徴入凱闈納言帝側昇平末除䕶
軍長史本郡中正外督戎章内詮茂序遐邦
肅律鄉采砥行太和中遷給事中散騎常侍
蟬□輝華事歸尚德簡文踐極方優國老儵
值晏駕於焉告退專靜山廬以修上道君雖
搢紱朝班諷議庠塾而心標象外志結霞門
第四兄遠游永和四年嘉遁不反君尚想幽
奇歲月彌軫恒與楊君深神明之契興寧中
衆眞降楊備令宣諭龍書雲篆僉然徧該靈
謨奥㫖于兹必究年涉懸車遵行愈篤太元
元年解駕違世春秋七十有二子孫禮窆虚
柩於縣西大墓京陵之蹤未遠飛劍之墎在
焉謹按眞誥君挺命所基縁業已乆周武王
世九宫上相長里薛公之弟也兼許肇遺功
復應垂祉後胤故乘運託生因資成道玉札
所授爲上清眞人爵登侯伯位編卿司理仙
撫治佐聖牧民矣眞傳未顯於世莫能具述
(楊君諱義/事具眞誥)
長史第三子諱玉斧世名翽字道翔正生母
陶威女先亡已得在洞府易遷宫中君清穎
瑩潔特絶世倫郡舉上計掾不赴粃糠塵務
研精上業即弘景玄中之眞師也恒居此宅
繕修經法楊君數相從就亟通眞感太和五
年於兹告逝時年三十眞誥云後十六年當
度東華爲上相青童君之侍帝晨受書爲上
清仙公與谷希子並職(帝晨之任/比世侍中)君長兄揆
世名甽次兄虎方世名聯並亦得道揆今有
玄孫靈眞在山勑立嗣眞館以褒遠祖之德
皇上乘弘誓本力來君此土燾育蒼祇範鑄
羣品導法開俗隨縁啓教以隱居積藴三眞
經誥乆棲華陽宜還舊宅供養修理廼勑工
匠建兹堂靖即仰祇帝則兼闡大猷東位青
壇西表素塔壇塔之間通是基址埋瓴揜瓦
投鍤便值紫烟白霧纏徊蔭蓋宅南一井即
長史所穿井南大塘廼郭朝遺製源出田公
之泉路通姜巴之軌旁枕雷平前瞰下泊東
際連岡北橫長嶺柳汧陽谷俱會西垂四域
之内皆謂之金陵地肺者也長史所居尤焉
標勝方將駟雲虬而高騁驅奔鶴以追風望
洪濤之浩汗睠故都以浸遠古人有言匪作
奚傳敢刊石頌永屬來賢
渾樞騖氣方祇吐靈依性分境傳識賦形化
通八宇功浹四溟巡跡電滅測體淵渟旋區
嶽立亘海雲舒搏風泳水蹠實馮虚亦有幽
匠開石架廬情高身遠天府地居縈巒已曲
畫壤肺浮五闈面啓九涂環周長隰旁嶺交
汧比流廼稱龍伏寔謂金丘昔在西漢三茅
來賔爰暨東晋二許懷眞裁基浚井棲道接
神允膺輔聖錫兹侍宸參差年代絪緼名氏
書誥具宣精華未弭甀(他爲/切)甃將淪沉階已
毁拱樹霜摧脩庭草委肇館華陽歲纏二紀
永觀前猷聿遵洪軏帝曰楙哉爾焉斯止經
之營之輪乎奂矣勝殿密響瀉瓶揚芬瑶宫
碧簡絢采垂文璚函玉檢綺幕繡巾蘭缸迾
耀金罏揚熏桐栢雙教方諸兼學並證心清
俱漏身濁離有離無且華且朴結號虚皇筌
法正覺藥徴質瑩禪感慧通飛行欻怳捫景
帶虹振苦排鄣還明反聰物言是力我見無
功紛紜今古汗漫兩儀三相幻惑舟壑自移
縁來則應不慮不爲式題龜録人天鑒知
　　　碑陰記(此碑梁普通三年太歲壬寅/金石刊至唐大曆十三年太)
　　　(歲戊午凡二百六十六年文字將湮/中山劉明素字暎徴重加洗刻也)
華陽隱居陶弘景丹陽秣陵西鄉下里人宋
孝建三年丙申歲夏至之日未曉時生仕齊
高武世諸王侍讀奉朝請永明十年壬申歲
投紱棲山住中茅嶺上立爲華陽館至梁天
監四年移居積金東澗七年往永嘉楠江青
嶂山十年涉海詣霍山十一年夏還木溜嶼
其年十月奉勑迎還舊山十三年正月至茅
山入住東澗十四年冬徙來此館十五年移
鬱岡齋室靜齋
上清弟子華陽前館主吴郡海鹽陸逸冲
上清弟子宗元前館主東海剡縣楊超遠
上清弟子朱陽館主丹陽湖孰潘淵文
上清弟子華陽前館主晋陵丁景達
上清弟子華陽前館主晋陵馮法明
上清弟子嗣眞館主丹陽句容許靈眞
上清弟子四明山館主會稽山陰潘文盛
上清弟子太平山館主吴郡錢唐楮仲儼
齊世祖武皇帝
太宗明皇帝
衡陽王簫筠
揚州刺史始安王蕭遥光
荆州刺史聞憙公蕭遥欣
尚書令太子少保丹陽尹建昌侯沈約
開府儀同三司平固忠敬公吕僧珍
侍中吏部尚書吴興太守謝覽
南梁州刺史豫章王司馬季延冑
交州刺史始興王司馬阮研
臨海太守伏曼容
晋安太守謝篹
晋熙太守紀僧猛
梁武皇帝
太尉揚州刺史臨川王蕭
開府儀同三司南平王蕭偉
南平王世子簫恪
侍中豫章内史太尉長史謝舉
臨川正世子前羅平侯蕭立正
廷尉卿虞權
　右王侯朝士刺史二千石過去見在受經
　法者普通三年五月五日略記

茅山志卷之二十



茅山志卷之二十一師七
　　　　上清嗣宗師劉大彬造
　錄金石篇
梁碑
　　　陶先生朱陽館碑(梁元/帝造)
昔太和中有許遠游者廼雲霄之勝友太虚
之選客先生規同矩合實踵高步曩基先構
即架胥宇千尋危聳憑牖以望奔星百栱高
懸倚闌而觀朝日飛流界道似天漢之橫波
觸石起雲若奇峰之出岫銘曰肇彼冥黙翻
成協贊身託外臣心同有亂重道遵德爰積
叡衷顧懷汾射璽問遥通朱陽鬱起華構方
崇靜臺冠月輕榭迎風嶕嶢高楝杳靄脩櫳
極望山川周觀京陸碧嶂千嶺清流萬谷景
落崖重烟生岫複(闕/文)
　　　茅山長沙館碑(華陽陶/隱居撰)
夫萬象森羅不離兩儀所有百法紛凑無越
三教之境搢紱之士飾禮容於闈閣耿介之
夫敭旌麾於山裔銘曰大哉乾元萬物資始
皇王受命三才廼理惟聖感神惟神降祉德
被歌鍾名昭圖史友于兄弟敬惟西宣言□
茂實用表遺先敢循舊制有革雜章刊石弗
朽奕代流芳
　　　茅山曲林館碑(華陽陶/隱居撰)
層嶺外峙邃宫内映仄穴旁通縈泉遠鏡尚
德依仁祈生翊命且天且地若凡若聖連甍
比楝各謂知道參差經術跌宕辭藻孰如曲
林獨焉勁好掩迹韜功守兹偕老
　　　華陽隱居眞蹟帖
元帝在藩送碑入山今猶在朱陽館東又有
南平王蕭偉所造清遠之館即弘景弟子桓
清遠所居桓師名法闓(缺二/字)公之師也其桓
師初入山作詩曰寒谷夜將晨置賞復尋眞
方壇垂密葉澈水渡朱鱗杏林雖伏獸芝田
詎俟人丹成方轉石罏變欲銷銀當知勝地
遠於此絶囂塵邵陵王曾入茅山尋桓清遠
廼題壁詩曰荆門丘壑多甕牖風雲入自非
棲遁情誰堪霜露濕朱陽館西又有長沙嗣
王所造長沙之館基址存焉梁昌侯又造石
碑弘景製文今亦在朱陽館北二里有處士
周弘讓宅雷平山有水曰柳谷汧又名田公
泉今按茅傳云在山之左汧名柳谷在陵之
西曰陽谷昔有田叔居之取水因以爲號此
泉是玉津砂飲之益人今有水浣衣不須灰
也弘景石頌曰左帶柳汧水右浚陽谷汧土
懷北邙色井出風門泉又有郭于池者昔燕
國郭朝兄弟四人皆云得道亦任洞中之職
四朝居長初至山種植於此郭干號因斯兆
焉
　石刻前製隱居小像初眞蹟藏建安徐閎
　中家宋宣和癸卯十二月道士芮南華摹
　刻傳世
　　　華陽隱居授門弟子陸敬游十賫文
　隱居先生遣總事弟子戴坦秉策執簡膝
　授前學弟子吴郡陸敬游建連石之邑爲
　棲靜處士策文曰
咨爾敬游昔我紆紱帝闈侍笏梁席雖迹混
教塗而心標逸境芝田之想無忘曉夜濠穎
之志歲月已深至德有鄰風雲相會爾之來
也爰移兩春於是褫帶青墀掛冠朱闕携手
東驅創居兹嶺脉潤通水徙石開基登崖斲
幹越壟負卉筋力盡於登築氣血疲乎趨走
肌色憔悴不以暴露爲苦心䰟空慊寧顧飢
寒之弊楝宇既立載罹霜暑于時七稔經始
甫訖今日之安爾有勤焉君子不獨居其榮
仁人必與物同泰是用邑爾長阿北阪積金
山連石之鄉方七十步澗水屬焉茂爾嘉業
永爲華陽上賔爾其莅之(其/一)爾以誠慤爲性
恬澹爲情質直居本沉重樹志不邀世才高
謝接俗權謀詭譎非意所欲今故賚爾爲棲
靜處士可謂因德立號克終斯美(其/二)爾基架
館境營劃援域堂壇弘敞樓路通嚴官私行
止並有棲憩繕築之勞莫匪爾力今故賚爾
四霤飛軒厢廓側屋可以安身靜卧顯祇遐
福(其/三)爾奉上惟勤接下以惠稼穡艱難備嘗
勞苦貨殖之宜允贍糧服手足胼胝未獲告
休櫛風沐雨於焉尤切今故賚爾蒼頭一人厥
名多益可以傳代薪水省息劬劇(其/四)爾族惟
舊緒身廼邦聞道雖一貫事望宜分今故賚
爾鋼鐵如意可以揮對賔僚即名立事(其/五)爾
崇教惟善法無偏執器服表用爰寄玩習今
故賚爾筇竹錫杖可以搌動三界精祇憚響
(其/六)爾期誠玄契遐想靈風至懷所詣因心則
通今故賚爾香爐一枚熏陸副之可以騰烟
紫閣昭感上司(其/七)爾澡形潔藏肴糧既去宣
導松术實資芳醑今故賚爾杯盤一具可以
夕挹桂漿朝承菊露(其/八)爾敬事經誥遵尚楷
模翰墨之用於是乎在今故賚爾大硯一面
紙筆副之可以臨文寫字對眞㖟言(其/九)爾貞
心内固清行外彰滌蕩紛穢表裏雪霜今故
賚爾鍮石澡灌手巾爲副可以登齋朝拜出
入盥漱(其/十)今賚爾十事事準前史可對揚嘉
策循言求理無或驕情以騫斯㫖援筆申懷
敢告處士
　　　梁解眞中散大夫貞白先生陶隱居
　　　碑銘(邵陵王/蕭綸撰)
夫夜光結緑非朕篋之恒珍逸羽翔鱗豈園
池之近玩寧期心於遠大蓋不知其所以然
也是以穎陽高蹈洗耳於唐朝漢陰貞棲滅
迹於周代盛德流風有自來矣應期而耀質
者其在兹乎先生名弘景字通明本冀州平
陽人其先出自帝堯陶唐氏之後堯治冀州
平陽故因居此龍馬見五色之符欽明表八
采之瑞光被於天下允釐於庶職洪源夐遠
系緒綿長漢興於舍爲高祖右司馬子青翟
位至丞相後漢末南渡始居丹陽七世祖濬
仕吴焉鎮南將軍荆州刺史祖隆宋南中郎
參軍事父貞寳司徒建安王國侍郎並立履
清約博涉文史先生含元精之和氣蓄凌飈
之雅姿兼宣七善總修九德行仁蹈義嶽峙
淵渟墻仞無以睹清濁不能測道風與星漢
俱高勝氣與烟霞共遠六歲便解書能屬文
七歲讀孝經論語毛詩數萬言曼倩幼習墳
典公幹少誦詩賦方之於古彼有多慚是以
岐嶷流聲中黄著頌有鄉人得葛洪神仙傳
見淮南八公諸仙事廼歎曰讀此書使人有
凌雲之氣於是寢興諷誦晨昏不輟年二十
七歲爲宜都王侍讀總知管記事牓道求賢
禁林招士朝難其選咸曰得人阮瑀之書記
不足扶衡孫楚之辭才何以捧轂齊代好治
宫室方修苑囿青溪舊館更就起築仍奏表
上頌詞事兼美邁彼樂職之篇踰乎景福之
製帝省覽乆之益以爲善除奉朝請恪居官
次夙夜惟夤春朝秋請是謂棫樸者也先生
本不希榮常欲辭退廼與親友書曰疇昔之
意不願處人間年登四十畢志山藪今已三
十六矣時不我借知幾其神乎毋爲自苦也
明年遂拜表自解抽簪東郭之外解組北山
之阿同稷丘之棲隱慕留侯之卻粒便具舟
檝永言東邁朝廷錫問時賢餞别祖以二疏
括兹四隱超然輕舉異代同符爾廼杖策遐
征游踐名嶽既而到于句容登於茅嶺以此
地神仙之宫府靈異之棲託往而不返遂卜
居焉先生曰夫子云隱居以求其志行義以
達其道吾聞其語未見其人今我義達無復
其方請同求志之業故自稱隱居亦由稚川
之抱朴士安之玄晏倚巖棲影依林遁迹交
柯結宇剗徑爲門懸崖對溜悲吟灌木深壑
峭嶺組織烟霞枕石漱流山禽無撓採藥偶
從野獸不亂道遥閒曠放浪丘陵𢟉然若喪
確乎難拔屬齊末道喪天命既否水鬭洛谷
地震甲辰先生靜思冥數預識其兆於是遠
近書問一皆杜絶昔廼聞之夏甫今則見之
先生我大梁休運應期受天明命三辰開朗
四海寧謐先生奉表稱慶於是信問復通自
天監以來常有勑㫖供給藥餌不乏歲時渥
澤深恩莫之與比先生七年暫游南嶽兹山
也闢閬風之地軸若崑陵之天鎮八表旁臨
九純間設樹有琅玕草生車騎遺世獨往是
用忘歸十一年有勑遣左右司徒慧明徴先
生還茅山别給解宇軒君之降情天老漢帝
之致禮河上況於兹日弗能尚也養志山河
多歷年所攝生既至冥祥亦降猛獸不據魑
魅莫逢庭無荆棘遠同闕里階吐神泉遥扶
疏勒於是羽人徘徊仙客上下鸞鳳游集芝
英豐潤矣以大同二年歲在丙辰三月壬寅
朔十二日癸丑告别遷化春秋八十有一天
子嗟惜儲皇軫悼有詔稱譽追贈中散大夫
謚曰貞白先生禮也以其月十四日窆于丹
陽郡句容縣之雷平山若軒轅之葬衣冠如
子喬之藏劍舄比於兹日可得符焉先生器
宇凝深思議精贍含章貞吉不修廉隅年將
中壽匪踰於矩眉目疏朗儀貌鮮潔寔忘勸
沮多行德惠寳惜光景愛好墳籍篤志勵節
白首彌至若廼淮南鴻寳之訣隴西地動之
儀太乙遁甲之書九章曆象之術幼安銀鈎
之敏允南風角之妙太倉素問之方中散琴
操之法咸悉搜求靡不精詣爰及羿射荀棋
蘇卜管筮一見便曉皆不用心張華之博物
馬均之巧思劉向之知微葛洪之養性兼此
數賢一人而已門人桓法闓等慕遥風於緱
氏結遺想於喬陽勒玄碑而相質騰絳霄而
流芳廼作銘曰
留舄表化棄劍凝神徘徊紫炁照耀丹林厥
迹猶在餘風可遵誰其嗣此淵哉淑人高行
邁種盛德日新朗猶懸鏡鬱似貞筠身以弘
道行不違仁昔游纓紱頡頏縉神厭乎匡救
勞彼問津亦既解組廼龔山巾遠尋丘壑高
蹈風塵情無緬世隱不隔眞結宇崇巖貞棲
茂草冰玉留年精華郤老廼有令聞榮躋壽
考白水過庭危峰臨洞露綴蘭階雲生桂楝
日斜簷席花落窗壅尚平未遠王孫不旋海
桑變易陵谷貿遷豐碑有堅遺芳萬年
　　　華陽隱居墓銘碑(梁昭明/太子撰)
維大同二年龍集景辰克明三月壬寅朔十
二日癸丑巳時華陽洞陶先生蟬蜕于茅山
朱陽館先生諱弘景字通明春秋八十有一
屈伸如常顔色不變有制贈以中散大夫謚
曰貞白先生遣舍人主書監護喪事十四日
窆于雷平之山若夫眞以歸空爲美道以無
涯爲眞不知悦生大德所以爲生不知惡死
谷神所以不死妙矣哉隱顯變化物莫之測
既而岫開析石天墜玉棺銀書息簡流珠罷
竈九節麗於中天千和焚於地下仙官有得
朋之喜受學振空谷之悲余昔在粉壤早逢
圯上之術今簉元良屢禀浮丘之教握留符
而惻愴思化杖而酸辛廼爲銘曰
無名之道不死爲仙亦有元放兼稱稚川逃
形解化自昔同然猗歟夫子受籙歸玄黎傳
宛吏書因賈船虎車煦景蜺拂凌烟餘花灼
爍春澗潺湲鬱鬱茅嶺修修洞天三仙白鵠
何時復旋
　　　燕洞宫碑(邵陵王/撰闕)

茅山志卷之二十一















茅山志卷之二十二師八
　　　　　上清嗣宗師劉大彬造
　錄金石篇
唐碑
　　　唐國師昇眞先生王法主眞人立觀
　　　碑
觀夫天德惟溥亭育肇其不差人靈本智聞
見資其愈甚是以役成則百　不足事逸則
萬物皆勤莫不鼎鉉黄金尊崇居處
　資養性靈青襟慚於履霜白首成於聚嶽
但畏途捷徑豈所般游風葉寒荄忘其飄踐
假使維梢掛席終違寳岸縣車策馬詎越崇
山　　未有若斯之甚者也至人應世爲而
不處援手濡足拯溺救焚滌其含垢之性復
其既迷之轍立關鍵樹隄防艤慈舟於罕濟
之川明慧炬於未昕之夕當其虚往處以眞
知被薜紉蘭吞虹噬月踐赤墀而弘衆妙排
翠扆而播玄風踵牧臺之舊蹤襲　山之遺
軏勝業與鰲峰並峻睿澤共鯤海同流理絶
名言事忘稱謂可乆可大猗歟偉歟法主姓
王諱遠知字廣德瑯琊臨沂人也眇迹周
　襲於上賔之冑非同薛族託　於平輿之
門垂密雲而灑潤御長風而縱響道無常器
應有常倫故得幽貺鬱其枚條潜祉被其遐
構則有葉縣奇蹤雷門逸響　　閲世伯喈
珍其異　　信遯時威明貴其縫掖故廼百
川紛凑滄溟浸無涯之廣累石不窮惟嶽至
極天之峻法主大父景賢梁征北將軍江州
刺史考曇選散騎常侍太子右衛率輕車將
軍陳車騎將軍揚州刺史建安郡公食邑三
千户鼓吹一部班劍二十人衮華載鬱台扃
啓曜動成儀表肅以具瞻法主鎮五石於生
宫韞三田於命府降靈以資妙氣受鍊而浴
蘭池　　漱其芳津二儀賦其純　望德門
而直指睠華宗而誕曜母氏濟陽丁夫人陰
祗降𡣕柔德垂美夙有神明之契先禀禎祥
之符嘗因晝寢夢身爲飛鳳所集既寤見赤
光貫乳遂感而娠七日便啼聲聞于外纔經
少選而載　焉昔浩靈受錫仰神嗣於妃瑛
柱史流沙託日精於玄妙叶符玄慶高騰聖
迹復廼流光外朗豫顯火傳之教希聲内發
先聞導俗之音既而聖縱自天禀至知於弱
植道　　　備　　於藏往孝友冥至就養
無方業隆幹蠱情忘健羡加以俯同學斆盡
鋭墳典三易述其殷周四詩傳其鄒魯著康
成之韋簡聽季長之絲竹黼藻三古琴瑟百
家玉書見重金籯取貴明毁縣鏡照奪清溜
廼深棄俗纏早生厭離寂寥愛網牢落塵情
望玄關而一息傃蒼雲而長往時有國師宗
道先生識洞幽微智深玄妙宣風黄道作訓
紫宸九重致禮百工興敬攝齋撰履妙簡英
奇法主以體二沐玄風知十升堂奥握照廡
於荆藍之下抱燭乘於隨合之濱宅空成性
智之所漸沿無致學惟幾必彰理詣希微忘
所言而知道情遺徑廷就日損以爲德爰在
冠年虔修上法廼有族雲浮紫羣鶴呈素晻
曖高垂徘徊迥屬周尹候氣詎可參衡晋野
揮弦曾何扶轂斯蓋玄心廣運遠結冥祥故
能幽貺不言嘉瑞爰發法主顧衆芳以指信
因羣靈以攄抱内戰斯止道勝則肥去有欲
之廉息多聞之智六經三史縹帙緗囊昔所
研味並皆棄絶物色眞應耽尚玄虚吐納六
宫去來三景峻巢由之節勵夷皓之行便即
辟穀休糧唯資松水六塵不染智照杜其氛
埃五味性空慧口絶其甘㫖遂廼避聲於銜
枚之路滅影於至陰之域茅山華陽即三十
六洞天之第八也峰秀龍文之鼎水叶鳳門
之泉仰三山以交眞思五便而竚聖廼抗表
闕廷願歸巖谷黄門侍郎賀徹奉宣中㫖繼
是山棲所須並令官給既而雅志獲從幽襟
獨往高蹈俗外舉手時人羣公祖道衣裾聚
觀法主投簪有所終焉是託潤淹草樹光溢
林泉拂雲徑以展足援喬枝以移視雖復金
錞和鼓獨韻新聲玉琯調時偏諧雅氣與夫
道風遐暢遠秀松筠之表勝趣挺生孤映烟
霄之外安可亂其清越革我寒暄故以仙伯
嗟其格高雲將談其氣遠仍值旗蓋南歇禮
樂西歸法主養粹中巖不染氛穢隋開皇十
二年晋王分陜維揚尊崇至教欽味夙範具
禮招迎辭不獲命出自山谷長吏王子相承
候動止咨議顧言每申談對法主豪墨所至
必罄今古辭義所該殆無遺逸幽尚有本固
請還山晋王重違所守遣使將送遂投於天
窗背嶺鑿崖考室卷晦聲迹纔可修行十三
年正月七日夜端坐精思彷彿朱衣羽人握
節而進謂法主曰岫隱川藏事由獨善寓形
寰宇宜弘利益重官品藻以卿開教一方可
宣揚法味開度後學既受兹靈誥始有應物
之心焉於是澄止水於衆象竦貞松於羣望
廣運玄機盛談名理重關複奥故以啓其幽
深六瑚四璉曾不矜其器用山門著録三千
許人並立精舍寔爲壯麗十九年勑使鄭子
騰送書詢問欽尚殷勤誠深下輦大業七年
煬帝遣散騎員外郎崔鳳賫勑書迎請見於
涿郡之臨朔宫帝廼歎曰朕昔在揚州師已
素髮今兹重睹更有童顔豈非道固存焉養
之得理者六軍返旆扈駕洛陽奉勑於中嶽
修齋儀而炎德遂卑忠良解體攙搶遠燭格
擇旁流沉馬謬三十之占膠船無五反之慎
蒼生塗炭天命有歸大唐景運龍興玄象斯
構皇上繼明理物光宅黔元叄天二地經文
緯武神謀廣略道屬雲雷躔晷曜於已晦綴
參辰於將落毁隅具固　　廓清復修紝席
還爲俎豆非夫唐風惟大大章可以作歌軒
德如雲雲門所以流詠其孰能至於此乎故
使天成地平其武功也如彼戢戈歸獸其文
德也如此諒可以四三王而六五帝蹈東户
而穆南風瑞發雲星祥應頳素涸泉獻醴茂
棘垂柔神筳衛厨芳蓂翊砌巍巍蕩蕩未有
若斯之盛者歟猶復降情動慮旰食已勤克
己思治宵衣彌篤仁高穹昊澤漏重泉於是
嗣興至教尚想玄極在昔藩朝頻經降問法
主卷懷處世三變巿朝語默人間一逢有道
既遇龍田方知必舉之翼將攀鳳羽故審扶
揺之勢以慈先覺曲招恩禮屢有陳聞乞還
江外廼詔浴州資給人船并施法服勑潤州
於舊山造觀一所賜田度道士七七人以爲
侍者貞觀九年四月至山勑文遣太史令薛
頤校書郎張道本太子左内率長史桓法嗣
等送香油鎮綵金龍玉璧於觀所爲國祈恩
復遣朝散郎蕭文遠賫璽書慰問并賜衲帔
几杖等皇太子以其年六月又遣將仕郎張
萬迪送香油龍璧供山中法事勑又遣桓法
嗣送香八月十三日至觀法主沉吟乆之方
遣恭受謂弟子曰此香何能燒盡可分四近
諸觀廣供齋講冀能感徹十四日午時適因
睡寤喜形於色侍者在旁諮問所以答曰吾
向蹔游洞宫仙官見報欲以疲朽補爲仙伯
名位已定行在不乆十五日沐浴冠帶焚香
正坐集諸弟子述聖朝立觀之由勵學人策
勤之志十六日旦忽聞異香入室鳥獸哀嘷
顧謂侍者曰日時早晚曰辰時廼應曰好即
轉身平卧自正衣冠九易之形一朝解束春
秋一百二十有六歲肢體柔軟顔色不變停
殯旬餘倍勝常日州遣行參軍馬君偉赴山
弔祭并以狀奏聞越二十八日以符竹託袝
定録神山之右夫劍解之道皎昧難知至於
刊名伯札勒功仙品青銑成文召帝晨之㫖
紫玉爲簡錫太元之命建圖獨立總要羣靈
若得之於千載猶逢之於萬劫自許葛以來
未之有也初法主從容謂所親曰國家爲吾
造觀恩德極重自惟徴應恐不見其成至是
時也斧斤始就前刺史辛君昌與五縣官人
爰集山所定方準極八桂運於瑶阜五杏伐
於緇林塹荆峯而求寳玉决河宫而取珠貝
郢人負其塗器般匠獻其奇斤百姓子來四
方悦服　非若堵鍤動如雲商略雲崖考量
泉石廼於積金洞門之右太元降眞之地其
山則峰岫開天逼乾行之峻豀谷括地窮艮
象之深滴瀝縣流因風振響葳蕤喬木承雲
聚翠於是式摹大壯建其精宇據脩原而却
指陪秀嶺以斜列飛陛排雲危墉列漢構玄
櫨以轇轕纍丹栱以崔嵬儼香閣於烟空鬱
珍臺於倒景烏容拂曉假道璇題之間兔色
分宵晦影綺疏之側埃𡏖滅而瑶甍遠寒暑
隔而寳殿深綺霞共藻棁爭輝清風與琅玕
競響披軒迥眺欝欝之千巖不窮鑿牖俯臨
蒼蒼之萬壑同色螭龍鱗甲動青玉之鐙雲
霧光芒列赤璚之案罽九色雜流蘇而迴
卷華旛百戲拂藻井而斜縈霜鐘韻鳧氏之
音仙蓋盡輪人之妙列邛佺於東序憩羽客
於南榮簷度玄霜庭凝絳雪昔漢宗萬乘玄
宫纔峙於豫章齊侯九合正寢止聞於拱栢
未若綸誥爰發雕礱勝地玄都萬雉植立天
窗之間蕭臺九層輝耀洞天之表故以一磬
崑驪中貧海瀆又於内殿奉爲文德皇后造
元始天尊像一軀二眞夾侍擬香園之妙寫
空歌之儀遐邇歸依人天讚仰法輪常轉洪
恩不替州伯武陟公李使君諱厚德眞人胄
裔衣冠舊緒天潢分其遠派帝圃竦其旁枝
政循化穆途謡里頌崇信法門義不忘本弟
子陳羽弱年服道暮齒不疲禀洞神之言得
入微之致平昔應徴已當付囑今兹綜理復
隆堂構弟子王軌夙挺機縁幼恭德宇鑽仰
聞于奥室舉措綱於循常清言餘論演暢有
歸羽等廼與遠近同門道俗耆舊以爲日月
迴薄總盈縮之期春秋遞代運盛衰之道寔
宜騰芳垂茂遠播清塵但韋編既絶宣尼深
易道之嘆簡書遽落束晳補由庚之辭是用
樹彼高垣題其琬石立言紀事傳諸不朽上
願皇圖定七百之基符千載之連同玉京而
等固與金闕而俱遥敢述徽猷廼爲銘曰
生靈蠢蠢世界悠悠吉凶並鶩愛惡相謀如
彼蕣華望晷不留如彼蟪菌棄朔無秋至人
顯用夙膺玄籙勝己克勤導揚斯屬非相游
道無言匡俗物有可甄寧憚濡足幾探其妙
鑒獻其明鍊微毓德疑玄肆情才高楚澤價
重秦城義常縱辯文路蜚英跡淪青嶂聲邇
丹屏蹈禮河濱當仁茨嶺師臣是屬如綸攸
聘爰召瓌材構兹嚴整偉哉瞰迥壯矣淩虚
儀刑玄圃輝映方諸櫩垂叠璧甍間聯珠岧
嶢仙阜焴爚神居迷　香階合昏奇樹擾麐
(音/麟)遥集馴蜺迥赴入歲招　騎箕引傅蔽虧
日月杳冥雲霧化周道息靜鑒潜神鸞旂宛
宛象躅鱗鱗乘飈叔茂祈理玄賔永言終古
無絶清塵
　和州司户參軍楚城豐城二縣丞包紹門
　挺基纓夙業超舉連延從職已隔流輩況
　在學優彌絶塵累玄構繩墨仍參揆度預
　有厥勞是宜刊記希玄觀三洞弟子江旻
　撰(貞觀十六年二月/二十五日立石)　
　　　少室仙伯王君碑銘(諫議大夫/李渤撰)
少室山天標中氣吐穎浸洛潜㔩神洞别輝
日月爲靈人正府府有伯太清正中莅之故
劉北臺光其前王法主襲其後法主瑯琊人
諱遠知陳陽子牧曇選子母丁感鳳化胎年
七歲日識萬言宅華陽師陶弘景臧矜鏃羽
玄業遂能精融道數弛張化機降眞易髭延
竇氏殂魄疑其統天與眞宰爲徒矣涉陳越
隋暨我唐皆宗之語門弟子潘師正曰吾被
署少室仙伯沐浴加冠衣而化享齡一百二
十六高宗追贈太中大夫謚昇眞先生闡道
也貞元癸未鄙人至自廬嶽棲託㶏溪牽蘿
踐危深入丹窟漱挹璚水感仙儲洛游禮空
投誠銘辭於石銘曰
道結元氣神機眞精玉膏金芝凝質自靈跡
散霞岫思激霜飈浮丘往矣光塵寂寥(大元/至元)
(二十四年正議大夫御史/中丞王博文子冕重書)
　　　桐栢眞人茅山華陽觀王先生碑銘
　　　并序(朝散大夫江寧縣令河南/于敬之撰瑯琊王玄宗書)
惟軒轅有道之君時著順風之美姑射凝神
之主爰標讓位之芳斯皆遠鏡遺編遐希蠹
删豈若道包千古業映百王先天而天弗違
後天而奉天時化洽無遺仁含有截青溪之
館　　　　紫府之鄉言招若士廼下螭紱
佇霓裳希停絳闕之游蹔輟丹田之賞謹命
終南山萬福觀道士麴元敬祗召先生
　　　　辰先生霞裝奄俶麴法師痛徽音
之永隔收蕤松澗弟子祁行則丁玄亮等悲
陟岵之長往采絢芝巖共勒豐碑同甄盛烈
先生姓王諱軌字洪範一字道模瑯琊臨沂
人也耀質珠川分枝璿萼姬儲下鳳周書美
其輕舉葉宰飛鳧劉史紀其神異綿聲遠系
　　言歟曾祖筠散騎常侍太府卿度支尚
書文括辭林義殫學府既飛華於楚塞誠育
德於　　大父銛梁簡文太子洗馬招遠將
軍洎陳太中正光禄大夫晨趨鶴禁夕侍龍
樓出入兩朝聲猷纓侶從容二代譽掩珩流
父瑜陳著作佐郎番易國常侍蓬嶠含童乍
增輝於蘭闊梧宫載筆時揚碣於桂山抽簪
陪置醴之賔偶乘簉脂車之彦竭誠以奉上
鳴謙以棲下常刷坐忘之宇廼秀行　之胤
先生養質鯤波終搏鵬羽遣之又遣玄之又
玄志合天倪情含地籟施妍□醜泯之而爲
一挺橫楹從混之而無二年甫八歲早喪所
天痛彼髻年志符曾孝哀思丱日性掩柴仁
屬陳運告終人神靡託玉炎鐘岫芝焚楚郊
萬始之　　背飛之淚三荆之樹唯下分條
之葉萍流不定蓬轉無依賴乎祖父故人携
養寄諸包氏一經憩廡五載方離先生業契
自然道通縣解貞心粹質有符天縱藴靈和
之茂範流太虚之芳潤弱齡去俗高步歸眞
太平觀法主王遠知踐三清之隩隅游六學
之津要翹心丹訣警慮玄波既毁網於迷途
廼分燈於暗室清規素論一代偉人先生頓
轡玄門思弘妙㫖仍隨法主卜居茅谷爲香
缾弟子一十六年夜寢夙興劬勞匪懈晨供
沆瀣夕進流霞服義忘疲依仁無斁想朱宫
而思聖懷紫素以尋眞浪情泉石披襟蘭杜
抗巢由而狎鳥轥莊惠以觀魚每至風靚春
山月華秋水猿啼危嶠虎嘯幽谿未嘗不警
思縁情抽毫寫慮先生爰及冠年虔受經法
養谷神於玄牝游浩氣於黄庭初在法主座
下聽老子西昇靈寳南華眞人論退席之際
即爲人講說五行俱覽一字無遺辯若建瓴
詞同炙輠(胡瓦/切)法主歎而言曰吾道東矣何
獨康成洎隋氏握圖物色巖穴旁求俊異旌
賁英翹王法主美孕三仙芳踰七聖爰降絲
涣追赴東都先生此辰從游京洛朝陪瑣闥
夕侍銅池出入兩宫聲華四部若匪體符眞
智志叶虚舟豈可應彼弓旌允兹綸召當時
奉勑玉清玄壇行道豐厨厚膳既饌玉而漿
金供帳芳華亦鋪霞而藉錦隋後主薄伐玄
兔先生扈從黄龍車駕凱旋陪還洛邑大業
十一年有詔特委先生於河南二十四郡博
訪緇素有道術異能雜技德行講說灼然堪
供養者及精通道法之徒並具狀追送駕所
以兹御命言歸舊廬俄而炎運道消蒼靈失
馭黄巾赤眉之侶螘聚挺妖緑林青犢之儔
蠭蜚肆蠆關河路絶因即避亂名山遂歷天
台赤城四明桐栢金庭蔡隩縉雲若耶悟一
息之難追知百年之易往廼隨時石室或逆
旅曲枝折桂紉蘭漱流自樂日月居諸復淹
十載而黔黎塗炭縣命有歸我大唐鳳舉晋
陽龍興渭涘掃攙搶以居南面除猰㺄以正
北辰御極紫微負圖黄屋靜稽天之大浸滅
炎崑之燎火包日月以爲扃牖苑溟渤以作
池隍列珪璧於長安大禮儀天地之軌陳龔
簴于清廟大樂節天地之音先生既屬文明
遂動思歸之引整虬馭振蜺裳背天台還地
肺入轘轅而迎法駕游郟鄏而謁眞人太宗
文皇帝游心寥廓之津開玉京於碧落凝神
杳冥之境敞金闕於絳宫叡哲於是照臨至
聖以之綿邈而亭毒之私弘遠然隨迎之道
未臻遇崆山之順風仰瀨鄉之微㫖于時法
主尚承思梓澤夫果言之柳汧故遣法師先
以還修葺許陶遺址此觀梁武皇帝於許眞
人舊宅爲陶隱居建立號曰朱陽皇明啓運
更以華陽爲目按眞誥云華陽第八洞天之
名也其山則崇巖隱天入雲逵而上竦盤基
括地帶風溪而旁屬東連林屋飛九轉以游
仙南控羅浮開五便而納聖西通峨嶠遠屬
犀津北振岱宗遥翻鶴駕固靈祇之窟宅誠
羽客之留連者也而舊基夷漫餘迹淪蕪先
生更翦棘開場肇兹崇構敬造正殿三間兩
廡并及講堂壇靖房宇門廊飛桂楝於烟衢
則黯然雲布架梅梁於霄路則赫爾霞舒虬
簷軒舉征鶤度而嘹唳鳳甍孤峻賀雀仰而
聯翩豈止蟭羽生風胡人竦貌而已抑靈光
之易接何景福之難酬者歟又於内殿奉造
元始天尊像一軀光趺八尺左右眞人夾侍
神儀肅穆法相希微圖面影於月玄寫豪精
於日亮柱光雙彩表瑞金經掌耀十文摛祥
玉札遂使天華聖妓睎菌閣而來儀羽旆雲
軺睋蕙樓而戾止先生於是排翠扆而扇玄
風游赤墀而宣衆妙運慈舟而濟有待揚智
炬以照無明惠澤與鯨壑同深勝躅婫龜峯
比峻大哉美矣信無得而稱焉法師往於名
山福地感遇眞經晩居華陽又摹寫上清尊
法洞玄洞神符圖秘寳並竭鐘魏之模楷盡
班倕之剞劂緘封靜室永鎮山門先生自幼
及長恒味松木平生齋講傳授所有信施並
入功德賙救貧無乾封二年歲在丁卯十一
月丁巳朔旦朝禮畢廼顧命門人曰吾昨五
更彷彿夢中見有三人羽衣嚴整手執簡策
進於房内告云華陽天宫素已品藻用師爲
神仙萬人主者兼知校領省官且法師才德
清高宜居此任今重奉命邀迎請當行矣吾
昔在桐栢山中已感斯夢辭不獲免須應此
召遂戒朂門人示以修道要訣經書法事各
有付囑其月八日頻索香湯沐浴改易冠帶
更服新衣九日寅時異香入室整褐端笏奄
從解化春秋八十有八粤十七日癸酉以符
竹託袝于華陽觀雷平山西陶貞白墓右悲
夫重惟先生德叶二儀情包六氣生而岐嶷
長符規矩黄中表稱丹穴凝姿白鳯游豪掞
華文於翰苑碧雞飛辯析妙理於談叢體共
神俱性與道合皎貞心於松路棲苦行於雲
衢固廼鵬鷃齊區彭殤一致西山五色空想
仙童淮南八公徒聞鴻烈弟子戴慧恭包方
廣吴德偉王元曄等千有餘人並價逸楚材
聲超稽箭承音闕里服道緇闈皆痛甚摧梁
悲逾臨谷挹金華而結欷尋玉輪而增耿日
月逝矣而清猷尚存見課摛文廼爲銘曰
至人無待上德難名心凝丹竈神游玉清搏
風鵬羽擊水鯤瀛青溪孕質碧落蜚聲(其/一)
質茂松筠氣芳蘭芷性同濠上情符闕里爽
節川渟高風嶽峙徘徊林壑放曠文史(其/二)
玄珠已得白雲可馭目牛無全害馬斯去黄
庭有德紫宸欽譽爰紆涣璽俄悲漬絮(其/三)
照雪崆峒凝霜姑射雲虬散弭雷軿徙跡乍
看埋劍還睎留舄眷言弘誘其方孔碩(其/四)
重惟芳靄再美成功灾延絳闕火浣丹宫開
榛薙草餘基永隆虹盤鳳翥有類神工(其/五)
柳谷思陶芝田揖許四朝愉忻三茅宴語野
調霞軒山情月舉亭臨霜嶠池連風溆(其/六)
猗歟法侶聲猷業邃智境未窮勝因先墜將
鄰埏埴功虧覆簣素標眞宰寧資美謚(其/七)
儵賭龍姿俄觀蟬蜕釋謝星隕任　　折于
嗟應眞示同生滅紀仙官於紫府勒貞徽於
翠碣(其/八)
　　　茅山貞白先生碑陰記(天台華峯白/雲道士河内)
　　　(司馬道隱子/微述並書)
大哉道元萬靈資孕其自然也忽恍不測其
生成也氤氲可知若夫禀習經法精思感通
調運丹液形神鍊化歸同一致舉異三清自
古所得罕能盡善兼而聚之鑒而辯之靜而
居之勤而行之者寔惟貞白先生歟蓋特禀
靈氣胎息見龍昇之夢卓秀神儀骨録表鶴
仙之狀心若明鏡洞鑒無遺器猶洪鐘虚受
必應是以天經眞傳備集於昭臺奥義微言
咸訣於靈府纂類篇簡悉成記帙廣金書之
鳳篆益琅函之龍章闡幽前秘繫蒙後學若
諸眞之下教爲百代之名師焉睹先生寫貌
之像則道存目擊覽先生著述之義則情見
乎辭縱逾千載亦可得之一朝矣至於思神
密感之妙鍊形化度之術非我不知理難詳
據敬以修身德業受書道備按夫科格固超
眞階命分殊途顯默異軌應從解景不事登
晨冥昇上清不可得而測識者矣然隱几云
化虚室仍存代劍未飛陰丘尚閉道尊德貴
終古不渝披文相質廼今無睹朝代累革山
世轉睽未懷仙烈乆增誠慨子微將歸衡嶽
蹔憩茅山與諸法義聚謀刻石邵陵撰製美
具當年今以書勒言全往行因運拙筆聊述
眞猷紀于碑陰式昭年世時大唐開元十二
年甲子九月十三日己巳書
　開元歲乙亥四月壬子時白雲先生在王
　屋山姪延陵縣主簿綽禀命親視鎸勒
茅山志卷之二十二










茅山志卷之二十三師九
　　　　上清嗣宗師劉大彬造
　錄金石篇
唐碑
　　　唐茅山紫陽觀玄靜先生碑(秘書郎/河東柳)
　　　(識撰大理司直吴郡張/從申書李陽冰篆額)
道門華陽亦儒門洙泗蓋玄化振於此也白
日登晨有西漢茅氏兄弟隱景遁化有東晋
許氏一門襲明沖用以闡道風有梁貞白先
生唐玄靜先生開元中玄宗禮請尊師而問
理化對曰道德經君王之師也昔漢文帝行
其言仁壽天下次問金鼎對曰道德公也輕
舉公中私也時見其私聖人存教若求生徇
欲則似繫風上悦因加玄靜之號無何故以
疾辭東還句曲先生諱含光本姓弘則天諱
弘改爲李氏考孝威州里號貞隱先生家本
醇儒晋陵人也夫性與道妙則眞有運無古
之學者離有得有不外歎馳景而内觀馳心
不遠思化金而近思化欲今之學者多見反
是若廼行於眞理窅然觀妙先示正性發明
宗元則玄靜其人也年十三辭家奉道端視
清受慈向蠢動闇室之中如對君親時人見
之情性皆歛幼工篆隸或稱過父一聞此議
終身不書所撰仙學傳記闕遺備載又論三
玄異同著眞經及本草音義而皆精詳祛惑
窮理於學如鐘藴聲其後師事華蓋峰司馬
君雲篆寳書傾囊傳授既而目之曰眞玉清
之客抱虚無而行功者與道不窮託幽阜而
滅迹者於德亦淺承之自遠宜且救人於是
引後學升堂禀玄訓也先生元氣不散瑶圖
虚映達靈已乆晦曜爲常動非用開靜非默
閉當吹萬之會若得一之初應迹可名常道
不可名也羣蒙求我豈勞言說孕育至化虚
融一心心一變至於學學一變至於道同淑
氣自來得之不見所以摳衣而進無有遠邇
仰範元和茂資全性者若秋芳之依層巘夏
潦之會通川也先生忘情於身而慈於人禎
祥屢應視同衆象士庶咨詢色授其意常令
章壇閉院醮火擇薪精微誠敬率皆此類曩
者天書繼至務欲尊崇公卿祈請信無虚月
卒使玄門之中轉見眞璞持慈儉之寳歸羲
寅之風至矣哉我師教也大曆四年冬十一
月顧謂入室弟子韋景昭孟湛然曰吾將順
化神氣恬然若坐忘長往時年八十七靈雲
降室執簡如生據眞經斯廼秉化自由仙階
深妙者也門人等以爲醴泉之味飲者始知
我師之道學乆方見願叙眞宗以示於後泰
曾游道敢述玄風銘曰
古有强名元精希夷黄帝遺之先生得之縱
心而往與一相隨眞性所容太無同規日行
仙路不語到時人言萬靈我見常姿玄宗仰
止徴就京師紫極徒貴白雲不知遐方後學
來往怡怡空有多門眞精自持委順而去人
焉能窺玄科秘訣本有冥期(大曆七年八/月十四日建)
　　　茅山玄靜先生廣陵李君碑銘并序
　　　(金紫光禄大夫行湖州刺史上柱/國魯郡開國公顔眞卿撰并書)
先生姓李諱含光廣陵江都人本姓弘以孝
敬皇帝廟諱改焉二十一代祖宏江夏太守
避王莽徙居晋陵遂爲郡人高祖文嶷陳桂
陽王國侍郎曾祖榮皇朝雷州司馬祖
隱居以求其志徙居江都父孝威博學好古
雅修彭聃之道與天台司馬鍊師子微爲方
外友尤以篤慎著于州里考行議謚曰正隱
先生母瑯琊王氏賢明有德行先生孩提則
有殊異睟日獨取孝經如捧讀焉髫丱好靜
處習誦墳典年十八志求道妙遂師事同邑
李先生游藝數年神龍初以清行度爲道士
居龍興觀尤精老莊周易之深趣執喪過哀
口不嘗甘㫖之味食惟穬麥而已封植膳羞
皆出其手號毁骨立親族莫不傷之開元十
七年從司馬鍊師於王屋山傳授大法靈文
金記一覽無遺綜覈古今該明奥㫖玄宗知
先生偏得子微之道廼詔先生居王屋山陽
臺觀以繼之歲餘請歸茅山纂修經法頻徴
皆謝病不出天寳四載冬廼命中官賫璽書
徴之既至延入禁中每欲諮禀必先齋沐他
日請傳道法先生辭以足疾不任科儀者數
焉玄宗知不可强而止先生嘗以茅山靈蹟
翦焉將墜眞經秘籙亦多散落請歸修葺廼
特詔於楊許舊居紫陽以宅之仍賜絹二百
疋法衣兩副香罏一具御製詩及叙以餞之
又禁於山側採捕漁獵食葷血者不得輒入
公私祈禱咸絶牲牢先生以六載秋到山是
歲詔書三至渥澤頻繁輝映崖谷初山中有
上清眞人許長史楊君陶隱居自寫經法歷
代傳寳時遭喪亂散逸無遺先生奉詔搜求
悉備其蹟而進上之先時玄宗將求大法請
先生爲師竟執謙沖辭疾而退洎七載春玄
宗又欲受三洞眞經以其春之三月中官賫
璽書云其月十八日尅受經誥是日於大同
殿潔修其事遂遥禮先生爲度師并賜衣一
襲以申師資之禮因以玄靜爲先生之嘉號
焉仍詔刻石華陽洞宫以志之是歲夏五月
隱居合丹之所有芝草八十一莖散生松石
之間詔俾先生與中官啓告靈仙緘封表進
夏又詔以紫陽觀側近二百户太平崇元兩
觀各一百户並免其官徭以供香火秋七月
又徴先生既至請居道觀以養疾九載春辭
歸舊山其年夏六月前生芝靈之所又産三
百餘莖煌煌秀異人所莫睹先生又圖而奏
之是歲冬又徴先生於紫陽别院館之十載
秋先生又懇辭告老御製序詩以餞之十有
一載先生奉詔與門人韋景昭等於紫陽之
東欝岡山别建齋院立心誠肅是夜仙壇林
間徧生甘露因以上聞特詔嘉異初隱居先
生以三洞眞經傳昇玄先生昇玄付體玄先
生體玄付正一先生正一付先生自先生距
于隱居凡五葉矣皆總襲妙門大正眞法所
以茅山爲天下學道之所宗矣於戲是非可
齊也物我均焉生死可忘也覺夢同焉如此
者何域心於變化之際哉先生以大曆己酉
歲冬十一月十有四日遁化于紫陽之别院
春秋八十有七其十二月八日門人赴喪而
至者凡數千人號奉冠舄遷窆于雷平山之
西陲遺命以松棺竹杖木几水瓶香奩香罏
置於藏内門弟子等仰奉嘉猷克遵儉德先
生識思眞淳業行高古道窮性命之本學冠
天人之際所以優游句曲欝爲王者之師出
入明庭特寵肩輿之貴是以順風而問昔稱
於黃帝望山而請今見於玄宗矣又博覽羣
書長於撰著嘗以本草書精明藥物事關性
命難用因循著音義兩卷又以老莊周易爲
潔靜之書著學記義略各三篇内學記二篇
以續仙家之遺事皆名實無遺詞㫖該博初
先生幼年頗工篆籀而隸書尤妙客或賞之
云賢於其父因投筆不書玄宗詔山人王旼
强請先生楷書上經一十三紙以補楊許之
闕先生能於陰陽術數之道而不以藝業爲
能極於轉鍊服食之事而不以壽養爲極但
冥懷素朴妙味玄津非夫博大之至人孰能
盡於此眞卿乾元二年以昇州刺史充浙江
西節度欽承至德結慕玄微遂專使致書茅
山以抒誠懇先生特令韋鍊師景昭復書眞
卿恩眷綢繆足勵超然之志然宗師可仰望
紫府而非遥王事不遑寄白雲而攸遠洎大
曆六年眞卿罷刺臨川旋舟建業將宅心小
嶺長庇高蹤而轉刺吴興事乖夙願徘徊郡
邑空懷尊道之心瞻望林巒永負借山之託
而景昭洎郭閎等以先生茂烈芳猷願銘金
石廼邀道士劉明素求託斯文眞卿與先生
門人中林子殷淑遺名子聿牟嘗接采眞
之游緒聞舍一之𤢛敢强名於巷黨曷足辯
於鴻濛其詞曰
抱一混茫人之紀綱先生以之氣王神强廼
啓玄㫖玄門以彰廼爲帝師帝道惟康甘露
星瑞雲芝發祥上士云感高風載揚鶴返仙
廟雲辭帝郷退歸而老妙識行藏德本無累
道心有常寔曰形解孰與坐忘伐石表墓勒
名傳芳谷變陵遷厥迹彌光(大曆十二年夏/五月建渤海)
(吳崇/絛繡)
　　華陽三洞景昭大法師碑(碑首篆題/旁刻蕭史)
　　(昇玉像朝議大夫檢枚國子司業/兼御史中丞吴郡開國男長源撰)
　　(朝議大夫檢校尚書兵部郞中/兼侍御史上柱國衆書并篆顙)
夫載宇宙懸日月提萬象而首出者其惟道
乎夫通聖神該品彚冠百靈而獨立者其惟
人乎道所以包□元經始萬象者也人所以
稟純粹司會百靈者也故人因道而集祉道
因人而垂休不宰之功兆乎造物無言之德
洽乎生民蕭散乎汙漫之間沖融乎希夷之
衆與天籟而吹萬並谷神而長存者矣紫陽
眞人大法師諱景昭字懷寳本丹陽延陵人
也其先系自顓頊大彭之後在虞爲陶唐氏
在夏爲御龍氏在商爲豕韋氏因國命氏芬
馥蔓延以至于裔孫孟孟爲楚太傅賢爲漢
丞相昭入吴爲侍中昭兄慎爲司空法師即
司空十六代孫也司空薨葬于延陵子孫因
而家焉祖道會父思蕆皆丘園養素道高跡
隱載于列仙之籍法師方娠禀異自幼表奇
孕元和之粹靈體太玄之妙質初以素書發
蹟配度于延陵之尋仙觀後以丹臺著稱隸
居于長安之肅明觀屬玄宗廣成問道姑射
頤神放心於凝寂之場垂拱於穆清之上法
師因得羽儀金籙頡頏玉繩籍籍京師垂二
十載爰辭上國思還故鄕重隸茅山之太平
觀天寳中興玄靜先生奉詔修功德造紫陽
觀因而居焉遂於鍊丹院傳黄素之方修齋
醮之法翔雲瑞鶴飛舞於壇場甘露神芝降
生於庭院初法師師事大法師包士榮榮師
事崇玄觀道士包法整整師事上士包方廣
廣師事華陽觀道士王軌軌師事昇玄先生
王遠知遠知師事華陽隱居陶弘景自道源
錫派玄教傳宗玉堂銀闕之人羽蓋毛旌之
客府無虚籍代有其徒法師至行稽乎玄化
通識合于靈造與其有也萬物不得而不有
與其無也萬物不得而不無得喪以春秋爲
死生盈虚以天地爲旦暮雲外虎頭之佩雪
中鶴氅之裘孩季通而撫子玄師仇公而祖
黄太教戒示乎傳授服餌見乎延長侍杖屨
者迹徧於江湖傳經籙者事同乎洙泗一居
山觀三紀于兹還神契乎時來寂魄同乎物
故以貞元元年癸卯委蜕于紫陽之道場顔
色恰悦屈伸如常春秋九十有二以其月己
酉遷神于雷平山之西原玄靜先生壽宫之
左傳授蘇州龍興觀道士臯洞虚得沖虚之
妙用躡上眞之玄蹤梁市之客胥來華陽之
人間出矣道士韋崇詢主修齋醮祭俯仰節
度道士朱惠明掌法籙經書修眞秘訣法師
上編仙籙旁契道樞神含混元德與純粹誘
進羣動感通衆靈邈然非寰宇之間超然在
風塵之表至如身纏世故跡混俗塵發忠孝
以飭躬演信義而旌行蓋隨時而不器豈常
道之可師與浙江東西節度支度判官檢校
尚書兵部郎中兼侍御史扶風竇公曰泉布
武區中棲心象外與法師聲同道韻理契德
源追往想琴高之祠傳神著務光之傳見徴
副墨用琢他山其詞曰
惟道之大提功混茫惟人殆庶與道迴翔素
韻凝寂玄功靈長肇形無迹啓迪逾光矯矯
法師錫羡華陽本族命世在虞系唐御龍事
夏豕韋居商嶷然靈表自幼而彰理冠容成
質侔夏黄尋仙發蹟肅明始揚宵禮金殿晨
朝玉皇丹臺道侣白雲帝鄕楚山萬里故國
丹陽醮宫鳴磬齋室焚香芝生庭院鶴舞壇
場茅君秘洞葛氏眞方來時去順齊彭洎殤
化鱗風翥委蜕雲驤峰巒邐邐松桂蒼蒼塵
生杖屨苔染巾箱龍銜彩眊虎綴槃囊閬風
玄圃瑶軒玉堂追存如在頌德不忘孤石巋
然萬古連岡(貞元三年獻春正月上元之辰/建造太平觀道士徐元沼許長)
(乆徐則内行克修外通儒學/許則宿推公幹虔奉眞宗)
崇元聖祖院碑(賈餗/文)
唐寳曆二年歳直丙午浙右連帥御史大夫
贊皇公新建聖祖院于大茅峯下崇元觀之
前上直天華陽洞之南門集羣仙之靈慶資
聖壽於億萬本其經始實感周先生出應昌
運爲唐廣成薦瑞表祥式旌不朽於是恩錫
院額號曰寳曆崇元聖祖院玄門之盛輝動
巖谷時唐興二百有九載天子以神聖武文
惟新景命德合乎五千文之玄訓明繼乎十
二聖之丕業以清靜源化理以仁壽域生靈
陶之以太和躋之於至順故自臨御大寳則
詔百辟旁延萬邦推誠備禮徴訪治道寤寐
孜孜如恐不及夫明天子勤求于上必賢邦
伯感致于下君臣一德而道德可興廼其年
秋七月公以天子之命齋戒虔懇果得周先
生曰息元寔元精之全德大道之宗師也先
生葆眞抱一涵光吹萬天下聆其風者乆矣
而遐襟曠迹冥寄希夷顯晦自我人莫能識
夫玄珠非喫詬可索至道惟精誠是致故累
聖所不能起而一朝感契洪化烝然來思且
謂公曰昔廣成對理身之問鴻濛啓養心之
說二者皇上大本也今息元亦將以斯道上
報吾君公於是澄心清神思所以慶皇休而
贊景福遂與先生圖議選置玄宇相彼形勝
莫靈此峯昔梁朝福鄕太子置道館二古壇
廢井遺址猶在廼鏟荒夷險欝起層構散俸
錢以資其費擇幹吏以董其役翬飛矢直不
日而成像設崇嚴殿宇沉邃神仙儀衛左右
森列并按舊史氏得仲尼問禮關尹請著書
之象咸備于前蓋將會通仙而肅百靈以永
爲國家齋醮之勝選也況三茅精氣二許馨
烈古來得道者代有其人考傳驗圖若可攀
揖而繚垣之内有流泉嘉木滋飾幽潤地靈
境秀觸類增益懋此成績與山無窮仰惟聖
祖育德乎太極之前顯仁於未形之表當是
時也合散消息莫可名象明而爲日月動而
爲風雷播育而不測運行而不殆君得之豕
韋以挈天地臣得之傅說以相武丁吾何爲
哉道本一貫及夫神化挺生含章炳靈象帝
之先資我强名將寄言以顯玄樞錫羡以興
皇業猶龍既見萬物方睹是宜夫垂休儲祉
長發其祥億萬斯慶集于寳曆此崇元新院
所以得時而啓也初公以上方崇嚮道德之
士可以當是大選者唯周先生一人而已故
其招致之忠盡訪求之精實則先生不得不
出而公之誠節不得不伸既而聖情感愜萬
國瞻賀其逢迎之優異禮貌之嚴顯自古尊
師重道之盛無以加也則眞宗玄極至道之
精不得不洞契乎上心播宣於至術俾風流
澤浸廣被八區此先生所以出而不疑亦所
以示天下之不可不致如己者當吾君之至
理適吾道之可行千載一期起廼時耳矧公
以濟代全材合乎休明樹風南藩績最天下
前歲興建儒學而天降膏露顯于廟庭俗變
風移遂至於道今之輝崇眞館闡奉玄化上
感睿㫖下孚元元仁聲順氣流溢四境推是
爲政大而伸之則致君經國之用可見矣又
況封部之内融汰之下徧識玄元之教俱爲
㟪𡾊之人顧難乎哉餗謬列屬城獲詳事實
又嘗以春秋屬辭爲學故承命舊筆直而不
文其銘曰
聖運光啓山川效靈黄帝爲君起廼廣成崆
峒至言今復行兮　明眀天子以道致理方
伯虔誠先生戾止累聖莫致今兹起兮　玄
感既宣化流溥天公拜稽首天子萬年何以
薦神御玄元兮　闕宇崇崇聖祖尊容神而
明之神應豐隆華陽仙洞大茅峰兮　金榜
瑶壇仙衛眞官羽節凌風珠佩珊珊是醮是
齋百福延兮　名從天錫境占地乆下薦臣
忠上資聖壽靈山萬歲績不朽兮
　　　三聖記碑
有唐寳曆二年歲次丙午八月庚戌上清玄
都大洞三景弟子正議大夫使持節潤州諸
軍事潤州刺史兼御史大夫充浙西道都團
練觀察處置等使上柱國贊皇縣開國男食
邑三百户賜紫金魚袋李德裕上爲九廟聖
主次爲七世先靈下爲一切含識於茅山崇
元觀南敬造老君殿院及造老君孔子尹眞
人像三軀皆按史籍遺文庶垂不朽謹記
孔子按史記孔子適周將問禮於老子老子
曰子所言者其人與骨皆已朽矣獨其言在
耳且夫君子得時則駕不得時則蓬累而行
吾聞之良賈深藏若虚君子盛德容貌若愚
去子之驕氣與淫神是皆無益於子之身吾
所告子若是已孔子去謂弟子曰鳥吾知其
能飛魚吾知其能游獸吾知其能走走者可
爲網游者可爲綸飛者可爲矰至於龍吾不
知其乘風雲而上天吾今日見老子其猶龍
耶
尹眞人按史記老子居周乆之見周之衰廼
遁去至關關令尹喜曰子將隱矣强爲我著
書於是老子廼著上下篇言道德之意五千
餘言而去列仙傳曰關令尹喜者周大夫也
善内學服星宿精華隱德行仁時人莫知也
老子西游喜先見其氣知眞人過物色而迎
之果得老子老子亦知其奇爲著書與老子
俱之流沙之西服巨勝實莫知其所終
　　　唐石燈記
功德主崇元觀上清三洞道士賀思寳敬造
長明燈臺於寳殿内永充供養寳曆三年歲
直丁未二月十五日丁未奉記助造燈臺三
洞道士陳惠瑫大匠樂安蔣渾男清嶙鎸
齊建元勑立崇元館唐貞觀勑號崇元觀宋
大中祥符勑改崇壽觀太元殿長明石燈寳
曆三年丁未歲造當是文宗太和元年積四
百九十八年是爲大元泰定甲子上清弟子
崇壽觀主吴郡張嗣眞重爲刻治著銘于石
銘曰
華陽之天流金之庭陰輝日精晝夜洞明神
燈燁燁二景是法樹此南便閲世小劫稽首
司命朝徹重玄度人度仙若火之傳


茅山志卷之二十三







茅山志卷之二十四師十
　　上清嗣宗師劉大彬造
　錄金石篇
唐碑
　　　唐道門威儀玄博大師貞素先生王
　　　君碑(朝議郎守尚書祠部郎中知制/詰武騎尉賜紫金魚袋徐鉉撰)
　　　(并篆/額)
原夫至道之先邈哉希矣書契以降可得而
云黃帝堯舜澄其源故垂衣恭己在宥天下
伯陽仲尼道其用故建言立德憲章無窮赤
松羡門神而明之故輕舉上賔留侯商皓變
而通之故解景滅迹順是而下莫不由之故
有縉紳端委利萬物於廟堂之上葛巾蕙帶
全陰功於塵埃之外隱顯殊志趣舍同歸其
人有終其魄不死閬風玄圃羣帝之密都赤
城華陽仙聖之治所光靈肸蠁若在左右仁
人君子往往至焉見之於貞素先生矣君諱
棲霞字玄隱華宗繼世積德所鐘生於齊得
泱泱之風長於魯習恂恂之教七歲神童及
第十五博綜經史闞黨童子靡敢並行東方
諸侯爲之前席而仙才靈氣禀於自然塵纓
世網不可拘繫每名山獨往神契感通奇怪
恍惚衆莫能測天祐丁卯歲避亂南渡至于
壽春感四海之分崩想八公之遺跡於是解
巾名路委質玄門問政先生聶君見而奇之
授以法籙是日有彩雲皓鶴翔舞乆之既而
窮若士之遨遊得東卿之勝境道無不在善
豈常師又從威儀鄧君啓遐受大洞眞經玄
科秘㫖動以諮詢福地仙源因而棲託誅茅
穿徑枕石漱流身既隱而名愈彰道已寂而
節彌苦桑田自改桂樹長留烈祖孝高皇帝
方在賔門實來作鎮紫炁表眞人之應青雲
符好道之占君鵠書被徴褐衣來見談天人
之際講道德之源靡勞牧馬之迷自契順風
之請因從敦禮來止建康有玄眞觀者陳宣
帝爲藏矜先生之所作也殿堂岑寂水木清
華游焉息焉以遂其好每竹宫望拜玉牒秘
詞叩寂求眞必君是賴嘉祥靈應世莫得聞
聖曆中興恩禮殊重賜金印紫綬號玄博大
師烈祖嘗從容謂君曰吾不貪四海之富惟
以蒼生爲憂君對曰夫古聖人修其身而後
及天下天下得一人安而後安今天子動勞
萬機忘寢與食身且不能自治豈能治蒼生
哉帝善其言以百金爲之壽其識度亮直又
如此焉今上嗣清靜之基尊玄默之化諮諏
賔敬有踰於前而君茅嶺夙心老而彌篤比
年抗表請歸舊山優詔惜之又加貞素先生
之號既而玉棺有命紫素告期葛洪見留不
成大藥少君捨去先夢繡衣保大壬子歳夏
四月甲寅隱化于玄眞觀春秋六十有二恩
㫖痛惜賻錢二十萬道俗嗟慕會葬數百人
初君之及茅山也即良常洞之前相雷平山
之下披榛翦穢面壑臨流除地爲壇表朝眞
之位因丘設隧卜安神之室至是歸葬符夙
願焉六月丙申發自京師泝淮而上時畿内
乆旱川塗可揭是日大雨洪注騰波郤流驀
長堤踰重堰飄然利涉人不知勞昔周君有
欒水之朝宣尼有泗水之應校靈比德其殆
庶乎君傳法度人數逾累百有若玄眞觀主
朱懷德名先入室道極嚴師首座孫仲之章
表大德劉德光參受經法預聞玄秘永懷在
三之義願垂不朽之風威儀王可德首座陳
希聲並仰高山共刊貞石鉉也不佞夙承教
義雖復仙凡異迹靜躁殊途而誠以所感素
交斯在徘徊祠宇邈若山河敬書峴首之悲
以伺遼城之歎其詞曰
於鑠子晋上賔于天亦有胤孫窮神體玄昔
我來斯世稱其賢今我往矣人謂之仙至道
希夷熟知其然華陽洞府句曲風烟林芳橘
葉地即芝田披文相質億萬斯年(文林郎守/拾遺充集)
　　　　(賢院直學士徐楷書　銀青光禄/大夫行右千牛衛兵曹參軍兼監)
　　　　(察御史上柱國/王文秉刻字)
　　　茅山紫陽觀碑銘并序(朝議郎守太/子右諭德武)
　　　　(騎射賜紫金魚袋臣徐鉉奉制撰/朝議郎守尚書虞部郎中武騎)
　　　　(尉賜紫金魚袋臣楊/元鼎奉制書并篆額)
臣聞太初之氣其生也無始衆妙之門其本
也無名積而成形散而爲氣乾坤運之而兩
儀位王侯受之而天下貞是故斷鼇鍊石之
功絶地通天之業衣裳軒冕之后干戈揖讓
之君雖復遭罹異途步驟殊致莫不協契於
神明之域飲和於道德之原廣無爲之爲執
無象之象萬物恃生而不有百姓日用而不
知其迹也則格天光表化人而成俗其本也
則收視返聽全眞而養身至其玉檢登封蘿
圖啓後游神象外脱屣區中鑄金鼎而乘白
雲登寒門而立玄極閟宫清廟式嚴觀物之
場玉洞金壇别啓下都之所靈符綜集金籙
岐分三元八會之文潜通彷彿七映九華之
室密擬形容足以徼福應於含生致孝思於
時事聖人繼作靈構相望故茅山紫陽觀者
今上煴敬爲烈祖璟孝高皇帝元敬皇后之
重修也爾廼星紀儲精下爲峻極河圖著録
縣示禎期自道氣融明眞科流演治化弘開
於赤縣符圖廣被於名山而華陽洞天實羣
仙之都會金陵地肺又三茅之福鄕左憑柳
汧烟霞韜映右帶陽谷川源隱鱗伏龍靡迤
鎮以雷平之嶺欝岡回合浸以護軍之潭郭
眞人叩舷之池不遷留岸許長史鍊丹之井
自冽寒泉白霧紫烟照映其上飈車鶴馭往
來其中高眞七人四處兹地其後貞白眞人
以玄德應世肇開朱陽之館以玉書演秘爰
立昭眞之臺堂靖疏基玄洲之蹤可擬生徒
廣業白龜之迹斯存金紐鳳羅代相傳授龍
車虎駕世有飛昇及玄靜先生以沖氣含和
體庚桑之歳計玄宗皇帝以尊師重道屈軒
后之順風由是天眷遐臨皇心密契維新舊
館再易華題丹鼎洞經潔修無倦芝泥龍簡
投奉相望户邑之民豈止奉明之縣樵蘇之
禁寧唯柳下之墳故得雲物吿祥芝英表瑞
小周王之瑶水徒詠空歌異漢帝之猗蘭唯
陳甲帳自兹厥後代有修崇上士名人時時
解蛻雲軒羽蓋往往降靈皆著之金石播於
謡頌嗟乎四時代謝天道盈虚雖九氣長存
歷劫以資其融結而三階有象隨時因表其
晦明則斯觀也將世運以汙隆與皇圖而昇
降赤明未啓猶多閬户之悲白水方興始漸
高門之慶孝高皇帝猶龍孕德指樹垂陰應
樞電之殊祥肖中天之奇表甘盤就學和光
於百六之初庖正分官利見於九三之際賔
門納揆有大造於當時彤矢盧弓允至公於
四海於是法堯受命祀夏中興補西北之不
周應東南之王氣御明堂而揖羣后輯瑞玉
而覲諸侯旣治定而功成更憂深而思遠乗
奔御朽不以黄屋爲尊旰食宵衣惟以蒼生
是念知無爲之無敗體上德之不德凝神姑
射端拱穆清政舉其中事至而應愛民重法
敦本訓農偃革銷兵守好戰必危之戒卑宫
菲食懼以人從欲之譏故得百寳效靈三辰
薦祉遠無不届邇無不安少康光武之功獨
高帝籙眞觀開元之業更啓孫謀今上承積
德之基法白然之道變化無方之謂聖神武
不殺之謂仁學洞精微守謙光而沖用明昭
隱伏體大度以包荒動則蔽民不矜功而尚
智靜惟修政恒務嗇以勸分聞善若驚每察
秋毫之細容光爲照寧違行葦之微化浹風
隨時和俗厚嘗以爲天下者烈祖之天下憲
章者升元之憲章垂裕無窮永懷罔極衣冠
原廟未足盡思聲樂娱神良非致敬緬慕在
天之駕因嚴訪道之宫尋屬長樂上仙濯龍
興感載詠生民之頌思弘止亂之功廼眷靈
巖誕敷明詔發虞衡之吏集般爾之工執藝
駿奔飾材麕至粟園之柰供其礱斲北邙之
土給其圬墁廼新秘殿秘殿孔碩黯其霮䨴
屹其穹窿璇題互照以晶熒珠網交䟽而窈
窱震殷雷於滴瀝拖宛虹於楯軒忽陰闔以
陽開乍霞駮而雲蔚儼若虚皇之御穆然太
上之容疑御氣以迥躋眇陵雲而遐觀廼立
高門高門有閱擬金闕之觚稜洞朱扉而煥
照龍章風篆以之題署霓旌絳節兹焉出入
廼建兩序紛邐迤而重深廼超層樓邈苕亭
而顯敞北彌郭干之路南亘姜巴之衢赫光
景以燭坤麗丹靑而藻野速如神運恍若化
工每至日薄星迴歲之云暮桐華萍合春聿
載陽赤城旋軫之初白鵠會朝之際都人士
女舉袂成帷襲靈風而共洽人和仰雲構而
方知帝力豈止百年猶畏獨識軒轅之臺三
壽作朋永閟姜嫄之廟大哉至矣無得稱焉
夫妙本太無名垂不朽挺窮神知化之盛然
後顯通幽洞靈之微立尊道貴德之教然後
致還淳返朴之理漸於人爲富壽被於樂爲
聲詩告於太史爲典册著於豐碑爲銘篆耿
光顯被其在兹乎爰命下臣敬書令德詞曰
邈矣至道悠哉妙門黽黽無物綿綿若存是
生清濁爰闢乾坤廼生之民廼作之君德盛
惟皇功高曰帝訪道崆峒求珠赤水下或稱
有時稱至理三正循環鴻圖資始於惟基命
赫矣皇唐運啓再造天垂百祥玄德升聞既
壽永昌時乗白雲至于帝鄉穆穆嗣君雄雄
下武禮極配天教先尊祖明發盡思熙然若
睹敬佇仙游式嚴庭宇庭宇何在句金之陵
丹霞夕映白霧朝凝重屋四注崇臺九層雲
生窈窱日麗觚稜三秀交陰五便分徑丹砂
流液玄洲立靖柳谷絙烟雷池瀉鏡彷彿九
華依稀七映至誠則感有應斯來含眞上客
蕭閒逸才飈輪倏忽晨蓋徘徊浮黎認上方
文疑臺昔有聖人建言敷教救物以慈奉先
以孝敬佩眞契恭聞大道顯妙用於言象鼓
淳風於億兆薦純嘏於無窮仰皇猷於克邵
時歲己未十二月一日建
　　　復禁山碑徐鉉爲文
華陽洞天金陵福地羣仙之所都會景福之
所興作故其壇館之盛薦享之殷樵牧之禁
冠於天下其所由來舊矣聖曆中微官失其
守望拜之地多所榛蕪若廼眞靈翔集玄貺
肸蠁興復之蹟必假異人天祐丁丑歲貞素
先生王君棲霞始來此山恭佩上法徘徊地
肺偃息朱陽永懷舊規期在必復先生潜德
内映符采外融名士通人道契㝠合凡縞紵
之贈跪信之資悉奉山門以成夙志於是由
良常洞至雷平山十里而近入于氓隸者盡
購贖之芻蕘不得輒至墟墓不得雜處藝樹
蔽野植松爲門川梁必通榛穢必翦建方壇
於雷平之上造高亭於良常之前朝修有致
誠之地游居有稅駕之所姜巴古陌秦望舊
封肅然清光復如開元天寳之盛矣先是紫
陽之右有靈寳院焉眞臺故基鞠爲茂草先
生殫罄資用克構殿堂有開必先無遠弗届
都督武陵康王奉錢百萬梁王造殿一區向
道之徒咸助厥事曾未周歲惟新舊宫皆先
生之力也昔大隈致襄城之駕庚桑化㟪𡾊
之人是知道心唯微其應如響時則有若道
士經若虚協規同志是攝是贊幹事以恪感
物以誠績用不愆斯實尤賴先生以保大壬
子歲夏四月悉書夫屋室之數疆畔所經請
命于京師申禁于郡縣以授茅山都監鄧君
棲一能事旣畢數日而化期命玄應昧者不
知夫仙階感召諒非一揆若廼神清氣靈骨
録標映受之於天也心虚器冲玄德充蔚基
之於性也昭眞垂教啓煥靈迹行之於勤也
故策名紫素飛步黄庭流功儲慶必相叅合
然則先生六道其殆庶乎雖飈駕不留㝠升
日遠而高風可述遺範在人進而紀之翰墨
之職也鄧君企慕前躅見托直書己未歲秋
八月日記
　　　上清眞人許長史丹井銘碑(徐鉉文/并書長)
　　　(史含道棲神九天人非邑改丹井存/焉射兹谷鮒洌彼寒泉分甘玉液流)
　　　(潤芝田我來自西尋眞紫陽若愛邵/樹如升魯堂敬刊翠琰永識銀床噫)
　　　(嗟後學挹/此餘光)
　　　靈寳院記(賜紫道士王棲霞撰　吴/諸道副都統鎭海軍節度)
　　　(使檢校太尉守中書/令東海徐公重建)
粤靈寳者空洞赤書之秘號也欝勃自然生
天地先運無爲德被有爲作是以太上立德
其次立功德者乾坤之大生功者生三中利
益也苟德以潤身功能濟物即示輕舉如躡
歸徑革喧囂於蜕脱耳且校籍所載眞跡所
存有非常人立非常功遂歷古今芳猷不絶
茅東卿棣萼以直道仕愷悌立身周物者智
樂靜者仁云黨咸陽初依恒嶽尋棲此山介
然掩躁克奉玄寂陶然若朴惟德動天遽繡
衣持九錫之丈芝蓋導三清之路玄鵠下盤
感應無昩斯積業夙習之感哉緬惟異代同
途繼踵美蹟者諒我公矣公以踐履德業游
泳忠信松高韻遠玉眞芒寒景鐘麟史堂構
襲蹟風池龍節鴈序分寵致君一匡錫我所
履威臨鐵罋貴擁朱輪智發未萌道了得一
蒲鞭舉而過改桑附謡而政遐謂我無欲民
朴我無爲民化法黄老而熙帝載考始制而
弘象教廼顧名都更植世福靈寳院者梁天
監歲貞白陶先生弘景所創也始本昭眞其
號焉紫陽觀即長史宅界于東小茅嶺雷平
山列于南鐘山西朝焉良常北徹焉其餘勝
槩羣阜若衆星之環拱不可殫論先是迥臺
層漢攸閣匝雲秘三洞璚文集丹丘羽客門
人周仙君子良勤修於是崇習玄風鍊金石
身騰烟霞轍時移代夐瓦木之功寢泯及唐
太和中太尉贊皇李公每膽遺躅屢構遐縁
門師道士孫智清復討前址再建是院尋諸
舊號額曰靈寳爾後既偶兵焰靈致煨燼荆
棘相森凡材圍長狐兔往焉芻蕘往焉弗芟
弗薙歷五十載矣棲霞冑叨素業幼專不息
雖童丱獲名而屢厄兵難跡不遑處遺構殆
空斷梗杳泊自北徂南幸托玄化遐欽兹境
聿諧所適廼勵畚鐘忘蹔勞砌壇植松結茅
庇拙紉蘭餌术願言終遁俄奉先齊王㫖命
出居會府齒朝修事沐浴恩遇揚歷館仞甄
道銜表命服再琯再簫是埏是鎔洎我公移
鎮是邦自以風痺厥躬告從谷隱公遂捨俸
錢一百萬俾於舊基别崇利有禀命之際亹
亹勉勵夙夜匪懈思竭克勤冀荷恩教噫事
難謀始智寡周防且虎視非一雀之圖而雀
終噪蟾盈非片雲可同而雲或掩時哉理非
契也非台曜覽幽幾止終廢繇是度揆經營
月期日就博邀執斲量材取制墻茨必襄圖
蔓必薙平瓦礫以等阜屏豺狼而斷羣力工
約萬綿歲靡期剞劂督奇丹雘𦖣妙造正殿
三間中塑
靈寳天尊景從砌壇三級三門三間環繞廊
廡一十六間並葺壞整頽降眞堂續連於内
重新沼沚再築垣墻東北隅即忠義太保公
之季弟先於舊閣基建瑞像殿三間兩厦中
塑羊角山應現
老君西南隅向日三官堂三間塑像岌岌其
狀亭亭其勢金碧其飾輪奂其映瓦疊鴛翠
甍差鳳翹睟容禮而若眄侍衛瞻而乍愕旌
幢翻翻雲鶴軿軿𡽵侔崛起異疑飛來非我
公願力斯應像教斯感即荒𦳊之域安欻睹
壯麗乎足使眞風永布靈致恒芬配天地而
齊壽總山川而介福噩噩烈烈可乆可大棲
霞智慚絶妙才非述作蓋受恩于始受命于
此竭誠竭慮迨兹成功聊實紀於質文呈合
覽而刊於將來也時大和三年重光單閼歲
九月乙酉朔九日癸巳謹記(銀青光禄大夫/檢校左散騎常)
(侍行句容縣令知鎮事黄鸞虔奉台㫖周備/成仁勾當道士經若虚宋懷德雲水道士吕)
(子元書並篆額正一弟/子沈德謙盡心助善)
　　　體玄先生潘尊師碑頌(右拾遺陳/子昂撰)
尊師業尚沖密勤毖幽深理心事天所寳惟
嗇絶聖棄智不耀其光故眞感冥期珍圖秘
學性與天道不可得而聞也若廼崇標曠迹
遐情遠思志摩青雲蓬視紫闥高宗每降鸞
輦親詣精廬尊師身不下堂接手而已廼歎
曰大丈夫業於道不能投身霄嶺滅影雲林
而疲痾此山以煩世主吾之過乎遂欲東求
蓬萊狐舟入海屬天皇敦篤斯道祈款逾深
遲蹰山隅絶策未往既而金格有命鑣轡遺
區於戲昔姑射有神人堯輕天下崆峒有至
道軒屈順風玄眞高蹤萬古同德何其盛哉
尊師有弟子十人並仙階之秀然鸞姿鳳骨
眇愛雲松者唯穎川韓法昭河内司馬子微
皆禀命瑶庭密受瓊室專太清之業遺下仙
之儔谷汲芝耕服勤於我蓋歷歲紀也始尊
師受籙於茅山昇玄王君王君受道於華陽
隱居陶公陶公至子微二百歲矣而玄標仙
骨雅似華陽夫階眞蹈冥鍊景游化者其心
必有類乎昭等永惟尊師靈迹洞業高深邁
古而棄世往矣其若之何廼斲石幽山申頌
玄德頌曰
觀元化兮求古之列仙得瑶圖與金鼎信元
符之自然神與道而爲一天與人兮相連苟
精守以專密必駕景而凌烟丹丘不死兮羡
門子黄宫度世兮吾體玄玄玄至德兮洵淑
美沖心養和保元始初學茅山濟江水廼入
華陽洞天裏道逢眞人昇玄子授以寳書青
合㫖令守嵩陽玉女峰雲棲窮林今五紀聖
人以萬機爲貴而我以天下爲累聖人以大
寳爲尊而我以天下爲煩是以冥居於㟪𡾊
寄遺迹於軒轅有唐高宗兮天子之光好道
樂仙兮思彼雲鄉千旌萬騎兮翠鳳凰遨游
汝海兮箕山陽朝拜白茅夕紫房齋心潔意
緬相望祈問玉眞及
玉皇何以得之受天昌黄庭中人在子身窈
窈冥冥精甚眞去汝驕氣與淫神勤能思之
道自親遂解形而遺世乘白雲而上賔弟子
不知其所往也廼刻石以思眞
　　　唐漢東紫陽先生碑銘(隴西李/白撰)
嗚呼紫陽竟天其志以默化不昭然白日而
昇九天乎或將潜賔皇王非世所測(缺十一/字)
挺列仙明拔之英姿明堂平白長耳廣顙揮
手振骨百關有聲殊毛秀采居然逸異(缺十/字)
而直達何龜鶴早世蟪蛄延秋元命乎遭命
乎余長息三日懵於變化之理先生姓胡氏
(缺六/字)族也代業黄老門清儒素皆龍脱世網
鴻冥高雲但貴天爵何徴閥閲始八歳經仙
城山(缺十/一字)有清都紫微之遐想九歲出家十
二休糧二十游衡山雲尋洞府水涉溟壑神
王(缺八/字)召爲威儀及天下採經使因遇諸眞
人㖟赤丹陽精石景水母故常吸飛根吞日
䰟密而修之(缺六/字)所居苦竹院置飱霞之樓
手植雙桂棲遲其下聞金陵之墟道始盛於
三茅波乎四許華陽(缺七/字)陶隱居傳昇玄子
昇玄子傳體玄體玄傳貞一先生貞一先生
傳天師李含光李含光合契乎紫陽(缺五/字)於
神農之里南抵朱陵北越白水禀訓門下者
三千餘人鄰境牧守移風問道忽遇先生之
宴坐(缺五/字)隱机鴈行而前爲時見重多此類
也天寳初威儀元丹丘道門龍鳳厚禮致屈
傳籙于嵩山東京大唐(缺二/字)宫三請固辭偃
卧未幾而詔書下責不得已而行入宫一革
軌儀大變都邑然海鳥愁臧文之享猨狙裂
周公之衣志往迹留稱疾辭帝尅期離闕臨
别自祭其文曰神將猒余余非猒世廼顧命
姪道士胡齊物具平肩輿歸骨舊土王公卿
士送及龍門次王喬之祠目若有睹泊然而
化天香引道尸輕空衣及本郡太守裴公以
幡華郊迎舉郭雷動(缺四/字)開顔如生觀者日
萬羣議駭俗至其年十月二十三日葬于郭
東之新松山春秋六十有二先生含弘光大
不修小節書不盡妙欝有崩雲之勢文非夙
工時動雕龍之作存也宇宙而無光殁也浪
化而蟬蜕豈(缺八/字)乎有鄉僧貞倩雅仗才氣
請余爲銘余與紫陽神交飽飱素論十得其
九弟子元丹丘等咸思鸞鳳之儀羽想珠玉
之雲氣灑掃松月載揚仙風篆石頌德與兹
山不朽詞曰
賢哉仙士六十而化光光紫陽善與時而爲
龍蛇固亦以生死爲晝夜有力者挈之而趨
劫運頽落終歸於無惟元神不滅湛然清都
延陵既殁仲尼嗚呼青青松栢離離山隅篆
石頌德名揚八區(右二碑附録體玄潘宗師/復有碑在嵩山雍州司功)
(王適撰弟子司馬子微/耆大周聖曆二年所建)
王法主碑(唐鳳閣侍/郎劉緯撰)　明皇受籙碑(玄宗/御製)
經藏碑(檢校尚書彭/瀆奉勑撰)
潤州茅山崇元觀碑(左拾遺孫處玄/撰楊幽經書)
孫先生碑三傳籙記(侍御馮/寬撰)
祠宇宫碑(柳識/撰)　白鵠廟記(柳識撰張/從申書)
徐法師碑(大理評事/張隹素撰)　鄧威儀碑(徐楷/撰)
玉霄菴碑(和州史君/盧士牟撰)　下泊宫記(桃源黄/洞元撰)
凝和陳先生碑
　　石並闕文

茅山志卷之二十四
茅山志卷之二十五火一
　　　　上清嗣宗師劉大彬造
　錄金石篇
　　　御製觀龍歌(并序)
茅山記云雷平池火浣宫池並有小黑龍游
其中今少睹者又有郭眞人池池中常有之
靈物變化所處不一人或取之出山雖緘閉
於器皿中皆潜失焉近遣中使任文慶醮祭
名山爲民祈福文慶禱取一龍來獻因將二
龍以行中路風雨果失其一持一龍至闕下
細觀其形誠有可異故爲歌以紀之歌曰
四靈之長惟虬龍虬龍變化固難同三茅福
地羣仙宅靈物潜形在此中池内仙人馴擾
得至今隱顯誰能測乘雲蠢動獨標奇行雨
嘉生皆荷力常人競取暫從心纔出山楹兮
無處尋中使勤求深有意欲獻明廷兮陳上
瑞初禱一龍朝魏闕偶挹二龍離洞穴人心
龍心若符契一去一住何神異我睹眞龍幸
不驚至誠祝龍龍好聽但期風雨年年順庶
使倉箱處處盈(大中祥符/三年六月)
　　宋天聖皇太后受上清籙記(上清大/洞宗師)
　　(賜紫臣宋自英撰御書院祗候/臣孟應之奉聖㫖書并篆額)
皇宋應運之四葉聖君在宥之三年聖母皇
太后劉氏九靈分粹三元毓神流光開泰之
期握符聖明之化内以肅雍九族外以緝熙
庶政萬機之暇宅心虚無之表凝神太漠之
鄉金妃拂筵于琳碧之堂玉華散馨於虚白
之室而又澄神澹思誦黄庭二景經志意内
修晨夕忘倦豈獨拘魂制魄上符高聖之言
蓋亦務本還淳下蔭普天之衆于以觀三素
思九眞揖儀璘玩璫珮南眞依稀而密盻西
母彷彿以宴觀肸蠁之應繼日而昭積累之
功卜年而進信乎仙可學而道不虚行矣仍
念研精尚鮮未臻道源聞南嶽紫虚元君魏
夫人昔以東晋興寧甲子歲先農日以小有
天王清虚眞人所授上清大洞寳文下教于
茅山東華眞人楊君洎上清仙侯許長史迄
後靈源眞系接武華陽道葉仙枝流芳寰海
繇是廼詔玉清昭應宮沖妙大師皇甫希及
尋賾王魏之文研楊許之迹得上清三品神
經玉清隱書九清衆祕與金神二虎八景玉
籙上皇玉諱元始譜籙流金火鈴迴車畢道
三元玉檢九鳳靈章紫文白帶太微黄書璚
宫靈飛等籙凡十卷金仙玉馬等一十五券
依科備辦金龍玉魚金羊銀鴈青絲金鈕雲
錦鳳文碧霞拂塵之羅絳章落尸之帛四規
明鏡景震靈劍五色綵繒上清法服盟文禮
物莫不周悉先遣中使賫密詞詣南嶽致吿
于紫虚元君默允冥㫖續命入内内侍省西
頭供奉官臣康從政入内内侍省内侍殿頭
勾當御藥院臣江德用并詔右街副道録知
玉清昭應宫事同管勾左右街教門公事沖
眞大師賜紫臣李知損左街都監壽寧觀住
持明眞大師臣石知章玉清昭應宫副直歲
宣教大師賜紫臣周遂良玉清昭應宫住持
沖妙大師賜紫臣皇甫希及玉清昭應宮同
住持沖祕大師賜紫臣薛清和等同賫青詞
黄素一行禮信就江寧府茅山崇禧觀開建
上清黄壇預啓玉籙道場七晝夜散日設醮
三百六十分位依科傳度訖别設謝恩道場
三晝夜設闔山道士女冠大齋一中投送金
龍玉簡金環玉魚于華陽洞燕洞金山水府
于以告盟七聖于以致誠九清伸授受之儀
罄師資之禮始以輶軒至日靈鶴低迎於羽
葆當建齋之夕矞雲遠布於層霄宿露眞文
以祈感預陳精禱以伸款蘭膏晃爾璧月粲
然百神受釐以效祥五嶽衛靈而薦祉中夜
靈風颯至嘉雨霈然須臾之頃銀漢森列星
斗爛如咸云風伯掃壇雨師洒席觀其所以
不亦宜乎及啓傳之旦九霞流光之輝熠爍
而凝照三素飛煙之氣縹緲以浮空飈欻萃
焉霓旌焕焉習儀侁焉萬靈肅然當分金列
契之際皓鶴復翔于壇上絳霞紛繞於山中
蕙風襲人靈芬郁野矧夫衆妙多門而學則
有序至神無方而感則無待斯以見我后用
心之精誠也符健順服人神降靈仙契冥奥
非浩劫累崇之德積生致尚之果其孰能臻
於此焉是知令乎善始則美克有終謀之以
道伺患不臧若然者八景飛霞之輦三元流
雲之宴九色鳳腦之饌十精徊水之漿靡日
而致之矣恭惟聖念奉若祕文蓋欲昭事昊
穹保寧眞主固宗祊於億載福民庶之三登
永戢干戈同承富壽者也至於後天之算無
疆之祚金枝之遠蒼生之賜不其宜哉觀一
代之能事考百王之未書用敢直筆以記之
云耳時天聖三年甲子歲四月戊午朔二十
三日庚辰謹記(臨壇保舉上清大洞法師臣/張紹英臨壇監度上清大)
(洞法師茅山道正眞寂大師巨蔣元吉/臨壇度師上清大洞宗師賜紫臣宋自英)
　　　茅山五雲觀記(樞密使開府儀同三/司檢校太尉行刑部)
　　　(尚書同中書門下平章事上柱國臨/淄郡開國公食邑九千五百户食實)
　　　(封二千七百/户晏殊撰)
丞相冀文穆公即世之明年其小君許國夫
人聞于内朝請建道館于茅山之南麓以爲
公棲神之所聖上追念大臣哀怜時思特命
郡守舊相李公迪主其營繕又勑公門下吏
右侍禁張得一董其力役後十四年夫人以
制度之未備申命公之猶子右班殿直士顒
往增葺焉始賜名曰五雲觀僝工於天聖之
丙寅已事於康定之庚辰其廣袤因崖巘之
回抱其奥阼視科文之品第崇堂以宅肖像
祕殿以嚴眞供層閣崛起廣除環構脩廊蔓
衍高源濬開庖厨有方厩庫有次其外則壇
場著前朝之蹟洞穴表靈峰之藴喬松夾植
蔭行旅之勞良田外營資糇糧之給妙擇勤
士恭修祕式其所以尊奉遺貌妥安淨衆者
罔不周具惟道家者流有清靜沖虚之說歸
眞復朴之教後代悦其風者觸類而長於是
乎幽經祕訣之敷演清都洞臺之照臨三雲
八景之鍊修童初廣寒之游集上自后辟迄
于臣民用資化源著在彜典初眞宗皇帝既
偃武節聿修文事封泰山款后土謁仙里建
靈宫務輯一王之儀邈追前代之盛公於是
時都將相之重極風雲之遇與一二元老鴻
儒碩生内則翊贊宸猷外則討論經禮用
削藁之　密荷沃心之賞借前著而謀定申
巽風而令行至如檢玉介丘瘞繒睢壤近甸
巡豫嘉壇裒對咸遵祕籙聿彰勤任用三洞
之科式先八鑾而啓行公則參儀衛之職焉
寅受天瑞欽崇祖烈五嶽陞號靈泉效祉並
敞眞宇茂昭元貺公又歷置使之任焉總集
髦㑺紛披載籍纈百世之龜鑑述方來之矩
矱復詔公典領焉公又以混元之法有助亨
會函笈所藴源流寔繁欣逢盛明用得論次
廼復選通達其學者校讎而辨正焉名山洞
室之藏金簡玉文之萃多所刊定訖無譌謬
本至性之沖漠益聖朝之參會徜徉乎叢霄
太霞之境諷詠乎廣韶曲素之篇寤寐赤松
之游沉酣金匕之藥間接眞士高談妙樞由
是翛然有乘雲驂飈離人拔俗之想每出沐
休暇元辰令吉特屏世事虔修淨醮壇宇嚴
邃旌旛颯儷杳塵寰之不接疑景象之有聞
綿禩寢乆積精忘疲乾興壬戌歲分符林陵
眷言兹山實邇郊次俄奉中詔即伸嘉薦注
慕靈壤徘徊淨域逌肅自得澹乎忘歸隱士
朱自英者肥遯中巖載更年所公樂其素約
宛若石友還朝秉鈎之再歳以其名聞召至
都下宴語紬繹異於常倫及其還山又約他
日卜鄰洞府音㫖隆密宋君異之後數月而
公捐館舍且有遺語卜兹締構前後所費私
帑凡百五十萬官給不預焉續詔宋自英往
來臨蒞之皆從公之素志也按眞誥言句曲
地肺土良水清謂之華陽洞天可以度世種
民是處三災不干又言至忠至孝之人皆先
受靈職次爲列仙歲登降其幽明如人間之
考績則公之結思崇岫歸誠妙象豈徒然哉
矧夫出應賢運越登極位佐時勳大用物精
多非持受靈氣夐踰群品曷以協昌辰之偉
任非默契仙籙往階眞格曷以顯太和之挺
生質於前聞其有冥合嗚嘻乘時奮庸握文
武之柄尊主庇物罄其藴懷執方持衡不疚
風議烜赫輝耀以功名自終然後脱遺世氛
與羡門偓佺之徒相期於煙靄之際不其盛
與惟夫人恪奉治命無忘遹追其嗣子殿中
丞寅亮瞿瞿協心克終勝槩足播徽範永光
圖史謂殊夙以文翰游公館宇見託撰述著
之金石是用拜禮命之辱而忘其陋蕪公姓
王氏諱欽若字定國夫人姓李氏公之邑里
世系歷官差次上載史牒下刊碑誌此得略
而不書慶曆二年歲次壬午十月乙卯記(山/門)
(道判兼管觀事賜紫孟子宣　雷平胡恢書/丹　將仕郎守句容縣尉陸絳勾當立石)
　　　茅山第二十三代上清大洞國師乾
　　　元觀妙先生幽光顯揚之碑(雲陽南/郭陳輔)
　　　(造七閩西山/蔡仍書并題額)
先生姓朱氏諱自英字隱芝句曲宋陽里人
也生八九歲牧牛郭干村兒曹卷蘆吹笳鞭
角馳牛陟降爲戲先生辭不能牧兒咍焉先
生笑曰爾騎牛曷若我騎鶴徐徐出笛袖間
裂竹而鶴舞空下先生跨背鶴騰輒墜牧兒
駭呼自是從牧時能致鶴或謂不祥父母遂
棄之入道師玉晨觀道士宋文吉訓篤隸業
先生過目掩卷曰熟矣師蓋未能奇也十有
一歲度爲道士仙標玉骨固已稜稜迥出風
塵外先生幼生村野未始目吾儒經史與夫
道家仙籍間焚香誦六經百子三乘三十六
部衮衮不絶口四遠老人夙學願見眉宇先
生坐一室閉目温繹聽者按無一字遺及長
把筆爲文章混然天成尤精風雅句句警策
發藥契經如空洞之音焉金陵牧馬公亮遣
吏持書置而弗問其師恐吿以未善先生曰
不然勞我矣自爾偕明眞張鍊師紹英捫蘿
上積金峰密天市壇龕火浣而棲二人却穀
以至骨立餐沆瀣奔三景修儀璘璫珮之法
以速輕舉居無何户外之屨滿顧謂張曰如
何比期絶迹而躡我衆不泰多事乎張曰子
勿羶人將擲子之不暇如其羶天下斷有不
嗅者何必行先生曰一住一行亦各其志奚
必同於是旦叠壇而夕渡江將拜混元於毫
社禮天師於青城方其歷關而西抵劍門道
逢一叟脩臂鶴髮方目犢曈踞坐咄曰少冠
奚自曰自華陽復而曰奚適曰如蜀如蜀奚
求曰求大藥叟仰天大笑曰少冠不聞陶隱
居乎可人也五鍊而丹弗就困然後發三朝
浮名之嘆遂不成白晝騰踏廼從狗竇一過
況汝骨法未就道僅小成若不潜晦光曜將
桁揚汝以仁義劓刖汝以禮樂爲天戮民良
可哀先生曰投吾鑿窒吾竅命之矣叟於是
掐指暝想曰隱居吿余七百年後當有赤子
出於茅山殆此應已(此語應登/眞隱訣云)命先生閉目
曰謹執余裾唯覺林梢拂足開目廼坐青城
山下遂㖟以金鼎九轉飛精劍法事竟先生
曰血胎肉目不識丈人他日容進履如穀城
影像可乎叟曰世號陳鐵脚即吾也頃年先
帝太宗命遣求藥海上適有偓佺安期之滯
至無及矣言訖失叟所在先生出關欲遂東
歸復思三茅道藏缺譌廼載游瀨鄉校讎太
清古本居歲餘常日有丐徒武姓提弊篋就
齋堂石盤倒餘食而去衆訶不動候先生滌
器已即相訊問黄衣初臘競舉手揶揄之曰
宋茅山等類此丐索伍仙遂捨去約先生旦
會旗亭酒家話心焉顧謂先生曰汝眞法器
第故習未除不洒濯終汝累能往否先生曰
敢不從命藏晴少選觸耳鬨然忽睹闤闠顧
謂先生曰此河中府也侵尋及河截流安涉
先生踵之若蹈平陸接岸武欣欣曰信士可
教乎吾水星童子也汝此一行已抵度形太
陰然須幽屏不厭深眇大匠勿示人以璞不
爾未易知也殊時復會審究夷微遽背而去
先生愴恨暨還故山刳心剔志寳二師之誨
存三守一追楊許之烈未幾玉清昭應宫成
詔選名行工部侍郎薛公映以先生名上朝
廷遣使召先生表辭尋而宫車晏駕章聖上
仙仁廟嗣服明肅太后垂簾丁晋公謂王冀
公欽若並薦章三上使兩至先生復辭謝表
温雅有儒臣高世之風朝廷嘉之故晋公簡
詩曰大隱何妨混朝市三天澄淨謁元君冀
公簡詩曰何事故人違舊約負琴携鶴待相
隨先生繼答詞極清妙二相上之皇太后追
懷華陽洞天爲先帝祈嗣感應之地故特喻
二重臣强超先生府縣敦迫且言得罪先生
不得已遂受命勑朱自英未經朝見百官禁
不得通謁雖梁器陶景唐禮吴筠未足方萬
分尋奉㫖登寳符閣觀天書累表乞退二聖
眷遇方隆以重違雅尚先生得請東歸故鄉
决志精思心馳太空之境矣朝廷賜勞車蓋
相望先是中貴人傳上與太后慰藉語山中
百須時上恩許一新諸靖先生對道士當巖
居穴處勤修上法遵保大茅司命之苦行然
可報國恩若效西方土木裝嚴非老氏慈儉
之教唯乞近山立常寧一鎮爲游客行商息
肩之所朝廷從之道藏三洞四階靈文寳笈
實金繩玉檢之祕傳大法自魏南嶽以降逮
先生凡二十有三代明肅太后欲踵紫虚故
事祈授畢法遥尊朱張爲度保師賜號觀妙
明眞建乾元天聖兩觀以旌師資先生於斯
不辭當是時琅玕飛精神景三罏方四轉火
矣居一日江寧府遞得蜀州守蕭貫傳所謂
道士武抱一書者先生執書泣數行下弟子
莫測所以書責姓名顯耀天機暴露之咎意
警先生避俗藏身中宵引去猶爲可救文緻
藻練綽有可觀縉紳先生簪裳淨侣警其風
聲有繪像刻石傳于世所謂武仙童者天聖
七年大丹成鼎輒覆丹竈弟子毛奉柔密啓
先生視丹歎息曰桑榆既迫狗竇一過信矣
至其年十一月解駕春秋五十有三即夕掩
關勑弟子毋入頗異常時夜將半弟子擁罏
壇房候謦欬穴窗朱衣使者執册立庭下雖
儀容甚都光燁鑑人童子輒誰何徐徐答曰
眞官下盧文秀帝遣迎朱眞人耳弟子輩牢
扃惕息不復出頃之先生問夜對曰視星三
鼓須臾又問玉晨鐘聲已答曰未也連問者
數四鐘既聲先生呼侍衛曰吾行矣弟子入
但見危坐手執祥符所賜玉如意儼然是夕
天苦寒先生項生圓光温融一室玉體汗浹
若珠琲然大斂際有聲隱隱自其棺出法固
謂之尸解舉木疑空衣耳前一日陶眞人坐
日無故震者三大衆咸異先生曰若何與汝
事繼夕遷神鶴唳旋壇谷鳴若簫凡三日句
容權令酷吏也丞相李公迪出鎮遺屬官致
詞邀先生俾縣加道脩肅候先生過邑不顧
而去令陰銜之還又不少留左右曰縣令朝
服道左當下車一見先生曰非不願也顧血
腥苦難近耳今聞益恚至是按負租廼盡逐
先生徒弟逃離不暇而嘉祥異瑞爲其所抑
誣以中丹毒死九重寥廓亦無從而達越明
年令去任始克葬反眞之宅卜鬱岡西麓方
隅洞之東距李眞人丹井若干步高三尺者
是已嗚呼以先生夙淨基脩宜無不圓猶有
不幸況悠悠之徒後五十有九載歲在
徐先生侍香弟子石致柔年過八十即橐簡
得西劍州道客任懷一録先生事頗爲䟽略
漫滅過半矣跪而泣曰先生之道可扼於一
時庸拒鬱於千載念可以發潜德之幽光非
夫子而誰其意以僕九十歲偏親先生三景
弟子謂得之詳僕歸以告吾親曰石氏子之
謂廼吾素志汝盍表大宗師奉命藻雪涓辰
而書廼拜手稽首而獻頌日繄高陽氏之遺
裔兮誕已字之靈墟幼紫陽之羽褐兮應赤
子之識符度劍嶺之危峨兮執鐵脚之長裙
憑黄河以徒涉兮躡星童之雙鳧方帝三葉
之慶祥兮屬春宫之位虚祀高禖以詔弓韣
兮洞天輟司命之友于膺玉女之受度兮續
元君之紫虚館昭應之隱几兮閣寳符而觀
天書上方遵崆峒順下風兮俄泠然而及歸
途攀帝恩而戀戀兮奈仙期之敢踰朝辭絳
闕而暮復繡嶺兮眞官已降于庭除足三乘
圓七果兮將聳身而凌空無揖飈輪御六氣
兮竟歸神于清都系曰保深息兮煙霞結廬
邈玄游兮龍虎驂輿悵超遥其無蹤存桐栢
之丹罏青牛谷冷兮石壇蘚合白榆風肅兮
玉棺劍孤徯虚皇之在宥綿寳籙於宗圖
　　　武仙童書碑(上刻仙童小像/道士戴道成畫)
抱一啓嘯傲昇平輕欺富貴扶疏丹桂難藏
明月之光峭絶青山莫滯白雲之跡言之不
足道在其中名姓已彰四海形神别隱三山
歲月何定鉛汞何求如或因循空成潦倒眞
珠圓而美之爲美絳雪凝而自然而然在市
孰非入山孰是水積成海氣積成神匪我相
知少言休語抱一貨藥而利名何有和光而
道俗寧殊輕舉行修長生道在多是逍遥於
雲水未嘗暴露於天機知者誰言行者自見
聊舒懇悃以代笑譚一日三秋咫尺萬里陽
氣如煙荒效似水更保沖和别休清問今因
魚鴈聊附寸心書到山前已申鶴望謹狀不
宣
　故交道士武上
　道者之右　　　　二月二日
聖主搜羅物外人總來金闕見靈眞餘余不
願彰名姓别得田元道可親我知已有好名
傳世早須速别隱深山他時異日相看去也

觀妙先生曩嘗邂逅武仙童後先生於仁
廟時應詔還山忽接仙童書殷勤誨諭意
警先生韜光晦迹世不耀名其眞墨蹟政
和四年八月間聖上道君皇帝搜羅天下
奇異之文遂爲本邑句容令黄學士唐傅
索取以進於戲斯本舊偶摹寫今命工刊
于石庶永其傳焉時政和八年歲在戊戌
仲秋望日茅山乾元觀住持知觀道士楊
守程題誌
　　江寧府茅山崇禧觀碑銘(朝諳郎新/權知洪州)
　　(軍州事兼管内勸農事充江南西路/兵馬鈐轄賜紫金魚袋張商英撰)
　　(朝散郎僉書榮州軍州事判官廳公/事輕車都尉賜緋魚袋王古書　朝)
　　(請郎充寳文閣待制知廣州軍州事/兼廣南東路安撫使護軍賜紫金魚)
　　(袋王鞏/篆額)
東南之望曰句曲山蓋華陽洞天地肺福地
易遷含眞之所宅司命童初之所治晋宋以
來得道之士二許楊陶遺壇故宅猶有存者
宫觀十二崇禧總之國家靈承天心敷錫民
福鎪金之虬鏤玉之簡妙眞之香丹素之詞
歲修常典間遺玉人設官以提其綱賜田以
瞻其衆宜其宫闕壯麗列聖下居廊廡深嚴
萬靈侍衛至者悚然有以移其視聽居者肅
然有以洗其心志仙科祕範之所出寳章靈
篆之所宗而希夷淡泊之門寂寞無爲之教
學士大夫未之或講州縣政事又非所先田
租所入悉籠於官道侣計口而賦糧有司互
券而出納方斗筲之鈎考孰土木之暇議上
下顧望歲月因循屋顛而不持榱故而不革
圯廢而不興垣頽而不作寳文待制何公君
表在元祐中以趣向背時提舉西京崇福宫
居金陵嘗至山中熟知其弊紹聖親政召對
便殿明年移鎮於此伸發曩志議營善之會
商英謫蒞管庫公侔圖以授商英曰子於道
家之學博且乆矣凡向背與開闔之不如經
者其悉據古考正之商英視圖南面三門則
道俗出入之所由也三清北極本命三殿相
直而玉皇殿廼在東隅商英謹按老子之書
曰天法道道法自然自然者清氣之始也其
天爲清微其境爲玉清其天尊爲元始其帝
爲玉皇所謂道者氣之純清也其天爲禹餘
其境爲上清其太上爲大道玉晨君其帝爲
天皇所謂天者氣之積清也其天爲太赤其
境爲太清其太上爲老君其帝爲北極本命
者支干之神以統於北極者也北極者天中
之樞以承玉皇者也今以北極次三清以本
命次北極而玉皇居左非道之序也神而來
格亦莫安於其位矣請先玉皇而後北極而
左本命三門者神靈之所由也非祠醮則闔
之東建道院西設賔館如此則尊卑不相亂
道俗不相淆人神不相雜矣公曰善乎論也
兹山宫宇古今廢置不一道術之士有在於
是者亦已多矣曾亡一人以三氣三天三尊
三帝之說辯正升降者豈崇無而復靜者或
闕於羣有之用造有以致動者或昧於至無
之體代正移句容縣如子之議因而完之矣
越眀年五月玉皇殿成奉安之日有雙白鶴
終日徊翔遶唳其上於是上清大洞法師劉
混康與其授籙弟子曰異時白鶴常以三月
十八日來集或有或無亦不常也今殿成而
鶴降非何公崇敬之誠默與眞契其何以召
此祥請繪公像于别室以永我邦人之思已
事而求記於商英廼序而系之以頌曰
一氣之先强名自然致虚爲道運道成天三
彰一隱一立三全分爲九氣列爲八埏峨峨
茅峰東南之望帝居道祠于山下上厥初經
管先後錯爽何公正之靈報如響儀儀者鶴
來自雲霄誰其駕之於焉逍遥氣合太沖神
游泬寥鑒觀在下德馨孔昭宫室絢絢巖谷
焕焕風馬霓旌侯止侯燕維山有祥維國有
良天子萬年賚及四方何公于藩百治皆具
神之聽之亦惟公故錫爾嘉穀宜其邦人介
爾多祐耆寧厥身邦人感仰繪公之像配山
乆長以對景貺(紹聖三年十月八日山門都/道正上清三景法師住持賜)
(紫笪淨之　江寧府觀察推官提舉修造丁/維　承奉郎知江寧府句容縣事兼管勾茅)
(山崇禧觀武騎尉社紹　朝奉郎充寳文閣/待制知江寧府軍府事充江南東路兵馬鈐)
(轄柱國賜紫金魚/袋何正臣立石)
　　　宣和御製化道文碑
大道無方微妙莫測包含造化陶育乾坤是
以國家虔奉上天欽崇至道恢闡化元咸歸
正教眷惟厥初生民以來皆未知其向道之
方者日固乆矣每念至此則惻然興歎以謂
道者聖人體之以爲用百姓日用而不知由
是存心祕檢思有篤厚人倫訂正譌俗故發
諄諄之誨俾其來者皆得嚮明歸道也今夫
擾擾羣動不知妙道之生育而反事象教之
殊風既習其風復師其法雷同以寂滅爲眞
樂使暗識之民動甘死地廼爲常理可不憫
此沉迷乎且人生天地之間處最靈之首當
受生於胞胎之中三元育養九氣結形戴天
履地莫不本乎道者也其有上智之人夙禀
靈秀不待學而自然嚮道者千萬之中或三
數人而已逮失中智以上者區區於名教利
禄之間雖知道之慈育姑徇親愛之累尚滯
聲色之娱故若亡若存也其下智之民甘食
美服安居樂俗悉皆懵然冥其向僞背眞殊
不知我之形氣皆道之所生也且人在道猶
魚之在水魚失水則死人失道當何如哉凡
百羣倫固宜守道也夫道也者虚無之總造
化之源浩曠莫得其端杳冥莫窮其奥萬象
以之而生五音以之而成故六合雖巨未離
其内秋豪雖小待之成體其杳邈也不可階
升其應感也不疾而速謂之渾淪渾淪太極
之宗也故太極生兩儀兩儀者天地也清氣
升而天濁氣降而地沖和結而爲人故五緯
宣精三光下濟而成三才也其施化也則有
炎凉燥濕之候有方圓形器之名有盈虧消
息之度故日月麗乎天星辰行其紀鼓之以
雷霆潤之以風雨播時百穀以養民人蕃殖
孳育以阜常産然後人各成材物遂其性故
得耕而食織而衣欣樂乎太平之世者一皆
妙道生成養育之所致也觀夫伏羲三代而
降雖稱號不同其於尊道事天則一也今夫
蔽蒙倒置之民宜究其理欽而奉之不亦善
乎況昭昭然在上者可畏也今發明訓諭宣
救積習之譌弘益天下之福庶使遷善貴生
粲然曉悟一新其志歸奉道眞上以協天心
之享下以副膺乾紹述之意如此則皇極休
光之美綿亘乎道德之鄉浹洽乎仁壽之域
豈不偉歟大觀庚寅先天節日宣和殿製(政/和)
(二年十一月己未守靜凝和法師笪淨/之立石嗣漢三十代天師張繼先書)
茅山志卷之二十六火二
　　　　上清嗣宗師劉大彬造
　錄金石篇
宋碑
　　　茅山元符觀頌碑(承務郎知江寧府/句容縣事兼管勾)
　　　(茅山崇禧覲/臣鮑慎辭撰)
維宋受命百有四十六年天人和同萬物盛
多重光累休越于古初哲宗皇帝推輯福應
報禮上下游心道眞側席異人於是茅山上
清三景法師劉混康以道業聞于東南廼遺
中謁者致禮意欲必超之混康不得辭既朝
遂住持上清儲祥宫恩數頻煩爲國廣成已
而求還故山許之賜所居爲元符觀今皇帝
既親萬機遵復先志治人事神誠意感格而
尊德樂道猶恐不及復遣使迎致先生于京
師待遇之禮悉用元符故事有加焉未幾告
歸賜號葆眞觀妙先生詔刻九老仙都君玉
印及白玉念珠燒香簡紅羅龍扇諸物又親
御毫楮爲書度人清靜六甲神符三經以寵
賚之皆驚世駭目不可名之寳皇帝若曰先
帝所以經營元符於名山蓋將揭虔妥靈祈
天永命用輔相我國家朕既嗣事而觀之基
構有未備其敢皇寧廼命江東轉運司凡土
木工費悉爲之調度别降御前空名祠部度
牒百道以助其用委官護作仍增崇三茅君
位號司命君曰司命太元妙道眞君定録君
曰定録沖靜眞人保命君曰保命沖惠眞人
又勑尚方取金玉瑞物依天之命作爲九錫
以顯揚三君之景光于無窮部使者與郡縣
吏虔上之命夙不敢懈經始　　　　年正
月九日粤崇寧五年八月十五日告成重門
夾　　　　　萬福殿以祠三茅君東爲景
福萬年殿以祠皇帝　　　　　　　飛天
法輪以藏恩賜之書傍爲崇寧閣以奉
　　　　　參列多勒宸翰虹光寳氣仰薄
璿極天龍共瞻林壑　　至於鐘閣醮壇齋
房燕室亦無一不協于度總四百有餘區高
明傑大工盡其技金碧丹堊之飾熒煌昭爛
于崇岡秀嶺之上煙霞霏微草木葱蒨望之
若神變幻化莫可圖寫即之肅然若雲車風
馬往來於空曠有無之間不可得而知也可
謂盛矣臣謹按句曲山於仙經爲金壇華陽
之天山川神秀據東南一都會漢晋以還世
著靈蹟往往禁樵牧營館御以祈福祥本朝
尊奉之儀務隆典則而山爲見符命靈光仙
籟慶雲紫氣合於圖牒者史不絶書然臣嘗
謂寳玉神鼎金菌紫芝皇天上帝實藏之兹
山所畀付後世太平有道之主苟匪其時不
虚其應而歷代方士隱人弗揣其本徘徊巖
阿冀幸遭遇良足憫笑至聞華陽有司命之
庭則又築室廬欲據其勝結構相望而終莫
得其處逮元符既建巋然居積金之下深崦
長谷蒼崖翠壁隱見斷續臣僕而朝然後知
天作而地藏之蓋有待也恭惟皇帝陛下聰
明睿智得於天縱孝悌之行通于神明自初
紹服駿惠前烈改元命曆具著聖意延登同
德以熙天功罷黜奇袤用勸多士朝廷既治
蠻夷率服頌聲已作拹氣自應天高地下日
星明潤河不怒溢委蛇而流坤靈效珍成我
帝鼐薄海内外獲蒙豐年盛德大業顯著如
此方且精思於清靜無爲之學屈己於巖穴
有道之士增築殊館以迎三神之釐是宜無
疆之祚集于一人億萬斯年永作民主所謂
寳玉神鼎金菌紫芝殆將薦于帝廷享于宗
廟以昭明應而積金清淑之氣蜿蟺扶輿磅
礴鬱茀亦欲産祥儲休膚寸而合燕及四海
若時雨彰示方來爲國福地嗚呼斯實聖時
甚盛之舉萬方黎庶瞻望驩呼不能嘿己者
臣愚不勝惓惓忘其固陋昧死上獻元符觀
頌頌曰
於皇上帝傅臨萬國分奠山川以相有德巖
巖積金曲水之滸仙聖所宅望彼吴楚河圖
幽贊我不敢誣達時休明廼錫之符秦人矜
夸鼓鐘山顛神不報享瘞璧而旋降及近世
祠祝日勤飈馭寥寥亦莫或聞我營元符冠
冕林麓欽崇三眞百靈懷服乘彼白雲陟降
帝所無以致之孰爲來者崇寧之政視古無
前有不吾信酌民之言乾運其剛離麗其明
先訓是若大猷是經校姦屏偷賞信刑威羣
公庶尹千載一時士敏于學吏恪其職除我
戈矛長我黍稷外攘内修咸底厥緒啿啿羣
生式歌且舞彼蒼匪高有聽在下申命百神
錫以純嘏華陽之天密邇靈囿流慶隤祉益
不敢後卿雲之下靈芝煌煌鳴鶴飛舞來獻
其祥太史占之實應壽考媚兹一人後天難
老皇帝曰嘻朕何私焉斂時五福播之黎元
羣臣拜手天子萬壽越彌億年作民父母明
明天子事帝以實有道是遵無文咸秩符貺
荐臻不忘齊栗明明天子景命維新置我神
器不震不騫德音孔臧與世永延山積而高
川至而增並受福禄日維不勝垂拱儲神監
于太清
　　　上進茅山元符觀頌狀
右臣所領邑居茅山之下元符觀實隸焉經
營之際得以職事自效于斤築之末因獲究
見朝廷所以製作之本意臣愚不佞恭惟皇
帝陛下天神天明經緯萬事文德既暢武功
亦昭上自京師下逮海表勝衣之子知趣經
術絃誦之音如昔鄒魯偏師西指闢國萬里
名王貴人浮獻兩觀治功巍巍曠代未有至
於懷柔百神盡誠備物靈貺昭答臣庶頌歎
維元符之建實紹先志不惑於飛舉靈化之
說無取於黄冶變幻之事清靜無爲深達道
妙載營恭館以格眞馭尊異高行風厲四方
歷選列辟孰知今兹固宜仙聖睠懷蒙福無
極瑞鶴翔集以示民信聞之邑人父老華陽
自崇寧以來慶雲醴泉紫芝瑶草蓋多有之
然可聞而不可見可見而不可致惟是瑞鶴
之應上薄九霄萬目所瞻不得而掩臣前與
部使者已具列上景命之符莫此驗白竊意
羣公庶尹禮官博士因符瑞之既富刻六藝
之可攷抗章而請有事於泰山梁父以繼七
十二君之絶業以揚我祖宗之休功則兹山
之靈寔兆厥祥臣觀古帝王既有殊尤特絶
之績必有非常能言之士鋪張本末比次律
吕勒之金石著在簡册以光明于本朝臣游
泳太平拭目盛事而喑未聞聲詩不可非其
人故休缺廼擇日齋戒沐浴撰成茅山元符
觀頌一首詞義鄙淺無足簡録而臣之區區
厥有攸在倘蒙萬機之暇俯賜乙覽雖以狂
斐誅死臣所榮幸所有元符觀頌一本謹隨
狀上進干冒宸嚴臣無任隕越兢慚跼蹐俟
命之至謹録奏聞伏候勑㫖
　　　後序
崇寧五年八月十日茅山元符觀落成臣拜
手稽首作頌以獻于時九鼎既新大樂既備
諸福之物遠邇創見凡厥臣庶推瑞應陳賦
頌奏御者蓋千有餘篇上命大臣論定居選
中者十有八人而臣實辱在第二八月十五
日伏奉制書進帙一等臣竊自思念束髮就
學即覃思於經術在朝廷雅有師承不敢輒
著書書成亦博士弟子所餘棄獨以餘力琢
磨文章妄有意於古人之域然連試有司不
中程晚以父任得官吏道先法律又不敢貳
事退食有間亦未忍遂廢翰墨擊轅叩角窮
愁無聊用以自慰會國家築宫兹山以尊有
道以交神靈土木之功甫畢羽毛之祥適至
臣子之心區區有不能已者輒不自揆原大
推功播於頌詩以祝千萬歲壽顧雖臣之極
思而村力駑下訓詁不博言之所載經緯失
緒大懼以狂狷獲戾今兹猥蒙明詔寵綏之
遂使疵賤姓名附見於崇寧第頌之列臣雖
死骨不朽然犬馬微命恐終無以仰報天覆
謹取所獻頌副本刻之樂石以風示四方使
承學之臣知如臣之昩陋猶以文字當褒嘉
海㝢之廣必有高明博大不世出之士形容
德業具載雅頌咸五登三告功神明垂之無
極以示得意其於始隗之義則臣或庶幾焉
大觀元年四月一日宣德郎充淮南江浙荆
湖制置發運司勾當公事臣鮑慎辭謹記(大/觀)
(元年丁亥歲八月守靜凝和法師充住持/江寧府茅山元符萬寧宫臣笪淨之立石)
　　　茅山元符萬寧宫記(資政殿大學士/金紫光禄大夫)
　　　(醴泉觀使兼侍讀上柱國南陽郡開/國公食邑四千户食實封一千户臣)
　　　(蔡卞奉/勑撰)
崇寧五年秋有司言茅山元符萬寧宫成有
詔臣卞爲之記臣卞拜手稽首而獻文曰德
莫崇於尊道業莫大於昭功臣伏睹皇帝自
踐祚以來苑囿之觀無所增飾外物之玩無
足以累其心者而深觀化原採索道妙澹然
無爲以御羣有心既得此矣且曰道之所在
聖人尊之是故山林之士寂寞之濱槩嘗有
聞於是者必有以寵嘉之況其上者乎夙興
夜寐因任原省以昭前人之光凡己事之未
就雖其小者必緝熙之蓋所以尊道而昭功
可謂至矣而斯宫之成二美并焉將以詔後
世而垂無窮臣是以受命而不敢辭也謹按
金陵句曲山在西漢時有眞人居焉抱神以
靜超然遺物仙聖降而與之言以登雲天推
其緒餘以化二季而二季亦以仙去是爲三
茅君而世因號其山曰茅山自時厥後光景
之異雲鶴之祥笙簫之響震見于山椒者歲
嘗有之而方外之士慕道聞風而來者亦莫
可勝數熙寧初常州道士劉混康者始誅茅
結菴于山之積金峰其始至也拾橡栗以爲
食焚栢實以爲香乆而甘之不厭於是人稍
信異往往負薪裏糧以給之先生躬有妙行
而濟之以常善救物之心每以上清符水療
治衆病服之輒愈繇是遠近輻凑而先生之
名益著矣哲宗召至京師燕見便殿賜號洞
元通妙大師且命即其故居易而新之會改
元元符因號其處曰元符觀先生屢辭歸許
之然終哲宗世元符觀猶未訖功皇帝二年
秋遣中貴趣召先生來朝且詔守臣監司委
曲敦諭勿聽其有所辭先生至自茅山入對
乆之語有以當上心者他日訪以三茅君事
具奏所聞廼詔加錫茅君號而即山構殿以
禮祠焉先生又請建皇帝本命殿于東南隅
之長生地從之於是鐘有樓經有閤歲度人
有數日給衆有田而宫之衆事畢具矣仍降
詰以爲葆眞觀妙沖和先生而度其弟子爲
道士者十餘人其上皆錫紫衣師名以寵之
所以尊禮之甚至先生再謁還故山皇帝又
爲書道藏經數卷及親畫老子像賜之以榮
其歸宫將成御題其牓曰元符萬寧宫雲漢
之章下賁巖谷是將有神物守護垂之億年
與道無極也且以謂是宫經始於元符而落
成於今故因其舊名而增之以彰繼志述事
之意睿聖相承紹隆眞風所謂一宫之成而
二美并焉者此也臣既序其事使後世得以
覽觀而又繋之以詩其詞曰
猗嗟三茅得自初成氣合於無與形俱昇孰
希其風必靜必清寥寥乆哉廼發先生帝用
尊之載召來廷廼親其人燕見妙語廼錫命
書迨其儔侣因其故廬啓此新宇像圖仙眞
上肖帝所神筆牓之龍鳳軒翥天錫皇帝聰
明孝友抱一用中以綏九有遐邇率從尊道
熙功有欲求之與在斯宫作爲好歌以詔無
窮
　皇帝以新宫告成親題其記之額刻碑以
　賜聖筆神畫妙絶古人龍章鳳書輝映祕
　殿既而申命有司填之以金蓋以護持祕
　藏永爲斯宫之寳又以示其不可傳玩於
　民庶也臣淨之伏睹聖上所以協成先志
　繕此棟宇者甚寵甚渥資政之記鋪張閎
　休發揮睿意者甚文甚焕此而不揚天下
　何觀焉臣夙傳師訓累預賜對比縁慶成
　錫加異號聖恩隆重無以爲報是用别刊
　佳石以廣其傳庶使内外遠近皆得究知
　聖上作宫之意先生成道之跡洗心滌慮
　以趣眞風者區區之願也大觀元年二月
　十五日特賜守靜凝和法師上清經籙二
　十六代嗣教宗師充住持元符萬寧宫事
　臣笪淨之謹題(咸淳七年歲次辛未二月/旦日賜紫觀妙大師勑差)
　(茅山上清經籙四十二代嗣教宗師管/轄元符萬寧宫事臣翟志穎重立石)
　　茅山華陽先生解化之碑(觀文殿學/士金紫光)
　　(禄大夫提舉亳州太清宫上柱國南/陽郡開國公食邑四千三百户食實)
　　(封一千一百户臣/蔡卞奉勑撰井書)
大觀二年春詔華陽先生來朝京師夏四月
丁亥先生至自茅山上命道士二百人具威
儀導迎館于上清儲祥宫新作元符之别觀
先生病不能朝勞問之使不絶於途是月十
日車駕幸儲祥宫因召見先生與語乆之前
兩夕先生夢侍天帝所相論說大洞眞經覺
而異之及見上廼以平日所寳大洞經以獻
上覽之動色曰朕潔齋書此經甫畢及親繪
三茅眞君像適欲以授先生是日遂并賜之
先生既授經與上意合則釋然以喜車駕將
還宫復召見先生所以撫存之甚厚後七日
丁酉有司以先生解化聞上震悼命中貴人
賜金營喪特贍太中大夫使使護其柩以還
葬有日詔臣卞作爲墓碑以詔無窮臣既受
命竊惟古之全德之人本在於道以資物而
不匱貴在於己以順人而不失是故頫仰酬
酢無適而非眞也及至後世一曲之士知爲
己而已而其弊至於絶物抱虚守寂老死於
巖穴之中自以爲得矣而功不加諸人道不
行於世始以自爲而所以自爲者實少此昔
之隱者所以有往而不反之論也若華陽先
生則不然方其棲眞深巒人迹罕至則以上
清符水愈人之疾至不可勝數其功利博矣
及遭聖上以天縱大智作新斯民本原道眞
宗尚有德則頻年之間數承命造朝召入宫
廷燕見終日造膝所談多所謂天下妙理向
也雲泉之爲娱而今也名顯於朝廷向也樵
牧之與俱而今也道信於宫壼天下方士聞
其風者翕然化之豈可與彼枯槁一曲之士
同日而語哉先生姓劉氏諱混康常州晋陵
人也其上世皆不仕崇寧中以先生故始詔
贈其父守眞宣德郎母朱氏蓬萊縣太君先
生少則虚澹不羣仁宗時試經爲道士脱略
世故日閲道書而於洞經妙㫖獨心得之患
世無明師廼散髮登壇以天爲宗已而聞三
茅道士毛奉柔者有道行名聞一時遂往依
焉毛一見而奇之悉授以大洞經籙其後廼
結菴于山之積金峰居一日有三羽人者莫
知其所從來同造其廬亟出指菴之東隅謂
之曰汝即此以居抱神守中德惠及人當無
愧於前人矣又顧先生額間曰此無作之地
道之所尚非可以有疵以手捫之明日瘢滅
不復見而求所謂三羽人者終莫能得也先
生繇是刻意勤行而於接物利人日益不懈
遠近宗仰之哲宗時召至京師賜號洞元通
妙大師而以所居菴爲元符觀未幾謁還故
山上之元年復召赴闕其明年又告歸許之
賜以九老仙都君玉印又詔增廣殿宇而命
近侍總其事於中都得專達焉尋降詰賜號
葆眞觀妙先生先生雖居山而手勑詢勞無
虚月觀將成請朝天廷以謝上恩有詔敦勉
其來召對宣和殿賜御書畫於是增改觀名
曰元符萬寧宫而宫之正門及景命萬年天
寧萬福兩殿太平飛天法輪之牓皆上自書
昭回之章焜曜萬古三茅崇奉之嚴未有盛
於斯時也明年夏四月先生又告歸詔賜所
居菴以潜神爲名而加先生以沖和二字居
數月又作慶成頌及賜歸山詩以寵之大觀
改元詔屢趣召先生固辭許之於是有㫖命
其傳籙大弟子守靜凝和法師笪淨之入見
喻德意焉其明年先生廼來朝將行之前一
日菴中平時所養鶴輒飛去先生聞而歎曰
鶴去吾殆不還乎已而果卒京師即其年七
月壬申葬山南叠玉峰詔特謚靜一而以其
墓之祠宇爲藏眞觀先生專氣致柔不與物
忤淵渟雲行動靜兩得眷待終始身名尊榮
可銘也已銘曰
芒乎道初未始有物自氣求之則已芒芴昔
之得者造乎其先逮後沉冥廼始無傳泯泯
膠膠轉徙之塗貌象樊然心與之俱何以更
之俟靜俟虚哿矣先生與古爲徒純氣是守
靡所營趨帝命造廷翩然來思敢告所聞妙
入無爲縻之高名樂此巖棲乘化而盡形則
如斯鑱石道周後人之詒
　先師被遇聖朝恩榮終始如藏眞建觀前
　所未有詔宗工述解化之迹上親題額以
　賜焉鉅碑泥金艱於傳本謹再模刻以廣
　施云時政和元年四月十七日上清三洞
　弟子二十六代守靜凝和法師笪淨之謹
　題(持節昌州諸軍事昌州刺史充本州防/禦使文水縣開國子食邑五百户食實)
　(封一百户上柱國王植篆額　皇叔武安/軍節度潭州管内觀察處置等使檢校司)
　(空開府儀同三司持節潭州諸軍事潭州/刺史上柱國華原郡王食邑九千户食實)
　(封二千四百/户仲御立石)
　　　沖隱先生遺表碑(二通)
(臣)淨之遺表上言皇帝陛下臣自違闕庭屢
更晦朔仰慕聖顔日深馳想本圖再出山林
一瞻天表無何大數有限志與願違辜負皇
朝不勝痛恨然臣雖世縁淺薄仙路殊途曷
敢忘陛下終始眷遇之厚伏願陛下精固邦
本善保聖躬上以副皇穹寳曆之恩下以慰
社稷生靈之願臣無任瞻天望聖之至謹奉
表以聞政和三年七月二日茅山經籙二十
六代守靜凝和法師充住持元符萬寧宫臣
笪淨之上表
臣自惟至愚至昧伏自先師遭遇陛下以來
興建宫祠敷弘教法而臣凡所請求實爲過
分上凟天聽罪所不容本期盡犬馬之勞以
報萬一不期偶染脾疾飲食自滅雖勉强醫
藥殊無退候近因設醮祈恩上天廼獲報應
當須謝世去住之理臣實無憾但恨終天永
訣無縁再覲天顔及别中宫皇子諸王不勝
悵望之極陛下天聰聖哲尊道崇德自古帝
王未有過者然念帝王奉道廼與臣庶不同
一言一動上合天心則萬方蒙福幸毋以華
麗蕩眞以虧聖典太上五千言以去奢去泰
慈儉爲先廼陛下之師寳致道之津梁也伏
願陛下清心寡欲以保聖躬節財儉用以固
邦本聽納忠良以廣言路天下幸甚如臣下
愚固不當冒死陳詞實念先師付託之重嘗
令臣以盡忠報國爲先當今之際不進一言
以禆聖德則臣違天負師抱恨泉壤矣臣傳
宗法籙眞經玉印及陛下前後所賜書畫並
已付本宫徒弟俞希隱收掌訖更願陛下重
念先師扶教宣道之心曲垂恩祐終始無替
於宗門則臣雖不獲再瞻天顔死無憾矣操
筆陳情伏增感愴臣淨之再言押
　　　沖隱先生墓誌銘(檢校少保鎮東軍/節度使開府儀同)
　　　(三司中太一宫使兼侍讀修/國史臣蔡卞奉勑撰并書)
先生氏笪名淨之金陵人父得一少不事事
晩好道術鄉里號笪翁餘杭有杜道士者自
匿其名常從翁游先生方在娠一日翁夙興
見杜道士入其門俄失所在心異之有頃先
生誕焉先生生而淳澹識度深遠幼不茹葷
六七歲日誦書數百言從羣兒嬉輒畫地爲
道家像父携之游茅山時靜一先生劉混康
結茅積金峰一見稱之日是子他日人天師
也示之以輕舉之法先生躍而大喜願留師
事誓不復歸父亦欣然許之服勤左右累年
王安石閒居金陵聞靜一高行遺書致禮邀
之先生奉杖屨以從試與之語率皆造理屢
稱善焉元祐中臣守宣城靜一遣先生持書
過之館之後園西室前有華果林木叠嶂樓
臺之勝近俯城市遠望百里間而先生終日
靜坐未嘗出門心竊奇之廼出緡錢度爲道
士先生志益精篤靜一悉以三洞經籙畀之
書符呪水以弭疾除邪率多驗蓋累年之間
盡得靜一之道深居山林之幽而聲名暴著
一時哲宗皇帝在宥天下搜求道術之士首
召靜一來朝京師從師入見顧其貌異焉錫
師名以寵之元符初賜所廬爲觀號元符今
天子躬體妙道以臨萬邦命守臣敦遣靜一
造朝勿聽其有所辭先生與之俱來禮遇尤
至勑有司大新厥字親書宫名以賜更號守
靜法師領住持事又明年復召入朝暨進見
弟子從行者皆有恩數及之乆之得請還山
又加號凝和賜御書畫以寵其行大觀四年
復至自茅山天子命即所館建壇席俾倡其
教以示學者遣中使賚之縉紳士大夫多從
聽受復固辭還山上更以御書及畫靜一遺
像付之先是九幽黄籙乆廢世罕道者先生
發明之二科儀式方大顯於時凡深山絶嶠
學者棲處其間時或淫雨積雪徑路阻絶先
生必亟往餉之歲稍不登輒令减田租之入
以麋粥食飢者不幸殍殫衣衾瘞之居數年
一日召其徙謂之曰吾今年四十有六昔吾
先師記吾之數不逾於此吾將化矣荷國重
恩不得面見天子廼索筆自草遺表以聞翌
日具湯沐易衣冠而逝時政和三年七月三
日也表聞天子嗟悼詔贈沖隱先生賚之緡
錢以其年十一月封窆于大茅峰之陽華蓋
峰下受業弟子數十人其上首曰傅希列徐
希和爲養素法師繼踵住持而希列被召爲
右街都監後三年又韶贈先生之父爲承事
郎母周氏爲孺人蓋自先生少時臣己識之
及其將終亦令人喻意於臣云寫遺表畢屬
期已至不得書數言以别既葬數年有詔使
爲之銘銘曰
識道之眞則遺其形初成得之上入太清靜
一慕焉少也無營結廬峰顛以逮于成誰其
嗣之允矣先生天子嘉之荐錫休名召語於
前理暢而明形雖有逝神則常升緒餘之傳
粤在斯銘
　　　茅山疑神庵記
句曲名山三茅勝地靈宫閟宇突兀炳焕甲
于江左數千百里凝神菴居其間林𣝡蔽虧
氣象深穩宜高人逸士之所廬也紹興癸亥
祠宇宫道士張椿齡與其徒相攸於中峰之
下誅茅結菴擺落世紛怡神葆光爲物外之
游性眞内融道腴外豐秀骨山峙神鋒玉舉
望之眞蓬萊方壺中人學者稍趨歸之聲聞
帝聰有詔召對控辭弗獲既見上顧勞甚寵
解御服以賜且命圖形於神仙閣固請還山
先生起草萊受知聖明前後六至闕下壬午
視師亦賜對于行在所每見加厚初太上皇
欲易菴爲觀先生辭以有觀額則事煩非幽
居之宜故止賜今名實乙亥六月也庚辰歲
建三清殿像設供具皆上方所製其後以行
宫賜銀建天祥閣奉藏宸翰又爲層屋置内
府賜鐘雲漢在上光被草木寳器所鎮神鬼
守護凡二紀賚錫悉充楝宇費齋庫庖湢位
置不瀆於是豐約中度規制具體矣乾道壬
辰賜田三百三十畝有畸仍命漕浙除其税
德至渥也居之高下皆因其山之勢妥帖邃
密不晦不露白雲峰擁其左小峰拱其右面
挹赤山大羅源平遠當胸而昇元頂亦逐逐
在目也紫翠環繞四山如屏晨光陸離篆影
淩亂宵籟閴寂琴聲清圓恍若與塵世隔匹
夫而能動冕旒之高聽享山林之至樂其必
有以也夫噫老佛之教與孔氏鼎立後世紛
紛矛盾異同眞人御辯融三爲一恭己正南
面而儒術行於天下刑政修禮樂興二家翼
之使民心一於爲善薰陶漸漬風俗淳厚兵
寢刑措日躋仁壽之域庸非助乎先生訪對
之際言不得聞若夫方士誣虚之說治道清
靜之要將奚擇焉天實聞之矣其能動高聽
享至樂宜哉先生常州晋陵人少爲人也名
行義字達道度爲道士改今名而世先以其
字行既殁之九年住菴弟子茅見獨以僕疇
昔與先生有一日之雅而與其兄王見志從
游荆溪之上垂四十年屬爲之記故獨取其
菴之顛末係於興創者識之其被遇兩宫榮
寵光顯當有紀録以侈眷異兹不具載云(淳/熙)
(十年九月朔朝散大夫新權發遣/處州軍州事贊皇李處全記井書)
　　　嘉定皇后受籙之記
皇帝妙毓至神纘承大統薄海内外晏然無
事皇后道合坤寧光齊日耀彌綸帝德輔贊
化原而内助餘閒貴道清靜宅心虚白廼嘉
定庚午午節命左街監義臣上官德欽緘封
寳熏肅將中㫖用章獻明肅皇后故事至華
陽洞天上清宗壇傳受大洞畢法寳籙金龍
玉璧質信禮儀罔不畢備上清經籙宗師臣
薛汝積實臨壇度師臣汝積恭承教令潔己
齋心馳誠南嶽結想上靈建置玉籙道場羅
天大醮廣修齋設延供羽衣是夕玉繩金波
昭回璇漢祥飆瑞靄紛郁宫庭翼日笙鶴翱
翔飛舞呈瑞靈芝異草迭産於林坰間四方
來觀莫不敬歎猗歟盛哉臣先覺曩以微賤
遇孝宗皇帝蒙恩放還山林與臣汝積從游
目擊盛事欣喜踊躍竊考經籙之自來求流
傳之所在巍巍至妙蕩蕩難名誠求道之津
梁登眞之道路至於光顯流衍囑付帝后俾
承天而行與道合眞則我朝之盛又非前代
所及也氣結九天自然成文火鍊太空皇人
按筆此寳籙所由始也太平下教小有天王
紫虚元君流播人間此寳籙所由傳也元君
初降句曲命楊羲以隸古定其文傳上清仙
翁許劌寳笈琅函鳳羅金鈕割歃有儀盟誓
甚重得之者必名書金簡自在丹臺苟非其
人不在此族歷代帝后佩服崇尚用以延洪
祚用以益永年發祥隤祉如鼓應桴然足以
知其教不足以見其盛也自元君二十二傳
觀妙先生朱自英是爲章獻明肅皇后臨壇
之師兩傳而至沖和先生劉混康時在宣和
徽宗皇帝命先生總括三洞四輔爲盟傳之
師仍賜白玉印以續宗壇之系九傳而至臣
汝積又復恭遇聖后下屈崇尊增賁經籙其
道益以光顯其事益以流衍聖子神孫奕葉
相承不忘道化用躋世於仁壽此千載一遇
萬世之下不可尚矣天降其祥地不愛寳未
足見皇天之所以眷顧我聖后者億萬斯年
與帝並尊爲天下母此降精三境流光十極
付囑我聖后者其在兹乎恭惟皇后殿下聰
明天禀慈慧日隆百神敷祐瑞氣騰空國家
寳曆過期流芳億兆之祥也臣不敢自默敬
爲之記姑録始末不敢爲文嘉定三年庚午
歲五月十有六日右街道録凝神齋高士臣
劉先覺拜手稽首恭記(臨壇保舉師太上靈/寳無上洞玄法師元)
(符萬寧宫知宫沖妙大師臣任元阜　監度/師閥　臨壇度師茅山經籙三十四代嗣教)
(宗師上清三洞法師管轄元符萬寧宫明一/大師賜紫臣薛汝積　承議郎知建康府句)
(容縣事兼管内勸農營田/公事臣朱拱臣建并書)
　　　白雲崇福觀記(徽猷閣學士正議大/夫提舉佑神觀兼太)
　　　(子詹事兼修國史兼實録院修撰戴/溪撰　朝奉郎守起居郎兼國史院)
　　　(編修官兼實録院討　官兼侍講黄/中書正奉大夫守吏部尚書兼修)
　　　(國史兼實禄院修撰兼/太子詹事曾映篆額)
句曲江左名山洞天福地以茅君隱而仙是
稱茅山有積金峰當西一面積金之支右轉
而特起者白雲之峯也道俗相傳嘗見其草
木後凋煙霞在望然東西兩山靈宫閟宇各
奠所宜兹曠弗卜顧有待耶紹興中華陽道
士王景温披榛棘鑿巖崖室于峯之下俄以
行志修潔聞廼即其居錫崇福觀額暨白金
莊田饒益之俾展其成於是甓壇場班像設
有門鼎峙有亭翬飛堂皇深密廊廡袤延重
樓傑閣雲層巍峨前闢端逵松杉行列如蓋
如幢有赤山湖軒豁面勢崇岡秀巒左顧右
揖鬱鬱杳杳映帶清深而居而游如脱紛拏
如蹈仙墟中間方壺丈室上親洒翰揭以虚
靜與夫紹興以來四朝錫予寳鎮泉石人間
世事待有大福德力作興風雲會合殊勝然
後底廼績今其徒居之思有以稱亦反其初
而已大林丘山之善於人也亦神者弗勝然
而道者託焉昔之爲道術者棄絶乎名勢利
欲精專乎身心性命唯恐入焉不深且密也
待其行成一朝蜕去人方競競然持其所棄
迹其所蜕以帡幪其隱約鼓鐘其沈潜影響
其清風素節而冀得其人如初迺亦甘心焉
豢其養尸其居美其衣食寢處如世俗轉復
爲名勢利欲所愚而道術安在是山不特茅
隱二許楊陶之遺地不改址往往蓬户桑樞
霞飱栢食託於人之所不堪顧自有丹臺絳
宫抱玉懷珠在開白雲者必不專以外境遺
子孫也溪之從子埏往來山中人境俱熟道
士周觀復景温高弟求記其師之功緒甚力
廼俾埏序次其見聞因附見吾說觀復持歸
告語其徒庶有警焉以復其初嘉定四年九
月望日記
　　　洞陽館記
宣和間道士沈洞元鍊大藥人知神其醫而
已侍郎王公漢之帥金陵爲人擇地廼之華
陽之南四平之北修築館舍仍舊號曰洞陽
并祠其先世蓋道書稱洞陽爲朱陵昇度之
館又以據洞府之陽而名焉思陵在御歲遣
使清眞觀建萬道齋齋時羣鶴翔集蓋三月
十八日稱鶴會始此淳熙初洞元之徒皆遠
游貳車王光國克承先志爲地擇人道者王
介叔草衣木食主天市壇邀至來洞陽介叔
之徒曰丁道存相與刻志道業招徠四方之
士而鶴會之盛既無前代賜予不在清眞而
在洞陽矣三十四代宗師薛君汝積强以祠
牒衣冠之以表其容衆俾爲善日益不怠珥
陵推官湯喬年施田二頃以續歲供意亦以
增冥福爲報本地其手澤付予周防甚至未
幾爲湯後者肯穫功虧田不能乆而歸洪氏
洪氏有名秉鈞長且賢四中鄉選投筆高蹈
士類因以眞隱稱眞隱知田之自廼集子姪
議舉半入延慶飯僧其百畝復施洞陽若將
使湯推官少償夙願於地下吁湯君之施出
於有心而眞隱未始容心此豈周防思慮所
及哉洞陽既再入田廼紹定庚寅予偕諸姪
成存道之志爲建齋寮大隸題榜井識始末
以傳水乆且爲賢不肖子孫之世鑒云嘉熙
丁酉日南至丹陽張湜撰并書朝奉大夫監
行在左藏西庫丁宗魏篆額
宋羅天感應碑(山人佼遺文)
元符萬寧宫經藏記(奏□撰)
　右闕文
宋重修華陽宫記(郭衡撰)
元陽觀記(朱拱臣撰)
玉液菴記(劉宰撰)
　右不録文


茅山志卷之二十六
茅山志卷之二十七火三
　　　　上清嗣宗師劉大彬造
　録金石篇
元碑
　　　華陽道院碑銘(翰林直學士朝列大/夫知制詰同修國史)
　　　(元明善撰　翰林侍讀學士中順/大夫知制詰同修國史趙孟頫書)
道家者流有符籙之法謂能呼吸風雷役召
神鬼或者疑焉天人一也寒則體慄暑則體
燠是形吾者天也周吾形者無非天也故曰
天人之際感與應而已惟其人氣之戾始與
天乖愚夫愚婦一念之烈猶能有動況高人
德士棲身孤夐鍊行精純志之所在天必不
違昔在世祖皇帝時句曲許宗師來朝有禱
輒應上異之特韶主其諸宫觀紹傳符籙許
宗師將化手印待今王君至而傳之大德二
年淮南蝗本道宣慰使禮請君至江都醮而
禳焉俄而未羽者殪於雨羽者有鶖蔽空而
至啄食之食而復吐吐之復啄如是連日蝗
不爲灾先是旱禱而雨淮南人大駭悦爭持
金帛拜而醻之却之不退送者填道歸曰吾
豈必夫景貺哉第竭吾誠以濟吾法至於兩
獲捷應全活數郡者實三茅君有相其徃且
寳運方隆不當有餓民耳其所酬金帛苟橐
裝之是幸功也吾以别館三君而祝釐於國
兼祀二親以報其私庶乎稱也是年遂營於
元符萬寧宫之東仰挹飆輪俯瞰金菌山得
所峙永得所經隈靈即秀巧適地宜儉不至
陋奢不踰制凡爲屋五十餘楹象三茅君於
主殿依其考妣於翼室肇基訖工盡六年號
華陽道院至大三年夏天子命玄教嗣師吴
眞人醮祀江南始于句曲君岀迓京口眞人
曰香幣上所祝而手以授余余將之無敢不
恪暑雨方淫詰朝當抵元符雨淖或霑亦惟
神羞君曰敢敬諾翌日雨垂不下既奠香幣
大雨行事之日復止眞人還朝爲余縷言王
君如右因爲求銘華陽余聞王君簡而章莊
而和靜方而動圓蓋有道君子也故出言而
災弭有禱而神彰功成而不宰德充而愈約
由是制授養素通眞眀教眞人夫句曲之爲
名山舊矣高人德士游息其間者以其幽深
隔世囂紛絶迹駐靈光而資悟賞也既紀其
事仍繫之辭依倣步虚之聲寫其閒遠之思
君名道孟號牧齋建康句容人嗣四十四代
宗師辭曰
句曲嵯峨窈吟嵤神仙所宅閟雲扃霓旌羽
蓋博紫清儵來忽逝何杳冥通眞眞人鍊元
精餐霞服氣方瞳青棲遲陽谷吹玉笙瑶裝
駐鶴崑崙庭蠲灾弭變冀世平揚休儲慶奉
天明遠心絶物思蓬瀛手持青芝對丹經瓊
都琳館吾此營大招眞侣捫幽靈爰清爰靜
無勞形無摇爾精可長生下觀塵囂百憂嬰
醉生夢死悲短齡重陰無罅窺日星有欲從
之視此銘
　　　句曲山洞泉銘(泰定甲子歲/玉虚子造)
茅山三山羅絡諸峰大魁小杓象斗七宫上
清有壇高居其中山曲而容水斯朝宗我修
華池内景合同在艮之止塞兊之空丹井西
注石梁亘東玄師有作兆兹靈踪藏録玉漿
向用奚窮善利萬物道不言功
　　　福鄉井銘
惟蕭有臺曲水之濱井甃不改我思若人若
人伊何桐栢其儔禀教華陽振迹丹丘百世
之澤式如金玉是謂正眀並受其福
　　　弘道壇銘
上清眞人潘尊師體玄建弘道壇于嵩之陽
句曲外史基石儀道廼復古初廼奉聖神永
作憲矩(上清宗師劉大彬作篆鎮壇/大洞法師倪天奎協誠購石)
　　　崇禧萬壽宫記(從仕郎鎮江路録事/致仕王去疾爲文)
　　　(前翰林學士承㫖榮禄大夫知制/詰兼修國史趙孟頫書並篆題)
華陽洞天自三茅君以神道設教瑞人神士
不可梯接者代有其人歷考其間惟隱居陶
眞人立館以處高弟所以啓佑其後人者爲
最盛今之崇禧觀隱居曲林館也唐貞觀間
太宗以昇眞王眞人有潜藩之舊且嘗師事
隱居遂建太平觀以居之賜田與山贍其學
者飱錢餔粟用給所轄宫觀十有二宋政和
三年始分田以給之使自養其弟子具載山
志宋改太平觀爲崇禧揭虔妥靈有盛無斁
式克至于今日廣殿脩廊弘弘䡾䡾榱題牖
桷之飾旛華香火之供千餘年間其崇奉未
有如此之盛者也於皇三君威神在天陰隲
默相華陽道派如魯洙泗世有升降道無升
降時有顯晦道無顯晦陶眞人之於三君也
神交泬寥之上王眞人之於隱居也心授問
答之間綿綿延延往過來續千載如一日皇
元肇興天兵南渡神明所扶壇宇如故心遠
鄒君道元若造物者擬其人爲時而出叫閶
闔於九天之上上方偃武修文以清靜爲壇
以慈儉爲宇垂意玄教命鄒君道元掌教事
盡䕶諸山厥後東澗洪君宗源復陽楊君元
澈碧泉蔡君德溥繼繼承承用保有累朝之
寵命皇慶初元春南隖陳君志新入覲上覿
天光於清都紫微之間承九重之殊渥荷眞
人之美名上賜金欄道衣以爲身章延祐四
年南隖君私竊自念崇禧道場自昔總轄諸
山實爲
上帝垂休儲祉之所不有以表章之何以名
有尊乞陞崇禧爲宫白之集賢諸公以其事
聞于朝嗣歲陛辭還山上復降香以榮其歸
延祐六年八月二十二日玉音自天而下賜
號曰崇禧萬壽宫玄教大宗師上卿大眞大
張公嗣師掌教眞人吴公興有功焉是日也
榮光異氣上燭層霄崇山峻嶺咸有矜色眞
人陳志新率羽士稽首再拜於道之左對揚
休命曰明明天子萬壽萬年實與太元司命
君自混沌溟涬開關之始赤明龍漢浩劫之
前俱以願力裁成輔相以左右民雖今昔殊
時幽顯異迹其受命於
皇皇后帝則異世而同符也於虖休哉既而
冠巾之衆如出一口而祝之曰陳眞人自隱
居陶眞人立館以來既嘗爲太平觀矣又嘗
爲崇禧觀矣上賜今額甚盛舉也他日秉國
史之筆者繫年繫月繫日大書之曰改觀爲
宫自眞人陳志新始其皇恩如天將何以報
塞耶惟我眞人在帝左右必敬必恭蚤夜以
思弼成玄功庶其有以答君師寵綏之造而
眞人亦有無窮之聞眞人曰三君之靈也吾
皇之賜也臣何力之有焉敢不敬恭以從祝
規延祐七年夏四月南隖君俾去疾紀其事
以傳方來去疾謂必有山玄卿其人而後爲
新宫銘草野之文何足以紀盛事辭不獲命
廼舉前說爲之記而又熏沐繫之以詩曰
自有宇宙有此山開山者誰高辛氏耿耿祉
哉太元君天之輔相民怙恃曲林舊館陶眞
人潜德幽光發千祀山圖飛上
天皇家雲漢分章來萬里煌煌崇禧萬壽宫
巨扁鸞飛羲獻字鳳歌鶴舞鏘鈞韶山川鬼
神共歡喜物不疵癘年穀豐乾坤清夷風日
美皇帝怡愉奉太皇萬年億載自今始(元至/治元)
(年正月十/有五日建)
　　　崇壽觀碑(承德郎國子司業蜀郡/虞集撰並書丹題額)
大茅峰之下當華陽南洞之便門有崇壽觀
者本晋洞天館主任敦故宅宋元嘉十一年
路太后始建壇宇太始中廬陵太守孔嗣之
重立以奉曲阿高士華文賢齊建元二年勑
句容王文清仍立而主之名崇元館武帝以
太子時至焉唐貞觀初勑改爲崇元觀有太
極元年所樹碑石完而文泯可識者左拾遺
孫處玄文楊幽經書數字而已天寳七年李
玄靜先生奉勑重修復民百家備修葺寳曆
三年主者有賀思寳則因器物銘識而考見
者也宋大中祥符七年勑賜今名大元至治
二年句曲外史張君嗣眞始來主之顧瞻方
臺近對南面左峰疊玉右引大茅之支而回
合焉定録君㖟言大茅山下有泉水近水口
處可立靜舍陶隱居云近南大洞口有好流
水而多石少出便平比有王文清居之則此
觀是矣廼歎曰山中館宇自齊梁唐宋至于
今代有增益求諸晋人之舊惟此與玉晨許
長史宅耳而吾所治廼傾廢隘陋持甚豈不
在我耶於是度村鳩工更後堂爲太元殿以
復舊規象三茅君於中東爲任華王李賀五
君祠西爲陶隱居祠充前殿基爲弘道壇自
製銘其上壇東爲玄武祠西爲廣惠祠後爲
文賢講堂而前爲都門門外浚古玉津池盡
受大茅南面諸原之水循池西南得昭明太
子讀書臺臺東有井曰福鄉井福鄉者因昭
明道館名也出諸榛莽著文刻石覆之以亭
而巖洞泉石之勝近在百步内者皆按圖表
之可以觀覽泰定元年上清四十五代宗師
劉君大彬朝京師授予始末俾爲之次第焉
張君吴郡人名天雨内名嗣眞字伯雨别號
貞居年二十棄家入道徧游天台括蒼諸名
山吴人周大靜先爲許宗師弟子得楊許遺
書張君從而以爲師悉受其說嘗從開元王
君壽衍入朝被璽書賜驛傳顯受教門擢任
非其志也即自誓不希榮進因從三茅之招
追奉任君而下五君爲文而告之願畢力兹
宇所著外史山世集三卷碧巖玄會録二卷
又尋山志十五卷考索極精博云嗚呼自任
君始居此餘數百年纔五人傳焉其自致于
乆遠者果何託也豈若後世各誘門人系以
私屬如家人父子者哉故寧希闊而有待今
張君無前代賜予之助徒草衣木食以營此
而曠然思與四方之士共爲千載之期豈非
豁落丈夫也哉予故與君爲方外友奇其能
先予遠舉也故繫之詩曰
大茅南垂元氣積陰關闔扉陽洞闢曲穴流
泉保靈宅任君來餌黄赤石天一召錫太元
册曲阿受養良有擇構宫方嚴自王伯清蹕
臨止靈響格虚林森爽化赫奕福鄉帝子發
甘液不食何年喪遺甓白雲映空玉清客開
元全盛煩百役持節旁午致纁璧爾來蕭條
世代隔石鐙刻文土漫畫誰其啓之規古昔
句曲外史美冠舄研書千卷視貞白天眞景
隨玄系繹玉室金堂萬無斁



茅山志卷之二十七










茅山志卷之二十八火四
　　　　上清嗣宗師劉大彬造
　金薤編
齊梁詩
　　　華陽石頌(十五百)　　　陶隱居
河篇徴往册孔記昭昔名三宿麗天秀兩金
標地英　　　　右樞域
宅無廼生有在有則還空靈構不待匠虚形
自成功　　　　右質象
總神列三府分塗交五便陰暉迎夜晳晨精
望曉懸　　　　右形位
南峰秀玄鼎北嶺横秦壁表裏玉沙津周回
隱輪迹　　　　右標貫
左帶柳汧水右浚陽谷川土懷北邙色井冽
鳳門泉　　　　右區别
郭干峙留岸姜巴亘遠蹤鶴廟或時饗别宅
廼恒恭　　　　右跡號
吴居非知地越冢詎隱遷樹蓋徒低陰石竈
未嘗煙　　　　右類附
果林鬱餘柰蔬圃蔓遺辛熒芝可燭夜田泉
嘗浣塵　　　　右物軌
降轡龜山客解駕青華童寢宴含眞館高會
蕭閒宫　　　　右游集
清歌翔羽集長嘯歸雲翻孑弦有逸調空談
無與言　　　　右才英
標舍雷平下立靜連石陰上道已冲念飛華
當軫心　　　　右學稟
濟神既有在去留從所宜心迹何用顯冥途
自相知　　　　右業運
方隅游瓊刃華陽棲隱居重離倘或似七元
廼扶胥　　　　右挺契
號期行當滿亥數未終丁迨廼承唐世將賔
來聖庭　　　　右機萌
刊石玄窗上題誠曲階門動靜願矜録不負
保舉恩　　　　右誠期
　　　答詔問
山中何所有嶺上多白雲只可自怡悦不堪
持寄君
　　　告逝篇
性靈昔既肇縁業乆相因即化非冥滅在理
澹悲欣冠劍空衣影鑣轡廼仙身去此昭軒
侣結彼瀛臺賔倘能踵留轍爲子道玄津
　　　入山尋桓清遠不遇　邵陵王簫綸
荆門丘壑多甕牖風雲入自非棲遁情誰堪
霜露濕
　　　初入山作　　　　　　恒法闓
寒谷夜將晨置賞復尋眞方壇垂密葉澈水
度朱鱗杏林雖伏獸芝田詎俟人丹成方轉
石罏變欲銷銀當知勝地遠於此絶囂塵
　　　酬華陽陶先生　　　　沈約
三清未可覿一氣且空存所願回光景拯難
拔危魂若蒙九丹贈豈懼六龍奔
　　　還園宅奉酬華陽陶先生
早欲尋名山期待婚嫁畢二事雖云已此外
復非一忽聞龍圖至仍睹榮光溢副朝首八
元開壤賦千室冠纓曾弗露風雨未嘗櫛鳴
玉響洞門金蟬映朝日慚無小人報徒叨令
尹秩豈忘平生懷靡鹽不遑恤
　　　華陽先生登樓不下贈呈
側聞上士說尺木廼騰霄雲軿不展地仙居
多麗譙卧待三芝秀坐對百神朝銜書必青
鳥嘉客信龍鑣非止靈桃實方見大椿凋
　　　奉華陽王外兵(隠居別易氏號)
餐玉駐年齡吞霞返容質眇識青丘樹回見
榑桑日爛熳蜃雲舒嶔崟山海出
　　　答句曲先生范雲
終朝吐祥霧薄晚孕奇煙迥澗生芝草重崖
出醴泉中有懷眞士被褐守沖玄石户棲十
祕金壇謁九仙乘鵷方履漢轡鶴上騰天
唐詩
　　　酬茅山權器　　　　　皇甫冉
南望江南滿山雪此情惆悵將誰說徒隨羣
吏不曾閒顧與諸生爲乆别聞君靜坐轉耽
書種樹葺茅還舊居終日白雲還自足明年
若草又何如人生有懷苦不展出入公門猶
未免回舟早晩待春風先報華陽洞深淺
　　　送陸潜夫往茅山
游仙洞兮訪眞官奠瑶席兮禮石壇忽髣髴
兮雲擾杳陰深兮夏寒欲回頭兮揮手便辭
家兮來否有婚嫁兮嬰纏待歸來兮已乆
　　　送張道士歸茅山
向山獨有一人行近洞應逢隻鶴迎唯以素
書傳弟子還因白石號先生無窮杏樹縁山
種幾許芝田向月耕師事少君年歲乆欲隨
毛節往青城
　　　送鄭員外入茅山
但見全家去寧知幾日還白雲迎谷口流水
出人間冠冕情遺世神仙事滿山其中應有
物豈貴一身閒
　　　送鄭二之茅山
水流絶澗終日草長深山暮春犬吠鷄鳴幾
處條桑種杏何人
　　　山居即事　　　　　　顧況
下泊降茅仙蕭閒隱洞天楊君閑上法司命
駐流年崦合桃華水窗分柳谷煙抱孫看種
樹倚杖問耘田世事休相擾浮名任一邊由
來謝安石不解飲靈泉
　　　崦裏桃華
崦裏桃華逢女冠林間杏葉落仙壇老人方
授上清籙夜聽步虚山月寒
　　　大茅嶺東新居憶亡子從眞
谷鳥猶呼兒山人夕霑襟懷哉隔生死悵矣
徒登臨東門憂不入西河遇亦深古來失中
道偶向經中尋大象無停輪倏忽成古今其
夭非不幸鍊形由太陰凡欲攀雲階譬如火
鑄金虚室留舊札洞房掩閒琴泉源登方諸
上有空青林彷彿通寤寐蕭寥邈微音軟草
被汀洲鮮雲略浮沈赬景宣疊麗紺波響飄
淋石窟含雲巢迢迢耿南岑悲恨自兹斷清
塵詎能侵眞靜一時變坐超唯從心
　　　思歸桃華崦(二首)
廢棄忝殘生後來亦先夭詩人感風雨長夜
何時曉去國宦情無近鄉歸夢少庇身絶中
援甘靜忘外擾麗景變重陰洞山空水表靈
潮若有信寄謝西飛鳥
朝與佳人期碧樹坐紅萼暮與佳人期飛雨
洒青閣佳人窅何許中夜心寂寞始憶花正
開復驚葉初落行騎飛泉鹿卧聽雙海鶴嘉
願有所從安得處其薄
　　　題盧道士房
秋砧響落木共坐茅君家唯見兩童子門外
汲井花空壇靜白日神鼎飛丹砂塵尾拂霜
草金鈴摇霽霞上章塵世隔看奕桐陰斜稽
首問仙要黄精堪餌花
　　　憶山中
春還不得還家在最深山蕙圃泉澆濕松窗
月映閒薄田臨谷口小職向人間去處但無
事重門深閉關
　　　送李道士歸桃華崦
人境年虚擲仙源日未斜羡君乘竹杖辭我
隱桃華鳥去寧知路雲飛似憶家莫愁容髮
改自有紫河車
　　　夜中望仙觀
日暮銜花飛鳥還月明溪上見青山遥知玉
女窗前樹不是仙人不許攀
　　　酬韋夏卿送歸茅山兼綦母正字
玉帝居金闕靈山幾處朝簡書猶有畏神理
詎能超鶴廟新家近龍門舊國遥離䰟結不
斷洞府一吹簫
　　　送顧况歸茅山韋夏卿
聖代爲遷客虚皇作近臣法尊稱大洞(著作/已受)
(上清/畢法)學淺忝初眞(夏卿初/受正一)鸞鳳文章麗煙霞
翰墨新羡君尋句曲白鵠是三神
　　　奉同　　　　　　　　綦母誠
謫宦聞嘗賦游仙便作詩白銀雙闕戀青竹
一龍騎先入茅君洞旋過葛稚陂泠然列禦
寇五日有還期
　　　答贈木耳一名樹雞　　韓愈
軟濕青紅狀可猜欲烹還唤木盤回想君直
入華陽洞割取乖龍左耳來
　　　剡溪逢茅山道士　　　張籍
茅山近别剡溪逢玉節青毛十二重自說年
年上天去羅浮最近海邊峯
　　　贈茅山楊判官
應得煙霞出俗心茅山道士共追尋閒憐鶴
貌偏能畫暗辯桐音自作琴長嘯每來松下
坐新詩堪向雪中吟征南幕裏多賔客君獨
相知最校深
　　　寄華陽孫鍊師(三首)　　李德裕
何地最翛然華陽第八天松風清有露蘿日
靜無煙乍警瑶壇鶴時嘶玉樹蟬欲馳千里
思唯戀鳳門泉
石上溪蓀發紫茸碧山幽藹水溶溶菖花定
是無人見春日唯應羽客逢
獨尋蘭渚玩遲暉閒倚松窗望翠微遥想春
山明月曙玉壇清聲步虚歸
　　　遥傷茅山孫尊師(三首)
蟬蜕遺虚白蜺飛入上清同人悲劍解舊友
覺衣輕黄鵠遥將舉斑麟儼未行唯應鮑靚
室終夜識琴聲
空宇留丹竈層霄被羽衣舊山聞鶴化遺舄
尚鳧飛數日奇香在何年白鵠歸想君游下
泊方歎里閭非
金格期初至飈輪去不停山摧武擔石天隕
少微星弟子悲徐甲門人泣蔡經空聞留玉
舄猶在阜郷亭
　　　尊師是桃源黄先生得法弟子嘗見
　　　尊師稱先師靈跡今重賦此詩兼寄
　　　題黄先生舊館
後學方成市(今茅山宫觀道士/並是先生弟子也)吾師乆上賔
洞天應不夜源樹只知春(此並蹟/桃源事)碁客留童
子(瞿仙童即先生弟子桃源/得仙人碁子載在傳記内)山精避直神(先/生)
(初至茅山童子誤觸法繞有聲先生/疑山神所爲以符召致之靈異如比)無因握
石髓分與養生人
　　　　右四詩石刻唐會昌癸亥年暮春
　　　　十八日祕書郎上柱國裴質方書
　　　溪蓀
楚客重蘭蓀遺芳今未歇葉抽清淺水花照
暄妍節紫艶映渠鮮輕香含露潔離居若有
贈暫與幽人折
　　　自紫陽觀至華陽洞簡李延陵
　　　　　　　　　　　　　劉長卿
石林媚煙景句曲盤江甸南望佳氣濃峯峯
遥隱見漸臨華陽口微路入葱蒨七曜懸洞
宫五雲抱深殿銀函竟誰發金液徒堪薦千
載空桃華秦人深不見東溪喜相遇貞白如
會面青鳥來去閒紅霞朝夕變一從葬貞骨
萬里乘飛電蘿月延步虚松風醉閒宴幽人
即長往茂宰應交戰明發歸琴堂知君懶爲
縣
　　　宿華陽洞寄袁稱　　　李端
花洞晩陰陰仙壇隔杏林漱泉春谷冷擣藥
夜窗深石上開山酒松間對玉琴戴家溪北
住雪夜去相尋
　　　贈茅山道者
姓字不書高士傳形神自得逸人風已傳花
洞將秦接更指茅山與蜀通懶說歲年齊絳
老甘爲鄉曲號涪翁終朝賣卜無人識弊服
徒行入市中
　　　題李尊師山房　　　　秦系
天師百歲少如童不到深山竟不逢洗藥每
臨新瀑水步虚時上最高峰籬根五月留殘
雪壇右千年蔭怪松此去人寰知遠近回看
雲壑一重重
　　　柳谷汧故居　　　　　權德輿
下馬荒郊日欲曛潺潺石溜靜中聞鳥啼花
落無人處寂寞山窗掩白雲
　　　春游茅山酬杜評事見寄
喜得賞心處春山豈計程連溪芳草合半嶺
白雲晴絶澗飲冰碧仙壇挹灝清懷君在人
境不共此時情
　　　題崔山人草堂
竹逕茅堂接洞天閒持塵尾潄春泉世人車
馬不知處時有歸雲到枕前
　　　下第後寄高山人顧非熊
我來堂屋前仰視大茅顛潭淨鳥聲異地寒
松色鮮人眠甕牖月鹿飲鳳門泉多愧憐高
隱無成又一年
　　　贈茅山高拾遺
人皆貪利禄白首更營營若見無爲理兼忘
不朽名幽禽窺飯下好藥入籬生夢覺巖泉
滴猶疑禁漏聲
　　　成名後歸茅山酬羣公見送
此名誰不得人賀至公難舊業承家了離筵
去國歡暮天行鴈斷曉渡落潮寒舊隱茅峯
下松根石上盤
　　　酬鄭史君見送歸茅山
餞行詩意厚惜别酒筵重解纜城邊柳還舟
海上峰飲猿當瀨見浴鳥帶槎逢吏隱應難
遂爲霖是蟄龍
　　　茅山贈梁尊師　　　　許渾
雲屋何年客青山白日長種花春掃雪看籙
夜焚香上象壺中闊浮生夢裏忙幸承仙籍
後乞取大還方
　　　贈何處士
東望茅山北去秦梅仙書裏說知人白頭煮
石青山下雖遇唐生不敢親
贈茅山高拾遺(二首)　　　　　李商隱
諫獵歸來綺里歌大茅峰影薄秋波山齋留
客掃紅葉野逕送僧披緑莎長覆舊圖碁勢
盡徧添新品藥名多雲中黄鵠日千里自宿
自飛無網羅
一笛迎風萬葉飛强携刀筆换征衣潮寒水
國秋砧早月暗山城曉漏遲巖響遠催行客
過浦深遥送釣船歸中年未識從軍樂虚近
三茅望少微
　　　送顧秀才歸丹陽　　　王建
江城柳色海門煙欲到茅山始下船知道君
家當瀑布菖蒲潭在草堂前
　　　茅山道中　　　　　　趙嘏
溪樹重重水亂流馬嘶殘雨晚程秋門前便
是仙山路目斷寒雲不得游
　　　秋日寄華陽山人　　　高蟾
雲木送秋何草草風波凝冷太星星銀鞍公
子䰟堪斷玉弩將軍涕自零茅洞白雲和雨
看荆溪黄鵠帶霜聽人間不見清凉事猶向
溪翁乞畫屏
　　　懷三茅道友　　　　　熊皎
塵事何年解客嘲十年容易到三茅長思碧
洞雲窗下曾借黄庭雪夜抄丹桂有心憑至
論五峰無信問深交杏壇仙侣應相笑只爲
浮名未肯抛
　　　題茅山仙臺藥院　　　劉言史
擾擾浮生外華陽一洞春道書金字小仙圃
玉苗新芝草迎飛燕桃華笑俗人樓臺爭聳
漢難犬亦嫌秦願得青芽散長年住此身
　　　游地肺(六言)　　　　　章孝標
市朝擾擾千古林壑冥冥四賢(四賢謂楊/郭二許也)黄
鶴不歸丹竈白雲自養芝田溪灘永夜流月
羽翼清秋在天高跡無人更躡碧峰寥落孤
煙
　　　金陵道中酬茅山廣文南陽博士(三/首)
　　　　　　　　　　　　　皮日休
寒嵐依約認華陽遥想高人卧草堂半日始
齋青□飯移時空印白檀香鶴雛入夜歸雲
屋乳管逢春落石床誰道夫君無伴侣不離
窗下見羲皇
住在華陽第八天望君唯欲結良縁堂扃洞
裏千秋燕厨蓋巖根數斗泉壇上古松疑度
世林間幽鳥恐成仙不知何事迎新歲烏衲
裘中一覺眠(烏衲裘見/王筠集)
五色香煙惹内文(許遠游燒/香五色煙)石飴初熟酒微
醺將開丹竈那防鶴欲算棋圖却望雲海氣
半生當洞見瀑冰初拆隔山聞如何世外無
交者一卧金壇秪有君
　　　奉和前韻(三首　)　　　陸龜蒙
一片輕帆背夕陽望三峰拜七眞堂(三茅楊/郭二許)
天寒夜潄雲芽淨雪壞晴梳石髮香自拂煙
霞安筆格獨開封檢試砂牀莫言洞府能招
隱會輾飈輪見玉皇
壺中行坐可携天何況林間息萬縁組綬任
垂三品石珮環從落四公泉丹臺已運陰陽
火碧簡須雕次第仙想得雷平春色動五芝
煙甲又芊眠
良常應不動移文金醴從酸亦自醺(眞詰太/平家酒)
(微/酸)桂父舊歌飛絳雪桐孫新韻倚玄雲春臨
柳谷鶯先覺暖動蕪香鶴共聞珍重雙雙玉
條脱盡憑三島寄羊君
　　　懷華陽潤卿博士(三首)皮日休
先生一向事虚皇天市壇西與世忘牀脚支
龜看氣訣刀圭餌犬試仙方靜探石腦衣裾
潤閒鍊松脂院落香聞道徴賢須有詔不知
　何日到良常
冥心唯事白英君不問人間爵與勳林下醉
眠仙鹿見洞中閒話隱芝聞石牀卧苦渾無
蘚藤篋開希恐有雲記得玉皇新詔樣青瓊
版上緑爲文
鳳骨輕來稱瘦容華陽館主未成翁數行玉
札存心舊一掬雲漿漱齒空白石煮多熏屋
黑丹砂埋乆染泉紅他年欲事先生去十賚
須加陸逸沖
　　　奉和　　　　　　　陸龜蒙
幾降眞官㖟隱書洛公曾到夢中無眉間入
靜三辰景肘後通靈五嶽圖北洞樹形如曲
蓋東凹山色似熏罏金壇福地能容否願作
岡頭蔣負芻
火景應難到洞宫蕭閒堂冷任天風談玄塵
尾抛雲底服散龍胎入酒中有路還將赤城
接無泉不共紫河通奇編早晩須傳㖟免問
神仙向葛洪
終日焚香禮洞雲更思琪樹轉勞神曾尋下
泊嘗經月不到中峯又累春仙道最高青玉
籙暑天偏稱白綸巾清齋若見茅司命乞取
朱兒十二斤(朱兒事見/登眞隱訣)
　　　華陽張博士欲居荆襄因寄之
　　　　　　　　　　　　　皮日休
地肺從來是福鄉廣文高致更無雙青精飯
熟雲侵竈白拗裘成雪濺窗映日竹窗千萬
字經冬術煎兩三缸鱸魚自是君家味莫背
松江憶漢江
　　　代廣文酬　　　　　　陸龜蒙　
不知天隱在何鄉且欲煙霞跡暫雙鶴廟未
能齊月馭鹿門聊擬並雲窗蘚銜荒磴移桑
屐花浸春醪滿石缸莫惜槎頭容釣伴也應
東印有餘江
　　　送潤卿懷華陽　　　　皮日休
雪打蓬舟離酒旗華陽居士半酣歸逍遥只
恐逢雲將恬澹眞應降月妃仙市鹿胎如綿
纈陰宫燕肉似酥肥公車草合蒲輪壞爭不
教他白日飛
　　　同前　　　　　　　　陸龜蒙
何事輕舟近臘回茅家兄弟待歸來封題玉
洞虚無奏點檢霜壇沆瀣杯雲肆先生分氣
調山圖公子愛詞才殷勤爲向東卿薦洒掃
含眞雪後臺
　　　南陽博士還雷平後寄
微微春色染林塘親撥煙霞坐澗房陰洞雪
膠知未入濁醪風破的偷嘗芝臺曉用金□
煮星度閒將玉鈴量幾遍侍晨宫欲降曉壇
先起獨焚香
　　　同前　　　　　　　　皮日休
春彩溶溶釋凍塘日晴閒燕坐巖房瓊函靜
啓無人見金液初開與鶴嘗八會舊文多榻
寫七眞遺詰剩思量不知夢到驚何處紅藥
滿山煙月香
　　　寄懷華陽潤卿
鹿門山下捕魚郎今向江南作渴羌無事只
陪看鶴相有錢唯欲買湖光醉來渾忘移化
處病起空聞焙藥香何事對君猶有愧一蓬
風雪返華陽
　　　奉和　　　　　　　　陸竈蒙
高抱相逢各絶塵水經山疏不離身才情未
擬湯從事玄解猶嫌竺道人霞染洞泉渾變
紫雪披江樹半和春誰憐故國無生計唯種
南塘二畆芹
　　　再寄潤卿皮日休
高眠可爲要玄纁鵲尾金爐一世焚塵外鄉
人唯許掾山中地主是茅君將收芝菌唯防
雪欲晒圖書不柰雲若使華陽終卧去漢家
封禪用誰文
　　　酬襲美倒用前韻張賁
尋疑天未喪斯文故選茅峯寄白雲酒後只
留滄海客香前唯見紫陽君近年已絶詩書
癖今日兼將筆硯焚爲有此身猶苦患不知
何者是玄纁
　　　奉和　　　　　　　　陸龜蒙
忽辭明主事眞君直取姜巴路入雲龍篆拜
時輕詰命霓襟披後小玄纁峰前北帝三元
會石上東卿九錫文應笑世間名利火等閒
靈府剩先焚
　　　文讌招潤卿辭以道友將至因寄
仙客何時下鶴翎方瞳如水腦華清不過傳
達楊君夢從許人間小兆聽
　　　和　　　　　　　　　皮日休
颺馭已應歸杳眇博山猶自對氤氲不知入
夜能來否紅蠟先教刻五分
　　　答　　　　　　　　　張賁
仙侣無何訪蔡經兩煩韶濩出彤庭人間若
有登樓望應怪文星近客星
　　　謝潤卿惠□飯　　　　皮日休
傳得三元□飯名大宛聞說有仙卿(按西梁/子文黄)
(錦素書大宛北谷/子號青精先生)分泉過屋舂青稻(此飯以/青龍稻)
(造/之)拂霧彯衣折紫莖(南燭色/微紫)蒸處不教雙鶴
見服來唯怕五雲生草堂空坐無飢色時把
金津漱一聲
　　　同前　　　　　　　　陸龜蒙
舊聞香積金仙食今見青精玉斧飱自笑鏡
中無骨録可能飛上紫霞端
　　　送董少卿游茅山皮日休
名卿風度足杓斜一舸閒尋二許家天影晚
通金井水山靈深護玉門砂空壇禮後銷香
母陰洞縁時觸乳華盡待于公作廷尉不須
從此便飱霞
　　　同前　　　　　　　　陸龜蒙
威輦高懸度世名至今仙裔作公卿將隨羽
蓋朝珠闕曾佩魚符管赤城雲凍尚含孤石
色雪乾猶墮古松聲應知四扇靈方在待取
歸來緑髮生
　　　寄何道士
終身持玉律丹訣未應傳況是曾同宿相違
便隔年問顔知更少聽論想逾玄古籙文垂
露新吟句絶煙蜂供和飣蜜人寄買山錢紫
燕長巢洞青龜忽上蓮篋藏徴隱詔囊佩攝
生篇圃暖芝臺秀巖春乳管圓林棲孫子鶴
堂宿弟兄仙幸閲靈書次心期賜一編
　　　洞宫秋夕
月午山空桂華落華陽道士雲衣薄石壇香
散步虚遲杉露泠泠滴栖鶴
　　　寄懷華陽道士
華陽門外五芝生飱罷愁君入杳冥遥夜獨
棲還有夢昔年相見便忘形爲分科斗侵鉛
槧與說蜉蝣坐竹欞醮後幾時歸紫閣别來
終曰誦黄庭閒教辨藥童名甲靜識歸巢鶴
姓丁絶澗飲羊春水膩傍林燒石野煙腥深
沉谷響含疏磬片段嵐光落畫屏休採古書
探禹穴自刊新曆鬬堯蓂珠宫鳳合迎蕭史
玉籍人誰訪蔡經架上黑縁長褐穩案頭丹
篆小符靈霓軒入洞齊初月羽節升壇拜七
星當路獨行衝虎豹向風孤嘯起雷霆凝神
密室多生白叙事聯編盡殺青匝地山形皆
暗寫隱天竽籟秪閒聽分張火力燒金竈拂
拭苔痕洗酒缾翠壁上吟朝復暮暖雲邊卧
醉還醒倚身長短裁笻杖借客高低結草亭
直用森嚴朝北帝愛將清淺問東溟常思近
圃看栽杏擬借鄰峰伴采苓揜樹半扉晴藹
藹背琴殘燭曉熒熒舊來捫蝨知王猛欲去
爲龍歎管寧蟾魄幾應臨蕙帳漁竿獨尚枕
楓汀含煙細草無端緑冒雨閒花作意馨掠
岸驚波沉翡翠入簾斜照礙蜻蜓初征漢棧
宣飛檄待破燕山好勒銘六轡未收千里馬
一囊空負九秋螢我悲雌伏眞方衲他聘雄
才似建瓴合在深崖齊散木自求滄海點浮
萍頻抛俗物心還爽遠憶幽期目剩冥已買
扁舟束眞誥手披仙語任揚舲
　　　寄茅山何威儀二首
大小三峰次九華靈踪今盡屬何家漢時仙
上雲顛鶴蜀地春開洞底花閒傍積嵐尋瀑
眼凍淩殘雪採芝芽年來已奉黄庭教夕鍊
精䰟曉吸霞
曾向人間拜節旄乍疑因夢到仙曹身輕曳
羽霞襟狹髻聳峨煙鹿幘高山暖不葷峯上
韭水寒仍落洞中桃從聞後日搜奇話轉覺
魂飛夜夜勞
　　　送人罷官入茅山
呼童曉拂鞍歸上大茅端薄俸雖休入明霞
自足飱暗霜松葉赤踈雨草堂寒又鑿中峯
石重修拜月壇
　　　句曲山朝眞詞(并序)
歲十二月二日句曲山道士朝眞于大茅峯
上學神仙有至自千萬里者余距華陽天程
止信宿塵約不能遂去馳神旦旦忽若戴昇
矣因作朝眞詞迎送各一解以自塞意
　　　迎眞
九華磬答寒泉急十絶幡揺翠微濕司命旍
旌未下來焚香抱簡凝神立殘星下照霓襟
冷缺月纔分鶴輪影空洞靈章發一聲春來
萬壑煙花醒
　　　送眞
縈雲鳳髻飄然解玉鉞玄竿儼先邁朝眞弟
子悄無言再拜碧杯添沆瀣火鈴跳擲龍毛
蓋腦髮青青赮繂繂萬象銷沉一瞬間空餘
月外聞殘珮
　　　江南秋懷寄華陽山人
櫛髮凉天曙含豪故國情歸心一夜極病體
九秋輕忽起襜褕詠因悲絡緯鳴逢山即堪
隱何路可圖榮揲策空占命持竿豈釣名忘
憂如有待縱懶以無營小逕纔分草斜扉劣
辨荆冷荷承露菂疏菊卧煙莖譜爲聽琴閲
圖因看海憕鷺毛浮島白魚尾撇波赬庭橘
低攀嗅園葵旋折烹饥烏窺食案鬭鼠落書
棚種豆悲楊惲投瓜憶衛旍東鄰誰處士南
郭自先生分野星多蹇連山卦少亨衣裾徒
博大文籍漫縱横蘭葉騷人佩蓴絲内史羹
鶡冠雖適越羊酪未饒傖倚嘯微抽恨論玄
好折醒棲遲勞鼓篋豪俠愛金籝鍊藥傳丹
鼎嘗茶試石□沼連枯葦暗窗對脱梧明未
達譏張翰非才嫉禰衡遠懷魂易黯幽憤骨
堪驚礪缺知矛利磨瑕見璧瑛道源䟽的瀝
儒術售精誠敢歎良時擲猶勝亂世攖相秦
猶幾死王漢尚當黥飲啄期應定窮通勢莫
爭髠鉗爲皁隸譚笑得公卿浴日安知量追
風不計程塵埃張耳分肝膽季心傾諭蜀專
操檄通甌獨請纓匹夫能曲踊萬騎可横行
許國輕妻子防邊重戰耕俄分上尊酒驟厭
五侯鯖靜默供三語從容算一枰弘深司馬
法雄傑二師兵朔雪埋烽燧寒笳裂旆旌乘
時收句注即日掃攙搶武昔威殊俗文今被
八紘琮璜陳始畢詔夏教初成芽糵羣妖滅
松筠百度貞郎官青瑣拜使者繡衣迎帝道
將雲關澆波漸砥平學徒羞說霸佳士恥爲
跉負杖歌南畆操觚賦北征才當曹斗怯書
比惠車盈謝氏憐兒女郗家貴舅甥唯荒稚
圭宅莫贈景山鎗賢彦風流遠江湖思緒縈
謳啞揺舴艋出没漾鵁鶄晩樹參差碧奇峰
迤邐晴水喧揌紫芡村響□香秔荷笠漁翁
古穿籬守犬獰公衫白苧卷田餉緑筲擎地
與膏腴錯人多富壽并相歡時帖泰獨坐歲
崢嶸唧嘖蛩吟壁連軒鶴舞楹戊風飄疊鼓
鄰月動哀筝未得文章力何由俸禄清和鉛
還搰搰持斧自丁丁驚懼疑雕朽功勤過屑
瓊凝神披夕秀盡力取朝英蠧簡開塵篋寒
燈立曉檠靜翻詞客系閒難史官評天地寧
舒慘山川自變更秪能分跖惠誰解等殤彭
項豈重瞳聖夔猶一足𨆪阮高酣麯糵莊達
謝犠牲□齒無勞話寬心豈可盛但從罏冶
煅莫受蔚羅嬰硯撥萍根洗舟衝蓼穗撑短
牀編翠竹低几凭紅檉霜信催楊柳煙容裊
杜蘅桁排巢燕燕屏畫醉猩猩紐檜堆嵐影
飛泉撼玉琤𦪽𦨰尋遠近握槊鬥輸贏檻壓
離披瓠簷垂礧磊橙忘情及宗炳抱疾過劉
楨野饋誇菰飯江商賣蔗餳送神枹瓦鼓留
客上瓷觥舉檝揮青劍鳴榔送遠鉦鳥行沉
莽蒼佳隊破泓澄手戟非吾事腰鎌且發硎
凉難求摽摽聊欲取錚錚幾歎蟲甘蓼還思
鹿美萍愁長難自剪歌斷有誰賡未去師黄
石空能說白珩性湍纔激浪言莠罷抽萌地
僻琴樽獨溪寒杖屨清物齊消臆對戈倒共
心盟絲曳靈妃瑟金函太子笙幽棲膠竹塢
仙慮繹蓬瀛想象珠襦鳳追飛翠蕊鶯霧簾
深杳悄雲磬冷敲鏗籙字多階品華陽足弟
兄焚香凝一室盡日思層成匿影崦嵫色呀
空渤澥聲吾當營巨黍束去射長鯨
　　　游茅山　　　　　　　杜荀鶴
步步入茅山仙家爲徑分漁樵不到處麋鹿
自成羣石面迸出水松頭穿破雲道人星月
下相次禮茅君
　　　送喻鍊師歸茅山　　　李建勳
休糧知幾載臉色似桃紅半醉離城去單衣
行雪中水聲茅洞曉雲影石房空莫學秦時
客音書便不通
　　　送許處士堅往茅山　　潘佑
天壇雲似雪玉洞水如琴白雲與流水千載
清人心君携布囊去路長風滿林一入華陽
洞千秋那可尋
　　　宿茅山　　　　　　　徐鉉
茅許禀靈氣一家同上賔仙山空有廟舉世
更無人獨往誠遺俗浮名亦累眞當年各自
勉雲洞鎮長春

茅山志卷之二十八
茅山志卷之二十九火五
　　　　上清嗣宗師劉大彬造
　金薤編
宋詩
　　　將赴南徐任游茅山作范仲淹
丹陽太守意何如先謁茅卿始下車展節事
君三黜後收心奉道五旬餘因尋靈蘂逢芝
圃欲叩眞關借玉書不用從人問通塞天教
吏隱接仙居
　　　寄張道者
有客平生愛白雲無端半老尚紅塵秪應金
簡名猶在得見仙巖種玉人
　　　寄道士張明眞　　　　田況
澹靜姿儀簡曠蹤結菴深對大茅峰坐忘世
故愁應少道斷人情語亦慵萬里信音憑鶴
到一厨煙火倩猿供幾時歸侍虚皇駕七色
霞衣九色龍
　　　遊茅山　　　　　　　滕宗諒
句曲山中古洞天金堂玉室地相連方當蘧
子知非日已過茅君得道年
　　　寄張明眞王隨
紺髮丹顔氣粹和大茅峰畔隱雲蘿至人朝
斗傳靈訣先帝觀龍賜御歌町幢瑞文眠徑
草蜿蜒神物戲池波自慚五馬來塵外一挹
仙風幸已多
　　　華陽逋客　　　　　　胡宿
小隱華陽客山居不記年酒中常有聖棋下
更無仙校得廣陵散注成秋水篇吾纓今未
濯慚愧舊林泉
　　　登茅峯(三首)　　　　　王安石
一峰高出衆峯巔疑隔塵沙路幾千俯視煙
雲來不極仰攀蘿蔦去無前人間已换嘉平
帝地下誰通句曲天陳迹是非今草莽紛紛
流俗尚師傳
翛然杖屨出塵囂雞犬無聲到泬寥欲見五
芝莖葉老尚攀三鵠羽翰遥容溪影轉迷横
徑仙凡風來得墮樵興罷日斜歸亦懶更磨
蒼蘚認前朝
捫蘿路到半天窮下視茅州杳靄中物外眞
游來几席人間榮願付苓通白雲坐處龍池
杳明月歸來鶴馭空回首三君誰更似子房
家世有高風
　　　中茅石上見徐鍇篆字
百年風雨草苔昏尚有南唐筆法存只恐終
隨嶧碑盡西風吹燒滿秋原
　　　謁觀妙宗師值晝寢張方平
一枕清風靖館深滿庭松檜鬱交陰此時内
景人難見月在泥丸日在心
　　　玉晨觀左紐檜楊傑
華陽山裏千株檜玉晨殿前一左紐虬枝龍
幹向朝曦勢與榑桑鬥長乆亳州渦水太清
宫老子手植纔數九一檜正與此樹同蔕固
根深應不朽信知福地有靈木栽種曾經上
眞手君不見龍從火裏出虎向水中生生理
尚左不尚右又不見天輪左旋不休止日月
五星如磨蟻左紐檜藴至理上士體之能不
死
　　送洞元法師歸茅山(三首)蔡肇
絳節飄飄下紫清更參隱訣制頽齡若逢方
丈庬眉叟來㖟囊中赤甲經
崇寧新閣連雲起天篆浮空寳氣飛帝遣群
龍常護守池潭風雨夜深歸
一菴疇昔共嶔崟古木垂蘿歲月深恐是三
生房次律要隨藤杖去重尋
　　　三茅風雨圖
筆間雲氣生豪末紙上松聲聽有無收得三
茅風雨樣高堂六月是冰壼
　　　贈王筌(并序)　　　　　龔原
筌字子眞富鄭公客元豐中賜號沖照處士
元符三年從劉先生受上清籙華陽洞便門
一夕忽開自左慈得進洞宫旋閉且千載矣
華陽新報便門開應爲高人受籙來試問玉
門砂遠近未饒元放是仙才
　　　寄茅山道友　　　　　丘濬
鳴鳳相邀覽德輝松蘿從比與心違孤峯萬
仞月正照古屋數間人未歸欲助唐虞開有
道深慚茅許勸忘機明朝又引輕帆去紫术
年年空自肥
　　　題茅山　　　　　　　陳輔
積金峰頂作屏遮寳閣横空疊彩霞鶴駕往
來茅許宅龍軿交會郭楊家洞天有望人如
玉塵世休觀事若麻我是方臺舊僚友盍尋
歸路種雲芽
　　　下泊宫
咸陽龍虎此飛昇二弟東山道亦成不見棠
梨司命宅空餘丹井一泓清
　　　玉蘭
長史北軒多種竹隱居南洞少栽花藍橋西
路青青處拾得璚兒似虎牙
　　　芝术歌(并序)　　　　　周邦彦
道正盧至柔得芝一本生於术間术生石上
根鬚連絡不可解遇於白鵠廟之側樵斧斷
取之猶金石也邦彦請乞於盧持壽叔文
華陽之天諸洞府阿穴便門迷處所三君謁
帝不知還帳冷祠空遺鶴羽玉津寳氣乆成
𦛟靈术神芝時出土日精潜燭出自明人力
窮搜神不與前年楝撓作新宫坎坎空巖響
斤斧君來胎禽舞海雪君去山雲雜川雨是
生朱草示塵寰故遣樵青入林莽糵膏紫漆
自堅栗下附天蘇蟠石塢肉人但恐竒禍作
藥籠復憂神物取廬陵太守藴仙風健骨清
姿欲飛舉陰功除瘼民已悦靈藥引年天亦
許願因服餌斷膏粱未讓南華養生主
　　　華陽洞　　　　　　　張商英
素虎斑虬躡紫煙幾看滄海變桑田赤城玉
笥尋眞後又到華陽第八天
　　　南洞即事　　　　　　張綱
紫綬金章八十三衰殘不稱舊宫銜煩君寫
作歸田老野服翛然坐碧巖
　　　送鶴還齊雲　　　　　張釜
胎仙誰遣到塵寰盡日清吟伴我閒不作沖
天支遁想頗疑携箭佐卿還要追鸞駕煙霞
上肯處雞羣伯仲間爲語齊雲好看取他年
我欲訪緱山
　　　贈華陽法師　　　　　蔡卞
師到華陽洞山華幾度開秪應常救物却遣
世人來
　　　將之豫章別葆光先生　張堅
西山唤我陪輕舉上館留君養大還莫起世
間離别念他年相見兩童顔
　　　鶴廟松(閒采茯苓者傷/其根遂枯其半)
誰種飛仙百丈梯風摧雨折昔人非憑誰寄
語楊員外留取孫枝待令威
　　　茅山雨中
踈踈霧雨閟朝晴不那浮雲先自生傳語洞
靈休勒駕而今逋客己歸耕
　　　華陽南洞　　　　　　周文璞
稽首游靈山駕言入華陽南洞極閟怪松深
泉水香曲几妙隸畫鉅石刊靈章俛首闚雲
門冷風襲綃裳守菴敬愛客暖我紫术湯遺
我鵝眼錢云是洞所藏往有尋幽徒入見黄
金墻侈心或已起幾受奇鬼戕凡身倘會遇
敢恨飛蓬霜更丐尺宅地便築安閒房朝披
神芝圖暮試□飯方
　　　金牛穴
淩兢下危梯頫傴坐深穴側身避雲霧偃面
視日月藥苗護谽谺竹根巑嶻嶭安知幽磎
下有此太竒崛金牛鏟光采仙牒尚可閲岡
頭春已半枸杞如點血便恐顛風興横吹崖
石裂
　　　寄華陽道侣(三首)
服事三茅過一生癡心只望羽車迎舊時手
種黄龍子今解拏雲入太清
九錫碑亭日欲曛幽人跌坐對罏熏憑誰爲
謝桓司馬句曲山中只白雲
羽扇臨玄圃霓裳上醮壇九枝松葉冷千葉
杏花殘
　　　玉晨觀
風鳴長史昇天栢草護仙翁瘞劍塋瑞像殿
前亡馬蹟豢龍池上有鼉鳴
　　　道中回望茅山
危亭插名嶽畢景扶鉤闌白鳥伺察過低即
若弓彎去歲負笈游徑往元符間離留叫晝
靜洞户生春寒奇哉老宗師作屋雲雨端竟
爲殺蟲蛾不得升龍鸞遺體既解蜕故宫亦
燒殘今剙已半舊千柱扶玄壇遂以兩不借
因復窮巑岏入宅問玉斧採芝投金環墨沼
篆結字丹臺氣成盤稽首大司命被髮緑映
山兩君控鶴從俱著漢小冠何當從之游恍
惚神觀還俗累復驅去煮藥鼎欲翻
　　　燕口洞　　　　　　　田霖
燕口龍泓氣象清錢眞此處有遺靈仙兄去
後師猶在女弟回時洞已扃雲葉尚如披素
練泉聲長似誦黄庭碧桃花發菖蒲紫留與
人間作畫屏
　　　玉晨鑒義芮公見訪　　毛友
曾看扁舟下國門風吹玉袖欲蜚仙經過弱
水三萬里邂逅長安五百年投老漸諳隨處
樂此生只有未償眠茅山术老堪鑱斸服食
相依倘宿縁
　　　次韻　　　　　　　　翁彦深
聞道三茅五洞門翛然來往御風仙雲深騏
驥那容步松古龜蛇莫問年邂逅江頭披霧
語尋思巖畔枕流眠自憐天柱曾孫老句曲
清游合有縁
　　　游茅山道中口占須徧游廼成章
　　　　　　　　　　　　　周必大
千峰溧陽來勢若西南奔遥拱三茅峰不敢
迫至尊三茅如軒懸次序儼弟昆正西關夷
途羣仙之所門至今下泊宫往往弭旗旛
　　　送張達道還山　　　　趙璩
賸借紅塵一日閒有勞妙語徹幽關豈知隱
几如南郭也愧移文向北山有意清風憐我
住無心孤月伴君還三茅若問今消息爲報
逍遥天地間
　　　棲白菴　　　　　　　吕江
門外竹千箇崖顛兩徑分奔泉流碎月高樹
礙行雲游客倦欲卧道人言少文但云秦學
士曾此遇茅君
　　　庚子歲除前一日游茅山尤袤
犯寒出行邁值此歲云除剛風駕飈輪送我
游清都華陽第八天仙聖之所居洞門劣容
人中寬如室廬横前大溪水於焉限塵區其
右萬石林錯落空翠圖茅菴著深秀細路縁
崎嶇幽泉見客喜頗亦類逃虚山深日易曛
捷徑趨元符琳宫照金碧天籟鳴笙芋側睨
白雲峰前瞻赤沙湖金壇聳百丈陰洞通七
途俯視人間世擾擾眞蟲蛆蚤以凡陋質忝
分赤城符豈悟夙昔縁復造神靈墟平生夢
寐處恍若登華胥歸來拜緑章足力尚有餘
珎館十六所安能徧遨娱窮探恨不盡大息
仍踟躇
　　　華陽洞辭(三章)　　　　游九言
河漢澈碧霄晴九華仙子到凡塵凉夜山頭
吹玉笛纖雲卷盡月分明
香露濕草晶熒起看大地盡瑶璚下界千門
人寂寂空山夜靜海波聲
仙子去眇雲程天風杳杳珮環清回望九州
煙霧白千山月落影縱横
　　　大茅君像　　　　　　曾極
面如頳玉碧矑寒散髮垂肩槲葉乾不向大
茅峰頂見世人只作伏羲看
　　　寄温尊師　　　　　　趙師秀
幾度題書寄入山不知何處得書看莓苔石
上秋吟遠星斗壇中夜拜寒鶴改新名呼未
至碑逢斷刻打應難憶師每欲尋師去芝术
栽成自可餐
　　　山行　　　　　　　　湯志道
攀藤縁絶壑野鹿場邊去鳥銜山果來落在
鹿眠處
　　　寄淩山人劉宰
星冠羽帔盛威儀新納官錢得度歸慚愧三
茅老兄弟一生木食草爲衣
　　　游山和諸姪　　　　　陳序
山南細路半青霄人昔共游非俗交浮玉故
鄉驚上國埋丹清夢記中茅峰頭仙客歸黄
鵠石面靈根走翠蛟見說西園渾草莽手栽
寸栢已勝巢
　　　茅山　　　　　　　　楊至質
玉肺空浮已字山五門不鎖洞天寬紫花可
餌秋尋术紅焰難埋夜見丹畫出一牛方水
草飛來三鵠各峰巒仙蹤寂寞高風遠誰爲
先生指額瘢
　　　送茅山劉書記游南嶽
憶共住華陽晴藍紫术香空山今詣闕吾子
亦游方草露雙芒屨丹經一布囊好登祝融
頂紅橘迸榑桑
　　　送林道士歸茅山　　　鄧道樞
多載事茅君麻衣與葛巾眼知人貴賤心鍊
已形神丁甲常爲使王侯不得臣華陽歸洞
晩芝草幾回春
　　　送玉海宗師還山　　　趙伯秀
湖澥天教十載閒玉經功就勝居壇驚塵天
日妨龍卧晩歲華陽望鶴還入詠五噫丹闕
近會心三笑畫溪寒世縁歷盡仙縁熟坐斷
陪眞向上關



茅山志卷之二十九










茅山志卷之三十火六
　　　　上清嗣宗師劉大彬造
元詩
　　　遊茅山五首(并序)　　盧摯
聞句曲山舊矣廼至元戊子春繇宣部行郡
溧陽省俗其墟距山麓一舍而近凡隆阜勝
川曰洞天福地登諸杞秩者部使者至焉禮
也予於是有三茅之行至所謂崇禧觀崇禧
主人鄒姓以心遠自命賔予精舍規構若相
第燕室邃潔藻絢過之亭翼然水樹竹石間
爲此山麗瑋勝絶吾二人彷徉相與不覺日
之夕也遠師衣冠褒然清辯有奇趣又多藝
能託意繪素以幾物化岀所畫鶴工緻詣極
雖古之善史略無見踰而神韻超拔則又得
諸方外者如此因舉觴爲疏翁壽羽流之宇
於上峰者曰元符萬寧宫亦曰宗壇宗壇師
許君翼日肅予爲神明之觀揮杯倚空引睇
無極恨昔之隱居者不獲仍丹丘以從予游
也下探華陽洞穴玉膏泓渟石髮紛紺涓流
赴壑浮花與俱過喜客泉泉方井如澈鑑如
承以石砥如廣袤丈許深衰尋之半繚以
四廡固以扃鐍闢闔唯謹罍齊豆簫于以揭
虔以祗其泉客至客喜泉則喜沸沫湁潗若
躍蚌胎而貫龍髯者殆不可稱數謂之泉笑
否則否異哉予何以見笑歸復憩遠師所留
山間者既信宿矣主人睠客殊未艾也予誦
樂不可極爲解賦詩爲别序以貽之
馬上微風散薄陰玉笙吹客過華林山中宰
相杳何許日暮碧峰雞犬音
澗邊瑶草洞中花細水流春帶碧沙昨夜山
瓢酒初熟道人不暇讀南華
竹杪飛亭枕石泉松壇香霧趁茶煙鳥聲記
得夜來雨鹿夢驚回别有天
遼天有客訪髯龍好事仙人畫者儂笑卷雲
煙收拾去長教函丈在三峯
山君滿意爲山留故遣清泉笑不休萬斛珠
璣三尺玉要隨詩句過宣州
　　　題鄒尊師松鶴圖
翥粉昂丹筆有神道人無夢到雞羣何時醉
拊蒼髯客唤超茅山萬里雲
　　　茅山作(并序)
戊子歲除復如茅山已丑春正月朔舉祝釐
之典曉登天市壇遂偕崇禧主人過積金中
峯留飲松溪方丈復歸遠師玉氣凝潤之室
海風吹曉上三山手把韶華滿意看偶向仙
家逢歲朔不知人世有春寒梅邊杖屨香隨
步雲際樓臺玉作闌萬古椒花一杯酒醉來
騎鶴問還丹
　　　歲旦後四日留别宗壇師松溪許君
　　　鄒君心遠五首
霜袍行客再來時不獨青山慰所思咽路黄
冠定奇士半能歌我步虚詞
碧溪風日隔人間催出梅花鏡裏看莫爲軺
車太幽獨剩分香玉照春寒
山頭羽客曉相携踏破蒼雲北斗梯偶向茅
君巖畔宿却隨猿鶴過松溪
袖裹丹砂脚底雲堯天甲子漢時春只今句
曲游仙夢無復商顔避世人
揖雲聊與許君辭月下歸來訪遠師半夜竹
聲嗔客去又教勞動歲寒枝
　　　賦得松溪呈許宗師　陳鈞
積金高處擁髯蒼下有深清䕶石房渴虎遶
林巡琥珀伏龜隨鶴闖滄浪驚濤兩岸作寒
雨明月一灘流翠霜頗似九層臺上坐空青
樹樹落圓光
　　　登大茅峯　　　　　梁棟
杖藜絶頂窮追尋青山世路爭嶇嶔碧雲遮
斷天外眼春風吹老人間心大君上天寳劍
化小龍入海明珠沉無人更守玄帝鼎有客
欲問奏皇金顛崖誰念受辛苦古洞未易潛
幽深神光不破黑暗惱山鬼空作離騷吟我
來俯仰一慨慷山川良昔人民今安得長松
撑日月華陽世界收層陰一聲長嘯下山去
草木爲我留清音
　　　登茅山　　　　　　張珪
乆矣厭朝市心棲巖壑幽今朝復何朝陟此
蒼峰秋玉宇正寥廓風籟寒颼飀平生獲壯
觀萬里供寸眸煙嵐縹緲中青原間平疇琳
宫一何麗突出寒巖陬茅君此仙去遐想希
前修胡爲塵土蹤歲月徒悠悠何當乘雲虬
八表同周流念念竟忘言凝神入冥搜彷彿
鸞鶴音還來故山游
　　　喜客泉
昔聞喜客泉今來欣見之俯檻一凝盻珠璣
拂清池山靈藴神秀出此天下奇嗟予時所
忌而泉喜何爲丹忱天自知顧兹諒弗疑
　　　晋檜
晋代王氣終劫灰今幾時獨餘此蒼檜鬱鬱
貞秀姿深根盤厚地雲漢參高枝風霜固乆
歷雨露無偏滋一笑媚時榮朝盛夕已衰
　　　陰陽井
仙人修鍊地玉井著神功日月雙輪見陰陽
兩竅通可堪清徹底那更施無窮尚冀丹砂
力當澆塵念空
　　　玉晨觀懷古　　　　趙世延
豢龍人去水平池樓廢壇荒有所思落日回
廊秋寂寂摩挲晋檜讀梁碑
　　　許長史井
因觀長史陰陽井始悟混元玄牝門一勺三
田勤灌溉無根靈草自春温
　　　覽蘇後湖待月南軒墨蹟白雲觀即
　　　景用韻
凉飈集庭柯秋氣殊未肅抉雲度崇岡訪古
瞰巖谷午茶琳宇琴清致超冰玉愧爾白雲
人幽棲非碌碌
　　　華陽道院石亭
秀石巑巒泓水清雲松雪竹護危亭一壺天
地開仙境百里風煙簇畫屏華表柱頭人易
换槐安國裏夢初醒何當借我東偏屋靜掩
巖扉學鍊形
　　　出茅山宿青元觀
白雲送我出山蹊來宿葛公丹井西莫道歸
途清興减夜來和月飲刀圭
　　　與存此山上人山行(吴興趙公/作詩意圖)
　　　　　　　　　　　　梁大柱
一聲兩聲松子落三片五片楓葉飛夕陽下
山新月上道人相送一僧歸
　　　凝神菴
菴廬占勝倚巖扃中有高人謝俗名書卷獨
存標月指松風疑聽喝潮聲衲摩銀鼠花生
纈墨洒金鸞草間行回首浮榮空一夢湖光
蘸碧遠山横
　　　計籌秋夕懷茅山道舊　林德芳
兩峯明月各天涯限以具區天渺瀰秋聲合
在飈輪頂借我王輪鐵笛吹
　　　至大三年代祀茅山宿玉晨觀
　　　　　　　　　　　　　吴全節
星馳六轡過華陽晋檜蒼蒼古道場夜鶴唳
風清地肺曉龍閣雨護天香三峰恍惚蓬萊
境萬象昭回草木光青石壇高天咫尺緑章
封事答吾皇
　　　登大茅峯
第一福地第一峯玉臺積翠摩蒼空大君成
道二弟從還丹返老顔如童綉衣趣召凌天
風此事萬古將無同山高有仙水有龍龍腹
如篆朱砂紅蜿蜒變化理莫窮作霖濟旱年
屢豐神仙爲市壇朝宗眞人涣號芝泥封猿
鶴相語千載逢葵心耿耿通宸楓萬里六轡
馳花驄香飄龍篆江雲東瑞凝草木氣鬱葱
稽首峯頂歌玄功他時歸奏明光宫
　　　三峯
午夜瑶壇謁帝還筍輿衝雨兩山間客來似
覺茅君喜淨掃浮雲出好山
石徑松雲入步輕垂垂空翠雨初晴風來山
閣凉如永小倚闌干聽鹿鳴
　　　崇禧觀
曲林古觀水西流天遺皇華駟玉虬高士遠
分龍虎派哲人乆伴鳳凰游樓臺山色三峯
曉池館泉聲五月秋雲案凝香浮洞府坐令
和氣藹丹丘
　　　牧齋眞人華陽道院
鼇載三峯擁客槎采眞訪古意無涯雲山夜
雨棠梨樹宇宙春風棣萼花龍洞遠分丹井
水鶴松高映赤城霞宗師應帝光前緒仙館
新開第一家
　　　鑑止
山泉漱玉雨浪浪渟蓄深開一畆塘若向動
中知靜體湛然泰宇發天光

茅山志卷之三十
茅山志卷之三十一火七
　　　　上清嗣宗師劉大彬造
元詩
　　　喜客泉
客游華陽天山徑肩竹輿首登大茅頂天市
神仙居回觀喜客泉稽首孫仙姑方池鑑止
水湛湛涵太虚仙君驅驪龍爲吐萬斛珠衮
衮出石底拍手相歡呼有情感無情此理妙
鼓桴泉喜客亦喜主人當何如我願㪺一勺
萬物同霑濡歌詩謝山靈臨風重躊躇
　　　全清境界
境界全清地位高山中盡日樂陶陶旋劖白
石開三徑可是青山厭二豪眼底浮榮看草
露耳根清韻起松濤明朝疋馬西湖路回首
靈峯聳巨鼇
　　　别茅山
長松古道翠深深回首層巒聳積金鶴語雲
峰人换世鳳迢仙路客來今連朝晴雨隨人
意到處煙霞感帝心如此山川歌不足行看
褒衮出詞林
　　　延祐元年五月重祀茅山瑞鶴詩(并/序)
　至大庚戌秋百餘鶴集大峰一宿宗師劉
　君以其明年入覲嘗圖以獻兹以上命再
　祀宗壇比至下泊有鶴十二若相迎導遂
　賦二絶紀之
一雨三峯分外青巖華澗草共欣榮茅君聞
道天香至先遺西山羽駕迎
圖寫丹青上九天秋風百鶴駐山前誰知六
轡重來日又見排空十二仙
　　　重登第一峯
重登大峯頂曉色正蒼凉華構煙霞壯幽居
日月長碧雲浮洞户清露沁衣裳永淺玄龍
躍林深黑虎藏去天疑咫尺勝地豈尋常屏
俯金峯畫罏分玉案香會仙猶有市濟世得
無方藥圃多春意丹房耿夜光何時結茅屋
稽首禮華陽
　　　二峯
壇高青石古峯小白雲多樂奏仙君喜茶香
使客過神丹藏蕋笈清露滴松蘿路接金鼇
背回軿發浩歌
　　　三峯
三峯琳字狀松老鶴知還江白南徐月樓青
北固山浮雲通地肺古洞敞天關寄語尋仙
者蓬萊只此間
　　　重過喜客泉
萬珠寒涌碧琉璃山色天光湛一池客本喜
泉泉喜客闌干倚徧立多時
前度題詩重拂塵泉迎熟客喜津津主人不
負當年約爲把殊庭總一新
　　　震靈方丈贈玉虚宗師
曉起南窗看白雲道心如水鬢絲銀當時宣
室前釐席此日仙壇得主人方外煙霞知有
喜掌中雷雨信如神夜來親見茅君說五百
年間再世身
　閒閒眞人奉㫖代祀三茅竣事既歸以行
　卷示予爲詩若干首井集庚戌代祀詩援
　先虚靖書劉靜一詩例求予并書將以傳
　焉矛不見瓢藁乆矣讀之釋然於登高能
　賦間而有歸美報上之心又皆以王事而
　從方外之樂眞如坡翁所稱羡者是皆宜
　書也故爲行筆亦以想象同游之意云耳
　若曰擬虚靖則不敢延祐第一重九日嗣
　天師張與村敬題
　　　送悟侍者游茅山仇遠
雲開三茅古洞天借風一舵荆溪船所思綿
綿長在夢此行冉冉如登仙汲泉淨洗黄獨
雪斸石深耕瑶草煙蕙帳香凝蒲坐暖共讀
南華秋水篇
　　　寄梁中砥(三首)釋覺恩
白雲明月本無期君子長吟有所思鴈向石
頭城畔過寄書安用牧鵝兒
憶昔吴門商子家小樓吹雪賦蘭花人間百
番金波滿一番清愁百洛叉
抹電浮漚豈足憑餘生只合付騰騰華陽書
出金籠首好是潙山某甲僧
　　　傷中砥
文溪書到千峯閣報道良常已上升共我偶
然成百歲知君乆已伐三彭社中不見丹元
子世上空傳白石生猶憶去年長别處一蓬
春雪讓王城
　　　初發金陵夜泊龍灣寄華陽道士
　　　　　　　　　　　　　僧大訢
平生不必行萬里不必讀盡萬卷書願爲茅
山十日客山僧坐列羣仙圖大峰揚鬐出天
闕小峯萬馬爭奔趨俄頃波濤忽破碎木末
飛上金畢逋青書晝馳壇室靜玉鞭夜擊聞
傳呼去年獨宿丹井下天風掃地迎麻姑今
年許入玉柱洞誰遺旅食隨檣烏懷人弔古
夜寂莫寒江月落號鼪鼯祖龍埋金王氣歇
梁宫晋苑沉煙蕪想見雲林映朝日山中宰
相良非迂
　　　登三峯　　　　　　　僧智圓
茅氏初成子三分地肺顛丹光時隱見石徑
逆盤旋黑虎嘯清月斑龍馭紫烟陶公如可
作欲問普通年
　　　登大峯　　　　　　　僧惟則
白雲剪作瑶臺雪紅旭蒸開玉洞花山北山
南看更好炊煙朵朵是仙家
天市危闌倚碧空兩京山水見冥蒙東來十
日風霜路近在寒嵐一抹中
　　　游陶塘三館之間
一片松林又一宫開門面面看茅峯意行恍
惚廬山路歸飯僧分上下鐘
　　　雲林清遠四時詞馮子振
花分石徑蝶衣裳蜂惱晴襜燕雨香解事野
桃吹綺片誰教賺到鵠仙鄉
脱籜斑筠緑節明霖收梅子麥寒輕諸峯隔
截高低樹忽報初蟬第二聲
月濕流螢歇懶煙西南峯缺露原田冰簾不
倩匡山瀑萬丈銀潢瀉玉天
嘉平臘釀渴茶鐺直待龍沙雪水烹舞徹徭
臺千歲翮鶴丹回施范長生
　　　喜客泉　　　　　　　倪天奎
斯泉定何神客至粲然喜水何預人事是亦
氣機使坐看百琲珠生滅了無已客問從何
來如雷起處超
　　　三峯(三首)　　　　　　王仁輔
三峯伯仲行兹峯獨雄尊神霄開黄庭坐受
淮江奔華蓋垂地肺蔚藍抱天根稽首大司
命泠風假騰騫
大峰肩摩天中峰胸蕩雲無樹不古色有花
皆仙芬縱目略淮甸游心遺世紛誓將拂金
案畢願從茅君
仙仙三神君鼎峙三峯顛小君保民命萬靈
奉周旋風清石壇月天近香罏煙安得控丹
鶴遨遊接飛仙
　　　山中春日　　　　　　褚環中
向陽松下雪泥乾野簇催春上客盤一勺紅
泉人挨骨春風莫作舊年看
　　　宗壇秋夕(二首)
流綺平雲徹夜開月明峰頂見樓臺璚璈聲
裏天燈近知是三眞謁帝回
山繞天壇桂月凉斗牛斜掛曲闌傍清吟未
徹金鐘奏催上朝元午夜香
　　　積金峰訪梁道士　　　白珽
驚羽穿林看細碎健輿繞石聽欹斜道人住
近茅峰北一簇樓臺五色霞
　　　京師贈劉尊師(二首)　　揭徯斯
天書三聘出山來南望三茅日幾迴每說浮
名先氣短常因佳客暫眉開逢迎半是琴書
典留滯空驚歲月催自笑山間林下客四年
風雪與塵埃
知君用意世難聞常恐山門汙白雲方朔豈
能遺漢主魯連曾是却秦軍已無豪傑平生
夢賴有神仙不死勳早晩蒙恩遂歸計青山
多處禮茅君
　　　京師送玉虚宗師還山吴善
道人野服鹿皮冠曾約茅君駕紫鸞天外至
今風露好人間何處水雲寬陰陰木葉藏經
榻蔌蔌林華綴石壇欲趁歸舟下吴越凌風
飛佩不堪攀
　　　同前　　　　　　　　元明善
句曲山高奠楚氛神仙初袓大茅君遥天歸
鶴吟秋月幽壑潜蛟引夜雲丹鼎神光松桂
室酒壺春色□溪芹一從待詔西清閣石髮
梳香得夢聞
　　　題晋楊眞人楷書黄素黄庭經
　　　　　　　　　　　　　趙孟頫
琴心玉文洞玄玄金鈕朱錦廼汝傳子能得
之可長年黄素縝□完且堅横理如髮約兩
邊從有赤道如朱弦文居其間走玄蛾飛雲
卷舒相終始大道甚夷非力使無爲自然有
至理誰能精專换骨髓明窗之塵不瑕穢目
中有神廼識眞白玉爲軹裝車輪裹以天上
翠織成仙人樓居儼長生鸞鵠翔舞猿猱輕
子能得之慎勿驚宫室之中夜自眀上清眞
人楊與許焚香清齋接神女手作此書留下
土千年留轉子爲主東方蒼龍右白虎廉不
子求貪勿予
　　　玄洲倡和(并序)
　句曲外史張嗣眞學道茅君山所居玄洲
　精舍左右多眞仙古跡曰菌山羅姑洞霞
　架海鶴臺玄洲桐華源紫軒火浣壇隱居
　松等與趙孟頫同賦小詩以記其處至治
　二年壬戌歲四月二十三日道吴與溪上
　復還句曲書使刻石以爲山中故事
　　　菌山
靈丘狀三秀紫雲覆其顛易我朝生質閲彼
大椿年　　　　　　　　　右張嗣眞
結茅依菌山焚香候芝蓋眞靈幸憫我冠珮
時來會　　　　　　　　　右趙孟頫
　　　羅姑洞(事見眞詰)
九疑得道女受事易遷家詩贈金條脱人逢
鄂緑華
蒼梧眇天末聞有緑毛仙却遇華陽路人間
九百年
　　　霞架海
日芒界金色虹梁飲鳳阿直把天孫袂烏鵲
詎填河
衆水會一壑天近發霞光晨興新沐竟晞髮
向朝陽
　　　鶴臺
靜夜颯靈風神君語帳中至今雙白鵠時下
五雲峯
上有白鶴翔下有幽人居幽人道當成白鶴
來不虚
　　　桐華源
華林清散景丹水碧凝脂落葉秋無數宜都
懶寄詩
伊誰植斯桐萋萋滿幽谷鳴鳳乆不聞何當
一來宿
　　　玄洲精舍(梁周處士弘讓題/桓眞人壁不別撰)
李基遺故鼎趙嘯絶風雲悠悠千載下更復
屬夫君
子有鸞鶴想甘同麋鹿游懸榻應待我分我
半玄洲
　　　紫軒
玄窗太霞氣赤書洞古文借問軒中主莫是
紫陽君
林君已仙去紫軒名尚存丹光時或現藥鼎
夜常温




茅山志卷之三十一




茅山志卷之三十二火八
　　　　上清嗣宗師劉大彬造
　金薤編
元詩
　　　火浣壇(林眞人火解事/見采眞游篇)
眞火本無候眞人自出現問掃劫灰餘幾見
紅蓮變
眞陽以解形四大何足靳指窮於爲薪火傳
不知盡
　　　隱居松(二首)
露壇棲妙蔭仙籟降靈芬何時三易帔重拂
兩梢雲
眞人在山日所至樹以松當知千載下遺子
以清風
　　　玉像龕(二首)
瑞儀温比德寳帔曲流光稽首大司命料理
住金鄉
我有紫虚像白玉雕琢成貢之華陽天萬年
蘄降靈
　　　耕雲鋤月二首寄句曲山人
　　　　　　　　　　　　　周馳
買田靈山下石多如羊羣造物爲我耕種之
皆白雲汹涌初鬱勃散漫還氤氲收歸方寸
間吐作五色文一笑顧妻子未用愁空囷
石田不生禾何以養吾拙中宵披白雲自起
鋤明月明月無根株滿地散霜雪吾鋤不妄
揮要使蕭艾別惜無植杖翁相對同此潔
　　　夢游句曲(二首)
脩竹垣墻映白沙紫清宫殿閟煙霞一條歸
路朱弦直三百來年不到家
三華樹下拜青童語我丹砂九轉功緱氏不
逢王子晋雷平來訪郭仙翁
　　　次韻華陽道士(四首)　　孫履道
飛神朝鈞天飈輪歷紫垣再拜三元君帝一
㖟祕言眞空寂無聲至道了不煩縣知往古
人妙挈元氣根
金壇峙華陽寥廓通帝居晨啓太霄章寸田
茅塞鋤紛擾蜉蝣聚人間死如袽天老㖟道
畢九光迴鸞車
先天有神物乆被嗜欲籠浩劫覓無蹤清光
涵太空出入眉睫間游戲語默中六用混而
一大魔從汝攻
聖師禮南眞瑶篇啓東華丹篆寫碧牋龍蛇
字欹斜虹梁瞰東溟艮嶽天之涯西風鸞背
高歸路豈憚賒
　　　暮春計籌山中寄句曲山人
　　　　　　　　　　　　　黄石翁
松花落粉啼子規山人燕坐春晝遲石泉豈
非大韶樂日色猶是鴻荒時筠籃竹杖煙中
語青紙丹書林下詩應謝錢唐舊知識白雲
獨往無還期
　　　和陸龜蒙朝眞詞(二首并序)
　　　　　　　　　　　　　袁桷
往歲在翰苑嘗草三茅君制書近句曲外史
寄示陸魯望朝眞詞二章蓋每歲大茅君十
二月二日相傳繇天台歸茅山春三月十八
日復歸魯望所製廼十二月而三月獨缺予
不揆用韻以補後章卛卛字書即緯字古率
字作卛吕道士過三茅因書以寄且爲畢日
朝眞之資外史詞氣清簡必以予言爲陋也
詞曰
參差窈窕行雲急翠旌飄飄露華濕神君夷
猶疑未來矯首精思若山立瑶臺章徹星斗
冷碧扉丹透紅流影春雷迸壑人不知獨鶴
眠松已先醒　　　　右迎眞
妙顔朝迴寳衣解乘龍高駝賦遄邁山中老
人年送迎一酌寒泉過玉薤翠氣紛霏森孔
蓋挾以流鈴光卛卛帝子高歌歸去來白月
迎雲送飛珮右送眞
　　　寄贈華陽洞隱者
尸坐朝日雙臉醺寢扉曉入香罏雲苔石縱
横紫絲障蓀花清淺青霓羣北山猿鶴似有
約南巖鐘磬疑相聞更欲深居入絶壑築壇
夜禮三茅君
　　　同前贈(二首)　　　　　虞集
獨棹扁舟入白蘋陶公故宅去尋眞囊盛肘
後存丹訣書到人間稱道民未覺白雲留住
晚也知蒼术寄來頻手栽松上乘飛鶴當是
華陽第幾人
隱居聞道無人迹麋鹿來依積雪深毎占雲
氣得芝术莫怪丹光穿樹林茅君自騎一虎
下木客或與羣猿吟知爾此時最相憶想予
飛蹻度千岑
　　　次韻(二首)　　　　　　僧祖瑛
我居東海君句曲道遠那知消息眞仙家自
有縮地術夫子無意横目民遥應洞草充飱
慣不記蟠桃著子頻誰與寄書白土埭好在
佯狂史道人
怱怱一别隔幾塵眼見蓬萊淺復深釣鼇每
憶任公子放鶴誰同支道林丹就只應長不
老詩成多是獨狂吟明年就子霞架海先遣
飛車候遠岑
　　　同前贈　　　　　　　楊載
羡君高舉入華陽古洞深蟠石路荒蔽日旌
幢朝旎旎飛空環珮夜琅琅飱霞已試登眞
訣祀竈還修却老方聞說陶公雖隱遁猶將
道德輔齊梁
　　　同前　　　　　　　　薛玄義
歸去華陽古洞天高情蕭爽絶凡縁牽蘿石
壁書紅葉散髮雲林卧紫煙長史玉經何日
降隱居眞訣至今傳江東却擬尋君去合景
徊風問上玄
　　　同前　　　　　　　　張翥
玄洲别塢鬱巃蹤滿谷蜷雲養萬松外史編
圖金匱鑰隱居留詰玉泥封丹池雨現龍無
角瑶草春肥鹿有茸擬借一龕爲洞吏與君
來往大茅峯
　　　同前　　　　　　　　劉汶
一日書成四海傳華陽始信有儒仙神交弘
景吹笙夜心在留侯辟穀年重碧拈春瓢貯
月硬黄臨帖硯分泉山中物色清無限便擬
淩雲到洞天
　　　同前　　　　　　　　鄭元祐
一自玄洲手結廬硯泉分得潤循除鉤題石
記修人表筆削山經作志書丹竈曉温松節
酒茶甌春點鞠苗葅殘骸若有登眞分亦欲
西游候羽車
　　　同前　　　　　　　　倪珽
道士朝乘白鶴還樓臺金碧鎖空山半天華
雨飛幢節一壑松風引珮環丹井夜寒光剡
剡石壇春靜蘚斑斑飄然便欲尋高隱分我
玄洲一半間
　　　同前(二首)　　　　　　李楙
天上神仙白玉扉春雲誰綉六銖衣人間傳
得新詩句爲有高僧到翠微
句容郭裏望三峯緑翠芙蓉杳靄中安得與
君騎兩鹿碧巖深處聽松風
　　　贈玉虚宗師　　　　　王理
句曲山中老鍊師雙瞳如漆鬢如絲自騎玄
鶴朝金殿親奉丹書拜玉墀名姓每承明主
問篇章多出内臣辭蕭蕭風雨歸來夜白石
蒼苔長紫芝
　　　贈集虚宗師朝京師
茅山道士人不識服氣養神三十年此日雙
鳧朝禁闕當春獨鶴下遥天若逢物外游方
士應問如今第幾傳龍劍玉函開寳籙何須
重說地神仙
　　　題一峯　　　　　　　王復元
五雲金紫湧仙宫十八彎尖第一峯木石陰
陰風颯颯方池掬看小神龍
　　　二峯
江浙東西指顧間古鑪重爇鷓鴣斑自憐白
髮猶凡骨千里來登第二山
　　　三峯
曾授靈丹二卯君至今春臘火燒雲人傳隨
後昇空去仙鶴飛吟月下聞
　　　同前　　　　　　　　薩都剌
玉珮丁當下界聞天風吹動碧霞裙劉郎跨
鶴游三島王子吹笙到五雲洞府夜光傳玉
印石壇月黑禮茅君若逢天上吴夫子應問
丹砂鍊幾分
　往游茅山山中佳致非一但詩思遲遲未
　能道其萬一既還因嘗游之地追詠敬呈
　集虚宗師
　　　游茅峯　　　　　　凱烈拔實
筍輿高入碧巑岏爲訪仙人白玉壇羽服常
來千載鶴霞衣曾駐九宵鸞洞生芝草山藏
玉人道琳宫井有丹松下空餘處士宅幾爲
梁帝决時難
　　　喜客泉
春水澄澄緑滿池團漚顆顆湧琉璃江妃解
佩珠淩亂淵客當盤淚漫垂坤母由來承博
厚馮夷何事現新奇倚闌莫謂曾無喜且玩
清泠潤惡詩
　　　元符山房
坐對千巖翠森森萬木攢石函留古劍藥鼎
鍊還丹雲逼山窗濕嵐開澗樹寒春禽知客
意啼我暫盤桓
　　　全清亭
石抱幽亭深復深當軒翠竹弄清音華陽山
酒盈樽緑坐對春泉澆醉心
　　　贈集虚宗師
路入華陽谿水流仙人瓊珮綵雲裘松陰石
竈丹煙煖洞裏桃花碧樹幽嗟我塵中迥俗
駕無心方外訪瀛洲何當一假茅君鶴復向
三山深處游
　　　游茅山　　　　　　　月忽難
大茅峯頂神仙府石逕崎嶇幾屈盤老兔幻
來呈玉印蟄龍飛去賴金丹喬松白鶴天壇
遠流水碧桃仙洞寒何處吹笙明月下珊珊
環珮欲驂鸞
　　　贈集虚宗師王謙
已字三峯咫尺天龍池一掬雜嵐煙牧齋仙
去雲江隱留得清名遠近傳
乆客京師喜遂歸日長風細撲征衣歸來相
對青山坐杉頂丹光繞翠微
我别華陽歲月長夢中時復到華陽華陽洞
府應如昔直至而今噴鼻香
　　　同前儲能行
祖印心傳本一眞豈應鶴馭乆風塵清朝大
揭無私鑑福地常歸有德人瑞澤林原新雨
露歲寒壇宇舊松筠瓣香遥況山中相柱石
華陽五百春
　　　改至元己卯仲夏不雨南臺御史馳
　　　香命集虚宗師禱雨有感賦詩以述
　　　其事金鑰
大鈞播物生萬殊孟夏草木何焦枯上天無
雲乆不雨金陵四境田將蕪臺端御史賢大
夫憂民憂國忠義俱徧請羣神旱尤甚遂令
驄馬茅峰趨驄馬御史如冰壺科頭赤脚淩
崎嶇躬禱茅君輒有應正直自有神明扶貞
一眞人王集虚登壇呪水飛靈符驄馬還臺
路纔半云有一雨當隨車華陽洞天仙所都
卧龍不起誰能驅自非精誠通肸蠁何由如
此鼓應桴始見霢霂終沾濡不假嗔雷轟九
區蘭臺令史駿奔走報此德澤覃膏腴然燭
一炬香一爐坐致三鵠來相呼豈必西江决
斗水轍鮒不復爲枯魚天瓢一滴垂龍胡洪
波平地三丈餘神功收斂安可測寂然不動
如虚無

茅山志卷之三十二








茅山志卷之三十三火九
　　上清嗣宗師劉大彬造
　金薤編
雜著
謝靈運羅浮山賦序曰客夜夢見延陵茅山
在京之東南明旦得洞經所載羅浮山事云
茅山是洞庭口南通羅浮正與夢中意相會
遂感而作羅浮山賦
梁武帝記齊中興元年十二月乙酉甘露絳
茅山彌漫數里
周氏玄通記梁天監十二年甲午臘月望甘
露降周子良解舍壇前松樹
　　　陶眞人請雨墨詞
華陽隱居陶弘景道士周子良詞竊尋下民
之命粒食爲本農功所資在於潤澤頃亢旱
積旬苗稼焦涸遠近嗷嗷瞻天雀息百姓祈
請永無感降伏聞雨水之任有所司存願哀
憫黔首霈垂霑渥吁風召雲膚寸而合使洪
潦溢川水陸咸濟則白鵠之詠復興於今共
伸至誠稽顙詞請謹詞天監十四年太歲乙
未六月二十日詞詣句曲華陽洞天張理禁
趙丞前
　　　沈約上隱居書
先生糠粃流俗超然獨遠列霓羽帶總轡雲
霞方當名書絳闕身游玄關憑星夕卧望日
朝飱而至理深微瞹然難睹雖欲下風問道
未知厥路若夫棲遲閒遠咀嚥瓊芝出入清
都師友靈聖循崖返跡無缺惟心
　　　庾肩吾謝隱居賚术煎啓
竊以緑葉抽條生於首峰之側紫花縹色出
自鄭巖之下山精見書華神在籙术榮人謝
盡採擷之難啓旦移申窮的瀝之劑故能競
爽雲珠爭奇水玉百邪外禦六府内充自非
身疲掌硯役倦攀桃豈可立致還年坐生羽
冀臨沅丹井方覺可捐酈縣菊泉無勞復汲
庶得遨遊海岸追涓子之塵馳鶩霍山共陳
王爲侣遥俗輕施尚曰難酬出世鴻恩寧知
上報
　　　又謝术蒸啓
味重金漿芳踰玉液足使芝慚明麗丹愧失
容坐致延生伏深銘戴
唐史天寳七載五月詔後漢天師張道陵册
贈太師梁貞白先生陶弘景册贈太保
　　　良常山蒼龍溪新宫銘
良常西麓源澤東泄新宫弘弘崇軒䡾䡾雕
珉盤礎鏤檀竦粢碧瓦鱗差瑶階舫截閣凝
瑞霧樓横祥霓騶虞巡徼昌明捧闑珠樹規
連玉泉矩折靈飈遐集聖日頫晰太上游儲
無極便闕百神守衛諸眞班列仙翁鵠立道
師冰潔飲玉成漿饌瓊爲屑桂旗不動蘭幄
互設妙樂競奏流鈴間發天籟虚徐風簫泠
澈鳳歌諧律鶴舞會節三變玄雲九成絳雪
易遷徒語童初詎說如毁乾坤自有日月紫
陽眞人山玄卿譔五雲閣吏蔡少霞書
唐史敬宗即位年詔浙西造銀粧具進觀察
使李德裕奏云云昨奉五月二十三日詔書
令訪茅山眞隱將欲師處謙守約之道發務
實去華之美寧無人上塞丹詔而率土已偃
皇風豈止微臣獨懷抃賀
黄華老人雪溪堂法書刻李贊皇眞蹟茅山
初置紫陽觀勑書於揚州龍興觀李天師舊
院取得送還紫陽觀開成二年七月二十七
日淮南節度使檢校户部尚書兼揚州長史
李德裕
宋會安諸遺使投龍簡處建道場三晝夜設
醮一百二十分若遣使或差官致祭設齋醮
所須之物並檢舉及時辦集若使人過有須
索差擾隨處具奏江南道名山衡廬茅蔣天
目天台會稽四明括蒼縉雲金華大庾武夷
唐地志亦云
宋史章聖皇帝遣中使禱茅山遇異人言王
眞人已降生當爲宋第四帝使問王眞人何
人曰燧人氏章懿李后夢羽衣數百從一仙
官自空下及仁宗生宫中火光屬天上五六
歲常手持桃木以筯鑽之曰試鑽火耳章聖
言所謂燧人信不虚也
二十七代養素宗師宣和間洞賔吕公數從
游嘗㖟言曰修性者先伏其心修命者先澄
其神神清心正則邪不干矣心不能自伏則
内生奸火猶丹砂不死見火則飛者矣
唐玄宗行書有賜李含光勑二批答李含光
表修齋二批答李含光表謝賜批答李含光
表投璧批答李含光表超居批答李含光表
香信批答李含光表謝修功德肅宗行書有
賜李含光勑二批答李含光表修齋批答李
含光表修功德批答李含光表錫縑見宣和
書譜
　　　德壽殿紫石茶磨賜凝神菴
御製銘曰截漢玉琢蒼筠鉛連頂汞成塵
　(嘉祐中陳倩知句容校修句/曲山記近歲士人曾恂重述)
玉晨觀入門有二壇其左即長史壇刻云貞
白先生立其右云是隱居埋名壇也
三清殿後沐髮老君像甚古
周眞人池道士王宜言字子誼號王自在年
七十汴人徽宗屢授道官不就
丹砂泉出叢篠訪卧龍松根盤如龍枝如覆
屋嘗有道人結菴其下
喜客泉太元菴嘉祐下六則語見周益公
集乾道三年游山記後湖蘇庠隱居畫像贊
蕊珠妙言字照編簡雲霾三館其人則遠世
衰道喪完節者鮮臨終之歎作世和扁
　　　特賜玉印劍還山省劄
皇帝聖㫖裏江浙等處行中書省准中書咨
集賢院呈延祐四年十二月二十六日也先
帖木兒怯薛第三日嘉禧殿有時分對保兒
赤唆南大卿燭赤剌禾里仄留守等本院官
曲木太保叔固大學士陳大學士曹大學士
奏三茅山掌教眞人文書裏說將來在先亡
宋徽宗時分賜與本山元符宫宗師玉印一
顆上面刊著九老仙都君的篆文更玉靶法
劍一口是與他代代宗師傳度法籙用的印
劍與龍虎山張天師的印劍一般有至元十
二年軍馬渡江時分有翟宗師將玉印玉靶
劍藏了在後不知著落至元十六年許宗師
尋得玉靶劍了延祐四年七月十八日餉午
時分見一個白面兔鼠走入宫裏法堂後磚
石穴中尋不見兔兒只見有印一顆隨即刷
洗認辨得即係祖傳的玉印爲那般上呈與
俺集賢院文書來後頭那裏建康路總管府
將這印劍解赴行省如今差官將到這裏有
那印劍是他本宗祖來傳度法籙好事裏行
用的有怎生可憐見呵將這印劍發回他本
山宗師收掌依舊好事裏行用怎生奏呵奉
聖㫖昨日省官每也這般說來印和劍將到
這裏放著有這是先生每法籙裏頭用的恰
待教人與的張上卿去既這般呵如今唤將
張上卿這裏來分付與他交他發付與三茅
山宗師收掌依舊流傳法籙好事裏用者恁
與省家文書交那裏官司知道著麽道聖㫖
了也欽此除外具呈照詳都省咨請欽依施
行准此省府除已行下建康路欽依施行外
合下仰照驗欽依施行須議劄付者
　古劄付三茅山掌教眞人准此
　　　上清傳眞圖序
夫高棲林嶺必先抗青雲之志涵濡玄味必
遠尋丹水之源凡學有傳孰大於道是以古
之學道者以得師爲急爲師者以得人爲難
而況仙者非有求於人道者初不假於外准
當爰清爰靜歸心歸誠所冀眞靈感應耳信
者功德之母惑者進修之賊可不慎歟華陽
洞天自漢三茅君飛昇于此魏晋而降仙者
接武神君仙人之所主治雲裾霞佩之所游
集蓋地上之天宫人間之仙境故昔人謂道
門華陽猶儒門洙泗欲以凡言讚歎彌覺費
辭上清玉虚眞人劉君大彬命工傳寫祖師
眞像自紫虚元君凡四十五代俾孟頫又作
小傳附書其後藏之山中以貽來葉俾知傳
授之緒希心存目注無墜玄風竊惟兹山之
靈異斯道之顯楊皆自貞白眞人陶君著書
立言網羅搜訪不遺餘力故茅魏遐躅尚獲
彷彿於無言之表揚許舊迹猶可追想於既
逸之餘慨然遠懷神情飛越嗟乎安得從陶
眞人於雷平柳汧之間執弟子禮以供筆硯
之役乎庶幾考槃磵阿鑑性泓潭草衣木食
以終餘年志願畢矣豈敢覬長生不死神仙
輕舉耶延祐七年庚申歲九日前翰林學士
承㫖榮禄大夫知制詰兼修國史趙孟頫序

茅山志卷之三十三

