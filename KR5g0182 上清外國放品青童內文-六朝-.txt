#+TITLE: 上清外國放品青童內文-六朝-
#+DATE: 2016-06-11 12:27:25
#+SOURCE: github.com/kanripo/KR5g0182 master 96f1f7b7                
上清外國放品青童内文卷上明七
　　髙上入國隱元内文
上清太真玉保王上相大司馬命髙晨師東
海玉門青華小童君受髙上玉帝外國放品
隱元内文其道髙妙乃生於九玄之先結飛
玄紫炁自然之章靈文表異煥明上清經九
萬之劫刻書緑那之國靈鳥之山著東華之
岫玄圃之上積石之隂流光洞曜映落太空
日月俠照五晨翼靈八素交帶四會結煙飛
霄翳氣蓊欎虗庭金華之女玉晨之童各三
百人侍衞神文天妃揚香靈風散真飛龍走
獸備羅玉関朱鳳撫翮神鸞廕玄西華宴禮
萬聖朝軒以中皇元年三月一日甲子天德
值合之時上相青童君清齋空山金青盟天
受於髙上備遊六國履渉名山周歴五嶽步
諸河源五帝扶翼降致靈軒十界衆聖宴禮
廣庭洞窮寥幽攬䆒无形流精煥光以通道
太陽激電以吐威七元運霄於紫虚八景馭
轡而升飛詠玉音於外國放神品以入㣲命
五老以整位招萬真以總歸九靈齊契三景
合暉丹靈告瑞髙上監映位登上相名標紫
晨身冠九色霜羅之袍佩流光曜靈洞元之
章靈寳百變之冠流鈴交落丹雲九纏金華
玉女紫晨之童各三千人侍衞君焉於是天
玄啓韻範德應真權任上化主司九天總統
天下普領萬仙生死圖籍无細不關君德髙
道備逸朗玉清七元煥落五老侍靈三光俠
映九帝齊軿飛煙紫蓋玄雲空生玉姬揚音
神无羅錚龍吟鳯歌廣樂虚庭飛霄繞日流
電激精華光交灑神燭合明獨秉靈符之節
手魔命魔靈幡道遥紫雲之館徘徊青華之
房威六天於來運剪萬精於群凶採後學於
金簡校青籙於諸方延萬帝於曲字講寳訣
於妙章演九玄以歷運解曲逯於瞳矇撰獨
立以齊真嚴四極以撿違命四司以執罰符
五帝以糺非普統无窮四垂六國五嶽名山
億兆萬真莫不咸𨽻於青宮受事於上相也
如是寳文乃髙上玄虚自然之章結飛玄紫
氣以爲隱文放外國之品三十六音置六國
於五老之官行於有道飛仙之人玉音瓊朗
妙義虚㣲皆表上皇玄古之韻四會八達結
而成音真趣難詳其理難尋自非紫胞結絡
玉藏通鮮九孔納靈之人不能解其㣲韻通
於玉音髙上重祕故口口相傳九天以左輔
執節仙都右置侍仙玉郎五方靈官各五萬
人典衞寳文玉童玉女執巾侍香玄靈紫蓋
散煙遐庭衆真交㑹煥朗上清如是上聖玉
帝皆以八節之日上登瓊房行禮誦音玉響
朗徹傾動九天書比之日則五星出宿七元
停暉五帝浮位萬仙臨庭千妖喪目群魔滅
精威制六國億境肅清神奇妙化不可言論
流眄億劫而不滅大化改度而方鮮靈秀巍
巍難可名焉
若有此經皆刻簡於未生之前名題帝籍運
挺應仙或天真下降得授此文或於世因縁
遭遇經師夢嚮景應與真合靈得受玉音當
燒香寂室禮願修行詠之一遍萬真交㑹五
老朝形天魔伏首千妖喪精威振六國招仙
致真九年三元詣房降致雲輿飛行上清但
有是經於世不得修行精心供養則給玉童
玉女各十二人侍衛左右營護有經者身辟
却萬灾禳伏甲兵千患萬害不敢妄干五帝
防衛剋得下仙或尸變輪轉昇入靈房但不
得受於玉虚之任遊三清之中耳
　　六國品銘三十六首
天地五方皆有制御剛柔之色使不得落其
地深二十億萬里得潤澤潤澤下二十億萬
里得金粟澤金粟澤下二十億萬里得金剛
鐵澤金剛鐵澤深入二十億萬里得水澤水
澤下八十億萬里得大風澤大風澤下五百
二十億萬里綱維天地制使不䧟如今日月
星辰爲風所持也學者不知地下之境潤色
深淺則五帝不過兆身於外國之境也
東方弗于逮九萬里之外極豪林之墟其國
音名呵羅提之國國地形正貟土色如碧脂
之鮮无有山阜廣狹九十萬里其國人形長
二丈壽四百嵗國有六音之銘是髙上始氣
置於外國胡老之品髙上常吟歌其音以化
胡老之人令知外國有不死之教如其國人
皆行禮而誦其音是得四百𡻕之壽无有中
夭之命上學之士知外國地色常吟詠六品
之音者則致胡老仙官衛兆之身九年自然
得遊呵羅提之國與胡老交言變化飛空遊
行東極之境也
東方呵羅提國

第一品銘音曰擅阿夷提那維
第二品銘音曰越家摩須雲持
第三品銘音曰曇真釋遮縁陁


第四品銘音曰誥波君運烏紫
第五品銘音曰鍚晉靈法婆頥
第六品銘音曰舎梨定曲泥臺

東方呵羅提之國放六品之音置胡老之號
知者壽與天地齊齡修行其道則致外國仙
官來衛兆身當以太𡻕本命八節之日青書
六品銘服一通東向叩齒九道吟詠六品六
徧畢瞑目安身定神棄諸畢念思存東方无
極无窮之境呵羅提之國洞達了然存胡老
仙官无數衆皆來朝已行禮誦外國之音便
㣲祝曰
天地開境八達朗清洞觀无窮外國之名放
品化音結氣成靈招仙致真億萬齊并逆究
玄微監映无形上下嚮應内外肅清碧霞飛
輪來輔我形運我上昇北謁玉京畢咽氣九
過止此髙上放外國之品神仙上法行之九
年則致仙官通靈察微與神交言飛空騰虛
白日昇天
南方閻浮利三十萬里之外極洞陽之野其
國音則銘伊沙他之國國地平博无有髙下
土色如丹廣狹八十一萬里其國人皆形長
二丈四尺壽三百六十𡻕國有六音之銘是
髙上置於外國越老之品髙上常吟歌其音
以化越老之人令知其國有不死之教如其
國人皆行禮而誦其音是得三百六十嵗之
壽无有中夭之命學者知外國地色常吟詠
六品之音者則致仙官衛兆之身九年自然
得遊伊沙他之國與越老交言變化朱宫飛
行南陽之境也
南方伊沙他國

第一品銘音曰難維那薜漢羅
第二品銘音曰桓摩羅欝藍波

第三品銘音曰樂酆勒育明沙
第四品銘音曰逥素劫起飛陁
第五品銘音曰根植遂百无和

第六品銘音曰盈沖都玄鏡車

南方伊沙他之國放六品之音置越老之號
知者壽與天地同年修行其道則致外國飛
仙之官來衛兆身當以太𡻕本命八節之日
朱書六品之銘入室南向而服之叩齒九通
吟詠六音六遍畢瞑目安神定氣棄諸異念
存思南方无極无窮之境洞逹朗然存越老
仙官无數衆來朝已身便微呪曰
髙靈垂映散化朱宫流音六品結成丹容群
仙來朝與真命雙洞觀八朗目覩華房分景
上清出青入黃五色流精爲我明光得遊六
國上造玉堂受仙法服飛青羽裳流金交帶
鳳文紫章與帝同真耀形玉亰畢咽氣九過
止行之九年則致南方越老仙官來衛侍形
察幽洞虚與神共言降致飛雲玄龍來迎
西方俱那邑七十萬里之外極皓素之壟其
國音則銘尼維羅緑那之國國地形多髙壟
與天西關相接土色白如玉廣狹六十八萬
里其國人形長一丈六尺壽六百年國有六
音之銘是髙上置於外國氐老之品髙上常
吟歌其音以化氐老之人令知其國有不死
之教如其國人皆行禮誦詠其音是得壽六
百之年无有中夭之命學者知外國地色常
吟詠修行自有氐老仙官衛兆之身九年自
然得遊尼維羅緑那之國與氐老仙官交言
能飛行玄虚遊戯皓素之壟也
西方緑那之國

第一品銘音曰陁姨阿森呵根
第二品銘音曰金羅國迦摩騫
第三品銘音曰婆姨泥梵寳真
第四品銘音曰離奎提藍婆臻


第五品銘音曰世芬那茂緑晨
第六品銘音曰提握沙入華田

西方尼維羅緑那之國放六品之音以置氐
老之號知者壽與日月同光修行其道則致
外國飛仙之官來衛兆身當以太嵗本命八
節之曰白書六品之銘入室正西向服之叩
齒九通吟詠六音六遍畢瞑目安神定志棄
諸外想思存西方无極无窮之境洞逹了然
存氐老仙官旡數來朝已身便㣲呪曰
天音微靈虚微命神玉國六分命一爲真混
化外國放品怡仙髙靈曲映我得自然乘空
飛騰落景龍軒遊眄无方玄登五晨與氣齊
暉命司髙騫億兆劫運永保長存畢咽氣九
過止行此九年則致西方氐老仙官來衛兆
身逆覩未然與真通靈降致青軿飛上玉清
北方欎單五十萬里之外極朔隂之庭其國
音則銘旬他羅之國國地長流平演土色黒
潤廣狹五十八萬里其國人形長一丈二尺
壽三百嵗國有六音之銘是髙上置於外國
羌老之品髙上常吟歌其音以化羌老之人
令知其國有不死之敎如其國人皆行禮而
誦詠其音者是得三百年壽无有中天之命
學者知外國地色常吟詠修行則致羌老仙
官衛兆之身九年自然得遊旬他羅之國與
羌老交言飛行玄虚遊宴朔隂之庭也
北方旬他羅之國


第一品銘音曰幽羅鬱頭陁阿
第二品銘音曰幽真釋維光那

第三品銘音曰品鬱定爵世和
第四品銘音曰隂夜寳開録沙
第五品銘音曰法光景量國羅
第六品銘音曰波宻維遮迦訶

北方旬他羅之國放六品之音以置羌老之
號知者壽同七元之靈修行其道則致外國
仙官來朝當以太嵗本命八節之目黒書六
品之銘入室北向服之叩齒九通吟詠六音
六遍畢瞑目安神定志棄諸外想思存北方
无極无窮之境洞逹明朗存羌老仙官无數
衆來朝已身便微呪曰
北欎結羅七元吐精放品齋氣六國置名羌
老彌純法化受靈髙仙命章我禀无形氣氣
兼行洞朗八冥飛仙來朝蓊藹紫庭雲輿羽
蓋緑霞丹軿致我上昇以造玉清畢咽氣九
過止行此九年則致北方羌老仙官來衛兆
身逆究幽窮盡覩未然之事與真通靈飛行
玄虚上昇紫晨
上方九天之上清陽虚空之内无色无象无
形无影空洞之銘元精青沌自然之國以青
炁爲世芬上極无窮四覆諸天則髙上玉皇
萬聖帝真受生之根无壽无量惟劫爲年其
空洞之内亦有六音之銘則元始置於真皇
自然之品髙上吟歌其音其音以延群仙令
知玄空有无量之真如其國玉皇萬帝皆禮
音吟詠是得无量之壽學者知空洞之色吟
詠修行則致三元下降五帝詣房授兆靈音
九年則得乘虚駕浮上造玉清太空之中也
上方元精青沌自然之國

第一品銘音曰瓊瑶芬録定音
第二品銘音曰鳳雲蘭丹寳林

第三品銘音曰杳量光洞紫森
第四品銘音曰縁那境入空瓊
第五品銘音曰呵阿房薜胡軿

第六品銘音曰七曜氣飛元青

上方元精青沌自然之國放六品之音以標
上清玉帝之真知者飛行玉虚萬仙來朝當
以本命太𡻕八節之日青書六品之銘入室
向太𡻕服之叩齒九通吟詠六音六遍畢瞑
目安神定志棄諸想念思存无上之上清陽
太空之内无色无象无形无影空洞之中洞
達朗徹青氣欝欝下冠兆身便微呪曰
元始自然青陽欝冥玄化空洞无量无形結
氣凝國芬世爲名總覆諸天普植萬靈雲房
金羅嵳峩上清六品放位標題元精玉音徹
微玄響朗瓊吟詠發出帝真臨庭曲映垂條
我享上靈與天齊位三景合明永保太空隨
劫无傾畢咽氣九過止行此九年則三元下
降授兆真音飛霞丹軿給兆之身飛行大洞
上昇玉清髙上祕法自无金名紫簡緑字上
清不得行此道有者妄泄示人殃及七祖獲
考三官已身亡命无復仙冀依科明慎奉焉
中國直下極大風澤去地五百二十億萬里
剛維地源制使不落土色如金之精中國音
則銘太和寳真无量之國中嶽崑崙即據其
中央諸天之别名上有玄圃七寳珠宫與天
交端上真飛仙之館中國周迴百二十億萬
里其國人形長九尺皆學導引之術壽一千
二百𡻕國有六音之銘是高上置於中國之
品髙上玉皇帝君悉吟詠其音以化中國傖
老之人令知其國有不死之教如其國人皆
修上清之道行禮誦詠是得壽一千二百𡻕
无有横夭之年學者知中國地色吟詠修行
則傖老仙官衛兆之身九年自然與傖老交
言身登太空飛行上清
太和寳真无量之國
第一品銘音曰定世隂結榮和



第二品銘音曰中寳珠若來華
第三品銘音曰廣原縁理雲阿
第四品銘音曰條瓊芬晉世羅

第五品銘音曰洞靈音解世陁
第六品銘音曰金根寳朱陽婆
太和寳真無量之國放六品之音以置傖老
之號知者壽同天地修行其道致傖老仙官
來朝已身當以太嵗本命八節之日黃書六
品之銘入室向本命服之叩齒九通吟詠六
國之音六遍畢瞑目安神定志棄諸想念存
思中國極下大風澤入地五百二十億萬里
之淵朗逹分明傖老仙官无數衆來朝已身
便祝曰
中原總真萬帝玄靈九天垂典結氣凝精太
黄浩浩億丈之庭中國放品分音六名玉嚮
朗空徹微入青流真敷布陶育我形變化太
和寳真利貞下洞无淵上昇玉清畢咽氣九
過止行此九年真人下降授兆真音得與傖
老仙官交言乘空飛虚上昇帝晨髙上置六
國品銘化爲三十六音元始之𥘉金鉼刻書
其文各置一國今悉封於國境或封名山五
嶽之洞如中國之音即對玄圃積石之隂如
此神文皆各以紫晨玉童太華玉女各三百
人侍衛典香舊科萬劫當行下世授於上真
之人自无金名帝簡緑字玉清不得此文得
受六國放品之音便得遊行无窮洞達六國
之中上天入淵變化萬方履五嶽遊名山則
胡越氐羌傖老仙官營衛送迎群魔伏首兵
凶滅亡周流六國適意所從誦之萬遍三元
詣房降致緑軿飛昇玉晨
此髙上自然之文上相撰飛玄紫氣之字以
雌黄書碧瓊佩身遊五嶽入三清制群魔御
萬靈威六國伏五兵行之九年真人詣庭能
飛乘虚上造太清
青童君曰上帝玉真及五嶽上仙皆服文而
詠音佩身而修真學无此文則不得遊名山
制六國却甲兵五老之官不衛身形爲學之
本當勤行五嶽尋受此文靈威告應自得道
真髙上妙法雖不學而仙也
青童君受髙上入六國内文後學欲遊名山
之五嶽入六國致群仙制萬魔伏五兵當受
五帝交音内文佩之六年得與六國仙官交
言自明三十六國之音也黄帝受隱元三行
霸天下通神明役鬼神制萬靈夏禹受交音
三行使天下鬼神禀吉凶知宿命得𥙷靈仙
曽玄受青洞文三行匡五龍遊雲宫安陽受
九靈音三行登帝堂位加仙王赤精受寳真
文位登四極出入三清王喬受苞元隱籙三
行身登上真總領衆仙出入華房髙上於玄
圃西壟金華之宫以化靈總衆内文以授上
相青童君
















東濛隱文真書三行雌黄書碧繒上佩身則
得遊行東方呵羅提之國制群靈斬天魔伏
五兵遊名山胡老扶迎自知六國之音與神
交言
















南方交音内文三行雌黄書碧繒上佩身則
得遊伊沙他之國制群靈斬天魔伏五兵遊
名山越老之官扶將送迎自知六國之音與
神共言
















西混青洞隱元内文三行雌黄書碧繒上佩
身則遊入尼維羅緑那之國制群靈斬天魔
伏五兵出玄路入三清遊名山氐老扶迎自
知六國之音與神人共言
















北九靈金光音三行雌黄書碧繒上佩身則
得入旬他羅之國制群靈斬天魔伏五兵登
廣寒謁北精遊名山羌老扶迎自知六國之
音與神人交言
















上清陽苞元隱録内文三行雌黄書碧繒上
佩身則得上遊元精青沌自然之國制群靈
斬天魔伏五兵歩空天昇玉清遊名山萬真
扶迎自然知六國之音與神共言
















中化靈總真衆内文三行雌黄書碧繒上佩
身則得遊渉太和寳真无量之國制群靈斬
天魔伏五兵入洞淵昇玄冥戯北元謁紫庭
遊名山則五老扶迎自然知六國之音與神
共言
髙上入六國内隱真文授於上相青童君雌
黄書碧繒佩身項生寳光映照十天役使玉
童玉女各三十六人遊行五嶽渉諸名山入
六國履河源所在群仙五方之官皆來稽首
縁界司迎制萬魔御千靈威六國伏五兵變
化无方隨意所從降致飛輪丹霄紫軿來迎
我身上昇東華青宫位登上相總領萬真其
道髙妙帝君寳文髙上今以其文刻書人鳥
著之於蓬萊之岫玄圃之上積石之隂髙玄
羽童華光交煥映曜太空紫煙重廕文采洞
鮮舊科萬劫當傳巳成真人有得其文位加
仙卿能周流六國與五老交言洞逹玄虚驅
䇿萬靈自无玉骨刻名紫簡於末生之前不
得此文得者不學亦爲中仙輕泄寳音七祖
充責運山負石萬劫不原巳身嬰見世風刀
之考死入地獄不得又仙
佩此文遊行六國履渉五嶽歴諸名山至其
界首當先叩齒三十六通閉氣三十六息
呪曰
玉真徘徊雲駕昻昻是日上吉龍飛鳳翔列
行羽儀四道開張六師啓導十界來迎仙童
執幡玉女散香五老稽首翼翼洋洋日月交
帶靈仙扶將履歷六國周流四郷四瀆五嶽
爲我橋梁帝君使令掃除不祥諸所之造靡
不吉良神竒異方仙練内昌外國洞朗上造
玉京畢引氣三十六咽止此上相出遊威神
大呪行之制六國伏萬靈致仙官來朝形變
化无方上昇太清
受者對齋七日或三十日於齋中齎青紋之
繒三十二尺金魚玉龍各一枚金鐶九𩀱上
金五兩以代割髪裂帛之誓師北向告盟而
傳弟子奉受依四極之科歛慎禁戒宻而奉
行
上清太真玉保王上相大司馬命髙晨師東
海玉門青華小童君受於髙上玉帝以傳四
極真人部以五帝神兵罰於漏泄愆盟負誓
七祖充責巳身亡命三徒五苦萬劫不原也







上清外國放品青童内文卷上










上清外國放品青童内文卷下明八
　　髙上九玄三十六天内音
髙上九玄空洞三十六天洞淵九地外國放
品内音者乃生於太空九玄之先結飛玄紫
氣自然之章靈文鬱乎重霄真光煥乎上清
神竒表異於太漢玉音朗激於金庭迴風流
於紫煙揚香灑於八冥丹暉發其瓊幹朱日
灌其神真流盻億劫虚降空玄三素啓運九
度推遷靈音表見刻書崑崙之山玄圃之上
積石之隂文彩垂芒精煥上天日月齊其光
五星同其明四㑹八逹洞徹玉清飛仙紫童
各三百人典香侍靈佩以玃天之獸扞以金
頭萬重九色流霞藹其巓神鸞朱鳳撫其軒
五帝監真四極典仙七曜吐精以瑩厲玉華
散真以飾塵履陽否而不灰經萬劫而更鮮
至中皇元年三月一日甲子天德值合之時
上清太真玉保王上相大司馬命髙晨師東
海玉門青華小童君清齋上宫九百日青金
盟天受於髙上玉帝徧遊諸天洞鍳虚无流
䀎億津上觀无崖中戯廣貟周歴六國磐迴
九玄四司鑒試上元定仙玉虚垂映龜毋降
真八景䇿轡五老翼軒飛仙互騁八風奏煙
流電激威百陽吐精瓊輪曜虚羽蓋鬰玄金
童散華玉女拂塵衆靈稽首五嶽朝真諸天
晏禮十方司迎總領億道普監萬仙位登上
相主司髙晨寔由玉帝之妙㫖三十六天之
瓊音主生死於圖籍掌仙號於青宫領金名
於玄記典白簡於玉篇上統无崖无極无窮
下攝洞淵九地萬靈五嶽四極河海衆仙至
三十六國莫不咸𨽻於青童舊科萬劫一傳
九五之運三代交并當有玉名書於帝録三
十六人得見其文得佩此音九地滅跡六國
邀迎三十六天書名上宫三元下降自然成
仙玄典苞於洞源靈䡄巍巍乎難論玉澳深
而難測妙化難可屢陳略舉千分之一粗摽
萬竒之一真也
諸天内銘九地三十六音以元始同存空靈
䢖號結自然之名表於九玄演流外國三十
六音如是天地各有三十六分天則有三十
六天王以應三十六國地有三十六土皇以
應三十六天天王與真土皇主仙爲學不知
天之内音則天王不領兆名不知地下之音
土皇則不滅兆跡閉不得仙有見其文受其
訣音天王玄鑒七聖刻篇西龜定録東華書
名土皇滅尸落跡九隂保舉上清五靈敬護
十界扶迎周流六國平滅群凶五兵摧伏天
魔束形九年乘空飛行上清真道髙妙不得
妄宣輕泄寳音七祖充責已身殞亡三塗五
苦萬劫不原上真之士慎科而行
諸天王常以八節及月朔之日遊觀无崖歴
戯雲房逍遥玉清流眄十方於明霞之上常
詠諸天内音飛玄之章上慶天真内歡神衿
玉響虚朗瓊韻合音當此之日五老浮位九
帝臨軒四司鑒試五帝衛靈衆真齊唱萬仙
禮音三光停暉七元煥明山海靜波諸天肅
清八素散華四皇拂塵靈風揚香緑霞吐津
天元溟滯玉虛含欣朗朗髙清之館眇眇太
漠之中洞虚入微周鑒無窮有得其道與帝
結朋勤誦其章位准仙王德同諸天夀齊三
光凡學上仙之道志登玉清奉禮帝尊而不
知三十六天之音飛玄之章則三十六天王
不領兆名徒爲精勤天不降真四司不敬五
帝不迎天魔侵真終不成仙欲飛行玄虚遊
宴五嶽而不知九地三十六土皇内名則九
隂不落兆尸九地不滅兆跡徒勞幽山望飛
反沉欲行此道毎至八節月朔之日沐浴清
齋入室燒香朝禮諸天北向叩齒三十六通
微呪曰
兆臣甲子志慕神仙八慶之日朝禮天尊上
願騰景乘空落煙飛超玉清洞遊諸天中願
變形降致五神昇入月門仰啜八騫石景水
母玉胞飛根長披朱日與光同存下願四極
授我口言西華侍衛役使金晨𢹂提五老八
景同軒上慶交合五願開陳得如所願體合
自然真靈下降賜登上仙畢便六拜仰咽六
氣次西向六拜咽六氣次南向六拜咽六氣
次東向六拜咽六氣次西北六拜咽六氣次
東南六拜咽六氣合六方三十六拜朝三十
六天畢還北向平坐詠三十六天飛玄之章
一遍竟又六拜六咽氣都止也此髙上朝三
十六天上法行之九年天降雲輿三元詣房
書名玉清刻簡青宫四司右别十界敬迎乘
空飛行上昇玉晨其法髙妙不得妄宣輕泄
寳文七祖充責身没鬼官長閉三徒萬
劫不原
髙上九玄三十六天内音
　(第一無景無色/鬱單無量天)英勃(天王姓混/諱▲▲羅)

　(第二無形/清微天)化昇(天王姓馮/諱提阿沙)


　(第三無精/波羅褥天)玄黒(天王姓雲/諱奎零)

　(第四入色水/無量億羅天)飛宗(天王姓王/諱阿衛)
四天之音元始自然氣在髙上玉清之上四
天王常以八節月朔之日遊觀髙上玉清无
崖无極无形无色太空之巔誦詠四天之音
飛玄之章其日符四司周行天下學仙之人
有齋誡誦經朝禮諸天者即刻名玄簡注録
青宫壽同四天之人九年飛行白日昇天
四天自然飛玄之章曰
鬱澄縁梵寳禪王和三界𢹂輪九象提魔維
結洞覽榮秀垂柯慶霄重飛朱蘭吐葩流丹
上逥精灌玉霞鳳鳴絶峯龍駭玄阿金音遥
朗虚韻結那三晨敷暉朱采文羅九空迅煙
八風揚華金輿瓊輪鳳軒婆娑金音流馥雲
層峩峩芳津交灑靈漿滂沲玄谷玉泉如舟
如河體洞自然億齡奚多徘徊金門宴景皇
家長保玉虚永无傾差


　(第五無極洞清上/上禪善無量壽天)雲羅(天王姓▲/諱▲▲▲)

　(第六玄微自然/上虚禹餘天)梵咽(天王姓羅/諱波梨荼)

　(第七玄清上無/那首約諍天)玄那(天王姓梵/諱摩首波)

　(第八梵行上清/氣稽那邉淨天)云𢹂(天王姓騫/諱首苛)
四天之音上始胤梵自然氣在髙虚玉清之
中四天王常以八節月朔之日遊觀髙虚无
涯无極无名玄空之巓誦詠四天之音飛玄
之章其日符天真使者周行天下有學仙清
苦齋誡誦飛玄之童朝禮諸天即奏名四天
刻書帝簡壽同四天之人九年飛行上昇
天宫
四天飛玄之章曰
波韻呵泥玄景散暉丹霞敷簡曜靈瓊微零
風梵音朱曰左逥玉響玄室金霄四垂髙騫
拂精石景騰飛諸天玄映玉帝徘徊緑轅丹
輿翠羽錦衣遊朗九崖手披天扉與日同盛
與月同衰沐浴金門冠帶神輝學同天人壽
極二儀髙上合懽萬仙緫歸玉虚結符永无
傾危天真敷陳上亭紫微斯願仰降朝禮
玉階

　(第九無窮洞虚/極上須延天)迴摩(天王姓澤/諱▲▲羅)

　(第十玄梵玉虚無/精炁羅迦浮月天)雲阿(天王姓周/諱阿迦須)

　(第十一炁玄天/逹上靈赤天)重慕(天王姓丹/諱清浮𤤠)

　(第十二大梵玄元/炁離惒行如天)世畢(天王姓固/諱分若)
四天之音九空始陽洞冥之氣在玄虚玉清
之下四天王常以八節月朔之日遊觀常虚
无崖无鞅空虚之中誦詠四天之音飛玄之
章其日遣太真使者周行天下有學仙清齋
誦經朝禮者即奏名四天刻書帝録壽同四
天之人九年飛行上昇天宫
四天飛玄之章曰
訶羅夜寳玉梵秀騫維那彌落洞𧷤世真玉
瑶叩音琳響自然朱瓊曜葩慶雲内鮮流霞
吐蘭丹迴紫煙三天齊光七矅啓晨八景迴
輿九帝同軒𢹂提髙匠紫虚上仙齊唱合韻
以部玉真靈典遐眇瓊音命神五老束帶四
極羅纒九氣徘徊結虚成煙三靈垂映七精
灌津形陶玉潤㧞度玄根超凌无崖歴戯諸
天洞入无色反我宿縁

　(第十三無極上靈/玉空玄洞寂然天)家主(天王姓津/諱▲▲)
　(第十四寳梵天色上天王姓隨)
　(眞炁潘羅玄妙天)雲持(諱梨沐音)

　(第十五飛梵行眞/上玄答謾福德天)部利(天王姓王/諱惟鉢離)

　(第十六雲梵流精/中元近▲際淳天)世良(天王姓朱/諱梨藹)

四天之音梵行上始洞虚之氣在虚皇上清
之上四天王常以八節月朔之日遊觀虚皇
上清无崖无極空洞之上誦詠四天之音飛
玄之章其日遣上仙玉監周行天下有學仙
行道朝禮諸天燒香誦經即奏名四天刻書
録簡壽同四天之人九年飛行空虚上昇
玄宫
四天飛玄之章曰
摩夷四張六韻合𩀱靈音散發虛變成宫玉
玄逸霄提訶激鍾瓊響琅玕嘯神命童八景
齊真九帝同朋南越浮利北落寒宫逥真四
周廣靈之堂上御靈章下制魔凶雲飛重玄
四逹交通縁霞吐津羅布太空紫虛結煙徘
徊丹房三暉洞明七曜流光朱日鬰茂綠梵
洋洋三十六位玉蘭灌芳九隅齊響禪我爲
王鑒映十天萬仙來宗有明瓊音玄成仙公
與劫爲期永保无窮

　(第十七玄上洞極/無崖不驕樂天)流芳(天王姓凝/諱𩅺▲▲)

　(第十八大梵玄青/無精答惒近際天)元深(天王姓阿/諱明秀)

　(第十九行梵紫虚/上元首帶快見天)洞干(天王姓劉/諱且扇)

　(第十二虚梵上清/化靈須陁結愛天)飛衣(天王姓彭/諱移那)


四天之音飛梵行上虚紫元之氣在虚皇上
清之中四天王常以八節月朔之日遊觀虚
皇上清无崖无極空洞之中詠誦四天之音
飛玄之章其日遣玉真定仙周行天下有學
仙行道朝禮諸天燒香誦經之人即奏名天
王刻書青録壽同四天之人九年飛行上清
四天飛玄之章曰
雲曇丹陁維𧷤妙靈重霄鬱虚簿蘭翠榮藹
藹丹飈逥映雲庭界世法輪結氣澄清緑柯
含條綵華曜瓊八風舞軒六龍飛鳴金音虛
朗玉唱空生㒞真上景四帝齊靈皇崖晏轡
玉仙䇿軿遊䀎四天洞披三清逍遥无崖髙
映太冥曜羅灌暉七元吐精冠帶仙官津陶

朱形長享元慶極真玉齡
　(第二十一上極無/景洞微化應聲天)玉𢹂(天王姓輝/諱▲▲)

　(第二十二大梵九玄中/元炁阿那給道德天)天葵(天王姓揵/諱尼姤)

　(第二十三行梵元/清下靈炁須逹天)總幾(天王姓周/諱難首)

　(第二十四極梵洞微/九靈炁須帶阿那天)九曲(天王姓竺/諱明和)
四天之音極寳梵上靈玄清之氣在虚皇上
清之下四天王常以八節月朔之日同遊虛
皇上清无崖无極空洞之下誦詠四天之音
飛玄之章其日遣領真玉郎周行天下有學
仙行道朝禮諸天燒香誦經之人即奏名天
王刻書玄文壽同四天之人九年飛行上清
四天飛玄之章曰
提維結緑金根植靈世輪法華九象貟明法
鼓朱音流磬寒庭八風舞軒雲羅吐瓊瓊瑶
虛朗玉慧洞鳴皇暉含蘭丹葩發榮玉秀霄
柯重虚紫清髙晨顯蓋徘徊金城八景同和
九帝齊并流芬翳空馥灑太冥飛輪羽蓋昇
入无形與氣混合永晏極齡
　(第二十五無名至/極洞微梵寳天)(天王姓精/諱霧雲▲)

　(第二十六微梵玄天/炁帶扇給道德天)(天王姓洛/諱須阿摩)

　(第二十七虚梵天/炁蟬然識慧天)(天王姓云/諱無陁)

　(第二十八空梵中/天績元伊檀天)(天王姓朱/諱仲生)


四天之音玄微上元梵天之氣在虚无太清
之上四天王常以八節月朔之日同遊虚无
太清无崖无極空无之上誦詠四天之音飛
玄之章其日遣中真八靈仙人周行天下有
學仙行道朝禮諸天誦經念善之人即奏名
天王刻書玄文壽同四天之人九年飛行上
昇太清宫
四天飛玄之章曰
檀勒洹沙玉韻發謡朱蘭内映景雲吐翹八
風揚精瓊音逸遼翳翳遐搆翼翼太霄紫鳳
鬱虚結秀重幽峩峩雲層四逹八交天老部
仙五帝鑒朝玉皇逥靈瓊輿緑飈四元䇿轡
六師匡虬遊觀四天洞映九遼天真敷陳我
慶同抄刻簡玄圖名書紫摽得與皇上同保
億烋日月齊景長存无彫

　(第二十九太極無崖紫/虚洞幽梵迦摩夷天)世羅(天王姓玄/諱▲霐)

　(第三十緑梵自/然識慧入天)雲九(天王姓迦/諱釋文羅)

　(第三十一玄梵大行/無景無所念慧天)宗提(天王姓伊/諱檀阿)

　(第三十二天雲梵/上行維先阿檀天)正群(天王姓佇/諱雲勲勃)
四天之音清玄元虚寳梵之氣在虚无太清
之中四天王常以八節月朔之日同遊虚无
太清无崖无極空无之上誦詠四天之音飛
玄之章其日遣上真玉司仙王周行天下有
學仙行道朝禮諸天誦經念善齋誡奉法之
人即奏名天王刻書玄文壽同四天之人九
年飛行上昇太清之中
四天飛玄之章曰
詞首來天雲梵玄阿六氣吐精九象結羅瓊
音朗逸玉唱清歌虚韻合節制命靈魔保元
固玄六妖靜和天老臨正萬翹含葩玉真陶
灌飛皇滂𩃰八素綴林上景散華金精洋洋
玉離峩峩四貟啓明皇仙之家朱闕九重躡
舄婆娑三十六音總歸提阿有知其韻上昇
紫霞壽同天人萬椿不蹉

　(第三十三無色玄清/洞微波梨答惒天)(天王姓王/諱靈▲)

　(第三十四洞微玄上/㭝炁阿竭含那天)(天王姓栢/諱墮世宗)

　(第三十五玄上)(天王姓朱)
　(緑梵滅然天諱陁雲彌)
　(第三十六極色上行/梵泥維先若那天)(天王姓袁/諱貟珠)

四天之音極无虚洞无色梵天在虚无太清
之下空洞玄漠之中四天王常以八節月朔
之日遊於虚无太清无崖无極空无无色之
上誦詠四天之音飛玄之童其日遣上真玉
司四極仙王周行天下有學仙行道朝禮諸
天誦經念善齊誡奉教之人即奏名天王刻

書九天之録壽同四天之人九年飛行上昇
太清之中
四天飛玄之章曰
瓊霐浩瀾飛芬鬰芳三華曜日離羅丹房金
治萬丈朱雲九重浮利吐翹洞灌寒宫玉仙
左逥三首交通皇上耀靈玉華匡龍六轡超
虚逍遥太空𢹂契八真合懽天王流眄紫霄
歴運无窮嘯詠瓊瑶琳響逸充長齋九元二
景同光上化下變七十四方結我六六與真
齊𩀱
三十六天内名生於空洞元氣之先文華表
見題於崑崙之山髙上音其玉文上相集其
妙篇禀受太空自然之章上標玄圖中統六
國三十六音下總九地三十六土皇靈篇洞
暢玉慧虚鮮皆天王之遊歌空玄之寳章六
六韻合四四齊真九帝分號三十六天萬氣
總𨽻普領群仙上極无崖无色下極洞源洞
淵諸爲上真飛仙不禀玉音則不得遊觀无
崖之天有得其文天王書名刻字紫札結録
玉晨三十六年剋得上登无色之天下洞九
地之源上妙之道不傳下仙輕泄寳音七祖
充責身負刀山三徒五苦萬劫不原洞淵九
地三十六音内銘
　(第一壘色/潤地正音)(土皇姓秦/諱孝景椿)

　(第一壘色/潤地行音)(土皇姓黄/諱昌上文)

　(第一壘色/潤地遊音)(三皇姓青/諱玄文基)

　(第一壘色土皇姓蜚)

　　(潤地梵音諱忠陳皇)
右一壘之地四色土皇地載周竟四垂不極
不窮无邊无際无色之氣去天九十九億萬
里如是土皇常以立春之日乘青龍之車執
九色之麾從青帝胡老之官巨鱗之騎九千
人上詣鬱單无量天奏地仙得道上學之人
言名於四天之王
凡修上法當以立春之日平旦入室東向以
青筆書上皇内音白紙上而服之叩齒九通
仰存四土皇姓諱悉箸青羽之䙱頭䢖九元
通天冠乘青龍羽車飛行上昇无量天便
呪曰
青陽告昇土皇鑒晨總領四司普典萬仙天
老定録上告開陳精勤上願得道元親願書
帝簡刻名玉篇九壘滅跡飛景瓊軒壽齊四
皇永保監乾畢東向心拜九過咽氣九通止
如此則土皇列名九天九地滅跡九隂地官
營衛胡老司迎三十六年得乘青羽飛輿上
昇无量之天

　(第二壘剛/色地正音)(土皇姓戊/諱坤文光)

　(第二壘剛/色地行音)(土皇姓鬱/諱黄毋生)

　(第二壘剛/色地遊音)(土皇姓玄/諱乾德維)

　(第二壘剛/色地梵音)(土皇姓長/諱皇萌)
右二壘之地四色土皇地載周竟四垂不極
不窮无邊无際无色之氣去第一壘八十一
億萬里如是第二壘土皇常以春分之日乘
黄碧二色之氣十二玄龜執神皇九元之䇿
從青帝胡老之官飛行甲騎八千人上詣上
上禪善无量壽天奏地仙得道上學之人言
名於四天之王
凡學上法當以春分之日平旦入室東向以
青筆書土皇内音黄紙上服之叩齒九通仰
存四土皇姓諱悉衣黄錦飛裙頭戴平天之
冠乘黄碧二色雲車十二玄龜九天之䇿從
青帝胡老之官飛行甲騎上昇上上禪善无
量壽天便呪曰
三道行運季節臨元維落九壘廣御八門總
鑑地仙上聞帝君天老定録土皇記文上告
之日我道早分落跡九隂飛景素雲四氣同
符皇人齊群畢東向心拜八過咽氣八通止
行之三十六年得乘飛雲之車上昇禪善無
量壽天
　(第三壘石脂/色澤地正音)(土皇姓張/諱維神保)

　(第三壘石脂/色澤地行音)(土皇姓周/諱伯上仁)

　(第三壘石脂/色澤地遊音)(土皇姓朱/諱明車子)

　(第三壘石脂/色澤地梵音)(土皇姓庚/諱文敬士)
右三壘之地四色土皇地載周竟四垂不極
不窮无邊无際无色之氣去第二壘一百一
十億萬里如是第三壘土皇常以立夏之日
乘絳霞之雲十二鳳皇執五色之節從越老
之官飛行武騎八千人上詣須延天奏地仙
得道上學之人言名於四天之王
凡學上法當以立夏之日食後入室南向朱
筆書土皇内音白紙上服之叩齒九通仰存
四土皇姓諱悉衣絳文飛裙頭巾无極進賢
之冠乘絳霞之雲十二鳳皇執五色之節飛
行上昇須延之天便呪曰
四氣總中八逹合朝吉晨臨正九壘發翹執
録命仙上昇紫霄列名皇文𥙷仙上僚得乘
朱景逍遥飛飈年齊三光極天无彫畢南向
心拜八過咽氣八通止行之三十六年得乘
飛雲之車上昇須延之天

　(第四壘潤/澤地正音)(土皇姓賈/諱雲子髙)

　(第四壘潤/澤地行音)(土皇姓謝/諱伯无元)

　(第四壘潤/澤地遊音)(土皇姓已/諱文秦陣)

　(第四壘潤/澤地梵音)(土皇姓行/諱機正方)

右四壘之地四音土皇地載周竟四垂不極
不窮无邊无際无色之氣去第三壘地二十
億萬里如是第四壘土皇常以夏至之日乘
絳霞雲輿十二朱鳥執命魔之幡從越老仙
官飛行武騎八千人上詣寂然天奏地仙得
道上學之人言名於四天之王
凡學上法當以夏至之日正中入室南向朱
筆書土皇内音黄紙上服之叩齒九通仰存
四土皇姓諱悉著黃緑之裙頭戴逺遊之冠
乘絳霞雲輿十二朱鳥執命魔之憣飛行上
昇寂然之天便呪曰
天清地澄九土鬱玄四運御晨上參紫天徘
徊飛輿宴景无間八㑹交慶玉虚開陳皇老
列名天王題篇九壘削死司命勒年身入華
晨永保上仙
畢向南心拜八過咽氣八通止行之三十六
年得乘絳雲輿上昇寂然之天

　(第五壘金粟/澤地正音)(土皇姓華/諱延期明)
　(第五壘金粟)(土皇姓黃)

　(澤地行音)(諱齡我容)

　(第五壘金粟/澤地遊音)(土皇姓雲/諱⬤元淵)

　(第五壘金粟/澤地梵音)(土皇姓蔣/諱通八光)

右五壘之地四音土皇地載周竟四垂不極
不窮无邊无際无色之氣去第四壘地二十
億萬里如是第五壘土皇常以立秋之日乘
素雲之輿十二白虎執命靈九元之章從氐
老仙官飛天虎騎六千人上詣不驕樂天奏
地仙得道上學之人言名於四天之王凡學
上法當以立秋之日晡時入室西向白筆書
青𥿄上土皇内音服之叩齒九通仰存四土
皇姓諱悉著素羅飛裙頭戴九元通明寳冠
乘素雲之輿十二白虎執命靈九元之章飛
行上昇不驕樂之天便呪曰
皓華映暉白闕九重四運梵維吉晨告皇元
景理命記録天王列書帝簡上奏青宫九隂
滅尸騰身華房永保上仙三晨齊光
畢向西心拜六過咽氣六通止行之三十六
年得乘素雲瓊輿上昇不驕樂之天

　(第六壘金剛/䥫澤地正音)(土皇姓李/諱上少君)

　(第六壘金剛/䥫澤地行音)(土皇姓范/諱來力安)

　(第六壘金剛/䥫澤地遊音)(土皇姓長/諱李季元)


　(第六壘金剛/䥫澤地梵音)(土皇姓王/諱駟女容)
右六壘之地四音土皇地載周竟四垂不極
不窮无邊无際无色之氣去第五壘地二十
億萬里如是第六壘土皇常以秋分之日乘
素雲飛與十二白虎執九色制神之麾從氐
老仙官飛天虎騎六千人上詣化應聲天奏
地仙得道上學之人言名於四天之王凡學
上法當以秋分之日晡時入室西向白筆書
青紙上土皇內音服之叩齒九通仰存四土
皇姓諱悉著素錦飛裙頭戴无極進賢之冠
乘素雲之輿十二白虎執九色制神之麾飛
行上昇化應聲天便呪曰
白土九壘氣通太微皇老臨晨騰景徘徊朱
蘭映陳八華揚暉昇入帝庭上披瓊扉五願
玄㑹降致羽衣八景齊眞形得昇飛命同天
地永保二儀
畢西向心拜六過咽六氣止行之三十六年
得乘素雲瓊輿上昇化應聲天

(第七壘水制/澤地正音)(土皇姓唐/諱𥘉生映)

(第七壘水制/澤地行音)(土皇姓吳/諱正法圖)

(第七壘水制/澤地遊音)(土皇姓漢/諱髙文徹)

(第七壘水制/澤地梵音)(土皇姓京/諱仲龍首)
右七壘之地四音土皇地載周竟四垂不極
不窮无邊无際无色之氣去第六壘二十億
萬里如是第七壘土皇常以立冬之日乘玄
雲飛輿二十四玄武執五色命靈之幡從羌
老仙官騰天之騎五千人詣梵寳天奏地仙
得道上學之人言名於四天之王
凡學上法當以立冬之日子時入室北向墨
書土皇内音白紙上服之叩齒九通仰存四
土皇姓諱悉著玄靈錦文飛裙頭戴无極進
賢之冠乘玄雲飛輿二十四玄武執五色命
靈之幡飛行上昇梵寳天便呪曰
五氣交帶八神迴庭三元臨正土皇命靈雲
輿羽盖上昇髙清大願開陳我納无形九壘
滅跡天眞刻名結編玄圖受號華青得乘飛
景化入帝庭
畢心拜五過咽五通止行之三十六年得乘
玄雲之輿上昇梵寳之天
(第八壘大風/澤地正音)(土皇姓葛/諱玄昇先)

(第八壘大風/澤地行音)(土皇姓華/諱茂雲長)

(第八壘大風/澤地遊音)(土皇姓羊/諱眞洞玄)


(第八壘大風/澤地梵音)(土皇姓周/諱尚敬原)
右八壘之地四音土皇地載周竟四垂不極
不窮无邊无際无色之氣去第七壘八十億
萬里如是第八壘土皇常以冬至之日乘玄
雲飛輿五色飛麟執九色之節從羌老仙官
騰天之騎五千人上詣梵迦摩夷天奏地仙
得道上學之人言名於四天之王
凡學上法當以冬至日子時入室北向墨書
白紙上土皇内音服之叩齒九通仰存四土
皇姓諱悉著玄雲錦裙頭載通天寳冠乘玄
雲羽輿五色飛麟執九色之節飛行上昇梵
迦摩夷天便呪曰
天敷地陳九象法玄四度昇降八氣明新土
皇簡籙玉帝定眞名題圖札我獲上仙飛行
太虚縱景自然與靈同符與氣長存三變九
化昇入帝晨
畢心拜四過仰咽氣四通止行之三十六年
得乘玄雲之輿飛昇梵迦摩夷之天
(第九壘洞淵无色剛維土皇姓極)
(地氣正音諱无上玄)

(第九壘洞淵/旡色剛維)(土皇姓昇地氣/行音諱虚元浩)

(第九壘洞淵无色/剛維地氣遊音)(土皇姓趙/諱上伯玄)

(第九壘洞淵无色/剛維地氣梵音)(土皇姓農/諱勒元伯)
右九壘之地極下洞淵洞源剛維天地制使
不落上則去第一壘五百二十億萬里下則
无窮无境无邊无際皆剛維之氣如是第九
壘土皇常以三月一日六月二日九月三日
十二月四日一年四過乘五色雲輿九色飛
龍執中元命神之章從傖老仙官耀天羽騎
萬二千人上詣波梨答惒天奏九地學道得
仙人名言於四天之王
凡學上法當以其日入室向太歳黄書白紙
上四土皇内音服之叩齒十二通仰存四土
皇姓諱悉著玄黃五色之衣頭載九元通天
寳冠足著五色獅子交文之履執文身保命
之符乘黄霞飛輿從五帝玉女三十六人飛
行上昇波梨答惒天便呪曰
二象迴周九精洞靈皇老應符騰虚入清四
通八達飛霞紫瓊上登金華奉對帝靈記仙
元録青宫刻名得道白簡封字七靈九壘滅
尸東井錬形三元降眞我道巳明得乘飛景
上登玉庭
畢心禮九拜咽氣十二通止行之三十六年
得乘黃霞飛軿上昇波梨答惒之天九地九
壘直下九重合三十六音三十六土皇上應
三十六天中應三十六國如是土皇皆位齊
玉皇之號但分氣各治上下之别名耳土皇
三十六年轉號昇上清之宫襲三十六天之
王玉司之官於九壘之下皆舉學道得仙之
名上奏九天天王爲學不知九壘地音三十
六土皇内諱九地不滅兆跡九天丞相不受
兆名五嶽不降雲輿五帝不衛兆身徒明外
國之音故不得匡虚而昇也故天地人各禀
三三之氣三合成眞然後得仙也凡知九地
之音三十六土皇内諱則九氣丈人常以四
方五色靈官防衛兆身出入遊行登渉五嶽
則仙官侍送滅魔威試降致神眞九年飛空
坐在立亡三十年上昇太清居世得有此文
七玄之祖則爲九氣命靈土皇司官奉衛形
骸撫慰靈魂蒿里父老土丞相掾皆爲驅除
无復拘閉責役之患居則在地保安无㐫十
二守將營扞八門通眞致神欲富則富欲宦
則宦欲仙則仙欲神則神此道祕妙非可言
宣上相青童禀受髙上口訣寳篇妄泄靈文
七祖充役萬劫不原
欲登山住止及安居宅審地吉㐫當以戊已
之曰黃書九地三十六音文白紙上置所住
中央以盆覆之三宿開看若有黃色潤紙大
吉若有青色則下有死靈之尸若有白色者
爲㐫若有赤色者驚恐若有黒色者則財寳
若有紫色者得神仙都不異則止可三年安
過此必折傷也
　　髙上外國六品正音
東方呵羅提之國
第一品銘正音无夷
第二品銘正音波泥
第三品銘正音乆難
第四品銘正音吉維
第五品銘正音无思
第六品銘正音雲芝
東方去中國九十萬里外名爲呵羅提之國
一名星國國外有扶桑在碧海之中地方萬
里上有太帝宫太眞王之别治有上生林如
桑皆長數千丈大者三千圍兩兩同根而生
有實赤如椹仙人所啖食體作金光色其實
皆九千歳一生又有生洲在扶桑外西接蓬
萊地面方二千五百里去岸二十三萬里上
有仙家數萬人地无寒暑時節温和多生神
仙芝草食之飛空而行扶桑東又有祖洲在
東海之中地方五百里去岸七萬里上有不
死之草形似菰苖長三四天一名養神芝其
葉似菰生不叢株一株食之飛行上清已死
之人覆之則生神竒妙藥入其國冝知其名
存胡老仙官採之於祖洲思其色而服之三
年面有流光延壽萬年乆乆自然有仙人賫
此神物降送於身也
南方伊沙陁之國
第一品銘正音盈華
第二品銘正音王家
第三品銘正音握魔
第四品銘正音耀葩
第五品銘正音武都
第六品銘正音飛蒱
南方去中國八萬一千里外名閻浮梨之外
極洞陽之野國名伊沙陁之國一名火庭天
竺之國國外有長洲一名青丘南海辰已地
方五千里去岸二十五萬里則生大樹長三千
丈大二千圍甚多靈藥甘液玉英无所不有
其上有民人皆壽三百六十歳又靈狐之獸
大者如犬色有五色呌聲響四千里威制虎
豹萬禽得衣其毛壽同天地左則有風山山
常震聲上有紫府宫天眞神仙玉女所遊觀
又有炎洲在南海中央地方二千里去岸九
萬里上有風生獸似豹青色大如狸積火連
天燒之經月不死毛亦不燃斫剌不入以䥫
椎交鍜其頭數千下乃死張口向風須㬰復
活以石上菖蒲塞其鼻即死取其腦和菊華
服之壽固天地又有火林山山中有火光獸
大如䑕毛長三四寸或赤或白於是夜半望
山上林木及此獸光照如燃火取其獸毛作
布名之火浣布若小汚以火燒之即鮮曰則
伊沙陁國人所衣得此毛仙人降形學者存
國之音思越老仙宫三十六年神人當以此
獸及國神竒之物獻送於兆也
西方尼維羅緑那之國
第一品銘正音華連
第二品銘音曰髙軒
第三品銘音曰明身
第四品銘音曰土纒
第五品銘音曰星震
第六品銘音曰朱天
西方去中國六萬里外名俱邪尼之外極皓
素之壟寒宂之野則尼維羅緑那之國一名
雲胡月支國國人壽六百歳國外則有流洲
在西海之南地方三千里去東岸十九萬里
其上則有仙家數萬上有山生昆吾之石治
石成䥫作劔光明照洞如水精割玉如土鳳
麟洲在海中央地方一千五百里四面有弱
水鴻毛所不浮上有仙家數千有鳳麟爲群
上有吉光之獸如狸能作故語聲如梵音與
其國人通言毛生光奕奕悉仙人所衣得衣
其毛壽同天地學者存其國音氐老仙官三
十六年當獻送昆吾之劔吉光之獸於兆也
北方旬他羅之國
第一品銘音曰玄家
第二品銘音曰文多
第三品銘音曰山蘆
第四品銘音曰武都
第五品銘音曰盈家
第六品銘音曰玄摩
北方去中國分五萬里外名鬱單下極朔隂
鈎陳之庭國名旬他羅之國一名天鏡之國
國人壽三百歳國外則有玄洲方七千二百
里四面是海去岸三十六萬里上有太玄都
仙伯眞公所治有𪈡鷟之鳥如浮氣多丘山
名爲風山與天西北門連界金堂玉室宫府
生金玉紫芝是三天所治其外則有元洲地
方三千里去南岸十萬里上生五芝玄澗澗
水如蜜飲之與天地同年中有三萬仙家悉
飲此水得仙不死學者存其國音羌老仙官
三十六年獻降玄澗五芝水也
上方元精青沌自然之國
第一品銘正音重懽
第二品銘正音玉金
第三品銘正音三林
第四品銘正音正精
第五品銘正音吸鈐
第六品銘正音緑嬰
上方九天之上清陽恢空之内无色无象无
形无影空洞之銘元精清沌自然之國一名
洞澳清衍之國以清氣爲芬世上極无窮四
覆諸天惟有玉虚紫館結空洞之煙在虚玄
青沌之内也爲學存髙上之音則天人授子
飛仙之方
中方太和寳眞无量之國
第一品銘正音山蘆
第二品銘正音世家
第三品銘正音嵯峩
第四品銘正音盈華
第五品銘正音翟葩
第六品銘正音羅那
中國四周百二十億萬里下極大風澤五百
二十億萬里崑崙䖏其中央弱水周帀繞山
山髙平地三萬六千里上三角面方長萬里
形似偃盆中狹上廣其一角正北干辰星之
精名閬風臺一角正西名曰玄圃臺其一角
正東名曰崑崙宫一䖏有積金爲天墉城面
方千里城上安金臺五所玉樓十二其北戸
山承淵山並其支輔又有墉城金臺玉樓相
似如一流精之闕光碧之堂瓊華之室紫翠
丹房景雲燭日朱霞九光西王母之所治上
通璇璣元氣流布五常玉衡普引九天之澳
灌萬仙之宗根天地之紐萬度之柄矣上生
金銀之樹瓊柯丹寳之林垂蘇瑰以爲枝結
玉精以爲實其樹悉刻題三十六國音諸天
内文上樓紫鷰鳳鸞白雀朱鶚鵾鷄靈鵠赤
烏青鵲下則飛禽遊獸與崑崙同生初无死
耗但玄文寳經隱書古字有千二百億萬言
在玄圃之上積石之隂仙人有九萬人皆停
散於靈山學者常誦諸天內音外國三十六
音地下九壘之音九年仙人自當降送靈山
之神竒三十六年得乘五色雲輿上登崑崙
之山也髙上告上相青童君凡諸天文三十
六國九地之音皆玄古空洞之書自然之章
悉是上真帝皇以下及學仙得道莫不受音
於太真佩文以遊行威制萬靈攝魔召精登
渉五嶽及入三軍皆九天衛迎四司扶侍九
年三元詣房三十六年天降雲輿飛行上清
受其音以青繒爲地黄筆書文以甲子之日
夜半於中庭露醮以隨時珍菓清酒三斗設
以九盤九盃施九尺青羅之内以設諸文弟
子賫上金九兩䌝紋之繒三十六尺南向而
伏師北向叩齒三十六通上告九天丞相中
吿五帝五靈下関九土九氣丈人今上告八
㑹天源朗清玉帝鑒映虛皇臨庭領仙校録
東華簡名上學某甲仰慕神仙投盟誓靈奉
受天文三十六音閉口修行敢泄靈真醴酒
貢心上招髙晨元靈之氣下監兆臣自爾之
後違負盟科七祖充責身没河源長負刀山
不敢蒙仙三官九府咸識盟言畢弟子置信
左手執文向西北九拜迴東南向九拜次向
本命上九拜都畢




上清外國放品青童内文卷下











