#+TITLE: 修真十書玉隆集--白玉蟾
#+DATE: 2016-06-11 12:26:51
#+SOURCE: github.com/kanripo/KR5a0269 master 951c6374                
修眞十書玉隆集卷之三十一(三十二/同卷)柰四
　　　　海南白玉蟾著
　　玉隆宫會仙閣記
山圖海誌述符䜟多矣方言古語於推步有
焉昔九州都仙太史高明大使許君上昇之
日垂語有云後吾一千二百四十年間五陵
之内當有地仙八百人出世而師出豫章以
郡江龍沙生塞驗之今將如所謂矣浦雲吴
君適際其逢郡將聞有道以起之主席玉隆
爲黄冠者轄四方風巾雨帽如蟻斯集舊有
雲堂矣吴君俄然視其危將壓焉乃撤而新
之耳建閣其上以龍沙仙會扁之仙人好樓
居固其所也已而紫清白玉蟾道八桂航三
湘浮沔江歷盧阜人言玉隆爲天下第一眞
仙之居綿歷風雨微賢主人十綱九頽今有
人焉克振墜緒鼎然勃興帝后聞而賜之緡
錢侯伯見而爲之藩芘黄冠師咸敬慕之廉
頑立懦謂之吴浦雲者玉蟾曰浦雲君者吾
别已乆往伺謁者至則君爲倒屣茗餘導行
閣中諭以名閣之意且萃其徒而勉之曰此
西山神仙之會府江漢湖海之士不遠而來
既以飽烟霞飫風月矣弭杖於壁間卧屨於
户内相與婆娑偃仰游居於此致身高明寓
目閑曠可以詩蒼崖白雲皆句也可以酒紅
泉碧芝皆味也淡烟芳草可以入吾畫古藤
怪木可以入吾書幽禽晝啼琴自横膝寒烏
夜語笛自横欄人靜院深劍或鳴匣茶清香
冷棋或敲枰點易曉窗丹砂研露横經午案
寳磬傳風塵累不能擾其天眞是非不能汩
其聽瑩信起居爲適之安矣亦盍龍沙之識
乎逆其數但百數寒暑而近有能爭先快覩
勇悟漸修内以鍊三龍四虎之精華外以陶
七鳥九蟾之造化窮理盡性以至命積眞累
氣以成精則第神仙八百之選爲無難矣苟
尚有意當世用力斯民下嵩高上兵書講王
道待詔金馬門追蹤柱下史則固不得而留
者也若但以樓居自娱玩歲愒日非特爲修
仙學道者之憂抑亦爲主盟斯道者之羞諸
君盍簪宜相勉旃衆心納而首肯之噫余自
戊寅迄今已三過西山矣仙凡參肩不可測
識高憑此閣悠然興懷矧今因君之相期望
者如此又安知豫章之師不在兹乎併録其
勸進之語而爲之記
　　　閤皂山崇眞宫昊天殿記
竊聞道包坱圠實在乎象帝之先氣運堪輿
最高者昊天之極宅妙有玄眞之國殿彌羅
無上之都豁落光明渺渺紫金雲梵之闕恢
宏湛寂濛濛碧漢玉清之宫位奠太微尊居
大有是爲上聖允號無宗亶玄範而總制十
方妙化機而統臨三界載攷南郊之典昔有
圜丘之壇其在道家尤當祀事莫謂無聲之
載盍存臨汝之誠閤皂山福地崇眞宫舊有
殿帝之所雖麗不華似簡而陋方謀撤而新
之清江湖山楊舜臣者崇道欽天之士慨然
捐鏹奇伍阡緡獨易其舊而更建焉梓人執
輿輪之役陶氏運埏甓之工始於□壬申之
冬訖工於乙亥之秋首尾四年經營萬力偉
哉亦難事也嘉定庚辰維時季暑予來閤皂
山適沖妙師朱季湘轄宫遂以前此六年新
昊天之殿爲吿俾予記之予自惟陶洪景爲
帝作記李賀爲帝作玉樓記顧無陶李清偉
之文亦切慕之且語沖妙曰夫上帝之居百
千萬重道氣千二百官君結空爲天凝梵爲
城混合三營以爲樓臺變化九霞以爲宫室
靄垣而霓壤霨樓而雷埏飛廉督琠桂瓊槐
之材靊霳熏璆蘭璐茨之事璪欀而璜橑琨
楝而球楹森輿衛於彤𩅀之墀萃干羽於紫
扉之陛環妃嬪如玉林之媚羅斑聯如瓊苑
之繁火鈴天丁侍其軒金精猛獸據其户上
有九旋麒麟之電鑰下有五琛獬豸之霞關
烹瑶鸞之膏以飼琅庭雪色玉精之蟾擘瓊
虎之腊以餵琳臺雲光金花之兔玉蛾鼓雲
瑟之夕瓊姬舞霓裳之晨八鸞嘯歌於扊扅
九虎飛鳴於閶闔入則閑羽轝鳳輦於琛館
出則飄霞衣鶴𧝟於瑶池燕遊玉京蠖怡金
闕物物自化事事無爲人享拾麻之年壽等
拂石之劫此特記其髣髴今舜臣所以爲帝
之離宫者實依稀之若夫寳殿淵深雲龕岌
嶪御容英粹玉座委蛇地皆砌以花磚壁皆
粉以銀液中邊供具左右羽儀下甃鳳墀上
陳鴛瓦千楹耀日萬栱凝烟高聳溟濛雄壓
崷崒丹光紫氛之麗朱扉黄閤之嚴羽士有
所歸心名山爲之增氣以世俗而言之獻豆
粥麥飯者天子嘉之納粟者爵之貢馬官之
雖玉帝高高在上其視甚微其聽甚卑則舜
臣蒙福之報宜何如也夫以上帝之德不可
明言開天執符長御延康之曆含眞體道默
膺混沌之圖且蚩蚩蠢蠢林然於天地之間
者豈知乎帝力哉嘗謂至高之天能降自求
之福繕能謁斗獺能祭天況人也乎沖妙曰
然是年七月朔瓊山白玉蟾敬於殿中書
　　　湧翠亨記
騷翁逸人品藻山水平章風月皆曰江南山
水窟江西風月窩嘉定戊寅瓊山白玉蟾携
劍過玉隆訪富川道經武城雙鳧凌烟一龍
批月憩武城之西望大江之東撫劍而長呼
顧天而長嘯環武城皆山也蒼崖翠壑青松
白石寒猿叫樹古澗生風峭壁數層斷岸千
尺翼然如舞天之鶴婉然如罩烟之龍者柳
山也白蘋紅蓼紫竹蒼沙魚浮碧波鷗卧素
月瑠璃萬頃舳艫千梭窈然如霞姬之帔湛
然如湘娥之縠者脩江也山之下而江江之
上而亭亭曰湧翠蓋取東坡山爲翠浪湧之
句觀其風物披其景象如章貢之鬱孤臺如
潯陽之琵琶亭者湧翠亭也飛翬際天倒影
蘸水天光水色上下如鏡烟柳雲絲高低如
幕緑窗漏蟾朱簷咬雨華椽躍鳳鱗瓦鋪鴛
四榻無塵一間如畫玉欄截勝銀海凝清鷗
鷺不驚龜魚自樂適其酒量任其詩懷者亭
中人也若夫風開柳眼露浥桃腮黄鸝呼春
青鳥送雨海棠嫩紫芍藥嫣紅宜其春也碧
荷鑄錢緑柳繰絲龍孫脱殻鳩婦唤晴雨釀
黄梅日蒸緑李宜其夏也槐陰未斷鴈信初
來秋英無言曉露欲結蓐收避席青女辦裝
宜其秋也桂子風高蘆花月老漢毛碧瘦山
骨蒼寒千崖見梅一雪欲臘宜其冬也復何
所宜哉朝陽東杲萬山青紅夕鳥南飛羣木
紫翠桐花落盡栢子燒殘閑中日長靜裏天
大漁舟唱晚樵笛驚霞有時而琴胸中猿咽
指下泉悲有時而棋剥啄玉聲縱横星點有
時而書春蛇入草暮鴈歸蘆有時而畫漢山
改觀草木生春以此清興以此清幽收入酒
生涯擁歸詩世界蓋有得於斯亭而不知有
身世矣山光浩蕩江勢澎湃松聲如濤月華
如水螢火萬點俯仰浮光禽簧一聲前後應
和飛青舞碧凝紫流蒼於是而曰湧翠蘆灣
不盡鳧渚無窮挽回亭前酌以元酒招入酒
裏詠入新詩名公鉅儒鱗跼曡副騷板如櫛
峻韻如霜前者唱後者和長篇今短篇古亦
莫罄其趣也最是春雪浮空高下玉樹夜月
浸水表裏冰壺漁歌斷處碧芷浮天帆影落
時緑蕪漲岸菰蒲蕭琴舟楫往來其樂自無
窮也作亭者誰李亞夫也一日桐城譚元振
上清黄日新與余抱琴而憩其上風吹鶴袂
人訝水仙磐礴數篇醂醨百盞月影在地馬
僕候門援筆不思聊述山水風月之滋味耳
知此味者然後可以觴詠乎斯亭主人曰然
予亦酩酊明日追思世事如電沫人生如雲
萍蓬萊在何處黄鶴杳不來抱琴攫劍復起
舞于亭之上神霄散史書
　　　心遠堂記
鶴爲靈禽也何以羣於鸛鶩哉而且與之巢
丘原飽稻梁其視泉禽等也翩然離烟霞絶
風埃賓青霞翶碧落則靈於鸛鶩遠矣蓮爲
華妙也何以族於菱芡哉且與之雜鼃蛭混
洳泥其視羣華並也嫣然拔沮洳濯清泠媚
銀狀艶玉井則妙於菱芡多矣若夫老聃官
於柱下莊周禄於漆園張魯侯於閬中許遜
宰於旌陽梅福尉於南昌當是時無以異於
世人也逮其精於内固密行外充隱化淪景
躡梵登晨駕麟龍笞鸞鶴乘雲御氣嘯風鞭
霆登崑崙參泬寥方且動心駭目驚而訝之
思而慕之朱買臣見棄於其妻蘇秦見侮於
其嫂無怪也始其和光混俗之時若甚側微
而耻其己不若人似或加狎而侮之至於驚
人可喜之事則羣驚若窗聚嘆如鼠殊不知
身羈樊籠志在霄漢吁鴻飛冥冥弋人何慕
焉籬下燕雀徒自啾啾耳然聖人初何嘗求
異於人亦未始自表見於世也魚欲異羣魚
捨水躍岸則死虎欲異羣虎捨山入市則擒
然雖與之融然相忘奉然俱化其所以詣入
者遠甚於彼矣陶淵明當劉氏代晋之季耻
爲斗米之所折腰去而歸柴桑終日娱心於
酒是欲忘世者也醉夢物我糠粃天地湛然
無營泊然不謀故其時文超邁羣俗閤皂黄
冠朱君季愈即清江之邑人父兄皆簪纓人
獨君遼然而老氏是祖志趣飄逸不可測識
兩轄宫事數携琴劍詣京華所至權貴皆倒
屣之上方紫其裾錫其沖妙之號今太極葛
仙翁四十代劍印符籙之壇屬以之凡於金
汞龍虎之書六壬八門三甲五雷之文尤所
精鍊能詩書禮樂且碧瞳紅頤端是風流表
物也即城陻之龍源重興善淵觀以徒黄花
鎰主之何巨源副焉觀之方丈采陶詩心遠
之句以扁云諉予記而文之夫心者澄之不
清撓之不濁近不可取遠不可舍寂然不動
感而遂通大包乾坤小入芥粟如玉蓮之不
水如雲之已天涣然如濯水之魚超然如跨
山之虎飄然如際雲之鴻貧賤不能移富貴
不能屈居山林雖則推靜處市井未常稍喧
所謂在俗元無俗居塵不染塵者也朱君悟
大隱居𢌅之說知心遠地自偏之句曲肱蘧
蘧箕坐習習有詩可鳴有卷可執初非蹈世
紛而嬰維縶也棐几不受塵松窗困白晝老
樹蒼藤之在閤平沙遠水之在壁若顛崖狠
谷迅瀨哀湍平蕪野葑虬根蛟幹風昏露曉
月夜星天不出户庭盡在圖籍心慵眼飽臉
酣耳熱款門無褦襶之客横軒有狻猊之鼎
解衣磐礴據枕沉酣是非不到心寵辱不到
耳韜形於橐簫融神於宇宙履大塊於黍米
望長河如建瓴眼纈已收心花爲寂天宇奉
定虚白發光對境無心對心無境已絶雲霄
矣於是朝朝暮暮師老莊友張許之與梅葛
而與陶淵明相領會於形影之外又何須猿
鶴之與居麋鹿之與鄰而後爲心遠哉世之
人或以蘇朱如上所說以爲如何者不足靜
中冷眼一笑耳世事淡如一杯水也嗟夫心
一也人自歧之所謂溺褻於利禄之途無得
而遠矣有如窮蹙飄零之士志在楓宸有如
孤迥峭拔之士志在烟霄是皆其心遠也然
不若四境紅塵萬竈青烟處此闤闠寂若林
泉己如隔驀蓬萊弱水之遠自非心了如君
者能之均一遠耳未可量也或問遠之義何
如曰空中之塵若霏雪而未嘗見牀下之蟻
若鬥牛而未嘗聞苟能悟言一室之高俯仰
宇宙之大有所見聞則其心愈雲泥矣君字
師韓敬爲之記
　　　牧齋記
閤皂黄冠師劉貴伯以牧名齋屬予爲記予
聞知黄帝呼牧馬童子爲天師釋迦指牧牛
小兒爲菩薩乾馬坤牛何以牧之聖人故曰
謙以自牧牧之爲義牧羊則先去敗羣故無
觸藩之虞塞翁之於牧也初何容心於得失
哉天子置羣牧以牧民均義也貴伯詩甚騷
而以懶辭酒甚寬而以醉辭棊甚敏而辭以
不智琴甚清而辭以不古能鍊内丹能役五
雷皆以不知爲辭其謙謙如此是自牧也不
勞鞭繩蓋以馴熟矣僧家所謂人牛俱失道
家所謂翁馬兩忘孰爲牧之蓋自牧也貴伯
得之矣
修眞十書玉隆集卷之三十一　



















修眞十書玉隆集卷之三十二
　　　　海南白玉蟾著
　　聽趙琴士鳴弦
我尋屏跡到猿啼雲滿山前花滿溪高峰壁
立七十二風生兩腋天可梯練師兩鬢東風
黑紺天不流月光白簷牙咬雨昨已晴松幄
張空夜琴瑟興濃抱石玄以輕得意七絃横
玉繩膝頭指弄響玲玲燦然奪目三十星初
如雨滴芭蕉夜乆坐梧桐猿嘯罷宛然幽澗
聽鳴泉偶雜脩篁戛清夏先疑易水渡荆軻
已轉似勸無渡河美人金帳别項藉壯士鐵
笛吹孟婆不然雙雉兩南北或者婦牽蘇武
服絃中何似湘妃怨指下爲甚昭君哭又非
牀下感蠨蛸更匪胡笳叫晩秋自然鴈聲下
遥塞忽覺蟬噪過南樓君休彈終我畏聽滿
懷今古興亡病蒼梧雲愁虞舜遠鼎湖雲出
軒轅冷一聲一聲復一聲不管世間銀髮生
彈盡天涯夕陽影又向山中彈月明胡長卿
去已乆韓飛瓊無此手玉帝聞未曾人間空
白首柳花霏霏滿江城城外海棠紅淚傾恐
君餘思更未已爲我春晝聞晴鶯
　　　贈方壺高士
蓬萊三山壓弱水鳥飛不盡五雲起紫麟曉
舞丹丘雲白鹿夜囓黄芽蘂浩浩神風碧無
涯長空粘水三千里中有一洞名方壺玉顏
仙翁不知幾上帝賜以英瓊瑶縫芝緝槲佩
蘭芷戲吹雲和下朱塵還鍊五雲長不死丹
砂益駐長紅容玉石弗礪愈白齒醉飛罡步
躡星辰時把葫蘆梏鬼神早曾探出天地根
寸田尺宅安崑崙安知我即劉晨孫不復更
覓桃花源或者即戽身(建州武夷有藏/岩有老仙劉戽)豈復
别尋會仙村(在武夷/第九曲)一閉目頃游六合坐裏
汗漫詣渾淪何必裹糧圓嶠外寧又遠汎閬
風津雲屏烟障只笑傲烟猿露鶴與相親君
不見剛風浩氣截碧落上嚴天關九屏惡俯
視萬方萬聚落絲長歲月能幾時米大功名
安用爲不將世界寄一粟便請芥子納須彌
初從螺江問草屧已判此身輕似葉及其流
湘過衡嶽一笑江山闊如楪如今坐斷烟霞
窩已誦東皇太乙歌不作竹宫桂館夢奈此
四海黄冠何夜來坐我酌桂醁不敢起舞賓
雲曲何年踏踏去方壼我欲騎風後相逐
　　　贈蓬壺丁高士琴詩
瓠巴騎鯨上天去伯牙成連亦千古淺世斷
無鐘子期弦中妙意爲誰舉春風春雨滿瀟
湘人在蓬窗閉竹房竹裏鵑啼喉舌冷花間
鶯宿夢魂香客從漓沅下衡嶽滿懷詩愁無
處著請君拂去水晶塵瀹茗一了憮然作道
人問予若爲情伊弦凄兮予莫聽一春十病
九因酒三月都無二日晴俛首沉吟聲一曲
吟狙一罷撚撥續初如雪泉漱鳴玉已轉忽
如雨簌簌於中亦有蟠蛸鳴焂忽變作冷猿
聲始疑荆軻渡易水乃是湘妃夜涕零昔從
撫斷南風了羑里幽人始能曉可嘆壇中苦
杏花山高水寒即聲杳道人此意非人間笑
詠洞章鏘佩環能令鳳舞下丹漢雲裏大地
垂頭看世間難蟲互得失只好牧羊坐花石
何爲兒女謾眤眤候蟲時鳴徒戚戚輸君朝
朝在翠微鶴已睡去人不知笑思古今一俯
仰彈到千山月落時君知否梧桐枝上雙燕
語盡將萬事等風絮琴中日月何翛閑肯使
事逐孤鴻度
　　　南嶽九眞歌題壽寧沖和閣
笑携魏王大瓠落往觀洞庭張帝樂醉騎人
風訪廣謨九天之上無南嶽我尋九眞誚冥
漠亂雲深中湧樓閣玉帝昔詔陳興明雙童
前吹紫鸞笙尹君道全驂後塵先殿後衛森
火鈴皓首惠度甚姓陳却立虹橋叫霜鷹施
友燦然索天笑露冷松寒月華皎無人爲呼
張法要萬山猿啼夜虎嘯張復有若如珠少
鍊得身形成鶴瘦我今只憶徐靈期漱鍊華
池灌玉芝天柱峰頭鳳鄧郁旦旦黄芽飼白
龜玉仙靈輿昔無期想跨九鳳衣羽衣香火
在帝去已乆玉笥亦九門亦九壇上仙翁何
仙良爲問渺茫再來否朝粤莫梧儻可到泠
然來此仝樓居


修眞十書玉隆集卷之三十二

修眞十書玉隆集卷之三十三柰五
　　　　海南白玉蟾著
　　旌陽許眞君傳
眞君姓許氏名遜字敬之曾祖琰祖玉父肅
世爲許昌人高節不仕穎陽由之後也父漢
末避地於豫章之南昌因家焉吴赤烏二年
己未母夫人夢金鳳衘珠墜於掌中玩而吞
之及覺腹動因是有娠而生眞君焉勾曲山
遠遊君邁護軍長史穆皆眞君再從昆弟也
眞君生而穎悟姿容秀偉少小通疏與物無
忤嘗從獵射一麀鹿中之子墮鹿母猶顧舐
之未竟而斃因感悟即折棄弓矢尅意爲學
博通經史明天文地理曆律五行䜟緯之書
尤嗜神仙修鍊之術頗臻其妙聞西安吴猛
得至人丁義神方乃往師之悉傳其祕遂與
郭璞訪名山求善地爲棲眞之所得西山之
陽逍遥山金氏宅遂徙居之(今逍遥福地玉/隆萬壽宫是也)
(金氏見爲/神後有傳)日以修鍊爲事(今有丹井/藥臼存焉)不求聞
達鄉黨化其孝友交游服其德義嘗有售鐵
燈檠者因夜燃燈見有漆剥處視之金也翌
日訪主還之人有餽遺苟非其義一介不取
郡舉孝廉不就朝廷屢加禮命不得已乃於
太康元年起爲蜀郡旌陽縣令時年四十二
視事之初誡吏胥去貪鄙除煩細脱囚縶悉
開喻以道吏民悦服咸願自新發摘如神吏
不敢欺其聽訟必先教以忠孝慈仁忍慎勤
儉近賢遠奸去貪戢暴具載文誡言甚詳悉
復患百里之遠難於户曉乃擇秀民之有德
望與耆老之可語者委之勸率故爭競之風
日銷乆而至於無訟先是歲飢民無以輸租
郡邑繩以法率多流移眞君乃以靈丹點瓦
礫爲金令人潜瘞於縣圃一日籍民之未輸
者咸造于庭詰責之使服力役于後圃民钁
地獲金得以輸納遂悉安堵鄰境流民慕其
德惠來依附者甚衆遂至户口增衍屬歲大
疫死者十七八眞君以所授神方拯治之符
呪所及登時而愈至於沉痾之疾無不痊者
傳聞他郡病民相繼而至者日且千計於是
標竹於郭外十里之江置符水於其中俾就
竹下飲之皆瘥其老耄羸疾不能自至者汲
歸飲之亦獲痊安蜀民爲之謡曰人無盜竊
吏無姦欺我君活人病無能爲其後江左之
民亦來汲水於旌陽眞君乃呪水一器置符
其中令持歸置之江濱亦植竹以標其所俾
病者飲之江左之民亦良愈今號蜀江(亦名/錦水)
(今屬瑞州/高安縣)眞君任旌陽既乆知晋室將亂乃
棄官東歸(旌陽縣屬漢州眞君飛昇之後詔/改爲德陽表眞君之德及民也尋)
(移縣治於西偏而以故/地爲觀今號旌陽觀)蜀民感其德化無計
借留所在立生祠家傳畫像敬事如神明焉
啓行之日嬴糧而送者蔽野有至千里始還
者有隨至其宅願服役而不返者乃於宅東
之隙地結茅以居狀如營壘多改氏族以從
眞君之姓故號許家營焉其遺愛及民有如
此者眞君嘗至新吴憩于栢林忽有女童五
人各持寳劍來獻眞君異而受之(其地今爲/植林觀)
既而偕至眞君之第惟日擊劍自娱人莫能
測眞君識其劍仙也常禮遇之卒獲神劍之
用(眞君飛昇之後遂隱于首/值栢之下因號栢樹仙童)既而與吴君游
於嵩陽聞鎮江府丹陽縣黄堂靖有女師諶
姆多道術遂同往致敬叩以道妙姆曰君等
皆夙禀靈骨仙名在天然昔孝悌王自上清
下降化度人世示陳孝道初降兖州曲阜縣
蘭公家謂公曰後晋代當有神仙許遜傳吾
此道是爲衆眞之長留下金丹寳經銅符鐵
券令公授吾使掌之以俟子積有年矣吾復
受孝道明王之法亦以孝爲本子今來矣吾
當授子乃擇日登壇依科明授闡明孝道誓
戒丁寧出銅符鐵券金丹寳經并正一斬邪
之法三五飛步之術諸階祕訣悉以傳付許
君(今淨明法五雷法/之類皆時所授也)顧謂吴君曰君昔以神
方爲許君之師今孝道明王之道獨許君得
傳君當返師之也況玉皇元譜君位玄都御
史許君位高明大使總領仙籍品秩相遼又
所主十二辰配十二國之分許君玄枵之野
於辰爲子統攝十二分野君領星紀之邦於
辰爲丑耳自今宜以許君爲長也二君禮謝
訖辭行眞君方心期每歲必來謁姆姆覺之
曰子勿來吾即還帝鄉矣因取香茅一根南
望擲之曰子歸認茅落處立吾祠歲秋一至
足矣二君還首訪飛茅之跡尋於所居之南
四十餘里得之已叢生矣遂建祠宇亦以黄
堂名之(今號崇/眞觀)每歲仲秋之三日必往朝謁
焉初眞君往訪飛茅路傍見陂水清澈爲之
少憩曰憩眞靖(今清波林憩/眞觀是也)又見鄉民盛烹
宰以祀神且相詫曰祭不腆神怒降禍矣眞
君曰怪崇敢爾耶夜宿於逆旅召風雷伐之
拔其林木明日吿其里人曰妖社已驅毋用
祭也(今其地有廢/社人不祭也)又見負擔遠汲者滿道乃
以杖刺社前涸澤出泉以濟之雖旱不竭(今/大)
(澤村紫陽/靖石井也)明日登山巔指山腰之泉罅曰是
有異物藏焉後將爲孽遂立壇靖以鎮之(今/每)
(歲朝諶姆必憩/於此號龍城觀)乃渡小蜀江(今名黄/湖口)抵江干
之肆主人宋氏雖貧而迎接甚敬眞君戲畫
一松于其壁而去其家即日市利加倍後江
漲潰堤市舍俱漂唯松壁不壞(今名松湖市/宋氏見廟食)
(于其/地)眞君嘗鍊神丹于艾城之黄龍山山湫
有蛟魅護衛淵藪輒作洪水欲漂丹室眞君
追神兵擒之釘于石壁(今有釘蛟/石猶在)丹成祭于
幕阜葛仙公石室遂至脩州愛其湍急而味
堅乃取神劍磨於澗傍之石(今在脩川梅山/後人於其處立)
(觀以表聖跡/今號旌陽觀)尋渡水登秀峰(今號旌/陽山)爲壇於
峰頂以醮謝聖帝乃服仙丹吴君居近焉(溪/南)
(有仙村曰吴仙觀/即吴眞君故居也)遂造吴老之宅過西安縣
(今分/寧也)縣社伯出謁眞君詰其地分有妖物爲
民害者其神匿之眞君行過一小廟廟神(其/神)
(姓毛兄弟五人今號叶/祐廟者在縣東四百步)迎吿曰此有蛟孽害
民知仙君來故往鄂渚藏避矣後將復還願
爲斯民除之眞君如其言躡迹追之至鄂渚
路傍逢三老人(今三王/廟是也)詢其蛟孽所在皆指
曰見伏於前橋下(今號伏/龍橋)眞君至橋側仗劍
叱之蛟驚奔入大江匿于淵(今號下/龍穴)乃勅吏
兵驅之蛟從上流奔出遂誅之(今號上/龍江)眞君
怒西安社伯之不職錮其祠門止民享祀(今/分)
(寧縣城隍廟正門常閉開側門邑有火灾/祝師止從偏户出入居民祭祀者亦少)令
祀小廟(今封叶佑侯廟食/甚盛亦多靈感)已而還郡城眞君
曰此地水陸衝要人物繁夥豈無分合得仙
之人試以丹數粒雜他藥貨之令其信縁而
取既而贖者雖多竟無一人遇者眞君吁嘆
以世間仙才之難得也眞君聞新吴有蛟爲
孽因持劍捕逐之(故所經由處曰龍/泉觀今改曰仙遊)蛟懼竄
入溪穴(至今號/曰藏溪)眞君乃以巨石書符及作鎮
蛟文以禁之(鎮蛟文石碣尚存今爲僧院曰/延眞傍建觀亦曰延眞在奉新)
(縣四/十里)時海昏之上遼有巨蛇據山海穴吐氣
成雲亘四十里人畜在其氣中者即被吸吞
無得免者江湖舟船亦遭覆溺大爲民害眞
君聞之乃登北嶺之巔驗之(今赤烏觀之東/曰會仙峰即其)
(處/也)果見毒氣漲空眞君愍斯民之罹其害乃
集弟子將往誅之初入其界遠近居民三百
餘人知眞君道法競來吿愬求哀懇切眞君
曰世運周流當斯厄會生民遭際合受其灾
吾之此來正爲是事當爲汝曹除之吾誓不
與此蛇俱生也有頃羣弟子至亦同勸請眞
君曰須時至乃可於是卓劍于地默禱于天
良乆飛泉湧出俄有赤烏飛過眞君曰可矣
(其地爲候時觀後改赤烏觀今中行有詩云/昔有長蛇性毒威旌陽曾此候誅夷洞中仙)
(子方姑會天上靈官爲報時符使忽飛陵谷/口劍星交下鬼神悲一千年後幾興廢可借)
(陰功無盡期張天覺亦有卓劍泉詩云卓劍/遽成岩下井待時遥動日中爲海昏妖孽今)
(除盡餘澤猶/存七靖圖)遂前至蛇所仗劍布氣蛇懼入
穴乃飛符召海昏社伯驅之不能出復召南
昌社公助之(其符落於縣東因建/觀號符落今名太和)蛇出穴舉
首高十餘丈目若火炬吐毒衝天鄉民咸鼓
譟相助是時眞君嘯命風雷指呼神兵以攝
服之使不得動吴君乃飛步踏其首以劍劈
其顙蛇始低伏弟子施岑甘戰等引劍揮之
蛇腹裂有小蛇自腹中出長數丈甘君欲斬
之眞君曰彼未爲害不可妄誅小蛇懼而奔
行六七里聞鼓噪聲猶返聽而顧其母(今地/名有)
(蛇子港/十里許)羣弟子請誅而戮之眞君曰此蛇五
百年後若爲民害吾當復出誅以吾壇前松
栢爲驗其枝覆壇拂地乃其時也又預讖云
吾仙去後一千二百四十年間豫章之境五
陵之内當出地仙八百人其師出於豫章大
揚吾教郡江心忽生沙洲掩過井口者是其
時也(事見松沙記豫章讖方乘雲龍江在章/江西岸石頭之上與郡城相對潘清逸)
(有望龍沙詩云五陵無限人密視松沙記龍/沙雖未合氣象已靈異昔時蛟龍遊半作桑)
(麻地地形帶江/轉州浮有連勢)此時小蛇若爲害彼八百人
自當誅之苟無害於物亦不可誅也蛇子遂
得入江(建昌縣蛇子港是異處有廟在新建/縣吴城江甚靈本朝封靈順昭應安)
(濟惠澤王俗/呼曰小龍廟)大蛇既死其骨聚而成洲(今號/蛇骨)
(洲)眞君於海昏經行之處皆留壇井凡六處
通候時之地爲七其勢布若斗星之狀蓋以
鎮弭後患(七靖者謂進化靖丹符靖華表靖/紫陽靖霍陽靖列眞靖今皆爲宫)
(觀或爲寺/院官舍)復至邑之西北見山泉清冽乃投
符其中與民療疾其效亦比蜀江(今號靈/水臺)巨
蟒既誅妖血污劍於是磨洗之且削石以試
其鋒(今建昌縣有磨/劍地試劍石)吿其徒曰大蛇雖滅蛟
精未誅彼物通靈必知吾有除害意恐其伺
隙潰郡城吾歸郡乎戰岑二子者從我焉時
永嘉六年也眞君道術高妙著聞遠邇求爲
弟子者數百人却之不可得乃化炭爲美婦
人夜散羣弟子處以試之明旦閲之其不爲
所染污者唯十人耳即異時上昇諸高弟也
自是凡周遊江湖誅蛟斬蛇無不從焉餘多
自愧而去(今建昌縣西津名炭/婦市立觀曰始明)眞君乃與甘
施二君歸郡周覽城邑適有一少年美風度
衣冠甚偉通謁自稱姓慎禮貌勤恪應對捷
給遽吿去眞君謂弟子曰適者非人是蛟之
精故來見試也體貌雖是而腥風襲人吾故
愚之庶盡得其醜類耳迹其所之乃在江滸
化爲黄牛卧郡城沙磧之上(今名黄/牛洲)眞君乃
剪紙化黑牛往鬥之令施岑潜持劍往候其
鬥酣即揮之施君一揮中其股牛奔入城南
之井中(井中横泉今在上藍寺東南/角墻掩井口故亦號蛟井)眞君遣
符吏尋其蹤乃知直至長沙於賈誼井中出
化爲人即入賈玉史君之家先是蛟精嘗慕
玉之女美化爲一少年謁之玉大愛其才許
妻以女因厚賂玉之親信皆稱譽焉遂成婚
居數歲生二子嘗以春夏之交孑然而出周
遊江湖若營賈者至秋則乘巨舸重載而歸
所資皆寳貨蓋乘春夏大水覆舟所獲也是
秋徒還紿玉云財貸爲盜所劫且傷左股玉
舉家嘆惋求醫療之眞君乃爲醫士謁玉玉
喜召其壻出求醫蛟精覺之懼不敢出玉自
起召之眞君隨至其堂厲聲叱曰江湖蛟精
害物非一吾尋蹤至此豈容逃遁速出速出
蛟精計窮乃見本形蜿蜒堂下爲吏兵所誅
眞君以法水噀其二子亦皆爲小蛟併誅之
賈女亦幾變形其父母爲哀求眞君給以神
符故得不變眞君謂玉曰蛟精所居其下即
水今君舍下深不踰尺皆洪波也可速徙居
毋自蹈禍玉舉家駭惶遷居高原其地不日
陷爲淵潭深不可測(今長沙昭/潭是也)眞君復還豫
章而蛟之餘黨甚盛慮眞君誅之心不自安
乃化爲人散遊城市訪眞君弟子詭言曰僕
家長安積世崇善遠聞賢師許君有神劍願
聞其功弟子語之曰吾師神劍指天天烈指
地地坼指星辰則失度指江河則逆流萬邪
莫可當神聖之寳也又曰抑有不能傷者乎
弟子戲之曰惟不能傷冬瓜葫蘆耳蛟以爲
誠然繼而盡化其屬爲胡蘆冬瓜連枝帶蔓
浮泛滿江擬流出境眞君晨興覺妖氛甚盛
乃顧江中見蛟精所化即以劍授施岑使履
水斬之黨屬如連悉無噍類江流爲之變色
眞君曰此地蛟螭所穴不有以鎮之後且復
出爲患人不能制也乃役鬼神於牙城南井
鑄鐵爲柱出井外數尺下施八索鉤鎖地脉
(今延眞/宫是也)祝之曰鐵柱若亞其妖再興吾當復
出鐵柱若正其妖永除由是水妖屏迹城邑
無虞復慮後世姦雄妄作故因鐵柱以爲讖
記有地勝人心善應不出姦雄縱有興謀者
終須不到頭之言眞君之慮後世也深有如
此者次年眞君以蛟蜃之屬有散入鄱陽潯
陽界者慮其復還乃周行江湖以殄滅之至
岧嶢山嶺有蛟湖三所其孔穴透大江通饒
信眞君誅其蛟魅立玉陽府靖以鎮之其西
北石壁下灣立開化靖以鎮之更立大城府
靖(靖傍有大潭深不可測且多蛟螭眞君盡/滅之唯一蛟子迸走故立此靖以斷絶之)
又鑄鐵符鎮鄱陽湖口杜其所入之路(今在/湖口)
(縣止鐘石/之江中)鐵蓋覆廬陵元潭制其所藏之藪
仍以鐵符鎮之(今號飛符嶺/有觀號崇眞)留一劍在焉(其/劍)
(長咫尺有似玉石又/似銅鐵人不可識)明年(永嘉七/年也)復遊長沙
遂至昭陽又明年至郴衡諸郡所至皆爲民
馘毒除害乃還豫章前後凡立府靖七十餘
所皆所以鎮郡邑辟凶灾也明帝太寧二年
大將軍王敦(字處/仲)舉兵内向次于于湖眞君
與吴君同往上謁冀說止之時郭璞先在幕
府乃因璞與俱見處仲喜延之飲而問曰予
夢以一木破天君等以爲如何眞君曰非佳
兆也吴君曰木上破天未字也公其未可妄
動處仲色變令璞筮之璞曰無成處仲不悦
曰予壽幾何璞曰公若舉事禍將不乆若還
武昌則壽未可量也處仲怒曰君壽幾何璞
曰壽盡今日日中處仲大怒令武士擒璞斬
之(洞仙傳云璞已預報家人備送終之具在/行刑之所命即窆於江側兩松間後三日)
(南州市人見璞貨其服飾徧與相識共語處/仲聞之不信開棺無屍乃兵解也今爲水南)
(仙/伯)眞君乃舉杯擲起化爲白鴿飛繞梁棟處
仲一舉目已失二君所在處仲竟敗(處中兵/敗遂惋)
(債而死卒有/跽屍之刑)二君還至金陵欲賃舟至豫章
而船主吿以乏操舟者眞君曰爾等但瞑目
安坐切毋覘視吾自爲爾駕之乃召二龍挾
舟而行經池陽以印印西岸之崖壁以辟水
怪(今印文/猶在)舟漸凌空俄過廬山頂至紫霄峰
金闕洞二君欲遊洞中故其舟稍低抹林梢
戛戛有聲舟人不能忍乃竊窺之龍即捨舟
於層岫之上拆桅於深澗之下(後皆爲鐵石/今號鐵船峰)
(并桅在澗中/爲斷石也)眞君謂舟人曰汝不聽吾言將
何所歸乎舟人拜求濟度眞君教以服餌靈
草遂得辟穀不死盡隱於此山(後桓伊刺江/州遣人訪廬)
(山異迹至紫霄峰見湖中有舟及羣鶴赤鱗/魚騎白馬二少年長嘯聲數百步外疑是舟)
(人/輩)二君乃各乘一龍分水陸還會於北嶺之
天寳洞遂歸舊隱日與弟子講究眞詮數十
年間不復以時事關意惟精修至道作醉思
仙之謌及著八寳垂訓曰忠孝廉謹寬裕容
忍忠則不欺孝則不悖廉而罔貪謹而勿失
修身如此可以成德寬則得衆裕然有餘容
而翕受忍則安舒接人以禮怨咎滌除凡我
法子動靜勤篤念兹在兹當守其獨有爽厥
心三官考戮鄉黨化之皆遷善遠罪孝弟興
行平時出處隨機應物不異常人但所居之
處鳴鶴飛翔景雲旋遶而已自東晋亂離江
左頻擾眞君所居環百餘里盜賊不入閭里
晏安年穀屢登人無灾害其福被生靈人莫
知其所以然也至孝武帝寧康二年甲戌眞
君年一百三十六歲八月朔旦有雲仗自天
而下二仙乘輦導從甚都降于眞君之庭眞
君降階迎拜二仙曰奉玉皇命賜子詔眞君
俯伏以聽乃宣詔曰上詔學仙童子許遜卿
在多劫之前積修至道勤苦備悉經緯愈深
萬法千門罔不師歷救灾拔難除害蕩妖功
濟生靈名高玉籍衆眞推仰宜有甄昇可授
九州都仙太史兼高明大使賜紫綵羽袍瓊
旌寳節玉膏金丹各一合詔至奉行眞君再
拜登階受詔一仙曰余乃玉眞上公崔子文
一仙曰余乃元眞太卿瑕丘仲言畢揖眞君
坐吿以沖舉之日遂乘雲車而去眞君乃召
門弟子與鄉曲耆老諭以行期自此朝夕會
于眞君之第日設宴飲共叙惜别且教以行
善立功以致神仙之旨著靈劍子等書又與
十一弟子各爲五言二韻勸誡詩十首以遺
世及以大功如意丹方傳衆弟子之不與上
昇者此方即丁義神方中一也其訣必先擇
日齋戒設位醮十八種藥之神然後書符逐
味誦呪而修合之其治衆疾如意而愈是月
望日大營齋會徧召里人長少畢集至日中
遥聞音樂之聲祥雲彌望須臾漸至會所羽
蓋龍車從官兵衛仙童綵女前後導從紅霞
紫氣舒布環遶前二詔使又至眞君降階拜
迎二仙復宣詔曰上詔學仙童子許遜脱子
前世貪殺匿不祀先祖之罪録子今生呪水
行符治病罰惡馘毒之功已仰潜山司命官
傳金丹於下界閉蹟封形迴子身及家口厨
宅百好歸三天子急淨穢背土凌空左大力
天丁與流金火鈴照辟中黄無或散慢吿行
仍封遠祖由玉虚僕射曾祖琰太微兵衛大
夫先祖玉太極把業録籍典者父肅中嶽仙
官賜所居宅曰仙曹左府玉眞上公曰卿門
弟子雖衆唯六人合從行餘各自有超舉之
日不得偕往也乃揖眞君昇龍車命陳勳時
荷持册前導周廣曾亨驂御黄仁覽與其父
族侍從盱烈與母部從仙眷四十二口同時
昇舉難犬亦隨逐飛騰里人攀戀投地悲號
不忍别眞君曰仙凡路殊悲歡自切執奉孝
慈恭順天地何患無報耶乃留下修行鐘一
口并一石函謂之曰世變時遷即爲陳迹矣
聊以此爲異時之記有僕許大者與其妻市
米于西嶺聞眞君將飛昇即奔馳而歸倉忙
車覆遺米于地米皆復生(今地名爲覆/車崗生米鎮)比至
哀泣求從行眞君以其分未應仙乃授以地
仙之術夫婦皆隱于西山(其詳見于/仙姓録)仙仗既
舉有頃墜下藥臼車轂各一又墜一雞籠于
宅之東南十里餘(舊名雞栖靖/今名崇元觀)并鼠數枚墮
地雖拖腸而不死意其嘗得竊食仙藥也後
人或有見之者必爲瑞應焉仙駕凌空向遠
望之不可見唯祥雲綵霞瀰漫山谷百里之
内異香紛馥經月不散初眞君迴自旌陽奉
蜀錦爲傳道質信於諶姆姆製以爲殿帷至
是忽飛來周遊旋遶於故宅之上竟入復飛
入雲霄(後置觀故以/游帷爲名)初眞君與郭璞尋眞選
勝至宜春棲梧山王長史之子朔迎眞君居
西亭乆之謂朔曰吾視子可傳吾術乃密授
仙方復云此居山川秀麗兼有靈泉出於道
南前對洞天俯臨袁水宜爲道院朔從之眞
君乃書一天篆靖字也字于壁而去飛昇之
日雲軿過其上遣二青衣下吿朔以被玉皇
詔命因來别子朔洎闔家瞻拜祈度眞君俯
吿曰子輩仙骨未充但可延年乃飛仙茅一
根授朔曰此茅味異植於兹地乆服長生甘
能養肉辛能養節苦能養氣鹹能養骨滑能
養膚酸能養筋宜和苦酒服之必效言訖而
别自後王族如言服餌各壽百齡焉(今臨江/軍玉虛)
(觀即其地/仙茅存焉)眞君所從游者三百餘人其功行
無出者通吴君十有一人



修眞十書玉隆集卷之三十三















修眞十書玉隆集卷之三十四(三十五/同卷)柰六
　　　　海南白玉蟾著
　　　續眞君傳
眞君飛昇之後里人與眞君之族孫簡就其
地立祠以所遺詩一百二十首寫竹簡之上
載之巨筩令人探取以决休咎名曰聖籖其
鐘車函臼並寳藏于祠(後改祠爲觀因錦/帷以命名曰游帷)蜀
旌陽之民競賫金帛負磚甓來甃壇井以報
德各鐫姓名其上(蜀民磚縁改宫修蓋/始徹去之今間有存)隋煬
帝時焚修中輟觀亦尋廢至唐永淳中天師
胡惠超重興建之明皇尤加夤奉本朝太宗
眞宗仁宗皆賜御書眞宗又遣中使賜香燭
花幡旌節舞偶改賜額曰玉隆取度人經太
釋玉隆騰勝天之義也仍禁名山樵採蠲租
賦之役復置官提舉爲優異老臣之地徽宗
皇帝降玉册上尊號醮吿詞文維政和二年
太歲壬辰五月丁巳朔十七日癸酉皇帝(御/名)
謹遣入内内侍省内殿程奇請道士三七人
於洪州玉隆觀建道場七晝夜罷散日設醮
一座三百六十分位上啓神功妙濟眞君伏
以至神無像雖莫能名成德在人姑從所示
式褒顯蹟肇薦徽稱冀享褒崇永綏福地(御/名)
無任誠惶誠恐懇禱之至謹詞
　　　御降眞君册詰表文
臣(御/名)祗奉高眞肇揚顯蹟仰太霄之在望祓
靈宇以申虔美利所加既作黎民之福純熙
來被更延景歷之昌臣無任精虔激切之至
謹奉表奏以聞臣(御/名)誠惶誠恐稽首頓首謹
言
玉册文曰維政和二年歲次壬辰五月丁巳
朔十七日癸酉皇帝再拜言曰天眷用懋寵
綏四方爰有至眞克相上帝烜威赫德錫羡
降康而名號弗宣曷彰報典迺詔有司考循
祕牒發揮遺懿垂示無窮恭惟眞君躬握元
圖密庸妙契繇魏迄晋嗣休炳靈賑乏蠲痾
一方攸賴剪妖馘毒三氣獲分肆膺諶姆之
符榮啓都仙之籍超昇旋極載祀綿邈廟像
屹崇風烈如在矧炎暉之有赫方皇運之正
隆荐降嘉祥聿彰幽贊禬禳響答民物阜寧
宜極徽稱以昭嚴奉謹遣朝奉大夫充集賢
殿修撰知洪州軍州管幹學事兼管内勸農
使充江南西路兵馬鈐轄護軍賜紫金魚袋
王勇上尊號曰神功妙濟眞君洪惟降鑒誕
受丕章佑我無疆保兹景命俾緝熙於純嘏
用敷錫於羣倫謹言
政和六年改觀爲宫仍加萬壽二字除甲乙
爲十方六年五月一日辰時御前降到荀字
號不下司文字付禮部朕因看書于崇政殿
恍然似夢見東華門北有一道士戴九華冠
披絳章服左右童子持劍拂皆衣青後有二
使者綵衣道裝捧印杖前至丹墀起簡揖朕
攀左龍尾上殿朕疑非人間道士因問卿是
何人不詔而至道士對曰吾爲許旌陽權掌
九天司職上帝詔往按察西瞿耶國經由故
國觀其妖氣故來相訪朕請坐而問曰此患
爲何答曰湖南湖北三十六萬絹綱入水此
實小龍爲害蓋先朝不封此子爲王當永嘉
之戮自拆母腹而奔走未及害人因而赦之
今乃輒爲國家之患俟吾還當有處分不令
住於江淮間矣朕夢中謝之復問曰朕患安
息瘡諸藥不能愈眞君有藥否即取小瓢子
傾藥一粒如菉豆大呵呪抹於瘡上覺如流
酥灌體入骨清凉遂揖而去行數步復回顧
曰吾弊舍乆已寥落願聖皇舉眼一看爲幸
朕豁然而覺不數日有司奏到果然絹綱盡
數被風濤覆没即取圖經考之見洪州分寧
縣梅山有許旌陽磨劍之地詔畫像如夢中
所見者賜上清儲祥宫尋依道録院奏請於
三清殿後造許眞君行宫再降手詔命中大
夫謝景仁下分寧縣同令佐以係省官錢新
换旌陽觀仍賜韶書一道前去本觀收掌遇
天寧節即撥放童行一人仍命採訪許眞君
别有遺迹去處如未有觀即勒本屬取官錢
建造如有宫觀屋宇損壞即如法修换無常
住即撥近便僧寺堪好莊田入觀供辦務令
嚴謹主者施行數月後復夢眞君回如初謝
上曰分寧乃昔經行之處重勞建造吾卜地
西山遺迹具存但居宇隘陋不足副西京瞻
視幸陛下一修整之耳上寤即詔洪州改修
玉隆萬壽宫仍降圖本依西京崇福宫例鼎
新蓋造賜眞君像一軀及銅鑄香鑪花瓶燭
臺鐘磬之具御書門殿二額凡爲大殿六小
殿十二三廓七門五閣前殿三面壁繪眞君
出處功行之迹後殿奉安玉册其上建閣寳
藏三詔御書兩廡複壁繪仙仗出入之儀環
以墻垣由墻之西盱眞人之故居建道院以
安道衆建炎中金人寇江右欲火宫庭俄而
水自楹桷間出火不能爇虜酋大驚乃書壁
云金國龍虎上將軍來獻忠被授元帥府上
畔都統大軍届兹遍觀聖像莊嚴華麗不敢
焚毁時天會八年正月初二日記主觀想知
悉寫畢戢兵而去(此壁近頽/方□其字)紹興二十八年
賜御書十軸令寳之以鎮福庭焉凡眞君之
所遺物皆有神物守護不可觸犯殿前守植
栢其榮悴常兆宫之盛衰剪以煎湯無疾不
療丹井舊有神龍出没胡洞眞始置符石以
鎮之鐵柱唐嚴譔作州牧心頗不信嘗令發
掘俄迅雷烈風江波泛溢城郭震動譔懼叩
頭悔謝乆之而後止又强取眞君修行鐘置
之僧寺擊之聲啞如土木疑道流以術禁之
遂加囚繫欲置於刑譔忽坐寐爲神人叱責
將斷其首驚覺遂釋道流送鐘還宫至五季
亂一夕飛去莫知所之車轂州牧徐登欲見
之令取至府猶未及觀即夕飛還皇朝猶在
金人入寇尋失之石函雖有窾縫而不可開
唐張善安竊據洪州强鑿開之其蓋内丹書
字云五百年後狂賊張善安開之善安懼磨
洗其字終不能滅遂藏其蓋止留函底(今與/藥臼)
(皆存/焉)三朝宸翰及眞君玉册金人入寇之後
不知所存焉眞君垂迹遍於江左湖南北之
境因而爲觀府爲壇靖者不可勝計或散在
山林湖濼絶有異處如龍沙側之磨劍池池
上沙壁立略不湮塞新建縣之暵旱湖水蛭
至多以粒藥投之其蛭永絶至今名藥湖松
湖市之旅邸眞君嘗少憩至今其家無蚊蚋
豐城縣之桫針洞蛟入其中以杉木楔之至
今不朽奉新縣之藏溪蛟藏其中以劍劈裂
溪傍巨石書符以鎮(今鎮蛟石/碣尚存)靖安縣有劉
仙姑名懿眞年數百歲貌若童子諶姆嘗稱
之眞君往見則已飛昇矣遂留寳木華車遺
之車因風飄舉三日而下因名其觀曰華車
觀碑碣猶在今號棲霞觀此類莫克殫舉每
歲季夏諸卿士庶各備香華鼓樂旗幟就寢
殿迎請眞君小塑像幸其鄉社隨願祈禳以
蠲除旱蝗先期數日率衆社首以瓜果酌獻
于前殿名曰割瓜預吿迎請之期也眞君之
像凡六唯前殿與寢殿未嘗動餘皆隨意迎
請六旬之間迎請周徧洪瑞之境八十一鄉
之人乃同詣宫醮謝曰黄中齋(黄中儀式眞/君所流傳也)
七月二十八日仙駕登宫左之五龍崗禁辟
蛇虎自古以然謂之禁壇故遠近祈禳之人
晝夜往還絶無蛇虎之患仲秋號淨月自朔
旦開宫受四方行香禱賽薦獻先自州府始
(州府具香燭酒幣/詞疏遣衙吏馳獻)遠邇之人扶老携幼肩輿
乘騎肩摩于路且有商賈百貨之射利奇能
異伎之逞巧以至茶坊酒壚食肆旅邸相續
於十餘里之間駢於關市終月乃已常以淨
月之三日仙仗往黄堂觀謁諶姆前一夕降
殿宿齋南廡次日昧爽啓行少息于憩眞靖
晚宿紫陽靖次日早登龍城壇渡小蜀江初
眞君尋飛茅時嘗渡此江以錢二百勞舟人
舟人請益不已欲需一千眞君從之既登岸
舟人持錢歸二鐶耳餘皆楮鏹始驚訝知其
神人至今仙駕經由舟人止覓二鐶不敢過
求也臨午至黄堂朝謁諶姆鄉之善士咸集
陳宴享之禮明日復留終日初六日早由西
路以還宫中每以中秋日修慶上昇齋先一
日建醮次日黄君來覲黄君眞君之壻也其
行多由間道明旦未至宫五里曰侯陂有亭
曰著衣觀黄君更衣之所也宫中具威儀迎
入端門(舊有門對正殿/曰黄閣門也)初朝于前殿分賓主
禮次日享禮畢降殿憩于西廡俟暮西還而
宫東之市肆商賈居民必固邀遊街以求利
市競爭牽挽幾至龍崗橋乃回俗云姑丈所
至則利市依合每試有驗故也每三歲上元
後一日眞君仙仗往瑞陽存問黄君曰西撫
上元日禺中先迎置前殿陳齋羞三獻之禮
詰朝乃行初出東門即南過聖仙橋經茂埇
入黄姑巷次至安里迂入元都壇少憩(壇在/廟側)
(舊有觀/今廢)次登師姑嶺入元仙靖尋出驛路再
迂入小路二里許至朱塘觀供(此地有飬顏/童子墓舊名)
(生碧/觀)復出大路至暗山頭遂至三十里鋪(此/地)
(几出/供)從者午食乃度九崗九滔過龍陂橋抵
祥符(屬高安縣舊/名祈仙觀)瑞人多出城迎謁號曰椄
仙眞君降輿與黄君宴於前殿十七日復受
享禮主首侍從仙駕者乃詣後殿酌獻于許
氏仙姑(自淳熙戊/申歲始也)次日未五鼓而返(此一處/凡六供)
士庶焚香迎謁者以千數凡所經由聚落人
民男女長幼動數百人焚香作禮化錢設供
至有感激悲號者每仙駕出入主首必再拜
送迎於大門之外至於南朝西撫及州府迎
請祈求必主首從行焉眞君乘龕輦白馬金
鳳爲前導(世傳昔有白馬之神廟食于眞君/宅東半里今號白馬塘眞君得道)
(願充前驅也金鳳意其朱雀導前之義或置/於龕輦之頂正合上有朱雀之義而世傳以)
(應母之祥/恐未必)肩輿之人調古歌一闋齊聲唱和
歌名黄鶴樓有著高冠綵帕者數對冠名綵
樓二者甚古怪蓋晋代之禮也(綵樓高二尺/許上大下尖)
(竹治綵帛結綵戴於首以帛縣額下唐道士/熊景休詩云世事已歸唐曆數仙歌猶是晋)
(鄉風雖唐人且怪之蓋其歌調雖在而其詞/乆亡守顥今作三章以補之其一曰眞君功)
(行滿三千帝詔凌空度九天雞犬也隨仙眷/去至今聖迹尚依然其二曰眞君捨我甫千)
(齡晨夕焚香叩杳冥惟願慈悲恩下土乞將/多福佑生靈其三曰道師諶姆住州陽一葉)
(飛茅著處香仙駕不忘當/日約年年一度謁黄堂)所由之路横斜曲
直遵于古不可少易易之則有咎每仙駕將
出地分之人競先闢舊逕立表以指其處蓋
非衆人所常行之路也舊記云昔愛女所行
眞君躡蹤而往至黄君家爲留信宿乃由通
道而歸其尋飛茅亦多委曲尋訪故今南朝
西撫並襲前迹所過之地龕有輕重遲速安
危晴雨之占肩輕步速安穩清明爲地分之
福肩重步遲失撲陰雨爲地分之灾福則歲
稔人安灾則人傷物厲唯西撫之行往欲雨
寒還欲晴暖反是亦灾仙駕每行必衝早涉
暝履茅茨荆棘之地部從社賽之人動逾數
百然從古未聞有傷其足者唯忌人畜生死
厭穢凡香錢服用飲食坐卧皆須避之否則
立有卒暴之禍後有迍蹇之灾皆前人所傳
而今人所見之明驗也


修眞十書玉隆集卷之三十四
修眞十書玉隆集卷之三十五
　　　　海南白玉蟾著
　　逍遥山群仙傳
　　　吴君
吴君名猛字世雲濮陽人仕吴爲西安令因
家焉(今分寧/縣是也)性至孝齠齓時夏月手不驅蚊
懼其去己而噆親也年四十得至人丁義神
方繼師南海太守鮑靚復得祕法吴黄龍中
天降白雲符授之遂以道術大行於吴晋之
間晋武帝時眞君從世雲傳法世雲盡以祕
要授之永嘉末杜㢰寇蜀攻陷州縣眞君既
誅大蛇世雲曰蛇是蜀精蛇死則杜㢰滅矣
卒如其言嘗見暴風大作書符擲屋上有青
鳥䘖去風即隨止或問其故答曰南湖有舟
遇此風中有二道士呼天求救故以此止之
驗之果然西安令于慶死已三日世雲曰令
長數未盡當爲訟之于天遂卧於屍傍數日
與慶俱起慶弟著作郎寳感其異遂作搜神
記行於也嘗渡豫章江值風濤乏舟世雲以
所執白羽扇畫水而渡觀者駭異寧康二年
眞君上昇世雲復還西安是年十月十五日
上帝命眞人周廣捧詔召世雲遂乘白鹿車
與弟子四人白晝沖昇宅號紫雲府(今分寧/縣吴仙)
(村西平靖/仙觀是也)政和二年五月准詰封爲眞人
詞曰
　洪都福地紫府列眞既靈異之有聞豈褒
　崇之可後以爾早學至道嘗悟祕言道化
　施行世稱慈父功行甫就飛昇帝鄉大江
　之西尚存故宅凡禱輒應吾民是依錫之
　新封用彰厥懿朕命惟允其鑒于兹可特
　封神列眞人
　　　蜀川陳勳廬陵周廣乃世族儒生
勳字孝舉博學洽聞時魏遣鐘會鄧艾伐蜀
劉禪降孝舉時尚少已有出塵之志入青城
山師谷元子求度世之法繼聞眞君在旌陽
仁政及民走謁公庭願充書吏眞君嘉之付
以吏職凡表率輩流說化民俗撫字之術禆
益爲多遂引爲門弟子而托以腹心典司經
籍守視藥鑪眞君沖翥命執策導前焉昔玉
隆宫西廡有孝舉道院號承仙府手植巨栢
一株其院面栢而居政和二年詰封正特眞
人其詞略曰
　以爾蚤以誠懇師事道君門人之中獨掌
　奥典功行甫就執幢而昇大江之西儼有
　遺像凡禱輒應吾民是依錫之新封用彰
　厥懿朕命惟允其鑒于兹可特封正特眞
　人
　　　周廣
廣字惠常大將軍瑜之後少好天文音律之
學長通無爲清淨之教嘗與同志遊巴蜀雲
臺山得漢天師驅剪精邪之法救民疾苦聞
眞君在旌陽逕詣公庭願備下執眞君納之
令供侍杖屨夙夜惟勤遵行道法始終不怠
還居私第左右無違乃就宅西百餘步間築
室以居眞君飛舉惠常與曾興國同驂龍車
宅號宣詔府(唐保大中州牧周令公紹眞人/爲祖修營其宅改曰宣詔府有)
(碑刻尚存焉/今曰太虚觀)政和二年封元通眞人其詞略
曰
　以爾早棄山宇師事仙君元化通神能得
　其道功行甫就偕昇帝鄉大江之西儼有
　故迹凡禱輒應吾民是依錫之新封用彰
　厥懿朕命惟允其鑒于兹可特封元通眞
　人
　　　泗水曾亨鉅鹿時荷皆黄冠上士
亨字興國參之後也少爲道士天姿明敏博
學多能修三天法師之教逆知來物名山列
嶽有路必通妙訣靈符無治不愈神人孫登
見之曰子骨秀神惠砥礪精勤必作霄外人
矣子勉之後隱居豫章之豐城聞眞君道譽
投謁門下願侍巾几眞君雅器重之神方祕
訣無不備傳後驂龍車昇天今豐城縣眞陽
觀是其遺迹政和二年誥封神惠眞人其詞
略曰
　以爾骨秀神惠天禀殊姿師事仙君雅與
　道合功行甫就偕遊帝鄉大江之西尚存
　壇井凡禱輒應吾民是依錫之新封用彰
　厥懿朕命惟允其鑒于兹可特封神惠眞
　人
　　　時荷
荷字道陽少修道德之教入四明山遇神人
教以胎息衆妙之術用能却寐絶粒役使鬼
神驅除邪魅點化金玉賙濟窮苦民受其賜
聲聞遠邇惠懷之世聞眞君孝道法盛行江
左徒步踵門願充弟子眞君納之授以祕訣
復遣還山教導徒衆明帝詔赴闕師問之堅
不願留竟歸依栖眞君侍側寧康二年與陳
孝舉執册導從昇天有遺迹在豫章城號紫
蓋府今南昌廳是也東海沐陽縣奉仙觀乃
其舊隱政和二年封洪施眞人其詞略曰
　以爾系出東海世稱仙材能自得師以有
　洪施前驅龍節參駕同昇大江之西尚存
　故宅凡禱輒應吾民是依錫以新封用彰
　厥懿朕命惟允其鑒于兹可特封洪施眞
　人
　　　豐城甘戰草澤布衣
戰字伯武以孝行見推於鄉黨遭時亂離晦
迹草澤喜神仙乆視之術聞眞君行孝道法
除害利物遂造門懇請願備驅役眞君異其
材器可其所請至眞君上昇復付以金丹妙
訣伯武後歸豐城布德行惠至陳大建元年
正月十日亭午天詔下乃駕麟車乘雲而去
(今縣中清都觀/乃昔藏丹之地)其故宅號華陽亭有飛簧觀
爲之奉禮政和二年封精行眞人其詞略曰
　以爾幼躭道教同事仙君驅妖除邪厥功
　甚茂精行既備昇遊帝鄉大江之西尚存
　故宅凡禱輒應吾民是依錫之新封用彰
　厥懿朕命惟允其鑒于兹可特封精行眞
　人
　　　沛郡施岑鄉關壯士
岑字太玉祖朔仕吴因徙居九江赤烏縣太
玉狀貌雄傑勇健多力弓劍絶倫眞君初領
徒誅海昏大蛇會鄉壯三百餘人來助力太
玉預焉致恭懇乞願充役者眞君納之與甘
伯武常執劍侍左右寧康二年十月二十八
日晨見東方日中有一童子乘綵雲執素策
驅蒼虬降其所居宣玉帝詔遂御蒼虬乘雲
去眞君宅東南二里間有壇曰紫玉府即其
所棲之地西嶺鎮江干石上有觀(今額/至德)爲太
玉眺臺南昌之地亦有之皆所以眺望水妖
也(俗稱釣/臺非也)政和二年封勇悟眞人其詞略曰
以爾性勇而悟能自得師授以至言俾之
入室神童指妙飛昇帝鄉大江之西故宅
尤在凡禱輒應吾民是依錫之新封用彰
厥懿朕命惟允其鑒于兹可特封勇悟眞
人
　　蘭陵彭抗南昌盱烈鍾離嘉建城黄
　　仁覽皆以㦤戚乆處師門
抗字武陽舉孝亷仕晋累遷尚書左丞密修
仙業以疾辭朝師事眞君仍納愛女爲眞君
子婦(舊以彭女爲夫人非也故老稱爲子婦/是也眞君懷帝永嘉末化炭婦誅蛇而)
(彭君在計其年已七十六七矣豈復親匹偶/乎亦屢聞眞君夫人周氏今考孝道讚有周)
(女使答盱母問一篇絶妙疑是夫人/謙稱故曰女搜新藏經稱聖母非也)眞君念
其恪誠應諸祕要纖悉付之速遣還朝至穆
帝永和二年致政南遊挈家居豫章城中再
詣門下朝夕扣問道益精進宋高祖永初二
年(職方載作/義熙二年)八月二十四日舉家二十六口
白日昇天(今郡城宗/華觀是也)政和二年封潜惠眞人
其詞略曰
　以爾絶名去利潜默内修竭誠親師授以
　祕要功行甫就飛昇帝郡大江之西尚存
　故宅仙室靈壇儼有陳迹凡禱輒應吾民
　是依錫之新封用彰厥懿朕命惟允其鑒
　于兹可特封潜惠眞人
　　　盱烈　
烈字道微少孤事母以孝聞母蓋眞君之姊
也眞君凡二姊盱母爲之孟(遺愛録云南昌/盱君烈鐘離君)
(嘉本許君甥則盱/母爲眞君姊信矣)眞君爲其孀居乃築室於
宅西數十步間俾居之故母子日聞道妙眞
君每出則盱母代掌其家事仙賓隱客咸獲
見之(胡天師石竈詞曰吾昔/嘗到此則客於盱母)母子並受玉皇
詔部分仙眷昇天今墻西道院乃其舊居(號/合)
(儀/府)政和二年詰封和靖眞人其詞略曰
　以爾學眞君之道悟五練之源惟性閑和
　動合大化卒與其母偕昇帝鄉大江之西
　尚存故宅凡禱輒應吾民是依錫之新封
　用彰厥懿朕命惟允其鑒于兹可特封和
　靖眞人
　　　鍾離嘉
嘉字公陽一字超本眞君仲姊之子少喪父
母植性簡淡眞君嘗嘆其有受道之姿乃授
之神方能拯救付之妙訣能役逐眞君昇大
首以金丹之賜是年十月十五日日中碧霞
寳車自天來迎公陽拜韶昇車而去新建象
牙山西源是其所也有觀曰丹陵石藥臼尚
存號鍾王府政和二年誥封普惠眞人其詞
略曰
　以爾持修鍊之術善符禁之能普惠邇遐
　功行昭著眞君付訣昇遊帝鄉大江之西
　尚存故宅凡禱輒應吾民是依錫之新封
　用彰厥懿朕命惟允其鑒于兹可特封普
　惠眞人
　　　黄仁覽
黄仁覽字紫庭父輔字萬石舉孝廉仕至御
史紫庭神彩英秀局量凝遠眞君以子妻之
盡得眞君之道任青州從事單騎之官留妻
侍父母然每夜輒歸人莫得知一夕家僮報
許氏院中夜有語笑聲姑訊之許氏曰黄郎
耳姑曰吾子從仕數千里安得至此許氏曰
彼已得仙道能頃刻千里戒在漏語故不敢
令姑知姑曰若然當使我見之是夕紫庭歸
許氏吿以故比明紫庭不得已出謁父母曰
仁覽雖從宦遠鄉夜必潜歸膝下仙道祕密
不可泄言恐招譴累言訖取竹杖化爲青龍
乘之而去故萬石亦知仙道之足慕執弟子
禮以事眞君唯紫庭二弟勇健不檢日事遊
畋雖父兄奉韶飛昇而二人尚在獵所自言
性縱逸不堪作仙任兄舉族飛騰容我二弟
捕鹿紫庭嘆其賦分復折草化鹿以止其妄
心遂與父母三十二口乘雲而東從眞君仙
駕昇天二弟後隱于西山(今方岡廟俗呼黄/朝四郎五郎是也)
仙仗既行雲間墜下石毬藥車各一(瑞州高/安縣祥)
(符觀舊曰析仙/觀是其故居也)傍有許氏墜釵洲政和二年
詰封沖道眞人其詞略曰
　以爾襲初平之慶禀非常之姿師事道君
　洞該至妙功行甫就昇遊帝鄉大江之西
　尚存故宅凡禱輒應吾民是依錫之新封
　用彰厥懿朕命惟允其鑒于兹可特封沖
　道眞人
仁覽父輔亦求爲眞君弟子眞君以其懿戚
待以客禮故不與十一人之數諸弟子受法
皆許傳族壇靖各立府亭之名(教太義曰府/小儀亭乃行)
(持通法以人/數多寡名之)



修眞十書玉隆集卷之三十五


















修眞十書玉隆集卷之三十六　　　柰七
　　　　海　南　白　玉　蟾　著
　諸仙傳
　　　蘭公
昔有異人姓蘭名期莫敢呼其名稱之曰蘭
公初居于兖州曲阜縣高平鄉九原里其家
百餘口精修孝行致斗中眞人下降其家自
稱孝悌王諱弘康字伯仲語蘭公曰始氣爲
大道於日中爲孝道仙王元氣爲至道於明
中爲孝道明王玄氣爲孝道於斗中爲孝悌
王夫孝至於天日月爲之明孝至於地萬物
爲之生孝至於民王道爲之成吾於上清以
下託化人間示陳孝悌之教後晋代當有眞
仙許遜傳吾孝道之宗是爲衆仙之長因付
蘭公祕旨及金丹寳經銅符鐵劵令傳授丹
陽黄堂靖女眞諶姆且戒之曰將來有學仙
者許遜汝當以此授之孝悌王遂將蘭公遊
於郊野道傍忽見有三古塚指以示蘭公曰
此是汝三生解化之迹其第一塚乃昔尸解
所遺仙衣而已第二塚乃太陰鍊形形體已
就今當起矣第三塚藏蜕骨耳宜移塚傍之
路勿令人物踐履也孝悌王言訖昇天蘭公
乃榜示行人斷其舊路人謂其妖妄擅移路
徑執以詣官官吏拘公而詰其驗公具以前
事對官吏云必若妄言將加誅公曰吾言得
之孝悌王安得妄官吏遂引蘭公與地分對
開其塚其第一塚果有黄衣一領其第二塚
見一人童顔弱質如睡初覺之狀第三塚見
連環骨一具衆咸驚嘆吏乃持仙衣還獻府
君府君著衣不能勝還與蘭公公服之即同
塚中仙人合爲一體竦身輕舉官吏悔謝虔
懇拜問何時再降人間蘭公俯語之曰我自
此或十日或百日一降施行孝道以濟迷途
其後吴都有十五歲童子丹陽三歲靈童並
是眞仙之化身也將弘孝道之教以接合仙
之士焉
　　諶姆
諶姆不知何許人也其宇曰嬰嘗居金陵丹
陽郡之黄堂潜修至道忘其甲子耆老累世
見之齒髮不衰容貌常少皆以諶姆呼之謂
其可爲人師也吴大帝時行丹陽市中忽遇
一男子年可十四五叩頭再拜願爲義子諶
姆告曰汝既長成須侍養所生何得背其己
親而事吾爲母既非其類不合大道於是童
子跪謝而去又經旬月復過巿中忽見孩兒
年可三歲悲啼呼叫莫知誰氏之子因遇諶
姆執衣不捨告云我母何來唯願哀憫諶姆
憐其無告遂收歸撫育漸向成長供侍甘旨
晨昏不虧心與道合行通神明聰慧過人博
通經教天文地理百氏九流窮幽極玄探微
索奥年將弱冠諶姆謂之曰我修奉正道其
來已乆汝以吾撫育暫此相因汝既無天將
何爲姓氏兒曰昔蒙天眞授以靈章約爲孝
道明王請以此爲名號可乎姆曰既天眞付
授吾何敢違復議求婚跪姆前說讚曰
我非世間人　上界眞高仙　今與姆爲兒
乃是宿昔縁　因得行孝道　度脱諸神仙
向前十五童　亦是我化身　今已道氣圓
我將返吾眞　眞凡自殊趣　何爲議婚姻
盍於黄堂壇　傳教付至人　姆既施吾教
三清棲我神
諶姆聞讚驚畏異常遂於黄堂建立壇靖嚴
舉香火大闡孝道明王之教明王告姆修眞
之訣曰姆須高處玄壇疏絶異黨翛閑丘阜
餌服陽和委鑒太虚靜夷玄圃若非無英寳
帙黄老玉書太洞眞經豁落七元太上隱玄
之道不可偃息(一作/輕蓋)於流霞之車(一作/障)眷盻
乎文昌之台也得此道者九鳳齊鳴萬靈萃
止竦身御節八景浮空龍輿虎旂遊翔八方
矣姆宜寳之於是盡付妙訣兼授靈章已而
辭姆飛騰太空諶姆受訖寳而祕之積數十
年人無知者至西晋之末許眞君遜吴眞君
猛聞姆有道遠詣丹陽求受道法姆知其名
在圖籍應爲神仙於是授以孝道明王之教
眞仙飛舉之宗及正一斬邪三五飛步之術
仍以蘭公所授孝悌王銅符鐵券金丹寳經
一遵元戒傳付許君仍語二君玉皇玄譜仙
籍品帙乃令許君以道次授吴君二君禮謝
將辭歸許君欲每歲來禮謁姆姆止之曰子
勿來吾即還帝鄉矣乃取香茆一根南望擲
之茆隨風飛去因謂曰子歸於所居之南數
十里認茆落處立吾祠歲秋一至足矣語訖
忽有雲龍之駕來迎凌空而去今新建豐城
二縣之界有黄堂觀乃眞君倣丹陽黄堂壇
所立祠每年八月三日朝謁諶姆之所也
　　　地主眞官傳
地主金公世忘其名(或云名寳/行第七)世居豫章之
西山金田以進納補官朴直公正鄉閭所推
服許眞君與郭璞擇地至其所居璞曰璞相
地多矣未見有若此者如求富貴則必有起
歇如欲棲隱大合仙格其崗阜圓厚位坐深
邃三峰屹立四環雲拱内外勾鎖無不合宜
大凡相地兼相其人觀君表裏正與地符乃
與眞君同謁公公欣然出迎懽如平生璞白
公曰許君欲置一舍爲修鍊之地故同璞上
謁公曰竊觀許君仙風道骨非塵埃中人第
恐此地不足以處君耳君誠有意當併致莊
產以爲薪水之資許君曰雖蒙傾蓋然受之
無名願聞所需多寡惟命公曰大丈夫一言
道合身命猶以許人況外物乎老夫拙直平
生無用文券乃取一大錢中破之自收其半
以半授許君曰以此爲券明日遂挈家居西
林之廬舍至卒老焉玉隆宫有神曰西林地
主顯忠眞官即公是也
皇朝眞宗皇帝嘗遣中使奉香燭花果于眞
君中使至溪橋公朱衣靴幞迓之中使不知
其神也至館問曰適橋畔有官人相迓者誰
也今安在左右曰無之中使曰衣朱衣狀貌
肥而短者衆咸謂無其人翌旦中使登殿致
獻訖還過地主堂視之驚曰昨日所見者即
此神也炷香設禮敬嘆其靈歸而奏之即有
旨免本觀支移折變蓋縁於此嘉泰四年賜
廟額曰昭應嘉定三年告封靈助侯
　　　許大
許大眞君之役夫也眞君上昇之日適與其
妻運米出巿(今西/嶺巿)聞眞君昇天夫婦推覆米
車奔馳而歸至則仙仗已興夫妻撫膺哀號
乞從行眞君告以善功未備不應飛昇乃授
以地仙之術夫婦俱隱于西山其覆車之米
在地復生(今地名翻車崗/生米巿即其所也)既隱不欲人識
改姓曰牛又爲人所知復改曰干夫婦各有
詩留於世干君詩云自從明府昇天後出入
塵寰直至今不是藏名混世俗賣柴沾酒貴
忘心其妻詩云醉舞狂歌踏落花緑羅裙帶
有丹砂往來城巿賣生藥秪箇西山是我家
又詩云出入仙鄉不記春豈知塵世有寒温
兒家秪在西山裏除却白雲誰到門因干君
出遊經時不歸獨步醮壇有感而作昨日因
遊到翠微醮壇風冷杏花稀碧桃爲我傳消
息何以人間去不歸許大夫婦聞眞君將上
昇苦求隨行眞君以詔使告合從昇天人數
已有定命難徇其請故預期使之出幹雖覆
車而歸已無及矣今人時有見之者
　　　胡詹二王
胡詹二王者旌陽縣之二吏録也世不知其
名眞君棄官還山且乆二吏思慕盛德捨家
而來願服役終身眞君憫其誠意而知其分
不應仙俾没後爲神立祠于福地東南高峰
作鎮水口永享血食焉
　　　胡天師
天師名惠超字拔俗不知何許人也人莫知
其年紀唐高宗上元間來自廬山棲於豫章
西山之洪井永淳中幅巾布褐負杖徒行至
遊帷觀見同輩手不執板擎拳而已美鬚眉
體貌環偉類四十許歲人身不甚長然每處
稠人中其首獨出其上雖至長者止及其肩
故時稱胡長仙人問其年幾何曰五十二歲
逾數十載問之亦復云然至論晋宋已來治
亂興廢纖毫不差喜談晋司空張觀文博物
如其友或云許吴二君嘗授其延生鍊化超
三元九紀之道能檄召神靈驅奮雷雨至陶
洪景校茅山華陽洞太清經七十卷天師亦
與焉背縫盡朱書其姓名覽者皆見之又曰
吾昔到此客於盱母用是不知爲何代人物
也每路逢暴骨遺骸悉埋之地有古物寳器
掘之如其言而獲聞邪怪之物疾之如寇讎
即務剪除之時豫章西門有樟木精爲獨足
神大興怪崇邀人淫祀天師一見叱罵書符
禁制即命斬伐積薪灌油以火焚燎妖崇遂
滅以其地爲觀(舊名信果/今額天慶)昔遊帷觀唐初嘗
荒廢因問主觀胡不修葺答以乏材力天師
奮然而往不逾月以木筏至高安樟木江口
距觀九十里命筏人緊繫縳各就宿江岸臨
暮飛墨符一道中夜烈風雷雨比明筏已在
壇下矣凌抹嶺谷所當之路林木披靡摧折
又於山下發一窖出錢三伯千爲工役之需
應殿宇非人所居者皆夜役鬼神爲之門外
鑿三井以辟火災(俗號曰禁火井故/至今永無火灾)乆之異
迹顯著天后以蒲輪詔之天師深隱巖谷州
縣搜求之急不得已而出至都引見武成殿
后臨問仙事天師止陳道德帝王治化之源
后大喜又欲留於都下委以鍊丹之事天師
辭請還山修鍊勅遣使賫金璧送歸行次單
父賜書曰先生道位高尚早出塵俗如軒曆
之廣成漢朝之河上遂能不遠千里來赴三
川日御先開望霓裳之漸遠天津後渡瞻鶴
蓋以方遥空睇風雲惆悵無已儻蒙九轉之
餘希遺一丸之藥天師乃於洪崖先生古壇
際鍊丹首尾三年降詔趣召詣闕至則館于
禁中天師辭歸固留不許天師一朝遁去上
聞嘆恨乆之遣使賫贈甚厚兼贈詩一篇云
高人叶高志山服往山家迢迢聞風月去去
隔煙霞碧岫窺玄洞玉竈鍊丹砂今日星津
上延首望靈槎天師歸西山居于盱母靖觀
有三清中門眞君橫堂(堂在今仙井/函日亭上)皆鬼工
所造平柱眠枋疊至脊斲削之工人或可侔
至植立不斜堅固不朽非人可及梁牌親題
大周年號筆力遒勁又自寫其眞於後殿之
壁其居西山人皆師事之千里之内無疫癘
水旱之灾無猛鷙天柱之苦遠近賴焉長安
三年二月十六日命弟子於遊帷觀之西北
伏龍崗造磚墳藏太玄眞符二七星神劍靈
寳策杖各一三日而訖天師正衣冠坐繩牀
異香滿室空中雲鶴墻外人馬之聲紛紛不
絶視之已解蜕矣州具以聞賜錢帛修齋醮
謚曰洞眞先生姑蘇先生司馬貞撰碑具載
詳悉世遠其壁將頽有一雲水道士至以木
板模寫之儼然復前狀越夕而壁倒道士亦
不知所往門堂以政和六年奉旨重造始撤
去今唯眞板存焉
修眞十書玉隆集卷之三十六



















