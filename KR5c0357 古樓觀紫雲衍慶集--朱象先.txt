#+TITLE: 古樓觀紫雲衍慶集--朱象先
#+DATE: 2018-05-12 10:21:59
#+SOURCE: github.com/kanripo/KR5c0357 master 45933ba2                
古樓觀紫雲衍慶集卷上川六
　　　　句曲朱象先集
　　　大唐宗聖觀記
夫至理虚寂道非常道妙門凝邈無名可名
爰自太始開圖混元立極三才奠處萬品流
形莫知象帝之家未賭谷神之域希夷瑣閉
溟涬封奇及夫鳥迹勃興隱書詮奥至化因
兹而吹萬玄教由是以開先聖聖襲明道德
授受于是混元之教風動天下水行地中矣
宗聖觀者本名樓觀周康王大夫文始先生
尹君之故宅也以結草爲樓因即爲號先生
禀自然之德應玄運而生體性抱神韜光隱
耀觀星候氣物色眞人會遇仙輈北面請道
二經既演八表向化大教之興蓋起於此矣
兹觀中分秦甸面距終南東眺驪峰接晴嵐
之浥浥西顧太白粲積雪之皚皚授經之古
殿密清路牛之靈木特立市朝屢易仙迹長
存物老地靈每彰休應卿雲日覆壽鶴時來
樹無窠宿之禽野有護持之獸文始藥井韓
甃未墮老君軬車確然不朽至於穿窬盜竊

進退自拘似有縶維悉皆面縛昔周穆西巡
秦文東獵並枉駕回轅親承教道始皇建廟
於樓南漢武立宫於觀北崇臺虚朗招徠雲
水之仙閒館錯落賔友松喬之侣秦漢廟户
相繼不絶晋宋謁版于今尚存實神明之奥
區列眞之會府後魏文帝變夷風於華俗立
仁義之紀綱崇信教門增置徒侣有陳先生
寳熾潁川人夙有幽逸之姿幼懷林壑之趣
松風入賞名嶽留連玉皇之道既弘銀榜之
宫雲搆續有王先生子玄言窮名象思洞隱
微念在玄空累非外物含神自靜儀聖作師
並德音孔昭鬱爲宗範周太祖定業關内躬
受五符隋文皇沐芳禮謁獲聞休徴迨隋德
將季政教陵遲六飛失馭四維圮絶夷羊在
牧蜚蛬滿野家習兵兇民墜塗炭皇帝命世
應期榮鏡區宇戡難靜亂亭毒無垠廣大配
乎天地光華方諸日月數階庭之蓂莢聆鳳
和鳴照景星於玄雲觀麟郊藪緝禮裁樂化
俗移風農夫勸於時雨隴餘滯穗工女勤於
蠶績杼軸不空九服韜戈三邊靜拆西戎革
面東夷獻舞朔南洎聲教漠北盡來王德化
遐漸無幽不暢三善克懋非假二疏一有元
良萬邦貞固照均天縱道契生知篤尚玄根
欽兹聖躅以武德三年詔錫嘉名改樓觀爲
宗聖觀宸扆興念纂冑所先啓族承家鼻於
柱史得一以靈蹈五稱聖弱爲道用柔爲至
堅損之又損以至于益瓜瓞綿長慶源悠浸
爰初啓祚致醮靈壇自然香氣若霧霏空五
色雲浮如張羽蓋七年歲惟作噩月在黄鍾
六轡齊驤百辟咸從親幸觀所謁拜尊儀軒
后之詣崆峒神農之上石室順法行禮異代
同規觀主岐平定精金格之書究玉笈之文
知來藏往盡化窮神豫鑒天休贊弘景福法
師吕道濟監齋趙道隆玉器凝潤鶴情超遼
辨析連環辭同炙輠對敭天㫖妙沃帝心乃
謂片言小善尚題紺碣矧夫皇輿迂駕挹酌
希微大道資始鑪錘萬物不有刊勒其可已
乎侍中江國公陳叔達朝宗羽儀詞才冠秀
奮兹洪筆爲製嘉銘其詞曰眇矣靈化玄哉
妙門飛形九府鍊氣三元黄庭秘籙金格微
言玉京留記金竈還魂揚塵東海問道西崑
物色函關存容清廟建標伊始層壇雲峭綺
井虹伸風窗電笑玄都正律帝臺仙召挹髓
捫星餐霞引照豁虚罔象無名至要高厢乆
縣清泉餘療宅心勝侣游息衆妙絶壁翠微
潨流丹竅鞠草如結周原甚穾聖道將弘重
光顯曜明明我后積德累功陶埏寓縣叱咤
雷風庸稽大室禮盛酆宫時乗正位道配玄
穹四維載仰百世斯隆有截亍外無思自東
祥符浹遠瑞采澄空百神咸秩千齡是崇宗
玄壯觀詔蹕康莊雲行輦道吹發山梁飛文
協一接禮神皇五旌回首六轡齊驤宸儀展
敬享福無疆巍然高碣播此遺芳給事中騎
都尉歐陽詢撰武德八年二月十五日建
　　　大唐宗聖觀主銀青光禄大夫天水
　　　尹尊師碑
聞夫眞人者出巨殻歷倚杵騎蜚廉從敦圍
臣雷公妾密妃朝濯髮於湯泉夕晞首於暘
谷仍丹丘以長嘯戴翠華以高遊自非殖因
曠劫肅恭大浩從事於金房之前鏤心於玉
晨之上携青童而應黄籙者奚以成後來之
妙相乎繼絶景而胤希聲則尊師其人矣尊
師諱文操字景先隴西天水人也後秦尚書
僕射緯之後緯仕長安故爲扈人焉若乃鬱
爲帝師降迹於唐勛之代光乎王佐應命於
周武之朝家籍代資可略言矣曾祖洪宇文
朝商州長史大父舒隋文州别駕昭考珍皇
朝散大夫以先知授尊師特禀異氣垂實冥
華始降迹也其母袁氏夜夢玄妙玉女授九
老丈人之符寤而記之每存思也數月而聞
腹中誦經聲且時時有異光繞身矣及載弄
之始目光炯然眸子轉盼若有所見矣袁氏
以其所夢有徴心誌而不言也及勝衣之日
自識文字惟誦老子及孝經乃曰此兩經者
天地之心也此後見好殺之字若蹈水火視
無禮之文如墜泉谷稍長聞有尹眞廟乃精
心事之不近俗事因讀西昇靈寳等經漸達
眞教既得玄味便契黄中聞師者傳道之父
母行道之神明無數劫來妙經是出不因師
學謂之長昏遂章惶無已求師不暇時有周
法者内音之先鳴上皇之高足乃願參軒效
駕陪景嘯空奔走禮謁以申宿志周法見之
乃謂尊師曰汝於劫會之中已受龜山之籙
也便訓以紫雲之妙㫖授以青羽之隱法一
入其心謂赤松王子喬可與撫煙月矣年十
五道行已周有名于遠近矣屬文德皇后遵
上景而委中宫于時搜訪道林博採眞迹尊
師即應玄景行預緑雲奉敕出家配住宗聖
觀雖翦芝瓊園採琳玄隴意每遠出未近謝
也將欲沐浴東井棲遲南昌保護崑崙窺窬
渾沌矣故屬想丹煙游心紫度徧尋五嶽備
涉九元尋三君之祖氣成七晨之慧眼旋謁
周法便居終南寂慮於温泉冥精於寒谷有
年日矣既通八景又達九天知來藏往多所
曉悟若有神曰周法上遷及省所居已去順
也貞觀末年行喪既畢永徽三年乃游太白
入重玄也見所未見聞所未聞此後丹字紫
書三五順行之法扶晨接晝九六逆取之方
咸得其要尊師所有遊山異迹祈醮靈應並
有别録此不載之至於顯慶以來國家所賴
出入供奉詢德諮量救世度人轉經行道玄
壇黄屋帝座天言東都西京少陽太一九城
二華展敬推誠三十餘年以日繫月始終不
絶有感必通凡是效驗君臣同悉敕書往復
日月更回神道昭彰歲時交積者不可具載
並傳於帝居一二要者略舉其目初尊師遊
太白高頂雲霧四周聲振萬壑(此處缺/六字)千仞
復有像充九色其高十仞欣然長往者意已
篤焉高宗之在九成宫有孛彗經天長數丈
以問尊師尊師對曰此天誡子也子能敬父
君能順天納諫徴賢斥邪遠佞罷役休征責
躬勵行以合天心當不日而滅上依而行之
應時消矣是故高宗以晋府舊宅爲太宗造
昊天觀以尊師爲觀主兼知本觀事儀鳳四
年上在東都先請尊師於老君廟修功德及
上親謁百官咸從上及皇后諸王公主等同
見老君乗白馬左右神物莫得名言騰空而
來降于壇所内外號叫舞躍再拜親承聖音
得非尊師之誠感也由是奉敕修玄元皇帝
聖紀一部凡十卷總百十篇篇别有贊時半
千爲尊師作也紀贊異秩繕寫進之高宗大
悦終日觀省不離于玉案乃授尊師銀青光
禄大夫行太常少卿尊師固讓不得已辭官
而受散職焉永淳二年天中有望告成有日
萬乗雷動千騎風馳天子乗閣道而御帝車
羣官陪六儀而承七曜將禮于天樞幸中嶽
也金繩未舉玉檢猶潜而六龍頓轡三光斂
色聖體不安旋于皇極屬紫微虚位白雲上
征萬國號訴四方遏密太后諮訪尊師尊師
曰眞坊仙境亦著代謝物有榮悴氣有初終
大道之常幸康神器陛下宜存思諒闇極想
欽明密理百神潜芘萬姓文操人間地上物
裏天中所有靈明倍百祈請亦望二十四結
火燒而憂盡七十二教水鍊而法成皆見先
徴以明後事乃著祛惑論四卷消魔論三十
卷先師傳一卷垂拱四年將賔玉帝也上足
時道成咸願奏章以延福蔭尊師止之曰有
順宜遵不可犯禁言訖委化顔色如常粤以
長壽四年四月十四日遷兆於終南文仙谷
弟子侯少微等追思龍漢遠慕龜巖冀德音
與天地同久神道共陰陽齊化昭芘騫林冥
滋柏樹俾斯貞石文若三光其詞曰去矣大
仙悠哉上玄玉谷白芝之座金闕紫蘭之前
既嘯景於瓊札固交歡於碧泉出三萬六千
之厚地入三萬六千之遠天咀九華之翠菊
坐五色之紅蓮常吟外景每握内篇春霞飛
乎絳雲秋風生乎紫煙裴回高黄嶺顧步太
白巓三秦四塞帝王國京兆長安龍鳳川煌
煌兮四明路浩浩兮八景年今已向上襲前
果何時來下降宿縁當乗道之氣應傳道之
味必使氤氲六合中自然昌揚萬劫通稽首
空歌步願得乗九素天下同此心非獨騫之
林銀青光禄大夫行太子右諭德兼崇文館
學士上柱國平凉縣開國公員半千撰開元
五年十月二日弟子侯少微建
　　　大唐聖祖玄元皇帝靈應碑
至矣哉皇法於天天法於道居大寳者必尊
祖以配天孩庶類者咸宅生以母道故四維
張國遠宗玄教三后在天代紹明德然後彌
綸區宇昭格神衹其能系二美之盛烈首千
古之洪化者卓哉煌煌歸我唐室矣皇上受
圖享國蓋三十載功侔天地孝誠祖考其高
明也布星辰以有倫其博厚也振河海而不
洩至於揖羣后叙彝倫陶鑄堯舜湫隘軒頊
者乃皇上之餘事也嘗端居宣室緬懷至道
惟德動天夢啓靈應惚恍有物希夷玄通實
元祖之明命錫無疆之寳曆乃潜誌玄象遵
誥旁求西亘太白東連鄠杜號周史之經臺
枕泰山之幽谷肇居尹氏集法侣爲道門後
遇皇唐易樓觀爲宗聖藥井尚渫仙軾仍存
卜勝宗玄此爲俶落飛泉噴石重林閟景苔
蘚地偏以恒深煙雲畫清而不散睟容挺出
赫然有光焕白虹於玉座紛紫氣於仙境洎
遘睿覽宛符夢寐譆蓋聖人有以見天下之
賾而擬諸形容聖人有以見天下之動而觀
其會通者可舉之一隅矣其始迓也焚芝术
辟葷羶寂歷無聲擎跪有則初靡荔席次登
靈壇徐肩綵杠少息華館清籟颼飀於草樹
天香氛氲於崖谷及路轉莽倉風順崆峒雲
鶴翊以導輿羣仙扈而成列逮地邇天苑闉
輳國門霓旌鳳簫風馳海合絳節羽蓋波屬
霧委萬姓翹首於西城百辟候儀於北闕顒
顒如也皇上乃捧昇露寢奉先思孝集仙府
以陳齋圖混成而告遠不崇朝而通八景未
浹旬以徧六合故羣臣率舞慶靈稱觴獻壽
森旗伐鼓何其盛哉於戲玄元之道旁礴萬
物眇爲化先稀韋氏得之而挈天地伏犧氏
得之以襲氣母至若王母西崑比之如朝菌
麻姑東海涵之如夏蟲沖虚馭風蓋錙銖於
糠粃王喬控鶴方轥轢於蓬蒿信無上歟信
元氣歟且天啓皇唐儲北罔極其功神者其
應大其源靈者其流長昔王室將傾我則電
擊以存國介丘望幸我則雲行以告成汾睢
毖祀我則順子以尊后陵寢肅雝我則述經
以明孝可謂重椅坤軸再紐玄綱曼衍葳蕤
皆皇極之大造也其修缺禮補樂章存朴以
嗇文陳兵以訓武奔四夷以歸化主百神而
授職者可勝言哉古有仁片言而受福樹一
善而獲應況網羅衆制包括鴻徽以神化之
貞明協靈命之幽贊克含脩祉不亦宜乎玉
眞長公主以天孫毓德帝妹聯貴師心此地
杳捐代情奉黄籙以法潔瞻白雲而志遠觀
主李玄崱監齋顔無待上座傳承說爲學日
益爲道日損道遥山林之下徬徨塵垢之外
因聚而議曰今自道以祐主自主以祐人下
覃六幽上契三極風后力牧協宣朝政關睢
麟趾宏被國風禎祥荐臻妖沴不作足以規
萬葉示將來赫赫巍巍以表靈貺而乃謝奚
斯頌魯之義闕穆滿銘弇之遊是上蔽天休
下虧臣禮縁事誼斷蒙竊恧焉於是盩厔宰
李嗣琳同荷湛恩以備能事博詢墨客以贊
皇道時户部郞中沛國劉同昇才清起草譽
美郞官之列文慕上林能揚天子之事共遵
大雅以掞其辭奉爲頌曰終南之北洞眞境
關令尹眞宅兹嶺陰陰松柏造華頂草結華
樓龍護井靈仙之窟肅而靜惟皇夜夢眞人
來神光赫赫金銀臺瑶容綽約冰雪開霓裳
羽駕紛裴回前聖後聖相感哉帝心虔求齋
玉京王公百辟咸致誠雲旗綵仗森出迎日
月晏温顥氣晶眞容來兮受天慶眞容來兮
聖人壽千春無涯百福有眞容來兮寳曆昌
遠郊却馬雄四方紫殿敷座煙雲香拜手稽
首天地長玄元之祚萬斯唐朝散大夫守倉
部郎中上柱國戴璇撰序朝散大夫守户部
郞中劉同昇撰頌天寳元年歲次壬午七月
十五日建
　　　大元重修古樓觀宗聖宫記
終南山者中國之巨鎮也稽之古典書大禹
詩小雅皆所稱美焉亦曰中南以其在天之
　居都之南也至若盤地紀承天維奔走羣
仙包滀玄澤靈氣浮動草木光怪則又爲天
下洞天之冠故古之閎衍博大眞人以游以
處謂之仙都焉古樓觀者眞人尹氏之故宅
終南名勝之尤者也按史記眞人當姬周之
世結樓以草望氣徯眞已而果遇太上老君
延之斯第執弟子禮齋薰問道遂受道德二
篇五千言焉眞經既傳大教於是乎超矣原
其㫖也主之以太一建之以常無有以沖虚
恬淡養其内以柔弱謙下濟其外蓋將使人
窮天地之始會萬物之終去智與故動合於
自然以之修身則壽而康以之齊家則吉而
昌以之治國平天下則民安而祚久長其指
甚簡其事易行由是時君世主莫不尊是道
而貴是德周穆王親訪靈躅爲建祠宇度道
士七人號曰樓觀是則度人立觀之始也始
皇好神仙於此構清廟漢文慕黄老于是立
齋宫魏晋周隋以來或鑾輿躬謁或詔敕繕
修給户灑掃賜田養道有唐啓運高祖武德
三年詔改樓觀爲宗聖觀宋室興端拱元年
復賜觀額曰順天興國是則歷朝崇建之略
也若夫玄孫道子聚則形散則氣坐在立亡
者有之通眞達靈曰昇舉曰尸解者有之以
道輔世爲帝師者有之飛篆馘魔拯民瘼者
有之垂科立教開化人天者有之枕流漱石
不屑世務高尚其事者有之歷觀先師傳所
載祖玄述妙世有其人是又知源深而流長
仙脉綿綿而未艾也爰自白鹿昇虚之後陵
遷谷變以來聖迹未湮斑斑可尋者可指數
也驁然若赴谷之龜凸然如覆几之盂古殿
隱隱而見乎木杪者授經臺也邃而幽深而
曠窈窕而入蜿蜒而上者文仙谷也望之巍
巍然蒸嵐鬱黛朝夕乎其上靈光寳氣秀發
乎其間者鍊丹峰也渟天一之水含内景吐
玉津爲金液大還之用者丹井也褭九曲之
勢呈千歲之姿不逐炎凉變遷者繫牛柏也
傳有云老君既昇所乗薄軬車並藥臼等寳
而傳之者千餘歲矣唐開元中詔入内府遂
亡焉又關尹九篇名聞舊矣而世亡其書唐
宋崇道之代詔訪逸書屢矣竟不獲大元癸
巳之歲政清和典教之日有張仲才沂水羽
客也得是書于浙特詣師席獻之一時驚異
焉嘻以千載之前之尹書歸千載之後之尹
氏意者天昌是道而斯文應期而出也不然
何鍼芥機投如是之妙歟頃者金天失馭戈
革熾興累代宏規例墮灰劫暨國朝撫定紀
綱初復于時清和大宗師以眞仙之冑掌天
下教每念祖宫隳圮衋然于懷歲丙申自燕
來秦躬行祀禮四方宿德不召而集裴回遺
址其存者帷三門鍾樓並二亭耳遂議興復
時有前道士張致堅狀其舊業以獻宗師深
稽冥數每得人於詞色之表顧謂同塵眞人
李公曰祖道中興玄功是勔紹隆修建公不
宜後乃以觀事付之公謝不敏不獲命受之
仍請行省田相君雄乾州長官劉侯德山爲
功德主繼承總府文據以近觀舊有地土明
斥四止永爲贍衆恒産公於是率徒千指以
宗師所委大師韓志元張志朴紏領其事薙
搸棘除瓦甓輦材植斲者陶者規構者耕以
饟給者莫不同誠竭力彌月漫歲有鼛鼓弗
勝之意逮于壬寅稍克就緒建殿三曰金闕
寥陽曰文始曰玄門列祖爲樓三曰紫雲衍
慶曰景陽曰寳章爲堂二曰眞官曰齋心賔
有館衆有寮焚誦有室山門方文厨庫蔬圃
水輪至於下院别業以次而具丹堊藻繪赫
然一新其用廣其功速轉天關旋地軸華日
月而平北斗其爲力也大哉由是觀之非清
和不能知同塵非同塵不能了此縁故一時
有尹李古今仙契之語非偶然也中統元年
夏六月以朝命易觀爲宫仍舊宗聖之名作
大齋以落之公之門人提點成志遠知宫仕
志安等議云此宫自有周以來累朝崇建事
迹或載在傳記或勒之碑銘固已傳之無窮
矣惟今吾師重修之盛績獨無紀述見于後
我輩出於門下者幾三千人於師之德不得
爲無負也乃狀其始末詣燕之長春宫請記
於掌教誠明眞人以潤文見命予以年邁且
廢筆硯久矣度其不可違乃案來狀並録到
歷代碑誌相與參較而編次之李公名志柔
字謙叔家世洺水自其父志微素喜沖澹嘗
事開玄李眞人學爲全眞公既長亦與弟子
列開玄愛其禀氣特異數於根本憤悱之地
啓迪之公亦心領神喻一旦氣質變化有一
日千里之敏其兄志端弟志藏志雍皆從之
游初隱于仙翁廣陽兩山十年及聞長春宗
師奉詔南下乃迎謁於燕山玄關秘鎖迎刃
而解其後道價益重名徹上聽賜號同塵洪
妙眞人並金冠錦服諸方建立若宫若觀若
菴殆三百餘區然皆以是宫爲指南故興造
之日凡在門下者莫不迢遞來自數千里之
外服勤效勞惟恐其後是以功成如是之速
也雖然是宫之復其亦天時道運之所爲乎
昔自玄元文始契遇于兹抉先天之機闢衆
妙之門二經授受而教行矣世既下降傳之
者或異一變而爲秦漢之方藥再變而爲魏
晋之虚玄三變而爲隋唐之禳襘其餘曲學
小數不可殫紀使五千言之玄訓束之高閣
爲無用之具矣金大定初重陽祖師出焉以
道德性命之學唱爲全眞洗百家之流弊紹
千載之絶學天下靡然從之聖朝啓運之初
其高弟丘長春徴詣行在當廣成之問以應
對契㫖禮遇隆渥且付之道教自王侯貴戚
咸師尊之於是玄元之教風行雷動輝光海
宇雖三家聚落萬里郵亭莫不有玄學以相
師授教法之盛自有初以來未有若此時也
今馬革故鼎新豈惟一古樓觀之復其人歸
户奉琳宇相望蓋又作新天下萬樓觀也嗚
呼非天時道運其能如是乎因歷言之使後
之學者有以觀考而知勉云於是乎書太原
李鼎撰中統四年三月十二日建元貞二年
重陽日重上石


古樓觀紫雲衍慶集卷上







古樓觀紫雲衍慶集卷中川七
　　　　句曲朱象先集
　　　終南山古樓觀刊關尹子後序
欽惟混元之教玄功德化溥被於天下原其
聖眞契遇二經授受寔肇乎兹山猶日升嵎
夷而燭萬國江出崑崙而吞百川也然混提
其綱道德垂乎五千文始備其目繼有九篇
之述是述也豈其受之面命而未著之書者
故命篇析章致廣盡精而集厥大成焉以今
觀之凡理性命三氏之學無不畢其第後世
業擅顓門難乎悉究或勉於箋解而每虧全
體復不若研之正文也然篇有名義章則無
有今摘其尤字爲題爲讀者指要或誚其失
古夫龍經止二篇河公疏爲九九而摽以名
後世竟遵而弗去蓋有便而無害得御今之
道也今焉章有目音有釋讀有點刊梓以壽
其傳畀誦習者不煩降席但精之熟之有餘
師矣其與陟兹山面聖眞而受之於當時也
奚殊有志者朂之一虚子斂衽書于說經之
臺
　　　終南山古樓觀宗聖宫圖跋文
天下形勢之雄者在郡曰長安長安形勝之
鉅者在山曰終南終南名勝之最者在宫曰
樓觀樓觀者眞人尹氏之故宅太上老君說
道德經之處也爰自結草爲樓觀星望氣聖
眞際遇經教宣傳由是道家之學風動天下
水行地中矣自周而來屢經世變以教本所
在旋廢旋興近又廢於金季國朝開創之初
先師同塵眞人承清和大宗師之命篤意興
復未幾樓殿凌空金碧溢目千年舊觀一朝
復還草木以之生輝煙雲爲之改色南山益
秀而渭水增明矣嘗試論之天下名宫偉觀
多矣原其所起斯樓觀者張本之地也諸方
仙蹤聖迹廣矣竅其所以而樓觀者太上開
教之所也論時則無前校尊則莫大是故萬
乗數謁詔㫖累修良有由也諦觀先師傳所
載自古登仙得道之士出乎其間者無世無
之是宫也其爲道之源仙之祖教之本乎所
以稍弛而更張中微而益著先德所謂終南
元氣老不死誠篤論也比者修建告成因以
先朝宫圖故新參訂重繪而刊之石使四方
學道之士得以稽古而知本云至元二年十
月二日石廷玉題
　　　大元清和大宗師尹眞人道行碑
至元二十七年玄門掌教玄逸張君眞人被
朝命巡祀嶽瀆馳驛來秦炷禮于古樓觀宗
聖宫崇祖道也既竟因覽山川景物之靈異
重樓峻殿之偉觀及思玄元文始自傳經啓
教迨今二千四百載之間雖興替不一然道
林長盛仙胤相承今又興復於清和同塵二
眞師故世有尹李古今仙契之語信盛事也
二師道行孰不知之然非託金石無以昭示
永乆同塵則有天樂眞人之文已勒之石若
夫清和之碑義不可考今猶闕然是則嗣教
者不敏之過也乃命提點聶志眞趙志玄纂
述師之行狀及録樓觀古今碑誌徴文于鹿
溪賈戫固辭不獲因按其事而次第之師諱
志平字大和姓尹氏全眞嗣教之宗師也世
居滄洲前宋有仕萊州者因家焉大父而上
世以儒業擢進士歷郡守者凡七人祖公直
考弘誼皆韜光不仕師以金大定九年正月
二十日生性有宿慧甫三歲善記古事五歲
入學日誦千言十四遇丹陽眞人遽欲棄家
入道父母難之往復三返始從其志初住菴
昌邑夢長生劉眞人斷首刳心使其玄解後
立觀棲霞侍長春丘眞人提耳面命付以微
言繼又受易於大古得談於玉陽眞理融會
心光燁然由是道望日隆爲學者師法歲己
卯太祖聖武皇帝特頒綸音起長春眞人於
海上選名德以輔行得十八人師爲之冠及
見上於西域雪山之陽虚席以問至道對以
寡欲脩身之要愛民永國之方及上天所以
好生惡殺之意上皆嘉納之聖眷優渥俾掌
天下教於是玄風大扇海宇宗仰乙酉還燕
詔令住太極宫即今長春宫也師在席下四
方尊禮者雲合師曰我無功德敢與享此供
奉乎乃退隱於德興之龍陽觀凡二載長春
六付手札示倚重之意洎長春上仙衆以主
教事敦請遂遁迹於東山後以僚士固請不
獲已從之師之典教也肅肅雍雍純焉道化
不令以憲人自爲勸其輔翼教席勝士珠聯
琳館道宫所在星列以至山林巖谷十百爲
居木食澗飲怡然有巢許之風雖丫童之樵
汲者亦皆進德業談道性無妄語教風之盛
自三代而下未有若此時也師以道化之行
歸功重陽繼述先宗注心樓觀每於二者惓
惓焉俄京兆行省田相君馳疏來請適與師
意合丙申春自燕之秦炷禮祖宫而殊庭秘
宇以天興之變例墮劫灰四顧蕭條惟山川
之靈氣猶滃然也諸方道侣皆裹糧來從時
有前道士張致堅狀其舊業請主於師且乞
興造師復選於衆彦乃以同塵李公眞人敦
敏有志輿論所歸遂授以觀事畀任其責於
是規模籌畫役作大舉已而殿閣華焕廣大
高明至者聳觀焉自上命中書楊公召玄駕
還燕至戊戌春師從容謂衆曰吾老矣宫去
勞從佚會諸耆德手自爲書付眞常李公俾
嗣教因築清和宫於大房山以爲菟衷焉庚
子重陽祖庭請督葬事欣然而往所過道路
設香華迎拜者日以千計貢物山積略不顧
方歲旱衆禱未孚咸曰師來和氣必應下車
而雨是時陜右甫定會葬道俗常數萬人物
議恟恟賴師鎮伏故得完其功事竟復入樓
觀逍遥閒居澹然爲神明游登臺懷古間形
詠歌有曰周朝興逸士唐代顯尊師宗祖古
樓觀清和得繼之推此詩亦以見自任之意
明年還燕無幾何命侍者汛埽清和之丈室
翌日及宫洮頮禮聖畢炷香歠茶危坐談道
夜參半正衣冠曲肱而逝實辛亥二月初六
日也時異香盈庭經夕不散計聞諸方近者
號慕遠者駿奔如考妣焉初遺言葬大房至
是徇衆請葬于五華焉春秋八十有三所著
有葆光集法語曰北遊録中統辛酉詔封清
和妙道廣化眞人其生平道行具載金蓮記
並重陽五華兩宫所署之碑兹特紀其作新
故宫光昭祖道始終之大要者嗚呼師之至
德杳乎其難名也姑以事之顯異者一二言
之昔玄元之西度也垂二經以醒萬世是故
傳其道而啓其宗者尹文始也洎長春之北
覲也進微言以蘇六合然而紹其德而擴其
教者尹清和也噫前聖後眞率由一族道同
德合是豈適然相肖也歟抑聞關尹九篇作
於文始世可聞而不可見也雖碧虚之瞻博
而誤指西昇政和兩詔徧訪道書而不獲也
歲癸巳客有至自浙以關尹子書來獻者言
希㫖聖讀之皆驚詰之則曰始進士孫定得
之永嘉山中蓋如李筌得陰符於嵩嶽也噫
以千載之前之尹書付千載之後之尹氏幡
然出應如芥投鍼由是觀之天其與尹氏者
一何著也矧樓觀自文始後在族裔而登仙
者代有其人在周則有軌在秦則有澄在魏
則靈鑒在唐則文操在今則清和靈源彌遠
仙派彌長以斯三者而驗焉天其祚尹氏者
又何厚也噫異哉歲敦牂月大吕望日安西
路儒學教授賈戫撰
　　　賦關尹篇獻清和大宗師言歸樓觀
車聲歷歷青牛喘已上崤函萬重險赫曦高
出紫翠間霜合關門曉仍掩晨門令尹神骨
清絳衣大冠如日星著龜夜半𡍩奇兆知有
異人從此經車中老氏老局束黄髮金聲色
如玉從衡爲我論天心棄外形骸一榮辱耽
耽七虎相啗吞淋漓血肉星日昏流沙西流
弱水弱折入葱嶺逾崑崙枯楂號風暮煙起
身與飛鴻輕萬里回天九鼎謦欬間宇宙清
寧功一指老仙神化其猶龍斲補大地收元
功青冥一去不復返令尹亦老終南東終南
高逼河漢走上去昭回一揮手天虚月白風
露清結草爲樓近牛斗偉哉耳伯幾世孫常
恐飛去爲星辰紫泥敦車駕緑耳長春宫禦
長如春蜺旌豹飾光紛隕老稺歌呼喜旋軫
寧知今代清和翁不是當時關令尹雲夢趙
復仁甫撰
　　　大元宗聖宫主李尊師道行碑
師姓李氏諱志柔字謙叔其先洺水人世業
農桑以門地清白見稱於鄉里昆季凡四人
師其次也生有宿慧及長雅好林泉蕭然有
出塵之韻父志微素嗜玄學先從趙州臨城
縣太古高弟開玄眞人李君參受全眞教法
及學成行尊所作歌詠深契玄理泰和辛酉
師亦事開玄執弟子禮服勤日久開玄識爲
受道器眞詮秘訣付授無所隱師既蒙指授
自是鍊養愈密丐食邢洺間雖絶粒數日立
志不少衰尋隱居仙翁廣陽兩山謝絶人事
者十有二年心境虚明萬理照徹爾後開玄
及志微俱解化其兄志端弟志藏志雍皆從
師游蓋相尚以道也已而西山盜起遷邢臺
築通眞觀居之道假日隆遠近嚮慕願爲門
弟子者户外之屨常滿庚辰春聞長春宗師
拔起海隅道經燕趙師具禮以餞行迨癸未
八月長春奉詔南下師復迓於宣德之朝元
觀長春以碩德宿望賜號同塵子且囑以立
觀度人將迎往來闡化爲務師恪遵玄訓於
是始建長春觀於漳川奉天棲眞於大名丙
戌復詣燕覲寳玄堂明年秋長春返眞師杖
屨南歸嚮化者益衆如磁州之神霄相之清
虚林慮之天平廣宗之大同燕之洞眞皆以
次而舉其門弟諸方起建大小菴觀殆三百
區化度道流稱是丙申清和大宗師自燕入
秦禮謁祖宫時師亦侍行適宗聖道士張致
堅以廢址係玄元道祖演道德二篇聖蹟天
興兵亂焚毁殆盡具狀懇宗師乞爲重建計
宗師以爲無丹山豈能棲采鳳有任公乃得
厭大魚即以狀付師卑任其責師奉命率徒
剗荆蕪陶瓦甓經之營之日漸成序丁酉冬
眞常宗師署師大名邢洺兩路教門提點暨
清眞大師號俾往來秦魏趙間以辦其事不
十載雄樓傑觀粲然一新庚戌洺州牧石德
玉慕師名德詣闕保奏賜黄金冠服加號同
塵弘妙眞人甲寅春詔燕京大長春宫修普
天大醮師預高道之選事竟盤桓邢洺諸宫
觀有未完者例爲補葺中統癸亥誠明宗師
命督還樓觀凡有闕略悉皆完飾方之前代
雖未大備其已成殿閣峻麗則復過之至元
改元奉德音禁民侵擾及使臣軍旅無聽留
宿以便焚誦三年丙寅夏六月二日沐浴正
襟儼若平日集衆于前戒以脩身利物爲念
以後事嗣弟子石志堅主領翌日翛然順化
享年七十有八方其斂息之際宫北焦家巷
居民見空界五雲浮動仙音朗徹奔往視之
師乃昇矣畏暑流金顔色如生醮祭者三日
權瘞於所居之丈室既事遣介訃喪於山東
門人忽一日大名奉天宫羣鶴飛鳴下直壇
殿衆目仰瞻須臾訃音至識者以爲師之神
遊也後四年庚午門下耆宿卜以清明日葬
于宫東南會靈觀之仙游堂師天姿純粹終
日危坐望之毅然若不可犯逮其即之教人
不倦皆嗇氣寳神之祕其次則必以退已進
人罪福之方隨高下接引之所至之地權豪
士庶莫不再拜禮敬北面事之自非胸中誠
實所格疇克爾邪以予嘗辱知于師比其葬
也石君志堅狀師平昔所行大槩懇來乞文
將刻之石予亦重師之有道不敢以固陋辭
乃因其實而紀之銘曰希夷妙道言難窮誠
之所感斯能通粤有人兮宿慧充開玄嫡嗣
同塵公蚤年穎悟超樊籠仁慈清儉居謙沖
虎龍交媾全眞功鍊就骨肉俱相融今名籍
籍齊岱崧所在請益來參同西翱東翔闡宗
風隨機接物開盲聾草樓灰燼施神功瑶壇
玉宇增興隆退身閒居德愈崇百年厭世遊
太空昭昭不亡存其中我作銘詩樹琳宫高
天厚地齊始終宣授陜西五路西蜀四川道
教提點玄明文靖天樂眞人李道謙撰
　　　古樓觀繫牛柏記
人與物林然在大化中性一而已特禀之於
形氣者有正偏通塞之異爾至論其才不才
之性遇不遇之命若動若植則又未始不同
也帷木之生也有蘖而殤有栱而殀有大十
圍而無用或爲犧尊或爲溝中之斷其夭壽
貴賤所遇者如是之不齊則亦豈非天命乎
今以樓觀之所謂繫牛柏觀之益信其然矣
昔我玄元道祖當姬周之世將度關遠游而
文始老仙齋薰候見迎歸是第而問道焉嘗
以挽車之牛繫之斯柏今閲世二千四百歲
矣而蒼蒼之姿尚無恙也嘻亦異矣嘗聞大
鈞播物非厚禾而薄稊稗也聖人博愛亦非
尚而賢鄙愚也一視同仁理惟公共今也榮
枯者如彼其衆靡凋者若此其獨豈天命之
禀特異乎豈以藏正氣蓄至精有本者如是
乎其有神靈守護乎其亦聖神所臨道德所
被而有一溉之益乎是皆不可測而知也亦
嘗爲之品題焉衝然而若蓋之張盎然而若
雲之覆蜿然而若螭之拏駛然而若猊之走
利然若角回然若肘其又龍而鱗之獬而鬣
之痀之申之去之來之矗之倒之老骨不蠹
而鐵石其頑清風時至而笙竽自鳴白鶴不
來幽貞誰與雪牋霜虐將奚爲哉嗚呼它山
之松幾生滅矣惟孤根挺然而不没也庭宇
之丹雘金碧化劫灰者迭更矣其青青之陰
永在也當時之人子生孫孫生子不可世計
矣而蒼官獨立而不改市朝屢换矣山川陵
谷屢遷矣而雅操不與之俱變既歷者雖得
以代數而來壽寧知其極也自白鹿昇虚之
後得其所遺皆名迹耳獨是爲舊家青氈歟
故世世寳之以爲神物至元戊寅春三月皇
子安西王特降命㫖遺提舉段德玉斲石爲
牛安寘其下以倣象當時之意宫宰聶志眞
趙志玄奉命忻躣以爲千載之遇懇誌諸石
昭示無窮竊嘗因是而思之昔人賭甘棠而
思召公不忘有德也周茂叔不翦庭下之草
仁愛之至而及於草木也今賢王緬懷太上
傳教之聖躅既以啓甘棠之思復稽古肖像
賁兹靈木則又見博愛之至一舉兩得仁敦
大焉惟仁則能周物故關尹子曰善吾道者
即一物中知天盡神致命造玄有見乎此則
不惟知物物皆有天命至於物我通塞可以
融爲一體而皆歸至仁之化矣其可以一木
而外之三茅山一虚叟朱象先撰
　　　終南山重建會靈觀記
造化之於人無心焉有心焉予不得而知也
悠悠萬古茫茫天宇其何以窮之哉雖然剖
石者當乗其璺逐鹿者必躡其蹤觀神降于
莘則知造化非無爲也觀石言于晋則知造
化非無心也觀開衡山之雲借海藏之春則
又知人之精誠有通乎神明之理觀拜井出
泉揮戈駐日則又知人之誠懇有感通天地
之理觀冬起雷夏造冰則又知人之智力有
奪天地造化之理由是觀之在彼蒼則雖邈
邈而遠其感而應之實由此心之誠也夫心
之爲德也廣大無際如大虚空廓焉湛焉不
爲物欲所蔽貫通昭徹脗然與天爲一凡機
之動未有不與造物應者況乎登九五位大
寳貴爲萬乗富有四海而復心心耽玄念念
注眞其天人感格固非輿人所可同日而論
也即此會靈觀者乃唐開元中明皇夢感玄
元玉象出現之地觀以是而立也按樓觀靈
應碑其略曰皇上受圖享國蓋三十載功侔
天地孝誠祖考嘗端居宣室緬懷至道惟德
動天夢啓靈應實元祖之明命示至妙之儀
刑於是潜誌玄象遵誥旁求號周史之經臺
枕泰山之幽谷睟容挺出赫然有光洎遘睿
覽宛符夢寐又曰其功神者其應大其源靈
者其流長依如上說則玄感之理一何異哉
或者疑之予因訂之曰中庸有言曰誠則形
形則著人之有夢蓋亦誠之形也商高宗恭
默思道夢帝賚之良弼果求而得傳說明皇
每禮謁眞容故感而見夢此其誠之形而著
者也嘗閲唐書當明皇時玄元應現事迹殆
非一二或化老父賣卜春明門外或降丹鳳
門語田同秀取函谷之符或出現於華清宫
之朝元閣至於太白山之寳仙洞漢中郡之
黑水谿凡此皆事著信史言有憑迹可尋不
可誣也論者謂明皇開元中治幾三代且多
善瑞天寳後以逸豫致亂國步□危何先後
大戾邪予固謂應感之機根諸人心況人主
乎先賢有言有其誠則有其神此政尚清靜
親註老經研精覃思故有是非常之應又曰
無其誠則無其神此誠人或衰衰則怠生故
灾亂亦以之而作必然之理也然觀其在位
四十五年享筭七十有八蚤歲之禎祥偉績
中歲之皇皇聖政以及晚年就閒養高辟穀
不食其將賔天也品玉笛而雙鶴下庭上帝
名爲元始孔昇眞人以是言之誠聖神英明
之君也觀有唐蘇靈芝所書老君應見碑具
述其事宋趙履信重立倒指計之甲子十周
矣朝市屢更廢興非一近代又羅天興之變
殊庭秘宇例墮劫灰洎皇朝撫定紀綱初復
歲丙申同塵李公眞人承清和大宗師之命
興復祖宫于時天元應瑞玄教興行加以二
眞師道隆德盛人天欽仰門下之士皆裹糧
赴役不遠千里而至同誠協力百工競舉營
造祖宫之外其諸别業又各分任興葺是觀
之復蓋藉諸方師友之力殿宇既立復以執
事者齟齬不合宗師教札敦諭清規遂定同
塵乃命知宫王志安兼任焚修厥後住持者
徙易不常日見陵替蓋同塵之於道躬行實
蹈不事形迹一動一止無非教也學者不領
從事於邊徼者衆矣以故本微而末勝至元
庚午宫之耆德以門下何公志遠楨幹可委
畀典觀事志遠既至篤意修理暑不暇扇寒
不及鑪歲月不輟焕然改觀新秘殿搆重門
創雲室闢田疇萃冠褐齊筵醮會歲無虚節
縁力駸駸日盛方爲遐邇歸敬而西山日薄
上征及期以甲午臘月十八日返眞付門弟
潘道治以後事明年冬孟宗主趙公志玄挈
道治登經臺以其新觀事迹丐予文以刻石
義不可却因原開元建觀之由叙述天人誠
感之理以爲之記且系之銘曰蒼蒼大象猷
倚杵是中眞精窅難賭遠之不疏近莫取萬
形媸妍誰賦與緬惟玄元道之祖開天亶爲
造化主一物不遺咸煦嫗妙同水月應何普
開元天子正當宁醉心龍經嚴教父怳兮神
會若盼許俄形玄象瑞此土甲子十周迹未
腐蒼碑尚燦靈芝譜同塵重來奓其户希聲
還要舊家舉調古不諧世律吕暖暖姝姝何
可語聽渠玄唱鏜鍾鼓聽渠金鼎躍龍虎聽
渠馘魔奮雷斧聽渠象緯密探數惟期復樸
忘爾汝惟期觀妙參衆甫惟期忽怳見眞素
惟期龔明續玄楮相依經臺閲千古屹然道
海存底柱三茅山一虚叟朱象先撰大德四
年眞元日住持潘道治立石
　　　文仙谷純陽洞演化菴記
南山之陰經臺之陽有石室焉崆峒圓瑩渾
然天成圖誌謂之純陽洞方言以爲文仙谷
前代嘗有羽人因純陽仙迹建堂立像以奉
香火正大兵戹遂廢國朝平定之後歲丙申
同塵李眞人承清和大宗師命興復樓觀仙
蹤聖迹舉獲一新時有周王二道友依洞搆
殿於兹焚修洞之坤隅忽生異竹兩榦特起
子枝匝立合六十四宛類蔡蓍萬目爭睹以
爲道林之瑞逐名神異竹二友物化棲眞子
周志全踵居之住宇未完復加營葺迨辛已
之歲熙然子王志和挈徒來自劉蔣築室干
洞左以棲託焉水雲氣合芝蘭味投相與遠
囂塵樂間寂耕植自給之外一無所營優游
卒歲得遯世無悶之趣一日知菴關道玄議
於衆曰徒侣集香火飭今饒於昔矣宜有銘
記以昭于後乃請于提點秦蜀道教開玄孫
尊師因體至元加號眞君之詔采演化之字
大書之揭名爲菴復劘石禱予爲之記竊惟
仙翁仙游之迹朝吴暮楚在處皆有繇是名
播寰宇無間貴賤少長咸知景慕而像事之
嘗思夫列仙衆矣奚獨至是哉蓋以願力弘
化度溥玄量大而報縁亦大也近代全眞教
啓玄風大扇東盡海西邁蜀南踰江漢北際
大漠莫不家奉人敬從風而靡自昔道化之
行未有如是翕然之盛也推其源委重陽甘
水之遇五篇祕語之傳實自仙翁發之是故
天章褒錫崇以眞君六言之號得非善道淑
世有禆政教而然耶仙翁願念之廣於是乎
應顧此眞坊道境玄元文始傳道之地宜乎
博大眞人之所往來凡羽其服而處于是者
當自慶自珍令心與境符而底於道庶無自
棄之過然學者力於道舍五千寳訓何以哉
故神仙宗道德以爲本道德託神仙而有傳
違道德無以致神仙希神仙必固全道德昔
郴江太守遇仙翁問所業曰所業者老子究
其義研其微期遊汗漫與天地同久耳嘻仙
翁豈欺我哉谷神不死是謂玄牝斯天地之
心也是亦仙翁之心也有得於此則無忝爲
之雲仍矣復作楚辭俾薦泉菊其辭曰雲冥
冥兮青山隈水泠泠兮流玉臺盼黄鶴兮杳
不來瞻睟像兮心在哉思仙風兮汗漫遊飛
青蛇兮麾玉虯朝百粤兮莫十洲懷舊游兮
重到不煮白石兮𣂏清泉聆松飈兮枕石眠
是日月兮何歲年心寥寥兮獲本然一經啓
兮璨瓊瑰醒萬古兮燭九垓敞仙閾兮衆妙
開雪盈顚兮呼不回三茅山一虚叟朱象先
撰大德六年四月既望知菴關道玄何道源
建
　　　玉華觀碑
原夫太極未判道在混茫兩儀肇分道在天
地成位乎中道在聖人聖人者爲天地贊化
育爲生民正性命爲往聖啓玄學爲萬世開
太平昔我玄元道祖在周昭之世授經於文
始教之所由生也穆王謁草樓遺宅爲建樓
觀此宫觀所自始也名幽逸度道士七人此
道士所從起也然則樓觀者其爲玄教之權
輿乎厥後秦始因兹而建廟漢武即此而立
宫晋宋詔敕以增修隋唐給户以灑掃歷代
崇敬其來尚矣近代全眞教祖又出山陰紹
玄聖之眞風續無爲之古教道恢方外教闡
寰中上而王公大人下而黄童白叟莫不欽
崇其道而尊奉之當是時也山林城郭宫觀
相望什伯爲居甲乙授受靡然不勸而自勉
道化之行自三代而下未有如是之盛也即
此玉華觀者古樓觀之下院也始自國朝乙
未歲同塵李眞人領清和大宗師付託興復
祖宫時有門弟子悟眞大師李守寬自洺水
來參覲師席於山之麓得唐玉眞公主邸宫
故址遂結菴於其地爲棲止之計揭名玉華
菴居僅十稔方欲增葺亡何羽化同塵復命
其徒貞素散人郭守沖徙於是地經營土木
而鼎建之始作於至元癸酉之春畢工於丙
戌之冬聖殿眞祠雲寮庖室各有攸序繼又
繚以重垣植以衆木位置軒豁即菴爲觀仍
扁以玉華寔祖庭天樂眞人命之也次年復
署貞素以提點觀事蓋貞素之於道師授有
源清儉有守冰蘖之操遠近著聞今年九袠
有五童顔鶴髮神思灑然晨夕焚誦不輟殊
無懈怠之容非所養充裕焉能至是哉一日
知觀王守玄何守眞纂立觀事迹求文以鑱
石用昭於後義不容却因即其事而次第之
言不盡意系之以辭曰大道强名常居杳冥
無色布色無形寫形品物既散域滯株停五
行迭運惟人最靈當慎所履理分渭涇濁墮
欲海清升帝庭峨峨樓觀嘉氣蓊青道宗文
始炳如日星玉華肇建遠映林坰水繞緑綬
山開翠屏月朗碧砌風穿綺櫺猗歟貞素名
德惟馨崇隆香火演教談經範模後學威儀
典刑朝眞懇祝聖壽樁齡至樂無樂眞空大
寧舉世心醉伊余獨醒槐安一夢迅如激霆
仙桂不老蕣華夕零昭示延促刻碑勒銘古
邰王守道撰至大元年清明日知觀王守玄
何守眞線慧通建
古樓觀紫雲衍慶集卷中














古樓觀紫雲衍慶集卷下川八
　　　　句曲朱象先集
　　　大宗聖宫重建文始殿記
文曷從而始乎昔者姬周之世有眞人焉於
此望紫雲徯玄聖傳經受道鑿渾沌開鴻濛
章自然明明既襲教於是乎興焉復見於青
羊之肆錫號文始先生玄㫖其在兹乎古樓
觀即當時結草樓之地尋其遺迹所謂授經
臺繫牛柏尚無恙世代曠遠屢羅變故一經
廢圮旋即興修蓋以玄教權輿之所故也近
又盡於金季國朝撫定後同塵洪妙眞人李
公志柔承清和大宗師命率徒興復直寥陽
殿北即舊址重建文始之殿以嗣師太和太
極二眞人配焉高明鉅麗至者聳觀殿既新
矣以前代碑誌殘缺宗源黮闇亡以開悟後
學乃狀其頂末及紀述近代關尹子書出世
事實訪予爲刻石之文辭以不敏不聽因掇
其事而記之按史記周室衰老子西遊出關
關尹曰子將隱矣彊爲我著書於是著道德
上下篇五千餘言而去不知所終切觀聖眞
契遇汲汲然以著書爲請有以見其憂世之
切思復隆古之治意則至矣至於洩先天有
物之機啓後天不盡之傳微文始其孰能發
之是既書受而得㫖矣於是千日清齋窮數
達變乃復著書九篇號關尹子此又内傳所
紀與漢藝文志所録書名正合寥寥千載而
下求其所謂關尹九篇之書則世莫之見討
于藏室無有也宋碧虚子素博古嘗叙老經
而及此乃斥西昇經是政和中刊藏典凡兩
詔郡國蒐訪道門逸書所獲雖衆而此書竟
無聞是知方外眞仙之書造物者之所靳固
然終不可泯行之有時爾國初全眞教啓清
和嗣教之五載有得關尹子書于永嘉山中
持詣教席以獻者義玄辭古自成一家見者
聞者莫不胥慶咸謂尹氏典教而尹書出世
非天時道運其能如是乎閲其書首言非有
道不可言不可言即道非有道不可思不可
思即道翻老子語也若謂道豈不可言思哉
其不可言思者即道也指法瑩切信夫老子
之脱胎也在當時也宜乎莊子聞其風而悅
之稱之爲古之博大眞人自以其學出於關
尹列子則見而師之故多請問之辭以二子
之高致而屈服如是豈苟然哉然老子之書
則尊道貴德它不及言而是書也大綱舉衆
目張蓋所以集大成也是故遊太初契一息
萬物寓天地冥凡直指道之道者豈復容啓
喙即其道之事者言之如曰女嬰龍虎即今
之丹道籩豆瓦石問答即今之空宗水可火
因南夭北壽即今格物致知之學互會兼曉
若此者衆後代理性命三氏之學于時未啓
而此書悉已建明由是觀之闡重玄開衆妙
其爲門閫亦大矣第造履者不無堂奥之别
也逮世下降源遠派分各以所得之重樹爲
顓門然學者自壯之耄本宗有不能悉求其
具體尤難其人頃年以來尚玄之士頗有作
爲箋解者然燭此昧彼未免管窺之誚今驗
夫書首有劉向表末有葛洪叙按其說漢蓋
公授曹相國參參薨而書葬孝武得之方士
淮南王遂復匿之晋稚川遇鄭思遠得聞且
重言愛誦闡拜而幸其親受核是數說則知
前代受者皆寳秘自善不與世共要自稚川
後秘絶無聞矣今皇元啓運華夷混一文同
軌會而書乃出焉海内學者有志是道不遐
搜不艱致人傳家授咸得受持亡白首望洋
之歎何其幸歟抑嘗思之古者芝草生卿雲
見職史者猶彧以爲瑞而書之策今載道之
書不世而出則其關盛衰興教化非常事也
是宜誌之本源之地以俟太史之采亦俾學
者知得幸之所自焉鳴呼非天所畀其孰能
與於此且是宫自周而來興廢廢興不知其
幾矣物之成毁固有數也依山而望若秦之
阿房漢之未央隋之仁壽唐之九成其成也
莫不極一時之盛然而數世之後遂化爲禾
黍丘墟矣而是宫自穆王建樓觀以來代更
二十一姓年歷二千四百雖嘗例墮灰劫然
稍隳而更振暫弛而益張不趁物遷不隨代
盡玄胤繼繼而世守觀往知來則雖與山並
久可也噫是所謂基道址德不老之壽域歟
離塵蛻俗物外之仙都歟今焉廟貌重新日
嚴祀奉將以啓來者固有之善然而四方萬
里之士有誦其書領其意猶若親承而面奉
矧終南萬古聲容在兹而獲蹈靈場登秘殿
瞻睟象洋洋乎如在其上如在其左右是豈
有古今仙凡之間而亦孰使之然哉經不云
乎怳兮忽其中有物窈兮冥其中有精其精
甚眞其中有信於此有見亦可以反諸身而
自得之矣嗚呼其懋哉時大德昭陽單閼之
歲陽復日計籌山人杜道堅記宣授保和觀
妙大師陜西五路西蜀四川道教提點兼領
重陽萬壽宫事孫德彧題額
　名賢題詠
　　　樓觀留題　　　　　蘇子瞻
鳥噪猿呼晝閉門寂寥誰識古皇尊青牛乆
已辭轅軛白鶴時來訪子孫山近朔風吹積
雪天寒落日淡孤村道人應怪遊人衆汲盡
階前井水渾
門前古碣卧斜陽閲世如流事可傷長有遊
人悲晋惠强修遺廟學秦皇丹砂久窖井泉
赤白术誰燒厨竈香聞道神仙亦相過只疑
田叟是庚桑
　　　說經臺
劍舞有神通草聖海山無事化琴工此臺一
覽秦川小不待傳經意已空
　　　寄題樓觀　　　　　蘇子由
老聃厭世入流沙飄蕩如雲不可遮弟子憐
師將去國關門望氣載還家高臺尚有傳經
處壞壁空留駕犢車一受遺書無復老不知
何苦服胡麻
　　　樓觀　　　　　　　石曼卿
早駕青牛說二篇又聞白鹿御三天本期帝
者能行道豈爲人間口學仙鹿迹若來非偶
爾檜形如望共凝然遲留永日空遺境樓閣
參差隱暮煙
　　　再生柏
古柏死多日再生因盛時年光枯舊榦春色
復新枝已朽仲尼骨重興徐甲屍如何造化
意向此獨難知
　　　樓觀留題　　　　　　王紳
伯陽遊歷到姬周關令邀歸結草樓先識東
方横紫氣果然西上駕青牛築臺講道五千
字鑿井燒丹幾百秋開殿焚香思妙㫖南山
疊嶂暮煙浮
　　　又　　　　　　　王禹偁
罷歸關令存遺宅羽駕眞人有舊丘水石自
舍仙氣爽煙雲常許世人游悠悠天道推終
始擾擾塵纓滯去留君看一官容易捨老來
□止占山陬
　　　書五郡莊道院　　　蘇子瞻
古觀正依林麓斷居民來就井泉甘亂溪赴
渭爭趨北飛鳥迎山不復南羽客衣冠朝上
象野人香火祝春蠶爾師豈解言符命山鬼
何知託老聃
　　　壬寅二月十八日遊樓觀復過玉眞
　　　公主祠堂留詩堂上時舍弟轍子由
　　　在京師寄令次韻明年十一月三日
　　　再至因書二詩於碑陰　蘇子瞻
溪山愈好意無厭上到巉巉第幾尖深谷野
禽毛羽怪上方仙子鬢眉纖不慚弄玉騎丹
鳳應逐嫦娥駕老蟾澗草巖花自無主晚來
胡蝶入疏簾
　　　次韻　　　　　　　蘇子由
謝公行意未能厭踏盡登山屐齒尖古殿神
仙深杳杳香鑪煙翠超纖纖庭花寂歷飄瓊
片巖檜蕭疏漏玉蟾帝子暮歸人不見斜風
細雨自開簾
　　　唐玉眞公主字持盈睿宗第九女始
　　　封崇昌景雲元年與金仙公主俱入
　　　道進號上清玄都大洞三景今樓觀
　　　南山之麓有玉眞公主祠堂存焉俗
　　　傳其地曰郞宫以爲主家别館之遺
　　　址也然碑誌湮没圖經廢舛始終興
　　　革無以考究惟開元中戴璇樓觀碑
　　　有玉眞公主師心此地之語而王維
　　　儲光羲皆有玉眞公主山莊山居之
　　　詩則玉眞祠堂爲觀之别館審矣因
　　　盡録唐人題詠刻之祠中元祐二年
　　　歲在丁卯秋七月望日河東薛紹彭
　　　題
　　　奉和聖製幸玉眞公主山莊因題石
　　　壁之作　　　　　　　王維
碧落風煙外瑶臺道路賒如何連帝苑别自
有仙家此地回鑾駕縁溪轉翠華洞中開日
月窗裏發雲霞庭養沖天鶴溪留上漢楂種
田生白玉泥竈化丹砂谷靜泉逾響山深日
易斜御羹和石髓香飯進胡麻大道今無外
長生詎有涯還瞻九霄上來往五雲車
　　　玉眞公主山居　　　儲光羲
山北天泉苑山西鳳女家不言沁園好獨隱
武陵花
　　　過玉眞公主景殿　　　盧綸
夕照臨窗起暗塵青松繞殿不知春君看白
髮誦經者半是宫中歌舞人
　　　玉眞觀　　　　　　李羣玉
高情帝女慕乗鸞紺髮初簪玉葉冠秋月無
雲生碧落素蕖舍露出清瀾層城煙霧將歸
遠浮世塵埃乆住難一自簫聲飛去後洞宫
深掩碧瑶壇
　　　尋趙尊師不遇　　　　姚鵠
羽客朝元晝掩扉林中一徑雪中微松陰繞
院鶴相對山色滿樓人未歸盡日獨思風馭
返寥天幾望野雲飛憑高目斷無消息回首
煙霞可再期
　　　題企秀軒壁　　　　　唐求
數里縁山不厭難爲尋眞訣問黄冠苔鋪翠
點仙橋滑松織香梢古道寒晝傍緑畦薅嫩
玉夜開紅竈撚新丹孤鍾已斷泉聲在風動
瑶花月滿壇
　　　留題樓觀　　　　　　薛周
結草終南下雲蘿一徑深人窮文始迹誰到
伯陽心古木含天理清風快客襟勞車行計
促空愧負長吟
　　　又　　　　　　　　張芸叟
參差樓觀拂層穹猶想當年望氣雄白鹿有
蹤仙馭遠青牛無迹夜壇空霓旌影濕靈溪
月虯檜寒生玉宇風欽想天家尚黄老翠華
曾此奉琳宫
　　　題樓觀南樓
紛紛塵事日嬰懷一見南山眼暫開好是晚
雲收拾盡半空蒼翠望中來
　　　說經臺　　　　　　張善淵
十畝圜丘翠樾深聖人遺美尚堪尋天風吹
響庭前柏彷彿當年道德音
　　　樓觀　　　　　　　章子厚
初入山門氣象幽春風先到紫雲樓雪消碧
瓦六花盡煙繞丹楹五色浮大道徑庭終易
見神仙窟宅不難求清人果有招徠意授道
臺邊借一丘
　　　贈龐道者　　　　　張商英
褫了朝衣卸了冠宦情分付夢魂間因尋太
上長生訣偶到終南第一山土木形容殷七
七水雲情性許閑閑身中火棗無人會此藥
重來便駐顔
　　　贈玉泉菴主　　　　胡叔文
山棲未是出紅塵别有單方上玉京要識混
元眞面目碧窗著耳聽溪聲
　　　遊樓觀司馬康
華髮蕭蕭苦見侵臢思休影欲投陰未能免
俗自知悔正恐入山今不深殿閣憑高元勝
絶塵埃到此總平沈杖頭卓處皆吾有何必
千巖萬壑尋
　　　登經臺　　　　　　史戡
竹杖芒鞋上翠微飛樓傑觀與天齊乗雲徑
欲凌空去遥認家山望眼迷
雄踞高臺第一峰危欄正在白雲中看山終
日意不足紫翠横陳知幾重
　　　五郡莊懷古　　　　張景先
南北與東西相逢似有期一言生義氣四海
作連枝列郡依紅錦全家茹紫芝孤懷本無
間惆悵不同時
　　　書經臺小室
日落遥岑秋氣清荒臺古木亂蟬聲仙人一
去鶴不返劍客重來丹已成靜對竹鑪煙縷
直細看月窟桂花生此心舊有蓬萊約欲簡
歸來問姓名
　　　戊子秋遊樓觀　　　楊奂然
蓬萊隔滄海虎豹護天關白髮知誰免青牛
竟不還茶分丹井水詩入草樓山顧我負何
事區區鞍馬間
　　　樓觀懷古　　　　　王良臣
紫雲樓閣面山嵬霜葉零風滿緑苔矮柏繫
牛人不見杖藜尋徧說經臺
　　　說經臺十詩清和尹眞人
說經臺上東回首目斷燕山不見涯返照本
來清靜界不知何處是吾家
說經臺上萬縁忘過目惟存九九章顧我一
生心已足終朝東向謝重陽
說經臺上意沈吟一片閑心照古今觀透百
家空費力五千文外更何尋
說經臺上意如何遠盡塵中人事魔三島未
歸仙境遇五千終了屬清和
說經臺上爇心香親見宗師受道章一自玄
元歸去後五千文義愈昭彰
說經臺上意悠悠返顧周行四十秋海角天
涯俱歷徧未知此地肯心留
說經臺上會知音道德精思味要深莫學空
談虚口過道心明似說經心
說經臺上五華賒東望雲山萬疊遮去路未
知誰主宰乾坤總屬大方家
說經臺畔水流聲朗朗還同經句清道在胸
中聲入耳令人心地轉分明
說經臺上說經深一字還同一鎰金心昧玄
言沈地府性通妙語合天心
　　　和清和眞人經臺十詩秦彦容
道德林開道德花青牛西去隔天涯說經臺
上渾成物依舊相傳令尹家
天下兼忘我亦忘沈煙瀟灑谷神章松梢鶴
是遼天客半夜唳天驚一陽
嬾讀歸藏又嬾吟本來無古亦無今超然黍
米珠中宿天眼龍睛没處尋
鬼不能神柰我何高提三尺斬妖魔青松影
裏無他事獨倚寒雲飲太和
一榻清風一炷香主人靜對不言章守關令
尹飛昇後莫道長生理不彰
說經臺下水悠悠支軛林荒不記秋試問松
梢千歲鶴丹鑪端的爲誰留
無名大樸少知音山自高兮水自深不到說
經臺下路幾時窺見聖人心
太華終南路已賒更將秋靄暮雲遮誰知别
有通天竅玄牝門中是我家
夜半風傳玉笛聲遊仙路遠夢魂清五千文
字元無說月挂冰壺表裏明
悟徹兩篇深更深解將大地點成金願分上
善江頭水一洗人間未了心
　　　和清和眞人經臺十詩黄道朴
說經臺上傲煙霞始信浮生果有涯白鶴不
來人换世青山應笑我無家
年來身世兩相忘坐對南山讀舊章回首說
經人不見古臺荒草半斜陽
我欲忘言底用吟道無終始古猶今欲知玄
牝綿綿理只向儂家靜處尋
世短人浮可柰何一眞總被六根魔爭如會
取先天理默默昏昏保太和
巖落松花鶴夢香靜中深體谷神章至今關
令傳經處日月高名萬古彰
臺空人往事悠悠風月清閑春復秋此日登
臨訪仙迹歸心還被白雲留
終南山水有清音翠竹蒼捂歲月深欲識洞
天奇妙處野猿谿鳥亦無心
未厭眞游去路賒草樓深處碧雲遮青牛畢
竟知何在矮柏猶存令尹家
說經臺上聽泉聲夜靜泉聲分外清妙理無
窮誰會得一輪寒月道心明
三復玄言味轉深篇分上下等千金好將太
古常存道化取羣生未了心
　　　說經臺　　　　披雲宋眞人
說經臺上草茫茫聖祖玄元古道場紫氣印
開周洛邑青牛踏破尹家莊五千祕語風生
几九萬靈仙月滿堂休道野花無耳性至今
猶聽谷神章
　　　樓觀　　　　　　　郭周卿
木杪蒼煙向日開半空金碧照崔嵬丹砂火
冷井仍在紫氣影沈人未回萬古風煙歸史
筆一番猿鶴傍經臺自憐不得飛仙術徒對
西風賦七哀
　　　說經臺
自停玉塵幾經年人去臺存倍黯然不爲青
牛會税駕豈聞黄耳亦登仙首言擬卻當時
馬繼論如烹大國鮮文字五千今尚在玄中
又復見重玄
　　　樓觀　　　　　　　李顯卿
路轉穹林畫幀開倚天樓觀鬱崔嵬東來紫
氣疑猶見西去青牛杳不回竹外輕煙浮茗
竈松梢凉月照琴臺蜉蝤生死人間世遐想
仙其祗自哀
　　　說經臺
說經人去已千年木杪遺臺尚巋然寰海至
今傳妙㫖猶龍無復見眞仙風號地籟笙竽
合日照山花錦繡鮮須信谷神元不死晚來
幽鳥替談玄
　　　從大宗師游樓觀登經臺留題
　　　　　　　　　　　　誠明張眞人
猶龍千載去不返靈迹相望盡得游望氣衹
應存故宅傳經誰更結高樓松蟠古道蒼蚪
卧水繞長林碧玉流日夕南峰一登眺野煙
晴處緑蕪稠
　　　和義卿大師游樓觀詩韻　郭擇善
聖學經綸冠九州皇華風馭萃英游齋心夢
入華胥國走筆題詩白玉樓草閣棲眞騰紫
氣經臺倚竹瞰黄流裴回妙得招來趣銀漢
香風桂樹稠
　　　又　　　　　　　衛致夷
本陪仙仗尋眞迹喜入清都得勝游風引泉
聲來午枕雨餘山色入晴樓古今賢聖崇玄
化早晚煙霞屬羽流日暮高臺試回首碧雲
深鎖亂山稠
　　　又　　　　　　　　李道謙
幾到淋宫興未休杖藜時復一來游白雲深
鎖燒丹竈翠靄高横望氣樓山鳥飛鳴穿野
竹巖花零落逐溪流青牛去後知何在空有
門前緑草稠
　　　登經臺　　　　　　謝希翼
憑高一覽小咸秦雨洗河山畫幀新紫氣曾
迷函谷月清風長慕草樓人青牛□(方勇切/又音泛)
駕歸何處老柏凌雲不記春孤坐西軒思古
事落花狼藉鳥聲頻
　　　又　　　　　　　句曲山人
說經千載有遺臺白鹿升虚者不回惟有青
山依舊好門前相對畫屏開
　　　重游說經臺　　　　寇元德
千古談玄地煙霞鎖玉扃重來疑隔世一覽
頓忘形老柏森新翠豐碑粲舊經茫然視塵
宇渺渺一浮萍
　　　說經臺　　　　　　文道廣
山中花鳥四時好臺上煙霞千里明此是玄
元言外意誰能著眼聽無聲
　　　又　　　　　　　　孫德或
玄教宏開衆妙門元綱帷在五千文此身何
幸遊廊廡時上經臺禮道君
　　　樓觀　　　　　　　李同寅
童童老檜蔭星壇丈室軒楹紫翠間有耳未
嘗聞俗事舉頭長得見雲山說經臺古喬林
合鍊藥鑪空落照閑一自青牛西駕後更無
紫氣入函關
　　　又　　　　　　　　劉元鼎
東來紫氣照咸秦聃耳昂藏夐出羣傳道偶
逢關令尹猶龍長憶廣桑君一簪華髮先天
始萬里青牛隔世紛俗草不生臺上土夜聽
山鬼誦玄文
　　　又
玄談密授函關吏萬古終南一草樓陵谷依
然人世换冷煙叢柏卧青牛
　　　繫牛柏　　　　　　趙仁矩
混元捉得一蒼龍化柏全憑至聖功望犢老
枝猶偃蹇帶煙古葉密朦朧蒼蒼常有歲寒
操鬱鬱如沾德教風祗恐看時雷雨惡怒隨
霹靂上遥空
　　　書企秀軒　　　　　馬紹庭
終南古樓觀金碧鬱崢嶸丹竈暮煙暗經臺
秋月明山川無俗氣松竹有清聲企秀軒中
客倘徉了此生
　　　登經臺　　　　　　　王贇
一徑出蒼翠翛然迥絶埃鳥啼山愈靜蘚滑
霧初開丹熟鑪無火經存迹有臺徬徨嬾回
步援筆紀重來
　　　說經臺登望次玉局翁韻　盧處道
風流王謝聽渠儂大匠何曾棄拙工四百元
勳兩胥史蕭曹郤似解談空
　　　又
河山百二爲誰雄辦與坤靈學晝工試向說
經臺上望漢家文物草連空
　　　樓觀　　　　　　　賈文裕
寳搆蟠蟠紫極宫宫前流水咽銅龍荒臺古
篆存遺㫖老柏洪縻有道蹤十里洞房雲作
屋四圍石壁劍爲鋒夜深一榻眠方穩又聽
朝元閣上鍾
　　　說經臺
道海傾頽著力難此臺眞可塞狂瀾素王既
遠斯文喪何處人間有杏壇
　　　再過樓觀　　　　　馬紹庭
青牛何事忽西輈望氣終南先有樓千載聖
眞成契遇兩篇道德爲傳留臺前翠琰新連
舊洞裏丹砂春復秋今日重登廓胸臆榛蕪
盡淨柏松幽
　　　樓觀留題　　　　　　高翥
傳經人去杳冥間老柏依然傲歲寒世變幾
回餘劫火鑪空無復覓仙丹地臨東北秦川
小山接西南蜀道難說與阿師應被笑滿簪
華髮又邯鄲
　　　又　　　　　　　　　損齋
丹竈莓苔合經臺草樹荒南山閲千古依舊
鬱蒼蒼
　　　樓觀　　　　　　　張好古
秘殿巍峨鎖翠煙尋眞偶到洞中天青牛寂
寂人何在丹井依依世幾遷望氣固難追往
事授經猶可想當年猶龍心法今誰繼獨有
全眞得正傳
　　　說經臺
紫氣東來演二篇眞風千古播垓埏深根固
蔕文雖簡治國脩身義最玄靈境不隨塵世
改聖經喜有翠珉䥴一軒高卧煙霞窟輸與
華陽老謫仙
　　　留題樓觀　　　　　張立道
大篆豐碑點緑苔崢嶸樓閣聳三台繫牛古
柏東柯在鍊藥寒泉坎井開煙鎖尹君文始
殿雲藏老子說經臺凡胎聖境眞難遇疑是
遊仙夢裏來
　　　企秀軒
企秀軒開感興多終南山色翠嵯峨困思一
枕黄粱夢又被詩魔攪睡魔
　　　留題經臺　　　　　林君一
終南毓秀何佳哉羣靈訶護昇天臺當年瞻
彼現紫氣青牛果自東方來煙霞縹緲駐仙
輅琅函燦燦留瓊瑰忽乗丹鳳返碧落幾見
滄海飛塵埃老柏再生復千載森森蔭芘玄
門開坡仙題品刻翠琰我來拂拭生莓苔傳
經不待意已化後人胡爲乎疑猜河山百二
特一覽頓然胸次生崔嵬秋煙澹澹日已暝
信眉一笑空裴回
　　　世傳玄元出關圖像儀失實因稽古
　　　訂正命姚安仁寫之琬琰傳示諸方
　　　　嘉其筆力精峭爲作山偈以贈之
　　　　　　　　　　　　朱象先
青牛西出關千載紀玄瑞云何傳此像儀刑
失初意每爲識者慊尤重嗣者愧峨峨南山
臺授道有遺址諸方號指南正譌當在是礱
石擬寫眞適遭姚處士靜思閲三日一掃已
大備河山認崤函衣冠見周世聖眞欣會遇
道氣盈天地將開清靜門要醒舉世醉再讓
仍再進洞見當時禮凝睇不似畫我疑親側
侍君能狀此圖天機一何邃胸中妙丘壑幽
妍生筆底豈令張與吴獨擅畫家美寳帖散
寰海追美三千歲名同金石傳會從此日始
　　　奉題希聲堂　　　　張廣微
大道元非語默傳紫雲何事洩重玄當時賴
是無言說紙上拈來已五千
　　　贈别一虚臾　　　　杜南谷
海陵仙人一虚子方瞳玄鬢長如此胸中一
點天地眞清氣逼人過秋水我昔被君居燕
然掛劍長春偶相會别去笑指黄金臺翻然
西度函關外浮空紫氣上終南穩駕青牛休
地肺煙霞猿鶴爭歡迎疑是玄元見文始丹
峰樓觀尚依然摩挲古柏正逾醉從兹與了
未了縁莫向時人話前事今猶古兮古猶今
天上人間復何異不須忙去昇崑崙逍遥且
住人間世他年我亦事西游分席經臺校玄
旨

古樓觀紫雲衍慶集卷下



