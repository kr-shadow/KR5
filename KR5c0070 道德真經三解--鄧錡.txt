#+TITLE: 道德真經三解--鄧錡
#+DATE: 2018-05-12 10:21:50
#+SOURCE: github.com/kanripo/KR5c0070 master 9fd2ed69                
道德眞經三解序改一
　　　　玉賔子鄧錡撰
太上老君四極眞人也太者大之極上者高
之極老者壽之極君者人之極故曰四極周
易上經起於三下經終於四其卦六十四道
德上經起於三下經終於四其章八十一太
玄其方起於三其家終於九準易八十一首
道同德合矣河上公其不凡乎老氏修道德
自隱無名居周乆之遂去西遊關令尹喜大
根器者也先見其氣知有眞人將至物色候
之遂識老氏於蒙塵之次以爲大道將隱强
請著書近乎聖人也老氏亦知其奇爲言上
下二經大而無外小而無内圓而無周方而
無隅是謂無始劫來天地大道皆自聖人中
出入兼三才而兩之也因知五千言者皆於
義皇心地上馳騁無有轍迹苟以章句言之
又是周孔脚跡下盤旋執著象物何從而見
道德乎所以莊列之學誇張雄辯申韓之學
專擅刑名王謝之學假借玄談又非仁者見
之謂之仁知者見之謂之知此正謂五伯借
虚名以取實利者也安能見老氏之心乎今
以周易論語之暇幸有餘力謹依道德章句
别爲三解是知天地大造化一出於聖人無
爲而爲者矣其㫖不亦遠乎一解經曰惟以
正經句讀增損一二虚字使人先見一章正
義混然天成無有瑕謫二解道曰直述天地
大道始終原反其數與理若合符節三解德
曰交索乾坤顚倒水火東金西木結汞凝鉛
一動一靜俱合大道凡五萬餘言名曰三解
道德經其經與大易準中間有不得容心者
矣先聖後聖其揆一也老氏一書眞常爲主
解者悉與道德混而爲一不知賔主上下以
致諸儒妄生異議無區以别矣今也先述眞
常三百字以擬陰符之數列于序次庶使後
之談道德者不遠迷其復矣四方證道之士
覽而詳之苟有可取容聞名於樵青足矣大
德二年戊戌秋日玉賔子鄧錡序
眞常三百字
眞常之常常謂之常常眞之眞眞謂之眞眞
常在道無所不抱眞常在德無所不則眞常
在命無所不定眞常在性無所不應眞常在
理無所不紀天地未始眞常眞止天地旣終
眞常眞空萬物負陰而抱陽聖人以之而有
常大道能敝而不新聖人以之而有眞使眞
有形無方而虚使常有名無體而居道常無
爲而無不爲道眞虚隨而無以隨聖人登極
即眞與道合眞上下無常動靜有常乾始能
以美利利天下不言其所利水能以美利利
萬物不言其所德有爲而爲之失眞勿用之
反常日月相推而明生寒暑相推而歲成是
以眞常無形名天道無言而吿功地道無成
而代終是以眞常不虚空虚空相襲天地無
實無虚無實復歸無極無極無迹眞常乃寂
眞常之寂窈無所寂無寂之寂眞常乃息眞
常之息窈無所息無息之息了不可得了不
可失是以眞常不虚息
老子大傳
老子者楚苦縣厲鄉曲仁里人也姓李名耳
字伯陽謚曰聃周守藏室之史也孔子適周
將問禮於老子曰所言者其人與骨皆已朽
矣獨其言在耳且君子得其時則駕不得其
時則蓬累而行吾聞之良賈深藏若虚君子
盛德容貌若愚去子之驕氣與多欲態色與
淫志是皆無益於子之身吾所以告子若是
而已家語觀周又詳孔子去謂弟子曰鳥吾
知其能飛魚吾知其能游獸吾知其能走走
者可以爲綱游者可以爲綸飛者可以爲矰
至於龍吾不能知其乗風雲而上天吾今日
見老子其猶龍邪老子修道德其學以自隱
無名爲務居周乆之見周之衰遂去至關關
令尹喜曰子將隱矣强爲我著書於是老子
廼著書上下篇言道德之意五千餘言而去
莫知其所終或曰老萊子亦楚人也著書十
五篇言道家之用與孔子同時云蓋老子百
有六十餘歲或言二百餘歳以其修道而養
壽也自孔子死之後百二十九年而史記周
太史儋見秦獻公曰始秦與周合而離離五
百歲而復合合七十歲而霸王者岀焉或曰
儋即老子或曰非也世莫知其然否老子隱
君子也老子之子名宗宗爲魏將封於段干
宗子注注子宫宫玄孫假假仕於漢孝文帝
時假之子解爲膠西王卬大傅因家于齊焉
世之學老子者則絀儒儒學亦絀老子道不
同不相爲謀豈謂耳邪李耳無爲自化清靜
自正左仙公葛玄云老氏周時復託神李母
剖左腋而生生即皓然號曰太上因玄而出
在天地之先無衰老之期故曰太上即三清
化身也
大道正統










　











夫玄宗之爲教也以清虚正一爲宗以長生
不死爲樂故浮黎元始天尊不知其幾千萬
劫方至三清又自三清不知其幾千萬年方
且化身下降而爲老子以度眞人尹喜至仙
卿李翼凡十代蓋自周而漢也於是河上丈
人出焉自安期生凡九傳而至三陽則又迄
乎五代之間矣一自三陽唱道以來至於海
蟾眞人傳之張紫陽王重陽紫陽傳之翠玄
翠玄傳之紫賢紫賢傳之翠虚翠虚傳之海
瓊先生凡九傳又王重陽眞人之所傳凡七
眞其間潜通默會旁出普度未究其幾千萬
人若夫大道之正傳迄今海瓊先生方三十
五代爾惟上世先賢享年度世壽數極綿年
劫亦遠奥從中古天不愛道流布人間度人
無量又不知所傳至今凡幾年劫也海瓊而
後大道一脉歸之鶴林先生爲往聖繼絶學
爲後世立法門暇日因思所傳之難而究其
自出得其原委以壽諸梓廷芝忝出鶴林先
生門下一人之數乃焚香再拜稽首而紀之
庚申冬至日弟子蕭廷芝書
大道歷數
浮黎元始天尊即道生太極也下至玉清元
始天尊三萬二千四百年道生一也故以天
皇氏伏羲配之又一萬八百年至上清靈寳
天尊一生二也故以地皇氏神農配之又一
萬八百年至太清道德天尊二生三也故以
人皇氏軒轅配之太清道德天尊與無上元
君同時授先天大道三生萬物也故以七十
二師師廣成子配之又一千九百年至高上
老子是時慈尊亦生於世萬物負陰而抱陽
分陰分陽兩儀立焉故以七十二賢師大聖
人孔子配之沖氣以爲和兼三才而兩之也
三教鼎足天下而王公之道備矣故曰物或
損之而益益之而損人之所教我亦教之强
梁者不得其死吾將以爲教父大道歷數若
合符節矣正統原委自有知者青城眞人迷


道德眞經三解卷之一
　　　　玉賔子鄧錡述
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　經曰道旣可道即非常道名旣可名即非
　常名無名者天地之始有名者萬物之母
　常無斯欲以觀其妙常有斯欲以觀其徼
　妙乃無名之常徼乃有名之道此兩者同
　出而異名謂之異同謂之玄玄之又玄衆
　妙之門
　道曰無思無爲是謂常道神妙致一是謂
　常名道者太極之中虚名者天地之大象
　太極中虚何道無之分於一物一物之道
　一物之道豈可盡道不可盡道立名强道
　立名强道即非常道天地大象何名無之
　形於一物一物之名一物之名豈可盡名
　不可盡名立名强名立名强名即非常名
　天地未生無始何名萬物旣成無母何形
　欲觀其妙常無之道欲觀其徼常有之道
　此兩者同出於無思無爲異名乎神妙致
　一是故謂之玄玄之又玄衆妙之門升堂
　入室而主乎奥者其唯聖人乎
　德曰咸之男女牝牡未合惟精惟一允執
　厥中道無可道存乎常道名無可名存乎
　常名無名天地之始也恒之夫婦男女居
　室人之大倫抱乎嬰兒道有可道非謂常
　道名有可名非謂常名有名萬物之母也
　止而說男下女咸自否變常無欲以觀其
　妙也巽而動剛柔皆應恒自泰變常有欲
　以觀其徼也造天地之所以爲天地常道
　也造男女之所以爲天地常名也凡此兩
　者同歸而殊途同出而異名也一致而百
　慮異出而同名也故曰同謂之玄玄之又
　玄衆妙之門若入衆妙之門必也遭乎至
　人
　　　天下皆知章第二
天下皆知美之爲美斯惡已皆知善之爲善
斯不善已故有無之相生難易之相成長短
之相形高下之相傾音聲之相和前後之相
隨是以聖人處無爲之事行不言之教萬物
作而不辭生而不有爲而不恃功成而不居
是以不去
　經曰天下皆知美之爲美斯是惡已皆知
　善之爲善斯不善已故美與惡相對有與
　無相生難與易相成長與短相形高與下
　相傾音與聲相和前與後相隨是以聖人
　處無爲之事行不言之教萬物並作而不
　有辭以其生而不自有爲而不自恃功成
　而不自居由此不居是以天下不能去其
　美
　道曰無萬物不知有人無人不知有天地
　無天地不知有道不知有常常之爲道孰
　得而惡及乎萬物並作而美惡形乎其中
　矣故天下之事無惡不知有美無不善不
　知有善旣知美之爲美善之爲善則惡與
　不善分乎其中矣由是相生相成相形相
　傾之道存焉是以聖人處無爲之事而民
　自化行不言之教而民自信萬物雖作而
　亦不有辭以其天地自生而不我有天地
　自爲而不我恃天地功成而不我居申此
　不居是以不能去聖人之美
　德曰陰陽動靜互爲其基剛柔體用互成
　其形皆天下之至美也知美之爲道常也
　知美之爲美欲也以道爲欲此是惡已乾
　坤中交而生坎離坎離中交而復天地天
　下皆知中交爲道斯不亦盡善盡美乎皆
　以中交爲欲豈不謂之惡也已故有無相
　生日月並明也難易相成水火相息也長
　短相形弦望不齊也高下相傾陰陽相薄
　也音聲相和陽唱陰和也前後相隨二三
　六九也是以聖人雖欲有爲而何所爲乎
　雖欲設教而何所言乎萬物並作而何所
　辭乎故生而不我有爲而不我恃功成而
　不我居是以聖人能成全乎天下之美故
　曰不去茍有乎我必失自然之道而入於
　術矣豈不謂之惡也已
　　　不尚賢章第三
不尚賢使民不爭不貴難得之貨使民不爲
盜不見可欲使民心不亂是以聖人之治虚
其心實其腹弱其志强其骨常使民無知無
欲使夫知者不敢爲也爲無爲則無不治
　經曰不尚其賢民爭何用不貴其貨民盜
　何用不見可欲民自不亂是以聖人之治
　常道虚其心萬物實其腹無爲弱其志無
　不爲强其骨自然使民無知無欲縱使知
　者不敢爲也爲於無爲則天下無不治
　道曰畫前之易無爲而治起則呴呴卧則
　吁吁茹毛飲血民物自化自大畜之尚賢
　便有頤之朵頤自噬嗑之聚貨便有豫之
　暴客故不見可欲民心不亂是以聖人之
　治以天下之心爲心猶長以虚受人以天
　下之腹爲腹猶長以實新德以貴下賤大
　得民也故弱其志大人有造自强不息故
　强其骨常使民無由可知無由可欲使有
　一二知者亦不敢有爲也蓋聖人爲於無
　爲則天下無不治
　德曰身中賢行自不知尚民誰爲爭身中
　齊聖廣淵似萬物之宗長以正氣挫其銳
　解其紛和其光同其塵澄兮湛兮道常若
　存羲皇之上人乎用道之沖伏羲以來用
　道之極太極一圈何嘗有盈虚明澄徹萬
　物之宗以圓裁方挫其銳也分陰分陽解
　其紛也迭用柔剛和其光也六位成章同
　其塵也變動不居周流六虚其道湛然存
　乎其中吾不知誰之子帝出乎震之象也
　德曰沖虚中也其道用之或不至盈盈則
　過望矣深乎淵乎萬物之宗也虚中有物
　非宗而何雖挫其銳何從而挫之雖解其
　紛何從而解之雖和其光何從而和之雖
　同其塵何從而同之澄澄湛湛各有道存
　此一沖物吾不知將爲誰之子得爲子者
　一時辰内象帝之先
　　　天地不仁章第五
天地不仁以萬物爲芻狗聖人不仁以百姓
爲芻狗天地之間其猶橐籥乎虚而不屈動
而愈出多言數窮不如守中
　經曰天地不仁如何以萬物爲芻狗共戴
　實貨自不知貴民誰爲盜不爭不盜不見
　可欲民自不亂苟使知之則爭其賢而不
　尚其賢盜其貨而不貴其貨縱心所欲無
　所不爲賢滅貨盡其能乆乎是以聖人之
　治以眞常極寂虚其心以天地日月實其
　腹以南水北火弱其志以東金西木强其
　骨其民自然無知自然無欲使夫知者終
　身不敢爲也蓋爲於有爲則無不亂爲於
　無爲則無不治
　　　道沖章第四
道沖而用之或不盈淵乎似萬物之宗挫其
銳解其紛和其光同其塵湛兮似若存吾不
知誰之子象帝之先
　經曰用道之沖或不至盈廣乎淵乎似萬
　物之宗挫其氣之銳解其物之紛和其容
　光同其垢塵澄兮湛兮道似若存得此道
　者吾不知誰之子象帝出乎震之先
　道曰清氣上爲天濁氣下爲地沖氣中爲
　人天地爲道之用或不至滿人爲天地之
　用或不至盈盈則或幾乎息矣是以聖人
　道也聖人不仁如何以百姓爲芻狗共戴
　天地蓋萬物百姓其猶芻狗乎道之沖也
　天地之間其猶橐籥乎氣之沖也雖虚而
　不屈愈動而愈出不如守虚多言數窮不
　如守中
　道曰藉用白茅愼之至也夫茅之爲物薄
　而其用可重也愼斯術也以往其無所失
　矣天地無恩而大恩生迅雷烈風莫不蠢
　然天地不仁而仁也聖人寬以濟猛猛以
　濟寬寬猛相濟政事以和聖人不仁也聖
　人之於百姓猶天地之於萬物也不用則
　已用則與祭之重何重如之夫芻狗者天
　地聖人重要也萬物雖殊不得與天同事
　於道百姓雖殊不得與聖人同事於天得
　與天地聖人同事者芻狗一而已矣天地
　聖人豈不仁於萬物百姓哉蓋萬物百姓
　日用而不知爲天地聖人之芻狗也其仁
　不亦深乎夫天地之間以坤爲橐囊以乾
　爲管籥故闔户謂之坤闢户謂之乾一闔
　一闢謂之變往來不窮謂之通故曰虚而
　不屈動而愈出故聖人守中言不至窮易
　窮則變變則通通則乆不出乎聖人之中
　也故曰不如守中
　德曰天地何嘗不仁物生自生物死自死
　聖人何嘗不仁民壽自壽民夭自夭死生
　壽夭民物自取之爾天地聖人豈有不仁
　也哉反害天地聖人之仁矣苟知人物爲
　芻狗天地爲橐籥則爐□乎周天鉗鎚乎
　太極抽添乎日月運用乎星辰點鐵成金
　超凡入聖使天地不得造其數聖人不得
　爲其民雖曰不仁安所施乎是以虚而不
　屈動而愈出不必多言也多言數窮不如
　守中謂天地一我古今一我萬物一我也
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　經曰空谷傳聲其神不死之神是謂玄牝
　天玄地牝乾坤易門乾坤之門是謂天地
　根綿綿成性存存用用不在勤勤
　道曰升九三升虚邑天地爲谷也上下空
　虚其神不死生長收藏萬物並作是謂玄
　牝上六冥升正應利于不息之貞玄牝之
　門也復至子坎地中生木是謂天地之根
　也所以綿綿若存用之不勤重陽花者不
　遠必死
　德曰谷神之室居於北海主乎水府有名
　無形變化不測上交天玄下合地牝玄牝
　合谷其神不死谷神不死是謂玄牝所以
　玄牝之門是謂天地之根潜龍勿用綿綿
　若存用則若驚百里故曰用之不勤紫陽
　有云要得谷神長不死須憑玄牝立根基
　眞精旣反黄金屋一顆明珠永不離又云
　玄牝之門世罕知只將口鼻妄施爲饒君
　吐納經千載爭得金爲搦兔兒眞知玄牝
　者也
　　　天長地乆章第七
天長地乆天地所以能長且乆者以其不自
生故能長生是以聖人後其身而身先外其
身而身存非以其無私邪故能成其私
　經曰天長地乆道常無爲也天之所以能
　長地之所以且乆者以其不自生故能長
　生是以聖人後其身而身得先之外其身
　而身得存之長後長外非以其無私邪得
　先得存故能成其私
　道曰是故易有太極是生兩儀兩儀生四
　象四象生八卦八卦定吉凶吉凶生大業
　天之所以能長且乆者以其不自生故能
　長生是以聖人後其身而先其道故得以
　身先之外其身而存其道故得以身存之
　非以其無私邪其身先存乎道故能成其
　私
　德曰天地能長且乆以其不自生聖人能
　長且乆以其不自身天地自生不乆則息
　聖人自身不乆則廢是以聖人先養人之
　身而能有其身先存人之身而能外其身
　此豈無私邪先人後己故能成其私
　　　上善若水章第八
上善若水水善利萬物而不爭處衆人之
所惡故幾於道居善地心善淵與善人言
善信政善治事善能動善時夫惟不爭故
無尤
　經曰上善若水水善利萬物而不爭居於
　下流處衆人之所惡故幾於道矣居則善
　地心則善淵與則善人言則善信政則善
　治事則善能動則善時由此不爭故無過
　矣
　道曰天一地六乾坎爲水乾知大始坎主
　勞動故曰上善乾始能以美利利天下不
　言所利又何爭乎坎之爲水萬物歸藏之
　所處衆人之所惡故幾於道矣居善地天
　險不可升也地險山川丘陵也心善淵水
　流而不盈也與善人行有尚往有功也言
　善信行險而不失其信也政善治維心亨
　乃以剛中也事善能王公設險以守其國
　也動善時險之時用大矣哉也夫惟不爭
　勞乎坎也雖勞乎知誰得而過之故無尤
　矣
　德曰紫陽所謂白虎首經至寳華池神水
　眞金始知上善利源深不比尋常藥品蓋
　以此也雖處衆人之所惡而得幾於道者
　何也坎中有復歸根復命也居善地先要
　得地心善淵先要無爲與善人先要擇交
　言善信不敢失時政善治富國安民事善
　能强兵戰勝動善時朝屯暮蒙不敢爭利
　以取强焉爭則有過夫惟不爭故無尤矣
　　　持而盈之章第九
持而盈之不如其已揣而銳之不可長保金
玉滿堂莫之能守富貴而驕自遺其咎功成
名遂身退天之道
　經曰持而盈之金玉滿堂不如其已莫之
　能守揣而銳之富貴而驕不可長保自遺
　其咎功成名遂身退天之道也
　道曰天道虧盈而益謙地道變盈而流謙
　鬼神害盈而福謙人道惡盈而好謙故坎
　不盈祇旣平無咎盈則坎道失矣是以不
　如其已事有圭角不爲混成揣而銳之必
　挫其銳是以不可長保金玉滿堂莫之能
　守持而盈之富貴而驕自遺其咎揣而銳
　之也是以功成名遂身退天之道也
　德曰精氣爲物遊魂爲變是故知鬼神之
　情狀載營魄持盈之道也十四十五十六
　月盈於甲日月相望持守之時也過則消
　矣故日盈則昃月盈則食天地盈虚與時
　消息奪造化者不然月旣望矣金玉滿堂
　何必持盈守成退藏於密足矣天之道也
　更進一歩亢龍有悔揣其銳也故居上位
　而不驕居上而驕則亡是誰之過與
　　　載營魄章第十
載營魄抱一能無離乎專氣致柔能如嬰兒
乎滌除玄覽能無疵乎愛民治國能無爲乎
天門開闔能無雌乎明白四達能無知乎生
之畜之生而不有爲而不恃長而不宰是謂
玄德
　經曰日營月魄抱一能無離乎陽氣致柔
　其能如嬰兒乎滌除玄覽其使能無疵乎
　愛民治國其使能無爲乎天門開闔其使
　能無雌乎明白四達其使能無知乎道生
　之德畜之故生而不自有爲而不自恃長
　而不自宰是謂玄德
　道曰日月合度會于天地乾坤雖曰抱一
　能無離乎日月合度離坎之離抱元守一
　附麗之離五十九日而再會别離之離離
　至文也坎中一陽乾之專氣也故月載營
　魄離中一陰坤之柔氣也故日有食旣乾
　坤天地而生坎離坎離者日月之道也故
　晦以旁死朔以哉生其能如嬰兒乎覽之
　以玄本無所疵滌之除之能無疵乎曰民
　與國本無所爲愛之治之能無爲乎乾爲
　天門本無所雌開之闔之能無雌乎四通
　八達本無所知明之白之能無知乎天道
　生之地德畜之故曰生而不有爲而不恃
　長而不宰是謂玄德
　德曰乾坤中交而生坎離坎離中交而復
　乾坤故曰載營魄坤中交乾而爲坎中一
　陽各抱其一也乾中交坤而爲離中一陰
　故曰抱一能無離乎坎外陰而内陽其體
　本坤因得乾中而爲中男離外陽而内陰
　其體本乾因得坤中而爲中女以中男之
　專致中女之柔而生嬰兒以爲復姤以父
　母而生萬物之道也故曰能如嬰兒乎紫
　陽所謂能將坎内中心實點化離宫腹裏
　陰者是矣至如滌除玄覽開闔天門皆嬰
　兒之神也以我恃之有累玄德
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　經曰輪輻三十共輳一轂當其虚轉車之
　用也埏埴爲器陶者模範當其虚中器之
　用也户牖爲室雖曰穿鑿當其虚明室之
　用也故實而有者以爲之利虚而無者以
　爲之用
　道曰周天三百六十五度凡二十八舍譬
　如北辰居其所而衆星共之輻轂之象也
　北極天樞運轉於一度之間當其無有之
　象也斡旋二十八舍以齊七政用車之象
　也是知物之用者車也車之用者虚也天
　如倚蓋地下東南蜒埴爲器之象也江海
　所以能爲百谷王者以其善下之當其無
　有之象也能使大氣盈虚消息用器之象
　也是知物之用者器也器之用者寄也天
　地定位日月並明户牖爲室之象也虚室
　生白當其無有之象也萬物並作用室之
　象也是知物之用者室也室之用者息也
　故實而有之者利也虚而無之者用也故
　大盈若沖其用不窮
　德曰朔旦屯直事日暮蒙當受晝夜各一
　卦用之依次序内除乾坤坎離四正一月
　三十日而用六十卦故曰三十輻共一轂
　中間虚實相依體用相扶進退相乗水火
　相逮當其無有車之用也至如抱元守一
　十月胎圓埏埴以爲器也虚脱出入不有
　難色當其無有器之用也巡乗六甲與天
　地並鑿户牖以爲室也性命兩全神形俱
　妙變變化化與道合眞當其無有室之用
　也故曰有之以爲利無之以爲用
　　　五色章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　經曰五色悦目令人目盲五音悦耳令人
　耳聾五味悦口令人口爽田獵悅心令人
　心發狂貨貴難得令人行妨是以聖人不
　爲乎目而爲乎腹故去彼之幻取此之眞
　道曰天地萬物之盜萬物人之盜人萬物
　之盜三盜旣宜三才旣安故曰食其時百
　骸理動其機萬化安其或不宜采色視於
　目令人目盲聲音聽於耳令人耳聾芻豢
　悦我口令人口爽從獸無厭令人心發狂
　玩物喪志令人行妨是以聖人不爲乎目
　而爲乎腹故去彼目之幻妄取此腹之眞
　用也
　德曰五色唯黄可觀黑赤不眞令人目盲
　五音唯宫可聞商角不眞令人耳聾五味
　唯甜可食酸辛不眞令人口爽馳騁田獵
　於爲兔之間不知節者徒令人心發狂直
　求驪龍之珠而爲難得之貨苟不一獲則
　爲虀粉矣豈止行妨而已哉所謂薄薄酒
　勝茶湯麤麤布勝無裳醜妻惡妾勝空房
　此眞不爲目而爲乎腹也故曰去彼取此
　　　寵辱章第十三
寵辱若驚貴大患若身何謂寵辱寵爲下得
之若驚失之若驚是謂寵辱若驚何謂貴大
患若身吾所以有大患者爲吾有身及吾無
身吾有何患故貴以身爲天下則可以寄天
下愛以身爲天下則可以託天下
　經曰寵與辱若驚貴與大患若身謂寵辱
　寵爲下也得寵若驚失辱亦驚是謂寵辱
　若驚大貴在身大患在身若不有患不如
　無身若貴以身爲天下則可以寄於天下
　愛以身爲天下則可以託於天下是謂無
　身也
　道曰九五飛龍在天利見大人同聲相應
　同氣相求水流濕火就燥雲從龍風從虎
　聖人作而萬物覩承天寵也與天地合其
　德與日月合其明得之若驚也上九亢龍
　有悔貴而無位高而無民賢人在下位而
　無輔是以動而有悔也動則下生一陰而
　爲姤悔吝者憂虞之象也故曰失之若驚
　若九五不有其身而爲天下之貴則長居
　九五必不至有上九之大患矣是謂寵辱
　若驚也故夫以身貴爲天下者則可以寄
　於天下以身愛爲天下者則可以託於天
　下如此不有其身則無患也斷可識矣
　德曰知雄守雌得之若驚臨陣輕敵辱莫
　大焉得之不失大貴在身失之不得大患
　在身有爲有身必至大患無爲無身必至
　大貴知天下之民旣富旣庶則一人之身
　可貴可愛因民之所以利而利之可謂貴
　其身因民之所以用而用之可謂愛其身
　是以聖人不敢以身有天下則可以寄於
　天下不敢以身爲天下則可以託於天下
　是謂無身之貴愛也
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩兮不可名復歸於無
物是謂無狀之狀無象之象是謂惚恍迎之
不見其首隨之不見其後執古之道以御今
之有能知古始是謂道紀
　經曰視之不見不爲不明聽之不聞不爲
　不聰搏之不得不爲不捷蓋夷希微之三
　者混而爲一無中之有也故不可以言語
　致詰其上不皦其下不昩通虚圓明内外
　瑩徹繩繩兮不可名而復歸於無物此謂
　無狀之狀無象之象是謂惚恍迎之不見
　其首隨之不見其後殆不可以形而容之
　知執古之虚無以御今之實有能知古之
　道始是謂今之道紀
　道曰窮理盡性以至于命故立戒則積精
　積精則窮理由戒則入定入定則全氣全
　氣則盡性由定則入慧入慧則全神全神
　則以至于命三者混而爲一故不可以致
　詰夷希微者視聽搏之惚恍也其上不皦
　本無所明其下不昩本無所暗故繩繩兮
　不可名而復歸於無物此本無狀之狀無
　象之象是謂惚恍故迎之不見其首隨之
　不見其後成性存存也若執古之道以御
　今之有能知太始是謂道紀
　德曰紫陽所謂見之不可用用之不可見
　恍惚裏相逢杳冥中有變者也三者混而
　爲一固不可以致詰直待功夫至此而自
　知之矣故恍恍惚惚其中有物杳杳冥冥
　其中有精迎之不可見其首隨之不可見
　其後故曰不可致詰若執此道以御今有
　先知大始然後能行故曰是謂道紀
　　　古之善爲士章第十五
古之善爲士者微妙玄通深不可識夫惟不
可識故强爲之容豫若冬涉川猶若畏四鄰
儼若客涣若冰將釋敦兮其若樸曠兮其若
谷渾兮其若濁孰能濁以靜之徐清孰能安
以乆之徐生保此道者不欲盈夫惟不盈故
能敝不新成
　經曰古之有道之士微妙玄通深不可識
　惟此不識故强爲之容初猶豫兮若冬涉
　川次夷猶兮若畏四鄰其次儼然若客其
　次涣若冰將釋至於敦兮其若樸曠兮其
　若谷渾兮其若濁其容有七變容之强也
　至如濁以靜之徐清安以乆之徐生其孰
　能與於此容之神也故保此道者不欲滿
　盈惟此不盈是以能故而不新成其容
　道曰天不言而四時行地不言而五行合
　人不言而萬事備故古之善爲士者微妙
　玄通深不可識具三才之道也以其不可
　識故强爲之容自豫若涉川至於渾兮若
　濁易一變而爲七也靜之徐清乆之徐生
　七變而爲九也保此道者不欲盈是以能
　敝不新成九復變而爲一也大哉老子之
　言聖人謂其猶龍邪吾不知其乗風雲而
　上天斯亦不過矣
　德曰得道之士眞乎四德搏之不得名曰
　微陰陽不測名曰妙天地變化名曰玄往
　來不窮名曰通故曰微妙玄通深不可識
　夫惟不可識故强爲之容豫若冬涉川臨
　深履薄也猶若畏四鄰不敢進寸而退尺
　也儼若客不敢爲主而爲客也涣若冰將
　釋識心見性也敦兮其若樸甲庚正完也
　曠兮其若谷戊己門開也渾兮其若濁鉛
　採癸生也孰能濁以靜之徐清上善若水
　也孰能安以乆之徐生十月胎圓也保此
　道者不欲滿盈盈則精神露矣夫惟不盈
　是以能敝而不新成其容


道德眞經三解卷之一
















道德眞經三解卷之二改二
　　　　玉賔子鄧錡述
　　　致虚極章第十六
致虚極守靜篤萬物並作吾以觀其復夫物
芸芸各歸其根歸根曰靜靜曰復命復命曰
常知常曰明不知常妄作凶知常容容乃公
公乃王王乃天天乃道道乃乆没身不殆
　經曰致虚極守靜篤也萬物並作吾以觀
　其復夫物芸芸各歸其根也歸根曰靜靜
　曰復命復命曰常知常曰明也不知其常
　妄作乃凶知常能容乃公公乃王王乃天
　天乃道道乃乆是以没身不殆
　道曰太極中空致虚極也虚極旣致靜篤
　乃守分陰分陽兩儀立焉至於四象八卦
　而生三百八十四爻萬物並作乾以君之
　也吾以觀其復坤以藏之也故曰夫物芸
　芸各歸其根歸根曰靜萬物之所歸也靜
　曰復命冬至一陽生也復命曰常又行一
　周天也知常曰明四時不忒也不知常使
　民失時也故妄作凶矣知常則能容萬物
　是知容乃公道公乃王道王乃天道天乃
　道道道之道恒乆而不已也是以没身不
　殆
　德曰紫陽言萬物芸芸各反根歸根復命
　即長存知常妙道人難會妄作招凶往往
　聞致虚至極守靜至篤故得萬物並作吾
　欲以觀其復夫物芸芸各歸其根而人蠢
　蠢不知復命悲夫復命曰常知常曰明苟
　知其常不妄作勞不知其常以妄爲常以
　妄爲常則以欲竭其精以耗散其眞是以
　凶也知常則能容物矣容乃生公公乃生
　王王乃生天天乃生道得道乃乆是以没
　身不殆
　　　太上章第十七
太上不知有之其次親之譽之其次畏之侮
之信不足有不信猶其貴言功成事遂百姓
皆謂我自然
　經曰太上之道不知有之其次親之始知
　譽之其次不親尚知畏之次不畏從而侮
　之故信不足而有不信夷猶猶其貴言說
　逺乎功成事遂百姓皆謂我之自然
　道曰太上之道太極一圈也不知有之是
　生兩儀也其次親之譽之兩儀生四象也
　其次畏之四象生八卦也信不足有不信
　八卦定吉凶也猶其貴言吉凶生大業也
　功成事遂仁者見之謂之仁知者見之謂
　之知百姓日用而不知故君子之道鮮矣
　故曰百姓皆謂我自然
　德曰太上之道西南一陽也自下而觀始
　知有之其次不知不觀之道但能親之譽
　之其次聞而畏之其次笑而侮之不笑不
　足以爲道世人無縁哉信不足至有不信
　者聖人猶其貴言使人知之也及其功成
　事遂百姓皆謂我得自然之道不知聖人
　其貴言也
　　　大道廢章第十八
大道廢有仁義智慧出有大僞六親不和有
孝慈國家昏亂有忠臣
　經曰大道不容仁義仁義出自大道智慧
　不容大僞大僞出自智慧六親和則不有
　孝慈知有孝慈六親已不和矣國家治則
　不有忠臣知有忠臣國家已昏亂矣自然
　之理也
　道曰大道廢有仁義羲農之於堯舜也智
　慧出有大僞禹湯之於桀紂也六親不和
　有孝慈文武之於幽厲也國家昏亂有忠
　臣桓文之於定哀也大道廢聖人相三皇
　而繫周易有仁義聖人宗五常而定書智
　慧出聖人子三王而删詩有大僞聖人孫
　五伯而作春秋孝慈忠臣在其中矣
　德曰大道大藥也仁義品藥也智慧妙法
　也大僞傍門也大藥苟廢不失品藥故曰
　大道廢有仁義妙法若出必有傍門故曰
　知慧出有大僞藥逢氣類方成象道即希
　夷合自然六親不和有孝慈也一粒金丹
　吞入腹始知我命不由天國家昏亂有忠
　臣也
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有所屬見素抱樸少私寡欲
　經曰絶聖棄智民利百倍絶仁棄義民復
　孝慈絶巧棄利盜賊無有此三者以爲文
　獻不足故令各有所屬惟見素抱樸得少
　私寡欲
　道曰絶聖棄智民利百倍我無事而民自
　富也絶仁棄義民復孝慈我無欲而民自
　樸也絶巧棄利盜賊無有法令滋彰盜賊
　多有也此三者以爲文物典章不足故也
　故令各有所屬聖智民利之屬仁義孝慈
　之屬巧利盜賊之屬惟見大素惟拘大樸
　即得少私寡欲不必文教而足此三者矣
　德曰大道廢有仁義巧利出有盜賊此爲
　文法不足皆令各有所屬道在先天殊無
　文字語言亦無作爲巧利故聖知仁義自
　然有乎其中矣紫陽所謂休施巧僞爲功
　力認取他家不死方蓋以此也惟遇太白
　山見素女子抱乎先天一樸自然少私寡
　欲
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如登春臺我獨泊兮其
未兆若嬰兒之未孩乗乗兮若無所歸衆人
皆有餘而我獨若遺我愚人之心也哉沌沌
兮俗人昭昭我獨若昏俗人察察我獨悶悶
忽若晦寂兮似無所止衆人皆有以我獨頑
且鄙我獨異於人而貴食於母
　經曰絶學則無憂若至一唯與阿其間相
　去幾何乃至善之與惡其間相去何若人
　之所畏不可不畏果無所畏流連荒亡其
　未極哉衆人熙熙如享太牢如登春臺我
　獨澹泊如未形兆癡若嬰兒未成提孩乗
　乗且止若無所歸衆人世味皆謂有餘而
　獨我爲人長若有遺我豈愚人之心也哉
　混混沌沌一無所知俗人昭昭我獨若昏
　俗人察察我獨悶悶忽然若晦寂兮無所
　止世人皆有所以我獨頑且鄙我獨異於
　人者何哉而貴食於萬物之母
　道曰絶此三者之學始得無憂矣一唯聖
　智仁義阿附巧利盜賊其間相去幾何聖
　智之善盜賊之惡相去何若君子有三畏
　畏天命畏大人畏聖人之言小人不知天
　命而不畏也荒兮淫兮無所不至登春臺
　享太牢世人之極樂也惟我澹泊如未形
　兆若爲嬰兒未得提孩之養乗乗兮若無
　所歸衆人有餘招損之道也我獨若遺受
　益之道也以此言之我愚人之心也哉混
　兮沌兮養素抱樸俗人昭昭察察亡而爲
　有虚而爲盈也我獨昏昏悶悶有若無實
　若虚也故忽然嚮晦若入宴息寂兮寥兮
　又似無所止而不有爲也衆人有爲皆有
　所以我獨如頑且鄙皆出無心我有獨異
　於人者一而已矣求食母道而衆人不知
　其貴也
　德曰絶此聖智之學不爲後天盜賊之利
　吾有何憂吾有何患故曰唯之與阿相去
　幾何善之與惡相去何若大事在身動止
　畏忌苟不知畏左金右木無所不至若在
　衆人熙熙然如享太牢之滋味荒荒兮如
　春登臺之極樂我獨畏之何哉二氣未有
　形兆嬰兒未成提孩乗乗兮若無所歸如
　龜養虚如鷄抱卵如龍蛻骨如蛇存身朝
　屯暮蒙午姤子復衆人皆曰有餘而豈眞
　知我哉我獨若遺多矣我非愚人之心而
　不知足混兮沌兮惟要養成大道昏昏悶
　悶猶畏散失昭昭察察可在畏邪故忽若
　月晦生光息明旁死載營寂兮寥兮而又
　似無所止恍恍惚惚其中須有一物而乗
　也衆人得之皆有所用我獨愚頑且鄙堅
　固精粹壽千萬劫然後遣其幻妄一歸眞
　寂變變化化與道合眞此我獨異於人者
　以其太始之時而貴求食於母也故曰天
　下女兒是我母
　　　孔德之容章第二十一
孔德之容唯道是從道之爲物唯恍唯惚惚
兮恍兮其中有象恍兮惚兮其中有物窈兮
冥兮其中有精其精甚眞其中有信自古及
今其名不去以閲衆甫吾何以知衆甫之然
哉以此
　經曰盛德形容唯道是從道之爲物恍恍
　惚惚惚兮恍恍其中有象恍兮惚惚其中
　有物窈兮冥冥其中有精冥兮窈窈其中
　有信其精甚眞其信甚時象物精信恍惚
　窈冥自古及今其名不去所以閲其衆甫
　吾何以知衆美之然哉以此精信之道
　道曰蓍之德圓而神卦之德方以知皆一
　陰一陽之謂道也故曰唯道是從夫道之
　爲物也不見惚恍不知有象不見恍惚不
　知有物故精信而行之不輟者自見其道
　於窈冥之間矣是以自古及今其名不去
　常無欲以觀其妙玄之又玄入於衆妙之
　門者以此
　德曰人之學道無德可容唯道是從孔德
　之容先天爲物相逢恍惚先天爲象相見
　惚恍先天之精得之窈冥其精甚眞先天
　之信得之冥窈其信甚時是以自古及今
　鉛汞之名不去以觀衆人之甫吾何以知
　其甫之爲美以此先天鉛汞
　　　曲則全章第二十二
曲則全枉則直窪則盈弊則新少則得多則
惑是以聖人抱一爲天下式不自見故明不
自是故彰不自伐故有功不自矜故長夫惟
不爭故天下莫能與之爭古之所謂曲則全
者豈虚言哉誠全而歸之
　經曰曲則全枉則直窪則盈弊則新少則
　得多則惑損益盛衰之道也是以聖人唯
　抱乎一以爲天下之式不自見故能明不
　自是故能彰不自伐故有功不自矜故能
　長唯此不爭故天下莫能與之爭古之所
　謂曲則全者豈虚言哉誠能全而歸之
　道曰尺蠖之屈以求信也龍蛇之蟄以存
　身也精義入神以致用也利用安身以崇
　德也其先曲而枉之而後全而直之其先
　窪而弊之而後盈而新之其先少之而後
　得之其先多之而後惑之消息盈虚之道
　也是以聖人抱乎一貫之一而爲天下所
　矜式一不自見故能用天下之明一不自
　是故能用天下之彰一不自伐故能用天
　下之功一不自矜故能用天下之長夫唯
　不爭故天下莫有與之爭豈虚言哉誠能
　全而歸之
　德曰大直若屈大巧若拙大辯若訥故柔
　之勝剛弱之勝强必然之理也紫陽有云
　但將死户爲生户莫把生門作死門若會
　殺機明反覆始知害裏却生恩曲則全也
　是以聖人抱乎太極之一以爲潜龍勿用
　確乎其不可拔而爲天下所矜式故自見
　者不明自是者不彰自伐者無功自矜者
　不長唯一不爭二字可以縱横天下而皆
　莫能與之爭也故言之所謂曲則全者豈
　虚言哉誠全而歸之
　　　希言自然章第二十三
希言自然飄風不終朝驟雨不終日孰爲此
者天地天地尚不能乆而況於人乎故從事
於道者道者同於道德者同於德失者同於
失同於道者道亦得之同於德者德亦得之
同於失者失亦得之信不足有不信
　經曰夷希爲言自然之道也飄風不終朝
　驟雨不終日孰爲此事天地也天地之爲
　尚不能乆而況於人乎故從事於道者道
　者同於道德者同於德至失者亦同於失
　故同於道者道亦得之同於德者德亦得
　之同於失者失亦得之猶信不足則有不
　信
　道曰飄風驟雨天地之所爲也尚不能終
　日而況於人乎天地之爲風雨飄驟自有
　定數然風雨不能乆者亦天地自然之道
　也故曰希言自然是故以此從事於道者
　即同於道而道亦得之以此從事於德者
　即同於德而德亦得之乃至從事於失者
　即同於失而失亦得之惟是信不足至有
　不信試推而行之未有不信者矣苟非其
　人道不虚行
　德曰天地以雷風爲藥聖人以鉛汞爲藥
　希言自然之道也飄風驟雨陰陽妄行者
　也故無妄九五曰無妄之疾勿藥有喜聖
　人象曰無妄之藥不可試也黑鉛凡汞亦
　水火妄行者也故上九曰無妄行有眚無
　攸利聖人象曰無妄之行窮之災也夫無
　妄之往天地聖人尚不能乆而況於世人
　乎故同於道者道亦同之同於德者德亦
　同之同於失者失亦同之因信不足至有
　不信者此所謂當面蹉過虚生虚死而與
　草木同朽腐也悲夫
　　　跂者不立章第二十四
跂者不立跨者不行自見者不明自是者不
彰自伐者無功自矜者不長其在道也曰餘
食贅行物或惡之故有道者不處
　經曰足跂者不立股跨者不行自見者不
　明自是者不彰自伐者無功自矜者不長
　其在道也曰殘餘之食疣贅之行物或惡
　之故有道者不處也
　道曰眇能視不足以有明也跛能履不足
　以與行也而況於跂跨乎舜闢四門明四
　目達四聰故冕旒閉目不明而明也黈纊
　塞耳不彰而彰也舜亦以命禹曰汝惟不
　矜天下莫與汝爭能汝惟不伐天下莫與
　汝爭功其在道也曰有爲無爲之餘食刑
　政道德之贅行造物或惡之矣故有道者
　不處
　德曰跂者不立孤清寡靜也跨者不行孤
　陰寡陽也其何以行之哉紫陽所謂須知
　大隱居鄽市莫只深山守靜孤故曰自見
　者不明自是者不彰自伐者無功自矜者
　不長其在道也曰殘餘食嚥津納氣也疣
　贅之行枯坐生疾也物或惡之故有道者
　不處也
　　　有物混成章第二十五
有物混成先天地生寂兮寥兮獨立而不改
周行而不殆可以爲天下母吾不知其名字
之曰道强爲之名曰大大曰逝逝曰遠遠曰
反故道大天大地大王亦大域中有四大而
王居其一焉人法地地法天天法道道法自
然
　經曰有物混成先天地生寂兮寥兮獨立
　而不改周行而不殆可以爲天下母先天
　之至寳也吾不知其名字之曰道强爲之
　名曰大大則必逝逝則必逺逺則必反原
　始反終之道也故道大天大地大王亦大
　域中有四大而王居其一焉道之主也人
　法地地法天天法道道法自然道之神也
　道曰太極之虚中有神物混然而成先天
　地生而立兩儀寂兮寥兮於無有之鄉首
　出庶物之上獨立而不改其色周行而不
　殆實可以爲天下萬物之母故聖人字之
　曰道强名曰大大哉乾元萬物資始乃統
　天雲行雨施品物流形大明終始六位時
　成故曰大大曰逝逝曰遠逺曰反剥反爲
　復之道也故道大神無方而易無體也天
　大天何言哉四時行焉地大地順承天百
　物生焉王亦大天造草昩宜建侯而不寧
　域中有四大而王居其一焉人之主也人
　法地地法天天法道道法自然人之用也
　大哉聖人之言
　德曰太極圈中有一神物可重一斤十六
　兩零三百八十四銖五千四十年又五千
　四十日而後結成形如鷄卵色似丹砂明
　如皦日味勝甘露先天地而生後天地而
　成天地得之而生萬物聖人得之而生萬
　民雖寂寥獨立而不改其變雖周圓啓行
　而不危其化可以爲天下民物之母神乎
　神乎故聖人字之曰道强名曰大大則乃
　逝逝則乃逺逺則乃反不逺復也天以始
　生言之自上而下王亦主之地以旣成言
　之自下而上王亦主之天地生成者道也
　王中主者之心也聖人窮理盡性以至於
　命矣
　　　重爲輕根章第二十六
重爲輕根靜爲躁君是以君子終日行不離
輜重雖有榮觀燕處超然如何萬乗之主而
以身輕天下輕則失臣躁則失君
　經曰重者輕之根也靜者躁之君也是以
　君子終日行而不附離於輜重所以萬乗
　之主而以身輕天下則不失其臣也雖有
　榮觀燕處超然躁則不失其君也以輕爲
　事必失其臣以躁爲事必失其君
　道曰合抱之木生於毫末重爲輕之根也
　清靜爲天下正靜爲躁之君也是以君子
　終日行不附輜重恐爲輕躁所累雖有榮
　觀以重觀輕也燕處超然以靜勝躁也如
　何萬乗之主而以身輕天下蓋一身重者
　輕之根蒂也萬乗之靜者躁之君主也夫
　輕者枝葉也重者根本也以外物言之本
　乎天者親上枝葉在上故輕爲重之君本
　乎地者親下根本在下故重爲輕之臣若
　執輕而行之則必失重臣故曰輕則失臣
　以萬乗言之靜者無爲也躁者有爲也我
　無爲而民自化無爲在上故靜爲躁之君
　我有爲而民自亂有爲在下故躁爲靜之
　臣若執躁而行之則必失靜君故曰躁則
　失君文乎老子之言矣
　德曰純陽有云道本虚無一炁生天生地
　生人都來些子氣精神造化不離玄牝玄
　牝之門是謂天地根故重爲輕根正陽有
　云妙法三千六百門學人各執一爲根誰
　知些子神仙法不在三千六百門故曰靜
　爲躁君是以君子終日行不離輜重亦猶
　萬乗之君而以身輕天下也雖有榮觀一
　念不動也燕處超然心境兩忘也輕則失
　臣基址不固有傷至藥也躁則失君火候
　太過有傷元陽也
　　　善行無轍迹章第二十七
善行無轍迹善言無瑕謫善計不用籌策善
閉無關鍵而不可開善結無繩約而不可解
是以聖人常善救人故無棄人常善救物故
無棄物是謂襲明故善人不善人之師不善
人善人之資不貴其師不愛其資雖智大迷
是謂要妙
　經曰不見轍迹可謂善行不見瑕謪可謂
　善言不用籌策可謂善計善閉無關鍵而
　不可開善結無繩約而不可解是以聖人
　以常善救人故無棄人以常善救物故無
　棄物此謂相襲而明也故善人者不善人
　之師不善人者善人之資不以善人貴其
　師不以不善愛其資雖曰智慧謂之大迷
　旣智返迷是謂要妙
　道曰春夏秋冬天之四府善行無轍迹也
　易書詩春秋聖人四府善言無瑕謪也生
　長收藏善計不用籌策也坤以藏之善閉
　無關鍵而不可開也乾以君之善結無繩
　約而不可解也是以聖人以天地常道救
　人故無棄人以天地常道救物故無棄物
　是謂相襲而明也何謂襲明故善人乃不
　善人之師不善人乃善人之資非襲明而
　何不以不善貴其師不以善人愛其資雖
　有大知亦曰大迷反乎樸素是謂要妙
　德曰日用踐履無轍可迹口傳心受無瑕
　可謪依時採取不用籌策可謂善計殊無
　關鍵而不可開可謂善閉殊無繩約而不
　可解可謂善結此無爲清靜之道也是以
　聖人常善救人人有道故無棄人常善救
　物物有道故無棄物是謂人物相襲而明
　天地之大道也故善人襲不善人以爲資
　不善人襲善人以爲師遂使善與不善俱
　有大得亦不貴其師亦不愛其資故人無
　棄人物無棄物智而復迷迷而復智是謂
　妙道之要也
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸於樸
樸散則爲器聖人用之則爲官長故大制不
割
　經曰知雄守雌爲天下谿守雌爲谿常德
　不離合德不離復歸於嬰兒知白守黑爲
　天下式守黑爲式常德不忒合德不忒復
　歸於無極知榮守辱爲天下谷守辱爲谷
　常德乃足合德乃足復歸於樸散則爲器
　聖人用之則爲主官故大制不割害其樸
　也
　道曰知其雄守其雌乾知太始坤作成物
　也故爲天下谿地道無成而代有終也故
　曰常德不離冬至一陽復生坎震故曰復
　歸於嬰兒知其白守其黑戰乎乾勞乎坎
　金水相生也故爲天下式十二辟卦生成
　萬物也故曰常德不忒十月坤藏復歸於
　無極也知其榮守其辱否泰相交損益盛
　衰之始也故爲天下谷離終于寅坎終于
　申故曰常德乃足成終成始復歸於樸形
　而上者謂之道形而下者謂之器故曰樸
　散則爲器聖人居中履正以爲萬物之主
　故大制不割復歸於樸而又原始反終矣
　德曰知雄守雌以木剋金以汞制鉛金木
　間隔汞鉛相制二氣絪緼聚於一道故爲
　天下谿是以常德不離養成嬰兒知白守
　黑白爲他人黑屬自己主其他人之白守
　其自己之黑故爲天下式是以常德不忒
　復歸於無極十月坤道也知榮守辱榮金
　辱木常德不足知其金之榮守其木之辱
　故爲天下谷是以常德乃足復歸於樸樸
　散則爲器主器者莫若長子是以聖人用
　之則爲官長故大制不割散之斯爲萬合
　之斯爲一也神乎神乎
　　　將欲取天下章第二十九
將欲取天下而爲之吾見其不得已天下神
器不可爲也爲者敗之執者失之故物或行
或隨或煦或吹或强或羸或載或隳是以聖
人去甚去奢去泰
　經曰將欲取天下而爲之者吾見其不得
　已也天下神器不可爲也爲者必敗之執
　者必失之凡在天下之物或行或隨各有
　一時或煦或吹各有一氣或强或羸各有
　一勢或載或隳各有一道是以聖人去甚
　去奢去泰
　道曰取天下者常以無事及其有事不足
　以取天下古之得天下無爲而治者眞有
　爲也將欲取天下而爲之吾見其不得已
　故天下神器不可妄爲也爲者敗之執者
　失之凡物行之隨之各有天時煦之吹之
　各有氣數强之羸之各有勢力載之隳之
　各有道理是以聖人去其甚不使不得已
　去其奢不使有敗去其泰不使有失
　德曰天之有天下猶人之有身也人身之
　事亦有自然可取之時將欲取而爲之者
　吾見其不得已況天下人身乃上天之神
　器斷不可以爲也取而爲者必敗執而取
　者必失之凡人之爲物行者隨之以時煦
　者吹之以氣强者羸之以勢載者隳之以
　理是以聖人去甚去奢去泰非以其無私
　邪故能成其私
　　　以道佐人主章第三十
以道佐人主者不以兵强天下其事好還師
之所處荆棘生焉大軍之後必有凶年故善
者果而已不敢以取强果而勿矜果而勿伐
果而勿驕果而不得已是果而勿强物壯則
老是謂不道不道早已
　經曰以道佐人主者不以兵强取天下其
　事好還師之所處荆棘生焉大軍之後必
　有凶年故善佐人主者果於道而已矣不
　敢以取强果而勿伐果而勿驕果而不得
　已者勝乃是果而勿强也蓋物壯則老是
　謂非道如知非道不如早已
　道曰公卿以道佐人主不以兵强天下人
　主以道佐天地不以暴政害物泰象曰天
　地交泰后以財成天地之道輔相天地之
　宜以左右民故得道者多助失道者寡助
　多助之至天下順之寡助之至親戚畔之
　以天下之所順攻親戚之所畔故君子有
　不戰戰必勝矣不以兵强也苟以兵强天
　下其事必然好還師之所處荆棘生焉大
　軍之後必有凶年天道好還也臨之二陽
　至于八月有凶是矣故善戰者果於道而
　已矣不敢以兵取强焉取强必敗茍得其
　果而勿矜勿伐勿驕而不得已是果而勿
　强何哉蓋物壯則老是謂非道如知非道
　不如早已
　德曰人主心也以道治心者恬淡爲上不
　敢以戰勝之兵而取天下太陽流味長欲
　去人故天發殺機龍蛇起陸人發殺機天
　地反覆其事必然好還天摇地動山崩谷
　裂樹倒林摧河枯海竭豈非師之所處荆
　棘生焉大軍之後必有凶年乎眞可畏也
　故善戰者果於道而已矣果得其道不已
　何爲復敢以取强爲所以不矜不伐不驕
　長若不得已乃是果而不敢强何則用壯
　處謙壯乃全矣用壯羝觸藩矣謂物壯而
　不已則老此謂非道知其非道早已勿爲
　　　夫佳兵章第三十一
夫佳兵者不祥之器物或惡之故有道者不
處是以君子居則貴左用兵則貴右兵者不
祥之器非君子之器不得已而用之恬淡爲
上勝而不美而美之者是樂殺人夫樂殺人
者不可得志於天下是故吉事尚左凶事尚
右偏將軍處左上將軍處右言以喪禮處之
殺人衆多以悲哀泣之故戰勝則亦以喪禮
處之
　經曰夫以兵爲佳者不祥之器也物或惡
　之故有道者不處是以君子居則貴左主
　生也用則貴右主殺也兵者不祥之器非
　君子之器不得已而用之者須以恬淡爲
　上故勝而不知爲美也若以爲美必樂之
　樂之者是樂殺人也夫樂殺人者人必殺
　之不可得志於天下矣故吉事尚左凶事
　尚右偏將軍處左不主殺也上將軍處右
　言居上勢則以喪禮處之殺人衆多以悲
　哀泣之故戰勝則亦以喪禮處之
　道曰師衆也貞正也能以衆正可以王矣
　至於剛中而應行險而順以此毒天下而
　民從之吉民苟不從何凶無之故兵之佳
　者尚爲不祥之器而況於取强乎物或惡
　之矣故有道者不處也是以君子居則貴
　左帝出于震春生以仁也故吉事尚左是
　以偏將軍處左六四師左次則以吉禮處
　之用兵則貴右王革乎兊秋殺以義也故
　凶事尚右是以上將軍處右言居上勢則
　以喪禮處之兵者不祥之器非君子之器
　也不得已而用之者必以恬淡虚無爲上
　故不爲美也若以兵爲美事必如秦楚而
　樂殺人也夫樂殺人者不可得志於天下
　悉歸于炎漢矣故殺人衆多以悲哀泣之
　故數戰數勝亦以喪禮處之
　德曰純陽有云吾有三劍而斬世人之欲
　紫陽云先且觀天明五賊次須察地以安
　民民安國富當求戰戰罷方能見聖人此
　最兵之佳者亦爲不祥之器有物或惡之
　者故有道者不處是以君子居則貴左知
　雄守雌以養木液也用兵則居右知白守
　黑以取金液也取則有道不以兵强取之
　兵者不祥之器非君子之器如不得已而
　用之恬淡爲上故不以兵爲美美而樂之
　是殺人之利器也夫樂殺人者其事必好
　還不可得志於天下矣是以偏將軍處左
　故以吉禮處之上將軍處右故以喪禮處
　之好鬪者必遇其敵可不愼哉
　　　道常無名章第三十二
道常無名樸雖小天下不敢臣侯王若能守
萬物將自賔天地相合以降甘露人莫之令
而自均始制有名名亦旣有夫亦將知止知
止所以不殆譬道之在天下猶川谷之與江
海
　經曰道常無名其樸雖小天下不敢臣侯
　王若能守之萬物將自賔矣故天地相合
　以降甘露人莫之令而物自均始制有名
　物旣有名亦將知止知止所以不殆譬如
　道之在天下亦由川谷之與江海也
　道曰道常無名天地之始也始制有名萬
　物之母也其樸雖小乃道常之一天下誰
　敢臣之故王侯得一以爲天下正若能守
　之萬物將自賔矣天地相合以降甘露故
　兊者說也以形普沾於萬物之上而爲發
　生之利澤豈人力之爲哉而物自均矣始
　制有名也名旣遂矣亦將知止知止所以
　不殆夫道之於天下天下雖大皆歸于道
　江海之於川谷川谷雖衆皆赴於江海侯
　王之於萬物萬物雖殊皆賔於侯王有名
　而不知止者惡乎何歸
　德曰其道與常本無名字先天一氣也形
　質雖小天下誰敢臣之侯王人身之主也
　若能守此先天一氣不以爲小則身中萬
　事萬物自賔服矣故天地絪緼萬物化醇
　男女媾精萬物化生聚精會神以降甘露
　人莫之令而自均復歸於嬰兒始制有名
　也名亦旣有夫亦將知止不敢有爲爲則
　殆矣故曰知止所以不殆夫萬物皆歸于
　人身譬猶天下皆歸于道川谷皆歸于江
　海矣豈不大哉
　　　知人者智章第三十三
知人者智自知者明勝人者有力自勝者强
知足者富强行者有志不失其所者乆死而
不亡者壽
　經曰知人者智自知者明勝人者有力自
　勝者乃强知足者長富强行者有志居不
　失其所者能乆身死而名不亡者爲壽
　道曰道人胸中自有水鏡萬象起滅無逃
　其形水主智知人者智也聖人之道克己
　復禮知常容乃公公生明自知者明也吉
　凶者貞勝者也至於以强凌弱以衆暴寡
　勝人者有力也一日克己復禮天下歸仁
　焉自勝者强也富莫大於知足禍莫大於
　不知足貴莫大於知止殆莫大於不知止
　知足者富也君子以自强不息有志也并
　居其所而不遷而不失其所者恒乆之道
　也豫六五貞疾恒不死中未亡也雖亡而
　壽者恒不死之道也
　德曰知己知彼百戰百勝不知彼而知己
　一勝一負不知己不知彼百戰百敗凡養
　生之道必以陰陽互爲其基輕重不敢偏
　失先要知人後要知己不知不明陰陽偏
　失如何成事勝人者不在有力自有道理
　自勝者却在有力自無道理旣有其名亦
　將知止故知足者長富如此力行而不倦
　者有志之士也進退消長抽添運用而不
　失其所者可謂恒乆而不已也雖没而不
　殆雖死而不亡坐在立亡形神俱妙可謂
　恒壽而不已也
　　　大道汎兮章第三十四
大道汎兮其可左右萬物恃之以生而不辭
功成不名有愛養萬物而不爲主常無欲可
名於小萬物歸之而不爲主可名於大是以
聖人終不爲大故能成其大
　經曰大道汎兮無可左右萬物恃之以生
　而不有辭功成不名有覆載萬物而亦不
　爲主故常無欲此可名於小矣萬物歸之
　而不知主此可名於大矣是以聖人終不
　爲大故能成其大
　道曰以萬物觀天地則天地之謂天地以
　道觀天地則天地亦萬物耳故大道汎兮
　皆是無可左右者故物恃之以生而亦不
　有辭萬物家之以成而亦不爲主功成亦
　不有名故常無欲卷之不盈握此皆名於
　小矣萬物歸之而不知主散之彌六合此
　可名於大矣是以聖人能成其大也終不
　以爲大故能成其大天地設位聖人成能
　人謀鬼謀百姓與能
　德曰太極大道汎兮周行一百萬八千里
　包乎天地六十四萬里升降於三萬里之
　中迎之不見其音隨之不見其後其可以
　左右乎天地萬物恃之以生其道何辭天
　地萬物賴之以成其道何主以氣言之其
　稱名也小以物言之其取類也大是以聖
　人提挈天地之道把握陰陽之氣以一元
　爲一年以一年爲一日以一日爲一時奪
　造執於須臾成大功於頃刻然後洗心防
　思退藏於密故曰是以聖人能成其大也
　　　執大象章第三十五
執大象天下往往而不害安平泰樂與餌過
客止道之出言淡乎其無味視之不足見聽
之不足聞用之不可旣
　經曰無象之象是謂大象執往天下有何
　害矣豈止不害安且平泰樂與人餌過客
　亦止道之爲言淡乎其無味視之不足見
　聽之不足聞及用之亦不可盡旣
　道曰惚兮恍其中有象聖人執而行之雖
　往天下不爲害矣以其安平且泰皇建其
　有極也無偏無陂遵王之義無有作好遵
　王之道無有作惡遵王之路無偏無黨王
　道蕩蕩無黨無偏王道平平無反無側王
　道正直會其有極歸其有極故樂與百姓
　餌之遂使有過之客無不知其止矣夫道
　之出其言淡乎其無味又非中邊皆甜吾
　千退席也視之不足見不可用明焉聽之
　不足聞不可用聰焉是以聖人取諸十三
　卦象備物致用立成器以爲天下利百姓
　日用而不知故曰用之不可旣
　德曰大象先天之道也聖人執之而往天
　下不有害矣是以得道之士刀鋸不能加
　水火不能傷何害之有哉以其神形旣安
　心情旣平性命旣泰也故以此象樂與天
　下餌之雖有大過之客亦反身而知止矣
　何則知其大象可執也夫大象之道出言
　無味餌亦無味視之不可見聽之不可聞
　及其用之大有神效不可旣盡
　　　將欲翕之章第三十六
將欲翕之必固張之將欲弱之必固强之將
欲廢之必固興之將欲奪之必固與之是謂
微明柔勝剛弱勝强魚不可脱於淵國之利
器不可以示人
　經曰張之必翕强之必弱興之必廢奪之
　必與將欲如此得之必固如此失之是謂
　微而明也柔勝剛弱勝强若魚剛强不可
　脱於柔弱之淵故國家利器亦不可以示
　人
　道曰内文明而外柔順以蒙大難文王以
　之利艱貞晦其明也内難而能正其志箕
　子以之故月不晦則不明爽不昩則不旦
　天不寒則不暑地不藏則不生天地造物
　之權也至如東作西成民利百倍百姓之
　權也可與立未可與權聖人深器之柔之
　勝剛弱之勝强若魚龍不可脱於淵是謂
　先微而後著也是知柔弱淵源江海之利
　器也固不可以見怪見怪則殆張强興與
　國家之利器也固不可以示人示人則危
　幾事不密則害成也必矣
　德曰知雄守雌爲天下谿知白守黑爲天
　下式道者盜也三盜旣宜德者得也一得
　爲度大抵修鍊者人爲也雖曰人爲靜爲
　躁君陰陽須配合火候要調停噏弱廢奪
　而在我者故靜以待動張强興與而在人
　者故動以隨靜此謂幽微而著明也萬物
　生于水而歸于水水至柔弱魚龍不可以
　脱於淵也人至剛强不可以脱于天一之
　水故國之利器不可以示人輕易示人必
　致凶害人之至寳不可以示人輕易示人
　必遭譴謫此天地聖人之權非縱横捭闔
　之語也明矣
　　　道常無爲章第三十七
道常無爲而無不爲侯王若能守萬物將自
化化而欲作吾將鎭之以無名之樸無名之
樸亦將不欲不欲以靜天下將自正
　經曰道常無爲而無不爲也侯王若能守
　萬物將自化化而欲作不知無爲吾將鎭
　之以無名之樸無名之樸亦將不欲不欲
　惟以靜靜則天下將自正
　道曰道本無爲常本無欲無爲無欲而無
　不爲無不欲也侯王若能守之萬物將自
　化矣黄帝堯舜垂衣裳而天下治無爲而
　治也夫何爲哉恭己正南面而已矣故曰
　我無爲民自化化之欲作又恐專於有爲
　吾將鎭之以無名之樸道常無爲也夫無
　名之樸亦將不欲以治天下欲者守之以
　靜靜則天下將自正矣
　德曰道常無爲清靜法身也而無不爲矣
　侯王若能守之以道萬物將自化生化而
　欲作吾將鎭之以無名之樸先天大藥也
　先天大樸亦豈所欲欲而不欲惟守以靜
　天下性命將自正矣道常無爲而爲眞有
　爲也有爲而爲必不至如此之妙
道德眞經三解卷之二
道德眞經三解卷之三改三
　　　　玉賔子鄧錡述
　　　上德不德章第三十八
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首也前識者道之華
而愚之始是以大丈夫處其厚不處其薄居
其實不居其華故去彼取此
　經曰上德不患失是以有德下德患失是
　以無德上德無爲而無有以爲下德爲之
　而有以爲也上仁爲之而無以爲德與之
　應上義爲之而有以爲仁與之應上禮爲
　之而義莫之應矣豈止不應則又攘臂而
　仍之故失道而後德失德而後仁失仁而
　後義失義而後禮夫禮者以其忠信之薄
　而爲亂之首也前識先覺者道之華而反
　爲愚之始是以大丈夫處其厚不處其薄
居其實不居其華故去彼取此
　道曰夫乾天下之至健也德行恒易以知
　險夫坤天下之至順也德行恒簡以知阻
　上經常道常名太極虚明先天之道也下
　經上德不德乾坤德行後天之道也亦猶
　大易者有上下二經河上公其不凡乎天
　地不自有德是以有德故爲上德萬物不
　失天地之德是以無德故爲下德上德無
　爲而四時行焉無可以爲故曰無爲下德
　爲之而萬物成焉有可以爲故曰有爲是
　以天地萬物爲上下之德人亦物也物之
　最靈最貴者人也故配天地而爲三才以
　主萬物生成之德人之最靈最貴者聖人
　也故主萬世治亂之迹是以上仁爲之而
　無以爲天地大德上下應之何必有爲恭
　己南面而已足矣堯舜之世也上義爲之
　而有以爲湯武革命順乎天而應乎人商
　周之世也上有堯舜之仁應之上禮爲之
　而莫之應周衰禮廢五霸尚爭以力假仁
　借名要利欲以商周之義應之不其難乎
　豈止無義至有攘臂扼吭而相奪者矣王
　狩于河陽豈上禮之爲乎故失道而後德
　失德而後仁失仁而後義失義而後禮至
　于上禮忠信之薄而亂之首也故前于識
　者多智而爲道之華愚之始也是以大丈
　夫處其厚不處其薄居其實不居其華故
　去彼之華取此之實
　德曰良賈深藏若虚君子盛德容貌若愚
　旣得先天之道以成君子之德被褐懷玉
　不自有德是謂上德下德之者守德不失
　方之自然是謂無德上德無爲而無可以
　爲先天無爲之道也下德爲之而有可以
　爲後天日用之道也上仁爲之而無以爲
　取先天一氣而爲主也上義爲之而有以
　爲行周天火候而爲賔也上禮爲之而莫
　之應則攘臂而仍之不知常妄作凶者也
　故失天而後地失地而後人失人而後物
　失物而後妄夫禮者妄也忠信之薄而亂
　之首也前乎識者道之華先乎知者愚之
　始是以大丈夫處其道之厚不處其華之
　薄居其德之實不居其華之愚也故曰去
　彼取此
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅侯王無以
爲貞而貴高將恐蹷故貴以賤爲本高以下
爲基是以侯王自謂孤寡不穀此其以賤爲
本邪非乎故致數輿無輿不欲琭琭如玉落
落如石
　經曰昔之得一道之一也故天得一以清
　地得一以寧神得一以靈谷得一以盈萬
　物得一以生侯王得一以爲天下貞致其
　道則一也天無以清將恐裂地無以寧將
　恐發神無以靈將恐歇谷無以盈將恐竭
　萬物無以生將恐滅侯王無以爲貞而貴
　高將恐蹶故貴以賤爲本高以下爲基是
　以侯王自稱曰孤寡不穀以基本言也此
　其以賤爲本邪非與故致數車之用則無
　車矣是以聖人不欲琭琭落落如玉石之
　爲定體也故大德不官大道不器
　道曰一者太極一圈也是故易有太極是
　生兩儀兩儀生四象四象生八卦八卦定
　吉凶吉凶生大業天地神谷萬物侯王其
　致一也天無一則必裂地無一則必發神
　無一則必歇谷無一則必竭萬物無一以
　生必滅侯王無一爲貞而貴高必蹶故貴
　以賤爲本高以下爲基是以侯王自稱曰
　孤寡不穀此其以賤爲本邪非與故致車
　而數其體者是無車也琭琭如玉落落如
　石不欲如此者形體而言也是以聖人貴
　其用不貴其體居其實不居其華
　德曰一者無思無爲神妙致一者也故分
　於道謂之命形於一謂之性變於陰陽象
　形而發謂之生化窮數盡謂之死命者先
　天一氣也無物無之人有六陽會于一首
　故乾爲首天得一以清也人有五臟共於
　一腹故坤爲腹地得一以寧也心爲神主
　萬法皆生神得一以靈也谷神不死是謂
　玄牝谷得一以盈也金砂入五内霧散若
　風雨薰蒸達四肢顔色悦澤好萬物得一
　以生也然後功成名遂與天地合其德與
　日月合其明與四時合其序與鬼神合其
　吉凶侯王得一以爲天下貞也故天無以
　裂而長清地無以發而長寧神無以歇而
　長靈谷無以竭而長盈萬物無以滅而長
　生侯王無以蹶而長貞其致之一也始以
　至賤之物爲本而貴稱聖人始以至下之
　物爲基而高同上天是以侯王自稱孤寡
　不穀此其以賤爲本邪非與故致車而數
　其體者是無車也致道數其體者是無道
　也是以聖人不欲琭琭如玉落落如石藏
　諸用也
　　　反者道之動章第四十
反者道之動弱者道之用天下之物生於有
有生於無
　經曰反復道之動也柔弱道之用也天下
　之物無生於有有生於無原始反終矣
　道曰復亨剛反動而以順行是以出入無
　疾朋來無咎反復其道七日來復天行也
　復其見天地之心乎一陽來復日合天統
　天主動反者道之動也臨剛浸而長說而
　順剛中而應大亨以正天之道也至于八
　月有凶消不乆也二陽至臨月合地統地
　主靜弱者道之用也泰小往大來吉亨則
　是天地交而萬物通也上下交而其志同
　也内陽而外陰内健而外順内君子而外
　小人君子道長小人道消也三陽交泰物
　合人統人主生天下之物生於有也至于
　十月坤以藏之有生于無而又原始反終
　矣
　德曰剥之一陽在上復之一陽在下夬之
　一陰在上姤之一陰在下乾坤往來闔闢
　之門也坎爲月水而反爲中男離爲日火
　而反爲中女紫陽有云日居離位反爲女
　坎配蟾宫即是男不會箇中顚倒意休將
　管見事高談又云若將日用顚倒求大地
　塵沙盡成寳故曰反者道之動畢月爲烏
　房日爲兔離坎互爲其基也上善若水水
　利萬物而不爭故曰弱者道之用天下之
　物皆自無中生有故曰有生于無有中生
　無故曰無生于有有無之相生難易之相
　成而旣濟萬物也
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道建言有之
明道若昧進道若退夷道若類上德若谷大
白若辱廣德若不足建德若偷質眞若渝大
方無隅大器晚成大音希聲大象無形道隱
無名夫惟道善貸自成
　經曰上士聞道勤而行之中士聞道若存
　若亡下士聞道大笑之不笑不足以爲道
　建者至也故至言有之明道若昧進道若
　退坦夷同類上德若谷大白若辱廣德若
　不足至德若薄質眞若變大方圓而無隅
　大器重而晚成大音和而希聲大象混而
　無形大道隠而無名夫惟道者善爲推貸
　而自成
　道曰上士善人也中士君子也下士世人
　也大道始則謗世人也中則疑君子也終
　則信善人也以其人之資禀品第不同故
　有中人上下之分矣然謗則何害於疑疑
　則何害於信信則自信疑則自疑謗則自
　謗其如大道何夫勤而行之上知信而不
　疑者也若存若亡中人可以上下者也大
　笑之下愚謗而不移者也故言不笑不足
　以爲道此眞口訣也故至言有之明道若
　昩天造草昩也進道若退震巽消長也夷
　道若類方以類聚也上德若谷習坎不盈
　也大白若辱用晦而明也廣德若不足地
　道變盈而流謙也建德若偷天道虧盈而
　益謙也質眞若渝天道無常也大方無隅
　天包乎地也大器晚成震兊歸妹天地之
　大義也大音希聲雷風水火不相悖而相
　薄不相射而相逺也大象無形日月星辰
　在天而無眞形也道隱無名恍惚窈冥在
　物而無定名也惟此道者能與天地人物
　善相推貸而自成一天地矣故曰善貸自
　成
　德曰古仙有云人不至九世不得聞道上
　士九世人也故聞道勤而行之聖人言中
　人以上可以語上也中士世人也故聞道
　若存若亡聖人言可以上可以下下士一
　二世人也故聞道大笑之聖人言中人以
　下不可以語上也不笑不足以爲道此語
　直述其事夫道者天地陰陽至眞之氣也
　至於蠢動含靈皆有是性而況於人乎天
　地至眞之氣也天地絪緼萬物化醇男女
　媾精萬物化生純陽有云回思父母生身
　處拍手教人笑一場正謂此爾故言天下
　之至賾而不可惡也然陰陽二氣感應之
　際順則成人逆爲丹用故曰易逆數也順
　則成人十月胎圓養就兒逆爲丹用十月
　胎圓入聖機下士聞此大笑之也是不知
　大笑之者先笑父母後笑自身復遺笑於
　子孫矣而又何笑乎玄牝之門是謂天地
　根故曰不笑不足以爲道故建言有之明
　道若昩藏諸用也夷道若類顯諸仁也進
　道若退柔勝剛也上德若谷弱勝强也大
　白若辱知榮守辱也廣德若不足抱元守
　一也建德若偷大成若缺其用不敝也質
　眞若渝大盈若沖其用不窮也大方無隅
　有物混成也大器晚成後得主利也大音
　希聲龍吟虎嘯也大象無形與道合眞也
　道隱無名神妙至一也夫惟道善貸自成
　分陰分陽迭用柔剛故易六位而成章時
　乗六龍以御天乾道變化各正性命也大
　哉言乎　
　　　道生一章第四十二
道生一一生二二生三三生萬物萬物負陰
而抱陽沖氣以爲和人之所惡唯孤寡不穀
而王公以爲稱故物或損之而益益之而損
人之所教亦我義教之强梁者不得其死吾
將以爲教父
　經曰道生一一生二二生三三生萬物萬
　物負陰而抱陽沖氣以爲和人也人之所
　惡唯孤寡不穀而王公以爲稱下也是故
　萬物或損之而益謙受益也益之而損滿
　招損也人之所教亦我義教之是以强梁
　者不得其死吾將以爲教父而以柔弱爲
　主焉
　道曰道者太極一圈出入動靜也道生一
　天地兩儀各得一奇一耦也一生二四象
　也二生三八卦也先天三畫之卦易之眞
　數也三生萬物剛柔相摩八卦相盪變化
　而爲六十四也故萬物負陰而抱陽天地
　沖氣以爲人而和萬物以成三才之道而
　爲萬物之主矣世人之所惡者孤寡不穀
　而已以其卑賤而輕下之也而王公以爲
　美稱謙尊而光卑而不可踰也是故萬物
　有損之而益者貴以賤爲本高以下爲基
　也有益之而損者日中則昃月盈則食也
　人之所教亦我義教之但不能使損之而
　益長使益之而損矣所以爲學日益爲道
　日損故柔弱者長得其生損之而益也强
　梁者不得其死益之而損也故曰吾將以
　爲教父不踰矩也
　德曰道本虚無無中生有故曰一五行不
　到處父母未生前人在何處道本虚無也
　一感一應中間便有形象道生一也先師
　有云捉住虚空一點眞萬古千年終不朽
　了得一萬事畢故一生二二氣也二生三
　三性也三復合而爲一然後能生萬物負
　陰抱陽無往而不可矣沖氣以爲和者人
　身中火候也人身火候如孤寡不穀最爲
　人惡故下士聞道大笑之而王公自以爲
　稱者何哉貴以賤爲本高以下爲基也世
　間之物有損之而益者將欲噏之必固張
　之也益之而損者未曾奪之先自與之也
　夫人之所教亦我義教之俱不能如我以
　倒爲正以逆爲順也嗚呼强梁者不得其
　死皆以正爲倒以順爲逆也悲夫故曰吾
　將以爲教父斯亦不妄矣
　　　天下之至柔章第四十三
天下之至柔馳騁天下之至堅無有入於無
間吾是以知無爲之有益不言之教無爲之
益天下希及之
　經曰天下之至柔馳騁於天下之至堅以
　其無有得入於無間吾是以知無爲而有
　益也夫不言之教無爲之益天下及之者
　亦希矣
　道曰水天下之至柔也無往而不潤以氣
　言之水天下之至堅也氣得馳騁於水故
　水中之氣必澄草天下之至柔也無往而
　不藉以風言之草天下之至堅也風得馳
　騁於草故草上之風必偃風者有聲之氣
　也氣者無聲之風也水者有形之氣也草
　者有形之風也故曰無有入於無間雲從
　龍風從虎聖人作而萬物覩則各從其類
　也是以知無爲之有益天何言哉四時行
　焉聖人恭己南面而已矣不言之教也地
　順承天百物生焉聖人垂衣裳而天下治
　無爲之益也是則天下希及之矣
　德曰以柔勝剛以弱勝强豈止柔弱爲勝
　又得馳騁於天下之至堅矣知雄守雌知
　白守黑防馳騁也陰在上陽下奔首尾武
　中間文勝馳騁也進火功夫猶鬥危競馳
　騁也故國之利器不可以示人示人則必
　凶似有如無自然入於無間矣有之謂有
　强梁者不得其死也無之謂無下愚者不
　移其性也有之而無無之而有其知道乎
　無道而有爲必損有道而無爲必益吾是
　以知無爲之有益也動靜不衰肌肉若一
　精粹堅固神氣不變不言之教也朝屯暮
　蒙午姤子復天然水火周流六虚無爲之
　益也得至於此天下希及之誠哉是言也
　　　名與身章第四十四
名與身孰親身與貨孰多得與亡孰病是故
甚愛必大費多藏必厚亡知足不辱知止不
殆可以長乆
　經曰其名與身孰爲親其身與貨孰爲多
　其得與亡孰爲病是故愛之甚則必大費
　藏之多則必厚亡知足不辱知止不殆可
　以長乆
　道曰以天下授人而不爲輕若素無之也
　受之天下而不爲重若素有之也素無素
　有者謂不己無不己有之也若己有己無
　則舉一毛以取與於人猶有貪鄙之心生
　焉而況天下者乎能知天下之天下非己
　之天下其唯五帝乎故堯舜禹湯皆以天
　之曆數相襌而以身輕天下若棄敝屣是
　以身親於名也鹿臺之財鉅橋之粟不爲
　不多一旦前徒倒戈血流漂杵俱爲他人
　所有故曰身與貨孰多得與亡孰病是故
　愛之甚則必大其費藏之多則必厚其亡
　其事好還矣知足者常足也故不辱知止
　者常止也故不殆禍莫大於不知止足知
　足知止可以能長且乆矣
　德曰名者位也身者守也得位而不失其
　守上知也失守而不得其位下愚也不移
　之論矣世之男女夫婦之道名者位也人
　之男女天地之道身者守也男女媾精萬
　物化生失守而不得其位者也天地絪緼
　萬物化醇得位而不失其守者也夫婦順
　則生人假人也天地逆則生丹眞人也假
　人終死於夫婦眞人長生於天地矣名與
　身孰親也身中之藥三百八十四銖一銖
　可點凡汞一斤或黄或白銖無所損黄白
　愈多然舍爾靈龜觀我朵頤其道凶矣身
　與貨孰多也以酒爲漿以妄爲常以欲竭
　其精以耗散其眞或金石草木以補之或
　嚥納握固以助之恨其死之不速得與亡
　孰病也是故甚於愛名者其身費之必大
　多於藏貨者其病亡之必厚知足不辱功
　成身退也知止不殆時止則止也如是則
　可以長乆而不已
　　　大成若缺章第四十五
大成若缺其用不敝大盈若沖其用不窮大
直若屈大巧若拙大辯若訥躁勝寒靜勝熱
清靜爲天下正
　經曰大成若缺其用不敝大盈若沖其用
　不窮所以大直若屈大巧若拙大辯若訥
　謂躁則勝寒靜則勝熱清靜爲天下之正
　矣
　道曰周天三百六十五度四分度之一而
　不至於六健而不息海内之地方千里者
　九而不至於十生而不窮大成若缺其用
　不敝也天之一圓一百萬八千里地之四
　方六十四萬里日月常道五十萬四千里
　地上之天八萬四千里天無私覆地無私
　載日月無私照萬物升于虚邑藏于括囊
　易窮則變變則通通則乆大盈若沖其用
　不窮也夫乾其靜也專其動也直乾不直
　則不隅坤不隅則不方大直若屈也故屈
　信相感而利生焉坎水主乎智而生木於
　震根苗花實無不潔齊水利萬物而不爭
　大巧若拙也天不言而四時行大辯若訥
　君子欲訥於言而敏於行也躁則勝寒靜
　則勝熱必然之理也故聖人常存清靜之
　道以爲天下之正矣
　德曰身集大成不敢滿盈巡乗六甲與斗
　相逢上弦缺金其用不敝也下弦缺銀其
　用不新也大沖大盈日月望於天地乾也
　不敝不窮日月會於天地坤也大直若屈
　尺蠖之屈以求信也大巧若拙造化萬物
　止守一也大辯若訥超越古今不敢言也
　躁勝寒火水未濟也靜勝熱水火旣濟也
　清靜爲天下正形神俱妙與道合眞也
　　　天下有道章第四十六
天下有道却走馬以糞天下無道戎馬生於
郊罪莫大於可欲禍莫大於不知足咎莫大
於欲得故知足之足常足矣
　經曰天下有道却退走馬以糞于田天下
　無道戎馬生于郊矣見可即欲罪莫大焉
　見足不知禍莫大焉可欲欲得咎莫大焉
　故知足之足是謂常足
　道曰湯武革命順乎天而應乎人時天下
　大定歸馬於華山之陽放牛於桃林之野
　却走馬以糞也春秋之時天下無道禮樂
　征伐自諸侯出四夷交侵中國戎馬生于
　郊也五霸以力假仁罪莫大於可欲也舟
　中之指可掬禍莫大於不知足也假道于
　虞以伐虢咎莫大於欲得也故曰知足之
　足常足矣
　德曰天下有道人身了事也乾陽爲馬健
　而不息者也眞鉛眞汞練就純陽抱元守
　一厚下安宅天下有道却走馬以糞也師
　之所處荆棘生焉大軍之後必有凶年天
　下無道戎馬生於郊也若見可欲其心即
　亂罪莫大焉知足不辱知止不殆不知止
　足禍莫大焉紫陽云若非積行修陰德動
　有群魔作障縁見藥眞欲得之咎莫大焉
　故曰知足之足乃常足矣
　　　不岀户章第四十七
不出户知天下不窺牖見天道其岀彌遠其
知彌少是以聖人不行而知不見而名不爲
而成
　經曰不出户知天下不窺牖見天道其出
　彌逺其知彌少矣是以聖人知之不必行
　名之不必見成之不必爲
　道曰聖人窮理盡性以至于命天下耳目
　之所不及以理推之盡可見矣故千歲之
　曆可坐而致也其心出之彌遠其知知之
　愈少了得一萬事畢是以聖人闢四門明
　四目達四聰以天下之知爲知而不自行
　以天下之名爲名而不自見以天下之成
　爲成而不自爲也
　德曰坐在立亡不知有天下何在出户出
　入無礙不知有天道何在窺牖故蓍之德
　圓而神神無方也其出彌逺矣卦之德方
　以知物無體也其知彌少矣蓋神之出也
　愈遠而愈近知之知也愈少而愈多是以
　聖人仰觀俯察不行而知也耒□舟楫取
　諸十三卦象不見而名也備物致用立成
　目聦明男子身鴻鈞賦與未全貧須探月
　窟方知物未躡天根豈識人乾遇巽時觀
　月窟地逢雷處見天根天根月窟閑來徃

　三十六宮都是春又云天心復處是無心
　心到無時無處尋若謂無心便無事水中
　何故却生金又云投吴走越覔青天殊不
　知天在眼前堯夫之知尚不必出户窺牖
　而況於聖人乎
　　　爲學日益章第四十八
爲學日益爲道日損損之又損之以至於無
爲無爲而無不爲故取天下常以無事及其
有事不足以取天下
　經曰爲學日益其損爲道日損其益損之
　而又損之以至於無爲無爲者無不爲也
　故能取天下者常以無事及其有事不足
　以取天下
　道曰日知其所不足月無忘其所能爲學
　日益也一日克巳復禮天下歸仁焉爲道
　日損也學之與道雖不相離相去甚遠爲
　道必須爲學而後可入不學則不知其道
　也故曰爲學日益及至於道本皆無學若
　又以學爲主反害道也必矣必須損其所
　學而後可以入道故曰爲道日損豈止日
　損而巳哉損之而又損之物我旣盡然後
　以至於無爲夫無爲者無不爲也天下之
　理得矣又何爲乎故聖人取天下之能事
　常以身心無事而自得之及其有事旋爲
　取之而不足以取天下矣
　德曰日用踐履爲學日益也神妙無爲爲
　道日損也妙法三千六百門學人各執一
　爲根爲學日益也誰知些子神仙法不在
　三千六百門爲道日損也損之而又損之
　然後以至於無爲無爲者悲不爲也無爲
　而爲大有爲也故取天下常以無事能治
　未病病莫治也夫疾已成而後藥之夫病
　巳成而後攻之璧如臨渴穿井不亦晚乎
　故曰及其有事不足以取天下
　　　聖人無常心章第四十九
聖人無常心以百姓心爲心善者吾善之不
善者吾亦善之德善矣信者吾信之不信者
吾亦信之德信矣聖人在天下惵惵爲天下
渾其心百姓注其耳目聖人皆孩也
　經曰聖人無常心以百姓心爲心矣故善
　者吾亦善之不善者吾亦善之吾德善矣
　信者吾亦信之不信者吾亦信之吾德信
　矣聖人之在天下長以惵惵爲天下渾然
　同其心百姓注其耳目聖人亦皆孩之矣
　道曰舜自耕稼陶漁以至爲帝無非取諸
　人以爲善禹曰予視天下愚夫愚婦一能
　勝予是以聖人無常心以百姓心爲心矣
　善者吾亦善之固爲善矣不善者吾亦善
　之何謂也苟被教化焉知不爲善人故曰
　吾德善矣信者吾亦信之固爲信矣不信
　者吾亦信之何謂也苟被教化焉知不爲
　信人故曰吾德信矣是以聖人之在天下
　也長惵惵然敬其事而爲天下渾心堯之
　安安允恭克讓光被四表格于上下故百
　姓仰之如日月望之若父母皆注其耳目
　以聽天下之治聖人亦若保其赤子視之
　如傷焉故曰皆孩之
　德曰聖人神之主也常心神也百姓五臟
　六腑之屬也如五臟皆有神心臟之五臟
　皆有精腎臟之聖人無常心以百姓心爲
　心故得主其神矣故曰無思無爲神妙致
　一眞氣沖和神亦主之眞氣間隔神亦主
　之故神平則心和心平則氣和氣和則四
　象五行九竅三要相生相剋無不得其所
　矣故曰食其時百骸理動其機萬化安此
　其謂歟氣之善者吾亦善待之氣不善者
　吾亦善待之吾德善之氣之不善復何爲
　乎亦必從而善矣信亦如是聖人之在天
　下人神之在心也不安而安無爲而爲故
　得安安而無爲矣眞氣善而至者吾德從
　而善之眞氣不善而至者吾德和而善之
　斯亦爲之善矣信與不信亦復如是聖人
　與天下渾其心人神與五臟渾其氣百姓
　注其耳目五臟一其性情聖人皆孩之人
　身養嬰兒也富哉言乎舜有天下選於衆
　舉皋陶不仁者遠矣湯有天下選於衆舉
　伊尹不仁者遠矣不仁旣遠斯不爲之安
　平泰乎
　　　岀生入死章第五十
岀生入死生之徒十有三死之徒十有三人
之生動之死地十有三夫何故以其生生之
厚蓋聞善攝生者陸行不遇兕虎入軍不被
甲兵兕無所投其角虎無所措其爪兵無所
容其刃夫何故以其無死地
　經曰出則生入則死自生之徒十之有三
　自死之徒十之有三人生動而之於死地
　亦十有三夫何故以其生生之厚也蓋聞
　善於攝生之道者陸行不遇兕虎入軍不
　被甲兵故兕無所投其角虎無所措其爪
　兵無所容其刃夫何故以其道無死地也
　道曰天者生之徒十有三地者死之徒十
　有三人之生動之死地亦十有三出則生
　入則死生者死之根死者生之根原始反
　終之道也天地一元一十二萬九千六百
　年天有十干自甲至庚凡七位得九萬七
　百二十年天之生數也辛壬癸三位得三
　萬八千八百十年天之死數也生之徒十
　有三也地有十二支夏至之日出寅入戌
　凡九位得九萬七千二百年地之生數也
　亥子丑三位得三萬二千四百年地之死
　數也死之徒十有三也十二用九亦十之
　用七也天地一年三百六十日自開物寅
　中至閉物戌中凡二百七十日地之生數
　也亥子丑三月凡九十日地之死數也乾
　坤二策凡三百有六十當期之日也自甲
　至庚得二百五十二日天之生數也辛壬
　癸三位得一百八日天之死數也故曰生
　之徒十有三死之徒十有三康節言天地
　之交十之三正謂此爾坤之數一百八今
　釋氏用之晝夜之學也人之晝夜百刻凡
　一萬三千五百息内除滅没四刻止得一
　萬二千九百六十息自寅至戌凡九千七
　百二十息人之生數也亥子丑三時凡三
　千二百四十息人之死數也故曰人之生
　動之死地亦十有三矣康節言天不息於
　冬春不能生物人不息於夜晝不能辨事
　故夜不敢動動則之於死地矣何故敢動
　以其生生之厚也蓋聞善攝生者陸行不
　遇兕虎入軍不被甲兵以其含德之厚比
　於赤子毒蟲不螫猛獸不據攫鳥不搏以
　此之故兕無所投其角虎無所措其爪兵
　無所容其刃無所者非不能也謂彼此無
　心於其所用也故不知其用何故如此以
　其善人無心於死地矣故得不死燕入室
　而人喜雀高飛而遇害至如無私蹈水火
　至誠貫金石者皆以此
　德曰出三則生入十則死夫生之徒十有
　三前三三上弦金半斤也故鉛遇癸生須
　急採死之徒十有三後三三下弦銀半斤
　也故金逢望逺不堪嘗人之生前三三得
　其鉛金者也動之死地後三三不得汞銀
　者也三三之中各有一十故出三則生入
　十則死亦十有三也以世人言之民之生
　動而之於死地者以十爲率三之七也何
　故如此之多以其貪生生民之厚也不容
　不爾蓋聞善攝生者陸行不遇兕虎天下
　無敵也紫陽云牽將白虎歸家養産箇明
　珠似月圓不遇則已遇則反爲所用庸何
　傷乎入軍不被甲兵君子居則貴左用兵
　則貴右不居其右何害之有天下之至柔
　馳騁天下之至堅也兕者又雄於虎而有
　頭角者也兕雖有角使之無所投虎雖有
　爪使之無所措兵雖有刃使之無所容何
　故如此以其無死地也無死地者謂之善
　閉無關鍵而不可開善結無繩約而不可
　解也寧有死地之間乎
　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之命而
常自然故道生之畜之長之育之成之熟之
養之覆之生而不有爲而不恃長而不宰是
謂玄德
　經曰天道生之地德畜之造物形之時勢
　成之是以萬物莫不尊道而貴德然道之
　尊德之貴夫莫之有命而常自然故道德
　生之畜之造物長之育之時勢成之熱之
　日月養之覆之生而不我有爲而不我恃
　長而不我宰是謂玄德
　道曰道者生物之謂也德者畜物之謂也
　物者形物之謂也勢者成物之謂也是以
　萬物莫不尊道而貴德大哉乾元萬物資
　始乃統天雲行雨施品物流形乾道變化
　各正性命道者生物之謂也至哉坤元萬
　物資生乃順承天坤厚載物德合無疆含
　弘光大品物咸亨德者畜物之謂也雷雨
　作解百果草木皆甲拆物者形物之謂也
　兊正秋也萬物說乎兊勢者成物之謂也
　夫道之尊德之貴莫之有命而常自然尊
　之貴之何謂也以其生之畜之長之育之
　成之熟之養之覆之也是以聖人生而不
　有爲而不恃長而不宰何哉天玄之德也
　於我何有哉故曰是謂玄德
　德曰乾爲天故稱乎父而生巽離兊三女
　坤爲地故稱乎母而畜震坎艮三男乾坤
　縱而六子横雷風水火山澤之物形乎其
　中矣春夏秋冬四時之勢成乎其中矣是
　以萬物並作莫不尊道而貴德紫陽云先
　把乾坤爲鼎器次將鳥兔藥來烹旣驅二
　物歸黄道爭得金丹不解生道之尊德之
　貴夫莫之有命而常得自然矣故乾道生
　之坤德畜之震巽長之育之坎離成之熟
　之艮兊養之覆之天下之能事畢矣是以
　聖人生而不自有後以財成天地之道也
　爲而不自恃我無爲而民自化也長而不
　自宰自有社稷之主也故曰是謂玄德
　　　天下有始章第五十二
天下有始以爲天下母旣得其母以知其子
旣知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身殃
是謂襲常
　經曰天下有始始者以爲天下母旣知其
　母以知其子子者物也旣知其子復守其
　母没身不殆矣塞其兊兊者說也閉其門
　門者户也是以終身不勤開其兊濟其事
　終身不救見小曰明知著也守柔曰强勝
　剛也用其光子也復歸其明母也復明用
　光無遺身殃光明無殃是謂襲常
　道曰無名天地之始形而上者謂之道也
　有名萬物之母形而下者謂之器也天下
　有始以爲天下之母是以聖人旣知其母
　以爲萬物之主物者子也母者道也旣知
　其子復守其母是以没身不殆塞其兊兊
　者說也萬物出乎震震東方也萬物說乎
　兊兊正秋也震爲長男雷也兊爲少女澤
　也震兄生之兊妹成之故曰歸妹象曰澤
　上有雷歸妹君子以永終知敝彖曰歸妹
　天地之大義也天地不交而萬物不興歸
　妹人之終始也復之至乾闢其户也姤之
　至坤闔其户也故曰塞其兊閉其門終身
　不勤坤以藏之乾知大始之道也金水相
　生反動順行子復一陽又爲闢户之始火
　生於木禍發必剋午姤一陰又爲闔户之
　始故曰開其兊濟其事終身不救乾以君
　之坤作成物之道也見小曰明陰始履霜
　便知堅冰至矣剛浸而長便知八月凶矣
　守柔曰强天下之至柔可以馳騁天下之
　至堅也用其光旣知其子也復歸其明復
　守其母也無遺身殃没身不殆也守此道
　者是謂襲其常矣
　德曰天下有始先天一氣也太極一圈也
　元陽一點也太一一畫也有則以爲天下
　之母不亦宜乎旣知其母以知其子專氣
　致柔能如嬰兒乎旣知其子復守其母復
　命曰常也是以没身不殆不守其母不知
　常妄作凶塞其兊虎之口閉其玄牝之門
　不必綿綿若存是以終身不勤開其兊以
　妄爲常濟其事以陰滅陽不遇至人終身
　不可救也見小曰明浸潤之譛膚受之愬
　也守柔曰强以柔勝剛以弱勝强也用其
　光復歸其明子母相生鉛汞相制也竊弄
　神器身必夭殃故曰無遺身殃此道乆熟
　是謂襲常
　　　使我介然章第五十三
使我介然有知行於大道唯施是畏大道甚
夷而民好徑朝甚除田甚蕪倉甚虚服文采
帶利劍厭飲食財貨有餘是謂盜誇非道也
哉
　經曰使我耿介有知行於大道唯施天下
　是可畏也大道甚夷而民甚好徑朝甚除
　治田甚荒蕪倉廪甚虚皆服文采帶利劍
　厭飲食貨財有餘是謂誇於盜也非道也
　哉
　道曰介于石不終日貞吉介如石焉寧用
　終日斷可識矣君子知微知彰知柔知剛
　萬夫之望使我介然有知行於大道也唯
　施布於天下甚可畏焉大道至甚坦夷而
　民唯好捷徑朝廷至甚除治田野至甚荒
　蕪倉廪至甚虚花百官皆服文采而又帶
　利劍厭飲食資貨有餘是謂盜之誇也非
　道也哉易曰負且乗致寇至負也者小人
　之事也乗也者君子之器也小人而乗君
　子器盜思奪之矣上慢下暴盜思伐之矣
　慢藏誨盜冶容誨淫易曰負且乗致寇至
　盜之招也
　德曰使我介然有知行於大道之中唯施
　布傳度於人是可畏也大道至甚平坦不
　肯脚踏實地歩踐履俱好捷徑而欲速成
　故紫陽有云不識眞鉛正祖宗萬般作用
　枉施功休妻謾遣陰陽隔辟穀徒教腸胃
　空草木金銀皆滓質雲霞日月屬朦朧更
　饒吐納並存想總與金丹事不同故曰大
　道甚夷而民好徑朝廷人身也田野人事
　也倉廪内充也文采外飾也人身甚整人
　事甚荒内甚空虚外甚文采而又帶利劍
　以助之厭飲食以藥之餘貨財以資之日
　誇於淫盜之所不乆而廢矣此豈大道也
　哉紫陽又云不識陰陽及主賔知他那箇
　是疏親房中空閉尾閭穴誤殺閻浮多少
　人正謂此爾
　　　善建不拔章第五十四
善建者不拔善抱者不脱子孫祭祀不輟修
之身其德乃眞修之家其德乃餘修之鄉其
德乃長修之國其德乃豐修之天下其德乃
善故以身觀身以家觀家以鄉觀鄉以國觀
國以天下觀天下吾何以知天下之然哉以
此
　經曰建善乎道者不可拔善抱乎德者不
　可脱子孫以此祭祀不輟修之一身其德
　乃眞修之一家其德乃餘修之一鄉其德
　乃長修之一國其德乃豐修之天下其德
　乃普故以身觀身不異乎眞以家觀家不
　異乎餘以鄉觀鄉不異乎長以國觀國不
　異乎豐以天下觀天下不異乎普吾何以
　知天下之然哉以此故也
　道曰善建乎道者一陽來復潜龍勿用確
　乎其不可拔善抱乎德者洗心齊戒退藏
　於密介乎其不可脱是以建抱乎道德之
　善者不事王侯高尚其事所以初六幹父
　之蠱意承考也故曰子孫以祭祀不輟以
　此道德修之一身一身乃眞修之一家一
　家乃餘修之一鄉一鄉乃長修之一國一
　國乃豐修之天下天下乃普故一身觀萬
　身其德愈眞一家觀萬家其德愈餘一鄉
　觀萬鄉其德愈長一國觀萬國其德愈豐
　一天下觀億萬之天下其德愈普吾何以
　知其億萬天下之然哉以此道德不拔不
　脱之故也
　德曰紫賢有云一月一還爲一轉一年九
　轉九還同唯憑二八推刑德五六回歸戊
　己中故烏兔沐浴介乎其不可脱潜龍勿
　用確乎其不可拔故曰善建者不拔善抱
　者不脱此道伏羲爲始口口相傳直至於
　今不在文字不離文字豈止商之子孫其
　麗不億世世相傳皆子孫也何患於祭祀
　乎以此修之一身一鄉乃至國家天下無
　往而不可是以聖人以天下之身爲身則
　觀其眞以天下之家爲家則觀其餘以天
　下之鄉爲鄉則觀其長以天下之國爲國
　則觀其豐以天下之天下則觀其普即此
　觀之何啻前有億萬年後有億萬世而已
　哉吾以此知之矣
　　　含德之厚章第五十五
含德之厚比於赤子毒蟲不螫猛獸不據攫
鳴不搏骨弱筋柔而握固未知牝牡之合而
䘒作精之至也終曰號而不嗄和之至也知
和曰常知常曰明益生曰祥心使氣曰强物
壯則老是謂不道不道早已
　經曰含德之厚比於赤子毒蟲不螫猛獸
　不據攫鳥不搏無死地也骨弱筋柔手握
　甚固未知牝牡之合而䘒陰時作精之至
　也終日號呼其聲不嗄和之至也知和曰
　常知常曰明常明生益其名曰祥心之使
　氣其名曰强物壯則老是謂不道旣曰不
　道不如早已
　道曰善攝生者含德之厚比於赤子陸行
　不遇兕虎入軍不被甲兵兕無所投其角
　虎無所措其爪兵無所容其刃夫何故以
　其無死地也故曰毒蟲不螫猛獸不據攫
　鳥不搏夫赤子不具者五目三月而微煦
　齒八月而始生至於三年腮合而能言能
　食皆無知於天下也以其無知故無死地
　是以骨至弱筋至柔而手自握固至於未
　知牝牡之合而䘒作其氣精之至也終日
　號呼而聲不嗄其氣和之至也知和曰常
　曰明常明生益視履考祥其旋元吉不得
　於心勿求其氣今夫蹶者趨者是氣也心
　者氣之主也氣者體之帥也氣隨心曰和
　心使氣曰强心强則衰物壯則老是謂不
　道旣曰不道不如早已
　德曰含德之厚比於赤子專氣致柔能如
　嬰兒陰生進水陽生進火水火旣木鉛汞
　浮沉十月胎圓三年脱殻螫蟲尸蟲也據
　獸龍虎也搏鳥爲兔也故三彭無所投其
　毒金木無所措其猛日月無所容其攫夫
　何故以其無死地骨弱筋柔金鉛木汞相
　爲浮沉而未定也指掌握固天文地理不
　敢輕示人也未知牝牡之合而䘒作男女
　三月成形先生二腎精之至也終日號而
　不嗄丹田固密氣海混圓和之至也知和
　曰常無始無名之道也知常曰明無得著
　之道也常明之益大而通乎神祥之屬也
　此皆無爲而無不爲取天下常以無事也
　及其有事不足以取天下心使氣曰强也
　故心强則衰物壯則老是謂不道旣曰不
　道不如早已
　　　知者不言章第五十六
知者不言言者不知塞其兊閉其門挫其銳
解其紛和其光同其塵是謂玄同故不可得
而親不可得而疏不可得而利不可得而害
不可得而貴不可得而賤故爲天下貴
　經曰知之者不言言之者不知故塞其兊
　閉其門挫其銳解其紛和其光同其塵是
　謂天玄之同所以不可得而親不可得而
　疏不可得而利不可得而害不可得而貴
　不可得而賤故爲天下貴
　道曰古之學者爲己知者不言也今之學
　者爲人言者不知也天何言哉四時行焉
　地何言哉百物生焉知者不言也敬授人
　時歷象日月東作西成析因夷隩言者不
　知也故曰大道廢有仁義智慧出有大僞
　莫若塞其兊說說之不以道不說也莫若
　閉其乾門闢之不以道不闢也挫其萬物
　之鋒銳使之碩果解其百姓之絲紛使之
　順事和其日月之光同其世界之塵雖曰
　天玄是謂玄同是以抱此道者不事王侯
　高尚其事故不可得而親不可得而疏不
　可得而利不可得而害不可得而貴不可
　得而賤天子不得臣諸侯不得友豈不爲
　天下貴
　德曰識心見性以至於命者退藏于密唯
　恐人知肯形言邪管中窺豹僅見一班者
　務誇于人唯恐不知肯不言邪故曰知者
　不言言者不知紫陽有云不會箇中顚倒
　意休將管見事高談故了此道者塞其陰
　兊閉其陽門挫其虚銳解其譁紛和其容
　光同其世塵是謂玄同玄謂之同同謂之
　玄玄之又玄衆妙之門不可得而親無所
　近也不可得而疏無所遠也不可得而利
　無所益也不可得而害無所損也不可得
　而貴無所尊也不可得而賤無所卑也是
　以爲天下貴
　　　以正治國章第五十七
以正治國以奇用兵以無事取天下吾何以
知其然哉以此天下多忌諱而民彌貧人多
利器國家滋昏人多技巧奇物滋起法令滋
彰盜賊多有故聖人云我無爲而民自化我
無事而民自富我好靜而民自正我無欲而
民自樸
　經曰以正治國以奇用兵以無事取天下
　吾何以知其然哉以此道也夫天下多忌
　諱而民彌貧人多利器國家滋昏民多技
　巧奇物滋起法令滋彰盜賊多有皆有爲
　之所致也故聖人云指三皇而言也我無
　爲而民自化我無事而民自富我好靜而
　民自正我無欲而民自樸
　道曰國不正則不治兵不奇則不勝天下
　不以無事則不可取吾何以知其然哉以
　此道也天下之民不患貧而患不安不患
　寡而患不均蓋均無貧和無寡安無傾舉
　動忌諱民彌貧矣上古之時汙樽抔飲以
　爲禮蕢桴土鼓以爲樂猶足以降鬼神先
　進於禮樂野人資禀至誠也後世以來粢
　醍在堂醴盞在户金石絲竹籩豆簠簋而
　鬼神或不享者後進於禮樂君子或失其
　誠也人多利器國家滋昏也懋遷有無爲
　始以無益害有益以異物賤用物至於飛
　輪枉矢木牛流馬作民多技巧奇物滋起
　也至如一法極衆姦生一令下百詐起法
　令滋彰盜賊多有也故聖人云我無爲而
　民自化以道化道也我無事而民自富以
　德教德也我好靜而民自正以功勸功也
　我無欲而民自樸以力率力也皇帝王霸
　之道存乎其中矣
　德曰以正治國以正道守身也以奇用兵
　以奇兵採藥也以無事取天下以無病養
　生也及其衰老有事則不足以取天下矣
　故曰吾何以知其然哉以此道也大道不
　難小道甚難大道無忌諱小道多忌諱夫
　天下多忌諱而民彌貧小道多忌諱而身
　益損人多利器國家滋昏身多傍門心性
　益亂民多技巧奇物滋起身防堅甲利劍
　殺人法令滋彰盜賊多有戒律益嚴竊弄
　愈甚皆小道之所致也故聖人云我無爲
　而民自化見素也我無事而民自富抱樸
　也我好靜而民自正少私也我無欲而民
　自樸寡欲也皆大道之所致也


道德眞經三解卷之三










道德眞經三解卷之四改四
　　　　玉賔子鄧錡述
　　　其政悶悶章第五十八
其政悶悶其民淳淳其政察察其民缺缺禍
兮福所倚福兮禍所伏孰知其極其無正邪
正復爲奇善復爲妖民之迷其日固乆是以
聖人方而不割廉而不劌直而不肆光而不
耀
　經曰其政悶淳其民惟淳其政察烈其民
　破缺故禍兮福所倚伏至極其無正邪正
　得爲奇善復爲妖民之迷此其日固已乆
　矣是以聖人雖方而不割廉而不劇直而
　不肆光而不耀
　道曰堯舜之民比屋可封其政悶悶其民
　醇醇也有老人擊壤於路曰日出而作日
　入而息鑿井而飲耕田而食帝何力於我
　哉故曰比屋可封桀紂之民比屋可誅其
　政察察其民缺缺也甲子昩爽受率其旅
　若林前徒倒戈攻於後以北血流漂杵故
　曰比屋可誅堯以丹朱而襌舜舜以商均
　而襌禹禍兮福所倚也湯武革命順乎天
　而應乎人福兮禍所伏也是以倚伏至極
　其無正道邪然舜有四凶流竄放殛正復
　爲奇也殷有三仁去奴剖腹善爲妖也民
　之迷於此道其日固已乆矣是以聖人方
　之而不割其隅廉之而不削其角直之而
　不肆其正光之而不耀其明得其無爲自
　然則禍福無所容其倚伏矣孰又知其極
　哉
　德曰其政悶悶其民醇醇先天氣後天氣
　得之者常似醉也其政察察其民缺缺日
　有合月有合窮戊己定庚甲也益之而損
　禍兮福所倚也損之而益福兮禍所伏也
　孰知其極反無正道邪正復爲奇道極而
　從權也善復爲妖理窮而入術也嗚呼天
　下之民無道可守禍福迷之日已乆矣是
　以聖人見之不可用用之不可見恍惚裏
　相逢窈冥中有變故開兊方而不必割摘
　坎廉而不必劌取震直而不必肆採離光
　而不必耀使天下之人自然無爲而至于
　命矣不亦大哉
　　　治人事天章第五十九
治人事天莫若嗇夫唯嗇是謂早復早復謂
之重積德重積德則無不克無不克則莫知
其極莫知其極可以有國有國之母可以長
乆是謂深根固蔕長生乆視之道
　經曰治人事天莫如吝嗇夫唯吝嗇是以
　早復早復謂之重積德重積其德則無不
　克無不克則莫知其極莫其極可以有國
　國之無母不知國子有國之母可以長乆
　是謂深根固蔕長生乆視之道
　道曰坤爲吝嗇厚德載物者也上之事天
　下之養人莫若吝嗇吝嗇者坤以藏之萬
　物生生而不窮也夫唯嗇者是以早復復
　亨剛反動而以順行是以出入無疾朋來
　無咎反復其道七日來復天行也復其見
　天地之心乎早復謂之重積德復自坤而
　生也坤重積德無往不克無往不克莫知
　其極莫知其極可以有國故坤爲國邑有
　國之子復震長男也有國之母坤地稱母
　也可以長乆天長地乆也是謂深根固蔕
　長生乆視之道德合無疆也
　德曰治人事天窮理盡性也莫若嗇者以
　至于命也是以早復其道夫物芸芸各歸
　其根也早復謂之重積德一陽來復坤之
　重積德也重積德則無不克含弘光大品
　物咸亨也無不克則莫知其極復歸於無
　極也莫知其極可以有國地順承天萬國
　咸寧也坤爲國母復爲國子有國之母也
　可以長乆天長地乆也天地所以能長且
　乆者以其不自生故能長生故曰是謂深
　根固蔕長生乆視之道
　　　治大國章第六十
治大國若烹小鮮以道蒞天下其鬼不神非
其鬼不神其神不傷人非其神不傷人聖人
亦不傷人夫兩不相傷故德交歸焉
　經曰治大國若烹小鮮不可有爲以道蒞
　於天下其鬼不能神非其鬼不神其神不
　傷人非其神不傷人以其聖人不傷人夫
　兩不相傷故其德交歸焉
　道曰道德三才之主也鬼神天地之主也
　聖人鬼神之主也中孚信及豚魚物之繁
　息者也鼎之以木巽火烹飪也治大國若
　烹小鮮其道無爲其政悶悶其民醇醇其
　道有爲其政察察其民缺缺是以聖人方
　而不割廉而不劇直而不肆光而不耀故
　以道臨於天下其鬼不能神矣凡間氣時
　疫亢沴妖孽之所作皆鬼神之能也災妖
　不勝善德禍亂不勝善政故曰以道蒞天
　不其鬼不神非其鬼不能神其神不能傷
　人非其神不傷人蓋聖人善德善政而不
　傷人也夫兩不相傷故鬼神聖人之德而
　交歸於道焉
　德曰人身兼乎天地大國也五臟六腑十
　二經十五絡三百六十骨節穴俞八萬四
　千毛竅腠理血長八百一十丈氣畜一萬
　三千五百息小鮮也若治人身以心賢水
　火烹之其氣交歸於體而不至於散亂若
　治大國以陰陽水火烹之其德交歸於道
　而不至於苛細故天下以聖人爲主人身
　以心君爲主聖人以大道蒞天下其鬼不
　神使鬼得神何害不生大道廢矣心君以
　眞氣平百脉其邪不神使邪得神何病不
　生全眞廢矣以此言之非其鬼不神其不
　能傷人非其神不傷人蓋聖人之政不傷
　人也聖人之政不傷人使鬼有神復何爲
　乎夫鬼之有神亦豈好傷人哉皆非其道
　以擾之耳不得已也聖政旣善鬼神亦善
　此兩不相傷也故曰其德交歸焉
　　　大國者下流章第六十一
大國者下流天下之交天下之牝牝常以靜
勝牡以靜爲下故大國以下小國則取小國
小國以下大國則取大國故或下以取或下
而取大國不過欲兼畜人小國不過欲入事
人夫兩者各得其所欲故大者宜爲下
　經曰大國者下流也天下之交於天下之
　牝牝常以靜勝牡以靜爲下也故大國以
　下小國則取小國小國以下大國則取大
　國故或下以取者大國不過欲兼畜人也
　或下而取者小國不過欲入事人也夫兩
　者若各得所欲故大國宜爲下
　道曰江海所以能爲百谷王者以其善下
　之故能爲百谷王地中有山曰謙山附于
　地曰剥謙之六爻三吉三利致恭以存其
　位者也迷其道而不復者必剥而附於地
　不謙之故也大國者衆流之所皆歸焉故
　曰下流以其靜而無爲也若天下之牡交
　於天下之牝牝常以靜勝牡本以靜爲下
　也下則勝之矣此爲天下之至柔馳騁天
　下之至堅也故大國以下小國則取小國
　帝乃誕敷文德舞干羽于兩階七旬有苗
　格小國以下大國則取大國三分天下有
　其二以服事殷周之至德也已矣此皆以
　正治國無爲而靜下者也故或下以取者
　大國不過欲兼畜人太王去邠是也或下
　而取者小國不過欲入事人句踐事吴是
　也此皆以奇用兵亦以靜爲下也夫兩者
　各得其所欲小者固宜下之故大者宜爲
　下矣
　德曰大國大根器者也歸根曰靜故靜爲
　躁君有天地然後有萬物有萬物然後有
　男女故咸之男女柔上而剛下二氣感應
　以相與止而說男下女是以天下之牡交
　於天下之牝牝常以靜勝牡蓋以靜爲下
　也大國君長也小國臣妾也君長男之屬
　也臣妾女之屬也故坤爲國邑地道也妻
　道也臣道也以男下女以大下小也則得
　天地感而萬物化生以女下男以小下大
　也則得天地之道恒乆而不已也此謂以
　正治國也女或守靜男欲下以取之不過
　兼而畜之男或守靜女欲下而取之不過
　入近事之此謂以奇用兵也夫兩者各欲
　得其所欲女固宜在下矣故男者宜爲下
　之
　　　道者萬物之奥章第六十二
道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何也不曰
求以得有罪以免邪故爲天下貴
　經曰道者萬物之奥善人之寳不善人之
　所師保美言可以市價尊行可以加人人
　之不善何棄之有哉故立天子置三公雖
　有拱璧以先於駟馬不如坐進此道古之
　所以貴此道者何也不謂求以有得罪以
　可免邪不曰如此故爲天下貴
　道曰道者萬物之奥歸根復命也善人之
　寳被褐懷玉也不善人之所保人皆可以
　爲善也美言可以市善價而沽諸也尊行
　可以加人天下皆有所矜式也人之不善
　何棄之有旣有師保尊行何棄之有哉是
　故天下立天子置三公雖有拱璧至寳以
　先於駟馬之名者不如坐進此道蓋此道
　又寳於拱璧尤先於駟馬也古之所以貴
　此道者何也勿謂以道爲求得之資免罪
　之狀者故爲天下之貴
　德曰萬物之奥天下之至賾也無狀之狀
　無物之象生於太極虚明先天之氣結成
　一粒大如黍米名曰金晶又曰眞鉛又曰
　陽丹又曰天一善人之寳也旣爲善人之
　寳亦不善人之所保也苟遇至人何所不
　至美言可以市口傳心受一語無價尊行
　可以加人父遺形體師全性也人皆可以
　學仙人皆可以成道人之不善茍美其師
　言尊其師行何棄之有哉是故立天子於
　萬物之奥以爲善人之寳置三公於美言
　尊行以爲不善之所保雖有拱璧之貴以
　稱駟馬之先不如坐進此道無所不至也
　古之所以貴此道者何也不曰求以得善
　人之寳不曰免不善人之罪不在如此故
　爲天下之貴
　　　爲無爲章第六十三
爲無爲事無事味無味大小多少報怨以德
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人猶難之故終無難
　經曰爲於無爲事於無事味於無味至於
　成大於小積多於少皆自報怨以德也故
　圖難於其易爲大於其細蓋天下難事必
　作於易天下大事必作於細是以聖人終
　不爲大故能成其大夫輕諾者必寡信多
　易者必多難是以聖人猶難其難故終無
　難
　道曰道常無爲而無不爲爲無爲也取天
　下常以無事及其有事不足以取天下事
　無事也道之出口淡乎其無味味無味也
　至於積小以成高大以多問於寡皆自以
　德報怨怨至小也德至大也以德報怨以
　怨歸德以大下小小以成大也故曰報怨
　以德圖於難者不於其難先於其易而難
　自得矣爲於大者不於其大先於其細而
　大自成矣故圖天下之難事者必作於易
　爲天下之大事必作於細是以聖人以細
　成大終不以爲大故能成其大以其得難
　終猶以爲難故能終無難何謂也夫輕諸
　者必寡信多易者必多難也
　德曰爲本無爲以靜勝躁也事本無事以
　無勝有也味本無味以淡勝爽也人之修
　身養命先要基址固密基址固密必自品
　藥爲始諺云富因可惜許貧爲不爭多勿
　以善小而不爲勿以惡小而爲之涓涓不
　止遂成江河高以下爲基貴以賤爲本是
　以報怨以德也故圖難於其易爲大於其
　細蓋天下難事必作於易天下大事必作
　於細是以聖人患乎不能至大終不爲大
　故能成其大患乎不能至難猶常難之故
　能終無難未至大而言大輕諾必寡信也
　未得難而言難多易必多難也
　　　其安易持章第六十四
其安易持其未兆易謀其脆易破其微以散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之是以聖人無爲故無敗
無執故無失民之從事常於幾成而敗之愼
終如始則無敗事是以聖人欲不欲不貴難
得之貨學不學復衆人之所過以輔萬物之
自然而不敢爲
　經曰其安易持其未兆易謀其脆易破其
　微以散所以事爲於未有治先於未亂蓋
　合抱之木生於毫末九層之臺起於累土
　千里之行始於足下夫爲事於有者必敗
　之執亂而治者必失之聖人無爲故無敗
　無執故無失民之從事常於幾心故成而
　敗之愼終如始則無敗事是以聖人欲衆
　人之所不欲所以不貴難得之貨學衆人
　之所以不學復衆人之所過常以輔萬物
　之自然而不敢有爲
　道曰安者易持未兆易謀脆者易破微者
　易散皆爲之於未有治之於未亂也未危
　者安其位者也亡者保其存者也亂者有
　其治者也是故君子安而不忘危存而不
　忘亡治而不忘亂是以身安而國家可保
　也易曰其亡其亡繫于苞桑是知合抱之
　木生於毫末九層之臺起於累土千里之
　行始於足下必然之道也不可躐等而爲
　之不可架空而執之以此爲者必敗之以
　此執者必失之聖人無爲簣簣實進故無
　敗聖人無執步歩實行故無失民之從事
　也則異於是不務實進常有幾心不務實
　行常有幾事雖成而敗之蓋成於幾而敗
　於實也實則無敗矣故愼終如始脚踏實
　地則無敗事世人皆欲難得之貨聖人不
　欲其所欲故不貴其貨世人皆學衆人之
　所過聖人不學其所學故能復其過以此
　輔相天地之道以左右民使萬物之自然
　而不敢有爲於事
　德曰人之元氣各有一斤人之始生一氣
　一銖一年二十四氣適生一兩人至十六
　一斤全矣過此三年復耗一兩六十四年
　一斤盡絶所以男子八八六十四卦元氣
　盡矣故元氣安泰甚易持其危元氣萌昩
　甚易謀其兆元氣柔脆甚易破其堅元氣
　精微甚易散其著蓋爲之於未有則不必
　有爲治之於未亂則不必有治合抱之木
　生於毫末二氣之於陽神也九層之臺起
　於累土品藥之於金液也千里之行始於
　足下谷神之於玄牝也步歩踐履不容捷
　徑由徑而爲者必敗之入術而執者必失
　之聖人無爲而無不爲故無敗無執而無
　不執故無失民之從此事也不知大道無
　爲吐故納新孤清寡靜長於用幾短於用
　實或通或塞半安半危偶有小成隨手敗
　之安能窮理盡性以至於命乎直得先天
　無爲大道始終如一則無敗事爾聖人不
　欲人之所欲是以不貴難得之貨不學人
　之所學是以能復衆人之所過以輔萬物
　之自然而不敢妄爲
　　　古之善爲道章第六十五
古之善爲道者非以明民將以愚之民之難
治以其智多是故以智治國國之賊不以智
治國國之福知此兩者亦楷式常知楷式是
謂玄德玄德深矣遠矣與物反矣然後乃至
大順
　經曰古之善爲道者非以使民明之將以
　愚之民之難治以其智多也故以智治國
　者國之賊也不以智治國者國之福也知
　此兩者亦民之楷式爾常知楷式是謂玄
　德玄德深矣逺矣與物反矣然後至於大
　順
　道曰民可使由之不可使知之有治人者
　有治於人者故民可與於樂成不可與慮
　始使民有知所謂當道架屋三年不成故
　古之善爲道者非以使民用道之明將以
　使民用道之愚用道之明聖人也無君子
　莫治野人用道之愚細民也無野人莫養
　君子民用道之明則爭巧作僞心勞日拙
　民用道之愚則還醇反朴心逸日休百姓
　日用而不知者君子之道尚鮮而況於聖
　人乎此無爲而無不爲也夫愚者道之愚
　也明者道之明也非故使民明之愚之將
　以使民用明用愚聖人之權也民之難治
　以其智多用道之明也乃以智治國國之
　賊也民之易治不以其知用道之愚也乃
　不以智治國國之福也知此兩者亦民之
　所矜式爾常以楷式是謂玄德天玄之德
　也故深矣遠矣與物反矣是故易逆數也
　天體西轉日月五星東行天高東南地高
　西北地下東南天氣下降地氣上升皆與
　物相反也及其成功則一而已矣故天地
　聖人之道不與萬物相反則不能成功於
　天下矣故曰然後乃至大順
　德曰道者先天大道也道爲人之心君眞
　氣之神主也民者五臟六腑十二官也古
　之善爲攝生養命者非以十二官爲明又
　將以愚之以心神爲主也向使其官各自
　主事則身先病矣何以養命乎故民之難
　治以其智多智多則必以智治之非無爲
　大道也故以智治國國之賊不以智治國
　國之福也知此兩者之治人身之模楷性
　命所矜式爾常知楷式之道是謂玄德玄
　德深矣逺矣天地人與萬物造化之道也
　皆與物相反矣乃至於大順而不迷
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以聖人處上而人不重
處前而人不害是以天下樂推而不厭以其
不爭故天下莫能與之爭
　經曰江海所以能爲百谷王者以其善下
　之故能爲百谷王是以聖人欲上於人必
　以其言下之欲先於人必以其身後之是
　以聖人處上而人不以爲重處前而人不
　以爲害是以天下樂推而不厭以其不爭
　也故天下莫能與之爭
　道曰大國者下流也江海所以能爲百谷
　王者以其善下之故能爲百谷王地勢坤
　之象也海雖有四東南最大地勢下也是
　故潮水之信西去洛陽千有餘里幾至地
　中矣所以東南島夷最多水侵之也是知
　江海所以能爲百谷王者必以地勢下之
　聖人所以能爲兆民上者必以善言下之
　其身所以能爲兆民先者必以自身後之
　故以貴下賤大得民也說以先民民忘其
　勞說以犯難民忘其死後其身而身先外
　其身而身存也是以聖人位處乎兆民之
　上民皆戴之不以爲重身處乎兆民之前
　民皆瞻之不以爲害是以天下樂推之而
　不厭者以其不與民爭也夫唯不爭故天
　下莫能與之爭
　德曰丹田氣海谷神眞氣之所歸也以其
　善下之故得朝宗于海能爲百谷王滋養
　天地之根也是以心神欲居五行之上必
　以眞氣下之欲超五行之先必以血氣後
　之是以心君名居五行之上五行欣然戴
　之而不爲重神居五行之前五行欣然隨
　之而不爲害是以四肢六脉萬化百骸樂
　推之而不厭以其心神無爲而不與五行
　爭先也茍有所爭則鹹苦不相息酸辛不
　相逺恬淡不相通虚無不相入眞氣不相
　從精神不相守百病生矣何以爲道夫唯
　心君不爭故五行莫能與之爭矣大哉言
　哉
　　　天下皆謂章第六十七
天下皆謂我道大似不肖夫唯大故似不肖
若肖乆矣其細也夫我有三寳寳而持之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨其慈且勇捨其儉且廣捨其後且先死矣
夫慈以戰則勝以守則固天將救之以慈衛
之
　經曰天下皆謂我道大似不肖夫唯大故
　似不肖若以爲肖乆矣其細民也夫我有
　三寳寳而持之一曰慈二曰儉三曰不敢
　爲天下先夫慈者故能勇儉者故能廣不
　敢爲天下先者故能成器之長今也捨其
　慈且勇捨其儉且廣捨其後且先如是則
　死矣夫慈者以戰則勝以守則固若天將
　救之以慈衛之
　道曰道者大而無外小而無内天下皆謂
　我大似不象於道也道者寧有大小之别
　乎夫唯稱大故似不肖若以大爲肖道我
　乆矣其爲細民之行也我有三寳人當寳
　而持之一曰慈二曰儉三曰不敢爲天下
　先夫慈故能勇仁者必有勇也儉故能廣
　儉德懷永圖也不敢爲天下先故能成器
　長後其身而身先故能成其私也夫勇者
　以慈爲主廣者以儉爲主先者以後爲主
　今捨其慈而且勇勇而無禮必亂捨其儉
　而且廣廣而不約必禍捨其後而且先先
　而不弱必横禍亂且横死期至矣夫慈者
　用之於戰則戰勝用之於守則守固故天
　將降大道救此人也必先以慈衛之以儉
　約之以不敢爲天下先弱之然後能成神
　器之長矣
　德曰天下皆謂我得大道似不肖於道者
　也以道爲大故似不肖若大似道乆矣其
　細民之語也非達者之言與道滿天下無
　物無之豈有大小之肖乎紫陽云人人自
　有長生藥奈是愚迷枉擺抛又云此般至
　寳家家有自是愚人識不全豈直以大者
　爲道邪故曰我有三寳人當寳而持之一
　曰慈不暴也慈而不暴故能勇二曰儉不
　貪也儉而不貪故能廣三曰不敢爲天下
　先不武也先而不武故能器不敢爲天下
　勇故能成慈之長不敢爲天下廣故能成
　儉之長不敢爲天下先故能成器之長夫
　佳兵者不祥之器不得已而用之恬淡爲
　上戰勝而美是樂殺人也樂殺人者必殺
　之故不可得志於天下今也捨慈且勇又
　從而暴之捨儉且廣又從而貪之捨後且
　先又從而武之其逺死也必矣是不知慈
　者戰守之本也以慈用兵天下順之以暴
　用兵親戚畔之以天下之所順攻親戚之
　所畔故君子有不戰戰必勝矣以慈守國
　天下助之以貪守國天下惡之以天下之
　所助備天下之所惡故君子有不守守必
　固矣是故天將降大道救此人也必使以
　慈而爲衛身之堅甲利兵矣　
　　　善爲士章第六十八
善爲士者不武善戰者不怒善勝者不與善
用人者爲之下是謂不爭之德是謂用人之
力是謂配天古之極也
　經曰善爲士者不武善爲戰者不怒善爲
　勝者不與交兵善用人者先爲之下是謂
　不爭之德是謂能用人之力是謂配天古
　之極也
　道曰武王師渡孟津天下諸侯不期而會
　者八百武王曰未可也居二年而滅紂可
　謂善爲士者不武時甲子昩爽王朝至於
　商郊牧野乃誓王左杖黄鉞右秉白旄以
　麾可謂善戰者不怒受率其旅若林罔有
　敵于我師前徒倒戈攻于後以北血流漂
　杵一戎衣天下大定可謂善勝者不與受
　有億兆人離心離德于有虎賁三千人同
　心同德至於大邦畏其力小邦懷其德可
　謂善用人者爲之下夫武王者是謂不爭
　之德是謂用人之力是謂配天振古以爲
　極也
　德曰天下之交天下之牝常以靜勝牡以
　靜爲下也故陰在上陽下奔首尾武中間
　文是知善爲火候者不獨用於武也故善
　爲大道之士不武而武不文而文故曰善
　爲士者不武强兵戰勝猶爲不祥而況於
　怒戰乎故善戰者不怒不戰而屈人之兵
　也聖人目擊道存以神遇神至於龜龜相
　視鶴鶴相唳猶且以神遇神而況於善勝
　者乎故不與之交兵也善用人者爲之下
　天下之至柔馳騁天下之至堅也是謂不
　爭之德以其不爭故天下莫能與之爭是
　謂用人之力民之所欲因而與之民之所
　惡因而去之也行此道者是謂配天振古
　以來無此其極也
　　　用兵有言章第六十九
用兵有言吾不敢爲主而爲客不敢進寸而
退尺是謂行無行攘無臂仍無敵執無兵禍
莫大於輕敵輕敵則幾喪吾寳故抗兵相加
哀者勝矣
　經曰用兵者有言吾不敢爲主而常爲客
　不敢進寸而常退尺是謂行若無行攘若
　無臂仍若無敵執若無兵其禍莫大於輕
　敵則幾喪吾寳故抗兵相加先哀者勝矣
　道曰兵家有言不敢爲主師出以律失律
　凶也而常爲客是謂用人之力所以不敢
　爲主而常爲客也三分殷之天下文王有
　其二矣然猶以服事殷九載大勲未集直
　至武王周公繼之所以不敢進寸而常退
　尺也湯武革命順乎天而應乎人東征西
　怨徯我後後來其蘇所徂之民室家相慶
　是謂行之而無行攘之而無臂引之而無
　敵執之而無兵也少師曰不當王非敵也
　楚大破之是以滅隨禍莫大於輕敵輕敵
　則幾喪吾寳矣吴越加兵相抗越不得已
　勾踐請臣之吴遂釋越後竟爲勾踐所滅
　故曰抗兵相加哀者勝矣
　德曰紫陽有云藥重一斤須二八調停火
　候託陰陽養藥必須火候火候要在調停
　火候有文有武有賔有主用兵之法也又
　云用將須分左右軍饒他爲主我爲賔勸
　君臨陣休輕敵恐喪吾家無價珍正謂此
　說爾大抵用兵之法以怯爲主怯則不敢
　輕敵故常以逸待勞以鈍挫鋭以靜待動
　以文御武故折衝樽俎不戰而可以屈人
　之兵矣用兵者有言吾不敢爲主而客矣
　又不敢進寸而退尺矣是謂行之於無行
　攘之於無臂仍之於無敵執之於無兵也
　是故禍莫大於輕敵輕敵則幾喪吾寳紫
　陽又云前弦之後後弦前藥味平平氣象
　全採得歸來爐裏煆煆成温養自烹煎大
　抵至藥朱砂水銀而已直下别無一物合
　和入爐制伏養煆全憑火候抽添運用太
　文則不熟太武則飛去所以不敢輕敵則
　幾喪吾寳矣必須文武相濟剛柔迭用調
　停而後可以得所故加兵相抗哀者勝矣
　彼我相持勢均力敵苟有爲者必敗之如
　不得已卑辭以哀之柔顔以驕之使敵大
　逞其志而後可以自勝
　　　吾言甚易知章第七十
吾言甚易知甚易行天下莫能知莫能行言
有宗事有君夫唯無知是以不我知知我者
希則我貴矣是以聖人被褐懷玉
　經曰吾言甚易知甚易行以其至易天下
　莫能知莫能行其言有宗其事有主夫惟
　人之無知是以不我知所以知我者希我
　則貴矣是以聖人被褐懷玉而人莫之知
　也
　道曰道在邇而求諸遠事在易而求諸難
　天下萬物皆道無可揀擇者甚易知甚易
　行道在邇事在易也天下皆莫能知皆莫
　能行求諸逺求諸難也天下皆謂我大乆
　矣其細也若言天地必自太極若言萬物
　必自天地若言男女必自父母所以言有
　宗事有君也唯此人之無知是以不我能
　知今不我能知是以知我者希人之知者
　希自知我之貴矣是以聖人被褐懷玉誰
　能知之
　德曰紫陽云常言俗語合聖道宜向其中
　子細討若將日用顚倒求大地塵沙盡成
　寳吾甚易知其易行也及問其故天下皆
　莫能知皆莫能行何謂也其言有宗其事
　有君也其言有宗不離太極兩儀四象八
　卦其事有君不離天地日月男女水火用
　之於天地萬物自然生成甚易知甚易行
　移之於人身心腎自然水火天下皆莫能
　知皆莫能行惟此世人無知是以不我能
　知知我者其天乎所以知我者希知我之
　者旣希則自知我道貴矣是以聖人惡衣
　服美道德故曰被褐懷玉世人觀其外而
　不觀其内也何以知聖人之道德乎
　　　知不知章第七十一
知不知上不知知病夫唯病病是以不病聖
人不病以其病病是以不病
　經曰知爲不知上也不知爲知病也夫唯
　病其所病是以不病聖人不病以其病病
　是以不病
　道曰知之爲知之不知爲不知是知也故
　知者不言言者不知然聖人之道書不盡
　言言不盡意若珠走盤中左右逢原無往
　而不可以其大道本無言說皆是無爲自
　然以知猶爲不知而況以不知爲知者乎
　故眞知者不以爲知知之者上也不眞知
　者强以爲知知之者病也能知不知之病
　以爲己病是以不病聖人不病者何也蓋
　能病其所病是以不爲聖人之病
　德曰吾言甚易知甚易行知不知上也天
　下皆莫能行不知知病也是以聖人之治
　虚其心實其腹弱其志强其骨使民無知
　無欲知不知上古之學者爲己之道也自
　見者不明自是者不彰餘食贅行物或惡
　之不知知病今之學者爲人之道也能病
　其病是以不病不能病其病是以成病聖
　人不病以其病病能病其病是以不病
　　　民不畏威章第七十二
民不畏威大威至矣無狹其所居無厭其所
生夫惟不厭是以不厭是以聖人自知不自
見自愛不自貴故去彼取此
　經曰民不畏威則大威至矣無自狹其所
　居無自厭其所生唯此不厭是以常不厭
　是以聖人自知而不自見自愛而不自貴
　故去彼狹厭取此知愛
　道曰天聰明自我民聰明天明威自我民
　明畏天佑下民作之君作之師故民不畏
　威則天之大威至矣其爲人也居天下之
　廣居立天下之正位行天下之大道得志
　與民由之不得志獨善其身足矣此大丈
　夫之所爲也愛之欲其生自狹其所居也
　惡之欲其死自厭其所生也何淺丈夫也
　哉故曰無狹其所居自知之道也無厭其
　所生自愛之道也唯此不厭其所生是以
　常不厭矣是以聖人自知不自見自愛不
　自貴道要自知明不自見德要自愛名不
　自貴大道旣知孰不見其明何必自見大
　德自愛孰不貴其名何必自貴明茍自見
　是狹其所居也名苟自貴是厭其所生也
　不亦惑乎是以聖人去彼之狹取此之知
　去彼之厭取此之愛
　德曰人之所畏不可不畏法猶江河使民
　易避民之於水火吾見蹈而死者矣可不
　畏邪民苟不畏水火之威則大有威於水
　火者至矣若畏其威水火日用飲食養人
　若不畏威憑河涉川赴湯蹈火無所不至
　吾見其死者矣故曰大威至矣民不畏威
　狹其所居也大威至矣厭其所生也無狹
　其所居使民畏威也無厭其所生使大威
　不至也故曰夫惟不厭是以不厭日用飲
　食何厭之有哉是以聖人常自知其己之
　不足不自見其明之有餘常自愛其己之
　入道不自貴其名之過人故曰去彼取此
　　　勇於敢章第七十三
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善胜不言而善應不召而自來
坦然而善謀天網恢恢疏而不失
　經曰勇於敢則見殺勇於不敢則活知此
　兩者利害甚明天之所惡孰知其故是以
　聖人猶難知之蓋天之道不爭而善勝不
　言而善應不召而自來坦然明白善爲謀
　矣故天網恢恢疏而不失
　道曰慈故能勇敢則殺人勇敢殺人人必
　殺之故曰勇於敢則殺守天下之至勇處
　天下之至靜以柔馳堅以靜勝熱勇於不
　敢則活矣凡此兩者或利或害人皆知之
　天之所惡孰知其故是以聖人猶難知其
　故也大抵天之所惡勇敢而見殺者有爲
　而好爭者不知而多言者尚異而無謀者
　天之所惡也是以天之道不爭而善勝也
　地有生長收藏厚德載物不言而善應也
　人有仁義禮知大業成物不召而自來也
　此謂天之道坦然明白善爲謀矣天地設
　位聖人成能人謀鬼謀百姓與能故善勝
　者不爭善應者不言自來者不召善謀者
　坦然天之道也何故如此天網恢恢疏而
　不失也天包大地恢恢之網也空虚無有
　踈而不失也
　德曰用兵有言不敢爲主而爲客不敢進
　寸而退尺勇於果敢則爲主而進寸是以
　見殺勇於不敢則爲客而退尺是以致活
　兩者利害或敢於死者殺或敢於生者活
　請各擇其勇矣天之所惡世人孰知其故
　是以聖人猶此難之大造化也故天之道
　不爭而善勝將欲噏之必固張之道也不
　言而善應四時行焉百物生焉之道也不
　召而自來夫物芸芸各歸其根也坦然而
　善謀周天三百六十度五星二十八舍日
　月運行一寒一暑生長萬物而成一歳之
　道何嘗有欺乎故曰坦然而善謀入道無
　形無名無狀無象綱羅萬物俱在乎其中
　矣此所謂疏而不失也
　　　民常不畏章第七十四
民常不畏死奈何以死懼之若使民常畏死
而爲奇者吾得執而殺之孰敢常有司殺者
殺夫代司殺者是謂代大匠斲夫代大匠斲
希有不傷其手矣
　經曰民本不畏死奈何以死道懼之若使
　民常畏死而爲奇事者以爲吾得執而殺
　之孰敢當此常有司殺者殺之代有司殺
　者是謂代大匠斲夫代大匠斲鮮有不傷
　其手者矣
　道曰原始反終故知死生之說天下皆知
　生之有死猶夜旦之必然是不知生中有
　死死中有生之道也民常不畏死者不知
　其生之道也使知有生誰不畏死故人之
　常情勇於敢則殺奈何以死懼之者使知
　其死之道也使知其死誰不樂生故人之
　道業勇於不敢則活若者以爲吾得執而
　殺之孰敢當此自有造物在焉故常爲有
　司當殺者殺之天地造物也不當殺者殺
　之代有司也夫代司殺者人力有爲也是
　謂代大匠運斤成風而斲木也夫代大匠
　之斲者果有大匠之技則盡堊而鼻不傷
　苟代而爲之豈止鼻堊不盡而自不傷其
　手者亦幾希矣
　德曰民不畏威則大威至矣故設以威道
　使民不厭民不畏死則大死至矣故設以
　死道使民知懼民若常不畏死奈何設以
　死道懼之以此言之人本畏死也若使民
　常畏死天地造化不得而殺也必矣故爲
　奇事正道者天地造物猶不得而殺之以
　爲吾得執而殺之者孰敢當哉至如常有
　司殺者殺亦殺其素不畏死當死者也其
　常畏死不當死者安得執而殺之夫代司
　殺者又不若有司之有常刑也是謂代大
　匠斲木也夫代大匠斲者輪扁猶難之而
　況於枘鑿乎鮮有不傷其手者矣
　　　民之飢章第七十五
民之飢以其上食稅之多是以飢民之難治
以其上之有爲是以難治民之輕死以其求
生之厚是以輕死夫唯無以生爲者是賢於
貴生
　經曰民之有飢以其上食稅多是以有飢
　民之難治以其上之有爲是以難治民之
　輕死以其求生之厚是以輕死夫唯無以
　生爲事者是爲賢於貴生
　道曰庖有肥肉廐有肥馬民有飢色野有
　餓莩此率獸而食人也獸相食人且惡之
　爲民上者立而視其飢而死者與故曰民
　之飢以其爲民上者食其稅之多也是以
　有飢我無爲而民自化我好靜而民自正
　猶水也水能載舟亦能覆舟法極則姦生
　令下則詐起故民之難治以其上之有爲
　也是以難治上苟無爲而天下自治矣甚
　愛者必大費多藏者必厚亡知足不辱知
　止不殆可以長乆故民之輕死以其求生
　事之厚也是以輕死夫唯以道爲主而不
　以生爲事者是又賢於貴生也不亦明乎
　德曰上之所好下必有甚焉者矣夫人神
　好清而心擾之心好靜而欲牽之常能遣
　其欲而心自靜澄其心而神自清自然六
　欲不生三毒消滅所以民之飢者上食其
　秔之多也是以民飢人之眞氣衰者心欲
　其德之亂也是以氣衰民之難治以其上
　之有爲氣之難養以其心之無定民之輕
　死以其求生之厚人之輕死以其養生之
　薄夫唯無以求生爲事專一養生爲事求
　生之道固可貴矣而養生之道又賢於求
　生也遠矣故曰是賢於貴生
　　　民之生章第七十六
民之生也柔弱其死也堅强萬物草木之生
也柔脆其死也枯槁故堅强者死之徒柔弱
者生之徒是以兵强則不勝木强則共强大
處下柔弱處上
　經曰人之得生也柔弱其致死也堅强萬
　物草木之始生也柔脆其致死也枯槁故
　堅强者死之徒柔弱者生之徒是以兵强
　則不勝木强則共矣故强大處下柔弱處
　上
　道曰水至柔而四海不空山至堅而五嶽
　終陷故天下之至柔馳騁天下之至堅天
　下之至弱馳騁天下之至强是以人之得
　生也柔弱不得其死也堅强至如萬物草
　木之始也亦以其柔脆爲主故震巽爲草
　木無有磽腴瘠鹵皆返生而出升于虚邑
　無所疑也至於其將死也亦以其堅强爲
　主故坎離其於木也爲堅多心爲科上槁
　矣故曰堅强者死之徒柔弱者生之徒是
　以兵强則不勝木强則成共宰木共矣是
　也故强大者常處下柔弱者常處上震兊
　在天之陰也巽艮在地之陽也天以始生
　言之陰上而陽下交泰之義也地以旣成
　言之陽上而陰下尊卑之位也故地在天
　上曰泰天在地上曰否是以强大處下柔
　弱處上天地之義也
　德曰乾坤中交而生坎離坎本坤體再索
　乾之中爻故謂之中男離本乾體再索坤
　之中爻故謂之中女坎外陰而内陽反爲
　中男離外陽而内陰反爲中女男子外陽
　而内陰離火之象也女子外陰而内陽坎
　水之象也此所謂日月並明水火顚倒大
　抵養命者皆取坎中一陽而還離中一陰
　故紫陽云取將坎位中心實點化離宫腹
　裏陰從此變成乾健體潜藏飛躍盡由心
　蓋以此也夫人之生也柔弱離中之陰也
　其死也堅强坎中一陽也陰本主死如何
　言生陽本主生如何言死不顚不倒不名
　曰道蓋陰不得陽則不生陽不得陰則不
　死此言奪天地之造化也必須顚倒萬物
　草木亦然故强大處下柔弱處上陰在上
　陽下奔之義也其㫖不亦遠乎
　　　天之道章第七十七
天之道其猶張弓乎高者抑之下者舉之有
餘者損之不足者與之天之道損有餘補不
足人之道則不然損不足以奉有餘孰能以
有餘奉天下唯有道者是以聖人爲而不恃
功成而不處其不欲見賢
　經曰天之道其猶張弓乎高者必抑之下
　者必舉之有餘者損之不足者與之天之
　道損有餘而補不足人之道則不然損不
　足而奉有餘孰損有餘以奉天下唯有道
　者能之是以聖人爲而不恃功成而不處
　不欲見其賢德
　道曰天之道圓而神包乎大地生成萬物
　張弓之象也地上之天常用半周弛弓之
　象也高者抑之下者舉之乃是日往則月
　來月往則日來日月相推而明生焉寒往
　則暑來暑往則寒來寒暑相推而歲成焉
　有餘者損之秋收冬藏也不足者與之春
　生夏長也此所謂天之道損有餘而補不
　足裒多益寡稱物平施之道也人之道則
　不然不足者損之民之饑也有餘者奉之
　上食其秔之多也此所謂人之道損不足
　而奉有餘剥下增高絶短補長之謂也旣
　損不足而奉有餘誰能以有餘而復奉天
　下之不足唯有道者能之爾是以聖人爲
　於無爲而不自恃成於無功而不自處不
　欲見其賢德賢行而使人奉其有餘矣康
　節所謂老子知易之體者也斯亦不過矣
　德曰坎爲弓輪離爲兵戈弧矢之象也離
　午爲心坎子爲腎水火之象也天之道其
　猶張弓乎子後陽生下者舉之午後陰生
　高者抑之心火有餘腎水息之有餘者損
　之也腎水不足心火息之不足者與之也
　水火相息天之道損有餘而補不足也人
　之道則不然腎水不足又從而以欲竭其
　精不足者損之也心火有餘又從而以酒
　爲漿有餘者奉之也水火相射人之道損
　不足而奉有餘也誰能損其有餘以奉周
　身之不足唯有道者能之是以聖人無爲
　而爲而不自恃無功而成而不自處實不
　欲見其賢行而使大道有偏於奉養以成
　其太過不及之患矣
　　　天下柔弱章第七十八
天下柔弱莫過於水而攻堅者莫之能勝其
無以易之故柔勝剛弱勝强天下莫不知莫
能行故聖人言受國之垢是謂社稷主受國
之不祥是謂天下王正言若反
　經曰天下柔弱莫過於水而攻堅强者莫
　之能勝愼無以輕易之弱之勝强柔之勝
　剛天下莫不知皆莫能行故聖人云能受
　國之垢是謂社稷主能受國之不祥是謂
　天下王受垢而主不祥而王聖人正言若
　相反也
　道曰坎爲太柔其水升降天地坤爲少柔
　其土生成萬物然生成萬物之形者坤土
　也升降萬物之氣者坎水也故潤萬物者
　莫潤乎水是以天下柔弱莫過於水其水
　與氣往而不入無往而不勝而攻堅强者
　莫之能勝也愼無以輕易其水也水哉水
　哉故曰其無以易之夫弱之勝强柔之勝
　剛天下莫不知而皆莫能行豈可以水爲
　輕易邪水之時義大矣哉故聖人云能受
　國之垢辱是謂社稷之主能受國之不祥
　是謂天下之王水柔之象也弱之勝强柔
　之勝剛受垢而主不祥而王皆正言若反
　也
　德曰眞精至柔眞氣至弱坎水藏之皆有
　名而無形一身之主也精氣一敗之後筋
　骨雖曰堅强不乆而爲糞土矣以此言之
　天下之柔弱莫過於水而攻堅强者莫之
　能勝孰敢輕易而卑下之故曰其無以易
　之夫柔之勝强柔之胜剛天下莫不知其
　然皆莫能行其事水之爲道大矣哉故聖
　人云能受國之垢辱弱之勝强也弱之勝
　强是謂社稷主能受國之不祥柔之勝剛
　也柔之勝剛是謂天下王皆正言相反也
　　　和大怨章第七十九
和大怨必有餘怨安可以爲善是以聖人執
左契而不責於人故有德司契無德司徹天
道無親常與善人
　經曰和其大怨必有餘怨安可以爲善吉
　事尚左契代繩約是以聖人常執吉約而
　不責於人故有德司契無德司法徹者法
　也天道無親常與善人
　道曰善閉無關楗而不可開善結無繩約
　而不可解大釁已成而後解之必有餘釁
　又安可以爲信大怨已彰而後和之必有
　餘怨又安可以爲善是以聖人執左契謂
　善結無繩約而不可解而不貴於人可謂
　善閉無關楗而不可開惟有德者能司其
　契無德者但司其法是以皇天無親惟德
　是輔天道無親常與善人
　德曰天地合而甘露降陰陽和而風雨時
　損益盛衰之始也三陽出地地天泰也地
　天方泰三上相交損其盛也三陰出地天
　地否也天地方否初四相交益其衰也故
　曰損益盛衰之始也故泰能生物吾能成
　物遂使天下萬物常恨天地之不爲損益
　矣大而天地小而萬物皆託陰陽以成其
　器而況於人乎陽唱而陰和是謂男女居
　室陽唱而陰違是謂夫妻反目而況於大
　怨乎大怨已成方爲和之以和反怨必有
　餘怨旣有餘怨安可以爲善大怨已形方
　爲救之以救反怒必有餘怒旣有餘怒安
　可以爲助是以聖人常執左契以弱勝强
　不責於人以柔勝剛有德司契執其柔也
　無德司徹執其剛也故天道不替常與左
　契天道無親常與善人
　　　小國寡民章第八十
小國寡民使有什伯器之而不用使民重死
而不遠徙雖有舟輿無所乗之雖有甲兵無
所陳之使民復結繩而用之甘其食美其服
　其居樂其俗鄰國相望雞狗之聲相聞民
至老死不相往來
　經曰小國雖曰寡民各什伯有長人但器
　之而不爲國用使民重死而不逺徙雖有
　舟輿無所乗之雖有甲兵無所陳之使民
　復結繩而用之甘其食美其服安其居樂
　其俗鄰國相望雞狗之聲相聞民至老死
　不知事相往來
　道曰湯以七十里文王以百里而有天下
　皆小國寡民也是以經界旣正井地旣均
　匹夫匹婦受田百畝使民各有什什伯伯
　之長而不相假借矣然後上中下士穀禄
　旣平但以人爲器使而不爲國之役用故
　曰器之而不用遂使民之重死而不遠徙
　雖有舟輿無所往而乗之雖有甲兵無所
　向而陳之使民復爲上古結繩之用以佃
　以漁甘其食矣衣褐捆屨美其服矣穴居
　野處安其居矣鼓腹擊壤樂其俗矣鄰國
　相望雞嗚狗吠相聞而達乎四境使民直
　至老死不知公私之事有相往來
　德曰富貴安民人之精滿而氣盛者也小
　國寡民人之精敗而氣衰者也雖曰氣衰
　而精敗亦有接衰補老之道至於百二十
　年猶可還過此修眞誠更難直須九轉八
　瓊丹日月之華救老殘而況小國之寡民
　乎夫氣衰而精敗者六十四卦盡者之人
　也必須先使五臟六腑各有所主黄庭内
　經是也故曰使有什伯雖曰安爐立鼎止
　是養藥而已不敢煆煉烹煎故曰器之而
　不用築丹室置鼎器綿綿若存用之不勤
　使民重死而不逺徙也雖有飛舟奔車無
　所乗之雖有堅甲利兵無所陳之使民復
　結繩而用之是謂復善閉無關楗而不可
　開善結無繩約而不可解也不亦重乎是
　以天下太平而爲羲皇上人甘其食美其
　服安其居樂其俗十二官爾汝相忘也鄰
　國相望鷄狗之聲相聞十二經表裏相和
　也茍得如此直至老死復與世俗不相往
　來不亦宜乎
　　　信言不美章第八十一
信言不美美言不信善者不辯辯者不善知
者不博博者不知聖人不積旣以爲人己愈
有旣以與人己愈多天之道利而不害聖人
之道爲而不爭
　經曰信言不美美言不信善者不辯辯者
　不善知者不博博者不知聖人虚明何所
　積乎旣以爲人己愈有之旣以與人己愈
　多之天之道有利而不害聖人之道無爲
　而不爭
　道曰道之出口淡乎其無味大道廢有仁
　義智慧出有大僞信言不美也夫輕諾必
　寡信多易必多難美言不信也萬物恃之
　以生而不辭功成而不居善者不辯也其
　政察察其民缺缺辯者不善也知者不言
　知者不博也言者不知博者不知也聖人
　之道存乎太極虚明一氣無所不有是以
　不積旣以此道爲人自己愈爲有矣旣以
　此道與人自己愈爲多矣故天之道有利
　而不害天下莫能與之害聖人之道無爲
　而不爭天下莫能與之爭
　德曰信言不美無爲大道也美言不信傍
　門小術也善者不辯吉人之辭寡也辯者
　不善躁人之辭多也知者不博一以貫之
　也博者不知記問之學也聖人之道不必
　多積一生二二生三三生萬物足矣此道
　旣以爲人人即我也人旣皆我己愈有之
　此道旣以與人人亦我也人旣皆我己愈
　多之故先天之道以美利利天下而不害
　於人人皆衣其道聖人之道以無爲爲天
　下而不爭於人人皆被其德道德衣被於
　天下而先天聖人之功成矣



道德眞經三解卷之四




