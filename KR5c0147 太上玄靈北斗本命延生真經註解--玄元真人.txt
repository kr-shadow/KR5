#+TITLE: 太上玄靈北斗本命延生真經註解--玄元真人
#+DATE: 2016-06-11 12:27:07
#+SOURCE: github.com/kanripo/KR5c0147 master db0d68ce                
北斗延生經註解序寸六
原夫太素未分無光無象混黄成化有始有
終則昇清而滯穢輔善而貶兇置百二十曹
局列於冥府造三十六部經祕於瓊宫度天
人之有道啓含識之不朦余歎曰莫非三界
十方天地人倫斯爲以而道之紀也今竊見
聖世幸逢豐年得遇皇朝將道德而安家邦
效勳華而育黎庶而況天下晏然太玄彰耀
今即啓有道之心者扶風氏等志奉日新慕
眞歲乆禱
天祐而制凶魔求師訓而傳道要遂得遇崆
峒山玄元眞人明龍漢之玄文演赤明之妙
奥教符十洞三乗化列萬機一義註解
北斗延生經一卷上則有飛神金闕中則有
保國寧家次則有延齡益壽普度有情之品
同登無礙之門於是謹作斯文用題經首李
白謹序



太上玄靈北斗本命延生眞經註解卷上
　　　崆峒山玄元眞人註解并頌
　太者至極也上者崇高也玄者幽遠也靈
　者神用也北斗者運行之機要也本命者
　元來之性也延生者長存不壞也眞經者
　進通眞妙之徑路也○大衆大聖天眞垂
　訓誘化世人窮通有漏究竟無爲内使沖
　和外合機要變化飛昇遊宴玉京矣奈何
　世人迷惑眞道恣縱貪癡三業齊生六情
　並起三業者貪嗔癡也六情者眼耳鼻舌
　身意是也旣起三業六情則生障礙旣有
　障礙則生煩惱旣有煩惱種種纏縛轉乖
　眞趣意馬顚狂心猿奔竄散失靈源敗壞
　眞炁罪積丘山善無塵露南辰减筭北斗
　除年死入酆都受諸痛苦劍樹刀山鑊湯
　爐炭拷掠無停悲號莫息眷屬空啼親姻
　謾泣直饒品貴封侯任使富豪敵國嬴得
　獨受恓惶到此盡皆何益爭知辯其濁而
　曉其清抱其眞而歸其一
　　　頌曰
　太上眞詮度世迷破邪歸正戒貪癡
　暫時縁假情非樂元舊家鄉景最奇
　幾縷曉煙横遠嶺一彎斜月照寒池
　欲知本命延生理悟取玄元造化機
爾時
太上老君以永壽元年正月七日在太清境
上太極宫中
　爾時者即此時也太上老君者乃天地之
　徂萬法之宗聖德巍巍莫可測也以永壽
　元年正月七日者杳冥之中劫壞長存本
　無期數强以曆名在太清境上太極宫中
　者逍遥之界自在之鄉玉殿巍峨瓊樓森
　聳金碧燦爛霞彩流輝於是我太上老君
　居其所而萬神衛之但世人只知太上老
　君在碧落之上不知只在人身中矣故云
　自己三清何勞外覓
　　　頌曰
　大道幽微莫可窮　就中深隱妙玄功
　豈須雲外求眞覺　但向身中覓徂風
　識得舊時來者路　從他花木任成叢
　修之不取如斯理掬水招蟾到底空
觀見衆生億劫漂沉周回生死
　且夫衆生本與天地齊功聖賢同體悟則
　爲聖人迷則是凡夫○大衆悟者悟眞常
　之妙用奪天地之變通保眞養性鍊魄澄
　神空其心而意寧絶其慾而神清萬物不
　著一心無漏行滿功成自在无爲逍遥於
　物外矣迷者爲迷其眞覺之性也仗父母
　動靜之和炁托陰陽造化之精源投胎假
　像氣滿形全十月數足乃生化爲人矣旣
　又得箇四大五藴假合幻化色身纔曉東
　西漸分南北又早眼觀邪色耳聽邪聲舌
　了邪味鼻聞邪馨意貪迷欲心起愛憎用
　則是非動生曲昧種諸惡根受報三塗億
　劫漂沉輪迴生死矣於是太上老君開大
　神通眼放大神通光明觀見衆生流浪生
　死無有盡期故以發哀愍心廣垂眞教爲
　度世之舟航使衆生悟無相之相認無形
　之形庶得長生自在永息於輪迴矣
　　　頌曰
　本來容貌豈迴輪只爲貪癡入夢頻
　幸是壼天含混沌忍教心地起根塵
　有無之内尋虚假空色其中覓的眞
　歸去故鄉風景好野花啼鳥緑楊春
或居人道或在中華或生夷狄之中或生蠻
戎之内或富或貴或賤或貧暫假因縁墮於
地獄
　蓋以爲衆生量其縁業隨果受生或生於
　中國或生於蠻夷或居富豪長者之家或
　在貧窮下賤之户暫得爲人多有從其所
　欲不自覺知縱情作過恣意爲非三尸儘
　自般調六賊任從唆狡○大衆貪財好色
　口是心非嫉能妬賢欺天罔地不忠不孝
　不實不信損於賢良害於温善犯天地禁
　戒違眞聖科條探巢破卵殺害衆生造諸
　罪愆無時自省化身中三萬六千神變作
　八萬四千塵勞業火焚身禍無由免四大
　五藴盡逐地水火風而散唯有悠悠窮魂
　爲在日暫假因縁貪迷不省墮於無間之
　獄而豈不知哀哉乎但人生堂堂六尺之
　軀空凭洗漱羅綾結束華裝愛護其體誰
　是肯保眞養命鍊性存神底故我天尊垂
　其經法引導衆生速令頓解悟入無爲之
　妙矣
　　　頌曰
　春日壼天景最長雨情煙暖麗風光
　可憐新燕來華屋却笑遊蜂逐暗香
　綽綽芳葩明小圃絲絲嫩柳拂横塘
　堪嗟無限韶華景蝶戲蜂遊弄翅狂
爲無定故罪業牽纏魂繫陰司受苦滿足人
道將違生居畜獸之中或生禽蟲之屬轉乖
人道難復人身如此沉淪不自知覺爲先世
迷眞之故受此輪迴
　且夫天堂地獄皆在人之所行矣故曰善
　惡無門惟人自召若人在世能積其善者
　則天地覆載日月照臨鬼神欽禮眞聖護
　門旣然得眞聖護估後則福慶臻身禍殃
　遠體乃爲智人列名於玉清矣○大衆但
　世人不省萬物之中唯人最貴如何是唯
　人最貴能奪天地之機解測陰陽之理通
　幽究玄導達眞理得道昇仙唯人可達矣
　但人生不知自身中有如此之聖只恁無
　端狂妄所作放蕩六欲七情恣縱十惡五
　逆不敬三光辱於九徂以日累月罪積如
　山魂繫陰司受諸痛苦豈分晝夜萬死千
　生無由出離直待受苦滿足暫得超生却
　墮於餓鬼傍生駝騾象馬禽蟲之屬如此
　沉淪永失於人身矣嗚呼爲迷無益狂非
　事故棄眞如别掛皮
　　　頌曰
　只爲無端智太愚致令魂識繫酆都
　陰官攝問空悲噎獄卒凌持謾嘆吁
　縱得暫時離地府將違舊徑别形軀
　傷嗟打在傍生裏再望人身萬劫無
乃以哀憫之心分身教化化身下降至於蜀
都地神湧出扶一玉局而作高座
　即是太上爲歎衆生漂沉六趣受報三塗
　分身教化化身下降至於蜀都其時日月
　不轉星辰停輪天地肅清河海晏然於是
　地神湧出扶一玉局而作高座○大衆此
　義何爲也蓋因非有罪之聖賢無無罪之
　几夫闡大威神之力使衆生不種罪根悟
　其大道爲大道无形无名无以卓望難爲
　言說故立此諭法故太極眞人頌曰大道
　雖無心可以有情求是也乃以哀憫之心
　分身教化化身下降者但衆生能發哀憫
　之心便是也○大衆如何可說太上却又
　衆生是也國雖有律犯而禍及於身人所
　無愆刑乃豈縈於體但能省非改過不造
　罪愆則萬禍不侵豈不然乎哉故度人經
　云爾不樂仙道三界那得過其欲轉五道
　我當復奈何是也至於蜀都者若論世說
　蜀都昔是帝王所居之地也乃山河之宗
　祖寔宇宙之紀綱斡運於天下變化於魚
　龍昔爲都時是也若論道說蜀都乃是身
　心也故九老集眞論云太平風月皇都景
　諸國來朝賀聖恩是也心比著帝王身諭
　著蜀都心若正兮百骸暢悦萬神和榮心
　若邪兮三尸奪命六賊欺公禍罹厥體則
　流浪於輪迴矣地神湧出者是心地發意
　也扶一玉局者乃天眞之寳位也但能發
　心建意不造邪見不種罪咎參求大道之
　門頓悟無爲之性不迷六欲之愆得證十
　華之位逍遥物外與道合眞矣
　　　頌曰
　莫閉青宵路不通　幻身須信轉頭空
　休言取次達玄理　不辦眞誠謾設功
　慷慨撞開生死户　英雄跳出繫囚籠
　逍遥物外無爲客　日月擒來掌握中
於是老君昇玉局坐授與天師北斗本命經
訣廣宣要法普濟衆生
　是時太上老君昇玉局而坐演三乗教法
　說北斗本命延生之妙理授與天師開化
　羣品咸令悟道者也○大衆且夫衆生恣
　縱七情有罪愆而有地獄貪迷五欲無妙
　果而無天堂自不知覺於三毒十惡之中
　沉溺愛河流浪生死是故太上說此眞經
　化導世人不生邪見於朝暮之間無論他
　非常搜己過剉銳戒言自當懺悔用法水
　而洗滌塵勞磨寳鑑而照明這箇清淨身
　心體合道用元神居於丹闕慧光照於玉
　山四大俱安百骸自理内外虚明上下寂
　照陰陽交媾往來無窮混成一炁鍊就大
　丹變化飛昇玄玄莫測也凡質旣然合道
　用聖功休慮不能成
　　　頌曰
　鍊就丹砂體自然圓通象外見壼天
　利名總是他家事道德都爲我計縁
　風定雨晴波漾碧煙消雲散月華娟
　靜中觀見莊嚴境物物頭頭玄更玄
是時老君告天師曰人身難得中土難生假
使得生正法難遇
　竊以想死生輪迴之中於胎卵濕化之内
　或是深山或於荒野或居草木或在江河
　猪狗牛馬驢騾業畜毒蟲猛獸虎豹豺狼
　蝦蠏魚鼈水族諸類鳥獸飛禽種種形變
　六畜羣毛一切傍生之類浩浩無邊豈知
　於數矣若人比及於禽獸則萬中無喻其
　一焉○大衆等閑壞了汝不錯矣縱得箇
　人身生於化外邊夷亦是有愆故居彼地
　汝等曾聞北海之外有一國名曰婆耶其
　國中人夏居於山冬隱於穴寂寥衰草連
　天瀟灑黄風捲地寒披毛葉遮身饑食禽
　蟲充腹仁義旣無道德何知恣意縱情爲
　非作過難進於仙階易沉於鬼趣矣今旣
　得居三教流行之國五常治政之邦中土
　生爲人者豈不是積德而至於此也縱得
　人身亦於中土多又執於邪見不遇正法
　强說聰明自誇己勝詐曉玄門謬通經法
　展轉沉迷不能見於道矣不識正眞三教
　理又來塵世一遭休
　　　頌曰
　六道輪迴事可吁　且於方寸用工夫
　耍猿縱後千般有　劣馬降時半件無
　俗景混成秋夜月　根塵分付碧瓊壺
　家鄉咫尺風光好　拂袖呵呵進坦途
多迷眞道多入邪宗多種罪根多諸巧詐多
恣淫殺多好羣情多縱貪嗔多沉地獄多失
人身如此等縁衆生不悟不知正道迷惑者
多
　皆爲衆生善根淺漏智識昏濁不肯忠於
　君不肯孝於親貧不守其分富不施其恩
　不求於善利不濟於困乏墮慢於三光抛
　擲於五穀但只區區向苦海之中貪財好
　色兀兀在牢籠之内競氣爭名不信罪福
　慳貪嫉妬殺害羣毛烹炮犬豕斷他生命
　自塞膿身倚勢豪强欺凌卑下啖嚼葷腥
　口出穢語談說是非動生雨見遇齋醮者
　起破壞之心見修眞者發不信之意種種
　無端昏迷智識多沉地獄多失人身不見
　正道唯入邪宗矣○大衆如何得見正道
　不著聲香味觸法不起慳貪殺盜淫發大
　智慧清淨身心内觀於六根四大五臟百
　神憑何便動這形骸仗甚後教他語話一
　息不來後四大撇然休
　　　頌曰
　分明身内隱玄微　休起慳貪著境迷
　大道悟時眞有興　世情省後只堪悲
　莫因濁濫躭諸惡　且好清心變五衰
　神性俱無塵垢染　廓開天地顯靈基
我今哀見此等衆生故垂教法爲說良縁令
使知道知身性命皆憑道生
　且以聖人垂科千方萬便隨機設教立法
　度人咸令衆生悟其大道知天地萬物皆
　憑道生矣且夫大道從不有中而有於不
　無中而無信乎難言哉乃天地無形之時
　於清濁未判之際杳杳冥冥昏昏默默聽
　之而無聲視之而無形恍恍惚惚之中而
　有五太五太劫終結凝一炁化爲混沌又
　經九萬之劫其中漸生玄黄於是元皇中
　理精養炁足激開混沌二炁潜分三才始
　立清炁凝而上浮爲天濁炁結而下沉爲
　地布日月星辰置山河海嶽寒暑推移陰
　陽昇降産生萬物莫離大道也故清靜經
　云大道無名生育天地大道無形長養萬
　物是也然而天地乃道之子日月乃道之
　孫天地非精炁而不成日月非精炁而不
　明草木乏精炁而致死人形竭精炁而不
　存故人不遠於道道不離於人乃人身抱
　道與天地同體凡欲修眞可秉天之用乃
　道則成矣陰符經云觀天之道執天之行
　盡矣凡學道之人但能觀天之用執天之
　行善矣好鍊陰魄而變作陽神改凡軀而
　换爲仙體
　　　頌曰
　會得從來萬法縁含光寂照動幽玄
　五行混出壺中景七返烹成象外天
　默默金烏飛絳闕綿綿玉兔翫輝蟾
　誰知這箇眞消息不遇奇人未可傳
了悟此因長生人道種子不絶世世爲人不
生無道之鄉不斷人之根本
　如能發其上善之心戒諸惡根絶除人我
　填平愛欲之坑頓脱繫囚之索祛迴有漏
　之心覺悟無爲之性忻忻然乎哉○大衆
　悟其大道將來獲何妙果不經苦惱不入
　地獄百福潜臻千灾蠲去所望遂成自然
　衣禄延永遐齡安居樂國故清靜經云上
　士悟之昇爲天官中士悟之南宫列仙下
　士修之在世長年是也但衆生種於惡者
　則不生其福造其善者則不超其殃且如
　發大高見頓開悟解思眞念聖滌穢清心
　獲无上之利益别人豈得你底受用好種
　於善功否故積善有善果行惡有惡報又
　生神章經云善惡功過毫分無失是也於
　前生今世過去未來見在三世胎卵濕化
　四生六道富貴貧窮賢愚下賤餓鬼傍生
　駝騾象馬地獄天堂皆在人之所積故儒
　書云積善之家必有餘慶積不善之家必
　有餘殃是也思之好洗心向善念罪福因
　縁善惡報對如影隨形似谷應聲嗟哉莫
　曲心邪見害他利己讒妬賢良寃讎結累
　好混世和光同塵順義量力建功隨縁辦
　道常行方便濟物施恩自然天以蓋之地
　以載之日月以照之鬼神以敬之永不生
　無道之鄉終不斷人之根本咄好憑智慧
　擒龍手搠碎從來混沌心
　　　頌曰
　誰能頓覺募玄微　慕到玄微得妙機
　方信菊開征雁亂　須知柳暗舞蜂稀
　落花流水虚華夢　野鳥孤雲實可依
　這箇幽棲宜早悟青山門外慶雲飛
更能心修正道漸入仙宗永離輪迴超昇成
道
　但衆生常懐克己所作均平孝至於親忠
　至於君敬於天地三光遵於古今賢聖温
　良謹行恭讓義謙更能洗心向六欲之中
　鍊性出五濁之外灰心養智隱跡韜光外
　滌其塵内保其神捉金晶於玉泉戰龍虎
　於丹鼎神水灌黄芽而百關俱通羊車載
　靈元而諸神盡悅清淨其形保愛其神如
　能若此者自無分别自無愛憎自無繫縛
　自無取捨自無去來自無染著自無煩惱
　六欲不生三毒消滅永離輪迴超昇成於
　道矣○大衆思之本來無爲湛然虚寂却
　煩惱障礙從何而生皆自六欲七情而起
　悟來爲十善行迷來變十惡業省則有智
　慧圓融逍遥無礙迷則煩惱顚倒妄想愚
　癡沉溺愛河流浪生死向六道内任波吒
　墮三途中獨受苦嗟乎好心修正道漸入
　仙宗鍊性保神益智靜心虚寂内外洞照
　玄明功行得就五老啓迎不分神形合道
　飛昇是乃永離輪迴超昇成道能如此者
　玄哉玄也
　　　頌曰
　回心祛己出塵籠反朴歸眞悟正宗
　山色秀因昨夜雨花英落爲曉來風
　神光照處玄無極慧化通時妙有功
　法眼閃開眞境界一輪皓月正當空
我故示汝妙法令度天民歸眞知命
　且夫太上憫見衆生造諸惡業罪結酆都
　報對循環寃讎反覆展轉迷途流浪生死
　而乃垂其妙法故示天民令使知性知命
　歸眞悟道矣○大衆性者何也命者何也
　從道受生謂之命掌握大道謂之性是知
　人命有限本性無生故老君曰有生必有
　死無死亦無生是也且如人生大限三萬
　六千日世間能幾七十春皆是超其諸惡
　知識昏亂於苦海迷津之内遑遑而輪轉
　無停向四生六道之中汲汲而競沉苦趣
　是因此之故而頻頻改頭换面思之從來
　眞如之性自於無始已來幾曾有生有死
　爲是衆生迷惑失其本眞昧其本性隨業
　力以昇騰量縁果而生滅如此後怎生得
　出於生死悟其眞性歸於道矣但内觀其
　心外閉其門戒其慾淨其身邪可以正止
　可以行愛存於氣保養於神綿綿終日若
　亡若存道功無虧飛昇玉清豈不爲幸矣
　念太上萬法千方種種闡化立經教留科
　法爲明黑暗之寳珠作開天門之鎖鑰乃
　度世之舟航寔登眞之梯凳點化世人咸
　皆歸眞見道矣思量聖人苦苦演化欲度
　衆生怎忍負於聖德矣好回光返照眞空
　境笑鬼哭神號不住停
　　　頌曰
　嗟哉六道路崎嶇　爭似回心悟太虚
　决破箇中無内有　始知身内有中無
　澄澄皓月臨江水　湛湛玄珠晃玉壼
　但汝欲求超世事　直須宜下實工夫
可以本命之日修齋設醮啓祝北斗三官五
帝九府四司薦福消灾奏章懇願
　凡世人能於本命之日肅嚴淨宇露布香
　燈廣陳法事志心投告進表達詞啓祝北
　斗本命諸神請福祈恩變灾爲慶以濟世
　人矣乃太上憫衆生漂流苦海沉溺迷津
　生復生兮三途出没死更死兮六道奔波
　特以垂示經文引歸正路若能於甲子本
　命及諸齋辰穀旦澄心潔己誓盟九清省
　於前非戒於後過啓祝自己身中本命元
　神庶得消愆散禍去否迎祥如何啓祝自
　己本命元神但只向自己本心齋戒改過
　遷善便是也齋醮者齋是戒心醮是誠意
　洗滌身心自能悔過方可獲福矣故有頌
　云自家心病自家醫是也如何是自己身
　中元神蓋天有北斗人身亦有天有三官
　五帝人身亦有九府四司人身皆然蓋人
　身亦有北斗者乃心也斗能運轉四時旋
　行衆曜心能斡旋萬化總領百神故曰北
　斗者心也三官者乃是三魂也五帝者即
　五臟之神也九府者九竅也四司者四肢
　也若能攝養三魂調和五臟降伏九竅保
　運四肢不著塵境斷絶俗情明了玄微清
　虚知識洞照無礙飛行物外到這門庭請
　福祈恩豈不妙哉者也故聖人立此有相
　之外縁引證無爲之内照咄這般消息君
　還曉點破青霄萬象閑
　　　頌曰
　回心返照滅塵縁悟得元來見自然
　三界空花飛世境九清丹桂隱幽玄
　道心還若波中月法性應如火内蓮
　劫壞洞觀無一物青山依舊聳遥天
虔誠獻禮種種香花時新五果隨世威儀清
淨壇宇法天像地或於觀宇或在家庭隨力
建功請行法事功德深重不可具陳念此
大聖北斗七元眞君名號當得罪業消除灾
衰洗蕩福壽資命善果臻身
　夫冰炭不可以同爐賢愚豈可而並居冰
　炭不同爐因本性兩異賢愚不並居爲見
　覷各殊冰不自知而凍結炭不自知而炎
　成賢不言而智清愚不言而智濁賢者常
　懷義禮唯恐傷於彼愚者每行不仁猶恨
　損其身哀哉愚輩乎故尚書云吉人爲善
　惟日不足凶人爲不善亦惟日不足是也
　夫在世衆生愚癡不省種種爲愆豈知善
　惡皆天官記録分毫無失矣是知行及三
　千超汝爲仙若罪盈八百命應促滅向酆
　都獨受於辛酸累子孫定招於困䔍嗚呼
　於是我太上爲嘆十洲三島路上寂寂六
　道四生途中冗冗故以經說因縁科垂報
　對俾賢者進於善使愚者戒其惡是以方
　便隨機教化愚昧立此科格定其禁戒凡
　有惑心欲求悔過令衆生清淨壇場肅嚴
　法席羅列香花陳獻時果請行法事隨力
　建功乃得功德重深而不可陳述也是知
　大道於虚旡中而有且以本性於不旡中
　而旡孰能指說哉故生天得道經云杳杳
　冥冥清靜道昏昏默默太虚蹤體性湛然
　無所住色心都寂一眞宗是也故知非邪
　不顯其正無假豈辨於眞說此妙法點化
　衆生知其善惡因縁不可縱意爲非不可
　恣情作過方漸入於妙門庶得悟其道用
　物外玄微豈出於方寸者也咄只因不識
　元初相綰住眞空直至今
　　　頌曰
　絶除情慾乃修眞肯辦修眞自出塵
　名利是非宜與恨松風皓月可爲鄰
　直須打破幻中影却保從來身外身
　借問世間學道者休因色相起疏親
凡有急難可以焚香誦經尅期安泰於是說
大聖北斗解厄應驗曰
大聖北斗七元君能解三灾厄
　　　頌曰
　六縁味觸與聲香化出三灾患禍長
　空笑蜃樓生海角却迷雁字遠穹蒼
　不知物假因何物須信良由可自量
　剛向野溪雲影裏盤桓無語立斜陽
大聖北斗七元君能解四煞厄
　　　頌曰
　六塵多爲不能除四煞相刑起患虞
　旣是怪邪降未得自然魅鬼鬥欺誣
　狂風斷送庭前菊驟雨摧殘江畔蘆
　空恨這般瀟灑事劫終劫始現還無
大聖北斗七元君能解五行厄
　　　頌曰
　須識元初舊主公神形高出五行中
　鬱羅本豈白雲鎻苑藪何曾緑水通
　萬法謾然唯古月千言應是只宗風
　有爲有相多端異不昧觀空方見空
大聖北斗七元君能解六害厄
　　　頌曰
　七元大聖智通幽六害縁何敢出頭
　風掃暮雲山不動月沉寒浪水湍流
　空因實相知眞相塵睹貪憂覺幻憂
　但肯日時生鑑戒自然光滿四神州
大聖北斗七元君能解七傷厄
　　　頌曰
　寳臺玉府道含眞七賊駸尋鬥損因
　風樹只堪驚好夢月溪實可恣閑行
　鍊丹不在金和玉保性休迷濁共清
　但要心頭諸漏息自然火内碧蓮生
大聖北斗七元君能解八難厄
　　　頌曰
　頑性皆因逐世囂　幻生八難受煎熬
　不知形體來憑限　須信年光去莫逃
　忍超一心迷愛慾　却甘百禍苦籠牢
　罪成懺悔何堪倚　寳鑑頻磨無半毫
大聖北斗七元君能解九星厄
　　　頌曰
　否泰交宫豈解憂　九星那肯降愆尤
　都縁一點靈明暗　放縱羣魔競出頭
　别了故園無意戀　却迷幻樂苦貪求
　問君不脱纏身索　神性何時得自由
大聖北斗七元君能解夫妻厄
　　　頌曰
　配合誰知隱大羅　鍊時當要束羣魔
　陰陽暫得歸元路　神性應須出愛河
　翠嶺夜觀山月秀　碧溪曉覺海風和
　堪嗟未悟狂徒子　不顧眞空濫者多
大聖北斗七元君能解男女厄
　　　頌曰
　靈明元本不差殊　相貌隨因則異途
　水漫雲寒波自凍日昇煙煖凍還無
　寂然幸是常清靜智性須教惹患虞
　只恁失其眞妙理閻浮往復廢工夫
大聖北斗七元君能解産生厄
　　　頌曰
　識因迷復昧塵埃諸漏情開道不諧
　幼去老回衰幻相出重還入假形骸
　輪迴削盡莊嚴境濁穢遮交寳鏡臺
　今勸世間眞上士好修無去亦無來
大聖北斗七元君能解復連厄
　　　頌曰
　神性無爲無繫囚復連非累自何由
　物華不識元同異眞理埋蒙使未周
　八苦競來生障礙十纏并凑起驚憂
　也知似恁何方晚祛已迴頭一例休
大聖北斗七元君能解疫癘厄
　　　頌曰
　炎凉風雪去還來斷送殘軀結衆灾
　攝養不知調暢理貪癡甘分損形骸
　六賊偷耗圓光少五鬼津般疫禍催
　除是自眞開大聖扶危脱患拯輪迴
大聖北斗七元君能解疾病厄
　　　頌曰
　凡夫欲要出塵泥自病休教用彼醫
　心地不能除執見口談眞教濟何爲
　鏡前未到元無跡月下雲生本亦輝
　中道兩邊都不立笑歸岩畔指寒溪
大聖北斗七元君能解精邪厄
　　　頌曰
　頑心不肯滅諸縁塵界精邪鬥見前
　眞靜道玄增日减癡貪俗樂轉時憐
　形容漸次衰華室神水偷那損玉田
　爭似省知煙月事保存正炁壯童年
大聖北斗七元君能解虎狼厄
　　　頌曰
　玄元妙道太幽微朴散虚旡誰得知
　歷劫未常生與滅迴黄應是醒還迷
　秋天幸有無雲月曲岸安詳恐污泥
　伏虎擒龍端的處也須眞箇在男兒
大聖北斗七元君能解蟲蛇厄
　　　頌曰
　莫令元識换重更性定諸塵自不生
　猿馬得於煙嶺寐蟲蛇儘縱迅雷驚
　春芳谷中鶯吟日幽浦溪頭燕弄晴
　對景自家承當得萬山風月轉分明
大聖北斗七元君能解劫賊厄
　　　頌曰
　有誰預可制凶危雲外玄玄乃得披
　先地先天通正理劫初劫壞自無期
　廓明内外圓融事覺照仙凡造化機
　一戰卒然妖怪盡耗賊蹤跡眇無知
大聖北斗七元君能解枷棒厄
　　　頌曰
　縛住頑心不亂爲三千刑憲自亡威
　頓開妙覺金枷脱大啓玄風玉杻摧
　曉岸洞明仙隱隱寒潭朗照月依依
　教君會得高天理苦樂元來只在伊
大聖北斗七元君能解横死厄
　　　頌曰
　眞覺圓融保混成玄華上下廓然清
　寳珠萬古光何暗　玉洞千開道本明
　爲縱六根迷不悟　情開諸漏死還生
　欲求高出輪迴徑　方寸靈明莫用輕
大聖北斗七元君能解咒誓厄
　　　頌曰
　滯網浮生不鍊修　苦迷幻化恣貪求
　逍遥元相塵籠閉　無礙眞靈慾柩囚
　惱至誓盟心樂道　事消還有道心休
　驅驅碌碌迴輪走　問汝何時是徹頭
大聖北斗七元君能解天羅厄
　　　頌曰
　無爲眞理去無蹤　皆是心迷路不通
　亘古只因貪世欲　迄今綰住昧玄空
　鶯吟那解楊梢緑　蝶舞寧知花蘂紅
　天殺天生恩害事　好求幽奥破昏蠓
大聖北斗七元君能解地網厄
　　　頌曰
　須知世慾患身多　好躍高情越網羅
　貪愛遂心平地少　癡慳恣意轉成魔
　坑深求出應勞力　未壍之時莫剥那
　雲水煙濤從汗漫　小舟輕泛過迷河
大聖北斗七元君能解刀兵厄
　　　頌曰
　世上刀兵有幾般　是非叢裏謾相干
　語言讒毁如鋒刃　心地含容便覺寬
　一念改修祈度劫　坦然燈火也成寒
　中天自有璇璣主　斡運扶持總不難
大聖北斗七元君能解水火厄
　　　頌曰
　慾海滔滔浩接天　炎炎業火解燒原
　虚明湛寂清無浪　柔順寬容冷不煙
　色相兩空心自靜　是非無染任隨縁
　水升火降成眞道　高架津梁濟大川
於是七元君　大聖善通靈　濟度諸厄難
超出苦衆生　若有急告者　𢬵誦保安乎
盡憑生百福　咸契於五行　三魂得安健
邪魅不能停　五方降眞炁　萬福自來并
長生超八難　皆由奉七星　生生身自在
世世保神清　善似光中影　應如谷裏聲
三元神共護　萬聖眼同明　無灾亦無障
永保道心寧
　　　頌曰
　降伏邪魔心自寧　七元大聖善通靈
　常令性似無雲月　勿要情如有浪萍
　外滌煩襟除點污　内磨玄鑑破昏冥
　自然八難三灾滅　影響皆由奉七星



太上玄靈北斗本命延生眞經註解卷上










太上玄靈北斗本命延生眞經註解卷中
　　　崆峒山玄元眞人註解并頌
老君曰北辰垂象而衆星拱之爲造化之樞
機作人神之主宰
　夫北辰垂象於蒼空昭昭矣衆曜拱朝於
　帝座輝輝然是以斗魁轉處萬象旋行默
　藏其用孰能知之但世間學道之人往往
　盡登山涉水謾尋眞而累歲無停訪友求
　師自不悟而元神怎住唯只廣記歌詞多
　談詩頌到底來落箇何事終不爲實矣便
　若習大道捉溪雲悟希夷扶身影豈能得
　成矣何以觀天地而表大道於目前辯星
　斗而悟玄空於世外○大衆如何是觀天
　地表大道辯星斗悟玄空是乃天地各秉
　清濁日月運行陰陽升降遷變四時殺生
　萬物道合自然而然故謂觀天地表大道
　矣乃北斗高懸碧落運度隨時經纏應物
　總領羣星韜潜萬彙造化妙玄是爲辯斗
　星悟玄空矣是以聖德貫於天上地下造
　化萬物若斗不轉而萬類不能成矣豈不
　思惟浩浩然若衆生能行此法而道功萬
　無一失矣行道之功的然成得矣曾聞之
　北極玄神號曰眞武昔於龍漢劫間誓盟
　北斗以爲師範後武當山道功成就白日
　飛昇矣爲世人不悟此法自眞君行而得
　道之後更不復有繼踵者也咄廓然別箇
　眞幽理不在雲山深處尋
　　　頌曰
　造化元來在目前　道非海外隱幽玄
　悟時物物都爲用　迷則頭頭總是愆
　風緊水深應有浪　雨餘山遠不無煙
　桂輪高掛晴空碧　處處圓明現自然
宣威三界統御萬靈判人間善惡之期司陰
府是非之目
　且夫道乃性之要性乃道之機凡欲學道
　先須見性是以性靜天之道也情動物之
　感也但衆生本來之性因愛物而動情爲
　迷邪而失正皆不能行於大道愼於諸惡
　亦不能寂寥度日淡薄隨縁志若寒灰性
　如朽木但被世間人我利名是非榮辱六
　慾七情貪嗔癡怒不顧罪根廣施狡猾縱
　害彼執以爲能但欺心取之爲益豈思若
　愛河中沉在深波向死生内輪迴受苦○
　大衆爭及執一而不亂於心抱一而不離
　於道如何得守於道是以大道視之無形
　聽之無聲非可以爲有四時順此萬物禀
　生未可以爲無故消灾經云無無有無有
　有無有是也寔乃非有非無至剛至大細
　入微塵大包天地且陰陽因而則寒暑日
　月因而則運行人以因而則靈體以因而
　則動是乃天地萬化皆不出於大道矣若
　此一著如何下手但觀陰陽之機要察造
　化之變通自然體合大道之理也又孔子
　云觀其所由察其所安義同一也若衆生
　不著邪見不造愆非精白一心皈依斗極
　則無不感應矣北斗爲喉舌之司斡旋萬
　化宰制羣靈斗中有司非司危司罰司過
　之神以掌考罰有延壽益筭解厄上生之
　神以録功勲倘一念改修則延生注福而
　神默估之矣乃得自在無爲逍遥三界變
　化玉清飛騰金闕大妙玄玄豈不樂哉咄
　好以捨愛欲而悟法門戒貪嗔而登大道
　　　頌曰
　世間皆有利名叢昧了元來舊徂宗
　謾恁行縁多露布却將妙用轉疏慵
　澄澄緑水迷高漢渺渺白雲障遠峰
　夜靜只聞漁叟笛蓼花相映不知蹤
五行共禀七政同科有回死注生之功有消
灾度厄之力上至帝王下及庶人尊卑雖則
殊途命分俱無差别
　乃天地萬化皆爲之一化也是以萬物之
　源皆非道而莫能生也且天地星宿日月
　風雲雷電雨露河海淵源丘陵山嶽草木
　芳花田禾稼穡五行七政陰陽遷變寒暑
　往來人身品類一切情物皆憑虚無自然
　沖和太一之炁並得以生成矣○大衆但
　世人皆不思内眞唯著外境忘眞失道貪
　愛縱情豈想無百歲之光陰作千年之體
　調嗚呼迷惑者也嘆世間之人皆飾其室
　以爲身之宅不知身以爲神之室屋之傾
　頽身乃無所隱身之有漏神以無所居又
　云休迷幻化境耗失本來眞且好寡慾絶
　念鍊性澄心每憂善之不及常恐過而有
　從念道思眞不生諸惡採和炁於丹田立
　仙階於紫府是乃有迴生换死之功有消
　灾度厄之力戰出苦輪逍遥物外矣咄寒
　空月色無高下障礙除時處處明
　　　頌曰
　道本無形無諭言休於空裏辦因縁
　柳陰貪翫鶬鶊語蓼岸那知白鷺潜
　荻葦幾多花落浦波光千里浪迷天
　晚來不睹魚舟過空對斜陽度老年
凡夫在世迷謬者多不知身屬北斗命由天
府有灾有患不知解謝之門祈福祈生莫曉
皈依之路
　竊以立二儀覆載默運於玄機化三才混
　成大開於妙用是以太極分判化清濁炁
　而爲天地之形大道變生積陰陽精而作
　日月之象萬象森羅羣情命物吹嘘而不
　宰而宰橐籥而無爲而爲其道自然備矣
　且以人身四肢百骸所以動者心也乃知
　天地禀道而成則有生而有死人身因心
　而運則有吉而有凶在乎智人所行則可
　鑑善惡之召也夫心者神也神者性也性
　定則神安神安則心運使心運沖和正一
　之炁道合自然而已豈不爲樂哉○大衆
　且夫大道未成天地之象時上下虚寂内
　外寥廓孰可見而取之誰可得而言之且
　如人性未入於色身之日逍遥物外自在
　無爲何事得而縈之何患得而損之皆是
　累劫至劫從迷至迷宛轉輪迴流浪生死
　死則入於地獄生則撞向胞胎得於誕免
　之後漸知世事早逐邪非失其眞理不思
　只爲迷惑把本來無礙之性受在肉體之
　内有萬種禍患損惱其性尚猶不省問汝
　塵世有何榮樂乎但几世衆生不知性合
　天地命同斗辰皆往往見善不從爲非競
　入遇虧盈之數不知攝養之方有延壽之
　科豈曉皈投之徑吁哉咄幸然有箇昇仙
　路爭奈貪迷逐浪流
　　　頌曰
　好憑智慧奮雄豪　反復清波出怒濤
　常遣業根生善念　莫教仙徑足荆蒿
　澄湖雲散天涯遠　秀谷蟾升海角高
　獨對寒江無限景　儘從雲惹衲來袍
致使魂神被繫禍患來纏或重病不痊或邪
妖尅害連年困篤累歲迍邅塚訟徴呼先亡
復連
　且夫天輔善而罰不仁故垂禍福之報人
　畏禍而喜迎福當行仁善之因故天勸善
　兮必以用福人好福兮當以戒非但世人
　不知天理但好福而不能行於善空畏禍
　而不能愼於非如此之者欲望安居享福
　則未之有也但安居享福者皆是曾施仁
　立善愼過戒非故然如是乃以禍福因縁
　善惡報對無欺心害彼者乆榮唯温性克
　己者長慶分明公案只在目前爭奈頑心
　不能决斷如何只在目前且如在世者勤
　求而則富儉用而則豐不能勤求而儉用
　安得豐足乎好福而積善畏禍而戒非不
　能積善而戒非何致安居哉但几夫衆生
　豈思善惡報對賞鑑分明但嫉妬慳貪迷
　眞喪道只顧眼前一時欺心狡倖不思他
　日萬種禍患臨身致使魂神被繫禍患來
　纏病不愈而邪氣侵運不通而横事超生
　兮煩惱死則波吒何如滅心業而除身業
　悟體空而觀性空
　　　頌曰
　元來無物得稱名只爲貪迷改變頻
　逐樂不知爲患本貪生那信作愆因
　且須解放心頭鏁洗去從前性上塵
　好向冰淵宜緩歩失兮何日岀沉淪
或上天譴責或下鬼訴誣若有此危厄如何
救解急須投告北斗醮謝眞君及轉眞經認
本命眞君方獲安泰以致康榮更有深妙不
可盡述
　竊以天道無私所親者惟善禍福有報所
　感者在心是以爲善者福自近之作惡者
　禍不遠之夫九清大羅及三塗苦獄本自
　一心發爲兩事是知天道不負於衆生乃
　衆生有違於天道故禍福如形影之相逐
　實報對似循環而反覆○大衆豈想賞罰
　如此分明因甚全然癡呆不省但只欺心
　狡倖毎求自己之榮抱恨懷讎常妬他人
　之樂那信欲求自己福先當福與人害他
　求利己暗中損自身如有不信略問一言
　狡倖過人過得於天否若罪盈過滿致令
　上天之怒責下鬼之欺誣此時痛苦悔之
　何濟也嘆有此危厄如何救解但悚思之
　事急宜迴首戒貪嗔而起方便之心填坑
　壍而發平等之意修齋謝過精思念眞認
　自己本命眞君方獲安泰自得康榮如何
　得見自己本命眞君咄休縱羣魔盜心鏡
　常教心鏡攝羣魔
　　　頌曰
　莫教這箇著羣魔戰退三尸出網羅
　苦海浪深宜上岸愛河風緊早登坡
　但能把住眞空性任是從他境界多
　柳緑桃紅俱幻化只堪低首笑呵呵
凡見北斗眞形頂禮恭敬
　且夫道本無形故育物而即有物雖有像
　然抱道而本無是以有假而有眞無眞而
　無假乃道藏萬物之中悟則只於目下人
　執一方之外迷來何處搜尋凡欲學道如
　何行而見之但善者當從凡惡者宜退累
　行積功道合天理然後感遇明師引入無
　爲之法門得見玄玄之道矣是以善惡由
　於心也玄理出於師也智須自我道因師
　指雖還明師自智淺而不知深理然雖智
　善不假師而豈達玄微○大衆但欲學道
　先當從善退惡常以戒非旦暮不離於道
　矣時刻不亂於智矣如此行之道無不備
　矣又乃凡夫衆生多失眞道何爲也因萬
　物外誘使五欲内荒逐樂貪生迷眞失道
　故太上曰勿著外景使心不亂只縁眼前
　之幻景致令身後之禍殃寧不愼之乎見
　假者起眞心遇眞者去假意謂如几見北
　斗眞形頂禮恭敬者何也北斗者乃天之
　樞紐也眞形者乃亘古不易之眞像也頂
　禮恭敬者乃人之精誠敬奉也夫道不在
　遠求物物是道迷不能覺悟頭頭是迷乃
　聖人化衆生認物中之眞則大道於掌握
　而矣故說法言使几夫不生邪見不造愆
　非演假顯眞以度於未悟者也善惡之由
　皆心也但可行時斟酌而行當止處三思
　而止依此進程實爲玄妙不亦宜乎咄心
　業除時三業滅意魔起處百魔生
　　　頌曰
　壺中法相本寂寂只爲從隨意下賊
　出没閻浮去與來漂沉苦海曲還直
　爭及頻悟故鄉景劫外雲山玄最極
　欲識其間端的意夜深江畔一聲笛
北斗第一陽明貪狼太星君子生人屬之









北斗第二隂精巨門元星君(丑亥生人屬之)







北斗第三真人禄存真星君(寅戌生人屬之)






北斗第四玄冥文曲紐星君(卯酉生人屬之)








北斗第五丹元廉貞綱星君(辰申生人屬之)






北斗第六北極武曲紀星君(已未生人屬之)









北斗第七天衝破軍關星君(午生人屬之)






北斗第八洞明外輔星君


北斗第九隠光内弼星君



　　　頌曰
　誰知九竅表天罡運斡靈臺變化機
　忘意見生應降福輕心落死自成非
　默施丹闕通神德高布玄山炳聖威
　迴首碧空雲散處　寳珠燦燦顯光輝







　　　　　　　　　　　　　　　　


　　　頌曰
　攝養須當要絶塵　絶塵方可煉神形
　曲江雲靜月應白　幽谷煙消山自青
　丹竈虎眠風颯颯　玉池龍戲水泠泠
　三台聖法適將扣　六鬼奔逃無處停
如是眞君名號不可得聞凡有見聞能持念
者皆道心深重宿有善縁得聞持誦其功德
力莫可稱量
　且夫至聖道無親潤及於一切衆生智有
　等變異於萬端本來面目元没差殊善惡
　之因爲行雨露浩浩四生遑遑六道難昇
　九清天易沉五夜地皆爲衆生貪愛愚癡
　故然如是也且以浮生在世貪迷俗境不
　顧眞空以狡倖取爲能以欺心務爲智以
　財利用爲榮以聲色樂爲樂遂致失其眞
　道永劫輪迴但只舌如三寸剛刀尋尋損
　物意若十面埋伏念念嬴人豈想天地鑑
　人如影隨形善惡之報禍福以迎○大衆
　又寧嘆人生幻體壽年七十其間夜消太
　半得一萬日其内憂患中分待有多少時
　光忍造愆業乃以人身大小腸爲江海兩
　目爲日月五臟爲五嶽頂圓像天足方像
　地天地秉道而生人身因道而長旣人身
　與天地同體爲何天地長存人身不固皆
　是天地抱道而寧人身敗道而動天地抱
　道而寧則陰陽交媾自然上下往來綿綿
　道合眞一故然得長存矣且以人身敗道
　而動則損壞元陽敗虧道用喜怒貪嗔不
　守自眞深迷外境陽魂消减陰魄崢嶸不
　識抱道之理四大百關羣魔競毁安同天
　地之至堅固也故上智衆生得聞如是能
　開悟解持誦皈依者道心深重宿有善縁
　得遇我太上玄門眞教脱免輪迴證登仙
　品永絶六道之恓惶超赴十洲之快樂出
　乎玄玄矣咄得遇玄門還不悟輪迴往復
　幾時休
　　　頌曰
　玄門應是少知音豈在雲濤深處尋
　但得轉迴芳柳徑自然現出碧煙岑
　行觀嶺畔山花放卧聽山前野鳥吟
　此箇幽棲非遠路悟來端的不離心
若正信男女值此眞經智慧性圓道心開發
出羣迷徑入希夷門歸奉眞宗達生榮界
　且夫或行於至道之門或涉於不善之徑
　所在乎心智也心省非而愆自滅智悟眞
　兮道自生智不悟眞空心執迷狂徑玄門
　眞道何由得見哉當從於善而戒其非守
　於靜而離其動也靜内日月别有三山動
　中境界不無六道靜爲仙子出身之由動
　乃几夫入夢之本出乎智人矣且乃舉一
　措或是或非一思一念或邪或正是非可
　鑑邪正可辯矣於是非邪正之間好安詳
　下手○大衆誰可去曲邪而蕩蕩乎孰能
　飲道德而陶陶矣智者混俗世而愼非爲
　愚者遇道眞而不正信儻若有正信善智
　之人值此眞經智慧性圓道心開發出羣
　迷徑入希夷門歸奉眞宗達生榮界矣又
　乃智慧性圓者智者目視萬物身在諸塵
　性不生亂心不有著乃爲智也慧者二儀
　道用三昧眞空無幽不燭無化不通是爲
　慧也性者劫終劫始常在常存之神也圓
　者圓融覺照無礙洞觀之眞也道心開發
　頓悟眞道也自然出羣迷之徑入希夷之
　門歸奉眞一之宗得達長生榮樂之界也
　所謂塵性不除三灾並超道心開發六慾
　皆消
　　　頌曰
　法鏡融融隱寳臺因循休待染塵埃
　頓開妙道眞清靜撒脱迷途化樂哀
　省得有爲縁有用從教無去亦無來
　道中消息如還悟妙相神威越九垓
於三元八節本命生辰北斗下日嚴置壇場
轉經齋醮依儀行道其福無邊世世生生不
違眞性不入邪見
　夫鐵鑛雖頑因鍛鍊而爲器人心雖欲親
　道德而戒非鑛不鍊而終不成器人不修
　而終不成眞是故憑匠師而方覺悟因道
　德而始知空道乃萬物之首德爲百行之
　源故道德之玄玄利周於一切凡夫衆生
　豈知其日用乎然道之無形但戒欲而可
　見雖德之有鑑非積善而不成慕道者不
　見其性何以爲眞立德者不修其行何以
　爲仁凡修道修德者當以清眞守靜實腹
　虚心退己讓人恭尊克下若不取其則學
　道修眞者終有廢矣且以未成道之日凡
　夫幻化色身性命之由爲是善惡不等禍
　福差殊皆屬天曹地府主宰官僚掌握性
　命有過而責罰有善而賞福旣嘆如是好
　於八節三元生辰本命嚴肅清場轉經齋
　醮思眞念道謝過祈恩其罪必除其福必
　降不違眞性不入邪見使保天年得道長
　存也若溺邪見則迷眞迷眞則敗道敗道
　則罪生罪生則形喪嗚呼因寸心之狂亂
　墜入迷河信六賊之般調撞於業網何似
　鍊金丹之一粒脱幻化於四生則得逍遥
　物外與道合眞自在玄玄無障無礙
　　　頌曰
　體中別有太微神　神内圓融號杳冥
　視聽不知何相貌　通玄長是合靈眞
　依依桂月懸明鑑　鬱鬱松山倚翠屏
　山月高低俱不礙　洞然無物兩忘形
持經之人常持誦七元眞君所屬尊號善功
圓滿亦降吉祥
　解曰别有威嚴界無礙無爲原自在塵情
　纖芥不留心坐感萬神相護愛○大衆玄
　門消息事且好著心知修眞須務本本立
　道無虧不知道在本焉得達瑶池故君子
　務本本立而道生欲求道玄且固基本本
　固求眞易求眞喪本難本眞俱有妙方得
　到家山且夫無爲則賴於有爲故知基本
　有相則辯於無相要識當頭識得當頭破
　方開耳目聰元來眞妙化只在本身中須
　知擊石有火坑地即淵思福當善斷因滅
　縁解渴必水敵寒則綿進眞成道愼過無
　愆但人能精進持誦念道思眞善功不退
　行滿功成吉祥集降神沐逍遥永享太玄
　矣咄勝景謾誇三島有滿懷風月更翛然
　　　頌曰
　重樓華館湧靈泉　中有丹皇號自然
　混有鬱羅開大有　沖虚金鼎運眞玄
　陽神保鎭三明地　陰魄降擒六洞天
　莫向枕邊迷幻夢　恐孤寒月滿漁船
即說北斗咒曰
北斗九辰　中天大神　上朝金闕　下覆崑崙
調理綱紀　統制乾坤　大魁貪狼　巨門禄存
文曲廉貞　武曲破軍　高上玉皇　紫微帝君
大周天界　細入微塵　何灾不滅　何福不臻
元皇正炁　來合我身　天罡所指　晝夜常輪
俗居小人　好道求靈　願見尊儀　永保長生
三合虚精　六淳曲生　生我養我　護我身形
魁𩲃𩵄䰢魓𩳐魒尊帝急急如律令敕
　　　頌曰
　玄牝樞機列化神　薦登眞理沐洪恩
　祥煙塞斷迴遑路　新月開通樂逸門
　正炁攝生安禹稷　靈源保育運崑崙
　七元不昧流光照　萬聖來前衛我尊
老君曰凡人性命五體悉屬本命星官之所
主掌本命神將本宿星官常垂蔭佑主持人
命使保天年凡俗無知終身不悟夫本命眞
官每歲六度降在人間降曰爲本命限期有
南陵使者三千人北斗眞君七千神將本命
眞官降駕衆眞悉來擁護
　且夫道育天地之根炁補五行之用物盜
　天地之靈以成茂人盜萬物之精以求安
　故三才五行人倫命物皆非道不生故非
　道不立一切萬物皆不出於大道者矣故
　以道含萬彙人悟一心萬彙播經非出於
　道一心變用莫實於眞凡欲學道歸眞修
　身保性者當務於眞實故天實可運於日
　月故地實可載於含靈人實於諸世中自
　然大道之眞可成就無漏也故眞心實行
　道則無虚以成眞若頑心不戒聖功何以
　達玄門一切行業當要實功我玄極之大
　道用而有眞奈浮世迷人看之若假嗚呼
　但淺根薄行之衆生豈信玄門别有幽極
　之妙理唯只樂情慾爲歡競浮財而作富
　見言邪慾爭競欲聞聞說眞空如起讎妬
　謗玄門若泥沙貪非爲忘性命玄眞妙理
　隔萬重之煙水苦海迷津何時得越於道
　岸哉以此爲凡夫無知自身不悟故我太
　上啓無爲之金口吐濟物之玄珠指三天
　之有路塞九夜之無門利益羣生恩沾衆
　品誘上善成天眞引中下歸正道教演三
　乗經垂萬化蓋爲衆生種性不同根器各
　異說上乗化上根有中下之人必不能達
　於此理爲縛心鍊性默默無言綿綿用道
　進無形之理慕無像之眞非上根無由達
　理故說中乗下乗用外縁而引見内眞說
　有相而辯於無漏矣且如本命眞官毎歲
　六度降在人間者謂六十甲子所屬生年
　之日即爲本命每年有六次逢值即是本
　命下日也其日有當生本宿星官本命神
　將下降世間觀察善惡兼有南陵三千使
　者北斗七千神將俱來擁護此日即宜齋
　戒禮誦懺悔祈禳皈敬衆眞欽崇本命當
　得灾咎消除命年遐永矣或謂南陵使者
　三千人者乃離火之象丹陽之宫三陽爲
　三魂動則神靈生而主於心也心能禁制
　形神使不亂也北斗七千神將者坎水之
　形黑陰之府七精開七竅通則光明徹而
　主於腎也腎能愼固精氣使不壞也此乃
　人身中本眞所在之處因眞元在谷則得
　三尸七魄六欲九蟲悉皆順道而有萬神
　衆眞盡來擁護此乃道之實也咄會得太
　玄消息意泰山變作玉京山
　　　頌曰
　愛河岸闊浪迷天　且好抽身上法船
　制得耍猿眠卉徑任教意馬走芳田
　達開玄理頭頭道悟到幽機處處襌
　月夜獨吟高舉棹家鄉掩映古峰前
可以消災懺罪請福延生隨力章醮福德增
崇其有本命限期將至自身不知不設齋醮
不修香火此爲輕生迷本不貴人身天司奪
禄减筭除年多致夭喪迷誤之者雖遇經訣
懷不信心毁謗眞文如此之人身謝之後淪
没三塗漂沉諸趣永失人身深可悲哀自致
斯苦
　竊惟求煙而近木救渴而近泉戒非而近
　善惡愚而近賢夫木性非炎鑽之則火出
　人心逐慾戒之則道生非賢勿辯愚非泉
　勿釋渴非正勿知邪非眞勿知假以假顯
　眞以邪知正且如玉臺懸寳鑑輝輝其中
　豈汝有形骸秉大道玄玄於中何爾無夫
　寳鑑本眞内現者虚假形骸元假中隱者
　乃眞當以心鏡拂拭絶纖塵性合道兮周
　沙界大道無物不包含性則無心而不亂
　萬物已知爲假一心獨照爲眞若取物用
　之樂道無由若離物言之登天没路是乃
　引目海涯忽觀桂月閑遊山徑頓覺松風
　因惡而可從善爲假而可知眞因凡則知
　聖因苗則知根且以几夫在世衆生不以
　假物指眞如何辯有像不以法相傳空如
　何識無形故以聖人垂化用於未悟者也
　故太上曰知者不言言者不知是也若有
　我等一切凡夫衆生悟斯大道知本命限
　期持此玄經進歩仙階能精修不退者自
　然福德增崇若不進玄功輕生棄命之徒
　當自性入别骸心攢萬若灰河明報何時
　徹鐵域拘囚甚日休爭如好憑一智登天
　路莫順三尸作地囚
　　　頌曰
　隨力修眞則見眞　苦修多作始初勤
　當須要辦眞實行　方入無爲自在門
　業海省無千里岸　蓬山迷有萬重雲
　漁燈照處寒江靜　鷗鷺驚飛失舊群
若本命之日能修齋醮善達天司一世於本
命限期開轉眞經廣陳供養使三生常爲男
子身富貴聰明人中殊勝
　蓋聞情起乎物識起乎心欲情起則三山
　作羅酆情欲滅則九夜爲玄府大扺羣魔
　衆苦縁甚而來八難十纏爲何而至欲物
　乃羣魔衆苦之根亂性乃八難十纏之首
　欲乃本無根目乃欲之首魔則本無礙心
　是魔之因故五音令人耳聾五色令人目
　盲陰符經云瞽者善聽聾者善視絶利一
　源用師十倍三反晝夜用師萬倍是也蓋
　萬縁千行皆出於一心也又云柳緑桃紅
　乃眼前之幻化風清月白是劫外之生涯
　若寂照太微則神生丹闕如昏迷世慾則
　魄墜寒池諸塵諸漏萬種萬端只要於假
　内認元初這箇於無中覓實有容儀則可
　以行大道也○大衆乃以目前境界浩浩
　多端俗態迷因般般無盡七情六欲五鬼
　三尸化邪慾誑爾入迷河用俗樂唆君歸
　業海種種禍臨何如奈忍但當降其心而
　羣魔自伏戒其慾而衆苦消除心滅則萬
　法皆滅情生則衆苦自生入道玄門幽關
　夜府路木一條剛行兩徑神靈射九夜開
　光魄散昧三山閉黑天堂之樂地獄之囚
　爲非之果作善之由皆隨靈臺而變化從
　智性而出現者也若有衆生能知本命之
　理清淨齋戒滅於塵漏其善功超逹天司
　獲相貌端嚴位登眞人得越苦海皆因降
　心伏魔從善戒惡可登仙界逍遥不致幽
　牢拘鎻若有持經辦道之士遵依太上之
　文不犯聖眞之禁得道成仙乃蒙恩先聖
　將何以報之故證道歌云粉骨碎身未足
　酧一念了然超億劫是也只要慕道了然
　心滌無垢便爲不負天地之理也咄鑿開
　石壁無遮障萬象森羅掌内觀
　　　頌曰
　玄靈大愍濟牢籠　廣化三乗悟太空
　目下自知宜取用　雲中他說莫尋蹤
　桃溪柳岸君家事　桂月松風我徂宗
　堪笑幾多學道者　却貪塵景走西東
其有生身果薄雖在人中貧窮下賤縱知本
命無力修崇能酌水獻花冥心望北極稽首
禮拜念本命眞君名號者亦不虚過本命限
期皆得延生注福繫係人身灾厄蠲除獲福
無量天師歡喜踊躍作禮讚歎難可得遇無
上法橋
　夫水性至平浪因風起人心本靜動自物
　生物不著兮情不生心常虚兮欲自滅愛
　欲起於心形神喪於物漫漫業海不歸岸
　而一任漂流黯黯羅酆競涉路而從教險
　峻直待失時方覺悟日中扶影謾惆□○
　大衆貪愛狂迷癡慳悋惜愚人不悟此乃
　喪性命之因迷眞玄之本俗樂貪迷非君
　之益道心開發乃我之榮雲霞幽洞閑日
　月之光麗閣華堂昭星霜之變物外離塵
　境界别有逍遥世間虚華俗樂豈無患害
　凡修眞鍊性者當要十二時中一百刻内
　行坐施爲清淨身心常立方便自然累功
　積行善達三天登眞得道矣故太上有曰
　進善若偷是故於塵世之中和光順時隨
　縁立善若言善不行善則證道無門見非
　能戒非則登眞有路凡欲修眞學仙之人
　當建眞實之行也且如世間貧賤高下然
　各有等差大道眞空則實無分别有肅智
　清心而進道有陳幡列像以祈恩善立各
　門恩成一路世情有富貧之間天心無高
　下之分但能起一念進道爲善之心外則
　天眞地神祐之内則元命形神樂之自然
　灾厄蠲除獲福無量是時天師得受是經
　不勝欣喜天師者秉道輔正曰天之師迷
　眞逐邪曰地之鬼故悟眞大道之人正可
　謂得遇無上法橋矣咄一神秉正無邪諂
　三界逍遥總在渠
　　　頌曰
　柳岸分明横法橋　迷來恰似路迢遥
　煙飛江浦山光淡　日照幽村野色消
　幸是本來無著相　强教今日話忉忉
　不知迴首人間幾　月白風清我獨招



太上玄靈北斗本命延生眞經註解卷中
太上玄靈北斗本命延生眞經註解卷下(八/寸)
　　　崆峒山玄元眞人註解並頌
老君重告天師曰世人罪福善惡皆屬
天司懺罪消災莫越修奉遇本命生辰告身
中元辰驛馬削落三灾九厄保見今眷屬安
寧
　原夫天地無象道隱於混黄日月未形炁
　含於太朴一炁足而黄中理大朴散而物
　始生三才布化於羣靈六運吹嘘於橐籥
　寒暑遷變律吕和彰上散日月之晶布其
　星辰下凝清濁之滓列其丘嶽産育萬物
　滋長群生人盜萬物致寧物耗人兮致道
　春茂則秋衰有生而有滅若不形而不像
　亦無死以無終○大衆眼睫不遠於目視
　見弗然大道只在於心修之豈識雲宫梵
　闕寳苑騫林將有相而識於無相仗化縁
　而知於空縁因有爲則至於無爲爲有相
　而得於無相靈臺不昧道應明塵積昏朦
　神必暗靈竭精漬形病身亡三魂渺漠空
　於陰路太悠悠百節形骸謾向荒坵寂黯
　黯饒敵一國之富此日那榮空傳六印之
　名於期何濟世之迷愛慾而多失元辰縱
　貪婪而廣沉驛馬目視桃紅柳緑不知空
　色之由意隨蝶舞花飛豈别因縁之分於
　海波闊遠處旋渦中宛轉甚時休在山石
　深厚地雲穴内亂竄何日止但世人惡濕
　而居下畏死而貪生不知生者死之根過
　者禍之首自當畏濕而居高貪生而脱死
　恐禍而愼過防患而戒非自然逍遥爲陸
　地之仙也且夫衆生作非犯禁累成過咎
　何法得免何計得禳在乎悔省前非永絶
　後過精思太玄恭勤敬奉自己身中元辰
　驛馬可得削落三灾九厄保見今眷屬安
　寧如何是告身中元辰驛馬蓋元者始初
　也辰者眞象也驛者宅谷也馬者頑獸也
　欲請福當禱祈參求本來元初同大道合
　天地運日月齊山嶽通幽達玄無爲無礙
　這箇元辰悔過遷善便可消灾度厄矣能
　縛自身宅谷中意馬心猿得住自然萬灾
　不干群邪稽首則得逍遥三界乃證玄玄
　者矣咄自身驛馬擒降住方得元辰落九
　災
　　　頌曰
　莫繫元神五藴山就中虚幻事多難
　迷雲常惹靈臺伴愛浪頻潮丹闕間
　九厄漸生猿馬旺三灾轉起鬼邪頑
　誰知照見眞消息風月依依兩不干
凡有上士於本命生辰持此眞文者外伏魔
精内安眞性功霑水陸善及存亡悔過虔恭
漸登妙果重立玄功證虚無道乃得聖智圓
通隱顯莫測出有入無道遥雲際昇入金門
與聖合眞身超三界永不輪轉壽量無窮快
樂自在
　且夫善惡之各異皆出自於所爲禍福之
　兩途乃實因於所措大扺幻魔縱則愆必
　積心業滅則罪亦亡雖知善惡禍福如影
　逐形莫可逃之且世間凡夫衆生不知何
　以至親何以至大雖知惟道至大惟命至
　親今乃知道大命親何以求之何以護之
　須知樞之自輪綱之自紀一心攝正萬法
　無邪親者不能敬焉能敬其疏内者不能
　悅焉能悦於外則敬親廣兮疏必善之則
　悦内加兮外必推之是故可正於一身自
　然弗令而順之者也○大衆何如龍吟虎
　嘯昇沉於丹鼎之中鬼哭神號奔竄於黄
　宫之外可得證虚无之道壽量無期快樂
　自在逍遥三界昇入金門與聖合眞矣咄
　身到曲溪煙月岸楚峰山色轉分明
　　　頌曰
　玉虚臺畔舊圓融無礙無爲萬古同
　只爲情迷生滅内拘縻眞覺去來中
　皆因執有還著有縱得依空又落空
　空有可於方寸鑒自然展轉顯神通
凡有男女於本命生辰及諸齋日清淨身心
焚香持此眞文自認北極本命所屬星君隨
心禱祝善無不應灾罪消除致感萬聖千眞
俱來衛護此文所在之處千眞敬禮萬聖護
持魔鬼潜消精靈伏匿世有灾殃悉皆消滅
　且夫大道難稱玄功罔測霈洪恩則敷於
　萬物布妙化則徧於八紘有品咸亨無物
　不載然而道無不載廣施有用之恩物遂
　生成大啓無爲之化又曰有用之空非有
　用無爲即色豈無爲用爲要識其中理方
　脱輪迴興嘆悲而知天地蓋載其恩彌焉
　日月照燭其恩亦然大道化身其孰固憐
　不知身之以國命之以君靈之以本氣之
　以臣縱妄想而迷五色隨貪愛而滯六塵
　須知君愛敬國之昌靈氣沖和身不亡臣
　子忠君君愛臣家邦從此轉興榮蠻夷縱
　有多兇勇自是無由敢戰征大底以和成
　晏以正攝邪一念頓息萬縁俱忘若起一
　念之因應受三塗之報則有過去未來見
　在捨身報身受身迷不知涉於深淵貪不
　知歩於峻嶺兀兀如癡昏昏若夢起無明
　業火毁焚樓閣之嚴缺有漏迷津㪚蕩眞
　元之理是以衆生斯之廣矣凡有男女於
　本命生辰及諸齋日清淨身心焚眞實香
　持念眞文自認北極所屬星君隨心禱祝
　善無不應灾罪消除鬼魔伏匿願我含生
　同離業果者矣咄七眞拔苦尋無地一念
　忘時别有天
　　　頌曰
　萬疊雲山聳翠華分明歸路本無差
　爭知只恁他鄉好不顧終非自己家
　去執乃爲眞懺悔忘貪便是大丹砂
　降心得入幽微徑笑看溪風送落花
是名北斗本命延生經訣乃修眞之徑路得
道逍遥皆因此經證聖成眞皆因此經出離
生死皆因此經保護男女皆因此經保命延
年皆得自在永爲身寳福壽可稱保而敬之
非人勿示
　几修道者皆憑於保眞練性之理也乃知
　昧性者禍有多焉悟眞者福無少矣善惡
　施爲皆惟然於心也禍福可鑑皆惟然於
　智也蓋凡夫在世動念施爲行藏舉止禍
　福善惡互相交錯其間分别者在乎智也
　故以有善即進而從之遇不善當退而戒
　之退不善可立於功戒爲非勿失於德可
　見於玄門矣空言退惡不立其實功謾說
　進善弗行其實德希夷之門性相之理何
　由達於此也乃以聖人垂經譬如日月之
　光輝能破黑暗視現萬物明照諸方使一
　切衆生未知者知未見者見其功皆爲天
　之德也我太上說此經教亦同日月咸使
　凡夫知登眞入道之途脱苦海輪迴之路
　其功皆爲於聖之德也乃以衆生之性亦
　與日月之同洞照太虚纖塵不染飛空無
　礙乃不知立功修德之理障礙雲生煩惱
　業起昧却靈明涉於幽暗貪呆不顧前坑
　之險逐樂寜思後患之憂○大衆爭如立
　功修德其福不可稱量可濟度苦魂可永
　延遐筭出離生死得道逍遥即可證聖成
　眞上登三清之境矣咄延生經訣修眞路
　體用皆因此一經
　　　頌曰
　玉壺壺内隱玄玄欲識須當縛耍猿
　功行切宜都總備聖眞方得兩皆全
　劫終不壞飛仙島物外猶存豈梵園
　悟到從來幽妙理玄微極處只無言
老君說經將畢龍鶴天仙來迎還於玉京是
時天師受得妙法而作是言誓願流行以傳
善士若有男女受持讀誦我當與十戒仙官
所在擁護
　原夫天無私而勸於善也斯有道則福無
　形也人惑欲而從其用也斯有數則福臻
　中也若以所得其中則福祉之來也不可
　禦又奚慮其釁極也若人所以失其中則
　釁極之至也不可逃又奚望其福祉也蓋
　以善惡因由如行車之轉輻如谷聲之應
　逐還報然而何以免之君不見芳英滿檻
　難逃九月之霜金玉盈堂怎免百年之限
　人身幻體終於浮世豈長存罪戾增崇定
　是冥途縈永乆何如開神光射破八門關
　掃氛氣高昇三界府奈何衆生情迷諸漏
　性積多愆於濃濃浪裏走無停向靄靄雲
　中迷不省可嘆三尸六鬼得勝喜容容却
　嘆四大百神勢虧愁慘慘雲宫仙府去無
　門曠野荒坵應有分將玄眞浩散逐悲風
　把靈魄飄悠涉鬼路平生冤業見前來空
　悔問君何去住故太上曰上德不德下德
　執德執著之者不名道德夫執著邪見遇
　啓正觀可敵羣魔握權天地指勑萬神役
　祛三界之樞機也且以囂塵廣厚迷障昂
　高未能飛歩於青雲何引几軀於碧落如
　何向五苦八難之中到三島十洲之外但
　於方寸之間馘邪魔奔遠於寰區之外晏
　忠良弼輔於朝幄之中自然神昇超世道
　合自然而然出入往來無縈無礙自在逍
　遥矣是乃太上垂濟物度迷之法普徧萬
　方周流三界於是令天師傳授衆生咸離
　苦業俱入道眞持授歸依通玄究妙洞觀
　無礙超入法門自得十大仙官翊衛修眞
　抱一之身矣咄一心摧斬諸魔鬼衆苦翻
　爲十善神
　　　頌曰
　衆流分派育羣生　雪月輝光雨霽晴
　千浦浪渾千月暗　一溪波靜一輪明
　元同眞處異何異　只爲迷來成不成
　却笑落花飛片片　野禽由自弄多情
於是再拜
老君而說贊曰
家有北斗經本命降眞靈
　　　頌曰
　瓊文奥㫖甚叮嚀　爲恐衆生落夜扄
　故說太玄玄妙理　指開頑識識空形
　祥風灌透黄華館　慧月光輝丹界亭
　運取聖功非内外　神明應是降直靈
家有北斗經宅舍得安寧
　　　頌曰
　誰能頓解悟眞經　遣去凡情護我形
　鍊性保神精養血　固根離愛氣和靈
　泥丸運得開明月　液海應擒照鑒星
　六識若降無患惡　自然宅舍得安寧
家有北斗經父母保長生
　　　頌曰
　勤修妙相體圓明　方寸休教染垢塵
　默默施爲仙行業　綿綿進用道功程
　十華定舉標金格　五老須從註玉名
　皆自一身持戒善　慶敷九祖保長塋
家有北斗經諸厭化爲塵
　　　頌曰
　但能常靜暨常清　天地咸寧萬法明
　神谷長存開玉蘂　刀圭乃得産金晶
　寳壼騰瑞龍蛇戲　壽鼎飛光鬼魅驚
　若取聖功頻煅鍊　自然諸厭化爲塵
家有北斗經萬邪自歸正
　　　頌曰
　心猿縛住入玄幃　妙相莊嚴自此威
　斡轉玄關塞地穴　驅回妙範奪天機
　慧鋒誅斬妖魔盡　法印宣威魍魎稀
　蕩蕩滿懐風與月　萬邪稽首自歸依
家有北斗經營業得稱情
　　　頌曰
　方寸修持坦坦平　塵縁都没半毫縈
　三尸計攝歸玄理　六賊機圖滅怪獰
　現出曲溪山月朗　透開春色谷風清
　不知這箇生涯事　誰肯經營得稱情
家有北斗經闔門自康健
　　　頌曰
　不在驅驅度遠關　道迷雲外得應難
　神光只照無爲路　法眼休觀有礙山
　朱閤玉樓眞造化　清風明月樂翛間
　幽菴活計人能會　從却菴疏主亦安
家有北斗經子孫保榮盛
　　　頌曰
　空洞靈臺瑞靄清　汪洋和氣徧區紘
　雲巒碎路神風冷　煙舍簫簫皓月明
　野叟笛吹無事韻　牧童歌唱太平聲
　自從認得山家樂　姹女嬰兒展轉榮
家有北斗經五路自通達
　　　頌曰
　綱紀經綸事業興　忠心匡國輔高明
　未容讒佞食君禄　常許功勲作帝卿
　宇宙旣能施正化　江山應是肅然清
　同瞻聖主巍巍德　載路通亨賀太平
家有北斗經衆惡永消滅
　　　頌曰
　誰肯調馴猿馬情　免教奔竄誤前程
　對他桃李舒晴日　收拾生涯隱故京
　好是雨餘山色淨　只愁雲暗月華明
　若能但把俗情滅衆惡何由得自生
家有北斗經六畜保興生
　　　頌曰
　識得浮華事可驚便宜迴首捨凡情
　任從目下般般冗不運心時灑灑清
　活計勿虧應有盛功名休怠不無成
　也知别更求何利六畜寧來主自榮
家有北斗經疾病得痊瘥
　　　頌曰
　一念休教業所牽百關調暢保延年
　勿令眞氣時時損常使靈源日日添
　龍虎不能停戰鬥坎離豈運自團圓
　不須草木奪神理定是灾除樂泰然
家有北斗經財物不虚耗
　　　頌曰
　這顆玄珠無價酧衆生皆有不能收
　本如明月澄江水元若清風動素秋
　且好牢藏先準備莫教散失後成憂
　金門玉户宜常閉免使狂猿超意偷
家有北斗經横事永不起
　　　頌曰
　迴光返照滅塵心莫負玄門振法音
　只在目前分造化休迷雲外別搜尋
　寒巖月朗山猿唳谷樹花芳野鳥吟
　若肯的然行此道非災何爲得能侵
家有北斗經長保亨利貞
　　　頌曰
　莫將無漏等閑輕好慕眞空進妙程
　常托赤松爲取用每從蒼昊變虧盈
　分開羃羃陰雲翳現出輝輝皓月明
　打當塵囂無半點忻哉長保利亨貞
老君曰善哉善哉汝可宣揚正教福利無邊
普及衆生永霑勝善
　解曰碧天秋霽夜無雲月影輝輝落水濱
　爭奈怒風來太惡沸波搖散玉華輪切謂
　猿心顚耍宜調伏於玉洞之間馬意劣頑
　可繫縻於玄山之下野外多春草山前足
　異芳馬猿還不繫逐景定奔狂境界來時
　無準備柳煙深處定迷蹤柳塘花塢春明
　麗牽引時人翫景遊信歩不思歸去晚急
　迴斜日過江樓謂浮生幻化那堪日月如
　梭榮辱虚華更嘆韶光似水忍造愆非魂
　沉寒夜不知省悟魄墮幽陰切以金鐘高
　架木不扣兮終日無音寳月空懸雲不蔽
　兮通宵自朗譬若心不動兮性常定外不
　入兮内常安内安則萬法皆明性定則羣
　魔自伏何幽不燭何化不行奈爾凡夫昏
　朦眞性縱情縱慾轉輪六道之中何德何
　修甘墮九泉之下月館松溪無戀意囚牢
　火宅競鑽頭只於苦海貪榮辱辜負眞元
　逐浪流被諸塵漏縁覺聲聞逐景沉迷量
　因生滅迷誤不省競著羣情自沉苦趣失
　人身何日再重登道岸深蒙太上重演眞
　詮普濟衆生永霑勝善咄太上善哉眞法
　語衆生普福利無邊
　　　頌曰
　圓融妙相本莊嚴　大霈玄恩無背偏
　萬物俱蒙眞造化　羣靈咸隱太幽玄
　龍蛇有寳非奇特　天地無恩實可憐
　識破用中無用理　剖開混沌見機權
天師稽首禮謝信受奉行
　註曰道徧十方澤沾萬彙化育含靈混成
　衆類細入塵沙大包天地日月之綱陰陽
　之緯用之則輝背之則昧隱顯隨機變通
　量器智者乃符非人勿示輕則匪臻敬之
　必至故立玄門識眞辯僞普使超昇咸辭
　溺墜功就行成神飛仙位願我衆生皆逢
　正義愼之愼之無二無二
　　　頌曰
　千經萬論破癡迷更不迴頭待甚時
　業海自今宜出浪罪山從此好平持
　心間未及於人計意下先除潤己私
　道德兩全功行備煙霞獨歩樂無爲

太上玄靈北斗本命延生眞經註解卷下





後序
蓋聞
昊天皇皇至高至邈無梯可以倚其上無路
可以達其中
大道默默至幽至玄無計可以度其元無方
可以測其理於是以善爲昇天之徑以經爲
入道之門善則通於雲衢經則露其隱奧則
非善乃天之無路則非經乃道之無門是故
立經度死垂教開生而況厥恩莫大乎經也
其福莫大乎善也夫
聖人垂經則有恩而無凡夫奉善則無福而
有因心以作所由生也若得遇玄文空披視
已不戒不奉匪究匪窮何異有患求醫唯誦
驗而不餌於藥恐刑開律但解科而罔戒於
非思之矣然而覽之豈可獲其濟也凡有得
遇可戒奉之庶乎俾寒獄之冰消使火山之
焰息可得蓬宫閬苑注籍得道之名幽府羅
酆落部拘囚之目咸拯識靈同登道岸余行
微性戇不愧聾言謬作嘆文標其經闋眉山
蘇軾序
