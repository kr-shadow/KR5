#+TITLE: 元辰章醮立成曆-六朝-
#+DATE: 2018-05-12 10:22:13
#+SOURCE: github.com/kanripo/KR5g0097 master 23f6f670                
元辰章醮立成暦卷上階二
　　　壇圖法






















　　　元辰章壇四門符




　右懸四門上
於黄壇之上若中庭淨地立壇壇方二丈四
尺五方各安香爐懸當方色幡蓋及燈方各
七枚合二十八内方方又七枚其盤中注一
二者是酌酒次第明立牓貼左右異行勿令
迷謬也
　　　章信
鎮壇信錢一千二百文白米一石二斗白素
四十尺筭子一百二十枚清油一斗二升青
絲線一百二十尺金人一形金鐶一雙書刀
一口紙一百張筆兩管墨一梃淨席一領朱
一兩香一斤銀條脫一枚
　右一十六件備天官儀信人各辦之唯夫
　妻同年共屬一宿一天府得共此亦從貧
　富量之
　　　醮法
五方香案(非舊香貼/須方色巾)香爐五具(并/奩)酒樽六(并/杓)
五色繖及幡五帝大幡五首白米一大斗棗
栗雜果各一升時新果子多爲佳五色紋繒
依方數好酒五斗白脯三斤(油煎/令香)米麪粿各
三種(蜜和/爲佳)纂十六枚長一丈二尺三節茅縳
(左䋲二/十六丈)燈三十六并纂(五方二十八宿中/央又七更一捥燈)淨
席簞十三領歴席白布二疋鹽豉各五升分
五方盤四十九面(壇内十二五帝五北斗七/三台一十二時神二十四)
盞八十六口(内七十二口/外十四口)
　右前件醮具飲食種種羅列並令精潔甘
　羙所營造飯食必須清淨香湯沐浴然迼
　作粿食自不精者不須入也
羅列訖次酌酒先從五帝盤東方起左廻次
酌七星先從魁向岡次酌三台左行次酌十
二時神從亥子左廻訖成次酌二十八宿先
從東方角宿起左廻訖至軫三行酒訖次閉
目内思相見天地神祇一切森林羅列然後
來到
　　　次勑纂符呪
(臣)謹勑直符將軍甲子諸君誰直今歳誰直
今月誰直今日誰直今時某入靖拜章斷絶
衆精有邪斬殺急急如律令
　　　次向天門呪曰
天地開張鬼道相亡今日安壇臣欲奏章西
北之維戌亥中央天門在此執録不祥急急
如太上老君律令
　　　次向地戸呪曰
生炁流通百邪萬精不與眞同今日奏章乃
立壇場東南之維辰巳中央地户於此收録
凶殃急急如太上老君律令
　　　次向鬼門呪曰
陽光流明百邪不生今欲奏章先立壇庭東
北之維丑寅中央鬼門考鬼執録邪精急急
如太上老君律令
　　　次人門呪曰
出隂入陽太上使我五内開張大神聞之皆
走嚴裝今日奏章西南之維申未中央收攝
百鬼何有敢當急急如太上老君律令
　　　次入壇從天門入至東方香案前上
　　　香叩齒九通呪曰
東方九炁青天明星大神煥照東郷洞映九
門轉燭陽光掃穢除氛開明童子備䘙我軒
收魔束妖上對帝君奉承正道赤書玉文九
天符命攝龍驛傳普天安鎮我得飛仙
　　　次至南方香案前上香叩齒三通呪
　　　曰
南方丹天三炁流光熒星轉燭洞照太陽上
有赤精開明靈童總御火兵備守三宫斬邪
束妖剪截魔王北帝所承風火八衝流鈴交
煥敢有不從正道流行我享上功保天長存
億劫無終
　　　次至西方香案前上香叩齒七通呪
　　　曰
西方七炁素天太白流精光耀金門洞朗太
𡨋中有素皇號曰帝靈保神安鎮䘙我身形
斷截邪源王道正明宫殿整肅三景齊并道
合自然飛昇紫庭靈寳符命普惠萬生功加
一切天地咸寧
　　　次至北方香案前上香叩齒五通呪
　　　曰
北方玄天五炁徘徊辰星煥爛光耀太微黒
靈尊神飛玄羽衣備䘙五門檢精捕非敢有
干試豁落斬摧王符所告神眞八威邪門閉
塞正道明開映照我身三光同輝䇿空駕浮
舉形仙飛
　　　次至中央香案前上香叩齒十二通
　　　呪曰
中央黄中理炁總統玄眞鎮星吐輝流煥九
天開光童子一十二人元炁陽精焰上朱煙
洞照一宅及得我身百邪摧落殺鬼萬千中
山神呪普天使然五靈安鎮身飛上仙
　　　又别五方呪文用之與前同拜章立
　　　壇兼用並佳
東方開明招眞大神身著青衣黒幘身廣百
歩頭長柱天至食邪鬼口容山嶽朝食五百
暮噉萬千十十五五合衣而吞
南方丹天三炁君赤衣赤幘領赤神王至捕
百鬼須肉萬斤太陽使者繫火幡各課一條
得便分肉餤食血流津
西方七炁白天君衣白衣身長萬丈面皺𨤲
手持大鐵棒空中飛至捕百鬼得便夷噉肝
食肺我世資太白助司并靈威
北方黒靈太微君好生惡殺五炁尊辰星助
化䘙侍端開福閉禍㧞幽魂无量之邪不敢
干收魔束魅付帝君
中央黄帝中宫總御四方玄眞禮敬斬魔王
五星安鎮當照匡五香盪尸穢不起六天邪
精不敢當今日誦呪萬鬼亡一十二人主陽
光照此宅觀身丁強
　　　先叩齒二十四通發爐
太上玄元五靈老君三炁正神急召(臣)等身
中五體眞官三五功曹上下大夫左右龍虎
君捧香使者傳言素女執案童子各二十四
人尚書㒒射通事小吏十二人急上關啓
无上三天玄元大道十方太上(臣)等正爾謹
爲某乙分解災厄燒香啓聞願得八方正炁
入(臣)等身中所啓速達逕御
太上玉皇帝几前
　　　次誦迎神讃
今日祠五帝口奏歸玄虚自然通生靈
落落長夜書請命元爲門委託東帝夫
官事悉解散百病一切除
晃晃五帝常安不傾能化一切蝖飛有形
天地之位與道俱生處髙不峻處飛不傾
處幽不顯處濁不清剛柔隨俗名之曰靈
今欲消災殺鬼魔兵清酒鹿脯歸迎太明
五帝享之施其長生司命益筭更上生名
堂堂北戸知人死籍今日口奏玄女龍驛
當留家親誅戮惡逆病者康寧繫者解釋
與聖俱遊名上玉暦
　　　次長跪
具法位係天師某治炁祭酒(云)某等稽首再
拜謹奉請東方九炁君東嶽泰山府君岱宗
句芒青帝君歳星君南方三炁君南嶽衡山
府君祝融赤帝君熒惑星君西方七炁君西
嶽華山府君蓐收白帝君太白星君北方五
炁君北嶽恒山府君玄𡨋五帝君辰星君中
央十二炁君中嶽嵩山府君軒轅黄帝君鎮
星君願賜來臨
奉請東方九夷甲乙君寅卯青帝解厄神君
南方八蠻丙丁君巳午赤帝解厄神君西方
六戎庚辛君申酉白帝解厄神君北方五狄
壬癸君亥子黒帝解厄神君中央三秦戊己
君辰戌丑未黄帝解厄神君願賜來臨
奉請東方𡻕星君東辰東斗君角亢氐房心
尾箕七宿解厄君南方熒惑星君南辰南斗
君井鬼柳星張翼軫七宿解厄君西方太白
星君西辰西斗君奎婁胃昴畢觜參七宿解
厄君北方辰星君北辰北斗君斗牛女虚危
室壁七宿解厄君中央鎮星君中台君中斗
君魁𩲃𩵄䰢魓𩳐魒七宿解厄神君等並願
慈光特垂降臨某等再拜用獻芳醪
　　　初獻酒
奉請天上解厄神君地上解厄神君日月解
厄神君司命解厄神君四時解厄神君解元
辰星君解勾絞神君解大殺小殺神君解律
刑暦刑君大會小㑹君解厭元㑹元君却殺
厄四時司命君五星司命君五帝司命君五
嶽司命君六甲司命君七星司命君天官司
命君地官司命君水官司命君土官司命君
中眞土公司命君某家丈人司命君某家竈
君司命君當路司命君直𡻕司命君直月司
命君直日司命君今時司命君某本命司命
君某胎司命君某生月司命君某行年司命
君九州社公社令社稷眞官里域眞官八部
神將土地眞官諸神君等降臨位座某等再
拜用獻芳醪
　　　二獻酒
(臣)某上啓(臣)以凡陋天性頑鄙曲蒙玄慈所
建師老垂恩受法之日引五保七證上謁
三天皇老玄尊中明十方下與萬靈爲契師
眞要言約當佐天理炁助國扶命救生度死
爲一切橋梁但爲俗運凋零鬼神交會三災
流行瘟疫狂邪無處不有四百四病布流民
間衆厄互纒難可聞見凡有歸告不敢抑塞
不勝所見謹有某州縣郷里官男女生人某
年若干歳(辭云云)災厄深重胎年生月之上
爲魁罡所臨衆忌互加凶災臨身行年本命
之上並見羅網所纒本命支干生月支干並
相尅賊惡星醜宿臨身或四殺所加五鬼所
尅或六害所臨七傷所損或八風圍繞九厄
廻行招延不利致疾病淹篤顔容消羸氣力
衰微隨病(云云)無數或恐魂魄飛揚或經嶮
難或隨没山泉鬼牢之中或被邪魅纒繞衆
魔拘執宫府百節各有司守精神弗爽百禍
自臻天有否剥災害因生人有衰厄亦罹災
殃筭命窮盡應有凋零或三元絶災事沒明
堂或年命支于墮於孤虚没滅之中年命運
值太歳不祥之辰或九宫八卦更相傷絶或
五鬼四殺乗隙生災或五藏空虚四方刑禍
八風毒氣與九醜等鬼世上故炁姦邪魍魎
自勞冷入人身中屯結五藏遊行骨髓扇動
七魄内生姦賊肉人頑愚愛惜身命貪生畏
死不知修何功德可以自㧞伏聞
太上大慈好生惡死開天張地養育蒼生罪
無輕重皆許首悔無大無小開其解救黄帝
之時人民上壽百二十𡻕中壽百歳下壽八
十歳三期巳下皆被天枉某今旣遭災厄是
以敢於考掠之丁披肝露心謹賷命米白素
五方五色紋繒筭子清油酒脯香餅甘果續
命青絲金人金鐶朱香銀條脫書刀筆紙墨
五方度命幡淨席等件別見到求乞解除厄
㑹置抜命簿之具羅列尊神之前伏願所請
度厄尊神筭命府君東王父西王毋典籍拘
注君司命衆神咸在座中交酒集義垂恩降
福司命司録上請九夭推㝷某乙録籍知命
長短災厄深淺所在乞上除天曹右宫黒簿
下輟太上三官死籍更上生名某等再拜用
獻芳醪
　　　次獻酒
若某壽命不長乞加其丈尺若樹木枯槁乞
潤其脂澤若倉榖乏少乞加其斗斛筭命窮
盡乞爲加筭益壽命短乞續有災乞消有禍
乞滅有衰乞扶有厄乞度有鬼乞收羅網乞
解轉禍爲福易亡爲存廻停漏刻東斗主筭
西斗記名北斗却死南斗上生若某先世以
來有盤結基考于今不散者乞爲上解曽祖
天曹考害之炁下解後死地祇精崇願除某
身中災害隨元㧞擢若某絶命在東方願請
北方坎神五部官將滅鬼除凶延度厄難若
某絶命在南方願請東方震神九部官將滅
鬼除凶延度厄難若某絶命在西方願請中
央鎮君十二部官將滅鬼除凶延度厄難若
某絶命在北方願請西方兊神七部官將滅
鬼除凶延度厄難若某絶命在四維願請南
方離神三部官將滅鬼除凶延度厄難伏願
東方歳星君東辰君東斗君角亢氐房心尾
箕七宿君東嶽泰山君九夷君甲乙君寅卯
君乞爲某上解天曹考結下解東方九萬里
中地祇精祟中除某肝中厄病消滅東方青
凶青衰青毒木神木害保護某正月二月三
月木王相時七十二日並乞蒙恩過度伏願
南方熒惑星君南辰南斗君井鬼柳星張翼
軫七宿君南嶽衡山君八蠻君丙丁君巳午
君乞爲某上解天曹考害下解南方八萬里
中地祇精祟中除某心中厄病消滅南方赤
災赤厄赤鬼赤毒火神火害保護某四月五
月六月火王相時七十二日並乞蒙恩過度
伏願西方太白星君西辰君西斗君奎婁胃
昴畢觜參七宿君西嶽華山君六戎君庚卒
君申酉君乞爲某上解天曹考害下解西方
六萬里中地祇精祟中除某肺中厄病消滅
西方白災白厄白温白毒金神金害保護某
七月八月九月金王相時七十二日並乞蒙
恩過度伏願北方辰星君北辰君北斗君斗
牛女虚危室壁七宿君北嶽恒山君五狄君
壬癸君亥子君乞爲某上解天曹考害下解
北方五萬里中地祇精祟中除某腎中厄病
消滅北方黒災黒毒黒害黒病水神水厄保
護某十月十一月十二月水王相時七十二
日並乞蒙恩過度伏願中央鎮星君中斗君
璇璣君魁𩲃𩵄䰢魓𩳐魒七政君中嶽嵩山
君三秦君戊巳君乞爲某上解天曹考害下
解地祇精祟中除某脾中病厄消滅中央黄
凶黄厄黄災黄毒土賊土鬼保護某辰戌丑
未之𡻕三月六月九月十二月各十八日四
季之時合七十二日並乞無他某深憂慮逺
仰希尊神靈恩景祐得免災厄合家存濟某
等再拜用獻芳醪
　　　次獻酒
又願解某年上巳來刑厄願解縣官牢獄刑
厄願解出入徃來逢鬼刑厄願解犯道被考
刑厄願解亡人考逮刑厄願解杖拍之厄願
解相觸忤先靈刑厄願解犯竈神之厄乞解
短命刑厄乞解筭盡刑厄乞解五鬼四殺刑
厄乞解六害七傷八難九坎刑厄乞解虎狼
蟲虵蜂毒之厄乞解災害哭泣殃疰刑厄乞
解亡魂惶怖刑厄乞解刀兵流血刑厄乞解
繫縳枷鏁刑厄乞解牛馬觸踏刑厄乞解亡
財失利刑厄乞解金木水火土刑厄乞解五
行相害刑厄乞解天年歳星刑厄乞解孤辰
寡宿妨吹刑厄乞解建破呪詛厭檮刑厄乞
解死疰被考刑厄乞解犯法違科刑厄乞解
違神負鬼妄語不賽考至災厄乞解天厄乞
解年厄月厄日厄時厄大厄小厄二切厄以
時釋散某等再拜用獻芳醪
　　　次獻酒
又啓衆尊神仙官將伏乞停龍息駕安隱座
席某等謹爲某推課元辰章表文辭結博恐
傳言奏事一時罔能羅覼恩惟尊神留連宴
喜聽(臣)等爲某拜章上聞
　　　上章法(叩齒九通出/官日東夜北)
謹出(臣)等身中五體眞官功曹吏出上仙上
靈二官直使功曹官各二人出正一功曹官
各二人出治病功曹官各二人出左官使者
官各二人出右官使者官各二人出隂神決
吏官各二人出陽神決吏官各二人出科車
赤符吏剛風騎置驛馬上章吏官各二人出
直使功曹戴通天之冠衣皂紈單衣正一功
曹冠朱陽之幘絳章單衣腰帶龍頭之劒操
持謁簿使者玄隂之幘戴九德之冠五色綬
命單衣腰帶虎符齊執玉板直使功曹住立
四方正一功曹住立中央左官使者持幢在
前右官使者建節在後陽神決吏立左隂神
決吏立右右請靈威仰仁官使者九人出赤
熛弩禮官使者三人出耀魄寳義官使者七
人出叶光紀智官使者五人出含樞紐信官
使者十二人出巨神決吏九人出朱丹眞吏
八人出鄒上玄吏六人出石玄元吏五人出
黄忠正吏三人出馮脩未隱娥侍者三人出
祝蒼翳逸寥侍者九人出㓜太立靈素蘭使
者七人出定羽張結連翅侍者一人出吕公
子馮夷侍者五人出陽明隂精眞人玄𡨋丹
元北極天關直符直事各七人出帝晨上尊
傳命持節各九人出无上青赤治病功曹官
各二十人出三部功曹三部使者髙車使者
各二十四人出隂陽太毉吏各十二人出中
騎驛候討平炁將軍各五人出狼吏虎賁察
姦鉤騎三官㒒射天騶甲卒天丁力士官各
二百四十人出五方童子雲中小吏監天童
子各二百四十八出收神食神吏各一百二
十人出化神歴旗剛風將軍導炁左右騎將
軍各五人出延請赤素君陽光君官將各一
百二十人出白素君隂光君官將各一百二
十人出出者嚴裝顯服正其威儀住立(臣)前
後左右咸受(臣)口中辭語分别關啓必令通
達此間某州縣郷里里中眞官注炁監察考
召社里邑君道上二玄三元四始甲子諸官
君七十二官君四面方位三官考召並明臣
等所奏同心申騰上啓
太上無極大道道中之道神明君玉皇帝太
上老君太上丈人元上玄老天師嗣師係師
女師三師君門下典者書佐小吏奉行文書
事(臣)等謹爲某州縣郷里男女官生某拜上
分解宿命元辰解羅釋網㧞度生死申筭益
壽代形解厄連紙口啓章一通并表狀露在
此靖中中庭素案之上願上官典者垂神省
理某稽顙伏地賷信當章如法(臣)等開函伏
讀上聞
　　　次讀章
　　　次送章叩齒十二通
(臣)謹重勑身中五體眞官直使正一功曹書
佐小吏皆各嚴裝顯服冠帶垂纓頭戴夜光
之壁腰帶龍淵之劒五色之綬簮筆幹持録
爲(臣)等及時操元辰連紙口啓章并表狀上
詣
太上三天曹即日詣某曹某宫隨章進對隨
事分别上啓
太上老君天師嗣師係師女師二師君門下
生炁諸君將吏(臣)等伏自尋省人微骨賤運
會幸慶得在治籙耳目閉塞役使吏兵或有
迷誤言詞不次願請隂陽神決吏四部案章
從事傳言書佐習事小吏持龍頭書刀長毫
利筆即爲注正脫字爲益誤字爲定無令上
官典者有所譴却或有下官故炁鬼賊斷截
章文使不御達者收付所在禁獄依玄都科
法治罪令(臣)章逕詣
太上無極太道御前慎勿稽停左君歷關右
吏次啓無令遺漏閉口氣昇上伏須告報
　　　次伏地存章上分明見官君達章訖
　　　次納官
(臣)等上章設醮事訖向所出(臣)等身中功曹
使者一切諸官君各從衆妙門而入在左還
左在右還右各還宫室纒身繞骨彌綸天地
經䘙百脉無令錯互須召復出一如故事
　　　次送神讃(不醮不/用念)
飄飄五帝輦蕭蕭七君軿流暉下降席
享宴感丹誠啓奏咸響徹落死上長生
南宫益年筭北斗記延齡愆厄皆解散
福報永安寧禮謝已將畢神昇歸太清
　　　次散酒
　　　次普賚文
醮祭旣畢神駕以昇福祚餘馨普沾貺賚召
弟子九祖父母七代亡靈悉垂饗覽又石左
社右稷城隍里域眞官八部㒒從功曹吏兵
建節力士所由宅神等甘饗醮儀守宅三將
軍十二神將二十四鎮神吏門丞戸尉守宅
吏兵并竈神吏普同歆饗醉飽爲度然後與
(臣)羅列鎮守宅院使災不過門疫不到戸邪
精鬼賊莫敢當向盟威正法事在不輕若守
鎮有功興福助善三會吉日同章舉遷不得
懈怠依法彈糺一如天師律令
　　　次復爐
香官使者左右龍虎君侍香諸靈官當今設
醮元辰之所自然生金液丹碧芝英衆眞百
靈交會集此香火爐前乞願某乙闔家受福
天下蒙恩十方仙童玉女侍衞香煙傳奏向
來言啓逕達
至眞無極玉皇上帝御前
　　　次散座讃
三光甚明曜天地常湛然人生在其中
福禄隨運縁刑殺有厭㑹疾厄期命年
致使砱砢鬼潜臻禍咎愆智者歸大道
精誠五福田告下皆迸散壽命與長延
七祖咸安樂幽繫並蒙原出靖稽首讃
流芳會帝前
　　　次出戸呪
出隂入陽萬神開通關啓事畢請閉黄房守
靖玉女明備神宫左右伏立萬神潜寧
元辰章醮立成暦卷上





元辰章醮立成暦卷下階三
　　　消本命元辰胎生行年元辰等災
曰某本命行年及胎生兩月年命二元辰上
所被見諸厄魁綱天殺或自相爲惡或自相
刑害並各請其子神和釋分解合神保護令
得無他
　　　次推解法
干暦甲乙丙丁戊巳庚辛壬癸
惡神庚辛壬癸甲乙丙丁戊已
子神丙丁戊巳庚辛壬癸甲乙
合神戊巳庚辛壬癸甲乙丙丁
　右件隂陽干各將配下十二支也
支暦子丑寅卯辰巳午未申酉戌亥
惡神辰戌卯申酉寅亥子卯午巳寅丑未
子神寅酉午巳申丑未辰戌酉子亥申卯
合神丑子亥戌酉申未午巳辰卯寅
　右件隂陽支配前十干爲六甲知其爲惡
　取其子合
假令本命甲子則惡在庚(辰/成)請子神丙寅
某乙合神巳丑某乙第一甲本命某惡在某
謹請子神某乙從官若干人爲某和釋自相
爲惡之災消却本命上所見諸厄魁綱天殺
衆災惡害一切解除之爲某土含元炁度養
性命又請合神某乙從官若干人爲某保護
本命令得無他第二某乙元辰某惡在某謹
請子神某從官若干人爲某和釋自相爲惡
(云云具如本命例也其/中有别啓當依文具之)消却元辰上(云云)爲
某含玉香吐玉漿保養元精延度臨終之命
又請合神(云云)爲某保護元辰令得無他第
三胎月(悉如/例)消却胎月上吐含和氣保養胎
元又請合神(云云)第四生月並如上却生月
上吐含和炁保養生元又請合神(云云)第五
行年悉如前却行年上吐含元炁保度懸命
又請合神(云云)第六行年元辰(云云)如上却
年元辰上吐雄黄含玉香保度行年元精延
度臨危之厄難又請合神(云云)保護行年元
辰某令得無他
　右消年命胎生元辰大略如此其中巧妙
　事由多能
　　　次還神
願請某本命神某乙如干元辰神(云云)胎月
神(云云)生月神(云云)行年神(云云)行年神辰
神(云云)各還某身中爲鎮神捍體依附宫室
除凶去害怡神赤子無令越逸若居病云又
請今歳神某假令甲子歳即云甲子王文卿
從官十八人隨歳次神請駕某乗某歳在寅卯
辰駕青龍乗白虎歳在申酉戌駕白虎乗青
龍歳在巳午未駕朱雀乗玄武歳在亥子丑
駕玄武乗朱雀手持針藥口含雄黄吐玉香
(亦云銜玉/香吐玉漿)一合下到某之家詣某身中療治
所苦百疾病從頭至足從左至右周身繞體
經緯百脉調和五内豁然除差保却今年之
中(亦云迄/于來歳)消却凶邪惡毒災禍鬼疰一切並
令消解扶衰度厄皆使無他次某本命某死
炁(某從本命神順計/得八神爲死炁)願請生炁救神(某自⬤/命神逆)
(計得八神/爲生炁)從官如干人爲某奉齎章上法信
上詣某天帝某宫(取本命所屬二十八/宿中天帝及宫名)列星度
宿分解災厄上詣某府某君還取所屬天帝
之府君名勒不死炁之郷(甲乙少陽丙丁太/陽庚辛少隂壬癸)
(太隂戊/巳中央)某宫(亥子北宫寅卯東宫巳午南/宫申酉西官辰戌丑未中官)皆
取本命支干也爲某貿名易形削除死炁某
(順八/神也)移名生録之中延命無窮
假令甲子生人死炁辛未是生炁救神丁巳
崔巨卿從官十人是上詣元明天帝上元宫
列星度宿分解災厄上詣無生府齊童君勒
不死炁之郷下勒少陽北宫爲某貿名易形
削除死炁辛未移居生録之中延命無窮舉
此一例餘足知之
　　　次推六甲神名及從官數
甲已子午九乙庚丑未八丙辛寅申七
丁壬卯酉六戊癸辰戌五巳亥四
　右以此支干相配即成從官數
甲子王丈卿從官十八人乙丑龍委卿從官
十六人丙寅張仲卿從官十四人丁卯司馬
卿從官十二人戊辰季楚卿從官十人巳巳
何文昌從官十三人庚午馮仲卿從官十七
人辛未王文章從官十五人壬申侯博卿從
官十三人癸酉孫仲房從官十一人甲戌展
子江從官十四人乙亥龎明公從官十二人
丙子邢孫卿從官十六人丁丑趙子玉從官
十四人戊寅虞子卿從官十二人已卯石丈
陽從官十五人庚辰尹佳卿從官十三人辛
巳陽仲公從官十一人壬午馬子明從官十
五人癸未吕威明從官十三人甲申扈丈長
從官十六人乙酉孔利公從官十四人丙成
車元昇從官十二人丁亥張丈通從官十人
戊子樂石陽從官十四人已丑范和卿從官
十七人庚寅楮進卿從官十五人辛卯郭子
良從官十三人壬辰武稚卿從官十一人癸
已史公來從官九人甲午衞上卿從官十八
人乙人杜仲陽從官十六人丙申朱伯衆從
官十四人丁酉藏文公從官十二人戊戌范
少卿從官十人巳亥鄧都卿從官十三人庚
子陽仲叔從官十七人辛丑林衞公從官十
五人壬寅丘孟卿従官十三人癸卯蘇他家
從官十一人甲辰孟非卿從官十四人乙巳
唐丈卿從官十二人丙午魏文公從官十六
人丁未石叔通從官十四人戊申范伯陽從
官十二人已酉成文長從官十五人庚戌史
子仁從官十三人辛亥左子行從官十一人
壬子宿上卿從官十五人癸丑江漢卿從官
十三人甲寅明文章從官十六人乙卯戴公
陽從官十四人丙辰霍叔英從官十二人丁
已崔巨卿從官十人戊午從元光從官十四
人已未時通卿從官十七人庚申華文陽從
官十五人辛酉邴元玉從官十三人壬戌樂
進卿從官十一人癸亥左石松從官九人
　右六甲六旬神名從官人數如前各從本
　命行年胎月生月本命元辰等支干配取
　所惡之神及子神和釋合神保護依名請
　之也
　　　次消五音災
某姓音屬角惡在西方金謹請南方丙丁八
蠻君六十四官爲某解角姓之宫却除西宫
定禍願請南方熒惑星君火德來生東宫角
姓之音禳災致福收除太白星白炁之害
某姓音屬徴惡在北方水謹請中央戊已三
秦君千二百官爲某解徴姓之宫却除北宫
定禍願請中央鎮星君土德來生南宫徴姓
之音禳災致福收除辰星黒炁之害
某姓音屬宫惡在東方木謹請西方庚辛六
戎君三十六官爲某解宫姓之宫却除東宫
定禍願請西方太白星君金德來生中宫宫
姓之音禳災致福收除歳星青炁之害
某姓音屬商惡在南方火謹請北方壬癸五
狄君二十五官爲某解商姓之宫却除南宫
定禍願請北方辰星君水德來生西宫商姓
之音禳災致福收除熒惑星赤炁之害
某姓音屬羽惡在中央土謹請東方甲乙九
夷君八十一官爲某解羽姓之宫却除中宫
定禍願請東方歳星君木德來生北宫羽姓
之音禳災致福收除鎮星黄炁之害
　　　次消五鬼絶命災法
坎鬼吏在兊絶命在坤願請巽神字明一四
部將軍將吏各四千人兵士各四萬人爲某
延度厄難
離鬼吏在艮絶命在乾願請震神字玄舉三
部將軍將吏各三千人兵士各三萬人爲某
延度厄難
震鬼吏在坤絶命在兊願請離神字明上九
部將軍將吏各九千人兵士各九萬人爲某
延度厄難
坤鬼吏在震絶命在坎願請艮神字過薏八
部將軍將吏各八千人兵士各八萬人爲某
延度厄難
巽鬼吏在乾絶命在艮願請坎神字仁王一
部將軍將吏各一千人兵士各一萬人爲某
延度厄難
兊鬼吏在坎絶命在震願請乾神字昊成六
部將軍將吏各六千人兵士各六萬人爲某
延度厄難
艮鬼吏在離絶命在巽願請坤神字闇沖二
部將軍將吏各二千人兵士各二萬人爲某
延度厄難
乾鬼吏在巽絶命在離願請兊神字見陽十
部將軍將吏各七千人兵士各七萬人爲某
延度厄難
消災却禍安心定志散除衆惡解釋絶命五
鬼所忌之宫使相順伏消滅鬼炁
　　　次入章
　　　次慰喻五藏(依四時五/行言之)
今春木玉肝藏受炁生炁循環嘘吸紫府性
命泉流潮液所繫願紫微宫使者温和凝淳
源本上出兩眼下廻手脇閉宻中房隨節應
㑹功成道泰傳以付心脾肺腎肝以次相連
今夏火王心藏受炁生炁循環嘘吸炎府性
命泉流潮液所繫願絳宫使者温和凝淳源
本上出脣口下廻心中閉宻中房隨節應㑹
功成道泰傳以付脾肺腎肝心以次相連
今秋金王肺藏受炁生炁循環嘘吸素府性
命泉流潮液所繫願華蓋官使者温和凝淳
源本上出頰頥下廻肺中閉宻中房隨節應
㑹功成道泰傳以付腎肝心脾肺以次相連
今冬水王腎藏受炁生炁循環嘘吸玄府性
命泉流潮液所繫願雙合官使者温和凝淳
源本上出兩耳下廻玉海閉宻中房隨節應
㑹功成道泰傳以付肝心脾肺腎以次相連
今春夏秋冬季土王脾藏受炁生炁循環嘘
吸土府性命泉流潮液所繫願玉堂宫使者
温和凝淳源本上出口下廻脾中閉宻中房
隨節應㑹功成道泰傳以付
季春付心脾肺腎肝以次相連季夏付肺腎
肝心脾以次相連季秋付腎肝心脾肺以次
相連季冬付肝心脾肺腎以次相連
又法季秋季冬用温和凝淳春季夏季不須
温和二字也
　　　次課四時請
春請四部啓明君夏請太微玉華君秋請少
昊金樓玉門君冬請大𡨋幽窈君今歳直神
某從官如干人今月直神某從官如干人今
日直神某從官如干人今時直神某從官如
干人
　歳直太歳神是今月直神甲已之歳正月
　建丙寅二月丁卯以次盡十二月推之他
　皆效此乙庚之歳正月建戊寅二月已卯
　丙辛之歳正月建庚寅丁壬之歳正月建
　壬寅戊癸之歳正月建甲寅依此推之即
　知月中六甲也
　今日直神即上章日神也今時直神還用
　甲巳推之也甲巳之日平旦起丙寅乙庚
　之日平旦起戊寅丙辛之日平旦起庚寅
　丁壬之日平旦起壬寅戊癸之日平旦起
　甲寅以此推之即知時中六甲也
　　　次依四時送章付與玉童玉女
春付與青珪玉童青腰玉女夏付與赤璧玉
童赤珪玉女秋付與素珪玉童素珪玉女冬
付與玄素太晨玉童玄機玉女必使上達伏
受玄恩
　　　次上詣太上某宫伏須告報
一日建玉曹赤虚宫二日太素曹太微宫三
日太微曹北平宫四日都正曹太清宫五日
正一曹通明宫六日玄一曹上明宫七日太
素曹髙靈宫八日靈集曹紫微宫九日丹靈
曹待春宫十日太清曹武靈宫十一日三水
曹素女宫十二日司録曹巨野宫十三日清
叙曹西明宫十四日玄正曹上絳宫十五日
中都曹曲平宫十六日司非曹北府宫十七
日司姦曹南眞宫十八日統攝曹東明宫十
九日統録曹西靈宫二十日監考曹司命宫
二十一日監司曹陽明宫二十二日典考曹
太陽宫二十三日司宫曹少陽宫二十四日
玄天曹太隂宫二十五日太玄曹少隂宫二
十六日都司曹北辰宫二十七日都候曹太
白宫二十八日直使曹林明宫二十九日司
直曹諸陽宫三十日典考曹啓明宫
　右一月之中三十日宫曹上章日依此用
　之
　　　又章頭若詣月宫者故録之卷後
正月太上虚无丈人宫二月太上玄老仙都
宫三月四月太上三天太清宫五月太上道
靈宫(一云重道宫)六月七月太上九炁文昌
宫八月太上天帝宫九月十月太上大道宫
十一月太上侍中左右監神諸將軍宫十二
月太上虚无丈人宫(與正月同)閏月太上余
單太歳宫


元辰章醮立成暦卷下


