#+TITLE: 唐玄宗御註道德真經-唐-玄宗
#+DATE: 2016-06-11 12:27:02
#+SOURCE: github.com/kanripo/KR5c0059 master ede83334                
唐玄宗御注道德眞經序男三
昔在元聖强著玄言權輿眞宗啓迪來裔遺
文誠在精義頗乖撮其指歸雖蜀嚴而猶病
摘其章句自河公而或略其餘浸微固不足
數則我玄元妙㫖豈其將墜朕誠寡薄嘗感
斯文猥承有後之慶恐失無爲之理每因清
宴輒叩玄關隨所意得遂爲箋注豈成一家
之說但備遺闕之文今兹絶筆是詢於衆公
卿臣庶道釋二門有能起予類於卜商針疾
同於左氏渴於納善朕所虚懷苟副斯言必
加厚賞且如諛臣自聖幸非此流縣市相矜
亦云小道既其不諱咸可直言勿爲來者所
嗤以重朕之不德





唐玄宗御注道德眞經卷之一
　道經上
　　　道可道章第一
道可道非常道名可名非常名
　道者虚極之妙用名者物得之所稱用可
　於物故云可道名生於用故云可名應用
　且無方則非常於一道物殊而名異則非
　常於一名是則强名曰道而道常無名也
無名天地之始有名萬物之母
　無名者妙本也妙本見氣權輿天地天地
　資始故云無名有名者應用也應用匠成
　茂養萬物物得其養故有名也
常無欲以觀其妙常有欲以觀其徼
　人生而靜天之性感物而動性之欲若常
　守清靜解心釋神返照正性則觀乎妙本
　矣若不正性其情逐欲而動性失於欲迷
　乎道原欲觀妙本則見邊徼矣
此兩者同出而異名
　如上兩者皆本於道故云同也動出應用
　隨用立名則名異矣
同謂之玄
　出則名異同則謂玄玄深妙也
玄之又玄衆妙之門
　意因不生則同乎玄妙猶恐執玄爲滯不
　至兼忘故寄又玄以遺玄示明無欲於無
　欲能如此者萬法由之而自出故云衆妙
　之門
　　　天下皆知章第二
天下皆知美之爲美斯惡已皆知善之爲善
斯不善己
　美善者生於欲心心苟所欲雖惡而美善
　矣故云皆知以己之所美爲美所善爲善
　矣美善無主俱是妄情皆由封執有無分
　别難易神奇臭腐以相傾奪大聖較量深
　知虚妄故云惡已
故有無之相生難易之相成長短之相形高
下之相傾音聲之相和前後之相隨
　六者相違遞爲名稱亦如美惡非自性生
　是由妄情有此多故
是以聖人處無爲之事行不言之教
　無爲之事無事也寄以事名故云處不言
　之教忘言也寄以教名故云行也
萬物作而不辭
　令萬物各自得其動作而不辭謝於聖人
　也
生而不有爲而不恃功成不居
　令萬物各遂其生不爲己有各得所爲而
　不負恃如此即太平之功成矣猶當日慎
　一日不敢寧居也
夫唯不居是以不去
　夫唯不敢寧居而增修其德者則忘功而
　功存故不居而不去也
　　　不尚賢章第三
不尚賢使民不爭
　尚賢則有迹徇迹則爭興使賢不肖各當
　其分則不爭矣
不貴難得之貨使民不爲盜
　難得之貨謂性分所無者求不可得故云
　難得夫不安本分希效所無既失性分寧
　非盜竊欲使物任其性事稱其能則難得
　之貨不貴性命之情不爲盜矣
不見可欲使心不亂
　既無尚賢之迹不求難得之貨是無可見
　之欲而心不惑亂也
是以聖人之治虚其心
　心不爲可欲所亂則虚矣
實其腹
　道德内充則無矜徇亦如屬厭而止不生
　貪求
弱其志
　心虚則志弱
强其骨
　腹實則骨强
常使民無知無欲
　常使民無爭尚之知無貪求之欲也
使夫知者不敢爲也
　清靜化人盡無知欲適有知者令不敢爲
　也
爲無爲則無不治矣
　於爲無爲人得其性則淳化有孚矣
　　　道冲章第四
道冲而用之或似不盈
　言道動出冲和之氣而用生成有生成之
　道曾不盈滿云或似者於道不敢正言
淵兮似萬物之宗
　淵深靜也道常生物而不盈滿妙本淵兮
　深靜故似爲萬物宗主
挫其鋭解其紛
　道以冲和故能抑止銛利釋散紛擾若俗
　學求復則彌結矣
和其光同其塵
　道無不在所在常無在光在塵皆與爲一
　一光塵爾而妙本非光塵也
湛兮似或存
　和光同塵而妙本不雜故湛兮似有所存
吾不知其誰之子象帝之先
　吾不知道所從生明道非生法故無父道
　者似在乎帝先爾帝者生物之主象似也
　　　天地章第五
天地不仁以萬物爲芻狗聖人不仁以百姓
爲芻狗
　不仁者不爲仁恩也芻狗者結芻爲狗也
　犬以守御則有蔽蓋之恩今芻狗徒有狗
　形而無警吠之用故無情於仁愛也言天
　地視人亦如人視芻狗無貴望爾嘗試論
　之曰夫至仁無親孰爲兼愛愛則不至適
　是偏私不獨親其親則天下皆親矣不獨
　子其子則天下皆子矣是則至仁之無親
　乃至親也豈兼愛乎
天地之間其猶橐籥乎
　橐者也籥者笛也橐之鼓風笛之運吹
　皆以虚而無心故能動而有應則天地之
　間生物無私者亦以虚而無心故也
虚而不屈動而愈出
　橐籥虚之而不屈撓動之而愈出聲以况
　聖人心無偏愛則無屈撓之時應用不窮
　可謂動而愈出也
多言數窮不如守中
　多言而不酬故數被窮屈兼愛則難遍便
　致怨憎故不如抱守中和自然皆足
　　　谷神章第六
谷神不死
　谷者虚而能應者也神者妙而不測者也
　死者休息也谷之應聲莫知所以有感則
　應其應如神如神之應曾不休息欲明至
　道虚而生物妙用難名故舉谷神以爲喻
　說
是謂玄牝
　玄深也牝母也谷神應物冲用無方深妙
　不窮能母萬物故寄谷神玄牝之號將明
　大道生畜之功
玄牝之門是謂天地根
　深妙虚牝能母萬物萬物由出是謂之門
　天地有形故資禀爲根本矣
綿綿若存用之不勤
　虚牝之用綿綿微妙應用若存其用無心
　故不勤勞矣
　　天長地乆章第七
天長地久
　摽天地長乆者欲明無私無心則能長能
　久結喻成義在乎聖人後身外身無私成
　私耳
天地所以能長且久者以其不自生故能長
生
　天地生物德用甚多而能長且久者以其
　資禀於道不自矜其生成之功故爾
是以聖人後其身而身先外其身而身存
　後身則人樂推故身先外身則心忘淡泊
　故身存
非以其無私邪故能成其私
　天地忘生養之功是無私而能長且乆是
　成其私聖人後外其身是無私而能先能
　存是成其私也
　　　上善若水章第八
上善若水
　將明至人上善之功故舉水性幾道之喻
水善利萬物而不爭處衆人之所惡故幾於
道(幾近/也)
居善地
　上善之人處身柔弱亦如水之居地潤益
　一切地以卑用水好下流
心善淵
　用心深靜亦如水之淵停矣
與善仁
　施與合乎至仁亦如水之滋潤品物也
言善信
　發言信實亦如水之行險不失其信矣
政善治
　從政善治亦如水之洗滌群物令其清靜
　矣
事善能
　於事善能因任亦如水性方圓隨器不滯
　於物矣
動善時
　物感而應不失其時亦如水之春泮冬凝
　矣
夫唯不爭故無尤
　上善之人虚心順物如彼水性壅止决流
　既不違迕於物故無尤過之地
　　　持而盈之章第九
持而盈之不如其己
　執持盈滿使不傾失積財爲累悔吝必生
　故不如其已已止也
揣而鋭之不可長保
　揣度鋭利進取榮名富貴必驕坐招殃咎
　故不可長保
金玉滿堂莫之能守
　此明盈難乆持也
富貴而驕自遺其咎
　此明鋭不可揣也驕猶心生故咎非他與
功成名遂身退天之道
　功成名遂者當退身以辭盛亦如天道虚
　盈有時則無憂患矣
　　　載營魄章第十
載營魄抱一能無離乎
　人生始化曰魄既生曰魂魄則陰虚魂則
　陽滿言人載虚魄常須營護復陽陽氣充
　魄則爲魂魂能運動則生全矣一者不雜
　也復陽全生不可染雜故令抱守淳一能
　無離身乎
專氣致柔能如嬰兒乎
　專一冲氣使致和柔能如嬰兒無所分别
滌除玄覽能無疵乎
　玄覽心照也疵瑕病也滌除心照使令清
　淨能無瑕病
愛民治國能無爲乎
　愛養萬人臨理國政能無爲乎當自化矣
　自上營魄皆教修身身修則德全故可爲
　君矣
天門開闔能爲雌乎
　天門曆數所從出開闔謂治亂言人君應
　期受命能守雌靜則可以永終天禄矣又
　解云易曰一闔一闢謂之變言聖人撫運
　應變無常不以雄成而守雌牝亦如天門
　開闔虧盈而益謙也
明白四達能無知乎
　人君能爲雌靜則萬姓樂推其德明白如
　日四照猶須忘功不宰故云能無知乎
生之畜之生而不有爲而不恃長而不宰是
謂玄德
　令物各遂其生而畜養之遂生而不以爲
　有修爲而不恃其功居長而不爲主宰人
　君能如此者是謂深玄之德矣
　　　三十輻章第十一
三十輻共一轂當其無有車之用
　此明有無功用相資而立三十輻者明造
　車也共一轂者因言少總衆夫轅箱之有
　共則成車車中空無乃可運用若無轅箱
　之有亦無所用之車車中若不空無則轅
　箱之有皆爲棄物
埏埴以爲器當其無有器之用
　埏和也埴土也陶匠和土爲瓦缶之器
鑿户牖以爲室當其無有室之用
　古者陶穴以爲室宇亦開户牖故云鑿爾
故有之以爲利無之以爲用
　有體利無以無爲利無體用有以有爲用
　且形而上者曰道形而下者曰器將明至
　道之用約形質以彰故借粗有之利無以
　明妙無之用有爾
　　　五色章第十二
五色令人目盲五音令人耳聾五味令人口
爽
　目悦青黄之觀耳耽宫徵之音口燕芻豢
　之味傷當過分則坐令形骸聾盲
馳騁田獵令人心發狂
　馳騁代務耽著有爲如彼田獵唯求殺獲
　日以心鬥逐境奔馳靜而思之是發狂病
難得之貨令人行妨
　性分所無求亦不得妄求難得故令道行
　有所妨傷也
是以聖人爲腹不爲目故去彼取此
　取此含受之腹去彼妄視之目
　　　寵辱章第十三
寵辱若驚
　操之則慄捨之則悲未忘寵辱故皆驚也
貴大患若身
　身爲患本貴矜貴其身即如貴大患矣此
　合云貴身如貴大患而乃云貴大患如身
　者欲明起心貴身即是大患有貴即身是
　大患故云貴大患如身若如也此上兩句
　正標
何謂寵辱寵爲下
　前標寵辱如驚恐人不了故問何謂寵辱
　夫得寵驕盈無不生禍是知寵爲辱本故
　荅云寵爲下矣
得之若驚失之若驚是謂寵辱若驚
　寵辱循環寵爲辱本凡情惑滯驚辱而不
　驚寵故聖人戒云汝之得寵當如汝得辱
　而驚則汝之失寵得辱亦如吾戒汝得寵
　而驚懼也故結云是謂寵辱若驚
何謂貴大患若身
　恐人不曉即身是患本故問之
吾所以有大患者爲吾有身
　身相虚幻本無眞實爲患本者以吾執有
　其身痛瘥寒温故爲身患
及吾無身吾有何患
　能知天地委和皆非我有離形去智了身
　非身同於大通夫有何患
故貴以身爲天下若可寄天下愛以身爲天
下若可託天下
　此章首標寵辱之戒後以寄託結成者寵
　辱若驚未忘寵辱貴愛以爲未忘貴愛故
　以辱校寵則辱不如寵以貴方愛則貴不
　如愛驚寵辱者尚有寵辱介懷存貴愛者
　未爲謙忘天下故初則使驚寵如辱後欲
　令寵辱俱忘假寄託之近名辯兼忘之極
　致忘寵辱則無所復驚忘身則無爲患本
　忘天下則無寄託之近名
　　　視之不見章第十四
視之不見名曰夷
　此明道也夷平易也道非色故視不可見
　以其於無色之中而能色焉故名曰夷
聽之不聞名曰希
　希者聲之微也道非聲故聽之不聞以其
　於無聲之中獨能和焉故名曰希
摶之不得名曰微
　摶執持也微妙也道無形故執持不得以
　其於無形之中而能形焉故名曰微
此三者不可致詰故復混而爲一
　三者將以詰道道非聲色形法故詰不可
　得但得夷希微爾道非夷希微故復混而
　爲一
其上不皦其下不昧
　在上者必明在下者必昧唯道於上非上
　在上亦不明於下非下在下亦不昧也
繩繩不可名復歸於無物
　繩繩者運動不絶之意不皦不昧運動無
　窮生物之功名目不得非物能物故常生
　物而未始有物妙本湛然故云復歸於無
　物
是謂無狀之狀無物之象是謂惚恍
　是謂無形狀之狀無物質之象不可名有
　不可名無無有難名故謂之惚恍
迎之不見其首隨之不見其後
　无始故迎之不見其首無終故隨之不見
　其後
執古之道以御今之有
　執古無爲之道以御今有爲之事則還返
　淳樸矣
能知古始是謂道紀
　能知古始所行是謂道化之紀綱
　　　古之善爲士者章第十五
古之善爲士者微妙玄通深不可識
　士事也言古之善以道爲事者於彼微言
　妙道無不玄鑒通照而德容深邃不可識
　知
夫唯不可識故强爲之容
　夫唯德量難識故强爲容狀以明之謂下
　文
豫若冬涉川
　豫閑豫也善士於代閑法如涉冬川衆人
　貪著故畏懼今我不染故閑豫也
猶若畏四鄰
　猶豫疑難也上言善士不染故閑豫及觀
　行事甚疑難如今代人懼鄰戒
儼若客涣若冰將釋
　雖則儼然若客無所造爲而不凝滯於物
　涣然若春冰之釋散也
敦兮其若樸
　雖涣然冰釋曾不自矜而能敦厚若質樸
　無所分别
曠兮其若谷
　其德量曠然寬廣無所含容若彼空谷
渾兮其若濁
　和光混迹若濁而清
孰能濁以靜之徐清
　孰誰也誰能於彼渾濁以靜澄止之令徐
　自清乎
孰能安以乆動之徐生
　誰能安靜於此清以乆更求勝法運動修
　行令清靜之性不滯於法而徐動出也生
　猶動出也
保此道者不欲盈
　欲保此徐清徐生之道當須無所執滯若
　執清求生是謂盈滿將失此道故云不欲
　盈
夫唯不盈故能弊不新成
　夫唯不盈滿之人故能以新證之行爲弊
　薄不以其新成而滯著也
　　　致虚極章第十六
致虚極守靜篤
　虚極者妙本也言人受生皆禀虚極妙本
　及形有受納則妙本離散今欲令虚極妙
　本必致於身當須絶棄塵境染滯守此雌
　靜篤厚則虚極之道自致於身也
萬物并作吾以觀其復
　老君云何以知守雌靜則能致虚極乎但
　觀萬物動作云爲及其歸復常在於靜故
　知爾
夫物芸芸各復歸其根
　又云所以知萬物歸復常在於靜者爲物
　華葉芸芸生性皆復歸於其根本故有作
　云云者動作也言夫物云云動作者及其
　歸復皆在根本爾
歸根曰靜靜曰復命
　華葉云云者生性歸根則靜止矣人能歸
　根至靜可謂復所禀之性命
復命曰常知常曰明
　守靜復命可謂有常知守常者更益明了
不知常妄作凶
　不恒其德或承之羞失常妄作窮凶必至
　矣
知常容
　知守眞常則心境虚靜如彼空谷無不含
　容
容乃公
　含容應物應物無心既無私邪故爲公正
公乃王
　能公正無私者則爲物所歸往
王乃天
　群物樂推如天之覆則與天合德
天乃道
　王德如天乃能行道
道乃久
　道行天下乃可以乆享福祚矣
殁身不殆
　同天行道則終殁其身長無危殆之事矣
　　　太上章第十七
太上下知有之
　太上者淳古之君也下知者臣下知上有
　君尊之如天而無施教有爲之迹故人無
　德而稱焉
其次親之譽之
　逮德下衰君行善教仁見故親之功高故
　譽之
其次畏之侮之
　德又下衰君多弊政人不堪命則驅以刑
　罰故畏之懷情相欺明不能察故侮之
信不足有不信
　畏之侮之者皆由君信不足故令下有不
　信之人
猶其貴言
　親之譽之者由君有德教之言故貴其言
　而親譽之
功成事遂百姓謂我自然
　功成而不執事遂而無爲百姓日用而不
　知謂我自然而成遂則太上下知有之之
　謂也
　　　大道廢章第十八
大道廢有仁義
　澆淳散樸大道不行曰仁與義小成遂作
　濡沫生於不足凋弊起於有爲然則聖人
　救代之心未嘗異而夷險之迹不得一爾
智慧出有大僞
　用智慧者將立法也法出而奸生則有大
　偽矣并竊符璽可不信然
六親不和有孝慈
　父子夫婦兄弟六親也疏戚無倫不和也
　各親各子有孝慈也皆由失道故有偏名
　也
國家昏亂有忠臣
　太平之時上下交足何異名乎昏亂之日
　見危致命有忠臣矣
　　　絶聖棄智章第十九
絶聖棄智民利百倍
　絶聖人言教之迹則化無爲棄凡夫智詐
　之用則人淳樸淳樸則巧偽不作無爲則
　矜徇不行人抱天和物無天枉是有百倍
　之利
絶仁棄義民復孝慈
　絶兼愛之仁棄裁非之義則人復於大孝
　慈矣
絶巧棄利盜賊無有
　人矜偏能之巧必有爭利之心故絶巧則
　人不爭棄利則人自足足則不爲盜賊矣
此三者以爲文不足故令有所屬
　此三者但令絶棄未示修行故以爲文不
　足垂教更令有所屬者謂下文也
見素抱樸少私寡欲
　見眞素抱淳樸少私邪寡貪欲
唐玄宗御注道德眞經卷之一








唐玄宗御注道德眞經卷之二男四
　道經下
　　　絶學無憂章第二十
絶學無憂
　絶有爲俗學則淳樸不散少私寡欲故無
　憂也
唯之與阿相去幾何善之與惡相去何若
　唯則恭應阿則慢應同出於口故云相去
　幾何而恭應則善慢應則惡以喻俗學絶
　之則無憂不絶則生患只在心識回照豈
　復相去遠哉
人之所畏不可不畏
　凡人所畏者慢與惡也善士所畏者俗學
　與有爲也皆當絶之故不可不畏
荒兮其未央哉
　若不畏絶俗學則衆生正性荒廢其未有
　央止之時
衆人熙熙如享太牢如登春臺
　衆人俗學有爲熙熙逐境如臨享太牢春
　臺望登動生貪欲
我獨怕兮其未兆如嬰兒之未孩
　我獨怕然安靜於其情欲略無形兆如彼
　嬰兒未能孩孺也
乘乘兮若無所歸
　至人無心運動隨物無所取與若行者之
　無所歸乘乘運動貌
衆人皆有餘
　耽嗜塵務矜夸巧智自爲有餘以示光大
而我獨若遺
　常若不足有所遺忘
我愚人之心也哉純純兮
　我豈愚人之心遺忘若此也哉但我心純
　純故若遺爾
俗人昭昭
　矜巧智也
我獨若昏
　自韜晦也
俗人察察
　立法制也
我獨悶悶
　唯寬大也
忽若晦寂兮似無所止
　容貌忽然若昏晦而心寂兮絶於俗學似
　無所止著
衆人皆有以
　衆人於代間皆有所以逐境俗學之意
我獨頑似鄙
　頑者無分别鄙者陋不足而心實了悟外
　若不足故云似爾
我獨異於人
　人有情欲我無愛染人與道反我與道同
而貴求食於母
　求食於母者貴如嬰兒無營欲爾上文云
　如嬰兒之未孩下經云含德之厚比於赤
　子如此所以獨異於人先無求於兩字今
　所加也且聖人說經本無避諱今代爲教
　則有嫌疑暢理故義不可移臨文則句須
　穩便便今存古是所庶幾又司馬遷云老
　子說五千餘言則明理詣而息言不必以
　五千爲定格
　　　孔德之容章第二十一
孔德之容唯道是從
　孔甚也從順也設問甚有德之人容狀若
　何言此有德人所行唯虚極之道是順
道之爲物唯恍唯惚
　此明孔德所從之道不有不無冲用難名
　故云恍惚
惚兮恍兮其中有象
　惚無也恍有也兆見曰象自無而降有其
　中兆見一切物象
恍兮惚兮其中有物
　物者即上道之爲物也自有而歸無還復
　至道故云其中有物也
杳兮冥兮其中有精
　惚恍有無杳冥不測生成之用精妙甚存
其精甚眞其中有信
　杳冥之精本無假雜物感必應應用不差
　故云有信
自古及今其名不去
　言道自古及今生成萬物物得道用因用
　立名生成之用既今古是同應用之名故
　古今不去
以閲衆甫
　閲度閲也甫本始也言至道應用度閲衆
　物本始各遂生成之用也
吾何以知衆甫之然哉以此
　以此令萬物皆禀道妙用生成故爾
　　　曲則全章第二十二
曲則全
　曲己以應務則全
枉則直
　枉己以申人則直
窪則盈
　執謙德則常盈
弊則新
　守弊薄則日新
少則得
　抱一不離則無失
多則惑
　有爲多門則惑亂
是以聖人抱一爲天下式
　聖人抱守淳一故可以爲天下法式
不自見故明
　人能不自見其德常曲己以應務則其德
　全自明
不自是故彰
　人能不自以爲是而枉己以申人則其是
　直自彰矣
不自伐故有功
　人能不自伐取則其功歸己矣
不自矜故長
　人能長守弊薄不自矜衒則人樂推其長
夫唯不爭故天下莫能與之爭
　不與物爭誰與爭者此言天下賢與不肖
　無能與不爭者爭也
古之所謂曲則全者豈虚言哉誠全而歸之
　古有曲全之言豈虚妄哉實能曲者則必
全理而歸之
　　　希言自然章第二十三
希言自然
　希言者忘言也不云忘言而云希者明因
　言以詮道不可都忘悟道則言忘故云希
　爾若能因言悟道不滯於言則合自然
飄風不終朝驟雨不終日
　風雨飄驟則暴卒而害物言教執滯則失
　道而生迷
孰爲此者天地天地尚不能乆而况於人乎
　天地至大欲爲暴卒則傷於物尚不能乆
　以况於人執言滯教則害於道欲求了悟
　其可得乎
故從事於道者
　故從事於道之人當不執滯言教
道者同於道
　體道者悟道忘言則同於道矣
德者同於德
　德者道用之名人能體道忘功則其所施
　爲同於道用矣
失者同於失
　執言滯教無由了悟不悟則迷道自同於
　失矣
同於道者道亦得之同於德者德亦得之同
於失者失亦得之
　方諸挹水陽燧引火類族辨物斷焉可知
信不足有不信
　執言滯教不能了悟是於信不足也自同
　於失失亦樂來是有不信也
　　　跂者不立章第二十四
跂者不立跨者不行
　跂舉踵而望也跨以跨挾物也以喻自見
　求明明終不得何異夫跂求乆立跨求行
　履乎
自見者不明
　露才揚己動而見無故不明
自是者不彰
　是己非人直爲怨府故不彰
自伐者無功
　專固伐取物所不與故無功
自矜者不長
　矜衒行能人所鄙薄故不長
其於道也曰餘食贅行物或惡之故有道者
不處
　自見等行於道而論是曰殘餘之食疣贅
　之行凡物尚或惡之故有道之人不處斯
　事矣
　　　有物混成章第二十五
有物混成先天地生
　將欲明道立名之由故云有物言有物混
　然而成含孕一切尋其生化乃在天地之
　先
寂兮寥兮獨立而不改周行而不殆可以爲
天下母
　有物之體寂寥虚靜妙本湛然常寂故獨
　立而不改應用遍於群有故周行而不危
　殆而萬物資以生成被其茂養之德故可
　以爲天下母
吾不知其名字之曰道强爲之名曰大
　吾見有物生成隱無名氏故以通生表其
　德字之曰道以包含目其體强名曰大
大曰逝逝曰遠遠曰返
　妙用無方强名不得故自大而求之則逝
　而往矣自往而求之則遠不及矣若能了
　悟則返在於身心而證之矣
故道大天大地大王亦大
　因其所大而明之得一者天地王也天大
　能覆地大能載王大能法地則天行道故
　云亦大也
域中有四大而王居其一焉
　王者人靈之主萬物繫其興亡將欲申其
　鑒戒故云而王居其一欲警王令有所法
　謂下文也
人法地地法天天法道道法自然
　人謂王也爲生者先當法地安靜既爾又
　當法天運用生成既生成已又當法道清
　靜無爲令物自化人君能爾者即合道法
　自然之性
　　　重爲輕根章第二十六
重爲輕根靜爲躁君
　重者制輕故重爲根靜者持躁故靜爲君
是以君子終日行不離輜重
　輜車也重者所載之物也輕躁者貴重靜
　亦由行者之守輜重故失輜重則遭凍餒
　好輕躁則生禍亂
雖有榮觀燕處超然
　人君者守重靜故雖有榮觀當須燕爾安
　處超然不顧也
奈何萬乘之主而以身輕天下
　奈何者傷嘆之辭也天下者大寳之位也
　言人君奈何以身從欲輕用其身令亡其
　位也
輕則失臣躁則失君
　君輕易則人離散故失臣臣躁求則主不
　齒故失君
　　　善行章第二十七
善行無轍迹
　於諸法中體了眞性行無行相故云善行
　如此則心與道冥故無轍迹可尋求
善言無瑕謫
　能了言教不爲滯執遣象求意理證言忘
　故於言教中無瑕疵謫過
善計不用籌算
　能了諸法本無二門一以貫之不生他見
　故無勞籌算自能照了既無計算非善而
　何
善閉無關楗而不可開
　兼忘言行不入異門心無邊境之迷境無
　起心之累雖無關楗其可開乎
善結無繩約而不可解
　體了眞性本以虚忘若能虚忘則心與道
　合雖無繩索約束其可解而散乎
是以聖人常善救人故無棄人常善救物故
无棄物
　是以聖人常用此五善之教以教之故无
　棄者
是謂襲明
　密用曰襲五善之行在於忘遣忘遣則無
　迹故云密用密用則悟了故謂之明
故善人不善人之師不善人善人之資
　師法也資取也善人可師法不善人可取
　役使也
不貴其師不愛其資
　此章深㫖教以兼忘若存師資未爲極致
　今明所以貴師爲存學相學相既空自無
　所貴所以愛資爲存教相於教忘教故不
　愛資貴愛兩忘而道自化
雖智大迷是謂要妙
　師資兩忘是謂玄德凡俗不悟以爲大迷
　故聖人云雖知凡俗以爲大迷以道觀之
　是爲要妙
　　　知其雄章第二十八
知其雄守其雌爲天下谿爲天下谿常德不
離復歸於嬰兒
　雄者患於用牡故知其雄則當守其雌謙
　德物歸是爲天下谿谷則眞常之德不離
　其身抱道含和復歸於嬰兒之行矣
知其白守其黑爲天下式爲天下式常德不
忒復歸於無極
　能守雌靜常德不離德雖明白當如暗昧
　如此則爲天下法式常德應用曾不差忒
　德用不窮故復歸於無極忒差也
知其榮守其辱爲天下谷爲天下谷常德乃
足復歸於樸
　德雖尊榮常守卑辱物感斯應如谷報聲
　虚受不窮常德圓足則復歸於道矣樸道
　也
樸散則爲器聖人用之則爲官長
　含德内融則復歸於樸常德應用則散而
　爲器既涉形器必有精粗聖人用之則爲
　群材之官長矣
故大制不割
　聖人用道大制群生暄然似春蒙澤不謝
　動植咸遂曾不割傷
　　　將欲章第二十九
將欲取天下而爲之吾見其不得已
　天下者大寳之位也有道之者必待曆數
　在躬若暴亂之人將欲以力取而爲之主
　者老君戒云吾見其不得已
天下神器不可爲也爲者敗之
　大寳之位是天地神明之器謂爲神器故
　不可以力爲也故曰爲者敗之此戒奸亂
　之臣
執者失之
　曆數在躬已得君位而欲執有斯位凌虐
　神主天道禍淫亦當令失之此戒帝王也
故物或行或隨或煦或吹或强或羸或載或
隳
　欲明爲則敗執則失故物或行之於前或
　隨之於後或煦之使暖或吹之使寒扶之
　則强抑之則弱有道則載事無德則隳廢
是以聖人去甚去奢去泰
　聖人覩或物之行隨知執者之必失故去
　其過分爾
　　　以道佐人主章第三十
以道佐人主者不以兵强天下其事好還
　人臣能以道輔佐人主者當柔服以德不
　用甲兵之威取强於天下何則兵者凶器
　戰者危事抗兵加使彼必應之其事既好
　還報則勝負之數未可量也
師之所處荆棘生焉大軍之後必有凶年
　軍師所處戰則妨農農事不修故生荆棘
　兵氣感害水旱繼之農廢於前灾隨其後
　必有凶荒之年
故善者果而已不敢以取强果而勿矜果而
勿伐果而勿驕
　善輔相者果於止敵蓋在於安人和衆必
　不敢求勝取强故雖果於止敵敵不爲寇
　慎勿矜功伐取以自驕盈驕則敗亡故爲
　深戒
果而不得已是果而勿强
　前敵來侵不得休止故用兵以止之如是
　則果在於應敵非果以取强也
物壯則老是謂不道不道早己
　物之用壯由兵之恃强物壯則衰兵强則
　敗是謂不合於道當須早止不爲
　　　夫佳兵章第三十一
夫佳兵者不祥之器物或惡之故有道者不
處
　佳者好也兵者謀略也凡人修辭立誠不
　能以道德藏器而以兵謀韜略爲好謀略
　之用只在於攻取殺伐故爲不善之材器
　凡物尚或惡之是以有道之人不處身於
　此爾
君子居則貴左用兵則貴右
　左陽也陽和則發生故平居所貴右陰也
　陰凝則肅殺故用兵所貴
兵者不祥之器
　祥者善也好兵者尚殺故爲不善之材器也
非君子之器
　君子以道德爲材器不貴兵謀
不得已而用之恬淡爲上
　夷狄内侵故不得已善勝不爭是恬淡爲
　上
勝而不美而美之者是樂殺人夫樂殺人者
不可得志於天下
　制勝於敵必哀其人故不以爲美也夫勝
　必多殺人若以勝爲美者是樂多殺人樂
　多殺人人必不附欲求得志不亦難乎
吉事尚左凶事尚右偏將軍處左上將軍處
右
　偏將軍卑而處左者不專殺人上將軍尊
　而處右者主兵謀也
言以喪禮處之
　喪禮尚右今上將軍居右者是以喪禮處
　置之
殺人衆多以悲哀泣之
　以生靈之貴而交戰殺之有惻隱之心故
　以悲哀傷泣之爾
戰勝則以喪禮處之
　勇士雄入戰而獲勝勝則受爵居於右位
　尚右非吉是以喪禮處之但以爲不祥之
　器亦何必縞素爲資
　　　道常無名章第三十二
道常無名
　道以應用爲常常能應物其應非一故於
　常無名
樸雖小天下不敢臣
　樸妙本也妙本精一故云小而應用匠成
　則至大也故無敢以道爲臣者
侯王若能守萬物將自賔
　侯王若能守道精一無爲而化則萬物將
　自賔服矣
天地相合以降甘露人莫之令而自均
　侯王若能抱守精一則地平天成交泰致
　和故降灑甘露夫甘露既降蕭蘭俱澤不
　煩教令而自均平取譬侯王稱物平施
始制有名名亦既有
　人君以道致平始能制御有名之物故有
　名之物亦盡爲侯王所有矣既盡也
夫亦將知止知止所以不殆
　若侯王能制有名之物則夫有名之物亦
　將知依止於侯王知依止有道之君所以
　无危殆之事
譬道之在天下猶川谷之與江海
　天降甘露以瑞有道故譬有道之君在宥
　天下天則應之猶如川谷與江海通流爾
　　　知人者智章第三十三
知人者智自知者明
　智者役用以知物明者融照以鑒微智則
　有所不知明則无所不照
勝人者有力自勝者强
　能制勝人者適可謂有力能自勝其心使
　柔弱者方可全其强爾
知足者富强行者有志
　知止足者無貪求可謂富矣强力行者不
　懈怠可謂有志節矣
不失其所者乆
　知足强力不失其所恒則是乆於其道者
死而不亡者壽
　死者分理之終亡者夭枉之數壽者一期
　之盡夫知人勝人必招殃咎知足强力動
　得天常得天常者死而不亡是一期之盡
　可謂壽矣
　　　大道泛兮章第三十四
大道泛兮其可左右
　大道泛兮無繫而能應物左右無所偏名
　矣
萬物恃之以生而不辭功成不名有
　言萬物恃賴冲用而生化而道不辭以爲
　勞功用備成不名己有
愛養萬物而不爲主常無欲可名於小
　愛養群材而不爲主宰於物無欲則可名
　於小言不可名小
萬物歸之不爲主可名於大
　愛養之故萬物歸之有萬不同而不爲主
　可名爲大非小非大所以難名
是以聖人終不爲大故能成其大
　是以聖人法道忘功終不自爲光大故能
　成其光大之業
　　　執大象章第三十五
執大象天下往
　大象大道也帝王執持大道以理
　天下則天下萬物歸往矣
往而不害安平泰
　物往而不傷害則安於平泰
樂與餌過客止
　樂音樂也餌飲食也言人家有音樂飲食
　則行過之客皆爲之留止如帝王執道以
　致平泰亦爲萬物所歸往矣又解云樂以
　聲聚餌以味聚過客少留非乆長也是以
　蘧廬不可以乆處仁義覯之而多責故人
　君體道清淨淡然無味始除察察之政終
　化淳淳之人故下文結云用不可既也
道之出口淡乎其無味
　人君以道德清淨爲教初出於口淡乎其
　無味不似俗中言教有親譽畏侮等也
視之不可見聽之不足聞用之不可既
　以道鎮净初無言教故視之不足見聽之
　不足聞而淳風大行萬物殷阜歲計有餘
　故用不可既既盡也
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　經云正言若反易云巽以行權權反經而
　合義者也故君子行權貴於合義小人用
　之則爲詐譎孔子曰可與立未可與權信
　矣故老君前章云執大象斯謂之實此章
　繼以歙張是謂之權欲量衆生根性故以
　權實覆却相明令必致於性命之域而惑
　者乃云非道德之意何其迷而不悟哉故
　將欲歙斂衆生情欲則先開張極其侈心
　令自困於愛欲則當歙斂矣强弱等義略
　與此同此道甚微而效則明著故云是謂
　微明
柔弱勝剛强
　巽順可以行權權行則能制物故知柔弱
　者必勝於剛强矣
魚不可脱於淵國之利器不可以示人
　脱失也利器權道也此言權道不可以示
　非其人故舉喻云魚若失淵則爲人所擒
　權道示非其人則當竊以爲詐譎矣
　　　道常无爲章第三十七
道常无爲而无不爲侯王若能守萬物將自
化
　妙本清靜故常无爲物恃以生而无不爲
　也侯王若能守道无爲則萬物自化君之
　无爲而淳樸矣
化而欲作吾將鎮之以无名之樸
　言人既從君上之化已无爲清淨而復欲
　動作有爲者吾將以无名之樸而鎮靜之
　无名之樸道也
無名之樸亦將不欲不欲以靜天下將自正
　言人君既以無名之樸鎮靜蒼生不可執
　此無名之樸而令有迹將恐尋迹喪本復
　入有爲故於此無名之樸亦將兼忘不欲
　於無欲無欲亦亡泊然清淨而天下自正
　平矣



唐玄宗御注道德眞經卷之二










唐玄宗御注道德眞經卷之三男五
　德經上
　　　上德不德章第三十八
上德不德是以有德下德不失德是以無德
　德者道之用也莊子曰物得以生謂之德
　時有淳醨故德有上下上古淳樸德用不
　彰無德可稱故云不德而淳德不散無爲
　化清故云是以有德建德下衰功用稍著
　心雖體道迹涉有爲執德可稱故云不失
　迹涉矜有比上爲粗故云是以無德也
上德無爲而無以爲
　知無爲而無爲者非至也無以無爲而無
　爲者至矣故上德之無爲非徇無爲之美
　但含孕淳樸適自無爲故云而無以爲此
　心迹俱無爲也
下德爲之而有以爲
　下德爲之者謂心雖無爲以功用彰著而
　迹涉有爲故云爲之言下德無爲而有所
　以爲此心無爲而迹有爲也
上仁爲之而無以爲
　仁者兼愛之名下德衰而上仁見所以爲
　兼愛之仁故云爲之行仁而忘仁亦欲求
　無爲故云而無以爲此則心有爲而迹無
　爲也且上仁稱無爲者據迹欲無爲而方
　上義爾未可以語下德之有爲也
上義爲之而有以爲
　義者裁非之義謂爲裁非之義故曰爲之
　有以裁非斷割令得其宜故云而有以爲
　此心迹俱有爲也
上禮爲之而莫之應則攘臂而仍之
　六紀不和則爲禮以救之故曰爲之禮尚
　往來不來非禮行禮於彼而彼不應則攘
　臂而怒以相仍引也
故失道而後德失德而後仁失仁而後義失
義而後禮
　失道者失上德也上德合道故云失道夫
　道德仁義者時俗夷險之名也故道衰而
　德見德衰而仁存仁亡而義立義喪而禮
　救斯皆適時之用爾故論禮於淳樸之代
　非狂則悖忘禮於澆醨之日非愚則誙若
　能解而更張者當退禮而行義退義而行
　仁退仁而行德忘德而合道人反淳樸則
　上德之無爲也
夫禮者忠信之薄而亂之首
　制禮者爲忠信衰薄而以禮爲救亂之首
　爾用禮者在安上理人豈玉帛云乎哉
前識者道之華而愚之始
　識者人之性識也謂在人性識之前而制
　此檢外之禮雖欲應時實喪淳樸故云道
　之華禮以救亂所貴同和而失禮意者則
　將矜其玉帛貴其跪拜如此之人故爲愚
　昧之始
是以大丈夫處其厚不處其薄居其實不居
其華
　有爲者道之薄禮義者德之華故聖人處
　無爲之事其厚也不處其薄矣退禮義之
　行其華也自居其實矣
故去彼取此
　去彼華薄取此厚實
　　　昔之得一章第三十九
昔之得一者
　一者道之和謂冲氣也以其妙用在物爲
　一故謂之一爾
天得一以清地得一以寧神得一以靈谷得
一以盈萬物得一以生侯王得一以爲天下
正其致之
　物得道用因用立名道在則名立用失而
　實喪矣故天清地寧神靈谷盈皆資妙用
　以致之故云其致之
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以貴高將恐蹶
　得一者不可矜其用故誡云天無以其清
　而矜之將恐分裂地無以其寧而矜之將
　恐發泄神矜則靈歇谷矜則盈竭物矜則
　生滅侯王矜其貴則將顛蹶矣聖教垂代
　本爲生靈雖遠舉天地之清寧而會歸只
　在於侯王守雌用道爾故下文云
故貴以賤爲本高以下爲基
　侯王貴高兆民賤下爲國者以人爲本基
　當勞謙以聚之令樂其愷悌之化不有離
　散
是以侯王自謂孤寡不穀此其以賤爲本邪
非乎
　孤寡不穀則凡情所惡侯王自稱以謙爲
　本非乎者明是以賤爲本爾
故致數輿無輿
　數輿則無輿輪轅爲輿本數貴則無貴賤
　下爲貴本轅爲輿本當存轅以定輿賤爲
　貴本當守賤以安貴將戒侯王以賤爲本
　故致此數輿之談也
不欲琭琭如玉落落如石
　琭琭玉貌落落石貌以賤爲本
　　　反者道之動章第四十
反者道之動
　此明權也反者取其反經合義反經合義
　者是聖人之行權行權者是道之運動故
　云反者道之動也
弱者道之用
　此明實也弱者取其柔弱雌靜柔弱雌靜
　者是聖人處實處實者是道之常用故云
　弱者道之用也
天下之物生於有有生於無
　天實之於權猶無之生有故行權者貴反
　於實用有者必資於無然至道冲寂離於
　名稱諸法性空不相因待若能兩忘權實
　雙泯有無數輿無輿可謂超出矣
　　　上士聞道章第四十一
上士聞道勤而行之
　了悟故勤行
中士聞道若存若亡
　中士可上可下故疑疑則若存若亡
下士聞道大笑之
　迷而不信故笑
不笑不足以爲道
　不爲下士所笑不足以爲玄妙至道也
建言有之
　建立也將欲立言明此三士於道不同
明道若昧進道若退夷道若纇
　上士勤行於明若昧於進若退於夷若纇
　故中士疑而下士大笑之
上德若谷
　虚縁而容物
大白若辱
　純潔而含垢
廣德若不足
　大成而執謙也
建德若偷
　立功而不衒
質眞若渝
　　　　　　　　　　　　　　　
　淳一而和光
大方無隅
　不小立圭角
大器晚成
　且無近功
大音希聲
　不飾小言說
大象無形
　故能應萬類也
道隱無名
　功用不彰無名氏
夫唯道善貸且成
　雖隱無名氏而實善以冲和妙用資貸萬
　物且成熟之
　　　道生一章第四十二
道生一一生二二生三
　一者冲氣也言道動出冲和妙氣於生物
　之理未足又生陽氣陽氣不能獨生又生
　陰氣積冲氣之一故云一生二積陽氣之
　二故云二生三也
三生萬物
　陰陽含孕冲氣調和然後萬物阜成故云
　三生萬物
萬物負陰而抱陽冲氣以爲和
　萬物得陰陽冲氣生成之故故負抱陰陽
　含養冲氣以爲柔和也
人之所惡唯孤寡不穀而王公以爲稱
　萬物皆以冲和之氣爲本而冲氣和柔守
　本者當須謙卑柔弱故王公至尊而稱孤
　寡不穀者以謙柔爲本故也
故物或損之而益益之而損
　自損者人益之自益者人損之
人之所教亦我義教之
　老君云人君所欲立教教人者當以吾此
　柔弱謙卑之義以教之
强梁者不得其死
　强梁之人動與物亢求益而損物或繫之
　故不得其死
吾將以爲教父
　吾見强梁者亡柔弱者全故以柔弱之教
　爲衆教之父也
　　　天下之至柔章第四十三
天下之至柔馳騁天下之至堅
　天下之至柔者正性也若馳騁世務染雜
　塵境情欲充塞則爲天下之至堅
無有入於無間吾是以知無爲之有益
　無有者不染塵境令心中一無所有無間
　者道性清淨妙體混成一無間隙夫不爲
　可欲所亂令心境俱靜一無所有則心與
　道合入無間矣故聖人云吾見身心清淨
　則能合道是知有爲之教不如無爲之有
　益爾
不言之教無爲之益天下希及之
　言天下衆教少能及之者
　　　名與身孰親章第四十四
名與身孰親
　名者實之賔世人徇名以亡身設問誰親
　欲令去功與名而全其眞爾
身與貨孰多
　徇名者將以求財財得而亡身設問孰多
　欲令擲玉毁珠以全其和
得與亡孰病
　問得名貨與亡名貨孰者病其身
是故甚愛必大費多藏必厚亡
　甚愛名者必勞神非大費乎多藏貨者必
　累身非厚亡乎
知足不辱知止不殆可以長乆
　知足者不甚愛知止者不多藏既無辱殆
　故可長乆
　　　大成若缺章第四十五
大成若缺其用不弊
　學行大成常如玷缺謙則受益故其材用
　無困弊之時
大盈若冲其用不窮
　禄位盈滿常若冲虚儉不傷財故所用不
　窮匱
大直若屈
　直而不肆故若屈
大巧若拙
　巧不傷於分外故若拙
大辯若訥
　不飾小說故若訥
躁勝寒靜勝熱清淨爲天下正
　於躁勝者則寒寒薄也於靜勝者則熱熱
　和也故若屈者大直清靜爲正矣
　　　天下有道章第四十六
天下有道却走馬以糞
　天下有道之主無爲化行既不貪求故無
　交戰屏却走馬之事人得糞除田園
天下無道戎馬生於郊
　天下無道之君縱欲攻取故兵戎士馬寄
　生於郊境之上矣
罪莫大於可欲
　心見可欲爲罪大矣
禍莫大於不知足
　求取不已爲禍大矣
咎莫大於欲得
　殃咎之大莫大於欲於欲必令皆得皆得
　則禍深故云咎也
故知足之足常足矣
　物足者非知足心足者乃知足心若知足
　此足則常足矣
　　　不岀户章第四十七
不出户知天下不窺牖見天道
　垂拱無爲不出教令於户外是知理天下
　之道人事和則天象順故不煩窺牖而天
　道可知
其出彌遠其知彌少
　若不能無爲假使出令彌遠其知理天下
　之道彌少
是以聖人不行而知
　不出户故云不行無爲淳樸而知爲理之
　道
不見而名
　不窺牖故云不見人和天順而能名其太
　平
不爲而成
　不爲言教而天下化成
　　　爲學日益章第四十八
爲學日益爲道日損
　爲學者日益見聞爲道者日損功行益見
　聞爲修學之漸損功行爲悟道之門是故
　因益以積功忘功而體道矣
損之又損以至於無爲無爲而無不爲
　爲學者積功行爲道者忘損之雖損功行
　尚有欲損之心兼忘此心則至於泊然無
　爲方彼鏡象而無不應故無不爲也
取天下常以無事
　無爲無事天下歸懷故可取天下
及其有事不足以取天下
　有事則煩勞煩勞則凋弊故不足以取天
　下
　　　聖人無常心章第四十九
聖人無常心以百姓心爲心
　聖人之心物感而應應在於感故無常心
　心雖無常唯在化善是常以化百姓心爲
　心
善者吾善之不善者吾亦善之德善信者吾
信之不信者吾亦信之德信
　欲善信者吾因而善信之不善信者吾亦
　以善信教之令百姓感吾德而善信之
聖人在天下惵惵爲天下渾其心
　聖人在理天下化引百姓常惵惵用心令
　德善信而聖心凝寂德照圓明渾同用心
　皆爲天下故云爲天下渾其心
百姓皆注其耳目
　百姓化聖德爲善故傾注耳目以觀聽聖
　人
聖人皆孩之
　聖人念彼蒼生猶如慈母故凡視百姓皆
　如嬰兒
　　　岀生入死章第五十
出生入死
　了悟則出生迷執則入死正標也
生之徒十有三死之徒十有三
　泛論衆生當生安生得生理處死順
　死得死理如此者大凡十中有三人爾
人之生動之死地十有三
　徇生太厚以養傷生既心矜此生故動往
　死地此則生理既失死理亦虧如此之輩
　亦十中有三人爾
夫何故以其生生之厚
　設問所以動之死地夫縁何故但以其求
　生此生太厚之故
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃
　善攝衛生理之人心照清靜無貪取之意
　則凡是外物不可加害陸行不求遇虎兕
　入軍不被帶甲兵此不求害物也則物無
　害心故無投角措爪容刃之所矣
夫何故以其無死地
　夫何故兕虎甲兵無容措之所乎以其順
　化無私不以死爲死則物不得害其生故
　云無死地也
　　　道生之章第五十一
道生之
　妙本動用降和氣
德畜之
　物得以生養萬類
物形之
　乾知坤作兆形位
勢成之
　寒暑之勢各成遂
是以萬物莫不尊道而貴德
　萬物由道德以生畜故尊貴之
道之尊德之貴夫莫之爵而常自然
　言道德之尊貴非假爵命但生成之功被
　物而常自然貴爾
故道生之畜之長之育之成之熟之養之覆
之
　是以人莫不尊道而貴德也
生而不有爲而不恃長而不宰是謂玄德
　具如載營魄章所釋彼章言人修如道此
　章明道用同人
　　　天下有始章第五十二
天下有始以爲天下母
　始者冲氣也言此妙氣生成萬物有茂養
　之德故可以爲天下母
既得其母以知其子
　萬物既得冲和茂養以知其身即是冲氣
　之子
既知其子復守其母没身不殆
　既知身是冲氣之子當守此冲和妙氣不
　令離散則終没其身長無危殆也
塞其兊閉其門終身不勤
　兊愛悦也目悦色耳悦聲六根各有所悦
　縱則生患是故塞之不縱六根愛悦則禍
　患之門閉矣故終身不勤勞矣
開其兊濟其事終身不救
　開張六根縱其視聽以成濟其愛悦之事
　則常有禍患故終身之不救爾
見小曰明
　人能於事微小則見而改行可謂明
守柔曰强
　守柔弱則人不能加可謂强矣
用其光復歸其明
　見小則明守柔則强若矜明用强將失守
　柔見小之義故當用光外照復歸守内明
　長無患累矣
無遺身殃是謂襲常
　遺與也言還守内明則無與身爲殃咎者
　如此是謂密用眞常之道
　　　使我介然章第五十三
使我介然有知行於大道唯施甚畏
　老君言若使我耿介然矜其有知欲行大
　道既與道不合故唯所施爲是皆可畏
大道甚夷民甚好徑
　大道平易是畏有知而人多故欲心求捷
　如彼行人好從邪徑邪徑之弊具如下文
朝甚除
　尚賢矜智生巧偽除理也
田甚蕪
　浮食墮業廢農事
倉甚虚
　南畝不收無儲積
服文采
　刻雕綺綉害工利
帶利劍
　文德不修尚武備
厭飲食
　烹肥擊鮮重滋味厭飫足
財貨有餘
　聚斂積寳饒珍異
是謂盜誇非道也哉
　矜其有知動以成弊行同盜竊仍自矜誇
　誇盜非道適令興嘆也哉者嘆辭
　　　善建者不拔章第五十四
善建者不拔
　善能以道建國立本者不可傾拔也
善抱者不脱
　善能以道懷抱百姓者不可脱離
子孫祭祀不輟
　言善以道德建抱之君功施於後愛其甘
　棠况其子孫乎而王者祖有功宗有德故
　周之興也始於后稷成於文武周之祭也
　郊祀后稷宗祀文王故雖卜代三十卜年
　七百毁廟之主流溢於外而后稷文王郊
　宗之祀不輟止也
修之身其德乃眞
　修道於身德乃眞純
修之家其德乃餘
　一家盡修德乃餘羡
修之鄉其德乃長
　一鄉盡修德乃長乆
修之國其德乃豐
　一國盡修德乃豐盈
修之天下其德乃普
　若天下盡修其德施乃周普矣
故以身觀身
　以修身之法觀身能清靜者眞
以家觀家
　以修家之法觀家能和睦者有餘
以鄉觀鄉
　以修鄉之法觀鄉能順序者乃長
以國觀國
　以修國之法觀國能勤儉者乃豐
以天下觀天下
　以修天下之法觀天下能無爲者乃普
吾何以知天下之然哉以此
　以此觀身等觀之則可知爾
　　　含德之厚章第五十五
含德之厚比於赤子
　至人含懷道德之厚者其行比於赤子
毒蟲不螫猛獸不據攫鳥不搏
　至人神矣物不能傷既無害物之心故無
　螫搏之地此至人之含德也
骨弱筋柔而握固未知牝牡之合而䘒作精
之至終日號而不嗄和之至
　赤子骨弱筋柔而能握拳牢固未知陰陽
　配合而含氣之源動作者猶精粹之至終
　日啼號而聲不嘶嗄猶純和之至此赤子
　之全和也
知和曰常
　能如嬰兒固守和柔是謂知常之行
知常曰明
　守和知常是曰明了
益生曰祥
　祥者吉凶之兆言人不知守常而求益生
　越分動之死地是曰凶祥
心使氣曰强
　心有是非氣無分别若役心使氣是曰强
　梁之人
物壯則老是謂不道不道早已
　凡物壯極則衰老故戒云矜壯恃强是謂
　不合於道當須早已
　　　知者不言章第五十六
知者不言言者不知
　知了悟也言辯說也
塞其兊
　了悟者於法無愛染於言無執滯故云塞
　其兊也
閉其門
　既無愛染則嗜欲之門閉矣
挫其鋭解其紛和其光同其塵是謂玄同
　解具如道冲章彼則約道此則約人言人
　能體道是爲與玄同德也
故不可得而親
　玄同無私故不可得而親
不可得而疏
　泛然和衆故不可得而疏
不可得而利
　無欲故不可得而利
不可得而害
　不爭故不可得而害也
不可得而貴
　體道自然故不可得而貴
不可得而賤
　洗然無滓故不可得而賤也
故爲天下貴
　體了無滯言忘理暢鋭紛盡解光塵亦同
　既難親疏不可貴賤故爲天下至貴矣
　　　以政治國章第五十七
以政治國以奇用兵以無事取天下
　在宥天下貴乎無爲爲政若以政教理國
　奇詐用兵斯皆不合於道唯無事無爲可
　以取天下此三句標也
吾何以知天下其然哉以此
　以此下文知之
天下多忌諱而民彌貧
　以政理國動多忌諱人失作業故令彌貧
　也
人多利器國家滋昏
　利器謂權謀人主以權謀爲多不能反實
　下則應之以詐譎故令國家滋益昏亂
人多伎巧奇物滋起
　人主以伎巧爲多不能見素下則應之以
　奢泰故令淫奇之物滋起也
法令滋彰盜賊多有
　無爲既失法令益明竊法爲奸盡成盜賊
　豈非多有乎
故聖人云我無爲而民自化我無事而民自
富我好靜而民自正我無欲而民自樸
　無爲則清靜故人自化無事則不擾故人
　自富好靜則得性故人自正無欲則全和
　故人自樸此無事取天下矣
　　　其政悶悶章第五十八
其政悶悶其民淳淳
　政教悶悶無爲寬大人則應之淳淳然而
　質樸矣
其政察察其民缺缺
　政教察察有爲苛急人則應之缺缺然而
　凋弊矣
禍兮福所倚福兮禍所伏孰知其極
　倚因也伏藏也上言其政悶悶俗則以爲
　無政理之體人反淳淳然而質樸此則禍
　爲福之所因也其政察察而俗則以爲有
　政理之術人乃缺缺然而凋弊此福爲禍
　之所藏
其無正邪正復爲奇善復爲祅
　禍福之極豈無正邪但衆生迷執正者復
　以爲奇詐善者復以爲祅祥故禍福倚伏
　若無正爾
民之迷其日固久
　以正爲奇以善爲祅如此迷倒其爲日也
　固以久矣
是以聖人方而不割廉而不劌直而不肆光
而不耀
　聖人善化不割彼而爲方不劌彼而爲廉
　不申彼而爲直不耀彼而爲光修之身而
　天下自化矣肆申也
　　　治人事天章第五十九
治人事天莫若嗇
　嗇愛也人君將欲理人事天之道莫若愛
　費使倉禀實人知禮節三時不害則天降
　之嘉祥人和可以理人天保可以事天矣
夫唯嗇是謂早服
　何以聚人曰財故能儉愛則四方之人將
　襁負而至早服事其君矣服事也
早服謂之重積德
　夫唯儉嗇以是有德人歸有德早事其君
　故云重積德
重積德則無不克
　聖人積德四海歸仁則無有不能制服者
　矣克能也
無不克則莫知其極
　人君之德無有不能制御者則無遠不至
　故四方莫知其窮極也
莫知其極可以有國
　莫知其窮極然後可以爲有國
有國之母可以長久
　有國而茂養百姓者則其國福祚可以長
　久矣
是謂深根固蒂長生久視之道
　積德有國則根深花蒂固矣深固者有國
　長生久視之道



唐玄宗御注道德眞經卷之三
唐玄宗御注道德眞經卷之四
　德經下
　　治大國章第六十
治大國若烹小鮮
　烹小鮮者不可撓治大國者不可煩煩則
　人勞撓則魚爛矣
以道莅天下其鬼不神
　以道臨莅天下不求有妄之福故鬼無以
　見其神明
非其鬼不神其神不傷民
　上言其鬼不神非謂鬼歇滅而無神但有
　其神而不見神怪以傷民也
非其神不傷民聖人亦不傷民
　鬼見神怪則傷民聖人有爲則傷民今鬼
　所以不見神怪而傷民者蓋以聖人無爲
　清靜故爾
夫兩不相傷故德交歸焉
　鬼神傷民則害國虧本聖人傷民則匱神
　乏祀今兩不相傷物故德交歸焉
　　　大國者下流章第六十一
大國者下流天下之交
　下流者謙德也大國當下流開納則天下
　之人交至矣
天下之交牝牝常以靜勝牡以靜爲下
　天下之人交至者歸於謙德則如牝以雌
　靜常爲牡動所求由以靜爲下故
故大國以下小國則取小國小國以下大國
則取大國
　大取小以爲臣妾小取大以爲援助
故或下以取或下而取
　以者大取小而者小取大
大國不過欲兼畜人小國不過欲入事人
　大國執謙德而下小國者不過欲兼畜小
　國爲臣妾小國贄貢賦以下大國者不過
　欲入事大國爲援助也
兩者各得其所欲故大者宜爲下
　一求臣妾二求援助是兩者各求得其所
　欲然大國者常戒於滿盈故特云大者宜
　爲下
　　　道者萬物之奥章第六十二
道者萬物之奥
　萬物皆資妙本以生成是萬物取給之所
　故興言云爲萬物之奥奥内也
善人之寳
　善人知守道者昌失道者亡故常寳貴之
　而無患累也
不善人之所保
　保住也不善之人不能寳貴至道及有患
　難即欲以身保住於道自求免爾
美言可以市尊行可以加人
　甘美其言可以求市尊高其行可以加人
　以况聖人以甘美法味之言尊高清靜之
　行以化不善之人亦如市賈之售相率而
　從善矣故下文云也
人之不善何棄之有
　不善之人亦在化之而已何棄遺之有
故立天子置三公
　共教不善之人
雖有拱璧以先駟馬不如坐進此道
　三公輔佐雖以合拱之璧先導駟乘
　以獻之猶不如坐進此無爲之道於君以
　化人爾
古之所以貴此道者何
　何問辭也
不日求以得有罪以免耶故爲天下貴
　道在於悟不在於求不如財帛故可日日
　求而得之故云不日求以得既悟則自無
　罪累豈待有罪方求免也可以爲天下貴
　　　爲無爲章第六十三
爲無爲事無事味無味大小多少報怨以德
　於爲無爲於事無事於味無味者假令大
　之與小多之與少既不越分則無與爲怨
　若逐境生心違分傷性則無大無小皆爲
　怨對今既守分全和故是報怨以德
圖難於其易爲大於其細
　肆情縱欲者於爲無不難於事無不大今
　欲圖度其難營爲其大當須於性未散而
　分未越則是於其易細也
天下難事必作於易天下大事必作於細
　明上文所以預圖爲也
是以聖人終不爲大故能成其大
　因云大事必作於細將明聖人所以能成
　其大者以不爲其難事大事故能成其尊
　大耳
夫輕諾必寡信多易必多難
　輕諾詐人必寡於信動作多易後必多難
是以聖人猶難之故終無難
　難爲輕諾多易故終無難大之事
　　　其安易持章第六十四
其安易持其未兆易謀
　言人正性安靜之時將欲執持令不散亂
　故雖欲起心尚未形兆謀度絶之使令不
　起并甚易耳
其脆易破其微易散
　欲心初染尚自危脆能絶之者脆則易破
　禍患初起形兆尚微將欲防之微則易散
　耳
爲之於未有
　覆上易持易謀也所以易者爲營爲之於
　未有形兆耳
治之於未亂
　覆上易破易散也所以易者爲理之於未
　成禍亂耳
合抱之木生於毫末九層之臺起於累土千
里之行始於足下
　此三者喻其不早良圖使後成患
爲者敗之執者失之
　凡情不能因任營爲分外爲者求遂理必
　敗之於事不能忘遣動成執着執着求得
　理必失之
是以聖人無爲故無敗無執故無失民之從
事常於幾成而敗之
　民之始從事於善者當於近成而自敗之
慎終如始則無敗事
　慎其終未嘗如始從善之心則必無禍敗
　之事
是以聖人欲不欲不貴難得之貨
　難得之貨爲性分所無者今聖人於欲不
　欲不營爲於分外故常全其自然之性是
　不貴難得之貨
學不學復衆人之所過以輔萬物之自然而
不敢爲
　聖人不求過分之學是於學不學將以歸
　復衆人過分之學以輔自然之性不敢爲
　俗學與多欲也
　　　古之善爲道章第六十五
古之善爲道者非以明民將以愚之
　人君善爲道者非以其道明示於民將導
　之以和使歸復於樸令如愚耳
民之難治以其智多
　君將明道以臨下下必役智以應上智多
　則詐興是以難治
是故以智治國國之賊
　以用也人君任用多智之臣使令治國智
　多必作法法作則奸生故是國之賊也
不以智治國國之福
　若不用巧智之臣但取純德之士使偃息
　蕃醜弄丸解難自然智詐日薄淳樸日興
　人和年豐故是國之福也
知此兩者亦楷式
　役智詐則害於人任淳德則福於國人君
　能知此兩者委任淳德之臣是以爲君楷
　模法式
常知楷式是謂玄德
　人君常知所委任是謂深玄至德矣
玄德深矣遠矣與物反矣然後乃至大順
　玄德深遠能與物反歸復其本令物乃至
　大順於自然之性也
　　　江海爲百谷王章第六十六
江海所以能爲百谷王者以其善下之故能
爲百谷王
　江海所以能令百川委輸歸往者以其善
　能卑下之故百川朝宗矣
是以聖人欲上人以其言下之欲先人以其
身後之是以處上而人不重處前而人不害
　謙爲德柄尊用彌光以言謙下之百姓欣
　戴故處其上而人不以爲重以身退後之
　百姓子來故處其前而人不以爲害也
是以天下樂推而不厭
　以是不重不害之故故天下之人樂推崇
　爲之主而不厭倦
以其不爭故天下莫能與之爭
　聖人謙退不與物爭天下共推誰與爭者
　　　天下皆谓章第六十七
天下皆謂我道大似不肖
　肖似也老君云天下之人皆謂我道大無
　所象似我則答云耳
夫唯大故似不肖若肖乆矣其細也夫
　夫唯我道至大故無所象似若如代間諸
　法有所象似則不得稱大乆已微細也夫
我有三寳保而持之
　我道雖大無所象似然有此三行甚可珍
　貴能常保倚執持可以理身理國也
一曰慈二曰儉三曰不敢爲天下先
　慈則廣救儉則足用不敢爲天下先故樂
　推而不厭也
夫慈故能勇
　慈人敏惠則德有餘故勇於救濟也
儉故能廣
　節儉愛費財用有餘故施益廣
不敢爲天下先故能成器長
　慈儉之德謙撝益光推先與人人必不厭
　故能成神器之長
今捨其慈且勇捨其儉且廣捨其後且先死
矣
　今捨慈且勇勇則害物捨儉且廣廣則傷
　財捨後且先先則人怨傷財害物聚怨於
　人是必死之道故云死矣
夫慈以戰則勝以守則固
　用慈以戰利在全衆用慈以守利在安人
　各保安全故能勝固耳
天將救之以慈衛之
　以慈戰守豈但人和天道孔明亦將救衛
　戰勝天救也守固天衛也是皆以慈故故
　云天將救之以慈衛之
　　　善爲士章第六十八
善爲士者不武
　士事也善以道爲理國之事者尚德故云
　不武
善戰者不怒
　事不得已必須應敵以慈則善故不憑怒
善勝敵者不爭
　師克在和和則善勝全勝之善故不交爭
善用人者爲之下
　悦以使人令盡其力必先下之是爲善用
是謂不爭之德是謂用人之力是謂配天古
之極也
　善勝是不爭之德爲下是用人之力能如
　此者可以配天稱帝是古之至極要道也
　　　用兵有言章第六十九
用兵有言
　老君傷時輕殘人於兵故託古以陳戒有
　言者謂下句
吾不敢爲主而爲客不敢進寸而退尺
　主有動作則生事而貪客無營爲則以慈
　自守自守則全勝生事則敗亡進雖少不
　能無事退雖多不失謙讓故不敢進於寸
　而退於尺
是謂行無行
　爲客退尺不與物爭雖行應敵與無行同
　矣
攘無臂
　攘臂所以表怒善戰不怒故若無臂可攘
仍無敵
　仍引也引敵者欲爭不爭故若無敵可引
執無兵
　執兵所以表殺今以慈和爲主故雖執兵
　與無兵同
禍莫大於輕敵輕敵者幾喪吾寳
　爲禍之大莫大於輕侮敵人輕侮敵人者
　則殆喪吾以慈之寳
故抗兵相加哀者勝矣
　抗舉也兩國舉兵以相加則慈哀於人者
　勝之
　　　吾言甚易知章第七十
吾言甚易知甚易行
　老君云吾所說言契理故易知簡事故易
　行
天下莫能知莫能行
　天下之人滯言而不悟煩事而不約故莫
　能知莫能行
言有宗事有君
　言者在理理得而言忘故言以無言爲宗
　事者在功功成而不宰故事以無事爲君
　也
夫唯無知是以不我知
　夫唯代人無了悟之知是以不知我無言
　無事之教
知我者希則我者貴
　了知我忘知之意者希少法則我不言之
　教者至貴
是以聖人被褐懷玉
　被褐者晦其外懷玉者明其内故知我者
　希少耳
　　　知不知上章第七十一
知不知上不知知病
　了法性空本非知法於知忘知是德之上
　不知知法本性是空於知强知是行之病
夫唯病病是以不病
　夫唯能病能知之病是以不爲强知所病
　也
聖人不病以其病病是以不病
　唯聖人所以不病病者以其病衆生强知
　之病是以不病
　　　人不畏威章第七十二
人不畏威則大威至
　有威而可畏謂之威言人於小不畏拙於
　慎微則至於大可畏也
無狹其所居
　神所居者心也無狹者除情去欲使虚而
　生白
無厭其所生
　身所生者神也無厭者少思寡欲使不勞
　倦
夫唯不厭是以不厭
　夫唯人不厭神是以神亦不厭人
是以聖人自知不自見自愛不自貴
　自知其身防可畏之事自愛其身無厭神
　之咎不自見其能以犯患不自貴其身以
　聚怨也
故去彼取此
　去彼見貴取此知愛
　　　勇於敢章第七十三
勇於敢則殺勇於不敢則活
　敢謂果敢言人勇於果敢從事則失於謙
　柔退讓必害於身故云則殺不敢者則可
　以活身矣
知此兩者或利或害天之所惡孰知其故
　兩者敢與不敢也或有也能知不敢者有
　利敢者有害當須勇於不敢此勇敢之人
　動有灾害乃天之所惡孰能知其故哉
是以聖人猶難之
　聖人猶難爲勇敢之事
天之道不爭而善勝
　此下言天道謙虚以戒人事勇敢天不與
　物爭四時盈虚物無違者故善於勝
不言而善應
　天何言哉福善禍淫曾無差忒故云善應
不召而自來
　天道不召物使從己物不能違自來順天
　耳
繟然而善謀
　天道玄遠繟然寬大垂象示人可則之故
　云善謀也
天網恢恢疏而不失
　天之網羅雖恢恢疏遠刑淫賞善毫分不
　失
　　　民常不畏章第七十四
民常不畏死奈何以死懼之
　縱放情欲動之死地習以爲常嘗無畏者
　人君當以清靜化之奈何更立刑法以誅
　殺恐懼之
若使人常畏死而爲奇者吾得執而殺之孰
敢
　若使代人皆從清靜之化不敢溺情縱欲
　常畏於死而獨爲奇詐者假令吾勢得執
　殺此奇詐之人孰敢即殺故下文云
常有司殺者殺
　如此奇詐之人天網不失是常有天之司
　殺者殺之也
夫代司殺者殺是謂代大匠斲
　人君好自執殺必不得天理是猶拙夫代
　大匠斲木
夫代大匠斲希有不傷其手矣
　拙夫代斲豈但傷材亦自傷其手人君任
　用刑法代彼司殺豈唯殘害百姓抑亦自
　喪天和也
　　　民之饑章第七十五
民之饑以其上食税之多是以饑
　天下之民所以饑之不足者以其君上食
　用賦税之太多故耳
民之難治以其上之有爲是以難治
　天下之民所以難治化者以其君上之有
　爲有爲則多難多難則詐興是以難治
民之輕死以其求生之厚是以輕死
　天下之人所以輕其死者以其違分求生
　太厚之故是以輕死
夫唯無以生爲者是賢於貴生
　自然之分定則生全若養過其分分過則
　生亡矣故夫唯無以厚其生爲者是賢於
　矜貴其生
　　　民之生章第七十六
民之生也柔弱其死也堅强萬物草木生也
柔脆其死也枯槁故堅强者死之徒柔弱者
生之徒
　生之柔弱和氣全也死之堅强和氣散也
　欲明守柔弱者全生保年爲强梁者亡身
　失性
是以兵强則不勝
　見哀者勝故知恃强者必敗
木强則共
　木本强大故處於下枝條柔弱共生於上
　蓋取其柔弱者在上强梁者在下故下文
　云
强大處下柔弱處上
　　　天之道章第七十七
天之道其猶張弓乎
　天道玄遠非喻不明故舉張弓以彰其用
　耳
高者抑之下者舉之有餘者損之不足者與
之
　張弓如此乃能命中是猶天道虧盈益謙
　欲令人君法天字人故示抑高舉下之道
天之道損有餘補不足人之道則不然損不
足以奉有餘
　天道平於裒多益寡人則違天翻損不足
孰能以有餘奉天下唯有道者
　誰能以己之有餘奉與天下之不足者乎
　獨有道者能耳
是以聖人爲而不恃
　聖人法天稱物均施施平於物而不恃其
　功
功成不處
　推功於物不處其成
其不欲見賢
　聖人所以推功不處者蓋不欲令物見其
　賢能
　　　天下柔弱章第七十八
天下柔弱莫過於水而攻堅强者莫之能勝
其無以易之
　以堅攻堅必兩堅俱損柔制强者則强損
　而柔全故用攻堅强者無以易於水者矣
故柔勝剛弱勝强天下莫不知莫能行
　柔弱之道勝於剛强天下之人無不
　知者知有此道不能行也
是以聖人言受國之垢是謂社稷主受國不
祥是謂天下王
　引萬方之罪是受國之垢濁稱孤寡不穀
　是受國之不祥其德如此則社稷有奉故
　天下之人歸往矣
正言若反
　受國之垢爲社稷主受國之不祥爲天下王
　是必正言初若反俗故云正言若反
　　　和大怨章第七十九
和大怨
　與身爲怨對之大者情欲也和謂調和也
　言人君欲以言教調和百姓使無情欲故
　曰和大怨
必有餘怨
　立教化人不能無迹斯迹之弊還與爲怨
　故曰必有餘怨
安可以爲善
　既有餘怨則不可以爲善
是以聖人執左契而不責於人
　左契者心也心爲陽藏與前境契合故謂
　之左契耳聖人知立教則必有迹有迹即
　是餘怨故執持此心使令清靜下人化之
　則無情欲不煩誅責自契無爲
故有德司契無德司徹
　司主也徹通也言有德之君主司心契則
　人自化無德之主則將立法以通于人爲
　法之弊故未爲善
天道無親常與善人
　司契則清靜立法則凋殘皇天無親唯德
　是輔故人君者常思淳化于無爲不可立
　法而生事
小国寡民章第八十
　小國寡民使有什伯之器而不用
　什仵也伯長也此章明人君含其淳和無
　所求及適有人材器堪爲什仵伯長者亦
　無所用之矣
使民重死而不遠徙
　少思寡欲不輕用其生敦本無求不遠遷
　徙
雖有舟輿無所乘之雖有甲兵無所陳之使
民復結繩而用之矣
　舟輿所以利遷徙甲兵所以徇攻戰兩者
　無欲故無所乘陳返樸還淳復歸于三皇
　結繩之用矣
甘其食
　不食滋味故所食常甘
美其服
　不事文繡故所服皆美
安其居
　不飾棟宇故所居則安矣
樂其俗
　不澆淳樸故其俗可樂也
鄰國相望鷄犬之音相聞
　言其近也
民至老死不相往來
　彼此俱足無求之至
　　　信言不美章第八十一
信言不美
　信言者聖教也信實也言不韻于俗故不
　美
美言不信
　美言者代教也甘美之言動合于俗故不
　信
善者不辯
　善者在行無辯說
辯者不善
　空滯辯說故不善
知者不博博者不知
　知者了悟也博者多聞也
聖人不積
　積者執言滯教有所積聚也聖人了言忘
　言悟教遺教一無執滯故云不積
既以與人己愈有既以與人己愈多
　此明法性無盡言聖人雖不積滯言教然
　以法味誘導凡愚盡以與人于聖人清靜
　之性曾無减耗唯益明了故云愈有愈多
　有明自性多明外益
天之道利而不害聖人之道爲而不爭
　舉天道利物不害者將明聖人之道施爲
　弘益常以與人故不爭也




唐玄宗御注道德眞經卷之四(終)










