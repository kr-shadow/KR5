#+TITLE: 上洞心丹經訣-北宋-
#+DATE: 2018-05-12 10:21:59
#+SOURCE: github.com/kanripo/KR5c0350 master 4c27b028                
上洞心丹經訣上之二
　　　　太極眞人嗣孫手述
仙翁曰欲求神仙當得至要至要在寳精行
氣服食大藥雖云行氣而行氣有數十法大
要在還精補腦雖云服氣而服氣之法百餘
事大要在胎息雖云服藥而服藥之方千餘
條大要在金液還丹
　訣曰寳精行氣數十法此不具載其大要
　在還精補腦者其法須於子後午前六陽
　之時爲之或子後丑前或身中陽生之時
　而爲之善矣於此時入靖或不拘行住坐
　卧亦可須當内外貞白專氣致柔如嬰兒
　然後自玉堂尾閭起火行氣直過夾脊雙
　關上入三山直至玉京山久則自然腦滿
　三一九室之妙道實在於斯焉
　訣曰服氣之法百餘事如非烟碧靄中黄
　玄黄沆瀣淪漢紫霞青芽燿靈望舒靈曄
　欻炎九罡五精皆服氣之法若此未易詳
　言而胎息一法實爲服氣之大要其法始
　焉必用震卦時入靖或不拘行住坐卧必
　要内外貞白專氣致柔如嬰兒然後如子
　居母腹呼吸在玄牝之根綿綿若存久久
　服之直使一萬三千五百息息息入胎一
　日十二時百刻刻刻調和小則骨正筋柔
　膚若凝脂百病不侵延年不死大則入水
　不溺入火不焚脫胎换骨隱顯變化身外
　有身與道合眞其道在人耳此二要訣者
　内丹之道要於斯畢矣
　訣曰仙翁云服藥之方千條末學豈能周
　知其大要在金液還丹者今古登眞達道
　而成仙者未有不由金液還丹而能成者
　也其金液還丹者外丹也古聖鍊法有無
　中生有之金液還丹者上也此乃上古聖
　聖以心傳之不留文字而至祕者也要之
　非凡俗所可知非末學所能成其爐竈鼎
　器採藥進火之法實未可輕泄於言語文
　字之間斯丹一成拔宅飛去變化其可量
　乎其有九鼎飛伏金液還丹者次也此亦
　聖賢授受以口傳之豈文字能盡者中間
　取玄黄華造六一泥漆土釜固神爐作華
　池生神水釀春醪醖左味採藥材進火候
　一切飛伏返還金液之法非至士眞人不
　能鍊豈下愚凡俗之所能獲也今仙翁玉
　笈所珍心丹一方乃
　太上上洞仙經之所載金液還丹之次方
　也藥材乃九鼎中之第一性味乃八石中
　之上等制鍊有方轉鍊無異不用雜類止
　用一珍九轉鍊之而成金液還丹自换骨
　而至飛昇井井有條接引眞仙上入太清
　與無中生有之金液還丹殊途同歸功用
　不異實爲至道不煩之妙也凡世希有之
　仙方也
仙翁曰傳受之法取旺相吉日先齋戒沐浴
立壇設
太上一座於水上於無人之地燒香上白欲
以長生之道用傳某甲及丹經盟信之物著
案上置座在此今欲受道向北伏一時之中
若天晴無風可受之共飲白雞血爲盟乃投
信物於水中萬兆無仙骨者終不見此内外
金液還丹之道也故吾師云一代之中不過
二三人得之又云八極之内將詎幾人見知
祕訣難聞得之者少必盟誓方事相傳長生
神仙之藥神祕至重萬金不傳必授賢者若
有傳者限百年内得傳一人歃血爲盟而後
傳之若於至人違負漏泄天帝譴謫永謝玄
路太玄仙都使盟者心迷意亂所傾敗死即
仙君使精神昏濁所學不成大司録三天司
命减算伐年所作不成受罰於太玄都
仙翁曰欲合神丹當於深山大澤或窮里曠
野無人之處若於人中作之必於高墻厚壁
令中外不見亦可也結伴不過二三人耳先
齋七日沐浴五香置加精潔勿經穢汙喪死
嫁娶之家相往來
仙翁曰欲市其神藥必先齋七日以子丑日
沐浴以執日市之當於月德地坐勿與人爭
貴賤玄女曰作藥以五月五日大良以用七
月七日始以甲子丁巳開除之日爲善甲申
乙巳乙卯次之作藥忌日春戊辰己巳夏丁
巳戊申壬辰己未秋戊戌辛亥庚子冬戊寅
己未癸卯癸酉及月殺及攴天季四孟仲季
月收壬午丙戌癸亥辛巳月建諸朔望皆凶
不可用以起火合神藥愼不得與俗間愚人
交通勿令嫉妬多口舌人不信道者聞知之
也神藥不成神藥成便爲眞人上天入淵變
化恍惚可以舉家皆仙何但一身俗人惜財
不合丹藥及信草木之藥且草木藥埋之即
朽煮之即爛燒之即焦不能自生焉能生人
可以療病益氣又不免死也還丹至道之要
非凡所聞
　夫肖形天壤人最爲貴限以速老則死善
　養則生生可惜也死可畏也是以道家至
　祕而重者莫過此長生之方也若長生之
　藥方法莫過此神丹之道也若此道不長
　生則古無長生矣夫生之在己其利實大
　論至貴賤雖爵爲公侯不足以論比其輕
　重雖賞有封畿不足以百年之壽三萬餘
　日幼弱則未有所知衰邁則歡樂無味童
　蒙昏耄除數十年平和喜笑八九千日飈
　飛電激顧盻以盡今百年者萬中一焉假
　或終之哀憂迫擾所以上士之務先營長
　生事定可以任意不期羽化取樂人間同
　彭祖之享年比少君之遐壽可以畜妻子
　可以居官秩無虧上下之節不失人理之
　歡實盛事矣人之爲體易傷難養攻毁之
　者非一條過於尅剥劇乎揺拔精靈固於
　焦擾榮衛消於數用煎熬形器尅削平和
　飲食失宜榮衛過度當風卧濕變起膏肓
　方托命於草木之醫或投誠於祭祀之助
　猶渴穿井於高阜若飢起畊於石田草木
　之藥何所補之神鬼之力曷能濟之若命
　可以草木延病可以祭祀除則醫人悉長
　生巫師永不病故經云不在祭祀事鬼神
　不在誓願多言語養生之道唯在神丹知
　之不易行之實難而學道之人少進多退
　競知者衆克終者鮮如井不達泉終爲棄
　井故非長生難聞若聞道行之爲難非行
　之難終之難也非至明不能察也非至勤
　不能學也若易得則漢武遇少君已得之
　矣易明則劉向案枕中已明之矣故黄帝
　登崆峒而訪道夏禹封金簡於玉函或功
　就而上昇或道成而仙去事昭故實法茂
　前修者長生之法若不精加功勤徒學一
　切旁門無益要當時不可失不俟終日生
　前一切之有爲唯有長生之可重神丹一
　成與天地相畢
仙翁曰世之鍊靈砂者乃用抽出砂中汞配
硫黄二八而成靈砂但至一轉者至士服之
可以通靈故號靈砂愚人服之百病皆愈若
到九轉號稱還丹依法鍊服亦能變化飛昇
其硫黄乃火輪與日輪之氣相交而生此丹
砂者具南方正色禀太陽眞精含天地之至
神列仙藥之上品蓋其内具硫體而含汞若
依仙方鍊之九轉乃眞靈砂也修煉之士服
之指日昇仙飛昇太清其功莫可言也
上洞太一心丹祕方
　按本草丹砂味甘微寒無毒主療身體五
　藏百病養精神安魂魄益氣明目通血脉
　止煩滿消渴益精悦澤人面殺精邪惡鬼
　除中惡腸痛毒氣疥瘻諸瘡乆服通神明
　不老輕身神仙
　按仙方鍊爲還丹金液服之者腹中三尸
　九蟲死身中一切諸病盡皆除愈髮白更
　黑齒落更生返老還童延年不死神仙蛻
　殻换骨日中影不見始服之壽百歲三轉
　服之壽三百歲五轉服之壽五百歲七轉
　服之壽千歲九轉丹成功行圓滿服之飛
　昇昔李少君數百歲在人間陰長生四百
　歲挈妻子遨遊州郡古之如何候拔宅飛
　昇者八十餘家白日飛昇者不可勝紀是
　有徵驗乆矣
仙翁曰凡造藥起火皆爐邊施祭以好白酒
五升牛羊脯各三斤黄粱米飯三升大棗三
升梨一斗熟雞子三十枚鯉魚三頭各重三
斤凡用三案案皆二碗再拜祝曰小兆臣某
恭誠惟
大道君老君太和君哀小兆臣某貪生樂道
轉鍊神丹願祈使某令藥不飛不亡皆使伏
火藥已好善隨手變化黄白悉伏服藥飛仙
朝於紫宫命長無極得至眞人行酒起再拜
畢諸赤色果木橘柚皆上之訖然後造藥行
火如法
心丹
　丹砂(上等紅明如菉豆大者不拘/多少一云約斤半分兩可矣)
　用無根草煮之即紫背浮萍也其草多寡
　對丹砂分兩同濃煎水約可浸二七日之
　多藥水浸丹砂二七日每日早温熱草木
　浸之二七日皆温之止用元煎草水不用
　續添至日數滿擗去水晒乾裝入神室
　　　作神室法
　用好雞彈八箇醋浸略去𣆟皮頂上微開
　一小竅約小指拇大慢慢傾去黄白洗淨
　控乾然後磨上等京墨濃磨墨汁傾入雞
　彈中揺轉令上下皆遍微於火上炙乾令
　遍黑如不黑再用黑汁如前三上之尤妙
　此即崑嵛紙法也選四箇好者作裝藥者
　余作蓋廼用鞋底針於四箇雞彈周圍匀
　針七箇針孔以象心之七竅也四箇殻蓋
　亦如前墨汁塗之凡雞彈色白神不可居
　墨色染黑故神可安藏故號神室也
右將神室於香上用名香眞香薰之亦行禱
願感天動地祈祝焚香再拜如前香烟滿神
室中然後將丹砂裝入直要裝滿稍若不滿
則虧火力裝訖用雞子清搽在神室口外蓋
口内亦搽之蓋定後用後藥固之四箇神室
裝藥蓋合皆如上法
　　　固神室玉牀藥法
　訣云丹砂之生下有白白牀上有白玉龕
　此丹固神室藥種地匱藥皆白者象丹砂
　之玉牀玉龕也猶人之心包絡也
　石灰搗羅爲細末用極酸漿水浸七日了
　去水晒乾復搗爲細末取淨灰半斤
　生砒石半斤搗羅爲細末
右二味用白礬煎水調固之固訖然後裝入
五行玉匱
　　　五行玉匱法此玉匱象玉龕也
　砒石五斤打作小塊用紙褁絹帛包住復
　用死硝半斤鹽𣆟小朴硝壹兩三
　件和在釅醋内乃以上件帛包砒石於醋
　内懸胎煮之須煮七日其醋約五六瓶方
　可煮七日煮了取出砒石晒乾
　死硝二兩死硝用皂角伏之每斤硝石須
　用皂角二斤烈火上伏之
　鹻二兩硇砂二兩
右件玉匱藥通計五斤六兩搗爲麤砂末用
砂碢一箇大小約可裝藥者此名土釜下安
玄精石一抄於釜底後裝四玉匱藥薦藉匀
安四神室於中又用玉匱藥覆蓋訖後用玄
精石凑滿泥封釜口瓷蹀子緊蓋毋令不滿
有妨火候用鐵線八道扎縛鐵線餘者紐成
疙疸約二指高復用薄泥約一分厚護蓋鐵
線瓷蹀訖裝入灰爐養火
　　　五五周天火候法
　訣曰仍以十箇月爲節以象胞胎也後五
　箇月土數也故五五二十五足土氣也
　一十箇月火候(一兩/四錢)次十箇月火候(一/兩)
　(六/錢)後五箇月火候(二兩/一錢)
周天火足次行補火止補月小日數蓋此乃
月之周天數也
　　　行補火法
法用平底灰爐中乃换鐵架閣丹釜架脚可
　高四寸
　早火每絡七錢三絡計二兩一錢脚高三
　寸下火晚火每絡八錢三絡計二兩四
　錢飛火平於頂上鐵線上
　　　火絡法
　其法用鐵線造絡六箇分作早晚用絡形
　闊一寸長一寸半有蓋下新絡起舊絡宿
　火不可留宿火
其行補月小日數火足然後開爐取出丹釜
剪斷鐵線去瓷蹀取出四箇神室鋸開其神
室必體硬如瓷瓦難鋸當於木上先開一彈
窩可容神室一半然後放上神室輕手按住
緩慢鋸齒來往鋸開取出丹砂用藥水沐浴
甦醒丹火補其元氣
　　　浴丹補氣藥水法
用山葡萄子乾者一兩煎水濕者用四兩紐
汁用加入石腦油樟腦油各四兩重三件和
匀約水大半碗開彈傾入水内必滚儘其滚
聲住候冷取出試丹
　　　試丹法
試丹用赤銅一兩鞴鎔成汁以丹半錢中點
化然後將生硝一塊如青梅大放入其丹硫
内有硫黄其氣能令點化銅色黑須再用壁
土一塊入甘碢收硫氣必用鉗攪令如水光
淨然後傾出如不淨再加入生硝壁土如上
法直候如水光淨傾出八箇正色之寳不須
加母若似此點化出其丹靈矣此爲九轉丹
母也丹體雖靈猶未可服止可作匱昇入九
轉丹法亦不可以多用點物虚費丹母有妨
九轉
　　　論試丹說
按方書銅之爲物能補人骨損折處凡服銅
藥直至損折骨上如鋪筋漆堅固其損骨硬
如金石令試丹以銅化成至寳其仙方换骨
之道歟若節節昇轉九轉而服之當知骨化
寒瓊必矣
　　　太極眞人說
玉石三百六十種丹砂爲上品第一古以爲
養性命成神仙長生之大藥也仙方鍊服之
方非一法製之或以酒或以醋或以漆或以
蜜然得法皆可養性命致長生不死神仙要
之伏火而爲金液九轉而爲還丹比諸方爲
上法此丹欲爲地仙壽千萬歲欲爲神仙便
可朝金母拜木公膺圖籙登靈臺换骨而飛
仙欲爲天仙便可逍遥乎鬱羅蕭臺臣事乎
三清之境也有仙骨者方遇此法有道德者
方遇至人如遇者勿以輕易而侮慢或不盡
其口訣虚費爐竈或招譴謫而身謝玄路此
乃自貽殃咎又何咎焉
草木三百六十種而黄精爲上品第一此亦
養性命致長生不死神仙之靈草也詳世之
草木金石萬物之性類凡禀陰氣者皆含毒
而能令人死凡禀陽氣者皆能令人生黄精
生於山之南禀太陽之精勾吻生於山之陰
禀太陰之精氣而生故令人速死毒能致腸
胃寸斷陰毒可畏之甚也丹砂禀太陽之眞
精火輪之正氣與太陽同色與黄精同功用
爲陽之精又何疑日中有烏内舍陰也砂中
有汞内舍陰也鍊之九轉而成金液還丹者
純陽也其丹砂之生上有玉龕下有玉牀其
爲造化之貴重可知矣



上洞心丹經訣卷上













上洞心丹經訣卷中之三
　　　　太極眞人嗣孫手述
仙翁曰參同契云植禾當用粟覆雞用其子
燕雀不生鳳狐兔不乳馬斯言盡之矣夫人
五行順而形生逆而成眞禀陰陽五行之氣
而後有此身然身中之寳者神也神之在天
爲熱在地爲火在人爲心神也心也爲道之
祖修仙之正法也今以丹砂一味九轉鍊之
爲金液還丹者實此理也若悟此理修行外
鍊還丹依方服之内求玄珠於赤水之中結
還丹於黄庭之内使内外丹成九轉變化須
臾與道合眞蓋内修者陰丹也外修者陽丹
也陰丹就而命延陽丹就而昇騰故修道之
士有内丹者可以延年得外丹者可以昇天
内丹成而外丹不應外丹至而内丹未克皆
未能昇舉吾所以授三一九室者内修之要
也還丹金液者外鍊之極也勉而修之可成
矣弟子即再拜受教終身祕之
仙翁曰凡欲長生而不得神丹金液徒自苦
耳故呼吸導引吐故納新及服草木之藥可
得延年不免於死也若服神丹令人神仙度
世與天地相畢與日月同光坐見萬里役使
鬼神舉家昇虚無翼而飛乗雲駕龍上下太
清漏刻之間周遊八極不拘江河不畏百毒
　按草木之藥可以攻療疾病不可以致長
　生也金石之藥可以必獲延年而亦能兼
　除百邪也夫草藥之爲物也虚脆柔軟不
　堪而久煮之則爛埋之則腐燒之則灰停
　之則朽不能自堅豈能堅人乎不能自生
　豈能生人乎若丹砂之爲物也是稱奇石
　最爲上藥細理紅潤其質堅固貞祕積轉
　逾久變化逾妙能飛能粉能精能雪能爲
　眞汞能爲還丹能拒火能化水消之可以
　不耗埋之可以不壞靈異奇祕我難以稱
　然而得要則全生失法則傷壽人見本草
　云丹砂無毒謂不傷人不知水銀出於丹
　砂而有大毒故云水銀是丹砂之魂水銀
　因丹砂而出末既有毒本豈無毒淺識狹
　觀不思遠大性命之功蹉跌不追所以古
　人深懼除惡務本必先煮鍊方入大丹殊
　途同歸皆令伏火不拘日數莫限人功事
　資於養不宜急速人見丹砂是石乃言諸
　石燒之爲灰其丹砂何得獨爾不化殊不
　知丹砂色赤而能生水銀之白物變化之
　理頗亦爲證以丹砂而爲金液猶土得水
　而成泥埏也山之下有金其上多有丹砂
　變轉不已還復成金歸之本質無可怪也
　故昔漢朝有李少君者乃數百歲人也不
　聞有它能唯以丹砂作還丹或以還丹爲
　金以金爲器以器盛食以食資身漸漬腸
　胃沾洽榮衛藉其堅貞以駐年壽事漢武
　帝不盡情實乃以祠竈左道之術奏進不
　以還丹金液之正訣上聞徵至卒以化去
　武帝思之故知惟有丹砂轉鍊之道金液
　還丹之妙令人不老不死可謂大善焉
仙翁曰此丹砂轉鍊之道非獨服餌長生用
以浴身俗疾不能干衆灾莫由害也此法本
出
玉皇祕藏隱文非俗所有自非禀其仙籙者
終不能見吾留此訣文以開後聖若得此訣
者必須依傳授法受之不得輕吾吿受非人
也非所受作不成亦萬劫學仙道永不得成
也又云受法不得輕吿傳法日取旺相日結
齋立壇師與第子並在壇前日夜燒寳香奏
帝祈請所願長生藥録名目稱某少好長生
上道萬劫以來常蒙道福今得奉恩聖允蒙
師慈念許受訣文某今不敢許納一一奏請
皇君師言弟子某求道日夜無怠某欲授某
訣文不敢自許一一奏請
皇君如此謹心滿七日夜然香登壇飮血爲
盟分金鐶投東流水中請師傳授諸神金丹
若及傳口訣圖籙皆同此法傳授若不依傳
法諸受師與弟子所造不成此金液還丹中
訣文也
狐丘先生授葛仙翁曰命屬仙星名録繼我
今故授汝金丹訣等及修仙法汝依而用之
汝若傳之自非决志山巖不規俗利者歃血
分鐶立壇爲誓終不得妄傳傳非其人名削
福簿殃及累代愼之勿妄傳也此是神丹萬
金訣也
　　神仙九轉祕方
訣曰凡轉丹皆須於爐前施祭其祭法如
前造藥起火祭法九轉並同
　　第一轉法
訣曰其轉法每一兩生丹砂可用四兩伏
火丹砂匱養之此第一轉丹砂四兩中必
用伏火砂一斤作匱生丹砂若見伏火砂
如猫見鼠如羊見虎隨性伏火不復敢動
矣
朱砂(紅明如黄豆大者三兩重山莆萄水/浸七日每日温熱水浸去水晒乾)
法用滑石作一盒子如當三錢厚約可盛
二十餘兩微加大些子裝滿剉之先裝一
層熟砂鋪底復以生砂如㘽蓮㘽之又蓋
一層熟砂又一生一熟裝之裝了復用熟
砂蓋頂蓋頂了然後剉去盒子餘弦令與
丹砂平却用盒子蓋蓋之令砂貼蓋爲妙
蓋訖用泥封固古用石膏固則難開泥固
易開故也既有伏火砂匱雖不固亦不飛
走此用泥故也然不若依古法用石膏爲
妙緩開之可也仍用鐵線八道扎縛餘下
　鐵線紐疙疸二指高九轉同
　　　轉丹立爐法
用板作爐底周圍簽釘竹子作骨又用蔑織
成爐上下桶直約一尺闊泥厚一寸口闊九
寸身高一尺一寸内安鐵架其鐵架三寸高
脚藥盒子坐架上灰蓋行火此爐九轉皆用
法並同
　一轉火候(一兩/四錢)
　九轉皆不用補火每轉十二箇月滿開揀
　出丹砂四兩其一斤丹匱並不用可點化
　用之一轉靈丹依法凡劑服餌
　服一轉丹法
　一轉伏火朱砂一錢重研碎爲極細末用
　首男乳半合華銷銀盞盛其乳汁於重湯
　内緩緩熬熟微下一𣆟白麵打成糊圓如
　黄豆大將皮紙作一鍋子懸虚於慢火上
　銀錍子炒一箇時辰不可炒破紙如紙焦
　急换紙鍋又炒令乾取火力令乾故也服
　用人參煎湯五更向東正面立吞服約半
　箇時辰不乆渾身熱極口乾當預備九大
　缸滿水急入水缸中坐如又熱别入冷水
　缸若熱又入别水缸内如九缸水皆熱直
　候熱定身凉而止過日皮膚盡退鬚鬢眉
　髮俱脫落復生老者返少如蟬蛻殻轉轉
　服之各有功效具如經說有内丹者不須
　水
　按此服餌一轉丹法若非志慕長生心無
　疑慮内丹腦滿不可輕服若浮躁性情又
　多疑惑反致殃害何故若常人不修内丹
　腦髓虚耗不滿服此則骨精有損反致枯
　燥若心疑慮心火一發烟燄燒身不可救
　矣故九轉丹成常人服之化爲鮮血豈不
　信哉此雖一轉之丹服者不可不愼服丹
　之後當修内丹法要打坐内外雙修内丹
　與外丹相應出神法皆在此矣
　　　修内丹法秘訣
太極眞人訣曰丹室須要潔淨常焚寳香密
室無風不可太明不可太暗高低得中絶禁
一切忌諱不淨雜色之人來往如老病喪孝
産孕體臭四肢不全篤廢等疾僧道閑人婦
女猫犬皆是不令外人來入爲妙選直時童
子聰明至誠者二人爲侍使又不可令人知
有此丹室仙道貴祕密故也又不可對人言
說現修内外神丹及其法若令雜人及不信
之人知此修行及對此等雜人說並見皆不
能成仙道也修丹室訖然後設一座有几並
設一榻座並榻致令膝平不令高低枕高四
指室中燥濕得宜皆要潔淨衣服被褥厚軟
鋪陳及飮食湯藥茶酒烹調得宜須要潔淨
具備切戒妨色太醉太飽太飢喜怒憂思一
切邪精妄想皆不要有五辛厭穢亦宜戒之
若犯房色及臭穢皆能傷丹誤人不遠秪在
目前然後每日隨意歡喜靜坐須要一絲不
挂萬慮俱無内境不出外境不入此心如鏡
之明淨無一點塵埃此心如水之清澄無一
點滓濁然後握固如嬰兒唇齒相著舌拄上
腭呼吸綿綿以眼視鼻以鼻視臍自覺身
孔毛間躍然如快又如淫欲交感之美以此
驗之或盤膝或舒足或坐或立或行或卧皆
同陞降妙理具在其間卧則不可睡睡熟則
氣散如能晝夜無睡極妙不能則少睡漸漸
减睡可也常入胎息之功當以子時至午時
畢不可以午時至子時蓋子至午謂之六陽
其氣生午至子謂之六陰其氣死無益於人
運胎息抱素凝妙閉鼻合眼口不嘘吸如在
胞胎中初學者鼻口引氣而閉之以心計數
一百二十次方以口吐氣出引氣而皆不可
令耳聞其氣出入之聲常令入多出少以鴻
毛著鼻上吐氣鴻毛不動爲法漸學增其計
息之數乆則至千數則老者返少死者更生
可以辟瘟疫可以禁蛇虎可以入水火可以
貫金石可以辟飢渴可以延年却死可以嘘
水火爲之逆流但行此法不可多食肉生菜
肥鮮之物令人氣强難以閉禁惜忿怒忿怒
則氣亂胎息其驗如此子宜祕之口口相傳
之道非世之常文勿示非人祕之祕之又運
精氣自尾閭夾脊入腦尾閭穴在第十九節
夾脊節在第十二節下補腦法其初當偃頭
向後緊閉大椎穴第三節不令氣過先緊閉
夾脊不令氣過大椎穴名上關夾脊穴名中
關後漸漸一起直入腦滿腦滿之後丹自玄
膺而下其味甘其氣香至此則内丹成矣久
則有徵驗或身如坐甑中熱不可勝稍息或
四肢身體内外冷如寒冰然後和焉至此地
分勿驚勿凝後别有法妙在心授口傳入胎
息法就行迴風混合法使精合神神合氣氣
合眞混合神丹百日丹成修内丹至腦滿當
行三一九室默朝上帝之道功成詔至飛昇
有期矣
　第二轉法
　訣曰浸浴法裝藥法封固法丹爐法九轉
　並同第一轉法後不復註
　丹砂一兩用第一轉伏火丹砂四兩重裝
　之計生熟砂五兩重用滑石盒子可容五
　兩有餘者裝滿剉之封固行火
　第二轉火候(一兩/六錢)
　每轉火皆三百六十日九轉同後不復註
右二轉陰數不服四六八轉同後倣此
　第三轉法
　丹砂一兩一錢半重用第三轉伏火丹砂五
　兩重依法製之通計生熟砂六兩二錢重
　用滑石盒子可容六兩二錢半有餘者裝
　滿剉之
　第三轉火候(二兩/一錢)
右三轉神丹服者亦依前法首男乳汁糊圓
之如黑豆大人參湯服之當壽三百歲能出
陽神遊四海與神人往來玉女來侍役使鬼
神若以點化能丹陽换骨脱殻亦可乾汞
　第四轉法
　丹砂一兩五錢用第三轉伏火丹砂六兩
　二錢半裝之通計生熟砂七兩七錢重用
　滑石盒子可容七兩七錢者裝滿剉之封
　固行火
　第四轉火候(二兩/八錢)
右四轉不服亦可點化
　第五轉法
　丹砂一兩九錢重用四轉伏火丹砂七兩
　七錢匱之通計生熟砂九兩六錢重用滑
　石盒子可容九兩六錢有餘者裝滿剉之
　封固行火
　第五轉火候(一兩/八錢)
右五轉神丹服之如前法眞酥丸如小豆大
乳香湯下服之當壽五百歲入水不溺入火
不焚形神俱妙列爲仙官若以點化伏火丹
砂一斤可澆汞四兩名瓊林玉樹便可分比
瓊林汞寳作匱轉養朱砂此名玉笋止可澆
汞一二次不然有損於丹
　第六轉法
　丹砂二兩四錢用五轉伏火丹砂九兩六
　錢依法裝之通計生熟砂十二兩重用滑
　石盒子可容十二兩有餘者裝滿剉之封
　固行火
　第六轉火候(二兩/八錢)
右六轉說如前
　第七轉法
　丹砂三兩用六轉伏火丹砂十二兩裝之
　用滑石盒子可容十五兩有餘者裝滿剉
　之封固行火
　第七轉火候(二兩/一錢)
丹至七轉服者用醍醐爲丸如菉豆大木香
湯服之壽千歲功效不必具稱若以銅錢鉛
錫入匱中皆成上色銀若以雄黄硫黄粉霜
砒石靈砂入匱隨能伏火不走分置諸匱各
轉之若以糝制菉豆大可乾汞一兩成銀投
之三黄即成赤金要當不可費用止可驗其
功效
　第八轉法
　丹砂三兩七錢用第七轉伏火丹砂十五兩
　依法裝之通計生熟砂十八兩七錢重用
　滑石盒子可容十八兩七錢有餘者裝滿
　剉之封固行火
　第八轉火候(二兩/八錢)
右第八轉法同上
　第九轉法
　丹砂四兩六錢用八轉伏火丹砂十八兩
　七錢依法裝之用滑石盒子可容二十三
　兩三錢有餘者一生一熟如法裝之裝滿
　剉之封固行火
　第九轉火候(一兩/六錢)
丹成九轉又名紫金芽服者以龍膏丸如黍
米大龍膏者桑上露水也每服一粒井泉中
沉三日方服井華一汲水服之九轉依法置
丹其人生命上及王相上依經立壇醮祭潔
清齋戒置靈寳符於五方十二神符於辰上
八靈符置八方掩天門掩地户歷華蓋入陰
中取天心日天心時置九宫合丹者在中宫
侍爐先問日奇合尋出宫爲妙丹成服黍米
飛昇爲眞人矣祕之勿傳如人欲死以一粒
口中以水灌下即活六月中死物腹中不拘
人畜經夏不腐此乃驗也
若用九轉神丹鍊飛三黄即同黄帝九鼎飛
丹其法依上立壇潔清又立九宫八卦龜形
爐上按天文下按地理以三黄置在丹砂上
以天盤蓋之然後上火下水飛之掃下玄霜
服一黍米紫雲隨至頃刻飛昇若以點化一
粒乾汞五兩成黄金至此豈可以俗利拘哉
是在言化耳
接金液還丹法合成者依經服一兩便昇仙
若未欲去代且住世爲地仙者齋一百日服
半兩則長生不死萬害百毒不能傷可以畜
妻子若居官秩在意所欲無所禁若後欲昇
天者乃齋戒更服滿一兩即便飛昇矣凡欲
昇天即皆斷穀一年方服之也又按此法凡
服神丹大藥依經日數即輕舉昇天减半服
之即長生不死即是地仙無疑也


上洞心丹經訣卷中









上洞心丹經訣卷下之四
　　　　太極眞人嗣孫手述
黄帝聖紀經曰黄帝元年寅月寅日齋於首
山方明牧力從黄帝以上具茨謁大隗君授
黄帝以神芝靈圖十二卷金銀方十九首黄
帝又登王屋山開石函發玉笈得九鼎神丹
飛雪爐火之道黄帝峨嵋山見皇人禮請神
仙之道皇人曰子豈不知天有玄一生於右
陽名爲流珠爲衆妙之門得而修之可令子
長生昇雲飛霄上朝玉帝黄帝拜受於荆山
鑄金鼎修合流珠大還神丹令傳後人而於
鼎湖服而上昇時有大臣七十二人得丹服
之者亦從黄帝上昇先是黄帝恐金丹道絶
授於元子令傳後人而誡之此道至重必以
授賢者苟非其人自招殃咎後元子又傳東
山子自此以聖傳聖以賢傳賢以仁傳仁得
道者不可勝計天之愛人甚矣而人自非心
不合道固難成也
　　　太上内丹歌
眞鉛之精在混沌中生天地先混沌既分乃
成四象而立五行得天地本立性命胚符合
寒暑優游丹臺十月滿足如子脫胎獲此玄
珠神明自來
　　　太上外丹經節
大道守眞三品爲則以一爲度以正爲德故
鍊金液者神方也妙玄清虚莫不由金符而
得道履九幽而入冥上下虚無因神明而得
昇即授喜太清八符經太清觀天經九都經
神丹經金液經八鍊九轉還丹伏火之訣焉
其方曰
金液還丹仙華流珠高飛雲霞翔登天丘黄
赤之物須臾當得雄雌紛珠可以騰變以致
行厨靈人玉女與我俱遊出入無間與天同
符其精凝霜善致沉浮汝其震欽必遊仙都
金液之訣盡於此矣夫水銀朱砂硝液流珠
以作神丹服一刀圭飛昇天宫丹成作金以
爲食器乃得神仙汝審欲神仙先當服還丹
金液乃存其神即得昇天上爲眞人汝不服
還丹金液當自苦爾爲寒濕風鬼所擊司命
不能救也道之如此可不勉哉汝善温衣少
食適體守虚虚無自然鬼亦不能殺也年壽
盡終即自死耳何以言之以其不堅無神故
也譬猶萬物之生非欲求死但自老朽枯槁
腐死耳人亦如此矣吾以作禍則妖魅試人
猛獸傷人蛇蝮螫之矣
昔左元放於天柱山中精思而感神人授之
以金丹仙經會漢末大亂不遑合作而避地
江東志造名山以修此道乃以神丹經等授
弟子葛仙翁又以授弟子鄭君鄭君家貧無
以買藥而葛洪者鄭君之弟子親事勤苦乃
於馬跡山立壇授洪丹經並諸口訣謂洪曰
吾承先師左君之誡曰諸小山中不可居作
神丹也且小山之中無有正神皆是木之精
千歲老物血食之鬼此輩是邪氣不念人修
道作福但欲於禍人也夫齋潔之士雖以術
數辟身而鬼魅或能壞人藥也今合醫家佳
藥好膏皆尚不欲令雞犬及婦人小兒等見
之如藥被見者用便不驗又染彩物者遇惡
目見之皆失其色也況神仙長生之大藥乎
古之道士合作神藥必入名山無人之地終
不止於小小凡山中正爲此也又按仙經可
以精思合於仙藥山者有泰山華山霍山恒
山嵩高山少室太白終南等山此中皆有正
神其中有地仙又生芝草可以辟大難不但
堪合藥也若有道者登之則此山神必助之
爲福也至藥必成
凡山大則神大山小則神小無防避之道有
必思害也或被疾病或遭驚怖或患傷刺或
聞異聲或逢變異或見光景或大木不風而
摧折或巖石無辜而自墮或令人迷亂狂走
墜落坑谷或猛獸毒蛇犯傷人故不可輕入
也
凡入山當擇四時旺相干支相生之日吉也
東嶽忌甲乙寅卯歲月入南嶽忌丙丁巳
午歲月入中嶽忌戊己辰戌丑未歲月入
　西嶽忌庚辛申酉歲月入北嶽忌壬癸
亥子歲月入
但所之此山屬其嶽之方面者皆悉禁此歲
月也
靈寳經云入山當以保日及義日專日大吉
若以制日伐日必死保日者干支上生下
也如甲午乙巳是也義日者干支下生上
也如壬申癸酉是也制日者支干上尅下
也如戊子己亥是也伐日者支干下尅上
也如甲申乙酉是也專日者支干比和也
如甲寅乙卯是也
入名山當以甲子開除日以五色綵繒各五
寸懸石上所求必得入名山亦癸之時此謂
天心日必得仙道度世也
入山良日甲子甲午甲寅乙亥乙卯乙巳丙
戌丙午丙辰皆大吉必安隱得道
　大月忌日(初三十一十伍十八二十四/二十六三十日)
　小月忌日(初一初五十三/十六二十八)
若犯此日入山既爲山神所試所求不得所
作不成豈但道士忌之凡人此日入山皆凶
與虎狼毒蟲喜相見入山宜知六甲祕訣呪
曰臨兵鬥者皆陣列前行
凡九字當密呪之無不辟惡要道不煩也
又入山月忌之日正月午二月亥三月甲四
月戊五月戌六月申七月甲子八月甲午九
月(寅)十月辰十一月乙十二月(丑)
上古入山合丹求道潔淨賫三皇文及五嶽
眞形圖所召山神及按鬼録召里社及山卿
澤尉問之則知木石之怪山川之精不敢來
試人也凡諸邪物自然遠匿黄帝東到青丘
見紫府先生受三皇文勑召萬神即此
凡入山合丹欲辟山川廟坐百神鬼之法最
以符爲切要神仙大藥亦資符力而辟衛也
符法者老子於神人授之者也今人用之而
少驗者由於傳寫多誤又信心不篤徒施用
之然凡求長生制之在藥不由符力而能致
之仙也然不可廢者藉其却鬼辟邪以丹之
漸
　入名山賫召高山君符



此符齋十日召高山君使除虎狼之害其符
以丹書繒上一尺二寸長亦如之若書時不
得中息而語也書畢燒香夜於淨室之中隨
月建立著新衣服而召之凡用符以大字著
左右心前恒正思慕其象之宜旁召六甲直
符並玉女名字賫所召之書仰視面想思八
方之外存神長五尺衣服如六甲經




此登山符仙人陳安世入山甲寅日書白素
上夜向北斗祭以酒脯自說姓名以著衣領
中辟邪精百鬼老物虎狼毒蟲帶之置案上
面向北斗



此符一本書點畫如此用法如前同只點畫
大同小異與前不同其功效一種無别故兩
存之




此符以丹書絹素各異之帶著肘後男左女
右亦可以書白素帶之可以著住處四方各
一枚若移徙當先令人拔取此符大神勿妄
傳也



此符亦是登山功效不異是老君黄庭三十
九眞祕符辟百鬼合仙藥和合之處住必須
名山極深之處無人畜行跡乃有東流水大
石巖室之中若無巖石室可於深林之中無
人跡處作室常須近水非其處勿措意作神
藥大山無東流水西流亦得



此得居山住處安以丹書柏板上大文書令
彌滿其板上著門上四方四隅及所行道之
處安之並五十步辟諸精也



此符是去狼虎之符與前同移徙板將辟山
精用
按爲道者多在山林之間乃是虎狼毒蛇精
怪魍魎之窟穴也不深防辟損害藥也
　　　辟百蛇即及却虎狼符


此二神印取棗心刻之方之二寸畢設祭再
拜請佩之甚有效



此黄首朱宫玉女簡房教導之印能却虎狼
不敢前此亦可爲符朱書吞之入山辟虎狼
亦可爲印出玉胎經也



此符却鬼合藥時懸安四面制諸鬼大神驗



一本中心有七曲餘並同不知誤者




此山居符書之於柏板上安門四角虎狼不
至
　已上三符並用朱書



　屯符有一本下如屯


此開山符以千歲虆爲奏長尺二寸以丹書
此符以印大石名山山門即開寳書亦出金
玉皆見千歲虆者天慈也如鼠耳却鬼制魅
也
　右於深山靜處作丹屋四角懸鈴子並作
　却鬼藥却鬼符安四面然後可合藥若不
　然者鬼神吸其藥精盡或變却是以須作
　符厭禳之却鬼藥法以光明砂雄黄雌黄
　麝香附子白术鬼臼鬼箭各二等蜜丸之
　帶
昔黄帝受丹經於玄女訪眞一於皇人故云
長生仙方唯有金丹守形却惡獨有眞一古
人尤重焉仙經曰九轉金丹經守一訣皆在
崑崙五城之内藏以玉函尅之金扎封以紫
芝印以中章此蓋上聖寳祕之法也身疾未
愈神丹未就年命未定衆邪未遣守一之道
不可不知也入山守一則百毒不敢近人不
須諸法百邪自去也
　　　作丹屋法
先擇得深山臨水懸巖靜處人畜絶跡施帶
符印符室法庭前其室方十二步高二丈四
尺南門著扉門前使有東流水東日西月表
裏香泥泥之四方各作主丹符也於室中立
五嶽三台西方壁下别立層壇置諸藥草及
神丹經訣目録並布於上即有生藥使者護
之萬靈不能干也
　　　合和防辟法
凡欲合丹於山中安堵訖乃召山神請問可
否方得安穩施行萬無不成其法如左此後
諸法仙翁持用諸符也



齋十日丹書黄素一尺於山草間召中嶽君
主欲作神丹先召問其節度以符字



老子合神丹之日以朱書白素八寸盛以絳
囊繫心前欲服丹者當迎七日服之即便通
靈役使此名太一八寸素符



此符合丹人服之令心開勿汙辱之
太清神丹寳經凝鍊八石五耀七明玄宫寳
鎮檢御火靈九轉成華長昇太清祝畢以青
錦囊盛符繫於頸上此符檢制石精令不飛
亡使烟霜充滿神華凝結



却害符以丹書白紙上廣三寸長四寸以投
爐中即伏精思常見神光加精諸神來至仙
人玉女來見也即神丹成天地鬼邪不能害
也
法曰夫欲爲神丹五石變化出五金之法皆
當謁
天上皇道君受五神符則五石五金隨意而
化爭出其精




青帝符法甲乙日白茆爲藉長三尺青繒長
一丈二尺布藉上酒二杯脯二朐以繒爲地
墨書符廣二寸長七寸置藉上呪曰吉日良
時小兆臣某再拜謹受
上皇道君青帝神符因再拜燒符服之此應
一箇符圖寫校差參須詳審之



赤帝符法以丙丁日白茅爲藉長三尺絳繒
長一丈三尺布藉上酒二杯脯二朐以丹書
符廣二寸投符藉上呪曰吉日良時小兆臣
玄再拜受
上皇道君赤帝神符因再拜燒符吞之



黄帝符法以戊己日白茆爲藉長三尺黄繒
長一丈二尺布席上酒二杯脯二朐朱爲地
以紫書符廣三寸長七寸投席上呪曰吉日
良時小兆臣玄再拜受
上皇道君黄帝神符因再拜燒符服之
　右已上大寥落不相附近計是一符復用
　審之



白帝符法以庚辛日白茆爲藉長三尺白素
長一丈三尺布藉上酒二杯脯二朐緑爲地
以丹書符廣二寸長七寸投藉上呪曰吉日
良時小兆臣玄再拜受
上皇道君白帝神符因再拜燒符服之



黑帝符法以壬癸日白茆爲藉長三尺皂繒
長一丈二尺布藉上酒二杯脯二朐黑爲地
以丹書符廣二寸長七寸投藉上呪曰吉日
良時小兆臣玄再拜受
上皇道君黑帝神符因再拜燒符服之
　右按前五帝神符後四符每云玄者仙翁
　受時稱之諱也併書兩通燒服之一通頭
　上帶之彌爲變化家用於欲丹時前十日
　作之
夫大丹者金火之精華眞人之所珍是故服
之者神仙變化長生乆視役使百靈上昇太
清者也俗人徒知其丹經之篇目而不知合
丹之忌諱雖得其方而無成者此也夫神丹
欲合者有五忌三諱四敗六畏也若犯之者
丹精飛散靈華墜落神光沉遯霜烟損失服
之無益不可不愼也所以眞人請問其目
玄師答曰五忌一者合藥及發火時無犯五
石死日也謂春壬辰夏癸巳秋丙戌冬丁丑
用之石精死結合毒藥之無益也二者忌市
具神藥及論說丹事無用五邪生日謂春壬
寅夏癸巳秋壬申冬癸亥以其日入山合神
藥皆無所成神盡不佑鬼邪敗人三者忌合
神丹入名山忌五嶽傷絶日謂春庚寅夏癸
未秋丙申冬丁丑以其日入山合藥及採芝
草神靈録人魂魄丹藥損壞疾病傷身四者
忌合神丹爐釜及封泥神藥無用天開地破
日春丙戌丙辰夏辛未辛丑秋壬辰壬戌冬
癸未癸丑以此合神丹爐竈釜則丹室自開
石精散洩飛揚丹華皆敗五忌者合丹男忌
七月三日及七月甲寅日女合丹忌正月七
日及正月庚申此四日是石精交戰合鬼之
日以其日執事起火則丹精不發神靈不感
邪鬼來入皆爲凶敗此所謂五忌也三諱者
一諱合丹之時泣淚悲傷也二諱犯丹弑賊
名字也三諱凶衰淹穢死産乳也按犯此三
諱則石精哀結五華不曜其丹必毒入口殺
人凡八石至忌憂慼泣淚及臨屍凶淹之人
皆不可厠預丹爐等事也又丹有弑賊惡鬼
謂所名不葱子字混泥洗合丹始火之日愼
呼此名字也若犯之則鬼兵來入神爐破碎
精華散出四敗一者地無丹氣謂非神地二
者見嫉妬之人謂惡眼人見神藥則致鬼殃
也三者侣非其友四者五辛臭物及燒雞犬
毛也按此四敗者八石之所大忌不可犯之
六畏者一初封藥之日及始火之時畏遇風
雨雷霆二者合丹之日畏聞唤魂魄聲(三畏/四畏)
(脫/開)五者合丹畏聞悲哭聲也六者畏見一切
血腥汙穢之事也按此六畏者皆神丹之所
禁忌有聞而犯之則神精驚擾靈氣損也
仙翁曰服第一之丹流珠九轉及丹華二丹
功能者以甲子日平旦向日再拜長跪服之
如黍粟即時神仙上昇九天服半黍粟即爲
地仙入火不燒入水不濕萬惡不中兵刃不
傷變化自在出入無間役使鬼神壽同天地
若欲去代更服半黍粟即時昇天欲度俗人
服如小豆即日昇仙服半小豆即爲地仙及
六畜令服如大豆即時昇天故曰鳥得之爲
鳳獸得之爲麟蛇得之爲龍鬼得之爲神女
得之爲玉女男得之爲仙也以蛇脂和爲四
丸如彈丸許埋所居宅處四角即變爲赤龍
舉宅昇天去地七千尺變爲金玉任情所適
埋一丸如雞子黄隨所遠近方圓千里下徹
九泉其中所有江河山林皆悉昇天矣取黄
土堅實細理者一斤細搗篩沸湯煮之三沸
以一銖投中熟合和煎令水盡變成金
仙翁曰諸丹成而服者乃多格人以三品言
上中下上士七日登眞下士服之七十日得
仙愚人服之一年乃仙若還至誠便敢頓服
刀圭者皆暫死半日許乃生如眠覺狀此乃
嶮之至矣必須依方以半黍要爲度
　伏聞學道不成所由有八一者偶知一事
　便言已足劬勞鼎火皓首無成二者雖遇
　奇方謂非實法求之不已遂至蓋棺三者
　眞僞不分無師取訣意無一定消棄光陰
　四者恃所聰明忽略知法自言已得不盡
　師心五者眞方祕訣非易見逢謂在名山
　歷險損命六者家無儋石飢寒切逼得如
　不得知如不知七者性不精專復無蓄積
　明師已决疑而不行八者所遇之師師素
　狹劣惜其淺短不盡教之告云道不在多
　矯生寳祕謂以爲實遂至守株也
仙翁曰合丹當求道養眞勿貪俗利榮華造
黄白致使靈祇不佑鬼忽恚以致不祥夭横
傷年深宜愼之不得妄傳非人非同志者不
得輕泄之的有殃譴
仙經曰有仙籍者謀之者死犯之者滅門憎
之者亡
上洞心丹經訣卷下














