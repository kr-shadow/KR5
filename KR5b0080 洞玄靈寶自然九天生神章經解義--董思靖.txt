#+TITLE: 洞玄靈寶自然九天生神章經解義--董思靖
#+DATE: 2016-06-11 12:26:55
#+SOURCE: github.com/kanripo/KR5b0080 master ee76c441                
洞玄靈寳自然九天生神章經序說裳一
　　懸義
原夫三洞一乗教典大科分三一序分二正
宗分三流通分今此經乃三洞自然之炁結
成靈文非由人所演說故經題不冠以太上
經首不冠以道言不立序分不言時處而所
謂洞玄靈寳者乃述經者以其所載之道當
隷於本部也從經首至太清太極宫即述三
寳之本跡也自此三號雖年殊號異本同一
也至離其本眞耳言三炁爲天地萬化之原
而人則與之同根合德也内分五章一章自
此三號至開光賛本宣化二章自炁清髙澄
至並受生成分辯儀象立奠三才三章自天
地萬化至天地之極也乃攝跡崇本四章自
人之受生至終不生也言人貫三才重生縁
㑹五章自夫人至本眞耳乃讃重勸修次自
九天生神章至所聞也讃章本起功德無量
内分四章一章自九天至自然之章賛章自
然體全用具二章自天寳至生人言誦章功
德玄應隨量三章自學士至還人言羣品皈
依應量自利四章自三寳至所聞也乃歸本
反寂次自夫學上道至登晨乃讃重教修功
用差等内分六章一章自夫學上道至坐致
自然譛勸齊舉二章自三寳至同仙言祕重
尊奉三章自三元至考身乃勉宿善戒輕傳
四章自脩行至寳章捨事入道澄心契元五
章自誦之一過至一時生神言如法行道功
德等漸六章自九過爲一遍至登晨乃序效
階差終致極果以上乃正宗分也此經旣以
自然爲宗故首不立序分至此乃立出經之
序分也自元始天尊至賜所未聞爲一叚中
分九章一章自元始天尊至嘯朗九天權立
時處顯示容儀二章自是時至披心乃神王
應機將陳已問三章自於是至侍晨乃整儀
啓問自述已職四章自方當乗機應㑹至善
惡當分乃乗時興愍宣任濟善五章自赤明
以來至以充儲官明三代選人以充仙任六
章自如此之例至毫分無遺明隨因證果詮
次差等七章自又九幽之府至開大有之民
明遷拔宿善充太平民八章自當此之時至
亦臣之憂矣明應㑹料别慮失平等九章自
太期旣切至賜所未聞乃開心自任哀求法
要次自於是天尊至愼勿輕傳明出經縁儀
中分二章一章自於是天尊至妙亦難超明
天尊應機讃道將授二章自子旣司帝位至
愼勿輕傳乃天尊讃許勉勤戒祕以上乃序
分也自登命至復位乃流通法要具述儀度
中分二章一章自登命至神王乃出命傳經
衆眞具儀二章云法事旣畢諸天復位乃授
經旣竟歛儀反寂乃流通分也次自天尊重
告至可不愼之焉乃申賛祕重然後出章也
　　　五劫開化說(釋九/天義)
元洞玉曆章云混元溟涬大梵彌羅諸天未
分九陽冥合三因九轉六變七徊元始肇形
五劫初化乃命梵元祖晨道君筆録天元運
乗五劫故元洞者以名祖炁玉曆者以紀天
元劫運五周復歸其一自一炁分化三因成
九若龍若蜓盤曲九道總九陽祖炁之元太
上以三九運梵三五乘元合四十二炁(三乗/九爲)
(二十七三乗五爲/十五共成四十二)以開始青天元祖炁明東
方始青之元應九陽木王之初故東方得九
炁以分天境劫號龍漢次九因重復陽炁開
明赤文流光敷落五度玄圖丹書太上以三
乗五三轉朱英合二十四炁(三乗五爲十五/三乗三爲九共)
(成二/十四)以開南丹天元祖炁明南方丹光之元
應三陽火王之初故南方得三炁以分天境
劫號赤明次復九因重積中黄化元天緯周
躔梵元乗五太上以五五三徊混陽十二合
五十二炁(五乗五爲二十五五乗三爲十五/兼十二數共成五十二之数也)
以開中黄天元祖炁明中靈黃華之元應五
陽土王之初故中央得一十二炁以分天境
劫號上皇次九元復因素景肇陽七明煥梵
五緯乘天太上以七五三乘合三十六炁(三/乗)
(七爲二十一三乗五/爲十五共成三十六)以開素靈天元祖炁明
西素皓景之元應七陽金五之初故西方得
七炁以分天境劫號延康次復九因周竟混
化歸本一炁肇明太上以二五乗十三積元
陽合三十炁(謂以二五相乗爲十/三積其十共成三十)以開北玄
天元祖炁明玄冥上景之元應一陽水王之
初故北方得五炁以分天境劫號開皇是也
(龜山玄録云天尊結元洞之炁爲玉暦之書/以龍漢爲初劫赤明爲中劫延康爲終劫靈)
(章經云龍漢承延/康界開號赤明也)太上居混沌之初御先天
之炁爲萬化祖積陽成天陽數竒天數二十
有五一三五七九是也一本居北一六無位
寄於中央以爲布化之始中位向南者也故
布炁之序始於南而次三居之南不可以無
對故北爲南對而次五居之先天布炁皆逆
數也炁有屈伸故位有逆順而逆所以爲順
也故由北而西次七居之由西而東次九居
之東方得九數者終於此則始於此此九所
以爲萬物元而爲後天八用之本也數窮於
九變於三十六三五七九爲二十四列於四
方中央無位之一虚中而運十二炁以成三
十六之數(先天布炁則一自中始後天運炁/則五居中位一始一終故兩其一)
(而爲二一伸一屈故兩其五而爲十合成十/二也數變於三十六二十四旣列於外得徑)
(一圍三之二則中央所存之數十二矣三十/六者即九之變故分五劫天境皆以九言也)
觀之五子歸庚之法庚子居一而具十二支
之全炁亦一義也(五子元乃西方甲子金七/數而遇庚北方丙子水五)
(數而遇庚南方戊子火三數而遇庚東方壬/子木九数而遇庚中央庚子土即一不動乃)
(爲四乎所歸故統十二辰之炁也/所以必遇庚者乃炁數之變也)然則五方
所合之數何與曰其數亦從中起虚其中以
統四方之數故三五七九在四方爲二十四
炁之宗而無位之一六分之四方各得其七
而爲二十八宿之元(一六本居北以其一乃/天之元六乃地之元而)
(五乃中之數故無定位而四方各具所以一/與五互見於中北而合其數爲六也一爲生)
(数之始六爲成數之始故太/始居之以爲生成之本也)合二十四與二
十八即中央所合之五十二也先天之數逆
布故光南而後北先西而後東亦如三五七
九之序也後天之炁順行故本而火而土而
金而水五劫所以運也太上藏其一於中以
爲資始之本一藏則六用矣是以總四方之
六而布於直面之南爲二十四復加其六而
布於北爲三十次西之三十六東之四十二
皆加六焉六旣用矣又藏其用則四十二而
三十六三十六而三十三十而二十四二十
四即四方之三五七九也分而合合而分乃
造化之至妙而所謂應者在其方則應其數
矣此太上藏天一而分天境復用其六以爲
萬化生成之本乎

洞玄靈寳自然九天生神章經解義卷之一
　　　清源天慶觀道士圭山董思靖著
　　　釋經題
　此經乃三洞飛玄自然之炁結成靈文超
　於視聴之先出乎名言之表衆眞欽奉萬
　聖尊崇本祕於玄都紫陽玉臺因飛天神
　王憫下世陽九百六之災親禮天尊懇請
　宣布於是髙眞得而降授塵世得而流傳
　也所謂洞玄靈寳者蓋三洞中一部之名
　自然九天生神章者即部中一品之目三
　洞則洞眞洞玄洞神是也洞以虚通無外
　爲義玄以玄妙不測爲義此道本體包貫
　三才混融萬有而不可致詰也靈寳者表
　神化之無方爲衆聖之所貴其在人也通
　逹無礙之謂洞應感無滯之謂玄神慧而
　化之謂靈炁凝而妙之謂寳自然九天生
　神者自然明其體也九天示其跡也生神
　顯其用也其體混成本乎無待故曰自然
　九者陽數始於一而究於九也天者是理
　所寓之跡也生神者由天而命乎人以生
　神也夫神無方體必得九天之炁然後有
　所寓而妙用無窮焉章者其文燦然而成
　章也經者載道之名萬古常行之典也
天寳君者則太洞之尊神天寳丈人則天寳
君之祖炁也
　此言教跡之本洞眞教主即天寳爲跡祖
　炁爲本祖炁即混洞太無元髙上玉皇之
　炁也天寳君乃萬道之祖故爲大洞之尊
　神也天者以玄爲義取其自然故以天名
　寳者至貴之稱君者至尊之號謂爲羣生
　之所尊貴也不曰洞眞尊神而曰大泂者
　乃三洞未分總爲大洞如二儀未判謂之
　混沌也尊神言其主也蓋髙而無至仰之
　曰尊炁母混成不測爲神此合理炁而言
　也又稱丈人者是炁之主宰而最尊最先
　者也
丈人是混洞太無元髙上玉皇之炁九萬九
千九百九十億萬炁後至龍漢元年化生天
寳君出書時號髙上大有玉清宫
　混洞大無元者混以不分爲義洞以虛通
　爲義太以極大爲義無以眞空爲義此明
　大道之本體渾淪洞徹先天地生而實無
　形體之可即故曰混洞太無也然專曰混
　洞而不曰太無則混洞幾淪於一物而不
　足爲天地萬物之宗本專言太無而不言
　混洞則太無反淪於空寂而不足爲隂陽
　萬化之樞紐通謂之元則統之有宗而乃
　所以爲發生之本也髙上玉皇之炁者三
　寳本地俱岀言名之表故通稱爲上然尋
　跡取本玉清最髙故加稱髙上也皇者光
　大之名王者含潤之德明此妙本雖復靈
　絶空無而有光大含潤之德是炁之祖至
　尊至貴而理之所寓也九萬九千九百九
　十億萬炁者乃混沌之先未有歲數可紀
　故但以炁言數積至此然俊龍漢劫開九
　乃陽數經云積陽成天是也龍漢元年化
　生天寳君者龍漢乃始劫之名屬東方天
　境元年是初時之號亦非如今世之年數
　也所謂化生者乃有而無形無而有精非
　由形生故稱爲化如洞神經云妙像無形
　應感有體眞精妙炁化成姿容是也(後二/說同)
　此乃無象之象非狀之狀惟道爲身不屬
　空有矣岀書時者即龍漢劫初之時出洞
　眞十二部之書也且當是之時人物未兆
　何由出書殊不知是書之文是炁之所結
　也纔有是炁便具是書而炁之所以然者
　皆書之理也髙上大有玉清宫乃天寳君
　之治所也
靈寳君者則洞玄之尊神靈寳丈人則靈寳
君之祖炁也
　此靈寳君爲洞玄教主諸義見前
丈人是赤混太無元玄上玉虛之炁九萬九
千九百九十九萬炁
　赤者南方之色此言色相之明煥也亦是
　將顯赤書之象然雖有色而未分故曰赤
　混旣言赤混則可名於有又言太無則可
　名於無今合而言之蓋表眞空妙有混然
　無間乃所以爲萬化之元也度人經云混
　洞赤文無無上眞亦此意也上玉義見前
　虚者體本空洞全具上玉之德理雖存焉
　然非實有形器常自虚通之謂也
後至龍漢開圖化生靈寳君經一劫至赤明
元年出書度人時號上清玄都玉京七寳紫
微宫
　前曰龍漢元年化生天寳君此曰龍漢開
　圖化生靈寳君者蓋元年乃初劫也謂之
　開圖乃化元顯發文彩巳露而靈寳君生
　於是時也赤明乃第二劫名屬南方天境
　經一劫者龍漢劫也是靈寳君生於龍漢
　之中而出書於赤明之初也加度人二字
　者蓋靈寳君實爲傳教度人之祖玄都玉
　京七寳紫微宫乃靈寳君所治之宫亦藏
　經之所也
神寳君者則洞神之尊神神寳丈人則神寳
君之祖炁也丈人是冥寂玄通元上玉虚之
炁九萬九千九百九十萬炁後至赤明元年
化生神寳君經二劫至上皇元年出書時號
三皇洞神太清太極宫
　神者變化不測超然無累之義(寶君之/說冏前)洞
　神敎主則神寳其跡也冥寂玄通元上玉
　虚之炁其本也冥言窃漠寂謂恬夷玄乃
　不滯通即無壅此明妙本雖冥漠四絕湛
　寂恬夷而常通不壅逈然無滯也(餘義/同前)通
　稱元者以其均爲萬善之宗長萬化之本
　始也然此三者前之兩元同稱太無後之
　兩炁同稱玉虚是中之元本乎上而下之
　炁本乎中故中之元與炁特兼二者豈非
　所以逗一脉之流通而無間歟至赤明元
　年化生神寳君經二劫至上皇元年出書
　時號三皇洞神太清太極宫蓋經龍漢亦
　明爲二劫而上皇乃中央劫名當洞神教
　主下化三皇洞神太清太極宫即其所都
　之號也詳觀三元所積之炁其數各有差
　等自上元至中元所減之數巳逈不同等
　而下之愈不逮前可見運度漸促猶人之
　一身少而壯壯而老也歟
此三號雖年殊號異本同一也分爲玄元始
三炁而治三寳皆三炁之尊神號生三炁三
號合生九炁
　自無而有有亦强名從一而三三不離一
　雖三元之號異本一致以同歸謂之年殊
　則龍漢赤明上皇之分謂之號異則玉清
　上清太清之别然實本於元始之祖炁而
　總於洞眞之上道故云本同一也當其迎
　之不見其首隨之不見其後獨非體之至
　妙者乎及乎號之以年名之以炁豈非跡
　之可名者乎然跡未嘗離體而體亦未嘗
　異迹也分爲玄元始三炁而治或依七籖
　混沌篇云一炁分爲玄元始三炁而理三
　寳遂以冶三寳爲句未穏上云此三號而
　下云本同一也是攝三而一又云分爲三
　炁者乃即一而三也三天正法經云始炁
　青青炁精澄曰清微天元炁白白炁精澄
　曰禹餘天玄炁黄黄炁精澄曰大赤天三
　炁俱生空洞之中自一分三以統三天之
　治然後導運御世也三寳者即天寳靈實
　神寳也是爲炁中之主宰故曰尊神三炁
　即玄元始也號生三炁乃毎號又各生三
　炁故三號合生九炁正法經云三天旣立
　始炁生混混炁蒼蒼炁精澄生鬱單無量
　天混炁生洞洞炁赤生無量壽天洞炁生
　皓皓炁蒼生梵監須延天元炁生昊(或作/旻)
　昊炁緑生兜術天昊炁生景景炁黄生不
　驕樂天景炁生遁遁炁白生化應聲天玄
　炁生融融炁紫生梵輔天融炁生炎炎炁
　碧生清明天炎炁生演演炁黒生無想天
　九炁並生於上三炁之中與上炁相去各
　九億萬劫也其在人身則三炁三寳乃元
　神元炁元精也居人三丹田而分鎭九宫
　也
九炁出乎太空之先隱乎空洞之中無光無
象無形無名無色無緒無音無聲
　消魔眞經守一品云一曰始無是爲玉清
　二曰元洞是爲上清三曰玄空是爲太清
　則是出乎太空之先乃原於始無未見炁
　者所謂元神是也隱乎空洞之中乃合元
　洞玄空而言所謂元炁元精是也當是時
　也視之而不見聽之而不聞所以無光無
　象無形無名無色無緒無音無聲蓋即其
　始而觀之則沖漠無眹初無聲臭之可求
　然而隂陽勤靜之理莫不悉具於其中此
　其所以爲導運御世之本也
導運御世開闢玄通三色混沌乍存乍亡運
推數極三炁開光(上章賛/本宣化)〇炁清髙澄積陽
成天炁結凝滓積滯成地
　導者啓迪也御者宰制也若有使之然者
　此乃樞紐玄運紀綱造化而二儀以之開
　闢三炁以之變通者也三色則青白黄也
　三炁則始元玄也當其三色冥一混混沌
　沌將分未分乍存乍亡或離或合倐有倐
　無亭毒旣久運愈推移數亦随之數旣满
　足炁乃開光炁之輕清者屬陽故浮於上
　而髙澄積而爲天炁之重濁者屬隂故滯
　於下而凝滓積而爲地自三炁開光乃至
　成天成地皆其序也
九炁列正日月星宿隂陽五行人民品物並
受生成(上韋分辨儀/象立眞三才)
　此言九炁爲萬物之根即經中所稱者是
　也正法經云三三化生以至九元是也列
　則整然而有序也正則貞固而不邪也蓋
　混然之中燦然倫理不相假借不相侵奪
　此統之有宗而㑹之有元故也日者太陽
　之精月者太隂之精星者按星經序云星
　者體生於地精發於天宿者列星也隂陽
　者元炁之動靜屈伸而隂陽分焉五行者
　質具於地而炁行於天以質而言其生之
　序則水火木金土也以炁而言其行之序
　則木火土金水也乃至人民之衆品類之
　繁亦莫非由九炁列正而後生成也
天地萬化自非三元所育九炁所導莫能生
也三炁爲天地之尊九炁爲萬物之根故三

合成德天地之極也(上章言攝/跡崇本)
　育者慈養之謂也導者推運之謂也神鬼
　神帝生天生地非三元所育不能也品物
　流形各正性命非九炁所導不能也此其
　所以紀綱造化流行古今而爲天地之尊
　萬物之根也三合成德天地之極也者乃
　三而九九而三復歸于一也正法經所謂
　從九反一乃入道眞是也蓋即其造化發
　育之本而推之則知三元之實德渾然一
　體冲漠無眹卓然立極於天地之先而爲
　天地萬化之準則故其所以賦與萬物各
　各無欠無餘所謂降𠂻是也
人之受生於胞胎之中三元育養九炁結形
故九月神布炁滿能聲聲尚神具九天稱慶
太乙執符帝君品命主録勒籍司命定算五
帝監生聖母衛房天神地祇三界備守九天
司馬在庭東向讀九天生神寳章九過男則
萬神唱恭女則萬神唱奉男則司命敬諾女
則司命敬順於是而生九天司馬不下命章
萬神不唱恭諾終不生也(上章言人貫三/才重生縁㑹)
　三炁爲天地之尊九炁爲萬物之根惟人
　生於胞胎之中兼天地萬物之禀受所以
　最靈而獨貴爲天地之心也三元育養即
　生育天地而爲天地之主宰者人得之以
　爲性乃秉彛之善也九炁結形即運行兩
　間賦與萬物而爲萬物宗本者人得其正
　以爲體乃結形之資也九月數足九天之
　炁盡降神者寓於是炁而混融無間故炁
　滿而神亦周布於一身矣聲又其神炁之
　激發者也尚取也具全也謂能聲取其神
　具也九天稱慶者蓋天以生物爲心故九
　天之帝因其炁之無夭閼而得遂成人則
　賛而喜之也太一執符者太丹隱書云太
　一公子白元司命桃康五神上入紫房各
　奉青玉案上有五符次呈帝君此言太一
　執符者乃五神則太一爲首也故大洞玉
　經云太一神夫子左執兆符籍蓋太一乃
　反胎始形之神也名曰務猶收人之初生
　執符而混合萬神也旣生則守人玉枕之
　下泥丸後戸帝君品命主録勒籍者帝君
　逢(或作/絳字)凌梵一名七靈一名神丈人品定
　命分之髙下人旣生矣則守兩眉中間紫
　戸之外宫主録即司録君也勒籍謂勒其
　命籍也司命定算者即中央司命丈人若
　名理明初定其算也形生之後則守人絳
　宫心房之中血孔之戸五帝監生者即五
　方之帝也青帝彫梁際赤帝長來覺白帝
　彭(或作/彰字)安幸黑帝保成昌黄帝林虚夫(或/作)
　(舍光/露)同監人之生也聖母衞房者即九天
　聖毋司其生成故衞其房室也天神地祗
　三界備守在天曰神以其隂陽不測故也
　在地曰祗以其隤然示人故也三界即上
　中下天地水三界之神齊備衞守謂莫不
　敬護也九天司馬即總仙大司馬長生法
　師栢成歘生也庭者中央之位東乃生炁
　之方九過者章數足也男則唱恭而敬諾
　尊而稱慶之意女則唱奉而敬順恱而順
　承之意此尊卑貴賤所以分也命章即九
　章也所謂不下命章則終不生者蓋逆順
　吉凶生死一機而巳故反是則不能生矣
　〇以上神名出三天君列紀
夫人得還生於人道濯形太陽驚天駭地貴
亦難勝天眞地神三界齋臨亦不輕也當生
之時亦不爲陋也
　所謂還生者蓋天理混然人所固有得之
　則生失之則死故生於人道則天理復還
　矣濯形太陽者離至隂而沐至陽也蜀註
　云纔得人身必詣南丹火鍊池中滌以黃
　華之水然後投胎就舍方得成人不曰黄
　華而曰太陽者黄華者陽之精在日之上
　館一名洞陽宫中有流火之池池中有黄
　華眞水其間天人常以此水灌濯形容也
　併存于此〇夫人之神與三寳合德炁與
　九天同根頭足象天地七竅應三光三才
　相通其機一也宜乎驚天駭地貴亦難勝
　三界齊臨亦不輕也當生之時亦不爲陋
　也然則爲人可不自貴乎哉
所以能愛其形保其神貴其炁固其根終不
死壞而得神仙骨肉同飛上登三清是與三
炁合德九炁齊并也但人得生而自不能尊
其炁貴其形寳其命愛其神自取死壞離其
本眞耳(丄章乃賛/重勸修)
　且夫人之形象天而法地應三才而具五
　行血氣之所營聦明之所託其可不愛之
　乎然形非徒形必有使形者存焉是以又
　當保其神也南華經云純粹而不雜靜一
　而不變淡而無爲動而以天行此養神之
　道貴其炁者嗇之而不敢妄用也固其根
　者守之而不離其本也故云守中抱一與
　天相畢此終不死壞之義也夫如是則始
　於愛形而終於踐形始於保神而終於窮
　神然後乗雲炁而遊太清是與三炁合徳
　九炁齊并也其或反是則幾何不壞減而
　離其本眞哉蓋自取之耳〇自三號至此
　分爲五章
九天生神章乃三洞飛玄之炁三合成音結
成靈文混合百神隱韻内名生炁結形自然
之章(上章乃賛自/然體全用具)
　此申言生神章之文乃合三洞飛玄之炁
　結而成音故曰三合成音結成靈文其中

　混合百神隱韻内名而有生炁結形之功
　用也隱韻乃諸天之隱韻也内名乃萬神
　之内名也
天寳誦之以開天地之光靈寳誦之以開九
幽長夜之䰟神寳誦之以制萬靈太一誦之
以具身神帝君誦之以結形九天誦之以生
人(上章乃言誦章/功德玄應隨量)學士誦之以昇天
　天寳君應化於龍漢之初當是時也上無
　復色下無復淵溟涬大梵寥廓無光天寳
　以自然之章開而闢之則上下列位天地
　開光也靈寳君應化於龍漢開圖乃爲度
　人之祖故以開九幽長夜之䰟也神寳君
　應化於赤明元年實爲萬神之主故云以
　制萬靈制謂總御之也太一即務猷收乃
　衆神之尊故誦之則具足身中之神也帝
　君即逢凌梵也結形乃結炁成形也九天
　即九天之帝也以上蓋言誦章之功利他
　之行也夫誦與聞對誦則施其惠聞則受
　其惠而學士居六對之間乃自利者也及
　其成功則利他矣雖随其所用而功各不

　同然實一道也
鬼靈聞之以昇遷凡夫聞之以長存幽䰟聞
之以開度枯朽聞之以發烟嬰孩聞之以能
言死骸聞之以還人(上章乃言羣品/皈依應量自利)
　發烟猶煖氣上蒸將以生物烟乃融和之
　氣也大洞經云七玄更起沉景生烟是也
三寳神奥萬品生根故非鬼神所知凡夫所
聞也(上章乃言/歸本返寂)
　神者妙萬化而不測奥者隱至理而難知
　其所以爲萬品之生根者至玄至妙非鬼
　神所知凡夫所聞根猶草木之根人所不
　見而實爲長茂之本也然上文旣言鬼靈
　聞之以昇遷凡夫聞之以長存而此又云
　非鬼神凡夫所知聞何哉蓋上言九章玄
　功乃道用之至著者也而此論三寳神奥
　乃道體之至微者也〇自九天生神章至
　此分爲四章
夫學上道希慕神仙及得尸解滅度轉輪終
歸仙道形與神同不相遠離俱入道眞
　八素眞經云太上道三上眞道七中眞道
　六下眞道八而九章乃大洞之門戸洞經
　在上眞道中之第五品故曰上道也尸解
　者則五解之類也滅度轉輪者如度人經
　所謂末學道淺仙品未充運應滅度又云
　轉輪不滅便得神仙是也所謂學與希慕
　皆求而未至者之事故或得尸解滅度轉
　輪然茍有是志而學之不巳終亦必歸於
　仙道故得形與神同不相逺離而皆入於
　道眞矣凡爲學之功必至於道眞然後爲
　極地然欲至道眞則又非此文不可也
而無此文則胞胎結滯死炁固根眞景不守
生炁無津九戸閡塞體不生神徙受一形若
寄炁而行學得此法可坐致自然(上章言賛/勸齊舉)
　夫人生胞胎之中皆禀九天之炁凝而成
　人旣生而胞中有十二結節盤固五内五
　内滯閟結不可解節不可滅故人之病由
　於節滯人之命絶由於結固也青靈陽安
　元君道經云五藏百結生於萬疾玄一林
　虚開關解結結絶病散神精盈溢仙道日
　臻死道日絶求於大洞毎章皆有此意蓋
　胎根不斷則難逭輪迴結節不解則無由
　生炁此乃生神之要訣修眞之光務也徒
　受一形若寄炁而行者謂雖有此身不知
　生神之道何異行尸苟知此文而坐進此
　道則混合百神化爲帝一入無出有舞輪
　空玄坐致自然信不誣矣
三寳尊重九天至眞袐之大有九重金格紫
陽玉臺自非天地一開其文不岀元始禁書
非鬼神所聞竊之者風刀萬劫䰟死無生依
科遵奉形神同仙(上章乃言/祕重尊奉)
　生神經乃三寳尊重之文九天至眞之訓
　祕於大有之宫五老玉檢云大有者九天
　之紫宮九重緘鐍之深也格則几案之類
　臺則安經之所自非龍漢開圖神王冒禁
　懇請則此文豈得而見之宜乎竊之者穫
　罪遵奉者神仙按大洞雌一經載太上科
　令云傳受天書而殃鍾其祖先者是重其
　宣言之罪防其泄漏之盟耳又按黒録上
　篇載水火官外又有風刀左右二官左風
　考官主治受經符寳訣無盟修行貪財自
　鬻將損天科之罪右刀考官治伏誓告盟
　背違師友評論善惡攻伐根本莫大之罪
　也由是觀之則竊之者當戒而遵奉者勉
　焉
三元宫中宿有金名紫字刻書來生應爲三
滑神仙之人當得此文有其縁㑹當齎金寳
奉師效心依科盟受閉心奉行愼勿輕泄風
刀考身(上章乃勉宿/善戒輕傳)
　三元宫即三清宫也五老玉檢云昔隱禁
　此書世無知焉惟太玄有金閣玉名瓊札
　紫簡三元有併晨隱録丹臺有黃字之文
　將是當來必爲眞人者乃得受之耳旣有
　受經之因縁時會又當齎金寳奉師效心
　依科盟受旣受之後所謂閉心奉行者乃
　黙黙而行也風刀義見前
修行之法千日長齋不關人事諸塵漏盡夷
心黙念清香執戒八室東向扣齒九通調聲
正炁誦詠寳章(上章言捨事入/道澄心契元)
　按虚皇四十九章經云齋戒者道之根本
　法之津梁子欲學道清齋奉戒念念正眞
　邪妄自泯夫清齋者心齋也南華眞經云
　若一志無聽之以耳而聽之以心無聽之
　以心而聽之以炁聽止於耳心止於符炁
　也者虚而待物也唯道集虚虚者心齋也
　故嚴君平云虛心以原道徳靜炁以期神
　明而陸脩靜齋集亦云夫入禮非聖眞而
　處身五濁三尸强盛内生攻賊九竅四關
　各有所趣施爲之間動入死地故設科教
　儀範之文以齊其外著注念凝神之法以
　正其心復以胎元鍊炁之方制其食味祈
　眞朝謝之品滌其過尤然後趨於學不學
　之徒臻乎冥寂栖於損之又損之府契乎
　無爲則邪譎之關鍵不開鎭靜之純和可
　致蓋人業習深重難遽合道使之因齋以
　屏縁息心而契道故須千日長齋不關人
　事則心專而其功久且熟矣乃得諸根塵
　漏自然淨盡大抵人之一心儻非妙悟則
　不能當體澄寂故云心無天遊則六鑿相
　攘是以一眞之元未免隨諸根而散漏今
　旣諸塵消盡則心自夷而念自黙矣夷心
　者坦然平夷黙念者寂然無念也然後清
　香執戒清香取薰和炁蓊冥通眞逹聖清
　以表其心之清香以表其德之馨也戒者
　檢身律已止過防非之謂也執者寳而持
　之之謂也夫旣能夷心黙念則一眞澄湛
　萬法悉空乃深造乎不持不犯之妙又何
　以執戒爲哉雖然唯聖罔念作狂苟不如
　是則澄治之功踈矣故必靜存之體先立
　然後動察之用自然昭著也入室東向者
　取其炁也叩齒九通者集衆神也九者陽
　數也髙上寳書神明經云叩齒之法左爲
　天鐘右爲天磬中爲天鼓若去却不祥則
　鳴天鐘制伏邪惡當鳴天磬若存思集神
　念道至眞當鳴天鼓要閉口緩頬使聲虚
　而響應深也登眞隱訣云齒者膽神之外
　扞胃神之威力坎神之英華也豈非以外
　扞而去不祥以威力而制邪惡以英華而
　感至眞乎然後調聲正炁誦詠寳章夫聲
　旣調則知其炁巳正蓋發見於外者如此
　故曰心和則炁和炁和則形和形和則聲
　和聲和則天地之和應矣隱註訣曰誦經
　至五百言則叩齒三通以舌䑛上下唇咽
　液三過令人炁不極而聲清也經中此一
　節蓋指人入道之要法學者宜盡心焉豈
　直口誦而巳哉
誦之一過聲聞九天誦之二過天地設恭誦
之三過三界禮房誦之四過天王降仙誦之
五過五帝朝眞誦之六過魔王束身誦之七
過星宿停關誦之八過幽夜光明誦之九過
諸天下臨一切神靈莫不衛軒
　能依前文修行之法故誦章之應如此且
　以兩儀言之一爲陽儀爲天故一過聲聞
　九天二爲隂儀爲地故二過天地設恭也
　後文云二過響地此本專言地以前一過
　方聲聞九天至此則天神地祇並設恭矣
　故兼言之如度人經所謂天地設禮是也
　三過表三才之旣立故合三界神靈莫不
　敬禮其房也四過天王降仙四過以應四
　象則東方蒼天南方丹天西方素天北方
　玄天四大天王各㑹集神仙來降其所五
　過五帝朝眞五過應五行故五方之帝各
　總眞以來朝猶䕶䰟侍魄之意六過魔王
　束身六乃太隂之數蓋六天魔王乃六天
　故炁也其力量與天齊同元始布化其魔
　並生干試學者初歷小魔後歴大魔試之
　巳過方乃保舉上登仙品今於六過乃六
　隂數極之時魔威盛大而我以六過之功
　足以伏之且使之歛束身首不敢妄干其
　功勝矣七過星宿停關蓋七過應七星象
　人之七竅今云停聞亦如度人經所謂一
　時停輪之義八過幽夜光明蓋八乃少隂
　数也幽夜隂所也今乃乗陽炁而光明矣
　九過諸天下臨一切神靈莫不衞軒九過
　功德旣備則其所感有不期然而然者蓋
(一)諸天莫非九天之炁所化而生一切神靈
　亦不能外是炁而有所以莫不翕然而來
　衛也
一過徹天胞原宣道
　三才一理本自貫通是以一過應一元故
　云徹天胞原由之而宣通且天一生水在
　人爲精内觀經云一月爲胞精血凝也乃
　由元一黃演之炁而爲之生端其炁升降
　不失其度則生理昌矣
二過響地胎結解根
　二過應二儀故前文兼言天地設恭也聲
　發響應陽唱隂和天一地二其序然也二
　過響地則胎結因之而解根蓋胎根係於
　地故也夫地二生火在人爲神形兆則神
　有所寓内觀經云二月爲胎形兆胚也然
　胎旣兆則有故根爲之結矣必得洞冥紫
　戸之炁以滋之而爲之斬根斷死戸熈頥
　養嬰童則胎根之結解矣
三過神禮䰟門練仙(練與鍊同古/字通用後同)
　三過應三才蓋天三生木在人爲䰟内觀
　經云三月陽神爲三䰟動以生也必得長
　靈明仙之炁以總統三雲則䰟門練仙矣
四過天王降仙魄戸閉關
　四過應四象上應四天蓋地四生金在人
　爲魄内觀經云四月隂神爲七魄靜鎭形
　也必得碭尸冥演由之炁以滋之則神公
　攝遊炁而練素華矣所謂閉關乃閉其死
　炁之關以杜外邪存生炁也
五過五帝朝眞藏腑清涼
　五過應五行五帝則五方五炁之主宰者
　也蓋天五生土人生五月五藏乃分脾土
　之數始足見於内爲藏於外爲肉内觀經
　云五月五行分五藏以安神也故必五藏
　全具然後五帝朝眞也此皆五仙中靈之
　炁以練元藏腑則紫戸生仙矣腑者五藏
　之配也爲受盛之府也如小腸爲心府大
　腸爲肺府膽爲肝府眉爲脾府膀胱爲腎
　府三焦爲命門府是也
六過魔王伏諾胃管生津
　六過應六律功用至此可以制六隂之魔
　故六天魔王皆伏而敬於心諾而順於辭
　也夫六者水之成數故以津言内觀經云
　六月六律定六府用滋靈也是必得髙眞
　沖融之炁以滋之則斬伐胞樹滯心遊超
　上京矣旦府之名有六而獨言胃何也蓋
　胃屬土爲五行之主可以總括五行以四

　時言之毎季土旺一十八日以五行言之
　則非土不成故也若以藏府之配於十干
　言之如甲乙爲木肝膽當之丙丁爲火心
　與小腸當之戊已屬土脾胃當之庚辛爲
　金肺與大腸當之壬癸爲水腎與膀胱當
　之則胃之位適當其六矣水得土則止故
　胃爲承津之所也
七過星宿朗明孔竅開聰
　七過應七星在人爲七竅七者火之成數
　火能照物故應星宿之光内觀經云七月
　七星開七竅通光明也是得髙仙洞笈之
　炁以滋之而開也章云七誦重關開是也
八過幽夜顯光三部八景整具形神
　八過應八卦在人爲八景八者木之成數
　木性慈仁位應東方出震之地主陽明之
　生炁萬類由之而發生乃幽夜光明之象
　故人之受生自一炁爲祖而分三元於三
　部三田之中一元各具八景共爲二十四
　眞故上部八景泥丸爲君中部八景神主
　絳宫下部八景其神關元内觀經云八月
　八景神具降眞靈也良由眞靈化凝之炁
　有以滋之故形神整具而髙遊無終敗矣
　按七籤解結法及迴元經云上部八景腦
　神覺元子字道都髮神玄文華字道衡皮
　膚神通衆仲字道連目神虚監生字道童
　頂髓神靈謨蓋字道周膂神益歷輔字道
　柱鼻神冲龍玉字道微舌神始梁峙字道
　岐中部八景喉神百流放字道通肺神素
　靈生字道平心神煥陽昌字道明肝神開
　君童字道青膽神龍德拘字道放左腎神
　春元眞字道卿右腎神象地無字道生脾
　神寳元全字道騫下部八景胃神同朱育
　(朱一/作來)字道展窮腸中神兆滕康字道還大
　小腸神蓬送留字道㕑胴中神受享勃字
　道靈胷膈神廣瑛宅字道仲兩脅神辟假
　馬字道成左隂右陽中神扶流起字道圭
　右隂左陽中神苞表明字道生
九過諸天下臨三關五藏六腑九宫金樓玉
室十二重門紫戸玉閤三萬六千關節根源
本始一時生神(上章言如法行/道功徳等漸)
　九過應九天故諸天下臨以合人之九宫
　九者金之成數物成則堅定屬金四序亦
　以秋爲成物之時也内觀經云九月宫室
　羅布以定精也惟其德用旣備故名其天
　曰無想無結無愛天而號其炁曰自然玄
　照之炁也三關者上玉京關中夾眷雙關
　下尾閭關是也五藏者心肝脾肺腎也六
　腑者大腸爲尚書府小腸爲元陽府膽爲
　蘭臺府膀胱爲太和府胃爲太素府三焦
　爲無極府也九宫者兩眉間入二分爲雙
　田宫却入一寸爲明堂宫三寸爲丹田宫
　亦名泥丸宫四寸爲流珠宫五寸爲帝一
　宫明堂上一寸爲天庭宫洞房上一寸爲
　極眞宫丹田上一寸爲玄丹宫流珠上一
　寸爲太皇宫而五藏亦有九宫也金樓則
　重樓也玉室者腦之别名也十二重門者
　黄庭經云重中棲闕十二環註云喉嚨十
　二重也紫戸者素靈中篇云兩眉之上其
　裏有紫戸玉閤者黄庭謂之玉堂亦名玉
　閤也所謂三萬六千關節根元本始一時
　生神皆蓋形體則漸成惟神無方體炁足
　則神具非由次苐而有故云一時生神也
　九丹精中記云天神一萬八千身神一萬
　八千共三萬六千神神炁具足於是而生
　以上九過之應不惟顯生人之理學士聖
　胎其道一也
九過爲一遍一遍周竟三界舉名五帝友別
稱爲眞人十遍通炁制御萬靈魔王保舉列
上諸天百遍通神坐致自然太一度符元君
受生千遍通靈坐在立亡仙童玉女役使東
西萬遍道備馳騁龍駕白日登晨(上章乃序/効階差終)
(致極/果)
　一章爲一過九過而生神備足乃一炁通
　變自然而然也一遍周竟三界舉名五帝
　友别稱爲眞人如三洞珠囊云天眞盻降
　見授大經上仙之道誦而學之遂成眞人
　友者與五帝爲儔侣也別者序其階差也
　十遍則是十倍其功乃可制御萬靈百遍
　通神坐制自然太一度符元君受生其功
　又優故能坐致自然如六甲致行厨之類
　太一度以五符元君受其生籍也千遍通
　靈坐在立亡仙童玉女役使東西者如太
　上四極眞人曰六炁順運於十方六甲周
　行於幽㝠隱化無方上補天眞飛虚駕景
　玉女執巾萬神奉衛眞人造房是也夫總
　行上眞之道則給玉童玉女各三千人前
　導鳯歌後從玄鈞也萬遍道備馳騁龍駕
　白日登晨者雌一玉檢云於是五老翼軒
　八風扇羽神電前驅玉華扶轂乘雲駕龍
　白日昇天故黄庭經亦云羽服一整八風
　驅控駕三素乘晨霞是也或者以寳章應
　感之功經中其言甚著而誦者如牛毛得
　者如麟角遂以迂逺目之甚至訕笑而慢
　侮之是可憫也道德經云杳兮冥兮其中
　有精其精甚眞其中有信信不足有不信
　夫所謂精者潜天而天潜地而地在人而
　人在物而物天地人物聖眞鬼神同此精
　也况夫人之一身法天象地備具萬物獨
　貴而最靈故其感通而甚易昔之忠臣孝
　子動天地感鬼神載之史册者不可勝紀
　彼特一時精誠之至其應猶爾而况千日
　長齋不關人事諸塵漏盡夷心黙念純乎
　其天者歟鳴呼吾於安而行之者不可得
　而見矣利而行之者萬未一二勉强而行
　之者千無二三矧夫疑信半之念慮雜之
　好惡賊之嗜欲汩之人事累之其在我者
　何如也而可以咎聖經之不驗乎古之人
　以修誦而得神仙如魏紫虚李順興司馬
　子微之類多矣今學經之士縱未絶縁離
　世苟能金石其志背塵合眞至心受誦久
　久不巳必階仙品無疑也然苟信不足則
　有不信矣勉之哉勉之哉〇自夫學上道
　至此分六章
洞玄靈寳自然九天生神章經解義卷之一















洞玄靈寳自然九天生神章經解義卷之二
　　　　清源天慶觀道士圭山董思靖著
元始天尊時靜處閑居偃息雲宫黄房之内
七寳幃中熈夷養素空碧練眞耽咀洞慧俯
研生神理微太混嘯朗九天(上章言權立時/處顯示容儀)
　此經直從天地萬化原頭說起所以不立
　序分蓋元始即自然之本體而此章即自
　然之炁結自然之章成自然之音非由演
　說故也然無序分則此經又何自而傳故
　至此方序出教之因以示後學夫上聖濟
　物之心雖無時而不然然亦必待感而後
　應所以靜處偃息自適怡然神王啓請則
　應而不藏自時靜處至七寳幃中乃權立
　時處存其體也自是而下則因體以顯用
　也熈者和也夷者平也養素則抱純素之
　道也空者如太虚也碧者玄之義也則是
　遊心於虚合炁於玄以練其眞也耽咀洞
　慧則嚌味道眞也俯研生神則研詠生神
　之章也理微太混者謂其理無形聲之可
　即故曰微也然於至無之中萬善畢具混
　然一致故曰太混也嘯朗九天者流響於
　九天之上宣暢其和心以達于天地而及
　乎萬物也
是時飛天大聖無極神王玉輔上宰四恊侍
晨清齋建節侍在側焉憑瓊顏而妙感仰靈
眸而開衿竊神章而踴躍餐天音而蒙生敢
乗機而悟㑹冒靈盻而披心(上章言神王應/機將陳已問)
　飛天大聖無極神王者如度人經中所載
　十方飛天神王是也謂之飛天言其迹之
　無滯也謂之大聖備衆徳而不居也無極
　則極其尊之稱也神王則是以主宰而言
　也玉輔上宰者金闕有四天帝謂之輔臣
　也制斷宣揚謂之宰四恊侍晨(一作/宸)如世
　之前疑後丞左輔右弼者恊謂和也此皆
　元始至尊近臣之號也當其虚心以將啓
　問故曰清齋也建節乃神王所持以召衆
　神之節也自憑瓊顏而妙感至冐靈盻而
　披心乃神王於侍側感天尊俯研嘯朗之
　餘心生踴躍所以乘其感發之機而悟其
　因縁慶㑹冒靈眸之顧盻而披其宿心此
　正神王潔已以進之時也
於是飛天大聖無極神王前進作禮稽首而
言上白天尊賤(臣)幸㑹得仰侍靈軒不以短
狹叨濯冥津重悟凝玄位登神王總御生死
領括天仙賞監七覺遠覧遐方雍觀上宰對
司侍晨(上章言整儀啓/問自述己職)
　此一節皆神王致詞於至尊之前也且云
　不以才徳之短狹見棄而蒙洗濯於玄津
　之中頓悟凝寂重玄之道穫登神王之位
　總御生死之録領括天仙之職至於賞監
　七覺則是舉察學仙者之行也七覺者按
　太上八素眞經云識神生知是其一也知
　而能見是其二也見而能從是其三也從
　而能習是其四也習而能堅是其五也堅
　而能成是其六也成而不居是其七也七
　覺七階由乎一覺覺有深淺次第爲七此
　其義也逺覽遐方謂其智明周於萬物雍
　觀上宰對司侍晨是指上文玉輔上宰四
　恊侍宸而言也雍者和也所謂雍觀者猶
　二人相視莫逆於心之意則是志同而顏
　恱也對司則是職同而位並也蓋當時輔
　弼同德各有憂憫劫運弘道善救之心而
　神王以此自任啓請也(北監一本/作掌監)
方當乗機應㑹履九太陽洞理隂符撫掌兆
民大運將期數終甲申洪流蕩穢凶炎彌天
三官鼓筆料别種人者算功過善惡當分(上/章)
(言乘時興愍/宣任濟善)
　神王旣在近臣之位有可啓請之機又值
　將終之㑹當乗此機應此㑹以弘道度人
　爲已任也履者遇也九者陽之極也太陽
　者正法經云天運九千九百周爲陽蝕地
　轉九千三百度爲隂勃陽極則氣窮於太
　隂隂勃則炁極於太陽故隂否則蝕陽激
　則勃謂之大劫大劫交則天地翻覆河海
　涌決人淪山没金玉化消六合冥一白尸
　漂於無涯孤爽悲於洪波又云五帝料簡
　於善惡當此之時萬惡絶種鬼魔滅跡八
　荒四極萬不遺一自非髙上三天所不能
　禳自無青籙白簡所不能脱也履九太陽
　則是遇此太陽之炁窮於太隂乃陽蝕之
　時也洞理隂符者洞則通也符則隂籍謂
　通理隂數之籍而撫掌於兆民也大運將
　期數終甲申者乃劫㑹之交將及其時按
　正法經云承唐之後數四十六丁玄前後
　中間甲申之年乃小劫之㑹也又按三洞
　上清境無量經云陽九之數一千八百年
　遇甲爲大陽九百六之数一千六百年遇
　申爲大百六陽九不遇甲百六不遇申不
　爲災矣則甲申乃災劫之㑹也蓋陽極則
　生隂故爲大水所謂洪流蕩穢凶災彌天
　三官鼓筆料别種人者算功過善惡當分
　者如正法經之言是也
自赤明以來至上皇元年依元陽玉匱受度
者應(平聲當/也下同)二十四萬人
　按七籖劫運篇云九天丈人於開皇時算
　定天元校推劫運白簡青籙得道人名記
　皇民譜録數極唐堯是爲小劫一交其中
　損益有二十四萬人應爲得道者是也元
　陽乃紫微之宫玉匱即藏受度者名籍之
　櫝也
開皇以後數至甲申諸天選序仙曹空廢官
僚不充遊散(上聲猶員/外之職也)職司皆應選人
　按五劫次序以配五行則開皇屬水云開
　皇以後數至甲申此則抵洪流蕩穢之期
　也
依元陽玉曆當於三代更料有心積善建功
爲三界所舉五帝所保名在上天者取十萬
人以充其任又當别舉一十二萬人以充儲
官(上章明三代選/人以充仙任)
　玉曆者紀劫運仙曹之書也龜山元録云
　天尊結元洞之炁爲玉曆之書天篆度人
　經元洞玉曆章云元始天尊命天眞皇人
　以玉曆紀元洞混化之初劫運流復之本
　諸天分境結元洞正陽之炁爲玉曆以紀
　天眞天民劫運功積升退之道明九聖九
　品之階是也三代者即赤明以來上皇元
　年開皇以後是也儲者副貳之官也
如此之例或以宿名玄圖
　三元玉檢經云明玄圖於上舘理五符於
　胎尊方可名載玄圖玄圖者即玄都之圖
　籙也宿名者謂刻名於未生之前也
或以骨像合仙
　如正一天師厖眉緑晴隆凖方顧目有三
　角伏犀貫腦玉枕峯起垂手過膝又如魏
　華存之五藏紫絡鳯骨龍姿等是也
或以滅度因縁轉輪
　謂仙品未充運應滅度蛻形而去計日而
　得更生者也因者所作之因縁者所㑹之
　縁謂以因縁轉輪而證果如上清飛行九
　晨玉經云北極星天之太常主昇進下領
　學者之身凡功勤得道轉輪階級悉總之
　焉
或以䔍好三寳善功徹天
　三寳有三本經天寳靈寳神寳分爲玄元
　始三炁降於人爲三田曰精曰炁曰神此
　内三寳也教有道寳經寳師寳三寳太上
　三尊也經寳三洞四輔眞經也師寳十方
　得道衆聖及經籍度三師此外三寳也皆
　學道之士所當篤好又内袐眞藏經云貪
　性寂滅塵累無染戒行不虧是名法寳嗔
　性不起不憤外塵定無生轉是名師寳癡
　性無取無惱無患慧通無礙是名道寳此
　三寳非内非外非聲非色謂之篤好則寳
　之深而體之至也夫如是則一眞澄湛善
　莫大焉
或供養師寳爲三官所稱
　太霄琅書曰眞仙登聖非師不成且人生
　而蒙長而無師則愚是道德實由師傳而
　後得可不盡四事供養之儀而肘行膝歩
　趨下風以服勤乎學者果盡其道則必爲
　天地水三官所稱賞也
或修齋奉戒功德積感
　齊一其心曰齋止過閑非日戒修則進修
　而不巳奉則禀承而不違功者勤行而見
　諸事業德者體道而自得於巳積之愈深
　則可感神明通天地矣抱朴子曰隂隲不
　積則不足以感動神明也
或施散財寶建立道堂
　此謂立觀度人者按業報因縁經曰散施
　之法一則内賊不起二則外賊不生内外
　安靜衆禍消除所以法有布施破彼慳心
　聖力冥通隨力受報然此猶渉於布施之
　相若夫不住相之施則不見能施之我不
　見所施之物不見所施之人此其神德亦
　不可以限量論矣
或救䘏窮乏濟度天人
　所謂天人者同禀於天而爲人者也抱朴
　子云立功爲上除過次之以救人危使免
　禍護人疾病令不枉死爲上功是以上士
　處世大慈平等兼濟爲德積此殊因即登
　善果
或爲三師建功充足天官有名
　三師者度師籍師經師也謂爲世三師宣
　揚道妙立功不巳至于充足則天官爲書
　名矣
考算簿録三官相應皆逆註種名上下有别
毫分無遺(上章明隨因證/果詮次善等)
　蜀註云三元有三宫分爲九宫總二十七
　府百二十曹左陽生宫右隂死宫左府青
　簿書有功者右府黑簿書有罪者若有罪
　中涉福福中渉罪不專於一曹也所以覈
　實其事有三年之考者有九年之考者有
　二十四年之考者其功曹與三府相應不
　差方行奏列逆註種民之名蓋無色界之
　上有四種民天乃洪災不到之所天地再
　開則爲民種故曰種民逆註者謂時未至
　而先註也如八素經云得其道者皆青宫
　逆註於未生之前是也逆字如易大傳知
　來者逆之逆
又九幽之府被東華青宫九龍符命使拔九
幽玉匱男女死䰟宿名有善功徳滿足應受
開度者取三十二萬人以充甲申驅除之後
開大有之民(上章明遷拔宿/善充太平民)
　按九幽之府即地官所治乃拘治罪䰟之
　所今採擇及此可見至仁之無外也東華
　青宫乃扶桑洞陽宫太乙救苦天尊之所
　治也蓋縁甲申之劫當行驅除所以青宫
　預下九龍符命闢九府之獄㨂擇其於玉
　匱中夙名有善功德之䰟恐其例歸驅除
　也非惟拔之使免驅除又將使之更生爲
　再開之劫後聖太平之民也紫文上經云
　涉乎三災而不傷又曰必觀更生於太平
　是矣
當此之時生死交㑹善惡分判得過者眞爲
樂哉
　當此劫㑹之期生死善惡之類從而分別
　得度此劫者豈不樂哉正法經云有得其
　文與三炁齊具經百六而無拘履洪波而
　弗沉將無羽而振翮倚空霄而翺翔奉迎
　聖君於上清宫更受鍊於金門之精皆此
意也
然三官相切文墨紛紜龍門受㑹鳥母督仙
萬聖顯駕畫夜無閑功過平等使生死無偏
此之昏閙亦臣之憂矣(上章明應會料/别慮失平等)
　三官者天地水三官也相切者謂互相督
　切也文墨紛紜者言其參校互考生死善
　惡之籍雜然其多也龍門者按水經其地
　在河東皮氐(音/支)縣乃天下河源所會之地
　是以甲申洪災將至故先於此㑹諸水神
　定以劫期然後激爲洪流當是時也萬惡
　絶種鬼魔滅迹八荒四極萬不遺一惟有
　善人種民合免洪災者即鳥母督促飛仙
　之馭迎上崑崙之墟鳥母乃水之候神也
　五老禳大劫經云九河受對洪災激川水
　母徘徊鳥馬成羣萬聖顯駕者正法經云
　聖君顯駕於明霞之舘五老料簡於善惡
　之籙則是檢察採訪日夜不停有功則舉
　之有過則黜之務在平等恐諸司者校之
　誤乃至生死之或偏也此之昬閙亦臣之
　憂矣者雖在下而考校者有人在上而監
　察者又有人然猶恐善善者未彰惡惡者
　未當或有虧於公道此實神王之所憂蓋
　愼之至也
大期旣切觸事闕替恒(胡登切/常也)恐一旦受罹
公門
　謂大劫之期旣巳迫切而是事及仙曹之
　屬皆未免欠闕廢替恐一旦受不及之譴
　於公門也
伏聞天尊造大慈之化垂憐蒼生開九天之
奥以濟兆民明科有禁戒非賤臣所可參聞
然大數有期甲申垂終運度促急大法宜行
使有心者得於考算之中聞於法音開示於
視聽勸化於未悟者也縁茲上陳懼觸天顏
願見哀愍賜所未聞(上章乃開心自/任哀求法要)
　造設也謂天尊設大慈之化意在垂憐蒼
　生當開出九天之秘奥以濟兆民神王欲
　請寳章故先以此啓請天尊也明科有禁
　戒即經所謂四萬劫一行及輕泄之戒是
　也謂如禁戒則非賤臣所可參聞然災劫
　之期旣切天尊慈憐衆生必不忍閟大法
　即生神章也謂當出神章以行於世矣有
　心即有志於道而未聞大法者也考算者
　三官考算善惡也謂神章旣出則庶使有
　志於道者在於考算善惡未分之際得聞
　法音開示於視聽勸化於未悟皆可以度
　洪災而爲種民矣旣以開示其視聽又使
　勸化其未悟神王憂世之心何如哉古二
　仙之求人甚於人之求仙信矣願見哀愍
　乃神王願天尊哀愍其憂勤而賜以前所
　未聞之法也詳觀始末蓋神王緫御生死
　領括天仙賞盬七覺遠覧遐方又曰方當
　乗機應會履九太陽洞理隂符撫掌兆民
　則是舉仙曹度種民之職皆屬於神王矣
　然世之善人少而惡人多故仙曹之職不
　充種民之數未及皆神王之憂也所以再
　拜直前胃禁啓請豈非思溺由已而獨以
　斯道自任也歟○自元始天尊時靜處至
　此分九章
於是天尊撫几髙抗凝神遐想仰誦洞章嘯
詠琳琅良久忽然歎曰上範虚漠理微大幽
道逹重玄炁冠神霄至極難言妙亦難超(上/章)
(明天尊應機/讃道將授)
　撫几髙抗凝神遐想者乃天尊欲答而未
　答之容也仰誦洞章者仰首而誦空洞之
　玉章也嘯詠琳琅者和心宣暢而發之於
　聲如美玉之韻和而清徹也如是玩味良
　久復歎道法髙妙非可遽以一言而盡是
　又欲使聽者了逹聲塵不逐語言教相也
　上範虚漠者範法也謂此章乃上法而其
　本體則沖虛寂漠大至於不可圍如度人
　經所謂巍巍大範德難可勝是也理微太
　幽者謂其理之微妙幽隱精至於無倫也
　道達重玄者謂此道了逹重玄而不滯於
　有無也炁冠神霄者九霄以神霄爲首而
　玉章之炁又爲神霄之冠也此蓋明本迹
　俱勝理炁混融體全用備語默俱玄實無
　形器聲臭之可即此其理之至中至正至
　妙至玄不可以復加矣故賛之曰至極難
　言妙亦難超也
子旣司帝位受任神王飛天翼於瓊闕四宰
輔於明輪遐盻極覽領綜無窮雍和萬化撫
料蒼生
　自此一節及下文皆元始奬諭申明其職
　併以告戒神王之語帝位者即金闕有四
　天帝謂之輔臣是也謂子雖任神王之職
　而位則帝也飛天翼於瓊闕者言神王飛
　空御景以翼賛於瓊闕也大洞玉經註云
　瓊闕乃太微之所館天帝之玉宇也四宰
　輔於明輪者乃玉輔上宰四恊侍宸同佐
　輔於明輪蓋是時俱在啓請之列也明輪
　者按大洞玉經註皇上四老眞人帝乗明
　玉之輪則明輪即玉車也遐盻極覧領綜
　無窮者乃總御生死領括天仙必遠覽遐
　方使無遺佚也又當調理萬化使之雍和
　得所又撫料蒼生而簡其善惡使之分毫
　無失此皆神王之任也明輪又按七籖三
　界寳籙云崑崙山上按九炁以爲璇璣之
　輪也
今大運啓期三五吿辰百六應機陽九激揚
洪泉鼓波萬災厲天四宫選舉以充種民三
代昏亂善惡宜分子當勞心兆庶疲於三官
興廢之際事須開能今以相委其勉之焉
　三五者三元品戒經云三元枝戒地下五
　嶽眞一切神靈同詣三元宫中齎諸天地
　及兆民生死縁對宿根簿錄上詣諸天此
　亦告以劫㑹之辰也又正法經云大劫終
　則九天數盡六天運窮則炁激於三五三
　五相乗其數十五此合九六數也九老陽
　六老隂故下云陽九百六也告辰乃告極
　之時也只按本文則三元五嶽之說亦通
　互按他經則九六之說爲是蜀註云若以
　大衍之數考之則十九年爲一章四章爲
　一蔀二十蔀爲一紀三紀爲一元毎元四
　千五百六十年數盡三元是爲一劫也又
　梵元祖晨道君筆錄天元運乗五劫元洞
　以明祖炁玉暦以紀天元劫會五周復歸
　其一則所謂五劫者配五行也龍漢屬木
　赤明屬火上皇屬土延康屬金開皇屬水
　今云大運啓期三五告辰者乃大劫巳啓
　定期而三元五行之數皆告極於此時也
　凰臺曲素上經云大劫有終運運交二象
　傾龍門断天河三五及相征是也百六應
　機陽九激揚洪泉鼔波萬災厲天者按靈
　寳天地運度經云夫天厄謂之陽九地厄
　謂之百六正法經云隂否則蝕陽激則勃
　隂陽蝕勃則天地改易則是百六應隂之
　極陽九乃陽之窮應機激揚則洪泉鼔波
　而萬災震天矣四宫選舉以充種民者四
　宫如方諸青華之類蜀註云男則有童初
　有簫間焉女則有易遷有舍眞焉是爲四
　宫眞誥亦載此名此皆選仙之司故宜選
　舉其人以充種民天之名數也然三代録
　籍所載善惡混淆尚昏暗而未明錯亂而
　未整當此之時善惡之籍皆宜分判明白
　庶可毫分無失矣所以再三叮嚀戒於神
　王謂此所關甚重子當勤心兆民其疲勞
　又當過於三官蓋任愈重而心愈勞也興
　廢之際事須開能者謂當劫壞劫興之時
　其事所係者大又須開盡其能而爲之蓋
　少有纖毫自逸之心則於事不能盡其力
　皆爲自欺也今以相委汝其勉之此至尊
　勸勵之辭也
寳書妙重九天靈音施於上聖非鬼神所聞
明眞有格四萬劫一行今冐禁相付子袐之
矣愼勿輕傳(上章乃天尊讃/許勉勤戒袐)
　三寳大有金書其理至妙其禁至重乃飛
　玄之炁三㑹成音九天之上靈風鼔奏自
　然音聲故曰靈音本施於上聖非鬼神所
　可聞也又明眞之格尚未當行故曰冐禁
　相付宜其祝之以袐重而勿輕傳矣謂勿
　輕傳者非祕而不傳使必傳之於善人也
　自於是天尊撫几至此分二章乃序分也
登命九天司馬侍仙玉郎開紫陽玉笈雲錦
之嚢出九天生神玉章四輔列位五老監眞
太一命辰玉帝唱盟一依俯仰明眞具典南
向長跪以付飛天無極神王(上章乃言出命/傳經衆眞具儀)
法事旣畢諸天復位(上章言授經旣/畢歛儀反寂)
　登命九天司馬乃栢成歘生也及侍仙玉
　郎乃典經之官紫陽乃藏經之所也玉笈
　者以玉爲笈笥也雲錦乃盛經之囊也四
　輔列位者即四恊侍宸定髙下而列其位
　也五老監眞者即玉清昊極元老虚皇靈
　光始老玄華寳天眞老露眇太靈祖老婆
　鬱洪京仙老總監衆眞之數也而中黄太
　一上帝乃命以受經之時辰也九眞明科
　中品云不得不告盟而披寳文所以髙上
　玉帝則唱其受經之盟也夫傳經之威儀
　品式具載於明眞之典今皆一依其格也
　蜀註云三元宫中俯仰之格總二千四百
　條是也南向者乃授經者南向而弟子北
　面也長跪者敬而授之也傳經法事旣畢
　則諸天復其位矣〇自登命九天司馬至
　此分二章乃流通分也
天尊重告飛天神王此九天之章乃三洞飛
玄之炁三㑹成音結成眞文混合百神隠韻
内名故太一試觀攝生十方領會洞虚啓誓
丹青
　此乃天尊復以前義告於神王言此經尊
　袐者如此故常令太一上帝試觀於人間
　試之過方啓誓而傳焉試字或作戒觀但
　金玄羽章經亦云皆五老授圖太一試觀
　又玉清隱書云帝君領括衆天試觀十方
　則試字爲是矣懾生十方領㑹洞虚者總
　攝生炁於十方而使有心者俱得神領意
　㑹於洞虚之道乃可授經也洞乃通達也
　虚乃廓徹也言道體之靈通虚徹爲衆妙
　之㑹歸也太一乃萬神之宗而又主試觀
　之職其道然也夫如是則心空境空理寂
　事寂能虚能寂萬理俱㑹傳受之妙孰過
　於斯所以古者傳經必先對齋謂師巳齋
　弟子亦齋故曰對齋良由此也茍或不然
　則是縁心聽法其法亦縁無由悟入是必
　如此然後啓誓丹青啓誓者告盟也丹青
　者如諸科所載飮丹水以代歃血斷青絲
　以代割髮是也
自無億劫因縁宿名帝圖不得參見得盻篇
目九祖同仙當採擇其人應爲仙者七百年
中清齋千曰齎金繒誓心依盟以傳愼之則
享祚漏之則禍臻享祚則福延九祖德重山
海招禍則考流億劫痛於毒湯風刀相刑可
不愼之焉也
　謂此玉章得之者必度世故非有億劫功
　德因縁名在圖録者不得參見得見之者
　則九祖同仙矣如洞玄大有妙經青童君
　曰凡有金骨玉髓名參青宫得有此文袐
　而施行與眞同功贖罪拔難宿結咸解九
　玄之祖於是而欣已身昇騰上宴玉京也
　當採擇其人應爲仙者七百年中清齋千
　日齎金繒誓心依盟以傳此又戒神王當
　擇如是之人依如是之科而後流傳此經
　也夫流通大教乃上聖之本心而所以重
　其禁戒者直爲輕泄漏慢者設耳前眞不
　云乎遇人不傳袐天道非人而傳泄天寳
　蓋非袐此道也實難乎其人故太霄琅書
　云遇賢便傳不拘定數是也然則所謂億
　劫因縁者何如耶蓋經中所謂篤好三寳
　之類也有此善行則名入圖録乃兆受經
　之階也所謂七百年中者應傳經之限期
　也亦必清齋千曰又當齎金帛以爲信而
　後傳如太上素靈大有玉篇云七百年内
　有其人亦聽三傳是也其科云齎上金三
　兩紫紋百尺青繒二十七尺絲五兩沉香
　一斤丹一兩詣師造齋上誓九元北帝太
　靈萬眞領仙王司以爲盟信誓約寳祕奉
　行靈文不得輕泄宣露神眞愆盟負科殃
　及九祖皆此意也○自三寳至諸天復位
　作六叚分二十八章〇天尊重吿至此一
章申賛袐重後出章也

洞玄靈寳自然九天生神章經解義卷之二
洞玄靈寳自然九天生神章經解義卷之三
　　　　清源天慶觀道士圭山董思靖著
鬱單無量天生神章第一
　此九章乃自然之文一演開闢天地化生
　人物之元二顯修眞行道之事三述料别
　善惡劫運再造之因然實總論生神生身
　成眞證聖之要大藏䟽云鬱單乃大梵之
　音也此天中人證果立位功德無量故以
　名天也太極金書祕字云此天精䰟開陽
　之炁主人泥丸宫上眞内神
帝眞胞命元元一黄演之炁
　帝者以其主宰而言眞者以其純粹無雜
　也大洞三天君列紀云帝眞名始明精字
　元陽昌九炁分化皆從帝眞之命是以九
　章皆以帝眞爲宗在人身乃命門下黄庭
　元王總主炁命爲人生身中之本也胞者
　太虚有神總御元炁凝而爲胞生於眞土
　古人云兆生一月爲胞乾道成男則隂包
　於陽坤道成女則陽包於隂此胞之義也
　命者天命流行付與萬物者也元者萬物
　之所以資始資生之本也元一黄演者炁
　之名諸本多脫元字蜀本浙東本皆有元
　字今從之夫元者天理之方行一者妙炁
　之初分黄者純靜中和之義演者流行宣
　通之意蓋此天帝眞主宰是炁而爲人胞
　命之元也人之命門乃在黄庭之際故其
　炁黄演其神桃康人生之初皆禀此炁九
　天司馬又誦此章而感天通胞也學士誦
　而行之則命元不衰神生靈矣自此以下
　三天皆始炁而生
混合空洞炁飛爽浮幽寥延康無期劫眇眇
離本條苦䰟沉九夜乗晨希陽翹
　消魔守一品云一曰始無也二曰元洞也
　三曰玄空也蓋三元之祖炁爲萬品之生
　根今混合而凝於命門則飛遊之䰟爽自
　浮而升於幽冥寂寥之中矣延康者壤劫
　之名杳黙無期限之可數爽䰟旣淪於其
　中則眇茫幽遠離其本生之條矣冥冥之
　中即九夜也然沉之旣久則復陽遷善之
　心油然而生所以欲乗其晨光而翹心希
　慕於陽景矣
大有通玄户鬱單降晨霄黄雲凝靈府隂陽
炁象交胞元結長命惡根應(平聲/當也)化消
　大有乃玉清宫名此雖髙超物表然實爲
　生物之元也玄戸乃始生胞元之通路蓋
　此天之炁自大有而下通玄戸也於是鬱
　單之炁自神霄(日月/域七)而降命于胞元也黃
　雲即黄炁也陽精經云採黄炁於鬱單是
　也結胞之所乃神靈之會府蓋天炁旣降
　地炁即騰隂陽妙合炁象交和鬰爲黄雲
　凝於靈府也原夫乾坤交媾於玄位一陽

　妊娠於壬子胞元始結腎命先具兆形生
　神善意滋長炁命綿綿而長存則宿業惡
　根落滅而化消矣若修眞之法則大洞經
　云胞囊玉清胎結開明七祖返胎我命長
　生是也而大有乃泥丸之宫晨霄乃六合
　之景(兩目/間也)幽寥即玄㝠之下延康則戍亥
　之時乗晨希陽即一陽方萌之候也
桃康合精延二帝秀玉飄灌漑胞命門精練
神不彫
　桃康者桃君孩道康乃命門之神一名胞
　根字合精延太丹隱書云桃康攝禀炁之
　命故兆始之時則造化胞元成人之後則
　守人臍下二帝者帝眞與桃君也秀玉飄
　者謂純和而秀潔也洞經云森瓊林之柯
　於命門亦此意也故玉飄大藏䟽作玉標
　是也命門乃胞根所繫之地惟生生之理
　發源於北故二帝時時運生炁以灌漑其
　根精練其神使胞元不至於彫枯也修眞
　之士言之則黄庭經云漑養靈根不復枯
　閉塞命門保玉都是也
九天命靈章生神神自超元君遏死路司馬
誦洞謡一唱萬眞和九遍諸天朝稽首恭劫
年慶此榮舊苗
　此生意益滋於是九天即下靈章以生神
　則其神自然超越也元君者䟽云即三素
　元君也蓋胞元旣成則元君爲之遏絶其
　死炁之路司馬即總仙大司馬洞謡即靈
　章也蓋天道貴生故司馬一唱於此而萬
　眞皆和於彼此感應之妙也至於九遍則
　諸天皆下臨而朝會稽首恭讃具劫年巳
　遇再遇太平之運而慶此舊苗之復榮也
　惟性根人所固有以其歴劫而不壞故得
　返生則云榮舊苗也或者疑此章方第一
　而遽有九遍諸天朝之句後第二章胎元
　方具便曰九遍成人功乃至他章皆有此
　類以爲意義有躐等者殊不知元炁方聚
　生意旣萌則四肢百體盡在其中譬如草
　木其萌蘖之初枝葉巳具但以次開張爾
　故一天之炁則必有九轉之功一章之中
　各具始生終成之義誦章之數亦須逐章
　各周九遍修眞之士不可不識也
上上禪善無量壽天生神章第二
　䟽云上上者上之又上也禪善者大梵音
　也地上曰定善也袐字云此天䰟精陽明
　之炁主人明堂中眞内神
帝眞胎命元洞冥紫戸之炁
　帝眞命元義見前人生二月爲胎形兆胚
　也洞者通也謂此炁能通冥昩而實原於
　紫戸也紫戸在天九宫之内在人兩眉間
　髙一寸却入三分右爲紫戸謂居上元而
　實爲胎根之主也
無量結紫戸炁尊天中王開度飛玄爽凝化
輪空洞故根離昔愛縁本思舊宗幽夜淪遐
劫對盡大運通
　蓋言無量天結紫戸之炁爲人胎命之元
　而此炁之神至尊爲天中王也人旣生矣
　此炁息於命門綿綿長存如國有君實爲
　一身之主也且夫徃來屈伸原於一炁故
　開度飛玄之爽以更生則凝妙化之精運
　空洞之炁而復造胎元也然愛乃輪廻之
　根本先當淨盡是以故根落滅昔愛脫離
　推縁其本而思復其固有之宗矣所謂幽
　夜淪遐劫對盡大運通蓋自昔淪於幽夜
　遐逺劫中今方得愛累巳消報對淨盡復
　還生道而遇此大運之亨通也遐劫即延
　康劫也延康以劫言之則壞劫也以日言
　之則夜也以人言之則死也
帝眞始明精號曰字元陽嬰兒伯史原結胎
守黃房斬根斷死戸熈順養嬰童
　三天君列紀云命門下一黄庭元王始明
　精字元陽昌一名嬰兒胎一名伯史原又
　云車軸下戸是死炁之門黄庭元王嚴固
　守之使百血結凝神炁不散拔出地戸超
　度八難也太一玉録云太一胞胎之精變
　化之主故能結胎成形於黃房之中黄房
　即兆形之所也伯史原或作吏伯華者誤
　也蓋史伯華乃上一赤子玄凝天治在泥
　丸今云結胎守黃房則非其所矣且黄房
　者乃隂陽之樞機生死之關鍵生殺之機
　間不容髮以其位言之自是而下則泉曲
　府也升乎上則爲陽明生之道也趨乎下
　則爲幽隂死之道也度人經云北都泉曲
　府中有萬鬼羣但欲遏人算斷絶人命門
　是也若非生神之道有以斬伐其邪根斷
　塞其死戸則鳥能使神炁熈頤而養嬰童
　哉
禅善導靈炁玄哺飛天芳華景秀玉質精練
自成容務玄育上生羅列備明堂
　此禪善天帝又推導以靈妙之炁玄哺以
　飛天之芳玄哺蓋黙養之也如大洞雌一
　哺養百神之類飛天芳乃太和之炁道之
　英華也靈炁旣導玄哺益滋則神光生而
　玉質漸秀精練久而容貌自成此皆胎中
　之變化自然也列紀云胎中一元白炁君
　名務玄子字育上生從泥丸中入下布五
　藏之上故能混合衆神而羅列備具於明
　堂之間也或云此章胎命方具體未完備
　明堂安在殊不知一元之炁纔兆百骸之
　理巳具奚待次第而後有焉况此多述修
　眞土神解結之旨又豈必專言初生之時
　事哉
太虛感靈會命我生神章一唱動九玄二誦
天地通混合自相和九遍成人功大聖慶元
吉散花禮太空諸天並歡恱一切稽首恭
　太虛有神應感莫測務玄旣與衆神備列
　於明堂則太虚中萬靈自來會集乃命以
　生神章也玄者天之色也一唱動九玄即
　誦之一過聲聞九天也二誦天地通即誦
　之二遇天地設恭也蓋天地相通隂陽混
　合交通成和則萬物生焉三才具焉至於
　九遍然後成人之功用備矣當是時也天
　命流行付與萬物初受以生渾然天理惟
　善興吉而巳所以諸天大聖莫不稱慶具
　元吉而且散花設禮於太空之中蓋敬重
　生道故也夫萬象憑虛生感化各以類惟
　人能致虛之極則神自靈妙所謂虚室生
　白神明自來學者當自得之
梵監須延天生神章第三
　䟽云梵者髙舉之名監者照見之義須延
　者大梵之音也又明義云示以髙舉須修
　延年祕字云此天䰟精始陽之炁主上丹
　田下眞内神
帝眞䰟命元長靈明仙之炁
　帝眞命兀義見前三月爲魂故以魂言長
　靈明仙乃炁之名䟽云此炁延長而神靈
　也仙爲陽明故曰明仙也
須延總三雲玄元始炁分落落大梵布華京
翠玉尊
　三雲即三炁也青黄白三炁謂之三素雲
　夫玄元始之炁分爲九天自鬱單等三天
　乃始炁所生兜術等三天乃元炁所生梵
　輔等三天乃玄炁所生也須延天乃上三
　天之終始炁旣足元炁元炁皆從此分而
　下故曰須延總三雲玄元始炁分也落落
　者乃廣大之貌三炁旣分則諸天各有景
　域而萬範列布於太虛之中也玉京山一
　名華京也翠玉者生炁光華之色也言此
　山最爲諸天之尊乃總炁上元之所其在
　人則混丸宫也
明梵飛玄景開度長夜䰟遊爽赴期歸炁炁
返故根
　且夫人之受生必本於梵炁明梵者謂梵
　炁之光明也此炁原於飛玄之景而下開
　度長夜之䰟也飛玄者即三洞飛玄之炁
　是也此則萬神萬炁之所宗故能使遊蕩
　䰟爽剋期赴於生所如返故都致曰歸也
　從此炁炁歸根生意滋矣所謂返故根者
　猶榮舊苗之意
太帝號陽堂字曰八靈君九關緑迴道胎炁
生上元凌梵度命籍太一輔精延泥九敷帝
席三部八景分䰟生攝遊炁九轉自成仙
　太帝精䰟名陽堂玉字八靈九關䰟名緑
　迴道字絶冥(縁或/作録)言此諸神皆總胎炁於
　上元宫也帝君名逄凌梵字履昌靈守人
　紫戸内宫司入年命故大洞帝君呪曰帝
　君度符籍正炁召萬神是也太一尊神名
　務猷收桃君字合精延蓋桃君乃攝始炁
　之命而太一爲一炁之先所以至此則相
　轉而生䰟也泥丸九宫皆帝君出入宴息
　之所故帝席旣敷布於其間則三部八景
　之神自然各分其宫位矣且夫神炁母子
　也故䰟之攝炁猶母召子翕然從之及功
　至於九轉則仙道成矣
琅琅九天音玉章生萬神三遍列正位炁參
八辰門玄關遏死戸靈鎮津液源應會感靈
數明道潜迴輪慶此嬰兒蛻稽首讃洞文
　此誦詠九天玉章之音琅然和而清也蓋
　是道之妙用不外乎一炁之化育而未嘗
　倚乎一炁者也生神玉章妙炁所結神能
　攝炁炁能留神今誦此章則炁聚而神有
　所寓故曰生萬神也玄經云三生萬物是
　以三遍則萬神列位矣八辰者䟽曰接妙
　眞經云辰戌丑未子午夘酉謂之八辰配
　合八卦以應人天罪福之門度人經云上
　開八門飛天法輪而近取於身則首宫是
　也謂之參者乃炁交合於八門也玄關者
　上丹田也眞誥云守閉玄關内存九眞三
　炁運液灌漑丹田皆此意也蓋玄關旣守
　則死戸遏塞靈者即其中所主之神也神
　旣安鎭於此關則玄泉自通故爲津液之
　源也當此之時内與冥會相應靈數相感
　大道乃明輪迴之機於是潜息靈數謂得
　當生之數也修眞之士欲成聖胎漸斷輪
　迴尤當以明道爲先接靈寳度人永斷輪
　廻妙經云欲免生死不入流浪先當無心
　若無妄心即無三業衆生迷妄指識爲心
　分别有無計度生死心本妄名以妄取名
　心即虛幻覺了能知本是道元何關心事
　認心着境即住生死若無妄心不住生死
　即永斷輪迴乃至諸大天仙髙眞帝王以
　無妄心證位聖眞自然得道如是則聖胎
　就而仙道成矣故慶此嬰兒之蛻讃此洞
章之功也
　寂然兜術天生神章第四
　䟽云寂然者無聲也兜術者大梵之音也
　又兜乃容受術乃通途也以其體之寂然
　靜一而量則無所不容理則可以通行謂
　能體此道則居此天也祕字云此天䰟精
　太陽之炁主人洞陽官上眞内神
帝眞魄命元碭尸冥演由之炁
　人生四月爲魄故以魄言碭尸冥演由乃
　炁之名也䟽云碭與蕩同謂此炁能蕩尸
　魄之冥昧也演敷布也由洞通也謂能敷
　布潜通於魄户也大抵天號炁名亦難拘
　其實義自此以下三天皆自元炁而生
寂然無色宗兜術抗大羅靈化四景分萬絛
翠朱霞
　此寂然兜術天乃獨在大羅三天之下無
　色界四天之上爲無色之宗而直與大羅
　相抗接也其元炁旣生此天之後又分靈
　散景以生無色界四天故曰靈化四景分
　也其天之境七寶騫林萬條蓊翠森然列
　於朱霞之中此皆言天中之景象也
遊魄不顧反一逝洞羣魔神公攝遊炁飄飄
練素華
　此言魄乃隂屬喜人之死黄庭經云䰟欲
　上天魄入泉是也所以大洞有制魄之法
　焉䟽云遊魄所以沉淪不知顧反者由失
　其道故一逝同於羣魔而不反於是神公
　乃總攝其遊散之炁則魄神受制而練其
　素華矣神公則玉清大道經生䰟育魄呪
　云中有玉眞號曰神公是也魄藏於肺屬
　金其色白而又主炁故欲練其炁使生華
　也
榮秀椿劫期乘運應靈圖空洞生神章瓊音
𨓜九霞一唱萬眞會騫爽合成家
　夫萬物滋榮一炁而巳今旣攝練其炁則
　本固末茂其榮秀可等靈椿之劫期也眞
　誥紫微夫人歌云宴盻廣寒宫萬椿愈童
　嬰惟如是則乗此運會而名應玄圖乃至
　脫胎神化莫不由茲而致然儻非生神玉
　章則曷能有此效哉故曰空洞生神章瓊
　音逸九霞也謂逸響於九霄之上九霞者
　䟽云九天之朝炁也此蓋聲和而天地斯
　應故一唱之餘萬眞會集皆自然而然者
　也所以能使遊騫之爽歸而與䰟相合安
　然不離其所也家者謂所居之地也
九轉景靈備鬰鬱耀玉葩兜術開大有一慶
享祚多上聖迴帝駕嬰兒歘以歌不勝良晨
會一切稽首和
　且玉章乃九炁之祖若人受生九炁圓備
　方可成人修眞之士九轉功就乃得神仙
　是以此纔四章而已有九轉之語蓋謂一
　炁旣兆必足其數然後爲成功也景靈備
　者䟽云景靈乃八景衆靈皆全備也鬱鬱
　者茂盛貌耀者光明也謂經九轉則肺炁
　乃足鬱然粲發於玉葩矣玉葩者乃肺之
　英華也兜術天帝乃肺魄之主於是上開
　大有之光以降于人蓋大有之宫在玉京
　之北應人泥丸也一慶享祚多者謂一獲
　生成之慶則享福於無量矣夫天地之大
　德曰生所以諸天上聖莫不傾光迴駕而
　下臨嬰兒乃歘然而歌則聲全而神具矣
　故九天稱慶不勝喜讃其良辰之會而一
　切神靈亦莫不致恭而讃和矣
波羅尼密不驕樂天生神章第五
　䟽云波羅尼密乃大梵之音也於此音則
　是度彼也不驕樂者言此天之人能度於
　彼不驕而樂也夫道充於已而善可及人
　則可樂矣然放肆驕矝之心亦易以生此
　天理人欲問不容髮今能不驕而樂者蓋
　有德以將之也人有是德則度五濁而入
　此天矣祕字云此天䰟精上陽之炁主絳
　宫中眞内神
帝眞藏府命元五仙中靈之炁
　五月五藏乃具應眞土之数合正中之位
　總括隂陽包羅四象故五仙中靈之炁乃
　藏府之命元也
翻翻五帝駕飄飄玄上門遊歩黃華野迴靈
驕樂端採集飛空景舊爽多不存
　翻翻飄飄皆飛揚之貌也言五方五帝之
　車駕皆飄飄然自玄上之門而下遊歩於
　黄華之郷也䟽云玄上門者乃玄都之門
　也黄華之精往於東井則東井之分謂之
　黄華野若以人身凖之乃脾部也故黄庭
　經云靈臺鬱靄望黄野三寸異室有上下
　是也蓋神遊於此則可以迴衆靈於驕樂
　天之上且又採集於飛空之中以求其昔
　者不能自存之䰟爽使皆歛聚而復元也
　下文太微無英皆所以召之也
太微迴黄旗無英命靈旛攝召長夜府開度
受生䰟公子輔黄寧總録具形神
　太微小童千景精字會元子故玉清王呪
　曰太微小童常在帝前其名景精其姓千
　合形太一被服朱丹五符命籍捧持玉案
　是太微爲五符之主故迴黄旗所以召諸
　神也黄者土之色土居中央籠罩四方故
　曰迥黄也無英公子玄元叔字合符子上
　皇玉虛道君經云太一務命根公子召合
　符符即五符也蓋主之者太微召而合之
　者無英旛以召命之旗以號令之也用此
　以攝召長夜之府開度合生之䰟公子即
　無英也精血三眞名元生君字黄靈玄惟
　公子用肝之神主血故輔佐精血三眞總
　攝收録其䰟爽使之備具形神也且夫中
　理五炁混合百神孰過於中靈之炁哉
玉章洞幽虚五轉天地分炁練元藏府紫戸
自生仙數周衆眞會啓陽應感繁玉女灌五
杳聖母慶萬年三界並歡樂稽首禮天尊
　夫生神玉章之理洞貫幽虚故至於五轉
　則天地之數分矣蓋未分之前混然一炁
　至五轉則天一地二天三地四天五五行
　之生數足矣人之受生亦必至此然後五
　藏具而參天兩地之數分矣今旣能練其
　炁於元藏府則紫戸之仙自生矣數周衆
　眞㑹者謂數周於九轉則造化全備必致
　衆眞之齊㑹也啓陽應感繁者陽乃生之
　屬明之類也啓陽者即初生之時開明之
　始也當是之時感應天神地祗之臨不勝
　其多也故玉女則以五香而灌濯聖毋則
　慶萬年之幸㑹即衞房聖母是也至於三
　界並歡樂稽首禮天尊者是歸生成之德
　於至尊也
洞元化應聲天生神章第六
　䟽云洞者通也謂三元相通也化應聲者
　謂此天之魔變化飛空應人所欲爲種種
　色作種種音以試學者若試之不惑即保
　舉出三界矣明義云勸修眞戒令不惑亂
　故顯此天應宣五德祕字云此天䰟精元
　陽之炁主中丹田下眞内神
帝眞靈府命元髙眞沖融之炁
　䟽云衆眞集會之所故曰靈府也髙眞者
　以理而言沖融者以炁而言謂其理超乎
　色象之表純乎眞而無妄而其炁則沖融
　乃萬物資之以生而後其靈有所寓故爲
　靈府命元也
應聲無色界霄映冠十方迴化輪無影冥期
趣道場靈駕不待轡朗然生神章
　蜀註云九天在三清之下三界之上則化
　應聲天又在無色界天之上今云應聲無
　色界者言此天無色相亦無界分非三界
　之無色界也而霄映之光洞朗諸天逈冠
　於十方也影即㬌也輪即運轉也上云無
　色界此又云無影則絶無髣髴可覩者矣
　謂此天雖獨冠十方之上而其帝眞天人
　斡旋大化於無景之中常應冥會之期以
　趣於道場也道場者即衆眞共㑹之所謂
　分靈降炁而合諸天以生神也趣字如易
　繋辭變通者趣時之義靈駕不待轡朗然
　生神章者其天人尚無色影可覩豈復待
　轡而後駕哉然雖無色可覩而是天之神
　章自朗然成音可聞也
空洞諒無崖玄爽亦爲彊練胎返本初長乘
飛玄梁蘄畜䘮天眞散(上/聲)思候履常斬伐胞
樹滯心遊超上京
　聖洞者即炁也旣非即有亦非即無故云
　諒無崖也䟽云無崖際也謂此空洞之炁
　雖無崖際之可窮而飛玄之爽亦因之以
　爲彊彊爲生意之盛也於是練其胎元以
　復其本初常乘飛玄之炁以爲津梁而度
　死戸也乗字世本多作乖惟浙東本作乘
　今從之蘄求也畜養也候伺也履蹈也生
　神之道直以自然爲宗石有心於蘄畜則
　是反䘮失其天眞惟散思不慮而伺其自
　蹈於天理之常則斯能去其胞樹之滯而
　心遊自超於上京矣心遊正如南華經云
　心有天遊之意上京乃玉京之上謂與三
　元合德也
願會旣玄玄悟我理兼忘介福九天端交禮
地辰良混化歸元一髙結元始王稽首儔靈
運長謝囂塵張
　願會謂夙願契㑹也旣者盡也玄玄者玄
　之又玄也謂於此時得契宿願盡重玄之
　理也必盡達玄玄之理乃爲眞悟旣悟則
　我理兼忘謂忘其能悟之我兼忘所悟之
　理也旣契此道則天地合德而交敬故曰
　介福九天端交禮地辰良也夫如是則混
　妙化而歸元一上與元始王爲一體矣稽
　首儔靈運者䟽云儔匹也靈運者神靈冥
　期之運也既儔靈運則與天爲一所以逍
　遙於三界之外夫豈塵囂之所能累哉
靈化梵輔天生神章第七
　疏云此天人神靈變化輔梵炁以成化也
　祕字云此天精䰟正陽之炁主元谷宫上
　眞内神
帝眞元府命元高仙洞笈之炁
　元即元神也元神所舍之宫虚而有容故
　曰洞笈也神與炁㑹修之可爲上仙故曰
　髙仙洞笈之炁也自此下三天皆自玄炁
　而生
玄命統無崖混炁歸梵輔務猷運靈化潜推
無寒暑乘數搆貞條振袂拂輕羽
　此天乃玄炁所生故玄炁冥會而所統者
　渺無崖際妙混此炁歸於梵輔天也此言
　歸本以崇體然後運化以顯用而其炁中
　有神爲之主宰者乃太一尊神號務猷收
　在人身則守人泥丸後戸爲生成之本斡
　運此靈化天之炁以成妙造莫非太一之
　功也故惟靈化之炁潜推而自無寒暑之
　變所謂寒暑者南華經云其熱焦火其寒
　凝冰有一於此則中和之生意乖矣聖胎
　凡胎其義一也惟推運而不失其和則乘
　數而搆合貞固之條矣貞條者猶本條之
　類蓋炁聚而神凝根深而蒂固則必有髙
　舉之效故曰振袂拂輕羽也
瓊房有妙韻汎登髙神所圎輪無停映眞仙
參列序上上霄衢邈洞元深萬巨秀葉翳翠
霞停䕃清泠渚
瓊房在九天之上如眞誥載太虚元君云
　上寢瓊房流行玉清是也妙韻乃自然之
　音也謂瓊房乃髙神遊宴之所汎登者如
　水之汎溢眞積力久自然而至非一毫人
　力之所能加也圓輪者天中自然日月也
　光彩相映不曽停息而眞仙森然列序於
　其中也仰觀其上則有髙虚清明天之霄
　衢寥邈俯瞰其下則有洞元化應聲天之
　深遠巨萬於中景象則有秀葉翳空如翠
　霞之色以停䕃於清泠之渚八素陽歌有
　云我超騰羽蓋徘徊清泠渚此皆言瓊房
　之景象而寓其仰觀俯察之妙也若修眞
　之士以人身言之則金房玉室無聲之中
　獨聞和焉黄庭經云内挾日月列宿陳七
　曜九元冠生門度人經云金眞朗郁流響
　雲營玉音攝炁靈風聚烟紫虚鬱秀輔翼
　萬仙千和萬合自然成眞是也故洞神經
　以肝爲清泠之府也
遨翫怡五神繁想嘯明侣五難練理去沖心
自怡處
　䟽云遨翫者遊宴之意也怡者恱樂也五
　神則五炁中之主宰者也繁想者累之多
　也嘯明侣者䟽云嘯命明徳之儔侣也故
　此繁想旣消則五難亦縁此理而去矣所
　謂以理通諸礙是也五難者一除色累難
　二絶愛累難三斷貪累難四息華競難五
　無身累難惟此難去者旣去然後可以飛
　度五戸名入太玄矣故眞誥云内累旣消
　䰟魄亦柔守之不卷積之勿休五難旣遣
　封伯作侯是也故學迫非難息心爲難心
　法雙融脫然無染則沖和之心怡怡然以
　道自處矣此章乃七過之功孔竅開聦蓋
　人生而靜天之性也感物而動性之欲也
　所感之門在乎七竅七竅之主在乎一心
　恐䌓想之或邪則向之開聦者或爲之所
　蔽故必至於沖心自怡處然後可成七轉
　之功也
爽䰟隨本根亹亹(音尾釋文/勉勉之意)空中佇七誦重
關開豁滯非神武運通由中發髙唱稽首舉
　爽䰟者乃䰟精魄靈之蕩散者也隨本根
　者則是返本還元歸根復命而不離也夫
　如是則混合爲一虚徹靈通卓然而不倚
　故能亹亹然獨立於空中也七誦重關開
　者是七過而孔竅開聰也豁滯非神武者
　生神玉章自然之功用豁除凝滯乃非神
　之神不武而武一一天眞一一明妙纎毫
　人力之私無與焉蓋有不期然而然者也
　故運㑹之通非由外得是以歌詠而稽首
　髙舉矣
髙虚清明天生神章第八
　明義云此天示以虚玄髙遠清明洞耀瑩
　鑒形軀降炁三元生人三宫内爲五藏九
　府華蓋上應金華宫號髙虚清明天也此
　天中人業行髙遠見地虚明上生重霄超
　岀三界上進仙品升解脫門袐字云此天
　精䰟通陽之炁主隂極宫中眞内神
帝眞華府命元眞靈化凝之炁
　䟽云前章孔竅開聰此明華府總三部八
　景神也具者以其理之眞實無妄也靈者
　以其炁之靈妙不滯也蓋理炁混融妙化
　凝合所以周流古今長靈長存雖其用之
　變化莫測而其體則無爲凝寂也
清明重霄上合期慶雲際玉章散沖心孤景
要靈會
　言此天在乎重霄之上合期慶雲際者謂
　契合玄期而共會於慶雲之際也孤景者
　理蝸景浄孤峭而不與物爲對也惟前章
　旣言冲心自怡處是又恐滯於一所而不
　能化故此乃以玉章而散適其沖心則能
　所兼忘脫然獨化而神靈自然㑹悟蓋當
　體即道矣
煥落景霞布神衿靡不邁玉條流逸響從容
虛妙語
　此一節皆紀眞中之景象得妙悟之旨則
　觸境見心物物如理蓋其樂非在外也煥
　落影霞布者天八讃其華景敷布之異也
　䟽云煥者明也落者落落然也景霞者瑞
　霞也神衿者心也靡不邁者無不歴也蓋
　言此心洞觀無窮也玉條流逸響者䟽云
　騫木之條靈風鼓奏其音流逸有如從容
　虚妙之論也
靈音振空洞九玄離幽裔感爽無凝滯去留
如解帶明識生神章高遊無終敗
　靈音振空洞之妙則九玄之䰟莫不脫離
　於幽夜矣蓋功用至此則九祖升度感爽
　無凝滯者自利而利他也爽字世本多作
　賞字蓋以音相似而誤也蜀本浙東本皆
　作爽今從之萬光懴云眞靈靜定即得彼
　䰟感化有如影響此言靜定中感應之妙
　也蓋彼飛爽感悟此道無復凝滯則其去
　來自由如解衣帶言其易也明識生神章
　高遊無終敗者謂了悟生神之道則知自
　巳元神與道爲一故髙遊物表而終無敗
　壞之期也夫如是則陽九百六之災豈能
　及乎
玄景耀雲衢跡超神方外應感無方圓聊以
運四大研心稽首誦衆聖共稱快
　玄景者謂玄華之景色腾耀於雲衢則是
　徹上徹下莫不洞明也跡超神方外者則
　超乎天地四方之外也蓋論此天本跡至
　高迥超物表然神無方體何所不在豈定
　跡之所能拘哉故應物不測而妙本常寂
　感圓應圓而不滯於圓感方應方而不局
　於方故云應感無方圓也四大者䟽云地
　水火風也謂四大和合以成此身而生神
　之道則妙乎萬物雖復運化四大而非四
　大之所能留礙然亦不可離此四大以馳
　心空妙而外此别求故云聊以運四大也
　研心稽首誦衆聖共稱快者謂精研此理
　於心而敬誦之於是八過之功用巳至則
　上而諸聖下而已躬莫不同乎一道所以
　皆樂而慶仙道之成故曰衆聖共稱快也
無想無結無愛天生神章第九
　跋云此天無復五欲之想巳齗胞胎之結
　永無存形之愛故舉其勝德以爲名也祕
　字云此天精䰟萌陽之炁主丹田宫下眞
　内神夫處位乎上而生神於下乃反復道
　也
　帝眞神府命元自然玄昭之炁
　諸本皆作嶽府命元惟所南鄭先生論議
　則作神府其義尢長實爲當也今宜從之
　此言陽明充實光照無極乃自然之成功
　也故云自然玄照之炁也
無結固無情玄玄虚中澄輪化無方序數來
亦叵乘
　入生胞胎之中因血炁而有結此結不解
　生道不昌兼以人神本靜而情擾之情者
　性之動也動失其正外着於物乃成結滯
　南華經云物有以結之是也所以隨業輪
　轉感果無停故修道之士必練情以合性
　情忘結解乃可證妙三元直造玄玄之域
　則中虚而澄寂無爲也輪者運轉也謂玄
　寂無爲運化自然無方可揆無序可倫則
　豈能乗之以數哉叵者不可也乗者謂以
　算數相乗也南華經云樞姑得其環中以
　應無窮亦此意也
誰云無色平峩峩多丘陵冥心縱一徃髙期
清神徵良遇非年歳劫數安可稱
　自粗觀精即無色爲無物矣以道觀道則
　至無之中妙有存焉無色者即無色界天
　也無色界天之上方是種民天也種民天
　之上乃大羅道境也此章言功成德備神
　登上境之事若曰誰云無色之上坦然而
　無有乎實峩峩多丘陵也鬱羅蕭臺玉山
　上京三華離便大有妙庭皆在玉清之境
　乃三清上帝宴居之所也其在人身則眼
　之上爲無色界而泥丸乃玉京山也故冥
　心合道者騰任一徃超三界而入玉京乃
　所謂冥心縱一徃髙期可以清神而任徵
　召也獲此良遇永證無爲是與三元合德
　九炁齋并不終不姑無死無生旣非年歳
　之可紀又何劫數之足稱哉徵字一本作
　澂即澄流之義
浮爽縁故條返胎自有恒靈感洞太虛飛歩
霄上冰津趣(七茍切/速也)鼓萬流潜凝眞神登無
愛固蕪憂髙觀稽首昇
　蜀註云經自初章胞元結長命至于二章
　斬根斷死戸三章䰟生攝遊炁四章神公
　攝遊炁五章炁練元藏府六章斬伐胞樹
　滯至此五藏六府旣具則七章巳後方無
　作用之語愚謂此章論胞胎則神全炁足
　之時也論修眞則道全徳備之時也故其
　言皆踐形肖德者之事若前章或有及已
　成之意者乃見因知果此章尚及浮爽之
　語者乃見果知因也故每章亦皆互有此
　意今云浮爽緣故條蓋使輕浮之爽循本
　歸根盡復其固有之常也夫如是則炁與
　九天而齊一神感太虛而洞徹故能飛歩
　於霄上之境矣故曰靈感洞太虛飛歩霄
　上冰也冰者結凝而成有體而無質有堅
　定潔白之象也津趣鼓萬流潜凝眞神登
　者津乃天津河漢也萬流者言分泒不一
　也謂天津疾流飛鼓萬泒非滯形者之所
　能至必潜凝眞神然後能登故紫微夫人
　云玄波振滄濤洪津鼓萬流駕景盻玉虚
　思與佳人遊亦此意也或云霄上冰乃腦
　也炁蒸于上乃成津以流潤于下而神則
　復升于上境也蜀註云學此道者必自無
　愛無憂爲本南極夫人云從愛生憂從憂
　生畏無愛則無憂無憂則無畏也蓋得此
　道者髙超象外三界獨步否則没溺生死
　沉滯愛河又奚足語生神之道哉今曰髙
　觀稽首昇者乃一切無染故能凌髙絶觀
　稽首而上昇矣○按生神寳章即元始天
　王命九天司馬侍仙玉郎開紫陽玉笈雲
　錦之嚢所出九天之章也於本經中讃之
　有曰元始禁書曰洞章曰眞文曰寳章者
　皆指此章無疑矣何乃於本章之中又有
　讃章之語如司馬誦洞謡玉章生萬神瓊
　音逸九霞玉章洞幽虛朗然生神章玉章
　散沖心明識生神章如斯之類未知又果
　指何者爲神章瓊音洞謡哉無乃示人以
　章外之旨使因此以求其在我自然之章
　默議而自得之歟則所謂天地之尊萬物
　之根者信非文字之所能載章乎章乎口
　誦云乎哉


洞玄靈寳自然九天生神章經解義卷之三














洞玄靈寳自然九天生神章經解義卷之四
　　　　清源天慶觀道士圭山董思靖者
太極眞人頌二首
　䟽云太極眞人即元甫也歌德曰頌此讃
　出三界之功頌彼行人之德以授仙公或
　云此指徐來勒也眞誥云霍山中有學道
　者王元甫受太極眞人青飢飯法七籖上
　淸經述云西梁子乃受飢飯方者及王總
　眞與安度明又鎬京杜沖並太極眞人則
　古仙任此職者非一今䟽中獨云元甫又
　不著姓氐未詳其的姑闕之
大道雖無心可以有情求
　䟽云至寂無言感應有說因情可以至無
　情因心可以會無心此蓋謂道乃萬化之
　本原至於生育天地運行日月亦其自爾
　初何心哉人若求之但至於無私心則即
　心是道矣今所謂可以有情求者乃學者
　立求道之志也夫學之之道必先致知然
　後學以求至聖人之域故曰有情求也
佇駕空洞中迴盻翳滄流淨明三界外蕭蕭
玉京遊自無玄挺運誰能悟冥趣(音/陬)落落天
漢澄俯仰即虛柔七玄散幽夜返胎順沉浮
冥期苟潜凝陽九無虞憂
　空洞即三炁乃三清之境也謂佇駕於此
　回視下方皆雲翳滄流蓋言甲申之劫三
　災到處皆洪波也惟有三毒俱消心境凈
　明者乃逈脫三界之外蕭蕭然爲玉京之
　遊矣然此苟非如大洞雄一眞法所謂自
　無玄名帝圖挺命合仙及運值太平者不
　得參聞此道故曰自無玄挺運誰能悟冥
　趣也冥趣塲即道也落落天漢澄俯仰即

　虛柔者謂旣悟此理即心融境淨故所寓
　之處皆如此落落者廣大之貌天漢澄者
　天上之景夫了一心而成道專一炁以致
　柔即此虛柔者爲體則一俯一仰之間無
　非道也其或七玄之䰟散於幽夜者亦皆
　乗此妙果返本還元混成聖胎隨順劫運
　之沉浮無有染者也旣得契此冥數之期
　苟能潜神凝素則雖陽九等災亦不足以
　致憂樂於胷中矣
覩此去來會時復爲淹留外身而身存眞仙
會良儔
　䟽云前明内德此明外化慈悲之教藎巳
　得證道者苟不能推慈運悲則是爲貴樂
　所攝增長我見反成昩道失德至於此自
　無是患勸戒學者不得不然謂苟遇此去
　來生死劫運之會又當降應人天之中爲
　之淹留教化成熟一切令得道眞所謂以
　大智故不住生死以大悲故不住常寂是
　也外身者忘已也謂忘己濟物乃外身也
　然而在我者巳以與人巳愈有則靜一而
　不變乃長存也又况本無我乎此其所以
　與道爲一而會眞仙之良友失
亹亹玄中趣(理/也)湛湛(音沈深/而清也)清漢波代謝若
旋環椿木不改柯
　䟽云前章讃學人出三界之功此章讃眞
　人應化之勤也謂勉勉然於玄中之趣而
　俯視三昇但見清漢之波湛湛然也乃靜
　觀萬化之代謝有若旋環之無端惟有妙
　本湛然歷災劫而不變亦如隆冬之後羣
　卉盡彫而椿木之柯則青未嘗改此蓋以
　物喻理其言如此
靜心念至眞隨運順離羅感應理常通神識
逮自徂淡遊初無際繁想洞九霞飛根散玄
葉理反非有他
　䟽云此叚又讃前眞感應之徳也至眞者
　乃指飛天神王也言靜心懷念當時神王
　賞監七覺領括天仙懷慈羣品勞心兆庶
　隨劫運之交會校録籍紛紜乃能各順條
　目之離散羅布者一一區分整然具舉則
　其用心可謂勤矣此倘非悟明本體得其
　要領而應機無滯者則不能也故繼曰感
　應理常通也蓋廓然而大公物來而順應
　及其去則無所復留雖事物不齊感者之
　機無窮而應之理常通實未嘗少吝所謂
　寂感無邊方是也神識逮自徂者謂感之
　機雖不窮而應之神妙詣理各自造其極
　至也䟽云適者詣理也逮者至也自徂者
　乃自徃也蓋神者妙萬物而不測者也故
　神之格思不可度思乃不行而至不疾而
　速也此謂感應之神適詣於理應於事物
　則物各付物事各付事蓋不待推而後能
　隨事各各自然適詣其極至也又䟽云感
　應之跡乃聖人之教隨分而應謂物品不
　同根機亦異故出三洞諸法令其當分得
　悟也理常通者言聖人常行善救無時而
　不然玄經曰常善救物故無棄物無論巳
　感未感衆生各有道分故聖人善理常以
　通物有感必應應又生感故言感應理常
　通也以其全神而應物各至其物之極而
　物不能汨之也故此理常通而其神適逮
　自徂矣淡遊初無際者此謂淡然漠然遊
　於物之初而與太虚同量了無邊際也南
　華經所謂無何有之郷廣漠之野是也繁
　想洞九霞者蓋謂上聖圓明之量浩無邊
　際雖羣生想念之繁多而感應不窮然亦
　莫非於此無際量中起滅在上聖知見洞
　徹視之炳若九霞之騰布也飛根散玄葉
　者夫人生而靜天之性也感物而動性之
　欲也則是靜爲動之根旣以靜爲根則動
　爲枝葉矣根本靜而散於動則謂之飛根
　矣葉本動而動實原於靜蓋亦未嘗離乎
　是性故云玄葉矣玄乃性之妙也理反非
　有他者謂旣悟此理則當體寂然反乎眞
　理豈復更有他哉蓋即念全眞是也夫如
　是則動而無動靜而無靜非不動不靜而
　動靜非二本矣
常能誦玉章玄音徹霄遐甲申洪災至控翮
王母家永享無終紀豈知年劫多
　䟽云此結末勸獎學人也常之爲言蓋無
　時而不然也人能以常爲法誦玉章之文
　行玉章之道則功行顯著自可以上徹九
　霄之遐逺也茍值甲申之期洪流之災旣
　至則控御飛翮而上升西王母之家矣然
　此洪水之災蓋由衆生之所感果謹按靈
　寳蠲化水火災癘經云天地有劫數窮極
　水火之災癘惟上聖髙尊諸天帝王以安
　平之則劫數無終水火無激蝕之變又云
　人身有水火災癘惟大定無爲降火升水
　以和平之非至眞上學所不能知由是觀
　之則人能六根清浄大定無爲自可以平
　水火之癘濟隂陽之愆是以古之上仙體
　萬物之眞得妙化之原始則乘天地之正
　而與造物者遊終則掌劫會之期而爲造
　化之主登神沖漠領袖太無任世運之更
　遷而眞常之湛寂尚何炁數之能拘哉按
　西王母傳云九靈太妙龜山金母一號太
　靈九光龜臺金母乃西華之至妙洞隂之
　極尊在昔道炁凝寂湛體無爲將欲啓迪
　玄功生化萬物故以東華至眞之炁化生
　木公西華至眞之炁化生金母體柔順之

　本爲隂極之元位配西方毋養羣品所居
　宫闕有金城千重玉樓十二瓊華之闕光
　碧之堂九層玄䑓紫碧丹房左帶瑶池右
　環翠水下有弱水九重洪波萬丈非飈車
　羽輪則不可到軒砌之下植以白環之樹
　丹剛之林空青萬條瑶榦千㝷無風而神
　籟自韻琅然皆九奏八㑹之音應上清寳
　經三洞玉書凡有授度咸關預馬而神洲
　乃在所治之東南也其應在人身則梵炁
　之宫土之正府乃九宫之根也永享無終
　紀豈知年劫多者䟽云十二年爲一紀今
　永享無終之紀又豈知歴年劫之多哉故
　古歌云道旣無終我體無終從劫至劫壽
　何時窮此蓋與道同體而不可以限量論
　矣



洞玄靈寳自然九天生神章經解義卷之四










　　　後序
　余解是經畢有難者曰天命流行於穆不
　巳二炁五行賦與萬物生生不窮原於一
　炁而主宰是炁者一理而巳故自天畀付
　謂之命人物禀受謂之性應感莫測謂之
　神神一而巳在心爲思在眼爲視在耳爲
　聽在口爲言乃至手之持執足之運奔千
　變萬化莫非一神之所爲惟用得其正則
　吉失其正則凶爾鳥有分守名字若是之
　殊異哉余曰子之説誠亦有理惜夫知其
　一未知其二也夫道之全體渾然一致而
　精粗本末表裏之分截然於其中毫𨤲絲
　忽有不可得而紊者令徒知所謂渾然者
　之大而樂言之而不知夫所謂截然者未
　始相離也子盍觀諸天地之道乎總而言
　之曰天地而巳然其中則日月星辰之行
　其紀雨風露雷之施其化江湖山嶽之流
　峙飛走動植之生成此豈非渾然之中粲
　然截然者乎如是之類將其神明各有所
　司乎抑亦曰神一而巳乎析而分之不可
　備舉且以日之行度論之㮣而言則一年
　一周天然而三百六十五度四分度之一
　在翼不可爲軫在角不可爲亢又豈非絲
　忽之不可紊者乎人身亦一天地也今夫
　四支百體之區分五藏六府之賅存至於
　三萬六千關節亦莫不各有所主故眼之
　官則視而聾者不以視代聽乃至口之於
　言心之於思無不皆然此衆神名字之所
　以立而統之則有宗㑹之則有元也是鳥
　可以分裂而病之邪難者又曰老子云天
　得一以清地得一以寕人得一以靈萬物
　得一以生莊子云天地與我並生萬物與
　我爲一又云將磅礴萬物以爲一及所謂
　其一與天爲徒言道之至莫如老莊皆主
　乎一則是天地萬物之殊惟一以貫之耳
　今是經反以不一爲貴何邪余曰子知是
　經之旨乎其稱名也雜其統之也一經所
　謂元即老荘之所謂一也謂之元謂之一
　言其體也生神之法稱名之雜言其用也
　論其體所以舉其同論其用所以顯其異
　老子曰道生一一生二二生三三生萬物
　此本末具舉之言也是經之論始乎一元
　而終乎天地萬化並受生成則一之中而
　萬者具矣生神之道以空洞眞一爲體以
　變化不一爲用唯一故能靜靜而後能變
　變而後能化聖功生焉神明出焉則一與
　不一非二物也吾聞之先聖曰歛萬炁爲
　一炁散一炁爲萬炁合萬神爲一神分一
　神爲萬神又曰聚則爲形散則爲炁此其
　闔闢歛散之道蓋與隂陽同功天地同德
　故曰宇宙在乎手萬化生乎身推而行之
　可以成人可以成物可以賛化育可以叅
　天地非天下之聖神孰能與於此哉苦夫
　知其本無而不知其至有知其眞一而不
　知其變化者是一偏之說安可與此同日
　語耶難者又曰教中有云情存聖量猶落
　法麈今是經教人以修習聖胎之法無乃
　墮於是乎余曰情存聖量爲未忘心法者
　言也修習聖胎爲初學之士設也若乃道
　全德備者何可以此議之吾聞之先聖曰
　聖人歛萬有於一息無有一物可役吾之
　明徹散一息於萬有無有一物可間吾之
　云爲譬之天地間日月之升沉風霆之鼓
　舞雲霧之起滅萬有之變化徃來岀没自
　然而然惡識所以然惡識所以不然若是
　者孰爲聖量乎孰爲法麈乎難者又曰嘗
　聞釋氏之說以一切有相皆爲幻妄故其
　教曰無生又曰寂滅爲樂而道家之教乃
　曰長生久視及升虛尸解故彼目之曰弄
　精䰟守尸鬼者某於此不能無惑願爲我
　決之余曰不然道一而巳崖有彼此之分
　哉且如逹磨之躡葦渡江普化之摇鈴空
　際或金棺自舉或碣石藏身其亦弄精䰟
　守尸鬼者乎夫道有情有信無爲無形自
　本自根未有天地自古以固存神鬼神帝
　生天生地在六極之下而不爲深長於上
　古而不爲老無始無終無前無後得之者
　與道同久且萬物非道無以生非德無以
　成生生之理無時不然而生生者不生化
　化者不化夫何容心焉余聞之先聖曰人
　在道中猶魚在水中人去道則亡魚失水
　則死良由修之者有勤怠故得之者有淺
　深淺者惟及於心深者兼被於形及於心
　者但得慧覺而巳旣得慧覺恱而多辯靈
　炁泄丧形亦随之被於形者形神俱妙與
　道合眞顯則神同於形隱則形同於神在
　有而有在無而無不可以形跡窺不可以
　死生輪而何弄精䰟守尸鬼之云故曰以
　我之精合天地萬物之精以我之神合天
　地萬物之神以我之䰟合天地萬物之䰟
　以我之魄合天地萬物之魄則天地萬物
　皆吾精吾神吾䰟吾魄何者死何者生夫
　如是則乘天地之正御六炁之變遊乎三
　清而與道同體矣故曰至人無巳難者之
　疑於是而釋余因寄呈三山蔣靖庵旣從
　而訂之且令附于經後淳祐壬子歲清源
　天慶觀董思靖謹識



