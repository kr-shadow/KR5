#+TITLE: 原陽子法語--趙宜真
#+DATE: 2018-05-12 10:22:04
#+SOURCE: github.com/kanripo/KR5d0094 master 3a20a0d0                
原陽子法語卷上夫六
　　　　浚儀趙宜真撰
　　　　門人章貢劉淵然編集
　　　還丹金液歌並叙
唯道集虚本無二致而修鍊有内丹外丹之分
者縁遇不同功用少異而造道則一也所謂内
者自性法身本來具足不假於外自然之真
其進修之功則攝情歸性攝性還元有爲之
爲出於無爲無證之證所以實證胎圓神化
脫體登眞訣曰一靈眞性號金丹四假爲爐
鍊作丸是爲真一爲玄一又名内丹也所謂外
者幻假色身未免敗壞必資外藥點化成真其
服鍊之功則取日月之精華奪乾坤之造化
刀圭入口情慾頓消骨肉都融形神俱妙白
日沖舉上賔玉清訣曰木液本自丹砂出金鍊
木液還丹體丹復化金金而液之是爲還丹
爲金液又名外丹也曰内曰外又各有内外之
說焉攝情歸性本之於外攝性還元本之於内
性寂情空則非動非靜更無内外矣此内丹
之所謂内外也内存木液以爲祖外假真鉛
以制之内藥既伏則外藥委棄亦無内外矣
此外丹之所謂内外也但内景微妙無形無
名聖師不得已而假外丹之名象以譬之發
明其理使人易悟故亦謂之金液還丹孰知末
學泥於名象而返致疑或者以丹道有内外
之說似乎多岐未知孰是夫此道如一大城四
方來者如就傍蹊曲徑則多涉程期甚至迷
而他適若由正路坦途有從東門入者有從
南西北門入者及到城中則一也四方門路復
何有哉釋有念佛而入者有參禪而入者積
一千八百公案及到悟處參念俱無道有修内
丹而進者有鍊外丹而進者演三千六百法門
及其證道修鍊俱無公案法門皆非所有如
得魚忘筌得兔忘蹄烏可以彼此而是非之昔
天尊說法萬八千篇世尊說經五千餘卷有
若太繁至東華開化獨顯全眞達磨西來不
立文字有若太簡然悟則頭頭是道無簡亦
無繁迷則處處暗途愈求而愈遠矣又烏可
以繁簡而去取之或者學非其道妄釋丹經
引證易曰一隂一陽之謂道乾道成男坤道
成女而以人之男女象天地爲鼎爐取其隂
陽以爲藥物不知大道本無男女之象仙師
託象爲喻者蓋指先天對待之理非後天形
質之謂訣曰可見者不可用可用者不可見
正内丹藥物之㫖也先達詩云一物元來有
一真一身還有一乾坤須知萬物備於我肯
使三才别立根仙師亦云自家身裏有夫妻
又云一夫一婦將六兒皆謂一身之中具此
造化不自外來請舉一二内丹之成道者證
之佑聖真君七歳入太和山修行沖舉虚靖
天師亦七歳入上清宫修行尸解當時何從
而得藥物乎其爲自足於己非求之於他人
者灼然可知若執邪見去道遠矣如黄界赤
書等文本爲有家者節慾養生而設後人因
之返以縱慾戕生可不戒之至於外丹大藥
亦不自彼我人身而得雖世間五金八石皆
天地後生有質之物尤非所用縁此藥本無
廼自有質之中取其氣液無中生有者是也
訣曰有象不堪爲伴侣無質生質號還丹流
俗罔知或以爲勾點左術而謗議正道是廼
自速厥辜當墮無間矣或者以心即道也道
則無形無象而外丹無質生質似無交涉且
執於有作寧免落空試以醫術論之人有爲
風邪所中或爲猘犬所嚙者其傷在於形氣
而其證廼能使心痛神迷顛狂譫妄不記人
事又有爲驚憂思慮所惱致怔忡顛狂者其
傷與證皆在於心及服外藥理其形氣而能
使心神安靜非有交涉之理焉能至是蓋太
極未判函三爲一纔有動靜便分隂陽品物
流形而各具太極理氣相須一本乎道有無
相制所以然也治鍊外丹雖屬有作得而服
之全無所爲不須修習即形返太無神歸大
定復還太極混然之初而與道合真矣原其
受生則賦命隂陽陶形天地囿乎二氣五行
之中及其證道則把握隂陽挈持天地而超
乎二氣五行之外形不可得而斃神不可得
而逝如以火鍊金金既出曠復令入曠不可
得也寧免落空或者又疑肉身未信其可騰
化夫以神異之事質之尋常之見誠不能無
疑且如龍化虎變尚可以蹈虚空莧菹剖鱉
朱草剖人亦可以分神泮氣散形老楓化爲
羽人朽麥化爲蝴蝶自無情而之有情也賢
女化爲貞石山蚯化爲百合自有情之無情
也是故土木金石皆有情性精𩲸比之蟲獸
草木皆能變化無妨人獨靈於萬物形肖兩
儀道參三極已是半仙丹則奪造化之巧盜
天地之和人又得以餌之宜其滓穢消融如
氷雪之釋即形化氣氣化神神還虚而頓超
聖地豈非最上一乘之基乎昔
太上老君學於無上元君首云學者審欲成
仙不服還丹金液徒自苦耳爲寒温風濕鬼
氣所擊雖司命弗能救也合作神丹早自防
衛勞苦須臾一成便仙樂可央乎粤自周秦
漢晋唐宋以前諸大仙之證道賔空者莫不
由之其過化之處則有丹巖丹室丹井丹泉
丹爐藥臼皆迨今可見其著述之書則有太
清丹經抱朴火記草衣歌頌迨今可考若以
尋常方術議之而未信其道是猶醯雞不知
有天地之大也柰何智者滯於頑空或流豁
達昧者執於偏見誤入傍蹊或有乍入玄門
罔知參學便爾枯坐或事久立或學搬運或
爲觀想未能制心而强抑之久則發爲顛狂
或無知妄誕厮挺爭强或專學口鼓馳逞辯
辭或略有半見一知便爾誇能傲俗或未能
真參實悟便立門風致人尊奉或盜竊靈文
冒名頂派好爲師範鼓眩盲聾又有或專齋
戒或學辟穀或尚怪形或爲異服在俗多所
推重於道了不相干古人有資生治産者俄
而冲舉有飲酒餌葷者倏而仙去蓋其存心
物外混俗潜修蓋非常人所能測烏可以形
迹求之哉噫道之不明不行也未有甚於此
或不知察廼相與議曰某以進道而病某以
修鍊無成某以服食而斃從而以道爲不可
學並耻於談而不知古今之登真成道者不
可勝紀若以誤者無成者無知者一槩而論
是猶因咽而廢食知其然者而不知其所以
然者大抵參學之難有四進道之難有十不
可不知也何則一曰道路脩阻江湖風波人
海茫茫孰可師問二曰寒暑切身朝夕所窘
學未有聞灾患不測三曰昧者詐裝高道知
者緘默混塵學者未能知人多誤參禮四曰
真師雖遇志行未孚難以與進或雖與進而
授學未備幸而學備年齒邁矣此其爲參學
之難也一者早遇眞師開明正道二者果有
德行上合天心三者發弘誓願普濟生靈四
者依大福力方免障魔五者有其鎡基際其
縁會六者結交仙友志行相孚七者屏絶塵
紛棲身清靜八者飲食有節起居有常九者
謹口力行不招謗議十者寅奉神真精誠弗
怠此爲進道之基尤難能也二難之中苟虧
其一難獲全功如陶隱居登真隱訣備陳修
鍊禁戒之事天台止觀圭峯修證儀亦具明
魔事預備不虞今人劣於參學速於求成多
見其不知量也然或有能盡其道而猶不免
於禍害者如釋迦文佛割切肢體定光古佛
刺配南安顔回短命子路爲醢公冶縲絏伯
牛有疾張果爲紂所擊郭璞爲敦所刑紫陽
三遭徒刺清菴卒梗於茶雖皆患難不能移
死生非所有要知骨肉永融難逃定業經曰
陸行不避兕虎入軍不避甲兵蓋爲道成者
云耳豈學道者所遽能哉且嘗聞紫清白真
人雲遊九年辛苦萬狀方遇真師又二十年
方得寄食洪都金丞相府潜修十年功成仙
去顧前代仙佛聖賢尚爾魔難不一况學者
乎而又不可病其難而易其志凡爲道者之
學仙佛亦猶儒者之希聖賢只合堅心一志
勤而行之若夫成功則天也亦奚容固必哉
然此妙道一歷耳根永爲聖種故關尹真人
曰聞道於朝可死於夕蓋謂學者雖未能造
夫體道之極功而校之俗學與未學者亦大
有徑庭矣伏蒙方壺贊教真人賜以手書舉
似玄迪秘語廼大還外丹之說也宜真亦嘗
師太清道士李先生得之已三十年鮮有談
及者兹又得以披誦因記稚川葛真人曰自
承鄭君還丹金液之經今二十年家無擔石
之儲貧苦無用買藥徒知其方與不知者正
同可爲長歎之語有感而序于以識警策之
意釋信向之疑仍賦還丹金液歌以復將命
者惟真人積學老成酖酣道妙幸一采覽而
有以教之實所願聞也其歌曰
方壺宫中老仙伯燕坐薄團室生白大千沙
界納毫端妙契一元守淵默我昔南昌遇至
人曾聞丹訣能通真卷舒造化還溟涬匹配
隂陽在時頃鼎非鼎爐非爐乾坤闔闢同規
模火即藥藥即火日月升沈無彼我青衣蘂
女素練兒洞房媒合成姻期無中生有爲丹
祖便是眞鉛天地母制汞成丹還棄鉛絶似
兒成母歸土丹成化金金液之到口白日登
天墀胡爲皓首猶塵世大藥無資難擇地會
當入室調火符功成駕鶴從方壺
　　　真道歸一偈奉答金門羽客致虚貞
　　　白惟一眞人方壼贊教方尊師
至道之真肇形氣建立三才資萬類細歸無
朕大無垠前瞻無首後無際周行體物孰能
達獨露孤峯没遮蔽會教眼耳鼻舌忙寧有
壞空成住累等閑一指見三身謾說千言無
一字羲皇妙契開鴻濛因民立極明降衷畫
前有易本無象圈外無極原非空仰觀俯察
文理宻鳶飛魚躍昭著同勿忘勿助愼其獨
惟精惟一執厥中至誠不息安所止天載合
德成極功真人知命貴食母致虚觀復爲丹
祖獰威制伏如虎龍定慧燮調比文武攝情
還性歸一元元一並忘忘亦去囊括三界入
虚空粉碎虚空絶倫伍從教劫盡等河沙耿
耿靈明照今古沙門未究德充符單提狗子
佛性無疑團結就無縫隙猶如大死方還蘇
驀然悟得西來意自信渠今即是吾泥牛變
作獅子吼不與萬法爲侣徒於一切處皆具
足儔敢承當是丈夫聖賢仙佛分門户畢竟
到家同一路身心了外更無玄早合真參求
實悟蒼茫何處覓真師玄經誤讀誰能知傍
蹊側徑紛趨嚮滯無惑有成愚癡疑團未啓
云悟性故紙頻鑽爲話柄只將辯舌逞機鋒
豈識拈花真究竟最憐多少野狐禪言清行
濁迷真詮仙縁有分在明德天道無親必與
賢吾祖蓬頭埜菴老武夷峯頭事幽討時於
聖井引新潮麗澤涵濡弘至道金門羽客方
壺公曾從吾祖坐春風祖云見性語自别不
待師傳妙悟通壼公造道仍探賾朝來問我
見性策一聲長嘯天地春金烏飛出東方白
　　　紀學
混成有物超太初萬品由布羣情敷獨來獨
往成變化不增不減隨形模歷經浩劫靡終
極總攝元化潜虚無我昔少年衣縫掖繼晷
焚膏勤讀易三尺星芒已燭天二堅流殃旋
晦迹厭看濁世六塵昏夢熟黄粱諸幻息壽
昌仙伯鐵玄翁曾於聖井師金公歸向青華
開泰宇食我法乳蘇疲癃繼後從游李夫子
聞有蒲衣馮外史亦師金祖紹仙宗駐鶴龍
沙明至理翩然躡屩往問之萬法歸一一何
歸外史于時方燕坐雷霆迅厲虚空破詰我
問從甚處來清風拶透迷雲開廓然溥見家
家月了照本來無所說
　　　題林下高風圖
眞常妙體本無象象外承當須力量撢持日
月由主張闔闢隂陽任收放崆峒老仙氷雪
姿一唯心傳能記往清秋皓月掛瓊臺蔾杖
雲裾披鶴𧝟我家浚儀原之陽一嘘萬物迴
春光曾鼓風霆捍魑魅長教匣劎藏星芒昨
來訪舊崆峒上相期駐景望八荒金精攬結
制木液招摇坐運凝玄霜箇中妙契混魚水
餘外紛紛何足齒玄都道士東郭子徒貌丹
青勞畫史對此孰云以色見定求象外本來
面問我本來在何處揮塵一笑乘風去
　　　題授受圖
至道匪言傳因言資妙悟所以函谷篇直指
眞元路鍾吕相承啓後賢派分南北垂千年
宇宙在手步玄紀日月停景開金蓮我曾劎
佩追芳躅腊虎膾龍宴瑶屋三華隱隱泛流
霞四海茫茫信行獨昨來孤鶴乘天風遊觀
嵩華超崆峒洞簫吹齗山水緑世外襟期誰
與同種桃道士淵然者行潔神清志閑雅供
薪煑石服勤勞立雪忘軀輕幻假受我登眞
贊化書有時入海探驪珠鞭霆馭氣凌紫極
按節回杓歸太无崆峒十載重逢日已見圖
形記疇昔何如體取身外身微妙冲虚本無迹
　　　勉進道偈
出家所以超塵俗割斷恩情免牽逐簞瓢涉
遠投明師服勞盡力期忠告積精養氣保元
和鍊性降心明智燭内功微妙貴潜修外行
辛勤須備足離形絶巧黜總明晦迹和光守
窮獨攝邪歸正贊神明濟物利生廣縁福先
人後己摧貴高忍忿含羞忘寵辱麄衣淡飯
捨榮華折難消愆除鬼録福縁慧力既兩全
名署丹臺位列仙策空游神覽無際俯視溟
渤如蝸涎億劫種親皆受慶豈但君師父母
前縱然宿業生魔障報盡還當道果圓云胡
季世簪星者不悟辭親爲究玄愛河慾海甘
淪溺利鎻名韁長絆纏自家昧却本來面外
物圖爲異姓傳一朝身謝都抛下業趣相隨
疇見憐我今曉示諸同學富貴賤貧分厚薄
孰云計巧財偏多幾多計巧衣無著豈無謀
踈室磬懸亦有謀踈田負郭要皆前世積因
由受分今生如契約盛衰造物已安排何用
孜孜苦貪著在家尚學忘家禪念善背塵思
合覺況是無家物外人當於方外尋真樂回
頭疾早莫蹉跎仙佛教人應不錯君不見丹
陽稅莊賽半州棄如弊屣何曾收鹿皮蓋衲
百家飯夫婦千里相離休又不見龐公家富
債不取鹿門灘裏金長留團欒共說無生話
女賣罩籬男飯牛二翁高誼絶利慾尊道貴
德輕時流休論上士難比擬有分人人皆可
求景行自合仰玄契纏腰何用趨揚州華林
記讖已千載八百之中期與侔
　　　記疇昔李尊師授玄一之道
滕王高閣仲秋間重拜仙翁受大還半夜風
雷度滄海一時雲雨到玄關春光入地金芽
長斗柄周天玉漏殘月滿太虚仍跨鶴翩翩
飛上玉京山
　　　道劎
親授純陽道劎方不須歐冶鑄堅鋼同身禀
命生機巧隨意成形殺氣張澗底磨鋒飛電
影月中斫桂染天香有時掛在南山下懗得
隂魔遠遁藏
　　　奉和李尊師期往龍門紫玄觀製神
　　　藥不至見寄
公是重來維厶袁龍門舊隱已千年道參象
帝無名始學究羲皇未畫前金氣應時仍進
火汞華凝處漸抽鉛神樓一匕能分我便逐
翔鸞謁上仙
　唐仙人羅公遠出入禁闥游戲神通當時
　明皇忌之召至殿前伏兵射死敕殯之舉
　棺甚輕啓而視之竟失所在止存二屨一
　日有貢橘至者明皇剖之每一橘中拆一
　辦因詰問來使使對曰路逢一眇道士索
　橘不與只借一嗅而去且囑曰見上位時
　請爲道維厶袁稽首上笑曰此羅公遠也
　其修鍊之所在太和縣龍門太玄觀觀近
　即三華山山上爲飛升之所半山有紫玄
　觀祠之
　　　留寓雲隱山一日舉三教一家話時
　　　清源山福書記於言下致疑經月餘
　　　再會復舉前話頓有省悟次日袖香
　　　具方服詣山禮謝仍示偈八句有宿
　　　山之意就和答
棄惡仍圖長善芽無根樹子結空花回頭自
是三身佛覿面何須百丈茶凡聖等觀無彼
此靈明寂照徧河沙春來處處風光好何必
山中遠世華
　　　福書記别後再用前韻見寄又和答
混淪甚處覔根芽了了由渠轉法華何日共
斟東老酒爲君重點趙州茶坐來時刻成千
載覷破乾坤眇一沙可惜林林不回首浮生
空老幾韶華
　　　答知白鍊師議論道法偈三首
誰識清微大法王三才萬物此開張從來法
法皆由我倒用横拈總不妨
人知此道只虚空豈悟眞空卻不空一月徧
涵千澗水清光元自不留蹤
方寸心田了了時隨方應化總無爲迷人但
見行千里兩脚何曾半步移
　　　磨子頌答胡知觀
頂門一竅納珠璣化作通身白雪飛這裏鐵
心無退轉左來右去任推移
　　　和巴陵鄭宰題岳陽純陽飛吟亨偈
　　　句五首
岳陽行徧識無人飛度平湖獨朗吟回首三
出烟霧隔刹那滄海又桑林
嬌癡蘂女惜嬰兒正是秋中半夜時顛倒隂
陽孕靈質茫茫四海與誰師
藥材老嫩要知時採餌刀圭自可支消盡群
隂乾體就懷胎應信有男兒
碧落空歌集萬仙懸珠五丈說重玄道包太
極歸元命妙契靈臺不在言
阿誰能共覈玄玄一笑相忘天外天揮手長
歌弄明月凌風三叠舞胎仙



原陽子法語卷上










原陽子法語卷下夫七
　　　　浚儀趙宜真撰
　　　　門人章貢劉淵然編集
　　　警學偈十六首
仙聖常憐下士迷甚如慈母惜嬰兒道心亦
似兒尋母何患神仙不度伊
黄帝曾師七十人人人豈必盡仙眞廣成一
見玄機透始覺從前未是親
未分甲子初無象纔著形骸便有方吾道强
名方外士須忘形象究真常
道人唯道即爲身幻假形骸未是親色見聲
求難覓我更論年甲愈迷真
聞道羅和九十時師年一六正童兒學舞前
後尊先達所以能明上下機
莫學横行外道魔口頭學得逞嘍囉妬賢誑
俗爭名利人我如山慾似河
莫學迷夫失正傳不通玄藴駡先賢人間暫
作清閑客天上元無懞懂仙
莫學狐禪豁達空撥除罪福逞機鋒只將口
鼓驚聾瞶不顧他時苦海中
莫學邪師誤後賢妄分男女作坤乾取他精
血爲丹祖燕雀如何産得鸇
心心至道妙難傳假象垂文啓後賢可惜盲
人無正眼盡將邪議亂眞詮
用盡黄金覓土填救焚加火冷加泉戕生莫
甚房中術誤殺閻浮幾少年
先地先天真汞鉛無形無象妙通玄無中會
得真消息交姤依時證上仙
抱元守一立根基打破虚空是了時後學紛
紛失中道惑於有作滯無爲
纔通機用未圓融直要時時究竟功觸物遇
縁無罣碍恁時方許到家中
先登覺岸不須舟木爛釘枯豈用收最惜後
來問津者倚他檣檝望中流
調古情眞不在名趨新諧衆起佳聲吉凶生
死一逆旅何用區區立户庭
　　　鑑首座與福書記心友乆闊之餘有
　　　感而作
三教同開道義門心心相契共誰論如何則
被游塵隔未信涵天寳鑑昏
　　　簡故人
要路烹茶結衆縁人天福果幾時圓何如早
趁春風裏自把金鋤種寸田
　　　題仙弈圖
黑白縱横坐運籌不知人世幾春秋就中一
著無人會只在仙翁手指頭
　　　觀架上荼䕷盛開而海棠獨不花酒
　　　邊有感
滿架妖紅錦作堆名花幽獨自羞開晚來對
酒相看處爲爾傷春不盡杯
　　　雩陽王廣文問性命之㫖答頌二首
有有有非有無無無不無碧潭秋夜月星散
一輪孤
水裏月可捉天邊雲可縛收拾入葫蘆便是
長生藥
　　　自讚
體原之陽任道之紀不事標持從他譽毁獨
立蒼茫浮雲流水
　　　爲徒屬給冠褐
授汝星冠爲首元服萬髮包藏兩儀洞燭岀
一頭來堂堂露獨
授汝絳服爲身之章雲裾濟楚霞佩頡頏百
體是覆罔敢弗莊
授汝碧簡正其威儀視瞻母側敬恭自持潜
心對越如秉大圭
授汝黄壇謹其動履八卦周旋九宫步駐鵠
立朝元虎拜斯委
　　　日記題辭
予少從李尊師問道首蒙授以日記一帙令
每日但有舉意發言接人應事皆書于帙中
其不可書者即不可爲既爲之不問得失必
當書之合於理則爲合天心背於理則爲欺
天心或未明其理率爾之爲不覺謬戾是廼
誤作其過可恕知其背理而忍爲之是乃故
作遂成大罪甚至誣罔以掩其非從而不書
重其罪矣蓋吾師之意謂人心即天心欺心
即欺天故以天心標其帙而又警以偈云天
心本與我心同我若欺心昧化工拈起筆時
須猛省神明暗室不相容余受教以來佩奉
無斁檢束身心始焉與接爲搆日與心鬭覬
達於理若極其難久而漸通隨物而應雖未
能盡合天心而造夫君子之域庶幾乎萬一
免爲小人之歸寔大幸也今同門道者立志
不羣有縁相契似可進道尚恕於事物之理
未盡通徹寧免爲染習之累而不自覺或得
爲而不爲或不得爲而爲之者尤當審擇余
因以父師所授天心之說轉相付囑噫九層
之臺起於累土千里之行始於足下入道之
門積德之基亦必由此始所以期望於同志
道者至矣當見眞積力乆一旦豁然心與理
融天人合德方知所謂修心即修道也日記
之末奚足以見天心印可乎經曰天性人也
人心機也此感彼應如影隨形莫見乎隱莫
見乎微可不愼哉
　　　福慧因果說示上清諸道契
嘗聞先達謂人天路上作福爲先生死海中
修慧爲本蓋專於修慧者攝性明心堅持戒
定以資慧力而證夫道則可以度脫生死苦
輪超躋仙祚矣未種縁福不免艱難豈得身
心清靜專於作福者濟世度人廣行方便以
培福基則當來託生人天受諸快樂矣未證
夫道不免身後報盡還來故進道之要須福
慧相須不可偏廢獨饒一己未足爲奇自利
利他則彼此皆濟昔
元始天尊說經一國男女皆受護度老君則
修之於身其德乃真至修之於天下其德廼
普孔子之克己復禮天下歸仁自意誠心正
而至國治天下平皆所以成己成物也佛之
稱兩足尊正以其福慧俱備也後來六祖禪
師爲碓頭靈濟禪師爲飯頭既成道又伏孽
龍泗洲禪師成道而降水母祖天師曰吾丹
已成服之必冲舉今當爲國爲民興利除害
庶幾他日臣事三境無愧焉廼入蜀降魔區
分人鬼興復鹽利惠及邦家葛仙公常行符
水救病祭鍊鬼䰟八十萬衆許都仙亦以符
藥救病既成道又斬除惡蛟功齊神禹皆苦
身勵行福慧並修而後證道桓凱真人修日
月高奔之道聞陶隱居門下生徒衆多方投
傭做園頭是先證道後修福紫清真人聞金
液大還之道又雲游行法濟世度人方依金
丞相府修鍊成功是先修福後證道以此知
仙佛聖賢爲教若有不同而揆之修己及人
則一也但仙佛之修慧修福則志在於度世
善惡之報則取驗於三生聖賢之成己成物
則志在於治世善惡之報則取驗於見世爲
小異耳經曰鬼神禍淫而福謙作善降之百
祥作不善降之百殃此聖賢論鬼神因果之
事固當於理予少時讀書亦知其然矣及歷
經世故觀已然之迹或有不可槩而論者如
堯舜大聖人豈不能位天地育萬物而有九
年滔天之水致下民昏墊知人則哲能官人
已而治水誤用鯀成湯亦聖人而有七年大
旱及以六事自責而後雨何不早圖至於顔
賢而夭跖盜而壽伯道無兒古今凡如此者
不可勝紀近自兵興以來觀里閈間有累世
爲善士賢儒明經修行者多固窮其福慶不
在其身當在其子孫今廼絶滅無遺類豈皆
不孝人乎有奸宄暴横者今皆富庶益昌若
以見世善惡之說驗之固已爽矣若以三生
因果之說推之則灼然可信是宜兩說並行
斯無遺矣昔聖代昏墊者皆葬魚腹與季世
填溝壑墮顛崖塗炭者又何異是皆前生所
作定業際會一時償其業債試觀夫今之聦
明者或多貧夭而愚鈍者或多壽富何也蓋
聦明者專尚文學不信因果及其再來則聦
明有加貧困甚矣愚鈍者雖不事文學信尚
福縁及其再來則富壽有加愚鈍不易矣俗
諺云不能言者青雲上不識字者黄金多是
必有其故矣若既有聦明文學又能修種福
縁則當來富貴聦明兼之宜也大抵人生所
爲皆是自己做下來生模子造物豈容心哉
持假手爲之陶瀉爾或謂人既死未信其神
不滅有因果轉輪從而並以神仙爲渺茫是
自昧其本眞也徒爲世外高人所嗤夫神附
形則爲人人死神不滅則謂之鬼精氣爲物
是即形也游魂爲變是即鬼也先聖既知其
有情有狀又知其能爲禍福能降祥殃鄉人
儺則朝服立於阼階謂使祖先䰟氣有所依
憑不至驚怖而後學猶以幽冥鬼神事爲無
乎秦兵不壞孔子宅爲聞有金石絲竹之音
若無鬼神以司之果自響乎邵子詩云身在
天地後心在天地先天地自我出其餘何足
言而敢謂神可滅亡乎黄帝成道騎龍上天
載於青史朱子詩曰金鼎蟠龍虎三年養神
丹刀圭一入口白日生羽翰猶謂神仙之道
爲渺茫乎昔有議仙而竟遇仙詆佛而竟從
佛論無鬼而卒見鬼者辭有時而窮矣是皆
人我偏見未暇與辯適有議神仙鬼神之事
與夫善惡之報或有爽於斯世者似無以勸
懲遂廣引前說以諭之且夫人生世間以有
限之光隂逐無窮之事物合眼成夢六趣分
明凡俗罔知恣縱情慾認苦爲樂如醉弗醒
吾黨之士既聞斯道正好力行行無所行方
了大丈夫能事何可因循世故隨逐幻縁虚
負此生良可惜也故首舉福慧雙修之說期
與同志者共勉因並書以質之吾友子璵吴
鍊師而次諸道契列仙高明之見以爲然乎
否乎
　　　率湖廣武當宫諸學者刊道德經文
　　　始經題辭
　道藏經典皆所以化民爲善而至於道也
　傳世既遠誦習者多唯
　太上老君所著道德經關尹真人所著文
　始經皆研窮性命道德之源造化鬼神之
　故而誦習者獨鮮見豈至理幽微未易探
　賾歟抑兵燹之後典籍罕存歟宜真昨來
　由瓊林望嵩華採摭遺經正興此歎道經
　江夏因就武當宫率諸學者並力繡梓以
　廣流通故爲之題辭
右伏以五千餘言道德經實彌綸於大化百
八十章關尹子復流演於玄綱二書相傳萬
聖攸則蓋心由經悟非經無以見心道匪言
傳因言所以顯道若向箇中參透便能言外
貫通神化宜民皇建有極方今
天子已訓註於斯文用廣聖謨益流通於昭
代兹欲再新傳刻是須衆力圓成復函關樓
觀之遺編如碧落浮黎之出教使聞是經者
莫不尊道而貴德咸歸衆妙之門而善爲士
者能知執古以御今是謂不言之教
　　　坐化頌
遁世和光了幻縁縁消幻滅獨超然清風遍
界無遮碍赫日當空照大千


原陽子法語卷下















