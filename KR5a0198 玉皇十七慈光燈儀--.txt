#+TITLE: 玉皇十七慈光燈儀--
#+DATE: 2016-06-11 12:26:50
#+SOURCE: github.com/kanripo/KR5a0198 master e5270252                
玉皇十七慈光燈儀爲一
　　　入壇淨天地呪
金闕玄穹主髙上玉皇尊妙相冠諸天
慈光燭三界眞聖妙道師天人依仗師
大乗垂法語眞一指迷徒功德若虚空
讃揚無窮盡
伏以燈然十七依稀開報喜之花光透九重
髣髴覲通明之殿首憑一炷上格叢霄具位
(臣)姓某謹與奉道某暨合壇衆等誠惶誠恐
稽首頓首遥望天階百拜上啓
淸微大道元始天尊太上道君靈寳天尊大
赤神寳道德天尊十七慈光穹蒼聖主玉皇
大天尊光嚴妙樂國王聖父天尊寳月光皇
后聖母元君太微妙德宫太聖皇太后禹餘
天妙靈無爲大天帝髙虚清明天帝玉虚上
帝昊天上帝五老上帝天眞大聖妙行眞人
靈妃玉女慈悲度厄眞人尋聲救苦眞人濟
生度死眞人萬福護身眞人經筵啓問衆眞
三界四府六合萬靈恭望鸞嘯鳯唱下天門
之九重龍戲麟盤降人間之五濁傾光寳焰
俯納芹誠有感斯通無任激切衆官再拜
　　雲輿上香獻茶通意
(臣)聞瓊胎未判湛然道炁之含洪玉相漸分
昭若慈光之煒燦上照九天則輕清奠位下
燭九地則重濁流形三辰以之而發輝萬彚
資之而化育被照燭者有生咸遂蒙輝耀者
無幽不開凡形囿於兩間悉光繄於一朗(臣)
等僣伸素瀆敢讃玉光蠡測海以深慚獺薦
誠而少效恭逢吉旦然㸃明燈曲垂不宰之
仁洞察無私之禱奉道某等獲齒人倫傾心
道域感帝光而攝受思功徳以薰修憑仗讃
揚少伸崇報今則諷經告畢法事將周爰露
赤心遥瞻丹陛然十七之慈光燈燈讃詠望
億千之儀仗渺渺迂臨伏願凡悃上通天光
下燭分輝蓬單祥開如意之光朗耀雲衢恩
迓殊常之澤有求斯應無願不從一歸圎滿
之中普入光明之内隨燈念善恪意精虔稽
首皈依無極大道
　信禮無上大羅天十七慈光玉皇天尊
　(臣)衆等志心皈命大神通光玉皇大天尊
　玄穹髙上帝聖父天尊聖母元君玉光㑹
　中一切諸靈官
伏聞無能聖主緫元範於十方恢漠神通現
慈光於三界開明衆兆發育群倫先天地以
素存亘古今而不泯增輝造化之眼洞照天
人之心大哉靈輝昭然上境奉道某等久蒙
慈照深切恩休欲仗讃揚少伸善頌謹遵科
法崇建寳燈供養大神通光玉皇大天尊聖
父天尊聖母元君玉光會中眞靈眞宰伏願
帝光攝受民欲俯從示大神通覆無私於天
下仗慈光力蘇有𩔖於寰中致時雍熈躋民
仁壽同誠潔志謹爲稱揚
　信禮無上大羅天大神通光玉皇天尊
欽惟玉帝放神通光開明三景普照十方
香嚴示現聖徳昭彰無倫無等難度難量
今辰弟子敞建蘭場然燈祝讃上格穹蒼
願垂鑑照消諸不祥延生度厄長享安康
志心皈命願得安康
　(臣)衆等志心皈命大慈悲光玉皇大天尊
　聖父天尊聖母元君玉光會上一切神仙
　諸靈官
(臣)聞金闕至尊心毎懷於惻隱玉皇上帝光
示現於慈悲蒙照燭則俱頼於哀憐之中被
薰陶則均出於帡幪之下忠恕無忒寛裕有
容欲伸崇報之私當仗讃揚之禮奉道某知
恩有素報本無從爰仗黃冠皈依玄象謹依
科法崇建寳燈供養大慈悲光玉皇大天尊
聖父天尊聖母元君玉光會中眞靈眞宰伏
願帝心廣運天道好還放慈悲光生意明蘇
於宇宙消轗軻厄休祥臻至於家門鰲極鼎
安鴻居奠枕志心稽首同爲讃揚
　信禮無上大羅天大慈悲光玉皇天尊
欽惟玉帝光放慈悲上通乾象下帀坤維
顯幽蒙照遐邇知皈蠲消罪菩蕩滌凶危
今辰弟子虔告如儀冀垂省覽允副禱祈
身受開度心悟玄微解除世厄早證無爲
　(臣)衆等志心皈命大喜捨光玉皇大天尊
　聖父天尊聖母元君玉光會上一切神仙
　諸靈官
伏聞庫藏財寳眷言曩目之博施饑饉癃殘
感戴當年之周急信能喜捨誠非强爲蓋德
蓄於中扄故光垂於外境霑慈惠者不啻河
沙之衆沐利益者豈惟草木之群稱讃難窮
皈依莫盡奉道某等囿形鰲極依跡鴻慈兹
仗薰修少伸崇奉謹遵科法崇建寳燈供養
大喜捨光玉皇大天尊聖父天尊聖母元君
玉光㑹中眞靈眞宰伏願惟皇上帝降衷下
民錫羡洪基永置萬方之康泰流祥善㑹長
臻四序之和平九有騰懽三農告瑞皈依信
禮謹爲宣揚
　信禮無上大羅天大喜捨光玉皇天尊
欽惟玉帝福利無邊財能喜捨物被周旋
光輝三界照耀諸天博施區宇拯活黎元
今辰弟子篤意傾虔然燈祝讃保國綿延
願流道炁俾悟眞玄普受開度消蕩災愆
一心皈命願得延年
　(臣)衆等志心皈命大忍辱光玉皇大天尊
　聖父天尊聖母元君玉光會上一切神仙
　諸靈官
伏聞天道不爭乃常聞於善勝帝德廣運其
厚生以惟和蓋性禀於慈柔故光垂於忍辱
靜而能以制動柔而可以勝剛寛裕所以有
容忍則所以無辱卓哉重量允矣慈心人能
克之天則均也奉道某等賦形下品託跡中
區久被䕃休尚稽報效謹遵科法崇建寳燈
供養大忍辱光玉皇大天尊聖父天尊聖母
元君玉光㑹中眞靈眞宰伏願天心不棄常
造有容襟量恢恢俾福基之廣大慈心切切
冀業善以層髙德與日新事隨心契虔恭稽
首謹爲稱揚
　信禮無上大羅天大忍辱光玉皇天尊
欽惟玉帝放忍辱光慈周塵界化及遐方
屏强用弱以柔制剛大哉洪量莫可尋詳
今辰弟子翹首穹蒼布恩有自介福無疆
願從吉旦消弭凶殃長皈慈覆永迓休祥
　(臣)衆等志心皈命大平等光玉皇大天尊
　聖父天尊聖母元君玉光㑹上一切神仙
　諸靈官
(臣)聞權衡三界位髙處於玄穹鑑鏡十方光
故垂於平等示天理本無於分别使人心無
有於黨偏得其旨則自無増髙損下之私洞
其微則俱入大公至正之道今某思德感恩
報償難盡謹依科法修建寳燈供養大平等
光玉皇大天尊聖父天尊聖母元君玉光㑹
中眞靈眞宰伏願天光下燭帝命誕頒德被
生靈各保命根之固功濟天下俱逢時運之
亨同㑹風雲均霑雨露志心皈命謹爲稱揚
　信禮無上大羅天大平等光玉皇天尊
欽惟玉帝大平等光平平蕩蕩燁燁煌煌
大包天地細入毫芒玄穹委貺法界呈祥
今辰弟子遥仰神郷傾誠效信瀝懇穹蒼
冀垂福惠蠲弭災殃萬靈薦祉永保安康
　(臣)衆等志心皈命大柔和光玉皇大天尊
　聖父天尊聖母元君玉光㑹上一切神仙
　諸靈官
臣聞上帝獨尊因何所以無寡至道無敵惟
柔可以勝强向從淸靜之法身普現柔和之
光相得其芒則圎通温雅蒙其耀則方寸慈
祥炳炳迄今煌煌自古奉道某等得生蒙蔽
適性豫遊思立微勲恭酬大德謹遵科法崇
建寳燈供養大柔和光玉皇大天尊聖父天
尊聖母元君玉光會中眞靈眞宰伏願天心
昭格帝念矜憐霈以洪恩普感和平之化惠
其嘉澤俱全性命之生覃及顯幽均蒙利樂
同誠潔志謹爲宣揚
　信禮無上大羅天大柔和光玉皇天尊
欽惟玉帝光放柔和開明有類洞照無何
和安天地柔攝邪魔境消疵癘時殄乖和
今辰弟子引頸彌羅冀安境土永息干戈
曲垂眷顧息免扎瘥時清道泰復見謳歌
　(臣)衆等志心皈命大自在光玉皇大天尊
　聖父天尊聖母元君玉光會上一切神仙
　諸靈官
(臣)聞帝臨有赫位髙拱於通明道本無爲光
故彰於自在任去來之可行可止由清濁之
或沉或浮有猷有爲無罣無礙逹此機則無
施不可明其用則有礙皆通自然而然無在
不在奉道某等爲人不敏荷帝垂休輒演燈
儀少伸芹意謹依科式建立寳燈供養大自
在光玉皇大天尊聖父天尊聖母元君玉光
㑹中眞靈眞宰伏願衍虚無道放自在光保
國寧家俾河清而海晏延齡益算冀物阜以
民康目覩昇平身逢泰治志心皈命同爲讃
揚
　信禮無上大羅天大自在光玉皇天尊
欽惟玉帝位極宸樞去來自在變化無拘
光華霄漢炳耀天衢垂休上境錫貺綿區
今辰弟子誠悃虔攄上延命駕俯降塵居
冀覃休祉屏息災虞四時和靖萬咎蠲除
　(臣)衆等志心皈命大利益光玉皇大天尊
　聖父天尊聖母元君玉光㑹上一切神仙
　諸靈官
(臣)聞三界宗師慈念蒼生而興方便意四生
慈父照燭法界而開利益門祥光放而日月
停輪惠力施而津梁彼岸凡在天光之下均
霑潤澤之仁聖德昭彰恩休廣博奉道某叨
居聖域夊被帝光非仗然燈曷伸報本謹遵
科式崇建寳燈供養大利益光玉皇大天尊
聖父天尊聖母元君玉光會中眞靈眞宰伏
願慈光洞照聖鑑昭垂身度千災富壽永臻
於丕貺命延百福光華前偶於泰寧無有後
艱聿懷多福皈依信禮謹爲讃揚
　信禮無上大羅天大利益光玉皇天尊
欽惟玉帝浩劫之尊光垂利益輝映乾坤
津梁衆兆濟度群倫古今無爽巨細必均
今辰弟子翹首通明然燈念善薦欵投誠
曲垂眷命錫注年齡消災度厄永保無傾
　(臣)衆等志心皈命大如意光玉皇大天尊
　聖父天尊聖母元君玉光會上一切神仙
　諸靈官
(臣)聞昊天不忒由内境之融明上帝是皇蓋
中心之洞徹淵鑑播無私之照輝華放如意
之光蒙其耀則無願不從被其輝則有求必
遂在在悉聞其契意人人俱獲於稱情聖徳
難窮民心知仰奉道某感承玄化思竭丹誠
仰仗微因恭酬洪造謹依科法崇建寳燈供
養大如意光玉皇大天尊聖父天尊聖母元
君玉光㑹中眞靈眞宰伏願帝臨有赫天聽
不遺善果圎成謀如心事如意靈苖不壞耆
而艾壽而昌嘉與鷗盟樂依鴻覆皈依信禮
謹爲讃揚
　信禮無上大羅天大如意光玉皇天尊
欽惟玉帝體道鴻濛先天先地無始無終
光放如意位極髙穹有求斯應無願不從
今辰弟子遥想玉宫然燈供養瀝懇虔恭
冀垂昭鑑俯察卑悰延年益算消蕩災凶
　(臣)衆等志心皈命大智惠光玉皇大天尊
　聖父天尊聖母元君玉光會上一切神仙
　諸靈官
(臣)聞智察幽微明若孔昭於天鑑慧通玄妙
誠何簡在於帝心智慧光照於遐方惠力輝
華於塵界悟眞微則性天昭徹得其理則心
地融明愚可成賢頑亦奉化弟子某範圍均
囿臨照普叨欲效皈崇當憑讃詠謹遵科式
崇建寳燈供養大智慧光玉皇大天尊聖父
天尊聖母元君玉光㑹中眞靈眞宰伏願帝
光洞燭天鑒昭融咸履乾坤各遂生生之正
性常蒙豐裕俱明化化之本元四序和平三
災不染齊心運念謹爲宣揚
　信禮無上大羅天大智慧光玉皇天尊
欽惟玉帝智慧圎通光施寰宇位處玄穹
功成不宰道價彌隆洞察幽隱昭鑒顓䝉
今辰弟子醮告虔恭諒垂佑下允納凡衷
三辰吐瑞九有和同永保元吉長謝年豐
　(臣)衆等志心皈命大吉祥光玉皇大天尊
　聖父天尊聖母元君玉光㑹上一切神仙
　諸靈官
(臣)聞皇天眷佑惠迪吉放大光明惟帝念功
善降祥現希有相寳焰燦乾坤之眼昏昏可
使昭昭玉光鑒天地之心洞洞愈加屬屬有
類悉蒙於慈照無時不迓於休祥化化生生
仁仁壽壽奉道某心存妙道志切皈依罄露
丹衷上希玄鑒謹遵科法崇建寳燈供養大
吉祥光玉皇大天尊聖父天尊聖母元君眞
靈眞宰伏願天光昭晏地紀安閑和氣致祥
每遇亨榮之㑹慈風及物時消疫癘之災富
壽康寧生成長養同誠潔志謹爲宣揚
　信禮無上大羅天大吉祥光玉皇天尊
欽惟玉帝應化法身吉祥光照乖戾氷清
天無氛穢地絶妖塵八遐瑞藹九有祥迎
今辰弟子樂道思眞燈然寳炬齋潔芹誠
冀垂昭佑保庇康寧元辰共護聖眼同明
　(臣)衆等志心皈命大解脱光玉皇大天尊
　聖父天尊聖母元君玉光㑹上一切神仙
　諸靈官
(臣)聞清淨解脫光示現於一眞聖智圎通道
緫包於四大尊臨三界統御萬靈微芒解衆
苦之自纏靈耀釋群迷之自縛天光逺燭聖
澤遐霑凡與物靈俱蒙慈照今辰某陶形大
化禀命上玄返念皈眞酬恩報德謹遵科法
崇建寳燈供養大解脱光玉皇大天尊聖父
天尊聖母元君玉光會中眞靈眞宰伏願天
心克享帝念允俞日益殊祥育黎元而有永
雲加巨庇保善信以無虞永洽太和潜消疵
癘志心稽首同爲讃揚
　信禮無上大羅天大解脫光玉皇天尊
欽惟玉帝解脫光明輝華玉宇照耀金庭
幽明仰頼今古攸遵有生咸遂無願不成
今辰弟子好道求靈經披本行燈供仙眞
勤拳求度激切傾誠冀消災戾元亨利貞
　(臣)衆等志心皈命大皈依光玉皇大天尊
　聖父天尊聖母元君玉光㑹上一切神仙
　諸靈官
(臣)聞歸心道域三千餘劫之修行依跡玄門
十七慈光之普照善心存於接引故光現於
皈依悟之者歸入有門解之者依求得路玄
玄妙旨燦燦慈光聖德昭彰靈機莫議奉道
某感恩有目念道無時敬竭寸丹上崇圎碧
謹遵科法崇建寶燈供養大皈依光玉皇大
天尊聖父天尊聖母元君玉光㑹中眞靈眞
宰伏願不言善應有感斯通帝德光天撫五
辰而效順道風遐扇育萬物以皆昌解散苦
根消平劫難皈依信禮謹爲宣揚
　信禮無上大羅天大皈依光玉皇天尊
欽惟玉帝昔在清微心存接引光放皈依
洞明衆妙開悟群迷凡屬有𩔖俱契無爲
今辰弟子遥仰丹墀燈光照耀善信蒙禧
五星循軌炳燿揚輝萬民康樂百禄攸宜
　(臣)衆等志心皈命大功德光玉皇大天尊
　聖父天尊聖母元君玉光會中一切神仙
　諸靈官
(臣)聞忘功有功天功不宰上德不德帝德罔
愆運仁慈惻隱之心現功德光明之相成天
立地陶古鑄今九有騰輝無一夫不被其澤
萬方遐燦凡三界均沐其休物物生全人人
離苦奉道某草茅質弱雨露恩深庸假熏修
聊伸報效謹依科法崇建寳燈供養大功德
光玉皇大天尊聖父天尊聖母元君玉光會
中眞靈眞宰伏願舉六通力放百億光天道
髙明遂群生之長養帝恩遐邈樂四序以和
平時沴頓消宿殃淸蕩虔恭稽首謹爲宣揚
　信禮無上大羅天大功德光玉皇天尊
欽惟玉帝粤自先天積功累德體道凝玄
光騰三界化洽八埏幽明仰頼今古攸傳
今辰弟子一心精專想瞻天極燈建法筵
願流道炁敷澤民編永消災癘常保豐年
　(臣)衆等志心皈命大圎滿光玉皇大天尊
　聖父天尊聖母元君玉光會上一切神仙
　諸靈官
(臣)聞妙相冠諸天圎滿具足慈光燭三界克
備無虧玉毫放自於太微金色遍周於大有
沐照燭則道心増長被輝耀則天理流行圎
融萬物而無黨無偏滿慰群心而有始有卒
奉道某受中爲命最下其人潔其已而瞻天
傾其心而事帝謹遵科法崇建寳燈供養大
圎滿光玉皇大天尊聖父天尊聖母元君玉
光會中眞靈眞宰伏願現圎滿相放大光明
拯護群倫錫恩休而不宰銓量品彚鑒善惡
以無私綿絡生根消禳劫運齊心運念謹爲
聲揚
　信禮無上大羅天大圎滿光玉皇天尊
欽惟玉帝昔在玄穹功圎行滿道備德充
慈光普照惠澤旁通熏陶天下宰制寰中
今辰弟子䟽瀹心胷存瞻丹陛崇報玄功
天心昭感民欲俯從時清道泰歳稔年豐
一誠專志願得長生
　(臣)衆等志心皈命大無礙光玉皇大天尊
　聖父天尊聖母元君玉光會中一切神仙
　諸靈官
(臣)聞神機莫測有物必能有形光相自然無
爲所以無礙玉輝流而無往不照金色現而
有𩔖咸亨開明衆妄之心昭示群迷之徑解
之者去來無間悟之者變化自然以有漏身
成無上道奉道某勤心事帝志意瞻天猿馬
常覊豺獺效薦謹遵科法崇㸃寳燈供養大
無礙光玉皇大天尊聖父天尊聖母元君玉
光會中眞靈眞宰伏願現有爲相放無礙光
道猶日中俾乾行之有慶德周天下庶坤載
之常寧永戴玄恩長蒙慈惠同誠潔志謹爲
聲揚
　信禮無上大羅天大無礙光玉皇天尊
欽惟玉帝體道自然至慈至聖先地先天
潜心玉闕作世福田光騰無礙澤施有縁
今辰弟子感戴上玄燈輝鶴焰香散龍煙
上祈沖鑑介福無邊延生度厄消蕩迍邅
　(臣)衆等志心皈命無能勝光玉皇大天尊
　聖父天尊聖母元君玉光㑹上一切神仙
　諸靈官
(臣)聞天生神物物有定名帝運慈光光無能
勝蓋妙用本從於柔弱故神通莫可以度量
大哉難思昭然示現逹此理則寡可以敵衆
喻此機則弱能勝强在物在人亘今亘古奉
道某欽崇聖化願被眞風爰敞華壇兹揚妙
範謹依科式崇建寳燈供養無能勝光玉皇
大天尊聖父天尊聖母元君玉光㑹中眞靈
眞宰伏願光無能勝惠有常施早迓鼎恩沐
亨衢之髙歩旋逢泰治弘壽域以咸躋覃及
有生均膺嘉靖歸依信禮謹爲宣揚
　信禮無上大羅天無能勝光玉皇天尊
欽惟玉帝以道爲心光無能勝澤有殊稱
肧腪天地涵蓄古今無聲無臭有本有根
今辰弟子思報玄恩燈筵敞建儀範昭欽
曲垂鑒映采録凡忱三災電掃五福膺臻
　　　舉至誠何以祝家國永安寧
　　　衆誦
大哉至道無宗上眞上度諸天下濟幽䰟
上無師祖惟道爲身丹臺紫府金闕玉京
祕此妙法普福含靈滅我萬罪增我遐齡
萬神朝禮魔王保迎功德昌盛黃籙書名
渺渺億劫使我長存
　　　無上玉皇心印經
上藥三品神與氣精恍恍惚惚杳杳冥冥
存無守有頃刻而成囬風混合百日功成
黙朝上帝一紀飛昇知者易悟昧者難行
履踐天光呼吸育清出入玄牝若亡若存
綿綿不絶固蔕深根人各有精精極成神
神各有氣氣合體眞不得其眞皆是强名
神能入石神能飛形入水不溺入火不焚
神依形生精依氣盈不凋不殘松栢青青
三品一理妙不可聽其聚則有其散則零
七竅相通竅竅光明聖日聖月照耀金庭
一得永得自然身輕太和沖溢骨化寒瓊
得丹則靈不得則傾丹在身中非白非青
誦之萬遍妙理自明
　　　次誦寳號宣䟽向來
向來關祝十七慈光寳燈功徳並以周圎伏
以道假人弘是敢因經而演敎人能弘道必
先演敎以談經經閱本行之章燈演慈光之
法庶知斯道弘闡在人臣等幸以宿縁叨䝉
慈照對十七寳燈而讃詠瞻上帝之化身俾
百千品彚之含靈沐髙穹之惠澤稽首皈依
无極大道稱念慈光朗照天尊不可思議功
德

玉皇十七慈光燈儀















