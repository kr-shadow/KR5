#+TITLE: 太上洞玄靈寶福日妙經-唐-
#+DATE: 2016-06-11 12:26:54
#+SOURCE: github.com/kanripo/KR5b0039 master a8f6825a                
二經同卷乃五
　太上洞玄靈寳福日妙經
　洞玄靈寳上師說救護身命經


太上洞玄靈寳福日妙經
天尊言善男子善女人欲得過去見在未來
三世之中不墮衆難者至心受持此經及諸
福日修善建功見身安樂命過飛天
天尊言正月三月五月七月九月十一月此
長齋月能畢是月修齋者見身仙度舉家康
泰七祖無爲
天尊言正月七日天曹遷賞會七月七日地
府度生㑹十月五日水府建生㑹是三㑹吉
日能於此日長齋者萬刧家門不遭瘟氣
天尊言正月十五日七月十五日十月十五
日是三元齋日能於此日長齋者延壽益筭
不見衆苦
天尊言正月一日天臘五月五日地臘七月
七日道德臘十月一日民歲臘十二月遇臘
王侯臘每月一日十五日甲子本命庚申日
有人能於此日長齋誦詠經文無願不會
天尊言毎月一日八日十四日十五日十八
日二十三日二十四日二十八日二十九日
三十日是十直之日長齋者生死受福萬劫
安樂
天尊言立春春分立夏夏至立秋秋分立冬
冬至是八節齋日行道持戒長齋誦經居門
欣慶七祖歡樂
五尊言能於福日長齋萬劫無殃見世安樂
若復有人自能書寫此經十卷除罪萬劫百
卷魔王護念千卷飛行衆邪魍魎五部瘟疫
不過門户當境善神常來利益前劫今劫罪
皆除滅能爲善人書冩受持者福報無窮若
復有人臨難闘爭虎狼毒蟲怨結惡人征戰
生産及是風波盜賊諸所疾病即欲壽終誦
詠是經上聖飛仙馳來救度一時解脱無願
不會此經是至極眞人受持之本得道之宗
若見斯經受持誦詠無不仙度不見是經無
由得道於是衆等聞是說巳稽首禮謝
天尊信受奉行


太上洞玄靈寳福日妙經
















