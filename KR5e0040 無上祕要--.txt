#+TITLE: 無上祕要--
#+DATE: 2018-05-12 10:22:06
#+SOURCE: github.com/kanripo/KR5e0040 master f7c984b4                
無上祕要目録叔一
卷之一闕
卷之二闕
卷之三
　日品月品星品
卷之四
　三界品　九地品　靈山品　林樹品
　山洞品　洞天品　神水品
卷之五
　人品　身神品　人壽品
卷之六
　刼劫運品　帝王品　洲國品　論意
　王政品
卷之七
　修眞養生品
卷之八
　尸解藥石品(此品舊本重出不録/今備見八十七卷)
卷九
　靈官昇降品　衆聖會議品
卷十闕
卷之十一闕
卷之十二闕
卷之十三闕
卷之十四闕
卷之十五
　衆聖本迹品中
卷之十六
　衆聖本迹品下
卷之十七
　衆聖冠服品上
卷之十八
　衆聖冠服品下
卷之十九
　天帝衆眞儀駕品
卷之二十
　仙歌品
卷之二十一
　仙都宫室品
卷之二十二
　三界宫府品
卷之二十三
　眞靈治所品　　　正一氣治品
卷之二十四
　三寶品　眞文品　天瑞品　地應品
卷之二十五
　三皇要用品
卷之二十六
　靈寶符效品
卷之二十七
　上清神符品
卷之二十八
　九天生神章品　九天瓊文品
卷之二十九
　三十二天讚頌品
卷之三十
　經文出所品　經符異名品
卷之三十一
　經德品　經文存廢品　遇經宿分品
卷之三十二
　衆聖傳經品　傳經年限品
卷之三十三
　輕傳受罰品
卷之三十四
　師資品　法信品　授度品
卷之三十五
　授度齋辭宿啓儀品
卷之三十六闕
卷之三十七
　授道德五千文儀品
卷之三十八
　授洞神三皇儀品
卷之三十九
　授洞玄眞文儀品
卷之四十
　授洞眞上清儀品闕後
卷之四十一
　策杖品　策版品　投簡品　奏簡文品
卷之四十二
　事師品　修學品
卷之四十三
　修道冠服品　說經軌度品　誦經品
卷之四十四
　洞眞三元品誡儀
卷之四十五
　玉清下元戒品　玉清中元戒品
　玉清上元戒品　智慧觀身大戒經品
卷之四十六
　昇玄戒品　洞玄戒品　洞神戒品
　正一五戒品
卷之四十七
　齋戒品　受法持齋品
卷之四十八
　靈寶齋宿啓儀品
卷之四十九
　三皇齋品
卷之五十
　塗炭齋品
卷之五十一
　盟眞齋品
卷五十二
　三元齋品
卷之五十三
　金籙齋品
卷之五十四
　黄籙齋品
卷之五十五
　太眞下元齋品
卷之五十六
　太眞中元齋品
卷之五十七
　太眞上元齋品
卷之五十八至六十四闕
卷之六十五
　專誠品　柔弱品　虛靖品　山居品
　違俗品
卷之六十六
　沐浴品　入室品　明燈品　燒香品
　叩齒品　咒請品
卷之六十七至七十三闕
卷之七十四
　啓志願品
卷之七十五闕
卷之七十六
　服五氣品　咽雲牙品　餌玄根品
卷之七十七闕
卷之七十八
　地仙藥品　天仙藥品　太清藥品
　太極藥品　上清藥品　玉清藥品
卷之七十九至八十二闕
卷之八十三
　得鬼官道人名品　得地仙道人名品
　得地眞道人名品　得九宫道人名品
卷之八十四
　得太清道人名品　得太極道人名品
卷之八十五至八十六闕
卷之八十七
　尸解品
卷之八十八
　易形品　長生品　地仙品　天仙品
　昇月庭品　昇日門品
卷之八十九至九十闕
卷之九十一
　昇太極宫品　昇太微宫品
卷之九十二
　昇上清品上
卷之九十三
　昇上清品下
卷之九十四
　昇太空品　昇紫微宫品
　昇紫庭品　昇紫虛品
卷之九十五
　昇紫晨品　昇玉宫品
卷之九十六
　玉清品上
卷之九十七
　玉清品下
卷之九十八
　昇九天品
卷之九十九
　昇太清品
卷之一百
　昇無形品　應變化品　會兼忘品
　入自然品　洞冥寂品

















無上祕要卷之三　　卷一卷二原缺
　　　日品
南極上元君曰日縱廣二千四十里金分水
精暉於内流光照於外其中城郭人民七寶
浴池生於四種青紅黄白蓮花人長二丈四
尺衣朱衣與四種花同衰同盛故有春秋冬
夏四時行焉日行有五氣一時風二徑風三
勁風四轉風五行風是故制御日月星宿遊
行虛無初不休息皆風之梵其綱
日月運度虧盈者皆四時之會藏伏冠帶故
也金門之上日行通門金門之内有金精冶
鍊之池在西關之分故立春之日日受鍊魂
於金門之内曜其光明於金門之外當此之
時則光景柔鮮普天氣温其年中一過如此
經四十五日乃止
順行至洞陽宫洞陽宫是日之上館一名離
羅在浮黎之分以立夏之日日於洞陽宫吐
金冶之精以灌洞陽之宫更鍊八芒於流火
之庭當此之時則日光昏盛陽氣溢散普天
大暑其年中一過如此經四十五日乃止
順行至東井之上東井是月通暉之徑在于
逮之分以立秋日日於東井之中沐浴於景
暈收八素之氣歸於廣寒之宫當此之時則
天景高澄普天氣涼其年中一過如此經四
十五日乃止
順行至廣寒宫廣寒是月宫之上館七星之
華蓋在鬱單之界以立冬之日日伏精於廣
寒之宫更冠帶胎養當此之時日景陰翳普
天大寒其年中一過如此經四十五日乃止
一年日運周度冠帶四鄉合一百八十日是
日所經之分餘一百八十日屬月之度二景
離合陰陽虧盈名分度之限也
　右出洞眞黄氣陽精經
日中青帝諱圓常无字照龍韜
日中赤帝諱丹靈峙字緑紅映
日中白帝諱皓鬱將字迴金霞
日中黑帝諱澄潧渟字玄緑炎
日中黄帝諱壽逸阜字飈暉象
　右出洞眞太上玉晨鬱儀奔日經
三天眞人呼日爲圓光蔚
九天眞人呼日爲濯耀羅
玉賢天中呼日爲微玄
太素天中呼日爲眇景
太清天中諸仙呼日爲大明
皇上眞人呼日爲九曜生
太極眞人呼日爲圓明
東華眞人呼日爲紫曜明或復呼爲圓珠皇
初紫元之天中常有暉暉之光鬱如薄霧乃
九日之所出有如一日之照
始暉者日出之鄉
　右出大洞正經注
紫微夫人說阿母言曰日圓形而方景月方
精而圓象景藏形内精隱象中景赤象黄是
爲日月之魂
　右出洞眞太丹隱書經
　　　月品
月縱廣千九百里月暈圍七千八百四十里
白銀瑠璃水晶映其内炎光明照於其外其
中城郭人民亦有七寳浴池八騫之林生于
其内月中人長一丈六尺悉衣青色之衣月
中人常以月一日至十六日採白銀琉璃鍊
於炎光之冶故月度盈則光明鮮太素以十
七日至二十九日於騫林之下採三氣之花
拂日月之光故月度虧其光微玄景運行亦
五風𣑽其綱也故制日月星宿遊行虛无初
不休息
春分之日月宿金門之上金門之上則有通
靈之門以其時月於金精冶鍊之池受鍊於
石景水母瑩飾於華光當此之日灌陽精於
金門納黄氣於玉泉皇上真人諸天人皆以
其日採騫樹之華以拂日月之光月以黄氣
灌天人之容故春分之日萬氣温神景皆和
黄氣陽精降接之時
夏至之日月伏洞陽宫洞陽宫是日之上館
以其時月於流火之庭冶鍊於八芒鮮明於
月魂當此之日灌黄氣於洞陽納陽精於火
宫諸天人皆以其日採空青之林以拂日月
之光以陽精灌天人之容故夏至之日景氣
激陽氣降陰納靈二景接暉之時
秋分之日月宿東井廣靈之堂沐浴東井之
池以鍊月魂明八朗之芒當此之日月受鍊
陽精於日暉吐黄氣於玉池諸天人皆以其
日悉採環樹之花以拂日月之光月以黄氣
灌天人之容故秋分是天大會之日黄氣陽
精交降之時
冬至之日月伏廣寒之宫廣寒之宫則月之
上館以其時育養月魂於廣寒之也當此之
日納黄氣於寒池諸天人悉以其日採青花
之林以拂日月之光月以陽精灌天人之容
故冬至之日運道履長黄氣陽精納暉之時
月度周流四鄉故有朔望之期日道陽月道
陰雖同運而轉至於冠帶各居四節故日分
一百八十日陽月分一百八十日陰數經三
千六百度與日合則陽氣激陰氣石
　右出洞真黄氣陽精經
太上曰月中青帝夫人諱娥隱珠字芬豔嬰
月中赤帝夫人諱翳逸寥字婉筵虛
月中白帝夫人諱靈素蘭字鬱連華
月中黑帝夫人諱結連翹字渟屬金
月中黄帝夫人諱清營襟字炅容
　右出洞真結璘奔月經
　　　星品
太上曰夫五星者是日月之靈根天胎之五
藏是以天精結纏以成五星天地賴以綜氣
日月繫之而明若天氣不育則三合虧盈地
氣不育則萬物枯滯虧盈則天震地動列宿
不守則日月薄蝕五星亂度則二象失光天
地交泰則五星映清天精合則五星光明上
照太虛下朗萬兆兆有得失則五度錯逆兆
有和吉則流行順道映洞禍福毫杪必彰玄
照纖末幽存功過者也五帝上言於星中真
皇真皇奏於太上玉君於是以辰光轉燭以
示萬生傍行越位以告災祥地建五嶽之山
以象五行之星人立五藏之神以擬於五位
之用三氣迴合是以天地列備矣星之爲精
上通衆精下共光津吐納三華漱澤萬靈也
五歲星圓鏡木精玄朗東陽之陔星中有九
門門中出九鋒芒鋒芒光垂九百萬丈一門
輒有一青帝凡九青帝備門奉衛於中央青
皇真君
火星圓鏡丹精映觀南軒星中有三門門中
出三鋒芒鋒芒光垂三百萬丈一門内輒有
一赤帝凡三赤帝備門奉衛於南眞上皇真
君
太白星圓鏡金精煥曜西辰太白星中有七
門門中出七鋒芒鋒芒光垂七百萬丈一門
内各有一白帝凡七白帝備門奉衛於西真
上皇道君
五辰星圓鏡水精洞映北冥辰星中有五門
門出五鋒芒鋒芒光垂五百萬丈一門各有
一黑帝凡五黑帝備門奉衛於北眞上皇君
鎮星圓鏡土精鎮蔭黄道鎮星中有四門門
中有四鋒芒鋒芒光垂四百萬丈一門各有
一黄帝凡四黄帝備門奉衛於鎮元黄真君
　右出洞眞八素眞經
七星去地四十萬里圍七百二十里皆金精
琉璃爲其郭七曜紫暉開其光其内則諸天
人衆眞之遊館廣寒則其華蓋其一晝一夜
則運轉周天一度亦如日月之輪其内亦生
七寳珠林如是戌亥之後生氣之初七星受
鍊於廣寒之宫明鮮紫景於七曜煥落流精
竟天紫景吐津以灌諸天於是衆真帝仙皆
以其時莫不採七曜之暉紫景之蘭
　右出洞真黄氣陽精經
第一天樞星則陽明星之魂神天樞星滅而
不曜光而不照潜洞太虛圍九百二十里對
陽明星之西北門
第二天璇星則陰精星之魂神天璇星景而
遠映照而不煥潜洞太虛圍五百五十里對
陰精星之西門
第三天機星則真人星之魂精天璣星猛而
不顯煥而不暉潜洞太虛圍七百七十里對
眞人星之東南門
第四天權星則玄冥星之魄精也天權星微
而隱隱而洞映潜洞太虛圍八百里對玄㝠
星之東門
第五玉衡星則丹元星之魂靈也玉𢖍星大
而默踊而不煥潜洞太虛圍七百二十里對
丹元星東北門
第六闓陽星則北極星之魄靈也闓陽星明
而潜照暉而不煥洞徹太虛圍七百七十里
對北極之下關北洞之門
第七摇光星則天關星之魂大明摇光星則
光轉空洞迴機天關潜煥太虛圍九百里上
對天關星之南門下對北極星
第八洞明星則輔星之魂精陽明洞明星則
光迴諸天總輪上宿流陽太虛圍九百九十
里上對輪星西南門在天關之上梁北極之
陽芒
第九隱元星則弼星之魄明空靈隱元星則
隱息華蓋之下潜光曜於空洞之中圍九百
九十里上對弼星之東南門
　右出洞真飛行九晨玉經
太上大道君北極眞公曰吾昔遊於北天策
駕廣寒足踐華蓋手排九元逸景雲宫遨戲
北玄逍遥羽陰之館息于洞臺之門眄遊機
以召運促劫會以儛輪歎萬物而雕衰俯天
地而長存乃悟九星之奇妙悟十魂之至靈
夫九星者寔九天之靈根日月之明梁萬品
之淵宗故天有九氣則以九星爲其靈紐地
有九州則以九星爲其主人有九孔則以九
星爲命府陰陽九宫則以九星爲其門户五
嶽四海則以九星爲淵府故五九叅爲綱維
无窮制御天宿迴轉三辰調理四氣致天地
長存萬品之所宗神仙之所憑夫天無九星
則無以高清地無九星則無以爲至靈人無
九星則九孔不明上帝兼之以通眞神仙憑
之以得成五行乘之以致度萬物禀之以得
生天清地靜九星煥明天激地否則九星翳
昏
　右出洞真迴元九道飛行羽經




無上祕要卷之三




無上祕要卷之四叔二
　　　三界品
太極真人曰夫修飛行三界之道當使爲無
不無無有不有能悟有無之間緬然於其際
而無際自然得超三界遊宴玉京飛行十方
太黄皇曾天　　　太明玉完天
清明何童天　　　玄胎平育天
元明文舉天　　　七曜摩夷天
　右六天欲界陰陽胎生年積萬歲
虛无越𢖍天　　　太極濛翳天
赤明和陽天　　　玄明恭華天
曜明宗飄天　　　竺落皇笳天
虛明堂曜天　　　觀明端靖天
玄明恭慶天　　　太煥極瑶天
元載孔昇天　　　太安皇崖天
顯定極風天　　　始皇孝芒天
太皇翁重天　　　无思江由天
上揲阮樂天　　　无極曇誓天
　右十八天色界陰陽有色與欲界同不相
　交接人皆化生年積億歲不夭不傷
皓庭霄度天　　淵通元洞天
翰寵妙成天　　秀樂禁上天
　右四天無色界陰陽有形身長數百里不
　以爲累能隱形入微无復色欲唯真相知
　年歲積劫雖不事學而能行善福報所畢
　至于魔王學道未極亦遊此天不得超三
　界未免洪災火運交周二十八天一時混
　淆如𩐎其中學眞堪爲種人王母迎之登
　常融玉隆梵度賈奕四天之上其學聖真
　仙三界者退還人道經歷三塗能超進者
　當依功遷轉
諸天之上各有生門中有空洞謡歌之章魔
王靈篇辭叅高真
第一欲界飛空之音
人道渺渺仙道莽莽鬼道樂兮當人生門天
道貴生鬼道貴終仙道常自吉鬼道常自凶
高上清靈爽悲歌朗太空惟願仙道成不欲
人道窮北都泉曲府中有萬鬼群但欲遏人
算斷絶人命門阿人歌洞章以攝北羅酆束
送妖魔精斬馘六鬼鋒諸天炁蕩蕩我道日
興隆
第二色界魔王之章
落落高張明氣四騫𣑽行諸天周迴十方无
量大神皆由我身我有洞章萬遍成仙仙道
貴度鬼道相連天地渺莽穢炁氛氛三界樂
兮過之長存身度我界體入自然此時樂兮
薄由我恩龍漢蕩蕩何能别真我界難度故
作洞文變化飛空以試爾身成敗懈退度者
幾人笑爾不度故爲歌音
第三無色界魔王歌曰
三界之上渺渺大羅上无色根雲層峨峨惟
有元始浩劫之家部制我界統承玄都有過
我界身入玉虛我位上王匡御衆魔空中萬
變穢氣紛葩保眞者少迷惑者多仙道難固
鬼道易邪人道者心諒不由他仙道貴實人
道貴華爾不樂仙道三界那得過其欲轉五
道我當復柰何
　右出洞玄度人經
　　　九地品
道運御世開辟玄通三色混沌乍存乍亡運
推數極三氣開光氣清高澄積陽成天氣結
凝滓積滯成地
　右出洞玄九天經
第一壘名色潤地
第二壘名剛色地
第三壘名石脂色澤地
第四壘名潤澤地
第五壘名金粟澤地
第六壘名金剛鐵澤地
第七壘名水制澤地
第八壘名大風澤地
第九壘名洞淵無色綱維地
右九壘之地地各有四色土皇正音土皇行
音土皇遊音土皇𣑽音土皇極下洞淵洞源
綱維天下制使不落下則无窮无境无邊无
際皆綱維之元九地九壘直下九重各三十
六音三十六土皇上應三十六天中應三十
六國如是土皇位齊玉皇之號但分氣各治
上下之别名耳
九地相去里數
第一地去天九十億萬里
第二地去第一壘地八十億萬里
第三地去第二壘地一百二十億萬里
第四地去第三壘地二十億萬里
第五地去第四壘地二十億萬里
第六地去第五壘地二十億萬里
第七地去第六壘地二十億萬里
第八地去第七壘地八十億萬里
第九地去第八壘地八十億萬里
右九壘之下洞淵洞源綱維天下制使不落
上則去第一壘地五百二十億萬里
　右出洞真外國放品經
　　　靈山品
酆都山在北方癸地故東北爲鬼户死氣之
根山高二千六百里周迴三萬里
　右出洞真天關三圖七星移度經
南方伊沙陀國外有長洲一名青丘其左右
有風山其山恒震聲又有炎洲有火林山山
中有光獸
　右出洞真外國放品經
玄壟山在崑崙山之東北
鍾山所處在弱水之北一萬九千里山高萬
二千里其上方七千里周迴三萬里日月所
不及照光耀晝夜朗然明十萬里外皆星漢
所不及聖人言天缺西北是鍾山照九陰之
下
崑崙山高平地三萬六千里上有三隅面方
萬里形似偃盆其一隅正北主于辰星之精
名曰閬風臺一隅正西名曰玄圃臺一隅正
東名曰崑崙臺又有北户山承淵山並是其
枝幹上通璇璣九天之澳萬仙之宗根天地
纏度之柄
　右出洞真太霄隱書
東華有雲波山青童君時御圓珠之氣登雲
波之山入東華之宫扶桑際有九老京山九
老仙皇太帝君二道君時會九老之京出靈
户之符召太眞王萬仙受事
太清天中有浮絶空山三天神王所治大道
真氣之所結
太極天中有秀華山山下有玉堂五靈真君
之所處此天中有寒童靈山仙真之賔常登
此嶽太微天中有玉壽山黄老之所治萬神
之所會内景天中有紫空山青精君常乘羽
逸之車携玄景之童時登此山
上清天中有虹映山乃九日之所出月帝之
所司光氣之所散又有金華便山其巔有大
老寢堂八黄老君時登此山
玉虛天中有飛霞山能行大洞經可入飛霞
山太一上元天中有金華山太一元禁君所
處
七晨天中有三寶山有反生之香反衝於此
山上皇真人所處
元晨天中有三秀山而元晨天中有黄景之
氣氣之所出起於此山
太極天中有太上日空无景之山其山太霞
之中有彭室太虛元君所處
太玄天中有峯山乃神光之所秀出
玉眞天中有高元山萬華先生時登此山寢
宴萬華之宫
玉清天中有玉根山五老上真所處
又有黄霞山是五帝之所處上皇之所遊九
天上有蕩滯神仙九氣丈人時登此山太无
之庭有太霞之嶽名曰五間之山太无晨中
君所處
太无天中有峨嵋山上有洞宫玉户諸得真
仙道者名刊於其上
　右出玉真太洞玉經
靈寶玄都玉京山處於上天之中心
　右出洞玄玉訣經
録那羅衛之國須彌靈飛人鳥山元始天王
所别治西王母初學道亦登此山
　右出洞玄隱注經
西極西那王國有鬱察山浮羅之嶽
　右出洞玄靈書度命經
太上曰人鳥山是天地之生根元氣之所因
人求其域靈仙仰其神於是朝致五嶽使役
海神
　右出洞玄五符經
太上曰太玄都玉京山冠八方諸羅天諸天
仙人謂此山有十名
一曰蓋天首山
二曰彌玄上山
三曰羅玄洞虛山
四曰高上眞元山
五曰衆寶幽結劫刃山
六曰無色大覺山
七曰周觀洞玄山
八曰景華太眞山
九曰不思議山
十曰太玄都玉京太上山
右出洞玄玉京山經
句曲山胇間有金陵之地方三十八頃是金
壇之地地肥土良而井水甘居胇地必度世
見太平河圖内元經曰乃有地肥土良水清
句曲之山金壇之後可以度世上昇曲成又
河圖中篇曰句金之山其間既有陵兵病不
往洪波不登此之謂也金陵古名之爲伏龍
之地福地誌曰伏龍之地在柳谷之西金壇
之右可以高栖正金陵之福地也句曲山又
名爲句金之壇以洞天内有金壇百丈因以
致名
又有積金山亦有金積以號壇矣又名其源
澤爲曲句之穴按山形曲折後人合名爲句
曲之山後有三茅君來治其上時父老人傳
爲茅君之山
三茅山隱峯相屬皆句曲山一名耳時人因
事而喻今故有支條數十作别名此山爲岡
山也孔丘福地云岡山之間有伏龍鄉可以
避水避病
東方有三蓋山三霍山三台山二金山並名
山句曲即金壇之一山
茅山北垂洞口一山名良常山本亦句曲相
連都一名耳
西去者是葛衍山之别名葛衍有山相連西
爲玄西山東爲鬱絶根山中央爲葛山三山
纏固方三千里高二千七百里去崑崙七萬
里其間有高暉山上有洞光如日照葛衍西
玄鬱絶根三山
右出道迹經
紫微夫人曰方諸山正四方故謂之方諸一
面長一千三百里四面合五千二百里上高
九千萬丈又有長明大山夜月高丘各周迴
百里又有玄寒山
方諸東西南面又各有小方諸山去大方諸
山三千里小方諸亦方面各三百里大方諸
對會稽之南看去會稽岸七萬里東北看則
有暘谷鄉又去方諸六萬里
　右出真迹經
　　　林樹品
東極蒼帝君曰大浮黎國土有青林之樹樹
葉生自然紫書風吹樹動其樹聲音皆作洞
章靈音燦爛朗徹太空其上恒有九色鳳鳥
有得其羽皆即飛行
西極西那玉國有七寶騫樹樹生赤實白環
上有鳳凰孔雀金翅之鳥晝夜六時吐其雅
音
　右出洞玄靈書
太上曰玉京山自然生七寶之樹一株彌覆
一天八樹彌覆八方羅天
　右出洞玄玉京山經
東方呵羅提國外有扶桑在碧海之中生林
如桑皆數千丈大者三千圍兩兩同根而生
有實赤如桑椹仙人所啖食體作金色其實
皆九千歲一熟南方伊沙池之國國外有青
丘地生大樹長三千丈大者二千圍
崑崙山上生金根之樹瓊柯丹實之林玉清
以爲實其樹悉刻題三十六國音上栖紫鷰
鳳鸞白雀鶚鵾鷄鵠赤烏青鵲
　右出洞真外國放品經
方諸青宫内有玉樹數百株上有關雞鳳凰
九色之鳥下有芝草玉井有自然生泉服之
壽同三光
　右出洞真青要紫書金根經
日上館洞陽宫之内有空青之林得食其華
身生金光之色
月通暉之徑東井之内有廣靈之宫中生三
華高環之樹一劫則生自然三炁之華似芙
蓉之暉得食一華年同一劫
月宫之上館廣寒之宫中生青華之樹樹高
四千丈其葉似竹而赤其華似鏡而明其子
似李而無核所謂絳樹丹實得食其葉壽長
年得食其華與月同靈得食其實遊宴玉清
　右出洞真黄氣陽精經
老子西過大龜之山見太眞王母食玉文之
棗其實如鉼又食碧桃紫梨
復北登空洞之嶺見北華真公四華仙人食
空洞靈瓜其瓜四劫一熟
安期生謂太真夫人曰昔與女郎遊於息安
西海際食棗異美此間棗永不及憶此未久
說已三千年矣神女云吾昔與君共食一枚
乃不盡此小棗那得相比
　右出仙果道迹經
右英夫人曰交梨火棗此即騰飛之藥不比
於金丹
　右出眞迹經
　　　山洞品
五嶽及名山皆有洞室
王屋山洞周迴萬里
委羽山洞周迴萬里
西城玉山洞周迴三千里
青城山洞周迴二千里
西玄三山洞周迴千里
羅浮山洞周迴五百里
赤城丹山洞周迴三百里
林屋山洞周迴四百里
句曲山洞周迴一百里
括蒼山洞周迴三百里
　右出道迹經
　　　洞天品
小有清虛天　　大有空明天
太玄總真天　　三玄極真天
寶仙九室天　　上玉清平天
朱明耀真天　　金壇華陽天
左神幽虛天　　成德隱玄天
　右出道迹經
右大天之内地中洞天
　　　神水品
玉清天中有萬津之海其水波汹湧而連嶽
太初天中有慶元之河號爲吉人之津
又有流汩之池中有玉樹周圍蓮花十丈池
廣千里水乃香美金華仙人恒處蓮花之中
飲此流汩之水
玄洲有三弱之津非仙人而莫度越
太无之庭有玉簡山山有清淵之池方圓千
里又有帝川池在玄洲北玉靈仙母金華仙
女常所經遊
　右出洞眞大洞經
元始天尊於大福棄賢世界鬱單國國土皆
凝水精琉璃灌地而行國有寒池縱横五百
里池有玉芝一國男女飲食池水面如玉脂
初無疾病无有憂愁壽三萬歲无有中夭命
終之後骸骨不灰萬年亦无臭爛之氣
　右出洞玄靈書

無上祕要卷之四





無上祕要卷之五叔三
　　　人品
九天丈人告於三天玉童曰夫天地交運二
象合真陰陽降炁上應於九天流丹九轉結
氣爲精精化成神神變成人故人象天地炁
法自然自然之炁皆是九天之精化爲人身
含胎育養九月炁盈九天氣普十月乃生其
結胎受化有吉有凶有壽有夭有短有長皆
禀宿根結炁不純藏胃積滯六府敗傷形神
不固體不受靈死炁入孔何由得存陽炁赤
名曰玄丹陰氣黄名曰黄精陰陽既交二炁
降精化神結胎上應於九天九天之炁則下
布丹田與精合凝結會命門要須九過是爲
丹田上化下凝以成於人一月受炁二月受
靈三月合變四月凝精五月首體具六月化
成形七月神位布八月九孔明九月九天炁
普乃有音聲十月司命勒籍受命而生故人
皆禀九天之炁陽降陰之精名曰九丹合成
人身凡人受生結炁九丹上化於胞胎之中
而法九天之炁炁滿神具於胎囊之内而自
識其宿命知有本根轉輪因縁九天之炁化
成其身既覩陽道開曠三光而自忘其所生
所由之因爾者皆由胞根結滯盤固三關五
府不理死炁塞門致靈關不發而忘其因縁
若靈眞九炁含鍊瓊胎暫經紫户運履人道
挺秀自然耀景覩靈便騰身於九天非復結
精受炁而爲人也
凡人生皆禀九天之炁炁凝爲精精化成丹
丹變成人結胎含秀法則自然假令七月生
則十月胎受波梨荅惒天之炁十一月生則
受梵摩迦夷天之炁十二月生則受梵寶天
之炁正月生則受化應聲天之炁二月生則
受不驕樂天之炁三月生則受寂然天之炁
四月生則受須延天之炁五月生則受上上
禪善无量壽天之炁六月生則受鬱單无量
天之炁
凡人從十月結胎至於六月則受九天之炁
已滿至七月合十月則天地炁盈受太陽之
運而生
　右出洞真九丹上化胎精中記經
太上曰夫人受生結精積炁受胎歛血黄白
幽凝丹紫合煙所以凝骨吐津散布流液四
度會化九宫一結五神命其形體太一定其
符籍忽爾而立恍爾而成罔爾而具脫爾而
生
於是乃九神來入安在其宫五藏玄生五神
主焉父母唯知生育之始我也而不悟帝君
五神來適於其間人體有尊神其居无常出
入六虛
上下三田迴易陰陽去故納新展轉榮輸流
注元津太神虛生内結以成一身濯質化鍊
變景光明
　右出洞真九真中經
夫人受生於天魂結成於元靈轉輪於九炁
挺命太一關開三道積神幽宫所以玄液七
纏流津敷澤日月映其六虛口耳運其神器
雲行雨施德擬天地胞胎内帀五因來具立
人之道其如此也故五因者是五神也故三
道者是三真也
夫五神者天之魂三真者天之道九炁者天
之胎太一者天之源日月者天之眼玄液者
天之淵六虛者天之光幽宫者天之府神器
者天之化元靈者帝之變凡此言九天者乃
混合帝君之變變而化九是謂九宫九宫混
變而同一矣夫兆所欲修己求生當從所生
之宗所生之宗謂元父玄母也元父主氣化
理帝先玄母主精變結胞胎精炁相成而陰
陽相生雲行兆巳道合无名數起三五兆始
禀形七九既帀兆體乃成和合三五七九洞
冥象帝之先當須帝營天皇之功九變爲靈
功成人體體與神并神去則死神守則生是
以三元爲道之始帝君爲道之根太一爲道
之變九天爲道之神九宫爲道之宅玄液爲
道之津以熙三田以致神仙朝適六合夕守
泥丸堅執胎精心中常歡學道之子須此爲
縁見是經者始可與言九炁陶注太一運神
右出洞真太丹隱書
天尊言曰炁炁相續種種生縁善惡禍福各
有命根非天非地亦又非人正由心也心則
神也形非我有我所以得生者從虛无自然
中來因縁寄胎受化而生我受胎父母亦非
我始生父母也真父母不在此父母貴重尊
高无上今所生父母是我寄備因縁禀受育
養之恩故以禮報而稱爲父母焉故我受形
亦非我形也寄之爲屋宅因之爲營室以舍
我也附之以爲形示之以有无故得道者无
復有形也及我无身我有何患我所以有患
者爲我有身有身則百惡生无身則入自然
立行合道則身神一也身神並一則爲真身
歸於始生父母而成道也
　右出洞玄諸天内音經
人之受生於胞胎之中三元育養九炁結形
故九月神布炁滿能聲聲尚神具九天稱慶
太一執符帝君品命主録勒籍司命定算五
帝監生聖母衛房天神地衹三界備守九天
司馬在庭東向讀九天生神章九過男則萬
神唱恭女則萬神唱奉男則司命敬諾女則
司命敬順於是而生九天司馬不下命章萬
神不唱恭諾終不生也
夫人得還生於人道擢形太陽驚天駭地貴
亦難稱天真地神三界齊臨亦不輕也當生
之時亦不爲陋也所以能愛其形保其神貴
其炁固其根者終不死壞而得神仙骨肉同
飛上登三清是炁與三炁合德九炁齊并也
但人得生而不自能尊其炁貴其形寶其命
愛其神自取死壞離其本眞
　右出洞玄九天生神章經
道曰一切萬物人最爲貴人能使形无事神
无體以清靜致无爲之意即與道合
　右出妙真經
老子曰神生形形成神形不得神而不能自
生神不得形而不能自成故形神合同更相
生更相成
　右出西昇經
夫人是有生最靈者也但人不能自知而不
守神以却衆惡耳知之者則不求祐於天神
止於其身則足矣故云一人之身一國之象
胸腹之位猶宫室也四肢之列猶郊境也骨
節之分猶百官也神猶君也血猶臣也炁猶
民也故知治身者則知治國矣夫愛其民所
以安其國吝其炁者所以全其身民散則國
亡炁竭則身死亡者不可生是人至人消未
起之患治未病之疾堅之於无事之前不追
於既逝之後民之難養而易濁故審其威德
所以保其治割嗜欲所以固血氣然後眞一
存焉
右出皇人經
天老曰人生於陰陽長於元炁未必盡備感
五常之性得之者十未有一也感其火者明
感其金者剛感其水者清感其木者王感其
土者仁不感者亡故天地五行五五二十五
行人生感得其一者可壽一百年感得二者
可壽一百二十年感得其三者可壽一百三
十年感得其四者可修術壽一百四十年感
得其五者可爲小道可壽二百年感得其六
者可爲大道壽无訾感得其七者可知鬼靈
之心感得其八者通明神意感得其九者通
神祇感得其十者知聦明感得十一者終身
无患感得十二者應其天心感得十三者五
嶽來朝感得十四者得二十八宿護己感得
十五者致得玉女感得十六者得爲聖人感
得十七者致得西王母感得十八者致得東
王父感得十九者召得太一感得二十者召
得北君感得二十一者召得仙人感得二十
二者身與天地俱感得二十三者神女來配
感得二十四者與天帝交感得二十五者與
上皇爲友
　右出洞神監乾經
　　　身神品
腦神名覺元字道都
髮神名玄文華字道行
皮膚神名通衆字道連
目神名虛監生字道童
項神名靈謨蓋字道周
脊神名蓋歷輔字道柱
鼻神名冲龍玉字道微
舌神名始梁峙字道岐
右上部八神君
喉神名百流放字道通
肺神名素靈生字道平
心神名煥陽昌字道明
肝神名開君章字道青
膽神名龍德拘字道放
左腎神名春元直字道卿
右腎神名象他元字道主
脾神名寶元全字道騫
右爲中部八神君
胃神名同未育字道展
窮腸神名兆滕康字道還
大小腸神名逢送留字道厨
胴神名受辱字道虛
胸鬲神名廣瑛宅字道神
兩脇神名辟假馬字道成
左陰左陽神名扶流起字道圭
右陰右陽神名色表明字道生
右爲下部八神君
　右出洞眞造形紫元二十四神經
正月本命日及甲子甲戌日平旦之時帝君
太一五神共混合變化爲一大神在人心之
内號曰天精君
三月本命日及甲申日辰時帝君太一合會
五神混化内變爲一大神分形散炁盡布在
諸骨中號曰堅玉君
四月本命日及甲午丁卯之日巳時帝君太
一五神混合化生大神大神又欻爾分形而
爲黄炁鬱鬱然盡流入諸精血中號曰元生
君
六月甲辰日本命日戊寅日午時帝君太一
五神變化爲一大神來入在人肝中號曰青
明君
七月三日及本命日庚午日巳時帝君太一
五神混合變化爲一大神在於脾中號曰養
光君
八月十五日及本命日庚申日申時帝君太
一五神混合變化爲一大神在人肺中號曰
上元素玉君
九月十九日及本命日戊戌日酉時帝君太
一五神混合變化爲一大神大神忽爾又因
分形爲二神分坐散形在人兩腎中號曰玄
陽君
十月二十日及本命日辛巳日午時帝君太
一五神混合變化爲一大神在人膽中號曰
合景君
十一月二十八日本命日丙子日巳時帝君
太一五神混合變化爲一大神在泥丸紫房
之中號曰昌上皇君
　右出洞真九眞中經
兩眉間直上却入三分爲守寸雙田宫却入
一寸爲明堂宫却入二寸爲洞房宫却入三
寸爲丹田宫却入四寸爲流珠宫却入五寸
爲玉帝宫明堂上一寸爲天庭宫洞房上一
寸爲極真宫丹田上一寸爲玄丹宫流珠上
一寸爲太皇宫
一頭中有九宫
玉帝宫玉清神母居之
天庭宫上清真女居之
極眞宫太極帝妃居之
太皇宫太上君后居之
明堂宫明竟神君明童君明女眞君三君共
居之
洞房宫左无英子右白元君中黄老魂三人
居之
丹田宫上元眞一帝君帝君之鄉二人居之
玄丹宫泥丸太一眞君居之
流珠宫流珠眞神司命君之所行
　右出洞真太上素靈大有妙經
赤子居上丹田宫眞人居中丹田宫嬰兒居
下丹田宫
　右出洞真四宫雌一寶名玉訣經
凡人身中亦有三宫六府一百二十關節三
萬六千神人身行惡身神亦奏之三宫人身
行善則慶其仙名
生死罪福莫不先由身神影響相應在于自
然人禀炁而生炁結成神人能養炁神則長
存内思守真真不離身
　右出洞眞三元品誡經
頭髮神字尋之
兩目神字英眀
項上神字東王父
顖户神字泥丸君
眉間神字元光
兩耳神字嬌女
人中神字太一
鼻孔神字通廬
口中神字丹珠
兩手神字魂陰
上元神字威成
中元神字黄子
下元神字命光子
肩背神字朱雀
兩脾神字隱

陰神字窮史
女子字丹成
兩膝神字摳公
兩脛神字隨孔子
兩足神字戴天柱
右一十九神兆姓爲姓名名即字字即名也
肝老子君
肺太和君
心太尉公
脾子丹母
腎司徒司空司命司録司隸廷尉
膽太上道君
胃諫議大夫
臍太一
大小腸元梁使者
玄谷大將軍
三焦左社右稷風伯雨師雷公霹靂
右一十條領一萬八千神人存之則一萬八
千神不散不散者天降一萬八千神附身中
合三萬六千俱舉一身上昇三天則成神仙
變化无窮矣人法地則天外形而神住則形
成神去則形壞
凡人不知存神動止任意意愚事僻神散形
枯仙眞聖人守神无替常存自在名在左契
志學之士當知人身之中自有三萬六千神
左三魂右七魄陰陽配合共輔護識神五行
王相之君周衛體内一千二百形影一萬二
千精光備守體外日日存之時時相續念念
不忘長生不死不能長存八節勿替能念身
神康强无病病三呼之常衛子身欲卧之時
左手撫心右手撫臍各二七陰咒曰
欲具身神從頭起經歷四肢至踝子
咒竟存之委悉乃眠必得吉夢髣髴見神若
有罪過應致災厄神來語人或示形象倚託
物類使人思惟自解意趣吉凶善惡了然知
之避禍就福所向諧也
三魂
第一胎光　　第二爽靈　　第三幽精
七魄
第一尸狗　　第二伏矢　　第三雀陰
第四吞賊　　第五蜚毒　　第六除穢
第七臰肺
　右出洞神經
　　　人壽品
鬱單无量天其天上人壽九百萬歲
上上禪善无量壽天其天上人壽三千六百
歲
上監天一名須延天其天上人壽一億五千
二百歲
兠術天一名寂然天其天上人壽六億八百
萬歲
不驕樂天一名波尼密天其天上人壽二十
三億四千萬歲
化應聲天一名他化自在天其天上人壽九
十二億一千六百萬歲
梵寶天一名波羅尼耶拔天其天上人壽命
七刼
梵摩迦夷天一名梵衆天其天上人壽命二
刼
波利答惒天一名大梵天其天上人壽命四
劫
　右出洞真太霄琅書經
東方極豪林之墟其國音名呵羅提之國人
形長二丈壽四百歲
南方極洞陽之野其國人皆形長二丈四尺
壽三百六十歲
西方之外極浩素之壟其國人形長一丈六
尺壽六百歲
北方之外極朔陰之庭其國音則名旬羅之
國其國人形長一丈二尺壽三百歲
上方九方上清陽灰空之内无色无象无形
无影空洞之銘元精青純自然之國其國人
則高上玉皇萬聖帝眞受生之根无壽无量
惟劫爲年
中國直下極大風澤去地五百二十億萬里
中國音則名大和寶真无量之國其國人形
長九尺壽一千二百歲
　右出洞眞外國放品經
大福堂國太上道君曰此土男女自眼所照
以來七百五十萬劫不覺國中之人形有衰
老
大浮黎國九炁天君曰自入此境以來經九
百九十萬劫初無學仙之人人皆自然不死
赤明國中三炁天君曰自住是境已來經三
百十萬劫未聞是土有悲哀之聲但見不老
之人
西那玉國白帝天君曰自入是境以來經七
百萬刼不聞國人有悲慼之聲
鬱單无量五炁天君曰自入是境以來經五
百萬刼此土男女唯知受生不知所從而來

無上祕要卷之五
無上祕要卷之六叔四
　　　劫運品
天尊言龍漢之後天地破壞其中渺渺億劫
无光上无復色下无復淵風澤洞虛幽幽㝠
㝠无形无影无極无窮混沌无期號爲延康
逮至赤明開光天地復位
一劫之周天地又壞復无光明五劫之中幽
幽㝠㝠三炁混沌乘運而生逮至開皇天地
復位
太上道君在大福堂國長樂舍七百五十萬
劫
蒼帝天君在東極碧落空歌大浮黎國九百
九十萬劫
赤帝天君在南極禪黎世界赤明國三十萬
劫
白帝天君在西極衛羅大堂世界極樂國七
百萬劫
黑帝天君在元福棄賢世界鬱單國五百萬
劫
　右出洞玄靈書經
天真皇人上皇天尊自受日月隨運流遷去
來轉特一光一冥一滅一度一死一生身受
破壞一敗一成經履天地改易光明幽幽眇
邈非可思議自龍漢以來已九萬九千九百
萬重劫
　右出洞玄諸天内音經
十方飛天神人告太上道君曰自周三界之
中歷行三十二天累經大運交周天地成敗
隨運生死非復一反至今赤明開圖已經九
千七百億萬劫
右出洞玄空洞靈章經
道曰天關在天西北之角與斗星相御北斗
七星則天關之綱柄玉宸之華蓋梵行九天
十二辰之氣斗綱運關則九天並轉天有四
候之門九天合三十六候一晝一夜則斗綱
運關經一候之門晝夜三十六日則經三十
六候都竟三十六候竟則是九天一轉三百
六十輪爲九天一周
九天一周則六天之氣皆還上上三天三天
改運促會以催其度三千六百周則爲小劫
交
小劫交則九氣改正萬帝易位民亡鬼滅善
存清治六合寧一九千九百周爲大劫終
大劫終則九天數盡六天運窮六天欲窮則
氣激於三五羣妖凶横因時而行放毒威民
此皆運窮數極乘機而鼓以致於此地機在
東南之分九泉之下則九河之口吐噏之靈
機上通天源之淘注旁吞九洞之淵奥十二
時紀推四會之水東迴一晝一夜則氣盈氣
盈並湊九河之機晝夜三十三日機轉西北
迴東北張西南噏張則溢噏則虧周於四會
天源下流九泉涌波是爲一輪三百三十輪
爲一度一度則水母促會於龍王河侯受對
於三天三千三百度謂之陰否陰否則蝕陰
蝕水涌水涌河决山淪地没九千三百度爲
大劫之終陰運之極當此之時九泉涌於洪
波水母鼓行山海冥一六合坦然此陰運之
充地氣之激也
天圓十二綱地方十二紀天綱運關三百六
十輪爲一周地紀推機三百三十轉爲一度
天運三千六百周爲陽勃地轉三千三百度
爲陰蝕天氣極於太陰地氣窮于太陽陽激
則勃陰否則蝕陰陽勃蝕天地氣反天地氣
反謂之小劫交小劫交則萬帝易位九氣改
度日月縮運陸地涌於九泉水母决於五河
大鳥屯於龍門五帝受會於玄都當此之時
凶穢滅種善民存焉
天運九千九百周爲陽蝕地轉九千三百度
爲陰勃天蝕則氣窮於太陽地勃則氣謀於
太陰故陽否則蝕陰激則勃陰陽蝕勃則天
地改易謂之大劫交大劫交天飜地覆海涌
河决人淪山没金玉化消六合㝠一
　右出洞真三天正法經
天地大劫之欲交諸天至真尊神妙行眞人
下遊五嶽遥觀天下至學之人洪流彌天皆
以五龍迎之登福地令得與元始同没同生
也
　右出洞玄玉訣經
太上靈寶治玄都玉京山七寶玄臺十方至
真妙行真人飛仙大聖衆皆浮空燒香散花
遊行一日三周手把十絶華旛口誦洞章日
月交迴七星運關三百三十日則天關迴山
一度三百三十度則九氣交三千三百度天
地氣交天地氣交爲小劫交九千九百度則
大劫周此時則天淪地没九海溟一金玉化
消毫末無遺
　　　帝王品
黄帝曰三皇者則三洞之尊神大有之祖氣
也
天寶君者是大洞太元玉玄之首元
靈寶君者是洞玄太素混成之始元
神寶君者是洞神皓靈太虛之妙氣故三元
凝變號曰三洞氣洞高虛在於大羅之分故
大洞處于玉清之上洞玄則在千上清之域
洞神總號則在于太極大洞之氣則天皇是
矣洞玄之氣則地皇是矣洞神之氣則人皇
是矣
天皇主氣地皇主神人皇主生三合成德萬
物化焉故天皇起於甲子元建之始治於太
元三玄空天地皇起於甲申太靈之始治於
三元素虛玉天人皇起於甲寅虛成之始治
於七微浩鬱虛玉天
天皇之神先天而生後改化治世各一萬八
千歲而昇又有八帝次其治即女媧伏羲之
前也所受靈書妙術佐聖輔治凡有帝王之
君必應以濟世立教其道行焉
天皇之治料理更始開受皇文以定後化記
盡開立之事三千六百年畢竟天皇化去地
皇受紀追攝政事後上啓太極後受地皇文
以定天地更始之化所受大有之紀以枝新
化之物一以平焉
天皇受大有勑玄妙圖書皇文十四篇召天
地之神九天高上推校天地更紀萬物更化
之始始之
地皇修續其後復上受皇文又召會羣神以
大有玄中玄妙圖書推校今之鬼神天地新
化之種類方面屬類數之政定又天地有福
地化而不流物迫而不死得在七百二十門
中化而不改容因而易類而心不移宿命存
者正定天皇地皇各三千六百年畢竟各能
化形爲神
人皇復起攝而行之復上受大有之祕文追
召天地之神九天高上諸神之父母更以正
定所有所無復更正定七百二十門中之所
化天下萬品之取正焉
三皇曰天道廣大賢愚混同彊者在西弱者
在東九天定横九地合縱下成君臣以立國
邦順天者吉不順者凶
　右出三皇經
道者萬物之奥善人之寶不善人所保美言
可以市尊行可以加人人之不善何棄之有
故立天子置三公雖有拱璧以先駟馬不如
坐進此道古之所貴此道者何不日求以得
有罪以免邪故爲天下貴
　右出老子德經
　　　洲國品
東方去中國九萬里外名爲呵羅提之國國
外有扶桑在碧海之中一面方萬里上有大
真王之别治
又有生洲在扶桑外西接蓬萊地面方二千
五百里去岸二十三萬里上有仙家數萬人
地無寒暑時節温和多生神仙之草食之飛
空而行
扶桑東有祖洲在東海之中地方五百里去
岸七萬里上有不死之草
南方有伊沙陀國去中國八萬一千里名浮
黎之國外極洞陽之野一名火庭之國國外
有長洲一名青丘南海地方五千里
又有炎洲在南海中央地方二千里
西方尼維羅緑那之國去中國六萬里外極
浩素之壟寒穴之野國名尼維羅緑那國國
外則有流洲在西海之南地方三千里去東
岸十九萬里
鳳麟洲在海中央地方一千五百里
北方旬陀羅之國去中國五萬里外極朔陰
鈎陳之庭國國名天鏡之國外則有玄洲方
七千二百里四面是海去岸三十六萬里上
有太玄都仙伯眞公所治
又有元洲地方三千里去南岸十萬里上方
元精清純自然之國九天之上无色无象无
形无影四覆諸天唯有玉虛紫館結空洞之
煙而虛玄清純之内
　右出洞真外國放品經
元始天尊告五方道君曰此真文以龍漢之
年出於此土時與高上大聖玉帝撰十部妙
經出法度人因名此土爲大福堂國長樂之
舍其國土皆以融金灌地四邊階道並是碧
玉琉璃寶飾光明映徹是故此土男女長壽
無有中夭不履諸苦不經八難東極碧落空
歌大浮黎國其地皆是碧玉四邊階道皆以
金銀寶飾嚴整光明是國男女無有衰老無
有哀憂不履苦毒不履愁惱唯樂爲主
南極禪黎世界赤明國其國土皆如丹脂恒
生赤氣似如絳雲四邊階道並是琉璃光明
煥赫洞映一國是土無有悲哀之聲但見不
老之人
西極衛羅大堂世界西那玉國皆以白玉薦
地黄金爲階四面珎寶光明赫赫洞朗一國
是境唯聞雅樂之音不聞國人有悲感之聲
一土男女皆面有金容
北極元福棄賢世界鬱單之國皆凝水精琉
璃灌地而行國有寒池縱廣五百里一國男
女飲食池冰面如玉脂初無疾病無有憂惱
壽三萬歲無有中殘命終之後骸骨不灰國
無禮樂唯知直心又名此土爲無患之國
　右出洞玄靈寳經
　　　論意品
以大居小以富居貧處盛卑之谷遊大賤之
淵微爲之本寡爲之根恐懼爲之宇憂畏爲
之門福者禍之先利者害之源治者亂之本
存者亡之根上德之君質而無文不視不聽
而抱其玄无心意若未生根執守虛无而因
自然混沌爲一歸於本根
上意正於无形理於无聲起福於未有絶禍
於未生故莫知其名下德則不然高尊富貴
顯榮好美善樂功名生禍而憂之寇害而伐
之身辱而報之生長有其力布施有其福事
爲其方曲爲其法賞善罰惡則僞善詐忠如
此乃自謂功名見與道反
　右出妙真經
　　　王政品
制殺生者天順性命者人也非逆天者勿伐
非逆人者勿殺故王法當殺不殺縱天賊當
活不活殺天德爲政如此使後世條長禁苛
興剋德之本德莫大於活也
天之道利而不害聖人之道爲而不爭故與
時爭者昌與人爭者凶是以有甲兵無所陳
之以其不爭夫不祥者人之所不爭垢辱者
人所不欲能受人所不欲則足矣得人所不
爭則寧矣
勇於敢者多權善决安靜樂能傳國利民不
避彊大威震百僚摧傾境外爲政如此得善
之半
柔於不敢者柔弱損退恐懼愼言深思遠慮
臨事計患務長寬和博施爲政如此亦得善
之半
敢者奉天順地莫神於至誠仁以好施義以
制斷禮以凱敬智以除害信以立事德以無
大赦人如赦於己法人如法其子爲政如此
亦得善之善者也
　右出妙真經
不尚賢使民不爭不貴難得之貨使民不盜
不見可欲使心不亂聖人之治虛其心實其
腹弱其智彊其骨常使民無知無欲使夫知
者不敢爲則無不治
　右出老子道經
治大國若烹小鮮以道蒞天下其鬼不神非
其鬼不神其神不傷人聖人亦不傷人夫兩
不相傷故德交歸焉
小國寡民使民有什伯之器而不用使民重
死而不遠徙雖有舟輿無所乘之雖有甲兵
無所陳之使民復結繩而用之甘其食美其
服安其處樂其俗鄰國相望鷄狗之聲相聞
使民至老不相往來
江海所以爲百谷王者以其善下之故能爲
百谷王是以聖人欲上民以其言下之欲先
民以其身後之是以處上而民不重處前而
民不害是以天下樂推而不厭以其無爭故
天下莫能與之爭
　右出老子德經

無上祕要卷之六












無上祕要卷之七叔五
　　　修眞養生品
老子曰天地構精陰陽自化災咎欲萌滛於
五色之變視不見禍福之形失於五音之變
聽不聞吉凶之聲失於五味之變言不中是
非之情貪於財貨之變慮不見邪正之傾夫
五色重而天下盲矣五音調而天下聾矣五
味和而天下爽矣珠玉貴而天下勞矣幣帛
通而天下傾矣是故五色者陷目之錐五音
者塞耳之槌五味者截舌之斧財貨者射身
之矢凡此數者變而相生不可窮極難明易
滅難得易失此殃禍之宫患害之室是以聖
人服無色之色聽無聲之聲味無味之味名
者身之害也利者行之穢也是以動爲身稅
爲榮而得小爲善而得少故有名之名喪我
之橐無名之名養我之宅
視過其目明不居聽過其耳精泄漏愛過其
心神出去牽於欲事汲汲遽爲於利動惕惕
懼結連黨友以自助此非眞也雖非道意雖
得之天不祐也
夫非其人而任之則廢非其事而事之則廢
故代司殺者必受其咎代大匠者必傷其手
有爲者效情縱欲快心極意志賤强求貴居
貧强求富離本向末殃禍不救
罪莫大於淫禍莫大於貪咎莫大於僣此三
者禍之車也小則亡身大則殘家
　右出妙真經
五色令人目盲五音令人耳聾五味令人口
爽馳騁畋獵令人心發狂難得之貨令人行
妨是以聖人爲腹不爲目故去彼取此
　右出老子德經
名與身孰親身與貨孰多得與亡孰病甚愛
必大費多藏必厚亡知足不辱知止不殆可
以長久
　右出老子德經
夫人之爲體假合而成本有神識神識有氣
無始無終自然而有有精有麄死生苦樂修
之習善生樂常存運之好惡死苦屢滅滅亡
苦極極則又生生不習善暫樂不久是以上
士懃精勇猛積善捨惡
　右出洞真玉霞紫映内觀隱書
動合天心靜得地意無言而不從謂之善也
善者君子之所本百行之所長吉陽之所舍
萬福之所往來流而不滯用而不絶百王所
不變異俗人之所不易上以順天下以順人
成萬物覆載羣生者善也
不識元首不覩本根詐天輕地罔鬼欺神屬
辭變意抱嫌履疑謂之不善不善者動與天
逆靜與地反言傷人物默而害鬼
夫欺天罔地輕侮鬼神專己自是動非聖人
當時雖善惡氣歸流事有邪僞而象眞也景
煙類雲而電不爲之動故天道不私人人反
行非天也而自誤耳
　右出妙真經
天下皆知美之爲美斯惡已皆知善之爲善
斯不善已故有無之相生難易之相成長短
之相形高下之相傾音聲之相和先後之相
隨是以聖人處無爲之事行不言之教萬物
作而不辭生而不有爲而不恃長而不宰功
成不居夫唯不居是以不去
　右出老子道經
道言此吉凶禍福窈冥中來禍災非富貴者
所求請而可避非貧賤者所不欲而可去修
善福應爲惡禍來
　右出昇元經
老子曰百姓行善者我不知行惡者我不知
行忠信者我不知是以積善善氣至積惡惡
氣至是故聖人言我懷天下之始復守天下
之母而萬物益宗以活身吾意尚不知安能
知彼行善惡焉積善神明輔天道猶祐於善
人
　右出西昇經
紫微夫人說王母言曰聞道難也非聞道之
難行道難也非行道難而終道難也
　右出洞真太丹隱書
凡生人道難得爲男子難生中國難生王侯
國師道士儒林家難美容明才難信道難行
道難得道難
　右出道迹經
道言王侯道士民人得生爲人捨女作男難
既得爲男才智明達六清完具形容端偉聲
有玉音氣若名香眼有日光衆觀欣欣恒如
不足難
諸善已備得生有道之國君父賢明篤尚道
德難
貧窮而好道常念施惠不懈難
富貴而信尚道事尊奉經書不怠難
能受人之惡而不與計得制身命使不死壞
得度世仙道難
得見洞真洞玄洞神太上三洞寳經宗奉諷
讀供養燒香難
得值見仙聖眞人說法教化同相遇難
是爲八難矣自非前世勤修道德積善累功
具足者何縁得離愚癡三惡之道而斯靈會
乎
　右出洞玄自然經訣
眞人周君曰道可學也思微實難仙可求也
精至爲難眞人可見也養志性爲難玉女可
使也修清潔淑爲難
　右出洞眞洞房内經
紫元大夫曰天下有五難貧窮惠施難豪富
學道難得制命不死難得見洞經難生值聖
世難
　右出眞迹經
君曰然則學道者有九患皆人之大病若審
患病則仙不遠患人有志無時有時無友有
友無志有志不遇其師遇師不悟悟師不勤
勤不守道惑志不固固不能久皆人之九患
也人少而好道守固一心水火不能懼其心
榮華不能惑其志修眞抱素久則遇師不患
無也如此則不須友而成亦不須感而動此
學仙之廣要
　右出洞眞太極寶籤上經
眞人曰患人得生人道也而不修德養性以
全於命
患聞經也而不信
患信經也貪財而不受
患受經也而不講誦
患講誦也而不修其事
患修其事也而不恒其道
患奉師也而不終其身
患服藥也而未應中殆
患道行不備也而誇求昇騰
患靜齋讀經也處幽山而不堪其憂
此十患在人之身也若不戒之身無濟理所
以云有大患者及我有身也斯之謂矣可不
思與可不思與
　右出洞玄消魔經
貴堅剛强輕忽喜怒福善出於門妖孽入於
户故舌耳爲患齒角不定口舌者患禍之宫
危亡之府言語者大命之所屬刑禍之所部
言出患入言失身亡故聖人當言而懼發言
而憂常如臨危履冰
右出妙眞經
道陵曰末世人民有三可畏善詳焉一者道
義嫉妬可畏二者誹謗可畏三者貪慾可畏
道義嫉妬則經法不行誹謗法師則使人信
道不濃貪慾財色人所棄薄此三者二在外
一在内無此三患乃可傳道當勤奉學
　右出昇元經
寵辱若驚貴大患若身何謂寵辱寵爲下得
之若驚失之若驚是謂寵辱若驚何謂貴大
患若身吾所以有大患者爲吾有身及吾無
身吾有何患
　右出老子道經
東方九氣青天天有九元九元運關周迴三
十三覆晝夜三十日天氣一交一十二交爲
一度三百三十度謂天氣王於木青帝用事
三千三百度青氣勃黄氣否陽數之九九者
天之極謂小陽九六天氣上百官受會謂小
百六九千九百度青氣激黄氣蝕陽數九九
謂大陽九六天氣反百官收氣謂大百六
南方三氣丹天運關三百三十度謂天氣王
於火赤帝用事三千三百度赤氣勃白氣否
此則赤帝小陽九小百六天氣勃於土宫辰
戌丑未之年四氣驅除兵災流行土中生火
金玉自然天下焦枯
九千九百度赤氣激白氣蝕此赤帝大陽九
大百六氣激於水宫亥子之年火情絶滅萬
里無煙洪災彌天人獸得過萬中遺一
中央一氣黄天運關三百三十度謂天氣王
於土黄帝用事三千三百度黄氣勃黑氣否
此則黄帝小陽九小百六
九千九百度黄氣激黑氣蝕此黄帝大陽九
大百六天氣激於木宫寅卯之年九土崩陷
民無立種萬疫驅除萬無遺一
西方七氣素天運關三百三十度謂天氣王
於金白帝用事申酉之年白帝眞人下世教
化三千三百度白氣勃青氣否此則白帝小
陽九小百六天氣勃於水宫亥子之年金玉
化消横尸填於江海人民相啖海成血川
九千九百度白氣激於火宫巳午之年金石
自消兵災驅除人獸滅種
北方五氣玄天運關三百三十度謂天氣王
於水黑帝用事三千三百度黑氣勃赤氣否
此則黑帝小陽九小百六天氣勃於水宫寅
卯之年禾稼傷死林木大潰水涌河决洪流
彌天人民漂尸骨血分離
九千九百度黑氣激赤氣蝕此黑帝大陽九
大百六天氣激於土宫辰戌丑未之年江海
枯竭海底生塵人民鳥獸焦死無遺
五方運關三十二覆九千九百度周五方之
氣皆上運元始青陽之氣迴轉靈寶玄都玉
京山中關周迴諸天日月星宿十空之外九
億九萬九千九百九十九度氣反一劫之交
天地萬生山川江海金石人民一時化消又
陽氣則轉天關陰氣則轉地機九河之口水
之盈縮皆應天分度會亦如之故陽數之九
謂之陽九陰數之八謂之八災天地運度人
亦同然
　右出洞玄玉訣經
道言靈寶自然運度有大陽九大百六小陽
九小百六三千三百年爲小陽九小百六九
千九百年爲大陽九大百六夫天厄謂之陽
九地虧謂之百六
　右出洞玄運度經
安期先生謂太眞王夫人曰下官先日往九
河口見司陽君與西漢夫人共遊見問以陽
九百六之期下官荅以年稚不識運厄之紀
今既賜坐請問此數夫人曰期運漫汗非君
所能卒知而天地有大陽九大百六小陽九
小百六天厄謂之陽九地虧謂之百六此二
災是天地之否泰陰陽之勃蝕大期九千九
百年小期三千三百年而此運所鍾聖主不
能禳至於滅凶遺吉自後快耳夫陽九者天
旱海涌而陸焦百六者海竭而陵淵
　右出道迹經


無上祕要卷之七









無上祕要卷之九(第八卷重出不録/今備見八十七卷)叔六
　　　靈官昇降品
高上玉清太眞帝皇有犯明科之目退編皇
之録降道散眞皇治太清中宫百年隨格進
號
上清真人不勤仙事在局替慢虧廢眞任漏
泄寶訣降授非眞皆退上眞之録充五嶽都
校之主千年隨格進號
受上元夫人之位元君之號不勤帝局虧替
正事降適過禮朝晏失節輕泄天寶降授不
眞皆削真皇之録退紫虛之位置於中玄清
微遊散靈官七百年隨勤進號
受太清仙人之號不勤典局稽替仙事虧廢
眞任或泄露天科傳降非所削真仙之録退
充五嶽都校主者二千四百年隨勤進號
受五嶽飛仙之號不任政事虧替仙局輕慢
道文退正仙之録充補三官都校之主二千
四百年隨勤進號
諸受五帝四司三官都校之位不任正局稽
怠虧略替忽天典廢闕政事紏罰不當皆削
正真之爵退補都統書吏三千六百年有勤
進號
諸受上真玉札所掌門監玉郎羽仙侍郎上
宫典格都統正真領仙侍郎主禁大夫典仙
羽章都官司正各不任其局稽廢正事虧略
天科皆削上眞之札責補三官書吏統領鬼
爽七千年有勤者隨善進號
　右出四極明科
　　　衆聖會議品
高聖帝君曰正月一日三月三日五月五日
七月七日九月九日十一月十一日此一年
六日是天德值合之時七聖定簡五帝記名
西龜勒録東華結篇當此之日天元合慶四
司羅兵高上顯蓋玉虛迴軿九帝束帶七聖
齊靈億眞萬仙皆浮位金庭三晨翼軒七元
煥明天地潔落十界肅清九天帝王遣監眞
使者高上七聖遣定録左仙西龜王母命五
老仙伯四皓中真東華青童遣領仙玉郎各
部飛仙挺輪羽騎周行十天五嶽名山陰察
洞元已得道者遊散仙官及後之學人名參
簡録身未昇騰或玄記無名而苦行修勤情
冠玉虛上感玉皇諸以學身當此之日清齋
燒香棄諸異想願合天心存思苦念修行靈
文爲五帝所舉即勒注白簡青録記名即遣
四極下降授以上眞當此之日如有輕慢天
寶泄漏玄文身犯七傷爲四司所紏有白簡
之目者皆勒落青録注還鬼官
　右出洞真七聖元紀經
正月六日日中
一月一日哺時
三月七日夜半
四月九日食時
五月十五日夜半
六月三日中時
七月七日夜半
八月四日中時
九月二日平旦
十月一日平旦
十一月六日平旦
十二月十三日夜半
此十二日五星中上皇太真道君俱登上清
見九玄太上道君
又千眞三十六天帝下逮太清飛仙以上普
慶會太極上宫論世上求眞之勤懈紀書學
眞者之玉名當刻之金閣定書蘂簡
　右出洞真八素經
元始靈寶五老尊神諸天帝皇妙行真人常
以正月三月五月七月九月十一月一歲六
月會於上上三天靈都宫元陽紫微之臺集
算天元推校運度諸天各下天帝太一使者
日月星宿部三官考召五嶽四瀆河海大神
周行天下莫不紏察功過揀擇種人當此之
月天下地上莫不振肅執齋持戒尊奉天眞
學者以其月隨科修齋功記三官五帝列名
元始靈寶西北天大聖衆至真尊神无極大
道上帝真皇老人常以月一日上會靈寶玄
都西北玉京山紫微上宫奉齋朝天文校地
上人鬼功過其日勑北斗下與三官考召四
部刺奸周行天下紏察兆民條列善惡輕重
上言其日有奉修直齋不犯科律三官除罪
録列名玄都萬神衛護得爲種民犯惡爲非
移名地官
元始靈寶北天大聖衆至真尊神无極大道
太上老君靈寶妙行眞人常以月八日上會
靈寶玄都北上玉京山陰元臺奉齋朝天文
校地上兆民簿録年命算籍其日勑北斗司
殺鬼下與八極司隸周行天下司察善惡功
過輕重列言其日犯惡爲非移付地官執心
奉齋不犯科律三官削除罪名三天記上仙
録告下天神地祇侍衛營護萬災不干
元始靈寶東北天大聖衆至眞尊神妙行眞
人无極大道太上萬度萬生神皇无上玄老
君常以月十四日上會靈寶玄都玉京山通
陽清微宫奉齋朝眞文校天下學道年月功
過及鬼神之事其日勑太一使者下與北酆
伯使者周行天地司察人神功過深淺列言
上宫有修齋立德即勒録九天記名仙籍鬼
神隨功進秩人鬼有罪移還鬼府
元始靈寶東天大聖衆至眞尊神太清玄元
上三天无極大道无上玄老太上老君太上
丈人皇上老君皇上丈人青靈上真天帝君
天帝丈人太帝君太帝丈人九老仙都君九
炁丈人等百千萬重道氣千二百官君太清
玉陛下東極老人青華大神上相司馬青童
金闕後聖帝君眞陽始青神人靈寳九仙君
等青和玉女主仙四郎常以月十五日上會
靈寳太玄都玉京山青華玉陛宫奉齋朝天
文共集校定學仙人名功過深淺其日天帝
自下日月星宿天上天下地上地下五嶽四
瀆河海神靈莫不慘然俱下周行諸天下地
上察校學士兆民功過輕重列言青宫其日
修齋奉戒則五帝保舉上言東華生死爲仙
勒下三界神靈侍衛千災不干有犯科律移
付地官
元始靈寳東南天大聖衆至眞尊神无極大
道南上老君丹靈南極眞人太和玉女常以
月十八日上會靈寳太玄都玉京山洞靈丹
臺奉齋朝天文集校天民薄録分别善惡其
日勑天一下周行地上司察兆民功過輕重
列言靈寳洞靈丹臺其日有修奉靈寳眞經
燒香行道齋戒願念不犯科禁則司命勒名
生録勑地祇營護福慶日隆萬願如心有違
科犯禁削除生籍移名鬼官
元始靈寳南天大聖衆至眞尊神无極大道
南上赤帝丹靈老子太和玉女長生司馬注
生君司命司録南極度世君萬福君常以月
二十三日上會靈寳太玄都玉京山洞靈元
陽之館奉齋朝天真共集校天民禄命長短
分别善惡其日勑太一八神使者下與三官
考召周行天下司察天人善惡列言其日有
修奉靈寳真經燒香行道齋戒願念不犯禁
忌則司命長生司馬注上生薄延算益命勒
下地官營衛祐護别爲善民有違科犯戒滅
算縮年
元始靈寶西南天大聖衆至真尊神无極大
道天皇老人南極元眞君洞陽太靈常以月
二十四日上會靈寳太玄都玉京朱宫共集
考校三官九府五嶽北酆太山二十四嶽罰
刑簿目鬼神天人責役輕重之事其日勑北
辰下與三官考召北部勑奸周行天下覆校
諸司兼察萬民善惡列言其日有修奉靈寳
真經燒香行道執齋持法則北辰列言善功
上宫記名削除罪録得爲種民有違科犯律
則長充鬼役
元始靈寳西天大聖衆至眞尊神无極大道
西華金璫玉仙眞母金闕後聖上相帝君四
極眞人常以月二十八日上會靈寳太玄都
玉京山金闕七寳宫奉齋朝天眞共集推校
日月星辰分度拜得道人名其日勑太一下
歷校天宿周行學人善惡列言其日星宿琁
璣玉衡皆𢡖然俱會天闕之門凡爲學者能
修齋奉戒思仙念道太一所舉言名仙簿得
爲種民違科犯法三官所紏長爲罪民
元始靈寳下元天大聖衆至真尊神無極大
道下元玄黄洞淵洞靈萬仙五帝四司真人
常以月二十九日上會高皇天太玄都玉京
黄房奉齋朝天真筭校五嶽四凟河海水帝
地靈神鬼之事萬民罪簡深重其日遣中太
一下與三官九府九部刺奸周行五嶽三官
水府條正鬼事司人功過罪簡所由輕重列
言其日有奉修靈寶眞經燒香行道執齋奉
戒則爲三官九府所保列言善功削除罪簡
上名三天神明衛護千災不干有違科犯禁
移名地官長爲罪民
元始靈寳上元天大聖衆至真尊神無極大
道上下中央四面八方太上無爲大道諸君
丈人最大至尊無上無巔無極無窮普照普
察無量洞明最上正眞無鞅數衆道氣無先
寥廓無端混沌無形虛無自然太上元根㝠
寂玄通大智慧源正一盟威太上無爲大道
道中之道神明君無上初元萬億數無鞅數
道德諸君丈人天地父母神仙所出神仙所
聚東王父西王母日帝月夫人五星真君五
星皇妃璇璣玉衡七星眞君衆仙天官大神
等常以月三十日上會靈寳太玄都玉京七
寶紫微宫奉齋朝天眞萬帝衆神諸天諸地
普集校筭大劫小劫大小百六天地運度料
别善惡學道應得神仙人名其日遣上太一
下太一自下其中諸天星辰日月璇璣北斗
慘然俱下與五帝五嶽四瀆江河淮海水帝
九部刺姦三官考召地上神祇周行天下司
察善惡功過輕重列言上天其日有能修奉
靈寳真經修齋奉戒燒香念道爲太一所舉
列言善功則名上仙簿勑地神營護有違科
犯戒移付地官長爲罪民
凡人本命之日身中吏兵上計功過三天監
察下考得失常以本命日攝齋燒香太一使
者皆録善功奏上三天上帝則除爲監天眞
人太玄上宫北帝常以庚申日制天民三尸
魂神條人罪狀上奏帝君當此日能修齋奉
戒晝夜思神則三尸不得上天言人之罪地
司奏人善功列言帝君太一歡喜即記名左
契長爲種民
太玄上宫至真尊神常以甲子日遣太一中
臺大使者下周行諸天地檢校神祇枝散雜
俗鬼精有其日能攝齋燒香中臺大使者皆
條善功奏上三天上帝即除爲監天領地上
鬼神八節之日是上天八會大慶之日也其
日諸天大聖尊神妙行眞人莫不上會靈寶
玄都玉京山上宫朝慶天真奉戒持齋遊行
誦經各遣天真威神周行天下四海八極五
嶽名山學人及得兆庶紏察功過輕重列言
其日諸星宿日月璇璣地上神祇莫不振肅
凡是修齋持戒宗奉天文皆爲五帝所舉上
天又别書名玉曆記爲種民告下三官神靈
侍衛門户整肅萬災不干至學之士三界司
迎神仙度世上爲眞人爲惡犯戒司考所紏
移付地官長爲罪民
　右出洞玄元始五老赤書玉篇經
無上祕要卷之九

無上祕要卷之十五(十六同卷/原缺第十至十四)叔七
　　　衆聖本迹品中
青靈始老君
道言東方安寳華林青靈始老君往在白氣
御運於金刼之中□生鬱悅金映雲臺那林
之天西婁无量玉國浩明玄嶽厥名元慶於
此天中大建功德初無懈心勳名仰徹朱陵
火宫書其姓名記於赤簡仙道垂成而值國
多婇女元慶遂寄世散想靈魔舉其濁目朱
宫輟其仙名一退遂經三劫中值火劫改運
元慶受氣寄胎於洪氏之胞上天以其先身
好色故轉爲女子朱靈元年歲在丙午誕於
丹童龍羅衛天洞明玉國朱霍之阿改姓洪
諱那臺年十四敬好道法心願神仙恒市香
膏然燈照暝大作功德諸天所稱名標上清
南極上靈紫虛元君託作庸人下世教化見
那臺貞潔好尚至法迴駕於丹霍之阿授那
臺靈寶赤書南方眞文一篇於是那臺志勵
殊懃自謂一生作此女子處於幽房無由得
道因長齋持戒思念願得轉身爲男丹心遐
徹遂致感通上真下降
元始天尊時於琅碧之谿扶摇之丘坐長林
扶桑之下衆真侍座是日那臺見有五色紫
光曲照齋堂於是心悟疑是不常仍出登墻
四望忽見東方桑林之下華光赫奕非可勝
名去那臺所住數百里中隔閡暘谷滄海之
口心懷踊躍無由得往因稽首遥禮稱名那
臺先縁不厚致作女身發心願樂志期神仙
道高法妙不可得攀日夕思念冀得滅度轉
形爲男歷年無感常恐生死不得遂通彌齡
之運有於今日天河隔礙無由披陳今當投
身碧海歸命十天冀我形魂早得轉輪更建
功德萬劫之中冀見道真言畢便從墻上投
身擲空命赴滄海極淵之中紛然無落即爲
水帝神王以五色飛龍捧接女身俄頃之間
已於懸中得化形爲男子乘龍策虛飛至道
前於是元始即命仙都錫加帝號於火劫受
命輔於靈寳青帝玉篇七百年中火劫數極
青氣運行隨元始滅度以開光元年於彌梵
羅臺霄絶寥丘飛元雲根之都滄霞九雲之
墟元始又錫安寳華林青靈始老帝君號
丹靈真老君
道言南方梵寶昌陽丹靈真老君者本姓鄭
字仁安大炎之胤生於禪黎世界赤明天中
生仍有三氣之雲纏其形朱鳥鼓翮覆其身
三日能言便知宿命年及十二面有金容玉
顔便棄世離俗遠遊山林於寒靈洞宫遇玄
和先生授仁安靈寶赤書五氣玄天黑帝眞
文一篇智慧上品十誡而去仁安於是奉誡
而長齋大作功德珍寳布施以拯諸之割肉
飼鳥功名徹天因於胄那國遇天洪災大水
滔天萬姓流漂仁安於洪波之上汎舟誦誡
書黑帝真文以投水中水爲開道百頃之地
鳥獸麞鹿虎豹獅子皆往依親悉得無他是
時國王百口登樓而漂淪没歎不能得度仁
安見王垂没乃汎舟而往以所佩眞文授與
國王王敬而奉之水劫即退噏然得過王既
得免眞文於是即飛去入雲中莫知所在仁
安失去真文退仙一階運應滅度託命告終
死於北戎之阿暴露死屍三十餘年形骸不
灰光色鮮明无異生時露在北戎長林之下
時國王遊獵放火燒山四面火帀是時仁安
死屍之間百步之内火不得然麞鹿虎豹莫
不依親王怪而往見此死屍上有三色之光
雲霧鬱冥鳥獸麞鹿帀繞左右王乃伐薪圍
屍放火燌燒死屍屍於火中鬱起成人坐青
煙之上指點虛無五色煥爛左右侍者仙童
玉女三百餘人肅然而至預是禽獸依親之
者並在火中皆得過度仁安以赤眀二年歲
在丙午於𨚧摩坦婁于翳天中洞寥之嶽改
姓洞浮諱曰極炎受錫南單梵寳昌陽丹靈
眞老帝君號
元靈元老君
道言中央玉寶元靈元老君者本姓𤨆字信
然蓋洞元之胤中和之胄生於善忍世界青
元天中流生之丘受生一劫眹然不語混沌
无心食氣爲粮天地未光无常童子於无色
之國授信然靈寳赤書赤帝真文一篇於是
時惟修一身初不開張廣度天人善功未充
運應更滅於青元天中命終流生之州露屍
絶丘之下經一百餘年死而不灰常有黄氣
覆蓋其上至水劫流行天下溟然死屍四面
涌土連天遏塞水道信然應化鬱然而起更
生成人改姓通斑諱曰元氏水過易位天地
開光三象朗曜七元高明
元始天尊以開冥元年歲在己丑於高桃厲
冲龍羅天反魂林中錫元氏玉寳元靈元老
帝君號
皓靈黄老君
道言西方七寳金門皓靈黄老君者本乃靈
鳳之子也靈鳳以阿羅天中生於衛羅大堂
世界衛羅國王取而畜之王有長女字曰配
映意甚憐愛恒與共戲於是靈鳳常以兩翼
扇女面上十二年中女忽有胎經涉三月王
意怪之因斬鳳頭埋著長林丘中女後生女
墮地能言我是鳳子位應天妃王名曰皇妃
生得三日有羣鳳來賀玄哺玉霜洪泉曲水
八鍊芝英年及八歲執心肅操起群拔俗常
朝則謁日暮則揖月於重宫之内王設厨膳
初不味口天作大雪一年不解雪深十丈鳥
獸餓死王女思憶靈鳳往之遊好駕而臨之
於長林丘中歎而歌曰杳杳靈鳳綿綿長歸
悠悠我思永與願違萬劫無期何時來飛於
是王所殺鳳鬱然而生抱女俱飛逕入雲中
王女今於景霄之上受書爲南極上元君常
乘九色之鳳此女前生萬劫已奉靈寳致靈
鳳降形得封南極元君之號皇妃功德遐徹
天眞感降以上暝之年歲在庚申七月七日
中時
元始天尊會於衛羅玉國鳳麟之丘坐騫華
之下衆眞侍座是時皇妃所住室内忽有日
象如鏡之圓空懸眼前皇妃映見天眞大神
普在鏡中長林之下一室光眀於是自登通
陽之臺遥望西方見鳳生丘上紫雲鬱勃神
光煒爍非可得名去皇妃所住五百步許逼
以女限處在宫内無由得往須臾忽有神鳳
來翔集於臺上皇妃白鳳言西方有道心願
無縁不審神鳳可得暫駕見致與不於是鳳
即敷翮使上翮上一舉逕至道前
元始天尊指金臺王母即汝師也便可施禮
皇妃叩頭上啓惟願衆尊特垂哀矜則朽骸
更生言畢金母封其西靈玉妃之號即命九
光靈童披霜羅之藴出靈寳眞文白帝一篇
以授皇妃受號三百年中仍值青劫改運皇
妃方復寄胎於李氏之胞二年於西那玉國
金壟幽谷李樹之下而生化身爲男改姓上
金諱日昌至開光元年歲在壬申元始錫西
方七寶金門皓靈黄老帝君號
五靈玄老君
道言北方洞陰朔單鬱絶五靈玄老君者本
姓浩字敷明蓋玄皇之胤大清之胄生於元
福棄賢世界始青天中年至十二性好幽寂
心翫山水遠於家中或去十日時復一還時
天下大荒人民餓死一國殆盡敷明於地鏡
山下遇一頃巨勝身自採取餉係窮乏日得
數過救度垂死數千餘口隨取隨生三年不
還他人往覓莫知其處是時辛苦形體憔悴
不暇營身遂致疲頓死於山下九天書其功
德金格記其玉名度其魂神於朱陵之宫帝
遺金翅大鳥恒敷兩翼以覆其屍七百年中
屍形不灰至水劫改運水捧其屍漂於無涯
水過敷明屍落貝渭邪源初默天鬱單之國
北壟玄丘四十年中又經山火大行燌燒屍
形屍於火中受鍊而起化生成人五色之雲
覆蓋其上至開明元年於北壟玄丘改姓節
諱靈會元始錫靈會洞陰朔單鬱絶五靈玄
老帝君號
道言南極尊神者本姓皇字度明乃閻浮黎
國宛王之女也生於禪黎世界赤明天中生
乃富貴父爲國王女居宫内金牀玉榻七色
寶帳明月雙珠光照内外王給妓女數千餘
人國中珍寳無有所乏恒欲布散大建功德
志極山水尋求神仙逼限宫裏津路無縁懆
懆不樂心自愁煎王意憐愍慰喻百端問女
意故女終不言淚落如雨初無一懽王加其
妓樂日日作唱度明聞樂恒如不聞獨在一
處清凈燒香長齋持誡日中乃餐王知其意
登於宫中爲踊土作山山高百丈種植竹林
山上作臺名曰尋眞玉臺度明棄於宫殿登
臺棲身遏斷道逕人路不通單影獨宿一十
二年積感浩蒼天帝君遣朱宫玉女二十四
人乘雲駕鳳下迎度明當去之夕天起大風
雨雷電激揚地舍迴轉驚動一宫王大振懼
莫知所從天曉成光失去山臺不見女身帝
迎度明於陽丘之嶽丹陵上舍栢林之中朱
鳳侍衛神龍翼軒玉童玉女三百餘人王失
其女思憶煩怨三日不食於後大劫數交天
地易位度明應在棄蕩之例南上感其丹至
朱宫書其紫名化其形骸於無始之胞一劫
而生得爲男身於南丹洞陽上館明珠七色
寶林赤帝𣑽寶昌陽丹靈眞老君錫度明南
極上眞之號
赤明天帝
道言昔禪黎世界隊王有女字絓音生乃不
言年至十四王怪之焉乃棄女於南浮長桑
之阿空山之中女乏無粮食常仰日咽氣引
月服精自然充飽體不損常行山周帀忽與
神人會於丹陵之舍栢林之下執絓音右手
題赤石之上語絓音曰汝雖不能言可憶此
也絓音私心自悼受生不幸口不能言棄在
窮山誓心自願得還人中當作功德無有愛
惜百劫之後冀與願會天爲其感遣朱宫靈
童下教絓音治身之術授其赤書八字之音
於是能言絓音晨夕朝禮天文道真既降逆
知吉凶役使百靈坐命十方於山而出還在
國中時天下大旱人民燋燎王大懼怖祈請
神明絓音往白王言嘗聞山中有女不言能
感天王識之不乎王於是悟識是王女迎女
還宫見女能言王有愧顔女顯其道眞爲王
仰嘯天降洪注水至十丈於是化形隱景而
去仍更寄形洪氏之胞運未應轉方又受生
還爲女身父字福慶名女曰阿丘曾然燈燒
香長齋幽室丹誠積感道爲之降以開光之
年十方大聖尊神妙行真人同會南圃丹霍
之阿三元洞室青華林中衆眞侍座香華妓
樂五千萬衆眞文奕奕光明洞達映朗内外
雲景煒爍如星中之月去阿丘曾所往舍數
十里中丘曾時年十六見舍光明内外朗照
疑似不常乃出南向望見道真丘曾懽喜又
手作禮遥稱名曰丘曾今遭幸會身覩天尊
非分之慶莫知所陳皈命十方天中之天惟
蒙玄監賜以誡言萬劫滅度冀得飛仙魔見
丘曾發心大願恐過魔界因託作五帝老人
往告丘曾我受十方尊神使命來語女曰靈
寶法興吾道方行每欲使女仁愛慈孝恭奉
尊長敬承二親如聞女父當娉女身已相許
和受人之言父母之命不可不從宜先從之
人道既備餘可投身違父之教仙無由成女
答魔言我前生不幸致作女身晨夕尅勵誓
在一心生由父母命歸十天誠違父教不如
君言魔見丘曾執心昺正於是便退丘曾自
云道既高邈無縁得暢仍聚柴登壇燌燒身
形冀我形骸得成飛塵隨風自舉飛至道前
於是火然丘曾投身紛爾無著身如蹈空俄
頃之間已見丘曾化成男子立在道前元始
即命南極尊神爲丘曾之師授丘曾十誡靈
真寳文元始又告南極尊神丘曾前生萬劫
已奉靈寳功德未備致寄生轉輪至于今日
化生人中見吾出法即得化形當更度人九
萬九千乃得至真大神當爲陽映赤明天帝

無上祕要卷之十五


















無上祕要卷之十六
　　　衆聖本迹品下
三十六天王
鬱單无量天天王姓混　諱霜𩃇□
无形清微天天王姓馮　諱提河沙
波羅摩耨天天王姓雲　諱金零
无景億羅天天王姓王　諱阿衛
右四天王在高一玉清之上四天王恒以八
節月朔之日遊觀高上玉清无崖无極无形
无色太空之巔誦詠四天之音飛玄之章其
日符四司周行天下學仙之人有齋戒誦經
朝禮諸天者即刻名玄簡注録青宫
上上禪善无量壽天天王姓荆　諱□霜霸
玄微自然上虛禹餘天天王姓羅　諱波梨
荼
上氣那首約諍天天王姓𣑽　諱摩首波
上清氣稽那邊凈天天王姓騫　諱首苛
右四天王在高虛玉清之中四天王恒以八
節月朔之日遊觀高虛无崖无極无名玄空
之巔誦詠四天之音飛玄之章其日遣天真
使者周行天下有學仙精苦齋戒誦飛玄之
章朝禮諸天即奏名四天刻書帝簡壽同四
天之人九年飛行上昇天宫
極上須延天天王姓滓諱持□□
元精氣羅迦凈明天天王姓周諱阿迦須
元建上靈赤天天王姓丹地諱清凈瑛
離惒行如天天王姓固諱分若
右四天王在玄虛玉清之下四天王恒以八
節月朔之日遊觀玄虛无崖无鞅空虛之中
誦詠四天之音飛玄之章其日遣太眞使者
周行天下有學仙清齋誦經朝禮者即奏名
四天刻書帝録上昇天官
玄洞寂然天天王姓泮　諱□□
潘羅玄妙天天王姓伯　諱梨沐音
芩謾福德天天王姓王　諱惟離鉢離
近懿除淳天天王姓朱　諱梨藹
右四天王在虛皇上清之上四天王恒以八
節月朔之日遊觀虛皇上清无崖无極空洞
之上誦詠四天之音飛玄之章其日遣上仙
玉蓋周行天下有學仙行道朝禮諸天燒香
誦經即奏名四天刻録簡籍
玄上洞極无崖不驕樂天天王姓凝　諱覆
霔
梵玄青元精芩和近際天天王姓阿　諱明
秀
梵行紫虛上元首帶快見天天王姓劉　諱
旦扇　
虛梵上清化靈須陁結愛天天王姓彭　諱
移那
右四天王梵行上靈紫元之氣在虛皇上清
之中四天王恒以八節月朔之日遊觀虛皇
上清无崖无極空洞之中誦詠四天之音飛
玄之章其日遣玉眞定仙周行天下有學仙
行道朝禮諸天燒香誦經之人即奏名天王
刻書青録
上極无景洞微化應聲天天王姓暉　諱□
□
大梵九玄中元氣阿那給道德天天王姓揵
諱尼姤
行梵元清下靈氣須達天天王姓周　諱難
首
極梵洞微九靈氣須帶阿那天天王姓竺
諱明和
右四天王極寶梵上靈玄清之氣在虛皇上
清之下四天王恒以八節月朔之日同遊虛
皇上清无崖无極空洞之下誦詠四天之音
飛玄之章其日遣領眞玉郎周行天下有學
仙行道朝禮諸天燒香誦經之人即奏名天
王刻書玄文
无名至極洞微寶梵天天王姓精　諱霧雲
□
微梵玄天氣帶扇給道德天天王姓浴　諱
須阿摩
虛梵天氣蟬然識慧天天王姓云　諱阿陁
虛梵中天續元伊檀天天王姓朱　諱仲生
右四天王玄微上无梵天之氣在虛无太清
之上四天王恒以八節月朔之日同遊虛无
太清无崖无極空无之上誦詠四天之音飛
玄之章其日遣中眞人靈仙人周行天下有
學仙行道朝禮諸天誦經念善之人即奏名
天王刻書玄文
太極无崖紫虛洞梵迦摩天天王姓玄　諱
□霐
緑梵自然識慧入天天王姓迦諱□文羅
玄梵大行无景无所念慧天天王姓伊　諱
檀阿
天雲梵上行維先阿檀天天王姓仲　諱動
勃
右四天王清玄元靈寳𣑽之氣在虛无太清
之中四天王恒以八節月朔之日周遊虛无
太清无崖无極空无之中誦詠四天之音飛
玄之章其日遣上眞司仙王周行天下有學
仙行道朝禮諸天誦經念善齋誡奉法之人
即奏名天王刻書玄文
无色玄清洞微波梨荅惒天天王姓王　諱
靈□
洞微玄上梵氣阿竭含那天天王姓桓　諱
墮世宗
玄上録𣑽滅然天天王姓朱　諱陁雲彌
極色上行𣑽泥維先若那文天天王姓袁
諱員珠
右四天王極元靈洞无色𣑽之氣在虛无太
清空洞玄漠之下四天王恒以八節月朔之
日周遊於虛无太清无崖无極空无色色之
上誦詠四天之音飛玄之章其日遣上真玉
司四極仙王周行天下有學仙行道朝禮諸
天誦經念善齋誡奉教之人即奏名天王刻
書九天之録
　右出洞真外國放品經
三十二天帝
太黄皇曾天帝鬱繿玉明
太明玉完天帝須阿那田
清明何童天帝元育齊京
玄胎平育天帝劉度内鮮
元明文舉天帝醜法輪
上明七曜摩夷天帝恬懀延
虛无越衡天帝正定光
太極濛翳天帝曲育九昌
赤明和陽天帝理禁上眞
玄明恭華天帝空謡醜音
曜明宗飄天帝重光明
竺落皇笳天帝摩夷妙辯
虛明堂曜天帝阿𨚧婁生
觀明端靖天帝鬱密羅千
玄明恭慶天帝龍羅菩提
太煥極瑶天帝宛黎无延
元載孔昇天帝開眞定光
太安皇崖天帝婆婁阿貪
顯定極風天帝招眞童
始皇孝芒天帝薩羅婁王
太黄翁重浮容天帝閔巴狂
无思江由天帝明𣑽光
上揲阮樂天帝勃勃監
无極曇誓天帝飄弩穹隆
皓庭霄度天帝慧覺昏
淵通元洞天帝𣑽行觀生
太文翰寵妙成天帝那育醜瑛
太素秀樂禁上天帝龍羅覺長
太虛无上常融天帝總監鬼神
太釋玉隆騰勝天帝眇眇行元

龍變𣑽度天帝運上玄玄
太極平育賈奕天帝大擇法門
　右出洞玄无量度人經
三十六土皇
第一壘色潤地
正音土皇姓秦　諱孝景椿
行音土皇姓黄　諱昌上父
遊音土皇姓青　諱玄文基
𣑽音土皇姓蜚　諱忠陣皇
右第一壘色潤地四色土皇地載周境四垂
不極不窮无邊无際其土皇常以立春之日
上詣鬱單无量天奏地仙得道上學之人言
名於四天之王
第二壘剛色地
正音土皇姓成　諱神父光
行音土皇姓鬱　諱黄母生
遊音土皇姓玄　諱乾德維
𣑽音土皇姓長　諱皇萌
右第二壘剛色地四色土皇地載周境四垂
不極不窮无邊无際其土皇常以春分之日
上詣上上禪善无量壽天奏地仙得道上學
之人言名於四天之王
第三壘石脂色澤地
正音土皇姓張　諱維神保
行音土皇姓周　諱伯上仁
遊音土皇姓朱　諱明車子
𣑽音土皇姓庚　諱父敬士
右第三壘石脂色澤地四色土皇地載周境
四垂不極不窮无邊无際其土皇常以立夏
之日上詣須延天奏地仙得道上學之人言
名於四天之王
第四壘潤澤地
正音土皇姓賈　諱雲子高
行音土皇姓謝　諱伯元无
遊音土皇姓巳　諱父秦車
梵音土皇姓行　諱機正方
右第四壘潤澤地四音土皇地載周境四垂
不極不窮无邊无際其土皇常以夏至之日
上詣寂然天奏地仙得道上學之人言名於
四天之王
第五壘金粟澤地
正音土皇姓華　諱延期明
行音土皇姓黄　諱齡我容
遊音土皇姓雲　諱深无淵
𣑽音土皇姓萌　諱通八光
右第五壘金粟澤地四音土皇地載周境四
垂不極不窮无邊无際其土皇常以立秋之
日上詣不驕樂天奏地仙得道上學之人言
名於四天之王
第六壘金剛鐵澤地
正音土皇姓李　諱上少君
行音土皇姓范　諱來力安
遊音土皇姓長　諱李季光
𣑽音土皇姓王　諱駟女容
右第六壘金剛鐵澤地四音土皇地載周境
四垂不極不窮无邊无際其土皇常以秋分
之日上詣化應聲天奏地仙得道上學之人
言名於四天之王
第七壘水制澤地
正音土皇姓唐　諱初生映
行音土皇姓吴　諱正法圖
遊音土皇姓漢　諱高文徹
𣑽音土皇姓京　諱仲龍首
右第七壘水制澤地四音土皇地載周境四
垂不極不窮无邊无際其土皇常以立冬之
日上詣𣑽寶天奏地仙得道上學之人言名
於四天之王
第八壘大風澤地
正音土皇姓葛　諱玄昇光
行音土皇姓華　諱茂雲長
遊音土皇姓羊　諱眞洞玄
𣑽音土皇姓周　諱尚敬原
右第八壘大風澤地四音土皇地載周境四
垂不極不窮无邊无際其士皇常以冬至之
日上詣梵迦摩夷天奏地仙得道上學之人
言名於四天之王
第九壘洞淵無色綱維地
正音土皇姓極　諱无上玄
行音士皇姓斗　諱雲无浩
遊音土皇姓趙　諱上伯玄
𣑽音土皇姓農　諱懃无伯
右第九壘洞淵无色綱維地四音土皇下則
无窮无境无邊无際皆綱維之其土皇常以
三月一日六月二日九月三日十二月四日
一年四過上詣波黎答惒天奏九地學道得
仙人名言於四天之王
　右出洞眞外國放品經


無上祕要卷之十六




無上祕要卷之十七(十八/同卷)叔八
　　　衆聖冠服品上
道君冠服
元始天王建无極洞天之冠披九色離羅之
帔飛森霜珠之袍帶晨光日鈴育延之劒左
佩豁落右佩金眞
　右出洞真太極金書上經
元始天王頭建九氣流精紫曜之冠衣九色
无縫赤斑自然虎裙腰帶太山火玉
高上玉皇頭建无上七曜寳冠衣玉文明光
飛雲之裙佩丹皇玉章帶治金飛精招山之
劒
　右出洞真變化七十四方經
九天丈人著九色斑文之裘頭戴紫晨之冠
坐紫虛之上空玄之中
　右出洞真紫書金根上經
中央黄老君佩龍玄之文神虎之符帶流金
之鈴執紫毛之節巾金精巾或扶華晨冠
　右出洞真九眞中經
太帝君建七寶朱冠披九色自然雲文之帔
飛羅耀光羽袍腰帶鳳章流金火鈴手執命
魔九色之節九老仙都擎金精立空之案
　右出洞真太極金書上經
玉珮魂精帝君披珠繡華帔飛錦青裙帶月
銜日首建紫冠執玉珮立左
金璫魄靈帝君披紫繡珠帔飛羅丹裙帶日
銜月首建華冠執金璫立右
　右出上清寳文
高聖太上大道君佩九色離羅之帔飛霜珠
錦之裙巾須臾百變之冠帶晨光日鈴育延
之劒豁落交帶玉璽鳳章流金耀虛七精激
无上詣九層七映朱宫
　右出洞真七聖元紀經
元君冠服
白素右元君上著龍文白錦帔下著白錦華
裙頭建紫華芙蓉冠腰佩神金二虎符左手
執流金火鈴右手執太上智慧經
黄素中央元君上著黄錦雲帔下著黄羅飛
華裙頭建紫華芙蓉冠腰帶神金二虎符左
手執火鈴右手執大洞真經
紫素左元君上著虎錦紫帔下著紫華龍文
裙頭建紫晨扶華冠御紫晨雙珠蓋腰帶流
金火鈴又佩神金明月二虎符左手執太上
消魔經右手執金眞玉光章
　右出洞眞玉晨明鏡雌一寶經
太素三元君乃一真之女子則三素元君之
母頭建寶琅扶晨羽冠服紫氣浮雲錦帔九
色龍錦羽裙腰帶流金火鈴虎符龍書
太素元君長女曰紫素元君即无英君之母
頭建太真晨嬰之冠三角結餘髮散之垂腰
上著紫錦袷䙱下著飛霜羅裙交帶靈飛大
綬
黄素元君即太素之中女中央黄老君之母
頭建太真晨嬰之冠三角結餘髮散之垂腰
上著黄錦袷䙱下著五色飛青錦裙佩鳳文
琳華之綬腰帶流黄揮精之劒
白素元君即太素元君之少女白元君之母
頭建太真晨嬰之冠三角結餘髮散之垂腰
上著白錦光明袷䙱下著飛霜緑錦飛裙佩
六山火玉之珮鳳文之綬腰帶日延耀暉之
劒
　右出洞真三元玉檢布經
五極帝君冠服
上清瓊宫東極玉真青帝君頭建九氣通精
之冠衣青錦帔碧羅飛裙腰帶流金鳳章手
執甲乙通靈青精玉符
上清瓊宫南極玉真赤帝君頭建三氣進賢
之冠衣丹錦帔緋羅飛裙腰帶火精鍊身之
劒手執丙丁通靈赤精玉符
上清瓊宫西極玉眞白帝君頭建七氣通天
寶冠衣白錦帔素羅飛裙腰帶金光日延之
劒手執庚辛通靈白精玉符
上清瓊宫北極玉眞玄帝君頭建五氣玄寶
之冠衣玄錦帔玄羅飛裙腰帶七元丹章手
執壬癸通靈玄精玉符
上清瓊宫中極玉眞黄帝君頭建通元五炁
之冠衣黄錦帔黄羅飛裙腰帶中元命神之
章手執戊己通靈黄精玉符
　右出洞真瓊宫靈飛六甲經
五帝玉司君冠服
青帝玉司君衣飛青羽衣九色鳳章頭戴九
元寳冠手執九色之節治東太明陽臺洞天
赤帝玉司君衣絳章丹衣九色鳳章頭戴平
天飛神玉冠手執九色之節治南朱陽之臺
洞天
白帝玉司君衣素華明光白錦之衣七色鳳
章頭戴飛精曜天寶冠手執七色之節治西
羽之野洞天
黑帝玉司君衣早文衣五色鳳章頭戴玉精
通天寳冠手執五色羽節治玄陰大冥洞天
中央黄帝玉司君衣黄衣之裘備九色之章
頭戴通天玉寳晨冠治太玄中宫主統无上
无下无内无外无表无裏无鞅數劫无崖之
天
　右出洞真四極明科
五方帝冠服
東方安寳華林青靈始老號曰蒼帝頭戴青
精玉冠衣九炁青羽飛衣
南方梵寶昌陽丹靈眞老號曰赤帝頭戴赤
精玉冠衣三氣丹羽飛衣
中央玉寳元靈元老號曰黄帝頭戴黄精玉
冠衣五色飛衣
西方七定金門皓靈皇老號曰白帝頭戴白
精玉冠衣白羽飛衣
北方洞陰朔單鬱絶五靈玄老號曰玄帝頭
戴玄精玉冠衣玄羽飛衣
　右出洞玄赤書玉篇真文經
靈童衣服
九氣青天中有元始青靈童衣青羽衣手執
青麾侍文
三氣丹天中有元始赤靈童衣赤羽衣手執
赤節侍文
中央黄天中有元始黄靈童衣黄羽衣手執
黄鉞侍文
七氣素天中有元始素靈童衣白羽衣手執
白旗侍文
五氣玄天中有元始玄靈童衣玄羽衣手執
烏幢侍文
　右出洞玄赤書玉訣經
三天玉童頭建三華寶曜洞天冠衣青黄七
變錦袍帶朱精禁天之章佩七曜流金之鈴
　右出洞真變化七十四方經
洞天混化君冠服
太上神仙洞天元洞元明元曜延靈元君頭
冠飛晨寳冠衣青錦單裙
太上神仙洞天元洞青耀少陽啓明天君頭
冠青建晨玉冠衣青綾之裙
太上神仙洞天元洞黄靈太丹炎薰光大赫
太陽君頭冠三玄寳冠衣黄靈錦裙
太上神仙洞天元洞東陽太歲重華耀靈大
仙元命君建飛晨玉冠衣單青飛裙
太上神仙洞天元洞東極太元皇靈寶魂耀
魄君建青精玉冠衣飛青羽裙
太上神仙洞天元洞歲星延崖青要常陽玉
女作飛雲髻衣青羅飛裙
太上神仙洞天元洞太陽耀靈南極丈人絳
宫玉臺頭作三角雲髻衣青飛裙
太上神仙洞天元洞景陽東皇青陽翠靈仙
童頭作三建雲髻衣青文裙
太上神仙洞天元洞赤皇延齡娥容太丹赤
圭玉女頭作頽雲髻衣朱文飛裙
洞地混化君冠服
太上神仙洞地洞眞大熒惑大洞元生大靈
機皇君頭冠朱寳三梁之冠絳章單衣
太上神仙洞地洞真南陽炎域元執法延壽
司録君頭冠玄雲寳冠衣丹紋裙
太上神仙洞地洞真中耀五陽五陰中皇洞
極玄天太虛君頭冠遠遊冠衣丹錦裙
太上神仙洞地洞真三天都録司命司録司
危司度洞生君冠玄晨玉冠衣朱文飛裙
太上神仙洞地洞真南極大赤星靈寳魂耀
魄君冠玉精寳冠衣絳章單裙
太上神仙洞地洞真皇𢖍赤陽絳璋通靈仙
童冠通天玉寳之冠衣絳紋飛裙
太上神仙洞地洞真大鎮元黄太素皇機執
忠五靈玉童頭作飛角髻衣黄羅裙
洞淵混化君冠服
太上神仙洞淵洞玄太白子留金城耀耀元
精元導大仙君冠玄晨玉寳冠衣素錦飛裳
太上神仙洞淵洞玄太白皓素天機大星光
君冠遊雲寶冠衣素文飛裙
太上神仙洞淵洞玄太白耀金光少陰昊元
素上皇白人君冠玄晨冠衣白錦飛裙
太上神仙洞淵洞玄大辰玄洞元陰五耀延
靈元華鬱單君冠通天之冠衣玄雲錦裙
太上神仙洞淵洞玄耀烏洞玄門太極五仙
君冠玄晨冠衣玄文單裙
太上神仙洞淵洞玄北極大仙元皇寳魄耀
魂君冠通天冠衣玄衣
太上神仙洞淵洞玄玄耀陰輝元神太極元
皇耀靈元化玉童作飛雲三建髻衣素文裙
太上神仙洞淵洞玄陰景西皇素陰靈玉童
作三建頽雲髻衣玄錦飛裙
太上神仙洞淵洞玄大白延影九導大洞承
翼玉門金樓玉女作頽雲髻衣白羅之袿
　右出洞真素靈大有妙經



無上祕要卷之十七
無上祕要卷之十八
　　　衆聖冠服品下
日帝冠服
日中青帝衣青玉錦帔蒼羽飛華裙翠容扶
晨冠
日中赤帝衣絳玉錦帔丹羽飛華裙建丹扶
露五明之冠
日中白帝衣素玉錦帔白羽飛華裙建皓靈
扶蓋之冠
日中黑帝衣玄玉錦帔黑羽飛華裙建玄山
扶容冠
日中黄帝衣黄錦帔黄羽飛華裙建扶靈紫
冠
月夫人冠服
月中青帝夫人衣青華鎮錦帔翠龍鳳文飛
羽裙
月中赤帝夫人衣丹蘂玉錦帔朱華鳳絡飛
羽裙
月中白帝夫人衣白珠四龍錦帔素羽變飛
章華裙
月中黑帝夫人衣玄琅九道雲錦帔烏羽龍
文飛華裙
月中黄帝夫人衣黄雲山文錦帔緑羽鳳華
繡裙
九星君冠服
陽明星天之太尉司正主非上總九天上真
中監五嶽飛仙下領後學眞人天地神靈功
過輕重莫不𨽾焉號曰九晨君頭建九晨玉
冠衣青羽飛裳手執斗中玄圖坐玉樓之上
陰精星天之上宰主禄位上總天宿下領萬
靈及學仙之人諸以學道及兆民宿命禄位
莫不𨽾焉號曰北上晨君頭建玄精玉冠衣
玄羽飛裳手執五色羽節坐玉樓之中
眞人星天之司空主神仙上總九天高眞中
監五嶽靈仙下領學道之人眞仙之官莫不
𨽾焉號曰主仙華晨君頭建飛晨寶冠衣青
羽飛裳手執斗中青録坐玉樓之中
玄冥星天之遊擊主伐逆上總九天鬼神中
領北帝三官下監萬兆伐逆不臣莫不𨽾焉
號曰玄上飛蓋晨君頭建三華寶晨冠衣丹
錦飛裳手執命靈之節坐玉樓之中
丹元星天之斗君主命録籍上總九天譜録
中統鬼神簿目下領學真兆民命籍諸天諸
地莫不總統號曰金剛七晨君頭建七寳飛
天冠衣白錦飛裙手執青元籙簿坐金樓之
中
北極星天之太常主昇進上總九天上真中
統五嶽飛仙下領學者之身凡功懃將進道
轉輪階級悉總之焉號曰北晨飛華君頭建
精華冠衣紫錦飛裳手執九斗玉策坐玉樓
之中
天關星天之上帝主天地機運如四時長短
天地否泰刼會莫不𨽾焉號曰總靈九蓋北
晨君頭建九元寶冠衣九色錦裳手執靈暉
之章坐玉樓之中
輔星玉帝之星也日帝者常陽主飛仙上總
九天下領九地五嶽四瀆神仙之官悉由之
焉號曰帝尊九晨君頭建飛精玉冠衣九色
鳳衣手執火鈴坐玉樓之中
弼星太帝眞星也日空者恒空隱也主變化
无方號曰帝眞元君頭建飛天玉冠九天龍
衣手執帝章坐紫館之中
九星内妃冠服
斗第一星中名太上宫宫中有帝君變隱寸
元内妃著黄錦帔丹青飛裙頽雲髻
第二星中名中元宫宫中有帝君保胎化形
内𡣕著青錦帔緑羽飛裙頽雲髻
第三星中名眞元宫宫中有帝君六遁七隱
元聖母著青錦帔繡羽華裙頽雲髻
第四星中名紐幽宫宫中有帝君匿影藏光
中元内妃著紫錦帔黄華羽裙頽雲髻
第五星中名剛神宫宫中有帝君變體易景
斗中大女著朱錦帔紫青飛裙頽雲髻
第六星中名紀明宫宫中有帝君隱迹散散
斗中中女著朱錦帔青繡飛裙頽雲髻
第七星中名關會宫宫中有帝君分景萬形
斗中少女著丹錦帔青華羽裙頽雲髻
第八星中名帝席宫宫中有帝君化日月水
火斗中高皇左夫人著紫錦帔繡羽飛丹裙
頽雲髻
第九星中名上尊宫宫中有帝君化金石山
河斗中高皇右夫人著緑錦帔翠羽華裙頽
雲髻
　右出洞真九眞中經
九星夫人冠服
第一天樞星其星則號魁精玄上真皇夫人
頭作飛雲華頽之髻衣紫黄青三色之裙
第二天璇星其星則號靈精上玄皇夫人頭
作飛雲華頽之髻衣飛錦羅裙鳳文錦帔
第三天機星其星則號靈妃元皇夫人頭建
晨嬰寳冠衣飛雲明光錦裙
第四天權星其星則號上靈神妃華皇夫人
頭建七稱玉冠衣緋羅鳳文之裙
第五玉衡星其星則號北上金蓋中皇夫人
頭建紫晨飛華之冠衣九色之裙
第六闓陽星其星則號安上晨華元皇夫人
頭建玉晨進賢之冠衣飛青羽裙
第七摇光星其星則號玉華靈皇夫人頭建
飛華雲頽之髻衣七色夜光雲錦之裙九色
錦帔
第八洞明星則號常陽大明常皇夫人頭作
飛雲華頽之髻衣飛羅文裙
第九隱元星則號空玄變靈上皇夫人頭建
飛天七稱玉冠衣青文錦裙
五星帝君冠服
東方歲星陽元宫中眞皇君頭建青玉冠衣
青羽飛裙
南方熒惑星洞陽宫中眞皇君頭建朱精玉
冠衣絳羽飛衣
西方太白星素明宫中眞皇君頭建金精玉
冠衣白羽飛衣
北方辰星玄斗宫中眞皇君頭建玄精玉冠
衣玄羽飛衣
中央鎮星上樞宫中眞皇君頭建黄精玉冠
衣黄羽飛衣
五星夫人冠服
東方陽元宫中有眞皇帝君皇夫人衣青錦
帔緑羽飛裙頽雲髻
南方洞陽宫中有眞皇帝君皇夫人衣丹錦
帔丹羽飛裙頽雲髻
西方素明宫中有真皇帝君皇夫人衣素錦
帔紫羽飛裙頽雲髻
北方玄斗宫中有真皇帝君皇夫人衣玄錦
帔翠羽飛裙頽雲髻
中央上樞宫中有真皇帝君皇夫人衣黄錦
帔黄羽飛裙頽雲髻
　右出洞真迴元九道飛行羽經
五帝冠服
東方青帝君頭建九元通天冠衣青錦帔碧
錦飛裙佩太上九氣命靈之章帶翠羽文靈
之綬
南方赤帝君頭建三氣玄梁寳冠衣緋雲錦
袍丹文之裙佩南極制陽之符帶朱宫八光
之劒
西方白帝君頭建七氣明光寳冠衣白錦雲
光之袍素錦飛裙佩素靈之綬龍淵漫延之
劒
北方黑帝君頭建五氣黑晨之冠衣黑錦之
袍五色飛裙佩七元流鈴帶文身通神之劒
中央黄帝君頭建黄晨通天玉冠衣黄錦之
袍玄黄飛雲錦裙佩黄神越元之策帶靈飛
紫綬
五嶽君冠服
東嶽泰山君頭建三寳九光夜冠衣青羽章
披九色斑裘帶上皇命神之傳
南嶽衡山君頭建八朗寳光玉冠衣赤錦飛
裙披神光緋文之裘帶封靈制魔之章
西嶽華山君頭建六丁通神飛冠衣白錦飛
裙披素錦之裘帶受靈素綬
北嶽恒山君頭建五氣寳晨玉冠衣黑錦飛
裙披玄文明光之裘帶文靈紫綬
中嶽嵩山君頭建中元黄晨玉冠衣黄錦飛
裙披玄黄文裘帶黄神中皇之章
四海神王冠服
東海水帝神王頭建大晨寳明之冠衣青文
翠羽飛裙七色獅子虎頭鞶囊
南海水帝神王頭建大晨寳明之冠衣赤錦
文裙帶交靈紫綬九色鞶囊
西海水帝神王頭建大晨寳明之冠衣素錦
飛裙帶素靈命神之章九色獅子虎頭鞶囊
乘素霞飛輿
北海水帝神王頭建大晨寳明之冠衣黑錦
飛裙帶豁落七元五色虎頭鞶囊
　右出洞眞五帝内真經
魔王冠服
大魔王衣玄文之裘頭戴横天之冠腰帶龍
頭之劒
東方青帝大魔王頭戴横天之冠衣青羽之
裘腰帶青綬虎頭鞶囊或著絳章單衣或化
爲青赤二色之光
西方白帝大魔王頭戴横天素冠衣白羽之
裘腰帶素靈之綬五色虎頭鞶囊或著皂紈
單衣或化爲老嫗巾白巾手持板或化爲紫
蒼二色之光
南方赤帝大魔王頭戴横天朱冠衣赤羽之
裘腰帶丹靈之綬虎頭鞶囊或著羅黄之衣
或爲人頭鳥身如鳳凰或化爲黑黄二色之
光
北方黑帝大魔王頭戴横天黑冠衣黑羽之
裘腰帶黑靈之綬虎頭鞶囊或著青紗單衣
或爲人身蛇頭或爲青白二色之光
西北方皓帝大魔王頭戴横天紫冠衣紫羽
之裘腰帶紫綬虎頭鞶囊或著白紗單衣或
爲女子作飛雲髻手執金杖或化爲紫白二
色之光
東南方昊帝大魔王頭戴横天黄冠衣黄羽
之裘腰帶黄綬虎頭鞶囊或著紫紗單衣或
爲人頭蛇身口銜素綬或化爲蒼緑二色之
光
東北方蒼帝大魔王頭戴横天青冠衣青羽
之裘腰帶青綬虎頭鞶囊或著緑紗單衣或
爲龍頭人身手執節或化爲火精
西南方黄帝大魔王頭戴横天緑冠衣緑羽
之裘腰帶緑綬虎頭鞶囊或著黄紗單衣或
爲一人九頭手執金戟或爲紫絳二色之光
　右出洞真玉清隱書



無上祕要卷之十八
無上祕要卷之十九叔九
　　　天帝衆眞儀駕品
衆真儀駕
行玉清之道出則諸天侍軒給玉童玉女各
三千人建三七色節駕紫雲飛軿十二瓊輪
前導鳳歌後從天鈞六師啓路飛龍翼轅位
准高仙列圖玉清
行上清之道出則五帝侍衛給玉童玉女各
一千五百人建紫毛之節駕飛雲丹輿前吹
鳳鳴後奏天鈞玄龍啓道五帝叅軒位准上
清左右公卿
行太清之道出則五帝侍衛給玉童玉女各
八百人建五色之節駕龍輿飛煙前嘯九鳳
後吹八鸞白虬啓道太極叅軒
　右出洞真八素經
眞皇所乘三素之輿左御絳鸞右轡靈烏
中央黄老君駕鬱華飛龍乘三素之雲
　右出洞真九眞中經
元始天王與改生共乘碧霞九靈流景雲輿
上登太空瓊臺騫靈紫殿黄華英房
　右出洞眞變化七十四方經
元始天王與太帝君共乘碧霞流飆紫輦上
登九玄之崖无色之端徘徊洞天逍遥无極
流眄縱體適意浮輪
　右出洞真太極金書上經
上清九天玄神八聖遊於空雲足超靈堂景
浮氣澄大宴太玄玉帝戲叅九鳳龍車玉輿
乘九色飛雲從十二龍駕仙官玉女各二十
四人　又八鸞白鵠九鳳齊鳴飛雲陳九色
之節十絶華幡三天寳蓋九天乘騎飛遊虛
空逕造五嶽名山
　右出洞真龜山元籙經
高聖太上大道君乘碧霞九靈八景流雲之
輿從飛仙羽蓋桑林千真紫虛之童三十萬
人顯蓋九霞迴天傾光天丁前驅六師屬天
奔雷揚精四明扶輪九靈啓路五老通津飛
旍瓊塗流眄高清上詣九層七映朱宫
　右出洞真靈書紫文上經
元陽元皇玉帝君時乘碧霞九鳳飛轝瓊輪
羽蓋從桑林千真萬乘億騎飛行
九天丈人時乘飛鳳玄龍遊於白水涉明空
山之上
　右出洞真青要紫書金根經
青精君常乘羽逸之車携玄景之童登紫空
之山
玉華三元君乘神回之車登雲飆之宫入流
逸之房
太極元君乘凌羽之車上宴上清執震靈之
符召萬魔之王
九氣丈人時乘晨回之風登蕩滯神山
八皇老人時乘廣琅之車把鳳羽之節登華
便之山入大老之室
青童君乘玉雕之軿御圓珠之氣登雲波之
山入東華之室
九老仙皇太帝君乘合羽之車上登扶桑之
杪會九老之京萬仙受事
萬華先生時乘三素之景羽明之軿北登高
元之嶽宴寢萬華之室
司禁眞伯上帝王君時乘日月之軿上登重
漢之山入宴羽景之堂濯纓帝川之池會仙
絶空之宫
　右出洞真大洞玉經
上聖太上大道君高上玉帝十方至真並乘
五色瓊輪琅轝碧輦九色玄龍十絶羽蓋三
素流雲
諸天大聖妙行眞人皆乘碧霞九靈流景飛
雲玉輿神霞煥爛流眄太无五帝神仙桑林
千眞玉真嘯命十方天衆上詣
上清紫微上宫建天寶羽服詣
元始天尊金闕之下請受元始靈寳赤書五
篇真文
　右出洞玄赤書經
太上大道君以上皇元年九月十日西遊玉
國龍崛山中與太真真王夫人共座一嵎華
林之下時有
元始天尊忽乘碧霞緑輿二素飛雲神仙羽
蓋三十二天上帝玉眞飛仙玉女十億萬人
建九色之節十絶靈幡散華燒香浮空而來
前導鳳歌後從天鈞獅子白鵠嘯歌邕邕五
老啓途太極叅軒衆眞並降於龍崛山中
　右出洞真金籙簡文眞一經
上皇元年九月二日後聖李君出遊西河歷
觀八方值元始天王乘八景玉輿駕九色玄
龍三素飛雲導從群仙手把華幡浮空而來
同會西河之上
　右出洞玄二十四生圖
三十六土皇儀駕
第一壘四音土皇常以立春之日乘青龍之
車執青色之麾從青帝胡老之官巨獸之騎
九千人上詣鬱單无量天奏地仙得道上學
之人言名於四天之王
第二壘四音土皇常以春分日乘黄碧二色
之雲十二玄龜執神皇九光之策從青帝胡
老之官飛行甲騎八千人上詣上上禪善无
量壽天奏地仙得道上學之人言名於四天
之王
第三壘四音土皇常以立夏之日乘絳霞之
雲十二鳳凰執五色之節從越老之官飛行
武騎八千人上詣須延天奏地仙得道上學
之人言名於四天之王
第四壘四音土皇常以夏至之日乘絳霞雲
輿十二朱鳥執命魔之幡從越老仙官飛行
武騎八千人上詣寂然天奏地仙得道上學
之人言名於四天之王
第五壘四音土皇常以立秋之日乘素雲之
輿十二白虎執命靈九元之章從玄老仙官
飛天雷騎六千人上詣不驕樂天奏地仙得
道上學之人言名於四天之王
第六壘四音土皇常以秋分之日乘素雲飛
輿十二白虎執九色制神之幡從玄老仙官
飛天虎騎六千人上詣化應聲天奏地仙得
道上學之人言名於四天之王
第七壘四音土皇常以立冬之日乘黑雲飛
輿二十四玄龍執五色命魔靈幡從羌老仙
官騰天之騎五千人上詣梵寶天奏地仙得
道上學之人言名於四天之王
第八壘四音土皇常以冬至之日乘黑雲飛
輿五色飛驎執九色之節從羌老仙官騰天
之騎五千人上詣𣑽摩迦夷天奏地仙得道
上學之人言名於四天之王
第九壘之地極下洞淵洞源綱維天下制使
不落九壘土皇常以三月一日六月二日九
月三日十二月四日一年四過乘五色雲輿
九色飛龍執中元命神之章從傖老仙官耀
天羽騎萬二千人上詣波梨荅惒天奏九地
學道得仙之人言名於四天之王
　右出洞真外國放品經
十方神王儀駕
東方无極飛天神王
南方无極飛天神王
西方无極飛天神王
北方无極飛天神王
東北无極飛天神王
東南无極飛天神王
西南无極飛天神王
西北无極飛天神王
上方无極飛天神王
下方无極飛天神王
右十方至眞飛天神王並乘飛雲丹輿緑輦
羽蓋瓊輪叅駕朱鳳五色玄龍建九色之節
十絶靈幡前嘯九鳳齊唱後吹八鸞同鳴五
老啓途群仙翼轅億乘萬騎浮空而行
　右出洞玄无量度人經
八方消魔大王儀駕
北臺金玄洞微玉清消魔大王時乘碧霞九
色流靈飛輿紫蓋從桑林千眞上昇太虛遊
宴玉清大魔王常乘羽輪之車飛行雲中
東方青帝消魔大王常以春分之日駕乘青
輪羽車飛行雲中遊宴五嶽
南方赤帝消魔大王常以夏至之日駕乘赤
輪羽車飛行雲中遊宴五嶽
西方白帝消魔大王常以立秋之日駕乘白
輪羽車飛行雲中遊宴五嶽
北方黑帝消魔大王常以冬至之日駕乘黑
輪羽車飛行雲中遊宴五嶽
西北方皓帝消魔大王常以立冬之日駕乘
紫輪羽車飛行雲中遊宴五嶽
東南方昊帝消魔大王常以立夏之日駕乘
黄輪羽車飛行雲中遊宴五嶽
東北方蒼帝消魔大王常以立春之日駕乘
蒼輪羽車飛行雲中遊宴五嶽
西南方皇帝消魔大王常以秋分之日駕乘
緑輪羽車飛行雲中遊宴五嶽
　右出洞真金玄羽章玉清隱書
五嶽帝君儀駕
東嶽太山君常以春分日乘青霞飛輿九色
蒼龍奏真仙名録上言高上帝君
南嶽衡山君常以夏至日乘赤霞飛輪奏真
仙名録上言高上帝君
西嶽華山君常以秋分日乘素霞飛輪奏真
仙名録上言高上帝君
北嶽恒山君常以冬至日乘黑霞飛輪奏真
仙名録上言高上帝君
中嶽嵩山君常以三月六月九月十二月戊
辰戊戌己丑己未之日乘黄霞飛輪奏真仙
名録上言高上帝君
　右出洞真九赤斑符五帝内眞經
五老君儀駕
東方安寳華林青靈始老號曰蒼帝駕蒼龍
建鴇旗
南方𣑽寶昌陽丹靈真老號曰赤帝駕丹龍
建朱旗
中央玉寳元靈元老號曰黄帝駕黄龍建黄
旗
西方七寳金門皓靈皇老號曰白帝駕白龍
建素旗
北方洞陰朔單鬱絶五靈玄老號曰黑帝駕
玄龍建皂旗
　右出洞玄元始五老赤書經
五方帝儀駕
東方靈威仰號曰蒼帝其神甲乙服色尚青
駕蒼龍建鴇旗
南方赤飄弩號曰赤帝其神丙丁服色尚赤
駕赤龍建朱旗
中央含樞紐號曰黄帝其神戊己服色尚黄
駕黄龍建黄旗
西方耀魄寶號曰白帝其神庚辛服色尚白
駕白龍建素旗
北方隱侯局號曰黑帝其神壬癸服色尚黑
駕黑龍建皂旗
　右出洞玄五符經
四海神王儀駕
東海水帝神王常以立春春分之日乘碧輦
飛龍上詣
高皇玉帝削罪簡注仙録列言上帝之前
南海水帝神王常以立夏夏至之日乘蛟龍
飛行雲輪上詣
高皇玉帝削罪簡注仙録列奏玉帝之前
西海水帝神王常以立秋秋分之日乘素霞
飛輿上詣
高皇玉帝削罪簡注仙録列奏玉帝之前
北海水帝神王常以立冬冬至之日乘黑霞
飛輿上詣
高皇玉帝削罪簡注玉篇列言上清玉皇帝
前
　右出洞真飛行羽經



無上祕要卷之十九
無上祕要卷之二十叔十
　　　仙歌品
靈綱落天紀　九斗翠玉虛　紫蓋重霄嶺
玄精明八嵎　上有九晨賓　吟詠隱羽書
飛步遨北漢　長齡天地居
抗轡玄羽臺　飛行九元所　洞靈深幽邃
雲綱垂空舉　下有採眞士　仰招玉晨旅
三周陽明上　九迴入洞野　高步登帝尊
長歌龍飛語
玉霄映北朔　瓊條翠隱阿　空生九靈臺
煥精曜太霞　天關運重冥　劫會屢經過
乘我羽行駕　飛步織女河　保靈空常化
永忘天地多
此三章出玉清上宫九陽玉章九華玉女皆
恒歌誦之於華晨之上和形魂之交暢啓靈
真於幽關凡修飛步七元行九星之道無此
歌章皆不得妄上天綱足躡玄斗
　右出洞真迴元九道經
元始天王授南極司命君上清變化七十四
方於雲房之内時三元監真上元无英帝君
歌上元洞門變真内章之曲其辭曰
三素流五雲　宛轉九領阿　朱靈啓碧室
金暉煥東霞　三晨朗太虛　上清鬱嵯峨
瓊門纏曲宇　飛層互參差　森此萬帝宫
眞眞各有家　元氣本玄一　一變奚孰多
結號周百圖　儵化生根牙　散靈九度外
飾容非朝華　固此萬劫庭　結秀億椿柯
南極啓㝠疇　妙挺拔世羅　冒禁不容隱
輕藴當柰何
中元黄老帝君歌中元洞化内真章曲曰
落落三真布　分流九靈氣　玉虛列八座
輪化无軌逮　結號萬帝縱　運生有无際
瓊宫森太霞　金嚮洞幽藹　玉臺霄上立
流精曜紫蓋　皇人據靈墟　飛層茂霞太
含真三丹府　散靈九員外　氣變无端緒
儵忽應靈會　誰能測冥化　迴容反老艾
南極襲冥鳳　故使結中帶
下元白元帝君歌下元洞虛化真章曲曰
嵯峨太霞闕　金門纏九重　丹暉曜瓊天
飛霄鬱玄穹　神變无跡庭　真號有本蹤
散氣九靈户分爲萬帝宫　帝帝各有鄉
眞眞各有方寂寂生霞上　翳翳太虛中
輪轉自有運万劫乃一終　洞化丹靈窟
寥寥九玄通冥思携寂室　八景可飛空
盤迴變化鄉妙哉元始公　南極苦心發
故能迴神峯眇眇躡景遷　遂起萬仙宗
　右出洞眞變化七十四方經
高聖玉帝命上宫玉女徐法容蕭惠忠田四
非李雲門等彈雲鈞之璈合聲齊唱歌大洞
高清玄誡之章三塗五苦之詩其辭曰
大洞總三倫　元化有无形　寂若无根教
蕭苕有威靈　哀哉三塗中　憂苦從是生
至學順兹戒　精善窮劫齡　劫盡化生天
身與日月并　愚癡隨世好　浮學以自榮
宣化无綱紀　輕漏天寶經　目科入死門
四極結爾名　魂神履九難　五苦長爾嬰
食火踐刀山　艱辛无暫寧　歎此禍福原
悠悠中甚明
高上遺嚴誡　禍福令人歎　仙道本由運
冥中亦已判　无運亦不啓　既悟長苦最
若能崇玄科　自然超霄漢　苟貪憂獄累
何爲彊敖翫　居罪結四明　死魂履九難
流曳五苦庭　三塗結不散　沉靈九幽下
萬劫无待旦　悲此元始教　能不使人惋
寥寥九玄上　翳翳初化始　无形亦无影
无深亦无測　二儀啓運彰　結氣以成滓
三晨朗元室　五九有綱紀　禍福由人生
善惡竟孰在　若能悟玄教　超然凌高起
苟執伐命斧　積釁盈心地　沉罪結四明
宿罰良有已　生身負風刀　五苦無窮解
七祖填幽夜　萬劫方一紀流連三塗中
未悟有生死
　右出洞真四極明科
陽歌九章
控景飆玄階　澄眞宴紫清　丹袂揮圓霄
龍帔登大明　解駕高空外　四老迴錦軿
萬仙朝帝房　香煙乘虛生　瑶臺列元人
金書期玉庭　携昇天上寢　飛華煥秀靈
體窮無算期　神濟億運寧　流浪引明曜
方與日待傾
流風駕八軿　乘欻眄九垂　傾旂靈絶上
霞峰帶天彌　手携西皇眞　玉晨爲我師
仰噏瓊珠華　乃覺明關開　虎裙玉堂内
眇與兩景飛
結駕出九玄　金房蕭寥閑　龍軿乘三雲
神風扇飛煙　濯浪織女河　携宴高元真
併羅景曜舞　常爲空中賓　徘徊二无際
内觀自纏綿　靈運九霞外　永保億萬椿
夕宿西華堂　朝朝扶桑公　寥朗眄太虛
神塗无圓方　紫轡總五雲　披霄躡靈風
迴軿窈窕丘　龍軒啓眞皇　左録廣暉賢
右命四海童　靈鳳唱金簫　神虎羅天鍾
常與玄景元　逍遥晨霞中
騰旂扇廣寒　摇蕩魁晨宫　紫曜流景躍
九霞藹太空　朝入希林宇　夕宴丹微房
三氣合飛甍　重樞運神風　歌唱消魔篇
四座吟靈章　棲鎮宴椿外　宅形萬劫中
嗷嘈太微觀　𡺿𡼳九玄所　中有執寂賢
洞簫靜冥處　西有六領師　尋暉與曉語
來非皇人賓　去非飛仙侣　我超騰羽蓋
徘徊清泠渚　豁虛八極上　高煙凌景舉
控飆適三天　長宴玄房永　北辰結朱館
嶷峙九虛嶺　飛駕侍霞峯　龍裙拂高景
八風揚錦軿　六氣發玉井　暉赫圓輪煥
五霄翳耀炅　棲𢠾无終劫　虛轡豈暇靜
策駕玄中漠　轡素抉希林　妙微混沌遘
長扇迴五煙　八景停玉輪　清軒覽明眞
左躡飛行遊　右顧凌八天　洞豁登協晨
仰携皇中人　至暢玄理會　靈妙體神珍
朝宴南華門　夕拜玉晨庭　眇眇寂中駕
八景扇雲軿　玄臺結九霞　丹排落翠精
隱芝羅幽階　鳳腦曜五城　三元軒緑旂
終風揚威明　上延空中仙　攝我朱火鈴
十絶命萬魔永保順氣生
眞人歌章太上四華宫中及玄關瑶臺閬風
玄丘房中神童神女所歌者亦以下教當得
道之人應爲仙者使聞詠之
陰歌六章
飛飆沬玄濤　滄浪始暉崖　連波嵥嶽岑
淵瀾邁九垂　超濯溺津際　容與天刃溪
飛浪乘扶摇　雲水灑玄梯　汜然上華童
晨遊四方臺　迴景太玄妃　携帶結纏彌
應運乃高會　相命促中期　萬劫爲一契
千椿未始離
命駕出三玄　流零飛雲漢　賔皇大和庭
鬱儀清虛觀　結璘絶煙際　尋暉七虛煥
素敖凌紫天　洞遊无名館　龍旂迴瓊輪
四朗應景散　聊且期時通　温之至道旦
二玄絶崿嵥　玉臺奇浪粲　九氣纏隱芝
萬齡結翹蔓　寥寥太素景　靈暉曜晨漢
足步二玄間　仰携圓精運　玉丹享神眞
年與无億算　時翳九靈室　動周二度變
晨宴景陽宫　攀暉德所鍾　徘徊重玄巔
翻翻降飛龍　齊驤八落外　高步閶闔房
散風生丹室　雲合窈窕中　逸域研標子
鍊素潜太空　長綿中有景　龍煙帶山容
空絶廣寒宅　至靈道妙同　積靜玄八豁
素阿蒙長通　我登陽寥内　虛飆駕神風
雲臺曜北玄　龍泉邃幽嶺　玉津迴㝠澗
白華空洞頂　咀嚼龍房氣　神胎九天永
高玄定金書　二曜披霄穎　凝駕太漠内
寥寥適長靜
西玄鬱絶根　高暉拂耀明　眇眇流霞澄
育光披浩清　房素重離裏　安妙寄蘭生
命駕飛八景　扇集迴南傾　凌厲陽明上
虎嘯八極城　萬里何云遐　暫超不稽靈
高會有妙娱　端駕講所精　至道深朗豁
智來温慧經
太上眞人八素靈陰三和歌曲六章以調紫
皇玉妃玄鈞瓊笙安節之音矣
右陰歌陽歌凡有一十五章太上玉晨大道
君命太素眞人中華公子太極紫陽公路虛
成造以唱八素之真能恒諷詠者使人精魂
合樂五神諧和萬邪不侵
此歌曲之美是太極紫陽公陽歌九章以曜
九晨之道陰歌六章以利六氣之精詠之者
凝三神有之者除不祥
　右出太上真人八素陽歌九章
正一眞人告趙昇曰九天帝王命素女陰歌
九章以和陽歌學士行道誦詠之
東遊蓬嶽標　西之九河津　飛𧏤承虛上
振聲光于天　棲𢠾華林際　何憂不長年
北遊遨海島　南適登林墟　重萌鬱以赫
朱鳳引鳴雛　既忘榮耀契　何不寶仙居
陰歌悲且吟　諷詠高仙子　放浪嵩嶽峯
起虛登霄裏　詠歌八音停　揚妙隨風起
徘徊清林中　仙賢相携跱　清肅八音詠
微風𣑽皇靈　閑夜動哀唱　雙陰交來鳴
織婦吐歸吟　悽切感思生　自非高仙子
何由保賢真
眇眇靈霄林　仙飛昇玄圃　九五難常居
八音何足慕　宫商五絃悲　須得九陽顧
始聽孤魂悲　未樂幽玄户
玄𣑽飛虛上　璨璨引高靈　但患無志契
不患心不精　既入空洞室　何憂道不成
峨峨皇極觀　赫赫瓊林房　流來飛霞照
雙雙表玉容　飛鳳銜素籍　高唱怡元功
遊景揚𣑽氣　飛歌停玉眞　零陰歌誦妙
西曲入二便　陽歌陰來和　雙儛何翩翩
當寫榮耀旅　高仙結我親
逍遥遊何境　出入衆妙門　玉京灑慈澤
金闕布洪恩　相隨龜山館　歌笑扶桑林
長棲太一宇　歸命禮三尊
　右出三皇經
龍旂儛太虛　飛輪五嶽阿　所在皆逍遥
有感興㝠歌　无待愈有待　相遇故得和
滄浪奚足遼　玄井不爲多　鬱絶尋步間
俱會四海羅　豈若絶明外　三劫方一過
駕欻發西華　无待有待間　或眄五嶽峯
或躍天河津　釋輪尋虛舟　所在皆纏綿
芥子忽萬頃中有蓬萊山小大固无殊
遠近同一縁　彼作有待來　我作无待觀
九華安妃歌(按眞誥前首中候夫人歌)
无待太无中　有待大有際　小大同一波
遠近齊一會　鳴絃玄霄巔　金簫運八氣
奚不酣靈酒　眄目娱九裔　有无得玄運
二待亦相蓋
方諸青童君歌此太虛南岳真人歌
控飆扇太虛　八景飛高清　仰浮紫晨外
俯看絶落㝠　玄心空洞間　上下弗流停
无待兩際中　有待无所營　體无則能死
體有則攝生　東賔會高唱　二待奚足爭
中侯夫人歌(此紫元夫人歌)
玄感妙象外　和聲理自招　靈雲蔚紫晨
蘭風扇緑軺　上眞宴瓊臺　邈爲地仙標
所期貴遠邁　故能秀穎翹　翫彼八素翰
道成初不遼　人事胡可豫　使爾形氣消
南嶽夫人歌
右出眞迹經
四眞人降南嶽夫人於是太極真人乃發扇
空之歌其辭曰
丹明煥上清　八風鼓太霞　迴我神霄輦
遂造玉嶺阿　咄嗟天地外　九圍皆吾家
上採日中精　下飲黄月華　靈觀空无中
鵬路无間邪　顧見魏賢安　濁氣傷爾和
懃研玄中思　道成更相過
次方諸青童又歌曰
太霞扇神暉　九氣无常形　玄轡飛霄外
八景乘高清　手把玉皇袂　携我晨中生
眄觀七曜房　朗朗亦㝠㝠　超哉魏氏子
有心復有情　玄挺自嘉會　金書東華名
賢安密所研　相期陽洛洴
次扶桑神王又歌曰
晨啓太帝堂　越超匏瓜水　碧海飛翠波
連岑亦嶽峙　浮輪雲濤際　九龍同轡起
虎旂鬱霞津　靈風幡然理　華存久樂道
遂致高神擬　拔徙三縁外　感會乃方始
相期陽洛宫　道成携魏子
次清虛真人又歌曰
駕欻控清虛　徘徊西華館　瓊輪既晨杪
虎旂遂煙散　惠風振丹旍　明燭朗八煥
解襟墉房裏　神鈴鳴倩璨　棲景若林柯
九絃玄中彈　遺我積世憂　釋此千年歎
怡盼无極已　終夜復待旦
又歌曰
紫霞儛玄空　神風无綱嶺　欻然滿九區
晃爾豁虛靜　八窗无常朗　有冥亦有烱
洞觀三丹田　寂寂生形影　凝神泥丸内
紫房何蔚炳　太帝命我來　有似應神挺
相遇女弟女　雲姿車鑠整　愧夫郢石運
益彼自然穎　懃密攝生道　泄替結災眚
靈期自有時　携袂乃俱騁
於是夫人受錫事畢王母及金闕聖君南極
元君後九微元君龜山王母三元夫人馮雙
禮朱紫陽左仙公石路成太極高仙伯延蓋
公子等爾乃靈酣終日講寂研无上真徊景
羽蓋參差各命侍女陳曲成之鈞金石揚響
衆聲紛亂鳳吹迴風鸞吟琳振九雲合節八
音零璨於是白王母徘徊起立折腰俯唱錦
袂攝霄雲裙乘空流鈴煥射衽帶琳琅左佩
龍書右帶虎章澄形容放窈窕四暢徐乃擊
節而歌曰
駕我八景輿　欻然入玉清　龍裙拂霄漢
虎旂攝朱兵　逍遥玄津際　萬流無蹔停
哀此去留會　劫盡天地傾　當尋无中景
不死亦不生　體彼自然道　寂觀合太冥
南嶽挺眞幹　玉映曜穎精　有任靡其事
虛心自受靈　嘉會絳阿内　相與樂未央
三元夫人馮雙禮珠紫陽彈雲璈而答歌曰
玉清出九天　神館飛霞外　霄臺煥嵯峨
靈夏秀翳蔚　五雲興翠華　八風扇緑氣
仰吟消魔詠　俯研智與慧　萬眞啓晨景
唱期絳房會　挺穎德音子　神映乃高拂
天嶽凌空搆　洞臺深幽邃　遊海悟井隘
履眞覺世穢　儛輪宴重室　筌魚自然廢
迴我大椿羅　長謝朝生世
　右出道迹經
高聖帝君以九玄建氣之始空靈分判上登
九層七映朱宫徘徊明霞之上蕭條九空之
中西妃擊節天女羅錚龍嘯虎吹鸞儛鳳鳴
四眞合唱八音齊聲雲璈激朗傾駭三清
　右出靈樂洞真七聖元紀經
上清西華紫妃及西王母乃各命侍女王廷
賢于廣暉等彈雲琅之璈又命侍女安德音
范曲珠擊昆明之缶又命侍女左抱容韓龍
賔吹鳳鸞之簫又命侍女趙運子李慶玉拊
流金之石
　右出大洞真經
南極夫人曰小方諸上仙人常多吹九靈簫
以自娱樂能吹者聞四十里簫有三十孔竹
長二三尺九簫同唱百獸抃儛鳳鳥來和簫
聲
　右出真誥
西王母爲茅盈作樂命侍女王上華彈八琅
之璈又命侍女董雙成吹雲和之笙又命侍
女石公子擊昆庭之金又命侍女許飛瓊鼓
震靈之璜又命侍女琬絶青拊吾陵之石又
命侍女范成君拍洞陰之磬又命侍女段安
香作纏便之鈞於是衆聲徹合靈音駭空王
母命侍女于善賔李龍孫歌玄雲之曲其辭
曰
大象雖云寥　我把九天户　披雲汎八景
儵忽適下土　大帝唱扶宫　何悟風塵苦
太眞王夫人時自彈琴琴有一絃而五音並
奏高朗響激聞于數里衆鳥皆聚集於岫室
之間徘徊飛翔驅之不去殆天人之樂自然
之妙音
四真降南嶽夫人靜室乃延引夫人問以曲
狹世間之業女典之法雖曰高神无不該覽
於是言宴粗悉四眞吟唱太極真人乃先命
北寒玉女宋德消彈九氣之璈
方諸青童又命東華玉女煙景珠擊西盈之
鍾
扶桑暘谷神王又命雲林玉女賈屈庭吹鳳
唳之簫清虛真人又命飛玄玉女鮮于靈金
拊九合玉節
　右出道迹經
太上道君清齋持誡於西那玉國鬱察山浮
羅之嶽
元始天尊乘八景玉輿三素飛雲瓊輪羽蓋
五色華光神風玄鼓迴儛旍蓋瓊林振響玉
支激籟雲歌空奏鳳鳴玄大天鈞洞響衆音
亂會神妃合唱群仙容裔又命西華金靈上
宫飛玄玉女景皇眞人彈五合之琴景龍雲
璈吹九鳳之簫鼓神州之笙諸天各奏神龍
伎樂无鞅數衆
　右出洞玄空洞靈章


無上祕要卷之二十
无上祕要卷之二十一猶一
　　　仙都宫室品
大羅天宫臺　七寶玄臺
右在大羅天中玉京山上大劫周時三洞神
經並在其中災所不及
通眞房
右皇崖天中内音書於其内
始陽臺
右阮樂天中内音書於其上
上上天宫　靈都宫　元陽紫微臺
右在上上三天五老尊神諸天帝皇妙行真
人歲六會於其上集算天元推校運度
　右出洞玄經
九天宫　大有宫
右宫内有上清寳經三百卷玉訣九千篇符
圖七千章祕於其所
九宫
右宫中有神謂之天皇九神各治一宫
玄靈臺　玉房
右五老寳經及十二願玄母八簡三十九章
經藏於其内
金臺　玉室　素靈房
右三九素語玄丹上化三眞洞玄之道藏於
其内
靈都宫　金房　曲室
右太微天帝君祕心丹上仙文之所元始五
老又祕五篇眞文於其内
金臺　玉室　九曲丹房
右高上藏三元玉檢三元布經於其内
五靈玉都　金華紫房
右五老祕文藏於其内
无鞅玄臺
右鬱單无量天王治於其内
玉國珠林　七寶瓊臺
右上上禪善天王治於其内
玉京靈都宫
右須延天王治於其内
朱宫瓊臺
右寂然天王治於其内
元映丹宫　九層玉臺
右不驕樂天王治於其内
瓊林宫　朱映房
右化應天王治於其内
七映宫
右𣑽寶天王治於其内
九玄玉城　紫瓊玉臺
右迦摩天王治於其内
崚嶒玉京　大有妙宫　九曲房
右波黎答惒天王治於其内
九層玉臺
右在九天天關之上臺上有上皇太眞高帝
玉名及後聖爲眞人簿録太虛玉晨監典之
六層玉臺
右在九天天圖之上臺上有金簡玉札及紫
鳳丹章十萬篇太上直玉郎典之
三層玉臺
右在九天天關之上臺上有太清寳經三百
卷及真人學仙簿録簡目太帝監真玉司郎
典之
　右出洞真經
九天玉闕
右江由天中内音書於其内
　右出洞玄經
玉清宫　真陽宫
右玉皇之所處
太老寢堂
右八皇老君時入此室
會方宫
右九老仙皇所處
散華堂
右四斗七晨道君治於其上
瑶臺　瓊房
右高上玉帝藏金玄羽章隱音於其内
七映紫臺
右躡步天綱空常内名藏於其内
綺合臺　龍山臺　秀朗臺　大暉
右地皇上眞之所遊處
三華房
右陽安无君之所處
玉清宫
右高上玉帝元始天王太真之館
紫瑶宫　丹瓊府
右北玄高上虛皇君所居
納靈宫　化生府
右南朱高上虛皇君所居
光音宫　八坦府
右西華高上虛皇君所居
紫微宫　朱雀府
右東明高上虛皇君所居
金靈宫　鳳嘯府
右中央中舍虛皇君所居
鳳生宫　洞光府
右五靈上明混生高上君所居
明範宫　輝華府
右三元元上玄老虛皇元辰君所居
七瑶宫　北元府
右玄寂元无上虛皇君所居
鬱林宫　八㝠府
右大明靈輝中真元上君所居
雲霧宫　霄上府
右三元四極玄上元靈君所居
洞霄宫　演真府
右三元晨中黄景虛皇元臺君所居
反香宫　風滯府
右三元紫映暉神虛生真元胎君所居
瓊容宫　太丹府
右青精上真内景君所居
瓊光宫　通靈府
右太陽九氣王賢元君所居
　右出洞真經
雲宫
右玉隆天中内音書於其内
陽臺
右賈奕天中内音書於其上
　右出洞玄經


无上祕要卷之二十一
无上祕要卷之二十二猶二
　　　三界宫府品
上清宫　黄金殿　煥明臺　𡺿𡼳室
右南極長生司命君當登上清經于金池進
禮玉庭遇見元始天王高上玉皇三天玉童
共處此殿室得受七十四方二元玉檢檢仙
衆文之所
太空瓊臺　騫林紫殿　黄華英房
右元始天王命五老上真仙都左公出解形
之道三元布經授南極長生司命君之所
蘂珠日闕館　七映紫房
右太上高聖玉晨道君所居
瑶臺　金房　玉室
右元始天王藏白羽中林飛天九符於其内
紫雲屋　黄金殿　鳳闕
右青要帝君所居
琳琅都　月上館
右元始天王出皇民譜録於其内
六合紫房
右太上祕三天正法於其内
清微上館
右元始天王結飛玄之炁以歷頌三天之所
洞真堂
右元始天王太上高聖君說觀身大誡之所
七映房
右太上大道君付仙都左公藏黄素之書於
其内
寒靈丹殿
右元始天王下教命五老仙都出玉珮金璫
寶經以傳高聖玉晨大道君之所
九幽紫室
右太上玉帝藏天書玉字十二玄歌之曲於
其内
廣靈堂
右太素三元君所處
晨燈臺
右元始天王刻書紫微玄宫飛天檢文於其
上
金墉臺
右元始天正刻書元始玄空飛天中書三元
玉檢文於其上
鳳生臺
右九天父母書太眞金書九天上空隱文於
其上
三元玄臺
右經八千劫則三天九靈上微隱文一見於
其上
明眞宫　靈暉府
右太初九素金華景元君所居
紫耀宫　七寳府
右九皇上真司命君所居
通妙宫　定微府
右天皇上真玉華三元君所居
天皇宫　玉虛府
右太一上元禁君所居
金華宫　紫生府
右元虛皇房真晨君所居
四明宫　八朗府
右太極四真人元君所居
華晨宫　魁元府
右四斗中真玉晨散華君所居
七靈宫　機玄府
右辰中黄景元君所居
金闕宫　玉眞府
右後聖太平李真天帝上景君所居
无量宫　玄闕府
右太虛後聖无影彭室真君所居
太玄宫　玉堂府
右太玄都九氣丈人主仙君所居
清虛宫　洞清府
右上清八景老君所居
方諸宫　青元府
右高晨師王青童君所居
清元宫　暘谷府
右扶桑大帝九老仙皇君所居
金靈宫　通氣府
右小有玉真萬華先生主圖玉君所居
司空宫　仙都府
右玄洲二十七真伯上帝司禁君所居
玄洞宫　太生府
右太元晨中君所居
寶素宫　九玄府
右龜山九靈眞仙母所居
常陽宫　九生府
右上始少陽青帝君所居
洞陽宫　朱陵府
右通陽納陰赤帝君所居
金門宫　通光府
右少陰西金白帝君所居
廣靈宫　北黄府
右通陽太陽黑帝君所居
黄元宫　高皇府
右總靈高黄帝君所居
太微靈都　瓊宫　玉房
右太上道君藏神虎眞符於其内
七映朱房
右高聖太真玉帝藏上真寳符於其上
金華室
右太上大道君所居
朱臺　瓊宫　玉京闕
右太微天帝君所居
九玄虛生臺
右太微天帝君所登
鳳臺　瓊房　曲室
右五靈登室步虛保仙符在其内
洞眞殿　玉室　金華房
右太微天帝君清齋於其内
西華宫
右諸學真人得受以素真經者則未生之前
已書名於此宫
太玄上臺
右得受玉清隱書者則於此臺上皆有玉名
南陽瓊宫
右南極上元君所居
𡺿嶒之臺　九曲之房
右太眞丈人太上大道君所居
金洞素靈館
右九靈金母太素三元君所居
會月宫
右中黄太一上帝所居
太素瑶臺　玄雲羽室
右中央黄老君南極上元君藏高聖八景玉
籙於其内
南極紫房
右上相青童君藏七星移度經於其内
玄臺
右曲素訣辭憂樂之曲出於其上
九玄臺　七寶琳房　明霞館
右太真雲霧于清齋於其所
東華方諸青宫有六門門内周迴三千里
東門名青華玉門主學仙簿録所經出入
南門名神華玉門主衆眞飛仙所經出入
西門名玉洞門主高上衆真玉皇三十九帝
二十四玉眞西龜王母所經出入
北門名玉陰門主眞仙及始學者紏犯退降
所經出入
東南門名天關門主宿命因縁簿録得仙所
由出入
東北門名寒水門主鬼爽轉叙所經出入
右六門内有三宫一名方諸青宫三名玉保
青宫三名玉華青宫宫内各有宫殿瓊房
方諸青宫
右上相青童君治於其内宫中北殿上有玉
架架上有學仙薄録及玄名年月日深淺金
簡玉札有十萬篇領仙玉郎典之
玉保青宫
右玉保王上相大司馬高晨師治於其内宫
中北殿上有金架架上有金章鳳璽玉札丹
青羽蓋昇仙法服給成眞之人又有學仙品
目進叙退降簿録侍仙玉晨典之
玉華青宫
右東海青華小童治於其内宫中東架架上
有寶經三百卷玉訣九千篇主學仙薄録應
爲眞人者授之玉晨監仙侍郎典之
金闕宫有四門門内周迴七千里
東門名玉景金融門高上玉清虛皇大真之
賓所經出入
南門名洞賔瓊雲門主眞人飛仙遊宴八極
周行五嶽出入之所經
西門名玄景玉寶門主學仙受署真人進叙
簿録出入所經
北門名朔陰極雲門主眞人犯非退降皇任
學仙素簡所經出入
右四門門有兩闕金闕在左玉闕在右並高
九千丈金闕以黄金爲柱刻金題衆真飛仙
之號玉闕以青玉爲柱刻玉題上皇真人之
號他闕悉如此闕上有九層金臺虛上玉晨
領仙君所居
金輝紫殿　瓊房玉室
右後聖金闕帝君所居
青精宫　上華室
右室中有青氣自生號爲反香之煙逆風三
千里而此香氣猶徹聞
西田夜臺
右太帝所居
瑶臺　丹靈雲宫　九折洞室
右上清總真主録南極長生司命君藏七十
四方三元玉檢檢仙衆文等經於其内
九玄玉房
右大洞真經三十九章祕於其上
玉虛七映紫房
右藏四極明科於其上
玉晨宫　瓊闕　七靈臺　金晨華闕
太和殿　寥陽殿　蘂珠闥　長錦樓
右玉晨道君所居
太微觀　玉闕紫宫
右太微天帝所居
雲飆宫　流逸房
右玉華三元君所處
瓊琳宫室
右玉華玉女所居
紫碧玄臺
右在絶空之中南極長生司命君修道之日
得自然降授太霄琅書瓊文帝章等一十二
法之所
絶空宫
右在五雲之中司禁眞伯上帝玉君會仙之
所
羽景堂
右在太无之庭司禁真伯上帝玉君時宴於
此堂
洞宫　峨嵋宫
右在太无天峨嵋山諸得眞仙道者名刊於
此宫
洞觀堂
右懸在太无之中萬華先生生時寢此堂
晨輝宫
右在玉虛天中玉虛司命所處
萬華宫
右在玉真天中小有先生主圖玉君之所治
又藏玉帝之寳經玉清之隱書
華景宫
右在太初天中宫内自生九素之氣氣煙亂
化祥雲九色入其煙中者易貌居其煙中者
百變
黄闕紫房
右在崑崙天帝之所出入
紫微宫
右在北溟外羽明野玄隴山紫微夫人之所
居
洞元三瑶宫
右在委羽山寗先生金仙石公晃夜童子之
所居
墉城金臺　流精闕　光碧堂　瓊華室
紫翠丹房
右在崑崙山西王母治於其所
墉臺墉宫西瑶上臺
右在崑崙山上西王母所居
紫府宫
右在青丘之左風山上天眞神仙玉女遊觀
之所
九靈館　金丹流雲宫　暉景室
右在崑崙山西王母及眞仙女之所遊處
玉殿
右在玄羽野西隴山王母三元君所居
青琳宫　西華堂　丹微房
右在白玉龜山上西王母所居
扶桑宫　明眞殿　素林臺積霄房
右在八渟山太帝君所居
丹闕黄房　雲景闕　琳霄室　那拂臺
右在方諸東華山青童君所居
太丹宫
右在勃陽丹海長離山上保南極元君所居
白山宫
右在白水沙洲中山上傅太素眞君所居
總眞宫
右在西城山上宰王君所君
紫桂宫
右在玄洲太上丈人所居
雲林宫
右在東海滄浪山右英王夫人所居
方丈臺
右在東海方丈山昭靈李夫人所居
清靈宫
右在西玄山真人裴君所居
紫陽宫
右在葛衍山真人周君所居
金庭宫
右在桐栢棲山右弼王眞人所居
太元府　定録府　保命府
右在句曲山三茅君所居
紫清宫
右内傅妃領東宫中候真夫人所居
紫清上宫
右九華眞妃所居
七宫
右在神洲三山其宫七變朝化爲金中化爲
銀暮化爲銅夜化爲光或化爲山或化爲水
或化爲石
　右出洞真經及道迹眞迹經
紫微上宫
右在玄都西北玉京山元始靈寳西北天大
聖衆至眞尊神无極大道上帝真皇老人常
以月一日會於其上奉朝天帝推校地上人
鬼功過
陰元臺
右在玄都北玉京山元始靈寶北天大聖衆
至眞尊神无極大道太上老君妙行眞人常
以月八日會於其上推校地上兆民簿録年
命算籍
通陽青微宫
右在玄都東北玉京山元始靈寶東北天大
聖衆至真尊神妙行真人无極大道太上萬
度萬生神皇无上玄老元靈老君常以月十
四日會於其中推校天下學道年月功過及
鬼神之事
青華玉陛宫
右在玄都東玉京山元始靈寳東天大聖衆
至眞尊神太清玄元上三天无極大道无上
玄老太上老君太上丈人皇上老君皇上丈
人青靈上眞天帝君天帝丈人百帝君太帝
丈人九老仙都君九炁丈人百千萬重道炁
千二百官君太清玉陛下東極老人青華大
神上相司馬青童君金闕後聖帝君真陽始
青神人靈寶九仙君等青和玉女主仙四部
常以月十五日會於此宫校定學仙人功過
深淺
洞靈丹臺
右在太玄都玉京山元始靈寶東南天大聖
衆至真尊神无極大道南上老君南極真人
太和玉女常以月十八日會於此臺集校民
人簿録區别善惡
洞靈元陽館
右在太玄都玉京山元始靈寳南天大聖衆
至眞尊神无極大道南上赤帝丹靈老子太
和玉女長生司馬好生君司命司録南極度
世君萬福君常以月二十三日會於此館集
校天民禄命長短
朱宫
右在太玄都玉京山元始靈寳西南天大聖
衆至真尊神无極大道天皇老人南極元真
君洞陽大靈常以月二十四日會於此宫考
校三官九府五嶽北酆太山二十四獄罪刑
簿目
金闕七寳宫
右在太玄都玉京山元始靈寶西天大聖衆
至真尊神无極大道西華金堂玉仙眞母金
闕後聖上相帝君四極真人常以月二十八
日會於此宫奉朝天真推校日月星辰分度
並得道人名
黄房
右在太玄都玉京山元始靈寶下元天大聖
衆至真尊神无極大道下元玄黄洞淵洞靈
萬仙五帝西司真人常以月二十九日每於
其内奉朝天眞筭校五嶽四瀆河海水帝地
靈鬼神之事
七寶紫微宫
右在太玄都玉京山元始靈寶上天大聖衆
至真尊神无極大道上下中央四面八方太
上无爲大道諸君丈人衆仙天官大神等常
以月三十日會於其内考召地上神祇周行
天下司察善惡功過輕重列言上天
雲宫　黄房
右元始天尊時閑居養素於此房内七寶幃
中
玄都元陽七寳紫微宫
右元始天尊恬神安漠寂然无爲思念萬兆
之所
上清太玄玉都　廣寒丹殿
右太上大道君高上玉帝十方至真等至此
宫内建天寳羽服詣元始天尊金闕之下請
受元始靈寳赤書五篇真文之所
太空金臺　玉寳殿　九光華房
右元始天尊令引衆眞入於其内
靈都紫微上宫
右元始天尊令太上道君衆真等視天音於
金格取俯仰於神王之所
六合玄臺
右藏真一勸誡法輪妙經於其内
長樂舍
右元始天尊說靈寳真文出法度人之所
南丹洞陽上館栢陵舍
右太上道君請元始天尊智慧罪根之所
金臺　七寳紫闕
右在鍾山天帝治於其上
玄都長樓
右皇曾天中内音書於其上
天西北玉闕
右玉完天中内音書於其上
金華上宫　北元玄闕
右何童天中内音書於其上
太極上宫　洞元臺
右平育天中内音書於其上
融生臺　紫陽館
右文舉天中内音書於其上
紫微臺　北靈館
右七曜天中内音書於其上
元始玄臺　九夜臺
右越衡天中内音書於其上
北斗玄臺　南斗長生宫
右太極濛翳天中内音書於其上
洞陽館　南極上宫
右赤明和陽天中内音書於其上
玉京玄臺　南極上元宫
右玄明恭華天中内音書於其上
龍澤山　黄房室
右耀明宗飄天中内音書於其上
紫微上宫　寒靈窗
右皇笳天中内音書於其上
玉京九層臺
右堂耀天中内音書於其上
南宫福堂
右皇崖天中内音書於其上
玄都紫房
右極風天中内音書於其上
南上朱陵闕
右孝芒天中内音書於其上
玄都九層長樓北靈上館
右翁重天中内音書於其上
明真臺
右江由天中内音書於其上
紫微臺　南陽臺
右阮樂天中内音書於其上
玄都玉臺
右曇誓天中内音書於其上
扶桑司靈館　東井華林堂
右元洞天中内音書於其上
紫微長樓
右禁上天中内音書於其上
紫微大靈館　南陽上宫紫臺
右梵度天中内音書於其上
　右出洞玄經
太極宫　委華玉堂
右五靈真君之所處
紫微玄琳殿
右中央黄老君所居
丹玕殿
右金闕聖君所居
太清宫　太素宫
右太素君所居
太和宫
右太和君所居
金華樓
右仙眞玉籙皆在樓中
　右岀洞眞經
天官宫
紫微宫　元黄太極左宫　洞白太極右宫
右天官三宫宫有三府府有一十二曹並在
元陽之上太空之中自然之號考官所治普
統上真
地官宫
洞空清虛宫　南洞陽宫　北酆宫
右地官三宫宫有三府府有一十四曹並在
山洞空玄之中皆自然之號考官所治普統
地上五嶽四維八極神仙真人神靈
洞官宫　易遷館　含眞臺
右在洞天中女人得道者所居
童初府蕭閑堂
右在洞天中處男子之學者
休明總靈洞宫　玄司重正宗虛宫
統仙昇靈希微宫　正真紹靈宛司天宫
雲樓玉紀明朗宫　崇虛赤映雲曲宫
右在酆都山洞中總領萬神生死
紂絶陰天宫
右北帝君治於此總主諸六天宫凡人初死
皆先詣此宫受事
泰殺諒事宗天宫
右西明公所治主殺鬼卒暴死亡所
明晨耐犯武城天宫
右南明公所治主賢聖去世於此受事
恬照罪氣天宫
右北斗君所治主禍福吉凶續命罪害應生
應死皆悉由之
宗靈七非天宫
右東明公所治主在世事俗信道不篤死經
於此
敢司連宛屢天宫
右北明公所治主諸學道破戒不悔假道希
榮託法貪利或受正教而事邪俗殺生淫祀
叛道入魔或無所信順闇任肆心屬於此
水官宫
暘谷宫(一號青華方諸宫)
清靈宫(一號南水會宫)
北酆都宫(一號羅酆宫)
右水官三宫宫有三府府有一十四曹並在
九江洞室皆自然之號考官所治普統水府
一切神靈
　右出洞玄經及真迹經

无上祕要卷之二十二
无上祕要卷之二十三猶三
　　　眞靈治所品
五老上真人治於玉清天中玉根山
三天神王治於太清天中浮絶空山之上
眞晨仙君治於元虛皇房
四斗七晨道君治於玉清天中散華臺
九老仙皇處於扶桑之際治在九老京
太帝君治於扶桑之杪會方之臺
小有先生主圖玉君治於玉眞天萬華宫
　右出洞真大洞玉經
北方有旬他羅之國外有玄洲四面是海上
有太玄都山仙伯眞公治所
崑崙墉城是西王母治所
　右出洞真外國放品經
上相青童君治在方諸清宫之内金殿瓊房
之裏
玉保王上相大司馬高晨師治在玉保清宫
東海青華小童治在玉華清宫
　右出上清青要紫書經
太上无極虛皇大道君治在玉京山七寶樹
　右出太上玉京山經
玄中有三太空即三官所治上三官太玄之
上玉虛太空之中中三官治上清太空下三
官治於太極太空九府在五嶽玄虛洞室之
中善惡罪罰莫不由於三官九府之司
　右出洞真四極明科
高上玉晨大道君治於玄都九曲崚嶒鳳臺
結自然鳳炁以成瓊房處於九天之上玉京
之陽
　右出洞真曲素訣辭經
太微中有三皇一帝一曰皇君二曰皇天三
曰皇老此即三元之炁混沌之眞出入上清
太素太和之宫
　右出洞真太微黄書經
緑那羅衛之國須彌靈飛人鳥之山元始天
王所别治七寳室高臺陵天
　右出洞玄隱注經
鬱單无量天王治化之天有无鞅玄臺紫房
之内
上上禪善无量壽天王所治之天有玉圃朱
林七寶瓊臺
須延天王所治之天有玉京靈都宫
寂然天王所治之天有朱宫瓊臺
不驕樂天王所治之天有无映丹房九層玉
臺
化應聲天王所治之天有瓊林上宫朱映之
房
梵寶天王所治之天有南上七映之宫
梵摩迦夷天王所治之天有九玄鳳城紫瓊
王臺
波黎答惒天王所治之天有崚嶒玉京大有
妙宫九曲之房
九天丈人治於鬱單无量天
九天眞王治於无量天
元始天王治於上監天
元始先生治於兠術天
高上元皇治於不驕樂天
虛皇玉帝治於化應聲天
萬始先生治在梵寶天
紫虛帝君治於梵摩迦夷天
太眞王治在波黎答惒天
　右出洞真太霄琅書經
　　　正一炁治品
太上漢安二年正月七日日中時下二十四
治上八中八下八應天二十四炁合二十八
宿付天師張道陵奉行布化
上皇元年七月七日无上大道老君所立上
品治八品
陽平治上應角宿治在蜀郡界
鹿堂治上應亢宿治在上有仙臺古人度世
之處
昔永壽元年太上老君將張天師於此治與
四鎮太歲大將軍川廟百鬼共折石爲約皆
從正一盟威之道亦在蜀郡界
鶴鳴山治上應氏宿其山與青城天固山相
連亦言尹先生主之亦在蜀郡界
漓沅山治上應房宿與鹿堂山相連上有蜀
郡界
葛璝山治上應心宿與漓沅山相連上有相
栗山亦在蜀郡界
更除治上應尾宿治山去平地三百九十尺
時有仙人往來可以度厄養性昔張力士得
道之處山有二石室三龍頭在廣漢界
秦中治上應箕宿其山昔韓衆於其上得仙
在廣漢郡界
眞多治上應斗宿其山高二百八十丈上有
芝草神藥亦在廣漢郡界
无極元年十月五日正眞无極太上立中治
八品
昌利治上應牛宿昔李八百初學道處遊行
蜀中諸名山常日日出戲於成都市暮宿於
青城山其山南有一石室前有三龍門亦在
於廣漢郡界
隸上治上應女宿昔李子先生學道飛仙在
此山有二石室有一神泉白鹿白鳩白鵠時
來飲之亦在廣漢郡界
涌泉治上應虛宿昔馬明生學道得仙太上
老君至此化形往此治上有泉水治萬民疾
病无不際愈時世之人遂傳爲咒水治在遂
寧郡界
稠粳治上應危宿治去汶山江水九里山高
去平地一千七百丈昔軒轅黄帝學道之處
也其治左右皆連山岡相續其山西北有沬
江水山亦有芝草神藥在犍爲郡界
北平治上應室宿山上有池山縱廣二百步
中有芝草神藥昔王子喬得仙之處亦在犍
爲郡界
本竹治上應璧宿山高一千三百丈上有一
水有香林在治北有龍穴地道通峨嵋山昔
郭子得道之處亦在犍爲郡界
蒙秦治上應奎宿山高一千丈昔伊尹於此
山學道上有芝英金液草服之得度世在越
巂郡界
平蓋治上應婁宿前山下有玉人長一丈三
尺昔吴郡崔孝通於此山學道遂得飛仙亦
在犍爲郡界
无極上皇二年正月七日无爲道君玄老立
下治八品
雲臺治上應胃宿昔張天師將諸弟子三百
七十人住山治上教化二年白日昇天其後
一年天師夫人復昇天此即趙昇取桃之處
是也在巴西郡界
濜口治上應昴宿昔陳安世於此山學道得
仙山一名平元山在漢中郡界
後城治上應畢宿昔夏子然於此山上學道
得仙一名黄陵山在漢中郡界
公慕治上應觜宿蘇子玉於此山學道得仙
一名北逢仙山在漢中郡界
平剛治上應參宿昔李阿於此山學道得仙
在犍爲郡界
主簿治上應井宿昔王興於此山學道得仙
一名秋長山在犍爲郡界
玉局治上應鬼宿昔永壽元年正月七日太
上老君乘白鹿張天師乘白鵠來此坐局脚
玉牀即名玉局治在成都南門左
北邙治上應柳宿昔務成子於此山學仙得
道在京兆郡界
天師以漢安元年七月七日立二十四治付
嗣師以備二十八宿
剛互治在蘭武山以應星宿
白石治在玄極山以應張宿
具山治在飯陽山以應翼宿
鍾茂治在元東山以應軫宿
右已上四治並在洪陽郡界
嗣師以建安二年十月五日天師所布立八
品配
漓沅治在玄昌山
利里治在高掌山
平公治在中頭山
公慕治在身雄山
天台治在黄牛山
瀨鄉治在小世山
代元治在上黨山
係天師以太元二年正月七日所立八品遊
治
峨嵋治在蜀郡界
青城治在蜀郡界
太華治在京兆郡界
黄金治在蜀郡界
慈母治在城山郡界
河逢治在上黨郡界
平都治在巴郡界
吉陽治在魏郡界
　右出正一炁治圖
无上祕要卷之二十三










无上祕要卷之二十四猶四
　　　三寳品
天寶君者則大洞之尊神天寶丈人則天寳
君之祖炁丈人是混洞太无元上玉皇之炁
九萬九千九百九十億萬炁後至龍漢元年
化生天寶君出書時號高上大有玉清宫
靈寳君者則洞玄之尊神靈寳丈人則靈寳
君之祖炁丈人是赤混太无元上玉虛之炁
九萬九千九百九十九萬炁後至龍漢開圖
化生靈寳君經一劫至赤明元年出書度人
時號上清玄都玉京七寳紫微宫
神寳君者則洞神之尊神神寳丈人則神寳
君之祖炁丈人是㝠寂玄通无上玉虛之炁
九萬九千九百九十萬炁後至赤明元年化
生神寳君經二劫至上皇元年出書時號三
皇洞神太清太極宫此之三號雖年殊號異
本同一也分爲玄元始三炁而治三寶皆三
炁之尊神
　右出洞玄九天經
夫三寶者一曰道寳二曰太上經寶三曰法
師寳
又云三尊者一曰道尊二曰太上經尊三曰
法師尊
　右出洞玄請問經
夫我有三寳保而持之一曰慈二曰儉三曰
不敢爲天下先夫慈故能勇儉故能廣不敢
爲天下先故能成器長今捨慈且勇捨儉且
廣捨後且先死矣夫慈以戰則勝以守則固
天將救之以慈衛之
　右出老子德經
　　　真文品
元始天尊時與五老上帝十方大聖衆无極
至真諸君丈人於赤眀世界栢陵舍坐香園
之中長桑之下天尊迴駕諸天降席是時雲
霧鬱勃四景冥合三日三夜玄陰不解天地
无光有如龍漢之前幽幽冥㝠五老上帝前
進作禮上白天尊今日侍坐所未嘗經天尊
出遊則諸天傾駕上帝高真神仙玉女日月
星宿璇機玉衡三界官屬五嶽神仙河海水
帝一切神靈莫不振肅侍衛天眞天朗炁清
風不摇條地無飛塵河海靜默山嶽藏煙時
和氣定生死同歡閉天光明白日晝陰天人
惶怖不審何故所縁如是願垂告誨今衆見
明饒益一切普得安全
天尊告曰今日同座歡樂難遇諸天發瑞靈
應自然玉字煥爛障蔽天光未通之始致始
晝㝠日慶時合希所嘗有今當普爲四衆開
天妙瑞度一切人咸令四座閉眼伏地於是
大聖衆同時閉眼伏地聽命俄頃之間天炁
朗除㝠闇豁消五色光眀洞徹五方忽有天
書字方一丈自然而見空玄之上五色光中
文彩煥爛八角垂芒精光亂眼不可得看
天尊普問四座大衆靈書八會字無正形其
趣宛奥難可尋詳天既降應妙道宜眀便可
注筆解其正音使皇道既暢澤被十方
天真皇人稽首作禮上白
天尊曰隨運生死展轉億劫屢經侍座未有
今日遭值聖道開諸法門見天書自然至眞
斯八會之炁合五和之音非愚情短思所能
洞明今既厠座次仰覩玄妙被命狼狽不敢
藏情逆用振惶若無神守輒竭所見解注其
音冀萬有一合開示來生不及之體惟蒙曲
愍於是按筆太眞拂筵玉女執巾金童揚香
月宫散花日精灌津五老監試三界衛真
天真皇人曰天書玉字凝飛玄之炁以成靈
文合八會以成音和五合而成章大運啓期
琳琅自生神炁虛奏韶響洞鳴煥于諸天之
上朗曜太幽之中與龍漢而俱化披赤眀於
延康鍊水火於生死歷億劫而長存開八坦
於幽細植露光於太陽二儀待之以判三景
持之以分上聖乘之以无五嶽寶之以靈一
切得之以炁國祚享之以安落落大範巍巍
高尊有中生无爲天地之根得之者不死奉
之者長存寳之者真降修之者神仙度死骸
於長夜鍊生魂於朱宫妙化之文出於自然
高秀太虛萬帝之宗威靈恢廓難可名焉
天眞皇人曰大梵隱語无量之音天有飛玄
自然之炁合和五音以成天中无量洞章上
演諸天之玄奥讚大有之開明中理自然之
炁普度學仙之人下度生死之命㧞出長夜
之魂元始妙法億劫長存其音既朗其道行
焉大法開明諸天稱慶无極大聖衆至真諸
君丈人五老上帝十方尊神神仙玉女一時
行香旋行三帀而作頌曰
天尊迴玉駕　降席香園中　至眞大聖衆
无極天中王　神仙導日月　鬱鬱披雲宫
五帝翼華轅　三界備十方　日慶衆眞座
歡樂難爲雙　妙會自然感　靈瑞發空洞
煥爛啓幽期　障蔽日月光　玄陰不解夜
四衆並虔恭　靈運自應圖　倏欻朗太空
靈書八會字　五音合成章　天眞解妙韻
琅琅大有通　玉音難爲譬　普成天地功
上植諸天根　落落神仙宗　中演玄洞府
坦然八幽房　開度生死命　拔出長夜公
地獄五苦解　刀山不生鋒　五道无對魂
億劫並少童　堂堂大乘化　一切不偏功
天尊開大有　落落諸天明　妙哉龍漢道
八會結成形　煥爛飛空内　流光三界庭
神圖啓靈會　玉書應景生　天眞通妙趣
五和合成經　琅琅玉音響　飄飄翬上清
開度无終劫　九幽受光明　巍巍大法門
教導一切生　斯功不可勝　歡樂慶萬齡
是時惠澤普流恩被十方信向不死皆得長
年老者還少病者即康枯骨生炁死魂還人
五苦咸解地獄寧閒預以有心皆得神仙
天尊告四衆至眞今日同座一劫之中開天
靈奥自然玉書度一切人其福弘普廣益衆
生大法既陶恩无不帀无極世界皆受光明
九幽開宥長夜赦魂生者歡樂死者蒙還諸
天人民宿對種親是男是女善惡命根无始
以來至于今生生死展轉殃對相牽天地成
敗功過難明今一依大宥普告諸天日月星
宿璇璣玉衡南斗北斗司命司殺韓君主録
南昌土宫諸地諸水五嶽靈山三官九署十
二河源長夜之府九幽之中四司五帝一切
神靈探筭録籍推校本原无善无惡輕重之
根生死有别條名列言一切削除斷絶因縁
普同一慶以今爲新令此一劫咸得道眞大
福所普勿使有偏天尊有命諸天敬從於是
四衆同起作禮舉手指上俛手指下无上无
下无極无窮无深无遠无幽无隱无大无小
无數无終一切普度同受光明彈指告衆一
切咸聞是時四衆同時抗手仰天稽首三十
二天日月星宿一時俱明地下九幽无極之
底光景洞徹无復闇㝠幽隱普見地藏露形
山川溪澗一等緬平冬華結實枯樹發榮慶
加一切功載衆生魚龍湧躍鳥獸欣鳴靈歌
交會路无悲聲天靜地默三宫潜寧簡對休
息五道不生人神歡泰聖道太平
　右出洞玄諸天内音經
元始洞玄靈寳赤書五篇真文生於元始之
先空洞之中天地未根日月未光幽幽㝠㝠
无祖无宗靈文晻曖乍存乍亡二儀待之以
分太陽待之以明靈圖革運玄象推遷乘機
應會於是存焉天地得之而分判三景得之
以發光靈文鬱秀洞映上清發乎始青之天
而色無定方文勢曲折不可尋詳元始鍊於
洞陽之館冶於流火之庭鮮其正文瑩發光
芒洞陽氣赤故號赤書靈圖既煥萬帝朝眞
飛空步虛旋行上宫燒香散花口詠靈章是
時天降十二玄瑞地發二十四應上慶九天
之靈奥贊三天之寶明神風既鼓皇道咸暢
元始登命太眞按筆玉妃拂筵鑄金爲簡刻
書玉篇五老掌録祕於九天靈都之宫玉女
典香太華執巾玉童侍衛玉陛朝軒九天上
書非鬼神所聞天寳之以致浮地祕之以致
安五帝掌之以得鎮三光乘之以高明上聖
奉之以致眞五嶽從之以得靈天子得之以
致治國祚享之以太平實靈文之妙德標天
地之玄根威靈恢廓普加无窮蕩蕩大化爲
神明之宗其量莫測巍巍乎太空
東方九炁青天眞文
東方九炁始皇青天碧霞鬱壘中有老人總
校圖録攝炁舉仙
右二十四字主召九天上帝校神仙圖籙學
仙道士常以本命甲子立春之日青書二十
四字於白刺上記姓名年月於刺下投靈山
之嶽九年仙官到身得飛仙
歲星輔肝角亢鎮眞氏房心尾四景迴旋箕
主七辰正斗明輪承炁捕非掃除災羣
右三十二字主召天宿星官正天分度諸以
東方星宿越錯朱書三十二字於青紙上露
於中庭九日九夜夕夕依法别咒訖以火燒
文散灰於青煙之中并刻書三十二字於青
石上埋東方天災自消星宿復位
東山神咒攝召九天赤書符命制會酆山束
魔送鬼所誅无蠲悉詣木宫敢有稽延
右三十二字主攝鬼魔正九天炁行此法朱
書青木刺上以文向東北而依别咒文三咒
鬼自束形萬妖自滅精心行之
下制東河溟海水神大劫洪災蛟龍負身水
府開道通徑百千上帝赤文風火无間
右三十二字攝東海水帝大劫天災之數召
蛟龍及水神事遇水災及欲度大水皆黄書
三十二字於青紙上依别咒以投水中身自
得過蛟龍負難河伯奉迎水下可行
南方三炁丹天真文
南方丹天赤帝玉堂中有大神號曰赤皇上
炎流煙三炁勃光神仙受命應運太陽
右三十二字主九天神仙圖籙宿名學仙道
士常以本命甲子立夏之日朱書三十二字
於白刺上記姓名年月於刺下投靈山之嶽
九年仙官到身得飛仙
熒惑輔心井鬼守房柳星張翼抗御四鄉軫
總七宿迴轉天常召運促會正道驛行
右三十二字主召星官正天分度諸以南方
星宿越錯有諸災異當朱書青紙上露於中
庭三日三夜夕夕依别咒訖刻書三十二字
於赤石上埋南方天災自消星宿復位
赤文命靈北攝酆山束送魔宗斬滅邪根符
教所討明列罪原南山神咒威伏八方羣妖
滅爽萬試摧亡
右四十字主制北酆正鬼氣行以此法黄書
赤木刺上以文向東北而依咒文三行此法
鬼精自滅萬魔束形宜精心行之
南河水帝太伯龍王神咒流行普掃不祥洪
水飛災上召蛟龍開除水逕千道萬通敢有
午試攝送火宫赤書所告莫有不從
右四十八字主南海水帝大運交期洪水四出
召蛟龍水神事遇此災及度大水皆黄書四
十八字於青紙上依别咒以投水中身自得
過水官奉迎
中央黄天真文
中央總靈黄上天元始生五老中皇高尊攝
炁監眞總領羣仙典録玄圖宿簡玉文推運
促炁普告萬神
右四十字主神仙玉簡宿名總歸仙氣學仙
道士常以本命甲子春分夏至秋分冬至之
日黄書四十字於白刺上記姓名年月於刺
下投靈山之嶽九年仙官到身得神仙
鎮星輔脾徊度北元魁𩲃主非截邪斬根𩵄
䰢魓𩳐掃穢除氛魒正玄斗明度天關九天
符命金馬驛傳
右四十字主攝星官正天度數諸以中央星
宿越錯生諸災異當以朱書四十字於青紙
上露於中庭十二日十二夜夕夕向王依别
咒法訖以火燒文散之於青煙之中并刻書
四十字於黄石上埋中央天災自消星宿復
位
勑攝北帝遏塞鬼門剪除不祥莫有當前
右十六字主攝北帝正天炁檢鬼精行此法
白書十六字於黄木刺上以文向東北而依
别咒文三行此法鬼精自滅天魔束形宜精
心行之
中山神咒召龍上雲制會黄河九水河源不
得怠縱善惡悉分千妖萬姦上對帝君莫有
干試太陽激焚赤書玉字宣告普聞
右四十八字主攝中海水帝四泉之水洪災
涌溢之數召水神止蛟龍事如遇洪水之災
及度大水皆黄書四十八字於青紙上依法
别咒投水中身自得過水官奉迎
西方七炁素天眞文
西方素天白帝七門金靈時映太華流氛白
石峨峨七炁氤氲上有始生皇老大神總領
肺炁主校九天檢定圖籙制召上仙
右四十八字主召仙炁學仙道士常以本命
甲子立秋之日書四十八字於刺上記姓名
年月於刺下投靈山之嶽九年仙官到身得
神仙
太白檢肺奎婁守魂胃昴畢觜主制七關參
總斗魁受符北元
右二十四字主白帝星官正明天度諸以西
方星宿越錯有諸災異當以朱書青紙上露
於中庭七日七夜夕夕向西方依别咒法訖
以火燒之散灰於青煙之中并刻書二十四
字於白石上埋西方天災自消星宿復位
赤書玉字九天正文攝召萬炁普歸帝君
右十六字攝六天鬼炁行此法墨書十六字
於白木上以文向東北而依别咒文七過行
之鬼精自滅萬魔束形宜精心行之
西山神咒八威七傳符水上龍召山送雲在
此校録同到帝門輔衛上眞斬滅邪源若有
不祥截以金關赤書符命風火驛傳
右四十八字主攝西海水帝及水中萬精召
雲龍以防水災欲知水中精物及洪水彌天
欲度此災皆黄書四十八字於青紙上依别
咒法投文水中知水中萬精形象蛟龍負身
以度水災水官奉迎
北方五炁玄天眞文
北方玄天五炁徘徊中有黑帝雙皇太微總
領符命仙鍊八威青裙羽䙱龍文鳳衣上帝
所舉制到玉階
右四十字主諸眞人神仙圖籙學仙道士常
以本命甲子立冬之日黑書四十字白刺上
記姓名年月於刺下投靈山之嶽五年仙宫
到名上仙籍
北辰輔腎斗牛衛扉女虛危室豁落四開璧
總七星執凶紏非却災掃穢明道洞輝
右三十二字主北方星官正天炁諸以北方
星宿越度有諸災異當以朱書三十二字於
青紙上露於中庭五日五夜夕夕向北方依
别咒法訖以火燒文散灰於青煙之中并刻
書三十二字於黑石上埋北方天災自消星
宿復位
北山神咒激陽起雷流鈴煥落玃天振威北
酆所部萬妖滅摧
右二十四字主攝天魔北帝萬鬼事行此法
青書二十四字於黑木刺上以文向東北而
依别咒文五過行之鬼精滅形宜精心行之
九河傾訖鳥母羣飛蛟龍通道水陌洞開赤
文玉書驛龍風馳
右二十四字主北海水帝制水中萬精召蛟
龍以負身欲度大水洪災及遇水難知水中
萬物黄書二十四字於青紙上依别咒文投
水中立知水中萬精物像身得度水災蛟龍
開水道水官出迎
　右出洞玄赤書經
迴天九霄白簡青籙上聖帝君受於九空結
飛玄紫炁自然之字玄紀後學得道之名靈
音韻合玉朗禀眞或以字體或以隱音上下
四會皆表玄名空生刻書廣靈之堂舊文有
十萬五言字无正類韻无正音自非上聖莫
能意通積七千年後題崑崙之室北洞之源
字方一丈文蔚煥爛四會垂芒虛生晻曖若
存若亡流光紫炁拂其穢金精冶鍊瑩其文
遂經累劫字體鮮明至中皇元年九月七日
七聖齊靈清齋其宫青金盟天跪誓告虔奉
受靈文高上解其曲滯七聖通其妙音記爲
迴天九霄得道之篇刻以白銀之簡結以飛
青之文藏於雲錦之囊封以啓命之章付於
五老仙都左公掌録瓊宫
太上曰總三寳爲奇文結三炁爲高章其妙
不可測高不可攀深不可極巍巍微哉斯玉
篇之德矣子能勤思則白日昇天不死之道
極於靈文也
　右出洞真七聖元紀
　　　天瑞品
元始開圖上告十二靈瑞
一者是時无天无地幽幽㝠㝠靈文闇藹无
有祖宗運推自來爲萬炁之根空洞結真炁
清高澄成天廣覆倏欻自玄
二者是時二象分儀炁流下凝開張厚載一
時成形
三者是時三萬六千日月一時同明照耀諸
天无幽不徹
四者是時上聖大神妙行眞人无鞅數衆朝
禮玉庭旋行太空讚誦靈文
五者天發自然妓樂百千萬種一時同作激
朗雲宫上慶神真
六者靈風百詠空生十方宫商相和皆成洞
章
七者璇璣停關星宿不行天无晝夜四運齊
晨
八者紫雲吐暉流灑諸天一切萬物普受光
明
九者春秋冬夏不暑不冰四炁柔和枯朽皆
生
十者五鎮安立符圖經文一時開張表見玄
教无窮
十一者是時玄下七寳神奇以散諸地資生
兆民
十二者七寶奇林一時空生光明垂蔭彌覆
十天
　右出洞玄赤書經
　　　地應品
赤書眞文地發二十四應上慶神眞
一者是時天元混沌未有光明晨鷄啓旦四
景玄清天朗地張成生五行
二者三萬六千日月於上下同明兀向幽夜
照耀无窮
三者青鳥銜書以告五帝正天分度
四者白虎吐金安鎮五靈
五者青龍捧符以告水帝制會促運江海開
張
六者瓊鳳銜璽以獻帝王安國保祚五鎮長
存
七者鸞嘯鳳唱飛鳴邕邕
八者羣鳥翔舞飛欣天端
九者蛟龍踊躍鼓洋淵澤
十者河水停流魚鱗交會
十一者甘露自生芝英滂沲
十二者冬不冰霜枯木並榮
十三者林木禾稼冬夏生華結實繁茂無有
凋傷
十四者四炁調和災疫不行天人悅慶無有
夭年
十五者毒螫閉齒不生害心
十六者師子猛獸依人爲鄰
十七者天下男女盲聾跛痾一時復形无有
傷疾皆得康强
十八者老年反少少年不老華容偉貌精采
光明
十九者鳥獸六畜懷胎含孕已生未生皆得
生育无有折傷
二十者婦人懷孕普天生男
二十一者地藏發泄金玉露形散滿道路无
有幽隱
二十二者天震地裂枯骨更生沉尸飛魂普
起成人天下歌唱欣國太平
二十三者地生蓮華天人稱慶莫不欣欣
二十四者五嶽洞開符經並出教導天人是
時學者莫不飛仙
其十二靈瑞二十四應上讚元始之靈囿欣
五老之開明靈文既振道乃行焉天地開張
正法興隆神風遐著萬炁揚津五帝輔翼驅
策天仙御役神官運導陰陽固三景於玄根
保天地以長存鎮五嶽於靈館制劫運於三
關建國祚以應圖導五炁以育民敷弘天元
普教十方威靈恢廓无幽不開神奇堂堂難
可稱焉
右出洞玄赤書經



无上祕要卷之二十四















无上祕要卷之二十五猶五
　　　三皇要用品
天皇文曰所以爲乾淳陽之精日月垂光二
十八星有知此文與吾共并第一之要先求
長生第二之要當求藏形第三之要當避世
榮解此三要道乃成長生以得游於華嶽藏
身以訖天食其禄棄榮去禄天致金玉若欲
去求入深山者當語乾皇内經必當相成
黄帝曰地皇文者乃生萬物無所不育家有
此文富貴之首求仙行約此是其母千變萬
化皆地所受包含穢匿能爲土主
黄帝曰人皇文者皆知死生之録識百鬼之
名記萬神姓名三皇天文大字
黄帝得神圖天文字以知九天名山川靈之
字若能按文致諸神者可以長生可令召司
命削死籍必爲人除之然後修道求術必得
神仙矣若欲求昇仙皆當絶陰陽乃可求見
玉女不能求昇仙不能絶陰陽者但可召致
素女以自匡輔徊旋當髣髴有人形像當聞
琴樂之音即爲是也自是之後必享延壽三
百餘年此地録天文不可妄傳也若欲傳授
子孫先當伏思七日令身无咎乃可傳之家
欲昇仙當求此文能修此文萬術之眞生於
皇道克定乾坤九天以下五嶽四凟神皆可
問吉凶富貧齋而行之劇事嚴君不得傲慢
自害其身若有妄召罪及先人天文曰諸欲
致九天九地五嶽四瀆三河四海太一北君
日月諸神五帝父母夫人諸女録吏刺姦諸
禁官皆當如此法召之若有疾病時毒疫流
行有官急之事皆可爲之
第一三十字是九天印文不可妄觸訶也可
召九天校事刺姦吏若病者乃可召之耳
第二一十二字召都宫司命
第三二十字召九天父母夫人女
第四一十字召五帝父母夫人女
第五一十字召太一父母夫人女
第六一十字召北君父母夫人女
第七五字召五嶽父母夫人女
第八一十字召四瀆父母夫人女
第九五字召三河父母夫人女
第十九字召三公父母夫人女
凡有急召天地諸神父母夫人女以爲致任
則終身无患
第十一四字召西王母
第十二五字召東王父
第十三七字召老子一名老彭
第十四十五字召日月將軍父母夫人女
第十五一十字召河侯君以問水事
第十六九字是九天之名也
天皇文第一法
第一一十八字召天帝以救急難書著緋絳
上圓一尺著好地西向义手屏炁五十息天
帝必來見勿得畏恐忽忽徐徐設有急所患
請救必得脫矣
第二一十八字召天神以救刑獄罪法應見
備罪如上法請救必吉
第三一十九字召高上若家有大病若犯天
神不能自知病者如知四肢重炁之者當召
高上請救北向如上法吉
第四一十七字召太一君若家欲求高遷官
爵所求連年不得當召太一求遷白黑書著
皂上圓二尺北向如上法太一必付司禄平
與官爵位矣
第五一十八字召北君身恐有水厄若水病
者如太一法北君必來勑語意如言必无患
也若但書此北君字著衣中行舟萬里風波
不起船不沉便可試驗
第六一十字召司命若家有急命盡病困可
以書著紙上東南向著地訖以五綵廣五分
長二尺著紙前須臾司命必來語其意者必
吉矣
第七一十四字召司禄若欲求昇仙致行厨
者書青上圓二尺東北向如天帝法司禄將
來求天禄行厨避世昇仙潔齋而百日必致
行厨得昇仙諸不得爵禄者求之必得矣
第八二十字召司危若家不和爭鬥相疑不
相信内外不同者書此文著紙上以和日書
之合日召之司危必來和合家無所患國無
所苦如一人必吉矣
第九三字召天丞相書繒上圓九寸著好地
若犯天文若求願不從亦當作此法召丞相
求所願必得矣
第十一十三字召六丁若家有邪病厭夢忤
過鬼刺心腹絞痛蜚尸入藏此法著紙上召
六丁問意六丁叩頭將爲人治之收諸亭長
自相牓吉矣
第十一十二字召日月將軍若家有耳目卒
聾盲者便書此字著日中夜著月中无日月
不爲日月將軍來問意必爲人治之愈也
第十二一十一字召飛廉若家有小口卒病
若久病者書此法著紙上西向召問意必愈
第十三七字召日游若家有乳婦過疾書此
法著紙上問意即愈矣
第十四一十二字召御史若欲遠行避惡道
路不通書此法召御史問意道路即通餘字
召將軍月殺若家居宅舍葬埋犯將軍月殺
者書此法召之問意即吉无患也
地皇文第二法
第一一十一字召土公若家有病黄疸身體
腫若欲動土者書此法著黄布上圓二尺以
墨書之須臾來語意吉矣
第二一十八字召社公若家有犯社者若他
家有社者若欲移社樹若伐社書此法著紙
上西向須臾社公來勑之即吉
第三五字召司陰若家有陰匿病者若他陰
謀欲圖己者書此法著紙上召司陰問意即
吉矣
第四二十字召阡陌亭長游激有忤道中卒
得病者書此法著道中亭長游激來問意即
吉矣
第五九字召問門丞户尉百邪之長書紙北
向須臾門丞户尉即來勑之及以百邪汝護
我家必吉矣
第六二十八字可召百鳥
第七一十三字可召蛇虺蟲鼠各有名在天
文中
第八四字召西嶽
第九一十字召北嶽
第十一十一字召南嶽
第十一一十二字召中嶽
第十二六字召東嶽
第十三五字召四瀆
第十四一十二字召三河餘字召百獸麒麟
之所主所在皆至要在天文中
凡欲知古尸喪處所當問阡陌亭長即可知
處所也
人皇文第三法
第一一十二字召百鬼制六丁
第二一十二字召司命司録太一天一
第三一十二字召地中百精金銀銅鐵璧玉
寶物問皆知所在欲取者取不取復止
第四一十二字召家中魂魄鬼諸要八獄吏
皆可致之
第五六十二字召九天録吏令削死籍除死
録餘字注在天文中
三皇内音
朱官青胎之符
是九天父母所受於西王母大月旦吞赤書
者小月旦吞黑書者皆宿昔燔香行禮然後
服之既令人不飢又益精補腦使人身輕美
色延年无窮道士不見此文服炁行道徒自
苦耳
九天發兵内符
出人皇第七十字始此符可以服虎狼豹獸
道士入山不帶此符惡獸不畏人而或犯人
金光自來内音符
出天皇第六十五字始道炁星精之首目矣
皆是五星之炁金玉之精炁入人身精入人
骨如金玉身如星辰道士服食不吞此符終
不得仙矣
天水飛騰内符
出大字第九十三字中天有常數三千歲大
水一出諸道士有仙籍者无此符不得過若
大水帶此符著頭上可入靈山江河神山精
爲人開道必過凶難矣一歲輒一服服用壬
子日墨書之令人不飢方一尺紙上水服之
令書大水日子在其中過此水則除去
神仙昇天大券文
出人皇中第六十八字此券與印同受不受
三天大券有所封水三官及山川土地神靈
不畏人忽行有所封亦反受其殃千二百章
无券不行所有券不受亦不行
三皇内書祕文
仙人之要第一者以劾召萬神萬神從之焉
欲召法丹書白素齋戒百日不交同類於山
林之中獨處夜召之也以文向北布著地道
士佩九天發兵符須臾一食頃萬神至若鬼
物皆從背後來若神皆前來其時意中亦自
有所解
三皇傳文
道士无此傳文不得見仙人
五嶽陰符
一名色天生胎經人有五嶽圖无此陰符則
五嶽不遣五神衛子矣
太上長存符
出太上經天文中篇八節日齋平旦丹書服
之服之三年太上丈人除削死籍拔度長存
籙中道士无此符徒學道則故不免死
大字下篇符
道士暮欲求萬福應見仙人或欲知吉凶丹
書方三寸吞之靜思而卧便知明日吉凶事
高上名召高上太和食頃立形見至
天皇上名召司命青書一尺清齋七日著庭
食頃司命形見可問吉凶
高天名可召司録
太上名可召司陰帶此符辟兵
皇天名可召司危赤書青著盛屋中司危立
至可問吉凶
蒼天名可召山神書素五寸以丹著室中
高皇名可召河伯著水中河伯立至可問水
事
上帝名可召天丞相丹書黄著室中立至可
問立身可否
天帝名可召九天父母丹書問我後世及求
願帶此无疾傷
　右出洞神經



无上祕要卷之二十五
无上祕要卷之二十六猶六
　　　靈寳符效品
東方青帝靈寳赤書玉篇文
上二十四字書九天元臺主召九天上帝校
神仙圖籙
其下三十二字書紫微宫東華殿主召星官
正天分數
其下三十二字書東桑司靈之館主攝鬼魔
正九天炁
其下三十二字書九天東北玉闕丹臺主攝
東海水帝大劫洪災之數召蛟龍及水神事
合一百二十字皆元始自然之書
東方青帝符靈寳九炁天文化生赤帝炁
少陽炁化生太陽三炁丹天主小劫巳大劫
午運交周赤帝行佩此文度其災以朱書青
繒三寸
東方安寶華林青靈始老君符命
元陽之炁生九炁青天玉寶東方青帝始九
九八十一周則九天炁交爲大劫更治佩此
文則與運推移度洪災青筆書文
南方赤帝靈寶赤書玉篇文
上三十二字書九天洞陽之館主九天神仙
圖籙金名
其下三十六字書三炁丹臺主召星官明度
數正天分
其下三十二字制北酆正鬼炁
其下四十八字主南海水帝大運交周洪水
四出召蛟龍水神事題於西南陽正玉闕
合一百四十八字皆南方梵寳昌陽丹靈真
老君自然之書
南方赤帝符靈寳三炁天文化生黄帝炁
太陽之炁化生中元主小劫丑未大劫辰戌
九天炁交黄帝行佩此文防陽九黄書三寸
絳繒上
南方梵寶昌陽丹靈真老君符命
洞陽之炁生三炁丹天梵寶南方赤帝治九
天運周陽炁激大劫終佩此文度災横見太
平丹筆書文
中央黄帝靈寳赤書玉篇文
上四十字書太玄玉寳玄臺主神仙玉簡宿
名總仙炁
其下四十字主攝星官正天度數
其下十六字攝北帝正天炁檢鬼精
其下四十八字攝中海水帝四泉之水洪災
涌溢之數召水神止蛟龍事此文皆題玄都
之臺四壁
合一百四十四字皆中央玉寶元靈元老君
自然之書
中央黄帝符靈寳一炁天文化生黄帝炁
元一之炁化生少陰七炁素天主小劫申大
劫酉大運交會洪災掃天白帝行佩此文得
過大陽九白書黄繒上三寸
元高皇之炁生元一黄炁之天中央黄帝治
九九運終陽炁激陰炁勃大災涌水彌天掃
穢佩此文度天災見太平君黄筆書文
西方白帝靈寳赤書玉篇文
上四十八字書九天素靈宫北軒之上主仙
炁
其下二十四字題金闕之玄窗主攝白帝星
官正明天度
其下十六字攝六天鬼炁
其下四十八字主攝四海水帝及水中萬精
召雲龍以防水災此文皆題九天金闕三圖
之館
合一百三十六字皆西方七寶金門皓靈皇
老君自然之龍書
西方白帝符靈寶七炁天文化生玄帝炁
少陰之炁化生太陰五炁玄天主小劫亥大
劫子陽炁之極百六乘九玄帝行佩此文度
甲申大水洪災以墨書白繒七寸佩身
西方七寳金門皓靈皇老君符命
元陰之炁生七炁素天靈寳西方白帝治九
九陰炁涌陽炁否九天炁交爲大陽九之災
佩此文其行時則宴鴻毛而高翔觀洪波於
天際也當白筆書文
北方黑帝靈寶赤書玉篇文
上四十字出鬱單无量玄元紫微臺北軒之
書主諸真人神仙圖籙
其下三十二字是北元玄斗中書主北方星
官正天炁
其下二十四字主攝天魔北帝萬鬼事
其下二十四字主北海水帝制水中萬精召
蛟龍以負身皆書北朔鬱絶元之臺
合一百二十字皆北方洞陰朔單鬱絶五靈
玄老君自然之書
北方黑帝符靈寳五炁天文化生青帝炁
太陰之炁化生少陽九炁天主大劫寅小劫
卯陰炁勃天地周青帝行佩此文度洪流大
水之災以青書繒五寸佩身
北方洞陰朔單鬱絶五靈玄老君符命
洞陰之炁生五炁玄天靈寳北方黑帝治九
九大運交陰炁勃陽炁激九天炁交爲天地
大災佩此文則免洪流萬癘之中當墨筆書
文
元始五老出五帝眞符以度五帝真人天光
開陽出此文玄都宫
元始青帝眞符召直符更生守靈寳天文道
士吞之靈炁鎮肝生青精寶華九葉神爲役
使通靈致神仙道士命屬東嶽青書絳繒佩
身并本命日朱書向東服之九枚
元始赤帝眞符召直符昌中守靈寳天文道
士吞之靈炁鎮心生丹精寳華三葉神爲役
使通靈致神仙道士命屬南嶽赤書黄繒上
佩身并本命日朱書向南服之三枚
元始黄帝眞符召四方直符守靈寶天文道
士吞之靈炁鎮脾生黄精寳華十二葉神爲
役使通靈致神仙道士命屬中嶽自可黄書
白繒佩身并本命日朱書向壬服之十二枚
元始白帝眞符召直符曲正守靈寳天文道
士吞之靈炁鎮肺生白精寳華七葉神爲役
使通靈致神仙道士命屬西嶽白書黑繒佩
身并本命日朱書向西服之七枚
元始黑帝真符召直符尹寳豐守靈寳天文道
士吞之靈炁鎮腎生黑精寳華五葉神爲役
使通靈致神仙道士命屬北嶽黑書青繒佩
身并本命日朱書向北服之五枚
　右出洞玄元始五老赤書玉篇經下
三天太上召伏蛟龍虎豹山精八威策文
此是赤精受天炁後其文明於南丹洞靈枯
林之下
佩元始上三天太上大道君制六天總地八
威策文召天下神攝地束靈封山呼靈制河
上龍
九天太素陽生符
丹書白素方五寸清齋百日入室思日精含
而吞之與日同壽天地俱存思靈念眞形自
能飛存濁炁於口符即出而死也一名生眞
券一名八威龍書
三天太玄陰生符
墨書黄繒方五寸清齋百日入室思月精含
而吞之與月同壽道士欲尸解者墨書木刀
劒把之而卧即爲代人形而死也行此宜精
他念穢濁于口符即出身即死此符一名化
形券一名九陰靈書
九天玉眞長安神飛符
朱書白素上以佩身履太陽九大百六大劫
之交洪災四會佩之千毒不加身過水火之
難得見太平爲聖君種民
三天眞生飛神符
墨書黄繒上以佩身履小陽九小百六小劫
之交萬災四充佩之千害不加身過萬癘之
中得見太平爲聖君種民
東方安寳華林青靈始老帝君出下元符命
小陽九巳小百六午其年天災降民以此文
固天炁安國存種民度陽九百六之會青書
白繒
大陽九申大百六酉其年天災激林木禾稼
一時消滅驅除兆民出此文以固天炁安鎮
存國以度種人大災出青書白繒
大劫交天地改易金玉山海人民鳥獸一時
消滅天地溟涬无復光明以此文固天元始
之炁佩之皆即得化生始分之中刻書金札
以佩身
南方梵寳昌陽丹靈真老帝君出下元符命
小陽九辰戌小百六丑未其年土中生火金
玉自然天下焦燒萬民自死出此下元符固
天炁禳此災度陽九百六之會赤書黑繒
太陽九亥大百六子其年火精消滅萬里无
煙洪水四出天災蕩民中元出此文固天炁
禳此災赤書黑繒
大劫交天地改易金王山海人民鳥獸一時
消滅天地溟涬无復光明以此文固天元始
之炁佩之皆即得化生始分之中刻書金札
以佩身
中央玉寳元靈元老帝君出下元符命
小陽九申小百六酉其年土中出霧障炁障
天晝夜不分七年除民出此下元符固天炁
禳此災度陽九百六之會黄書青繒
大陽九寅大百六卯其年山陵丘壟土地陷
没民无立錐中元出此文固地炁禳此災黄
書青繒
大劫交天地改易金玉山海人民鳥獸萬物
一時消滅天地溟涬无復光明此文固天元
始之炁佩之即得化生始分之中刻書金札
以佩身
西方七寶金門皓靈皇老帝君出下元符命
小陽九亥小百六子其年金玉化消人民水
居飄尸洪流血爲海川出此下元符固天炁
禳此災度陽九百六之會白書赤繒
大陽九巳大百六午其年金石自消兵災蕩
民中元出此文固天炁禳此災白書赤繒
大劫交天地改易金玉山海人民鳥獸萬物
一時消滅天地溟涬无復光明此文以固天
元始之炁佩之即得化生始分之中刻書金
札以佩身
北方洞陰朔單鬱絶五靈玄老帝君出三元
符命
小陽九寅小百六卯其年洪水四出水與天
連人民流散死者无遺出此下元符固天炁
禳此災度陽九百六之會墨書黄繒
大陽九辰戌大百六丑未其年天地枯旱江
海竭乾海底揚塵人民焦死萬无遺一中元
出此文固天炁以禳此災墨書黄繒
大劫交天地改易金玉山海人民鳥獸萬物
一時消滅天地溟涬无復光眀此文以固天
元始之炁佩之即得化生始分之中刻書金
札以佩身
　右出洞玄元始五老赤書玉篇經下
東方赤書玉文十二字則九炁青天之名導
引青帝九炁服食青牙皆朱書白紙上存思
訖而頓服之則九炁不招而自降青帝應聲
而見形五牙堅固於東嶽肝府玉芝而自生
靈童齎眞文於寢側青要輔翼而使令九年
積感變化立成神仙度世萬劫不傾
南方赤書玉文十二字則三炁丹天之名導
引赤帝三炁服食丹牙皆赤書白紙上存思
訖而頓服之則引赤炁而流溢芳芝玄注於
絳宫赤帝降眞於存思受赤文於靈童保丹
牙以永固食三炁於祝融策赤珪以通靈運
五篇以召神長齋感於大寂上天書名於南
窗可謂坐致之而不難永享之而无窮也
中央赤書玉文十六字則中黄天名導引黄
帝十二炁服食黄牙皆赤書白紙上存思訖
頓而服之則上引元炁於九天下注玄膺於
妙門太倉无粮而自充脾府不澳而自薰黄
老應響以玄和靈童披禁而告文黄素運走
給命東西妙哉玉訣爲萬仙之端
西方赤書玉文十二字則西方七炁素天之
名導引白帝七炁服食素牙皆赤書白紙上
存思訖頓而服之七炁天神玄注素暉以灌
溉明石自生玉芝以澳肺宫開明而納眞大
食不哺而自薰素靈應響而驅策參承九天
之門飡之不休壽與元始同年
北方赤書玉文十二字則北方五炁玄天之
名導引黑帝五炁服食玄牙皆赤書白紙上
存思訖頓而服之則玄老負籍於朱陵靈童
題簡於赤文五炁流芝澳於枯宅玉泉滂沲
生於端門神鎮靈闕腎府生薰太玄玉女役
使東西萬劫不衰玄老同存
　右出洞玄靈寳玉訣妙經下
老子曰東方歲星太帝勾芒靈寶東稱符字
通明東嶽泰山官屬四千三百人姓劉字孟
卿直符青要玉女主之於肝於體主兩目左
手脅王東方其時春其行木其音角其色青
其數九法天少陽之炁其獸青龍其日甲乙
諸道土欲求神仙長生不老役使萬神以青
繒爲地朱書爲文盛以青囊著左肘修德行
道其神自詣諸百姓取青石朱刻符文鎮東
方
老子曰南方熒惑星赤帝太皓靈寳南稱符
字太陽南嶽衡山官屬九百九十人姓黄一
姓陳字幼林直符赤圭玉女主之於心於體
主口唇舌胸王南方其時夏其行火其音徵
其色赤其數三法三光太陽之炁其獸朱雀
其日丙丁諸道士欲求神仙長生不老役使
神靈以赤繒爲地黄筆爲文盛以赤囊著心
前修德行道其神自詣諸百姓取赤石黄刻
符文鎮南方
老子曰西方太白星帝少皓靈寶西稱符字
通陰西嶽華山官屬千人姓周字元起直符
素女主之於肺於體主兩耳右手脅王西方
其時秋其行金其音商其色白其數七法七
星少陰之炁其獸白虎其日庚辛諸道士欲
求神仙長生不老役使萬神以白繒爲地墨
筆爲文盛以白囊著右肘修德行道其神自
詣諸百姓取白石墨刻符文鎮西方
老子曰北方辰星帝顓頊靈寳北稱符字通
神北嶽恒山官屬二千人姓徐字子雅直符
玄女主之於腎於體主腰臍陰兩足王北方
其時冬其行水其音羽其色黑其數五法太
陰之炁其獸玄武其日壬癸諸道士欲求神
仙長生不老役使萬靈以墨繒爲地青筆爲
文著背上今當心修德行道其神自詣諸百
姓取黑石青刻符文鎮北方
老子曰中央鎮星帝文昌靈寶中稱符字萬
福中嶽嵩高山官屬九百人姓武字太倉直
符黄素玉女主之於脾於體主腹其王中央
治四季其行土其音宫其色黄其數一法地
中和之炁其獸螣蛇其日戊己諸道士欲求
神仙長生不老役使萬神以黄繒爲地白筆
爲文盛以黄囊著衣領中令縁頸亦可頭上
修德行道其神自詣諸百姓取黄石白刻符
文鎮中央
　右出洞玄自然真一五稱經
无上祕要卷之二十六

无上祕要卷之二十七猶七
　　　上清神符品
佩此符可以經危冒嶮越山跨海召神制鬼
封掌靈嶽所之所向千妖伏側萬靈束形羣
仙侍衛身生異光
　右出洞真神虎内真符
佩此符者威制天地訶叱羣靈控景駕龍位
司高仙瓊音既震則玉華侍側金眞衛兵千
妖喪眸萬鬼滅形
　右出洞真金虎真符
佩太極帝君三元真符盛以錦囊佩於頭上
勿履污穢服符五年得與眞相見九年通靈
徹視坐在立亡役使六甲天給玉童玉女各
十二人乘雲駕龍遊宴玉宫
佩太上寳章符朱書素佩右肘勿污佩之八
年三一俱見矣三一相見之後以金爲質長
白紙雌黄書之本命日日中南向服之畢以
白紙丹筆書之以本命日暮向本命服之
太一制三魂七魄寳命符常以本命之月本
命之日本命之時朱書白紙北向服之若不
知生月日時者唯取知一耳亦可以戊午日
日中時服之
太上寳神招帝君符以八節日日中時朱書
白紙服之
帝君太一内精神符合十二首皆太上元精
之氣也至眞至祕不得妄傳也其别復有太
一外訣符文
　右出洞真太丹隱書經
雲精玉景飛玄生符行事朱書青紙服之朱
書青繒佩之五霞之精能知五霞上昇金華
行之七年同景曜羅
命河九源寳章符行事墨書白紙服之墨書
白素佩之此洪波玉精之炁能知九河内名
變化分形上遊九源下沉水靈行之五年萬
變立成
龍胎保精符行事黄書白紙服之黄書白繒
佩之此龍精九化之炁能知龍胎變景昇崖
上遊九玄下戲九嶷行之五年歷劫不期
解形七變符行事青書黄紙服之青書黄繒
佩之此雷電始凝之精此道極妙分景散形
流光萬化與真合冥
七元耀靈玉符行事朱書青紙服之朱書黄
繒佩之身此七星之精變化隱藏昇景玉庭
右出洞真七轉七變儛天經
内觀開明玉符當以朱書白紙投水中東向
叩齒三通祝修之八年紫雲覆兆身目朗徹
視洞觀九天體生奇光縱景萬變飛行太空
此道至妙傳已成眞人不行於世
流霞開明洞觀玉符東向朱書白紙上叩齒
十二通祝修行九年尅得上仙白日昇天遊
宴玉京
黄炁陽精洞明靈符東向以黄書青紙上叩
齒十二通祝修行九年尅得上仙白日昇天
遊造帝房
大劫度厄寳命長存符大陽九之會洪水滔
天當以青書白絹佩之頭上浮翔清波之上
萬災不能傷保身長命久佩神仙
小劫度厄寳命長存符小陽九之周水火交
横萬災並興當以朱書白絹佩之左肘入淵
不沉入火不然萬害不能害保身長命與天
同壽久佩神仙
　右出洞真青要金根衆經
天帝君受九天丈人九天玉文
當以壬癸日刻青石墨書文埋所住嶽東方
東向叩齒九通祝曰
制萬魔致神仙真人來見玉女衛形
當以甲乙日刻赤石青書文埋所住嶽南方
南向叩齒九通祝曰
制萬魔致神仙真人來見玉女衛形
當以戊己日刻白石黄書文埋所住嶽西方
西向叩齒九通祝曰
制萬魔致神仙真人來見玉女衛形
當以庚辛日刻黑石白書文埋所住嶽北方
北向叩齒九通祝曰
制萬魔致神仙真人來見玉女衛形
當以丙丁日刻黄石赤書文埋所住嶽中央
向壬叩齒九通祝曰
制萬魔致神仙眞人來見玉女衛形
眞訣自明白日昇天祕慎勿傳
　右出洞真三九素語玉精真訣
太上甲乙入木九炁班符朱書立春之日平
旦東向服之
又以正月二月甲寅乙卯之日青書桐板之
上令廣九寸長一尺二寸埋之所住東嶽令
深九尺惟一日也如此法三年一埋不年年
也但存思服御依節行之爾九年青帝及泰
山君无不感降監映兆身也
太上丙丁入火三炁班符朱書立夏之日正
中南向服之
又以四月五月丁巳丙午之日朱書桐板之
上令廣八寸長一尺二寸埋之所住南嶽令
深三尺丙丁惟一日也如此法三年一埋不
年年也但存思服御依節行之爾九年赤帝
君及霍山君无不降見於兆形也
太上庚辛入金七炁班符朱書立秋之日晡
時西向服之
又以七月八月庚申辛酉之日朱書桐板之
上令廣六寸長一尺二寸埋之所住西嶽令
深七尺庚辛惟一日也如此法三年一埋不
年年也但存思服御依節行之爾九年白帝
君及華山君无不降見於兆形也
太上壬癸入水五炁班符朱書立冬之日夜
半北向服之
又以十月十一月癸亥壬子之日朱書桐板
之上令廣五寸長一尺二寸埋之所住北嶽
令深五尺壬癸惟一日也如此法三年一埋
不年年也但存思服御依節行之爾九年黑
帝君及恒山君无不降見於兆形也
太上戊己入土一炁班符朱書太歲之日日
中後向四季服之
又以三月六月九月十二月戊辰己未戊戌
己丑之日朱書桐板之上令廣三寸長一尺
二寸埋之所住中央令深一尺二寸四季惟
四一日也如法三年一埋不年年也但存思
服御依日而行之九年黄帝君及嵩高山君
无不降見於兆形也
太上九源青炁班符常以立春春分之日平
旦朱書青紙上東向服之行事訖朱書符桐
板上記年月日子某郡某縣(某)鄉(某)里(某)嶽
先生(某)甲年若干歲某月生於符下以青石
九兩青絲纏之著符投之東流之水
太上洞源赤炁班符常以立夏夏至之日正
中朱書青紙上南向服之行事訖朱書符桐
板上記年月日子某郡某縣某鄉某里某嶽
先生某甲年若干歲某月生於符下以赤石
八兩赤絲纏之著符投於南流之水
太上洞淵白炁班符常以立秋秋分之日晡
時朱書青紙上西向服之行事訖朱書符桐
板上記年月日子某郡某縣某鄉某里某嶽
先生某甲年若干歲某月生於符下以白石
六兩白絲纏之著符投於西流之水
太上洞川玄炁班符以立冬冬至之日夜半
時朱書青紙上北向服之行事訖朱書符於
桐板上記年月日子某郡某縣某鄉某里某
嶽先生某甲年若干歲某月生於符下以黑
右五兩黑絲纏之著符投於北流之水
　右出洞真九赤班符經
飛靈玉符太極眞人所受服之一年與神同
體萬變縱横形藏玉房其有祕諱不得文書
立春之日東北向服符先微呼八景陰名
飛靈玉符服之二年能乘虛駕晨其有祕名
不可語人春分之日東向服符先微呼八景
陰名
飛靈玉符服之三年隱淪玄霄當以立夏日
東南向服符先微呼八景陰名
飛靈玉符服之四年運身玄虛出幽入无當
以夏至之日南向服符先微呼八景名諱
飛靈玉符服之五年遊宴八宫出入虛房當
以立秋之日西南向服符先微呼八景名諱
飛靈玉符服之六年解形爲萬化身爲千當
以秋分之日西向服符先微呼八景名諱
飛靈玉符服之七年則上宴太清迴化五晨
參龍登虛當以立冬之日西北向服符先微
呼八景陰名
飛靈玉符服之八年則登玉清任適周遊當
以冬至之日北向服符先微呼八景陰名
　右出洞眞隱地八術經
高上玉晨命魔靈幡白書青繒上主制東方
青帝魔靈大王咸保負某嶽先生某甲體眞
合仙俯仰遣東嶽仙官羽輪奉迎甲身上登
玉清宫紫鳳臺如九天信
高上玉晨命魔靈幡黑書絳繒上主制南方
赤帝魔靈大王咸保負某嶽先生某甲體眞
合仙俯仰遣南嶽仙官羽輪奉迎甲身上登
玉清宫紫鳳臺如九天信
高上玉晨命魔靈幡朱書白繒上主制西方
白帝魔靈大王咸保負某嶽先生某甲體眞
合仙俯仰遣西嶽仙官羽輪奉迎甲身上登
玉清宫紫鳳臺如九天信
高上玉晨命魔靈幡黄書黑繒上主制北方
黑帝魔靈大王咸保負某嶽先生某甲體眞
合仙俯仰遣北嶽仙官羽輪奉迎甲身上登
玉清宫紫鳳臺如九天信
高上玉晨命魔靈幡黄書黄繒上主制中央
黄帝魔靈大王咸保負某嶽先生某甲體眞
合仙俯仰遣中嶽仙官羽輪奉迎甲身上登
玉清宫紫鳳臺如九天信
曲素訣辭玄丘大眞書隱文朱書白繒佩身
以威六天之鬼役衆精之神命五帝札五嶽
符川澤召百鬼素經以攝召山之虎豹御百
川之蛟龍駐使萬邪之訣文
九天鳳炁玄丘眞書命魔靈幡連書九尺素
繒上投書佩身若絶世出居則書五色繒畫
命魔靈幡置五方也則制萬靈仰天魔致仙
官
青精保命祕符青書白紙男先服保命符後
服化生丹霞靈符
化生丹霞靈符朱書白紙女先服丹霞靈符
後服青精保命符
朱明保身長存祕符朱書白紙男先服後服
中原黄精符
中原黄精符黄書白紙女先服後服朱明保
身長存符
中元度命保魂祕符黄書白紙男先服後服
金光自然祕符
金光自然祕符白書白紙女先服後服中元
度命保魂符
素靈召神保命祕符白書白紙上男先服後
服玄陰生形上化符
玄陰生形上化祕符黑書白紙上女先服後
服素靈召神保命祕符
通靈長命祕符黑書白紙男先服後服飛仙
騰化祕符
飛仙騰化祕符青書白紙女先服後服通靈
長命祕符
　右出洞真鳳臺曲素經
八鍊金冶化仙眞符以立春之日黄書青紙
投水中沐浴則通身鍊化招日月之玄暉降
眞人於玉庭並黄書青綵佩身八年與眞人
交言降致雲輿飛昇金門之上受鍊於金冶
之池
八鍊丹胎玉符以立夏之日正中丹書黄紙
上投水中沐浴則内外鍊化招仙根於陽精
致黄炁於黄華迴日月以玄映感眞人於玉
宇又丹書黄繒佩身八年眞人下降授兆眞
人飛行太空上昇洞陽之宫
龍景九鍊之符以立秋之日晡時青書白紙
上投水中沐浴則骨髓鍊變招玄暉於紫景
致陽精於飛根納黄炁於水母降眞人於紫
軒又青書白繒佩身八年頭有日圓之明飛
行太空上昇廣靈之堂
日魂鍊精陰符以立冬之日夜半黑書青紙
上投水中沐浴一身血精並被鍊化致日精
於紫景降飛華於八騫鍊五府於玉池運兆
身於廣寒又黑書青繒佩身八年身發金光
項有圓眀眞人下降授兆眞文飛行太空上
昇廣寒之宫
　右出洞真黄炁陽精經
太上洞文龜山眞符以青書紫繒上此符服
之九年閉目存思一旦一夕當見九天仙屬
乘龍駕虬飛遊紫虛上造玉庭身與神眞不
得與世同遊永得長安
東明通眞變景陽霞符
春三月行道思神招靈以黑書青紙東向服
之百日通靈千日見神徹視萬里坐覩自然
役使青眞玉女九人致青宫寶書神仙眞文
又青書黄繒上安所卧席東面以青錦衣之
百日則致青老降座青帝神官侍衛神文營
護行符者身九年自致青霞之雲載兆飛行
所謂精感神降坐致飛仙
南光八鍊丹景四玄符
夏三月行道思神招靈以青書赤紙南向服
之百日通靈千日見神萬日飛仙役使太丹
玉女八人致流金火鈴登仙丹章又赤書白
繒上安所卧席南面以赤錦衣之百日則致
赤老降房赤帝神官侍衛神文營護行符者
身八年則致絳霞之雲載兆身
西精皓靈化景扶文符
秋三月行道思神招靈以黄書白紙西向服
之百日通靈千日見神上真下降與神接顔
役使太素玉女六人致金精日華冶鍊之英
又白書青繒上安所座卧席西面以白錦衣
之百日白老降房白帝神官侍衛神文營護
行符者身六年則致三素雲軿降覆兆身
北玄鬱真鍊景蕭風符
冬三月行道思神招靈以白書黑紙北向服
之百日通靈千日能徹視幽微與神接顔役
使太玄玉女五人致五星上妃夫人靈眞斗
中玄圖神仙寶文又黑書絳繒上安所座卧
席北面以玄錦衣之百日玄老降房黑帝神
官侍衛神文營護行符者身五年則致玄雲
降覆兆身
中央四季之時行道招靈以赤書黄紙向王
服之百二十日通靈徹視逆知吉凶千日天
眞下降與神交顔役使黄素玉女十二人致
黄上八道交真玄録飛仙鳳衣九天靈章又
黄書黑繒上安著所座卧席中央以黄錦衣
之百日黄老詣房黄帝神官侍衛神文營護
行符者身十二年致黄雲降覆兆形玉輿羽
輪昇兆飛行上入太玄之宫
　右出洞真龜山元録經
上元檢天大録文以青筆書九尺黄繒上佩
身當詣本命之嶽祭天眞告九玄盟五靈然
後佩焉九年道未降當繕書二通如法登嶽
更祭天畢便燒之餘灰揚青煙之霄一通埋
之本命之嶽令深九尺所謂上告九天下告
五靈中告萬神永得長生
三元玄臺玉檢紫文受者當以黄筆書青繒
上同祭之於本命之嶽然後佩身九年未昇
當又書一通燒之令灰揚於青煙之霄又書
一通埋之本命之嶽令深三尺佩此文以遊
八方涉五嶽履河源制地靈使萬神九年得
乘三元之軿上昇三元之宫不得冒穢入殗
觸忤天眞輕告宣靈七祖充責身主失仙
　右出洞真三元玉檢布經
高聖帝君曰金闕之内有隱書玉名金閣騰
景上清佩之者則金閣刻玉簡注仙名四瀆
五嶽靈山營衛送迎九年得乘飛雲役玉女
十二人丹書白繒
高聖帝君曰上清金書玉籙上文
有知者飛昇上清位齊四真佩之者則上清
刻書金簡注名神仙告下五嶽以仙官扶迎
青書白繒
高聖帝君曰太極白簡文
有知者飛昇太極宫騰景金闕之中佩之者
太極刻書於簡文注名於神仙四極營衛九
年飛行青書白繒
高聖帝君曰方諸玄素紫名隱文
知者飛昇方諸宫佩之則方諸刻書玄素紫
名九年飛行神仙衛迎五嶽記名青書白繒
高聖帝君曰太清玉籍絳名隱文
知者飛昇太清騰景瓊宫佩之者太清刻書
絳名於玉籍九年通神飛行給玉童十二人
丹書白繒
高聖帝君曰太素瓊簡金書隱文
知者飛昇太素宫上朝三元君得佩之者大
素刻書瓊簡九年降致飛雲白日昇天黄書
白繒
高聖帝君曰南極有丹文紫籙上文
知者白日飛昇上謁南極上元君得佩之者
則南極注名於紫籙九年三元下降授子眞
書白日昇天丹書白繒
高聖帝君曰玄宫上元青金赤書隱文
知者飛昇玄宫騰景上清佩之者目見上元
眞形九年降兆之房授兆眞書即得神仙青
書白繒
高聖帝君曰玄都丹臺白玉金字隱文
知者白日飛玄都佩之者刻書丹臺之名九
年乘空景而行黄書白繒
高聖帝君曰三元宫琳札青書隱文
知者白日昇天上翔三元宫得佩之者刻名
於瓊琳之札九年三元詣房授兆真文神仙
飛行青書白繒
高聖帝君曰玄斗之中玄名籙籍隱文
知者得昇玄斗之中飛行上清之宫刻書玄
斗之名九年神人下降授兆真書行之神仙
黑書白繒
高聖帝君曰五嶽有丹書瓊簡紫籙之名
知者白日昇天飛行五嶽佩之五嶽仙官防
衛兆身五帝刻名於五嶽之簡九年乘空飛
行上昇玄宫青書白繒
太上六甲素奏丹符
甲子素奏丹符朱書白繒佩之以甲子日平
旦朱書東向服之願祝悉目存直甲玉女執
符在前
甲午素奏丹符朱書白繒佩之以甲午日平
旦朱書東向服之
甲戌素奏丹符朱書白繒佩之以甲戌日平
旦朱書東向服之
甲辰素奏丹符朱書白繒佩之以甲辰日平
旦朱書東向服之
甲申素奏丹符朱書白繒佩之以甲申日平
旦朱書東向服之
甲寅素奏丹符朱書白繒佩之以甲寅日平
旦朱書東向服之
六甲丹書符文依甲子日醮受而佩身命神
召靈攝海封山遊行五嶽萬神敬迎役使六
甲上天入淵分形散景七十四方所願立得
所向立成修之九年除致三元乘空飛行
靈飛六甲左右玉女内名玉符
甲子太玄宫甲戌黄素宫甲申太素宫三部
左靈飛玉女頭並頽雲三角髻餘髮散垂之
至腰手中並執玉精神虎之符
甲午絳宫甲辰精宫甲寅青要宫三部右靈
飛玉女頭並頽雲三角髻餘髮散垂之至腰
手中並執玉精金虎符
太極玉精眞訣上符以甲子日始二日服一
以平旦服八節日日中又服之
太極玉精真訣上符以乙丑日如二日服一
以平旦服八節日夜半又服之
此二符是靈飛六甲之宗符也服先齋六日
乃服服之六十日乃得服六十玉女符也主
招神開靈通達萬精長服不廢飛仙長生既
服六十玉女符故當兼修之也男女各符隨
名而用之每至甲子及餘甲日服上清大符
十枚又服太陽符十枚先服太陰也勿令人
見之陽符朱書陰符黑書
　右出洞真七聖元紀經
東方始青陽霞寳真玉符兆欲致青帝玉司
君當以立春春分之日黑書青紙東向服之
并墨書青繒佩之九年玉司削兆死過度兆
生宫遣青霞緑軿迎兆之身
西方少陰皓靈通眞玉符兆欲致白帝玉司
君當以立秋秋分之日黄書白紙西向服之
并黄書白繒佩之九年玉司削兆死過度兆
生宫遣飛霞素雲迎兆之身
南方太陽丹靈洞天玉符兆欲致左宫赤帝
玉司君當以立夏夏至之日青書赤紙南向
服之并青書絳繒佩之九年玉司削兆死過
度兆生宫遣丹霞絳軿下迎兆身
北方太陰玄精玉符兆欲致玄帝玉司君當
以立冬冬至之日白書黑紙北向服之並白
書黑繒佩之九年玉司削兆死過度兆生宫
遣黑雲緑軿下迎兆身
九河玄靈龍嶠玉符兆欲去離負石填河之
役當以本命之日青書黄紙服之三年宿罪
滅根九年河伯出迎入水不沉洪泉萬丈翱
翔青淵大妙之道非真不傳
清微九玄神生洞元之符兆欲不經清微之
天左右三官當以月生三日本命之日青書
白紙服之青書白繒佩身清微天官下衛兆
身九年尅致飛蓋下迎兆身
禹餘玄精保神玉符兆欲不經禹餘天左右
三官當以月生十五日本命之日黄書青紙
服之黄書青繒佩之禹餘大官下衛兆形九
年尅致黄霞玄蓋下迎兆身
赤陽洞炎玄精生身玉符兆欲不經大赤天
左右三官當以月末生十五日本命之日朱
書白紙服之朱書帛佩之赤天之官下衛兆
身九年尅致丹霄飛輿下迎兆身
　右出洞眞四極眀科



无上祕要卷之二十七










无上祕要卷之二十八猶八
　　　九天生神章品
天尊告飛天神王此九天之章乃三洞飛玄
之炁三會成音結成眞文混合百神隱韻内
名故太一試觀攝生十方領會洞虛啓誓丹
青自无億劫因縁宿名帝圖不得參見得眄
篇目九祖同仙
鬱單无量天生神章第一
帝眞胞命元元一黄演之炁
混合空洞炁　飛爽浮幽寥　延康无期劫
眇眇離本條　苦魂沉九夜　乘晨希陽翹
大有通玄户　鬱單降晨霄　黄雲凝靈府
陰陽炁象交　胞元結長命　惡根應化消
桃康合精延　二帝秀玉標　灌溉胞命元
精鍊神不凋　九天命靈章　生神神自超
元君遏死路　司馬誦洞謡　一唱萬眞和
九遍諸天朝　稽首恭劫年慶此榮舊苗
上上禪善无量壽天生神章第二
帝眞胎命元洞㝠紫户之炁
无量結紫户　炁尊天中王　開度飛玄爽
凝化輪空洞　故根離昔愛　縁本思舊宗
幽夜淪遐劫　對盡大運通　帝真始明精
號曰字元陽　嬰兒史百華　結胎守黄房
斬根斷死户　熈頥養嬰童　禪善導靈炁
玄哺飛天芳　華景秀玉質　精鍊自成容
務玄育尚生　羅列備明堂　太虛感靈會
命我生神章　一唱動九玄　二誦天地通
混合自相和　九遍成人功　大聖慶元吉
散華禮太空　諸天並歡悅　一切稽首恭
梵監須延天生神章第三
帝眞䰟命元長靈明仙之炁
須延總三靈　玄元始炁分　落落大範布
華京翠玉尊　明梵飛玄景　開度長夜魂
遊爽赴期歸　炁炁反故根　太帝號陽堂
字曰八靈君　九開迴禄道　胎炁生上元
陵梵度命籍　太一輔精延　泥丸數帝席
三部八景分　魂生攝遊炁　九轉自成仙
琅琅九天音　玉章生萬神　三遍列正位
炁參八晨門　玄關遏死户　靈鎮津液源
應會感靈數　明道潜迴輪　慶此嬰兒蛻
稽首讚洞文
寂然兠術天生神章第四
帝真𩲸命元碭尸㝠演由之炁
寂然无色宗　兠術抗大羅　靈化四景分
萬條翠朱霞　遊魄不顧反　一逝洞羣魔
神公攝遊炁　飄飄鍊素華　榮秀椿劫期
乘運應靈圖　空洞生神章　瓊音逸九霞
一唱萬眞會　騫爽合成家　九轉景靈備
鬱鬱曜玉葩　兜術開大有　一慶享祚多
上聖迴帝駕　嬰兒欻以歌　不勝良晨會
一切稽首和
波羅尼密不驕樂天生神章第五
帝真藏府命　元五仙中靈之炁
翻翻五帝駕　飄飄玄上門　遊步黄華野
迴靈驕樂端　採集飛空景　舊爽多不存
太微迴黄旗　无英命靈幡　攝召長夜府
開度受生䰟　公子輔黄寧　總録具形神
玉章洞幽靈　五轉天地分　炁鍊元藏府
紫户自生仙　數周衆眞會　啓陽應感繁
玉女灌五香　聖母慶萬年　三界並歡樂
稽首禮天尊
洞元化應聲天生神章第六
帝眞靈府命元高眞沖融之炁
應聲无色界　霄映冠十方　迴化輪无影
㝠期趣道場　靈駕不待轡　朗然生神章
空洞諒无崖　玄爽亦爲强　練胎反本初
長乘飛玄梁　蘄畜喪天眞　散思候履常
斬伐胞樹滯　心遊超上京　願會既玄玄
悟我理兼忘　介福九天端　交禮地辰良
混化歸元一　高結元始王　稽首儔靈運
長謝囂塵張
靈化梵輔天生神章第七
帝真元府命元高仙洞笈之炁
玄會統无崖　混炁歸梵輔　務猷運靈化
潜推无寒暑　乘數構眞條　振袂拂輕羽
瓊房有妙韻　汎登高神所　圓輪无停映
真仙森列序　上上霄衢邈　洞元深萬巨
秀葉翳翠霞　停蔭清泠渚　邀翫怡五神
繁想嘯明侣　五難縁理去　沖心自怡處
爽䰟隨本根　亹亹空中伫　七誦重關開
豁滯非神武　運通由中發　高唱稽首舉
高虛清明天生神章第八
帝真華府命元真靈化凝之炁
清眀重霄上　合期慶雲際　玉章散沖心
孤景要靈會　焕落景霞布　神襟靡不邁
玉條流逸響　從容虛妙話　靈音振空洞
九玄離幽裔　感爽无凝滯　去留如解帶
明識生神章　高遊无終敗　玄景曜雲衢
跡超神方外　應感无方圓　聊以運四大
研心稽首誦　衆聖並稱快
无想无結无愛天生神章第九
帝真嶽府命元自然玄照之炁
无結固无情　玄玄虛中澄　輪化无方序
數來亦叵乘　誰云无色平　峨峨多丘陵
㝠心縱一往　高期清神徵　良遇非年歲
劫數安可稱　浮爽縁故條　反胎自有恒
靈感洞太虛　飛步霄上冰　津趣鼓萬流
潜凝眞神登　无愛故无憂　高觀稽首昇
　右出洞玄九天生神章經
　　　九天瓊文品
太霄琅書乃九天王飛霄之曲瓊文帝章乃
九天之上文並以元始之初生於自然虛洞
之中虛皇玉帝受之於是天王仍記名焉
鬱單无量天王瓊文第一
太霄空洞炁　結炁成雲營　我王挺神匠
有化若无形　无形中有真　有真无中生
眇莽玄虛上　蕭蕭元始精　法景朗妙覺
玄運來相征　列宿羅玉宇　飛霞超緑瓊
焕落三晨曜　流光鬱紫清　携衿玉景臺
解憩戲鳳城　迴霄登九嶺　以啓不窮齡
誰能同此遊　可來尋余名　余名甚易知
安在東華庭　自可朝玄都　精微思帝靈
棄去雲外念　專一守黄寧　披誦太霄章
三關自當明　玄降徘徊輦　虛遣飛霞軿
九天雖云遐　妙想安爾形
上上禪善无量壽天王瓊文第二
靈運啓空洞　金眞秀瓊胎　法景大寂庭
玄化自相推　歷劫淪九㝠　與眞契幽期
三晨告元始　運通自來綏　匡轡明霞上
流精耀玉支　顧眄无中有　混合似嬰兒
父寧與母精　逍遥戲鳳臺　落景遊雲房
獨妙誰能知　合慶離羅門　解褉紫霄崖
若欲相尋索　精研琅書辭　迴轉瓊文章
天王自當之　洞存帝一尊　以爲求仙基
絶念棄外想　常使心神夷　積感致眞降
鬱然焕羽儀　拔度七祖根　咸同登雲階
玉章映高靈　瓊文難尋思　二妙以相和
各稱本不齊　子欲戲九玄　但誦太霄詩
萬劫在俄頃　勿憂天應遲
梵監天王瓊文第三
澄清无毫穢　結炁成紫暉　丹霄映監天
羅布西南迴　三晨明列宿　七轉朗太微
靈風迅奇香　玉籟聲何悲　神鳳翔瓊林
群仙振羽衣　天王乘運征　握節總萬機
虛輪擲空洞　遼朗九天扉　携提霄中賓
解衿入瓊幃　敷爛扶晨炁　耀羅焕玉階
陵梵映朱日　千景翼靈輝　飆飆元化内
玉輦正徘徊　公子命虎符　總攝萬神歸
拔滅七祖根　窮魂皆仙飛　琅書慶雲庭
瓊文洞虛微　精研道日鮮　億劫靈不衰
萬化隨運遷　乃知妙者希
寂然天王瓊文第四
宴景太寂鄉　迴風迅瓊輪　丹霄翼緑輿
神公輔帝尊　翳翳九化外　離離開趣門
徘徊金羅上　嘯歌慶靈雲　三唱朗玄覺
五迴道乃分　金房焕嵯峨　流精何紛紛
左顧見无英　右眄覩白元　履昌度黄籙
太一挺命根　爲我記仙籍　授我度命文
清唱運天眞　靜息理百關　帝一鎮靈宫
法服飛青羣　相與契何許　合會九天端
有日若无期　皇華正四貞　至念棄餘念
道從玄中傳　靈感各有運　至學故多全
不驕樂天王瓊文第五
空中生紫煙　鬱勃翳華宫　流明順運迴
丹霄映緑房　翼輔虛中景　耀靈焕十方
萬帝由眞運　莫若九天王　體結自然秀
含炁挺虛宫　理化正四維　號爲衆帝宗
落景乘八煙　總統輪空同　朝遊西臺館
夕𢠾扶桑宫　攝板玄國録　拔度華青童
桃康定命籍　明初保劫功　流眄无崖際
萬化隨運通　飛步誦太霄　幽尋元始蹤
積思感至寂　以致登玄聦　宿基流餘慶
七祖返南宫　五苦非所履　結友在太空
靈嶽非常宅　飛雲是我龍　結携九巔眞
偶景以成雙　何爲坐囂穢　婆娑待命窮
化應聲天王瓊文第六
高靈秀空洞　凝炁結朱煙　摇節迴九霄
飄飄天帝眞　瓊臺耀巖阿　紫鳳鬱玉麟
虛歌逸幽宫　蕭條雲上人　携契七映房
金羅焕中田　天王正九色　飛仙有億千
洞陽鬱靈標　爲兆度命年　丹華朗朱日
流芳灌兆身　仰掇月中漿　九源降液津
永保不終劫　内外洞虛鮮　積思感太空
洞得无極淵　形與混合同　遊宴莫能旋
梵寳天王瓊文第七
三晨朗幽夜　流霞耀金日　丹房焕嵯峨
靈香繞瓊室　公子合慶堂　履昌携帝一
三元混合宫　微言甚幽密　兆欲度命年
靜思勿雜匹　寂若雖云无　眞從空中逸
慶加靡不周　七玄自蒙拔　積福有重基
宿根咸消滅　瓊文有妙章　斯篇愼忘失
存念至靈諱道降同玄一
梵摩迦夷天王瓊文第八
九玄洞元炁　紫素凌玉霄　靈秀焕金門
神融茂瓊條　豁落紫虛館　慶雲隨化消
淵響叩靈機　法鼓振太幽　宴景玄晨闕
流迴薄雲飆　匡轡九天外　運駕以逍遥
徘徊紫霞峰　容冶玉皇朝　萬劫不俄頃
倏欻二象交　虛庭无稽遲　去來順運寥
大化不改度　三晨洞靈標　琅書慶神室
瓊文理清謡　含秀自玄挺　反容非華翹
波梨答惒天王瓊文第九
玄炁結九霄　紫虛朗太陽　飛瓊凌華英
流精凝玉霜　天眞乘運迴　薄雲茂玄梁
㝠會自相感　丹霄映輕行　幽期高晨府
携契朝玉京　靈化沖漠裏　寥寥冥運鄉
流芬翳朱日　迴風迅奇香　焕爛金門上
瓊臺吐玉英　蘭芝盈玄谷　仰嚥六胃昌
神逸感寂宫　幽思徹洞鄉　執契太霄館
師真瓊帝章
太霄琅書瓊文帝章皆以九玄微辭九天王
於空洞之中元始之先玄歌理命遊慶霄庭
音句虛微玄中而生神眞寶訣故著靈篇得
行此道位同九天微思至諱存神念真靈垂
告感自然登晨
　右岀洞真太霄琅書瓊文帝章



无上祕要卷之二十八
无上祕要卷之二十九猶九
　　　三十二天讚頌品
太上道君清齋持戒於西那玉國鬱察山浮
羅之嶽敷黄金薦地白玉縁階七寶瓔珞光
明焕日黄雲四纏紫霞三帀
元始天尊皆諸天大聖十方至眞无極神王
天仙飛仙地仙五帝眞人浮空降席流光朗
徹二景㝠合太上道君不勝喜悅前進作禮
上白天尊今日衆聖迴降空山羣真歡樂不
比於常伏願天尊賜命西宫上玄真人披空
洞之弦和自然之靈章使未見者見未聞者
聞天尊歡喜而言空洞靈章諸天玉音上宫
所重祕不下傳今既良讌歡樂難稱運非常
會理不容藏今當普告三十二天齋眞合和
披誦靈章於是道君稽首稱慶諸天歡喜而
各作頌曰
太黄皇曾天頌
梵行冠大羅　淳風抗玄紀　天形有常存
觀世翻然理　屢踐不終劫　探幽度生死
三乘通便路　清虛无塵滓　長夜息對魂
地獄五苦解　劒樹不摇條　刀山不傷體
門有浩劫公　地无夭年子　今日慶期會
諸天並歡喜　不勝情欣悅　高唱稽首禮
太明玉完天頌
宴景玉完上　遊輪躑玄都　逍遥太明中
長燈焕翠羅　靈風拂重雲　龍阜鬱嵯峨
上有飛天人　羽衣互紛葩　下有龍漢民
皆是浩劫家　五道息對䰟　九幽罷三塗
天馬運東井　長源无巨沙　不聞孤䰟聲
但作興樂歌　斯樂今无極　當柰來運何
清明何童天頌
无色何童上　梵元理太清　華綺麗玉京
黄雲纏四軿　紫林翠南阜　飄風振朱瓊
鳳嘯長夜開　十轉九幽明　鳥母遏天河
龍負寒井缾　五道絶對根　三塗不羈兵
迴旗徵天魔　黄幡校北營　洞章度幽䰟
三界無謡聲　上有福德宫　下有更生形
是爲元始法　妙哉空洞經　喜慶稽首誦
高唱歡萬齡
玄胎平育天頌
平育抗三層　迴神度十方　上披長夜户
下朗九幽房　苦魂乘慶歸　飛行入福堂
山无對怨人　但有浩劫公　元始迴玉駕
黄旗召靈風　掃除五道場　縁對乘運通
飛天並歡樂　慶我長生宫
元眀文舉天頌
圓綱舞空洞　紫輪偉玉庭　文舉敷丹暉
三便理玉清　離羅曜長庚　九夜焕高明
三界无死魂　億劫皆成靈　巍巍十聖公
梵行飛天經　一誦諸天禮　十轉枯骨生
七玄昇朱宫享福入无形
上明七曜天頌
乘景遊三素　高奔日月宫　七耀焕上清
鬱儀晞琳房　消魔非洞友　結璘以我朋
迴度十天人　齊啜飛華皇　朝飡五雲炁
夕噏三晨光　魔夷无世界　偏无五道場
億劫並皇民　稱爲福德堂
虛无越衡天頌
虛无梵大羅　飛綱儛天關　推度總元紀
四炁晝夜分　九會非常運　號曰越𢖍門
天地理自定　歡樂豈常存　此爲福德界
自生不惡根　柰何來運促　代謝不齊辰
度今悼來生　故誦哀樂文
太極濛翳天頌
濛翳焕重虛　曜靈映朱扉　三十二天童
錦披飛青衣　把幡執命籍　攝召苦魂歸
長夜披五户　朗朗九幽開　太極長生宫
名入並仙飛　法門度天人　億劫自相隨
七祖離苦根　長歌昇紫微
赤明和陽天頌
赤明開元圖　陽和迴上虛　元始敷靈篇
十部飛天書　開度九幽祖　萬遍道自居
五阜秀琳宫　生死福德廬　自无黄籙簡
苦根焉得除　長齋誦靈章　五靈互相扶
功成天地基　世世慶有餘
玄眀恭華天頌
恭華十方經　迴解諸天音　敷行遍五道
㧞度好尚心　黄魔徵大魔　赤書滅高林
三界通玄路　天心悲魂吟　拔過八難庭
逍遥玉綺岑　身入衆梵行　長樂七寳林
永享无極慶　劫劫自相尋
曜明宗飄天頌
曜明高映　宗飄通玄　元始開圖
敷落五篇　赤童掌録　黄雲四纏
八威備衛　靈獸侍眞　華光飾發
反香拂塵　綺合長阜　𨔼迴十天
高唱空洞　飛步入玄　枯魂昇陽
灰骸還人　神王度命　乘虛駕煙
禮誦靈章與劫同年
竺落皇笳天頌
皇笳攝元　竺落總神　白簡度品
青籙定仙　黄江迴靈　赤書招眞
靈風鼓旗　十絶繞騫　日精鍊䰟
枯骸生津　十轉八難　功登飛天
洞章命魔　稽首上玄　滅落九夜
斷絶胞根　名度南玄　保命三便
虛眀堂曜天頌
虛明大梵　梵行大館　元公臨正
司命執算　是日嘉慶　五道披散
錦雲仰迴　月華下灌　朱童度苦


靈章拔難　七玄昇軒　十轉登漢
七寶林中歡樂璀璨
觀眀端靖天頌
端靖理運　十迴觀明　龍漢蕩蕩
五欲不生　下有沌民　上有三靈
滅度九道　轉輪魂形　五帝監度
魔王保明　休息宿對縁　來運乘福生
歡樂无終已逍遥三界庭諸天齊十聖
稽首誦洞經
玄明恭慶天頌
玄明洞虛　流暉九霞　恭慶承梵
靈風散華　長魔迴仙　赤文攝魔
召龍負水　鳥母卑河　九幽開夜
休息三塗　五苦長解　地獄清和
斬根絶對　反生王家
太焕極瑶天頌
太焕既振　極瑶承浮　開清九門
三便飛流　長更續命　玉燈朗嵎
圓華營瑛　黄雲四敷　迴風混合
百神召无　公子執籍　太一度符
司命㧞死　生骸起灰　逍遥七寶
林中熈遊　十聖齊眞　飛天同儔
出入法門　萬劫何憂
元載孔昇天頌
元載衆梵炁　孔昇綱八羅　敷雲迴金門
虹映焕朱霞　上有授生童　飛天互參差
食炁長息穴　嚥津黄水華　開夜㧞朽體
還童反素牙　身入不死劫　名繼玉靈都
神玉定仙籙　五帝符大魔　保明三界難
世世爲仙家
太安皇崖天頌
太安皇崖天　紫微映朱日　上有八會炁
靈風鼓慶室　五老携賔駕　宴景西鬱察
金童數帝席　神公輔太一　命靈盟五符
攝魔度仙秩　寒庭開夜窗　對魂被幽出
萬萬善縁生　億億惡根絶　天有福堂賔
地无牢獄結　不勝三界清　五神歡且悅
顯定極風天頌
極風羅八員　碧雞啓扶摇　風轉八員迴
長更朗幽遼　天通九夜清　衆聖命羽飄
飛步七寳園　大小悉逍遥　高唱誦靈章
一遍諸天朝　十轉衆生度　苦魂返舊條
朗朗大有明　惡縁應神消　斯運眞難喻
柰何來運彫
始皇孝芒天頌
始皇元一炁　上梵玄中精　運周塵沙劫
開化度衆生　龍漢承康界　開圖號赤明
妙哉元始公　倏欻敷三靈　五帝承符會
赤書朗長㝠　十部大乘門　衆聖讚洞經
飛步旋玄都　三洞繞宫城　神王稽首唱
魔王伏眞形　三徒息不掠　朽骸自然榮
南堂多福賔　世爲歡樂庭　但恐塵沙訖
福盡天地傾　運來非時求　苦哉難爲情
太黄翁重天頌
太黄翁重天　德爲三界宗　上有鑒天君
總領鬼神宫　開度生死户　安置善惡方
縁對互相尋　勞心總陰陽　諸天並慶集
歡樂不比常　於是三塗解　罷除五難場
刀山落鋒刃　九幽開夜光　苦魂披重幽
飆飆昇福堂　輪我三乘門　世世生仙王
无思江由天頌
无思无色界　眇眇元始初　江由映高玄
焕落五篇舒　十天緑羅室　義和皎重虛
五老飡圓宫　妙童飡靈墟　仰噏長更井
練胎反嬰孩　太一保命録　南陵㧞夜居
九幽无死䰟　門有更生軀　宿對五苦斷
劫劫生仙廬　諸天並稱慶　蕭條誦靈書
上揲阮樂天頌
阮樂飛玄景　丹雲敷三羅　迴旗徵萬靈
鍾鼓召天魔　掃通九幽逕　龍鳥負長河
飄飄无色上　清元蕩難波　紫微焕七臺
騫樹秀玉霞　衆聖集琳宫　金母命清歌
雙成陽妙曲　一唱飛天和　十唱五苦解
夜魂披重羅　七神返靈胎　朽骨還更華
福堂饒清賔　地獄无對家　運役自然炁
於是息三塗　一暢萬劫感　慶賀西玉那
无極曇誓天頌
曇誓高澄　虛落十迴　青精始周
元炁敷暉　大有通明　赤帝徘徊
五符流焕　元公放威　萬靈伏爽
羣魔消摧　天清地除　九幽廓開
億劫苦對　承運各歸　斬根絶胞
死尸生輝　七祖受靈　皆得仙飛
滅度无極　福慶巍巍
皓庭霄度天頌
皓庭映十　素暉西浮　朱童振杖
策靈九丘　飛步攝魔　制靈召无
總炁御運　元始熈遊　倏欻四八
大象交周　歷度開生　五帝焕符
十轉迴玄　法澤滂流　地藏發泄
金玉滿隅　死魂競歸　白骨生軀
逍遥高臺飛天爲儔
淵通元洞天頌
元洞皓明　太白上精　金仙黄母
號曰素靈　右俠月女　左帶扶生
七元吐光　日童擲鈴　威振淵通
焕赫奔星　總歸萬方　受度仙庭
炁不繞死　梵行生生　金闕積簡
上有劫名　功滿昇度　月宫鍊形
欲得羽衣　當妙朱嬰　朱嬰相度


簡入華青　五帝携别　降致飛軿
七祖同歡俱登上清
翰寵妙成天頌
妙成上京　玄範化通　周迴梵行
彌落十方　无形乘運　觀世大公
左日右月　德有威光　一明天地
生死普隆　諸苦㧞難　長離北酆
冠帶南治　林落朽容　朽骸起步
飛登太空　逍遥玄虛　衣食福堂
元始同縁　世世仙王
秀樂禁上天頌
秀樂劫運　禁上迴神　周歷諸天
三十二關　輪舞空洞　倏欻上軒
諸聖朝慶　齊禮玉門　飛行步虛
蕭條靈篇　慶霄流明　反香瑞塵
月水瑩華　日精鍊仙　飛景四滂
金玉纏旋　大運㝠會　萬劫蒙遷
生死同樂　熈怡欣欣　飛天携提
遊宴紫晨　握運留年　永享自然
无上常融天頌


常融灌靈炁　諸天承其眞　集探日月華
奔景步結璘　上啜无上道　長更續暮年
不樂騰天飛　取度經北玄　蕩蕩龍漢始
无有惡對民　但患仙者苦　樂爲遊方圓
飄飄乘運歸　亦不爲苦辛　經古履來會
今得同天賔　齊景西那都　肆歡善因縁
開度七祖奔　萬始集福堂　冠帶飛天羣
振翮洪波上　麾我度命幡　俄頃二儀判
倏欻謁帝尊
太極賈奕天頌
眇眇大羅天　太極玉清畿　賈奕沌元炁
八通坦幽微　梵行无景色　高固无傾危
數盡大劫交　獨爲澄清暉　天地並化消
衆聖皆競歸　旋繞七寶臺　躡空振羽衣
遨遊玉園圃　瓊林何萋萋　熈怡不悟朝
倏欻大運迴　此時樂何樂　靈寶焕眞儀
五文植玄根　豁落諸天開　生過大羅界
大小悉仙飛　今日衆眞會　元始難常希
撫掌和空洞　絃歌一何悲　高唱稱萬劫
太上命長麾
　右出洞玄空洞靈章經
无上祕要卷之二十九










无上祕要卷之三十猶十
　　　經文出所品
九天之王萬炁之本宗衆帝之祖先乃九炁
之精源以天地未凝三晨未明結自然而生
於空洞之内溟涬之中歷九萬劫而分炁各
治置立九天日月星辰於是而明萬炁流演
結成道眞元始上皇高上玉虛並生始天之
中三十九帝二十四眞遂有宫闕次序之官
上皇寶經皆結自然之章以行長生之道不
死之方符章玉訣皆起於九天之王傳於代
代之真至三五改運九靈應期後聖九玄道
君推校本元以歷九萬億九千累劫上皇典
格多不相參道君以中皇元年九月一日於
玉天瓊房金闕上宫命東華青宫尋俯仰之
格揀校古文改定撰集靈篇集爲寶經三百
卷以付上相青童君
太霄琅書乃九天王飛霄之曲瓊文帝章乃
九天之上文並以元始之初生於自然虛洞
之中虛皇玉帝受之於九玄
太微黄書八卷素訣乃合於九天玄母結文
空胎歷稔劫數以成自然之章太皇中年歲
　右出洞真太霄琅書妙經
洞真金真玉光八景飛經
元始天王名之八景飛經
廣生太真名之八素上經
青真小童名之豁落七元
大上道君名曰隱書玉訣金章
　右出洞真金真玉光八景飛經
洞真大洞真經
東華上仙曰太上八素隱書
南華上仙曰大洞真經
北華上仙曰蕭條九曜豁落七元上經
玉皇中仙曰太上高聖八景玉籙
　右出洞真大洞真經
洞眞太上九真中經
一名天上飛文
一名外國放品
一名神州靈章雖有四號故一書耳
　右出洞真太上九真中經
洞真玉晨明鏡金華洞房雌一五老寳經
一名三元玉晨法
一名雌一隱玄經
　右出洞真玉晨明鏡金華洞房雌一五老
　寳經
洞真中央黄老君八道祕言經
太虛真人南嶽赤松子曰此經或名九素上
書或名太極中真玉文或名八道金策
　右出洞真中央黄老君八道祕言經
洞祕神籙經
小有經下記曰三皇治世各受一卷以治天
下有急召天上神地下鬼皆勑使之號曰三
墳
後有八帝次三皇而治又各受一卷亦以神
靈之教治天下上三卷曰三精次三卷曰三
變次二卷曰二化凡八卷號曰八素
　右出洞祕神籙經
洞玄真文赤書玉訣經
東方九炁青天眞文赤書
一名生神寳真洞玄章
一名東山神咒八威策文
南方三炁丹天真文赤書
一名南雲通天寶靈衿
一名九天神咒
一名赤帝八威策文
中央黄天真文赤書
一名寶劫洞清九天靈書
一名黄神大咒
一名黃帝威靈策文
西方七炁素天眞文赤書
一名金真寳明洞微篇
一名西山神咒
一名八威召龍文
北方五炁玄天眞文赤書
一名元神生眞寶洞文
一名北山神咒
在西旬九月上甲之日放梵寶王國之天神
化奇挺法運皇篇靈圖隱方結成真文
紫度炎光神玄變經者非紫度炎光有本文
乃是神經自生空虛之中凝炁成章玄光炎
映積七千年其文乃見太微天帝君以紫簡
結其篇目金簡正書其文仍記爲紫度炎光
神玄變經者從玄中變而名焉
九天丈人告三天玉童曰九丹上化胎精中
記乃生九玄之初結太空自然之炁以成寳
文二十四真三十九帝悉所修行
隱地八術乃紫清帝君遊隱之道去變之訣
舊文乃有八卷變化八方藏形隱景之事
外國放品經皆玄古洞空之書自然之章謂
是上真帝皇以下及學仙得道莫不受音於
太空
太上黄素四十四方皆九天之上書八會之
隱文也是以太上大道君命上清高仙太極
真人科集品目陳其次序合爲黄素神方四
十四首太上九赤班符五帝内真經乃九天
之炁飛玄羽章結成玉文
太上神虎眞符太眞九天父母所出
太微天帝君金虎玉精真符乃太元上景自
然金章之音
太上神宗玉綬神虎内真符太眞九天父母
所出
高上玉晨鳳臺曲素如是九鳳文憂樂之曲
玄丘太真皆九天自然之炁結而成焉
又高上玉晨憂樂之曲空生鳳臺之上靈文
明於五方金音逸朗於十天九曲上眞皆鑄
金爲簡紫筆書文
八素真經乃玄清玉皇之道
又有地仙自復有八素經論服王氣吐納之
道也
又有九素經論召鬼使精行厨檢魂魄之事
神州七轉七變儛天經凡上清寳經三百卷
玉訣九千篇符圖七千章皆出元始高上玉
章禀承自然之章玄古之道
　右出洞玄真文赤書玉訣經
三九素語玉精真訣
上相青童君曰三九素語出於九帝三眞命
咒之辭理炁停年開解靈關五藏華鮮
　右出三九素語玉精真訣
龍景九文紫鳳赤書
太上閑居崚嶒之臺金華九曲之房說
龍景九天紫鳳赤書
瓊宫五帝靈飛六甲内文
太上六甲素奏丹符
五帝内眞通靈之文
靈飛左右六十上符
右並生於九玄之中結清陽之炁以成玉文
　右出龍景九文紫鳳赤書
玉珮金璫太極金書
元始天王與太帝君欣靈瑞於太空請上法
於九天啓誓告靈清齋霄庭是日忽天光昏
翳日月晝㝠三日三夜碧雞啓晨時有九日
煥明東方玄光朗曜天元復真青烏來翔口
銜紫書集于玉軒飛空下降玄授天王太帝
二君尅齊高天奉受真文
青要紫書金根衆經乃九天真王受空玄自
生之章
三天正法乃與元始俱生太上所受
石精金光藏景録形神經乃是高聖玉帝所
出
金真玉光太上隱書太上大道君所受九玄
之精
　右出玉珮金璫太極金書
大洞眞經三十九章
此經之作乃自古玄微十方元始天王所運
　右出大洞真經三十九章
洞玄赤書經
元始洞玄靈寳赤書五篇真文生於元始之
先空洞之中
又云五老靈寳五篇真文元始天書生於空
洞之中爲天地之根
又云元始赤書五篇真文上清自然之書九
天始生之玄札空洞之靈章成天立地開張
萬化
　右出洞玄赤書經
洞玄智慧大戒經
元始天尊以開皇元年七月一日於西郍玉
國鬱察山浮羅之嶽長桑林中授太上大道
君智慧上品大戒法文
　右出洞玄智慧大戒經
洞玄通微定志經
天尊曰卿並還坐吾欲以思微定志㫖訣告
之其要簡易從易得悟不亦快乎二眞曰思
微定志爲有經也天尊曰都无文字二眞曰
斯徒𧢻壁无底大癡如无文字何從得悟答
曰即時一切經書本无文字也今日之言不
亦經乎
　右出洞玄通微定志經
　　　經符異名品
洞眞黄庭内景經
一名太上琴心文
一名東華玉篇
　右出洞真黄庭内景經
洞眞高上滅魔玉帝神慧隱書經
高上滅魔殺鬼上法
一名九天命靈文
高上九天驅除玉帝神慧
一名九天驅除神咒内法
　右出洞真高上滅魔玉帝神慧隱書經
洞眞金根經上
上清玉霞紫映内觀上法
一名金精石景水母王胞經
一名採服日根招霞之道
　右出洞真金根經上
洞眞九赤斑符五帝内眞經
一名白羽中林飛天九符
　右出洞真九赤斑符五帝内眞經
洞真丹景道精隱地八術經
一名乘虛馭空
一名隱輪飛霄
一名飛靈八方
一名解形遁變
一名迴晨轉玄
一名隱地舞天
　右出洞真丹景道精隱地八術經
洞眞三元玉檢三元布經
一名三元玄臺玉檢紫文
一名九天真書元始檢地之録
一名三元虎書
一名飛天上真
一名檢仙真書
一名太真陰陽靈籙三元章
　右出洞真三元玉檢三元布經
洞真黃氣陽精三道順行經
一名藏天偃月
　右出洞真黃氣陽精三道順行經
洞真九丹上化胎精中記
一名瓊胎靈曜
　右出洞真九丹上化胎精中記
洞真太丹隱書
一名帝君七化變景九形
一名太一三度帝寳五精
　右出洞真太丹隱書
洞真玉珮金璫太極金書上經
玉珮以九天䰟精九天之上名曰晨燈
一名太上隱玄洞飛寳章
金璫以九天䰟靈九天之上名曰虹映
一名上清華蓋陰景之内真
　右出洞真玉珮金璫太極金書上經
洞真瓊宫左右靈飛六甲上符
一名玉精眞訣
一名景中之道

一名白羽烏翮
　右出洞真瓊宫左右靈飛六甲上符
隱元上經
洞真經三十九章高上元皇道君元始自然
玉章
一名太真道經
一名三天龍書
　右出隱元上經
洞真神州七轉七變舞天經
一名藏景匿形
一名出有入无
　右出洞真神州七轉七變舞天經
洞真太微黄書八坦上經
第一名八坦四門高上經
第二名九靈中華紫素
第三名上元録金安明
第四名玉室寶雲中曜
第五名三氣九變水火母
第六名太微中神五道步空飛行
第七名石景金陽素經


第八名九天八録交帶眞文
一名八威制天文
　右出洞真太微黄書八坦上經
洞玄太極隱注經
太上玉經隱注曰上清之高㫖極眞之微辭
飛仙之妙經也靈寳經或曰洞玄或云太上
昇玄經皆高仙之上品虛无之至真大道之
幽寳也三皇天文或云洞神或云洞仙或云
太上玉策此三洞經符道之綱紀太虛之玄
宗上真之首經矣豈中仙之所聞哉
　右出洞玄太極隱注經


无上祕要卷之三十

无上祕要卷之三十一猶十一
　　　經德品
五老靈寳五篇真文元始天書生於空洞之
中爲天地之根靈尊妙貴法教威嚴三元開
張德冠諸天有一十四德
一者其德如太虛空无蕩蕩爲元始之宗
二者其德如虛无无中生有有中歸无
三者其德如大道威靈恢廓爲神明之寳
四者其德如天澄清高虛廣覆无邊
五者其德如地開張廣納无毫不載
六者其德如三光照耀諸天普受光明
七者其德如高真敷演玄教爲天中之尊
八者其德如神人廣度一切普受自然
九者其德如大玄清開廣置爲神仙之都
十者其德如雲雨一切萬物普受其蔭潤
十一者其德如風一切萬物受其施洩
十二者其德如四時一切萬物受其成生
十三者其德如泰山保固元祚安靈鎮神
十四者其德如大江蕩蕩无礙莫不開容
靈文妙重斯一十四德其德如之巍巍高範
量難可勝嶽蔭神流萬劫无窮開明元化莫
不由焉
　右出洞玄赤書經
老子曰太上靈寳常先天地始生從本无數
劫來混沌自然道真者也在道爲道本在法
爲法先十方神人皆始於靈真
老子曰混沌之初微妙之源開闢以前如有
靈寶自然眞文象帝之先吾爲靈寶大道之
淵門受其精妙即爲天地人之神
老子曰太上靈寳生於天地萬物无象空洞
大道之常運于无極无爲而混成自然貴不
可稱尊无有上故曰太上大无不包細无不
入理妙叵尋天地人所由也在天五星運炁
日月耀光在地五嶽致鎮山高海淵在人五
體安全
夫天无靈寳何以耀明地无靈寳何以表形
人无靈寳何以得生是故萬物芸芸以吾爲
根以我爲門何以爲根門吾有靈寶文
老子曰蛇得靈寳化爲神龍鳥得之變爲鳳
凰凡獸得之改爲麒麟凡夫得之號曰聖人
何謂聖人子有通聖真文能服之𨔼戲五嶽
逍遥于空改易五内變化形容役使鬼神通
微十方隱見无常登高乘雲遠𨔼高清
老子曰靈者通道也能通大道至靈致役萬
神寳者能與天地相保故曰靈寳太上道之
極尊
老子曰國之將興修致此文人欲富貴不老
能致靈寳天子得之鳳凰來儀五星合度日
月光耀四方賔伏天下清晏妖惡不生諸侯
同歸壽與天地萬兆不衰諸侯得之列宿合
光利國宜家位主昇遷長生久視終保无殃
大夫得之長延无窮貴位重禄昇進王侯
　右出洞玄五稱經
高上三元布經乃上清三天真書上真玉檢
飛空之篇上元檢天大録下元檢地玉文中
元檢仙眞書
三元篇曰玉檢之文出於九玄空洞之仙結
自然之炁以成玉文九天分判三道演明
天无此文則三光昏翳五帝錯位九運翻度
七宿奔精
地无此文則九土淪淵五嶽崩潰山河倒傾
學无此文仙官不降地官不營九天之上不
書玄名徒勞爲學道无由成其法高妙三元
祕篇有得其文位加仙卿
　右出洞真三元玉檢經
道言昇玄經者蓋天地之要道德之宗上聖
所尊貴鬼神所畏服其高則出九天之上其
深則通九地之下千變萬化道盡於此
太上曰吾前世爲求神仙鍊石服芝正得延
年雖壽千年萬歲死輒更苦雖有力能移山
駐流懷藏日月故不免三塗八難後遇无上
天尊得聞靈寳經並齋法案經修行千有七
載得成眞道遂見過去將來現在三世善惡
之事
道陵曰不審昇玄以何義故願垂哀念分别
解說使將來有縁得了幽奥
道言汝所諮問甚爲眞要吾當判說諦聽勿
忘夫昇者上也是諸十方大聖不生不死真
人得道者莫不昇度三界上登金闕身生水
火與空合德彌綸至精遼豁无窮上包諸天
羅於无涯下入无底妙於細微昇上无形湛
體自然
玄者无光之象无物之狀迎之无首追之无
後近不可以親遠不可以疏總統大妙天中
之天真中之眞神中之神有得之者即名昇
玄
道陵曰弟子成真以來身登玄官經今九載
方得受聞昇玄妙經
　右出昇玄經
高上老子曰道家經之大者莫過五千文洞
玄洞真之詠也此書虛遠誦之致大聖爲降
雲車寶蓋馳騁龍駕白日昇天五千文是道
德之祖宗眞中之眞不聞穢賤終始可轉讀
敷演妙義則王侯致治齋而誦之則身飛仙
　右岀洞玄請問經
　　　經文存廢品
天尊言我歷觀諸天從億劫以來至于今日
上天得道高聖大神及諸天真人九官五嶽
飛仙之人莫不悉從靈寳受度而得爲真斯
經尊妙度人无量大劫交周天崩地淪四海
溟合金玉化消萬道勢訖而此經獨存其法
不絶凡是諸雜法導引養生法術變化經方
攴散雜俗並係六天之中慾界之内遇小劫
一會其法並滅无復遣餘其是太清雜化符
圖太平道經大小品經並周旋上下十八天
中在色界之内至大劫之交天地改度其文
仍没无復遺餘其玉清上道三洞神經神真
虎文金書玉字靈寳真經並出元始處於二
十八天无色之上入劫周時其文並還无上
大羅天中玉京之上七寳玄臺災所不及
　右出洞玄靈書度命經
道言吾法輪妙經從无數劫來有如塵沙歷
劫不足爲譬天地成敗非可勝數衆經盡消
而吾經不滅隨運轉輪開化日隆廣度无極
經中之尊猶如諸天開化无有是經其法不
行如是一切施張教法此經最爲其先如衆
星普耀此經如月盛最爲其明照耀十方猶
如三界闇㝠不消是經如日之出普照諸天
无不朗清猶如萬川之流是經如湯谷之淵
爲巨海之源无不歸宗猶如須彌之高是經
如玉京之山无不包藏此經微妙與天地長
存諸天元王高仙上真无億數量莫不奉命
此經如是普濟衆生學與不學廣開法門上
理三光中調陰陽下開萬生皆從受覆蔭㧞
度七祖開濟窮魂生死傷敗莫不成就輪轉
不滅如船渡人
　右出洞玄法輪妙經
　　　遇經宿分品
七聖玄紀迴天上文或以韻合或攴類相參
或上下相會以成字音或標其正諱或單複
相兼皆出玄古空洞之中高聖撰集以明靈
文後學之士名參其篇得受寳訣自然上仙
然有六合復有七傷寳之則合忽之則亡有
分之身勤加精誠長齋靈阜遠尋幽山燒香
行禮晨夕誦經棄諸雜想心注太真尅得玄
降白日飛騰
凡後學之士或名不書玄簡而備得寳經者
皆以己身有宿世重德豐柯垂蔭慶逮其身
或身有㝠功志分出群單心苦行上感玉皇
四極所奏五嶽記名致遇經師得受寳文如
使精勤不犯七傷則致真人下降授其真文
得見上聖玄紀之文者皆以玄古有飛仙之
分尅書於未生之象逆注於玄虛之篇既禀
人道青宫疏名四司所保五帝所證玉虛結
藏紫絡植根骨有奇光舉形合仙四極潜降
陰授寳文太一定籍司命改年䰟固魄安六
骨結真萬神總具尅成上仙
高聖帝君曰凡得七聖玄紀迴天九霄雖未
昇騰皆青宫疏名告下五嶽符諸靈山河海
司官防衛其身玉童玉女各十二人侍衛靈
文奉經行真此玄挺應會埋合自然上聖皆
以逆注青籙位准仙卿須以道備四真諧房
降下靈輿白日登晨俯仰之格隨品進仙此
道遐妙非以常學所可闚聞
高聖帝君曰凡有玉骨丹文列名帝圖得見
七聖玄紀
凡有金髓紫臟名題金札得見隱書内文
凡有神奇異毛紫胞玉絡名標上清得見白
簡上篇
諸有流精紫光内照外纏寶藏金容名書玉
虛得見青籙之文
諸有神挺應圖瓊胎紫虛名題東華得見七
傷檢文
高聖帝君曰後學有好尙務勤修人和行柔
包弘四大觸類有容如此之人皆玄名題於
帝籍紫字結於玉篇納炁啓於神圖德尙顯
於合仙内則太極監映外則總大匠之宗功
滿道備則自然白日昇天
　右出洞真七聖元紀經
紫微夫人說王母言曰九炁陶鑄太一運神
子既得爲人人亦衆矣自无太一靈簡三元
金名司命隱符五老紫籍雖受天炁而生皆
不得聞見至道
子又无玄官紫札上皇寶名太一玉籙東華
隱圖三元銘神太帝參魂者雖受天之性既
得暫聞至道亦不能修爲爲不能久久如不
固固而不專專不能洞適可隱存五嶽登行
常生之塗耳不得八景超霄浮煙控暉飛騰
靈羽踊躍太无
又无瓊臺羽札流雲五板太一金閣五皇隱
籙後聖七符空山石函丹臺素章玄黄五行
天母抱圖太上圖名保真秀景光鍊神軀之
録者皆不得見洞真玄經覩帝君之變又不
得聞消魔神虎智梵之詠又不得聞太上隱
書八素之辭又不得聞太洞真經三十九章
金真玉光豁落七元
諸學真之人而受此書皆有太帝目名西華
宫有琅簡蘂書於紫宫當爲真人者乃得此
文乃是子未生之前五千歲己有玄名定録
當遇此經子勿以始受此書而謂非宿命之
分
　右出洞真太丹隱書經
凡名參上清金書玉籙者得見太上衆文籙
凡名參太極白簡青文者得見除六天文三
天正法
凡名參方諸玄素紫名者得見太微靈都婉
轉眞文
凡名參金闕玉名者得見九老仙都玄流紫
極元君真書
凡名參太清玉籍絳名者得見清和宫天帝
君真書
凡名參太素瓊簡金字者得見紫微玄宫玉
帝飛天真書
凡名參玄都丹臺白玉金字者得見玄洲仙
伯開天萬仙真書
凡名參南極丹文紫籙者得見崑崙墉臺飛
天真文
凡名參玄宫青金赤書者得見蓬萊高上眞
書
凡名參三元宫琳札青書者得見天帝丈人
黄上真書
　右出洞真三天正法經
若有金名東華緑字存上清者得遇此符
　右出洞真神虎内符
非有瓊籙玉名刻簡三清者皆不得金虎内
符及聞太上之玉篇
　右岀洞真太微天帝君金虎眞符
自无金名蘭臺丹字紫房不得見聞此書
　右出洞真金元羽章玉清隱書
有金名玉字列圖者骨藏生華當得此文
　右出洞眞消魔大王白神内祝文
若有金骨玉名名參清宫得有此文
　右出洞真高上滅魔神慧隱文
若有玄圖帝簡緑字上清金骨玉藏當得此
文
　右出洞真金房度命内眞經
凡有金名帝簡紫字上清得受此文皆宿挺
應仙青宫記名
兆身无奇炁特鍾自然合神神光内照羽暉
映玄太素生五藏七靈入泥丸骨有五帝之
玉暉血有流金之浩泉如此皆天仙之相自
无此天相亦終不與此經師相遇
　右出洞真高聖金元八景玉籙經
上祖青童曰凡有金骨玉體名參青宫得有
此文
　右出洞真素靈大有妙經
自非有金闕玉名及緑字東華皆不聞見此
二章之篇目
又云自非宿有飛玄天仙之骨録者莫得而
見聞
　右出洞真鬱儀奔日赤景玉文太上玉晨
　結磷奔月黄景玉章
若有金書東華得見此文則宿運應仙
又云自非金名玉格莫得聞見求仙之夫无
五符佩身五嶽仙官不衛兆形
　右出洞真紫度炎光神元經
若有骨相值合或精求苦念感徹上清得見
此文其名便已逆注青宫依科奏簡便成眞
明矣
　右出洞真青要紫書金根衆經
玄映上道玉清高靈之文皆授宿有玄名九
天刻簡來生金書玉籙琅虬瓊文應爲真人
者
　右出洞真迴元九道飛行羽經
若有金名東華緑字紫庭得受妙篇位登玉
清又云子有玉骨得見此文
　右出洞真三九素語經
若有玄圖帝簡録字紫清金骨玉髓名書青
宫九天王自當遣四極真人下授兆身瓊文
帝章也若有宿縁遵遇明師玄挺運會應得
此文剋成上仙
　右出洞真太霄琅書瓊文經
夫有宿命應得見此文者皆玄挺開會必有
神仙定分
　右出洞真黄炁四十四方經
有金名玉骨寳字上清得有此符佩之三年
便得爲五嶽真人
　右出洞真九赤斑符五帝内真經
宿有玉名應爲神仙真人者有能究其篇者
有金名東華書字鳳闕乃得見此文
　右出洞真玉晨鳳臺曲素上經
若有金名玉字列奏玄圖應得此文
　右出洞真黄炁陽精三道順行經
南極上元寳祕玉檢之文自无金骨玉髓玄
名帝圖不得見其篇第
　右出洞真三元玉檢布經
有骨相合仙名書帝籙之人乃得有其文
　右出洞真九丹上仙胎精中記經
當傳骨相合仙之人有得見者太極書名奏
之上清
　右出洞真玉佩金璫太極金書上經
有金名列於上清精丹感於九天得見此經
　右出洞真元真洞飛二景寶經

无上祕要卷之三十一

无上祕要卷之三十二猶二
　　　衆聖傳經品
黃帝曰大洞玉清之文皆皇上高真所修不
傳地上之士洞玄上清之經時當下教以授
至學之士洞神三皇之書傳訓下世鎮化佐
國扶濟兆民
　右出洞神經
高上帝君告上相青童君曰凡諸天文三十
六國九地之音皆玄古洞空之書自然之音
諸天上真帝皇以下及學仙得道莫不受音
於太空佩文以遊行
　右出洞真外國放品經
結九元正一之炁以成憂樂之辭明於玄臺
之上字方一丈文蔚煥爛洞明九天七寳華
光流曜上清玄都丈人受之於太空後以鳳
文真書玄授於太上大道君道君傳太極真
人太極真人以傳東海方諸青童大君
　右出洞真鳳臺曲素上經
神虎真符太真九天父母所出太真丈人以
傳東海小童九天真王以傳太上道君
　右出洞真神虎真符
高上玉帝以傳太微天帝太微天帝以授後
聖太平道君
　右出洞真高上神慧隱書
上相青童君曰九天丈人三天玉童同時傳
太帝君太帝君以傳南極上元君上元君以
傳西王母西王母以傳太微天帝君天帝君
以傳金闕聖君金闕聖君以傳上相青童君
青童君傳西城王君使付後學應爲真人者
　右出洞真三元素語玉精真訣
太霄琅書者乃九天仙王飛霄之曲瓊文帝
章者乃九天之上文并以元始之初生於自
然虛洞之中虛皇玉帝受之於九玄經萬劫
傳於太真王太真王以傳太華真人三天長
生君太和真人東華老子南極總司禁君西
臺中候北帝中真九靈王子太靈真妃赤精
玉童玄谷先生南嶽赤松中山王喬紫陽真
人西城王君中皇先生趙伯玄等並修受此
經
　右出洞真太霄琅書經
金鐺太霄隱書玄真洞飛二景寳經以傳高
聖玉晨太上大道君三天玉童西龜王母紫
精太素三元君中央黄老帝太帝以傳天帝
君太微帝君南極上元禁君皇天上清金闕
帝君
　右出洞真玉佩金鐺經
太真九都上皇太極四真人受之於太上玉
晨高聖道君
　右出洞真靈飛六甲内文經
九天丈人曰九丹上化胎精中記太帝君以
傳南極夫人南極夫人以傳太微帝君太微
帝君以傳後聖金闕帝君金闕帝君以傳上
相青童君青童君更撰集施用上下次第付
西城真人
　右出洞真胎精中記
太上玉晨高聖君受之於九玄七千年乃傳
太極真人東華大神方諸青童扶桑暘谷神
王清虛真人告盟於上清裂金以誓身有其
文者即隱淪八方有修其術則乘虛駕空口
口而受不得妄傳
　右出洞真丹景通精隱地八術經
凡上清寳經三百卷玉訣九千篇符圖七千
章皆出高上玉帝禀承自然之章玄古之道
其道祕在九天之上大有之宫相傳玉文以
付上相青童君
　右出洞真七轉七變儛天經
八素真經者乃玄清玉皇之道也上皇天帝
以此書授太微天帝君三元紫精道君真陽
元老君此三君受書施行道成後以付太上
道君太上道君以傳後聖李君李君以傳太
虛真人南極赤松子使下授學道宿有金名
者
服日月皇華之道元始以經傳高上玉皇九
天王九天丈人於空玄之中表文於西龜之
山玄授於西王母太上大道君受之於九玄
以傳扶桑大帝君金闕帝君受之於北元以
傳上相青童君大帝以傳四極真人玄古之
道炁炁相胤真真相傳
　右出洞真太上八素真經
太帝天帝太微天帝三君昔受玄丹上經於
太上大道君施行道成上補玉帝之真臨昇
霄之日太帝以經傳西王母太上天帝君以
經傳南極上元君太微天帝君以經傳金闕
聖君聖君傳上相青童君青童君傳涓子
　右出洞真太微天帝君玄丹上經
太上寳章傳於太帝君太帝君傳天帝君天
帝君傳太微天帝君天帝君傳金闕帝君金
闕帝君付東海青童君
　右出洞真素靈下有妙經
九赤者乃九天之炁飛玄羽章結成玉文元
始丈人以傳太上大道君元始天王以傳南
極上元君太上以傳扶桑太帝太帝以傳太
微天帝君太微天帝君以傳後聖金闕帝君
金闕帝君以傳上相青童君青童君以傳南
極上元君上元君以傳洪崖先生洪崖先生
以傳太極四真人皆炁炁相傳
　右出洞真九赤斑符内真經
如是九天鳳文憂樂之曲玄丘太真皆九天
自然之炁結而成焉靈文表異於空玄之中
經九萬之劫玄都丈人受之於太靈以傳太
上大道君道君傳太極真人真人以傳東海
方諸青童君
　右出洞真鳳臺曲素上經
昔上元夫人以隱文授太和玉女太和玉女
授幼陽君
　右出洞真玉清隱書經
玄都仙王昔受之於太微三老西城玉君昔
受之於龜山王母
　右出洞真太微黄書經
青要紫清帝君之别號受元皇帝紫書妙訣
皆衆經之要祕九天之上書八會之隱文也
玉帝命高上總仙君科集寳目合爲衆經以
紫光繒文金簡爲篇皆出上皇玄古之道高
聖所撰集以成傳於青要帝君帝君傳上虛
皇九靈道君道君傳太素高靈洞耀道君道
君傳南極上元君上元君傳天帝君天帝君
傳太微天帝君天帝君傳後聖九玄帝君帝
君傳上相青童君披九天三關之大法太帝
之上篇以傳天帝君天帝君以傳南極上元
君上元君以傳太微天帝君太微天帝君以
傳金闕帝君金闕帝君以付上相青童君使
教後學應爲眞人者
　右出洞真青要紫書經
金真玉光八景飛經乃生九天之上元景之
先玄光流映若亡若存玄精晻靄洞耀瓊宫
積七千餘劫其文甚明仰著空玄之上太虛
之中覽之不測毁亦不亡於是九天丈人以
建始元年受之於空玄以傳元始天王廣生
太真太上大道君青真小童五老上真三十
九帝上皇先生萬始道君南極上元紫素三
元君西龜王母太素三元君太真夫人上皇
先生以傳紫清帝君元始天王以傳黃石先
生三天玉童太上太道君以傳東海小童紫
微夫人後聖九玄金闕帝君以付上相青童
君太極四真人西城王君如是寳訣皆上真
口口相傳
　右出洞真金真玉光八景飛經
如是寳文太帝君常所寳祕以傳天帝君天
帝君以傳南極上元君南極上元君以傳太
微天帝君太微天帝君以傳金闕聖君金闕
聖君以付上相青童君使教應仙之人
　右出洞真天關三圖七星移度經
八天虛皇帝君受之於九空太上以傳玉清
帝君帝君以傳消魔大王大王以傳五常上
眞君眞君以傳高上玉皇玉皇以傳太帝太
帝以傳太上大道君大道君以傳太微天帝
君天帝君以傳後聖九玄金闕帝君帝君以
付上相青童君
玉清鬱悅郍林昌玉臺天九暉大晨隱書金
玄内文元始先生所佩以傳鬱羅眞人
玉清高桃厲冲龍羅天觀靈元晨隱書金玄
内文九老仙都所佩以傳廣靈丈人
玉清碧落空歌浮黎天總晨九極隱書金玄
内文玉清高元君所佩以傳南極上元君
玉清𨚧摩坦婁于翳天沓曜旋根隱書金玄
内文九天真王所受以傳太上大道君
玉清扶刀蓋華浮羅天玄景晨平隱書金玄
内文太素三元君受之於元始天王以傳太
和玉女
玉清貝渭耶渠初默天合暉晨命隱書金玄
内文扶桑大帝受之於大霄真王以傳太微
天帝君
玉清冲容育鬱敵沙天齊暉晨玄隱書金玄
内文西王母受之於北極皇上先生以傳赤
精上真君
玉清單緑察寳輪法天高上龍煙隱書金玄
内文後聖九玄金闕帝君受之於高元虛皇
淳景君以傳上相青童君
　右出洞真高上金玄羽章經
太上大道君告北極真公曰九星上法玄映
之道吾昔受之於元始于今七億萬劫經天
地成敗萬品衰滅而其道獨存今猶修之於
雲景之上而不能忘之於時節者意玩此道
高妙愛樂夫人之接遇也况來生始學飛鷃
之舉而不知幽尋步空之法何由得重霄之
門觀天地之始終子既無此道特與九晨乖
域夫人絶遊也徒有玄名帝録超卓高騰正
可得策駕雲龍𨔼眄五嶽但不死而已矣如
望踐斗魁𨔼步華晨騰景玉清當未期也當
匡御劫運封掌十天科簡玄籙理判神仙宜
受此法以綜萬生今出相付子祕而修焉真
公於无量壽天以金羊銀鴈列帛華晨之下
奉受訣文修之以傳方諸青童君
　右出洞真迴元九道飛行羽經
太上大道君昔受飛行羽經九真昇玄上記
寳言紫文緑金之字超空躡虛浮景之道於
玄清上宫虛皇真道君後太上道君以其要
傳上清帝君帝君傳上元太素君又傳太微
天帝君帝君施行真祕以傳晨中黄景君黄
景君以傳皇初紫靈君紫靈君以傳中央黄
老君黃老君以傳九微太真玉保金闕上相
大司命高晨師青童大君以此文教授當爲
真人者
　右出洞真太上飛行羽經
上清清微天始青正法六天文元始傳九天
父母萬始先生
三天真書一名金陽洞靈文三天玉章所出
傳皇上先生
太上衆文籙太上傳金闕帝君三元玄臺告
六天符傳太上玄老
三天正法傳鬱絶眞王
三天九微玄都太真陰陽靈籙上元章太帝
丈人受之於太虛无上真君
太微靈都宛轉真炁三方文九天眞王以授
太上丈人
九老仙都玄流紫極真元君受之於三天玉
童驅虎豹符九炁丈人受之玄私陰陵上帝
清和宫天帝君皇熙真書太上元君以授黄
軒紫微玄宫玉飛天真書太清元始天王以
授西王母
玄洲仙伯開天萬仙真書東海小童以授得
道人崑崙墉臺靈飛天真太上大夫以授衆
仙得道者蓬萊高上真書玄成清天上皇上
皇以傳寧封
　右出洞真三天正法經
南極上元君受之於高上投盟天空以傳太
微天帝君帝君傳西龜王母王母傳金闕帝
君帝君以付上相青童君使授後學
　右出洞真黄氣陽精經
智慧觀身大誡元始天王太上高聖君相與
登洞真之堂說而誦之以傳太微天帝及太
極高仙王公口口而已不書於文
　右出洞真觀身大誡經
智慧隱經道行大願上誡寶眞品太上虛皇
傳太上大道君道君傳太微帝君帝君傳九
微太真太真傳太極大法師及傳太極高仙
王公不告諸中仙
　右出洞玄安志經
太上玄一真人曰太上真一勸誡法輪妙經
太上虛皇昔傳太上大道君道君傳太微天
帝君天帝君傳後聖金闕上帝君命付仙卿
仙公仙王已成真人不傳中仙
　右出洞玄法輪經
　　　傳經年限品
凡上清寳三百卷玉訣九千篇符圖七千
章舊科皆萬劫一傳自六天罷退三道正明
運度相促至道應行改科七百年聽傳若七
百年内有至心骨相應玄録字上清者皆得
依盟而傳
　右出洞真七轉七變儛天經
諸有太上飛行羽經昇玄九道者聽三千年
六傳遇其人一日頓授之
依九天格九萬年一出太上大道君又告青
童君曰九天有禁萬劫一傳今運度交周炁
反上清道運應行於金臺依玄科七百年有
其人聽三傳
太上羽經躡步天綱九晨君及九星夫人空
常内名步玄隱化高虛上道及高皇玉帝之
禁書也依九天格萬劫一出自開皇以來椎
運歷數其運度促皇上出命使太上大道君
傳於後學應爲真人者九千年聽三傳若九
千之中有其人聽頓傳傳授限竟不得復出
　右出洞真迴元九道飛行羽經
百年之中有上學真人未見是文聽傳二人
　右出洞真三元玉檢布經
洞真天關三圖七星移度經七百年一出
依四極明科使七百年中得傳三人
　右出洞真黄素四十四方經
依上皇之初舊經萬劫一傳三天立正改七
千年聽得三傳七百年内有其人亦聽三傳
　右出洞真太上素靈大有妙經
初令三百年得宣傳一人却七百年乃復得
傳一人
　右出洞真九真中經
依四極明科七百年内聽三傳百年内有其
人聽再傳
　右出洞真元始變化寶真上經
玉清隱書有四卷乃高上玉皇昔受之於玉
玄太皇道君禁書玉皇所寶妙祕以付太極
四真人使掌祕藏之五千年内聽三授授於
上清之真人若一年遇三人亦聽授之限過
不得復傳
　右出洞真太上隱書經
依科七千年有骨相合仙名書帝録之人得
傳今有其人七百年中聽得傳三人
　右出洞真九丹上化胎精中記經
太上素靈有大玉篇九真明科皆傳骨相合
真之人依上皇之初舊經萬劫一傳三天立
正改七千年聽得三傳七百年内有其人亦
聽三傳
　右出洞真雌一内神寶玉名經
九赤者乃九天上炁飛玄羽章結成玉文其
道至妙依科七千年一傳
　右出洞真九赤斑符内真經
靈文表異於空玄之中經九萬之劫玄都丈
人受之於太虛後青童君傳宿有玉名應爲
神仙者七百年三傳百年有可授者聽傳二
人
　右出洞真高上曲素上經
昔上元夫人以隱文授太和玉女七百年當
授合真通玄之人
　右出洞真玉清隱經
洞真高上金玄羽章經依科皆七百年聽傳
合仙之人
四真人曰依四極明科七百年内傳三人當
爲真者
　右出洞真神丹籙形靈九經
洞真青要紫書經依玄科七百年内聽三傳
舊科皆經萬劫一傳自六天罷退三道正明
運度相促至道應行改科七千年聽傳若七
百年有至心骨相應玄者依盟而傳
　右出洞真高上元始道章經
三天頌文三天元始祕於三素之房九曲瓊
室千年一傳
青童君曰自唐之後得此文乃七千人皆得
馭飛龍而玄昇晏鴻翮而騰翔或託形輪化
潜引而飛空也如此不可具記依三天格制
七百年一出
　右出洞真三天正法經
洞真太霄琅書經萬劫傳於太真王
太虛真人曰此太上之靈文登辰妙道七百
年聽三傳上宰王君曰百年之内有二人可
授之
太上曰修行五星之道出傳之始七百年中
得三傳限盡藏之五嶽不復得出
　右出洞真八素眞經
奔日月之道上清太極九皇四真人之所寶
祕玄虛元君之玉章三百年得傳一人却後
七百年仍復得傳一人
　右出洞真結璘奔月經
此皆太上之書皆有定科七百年中得三傳
過此不得復出
　右出洞真金書玉字上經
依科七百年内若有金名東華紫字上清合
眞之人聽得三傳自無此骨祕之玉闕萬劫
不宣紫書丹字月䰟隱音百年之内有金名
帝圖録字者得傳一人
　右出洞真黃氣陽精三道順行經
招靈致真豁落七元之符上古之科萬劫一
傳今有其人七百年中聽得三傳
　右出洞真金真玉光八景飛經
迴天九霄得道之篇五老仙都左公堂録瓊
宫依四極明科萬劫一傳
　右出洞真七聖元紀迴天九霄經
祕於九天之上太微靈都之宫依四極明科
萬劫一傳若有玄圖録字骨命值仙七百年
聽三傳
　右出洞真太微黄書經
太上太極真人曰學道者受此經後四十年
傳一人已延壽者四百年傳一人得地仙者
四千年傳一人得天仙者四萬年傳一人得
无上洞寂太上至真者四萬劫傳一人得太
上靈大法傳授法科備矣
　右出洞玄五稱文經
太上大道君曰吾昔受之於元始天王使授
仙王仙卿上真真人不傳中仙自無玄圖帝
簡玉名上清不得見聞九天禁書四萬劫一
傳
　右出洞玄真文要解經
洞玄智慧經千年三傳
洞玄法輪經九天有命皆四萬劫一出
天尊告飛天神人曰明眞格四萬劫一行今
冒禁相付慎之又云七百年依盟而傳
　右出洞玄九天經
洞玄安志經千年三傳
大虛真人告太極左仙公曰依太上大法四
萬劫得傳一人吾受經得成眞已授五十四
人仍子五矣
　右出洞玄自然經
依明真大科四萬劫一行又云四百年中有
其人聽傳
　右出洞玄黄籙簡文經

无上祕要卷之三十二

无上祕要卷之三十三(三十四/同卷)子一
　　　輕傳受罰品
扶桑大帝當以經傳太極四真人諮於西龜
王母王母告大帝曰上皇之年所以爲學得
見寳文便位登玉清者皆密脩寳道祕靈不
宣於口不形於人潜感至寂以致上真故道
貴隱寂化于無形出于無聲自我受真經於
九空己經累億之劫未傳三人至中皇元年
末乃到北元天中經西那之國靈鏡人鳥之
山耆萊之岫於靈宫之中凝九玄正一之炁
結而成字後聖九玄金闕帝君來見靈文使
命仙都運毫寫而盟天修行道成位登金闕
高上以我輕洩天寶削我真元之號退降散
靈官五百年中方得復於本真元始所以置
四司五帝之官部於神兵者正以欲檢於漏
洩罰於風刀如此可不慎哉後學如林無一
人得仙何意皆由輕洩道文流放天真道既
不降天罰潜彰進退失志獨死空山徒勞無
獲痛恨可言道非勤而不告非勤而不行得
見眞經當密行求靈神真易感計日成仙
　右出洞眞八素眞經
上清天皇地皇人皇大字皆大有清虛妙法
洞玄寶文自無金名方諸青宫不得知聞有
其文者傳非其人冒殗履穢不恭有靈違犯
其禁七祖受考責充右官經山食火經一掠
化生非人之道
洞玄靈寶上經大劫小劫符玉訣上清寶文
玄洞之道自無玉骨玄圖紫字緑名不得見
聞有其文者而不崇奉穢慢眞文輕露宣洩
流放非眞有犯其禁七祖充責考屬右官罰
以刀山火鄉之難三塗五苦三掠得過生非
人之道
高上大洞眞經三十九章素靈大有妙經雌
一玉檢五老寶經金華洞房紫書上文龜山
元籙白簡金根上清太霄琅書瓊文帝章上
宫寶篇凡三十一卷此獨立之訣乃高上玄
映之道洞天玉清寶文極於已成眞人有金
官玉藏名書帝簡籙札紫庭得受此經不恭
科怠慢不信天眞輕洩聖文使世見聞爲玉
童所奏七祖父母被考
　右出洞眞四極明科
紫書丹字月䰟隱文妄說以告三人死没鬼
官不得成仙
　右出洞眞黄炁陽精經
太上曰洩漏天文隱書已告天帝誅其三祖
又下三官絶其身命生被水火死爲下鬼
　右出洞眞太上八素眞經
高聖君曰受七聖玄紀迴天九霄白簡青籙
之文師授不盟輕洩寶文弟子受而無信竊
披玉篇同被風刀之考七祖充責三塗五苦
萬劫不原五帝神兵恒紏漏洩明慎奉行
　右出洞眞七聖元紀經
受曲素訣辭之法不交人物求感㝠應必可
授者乃得傳之傳非其人妄洩寶經則七祖
父母受㝠栲於地獄
　右出洞眞曲素訣辭經
夫有宿命應見此文者必有神仙定録也玉
帝寶祕不傳於世妄說之者則九天刺姦奏
於帝君言子之罪太上使五帝神兵罰子之
身七祖父母受考水官
　右出洞眞青要紫書經
自無玄名於丹臺緑字於玉清不得而輕傳
自非神挺異骨登玄嶽而告盟列金青以誓
靈此文不可得而授其音不可得而聞輕洩
七祖充責己身殞喪負考三塗
　右出洞眞玉珮隱元洞飛内文經
太上道君曰夫有宿命應得見此文者皆玄
挺開會必有神仙定分此之神經不傳於世
又妄說之者則三天刺姦上聞帝君告子之
罪以爲宣漏之愆
　右出洞眞黄素四十四方經
傳之違科負盟三祖考于水官已無仙冀死
爲下鬼
　右出洞眞藏景録形神經
合眞之人當得此文得者寶祕勿妄輕傳洩
露靈篇九祖被考充責鬼官
　右出洞眞太霄琅書經
傳授之法皆師及弟子相授以崇玄祕授非
其人不遵法度爲洩宣天寶漏慢違誓死爲
下鬼及七祖受風火之罪自非同契寧當閉
口
　右出洞眞九眞中經
師不依年限而授弟子則身受風刀之考
　右出洞眞變化寶眞上經
九赤者乃九天之炁飛玄羽章結成玉文輕
洩宣露傳非其人七祖獲考身没河源
又曰受者不關天靈侍經玉童玉女列奏高
上罰以五帝神兵輕洩者罰於九祖考滅已
身受而不盟殃延七祖身被風刀自然天經
故上元君告於五帝曰經非盟而不告受不
關而失眞彼此死生之責學者宜依文而奉
焉
　右出洞眞九赤斑符五帝内眞經
輕洩寶文失盟形殘七玄之祖受考鬼官
　右出洞眞龍景九文赤書經
傳非其人身入風火七祖父母長考于水官
　右出洞眞金虎眞符
傳非其人爲北帝所奏殃延七祖長充鬼責
身没形殘
　右出洞眞高上玉清刻名内文

无上祕要卷之三十三












無上祕要卷之三十四
　　　師資品
太上曰汝等將來世欲流通靈寶内教者有
十一事信著萬民爾可得宣傳此經
一者奉誠完具内無毁滅
二者賑紿孤老貧窮有慈愍心
三者勸人遠惡修善殷勤如父子
四者不求名譽稱虧若一也
五者幽隱之處勤行禮拜修諸功德如處大
衆
六者不欺使民信之如四時
七者忽棄榮華位不加身
八者捨遠妻子獨處閑靜
九者親近賢智博問善道
十者道在幽㝠不可固必與賢者論議莫自
專執
十一者常行謙卑恭敬於人是爲十一事通
内教行當勤奉學
太上告子明曰學道之人聞法如饑欲食見
可師之人如病得醫何惜謙下當如世間貧
窮之民爲衣食故債力自役爲人給使不辭
勤劇不避貴賤長幼唯財是與學道之人亦
復如是求法事師莫擇貴賤勿言長幼言我
年以大而彼年少彼是賤人我是高士夫若
生此心者故懷死生俗閒之態不解至眞平
等之要此人學道徒望其功耳人无貴賤有
道則尊所謂長老不必耆年要當多識多見
以爲先生不得言彼學在我後我學在前云
何更反師彼作此念者是愚癡嫉妬之黨非
吾弟子道當謙下推能讓德唯善是從不得
自高慢物獨是非彼此是學道深病汝等教
將來世慎之慎之
太上曰弟子受道雖多猶應敬其本師本師
亦應謙下弟子所以然者夫得道度世莫不
由師學之有師亦如樹之有根縁有根故枝
條扶疏夫學道之人亦以本師爲基漸次成
就大智大智既能成就復能成就小智如樹
由根生子子復生根展轉相生則種類不絶
從師受道漸漸增益德過於師還教於師所
謂道貴人賤義類如此
道陵曰若如尊教本師者復爲弟子之義若
其受道儀軏法式當復云何先師後師誰應
施敬
太上曰先師後師並皆有敬所以爾者本師
者學之根也譬如爲山由于一匱之土漸漸
得其高大本師者亦復如是乃爲發蒙之基
後師者備成也喻如嚴裝服飾衆事已辦唯
未加冠不可以行人事後師亦復如是學道
雖久上法未備不能得道
　右出昇玄經
陰君口惟余垂髪少好道德棄家隨師東西
南北委放五經避世自匿二十餘年名山之
側寒不遑衣饑不暇食思不敢歸勞不敢息
奉事聖師承顔悅色面垢胼胝乃見哀識齒
　右出道迹經
善人不善人之師不善人善人之資不貴其
師不愛其資雖知之迷是謂要妙
　右出老子道經
老子曰學不得明師焉能解疑難吾道如毫
毛誰當能明分上世始以來所更如沙塵動
則有載劫自惟甚苦勤
　右出西昇經
太上玄一眞人曰師者寶也爲學無師道則
不成非師不度非師不仙故師我父也子不
愛師道則不降魔壞爾身八景龍輿焉可得
馭太極玉闕焉可得登子今學上清之道希
求昇騰永享无量之福慢師行道求肉飛之
舉謂投之夜光失爾一往也
太上玄一眞人鬱羅翹告太極左仙公曰子
積劫念行損身救物開度有生惠逮草木託
身林阜守情忍色恭禮師宗勞弗厭極苦志
篤勵乃有至德致紫蘭臺金闕上清宫有瓊
文紫字功德巍巍行合上仙太上命太極眞
人爲子三洞大法師今復命我來爲子作第
一度師子可復座我當告子開度法輪勸誡
要訣
太上玄一第二眞人光妙音告左仙公曰子
輪轉生死與善結縁歷劫積稔代代不休棄
榮委禄投身幽阜饑寒嶮巇念道不言欽仰
師寶恒如對神仁和心柔坐起欣欣長齋苦
思時不敢虧精感凝徹故名摽上清太上命
我爲子第二度師當具告子三塗五苦生死
命根勸誡要訣
太上玄一第三眞人眞定光告左仙公曰子
七世有惠割口救窮仁及鳥獸潤灑子身子
又積勤躬奉師寶寒不思裘饑不爽口艱苦
林岫注心不替紫藏納眞項生奇光致高上
曲降錫加仙卿以酬昔德豈不巍巍乎太上
命我爲子第三度師今當告子无量妙通轉
神入定勸誡要訣
　右出洞玄法輪經
夫經不師受則神不行若世無法師又無籙
傳者當以法信投清泠或可密室啓玄師者
君北向三拜然後以物布地施於饑乏之人
平等一心而用經世有師不須用此法
　右出洞玄隱注經
中元玉籙簡文神仙品曰奉師威儀經師則
經之始故宜設禮三曾之宗籍師則師之師
故宜設禮生死録籍所由度師則受經之師
度我五道之難故應設禮爲學不尊三師則
三寶不降三界不敬鬼魔害身
下元黃籙簡文靈仙品曰功德威儀奉師之
法當爲經師開度弟子三人受法師皆即爲
列功諸天功名既建則交𨔼三界五帝爲賔
黃籙簡文靈仙品曰功德威儀奉師之法當
爲籍師開度弟子七人受法師皆即爲列功
諸天言名仙品遷上七祖進昇天堂
黄籙簡文靈仙品曰功德威儀奉師之法當
爲度師開度弟子九人受法師皆即爲列功
諸天言名白簡功德之大九祖同昇皆得道
遥七寶林中
黄籙簡文靈仙品曰爲三師開度弟子若經
師己昇當并度籍師籍師復昇當并度師依
科條列功名言奏諸天若三師並昇當開度
三人付同學有德之人同學具依科㫖列言
諸天不得闕略
　右出洞玄金籙簡文經
太上中經曰夫師因經業故稱之曰生受者
習焉以同其誠纏綿憂樂義齊死生於是始
驗剋終俱朝仙庭爾乃東拜諮受修盟曲室
尊卑以顯三契分别孜孜之心寶經藏密施
行要言誠存專一保敬師經方寸敢墜如此
始可與言神靈之交道德之契矣奉經而祕
其道行事而遵其誓則上以刊名於玉簡書
帝録於太極
　右出洞眞太丹隱書經
　　　法信品
飛天神人曰受靈寶眞文十部妙經以金龍
三枚投於水府及靈山所住宅中合三處爲
學仙之信
又曰當以文繒五方之綵各四十尺以關五
帝爲告誓之信
又曰法用上金五兩以盟五嶽爲寶經之信
又曰法用金錢二萬四千以質二十四生官
爲重眞之信無金錢者銅亦可准
又曰天文祕重非信不寶故上聖以信效心
無信則爲賤道無盟則爲輕寶
又曰受經之身先信未備後遇賢人齎信請
受皆當以所受之信充備先師之服餘者可
爲身法用
又曰受經法信當十分折二以送祖師又二
散乞貧人山棲道士餘信營已法用燒香然
燈爲弟子立功
又曰天王帝主禳災度厄用五色紋繒隨方
丈數龍用上金命繒用紫紋庶民用縵繒龍
用中金然燈請乞同如上法
　右出洞玄明眞經
天尊曰大道何其責人財寶强使作功故觀
其慳心質求其意有而弗散將何求哉窮而
發心志意堅明勤苦師門勞不爲憚道已鑒
之如此之輩則功感諸天故施財以對心推
心以對財其功等爾古人求心末世求財古
人非心不仙末世非財不度所以爾者末世
貴財而不貴道以黄金萬斤仙經一部施於
窮山末世乃當貪取此金豈貪仙經黄金剋
爲身患仙經剋得命長亦公知如此只自不
能免於慳貪既自不能免於慳貪安得名爲
道耶故非道弘人此之謂也
　右出洞玄三元品誡經
太上曰法信以營齋供養經道香油爲一切
作福田及施散山林寒棲道士世間窮厄六
疾者法師不得私用其罪甚重誤人學道學
道之士慎之慎之
　右出洞玄自然經
天尊告左玄眞人曰卿授此經當依㝠典法
信用金錢紋繒等物皆令如式此法出自虛
无浩素元君之凝思五方元老常所寶修受
者齎上金五分素絲五兩以脆五方元老之
靈本命紋繒上壽百二十歲計歲餘一公王
一疋中人一丈貧者一尺此三種物慎不可
闕闕而强受受者有罪其中增降貧富量之
　右出洞玄思微定志經
眞人曰五千文仙人傳授之科素與靈寶同
限高才志士好諷誦求自然飛仙之道者具
法信紋繒五十尺與靈寶一時於名山峯上
受之
仙公曰世有高德人欲諷誦期昇仙者當與
靈寶同時受之
　右出洞玄敷齋經
太微天帝君告上相青童君西城王君曰其
心好道樂眞勤心注玄者無吝財物輕物貴
道道無不存如此之士始可與言内愛財寶
外心浮好者道亦己照閉之玉笈加以金闕
昇度之後藏之名山
　右出洞眞太上神虎玉經
傳授眞諱隱術依四極明科盟紫金八兩丹
文錦八十尺
　右出洞眞丹景道精隱地八術經
凡經師之受盟物當施散於寒窮救貧病之
急厄拯山川之餓夫營神靈之公用若私割
以自贍貪溢以爲利者則經師之七祖受長
考於地獄身入風刀
　右出洞眞高聖金玄經
凡受大洞眞經三十九章太上大道君八景
玉籙八風徘徊帝一之道太丹隱玄迴元五
通十二上願玄母八間先進洞房金華雌一
九玄列紀靈書紫文填生五藏琅玕華丹當
啓鐶割繩乃得傳之節度如左
紫金爲環環徑一寸截破一環分爲兩半經
師及弟子當各帶一半終身佩之青絲爲繩
繩長九尺各割半以纏繞縛此半環又合帶
之青錦一尺八寸各分半爲囊以盛此金半
環及青絲繩分環各畢弟子三拜受經
　右出洞眞大洞眞經
受太上素靈大有玉篇九眞明科案科齎上
金三兩紫紋百尺青繒二十七尺赤絲五兩
沉香一斤丹一兩諧師以爲盟信
　右出洞眞四官内神寶名玉訣經
五色錦各五十尺以請五帝仙官
紫金五兩以脆誓五方之信
沉香五斤以上聞三元宫
眞珠一斤以爲盟丹之信
書刀子一枚以斷死炁之路
金珠七枚以奉請七元之精
絳紋七十尺以爲炎光之信
　右出洞眞紫度炎光神玄變經
凡受玄丘大眞書隱文者白絹四十尺青襟
一十尺金鐶三雙香九兩
白絹以代曲素之歃血
青襟以爲七百年三傳之誓
金環以爲誓心不洩之約
脆香以爲明靈之盟
凡受曲素訣辭之法用丹帛四十尺金鈕兩
雙以爲帝玄眞之信
　右出洞眞曲素訣辭經
凡紫書丹字之文弟子齎上金七兩黃紋四
十尺青襟三十二尺告盟而傳
　右出洞眞黄炁陽精經
凡傳授招靈致眞攝魔豁落七元之符者依
明科之法弟子齎金魚玉龍各一枚紫紋百
尺上金三兩以奉有經之師誓於九天之信
　右出洞眞金眞玉光八景飛經
古者盟誓皆歃血斷髮立壇告天以爲不宣
求信之約今自可以金青之陳以代髪膚之
體列於别靜祝啓上皇法用金鐶三枚鮮明
赤而有光者青帛三十九尺以代三契之盟
亦可相連爲二十七尺盟物備録不得私用
以自營
　右出洞眞太丹隱書經
凡受七聖玄紀迴天九霄白簡素籙之文弟
子齎上金七兩紫紋七十二尺上朱七兩詣
師北向命高聖盟天而傳
　右出洞眞七聖玄紀經
凡受九眞玄經者皆先歃血累壇剪髪立盟
爲不宣不洩之信誓後聖以歃血犯生炁之
傷剪髪違膚毁之犯謹以黄金代刺血之信
青柔之帛三十二尺當割髪之約師受誓物
不得散爲私利藉以濫用皆當施山棲高隱
單棲貧道者
　右出洞眞太上飛行羽經
凡受大有妙經者齎上金三兩紫紋百尺青
繒二十七尺赤絲五兩沉香一斤丹一兩諧
師求受
　右出洞眞素靈大有妙經
凡受胎精中記經齎上金一斤白絹八十尺
丹一斤以代列誓北向𧵥盟而傳不得輕盟
無信
　右出洞眞九丹上化胎精中記經
凡受九赤斑符經弟子齎上金三兩五色紋
繒各五十尺錦繒三十尺上香一斤詣五色
之巖告五帝而傳
　右出洞眞上清九赤斑符經
凡受紫鳳赤書弟子齎金虎札各一枚紫紋
九十尺朱一斤共告祝盟而傳
　右出洞眞龍景九文紫鳳赤書經
凡受金虎眞符者齎金虎玉鈴素錦玄羅各
三十尺以爲金眞之誓盟於天地不宣之約
　右出洞眞太微天帝君金虎眞符
凡受眞虎符者齎上金十兩以爲神眞之信
錦九十尺以誓九天青繒三十尺以盟其心
好道樂眞勤心注玄無吝財物
　右出洞眞太上玉綬神虎眞符
凡受八素眞經者𧵥有經之師白絹四十尺
銀鐶二雙
凡受修五通之事者脆有經之師青布三十
二尺爲終身不洩之約
　右出洞眞八素眞經
凡受三元玉檢弟子齎上金五兩鳳文之羅
九十尺䌝文之繒三十二尺諧師共登本命
嶽受經
　右出洞眞三元玉檢布經
凡受寶眞上經弟子齎上金九兩丹地黃錦
四十七尺青布二十二尺金魚玉龍各一枚
登盟北向告九天而傳
　右出洞眞元始變化寶眞上經
凡受黄庭經者經盟立誓期以勿洩古者用
玄靈之錦九十尺金簡文鳳之羅四十尺金
鈕九雙以代割髮歃血勿洩之約此物是神
鄉之奇帛非赤縣之所有今錦可用白絹羅
可用青布鈕可用金鐶亦足誓信九天制告
三官皆奉有經之師
　右出洞眞黃庭内景經
凡受外國放品經弟子齎上金九兩襟文之
繒三十六尺爲信
　右出洞眞外國放品經
凡受紫書者依九眞玄科修行法度案盟齎
信金魚玉龍各一枚紫繒百尺青紋四十尺
諧經師脆而授之
　右出洞眞青要紫書經
凡受金書者弟子齎上金二兩青紋四十尺
白羅九十尺告盟而傳
　右出洞眞玉珮金鐺太極金書上經
凡受太上黄素四十四方經盟用玉札一枚
長一尺五分廣一寸四分以脆四極上眞之
盟又用黃素四十尺金鐶兩雙以代歃血敢
宣之約
　右出洞眞黄素四十四方經
凡受七星移度者齎青紋三十一尺赤繒七
十尺鳳紋之羅九十尺金鈕七雙金魚玉龍
各一雙以爲告盟之信
　右出洞眞天關三圖七星移度經
凡受太霄琅書受者齎上金九兩紫紋九十
尺以誓九天之信師然後盟傳
　右出洞眞太霄琅書
　　　授度品
凡傳授之時有經之師當先求感應然後傳
之當入室燒香密願神明乃心拜經前微祝
之曰
太上元君仙都大神今日吉日八願開陳欲
傳其上法敢告靈元未知可否須應乃宣祝
畢便寢必獲靈應子自知其善否之心審可
授之方
凡經師傳經之法先心拜四方以祈神明爲
宗師之主徐乃執經超立仰天而祝告誓神
靈以爲玄科之約當說受經者之姓名并啓
大神陳授經之品目爲之科條銘策令麗文
傳辭而陳之祝畢弟子再拜跪受受畢又再
拜此眞人告神之盟内法不必盡存割血爲
盟敢漏之約
凡經師傳授之時皆當如法清齋别處不交
人事先啓告神明求諸密感徐乃傳之若眞
應横錯所感非祥者此天靈顯報不使傳也
若子不愼神明違而傳二人依黄素之科子
受㝠考七祖䰟魄長閉地獄身亦將亡仙安
可冀
　右出洞眞黄素四十四方經
太上曰道陵當知欲受法人有十相可與此
經
一者好求勝法從善如流
二者好近賢智无疑行
三者聦喆賞别眞僞
四者謹慎言不過行
五者柔和少无過惡
六者能師勝己无憍慢心
七者敬師重教如貧得寶
八者能奉師長不辭勤勞
九者已於先師有報復心
十者慇懃請受晝夜不懈是爲十相子明啓
太上曰若將來世有學眞道士未見眞經忽
於山巖或於異學道士外道諸邪見家得此
經者披尋首尾知是眞要无師可受便得奉
行得傳度以否
太上曰便得奉行身自修之一如經至不得
以傳授餘人所以者何學當師受學不師受
不可以教人何以故一者恐誤後學二者既
不師受人或不信儻生不信便有誹謗故不
得傳要須覓師受而傳之若使四海之内椎
求无師者便於靜室關啓伏誓修行若見至
信之人具上十相來欲請受慇懃慊苦先責
信金𧵥素試之無退心愈堅固亦可傳授若
四海之内人跡所及求師可得者要須得師
不應妄傳
子眀復啓曰若後末世中諸學眞道士已受
靈寶外教劵契奉行五篇未見此内教若其
後見便可得傳與奉修
太上答曰要須受此方素七十二字契經之
盟无上大籙然後可與經何以故二教經契
无有十方太上大祝故十方官屬天神地祇
天龍鬼神等不來爲經作營護契力
　右岀昇玄内教經
无上祕要卷之三十四

无上祕要卷之三十五子三
　　　授度齋辭宿啟儀品
諸行道皆用御製新儀其用日數十戒一日
五千文三日三皇五日眞文七日上清九日
先須沐浴清淨齎香火諧師禮三拜叩頭長
跪授辭
投辭文
某郡縣鄕里男女
若受十戒五千文三皇可云清信弟子某甲
年若干
若受眞文可云洞神弟子某甲年若干
若受上清可云洞玄弟子某甲年若干
若不次第直受眞文上清者可云清信弟子
某甲年若干
若五等同場共受者可云清信弟子某甲若
干人洞神弟子某甲若干人洞玄弟子某甲
若干人等稽首乞道辭今日之日流映已蹉
恒恐微炁奄同彼昧昧而无曉長夜難脫孤
爽困苦求免无所伏聞
天尊大聖所演有
若受十戒可云十戒十四持身之品
若受五千文可云道德五千文經
若受三皇可云洞神三皇符圖玉字
若受眞文可云靈寶眞文符圖玉字
若受上清可云洞眞上清符圖玉字
若五等同場共受可總録前五等法云文簡
事要无細不度肉人專專實希奉受朝受夕
没永无責恨輒自罄竭辦信如法叩頭稽首
奉辭以聞唯乞成就謹辭
　太歲某甲某年某月某日奉辭
次入道場密祝法
四上功曹龍虎使者正一生炁侍靖素女夜
有所啓請得開明童子上玄少女與我俱入
黃房之裏通達所啓皆使上聞
　右出金籙經
次入靜思三師法
先思經師所在之方心拜三過願師得仙道
我身升度
次思籍師所在之方心拜三過願師得飛仙
爲我開度七祖父母早升天堂我得眞道升
入无形
次思度師所在之方心拜三過願師得升度
上登高仙爲我開度五道八難名入仙籙永
成眞人
　右出玉籙經
次發爐法
无上三天玄元始三炁太上老君召出某等身
中三五功曹左右官使者左右捧香驛龍騎
吏侍香金童侍香玉女五帝真符各三十六
人出關啓此間土地里域眞官正神臣今正
爾燒香宿啓願得
太上十方正眞之炁來入某身中所啓速逹
逕御
太上无極大道昊天玉皇上帝几前
　右出明眞科
次啓事法
太上靈寳无上三洞弟子某嶽先生某甲等
上啓
太上三寳十方至眞某等宿命因縁生值道
化玄眞啓拔得入信根先師盟授三洞寳經
供養尊禮修行齋直但受法之日要當竭其
愚短奉宣法化教導一切使未聞者聞未見
者見願元始之風咸被於十方太上慈澤普
沾於幽顯凡有歸向敢不上聞謹言
　右出金籙經
次讀辭
某甲等辭情殫苦翹募勇猛今齎信求受
若受十戒可云十戒十四持身之品
若受五千文可云道德五千文經
若受三皇可云洞神三皇符圖玉字
若受眞文可云靈寳眞文符圖玉字
若受上清可云洞眞上清符圖玉字
若五等同場共受可總録前五等法永爲身
寶謹依法清淨燒香行道明旦爲始并按威
儀舊典詮舉職僚宣告科禁令諸學者咸服
法教恩惟
太上衆尊三寳威神監齋大法師侍經衆眞
垂神監映省覽所言勑下三界官屬及此間
土地里域眞官營衛某甲等身使宅舍清淨
消滅妖穢所向必感請如所陳明旦晨曉依
法行道續更啓聞
次智慧詠三首
智慧超本无　朗朗超十方　結空峙玄霄
諸天挹流芳　其妙難思議　虛感眞實通
有有竟不有　无无无不容
智慧恒觀身　學道之所先　眇眇入玄肆
自然録我神　天尊常擁護　魔王爲保言
晃晃金剛軀　超超太上仙
智慧生戒根　眞道戒爲主　三寶由是興
高仙所崇受　泛此不死舟　悠欻濟大有
當可說戒時諸天並稽首
　右出玉清戒
次歸命一切天尊
　　至心歸命北方玄上玉晨天尊
　　至心歸命東北方度仙上聖天尊
　　至心歸命東方玉寳皇上天尊
　　至心歸命東南方好生度命天尊
　　至心歸命南方玄眞萬福天尊
　　至心歸命西南方太靈虛皇天尊
　　至心歸命西方太妙至極天尊
　　至心歸命西北方无量太華天尊
　　至心歸命上方玉虛明皇天尊
　　至心歸命下方眞皇洞神天尊
　　至心歸命過去高上玉皇天尊
　　至心歸命見在元始天尊
　　至心歸命未來太極天尊
　　至心歸命玉京玄臺紫微上宫
　　至心歸命一切眞仙得道聖衆
　右出金籙經
次師西面平坐說戒諸衆伏受
天尊告太上道君曰今當普告宣通法音開
悟群生爲諸男女解災却患請福度命拔諸
苦根使生者見道身脫八難死者歡樂飲食
天堂早生人中轉輪聖王修齋求道皆當一
心請受十戒諦受勿忘專心默念洞思自然
勿得雜想撓亂形神能如是者便當靜聽
第一戒者心不惡妬无生陰賊檢口愼過想
念在法
第二戒者守仁不殺愍濟群生慈愛廣救潤
及一切
第三戒者守貞讓義不婬不盜常行善念損
己濟物
第四戒者不色不欲心无放蕩貞潔守慎行
无玷汙
第五戒者口无惡言言不華綺内外忠直不
犯口過
第六戒者斷酒節行調和氣性神不損傷无
犯衆惡
第七戒者不嫉人勝己爭競功名每事遜讓
退身度人
第八戒者不得評論經教訾毁聖文躬心承
法恒如對神
第九戒者不得鬭亂口舌評議四輩天人咎
恨傷損神炁
第十戒者舉動施爲平等一心人和神穆行
常使然
天尊言建齋行道四天帝王皆駕飛雲緑軿
八景玉輿從眞人玉女手把華旛前導鳳謌
後從天鈞白鵠獅子嘯謌和鳴燒香散華浮
空而來膽禮行道觀聽法音天王下降萬靈
朝焉如是豈可不盡其法也當先受十戒然
後行道庠序雅步靜心閉意坐起卧息不離
儀格天王歡悅列名上清可謂得道方寸之
間
　右出大戒經
次署衆官
署高功大法師當舉高德玄解妙義
次署都講法師當舉才智精明閑練法度
次署監齋當舉司察衆違彈紏愆失
次署侍經當須營侍經文整理巾藴
次署侍香當須料理鑪器使香火不絶
次署侍燈當須景臨西方備辦燈具
次署侍座當令四坐席地拂飾齊整
次科罰愆失三十六條
若到齋堂鞋履不正
若唱善聲不齊
若法服巾冠不正
若於法座垂髪
右件各罰禮十拜
若坐起揖讓失儀
若侍燈燈火中滅
若不注念清虛爲衆所悟
若於法座睡眠
右件各罰禮二十拜
若鐘聲己絶不及行仵
若不及朝師
若禮拜上下不齊
若侍香香煙中絶
右件各罰禮三十拜
若都講不讚唱
若出入去來不禮三寶
若讀經忽亂請問敗句
若馳步不庠序
右件各罰禮四十拜
若讚詠不唱善
若起居出齋堂不相關白
若聽經倚據坐不正
若反著法服
右件各罰禮五十拜
若巡行不次第

若都講鳴鐘早晚失時
若登壇越級
若監齋見過不彈爲衆所紏
右件各罰禮六十拜
若著褐衣及行道巾冠出入
若翻覆香爐燈火
若燒香不洗手
若臨事與外人語
右件各罰禮七十拜
若唱靜思訖後至
若侍座不整飾觸事有問
若言語及世務
若因起出不還
右件各罰禮八十拜
若於法座戲笑
若於法座綺語
若闕一時不赴
若於齋限高聲厲色
右件各罰禮九十拜
　右出敷齋經


次宣科訖各禮師再拜
次師東面長跪啓請仙官
太上靈寳无上三洞弟子某嶽先生某甲等
上啓
虛无自然元始天尊无極大道太上道君高
上玉皇己得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寳玄臺紫微上宫靈
寳至眞明皇道君某等宿命因縁生值道化
玄眞啓拔得入信根先師盟授三寳神經供
養尊禮立功爲先今謹有某甲等傳度
若受十戒可云十戒十四持身之品
若受五千文可云道德五千文經
若受三皇可云洞神三皇符圖玉字
若受眞文可云靈寳眞文符圖玉字
若受上清可云洞眞上清符圖玉字
若五等同場共受可總録前五等法沐浴清
淨燒香然燈轉經行道依法上請天仙飛仙
地仙眞人神人聖人三十二天監齋直事侍
香金童散華玉女五帝直符各三十二人傳
言奏事飛龍騎吏等一合來下監臨齋堂捻
香願念應口上徹須行事竟啓還仙官
　右出明眞科
次復爐法
香官使者左右龍虎君侍香諸靈官當令靜
室之中自然生金液丹精芝英衆眞百靈交
會在此香火之前願甲等受福天下蒙恩十
方玉童玉女侍衛香煙傳奏所言逕御
太上無極道前
　右出明眞科
次奉戒頌
道爲无心宗　一切作福田　立功无定主
本願各由人　虛已應衆生　注心莫不均
大聖弘至教　亦猶雨降天　高陵靡不周
常卑故成淵　海爲百川王　是能舍龍麟
萬劫保智用　豈但在厥年　奉戒不暫虧
世世善結縁　精思忿大乘　會當體道眞
　右出仙公請問經
次出道場密祝法
玄上太陰八窗開明向有所啓少女通靈事
畢復位萬神潜寧
　右出金籙經
无上祕要卷之三十五













无上祕要卷之三十七(三十八/同卷)子三
　　　授道德五千文儀品
受五千文法信
人須齎白綾五十尺金龍一枚
若有功行貧窮不堪獨辦者宜隨分量之不
可依經爲准
　右出隱注經
初入道場密祝法
四明功曹通眞使者傳言功曹侍靖玉女爲
我通達道室正神上元生炁入我身中
　右出金籙經
次唱靜念如法
次思三師法
先思經師所在之方心拜三過願師得仙道
我身升度
次思籍師所在之方心拜三過願師得飛仙
爲我開度七祖父母早昇天堂我得眞道升
入无形
次思度師所在之方心拜三過願師得升度
上登高仙爲我開度五道八難名入仙籙永
爲眞人
　右出玉籙經
次發爐法
无上三天玄元始三炁太上老君召出某等
身中三五功曹左右官使者左右捧香驛龍
騎吏侍香金童傳言散華玉女五帝直符各
三十六人出出即嚴裝關啓此間土地里域
眞官正神臣今正爾燒香授度願得
太上十方正眞之炁來入某等身中臣今所
啓速達逕御
太上无極大道至眞玉帝几前
　右出明眞經
次禮三寳法
　　至心稽首太上无極大道
　　至心稽首三十六部尊經
　　至心稽首玄中大法師
　右出金籙儀
次師徒長跪讀盟文
太歲甲乙某月甲乙朔某日甲乙某郡縣鄕
里清信弟子某甲年若干某等既耳目貪於
聲色身心染於榮寵常存有欲无由自返伏
聞皇老以无極元年七月甲子日將欲西度
函關令尹喜好樂長生欲從明師受一言之
書老子曰善哉子之問也吾道甚深不可妄
傳生道入腹神明皆存百節關孔六甲相連
徘徊身中錯綜无端胎息守中上與天連行
之立仙拜爲眞人傳不得法殃及其身身死
名滅下流子孫某既肉人无識竊好不已專
志顒顒實希奉受今具依明眞科齎信誓心
詣某郡某州某縣某鄕某里三洞法師某嶽
先生某甲求受道德五千文修行供養永爲
身寶斷金爲盟違科犯約幽牢長夜不敢有
言
　右出傳授五千籙儀
次師執經各鳴法鼔三十六通
存思法
先思左青龍右白虎前朱雀後玄武足下八
卦神龜三十六獅子伏在前頭巾七星五藏
生五炁羅文覆身上三一侍經各從千乘萬
騎衛之
右出隱注經
次作傳經誦一首
飄飄太虛嶺　流景在上玄　終始无終劫
常保天地人　世主學致梵　道士誦得之
賢者今奉受　依法以相傳　時无至眞人
寶祕不妄宣　宗之昇太清　棄之墮九玄
我說无爲道　恬靜得自然
　右出傳授五千文籙儀
次師付經弟子跪受乃還本位都訖各禮師
三拜
次歸依一切尊道
　　至心歸命北方玄上玉晨天尊
　　至心歸命東北方度仙上聖天尊
　　至心歸命東方玉寶皇上天尊
　　至心歸命東南方好生度命天尊
　　至心歸命南方玄眞萬福天尊
　　至心歸命西南方太靈虛皇天尊
　　至心歸命西方太妙至極天尊
　　至心歸命西北方无量太華天尊
　　至心歸命上方玉虛明皇天尊
　　至心歸命下方眞皇洞神天尊
　　至心歸命過去高上玉皇天尊
　　至心歸命見在元始天尊
　　至心歸命未來太極天尊
　　至心歸命玉京玄臺紫微上宫
　　至心歸命一切眞仙得道聖衆
　右出靈寶經
次訸三首旋行一用
大賢樂經戒　受之爲身寶　就學恒苦晩
治身恨不早　皆當披幽𧷤　倐忽年已老
執卷吸爾極　將更死痛惱　吾故及弱齡
棄世以學道
學仙行爲急　奉誡制惰心　虛夷正氣居
仙聖自相尋　若不信法言　胡爲棲山林
右出消魔經
學仙絶華念　念念相因積　去來亂我神
神躁靡不歷　滅念停虛閑　蕭蕭入空寂
請經若饑渴　持志猶金石　保子飛玄路
五靈度符籍
右出太極隱注經
次師東面還仙官法
太上靈寶无上三洞弟子某嶽先生某甲等
上啓
虛无自然元始天尊无極大道太上道君高
上玉皇己得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寶玄臺紫微上宫靈
寶至眞明皇道君某等宿命因縁生值道化
玄眞啓拔得入信根先師盟授三寶神經供
養尊禮立功爲先以去某月某日謹與某甲
等傳經行道建立齋直燒香懺願今傳授事
畢所請天仙地仙飛仙眞人神人聖人監齊
直事侍香金童散花玉女五帝直符傳言奏
事飛龍騎吏等監臨齋所營衛勤勞各隨功
受賞進品上秩復諸天位謹上啓聞
次復爐法
香官使者左右龍虎君侍香諸靈官當令靜
室之中自然生金液丹碧芝英衆眞百靈交
會在此香火之前願某甲等受道已後衆神
擁衛早得仙眞
皇帝萬福天下蒙恩十方玉童玉女侍衛香
煙傳奏所言逕御太上无極道前
　右出明眞經
次作奉戒頌一首
道爲无心宗　一切作福田　立功无定主
本願各由人　虛己應衆生　注心莫不均
大聖弘至教　亦由兩降天　高陵靡不周
常卑故成淵　海爲百川王　是能含龍麟
萬劫保智用　豈但在厥年　奉戒不暫虧

世世善結縁　精思念大乘　會當體道眞
　右出仙公請問經
次出道場密祝法
玄上太陰八窗開明向有所啓少女通靈事
畢復位萬神潜寧
　右出金籙經


无上祕要卷之三十七
无上祕要卷之三十八
　授洞神三皇儀品
設壇法
次設壇宿露壇縱曠三丈二尺亦可二丈四
尺高下廣狹隨人多少作之開三門天皇門
在子地皇門在申人皇門在寅各施牌題之
欄纂燈火以意消息出入當從人皇門行也
　右出靈寳齋經
三皇鎮坐法
天皇鎮坐綵皂繒一十八
地皇鎮坐綵白繒一十六
人皇鎮坐綵青繒一十六
　右出靈寳齋經
三皇本命信
本命隨年數天子用疋數公侯用丈數庶人
用尺數三坐亦爾天子用紫綾自他用絹隨
方色悉置人皇案上金龍三枚庶人用金鐶
　右出靈寳齋經
三皇法信
信用白絹四百尺貧者四十尺其鎭坐本命
及信三種若有功行貧窮不堪辦者可隨分
量力爲之不可以此爲准
　右出靈寳齋經
次入壇燒香發爐法
香煙之女上白皇君小兆眞人姓名甲清齋
絶塵期靈五通上願成眞滅禍生福上昇三
天
右出靈寳齋經
次北向再拜天皇眞君
次向西南再拜地皇眞君
次向東北再拜人皇眞君
次以所受經首二尺舒之於案上俱再拜弟
子在西面東伏師西面長跪稱位號
三洞弟子小兆眞人姓名甲上啓
太上元君仙都大神三皇眞君今欲授某郡
縣鄕里某甲等三皇寳文未知可否伏地須
告命便伏一時頃无風便起再拜弟子又伏
地師長跪讀盟文
太歲某乙某月某朔(某)日(某)乙(某)郡縣鄕里
清信弟子(某)甲年若干歲今詣師某嶽先生
姓名甲受三皇内文天文大字并及衆符齎
信如法約以長生丹水爲盟畫一爲信(某)甲
授道不得隱眞出僞某甲受道當承師之盟
誓不得不孝不仁不忠不艮貪淫兇勃妄傳
非其人咎師怨道口是心非得道之後背叛
本師謗訕眞正當身受大殃延及子孫
次共噏丹水以朱筆共畫一於盟文之下
次弟子對信伏地師執經長跪
存思三宫神存思三宫各有一眞人如嬰兒
之狀不著衣口吐紫炁以熏經師徒衆
次傳經詠
太上之天文傳說天地初皇人宣玄㫖是爲
至眞書賢者今奉受志願昇太虛
　右出太極隱注經
次弟子長跪受經訖禮師再拜訖師徒各再
拜
三皇君訖
次詠陽謌三首三周
青角陽謌梵　飄飄激十方　青青方世曜
携我造九重　西絃抗音調　感悟東皇公
元洞啓運首　始陽萌萬牙　和風振瓊條
高林曜雲羅　勾芒勸農業　日羽煥東霞
仙賢遊玄圃　飛梵起鳴笳
控景太霞室　齊輪九天庭　衆仙抗飛梵
陽謌時時鳴　自非靈人億　焉能禮化員
　右出洞神經
次還仙官法
太上靈寳无上三洞弟子某嶽先生(某)甲等
上啓
虛无自然元始天尊无極大道太上道君高
上玉皇己得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寳玄臺紫微上宫靈
寳至眞明皇道君某等宿命因縁生值道化
玄眞啓拔得入信根先師盟授三寳神經供
養尊禮立功爲先以(某)月(某)日謹與(某)等傳
經行道建立齋直燒香懺謝今傳授事畢所
請天仙地仙飛仙眞人神人聖人監齋直事
侍香金童散華玉女五帝直符傳言奏事飛
龍騎吏等監臨齋所營衛勤勞各隨功受賞
進品上秩復諸天位謹上啓聞
　右出明眞經
次復爐法
香煙之女上白皇君小兆眞人姓名甲清齋
絶塵期靈五通上願成眞滅禍生福上昇三
天
次遊誦一首而出
學仙行爲急　奉誡制清心　虛夷正炁居
仙聖自相尋　若不信法言　胡爲棲山林
　右出消魔經
无上祕要卷之三十八
无上祕要卷之三十九(四十/同卷)子四
　　　授洞玄眞文儀品
設壇宿露法
靈壇之法壇縱廣二丈四尺亦可三丈二尺
隨人多少作之四面門纂各長九尺作五門
廣五尺亦可四尺餘纂各長七尺青繩兩道
連門牓牓廣三寸二分長三寸四分
青華元陽門在東方朱書青牓
洞陽太光門在南方黄書赤牓
通陰金闕門在西方黑書白牓
陰生廣靈門在北方青書黑牓
元黄高晨門在王門下四季上白書黃牓
上仙衆眞門在王門上紫書黄牓
右六門從省而用若用重壇十門者自依黄
籙經中安置
中央門在四時玉門下四季上衆眞門王門
上四孟上春王在卯中央門在丑衆眞門在
已夏王在午中央門在辰衆眞門在申秋王
在酉中央門在未衆眞門在亥冬王在子中
央門在戌衆眞門在寅王无别門春用青華
夏用洞陽秋用通陰冬用陰生取此以爲王
門出入從衆眞門行
次六等信物法
五色綵五疋爲五帝信
金龍九枚以爲九天之信各官秤一兩
金龍五枚以爲五嶽之信各官秤一兩
金錢二萬四千以爲二十四生炁之信
本命綵隨年數
天子用疋公王用丈庶民用尺數經科如此
若不堪獨辦者可衆共出之若衆不能辦者
隨貧富量之
次設案法
五門各安一案案置一香火一龍一綵隨方
色一案盛經丹巾在下青巾覆之置尊像前
一案啓奏度事於師前
一案置九龍金錢等信置尊像前
次宿露入壇發爐法
无上三天玄元始三炁太上老君召出某等
身中三五功曹左右官使者左右捧香驛龍
騎吏侍香金童傳言散花玉女五帝直符各
三十六人出出即嚴裝關啓此間土地里域
眞官正神正爾燒香宿露壇上黄繒表章願
得
太上十方正眞之炁來入某等身中令臣所
啓速達逕御
太上无極大道至眞玉皇上帝几前
次讀黄繒章法
太上靈寳无上三洞眞人某嶽先生姓名等
稽首再拜
上言
元始五老上帝至眞大聖尊神玉陛下某素
質下世生值因縁九天之劫轉輪不滅宿慶
福祚延流今身得生法門昔以(某)年(某)月某
朔某日甲乙承先師三洞眞人(某)嶽先生某
甲奉受靈寳洞玄經符圖玉字修行佩身今
有上學道士某甲年若干某甲等信向精勤
齎信自誓求受洞玄靈寳經文符圖王字五
卷若更有經卷隨多少載修行供養永爲身
寶察某等心翹勤好尙宿福所鍾得參靈文
披盻篇目官極道眞但恐某甲先无玄名善
功三界不舉五帝不明今按明科露文中壇
合法以傳謹伏地啓奏上聞
九天願高聖尊神曲照所陳垂愍丹心仰惟
九天至眞大道无極尊神分别哀憐伏須告
報某等誠惶誠恐稽首再拜
以聞
　　　(臣)姓某屬某郡縣
无上元始大道君洞玄靈寶五老玉帝大聖
玉陛下
　　太歲甲乙某月某日某郡縣鄉里中拜
　　上
　右出明眞經
次復爐法
香官使者左右龍虎君侍香諸靈官當令靜
室之中自然生金液丹碧芝英衆眞百靈交
會在此香火之前願某等衆神擁衛早得仙
眞
皇帝萬福天下蒙恩十方玉童玉女侍衛香
煙傳奏所言逕御
太上无極道前
　右出明眞經
次奉戒頌
道爲无心宗　一切作福田　立功无定主
本願各由人　虛己應衆生　注心莫不均
大聖弘至教　亦猶雨降天　高陵靡不周
常卑故成淵　海爲百川王　是能含龍麟
萬劫保智用　豈但在厥年　奉戒不暫虧
世世善結縁　精思念大乘　會當體道眞
　右出請問下經
次出道場密祝法
玄上太陰八窗開明向有所啓少女通靈事
畢復位萬神潜寧
　右出金籙經
次明旦度事於户外密祝法
四明功曹通眞使者傳言玉童侍靖玉女爲
我通達道室正神上元生炁入我身中
　右出金籙經
次發爐法
无上三天玄元始三炁太上老君召出某等
身中三五功曹左右官使者左右捧香驛龍
騎吏侍香金童傳言散花玉女五帝直符各
三十六人出出即嚴裝關啓此間土地里域
眞官正神臣今正爾燒香爲(某)等度事願得
太上十方正眞之炁來入(臣)等身中令(臣)所
啓速達逕御
太上无極大道至眞玉帝几前
次禮三寳
　　至心稽首太上无極大道
　　至心稽首三十六部尊經
　　至心稽首玄中大法師
次師西面長跪讀盟文
弟子對信而伏
太歲某年(某)月(某)朔(某)日甲乙(某)嶽先生甲
乙本命(某)年(某)月生(某)天領籍炁係(某)天君
今於某炁天從師某嶽先生某甲受符圖四
十三章玉文九百二十四字七靈鎭眞金繒
誓心告靈盟天約爲身寳奉承大法俯仰眞
典上告三十二天監眞度文命侍經仙郞韓
司主録飛天眞人三界神王落某死籍勒上
仙名金格玉籙三元品中依大宥威儀降下
眞仙之氣入某身中三十三天監仙司馬典
經羽郞各依格遺玉童玉女神眞之炁各一
合來下侍衛靈文奉給(某)甲身普關諸天諸
地无極世界日月星宿三界官屬五嶽名山
九江水府三官司署九幽長夜泉曲之中无
影无色无形无名无音无響无大无小无高
无下无尊无卑一切神靈咸各明某甲身奉
大法佩帶天文名入仙籙三元品中出入遊
行依具司迎一月三朝如紫微上宫削落地
簡九幽目録滅絶宿對斬息惡根不得俱逮
億劫无連七祖同福皆得上昇逍遥玄都七
寳林中魂受鍊度時得更生某甲約承奉大
法一如明眞檢身順誡生死成仙五帝交友
遊戲諸天愆盟負誓泄漏天文傳非年限生
死謝對長負河源風刀萬劫填夜摙山罪福
對報悉如盟文
次師鳴法鼓三十六通師徒各心存五藏五
色令備具合成寳蓋之雲羅覆經師徒衆
　右出明眞經
次作傳經詠一首
天書簡不煩　道德自備足　修之必神仙
當復何所欲　文耀太无間　煥然而朗郁
傳授悉依法　泄慢墮地獄
次弟子於師前長跪受經及神杖䇿板訖各
復位禮師三拜
其安杖中符及策板法若人少可依後文咒
法安置若人多者宜於齋中悉内符封訖與
經一時付度
　右出隱注經
次禮十方法
歸命一切天尊
　　至心歸命北方玄上玉晨天尊
　　至心歸命東北方度仙上聖天尊
　　至心歸命東方玉寶皇上天尊
　　至心歸命東南方好生度命天尊
　　至心歸命南方玄眞萬福天尊
　　至心歸命西南方太靈虛皇天尊
　　至心歸命西方太妙至極天尊
　　至心歸命西北方无量太華天尊
　　至心歸命上方玉虛眀皇天尊
　　至心歸命下方眞皇洞神天尊
　　至心歸命過去高上玉皇天尊
　　至心歸命見在元始天尊
　　至心歸命未來太極天尊
　　至心歸命玉京玄臺紫微上宫
　　至心歸命一切眞仙得道聖衆
　右出靈寳經
次詠三眞人頌
太上大道君　出是靈寳篇　高妙難爲喻
猶彼玄中玄　自然十方土　共仰无上仙
大乎洞虛經　安坐朝諸天　上寳紫微臺
下藏諸名山　煥爛龍鳳文　戢耀在无間
妙哉太上道　无爲常自然　王侯及凡庶
所貴唯忠賢　宿命有福慶　卓拔在昔縁
法師輪相授　寶信劫數年　廣念度一切
大福報爾身　供養必得道　奉行成至眞
大道无彼我　傳當得其人　虛无常自然
彊名字大道　緬邈无邊際　衆妙歸靈寶
閉眼存至眞　精思降十老　昇仙永无爲
靈顔恒妙好　渴飲玉池醴　饑食金光草
淨慧度八難　濟世諸苦惱　衆妙出洞玄
煥爛耀太清　奉者號仙人　體无永長生
逍遥戲玄虛　宫殿羅无形　蒨璨七寶林
晃朗日月精　龍麟交橫馳　鳳凰翔悲鳴
太上治紫臺　衆眞誦洞經　捻香稽首禮
旋行繞宫城　三周歸高座　道玉爲應聲
人主弘至道　天下普安寧
次師東面長跪還仙官
太上靈寳无上三洞弟子姓名等上啓
虛无自然元始天尊无極大道太上道君高
上玉皇已得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寳玄臺紫微上宫靈
寶至眞明皇道君某等宿命因縁生值道化
玄眞啓拔得入信根先師盟授三寶神經供
養尊禮立功爲先以去某月日謹與某甲等
傳經行道建立齋直燒香懺願今傳授事畢
所請天仙地仙飛仙眞人神人聖人監齋直
事侍香金童散華玉女玉帝直符傳言奏事
飛龍騎吏等監臨齋所營衛勤勞各隨功受
賞進品上秩復諸天位謹上啓聞
　右出自然經訣
次復爐法
香官使者左右龍虎君侍香諸靈官當令壇
靖之中自然生金液丹碧芝英衆眞百靈交
會在此香火案前願某受道己後衆神擁衛
早得仙眞
皇帝萬福天下受恩十方玉童玉女侍衛香
煙傳奏所啓逕御
太上无極道前
　右出明眞經
次詠奉戒頌
道爲无心宗　一切作福田　立功无定主
本願各由人　虛己應衆生　注心莫不均
大聖弘至教　亦猶雨降天　高陵靡不周
常卑故成淵　海爲百川王　是能含龍麟
萬劫保智用　豈但在厥年　奉戒不暫虧
世世善結縁　精思念大乘　會當體道眞
　右出請問下經
次出道場密祝法
玄上太陰八窗開明向有所啓少女通靈事
畢復位萬神潜寧
　右出金籙經
无上祕要卷之三十九









无上祕要卷之四十
　　授洞眞上清儀品
設壇法
先設壇廣長二丈四尺或三丈二尺高下大
小隨人多少作之四方標纂立四角之門門
廣四尺不正面法天門
次須金龍明鏡鎮綵本命布設法
金九兩每兩作一龍(安中央案上)
明鏡五面(以鎮五方案上)
五色繒各四十尺(以鎮五方案上)
本命繒依年數隨方色天子用疋數王公用
丈數庶人用尺數天子王公用綾庶人用繒
置隨本命色案上
次安置案法
一案盛經置丹青二色巾中壇
一案置中央安九龍
五案具香火及綵鏡置五方
次夜靜宿露壇
夜布置壇中既了師與弟子從西北天門入
叩齒三十六通思紫氣覆冠一壇五帝神兵
十萬人來迎兆身便祝曰
神眞出遊萬帝駭驚玉虛玄衛天宿倒傾五
嶽司官莫不輔靈制召十方驅䇿天兵率天
已下咸到皇庭令我登仙洞得道精審知不
祥通幽究㝠所向所陳悉合玉清
次入壇旋行一周東向叩齒三十六通發爐
祝法
无上三天玄元始三炁太上道君召出(某)等
身中虛无自然飛仙功曹神仙使者左右飛
龍太眞玉女五帝直符各三十六人關啓此
間土地眞官正神臣今正爾燒香宿露令所
啓速達逕御
无極玉帝至眞高上萬聖几前
次北向叩齒三十六通誦制魔祝法
天魔乘空發萬精駭神庭託化謡謌章隨變
入无名囂炁何紛紛穢道當塗生雲中舍朱
宫北帝勇神兵鼓洋自知道玄運來相征上
景宴飛轡迅駕檢雲營促校北帝籙收攝群
魔名豁落張天羅放威擲流鈴金眞捕空洞
玉光煥八冥金玄守上宫神虎戮天精剪滅
萬妖炁億億悉齊平上承九天信嘯命靡不
傾招眞究三洞慧誦朗旦清八道望玄霞七
轉緯天經混合帝一眞拔度七祖程削滅五
苦根反䰟更受榮金光輝寂室神燭自然生
華香散玉宇煙炁徹玉京帝遺徘徊輦三元
降緑軿迅駕騰九玄朝我玉皇庭
次迴心西北九拜
　　至心稽首鬱單无量天尊
　　至心稽首上上禪善天尊
　　至心稽首梵監須延天尊
　　至心稽首寂然兠術天尊
　　至心稽首波羅不驕樂天尊
　　至心稽首洞元化應聲天尊
　　至心稽首靈化梵輔天尊
　　至心稽首高虛清明天尊
　　至心稽首无愛天尊
次迴心東南下方再拜
　　至心稽首下方九地玉皇眞尊
　　至心稽首下方洞淵得道衆聖
次即北向長跪叩齒九通讀啓文法
玄都大洞三景弟子小兆眞人(某)嶽先生姓
(某)甲上啓
高上元皇九天靈神上眞玄遐首幽瓊軒三
五運推七宿改晨虛皇控轡玉帝定仙青宫
採籙符命靈山是日元吉萬眞開陳上學甲
乙宿命因縁得遇神經上清靈篇謹於靈壇
上盟九天下告五帝十二河源乞丐記領奏
上高晨普告萬靈浮位皇壇營衛滅試案如
大眞須到明日令御啓傳即露啓文案上
次東向平立叩齒三通復爐祝法
五嶽五帝神仙使者三元正眞左右龍虎天
仙地仙飛仙五靈香官當令招致十方正炁
自然金液丹碧芝英九玄玉眞交會壇中洞
灌某等身使某等求道得道求仙得仙飛行
太空騰景九天玉童玉女侍衛香煙奏達所
啓上御
高上无極大道玉皇上帝几前
次旋行頌一周
大道洞玄微　高虛總三輪　金仙啓靈扇
煥若九天分　文華散紫宫　八眞映素雲
玄母結上願　行間之八門　萬慶交靈會
揚煙唱下元　妙誦感重虛　得結高仙群
旋行禮空洞　稽首朝帝君(便於東南/地户出)
登壇度法儀
宿露既畢明旦度(法若旦超有風雨徑/云聽室中度之)
師徒俱詣西北天門叩齒三十二通思紫炁
覆冠一壇五帝神兵十萬人來迎兆身便密
祝曰
神眞出遊萬帝駭驚玉虛玄衛天宿倒傾五
嶽司官莫不輔靈命召十方驅策天兵率天
已下咸到皇庭令我登仙洞得道精審知不
祥通幽究冥所向所陳悉合玉清
次入壇東向叩齒三十六通發爐祝法
无上三天玄元始三炁太上道君召出某等
身中虛无自然飛仙功曹神仙使者左右飛
龍太眞玉女五帝直符各三十六人關啓此
間土地眞官正神正爾燒香度經令臣所啓
速達逕御
无極玉帝至眞高上萬聖几前
次北向叩齒三十六通誦制魔祝法
天魔乘空發萬精駭神庭託化謡謌章隨變
入无名囂炁何紛紛穢道當塗生雲中舍朱
宫北帝勇神兵鼓洋自知道玄運來相征上
景宴飛轡迅駕檢雲營促校北帝籙收攝群
魔名豁落張天羅放威擲流鈴金眞捕空洞
玉光煥八㝠金玄守上宫神虎戮天精剪滅
萬妖炁億億悉齊平上承九天信嘯命靡不
傾招眞究三洞慧誦朗旦清八道望玄霞七
轉緯天經混合帝一眞拔度七祖程削滅五
苦根反魂更受榮金光耀寂室神燭自然生
華香散玉字煙炁徹玉京帝遺徘徊輦三元
降緑軿迅駕騰九玄朝我玉皇庭
次向上方九拜如前法
次長跪叩齒九通啓
某今傳弟子(某)甲等九天寶經至上玉諱清
高宿奏炁命合眞乞願下監眞玉仙典籙侍
郞衛靈司馬下監盟文所啓所付必得上聞
次向下方再拜跪又啓
高上元始天今上願八會日吉時清謹於靈
　闕後

无上祕要卷之四十










无上祕要卷之四十一子五
　　　策杖品
洞玄玉訣上經
元始五老出
五帝眞符以度五帝人天光開陽出此文玄
都宫
元始青帝眞符召直符吏更生守靈寳天文
道士吞之靈炁鎮肝生青精寳華九葉神爲
役使通靈致神仙
右上始天光文出青帝眞文篇以安東方九
炁之天
青帝受此文以鎮東嶽封一通九靈洞室四
萬劫一開
道士命屬東嶽青書絳繒佩身又當青書絳
文内神杖上節中衣以神衣青腰玉女九人
侍衛勿不精有考吏
元始赤帝眞符召直符昌中守靈寳天文
道士吞之靈炁鎮心生丹精寶華三葉神爲
役使通靈致神仙
右上陽明文出赤帝眞文篇以安南方三炁
之天赤帝受此文以鎭南嶽封一通南霍之
阿四萬劫一開
道士命屬南嶽赤書黄繒上佩身又當赤書
黃繒内神杖次青帝下節中太丹玉女三人
侍衛勿不精有考吏
元始黄帝眞符召四方直符守靈寳天文无
中央正吏
道士吞之靈炁鎮脾生黄精寶華十二葉神
爲役使通靈致神仙
右總靈文出黃帝眞文篇以安中央五炁之
天黄帝受此文天炁中開運應轉輪此文始
見天關停輪无復晝夜元始收其本文還於
上元之炁黃帝中嶽則闕此一文今所以書
於舊經者爲使存之不絶四帝共典衛於上
宫無正吏可守道士命屬中嶽自可黃書白
繒佩身又黄書白繒内神杖次赤帝下節中
道士所以偏得佩此文者直以有黄帝主人
使以應天之炁雖爾亦闕无守吏勿不精有
考吏
元始白帝真符召直符曲正守靈寳天文
道士吞之靈炁鎮肺生白精寳華七葉神爲
役使通靈致神仙
右光元靈文出白帝真文篇以安西方七炁
之天白帝受此以鎮西嶽封一通於金穴九
掖洞口四萬劫一開
道士命屬西嶽白書黑繒佩身又當白書黑
繒内神杖次黄帝下節中太素玉女七人侍
衛勿不精有考吏
元始黑帝眞符召直符尹豐守靈寳天文
道士吞之靈炁鎭腎生黑精寶華五葉神爲
役使通靈致神仙
右通明文出黑帝真文篇以北方五炁之天
玄帝受此文以鎮北嶽封一通於玄陰洞室
四萬劫一開
道士命屬北嶽黑書青繒佩身又當黑書青
繒内神杖次白帝下節中太玄玉女五人侍
衛勿不精有考吏
五帝眞符上精在天爲五星中精在人身爲
五藏下精在地爲五嶽故三元之炁各有所
屬天无五文三光不明人无五文无以立形
地无五文五嶽不靈五帝眞符以元始同生
舊文今祕於玄都紫微宫侍眞五帝神官五
億萬人諸天皆一月三朝眞文有火水陰陽
官考禁於漏泄
元始天尊封於神杖之中恒以隨身所爾者
祕償天眞不欲離形須臾爾
元始神杖用靈山太陽之竹七節五符以次
置中央空下一節空上一節以應天象地也
當取靈山向陽之竹令長七尺有七節作神
杖使上下通直甘竹乃佳書黑帝符著下節
二節中自帝符第三節中次黄帝符第四節
中次赤帝符第五節中次青帝符第六節中
空上一節以通天空下一節以立地蠟封上
節穿中印以元始之章蠟封下節穿中印以
五帝之章絳文作韜長短大小足容杖卧息
坐起恒以自隨行來可脫杖衣隱以出入每
當别著淨處以杖指天天神設禮指地地祇
司迎以杖指東北萬鬼束形乘杖行來及欲
施用當叩齒三十六通思五帝直符吏各一
人衣隨方色有五色之光流煥杖上五帝玉
女各一人合共衛杖左右微咒曰
太陽之山元始上精開天張地甘竹通靈直
符守吏部衛神兵五色流煥朱火金鈴輔翼
上眞出幽入㝠召天天恭攝地地迎指鬼鬼
滅妖魔束形靈符神杖威制百方與我俱成
與我俱生萬劫之後以代我形景爲五解神
昇上清承符告命靡不敬聽畢引五方炁二
十五咽止行此道九年精謹不慢神眞見形
杖則載人乘室飛行也
若欲尸解杖則代形倏欻之間已成眞人月
朔月望本命八節日當燒香左右朝拜此杖
則神靈感降道則成矣
　右出洞玄玉訣上經
　　　策版品
當朱書三天太上召伏蚊龍虎豹山精文著
一金版上又書記年月師姓諱著一版上合
二版内囊褁朱書次文著一版上著囊外凡
三版合封爲神策如傳之狀版悉用檭木長
一尺四寸廣二寸四分以絳文之繒作囊令
長一丈二尺衣之封外版上下頭印口中元
始五老之章
當以栢函絳紋作衣衣函以盛諸策文著别
室燒香左右精心供養受以佩身天下神靈
奏名朝門給五帝玉童玉女各一十二人出
入遊行五帝侍衛三界司迎生死无復三惡
之難不經泰山逕昇九天衣飲自然位同太
極要自成仙
受學道士佩此文施行神咒以策文指天天
神下指地地祇朝拜三界束帶指神神禮指
鬼鬼自滅爽指水水神通道大劫一交洪災
四會以䇿召龍爲負長修積感神靈交會所
在施召舉嚮立到千變萬奇適意所從出入
行來位准太極皆前從飛龍後導天鈞鳳嘯
鸞鳴十二華光建三七色節命靈之旛精思
九年天儀自備靈寶八威神咒曰
元始太眞五靈高尊太華皓映洞朗八門五
老告命无幽不關上御九天中制酆山下領
河海十二水源八威神咒靈策玉文召龍負
水收炁聚雲束魔送鬼掃蕩妖群萬精摧落
所誅無蠲日月五星北斗七元諸天諸地諸
水諸山玉眞所部㝠靈大神仙王𨔼宴五帝
仗旛天丁前驅金虎後奔玃天猛獸備衛四
門所呼立到所召立前赤書煥落風火无間
有所攝驗金龍驛傳畢叩齒九通仰天三噏
引天炁三咽以策杖指所告之地閉炁九息
而止
　右出洞眞青要紫書金根經
　　　投簡品
上相青童君曰後聖衆眞莫不先奏金簡於
東華投玉札於上清然後得受大洞眞經精
齋苦修上爲眞人末學之徒而青宫无有金
簡之籙玉格无有玄編之名神經亦不可得
而披天魔亦不可得而收眞靈終亦不降玉
女亦不衛子之身今故禀上皇之科抄集品
次以爲後學關津之逕有心者宜加清齋督
志勤尚注念玄眞感徹玉皇奏簡青宫便得
誦詠神經通釋幽窮太上剋遺丹轝飛軿來
迎兆身上登玉清然此禁尤重非眞不傳太
上常以正月一日七月七日九月九日一年
三遣玉晨元皇太極眞人領仙玉郞詣東華
青宫校定眞仙簿録其有金簡玉名者即奏
三元隨學深淺玉童玉女防衛其身若有泄
漏輕眞慢法爲玉童所奏雖有金簡即被削
除移名鬼官身被風刀之考七玄之祖運蒙
山之石塡積夜之河
凡修學之士每以其日當夷心寂室清香靜
念散香左右朱書金簡八通紫繩結編以奏
高上玉皇東華青宫玉札八枚以奏三元先
於靖内東向叩齒九通讚禮一通畢謹上啓
太上高上玉皇三十九帝二十四眞(某)甲受
生末世久染囂塵幸縁先慶福祚所鍾得覩
靈都今奏金簡言名玉清封付靈嶽長爲天
(臣)乞丐高上記名三元賜給玉童玉女侍衛
身乘飛霞上昇帝宫畢起再拜
　　　奏簡文品
奏高上玉皇篇
某嶽先生(某)甲本命(某某)月生(某)年(某)月(某)
朔(某)日(某)子奏金簡紫籙玉籍文上諧太上
高上玉皇三十九帝二十四高眞金簡紫輝
玉景瓊宫
右書紫文上一尺連金簡投
係高上虛皇玉清東華青宫眞人(某)甲稽首
再拜
右書一簡上
奏言
右書一簡上
高上虛皇玉晨太上大道君二十四玉皇三
十九帝尊(某)甲季世小(臣)忝染餘慶福祚所
充得參上眞謹依玄格正月一曰上奏金簡
記名東宫乞賜編録降下眞靈得乘飛霞上
昇帝晨身登金闕朝謁玉皇謹奏
右三簡上合是(某)郡(某)縣(某)鄕里(某)嶽學士
某甲年如千歲字(某)甲
右書一簡上
某子生(某)月子命屬(某)嶽(某)帝(某)里
右書一簡上
太歲某子正月(某)子朔一日(某)子於(某)郡縣
鄕里中封(某)嶽奏
右書一簡上
合用金簡八枚紫繩編之北向讀簡一過畢
起執簡再拜
奏三元君(某)嶽先生某甲字某甲本命(某)子
某月生(某)年正月(某)朔一日某子奏金簡玉
札仙簿録籍文上諧
白素元君黃素元君紫素元君三元紫蓋金
輝洞房宫
右書一尺白上連玉簡投
係三元玉清始學眞人(某)甲稽首再拜
右書一札上
奏言
右書一札上
太素三元君甲昔有因縁福慶所鍾得受神
經未敢披看謹依青華玄格奉奏玉札記名
青宫上言三元乞賜編録降下眞靈得昇帝
晨上朝玉眞謹奏
右書三札上
(某)郡(某)縣(某)鄕里(某)嶽始學眞人(某)甲年如
千字(某)甲
右書一簡上
(某)子生(某)月子命屬(某)嶽帝(某)里
右書一札上
太歲(某)子正月(某)朔一日(某)子於(某)郡(某)縣
鄕里中封(某)嶽奏
右書一札上
合用玉札八枚以紫繩編之西向讀玉札一
過畢謹上啓
太素元君黄素元君紫素元君甲昔蒙眞師
盟授眞經金簡玉札記名三清乞賜紿玉童
玉女眞靈降身得乘紫霞上登帝宫畢起再

拜
奏東華青宫篇
(某)嶽先生(某)甲字(某)甲本命(某)子(某)月生(某)
年正月(某)朔一日(某)子奏金簡青籙仙籍文
上詣
玉寳金闕上相高晨師東海青童君東華方
諸青宫
右書青文一尺上連簡投
係高上玉清青宫上相始學眞人某甲稽首
再拜
右書一簡上
奏言
右書一簡上
太清玉寳金闕上相高晨師東海青童君甲
沉深下俗慶運充加福祚下流得生人道參
眞係炁志在絶跡棲身林阜託蔭靈嶽謹按
玄科奉奏金簡記名上宫乞賜上編玉清降
下神眞得離下世上昇金闕進謁玉皇謹奏
右書三簡上
某郡縣鄉里(某)嶽始學眞人(某)甲年如千字
丙丁
右書一簡上
某子生(某)月子命屬(某)嶽(某)帝里
右書一簡上
太歲(某)子正月(某)朔一日(某)子於(某)郡縣鄕
里中封(某)嶽奏
右書一簡上
合用金簡八枚以紫繩編之東向讀簡一過
畢謹上啓
太清玉寳金闕上相高晨師東海青童君(某)
乙幸縁宿福慶充後代蒙眞師成就得受上
經謹奏金簡記名青宫乞賜編録掌付玉郞
普告諸天諸地洞清洞淵洞源五嶽衆仙咸
見右别降以眞靈得乘飛霞上昇三清畢起
再拜
三面奏簡都畢還東向叩齒九通咒曰
元綱玄邈天眞幽㝠蒙受先慶福加末生昔
縁眞師誡授寶經敢告三元上奏玉清金書
東華録籍記名長爲帝巨希降眞靈賜給玉
童玉女衛形得乘飛霄上昇金闕拜謁玉庭
畢仰咽液九過止
都訖以簡札埋於所屬嶽令玉皇篇在北三
元篇在西青宫篇在東入土三尺堅築其上
畢北向伏地叩齒九通又咒曰
名奏玉格録字上清金簡玉札結篇皇庭高
上玄遐三元幽㝠眞官未降謹關有靈封簡
神嶽録奏三清列上東華著我玉名得乘玄
轝飛霞緑軿上造三元騰身帝晨訖起再拜
元始天王所受太上投簡求仙上法三奏簡
札九年之内玉皇剋降丹精玉芝金璽鳳章
太極眞人降子之房三元剋遣玉童玉女三
十六人上相青童剋告五嶽紿以仙官飛霞
之蓋迎子之身上昇金闕之宫
靈寳某帝先生某甲年如千歲某月生願神
願仙長生不死三元同存九府水帝十二河
源江海淮澤溟泠大神乞削罪名上聞九天
請諧水府金龍驛傳
某歳某月朔如千日某子於某國告文
右朱書籙簡上以青紙褁簡青絲纏之金龍
負簡以投三河之淵初用金鈕九隻連簡沉
之後投不須三過都止投簡當於清冷之淵
北向叩齒三通讀文竟咒曰
元始五老上帝高尊十方至眞太華靈仙赤
文告命无幽不關上御九天請下告文日月
五星北斗七元中告五嶽四方靈山下告河
海十二水源九府水帝眞靈大神今日上告
萬願開陳請投玉簡乞削罪名千曾萬祖九
族種親罪名連染及得我身普蒙削除絶滅
種根記名水府言上帝前七祖父母去離八
難上登九天衣飯自然我罪釋散萬神咸聞
請以金鈕關盟水官請如所陳金龍驛傳
　右出洞玄玉訣上經
靈寳某帝先生某甲年如千歲某月生命屬
赤帝名係霍山願神願仙長生度世飛行上
清五嶽眞人至神至靈乞削罪籍上盟九天
請詣靈山金龍驛傳
某年某月朔如千日某子於某嶽告文
右朱書銀簡青紙褁之青絲纏之金鈕九隻
金龍一枚埋本命之嶽悉如上法
於本命之嶽東向叩齒九通讀簡竟咒曰
玄上開明元始監眞上帝五老赤書丹文天
地本始總領三元攝炁召會催促舉仙高上
符命普告十天日月星宿五嶽靈山天下地
上㝠靈大神監生主録南上三門開領玉簡
勒名丹編削落罪書上補帝臣億曾萬祖九
族種親皆蒙解脫五道八難去離三惡䰟升
九天生死開度萬劫長存今日上告萬神咸
聞請以金鈕關盟眞官請如所告金龍驛傳
　右出元始靈寳告五嶽靈山除罪求仙上
　經
靈寶赤帝先生(某)甲年如千歲某月生命係
九天南斗領籍願神願仙長生度世飛行上
清中皇九地戊己黄神土府五帝乞削罪録
勒上太玄請詣中宫投簡記名金鈕自信金
龍驛傳
某年某月朔日(某)子於(某)鄕里中告文
右朱書銀簡青紙褁之青絲纏之金鈕九隻
金龍一枚埋所住宅中宫悉如上法於中庭
向王叩齒十二通讀簡竟咒曰
天開地張九炁分靈三元同符十方朗清五
老上帝開眞領生丹書赤文元始上精普告
天下九土皇靈今日上告萬仙定生我願我
仙請投玉名土府太皇勒除罪刑奏簡上宫
列簿華青早得飛騰天地同靈九祖種親腐
骸更榮䰟昇南宫受化仙庭日吉告命萬種
咸聽請以金鈕表盟至情請如所告金龍驛
傳
　右出元始靈寳告九地土皇滅罪言名求
　仙上法

无上祕要卷之四十一
无上祕要卷之四十二子六
　　　事師品
詣師有所請求規問法事當先禮經師籍師
各一拜畢再拜啓度師而自陳諧師當夙昔
齋戒嚴裝法服端恭待旦載馳載忻諧師當
正已趣行稽首俯仰安徐容序懼若對神詣
師每當重掌併足警行歛手心存上眞詣師
每當一心恭修禮敬歛手直視注念分明諧
師當專心正已意志玄虛恭修禮拜動止安
徐詣師揖讓禮拜崇向无爲歡樂玄虚喜慶
交至詣師當濯洗手足衣服素潔體有香熏
炁合神景諧師施問訊畢當入齋堂燒香願
念禮於三寶詣師當正理法服科次左右端
詳聽思中外應承詣師當振喜交集正顔直
視祗畏悚惕如履薄冰詣師當執手平坐儼
然无虧爲衆所觀諧師修禮既畢當思已身
受生所犯念自改勵詣師念罪既畢當靜思
清虚存念神炁不相遠離諧師諸念既畢當
起掃灑内外奉宣功勤效於恭禮諧師有所
啓稽顙當起施禮然後還坐陳啓心事諧師
當安徐聲氣吐納柔和勿得高剛傷忤眞氣
諧師當擇言而道言以法意勿得輕忽妄及
私否諧師當正行直造勿得逰過徬徨二心
諧師當正己求眞勿得懷向背不專諧師當
清虚心口以注正眞勿得飲酒濁亂神炁諳
師當持戒自檢守死不移勿得雜念勞務塵
濁詣師當令同氣形心齊平勿廣招引異類
之人諧師宿止卧息當著衣服思眞安定勿
得解脫露形詣師冠帶每令整頓不得露頭
輕慢尊貴諧師當懽心欣喜如對大聖勿得
嗔恚忿怒詣師當念施忠孝仁義勿行嫉妬
懷抱不道諧師當藏惡宣善每弘四輩勿得
毁謗抑遏賢良詣師當思開化廣度天人勿
得閉匿遏塞頑人詣師開悟愚短令入法門
勿得蔽道隱眞自取功名諧師當念普天同
見法門勿得異念存想邪徑諧師當念師家
普得飛行身得侍從上登大聖師有哀憂弟
子皆當抱憂慼出入无喜師有疾苦弟子皆
當侍近左右視炁息有如父母師有災厄弟
子皆當率請同學建齋析請以立功德弟子
與師别經年月朔皆冠帶執板禮三拜長跪
問訊訖復再拜合五拜别亦如此明識之不
得抹略取爾無敬弟子經宿行皆再拜長跪
别還亦如此若同姓兄弟宗祖祠祀衰麻同
者皆不得相爲師宗所以爾者受度日皆證
其三曾五祖七世父母來監臨子孫所受若
違盟負約九祖代其受罪皆殃及受法身是
故不合弟子若云爲所作及出入行止每先
諮啓所爲不得專輒自恣弟子與師共行不
得踐師影弟子與師共坐不受他人跪拜所
以爾者座无二尊弟子與師同坐室席師若
出入起居行止弟子皆起下地倚不爾俱伏
不得安然端坐弟子始詣師諸受道法皆當
冠帶執板謙苦求請不得取爾抹略安然而
說弟子捧師書皆置書於案上燒香再拜竟
開書看之對句稱爾竟復再拜與師書答師
書皆如之弟子不得犯師名諱若有人問師
名諱三問不止皆逼齒弟子不得搪揬師左
右左右皆有司察之官
　右出洞玄金籙簡文經
　　　修學品
太上曰凡學當從下上案次而修不得越略
虧天科條經有三品道有三眞三皇内文天
文大字九天之籙黄白之道亦得控轡玄霄
𨔼涉五嶽故爲下品之第
靈寳洞玄亦元始俱生淵𧷤深奥妙趣同源
齋淨芳蘭五稱映玄抜度七祖解釋罪根亦
致眞人下降飛騰上清中品之妙不妨地仙
上清道經太丹隱書凡三百寶名玉訣九千
此上眞之首目玉帝之内篇得之者名參玉
簡録字青宫白日昇晨上造帝堂上品之訣
太上曰人之爲學皆有先勤而末怠垂成而
中替悉由有志而不堅堅而不固便致不應
天不誣人示之以響地不欺人應之以影影
響不至神便遠也此豈天眞不驗由於子身
耳
　右出洞眞太上素靈大有經
夫仙者心學心誠則成仙道者内求内密則
道來眞者修寂洞靜則合眞神者須感積感
則靈通常能守此則去仙日近若夫心競神
驚體和不專動靜喪精耳目廣明者徒積念
索道道愈遼也
導引服炁之法胎息閉心存念之術幽神中
篇金匱隱音黄庭内外太清守記凡如此道
數千餘事皆流傳俗間兆所知聞自中世以
來軒轅之後以此諸道而登度者人以嶽積
不可勝數此勤心至矣守精篤矣秉操堅矣
志尚定矣行此四德余將爲兆破劵昇仙也
至於不固之人有爲之者或彌年歷紀不得
其益何也或服炁呼吸不得其理或爲他物
所惑將成而敗或蹔得其益遇疾則止或師
將告之而不知别或心不能專精神紛錯或
種罪作咎以犯天忌或虛增經方以意損益
凡如此者往往相尋此皆浮華之人慠穢之
士爲有虛言不可教也故使大道不布於天
下眞仙希遊於世間皆人之深責非吾黨之
咎累矣
　右出洞眞太上隱書經
眞人周君曰人生自然爾者少生而知道者
寡修而行之學而精之老子曰上士聞道勤
而行之信哉言也
　右出洞眞洞房内經
三皇曰夫欲修道與三天同命者當忽彼奢
廣樂此儉約輕彼榮貴安此賤辱惡披錦繡
被褐懷玉不慼慼於貧鄙不孜孜於勢禄此
延命之要也又曰夫爲道者退有所滯進有
所由烏白異品清濁分流无善不抜无賢不
抽天愛不止神敬不休此修道之長也
又曰浩浩三天並育萬物人好其華我取其
實人取其文我受其質靜心隱止不勞家室
此益壽之道也
又曰世剛則順當柔其心外藏其翼内竄其
鱗榮不累己寵不加身幽光匿景違世守眞
存其目光還思五神此增年之大要也
天老曰俗人修道心懷萬端目見華色意亂
心煩五神失主道君不還小人修之不經日
旬謂之立至手執口宣未得一文謂可全身
但見涓流之激速未知江海之洸深覩進趣
之末利未知懷道以養神
黄帝曰兆得三皇天書皆有宿名玄録既受
神文必行其法當先匡濟帝王解除禍患使
國寧民安然後乃得隱靖修學
　右出洞神監乾經
修之身其德乃眞修之家其德乃餘修之鄕
其德乃長修之國其德乃豐修之天下其德
乃普故以身觀身以家觀家以鄕觀鄕以國
觀國以天下觀天下吾何以知天下之然哉
以此
　右出老子德經
夫道德治之於身則心達志通重神愛炁輕
物賤名思慮不惑血炁和平肌膚潤澤面有
光瑩精神專固身體輕彊虚實相成鬢髪潤
光佼好難終治之於家則父慈子孝夫信婦
貞兄宜弟順九族和親耕桑時得福實積殷
六畜繁廣事業修治常有餘矣治之於鄕則
動合中和覩正綱紀白黑分明曲直異理是
非自得姦邪不起威嚴尊顯奉上化下公如
父子愛敬信向上下親喜百姓和集官无留
負職修名榮没身不殆治之於國則主明臣
忠朝不隱賢士不妬功邪不蔽正讒不害公
和睦順從上下无怨百官皆樂萬事自然遠
人懷慕天下向風國富民實不伐而彊宗廟
尊顯社稷永康陰陽和合禍亂不生萬物豐
熟界内大寧鄰家託命後世繁昌道德有餘
與天爲常
　右出妙眞經
大道雖无心可以有情求佇駕空洞中迴盻
翳滄流淨明三界外蕭蕭玉京𨔼自无玄挺
運誰能悟㝠趣落落天漢澄俯仰即虚柔七
玄散幽夜反胎順沉浮㝠期苟潜凝陽九无
娱憂覩此去來會時復爲淹留外身而身存
眞仙會良儔
　右出洞玄九天經
眞人曰夫學道之爲人也先孝於所親忠於
所君愍於所使善於所友信而可復諫惡揚
善无彼无此吾我之私不違外教能事人道
也次絶酒肉聲色嫉妬殺害奢貪驕恣也次
斷五辛傷生滋味之肴也次令想念兼㝠心
覩清虛也次服食休糧奉持大戒堅質勤志
導引胎息吐納和液修建功德
學仙行爲急奉戒制情心虚夷正炁居仙聖
自相尋若不信法言胡爲棲山林
大賢樂經戒受之爲身寶就學恒苦晩治身
恨不早此當披幽頥倐忽年己老執卷吸爾
極將更死痛惱吾故及弱齡棄世以學道
　右出洞玄安志經
老子曰當持上慧源智亦不獨生皆須對因
縁各有行宿本命禄之所聞同道道得之同
德有德根宿世不學問今復與失鄰是以故
得失不樂於道文
　右出西昇經
太上大道君曰夫陰丹内御房中之術黄道
赤炁交接之益七九朝精吐納之要六一迴
丹雌雄之法雖獲仙名而上清不以比德雖
均致化而太上不以爲貴此穢仙濁眞固不
得闚於玉闥矣且嶮巇履冰多見側車之敗
縱有全者臭亂之地仙耳
　右出洞眞太上說智慧消魔經
清靈眞人曰黄赤之道混炁之法是張道陵
受教施化爲種子之一術非眞人之事吾數
見行此而絶種未見種此而得生百萬之中
莫不盡被考者矣千萬之中誤有一人得之
得之遠至於不死張道陵承此以教世耳道
陵之變舉亦不行此爾慎言濁生之下道壞
眞霄之正炁也思懷淫慾存心色觀而以兼
行上道者適足明三宫之罰所謂抱玉赴火
以金棺葬狗色觀謂之黄赤上道謂之隱書
人之難曉乃至於此
紫微夫人曰黃書赤界雖長生之祕要實得
生之下術非上宫天眞流軿宴景之夫所得
言也此道在於長養分生而已非爲上道有
懷於婬炁兼以行乎隱書者適足摇三官之
筆鳴三官之鼓玄挺亦不可得恃解謝不可
得賴要而言之貞則靈降專則神使矣
右英夫人曰夫學道者當得專道注眞情无
散念撥奢侈保沖白寂焉如密有所覩希然
如潜有所得兢兢似臨深谷戰戰如履冰炭
始得道之門猶未得道之室所謂爲難者學
道也所謂爲易者學道也寂玄沉味保和天
眞注神棲靈耽研六府惜精閉牝无視无聽
此道之易即是不能行此者所以爲難
右英夫人曰自古及今死生有津顯默異會
藏往滅智與世同之皆得道之行若夫瓊丹
一御九華三飛雲液晨酣流黄徘徊仰咽金
漿咀嚼王蕤者立便控景登空玄昇太微自
世事乖牙期業未就便當蹔履太陰潜生㝠
鄕外身棄質飬胎虚宅陶炁絶籥受精玄漠
故改容於三陰之館童顏於九鍊之户然後
知神仙爲奇死而不亡去來之事理之深也
後東卿司命君曰夫爲道者精則可矣有精
不勤則无所能爲勤而不專亦不能有成也
要當令吝心消豁穢疾開散
定録君曰遠内負心三䰟失眞眞既錯散䰟
乘其開夫爲道者當使内心鏡徹宫商相應
靈感於中神降於外信不虚也
玄清夫人曰爲道者猶木在水得流而行亦
不左觸岸亦不右觸岸不爲人所取不爲鬼
神所遮又不腐敗吾保其入海矣人爲道不
爲穢慾所惑不爲衆邪所誑精進不疑吾保
其得道矣
定録中候曰爲道者常淵淡以獨往每棲神
以逰閑安飲啄以自足无祈盻於籠網哀樂
所以長去夭閼无所由臻乎
禀志各有所宅資性咸有其韻豈可履逐物
之邪蹤矯我之正業何不肆天摽之極蹤適
求眞之内娱從幽靜以怡心援所託以棲意
處東山以晦跡握玄筌於妙嶺保隋珠以含
照遣五難於胸心
司命君曰爲道當令三關恒調是積精固骨
之道三關者口爲天關足爲地關手爲人關
謂之三關三關調則五藏安五藏安則舉體
无病
紫元夫人告曰爲道者譬彼持火入㝠室中
其㝠即滅而明獨存學道存正愚癡即滅而
正常存
太上問道陵曰人命在幾間或對曰在數日
之間太上曰子未能爲道或對曰人命在食
飮之間太上曰子去矣未謂爲道或對曰在
呼吸之間太上曰善哉可謂爲道者矣吾昔
聞此言今以告子子善學道庶可免此呼吸
弟子雖去吾數千萬里心存吾戒必得道矣
精研玉經寳書必得仙也處吾左側者意在
邪行終不得道也人之爲道讀經行事者譬
若食蜜遍口皆甜六府皆美而有餘味能行
如此者得道矣
　右出眞誥
清靈眞人說寳神經曰夫注心道眞玄想靈
人㝠㝠者亦具鑒其意也若外難未披假詠
兼存實復未能迴西榆之年還髪玄童矣苟
耽玄篤志之勤䊶縱令牙彫面皺頂生素華
者我道能變之爲嬰兒在須臾之間耳但問
志之何如老少之學无所在也吾即其人也
　右出道迹經

无上祕要卷之四十二

无上祕要卷之四十三(四十四/同卷)子七
　　　修道冠服品
三皇道士法服
洞神三皇經
受道之身改易世衣者身之章號爲法服人
或有衣玄青及白三色爲科存甲子甲寅甲
申之炁固身形也玄冠烏巾青縹單衣白芒
草屣謂爲法服得道昇天文衣自至
凡兼參三洞通服裙褐履板冠巾共得用取
靈寶道士法服
洞玄真一自然經訣
太極真人言受道執經法衣巾褐褐皆長三
尺六寸三十二條若鹿皮巾褐至佳皮褐无
條數也黄裳對之足下草履皮履彊可著耳
洞玄太極隱注經
注曰轉經坐小牀上高五尺廣長悉等巾鹿
皮巾披鹿皮帔不須著褐也无皮用布帔著
草履
太極真人讀經法服披離羅九光錦帔丹羅
寶曜之巾足下獅子文履令道士讀經勤苦
於法事鹿皮帔服後得道日天帝授子離羅
九光之帔天寶纓絡飛仙法服以酬佳德
洞玄請問經下
夫學道常淨潔衣服别靜燒香安高座盛經
禮拜精思存眞吐納導養悔謝七世父母及
今世前世重非惡縁布施立功長齋幽靜定
其本願當令心虚意玄然後其道可成也善
備巾褐單裙讀經帔衣法制則不得妄借人
著不淨處名曰法服恒有三神童侍之
昔有一賢者迎待道士道士不得往即以帔
褐付之行至家其人敬信燒香禮之如見道
士神童見形云道士使我來也主人于時不
知是神童主人病者即除愈家門无恙神童
語主人病者已愈道士无煩復來賢者可送
法服還道士也主人如其語送至道士主人
問曰一日病苦奉請先生齋先生多事但遣
信竟不見顧齋病人今已愈奉送法服道士
愕然駭聽言畢答曰貧道一日須法事竟往
賢者更不來貧道是以不去非爲負信亦無
人可遣又不知君家室病愈此乃當由主人
心盡所致問往人形貌何似主人答言年可
十五六姿容端正佳麗出人道士思惟我弟
子都無此人恐神人降耳故法服當必令淨
潔制作得法不爾鬼反害人若敗壞當自衣
之不得他用也
昇玄經
有一仙人竇子明著黄褐戴玄巾即前作禮
行讚繞太上七匝
上清道士法服品
洞真四極明科
凡修上清道經大洞眞經三十九章入室之
日當身冠法服作鹿皮之巾葛巾亦可當披
鹿皮之帔無有紫青可用當以紫爲衣青爲
裏帔令廣四尺九寸以應四時之數長五尺
五寸以法天地之炁表裏一法表當令二十
四縫裏令一十五條内外三十九條以應三
十九帝眞之位身備帝皇之帝便應冠帶帝
皇之服故也無有此服不得妄動寳經詠一
句則響徹九天九眞侍位所應不輕單衣誦
經天魔侵景萬精亂音神喪炁散死入幽泉
又不得仙有此服者給玉童玉女各二人典
衛侍真不得妄借異人輕慢神服五犯身無
復仙冀十犯被拷左官
凡女子學上清白日昇天之法受靈寶玉訣
騰行大洞皆充元君夫人之位入室之日當
冠元君之服用紫紗作褐令用二丈四尺身
袖長促就令取足當使兩袖作十六條身二
十二條又作青紗之裙令用四十五尺作八
幅幅長四尺九寸餘作襻腰分八幅作三十
二條此作飛青之裙元君之服也身冠此服
萬靈束帶千魔滅形給玉童玉女各十二人
典掌法服也無此服不得詠於上清寶經輕
以常服誦詠上經天魔侵景萬精亂音神散
炁離又不得仙
　　　讀經軌度品
真迹經
列紀曰侍文玉童玉女並司察有書之道士
言功紏罪上聞上清玄中先師大過被拷於
三官小過奪紀以促年大罪禍及於三祖小
罪止身以受殃輕慢則神去汗穢則文藏學
仙者開視靈文皆當起拜燒香天靈司察可
不愼敬諸非傳授皆不得妄說篇目說則犯
泄漏天文之科
洞眞黄素四十四方經
凡道士修受上法欲有所誦讀經文發帙之
時皆當燒香心拜經前叩齒五通乃微咒曰
玉帝上法上聞三清吉日齋戒敢開神經萬
試隱伏所向皆成玉童侍護玉華散馨上告
三元與我長生咒畢開經然後乃得誦讀之
此名爲大帝開經之法令玉童玉女侍守燒
香啓降神靈上聞九天
洞眞四極明科
學士入室誦經皆五帝束帶四司浮位不得
臨經住音與外人交言失略言句稽誕天眞
想念不專三犯伐功斷事不得成仙十犯身
被左官拷
入室誦經當令言句相屬不得越略天音失
一句更却百言而讀失二句却還二百言失
五句却還五百言始就誦失一句便誦一篇
而補之十犯至三十犯廢功斷事不得成仙
五十犯至百犯延七祖己身並被左右官考
罰刀山食火二十四獄三塗之役
入室誦經當令目注經文心念神眞不得臨
經他念異想以亂天音十犯至三十犯伐功
斷事不得成仙
入室誦經千言以下不得臨經進飮千言以
上至五千言得一進飮五千以上至萬言得
二進飮萬言以上得三進飮不得妄進飲食
以充炁音五犯至十犯伐功斷事不得成仙
入室誦經萬言疲極得聽中住消息後得讀
句竟遍雖爾不得經宿殘句虧廢天度五犯
至十犯伐功斷事不得成仙
入室誦經若有男女同學亦得同室但男女
異牀北向誦經當令男在東女在西不得座
起卧息混同一席三犯斷功廢事不得成仙
五犯身被左官所拷
讀大洞真經三十九章迴風混合帝一百神
寶名玉檢雌一五老寶經洞玄素靈大有妙
經大丹隱書上品高眞之文北向心拜四方
叩齒三十六通咽液三十六過存五藏之内
生有五色之光氣注五星之精然後先讀神
州七轉之道次讀百神内名乃得誦大洞眞
經誦經當令心目相應不得雜念異想錯亂
眞神當使徧句畢子不得中住越略言句左
官所執三犯不得成仙
讀上清寶經三十卷獨立之訣存思修行皆
北向心拜四方叩齒二十四通咽液二十四
過存五星日月三精玄注於兆身然後誦經
行事當令心口相應无有異念披卷悉令言
句周竟不得中止疑聽越略三犯乃不得仙
五犯七祖父母己身並爲左右官所執
凡誦靈寳經或洞玄或昇玄之經皆東向叩
齒十二通咽液十二過再拜存紫雲之炁覆
冠兆身然後誦經當令心目相應目无他視
心无異念披卷言句周竟不得中住越略天
音三犯萬不得仙五犯以上考屬左官
凡讀天皇地皇人皇大字修行其道皆向南
再拜叩齒十二通咽氣十二過存天皇君身
長九寸披青帔著青錦裙頭戴九光寳冠手
執飛仙玉策在左人皇君身長九寸披黄帔
著黄錦裙頭戴七色寳冠手執上皇保命玉
策在右地皇君身長九寸披白錦帔著素錦
之裙頭戴三晨玉冠手執元皇定録之策在
後三皇真君在兆左右然後披卷行事修此
道不得交接陰陽履殗入穢輕慢天文觸犯
真靈身被左右官之考
　　　誦經品
洞玄空洞靈章經
善信男女香燈供養見世光明身入无爲受
福自然若能長齋誦經靈章萬徧道成身生
水火立致飛行其道高妙不得漏泄
洞玄玉京山經
兆若能長齋久思諷誦道德洞經而叩齒咽
液吐納太和身作金色項負圓光頭簪日華
手把月英玄景靈符十絶之幡斯德巍巍道
之至尊无窮玄化太上之真人矣將感太无
動天老致飛龍降天仙也
洞玄九天神章
九天生神章乃三洞飛玄之炁合成至音結
成靈文混合百神隱韻内名生死結形自然
之章天寳誦之以開天地之光靈寳誦之以
開九幽長夜之䰟神寳誦之以制萬靈太一
誦之以具身神帝君誦之以結形九天誦之
以生人學士誦之以昇天鬼神聞之以昇遷
凡夫聞之以長存幽䰟聞之以開度枯朽聞
之以發煙嬰孩聞之以能言死骸聞之以還
人三寳神奧萬品生根故非鬼神所知凡夫
所聞三元宫中宿有金名紫字刻書來生應
爲三清神仙之人當得此文誦之一過聲聞
九天誦之二過天地設恭誦之三過三界禮
房誦之四過天王降仙誦之五過五帝朝眞
誦之六過魔王束身誦之七過星宿停關誦
之八過幽夜光明誦之九過諸天下臨一切
神靈莫不衛軒一過徹天胞源宣通二過響
地胎結解根三過神禮䰟門鍊仙四過天王
降鑒幽夜開關五過五帝朝真藏府清涼六
過魔王伏諾胃管生津七過星宿朗明孔竅
開聦八過幽夜顯光三部八景整具形神九
過諸天下臨三關五藏六府九宫金樓玉室
十二重門紫户玉閤三萬六千關節根源本
始一時生神九過爲一徧一徧周竟三界舉
名五帝友别稱爲眞人十徧通炁制御萬靈
魔王保舉列上諸天百徧通神坐致自然太
一度符元君受生千徧通靈坐在立亡仙童
玉女役使東西萬徧道備馳騁龍駕白日登
晨
洞玄五稱經
太上玄一真人曰道德五千文經之至微宣
道之意正真之教焕乎奇文誦之千日虚心
注玄白日昇仙上爲西華真人此高仙之宗
也亦能致慶於七祖
洞玄无量度人經
道言上學之士修誦是經皆即受度飛昇南
宫世人受誦則延壽長年後皆得作尸解之
道䰟神暫滅不經地嶽即得返形逰行太空
此經微妙普度无窮一切天人莫不受慶无
量之福生死蒙惠
本命之日誦詠是經魂神澄正萬炁長存不
經苦惱身有光明三界侍衛五帝司迎萬神
朝禮名書上天
道言夫末學道淺或仙品未充運應滅度身
經太陰臨過之時同學至人爲其行香誦經
十徧以度尸形如法䰟神逕上南宫隨其學
功計日而得更生轉輪不滅便得神仙
道言夫天地運終亦當修齋行香誦經星宿
錯度日月失昏亦當修齋行香誦經四時失
度陰陽不調亦當修齋行香誦徑國主有災
兵革四興亦當修齋行香誦經疫毒流行兆
民死傷亦當修齋行香誦經師友命過亦當
修齋行香誦經夫齋戒誦經功德甚重上消
天災保鎮帝王下禳毒害以度兆民生死受
賴其福難勝故曰无量普度天人
道言凡有是經能爲天地帝主兆民行是功
德有災之日發心修齋燒香誦經十過皆諸
天記名萬神侍衛
道言此諸天中大梵隱語无量之音舊文字
皆廣長一丈天真皇人昔書其文以爲正音
有知其音能齋而誦之者諸天皆遣飛天神
王下觀其身書其功勤上奏諸天萬神朝禮
地祇侍門大勳魔王保舉上仙道備剋得逰
行三界昇入金門
洞眞金房度命經
此經高上之玉章大洞之靈篇羅列一形之
内誦之一徧妙理自解誦之十徧反容童顏
誦之百篇内化胎仙誦之千徧坐在立亡萬
徧道備白日登晨長齋寂處不關風塵道无
弗降計日昇仙
誦經十過爲一徧徧則服金房保命符各一
枚十徧便十服符限徧此則通神致眞坐見
八方條理百關節度納靈萬炁惣歸則能長
生壽極天地三光同年
洞眞龍景紫鳳赤書經
赤書九十一言是西城真人所受别抄舊文
㫖所修求仙之本乃鳳氣之隱音得佩之者
神仙行之成真凡人奉之者禳患若能長齋
苦行栖身幽阜誦詠萬徧則策龍駕虚上登
玉清隱在人間佩文誦音神官來朝誦詠一
徧神朗氣清千妖束身萬魔滅形
洞真素靈大有妙經
太極真人曰太上素靈洞玄妙經與元始同
生靈文既存衆真詣座燒香禮經逰行誦此
二十一篇之章以慶於神庭也玉音激朗清
徹九天其句幽微妙趣傍通誦詠一過萬神
啓靈恒當究習與帝合眞解宿對之重責拔
七玄於幽宫釋五苦於愁䰟度身上於三天
妙乎微哉斯之靈文也
洞眞三天正法經
三天頌文凡受此文誦之於别室千徧通神
萬徧通真通神則與神交言逆知吉凶通眞
則與元始覩顔入水不沉入火不然經災履
厄騰景三清
洞真太霄琅書瓊文帝章經
凡修衆經以瓊文爲先誦詠寂室靜慶霞軒
群魔伏使萬試敢前隨意所修乃得道真萬
徧道備騰身太清
洞真智慧觀身大戒經
太微天帝君曰道學不奉觀身大戒而誦經
萬徧隱處山林昇仙之舉恐未可希耶
洞真外國放品經
當燒香靜室禮願修行詠之一徧萬眞交會
五老降形天魔仰伏招仙致眞
洞眞三元玉檢布經
玉清上宫瓊瑶蕭條之唱乃九十章三元君
主之元君恒詠其曲以和於形䰟之氣慶於
九府之真行三元道當諷誦其唱求感至靈
招於玄虚降之津路
洞眞素奏丹靈六甲符經
上清瓊宫玉女皆以金簡刻書上宫歌章各
聲合唱逸朗玉清上慶神眞解滯常陽有得
此文六甲降形能常清齋詠誦靈音剋乖白
鸞上昇瓊宫學失此道徒損形神天真不降
無由成仙
凡修六甲之道每以甲日入室服符誦詠六
宫歌章六年通感玉女降房與兆面言運龍
飛霄上昇兆身祕則靈降泄則受殃
洞真玉清隱書經
大洞玉清隱咒九天上文出自高上口訣解
滯散源大洞真經三十九章理極於此上則
引致高靈之霞映下則滅於萬魔之凶殃誦
之一徧開明幽關三十九户納受玉津死氣
沉塞百神内歡百神既暢則聲逹九玄氣朗
紫霄響叩玉晨五帝束帶萬靈朝軒生生來
歸七祖昇遷身致羽翼駕景乘雲飛行玉清
位參紫賓此高玄之妙道玉清之祕篇
无上祕要卷之四十三








无上祕要卷之四十四
　　　真眞三元品誡儀
上元品誡
上真禪號高下尊卑功過儀典
上真衆聖朝禮旋行功過儀典
上真大聖遊宴從駕功過儀典
上真總校生死圖籙功過
上真總領生死命籍筭録功過
上真總領生死功德輕重功過
上真總領鬼神功德報叙輪轉功過
上真總領鬼神幽責開度功過
上真總領昇度死䰟更生輕重功過
上真總領死魂受鍊安靈功過
上真總領神仙得道年月品秩功過
上真總領萬魔謡謌之音功過
學上道不信經誡懷疑兩心罪
學上道輕慢聖文評論經典罪
學上道輕慢師主違背盟誓罪
學上道毁謗師父不崇大義罪
學上道竊取經書无有師宗罪
學上道學无師而授弟子罪
學上道誘取經書而傳弟子罪
學上道得經書无師盟度罪
學上道受經不依經科年月傳授罪
學上道受經傳授非其人罪
學上道受法師門无開度之功罪
學上道无功而傳授弟子罪
學上道傳法宿奏不合而傳罪
學上道傳經不宿奏五帝罪
學上道受經无信賤道罪
學上道遏斷賢路自取功名罪
學上道月朔月望八節不禮師罪
學上道不修齋直之罪
學上道齋直不精之罪
學上道誦經越略之罪
學上道旋行越次諍競罪
學上道恚怒師父罪
學士及百姓子攻擊善人罪
學士及百姓子惡口赤舌罪
學士及百姓子評論師主罪
學士及百姓子飲酒失性罪
學士及百姓子殺生陰賊罪
學士及百姓子貪慾驕逸罪
學士及百姓子穢濁道法罪
學士及百姓子咒詛神鬼罪
學士及百姓子殺害衆生罪
學士及百姓子綺語兩舌不信罪
學士及百姓子姦婬穢濁罪
學士及百姓子盜竊人物罪
學士及百姓子嫉賢妬能罪
學士及百姓子背師恩愛罪
學士及百姓子欺師背道罪
學士及百姓子泄露天文罪
學士及百姓子毁謗經法罪
學士及百姓子修經中悔罪
學士及百姓子不忠於上罪
學士及百姓子罔略於下罪
學士及百姓子欺罔同學罪
學士及百姓子欺罔百姓罪
學士及百姓子口善心惡罪

學士及百姓子說人過惡罪
學士及百姓子輕慢三光罪
學士及百姓子穢慢神鬼罪
右六十條罪由天官一宫中府十三曹地官
一宫中府十四曹水官一宫中府十四曹風
刀考官主之
中元品誡
學士及百姓子𡜍妬同學罪
學士及百姓子浮華妄語罪
學士及百姓子貪利入己无厭罪
學士及百姓子積禄重寳不施散罪
學士及百姓子樂人寶物入己罪
學士及百姓子願人傷敗流散罪
學士及百姓子私畜刀杖兵器罪
學士及百姓子屠割六畜殺生罪
學士及百姓子射刺野獸飛鳥罪
學士及百姓子燒山捕獵罪
學士及百姓子捕魚張筌罪
學士及百姓子金銀器食罪
學士及百姓子貪樂榮禄酷政罪
學士及百姓子燒敗見物成功罪
學士及百姓子飲食投水中罪
學士及百姓子貪濁滋味肥葷罪
學士及百姓子貪食五辛罪
學士及百姓子草書僞意罪
學士及百姓子合聚群衆罪
學士及百姓子圖謀人婦女罪
學士及百姓子心謀國事罪
學士及百姓子圖謀人家物事罪
學士及百姓子以粗物易好物罪
學士及百姓子交關天子王侯罪
學士及百姓子干知天時星宿罪
學士及百姓子火燒田野山林罪
學士及百姓子斫伐樹木採草華罪
學士及百姓子與惡人交遊親近罪
學士及百姓子交關流俗華競罪
學士及百姓子在人中獨食罪
學士及百姓子放𨓜世間伎樂罪
學士及百姓子面譽世人陰毁人罪
學士及百姓子說人尊上善惡罪

學士及百姓子泄露人陰惡私鄙罪
學士及百姓子攻擊善人橫生无端罪
學士及百姓子妄視人書疏私微罪
學士及百姓子與女人獨行邪語罪
學士及百姓子男女同座群居罪
學士及百姓子男女共食交錯衣物罪
學士及百姓子男女教化不善罪
學士及百姓子與世間交關婚事罪
學士及百姓子自貴驕色罪
學士及百姓子因恨報怨罪
學士及百姓子離别家室罪
學士及百姓子落子傷胎罪
學士及百姓子疏宗族親異姓罪
學士及百姓子毒藥投水傷生罪
學士及百姓子婬愛弟子罪
學士及百姓子收集人衆罪
學士及百姓子投書譖世人罪
學士及百姓子自許用性罪
學士及百姓子妄作忌諱罪
學士及百姓子希人物罪

學士及百姓子評論師友長短罪
學士及百姓子輕慢經教法言罪
學士及百姓子薄賤天人老病罪
學士及百姓子棄薄乞人罪
學士及百姓子承威勢以凌世間罪
學士及百姓子阿黨所親罪
學士及百姓子父母兄弟别離各居罪
右六十條罪由天官左宫左府十二曹地官
左宫左府十四曹水官左宫左府十四曹太
陽水官考吏主之
下元品誡
學士及百姓子恚責弟子罪
學士及百姓子恚責世人罪
學士及百姓子不放生度死罪
學士及百姓子富貴忘師罪
學士及百姓子諸天齋日不念道罪
學士及百姓子信人言恚師主罪
學士及百姓子唱論人惡事罪
學士及百姓子笑人頑闇貧賤罪
學士及百姓子親人爲惡事罪
學士及百姓子禁人作善事罪
學士及百姓子快人過失罪
學士及百姓子去就背向罪
學士及百姓子五嶽三河無簡名罪
學士及百姓子汙穢五嶽三河罪
學士及百姓子奪人所欲罪
學士及百姓子馳騁流俗求競世間罪
學士及百姓子慶弔世間求悅衆人罪
學士及百姓子仍他人之功爲己德罪
學士及百姓子召人飮食惡罪
學士及百姓子驚怛百姓衰厄罪
學士及百姓子驚怛鳥獸促著窮地罪
學士及百姓子驚怖老小罪
學士及百姓子輕淩官長有司罪
學士及百姓子論議世間曲直罪
學士及百姓子妄論國家衰盛罪
學士及百姓子施惠追吝罪
學士及百姓子遨遊无度罪
學士及百姓子登高望下罪
學士及百姓子籠飛鳥走獸罪

學士及百姓子快人家喪禍罪
學士及百姓子以棘刺橫人行道罪
學士及百姓子不拜禮鬼神罪
學士及百姓子裸形三光罪
學士及百姓子呵罵風雨罪
學士及百姓子换借不還罪
學士及百姓子罔人求榮稱罪
學士及百姓子傲慢三寶輕忽天尊罪
學士及百姓子謀人君長師父罪
學士及百姓子觀人不孝父母兄弟罪
學士及百姓子矯稱自異號真人罪
學士及百姓子信用外道雜術邪見罪
學士及百姓子無經師託學欺詐神人罪
學士及百姓子衣服盈餘弗散窮人罪
學士及百姓子竊寫人經戒輕慢罪
學士及百姓子榮飾衣褐華麗罪
學士及百姓子身不潔淨上高座罪
學士及百姓子穢慢師門不恭罪
學士及百姓子師有哀憂不建齋請罪
學士及百姓子棄師父追世盛罪
學士及百姓子師豪貴隨逐希望罪
學士及百姓子師疾厄不侍省罪
學士及百姓子遠厄急逐寬樂罪
學士及百姓子出入道户不關啓罪
學士及百姓子妄與他人入道户語罪
學士及百姓子齋請不爲三官遷功罪
學士及百姓子自愁家門不念他人窮厄罪
學士及百姓子家有喪疾怨道咎師罪
學士及百姓子得師經道而自稱已得罪
學士及百姓子傳師道法不折送功信罪
學士及百姓子八節不請師言名五帝罪
右六十條罪由天官右宫右府十二曹地官
右官右府十四曹水官右宫右府十四曹太
陰水官考吏主之
三部品誡部有六十條合一百八十條誡合
有陰陽左右水火風刀考官典之



无上祕要卷之四十四
无上祕要卷之四十五子
　　　玉清下元戒品
道學不得煞生蠕動之蟲
道學不得教人煞生蠕動之蟲
道學不得飲酒
道學不得教人飲酒
道學不得綺語兩舌不信
道學不得教人綺語兩舌不信
道學不得婬犯百姓婦女
道學不得教人婬犯百姓婦女
道學不得盜竊人物
道學不得教人盗竊人物
道學不得嫉賢妬能
道學不得教人嫉賢妬能
道學不得背師恩愛
道學不得教人背師恩愛
道學不得不忠其上
道學不得教人不忠其上
道學不得誷其下
道學不得教人誷其下
道學不得欺誑同學未解之人
道學不得教人欺誑同學未解之人
道學不得輕慢弟子
道學不得教人輕慢弟子
道學不得口善心懷陰惡
道學不得教人口善心懷陰惡
道學不得說人惡過
道學不得教人說人惡過
道學不得重積七寳不施散四輩
道學不得教人重積七寶不施散四輩
道學不得樂人錢財雜物爲己重檐
道學不得教人樂人錢財雜物爲己重檐
道學不得畜刀杖兵器
道學不得教人畜刀杖兵器
道學不得養六畜
道學不得教人飬六畜
道學不得金銀器食飲死厚葬骸骨
道學不得教人金銀器食飲死厚葬骸骨
道學不得貪樂榮禄王位
道學不得教人貪樂榮禄王位
道學不得燒敗世間寸土之物
道學不得教人燒敗世間寸土之物
道學不得以世間堪食之物投水火中
道學不得教人以世間堪食之物投水火中
道學不得貪世滋味
道學不得教人貪世滋味
道學不得貪食五辛
道學不得教人貪食五辛
道學不得爲草書
道學不得教人爲草書
道學不得以麤物易人好物
道學不得教人以麤物易人好物
道學不得知預軍國事物
道學不得教人知預軍國事物
道學不得設權變謀
道學不得教人設權變謀
道學不得无故見天子王侯
道學不得教人无故見天子王侯
道學不得干知天時指論星宿
道學不得教人干知天時指論星宿
道學不得以火燒田野山林
道學不得教人以火燒田野山林
道學不得无故摘衆草之華
道學不得教人无故摘衆草之華
道學不得親近惡人
道學不得教人親近惡人
道學不得无故伐樹木
道學不得教人无故伐樹木
道學不得人中多語言叅豫流俗
道學不得教人人中多語言參豫流俗
道學不得人中獨食
道學不得教人人中獨食
道學不得與世間婚姻事
道學不得教人與世間婚姻事
道學不得習世間伎樂
道學不得教人習世間伎樂
道學不得泄人陰惡私鄙
道學不得教人泄人陰惡私鄙
道學不得妄求視人書疏
道學不得教人妄求視人書疏
道學不得與女人獨語獨行
道學不得教人與女人獨語獨行
道學不得與女人同座男女群居
道學不得與女人同食交借衣物
道學不得親教女人
道學不得說人祖父母善惡
道學不得教人說人祖父母善惡
道學不得面譽世人
道學不得以毒藥投淵池江海中
道學不得教人以毒藥投淵池江海中
道學不得踈宗族
道學不得親異姓
道學不得落子傷胎
道學不得教人離别家室
道學不得因恨報怨
道學不得教人因恨報怨
道學不得輕淩弟子
道學不得教人輕淩弟子
道學不得妄聚集人衆
道學不得教人妄聚集人衆
道學不得投書譛世人
道學不得教人投書譖世人
道學不得自貴
道學不得教人自貴
道學不得自驕
道學不得教人自驕
道學不得自是用性
道學不得教人自是用性
道用不得爲世間妄多忌諱
道學不得教人爲世間妄多忌諱
道學不得希望人物
道學不得教人希望人物
道學不得竭陂池
道學不得教人竭陂池
道學不得評論師友才思長短
道學不得教人評論師友才思長短
道學不得輕慢經書訾毁法言
道學不得教人輕慢經書訾毁法言
道學不得薄賤老病
道學不得教人薄賤老病
道學不得棄薄乞人
道學不得教人棄薄乞人
道學不得持威勢以淩世間
道學不得教人持威勢以淩世間
道學不得阿黨所親
道學不得教人阿黨所親
道學不得與父母别門異户
道學不得教人與父母别門異户
道學不得瞋恚弟子
道學不得教人瞋恚弟子
道學不得恚責世人
道學不得教人恚責世人
道學不得罵人爲奴婢畜生
道學不得黥奴婢面傷其四體
道學不得快人過失
道學不得教人快人過失
道學不得歛告煩擾世間
道學不得教人歛告煩擾世間
道學不得爲世俗人作禮主
道學不得爲人圖山立宅
道學不得占知世間吉凶
道學不得教人占知世間吉凶
道學不得去就背向
道學不得教人去就背向
道學不得與世人群處
道學不得无故見貴人
道學不得乘車載馬
道學不得奪人所欲
道學不得教人奪人所欲
道學不得馳騁流俗求競世間
道學不得慶弔世間求悅衆人
道學不得仍他人之功名爲己德
道學不得卧寢金寳彫牀
道學不得名人飮食好惡
道學不得驚怛百姓妄說衰厄
道學不得教人驚怛百姓妄說衰厄
道學不得驚怛鳥獸促以窮地
道學不得妄驚怖老小
道學不得輕淩官長有司
道學不得豫世間論議曲直
道學不得施惠追悋
道學不得遊遨无度
道學不得妄登高樓
道學不得籠飛鳥走獸
道學不得教人籠飛鳥走獸
道學不得塞井及溝池
道學不得快人家喪禍
道學不得以棘刺橫人行道
道學不得教人以棘刺橫人行道
道學不得祠祀神祇
道學不得教人祠祀神祇
道學不得向鬼神禮拜
道學不得教人向鬼神禮拜
道學不得裸形三光妄呵風雨
道學不得换舉人物不還債主
道學不得斷割人財
道學不得勸人爲惡事
道學不得禁人爲善事
道學不得諸天齋日而不齋戒念道
道學不得違歳六齋月中十齋
道學不得違經教科戒禁律
道學不得爲人作辭訴
道學不得唱論人惡
道學不得信人言以恚世間
道學不得笑人頑闇貧窮
道學不得以意增減經戒一字輒添
一後生不語中
道學不得傲慢三寳輕忽天尊
道學不得勸人謀反君長師父
道學不得勸人不孝父母兄弟
道學不得矯稱自異號爲真人
道學不得信用外道雜術邪見不真
道學不得衣物盈餘
道學不得彊人道學
道學不得无經託學欺詐人神
　觀身戒從五戒至一百八十君臣父子
　之道名玉清智慧下元品誡
　　　玉清中元戒品
道學不得望人禮敬
道學不得竊寫人經戒
道學不得榮飾衣褐
道學不得身不潔淨上高座讀經
道學不得同行當讓人以前
道學與人同學夏執爨供食
道學與人同學冬執瓶供水
道學與人同食當食其麤及菜
道學與人同食當食正己前
道學與人同學當敬先勝己
道學與人同住當任人處分
道學與人同學當念教解
道學與人同學當請問先進
道學人施惡於已己受惡不得有怨
道學不得懷怨志報於人
道學與女人共語不得正視面容含笑相對
道學與人同渡水不得正眼視人
道學失物不得疑似同學及衆人
道學失物當委運自悔多罪
道學多災病當恭己自責念改往修來
道學當忍人所不能忍
道學當割人所不能割
道學當衣人所不能衣
道學當食人所不能食
道學當學人所不能學
道學當容人所不能容
道學當受人所不能受
道學當斷人所不能斷
道學無經業精神浮散眞想不通
道學身不潔淨䰟魄離人
道學有心天眞高逝魔官不服
道學有家則三毒不滅三眞不居
道學有身則衆欲不去精思無應
道學當虚心靜漠寂與眞對
道學當安守玄泉不使妄動生元
道學當滅識藏見然後眞人見
　觀身戒從第五至二百一十六无上正眞
　之道名玉清智慧中元戒品
　　　玉清上元戒品
道學當念菜食爲常
道學當念先度人後度我身
道學當念居山林幽靜精思
道學當念安貧讀經行道無倦
道學當念燒衆名香流芳諸天徹魔境界
道學當念在賢衆聽受妙㫖
道學當念請受三寶洞經勤身供養
道學當念立功度人終始不倦
道學當念報師友本終劫弗殆
道學當念國中清靜王化太平無有不道
道學當念鄰國有道各守境界
道學當念祝願百姓念常安完
道學當念萬物爲先不得道己
道學當念遠鬼神不敬不慢
道學當念遠外術禁忌之道
道學當念遠聲色謌舞之術
道學當念遠卒效鬼語妖妄之人
道學當念崇本守真
道學當念口不違心心不負形
道學當念无疑惑聖文損益科法
道學當念无求无欲
道學當念清白守真
道學當念心无異想唯空唯寂
道學當念家家安寧咸无苦痛
道學當念世間憂厄之人罪繫苦惱
道學當念天子聖明弘道室家日盛
道學當念主相弘輔常保有道
道學當念天地日月風雨積雪以時
道學當念父母養我因縁
道學當念七祖父母未昇天堂
道學當念我師未得昇度
道學當念我同學未測道洲淵奧典章
道學當念同志轉相教導令入正道
道學當念不違其口所誦之文
道學當念視人父母如己父母
道學當念視人子如己子
道學當念視人身過己身
道學當念視人傷身痛過己身
道學當念視人辱惡過於己身
道學當念我宿命因縁根斷
道學當念我胎根已絶不復世生同縁種親
道學當念我生樹已枯神合太无无數之劫
體道合真
道學當念三塗路塞地獄長休
道學當念中食養神棄諸肥滋
道學當念慎大法常存三宫眞人元丹子
道學當念觀世和光不矯於俗
道學當念保三寳經戒常誦不輟
道學當念存雌一誦大洞經眇若對神
道學當念登仙度世乘雲駕龍
道學當念欲見師友同學之人
道學當念見真人道士修行法事
道學當念見聖王治世海外稽首乘風向化
道學當念食天厨自然之膳无饑渇之想
道學當念與天真共對澹然无爲
道學當念使玉童玉女
道學當念東逰青林東華
道學當念西逰安養西華
道學當念北逰碧羅北華
道學當念南逰太丹南華
道學當念逰遨留秦須彌崑崙中華
道學當念逰志齋堂講肆聖道敷釋淵頥
道學當念逰上清金闕禮見真人太老
道學當念逰玉清七寳宫禮三元天尊
道學當念逰玉清丹霞宫禮太上二十四高
聖
道學當念逰太上玉京七寶流霞臺蔭盖玉
京林禮太上天尊十方大聖終劫復始
道學當念逰紫雲宫禮洞眞三十九高聖
道學當念逰三十六天黄金宫禮天帝
道學當念逰九天黄金暉宫禮天帝
道學當念逰諸天宫宅與天帝問道論經
道學當念逰六天七寳宫觀化大魔王見度
我符籍以入仙品永離泉曲之簿
道學當念遊日月宫殿光明焕赫禮見日月
王飲以日月華金液之漿
道學當念逰大梵天流景宫禮拜及天帝聽
諸天讚誦霄絶雅妙
道學當念逰諸天七寳林反生靈香流芳逆
風聞三千里外獅子飛龍鳴嘯其間
道學當念逰諸天浴池安座蓮花之上香潔
自然流泊諸天百千池皆如一處人人快樂
道學當念逰諸天聽諸天伎樂无世間之想
道學當念逰十方外天禮大聖衆无上正眞
人
道學當念逰下方无極金剛天宫禮諸九老
眞人
道學當念逰天地名山隱宫洞室禮聖衆先
得道人
道學當念以心爲道終无邪見異念恒令心
虚意泰不思不慮安雅空寂
道學當念隱祕天真名諱不出我口
　觀身戒從第五至三百首太上无極之道
　名高上玉清智慧上元戒品
　　　洞眞智慧觀身大戒經品
元始天王曰夫高上洞眞智慧經不宣世上
學士皆多傳已成眞人見故難見見而難盡
是以希見於世矣是戒尊重不可以言宣觀
於人身諸神三百關節真靈不得妄出魔試
不能得犯人受誦此戒不違其禁亦可不學
而仙雲霞碧轝自然迎子白日昇天浮身空
洞放浪十方項生圓光焕曜太无率天衆聖
莫敢不敬仰於子也六天大魔王是時即舉
奉戒之士東華宫言名大梵天宫大梵天宫
言名玉京金闕刻以上仙之品焉
元始天王曰大洞真經言詠之萬徧雲駕下
迎靈寳洞玄經有度劫之文其人修之而或
不仙及合金丹靈藥不成何也故由不得修
奉智慧觀身戒故耳是戒衆妙之妙威神極
尊金華仙人九百立侍燒香焉是眞祕之道
不傳於文當誦詠而己夫道學不受此戒終
不成仙或造業墮於聲色或始勤末懈或入
山居家爲衆魔所試敗或生異念疑惑真經
或還從俗无復道心或輕慢師友毁辱同學
或卒發狂癡性炁倒錯更貪財愛色及薄三
寶或家道轗軻怨懟悉會或惡夢亂想精神
愁悶皆由无大戒以攝其身神三毒浮尸攬
作五府是致斯患也魔王不削泉曲死名三
界不過仙品
元始天王曰是戒因靈仙而見今諸天諸地
名山仙人悉奉而行焉每至朔望八節本命
之辰諸天齋日同學師友入室說戒一周先
禮十方方一拜諸天聞說戒音皆各禮焉弟
子願欲奉當資上金五兩以爲五帝之信丹
錦十丈爲十方之質代夫落簮之盟不泄戒
律以奉有戒之師師弟子對齋三日思念戒
㫖是夕當然十燈供養光明十方十方大聖
以表我心矣天氣和靜若其時風雨雷霆激
迅未可得受也當更齋戒重自恭肅臨時亦
將神開意散矣奉戒九年身燭自明日月華
丹自至金容内發童顏充肌神通四達興高
仙齊德出入无間能奉此大戒律則濯纓于
流汨之池解衿于七寳之臺逰觀蓮花之上
蔭以反生香林光明鮮蔚從劫到劫永享道
眞本命日正中若夜半北向誦大上徊玄大
品章以洞十方
太微天帝曰是戒名智慧觀身戒一名保仙
靈文一名高上洞真度命靈章自非有宿世
功德垂慶累業福祚所延者終不令見此寶
祕矣東華元金簡玉名亦不使與是師相遇
也能奉之者是子命應仙矣有經而无戒猶
欲涉海而无舟檝猶有口而无舌何縁度兆
身耶夫學者不知尋經而不知尋戒是未悟
眞要之根長夢而不覺可爲痛心矣皆當量
己能奉者資信受之受者九百年得口授一
人不得過一人是爲泄戒罪及七祖父母幽
厄地獄身履三塗五苦八難終劫復始轉輪
惡道去仙日遠冤家債主因時一會各慎身
焉
太微天帝曰敢有竊聽說戒者即爲天下惡
魔所中必至之禍萬无疑矣若奉戒弟子獨
處山林可畏之地鳴天鼓二七通心存戒神
戒神衛己三重妖魔鬼魅不敢近福德恒隨
身諸天善神各各擁䕶也先是冤家債主皆
生慈心矣
太微天帝曰我昔始學之時唯知請經不知
尋戒乃歷劫生死太上愍我道心高聖哀我
不懈見告云子學彌勤而不知奉觀身大戒
當何由得仙乎我於是稽首金闕之下三千
日太上見授要戒奉而修之九年之中雲轝
來迎三界十方真人交會於玄虚矣故道學
當以戒律爲先道家之宗尊焉法應習誦上
口古聖皆祕而不書也今奉之亦然弗令真
文脫泄凡俗矣
太微天帝曰道學不奉觀身大戒而誦經萬
徧隱處山林昇仙之舉恐未可學耶若能戒
全於内和光於外猶庶幾乎靈標之崖也非
道學難奉戒難耳子能全戒餘及十方太上
將保子登仙也戒全而誦寶經佩大符若復
不仙天下无有不死之道矣我之所說世求
其人難得耳末業多託聲名於浮華罕見道
德之眞心是以三寶沉昧聖人潜處豈道之
不弘耶受戒若全十方真聖自然見於子也
是不學而仙道成矣不虚言虚言欲何爲哉
正愍世間之志士耳因縁運會當有可教者
乎子其朂之子其勤之仙道既就何樂如之
逍遥于太上之京放任于自然之域是爲歡
樂太上前萬劫猶未始此之謂矣眞非翰札
所能宣也
太極眞人曰吾昔聞道於太上言訓三寶洞
經而不奉是大戒仙道衆妙胡縁而成耶故
口口而已不宣於文將獨逸於三寳之苑囿
矣宿无上仙之相好者亦終不令見也自非
七祖積慶繁華垂廕因縁累業㝠功彌劫豈
知願樂太上觀身之戒乎能奉是戒者便爲
太上大法師三寶之宗焉十方皆敬子於雲
漢群仙將引子於東華坐朝天魔魔王舉兆
符命於三界六天泉曲之府泰山主者地官
无復有應死之録籍也青宫仙名乃定於是
耳將當爲玉京之高仙太上之真人焉
太極真人曰夫道要在行合㝠科積善内足
然後始陟大道之境界耳自弗能爾者皆爲
徒勞於風塵无益生命之修短也道在我不
由彼唯慈唯愛唯善唯忍能行此四等亦與
道爲鄰矣能勤能信能雌能終能諌諍能棄
色酒矣是爲六度之法亦與真爲儔矣能受
非不自申能讓德於人能不欲人之欲能容
无理不諍能遠无道藏身幽處能不違心能
不負經戒能不代口所誦此八能亦與善爲
友矣
太極真人曰戒律之爲道威嚴神妙恐人不
能有心奉故當祕而不書耳是以智慧經篇
終不悉顯於末學之士矣口口相傳將亦何
由而泄耶當其說戒之時十方天人叉手敬
聽鬼神皆禮於所聞豈可輕而哉
太極真人曰夫古人之爲道也玄寂靜神念
无所存口无所言身无所修兀然无際湛然
不動坐忘眞道已成端拱雲車立迎矣或乗
鳳淩空或駕龍騁虛舉身躡无飛昇太極運
體於空洞而无待也是以迹不可見世无我
知知我者希則我者貴矣此之謂乎合符契
爲師友特詭言而爲固此非上古之法末學
所制耳若必是學士願請寶經審觀其人意
既洞悟便對經於太上前啓告而付之案文
而宗奉焉乃合太上玄科大法矣苟无弘道
之才故以七祖證十方而當違此哉自可先
深思省子身能奉與否三塗地獄十苦八難
豈可輕耶視之令人心寒於諸賢善慎明戒
福自然矣背爾之心禍亦自然矣苦痛切身
時刻叵遇何况彌劫乎
太極真人曰雖復終劫始劫是戒不易之道
古人口受而身行道成之日迹或顯或隱於
後世故不測其所修爲矣是以上古以披衣
坐忘而得道軒轅鑄鼎而龍迎故能洞觀十
方超淩三界王喬赤松所以乗紫煙而高翔
天庭皆其類也不能具記此賢所謂不學而
仙道自成者乎
无上祕要卷之四十五









无上祕要卷之四十六(四十七/同卷)子九
　　　昇玄戒品
昇玄五戒
道言夫色慾敗事實不可行而世間賢愚貴
賤皆亦同願唯有道士乃能執志堅持教戒
以自檢縛行止舉動心不傾邪在於愛欲之
間終不一違
若見色利榮華艶彩以戒掩目
若聞好惡之言五音之屬以戒塞耳
若有八珍之饌甘香之美以戒杜口
若願想財貨七寶奇珍放清極欲以戒挫心
若憶姦媱貪趣惡事以戒折意
能行此五事者七祖生天衣飯自然身得神
仙白日登晨如其尸解轉輪成真賢者精誠
奉之也若男若女不能承用不肯受持無可
如何吾寧與人萬金不書此言道陵子當擇
人而授勿泄眞文太上道君仍頌偈曰
煩惱是何物　悉從身中生　目覩榮麗色
耳洞五音聲　口甘八珍味　心想財貨榮
意貪姦婬事　手足爲之行　五惡既不住
考對在兆形　永與生道隔　幽䰟殁鬼囹
罪畢出所在　有人而無情
奉戒不行惡　掩塞五心門　目不視綺容
耳不采聲煩　口不饗美甘　心不愛錢財
意無婬向想　手足不去來　五惡寂住停
考對焉從宣　永與眞道合　不復零鬼官
功積從戒起　白日登玉晨
日以色爲讎　初不欲一見　耳以音爲讎
初不願欲聞　口以味爲苦　初不以自薰
心以寳爲石　初不爲想戀　意以奸爲賊
初不欲同貫　足以夷爲岨　初不樂步端
五者同一路　初不傾邪看　若能如是者
所謂妙中難　難中既能通　滓滯無由安
身清神則寧　皇一守丹田　行備由内起
致得昇沖天
道言奉法行道當勤修身當堅精進當久持
戒當固專念當執諦想莫不存道去邪去惑
去妖去僞去婬去慾除棄衆非以爲包眞是
先勞後報度身昇仙當期當來勿覩目前
一者不得婬泆志念在邪勞神損精䰟𩲸不
守正氣離去邪來合前
二者不得情性忿怒心湧發憤口泄揚聲咒
詛罵詈振動天地神不佑人身中真官上訴
三天注名罪目萬不得仙
三者不得含想毒念嫉妬於人天人紏筆地
官奏言注名黑薄考至殺身最不可犯害及
子孫
四者不得飮酒迷亂荒濁穢身變易常情不
崇戒文不畏官法不敬父君不識骨血爲慾
婬牽䰟𩲸悲號穢注五神罵詈咨曰反逆不
順天遺其殃身受禍患
五者不得貪利錢財末世多僞人情凶弊或
於便宜動謀賊害財是身讎何用財爲有而
不積當種福地空堂清室名爲仙家
有此五者不可一犯喻如履冰之險蹈室之
危罪定考至而不悟知賢者坐起卧息深用
自戒
　右出昇玄内教經卷第七
昇玄九戒
太上告道陵曰夫欲慕道求修大乘之法當
樂志虚无要修行順戒奉而行之道立可得
但當奉受其戒勤行其事吾當遺衛戒將軍
吏兵二十四大神以相衛護斷絶惡道度著
善地動遇吉祥不遭凶横早絶死道速致仙
度曉空無訣明虛無意必獲上道也
第一戒曰身不得貪狠恣性驕奢放逸蒙冒
身禍誕縱自恣甘惡爲非過有華飾口耽脆
滑柔軟自適無有厭足不知動入罪目不能
自覺身之罪大不可稱計不得身犯不得教
令於人攝意持戒終身奉行是吾太上太上
太乙第一戒也
第二戒曰心不得與惡想惡念不得形想評
想貪欲務得蒙冒財利貪毒陰賊謀議高戾
貪欲饗味無有厭足不知動入罪網不能自
覺心過之罪大無有極不自心興不得教令
於人攝意持戒終身奉行是吾太上太上太
乙第二戒也
第三戒曰口不得妄言善惡咒詛罵詈欺誑
妄語幻惑兩舌鬭訟交疏持人長短自作是
非生災造害興出無端鬻衒道法謌誦嗟詠
吟嘯歎息貪美嗜味無有厭足不知動入罪
網不能自覺口過之罪大無有極不得口犯
不得教令於人攝意持戒終身奉行是吾太
上太上太乙第三戒也
第四戒曰手不得殺害衆生蚑行蠕動含血
之屬皆不得殺劫掠强取奪盜偷竊取非其
物捨遺取施執持兵器興用非法不知動入
罪網不能自悟手過之罪罪之莫大不自手
犯不得教令於人攝意持戒終身奉行是吾
太上太上太乙第四戒也
第五戒曰目不得視非道非法非義榮華容
飾婬視女色照耀盈目貪欲洋溢綺麗珍寶
婬邪妖𧕏不正之色目爲心候主收百凶來
致禍毒罪釁致集一皆目致心目口手致殃
禍主動爲患端收罪之首心目口手致罪之
府不可不迮不可不伏不可不慎不可恣之
不知動入罪網不能自悟目過之罪罪之莫
大當宣目戒勸化一切豈能戒目心想自一
滅想滅意意空空無無著入無便得道慧攝
意持戒奉行不廢是吾太上太上太乙第五
戒也
第六戒曰耳不得聽八音五樂婬聲妖𧕏惑
亂亡國妖僞之樂無有厭足不知動入罪網
不能自悟耳過之罪罪亦復大不自耳犯不
得教令於人攝意持戒終身奉行是吾太上
太上太乙第六戒也
第七戒曰鼻不得貪香惡臭妄察善惡不知
動入罪網不能自悟鼻過之罪罪亦爲次不
自鼻犯不得教令於人攝意持戒終身奉行
是吾太上太上太乙第七戒也
第八戒曰足不得蹈非義踐非法不涉惡履
非妖婬境界不知動入罪網不能自悟足過
之罪罪亦爲次不自足犯不得教令於人攝
意持戒終身奉行是吾太上太上太乙第八
戒也
第九戒曰不得放清任意强興神器攻非勝
敵精消神散三氣亡逸放心縱恣無有厭足
不知動入罪網傾宗滅族不能自悟如斯之
罪罪之莫大不自身犯不得教令於人攝意
持戒終身奉行是吾太上太上太乙第九戒
也
　右出昇玄内教經卷第九
　　　洞玄戒品
洞玄十戒
天尊言能受是十戒修行如法十方天官無
不衛護必至得道子若逼世累不盡十者九
八七六乃至於五擇其能者然五戒之福福
亦難稱子其廣勸衆生苟重聞或不喜猶一
二覼縷委曲開悟
一者不殺當念衆生
二者不婬犯人婦女
三者不盜取非義財
四者不欺善惡反論
五者不醉當思淨行
六者宗親和睦無有非親
七者見人善事心助歡喜
八者見人有憂助爲作福
九者彼來如我志在不報
十者一切未得道我不有望
　右出洞玄思微定志經
洞玄十善戒
一者不得嫉妬勝己抑絶賢明
二者不得飲酒放蕩穢亂三宫
三者不得婬犯他妻好貪細滑
四者不得棄薄老病窮賤之人
五者不得誹謗善人毁敗同學
六者不得貪積珍寶弗肯施散
七者不得殺生祠祀六天鬼神
八者不得意論經典以爲虚誕
九者不得背師恩愛欺詐新學
十者平等一心仁孝一切
諸行著足當避十惡遠於盲道
洞玄十惡戒
一者飲酒婬色貪慾無已
二者陰賊世間訕謗道士
三者輕師慢法傲忽三寶
四者竊取經書妄宣道要
五者借换不還欺誘萬民
六者殺生貪味口是心非
七者不孝背恩違義犯諸禁戒

八者誦經忽略嗊嗃自是
九者責望人意嗔恚四輩
十者意斷經音損益聖典不信宿命快情所
爲穢慢四大不念生道
　右出洞玄智慧經
洞玄智慧十戒
天尊告曰第一戒者心不惡妬無生陰賊檢
口慎過想念在法
第二戒者守貞讓殺愍濟群生慈愛廣救潤
及一切
第三戒者守貞讓義不婬不盜常行慈念損
己濟物
第四戒者不色不慾心無放蕩貞潔守慎行
無玷汙
第五戒者口無惡言言不華綺内外中直不
犯口過
第六戒者減酒節行調和氣性神不損傷無
犯衆惡
第七戒者不嫉人勝己爭競功名每事遜讓
退身度人
第八戒者不得評論經教訾毁聖文躬心承
法恒如對神
第九戒者不得鬬亂口舌評詳四輩天人咎
恨傷損神氣
第十戒者舉動施爲平等一心人和神穆行
常使然
洞玄智慧十二可從戒
天尊言夫爲學者修齋求道開度天人作諸
善功當行十二可從戒
第一者見眞經出法開度一切便發道意心
願後世得登大聖
第二者常行慈心願念一切普得見法開度
廣遠無有障翳
第三者好樂經教深遠覽達意志堅明開化
愚闇
第四者尊受師訓廣開勸化令入法門遠離
盲道
第五者信向玄妙尊奉經訣晨夕誦習無有
怠倦
第六者不務榮華斷俗因縁專心定志所營
在法
第七者勤誦大經願念一切廣開橋梁爲來
生作縁
第八者恒生善心不邪不僞無嫉無害無惡
無妬
第九者在所墮生常值聖世與靈寶法教相
值不絶
第十者潔身持戒修齋建功廣救群生咸得
度脫
第十一者學業廣覽宣通同法預以天人普
令開度
第十二者常與明師世世相值受教宣化度
人無量一切善心皆得道眞
智慧閉塞六情上品戒
第一戒者目無廣瞻亂諸華色亡精失瞳光
不明徹
第二戒者耳無亂聽混於五音傷神敗正惡
聲啼吟
第三戒者鼻無廣芳雜氣臭腥易有混濁形
不澄正
第四戒者口無貪味脂薰之屬濁注五神臟
腑憤憤
第五戒者手無犯惡不竊人物貪利入己禍
不自覺
第六戒者心無愛慾揺動五神傷精喪氣體
發迷亂
智慧度生死上品大戒
其一者見人窮怠度其死厄見世明達能制
凶逆年命長遠世享无極
其二者見人窮乏饑寒困急損身布施令人
富貴福報萬倍世世歡樂
其三者含血之類有急投人能爲開度濟其
死厄見世康强不遭横惡
其四者施惠鳥獸有生之類割口飴乏無所
愛惜世世飽滿常在福地
其五者度諸蠢動一切衆生咸使成就無有
夭傷見世興盛不履衆横
其六者常行慈心愍濟一切放生度死其功
甚重令人見世居危得安居疾得康居貧得
富舉向從心
智慧十善勸助上品大戒
一者勸助禮敬三寳供養法師令人世爲君
子䝨孝高才榮貴巍巍生爲人尊門族昌熾
二者勸助治寫經書令人世世聦明博聞妙
賾恒值聖世見諸經教能誦章句
三者勸助建齋淨供令人世世門户高貴身
登天堂衣食自然常居無爲
四者勸助香油衆乏令人世世芳盛香潔光
明容眸絶偉天姿高秀
五者勸助法師法服令人世世長雅道遥中
國不墮邊夷男女端正冠冕玉佩
六者勸事國王父母子民忠孝令人世世多
嗣男女賢儒不更諸苦
七者勸助齋靜讀經令人世世不墮地獄即
昇天堂禮見衆聖速得反形化生王家在意
所欲玩服備足七祖同歡善縁悉會終始榮
樂法輪運至將得仙道
八者勸助道士衆人經學令人世世才智洞
達動靜威儀常爲人師
九者勸助一切布施諫諍令人世世壽考富
樂常无怨惱
十者勸助一切人民除嫉去慾履行衆善令
人世世安樂禍亂不生病者自愈仕宦高遷
爲衆所仰莫不吉祐門户清貴天人愛育神
魔敬讓常生福地
　右出洞玄智慧上品經
　　　洞神戒品
洞神三界戒
帝栗陸氏說受經戒日宜各弩力急共勤行
故重丁寧諦受之
第一戒者諦識因縁勿忘本逐末
第二戒者諦守少私勿利我損物
第三戒者諦習勤行勿混任失眞
右三上戒上皇所重上帝所奉上士所修修
行奉持全而不破三氣正神降與爲一身神
又一二無二焉得道常存號曰太上不行此
戒服佩符文勞而無驗非太上弟子
洞神五戒
黄帝曰人不持戒吏兵不附其身所得無驗
徒勞用心若不信至道承事師若欲使吏兵
防身䕶命却死來生禳疾延壽爲人消災救
治厄患存思求微剋期取驗者受五戒
第一戒者目不貪五色誓正教學長生
第二戒者耳不貪五音願聞善從無惑
第三戒者鼻不貪五氣用法香遣臭穢
第四戒者口不貪五味習胎息絶惡言
第五戒者身不貪五綵履勤勞以順道是爲
五戒五老帝君各遣一十五神防䕶受持者
身
洞神八戒
黃帝曰余嘗閑居太上垂降見問經戒大小
始終余雖受持多所不了未測次序具啓太
上太上答曰凡諸戒律通應共行其間緩急
繁簡高卑各有意義准擬玄源變化生數皆
漸相成三五八九十百千萬雖隨縁所堪亦
不可越略知因向正法修長生不死三五兼
參宜受八戒
第一學解五備五德
第二勤習五事不可無恒
第三平理八正行藏順時
第四明識五紀與氣同存
第五精審皇極上下相和
第六修行三意期會三清
第七决定疑惑化僞入眞
第八考校徴驗消禍降福鍊凡登聖無負三
尊此爲八戒
凡人有心學求度世先能持戒解而不滯戒
無多少皆屬太无太无太空是戒根本守本
究末外惡自消内患不生又先修齋乃精能
通神命召速效久積塵垢蕩之須防不可闇
排頓盪雖建此心塵終不去魔來惱之更增
災咎防治此弊以戒爲漸能持多少隨才所
堪犯則首悔改革自新合則又進得道有期
　右出洞神經
　　　正一五戒品
凡存一守五神要在正心心正由靜靜身定
心心定則識清清明則會道道會神符號曰
眞聖動則忘一邪亂五神五神紛紜躁競煩
懣失道陷俗三業肆行違善造惡六通逕塞
七覺一昏貪欲無數無數之慾念念藂生不
可勝言大略有五
一曰目欲觀五色色過則使䰟勞
二曰耳欲聞五音音繁則𩲸苦
三曰鼻欲嗅五香香溢則精流
四曰口欲甘五味味豐則神濁
五曰身欲恣五體體慢則志散志散則脾傷
而色神濁則心亂而口爽精流則腎虚而迷
狂魄苦則肺損而耳聾䰟勞則肝困而目盲
五者混闇則身滅命亡五者淨明則體全年
永年永在於持戒能持五戒可以長生
一曰行仁慈愛不殺放生度化内觀妙門目
久久視肝䰟相安
二曰行義賞善伐惡謙讓公私不犯竊盗耳
了玄音肺魄相給
三曰行禮敬老恭少陰陽靜密貞正無婬口
盈法露心神相和
四曰行智化愚學聖節酒無昏腎精相合
五曰行信守忠抱一幽顯效徴不懷疑惑始
終無忘脾志相成成則名入正一一入無復
憂慮五欲既遣五惡自消五災永滅五苦長
乖五神既定五善自興三福日盛五樂唯新
　右出正一法文
无上祕要卷之四十六










无上祕要卷之四十七
　　　齋戒品
太極真人曰夫學道以齋戒爲本也誦經必
齋校經必齋書經必齋書符必齋篆籙必齋
作金丹必齋詣師請問必齋禮拜必齋受經
必齋救病消災必齋致真人必齋齋者
太上所敬重老君所營護諸聖所倚賴齋法
甚多在兆所受修
太極眞人曰夫人清齋久靜精思耽玄誦經
悔罪燒香禮拜將見飛天人矣仙童玉女降
於子矣或聞空中爲稱善或光影照身或聞
金玉之響八音之聲皆子道欲成也懃之懃
之太上不負子矣所以患子不固不盡不終
是以仙道之難
　右出洞玄太極隱注經
太極真人曰常念齋詠經行大慈先人後身
揚善化惡斷絶衆縁滅念守虚心如太玄唯
道是求始謂能言神仙之道也
　右出洞玄安志消魔經
高上老子曰夫道家所先莫近干齋齋法甚
多大同小異其功德重者唯太上靈寶齋但
世希能學之矣學之者皆大乘之士前世積
慶所鍾去仙近也又有三天齋法與靈寶相
似
仙公曰三天齋者是三天法師所受之法名
曰㫖教經抑亦其次但天書弘妙非世賢可
思能究之者皆上仙真人玄同於太上者也
故中仙及天人莫有闚其文㫖矣徒見而不
知復何所言哉
高上老子曰清齋誦經修德立功仙道亦自
成何必藏山藪也直欲避可慾去穢亂耳山
林非獨有道者
　右出洞玄請問上經
仙公登勞盛山靜齋念道是日中時有地仙
道士三十三人諧座燒香禮經都畢各還仙
處安住如也
仙公曰天師言月旦十五日能齋於靜室讀
所受道經及諸仙道迹者皆當爲後聖之民
生值斯世豈不樂乎
　右出洞玄衆聖難經
天尊言道尊法妙人身亦貴故道開法遺戒
經文以度人身人身既度上與道同宜爲精
行持齋奉戒夷心靜默志念分明一意歸向
專想不二滌蕩六府過中不味内外清虚每
合自然是其齋日捻香啓願應心上徹四天
司邏十部威神即下履行觀聽法音監映爾
心如戒行道皆列功諸天禍福立彰道不負
人
天尊言建齋行道四天帝王皆駕飛雲緑軿
八景玉輿侍從真人玉女手把華旛前導鳳
謌後從天鈞白鶴獅子嘯謌邕邕燒香散花
浮空而來瞻禮行道觀聽法音天王下降萬
靈朝焉
　右出洞玄智慧大戒徑
太上道君時於南丹洞陽上舘栢陵舍稽首
禮問
元始天尊自顧宿世福慶因縁億劫運通得
會聖明昔蒙顯擢過忝上真加見訓喻三寶
神經賜以大戒告以法音過泰之歡實爲无
量自受訓厲長齋空山遭承法戒不敢怠倦
道業成就開度天人一切男女普見法門
　右出洞玄智慧罪根戒經
道言昔有道士持齋誦經有一凡人爲賃作
冶除齋堂道士見其用意至日中持齋因唤
與同食食竟爲其說法語此賃人令隨吾持
齋功德甚大可至明日中時復食勿壞爾齋
徒勞無益能如此者將可得免見世窮厄此
人稽首受戒而去暮還家其婦一日待壻還
食壻具以道士戒言喻婦其婦不解遂致嗔
怒賃人不能免其婦意遂壞其齋與婦共食
其後命過天使其主蜀山千歲樹精恒給其
中食其樹茂盛暑夏之月有精進賢者三人
經過依樹而息賢者歎曰此樹雖涼日已向
中何由得食此人於樹空中曰當爲賢者供
設中食無所爲憂須臾食至賢者共食食竟
言曰我今覔道在何許即此自然豈非道也
因問樹曰不審大神可得暫降形見與不此
人於樹空中答曰我非能使人得道者也具
說姓字處所昔常爲道士勸使持齋爲婦人
所壞功德不全致令使我守此樹精不能得
出天以我昔經齋中食今每至中紿我齋食
口腹之饒無縁得遷欲屈賢者爲至我舍道
我如此能爲我建三日齋戒我身便昇賢者
感此人意爲尋其家具以其言語家人如此
家人即爲建齋請諸道士燒香誦經三日謝
過此人即得飛行昇入雲中於景霄之上受
書爲遊散仙人故齋之功德甚重不可不修
此人半日持齋死經一日即得出身不拘一
年而得爲仙故天計功過明知不虧也夫爲
學者可勤持齋戒以期㝠感能修之者必獲
昇騰之舉
　右出洞玄本行妙經
太極左仙公於天台山靜齋抜罪燒香懺謝
思真念道一百日中神明髣髴於空玄之上
雲景煒爍若存若亡或飛或集曲映齋堂仙
公目覺苦徹遐感天真於是研思玄業志勵
殊勤齋未一年遂致感通上聖迂降曲盻幽
房以元正之月庚寅日夜忽有飛雲丹霄八
景玉輿寳盖洞曜流焕太无燒香散華浮空
而來千乘萬騎不可稱焉
　右出洞玄真一勸戒法輪妙經
　　　受法持齋品
洞真太上神虎玉經
　右師對齋九十日或三十日或七日
金虎真眞符
　右受之者先齋七十日
洞真太上黄庭内景玉經
　右受者齋九日或七日或三日
洞真消魔金元百神内祝隱文
　右師對齋八十日或二十七日
洞真高上滅魔神慧隱書
　右凡受玉清隱書先清齋七十日
洞真金房度命緑字迴年真經
　右師弟子各齋九日或三日
洞真大洞眞經三十九章
　右師與弟子對齋一百日中齋七十日下
　齋三十九日
洞真金元八景玉籙經
　右當先清齋三年或齋七十日或齋一百
　四十日
洞真素靈大有妙經
　右受者告齋百日或三十日
洞真九真中經
　右傳授法人各共對齋二十四日又告齋
　前後各一日
洞真太丹隱書元經
　右傳授之際各齋七日或十日先後又一
　日告齋
洞真紫度炎光神元變經
　右凡受經詣師清齋三日
洞真青要紫書金根上經
　右師與弟子對齋七百日又對齋九日或
　三日
洞真太上飛行羽經
　右授者當清齋百日或三十日
洞真迴元九真飛行羽經
　右授者清齋三月
洞真天關三圖七星移度經
　右師弟子對告齋七日
洞真除六天之文三天正法經
　右男受投書不祭女受當祭不投書皆齋
　七日或三日
洞真八素真經
　右師弟子皆清齋七日
洞真太霄琅書瓊文帝章
　右師弟子清齋九十日或九日
洞真智慧觀身大戒品經
　右師弟子對齋三日
洞真黄素四十四方經
　右師及弟子各齋四十五日
洞真九赤班符五帝内眞經
　右弟子與師對齋四十日或七日
洞真金眞玉光八景飛經
　右師弟子對齋九十日
洞真太上曲素訣辭
　右師弟子對齋三日又齋七日
洞真黄氣陽精藏天隱月上經
　右師與弟子對齋九十日或二十七日或
　三日
洞真九靈太妙龜山元籙經
　右師弟子對齋百日或七十日
洞真太上玉檢三元布經
　右受此文齋九十日或對齋七十日或二
　十七日
洞真九丹上化胎精中記經
　右師與弟子對齋九十日或三十日
洞真玉珮金鐺太極金書上經
　右師弟子對齋百日或三十日
洞真七聖元紀迴天九霄經
　右師弟子對齋九十日或三十日
洞眞太上素奏丹符靈飛六甲經
　右受者對齋七日
洞真三華寳曜瓊文琅書靈曜上籙七晨素
經凡三訣
　右師弟子對齋六十日或三十日
洞真隱書龍文八靈真經二訣
　右師弟子對齋五十日
洞真玉清神虎内眞紫文丹章二訣
　右師弟子對齋三十日
洞真玉清隱書四卷八訣
　右師弟子對齋二十七日
洞真金書祕字上元真書
　右師弟子對齋九日
洞真太清真經丹字紫書三五順行凡三訣
　右師弟子對齋百日
洞真紫微始青道經倉元上籙
　右師弟子對齋九日
洞真太微黄書八卷
　右師弟子共齋九十日或三十日
洞真三元流珠經玉帝九鍊上眞八道命籍
金仙紫字凡四訣八卷
　右師弟子各告齋九十日
洞真玉精洞元三氣金章太極緑景真經四
卷二訣
　右師弟子對齋三十日
洞真上皇玉籙五帝黄籙紫書凡三卷
　右師弟子對齋各九十日
洞真青牙始生經丹景道精經還童採華法
凡三卷
　右師弟子對齋二十日
洞真金房度命緑字迴年三華寶曜景真經
　右師弟子對齋九十日
洞眞解形遯變流景玉經
　右師弟子對齋百日
洞眞還晨中玄紫虚玉帝所受上玄虚生之
章
　右師弟子共齋九十日
洞真紫鳳赤書八景晨圖二卷
　右師弟子對齋九十日或三十日
洞真寳洞飛霄絶元金章
　右師弟子對齋二十七日
洞真雌一玉檢五老寳經靈書紫文
　右師弟子對齋九十日
洞真消魔智慧七卷
　右師弟子對齋九十日或三十日
洞真飛步天綱躡行七元白羽黑翮飛行羽
經
　右師弟子對齋九十日
洞眞三九素語玉精眞訣八素眞經服日月
黄華一名八坦四門高上經八卷太霄琅書
瓊文帝章三訣十卷
　右師弟子對齋百日或三十日
洞真丹景道精隱地八術
　右師弟子對齋八十日
无上祕要卷之四十七
无上祕要卷之四十八比一
　　　靈寳齋宿啟儀品
齋官尊卑次序入治户於户外叩齒三通咒
曰
四上功曹龍虎使者正一生氣侍靖玉女夜
有所啓願得開明童子上玄少女與我俱入
黃宫之裏通達所啓皆使上聞
　右出金籙經
初入齋堂法師在前衆官以次隨之各三捻
香左回繞高座一周東向叩齒二十四通咒
曰
无上三天眞元始三氣太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝關啓此間
土地里域眞官正神臣今正爾燒香行道願
得
太上十方正眞生氣入(臣)等身中令(臣)所啓
速達徑御
太上无極大道至眞玉帝(御前)
右出明眞經
次啓事法
太上靈寳无上洞玄弟子某嶽先生某甲等
上啓
太上无極大道至眞靈寶三十六部尊經太
上三尊十方衆聖玄中大法師三界官屬一
切神明臣等有幸宿世因慶九天之劫延及
今身遭遇明運大法流行得以穢質參染靈
文上清金書三洞寶經供養尊禮修行齋直
恩深施重實非所勝但某等穢陋未能抗跡
靈嶽陶瑩心神而躭湎世榮栖遲人間與時
椎遷隨俗沈浮乘愆蹈過日深月積常恐考
至負愧幽㝠夙夜戰懼若履冰薄誠宜守短
不敢有言但受法之日告誓三官要當竭其
愚之自效毛髮讚揚大化以救度爲業謹有
同道某郡縣鄉里男女某甲年如干歲操辭
列款歸命大道并撰辦香燈供養之儀求乞
齋直某等職任所司敢不申奏當爲修建无
上大法靈寶自然齋直如千日夜剋今月某
日爲始即日輒相携率齊至某處依法清淨
謹以啓聞并接威儀舊典詮舉職僚宣告科
禁令衆官等咸服法教恩惟
太上衆尊三寳威神監齋大法師侍經衆眞
垂愍鑒映省覽所陳敕下三界官屬及此間
土地眞官管衛某等及某家大小清蕩宅舍
消滅妖穢明旦晨曉依法行道續更啓聞
　右出金籙經
啓奏畢一時東向平立誦智慧三首
智慧起本无　朗朗超十方　結空峙玄霄
諸天挹流芳　其妙難思議　虚感眞實通
有有无不有　无无无不容
智慧恒觀身　學道之所先　眇眇入玄肆
自然録我神　天尊常擁䕶　魔王爲保言
晃晃金剛軀　超超太上仙
智慧生戒根　眞道戒爲主　三寶由是興
高聖所崇受　汎此不死舟　儵欻濟大有
當此說戒時　諸天來稽首
　右出玉籙清誡
次歸命一切天尊
　　至心歸命北方玄上玉晨天尊
　　至心歸命東北方度仙上聖天尊
　　至心歸命東方玉寳皇上天尊
　　至心歸命東南方好生度命天尊
　　至心歸命南方玄眞萬福天尊
　　至心歸命西南方火靈虛皇天尊
　　至心歸命西方太妙至極天尊
　　至心歸命西北方无量太華天尊
　　至心歸命上方玉虚明皇天尊
　　至心歸命下方眞皇洞神天尊
　　至心歸命過去高上玉皇天尊
　　至心歸命見在元始天尊
　　至心歸命未來太極天尊
　　至心歸命玉京玄臺紫微天尊
　　至心歸命一切眞仙得道聖衆
次法師還東面向西說戒
天尊告太上道君曰今當普宣法音開悟群
生爲諸男女解災却患請福度命㧞諸苦根
使生者見道身脫八難死者歡樂飲食天堂
早生人中轉輪聖王修齋求道皆當一心請
奉十戒諦受勿忘專心默念洞思自然勿得
雜想擾亂形神能如是者便當靜聽
第一戒者心不惡妬无生陰賊檢口愼過想
念在法
第二戒者守仁不殺愍濟群生慈愛廣救潤
及一切
第三戒者守貞讓義不婬不盜常行善念損
己濟物
第四戒者不色不慾亦无放蕩貞潔守愼行
无玷汙
第五戒者口无惡言言不華綺内外中直不
犯口過
第六戒者減酒節行調和氣性神不損傷无
犯衆惡
第七戒者不嫉人勝己爭競功名每事遜讓
退身度人
第八戒者不得評論經教訾毁聖文躬心承
法恒如對神
第九戒者不得鬭亂口舌評論四輩天人咎
恨傷損神氣
第十戒者舉動施爲平等一心人和神穆行
常使然
天尊言修奉清戒每合天心常行大慈願爲
一切普度厄難慊慊尊教不得中怠寧守善
而死不爲惡而生於是不退可得㧞度五道
不履三惡諸天所護萬神所敬長齋奉戒自
得度世
天尊言道尊法妙人身亦貴故道開法遺戒
經文以度人身人身既度上與道同宜爲精
行持齋奉戒夷心靜黙志念分明一意歸向
專想不二滌蕩六府過中不味内外清虚每
合自然是其齋日捻香啓願應聲上徹四天
司邏十部威神即下履行觀聽法音監映爾
心如戒行道皆列功諸天禍福立彰道不負
人勤行諦受勿使魔言
天尊言建齋行道四天帝王皆駕飛雲緑軿
八景玉輿從眞人玉女手把華幡前導鳳歌
後從鈞天白鶴獅子嘯歌邕邕燒香散花浮
空而來瞻禮行道觀聽法音天王下降萬靈
朝焉如是豈可不盡其法也當先授十戒然
後行道庠序雅步靜心閑意坐起卧息不離
儀格天王歡悅列名上清可謂得道在方寸
之間
　右出金籙經
次署置衆官
署高功大法師當舉高德玄解妙義
次署都講法師當舉才智精明閑練法度
次署監齋當舉司察衆違彈糾愆失
次署侍經當須營侍經文整理巾藴
次署侍香當須料理鑪器使香火不絶
次署侍燈當須景臨西方備辦燈具
次署侍座當令四坐席地拂拭齊整
次科罰愆失三十六條
若對齋堂鞋履不整
若唱善聲不齊
若法服巾冠不整
若於法座垂髮
右件各罰禮十拜
若坐起揖讓失儀
若侍燈燈火中滅
若不注念清虚爲衆所悟
若於法座睡眠
右件各罰禮二十拜
若鍾聲中絶不及行伍
若不及朝師
若禮拜上下不齊
若侍香香煙中絶
右件各罰禮三十拜
若都講不讚唱
若出入去來不禮三寶
若讀經忽亂請問敗句
若起坐不詳序
右件各罰禮四十拜
若讚詠不唱善
若起居出齋堂不關白
若聽經倚據坐不整
若反着法服
右件各罰禮五十拜
若巡行不依次第
若都講鳴鍾早晚失時
若登壇越級


若監齋見過不彈爲衆所糾
右件各罰禮六十拜
若着褐衣及行道巾冠出入
若翻覆香爐燈火
若燒香不洗手
若臨行事與外人語
右件各罰禮七十拜
若唱靜思訖後至
若侍座不整飾觸物有闕
若論語及世務
若因起出不還
右件各罰禮八十拜
若於法座戲笑
若於法座綺語
若闕一時不起
若於齋限高聲厲色
右件各罰禮九十拜
　右出敷齋經
次宣科訖各禮師再拜
次師東面長跪啓請出官
太上靈寳无上三洞弟子某嶽先生某甲等
上啓
虚无自然元始天尊无極大道太上道君高
上玉皇己得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寳玄臺紫微上宫靈
寳至眞明皇道君(某)等宿命因縁生值道化
玄眞啓拔得入信根先師盟授三寶神經供
養尊禮立功爲先謹有某郡縣鄕里男女(某)
甲投辭列諧(某)等丹心悾悾求乞平省輒爲
宣奏謹伏讀辭文宣辭訖(某)等按如辭言言
欵事切在可哀愍不勝所見輒共相携率沐
浴清淨燒香然燈輒經行道依法上請天仙
飛仙地仙眞人神人聖人三十二天監齋直
事侍香金童散華玉女五帝直符各三十二
人傳言奏事飛龍騎吏等一合來下監臨齋
堂捻香願念應口上徹行道事竟啓還仙宫
　右出明眞經
次復爐法
香官使者左右龍虎君侍香諸靈官當令靜
室之中自然生金液丹碧芝英衆眞百靈交
會在此香火之前願某等受福天下蒙恩十
方玉童玉女侍衛香煙傳奏所言徑御
太上无極道前
　右出明眞經
次奉戒頌
道爲无心宗　一切作福田　立功无定主
本願各由人　虚己應衆生　注心莫不均
大聖崇至教　亦猶雨降天　高陵靡不周
常卑故成淵　海爲百川王　是能含龍麟
萬劫保智用　豈但在厥年　奉戒不暫虧
世世善結縁　精思念大乘　會當體道眞
　右出仙公請問經
次出道户咒法
玄上太陰八䆫開明向有所啓少女通靈事
畢復位萬神潜寧
　右出金籙經


无上祕要卷之四十八
无上祕要卷之四十九比二
　　　三皇齋品
靈壇壇方二丈四尺纂開四門辰戌丑未纂
内方方各列九燈對壇設醮一盤一杯方合
(用杯杯量一升盤棗三枚脯九片合酒九升)
(棗二十七枚)共一席焚香一爐
三皇座各一案(天皇在子地皇在申人皇在)
(寅)各一盤一杯一席一香(火杯各量酒三升)
(柈棗九枚三座合酒九升棗二十七枚)碧幡
三首(幡長五尺各朱書三皇内文於幡上隨)
(字多少大小稀稠取令滿上安帶如上)青竹
竿三條(竿長一丈二尺並作趺安之各作本)
(位施案後也)壇中央又施一香案一香(火以)
(案齋王本命之)繒燭盤鋏一具燭(三挺副供)
(讀文回轉用)壇上舒席令滿都合用香火八
具案子四枚香燈如法七寸盤三十九枚升
杯三十九枚七奠合二(具盛一日所設脯棗)
(用)一日用酒四斗五升棗一百三十五枚脯
四十五斤(若三日則酒用一石三十五升棗)
(四百五枚脯一百三十五斤)依方合上元香
珠并鍊雲腴沐浴雲水(若貧乏處止作香湯)
(五和香新清油亦足又)燈纂三十六枚(布炷)
(副餘處亦可然燈隨多少)脆信物(齋主本命)
(繒隨所屬辰色年一尺天皇皂繒九丈地皇)
(白繒七丈人皇碧繒七丈貧者並可尺數富)
(足家又各依方面舒一幅帛露席上以施杯)
(爲神座位東碧南絳西白北皁各二又門處)
(開置)
此齋依經應子午時食今人多不能猶依常
法唯夜半行道畢下醮於座共受福有餘聽
分家人敬信者法雖三日亦可一日一夜山
中窮乏處亦可停醮止然燈而已
右齋具所用(醮器四幡席並出法師香油信)
饌悉出齋(家事畢仍爲散施)
宿啓儀(夕登壇風雨入室)
北向叩齒十二通曰
香煙玉女上奏三皇眞君三十六天神仙靈
官巨等謹爲(某)郡縣(某)甲有(某)事建洞神三
皇齋(諸/謝)正爾登壇入室燒香宿啓即日上聞
徑進紫宫仰達
三皇眞君前(乃上香再拜)
又上三座香(天皇子地皇申人皇寅)三再拜
立曰(臣某)等今燒香拜禮願以此功德上爲
國王帝主公卿士庶州郡守宰群臣百司及
臣等存亡父母下逮臣等身并黔黎兆民地
府幽魂山靈水精鳥獸魚蟲一切衆生願各
得其道赦除積罪解釋考訟書名丹簡定字
青篇(臣)等得與三宫之神俱登玄晨上朝上
清奉見聖君賜書受事永成高眞仍誦曰
浩浩三天氣　育養萬化物　世情樂其華
眞道貴其實　愚俗翫末榮　神仙愛本質
精修三皇文　玉靈映幽室　高唱期太微
稽首朝皇一
又再拜各稱名位曰
太上洞神三皇弟子臣某謹上啓
太上道君太上老君太上丈人三皇玉君九
老仙都君九氣丈人玄都仙官太玄眞神上
下三十六天靈司官君太清之神五方天帝
二十八宿中外星官五嶽眞官佐命諸山四
海四瀆八澤九源名山洞府水神潜宫宇宙
之内一切衆靈臣等施功昔運挺報今生業
習虛遠識尚清眞遂得出形俗外棲光林表
服道思玄奄有歲月雖未能智洞幽元神朗
妙極而注想靈祇不敢虧替自昔稟受三皇
内文天書玉字上可以刻名萬神封掌群靈
下可以救解災患立降福祉按寶齋上籙有
祈謝之篇仙都内訣顯禮醮之典上元名香
氤氲太空玄腴朱燈炤𥺈深夜實趣聖之祕
領招眞之要法其廣濟四維不限貴賤洪潤
八表无隔道俗今有某郡縣鄕里(某)甲信識
眞典希尚功福遠到此山申訴誠慊求爲建
三皇齋謝以悔禍祈福(臣)謹讀辭以聞入辭
按詞事款詣情理慊篤(臣)等既佐世(匡)危職
在扶救(某)不勝投誠之至謹相携率沐浴靈
水清身潔己以今月(某)日共登靈壇入齋堂
宿啓陳言當三日三夜一十二時行道禮醮
奏聞上宫伏願
皇一三眞洞府仙官賜垂監察特敕某郡縣
鄕里中眞官正神社里邑君諸侍眞吏兵并
香煙玉女監齋神官咸共輔衛齋所誅截精
邪使天清氣朗風捲雲澄功成事遂並可言
勞酬賞其軌儀之典須明晨啓聞因再拜回
行頌曰
世人修至道　心意懷萬端　耳目亂華色
情志恒不專　小智雖自强　安能保終身
五神失其主　眞氣逝不還　若能苦心行
長生保命根　奉戒爲我寶　恒執天老言
衆眞並懽悅　相與迎皇君
至東南向西跪曰
(臣)等伏自思省雖備聞法教具稟成規而未
能㝠懷豁想令諸漏頓消猶須篤勵以全眞
業今謹敷經說禁告示同氣并詮授任掌各
遵典職請使齋官伏以聽命
謹按上宰西城眞人王君曰夫皇文天書者
乃是三皇之時所受上眞皇一雲篆之大章
者也夫三皇安業則天和地樸紀綱陰陽維
制鬼神可以養身安命長存保延乃西王母
之所祕翫仙官之所崇仰蓋眞人寳文矣世
人得此書者甚少若能有之則太玄仙都九
老仙君輒遺直符衛此眞文但旦夕朝敬便
可享其天年五兵五毒災沴不干若能施召
豈可得論泄慢之禍天科告罰皇人録書過
可不愼哉
西城眞人又曰夫爲名之名喪我之德爲事
之事亂我之業爲欲之欲增我之惑爲情之
情喪我之賊罪莫大於淫禍莫大於貪咎莫
大於饞此謂載禍之舟車也小則危身大則
殘家眞人王君又戒曰夫欲學道求生先愼
諸禁忌然後得與神明通接乃能永保身命
如其屢致犯忤則爲㝠司所執作人尚不可
得而況於仙乎今以相告子奉之焉
第一之禁勿婬慾施泄令身命天殁
第二之禁勿陰賊凶虐則三官執罰
第三之禁勿殺傷含氣則生死執對
第四之禁勿讒嫉邪佞則人鬼加害
第五之禁勿竊盜欺濫則身行黜缺
第六之禁勿憂悲思念令精靈恍惚
第七之禁勿憤怒泆樂令神爽離越
第八之禁勿醉酒婬亂令三宫奔潰
第九之禁勿食五辛血腥令臟腑臭穢
第十之禁勿饑飽寒熱令百病攻結
第十一之禁勿多語多笑則虧損神氣
第十二之禁勿久視久聽則耳目昏翳
第十三之禁勿穢慢怠墮則形神醜悖
此十三禁者人身之大患也奉之則生逆之
則死老子所謂生之徒十有三死之徒十有
三其斯之謂乎夫輕則曰戒重曰禁禁戒者
輔身之良方也學仙家以禁戒爲鎧甲雖入
三軍失刃不能傷雖處世間災禍不得入誠
哉斯言明各勗之
因讀簡授任畢起以向復鑪曰
香煙玉女侍直衆官當令露壇之上齋堂之
中有隱芝玉精在此香燈前令臣等得仙身
生紫絡羽文(某)家享福天下同歡侍壇侍堂
玉女傳奏(臣)言上達
三皇眞君前
依法登壇巡行正立北向叩齒三十六通讀
攝精祝曰
混混皇皇上封乾章我受神文開告三皇西
蹈金門東昇扶桑北履玄陰南駕正陽進登
大角退躡文昌徘徊奎婁遊宴氐房入御玉
女出携仙王與天同壽與日合光二十五氣
拂除凶殃
又叩齒十二通祝曰
香煙玉女上奏三皇眞君三十六天神仙靈
官小兆男生(臣)甲謹爲某郡縣某甲某事建
洞神三皇齋請正爾登壇入室燒香開啓即
日上聞徑進紫官仰達
三皇眞君前
又上香畢再拜曰
(臣)清齋絶塵燒香禮謝上爲七祖父母逮及
家門並乞原赦積惡結罪解除考訟書名丹
簡定字青篇(臣)得與三宫之神俱登玄晨上
朝上清奉見聖君賜書受事永成高眞
初酌天皇酒畢再拜曰
(臣)今奉請太元三玄空天甲子元建天皇眞
一君願垂臨饗
又曰臣今清齋絶塵爲某甲建立洞神三皇
齋(請/謝)願以今行道燒香(禮謝/醮)之誠仰降天皇
太元三玄眞氣爲(某)身乞解除先世以來下
逮(某)身犯逆上天懸象日月星辰穢慢光景
忿怒風雲毁廢祠祭干觸靈神如此之類凡
一千二百條事皆令消釋乞某命係天府名
書天曹定生天簡刊功天閣天上諸神並垂
營護使某疾患除愈身體輕强災戹度脫永
保无窮
次酌地皇酒再拜曰
(臣)今奉請三元素靈玉天甲申太虚地皇眞
一君願垂臨饗
又曰(臣)今清齋絶塵爲(某)甲建立洞神三皇
齋(請/謝)願以今行道燒香(禮/謝)醮之誠仰降地皇
三元素靈眞氣來輔(某)身乞解除先世已來
下逮(某)身犯逆后土九地之精諸丘山水源
金石草木鳥獸昆蟲殺害之愆如此之類凡
一千二百條事皆令消釋乞某形離地官名
除地録魄脫地府神超地域地下諸神咸共
擁衛使疾患除愈身體輕强災厄度脫永保
無疆
後酌人皇酒畢再拜曰
臣今奉請七微浩鬱虚天甲寅虛成人皇眞
一君願垂臨饗
又曰(臣)今清齋絶塵爲(某)甲建立洞神三皇
齋(請/謝)願以今行道燒香(禮/謝)醮之誠仰降人皇
七微浩鬱眞氣來輔某身乞解除先世已來
下逮某身犯逆人倫禮義忠孝之尤婬穢貪
濁虚妄之罪嚴虐苦剋之愆違負神祇之責
如此之類凡一千二百條事皆令消釋乞某
年踰人分智出人表德宣人綱譽滿人望人
中諸神僉同扶濟使疾患除愈身體輕强災
厄度脫永保无疆
又酌東面酒九再拜曰
(臣)今奉請東上九天帝王神君衆仙靈官願
並垂臨饗
又曰(臣)今清齋絶塵爲某甲建立洞神三皇
齋(請/謝)願以今行道燒香(禮/謝)醮之誠仰降東上
九天始陽碧城九氣垂霞來輔某身乞解除
先世以來下逮某身上犯九天之君歲星木
神蒼龍七宿中外諸星官下違東嶽山陵丘
阜江海川谷一切衆靈某身於春三月之中
甲乙寅卯辰日時有行年本命衝破厭殺元
辰刑害災禍疾病流風毒注虚弱一切諸摧
折墮落之厄者皆令消釋乞某身與眞氣合
德景福流光萬禍絶滅年命脩長
又酌北面酒九再拜曰
(臣)今奉請北上九天帝王神君衆仙靈官願
並垂臨饗
又曰(臣)今清齋絶塵爲(某)甲建立洞神三皇
齋(請/謝)願以今行道燒香(禮/謝)醮之誠仰降北上
九天玄陰蒼玄宫五氣飛煙來輔某身乞解
除先世己來下逮某身上犯九天之君辰星
水神玄武七宿中外諸星官下違北嶽山陵
丘阜江海溪谷一切衆靈某身於冬三月之
中壬癸亥子丑日時有行年本命衝破厭殺
元辰刑害災禍疾病水腫泄痢疾厄痞滿諸
風波沉溺之厄者皆令消釋乞某身與眞氣
合德景福流光萬禍絶滅年命脩長
又酌西面酒九再拜曰
(臣)今奉請西上九天帝王神君衆仙靈官願
並垂饗
又曰(臣)今清齋絶塵爲(某)甲建立洞神三皇
齋(請/謝)願以今行道燒香(禮/謝)醮之誠仰降西上
九天素華浩闕七氣流光來輔某身乞解除
先世已來下逮(某)身上犯九天之君太白金
精白虎七宿中外諸星官下違西嶽山陵丘
阜江海川谷一切衆靈某身於秋三月之中
庚辛甲酉戌日時有行年本命衝破厭殺元
辰刑害災禍疾病及白刃流矢刀兵凶賊諸
血傷殘毁之厄者皆令消釋乞某身與眞氣
合德景福流光萬禍絶滅年命脩長
次酌南面酒九再拜曰
臣今奉請南上九天帝王神君衆仙靈官願
並垂臨饗
又曰臣今清齋絶塵爲某甲建立洞神三皇
齋(請/謝)願以今行道燒香(禮/謝)醮之誠仰降南上
九天朱光丹臺三氣懸光來輔某身乞解除
先世己來下逮某身上犯九天之君熒惑火
神朱鳥七宿中外諸星官下違南嶽山陵丘
阜江海川谷一切衆靈某身於夏三月之中
丙丁己午未日時有行年本命衝破厭殺元
辰刑害災禍疾病癰疽瘡痟温病疫癘諸暑
蒸毒螫之厄者皆令消釋乞某身與眞氣合
德景福流光萬禍消滅年命脩長
四方畢乃誦曰
浩浩三天氣　育養萬化物　世情樂其華
眞道貴其實　愚俗翫末榮　神仙愛本質
精心脩皇文　玉靈映幽室　高唱期太微
稽首朝皇一　仍再拜畢
更還北向九再拜跪曰
太上洞神三皇内景弟子小兆臣某甲等謹
上啓
太上道君太上老君太上丈人三皇玉君九
老仙都君九氣丈人玄都仙官太玄眞神上
下三十六天靈司官君五方天帝太清諸靈
官二十八宿中外星官五嶽眞君佐命八山
四海四瀆八澤九源名山洞府水神潜官宇
宙之内一切衆靈臣謹重奉某詞上聞上宫
入詞按某甲以輕生賤質尸行凡品幸藉先
慶逢識正化寶經眞訣時蒙遭禀動靜知教
興居入善非唯一身遭荷抑亦七葉沾賴但
(某)體倫庸伍馳競人世崖逾引滿易生咎悔
加以先世殃譴未息考訟猶繁三災驅除百
害競起某甲氣命單危兼多疾厄夙夜憂惶
肝心震越伏見玉皇寶齋上籙有祈謝之篇
仙都内訣處禮醮之典此法雖曰高妙而不
限貴賤可以救解災患延降福祉臣謹率道
士弟子如干人沐浴玄雲之水使身神澡練
割遣餚粻之味令腑臟馨潔懸碧林之繒敷
雲篆皇文幡上元香珠遠徹九天眞人燎玄
液之洩照玄黃玉庭列四九之燈法象三十
六天醴脯微饋降饗神玄三日三夜行道悔
請至於今如于時乞以此微誠仰願皇君上
帝至聖火神天眞衆靈領校仙官賜各告下
群司檄命職宰咸聽察臣等啓奏使遷㧞某
家七祖父母及餘親族亡魂苦爽並乞解脫
牢檻原放徒繫休息謫役克離衆罰使各得
還居福堂優遊閑樂佑利子孫不興詞訟年
滿限畢更生人中富貴之家永保懽泰乞請
勑天官吏兵社里邑君直日直符並擁衛某
宅舍堂寢之中每誅却精崇消絶鬼殃蕩滌
妖邪宣布正氣若某先亡遺考塚氣相干或
葬送禁忌死喪注氣或館宇廨舍之中藏埋
枯骨奴婢死鬼傷殘客死流殃百害或咒誓
相引或无辜致命皆深殃不絶以生禍患者
並乞和釋執對解離考訟使存亡異境不相
關涉若某身行年本命生胎之月與今某年
中歲月日時有三刑六害衝破厭殺天年歲
星絇絞羅網及刀兵水火疾病災疫毒蟲劫
盜惡人官符口舌諸不利之死者皆乞從月
到月從日到日從時到時更相傳付依事消
釋必使過度不爲患害並臣等身恒蒙公私
宗敬遠近依結道業興崇眞心日固修行咸
驗服餌效益過度厄運剋成種民永受洪恩
享福无極臣某誠惶誠恐稽首頓首再拜以
聞
因稽顙三十下又再拜起誦曰
精心立齋戒　燒香拜皇文　沐浴玄雲水
燔煙通上元　結齋列四九　八帝命神篇
叩心發願念　上聞入三天　七世禍債除
負考亦都蠲　過度五道中　削罪成上仙
一日修此法　萬劫爲因縁　眞道既成就
乃見三皇君
仍復鑪曰
香煙玉女侍直衆官當令靈壇之上有隱芝
玉精在此香火前令臣等得仙身生紫絡羽
文(某)家享福天下同懽侍壇玉女傳奏臣言
上達三皇神君前畢
入壇北向叩齒十二通祝曰
香煙玉女上奏三皇眞君三十六天神仙靈
官小兆男生(臣某)甲爲(某)郡縣(某)甲(某)事建

洞神三皇齋(請/謝)事畢正爾登壇入室燒香
言功即日上聞徑進紫宫仰達
三皇眞君前
又上香畢再拜曰
(臣)清齋絶塵燒香禮謝上爲某七祖父母逮
及(某)家門並乞原赦積惡結罪解除考訟書
名丹簡定字青篇臣某甲得與三宫之神俱
登玄晨上朝上清奉見聖君賜書受事永成
高眞
向天皇再拜次向地皇次向人皇並再拜曰
(臣某)甲等清齋絶塵爲(某)甲建立洞神三皇
齋(請/謝)事畢願以此燒香禮謝之誠乞解除某
先世以來下逮某身存亡千罪萬過皆令消
釋使某疾患除愈災厄度脫長生度世得爲
種民
次向四方
東上九天帝王神君衆仙靈官心存九再拜
南上九天帝王神君衆仙靈官心存九再拜
西上九天帝王神君衆仙靈官心存九再拜
北上九天帝王神君衆仙靈官心存九再拜
(臣)今清齋絶塵爲某甲建洞神三皇齋(請/謝)事
畢願以此燒香禮謝之誠乞除先世以來下
逮臣身千愆萬罪皆令消釋疾患除差災厄
過度長生久視永保无殃
又北向九再拜曰
太上洞神三皇内景弟子小兆(臣某)謹上啓
太上道君太上老君太上丈人三皇玉君九
老仙都君九炁丈人玄都仙官太玄眞神上
下三十六天靈司官君五方天帝太清諸神
二十八宿中外星官五嶽眞君佐命八山四
海四瀆八澤九源名山洞府水神潜宫字宙
之内一切衆靈(臣)謹率同學道士弟子如千
人身沐玄雲之水列四九之燈法象三十六
天以今某月(某)日建集(某)日平旦行道凡三
日三夜一十二時事畢今曉所言所奏感應
御聞所祈所請必降慈澤三皇所奏太上有
勑當賜順來請使某七祖父母幽魂□爽即
蒙昇度自今以後某家門昌泰永蒙安吉世
道俱榮公私元會齋功成就諸神仙官屬香
煙玉女監齋君吏及士邦城社里邑君輔導
宣贊並有勤績謹爲言功遷賞酬勞報德某
等數階級一依玄都科典事竟各還本職司
蒞如故今毁壇徹席事事復舊臣某甲自啓
奏對揚神典而㝠途邃遠理實遐微法妙難
究多有漏失且拜伏不恭心形怠墮香煙參
差酒果歇薄愆過之源事貽幽譴私心屏營
懼見裁謫伏願
上帝衆眞賜垂哀亮曲從三赦剋免罪罰仍
叩頭再拜復爐曰
香煙玉女侍直衆官當令靈壇之上有隱芝
玉精在此香火前令(臣)等得仙身生紫絡羽
文(某)家享福天下同歡侍壇玉女侍臣齋竟
言功上達
三皇神君前
　右出三皇齋立成儀



无上秘要卷之四十九







无上祕要卷之五十比三
　　　塗炭齋品
宿啓先依常朝法竟稱治職位號上啓
太上无極大道太上大道君太上老君太上
丈人无上玄老十方靈寶天尊已得道大聖
衆至眞諸君丈人玄中大法師天師君上相
上宰四司五帝三界官屬一切神靈臣等蟲
蟻臭穢至微至賤謬藉宿慶生值大化三洞
御運眞經下世三師開度授以妙法金書玉
字神仙祕訣受法之日要當罄竭愚瞽盡效
筋骨承行經㫖奉宣慈澤輔佐師老弘贊幽
顯開濟一切救度天人凡有歸告不敢寢塞
謹有讀詞(巨)等案如(某)辭言款事切實可哀
愍謹相携率爲承天師㫖教建義塗炭露身
中壇束骸自縛散髮泥額懸頭銜髮於欄格
之下依靈寳下元大謝清齋燒香稽顙乞恩
剋以今(某)月某日於(某)郡(某)縣(某)鄕里(某)館
靈壇之上或(某)家修齋清謝然燈續明照耀
諸天三日三夜各六時行道懺謝某家億曾
萬祖父母伯叔兄弟先亡後死下及某身无
鞅數劫億宗以來所行罪負謹依齋法齊到
(某)家沐浴清淨宿以啓聞思惟
太上三尊十方至眞玄中大法師垂神鑒映
省覽所言乞敕勒靈寶衆官侍經威神三界
官屬及此間土地眞官一合同心併力營衛
(臣)等身并某家大小掃蕩齋所館宅内外誅
滅鬼賊降伏四魔乞(臣)等心安神定思念分
明天清地朗啓奏上達齋功成就无有窒礙
(臣)等雖復叨忝大法佩服至眞既處身五濁
塵穢之中三關未調六情放誕仰賴禁戒以
自檢御輒依齋法說戒威儀使衆官主人咸
服法訓須明旦晨曉依法行道續更啓聞
次智慧頌三首
智慧起來无　朗朗超十方　結空峙玄霄
自然挹流芳　其妙難思議　虛感眞實通
有有竟不有　无无无不无
智慧恒觀身　學道之所先　眇眇入玄肆
自然録我神　天尊常擁護　魔王爲保言
晃晃金剛軀　超超太上仙
智慧生戒根　眞道戒爲主　三寶由是興
高聖所崇受　泛此不死舟　儵欻濟大有
當此說戒時　諸天來稽首
　　　右出玉清誡
次法師還東面向西說戒諸衆伏受
天尊告太上道君曰今當普宣法音開悟群
生爲諸男女解災却患請福度命㧞諸苦根
使生者見道身脫八難死者歡樂飮食天堂
早生人中轉輪聖王修齋求道皆當一心請
奉十戒諦受勿忘專心默念洞思自然勿得
雜想撓亂形神能如是者便當靜聽
第一戒者心不惡妬无生陰賊檢口慎過想
念在法
第二戒者守仁不殺愍濟群生慈愛廣救潤
及一切
第三戒者守貞讓義不婬不盗常行善念損
己濟物
第四戒者不色不慾心无放蕩貞潔守愼行
无玷污
第五戒者口无惡言言不華綺内外中直不
犯口過
第六戒者減酒節行調和氣性神不損傷无
犯衆惡
第七戒者不得嫉人勝己爭競功名每事遜
讓退身度人
第八戒者不得評論經教訾毁聖文躬心承
法恒如對神
第九戒者不得鬭亂口舌評論四輩天人咎
恨損傷神氣
第十戒者舉動施爲平等一心人和神穆行
常使然
天尊言修奉清戒每合天心常行大慈願爲
一切普度戹世慊慊尊教不得中怠寧守善
而死不爲惡而生於是不退可得㧞度五道
不履三惡諸天所護萬神所敬長齋奉戒自
得度世
天尊言道尊法妙人身亦貴故道開法遺戒
經文以度人身人身既度上與道同宜爲精
行持齋奉戒夷心靜默志念分明一意歸向
專想不二滌蕩六腑過中不味内外清虚每
合自然是其齋日捻香啓願應聲上徹四天
司邏十部威神即下履行道觀聽法音鑒映
爾心如戒行道皆列功諸天禍福立彰道不
負人勤行諦受勿使魔言
天尊言建齋行道四天帝王皆駕飛雲緑軿
八景玉輿侍從眞人玉女手把華幡前導鳳
歌後從天鈞白鶴獅子嘯歌邕邕燒香散華
浮空而來瞻禮行道觀聽法音天王下降萬
靈朝焉如是豈可不盡其法也當先受十戒
然後行道庠序雅步靜心閑意坐起卧息不
離儀格天王歡悅列名上清可謂得道方寸
之間
　右出大誡經
次復爐法
香官使者左右龍虎君侍香諸靈官當令靜
室之中自然生金液丹碧芝英衆眞百靈交
會在此香火之前願某等受福天下蒙恩十
方金童玉女侍衛香煙傳奏所言徑御
太上无極道前
　右出明眞經
次奉戒頌
道爲无心宗　一切作福田　立功无定主
本願各由人　虚己應衆生　注心莫不均
大聖弘至教　亦猶雨降天　高陵靡不周
常卑故成淵　海爲百川王　是能含龍鱗
萬劫保智用　豈但在厥年　奉戒不暫虧
世世善結縁　精思念大乘　會當體道眞
　右出仙公請問經
明旦相率入壇依舊禮師思神如法
次衛靈神咒
東方九炁青天明星大神焕照東鄕洞映九
門轉燭陽光掃穢除氛開眀童子備衛我軒
收魔束妖上對帝君奉承正道赤書玉文九
天符命攝龍驛傳普天安鎮我得飛仙
南方丹天三炁流光熒星轉燭洞照太陽上
有赤精開明靈童總御火兵備守三宫斬邪
束妖剪截魔王北帝所承風火八衝流鈴交
焕敢有不從正道流行我享上功保天長存
億劫无終
西方七炁之天太白流精光耀金門洞朗太
㝠中有素皇號曰帝靈保神安鎮衛我身形
斷截邪源王道正明宫宅整肅三景齊并道
合自然飛昇紫庭靈寶符命普惠萬生功加
一切天地咸寧
北方玄天五炁徘徊辰星焕爛光耀太微黑
靈尊神飛玄羽衣備衛五門檢精捕非敢有
干試豁落斬摧玉符所告神眞八威邪門閉
塞正道明開映照我身三光同輝策空駕浮
舉形仙飛
中央黄中理炁總統玄眞鎮星吐輝流焕九
天開光童子一十二人元氣陽精爓上朱煙
洞照一宅及得我身百邪摧落殺鬼萬千中
山神咒普天使然五靈安鎮身飛上仙
次鳴天鼓二十四通
次發爐
无上三天眞元始三炁太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝關啓此間
上地里域眞官正神臣今正爾燒香行道願
得
太上十方正眞之氣下降流入某等身中令
(臣)所啓速達徑御
太上无極大道至眞玉皇上帝几前
祝爐畢衆官長跪鳴天鼓二十四通便出官
啓事
謹出臣等身中五體眞官功曹吏出臣等身
中上三天執法開化陰陽功曹度道消災散
禍解戹君吏各十二人出(臣)等身中治職君
吏某治中建節監功大將軍前部效功後部
效殺驛亭令驛亭丞四部監功謁者(臣)等身
中仙靈直使正一功曹治病功曹左右官使
者陰陽神决吏科車赤符吏剛風騎置吏驛
馬上章吏飛龍騎吏等各二人出出者嚴裝顯
服冠帶垂纓整其威儀直使功曹戴通天之
冠衣皁紈單衣正一功曹冠朱陽之幘絳章
單衣使者冠九德之冠五色壽命單衣腰帶
虎符齊執玉板直使功曹住立四方正一功
曹住立中央治病功曹營衛臣等身左官使
者建節在前右官使者持幢在後陽神决吏
立左陰神决吏立右上部功曹住立上方中
部功曹住立(臣)等身中促炁功曹催促十方
上部使者遠望上天中部使者遠瞻八方都
官使者帀遶(臣)等身郞吏虎賁察奸鈎騎都
官僕射天丁力士收氣食氣吏收神食神吏
收鬼食鬼吏收邪食邪吏收精食精吏收毒
食毒吏誅符破廟吏科車赤符吏剛風騎置
驛馬上章吏飛龍騎吏等屯住臣等前後左
右功曹使者嚴裝事竟羅列鹵簿關啓靈寶
官屬領仙監齋君吏天師所布下二十四治
三十六靖廬七十二福地三百六十名山崑
崙等上宫三萬六千神日月星宿璇璣玉衡
天地五帝三界官屬諸君將吏及道上二玄
三元四始四面方位風氣注氣甲子諸官將
吏考召君東九夷胡老君南八蠻越老君西
六戎氐老君北五狄羌老君中央三秦傖老
君五嶽四瀆丘沼君諸廟神祇所在高山山
川溪谷山林孟長士二溪女根源本始土地
之主社稷將吏一時嚴裝與臣等身中功曹
使者飛龍騎吏上啓
太上无極大道太上大道君太上丈人无上
玄老十方无極大道道德衆眞天尊至眞大
帝天帝天師君靈寶監齋大法師諸官君臣
等生長魔俗沈淪季葉翫樂榮華千載慶會
謬見標抜得預大化三師盟授三寶神經供
養尊禮以求所願荷恩降重喜懼交衿臣等
受法之日要當罄竭愚短自效毛髮奉修經
㫖宣暢靈音慈心愛物開度天人謹有某郡
縣鄕里男女官生民某甲投詞列訴詣於臣
等丹心悾悾求乞平省輒爲申奏謹伏讀辭
文讀辭臣等按如詞言言款事切實可哀愍
不勝所見謹相携率承天師㫖教建議塗炭
露身中壇東骸自縛散髮泥額懸頭銜髪於
欄格之下依靈寶下元大謝修齋立直燒香
然燈照耀諸天三日三夜各六時行道懺謝
某家億曾萬祖父母伯叔兄弟先亡後死无
鞅數劫億宗以來逮及某身所行罪負存亡
咎釁披露丹赤至心稽顙願上請天仙兵馬
九億萬騎地仙兵馬九億萬騎飛仙兵馬九
億萬騎神仙兵馬九億萬騎星宿兵馬九億
萬騎九宫兵馬九億萬騎五嶽兵馬各九億
萬騎三河四海兵馬各九億萬騎三十二天
監齋直事三十二人侍香金童三十二人散
華玉女三十二人五帝直符各三十二人傳
言奏事飛龍騎吏等一合來下監臨齋堂捻
香願念應口上徹須行道事竟有勤謁功仙
官願功曹官屬功曹使者飛龍騎吏分别關
奏以時上達列啓事竟各還臣等身中復於
宫室須召又到一如故事鳴(鼓三通)
次第一上香
係天師(某)治祭酒太上靈寶无上三洞法師
某嶽先生(臣)某等上啓
虚无自然元始天尊无極大道太上老君高
上玉皇十方已得道大聖衆至眞諸君丈人
三十二天帝玉虚上帝玉帝大帝東華南極
西靈北眞玄都玉京金闕七寶玄臺紫微上
宫靈寶至眞明皇道君玄中大法師天師君
臣等宿世縁會生遭道教謬蒙師眞所見啓
㧞開道腐骸參以經法過太之恩實在罔極
受法之日與三官有誓要當竭盡軀命輸效
筋骨奉宣大化質對幽㝠輔助師老救濟一
切謹有於此讀辭臣等謹相携率爲某承天
師㫖教建議塗炭束縛骸骨銜髮泥額五心
塗地於欄格之下依靈寶下元大謝清齋燒
香晝夜六時行道爲某首謝億曾萬祖父母
伯叔兄弟无鞅數劫億宗以來逮及某身家
門大小前身今生積行所犯天所不原地所
不赦人所不哀鬼所不放億罪兆過觸犯三
元百八十條律三官九府百二十曹陰陽水
火左右中宫考吏之罪今故燒香願以是功
德爲(某)家億曾萬祖父母先亡後死亡父母
等免脫憂苦上昇天堂分福南宫歸身歸神
歸命大道臣等首體投地歸命
太上三尊願以是功德歸流某億曾萬祖父
母先亡後死乞免離十苦八難上登天堂衣
食自然常居无爲今故燒香自歸師尊大聖
衆至眞之德得道之後昇入无爲與道合眞
次第二上香祝曰
臣等謹重燒香願以是功德爲
帝王國主君臣吏民(臣)等受道法師父母尊
親同學門人諸隱居山林學眞道士及諸賢
者願各得其道歸身歸神歸命大道臣等首
體投地歸命
太上三尊願以是功德歸流
帝王國主君(臣)吏民臣等受道法師父母尊
親同學諸道士賢者願免離十苦八難各保
福祚終入无爲今故燒香自歸師尊大聖衆
至眞之德得道之後昇入无形與道合眞
次第三上香祝曰
(臣)等謹重燒香願以是功德歸流某身及家
門宗室九親姻族國中吏民諸官祭酒天下
人民及蝖飛蠕動蚑行喘息一切衆生歸身
歸神歸命大道(臣)等首體投地歸命
太上三尊願以是功德歸流某家使災消禍
散福慶來生宅舍寧吉門户興隆令某身得
仙度昇入无爲與四大合德家門大小天下
民人蝖飛蠕動一切衆生並得免離十苦八
難五毒水火賊疫鬼害衆戹各保福禄安居
无爲今故燒香自歸師尊大聖衆至眞之德
得道之後昇入无形與道合眞
次禮十方懺文
　東方　南方　西方　北方
　東北方　東南方　西南方　西北方
　上方　下方
謹有男官祭酒(某)甲家操墨辭稱比年以來
爲居不利所向乖意疾病相逮懼恐存亡殃
咎事結玄司戹運交會不蒙免度巨等謹依
靈寳下元塗炭謝法露身中壇稽顙乞哀特
乞大慈開宥之恩原赦某身及億曾萬祖父
母伯叔兄弟家門大小前生以來逮至今日
所行所犯不敬大聖尊神日月星宿四時五
行師父尊長五嶽四瀆三河四海諸眞神仙
玉女三界地祇三官九署一切神明无億醜
惡无量大罪欺師罔道穢藉天經貪利入身
私相教授五帝无盟謀圖反逆執行不忠不
慈不孝不愛不仁上逆君父下殺衆生掠奪
人物婬犯他妻嫉妬勝己爭競功名口是心
非攻擊賢人飮酒食肉濁注五神罵詈咒詛
自作无端八齋吉日喜怒无常輕孤暴寡棄
薄老人凌踐貧窮逐寵豪彊諸如此罪不可
稱計乞令燒香悔謝並蒙釋散賜與更始某
身及億曾萬祖幽塗死魂開諸光明咸蒙解
脫轉入信根去離五道開度因縁死者長樂
生世蒙恩其業考釋散謫罰除滅乞削罪録
右宫黑籍度名左府青録之中道氣覆蓋神
明佑護轉禍爲福反凶成吉禳災却害誅滅
鬼賊眞氣降流温潤骨節調和五藏宣理百
脉使所苦除差衆治獲力增光附潤安定精
神生活保全永荷道恩
次禮四方懺文
　西方　北方　東方　南方
謹爲男官祭酒(某)甲家建齋行道請福消災
懺悔存亡罪結一切和釋道氣覆盖幽顯開
濟人口安休尊卑萬福門户清茂福祚所歸
常居吉慶善縁悉會不墮三惡所願者合
次存思命魔步虚三首禮經如法
次晝則向西夜則向北各散髮泥頭衆官復
立各稱位號
係天師某治祭酒太上靈寶无上三洞弟子
奉行靈寶法事某嶽先生(臣某)甲上啓
上下中央四面八方太上无爲大道諸君文
人至大至尊无上无頂无極无窮普照普察
无量洞明最上至眞无鞅數重道氣元始元
先寥廓无端混沌无形虚无自然太上元根
㝠寂玄通大智慧源正一盟威太上无爲大
道道中之道神明君无上元初萬億數无鞅
數衆道德諸君丈人太上道德君道德丈人
无上萬元君萬无丈人无上萬福君萬福丈
人无上萬氣君萬氣丈人溟涬天神諸君丈
人玄元老君太清玄元无上三天无極大道
无上丈人太上三氣君三氣丈人太上老君
太上丈人太玄上一君太玄丈人中黄正一
君中黄丈人太元君太元丈人太始君太始
丈人太初君太初丈人太素君太素丈人太
虚君太虛丈人太眞君太眞丈人太一君太
一丈人太儀君太儀丈人太平君太平丈人
太淵君太淵丈人天帝君天帝丈人九老仙
都君九天仙都丈人玉曆君玉曆丈人九氣
君九氣丈人等百千萬億億萬億無鞅數萬
重道氣君道氣丈人千二百官君千二百官
丈人太清玉陛下
太上玉眞君玉眞丈人五仙君五仙丈人九
靈君九靈丈人太清十二眞君十二眞丈人
二十四神人君二十四神丈人太清三十六
眞君太清三十六眞丈人五氣君五氣丈人
陰陽生氣君陰陽生氣丈人五氣符契諸君
丈人慈父聖母上上太一君上上太一丈人
皇天太上帝無極太上元君太上元君丈人
太一君太一丈人神寳君神寳丈人眞寳君
眞寳丈人天寳君天寳丈人靈寳君靈寳丈
人元神君元神丈人元眞君元眞丈人元靈
君元靈丈人太上高皇帝王神氣都官考行
狀六質六直六忠六樸六端六慤等二十四
官三十六神天皇老君天皇老丈人南極老
君南極丈人黃神老君黃神丈人黄老君黄
老丈人太和君太和丈人太上皇眞道君諸
君丈人天師女師嗣師女師系師女師三師
君門下典者諸官君將吏監察五氣君萬道
父母萬氣父母萬德父母天地父母神仙所
出仙聖所聚東王父西王母日君月夫人衆
仙天官大神等臣等宿世縁會得遭道化謬
蒙師眞所見啓㧞開導腐骸參以經法過太
之恩實在罔極受法之日與三官有誓要當
竭盡軀命輸效筋骨奉宣大化質對幽㝠輔
助師老救濟一切謹有於此讀詞按如某辭
言欵事切實可哀愍臣等既叨忝大乘職在
扶救不勝所見謹相携率爲某承天師㫖教
建議塗炭束縳骸骨銜髪泥額五心塗地於
欄格之下依靈寳下元大謝清齋燒香晝夜
六時行道爲(某)首謝億曾萬祖父母伯叔兄
弟無鞅數劫億宗以來逮及某身家門大小
前身今生積行所犯天所不原地所不赦人
所不哀鬼所不放億罪兆過觸犯三元百八
十條律三官九府百二十曹陰陽水火左右
中宫考吏之罪解釋戹運過度災難披心露
肝不敢虛餘恩惟
太上衆尊至眞高神特垂哀省開大慈之澤
回罔極之恩救除某上世億曾萬祖无鞅數
劫億宗以來逮及某身及見在大小一切衆
生犯惡爲非無鞅數罪愆考罰負千罪萬責
哀原矜赦怨對和解考訟復注一切斷絶流
殃積逮並乞消滅塜墓安穩禍害不生乞先
亡後死怨魂苦爽咸受福樂其業考釋散謫
罰除滅乞削罪録右宫黑簿度名左府青録
之中道氣覆盖神明祐護轉禍爲福反凶成
吉禳災却害度脫戹難徹滅短筭著名長曆
家門拳屬厄過病愈咸保萬福瘟癘鬼魔百
毒千災驅迸八表門户興盛萬善所歸存亡
休泰仰荷
道恩畢法師上香向東立
次說十二念願畢復爐
香官使者左右龍虎君侍香諸靈官當令露
壇之上自然生金液丹碧芝英百靈交會在
此香火之前願
皇帝萬福天下蒙恩十方金童玉女侍衛香
烟傳奏(臣)等所言徑御
太上無極大道玉帝几前
齋竟高功法師向東各鳴天鼓二十四通各
稱名位
太上靈寳無上洞玄弟子奉行靈寳法師臣
某甲等稽首再拜上啓
太上無極大道太上大道君太上老君太上
丈人無上玄老十方無極大道道德衆聖天
尊至眞大帝天帝天師君靈寳監齋大法師
臣等素出凡愚不以穢賤好道樂仙謬受法
任得騰景九玄志竭愚短自效毛髮謹有同
法男女官(某)甲操辭自列投誠歸命告於臣
等求乞救理臣等謹相携率登以今月某日
寅時於此某郡縣里中承天師㫖教建議塗
炭謝法露身中壇行靈寳下元大謝清齋燒
香誦經思神念眞三日三夜各六時行道訖
(某)月(某)日丑時修行事竟所啓上請天仙地
仙飛仙眞人神人日月星宿九宫五帝三河
四海五嶽四瀆神仙兵馬各九億萬騎監齋
直事侍經侍香金童玉女監齋衆眞靈寶官
屬傳言奏事飛龍騎吏等四方監察眞官靈
仙謁還眞官進品上仙加爵帝秩隨品署眞
當如太眞之儀令臣等行道得道求仙得仙
令臣等分形變化七十四方三元下降皆致
緑軿飛行上清騰景九天日月同暉三寶齊
輪惟蒙至眞鑒映丹情臣等學法未備俯仰
之格齋法難精不合儀式進止犯科爲四司
所糾五帝所執千愆萬罪乞蒙矜赦哀原未
悟不見罪罰臣等身中五體眞官隨功上詣
玄都受秩事竟各還(臣)等身中與臣等同昇
飛行太空謹上啓聞伏須告報(臣某)等誠惶
誠恐稽首頓首再拜以聞


无上祕要卷之五十








无上祕要卷之五十一(五十二/同卷)比四
　　　盟眞齋品
太上大道君前進作禮上白
天尊令日侍座得見諸天童子受諸威光光
明普照諸天福堂及無極世界地獄之中善
惡報應苦樂不同善者歡泰逍遥无窮惡者
塗炭流曳八難无復身形甚可衰傷凡如此
之輩受惡因縁億劫長對不識命根不審可
有功德拔贖開度死魂長夜九幽之中身入
光明更生福門如蒙慈愍生死荷恩亡者歡
樂見世興隆富貴昌盛壽命長久則雲蔭八
遐風灑蘭林來生男女得聞法音唯願
天尊分别解說授以訣言令衆見明
天尊告
太上道君諦聽吾言善思善識封於中心晨
夜存念愼勿使忘言吾今爲汝解說妙音可
得依用拔贖罪魂開出長夜九幽八難宿對
披散轉入信根生死懽樂世世因縁其法高
妙四萬劫一傳世有賢明誓而告焉密則降
福泄則福臻風刀之戒出於盟眞違科犯律
勿怨諸天於是
天尊命飛天神人說罪福縁對㧞度上品當
說經時諸天日月星宿朗曜普照九地無極
世界長夜之府九幽之中長徒餓鬼責役死
魂身受光眀普見命根於是自悟一時回心
咸使思善念還福門五苦解脫三塗蒙遷宿
對解釋地獄寧閑是時男女普聞法音豫以
有心悉得神仙
飛天神人曰九幽玉匱㧞度死魂罪對上品
常以正月三月五月七月九月十一月一年
六齋月一日八日十四日十五日十八日二
十三日二十四日二十八日二十九日三十
日一月合十日及八節日甲子日庚申日於
家中庭安一長燈令高九尺於一燈上然九
燈火每令光明上照九玄諸天福堂下照九
地无極世界長夜之中依威儀舊法關啓上
請天仙地仙眞人飛仙日月星宿九宫五帝
五嶽三河四海兵馬各九億萬騎三十二人
散華玉女三十二人五帝直符等各三十二
人傳言奏事飛龍騎吏等一合來下堅臨齋
堂捻香願念應口上徹行道事竟皆啓還天
宫晝則燒香夜則然燈使香烟不絶悉露經
中庭於九燈之下繞燈行道上香願念畢
便東向九拜言曰今(某)甲歸命
東方無極靈寶天尊已得道大聖衆至眞諸
君丈人九炁天君東鄕諸靈官今故立齋燒
香然燈願以是功德照曜諸天普爲
帝王國主君臣吏民受道法師父母尊親同
學門人隱居山林學眞道士諸賢者及蝖飛
蠕動蚑行喘息一切衆生並得免度十苦八
難長居無爲普受自然(某)家億曾萬祖囚徒
死魂開諸光明咸得解脫轉入信根去離五
道開度因縁死者長樂生世蒙恩天下太平
道德興隆今故燒香自歸師尊大聖衆至眞
之德得道之後昇入無形與道合眞畢脫巾
叩頭搏頰八十一過止
次南向三拜言今(某)甲歸命
南方無極靈寶天尊已得道大聖衆至眞諸
君丈人三氣天君南鄕諸靈官願念如上法
畢脫中叩搏頰各二十七過止
次西向七拜言今(某)甲歸命
西方無極靈寶天尊己得道大聖衆至眞諸
君丈人七炁天君西鄕諸靈官願念如上法
畢叩頭搏頰各六十三過止
次北向五拜言今(某)甲歸命
北方無極靈寶天尊己得道大聖衆至眞諸
君丈人五炁天君北鄕諸靈官願念如上法
畢叩頭搏頰各四十五過止
次東北一拜言今某甲歸命
東北無極靈寶天尊已得道大聖衆至眞諸
君丈人梵炁天君東北鄕諸靈官願念如上
東方法畢叩頭搏頰各九過止
次東南
次西南
次西北
四隅俱一拜叩頭搏頰並各九過歸命悉如
東北之法四隅畢
次向西北上方三十二拜言今(某)甲歸命
上方三十二天無極靈寶天尊已得道大聖
衆至眞諸君丈人三十二天帝君玉京玄都
紫微上宫諸眞人玉女神仙諸靈官願念悉
如東方之法畢叩頭搏頰各二百八十八過
次向東南下方十二拜言今某甲歸命
下方無極靈寶天尊已得道大聖衆至眞諸
君丈人九上高皇四司五帝十二仙卿五嶽
四凟九宫眞人神仙玉女無極世界九地諸
靈官今故立齋燒香然燈願以是功德照耀
地下無極世界長夜之府九幽之中普爲
帝王國主君臣吏民受道法師父母尊親同
學門人隱居山林學眞道士諸賢者及臣家
億曾萬祖長夜死魂先身所行犯天禁地忌
罪惡纏綿死受宿對往反塗炭因縁不絶流
曳五苦長夜無脫乞今燒香然燈懺謝以自
㧞贖光明普照長夜之府九幽地獄解出幽
魂罪根散釋三官九署不見拘閉開度昇遷
得入福堂去離惡道恒居善門侯王之家生
世懽樂普天安寧今故燒香自歸師尊大聖
衆至眞之德得道之後昇入無形與道合眞
畢叩頭搏頰各一百二十過止
　右出洞玄明眞九幽玉匱罪福縁對㧞度
　上品經


无上祕要卷之五十一








无上祕要卷之五十二
　　　三元齋品
壇圖(以紅泥爲壇三層上頓青几案/五隻每隻上各放香爐一座)







天尊言常以正月十五日七月十五日十月
十五日平旦正中夜半三時沐浴身形五香
自洗臨沐浴時向西南以金杓回香湯東南
左轉三十二過閉眼思日光在左目上月光
在右目上五星纏絡頭上五色之雲帀遶一
身青龍白虎朱雀玄武獅子白鶴羅列左右
仙童執巾玉女散華飛仙乘騎侍衛身形便
叩齒三十二通咒曰
天澄氣清五色高明日月吐輝灌我身形神
津内盥香湯練精光景洞耀焕映上清氣不
受塵五臟納靈罪滅三塗禍消九㝠惡根斷
絶福慶自生今日大願一切告盟身受開度
昇入帝庭畢仰嚥二十二過止便洗沐五神
也沐浴畢冠帶衣服又叩齒十二通咒曰
五濁已清八景已明今日受練罪滅福生長
與五帝齊眞上靈便出而入室依法行道也
入室東向燒香叩齒三十二通咒曰
無上三天玄元始三炁太上老君召出臣身
中三五功曹左右官使者左右龍虎君捧香
驛龍騎吏侍香金童傳言玉女五帝直符各
三十二人出出者嚴裝關啓此間里域土地
眞官正神臣今正爾燒香行道陳乞所願願
得十方正眞之炁入(臣)等身中令臣所啓速
達上聞
无極天尊太上大道至眞玉帝(几前)
无上洞玄靈寳弟子(某)嶽先生臣某甲宿世
縁會得生道化蒙三洞法師先生某甲所見
啓㧞開度腐骸叅以經法過泰之恩實在罔
極而臣生長流俗五神諍競塵深罪穢永不
自覺與罪同長山海彌積前生至今不知縁
來凡以幾劫逮及今日罪結天地在何簿目
爲三官執舉拘逮地役雖自修厲而無感徹
眞靈不降衆魔所伐致思念不專五神飛越
常恐一旦歸命幽壑彌淪萬劫終天无㧞謹
以三元大慶吉日清齋燒香首謝前身及得
今日積行所犯天所不原地所不赦神所不
哀鬼所不放億罪兆過觸犯三元百八十條
三官九府百二十曹陰陽水火左右中宫考
吏之罪今故燒香歸身歸神歸命
无極天尊太上道君三十二天上帝十方大
聖衆至眞諸君丈人飛天神王天仙飛仙神
仙地仙五嶽諸眞人玉女諸天日月星宿璇
璣玉衡及地上十方無極諸靈官三界五帝
三官九府百二十曹三河四海九江八極衆
神靈司諸官乞丐大恩一切原除宿身今生
所犯之罪以今燒香功德㧞度罪根願削除
地簡絶滅右府黑簿罪録度上南宫左府長
生青録之中神仙度世永享无窮得道之後
昇入無形與眞合同
第一東向九拜長跪言(臣某)甲今歸命
東方無極太上靈寳天尊已得道大聖衆至
眞尊神太清玄元上三天无極大道無上玄
老太上老君太上丈人皇上老君皇上丈人
青靈上眞諸天帝君諸天帝丈人太帝君太
帝丈人九老仙都君九炁丈人等百千萬重
道炁千二百官君太清玉陛下東極老人青
華大神上相司馬青童金闕後聖帝君眞陽
始青神人靈寶九仙君等青和玉女主仙玉
郞東方无極世界一切神靈乞丐直垂大慈
開宥之恩原赦(臣)身前生縁來逮及今日受
生所犯上不敬
諸天大聖尊神東方无極世界一切神靈日
月星宿四時五行風雨雷電雲霧時節下不
敬師父尊長五嶽四瀆三河四海九江八極
諸眞人神仙玉女東鄕諸靈官三界地祇三
官九署一切神明欺師罔道穢藉天經竊盜
聖文改易靈音宣傳正法貪利入身私相化
授五帝無盟謀圖反逆執行不忠不慈不孝
不愛不仁上逆君父下殺衆生掠奪人物婬
犯他妻骨肉相加門族交通嫉妬勝己爭競
功名口是心非攻擊賢人飮酒食肉濁注五
神罵詈咒詛自作無端八齋吉日喜怒無常
輕孤藉寡棄薄老人凌踐貧窮逐寵豪强諸
如此罪不可勝記積世結固纏綿不解乞今
燒香歸命
東方乞丐大慈直垂哀原赦除臣身前生億
劫以來乃至今身所犯坐如上之罪乞賜更
始於今自改伏從禁戒不敢有犯乞削地簡
三官罪録右宫黑薄惡對重根度品左府青
録之中今日大慶萬願開陳謹自首謝歸命
天尊乞神乞仙與眞合同門户興泰善縁來
生世世罔極長享自然畢便解巾叩頭自搏
各九十過
謝東方畢次起左行向東南一拜長跪言臣
甲今歸命
東南无極太上靈寳天尊已得道大聖衆至
眞尊神南上老君丹靈老子南極上元長生
眞人度世司馬司命司録好生韓君起死更
生鍊骨還神大聖神王萬福君萬神丈人太
和玉女東南無極世界一切神靈乞丐謝如
東方法畢叩頭自搏各一十二過
謝東南畢次起左行向南方三拜長跪言臣
甲今歸命
南方无極太上靈寳天尊已得道大聖衆至
眞尊神無極大道南方赤帝丹靈老子太和
玉女長生司馬好生君司命司録南極度世
君飛天眞人開度受生神仙玉曆注生神仙
度世君萬福萬度萬生萬氣君南方無極世
界一切神靈謝如上法畢叩頭自搏各三十
過
謝南方畢次起左行向西南方一拜長跪言
臣甲今歸命
西南无極太上靈寳天尊已得道大聖衆至
眞尊神天皇老人南極元眞君洞陽大靈神
生氣飛眞神王神仙玉女西南无極世界一
切神靈乞丐謝如上法畢叩頭自搏各一十
二過
謝西南畢次起左行向西方七拜長跪言(臣)
甲今歸命
西方無極大上靈寳天尊已得道大聖衆至
眞尊神无極大道西華太妙至極上帝金堂
玉仙眞母金闕後聖上相帝君玄古天師萬
聖道主四極眞人神仙玉女西方無極世界
一切神靈乞丐謝如上法畢叩頭自搏各七
十過
謝西方畢次左行向西北方二拜長跪言臣
甲今歸命
西北无極太上靈寳天尊已得道大聖衆至
眞尊神无極大道上帝眞皇老人飛天神王
度仙上聖堅靈眞人神仙玉女西北方无極
世界一切神靈乞丐謝如上法畢叩頭自搏
各一十二過
謝西北畢次左行向北方五拜長跪言(臣)甲
今歸命
北方无極太上靈寳天尊已得道大聖衆至
眞尊神無極大道太上老君太上丈人高上
玉晨北極眞公萬聖道主妙行眞人太陰司
命典死録度筭司馬總司殺神皇太眞神仙
玉女北方无極世界一切神靈乞丐謝如上
法畢叩頭自搏各五十過
謝北方畢次左行向東北一拜長跪言臣甲
今歸命
東北无極太上靈寳天尊己得道大聖衆至
眞尊神无極大道飛天神王神霄魔王制靈
監眞都統神人萬生神皇上玄老君眞人玉
女東北无極世界一切神靈乞丐謝如上法
畢叩頭自搏各一十二過
謝東北畢次左行向西北上方一拜長跪言
(臣)甲今歸命
上方无極太上靈寳天尊已得道大聖衆至
眞尊神太清玄元上三天无極大道無上玄
老太上老君太上丈人皇上老君皇上丈人
青靈上眞諸天帝君諸天帝丈人九老仙都
君九氣丈人等百千萬億億萬數无鞅數萬
重道氣君道氣丈人千二百官君千二百官
丈人太清玉陛下太上玉眞君玉眞丈人五
仙君五仙丈人九靈君九靈丈人太清十二
眞君十二眞君丈人三十四神人君二十四
神丈人太清三十六眞君三十六眞丈人五
氣君五氣丈人陰陽生氣君生氣丈人上上
太一君太一丈人皇天太上帝元極太上无
君太上元君丈人太一君太一丈人神寳君
神寳丈人眞寳君眞寳丈人天寳君天寳丈
人靈寳君靈寳丈人元神君元神丈人元眞
君元眞丈人元靈君元靈丈人天皇老君皇
老丈人南極君南極丈人黄神老君黄神丈
人黄老君黄老丈人太和君太和丈人太上
皇眞道君諸君丈人上古天師君天師丈人
三師君三師丈人萬道父母萬德父母天地
父母神仙所出神仙所聚東王父西王母日
君月夫人五星君五星皇妃璇璣玉衡九星
眞君衆仙眞人聖父聖母神仙玉女上方彌
羅无極世界一切神靈乞丐謝如上法畢叩
頭自搏各三百二十過
謝上方畢次左行向東南下方一拜長跪言
(臣)甲今歸命
下方无極太上靈寳天尊已得道大聖衆至
眞尊神九土高皇四司五帝十二仙官九宫
眞人神仙玉女下方无極世界一切神靈乞
丐謝如上法畢叩頭自搏各一百二十過
謝下方畢次左行向東北日宫三拜長跪言
(臣)甲今歸命
日君夫人日中黄華洞眀太光童子散暉玉
女日中諸神仙乞丐原臣受生所行罪負上
觸天光生死殃對並蒙赦除身得光明與日
同景長享无極受福自然畢叩頭自搏各三
十過
謝日宫畢次起左行向西南月宫七拜長跪
言(臣)甲今歸命
月君夫人石景水母圓光玉女散暉童子月
中諸神仙乞丐原(臣)受生所行罪負與月同
景長享无極受福自然畢叩頭自搏各七十
過
謝月宫畢次左行向北九拜長跪言臣甲今
歸命
諸天星宿璇璣玉衡七星北斗九皇三臺五
星夫人二十八宿周天三百六十五度星中
大神星中眞皇夫人靈妃神仙玉女乞丐原
(臣)受生所行罪負上觸天光生死殃對並蒙
原除身得光明與星宿同景長享無極受福
自然畢叩頭自搏各三百六十五過
謝星宫畢次左行向東嶽再拜長跪言臣甲
今歸命
東嶽泰山青帝大神飛仙眞人神仙諸靈官
名山大澤一切神靈乞丐原臣受生以來所
行罪負上觸東嶽名山大神元惡之罪並蒙
赦宥削除罪簡名上仙籙得與大神交友自
然畢叩頭自搏各二十過
次向南方再拜長跪言(臣)甲今歸命
南嶽衡山赤帝大神飛仙眞人神仙諸靈官
名山大澤一切神靈乞丐如東嶽法
次向西南再拜長跪言(臣)甲今歸命
中嶽嵩山黃帝大神飛仙眞人神仙諸靈官
名山大澤一切神靈乞丐如東嶽法
次向西方再拜長跪言(臣)甲今歸命
西嶽華山白帝大神飛仙眞人神仙諸靈官
名山大澤一切神靈乞丐如東嶽法
次向北方再拜長跪言(臣)甲今歸命
北嶽恒山黑帝大神飛仙眞人神仙諸靈官
名山大澤一切神靈乞丐如東嶽法
謝五嶽並如東嶽法但言至東嶽便改其方
嶽名耳叩頭自搏並各二十過
謝五嶽畢次左行向北方十二拜謝水官言
(臣)甲今歸命
扶桑大帝暘谷神王洞源洞淵清泠大神三
河四海九江水帝十二河源河伯河侯河中
二千石清河夫人水府神仙一切諸靈官乞
丐原(臣)前生以來至于今日所行罪負无數
愆目觸犯水官元惡之罪乞見原赦今日燒
香首謝歸命水府大神乞得生活免諸罪根
削水簡對上名生録神仙簿中長享无極與
道合眞叩頭自搏各二百八十過
謝水府畢次向北方三拜謝三寳神經長跪
言(臣)甲今歸命
太上无極大道至眞無上三十六部尊經三
寶靈文神仙圖籙符章自然天書金書玉字
侍經玉童玉女三部威神乞丐謝如上東方
法畢叩頭自搏各三百六十過
謝畢左行還西向東三上香祝曰
香官使者左右龍虎君捧香驛龍騎吏當令
(臣)靜室齋堂生自然金液丹精芝英百靈交
會在此香火前令臣得道遂獲神仙舉家萬
福天下受恩十方玉童玉女侍衛香烟傳臣
所啓徑御
无極太上大道御前
天尊言其三元品誡謝罪上法三元宫中隱
存形神精思罪根修仙上道學士一歲三過
行之行之當令心丹意盡神形同苦无有怠
倦感徹諸天三元削罪於黑簿北帝落死而
上生三官保舉於學功太玄記録於上仙


无上祕要卷之五十二

无上祕要卷之五十三比五
　　　金籙齋品
太上道君稽首上白
天尊今聞飛天神人說罪福縁對㧞度上品
陳請禮謝解釋宿根來生男女當受其恩普
得開悟身入光明爲盡如是復有餘方不審
天有重災國祚不安星宿越錯四氣失常兵
寇疾厄帝王不寧毒癘流布天人死傷當作
何法以禳其災㧞度厄難解諸不祥願垂教
㫖可得修行和天安地佐國之功如見訓勑
則恩布十方國祚安鎭帝王興隆天人懽泰
福慶無窮來世一切普聞法音於是
天尊告飛天神人曰所說罪福縁對㧞度上
品救度國土災疾危厄未盡者便可盡爲
太上道君一一說之使未見者見未聞者聞
普救一切令衆見明於是說之善受訣言
飛天神人曰長夜之府九幽玉匱明眞科法
帝主國土災疾兵寇危急厄難當丹書靈寶
眞文五篇於中庭五案置五方一案請一篇
眞文以金五兩一兩作一龍五兩合作五龍
以鎭五篇眞文上
又以五色紋繒之信以鎭五帝有災之身隨
年齎紫紋之繒㧞度身命安國鎭祚禳解天
災明星列宿
春則然九燈亦可九十燈亦可九百燈
夏則然三燈亦可三十燈亦可三百燈
秋則然七燈亦可七十燈亦可七百燈
冬則然五燈亦可五十燈亦可五百燈
四季之月則然十二燈亦可百二十燈亦可
千二百燈
又安一長燈長九尺於上安九燈火置中央
以照九幽長夜之府明達大法師於中央披
頭散髪依訣塗炭六時請謝中央行事若清
信男女佐國祈請當於門外散髪塗炭陳請
春則九日九夜
夏則三日三夜
秋則七日七夜
冬則五日五夜
四季月則十二日十二夜
羅列光明照曜諸天無極世界長夜之中則
九幽開明光入無窮三景朗照天地安寧星
宿復位四時和平萬災咸消兵疫不行天人
懽泰圖祚興隆行道日竟當燒眞文散之青
烟飛天神人曰法師從地户入繞香燈三過
還東向立叩齒三十二通訖誦發爐祝都講
唱各稱名位
三洞大法師小兆眞人(臣某)甲上啓
虛無自然元始天尊无極大道太上道君高
上玉皇已得道大聖衆至眞諸君丈人三十
二天帝玉虛上帝玉帝大帝東華南極西靈
北眞玄都玉京金闕七寳玄臺紫微上宫靈
寳至眞明皇道君臣宿命因縁生落法門玄
眞啓㧞得入信根先師盟授三寳神經法應
度人九萬九千位登上眞(臣)祖世以來逮及
今身生值經教常居福中功德微少未能自
仙志竭軀命佐國之功今國土失和兵病並
興陰陽否激星宿錯行危災重厄及(云某)事
誠由
帝主受天禪祚總監兆民不能施惠廣潤十
方使天人豐沃興國太平而恩无歌詠路有
怨聲致三景昏錯天災流行帝主憂惕兆民
无寧今謹依大法披露眞文燒香然燈照曜
諸天信誓自效行道謝殃上請天仙兵馬九
億萬騎地仙兵馬九億萬騎眞人兵馬九億
萬騎飛仙兵馬九億萬騎神仙兵馬九億萬
騎日月兵馬九億萬騎星宿兵馬九億萬騎
九宫兵馬九億萬騎五帝兵馬各九億萬騎
五嶽兵馬各九億萬騎三河四海兵馬各九
億萬騎三十二天監齋直事三十二人侍香
金童三十二人散花玉女三十二人五帝直
符各三十二人傳言奏事飛龍騎吏等一合
來下監臨齋堂捻香願念應口上徹須行道
事竟有功勤者謁言仙官便起東向三上香
祝曰
三洞大法師小兆眞人(臣)某甲今故立直燒
香願以是功德爲
帝王國主君臣吏民普天七世父母去離憂
苦上昇天堂今故燒香歸身歸神歸命
太上三尊願以是功德歸流普天七世父母
乞免離十苦八難上昇天堂衣食自然長居
无爲今故燒香自歸師尊大聖衆至眞之德
得道之後昇入无形與道合眞
次又三捻香祝曰
(臣)今故燒香願以是功德爲
帝王國主君臣吏民受道法師父母尊親同
學門人隱居山林學眞諸道士賢者願各得
其道歸身歸神歸命
大道臣等首體投地歸命
太上三尊願以是功德歸流
帝王國主君臣吏民受道法師父母等親同
學門人隱居山林學眞諸道士賢者願各得
其道安居无爲長享福祚今故燒香自歸師
尊大聖衆至眞之德得道之後昇入無形與
道合眞
次又三捻香祝曰
(臣)今立直燒香願以是功德令(臣)速得仙道
及九姻親族國中同法學士天下人民及蝖
飛蠕動蚑行喘息一切衆生已生未生並乞
成就歸身歸神歸命
大道(臣)等首體投地歸命
太上三尊願以是功德歸流(臣)身令得仙度
終入无爲與四大合德天下人民一切衆生
並得免離十苦八難五毒水火疾疫鬼害災
厄之中國土安寧天下興隆今故燒香自歸
師尊大聖衆至眞之德得道之後昇入無形
與道合眞
三上香願念畢東向九拜言曰
天地否激陰陽相刑四節失和祅災流生星
宿錯綜以告不祥國土不靜兵病並行帝王
憂惕兆民无寧謹依大法披露眞文歸命
東方无極天尊已得道大聖衆至眞諸君丈
人九氣天君東鄕諸靈官今故立齋披心露
形叩頭自剋爲國謝殃燒香然燈照曜諸天
下映无極長夜之中九幽之府開諸光明以
是功德爲
帝王國主君臣吏民解災却患三景復位五
行順常兵止病愈國祚興隆兆民懽泰人神
安寧今故披心歸命師尊大聖衆至眞之德
得道之後昇入无形與道合眞畢便解巾叩
頭自搏各八十一過
次南向三拜願如上法今歸命
南方无極天尊已得道大聖衆至眞諸君丈
人三氣天君南鄕諸靈官願畢叩頭自搏各
二十七過
次西向七拜願如上法今歸命
西方无極天尊已得道大聖衆至眞諸君丈
人七氣天君西鄕諸靈官願畢叩頭自搏各
六十三過
次北向五拜願如上法今歸命
北方无極天尊已得道大聖衆至眞諸君丈
人五氣天君北鄉諸靈官願畢叩頭自搏各
四十五過
次東北向一拜願如上法今歸命
東北方无極天尊已得道大聖衆至眞諸君
丈人梵炁天君東北鄕諸靈官願畢叩頭自
搏各九過
次東南向
次西南向
次西北向
四隅俱一拜叩頭搏頰並各九過祝如東北
之法
次向西北上方三十二拜願如上法今歸命
上方三十二天无極天尊已得道大聖衆至
眞諸君丈人三十二天帝君玉京玄都紫微
上宫諸眞人玉女神仙諸靈官願畢叩頭自
搏各二百八十過
次向東南下方十二拜願如上法今歸命
下方无極靈寶天尊已得道大聖衆至眞諸
君丈人九土高皇四司五帝十二仙官五嶽
四瀆九宫眞人神仙玉女无極世界九地諸
靈官願畢叩頭自搏各一百二十過
十方願念禮謝都畢當旋行三帀繞香燈口
誦步虛洞章竟還東向復爐祝
飛天神人曰凡行道日數多少自適人所爲
雖有四時日數依五行用度至於三日三夜
苦請丹心亦感徹於諸天學士自可量節而
行事也
　右出洞玄明眞科經

无上祕要卷之五十三
无上祕要卷之五十四比六
　　　黃籙齋品
立壇
下元黄籙簡文靈仙品曰㧞度罪根威儀當
於中庭開壇四面四隅上下方合十門中央
縱廣今長二丈四尺四面標纂榜題門位上
下整飭
十門畢當於十門外開天門地户日門月門
四隅合作四門縱廣令長三丈二尺名四界
都門安八卦標榜上下整飭法師一人於中
央行道
題榜
當安十門榜作榜廣三寸二分長二寸四分
各隨方色
東方榜題青華元陽之門以朱書青榜
南方榜題洞陽太光之門以黄書赤榜
西方榜題通陰金闕之門以黑書白榜
北方榜題陰生廣靈之門以青書黑榜
東北榜題通靈禁上之門
東南榜題始生元陽之門
西南榜題元黄高晨之門
西北榜題九仙梵行之門四隅悉以白書黄
色榜
上方門榜題大羅飛梵之門以青書白榜上
安西北隅
下方門榜題九靈皇眞之門以黄書青榜上
安東南隅
十門榜令標長九尺整頓合天式
十門榜畢當安都門八卦榜榜廣長令如前
十方榜法
東方榜題震宫洞青之炁以青書黃榜
南方榜題離宫洞陽之炁以朱書白榜
西方榜題兌宫少陰之炁以白書青榜
北方榜題坎宫洞陰之炁以黑書朱榜
東南榜題卷宫梵行之炁
西南榜題坤宫梵陽之炁
西北榜題乾宫梵通之炁
東北榜題艮宫梵元之炁
四隅悉以黄書黑榜上標長九尺令如上式
然燈安門榜畢當十方方安九燈合九十燈
在都門之外
其太歲行年大小兩墓本命所俠門然燈隨
主人所安多少每令光明徹照竟夕勿使中
滅
香火
當門安一香火十門合十香火侍香監視令
香煙不絶以招神炁
鎭龍
以上金作十金龍以鎭十方㧞度罪魂十方
方安一枚
命繒
主人當齎本命紋繒隨年國王公主悉用紫
紋以法天象庶民則用隨命所屬正方之色
以置中央拔度年命
方綵
齋十方紋繒之信
東方青紋九十尺亦可九尺
南方絳紋三十尺亦可三尺
西方白紋七十尺亦可七尺
北方黑紋五十尺亦可五尺
四隅悉用黄紋每一隅一百二十尺亦可一
十二尺
上方青紋三十二尺
下方黄紋三十二尺
隨其方色以安十方㧞度長夜之魂
天子則用疋數公王則用丈數庶人則用尺
數尊卑有降悉如明科
署職
施安都畢請法師一人中央行道同法四人
隨位尊卑署一人監齋一人直事一人侍香
一人侍燈於都門隨師遊行爲主人叩頭祈
請㧞罪更相開度
師從地户入中央左回繞香火至西面向東
三上香
次至東南三上香　次至南方三上香
次至西南三上香　次至西方三上香
次至西北三上香　次至北方三上香
次至東北三上香　次還上方三上香
次還下方三上香
十方畢還西面立向東
弟子亦從地户入都門左回隨師三上香十
方畢還都門内面向東立
祝香
師於中央叩齒二十四通祝曰
香官使者左右龍虎君捧香驛龍騎吏侍香
金童傳言玉女五帝直符各三十六人出所
在土地里域眞官速出嚴裝臣今正爾燒香
行道願得
太上十方正眞之炁入臣等身中令臣所啓
速達徑御
太上无極大道至眞玉皇上帝御前
請仙官
上請天仙兵馬地仙兵馬飛仙兵馬眞人兵
馬神人兵馬日月兵馬星宿兵馬九宫兵馬
五帝兵馬三河四海兵馬五嶽四瀆兵馬各
九億萬騎監齋直事各三十二人侍香金童
散華玉女五帝直符各三十二人傳言奏事
飛龍騎吏等一合來下監臨齋堂爲同法(某)
甲家九祖父母㧞度死魂得出長夜(某)甲今
齋信效心歸命
十方无極世界已得道大聖衆至眞諸君丈
人十方諸靈官今故燒香自歸
師尊大聖衆至眞之德得道之後昇入無形
與道合眞
三上香
師弟子一時左回三上十方香從東方起周
下方如上法還西面東倚師祝曰
第一上香爲同法某甲拔㧞九祖父母九幽
玉匱長夜之府死魂惡對宿身罪根功德開
度建齋燒香請謝十方願爲九祖父母拔出
幽苦上昇天堂今故燒香歸身歸神歸命
大道(臣)等首體投地歸命
太上三尊願以是功德歸流九祖父母乞得
免離十苦八難長夜之身得見光明上昇天
堂衣食自然長居無爲今故燒香自歸
師尊大聖衆至眞之德得道之後昇入無形
與道合眞
第二上香畢師弟子一時左回三上十方香
從東方起周下方如上法還西向東祝曰
(臣)今爲同法某甲㧞度九祖父母九幽玉匱
長夜之府死魂惡對宿身罪根功德開度建
齋燒香請謝十方願爲(某)甲九祖父母㧞出
憂苦上昇天堂歸身歸神歸命
大道臣等首體投地歸命
太上三尊願以是功德歸流
帝王國主君臣吏民受道法師父母尊親同
學門人隱居山林學眞諸道士賢者願各得
其道安居无爲今故燒香自歸
師尊大聖衆至眞之德得道之後昇入無形
與道合眞
第三上香畢師弟子一時左回三上十方香
從東方起周下方如上法還西面向東祝曰
臣今爲同法(某)甲㧞度九祖父母九幽玉匱
長夜之府死魂惡對宿身罪根功德開度建
齋燒香請謝十方願爲某甲九祖父母㧞出
憂苦上昇天堂甲身早得仙度及家門宗室
九親姻族國中吏民諸同學師友恩流弟子
天下人民蝖飛蠢動蚑行蜎息己生未生一
切衆生並得免離十苦八難五毒水火千災
萬害賊役鬼氣刑厄之中今故燒香自歸
師尊大聖衆至眞之德得道之後昇入無形
與道合眞三上香畢
謝十方
師弟子一時東向九拜師長跪言曰
同法某甲九祖父母生世之日所行兀惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天無解今依盟
眞王匱女青上宫㧞度科品齎青紋之繒九
十尺或九尺金龍一枚歸命
東方无極太上靈寶天尊九炁天君東鄕諸
靈官㧞贖某家九祖父母惡對罪根三界同
筭女青上宫削除罪録開度窮魂身入光明
上昇天堂衣食自然早得更生福慶之門甲
得道眞與神合同畢解結叩頭搏頰各九十
過
次師弟子一時左行向東南一十二拜長跪
言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形骸
毁悴苦毒難任長淪萬劫終天无解今依盟
眞玉匱女青中宫㧞度科品齎黄紋之繒一
百二十尺或一十二尺金龍一枚歸命
東南无極太上靈寳天尊梵炁天君東南鄕
諸靈官㧞贖某家九祖父母惡對罪根三界
司筭女青中宫削除罪録開度窮魂身入光
明上昇天堂衣食自然早得更生福慶之門
甲得道眞與神合同畢解結叩頭搏頰各一
百二十過
次師弟子一時左行向南方三拜長跪言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天無解今依盟
眞玉匱女青陽宫㧞度科品齎絳紋之繒三
千尺或三尺金龍一枚歸命
南方无極太上靈寶天尊三炁天君南鄕諸
靈官㧞贖某家九祖父母惡對罪根三界司
筭女青陽宫削除罪録開度窮魂身入光明
上昇天堂衣食自然早得更生福慶之門甲
得道眞與神合同畢解結叩頭搏頰各三十
過
次師弟子一時左行向西南一十二拜長跪
言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天无解今依盟
眞玉匱女青下官㧞度科品齎黄紋之繒一
百二十尺或一十二尺金龍一枚歸命
西南方無極太上靈寶天尊梵炁天君西南
鄕諸靈官㧞贖某家九祖父母惡對罪根三
界司筭女青下宫右官削除罪録開度窮魂
身入光明上昇天堂衣食自然早得更生福
慶之門甲得道眞與神合同畢叩頭搏頰各
一百二十過
次師弟子一時左行向西方七拜長跪言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天无解今依盟
眞玉匱女青右宫陰官科品齎白紋之繒七
十尺或七尺金龍一枚歸命
西方无極太上靈寶天尊七炁天君西鄕諸
靈官㧞贖(某)家九祖父母惡對罪根三界司
筭女青右宫陰官削除罪録開度窮魂身入
光明上昇天堂衣食自然早得更生福慶之
門甲得道眞與神合同畢叩頭搏頰各七十
過
次師弟子一時左行向西北一十二拜長跪
言曰
同法(某)甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天无解今依盟
眞玉匱女青太陰宫水官科品齎黄紋之繒
一百二十尺或一十二尺金龍一枚歸命
西北方无極太上靈寶天尊梵炁天君西北
鄕諸靈官㧞贖(某)家九祖父母惡對罪根三
界司筭女青太陰宫水官削除罪録開度窮
魂身入光明上昇天堂衣食自然早得更生
福慶之門甲得道眞與神合同畢叩頭搏頰
各一百二十過
次師弟子一時左行向北方五拜長跪言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天無解今依盟
眞玉匱女青太陽宫火官科品齎黑紋之繒
五十尺或五尺金龍一枚歸命
北方无極太上靈寶天尊五炁天君北鄕諸
靈官㧞贖(某)家九祖父母惡對罪根三界司
筭女青太陽宫火官削除罪録開度窮魂身
入光明上昇天堂衣食自然早得更生福慶
之門甲得道眞與神合同畢叩頭搏頰各五
十過
次師弟子一時左行向東北一十二拜長跪
言曰
同法(某)甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天無解今依盟
眞玉匱女青左宫禁官科品齎黄紋之繒一
百二十尺或一十二尺金龍一枚歸命
東北方无極太上靈寶天尊梵炁天君東北
鄉諸靈官㧞贖某家九祖父母惡對罪根三
界司筭女青左宫禁官削除罪録開度窮魂
身入光明上昇天堂衣食自然早得更生福
慶之門甲得道眞與神合同畢叩頭搏頰各
一百二十過
次師弟子一時左行向東南下方十二拜長
跪言曰
同法(某)甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難仕長淪萬劫終天无解今依盟
眞玉匱女青下宫四司官科品齎黄紋之繒
三十二尺金龍一枚歸命
下方无極太上靈寳天尊九土高皇四司五
帝十二仙君九宫眞人神仙玉女无極世界
下鄕諸靈官㧞贖(某)家九祖父母惡對罪根
三界司筭女青下宫四司官削除罪録開度
窮魂身入光明上昇天堂衣食自然早得更
生福慶之門甲得道眞與神合同畢叩頭搏
頰各一百二十過
次師弟子一時左行向西北上方三十二拜
長跪言曰
同法某甲九祖父母生世之日所行元惡罪
結九幽長夜之府魂充考撻諸痛備嬰形體
毁悴苦毒難任長淪萬劫終天无解今依盟
眞玉匱女青上宫都禁官科品齎青紋之繒
三十二尺金龍一枚歸命
上方无極太上靈寳天尊三十二天帝君玉
京玄都紫微上宫諸眞人玉女神仙上鄕諸
靈官括贖某家九祖父母惡對罪根三界司
筭女青上宫都禁官削除罪録開度窮魂身
入光明上昇天堂衣食自然早得更生福慶
之門甲得道眞與神合同畢叩頭搏頰各三
百二十過
謝日月星
次師弟子一時左行向東北日宫三拜長跪
言曰
同法某甲九祖父母逮及甲身受生所行罪
結難稱死魂殃對流曳長夜九幽之中魂受
考撻諸痛備嬰長淪萬劫終天無解今故燒
香歸命
日君夫人童子日中諸神仙乞丐原赦所行
罪負上觸天光生死殃對㧞度九祖囚徒死
魂開出光明上昇天堂衣食自然甲身得道
上與日君同光自然畢叩頭搏頰各三十過
止
次師弟子一時左行向西南月宫七拜長跪
言曰
同法(某)甲九祖父母逮及甲身受生所行罪
結難稱死魂殃對流曳長夜九幽之中魂受
考撻諸痛備嬰長淪萬劫終天无解今故燒
香歸命
月中夫人圓光玉女月宫諸神仙乞丐原赦
所行罪負上觸天光生死殃對㧞度九祖囚
徒死魂開出光明上昇天堂衣食自然甲身
得道上與夫人同光自然畢叩頭搏頰各七
十過
次師弟子一時左行向北九拜謝諸天星宿
長跪言曰
同法某甲九祖父母逮及甲身受生所行罪
結難稱死魂殃對流曳長夜九幽之中魂受
考撻諸痛備嬰長淪萬劫終天无解今故燒
香歸命
諸天星宿璇璣玉衡周天三百六十五度星
中大神星中夫人星中諸神仙乞丐原赦所
行罪負上觸天光生死殃對㧞度九祖囚徒
死魂開出光明上昇天堂衣食自然甲身得
道上與星宿同明自然畢叩頭搏頰各三百
六十五過
謝五嶽
次師弟子一時左行向東嶽再拜長跪言曰
同法某甲九祖父母生存所行元惡醜逆觸
犯東嶽泰山神仙靈官罪結九幽謫役東嶽
幽執泰山地獄之中魂充考楚萬痛備嬰長
淪萬劫終天无解今故燒香歸命
東嶽泰山神仙諸靈官乞丐原赦所行罪負
上解東嶽元惡之罪放赦囚徒身出光明上
昇天堂衣食自然甲身得道與青帝合眞畢
叩頭搏頰各二十過
次師弟子一時左行向南嶽再拜長跪言曰
同法某甲九祖父母生存所行元惡醜逆觸
犯南嶽霍山神仙諸靈官罪結九幽謫役南
嶽幽執霍山地獄之中魂充考楚萬痛備嬰
長淪萬劫終天无解今故燒香歸命
南嶽霍山神仙諸靈官乞丐原赦所行罪負
上觸南嶽元惡之罪放赦囚徒身出光明上
昇天堂衣食自然甲身得道與赤帝合眞畢
叩頭搏頰各二十過
次師弟子一時左行向西嶽再拜長跪言曰
同法(某)甲九祖父母生存所行元惡醜逆觸
犯西嶽華山神仙諸靈官罪結九幽謫役西
嶽幽執華山地獄之中魂充考楚萬痛備嬰
長淪萬劫終天无解今故燒香歸命
西嶽華山神仙諸靈官乞丐原赦所行罪負
上觸西嶽元惡之罪放赦囚徒身出光明上
昇天堂衣食自然甲身得道與白帝合眞畢
叩頭搏頰各二十過
次師弟子一時左行向北嶽再拜長跪言曰
同法(某)甲九祖父母生存所行元惡醜逆觸
犯北嶽恒山神仙諸靈官罪結九幽謫役北
嶽幽執恒山地獄之中魂充考楚萬痛備嬰
長淪萬劫終天無解今故燒香歸命
北嶽恒山神仙諸靈官乞丐原赦所行罪負
上觸北嶽元惡之罪放赦囚徒身出光明上
昇天堂衣食自然甲身得道與黑帝同眞畢
叩頭搏頰各二十過
次師弟子一時左行向西南中嶽再拜長跪
言曰
同法(某)甲九祖父母生存所行无惡醜逆觸
犯中嶽嵩山神仙諸靈官罪結九幽謫役中
嶽幽執嵩山地獄之中魂充考楚萬痛備嬰
長淪萬劫終天无解今故燒香歸命
中嶽嵩山神仙諸靈官乞丐原赦所行罪負
上觸中嶽元惡之罪放赦囚徒身出光明上
昇天堂衣食自然甲身得道與黄帝合眞畢
叩頭搏頰各二十過
謝水官
次師弟子一時左行向北方十二拜謝水官
長跪言曰
同法某甲九祖父母生存所行元惡醜逆觸
犯三河四海九江水帝十二河源河伯河侯
河掾水府諸靈官罪結九幽謫役水官畢塞
長源幽執寒夜魂魄苦痛塗炭備嬰長淪萬
劫終天无解今故燒香歸命
水府三河四海九江水帝十二河源河伯河
侯河掾水府諸靈官乞丐原赦所行罪負觸
犯水官元惡之罪乞放囚徒得離寒鄕長河
之責削除簡録身入光明上昇天堂衣食自
然甲身得道與水官合眞畢叩頭搏頰各一
百二十過
謝三寳
次師弟子一時起向北又三拜謝三寳神經
符圖長跪言曰
同法(某)甲九祖父母前生今世生死所行重
罪惡過諸所爲罪積世結因纏綿不解今故
燒香歸命
太上无極至眞三十六部尊經寳符侍經金
童玉女乞丐原赦生死所犯願以此功德㧞
度九祖罪魂得去三徒五苦之中刀山劒樹
長河寒庭身出幽夜得入光明上昇天堂衣
食自然甲身得道與眞合同畢叩頭搏頰各
三百六十過
畢師弟子一時左行繞香一周還西面向東
存思祝曰
香官使者左右龍虎君捧香驛龍騎吏當令
臣等齋所生自然金液丹精芝英百靈交會
在此香火之前令(臣)等得道遂獲神仙舉家
萬福天下受恩十方金童玉女侍衛香煙傳
(臣)所啓徑
御无極太上大道御前
下元黄籙簡文靈仙品曰㧞度罪根威儀申
謝都畢當依玉訣投金龍一枚丹書玉札青
絲纏之以關靈仙五帝昇度之信封於絶巖
之中一依舊法
下元黄籙簡文靈仙品曰關五帝威儀畢當
丹書玉札一枚金龍一枚青絲纏石沈之三
江以關水帝昇度之信一依玉訣舊文
　右岀洞玄黄籙簡文


无上祕要卷之五十四


无上祕要卷之五十五比七
　　　太眞下元齋品
太眞齋法
上學之士欲求飛仙致靈通眞騰景太空上
昇九天之道當須下元三日齋直行香轉經
㧞解七祖令死魂更生去離三塗上昇南宫
釋結解滯斷滅惡根七祖既歡身自成仙其
法高妙勿傳非人
行下元齋法未至前一日沐浴形軀宿潔齋
心上至九人下極三人宿入室北向叩齒十
四通捻香三過長跪上啓
无上空洞自然九玄道君虛皇太眞下元齋
官五方五帝五嶽飛仙等當以今月某日於
某處齋直行香然燈誦經願請下元監眞使
者直齋仙官玉童玉女各十二人一同降下
監臣等行至上聞九天謹宿啓奏徑御奉行
畢明日清旦入室高下列次齋主先於齋堂
户外叩齒三通思室内生自然紫炁之雲布
滿齋室之中玉童玉女羅列左右微言正爾
入室燒香行道願直齋仙官營衛臣身通致
玄虛動靜以聞便入東向向香爐祝曰
下元元靈五帝神眞金仙玉童素靈玉女左
右侍香飛仙靈官關啓
九天元始天王虛皇玉帝上聖天尊臣等即
時燒香旋行禮經願得
无極自然正眞之炁降入臣等身中受臣等
口中祕言所啓速聞徑御
玉皇高上玉帝(几前)
左回北向長跪叩齒十二通臣等身中四肢
五體三十九户上眞靈官左右飛仙玉虛侍
郞五帝五色元皇太眞飛龍功曹神仙使者
各三十六人出玉虛侍郞執飛仙羽節九色
耀天之麾五帝五色元皇太眞手執五帝命
魔靈旛飛龍功曹冠帶羽服金眞鳳章神仙
使者交絡七元擎持玉案對立臣等前御臣
等口中祕言乘金根紫蓋丹轅瓊輿飛雲之
輪從金仙玉童太華玉女各十二人左右龍
虎騰天羽騎二十四萬衆飛到紫蓋上登九
天之上金闕玉殿瓊房丹室之内上啓
上上无極无窮至上洞眞九玄元父太虛玄
母元始天王高上玉虛萬道丈人鬱單無量
天王上上禪善無量壽天王須延天王寂然
天王不驕樂天王化應聲天王梵寳天王梵
迦摩夷天王波梨答惒天王九天丞相三天
玉童高上三十二帝二十四眞玄古先生萬
始丈人高聖玉晨太上大道君扶桑暘谷神
王四司五帝西靈龜母上清太眞玉寳上相
大司命高晨師東華玉門青華小童君太清
玄元無上三天无極大道太上老君太上丈人
天帝君九老仙都君九炁丈人等百千萬重
道炁千二百官君太清玉陛下無鞅數道上
皇眞人无極天尊炁係自然玄都元皇大洞
三皇弟子小兆眞人某嶽先生(臣某)等今謹
相率建齋立直誦經行道燒香明燈建立功
德拔贖七祖解釋宿根脫離幽塗上昇南宫
解拔窮魂度身生天特從
高上无極天尊垂神曲映監臣所陳上清高
上三寳領仙侍郞五方五帝監靈大夫監齋
大神典齋使者直齋上眞飛仙天仙五嶽神
仙兵馬騎乘各九億萬衆一合降下營衛護
(臣)等身滅魔消試辟凶禳患招致九天自然
正氣金液丹精芝英神仙交會齋堂洞映臣
等玉女玉童侍衛香煙令(臣)等行道得道求
仙得仙飛行太空騰景九天舉心願合與三
寳齋直七祖父母㧞度三塗乞死魂生天一
切諸苦咸蒙度脫上受太眞无量之恩修行
事竟啓還本宫惟蒙監納須報奉行
次出吏兵
次回還東向向香爐三上香
第一上香上清玄都大洞三景弟子小兆眞
人(某)嶽先生臣甲等今建齋立直燒香明燈
思真誦經行道求仙願以是功德㧞度(臣某)
家七祖窮魂斷滅宿根解贖幽塗乞死魂生
天免離五苦受福南宫今歸身歸神歸命
无上至眞至極九玄元始玉皇鬱單无量天
王上上禪善无量壽天王須延天王三十九
帝二十四眞九天丞相高上玉晨太上大道
君萬仙上聖无極天尊願以是功德歸流臣
等身令七祖怨魂上昇天堂衣食自然長居
无爲臣身飛騰今故燒香自歸
高上至極天尊得道之後昇入無形與
三寳齊輪
第二上香願曰臣甲等今齋直燒香明燈誦
經思眞行道上求飛仙持以功德願爲諸天
十方无量无億无鞅數道及諸名山隱學法
師父母尊親及同學門人道士賢者願各得
其道飛行上清七祖窮魂免離幽牢上昇仙
堂今歸身歸神歸命
無上至極九玄元始玉皇寂然天王不驕樂
天王化應聲天王三十九帝二十四眞九天
丞相高上玉晨太上大道君萬仙上聖无極
天尊願以是功德歸流諸名山隱學法門同
學門人道士賢者令七祖窮魂上昇天堂衣
食自然(臣)身飛騰今故燒香自歸
高上至極天尊得道之後昇入无形與
三寳齊輪
第三上香願曰(臣)甲等今齋直燒香明燈誦
經思眞行道上求飛仙持以功德願(臣)等家
門九族姻親
帝王國主君臣吏民四陲邊國羌夷氐獠及
蝖飛蠕動蚑行𧍒息一切衆生已生未生願
各全其生道長保自然歸身歸神歸命
无上至極九玄元始玉皇梵寳天王梵迦摩
夷天王波梨答惒天王三十九帝二十四眞
九天丞相高上玉晨太上大道君萬仙上聖
无極天尊願以是功德歸流臣等九族姻親
帝王國主君臣吏民四陲邊國及蝖飛蠕動
一切衆生咸得免離十苦八難五灾六害九
戹七傷各保福禄長居自然今故燒香自歸
高上至極天尊得道之後昇入无形與
三寳齊輪
次左回向西北一拜長跪願曰臣今建齋立
直燒香明燈誦經思眞行道求仙上解七祖
㧞贖幽魂度仙南宫願從
太空无極元始九玄元父高上玉皇至極天
尊特垂曲映令臣行道得道求仙得仙飛行
太空騰景玉清拔度七祖解脫怨魂三塗五
苦免離火鄉乞身生天受福南仙闔門昇度
普天獲恩
次向東南一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空无極元始九玄玄母高上玉虛至極天
尊特垂曲映令臣行道得道求仙得仙飛行
太空騰景玉清㧞度七祖解脫怨魂三塗五
苦免離火鄕乞身生天受福南仙闔門昇度
普天獲恩
次向西北一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始鬱單无量天王高上玉虛至極天
尊特垂曲映令臣行道得道求仙得仙飛行
太空騰景玉清㧞度七祖解脫怨魂三塗五
苦免離刀山乞身生天受福南軒闔門昇度
普天獲恩
次向正北一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始上上禪善无量壽天王高上玉虛
至極天尊特垂曲映令臣行道得道求仙得
仙飛行太空騰景玉清㧞度七祖解脫怨魂
三塗五苦免離河源乞身生天受福南軒闔
門昇度普天獲恩
次東北又一拜長跪願曰臣今建齋立直燒
香明燈誦經思眞行道求仙上解七祖㧞贖
幽魂度仙南宫願從
太空元始須延天王高上玉虛至極天尊特
垂曲映令(臣)行道得道求仙得仙飛行太空
騰景玉清㧞贖七祖解脫怨魂三塗五苦免
離八難乞身生天受福南軒闔門昇度普天
獲恩
次正東又一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始寂然天王高上玉虛至極天尊特
垂曲映令(臣)行道得道求仙得仙飛行太空
騰景玉清㧞度七祖解脫怨魂三塗五苦考
掠之中乞身生天受福南軒闔門昇度普天
獲恩
次東南又一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始不驕樂天王高上玉虛至極天尊
特垂曲映令臣行道得道求仙得仙飛行太
空騰景玉清拔度七祖解脫怨魂三塗五苦
考楚之中乞身生天受福南軒闔門昇度普
天獲恩
次正南又一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始化應聲天王高上玉虛至極天尊
特垂曲映令(臣)行道得道求仙得仙飛行太
空騰景玉清㧞度七祖解脫怨魂三塗五苦
風刀之中乞身生天受福南軒闔門昇度普
天獲恩
次西南又一拜長跪願曰(臣)今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始梵寳天王高上玉虛至極天尊特
垂曲映令臣行道得道求仙得仙飛行太空
騰景玉清㧞度七祖解脫怨魂三塗五苦之
難乞身生天受福南軒闔門昇度普天獲恩
次正西又一拜長跪願曰臣今建齋立直燒
香明燈誦經思眞行道求仙上解七玄㧞贖
幽魂度仙南宫願從
太空元始梵迦摩夷天王高上玉虛至極天
尊特垂曲映令臣行道得道求仙得仙飛行
太空騰景玉清㧞度七祖解脫怨魂三塗五
苦萬劫之中乞身生天受福南軒闔門昇度
普天獲恩
次向太歲上再拜長跪願曰(臣)今建齋立直
燒香明燈誦經思眞行道求仙上解七玄㧞
贖幽魂度仙南宫願從
太空元始波梨答惒天王高上玉虛至極天
尊特垂曲映令(臣)行道得道求仙得仙飛行
太空騰景玉清㧞度七祖解脫怨魂三塗五
苦二十四獄之中乞身生天受福南軒闔門
昇度普天獲恩
次還向西再拜長跪願曰
西方玉虛高玄上聖至眞諸君丈人无極天
尊願垂曲恩降賜(臣)所學從心行道得道求
仙得仙飛行上清騰景九天七祖父母去離
五苦㧞度八難上昇仙堂受福南宫
次北向再拜長跪願曰
北方玉虛高玄上聖至眞諸君丈人无極天
尊願垂曲恩降賜臣所學從心行道得道求
仙得仙飛行上清騰景九天七祖父母去離
五苦㧞度八難上昇天堂受福南宫
次東向再拜長跪願曰
東方玉虛高玄上聖至眞諸君丈人无極天
尊願垂曲恩降賜(臣)所學從心行道得道求
仙得仙飛行上清騰景九天七祖父母去離
五苦㧞度八難上昇仙堂受福南宫
次南向再拜長跪願曰
南方玉虛高玄上聖至眞諸君丈人无極天
尊願垂曲恩降賜臣所學從心行道得道求
仙得仙飛行上清騰景九天七祖父母去離
五苦㧞度八難上昇仙堂受福南宫
畢還向西方叩齒三通願曰如前
大道洞玄微　高虛總三輪　金仙啓靈扉
焕若九天分　太華散紫空　八眞映素雲
玄母結上願　行間之八門　萬慶交靈會
揚烟唱下元　妙誦感重虛　得結高仙群
遊行禮空洞　稽首朝帝君
畢再拜咽炁三過止
下元篇曰是時當於此願誦太霄琅書九天
之章繞香三周於南方正向北便九拜都畢
便出皆不得後顧
朝禮三時食息誦念悉如上元之法
三日齋竟啓遷齋官亦依上元之格但增解
七祖之功耳
下元篇曰修此齋直當書豁落七元帝皇威
章隨其所安置於方面
三元篇曰登齋之日當選高稱通靈釋微才
智慧朗之人以爲齋主上高座誦說法義次
者和之同齋皆靜坐閑聽伏受法化不得慢
略外形託齋内懷異念虧忽天格爲司官所
糾罰以五帝神兵移名北酆不得又登齋堂
三元篇曰登齋之日男女當以學深淺次之
容序雅步旋香禮願每令如法坐起卧息不
得混雜更相戲笑无有尊卑爲諸天所笑鬼
神所慢犯者爲司官所糾罰以五帝神兵移
名北酆不得又登齋堂
三元篇曰凡有同學遇灾被戹疾病縣官口
舌非橫之事皆修中元之法當資香油爲信
告齋主隨其惰事列奏高虛也
三元篇曰凡行此道學法亦齋合丹亦齋入
山亦齋傳經亦齋八節日亦齋甲子日庚申
日太歲日本命日亦齋富貴亦齋貧弊亦齋
有樂亦齋有憂亦齋疾病亦齋口舌亦齋有
戹亦齋師有憂亦齋國不寧亦齋師有戹亦
齋同盟者有憂亦齋諸如此等其功至重於
常若能恒修此法三年剋得眞人下降但依
常修行九年感靈能乘空飛行其道祕重愼
勿妄傳
三元篇曰太眞科高上元始受之空洞九玄
之先置於齋直以行神仙之訣如是玄都上
室眞人皆有於月上旬修上元中旬修中元
下旬修下元况於世學而不能修三元之道
空思之微眞豈爲降徒勞勤事求仙遠也若
有志心當依明科齎錦紋之繒三十尺金鐶
九隻詣師告誓授度眞人修之九年剋得飛
仙上登玉清之宫輕泄寳文七祖死責己身
亡命不得又仙



无上祕要卷之五十五












无上祕要卷之五十六比八
　　　太眞中元齋品
太眞科文爲學之本當先修中元齋直之法
以贖己身積滯之愆解過於太眞謝罪於三
元宿愆既散高上降眞書名玄圖剋成上仙
學无此法徒勞損功无感於自然有修其道
飛騰九天輕泄靈文身没鬼官
修中元齋法宿自沐浴入室燒香西向叩齒
二十四通捻香三過長跪上啓
高皇玉帝九玄道君太眞中元无極天尊(臣)
以今月(某)日於此齋直行香然燈悔過謝愆
願蒙
天眞中元靈官宣告五方五帝五嶽天仙地
仙飛仙監眞使者直齋仙官玉童玉女各二
十四人曲垂降鑒營護臣身通術致眞上聞
九天謹以宿啓奏須御奉行
到明日清旦入室先入齋堂户外叩齒三通
思齋堂之内生自然紫炁芝英丹精滿於齋
堂玉童玉女羅列左右微言正爾入室燒香
行道願直齋仙官營衛(臣)等身通致玄虛動
靜啓聞
便進齋堂内東向香爐祝曰
中元五靈五老神眞金仙玉童太華玉女左
右龍虎侍香仙官關啓九
天元始天王虛皇玉帝上聖天尊臣今燒
香旋行禮經願得
中元无極自然正眞之炁降入臣身中受臣
口中祕言所啓速聞徑御
高上玉帝几前
東向長跪叩齒二十四通
謹出(臣)身中五體眞官玉門紫户三十九關
上眞靈官左右飛仙玉虛侍郞五帝五色元
皇太眞飛龍功曹神仙使者三十六人出侍
郞執飛仙羽節九天耀天之麾五帝五色元
皇太眞執五帝命魔靈旛飛龍功曹冠帶羽
服金眞鳳章神仙使者交落七元擎持玉案
對立臣前御(臣)口中祕言乘金根紫蓋丹轅
瓊輿飛雲之輪從金仙玉童太華玉女各十
二人左右龍虎騰天羽騎二十四萬衆飛行
紫虛上登九天之上金闕玉殿瓊房丹室之
内上啓
上上无極無窮至上洞眞九玄元父太虛玄
母元始天王高上玉虛萬道丈人九天眞王
三十六天王萬始先生三天玉童九天丞相
太眞天王高上三十九帝二十四玉皇玄古
先生萬始丈人高上玉晨太上大道君後聖
金闕帝君扶桑暘谷神王四司五帝南極上
元禁君西臺龜母上清太眞玉保上相大司
馬司命高晨師東海玉門青華小童君太清
玄元上三天无極大道太上老君太上丈人
天帝君九老仙都君九炁丈人百千萬重道
炁千二百官君太清玉陛下太極四眞无鞅
數衆上皇眞人无極天尊炁流自然玄都元
皇大洞三景弟子小兆眞人某嶽先生臣某
本生胎穢遭遇靈運因縁福慶輪轉法門得
生人道忝蒙高虛餘光曲映啓悟愚蒙得以
臰質仰披聖文法師某甲等授臣寳經三十
一卷身染穢累未能騰景浮輪九玄沈淪下
世修行虧替舉止羅愆爲四司所執結報科
門敢縁聖典盟受齋文太眞中元㧞贖宿愆
今入室登齋誦經行道思眞燒香明燈朝禮
玉天悔罪謝過上求神仙願上煩
高上三寳領仙侍郞五方五帝監靈大夫監
齋大神典齋使者直齋上眞飛仙天仙地仙
五嶽神仙兵馬騎乘各九億萬衆一合降下
營衛(臣)身滅魔消試辟却妖凶招致九天自
然正炁金液丹精芝英神仙交會齋堂洞映
(臣)身玉童玉女侍衛香煙令(臣)行道得道求
仙得仙飛行太空騰景九天舉嚮願合與三
寳齊眞灾消中元罪滅太陰千愆萬咎並蒙
哀原拔度七祖死魂生天一切諸天咸蒙免
離十苦八難被受中元无極无量濟度之恩
修行事竟啓還本宫惟速御聞須報奉行(出/吏)
(兵)
第一向香爐三上香稱玄都大洞二景弟子
小兆眞人某嶽先生(臣某)甲謹建齋立直燒
香然燈誦經行道解㧞宿愆謝罪三元上求
神仙願以是功德爲(臣)七世父母解脫憂苦
上魂生天除(臣)千基萬考宿對重愆今歸身
歸神歸命
无極元始高上玉帝太眞天尊願以是功德
歸流(臣)身上及七祖千罪萬愆普蒙哀原乞
免離十苦上登仙官今故燒香自歸依
高上无極天尊得道飛仙騰景九天逍遥金
闕與三寳合眞
第二上香願曰臣今建齋立直燒香然燈誦
經行道解㧞宿愆謝罪三元上求神仙願以
是功德爲(臣)七世父母解脫幽苦上魂生天
除臣千罪萬考宿對重愆今歸身歸神歸命
无極元始高上玉帝太眞天尊願以是功德
歸流(臣)身七祖父母千罪萬愆普蒙哀原一
切大恩惠及諸天(臣)受道法師父母尊親山
林隱學諸道士賢者普得升度免離罪門今
故燒香自歸依
高上无極天尊得道飛仙騰景九天逍遥金
闕與三寳齊眞
第三上香願曰(臣)今建齋立直燒香然燈誦
經行道解㧞宿愆謝罪三元上求神仙及(臣)
家門宗室九族姻親
帝王國主君臣吏民四陲邊域諸天民人及
蝖飛蠕動蚑行喘息一切衆生歸身歸神歸
命
无極元始高上玉帝太眞天尊願以是功德
歸流臣身家門千罪萬愆普蒙哀原一切大
恩惠及諸天宗室九族姻親
帝王國主君臣吏民四陲邊域天下民人蝖
飛蠕動一切衆生已生未生普得升度各保
自然今故燒香自歸依
高上无極天尊得道飛仙騰景九天逍遥金
闕與三寳齊眞
東向三拜長跪願曰
(臣)今齋直燒香然燈思眞轉經解㧞宿愆謝
罪三元歸命
東方无極元始高上玉帝太眞天尊乞垂曲
映原臣所陳賜臣學道得道求仙得仙飛行
太空騰景九天七世父母免離三塗上升南
官被受
天尊濟度之恩便三叩頭三搏頰止
次東南向如上法
次正南如上法
次西南如上法
次正西如上法
次西北如上法
次正北如上法
次東北如上法
次西北上方如上法
次東南下方如上法
右十方皆如東方之願悉三拜叩頭三搏頰
以謝十方之罪太眞科長齋疲極亦得心拜
但叩頭搏頰不得闕
次向西方再拜長跪願曰
(臣)今齋直燒香然燈思眞轉經解㧞宿罪千
咎萬愆願從
西方无上玄元空洞太始九玄元素玉眞丈
人高聖上仙龜臺玉妃玉虛太靈无極天尊
垂恩曲映特見哀原賜(臣)行道得道求仙得
仙飛行太空騰景九天㧞度七祖上昇南宫
長居无爲衣食自然被受上聖濟度之恩
次北向再拜長跪願日
(臣)今齋直燒香然燈思眞轉經解㧞宿罪千
咎萬愆願從
北方无上太空玄洞紫虛元始丈人三天玉
童高上玉晨太上大道君太眞丈人太眞神
王北侯中眞高玄萬仙上聖天尊垂恩曲映
特見哀原賜臣行道得道求仙得仙飛行太
空騰景九天㧞度七祖上昇南宫長居无爲
衣食自然被受上聖濟度之恩
次東向再拜長跪願曰
(臣)今齋直燒香然燈思眞轉經解㧞宿罪千
咎萬愆願從
東方高上九玄玉虛太帝太清玄元上三天
无極大道太上老君諸君丈人暘谷神王扶
桑大帝君天帝君太微帝君中黄老君九老
仙都君九炁丈人太清玉陛下上清太眞玉
保王上相東海玉門青華小童君高仙萬聖
至極天尊垂恩曲映特見哀原賜(臣)行道得
道求仙得仙飛行太空騰景九天㧞度七祖
上昇南宫長居无爲衣食自然被受
上聖濟度之恩
次南向再拜長跪願曰
(臣)今齋直燒香然燈思眞轉經解㧞宿罪千
咎萬愆願從
南方无上太空九玄元始洞靈虛皇玉帝南
極上元禁君南昌司命長生君洞陽高聖上
仙天尊垂恩曲映特見哀原賜(臣)行道得道
求仙得仙飛行太空騰景九天㧞度七祖上
昇南宫長居无爲衣食自然被受
上聖濟度之恩
次向中央太歳上再拜長跪願曰
(臣)今齋直燒香然燈思眞轉經解㧞宿罪千
咎萬愆願從
中央无上无巔无極无窮太虛空洞玄古先
生萬道父母紫虛青要帝君後聖九玄金闕
帝君太華玉靈中玄四眞高聖中皇上仙天
尊垂恩曲映特見哀原賜臣行道得道求仙
得仙飛行太空騰景九天㧞度七祖上昇南
宫長居无爲衣食自然被受
上聖濟度之恩
禮五帝竟當還向東方誦五帝憂樂之曲旋
行令三周周於南方向北止但誦經而己不
須又拜也
旋行竟當還北向誦四極五苦頌三篇畢又
三拜九叩頭九搏頰以謝四極之罪謝四極
竟當還東向叩齒三通三捻香祝曰
五嶽五帝神仙使者二炁正眞左右龍虎天
仙地仙飛仙五嶽香官當令招致十方正炁
自然金液丹精芝英九玄玉眞交會齋堂洞
觀(臣)身中使臣學道得道求仙得仙飛行太
空騰景九天玉童玉女侍衛香煙奏達所啓
上御
高上无極太上大道玉皇几前
叩齒九通咽炁九過都止出户勿反顧
中元篇曰修中元齋法當書五帝命魔靈旛
置於五方所以爾者上學皆爲大魔王干試
令思念不專眞不得降故以命魔制之耳事
竟盛之錦囊
朝禮三時食息悉如上元之法
齋竟咸遷齋官亦依上元之格但增首謝宿
愆解過之意爾
三元篇曰修上元之法然燈上極九十燈中
可六十燈下可三十燈羅列齋堂左右門閣
太歲月建日辰本命行年之上修中元之法
然燈上極六十燈中可三十六燈下可十二
燈修下元之法然燈上極三十六燈中可二
十四燈下可九燈可得悉依上元然燈數亦
佳无者亦得依下元之法也
三元篇曰然燈太歲年命上二處令晝夜恒
明餘燈白日不須明也
若天雨者但於齋堂然太歳本命二處燈便
足餘者可闕也
三元篇目結齋士同齋行香畢當各依其本
命燈再拜及太歲上啓乞求願隨其所言也



无上祕要卷之五十六




无上祕要卷之五十七比九
　　　太眞上元齋品
高上洞眞三元齋上元主天下元主地中元
主人三元合眞上應九玄上元九日以轉經
行道思眞念神合丹鎭生上求神仙中元六
日乞解己身犯科遠戒宿結之愆下元三日
以㧞度七祖解釋九陰死魂生天此高上妙
法求仙之本根修之成眞輕泄漏慢獲罪三
官
欲修行大洞眞經三十九章雌一玉檢五老
寳經玄母八門修行十二上願誦詠高上玉
丈飛玄之章思眞行道上求神仙及合神丹
飛騰虛空
凡修上元齋法九日清齋未至一日五香沐
浴宿齋齊心上至九人下極三人宿入室北
向叩齒三十六通捻香三遍長跪上啓
上元太眞皇老高上仙都五帝靈官臣等當
以今月(某)日明燈燒香旋行誦經(或合神丹/隨意所言)
上請監眞使者直齋仙官玉童玉女各三十
六人監(臣)等行眞上聞
九天高上虛皇玉帝几前
明日登齋奉行上眞宿昔啓奏惟蒙納聽畢
明日清旦齋心入室先向齋堂户外齋主叩
齒三通思室内生自然紫炁之雲布滿一室
玉童玉女羅列左右微言(某)正爾入室燒香
行道願直齋仙官監衛上眞通致玄虛動靜
以聞便入室左回東向向香爐祝曰
上元元靈五老神眞金仙玉童素靈玉女左
右侍香飛仙靈官關九天元始天王虛皇玉
帝(臣)等即時燒香誦經願得无極正炁來降
入(臣)等身中受臣口中祕言所啓速聞徑御
玉虛高上(几前)
次左回北向長跪叩齒三十六通祝曰
謹出(臣)等身中四肢五體三十九户上眞靈
官左右飛仙玉虛侍郞五帝五色元皇太眞
飛龍功曹神仙使者各三十六人出玉虛侍
郞飛仙羽節九色耀天之麾五帝五色元皇
太眞手執五帝命魔靈旛飛龍功曹冠帶羽
服金眞鳳章神仙使者交落七元擎持玉案
對立臣前銜(臣)等口中祕言乘金根紫蓋丹
轅瓊輿飛雲之輪從金仙玉童太華玉女各
十二人左右龍虎騰天羽騎二十四萬衆飛
行紫虛上登九天崚嶒瓊房金暉玉殿紫蘭
之内上登无極无窮至上洞眞九玄元父太
虛玄母元始天王高上玉虛三十九章二十
四眞高聖玉晨太上大道君四司五帝无極
天尊炁係自然玄都元皇大洞三景弟子小
兆眞人(臣某)甲等因縁福慶轉輪法門得生
人道忝次高玄九天龍書上清寳文貪道樂
眞志願神仙今當入室登齋誦經思眞行道
燒香明燈(或合神丹/隨意所言)謹相率齊心朝禮玉天
上清高上三寳領仙侍郞五方五帝監靈大
夫典齋使者飛仙地仙五嶽靈仙兵馬騎乘
各九億萬衆一合來降營臣等身滅魔消試
辟凶禳患招致自然正炁金液丹精芝英神
仙交會齋堂洞映(臣)等身玉童玉女侍衛香
煙令臣行道得道求仙得仙飛行太空騰景
九天與心願合三寳齊眞修行事竟啓還本
宫惟蒙監納須報奉行畢
次回還東向向香爐三捻香稱玄都大洞三
景弟子小兆眞人某嶽先生(臣某)甲今建齋
立直眀燈誦經思神念眞行道求仙飛騰九
天(或合神丹/隨意所言)持是功德爲臣等解愆釋罪滅
斷死根降致九天自然正眞列名帝簡書字
上清飛行玄虛得爲眞人歸神無上九玄元
始玉皇三十九帝二十四眞高上玉晨太上
太道君萬仙衆聖无極天尊願以是功德歸
流鍊度臣身變化空洞飛行玉清金闕之宫
今故燒香自歸
高上至極天尊得道之後升入无形與三寳
齊輪
第二上香願(臣某)甲等今謹齋直明燈誦經
思神念眞行道求仙飛騰九天(或合神丹/隨意所言)持
是功德願爲十方无極无窮四陲邊域諸名
山隱學已得道法師父母尊親及同學門人
道士賢者各得其道飛行上清歸命
太眞上元九玄衆聖萬仙玉皇天尊願以是
功德一切濟度之恩咸令早得升度飛行上
清今故燒香自歸
虛无太眞上元高聖太上至眞天尊得道之
後升入無形與三寳齊輪
第三燒香願曰(臣)某甲等今謹齋直明燈誦
經思神念眞行道求仙飛騰九天(或合神丹/隨意所言)
持是功德爲臣等家門九族姻親普天帀地
帝王國王君臣吏民及蝖飛蠕動蚑行喙息
一切衆生己生未生歸身歸神歸命
九天高上衆眞玉虛天尊願以是功德一切
濟度之恩咸得免離十苦八難五灾六害九
厄七傷各保福禄長居自然今故燒香自歸
高上无極天眞得道之後昇入无形與三寳
齊輪
左回向西北再拜朝禮上方長跪願曰
臣今燒香齋直明燈誦經思神念眞行道求
仙飛騰九天願太眞上元元始天王九玄元
父高上玉皇萬聖帝君至極洞元太虛天尊
特垂高晨玉眞之炁曲映臣身令臣等行道
得道求仙得仙合丹成丹鍊金成金飛行玄
虛騰景太空侍衛聖君上登玉清金闕之宫
次向東南再拜朝禮下方長跪願曰
(臣)今燒香齋直明燈誦經思神念眞行道求
仙飛騰九天願太眞上元元始天王九玄玄
母萬始先生上皇紫虛萬聖帝君至極洞元
太虛天尊特垂明晨之炁曲映(臣)身令(臣)等
行道得道願仙得仙合丹成丹鍊金成金飛
行玄虛騰景太空侍衛聖君上登玉清金闕
之宫
次北向再拜長跪願曰
臣今燒香齋直明燈誦經思神念眞行道求
仙飛騰九天願無上太空玄洞紫虛元始丈
人三天玉童高上玉晨太上大道君太眞丈
人太眞玉皇北侯中眞高玄萬仙上聖天尊
特垂明晨之炁曲映(臣)身令(臣)行道得道願
仙得仙合丹成丹鍊金成金飛行玄虛騰景
太空侍衛聖君上登玉清金闕之宫
次西向再拜長跪願曰
(臣)今燒香齋直明燈誦經思神念眞行道求
仙飛騰九天願无上玄元空洞太始九玄元
素玉眞丈人高聖上仙龜臺玉妃玉虛太虛
天尊特垂明晨之炁曲映(臣)身令(臣)等行道
得道願仙得仙合丹成丹鍊金成金飛行玄
虛騰景太空侍衛聖君上登玉清金闕之宫
次東向再拜長跪願曰
(臣)今燒香齋直明燈誦經思神念眞行道求
仙飛騰九天願高上九玄玉虛帝皇太清玄
元上三天无極大道太上老君諸君丈人暘
谷神王扶桑大帝君太微帝君中央黄老君
九老仙都君九炁丈人太清玉陛下上清太
眞玉寳皇上上相東海玉門青華小童君高
仙萬聖至極天尊特垂明晨之炁曲映(臣)身
令(臣)等行道得道願仙得仙合丹成丹鍊金
成金飛行玄虛騰景太空侍衛聖君上登玉
清金闕之宫
次南向再拜長跪願曰
臣令燒香齋直明燈誦經思神念眞行道求
仙飛騰九天願太空九玄元始洞靈虛皇玉
帝南極上元禁君南昌司命長生君洞陽高
聖上仙天尊特垂明晨之炁曲映(臣)身令(臣)
等行道得道願仙得仙合丹成丹鍊金成金
飛行玄虛騰景太空上登玉清金闕之宫
次向中央太歲上再拜長跪願曰
(臣)今燒香齋直明燈誦經思神念眞行道求
仙飛騰九天願无上元巔无極无窮太空洞
玄玄古先生萬道父母紫虛青要帝君後聖
九玄金闕帝君太華玉靈中玄四眞高聖中
皇上仙天尊垂恩曲映特見哀原令臣等行
道得道願仙得仙合丹成丹鍊金成金飛行
玄虛騰景太空上登玉清金闕之宫
畢還立西方向東叩齒九通三捻香願曰
(臣)等燒香齋直誦經行道求仙今上慶交會
萬願開陳太華啓靈金仙揚煙四司監映五
帝衛軒衆聖回降旋行三輪飛步空虛朝禮
玉天願道得道願眞得眞願聖得聖願神得
神願飛得飛願仙得仙六願八會咸度臣身
得乘飛景上昇九玄畢咽炁九遍止
青童君曰時當於西面起旋香行誦西華素
靈之曲繞香爐三周於南方北向便九拜都
止
青童君曰凡朝禮之儀亦得心拜而已上元
之品清旦嚴裝一時燒香畢聽坐進飲粥心
中又一時燒香畢進食自後誦經聽進飲食
卧息養神通炁至子時又一時燒香此三時
悉上元生炁之時故行道求仙之會世所以
一時三願願問九歸於九玄之禮也
九日燒香都畢清旦入室朝禮如法還向東
長跪叩齒九通稱玄都大洞三景弟子小兆
眞人某嶽先生(臣某)甲等稽首再拜上啓
上元太眞空洞九玄太虛高上玉皇三十九
帝二十四眞高聖玉晨太上大道君四司五
帝萬道元始上聖至極天尊臣等好道樂仙
志騰九玄上詣上眞以今月某日於某郡縣
鄉里中關啓齋直燒香誦經思神念眞行道
求仙(或合神丹/隨意所言)修行事竟所啓上清高上三
寳領仙侍郞五方五帝監靈大夫典齋使者
飛仙天仙地仙五嶽四瀆四方監察眞官靈
仙謁還眞宫進品上仙加爵禄秩隨品署眞
當如太眞之儀令(臣)等行道得道求仙得仙
合丹成丹鍊金成金分身變化七十四方下
降之緑軿飛行上清騰景九天日月同暉三
寳齊輪惟蒙至上監映丹清臣學法未備俯
仰之格多不合儀進止犯科或爲四司所糾
五帝所執千愆萬罪惟蒙赦貸哀原未悟(臣)
等五體眞仙隨功上詣玄都受秩還(臣)身中
同升飛行太空謹以啓
聞伏須告報臣某誠惶誠恐稽首再拜
建齋之日當輸金眞玉光九天之信置於五
方以招神致靈



无上祕要卷之五十七
　　　　　　　　卷五十八至六十四原缺









无上祕要卷之六十五兒一
　　　專誠品
眞君曰秀玄栖標者雖山河崩潰而不虧志
道存眞者雖寒熱飢渴猶不廢此一往之至
也或因風以投間或挾魅以結痾持一切撥
之而勿取昔之道非令道也靈悟苟殊百隙
其如予何人聞之亦足以檢撲
眞君曰昔莊伯微少時好生道常以入時正
西北向别目握固想見崑崙積二十一年後
服食入山中學道猶存此法當復十許年後
閉目乃奄見崑崙存之不止遂見仙人仙人
授以金液之方遂得道猶是精感道使之然
也
定録君曰昔有一人好道而不知求道之方
唯朝夕拜跪向一枯樹輒云乞長生如此二
十八年不倦枯木一旦忽然生華華又有汁
甜如蜜有人教令食之遂取此華及汁並食
食訖即仙如是用心精感之至枯木枯能生
此紫華甘津況三秀之靈阿五芝所播植而
不數恭山岫洗㧞滓穢者良可悲也
昔有傅先生者其少好道入霍山石室中積
七年而太極老君詣之與之木鑽使穿一石
盤厚五尺許云穿此盤便當得道其人書夜
穿之積四十七年鑽盡石穿遂得授神丹方
昇太清爲南嶽眞人此有志之士也子其識
之
昔有劉少翁曾數入華山中拜禮向山如此
二十年遂忽一旦得見西嶽丈人授其仙道
昔有一人數旦旦詣河邊拜河水如此十年
河侯河伯遂與相見與其白璧十雙教授水
行不溺法此人見在中嶽得道
左慈初來亦勤心數拜禮靈山五年許得深
進洞玄
　右出眞誥
是時南圃丹霍之阿比室有精進賢者王福
度有女名曰阿丘曾厥年十六時在浴室中
浴香湯自洗見含光明曲照疑有不常出宇
登樹南向望見道眞神精煒爍容景焕日女
意歡喜叉手作禮遥稱名丘曾今遭幸會身
覩天尊歸身十方天中之天願賜禁戒遵承
法文㧞諸惡根早得轉輪改爲男形萬劫之
後冀得飛仙五帝魔王見女發心大願恐過
魔界因化作五帝老人往告女曰我受十方
尊神使命來語汝靈寳法典吾道方行法使
仁愛慈孝爲本如聞汝父當出汝身己受人
言不可得違宜先從之違父之教仙无由成
女答魔言我前生不幸宿無因縁功德未成
致作女身晨夕悔念誓守一心用意堅固出
於自然生由父母命歸十天誠違父教不如
君言魔見女執心秉正不可得干於是便退
丘曾自云道既高邈無縁得暢仍聚柴登墻
焚燒我身冀我形骸天中之天願得時暢如
之散塵便投身火中紛爾無著身如擲空俄
頃之間已見女身化成男子徑至道前
　右出洞玄玉訣經
　　　柔弱品
老子曰天下柔弱莫過於炁炁之柔弱莫過
於道道之所以柔弱者包褁天地貫穿萬物
夫柔之生剛弱之生强而天下莫能知其根
本所從生者乎是故有以無爲母無以虛爲
母虛以道爲母自然者道之根本
　右出西昇經
夫水之爲物柔弱通也平靜清和心無所操
德同天地澤及萬物大無不包小無不入金
石不能障敝山陵不能壅塞其避實歸虛背
高趣下浩浩蕩蕩流而不盡折衝漂石疾於
風矣廣大无疆脩遠大道始於无形終於江
海昇而爲雲降而爲雨上下周流無不施與
消而復息生而復死是故聖人去耳去目歸
志於水體柔守雌去高就下去好就醜受辱
如地含垢如海恬澹无心蕩若無已變動无
常故能與天地終始
　右出妙眞經
知其雄守其雌爲天下溪爲天下溪常德不
離復歸於嬰兒知其白守其黑爲天下式爲
天下式常德不忒復歸於无極知其榮守其
辱爲天下谷爲天下谷常德乃足復歸於撲
撲散則爲器聖人用之則爲官長故大制不
割
　右出老子道經
天下之至柔馳騁天下之至堅无有入於无
間吾是以知无爲之有益不言之教無爲之
益天下希及之
反者道之動弱者道之用天地之物生於有
有生於无
天下柔弱莫過於水而攻堅强者莫之能勝
其无以易之故柔勝剛弱勝强天下莫不知
莫能行是以聖人言受國之垢是謂杜稷主
受國不祥是謂天下王正言若反
民之生也柔弱其死也堅强萬物草木生也
柔脆其死也枯槁故堅强者死之徒柔弱者
生之徒是以兵强則不勝木强則共强大處
下柔弱處上
　右出老子德經
　　　虛靖品
致虛極守靜篤萬物並作吾以觀其復夫物
芸芸各歸其根歸根曰靜靜曰復命復命
曰常知常曰明不知常妄作凶知常容容乃
公公乃王王乃天天乃道道乃久没身不殆
　右出老子道經
老子曰一曰遺形忘體泊然若无謂之虛
二曰損心棄意廢僞去欲謂之无
三曰專精積神不與物雜謂之清
四曰反神服炁安而不動謂之靜
五曰深居閑處功名不顯謂之微
六曰去妻離子獨與道遊謂之寡
七曰呼吸中和滑淖細微謂之柔
八曰緩形縱體以奉百事謂之弱
九曰僧惡尊榮安貧樂辱謂之卑
十曰遯盈逃滿衣食麤疏謂之損
十一曰動作隨陽應變却邪謂之時
十二曰不飢不寒不喜不怒不哀不樂不遲
不疾謂之和
十三曰愛視愛言愛聽愛慮堅固不費神明
内守謂之嗇
凡此十三混沌爲一虛无爲大要自窮自極
无爲之道乃畢一事不通唯虛爲善夫成而
體之精神自息和炁流行入藏筋骨炁鍊形
易與兆俱集輕舉遠遊壽終天畢非獨治身
平首萬國
　右出虛無經
　　　山居品
太上曰居山有十事
一不得領户化民
二不得交遊貴勝以求名利
三不得復修行邪咒禁術
四不得賣藥行醫取人錢物
五當與人物有隔不得與世間兒婦黃赤祭
酒同牀席坐
六當朝中日没人定夜半鷄鳴禮敬十方天
尊悔過滅惡
七中後不得食穀炁物有穀炁者不得以近
口水玉芝石松术黄精雲英靈飛散苟杞等
藥食无時不在禁例
八山行採藥時三步一彈指十步一謦欬舉
足下足當常念道想有神人於崖間路側授
我仙術
九若少得道分未能通達者无自顯揚輕慢
不及
十當念父母生長之恩勿忘此謂十居山修
道之要也
　右出昇玄經
凡修六天之文三天正法遊行五嶽履涉川
澤當行三天正一之祝威凶滅試召靈致仙
之法登山之初當先於山外叩齒九通閉目
思五色之雲勃勃四會掩冠一山及我身在
雲炁之中良久見五嶽仙官及山形林木草
澤禽獸萬物悉來朝己仰祝曰
上帝出遊日吉時良玉華覆蓋太一扶將左
翼白元右輔元英八帝九眞陵逢履昌道我
送我與我同光履行五嶽群仙奉迎出入河
海萬道開張役御六丁旋攝五行三天有命
蕩除萬凶割落掃穢流金滅殃正法清通嚴
如威霜華精奕奕龍輿昂昂流青翠羽飛錦
羅裳所向所之靡不吉昌萬眞來朝齊昇玉
京畢引炁三十六咽
　右出洞眞三天正法經
太極眞人曰道士欲山居幽處宜先受經業
恭肅事師修諸善功以伏山神山無大小皆
有神靈山大則神大山小則神小山神壞人
亦不立也人不解至法不知修善立功此何
以能入山栖乎
　右出洞玄請問經下
道言夫學上法思神念道山居靜志修齋誦
經轉度七祖身求神仙當行五老赤書眞文
上法依按舊文皆先叩齒十二通祝曰
玄上高靈元始尊神大聖徘徊萬眞臨軒三
景敷暉慶雲四陳上吉校圖推筭九天今日
啓願投刺靈山丹書赤字自然眞文上告五
帝記名玉篇萬神鑒映日月明言願度願仙
天地星宿玄照我身三官九府五嶽大神普
告无窮削除罪根元始大開莫不納言七祖
幽魂受福自然三徒五苦永離八難得與三
景同暉紫晨轉輪不滅身得飛仙畢讀刺竟
投於絶巖之中便散香靈山之上
又叩齒三通向本命祝曰
元始鑒映仙名已書三官九府罪莫不除散
香五帝告盟太虛諸如所陳萬劫長居畢仰
咽九炁止
　右出洞玄赤書玉訣經
吕公口訣入山之日未至百步先却行七步
反足乃登山山精不犯人衆邪伏走百毒藏
匿
　右出眞誥
太元眞人曰若夫能眇邈於當世則所重唯
身也周營外難者則無死地矣是以古之學
者握玄籖以藏嶺匿穎鏡於紛霧澄神于山
巖之庭頤眞於逸谷之畔於是散髪高岫經
緯我生暉暉景曜採吸五靈遊躡九道登无
濯形投思絶空人事无營關存三炁研諸妙
精故能迴日薄之年反爲嬰童則入道入道
得仙得道成眞
　右出眞迹經
　　　違俗品
老子曰夫外天地者有天地外其身者而壽
命存是以君子善人之所不善壽人之所不
壽樂人之所不樂爲人之所不爲信人之所
不信行人之所不行是以道德備矣
老子曰經戒所言法義所推赫赫興盛不如
眇微實以知虛數不如希邪多卒效疾不如
遲興者必廢盛者必衰聖人絶智而爲无所
爲言无所言行无所施孰能知此偶不如奇
多不如寡孰賢難隨孰仁難可其義少依能
知无知道之樞機空虛滅无何用仙飛大道
曠蕩无不制圍若能明之所是反非經言審
諦孰之能追
　右出西昇經
衆人熈熈如享太牢如登春臺我獨怕兮其
未兆如嬰兒之未孩乘乘兮若無所歸衆人
皆有餘而我獨若遺我愚人之心也哉純純
兮俗人昭昭我獨若昏俗人察察我獨悶悶
忽若晦寂兮似無所止衆人皆有以我獨頑
似鄙我獨異於人而貴求食於母
右出老子道經
太極眞人曰夫至人之學道行當取人所不
能取忍人所不能忍斷人所不能斷學人所
不能學居人所不能居成功不名度物无極
去來守本棄華抱朴執志專一可謂大道之
行業
　右出靈寳自然經
太極真人曰忍人所不能忍割人所不能割
行人所不能行居人所不能居衣人所不能
衣食人所不能食守人所不能守學人所不
能學也乃镇以靈藥餐於雲牙尸蟲沉落穢
濁消滅三宫調暢五藏安閑將長齋久思靜
詠洞經耽味衆妙兼以丹液也如是者豈有
不得昇仙之道乎
　右出洞玄安志經
夫人生身各有眼耳鼻口心意而行各異唯
有愚者目專利色耳貪音聲意想不端心念
不清手爲之行惡隨時積罪結天靈夫唯賢
者獨自不然與彼俗人事事有反目不多瞻
見好不驚耳不信讒不聽亂聲鼻不嗅香芬
芳之腥口不嘗甘茹犯衆生心不想欲財色
華榮手不姦用足不惡行此是道士之行
　右出昇玄經



无上祕要卷之六十五
无上祕要卷之六十六兒二
　　　沐浴品
天尊言夫爲學者經三元上吉之日香湯自
鍊沐浴五神則炁澄形正神爽結真體不受
穢炁不受塵三關清虛萬邪不干三部八景
洞明身中服御導引五府生薰内外充溢自
然成仙
天尊言常以正月十五日七月十五日十月
十五日平旦正中夜半三時沐浴身形五香
自洗臨沐浴時向南以金杓茴香湯東南左
轉三十二過開眼思日光在左目上月光在
右目上五星纓絡頭上五色之雲匝繞一身
青龍白虎朱雀玄武師子白鶴羅列左右仙
童執巾玉女散華飛仙乘騎神衛身形便叩
齒三十二通祝曰
天澄氣清五色高明日月吐輝灌我身形神
津内奥香湯鍊精光景洞耀焕映上清炁不
受塵五府納靈罪滅三途禍消九㝠惡根斷
絶福慶自生今日大願一切告盟身受開度
昇入帝庭畢仰咽三十二過止沐浴畢冠帶
衣服又叩齒十三通咒曰
五濁己清八景已明今日受鍊罪滅福生長
與五帝齊真上靈便即入室依法行道
　右岀洞玄三元品誡經
青童君曰夫建志内學養神求仙者常當數
沐浴致靈炁玉女降不沐浴者故三宫穢汚
　右出南嶽夫人傳
紫微夫人曰太上九變十化易新經云若履
殗穢及諸不淨處當先澡浴盥解形以除之
其法用竹葉十兩桃皮削取白四兩以清水
一斛二斗於釜中煑之不令沸出適寒温以
浴形即萬殗消除也既以除殗又辟濕痺瘡
癢之疾且竹蘆青而内白桃即却邪而折穢
故用此二物以削形中之滓濁天人下遊既
反未曾不用此水以自蕩至於世間符水祝
潄外舍之近術皆莫比於此方也若沐者並
佳
南嶽夫人曰浴不厭頻患人不能耳數則蕩
鍊尸臭而真炁來入
清虛真人曰每至甲子必當沐浴
紫微夫人曰沐浴不數魄之性也違魄反是
鍊其濁穢魄自亡矣
　右出真誥
凡存念上道祝除三尸之時常當採取白芷
草根及青木香合以東流水煮取其汁以沐
浴於身辟諸血尸惡炁亦可和香燒之以致
神明若无青木香者亦可單用白芷
　右出洞真太上黄素四十四方經
黄帝曰天老以小兆未知天炁故受兆靈寳
五稱符經諸案東井讖清潔吉日沐浴齋靜
受靈寳符也
正月十日人定時
二月八日黄昏時
三月六日日入時
四月四日日昳時
五月一日日中時二十九日己時
六月二十七日食時
七月二十五日早食時
八月二十二日日出時
九月二十日鷄三鳴時
十月十八日鷄初鳴時
十一月十五日過夜半時
十二月十二日夜半時
此皆天炁月宿東井與神仙合香此日沐浴
神降已也
　右出洞玄真一五稱經
天河灌東井　石景水母精　圓光拂靈曜
玄暉瑩高明　元始披重夜　天人逐月生
沐浴瀾池上　龍負長綆缾　金童灑香華
玉女流五星　冠帶濯玉津　鍊度五仙形
體香萬神降乘景登高明
　右出洞玄二十四生圖經
用水三斛　青木香四兩　眞檀香七兩
玄參二兩
合治煮之令得一沸畢澄適寒温以自沐浴
此天眞玉女玄水之法名鍊胎神水
　右出洞神經
　　　人室品
南嶽夫人曰入靜户先前右足著前後進左
足令與右足齊畢乃趣行如故使人陳啓通
達上聞
　右出真誥
　　　明燈品
帝君常居朗瓊之臺金房紫户之内明玄燈
以自映通遐光於八窗念大眞於五形披三
願於帝房虛上降以紫蓋无中給以金童自
然號我帝位總掌於玄宫大品生于始妙道
在微芒今以相告子勤奉焉告
南嶽上元君曰子學神真之道處虛宫之上
瓊房之内不知明燈以自映通玄光於五臟
之内因得明矣形體之神因得歸也子若能
暮明燈於本命朝明燈於行年恒明燈於太
歲上三處願念即體澄炁正眞光内照萬神
朗清元君奉法施行三年即致夜光童子二
十四人玄光自然而明又不明燈而通光也
得吾此道行之九年身體光明徹視萬里朝
觀自然夜光童子降子之房
常明燈於所住靜室本命之上暮入室向燈
長跪叩齒十二通祝曰
玄光映太陰　八達朗旦明　澄身曲室裏
仰徹曜上清　五清發朗臺　玉芝自然生
洞照通太眞　萬神監我形　削滅九陰炁
記上東華名　保我無終休　長與日月并
㧞度七玄難　南宫更受榮　明光啓玉皇
上受内觀經　天降飛霄輦　騰空馭緑軿
得謁太帝館　進拜玉皇庭
畢再拜向本命仰頭咽液七過止
又恒明燈於行年之上朝向燈叩齒十二通
祝曰
明燈照行年　散光焕八方　嬰嬰色象澄
内觀朗空洞　披釋神衿子　上與玉眞通
仰宗高上道　修邈無行蹤　思得玄靈降
控轡御飛龍　却我百年期　還反嬰孩容
賜我西華女　給我金晨童　侍香履年命
稽首玉帝房　神來道亦暢　歡適香煙中
整心注太玄　精感洞虛空　室招神霄降
目瞻仙都公　㧞過七祖難　度形還南宫
畢再拜向燈咽炁二十七過止
恒於太歲上明燈以通神復願以求真三年
玄光内映神眞降授子不死之方當時自有
感應當朝夕燒香叩齒十二通向燈祝曰
燈火映太眞　明光徹玄虛　披朗无上道
心注玉帝廬　洞達空同内　神覩形自舒
積感致靈降　心恬理潜敷　朝禮太帝堂
夕誦金眞書　逍遥玄洞裏　萬歲反嬰孩
天冠紫霄霞　帝給緑瓊輿　浮遊五嶽巔
適意得所如　七祖免三塗　福慶有盈餘
畢再拜咽液二七過止
若能恒於三處明燈不滅七玄之祖即得去
離十苦上昇南仙一身澄正神眞來降夜光
自明通於表裏
　右出洞眞天關三圖七星移度經
明燈頌
太上散十方　華燈通精誠　諸天皆亦然
諸地悉朗明　我身亦光徹　五臟生華榮
炎景照太无　遐想繁玉清　丹精寄太无
玄陽空中響　含形滅苦根　幽妙至眞想
垂華不見實　因縁示光象　我身亦如之
乘化託流景　夜光表陽丹　迢迢照靈室
諸天普光顯　諸陰即已滅　我神亦聰明
恒玩智與慧　逍遥適道運　遷謝任天勢
攀形躡空洞　夜燭焕流萃
凡見然燈皆當微叩齒三通而誦此文
太微天帝曰徒然燈而不知此誦六天魔府
不過人死命八方諸天不遣玉童主女飛天
神人不降於子矣十方三界不度兆仙名於
東華南宫不受子七祖父母化生之道
　右出洞真智慧大戒經
作香玄腴法
用麻腴一斛　眞檀一斤　青木香一斤
玄參一兩　香珠三兩
擣碎内腴中密蓋之微火煎之半日成以爲
燈
　右出洞神經
　　　燒香品
合上元香珠法
用沈香三斤　薰陸香二斤　青木香九兩
雞舌香五兩　玄參三兩　雀頭香六兩
占城香二兩　白芷二兩　眞檀四兩
艾香三兩　安息膠四兩　木蘭三兩
凡十二種别擣絹簁之畢内棗十兩更擣三
萬杵内器中密蓋蒸香一日畢更蜜和擣之
丸如梧子以青繩穿之日曝令乾此三皇真
元香珠燒此皆香徹九天
　右出洞神經
南嶽夫人曰燒香時勿反顧反顧則忤真炁
便致邪應
　右出真誥
青童君曰夫精思者當先燒香於左右
　右出道迹經
　　　叩齒品
叩齒之法左左相叩名曰折天鐘
右右相叩名曰折天磬
中央上下相對叩名曰鳴天鼓
若卒遇凶惡不祥當折天鐘三十過
若經山辟邪威神大祝當椎天磬
若存思念道致眞招靈當鳴天鼓
叩齒雖一其實有左右上下也故凶惡而畏
天鐘之響山神而憚天磬之動招神而肅天
鼓之震矣宫商有節希微内感不可以一槩
求也千章萬事皆當如此叩齒之道演矣鐘
鼓之音别也是以道數不可乖錯術法不可
雜亂乖錯則有暗昧之敗雜亂則有囂毁之
禍非㝠㝠之无貫行㝠貫之无序道之不成
事之不驗良由求真之塗不可履轍迹而多
愆折天鐘三十過謂无他祝姑行此以除不
祥耳若有所案行隨本法叩齒之多少不必
須折三十過
　右出洞真太上隱書經
凡上請叩齒咽唾法皆各有方先後有次不
得亂雜使眞靈混錯也夫叩齒以命神咽炁
以和真納和咽六液以運入制神須鳴鼓而
行列凡存修上法禮祝之時皆先啄齒上下
相叩勿左右也一呼一吸令得三叩爲善須
禮祝畢更又叩齒乃得咽諸炁液此名爲呼
神和真以求昇仙
　右出真誥
　　　咒請品
凡道士隱跡山林精思感靈或讀洞經發響
之時多爲北帝大魔試敗於人兆每至昏夜
當叩齒三十六通畢乃祝曰
北帝大魔王受事帝君前泉曲之鬼四明酆
山千妖混形九首同身神虎放毒馘滅雷霆
神公吐祝所戮无親太微有命攝録山川鳴
鈴交擲流焕九天風火征伐神鋒千陳凶邪
伏滅萬精梟殘妖毒敢起受閉三關請依洞
法莫不如言祝畢又叩齒三十六通此爲三
天正法祝魔神方常能行之則神兵侍衛山
川攝精千妖交閉萬邪不干
凡道士行來獨宿山林廟座之間饒有魔精
惡鬼之地當先喙齒三十六通閉炁微祝曰
大帝陽炁四羅幽關千妖萬毒敢當吾前神
獸重吻刳腹屠肝神功使者守衛營蕃黄元
師兵斬伐妖鬼馘滅千魔摧落凶姦絶種滅
類取命梟殘玉帝上帝清蕩三元祝畢又叩
齒三十六通此名爲太帝揮神内祝塞滅萬
魔之法常能誦之則神兵見衛萬鬼受事千
妖永伏
　右出洞真黄素四十四方經
諸以啓願求道投刺行事莫不悉先東向叩
齒三通捻香咒曰
無上三天玄元始三炁太上老君召出我身
中三五功曹左右官使者左右捧香驛龍騎
吏侍香金童傳言玉女五帝直符各三十六
人出關啓此間土地四面眞官我正爾燒香
關啓願得十方正眞之炁入我身中令所啓
上聞徑御
无上至真大聖尊神玉帝(几前)
凡學道有所求願及修行上法不先關啓則
爲魔邪所干不得上達所修无感神明不鑒
徒勞无益
道言夫學上法思神念道山居靜志修齋誦
經轉度七祖身求神仙當行五老赤書真文
上法依按舊文皆先叩齒十一通咒曰
玄上高靈元始尊神大聖徘徊萬眞臨軒三
景敷暉慶雲四陳上吉校圖推筭九天今日
啓願投刺靈山丹書赤字自然眞文上告五
帝記名玉篇萬神鑒映日月明言願度願生
願神願仙天地星宿玄照我身三官九府五
嶽大神普告无窮削除罪根元始大開莫不
納言七祖幽魂受福自然三徒五苦永離八
難得與三景同暉紫晨輪轉不滅身得飛仙
畢讀刺竟投於絶巖之中便散香靈山之上
又叩齒三通向本命祝曰
元始鑒映仙名己書三官九府罪莫不除散
香五帝告盟太虛請如所陳萬劫長居畢仰
咽九炁止
　右出洞玄真文赤書玉訣


无上祕要卷之六十六
　　　　　　　卷六十七至七十三原缺







无上祕要卷之七十四兒三
　　　啟志願品
帝君五願求仙上法常以九月九日十月五
日三月三日四月八日七月七日此五願十
會之時也上登太極瓊臺玉殿金室之内存
五願於閑宫希玄眞以自降虛無啓以玉章
金音暢於太空召五帝以衛靈慶萬會於丹
房故有感而致眞眞感發而降焉是其日當
沐浴清齋入室燒香心拜四方正東向平坐
東向是常陽始暉之方也叩齒三十六通
第一上願我生自然之氣氣結成我身身與
三光齊輪長享无極之根
二願我身常處太空之上瓊宫玉房之裏朝
與玉帝同宴夕與玄母同几渴噏浪井洪泉
玉芝飢納龍胎瓊腴降樹赤子
三願我身生萬怪七十二光奇毛異骨飛羽
衣裳乘虛駕空出入帝宫衆慶來臻萬壽无
疆
四願與无俱生與无俱死死而又生生爲
帝主封掌十天總領羣生
五願一切衆生己生未生同保日月三光有
道之人七玄之祖上昇南宫天下之福靡有
不當四方五願並會玉堂
次上願九玄扶養我身魂魄真神恒居我宫
上通天仙下逮洞淵願天願地願風願雲願
神五願一合定籍長生天降紫煙地衛五靈
乘雲駕虛飛輦緑軿上造金闕進登玉清慶
及七祖更受胎生
中願亦五得道本根願陰願陽願太空願太
无願太玄上宴玉房與帝因縁遊盻生關披
浪九天元父定籍玄母記年桃康結精保固
丹田身騰金闕名書玉篇七祖解脫福慶來
臻
下願亦五願太虛願太有願太真願神仙運
身於五嶽之頂飄飄九霄之際出入開關之
裏移脫死户之外願天地爲我父母三光衛
身壽年萬神守九源之孔真靈降自然之氣
八方五願舉嚮而會五願既畢叩齒二七通
咒曰
太帝上元帝一玄經五雲散景鬱徹三清玉
童玉女燒香侍靈上願開陳與我合形使我
神仙上昇帝庭北帝落死南極注生東華金
格得上我名无窮之願與我齊并咒畢又叩
齒三七通仰咽炁五通止
此帝君開陳上願與靈合形之道常能爾者
則玉華侍衛玉童散香上徹九天感應帝皇
五年如此真神見形天下十方有道之願无
不降子之清
　右出洞真天關三圖七星移度經
帝君十二願篇目曰
願天願地願風願雲願陰願陽願太空願太
无願太虛願太有願自生願神生
玄母八間篇目曰
願玄母與我俱生於生氣之間與我俱存於
日月之間與我俱保於九天之間與我俱食
於自然之間與我俱飲於匏河之間與我俱
息於玉眞之間與我俱寢於仙堂之間與我
俱遊於三玄之間兆在别室常當讀是經不
忘須臾此爲内願帝君開善八間者矣今五
嶽諸仙及神州仙女猶乃酌瓊爵而嚥麟脯
說大願陳八間期太素奉三元志霄晨爲玉
真㧞七世入廣寒豈況世中之庸猥五濁之
微賤者哉當何可□而不修間而不爲邪夫
形神雖精苦於生生而七世有罪而不解者
己亦必无仙冀也是須啓大願陳八間以釋
其積結耳七考既福兆乃不死不死者乃得
道之宗本爲仙之根始志行是業者可不免
屬於長存哉
九天帝君十二願篇目曰
上願九靈玄母八門神簡迴元五通禳除世
殃上福七祖身致神仙靜於密室散香正煙
而讀大洞金華經曰
北極天皇太乙帝君玉清紫虛二景明圓無
上大道太素三元四方五老六蓋七晨八上
九靈隱道迴元玄母五通金華高仙司命天
師主生天神太微天氣以醮因縁上願九玄
護魄扶魂明真元氣並來在身仰招無上五
通太仙俯逮无下隱道迴元七世積罪今爲
告散受福南宫灑香八門願天願地願風願
雲四願一合定籍長生天益胎根地助曜靈
神風八扇景雲流盈我與帝君同飆上清觀
眄北玄解帶玉庭慶加七祖玄考利貞上願
四達壽與日傾
中願亦四領理帝書願陰願陽願太空願太
无三五明神七九所居帝君元父定生之初
玉皇凝駕常在我廬我存紫房泥丸桃康凝
陰固血魂生太陽靈空映暉太元履長空无
九氣與我黄裳七考介福受仙南宫
下願亦四長生仙府乃願太虛又願大有神
存九天形遊真字帝君混合迴旋七九禍去
我室福來我取惡言消忘順言善愈
復願自生天地爲父復願神生和氣爲母迴
元五通有除罪垢福冠七葉超生彌久願言
高皇帝君合唱唱音逸霄八響萬暢靈翰逆
衡千真同賞從劫至劫中常會十二慶大哉
帝君恩萬福迴元鏡又願八間玄母造神八
間之唱九靈洞眄
上願玄母與我俱生於生氣之間得使紫景
映虛天人合符飛真淩羽我與之俱天樂娱
心脫離百憂七玄構慶上靈所扶
次願玄母與我俱存於日月之間三光之際
大帝併軌青旄緑蓋華軿繡帔錦服玉帶携
提五老同賔四大入宴華騫出眄八外
三願玄母與我俱保於九天之間乃凝真圓
𦡱夷心内練氣溢雲堂感神萬千身升九霄
考福重玄散帶空洞撫輪累天吉亨七世更
生爲人我保太眞與日同年
四願玄母與我俱食於自然之間永離三塗
長會自然七寳玉𥹋金丹紫芒隱芝右掇左
拾夜光鳳腦虎沫雲琅瓊霜奇味一御身拂
太空
五願玄母與我俱飲於匏河之間而流津萬
崖既清且甘迴水玉精靈潤碧藍上注絶霄
流源神堂橫波鬱踊鼓扇太空浮遊浩清飮
漱東蒙高揖霞晨寄樂滄浪七考得仙介福
洋洋體誓九河所向咸康
六願玄母與我俱息於玉真之間浩哉上座
淵邈霄清五老羅室玉華告靈西王飛軒策
羽流軿與我俱息九玄之庭慶鍾七考受胎
更生身槃瓊宇神栖圓明
七願玄母與我俱寢於仙堂之間幽眇靈房
玄華四陳朱宇鳳構明光映軒金床玉榻紫
帷龍門上座玄皇中席天真我處其右携帶
纏綿大福七考受書更仙
八願玄母與我俱遊於三玄之間乃逸轡太
漠迴軿三玄五靈扶骨王母比肩舞輪神丘
停駕九天定書太上受位爲眞雌一元混從
億至千洞經八響七祖獲仙從劫至劫常會
八間八間在何永哉因縁五老降福道德詵
詵萬氣上生固保泥丸言願既畢日月同年
太哉虛生母動靜八門間
　右出洞真隱元五晨金華玉經
凡八節之日皆三天仙靈朝宴禮會之日也
兆修行禮願朝神之時皆當齊用此日至於
朔朢朝禮非上法凡是其日欲行禮願陳祝
之時當先叩齒七通心拜四方微祝曰
上清玉帝三素元君太上高靈仙都大神今
日吉日八願開陳上願飛霄長生神仙中願
天地合景風雲下願五藏與身常存次願七
祖釋羅脫愆又願帝君破伐胞根六願世世
智慧開分七願滅鬼馘斬六天八願降靈徹
見東西上願一合莫不如言願神願仙上朝
三元祝畢又拜如初亦適意所陳求解脫七
祖之愆羅及首身之罪狀以續於行事之後
也此名爲三元八朝隱祝上願神仙之要法
也行之三年則七祖父母及己之罪都解釋
矣後玉華降衛感會神明八願開陳必獲靈
要之要契
　右出洞真黄素四十四方經
道言若見居家妻子當願一切早出愛獄攝
意奉戒
若見飲酒當願一切制於命門以遠禍亂
若見彩女當願一切守清忍色志慕在賢
若見淫人當願一切除棄邪念翹心禁戒
若見婦人當願一切履信正化日入法門
若見衆生當願一切推人無爭懷道安世
若見善人當願一切時刻存念仰軌其道
若見惡人當願一切棄凶即吉不犯王法
若見貧人當願一切損身施惠後受大福
若見富人當願一切救濟萬物世世受禄
若見貴人當願一切承其教㫖悉合典訓
若見賤人當願一切勤修匪懈各得所爲
若見帝王當願一切奉仰王道孝如父母
若見主相當願一切受其教制四方歸仁
若見兵甲當願一切各念仁心天下讓賢
若見王子當願一切日歌太平係國承家
若見賢人當願一切履行其德道爲世宗
若見異學當願一切明解教本得道如神
若見栖山道士當願一切悉見道門速得昇

仙
若見教化當願一切親受聖教皆爲淵博
若見聖人當願一切尊禮侍見諸國普瞻
若見仙人當願一切眞道悉成飛昇天堂
若見城郭當願一切嚴整修飭以道爲基
若見大國當願一切歸崇慕德若水注海
若見小國當願一切知止虛冲安其所居
若見市朝當願一切羣賢雲萃悉弘正道
若見靜觀當願一切功德巍巍天人得志
若見齋戒行香當願一切道德日新庠序雅
正
若見誦經當願一切盡上高座咸聽聖㫖
若見樓觀當願一切洞視十方无有隱藏
若見高山當願一切立德如彼无復退轉
若見大海當願一切智思无量輔成家國
若見栖憩茂林當願一切學成儒宗養徒敷
教
若見淨手當願一切常執經書无時暫輟
若見善口當願一切耽詠洞經日新不厭
若見動足當願一切超步三界飛行上清
若見靜止當願一切滅景停真安閑空寂
若見飲食當願一切棄累入淨存得道味
若見大藏當願一切除其灾害施爲福田
若見疾病當願一切以道自庇免此苦厄
若見死喪當願一切學道常存濟度三塗
若見漁獵當願一切不爲罪始終入无爲
若見夷狄當願一切賔王中國不生邊地
若見少年當願一切及時學問遂成令名
若見老病當願一切以道攝生不更衰耄
若見三光當願一切並明靈曜闇㝠即消
若見雲雨當願一切患澤盈溢无所不宜
若見素雪當願一切常居潔白逍遥自在
若見靈風當願一切藴懷披散德流遐邇
若見深水當願一切洗垢清虛平等其心
若見名香當願一切受姿芳盛衆穢肅然
若見好華當願一切樂散諸聖相好具足
若見車馬當願一切得道无爲乘鳳駕龍
若見絃歌當願一切玩經散說以道娱樂
若見福食當願一切无不飽滿世享天厨德
流主人如水歸海宗廟胤長常居貴盛世與
四輩俱生王家
若見致悔當願一切禍滅九陰福起十方德
如山海莫不興隆七世生天子孫賢忠富貴
巍巍所欲皆從學道飛仙駕雲乘龍道士坐
卧常念願我四大合德同體道真
　右出洞玄定志經
學道由丹心　奉師如至親　挹景偶清虛
孜孜隨日新　衆人未得度　終不度我身
大願有重報　玄德必信然　陰惡罪至深
對來若轉輪
　右出洞玄隱注經
仙公請問太極真人高上法師曰人根本行
何修而見世受福家門端正子孫昌盛與善
因縁世世不絶上生天堂下生人間侯王之
家聰明儒仁敬信經教愛樂山水常誦微言
終得仙道
法師答曰善哉子之問也夫人生各有本行
宿縁命根種種相因願願相隨以類相從展
轉相生禍福相引是以世世不絶玩好不同
用心各異皆由先願也欲修道結縁賢聖當
奉行大戒廣建福田弘始功德或致飛仙或
致天仙或致地仙或致命過生天堂或致爲
鬼神或致爲六天大魔王官屬或致命過徑
生侯王之家人中之尊或爲一切所仰賴富
有天下或致才智聰明或致姿容端偉聲氣
清香或致人愛忠孝貞潔簡素或致善屬文
翰動靜可則或致威嚴震肅檀越所難或致
篤好三寳供養彌勤愛樂山水清淨翫經燒
香齋戒或致禮拜玄宗或致轉女爲男華容
秀穎或致家門肅清世世因縁順其本願善
賢來生爲我子孫安貴无極或致見世收福
命終受報或致後生獲慶得我宿功夫道何
爲哉以无心而應衆生四軰修福德當有本
願福之報也皆縁子于時立願耳功德既設
志願亦定其報乃猶暮以待旦矣世間人民
僞薄不信法言各稱鬼黠自用其意輕忽宿
命以爲妄造誹笑至經以爲虛誕而厚積嗜
慾坐施立待報望速而應悠遠令玄教遲昧
世道交喪天人塗炭皆由其身立行致之太
上所以痛心矣
南極上元君曰夫求仙之道皆當先願而後
求願感而致靈亦願之大也願亦无所不包
福亦无所不覆慶亦无所不流可謂觸願善
矣若能精心在願願亦无不響應
　右出洞玄請問經
无上祕要卷之七十四


　　　　　　　　　　卷七十五原缺


无上祕要卷之七十六兒四
　　　服五氣品
元始赤書五篇无文生於太空之中天地未
光開闢未明潜結元根三景成玄五氣行焉
五色分彩焕照五方置以五帝導以陰陽輪
轉九天之紐運明五星之光植五嶽以安鎭
澳五府以養神是以至眞之人常依陽光之
始明上導元始之炁下引玉泉之流芳致元
精於太極招五帝於靈童溉之者不衰存之
者无窮迴萬劫而更始保五牙於顔容實靈
寳之妙訣恢萬聖之玄宗
修養青牙導引東方九氣青天之法
常以立春之日雞鳴入室東向九拜平坐叩
齒九通思東方安寳華林青靈始老君姓爓
諱開明字靈威仰形長九寸頭戴青精玉冠
衣九氣青羽飛衣駕乘蒼龍之輿建隖旗從
神甲乙胡老之官九十萬人從九氣青天中
下來降室内須臾化生青氣鬱鬱如雲之沓
煙貫覆己形從己口中而入直下肝府又思
木星焕明東方光照我身皆令分明竟便開
目仰咒曰
九氣青天元始上精皇老尊神衣服羽青役
御天官焕明歲星散暉流芳陶溉我形上餐
朝霞服引木精固養青牙保镇朽零肝府充
溢玉芝自生迴年億劫色反童嬰五氣混合
天地長并畢引青氣九咽止便服東方赤書
玉文十二字
右十二字則九氣青天之名導引青帝九氣
服食青牙皆朱書白紙上存思訖而頓服之
則氣不招而自降青帝應聲而見形五牙堅
固於東嶽肝府玉芝而自生靈童齎真文於
寢側青要輔翼而使令九年積感變化立成
神仙度世萬劫不傾
常以鷄鳴陽光始分東向叩齒九通摩兩掌
令熱以手掌拭面目九過仰咒曰
東方九華服食青牙延我壽筭飲以朝霞畢
便以舌料上齒之裏䑛脣三過令玉泉滿口
咽之三過又引青氣九咽令鎭肝府之中畢
修養丹牙導引南方三氣丹天之法
常以立夏之日鷄鳴入室南向三拜平坐叩
齒三通思南方梵寳昌陽丹靈眞老君姓洞
浮諱極炎字赤飄弩形長三寸頭戴赤精玉
冠衣三氣丹羽飛衣駕乘丹龍玉輿建赤旗
從神丙丁越老之官三十萬人從三氣丹天
中下來降室内須臾化生赤氣焕焕如火之
明貫覆己形從己口中而入直下心宫又思
火星焕明南方光照我身皆令分明竟便開
目仰咒曰
三炁丹天朱官靈童元始上老叅駕赤龍丹
羽飛衣錦帔明光驅策天官運導陰陽三氣
吐暉灌我終宫亦子保镇練牙飾容朝餐朱
景玉芝滿充迴停劫年朽骸反童長齡天地
永享無窮身生水火變化百方畢引赤氣三
咽止便服南方赤書玉文十二字
右十二字則三炁丹天之名導引赤帝三炁
服食丹牙皆赤書白紙上存思訖而頓服之
則引赤氣而流溢芳芝玄注於絳宫赤帝絡
真於存思受赤文於靈童保丹牙以永固食
三炁於祝融䇿赤圭以通靈運五篇以召神
長齋感靈於太寂上天書名於南宫可謂坐
致而不難永享而無窮
常以鷄鳴陽光始分南向叩齒三通摩兩掌
令熱以手掌拭面目三過仰咒曰
南方朱丹服之益顔飮以丹池永保長安畢
以舌料下齒表䑛脣潄口令玉芝滿口而三
咽之又引赤氣三咽令镇心宫之中其道畢
修養黄牙導引戊已十二氣中黃天之法
常以春分夏節秋分冬節四日鷄鳴入室向
王十二拜平坐叩齒十二通思中央玉寳元
靈玄老君姓通班諱元氏字含樞紐形長一
尺二寸頭戴黄精玉冠衣五色羽衣駕乘黄
龍玉輿建黄旗從神戊己傖老之官十二萬
人從十二氣黄天中下來降室内須臾化生
黄氣勃勃如景雲之吐暉貫覆己身從口中
而入直下脾府又思土星焕明中央光照我
身皆使分明開目仰咒曰
中黄太山元氣徘徊上有元老總統四垂叅
駕黄龍五色羽衣運導九天轉輪璇璣焕明
土星流光散輝玉英芳芝充溢四飛陶灌我
身脾府鮮開養牙餐精萬神總歸檢魂制魄
仙練八威表裏洞明常生不衰通真達靈昇
入太微畢引黄氣十二咽止便服中央赤書
玉文十六字
右十六字則中黄天名導引黄帝十二氣服
食黄牙皆赤書白紙上存思訖頓而服之則
上引元氣於九天下注玄膺於妙門太倉无
粮而自充脾府不澳而自薰黄老應響以玄
和靈童披襟而告文黄素運走給命東西妙
哉玉訣爲萬仙之端
常以鷄鳴陽光始分向王叩齒十二通摩兩
掌熱以摩拭面目十二過仰咒曰
中央戊己昂昂太山服食精氣飮以醴泉畢
以舌料上玄喉取玉泉䑛脣三通咽之又引
黄氣十二咽令镇肝府之中其道畢
修養素牙導引西方七氣素天之法
常以立秋之日鷄鳴入室西向七拜畢平坐
叩齒七通思西方七寳金門皓靈皇老君姓
上金諱昌開字伯寳形長七寸頭戴白精玉
冠衣七氣白羽飛衣駕乘白龍建素旗從神
庚辛氐老之官七十萬人從七氣素天中下
來降室内須臾化生白氣浩浩如秋雲之羅
天貫覆己形從口中而入直下肺府又思金
星焕明西方光照我身皆使分明便開目仰
咒曰
金靈七門皓映西華中有素皇元始之家叅
駕白龍七氣嵯峨徘徊玉門散精朱霞金星
吐暉芳芝傍沲玄澳我身養我素牙明石鮮
光萬劫不殂服以流泉餐以太和九天上帝
給以玉華保年住顏三景敷羅長存天地三
光同霞畢引白氣七咽止便服西方赤書玉
文十二字
右十二字則西方七炁素天之名導引白帝
七炁服食素牙皆赤書白紙上存思訖頓而
服之七炁天神玄注素暉以灌溉明石自生
玉芝以澳肺宫開明而納真太倉不哺而自
薰素雲應響而驅策叅乘九天之門餐之不
休壽與元始同年
常以鷄鳴陽光始分向西叩齒七通摩兩掌
令熱以摩拭面目七過仰咒曰
西方明石服之延年飮以靈液可期神仙畢
以舌料齒上䑛脣漱口令玉芝滿口便三咽
之又引白炁七咽令鎭肺府之中其道畢
修養玄牙導引北方五氣玄天之法
常以立冬之日鷄鳴入室北向五拜畢平坐
叩齒五通思北方洞陰朔單鬱絶五靈玄老
君姓黑節諱靈會字隱侯局形長五寸頭戴
玄精玉冠衣五氣玄羽飛衣駕乘黑龍玉輿
建皂旗從神壬癸羌老之官五十萬人從五
氣玄天中下來降室内須臾化生黑氣暉暉
相沓光若流星之焕曜貫覆己形從口中而
入直下賢府又思水星焕明北方光照我身
皆使分明便開目仰咒曰
北方玄天五氣散靈上有大神始老无精駕
龍建旗遊宴上京是日元吉慶雲敷榮飛芝
流灑玉池四盈玉女玄澳灌我身形腎宫充
鎭朽牙堅生府納镇氣上通神明五老降接
仙道早成變化水火衣服羽青飛行太空遊
造紫庭壽同三景萬劫長齡畢引黑氣五咽
止便服北方赤書玉文十二字
右十二字則北方五氣玄天之名導引黑帝
五氣則食玄牙皆赤書白紙上存思訖頓而
服之則玄老負籍於朱陵靈童題簡於赤文
五氣流芝溴於枯宅玉泉傍沲生於端門神
鎭靈闕腎府生薰太玄玉女役使東西萬劫
不衰玄老同存
常以鷄鳴陽光始分北向叩齒五通摩兩掌
令熱以摩拭面目五過仰咒曰
北方玄滋服食去尸飲以玉飴身騰太虛畢
以舌料下齒裏䑛脣漱口令玉芝滿口三咽
之又引黑氣五咽令鎭腎府之中其道畢
　右出洞玄元始赤書經
　　　咽雲牙品
太極真人服四極雲牙神仙上方南嶽夫人
受清虛真人方
常以鷄鳴平旦眠坐任意叩齒九通乃陰咒
曰
東方青牙紫雲流霞三素徘徊玄霜玉羅服
食晨暉飲以朝華咒畢以舌䑛接上脣之外
取津而咽液三十過行之十年東極老人來
至授子丹青真文
次又陰咒曰
南方朱丹霞曜太微九道絳煙散布景輝服
食靈晨飮以丹池咒畢以舌䑛接下脣之外
取津咽液三十過行之十年南極老人來至
授子丹景
次又陰咒曰
西方明石飛霞金液服食太明素靈之精飮
以玉酒神華啓靈使我登虛上昇高清咒畢
以舌䑛上脣之内接取津咽液三十過行之
十年西極老人來至授子素符威神
次又陰咒曰
北方玄滋慶雲啓胎緑霞敷晨紫蓋蒼旗服
食月華飲以瓊飴咒畢以舌䑛下脣之内取
津咽液三十過行之十年北極老人來至授
以玄録寳明
次又陰咒曰
戊己之元黄素五雲四霞紫觀八景九晨二
時徹暉七明靈尊和精灌氣服食中元琳華
龍胎欲以醴泉咒畢以舌漱滿一口之中玄
膺内外及齒舌之間上下表裏通帀取津液
隨咽之三十過行之十年中央元君上皇玄
黄老君來降授子黄氣陽精藏天隱月遯景
緑章有青腰虎書俱與四老一合上昇
此玉經上訣致五老之道絶榖去尸面華生
童寒暑不避灾苦无傷神仙精明延年進紀
益壽一萬萬限之期當得九琳玉液八瓊飛
精則合終二景天地同符
五陰咒皆當叩齒九通可恒脩行不必得鷄
鳴平旦也夜半平寂體清神閑乃可按之脩
此道極可食棗若聞飢當食麪物以漸遣穀
不得一日頓棄所謂損之又損之以至於无
爲此虛映之道自然之法所謂遠取天地之
精近取諸身此之謂也
雲牙者五老之精氣太極之霞煙故採暉景
之鋒以充六液之和洞微㝠感萬神來降幽
映相求不唱而應是以龍吟方淵故景雲落
霄虎嘯靈丘故衝風四振陽燧招明而朱火
鬱起方諸用陰而玄流湛溢自然而然不
覺所測況學者方栖心注玄精研道根穢累
豁於胸中真正存乎三宫採五晨之散暉服
六醴之霞漿咒九天之奇寳吐妙靈之秘言
龍躍發曜明光七焕味三華於皓齒取飲液
於脣鋒内鍊六府開聰徹明呼吸天元魂魄
練形朝玄使元以至於靈悠悠十年末乃五
神來降將何足多稱
　右出道迹經
　　　餌玄根品
食玄根之氣使人體中清朗神明八聰身有
日映面有玉澤眼生明光齒合紫氣長生不
死服吸朝液懸粮絶粒道要於金醴事妙於
水玉所謂吐納自然之太和御九精之靈氣
者也天道之爲用貴自然也德之爲靜尊恬
愉也攝自然以裁眞抱恬漠以却邪者則橫
犯不生飛害自滅此乃三五七九之義可謂
要道之㫖
兆卧旦起之時存口中有一白氣大如鷄子
黄鷄子黃之外又有五色五色氣宛轉自生
結溢外須臾乃滿心口中名曰三五七九之
氣玄根之精也又存心胃口之中有一女人
如嬰兒之形無衣服也正立胃管中張口向
胃管門口號曰九天玄女灌注魂液仰噏口
中鷄子黄之五氣也常潄滿口中内外上下
以舌迴吸日氣五色津液滿口吞之存使津
液下入玄女之口如此五過畢又叩齒三過
微祝曰
玉清高上九天九靈治存玄中人胃清泠金
和玉映先自虛生名曰渟鐶字曰元精練魂
拘魄心開神明服食日子金華充盈良久都
畢以手拭兩目二七又以兩手相拭極摩面
眉之間户牖之際小令熱使熏然此太上服
三五七九日子玄根之道



无上祕要卷之七十六


　　　　　　　　　　卷七十七原缺


无上祕要卷之七十八
　　　地仙藥品
太上道君曰其下藥有
松柏陰脂　山薑伏精　菖蒲門冬
巨勝黄精　菊華枸杞　崖蜜茯苓
桃皮澤瀉　萎蕤黄連　椒麻地黄
赤板朱英　靈飛水桂
右其類繁多略舉一端服之爲能小益不能
永申高可七百年下可三四百歲恐不便長
享无期上昇清天也亦能身生光澤還白童
顔役使千神得爲地仙陸行五嶽遊浪名山
故曰不辟其必使也
又漸求上藥以自改新則易爲階級之進何
必守故而不遷取其限以没齒然此等道宜
柔弱温仁至心一意潔體清淨調和五藏安
形合景存保百神守魂鍊魄藻蕩滓穢遊心
重玄情无流華之慾抱一獨往懷无嬰塵之
累薰辛五刺不近於口肥滋血味不經於腸
山居空處不管外事乃上可以耽玄存真召
神符靈下可以餌食八石呼吸液津也
其次又有
三十六芝　飛鑪鍊煙　陽水月華
五公之腴　塡生五藏　鍊貌易軀
瑰葩雲屑　金粉玉米
右亦能延年益壽可至萬歲
其次又有
玄水雲華之漿五黄鬱靈　中精干石
䭀飯衆青　　朱英白車　　飛節之實
流馬紫木
右服之立使人長筭千紀曰服日延年隨藥
進命與藥遷无窮之靈物不死之奇方夫長
筭千紀時但服一劑而已
　　　天仙藥品
東嬴白香　滄浪青錢　高丘餘粮
積石飛田　太虛還丹　大秦玄堅
長光流草　雲童飛干
右亦能使上飛輕舉超體霄眞矣此天仙之
所服飛神之所研非陸遊之所聞山客之所
見又當知九化十變隱地八術然乃後能廣
遊玄空倒步天阿乘雲駕龍凌騰天矣
第五芝名白科玉芝剖食其腦拜爲三官真
直御史
　右出洞眞太上智慧經
　　　太清藥品
太清九轉　五雲之漿　玄霜絳雪
騰躍三黄
第三芝名鷰胎芝其色紫形如葵葉上有鷰
像如欲飛狀光明洞徹得食一株拜爲太清
龍虎仙君正一郞中
又云第四芝名夜光洞草芝其色青其實正
白大如李子高三四尺其葉似栢夜視其實
如月光洞照一室一株有九實實墮地須臾
轉大如徑七寸鏡磐著地厚一二寸許夜視
如牛目動眄以視人得食一枚拜爲太清仙
宫左御史
　　　太極藥品
其次太極之品
四眞常珍　乃曰九石鍊煙　丹液玉滋
冠首流珠　琳華石精　　　丹鑪金液
紫華虹英
第一芝名龍仙芝似交龍之相負也以葉爲
鱗其根如蟠龍得而食之拜爲太極仙卿
又云第三芝名叅成芝赤色有朱光煒煒扣
其枝葉如金石之音折而續之即復如故得
而食之拜爲太極眞人
　　　上清藥品
其次上清幽芝
太上九時　有八光太和斑龍黑胎
文虎白沫　出于西丘　七玄飛節
九孔瓊珠　雲漿琳酒　玄圃琅腴
鍾山白膠　金生青敷　閬風石腦
黑河珊瑚　蒙山白鳳　玉胇靈丘
倉鸞金血　東英朱菜　九卿交結
太微紫麻　瓊華玉實　流淵鯨珠
赤河絳璧　北汲太極之井　中掇大朱之脉
雲庭神桃　昆園平雀　夜精日草
青津碧狄　真宫鬱壇　玄都三蓋
左服玉童之光右挹玉女之氣上招神光
下飲玄瀨　俯掘蘭園之瓊精　抑摘圓丘之紫㮏
白水靈蛤　八天赤□　萬載一生
流光九隊
右有得食之後天而逝此天帝之所服太上
之寳貴非太極之所聞中眞之所逮誦其章
可以奇流永生諷其名可以起疾斬邪精
　　　玉清藥品
六淳發榮　玄光八角　風實雲子
帝垣玉闥　金敷英英　廣天黄木
昌成玉蘂　夜山火玉　逮乃鳳林鳴酢
西瑶瓊酒　中華紫蜜　北陵緑阜
絳津金髓　日精月華　朱河琅子
蓬山文醜　濯水七莖　崩嶽雷柳
北採玄郭之綺葱　仰漱雲山之朱蜜　夜牛伏骨
神吾黃淶　空洞靈瓜　四劫一實
㝠域驎膽　炎山夜日　東掇扶桑之丹椹
俯探長淵之文藻　上和九轉之飛玉　下咽青玄之霞寳
太虛結鐶　素女懷抱　紫虬童子
九色鳳腦　太極隱芝　降樹日道
太上虹李　天漢大草　南宫巨珠
西鄕扶老　三梁龍華　靈妃所討
右有得食之後天而老此玉清之所服太上
之所寳可以上飛景霄分晨億道守鎭皇精
朝注九腦然斯道至大妙靈映邈非血食肉
人所得備悉但聞玄音以散濁聽風氣而逐
穢上可浮絶太素下可禳妖豁疾
　右出道迹經


无上祕要卷之七十八
　　　　　　　　卷七十九至八十二原缺











无上祕要卷之八十三兒六
　　　得鬼官道人名品
鄧攸晋僕射
王逸少
劉慶孫
馬融
杜瓊
項梁成
趙簡子
楚嚴公
何曾字穎考南巴侯魏司徒
劉陶字正輿東越大將軍晋揚州刺史
曹仁字子孝廬龍公魏武從弟大將軍
顧衆字長始將軍晋丹陽僕射
桓範字允則長史
曹洪字子廉大司馬魏武從弟
荀顗字景籍泰山君晋太尉
蔣濟字子通南山伯魏太尉
魏釗廬山侯晋左氏尚書
陶偘字士行西河侯晋太尉
蔡謨字道明長史晋揚州司徒
鮑勛字叔業北彈方侯魏中丞
韋尊司馬晋江州刺史
許副南彈方侯
留贊司馬吴將
嚴白虎主非使者
殺鬼地殃日遊三鬼北帝常使殺人者無姓
名
王廙字世將部鬼將軍晋荆州刺史
顧和字君孝北帝執蓋郞晋吏部尚書願軍
周魴字子魚典柄侯吴鄱陽太守
王允之王敦同堂弟期門郞
臧洪字子源後漢末東郡太守
王波晋尚書令史臧洪等二人北斗君天
門亭長
周撫字道和晋益州刺史
田銀先亦爲之銀魏河間太守
虞譚字思奥晋衛將軍
紀瞻字思遠晋驃騎此四人北斗南門亭
長
載淵字若思晋驃騎
公孫度字昇濟晋末僣王
劉封備養子
郭嘉字奉孝魏武謀臣此四人中厩直事
劉備字玄德爲蜀帝者
韓遂字文約爲魏所伐者此一人北河侯
徐庶字元直薦諸葛孔明者
龐德字令明魏武將
夏瑜字世都晋武中書監
王嘉蜀人不臣公孫述者
何晏字平叔魏尚書善老易者
李廣漢武名將
解結字仲連晋尚書
殷浩字淵源晋荆揚刺史此八人北帝侍
帝晨
温太眞名嶠監海開國伯治東晋驃騎
杜預長史晋安南將軍
孔文舉名融魯國人後漢中衛大將軍
唐固長史吴尚書僕射
張繡司馬後漢將軍中衛大將軍
郭長翔武昌人長史
華歆魏司徒太尉司馬
庾亮字元規右禁監侍帝晨晋太尉
司馬馮懷字祖恩晋太常
謝㓜輿名鯤左禁監晋太常
郗鑒先是北帝南朱陽天門靈關侯今爲高
明司直晋司空
顔懷字思季中禁晨
劉秀漢光武大禁晨
晋文公姓姬名重耳水官司命
齊桓公姓姜名小白三官都禁郞
周武王文王子名發鬼官北斗君
吴季札吴王壽夢之子闔閭叔姬北明公
荀彧字文若漢尚書令賔友
邵□南明公一云東明公
漢高祖劉季賓友
夏啓禹子東明公領斗君師
孫策伯符權之兄賓友
許肇右師晨
周伯仁名顗晋僕射中都護
周文王姬昌西明公領北帝師
晋宣帝司馬懿賔友
曹操北帝太傳魏武帝
秦始皇北帝上相
慶甲炎帝大庭氏酆都北大帝君
　右件七十八人並是鬼官之任
　　　得地仙道人名品
王延　范强　傅晃　徐衛　此四人武解
得道
鮑靚字太玄瑯琊人晋元明帝時爲南海太
守陰君授其解法得道
李東曲阿人晋元明帝時爲祭酒甚清勤得
道　此二人文解得道
馮夷華陰人南仙人云馮夷得道以遊大川
琴高太清真人云琴高乘朱鯉於重淵　此
二人洞淵仙人得道
何充字次道晋尚書令有陰德在南宫承華
臺己得道受書行至南嶽中
李廣利漢貳師將軍有陰德行忠孝得道在
南宫受化
辛玄字延期隴西定谷人辛隱之子辛毗七
世祖也好道行度秦川溺死西王母酆都北
帝愍之勑命三官攝取形骸還成人度名南
宫今差領東海侯禁元中郞將爲吴越鬼神
之司
比干紂之叔父剖心諫死在戎山
李善後漢家客抱主兒逃難者在少室
務光不受湯讓投水死者
宋金漂女乞伍子胥食投水死者此七人
南宫鍊化者
謝稚堅
王伯遼
紫陽子漢越騎校尉
何苗字叔達即何進弟
馮良南陽冠軍人年六十乃學道
郞宗字仲綏北海安丘人爲吴令
王叔明
鮑元治
尹蓋婦　此九人鹿跡華山絶洞主者
張祖常彭城人
劉平河漢末九江人平河長行醫術救人
吕子華山陽人陰君弟子師東卿
蔡天生上谷人少爲嘯父遇河伯授道
龍伯高後漢人本隱士師定録　此五人方
山下洞主者
杜契字廣平京兆杜陵人建安時渡江受行
玄白法能隱形居大茅山東
一女弟子孫寒華孫賁女
一男弟子陳世景孫休侍郞
徐宗度晋陵人吕悌司馬善氣禁
晏賢生步隲外甥
趙熈漢幽州刺史即素父　此六人山外去
來者
竇瓊英竇武妹
韓太華韓安國姊李廣利婦
劉春龍漢宗正劉奉先女
李奚子晋東平太守李忠祖母
王進賢晋尚書令王衍女愍太子妃
郭叔香王脩母
趙素臺漢幽州刺史趙熙女
鄭天生鄧伯母
許科斗許長史婦陶成女
李惠姑齊人夏侯玄婦
張姜子西州人張濟妹
施淑女山陽人施續女此十二人高業才
勝者
黄景華漢司空黄瓊女受命來教諸女人道
法此一人九宫眞人協晨夫人爲師
張微子漢昭帝大匠張慶女
傅禮和桓帝外甥侍郞傅建女此二人易
遷館含真臺女真爲主
王少道漢山陽太守王遂兒
范叔勝北地人魏文帝黄門郞
李伯山漢白馬令李冲父此三人童初府
蕭閑堂中學
范幼冲遼西人漢尚書郞解地理
魏末李整河内人常道卿公傳臣初在洛陽
後來方山採石腦此二人監
夏馥字子冶陳留人桐柏之弟子
周愛友汝南安城人河南尹周暢之女
張桃枝沛人司隸朱寓之母此三人明晨
侍郞
趙威伯東郡人
樂長治咸陽人
鄭稚政戴孟弟子
唐公房蜀西山人李八百弟子　此四人丞
劉寛字文饒弘農人後漢南陽太守司徒太
尉仁和善政年七十三入太華山服丹來爲
童初府師正侯
張玄賔定襄人魏武時舉茂才善論空無入
天柱山來爲理禁伯職
淳于斟字叔顯會稽上虞人桓帝時除縣令
後入山服丹來爲典柄執法郞職
劉翊字子翔後漢書云子翔潁川人世富以
濟窮爲事爲陳留太守去職入山度名東華
任右理中監職
韓崇字長季吴郡毗陵人漢眀帝時宛陵令
汝南太守年七十四隱解入大霍山又來爲
左理中監職
桃浚字公仲錢唐人少爲郡幹佐後爲交趾
太守棄世入增城山得道來兼此職句曲茅
山下華陽洞宫北河司命禁保侯
赤魯本姓黄名初平南嶽赤君也入金華山
尋弟而改姓易名
劉安之裴君爲冀州時作别駕棄官相隨
叔田公先居雷平山北柳汧下今謂田公泉
雷周時養龍在雷平山東者
周君二弟俱讀素書七卷萬遍未畢之時起
看白鹿還失書更受餘法得仙
張兆期與人共合丹成不敢服出山去後服
茯苓爲地仙
劉奉林周時人三合丹不成在委羽山
施存一號壺公又號婉瓮子孔子弟子三千
之數得道變化受行運火符在中嶽及少室
即費長房之師
謝允歷陽人戴孟弟子晋成帝時得道戴孟
本姓燕名濟字仲微漠明帝末入華陰山及
武當山受裴君玉珮金鐺經又受石精金光
符復有太微黄書能周旋名山云止得不死
非仙人
姜伯子　鄭思遠即葛玄之弟子晋永康元
年入括蒼山去
葛玄字孝先丹陽句容人初在長山又入蓋
竹山善於變幻能乘虎使鬼无所不至幾當
受職
謝稚堅一云在鹿迹山爲洞主一云與毛伯
道共合丹不敢服一云與葛玄常相逐
郭聲子黄子陽一云魏人食桃皮事司馬
季主一云與葛玄常相隨
翁道遠姜伯眞一云在猛山學道採藥仙
人令向日正心一云在方山北取石腦服之
一云許遠遊之徒
許邁字叔玄小名映改名遠遊仙侯同生第
三兄少好道棄家遊山於臨安西山後入赤
山被三試得過又移蓋竹山度名東華玄爲
地仙
龍幼節　李開林　此二人許遠遊之友也
趙道玄　傅太初　此二人渡江入臨海赤
山中許遠遊後隨之
王世龍許遠遊之師
陳仲林　許道　居林子　趙叔道　此四
人以漢末入竹葉山
劉綱妻善氣禁劾召
嚴青善劾召
介琰白羊公弟子爲孫權所殺尸解去入建
安方山並能禁劾
白羊公西嶽公弟子
介象吴時人善氣禁服甘草丸
劉根善劾召受服甘草丸
崔文子善以藥救人病者
商丘子高邑人牧猪服菖蒲不老
稷丘子武帝時在泰山下
脩羊公漢景帝時臺上化爲白石者
梁伯鸞名鴻漢末人遁海濵者
劉少翁入太華山拜禮得道
范丘林漢樓船將軍衛行道之婦保命趙丞
受六甲師
唐公成鶴鳴山
張季連　趙叔達　郭子華　此三人在霍
山欲師司命君者
刁道林方山龍伯高之師
周正時方山劉平阿之師
鄧雲山唐覽西河□公此應是子訓者亦張
理禁之師
鄭子真云康成孫在陽濯山
東郭幼平秦時人久隱城山得道即桃北河
之師
惠車子淳于典柄之師
青谷先生劉上師之師
石長生周明晨之師
赤鬚先生夏明晨之師
山圖公子周哀王時大夫張禁保之師
林屋仙人王瑋玄楚莊王侍郞受術於王君
韓左監之師
龍威丈人吴王闔閭使入包山洞得五符者
廬生　侯公　石生　此三人秦始皇使入
海者
支子元作道人裴君小時師
蔣先生支子元師
趙太子受服术丸者
扁鵲治趙太子者
子容　子明　子義　子戲　子游　子容
等五人弟子
中嶽李先生樂丞之師
中嶽仙人宋來子先爲楚市長遇馮延壽者
　右件一百三十九人地仙有姓名此皆内
　爲陰德外行忠孝但世功未就不得上昇
　三境且爲地仙之任昇進之科别有年限
　　　得地真道人名品
真人樊子明張理禁之師
白水仙都朱交甫
杜陵朱夫人　宜安宋姬　此二人並受西
梁真人青精方而不書位號未知何仙真且
在地真之例
九疑山女真羅郁昇平年中來降羊權自稱
萼緑華今在湘東山已年九百歲
左元放名慈漢魏時人李仲甫弟子服鑪火
九華丹晋初來華陽洞積年復出今已受職
玉真上黨人　孟君京兆人　魯女生在中
嶽　玉真等三人受行五斗直一之道
許虎牙名聰字元暉仙侯第二子栖身信向
永康縣令衛尉丞輔國司馬受楊君守一之
道
傅道流北地人漢靈帝殿中將軍言城生吴
人劉聖公時生爲武當都尉
李叔勝涿郡人漢元帝時生
賈玄道河東人周威王時生此四人並得
地真在泰山支子小陽山中受東卿司命節
度主試學道者
范安遠
荀中侯名不顯
王附子三官大理守如今廷尉監職
李豐三官大理都魏中書令爲司馬　此四
人主三官之獄如今廷尉卿職
鮑元節東海人岱神侯領羅酆右禁司主領
使鬼神司二官及試教學真者
茅衷字思和司命君小弟所受行與中君同
而受書爲三官保命司治良常山帶北洞口
鎭陰宫門總括岱宗領死記生勸導童蒙治
法百鬼
定録君已度在太清茅衷等二人主司察
三官領教男女學人
　　　得九宫道人名品
許肇字阿仙侯七世祖先在酆都爲東明公
右師晨
許副字仲先仙侯父也先在酆都爲彈方侯
此二人仙侯既修大洞今並己上補九宫之
仙
右保召奭即周成王太保召公封於燕周公
弟先在酆都爲南明公年限未滿而多陰德
故先得上補此位
孫登麋長生　此二人周太賔弟子
西嶽公黃廬子姓葛名越禁人善氣禁能召
龍使虎後乘龍昇天以符法傳弟子
白羊公朱孺子吴末入赤水山服菊花术餌
受西歸子入室存泥丸法西王母遣迎在積
石臺
虞翁生會稽人吴時入海中狼伍山受介君
食日精法行雲氣迴形之道太帝遣迎在暘
谷山
趙廣信陽城人魏末來到小白山受服氣法
守玄中之道七八十年後合九華丹一服太
一道君遣迎在東華
平仲節河東人來括蒼山受行心玄具百神
行洞房積四十五年中央黄老君遣迎在滄
浪靈臺
鄭景世　張重華此二人晋初人俱在潜
山中受行守五藏吞日法服胡麻及玄丹北
玄老君太一遣迎在玄洲
張禮正後漢末人　治明期魏末人　此二
人俱在衡山中受服王君虹景丹積四十三
年又守一三十年東華遣迎在方諸飆室爲
上仙
尹虔子　張石生　李方回　此三人並晋
武時人俱在華山受蒸丹餌法服丹霞之道
五十年太一遣迎在玄洲爲高仙人石生爲
源伯
鄧伯元　吴王玄甫沛人　此二人俱霍山
受服青精石飯吞丹景思洞房積二十四年
太帝遣迎在北玄圃臺受書爲中真
管成子　蘇門先生　周壽陵　此三人是
虔子等師
孟德然鄭景世等師
宋君平仲節師
李法成趙廣信師　此六人亦或在太清者
亦或在地眞地仙者不可品定雖是後諸人
之師而修學成道未必爲勝
朱陵𡣕　丁淑英郗綜婦　此三人好行
陰德
協晨夫人　黄景華此二人在易遷中
文德右仙監張叔隱受青精方者
仙伯辛彦雲胡姓安名法曇赤君弟子
石仙公王遥有胡姓竺名石賔赤君弟子
左仙公郭四朝燕人兄弟四人得道四朝最
長先治句曲司三官領羅酆帥晨侯六百年
職滿上補九宫左仙公領玉臺執蓋郞
真人虞尹章上洛人受青精方者
右真公郭少金撰甘草丸者
右保司展上公高辛時人於伏龍地種李者
尚書一人度在太極
九宫上相二人度在上清
　右件四十一人得九宫中真仙亦應有進
　太清太極或猶在地真者

无上祕要卷之八十三
















无上祕要卷之八十四兒七
　　　得太清道人名品
飛天丈人
太一中皇
玄上玉童
猛獸先生　此四條主天下山川鬼神禽獸
應是自然之神非人學所得
西嶽丈人
三天玉童
洛水神女(此應是宓妃)此三條亦應是人學
所得
五嶽君此職五百年一代
河侯河伯
又有河伯少女者非必胎生皆化附而己
此三條是得道人所補
五帝東方靈威仰
西方曜魄寳
南方赤飄弩
北方隱侯局
中央含樞紐
又各有五方天官大夫玉女諸靈官　此太
清之五帝亦是自然之神非太常所使五方
天帝君者二十四官君將吏定有二十五官
以應身中二十五神千二百官君將吏　此
並氣化結成非人學所得
却飛使者
九龍使者
九天眞王使者
高仙啓天使者
遊天使者
太清使者
六乙使者
六丙使者
六丁使者
六壬使者
六癸使者　此十一使者號多是自然之神
非盡世學
高上將軍四人領天帝兵十萬人
衝山使者領天帝十萬人
上天力士
天丁力士　此四將軍使天兵號
登天上籙玉女四人
上天玉女四人
三天玉女百人
百等玉女
北宫玉女
五帝玉女
太素玉女
青腰玉女官十人
青天益命玉女
天來玉女
平天玉女
白素玉女十人
六戊玉女
神丹玉女
五流玉女侍人　此十五玉女神女號
五仙夫人
郭内女夫　此二夫人女號
百神氣丈人
百千神氣大人
永安大人
九道丈人
飛真丈人
益命丈人
大氣丈人
南上丈人
北上丈人
太玄丈人
北陵丈人
九氣丈人
天帝丈人
太上丈人　此十四人丈人號
夜光大夫
和適大夫　此二大夫號
司命元君定録紫臺眞人
監山真人
定氣真人
景雲真人　此四真人號並有姓名
北斗真符　九天郞吏　大精生神
八威　司命　司厄　司危　此七真雜號
司禄君
三天萬福君
七星瑶光君
摩病上元君
上虛君
太一元君　此六君號
四海司陰王
九都去死王
飛真虛王
佐命君王
四天君王
昌命天王
左東无上王此七王號
九氣丈人此太清之丈人上三天東宫之眞
官章奏所關主諸神鬼之職
九老仙都君此太清之仙都非玄洲者
天帝君此太清中東宫之一帝
太上丈人此太清丈人中之尊者
太上老君此太清老君中之尊者
南上大道君此太清南宫之道君
上皇太上北上大道君此太清北宫之太上
高真　此七條並太清之高真領理兆民者
悉應是學道所得
皇人此爲太帝所使在峨嵋黄帝往受眞一
五牙者
玄成清天上皇此太清玄成清天中之皇君
元始天王此蓋太清元始天中之王西王母
初學道之師　此三條太清之尊位不領兆
民
　右件九十九條係太清中略有位號无姓
　名德業或是世學所得或是自然之神
葛洪於羅浮山合太清金液服之隱化
樂巴後漢豫章桂陽太守脩劒兵解之道入
鶴鳴山中
鮑察上黨人鮑宣五世孫受道於王君
華子期九江人受甪里先生靈寳赤杯方
帛和字仲理王西城弟子受三皇天文太清
丹方
徐福秦時人
尹軌字公度晋時人善煮石
張巨君授許季山易法
黑羽(疑是墨翟)徐福等四人並見二星
王魯是魏明帝城門校尉范王伯綱女
趙愛兒劉虞别駕漁陽趙該姊
郭芍藥漢渡遼將軍東平郭騫女　此三人
並受行靈飛六甲之道
仇季子咽金液而臭聞百里
鹿皮公吞玉華而蟲流　此二人並服丹而
尸解
徐季道受仙人五神事者
趙叔期尋卜師受胎精中記者
周君受老君素書七卷讀萬遍得道者
郭聲子洛市作卜師者
郭崇子彭祖弟子譽惡人者
劉偉道中山人服金丹者
莊伯微合服金汋者
李明句曲山下合丹升玄洲者
劉道恭　毛伯道　此二人共合丹服託死
而仙
燕昭王　甯仲君　張子房　臧延甫
劉子先　趙伯玄　此六人並服丹而解化
得仙者
赤將子黃帝時人授西嶽公禁山符又服火
法
青鳥公　黄山居　此二人彭祖弟子
東方朔服初神丸仕漢武帝者
方明　力牧　昌宇　此三人黃帝臣
甯封服石腦而赴火則作火解
淮南八公即是八老先生
東園公　綺里季　夏黃公　甪里先
生此四人商山四皓
樂子長齊人吴羌時受韓君靈寳五符乃敷
天書藏於東海勞盛山中爲吴王所得
韓終秦時人爲霍林仙人
鳳網能作藥起死者
彭籛殷時人善房中之道道授彭眞人
陰長生南陽人師馬君受太清丹法
馬明生臨淄人遇太眞夫人以靈丸後師安
期生受服太清丹在世五百年去世
墨翟宋人善機巧咽虹丹以投水似作水解
秦叔隱馮翊此二人華山仙伯
劉千壽沛人少室仙伯北臺郞
趙祖陽涿郡人潜山真伯
張上貴楚人九疑仙侯
白石生煮石方者東華左仙卿
周大賔　姜叔茂　此二人秦人蓬萊左卿
賈寳安鄭人蓬萊右公
宋晨生與張理禁共論空者蓬萊左公
李抱祖岷山人受青精䭀飯者太清右公
王道寧常山人主西方録善
籍保舉學道嶓家真人左禁郎
茅季偉受行上清下真品經又服太極九轉
丹受書爲地眞上仙句曲真人定録右禁郞
山世遠晋人傳說讖記者太和真人
魏顯仁大梁真人
陰友宗岷山真人
韓偉遠受宋德玄靈飛六甲者九疑真人
洪崖先生青城真人
傳先生南嶽真人
馮延壽西嶽真人
孟子卓中嶽真人
宋德玄周時人行靈飛之道中嶽真人
高丘子中嶽真人
衍門子中元仙卿
叔度胡姓康名獻師赤君五嶽司西門
鄧離子師赤君小有仙王
李元容師赤君太清仙王
趙車子太清仙王
茅初成一名本初司命君高功師鬼谷先生
入華陰山學道乃乘雲駕龍白日昇天
鬼谷先生周時人在城陽山鬼谷中
正一真人三天法師張道陵學道至漢安元
年壬午歲五月一日於鶴鳴山仙官來降授
以正一盟威之教施化領民之法流行以至
于今號天師
又妻亦得道爲女師至孫魯傳襲道法魏武
拜爲镇南將軍真受云張镇南之夜解者是
爲系師
有弟子二十四人入室弟子王長趙昇餘者
皆不顯
　右件八十五人係太清中真仙姓名事迹
　粗顯者今亦應進登太極者
　　　得太極道人名品
韋編郞莊周受長桑微言作内外篇隱抱犢
山服火丹白日昇天
長桑公子莊周師授扁鵲起死方者此二
人真仙
被衣王倪師
王倪齧缺師
齧缺許由師
巢父洗耳師
支離問柳生者
蒲衣莊子云猶是被衣
雲間老君姓李字伯陽是太清之老君也
尹喜周函谷關令
許由不受堯禪者
卞隨投水者
華封祝堯者
子州　善卷　石户　北人　馬皇治龍病
者
安公姓陶乘赤龍
大項項橐者
秦佚吊老聃化者
接輿上峨嵋號陸通者
伯昏臨危引弓者
庚桑善化導者
蕭史善吹簫者
弄玉秦穆公女奔蕭史者
二女白水陽見禹者
邯鄲張君前漢末人
劉京張君弟子　此二十七人並受行飛步
之道非盡太極猶多有太清者
蘇林字子玄濮陽曲水人師涓子道學受三
元真一遊徧人間數百年玄洲遣迎雲車羽
蓋驂駕龍虎錫玄洲上卿領太極中候大夫
涓子名未顯青童弟子蘇君之師少餌术精
受守一玄丹之道中黃四司大夫領北海公
郭幼度陸渾真人太極監
范伯華豳人戎山眞人右仙公
淳于太玄石城人陽洛真人領西歸傳
李翼字仲甫京兆人與茅司命俱事王君
左元放師西嶽卿嗣司命别主西方録籍
王忠正一上玄玉郞
鮑丘太極宫官南陵玉女
司馬季主漢時人受西靈子都劍解之道託
形枕席在委羽山大有宫服明丹之華挹扶
晨之暉眞授云如似作劍兵解法兵解則不
得在太極弟子四人
一人鮑陽廣甯人脩劍解託死於山澗
一人王養伯太原人與張良共採藥不反
一人劉偉惠潁川人漢景帝公車司馬劉諷
也尸解託形杖履於桑樹之下
一人段季正代郡人本隱士託形尸解渡南
鄭秦川而溺死
太玄仙女西靈子都季主之師
八老先生姓名未顯應是淮南八公此中亦
有在太清者
洞臺清虛七眞人姓名未顯同在王屋山宫
此中亦有在上清限者
絳文期玄洲仙都降南真於陽洛山者
蓋公子太極高仙伯延
張奉字公先河内人先爲東華北河司命禁
保侯
激子久在東華宫己爲太極所署又領九宫
尚書令太極仙侯
黄觀子學道服金丹讀洞經得道太極左卿
范明期受西梁䭀飯紫陽既右眞人紫陽有
左右則周君爲左真人位秩高此已在上清
青精先生
大宛北谷子　此二人受西梁䭀飯得道
朱火丹陵宫龔仲陽
龔幼陽　此兄弟二人受青童君仙忌眞記
得道
東極老人扶陽公子
西極老人袁靈子期
南極老人丹陵上眞
北極老人玄上仙皇
中元老人中央上玄子此五人脩五辰所
致五方老人
東極真人陵陽子明
北極真人安期生　此二久并赤君王君號
爲四極真人
文始先生
西歸子
半車童子　此三人並栢成之師友
栢成子高脩步綱之道真授云栢成納氣而
腸胃三腐似爲解化之迹
風后黄帝之師
周穆王姓姬成王之曾孫遊行天下宴瑶池
會王母
夏禹姓姒名文命承舜王天下受鍾山真公
靈寳九行真又行玄真法得道
帝舜姓姚名重華服北戎長胡所獻千轉紫
霜得道
王子者黄帝之曾孫受靈寳五符又詣鍾山
受九化十變之經以隱遁日月遊行星辰脩
劍解之道
玄帝顓頊黄帝之孫遊行四海埋寳鼎於洞
山受靈寳五符得道
黄帝軒轅姓公孫行步綱之道用劍解之法
隱變橋陵駕龍玄圃乘雲閬風得道
太極左公北洛先生八真限
五老上真仙都左公撰靈書紫文者
玄和陰陵上帝是太極中天之帝
清和宫天帝君是太極中天之帝
第一中央黄老君在左最尊已度上清
第二紫陽左仙公中華公子石路虛成
第三西梁子文授王清虛青精䭀飯雲牙者
第四安度明初降南真於脩武縣中者　此
四人太極金闕四帝君後聖李君在左最尊
已度上清餘三帝是太極之天帝
　右件九十三人係太極真仙令亦有進上
　清者


无上祕要卷之八十四
　
　　　　　　　　卷八十五至八十六原缺


无上祕要卷之八十七兒八
　　　尸解品
司命東卿君曰夫尸解者形之化也本眞之
練蛻也軀質之遁變也五屬之隱適也雖是
仙品之下第而其禀受所承亦未必輕矣或
未欲昇天而高栖名山或欲崇明世教令死
生道絶或欲斷子孫之近戀盡神仙爲難希
或欲長觀世化憚仙宫之劬勞也妙道一備則
高下任適固不可用明死生以制其定格所
謂隱迴三光白日陸沉者也
飛琅玕之華而方營丘墓者高丘子衍門子
洪崖先生是也而不知高丘子時以尸解入
六景山後服金液之水又受飛琅玕之華於
中山方復託死乃入玄洲受書爲中嶽眞人
衍門子今在蒙山大洞黄金之庭受書爲中
元仙卿洪崖先生今爲青城真人
漱龍胎而死訣飮瓊精而叩棺者先師王西
城及趙伯玄劉子先是也
服金丹而告終者臧延甫張子房墨翟子是
也
抱九轉而尸臭吞刀圭而蟲流者司馬季主
甯仲君燕昭王王子晋是也
周穆王北造崑崙之阿親飲絳山石髓食玉
樹之實而方墓于汲郡
夏禹詣鍾山啖紫襟醉金酒服靈寳行九眞
而猶隱于會稽
北戎長胡大王獻帝舜以白琅之霜十轉紫
華服之使人長生飛仙與天地相傾舜即服
之而方死葬蒼梧之野
此諸君並已龍奏靈河鳳鼓雲池而猶尸解
託死者正欲斷以死生之情示民有始終之
限耳豈昏腐骸太陰以肉餉螻蟻者哉直欲
遏違世之夫塞俗人之願望至於青精先生
彭鏗鳳綱及商山四皓淮南八公並已服上
藥不至一劑自欲出處默語肥遁山林以遊
化爲樂以昇虛爲慼非不能登天也弗爲之
耳以此諸君自展轉五嶽改名易字不復作
尸解之耳
夫尸解之道如爲少妙既令希有情阻聞者
不及一以死鎭其路示無所復論雖彭鏗遊
山鳳綱市朝四皓假首以素八公變形萬化
亦吾所不願矣自有方諸刻名應得尸解之
仙者或禀受使然或志行替敗或學尋淺狹
惰向頽住此自希尚所及正以分得之耳非
向所論諸君衍門子輩既飽上藥而故爲尸
解者也吾昔受先師尸解上方委化之道雖
不得獲用常所依依今向塵垢四會交兵激
合三官驅除嫉賢害道言神仙者致痾尋媱
利者富貴志道求生者亦何爲汲汲於風火
之中束帶以入鄽市哉今密出尸解之方可
各以傳示弟子應爲真人者用之潜遁足以
遠凶患施之而逝可以盡子孫之近戀隱之
而遊可以登名山也若夫道數兼備萬術斯
明役使百鬼招召衆靈坐在立亡分氣散形
雖處三軍而飆鋒不能兵雖行凶危而灾癘
不能干雖入市朝而百害不能生者可无復
施尸化之遷耳夫此之解者率多是不汲汲
於龍輪樂安栖於林山者
以録形靈丸以合唾塗所持杖與之俱寢三
日則杖化爲己形在被中自徐遁去傍人皆
不覺知
以藥塗火炭則他人見形而燒死謂之火解
以一丸和水而飲之抱草而卧則他人見己
傷死於空窒中謂之兵解
凡自從任故自得還其故邑也但當改姓名
變容貌昔有人作此去入林慮山積十三年
而復還家也
上解之道名配紫簡三官不復關其間隙妄
以死加之
録形靈丸亦可與人作尸解但當曉示其去
止節度耳欲將得意弟子俱行遊者當按之
其用他藥得尸解非是靈丸之化者皆不得
反故鄕反故鄕三官執之
尸解之法有死而更生者有頭斷已死乃從
傍出者有死畢未殮而失骸者有人形猶存
而无復骨者有衣在形去者有髮既脫而失
形者
白日去謂之上尸解也夜半去者謂之下尸
解向曉向暮而去者謂之地下主者雖獲隱
遁而跡兆不滅爲人所疑今世志未厭不及
遊故鄕遊栖靡定深所疑惑意在於此自先
世有功在三官流逮後嗣或易世練化改氏
更生者此七世陰德根葉相及既終當遺脚
一骨以歸三官餘骨隨身而遷男留左骨女
留右骨皆受書爲地下主者二百八十年乃
得進受地仙之道矣臨終之日視其形如生
人之肉既死之時尸體香潔足指不青手皮
不皺者謂之先有德行自然得尸解
　右出洞真藏景録形神經
四紀篇曰九真中經或曰飛行羽經有之者
白日尸解
六紀篇曰靈書紫文或曰五老寳經有之者
尸解
　右出洞真瓊文帝章經
諸尸解地下主者按四極真科一百四十年
乃得補仙官復一千三百年乃得補真官於
是始得飛華蓋乘群龍登太極遊九宫也
　右出洞真太上隱書經
有此經未能勤脩思真念靈與俗無别者故
不失隱存下仙白日尸解
右出洞真八素眞經
太極真人遣帶散白粉服一刀圭當暴心痛
如刺三日欲飲飮計足一斛氣乃絶死既殮
失尸所在但餘衣在耳是爲白日解帶之仙
若知藥名者不復心痛但飮足一斛仍絶也
既絶已自悟所遺尸者在地也臨時自有玉
女玉童以青軿輿載共來之欲停者當心痛
三日節與飮耳其方亦可合亦可舉家用
　右出真迹經
太極金華真人以此經文刻於太微天帝紫
微宫玄琳玉殿東壁牖上其文曰
五氣異方津光合形有終而死有始而生萬
類反本千條歸㝠氣適浮煙血奔流清哀哉
兆身非眞不成何不竭以雲草玄清徊以卉
醴華英會以五光七白靈蔬和以白素飛龍
沐浴平旦正心向東凝精勵魂上帝五公再
拜朝靈鎭固五方長生天地出入流通各安
其位生華五藏
此文乃上清八會交龍大書非世之學者可
得悟了者也太素眞人顯别書字受而服之
求其釋注於太極帝君焉
雲草玄波者黑苣藤是也一名玄清卉醴華
英者蜜也五光七白靈蔬者薤菜也白素飛
龍者石英也
法當種薤菜使五月五日不掘㧞者唯就鋤
壅護治之耳經涉五年中乃取任藥名爲五
光七白靈蔬擇取薤白精肥者十斤黑苣藤
五斗白蜜凝雪者五斗高山玄巖絶泉石孔
之清水三十六斛白石英精白無有礪𥔲者
五枚先好於磨石上礪䕶使正圓如雀卵之
之小小者好瑩治令如珠狀勿令有礪石之
餘迹先清齋一百六十日令齋日訖於元月
九日先築土起基高二尺作竈屋屋成作好
竈以竈口向西屋亦開西户也當得新鐵釜
安竈上是九月九日申酉之時向竈口跪東
向内五石子於釜中於是乃先投一枚於釜
中祝曰
青帝公石三素元君太一司命玄母理魂固
骨塡肝守養肝神肝上生華使肝永全
次又投一枚於釜中咒曰
白帝公石太一所憩元父理精玄母填肺守
養肺神使無朽廢肺上生華千萬億歲
次又投一枚於釜中祝曰
赤帝公石帝君同音玄母理血桃康填心守
養心神使無灰沉心上生華一成玉林
次又投一枚於釜中咒曰
黑帝公石太一同筭玄母元父理液混變守
養腎神使無壤亂腎上生華常得上願
次又投一枚於釜中祝曰
黄帝公石老君同威太一帝君理魄鎭脾守
養脾神使無崩頽脾上生華白日晨飛
投石時皆各閉氣五息然後乃投石都畢起
向竈五再拜
又取薤白五斤好積覆於五石之上畢内蜜
灌薤上畢内苣藤五斗灌蜜上畢乃格度苣
藤入釜深淺高下處所也然後稍入清木使
不滿釜小許止木蓋游覆釜上九月十日平
旦發火當取直理之木熇燥好薪不用蠧蟲
及木皮之不淨薪火煮之纔令覺劣沸而已
勿使涌溢大沸當屢發視調其下火
當先視腴格處所若煮水煎竭輒當益水所
盡三十六斛水而止又水盡之後更加煎令
減先腴二寸格籌量以意斟酌視之都畢成
也寒之於釜中去下火灰密蓋其釜上五日
乃徐取五石平旦向五方各再拜畢跪以此
腴雜以東流水以次服之飮水及腴取令送
石子入口下喉中耳
服之時亦如初投石於釜中時一二按祝而
服之也畢又五再拜畢
若藥煎既成而視無復石者非有他也直五
精伏散隱靈化形故自流遯於雲腴之中无
所凝也但當日服五合以清酒飮送之神變
反質各自鎭養五藏矣自於五藏之内更生
成五石也
慎不可猛火火猛石精飛去滓濁壞爛雲腴
熬臭不可服御
又雲腴之味香甘異美彊血補精真生五藏
守氣凝液長養魂魄眞上藥也以好器盛之
密蓋其上即日服二合爲始日日以常若腴
蜜煎彊者亦可先出服石然後加腴更和煎
之取令凝如割肪也人亦有丸服之者日三
十丸大都丸不如腴服之佳也趣復任人所
便耳便則安於體體便則無不佳常能服此
腴者乃佳若先腴已盡當更合如前之法用
白石英五兩填釜底一兩輒一投祝說如法
但不復礪石使圓而重服之耳藥成出此石
沉東流水中不嘗燥竭之淵若不欲更合此
腴者亦无損於前五石也此腴名玄水玉液
一名飛龍雲腴一名鍊五石之華膏服之十
五年身有玉光内外洞徹長生天地役使鬼
神三年之後眼可夜書真人云此方愈於鍊
八石之餌金必勝於桂水雲母之玉漿也既
服此五石石入喉徑寳填五藏五藏常生華
一藏中輒有一石以守藏孔藏孔之上皆生
五色華也若其人或蹔死而適太陰權過三
官者肉既灰爛血沉脉散者而猶五藏自生
白骨如玉七魄營侍三魂守宅三元歡息大
神内閉太一録神司命秉節五老扶華帝君
寳質或三十年二十年或十年五年隨意而
出當生之時即更收血育肉生津結液復質
反胎成形濯質乃勝於昔未死之容也眞人
練身於太陰易貌於三官者此之謂也
太微天帝君詠曰
太陰練身形　勝服九轉丹　華容端且嚴
面色合靈光　五石會天眞　太一寳神關
上登太極闕受書爲仙人
南嶽真人赤松子曰昔有趙成子者學仙之
士也初受吾鎭生五藏上經乃按而爲之成
子後故欲還入太陰求改貌化形當是時自
故死亡於幽州上谷玄丘山中石室之下即
爲死尸白骨也後五六年忽有他人經山行
者見此尸在石室中肉朽骨在又見腹中五
藏自生又香而不爛如故以液血纏裏五色
之華瑩然於内紫胞結絡交纏於外彼人乃
歎曰昔聞五藏可養以至不朽者今見其人
矣此子將有道而不終乎因手披死尸五藏
之内藏中各見有一白石子在焉彼人又曰
使汝五藏不朽者必此五石也子已失道可
以相與因探取而仰吞石石皆以入喉也彼
人别去十餘年而成子之尸當生當生之時
彼人先服石子即日皆飛從口出如飛蟬之
狀逕還死尸之藏因此成子改形而起矣彼
人既見石飛心震意惕後日故入此山尋視
死尸所在彼人既到石室之前方見成子散
髮偃據洞嘯靈谷面有玉光髪色流澤於是
彼人惶震累息匍匐於巖岫之間林竹之側
成子問之曰子何人哉爾乃忽見成子前有
五老仙公披錦帶符手秉羽節頭建紫冠足
蹈空虛並切齒而言於成子曰昔盜吞先生
五藏之寳石者今此癩面人是也言畢彼人
面上即生惡瘡又噤而失言狼狽而歸比及
達家癩瘡已遍於一門而同時俱死族即滅
矣
夫得道之士而暫遊太陰者太一守尸三魂
營骨七魄衛肉胎靈録氣非不欲揜惡人之
心性閉凶愚之耳目也直欲觀靈驗於八方
示真威以流赫耳況加含五帝之神石靈公
之精英欲盜服以延壽竊以希長生不可冀
也豈可爲哉南嶽真人故復書而記之以祛
盜濫之凶心乎
　右出洞真太極帝君填生五藏上經




无上祕要卷之八十七














无上祕要卷之八十八兒九
　　　易形品
老子曰蛇得靈寳化爲神龍鳥得之變爲鳳
凰凡獸得之改爲麒麟凡夫得之號曰聖人
何謂聖人子有通聖眞文能常服之遊戲五
嶽逍遥于空改易五内變化形容一年易氣
二年易血三年易肉四年易筋五年易骸六
年易骨七年易髓八年易髮九年易形形體
盡易大道畢矣
　右出洞玄自然五稱經
太一神仙生五藏塡六胃養九竅和九關鍊
三魂曜二童保一身長生萬歲四塡丸方
太一禹餘粮四兩定六府塡五藏
真當歸一兩以和禹餘粮止節百病
薰陸香一兩以和當歸薰五藏内
人參一兩補六府津液助餘粮之勢
雞舌香一兩除胃中客熱止痰悶
　己上五種以餘粮爲主四物從之先内主
　擣百杵乃次内四物爲散
丹砂四兩攝魂魄塡三神理和氣
甘草一兩以和丹砂益肌膚去白髮
青木香一兩以助甘草去三蟲伏尸
乾地黄一兩和百髓滿腦血
降眞香一兩益目瞳薰下關
　己上五種以丹砂爲主四物從之先内主
　擣百杵乃次内皆令成散
茯苓四兩塡七竅補九虛和靈關
术一兩以和茯苓益神氣明目瞳
乾薑一兩以補术勢除痰熱開三關去寒冷
防風一兩補漯痺除穢津止飢渴
雲母粉一兩澤形體面生光補骨血
　已上五種以茯苓爲主四物從之先内主
　擣百杵乃次内皆成散
麥門冬四兩(去心)填神精養靈液固骨
乾棗膏一兩以助門冬凝血脉去心穢
附子一兩(熬之)益腦中氣塡藏内冷去痰
胡麻一兩(熬之)和喉口液填下關泄澤三神
龍骨一兩益六液養窮腸烏髮止白
　己上五種以麥門冬爲主四物從之先内
　主擣百杵乃次内之皆成散
凡四填神丸合二十種藥令精上其五物爲
一部皆各合成散先内禹餘粮部擣三千杵
次内丹砂部擣四千杵次内茯苓部擣五千
杵次内麥門冬部擣六千杵又内白蜜四升
又擣七千杵又内白蠟十二兩又擣八千杵
又更下蜜令可丸若剛者當下蜜柔者不須
又更下蜜但多下蜜亦更擣三萬杵藥成丸
如鷄子中黄亦可計黄以爲細丸而服之也
以正月九月上建日合之滿日起服之百日
中籌量服五丸當先一日不食後日平旦乃
服畢乃飲食如故千日之後二百日中服七
九二千日之後三百日中服二十九三千日
之後四百日中服三十九計此爲度填神守
中與天地相畢此藥萬年不敗若常服此藥
一切不復服餘雜食餌之輩也
合藥先禁戒七日永不復令房室無令雞犬
小兒婦人見之合藥時當燒香設一神席於
東面爲太一帝君太一君太一上元君之坐
也心常存呼祝之服藥時亦當心存之以向
月王此所謂四大以塡四神以治百病也令
人不修還視萬里之外白髪還黑齒落更生
面目悅澤皮理生光服之一年宿疾皆除二
年易鳥三年易氣四年易脉五年易□六年
易筋七年易骨八年易齒九年易形體十年
役使鬼神威御虎狼
　右出洞眞九眞中經
　　　長生品
天尊成就五方國土度一切人時還長樂舍
中諸是雜國五大無小傾國人來非可禁止
天尊爾時三目三夜閉天光明使光不照聚
柴高地二百丈許天尊坐於柴上以火自燒
火然光照四方郞明諸國男女遥見天尊坐
在火上无縁得往披陳其心天尊欲觀其心
因告來者欲得長壽當入火中就我受法真
有至心好慕大法者有七萬二千四百五十
人授身赴火皆至道前天尊即於火中授其
經法隨入隨授身並得度□形而去餘不入
者有三十萬人遥見入者身不得出皆云燒
死於是便退各還本土預是入火受度之人
皆先以至家其不入者皆在後至既還相見
方懷惋歎悔无復及受度之身皆得長壽
　右出洞玄靈書經
道言皆於始青天中碧落空歌大浮黎土受
元始度人无量上品元始天尊當說是經周
迴十過以召十方始當詣座天眞大神上聖
高尊妙行真人死鞅數衆垂空而來飛雲丹
霄緑輿瓊輪羽蓋垂蔭流精玉光五色鬱勃
洞焕太空七日七夜諸天日月星宿璇璣玉
衛一時停輪神風靜默山海藏雲天无浮翳
四炁朗清一國地土山川林木緬平一等无
復高下士皆作碧玉无有異色衆真侍座
元始天尊玄座空浮五色師子之上說經一
遍諸天大聖同時稱善是時一國男女聾病
耳皆開聰說經二遍盲者目明說經之遍瘖
者能言說經四遍跛痾積逮皆能起行說經
五遍久病痼疾一時復形說經六遍髮白反
黑齒落更生說經七遍老者反壯少者皆强
說經八遍婦人懷妊鳥獸含胎已生未生皆
得生成說經九遍地藏發泄金玉露形說經
十遍枯骨更生皆起成人是時一國是男是
女莫不傾心皆受䕶度咸得長生
　右出洞玄无量度人經
雲腴名玄水玉液一名飛龍雲腴一名鍊五
石之華膏服之十五年身有玉光内外洞徹
長生天地
　右出洞真填生五藏經
道人圖生蓋不謀名衣弊履穿不慕尊榮胸
中純白意無所傾志若流水居處市城積守
無爲乃能長生
　右出妙填經
治人事天莫若嗇夫唯嗇是謂早復早復謂
之重積德重積德則无不克无不克則莫知
其極莫知其極可以有國有國之母可以長
久是謂深根固蒂長生久視之道
　右出老子德經
紫微夫人說阿母言曰服日氣以平旦採月
華以夜半存之去面前九寸令光景照泥丸
下及五藏洞徹一形引氣入曰光色蔚明良
久乃畢常行得長生
　右出洞真太一帝君太丹隱書經
真人曰食日之精子必長生縁以上天謁元
君先常以月一日三日五日七日九日十五
日日出時至日中食先念心中有日日中有
玄蓋蓋下有小童正氣遍身中外九重思赤
氣滿頭從頂出上昇天繞日九重咒曰
日君元陽還歸絳宫與我合德俱養小童因
思日精來下入頂鼻孔中咽之三九滿心中
心中有三人左即太一父也右即玄元母也
中央即赤子小童也坐金牀玉榻執玉柈玉
杯中玉英神酒并天芝草見在食飲之仍不
飢渴而長生
食月之精可以長生縁之以上天常以十五
日夜半時向月再拜咒曰
月君子光還歸丹田與我合德俱養小童因
思月白氣黄精來下入鼻口中咽之三七而
止月精託腎根即得長生
食星之精上昇太清常以日出晡時日中夜
半上念北極太黃星咒曰
皇天上帝太上道君曾孫小兆某甲好仙道
願得長生因念星精來下在兩眉間流入鼻
口中咽之三五思氣滿心膽脾中有道母主
哺養赤子即不飢不渴即得長生
　右出洞玄五符經
太極真人曰立三百善功可得長存地仙若
一功不全則更從一始而都失前功常有其
念在於心膂者則是也子導人作善即爲善
功矣
　右出洞玄定志經
道言下士修身斷情忍色服御養神遠棄榮
麗棲憩幽林愛山樂水耽翫靜真淡泊守固
絶穀休粮長齋念道過中不餐端坐則與師
寳相對出入則與鳥獸爲群孤旅巖穴獨景
空山思不慕歸悲不悼形契闊林澗怡神擬
餐面有餓容心如懷丹艱苦備嬰玄有和顏
見試不恐心靜敬安如此之行上感虛皇九
滅九生志願不退執固殊堅尅得變化乘空
飛行遊宴五嶽
　右出洞玄法輪經
大劫度厄寳命長存元始九玄之精經大陽
九之會洪水滔天當青書白絹佩之頭上浮
翔清波之上灾不能傷保身長命久佩神仙
小劫度厄寳命長存符九天太真符經小陽
九之周水火交橫萬灾並興當以朱書白絹
佩之左肘入淵不沉入火不然萬害不能干
保身長命與天同壽久佩神仙
　右出洞真青腰紫書
天皇地皇人皇大字皆有清虛妙法洞玄寳
文自无金名在方諸青宫不得知聞有其文
者成地仙
右出洞真四極明科
　　　天仙品
右中真下元紫元大仙洞氣陽靈之文此則
大仙洞氣陽生之精化生玉文以輔上清帝
真變化八方之氣通神招真保命長存服之
八年則紫元臺玉童九人給兆通靈召八景
神官雲輿羽蓋給兆飛行
右上真下元陽靈真文變化靈符此則洞陽
演靈之精化生玉文以轉上眞帝尊變化八
方之氣通神招真保命長存服之八年則太
陽玉童九人給兆通靈召八景神官命雲輿
羽蓋給兆飛行
右中真中元洞陽大靈真文變化靈符此則
大靈陽生之精化生玉文以輪上真帝尊變
化八方之氣通神招真保命長存服之八年
則南極玉童九人給兆通靈召八景神宫命
雲輿羽蓋給兆飛行
右中眞中元洞陰太玄變化靈符此則北户
陰極之精化生玉文以輔中元中真八景神
宫上通天氣下衛學眞者招靈致真千乘萬
騎之官服之八年則玄宫玉女八人降形致
九天鳳衣命真之䇿以召八景之輿載兆飛
騰
　右出洞真變化七十四方經
天尊言若善男子善女人能發自然道意來
入法門受我十戒行十二可從則爲大道清
信弟子清信弟子皆與勇猛飛天齊功飛天
未得道者也是道十轉弟子飛行空虛爲諸
天策駕清信弟子見在世上可得免於憂惱
度於衆苦身入光明形内澄正招鬼使神制
伏魔精十轉即得上爲飛天若在一轉而行
精進心不懈退作諸功德長齋苦行晨夕不
倦即飛天齊功
天尊言其六戒者皆以六通智慧能施其德
行合自然福慶恒居其身禍害恒遠其門翫
好不絶世世因縁一轉受報飛天齊功超輪
九轉位及大道十轉弟子名書諸天七祖同
昇上生天堂
天尊言其十善勸戒自非大道十轉弟子莫
能行之者與飛天齊功心與六通智慧叅同
洞虛无也身後皆得飛行雲中衆聖䇿駕遊
行十方
　右出洞玄大戒經
明真科曰脩奉智慧上品十誡積諸善功供
養法師燒香然燈佐天光明照耀十方施惠
布德念度衆生死昇東華受號飛天位比太
上十轉弟子爲衆聖䇿駕遊行雲中又云敬
信奉十戒燒香恒明燈功滿十轉報位得及
飛天
　右出洞真明眞經
　　　昇月庭品
夫欲採月黄華之道當以月臨東井之日清
旦取井華之水一瓫露於中庭夜半書陽精
玉胎練仙之符置於水中東向叩齒二十四
通臨水咒曰
黄氣陰華陽精洞鮮沐浴九魂冠帶金晨圓
明啓告玉胎練仙華光交焕流芳陶津九陽
齊化玄霞散煙元景迴靈曲映我身飛昇上
宫洞覩瓊軒畢取水一斗向月服之便握固
存月中五色流精皆來冠接一身五色之中
又有月光黄氣大如目瞳累重數十在月精
五色之内並從口中而入洞匝五藏使向月
吞精五十咽咽液十過又叩齒十通微咒曰
黄氣流精三合凝光玄暉反正冠帶八芒練
魂東井受明飛皇金華散靈五君流芳夫人
降醴潤灑十方洪芝下注六府溢充金精九
化易景反容乘虛落煙遊宴太空上造月庭
與眞齊雙變化八道出有入无三晨洞暉永
保无窮畢以餘水洗浴訖還室東向服陽精
玉胎練仙符又叩齒十二通微咒曰
藏天色光黄氣鬱散結精凝暉八芒明焕瑩
飭華黄石景陶灌玉芝盈溢潤充大漢普天
受練啓明晨旦駕景登空得騰帝館長離下
世超度八難與日齊暉與月同幹畢咽氣五
十過止此服月華之道元始妙法行之一年
面生玉澤七年靈降身發金光九年飛行上
造月鄕
陰精飛景玉符太歲之日黄書竹膜之上向
太歲服之三年流光下映徹照六府五藏通
明面有玉光九年飛行上造月庭
三素飛精招仙上符秋分日黃晝竹膜上清
旦西向服之三年五嶽仙官來到上真形見
中士淹藹若見若亡下士夢睡與仙共言九
年得仙官雲軿來迎上造日庭
黄華石景内化靈符以本命之日青書竹膜
之上向本命服之三年頂生金光玄照一里
九年與月夫人共言飛行太空上造月庭
　右出洞真八素眞經
日魂練精陰符以冬至日夜半黑書青紙上
投水中沐浴一身血精並被練化致日精於
紫景降飛華於八騫練五府於玉池運兆身
於廣寒又黑書青繒佩身八年身發金光項
有圓明真人下降授兆眞文飛行太虛上昇
廣寒之宫
　右出洞真黄氣陽精經
　　　昇日門品
右飛華日景玉胎靈符以本命之日朱書竹
膜之上向本命服之三年流精紫光洞照身
形面生金容九年飛行太虛上造日門
陽精飛景玉符太歲之日朱書竹膜上向太
歲服之三年胃管通明真暉充溢填靈玉户
面生日光七年飛行上造日門
　右出洞真八素真經
八鍊金治化仙真符以立春之日黃書青紙
投水中沐浴則通身鍊化招日月之玄暉降
真人於玉庭并黄書青繒佩身八年與真人
交言降致雲輿飛昇金門之上
八鍊丹胎玉符以立夏之日正中丹書黄紙
上投水中沐浴則内外鍊化招仙根於陽精
致黄氣於黄華迴日月以玄映感真人於玉
宇又丹書黄繒佩身八年真人下降授兆真
文飛行空玄上昇洞陽之宫
龍景九鍊之符以立秋之日晡時青書白紙
上投水中沐浴則骨髓鍊變招玄暉於紫景
致陽精於飛根納黄氣於水母降真人於紫
軒又青書白繒佩身八年頭有日圓之明飛
行太虛上昇廣靈之堂
求仙之道當以夏至之日夜半入室南向眠
坐任意閉目内思月中丹光夫人姓(某)諱(某)
形長八寸八分頭作頽雲之髻著丹錦飛裙
口銜月光下入兆身心絳宫之中須臾月光
散爲黄氣帀降一形夫人在月中央採空青
之華散拂黄氣之中口吐陽精赤氣以灌兆
形從内帀外黄赤二氣更相纏繞洞映一身
夫人以紫書丹字六音授於兆身便引黄氣
二十四咽引陽精十二咽止叩齒二十四通
仰咒曰
流火萬頃洞陽之精陽安之館三華玉城金
仙内映八素四明九曜降氣元上高靈夫人
潄香散華玉清丹書紫字結音空青蘭池玉
潤流灑八㝠朱光流翳普天鮮榮迴晨曲曜
映監我形形與朱日同死同生乘空駕虛驂
御飛軿玉女弼位金童輔靈翠羽輕蓋上造
帝庭畢咽氣二十四過咽液十二過止便服
紫書丹字行此道八年夫人授兆丹書真文
日中玉璫令兆飛昇上造洞陽之宫
　右出洞真黄氣陽精經



无上祕要卷之八十八
　　　　　　　　卷八十九至九十原缺









无上祕要卷之九十一孔一
　　　昇太極宫品
太極鍊變定真靈生符舊文出太上變化空
洞第一玉景篇中藏之太極大宫
諸行道求仙思神存真謝罪解過上希神明
感會之恩當以立春之日青筆書文東向服
之一枚宿愆並散則太極記名玉簡修行八
年勿失一節太極給玉童八人存思感會天
真下降得見神形致八景之輿飛昇太極宫
　右出洞真八道玉景隱符
上真中元六甲陽生變化靈符此則上甲陽
靈之精化生玉文以輔上真高晨變化八方
之氣通神招真保命長存服之八年則太極
上宫玉童九人給兆通靈召八景雲輿迎兆
飛行上造太極朱宫上真變化下元化生八
景神宫以輔學者之身有知上真寳名宫府
鄕居服御靈符以招八景之氣以降上真之
形下映兆之身招靈致氣役御千乘萬騎之
官服符修行八年則高上感悅真靈降見致
八景神官飛雲羽蓋運兆昇清變化八方上
造太極宫此九天靈文授宿有金簡玉名於
太極之人得見其篇目生死獲仙輕洩至諱
罰以九天刺姦身將充濛山之役也
　右出洞真變化七十四方經
道言夫輪轉福慶不滅不生而好學宗奉師
寳與道結縁世世不絶皆由先身積行所致
如此法輪上士懃尚廣開法門先人後身救
度國王損口拯乏棵形衣寒仁及鳥獸惠逮
有生恭師奉法恒如對神長齋苦思精研洞
玄吐納氣液心灰意懃割棄色累萬想都泯
情和氣柔人神並懽如此之行一滅一生志
不退轉尅成上仙三師備足身登太極位加
仙卿无量妙通思念轉神偈頌
妙通轉我神　弘普無量功　道成天地劫
轉化發九重　滅度更生死　縁對各有宗
熟悟去來辛　形魂無始終　積慶籍福基
身㧞五難峰　脫離三惡道　蕭蕭入閑堂
念度無邊境　思定感神通　法輪三度揚
輔成高仙公　迴我大椿步　飄昇太極宫
太上玄一真人告仙公曰吾受太上命使授
子勸戒妙經演法說教事妙極此其文秘於
太上紫微宫中自非仙公之任其文弗可見
乎今說其戒以成子仙子宜寳録勤行道成
當更迎子於太極宫也仙公稽首受戒而辭
去也
　右出洞元真一勸戒法輪妙經
　　　昇太微宫品
太上曰真人所以貴一爲真一者一而己矣
一之所契太無感化一之變適天地冥合是
以上一爲身之天帝中一爲絳宫之丹皇下
一爲黄庭之元王而三一之真並監統身中
二十四氣氣以受生生立一身上應太微二
十四真真氣徊和品物成形神氣渾分紫房
杳㝠夫氣者結虛煙而成神也神者託三一
以自生也變化者三一之所造得化者皆由
神以自隱混黄相成得玄之極三一元君各
有真氣真氣結成自爲千乘萬騎雲車羽蓋
常以内入紫宫以登玉清列係元圖化胞保
胎三一養身得爲真人飛行九霄受事高上
所以一之所濟者乃生乎天地也非但蝖飛
蠕動小事而已子若能守之彌固則精應感
暢精應感暢則三元可見三元可見則白氣
鬱變白氣鬱變混分自生即千乘萬騎忽焉
至矣羽蓋可御雲軿可乘爾乃白日昇天上
造太微太微天中有二十四氣混黃雜聚結
氣變化有時忽爾而分恍然生也化氣中生
有二十四真人結虛生成不由胞胎皆三一
帝皇之氣所以致分道變化託玄立景矣即
能守身中三一則太微天中三元帝皇之真
君而降見於外亦與子面言也
身中復有二十四真人亦體中玄氣精靈所
結而造致分化而造萬也若雲軿既至合氣
晨景以登太微太微二十四真人俱與身中
神明合宴於混黄之中共景分於紫房之内
託形氣於千塗迴者艾以反嬰改死籍於北
酆受長存乎帝鄉出入玉清寢止太微
若單得受一道者則三元不備但注心於一
亦可長生不死得入泰清而已不得遊景太
微之天北登上清之宫
　右出洞眞大丹隱書經
太微靈都幽昇符舊文出太上變化空洞第
六玉景篇中藏之太微觀
諸行道求仙思神存真謝罪解過上希大帝
大聖尊神原赦宿罪之恩當以秋分之日白
筆書文西北向服之六枚則衆神削除罪名
注筭玉簡司命度生保命神仙修行八年勿
失一節太帝給玉女十二人通真致靈神人
下降所願皆成致六景之輿飛昇上清太微
宫
　右出洞真八道玉景隱符
始生上真下元陰陽變化二符青書上符白
書下符以立春日先服下符後服上符秋分
日先服上符後服下符臨服符時叩齒十二
通微祝曰
二精上靈通神致真招景八氣下降我身千
乘萬騎呼噏成煙玉景徘徊三宫布神内外
齊合飛淩九天變化帝晨朝謁玉尊畢仰嚥
八氣止行之八年上真曲映八景見形萬騎
神官將兆飛行上入太微之宫
　右出洞真變化七十四方經
上真中元陰極變化靈符此則太甲洞陰極
之精以輔上元中真八景神官上通天真下
降人身招靈致氣千乘萬騎之官服之八年
則靈飛玉女八人降形使令致靈丹芝英變
化之術召八景之輿昇兆飛行上登太微之
宫
始生上真中元陰陽變化二符青書上符白
書下符以立春日先服下符後服上符秋分
日先服上符後服下符臨服符時叩齒十二
通微咒曰
上甲真父真母合靈二氣交灌六元化生八
景洞神變化上清迴眞曲降來鑒我形使我
得乘八景之輿飛昇太極雲庭畢仰嚥氣八
過止行之八年將感八景神官降見運爾上
昇太微之宫
右出洞真青要紫書金根上經
學者當明中真寳名宫府鄕居服御靈符以
招八景之氣上降中眞之形下映兆房招靈
致仙役御千乘萬騎之官服符修行八年則
高上感悅三部八景神官降見兆身致八景
雲輿運兆昇清變化八方上昇紫微宫方諸
東華也其文法授有宿名東華金簡玉字之
人自無此挺不得叅聞見其篇目皆九祖昇
仙輕洩漏慢身充風刀之考九天刺姦罰爾
年命也
中真變化下元化生八景神官以輔學者之
身學者宜知中眞寳名宫府鄕居服御靈符
者以招八景之氣以降上眞之形下映兆身
招靈致氣役御千乘萬騎之官服符修行八
年則高上感悅眞靈下降致八景神官飛雲
玉輿迎兆上昇紫微之宫其道高妙不行下
世得者生死獲生輕洩靈文罰以風刀之考
充役河源也
中元散二十四氣化生三氣八景洞眞二十
四神官下治學者之身中元官中赤混氣變
化憑虛而生也皆有千乘萬騎镇衛身形若
存天真於心自招靈顔於寂房則三八部神
不移年而見形玉童玉女立可使令八年之
中千乘萬騎克致八景玉輿運兆上昇紫微
之宫也凡修九真八道而無此文亦當絶思
於玄尚無煩徒損口目之功也故二十四神
在人身中上招二十四真中安二十四宫下
通二十四氣一神不鎭則萬神不安宫宅空
廢赤子飛揚邪魔來入萬病並生學不知此
仙焉可蒙千乘萬騎焉可得致八景之輿焉
可得乘乎
上真下元陰生變化靈符此則北方玄陰之
精化生靈文以輔上元下眞八景神官上通
天氣下輔學者身招眞致靈千乘萬騎之官
服之八年則太玄玉女八人降形使令致九
天真書玉嶽神圖召八景玉輿飛行上清其
文秘太微上觀依玄科四萬劫一出
　右出洞真變化七十四方經
　　通靈决精八史圖
　　上部第三真氣
三景吐靈華晃朗八門開中有智慧神被服
飛天衣八史通靈氣玉符洞精微寳雲映玉
字巨獸振天威焕爛八會宫紛紛靈人飛精
思招真氣五符生光輝八景策玉輿登空入
紫微
　右出洞元靈寳二十四生圖經



无上祕要卷之九十一















无上祕要卷之九十二孔二
　　　昇上清品上
夫欲騰身九清宴景南軒迴玉珮於明堂引
金璫於泥丸降魂真於晨燈招飛景於帝君
凡行此道以暮卧兩手撫心閉目内思存玉
珮青陽之氣光色沌沌如日月之圓虛映兆
身洞達魂精帝君姓開元諱𨴠明形長九寸
頭建紫冠披珠繡華帔飛錦青裙帶月銜日
乘御青烏在青光之中下降兆身安鎭泥丸
兆當叩齒九通嚥液二十九過陰咒曰
玄元太虛九天魂精晨燈朗映結氣沌清號
曰玉珮洞曜太明帶月銜日建符執鈴華光
流焕普天鬱㝠乘青控翮丹轅紫軿先宴三
元迴降我玄鎭在泥丸下流黃庭檢魂制魄
萬神安寧五藏結絡九穴華榮八景騰飛昇
入玉清畢以手按額髮際九過拭目二七過
嚥氣三過止便卧如此則魂安魄寧萬神鎭
宫内固靈氣外塞邪源八景變化鍊真變仙
九年尅能洞覩幽窮逆究未然坐在立亡與
神返顔一十八年道成降真飛行上清
　右出洞真玉珮金璫太極金書上經
紫書丹字月魂隱音皆書月中西境騫樹之
林結自然之書也
皇上諸天人皆以春分之日採紫書丹字而
服之得服此六字則炎光映兆之身月中玉
珮七寳可得而明當以春分之日晡時白書
黄紙上服之叩齒十二通微咒曰
太暉曜中天明霞焕金房玉字羅慶雲丹書
結成叢飛歌散朱林窈窕太漠中靈音自然
唱微辭八素宫諸天嗽金香流津灌我容靈
同天人德皇上降紫童運我淩九虛上造朱
月宫畢嚥氣二十四過止又丹書紫上佩頭
三年則生自然紫光映兆之形飛行上清
求仙之道當以春分之日晡時入室西向眠
坐任意閉眼内思月中青光夫人姓諱形長
九寸頭作頽雲之髻著錦雲飛羽之裙口銜
日光下入兆身兩目之上須臾月光散爲黃
氣流布一形夫人在月中央採騫林之華散
拂黄氣之中口吐陽精赤氣以灌注兆形從
内帀外黄赤二氣更相纏繞洞映一身夫人
以紫書丹字六音授於兆身便引黄氣二十
四嚥引陽精十六嚥止叩齒二十四通仰咒
曰
金治八鍊丹池浩淵玉膏滂沱流灑八騫黄
氣鬱昇陽精結煙採華蘭庭飛裙詵詵夫人
嗽香皇上灌津柔景時融閏帀諸天丹暉八
朗光明洞鮮迴曜曲映下降我身得與月魂
長保靈年乘空駕浮之造無間止嚥氣二十
四過嚥液十六過止便服紫書丹字行此道
八年夫人授兆身丹字真音月中飛華以拂
兆身也面有金容飛行上清
　右出洞真黄氣陽精經
高聖帝君曰欲記名玄簡騰身上清之法當
以三月三日上合之時沐浴清齋食時入室
燒香北向九拜朝禮玉天畢北向叩齒十二
通思齋堂之内有紫氣之雲虛生鬱勃冠帀
一室存五老仙伯在紫雲之中披飛青羽帔
冠通天玉冠手執青文之籙司領仙玉郞著
雲錦之袍冠七寳玉冠手執白銀之簡思見
二眞爲我記名於白簡之上結録於青文之
編以我簡録付監真使者定録於左仙上疏
九天帝王七聖凡下簡録定名五老仙伯領
仙玉郞化入我身洞房之中微咒曰
天元慶吉上合六陳九帝命靈七聖敷真空
玄記録東華結篇名勒帝簡永保上仙音韻
相和我體自然紫胞玉秀瓊琅内鮮面彩金
暉骨化如銀奇毛異色上下纏綿玄降九霄
迴天紫軒六領五龍飛昇帝庭三元合慶得
如所言畢又七拜禮七聖嚥七氣止行之七
年真人見形自注簡録降致三元乘空步虛
昇行上清
高聖帝君曰欲書名太極白簡青文飛行太
極之宫者當以三月三日青書白簡青文十
音向辰上服之叩齒十二通微咒曰
三合成契玄綱總辰五體法圖玄簡青文名
題太極位准上仙三元己布六氣敷陳金音
玉字我欲自然得乘飛景上造帝晨畢嚥氣
十過向辰四拜朝太極四真止行此九年太
極書名四真下降授兆眞文自解明音飛行
上清高聖帝君曰欲書名玄宫上元青金赤
書隱文飛行玄宫之上當以八月八日青書
青金赤書十音向西方而服之叩齒九通微
咒曰
天迴氣布四綱正方三五結絡九道成叢青
金赤書文耀太空玄圖垂音八達四通洞得
幽微朗覩無窮得朝三元進登紫房出入三
清長保華元畢嚥氣六過六拜朝玄宫上真
止行此九年則上元刻書青金赤書隱篇自
然解曉究幽窮微與神交通乘虛飛行上昇
上清
　右出洞真七聖元紀經
黃帝招靈致真攝魔之符朱書黃木版上令
廣九寸長一尺二寸置室中央修行誦經入
室百日與神人共言三年室生自然黄霞之
靈欲致天仙當書如法著符南面精思百日
真人降形仙人詣房授子神真人道兆欲攝
魔當書如法以著北面誦太空之章一篇則
北帝操兵天魔喪形萬精滅影内外肅清又
朱書黃繒九寸佩身八年帝遣徘徊之輦下
迎兆身上昇上清
　右出洞真致真攝魔之符經
始生中真下元陰陽變化二符朱書上并黑
書下并以立夏日先服下符後服上符冬至
日先服上符後服下符臨服符時叩齒十二
通微咒曰
紫元交泰二氣合靈太一變神洞元開生陰
陽導養營鍊光明上灌下溉六度吐精迴真
曲映來降我庭通幽徹視朗覩神形八景翼
仙使我道成變化玄應坐超三清長齊天地
萬劫不傾畢仰嚥八氣止行之八年上真八
景尅降兆身飛行上清
　右出洞真青要紫書金根上經
上真下元陰生靈符此則北上玄陰之精化
生靈文以輔上元下真八景神宫上通天氣
下降學者身招真致靈千乘萬騎之官服之
八年則太玄玉女降形使令致九天真書五
嶽神圖召八景玉輿飛行上清
　右出洞真變化七十四方經
梵摩迦夷天魂精秘音内諱玉珮正陽之符
則梵摩迦夷天正陽之氣主合玄谷宫上真
内神黃書白素佩身又書白紙本命八節日
服之内思玄谷宫上眞三年審定尅見真形
取一十八年得乘八景雲輿飛行上清
　右出洞真九真陽符
六月受鬱單無量天之氣當以其月九日旦
十九日正中二十九日夜半一月三日三時
香湯沐浴入室燒香西北九拜朝元父東南
三拜朝玄母還向月建平坐叩齒三十六通
閉眼思鬱單無量天王姓混諱霜□□衣九
色無縫自然斑文之裘頭戴耀精日圓冠乘
九驎瓊輪從玉仙二十四人下入兆身絳宫
之中存見赤色之雲氣鬱鬱冠帀兆形良久
口引雲氣九嚥微咒曰
九天之氣氣已滿充安置八景羅列三宫萬
神備位靈眞交通司命定録太一扶將三五
齊契運覩太陽三變九轉返我帝鄕金輿瓊
蓋夾引玉光來降我身安我金堂與我相保
與我同翔騰飛太玄上宴帝房畢嚥氣九過
止如此三年心生五華萬氣變化覩幽察冥
與神共言九年得乘八景飛行上清
　右出洞真九丹上化胎精中記
十月十一月四月八月朔日平旦向王再拜
以東流水服琅玕華丹一兩即頭主七色之
氣面有金華玉映閉氣則立致八玄之輿唾
地則化爲飛龍左嘯則神仙立朝右指則三
素合風千乘萬騎飛行上清
　右出洞真太微靈書紫文上經
中央大黄萬始玉符兆欲致黄帝玉司君當
以太歳本命之日向歲上赤書黄紙服之赤
書黄繒佩之九年玉司若削兆死過度兆生
宫遣黄霞飛軿下迎兆身上昇上清之宫
　右出洞真四極明科
四十五念功齊天地數法自然福覆無量轉
神入妙通微究玄同體道真思念既定則坐
降雲龍八景玉輿上昇上清
　右出洞元法輪經
玉清鬱悅那林昌玉臺天九暉太晨隱書金
玄内文
凡修神仙之道當以白書青版上置東方以
滅青帝大魔王官屬招致東方仙官行之九
年則青真上聖皇上丈人降形於兆身役使
仙官取自然靈藥又以白書青繒佩身行來
東方則致安大堂鄕納善之世界大魔王束
帶稽首禮迎仙官侍衛入東嶽則致青雲羽
蓋九年飛行上清
　右出洞真高上金元羽章玉清隱書經
六素飛精通靈玉符以立夏之日朱書竹膜
之上清旦東南向服之一年日中童子見行
三年與形神共言九年九空真人授兆真經
變化八方坐在立亡飛行上清
八素飛精玉符以立春之日青書竹膜之上
向東北正中服之二年九孔通明三年神華
内鮮九年與真合靈飛行上清
登飛木星之道歲星圓鏡木精玄朗東陽之
陔星中有九門門中出鋒芒鋒芒光垂九百
萬丈一門輒有一青帝凡九青帝並備門奉
衛於中央青皇真君星中央有始陽上真青
皇道君諱澄瀾字清凝夫人諱寳容字飛靈
治在木星之内鎭守九門運青光流鋒以照
上下之眞欲飛登之法常思見歲星當正心
視星以右手撫心而禮之左手掩兩目乃九
閉氣又叩齒二十七通嚥液九過使目閉於
手下心呼歲星中真皇之君夫人名諱字三
過畢曰願得與始陽青皇真君君夫人共乘
八景碧輿上登太上宫言畢乃開目於手下
向星微咒曰
天光交和精流東方仰望九門飛霞散鋒如
陽碧臺中有青皇青牙垂暉映照九方鬱粲
夫人字曰飛雲齊服雲錦龍帔虎裙腰帶鳳
符首巾華冠出無入虛遨遊太元前策青帝
後從千神來見迎接得爲飛真上登玉清高
上之房祝畢去手臨目對星服星之光二十
七吞存視星九芒使盡來入喉中也都畢又
叩齒三通常行之十四年木星中青皇太君
奏聞高上玉清宫刻太微蘂簡定名玉書位
爲上清真人
木星有九門門内有九青帝其一帝輒備一
門以奉承於中央青皇上真大君也青皇者
東方之上真始精之尊神也出入玉清與高
上爲友也其門内青帝或號青靈之公或號
青神或號青帝
飛登火星之道火星玄鏡丹精映觀南軒星
中有三門門中出三鋒芒鋒芒光垂三百萬
丈一門内輒有一赤帝凡三赤帝並備門奉
衛於南镇上皇真君星中央有丹火朱陽赤
皇上真道君諱維淳字散融夫人諱華瓶字
玄羅治在火星内镇守三門運赤光飛芒以
朗天下之眞人也欲飛登之法思見熒惑星
當正心視星左手撫而禮之右手掩口乃三
閉氣叩齒二十七通嚥液九過臨閉兩目心
呼熒惑真皇君夫人諱字三過畢曰願得與
丹火赤皇君君夫人共乘八景丹輿上登玉
清宫畢乃向星微咒曰
玄象流映丹光南冥仰望三門朱雲絳城中
有丹皇名曰維淳夫人内照是爲華瓶齊服
雲霜鳳華龍鈴腰帶虎書首巾飛青出元入
玄翔遨五城前導赤帝後從六丁來見招延
得眞之名上登虛玄金書玉清祝畢去手勿
復掩口故臨目視星服星之光二十七吞存
令星三芒盡來入喉中都畢又叩齒三通常
行之四年熒惑星中赤皇上眞道君奏聞三
元玄上宫刻玄圃瓊簡定名金書位爲上清
眞人
熒惑星有三門門内有三赤帝其一帝輒備
一門以奉屬於中央赤皇君也赤皇者南方
之上真丹宫之貴神出入玉清與三元上皇
爲友也其中有赤帝君者或號赤靈之公或
號曰赤神或號赤精或號赤帝並受事於中
央赤皇上真大君
飛登金星之道太白星圓鏡金精焕曜西辰
太白星中有七門門中出七鋒芒鋒芒光垂
七百萬丈一門内各有白帝凡有七白帝並
備門奉衛於西真上皇道君星中央有太素
少陽白皇上真道君諱寥凌字振尋夫人諱
飆英字靈恩治在金星之内鎭守七門運白
光飛精以映上元真人欲飛登之法思見太
白星當正心視星以右手撫心而左手掩兩
鼻孔乃七閉氣又叩齒二十七過嚥津九過
臨閉兩目心存太白眞皇君君夫人諱字三
通畢曰願得與太素少陽君君夫人共乘八
景素輦上登玉清宫畢又向星微祝曰
七氣艶飛光照西方仰望七門靈闕激鋒素
暉燭映德摽金宗中有少陽號曰白皇夫人
靈恩治在玉房齊服皓錦流鈴虎章首巾扶
晨腰珮金璫出空入虛遊步玉剛前導白帝
後從六庚來下見迎北登墉官名書上清得
爲真公祝畢去手勿復掩鼻故臨兩目視星
服星之光芒二十七吞存令七芒盡來入喉
中都畢又叩齒三通常行之十四年太白星
中少陽白眞人皇君奏聞太帝玉皇宫刻上
清金闕定名玉簡位爲上清左真公
太白星有七門門内有七白帝其一帝輒備
一門以奉屬於中央白皇道君也白皇者西
方之上真太素之尊皇出入玄清與皇初道
君爲友也其門白帝君或號曰白靈之公或
號白神或號白精或號白帝之君並受事於
中央白皇上真大君也
飛登水星之道辰星圓鏡水精洞映北冥辰
星中有五門門中出五鋒芒鋒芒光垂五百
萬丈一門各有一黑帝凡五黑帝並備門奉
衛於北真上皇星中央有太玄陰元黑皇道
君諱啓咺字精源夫人諱玄華字龍娥治在
水星之内鎭守五門之中運玄光流明之氣
以朗曜北元之庭當爲真人者欲飛登之法
思見水星正心視星以兩手撫心畢舉兩手
以掩兩耳乃五閉氣又叩齒二十七通嚥液
九過臨閉兩目心呼辰星真皇道君君夫人
名字三過畢曰願得與君君夫人共乘八景
蒼輿上登上清上元宫畢又向星微祝曰
五氣玄飛光流北方仰望五門蒼闕鬱繁激
芒達觀靈映景雲中有黑皇厥字精源龍娥
紛藹俱理玄關齊服蒼帔紫錦飛裙腰佩虎
符首巾蓮冠出淩九虛入響玉津前導黑帝
後從六壬來下見迎上登紫房名書太上得
爲玉眞祝畢去手勿復掩耳故臨目祝星光
芒二十七過存令五芒盡來入喉中都畢又
三叩齒常行之十四年辰星中太玄上星真
君奏聞高上宫刻琳房玉札定玉清紫文位
爲上清真公
辰星有五門門内有五黑帝其一帝輒備一
門以奉屬於中央玄皇君也玄皇者北方之
上真太玄之尊君出入上虛與紫精道君爲
友也其門内黑帝或號爲黑靈之公或號爲
黑神或號爲黑精或號爲黑帝君並受事於
中央太玄黑真上皇君
飛登土星之道镇星圓鏡土精鎭蔭黄道镇
星中有四門門中有四鋒芒鋒芒光垂四百
萬丈一門各有一黄帝凡四黄帝備門奉衛
於镇元黃上真君也星中央有黄中真皇道
君諱藏睦字眈延夫人諱空瑶字非賢治在
镇星之内镇鑒四門運黄裳流氣朗映中元
照盻學真者欲飛登之法思見镇星正心視
星以兩手撫心而禮之畢舉左手以掩洞房
上乃四閉氣又叩齒二十七過嚥液九過臨
閉兩目心呼镇星真君夫人諱字三過畢曰
願得與中央太皇道君君夫人共乘八景黄
輿上登上清宫畢又向星微祝曰
四氣徘徊合注中元仰望九極傍觀四門黄
臺紫房垂鋒散芒靈光鬱散天華落盆中有
黄皇厥字眈延夫人潜德是爲非賢理命和
氣導玄灌元齊服黄雲龍錦虎裙腰佩金符
首巾紫冠出淩玄虛展光金門前導黄帝六
已衛軒來下見迎上登天關金書太上琅簡
刻名飛行太空得爲玉卿祝畢去手勿復掩
洞房上故臨兩目視星服星之光二十七過
存令四芒盡來入喉中都畢又三叩齒常行
之十四年镇星中黄上真皇奏聞太上宫刻
署玉臺碧簡定九玄丹文位爲上清真公
鎭星中有四門門内有四黄帝其一帝輒備
一門以奉屬於中央黄真皇君也中央黄真
上皇者中極之高尊出入太微與皇初道君
爲友也其皇帝守門或號曰黄靈之公或號
黄神或號黄精或號黄帝君並受事於中黄
上真之君也一夕服五星令常周徧春服星
光以東方爲始夏服星光以南方爲始隨王
月以王星爲先星行不必在方面亦隨星所
存向隨行
天陰無星之時皆於寢室施行同存五方也
真人云在室内存星亦不異於見星也勿謂
不見星而當廢之也此太上之隱道登晨之
祕法也
吞服星光芒時當悉存星真上皇上皇夫人
乘光中來下入口嚥之臨目彷彿如有其形
也恒修太上隱法招存五星之上皇者五年
之内髣髴形見七年覩見與之同行十四年
五星一合來下共乘玄華之輿三素紫雲前
導五帝後從萬真五星携之共載白日登晨
上朝玉清受書爲上清真人
　右出洞真八素真經
東嶽青帝内思甲乙入木九赤班符東方青
帝君姓常諱精萌頭建九元通天冠衣青錦
帔碧錦飛裙佩太上九氣命靈之章帶翠羽
交靈之綬常以立春之日乘碧霞九龍雲輿
從青腰玉女十二人手把青林之華九色杖
旛遊行東嶽太山校定真人仙官録札時詣
東海水帝考筭學道功過罪目迴降佩符者
身學者服其符以招其神存其氣以降其真
求削水帝之簡上名玉札之篇當以立春之
日平旦沐浴清齋入室燒香服甲乙入木九
赤班符行之九年則能書符投山山降雲雨
儵欻奄冥書符投水水上蚑龍能入萬丈之
淵如行人中書符於木削之不滅其文轉明
帶符抱木身成山林東嶽衛以仙官十二人
行之十八年則能飛行上清
北嶽恒山君常以冬至之日列奏眞仙已得
道始學之人名録上言高上帝君録校玄名
區别功過修飛仙之道當以其日夜半沐浴
齋戒入室燒香北向思恒山君姓伏諱通萌
頭建五元寳晨玉冠衣黑錦飛裙披玄文明
光之裘帶交靈紫綬乘玄霞飛輪從北嶽仙
官十二人悉乘飛龜手把五色華旛西北而
迴上登無崖之上玉清之天徘徊空虛之内
黑雲之中當叩齒五通心言今日上吉八節
迴還道君曲盻來降我身領掌命録長保天
年畢思恒山君乘黑霞飛輪下降兆房黑氣
勃勃霞滿一室君在黑氣之中手執紫簡注
上我名於紫簡之房微咒曰
玄陰迴靈乘日御晨五氣總眞普統群仙案
景上宫徘徊雲陳曲降監映來我房軒書名
玄簡記上玉篇使我道明洞徹入眞制命五
靈封河召山降龍起雨導雲興煙飛霄輕輪
昇入帝晨畢仰嚥五氣正修之九年則恒山
君爲兆降致黑龍雲輿給以仙官玉人招北
方神真靈藥洞明北方未然之事吉凶之兆
行之十八年飛行上清
　右出洞真九赤斑玉帝内真經
青帝甲乙通靈玉符空青書絳繒佩身又以
甲乙日青書絳紙上束向服一枚三年甲乙
青腰玉女降見兆身通靈知東方萬里之事
致東嶽仙官送自然之厨九年青帝自降於
寢房迎以青霞飛輪上昇上清宫
赤帝丙丁通靈玉符朱書黄繒佩身又以丙
丁日朱書黄紙上南向服一枚三年丙丁赤
素玉女降見兆身通靈知南方萬里之事致
南嶽仙官送自然之厨九年赤帝自降於寢
房迎以絳霞飛輪上昇上清宫
白帝庚辛通靈玉符白書黑繒佩身又以庚
辛日白書黑紙上西向服一枚三年庚辛白
素玉女降見兆身通靈知西方萬里之事致
西嶽仙官送自然之厨九年白帝自降於寢
房迎以素霞飛輪上昇上清宫
黑帝壬癸通靈玉符黑書青繒佩身又以壬
癸日黑書青紙上北向服之一枚三年壬癸
玄素玉女降見兆身通靈知北方萬里之事
致北嶽仙官送自然之厨九年黑帝自降於
寢房迎以玄霞飛輪上昇上清宫
黄帝戊己通靈玉符黄書白繒佩身又以戊
己日黄書白紙上向太歲服一枚三年戊己
黄素玉女降見兆身通靈知中央萬里之事
致中央仙官送自然之厨九年黄帝自降於
寢房迎以黄霞飛輪上昇上清宫矣
　右出洞真素奏丹符靈文


无上祕要卷之九十二





無上祕要卷之九十三(九十四/同卷)孔三
　　　昇上清品下
夏三月九元上虛皇君則變形爲九日更相
累連光明流曜映照上清思之還返真形修
行上虛皇君之道常以冬至之日入室北向
拜朝虛皇君畢叩齒三通思虛皇君隨四時
形景在玉清七寳宫北元府恬水鄕上善里
中迴真下映入兆兩賢幽闕之中便咒曰
玄寂通微散精虛皇三元混合飛仙流光神
童溉灌玉女散芳元父交慶福祚我當八景
輔翼五老降房得覩上靈接顔仙王永享罔
極仰飛太空輕羽飛行昇入上宫畢仰嚥十
氣止此玄寂上道秘於太上六合紫房依科
萬劫一出玄授上仙之人得者神仙行上清
也
玄寂九元無上虛皇君元飛皇之氣諱字形
長五千萬丈
冬三月頭建飛天紫冠衣五色斑衣虎裘佩
流金之鈴帶交靈素綬立玄龜之上在玄雲
之中光明焕焕朗照上清思之還長五寸五
分
春三月九元上虛皇君則變形爲老人頭建
黄巾身衣玄羽之衣手執金戟足立紫雲之
上思之還反真形
秋三月九元上虛皇君則變形爲黄黑二色
之光光明奕奕照明北方此則反玄寂之氣
更受鍊元飛皇之精思之還反真形
　右出洞真元始變化上經
春分之日月宿金門之上金門之上則有通
靈之門也以其時月於金精冶鍊之池受鍊
於石景水母瑩飭於華光當此之日灌陽精
於金門納黄氣於玉泉皇上真人諸天人皆
以其日採騫樹之華以拂日月之光月以黄
氣灌天人之容故春分之日萬氣並温神景
偕和黄氣陽精降接之時也
求仙之道當以春分之日哺時入室西向眠
座任意閉眼内思月中青光夫人姓諱形長
九寸頭作頽雲之髻著青錦飛雲之裙口銜
月光下入兆身兩目之上須臾月光散爲黄
氣流布一形夫人在月中央採騫林之華散
拂黃氣之中口吐陽精赤氣以灌注於兆形
從内帀外黄赤二氣更相纏繞洞映一身夫
人以紫書丹字六音授於兆身便引黄氣二
十四嚥引陽精十六嚥止叩齒二十四通仰
咒曰
金冶八鍊丹池浩淵玉膏滂沱流灑八騫黃
氣鬱昇陽精結烟採華蘭庭飛裙詵詵夫人
漱香皇上灌津柔景時融閏帀諸天丹暉八
朗光眀洞鮮迴曜曲映下降我身得與月魄
長保靈年乘空駕浮之造無間止嚥氣二十
四過嚥液十六過止便服紫書丹字行此道
八年夫人授兆丹字真音月中飛華以拂兆
身也面有金容飛行上清
右紫書丹字月魄隱音題月東境騫林之樹
樹葉結自然之書也得服此字壽萬年施日
月之道乃有數十法至於此音秘不行也輕
洩身見世負風刀之考七祖充無極鬼責三
塗五苦萬劫不原當以秋分日平旦東向丹
筆書紫紙上服之叩齒十二通微咒曰
玄暉明白紫氣艶光鬱飈乘日四六相通外
拂朱華内結八芒紫道流焕我身逸充得乘
景輿上造帝堂畢嚥氣二十四過止又丹書
生紫上佩頭三年頂生紫光三尺得給玉女
六人口受靈音妄洩之人死没鬼官百年有
金名玉字之人得傳一人秘則神仙飛行上
清
凡學道之士服日月之道當以立夏之日正
中取真珠八分又丹書八鍊丹胎玉符黄紙
上投於清水之中向南沐浴臨盆叩齒二十
四通微咒如立春之文畢引氣八嚥止還室
内燒香以鍊丹和紫粉囊諸粉以粉身摩兩
手令熱拭面及通身首南而卧叩齒九通暝
目握固思日光紫氣累重下灌己身思己在
日景之内日景迴己身上昇洞陽之宫在空
青之林流火之庭思南極洞陽真人諱融珠
形長八寸衣絳章單衣頭戴日精通陽之冠
口吐赤氣勃勃如火之炎以燒己身須臾啜
取青林之華以與己身己食華味甘覺體帀
熱嚥氣八十過止微咒曰
日景耀羅綺合玄阿流火洋洋萬津揚波空
林鬱青金翅婆娑八鍊朱母芳芝恬和金闕
四張皇人之家靈暉吐精仰啜飛華左鬱玄
上右策命魔身登高臺遊盻緑那八景翼霄
紫瓊丹霞氣同玉真命齊靈柯長宴九玄路
無傾嵯畢便服八鍊丹胎玉符嚥氣八十過
嚥液三十六過止
行此之道暮卧又當以立夏之日始至立秋
以兩手摩心上左右各八十過思日在心中
月在心下日月二光映照丙身叩齒十二通
咒曰
朝遊青林夕宿高臺流火萬丈受鍊玉胎魂
寧魄悅萬神熈熈極日永月三光齊期畢便
卧行此八年則身入火不然面有朱容得與
融珠面共語言降致丹霞飛行上清
　右出洞真黄氣陽精王道順行經
上無二十四氣結成二十四宫府鄕里名號
置二十四帝尊處於玉清之上無崖之巔空
洞之内太虛之中帝君憑虛而生感靈和而
爲人宫府皆結玉氣而成號以輔上元上真
光明洞曜虛映上清二十四帝以立春秋分
之日服御始生之氣鍊真變神下降學者真
人之身是其日當清齊沐浴燒香入室先思
青氣從兆右目中出白氣從兆左目中出二
氣混合蓊鬱相覆滿於一室思己身在二氣
之中見神真形每令分明審定光色便行服
御咒說之辭也極思寂注勿異念也所以專
則致感精則致妙故能迴紫軿以扇空駕飆
輪以上昇也自無太極金名玉字不得知聞
見其篇目皆玄挺應會尅成上仙秘則靈降
洩則禍嬰上元散二十四氣化生三部八景
二十四元洞神宫下治學者之身上元中宫
中亦混氣變化憑虛而生也皆有千乘萬騎
鎭衛身形若存天眞於寂室精思神顏於靈
宇則三八部神安鎭宫府不移年而神見玉
童玉女立可役使八年之中千乘萬騎必共
致八景玉輿戴兆身飛登上清之宫也
太素三元君乃一眞之女子則三素元君之
母也太素元君虛結空胎憑華而生誕於高
上上清寳素九玄玉皇天中厥諱正薈條字
雲淳嬰頭建寳琅扶晨羽冠服紫氣浮雲錦
帔著九色龍錦羽裙腰帶流金火鈴虎符龍
書坐於太空之中膝下常有丹緑青三素之
雲雲氣冠覆元君之身夫欲行飛仙之道佩
三元玉檢之文當以夜半時於密室之中北
向暝目叩齒三通存思太素三元君服色諱
字乘丹緑青三素飈輪從玉皇天中來下降
室内便心拜於元君微咒曰
三氣元精九天上靈晨暉朗曜玉華洞明三
素飛飈丹轅緑軿八風揚輪流映霄庭招真
致仙下降我形上願利亨單向皆成金顔華
容内府鮮明八景扶輿骨飛肉輕上昇丹臺
朝謁玉清畢嚥氣二十四通止開目便諷玉
清上宫瓊瑶蕭條之唱以和於形魂之氣欣
於太素之高真唱曰
太元連玉清　三曜洞高明　八景迴晨風
散雲藹飛靈　圓輪擲空洞　金映冠天精
玉華結五老　紫煙運霄軿　乘氣蕩玄房
委順拔所經　金姿曜九霞　玉質躍寒庭
幽童迴駭盻　老艾還反嬰　帝一固泥丸
九眞保黄寧　視盻萬劫外　齊此九天傾
畢心拜嚥唾三過都止也
上眞元父結九天玉精之氣化生道一内神
遂無爲道極之宫下真玄母結九陰玉靈之
氣化生陰極内神真元中靈之宫二氣上治
九天極洞之宫下治人身金門陰陽之房元
父玄母常以立春春分之日受交虛映之氣
散精灌靈合會天元中鍊玉仙下變形真當
此之日普天内新爲學之本當以其日沐浴
清齋入室燒香存思二真形象諱字衣服宫
府鄕里服御陰陽二真靈符固神宫於幽府
定保録於元圖陽離北朔之鄕陰會金雲之
州交二氣以變鍊合陰陽以相扶則元始勒
命於南極三真書簡於東華宛轉反香之烟
遊觀紫霄之崖滅死結於元胞輔上真於幽
都八景䇿轡三元迅虛飛行上清變化太無
則七十四方與形合廬也
上清變化七十四方上真始號上元上真高
明元玄靈之氣結玉清瓊上宫丹明府三素
鄕元正里號曰上三天玉童諱字頭建三華
寳曜洞天玉冠衣青黄七變錦袍帶朱精禁
天之章佩七曜流金火鈴治玉精瓊上宫下
散元九道之氣化生洞仙中元五陽洞耀洞
極虛上高皇之宫下治真人之身中黄長命
宫中三天玉童常以立春秋分之日服御元
玄虛之氣以鍊眞變神散元九道之氣以灌
學真之身修飛仙之道常以其日平旦哺時
夜半入室東向服上真上元靈符叩齒三通
閉眼思三天玉童諱字服色乘玄虛之氣下
降己身與九道之氣混合同一宫便引氣三
嚥密咒曰
浩浩玄虛金室瓊廬三靈啓運六元散敷流
真下降授我玄符光映八圓道明恢扶金札
玉字紫文丹書勒位九天靈真同疇降致緑
軿飛雲龍輿飛行上清昇入玄虛長保劫年
福慶有餘畢仰嚥三氣止
　右出洞真七十四方變化上經
檢仙真書一名太眞陰陽靈録三元章乃三
天九靈上微隱文天地有大劫之數經八千
劫其文則一見三元玄臺直符三百人玉女
九十一人佩者一形之神皆受號自然玉仙
也無此文則形神不變垢魂彷徨彷徨不定
則神與邪交則有灰落之期形神不變則不
得召仙官命上真及誦萬徧玉章也萬徧玉
章皆九天太真萬神之隱名誦之則九天駭
聽萬仙東帶身無檢仙之文而輕命仙官揺
動九天仙不爲降天不爲納音魂飛魄散神
驚氣奔宫宅振潰赤子擾喪天魔生禍身則
灰亡學有此文則不修自仙太平期至奉迎
聖君於上清宫自無玄圖帝簡刻書丹文不
得妄告寳篇輕洩七祖充責長閉鬼官己身
亡命不得入仙也
上清玉景丹靈洞天上元君三元玉檢文以
授上清真人佩遊諸天檢御太空攝領群真
得佩此文位同靈仙諸天敬䕶五帝司迎九
年得三元君奉詣上清宫
受此文齋九日青筆書九尺黄繒上祭之於
本命之嶽然後佩身九年未昇當又祭投書
於青煙之霄則得上清玉景宫給以五色雲
車奉迎受者身清虛元年歲在庚寅九月九
日上甲直晨元始天王清齋上清宫告盟無
上無巔無色無影無形無名無祖無宗無極
洞清九玄自然無數劫道授三元玉檢文檢
三天玉童使付後學有玄名應爲上清真人
者定名於丹臺金藏玉䇿紫文瓊札奉迎聖
君飛行上清宫
太素三元君處於高上上清之宫廣靈之堂
晨燈映乎玉真明光焕乎丹房三華吐曜於
自然神暉洞朗於九玄慶雲翳乎玉臺飛煙
鬱於紫軒明玄圖於上館理五符於胎尊布
三元於太素主生籍於玉門蕭條高軒獨翫
妙淵出遊霄觀則日月傾曜列燭拔根八風
迴波飈蕩幽源瓊暉映朗高霄舞晨絳霞鬱
敷黄雲七纏五老啓途太帝扶輪西皇秉節
東華揚旛九天爲之巔徊大無爲之起煙幽
氣隱藹八景拂塵顧盻羅於無上俯仰周乎
百圓可謂至真之高邈妙化之難量也
　右出洞真玉檢經
此流霞開明内觀玉符東向朱書白紙上叩
齒十二通咒曰
太陽九道八真齊明三五迴化混合丹靈石
景玉胞朱丹之精採納飛玄來降我形長與
三晨同死俱生畢以符投於石景水母之中
右上清玉霞紫映内觀上法一名金精石景
水母玉胞經一名採服日根招霞之道
常以月生一日取東井黄華之精三升井華
水也盛以金器亦佳著於中庭至月十六日
夜半令月精光玄映於黄華之中兆東向書
黄氣陽精洞明靈符投著黄華器中轉西向
叩齒二十四通仰呼月魄云云凡二十四字
畢閉目存月中五色流精紫光下灌兆身洞
帀一形存月中有一真人形長九寸頭戴紫
冠通身衣黄錦飛裙下在兆頭上口引月中
黄華以灌溉兆形便臨黄華器中映月光而
微咒曰
靈舒耀華三五洞清紫黃交降二氣混并天
元離合運度虧盈皇芝流溢黄胎結精景中
眞人淘灌我形月君夫人固我黄寧金鐺玉
珮使我徹明與月俱虧與月俱生長餐黄華
昇入帝庭浮遊太空匡御飛軿上享無極億
兆劫齡畢仰向月二十四嚥止取黄華向月
洗目及通身自盥洗畢餘殘悉放東流之川
行此九年目覩空洞徹見萬里逆究吉凶鍊
容易體面有玉精體生紫光乘空駕虛飛行
上清三關啓機九户受靈面發金容五藏華
榮金眞啓暢豁落洞明神燭潜照寳光夜生
流金交擲焕落火鈴嘯命立到驅策神兵三
元詣房降致緑軿乘空駕虛飛騰上清
　右出上清玉霞紫映内觀上法


无上祕要卷之九十三











无上祕要卷之九十四
　　　昇太空品
上清金闕靈書紫文採服日華飛根以散解
死結保凝泥丸混生雌雄固魂養神身得玉
皇氣同三光案此吞氣之法昔受之於太微
天帝君一名赤丹金精石景水母玉胞之經
也當常伺見日初出之時乃對日東向叩齒
九通畢心中陰況呼日魂之名日中五帝之
字日魂珠景照韜緑映迴霞赤童玄炎飆像
凡心祝呼此十六字畢仍暝目握固存見日
中五色流霞皆來接一身下至兩足又存令
五氣上至頭頂於是日光流霞五色俱來入
口中又日光霞之中自復有紫氣大如目瞳
者累重數十焆焕在五光之中名之日華飛
根玉胞水母也并俱與五氣來入口中向日
吞霞作四十五嚥氣嚥氣畢又嚥唾九過畢
又叩齒九通微祝曰
赤鑪丹氣員天育精剛以受柔炎水陰英日
元晨景號曰大明九陽齊化二煙俱生凝魂
和魄五氣之精中生五帝垂光御形採飛以
虛掇根得盈首巾龍華披朱帶青轡爲流玄
霞映上清賜書玉簡金閣刻名服食朝華與
真合靈飛仙太微上昇紫庭祝畢向日再拜
真仙之中百萬人以上無有一人知日魂之
名此道玄妙非腐食臰骸可得聽聞天陰無
日可於密室中所卧潔淨處存而爲之清修
道士精通上感者可不待見日而修之也若
學者休糧山林長齋五嶽絶塵人間遠思清
真者得日日服日根之霞吞太陽之精則身
生玉澤面有流光如其外累人事未獲靜形
浮遊世路心拘縈網者要以月朔日月三日
月五日月七日月九日月十三日月十五日
月十七日月十九日月二十五日案而爲之
如上法一月之中十過也此日是日魂下接
飛根盈滿水母玉胞行之一十八年玉清太
素三元君當鍊以金真映以玉光位爲玉皇
飛行太空
　右出洞真靈書紫文
紫書訣凡修上真之道當行上清玉霞紫映
内觀上法常以本生上旬之日沐浴清齋虛
潔法服平旦入室以内觀開明玉符清華之
水東向洗眼并潄蕩口腸令内外清虛口無
餘味腹無餘熏眼無餘視體無餘塵恬潔淨
默唯道是身然後還南向平坐瞑目内思紫
氣出兆頭頂之上勃勃充天氣灌己形内外
鬱㝠便引紫氣仰嚥三十九通氣隨嚥入兆
口腹之中嚥訖開眼朗然豁除便叩齒三通
仰咒曰
上清流霞暉眞告旦紫雲映靈揚精交焕内
注金門玉户受灌寳神藏景魂魄無散明皇
九真八道㳅㵪攀雲招虛靈降河漢洞徹幽
元三晨齊宴遊騰玉室上拜帝館畢仰嚥三
過止
此内觀開明玉符當以朱書白紙投水中東
向叩齒三通咒曰
天無飛翳地無遊塵玉符蕩穢洗除非真洞
明玄虛招致靈仙畢以水洗目漱盥内外餘
符水悉放之東流此一訣出上清玉霞紫映
内觀經中篇修之八年紫雲覆兆身目朗徹
視洞觀九天體生奇光縱景萬變飛行太空
　右出洞真青要紫書上經
十二月則受梵寳天之氣當以月三日平旦
十三日正中二十三日夜半一月三日三時
香湯沐浴燒香入室西北九拜朝元父東南
三拜朝玄母還向月建平坐叩齒三十六通
閉眼存呼梵寳天王姓諱行此三年骨化成
玉神懽氣盈逆知方來未然之事九年形變
飛行太空
　右出洞真九丹上化胎精中記
右八素飛精二景玉文生於空洞之中明於
龜山之巔玄圃之上積石之陰萬氣所内總
御諸天日月隱文秘於九天之上萬劫一傳
有得靈文日月同年變化縱景出有入無項
生紫光面發金容萬靈稽首十天同迎九年
修行飛昇太空
　右出洞真八素真經
金精石髓鍊變九元真符兆欲去離刀山之
難當以本命之日白書青紙服之三年宿罪
消滅真靈下降九年尅得乘龍策虛飛行太
空
　右出洞真四極明科
　　　昇紫微宫品
黄水月華丹掇而取之食其華飲黃水一升
則分形萬化眼光變爲明月浮遊太空飛行
紫微上宫
　右出洞真靈書紫文上經
始生中真上元陰陽變化二符朱書上符墨
書下符以立夏先服下符後服上符冬至先
服上符後服下符臨服符時叩齒三通微祝
曰
陰陽順化二氣流通元父保真玄母衛宫二
靈交變道明光充八元玄灑我道開張三部
合景變化無方靈符停年玉氣還童壽齊劫
齡長天無窮畢仰嚥八氣止行之八年將八
景神官爲兆策轡上昇紫微之官也
中真上元陽生丙子變化符此上元玉門陽
靈之精化生玉文以輔中真高清變化八方
之氣通神招眞保命長存服之八年則紫微
上宫玉童八人給兆通靈召八景雲輿迎兆
飛昇上造紫微宫
　右出洞真變化七十四方經
紫微靈都真符舊文出太上變化空洞第三
玉景篇中藏之紫微宫中
諸行道求仙思神存眞謝罪解過上希五帝
衆仙原祐之恩當以立夏之日朱筆書文南
向服之三枚萬罪並消五帝保舉記名丹房
修之三年勿失一節則紫微給玉童八人存
思感會五帝降形致三景玉輿給兆飛行上
昇紫微宫
　右出洞真靈真八道玉景隱符
　　　昇紫庭品
高聖帝君曰欲記名西龜之山騰形七映之
房當以七月七日上合之時沐浴清齋晡時
入室燒香北向九拜朝禮玉帝畢北向叩齒
十二通思齋室之中有白素之雲虛生蓊藹
滿帀一室存五老仙伯在素雲之中披飛青
之帔冠通天玉冠手執青文之録思領仙玉
郞著雲錦之袍冠七寳玉冠手執白銀之簡
思見二眞爲我記名於白簡之上結録於青
文之篇以我簡録付監真使者定録左仙上
疏九天帝干七聖机下簡録定名五老仙伯
領仙玉郞化入我身太素宫中微咒曰
天慶普降上合萬神大空記名東華刻篇結
以青録簡以白銀四韻合一齊音成真高聖
玄授以度我身二氣下塡迴天九煙化爲仙
伯玉郞并真八景携輿上造帝晨朝禮上聖
福慶九纏長保三光天地同年畢又七拜禮
七聖嚥七氣止行此之道則龜母注録東華
記名三元下降昇到紫庭
　右出洞眞七聖元紀經
陰陽玉景開雲符朱書青紙服之朱書青繒
佩之此日月二景之精能知二景之精隱景
藏形行之十八年上昇紫庭
　右出洞眞神州七轉七變舞天經
　　　昇紫虛品
太上眞人招五辰於洞房飛仙祕道南極元
君受傳夜半清靜坐卧任意安體靖心寬氣
調神臨目内視存西方太白星在面兩目上
名爲玉璫紫闕次又存北方辰星在天中帝
鄕玄鄕玄宫從鼻上來至髪際五分直入一
寸
次又存東方木星在洞關朱臺在目後一寸
直入一寸
次又存南方熒惑星在玉門華房兩目内眥
際五分直入五分
次又存中央鎭星在金匱黄室長谷金匱黃
室在人中中央直入二分星如綴懸於上存
思都訖髣髴令星處其位當悟使五星出光
芒放五色煙貫我一身洞徹内外體中如有
薰薰星精來入也乃叩齒五通嚥液二十五
過訖乃微咒曰
高元紫闕中有五神寳曜敷暉放光衝門精
化積生變爲老人首巾素容緑帔絳裙右帶
流鈴左佩虎真手執天剛散絳飛辰足躡華
蓋吐芒鍊身三景保守令我得真養魄制魂
乘飆飛仙畢常能行此十五年者於是南極
老人丹陵上真迎以緑雲之輿西極老人素
靈子期迎以黄飊之車北極老人玄上仙皇
迎以玄景之龍東極老人扶陽公子迎以青
駢之輦中元老人中央上玄子迎以曲晨之
蓋五老一合俱昇紫虛
　右出洞真金真玉光太上隱書經

无上祕要卷之九十四
















无上祕要卷之九十五孔四
　　　昇紫晨品
凡有神州七轉七變儛天之道役使玉童玉
女各二十一人遊行五嶽玄絡青毛之節駕
青景之龍佩神虎之符戴芙蓉之冠著紫繡
毛帔丹青飛裙鳴金鈴玉真紫蓋華旛帶九
赤斑符封山召雲上遊紫極金堂之中若未
能變景騰霄故在人中修行此道九天父母
上皇紫晨亦以法服飛仙羽章給子之身但
不顯於囂塵之中耳子修此道當恒存己身
著此章服乘龍御雲七年尅得真靈見形上
昇紫晨
上皇先生紫晨君蓋二暉之胤結玉晨之精
育龍烟於太空包紫虛以通靈託九玄以含
秀凝洪露以成神陶三氣以自灌經玄母以
法生任歷劫而受化感日告而曜形於是上
皇元年天甲啓晨誕於神州八景之天平丘
中域洞淵之濵厥名諱波帝字曰虎□既生
之旦面發金容體映玉光五色紫章七十二
變精耀玉顏神龍吐芝以灌溉鸞鳳撫翼以
蔭玄丹靈散景於瓊軒流光焕爛於遐真二
景停暉於八朗七元迴精以匡晨金仙散香
以亂氣神妃擲華以發烟五緯結絡神秀紫
天年冠二九逍遥中元餐精嚥氣吐納靈津
含芝内灌凝神胎仙挹漱守默澹泊自然思
微念氣時不虧間積感洞元名超上清受號
元皇位登紫晨蘭鳳應瑞順運流遷神秉五
曜形磐七元飛霄迴輪乘空落烟群仙啓路
三道合明流電吐威逸駕九玄再登玉陛三
謁紫庭遊盻瓊闕宴景三元携契五老玉霄
上賔飛獸攘踞神鳳撫鳴巨虬匡轡靈風散
香流芬激揚蓊藹玉清金童攀雲而侍輪玉
女躡虛而衛靈東遊碧水桑林之館洞淵浩
靈極清之源暘谷神王總仙玉司請九玄元
圖青精翠雲九變之光日景啓明之章以鍊
真化形遊洞上宫西之玄羽素野西龍濛汜
之濵紫微玉堂王母請皓靈素章龜山元籙
定真玉格以禪紫皇之號南造朱陵太丹極
炎流火之鄕太陽瓊宫九層玉臺南極上元
君請太丹洞元炎鈴七耀瓊章金真玉光以
招二景玉精鍊化七變之容北造朔陰九玄
寒鄕太陰玉晨九元真妃受流精飛景寳章
蕭條九耀豁落七元以披天關朝宴玉宫上
登始天元景玉京崚嶒之臺九曲之房太真
丈人太上大道君受三天正法威制六天受
九絳飛精章衣流金鳳璽位登紫晨
上皇先生於是靈耀暉姿金容暢顔體冠法
服頭戴紫文飛霜七色之冠侍女衆仙十億
萬人飛龍毒獸備衛玉軒夜明自然神燭室
散虛馥之烟風皷玄旍迴舞紛藹嘯朗太無
玉音激籟虛唱飛歌八響應會鸞鳴鳳吹清
奏玄籟玄精曲映三晨停盖萬真禮慶莫不
宗賴頤神神州之闕蕭條無崖之館匡制三
五之運拯化承唐之難理二儀於玄圖總上
皇之遺幹靜詠瓊軒俯眄冥翫蔚蔚三關幽
章啓韻合唱玄閬明範應讚虛音互騁洞慧
朗焕激八風以迅驅攝流電以揚精召六甲
於五行役武卒於天丁符五嶽以伺駕檄威
章以震靈變儛天於神州迴七轉於妙庭招
虛無以自灌服玉符以升形落玄象於日月
運七氣於斗星於是飄颻九域公子同軒司
命齊輪遊宴紫晨領括洞淵總御群仙自天
以下莫不受事於上皇由七變之道妙哉焉
七轉七變之道上皇紫晨君受於九天父母
修行道成以傳玄感清天上皇君上皇君以
傳三天玉童三天玉童以傳紫極真元君紫
極真元君傳天帝君天帝君傳南極上元君
南極上元君傳太微天帝君太微天帝君傳
後聖金闕君後聖金闕君傳上相青童君承
真相係皆經萬劫一傳小有天王後撰一通
以封於西域山中得者皆奉迎聖君於上清
宫給玉童玉女各二十一人典衛靈文營護
有經者身
上皇七轉之道絳簡紫書秘於紫天元臺玉
室金房之内授於己成真人不教於始學凡
受洞真三十九章雌一玉檢大有妙經解結
散滯拔度七玄而不知七轉之法皆不得誦
詠於玉篇夫七轉之章皆神洲之曲高上之
音運於天地叅落三晨左迴右轉合會洞門
變五還二上應七元轉三還五緯度天關其
道甚妙故爲儛天誦之一篇朗徹無間七轉
八誦三光齊真五老定籍司命改年解散宿
結斷絶胞根上開九祖更反胎仙制御千妖
萬魔束身修之萬徧位登紫晨
　右出洞真神州七變儛天經
　　　昇玉宫品
太帝君素語内祝第一
靜室獨處平坐東向叩齒九通瞑目陰祝曰
蒼元浩靈少陽先生九氣還肝使我魂寧敢
有犯試摧以流鈴上帝玉籙名上太清畢咽
閉氣九息嚥液九過止
天帝君素語内祝第二
正南向瞑目叩齒三通陰咒曰
赤庭絳宫上有高眞三氣歸心是我丹元騰
我淨躬逕奏以聞太微緑字書名神仙畢閉
氣三息嚥液三過止
南極上元君素語内祝第三
正西向瞑目叩齒七通陰咒曰
素元洞浮天眞神廬七氣守胇與神同居澄
誠明石遊御玄虛白玉金字九帝真書使我
飛仙死名已除畢咽閉氣七息嚥液七過止
太微天帝君素語内祝第四
正向本年命之上瞑目叩齒十二通陰咒曰
黄元中帝本命之神一氣侍脾使我得真後
物而傾千神來臣老君玄録書名神仙長生
久視與天同存畢因閉氣一息嚥液十二通
止
後聖帝君素語内咒第五
正北向瞑目叩齒五通陰咒曰
玄元八極太上之機五氣衛腎龜玉參差著
名玉札年同二儀上皇太帝峙然不迷役使
六甲以致八威畢因閉氣五息嚥液五過止
衆真素語内咒第六
還東向存五方之氣都畢又嚥液九過叩齒
畢北向再拜陰祝曰
謹白太上太極四真請存五方五帝五靈神
刻其緑字驂駕十天萬妖束氣衆邪絶烟使
某相見得共語言畢乃精思
太上曰凡欲修行經方存念神眞守一之法
不先通釋三宫開明九孔調理五府然後修
行則神氣不懽眞靈不降亦徒勞於精思無
益於自補也有志者精行其事五方素咒訖
還存思氣理和調内神欣喜影響相對無不
朗然也兆勤朂之必得神仙至妙上法非賢
不傳
凡修長生之道白日昇晨之法每當清齋苦
念爲先故至人之學望雲霞而致降思招無
而致感者豈復虛繆哉天道玄默望之泯泯
子既有心安在子身諒由精誠守固握真道
不期遠正在數年與氣相應道便降焉此太
上之妙訣得者神仙
凡學當從下上案次而修不得越略虧天科
條經有三品道有三真三皇内文天文大字
九天之録黄白之道亦得控轡玄霄遊盤五
嶽故爲下品之第靈寳洞玄亦元始俱生淵
𧷤深奥妙趣同原齋淨芳蘭五稱映玄拔度
七祖解釋罪根亦致眞人下降飛騰太清中
品之妙下方地仙上清道經太丹隱書凡三
百寳名玉訣九千此上眞之首目玉帝之内
篇得者名叅玉簡録字青宫白日昇晨上造
帝堂上品之訣秘在九天之上大有之宫夫
學當從下品造於玉清也道者三奇第一之
奇大洞真經三十九章第二之奇雌一寳經
第三之奇太上素靈洞玄大有妙經此傳已
成真人不傳於始學也忽遇因縁得見篇題
不得使妄披於靈文皆當先鍊於涉學然後
造真道無不備萬無不仙學者詳而奉之勿
虧此言
學道不先備科而學亦萬無成也科以制犯
知科便改自然應真也太真科有九品品有
十二條九真科有三品品有九條四極明科
有四品品有二十四條誡於輕重罪福之制
故學者宜先尋之此科亦單行於始學不必
悉備於衆經也
太上素靈大有玉篇九眞明科皆傳骨相合
真之人依上皇之初舊經萬劫一傳三天立
正改七千年聽得三傳七百年内有其人亦
聽三傳案科齎上金三兩紫紋百尺青繒二
十七尺赤絲五兩沉香一斤丹一兩詣師告
齎百日或三十日上誓九天北帝大靈萬真
領仙玉司以爲盟信誓約寳秘修行靈文不
得輕洩宣露神真愆盟負科殃及九祖考撻
死魂長閉地獄萬劫不原身没形殘終不得
仙
凡受素靈洞玄當依年限而傳過此不得復
出篇目以暢三奇素靈經妙可誡於後學使
勤尚之人告愼於明科
諸天帝王後聖九玄帝君上相青童太極真
人稽首敢問
太上天尊至真上法高秀玄澄羅絡萬物宗
寂虛凝妙起激玄法化三乘彌綸億劫量何
可勝豈復稽於明科乎
太上曰善子之言夫後生之徒自非玉虛之
胤結自然而生者皆孕於混氣染係於囂穢
也結有不純之行性有不專之善雖希慕玄
頥故心恒背我舉止所乘莫不犯於過過生
乎外滅命乎内承此而學豈不去真遠哉如
使三官執咎對在幽司考延七祖罪累於身
有犯斯過者而使悟於玄都有糺罰之制靈
化之大復許有贖罪之法案科而用如此期
真將必近矣爲學之士而無此檢亦徒勞於
精思無益於苦念也今故摽出九真三品明
章太極真人於是退齋上清奉受素靈大有
妙經九真科檢秘於金藏玉匱衛以玉童玉
女各三千人侍典靈文散香虛庭飛龍毒獸
巨虬千尋奮爪雲墻備衛玉關也如是十天
大聖九宫真仙三月一過莫不上登玄宫禀
承明科禮拜於靈文也
上相青童君曰凡有金骨玉髓名叅青宫得
有此文秘而施行於是承受之儀玄合上典
施用節度與真同功贖罪拔難宿結咸解七
玄之祖於是而欣己身昇騰上宴玉宫也
右出洞真太上素靈太有妙經


无上祕要卷之九十五




无上祕要卷之九十六孔五
　　　玉清品上
玉清高桃厲冲龍羅天觀靈無晨隱書金玄
内文九老仙都所佩行神仙之道當以赤書
白版上置西方以滅西方白帝大魔王官屬
招致西方仙官行之十二年則白景素靈七
聖金靈君降形兆身役使仙官取自然靈藥
又以朱書白繒佩身行來西方福堂淵盛行
之世界大魔王束帶稽首禮迎仙官侍衛入
西嶽則致素雲羽蓋十二年飛行玉清宫
玉清碧落空歌餘黎天總晨九極隱書金玄
内文玉清高元君所佩行神仙之道當以墨
書丹版上置南方以滅南方赤帝大魔王官
屬招致南方仙官行之一十八年則洞陽丹
靈真景君降形於兆身役使仙官取自然靈
藥又以墨書絳文佩身行之南方宛利城境
棄賢之世界則大魔王束帶稽首禮迎仙官
侍衛入南嶽則得南極寳書致丹雲羽盖一
十八年飛行玉清宫
玉清𨚧摩坦婁于翳天沓曜旋根隱書金玄
内文九天真王所受行神仙之道當以黃書
墨版上置北方以滅北方大魔王官屬招致
北方仙官十五年則致北極玄上玉真君授
兆高上寳書役使仙官五十人又以黄書皂
文佩身行之北方鬱亶野清靜之世界則萬
靈束帶魔王稽首禮迎仙官侍衛入北嶽則
致玄雲羽蓋飛行玉清宫
玉清扶刀蓋華浮羅天玄景晨平隱書金玄
内文太素三元君受之於元始天王行神仙
之道當以紫筆書黃版上置西北方以滅皓
帝大魔王官屬招致西方福德之野延賢世
界仙官十二年則致上宫玉女降兆寢房授
兆神真之道又紫筆書黄文上佩身行之西
北延賢世界則萬靈束帶魔王稽首禮迎得
乘飛雲羽蓋遊行玉清宫
玉清具渭耶渠初默天合暉晨命隱書金玄
内文扶桑太帝受之於太霄真王行神仙之
道當以黄筆書蒼版上置東南方以滅旻帝
大魔王官屬招致東南元福田用賢世界旻
帝仙官十五年則致玉女二十人給兆驅使
取自然靈藥又以黃書緑文上佩身行之用
賢世界則萬靈束帶魔王稽首禮迎得乘緑
雲羽蓋飛行玉清宫
玉清冲容育鬱敵沙天齊暉晨玄隱書金玄
内文西王母受之於北極皇上先生行神仙
之道當以青書紫版上置東北以滅蒼帝大
魔王官屬招致東北方福集都長安世界蒼
帝仙官十年則致仙童十八人給兆驅使取
自然靈藥高上飛玄羽章又以青書生紫紋
上佩身行之東北長安世界則萬靈束帶魔
王稽首禮迎得乘紫雲羽蓋飛行玉清官
　右出洞真高上金玄羽章隱書
　　　陽臺靈生玉符
諸行道求仙思神念眞謝罪解過上希陽臺
真人仙官玉女原赦之恩當以立冬之日墨
筆書文北向服之七枚則仙官玉女書名仙
簿列字金簡修行八年勿失一節真人給玉
童八人思真感會真人降形致七景之輿飛
行玉清
　　　洞真九赤斑符
東嶽太山君常以春分之日列奏真仙已得
道及始學之人名録上言高上帝君録校玄
名修飛仙之道當以其日日出之時沐浴齋
戒燒香入室東向思東嶽太山君姓玄丘諱
目陸頭建三寳九光夜冠衣青羽章裙披衣
九色斑裘帶上皇命神之符乘青雲飛輿九
色蒼龍從十二仙官手把五芝東北而迴上
登無崖之上玉清之天徘徊玄虛之内青雲
之中當叩齒九通心言今日上節八願開新
願迴神曲蓋來降我間納我所求奏我所陳
得上玉札位係紫篇道君迴映我獲上仙畢
思太山君乘雲輿下降青氣鬱鬱覆滿一室
君處青氣之中手執青簡注上我名於青簡
之篇微咒曰
玉真徘徊焕明東方乘龍駕輿飛行太空迴
靈曲映下降我房青陽告始上願開通納我
所陳削過記功刻名青簡列奏高皇西龜結
録東華勒方五靈輔翼八帝齊光驅甲御乙
出木入商六丁侍衛玉女扶將攝山召海命
制蛟龍嘯風興雨靡不立躬天魔伏試萬靈
敬從變景化形上昇玉宫年享太山永保無
窮畢仰嚥九氣止修之九年則太山君見形
於兆前降於青氣之雲給神童九人致自然
神芝能知東方萬里之事一十八年則致龍
興乘空飛行上昇玉清
南嶽衡山君常以夏至之日列奏眞仙已得
道及始學之人名録上言高上帝君録校玄
名區别功過修飛仙之道當以其日中之時
沐浴齋淨入室燒香南向思南嶽𢖍山君姓
爛諱洋光頭建八朗寳光玉冠衣赤錦飛裙
披神光緋文之裘帶封靈制魔之章乘赤霞
飛輪從南嶽仙官十二人悉乘飛鳳手把神
芝東南而迴上登無崖之上玉清之天徘徊
空虛之内赤雲之中當叩齒三通心言今日
上吉之日良晨應真玄願普降玄天納新願
乞道君值迴上仙飛輪羽蓋下降我身名言
上清東華結篇畢思衡山君乘赤霞飛輪下
降兆房赤氣鬱鬱覆滿一室君在赤氣之中
手執赤簡注上我名於赤簡之篇微咒曰
朱陽乘晨徘徊九霄丹輿飛蓋洞焕霞寥曲
迴下映監我心翹上願所陳莫不感幽仰披
靈𢖍形與神交書名丹臺結字南瑶六丙翼
真乘丁入飈攝山封海命制萬妖千精伏竄
群魔皆消南嶽既掌三元來招降致朱軿昇
入皇朝二景齊靈後天而彫畢仰嚥三氣止
修之九年則衡山君授兆寳書給仙官八人
降致神芝奇異之物能知南方萬里之事行
之十八年則致赤雲之輪飛行太空上昇玉
清
西嶽華山君常以秋分之日列奏真仙已得
道及始學之人名録上言高上帝君録校玄
名區别功過修飛仙之道當以其日哺時沐
浴齋戒入室燒香西向思華山君姓浩丘諱
元倉頭建六元通神飛冠衣白錦飛裙披素
錦之裘帶交靈素綬乘素霞飛輪從西嶽仙
官十二人悉乘十二白虎手把七色華旛西
南而迴上登無崖上清之天徘徊空虛之内
白雲之中當叩齒七通心言我願飛仙上昇
上清飛入華嶽與帝同靈乞丐道君降我真
形爲我致仙書我玄名畢思華山君乘白霞
飛輪下降兆房白氣奕奕覆滿一室君在白
氣之中手執白簡注上我名於白簡之篇微
咒曰
金門焕明白雲峩峩四會交真八氣結羅上
告玉晨帝靈昇霞迴神下降曲眄我家記我
白簡書名西華七真部仙制御群魔上承皇
威攝山命河興雲降雨龍輪立過運我飛虛
上造靈阿所願立至所剪立摧千變萬化洞
明玄霞畢仰嚥七氣止修之九年則華山君
爲兆致神仙之藥給仙童七人九年能知西
方萬里之事吉凶之兆行之十八年致白雲
之輪飛行太空上昇玉清之宫
中嶽嵩高山君常以三月六月九月十二月
戊辰戊戌己未己丑之日列奏真仙己得道
及始學之人名録上言高上帝君録校玄名
區别功過修飛仙之道當以其日日中後沐
浴齋戒入室燒香向四季思中嶽君姓角諱
普生頭建中元黃晨玉冠衣黃錦飛裙披玄
黄文裘帶黃神中皇之章乘黄霞飛輪從中
嶽仙官十二人悉乘飛驎手把玄黄十二節
麾西南而迴上登無崖之上玉清之宫徘徊
空虛之中黄雲之内叩齒十二通當心言天
垂上願我享其恩念虛降靈思微致仙中嶽
之君結我同軒使我飛行昇到金門畢思嵩
高山君乘黃霞飛輪下降兆房黃氣之中勃
勃覆滿一室君在黄氣之中手執黄簡注上
我名於黄簡之篇㣲祝曰
皇靈中玄道翳紫天三合成一結虛而仙學
録保篇固命度年尅名東華記仙中秦五靈
監映使我道鮮出虛入微洞徹九玄身生水
火變景億千乘空步虛飛行無間畢仰嚥十
二氣修之九年則與中嶽君對面共言爲兆
降致黄龍飛輿給以仙官取自然之物以與
兆身行之十八年道成飛仙上昇玉清
　右出洞真八道玉景隱經
　　　金書秘字三元九真陽符
上監天魂精秘音内諱玉佩始陽之符則上
監天始陽之氣主上丹田下真内神青書白
素佩身又書白紙本命八節日服之内思丹
田中真三年則覩真形九天丞相書名九天
之録得見九天父母帝君降形八景同飛上
昇玉清
兜術天魂精秘音内諱玉佩太陽之符則兜
術天太陽之氣主洞陽宫上真内神朱書白
素佩身又書白紙本命八節日服之内思洞
陽上真三年不闕則覩五頭一身真形内神
九天書名南臺帝君下降寢房鍊魂制魄變
景八神一十八年飛形九霄上昇玉清
　右出洞真太極金書上經
无上祕要卷之九十六










无上祕要卷之九十七孔六
　　　玉清品下
　迴神飛霄登空招五星上法
迴神哺飴上招五星登空之道上衛七玄下
解兆形混合萬變立昇玄綱沐浴焚香入室
清齋修行其方五内映明七孔朗然神填絳
府形登五星至極妙法非真不傳所謂知道
者易修方者難難修之道可不秘乎
常當甲子甲午乙酉乙卯己丑己未戊辰戊
戌之日沐浴清齋入室坐卧任意臨目執手
於心髣髴存東方青帝諱通明字盖卿巾青
巾衣青衣青冠青履帶通光陽霞之章入我
身中又思肝中四眞名清明君字明輪童子
恒填我肝中守我胃管之户膏膜之下固塞
死氣爲我降青精青水玉芝因存歲星精光
口引嚥之九十過止令青氣極充於肝府行
之九年使東方青要玉女九人侍側
次思南方赤帝諱太陽字幼林巾赤巾衣赤
衣赤冠赤履帶四朗朱碧之章入我身中又
思絳宫中一元丹皇君名神運珠字子南丹
一名生上伯一名史雲拘恒镇我絳宫中守
我頭骨首之户斷絶死氣之路爲我降丹精
赤水玉芝因存熒惑星精光口引嚥之八十
過止令赤氣充布絳宫中行之九年役使南
方赤圭玉女八人侍側
次思西方白帝諱通陰字元起巾白巾衣白
衣白冠素履帶皓靈扶希之章入兆身中又
思肺中六眞名上元素玉君字梁南中童恒
填我肺中守我十二關門斷絶死氣之路爲
我降素芝白水玉精之丹因存太白星精光
口引嚥之六十過止令星氣布充於肺府行
之九年太素玉女六人侍側
次思北方黑帝諱通神字子規巾蒼巾衣蒼
衣蒼冠蒼履帶鬱真蕭鳳之章入兆身中又
思腎中七真名玄陽君字冥光生恒填我兩
腎中守我背骨地府斷塞死氣之路爲我降
玄陰丹芝九液之水因存北方辰星精光口
引嚥之五十過止令星氣充布兩腎之中行
之九年太玄玉女五人侍側
次思中央黃帝諱萬福字大倉巾黄巾衣黄
衣黄冠黄履帶中元八惟玉門之章入兆身
中又思脾中五真名養光君字太昌子恒填
我脾中守我極根之户斷絶死氣之路爲我
致黄水月華玉胎丹芝因存中央鎭星精光
口引嚥之十二過止令氣充於脾府行之九
年黄素玉女十二人侍側
次思上玄元父名高同生字左迴明下元玄
母名叔火王字右迴光二神守我本命之根
塞我死氣之原爲我致陽芝陰精哺飼我身
存日月二景之光映照一形口引光色三十
六嚥止令光氣充盈臍下丹田宫行之九年
面生金容目有流光役使六甲召制六丁隨
意所欲真人詣房存思五帝二景真神事訖
咒曰
五星纏絡光流内明二景飛霞灌溉五精真
神填藏長保黄寧太一務猷變胎迴嬰肝肺
結華心腎充盈脾保中元五芝受生日月寳
光與帝合并飛空騰虛上朝玉清
次思精血三真名元生君字黃寧子恒填我
兩孔之下源骨節二真名堅玉君字凝羽珠
填我太倉之府五腸之口心中一真名天精
液君字飛生上英填我胸中四極之口九元
之真男名拘制字三陽鎭我左耳伏晨之户
皇一之魂女名上歸字帝子填我右耳伏晨
之户紫素左元君名翳鬱無刃字安來上塡
我頭面之境黄素中元君名圓華黃刃字太
張上填我胸腹之境白素右元君名啓明蕭
刃字金門上填我下關之境日中司命君名
接生填我左手月中桃君名方盈填我右手
胎中元白氣君名務玄子字育尚生太一精
魂名玄歸子字盛昌二神填我五藏之上結
喉之本結中青氣君名案延昌字合和嬰元
君精魂名保谷童字明夫二神塡我五藏之
下大胃之上節中黑氣君名斌來生字精上
門帝真精魂名幽臺玉字灌上生二神填我
九腸之口伏源之下胞中黄氣君名祖明車
字神無極天帝精魂名理維藏字法珠二神
填我少腹之内二孔之本血中赤氣君名混
離子字叔保堅司命精魂名發紐子字慶玄
二神填我百關之血絶節之下上玄元父君
名高同生字左迴明下元玄母名叔火王字
右迴光帝皇太一名重冥空字幽寥無九帝
尊名曰明真字衆帝生太帝精魂名陽堂玉
字八靈九關魂名緑回道字絶冥天紀帝魂
名照無阿字廣神七神填我本命之根塞我
死路之門存祝衆真從頭至臍無不朗然使
金液流帀玉華映魂神飴溢於窮腸帝氣充
於九關七祖披釋於三塗受更胎於南宫塡
生神於一身布真氣以固年畢叩齒三十九
通祝曰
氣生於無結氣生神陽氣外貢陰氣内升二
象翻錯交結元靈内真塡衛九孔受生保魂
固魄萬神安停保我三關華芝充盈與我同
昇俱造玉清畢嚥氣三十九過以填三十九
户氣澤帀潤流布一身若能棄累不拘世塵
靜心夷意朗覩虛房盻想内視填神固魂絶
死氣於九户填生宫於上關回帀存祝如面
共言晝夜三年真神見形皓華反根朽齒牙
生五藏結絡内補充盈役召六甲驅䇿六丁
室致九霄之賔神降三素之軿神飛形舉白
日登晨
右上真之神寳名内字而填在人身之内運
於九天之氣固人六府機關萬精化生皆由
於神神填則生神逝則亡勤心積感則能舉
人身形上昇玄宫求仙之道不知形神内名
又不知填塞死户生豈可冀乎夫修此道不
得冒履厭穢食五辛之屬觸忤正氣神則去
矣知豐肴以甘口爵禄以榮身而不顧甘口
之食是傷命之斧爵禄奢麗是消真之源故
神人愛幽寂而棲身不顯形於風塵者也修
生之家可不慎乎
高聖帝君曰欲書名上清金書玉籙之文飛
行上清之宫當以二月二日青書玉籙十音
白紙上向正東服之叩齒九通微咒曰
胤元玄靈承古法虛骨像應圖玉籙金書河
魁絡已五神焕舒次慶二元玄真降廬名題
上清得乘飛輿永享無窮福愛有餘畢嚥氣
八過八拜朝上清之宫八帝尊神止行之九
年則上清刻書玉籙飛雲丹輿上昇玉清之
宫
高聖帝君曰凡有玉骨丹文列名帝圖得見
七聖玄紀凡有金髓紫藏名題金札得見隱
書内文凡有神奇異毛紫胞玉絡名標上清
得見白簡上篇諸有流精紫光内映外纏寳
藏金容名書玉虛得見青籙之文諸有神挺
應圖瓊胎紫虛名題東華得見七傷檢文自
無此挺靈篇不可得而妄披寳文不可得而
看也得見此文皆玄質合仙九年修行尅得
飛行玄虛上昇玉清也
　　　五鈴登空步虛保仙上符(一名/火鈴)
太微天帝君受氣之始玄象初分登九玄虛
生之臺五帝神官衛於八方五符空映若存
若亡菴藹鳳臺之上瓊房曲室之内積七千
年其文見矣流光曜於九霄文鬱煥乎玉清
左擲則爲流金火鈴右振則爲豁落七元攝
制極天之魔威布九遐之庭至極妙道洞微
難勝帝君清齋太空瓊臺洞眞之殿玉室金
華之房侍女衆眞五色神官十億萬人飛獸
毒龍俠闕備門巨虬千尋衛於墻岸鳳鳴龍
嘯百音激館威揚廣庭獅子皥喚衆吹靈歌
玉響流璨神妃合唱而奏音玉女鳴弦而拊
彈徐乃引中央黃老君太極四真人設流霞
之醴鐶剛之果赤樹白子隱芝離結衆香芬
落積九十日於是龜母案筆太一拂筵天妃
侍香玉華結篇以白玉爲簡金書其文以付
仙都左公封以玉笈雲錦之囊傳付中央黄
老君君依盟奉受五符稽首而退即致九靈
流景雲輿五色神官五萬飛青翠羽龍帔上
登金闕玉清之宫
　　　流金火鈴内視振威大咒神慧
佩流金火鈴出入遠近經履危嶮寇病之中
厄害之下當存真光以自衛開通萬里之路
發行之始正向其方叩齒二七通嚥氣三十
六過便思所之處所形象山林草木人民禽
獸神靈分明朗然皆來朝拜我身恩北斗七
星覆我頭上仍存我左目爲奔星右目爲迅
電其光煥赫奔流九萬里外見所之道路隨
光開通山林草木人民屋宅兵寇鬼氣悉令
消除無復孑遺四道豁然因咒曰
前開後閉天平地昂神公出遊四道開張當
令天地通我橋梁前後左右洞達八方我左
擲奔星右迅電光流火萬里何妖敢當太一
將送萬神來迎所之所向靡不𠮷良乘雲駕
虛上昇太空畢便引二目之精各還其宫左
取七氣右取七氣嚥之畢也如此可以冒嶮
涉難攻鬼伐兵無不應響蕩然其法至妙不
得妄傳口口而已明慎之焉
五帝流鈴五符威制極天之魔召攝五方神
靈上應五星參落七元下應人身九孔七明
周天竟地靡有不關無幽不測無細不鑒存
符則光見擲符則振威子若佩之口受師言
若在人間遇惡鬼之地當作振威大咒北向
閉氣十二息思五方氣覆冠一身内外晻冥
都無所見因叩左齒三十六通嚥五方氣方
各三嚥氣氣除盡入兆身存我兩目童子光
如流星煥落五方咒曰
天元七精五帝流鈴煥擲電光如天奔星米
耀十方照鬼真形有何小妖當我生門太上
有命誅戮無親屠肝刳腹絶滅鬼精千千皆
摧萬萬皆傾神威吐咒攝録無停便嚥氣三
十六過止如此一咒則五方神官皆保甲命
卒攝録所在有靈之氣束縛詣庭三咒則鬼
氣滅種
若入五嶽周遊山川冒嶮履峻皆當未及其
處百步叩左齒三十六通若之東嶽便存東
方青帝希林珠官屬九千人衛我前後以青
霞之氣覆冠我身若之南嶽當存赤帝丹玄
子官屬八千人衛我前後以絳雲之氣覆冠
我身若之西嶽當存西方白帝少皓靈官屬
六千人衛我前後以素雲之氣覆冠我身若
之北嶽當存黑帝玄冥皓官屬五千人衛我
前後以玄雲之氣覆冠我身若之中嶽當存
黄帝執中元官屬萬二千人衛我前後黄氣
覆冠我身咒曰
乾天耀靈七晨玄精五斗華蓋繞絡我形五
色飛覆混合交并身佩七元流金火鈴煥擲
無方極天鬱冥五帝神官驅策天兵爲我攝
制山川土地千鬼萬靈皆令束首自送真形
前誅後戮所捕無停畢如此一咒天魔滅迹
萬神來朝遊行五嶽履涉山川無復試觀之
患五嶽仙官自奉送五芝五英來給子身
若在軍寇之中懸白刃之下厄難之中當叩
右齒十二通存北斗覆身玄光洞映周帀一
體叩左齒十二通存肝爲歲星出在左肺爲
太白星出在右心爲熒惑星出在前賢爲辰
星出在後牌爲镇星出在胸上令五星精氣
纏繞前後我身居斗魁之中五星之下次思
五帝神官衛我左右仍咒曰
天爲我屋地爲我牀五嶽山川爲我橋梁玄
斗元精爲裁衣裳藏身七元之内流火之鄕
渡我者太一務猷過我者白元無英災不能
干兵不能傷當令我身上詣金闕九老之京
畢如此在屈厄之中便得解脫
五色錦各五十尺以請五帝仙官　紫金五
兩脆誓五方之信　沉香五斤上聞三元宫
真珠一斤以爲盟丹之誓　書刀子一枚以
斷死氣之路　金珠七枚以奉請七元之精
絳文七十尺以爲炎光之信
凡受符經之身當齎信詣師清齋三日沐浴
燒香書符及經露著高壇之上一宿明朝共
登壇告
北帝啓盟符經度付弟子自登壇告誓不得
妄開篇目師輕洩經文身被風刀之考弟子
不受而披卷殃及七玄身殘失明四極之科
禁輕洩經文太真之律禁無盟信自非金名
玉格莫得聞見求仙之夫無五符佩身五嶽
仙官不衛兆形三官鬼録不落死名棲身山
岫則爲九天魔工所敗出入人間則不免縣
官兵刀得佩之者上天履淵縱横無方適意
周旋存思真神還復本宫五芝自生身映玉
光仙官防衛三元詣房乘雲駕虛上昇玉清
　右出洞真紫度炎光神元變經
若見龍頭鳳身之人或一烏九頭鳳身此則
元始天王左冶虛映上真之官下降兆身道
欲成也愼勿言叩齒九通嚥氣三十二過密
咒曰
二道順行元始徘徊玄真映朗九靈散開流
盻無窮降我光輝上披朱景解滯豁懷得御
飛霞騰身紫微畢心拜三過止行之三百日
尅見元始真形授兆九天上書飛行玉清也
　右出洞真三元玉檢經
中央太黄萬始玉符兆欲致黄帝玉司君當
太歲本命之日向歲上赤書黄紙服之赤書
黄繒佩之九年玉司削兆死過度兆生宫遣
黄霞之軿下迎兆身上昇玉清之宫也
太玄都四明科曰青要紫書金根衆經乃九
天眞王受空玄自生之章付九陽元皇玉帝
封秘九天之上玄靈七寳玉臺侍典玉女三
千人萬劫傳付青要帝君高上虛皇元靈道
君太素高靈洞耀道君南極上元君衆帝令
封一道於王屋山若有金骸玉骨名書帝録
七百年内遇其人聽德三傳傳者當賷金魚
玉龍各一枚紫繒百尺青繒四十尺師弟子
對齋百日告盟而傳給玉女玉童各二十四
人營衛受身修行百日通靈致眞九年乘雲
飛行玉清有犯科禁三犯不得入仙五犯七
祖父母己身被考左右三官罰以刀山火鄕
二十四嶽萬劫乃得還充下鬼負石之役玄
都左宫女青律文受者明愼奉行
高上玉晨命魔靈旛主制東方青帝魔靈大
王咸保負某嶽先生王甲體眞合仙俯仰遺
東嶽仙官羽輪奉迎甲身上登玉清宫紫鳳
臺如九天信
　右白書青繒上
高上玉晨命魔靈旛主制南方赤帝魔靈大
王咸保負某嶽先生王甲體眞合仙俯仰遣
南嶽仙宫羽輪奉迎甲身上登玉清宫紫鳳
臺如九天信
　右黑書絳繒上
高上玉晨命魔靈旛主制西方白帝魔靈大
王咸保負某嶽先生王甲體眞合仙俯仰遣
西嶽仙官羽輪奉迎甲身上登玉清宫紫鳳
臺如九天信
　右朱書白繒上
高上玉晨命魔靈幡主制北方黑帝魔靈大
王咸保負某嶽先生王甲體眞合仙俯仰遣
北嶽仙官羽輪奉迎甲身上登玉清宫紫鳳
臺如九天信
　右黃書黑繒上
高上玉晨命魔靈旛主制中央黄帝魔靈大
王咸保負某嶽先生王甲體眞合仙俯仰遣
中嶽仙宫羽輪奉迎甲身上登玉清宫紫鳯
臺如九天信
　右青書黃繒上
　右出洞真太元左宫女青四極三十一獨
　立寳經明科律文
九天丈人三天玉童以上始元年天甲告辰
時加北維移度停軒三元齊景九帝迴眞登
高上玉館紫虛之天三九素語披解靈關玉
精真訣理命長存閑究寥朗清暢蕭條玉㫖
秀虛瓊音逸霄香風激無慧唱遐遼流芳深
𧷤氣冠神飈玉檢總御萬仙來朝斯玄古之
妙化經萬劫而不凋撰真訣以遣觀試來心
於勤翹若金名東華緑宇紫庭得受妙篇位
登玉清
　右出三九素語玉精真訣
　　　上皇先生紫晨君上經
神州在天關之北日月迴度其南七星轉輪
其中央晝左迴八緯夜右轉七經七星運周
天光迴靈此上皇紫晨受化之庭便修七轉
之法位登於玉清也
凡修七轉之道每以月朔十五日及八節之
日齋戒正中入室東向讀七轉之章八過止
至夜半北向又讀七過止一日晝夜合十五
轉此則上應天關運度三光中整一形通津
固神下制萬魔卒滅千靈輪轉相和三五齊
明學失此道死入幽冥精修苦念尅乘飛軿
上登紫晨遊宴玉清
太上大道君道章第五
神州玉章曰景化九玄闕玉晨徊紫精内映
絶宅府乘虛造四明法輪比三周七變還無
英太一檢天魔迴章校千靈左嘯洞玄微右
咤九天傾整落彌八荒流盻䇿神兵拔過七
祖難越度仙皇庭司命保元籍東宫注玉名
迴光泥丸府五臟秀華榮耀景負圓珠固魂
保劫齡上宴九霄館蕭蕭登玉清
　右出神州七轉七變儛天經
秋三月行道思神招靈當以黄書白紙上西
向服之百日通靈千日見神上真下降與接
仙顔役使太素玉女六人致金精日華治鍊
芝瑛又白書青繒上安所座卧席西面以白
綿衣之百日白老降房白帝官侍衛神文營
䕶行符者身六年則致三素雲軿降覆兆身
昇形太空飛行玉清
西華高上虛皇君元上皇之氣諱字形長六
千萬丈
秋三月頭建三光玉華珠冠衣自然靈文之
裘佩九天制魔靈旛帶交金日精之劒坐素
雲之上手執金符光明煥煥洞映上清在素
雲之中八冥之裏思還長六寸六分
冬三月西華虛皇君則變形虎頭人身衣七
色虎衣紋綵斑斕上清之上白雲之中思之
還返真形春三月西華虛皇君則變形爲直
人色如黄金項負圓光衣三十二條九色之
衣光明洞徹照應十方在玉清之上紫雲之
中思之還返真形
夏三月西華虛皇君則變形爲赤白二光色
沌沌如玉之精照眀上清此則反西華之氣
更受鍊上皇之精思之還反真形
修行西華之道當以立秋之日入室西向六
拜朝虛皇君還北向叩齒九通思虛皇君隨
四時形景在玉清音光宫八垣府四明鄕極
微里中迴真下映入兆腴之後門便咒曰
西華舒靈金門煥精鍊化四度是曰玉清神
真交合慶流福生氣布魂安神鎭魄寧太一
保録司命記名胞根絶滅胃管華榮長享元
吉三光齊齡畢仰嚥六氣止行此道九年西
華曲映神真降形洞虛達微變化立成坐在
立亡飛行玉清
求仙之道當以冬至之日正中入室北向眠
坐任意閉眼内恩月中玄光夫人姓諱形長
五寸五分頭作頽雲之髻著玄錦飛裙口銜
月光下入兆身心中須臾月光散爲黄氣洞
帀兆身夫人在月之内採青華之林散拂黄
氣之中口吐陽精赤氣以灌兆形從内帀外
黄赤二氣更相纏繞洞映一身夫人授兆紫
書丹宇六音便引黄氣三十二嚥引陽精二
十四嚥止叩齒二十四通仰咒曰
玄陰寒池流泉浩庭飛華散景吐黄納精一
氣纏綿玉芝虛生玉女嗽香夫人翼靈蘭池
滂沱流黄鬱溟普天納暉降及我形還童鍊
容及白結青紫宇東宫丹書緑名飛騎羽盖
四真匡軿携我同昇俱造玉清止便嚥氣三
十二過嚥液二十四過止服紫書丹宇行此
道八年夫人授兆明月之璫丹宇之道飛行
玄虛上昇玉清
右紫書丹宇月魂隱音皆書月中南境空青
之林結自然之書也八素真人諸天人皆以
夏至之日採紫書丹宇而服之得服此六宇
與八素同年則項負圓明映照十方其音至
秘皇上八素真人書此音於八素玉章之篇
故爲高上之妙經輕洩靈音七祖充責長役
刀山身被風刀不得又仙當以立夏之日夜
半朱書白紙上服之叩齒十二通微咒曰
陽精丹池流火鬱飈金軒翼虛玄暉拂霄八
青採蘭散香玉朝青林垂柳風振瓊條丹書
紫文含秀榮翹流芳灌津普潤無遼得與玄
景齊光紫霄畢嚥氣二十四過止又丹書紫
文上佩頭三年日月玄暉映兆之形月光夫
人授兆真書給玉女六人輕傳非真七祖充
責萬劫不原秘修八年則雲輿之來降白日
昇天飛行玉清
凡上學之士服日月之道當以立秋之日晡
時取龍脂三合龍骨亦佳又青書龍景九鍊
之符白紙上合投清水之中向東沐浴臨盆
叩齒二十四通微咒曰(如立春/之文)畢引氣九嚥
止還室内燒香以龍骨爲粉粉身兩手摩拭
面目通身東首而卧叩齒九通瞑目握固思
日光紫氣累重下降帀己身己在日景之内
日景運兆身上昇廣寒之堂東井之中高環
樹之下思丹靈少陽真人諱句上真形長九
寸著青羽飛衣頭戴通精曜光之冠口吐青
氣以灌哺兆身琉璃之器請玉泉青芝之膏
以灌兆形食以三氣之華覺其味甘香體覺
帀熱因嚥氣九十過止而微咒曰
玉門蘭室日華高騫三華結秀妙景拂晨太
素迴真曲灌玉泉形棲廣寒虹映朱軿洞陽
吐精東井鍊魂五帝冠帶變貌金顔怡頥明
鮮以成玉仙丹靈少陽使我自然金翅拂飭
羽服耀晨旛然凌虛上啜日根體鏡水精光
欣龍輿羽駕來迎上造玉皇之前畢便服龍
景九鍊之符嚥氣九十過嚥液二十四過止
凡修行此道暮卧又當以立秋之日始至立
冬以兩手攝兩肩并各三十二過日在左肩
井中月在右肩井中二光映照帀身叩齒十
二通咒曰
左日右月二景監靈暮息少陽朝登玉清三
魂守室七魄同形萬神輔翼與景齊并畢便
卧行此八年通身光明面生青暉之精與少
陽同言降致緑軿飛行玄虛上昇玉清
廣寒之宫中生青華之林高四千丈枝超行
千二百里園二百四十里其葉似竹而赤其
華似鏡而明其子似李而無核所謂絳樹丹
實得食其葉壽萬年得食其華與日同靈得
食其實遊宴玉清上有金翅之鳥拊翼周帀
其境下有廣寒之池生自然九鍊洪泉深五
千里縱廣五千里上真帝皇高仙真人皆以
立冬之日登廣寒之宫採青華以自拂臨廣
寒之池灌洪泉以鍊其真也諸以後學道成
及學士七祖應昇天堂者莫不經廣寒之宫
入九鍊之池受鍊而昇天也受鍊過便得食
青林之華實也金翅之鳥皆以羽衣結爲飛
仙之服給於受鍊者身以登玉清上宫也
　右出元始變化實真上經
无上祕要卷之九十七















无上祕要卷之九十八
　　　昇九天品
二月受不驕樂天之氣當以其月五日平旦
十五日正中二十五日夜半一月三日三時
香湯沐浴入室燒香西北九拜朝元父東南
三拜朝玄母還向月建平坐叩齒三十六通
閉眼存呼不驕樂天王姓凝諱覆霍□衣九
色飛霜雲文斑裘頭戴青華歲星玄精冠乘
白鹿丹霞之輿從上宫玉仙官二十六人來
下入兆身紫微宫中存見青色之雲氣冠帀
兆形良久仍口引雲氣九嚥微咒曰
三合成綱三靈交泰九真流降日月翼藹七
星玄映五宿迴蓋三關朗曜萬神冠帶九孔
清通六府受溉内昌表逸洞覩無外長保天
地永享四大畢嚥氣九過嚥液九過止行此
三年肝結紫絡玉秀内發洞明表裏逆覩未
然九年靈降飛昇九天
三月受寂然天之氣當以其月六日平旦十
六日正中二十六日夜半一月三日三時香
湯沐浴入室燒香西北九拜朝元父東南三
拜朝玄母還向月建平坐叩齒三十六通閉
眼存呼菽然天王姓津諱□靈衣七色龍文
通光之裘頭戴陰精夜光冠乘八景飛輪從
玉仙十二人下入兆身長命宫中存見緑色
之雲氣鬱鬱冠帀兆形良久仍口引雲氣九
嚥微咒曰
至道冥冥玄氣潜分九五演流八會命門丹
宫赤子受氣帝君桃康命籍列奏三元衆真
監映鍊魄寳魂内鮮外光靈鎭幽關八景翼
軀九氣降雲飛騰玄虛昇造帝門畢嚥氣九
過止如此三年膽化玉霜内結紫烟九孔納
靈與赤子共言九年得乘玄雲紫蓋上昇九
天
　右出洞真九丹上化胎精中記經
五素飛精洞天靈符以立夏之日朱書竹膜
之上清旦南向服之一年徹視千里三年自
知神仙九年洞覩九天拜謁九天與靈通言
飛行九天
　右出洞真八素真經
兜術天魂精秘音内諱玉佩太陽之符則兜
術天太陽之氣主洞陽宫上真内神朱書白
素佩身又書白紙本命八節日服之内思洞
陽上真三年不闕則覩五頭一身真形内神
九天書名南臺帝君下降寢房鍊魂制魄變
景八神一十八年飛形九霄
不驕樂天魂精秘音内諱玉佩上陽之符則
不驕樂天上陽之氣主絳宫中真内神朱書
白素佩身又書白紙本命八節日服之内思
絳宫中眞三年不闕則見眞形或見人身九
頭之神授兆丹瓊之板位書南嶽先生總録
萬氣固神保真一十八年三元下降迎以飛
輪上登九天
上上禫善無量壽天魂精祕音内諱玉佩陽
明之符則上上禫善無量壽天陽明之氣主
明堂中眞内神青書白絹佩身又書白紙本
命八節日服之内思明堂中真三年則覩真
形自然明知九天上音得九天之書帝君下
降八景舉形上昇九天
波梨答惒天魂精秘音内諱玉佩萌陽之符
則波梨答惒天萌陽之氣主臍下丹田宫下
真内神黄書白素佩身又書白紙本命八節
日服之内思丹田宫下真三年審見即真形
對顔三元下降鍊化形神三部八景運兆昇
仙飛行太虛上造九天
　右出洞真九真陽符
　　　洞淵九地三十六音
第一壘色潤地正音土皇姓秦諱孝景椿行
音土皇姓黄諱昌上父遊音土皇姓青諱玄
父基梵音土皇姓蜚諱忠陳皇
右一壘之土四色土皇地載周境四垂不極
不窮無邊無際無色之氣
如是第一壘二皇常以立春之日乘青龍之
車執九色之麾從青帝胡老之官巨鱗之騎
九千人上詣鬱單無量天奏地仙得道上學
之人言名於四天之王
凡修上法當以立春之日平旦入室東向以
青筆書土皇内音白紙上而服之叩齒九通
仰存四土皇姓諱悉著青羽裙頭建九元通
天之冠乘青龍羽車飛行上昇無量天微咒
曰
青陽告昇土皇鑒晨總領四司普與萬仙天
老定録上願開陳精勤上願得道無親上書
帝簡刻名玉篇九壘滅跡飛景瓊軒得齊四
皇永保監乾畢東向心拜九過嚥氣九通止
如此則土皇刻名九天九地滅跡九陰地官
營衛胡老司迎三十六年得乘青羽飛蓋上
昇鬱單無量天
第二壘剛色地正音土皇姓成諱神父光行
音土皇姓鬱諱黄母生遊音土皇姓玄諱乾
德維梵音土皇姓長諱皇萌
右二壘之地四色土皇地載周境四垂不極
不窮無邊無際無色之氣
如是第二壘土皇常以春分之日乘黄碧二
色之雲十二玄龜執神皇九元之策從青帝
胡老之官飛行甲騎八千人上詣上上禪善
無量壽天奏地仙得道上學之人言名於四
天之王
凡學上法當以春分之日平旦入室東向以
青筆書土皇内音黄紙上服之叩齒九通仰
存四土皇姓諱悉衣黄錦飛裙頭戴平天之
冠乘黄碧二色雲車十二玄龜執九天之策
從青帝胡老之官飛行甲騎上昇上上禪善
無量壽天微咒曰
三道行運季節臨無總鑒地仙上聞帝君天
老定録土皇記文上吉之日我道畢分落跡
九陰飛景素雲四氣同符皇人齊群畢更東
向心拜八過嚥氣八通止行之三十六年得
乘飛雲之車上昇上上禪善無量壽天
第三壘石脂色澤地正音土皇姓張諱維神
保行音土皇姓周諱伯上仁遊音土皇姓朱
諱明車子梵音土皇姓庾諱文敬士
右三壘之地四色土皇地載周境四垂不極
不窮無邊無際無色之氣
如是第三壘土皇常以立夏之日乘絳霞之
雲十二鳳皇執五色之節從越老之官飛行
武騎八千人上詣須延天奏地仙得道上學
之人言名於四天之王
凡學上法當以立夏之日食後入室南向朱
筆書土皇内音白紙上服之叩齒九通仰存
四土皇姓諱悉衣絳紋飛裙頭戴無極進賢
之冠乘絳霞之雲十二鳳皇執五色之節飛
行上昇須延之天微祝曰
四氣總中八表合朝𠮷晨臨正九壘發翹執
録命仙上昇紫霄列名皇文補仙上僚得乘
朱景逍遥飛飈年齊三光極天不彫畢南向
心拜八過嚥氣八通止行之三十六年得乘
飛雲車上昇須延之天
第四壘潤澤地正音土皇姓賈諱雲子高行
音土皇姓謝諱伯元無遊音土皇姓已諱父
奉車梵音土皇姓行諱機正方
右四壘之地四音土皇地載周境四垂不極
不窮無邊無際無色之氣
如是第四壘土皇常以夏至之日乘絳霞雲
輿十二朱爲執命魔之旛從越老仙官飛行
武騎八千人上詣寂然天奏地仙得道上學
之人言名於四天之王
凡學上法當以夏至之日正中入室南向朱
筆書土皇内音黄紙上服之叩齒九通仰存
四土皇姓諱悉著緑紋之裙頭戴遠遊之冠
乘絳霞雲輿十二朱鳥執命魔之旛飛行上
昇寂然天微咒曰
天清地澄九土鬱玄四運御晨上參紫天徘
徊飛輿宴景無間八會交慶玉虛開陳皇老
刊名天王題篇九壘削死司命勒年身入華
晨永保上仙畢南向心拜八過止行之三十
六年得乘絳雲之輿上昇寂然之天
第五壘金粟澤地正音土皇姓華諱延期明
行音土皇姓黄諱齡我容遊音土皇姓雲諱
深無淵梵音土皇姓萌諱通八光
右五壘之地四音土皇地載周境四垂不極
不窮无邊无際无色之氣
如是第五壘土皇常以立秋之日乘素雲之
輿十二白虎執命靈九元之章從五老仙官
飛天電騎六千人上詣不驕樂天奏地仙得
道上學之人言名於四天之王
凡學上法當以立秋之日晡時入室西向白
筆書土皇内音青紙上服之叩齒九通仰存
四土皇姓諱悉著素羅飛裙頭戴九元通明
寳冠乘素雲瓊輿十二白虎執命靈九元之
章飛行上昇不驕樂之天微咒曰
九重四運梵維告皇元景理命記録天王刻
書帝簡上奏青宫九陰滅尸騰身華房永保
上仙三晨齊光畢西向心拜六過嚥氣六過
止行之三十六年得乘素雲瓊輿上昇不驕
樂之天
第六壘金剛鐵澤地正音土皇姓季諱上少
君行音土皇姓范諱來力安遊音土皇姓長
諱李季無梵音土皇姓王諱駟女容
右六壘之地四音土皇地載周境四達不極
不窮无邊无際无色之氣
如是第六壘土皇常以秋分之日乘素雲飛
輿十二白虎執九色制神之麾從五老仙官
飛仙虎騎六千人上詣化應聲天奏地仙得
道上學之人言名於四天之王
凡學上法當以秋分之日晡時入室西向白
筆書青紙上土皇内音服之叩齒九通仰存
四土皇姓諱悉著素錦飛裙頭戴無極進賢
之冠乘素雲飛輿十二白虎執九色制神之
麾飛行上昇化應聲天微咒曰
白土九壘氣通太微皇老臨晨騰景徘徊朱
簡映陳八華揚暉昇入帝庭上披瓊扉五願
玄會降致羽衣八景齊眞形得昇飛命同天
地永保二儀得乘素雲瓊輿上昇化應聲天
第七壘水制澤地正音土皇姓唐諱初生映
行音土皇姓昊諱正法圖遊音土皇姓漢諱
高父徹梵音土皇姓京諱仲龍首
右七壘之地四音土皇地載周境四垂不極
不窮無邊無際無色之氣
如是第七壘土皇常以立冬之日乘玄雲飛
輿三十四玄武執五色命靈之幡從羌老仙
官騰天之騎五千人上詣梵寳天奏地仙得
道上學之人言名於四天之王
凡學上法當以立冬之日子時入室北向墨
書土皇内音白紙上服之叩齒九通仰存四
土皇姓諱悉著黑雲皂紋飛裙頭戴无極進
賢之冠乘黑雲飛輿二十四玄武執五色命
靈之幡飛行上昇梵寳天微咒曰
二氣交帶以神迴庭三元臨正土皇命靈雲
輿羽盖上昇高清大願開陳我合無形九壘
滅跡天眞刻名結編玄圖受號華青得乘飛
景化入帝庭畢心拜五過嚥氣五通止行之
三十六年得乘黑雲之輿上昇梵寳之天
第八壘大風澤地正音土皇姓葛諱玄昇先
行音土皇姓華諱茂雲長遊音土皇姓羊諱
眞洞玄梵音土皇姓周諱尚敬原
右八壘之地四音土皇地載周境四垂不極
不窮无邊无際无色之氣
如是第八壘土皇常以立冬之日乘黑雲飛
輿五色飛驎執九色之節從羌老仙官騰天
之騎五千人上詣梵摩迦夷天奏地仙得道
上學之人言名於四天之王
凡學上法當以冬至之日子時入室北向墨
書土皇内音白紙上服之叩齒九通仰存四
土皇姓諱悉著玄雲錦裙頭戴通天寳冠乘
黑雲羽輿五色飛驎執九色之節上昇梵摩
迦夷天微咒曰
天敷地陳九象法玄四度昇降八氣明新土
皇簡録玉帝定真名題圖札我獲上仙飛行
太虛縱景自然與靈同符與氣長存三變九
化昇入帝晨畢心拜四過嚥氣四通止行之
三十六年得玄靈之輿飛昇梵摩迦夷之天
第九壘無色綱維地正音土皇姓極諱無上
玄行音土皇姓斗諱靈無浩遊音土皇姓趙
諱上伯玄梵音土皇姓□諱懃無伯
右九壘之地極下洞淵洞源綱維天地制使
不落无窮无境无邊无際皆綱維之氣
如是第九壘土皇常以三月一日六月二日
九月三日十二月四日一年四過乘五色雲
輿九色飛龍執中元命神之章從蒼老仙官
耀明羽騎萬二千人上詣波梨答惒天奏九
地學道得仙人名言於四天之王
凡學上法當以其日日入時入室向太歳黄
書四土皇内音白紙上服之叩齒十二通仰
存四土皇姓諱著玄黄五色之衣頭戴九元
通天寳冠足著五色獅子交文之履執文身
保命之符乘黄霞飛輿從五帝玉女三十六
人飛行上昇波梨答惒天微咒曰
二象迴周九精洞靈皇老應符騰虛入清四
通八達飛霞紫瓊上登金華奉對帝靈記仙
元録青宫刻名得道日簡封宇七靈九壘滅
尸東井鍊形三元降真我道己明得乘飛景
上登玉庭畢心禮九拜嚥氣十二通止行之
三十六年得乘黄霞飛軿上昇波梨答惒之
天
　右出洞真外國放品經
右九天魄靈太霄陰生上景之符刻書金璫
虹映陰景之内則九天之關樞上清之華蓋
天無此文則無以爲晝冥太空無此文則無
以爲上清故元始刻文於金札之上名曰上
清金宇玉文也其音則天魄之内名也修其
道服其文九年尅有魂靈帝君九天丞相乘
白鸞雲輿下降寢房授兆神真之道三部八
景運兆飛空上昇九天
　右出洞无太極金宇玉文九天陰符
无上祕要卷之九十八





无上祕要卷之九十九
　　　昇太清品
春分之日太微天帝君上詣
高上玉皇遊宴之時始景行道受仙日也至
其日如上法夜半東向叩齒九通仰思玄青
黄三色之雲向東北而迴便心念微言太微
天帝君乞迴神駕下降我身上我帝簡賜我
神仙畢還思東方青陽上府玄微宫中始景
老子道君姓羽諱　　　　幽宛形長九寸
身着紫青之綬戴九色通天寳冠足躡九色
之履手執命神之章從太陽仙童三十六人
乘八景之輿青雲之車參駕蒼龍下治兆身
明堂宫中仍微祝曰
始景上元招靈致真承炁命節法典帝先迴
精玄盖上宴玉晨迴靈下降镇固我身保精
鍊炁五臟潔鮮紫氣流映洞得御神叅乘飛
景上宴瓊軒畢仰咽九炁此始景之道行之
八年則玄雲飛輪來迎兆身上昇太清
立夏之日太極上无无三元真人上詣
紫微宫遊宴之時玄景行道受仙之日也至
其日清旦東南向叩齒九通仰思紫青黄三
色之雲西北而迴便心念微言太極上眞三
元眞人乞迴神駕下降我房書我玉名使我
神仙畢還思東南少陽上府太微宫中玄景
玉光無極道君姓王諱　　　　無英形長
八寸八分身着丹錦之綬頭戴無極進賢玉
冠足躡九色之履手執招靈之章乘玄景緑
輿五色雲車叅駕鳳凰從靈飛仙童三十九
人下治兆身洞房宫中仍微祝曰
玄景上靈叅宴八炁造景九玄翱翔無外迴
眞下降解我宿滯駕以青龍廕以紫盖得乘
八景上昇霄際畢仰咽八炁止行此玄景之
道行之八年則紫素三色之雲玄景緑輿來
迎兆身上昇太清
夏至之日扶桑公大帝君上詣
太微宫遊宴之時虛景行道受仙之日至其
日如上法清旦南向叩齒八通仰思赤白青
三色之雲東南而迴便心念微言扶桑大帝
君乞迴神光下盻兆身記名東華得乘飛煙
畢還南向思太陽上府紫微宫中虛景太尉
元先道君姓玄諱　　　　　伯史形長八
寸八分身着絳錦丹綬頭戴平天耀精玉冠
足躡九色之履手執制魔之章乘光明八道
之輿赤雲炁之車叅駕鳳凰從丹靈上宫玉
童三十六人下治兆身中元丹田宫中仍微
祝曰
虛景啓雲乘炁旋迴迅駕八道明光吐威下
降我房映我丹輝攝魔御神萬靈悉摧使我
洞幽與景齊飛畢仰咽八炁止行此虛景之
道行之八年則致光明八道之輿來迎兆身
上昇太清
立秋之日太素上真白帝君上詣
玉天玄皇高真元景行道受仙之日至其日
清旦西南向叩齒十二通仰思白赤紫三色
之雲西南而迴便心念微言太素真人乞迴
神光下降兆身奏名玉天得爲真人畢思西
南少陰上府靈微陽宫之中元景太一炎天
道君姓黄諱　　　　運珠形長七寸八分
着玄黄素綬頭戴七寳進賢之冠足躡九色
之履手執命神之䇿乘蕭條玉輦五采朱盖
紫雲之車叅駕六龍從黄素上宫仙童二十
四人下治兆身下丹田宫中仍微祝日
元景上真八道玄靈上冶黃母下治兆形徘
徊神輦流映紫清歷運御氣三五煥明制神
攝魔我道洞精長保上景飛仙長生畢仰咽
七炁止行此元景之道行之八年則致蕭條
玉輦來迎兆身上昇太清
秋分之日南極上真赤帝君上詣
閬風臺詣九靈夫人遊宴之時明景行道受
仙之日至其日如上法清旦西向叩齒十二
通仰思青黃赤三色之雲西南而迴便心念
微言南極上真上皇赤帝君乞迴神光下降
兆房賜書玉簡上奏九靈得乘飛景昇入無
形畢思正西太陰上府精微兊宫中明景太
和道君姓浩諱　　　　仁義形長六寸八
分身着白紋素靈之綬頭戴无極寳天之冠
足躡九色之履手執度命保生玉章乘絳琳
碧輦白靈之車叅駕白虎從素玄玉童二十
二人下治兆身華盖宫中仍微祝曰
明景道宗總統九天匡絡紫霄迅御八煙迴
停玉輦下降我身啓以光明授以金眞豁落
招靈身无稽延得乘飛景上宴霄晨畢仰咽
七炁止行此明景之道行之八年則致絳琳
碧輿來迎兆身上昇太清
立冬之日上清真人帝君皇祖上詣
高上九天玉帝遊宴之時洞景行道受仙之
日也至其日清旦西北向叩齒九通仰恩緑
紫青三色之雲西南迴便心念微言上清真
人帝君皇祖乞迴神駕下降兆房賜書玉名
上奏上清得乘飛景昇入無形畢思西北陰
暉上府清微宫中洞景司録太陽道君姓玄
諱　　　　元輔形長五寸八分身着玄黄
之綬頭戴九玄飛晨玉冠足躡五色之履手
執攝殺之律乘玄景八光丹輦紫雲之車叅
駕玄武從太玄仙童二十四人下治兆身倉
命宫中仍微祝曰
洞景帝尊玄靈陰神乘霞御龍得叅飛煙上
遊玉清下治太玄迴降紫輦來入我身得乘
八景位同眞人畢仰咽五炁止行此洞景之
道行之八年則致玄景八光丹輦下迎兆身
上昇太清
冬至之日太霄玉妃太虛上真人上詣
太皇宫太微天帝君遊宴之時清景行道受
仙之日也至其日清旦正北向叩齒十二通
仰思朱碧黄三色之雲東北而迴便心念微
言太霄玉妃太虛真人乞迴神駕下降我房
賜建玉名奏上太霄得爲真人遊宴上宫畢
思北方陰精上府道微宫中諫議玄和道君
姓王諱　　　　陰精形長五寸八分身着
玄雲五色之綬頭戴玄晨寳冠足躡五色師
子之履手執招靈之䇿乘徘徊玉輦錦雲之
炁珠玉之車叅駕玄鳳黑翮從太玄上宫仙
童三十六人下冶兆身玄谷宫中仍微祝曰
清景素眞元始同靈受化九元含炁朱嬰徘
徊玉輦昇入紫清輪轉八節經度天經削我
元録保我南生得乘飛景案轡緑軿畢仰咽
五炁止行此清景之道八年致徘徊玉輦下
迎兆身上昇太清
右出洞眞金真玉光八景飛經
梵寳天魂精秘音内諱玉佩通陽之符則梵
寳天通陽之炁主陰極宫中真内神黄書白
素佩身又書白紙本命八節日服之内思三
年審定尅見真神九天玄母授兆九天上書
八鍊芝英得自然之道白日飛空上昇太清
　　　洞真招靈致真攝魔符
白帝招靈致真攝魔之符以黄書白木版上
令廣九寸長一尺二寸置室西面修行誦經
入室百日與神人共言三年室生自然白霞
之雲欲致真人天仙當書如法着符中央精
思百日真人降形仙人詣房授子神真之道
兆欲攝魔當書符如上法安着東面誦太空
之章一遍則北帝操兵天魔喪形萬精滅景
内外肅清又黄書白繒九寸佩身八年帝降
玄景緑輿下迎兆身上昇太清
黑帝招靈致真攝魔之符以白書黑木版上
令廣九寸長一尺二寸置室北面修行誦經
入室百日與神人共言三年室生自然黑霞
之雲兆欲致真人天仙當書如上法着符西
面精恩百日真人降形仙人詣房授子神真
之道兆欲攝魔當書符如上法安着南面誦
太空之章一遍則北帝操兵天魔喪形萬精
滅景内外肅清又白書黑繒九寸佩身八年
帝遣光明八道之輿下迎兆身上昇太清
　右出洞真九真陽符經
金書秘宇三元九真陽符梵寳天魂精祕音
内諱玉佩通陽之符則梵寳天通陽之炁主
陰極宫中真内神黄書白素佩身又書白紙
本命八節日服之内思陰極官中真三年審
定尅見真神九天亥母授兆九天上書八鍊
芝英得自然之道白日飛空上昇太清
　右出洞真玉佩金鐺太極金書上經
　　　大百六度厄寳命長存符
朱書白絹佩之頭上洪災暴厄所不能傷保
身長命壽同三光佩之九年白日飛仙上昇
太清
　　　小百六度厄寳命長存符
黄書白絹佩之左肘千妖萬精疫癘横流災
所不傷保身長命壽同天地佩之九年白日
飛昇太清
　　　陰陽度厄寳命長存符
黑書白絹佩之與天地同年與日月同光九
年飛行上昇太清
　右出洞真青要紫書經
苣藤五分威喜三分蜀椒二分乾薑一分
菖蒲一分
凡五物皆取眞新好者清潔治之以王相日
童男擣勿易也各異治下細細簁五物各萬
杵五物各異置赤杯中凡五杯羅列赤案上
露一宿明日平旦乃以神斗分合和如法和
以白蜜若白飴復更擣三萬杵丸如梧子平
旦向日長跪吞三丸訖言長得所願暮日入
復跪西向復吞三丸如旦法以爲常禁食生
魚猪肉輩菜禁見喪尸猪大產汙慎之甲子
建癸亥數終日辰爲期慎勿廢忘六十一節
天地之常服之如法甲癸爲期甲子建日服
至癸日爲一節若甲子無建者滿定開亦佳
服藥皆先齋三日燒香存神然後即事也滿
六十日身輕能行復六十日四支通利復六
十日顏色有光復六十日平調腹腸五藏皆
實凶邪不傷復六十日身體堅彊復六十日
耳目聰明此是一歲驗也復六十日骨髓彊
梁復六十日手爪有光復六十日影響顯章
復六十日精炁益長復六十日白髮還藏復
六十日牙齒堅剛此是二歲之驗也復六十
日道德達通復六十日六甲神從復六十日
神達身中復六十日志信神行復六十日心
開目明復六十日遠知四方此是三歲驗也
復六十日占視有光復六十日五神不亡復
六十日不知饑渴復六十日百神來謁復六
十日五藏不竭復六十日能寒能熱此是四
歲驗也復六十日能浮能沉復六十日能淺
能深復六十日能圓能方復六十日能弱能
彊復六十日能縱能横復六十日能短能長
此爲五歳驗也復六十日能好能醜復六十
日能大能小復六十日能輕能重復六十日
出入無間復六十日行厨在邊位爲仙人此
是六歳驗也長服不休與天相傾變形千化
上昇太清
　右出洞元五符經
高聖玉帝道君曰欲書白簡玄紀之名身登
玉清上宫之法當以正月一日上合之時沐
浴清齋平旦入室燒香北向九拜朝禮玉天
畢北向平坐叩齒九通思齋室之内有青炁
之雲虛生蓊鬱周帀一室存五老仙伯在青
雲之中披飛青羽帔冠通天玉冠手執青文
之録司領仙玉郞著雲錦之袍冠七寳玉冠
手執白銀之簡思見二眞爲我記名於白簡
之上結録於青文之編以我簡録付監眞使
者定録左仙上刺九天帝王七聖机下簡録
定名五老仙伯領仙玉郞化入我身明堂之
中便咒曰
上合之日天元肅清高上顯盖玉帝臨庭九
真命虛七聖齊靈上標玄記白簡之名勒注
元録落死刻生西龜結編保仙華青上受雲
帶煥落五形給我羽服降我緑軿得乘飛霄
上登紫瓊三景合光七元同明永保二儀天
地長并畢又七拜禮七聖咽七炁止此高聖
結縁刺簡六合之法行之七年先無玄名者
亦得勒注於玄紀三元下降四極啓靈自然
洞達得飛行太清也
太玄都四極明科曰九真中經太上太微天
帝君所修八道九眞結璘鬱儀上奔日月之
道以傳中央黄老君秘於太上六合宫中舊
科七千年聽得三傳若有青書東華玉宇上
清藏生紫絡之人七百年内聽得三傳盟曰
絹九十尺青絲一斤絳紋二十四尺此日暉
之誓碧繒二十四尺月華之誓金鐶三雙無
常童子之誓對齋九日二十四日北向盟傳
給玉童玉女各十七人修此道七年乘龍飛
行上昇太清其法尤重二犯伐功斷事四犯
左右官所考七祖已身罰以刀山食火地獄
三苦之役萬劫還生不人之道玄都左宫女
青律文要者明慎奉行
　右出洞真真帝七聖元紀經
无上祕要卷之九十九





无上秘要卷之一百孔九
　　　昇無形品
高聖帝君曰欲刻名玄紀迴天九霄
以五月五日上合之時沐浴清齋正心入室
燒香北向九拜朝禮玉天畢北向叩齒十二
通恩齋室之中有丹氣之雲虛生煥爛於一
室之内存五老仙伯在丹雲之中披飛青之
帔冠通天玉冠手執青文籙司領仙玉郞着
雲錦之袍冠七寳玉冠手執白籙之簡思見
二真爲我記名於白簡之上結録於青文之
編以我簡録付監真使者定録左仙上相九
天帝玉七聖机下簡録定名五老仙伯領仙
玉郞化入我身絳宫之中微祝曰
朱明南丹慶合上陽天元交會六願内昌九
眞七聖齋靈瓊堂上刺玄簡結録西宫刻書
正音明達四通丹雲迴霄來降我房飛青羽
儀冀冀光光左䇿朱鳳右控遊龍六轡同舉
超登華堂五老携契四極齊雙長保玄暉日
月同容畢又七拜禮七聖嚥七炁止行此七
年則玄紀得道之名定於上宫九霄迴映昇
入無形
　右出洞真七聖元紀經
道言修行是經得上仙者飛昇虛空體今無
形長與道同
　右出洞元自然經訣
一誦諸天禮　十轉枯骨生　七玄昇朱宫
享福入無形
　右出洞元靈章經
大聖衆至眞之德得道之後昇入無形與道
合同
　右出洞元黄籙簡文經
　　　應變化品
高上玉皇上聖帝君九天玉真皆禀氣自然
託瓊胎隱秀紫元靈和感會得有人焉胤皇
流之冑生而成眞結空洞以爲宇合三氣以
爲名受號帝位應化上清總仙高虛撫任玄
玄四時改易推節變通沐浴冠帶鍊飭長符
運化形景應感而生幽冥怳惚道無常名深
不可測微難可窮天地規之得立太玄協以
致清日月恃之以朗耀五行禀之以致靈巍
巍德宗蕩蕩高尊其道高妙非可勝焉元始
記録藏之太上六合宫中後聖學上眞之道
當鍊悉元始變化之形隨節改易以通其眞
以反其氣以鍊其神
假令元始皇上丈人以立春之日納元始玉
虛之氣受皇上丈人之號此皆真形衣服正
色竟春三月九十日中居真臨正至立夏之
日皇上丈人則變其正更受節化沐浴神真
謂變化易景通真納靈致氣長存周夏三月
九十日中仙魂沐浴神真感通至立秋之日
皇上丈人則隨節化形冠帶五常謂之仙化
氣通玄玄内充外溢光暉發明變眞養氣致
氣無窮周秋三月九十日中冠帶九天仙化
成眞至立冬之日皇上丈人合真胎息反氣
自然解脫形神變景入光還其元始受鍊反
精養瑩神眞光色混沌如雲之煙周冬三月
九十日中結氣凝神還復正形四度迴周周
而復生此元始四改之化隨節易容天地之
運皆有盛衰否泰休息以應天關盛則臨正
休則育養冠帶鍊精不失其常故天地長存
無窮此妙化之道也
　右出上清元始變化元籙
　　　會兼忘品
眞人日受靈寳真文行是齋自得此大福度
人爲先所以先人後身倚伏兼忘志其所忘
體與玄同
　右出洞元敷齋經
罪福不由他諒自發爾身大賢故閉口欲絶
諸惡縁滅念歸兼忘倚伏待長泯
　右出洞元安志經
鍊胎返本初長乘飛玄梁蘄畜喪天眞散思
候履常斬伐胞樹滯心遊超上京願會既玄
玄悟我理兼忘
　右出洞元九天經
　　　人自然品
道曰自然者道之眞也無爲者道之極也虛
無者德之尊也惔泊者德之宫也寂嘿者德
之淵也清靜者神之鄰精誠者神之門中和
者事之原人爲道能自然者故道可得而通
能無爲者故生可得而長能虛無者故氣可
得而行能惔泊者故志可得而共能寂嘿者
故聲可得而藏能清靜者故神可得而光能
精誠者故志可得而從能中和者故化可得
而同是故凡人爲道當以自然而成其名吾
前以道授關令尹生著道德二篇將去誡之
曰夫道自然也得之者知其自然不得之者
不知其所由然譬猶若識音不能深曉人心
知之口不能言妙哉道之綿綿言不盡意書
不盡言所以爲子書之者欲使子覺自然得
之後以自成尹生曰學自然奈何
道曰無取正氣自居無去邪氣自除此非禱
祠鬼神之道非欲辟不清去不正清靜請命
而命自延無期此豈非自然哉非吾異道之
意非吾獨道也道不自然兮何道焉兮無欲
無爲兮道之所施兮虛兮無兮道安居兮寂
兮嘿兮道之極兮澹兮恬兮德之漸兮清兮
靜兮神所宅兮精兮誠兮神所榮兮中兮和
兮神所化兮以無爲而養其形以虛無而安
其神以澹泊而存其志以寂嘿而養其聲以
清靜而平其心以精誠而存其志以中和而
存其神安心遊志使若大水之自湛深閑居
靜處使若蛟龍之自蟄藏懷虛而不虛泥而
不泥使若南曜之忘虛也化德存神使若社
稷之保光立尊神明使若宗廟之守處使世
不見我若巨魚之在大水使人莫我知若日
出之光東我之無窮若大道之根相致譬若
山林大澤之自致禽獸虎狼若深林廣木之
自致飛鳥百蟲若江湖之自致魚鼈蛟龍若
盛德之自致太平麒麟鳳凰若清靜潔白之
自致玉女芝英若中和嘉瑞之自致吉祥若
災異惡氣之自致不祥禍殃
　右出妙真經
飛天携提遊宴紫晨握運留年永享自然道
經云人法地地法天天法道道法自然
　右出洞元空洞靈章經
飄飄大虛嶺　流景在上玄　經始無終劫
常保天地全　世主學致梵　道士誦得仙
賢者今奉受　依法以相傳　時無至德子
保祕不妄宣　宗之昇太清　棄之隨九泉
我說無爲道　清靜得自然
　右出洞元太極隱注
道言真人者體洞虛无與道合眞同於自然
无所不能无無所不知无所不通
　右出洞元自然經訣
　　　洞冥寂品
帝帝各有鄕　眞真各有宫　寂寂生霞上
翳翳太虛中　洞化丹霞窟　寥寥九玄通
冥思携寂至　八景可飛空　太洞總三倫
元化有无形　寂寂无根教　蕭條有威靈
　右出洞真迴元九道徑
有物混成先天地生寂兮寥兮獨立而不改
周行而不殆可以爲天下母
　右出老子道經
太上於崑崙冶中進登天首大治七寳道德
觀中召道陵而告之曰吾道出於虛无先太
初之前無所從生靡而不成形吾昔於此觀
上啓受妙法吾以聰明智慧攝意奉行既能
潔身爲道便得微妙玄通求道上仙致有道
迹之名當求仙於仙求神於神求道於道无
求滅度便得虛无之要空无寂靜爲道宗也
至道常玄菽　言說則非眞　取捨無變異
綿綿有物因　體解無中法　亦識有中神
去來無想念　忘懷與物均
　右出昇元經
學仙絶華念　念念相因積　去來亂我神
神躁靡不歷　滅念停虛閑　蕭蕭入空寂
請經若飢渴　持志如金石　保子飛仙路
五靈度符籍
太上玄虛宗　弘道尊其經　俯仰已得仙
歷劫無數齡　巍巍太眞德　寂寂因無生
霄景結空構　乘虛自然征　日月爲炳灼
安和樂未央
夫太上玄微三洞初元至𧷤之詞幽而難聞
洛洛冥冥包匠品群岧岧玉德巍巍高尊至
真所棲衆妙之門
　右出洞元太極隱注
太玄真人曰夫一切云云皆當空盡有無相
陶修德養神積空凝眞眞身乃定出入有無
隱寂極妙
　右出洞元請問經
夫可久於其道者養生也常可與久遊者納
氣也氣全則生存然後能養養至則合真然
後能久登生氣之域望養全之寂寂視萬物
之玄黄盡假寄耳
　右出道迹經
人生者如幻化耳寄寓天地間少許時若攝
氣營神苦辛注真將得久道道成則同與天
地共寄寓在太无中矣
若洞虛體無則與大无共寄寓在寂寂中矣
能洞菽寂者則視之不見聽之不聞
　右出真誥




無上祕要卷之一百




