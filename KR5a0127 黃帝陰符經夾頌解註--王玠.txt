#+TITLE: 黃帝陰符經夾頌解註--王玠
#+DATE: 2016-06-11 12:26:48
#+SOURCE: github.com/kanripo/KR5a0127 master e519991f                
黄帝陰符經註解序餘十
天法人人法天陰符之所以作也昔黄帝慕
道懇切故往崆峒山拜廣成子而問至道授
以返還長生之訣後於峨嵋山又拜皇人授
以五芽三一之文祕而修之而登上仙憂道
後世恐失其眞遂述陰符經三篇分爲上中
下以按三才而明精氣神各有極趣之妙又
恐人不知返還之理故首言以觀天之道執
天之行盡矣此所以爲陰符經三篇之綱目
知天道必知人道知人道必知丹道知丹道
必知其陰陽動靜之機知其機必知其内外
返還之理知其理採鉛汞不失其時運符火
不失其候經中所謂絶利一源用師十倍三
返晝夜用師萬倍此又示人以修眞之要在
乎收拾身心一定不移之志次則用抽添工
夫而不可間斷全眞之道别無他也一要精
全二要氣全三要神全收視則神眞返聽則
精眞緘言則氣眞了此三全三眞自然混融
於中眞火煅煉結成金胎十月工足陰盡陽
純當此時脱胎神化變現無方超出生死之
外永爲金剛不壞之身此所以爲還丹者也
余謂是經文簡而意奥或有不明其說者看
於傍求而外其道于是乎不愧僣狂之罪將
先師所授祕訣遂逐段釋其文意而又述頌
總證剖露玄機以俟後之同志非敢爲是可
以爲初學者一助云爾混然子王道淵序















黄帝陰符經夾頌解註卷上(中下/同卷)
　　　　南昌脩江混然子王道淵註
　夫陰符者一陰一陽之謂也太極未判之
　始溟溟涬涬遼廓無光純一陰炁而已陰
　因之極一陽生於中便分奇偶陽動陰靜
　兩儀判焉人生其中三才立焉三才既立
　萬物生焉生萬物者道也成至道者人也
　聖人所以建天地施德化修性命定人物
　此陰符所以作也以世法言萬物皆有形
　曰陰萬物皆有性命曰符萬物皆有自然
　之道曰經以道用言人之四大一身皆屬
　陰唯一點祖炁居天心屬陽是曰命蒂性
　與命合曰符符者契合也分開兩箇勘合
　渾淪陰符二字身心也性情也水火也神
　氣也鉛汞也龍虎也動靜也乃爲修丹之
　根本養道之淵宗凡作丹妙用每遇日中
　冬至之時則當閉關外則運陽火於東南
　而復退陰符於西北存北方不行正萬物
　藏形之時也於此時含光内燭眞氣薰蒸
　片餉之間混融磅礴陰氣消化陽氣日新
　此立成丹基之胎乆乆純熟自然精氣輕
　清如熱雲旋轉華池津液脉絡之來澆灌
　靈根結成還丹是謂陰符之道也經之爲
　言徑也人人共行之徑路也丹經云處處
　緑楊堪繫馬家家有路到長安頌曰太極
　未分渾是陰一陽動處見天心陽舒陰慘
　相符合大道生生德化深
觀天之道執天之行盡矣
　觀者仰觀於天也仰見其天道日月運行
　風雲變化鼓之以雷霆潤之以雨澤一暑
　一寒一來一往此天道運化以行鬼神所
　以生物之大功也至如在天星象北辰居
　其天中寂然不動而衆星拱之隨斗標晝
　夜旋轉週天此天向一中分造化也北斗
　屬水水得六數何以有七星南斗屬火火
　得七數何以有六星此水火互交自然之
　道也是以聖人見天道如此返求於身觀
　之我身即天地故執天以行之也人之一
　呼一吸即乾坤闔闢也水上昇火下降即
　月運行也皷吾身之槖籥即風雲變化
　也吸神觀心鍊精化氣逆上泥丸即皷之
　以雷霆也浩氣冲虚神水流注即潤之以
　雨澤也進陽火退陰符即一暑一寒一來
　一往也此執大化運行於身無不與天道
　同也密户之左生門之右中虚一竅空玄
　不動萬神朝會之宗即北辰居其所而衆
　星拱之也天一生水從地而升地二生火
　從天而降水中藏火火中藏水即北斗屬
　水而七星南斗屬火而六星丹家所謂龍
　從火裏出虎向水中生是也學人能知此
　數說不可着在文字上猜度要明未畫已
　前造化此箇微意當求眞師口訣而後可
　知夫修丹之道一要明鼎器端的二要攢
　簇藥物眞全三要運符火烹鍊得法戒定
　性智絶利清源行住坐卧綿綿若存如此
　勤而修之未有不成道者也老子曰谷神
　不死是謂玄牝玄牝之門是謂天地根綿
　綿若存用之不勤丹經云一馬自隨天變
　化六龍長駕日循還張紫陽云先把乾坤
　爲鼎器次搏烏免藥來烹邵子故曰天人
　焉有兩般義道不虚行只在人豈不是觀
　天之道執天之行盡矣哉頌曰觀天之道
　運無窮故執樞機合聖功顛倒這眥消息
　子乾坤都入黍珠中
天有五賊見之者昌五賊在心施行于天
　五賊者乃五行之氣也在天地爲水火木
　金土在人爲心肝脾肺腎又爲精神魂魄
　意又爲眼耳鼻舌身人之一點元靈父母
　未生已前甚是分明始因父母生我之形
　此靈入竅被形所梏人爲赤子之時性無
　不善蓋因年漸長成習染各異眼耳鼻舌
　被色聲香味所觸而心貪愛意馬馳騁于
　是流浪苦海愛河迷亂眞性耗其靈根失
　其至寶此所以被五賊所害世人不得眞
　道者爲此也尹眞人曰天物怒流人事錯
　錯然正謂此也學人若能勘破浮華幻相
　皆非我有唯一靈眞性是我本來面目從
　今去不被幻軀所役把已往貪愛之心盡
　底掀翻但虚其心實其腹弱其志强其骨
　動靜之間以性爲主人以五賊爲家臣君
　無爲而正信於内臣有爲而營運於外内
　外合心君臣混一自然三花聚鼎五炁朝
　元異骨成親欣樂太平金剛經云凡所有
　相即是虚妄若見諸相非相即見如來豈
　不是天有五賊而見之者昌歟了眞子曰
　酒是良朋伴是花嶺頭時駕紫河車可憐
　金虎一聲嘯吹散青天五彩霞豈不是五
　賊在心施行于天者乎學人宜於此詳味
　頌曰五行之氣結成形罩却生前一點靈
　五賊若能歸主宰施天自有道光明
宇宙在乎手萬化生乎身
　以道用言有道之人一心能制五賊遇五
　賊攻心我則把定三關天機不動外施金
　母之功簇三千六百正氣回七十二侯之
　要津行道一息能奪一年之節候是以昇
　陽施化出古超今皆在吾掌握之中矣古
　人所謂我命在我不在於天天地小我我
　大天地皇天不遠大藥非遥誠哉言也若
　得眞傳口訣運行符火于一身如取囊中
　物爾靜則爲金丹動則爲霹靂以世法言
　一君正位萬臣咸歸則天下山河人民賦
　貢莫不皆奉其主所有衣冠禮樂刑法制
　度莫不皆由君出道用與世法即同一體
　且如天下清平人民樂化雖有甲兵無所
　陳之用文而偃其武也忽遇寇賊生發便
　當建侯行師而討平之用武而後其文也
　魏伯陽故曰首尾武中間文老子曰吾何
　以知天下之然哉以此豈不是宇宙在乎
　手萬化生乎身哉頌曰有道之人固本源
　經天緯地量玄玄一拳握定陰陽領運化
　風威遍大千
天性人也人心機也立天之道以定人也
　天賦命於人謂之性人心發用謂之機性
　即天也心即性也是以聖人觀天之道明
　天之性執天之行運心之機夫立天之道
　者一陰一陽也定人之道者一仁一義也
　以世法言天生於人唯人得其全體道必
　假人以行之天性妙理無非在於人心心
　所以能包含天理一動一靜分明發露天
　之機也聖人大觀天下以謂人人同體箇
　箇同眞于是制言行施教化立天道定人
　倫布告天下使人人知其有君臣父子夫
　婦長幼朋友三綱五常之理率性修道盡
　敬其身中庸云天命之謂性率性之謂道
　修道之謂教是也以道用言天性常主於
　靜人心常欲於動靜則養性動則復命復
　命曰常返常合道是立天之道以定人也
　老子曰故常無欲以觀其妙常有欲以觀
　其徼此兩者同出而異名同謂之玄玄之
　又玄衆妙之門孔子云一日克己復禮天
　下歸仁焉如斯之謂也頌曰天性人心理
　一同機關動靜道相通乾坤上下君臣合
　萬國民安樂歲豐
天發殺機移星易宿地發殺機龍蛇起陸人
發殺機天地反覆天人合發萬化定基
　形而上者謂之天形而下者謂之地鍾秀
　而生謂之人天地人三才而各有機天以
　斗爲機地以雷爲機人以心爲機也天發
　殺機移星易宿者此謂乾坤運化斗柄推
　遷晝夜不停其機諸星宿隨其旋轉此陰
　陽造化自然之理也夫周天三百六十五
　度四分度之一諸星宿皆有行其度次至
　如行此一度已滿必移過别宫度而行之
　餘度亦然是以滿而必至於反反而必復
　於初此氣數反常合道之理也地發殺機
　龍蛇起陸者此言地道厚載龍蛇蟄藏時
　因陰極而陽生於下陽漸長而壯雷動發
　聲從地而起龍蛇聞雷之聲乘陽而起此
　所以地發殺機龍蛇起於陸也人發殺機
　天地反覆者此謂覆即復也三才之中唯
　人最靈是以聖人觀天之道執天之行審
　地之理法地之用夫惟用是用返本還元
　以復之效天地之道以修其眞也天之星
　宿即我身之斗柄也地之龍蛇即我身之
　水火也凡作丹之用不過斡天罡而旋轉
　斗柄顛倒陰陽而既濟水火當鉛見癸生
　之時便以神呼氣歸鼎握固天罡以旋斗
　標此法天機移星易宿也流戊土而化火
　逼逐金精逆上泥丸此法地機龍蛇起陸
　也乾坤交姤之罷一氣流通直入黄庭而
　止産箇驪珠似月之圓發眞火煅煉結成
　金丹此人發殺機天地反覆也張紫陽所
　謂捉將坎位中心實點化離宫腹裏陰從
　此變成乾健體潜藏飛躍總由心丹經云
　人心若與天心合顛倒陰陽只片時老子
　曰致虚極守靜篤萬物並作吾以觀其復
　譚景昇化書所言得天地之綱知陰陽之
　房見精神之藏則數可以奪命可以活天
　地可以反復正謂此也天人合發萬化定
　基者天乃指性而言也人乃指命而言也
　總而言之作丹有時時至神知當此時採
　取則藥物應機施工一息之頃能定萬化
　之基只用半箇時辰而得還丹度人經乃
　曰璇璣玉衡一時停輪河海靜默山嶽藏
　雲天無浮翳四氣朗清土皆作碧玉無有
　異色豈非天人合發而萬化定基者乎頌
　曰旋斗歷箕回五常龍蛇起陸會乾陽半
　時反覆施刑德萬化都歸一粟藏
性有巧拙可以伏藏九竅之邪在乎三要可
以動靜
　人之一點眞靈謂之性百事通曉謂之巧
　諸般不能謂之拙所以巧者多智拙者多
　愚此二者過猶不及皆不得其中庸之道
　正孔子所謂智者過之愚者不及蓋爲人
　生於天地之間風土不同禀受自異故氣
　質有差耳是以性有巧有拙聖人故於此
　示人得其巧者不可逞於巧得其拙者不
　可縱於貪巧與拙可以伏藏於心自然復
　於本性而不妄矣苟有不藏於心巧者弄
　於巧拙者妄於貪如是之人未有不陷於
　害者也老子曰人多伎巧奇物滋起法令
　滋彰盗賊多有故聖人絶聖棄智絶巧棄
　利大巧若拙大辯若訥豈不是伏藏者也
　九竅之邪在乎三要可以動靜者此言九
　竅人之首有九宫乃曰九竅本來天性於
　泥丸所居故曰性門又曰髓海髓海滿而
　精神全暢髓海消而精神耗竭首之九宫
　其名不一今略言之泥丸之宫爲百關總
　會之穴乃萬神朝集之宫諸星森羅日月
　運轉無非於此處撥動機關而旋斗柄此
　人法天地合象如此凡人性於日用之間
　下連於心心有七孔二毛亦曰九竅以應
　上天北斗七星左轉右弼此乃有象之心
　若言天心在人身天地正中混洞空玄實
　無形象聖父聖母所付一點眞陽之氣居
　此天心是爲元始祖劫性君寄體于此陽
　得九數故乾元用九是爲九竅合之爲一
　散之則九所以人心一念動處北辰即知
　是故聖人於此經中垂戒學人平日二六
　時中可以虚心靜性保氣惜精凡遇邪攻
　九竅便當運三要以復之夫惟三要有内
　三要有外三要内之三要者精氣神也外
　三要者眼耳口也眼爲神之門耳爲精之
　門口爲氣之門視之不息則神從眼漏聽
　之不息則精從耳漏言之不息則氣從口
　漏逐於外而失於内心爲形役是九竅之
　邪在乎三要者也若能收其視返其聽緘
　其言當施工發越之際牢閉三關飛意存
　神於兩腎中根鍊精化氣上補泥丸以腦
　腦補完而金液生鍊炁下化於神神復全
　而眞火旺發神火以錬虚虚室受陽而生
　白結成靈胎神明開慧此錬還丹眞工夫
　也須用口傳心授大要識時通變當靜以
　養性當動以修命性命雙修吾道長存豈
　非可以動靜者耶魏伯陽曰眼耳口三寶
　固塞勿發通眞人潛深淵浮游守規中即
　經中所謂三返盡夜用師萬倍是也頌曰
　巧拙都忘遠客塵回光返聽内全神三般
　大藥燒成寶占斷陽臺一段春
火生於木禍發必剋姦生於國其動必潰知
之修鍊是謂聖人
　火之爲言忿也姦之爲言慾也所謂火生
　於木禍發必剋者以俗人言之凡因事觸
　心即生忿火性上炎神怒氣發與人鬥争
　却不知離中之神被無明火盡焚之矣姦
　生於國其動必潰者此言國猶身也身隨
　幻變眼因色媚神領在心情慾交蔽陽即
　下奔動之必潰却不知坎内眞精被姦盡
　潰之矣如是之人直至死而後已豈知修
　鍊者哉是以聖人明天地陰陽符候之理
　反求於身行之木旺則火生金旺則水生
　卯酉二八之月宜當沐浴凡遇火生於木
　則當存性而懲忿也故禍發而必剋當姦
　生於國我則閉門而窒慾也流意回坤故
　動之而必潰尹眞人故曰惟其來干者皆
　攝之以一息則變物爲我易卦云復其見
　天地之心乎所以知之修鍊是謂聖人也
　矣頌曰野戰防危要識時龍争虎鬥兩奔
　馳片時風掃浮雲盡露出蟾光一片輝
黄帝陰符經夾頌解注卷上










黄帝陰符經夾頌解注卷中
　　　　南昌脩江混然子王道淵注
天生天殺道之理也
　以世法言天生陽也天殺陰也一陰一陽
　之謂道一生一殺之謂理天生於春萬物
　發生於陽天之仁也天殺於秋萬物收斂
　於陰天之義也陰陽消長道之理也是以
　聖人觀天之道執理於心以無爲而化天
　下之民聖人之仁也以五刑而齊天下之
　法聖人之義也仁義體用聖人之道也以
　道用言凡遇身中冬至之時則當閉關靜
　定飛意化火鍊精爲氣督進陽火從太玄
　宫提上南宫此天生之理也至此已往陽
　極而虧故一陰生于五陽之下則當斂陽
　而退陰符從玉山上京下重樓送至坤位
　而止發武火煅煉烹陰爲陽此天殺之理
　也運用一身綿綿若存豈不是道之理也
　邵子曰乾遇巽時觀月窟地逢雷處躡天
　根天根月窟閑來往三十六宫都是春如
　斯之謂也頌曰陽龍陰虎兩盤旋生殺天
　機理自然鍊出一丸眞種子壼中春滿道
　綿綿
天地萬物之盜萬物人之盜人萬物之盜
　天地萬物之盜者此謂天地生萬物萬物
　之性命莫不由乎陰陽運化結成其形舉
　心動念處天地皆知作其善者鬼神護佑
　作其惡者雷霆典刑此天地所以盜萬物
　也萬物人之盜者此言萬物之生與人並
　作人身之内生八萬四千蟲今略言之内
　則五臟被蟯蛔所食外則皮膚被蚤蝨所
　攻譚景昇化書所謂𧕍虰者腹中之蟲也
　摶我精氣鑠我魂魄盜我滋味而有其生
　此萬物所以盜人也人萬物之盜者此言
　人爲萬物至靈一心包含萬物之理師天
　地而知運化師蜘咮而結網罟師蜜蜂而
　立君臣師拱鼠而製禮師鳴鳳而作樂師
　螻蟻而設兵陣聖人能取萬物之理以致
　一身此人所以盗萬物也總而言之天地
　人物之生皆在大化之中形形相盜物物
　相欺無非陰陽五行之氣使之而然也唯
　有道者了明三盗超出陰陽之外則無三
　尸所盜之害也學者宜玩味焉頌曰天地
　人同萬物生一家一竅各含靈形形相盜
　陰陽化悟者超凡入太清
三盜既宜三才既安
　此承上云三盗之義於此故云三盜既宜
　者此所謂有道之人一性覺照萬理貫通
　自能勘破一身四大是陰陽五行之氣假
　合而生我則不被形縛但密行符火以鍊
　形神神凝氣結是謂金丹大藥自能殺滅
　三尸之蟲既得三盜絶滅自然三才安矣
　邵子所謂既知萬物備於我肯把三才别
　立根張紫陽故曰追二氣於黄道會三性
　於元宫神全不思睡氣全不思食精全不
　思慾工夫至此何患乎三才不安矣頌曰
　三盜三才備一身心君轉物各歸根乾坤
　定位邪魔伏萬國清平荷聖恩
故曰食其時百骸理動其機萬化安
　此又承上云三才既安之義於此故曰食
　其時百骸理者此言學人平日大要調和
　五臟飲食不可失其時苟無失其時則通
　身三百六十骨節血氣周流無處不暢而
　病患自不生既得其身體康泰可以棲神
　抱氣常住中田依時取牽池玉液之漿澆
　灌靈根其苗自秀老子故曰天下有道却
　走馬以糞我獨異於人而貴食母是也動
　其機萬化安者此言遇一陽初動之時便
　當轉斗柄之機以復之行道一次則通身
　萬神暢快純陽眞人金丹詩曰獨處乾坤
　大象中從頭歷歷運元功縱横北斗心機
　巧顛倒南辰膽氣雄鬼哭神哀金鼎裂雞
　飛犬化玉爐空云何俗子尋常覓大道希
　夷妙莫窮丹經曰子細思量是妙哉朝朝
　自勸紫霞杯若將地魄精擒縛自有天魂
　祝壽來此之謂也頌曰修眞飲食要調停
　一氣冲和五臟清金液鍊形神火煅通身
　毫孔放光明
人知其神之神不知不神之所以神
　神之爲言靈也性也人之靈性虚明無象
　在父母未生已前不有其始居父母已生
　之後不有其終至靈至聖至幽至微包含
　衆體總廓萬靈不生不滅不方不圓白紫
　清眞人故曰此神不是思慮神乃與元始
　相比肩是也此一節言學人平日修養工
　夫先以明性爲主心地之中常宜清靜不
　可容一毫私欲罣礙於心亦不可着相求
　玄若纔舉箇意思神便不是神了經曰夫
　人神好清而心擾之此神全體之妙在乎
　心空無物淵默含眞與太虚同其體與日
　月同其明凡應事接物之間以性隨機轉
　應自然三界圓通此所以不知不神之所
　以神也張眞人曰視之不可見其形及至
　呼之又却譍金剛經云世人以色相求我
　以音聲求我是人行邪道不得見如來斯
　言盡矣頌曰一點元靈是至神神知神處
　便非眞人能了悟神虚體朗朗眞空不掛
　雲
日月有數小大有定聖功生焉神明出焉
　此承上云明性之體於此故發明修命之
　用既得性住必復命關若能性命雙修方
　得形神俱妙夫修命之訣學人可以觀天
　之道日月運行而有冬夏二至陰陽停半
　而有卯酉二分積日成月積月成歲是以
　日月有數而小大有定豈不聞日屬陽月
　屬陰月本無光借日之光每月晦朔太陰
　與太陽同宫交會月至此時黑而無光月
　自初二初三離日漸遠日射光於月生明
　而小魂漸長魄漸消至初八日夜光平上
　一半乃曰上弦自此已往至十五日夜月
　與日相望光明圓滿而大至此魂極而魄
　生十六七日以下魄長魂消月光漸减至
　二十三日夜光平下一半乃曰下弦自此
　退至三十日夜月光盡而又還晦矣周而
　復始循環無窮此天道運化自然而然是
　以大修行人體此之理運周天火候於一
　身所言日月者精神也水火也鉛汞也性
　情也當作丹之時以神合氣主固於内飛
　神出在寅方至申時進火如日射光於月
　漸漸生明而壯流精化氣直入泥丸如月
　與日對望繼此陰生用青女傳言退符下
　入坤宫日月合璧結成還丹丹始結而小
　功深漸養而大故謂日月有數小大有定
　也勤採勤收時烹刻鍊眞胎鬱秀智慧開
　通故曰聖功生焉神明出焉頌曰日月週
　天數往來功施梵氣結靈胎從微至著神
　超聖火裏栽蓮朵朵開
其盜機也天下莫能見莫能知君子得之固
躬小人得之輕命
　此承上云運行日月於一身故得聖功生
　而神明出於此故云其盗機也者此箇盜
　字非世人竊盜之盜乃運周天符火之法
　一息工夫能奪天地一年造化丹經云五
　行順行虎向水中生五行顛倒龍從火裏
　出行此道者天地不能拘甲子管不得是
　以大修行人乃天地外一賊爾張紫陽所
　謂工夫容易藥非遥豈非其盜機也哉這
　箇盜機至簡至易是謂無狀之狀無象之
　象是以天下莫能見莫能知也君子之人
　得之謙恭退隱抱朴存眞絶聰棄智惟德
　爲身損之又損混俗同塵來者即應無喜
　無嗔未嘗顯己之有道此所以得之固躬
　也老子曰我有三寶保而持之一曰慈二
　曰儉三曰不敢爲天下先又曰上德不德
　是以有德是也小人之人若得此道便要
　逞弄不能伏藏自是自大自顯自長自伐
　自矜欺人侮法全無忌憚薄德薄行人皆
　忌之如是之人未有不陷於害而輕於命
　如龐涓之流是也經曰自見者不明自是
　者不彰自伐者無功自矜者不長强梁者
　不得其死孔子故曰小人反中庸小人無
　忌憚也豈虚言哉學人宜於此詳察頌曰
　燒山符子盗天機大象希形道隱微君子
　得之身退守小人一得便胡爲

黄帝陰符經夾頌解注卷中





黄帝陰符經夾頌解注卷下
　　　　南昌脩江混然子王道淵注
瞽者善聽聾者善視絶利一源用師十倍三
返晝夜用師萬倍
　瞽者無目之稱聾者不聽之謂以世法言
　人雖兩目皆瞽耳却善能於聽兩耳雖聾
　眼却善能於視此謂世人貪心不止隨竅
　所漏逐於外而失於内此乃凡夫之人貪
　着其事故設此喻以爲學者之戒今以道
　用言大修行人聖智圓通神機無礙眼亦
　能聽耳亦能視吁夫視聽之妙非在眼耳
　而實在神機之視聽也絶利一源用師十
　倍者此言以誠性爲體絶去利欲清心一
　源自得其虚靈不昩終不及行武鍊之工
　夫故云用師十倍之力也乃形容修性之
　工夫縱得寂然不動猶屬陰神豈若修命
　三返晝夜而有回陽换骨之妙乎其三返
　有二說外三返乃眼耳口内三返乃精氣
　神也二六時中外則回眼光凝耳韻緘口
　氣晝夜返顧於中不可須臾間隔内則混
　成三寶不可蹉過天機當鉛見癸生之時
　便當懸黍珠於空玄之中握固不動飛神
　沉下海底鍊精化氣迫逐度上南宫補離
　作乾繼此已往鍊氣化神直下黄庭而止
　巽門雙開大火煅鍊片餉之間鍊神還虚
　虚空朗朗復其性初此乃性命雙修之道
　度人經云中理五氣混合百神十轉回靈
　萬氣齊仙丹經云不刻時中分子午無爻
　卦内定乾坤是以行道一次則諸天遥唱
　萬帝設禮修丹之力其功莫大三返晝夜
　得非用師萬倍者乎頌曰瞽聽聾視妙心
　通絶利清源十倍功大藥三般返晝夜神
　施萬化道無窮
心生於物死於物機在目
　以世法言衆人之心被形所役終日業識
　紛紜一心未嘗離物心生於物即死於物
　矣其機在於兩目凡物現前目必先見見
　愛動心意識外逐日積月增作下死根莫
　非皆從眼界之漏也老子曰人之生動之
　死地民之輕死以其求生之厚心難制伏
　者因機在目也以道用言大修行人端心
　清靜唯道爲身凡遇心生於物之時舉六
　通力放大金光照無極世界運北斗南辰
　以復之是得物死而我道興隆其機實在
　於天目流意提吸回旋之妙也此須口傳
　未敢顯露川老註金剛經云金剛脚踏地
　旛竿頭指天要知端的處北斗面南看是
　也頌曰心生於物死於物機應分明在目
　中十轉回靈歸竅妙神凝氣住道興隆
天之無恩而大恩生迅雷烈風莫不蠢然
　天之無恩而大恩生者此言天以生物爲
　心四時運化是自然之理豈有意施恩哉
　蓋因萬物之生妖正並作妖反害於正是
　不得已大恩生焉故用雷霆以申其令揚
　烈風而播其威使萬物畏伏皈正其有妖
　物不改過者雷霆滅其形風刀碎其體去
　一害而安衆天威昭鑒豈容其私此天無
　恩而大恩所以生大恩生而迅雷烈風莫
　不蠢然神妙鼓舞而作頃刻遍滿虚空變
　化不可測也聖人亦體天道而行以安天
　下
　下之民民淳樂化無恩可施其或有悖逆
　爲民害者不得已建侯行師陳甲兵以伐
　之去一暴而安善良亦如迅雷烈風振其
　威嚴示之强梗順於正命此聖人無恩而
　大恩所以生焉此皆以世法釋若以道用
　言修丹之功亦同此理當其心空性靜之
　時形忘物忘亦無恩可施因其有陰陽二
　氣動靜不常而有分合之兆時遇陰魔侵
　犯我則正位中原飛神攝召陽雷電母擲
　火奮迅回烈風掃蕩中山之陰一息冥情
　莫不蠢然暢然而若醉此大恩生而施造
　化之功結成還丹之妙也如此頌曰天本
　無恩恩大生冲虚二氣怒流行雷轟風烈
　蠢然作造化由來不順情
至樂性餘至靜性廉天之至私用之至公禽
之制在氣
　至樂者神全也至靜者精全也此所謂神
　全不生忿性樂有餘裕矣精全不思慾性
　靜有廉潔矣老君授于吉太平之要曰夫
　人天付之神地付之精中和付之氣人能
　寳精去欲固氣愛神内則身得長生外則
　國致太平况有諸内必形於外了性則身
　清靜了命則丹圓成性命雙全自然至樂
　性餘至靜性廉也天之至私用之至公者
　此言天與萬物唯天得其造化之大以其
　不自生是以能長且乆故能成其私此天
　所以得之至私也及其發用大運流行無
　物不被其澤此天所以用之至公也聖人
　體天道而修眞比之衆人而亦得之至私
　及其用於事也無一夫不被其德豈不至
　公乎禽之制在氣者此設喻之辭禽即心
　也神也火也南方朱雀也此警示學人大
　要專心制氣以氣爲藥物以神爲符火採
　取依時烹鍊合法自然陰氣化爲陽氣識
　神化爲眞人混融一片骨换身輕如禽鳥
　翱翔太空皆得制氣之理故仙人號曰羽
　客施肩吾曰氣是添年藥心爲使氣神能
　知行氣主便是得仙人此之謂也頌曰氣
　固神和樂有餘虚心清儉養眞軀丹成自
　與天長乆身若禽飛上太虚
生者死之根死者生之根恩生於害害生於
恩
　生死恩害此四者陰陽反復被此對待之
　理有生即死有死即生有恩即害有害即
　恩此氣數之然也以衆人言貪生之厚心
　被物迷即造下死之根矣若能死心守分
　絶利清源即得生之根矣古人所謂貪他
　的着他的失便宜得便宜是以聖人於此
　覺照分明凡心生於物心即死之心既能
　死道即生之尹喜眞人故曰聞道於朝死
　心於夕金剛經云不應住色生心不應住
　聲香味觸法生心應無所住而生其心老
　子曰生之徒十有三死之徒十有三夫何
　故我得彼失乃得生彼得我失乃入死學
　者可不慎歟恩生於害害生於恩者此言
　恩中有害害中有恩正道德經所謂禍兮
　福所倚福兮禍所伏文始經亦曰天下之
　理恩或化爲讎讎或化爲恩此理屬於事
　而言不聞譚景昇化書云乎侯者人所貴
　金者人所重衆人封公而得侯者不美衆
　人分玉而得金者不樂是賞不可妄行恩
　不可妄施由爲爭奪之漸即爲死亡之基
　此皆世法釋若以道用言道由魔顯魔因
　道化當性天雲起之時我則登引群眞轉
　輪而復禮豈不是恩生於害乎苦海波翻
　之際我則昇玄同化而歸尊豈不是害生
　於恩乎頌曰心生有欲死之根心死無爲
　道自存恩若妄施招禍害害窮仍復見於
　恩
愚人以天地文理聖我以時物文理哲
　愚人以天地文理聖者此言愚人非是言
　愚蠢之愚蓋爲有等學人因聰明所障被
　文理所拘竟不肯低下叅訪至人窮究自
　身天地造化之理只於外面尋紙上之文
　億度天地文理快說快道他遂以此爲聖
　吁何其愚之甚也以有道者觀之反爲愚
　人也我以時物文理哲者此謂有道之人
　能大觀天地以四時之文萬物之理總歸
　我身明徹爲哲如犧皇仰觀俯察旁觀鳥
　獸之文近取諸身遠取諸物始畫八卦造
　書契又如黄帝之廣參孔聖之多學豈非
　由哲而至聖乎近有註本多於此止余按
　褚遂良得太極丹眞人所註本及與張果
　老人註本其下皆有二十一句百一十六
　字極說得妙今當以太極丹眞人張果本
　爲正諸本逸去皆後人傳註之誤爾即非
　結經之義頌曰愚人外面論虚空執理拘
　文性不通豈識我家眞妙用朝朝日出嶺
　頭紅
人以愚虞聖我以不愚虞聖人以奇期聖我
以不奇期聖故曰沉水入火自取滅亡
　人以愚虞聖者此謂有等參襌學道之人
　起頭不遇眞師所授他平日只以頑空爲
　性諸經不去參究惟守一塊肉心灰心槁
　木死捉箇念頭不放出去不貪不求他以
　此爲聖殊不知癡猫守於空穴而終不得
　於鼠也又如鑽冰求火而終不得於火也
　我以不愚虞聖者此言大修行人必須參
　拜明師開發竅妙廣通諸經究竟玄奥何
　云是性何云是命性如何修命如何鍊參
　去參來直至到那參不得處方是不愚到
　此之時只用一箇損字來受用諸縁損盡
　以至無爲自然智慧生明道冲靈應我故
　以不愚虞聖也豈不聞大舜之聖每好問
　而好察邇言大禹聞一善言則拜顔子得
　一善則拳拳服膺而弗失以三聖之道莫
　非好學而得以今人之資不學可乎度人
　經云乃當洞明至言是也人以奇期聖者
　此言有等學人不求正法唯務異端傍門
　小法奇怪之術以惑後人如巫炎等尚泥
　水丹法擇美女爲爐鼎以三峰爲採戰金
　鎗不倒爲固濟提吸女精作黄河逆流爲
　丹頭以多入少出爲行火如此謬術大亂
　正宗又有等以手爲雌雄劍取女癸爲丹
　頭又有等休妻絶粒漱津運氣摩擦搐縮
　吸日月精華燒茅弄火如斯等類何啻千
　門他以此奇而期聖也丹經故曰道法三
　千六百門人人各執一爲根豈知眥子玄
　微處不在三千六百門金剛經亦曰一切
　有爲法如夢幻泡影如露亦如電應作如
　是觀是也我以不奇期聖者此言得道之
　士常以無事取天下内則存眞養素外則
　隨事應機國土清平無爲而樂魔兵忽生
　攝情一息自然而然無理至理此所以不
　奇而期聖也故曰沉水入火自取滅亡者
　此當有二說以弄奇術者言自迷正宗喪
　失眞道耗其靈根如是之人將身蹈其湯
　火日取滅亡也若以有道者言當作丹之
　時則行戊己之門以戊土下沉於水府捉
　坎陽去補離陰成乾之後以己土退符流
　珠復還神室火鍊混融塵垢盡淨覺身忘
　如一太虚洞妙無際此所以沉水入火自
　取滅亡尹眞人述說經臺詩云心昩玄言
　沉地府性通妙語合天心是也頌曰愚人
　六會弄頑空用術爲奇性自蒙我以無爲
　清靜道黄金錬出滿爐紅
自然之道靜故天地萬物生天地之道浸故
陰陽勝陰陽相推而變化順矣
　自然之道靜者此謂天道流行四時宣氣
　本自然而靜所以天地萬物生聖人體天
　道而行亦自然而靜以無事定天下所以
　四海萬民樂無名之朴老子故云行不言
　之教我無爲而民自化我好靜而民自正
　是也天地之道浸故陰陽勝者此言天氣
　不下降地氣不上昇上下不通故天地否
　遂成孤陰寡陽二氣偏陷五星失度日月
　相刑四時不調寒暑失節冬天震雷夏月
　飛雪赤旱洪漂萬物耗竭此天地之道浸
　故陰陽勝也彭眞人曰陽火過刻水旱不
　調凝冬變爲大暑也陰符失節寒暖相侵
　盛夏反爲濃霜也金宫既砂汞之不萌一
　鼎則蟲螟之互起大則山崩地圮金虎與
　木龍沸騰小則雨暴風飄坎男共離女奔
　逸此之謂也陰陽相推而變化順者此言
　陰陽有離合之妙水火有既濟之方採藥
　依時運符合刻自然陰陽相推而變化順
　是得形神俱妙與道合眞也頌曰自然道
　靜物生全陰錯陽差便屬偏會得陰陽顛
　倒用回童返老壽齊天
是故聖人知自然之道不可違因而制之至
靜之道律歷所不能契爰有奇器是生萬象
八卦甲子神機鬼藏陰陽相勝之術昭昭乎
進乎象矣
　是故者乃轉語之辭於此故總結陰符經
　三篇内㫖之意聖人者有道德之尊稱也
　知自然之道不可違者此言我既知大道
　是自然之理則當守我自然之道不可違
　而豈别求於他也因而制之者此謂我身
　之神氣如龍虎之難調習必須因時運轉
　逆回土釜而制伏之學人能領悟此意可
　以鍊還丹矣至靜之道律歷所不能契者
　此言工夫鍊化之後自然眞空朗徹如萬
　里無雲之狀當此時形忘物忘性靜杳無
　名象難描難寫豈律歷所能契邪爰有奇
　器者此謂三寶混合養成靈丹貫石透金
　變化自在是爲無名之器豈非奇器者乎
　大修行人有此奇器運用大化如指掌是
　生萬象八卦甲子矣神機鬼藏陰陽相勝
　之術昭昭乎進乎象者此言神機剛烈鬼
　自伏藏陰盡陽純脱胎神化自此移神上
　居泥丸之宫正要脚踏實地子細保養迸
　破天門陽神欲出勿可輕縱直待存惜如
　孩童力健能走然後可以出神故曰陰陽
　有相勝之術内功已就外行圓成自然感
　帝君飛詔來徵則身乘雲軿鶴駕霞光繚
　繞天香馥郁上昇玉京金闕隨其功行而
　與仙宫豈不是昭昭乎進乎象矣如軒轅
　黄帝於巴山與後宫及羣臣七十二人乘
　龍而飛昇又如舜帝於蒼梧何侯之家五
　老捧詔而飛昇又如漢之天師張道陵晋
　之許旌陽葛仙翁皆同妻子白日飛昇爲
　金闕之臣神仙之學誠有驗也古今得道
　者奚止萬千之數焉學者不可以神仙爲
　荒唐而生退心大要信得及更求明師口
　授勤行修錬無二爾心自有天仙保舉必
　登仙翁之品不虚言也頌曰胎仙養就脱
　陰符朝拜高尊入玉虚進象昭昭神變化
　鸞翔鳳翥駕雲車

黄帝陰符經夾頌解註卷下
