#+TITLE: 太上妙法本相經-唐初期-
#+DATE: 2018-05-12 10:22:06
#+SOURCE: github.com/kanripo/KR5e0033 master 05ee6232                
太上妙法本相經卷上姑五
　已上原缺
辯夫曰清真無爲無依無著毁之不辱譽之
不榮恭之不益慢之不損無損無辱無爲而
已豈用教演豈須奉之豈懃行之豈徒勞之
不如閑靜隨其四氣終而用之人生無常去
留不停不如優豫乎弟子謂可修得大福廢
無可恃懃致神仙慢落三徒奉行靈祐辱之
禍至何期清真無爲之任虚懃之教無益之
法乎
答曰夫清真者即是道也若人行之人自行
之若人懃之人自懃之若人恭之人自恭之
若人奉之人自奉之何益於清真乎人自求
益非益清真人自求度非度清真人自懃修
非清真懃修人自求道非道求人是以真人
先自懃苦後獲大樂先自恭奉後得真尊若
人辱道人自損之若人慢真人自慢之若人
廢道人自廢道若人毁真人自毁真何以故
人自駡響非響駡人人自惡真非真惡人人
自慢道非道慢人人自禍道非道禍人人自
滅道非道滅人人自毒道非道毒人何以故
譬如强弩射天其箭必還是以人自射天非
天射人人自駡響非響駡人故毒不自運禍
不自生一由身口心行所招致也是以身者
三惡之根神仙之本一名良福田二名賦黎
園三名種子户四名遠生門五名道之域六
名膿血村七名珍寳器八名瓦礫椀九名明
智室十名九夜昏人能知斯理可名爲真人
功滿德亦就三界無極尊常樂無邊境迢迢
太上仙相好具萬種海智邈大千功德不虚
妄玄都計因縁聞而生好心萬劫無一縁隨
業落散去三塗是家因
辯夫曰如天尊所說人自求道非道求人人
自求度非道度人所以立教存文禁誡約束
若道不求度人不應設法加教以勅民物若
道不賴於人人豈何所務之將知道好於民
而貴其親
答曰道無親疏化及一切人自親道感而致
果禁誡加教非獨一人約及一切但人自求
禁誡束其身心約其口行是以聖人之道何
求乎有心者志之耳是故人能弘道非道弘
人大道無爲處神淡泊何求於人乎但人自
弘非能弘道故道性徧養非獨一類何故專
弘於人乎十方大千之國萬種形名悉以及
之終不寄一類而化及也是以普徧形名豈
獨弘之於人也何以故得知之道生天地置
立隂陽布造日月安設星辰周天三百六十
五度盈縮之數四時代謝毫分無失乃生民
人萬類之形名匠成一切而獨弘之於人乎
是故非獨弘人是以一切至士自求於道自
求度之所以者何譬如於水人自求渡乃來
渡水將知水不渡人人自渡之是故道不度
人人自求道道不貪民民自貪道若道貪民
則有親疏之隔若道貪度則有進退之性是
以道性淡泊無有親疏亦無彼此慈恩子養
平等一切何以故譬如生十子孩抱之時普
恩愛之無欲遺棄小有不和馳追巫卜問其
進止聞衰肝碎聞吉踴悅乳餔慈育遲不長
大暨其長成專志自計反目二親命不順從
教不入懷色不和候言生攻擊惡聲遠近鄰
邑異目惡跡畏影隨逐急疾至死乃止形没
名流伊馨恒存若有一子二子言命色順善
聞遠著此邑取風芳歌不輟於路口十子兄
弟馨香善惡其用不同故道慈衆生亦與十
二種恩等耳長成孝順其任隨意是故父母
正知生養孝順由子道正知慈悲恭由百姓
是以道慈衆生如母愛子無有親疏亦無貪
物道慈母愛亦復如是
辯夫曰受恩更問餘解如天尊所說道慈衆
生如母愛子普哀一切無有遺棄竊見世間
有苦厄之人進不得生退不肯死哀悲摧碎
樹木啼泣六畜沾津飛鳥哀鳴視者忘身聽
者酸零苦楚傷割不可處之道若大慈應哀
念之矜濟救度免脫斯苦道不哀憐叵不矜
濟推斯證驗將知道無慈悲恩及一切昔孤
童之感河尸絶流棄嬰繁陽靈狩乳棄山河
尚復矜感而況於道乎推縁之應將知道不
有慈聖不有悲獨立不群無爲之任也
答曰一切衆生各有縁品若憂若悲若苦若
惱先業定也如是河屍棄嬰所以流絶靈狩
乳者悉吾遣蛟龍絶流靈狩養嬰汝知不乎
所以知之水正知流行虎正知殺害何故不
爾以吾故耳
辯夫曰道若有感則無憂苦若道慈悲則無
孤遺所以天下塗炭乃至滅身而無其救將
知無感無慈任化而已若當不爾道有二種
一主貧苦孤厄灾禍一主長壽富樂自然類
族斯義當知有二也
答曰一切衆生各有因縁長短苦樂居然定
分無可移易先業既定報亦難准是以業果
不妄取報無殊譬如種植隨種而生豈有非
類而生者哉貧富苦樂之果亦復如是所以
者何一母生子乃至四五長短黑白正陋不
同壽命貴賤各不一等將知先業所種不可
移也如汝所問悉得聞知天尊曰夫也非汝
所問則衆不知非汝所訪則衆不决今汝起
一燈之照足充萬里之光汝若有滯未足爲
滯汝若有惑未足爲惑
辯夫曰受恩但六弊不知疑惑者多雖問數
事得釋理趣餘滯比肩實心不盡意欲更問
天尊曰若有疑必問勿使抱惑懷疑以迷當
年也
辯夫曰重受天恩如天尊所說一切衆生各
有縁品貧富苦樂居然定分貴賤長短各受
先業不審貧苦孤賤更可修善得福遇時不
爲即流轉涉惡而生唯願天尊告其因縁所
請得了令諸貧苦不及之人悉得聞知
答曰汝之所問甚要甚妙端坐諦聽爲汝說
之夫一切衆生若苦若樂若貴若賤一由先
身所造因業今之所報若諸貧苦不及之人
當知貧苦不可居處勉力修齋布施屈伸禮
拜香水供養助人擔重路避老厄行齋勸化
衆善備至當來悉獲太真之道而言貧苦乎
貧人布施銖兩當同國王百金苦中行道一
禮當同一身出家何以故居貧不足應惜不
惜施功高大不可稱量苦者無聊不應憶道
而一禮者故可當慢士一世出家是故湯中
出蓮華可謂難乎故業無常定作之皆報但
患貧苦可知有道恒不及人但患孤賤不信
因縁常居孤賤是以真人見是畏故行學修
道故成真人若苦惱衆生知於苦可惡知於
樂可欲苦而行之亦與十仙同等何以故知
苦行苦故終無苦覺賤不處故能去賤何以
故一切衆生悉有樂性悉有苦性自一仙以
下苦樂之性莫不居之自一仙以上永與苦
别而況於道乎故一切衆生業無常定隨造
便報豈有種類也
辯夫曰受恩願問餘解不審十方恒沙真人
一切得道大聖衆爲禀何炁而生爲習何道
而致斯業乎得如今之報也
答曰十方恒沙真人得道聖衆者莫不悉從
修本相是經之人也夫本相者大無不包細
無不入廣演言教廣度天人無量亦如恒河
沙之衆不可稱記亦如江漢浮橋肇劫水首
以來度人無量不可勝數本相開化以來度
諸聖衆亦復如是如汝修行經典齋戒不絶
功德滿足亦與十仙等耳如十仙本悉因凡
夫苦惱苦行至致光明也何況子之前業廣
闊逮乎今身聦茂淵溢解了玄宗其功等於
崑崙其德同於淵海十仙之期毫分不失何
以故子兩鏡相照者其闇普滅遊乎上清之
道金書玉隱紫解注名亦如影生前暉定於
中陽子之德宗亦復如是
辯夫曰如是如是得道聖衆去如恒河沙之
數無有返者今始修學亦如恒河沙數有終
期而無盡也若當不盡去不休停若當有盡
因縁即滅唯願分别
答曰如是如是去如恒沙不足爲多九天數
終乾坤灰揚爾時螻蟻一切蠕動皆發善心
動經千天得道之衆未足爲多蠕動皆發善
心萬類之衆普遷七寳玉京紫微之中動經
千天得道之衆未足爲多是故空不可滿虚
不可實故名不可思議之場也珠口納衆由
不盈狹長樂廣包由不充徧而況於空虚乎
辯夫曰受恩更問餘解如天尊所說劫末運
終普皆成道無有逋留展轉化生者當爾何
假於教何求於師何勞於懃何託於法徒自
涉苦懃耳不如端拱自求生養雞黍之餚矣
答曰夫百年之苦不如一年受樂而死麤布
十端不如色錦一丈鳥雀豈不受命三百不
如人受一年居鐵百斤不如金錢十文欲許
千金不如交粟一斛待百世之王不如足食
之貴譬如博弈貴其前出先者爲勝終不留
負留負者即是身之累也擔愧負累雇業以
償東作失利遂致困乏留負子孫恒居不足
託命債力投身死地男卑女賤人不仳之博
弈之負乃至如斯所以者何博之前出者譬
成道真留負者譬三塗是以真人早行修道
今得八解之果常樂無爲其德無量何以故
譬如種植先種前食中種中食晩種晩食不
種無所收食若遇顛灾無可收拾主施散給
爾乃得之不造而望果者亦復如是何以故
譬如百歲任重豈可越投十年囹圄豈可竟
之遥望十年之甘時當昧也指日而須者未
可致是以真人知未望之望故絶望而獲望
知未果之果故絶果而得果何以故譬作田
耨恃天而雨者將不遂其願不如先治渠堰
引水溉灌定可獲也天非不無雨但恐炎陽
而敗饑饉艱辛命不延久劫末非不無道但
恐三塗而不可免脫是以真人畏是故故先
求道其真既崇永無憂敗常生無爲爲於無
爲之爲任於無任之任託於無託之託寄於
無寄之寄居於無想之想處於無著之著是
故聖人尚於初業貴於先功何以故貴於先
功尚於學士也三元九厄殃灾叵遇有能遜
心修道者普得免脫也是以聖人尚於先功
貴於初業若有志於道者悉由初業也初業
者是罪之因先功者前舉之功故貴功而尚
業乎不貴不尚者與諸六畜同之所以者何
六畜不知有道豈識功業之妙理故同六畜
耳
辯夫曰受恩願問餘解世有學士受師教法
修行道德動經年劫而不成立復有學士修
行道德未必多年而致太真無爲之任者何
答曰學士修道貴在會理多年而無成者心
不會理譬如跛疴規於萬里之所日涉不過
十里三年乃達其所趣復有一人俱與一處
同涉一趣及其馳涉日行三百不過月旬而
達所趣學士心會亦復如是譬如飛步難爲
及也何以故一人乘龍一人步涉豈可相逐
里趣同所飛涉不等學士志道不同一等或
形染道法心存有中或假真專僞妄洩祕要
或言如真人心懷良賤或口誦明文心不專
一或身居上學迷貪財色或矯假高貴威赫
愚俗如斯之士定入三塗道在何處未熟之
聞並可逐侣雖行世界即是行尸獄也一切
學士豈得同之所以者何譬如辯意一人作
意十人辯之一人作難十人射之值之者若
一若二射著者若兩若三其意豈不同一但
所見不同會以不會亦復如是
辯夫曰受恩更問餘解竊見世中十人五人
同時出家隨心所好各奉一師修行道德不
捨晝夜一師之徒悉得五通之果一師之徒
無有異悟若依其年年則同之若依其懃懃
勞等所一師之徒獨進一師獨不進
答曰師有明闇故有進否所以者何師者即
是道之門户也若有明師善知經義觀今玄
宗辨道㝠趣教授禮拜勅誨如法依文演授
將入法會約之以禮尊之以律日日增受形
殊見等若遠若近尋之明了兢懼威神恒恐
馳趣日夜翹勤專守不移炁和神柔形魂暢
悅神暉授引擁將真道孔務三真將感玄應
敷教迴景猛狩依附三師進筴加研轉神五
通之果因功而得將來定受玄紀無爲之果
也所以者何明師者百道之關梁譬如入海
採於衆寳先知投簡名刺之法牢船鐵沉帳
帆設軒之詣寳所綴沉浮船乃發沙石砲𥖼
營墳煎取若多若寡來往莫蹶奉逐明師亦
如是何以故譬如萬萬里重嶮之中甚有金
丹柔琉八芝有能進到取而服之者命同天
地終不横夭有聞之者莫不傾俟人人應涉
取而服之但患嶮阻悉滯莫進無不返者闇
師之徒亦復如是柔琉非不有之但患悉滯
不達空中非不有真但患莫然無趣所以者
何譬如漏船渡水水滿必没湍浮廣水中流
必沉遠所八芝重嶮必返入海採寳不投簡
刺舟船必翻師徒無德亦復如是是以真人
終不自師故能成師終不自明故能成明終
不自我故能成我終不自智故能成智終不
自見故能成見終不自高故能成高終不自
德故能成德終不自彰故能成彰終不自用
故能成用終不自任故能成任終不自大故
能成大終不自美故能成美終不自真故能
成真凡此十三真人所不取夫學士之法甚
須良釋忖思行業未使未任爲任後必成患
未匠爲匠後必傷手是以真人不尚其名其
名顯矣不貴其譽其譽遠矣故道士務於道
勤於德託良徒追明師講化律誦經籍習仙
氣修齋直思神明檢口過束五心逝六清背
隂賊向生門行大慈念一切哀孤老矜寒貧
斯學士之上業賢者之福田自非明師之約
法何能如斯是以明師者道之門户也何以
故其師明則法教行其師闇則法教不成是
以一師之徒獲五通之果一師之徒而無悟
感也
辯夫曰受恩願聞餘解夫學士斷穀服藥得
道以不
答曰得問曰何如長齋對曰不如問曰長齋
何如誦經對曰不如問曰誦經何如坐思對
曰不如所以者何去穀之士正念藥耳藥炁
充足正滿千年則終方更受生方與始學同
耳長齋之士日計其功功滿一萬飛昇太空
下超四道一仙齋直功滿德就遂成無爲至
真之道乎長齋之果不可思議若有誦經之
士亦不可思議所以者何讀經之士計文爲
功一字一功功滿三千名列上清而況廣看
卷目長執文籍乎何以故經者道之教若讀
而依行者即是道之面勅也是故經者經緯
衆生去貪欲之患其患既除煩惱灾盡其灾
既盡五毒亦減衆惡既消萬善同會運邈群
仙得爲無上之果是以真人寳經而珍之愛
樂如妻子十仙由斯起經最爲無爲首學士
之爲道亦不可思議所以者何思之言念念
之言定定之言不動不動者即用十仙人也
何以故閑所門故絶於不正之想廢於非意
之意神亦既定志亦難奪是以真人修行故
能定修經故能正修齋故能長仍行而不改
故能成至真暫時不去離功滿無上賔逍遥
紫金場常樂必致身一切恒沙衆悉修三業
因功集綜十方岧岧太上仙汝當行如是善
著亦如前蓮華足下生相好恒自然
辯夫曰受恩更問餘解如天尊所說三業其
功無量乃與十仙同論不可思議不可稱量
不審餘業有報不
答曰有問曰如有學士不修三業廣修宫觀
供養之具悉以布施得何報乎答曰天堂自
然報問曰受報既已寄何所居答曰寄於無
常之寄居於無常之居何以故若處報中修
行三業與上道同論得計無上果若處報不
修三業下落於人爲中或落三塗中故寄於
無常之寄居於無常之居問曰不造四業專
於修壇布散得何報乎答曰天厨地藏受報
問曰報盡已訖受何所寄居何所任答曰亦
無常所寄何以故若報中當修三業其果無
上若不爾者隨業墮落故無常所寄
問曰如有志士不修五業專於道化不營俗
事得何報乎
答曰四道難階漸修定也何以故斯人即在
家道人故若報中修行三業其功高於三業
上與可進之益下與進仙齊倫是以真人廣
建福田無不果也何以故真人具種造故具
種報具種慈故具種愛以造宫觀故今得感
宫殿也以修壇布散故今得天厨飲食也以
道化人故今得無礙智以斷五辛故今得清
淨身以斷甘肥故今得無爲形以好禮拜故
今得無上尊以好不煞故今得長生壽以好
讚善故今得千種聲以行忍辱故今得麗妙
形以不毁辱故今得衆愛敬以恒救濟物今
得無病患以心無愛憎今得平等智以藥救
衆生苦今得神口良以好莊嚴法今得紫金
身以口不妄說今得蓮華舌以不逝絶故今
得具種相一切不可及悉由先造長真人行
如是超越太上鄉汝但行如是前亦不足長
功集運凑會兆劫如電光逍遥大羅外坐視
大千方毫釐若掌珠珠去就先良如斯之德
業悉由萬行將一善不修備十仙乘高岡勤
苦不辭憚普會至真場
辯夫曰受恩願問不解如天尊所說十方恒
河沙之衆悉從三業而起不審國主侯王復
作何業得爲人尊其父亦崩而子繼之所以
者何若計因縁則不相承若計種類則有斷
絶其中差互疑惑不盡唯願天尊告其因縁
所從而來
天尊答曰善哉如國主侯王所以世封以先
業所鍾同受其福
問曰所以斷絶若有福之人同生受福應當
姓嗣不絶若不爾者則無因縁
答曰一切貴賤各有縁品若先業同故同一
福而受其性也何以故譬如佃田隨種而種
因種而生若改其種則改種之是故一地可
易百種而況一封改絶乎
辯夫曰受恩願問餘解天尊演說斯義世之
無有不審本相從開化以來爲經幾劫爲度
幾人爲度有縁爲度無縁唯願天尊告其因
縁所從而來
答曰善哉善哉自本相妙經吾所宗受動經
恒沙劫數度人無量無邊不可記稱恒與人
運同生與運同滅海水沾録由不知之如日
月登明王之前得道大聖衆亦如恒河沙之
數莫不悉從本相受學而致道也是以本相
者諸經之元王與道轉輪不可思議夫聞天
尊所說悉同受解便大歡喜即起三禮於天
尊前長跪稽首而作偈曰
千載因縁會　運生落斯形　值遇無上尊
辯說至真經　請問無不解　道隨三業生
諸善寄無常　流轉亦無停　學士奉明神
法教日以明　指求無爲跡　果感十仙名
師徒普闇昧　萬劫不彫成　盲人涉萬險
必墜于大坑　一師大聖衆　悉超至真經
今自諸來者　萬善必令行　不避國王侯
莫不遜心精　富貴如水泡　不足博爲榮
得道紫金體　本空無爲成　一切貴賤徒
是非在心精


太上妙法本相經卷上




太上妙法本相經卷中姑六
　　　普言
道匠天地德崇萬物含養無窮功充合氣百
獸神蟲知道所生猶尚依親悉無害想而矧
神仙之念乎外道不宗不如百獸神蟲之心
土木可移外道不受將知心去身往神形永
止所見殊異故神形離索不同而居夫爲道
也身心力行同時而到不妄不想專執不動
天雨飛石火生焚地地爲之出黄泉黄泉涌
沸出終不蹔顧斯是志士之尚道業也樂居
於勞山徒有三千天魔發山打鍛搥擲亂墜
其側樹木摧折山崖崩缺千萬段數亦如飛
雪石不能傷完端不易樂心不摇存念如故
復有炬燄百數競來恐赫林木燋燃蕩無苗
果乍來乍縮亦如海譬樂志靜然安心由閑
頗無驚張其念叵解其想逾明不煩不懼道
心如故將取之於無爲不言之說唯與我子
不名之教唯與我息何以故不言不名即體
空無斯之侣者道心獨起非世庸之所及也
悉是天上來外道倒見起教於實亂悮群徒
入火者衆而況體空無乎若爾者即是我種
子非種非子何能知空無之爲主何以故道
匠天地不以我爲父德崇萬物不以我爲母
而況獨知空無之所從也是以真人知空之
可宗故習空得空知無之可恃故修無得無
若知不言不名者故知天人降生於世化人
也抱道而用負隂而行賴空而利因無而功
一切含氣由不知所從之謂言自然謂言因
縁若苦若樂若富若貧若貴若賤悉有斯言
真知自然不信自然真知因縁不信因縁亦
如小兒習語知導不知義知學不知理吾故
學父之教宣於萬方勤而不辭勞而無功恒
以功成身退以遂天道故去彼取此
道强若折德弱若雪以取中和御於上下故
高者抑之下者舉之此道之所用若剛則亡
若强則折不亡不折乃肯常全若剛若强身
無可恃道在何方是以道人取於中和去於
剛强抑高舉下水性養身浸潤玉宫始終無
患是以真人無病以百姓爲病故曰病病不
憂不患吾有何患
强梁者死之本和柔者生之根何以故知之
虎强以穽檻之木强以火拱之穽豈不可畏
以友居之故强爲者必爲穽所患火豈不出
木以鑽不止故摇動者必爲火所焚是以真
人折於强梁存於和柔是故堅强者死之徒
柔弱者生之徒故道人尚於生道貴於握固
魔俗尚於强梁貴於膠漆故真俗所用不同
求利殊别勤勞雖同受用更倒
所生翁所因翁孰親生翁天氣也順之則炁
和逆之則氣亂故父與天同母與地等若逆
父母即是逆天地也但思尊於所生重於因
父母以愛妻故是以重之是以真人去愛故
能成真重於所生故能成道故天下不同所
見各異一切人民等同受其天炁而生因其
地氣而長各不識所生之重天地之恩皆不
如禽獸神蟲之識道也
婬女群居廣補發人若樂居之則與女婬之
若不願樂志如宦夫不動不摇豈補何益也
但患以婬見婬婬何可禁以婬加宦宦何所
貪是故聖人逝心如空鳥絶情如嬰宦假入
婬國何能染乎婬女非不好欲我不與欲其
好何補以兩婬相好故生欲耳是以真人數
經婬女而女悔悟不加其欲益自斷絶故見
色土木以譬之見寳瓦礫以投之何以故貪
寳與寳其貪愈起好婬與婬其欲愈繁暨至
大縁將滅寳色何寄方之抑割道無不成唯
有知者乃能思之
一生萬物四大之本而人不知陽生隂育而
人莫信天覆地載衆生不識日月照明萬類
不悉現效明證不信有神任命生死不造因
縁偏見異趣因父爲寳是以真人行一抱德
以養四大功成事就遂致紫金之報故知者
識之先造因縁以養神形不棄不捐全固如
常故知一生於二二生三三生萬物致天地
長存由斯而興故恒寳而行之也若不知一
者即與六畜同論六畜不知有一不知因縁
所從而來故與六畜同論之
道方而不割隨應而普入德圓而不闕因功
而感成若割則有缺損之患若闕則有罷廢
之短故不割不闕淡而不損所以者何有心
者應有功者感流灑萬方曲入室實故非寬
非奢能應之寬奢非闡非狹能應之闡狹非
好非醜能應之好醜非罪非福能應之罪福
故不思叵議虚無功匠形充萬類若言辯之
非文能釋若知量之非大權所測譬之谷神
隨之大小方圓而應道之應化亦復如是
善人如水利入一切功濟如流悉受其潤是
故道爲柔弱之寳德爲經緯之珍是以真人
恒寳於道常珍於德守而不移乃成真人之
任乎石與水相和而有梵子與道相名而化
其名雖同取用理殊是故水石雖同一域受
利不等故真人寳道珍德貴於水利終日行
不離其輜重顧之若左右執用若目前摻之
若可畏晝夜汲汲恒若不足故能成真也
天下有道真法興焉天下無道真法廢焉何
以故天下不崇其道真炁去離是以廢焉非
王者所能廢但祚將欲終故起迷心而廢之
若其興焉非王者所能興但福將無窮是故
饁王捨於色染之穢紫陽將應之妙梵發於
誓願之信當來有拔苦之難斯皆先業所造
之於今身若今身所造後世之資若前世所
造今形之暈是以帝王不能興不能廢若政
而順用物來取於此更受會乎與饁王等也
出生入死不停一所輪轉五道受生隨趣計
業受生不妄受榮不妄受悴天候地伺主檢
精魂毫分不失亦如磑齒磨稜莫不拘者若
受以不受亦復如是何以故譬如築墻版無
不杵若一版不杵則不可立是以聖人恐罪
叵過故勤於道業志於清真不拘於俗不務
王業以是勤故得生無拘之患能有志識者
盡與天人同侣不魔所嬰不横他縁何以故
以志識故不志不識與六畜同侣所以者何
六畜止知識其母不識其父是以不志識者
與畜同
高而莫蓋卑而無底傍而不窮推而不盡度
不可極量不可及彌蕩自臣混而自行應身
萬有功就十方宣育有形慈及一切何以故
若無其應教誰能了是故起應之修其應教
以心專結而不可解者亦與無上同會乎是
以真人修於應化之法以致於無爲若知應
化之可法者勤而行之亦與真人同侣何以
故真性無形誕生虚無非色非像妙炁自然
豈有闕割而應之分而不減布而不盡湛然
夷微而不所依故著炁成形宣濟萬形大逝
無巔其用不窮大反無下其用不極成功而
不居恒以身退之器匠而不稱恒以名去之
斯正真之上教無爲之理務成功而不處此
天之道器匠兩不務此真人之範不功不名
豈遂巡化是以真人存於不名之教勤於不
勞之功故能成之何以故若存其名則功不
立若存其功即則施之是以真人知行不知
其名知勤不知其勞故施不望報而果自成
歸海不望其返而水自還大逝之應亦復如
是故知行知勤之也
築室以户牖起明以景暈正於妙室而莫景
入豈有明也若無景則工匠無所造若無户
牖則明無所照衆生無道性則匠無所加衆
生以可鑑之理故設範以教之若夜視室中
無可居之以景暈敷遂乃可工之是以真人
蒙三師加訓得成真人何以故築室不立户
牖則與無室同之有身不蒙師教則與無身
等之是故真人捨愛而修道故能成真出家
而行學故能成德是故鬱羅翹貴道而尚德
以致無爲之位乎
金玉如山錢帛如原不存其道不志於真何
如日逾滅之日福盡之無所恃之無所怙之
雀羅其糞無所尚之蜣蜋擁丸無所珍之故
寳珍不可貴錢帛不足尚是以真人貴道而
賤寳尚德而去錢終致太真之位也何以故
寳集則禍門錢聚則盜臻是故道人勤道不
勤寳修德不修帛便使積錢至天不如坐進
此道故不爲寳不爲帛
道生於萬物德畜於一切功加於有生普育
於有形故道生萬物不以爲主德成有生不
以爲勞是以道居其上不以爲重而民莫厭
若非其道則不久立何以故人不可去其道
魚不可離其水人去道則亡魚離水則死是
以真人抱道而執德故能常生常生者湛然
不遷居無爲之任是故長生久視之道久視
謂天地毁滅千數灰揚萬物普盡而身獨存
視天地磨滅其神湛然故曰久視長生之道
嬰兒之未生其性則無欲明珠之在蚌其耀
處於内所以者何嬰兒之性外無所了内無
所分念乳則啼不饑則止假令久不乳終日
號而不嗄何以故以和之至無躁無煩故可
生善明珠在蚌中發則成珠不發終始爲蛤
中但患長大情欲所攝其毒不可折是故真
人從於無欲而成真道起於年七而奉其德
故可成身何以故欲者五毒之根想者禍身
之本故去之敢從不敢放
無常之客不可投之外道之見去而不反若
其悟之速於庸夫地仙之位須臾可到何以
故邪學之染以入孔智之炁以布宿惠之德
以受但見差跌化成邪道是故宿著而悟速
無常之客與外道見等迷心不變去而不反
專繩行之不執忠慤隨風東西吹之悉去所
以者何漆性尚黑因色而就不專一色隨染
即著故無恒之夫不可以道御之外道之見
不可悔之各執一趣不師正教是故真人志
如崑崙堅然不動林木頗長終不穎脫是以
真人結於不結之結而不可解關於無關之
關而不可開終不隨風而去故能成真
作土爲泥非水不成埏埴爲器非均不平是
以水爲和均之始均爲平镣之本故匠加其
功得有瓦器之名無加之則埿不和無均平
之則埏是以土水均匠擁循扶立方付埏塈
火䁝煙色青了封閉冷熟開之則見瓦器之
功所以者何土者瓦之因水者瓦之縁埏埴
瓦支體平均文教扇工匠世之範火䁝真炁
專瓦器崇用無爲德因起之於絲毫遂成江
海山嶽真人從斯業今得無上賔一切凡夫
福履之成十仙海德不思議威力振大千其
道如是神無量亦無邊
絶學不邪僻不學如盲人得道由斯起不解
道學真游游若畜行正念貪慇懃口利行六
畜手係期之牽攪竊世間物自作家有田不
知㝠中負地獄刀風因不勘惚毒苦求還唤
子孫復連相牽挽蕩盡不立煙若能去諸盡
翫翫至真文邪僻自斷絶故無來附親不學
殊無目好惡不别新六畜不知學故如新之
論罷功絶諸籍岧岧常自然利益不思議萬
劫若電間道德如是力智者乃能勤初如不
足觀德著識玄宗功感成無爲朝師三界賢
但修莫懈倦必致常樂門
美與惡其孰多唯與阿理幾何是故君子惡
阿終得君子之行名君子亦非天授亦不地
與抱忠報行言信善著不華不飾唯人行人
有名而無果阿人行人有威而無實故智者
罷去君子之行修於無爲之道
道行尚卑魔行尚高人道貴生鬼道貴終真
道務樸人道務華其名雖同逆順不等何以
故尚卑欲取衆善之德其德既合成足江海
是故尚卑魔行尚高不受衆德自師所長不
下於衆善之善故爲魔行人道尚於完端不
希常生之生若遇疾苦請禱神祇妄求恩福
不希久視之生故曰貴生鬼道貴終貴於終
亡尚於被傷故爲貴終真道貴於質樸不務
華榮正有憂道不憂其榮是故所憂雖同逆
順不等是以真人但以身卑下故能合衆德
之德皦如日月高如崑崙
江海處於卑下以摽百谷之王佐玄崇於衆
德之德四師果授於靈智之道是故道人不
足顧於高不足恃於惠是以侯王自稱爲孤
寡賤稱而致禄高故真人居下故能成於高
善受衆德之德故能成其德何以故堆不著
水百草不能長深而不廣高而不厚蠶如於
髮食葉吐絲成於衮冕綵繒五色芬芳葩葩
貴賤同猥其外國土無桑蠶見於綵繒不知
所由若有人辨之從蠶口中吐出巧婦織成
無不信之若有師德辨道所由相好具足人
中無比音如雷鳴目如日光𦟛肶鹿磚面貌
平陽手垂過膝足躡乾剛掌有十文額參午
行耳高於髮八道廳堂鼻有雙柱筒條齊方
四十八齒白耀如霜舌能覆面蓮華蘭香眉
有八彩白毫相光肉髻螺文九箕紫璋頂若
玉堂背有斗綱胷生朱雀脚躡龍床左青右
白六甲挾將神真習翼九仙兩厢經劫不衰
兆載不尚去若屈伸形涉沙方六種振動湛
若海疆威德如是萬聖之王從學而興超舉
道場凡愚不信驚怪揎攘外國無蟲實心不
量有實不虚唯知乃忘
國賊將至以何攘之被圍百重以何破之曰
賊來以敵拒之以議攘之所以者何賊性怯
易可捍之小敵則可還師行議攘不須兵而
可還師何以故議能伏惡福能消禍是故以
議攘之以福消之被圍百重牢爲城郭閉門
坐甲賊勞厭甲不久則還是以真人恒以兵
捍賊賊不能侵以牢城郭賊不能得
國將欲亂以何止之臣厭欲叛以何安之曰
民亂以煩臣叛以昏是以亂叛當如是過以
何救之曰去貪不欲無爲以養民百姓安寧
願樂君國始終不亂天下樂推豈有厭亂是
以不亂臣將欲叛以君昏故不從律令所行
非法是以欲叛當悔其過改故修來整綱治
綱依律理治内不昏亂外不威虐是以真人
恒去煩亂而民寧怗恒去昏賊臣樂不叛君
清臣寧永無傾敗民樂亂穆長爲安泰
其朴不雕不可成器其荒不耕終不成柔何
以故朴不雕刻終致朽弊荒田不墾荆棘茂
盛豺狼狸梟長在其中鴟梟鳥鵲棲宿林中
田罷不治終成荆棘學士罷法亦復如是若
朴不雕終守枯朽若遭工匠加其繩墨斲斧
鋸鑿日加雕琢必就功業用之則如意亨之
則無損是以真人執朴經匠故能成器修治
荒田故能得榖何以故朴質荒田譬凡夫經
匠遭耕譬師教成器得榖譬果顯是以真人
勤於修治今得成真
爲無爲日益爲有爲日損何以故無爲者無
不爲物知無爲之有益爲有者執著於有有
者都歸於無是以知有爲日以損之若能以
損之又損之以至於無爲是以真人修無不
修有行益不行損故能成益
居於道必行正處於法必行真若不如者必
就於邪是以真人恒閉於邪門開於正路以
是因縁今得正真之位乎所以者何譬如鑄
師隨形大小曲尺周徧無不鈃從者何以故
若鈃其同因類受形終不錯變同化反類若
金若銀若銅若鐵及其銷鑠隨類而現若師
習正弟子亦正若師翫邪弟子亦邪師徒相
教亦復如是
沙石硻堅定中爲磑工匠無錘如何得成青
白之石文理端直中爲碓杵工匠雖巧手無
鎚錘豈可成之是以學士加誡御之尋文知
之假使賢師教化非文不授假使良才非師
不授是故以文化之以誡御之譬如作船非
水不行譬如伐木非斧不尅譬如鑽火非木
不得譬如深井非索不獲是以真人遭匠加
搥今得太真無爲之任
釜中著水不加其火豈得沸之置穀臼中坐
視不舂豈得精之是故一切所造因功乃成
若有志於道味者悉須勤勞合成乃崇是故
真人遭火得舂令爲精熟之果何以故福不
唐捐功不失訓不磨不扇守弊必終不雕不
琢朴朽必棄是故智人乃能行之乃能勤之
不行不勤終不近之釜水不爨臼穀不舂坐
看不爲無時如意道人在法不行其道亦復
如是
琴瑟雖有雅樂之音非彈不鳴鐘鼓雖有節
曲之響非打不聲是以真人彈琴悟人打鼓
來衆何以故彈琴打鼓欲令衆生前得聞知
琴鼓者譬如道性叩打者譬如師教若好琴
者自來聽琴好鼓者自來聽鼓是以真人恒
打鼓彈琴不捨晝夜何以故真人以憂衆生
不聞樂故是以晝夜打之
若有衆生好於三寳當與之三寳若有好之
琴瑟當與之琴瑟何以故琴瑟能悟衆生故
與之若真人不彈琴鼓瑟衆生何以故得知
之真人不宣真理衆生無以得知之是以與
三寳與琴瑟故譬之
爾時坐中野母聞天尊說彈琴鼓瑟以悟衆
生悉歸改悟是以晝夜作琴打鼓不敢自停
之法野母於是便迴北隴山中伐於秋桐造
作鍾鼓并及琴瑟珠玩色染盤龍尅鏤黄絲
爲絃磨玉𥄍折師徒三千於斯國中校習琴
瑟捊浮鍾鼓晝夜振擊時不蹔輟遠近民人
悉來聽樂若男若女莫不自停聚衆千萬來
不知止野母歡喜甚無已已從年匝歲專習
不改自謂朝昇暮仙阿爾而登從初至老各
隨時而終墮於三塗是以真人終不承聲故
能致審終不自知故能成知何以故真人學
道不師不受不解不反不明不宣是以真人
不自師故成師不自明故成明不自彰故成
彰不自與故成與是以不自師不自明不自
彰不自與衆功處身故能成真以此故作偈
頌曰
綜攬說太常　萬法亦無定　來去如迴風
東流逝長命　迴轉若涌沸　惻愴傷人性
孔智觀來世　故捨去順行　世身修安樂
果成登無上　萬惱若雲消　清靜無爲正
相好具足發　超邁大通聖一切凡夫福



太上妙法本相經卷中






太上妙法本相經卷下姑七
　　　普說
天尊言我於斯之中爲諸衆生普說太上妙
法本相至道之因無量度人一切衆生悉來
振集莫不傾仰爾時東虞西虞南北四虞東
來西來南北四來野母不鈎獨挽木侯鷄鹿
一切邪道悉來在座各自赫奕光明動摇於
其衆中澄曜威神競作巧辭試難不行
虞曰昨君所說一切衆生從先業至彼後報
因前而獲其果皆不妄舉我竊觀一切衆生
重室之中而居巨夜豈知前世之因今身之
報若遭教澤法法果可登若不遇者隨流而
去譬如流中採薪鈎著者得不鈎著者隨流
而去一切凡夫亦如水中之薪遭教則達不
遭則去豈有先業所加今身而受若先因所
行者則不須更造若恃前業所縁今不須求
教定分以竟不用假受如君所說皆不合至
真之道其言未解虞復言曰十方衆生各有
類氣不依先業之所造也譬如禽還生禽獸
還生獸人民草木蠢動衆生種種相生類類
相似豈有前因果報乎譬如銷金隨類色見
譬如種植隨種而果豈可非類而變應也如
君所說皆不合至真其言未解來復言曰我
見衆生父母四足子亦四足父母飛行子亦
飛行父母白黑其子白黑父母能言其子能
言未有爲能馳步萬里者也如君所說皆不
合至真其言未解來復言曰吾見魚止水之
中虎居長林鷰雀依人蚯蚓居穴類氣受性
各有所禀豈有非性而食之也如君所說皆
不合至真其言未解野母復言我見蟲還生
蟲蚝還生蚝蠅還生蠅蟻還生蟻隨氣噉食
以養性命豈有生業而改其形也如君所說
皆不合至真其言未解不鈎復言曰我見衆
生若有噉肉者其子噉肉若有噉草者其子
食草若有食木者其子食木若有噉土者其
子噉土一切衆生各有定氣不相假受錯謬
其類也如君所說皆不合至真其言未解獨
挽復言曰我見一切衆生性不同同體而異
名隂陽不同受化不等依斯理物各有類氣
不相改異況一可知百類一可知萬如君所
說都不合至真其言未解木侯復言曰我見
保國保身依國依形被髮還以被髮傍行還
以傍行隨類而生隨種而果豈有非其性而
横受也從天至地未有異類而異受之如君
所說皆不合至真其言未解鷄鹿各復言曰
我見一切衆生或方或圓或長或短各自受
氣類性定也未見鍊土成金變豕爲犬類類
相生種種自續各各受氣不相改易若當改
易一切凡夫蠢動衆生悉有前世因縁福德
所種有成於至真之道乎若類不改定而受
生君之所言皆是虚妄誘誑童蒙無益之業
也我當遭今身所造即見受也終不習君虚
說前世之因妄論未來之果遂使迷悮後學
亂化國土空悅時變可見神乎若爾從之於
是與長生隔矣
天尊言曰夫一切衆生各有縁品前世積業
今身所受今身所造後世所受無因無縁果
從何成無父無母子因何生無天無地萬類
何停譬如種植非地不生譬如飛蟲非羽不
飛譬如飛馳非空不行譬如雲雨非龍不成
何以故若有種類不相假受應普同命若有
定類應普同成所以一父而生其受不同一
母而乳其貌不等若無因縁應普同受若無
禍福應普强弱如汝所言空中可以種栽流
中可以田耨無父可以結子無母可以生息
鍛礦可以成器繫蜂可以獲蜜養蠶可以得
錦長麻可以成紵何以故以能鍛礦故以繫
蜂獲蜜故以使蠶穿紋故麻紵自成故子之
所成者與我道異也吾道與子道不同吾習
與子習不等道名雖同逆順理反何以故吾
之所用因實而修空據有而行道行於未來
之用修於不望之果是故知勤不知報而果
自應知行不知到而道自逹是以成功退之
而功自功居福捨之而福自福若處其功功
無可恃若居其福福盡無止故退功捨福終
會功福積世行道果感所到是以真人積千
世之業而不望報投臭身於鷹虎豈望鷹虎
所報也但哀饑餓故是以施不望報而運自
應苦不望樂而樂自感故知行知勤知習知
用終不望一身而責其果也是以吾與子所
用不同功受不等也
四虞四來野母不鈎獨挽木侯鷄鹿等各不
信受相謂言曰天尊者非至真之道也妄說
虚空未來之果廣演譬喻誘諸愚㝠虚身喪
形枉及受生也虚證將來未然之果巧言妄
譬說有因縁及諸四衆迷心未了一生之中
虚棄當年也於是生心欲停止者踴躍飛馳
悉皆還返
爾時天尊閉天光明四方㝠黑諸道迷亂莫
知趣向唯有座所光明如常無有迷亂
諸道還來就其光明因而問曰天何妖怪忽
無光明四方㝠黑行者迷返不審此怪爲坐
何事也
天尊曰天光自無何關子焉子積行道術飛
馳空中威神之力世所無有豈爲闇所拘而
論迷亂也我止知說將來未然之果誘說愚
矇過去之法豈知光明所以而閉也汝何不
作道智觀之道眼視之足知所由乎
虞曰我道止知長壽短壽飛行之事未覩斯
理天尊與我分别若能知之即知天尊得因
縁之果未來之功若不能了即知天尊所說
之妄也
天尊於是欣然而笑光明從口中而出照曜
十方朗覩八清及得過去所受未來所趣見
前之業悉各鑒視及諸四種衆生過去未來
及得見在一切受趣莫不見之見崑崙頂上
神仙之宫壁方四千里周迴一千二百門其
中小宫三千六百區金樓玉殿五城十二門
純以琉璃爲地珊瑚銀薄真珠連綿千屈萬
疊晃曜無比但見天帝在中而治三十二天
王輔弼四邊復見四角上宫閣高妙麗飾有
四天帝王治在其中天龍鬼神亦在左右崑
崙之上見斯妙樂不可稱計爾時四虞四來
諸邪道等心乃開悟於是不退遂獲地仙之
道
爾時靜老問曰一切衆生各有縁品人之所
行一依所行計業而致其報如四虞四來等
以前不信正真故今落邪中昨雖一往自行
威力不從真教叛而去之昏迷還返今雖不
信猶未委盡一信之間所獲即高其事云何
答曰如斯十二邪道始於道時皆起邪妄之
因以遭不正之師受於不正之氣其氣成精
遂落邪中其神以附名爲邪道耳以今一迴
之信縁此迴信之功以致地仙之道耳四虞
慧根多故終輪於大道大真之位也何以故
夫爲道者尚於初心貴其後成是以得一果
之報譬如種樹結果值歲霜雹寒風廢折不
收其果後歲時調適花得結實足以豐甘是
故擇歲而熟必存一果何以故樹者譬學士
花者譬其果霜雹譬邪師是以中爲邪所誤
今就正真教也東虞者東海中原人少修道
業志存神仙中遭僞師之法因而行僞遂名
爲僞道也西虞者西海金倉人也少好上道
不務家業中遭野母之教習而不正修行其
法遂染邪精其修不正邪氣以附其神染著
自謂真仙即名爲邪道也南來者南海陽澤
人也少術道法志契朱紫中遭三志之教樂
而行用其氣附著遂爲外也北來者北海倉
池人也少染道教長遭邪師之法隨而行之
自謂正真之道習而行之遂名爲邪也野母
者西方長引人也少修道業不務王俗中遭
邪僻之教因而習之即落理外不祗正教邪
氣附著其精化神如可法效即而染之者皆
名邪道也不鈎者北方寒池人也少好道業
不羣流俗中遭僞師之教專而修之遂致邪
氣附入其神可效因而行之名爲邪道也獨
挽者東方無極人也少好道法專志正真中
遭僞師之教法而行之遂致邪中是以其法
易遭其師叵直故師者道士之父母也乳飴
諸子甚須良美是以真人擇師而學故能成
真審道而修故能成道何以故諸道致邪一
由師教之不真樹花遭霜亦由匠者之不正
中遭外教蓋由心意之不堅夫爲學士先志
後願必全其真先念後勤必逹其果故道人
强於志堅於誡牢於心審於意擇師而修良
徒而行三思求益豈有過誤追逐明師不辭
勤苦日有三益豈有顛蹙是故爲道不易爲
師甚難譬如行人共侣經過險路千萬之衆
皆不能達若有一人二人文能潤衆武能敵
愚强撫無怯前盜息心諸來行衆悉得通達
千萬之侣莫不蒙恩若有學士遭其良徒亦
復如是是故真人不妄修不妄行以致於無
爲棄損取益成道以此
虞問天尊曰一切萬法悉從何生因何氣而
有唯願天尊告其因縁令諸衆等各知所從
而來
答曰一切萬法各禀道氣而生因空而成何
以故道者無形應氣萬質空者無段通運有
形無空無氣蕩絶言想無言無想萬有隱没
是故道者萬物之父空者萬物之母何以故
譬如父陽母隂因果胎息以十月之得有形
施名立字乃有父子之道尊卑之位若其無
父子從何生若其無母胎息何成是故空者
運通居之將知是其母子無所因則無其子
若無其子可不空無也若有其子空者萬有
之母是故道生德畜假有若存形若非其子
孝道無以可明若無其有空無以可辯是故
有無相生此之謂也是以真人恒修於空以
貴其母故恒順於道以尊其父故是以尊道
貴空所敬處大何以故我之本父母也故所
敬處大可有衆生不避貴賤不知其所重者
自伐其形自絶其根何以故譬如其樹若刖
斬其根株者萬無一活若露其根株者遭冬
則枯槁狂人失道亦復如是其猶顛木之生
苗逸魚之失水假爾而生命亦不久是以真
人守道堅固以致長存深根固蔕以致華顔
故不爲違不爲逆安樂以此
虞曰受恩願問餘解夫道至真以無言爲宗
無體無形假以空無爲主不審諸真人見在
福中者敬修何法述何爲質因何起心從何
生意而致斯位乎願爲分别令諸來者悉得
聞知
答曰汝之所問甚要甚妙諦聽爲汝分别夫
至真無形修空以得其真至法無言順文以
得其道恒念於衆生苦惱之難心憂世界廣
濟一切終日行之不憂其身畢身存濟不恃
身爲身以此念故運感自然行之不辭故致
太真之號也譬如煑其鹹土但知爨火周時
自變滿釜生鹽人但行慈悲樂自歸人何以
故惡想興則夢行其害善念發則夢見其祥
是故行毒則禍臻行善則福至故知行不知
報而果自成知種不知收而穫自豐真性之
道亦復如是
問曰其心正報之以真應其心不正報之以
邪僞止由心也則不須其範昨所說時其師
真則弟子正其師邪則弟子僞今日所說其
理差異願爲分别令諸不了悉得受解
答曰爾其師明則無陷滯之患其師闇則爲
魔曹之所難無師豈爲道乎無念豈爲善乎
是故明師行大慈斷奢貪師徒相詢善友相
習豈得無師而學上清之道乎故師者父也
若無其父子從何生若無其師道從何成是
以貴之於明師何以故明師者明閑道法無
有謬誤後人述之其正相承邪氣不亂功成
德就遂至於至真無爲之道乎是故明闇不
同賢愚殊分所行各異受業因趣何以隨師
而習因業取對故師徒相倣朋友相習此之
謂矣素變無常隨匠所染染性尚黑從工互
變汙著黏牢剗不可却膠布相投挽不可奪
魔氣相染亦復如是何以故譬如紫朱參半
朱必滅色淄澠經旬必亂其味是故處淨者
樂於淨惡其穢居穢者不尚於華潔而貴其
穢類味事殊道順事友邪正之見亦復如是
類性等受取與同器其名雖一虚實不等是
以大丈夫處其厚不居其薄故能存爲厚恒
以身居其朴以俟於明匠若處其薄者則終
不加其匠是故君子識其厚知其朴故能居
身於其所不妄染不妄行故能處身於其所
明泯則亡守之則存妄染魔俗則身必壞妄
行不正則形必敗故君子守信以此
明行若雪孔德若退執真若失逐匠若職備
道若賊射著若白功行明雪則幾於道不夷
不微不希衆果三茂以致於無爲何以故明
行者自潔清無穢塵孔德者心存大道不擾
不煩執真者志契道物守靜不移逐匠者馳
涉明軌若務榮禄備道者四固姦寇恒恐顛
怖射著者恐矢不中心無移易六事不輟幾
近於無爲也是以真人行於六事六德集焉
故道人取與不同所持各異
六斷不備焉爲無爲五色不絶焉致妙鄉功
缺短袂無可行人勇敢行道冰湯相消何以
故飛巢不止寄無所安欲染於道空無之會
五色不絶寄空何所是以真人不栖心於巢
故能成栖去離五色故能成真
君子不行而行不用而用不貴而貴不恃而
恃是其恃者三寳以恃之故道人所行與俗
反何以故俗人尚於貪道人貴於廉俗人尚
於殺道人貴於長俗人尚於婬道人貴於貞
所行之行雖同其行而用不同受之不等故
道與俗反此之謂矣
治身之與治國其理同然行路之與達處其
數俱爾何以故治身斷念則神安治國去煩
則國平趣里不達所規不獲是以真人觀國
以治其身觀理以行其道終日行之以致於
無爲是故損之以損之果致於大道何以故
以惡日損以善日益是以有異念急棄之起
煩想即燒之終不爲羅之患以此
大國所以滅良田所以敗以其不善故不善
者不善其道也何以故若良田廢則稊莠茂
若大國煩則民亂若民亂則兵革競起天下
無聊是故云之所以者何民者君之根君者
民之尊若無其民則君無所安是故不得輕
民而無根不得輕君而無尊故不可輕不可
賤
觀流逝之不可長保審徙不停不可寧處故
智者觀之能行其道愚者守迷始終莫悟是
以真人瞻之行之故致於無爲廣而救狹而
行終身不亡不亡者其神恒存不離其形是
以死而不亡此之謂矣
迷道不遠魔道不久自成不達自明不顯所
以者何若獨徒而旅行迷者必致陷身之患
若自成明而顯者必有滯魔之難何以故學
不師受必迷誤後學迷涉萬險必致禍敗是
以真人乘高崗而行始終不迷隨其明師而
學終始不誤故道人審而行之不明而傳者
泄不師而教者滯病而不療者結積必殺迷
而不變險路必敗峻陂而馳跡多必跌剛而
强張木人必折麤鋌純器槃節必缺水鑿其
岸淹射必穴綴繒風衝妙好必裂若木寄林
雜葉必弊魔道不廢消膏若雪利刃自向曜
鋒必割拙人持斲其手必害居貧强施消融
必敗羸窶妄馳原隰叵達沙阜種植旱苗不
活顛木枝茂不斬自折
築室爲屋窗牖不立建弩射著絃發不設朴
枋爲器鑿不安穴船渡大水不摇其檝欲行
常道不全具誡亦復如是何以故真人行先
鑿户牖發弩射的先牢弦結興朴造器先利
斧鑿治船渡水先安櫓檝具是所須乘無不
尅真人德行況斯而獲
道無親疏唯善爲親真無貴賤修之則應功
不妄施施之必感行不休止趨之必逹何以
故若有親疏則有黨累之患若有貴賤則有
豪望之禍是故不親不疏能應之親疏不貴
不賤能應之貴賤是以真人不尚不貴而心
夷然不慢卑賤而采無遺
明行不漏棄塵不著五好百顧溢談不話讒
說不聽美利不貪屏除六惡以納六通寬養
廣救以易故鄉離本就今以成至真三明六
達孔智自然位極高上緫統真仙慈育母養
平等一切廣施衆生隨色而獲不可思議號
爲虚無無上正真之道
浮說若誇尋之不究巧言若美擇之無據可
謂處有說虚損巧失德其道即隱不降其人
何以故道感有實不降於虚是故實者習空
之首得真之元是以真人終日言不浮談終
身行不邪巧是故德成而不隱功著而不損
以成於無爲
明教若日其用不厭其行若舌用之不折明
行若玉其行不玷其性若水用之不逆明說
若雪其用不弊其言若膏用之不替明誡若
日其用不敗其執若結用之不泄高而不高
卑而不恥德而不德純而不否己虚不輟守
道不移廣施大慈念救不疲不自稱功德感
自然衆智内融萬善同縁德積不停巍巍如
此九仙超邁無爲至真
大國貪而不厭必爲禍所患寇賊貪而不厭
必爲官所難恃力凌弱不知甚必爲健所困
怙貴押直不知曲必爲殃所殘是故治身與
治國同何以故恃德者隆恃强者終守忠者
久依貴者殆助虐者徒兩亡者孤是以真人
守忠能久遠虚能壽不亡不孤唯侣爲友唯
同爲厚故去彼取此



太上妙法本相經卷下














