#+TITLE: 太上洞玄靈寶無量度人上品妙經註解--陳致虛
#+DATE: 2018-05-12 10:21:35
#+SOURCE: github.com/kanripo/KR5a0092 master 78c6285a                
元始无量度人上品妙經註解序徃一
太乙含眞氣實爲妙道仙宗靈寳度人經是
謂洞玄上品生育天地闔闢陰陽造化得以
運行元功恃而溥博昭懸日月旋斡星辰普
殖神靈化生品彙者也在道德經以無爲爲
先有爲爲次上德者無爲也下德者有爲也
上仁者無爲也上義者有爲也此度人經則
以有爲爲首無爲爲終玄座空浮者有爲也
冥慧洞清者無爲也璇璣玉衡一時停輪者
有爲也十方肅清河海靜默者無爲也故說
經周竟十遍而枯骨成人有功勤上奏諸天
則萬神朝禮三十二天三十二帝示祖劫之
化生諸天隱諱諸天隱名恐天人之泄慢泄
慢則禍及七祖勤行則位登仙翁萬劫不傳
上天所寳何爲靈寳氣謂之靈精謂之寳寂
然不動感而遂通曰靈上無復祖唯道爲身
曰寳氣合而精聚曰上品神交而道合曰度
人則知靈寳者精氣也精氣者汞鉛也汞鉛
者陰陽也陰陽者離坎也離坎非得有爲之
道而旣濟之則何由凝結而成黍米之珠哉
厥夫人之初生也以无合有盜竊天地絪緼
眞一之氣以冒賦其形也孕毓十月脱胎去
蔕日漿夜乳然後形全而神王神全而精粹
精盈而至和之氣盛塞先哲云氣全者不思
食神全者不思睡精全者不思慾當此之時
號曰純陽夫純陽者乾也上士於此而行上
德无爲之道内修外功則魔王敬形便得神
仙謂夫末學道淺不樂仙道是以保眞者少
迷惑者多廼於醉生夢死之場熾于慾海愛
河之地則向來所禀天地眞一之氣潜奔而
寓于坤矣繼此而往坤乃乘乾之一陽而爲
坎乾因坤破虧一陽而爲離審兹慾從愛起
愛逐情生情隨境亂况夫喜怒哀樂慮嘆變
慹日夜相代乎前與物相刃相靡寧知物來
无窮我心有際之説乎是以仙道難固鬼道
易邪運應滅度身經太陰輪迴无期可勝悲
憫至人仙子獲遇眞師頓悟人道者心諒不
由他却於一氣潜虧之時早行靈寳度人之
道以復之且復者何也即下德有爲之道即
上義爲之之道即元始懸珠之道即流戊就
己之道即降龍伏虎之道即煉鉛乾汞之道
即金液歸眞形神俱妙之道也領悟到此方
信地藏發泄之妙金玉露形之功全其本年
咸得長生過度三界飛升太空皆分内事况
積德而建功者乎尋詳是經元始天尊於龍
漢初天地始分玉宇且出乃撰此經時以紫
筆書于空青之林宇皆廣長一丈以授玉晨
道君玉晨授玄一眞人玄一授天眞皇人皇
人細書其文以爲正音祕而藏之軒轅時皇
人與太清三仙王會峨嵋山黄帝再拜問道
皇人授以五牙三一之文并度人經上卷黄
帝修之上仙後帝嚳於牧德臺皇人授以本
章玉曆章西漢元封間西王母以上卷并二
章授武帝始成全經東漢時太上降授干吉
增靈書上篇并太平經一百五十卷桓帝時
老君降蜀授天師度人北斗諸經籙千餘卷
吴時太極眞人於會稽上虞山授太極左宫
仙翁葛玄度人經增靈書中篇鄭眞人思遠
授抱朴子葛洪經本又增靈書上下篇太極
眞人後序即今之全本晋王纂遇道君賜此
經及諸經數十卷元魏時寇謙之居嵩山修
行感太上授此經并餘經六十餘卷經之流
世人知念誦擣祈而不知有還丹久視之道
存自政和御註繼以薛幽棲嚴東啓成玄英
李少微諸家註釋又寳慶初蕭觀復述度人
内義丹旨是皆研心究竟者也僕以縁遇師
眞授以金液大還火符之祕欲與世人盡諳
此道乃注道德經金剛經述金丹大要既而
參以道用世法分註此經又引前哲所論善
者證之庶幾規禍福者知勤誦而向善超造
物者知修行而登眞噫世人皆知悅生而惡
死既知惡死則必思所以逃其死者今乃不
然知惡死已却埋身於名利嗜慾之場而不
知悔是愈急其死也既知悅生必思所以求
其長生乆視之道者今乃不然知悅生已却
不求眞師指示長生返還之旨唯只瞎走傍
門盲行邪逕者是愈促其生也山間林下城
邑智人既知誦念此經宜求經中有金丹永
世之捷逕者蓋太上以靈寳之道而度人者
直欲世人行此道也果能進修勤行則上遊
　一清无色之境梵行必矣至元丙子中秋金
螺山北紫霄絳官上陽子陳觀吾序


















太上洞玄靈寳无量度人上品妙經註卷上
　　　　上陽子陳觀吾註
　上陽子曰大唯道最大上天地獨尊洞无
　所不通玄其妙難迷靈變化莫測感而遂
　通寳難得之物人所珍愛无量豈可猜量
　度人從凡入聖上品天下无雙妙含靈毓
　秀之物經河筏天梯之用總而釋曰最尊
　極貴通靈變化先天眞一成丹之正道如
　上乃爲大根上士者説是謂道用夫經有
　道用有世法道用者依之修行而登仙世
　法者精勤誦念而求福若以世法釋之則
　大上者巍巍尊高之稱洞玄乃三洞品級
　有洞眞洞玄洞神謂元始洞達至眞玄一
　之道靈寳者此玉宸道君受元始玄一之
　炁化生位尊靈寳之號无量度人者元始
　自浩劫以來化生諸天生成萬有世人由
　之而得度者筭喻莫及上品者三十六部
　萬八千篇道藏四十萬卷之多必以此經
　爲首妙者不可名言經者道之正路此世
　法之說也若大修行人道用與世法並行
　以道用而隱世法以世法而全道用是爲
　性命兼修世謂釋氏修性道家修命雖賢
　與智亦執此説又豈知此經性命混融形
　神俱妙哉上陽子只得泄露天機將此經
　性命體用題而出之太性之體命之應即
　造化主宰上命之體性之用能化生諸天
　洞眞性之所同玄工用之隱奥靈乃性之
　變化寳乃命之所産无量非泛常能知度
　人人須人而度上品天下无二道同類易
　施功妙者一陽初動萬物皆春經者有物
　有則修行之逕如此暴露豈不直截混元
　實録老君於龍漢劫分身教化出眞文於
　中天大福堂國南極赤明國東極浮黎國
　西極西那國北極鬱單國五國之内皆禀
　靈寳之教西化胡王王問曰何謂道老君
　曰乃太上靈寳生於天地之先大无不包
　細无不納天得之以清地得之以寧神得
　之以靈物得之以生人得之以形人若修
　之便得神仙飛步玉京故曰太上洞玄靈
　寳无量度人上品妙經頌曰太上端居太
　極先本於父母未生前度人須要眞經度
　若問眞經癸是鉛
道言昔於始青天中碧落空歌大浮黎土受
元始度人无量上品元始天尊當説是經周
回十過以召十方始當詣座天眞大神上聖
高尊妙行頁人无鞅數衆乘空而來飛雲丹
霄緑輿瓊輪羽蓋垂蔭流精玉光五色鬱勃
洞煥太空七日七夜諸天日月星宿璇璣玉
衡一時停輪神風靜默山海藏雲天无浮翳
四炁朗清一國地土山川林木緬平一等无
復高下土皆作碧玉无有異色衆眞侍座
　上陽子曰以世法言此乃叙說經之由以
　道用看渾是先天玄一大丹之妙道言老
　子曰有物混成先天地生字之曰道夫道
　本無言假言以顯道之用故曰道可道非
　常道以世法釋則道君演説經義直曰道
　言以道用釋則道自溟倖之前而成太極
　太極在竊冥之中而分陰陽陰陽旣成形
　之後而爲性命性命當發越之際乃曰神
　炁神炁因渾沌之破則名鉛汞鉛汞行戊
　己之門是爲玄牝故玄牝爲天地之根此
　之謂道遵道而用斯之謂言故經首直曰
　道言昔於始青天中昔太極之先始青天
　萬物之始碧落空歌造化之端大浮黎土
　物所由産受元始度人无量上品行此玄
　一大丹之事此以道用言若世法義昔當
　初始青天乃東方第一天在種民天之上
　有碧霞遍滿是云碧落天中有炁盪爲神
　風振響若空洞之歌其下有國曰大浮黎
　内義曰大浮黎土示人造化之端物生於
　土終於土陰符經云火生於木禍發必尅
　知之修鍊謂之聖人木中有火發而不制
　則灰飛煙滅无復本性能制之者雖火刑
　木燼可聚而爲土則本性存矣始青天木
　之方也碧落空歌火之象也大浮黎土土
　之本也土爲還丹之基還丹者返本還元
　之道經曰致虚極守靜篤萬物並作吾以
　觀其復夫物芸芸各歸其根歸根曰靜靜
　曰復命此乃返還之理在易之復卦曰復
　其見天地之心乎天地者陰陽之體心者
　明其所用天動地靜陽動陰靜天動極而
　陰生地靜極而陽生蓋剥於上而復於下
　動靜消長所以見其心人亦然爾復之爲
　卦一陽在五陰之下其體震下坤上震木
　者始青之天木生火碧落空歌也火生土
　故坤土者大浮黎土也土爲造化之本而
　土生金名爲空炁金胎實先天之祖炁也
　元始天尊元玄也始一也天一炁之最上
　尊萬有之極稱道用即法身之祖炁亦云
　本來面目不壞元神故丹經云元始天尊
　即是我當説是經當其時而説之道用是
　經即眞鉛也老君謂文始先生曰子能知
　一萬事畢又曰一者是鉛鉛爲君二者是
　汞汞爲臣若鉛不眞其汞難親若鉛是親
　不失家臣周回十過以召十方世法天尊
　說經招眞召靈周者遍告回者普召告召
　理行十方詣座道用則丹有九還十月之
　功始當詣座者金丹就室也大修行人入
　室下工追二炁於黄道會三性於元宫回
　七十二候之要津簇三千六百之正炁豈
　非天眞上聖无鞅數衆攢歸丹鼎輻凑金
　胎豈非乘空而來以神合炁以炁鍊形豈
　非飛雲丹霄羽蓋垂蔭金華耀彩銀精吐
　輝豈非流精玉光五色鬱勃洞煥太空者
　乎以世法言則天尊神通感召奚止如是
　哉七日七夜夫天地大化十月純陰而無
　陽至十一月屬子子雖有陽而未回又七
　日而陽初復此天地之陰陽也月遇十五
　而圓至二十七夜月中黑而無陽至後月
　初三申時月之一陽復生於庚此日月之
　陰陽也皆以七而復天一生水地六成之
　此五行之七數也金丹之道攢簇之數一
　時有六候一候管五日當采藥之時止用
　一候半亦七日七夜易曰剛柔者畫夜之
　象也先賢曰剛柔一炁之往來也人之呼
　吸一炁之往來也夫一吸一呼是爲一息
　一息之間分陰陽呼而明爲陽吸而晦爲
　陰七竅之呼七日也七竅之吸七夜也金
　母功行天機不動神疑目定脉住心停故
　云七日七夜諸天日月星宿璇璣玉衡一
　時停輪息不出入即神鳳靜默炁無升降
　爲山海藏雲妄縁俱淨猶天无浮翳六根
　大定曰四炁朗清道用至此乃見性命混
　融之妙矣一國地土世法即浮黎土道用
　則一身也人以身爲國以精爲民以炁爲
　主以神爲帥山川林木具在身中眞靜湛
　然是即緬平一等无復高下矣性如玉之
　瑩潔何異色之有哉内義曰土性情也性
　虚化而生神存於室中曰戊土炁感激而
　有情攝於釜内曰已土戊己既交之後神
　怡炁寂性復情冥如色之碧无瑕如玉之
　眞不雜故曰土皆作碧玉無有異色也心
　目内觀眞炁三魂歸體七魄歸眞心君一
　寧萬神聽命故云衆眞侍座此皆道用之
　有爲若以世法義釋則天尊威力感化天
　神地衹日月星宿隨機赴感景象如此也
　頌曰碧落空歌最妙音大浮黎土向坤尋
　流精洞煥神風靜湛寂微陽鍊五陰
元始天尊玄座浮空五色師子之上說經一
遍諸天大聖同時稱善是時一國男女聾病
耳皆開聰說經二遍盲者目明說經三遍喑
者能言說經四通跛痾積逮皆能起行說經
五通乆病痼疾一時復形說經六遍髮白返
黑齒落更生說經七遍老者反壯少者皆强
說經八遍婦人懷妊鳥獸含胎已生未生皆
得生成說經九遍地藏發泄金玉露形說經
十遍枯骨更生皆起成人是時一國是男是
女莫不傾心皆受護度咸得長生
　上陽子曰以道用言元始天尊元神也紫
　清白眞人云此神即非思慮神可與元始
　相比肩是也内義曰玄座神室也空浮法
　身也五色乃妙化之炁師子印心知元神
　在室運心攝炁法身虚寂心知明妙神之
　御炁心以象師得非天尊道相乎又豈非
　我之眞性乎則玄座空浮乃湛寂眞靜而
　又常應常靜人之最難降者心也性也經
　云人神好清而心擾之心好靜而欲牽之
　神即眞性心靜而神自清入室之工降心
　如降猛獸前哲以鉛汞而比龍虎者謂其
　難制伏也純陽云温温鉛鼎光透廉幃造
　化爭馳虎龍交媾進火工夫牛斗危况師
　子爲百獸之王空浮而坐于其上稍有怠
　慢亦危之甚東海青元眞人曰必先降伏
　而座其上猶虚其心外其形道斯能應始
　爲超脱之本説經一遍諸天大聖同時稱
　善夫修玄一至眞靈寳大還丹之士萬聖
　敬護諸天所崇魔王保迎鬼神欽仰况得
　預經座豈不稱善以道用言則行道一遍
　身中之神皆得快暢也一國男女聾病耳
　皆開聰二遍盲者目明三遍喑者能言此
　以世法觀之似淺若以道用曉之其理最
　切何以故一切常人不能靜聽養炁收視
　存神故耳爲聲所惑目爲色所亂口爲味
　所役乆而不悟終亦必盲聾喑啞至矣老
　子曰五音令人耳聾五色令人目盲者是
　也大修行人聽於无聲乆而愈聰視於无
　形乆而愈明口不雜味乆而愈爽况入室
　之際我之五官當云何而恐懼戒謹哉魏
　眞人曰耳目口三寳閉塞勿發通眞人潛
　深淵浮游守規中者此也四遍跛痾積逺
　皆能起行比世人不知修道如跛者不能
　行痾者纏也積習也之及也以其下愚纏
　於俗染積習所及故爾今言能起行者能
　起志而修行也五遍久病痼疾一時復形
　世有信道之士心多不堅不信道之人其
　懷不信之心反堅如金石百計不能回其
　心使之信道此爲久病痼疾忽然一旦信
　道行之不疑是謂一時復形説者有以坎
　爲耳而開聰離爲目而目明又有以震驚
　爲開聰離麗爲目明何不超脱夫經之流
　世實存道爾非眞履的踐之器識奚可以
　語是哉六遍髮白反黑齒落更生血盛則
　髮益精裕則齒堅七遍老者反壯少者皆
　强若先天玄一之炁復則老者反嬰而反
　壯矣若至眞之炁全則少者皆强矣老子
　曰比於赤子骨弱筋柔而握固未知牝牡
　之合而䘒作豈非少者皆强之義八遍婦
　人懷姙鳥獸含胎已生未生皆得生成說
　經九遍地藏發泄金玉露形説經十遍枯
　骨更生皆起成人此道用與世法兩存世
　法則依經云云不必復贅道用則修金液
　還丹之士未得先天一炁則一身皆陰若
　離中虚豈不謂之婦人乎紫陽眞人曰日
　居離位飜爲女坎配蟾宫却是男者此也
　旣得金液歸鼎上下則守以朱雀玄武左
　右則守以白虎青龍豈非鳥獸含胎乎皆
　得生成者金鼎之胎完炁足地藏發泄金
　玉露形者形神俱妙枯骨更生皆起成人
　者眞人出現身外有身千百億化也内義
　曰鳥獸含胎者砂含汞質象類懷胎汞遇
　鉛而凝結炁遇形而混合已結之炁日益
　壯盛發生之炁又復混凝不隨物散長養
　聖胎故曰已生未生皆得生成又九遍者
　地四生金天九成之還西兑方爲金乃坤
　兊合而金成於土蓋鉛歸土釜而成寳也
　參同契曰金來歸性初乃得稱還丹所謂
　一炁還元也夫天一生水始因空炁金胎
　而生未見金質地四生金猶爲化機至此
　則還元復性居於中宫是爲丹體而有玄
　象中宫土也土爲地金母居其中故曰地
　藏發泄金玉露形漢天師序金液神丹經
　云神仙之趣要妙之言无理之至理不然
　之大然已具載於淵宗非一毫之所宣太
　上亦復暢此冲虚妙道者也是時一國是
　男是女莫不傾心一國乃一身男女即陰
　陽傾心者以類相感猶言先天之炁與後
　天氣合而成丹功圓炁足故云皆受護度
　咸得長生如上所釋皆屬道用若從世法
　不釋已詳頌曰玄座空浮五色師盲聾喑
　跛病皆離地藏泄時金玉露飛空奪得錦
　標兒
道言是時元始天尊說經一遍東方无極无
量品至眞大神无鞅之衆浮空而至說經二
遍南方无極无量品至眞大神无鞅之衆浮
空而至說經三遍西方无極无量品至眞大
神无鞅之衆浮空而至說經四遍北方无極
无量品至眞大神无鞅之衆浮空而至說經
五遍東北无極无量品至眞大神无鞅之衆
浮空而至說經六遍東南无極无量品至眞
大神无鞅之衆浮空而至說經七遍西南无
極无量品至眞大神无鞅之衆浮空而至說
經八遍西北无極无量品至眞大神无鞅之
衆浮空而至說經九遍上方无極无量品至
眞大神无鞅之衆浮空而至說經十遍下方
无極无量品至眞大神无鞅之衆浮空而至
十遍周竟十方无極天眞大神一時同至一
國男女傾心歸仰來者有如細雨密霧无鞅
之衆迮國一半土皆偏陷非可禁止於是无
始懸一寳珠大如黍米在空玄之中去地五
丈元始登引天眞大神上聖高尊妙行眞人
十方无極至眞大神无鞅數衆俱入寳珠之
中天人仰看唯見勃勃從珠口中入旣入珠
口不知所在國人廓散地還平正无復欹陷
元始即於寳珠之内說經都竟衆眞監度以
授於我當此之時喜慶難言法事精悉諸天
復位倐欻之間寂无遺響是時天人遇值經
法普得濟度全其本年无有中傷傾土歸仰
咸行善心不殺不害不嫉不妬不淫不盗不
貪不欲不憎不𡜍言无華綺口无惡聲齊同
慈愛異骨成親國安民豐欣樂太平經始出
教一國以道預有至心宗奉禮敬皆得度世
　上陽子曰此道用與世法兩存世法則天
　尊說經感召十方无極衆眞東方梵監須
　延天等震宫卯位是无鞅衆南方鬱單无
　量天等離宫午位西方靈化梵輔天等兊
　宫酉位北方洞元化應聲天等坎宫子位
　東北高虚清明天等艮宫寅方東南波羅
　尼密不驕樂天等巽宫巳方西南寂然兜
　術天等坤宫申方西北上上襌善无量壽
　天等乾宫亥方上方九霄上清玉眞三十
　六天等下方无色界色界欲界三十二天
　等以至三元九地无鞅之衆俱會始青天
　浮黎土聽元始天尊說經也十者極數而
　言以道用則十者是天地生成之數戊己
　二土合而成十天地合而萬物交陰陽合
　而萬物生鉛汞合而金丹成當採藥之時
　簇三千六百之正炁回七十二候之要津
　分三百八十四爻聚五星二十八宿鼓二
　十四炁之陽火行六十四卦之陰符三魂
　衛形七魄歸體身中萬二千神一時聽命
　是爲十方无鞅之衆浮空而來一時同至
　男女傾心歸仰是陰陽二炁混合細雨密
　霧乃眞炁薰蒸參同契曰金砂入五内霧
　散若風雨土皆偏陷土印戊己二土戊己
　是玄牝之門采藥之際龍争虎鬥金木間
　隔一失防遏必致走喪蓋得之在我則彼
　失我失則彼得故云偏陷當是時也唯至
　聖神人練己純熟方能禁止其偏陷之失
　寳珠如黍之小容衆眞勃勃而入以世法
　見豈不神通道用視之无黍米大元始懸
　一寳珠大如黍米在空玄之中去地五丈
　此明道用寳珠空玄神與道合去地五丈
　地皆言土土即戊己金丹從戊己而結旣
　已結丹離而去之戊土已隔西天己土尚
　離五丈此須口傳不可顯露回視五丈之
　下皆五濁惡世矣説者以寳珠去地五丈
　比心去脾五寸爲喻是最愚謬或以寳珠
　爲性五丈爲五行之數或以丹田到玄關
　爲說豈知祖炁成化胎仙之妙元始登引
　衆眞俱入寳珠元神一定萬神總歸契虚
　合无升玄入妙青元眞人曰道之微妙本
　於虚无天眞之身豈有容礙不免同時混
　殽所以懸珠應變示无形者還於无物登
　者起而舉行引者指示化導天人仰看成
　眞得道者隨入珠口若天人有累未可偕
　行旣入珠口不知所在此皆元始示現神
　化金丹之道從无入有以有歸无混合百
　神於一心斂藏萬有於一息則天人異見
　豈得而知珠内妙化哉説經都竟衆眞監
　度以授於我紫陽眞人云白虎首經至寳
　華池神水眞金又云相吞相啗却相親始
　覺男兒有孕諦觀此語豈非說經都竟乎
　又豈非以授於我乎當此之時喜慶難言
　情性兩下圓明今日欣慶受度法事粗悉
　諸天復位法事者有爲之事經云上義爲
　之而有以爲大藏般若云丹成之後委之
　而去則諸天復位其理可見諸天旣已復
　位則達磨亦入少林冷座這般指出了諸
　學仙子寧不爲之慶快倏欻之間寂无遺
　響倏欻言至疾也凡息爲略一略有五倏
　欻一倏欻間不容貶眼此世法之言爾若
　道用則倏歘之間四字莫容易看過一字
　須要惺惺始得夫煉金液大丹其事最疾
　故丹經以年中取月月中取日日中取時
　時中取候候中取刻蓋攢七十二候於一
　日則一時分爲六候煉丹之頃不用二候
　猶一時不要半箇時已得還丹也故須菩
　提問世尊云是事疾否世尊云是事甚疾
　而遺響之義尤須詳明這箇寂字受用不
　盡是時天人遇值經法普得濟度此當作
　道用釋天人當分兩說經法亦是兩義何
　以故蓋有材者施材法者施法又有藥者
　施丹聞經者施法是以經法兩明法材雙
　扣皆云兩者謂之天人謂之經法則天人
　全乾坤之體經法全大丹之用各全其本
　年而咸无中傷内義曰得之者知其神而
　愛之明其炁而寳之方謂之全傾土歸仰
　咸行善心不殺不害者當以世法釋人无
　有不善皆因物慾所蔽昩其本來是以惡
　日長而善日消也今者得遇經法則皆回
　光返照返本還元而行其本來之善心矣
　書云聞其聲不忍食其肉夫念想見聞皆
　謂之殺折傷一切曰害毁人良能曰嫉恨
　彼富貴曰妬不絶妄想曰婬取於非義曰
　盗好愛无厭曰貪見物起念曰欲謗毁勝
　己曰憎疑忌正直曰𡜍虚言詐誕曰華綺
　語不規檢曰惡聲十惡之業唯婬慾爲諸
　業之首修行之士先當屏絶長春眞人對
　太祖皇帝且以慾爲第一戒太微靈書以
　慾爲十敗之首修行之法无他但能眞實
　絶慾餘皆易事耳世以絶慾爲甚難者此
　乃愚癡之見却不知其法甚易但人自未
　試也試者印煉己之事初學之士試於无
　人之境獨行獨卧仍戒飲酒日則以丹經
　常翫夜則以清淨存心眼前既无境亂内
　則妄念悉除稍有魔障愈堅其心外則不
　令飢渴内則常加滋補如此半年一載待
　其精炁内固則自不思慾矣若慾念未除
　是精尚不全更當固之丹經云神全者不
　思睡炁全者不思食精全者不思慾直至
　言也精旣全又能長保長守方可以煉還
　丹人試行之即見其效蓋无人境處習煉
　己者謂之小隱小隱若定方可大隱市廛
　儻外絶境而内念不除見境印動此非眞
　履實踐皆言清行濁總爲地獄種矣夫
　絶慾之士上聖每加陰護鬼神踖中欽仰
　丹道自然成眞昔紫虚元君與茅眞君校
　勘天下眞仙得失之事其中頓落者四十
　七人復上者纔二人勘其慾心未絶故也
　慾罪若無十業俱弭齊同慈愛物我兼容
　異骨成親自利利他國安民豐欣樂太平
　國身也民身中之精炁也普老君授干吉
　太平之要曰夫人天付之神地付之精中
　和付之炁人能寳精去慾固炁愛神内則
　身得長生外則國致太平况有諸内必形
　於外了性則身清淨了命則丹圓成内則
　性命雙修外則善行彰著福國安民而欣
　樂太平矣經始出教一國以道預有志心
　宗奉禮敬皆得度世内義曰人禀道炁而
　生是心寧无有乎蓋由耽著幻妄迷昩昏
　蒙一遇經法此心復明謂如今之指出丹
　體乃本來之物非昔無而今有雖得之於
　聞道之後實先有於聞道之前故曰預有
　志心青元眞人曰宗奉此經以求濟度禮
　者禮事此經如父如母如師如長畏愛之
　間惟恐慢易敬者敬重此經如金如寳如
　珠如玉愛惜不捨惟恐失之旣盡四心皆
　獲度世而長生矣頌曰寳珠如黍在空懸
　上聖高尊總現前珠口且容元鞅衆方知
　經力妙玄玄
道言元始天尊說經中所言並是諸天上帝
内名隱韻之音亦是魔王内諱百靈之隱名
也非世之常辭上聖已成眞人通玄究微能
悉其章誦之十過諸天遥唱萬帝設禮河海
靜默山嶽藏雲日月停景璇璣不行群魔束
形鬼精滅爽迴屍起死白骨成人至學之士
誦之十過則五帝侍衛三界稽首魔精喪眼
鬼妖滅爽濟度垂死絶而得生所以爾者學
士穢炁未消體未洞眞召制十方威未制天
政德可服御地祇束縳魔靈但却死而已不
能更生輕誦此章身則被殃供養尊禮門户
興隆世世昌熾與善因縁萬灾不干神明護
門斯經尊妙獨步玉京度人无量爲萬道之
宗巍巍大梵德難可勝
　上陽子曰天尊説經中所言以世法釋三
　十二天帝諱即諸天上帝内名隱韻如青
　天魔王巴元醜伯等即魔王内諱无英公
　子桃康合延之類即百靈隱名青元眞人
　曰夫靈寳爲道炁之徂度人爲萬法之先
　元始含藴妙道出法度人流散文言制成
　音律非下世文章之比中下之仙不可盻
　其篇目惟上聖眞人深造道妙始能通亥
　究微以道用釋是經即還丹也老子曰名
　可名非常名經中所言上帝内名隱韻之
　音者太乙眞人破迷歌云如何却是道太
　乙含眞炁太乙豈非内名乎先哲云乾坤
　之内宇宙之間中有一寳祕在形山此即
　隱韻之音正陽眞人曰生我之門死我户
　此即魔王内諱伯陽眞人曰眞人潜深淵
　佛祖曰坐上有一无位眞人此即百靈之
　隱名如上皆至玄甚微非上聖之士躬親
　踐履修行成眞得道常人烏能通達而究
　竟哉通究悉三字之義奚可略而不詳通
　者通其經意究者究其丹道悉者悉其火
　候只此三事一理就中多少玄微且如丹
　經所言藥之内名者日魂月魄庚虎甲龍
　水銀朱砂紅鉛黑錫黄芽白雪姹女嬰兒
　金液流珠華池神水交梨火棗鳳髓龜精
　此皆藥之内名又如乾坤鼎器坎離匡廓
　玄關一竅太乙神爐神室黄房混元丹鼎
　懸胎偃月金鼎玉燼此皆鼎器之隱諱又
　如陰陽火候太易子癸復震屯蒙母隱子
　胎刀圭媒聘攢簇時節情性主賓白黑雌
　雄朔望弦炁顛倒浮沉抽添沐浴烹煉温
　養斤兩爻符脫胎换鼎此皆火候之隱名
　又如恍惚窈冥先天太極初三成震月現
　庚申西南得朋首經至寳文武逆順至日
　閉關擘裂鴻濛鑿開混沌建立鄞鄂剏造
　鼎爐以有入无流戊就己防危社險復命
　歸根龜息踵音千百億化此皆還丹隱韻
　之音無非玄一徂炁之妙學者必須明師
　通玄究微精達深曉是請上聖方能悉其
　章也誦之十過者槩言還丹之成功道高
　德隆之喻若其庸人不明說經之義直以
　念誦十過而妄希求諸天遥唱萬帝設禮
　如經所言者必无是理若修還丹功成道
　備則其靈應豈止如是哉内義曰萬帝設
　禮者莊子所謂澹然无極而衆美從之天
　地之德聖人之道者也河海比愛河苦海
　也人心被妄幻所有則愛從情出苦從識
　至若修金丹要德合天地道同聖眞則愛
　河靜息而苦海淵默矣山嶽藏雲黄庭經
　曰五嶽之雲炁彭亨印五藏雲炁眞人之
　息深深則五藏炁盈如山嶽之藏雲也日
　月兩目也景光也神也眞人神不外馳目
　雖視物而凝然不動故曰停景璇璣斗極
　也人心象之極者旋而不移視而察之乃
　若不動眞人者任其自然心須應物而湛
　然常寂故曰不行群魔紛紜萬緒惑亂我
　心既任其自然則應之若无事故曰束形
　鬼精三尸也三屍不去道必難成能體純
　素三屍自絶故云滅爽迴屍起死白骨成
　人丹成之士非特獨善其身更宜推功及
　物濟死度生淨明經云吾丹既成變化自
　在所不足者上帝之詔未至於是積功以
　期眞命焉吴眞君猛起于慶於已亡豈非
　迴屍起死乎至學之士勤苦精進无退轉
　也五帝五藏之神肝魂肺魄心神腎精脾
　意此五者若人恬澹則神定魂清意安魄
　寧精不走失若人躁競則神疲魂濁意亂
　魄散精遂潰耗夫人非不欲安而壽而日
　應酬神稍疲倦則三屍九蟲作我蟊賊是
　以丹田之眞爲其所擾精進之士必屍蟲
　消絶五藏之神各安其職故曰侍衛也三
　界三屍也乃人身三部陰濁昏邪之炁屬
　三徒之界上屍彭踞居人頭中屍彭躓居
　人腸下屍彭蹻居人足凡人嗜慾貪婬種
　種不善皆屍鬼所使庚申等日則詣天曹
　言人罪過毫髮不遺欲人速死彼則欣躍
　葛稚川曰子能絶三彭之仇乎古仙詩曰
　窮盡世間無限法除非丹藥殺三屍紫陽
　眞人曰由來庚甲申明令殺盡三屍道可
　期此乃銷惡成仁化頑從善被我制伏護
　我修行故曰稽首也魔精喪眼鬼妖滅爽
　魔精有隻眼而形不可見鬼妖有精爽而
　體不具一切常人醉生夢死皆爲妖魔所
　害而反以爲樂者何也六慾七情之未除
　故也大修行人七情俱忘六根盡淨則魔
　精喪其瞎眼而變爲慧眼鬼妖滅其精爽
　而化出神通上根之器精進堅固而行之
　者雖垂死將絶猶可延其生况年壯而氣
　裕者乎青元眞人曰萬縁紛起是内魔災
　苦所逼爲外魔内魔不絶是曰精七情六
　慾是謂鬼惱亂顛倒障我道德此所謂妖
　至學之士心无退轉彼皆不得而爲此妖
　魔之障矣初學者雖无内想然外境卒至
　此心印亂奚可煉丹故經云爾者學士穢
　氣未消也淫慾之人不能清淨自知體有
　穢氣若見修行之人急當迴避毋觸忤其
　眞氣以招殃禍而初學之人慾念不除則
　體亦穢氣不能洞達眞道又焉能召制十
　方雖積小善寸功未能臨制上天七政之
　辰蓋金丹之士所行與天地合德與日月
　合明天罡所指斗極居前也若修丹未成
　則威未制天政此名初仙若未能修行而
　積德重厚此名地仙其德止可伏御地衹
　也束縛魔靈者以其不明先天妙道唯存
　想行符役驅神鬼又常吸呼陰户鬼氣是
　名鬼仙如上積行不倦亦可延壽故曰但
　却死而已不能更生此形體以久視長生
　儻一旦不行禍難即至也知此道而不行
　又輕與人妄論是謂輕誦此章身則被殃
　内義曰金丹之要全在精勤調燮精則必
　明勤則必成首則勤於采取次則戒於持
　盈以俟鼎器圓成藥物全備則運符進火
　添抽汞鉛時晷相符節候无爽故得陰陽
　氣足離坎珠圓神化成眞長生久視若乃
　情躁心怠妄作謾爲緯候相差符節不應
　則隆冬大暑盛夏嚴霜姹女逃亡赤龍奔
　逸神精既失金液難求氣索體羸形衰身
　殁供養尊禮虔心供養日夕尊禮眞仙聖
　師而又修行篤敬外則宅舍昌盛内則身
　心安寧動與吉會神明護門高象先日夕
　思眞不覺魂升玉京上帝憐之命西華太
　乙夫人指示金丹訣其篇有曰乾坤陰陽
　之門户乾道男兮坤道女時人不識眞陰
　陽茫茫天地尋龍虎觀此則門户宅舍在
　吾身也斯經尊妙獨步玉京七籖經教部
　云夫三洞者是一乘之妙旨三景之玄言
　了則上聖可登悟則高眞斯陟龍章鳳篆
　顯至理之良詮玉簡金書引還元之要術
　况斯經爲三洞之冠故云獨步玉京從古
　至今仙眞上聖未有不由是而修證者萬
　法千門靡不出此巍巍蕩蕩非可以名言
　思議頌曰内名隱諱不堪論无位眞人號
　獨尊了得内名須受用方知劫劫鎮長存
道言凡誦是經十過諸天齊到億曾萬祖幽
魂苦爽皆即受度上昇朱宫格皆九年受化
更生得爲貴人而好學至經功滿德就皆得
神仙飛升金闕遊宴玉京也上學之士修誦
是經皆即受度飛升南宫世人受誦則延壽
長年後皆得作尸解之道魂神暫滅不經地
獄即得返形遊行太空此經微妙普度无窮
一切天人莫不受慶无量之福生死蒙惠上
天所寳不傳下世至士齎金寳效心盟天而
傳輕泄漏慢殃及九徂長役鬼官侍經五帝
玉童玉女各二十四人營衛神文保護受經
者身
　上陽子曰十過以成數言經功圓成諸天
　齊到青元眞人曰億曾萬徂乃无始以來
　捨身受身所育父母乃租乃先幽滯魂靈
　乆拘苦爽悉獲受度上升朱宫南方丹天
　世界有南昌上宫宫有朱陵之府府有流
　火之庭乃鍊化度仙之所獲超升者經由
　此宫受三火大鍊鍛鍊五濁穢形以王眸
　之光鍊其氣質以黄華之水灌蕩尸形然
　後内孕靈眞隨其報化而遂更生鍊度之
　格有三上學三年受度中智九年下學二
　十四年格皆九年者總以中格言之此世
　法釋也若以道用當求於身十過者則十月
　之理諸天齊到者萬神混歸元一億曾萬
　祖乃父母假合之物幽魂苦爽印有身之
　後昏濁之氣皆印受度上升朱宫乃鍊化
　假合昏濁之氣超入清淨光明之域受化
　更生得爲貴人謂融鍊假合昏濁之氣俱
　化陽神更生眞氣萬神爲一神萬氣爲一
　氣長養聖胎也學士到此地位已得神全
　氣足延年長生所謂仙者尚未可言而好
　學至經功滿德就皆得神仙若進修内功
　成就外行方可言仙内功者火候脫胎神
　化之道外行者濟人利物如漢天師區别
　人鬼葛仙翁濟度幽魂許眞君誅剪蛟妖
　是矣經云學者雖守道不作功德亦不能
　得道若内丹成積修外行則功滿德就飛
　昇金闕逰宴玉京眞不虚也上學之士修
　誦是經皆印受度飛昇南宫上學者聞道
　勤行也老子曰上士聞道勤而行之蓋勤
　則有功即飛昇南宫也世人受誦則延壽
　長年後皆得作尸解之道世人乃常俗之
　流紫陽眞人曰大丹之法至簡至易雖愚
　昩小人得而行之亦躋聖位尸解有四種
　一者兵解若嵇康寄戮於市淮南託刑于
　獄二者文解若次卿易質於履長房假形
　於竹三者水火解若馮夷溺於大川封子
　焚于大樹四者坐解視其已死而足不青
　皮不皺目光不毁屈伸從人名太陰鍊質
　肉過百年不朽更起成人眞誥云尸解仙
　不得御華蓋乘龍登太極但不死而已故
　云魂神暫滅不經地獄印得返形遊行太
　空也說者謂尸解者曰瑩骨輕精血不變
　投其屍于名山大川百年之後化生珠玉
　也此經微妙普度無窮一切天人莫不受
　慶以道用釋此經即至寳也即金液也微
　妙即白虎也即兩七也崔眞人入藥鏡兩
　七聚輔翼人以此經微妙之功順則生物
　逆則成丹廣濟有情普度無窮矣一切天
　人大修行者以天人分兩義猶金丹分龍
　虎二物莫不受慶天人以法藥兼施故皆
　受慶經功圓滿丹道成眞豈特身被長生
　之恩偕祖彌蒙超升之惠上天所寳不傳
　下世此從世法釋青元眞人曰上眞朝奏
　必嘯詠此篇天實寳愛不傳下世因後聖
　君堅請以保甲申洪災所以聖聖相傳不
　及凡俗唯至士齎金寳效信質心盟告諸
　天方可傳授何則人之愛者唯金寳金爲
　堅剛之物太上設此使人捨己所愛破慳
　恡心以此捨心回向表其心誠堅如金石
　若輕泄妄傳殃及九祖矣侍經五帝玉童
　玉女各二十四人此道用釋經者祖氣也
　五帝妙化五行之氣童女二十四人是合
　内外二景眞神眞氣營衛丹體保護受經
　圓成大丹也昔許旌陽鍊還丹乃感上帝
　遣五仙童女持劔而下旌陽日與之戲劔
　後乃成道豈非保護受經者身乎頌曰上
　天所寳不輕傳若得親傳可上天金寳效
　心何所貴此經微妙福無邊
道言正月長齋誦詠是經爲上世亡魂斷地
逮役度上南宫七月長齋誦詠是經身得神
仙諸天書名黄籙白簡削死上生十月長齋
誦詠是經爲國王帝主君臣父子安鎮國祚
保天長存世世不絶常爲人君安鎮其方民
稱太平八節之日誦詠是經得爲九宫眞人
本命之日誦詠是經魂神澄正萬氣長存不
經苦惱身有光明三界侍衛五帝司迎萬神
朝禮名書上天功滿德就飛昇上清
　上陽子曰如世法則正月長齋誦詠是經
　正月爲一歲之始四孟之首乃天官上元
　大慶之月精思不替曰長守心戒慎曰齋
　是謂正月長齋口念聲揚曰誦行坐長吟
　曰詠是爲誦詠是經青元眞人曰正月爲
　四始之首天地通泰萬物更生之時乘天
　官考校之格長齋誦經度上世亡魂斷絶
　地司連逺之苦度上南宫也道用則爲進
　火之月採藥之時皆爲身中修行下工之
　㫖内義曰正月屬寅修丹採藥以寅申爲
　起伏之候寅乃陽起之候欲於甲時行功
　則於寅時先守以至甲時施用長齋者清
　心也誦經者攝炁也清心攝炁是爲採藥
　上世亡魂乃身中積陰之炁陽炁雖從子
　上發生一陽在五陰之下至於寅時猶陰
　陽相干陰上陽下鬱而未暢故曰逺役至
　于甲時以法薰蒸陽氣奮發上騰入于離
　宫得不謂之斷地逺役度上南宫乎蓋經
　中所言朱宫或言南昌上宫或言朱陵或
　言南宫者皆離宫也離必以坎爲應故張
　眞人曰取將坎位中心實點化離宫腹内
　陰是也七月長齋誦詠是經身得神仙七
　月屬申乃陽伏之候欲於庚時行功則於
　申時先守至於庚時運汞投鉛鼎中成寳
　亦名采藥亦鑄鼎器陽氣日盛陰氣日消
　所謂純陰鬼也純陽仙也陽氣既壯即得
　仙之漸功滿氣足神化脫胎眞人出現故
　曰身得神仙得道之士酆岱落其死籍移
　注仙籍膺圖受籛乃獲上昇故曰諸天書
　名黄籙白簡削死上生也十月長齋誦詠
　是經内義曰采藥足備鑄鼎圓成預先十
　月入室調和神氣去冬至十五日爲始謹
　存神於腎間謂之築固靈根使根源本始
　神氣俱生身猶國也神爲身之主氣爲神
　之臣神滿氣盈百骸俱理丹成質蛻乆視
　長生骨肉同飛形神俱妙一如經之謂矣
　八節之日誦詠是經得爲九宫眞人八節
　八卦也入室運符進火以冬至日子時爲
　首起火神存在腎陽火運行其神隨逐而
　進腎中根也神室帶也自根至帶根帶相
　運結胎成果一舉三時自子至丑自丑至
　寅金火逼逐歸還神室金丹漸結應冬至
　立春節屬坎艮卦至卯時沐浴辰時進火
　至巳金火逼逐還至髓海應春分立夏節
　屬震巽卦陽火至極午時運符至未至申
　金水推運從雙關鵲橋入室包固玄珠應
　夏至立秋節屬離坤卦至酉沐浴戌亥運
　符眞氣歸源一陽來復應秋分立冬節屬
　兊乾卦周而復始循環不已蓋促一年之
　功於一日之内以應八節凡此運用陽火
　陰符皆歸中宫長養聖胎十月氣足寳鼎
　功成脫胎神化是爲眞人夫八卦環列外
　實中虚丹體居中易曰八卦成列象在其
　中此其所以爲九宫眞人也又世法釋八
　節之日是太乙司命領諸官吏紀録世人
　罪福功過有功則舉有過則罰其日誦經
　乘保舉之格爲九宫眞人本命之日誦詠
　是經魂神澄正萬氣長存人身三魂一魂
　居直本屬宿宫一魂居地府一魂居形内
　七魄常在身七魄使人昏淫三魂喜人爲
　善遇本命日魂神降體就尸合同循環歸
　降不絶則生人安隱灾病不生本日清淨
　身心不酒不色更衣焚香誦經習善坐不
　睡眠即得魂與魄合魂屬陽魄爲陰陰陽
　相和道氣内降命根堅固身體清安若以
　酒色昏亂形體魂歸一見去身七步之遠
　取合不能穢惡衝射魂乃復去七魄因魂
　不能來合則其陰氣愈盛鼓舞得志肆情
　恣慾矣若三度昏亂魂不得合魄者則陽
　表陰旺七魄與陰鬼交通但思淫亂夫七
　魄各有名曰尸狗伏尸雀陰吞賊飛毒除
　穢臭肺尸狗主貪伏尸主食雀陰主婬吞
　賊主偷飛毒妄想除穢敗善臭肺主一切
　煩惱以其不善故名亦惡人但念頭不正
　即便引入邪道耽滯酒色游夢衆惡污濁

　穢行迷亂多睡耗精疲神喪氣多病惱亂
　至死彼却紓快若於本命之日精心行善
　誦經行道每每不倦有進無退善功徹天
　則如經之應感功滿德就則飛昇也許眞
　君靈寳淨明度人經法有十毋忘其中最
　切者毋忘剛潔謂人剛則有守不行婬邪
　潔則戒行不貪飲食不淫則不損身不精
　神戒食則不殺物之性命故夫飲酒好色
　而誦經論道者其罪最重此皆世法釋也
　若言道用尤有妙理夫本命之日是采藥
　入室之日是還元返本之日是歸根復命
　之日故一年之内止有此日此日之中唯
　在一時一時之間只用二刻是攢族之法
　也攢七十二候於一日簇三萬六千正氣
　於一時比一時得六候止用二候誦經鍊
　丹則一時中尚餘四候别有妙用須在心
　傳此爲本命之日也彭眞人曰初則全無
　形質一如鴻濛混沌之中既經起火蓮符
　便應元年滋産此爲本命之日受氣之初
　參同契曰冠婚氣相紐元年乃芽滋内義
　曰若火候畢行脫胎神化之道聖胎存於
　髓海之中以周星六十日爲期本命一周
　以合周星之數忽然如霹靂之聲天門裂
　開聖胎脫出凡蛻爲仙長生不死魔王保
　舉諸天奉迎功備德隆飛騰可待李昌齡
　曰功者日用之謂德者日新之謂茍能閔
　閔然如農夫之望歲汲汲然如商賈之營
　財今日積德明日累功所謂地仙三百善
　行之只在一年天仙一千三百善行之只
　在四年第人雖行多至中廢爲心不堅故
　也紫虚元君曰傅先生少好道入焦山石
　室七年忽遇太極眞人授以木鑽使穿一
　磐石戒曰石透吾當度汝石厚五尺餘傅
　穿之不息積四十七年石忽穿透太極眞
　人果來度之此心堅之至况誦經行道而
　精進者乎頌曰三月長齋誦是經諸天上
　聖爲書名人知本命詠經日日用之間顛
　倒行
道言行道之日皆當香湯沐浴齋戒入室東
向叩齒三十二通上聞三十二天心拜三十
二過閉目靜思身坐青黄白三色雲氣之中
内外蓊冥有青龍白虎朱雀玄武師子白鶴
羅列左右日月照明洞煥室内項生圓象光
映十方如此分明密呪曰
　貪羅鬱羅符无蘇陀太冲太極陰陽包和
　出有入无入生出死鬼神莫測變化自然
　元始混炁玄中之玄上干有終下洞大淵
　誦之一遍沉痾自痊煉魂浴魄眞陽自全
　齋戒禮誦萬過飛仙无上祕呪受命綿綿
　重宣心呪貪羅洞明玉清上極梵炁氤氲
　分靈布炁降注付身形神俱妙與道合眞
　臣身得道七租飛昇垂如金格統攝萬靈
　急急如元始玄都律令
无上玄元太上道君召出臣身中三五功曹
左右官使者侍香金童傳言玉女五帝直符
直日香官各三十二人關啓所言今日吉慶
長齋清堂修行至經无量度人轉經受生願
所啓上徹徑御
无上三十二天元始上帝至尊几前
　畢引炁三十二過東向誦經
　上陽子曰此經實修行之旨示祖炁之眞
　所以直言行道之日而不曰誦經之日者
　要知經即丹也丹即道也道即經也非道
　則不出經非經則不出丹非丹則不成道
　一定之理更无别途此當以道用與世法
　通釋夫行道有二有内行道有外行道今
　先指外行道沐浴齊戒嚴設壇墠燒香誦
　經步虚朝贊爲外行道東海青元君曰以
　五香水持呪洗身此外沐浴大行梵炁周
　回十方以至中理五炁混合百神是内沐
　浴齋者非止禁茹葷穢且先屏絶婬慾然
　齋心可以防患戒性可以消災入室者入
　靖絶塵身心專注可與神靈交通東向爲
　長生之方召集生炁叩齒之法左爲天鐘
　右爲天磬召仙靈也中爲天鼓朝奏上聖
　心拜者身形不動專意存禮閉目者收視
　内觀炁乃癡寂青爲玄一之炁黄乃元一
　之炁白乃始一之炁三色之義取法三清
　坐而存之神明自見内景外境蓊然冥合
　次存青龍自肝出居左白虎自肺出居右
　朱雀自心出居前玄武自腎出居後師子
　白鶴各以六數存之自六腑而出分左右
　左目化爲日輪現紫赤之光九重右目化
　爲月輪現黄白之光七重與身相去三尺
　光明煥爛射入鼻中通腦後入金華宫結
　成圓光大如車輪以前青黄白三色相間
　是爲九色圓象以此光明遍照十方然後
　念前密呪密者不出聲也呪畢關告如前
　關告畢東向端坐存所出身中四獸等神
　在前聽法聞經然後出聲琅誦不得雜想
　接談間斷經法如對君父无少懈怠務在
　感通徹天也此乃外行道皆世法之當然
　若以内行道則是道用其事迥别何以故
　世人看經只看過了不知經中是一大修
　行教指人行此經中之道故云行道之日
　而不言看經之日修煉内丹則有入室下
　工故云入室東向而不言登壇升堂者皆
　修還丹之説蓋經者敬也天尊説經令下
　愚之人知所歸敬則心向善不作非爲存
　神養炁可以无灾若不沐浴齋戒更衣入
　室而誦者反招殃譴若上士至人則行經
　中之道故云行道之日經即道道即丹修
　丹方有入室之事故云入室東向凡煉還
　丹先須煉己存心故云沐浴有道之士先
　絶慾想故云齋戒愚人不知此事却乃高
　聲念將過去何謂行道曰修還丹也何謂
　還丹曰必須師指故純陽眞人曰不因師
　指此事難知老君曰吾非聖人學而得之
　故學丹必先求師不可妄自猜說既得師
　傳先須煉己何謂煉己曰去慾念養精炁
　故純陽曰先須煉己待時既能煉己須結
　丹友以爲外護劉海蟾云箇事非常事尋
　人未得人陳泥丸云若无同志相規覺時
　恐爐中火候非既得其侣先尋爐鼎悟眞
　篇云先把乾坤爲鼎器次摶烏兔藥來烹
　既得爐鼎然後擇日何謂擇日紫陽眞人
　曰鉛遇癸生須急採又曰甘露降時天地
　合即此是也得其日又得其時已須行卦
　炁故悟眞篇曰取將坎位中心實點化離
　宫腹内陰所以叩齒三十二心拜三十二
　者還六十四卦也閉目靜思者伯陽眞人
　曰耳目口三寳閉塞勿發通眞人潜深淵
　浮游守規中也身坐青黄白三色雲炁之
　中者我師縁督子曰先天一炁自虚无中
　來青炁是汞白炁是鉛黄炁是土以其汞
　鉛未合藉土合之紫陽自序云追二炁於
　黄道會三性於无宫攢簇五行合和四象
　龍吟虎嘯夫唱婦隨方知内外蓊冥四獸
　羅列日月照明洞煥室内項生圓象如此
　分明密呪者大音希聲之謂此之謂行道
　此之謂誦經此之謂内外二景煉丹既就
　然後關告而身中魂魄皆化爲神矣頌曰
　入室之功却妄情誦經行道早修行傳言
　玉女先關啓三十二天次第昇
元始无量度人上品妙經註解卷上





元始无量度人上品妙經註解卷中徃二
　　　　上陽子陳觀吾註
　上陽子曰經者道也敬也道則尊之而行
　敬則守之勿失世知所敬者三寳也夫三
　寳實妙道之宗以道用釋則曰身中三寳
　以世法釋則曰教中三寳其身中三寳有
　二事也曰教中三寳有二說也今言教中
　三寳曰道經師三寳有今科古科三寳此
　二說也道乃元始玄一之祖炁以生天地
　人物是爲道寳經乃玉晨道君演元始玄
　一之道爲萬世梯筏是爲經寳師則老君
　降授張天師經籙以傳世流教是爲師寳
　教之源流實遵天師而亦有二說也故教
　中以前三寳爲今科以後三寳爲古科而
　其號稱亦異此世法化俗之說若言道用
　則是身中三寳有二事也元始玄一至眞
　之精曰天寳亦曰道寳上清金液先天之
　炁曰靈寳亦曰經寳混元无極至眞之神
　曰神寳亦曰法寳此身中之三寳非此三
　寳不能還丹不能做佛不能成仙而三寳
　大有金書言天寳靈寳神寳皆分炁而化
　亦身中之三寳若論還丹金液之道則身
　中三寳又有二說神炁精爲内三寳耳目
　口爲外三寳能尊其外三寳而不妄動則
　内三寳方結還丹而成胎嬰也故夫眞文
　寳符龍章鳳篆玉笈金書三洞奥典三十
　六部萬八千篇皆出於三寳中曰經所以
　經即丹也即先天之一炁也此度人經乃
　玉晨道君演元始之道以授玄一眞人玄
　一授天眞皇人天眞皇人依道君所傳書
　而成文以爲經故每章以道言置首唯本
　章與玉曆二章不題道言乃皇人直以元
　始之道而書之然皆道君之所授今人以
　有道言者爲序无道言者爲經非也有誦
　二章而不誦前經者尤非也前標太上洞
　玄靈寳无量度人上品妙經者皇人所標
　也此則直標元始无量度人上品妙經者
　道君所標也然經之源流所傳亦别而諸
　經皆出於道君故道君爲經寳經體道而
　行道因經而用若論金液還丹則經先丹
　而行丹後經而用借經表丹則曰先天无
　上靈寳九還金丹假道說經則曰元始无
　量度人上品妙經頌曰元始先天神炁精
　玄功无量最神靈度人度我須人度上品
　丹方是妙經
元始洞玄靈寳本章上品妙首十迴度人百
魔隱韻離合自然混洞赤文无无上眞元始
祖劫化生諸天開明三景是爲天根上无復
祖唯道爲身五文開廓普植神靈无文不光
无文不明无文不立无文不成无文不度无
文不生是爲大梵天中之天鬱羅蕭臺玉山
上京上極无上大羅玉清渺渺劫仞若亡若
存三華離便大有妙庭金闕玉房森羅淨霐
大行梵炁周迴十方中有度人不死之神中
有南極長生之君中有度世司馬大神中有
好生韓君丈人中有南上司命司録延壽益
算度厄尊神迴骸起死无量度人今日校録
諸天臨軒
　上陽子曰此章渾是道用元始太極未分
　先天之祖炁洞玄三洞玄奥萬法之眞宗
　靈寳本章性也有也體也命之應也玄之
　根也老子曰有物混成先天地生是以能
　生物生人也上品妙首命也无也用也性
　之應也牝之門也紫陽眞人曰白虎首經
　至寳華池神水眞經以其能生佛生仙也
　迴者復也還也在經則曰十迴度人在丹
　則曰九還金丹此經所以爲三洞之冠者
　在一度字也求仙作佛必先明度字方能
　復此元陽眞炁以結還丹百魔隱韻身中
　六根入識三魂七魄三部八景二十四神
　未知行道之人皆爲其汨亂心君引歸慾
　界故曰百魔今既修煉太丹則百魔受制
　更無惱試離合自然蓋還丹之道雖曰有
　爲而非强爲一離一合皆出造化之自然
　悟眞篇曰二物會時情性合五行全處虎
　龍蟠者此也混洞赤文即本來之眞性不
　壞之元神青元眞人曰元爲萬物之根立
　乎大象之首蓮化而无窮始爲恍惚之初
　在乎萬化之先獨尊而變遷洞玄洞觀玄
　一化度天人靈寳在天曰靈在世曰寳本
　章具載修眞合道之本上品獨得其玄方
　便設教妙首衆妙之首萬法之宗天地虚
　妙而清陰陽同妙而純日月含妙而明五
　行合妙而精萬物盡妙而眞内義曰上品
　妙首金液還丹无上妙道之冠十迴度人
　十月之功度世爲仙百魔隱韻丹之異名
　離合自然喻金木間隔復能互並水火相
　剋復成旣濟自然而成造化混洞赤文萬
　物之本源衆生之眞性一炁之徂萬神所
　宗西升經曰虚无生自然自然成大道夫
　道者无形无體即先天一炁而化生萬物
　爲天地造化之本修金丹者體循造化以
　虚无自然先天眞一之炁名曰空炁金胎
　生金母而作丹基此炁父母未交之前與
　混沌同體故曰混洞父母媾精之後此炁
　欻然感附謂之陽精喻爲銀礦名曰元神
　藏在坤宫故謂之性即本來面目未生之
　前謂之陰金已生之後謂之陽鉛是爲五
　金之母參同契曰徑指天地之靈根將爲
　藥祖明示陰陽之聖母用作丹基天地混
　沌之先此炁結而成玉字故曰赤文乃无
　上可上至眞妙道故曰无无上眞也元始
　祖劫化生諸天元炁始炁於徂劫初化分
　三炁而生三天曰清微天禹餘天太赤天
　三天之炁化分九炁而生九天曰始青天
　青元天始丹天太丹天始素天大素天始
　玄天大玄天青微天九天梵炁化分而生
　九霄九天曰大霄暉明流光素景天青霄
　元眞寳曜天碧霄總生開靈傳道天絳霄
　太平應化道主天丹霄中極至妙變空天
　玉霄皓元威德耀晶天琅霄飛青元關傳
　濟天紫霄合景雙闕化身天神霄玉清妙
　景大有天九霄梵炁化分下生九天即生
　神九天一南方鬱單无量天二西北襌善
　无量壽天三東方梵監須延天四西南寂
　然兜術天五東南波羅尼密不驕樂天六
　北方洞元化應聲天七西方靈化梵輔天
　八東北高虚清明天九中央无想无結无
　愛天又生大羅上清玉眞三十六天下生
　四種民天種民天之下一百三十五萬八
　千里生无色界四天无色界之下三十六
　萬里生色界一十八天色界之内有輕塵
　六天細塵六天麤塵六天色界之下三十
　萬里生欲界六天欲界之下五百二十億
　萬里化生五億諸天八圓世界四種民天
　之上布日月星辰主持萬物故曰開明三
　景人之生亦類是也父精母血包于母腹
　精血未凝如珠似露凝結之後生形五瓣
　頭與四肢男子先生左腎次右命門女則
　反是本性繼種於兩賢之間妙化之炁自
　然生發次則上生兩瞳神水以至化生五
　臟六腑九竅百脉筋骨齒髮炁足形金脱
　胎而生故老君曰天地媾精陰陽布化一
　月爲胞精血凝也二月爲胎形兆胚也三
　月陽神爲三魂動以生也四月陰靈爲七
　魄靜鎮形也五月五行分五臟以安神也
　六月六律定六腑用資靈也七月七精開
　七竅通光明也八月八景神具降眞靈也
　九月宫室羅布以定精也十月炁足萬象
　成也故神布炁滿三萬六千關節根源本
　始一時生神此爲化生諸天開明三景是
　爲天根本起經曰夫道得三乃成故三合
　成德道不滿三諸事不成以内言之則曰
　鉛汞砂直指其物則我眞性並日用妙化
　陰陽二炁合而成三上无復徂唯道爲身
　老君化胡經曰道者元炁虚无天地從之
　而生萬物資之而形皆徂炁之妙化在道
　則曰金丹故曰上无復祖唯道爲身也五
　文開廓普植神靈在丹則一炁復而變造
　五行五行具而成金胎在經則玉字出而
　結爲赤文五文具而植神靈五行者鉛汞
　砂銀土天一生水坎中藏鉛地二生火離
　中産砂天三生木震龍主汞地四生金兊
　虎體銀天五生土中宫結丹道非此不光
　文非此不明身非此不立丹非此不成炁
　非此不度藥非此不生是爲大梵天中之
　天大梵者先天炁凝而五行大備天中之
　天者身中有身也鬱羅蕭臺腦際也玉山
　上京泥丸也上極无上泥丸之上大羅玉
　清太玄也太玄内祕一機名日月高奔神
　化脫胎之要黄庭經曰高奔日月吾上道
　乃見玉清虚无老渺渺劫仞至高至尊若
　亡若存即張眞人云視之不可見其形及
　至呼之又却譍三華離便頂顛屬南南本
　三數頂爲華蓋又曰圓蓋南屬離離爲午
　位三華爲金華玉華九華内丹已結而頂
　有三華大有妙庭即上丹田乃百關總會
　之穴金闕玉房日宫爲金闕左目也月宫
　爲玉房右目也森羅星宿也言日月星宿
　列布而一身九竅露澄大行梵炁即先天
　妙炁周迴十方言妙炁營衛金胎神室温
　養大丹如上皆道用略註尚有至妙之妙
　心傳方可内景旣露外景須明今復釋以
　世法庶幾賢愚各具眼目也混洞赤文自
　混沌之炁結而成赤文文字旣出而妙經
　行妙經行則祖炁具在人身散分于物類
　之内是曰无无上眞之謂也元始祖劫化
　生諸天元始以道祖而鎮大劫以祖炁而
　化生諸天祖炁分三炁而隸大羅三清之
　界故曰開明三景要知此炁遇大劫而不
　壞故曰是爲天根此炁即太極之始炁而
　生天生地生五行生人物已故曰上无復
　祖道之在人身亦猶炁之在天地間故曰
　唯道爲身赤丈立而五文開廓經法行而
　普植神靈世无經文則不能光明不能成
　立不能自度自生是經爲大梵極品之音
　天中之天即三清大羅聖境大者覆蓋萬
　天羅者包羅三界中有玉京山周迴八萬
　里下與崐崘對立山有鬱羅蕭臺臺有七
　寳城上極无上有玉清殿又有三華離便
　之宫大有妙庭皆天尊宴息之所金闕玉
　房瑶池翠水森森列布皆憑梵炁周迴運
　轉故得乆而長存此中有度人不死之神
　即元始分化之號南極長生君即朱陵大
　帝治太微垣司火煉之事度世君主陽九
　百六之變司馬君主滅邪却試好生君即
　青華之别名主詮校韓君主南昌品秩學
　人司命司録主功過予奪延壽益算主增
　注年命度厄尊神主消平厄難迴骸起死
　君主升度死魂飛尸登晨今天尊說法臨
　集帝軒校圖檢録品度學人如人身與玉
　京无異金闕玉房丹田泥丸冥然列布若
　一身神炁充滿則長生不死之神居其中
　亦如玉京之梵炁周迴而无壞頌曰玉京
　山上鬱羅臺上品經詮演十迴普植神靈
　行梵炁三華離便五爻開
東方无極飛天神玉長生大聖无量度人
南方无極飛天神王長生大聖无量度人
西方无極飛天神王長生大聖无量度人
北方无極飛天神王長生大聖无量度人
東北无極飛天神玉長生大聖无量度人
東南无極飛天神王長生大聖无量度人
西南无極飛天神王長生大聖无量度人
西北无極飛天神王長生大聖无量度人
上方无極飛天神王長生大聖无量度人
下方无極飛天神王長生大聖无量度人
十方至眞飛天神王長生度世无量大神並
乘飛雲丹輿緑輦羽蓋瓊輪驂駕朱鳳五色
玄龍建九色之節十絶靈旛前嘯九鳳齊唱
後吹八鸞同鳴師子白鶴嘯歌邕邕五老啓
途群仙翼轅億乘萬騎浮空而來傾光迴駕
監頁度生
　上陽子曰十方飛天大聖皆元始道炁分
　形東方諱總南諱飛西諱雲北諱无鏡東
　北諱梵東南諱那郁西南諱度仙西北諱
　钁炁上方諱瑛下方諱落一曰十方長生
　大聖一曰十方救苦天尊奉元始命掌十
　方三界校量功德開度无量總括生死陶
　鑄學人藏經載八方諸天皆有无極大千
　世界東方无極諸天安大堂郷大千納善
　世界南方无極諸天宛黎城境大千棄賢
　世界西方无極諸天福堂洲大千咸行世
　界北方无極諸天鬱單野大千清靜世界
　東北无極諸天福集都大千長安世界東
　南无極諸天元福田大千用賢世界西南
　无極諸天延福郷大千仁靜世界西北无
　極諸天福德野大千延賢世界上方上清
　玉眞三十六天玄都无極世界下方黄曾
　三十二天八圓无極世界无量大神主監
　得道長生度世之事青元眞人曰輿輦輪
　蓋皆陽精之炁所成鳳鶴龍鸞乃陰精之
　炁所化上聖之人具眞常之道呼吸合散
　隨意現前陰陽炁諧如歌似曲皆炁所爲
　並非外物人若還丹功成陰魔亦化陽神
　元氣一呼萬神咸聽五臟神靈各隨方色
　自現輿輦儀衛來迎百骸衆神前導後從
　升舉朝元與此無異五老啓途東方青靈
　始老姓關諱開字靈威仰南方丹靈眞老
　姓洞浮諱極炎字赤嫖弩中央元靈元老
　姓通班諱元氏字含樞紐西方皓靈皇老
　姓上金諱昌開宇曜魄寳北方五靈玄老
　姓黑節諱靈會字隱侯局十方大聖道位
　高尊乃感五老啓途而群仙翼轅億乘萬
　騎浮空而來然皆法身之神丹經有曰神
　御炁炁留形傾光回駕玉光飛雲迴旋天
　尊之法座領監衆眞較度君品以丹言則
　傾光迴駕乃坎離既濟陰陽已交眞神化
　生温養胎室故曰監眞度生頌曰无極天
　眞集蘂宫丹與縁輦御浮空傾光回駕群
　仙慶陽長陰消妙化功
諸天丞相南昌上宫韓司主録監生大神執
籙把籍齊到帝前隨所應度嚴校諸天普吿
三界无極神鄉泉曲之府北都羅酆三官九
署十二河源上解徂考億劫種親疾除罪簿
落滅惡根不得拘留逼合鬼群元始符命時
刻昇遷北都寒池部衛形魂制魔保舉度品
南宫死魂受煉仙化成人生身受度劫劫長
存隨劫輪轉與天齊年永度三塗五苦八難
超凌三界道逼上清上清之天天帝玉眞无
色之境梵行
　上陽子曰此道用世法兩事俱明世法諸
　天丞相天天各有丞相一云即大羅神公
　南昌即丹天世界上宫即朱陵火府韓司
　宫中丈人即司命也主煉度文籍之事主
　録乃天中宰協特宸主録勒籍之司監生
　主生魂鑄魄也太上説經各持録籍齊到
　帝前校其應受度者或宿名玄圖骨相合
　仙或修齋奉戒功德積感或敬奉三寳善
　功徹天或供養師寳爲三官所稱名在諸
　天者各爲嚴行考校據功量品隨其高下
　應受升度也以道用則執籙把籍元始炁
　分而陰陽判三才既立而文籍生内義曰
　顯諸仁則爲録籍藏諸用則爲陰陽幽明
　无録籍功罪何所記天地无陰陽造化何
　由成故帝前印中宫神室帝之所御四海
　輻湊神之所舍萬炁混凝喻陰陽交會於
　中宫神室故曰執籙把籍齊到帝前天尊
　說經的非虚言欲人行其道耳修學之人
　且當改過遷善守戒防淫去詐息機清心
　寡慾嗟夫世人逐末忘本賤命輕身英雄
　豪傑者爲功名所役聰明特達者爲進取
　所羇衣食富足者爲營計所籠貧窮困乏
　者爲口體所累其有出塵之士只樂逸豫
　以爲清淨无爲是修行誤矣何能得陰陽
　交會於神室哉隨所應度金丹之道要實
　工夫隨功受報十分工夫有十分受用一
　或滅裂其報亦滅裂雖所修至密所爲莫
　知然渺渺大羅之天无不嚴校而紀録者
　普告三界欲界色界无色界亦天地水三
　界也无極神鄉十方无極世界亦三界神
　庭廟杜泉曲之府北有大海人身則號爲
　泉曲其穢惡黑腥莫測邊際爲江海之要
　府停録罪魂北都羅酆太極之初清炁上
　爲圓蓋半清半濁之炁中爲人物重濁之
　炁凝爲羅酆在北陰之癸地高萬餘里周
　迴數千里上參碧落下際風泉黑鬱之炁
　盤礴其中山有六洞宫一曰紂絶陰天宫
　二曰泰殺諒事宗天宫三曰明晨耐犯武
　城天宫四曰恬照罪炁天宫五曰宗靈七
　非天宫六曰敢司運宛屢天宫每宫各有
　魔王主之人能持此六官名常生敬畏者
　則魔王保舉削落罪名三官九署三官爲
　三元上元在山之阿去天爲近天官領之
　主校功録善升降品秩中元在山之左地
　官領之中有靈獄主治罪魂爲追呼之府
　下元在山之右去風壘近水官主之下有
　九囚大獄寒冰之庭主治重罪鬼囚九署
　九壘土皇九令之司又有天上三官天官
　隸玉清境置三宫九府三十六曹官僚皆
　化炁爲之總主上眞玉虚高皇上帝諸天
　帝聖及世男女生命録籍罪福學道仙籍
　中元地官隸上清境置三宫九府四十二
　曹宫僚皆世人有功高德重者爲之總主
　五嶽諸眞得道神仙九地土皇八極諸靈
　官下元水府隸太清境置三宫九府四十
　二曹官僚皆世人積善建功者補充總主
　水帝河海九江水府及仙簿人民生死功
　過三元各有三宫九府爲九署也十二河
　源一切水際分治罪魂之所天尊說經使
　爲學人上解祖考億劫種親削除三惡罪
　根更不拘留乘元始九龍符命而升遷也
　北都寒池酆都洞陰之境有朔單鬱絶之
　都五炁天君主之九地之中北陰天君主
　之九水之中大溟水帝主之總號北都中
　有三界大魔五帝考官巨天力士勾校罪
　魂之神夫人生爲陽魂死爲陰魄若魂魄
　散亂莫可執持令其部衛形魂使不散壞
　乃得制魔保舉度品南宫度品者若積諸
　善根則受煉仙化若无功過受度人身若
　修行至經功滿則生身劫劫長存永度三
　塗一天塗色慾門上尸道二人塗愛慾門
　中尸道三地塗貪慾門下尸道此爲在世
　三塗如地獄鬼趣傍生爲陰界三塗也五
　苦者色累苦心門愛累苦神門貪累苦形
　門華競苦精門身累苦魂門夫學仙者被
　此三塗五苦所遏故云八難若能度之便
　超三界也若論還丹則普告三界三丹田
　也无極神鄉一身萬神之所泉曲之府即
　慾海也北都羅酆乃愛根也學人不去愛
　根則汨没于慾海三官九署印身中三元
　九宫十二河源人身有十二愛河之源上
　解祖考人爲妄想所迷嗜慾所汨昏濁沉
　滯不得清明如人租禰拘滯鬼群之化修
　煉者要萬炁朝生門百神守死户疾除罪
　簿頓除慾想落滅惡根永絶妄縁則出類
　拔萃更不逼合於鬼群元始符命即先天
　之眞炁符竅也汞也陽中之陰龍之弦炁
　也命妙也鉛也陰中之陽虎之弦炁也經
　云常无欲以觀其妙常有欲以觀其竅故
　先哲云書符不知竅反被鬼神笑老子曰
　竅兮冥其中有精其精甚眞其中有信此
　信即符信也此爲元始符命其以元始眞
　炁符合命門之祖炁何哉夫人之身禀元
　始祖炁而生至于盛壯蹶趨於醉夢之場
　而此炁奔失若修行人先煉陽中之陰以
　留眞汞次煉陰中之陽以求眞鉛一時刻
　中凝結成丹則可覬升遷矣北都即性根
　蕃生眞汞寒池印命門蕃生眞鉛當此鉛
　汞交姤性命混融直須把握一念部衛形
　魂若形全魂復脉住炁停還丹始結故能
　制魔保舉度品南宫所謂枯槁形骸將死
　之魂受此鉛火煉度得神仙妙化之道以
　成眞人矣生身受度天尊顯此一句證出
　還丹之旨蓋此經非只爲死者言乃修行
　人生身受此眞炁以度且生身則陰陽可
　全而造化可掬學人能以有生之身倒用
　五行修此大丹以成高仙則劫劫長存隨
　劫輪轉與天齊年永度八難之苦超欲界
　色界无色界凌四種民天而逍遥上清薛
　幽棲曰上清有三十六天天帝皆道齊元
　始位列玉清故云玉眞在无色之境之上
　出造化之外憑梵炁而行出入無間非如
　三十二天在乎三界之内也故曰梵行頌
　曰天帝玉眞六六天丹成道備與齊年形
　神俱妙經功滿劫劫長存位上仙
　他本有以此天帝名諱作元始靈書上篇
　者非也殊不知天公經云大羅天自有靈
　書上篇并觀覺鬱纜龍篆正文在靈書中
　篇前蜀本或置于下篇亦非也青元眞人
　曰當從天公經是矣
　　　東方八天
　元始積九陽梵炁以成六天爲欲界二天
　爲色界天帝冕服皆青
太皇黄曾天
　異號淨天或稱睹史色黄次奎璧人修十
　善功凡一根淨者生此天釋云四天王天
帝鬱繿玉明
　正音開玄攝明天帝内諱鬱繿帝魔隱意
　玉明四字祕天之紫極宫主長生籙
太明玉完天
　或稱勝妙天色緑次譬人修二十善功二
　根淨者生此天釋云忉利天
帝須阿那田
　正音保玄道靈天正内文須阿隱音那田
四字祕天之紫房宫主度魂更生
清明何童天
　異號光天色黑次室人修四十善功三根
　淨者生此天一作河童釋云夜摩天
帝元育齊京
　正音明生九眞天王隱諱元育眞人内文
　齊京四字祕天之九晨宫主布政教
玄胎平育天
　異號梵天或稱忉利色赤次危人修六十
　善功四根淨者生此天釋云兜率陀天
帝劉度内鮮
　正音飄翰默然天帝隱名劉度内鮮四字
　祕天之元景宫主召魔舉仙
元明文舉天
　或云化樂色蒼次虚人修八十善功五根
　淨者生此天釋云樂變化天
帝醜法輪
　正音開生舒天帝内文醜異號法輪三字
　祕天之廣寒宫主通行元炁
上明七曜摩夷天
　異號化樂謂慾樂之極色黑次女人修一
　百善功六根淨者生此天釋云化化自在
　天
帝恬懀延
　正音延虚明天帝内音恬懀隱號延三字
　祕天之大陰宫主開度幽難
虚无越衡天
　或云初梵色碧次牛天人六根雖淨尚拘
　色塵乃升此天釋云初襌梵衆天
帝正定光
　正音鏡無翹天帝内文正定光三字祕天
　之大玄宫主无上道
太極濛翳天
　或云上梵色紫次斗天人一麤塵淨升此
　天亦號初襌天釋云梵輔天
帝曲育九昌
　正音阿難淨明天王隱號曲育總文九昌
　四字祕天之玄都宫主煉度朽骸
　　　南方八天
　元始積三陽梵炁以成八天屬色界四天
　爲麤塵四天爲細塵青冕赤旒朱服
赤明和陽天
　或號少光色白次箕斗天人二麤塵淨升
　此天亦號初襌天釋云大梵天
帝理禁上眞
　正音治安保仙天王隱號理禁上眞四字
　祕天之長明宫主煉仙成眞
玄明恭華天
　或云光音色黄次箕天人三麤塵淨生此
　天亦號二襌天釋云少光天
　帝空謠醜音
　正音飛音炁靈天帝内文空謡醜音四字
　祕天之東華宫應化一切
耀明宗飄天
　或云无量光色緑次尾天人四麤塵淨生
　此天亦號二襌天釋云无量光天
帝重光明
　正音翹眞英天帝總號重光明三字祕天
　之浩元宫主劫終學仙之人
竺落皇笳天
　異號初淨色青次心天人五麤塵淨生此
　天亦號二襌天釋云光音天
帝摩夷妙辯
　正音難玄明天帝隱諱摩夷内音妙辯四
　字祕天之清玄宫主魔試學人
虚明堂曜天
　異號嚴淨色赤次房天人六麤塵淨尚有
　細塵生此天釋云少淨天
帝阿𨚧婁生
　正音彌論玄明天帝隱音阿𨚧梵號婁生
　四字祕天之重華宫主度學人
觀明端靖天
　異號遍淨色蒼次氏天人一細塵淨生此
　天亦號三襌天釋云无量淨天
帝鬱密羅千
　正音朗觀曜明天帝隱文鬱密内號羅千
　四字祕天之光華宫主開度天人
玄明恭慶天
　或號无量淨色黑次亢天人二細塵淨生
　此天亦號三襌天釋云遍淨天
帝龍羅善提
　正音威清道玄飛天内音龍羅帝君隱號
　菩提四字祕天之開闔宫主得道人
太煥極瑶天
　異號福愛勝色碧次角天人三細塵淨生
　此天亦號四襌天釋云福生天
帝宛黎无延
　正音洞眞永觀天王内文宛黎无延四字
　祕天之帝康宫主教學人
　　　西方八天
　元始積七陽梵炁以成二天爲色界細塵
　天六天爲輕塵天青冕金旒白服
元載孔昇天
　或云快樂色紫次軫角天人四細塵淨生
　此天亦號四襌天釋云福受天
帝開眞定光
　正音開光竟眞帝君内音開隱諱眞定光
　四字祕天之延命宫主煉魂
太安皇崖天
　異號極樂色白次軫天人五細塵淨生此
　天亦號四襌天釋云廣果天
帝婆婁阿貪
　正音腪莫阿魂天君隱音婆婁帝魔内諱
　阿貪老太四字祕天之開明宫主度善人
顯定極風天
　或云廣樂色黄次翼天人細塵雖淨尚餘
　輕染生此天亦號四襌天釋云无想
帝招眞童
　正音回翹威天君祕號招眞童三字祕天
　之大赤宫主度有善功之魂
始皇孝芒天
　或云上妙色縁次張天人一輕染淨升此
　天釋云无煩惱天
帝薩羅婁王
　正音君華大權玉眞隱文薩羅婁王四字
　祕天之大丹宫主披夜開幽
太皇翁重浮容天
　或云色究竟天色青次星以色塵漸除故
　云色究竟二輕染淨升此天釋云无熱天
帝閔巴狂
　正音惠威光帝君内文閔巴狂三字祕天
　之華蓋宫主召魔集眞
无思江由天
　或號最上妙色赤次柳天人三輕染淨升
　此天釋云善見天
帝明梵光
　正音郎明法元帝君内號明梵光三字祕
　天之明堂宫主開度善魂
上揲阮樂天
　或號自在色蒼次鬼天人四輕染淨升此
　天釋云善現天
帝勃勃監
　正音鬱无眞星天帝内文勃勃内號監三
　字祕天之運靈宫品類天人
无極曇誓天
　異號大自在亦云不還色黑次井天人五
　輕染淨升此天釋云色究竟天
帝飄弩穹隆
　正音飛在虚英天魔内文飄弩天君隱諱
　穹隆四字祕天之中無宫主度仙
　　　北方八天
　元始積五陽梵炁以成四天爲无色界天
　四天爲種民天青冕白旒皂服
皓庭霄度天
　異號不空色碧次參井天人輕染雖淨尚
　餘結習升此天釋云无邊空處天
帝慧覺昏
　正音無清明帝君内音慧覺昏三字祕天
　之瓊瑶宫主拔度學人
淵通元洞天
　異號大不空色紫次參天人色塵都忘但
　有心識升此天釋云无邊識處天
帝梵行觀生
　正音洗權道光天君内音梵行隱諱觀生
　四字祕天之眞元宫主度學人
太文翰寵妙成天
　異號非想色白次觜天人心識兩忘炁觀
　漸妙升此天釋云无所有起天
帝那育醜瑛
　正音靈熏慧光帝魔内文那育醜瑛四字
　祕天之靈幽宫主統理之事
太素秀樂禁上天
　異號非非想色黄次畢天人結習漸忘炁
　觀轉妙升此天釋云非非想天
帝龍羅覺長
　正音陽威曜清天帝内文龍羅覺長四字
　祕天之九靈宫主領録魔王
太虚无上常融天
　異號不動色縁次昴天人結習頓忘漸入
　神觀升此天釋云不動天
帝總監鬼神
　正音攝靈眞天帝攝魔内音總監鬼神四
　字祕天之力福宫主校學人功過
太釋玉隆騰勝天
　異號大不動天色青次胃天人結習頓忘
　神觀轉妙升此天釋云大不動天
帝眇眇行元
　正音空微道明帝君隱號眇眇行元四字
　祕天之日蓋宫主召集仙聖
龍變梵度天
　異號上妙天色赤次婁天人清淨无染證
　不空果升此天釋云上妙天
帝運上玄玄
　正音掬靈妙光天王内文蓮上玉眞總音
　玄玄四字祕天之靈寳宫進仙成聖
太極平育賈奕天
　異號最上妙色蒼次奎天人洞入道妙證
　无上玄覺升此天釋云最上妙天
帝大擇法門
　正音永玄久生天王總文大擇法門四字
　祕天之天寳宫普度學人
三十二天三十二帝諸天隱諱諸天隱名天
中空洞自然靈章諸天隱韻天中之音天中
之尊天中之神天中大魔天中之靈九和十
合變化上清无量之奥深不可詳敷落神眞
普度天人
　上陽子曰天帝内文隱名色服根塵皆天
　尊矜憫下愚命天眞皇人註釋下教於未
　聞者見洞神經内音經龍蹻經本際經天
　公經等黄曾至七曜六天爲欲界即下界
　也初出凡欲未除天中之人觸物染著初
　上二天身交爲欲其次二天接手爲欲又
　次五天以口爲欲又次六天眼視爲欲以
　色欲故交接陰陽故云欲界因其欲樂衰
　相易見壽命終盡復淪諸趣若漸修習欲
　樂頓除升入色界名小乘道如大劫交火
　從崑崙根起焚燒世界談冲和陽天元炁
　潰散天乃淪壞越行至曇誓天爲色界即
　中界也此天之人有六色十八塵一塵淨
　升一天十八塵淨升无色界天若稍貪著
　復墮欲界名中乘道如大劫交水自東井
　起洪泉鼓波漂至極風天元炁潰散天乃
　淪壞皓庭至秀樂四天爲无色界即上界
　也塵染俱淨乃升此天太眞科曰无色界
　中至眞无情不交陰陽人若化生但噉眞
　炁无復形質修至一天唯存心識若心識
　除次第而升炁觀道成洞入自然升種民
　天釋云菩提薩埵天大乘道也如大劫交
　水火不到唯風浩蕩孝芒至霄度六天爲
　風所壞元洞至秀樂元炁散而復合更无
　劫數常融至平育四種民天洞入眞道乃
　升此天爲最上乘如大劫交三界壞盡此
　天復生聖人以爲民種故號種民若丹成
　道備經功滿就則升上清天也夫天帝魔
　神靈章之祕皆空洞之炁結成一切神靈
　憑之變化猶還丹資元始徂炁九和十合
　之功以成金胎胎嬰變化而身入上清矣
　无量之奥此丹最爲神化之奥深隱而不
　可詳述敷落神眞敷散也落布也乃散眞
　文布置諸天令其執持普度天人皆成妙
　道此道用世法之通釋也頌曰三十二天
　緫是塵色心都寂現全身九和十合經功
　滿金闕宫中侍玉宸
今日欣慶受度歷關諸天請滅三惡斬絶地
根飛度五户名列太玄魔王保舉无拘天門
東斗主筭西斗記名北斗落死南斗上生中
斗大魁總監衆靈青帝護魂白帝侍魄赤帝
養炁黑帝通血黄帝中主萬神无越青天魔
王巴元醜伯赤天魔王負天擔石白天魔王
反山六目黑天魔王監醜朗馥黄天魔王橫
天擔力五帝大魔萬神之宗飛行鼓從總領
鬼兵麾幢鼓節遊觀太空自號赫奕諸天齊
功上天度人嚴攝北酆神公受命普掃不祥
八威吐毒猛馬四張天丁前驅大帥仗旛擲
火萬里流鈴八衝敢有干試拒遏上眞金鉞
前戮巨天後刑屠割鬼爽風火无停千千截
首萬萬剪形魔无干犯鬼无妖精三官北酆
明檢鬼營不得容隱金馬驛程普吿无窮萬
神咸聽三界五帝列言上清
　上陽子曰前言今日校録者是學人煉己
　以積功此言今日欣慶受度者乃煉炁以
　還丹大修行人最不易得者今日也鉛遇
　癸生今日也黄芽生處今日也既得今日
　是得其時又有其才而有其人此爲欣慶
　受度也歷關諸天若欲天人交感必先言
　語通誠請滅三惡先杜妄縁斬絶地根堅
　剛眞性采煉元始之梵炁飛度五户以還
　元而名列于太玄天門者命門也當入室
　時魔王監眞舉事使无拘滯天門青陽初
　回東斗主筭金華吐綻西斗記名取坎中
　陽北斗落死補離中缺南斗上生炁歸黄
　庭中斗總監衆靈也青帝姓常諱精明護
　魂治肝白帝姓混諱蓐收侍魄治肺赤帝
　姓炎諱洞丹養炁治心黑帝姓玄諱明萌
　通血治腎黄帝姓麻諱忠慎中主黄堂制
　御萬神大洞玉帝籙云五帝與天地同存
　陰陽始判化生五行大修行人五帝降神
　而煉金液降炁以結胎嬰青天魔王姓斌
　諱齒成赤天魔王姓佛名由肅白天魔王
　姓赤名張市黑天魔王姓徐名直事黄天
　魔王姓天門名波狂皆主貪欲耗摇神炁
　故呼魔王五帝大魔即天王也即人身五
　官也發施生育之功主持金丹妙道承天
　尊勅攝之命各現帝相故稱五帝若居欲
　界以色聲香味觸魔試學人故云大魔萬
　神之宗爲一身之主宰天尊昔降此五魔
　有禦魔總眞靈文令五帝符吏分衛五方
　青帝符吏名啓華赤帝符吏名明眞白帝
　符吏名茂成黑帝符吏名守元黄帝符吏
　名升冥各安其方守衛靈文以禦魔試道
　用則四帝大魔屬彼涵元始梵炁亦稱諸
　天亦號金公亦曰太乙亦名白虎唯東方
　青帝大魔屬此握生殺之柄亦稱本命元
　神亦號无位眞人亦名金剛神王飛行鼓
　從彼四帝大魔飛行三界鼓集部從總領
　欲界鬼兵以示婬慾之道魔試學人麾憧
　鼓節此青帝大魔麾起旛幢鼓動旌節雖
　居色界不爲慾亂禀受元始梵炁眞命察
　惡勸善故曰遊觀太空自號威雄赫奕之
　獨尊與彼四帝諸天齊其生育之功上天
　度人四帝諸天其中最善者曰上天其施
　度人妙化必先嚴行攝起北都羅酆撿舉
　愛根以煉還丹庶令神公受命神公即我
　元神號馬龍氏諱廓奕其禀受元始梵炁
　眞命一切掃去貪淫不祥之鬼八威吐毒
　八威乃眼耳鼻舌身意六識并合藏傳送
　爲八識號曰八威吐去色聲香味觸法之
　毒害不令惱亂然後金剛神王駕猛馬以
　四張遣天丁前驅勇猛而進飭大帥仗旛
　堅固而行擲火萬里則光爍爍流鈴八衝
　則圓陀陀彼四帝諸天若稍有干試拒上
　天度人之道遏元始一炁之眞使不能還
　元則金剛神王以金鉞而前戮巨天力士
　伏巨戈而後刑屠割五濁之淫鬼急如風
　火以无停蓋半時之功要疾速之意千千
　截首千妖屏迹萬萬剪形萬怪逃形彼无
　干試違犯三官三元也北酆眞性也則三
　元專制眞性洞明檢按鬼妖營窟不得容
　隱元始梵炁金馬黄道也驛程急遞也使
　此炁馳逐黄道而歸神室普告无窮一炁
　所臨萬神聽令三界即三田五帝即五官
　皆列言奏功于上清也以世法則如經所
　言不釋亦明頌曰赫奕威雄正令行魔無
　干犯鬼無精一些徂炁還丹就三界列言
　奏上清
元洞玉曆龍漢延康眇眇億劫混沌之中上
无復色下无復淵風澤洞虚金剛乘天天上
天下无幽无冥无形无景无極无窮溟涬大
梵寥廓无光赤明開圖運度自然元始安鎮
敷落五篇赤書玉宇八威龍文保制劫運使
天長存梵炁彌羅萬範開張元綱流演三十
二天輪轉无色周回十方旋斗歷箕回度五
常三十五分總炁上元八景冥合炁入玄玄
　上陽子曰二章爲經之脉爲丹之髓何也
　本章是煉金液還丹事故示赤文爲采藥
　之具十方浮空而來齊到帝前乃聚精會
　神至今日欣慶受度方乃合丹既得一炁
　還元則身中五斗五帝效職驅邪逐去陰
　魔鬼炁故示萬萬剪形之功老子曰下德
　爲之而有以爲者本章之謂也此章是煉
　玉液大丹事故示玉曆爲紀元之始所以
　无幽无冥无形无影者蓋炁初回而未帖
　得元始梵炁安鎮則萬範開張以至萬炁
　齊仙也九品經曰昔混元溟倖諸天未分
　元始肇形五劫初化乃命梵元祖晨道君
　肇録天元運乘五劫故元洞者以成祖炁
　玉曆者以紀天元自一炁化分三因成九
　若龍若蜒蟠曲九道漠漠无極總九陽祖
　炁之元太上廼運梵合炁開始青天元祖
　炁故東方得九炁以分天境劫號龍漢南
　方得三炁以分天境劫號赤明中央得十
　二炁以分天境劫號上皇西方得七炁以
　分天境劫號延康北方得五炁以分天境
　劫號開皇五劫既周昊天成象一炁混道
　八景流光八帝示形九霄分化結元洞五
　陽之炁爲玉曆乃命天眞皇人以玉曆紀
　元洞之初劫運流復之本天眞天民學仙
　功績升退之道青元眞人曰天地生成始
　於龍漢終於延康幾成幾壞莫可億度故
　云眇眇每劫運壞天地蕩散山海消融物
　象一空无復形質唯元洞之炁混然不分
　沌然始構是云混沌當此之時踖包眞一
　之水而五行未胚上无色象下无淵極上
　風下澤空洞虚无金剛之炁乘載天根幽
　冥言隱顯形影言物象窮極言分際溟涬
　言曠蕩當其混沌之中天上天下隱顯曠
　蕩莫分物象分際未别唯大梵之炁寥廓
　未有光影及後金風炁摩而生火四象化
　合而生土博載天地長養萬物此謂三境
　高眞過度灾劫乃比衆生沉滯生死輪轉
　无窮喻金丹返本如經劫運之難今幸梵
　炁還元尚无形象赤明開圖赤明元年玉
　曆定紀天地日月山川物象分判生長亦
　猶還丹之有位也四序推遷各得其所故
　曰運度自然亦猶還丹之元爲也元始安
　鎮敷落五篇元始觀梵炁結形刻玉成雲
　篆天章載妙元神眞道五者故云五篇悟
　其妙者入其妙悟其元者入其元悟其神
　者入其神悟其眞者入其眞悟其道者入
　其道故盡妙合元盡元合神盡神合眞盡
　眞合道字經火煉故云赤書八威龍文文
　列蒼龍巨虬金師麒麟白虎玄豹丹蛇巨
　獬之狀是云八威其文保制劫運使天長
　存也梵炁彌羅元炁所化曰梵炁先天地
　立爲大道根元始資之而御運天地賴之
　以生成彌覆三界羅絡諸天兩儀旣張物
　象咸布故云萬範開張梵炁爲元化之綱
　流演於三十二天如輪運轉從無色界周
　回十方自斗至箕回度五常以日月五星
　合二十八宿故云三十五分總受高上天
　元之炁八景冥然交合以成玄功故云炁
　入玄玄皆喻還丹將結胎嬰也頌曰无形
　无影却尋踪一炁周回顯聖功最是金丹
　靈妙處開張萬範廣神通
玄中太皇上帝高頁汎景太霞嘯詠洞章金
眞朗郁流響雲營玉音攝炁靈風聚煙紫虚
鬱秀輔翼萬仙千和萬合自然成眞頁中有
神長生大君无英公子白元尊神太乙司命
桃康合延執符把籙保命生根上遊上清出
入華房八冥之内細微之中下鎮人身泥丸
絳宫中理五炁混合百神十轉回靈萬炁齊
仙仙道貴生无量度人上開八門飛天法輪
罪福禁戒宿命因縁普受開度死魂生身身
得受生上聞諸天諸天之上各有生門
　上陽子曰此明金丹道用玄中天心也即
　人身正中之心太皇元始也即徂炁曰道
　寳上帝道君也即金母曰經寳高眞老君
　也即丹體曰法寳是爲一體三寳釋云清
　淨法身是性圓滿報身是智千百億化身
　是行性與命合陰𢡖陽舒汎景太霞嘯詠
　洞章梵炁始生汎然涵泳于元和之中金
　公乍還快暢嘯詠於洞章之句金眞朗郁
　金炁周行流響雲營炁營鄞鄂玉音攝炁
　玉液煎鉛靈風聚煙鉛爲汞制紫虚鬱秀
　汞結紫花輔翼萬仙功行外備千和萬合
　煉成一塊自然成眞胎嬰已成眞中有神
　胎已凝神長生主心无英主肝白元主肺
　太乙主頭司命主神桃康主脾合延主腎
　執符把籙煉炁合神上逰上清梵炁上行
　出入華房自頂至踵頭有三華之庭體有
　曲密之房八冥之内皆炁通行細微之中
　无所不至下鎮人身升泥丸下絳宫中理
　五炁住黄庭合百神十轉而百靈回我十
　月而萬炁齊仙身外有身眞人出現仙道
　貴乎長生太上无量度人八門有長生之
　門法輪乃運轉之道凡世有罪福宿命仙
　家唯禁戒功縁形神普受開度死魂悉得
　生身此身得受長生姓名上聞諸天諸天
　校緑功行隨品定其生門功高則金闕侍
　宸行滿則上仙品級上陽子南嶽侍趙老
　師聞人誦度人經問曰何云金剛乘天師
　曰要莫糊塗你且從頭説來我先問你混
　洞赤文是何物就起揖問師曰我聞這四
　字便一身冷汗言下印悟把此經一串透
　過師却曰你知金剛乘天了也曰通身是
　汗師曰參須實叅悟須實悟更向上說句
　來曰如今超无色界了師鳴指一下曰如
　是如是這般話頭道是機鋒不怕罪福禁
　戒忒恁泄露經旨所恃將來過平育天魔
　王却肯保舉也此經尊妙不可稱量故爲
　三洞上品道藏之首然體元始之意大槩
　唯欲存道説經以明道使人知敬此道出
　經以泄道欲人知行此道是道爲經之體
　經爲道之用因經顯道因道尋經世之凡
　夫聞經則敬聞道則笑遇經則琅琅而念
　誦聞道則成群而毁謗只如道爲母經爲
　子世未有愛其子而詈其母也道之所以
　開天地揭日月施風雨役雷霆今人聞雷
　霆則掩耳聞道則非笑太上雖慈悲而不
　加譴然人之自取沉墜者爲當何如何謂
　道何謂經全陰陽造化者謂之道全性命
　體用者謂之經有陰而無陽不可以爲道
　有體而无用不可以爲經是道爲陰陽之
　根經乃性命之用以眞性合元命是配陰
　陽以外形合内神是全體用夫唯元始還
　丹之道與人受胎本同人受凡父母精血
　之初亦溟倖混沌而無形精血既安一月
　爲胞二月成胎三月生魂四月定魄五月
　分五臟六月開六腑七月明七竅八月具
　八景九月相足十月氣全脱胎而生還丹
　之道正類是也其受靈父聖母妙氣之初
　必九和十合而金炁始來亦溟倖混沌洞
　虚寥廓无色无淵之可倚无形无影之可
　依元炁安鎮五行敷落彌羅周回冥然凝
　合況嘯朗營復元歸空攝聚鬱輔含孕懷
　眞生五臟理五炁合百神結胎嬰號曰陽

　神出入神化但人受凡父母精血而生其
　質不靈金丹是靈父聖母之炁而毓能變
　化飛行是謂性命雙修形神俱妙頌曰混
　合百神賴此經此經尊妙甚分明天中梵
　炁胎嬰就萬炁齊仙步玉京
中有空洞謡歌之章魔王靈篇辭參高眞
第一欲界飛空之音
人道眇眇仙道莽莽鬼道樂兮當人生門天
道貴生鬼道貴終仙道常自吉鬼道常自凶
高上清靈爽悲歌朗太空惟願仙道成不欲
人道窮北都泉曲府中有萬鬼群但欲遏人
筭斷絶人命門阿人歌洞章以攝北羅酆束
送妖魔精斬馘六鬼鋒諸天炁蕩蕩我道日
興隆
　上陽子曰靈寳經法云洞章乃龜山丹黄
　飛玄紫文非魔王所爲尹眞人侍老君西
　遊龜臺入七寳園觀其文修之有法布此
　三章于世令人開悟超出三界昔天尊降
　魔魔王悉皆稽首受事乃勅魔王郁默統
　治欲界勅魔王摩羅統治色界勅魔王无
　明治无色界各歌謡章變化飛空警戒天
　人屏絶欲鬼令人聞此飛空之音轉色欲
　苦歸清淨門自黄曾至摩夷爲欲界六欲
　俱淨則升色界人道眇眇微而陽失仙道
　莽莽高遠難明生門者生人生物之門成
　仙作佛之門鐘離眞人曰生我之門死我
　户即此門也爲人不悟則慾鬼當此之門
　爲樂天道好生爲貴而人苦趣鬼道高上
　清靈爽高上之人心清性靈其辭爽慨悲
　憫愚惑謡歌朗徹太空葛仙翁流珠歌曰
　流珠流珠役我區區忙忙汲汲忘寢失哺
　吾今六十憂赴三塗眞人度我要大丈夫
　諦觀斯語豈非悲歌朗太空者乎太上留
　經之意願世人修證仙道不欲人趨邪道
　而終窮也北都泉曲府世之慾海中有萬
　鬼群總皆色類若人耽迷則遏筭而絶命
　根學人爲阿人或居色界時歌洞章攝伏
　羅酆蓋北都羅酆乃人之慾根也慾根纔
　動羅酆起漫漫之黑雲六鬼交鋒妖精趨
　淋淋之苦雨學人到此要降伏之變欲界
　而爲長樂以煉還丹化鬼妖而爲諸天以
　施靈藥則金光之炁蕩蕩而我丹道日興
　隆矣頌曰伶俐惺惺日夜忙誰分地獄與
　天堂好將冷眼看浮世唤醒阿人歌洞章
第二色界魔王之章
落落高張明炁四騫梵行諸天周回十方无
量大神皆由我身我有洞章萬徧成仙仙道
貴度鬼道相連天地渺莽穢炁氛氛三界樂
兮過之長存身度我界體入自然此時樂兮
薄由我恩龍漢蕩蕩何能别眞我界難度故
作洞文變化飛空以試爾身成敗懈退度者
幾人笑爾不度故爲歌音
　自越行天至曇誓天共一十八天爲色界
　此天之人有形无欲分麤細輕一十八塵
　塵染俱淨升无色界落落高張色天遠大
　明炁四騫梵炁朗明无量大神我身魔試
　洞章萬徧結習皆忘仙道貴度出于色界
　鬼道欲人相連色界丹陽眞人東州富室
　日唯耽樂重陽徂師特徵度之一見即曰
　我來扶醉人丹陽瞋曰如何是道曰五行
　不到處丹陽大悟從學登仙此豈非仙道
　貴度者乎天地渺莽色境何窮南華經云
　物來无窮我心有際穢炁氛氛結而不散
　三界樂兮過之長存過此色界超三界天
　升上清境可以長存身度我界體入自然
　色超色類不爲所迷得大自在薄由我恩
　因經悟道龍漢蕩蕩眞偽莫分我界難度
　色相未除豈能度脱魔境故作洞章之文
　以相勉又變化飛空以魔試其間成者少
　敗懈退者多笑爾不能出此色境故爲歌
　謡此文也頌曰色界天中十八塵此心未
　淨即非眞要知我界何難度度者如今有
　幾人
第三无色界魔王歌曰
三界之上眇眇大羅上无色根雲層峨峨唯
有元始浩劫之家部制我界統乘玄都有過
我界身入玉虚我位上王匡御衆魔空中萬
變穢炁氛葩保頁者少迷惑者多仙道難固
鬼道易邪人道者心諒不由他仙道貴實人
道貴華爾不樂仙道三界那得過其欲轉五
道我當復奈何
　自皓庭至秀樂四天爲无色界太眞科曰
　无色界中至眞无情色欲俱空无復形質
　之患修至一天唯存心識以入炁觀炁觀
　道成上升一天又能去除心識以至无爲
　復升一天若萬法在心若有若无又升一
　天若炁觀轉妙結習都忘洞入自然即升
　種民天也本際經曰煩惱爲結學業爲習
　結習已盡超種民位洞入道境隨炁升降
　災所不及也青元眞人曰无色界中雖能
　離染忘色然未能遣忘尤以心識爲患故
　有穢炁氛葩則鬼道易爲邪入偶失制御
　即墜色界直須忘心自遣觀空入妙老君
　經曰所空既无无无亦无湛然常寂方是
　眞靜普浪子劉長生眞人洛陽三年日唯
　觀空遣忘愛根纔動便乃誦曰北都泉曲
　府中有萬鬼郡但欲遏人筭斷絶人命門
　誦此謡章愛根斬然豈非阿人歌洞章以
　攝北羅酆者乎此爲眞實工夫所謂仙道
　貴實也世皆耽迷不樂仙道轉輪五苦須
　欲提拔復奈之何頌曰无色天中甚磨无
　這回心地莫糊塗他家不是閑花草要把
　眞身入玉虚
此三界之上飛空之中魔玉歌音音參洞章
誦之百徧名度南宫誦之千徧魔王保迎萬
徧道備飛升太空過度三界位登仙公有聞
靈音魔王敬形勅制地祇侍衛送迎拔出地
户五苦八難七徂升遷永離鬼宫魂度朱陵
受煉更生是謂无量普度无窮有秘上天文
諸天共所崇泄慢墮地獄禍及七祖翁
　三界之上无非魔王之所居飛空之中徧
　歌謡章以魔試能禆妙道故參洞章夫天
　尊説誦經曉世人以行道誦之百徧猶梵
　炁之初回是云名度南宫誦之千徧猶胎
　嬰之已結故云魔王保迎萬徧道備脫胎
　神化故云飛升太空此謂道備若不修道
　只誦萬徧以望飛升者亦難矣經功圓成
　遇度三界還丹行滿位登仙公有聞靈音
　萬劫一過魔王敬形道高德重勑制地衹
　勅乃梵炁地即戊土流戊就巳返本還元
　拔出地户陰消陽長五苦八難超五行數
　除八識根永離鬼官陰絶坤户魂度朱陵
　陽聚離宫有祕上天文凡學道之人睹經
　則寳愛而珍藏還丹則潛修而密煉是謂
　之祕諸天共所崇丹道與經皆圓諸天共
　所崇仰何謂泄慢輕易妄爲有聞而不行
　或行而不祕皆受泄慢之禍恐墮地獄之
　中至於禍及祖翁印是喪盡元炁却怨丹
　經妄語又謂太上空言寧不回思自己妄
　爲泄慢之過也頌曰何故謡章參洞章只
　縁地獄與天堂儘知地獄惟心造好向天
　堂做一場
道言此二章並是諸天上帝及至靈魔玉隱
祕之音皆是大梵之言非世上常辭言无韻
麗曲无華宛故謂玄奥難可尋詳上天所寳
祕於玄都紫微上宫依玄科四萬劫一傳若
有至人齎金寳質心依舊格告盟十天然後
而付焉
　上陽子曰此經冠于諸經者首尾相應前
　後相隨故也如上卷乃天眞皇人筆録玉
　晨道君序述元始天尊之説而萬世之下
　得此經誦之者猶如當時親睹其事斯爲
　妙也本章玉曆二章爲正經三界魔王歌
　章接于二章之後不屬正經以其文魔試
　學人之功爲多故參于元洞之末是云音
　參洞章也此下則天眞皇人又述道君之
　言耳此二章印混洞赤文元洞玉曆二章
　混洞赤文明先天元始玄一之還丹元洞
　玉曆明後天无爲至眞之妙道言此二章
　獨掌不鳴並是諸天上帝无非一陰一陽
　至靈魔王全資神用隱祕之音玄關一竅
　大梵之言鉛銀砂汞在經則爲諸天帝魔
　之隱祕在丹則爲玄牝刀圭之梵言非世
　上常辭世上愚人開口談道且不知道爲
　何物亦不知物爲何用此謂非世上常辭
　也言无韻麗信言不美曲无華宛華則不
　實故謂玄奥顔閔雖慧莫猜難可尋詳黄
　老无師難悟上天所寳首經而已祕于天
　宫非世常用四萬劫一傳非人不可授至
　人者乃至聖之人也金寳質心以財易法
　夫金與寳世之所重愚人以金寳爲命勝
　人以功名爲命義士以名節爲命至人以
　道德爲命故至人煉金液九還神丹乃假
　金寳以爲法財有法无財事鮮克濟有財
　无法即同愚人經法流通法財兩用依格
　告盟方可付强爲妄作事難全此道用之
　說也若論世法則未見以金寳爲質信而
　請經一卷者更四萬劫亦莫之有何以故
　彼安知是經有長生乆視之道焉若言道
　用猶或有之何以故彼上根法器之士宿
　命因縁於丹經内默有所得未能深達玄
　㫖忽聞此經妙諦必齎金寳信受不疑夫
　九還七返之方必外藥而合内藥若非金
　寳爲質則安能得此經之妙又安能伏虎
　以降龍又安能得先天之炁自虚无中來
　也凡今之世愚夫濁子一聞法財必爲大
　笑便謂修行者要徹骨貧一絲不掛只從
　事頑坐流于空寂渀蕩此輦直賺到老安
　知齋金寳以求妙經是法財兩用之㫖希
　夷眞人入室詩曰入室何獨異金花日日
　開靈苗從地出香蘂向天來又云欲慕天
　中寳應須動世財蓬萊瑶洞裏醖就九還
　桮王鼎眞人曰凡俗欲求天上事尋時須
　用世間財蓋天中寳天上事是仙家密密
　運用之機却非傍門採取之謬伐瑳迷伽
　承師教已問云何爲報師曰若辦五百羯
　利沙鉢那者足表深心爾時迷伽遍地尋
　覔旣具集已即呈偈曰饒財多寳珍眷屬
　具成就必定於菩提常安住於法夫伐瑳
　迷伽爲天人師留此一偈與後來人證道
　作佛之眼目非同外道邪魔之行諦觀斯
　語則此經必金寳質心而後付方得其妙
　頌曰一些財利不關心金寳何爲度得人
　我是青城親付屬還丹只要虎龍親

元始无量度人上品妙經註解卷中




元始无量度人上品妙經解註卷下徃三
　　　　上陽子陳觀吾註
道言夫天地運度亦有否終日月五星亦有
虧盈至聖神人亦有休否末學之夫亦有疾
傷凡有此灾同炁皆當齊心修齋六時行香
十遍轉經福德立降消諸不祥无量之文普
度无窮
　上陽子曰天地蓮度以道用言則人之身
　得天地正中之炁頭像天足像地故曰人
　身一小天地夫天地之造化生人生物而
　人身之造化生佛生仙靈寳畢法曰道生
　萬物天地乃物中之大者人爲物中之靈
　者别求於道人同天地心比天腎比地肝
　爲陽肺爲陰一上一下仰觀俯察可以賾
　其機一始一終度數籌筭可以得其理易
　曰天尊地卑乾坤定矣老子曰有物混成
　先天地生吾不知其名强名之曰道張眞
　人曰甘露降時天地合黄芽生處坎離交
　先把乾坤爲鼎器次摶烏兔藥來烹故金
　丹以天地爲鼎器也世法則天地運度古
　人以一大爲天經云域中有四大道大天
　大地大王亦大渾天論天如鷄子地如中
　黄大地在天體之内天之南北兩極如門
　樞輪軸天旋一晝夜而周兩極不離元所
　其謂天如鷄子者鷄子形不正圓古人知
　天形相肖故以比之但喻地在天内天包
　地外而已縁督子曰天如繡毬内盛半毬
　水水上浮一板板比大地板上置諸物比
　人品萬類毬常旋轉板上諸物未嘗覺知
　天乃日夜旋轉地居其中人物在于地上
　安然不動此毬浮板之喻切幾之矣渾天
　論地在天體之内者天非可見其體因衆
　星出没東西管轄于兩極有常度无停機
　遂即星所附麗擬爲天之體耳革象云天
　體圓如彈丸圓體中心六合之的也周圍
　上下相矩正等名曰天中天中直上至于
　天頂古者測景于陽城得天頂正中之景
　仰觀北極出地入地並三十六度是爲天
　中而非地中若論地維四方之中當以四
　海之至而求黄河之源爲崐崘是大地最
　高處西番指爲悶母黎山水分四向而流
　其山距東海不滿二萬里距西海三萬餘
　里陽城距東海近而距崑崙逺天下之地
　多西崑崙尚在東土要知大地之中乃在
　崐崘之西也渾天比天如鷄子者中黄爲
　地是地上天少地下天多革象乃云地上
　天多地下天少亦爲有理若論天之高下
　玉書云天地之間上下相去八萬四千里
　氣質不能相交天以乾索於坤而還於地
　中其陽負陰而升地以坤索於乾而還於
　天中其陰抱陽而降升降而運於道三五
　曆紀曰天地開闢陽清爲天陰濁爲地盤
　古生于中神於天聖於地天極高地極深
　盤古極長後有三皇數起乎一立於三成
　於五盛於七處於九故天去地九萬里兩
　說相同則知地上至天九萬里地下亦九
　萬里是天之體中高十八萬里古以三百
　六十步爲一里如前本章化生諸天所註
　幾百幾十萬里者非實有其數比上根之
　士能絶欲樂即同聖賢與彼下界之人相
　隔遠甚也如此又如地之寬闊自東海濱
　之西至西海濱之東五萬餘里海之闊又
　三萬里海之外二萬里則極東至極西通
　十五萬里徑與十八萬里之高則渾天謂
　形如鷄子者是矣天道左運周天三百六
　十五度餘四之一每晝夜一周遭无有窮
　已劉宋租冲之善觀天文見極星去不動
　處一度餘蓋曆家測北極而知度數長短
　郭守敬行狀至元十六年守敬奏唐一行
　開元間令南宫說天下測景今疆宇比唐
　尤大若不遠方測驗日月交食分數時刻
　不同晝夜長短不同日月星辰去天高下
　不同即目測驗人少可先南北立表取直
　測景世祖皇帝可其奏遂設監候官十四
　員分道而出先測恃南海北極出地一十
　五度夏至景在表南長一尺一寸六分晝
　五十四刻夜四十六刻衡嶽北極出地二
　十五度夏至日在表端无景畫五十六刻
　夜四十四刻嶽臺北極出地三十五度夏
　至景在表北長一尺四寸八分晝六十刻
　夜四十刻和林北極出地四十五度夏至
　景長三尺二寸四分晝六十四刻夜三十
　六刻鐵勒北極出地五十五度夏至景長
　五尺一分晝七十刻夜三十刻北極出地
　六十五度夏至景長六尺七寸八分晝八
　十二刻夜十八刻革象謂朔方最遠之地
　煮羊肝未熟而天曉又遠去則日之出没
　只在須臾是爲天地運度也亦有否終有
　成數者必有否有定象者必有終金誥曰
　大道之中天地有高下之儀陰陽有始終
　之數唯金丹乃元始一炁變化无形无象
　超五行之外出象數之限立乎造化之表
　也日月五星以道用言備于一身經云人
　有七孔天有七星則七竅者日月五星也
　世法徂冲之始悟日有歲差之數劉洪始
　悟月行有遲疾張子信始悟五星行度縁
　督子曰日行不由黄赤道出入黄道内外
　晝長在赤道北日短在赤道南北有紫微
　垣帝座居之故北曰内南曰外又月有九
　行者只是一道月亦不由黄赤道其黄道
　與赤道如兩環相交而相距二十四度日
　月由中而行只距黄道六度日爲陽之精
　月受日光而明革象以黑漆毬於簷下映
　日其毬受日之光遠射踖壁月之圓體比
　黑漆毬有日映處則有光日映不到則无
　光故常一邊光一邊暗遇望日月相對月
　在天日在地下所映之光全向人間一邊
　暗處却全向天人所不見晦朔日月同經
　月在日之下月受日映一邊光處全向天
　一邊踖處全向地晦朔同經離二十五度
　所映之光漸向一邊人間乃見月吐微光
　日與月逐漸逺光漸多月離日九十餘度
　則人見光一半故謂之弦望後離日二十
　五度而月光漸虧逐漸遠光漸少而至于
　晦是以月體本无圓缺每受日光只是半
　輪以其旋轉人不盡見故言其虧盈也而
　愚者謂日月對望爲地所隔豈能得日之
　映彼豈知陰陽之氣隔礙潛通之理其月
　不全瑩而似瑕者其映水之處則瑩照地
　之處則瑕古云月中有山河樹影是也日
　之圓體大月之圓體小日距天雖遠月距
　天又逺月道在日道内亦似小環在大環
　之中月與人相近日與人較逺月因近視
　而比日體之大也太陽行一度曰一日而
　月一日行十三度有奇凡言度者日之圓
　徑數也如日之徑八百四十五里闊則一
　度亦八百四十五里闊故太陽三百六十
　五度餘計三十三萬里而天高逺於日故
　其度又闊於日之度以天三百六十五度
　餘計五十五萬餘里是天每度有一千三
　百九十里而月之度却窄於日之徑月一
　度止得六百七十里周三百六十五度餘
　止計二十四萬里是月近於人天最逺於
　人唯日得其中道故凡曆測皆以日爲主
　而作準則也日行之道定二十八宿之名
　唐虞之際冬至日躔虚宿何以知其然在
　堯典曰日短星昴以正仲冬且冬至日短
　日入申末昴星見酉初時而在南方午上
　太陽却在酉方虚屬天盤子以天盤子加
　臨地盤酉子加酉則酉必加午昴屬天盤
　酉而冬至見地盤午故冬至太陽躔虚夏
　至躔星春分在昴秋分在房古者唯以夜
　半中星攷其日度是以容成造曆車區占
　星是也漢作太初曆仲冬日在丑躔牽牛
　初堯至漢差一宫晋虞喜謂五十年差一
　度何承天謂百年差一度隨劉焯以七十
　五年差一度唐一行八十三年差一度大
　衍曆日在斗十三度宋乃以焯七十五年
　爲準至元十四年丁丑冬至日躔箕十度
　至元三年丁丑日躔箕八度則堯時日在
　子漢時日在丑金宋之間日在寅自堯至
　今三千七百年日已差三宫則堯之後九
　千餘年日反躔午一萬八千餘年日復躔
　子是帝堯之前亦必如此故李淳風以古
　曆章蔀紀元分度不齊始爲總法一行以
　朔有四大三小定九服交食之異徐昴以
　日食有氣刻時三差姚舜輔知食甚泛餘
　差數革象謂上古歲差少後世歲差多以
　唐宋到今驗之果符其説也古人以三百
　六十時有餘均作二氣六候爲一月然每
　月朔止得三百五十六箇時令三刻有奇
　而一氣則十五日有餘故月大曰氣盈月
　小曰虧名爲朔虚此謂日月五星亦有虧
　盈非但指日月晦食爲虧盈也又如五星
　亦因日而有遲留伏逆近日則疾逺日則
　遲遲甚而留留久而退初遲退漸疾退退
　最疾而復遲退如初退止而留留久而順
　行最疾則與太陽同躔歲星最疾四日行
　一度熒惑最疾七日行五度鎮星最疾七
　日行一度此三星比太陽行度較少故伏
　合以後太陽在前歲星距日十三度而晨
　見熒惑距日十九度而晨見鎮星距日十
　八度半而晨見大約近一遠二而留周天
　相半而退歲星初留約距日一百九度初
　退距日一百三十一度熒惑初留距日一
　百三十四度初退亦然鎮星初留距日九
　十四度初退距日一百二十八度凡退行
　最疾之時必與太陽對衝退止而留留久
　而順行大白最疾約四日行五度辰星最
　疾一日行二度太白距日遠不出四十度
　辰星距日逺不出二十四度距日逺則行
　遲距日近則行疾金木形體大故伏見與
　日近水火土形體小故伏見與日逺此五
　星之常數也至聖神人亦有休否夫舜有
　井廪之慮文王有羑里之囚周公居東二
　年孔子厄於陳蔡老君化胡而爲所難如
　來割肉以與賊徒豈非至聖神人亦有休
　否者乎末學之夫亦有疾傷士之學道而
　不勤行是爲末學之夫不勤則道不成道
　不成則疾患至矣凡有此灾同氣皆當齊
　心修齋六時行香十遍轉經同氣即同類
　也既同其類必能齊心其心若齊方能辦
　事世人知看經而不知轉經看經者求福
　轉經者求丹經圓福至丹成德重故云福
　德立降此經多言无量之文普度无窮者
　意在經而主乎丹也夫元始梵炁還丹之
　道上根至士下及至愚小人但能信受而
　行皆躋聖位故云普度无窮頌曰有形有
　數有終窮直到无形體太空若問无形何
　所似全身放在黍珠中
道言夫末學道淺或仙品未充運應滅度身
經太陰臨過之時同學至人爲其行香誦經
十過以度尸形如法魂神徑上南宫隨其學
功計日而得更生轉輪不滅便得神仙
　上陽子曰此爲下士晩聞道者言也夫末
　學道淺仙品未充修學之人不能勇猛勤
　行而復年當遲暮精氣已衰不覺臘月三
　十夜到來无可奈何遂行奪舍投胎之法
　蓋奪舍與投胎乃是兩事此法雖屬傍門
　然得之者亦可以度其尸形使眞性不落
　于輪迴也若五徂之投周氏胎松精亦投
　金公室是也故云以度尸形如法然必得
　同學至人爲其護衛則魂神徑上南宫如
　四租之題五祖洞賓之度松精此爲同學
　至人也隨其學功者蓋修學之士其功有
　深有淺故隨其功之深淺計日之逺近而
　更生雖經轉輪而眞性不滅待其金液大
　丹之道成是云便得神仙也頌曰計日更
　生隨學功功圓八百顯金容大羅天上風
　流好信道元來色即空
道言夫天地運終亦當修齋行香誦經星宿
錯度日月失昏亦當修齋行香誦經四時失
度陰陽不調亦當修齋行香誦經國主有灾
兵革四興亦當修齋行香誦經疫毒流行兆
民死傷亦當修齋行香誦經師友命過亦當
修齋行香誦經夫齋戒誦經功德甚重上消
天灾保鎮帝王下攘毒害以度兆民生死受
賴其福難勝故曰无量普度天人
　上陽子曰天地運終以道用釋大修行人
　以天地而比一身還丹若成功行未積不
　能白日飛身乃厭塵世或欲示疾而去或
　欲蜕形而行或止得脱殻尸解之道皆謂
　之運終若直謂天地果然蓮終則民生其
　有幾何孰得而修齋行香又孰得而誦經
　乎星宿錯度日月失昏此乃身中神炁耗
　散耳目眩瞶蓋日月五星比人身之七竅
　也三光經云耳若亂聽聲色敗人眼若視
　惡眞光不明鼻若聞臭玉眞不清口若雜
　味身多病生是故病從口入福從色敗子
　若戒之命同天在四時失度夫眞炁乖理
　則陰陽不調彭眞人曰陽火過刻水旱不
　調凝冬變爲大暑也陰符失節寒煖相侵
　盛夏反爲濃霜也金宫既砂汞之不萌一
　鼎則蟲螟之互起大則山崩地圯金虎與
　木龍沸騰小則雨暴風飄坎男共離女奔
　逸内義曰太上所謂修齋行香誦經者印
　虚心煉炁順神養眞如上皆道用之謂若
　論世法天地蓮終則慾界六天大劫一交
　爲火所焚色界一十八天大劫一交爲水
　所漂无色界四天大劫一交爲風所壞此
　三界壞盡上帝乃於種民天選一人下世
　爲民種故曰種民天以此觀之則天地其
　有運終之時也星宿錯度日月失昏古人
　仰觀天象見衆星昏曉出没漸漸不同乃
　比天體如圓瓜以瓜有十二瓣周天三百
　六十五度餘四之一均作十二分則一瓣
　計三十度四十三分七十五杪度度皆輻
　輳於南北極猶其度斂尖於兩端最廣處
　在瓜之腰圍瓜腰一圍名曰赤道其度在
　赤道者正得一度之廣去赤道遠者漸逺
　漸窄雖有一度之名實無腰圍一度之廣
　各度皆以二十八宿之距星紀數謂之經
　度東西分經南北分緯經續皆以二極遠
　近爲數兩極相距一百八十二度六十二
　分五十杪赤道横分與兩極相逺各九十
　一度三十一分二十五杪天頂名嵩高北
　極偏於嵩高而北者五十五度有奇南極
　偏於地中之下而南者亦五十五度有奇
　赤道則斜倚在嵩高之南三十六度兩傍
　乃正卯酉之位日月星宿不著於天乃假
　大化之炁懸空而行亦猶魚之不著於地
　乃假水之道而行于江河也北齊張子信
　仰觀歲久知五緯有盈縮之變遂加常數
　以求其逐日之躔蓋五緯不由黄道亦不
　由月之九道乃出入于黄道之内外五緯
　各自有道視太陽逺近而遲疾者如足力
　之有勤倦又有變數之加滅者如路里之
　有曲直歲星加滅最多處七度有餘熒惑
　二十五度餘土星八度餘太白四度餘辰
　星六度餘羅計氣孛所行无遲疾羅計從
　月交黄道而求月交之終始羅計於其間
　各逆行一度四十六分三十杪月孛從月
　之盈縮而求紫炁起於閏法二十八年十
　閏紫炁周十二宫紫炁即景星也史註景
　星狀如半月凡見則人君有德明聖之慶
　星之留段是一日遶地一周與天同過一
　度行疾者反是遲行遲者反是疾退者反
　是疾之甚不及天行之數印所行度日月
　相會同經度夫日食於朔者日月同經不
　同緯只合朔而不食若日月既同經而月
　從八道穿度日之黄道而出入其時日亦
　在彼即同經而又同緯則合朔而有食説
　者謂十曜之星皆能食日者非也日本无
　食但一時爲月之黑體所蔽障世以爲食
　然日體未嘗有損其所障有多少者蓋日
　道與月道相交有二若正會於交則月體
　全障日體人間暗甚謂之食既若同經而
　在交之前後者亦見其食但正交則食分
　多交逺則食分少日月之行遲速不同須
　臾參差離交而光生矣夫月食於望者日
　月對躔爲望平分黄道之半黄道有二交
　若不當二交前後而望則不食若望在二
　交前後者月必食其食分多少當以距交
　遠近而推是時月在天日在地之下又非
　十曜之星所能食而月何以无光蓋縁月
　雖映日而明若在二交限内對經而又對
　緯至甚的切所受日光傷於大盛以致月
　反无光而黑爲其陽極反亢故也是爲月
　蝕今授時曆望在交之前後距交十三度
　餘則不食若在此限之内則有蝕矣故古
　人以日體對充之處名曰闇虚似乎日之
　像影月體因之失明故云闇日非有像影
　也强立其名故云虚言其非實有也若日
　月交朔於夜對望於晝者皆有食但已入
　地而人間所不見此謂日月失昏也亦當
　修齋行香誦經夫日陽月陰陽主德陰主
　刑而有國有家者日食則懼德之不修月
　食則懼刑之有失故日食修德月食修刑
　亦當修齋誦經以攘救之所謂救者觀乎
　天文以察時變預爲之儆戒耳四時失度
　陰陽不調以世法釋自古以分至爲春夏
　秋冬四時之中而四時以冬至爲首者陽
　道也古曆立元紀蔀(步口/切)章年月日時各
　有其事時者太陽所歷地盤十二方位日
　者太陽出没一周月者太陰盈虧始終年
　者寒暑榮枯一變章者至朔合於一時蔀
　者至朔合於子時紀者至朔合於甲子日
　子時元者至朔合於甲子歲甲子日甲子
　時也百芒爲毫百毫爲杪百杪爲分分即
　刻也二十五刻爲三時十二時爲日三十
　日爲月十二月爲年十九年爲一章四章
　爲一蔀二十蔀爲一紀三紀爲一元則一
　元是四千五百六十年一元之首冬至太
　陽在子一元滿則冬至太陽在卯二元滿
　則冬至太陽反躔午三元滿冬至太陽在
　酉四元滿冬至太陽復躔子則四元乃一
　萬八干二百四十年太陽還元而積六千
　七百二十閏者蓋一章有七閏也四時失
　度陰陽不調者春則國有恐民多疫夏則
　禾不熟女有災秋則民虐而致齀(渠牛/切)嚏
　(丁計/切)冬則多癘而來痼疾皆陰陽不調之
　所致亦當修齋誦經以召天地之和氣也
　國主有灾兵革四興夫天下太平國阜民
　安是一人有慶兆民賴之也若國家多事
　兵役叠起爲臣子者當盡忠效力以報上
　也師之與友恩不可忘夫齋戒誦經功德
　甚重齋者清心戒者絶境若有經而无戒
　猶有魚而无筌昔老君五戒授尹眞人一
　百八十戒授于眞人天師七十二戒太清
　二十四戒修眞十戒九眞妙戒靈寳九戒
　正一五戒其他載經懺者多然皆以戒慾
　爲首故老君曰若能全戒於内和光於外
　庶幾靈摽之崖矣慾心盡净方可成功則
　生死受賴其福難勝也頌曰度人功大果
　无邊句句分明好結縁无始劫來師與友
　如今都會大羅天
道言凡有是經能爲天地帝主兆民行是功
德有灾之日發心修齋燒香誦經十過皆諸
天記名萬神侍衛右别至人尅得爲聖君金
闕之臣諸天記人功過毫分無失天中魔王
亦保舉爾身得道者乃當洞明至言也
　上陽子曰凡有是經蓋經者道也凡有道
　之士與天地合德與日月合明與造化同
　體若爲國爲家爲人爲己行此經中之功
　德諸天皆與記名萬神爲之侍衛右别至
　人至人乃有功勤者爲聖君金闕之臣如
　天師旌陽浮丘眞君之道備德隆而皆爲
　金闕之臣也修學之士見善勇爲有過即
　改改過則神明陰衛積善則功德尊高諸
　天記人功過並无遣失儻功高德重天中
　魔王亦行保舉得道者聞道之人須當洞
　明經旨有成仙之至言也頌曰凡有是經
　便煉丹丹成克得步玄關三千功行渾餘
　事金闕宫中禮玉顔
諸天中大梵隱語無量音
　天公經云大羅天宫有靈書上篇廣生高
　映是也又有龍章鳳篆正文觀覺鬱繿是
　也又有靈書中篇亶婁阿薈是也經謂雖
　有諸天猶拘劫運於是玉宸道君撰元始
　靈書三篇凝雲作篆每字方廣一丈八角
　垂芒以鎮三十二天即如上三篇皆道君
　所述天眞皇人所書也後天眞皇人美此
　隱音重迷靈書下篇森角儲雲是也如此
　乃有四篇今人止誦中篇而不誦上下篇
　者豈上天祕惜而下世罕聞之平内音經
　云元始天尊於赤明世界栢陵説法衆眞
　侍座雲霧鬱勃三日三夜玄陰不解五老
　上帝白天尊言天尊演教所未曾見今白
　日晝陰不審何故天尊曰乃諸天發瑞靈
　應自然玉字煥爛障蔽天光咸令四座暝
　目伏聽俄頃天炁頓啓冥暗豁消忽有靈
　書字方一丈見於空玄之上天尊普告四
　座夫此靈書八會其趣宛奥難可尋詳當
　命天眞皇人訓釋其音以教諸天應得道
　成眞有仙名者天眞皇人奉天尊明命初
　啓靈書上篇但見廣生高映文彩燦爛莫
　可窺睹次啓龍篆正文又見觀覺鬱繿字
　皆八角垂芒精光奪目復啓靈書中篇始
　見亶婁阿薈字方一丈金光洞映爾時天
　眞皇人大興悲嘆不敢議問良乆言曰靈
　書上篇龍篆正文天宫所祕劫運未周大
　道之奥未當聞于下世伏惟靈書中篇仰
　感天尊大慈三五應期眞道宜行乃釋靈
　音下教於未聞也是以上篇及于龍篆未
　敢輕泄玄祕唯中篇略倣天眞皇人之訓
　旁加增滅使萬世之下得聞經之隱奥也
　他本以靈書上篇及龍篆正文置下篇之
　後者非是今正之
元始靈書上篇道君撰
　　　東方八天
廣生高映覺元洞虚應玄九眞化交肇圖
交靈運搆宗範玄都感變總括威昭自成
縁岑遷景皇道含明天琳耀權炁晶育魂
融羅負立圓英隱旻期巨神包洪綱吿寧
　　　南方八天
章炎通泛堅敷澄宗虚象玄華龍陽儛穹
微生霄艷淵大凝冲元關三紐大梵飛空
隱覺隆益天倫慶呈神户纏絡眞元散精
淨握冥照回合陞遷導騫宴雲靈應騰天
　　　西方八天
剛澤微控陰峻孤儀貫炁明素宸洞開微
周化幽應澄虚帝臺平遐揖虚恢茂童池
結飈臨育麗无散開陽通百六沉芒隱階
幽廓冥默眞峰會靈堅丕順道吿命騫林
　　　北方八天
龍安洞變純陽隱玄方本還炁象伏高員
神變惠化解煉靈根赤精純道成號威尊
利雲友常億劫中丘鬱城瓊壘謠音慶流
受位玉室大憲通幽玄章煥落綱輪廼周
龍章鳳篆正文道君撰
　　　東方八天
觀覺鬱繿大明紫靈九神度魂開闢玉眞
阿奕煒燁飛天流音輪景帝常都靈頤臻
豁落大有慶雲啓靈七耀輝魔恬憎敷榮
虚无上首天啓彌宸四吁員象濯曜騰精
　　　南方八天
煥赫洞陽浮景玉光七靈謡歌世元紫堂
羅英散景曜明玉房八景總獸韶玉攝精
九都騫鬱飛生上靈密羅淨境馥育空輪
灌沃黄華霐運玄明神宫開廓延宛丹庭
　　　西方八天
大猷浮景眞定化元蜒宛素眇玉梁澄煙
蕭峙結嵎景羅七纏秀盤三府流輝九玄
寂然虚邈飛華拂軿晨濫緑籍太漠由延
阿丘九度六龍儛轅蓊藹浮羅紫精馥淵
　　　北方八天
溟涬太有九機化乾覆形厚德元河淪精
育英明陀景辰眇雲大隗總監秀樂禁天
紫虚陀丘劫量交前碧霞韻梵眇眇遊元
六變運量馘絶惡愆恢寂玄漠萬度成仙
　如上玉字一篇乃龍章鳳篆正文皆諸天
　内名隱諱以玉簡金書祕于天之三十二
　宫以鎮三十二天誦念若勤即獲應感
元始靈書中篇道君撰
　　　東方八天
亶婁阿薈无惒觀音須延明首法攬菩雲
稼那阿奕忽訶流吟華都曲麗觧菩育臻
答落大梵散煙慶雲飛灑玉都明魔上門
无行上首回蹠流玄阿陀龍羅四象吁員
　　亶婁阿薈无惒觀音元始以梵炁結此八
　字而成雲篆以鎮皇曾天玉京有亶樓上
　承玄都宫堂樓之監名阿那天中遊冶臺
　名薈无乃虚无之境惒乃日月之户觀天
　帝諱音即歌音謂每朝會阿那先登亶樓
　鳴大法鼓集諸天眞朝元始於虚无之境
　開日月之户元始命天帝觀覺主長生籙
　領衆眞登薈臺歌洞章之音開度天人上
　陽子曰靈書玉字乃金丹之異名故云中
　篇訓釋言辭明還丹之妙用故云隱語學
　人到此先具智慧眼必有領悟處須延明
　首法攬菩曇八字雲篆鎮玉完天此天闕
　名須延都候號曰明首四眞人名法攬菩
　曇凡當大劫交元始命須延開玉府納諸
　仙聖明首導諸天主持梵炁於是法輪引
　籍攬覺度魂菩提轉輪曇頤揚旛自然九
　地開光學人皆得受度稼那阿奕忽訶流
　吟八字雲篆鎮何童天稼那掌籍眞人阿
　奕七寳瓊林忽飛天神王内名訶釋呼元
　始爲摩訶流布也吟歌也元始嘘呵元梵
　之炁充滿阿奕七寳之林自成靈音流布
　萬天稼那舉籍以定生死飛天大聖度脫
　天人華都曲麗解菩育臻八字雲篆鎮平
　育天華都東極青華之都一名太乙青華
　之門曲洞章之歌麗乃玉女名鮮是慶雲
　菩樓名育帝諱臻至也元始居太乙華都
　命仙聖領諸玉女登菩樓歌洞章慶雲四
　集育帝始至開度長夜召魔舉仙答落大
　梵散煙慶雲八字雲篆鎮文舉天答落宫
　庭名大梵曲赦恩散煙慶雲天中梵炁元
　始逰答落之庭開大梵之赦放宥罪魂收
　攝元炁故得梵炁還元結成祥煙慶雲而
　歸金胎神室飛灑玉都明魔上門八字雲
　篆鎮摩夷天飛飛天灑神逺玉玉眞都酆
　都明命也魔魔王上門上帝金門元始與
　飛天衆聖演説妙道自龍漢至延康灑然
　神速一會即了當此之時玉眞開長夜之
　府酆都度八難之魂勅命魔王保舉身朝
　上帝金門无行上首回蹠流玄八字雲篆
　鎮越衡天元始以虚无妙道流行梵炁綱
　維八極上以彌羅諸天首環北帝之宫苦
　大劫交運應數周上帝回施流晨之光華
　蹠履玄空以布化阿陀龍羅四象吁貟八
　字雲篆鎮蒙翳天天中山名阿山中樓名
　陀空峰山名龍日月光曰羅故天眞呼日
　爲濯羅四四極象象車吁南昌帝諱貟日
　中童名阿山龍山勢相交通炁與玉清相
　屬九折而上運接陀樓日月之光普照四
　極眞人俱乘象車下度學人引謁南丹吁
　帝以求眞陽之火煉度生身吁帝即命日
　中貟童以九陽金精之華灌煉其體如上
　所釋化凡證聖天尊慈悲憫憐愚昩降此
　靈書玉字隱語使上士行靈書之道而頓
　悟中士聞玉字之玄而漸修下士誦隱語
　之經而求福此之謂靈寳大梵之妙也頌
　曰妙哉靈寳度人經雲篆天章閟玉清阿
　奕華都行梵炁幽冥聞此獲更生
　　　南方八天
南閻洞浮玉眸詵詵梵形落空九靈推前
澤洛菩臺緑羅大千眇莽九醜韶謠縁邅
雲上九都飛生自騫那育郁馥摩羅法輪
霐池无鏡攬姿運容馥朗廓奕神纓自宫
　南閻洞浮玉眸詵詵八字雲篆鎮和陽天
　南方丹天世界有流火之庭飛閻煥乎八
　方中有洞陽宫火炁炎浮玉眸火之膏質
　詵詵大盛光明交映煉度學人梵形落空
　九靈推前八字雲篆鎮恭華天元始自龍
　漢暨延康從劫至劫化生人物皆凝大梵
　之炁以成形一神變現不受胎育從空而
　生玉都九靈眞人散金花于推前之臺嘯
　詠洞章開度天人澤洛菩臺緑羅大千八
　字雲篆鎮宗飄天澤天中山名洛道君内
　諱菩飛天内音臺澤山之陽有玉臺縁羅
　月宫玉妃名緑羅廣寒玉嬪名羅英日宫
　仙童名濯羅扶桑靈童名貟大千南閻浮
　提爲大千世界凡一千世界爲小千一千
　小千爲中千一千中千爲大千以三次言
　千而曰三千澤山衆龍所伏中有黄房洛
　君所居從劫至劫不滅不生時領飛天大
　聖登玉臺歌洞章以度天人緑羅玉妃光
　照大千世界其形如玉美艾不艷乘大梵
　之炁理大陰度數以應天元无有差忒若
　大劫交日月俱會玉臺含光潜耀以俟劫
　運再開復元運化金液煉形之士於此尋
　下手處眇莽九醜韶謡縁邅八字雲篆鎮
　皇笳天眇莽混沌之狀九醜大力鬼獸韶
　魔王名謡印謡歌縁南斗内諱邅北斗隱
　名天地未分其狀眇莽九獸之鬼齊天而
　生考人善惡魔王復謡歌以惱試學人若
　居慾境雖艷色冶容而心愈堅固轉色界
　爲神仙境界變慾心爲清淨道心則北斗
　除其黑籍南斗與註仙名保舉之司引入
　此天金華山求太乙合同符契以遊宴諸
　天也雲上九都飛生自騫八字雲篆鎮堂
　耀天雲上神王諱九都玄臺名飛生更生
　大神名自騫從入騫林也飛天神王雲上
　焚百和香散五雲花太眞玉郎執十絶旛
　一日三迴迴旛一周則諸天帝齊集九都
　臺下遶臺三匝誦詠洞章開度學人若識
　此歌音則更生大神開不死之門流長生
　之炁煉其形魂從而保舉入騫林遊玄臺
　又二十四年行圓功滿得上朝玄都那育
　郁馥摩羅法輪八字雲篆鎮端靖天那天
　中侍郎育天闕空輪郁馥斗中仙童摩羅
　天中魔王法輪天宫法輪侍郎那主四時
　之炁運天闕空輪正天分度若大劫交法
　輪十轉萬神俱至郁馥唱禮一唱則萬神
　齊禮魔王歌洞章之曲受度學人霐池无
　鏡攬姿運容八字雲篆鎮恭慶天霐神龍
　之淵持龍淵都監无鏡神王名攬姿天門
　名運容玄和玉女名九龍伏于深淵都監
　常含金罌運東井黄華天元眞一之水灌
　煉天人无鏡開長夜之府度其九祖升超
　天門然後運容玉女開導學人煉之以朱
　靈之炁濯之以玄和之津變煉其體灌注
　其形馥朗廓奕神纓自宫八字雲篆鎮極
　瑶天馥朗玄臺山名廓奕神公内號神纓
　紫微靈童名自宫升紫微宫謂神公郭奕
　與元始同生爲玄炁之租常歌洞章於馥
　朗之臺神纓靈童引導學人升紫微宫上
　朝元始大修行人煉己純淨凝玉眸流火
　之膏乘緑羅大梵之炁居慾境而九醜不
　能考過入金華而太乙即與合同霐持開
　治煉之場蓮容灌玄和之液朱靈煉質黄
　華蕩形飛生更生神纓導引升入紫微宫
　也頌曰妙哉靈寳度人經玉簡金書蒨上
　清郁馥敬躬申唱禮神公廓奕保仙名
　　　西方八天
刀利禪猷婆泥咎通宛藪滌色太眇之堂
流羅梵萌景蔚蕭嵎易邈無寂宛首少都
阿繿郁竺華漠延由九開自辯阿那品首
无量扶蓋浮羅合神玉誕長桑栢空度仙
　刀利襌猷婆泥咎通八字雲篆鎮孔昇天
　刀利南方世界襌黎國名猷好生君名婆
　泥洞陽宫靈童名咎通魔王内諱元始於
　刀利世界襌黎國洞陽宫火煉眞文洞煥
　萬天化此世界爲大福堂一切罪魂咸令
　升入學人道成則猷君度命婆泥煉魂魔
　王咎通敬受所事不敢遏絶生門宛藪滌
　色太眇之堂八字雲篆鎮皇崖天宛藪天
　帝内號滌滌蕩色色界太眇之堂即天中
　大福堂乃天之祕府中隱大洞自然之文
　皇崖天帝主開大漠之經理治天炁每領
　諸仙遊行色界諸天出入上清之府蕩滌
　穢氣開度學人行業高者得乘景雲之車
　上生太眇之堂流羅梵萌景蔚簫嵎八字
　雲篆鎮極風天流天王諱羅月后名梵飛
　天眞人内音萌元始天王内名景皇四極
　上眞蔚秀景霄仙人簫嵎劫仞之宫即西
　方白素元君奥室流君正九霄之炁月后
　主遊宴之儀飛天開九霄之關萌君爲梵
　炁之祖景皇蔚秀開治簫嵎之宫學人解
　悟此音方可馭丹龍之轡以升九皇之臺
　易邈无寂宛首少都八字雲篆鎮孝芒天
　易邈始皇帝諱无寂天中庭名宛首道君
　内音少都日中童名始皇天帝自龍漢至
　赤明劫居虚无寂寂之庭奉道君而演奥
　明妙法以度人靈童少都流以飛霞之彩
　灌以日華之精阿繿郁竺華漠延由八字
　雲篆鎮浮容天阿繿天帝隱諱郁默魔王
　内名竺欲界華色界漠渺漠延束鬼之庭
　由禁鬼之房郁魔隱現或居欲界或居色
　界惱亂天人渺漠難制帝君阿繿登九層
　之樓歌洞章以攝之於是衆魔應響而束
　身群鬼詣由而伏形九開自辯阿那品首
　八字雲篆鎮江由天天地未判三炁混沌
　九度初開陰陽男女自然明辯帝君阿丘
　常登龍山九玄之都勅諸飛天那邪遊空
　開度善根之人品度其魂入飛仙之上首
　无量扶蓋浮羅合神八字雲篆鎮阮樂天
　无量天中大聖扶更生君名蓋此天宫名
　浮幽魂之呼羅大羅合合慶神神公无量
　大聖總統飛天皆受品量而升進之更生
　君居蓋宫主長夜之籙定善惡之根度諸
　幽魂升大羅天與神公合慶也玉誕長桑
　栢空度仙八宇雲篆鎮曇誓天玉誕玉都
　長桑扶桑騫林栢栢陵空空洞度仙度人
　成仙玉都有騫木扶桑之林廕覆諸天葉
　皆紫字金書每神風吹返魂之草則桑林
　鼓百籟之音一如天尊昔栢陵説法時林
　木自成空洞之歌有靈鷄栖于上一鳴則
　天下鷄皆鳴於是青霞扶搖太陽乃升諸
　飛天眞聽鷄初鳴上登玉臺採五方之雲
　牙吸嚥三晨之光以度學仙之人上根之
　士一志清淨雖居竺華之境郁魔不能惱
　亂廼得少都灌眞流羅主宴桑林鼓籟太
　陽流暉以成還丹也頌曰妙哉靈寳度人
　經八角垂芒晃太清太眇之堂无色界長
　桑林下嚥華精
　　　北方八天
玃无自育九日導乾坤母東覆形攝上玄
陁羅育邈眇炁合雲飛天大醜總監上天
沙陁劫量龍漢瑛鮮碧落浮黎空歌保珍
惡奕无品洞妙自眞元梵恢漠幽寂度人
　玃无自育九日導乾八字雲篆鎮霄度天
　飛天玃无自龍漢溟涬之間乘運而出時
　與育帝乘鳳車逰九玄之郷轉九機之度
　以應劫運之數大劫交則日華童子停光
　運化回度天常之乾道開導和炁也坤母
　東覆形攝上玄八宇雲篆鎮元洞天坤母
　大陰九靈仙母東覆東海理水神名形地
　機攝召也上上告玄玄都九靈仙母主治
　東極扶桑暘谷之淵總持地機旋轉元氣
　天關地機轉動一周則溢水三千三百度
　度極則天地炁交九海混一衆水彌天東
　覆大神主治崑崙之頂填涸巨海過東井
　之源使地機不淪如劫交則坤母出東井
　召鳥母於龍門制會河源上詣帝前申告
　劫會乃以鳳車乘載學人升于崑崙以朝
　玄都上陽子曰妙經者上妙之首經也道
　藏萬八千篇妙在度人一卷度人一經妙
　在靈書一篇靈書之中顯此八字奚謂元
　始祕隱玄妙至此忒殺泄盡天機天尊廣
　大慈悲世人儘自疑信噫經爲至人説也
　至人則能用此經也故清河老人頌之曰
　玃无乘運應乾元旋轉九運保天根劫終
　鳥母會龍門學人乘鳳升崑崙羽林受符
　拜新恩雲衣縹緲朝帝軒金液還丹之妙
　至人於此具眼陁羅育邈眇炁合雲八字
　雲篆鎮妙成天陁飛天名羅月之光育妙
　成天主諱邈羽林監神名謂陁與育俱生
　雲阿之嶺抱月之光治羽林軍羽林軍在
　北雲阿嶺在南時勅邈監逰行三界保度
　學仙之人詣羽林軍受符信乘眇然梵炁
　與諸天合景結雲炁以爲衣煉月光而實
　腹飛天大醜總監上天八字雲篆鎮禁上
　天飛天神王大醜都録之司宗伯總監飛
　天神王麾下二神名上天升天也飛天神
　王總上天劫會之運管三界都録之司時
　勅總監二神總録長夜之府升幽魂於天
　界使與道以合眞沙陁劫量龍漢瑛鮮八
　字雲篆鎮常融天此天有沙蘭宫陁丘山
　劫量隨劫銓量龍漢初劫名瑛神王諱鮮
　日童名吉沙蘭宫陁丘山係玉清紫微别
　館新得受度而功未圓者常巨萬人停散
　其中皆龍漢時人隨劫運交詮量其功而
　詣上宫學人若明此音則瑛君察功行而
　度品鮮童灌日精以煉形也碧落浮黎空
　歌保珍八字雲篆鎮騰勝天碧落天霞也
　浮黎天王諱空天中侍宸名歌大洞之音
　天王步虚碧霞開而乘飛雲之輦侍宸一
　嘯靈風扇而成大洞之歌引導諸仙上朝
　七寳保持下學珍愛靈書惡奕无品洞妙
　自珍八字雲篆鎮梵度天惡奕天帝内音
　无太无眞人天帝惡奕自元始祖劫修行
　超出三界位入玉虚時勅太无眞人大開
　長夜之府品度罪魂使其洞明宿命淨盡
　惡根上升妙化之福堂自樂至眞之妙道
　也元梵恢漠幽寂度人八字雲篆鎮賈奕
　天元始大梵之炁恢漠廣大難窮高而空
　浮懸而不落雖幽而莫見乃能變化雖寂
　然不動感而遂通其中有眞眞中有精其
　精甚眞妙不可名顛之倒之逆施五行度
　无量人以成還丹之道也大修行人眞心
　堅固信受奉行即得性命混融形神俱妙
　超凡入聖積行累功以證高仙上聖之位
　也頌曰天尊説法度天人大梵靈書顯至
　眞好是眞經靈驗處大羅天上總安身
道言此諸天中大梵隱語无量之音舊文字
皆廣長一丈天頁皇人昔書其文以爲正音
有知其音能齋而誦之者諸天皆遣飛天神
王下觀其身書其功勤上奏諸天萬神朝禮
地祇侍門大勳魔王保舉上仙道備剋得遊
行三界昇入金門此音无所不辟无所不禳
无所不度无所不成天頁自然之音也故誦
之致飛天下觀上帝遥唱萬神朝禮三界侍
軒群妖束首鬼精自亡琳琅振響十方肅清
河海靜默山嶽吞煙萬靈振伏招集群仙天
无氛穢地无妖塵冥慧洞清大量玄玄也
　上陽子曰此經結處乃太極眞人所述舊
　文字皆廣長一丈謂龍漢之初元始以梵
　炁結而成文一丈乃天地之成數太極眞
　人述云天眞皇人昔書其文以爲正音此
　靈書乃大道之根還丹之主有知其音蓋
　此隱語非中下士所能穎悟若至聖大根
　神仙種子得師點破即解其音一聞百悟
　欣慶无量更不遲疑内齋外戒信受奉行
　故太上曰上士聞道勤而行之夫行道之
　人神明護門魔鬼潛迹人能齋誦此經則
　飛天神王下觀其身果清淨否又書其功
　果勤行否若其身果然清淨欲不能干魔
　不能試又其功果然勇猛堅固精進勤行
　不怠則萬神自然朝禮地衹爲之侍門魔
　王亦行保舉俟其道備丹成修行至經功
　滿德就身外有身高超三界昇入金門此
　音隨人所行行之勤者得道成仙誦之勤
　者所求如願是以辟攘度拔无所不成也
　故誦之致飛天下觀夫誦經者必齋心戒
　欲掃地更衣焚香端坐收視存神方可誦
　經誠心精致渾無雜想故能感召飛天下
　觀書其功勤上帝遥唱感其精專今人手
　執素珠其心妄想何所不至而口喃喃以
　爲誦經豈得萬神朝禮三界侍軒又且反
　招殃譴而不可逭此音世法之謂自保舉
　上仙至地无妖塵乃玉晨道君前叙已詳
　太極眞人於此結經重爲宣敭以成靈寳
　度人功德若以道用則飛天下觀乃神返
　身中上帝遥唱是脱胎神化萬神朝禮一
　炁朝元三界侍軒三元内守群妖束首魔
　鬼伏降鬼精自亡尸怪殄滅琳琅振響和
　炁斯應十方肅清内外貞白河海靜默性
　寂情冥山嶽吞煙脉住炁停萬靈振伏陽
　神出現招集群仙功成道備天无氛穢廣
　大遍周地无妖塵光明清靜冥慧洞清慧
　一作惠四字乃證結經之義幽冥溥燭慧
　照无邊惠及一切洞煥太空升清虚渺渺
　之天更无拘滯廣大量玄玄之妙莫盡讚
　揚也頌曰一卷眞經字五千重重密密總
　敷宣要知妙道功圓好結習都忘證上仙
元始靈書下篇天頁皇人撰
　　　東方八天
森角儲雲九魂煉精枳默窺玦浮枚臼𨀛
鹿幾揚房碧提酇回池滇黨負蚑逭謁携
澡章變瑜蘭泮碧壞亢傍野生極中昆清
曜展洞涸寂无眇凝素倚虚羅皇達元靈
　　　南方八天
炎度綽堂大霄瑶隅歷遐薦漪周扃加圖
披嶢蹊朦觚亶渾都戟芸荼炫井欺持蒲
掌維迮儀奕光琅璀扁縷益但幽微畢雷
涓湟寔東赤曜叢稽玉玄演侯栢璖至規
　　　西方八天
鎬正左適婆泥殺靈悲招均疆洎南躔魁
靜夷損光混元覺縁道守岑遥綿微知宣
太靈湮漠昞和盧隨哲京常華墟咸堅沙
栗鐸黜株會衍球裴卓雲青府業覩般基
　　　　北方八天
洼孩蒙甘翠宇九闌蕭鈎漣興龍汾神關
溝淪泬魔豁蠻祈通玄寥亢息无知肆明
蟒修吉夕馥壇時畎湯長敷昌匪庸謹濟
朝康堲寬祕法侈宜廣帝理生衛肇宏人
天眞皇人梵炁玄遼天寳自然八合之音主
治世會地壘洪澤變灾厄難誦詠之者攘辟
妖祥清淨道炁无不寧也地官奉書百靈畏
敬神朱寫文服佩明驗施之於至學不宣於
下俗也
　　　太極眞人頌
　神靈煥層虚梵羅屯碧霄元始九龍駕皇
　人按青軺靈光葉萬眞珠影開陽寥出示
　靈寳篇福德由是招洞玄隱高嚴玉音泛
　雲璈无量匪得思道海生波濤法義同涓
　流滋植成嘉苗用以振窮饑教興衛中朝
　帝尊壽億年太平滅兵刀稽首望玉宸靈
　華散金毫
　　　太極眞人曰
　太上玉宸大道君居紫霞之上七映之天
　紀録玄文玉妃捧經金童散香太乙執巾
　玉郎侍筵龍吟虎嘷慶雲蒙靄十方天眞
　大神上聖高眞妙行眞人无極飛天神王
　三界大魔九天丈人无鞅數衆吟咏玉經
　皈依太上靈寳妙法昌運流行億劫長存
元始无量度人上品妙經解註卷下
　　誦經畢呪曰
　上皇太眞使我昇靈清齋澡煉誦詠金經
　七玄披散上朝太虚延年長存剋名録書
　　　閉目咽液三過叩齒三通復爐呪曰
　臣誦經已訖向來所出臣身中三五功曹
　左右官使者侍香金童傳言玉女五帝直
　符直日香官各三十二人各還金房玉室
　在左還左在右還右毋令差互後召復到
　一如故事再叩齒三通念
　向來聽經衛經聖衆解壇散席各復所司
　神風靜默山海肅清千邪伏匿百靈護形
　　　　心拜咽液叩齒收經
　上陽子曰天尊說經以度迷人世人若不
　沉迷天尊奚肯漏露夫人之生稟父精母
　血成其軀殻及乎年壯與嗜欲俱却將所
　受之精流于愛河慾海喪之早者不滿下
　壽喪之遲者不滿中壽喪之晩者不滿上
　壽若欲身安壽永唯當絶慾寳精人之壽
　命主乎精氣猶燈之有油如魚之有水油
　枯燈滅水涸魚亡奈何愚人以苦爲樂見
　色棄生豈知精竭命亦隨逝天尊慈憫說
　出此經可以煉丹使人知回其氣知還其
　元知寳其身知永其壽然遇者不及智者
　過之何以故智者曰生必死死則已又何
　地獄之信哉是云過之愚者曰不修善不
　作惡饑則飯困則眠此即天堂更有何道
　是云不及雖然經與至人授也道與上士
　說也上士至人誦經行道積行累功功高
　則身超大羅行滿則臣事三境也頌曰此
　經祕在大羅天玉女持花侍法筵經足丹
　成功行滿鸞翔鳳舞駕雲軿



















