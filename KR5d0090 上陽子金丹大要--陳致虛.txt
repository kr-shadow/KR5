#+TITLE: 上陽子金丹大要--陳致虛
#+DATE: 2016-06-11 12:27:15
#+SOURCE: github.com/kanripo/KR5d0090 master a4e5d6c5                
上陽子金丹大要序睦一
伊川先生云天下有大難事者三一曰爲
國而至於祈天永命二曰爲學而至於聖
人三曰修身而至於神仙斯確論也天琮
幼始知學長而從玄慨然信長生之道可
學而致乃希高志叅玄訪微刮垢磨光斂
華就實擬向孤峯絶頂把茅蓋頭侣洪崖
友赤松抱雞子之中黄養蟾光之明素庶
幾萬一克償素願也豈謂天不愛道善啓
其衷乙亥夏五際遇我師紫霄絳宫上陽
真人於方壺天中解襟傾蓋歡如平生瀹
茗焚香共談丹道機緘微露針芥相投時
以去就匆匆莫究衷藴既而瞻候紫氣追
隨黄鶴至交泰别館叩首上請懇款再三
然後歃丹盟天披青誓地衆真監度盡授
所祕初則迅雷貫耳驚駭異常次則瘴霧
中心昧惑尤甚乃至竟夕不寐繼日弗寧
既未敢誚其非亦未肯信其是反覆紬繹
周悉搜羅感神明之告人忽心靈而自悟
於是掀翻迷網打破疑團比沈痾之頓甦
猶大夣之驚意通身是汗瞽目開明遂將
生平記誦丹經如叅同契悟真篇等書叅
訂而印證之則言言句句若合符節千變
萬化緫歸一貫而今而後宇宙在乎手造
化備吾身可以大休歇可以大自在覩玄
珠之有象鍊金液以成丹白日登晨清都
進秩皆分内事也回視半生學問猶管窺
天蠡測海其大小淺深固已懸絶亦猶炊
沙作飯攪水爲膏欲求充飢繼明不可得
也吁金丹之學近代自紫清白真人返珮
帝鄉世無真師傳多失實談性者非流於
狂蕩則滯於空寂論命者非執於有作則
失於無爲根器高而利者不遇師傳惟祗
求之方册自證自是自滿自足自謂一聞
百會眼空四海已與鍾吕並駕寧肯謙抑
而師問哉根器劣而鈍者求之盲師一知
半見自喜自幸自執自守自謂休心歇妄
枯坐無爲即道在其中矣奚暇多事而更
叩人哉是非海闊人我山高毒藥入心黥
墨透骨世無拔山竭海之力又無補黥去
毒之方莫之能救可勝歎哉我師上陽真
人駕拯溺之慈航仗斬邪之慧劎紹隆丹
陽正傳之脉發泄青城至祕之文明前代
所未明說古人所未說推赤心於人腹垂
青眼於學徒所著金丹大要十卷條理敷
暢斗拱星羅詞意昭明金聲玉振體堂堂
說透骨髓血滴滴吐出肺肝恨不與法界
衆生盡皆作大羅眷屬其慈仁忠厚盛德
之至乃如此僕懼學徒不察真師之用心
將聖諦玄章作泛常看過非徒無益而生
惑或乃興謗而自弃因述己所遇而爲之
序貴以拯拔沉迷剖鑿聾瞽庶幾摽指見
月發瓿知天是亦一助也金丹之妙在乎
三大要一曰鼎器二曰藥物三曰火候然
鼎器有隂陽藥物有内外火候有時節三
者實爲金丹之樞要知此則到家有期可
罷問程矣所冀頭頭會合口口叅同慨興
進道之心高中選仙之舉千年鐵柱久締
龍沙之盟萬朵玉蓮嘉慶天元之會凡我
同志各宜勉旃門弟子明素蟾天琮序
老易洩天機古文龍虎經叅同契作以無
爲物祖有爲丹母乾坤鑪鼎坎離升降闢
鴻濛鑿混沌採藥物明火符無非法天地
隂陽造化生生之功有順逆而鍊成金丹
也紫陽悟眞篇繼出發揮玄理殆無餘藴
矣唯火候之祕妙存口訣世之學者往往
趨於旁蹊出於臆度未能聞其大要況通
其微妙乎紫霄絳宫上陽先生繼眞師之
絶響指後學之迷津千載一時百年幾見
推明老易深造之道紬啓仙聖未發之言
謂天人爲物靈具足此理知而行之頓超
生死真心化導矢口成辭演爲金丹大要
十卷諄諭反復羅縷再三誠欲與有志者
原始要終心靈自悟一得永得同躋仙阼
其慈憫之心亦溥矣茗漕冰田王公吏隱
仙材夙深丹契知音有遇思廣其傳山中
主席太初提點道林隆揀靜宇深淵躭味
重玄首唱繡梓當時及門皆鳳逸龍蟠蟬
蛻穎脫列具序說想見聲光區區寄跡紫
元留心玄覽種縁已熟獲聆緒餘所謂月
現庚方西南得朋金歸性初杳冥有信依
時採取三性會融赤水玄珠得之罔象當
斯之時至願畢矣夫窮理盡性以至于命
長生乆視而命在我大要之作其老易之
津涉乎噫將外老易而求之奚言道至元
改元旃蒙大淵獻歲除月門弟子廬山紫
元歐陽天璹拜手序













上陽子金丹大要虛無卷之一
　　　　紫霄絳宫上陽子觀吾陳致虚撰
上陽子曰金丹之道黄帝修之而登雲天老
君修之是爲道祖巢由高蹈籛鏗長年爾來
迄今歷數何限求於冊者當以隂符道德爲
祖金碧叅同次之自河上公五傳而至伯陽
真人祖天師得伯陽之㫖丹成道備降魔流
教仙翁濟幽旌陽斬蛟是皆逢時匡世救劫
斯乃真仙之餘事耳華陽玄甫雲房洞賔授
受以來深山妙窟代不乏人其間道成而隱
但爲身謀不肯遺名於世間者豈勝道哉復
有傳世存道序傳詩歌或隱或顯寧具知乎
至於功高德重尊居帝境宰制劫運者又難
備知燕相海蟾受於純陽而得紫陽以傳杏
林紫賢泥丸海瓊接踵者多我重陽翁受於
純陽而得丹陽全真教立長春長真長生玉
陽廣寧清靜諸老仙輩枝分縷濟丹經妙訣
散滿人間唯紫陽悟眞篇頗詳又得無名子
諸公引而明之我黄房公得於丹陽乃授太
虚以傳紫瓊我縁督子得於紫瓊詳見太虚
真人傳縁督子間氣聦明博物精通挹盡群
書或註或釋總三教爲一家作仙佛同源金
丹難問等書到此而丹經大備其意憫憐修
道之人率多旁門以僞亂眞故於卷中指出
先天一氣獨是謂若水銀朱砂黑汞白金火
候抽添安爐立鼎名之則是用之則非隂符
經云天性人也人心機也又云天地萬物之
盜萬物人之盜人萬物之盜又云人知其神
而神不知不神而所以神也道德經云有無
妙竅玄牝神器至有上善若水不敢爲天下
先者皆至言也又如列子御風莊周鵬運雖
皆寓言却有深義金碧經叅同契分明指出
金汞火候弦氣爻符借易爲準其妙在於欲
作服食仙宜以同類者取象於月以驗採鉛
後之所述無以易此仙聖用心普接未來惟
只先天眞一之氣而已致虚夙荷祖宗積善
天地卑矜游浪人間年且四十伏蒙我師授
以正道厥後復遇青城老師親傳先天一氣
坎月離日金丹之㫖抽添運用火候之祕悉
授無隱粤從敬受以來日夕兢惶恐辜盟誓
且負所望儘將從前淺聞陋學煩惱業識盡
皆脫去長爲天地間一箇閑人也而爲囊中
丹材罔措兩稔于兹訪侣求朋將集吾事乃
不敢祕焚香告天啓白聖師七眞五祖遂乃
引諸列仙丹經作此金丹大要其中冒禁詳
述開顯條說直與後來學仙之士闢門引路
上士至人或於此中得而解悟同步逍遥即
滿素志重惟世有先後人有賢愚文愈出而
道愈明世愈降而人愈昧乃以神仙之說而
爲渺茫或謂仙佛天之所生非人可學流而
至此復柰之何老子曰吾非聖人學而得之
中下之流口欲修行而不用心於此究竟甘
分輪迴可深惜哉所幸邇來抱材負器之士
叅問尋廣較之古先比兹稍衆雖無旌陽拔
宅之舉安知地仙八百讖數將期儻有識者
應期立志疾早求師成道必矣世有千蹊百
徑專則所趨必至好正則君子喜務誕則邪
怪憑勤織無寒力耕常飽學弓能射習水能
游堅固修行必成仙佛今夫百工而不求師
藝豈自精一經而不求師科豈必中專心積
善而學仙亦必有真仙至矣老子曰諦觀此
身從虚無中因縁運會和合受生我師數指
先天一氣自虚無中來致虚續曰既自虚無
中來却非天之所降地之所出又非我身所
有亦非精亦非血非草木非金石是皆非也
誰得而知之乎易曰西南得朋乃與類行又
云君子以虚受人佛謂西方蓮華世界馬祖
云西江水悟真篇云藥在西南是本郷又云
蟾光終日照西川又云鉛遇癸生須急採又
云取將坎位心中寳點化離宫腹内隂太一
真人破迷歌云如何却是道太乙含真氣太
一豈非西乎西南者金火所在也坎癸者水
鉛所居也黑鉛是先天一炁而隱于北方水
也然本無方位故云自虚無中來也叅同契
云真人潜深淵浮游守規中領悟於此何憂
不仙曰隂陽曰夫婦曰男女曰鉛汞曰龍虎
曰鼎爐許多名色無非先天一氣狀如細雨
宻霧亦如明窗塵亦如黍米珠其道易知其
事易成初無難也故我師云形神無爲而精
氣自然有所爲是猶天地無爲而萬物自然
化育也修道的人果得真師口訣則恐光隂
迅速目下收料汲汲成就我身又何暇奔功
名富貴而共人閑論哉蓋非得真訣者於丹
經内默猜暗想無一可成只得旁引曲證闊
論高談以度歲月復何怪焉且無知者妄造
丹書假借先聖爲名如葛仙翁保生養命丹
訣達磨胎息經論趙州十二時歌龐公河車
頌以至八段錦六字氣之類其他文目更多
切不可信要當以叅同契悟真篇爲主然未
遇聖師面傳那有自悟黄帝師廣成子老子
師商容孔子師老子釋迦師瞿曇聖人皆拜
真師後世凡流却要自悟何其誑妄唯有俊
流得師一指閑處下工無人知覺一旦道成
顯其神通以爲頓悟此則有之夫金丹一事
其中奥㫖不啻一件只如藥物鼎器玄牝隂
陽太易子癸復震屯蒙水火金木母隱子胎
情性龍虎鉛汞主賔刀圭媒娉白黑雌雄顛
倒沈浮攢簇時節朔望弦氣火候進退斤兩
爻符抽添沐浴烹鍊温養换鼎脫胎似此等
名雖聖師丁寧訓誨猶恐乖錯安得凡夫而
自會耶故純陽祖師云當時自飲刀圭誰信
無中養就兒辨水源清濁木金間隔不因師
指此事難知紫陽翁云饒君聦慧過顔閔不
遇真師莫强猜今留試金石三寸于此别其
真僞凡學仙子先一試之若得至人傳了首
以叅同契龍虎經悟真篇此數書内問無不
知順了逆明横串直貫指南透北識西就東
只此便是何以故蓋聖賢之言亦有順求亦
有逆取雙關二意曉了一般若邪師俗子妄
談臆會問他已上數書則懡㦬其說直也不
了横也不知縱能直知逆又不了此處有著
落便試了也且得人最難純陽帝君海蟾重
陽諸祖特憫世之間道者少雖證帝位立誓
度人故出没變化往來塵世必其可者度之
是此金丹之道神仙能授與人而不能必其
成却能知其必成之人是以度之必成之人
耳口自别何哉大智慧的口求之而心愈低
下耳聽之而思所以行上陽子曰予昔未聞
擬若得之要與世人盡諳此道不相瞞隱及
既得聞審思宻視果無其人堪傳此者純陽
翁云茫茫宇宙人無數幾箇男兒是丈夫俗
眼看來丈夫而非男兒乎蒙師宻授吾乃今
而後知真仙聖師意豈不欲人人領悟箇箇
圓成爭奈世人不及者衆過者大多百般蔽
阻無由見聞是道也不可以言傳而非言則
何以聞謂不可以言傳者縁以時人習卑識
陋不足以語之也必固語之彼豈信受而行
之哉是曰不可以言傳也果若非言云何口
授今人直以無言是道寧知於中妙語更多
但非六耳所可共聽否則聖人明示直說何
乃從古隱到而今轉不可說後之學者慧眼
未開宜先審其忠孝正直善惡賢愚大道非
正人君子非素所好善者端不可與切莫嗜
利妄泄輕傳儻非其人彼此受譴況欲其敬
師成道乎黄庭經曰授者曰師受者盟以代
割髮肌膚全携手登山歃液丹金書玉景乃
可宣太上微言致神仙不死之道此其文天
地之間此事最大非重盟誓孰敢泄機比授
非人已彰明譴紫陽三傳非人三遭其難仙
經具載可不戒之顧惟禁祕不傳則是拒抑
仙子不能接引方來拒祕非宜但當審擇僕
之念此熟矣遂作金丹大要直述無文便於
觀覽所謂要者在於庚方月現子時癸生取
先天地真一之氣是氣即黑鉛也當此之時
藥物真正水源至清然月之現存乎口訣時
之子也亦要心傳廣成子謂黄帝曰慎汝内
閉汝外多知爲敗我爲汝遂於大明之上矣
至彼至陽之原也爲汝入於杳冥之門矣至
彼至隂之原也老子曰天地之間其猶橐籥
乎虚而不屈動而愈出多言數窮不如守中
孔子翼易曰一隂一陽之謂道偏隂偏陽之
謂疾魏伯陽曰類同者相從事乖不成寳崔
公入藥鏡云是性命非神氣水郷鉛只一味
是也天性之道或有自悟天命之妙必待師
傳無名子云偃月爐隂爐也中有玉蘂之陽
氣即虎之弦氣也朱砂鼎陽鼎也中有水銀
之隂氣即龍之弦氣也金丹即此二火之氣
調停和合以成然吾所謂神與氣精迎送動
止凡百作爲皆主於意色聲香味觸皆關於
意意爲即爲意止即止故求丹取鉛以意迎
之收火入鼎以意送之烹鍊沐浴以意守之
温養脫化以意成之故崔公云一日内十二
時意所到皆可爲此之謂大要也有能猛省
如前試金石則得金丹大要之要也既得其
要不妨求侣問材以成真人噫世有以萬金
而買功名者其身安能久乎世有以萬金而
濟死者其尸能載生乎運有否終唯道長久
亦有聞道之士不肯直下承當勇銳向前疾
早便做乃欲待其功名志滿諸事已了方成
此道又惑之甚怱怱天不與年身捐於世悔
何能及佛果云只今休去便休去若覓了時
無了時祖師云試問堆金等山嶽無常買得
不來無棄萬户侯而爲身者張子房焉棄萬
金貲而求道者馬宜甫焉今之視昔誰能及
之後之視今蚤宜叅悟上陽子曰大修行人
已得師傳先結丹友薛眞人云我今收得長
生訣年年海上覓知音又云幾年湖海覓仙
儔不做神仙不肯休泥丸翁云若無同志相
規覺時恐爐中火候非陳虎丘云朝朝惟切
尋同志走遍東吴不見人蓋得知音道侣乃
相規檢匡其不逮以共成道亦有善侣而未
聞道財則有餘是宜貿易兩相成事故龐藴
溺財求藥傳大士唱賣妻子皆同此道也是
以釋氏修定坐禪以土制鉛以鉛制汞鉛汞
歸鼎身心不動是云修禪入定今之所謂禪
者皆琉璃瓶子禪行也打碎坐也跌碎世惟
皮可漏子禪撦亦不斷咬亦不破若人叅得
皮可漏子禪則鉛與汞自相投矣三教一家
實無二道其分彼我者乃是一箇盲人鞭騎
瞎馬而與人較勝負豈不爲明眼底所笑圜
悟云禪非意想以意想叅禪則乖道絶功勳
以功勳學道則失直須絶却意想唤什麽作
禪脚跟下廓爾無禪之禪謂之真禪如兔子
懷胎絶却功勳唤什麽作道頂門上照耀無
道之道謂之眞道似蚌含明月佛祖留下數
百公案見性爲先是此金丹大要禪道俱明
仙佛同證性命二者皆要了知既得了知宜
加精進上陽子曰是此金丹大要訪諸仙聖
之書發明先天一炁之妙開引後來之人于
中顯露泄漏尤多夫此何故是予早年素有
此志未遇真師不明其要閱諸丹經杳難捉
摸思考不及研窮無方廢寢忘餐每留此憾
神仙之道因執爲無非遇聖師分明指示則
與凡流同歸腐朽是因師指盡以其間難形
言者悉皆詳述作爲此書名曰金丹大要以
續往憾與後來人出隻慧眼不可施於筆者
筆之不可發於語者發之後道之士因縁獲
覩是此金丹大要如對聖師親相授付當知
火藥悉具運用皆全上陽子曰是此金丹大
要十卷首卷虚無三章以象三才二卷上藥
一章以體法身三卷妙用九章以證九還四
卷須知七章以驗七返五卷積功詩歌以分
邪正六卷累行序說使無著象七卷發眞問
答接引群生八卷脩眞圖像示可印證九卷
越格擬古最上一乘十卷超宗酌古見性成
佛卷卷皆備鉛汞火候學道之士首卷不悟
須尋二卷三卷不達四卷須知次第熟覽無
一不備吾之成此金丹大要多重言者切之
故也多俗語者顯之故也寧免泄露冒瀆真
詮然恐方來無直悟底自非宿昔有仙骨者
不能聞是金丹大要之名況云欲得而誦之
乎非有大因縁者不能存是金丹大要之㫖
況云欲得而了之乎非有大智彗者不能入
是金丹大要之路況云欲得而行之乎非有
大功德者不能親是金丹大要之道況云欲
得而修之乎上陽子曰大修行人已證脫胎
神化若復得此金丹大要可以再進向上工
夫其有十月聖胎已完若復得此金丹大要
可以叅證出入去來若初下手得藥入室是
此金丹大要可以保養全功亦有聞道蒙惑
懷疑所未决者是此金丹大要中有試金之
石即可辨驗過得實疾早下工更莫遲疑入
道詩云人身難得今已得正道難明今已明
此身不向今生度更向何生度此身上陽子
曰復有得此金丹大要不能明了於中奥㫖
便可像繪祖師純陽重陽丹陽三仙真形晨
夕香花一心對像誦念是此金丹大要一遍
乃至十遍百遍千遍日積月深初心不退愈
加精勤自感真仙親臨付授是學仙子頓爾
開悟理路透徹心地虚靈即時脚跟踏得實
際夫何以故玉命見授丹陽真君掌領仙籍
巡行天下察人功勤註上丹臺分遣已成真
人仙子下爲人師移文録司主借材寳成就
學仙之士無上妙道以成真人是學仙子精
專注想因縁遭逢是學仙子不憚苦辛懇求
至道是學仙子勿以天高地厚難以感通是
學仙子勿以大道窈冥非凡可學是學仙子
勿以隂陽分位非人能成是學仙子勿以性
命由天非我所有是學仙子不作是見不作
是聞勇猛智慧即得性海汪洋命源流潤是
學仙子列名書丹冥心究竟是此金丹大要
或觸事物或過經筵或在舟船或行道路或
對鏡容或照水影或觀淫房或覩屠殺或因
童戲或見僧坐築著磕著偶一覺悟從之而
入倮倮洒洒圓圓陀陀得大自在恰如貧人
於房舍中掘得祖父一窖金寳相似方知此
是自家之物多年棄藏一旦得之受用不盡
上士至人昔藴大乘根器又復得此金丹大
要一誦再憶豁然見性即佛即仙如嗜寳人
道傍拾得無價明珠喜慶無量學仙之士願
以生死爲一大件早收藥物成事丹爐白日
騰身高奔帝境實我志也


上陽子金丹大要虚無卷之一
















上陽子金丹大要虛無卷之二睦二
　　　　紫霄絳宫上陽子觀吾陳致虚撰
　　　道德經序
上陽子曰道始無名德亦非稱自伏羲畫卦
蒼頡創爻玄龜龍馬河圖洛書文王重易箕
子洪範皆存而不名老子垂世始强名之曰
道夫道之爲說先天地而位天地始萬物而
育萬物草木根實非道不生胎卵濕化非道
不産道果何物也其可見乎而功用若是其
可摸捉乎而造化若是其可思議乎而變通
若是自老子一指出一强名之後千古之上
此道得老子以明萬世之下此道以老子爲
法天以清地以寧三光以明萬物以榮聖人
仙佛以修以成噫道果何物而若是其大也
孔子而佛皆明此道非别有一道也後來乃
分三教儒者不明曾子子思之相受何事却
猜之爲日用當行釋者不能明心見性只得
念誦頑坐道則不究金丹竅妙以爲焚修法
術皆非道也蓋未有所授受耳道之爲物通
氣而生氣復資氣而育天地萬物未有非氣
而自生育者然吾所謂氣却非天地呼吸口
鼻往來要知是氣之名須究外内之道氣之
在外者曰黑鉛即金丹之道也釋云佛法儒
謂仁義道曰金丹三教大聖必用是氣而後
方能成佛作仙即此是道非别有一路耶氣
之在内者曰黑汞即修定之道也道名踵音
儒謂中和釋云世音即自然之道三教大聖
必用此道故名雖殊而道則同也是以天下
無二道聖人無兩心昔者老子西游關令君
喜知爲聖人迎之曰子將隱矣强爲我著書
老子乃著五千餘言而去眞著書處今京兆
盩厔縣終南山宗聖宫是也此書留世始以
老子名分上下二篇真人鄭思遠標注八十
一章之目唐賜號曰道德經古今解註何啻
數百人唯河上公所釋以授漢文帝者語淡
義深今難得其眞本經中大意第一章顯而
出之了具眼者於此早分利鈍夫道也者本
無名無爲且名亦既有復不可常名則無爲
而無不爲矣故三十八章曰上德無爲而無
以爲下德爲之而有以爲上仁爲之而無以
爲上義爲之而有以爲熟於道德者體無爲
而無不爲也無爲者無以爲也無不爲者有
以爲也爲是道者慧饒顔閔必待師傳建言
有之古之善爲士者微妙玄通深不可識上
陽子曰豈古然哉於今爲然蓋不可識則不
可見不可見則不可思議摸捉我師縁督真
人授鍾吕王馬之的㫖南嶽一面悉拜其授
致虚年甫四十雖居林下癖嗜詩書嘗謂寂
滅虚無其說杳冥渀𧧯蒙師一指芒刺脫然
眼下便見方知脚跟元踏實地猶如空中浮
雲忽散寳月圓明並得所解道德經焚香啓
視至此兩者同出而異名早是性命雙題愈
覺渾身是汗坐對老子坐行共老子行佛祖
在脚跟底立似三界中我的最尊超然有何
生死則三清劎五嶽冠有與無物與竅朱裏
汞水中銀日兔月烏雌雄黑白以至金剛浮
幢燈籠佛殿正法眼藏涅槃妙心百尺竿西
江水竹麻萑葦棒喝照用恒河沙量佛法莫
不皆是見了悟了日夕照覷大機大用有時
得到休歇之處尤爲快活何以故只爲此者
雙關二意直要世人明了爲期且道同出却
不同入同出又不同没只一已是强名況復
云此兩者於下重云衆妙之門聖人無空言
一字是一箇鐵漢點檢將來却似大路傍草
裏有兩顆驪珠尋常人都驀直過了明眼人
一見圓陀陀光爍爍收拾隨身去豈不欣然
何哉蓋今世人只是看經却不觀經聖賢仙
佛留下經書要引世人皆爲聖賢仙佛一切
常人不明其意朝念暮誦以爲禱祈更不於
中究竟生死一件實事抑何愚哉猶誨人醫
指以訣云左心小腸肝膽腎明了的便以此
而脉人之脉不必勞誦千遍萬遍若病而不
診只誦此語雖感得叔和立現復奈之何經
書亦然若看而不觀亦猶病之誦而不診者
但了其字觀者要了其義了字則訛了舌頭
了義則坐斷舌頭訛了非了坐斷是了不了
的是人了底是聖賢仙佛喻如金剛經云佛
說非身是名大身六祖釋云色身雖大内心
量小不名大身法身雖小内心量大等虚空
界方名大身色身雖如須彌終不爲大此欲
世人早明色身法身二事若只口誦不觀其
義輪迴生死何有了期三教聖師立言垂訓
皆欲接引方來非各門異户以相氷炭者師
授是經俾之續其言外意上陽子曰大哉五
千餘言多以天下國家用兵治民之說以翼
其道然以之平天下治國家用兵使民無施
不可仁者見之謂之仁智者見之謂之智故
瑩蟾子有治道丹道兵機禪機之說也將以
無爲之道奏之於吾皇以倣陶唐無爲之治
也其將以有爲之道告之于宰輔行治平日
新之德也其將以無不爲有以爲之道訓諸
學道之士以修金丹也得此道以無爲而治
天下者漢文帝之謂矣得此道以佐漢而定
天下者張子房之謂矣得此道而其鬼不神
者張輔漢之謂矣得此道而善攝生者許旌
陽之謂矣妙哉是經其言父則云教父母則
云物母此其爲道德經也其㫖意先有爲而
後無爲非蠢然無爲也本道德而後仁義非
毁於仁義也先仁義而後禮非棄於禮者也
如恍惚中有象有物杳冥中有精有信不貴
難得之貨此皆直指大道顯露玄機者也經
内隱八十餘異名如衆甫神器玄牝橐籥之
類蓋深注意於道使後之人從是而悟因悟
而入因入而有焉即有爲者金丹也噫後之
人峩其冠者不明玄牝竅妙之門曳其裾者
不修無爲有爲之道使彼之有目者視之爲
異端之教彼之有口者呼之爲異端之徒而
世之明敏器識之士甘與彼之下愚或儕或
躐奔競是非至于老死而不知有神仙之道
惜哉且三教聖賢之所建立者始焉莫不各
有其道而繼之者特未善也老子者聖人也
太上也巍巍尊居三清之境以生育天地運
行日月宰制劫運終始萬物爲心其視天下
民物一不安者若已有之中下之人恣其狂
愚不知源流妄誕詆排謂彼之非聖人者罔
譴益彰惑之甚也謂此之歸太上者罔福是
未得其道也原其著此書者其欲引道修行
之士以成真人使天下有以匡世救劫者也
如降魔斬蛟平潮弭灾之事焉然悟者自悟
也迷者自迷也悟也者因縁時節之來也迷
也者宿昔所未種也君臣也父子也夫婦也
兄弟也朋友也此大道之綱常也萬世之不
可易也降魔也斬蛟也此道成之事也適時
而就其功也老子之道即金丹大道也夫
金丹之道先明三綱五常次則因定生慧綱
常既明則道自綱常而出非出綱常之外而
别求道也是謂有爲故云和其光同其塵也
乃至定慧圓明是謂無爲故云知其雄守其
雌也道至無爲則神仙之事備矣知此經者
則明其道故曰太上下知有之不知者則辯
其語故曰夫唯無知是以不我知今遵師訓
因並釋之每章就下轉語夫如此者特爲此
老垂一隻方便手爲天下人具一隻智慧眼
垂手者接濟迷途具眼者早自明了使人人
回首物物知歸長生昇仙必有真實根器的
至順辛未中秋後三日紫霄上陽子觀吾陳
致虚謹序
　　　道可道章解
道可道非常道上陽子曰夫道也者位天地
育萬物曰道揭日月生五行曰道多於恒河
沙數曰道恒河者西之界此河四十里沙細
如麪比數多者之也孤則獨一無侣曰道直
入鴻濛而還歸溟涬曰道善奪造化而頓超
聖凡曰道目下機境未兆而突爾靈通曰道
眼前生殺分明而無能逃避曰道處卑污而
大尊貴曰道居幽暗而極高明曰道是道也
有大識見之眼而無睛有大智慧之耳而無
聞有吸西江之口而無齒有諸妙香之鼻而
不嗅有殺活舌頭而味不味有金剛法身而
在自在有生死劒而武士不敢施用有一字
義而文人不能形容雖黑漫漫不許一眨闇
而日彰任峭巍巍辟立萬仞放身無怖細入
刹塵曰道大包天地曰道將無入有是道作
佛成仙是道佛經五千四十八卷也說不到
了處中庸三十三章也說不到窮處道德五
千餘言也說不到極處道也果何謂也一言
以定之曰氣也故鄭真人曰道乃氣之用當
知體其道者是氣也可道者道有號道有名
道有諱比如道之號曰萬物宗是道號也名
曰涅槃妙心是表德也道之號與表皆可呼
可言故曰可道至如道之諱却是生萬物之
道雖有其名而不可以常道故曰非常道何
謂非常道蓋可自見而不可以人見衆生見
可自道而不可以人道衆生道是云可道非
常道也何謂非常道以其至廣大而盡精微
故不可以常道也以其淨倮倮赤洒洒巍巍
尊高故不可以常道也以其杳冥恍惚有物
混成先天地生故不可常道也是謂非常道
者也名可名非常名上陽子曰夫名也者事
物用以稱題曰名人神借以呼唤曰名可名
非常名者喻如乾陽物也曰乾則可曰陽物
則不可又如坤隂物也曰坤則可曰隂物則
不可故曰可名非常名也又如今有人名曰
谷神小名曰芻狗而字曰衆甫諱與小名上
之呼下可也故曰可名衆人則不可呼若衆
人呼人之小名則其人勃然而怒矣何以故
衆人不可呼人之小名若於僻陋之所人不
聞見之地而言之則可若於稠人中呼之則
必自取辱焉故曰非常名也何謂非常名蓋
人人有一箇諱名或可以自題而不可托人
言是云非常名我師曰道以用言在人未嘗
不可行但非泛常所行之道名以體言在人
未嘗不可稱但非泛常所稱之名耳無名天
地之始有名萬物之母無者待之而後動也
有者已動而將形也天地始者雌雄蟠糺而
物所自暉萬物母者隂陽感兆而氣所自育
以無而偶有者猶以天而配地以母而匹始
者猶以氣而合神是知有與無二者峙而天
地位焉始與母二者出而萬物育焉我師云
人之靈明知覺者即無也神也絪緼活動者
即有也氣也此論玄遠安其大方眼然後可
以見不見之處照不照之所也常無欲以觀
其妙常有欲以觀其竅一定之中而求變化
曰常未見之前而將興發曰欲沖虚至聖曰
妙包元含靈曰竅常無欲以觀其妙者於一
定之中而求變化待之而後動而於未見之
前而將興發此即觀其沖虚至聖之妙也常
有欲以觀其竅者於一定之中而求變化已
動而將形形於未見之前而將興發此即觀
其包元含靈之竅也我師曰觀其妙者見其
智慧之精微觀其竅者見其功用之遠大也
此兩者同岀而異名同謂之玄兩者道與名
也無與有也始與母也妙與竅也皆云兩者
而當以無與有爲先同出而異名者有無同
出於一而名乃分矣玄者不可見不可聞不
可說同謂之玄者無與有兩者皆不可得而
見聞名說也玄之又玄者以其無與有兩者
愈不可見愈不可聞愈不可名謂即佛云不
可說不可說轉不可說者即此道也衆妙之
門者言其玄乃萬物沖虚至聖岀入之所也
而我師謂有言外意上陽子曰有物先天地
眼下甚分明道之體者自然也道之用者虚
无也虚无者先天地也契曰委志歸虚无悟
真篇曰道自虚无生一氣我師云先天一氣
自虚无中來此乃爲之而有以爲也自然者
復天地也人禀父母隂陽二氣而生而長渾
混未判抱一無離此乃無爲而無以爲也道
本無名强名之曰道是有名矣既有名矣又
不可常名既不可常名則不可得而聞見也
是道也是物耶是有形也是無形耶乃不可
常道常名而不可聞見者也是以從古聖人
以至于今成仙作佛者何限雖遺千經萬論
于世而終不顯題者唯是道之尊德之貴也
夫人本來清靜若脚跟下見得明了無他障
礙何必更向經句上尋覓蓋爲世人翻著見
解訥處不能訥知處不能知是故聖人慈悲
方便假名託字百般遷就而爲之諱亦只先
天地一物耳三教大聖殊途同歸初無差别
如孟子集義所生之道即孔子一貫之道也
釋迦拈花以傳涅槃妙心之㫖即達麽直指
人心見性成佛也老子有無玄牝物母之道
即玄關一竅大道金丹也深山妙窟裏代不
乏人所謂透到是處一明一切明一了一切
了利根上士獲覩此經字上求義義裏通禪
句中得意意外悟道忽若智慧眼開感得天
人相與寧不慶快



上陽子金丹大要虚無卷之二
上陽子金丹大要上藥卷之三(四同/卷)睦三
　　　　紫霄絳宫上陽子觀吾陳致虚撰
　　精氣神說上
黄帝曰知之修鍊謂之聖人無上元君謂老
子曰長生之功由於丹丹之成由於神故將
合丹必正身心黄庭外景經曰玉池清水灌
靈根審能修之可長存心印經曰上藥三品
神與氣精聖人言修鍊合丹者鍊精氣神而
已唯此三者千古之上萬世之下無以易之
而精氣神有後天地有先天地今將此二說
别而曉之夫精者極好之稱美者言精惡者
言麄夫物皆然凡人唯精最貴而甚少在身
中通有一升六合此男子二八已滿未洩之
成數稱得一斤積而滿者至三升損而喪之
者不及一升精與氣相養氣聚則精盈精盈
則氣盛日啗飮食之華美者爲精故從未從
青人年十六則精洩凡交一次則喪半合所
喪者少即隨日生而補之所補者隂精而已
唯元精一洩非先天者則不能補若有喪而
無益則精竭而身憊也故慾不節則精耗精
耗則氣衰氣衰則病至病至則身危噫精之
爲物其真寳乎又奚可縱慾而喪軀乎丹陽
祖師曰色者甚於虎狼敗人美行損人善事
亡精滅神至於殞軀爲道之大孽也下愚之
人謂其壽命數定恣欲爲快其意古之戒曰
油枯燈盡髓竭人亡是知精實一身之根本
未有木無根而能乆乎象川翁曰精爲生氣
氣能生神榮衛一身莫大於此養生之士先
寳其精精滿則氣壯氣壯則神旺神旺則身
健而少病内則五藏敷華外則皮膚潤澤顔
容光彩耳目聦明老當益壯神氣堅强嘗見
高年慾情未衰此其蚤年洩遲之驗至此又
能絶慾則壽更多精之全者無如赤子赤子
受父母隂陽二氣而生日以增長老子曰骨
弱筋柔而握固未知牝牡之合而䘒作精之
至也使赤子如有知保固其渾然之精而無
虧洩待其年壯明敏乃遇至人授以燮調之
道必作無爲之眞仙矣兹事固少此以人身
中之精而言乃後天地之精若論還丹却非
此精夫金液還丹之精姓金唤九三郎諱元
晶號曰金華商夫君居玉池之西出入跨虎
乳名嬰兒晩則呼爲金公凡到鄰家便稱主
人其情嗜交梨此乃先天地之精却爲人之
至寳老子曰窈窈㝠㝠其中有精其精甚真
其中有信者此也修鍊之士先有此精既若
明了即可仙矣是號爲金液還丹佛號丈六
金身者積精至十六兩也純陽翁云吞精食
氣先從有悟理歸真便入無海蟾金丹歌曰
爲甚神仙却愛身也須借殻養精神陳泥丸
云大藥須憑精氣神採來一處結交成大藥
者即金液還丹也昔者堯得之於務成子亟
欲修鍊縁緫萬機慮不得就乃捐天下而授
舜曰惟精惟一允執厥中舜以授禹而增之
曰人心惟危道心惟微惟精惟一允執厥中
後來龍互禪師乃云人情濃厚道情微道用
人情世豈知空有人情無道用人情能得幾
多時從古到今修仙作佛者未有捨此精而
别有路耶其後天地之精屬隂人若寳之唯
能健其身益其壽而已學猥之徒欲吞此精
之穢或採閨丹而嚥或運己精補腦以是爲
道不亦愚乎獨先天地之精屬陽聖人修鍊
以爲丹者此也雲房老仙曰涕唾精津氣血
液七般物事盡爲隂又云四大一身皆屬隂
不知何物是陽精趙中一云一身内外緫皆
隂莫把陽精裏面尋白紫清云其精不是交
感精廼是玉皇口中涎雲門和尚云乾坤之
内宇宙之間中有一寳秘在形山孔子翼易
曰男女媾精萬物化生若其上士言下須有
指歸何以故曰男女媾精萬物化生此爲奇
特若當時孔子以世俗生養之說爲言則必
云男女媾精人乃化生却乃普云萬物化生
於此切莫淺易看過了上士至人一聞便了
中下之士非遇真師直指宻訓奚可暗猜我
師縁督子曰何者爲性命人之一身至精至
粹至尊至貴莫越精氣神三者舉世罕能達
此黄庭經云急守精室勿妄洩閉而寳之可
長活廣成子授黄帝曰毋勞汝形毋摇汝精
黄帝以之而修鍊後於鼎湖上昇自後言修
鍊之道爲黄老術抑愚矣此乃金丹之大道
也不可謂術世唯此事最大人人可以修鍊
而成仙作佛也夫氣者天地萬物莫不由之
在天地之外包覆天地在天地之内運行天
地日月星辰得以明風雲雷雨得以動四時
品物得以生長收藏此唯天地間隂陽造化
之氣爾獨人身之中全其天地隂陽造化之
氣得勤而用之又有二焉二者何也有先天
地之氣有後天地之氣今以後天地之氣爲
言此氣生於穀故從乞從米而蓄於胃胃得
穀而生氣黄帝曰五藏之氣會於胃而氣所
由生也葉文叔曰人受生之初在胞胎之内
隨母呼吸受氣而成及乎生下剪去臍帶一
點元靈之氣聚於臍下凡人唯氣最先莫先
於呼吸眼耳鼻舌身意皆由是氣非是氣則
色聲香味觸法都不知覺氣之呼接于天根
吸接地根氣之在人身有八百一十丈與脉
偕行衰旺相關積而壯者倍之因勞慾而喪
者無一半而已人唯寳精則氣自裕氣裕則
精盈日啗飮食之精熱者益氣人年二十面
氣旺節慾少勞者則氣長而緩多慾而勞倦
者則氣少而短氣少則身弱身弱則病生病
生則命危試以日用常行見之凡交感之後
氣即促急葉文叔云衆生迷蒙醉於情愛日
夜漏洩不知眞幾何也本去根枯之死必矣
世人但知養生止於禁慾殊不知一念若動
氣隨心散精逐氣忘爲此道者當心體太虚
内外如一噫氣之爲物奚可不愛之乎下愚
之人日則逞力多勞夜則恣慾喪精氣因以
乏不知氣乃命之蔕未有花無蔕而不凋乎
養生之士先資其氣資氣在於寡慾慾情不
動則精氣自相生矣氣之盛者少病内則志
堅骨强外則筋力勇銳身體秀實齒白唇紅
老而不衰步履輕快且氣之全者無如赤子
赤子禀父母隂陽之氣日漸長而無虧加以
乳哺飮食日以增羡老子曰終日號而嗌不
嗄和之至也碧虚子陳景元註曰天和之氣
至全也故真人之息以踵其嗌不哇使赤子
如有知守其渾然之氣與精同保而不虧洩
年壯又遇至人曉以永世之道亦可作無爲
之眞仙矣兹事又少丹陽祖師曰薄滋味所
以養氣去嗔恚所以養性又曰守氣之妙在
乎全精尤當防其睡眠黄庭經云元氣所合
列宿分紫烟上下三素雲灌溉五華植靈根
孔子曰血氣方剛戒之在鬥夫人遇行走則
氣急而嗄甚睡則氣麄而劓唯坐靜則氣平
而緩又氣屬火而脾因氣以運蓋人睡則脾
損而色黄冷食亦然多喫冷飯之後而又行
房則能使人心狡而色黄何以故飯窒於氣
而意多婪復嗜睡而損脾也此以人身中之
氣而言乃後天地之氣傍門迷人欲嚥其津
而納此氣以爲是道猶炊砂而得飯不亦惑
乎紫陽翁云嚥津納氣是人行有藥方能造
化生鼎内若無真種子猶將水火煑空鐺唯
先天真一之氣可鍊還丹乃自虚無中來此
氣姓白唤太一郎名元炁號曰宇宙主宰素
練郎君寄居西川出入乘白馬乳名真種子
晚則呼白頭老子到鄰家便稱父母好食烏
龜而多情此爲先天地之真氣却是人之至
寳隂符經曰天之至祕用之至公禽之制在
氣老子曰萬物負隂而抱陽沖氣以爲和又
云或嘘或吹或强或羸大修行人先須洞明
此之一氣若得之號曰紫金花又曰摩尼珠
茅真君靖中吟氣是添年藥心爲使氣神若
知行氣主便是得仙人




上陽子金丹大要上藥卷之三












上陽子金丹大要上藥卷之四
　　　　紫霄絳宫上陽子觀吾陳致虚撰
　　　精氣神說下
海蟾翁金丹歌鍊形成氣歸真一鍊氣成形
謁紫宸丹髓歌云昔日遇師真口訣只要凝
神入氣穴悟真篇云道自虚無生一氣便從
一氣産隂陽石真人還源篇云氣是形中命
無名子云真一之氣生於天地之先得於虚
無之中恍惚窈冥視之不見聽之不聞摶之
不得如之何凝結而成黍珠者哉蓋聖人以
實而形虚以有而形無實而有者真隂真陽
也同類有情之物也虚而無者二八初弦之
氣也有氣而無質者也兩者相形一物生焉
所謂一者即先天地真一之氣凝而爲一黍
之珠也原其天地之内已有形質者皆後天
地之氣屬隂獨先天地之氣屬陽崔公入藥
鏡云先天氣後天氣得之者常似醉形如明
窗塵一似細霧烟何謂先天氣重陽翁云五
行不到處父母未生前丹陽翁曰喘息莫教
麄上下寬舒叅同契曰枝莖花葉果實垂布
正其根株不失其素悟真篇云萬般非類徒
勞力爭似真鉛合聖機蓋世間從石而出者
凡鉛也從造化窟中出者真鉛也何謂真鉛
即先天地真一之氣契祕圖曰離納己爲日
爲火爲心爲丹砂爲龍爲汞坎納戊爲月爲
水爲腎爲鉛爲虎爲氣在易之初爻曰潜龍
勿用夫子翼之曰潜龍勿用陽氣潜藏三教
中人觀書莫驀直讀過了内有做官作佛修
仙的道理在須下了些工夫始得上陽子曰
若陽氣潜藏必難求之也直要有力者然後
能求之達磨初來曰見此赤縣神州有大乘
氣象成道必矣此達磨之來欲仗有力者爲
求是氣以成其道豈料謁梁未諧至魏方得
成佛因知是氣無其力者必不得之紫陽真
人乃依馬處厚之力王沖照乃得韓富公之
力石杏林授薛紫賢云可往通邑大都依有
力者爲之是知此氣每好潜藏無力者安能
得之太一真人破迷歌曰如何却是道太乙
含真氣白真人云此氣即非呼吸氣乃知却
是大素烟我師曰先天一氣自虚無中來上
陽子曰誰能承當得此一句便是活仙了也
蓋虚無中來却不是從天上落底既不從天
上落又非自己所有孟子曰吾善養吾浩然
之氣其爲氣也至大至剛以直養而無害又
曰是集義所生者非義襲而取之也又曰持
其志無暴其氣又曰志至焉氣次焉次者隨
而至也又曰志者氣之帥既爲氣之帥必爲
氣主爲之主者使之來即來使之住即住又
曰配義與道若大智慧底於此便分清濁何
以故曰吾善養既而曰以直養此乃發明易
中之直曰夫乾其靜也專其動也直是以大
生焉故周子愛蓮說中通外直亦是意也又
曰是集義所生非義襲而取後云配義與道
以是而知孟子以仁義言之又曰持其志無
暴其氣志至焉氣次焉則知孟子非特善養
而亦善取曰云何取曰以直取曰云何來曰
義所生曰云何見曰以志爲帥以是知以是
見孰皆出頭頂著則他也有是知是見了叅
同契曰此兩孔穴法金氣亦相胥金碧經曰
造化泉窟陽氣發坤日晷南至五星聯珠日
月合璧葛仙翁流珠歌曰流珠流珠役我區
區雲遊四海歷涉萬書忙忙汲汲忘寢失哺
叅遍知友燒竭汞朱三十年内日月長吁吾
今六十憂赴三塗賴師傳授元氣虚無真隂
真陽一吸一呼五液灌溉洞房流酥真人度
我要大丈夫仙翁得此先天真一之氣依法
修鍊白日紫雲騰空升舉天下後世受其賜
也天神者妙萬物而言依形而生黄庭經云
至道不煩訣存真泥丸百節皆有神神名最
多莫能枚舉身中三部上部八景髮神腦神
眼神鼻神耳神口神舌神齒神中部八景肺
神心神肝神脾神左腎神右腎神膽神喉神
下部八景腎神大小腸神胴神胷神膈神兩
脇神左隂左陽神右隂右陽神身中九宫真
人心爲絳霄宫真人腎爲丹元宫真人肝爲
蘭臺宫真人肺爲尚書宫真人脾爲黄庭宫
真人膽爲天霐宫真人小腸爲玄靈宫真人
大腸爲木靈宫真人膀胱爲玉房宫真人又
有元首九宫真人雙丹宫明堂宫丹田宫泥
丸宫流珠宫大帝宫天庭宫極真宫玄丹宫
太皇宫又金樓重門十二亭長身外有一萬
八千陽神身内有一萬八千隂神共三萬六
千神所主者唯絳霄宫真人亦名肉團神即
心王也又有三身神四智神三魂神七魄神
七元八識神假名異字難可悉數心王乃一
身之君萬神爲之聽命焉故能虚靈知覺作
止任滅隨機應境千變萬化瞬息千里夢寐
百般又能逆料未來推測禍福大而天下國
家小而僻陋罅隙無所不至善藏喜怒哀樂
慈愛惡欲又能隨人其人表正其神亦正其
人諂曲神亦邪佞人若絶慾忘情精氣壯盛
神亦發旺明麗形容美好若人多慾勞損神
將衰而不守其人恃酒風顛汙名短行神亦
隨順反益助之悟真篇云柰何精神屬隂宅
舍難固又云修真之士若執己而修之無過
鍊精氣神三物而已柰何三物一致俱是後
天地生純隂而無陽安能化形於純陽而出
乎天地之外耶此言一身之精氣神也紫陽
蓋欲提省世人未得先天地之陽神與身中
精氣神相配終不仙也猶傅大士金剛經偈
云饒經八萬劫終是落空亡今以先天地之
神而言其神號無位真人佛云紇利陀耶佛
若識認得此神却有妙用此神專主殺人專
主生人修仙求佛者必要此神主之方得此
神元來無頭無尾無背無面無名無字廼能
與佛同名同號能順於人若人姓張三其神
亦云張三其人名金剛其神亦云金剛其人
諱法眼其神亦云法眼人好食火棗神亦好
食火棗蓋其性善隨人之所好此乃先天地
之神隂符經曰人知其神而神不知不神而
所以神也大修行人先明此神而敬憚之若
能明了即神仙矣此神之功能驅用四心神
四智神八識神非特能用又能使之變化八
識變爲八金剛四智化爲四菩薩四心化爲
四佛一名紇利陀耶佛二名阿賴陀耶佛三
名質多耶佛四名乾栗陀耶佛四智菩薩一
名大成就菩薩二名妙觀察智菩薩三名平
等性智菩薩四名大圓鏡智菩薩八識金剛
色識金剛聲香味觸法識金剛傳送識金剛
含藏識金剛道呼神帝神名衆多不知修鍊
底人反爲此神所役安能驅駕而用之哉黄
庭經云仙人道士非有神積精累氣以爲真
又云方寸之中謹蓋藏精神還歸老復壯純
陽祖師云精神氣血歸三要南北東西共一
家又云精養靈根氣養神此真真外更無真
曹真人云比來修鍊賴神氣神氣不安空辛
苦又云神是性兮氣是命神不外馳氣自定
虚靜天師云神若出便收來神返身中氣自
回白真人云此神即非思慮神可與元始相
比肩是皆不外神氣精三物是以三物相感
順則成人逆則生丹何謂順一生二二生三
三生萬物故虚化神神化氣氣化精精化形
形乃成人何謂逆萬物含三三歸二二歸一
知此道者怡神守形養形鍊精積精化氣鍊
氣合神鍊神還虚金丹乃成只在先天地之
一物耳要此物至却憑先天地之神功役用
八識神使之採丹取鉛隄防固濟傳送保護
皆其力也八識之中有法識神主人之意意
行即行意止即止又平等性智菩薩主傳送
識金剛又大圓鏡智菩薩主含藏識金剛皆
聽意神以主之意使之去則去使之來即來
下工之初全仗此神以鍊丹故曰神仙雖得
此神要知其家金丹歌曰身譬屋兮屋譬身
却將居者比精神又云中央神室本虚閑自
有先天真氣到資生經曰臍下三寸爲下丹
田方圓四寸著於脊梁兩腎中間左青右白
上黄下黑中央赤色名曰大海貯其血炁亦
名大中極言人身上下四向最爲中也中央
正位即丹田金胎神室也金碧經曰神室者
丹之樞轄衆石之父母砂汞别居出陽入隂
又曰神室用施行金丹然後成又曰神室設
位變化在乎其中矣神室者上下釜也設位
者列雌雄配合之宻也變化者謂鉛汞之用
也我師曰聖人恐泄天機道家以妙有真空
爲宗多借喻曰朱砂水銀紅鉛黑汞嬰兒姹
女丁公黄婆黄芽白雪等類近於著實致令
迷人妄亂猜度學人將似是而非者執以爲
有却謂金母是圓外藥滯於有形滓質採戰
穢行而終莫悟真空之妙釋氏以妙空不空
爲宗多喻之曰狐孫狗子露柱刹竿黄花翠
竹棒拂花草燈籠佛殿西江水趙州茶等類
全無意義使人不可解悟學者思之不得議
之不及遂云禪機因執爲無流於頑空靜坐
入定出神而終莫悟不空之妙豈知禪憂頑
坐道怕傍門學佛修仙一件事大我自得師
一言之下如光明鏡挂於高堂物去物來無
不照了今特指出一條大路共諸人行彭真
人云一日可以奪四千二百二十年天地正
氣無名子曰天一生水在人曰精地二生火
在人曰神大修行人早用妙意觀察智菩薩
役使紇利陀耶佛八月初三夜子癸時急走
西川採鉛取金疾駕白虎與傳送識金剛一
同回還付與妙觀察智菩薩送歸神室與勾
陳神君螣蛇神君而同收貯關鎖封固初則
虎龍交戰後則龍虎降伏妙觀察智菩薩與
乾栗陀耶佛戮力同心不可暫離日夕衛護
如此保顧十月之後却有一箇金色頭陀道
曰上陽真人在内作主二佛仍前照管不使
輕離遠出一周二載二佛分付與上陽真人
之後方可受賞言功正陽翁曰縱横天地不
由親其是之謂也章思廉出神訣云得太極
全體見本來面目先天一點真後天却是屋
吕祖師云九年火候真經過忽爾天門頂中
破真人出現大神通從此天仙可相賀後天
地之神及先天地之神億乘萬騎隨逐已成
真人同駕雲駢逕詣三清均受仙秩是之謂
白日昇天也是云大丈夫之事畢也


上陽子金丹大要卷之四










上陽子金丹大要卷之五(六同/卷)睦四
　　　　紫霄絳宫上陽子觀吾陳致虚撰
金丹妙用章
金碧古文丹術著明莫大乎金火金火者真
鉛也又云元君始鍊汞神室含洞虚玄白生
金公巍巍建始初又云神室用施行金丹然
後成伯陽真人曰金來歸性初乃得稱還丹
上陽子曰金者非云金也指鉛以爲金也鉛
乃金銀之祖故總題爲金蓋非世上金寳之
金非從凡間土石中出者此金乃先天之祖
氣却生於後天大修行人擬太極未分之前
體而求之即造真際是以高仙上聖於後天
地已有形質之中而求先天地未生之氣乃
以此氣鍊成純陽故名曰丹夫純陽者乾也
純隂坤也隂中陽者坎也陽中隂者離也喻
人之身亦如離卦却向坎心取出陽爻而實
離中之隂則成乾卦故曰純陽以其坎中心
爻屬金故曰金丹須求先天未形者是若後
天地已有形者人也物也非金丹也然又非
金非鉛非銀乃其氣也我師縁督子所以云
先天一氣自虚无中來者此也黄庭經天迴
紫抱黄入丹田幽室内明照陽門又云呼吸
元氣以求仙魏師吕先天大學書曰聖人能
返一氣而歸根復命與元神道合生生無窮
緫括萬象謂之得一强名曰丹非法術也是
乾道變化隂陽不測太極無上至真之妙包
含性命之宗謂之金液歸真形神俱妙之道
至簡至易一得永得得其口訣雖至愚小人
立躋聖位要之所謂神仙者以能殺隂而迴
陽抱神以致仙也丹陽翁曰性定則情忘體
虚則氣運心死則神活陽盛則隂消大修行
人既得真師盟授趁早分去身中之隂而歸
至真之陽也瑩蟾子曰一切常人分陽未盡
則不死大修行人分隂未盡則不仙蓋念慮
絶則隂消幻縁空則陽長故隂盡陽純則金
丹藥熟丹熟則飛神仙境此謂之神仙矣
　　　藥物妙用章
黄帝曰人萬物之盜又曰日月有度大小有
數聖功生焉神明出焉金碧經曰鍊銀於鉛
神物自生叅同契曰同類易施功非類難爲
巧丹陽祖師曰神氣是性命性命是龍虎龍
虎是鉛汞鉛汞是水火水火是嬰姹嬰姹是
真隂真陽紫陽翁曰嚥津納氣是人行有藥
方能造化生鼎内若無真種子猶將水火煑
空鐺又云要知産藥川源處只在西南是本
郷上陽子曰從古到今上聖列仙留下丹經
不肯明示藥物一件其間所指金木水火鉛
汞砂銀此皆譬喻而凡俗直以煅鍊爲事却
將凡鉛水銀砂硫爲其藥物以盲引盲可勝
憐憫吾今分明與世泄露夫藥物者須知此
藥從物中出非凡世金石草木之類亦非有
形有質之數却又在有形之中而得似金非
世金似水非凡水亦有内藥亦有外藥夫外
藥者坎中求先天真一之水水中取先天未
擾之鉛鉛中採先天太一之氣此氣即黑中
之白隂中之陽也悟真篇云取將坎位中心
實者是也蓋真一之水即真一之精氣此氣
爲天地之母隂陽之根水火之本日月之宗
萬物之祖契祕圖曰坎爲水爲月在人爲腎
腎藏生精精中有正陽之氣炎升于上精隂
氣陽故鉛柔而銀剛虎性屬金而金能生水
顛倒取之母隱子胎故虎向水中生虎乃配
鉛是謂隂中之陽也此上宫外藥者也夫内
藥者離中求先天真一之液液中行先天久
積之砂砂中運先天至真之汞此汞即白中
之黑陽中之隂也悟真篇云點化離宫腹裏
隂是也契祕圖曰離爲火爲日在人爲心心
藏生血血中有真一之液流降于下血陽液
隂故砂陽而汞隂龍性屬木而木能生火顛
倒取之母隱子胎故龍從火裏出也龍亦配
汞是謂陽中之隂也此止言内藥者也瑩蟾
子曰大凡學道必先從外藥起然後及内藥
高上之士夙植德本生而知之故不鍊外藥
便修内藥也内藥者無爲而無不爲也外藥
者有爲而有以爲也内藥則无形无質而實
有外藥則有體有用而實无外藥者色身上
事内藥者法身上事外藥是地仙之道内藥
是天仙之道外藥了命内藥了性夫惟道屬
隂陽所以藥有内外无名子曰離外陽而内
隂坎外隂而内陽以内陽點内隂即成乾卦
喻如金丹是至陽之氣結在隂海之中取來
點己之隂汞即爲化純陽之身矣上陽子羞
不得兩片皮說又說不厭煩留丹訣令後來
皆通徹海蟾翁金丹歌若要超凡入聖處无
出隂陽二品丹陽丹須得先天寳中有五色
包至道隂丹須認先天氣常以性根護命蔕
陽丹者即外丹也即外藥也造化在二八爐
中不要半箇時辰而生立得成就此即先天
地真一之氣號曰真鉛又曰華池神水真金
故真一子曰未有天地混沌之前真鉛得一
以先形而漸生天地隂陽五行萬物也大修
行人採此真鉛歸于懸胎鼎内點汞入室是
謂外丹也隂丹者即内丹也即内藥也大修
行人既得外丹入鼎却行隂陽符火運用抽
添以温養之丹陽祖師云心液下降腎氣上
昇至于黄房氤氲不散則丹聚矣悟真篇云
謾守藥爐看火候但看神息任天然神息者
即莊子云真人之息以踵即廣成子云丹竈
河車休矻矻鶴胎龜息自綿綿此龜息踵息
神息名雖殊而用之則一此即謂之真火以
爲内藥也餌丹之後非真火无以育聖胎是
以坐看神息夫天一生水在人曰精地二生
火在人曰神人之精神營衛一身運隂陽合
呼吸以呼吸用神氣以神氣取水火以水火
鍊胎息胎息綿綿游泳坎離坎離交感而生
金液金液還而丹成也
　　　　鼎器妙用章
隂符經曰爰有奇器是生萬象太上曰當其
無有器之用龍虎上經圓中高起狀似蓬壺
關閉微宻神運其中爐竈取象黄庭經云出
入二竅合黄庭呼吸虚无見吾形伯陽真人
云此兩孔穴法金氣亦相胥紫陽真人云先
把乾坤爲鼎器次搏烏兔藥來烹上陽子曰
鼎器之名非但一說匪遇聖師難可擬議曰
乾坤鼎器曰坎離匡郭曰玄關一竅曰太一
神爐曰神室黄房曰混元丹鼎曰陽爐曰隂
鼎曰玉爐曰金鼎曰偃月爐曰懸胎鼎曰二
八爐曰朱砂鼎曰上下釜曰内外鼎曰黄金
室曰威光鼎曰東陽造化爐名雖多而所用
亦别且如内鼎外鼎之說内鼎者即下丹田
在臍之下三寸一曰臍後腎前一曰前對臍
後對腎一曰臍之下腎之上凡此說者猶暗
中而射垛也有道之士只要認取下丹田之
極處爲準蓋下丹田是神氣歸藏之府方圓
四寸一名太中極太中極者言當一身上下
四向之中故曰太中極也大海者以貯人一
身之血氣故曰大海悟真篇云真精既返黄
金室一顆明珠永不移李清庵云乾宫交媾
罷一點落黄庭即此内鼎神室也外鼎者亦
名谷神亦名神器亦名玄關亦名玄牝之門
亦名衆妙之門亦曰有無妙竅凡此數者猶
聾人而聽管籥也有道之士只要認其經營
採取之所紫陽真人云要得谷神長不死須
憑玄牝立根基葉文叔註以玄牝爲兩腎中
間混元一穴無名子題曰誤矣殊不知玄牝
乃二物也若無此二物安能有萬物哉故内
外二丹從此而得聖人祕之號偃月爐懸胎
鼎也叅同契鼎器歌圓三五寸一分口四八
兩寸唇長尺二厚薄匀腰臍三坐垂温隂在
上陽下奔首尾武中間文始七十終三旬二
百六善調均隂火白黄芽鉛兩七聚輔翼人
悟真篇首云周圍一尺五寸中虚五寸長一
尺二寸狀似蓬壺亦如人之身形分三層應
三才爐面周圍一尺二寸明心横有一尺立
唇環匝二寸唇厚二寸爐口偃開鍋釜如仰
月狀張隨號爲偃月爐此上言外爐也仙師
之意借物爲喻使後來人易於領悟只如圓
三五寸一分此非真師詳誨豈有自知況其
下文多少深意如葉文叔自叙丹丘有遇了
然明白豈謂玄牝之說不得師傳妄意紬度
果何益哉後之學人既蒙師授當明大要不
可尋文而泥象也又詳隂爐陽鼎之說偃月
爐者隂爐也中有玉蘂之陽氣即虎之弦氣
也何謂偃月蓋此爐之口偃仰之間如偃月
之狀隂海是也先天自然真一之火月生日
長於其中是曰隂爐也朱砂鼎者陽鼎也中
有水銀之隂氣即龍之弦氣也號曰懸胎以
其不著於地如懸於竈中此鼎入爐八寸身
腹通直是曰陽鼎也似此之類皆不可泥文
切須尋其義也
　　　　採取妙用章
隂符經曰其盜機也天下莫能見莫能知君
子得之固窮小人得之輕命黄庭經云玄膺
氣管受精府急固子精須自持叅同契曰採
之類白造之則朱又曰昴畢之上震出爲徴
陽氣造端初九潜龍金碧經曰磁石吸鐵隔
礙潜通正陽翁曰有無交入爲丹本紫陽真
人曰鉛遇癸生須急採又曰甘露降時天地
合黄芽生處坎離交朱震易傳云晦日朔旦
坎月離日會于壬癸又云三日暮震象月出
庚上陽子曰看書要達古人意若只念字又
何益且如日月會壬癸三日之暮震始生此
固不可以清曉況只尋常看過乎謂如有無
交入癸生急採天地合坎離交此無真師口
授强猜不得是云真實希有之妙義也何謂
交曰交以不交之交何謂合曰合以不合之
合何謂採曰採以不採之採何謂不採之採
曰擘裂鴻濛採以不採之採何謂不交之交
曰鑿開渾敦交以不交之交何謂不合之合
曰恍惚窈冥合以不合之合蓋鴻濛未判須
尋太易之先渾沌既分則究癸生之際窈冥
無象以求其真何謂鴻濛曰形如雞子之初
比似中黄之義何謂渾混曰月出庚申之上
震生昴畢之方夫雞卵分形知未始太極之
肇庚方月現推癸生復至之時何謂恍惚窈
㝠曰勸君窮取生身處種向乾家交感宫無
名子曰癸生者時將丑也紫陽翁云白虎首
經至寳華池神水真金象川翁曰癸日子時
急採不得逾時是言採取也但癸與子非天
干地支之擬又復與震非易中爻上之文吾
所謂大要者如坎離會癸月出震生恍惚窈
冥雞子大易皆於人身求之是以冬至不在
子也上陽子曰今之言採取者當明以何物
爲採取之具何者爲採取之神也縁督子曰
人之靈明知覺者即無也神也絪緼活動者
即有也氣也正陽祖師曰鑽天入地承誰力
妙用靈通須是神蓋是者此也神者物也言
必須以此物爲採取之家具也丹陽翁曰速
把我人山放倒急將龍虎穴衝開叅同契曰
耳目口三寳閉塞勿發通真人潜深淵浮游
守規中此皆專心致志躬己以聽命也又曰
離炁納營衛坎乃不用聦兌合不以談希言
順鴻濛三者既關楗緩體處空房委志歸虚
無無念以爲常此則言去我之聲色言語而
有所待也當其採藥之時關防愼宻謹戒尤
切在易之復卦曰復其見天地之心乎又曰
先王至日閉關商旅不行后不省方此易中
之謹戒也指迷詩云塞兌垂簾寂默窺滿空
白雪亂叅差慇懃收拾無令失竚看孤輪月
上時兊者口也簾者目也白雪者外丹也此
正陽翁令後人於採取之際當如此而謹戒
者也廣成子謂黄帝曰愼汝内閉汝外多知
爲敗我爲汝遂於大明之上矣至彼至陽之
原也爲汝入於窈冥之門矣至彼至隂之原
也又曰彼其物無窮而人皆以爲終彼其物
無測而人皆以爲極上陽子曰以爲極者立
人之極也至陽至隂之原即無窮無測之門
玄牝是也紫陽真人曰但將地魄擒朱汞自
有天魂制水金地魄者虎之弦氣坎中之陽
也天魂者龍之弦炁離中之隂也虎爲鉛爲
君爲主故先取之將來擒汞龍爲汞爲臣爲
賔故後用以制鉛是故虎以隂中之陽火烹
鍊乾龍龍即發陽中之隂火以應之鉛汞相
併和合凝結了即時餌歸金室古仙詩曰香
從臭内出甜向苦中來正陽翁曰及夫採藥
於九宫之上得之而下入於黄庭抽鉛於曲
江之下般之而上昇内院玉液金液本還丹
般運可以鍊形而使水上行君火民火本煉
形般運可以燒丹而使火下進五氣朝元般
運各有時三花聚頂般運各有日神聚多魔
般真火以焚身則三尸絶迹藥就海枯運霞
漿而沐浴則入水無波又曰龍虎相交而變
黄芽抽鉛添汞而成大藥玄武宫中而金晶
纔起玉京山下而真氣方昇走河車於頂上
灌玉液於中衢起龍虎而飛金晶養胎仙而
生真炁上陽子曰聖師接人唯恐不至且修
鍊事大既非燒煑而下手採取又不得而聞
見也其言採取者採何物也取何等也吾今
重爲顯說夫採取者採先天之氣取真一之
鉛採坎中之爻取水中之虎採黑中之白取
隂中之陽却非傍門採精取血又非入室補
腦還精非用靈柯一深九淺又非三峰採戰
穢行彼皆一等濁俗愚夫不求真師迷迷相
指非唯自失並害道真大修行人須究生身
明太極已前之心叅造化未始之妙晦朔屏
耀月映太陽而復明西南得朋光吐庚方而
成震究竟到此則知人禀先天虚無窈冥真
一之氣而生者也則知母之復有母也則知
真鉛之宗祖也何謂真鉛宗祖夫渾淪已判
乾乃成巽久變爲離而其真陽寄于坎中是
以坎中之金元屬於乾此爲真鉛之宗祖也
何謂母之母在天地未根之前有物混成之
中含靈至妙之瑞此爲母之有母也大修行
人既明採取又悟生身須攷氣候且一月之
中止有一日一日之内唯在一時一時之中
分爲六候止用二候以爲採取則一時中尚
餘四候四候之内却名合丹合丹之妙急以
己汞合鉛於斯時也調和真息周流六虚自
太玄關逆流至天谷穴而吞入黄金室也斯
乃元年起火下手之工故真一子曰立剏鼎
器運動天機初則全無形質一如鴻濛混沌
之中既經起火運符便應元年滋産叅同契
曰冠婚氣相紐元年乃芽滋是爲受氣之初
也古歌曰黄芽鉛汞造隂殻含陽華是謂之
男子懷胎也端坐面壁之功於此乎見


上陽子金丹大要妙用卷之五












上陽子金丹大要妙用卷之六
　　　　紫霄絳宫上陽子觀吾陳致虚撰
　　　真土妙用章
伯陽真人曰土遊於四季守界定規矩龍虎
經曰土德以王提劎偃戈以鎮四方又曰坎
雄金精離雌火光金火相伐水土相剋土王
金鄉三物俱喪四海輻凑以置太平並由中
宫土德黄帝之功又云玄女演其序戊己貴
天符又云丹砂流汞父戊己黄金母紫陽真
人曰離坎若還無戊己雖含四象不成丹又
云木金間隔會無因須假黄婆媒娉上陽子
曰五行無土則不全五金無土則不生五穀
無土則不實金丹無土則不成是以乾坤四
向有土東有氐土南有柳土西有胃土北有
女土而復與日月同於四正之宫此星宿中
定位之土坎中女土爲戊離中柳土爲己比
爲金丹之象也一年四季分土而居唯獨夏
末秋初土王適用非土之用則金不生五行
之中以木剋土然木非土豈能生也今以鉛
汞砂銀土之五行爲言鉛本生於兌而母隱
子胎却於坎中求之蓋坎中有戊土者也故
以鉛投汞即流戊就己之義也言戊土與己
土一處相交則金花自結却吞入腹中此爲
飲刀圭也刀者乃戊土中之鉛也圭者乃戊
己二土合爲一圭也離中己土輔日之光居
於午上故夏日熱而冬日暖午爲隂之首而
日爲陽是以己土乃陽中之隂象龍之弦氣
也坎中戊土助月之華居於子上故冬日暄
而夏夜涼子爲陽之首而月爲隂是以戊土
乃隂中之陽象虎之弦氣也龍虎懷戊己之
真土是以龍虎交而戊己合戊己合而鉛汞
會鉛汞會而還丹結也大修行人求其意而
莫泥其文也且求意當求意外之意叅玄要
悟玄中之玄何也上陽子曰金丹大事全仗
戊己二土者也迷之則雲泥異路悟之則針
芥相投喻如兩君相見中有賔相兩國交兵
中有通好又如天上鵲橋人間渡子又如百
萬兵衆必有將軍偃武修文必有宰執故號
之爲黄婆名之爲媒娉指戊土爲河車是有
守疆界之說指己土爲牛車是有定規矩之
妙但金丹所言各有其事所用各有其時真
仙上聖欲提後人於火坑之中使知有金丹
之道可以長生度世者矣故託名借喻令人
易悟是悟真篇云赤龍黑虎各西東四象交
加戊己中其謂金丹出於戊己也蓋戊己相
合坎離自交龍虎二物居於戊己之中頃刻
凝結真精一粒即餌歸黄金室内却運隂陽
符火鍊成純陽也王道云日有三照月有三
移日月出於東而光耀於西則西方白虎金
德之正氣入於玄冥之内化而爲六戊日月
入於西而光耀於東則東方青龍木德之正
氣入於玄冥之内化而爲六己日月當於午
而光耀於北則南方朱雀火德之正氣入於
冥玄之内就土成形化爲黑鉛常居天地杳
冥之先爲天地萬物之根本爲金丹之祖炁
也
　　　火候妙用章
金碧經曰發火初温微亦如爻動時悟真篇
云縱識朱砂及黑鉛不知火候也如閑王道
云金液神丹全在火候火是藥之父母藥是
火之子孫魏師吕曰夫能盡性命之道者無
出於黄帝金丹金丹之妙在乎火記火記之
妙象乎坎離相交而生變化神明也是以大
修行人不知鉛汞火候則不能成丹明矣昔
崔翁授純陽祖師天元入藥鏡是必令其究
火功學者當宜盡心道光禪師云聖人傳藥
不傳火從來火候少人知莫將大道爲兒戲
須共神仙子細推泥丸真人云掃除末學小
技術分别火候採藥物只取一味水中金收
入虚無造化窟捉將百脉盡歸元脉住氣停
丹始結黄庭經曰知雄守雌可無老知白見
黑急坐守棲雲翁曰人身有三斗三升火不
得風不著悟真篇註曰雄裏雌即龍之弦氣
汞是也隂抱陽即虎之弦氣鉛是也二物相
交合方生黍粒之丹吞入腹内丹田中點化
陽魂以消隂魄也且以一日之中論之子時
一陽生人之腎中有一陽純精之氣上昇則
進陽火是爲復卦午時一隂生人之心中有
一隂至神之氣下降則進隂符是爲姤卦上
陽子曰火候最祕聖人不傳今略露之藥非
火不産藥熟則火化矣火非藥不生火到則
藥成矣且火候之奥非可一槩而論中有逐
即事條可不明辨之乎夫金火爲朋而屬西
南故三日庚方癸陽初生當是之時先究叅
同契内四十八章之㫖則知根乎天地之根
母其隂陽之母是窈冥之内恍惚之中水源
至清全無撓動紫陽翁曰虚無生白雪寂靜
發黄芽火候之祕此其一也當其採取之際
用武火之時一時六候唯用二候以取藥火
不可毫髮差謬宜窮叅同契内四十九章之
㫖紫陽翁曰藥物生玄竅火候發陽爐火候
之禁此其一也雖已得藥入鼎要明斤兩爻
銖勿致過當傷多紫陽翁曰木汞一點紅金
鉛三斤黑叅同契曰名曰第一鼎兮食如大
黍米火候之妙此其一也既而真鉛歸于黄
金室内匀十二節進火行符魏真人曰周旋
十二節節盡更須親火候之用此其一也至
於添汞抽鉛鉛盡汞乾金丹已成嬰兒將現
契曰千周燦彬彬兮萬遍將可覩火候之全
此其一也聖師叮嚀後人以藥物復謹愼以
火候親切至矣紫清翁曰流俗淺識末學凡
夫豈知元始天尊與天仙地仙日日採藥物
而不停藥物愈採而無窮也又豈知山河大
地與蠢動含靈時時行火候而無暫住火候
愈行而不歇也只此火候與藥物順之則凡
逆之則仙古云五行顛倒大地七寳五行順
行法界火坑紫陽翁曰白虎首經至寳華池
神水真金又云依時採取定浮沈進火須防
危甚大修行人已得聖師授以真訣奚可不
明火候者乎古歌曰鉛爲芽母芽爲鉛子旣
得金花捨鉛不使蓋鉛是中宫金母繁生真
汞汞結爲丹鉛則不用無名子曰虚心則無
我萬物皆空清其天若也實腹則鍊鉛乾汞
無摇其精精者汞也守汞以實其腹則金玉
滿堂矣即老子云抱一也一者丹也抱一以
空其心心空則塵不立方其實也鍊鉛以制
之汞乾形化于以抱一以空其心心空神妙
與道合真修丹之士未鍊鉛金無摇汝精精
少則還丹不成大修行人翁曰君火民火本
鍊形般運可以燒丹而使火下進故必有其
道矣水之就下者理也顛倒者則欲其水之
炎上水豈能炎上哉正陽翁曰玉液金液本
還丹般運可以鍊形而使水上行是必有其
道矣此即反隂陽者也又如居家者則爲主
外來者則爲賔顛倒者反以外來底爲主居
家者乃爲賔一如女之嫁夫者理也顛倒者
反以夫而嫁于女故曰入贅且名之曰養老
之郎也夫乃外來底而却爲主矣此之謂逆
取者也此之謂大修行者也此之謂逆則成
仙者也若火炎上而水就下則人也物也非
仙者也
　　　神化妙用章
鍾離祖師曰訪仙求友學燒丹精選朱硫作
大還海蟾翁曰卦行火候周天畢孕箇嬰兒
瑣下田霹靂一聲從地起乾户擘開光萬里
翻身撞出太玄關這回方是真仙子叅同契
曰寢寐神相抱覺寤候存亡顔色浸以潤骨
節亦堅强排却衆隂邪然後立正陽修之不
輟休庶氣雲雨行淫淫若春澤液液象解冰
從頭流達足究竟復上升往來洞无極怫怫
被容中上陽子曰大修行人既得刀圭入口
運己玉芝以養之凡運火之際忽覺夾脊真
炁上沖泥丸瀝瀝然有聲從頭似有物觸上
腦須臾如雀卵顆顆自腭下重樓如冰酥香
甜甘美之味无比覺有此狀乃驗得金液還
丹徐徐咽歸丹田自此而後常常不絶閑目
内觀臟腑歷歷如照燭漸次有金光罩體也
泥丸翁云我昔工夫行一年六脉已息氣歸
根老子曰專氣致柔能嬰兒此皆言温養也
夫温養者隳肢體黜聦明終日如愚而不違
不可須臾離也如雞抱卵暖氣不可間斷則
抽添之功自見矣抽添者以鉛制汞之後逐
日運火漸添汞汞漸多鉛漸少久則鉛將盡
汞亦乾化而爲丹砂號曰金液還丹之純陽
則知形化爲氣氣化爲神是曰嬰兒是曰陽
神黄庭經云瞻望童子生盤桓問誰家子在
我身正陽翁曰孩兒幼小未成人全藉娘娘
養育恩昔宋景定間有仙藍養素鍊金液大
還得丹入嶽懷胎既久得海蟾翁假李玉谿
奉寄一語乃撫掌大笑頂門霹靂一聲而去
今嶽山長笑先生是也純陽祖師云九年火
候真經過忽爾天門頂中破真人出現大神
通從此天仙可相賀到此則金丹之大事畢
矣



上陽子金丹大要卷之六












上陽子金丹大要須知卷之七(八同/卷)睦五
　　　　紫霄絳宫上陽子觀吾陳致虚撰
　　　運火行符須知
伯陽真人曰陽燧以取火非日不生光方諸
非星月安能得水漿二氣玄且遠感化尚相
通何況近存身切在於心胷隂陽配日月水
火爲效徴又曰性主處内立置鄞鄂情主營
外築垣城郭城郭完全人物乃安黄庭經云
作道優游深獨居扶養性命守虚無縁督子
曰今之修道者不得正傳不悟平叔未鍊還
丹莫入山之語唯欲避喧求靜遯世逃人出
妻屏子離塵絶俗窮谷深山獨居孤處以爲
自高如棄世間法也無名子曰夫運火者先
定刻漏以分子午次接隂陽以爲化基般六
十四卦於隂符鼓二十四氣於陽火天關在
手地軸形心回七十二候之要津攢歸鼎内
奪三千六百之正氣輻輳胎中謹戒抽添精
專運用慮其危防其險不使頃刻叅差分毫
差忒故得外接隂陽之符内生真一之體苟
或運心不謹節候差殊即姹女逃亡靈胎不
結瑩蟾子曰採藥初關先識天癸生時中關
則知調和真息周流六虚自太玄關逆流至
天谷穴交合然後下降黄房入于中宫上陽
子曰運火者運内外之火火者藥火也候者
符候也將者符合也聖人下工鍊丹之初須
知鉛汞兩相逢迎真一之鉛將至運己汞以
迎之鉛汞一合而即得黍粒之丹餌歸黄金
室内以爲丹頭也夫運火者始自復卦子符
起首疾進陽火謂之下手用工而進火謂之
野戰蓋野戰則龍虎交合是用三分武火前
行短之謂也行符者午時姤卦用事則進隂
符包固陽火於内故行符謂之罷功守城夫
守城者以其鄞鄂已立唯温養沐浴防微杜
漸是用七分文火後須長之謂也然復與姤
乎皆從人身而求須認自己生身之由則得
之矣不必執文而泥象也紫陽真人金丹四
百字云火候不用時冬至不在子學者宜子
細求之也
　　　朔望弦晦須知
縁督子曰一點陽精秘在形山不在心腎而
在乎玄關一竅學者不識隂陽不知時候不
能還返止於自身摸索而認彼昭昭靈靈之
識神以爲真實轉轉差馳易曰與日月合其
明與四時合其序朱震易傳云晦日朔旦坎
月離日會于壬癸上陽子曰每月朔旦子時
日月合璧於癸薄暮會于昴畢之上此喻火
之初生也當此之時純隂已極微陽將生是
謂潜龍三日之晡月生庚上真陽已肇庚屬
西南易曰西南得朋乃與類行叅同契曰神
功變成震三日月出庚蓋是時也藥物纔生
水源至清未曾撓動有氣無質之際大修行
人急向此時具一隻智慧眼則而象之亦如
太隂初受一陽之氣亦似坤之下爻交乾之
初爻而爲震乃比人身純隂而生一陽即我
師云先天一氣自虚無中來點汞而入鼎也
是時鼎内陽氣初布砂汞立基紫賢真人曰
一清一濁金木間隔於戊己之門一性一情
隂陽會聚於生殺之户採二儀未判之氣奪
龍虎始媾之精入於黄房産成至寳也八日
酉時月到天心其平如繩是謂上弦得金半
斤龍虎經曰坤再變成兌八日月出丁以像
鼎中鉛汞漸結流珠是時金水氣停不進陽
火亦無行符唯沐浴洗心而已三五爲朢朢
者日月相射則隂中三陽已備而成乾猶月
魄得日魂而滿喻鼎中鉛水壯盛真陽充滿
火明金旺將欲成器是金火之氣與汞固結
汞與其母兩相留戀也既望平明月見辛方
乾初變巽乃隂陽相承之道始焉則純隂得
交微陽而生藥後則隂包陽氣而成丹巽乃
承領隂符隂氣漸生包固陽精便無動逸則
金砂落于胞中隂中含陽是謂歸根也二十
三日平明月見丙方坤交乾之中爻而爲艮
鼎中物藥自然凝結是時隂陽之氣復停不
行隂符亦無進水唯沐浴滌慮而已是謂下
弦得水半斤以上弦金半斤下弦水半斤兩
弦合一斤之數以結丹砂叅同契曰兩弦合
其精乾坤體乃成二十八日平明月現乙方
此時隂陽之氣俱足金汞結而成胎坎離運
氣於鼎中周流六虚於象内此喻金丹之始
終也至于晦日日復會于壬則隂極而陽又
將生矣上陽子曰句裏雖已分明而學仙子
當體於身晦朔弦望皆取證於身不可泥文
而著象也夫月純隂也不感日之陽氣安能
滅而復生人亦似月也當二八少壯之年鴻
濛未判則陽純而氣全故其精方勝而欲泄
其未洩之前是爲純陽是號真人故廣成子
謂黄帝曰目無所見耳無所聞心無所知神
將守形形乃長生一洩之後即去一陽而交
一隂是變爲離自此而往情慾已萌淳朴已
散精氣日損損之又損以至於陽盡而隂純
也夫惟不知金液還丹之道者待其陽盡隂
純則死矣唯修行之人知其還返之妙於其
未盡之際疾早修行急急接助扶救真陽收
領藥火以鍊還丹而復其命亦如太隂領覽
太陽之氣而復其明也
　　　防危護失須知
縁督子曰學全真者得師略指門逕而不知
逐節事條知神氣相依而不知鉛汞交媾既
知鉛汞交媾而不知性命混合妄擬火候進
退不知此皆無成真一子曰陽火過刻水旱
不調則凝冬變爲大暑或隂符失節寒暖相
侵則盛夏反爲濃霜金宫既砂汞之不萌一
鼎則蟲螟之互起大則山崩地圮金虎與水
龍沸騰小則雨暴風飄坎男共離女奔逸以
此觀之縱識鉛汞二物不曉火候不防險危
實徒然耳上陽子曰慮險防危金丹之大事
也昔紫清白真人既得泥丸翁之傳年已六
十四矣急忙收拾金丹大料用盡萬苦千辛
既得汞鉛相合入鼎烹鍊以其平日天資聦
明是當温養之時用心不謹不防其危不覺
汞走鉛飛無可收救遂作詩以自解其愠詩
曰八兩日月精半斤雲霧屑輕似一鴻毛重
如千秤鐵白如天上雪紅似猩猩血收入玉
葫蘆祕之不敢洩夜半忽風雷煙氣滿寥泬
這般情與味啞子咬破舌捧腹付一笑無使
心腦熱要整釣魚竿再斫秋筠節觀此可不
愼歟若非白真人之堅固他人安能再整釣
竿而斫筠節乎又得紫陽仙師以金丹四百
字授之令奠關防愼宻後乃成道夫慮險防
危不啻一件自有數說其初採藥之時日月
歡會龍虎將交戰爭之際真人已潜於深淵
浮游愼守於規中盖是時也閉塞三寳唯當
專心致志否則有喪身失命之事紫陽翁云
白虎首經至寳華池神水真金又云依時採
取定浮沉進火須防危甚最爲初關之緊切
此其一也採取之時若或隂陽錯亂日月乖
戾外火雖動而行内符閉息不應枉費神功
此其二也若也火候過差水銖不定源流混
濁藥物不真空自勞神有損無益此其三也
既得黍珠入鼎須要温養保扶心君苟或未
善即恐火化丹失此其四也至有學者備歷
艱難屢經危險心膽驚怖平時在懷得丹入
鼎切宜驅除務令盡淨勿使牽罣舊慮以亂
心君是謂滌慮洗心是謂沐浴偶或留戀則
恐汞鉛飛走此其五也及至十月胎完脫殻
换鼎不能保固陽神輕縱出去則一出而迷
途遂失舍而無歸此其六也又有丹成之後
且要識真辨僞若功行未滿眼前忽見靈異
多端奇特百出以至生生之事如有神見皆
能明知若此等件是爲魔障已至並非真實
不可認爲己靈丹聖兹乃邪僞妖幻見吾道
成乃欲引入邪宗以亂吾真於斯時也且須
堅固智慧保養全真此其七也凡此七件皆
防慮之大者也有一不防非但無成恐致失
喪正陽祖師曰已證無爲自在心便須温養
保全真一年沐浴防危險免見沈淪更用心
吾所以云慮險防危金丹之大事者也
　　　卯酉刑德須知
紫陽真人曰兔雞之月及其時刑德臨門藥
象之上陽子曰兔雞者卯酉也學道的人須
知卯酉非止一說有天地之卯酉有一年之
卯酉有一月之卯酉有一日之卯酉有一時
之卯酉天地之卯酉者氐房心爲卯正躔則
房日兔胃昴畢爲酉正躔則昴日雞也一年
之卯酉者春分爲卯時曰中和秋分爲酉序
曰中秋一月之卯酉者初八日爲卯月滿上
弦酉時月到天心二十三日爲酉月留下弦
卯時月在天中一日之卯酉者日出爲卯而
萬物作日入爲酉而萬籟息一時之卯酉者
蓋攢簇之道也簇一年於一月兩日半爲六
候簇一月於一日則一時分六候故一年七
十二候簇於一日也是知一年之中止有一
日一日之内止在一時大修行人須辨時中
卯酉要知一時六候蓋採藥取鉛一時六候
惟用二候猶三停而用一停而一時之中尤
餘四候别有妙用所謂刑德者二八也蓋二
八者卯酉也卯酉是隂陽平分之位陽爲德
德則萬物生隂爲刑刑則萬物死而卯月乃
四陽而二隂隂道將離而隂主殺是以卯之
二隂隂已不能勝陽然殺氣未絶至是而榆
死故爲刑也酉乃四隂而二陽陽道將離而
陽主發生是以酉之二陽陽雖不能勝隂然
生意尚存至是而麥生故爲德也正陽翁曰
盡是靈冥轉消息切須專志保初心
　　　沐浴心慮須知
指迷詩曰沐浴之功不在它全憑乳母養無
差五行和合隂陽順同坐同行共一家無名
子曰陽氣到天地之中隂陽相半不寒不熱
而温故爲泰卦不進火候謂之沐浴隂氣降
天地之中隂陽相半不熱不寒而涼故爲否
卦不進隂符亦云沐浴也上陽子曰沐浴者
適當隂陽相半鉛汞氣停隂陽二氣自然交
合於此時也不必進火亦不行符恐反傷丹
唯宜洗心滌慮以保養之故謂之沐浴也且
何謂沐浴大修行人盡將平時憂悲思慮艱
苦之心執著貪愛之念翛然脫去渾無一毫
牽罣直要形如槁木心若死灰是謂之沐浴
也純陽祖師曰木性好清靜保養心猿定丹
陽祖師曰水中火發休心景雪裏花開滅意
春又曰俗人無清靜之心道人無塵垢之心
是謂洗滌其時則近卯酉其卦則云否泰其
候則屬温涼其象則爲刑德至此則罷火守
城故謂之沐浴也叅同契曰候視加謹愼審
察調寒温周旋十二節節盡更須親崔公入
藥鏡云受氣吉防成凶火候足莫傷丹天地
靈造化慳紫陽真人與白紫清云及其沐浴
法卯酉特虚比蓋不可執泥外象當於藥火
到時而取也古歌云刑德同生殺加臨二八
門丹砂宜沐浴神水灌靈根閉兌留金汞禁
關養魄魂不須行火候爐裏自温温大修行
人工夫到此可不愼乎
　　　生殺爻銖須知
紫陽真人曰夫鍊金液還丹者要須洞曉隂
陽深達造化追二氣於黄道會三性於元宫
攢簇五行合和四象龍吟虎嘯夫唱婦隨昔
我師曰學道之士得内外藥物之真兩般作
用之全合大造化方得所傳苟有毫髮差殊
未免天地懸隔上陽子曰生殺者隂陽二物
也龍虎二物也龍乃陽中之隂而主生故興
雲致雨潤澤萬物而其中之隂能殺者也猶
人分陽已盡而純隂則死矣虎乃隂中之陽
主殺故呼風哮吼常有殺心而其中之陽能
生者也猶人分隂已盡而純陽則仙矣夫隂
陽二物者順則成人逆則生丹故不爲萬物
不爲人則成丹矣是所謂生也且道生又生
箇什麽莫不是生天生地莫不是生人生五
行莫不是生萬物者乎莫不是有大靈通智
慧有大神聖變化者乎且道殺又殺箇什麽
莫不是殺那無明煩惱底賊莫不是殺傍門
愚癡底賊旌陽祖師以五童女劎殺之純陽
帝君以三清劎殺之佛祖以金剛王寳劎殺
之德山和尚以入門棒殺之故云護生須是
殺殺盡始安居祖師云斬魑滅魅了長生魑
者癡也魅者昧也若人早早殺了這愚癡暗
昧底則可以畢長生之道矣大修行人定知
毫髮差殊不能成丹切須洞曉也若悟隂陽
生殺二物何憂不仙矣至如所謂卦象爻銖
之說銖也者將准之而定也爻也者將傚之
而用也象也者將像之而爲也卦也者猶挂
以示人使人以此而爲則例也爻與銖者明
輕重也象與卦者明進退也積三百八十四
爻而成六十四卦積三百八十四銖而成一
十六兩謂一斤也斤足卦滿喻丹之將成也
修行之人務在知輕識淺知重識深知難識
退知易識進不過以法金丹内外二藥也道
德經云有無相生難易相成又曰圖難於其
易爲大於其細又曰是以聖人猶難之故終
無難也猶以復震爲採藥之初則半斤爲入
藥之數如百爻之謂以三十爻爲文七十爻
爲武者則知採藥之難也以卦足而藥成則
丹足二八一斤之數故火記言二百一十六
乃乾之策也十八八箇足乃一百四十四坤
之策也隂陽之數既足金液之丹已成也

上陽子金丹大要須知卷之七















上陽子金丹大要須知卷之八
　　　　紫霄絳宫上陽子觀吾陳致虚撰
　　　脫胎换鼎須知
崔公入藥鏡曰盜天地奪造化又曰初結胎
有本命終脫胎看四正紫陽翁云節氣既周
脫胎神化名題仙籍位號真人此乃大丈夫
功成名遂之時也紫清真人曰夫金丹者採
二八兩之藥結三百日之胎心上工夫不在
吞津嚥氣先天造化須當聚氣凝神若也行
持惟憑口訣至簡至易非色非空無中養就
嬰兒隂内鍊成陽氣上陽子曰大修行人既
感真師傳授若其未得真鉛先當收拾自己
精神不可恣情縱慾凡於日用應與之間似
有如無忘情絶念以待藥火之至故純陽祖
師云七返還丹在人先須鍊己待時葛仙翁
清靜經云人能遣其慾而心自靜澄其心而
神自清自然六慾不生三毒消滅夫人心虚
則澄坐定則靜寡言希聽存神保命蓋多言
則損氣多喜則放情多怒則觸意多悲哀思
慮則傷神貪慾勞困則傷精凡此皆非修行
底所宜有也若得先天真鉛合汞又喜火候
無差又善温養保扶均調神息直至丹熟胎
完嬰兒成就而成真人三年九載立行累功
或留形住世接物度人如安期生藍采和是
也或入仕途匡時理世東方朔竇令君是也
至若七真五祖慈悲接人張葛許浮丘諸祖
師乘時救劫伺詔飛昇者也大修行人若也
再求向上之事則移胎换鼎可無難矣何謂
向上事上陽子曰前胎完就已成真人則移
居上丹却重整乾坤再造隂陽子又生孫千
百億化紫陽翁曰一載一箇兒箇箇會騎鶴
泥丸真人曰一載胎生一箇兒子生孫子孫
又枝於此方是大丈夫也若應時立功則身
歸三清矣丹陽祖師曰神滿太虚一無所礙
故天有時而崩地有時而陷山有時而摧海
有時而竭凡有相者終歸於壞唯道成者神
與道合永劫無壞又兼功及九祖則白曰同
昇上清矣
　　　續須知七事
上陽子曰道必曰學學必曰精而已矣老子
曰吾非聖人學而得之孔子曰十室之邑必
有忠信如丘者焉不如丘之好學也曰我學
不厭而教不倦也曰君子學道則愛人小人
學道則易使也南華真經曰南伯子葵問乎
女偶曰道可得學耶偶曰惡惡可子非其人
也夫卜梁倚有聖人之才而無聖人之道我
有聖人之道而無聖人之才吾欲以教之庶
幾其果爲聖人乎不然以聖人之道而告聖
人之才亦易矣孔子曰生而知之者上也學
而知之者次也困而學之又其次也困而不
學民斯爲下矣釋迦聞半偈而欲捨身黄帝
順下風膝行而進問廣成子治身奈何而可
以長久夫古之大聖亦未有不學而能知大
道者乎今時人也而多妄誕不肯下問何時
而得聞斯道也哉
上陽子曰道有立談道有心授君臣也父子
也兄弟也夫婦也朋友也是綱常之道也此
可以立談而非心授也所言心授者天命之
謂性率性之謂道此可以心授而不可以立
談也率性之道即孔子一貫者也即孟子集
義所生者也夫綱常之道雖童稚亦可訓之
惟有國有邦者置所司以掌其綱常之道萬
世不易者也至如率性集義之道前賢註䟽
畧不及焉若賢人君子遇聖師口授而不驚
疑以集義率性之道而修之是則謂之大聖
人方知綱常之道在其中矣鍊丹也砂硫也
水銀也是修鍊之道也此可以立談而非心
授也所言心授者無爲而無不爲也爲之而
有以爲也此可以心授而不可以立談也無
爲有爲之道即金丹之大道也夫丹爐修鍊
凡砂水銀之道雖愚夫愚婦亦可鍊之故可
立談至如先天真鉛有爲之道雖上士至人
遇師口授亦不免疑焉若上士至人得師指
示金丹有爲之道勤而修之是之謂神仙也
頑坐也守性也持齋也是坐禪之道也此可
以立談也而非心授者唯正法眼藏涅槃妙
心直指人心見性成佛之道此可以心授而
不可以立談也正法眼藏直指人心即最上
一乘之道也夫持齋坐禪雖庸人孺子亦可
立談至如一乘之道雖利根上智於佛祖言
下得證猶不免疑焉是以靈山會上五千退
席五祖佛法不付神秀而與老盧是謂可以
心授而不可以立談也韓湘得仙而昌黎有
收吾骨之句豈昌黎是下根之器哉朱晦菴
之遍叅而崔子虚不與以道豈晦菴之不欲
者哉是云道不可以立談可立談者非大道
也葛仙翁六十始遇師白玉蟾六十四始遇
師皆成道也是謂道有心授者也
上陽子曰道有三悟孔子翼易曰近取諸身
遠取諸物是言道也大修行人從近與遠及
身與物四者求之眼下自有悟處葛仙翁清
靜經曰内觀其心心無其心外觀其形形無
其形遠觀其物物無其物是言道也大修行
人從内外遠及心形物六者求之目下便有
悟處佛祖云不是心不是佛不是物是言道
也大修行人從心佛物三者求之脚跟下即
有悟處是之謂道有三悟也且夫三教聖師
皆曉以世人從物求道以道爲物須當審思
切勿容易看過了也蓋道者乃萬物之一物
也而物者乃大道之一物也故老子云有名
萬物之母又云淵兮似萬物之宗是皆以物
而名道也憫夫一切常人唯只尋常不肯尋
上或以孤隂寡陽攝心兀坐或以持齋守戒
離俗絶塵或以凡砂鉛銀煅鍊爐火凡此皆
誤而非悟也能於是編言下投機須有一箇
竒特之大悟處矣
上陽子曰道有三傳焉上焉者文人善士寡
言好善能棄富貴唯急於身是云上士宜傳
道焉中焉者質而不文聞道篤信能割恩愛
力行精進不顧是非是曰中士乃有上士之
志宜傳道焉下焉者愚而信實樂善棄惡捨
己從人勇於敢爲是云下士其志可尚宜傳
道焉故得此道者莫不勇猛精進莫不堅固
智慧莫不渴惡揚善夫善之一字乃入道之
梯航也是以常人耳常聞善則腎不走精口
常語善則心不失神鼻常嗅善則肺能安魄
眼常視善則肝能育魂意常思善則脾胃生
氣黄中通理大修行之人奚可以不善歟
上陽子曰道有三戒凡學道者心雖慕向而
乃驕其富貴不肯下問不立盟誓是謂好譎
戒而莫與次學道者畧聞傍門小法唯事强
辯以逞乾慧是爲夸眩戒而莫與三學道者
疑信相半不以生死爲憂重財輕身是不知
命戒而莫與
上陽子曰道有三去焉一者雖智人材士而
好論狀古人是謂無德宜去之也二者雖善
人勝士而好詆排是非妄議今古是謂不廣
宜去之也三者雖好道向佛而口談心非背
直就僞是謂無實宜去之也
上陽子曰道有四異四者何也酒色財氣是
也一切常人飲少輒醉平時端莊化爲戲謔
平時正直化爲諛侫平時廉潔化爲貪淫平
時謙和化爲狂傲因酒喪德逃失性真猶如
山藪所藏者多平時罔覺忽然野火山頳藪
爇千妖百怪無所逃避人若無酒不失所行
山若無火妖怪藏形大修行人戒飲靜坐歛
精怡神不爲酒亂此爲異耳世之聲色敗人
者多一切常人肆情縱欲貪著無厭如彼蜉
蝣以燈爲色以焰爲樂投光赴焰來往不捨
貪著於焰趨燈而撲人亦如是著於愛慾精
氣以竭而情難割情牽神失意動氣散神氣
既喪命亦隨逝色之爲物本無鋒刃而其殺
人甚於刀戟大修行人似同而異酒肆淫房
未嘗不戲却乃非色爲色知色不色不色中
色色無定色此謂異耳云何非色爲色如彼
蓮花香引十里花却爲色香即爲聲大修行
人不貴其香不貴其花而所貴者唯貴其信
信即爲蓮花之與香不能長留蓮實可久實
能安心此故云信是以貴之故太上云其精
甚真其中有信猶此意也何謂知色不色如
彼河水清流涓涓水以濟舟至于彼岸其舟
與水悉皆外物祖師不云道成而後丹房器
皿委之而去此之謂也何爲不色中色如彼
枯旱隂雲四興甘雨聚至須臾復霽若乃求
其向來雨雲一無所見而唯五穀萬物蒙潤
發生維摩經云遊諸四衢饒益衆生入諸淫
舍示慾之道此之謂也色無定色其義云何
如彼寳月歲十二度朔望弦晦無定之中而
有大定上陽子曰當詳論之三日生兔色以
大定八日半盈是云上弦十五對朢圓明徧
滿凡彼人間莫不瞻仰而其光輝圓而復缺
乃不長在若人再欲覩其光彩須别索求生
魄弦望是故易曰與天地合其德與日月合
其明又曰原始要終故知死生之說此之謂
無定色也一切常人貪財無厭積而不散爲
兒孫計不悟天地日月盈虚消息之理如彼
石崇富敵於國財聚怨結身戮家喪禍及緑
珠大修行人既得其財即以求藥得藥成丹
丹成而後盡散其餘此爲異耳一切常人爭
盡閑氣惱亂身心好訟欺貧量可即奪不顧
因果生死不悟悔吝凶危皆由此起所爭者
少所喪者多如彼項王英雄蓋世卒之烏江
身死尸分後來視之爲漢鷹犬人之所爭況
不及乎大修行人所爭之氣非人所知是先
天地真一之氣上陽子曰修仙作佛皆此先
天真一之氣若非是氣不係修行不能長生
此爲異耳


上陽子金丹大要須知卷之八
上陽子金丹大要積功卷之九(十同/卷)睦六
　　　　紫霄終宫上陽子觀吾陳致虚撰
　　金丹詩
大道從來是强名隂符道德始存經神仙次
第丹經續口訣安能紙上明我以因縁遇聖
師忽於言下大驚疑方知玄妙無多句此事
如何容易知特推造化指方來首捉先天一
氣回先天一氣是何物不遇真仙莫强猜氣
從四向定生涯一變水兮二變砂三變汞兮
金四變五變金丹結紫花須識玄門與牝門
便安爐鼎定乾坤内外二丹從此得休疑大
海指崑崙順則凡兮逆則仙實非草木與凡
鉛誰知日兔月烏位却笑他人顛倒顛月非
日映不生光人亦純隂要復陽若欲歸根並
復命依他坤體補乾剛戊坎月鉛氣逐虎己
離日汞火從龍白鬚老子通神廣趕虎隨牛
過水東虎之爲物最難言尋得歸來玄又玄
一陽初動癸生處此際因名大易先大易之
先藥料真自然烏兔兩相親東君切莫離房
室西得朋來是主人水中之物號金公遠隔
西山幾萬重黄帝按時宣土德迎之以意入
中宫一歲簇來一月看月簇一日又何難一
時六候用唯二拾取玄珠頃刻間三百八十
四爻銖反覆隂陽莫道無大地山河俱是寳
葛仙六十詠流珠一身上下定中央腎前臍
下號黄房流戊作媒將就己金來歸性賀新
郎陽丹結在隂海中猶如坎裏一爻雄擒來
離内温温養此即神仙顛倒功坎中一畫已
外離慾海波澄風浪低刑德臨門宣沐浴盈
虚消息早防危八日前弦金半斤金翁騎虎
恐相嗔過猶不及切須問𡘫當抽添耐養神
已知隂體得陽暉和合雌雄入化機白雪滿
空春意動守形養氣抱嬰兒胎息綿綿漸漸
完氣沖夾脊觸泥丸纍纍似彈腭中下過了
重摟香又甘既達返還九與七此即木金三
五一氣全神壯换胎時照護孩提休遠出性
是神兮命是精要知性命屬心君精神性命
皆隨意意動人之善惡分正路當行人未知
呼天吸地驗高卑觀音尋到脚跟底閉息之
流向此推求財求侣鍊金丹財不難兮侣却
難得侣得財多外護做仙何必泥深山件件
分明說與君若無物藥也休論可惜幾多富
貴客僞徒引去說傍門上士英雄學上仙積
功累行滿三千脫胎神化尋常事白曰騰身
上九天
　　　判惑歌
上陽子聞道遲四十衡陽始遇師從來不信
長生說及得師言便釋疑纔低頭摸鼻孔方
信神仙有真種乃覺從前萬事非不道這般
真骨董這骨董大奥妙妙在常有觀其竅此
竅分明在眼前下士聞之即大笑我得來不
敢秘欲對知音論同異近來世上幾箇人空
自談天又說地諸傍門是邪逕翠虚吟中略
舉盡除却先天一點真分外多端總邪正大
道易不堪論只將竅妙定乾坤奈縁失却中
心路傍指三千六百門有數息有閉息於中
錯指也無迹或鍊三黄及四神或鍊五金並
八石要半夏用术茯搜盡藥中諸草木幾多
因此促其生人參尚有殺人毒純陽道張尚
書服藥失明神氣枯不知還丹本無質翻餌
金石何太愚欲調息坐觀鼻似春沼魚百蟲
蟄其妙無窮在甚處到老無成何所益捉一
處存金光認是丹田也不妨自己固知行不
得但將此術教它行體天地朢日月二氣吸
歸玄牝穴按摩伸屈恣吐吞朝暮嘘呵復嚥
咽以土圭定時刻將謂似是而非實會教自
性有通時且須觀想以意識動尾閭撼夾脊
吞它稠唾及精溺一生受用大陽丹專採女
人天癸喫鍊秋石聚小便溺便多處是它縁
更把此方爲秘寳若無財賄不相傳入淫房
大懊惱伺候精行轉補腦如斯謬戾要長生
七祖九玄難作保食穢惡及乳溲試看兩臉
曾紅否更待女男相會合吞他精血作丹頭
惜性命全元氣一吸玉户中精水老來毫末
也無功却怨壽光黄谷子頂門響腹中鳴此
即龍吟虎嘯聲態伸鳥引空勞力龜縮鶴舒
何足稱保命訣用靈柯隂陽二丹傳大訛存
縮吸抽閉五事而今此術不勝多傳達磨說
歸空觀物知胎語不通生死定年次月日臨
時更定五心中八段錦十號頌都在無名指
上用驀地浮雲遮日月大限到來宜穩重度
天魔隂魔絶又號天關般弄訣甲子中宵見
子時運氣七抽放在舌指天竺胎息經謂能
住世與留形不知古德無多語但要人從正
路行恣飮酒却持齋或斷煙火不燒柴前生
不布種口禄却向此生空打睚頑打坐只無
爲守箇空屋舊藩籬早晩不充衣又冷這般
受苦早回思持素珠專念佛見他葷酒欲嘔
咳一心只要向西方管甚東西與南北多作
法遍祈禱有是看經直到老貪嗔愛慾不能
離安得此生延壽考現行者切莫用積取方
來業債重若遇真師急拜投或者一言便射
中未聞者不須傳多少傍門亂性天若要玄
中端的處唯當熟記悟真篇行脚輩號禪和
大機大用口頭過只爭勝負閑言語不向臺
山勘老婆禪僧家去鬚髮佛將此相令人察
成行成隊不低頭見性明心無幾衲明眼人
見性者陞坐故將佛祖駡棒喝指頭機最深
而今把作尋常話聦明底談性理横言强辯
唯他是性與大道有誰明顔子坐忘曾子唯
誦大學講中庸不偏不易朱文公正心誠意
求章句誠意元非章句中頂七星名正一玄
牝之門那箇識五千餘言道德經正得一兮
萬事畢居山林稱道士不知大道是何事金
丹名也不曾聞況要教它明生死雲水客號
全真却爲朝昏且救身祖師留下刀圭說知
者如今有幾人正陽翁指迷歌此道分明事
不多但願人人都解悟柰縁福薄執迷何浮
生事水上波人身已得莫虚過有縁遭遇明
師指誰謂無由上大羅
　　　詠劎五首
尋常莫道黑漫漫邪怪聞之骨也寒挂在太
虚宜愛護要將殺虎補龍肝
能活於人有大功不妨奮迅立威風十方世
界當頭截變化魔宫作寳宫
三尺鏌鎁倚大空神威凛凛忒英雄聖凡不
敢抬頭看一道神光牛女中
非銅非鐵亦非金不假凡間爐火成我劎本
來天地骨要知能殺又能生
神仙非劎不成仙劎匪神仙也不傳若說金
丹靈妙處其功先立地中天
　　　醒眼詩五十首
四十年前事已非真師縁遇授玄微從今卸
却恩和怨鍊箇真身跨鶴飛
端有長生不死方常人縁淺豈承當鉛銀砂
汞分斤兩德厚恩弘魏伯陽
紆紫拖金列滿朝荒忙酒盞馬蕭蕭邇來事
事只如此收取金丹靜處燒
元來世上盡非真唯有還丹是養身將相位
高憂國事道人爐内藥苗新
未遇師傳說道難既聞玄妙却如閑早將神
氣歸金鼎免死形骸葬野山
鍊丹及早莫遲疑休待功名到了時只爲光
隂如箭速吉凶禍福少人知
下手速修已大遲箇中聞此急回思喧闐鼓
樂鬧何事前日英雄今裹尸
浮世奔波功與名道人苦口論修行丹成回
首看浮世埋没功名荒草生
我昔未聞大道時起人愛敬最便宜邇來得
箇長生說路上行人口似碑
掀轟閑氣莫存懷但把辛勤問藥材七返九
還功行滿向來閒氣入塵埃
道成之後謗歸塵謗語端能堅固人真覺比
爲甘露味古來學道世多嗔
世人冷語不關心大笑實爲吾道箴但要神
爐添藥火他時天上有知音
萬善無虧必遇師須從言下悟玄機若無善
行難遭遇縱沐師傳未免疑
手把丹經暗裏猜迴光返照便歸來就中問
箇虚無竅到選仙場必占魁
莊周鵬志運南溟一去高飛九萬程只爲子
書多譬喻後來誰想作丹經
翛翛洒洒大閒人爲著真鉛奈苦辛志氣終
爲雲外客還丹問藥合同塵
純陽一闋沁園春句裏分明藥料真有箇烏
飛曲江上山頭初月挂庚申
也不看經也不修却來世上作優游有時吸
盡西江水鍊箇金輪照九州
總皆凡世播英雄做盡英雄到底空唯有金
丹最靈妙大羅天上逞神通
真師訓語復丁寧八月初三是癸生此即一
陽初動處若尋冬至枉勞形
烏兔分明顛倒顛月生庚上有真鉛金丹只
此無難事莫道仙師不口傳
鍊形化氣氣歸神不是真陽謾苦辛擘裂鴻
濛分造化此身身外更求身
不鍊凡間鉛與砂常提寳劎斬妖邪有人借
問神仙事一味爐中白馬牙
玉皇若也問丹材偃月爐中取下來馳騁英
雄吞一粒男兒懷了一年胎
陽精一點祕形山言語通時即可還迷者儘
他疑到骨此中底藴本無難
元來一味坎中金未感師傳枉用心忽爾打
開多寳藏木非木也不成林
離内隂爻坤土真坎中雄者是乾金當初只
爲乾坤順一死一生直到今
簾幃放下契全真身外須知别有身恰是金
丹好消息不爲萬物不爲人
曲江之上月初明地應於潮天應星若欲深
探玄妙窟金砂洲對吕仙亭
木金間隔各西東雲起龍吟虎嘯風二物寥
寥天地逈幸因戊己會雌雄
降龍伏虎也無難降伏歸來玉鎖關日月分
明烹鼎内何憂不作大還丹
無不爲之有以爲坎中有白要歸離水源初
到極清處一點靈光人不知
修行人要識黄芽若會金公却一家天地未
分名太一此時擘裂産河車
懸胎鼎裏煉流珠已喜金來歸性初三教聖
人同一轍後來人我却殊途
白雲無事過前溪中有神仙未可知待我玉
爐丹九轉坐乘五色宴瑶池
多少人居富貴叢到頭富貴只忽忽不如買
取金丹訣做箇神仙不老翁
得法無財事不全法財兩足便成仙丹陽祖
是東州富棄了家財萬萬千
箇中仙子急修行勤向丹田種又耕人道金
丹富貴客誰知此内更長生
小隱山林大隱廛廛中造化妙玄玄凡人未
得廛中說莫入深山隱洞天
未鍊還丹莫入闤丹頭多在鬧林間嬰兒姹
女一歡會却向環中養大還
紅紅白白水中蓮出污泥中色轉鮮莖直藕
空蓬又實修行妙理恰如然
一條直路少人尋風虎雲龍自嘯吟坐定更
知行氣主真人之息又深深
飢餐渴飲困來眠大道分明體自然十月聖
胎完就也一聲霹靂上丹田
醒眼詩中妙更多勤修趁早莫蹉跎人身一
入輪迴去來世機縁莫想他
無事常觀醒眼詩其中奥㫖說刀圭有人會
此醒醒法便入金門作聖師
曹溪傳法不傳衣由此燈燈續祖輝公案半
千明佛法後來却道是禪機
刹竿柱杖酒臺盤秉拂拈槌總一般悟了脚
跟元踏實不妨穩去坐蒲團
指頭棒喝趙州茶爲鬻心肝讚底沙解悟真
禪無半語青青翠竹對黄花
馬祖磨磚作鏡兒笑他兀坐要何爲若還認
得西江水許汝一尊佛出時
佛因半偈舍全身高證魏巍萬德尊了得涅
槃正法眼金剛不壞體長存



上陽子金丹大要積功卷之九














上陽子金丹大要積功卷之十
　　　　紫霄絳宫上陽子觀吾陳致虚撰
　　道德經轉語
　　　道可道章第一
衆妙應須無以觀更將有向竅門看可名物
母明明說兩顆胡珠轉玉盤
　　　天下皆知章第二
美中有喪惡難成前後相隨高下形直到無
爲方了了不言之教始分明
　　　不尚賢章第三
弱志須先以骨彊虚心實腹要當陽共君說
段爐中事一朵鉛花子細詳
　　　道沖而用之章第四
象帝之先萬物宗解紛剉銳闡高風蒼顔老
子垂雙手湛似淵兮道乃沖
　　　天地不仁章第五
不仁乃是大仁人芻狗民生物化淳橐籥之
中能不屈當知愈出愈精神
　　　谷神不死章第六
谷神無始立天根上聖强名玄牝門點破世
人生死窟神仙只此定乾坤
　　　天長地乆章第七
聖人妙處豈無私能外其身誰得知順則凡
兮逆則聖由來於此定根基
　　　上善若水章第八
衆人所惡上賢明動善其時故下爭一點靈
光君未識却將水火煑空鐺
　　　持而盈之章第九
滿堂金玉要長存火候工夫細細論筌在得
魚蹄在兔塞其兌則閉其門
　　　載營魄章第十
專氣致柔生畜之積功累行保嬰兒一斤直
要十六兩莫向人前更好奇
　　　三十輻章第十一
我轂能離三十輻閒尋無處偷安軸得便饒
也落便饒君子唯當愼其獨
　　　五色章第十二
十字街頭認色聲雙眸炯炯却無睛聖人去
彼寧取此下士聞之疑轉生
　　　寵辱章第十三
大患秪爲吾有身分明得失總皆驚没身方
是出身處大患從來亦强名
　　　視之不見章第十四
不聞不見曰希夷此事如何容易知乍覩西
南一點月純陽疾走報鍾離
　　　古之善爲士者章第十五
豫涉川兮猶畏鄰此中微妙且同塵玄通未
許凡人識誰向亨衢問要津
　　　致虚極章第十六
芸芸物物各歸根若也知常地自温昨夜溪
頭春水漲朝來不見水流痕
　　　太上章第十七
上士勤行中士親只唯下士笑嚬嚬曾知老
子懷胎久始浴金盆髮似銀
　　　大道廢章第十八
六親不和慈孝生顛倒乾坤正令行今日鳳
凰臺上客十年窗下讀書聲
　　　絶聖棄智章第十九
古人棄智定乾坤說破死生骨董門不是箇
中滋味的自戕自賊自炮燔
　　　絶學無憂章第二十
察察昭昭我若昏水頭清處好尋源不知求
食於誰母便把西江一口吞
　　　孔德之容章第二十一
眼前衆甫即區中杳杳冥冥内外通明了地
天交泰卦區中進步作仙翁
　　　曲則全章第二十二
枉則直兮窪則盈不矜不伐廼功成昨宵夢
裏聞雷雨今日江頭春水生
　　　希言自然章第二十三
得與失兮兩不羞形容到了了無儔真人之
德配天地只在環中匪外求
　　　埪者不立章第二十四
群仙已笑露堂堂跨者不行子細詳一著錯
時看跌倒賺人錦袋繡香囊
　　　有物混成章第二十五
有物混成天下母字之曰道安窠臼乾尃坤
翕證无爲智者樂兮仁者壽
　　　重爲輕根章第二十六
奈何萬乘乃輕身孰是踈兮孰是親寳在眼
前凡不識往教宻宻論君臣
　　　善行章第二十七
知名非實要知情竅妙之真號襲明不道善
行無轍迹石中流水豈聞聲
　　　知其雄章第二十八
雄雌黑白坎和離知則總爲天下谿眼下十
成須認取由來散樸復嬰兒
　　　將欲章第二十九
神器從來是假名此名只許上賢聽不過渡
口尋舟子枉誦玄玄道德經
　　　以道佐人主章第三十
果而不道露鋒芒却與凡人作禍殃迸烈豈
容君眨眼山中仙子浴金光
　　　夫佳兵者章第三十一
居貴左兮兵貴右非人此道莫輕授有時恬
淡樂無爲上天之載無聲臭
　　　道常无名章第三十二
我相衆生壽者相權實照用一時放不通凡
聖擬議乖天地合而甘露降
　　　知人者知章第三十三
智與明兮自勝强乾坤闔闢要相當若能守
片閒田地不是尋常孟八郎
　　　大道汎兮章第三十四
大道汎兮不可名可名非道礙塵生平時不
向西江望踏破芒鞋未是行
　　　執大象章第三十五
出口淡乎其無味能者用之不可既逢人好
語說三分過客欣聞樂與餌
　　　將欲歙之章第三十六
利器如何可示人不妨勇猛奮精神叅玄叅
到微明的現出金剛不壞身
　　　道常無爲章第三十七
朝朝只念觀世音識得觀音辨踵音若也始
終無悔吝這回方是道人心
　　　上德不德章第三十八
仁之與德不多程爲與無爲前後行待問有
爲何所似夜來月在脚跟明
　　　昔之得一章第三十九
一者名爲不二門得門入去便安身當年曾
子一聲唯誤了閻浮多少人
　　　反者道之動章第四十
全璧而歸也注心有生無處此機深與君評
論曹溪水一滴誰醻萬兩金
　　　上士聞道章第四十一
大象無形道隱名形名總不向人呈如今聞
者皆應笑夫唯道善貸且成
　　　道生一章第四十二
沖氣爲和大化爐與君說了莫疑狐茫茫宇
宙人無數幾箇男兒是丈夫
　　　天下至柔章第四十三
鍊氣凝神入至聖紫陽留下悟真篇元來三
教同門户先要叅皮可漏禪
　　　名與身章第四十四
此身不是四肢身解向源頭問要津現自十
成非外物裙釵之下有全人
　　　大成若缺章第四十五
大成若缺直而屈唯好觀光於上國有時做
箇大閑人清靜之中無一物
　　　天下有道章第四十六
天下有道馬不走天下無道物不夭過猶不
及豈忘言到此一了一切了
　　　不出户章第四十七
目前一寳秘形山何必長歌行路難踏破草
鞋無覓處投壺認箭落中間
　　　爲學日益章第四十八
有爲之道須落著無爲之道要著落莫向人
前認色聲認色認聲已誤却
　　　聖人無常心章第四十九
百姓之心爲我心分明說了莫沈吟世人怎
識和山皷一下能當幾挺金
　　　出生入死章第五十
出生入死無窮已唯善攝生能不死知生知
死却成人須入虎穴得虎子
　　　道生之章第五十一
道生德畜却無恩須彌山上望崑崙若也另
瞠一隻眼便知落處道方尊
　　　天一有始章第五十二
知其子復守其母不悟襲常空自走覆盆之
下用其光休向經中談竅妙
　　　使我介然章第五十三
盜誇盜出自家珍覆水難收費苦辛只爲良
田荒穢了如何做得太平民
　　　善建者不拔章第五十四
觀郷觀國觀天下積德修身道有餘善建亦
知宜善抱倚需得溥自安居
　　　含德之厚章第五十五
赤子何知爲不攫未知牝牡而䘒作益生使
氣要長存豈但筋柔而固握
　　　知者不言章第五十六
閉門塞兌得籝金電掣星飛何處尋便遣那
吒千手眼不知佛殿有觀音
　　　以正治國章第五十七
天下從教多忌諱我唯忌箇小兒名不知奇
處用兵拙眼下知之即太平
　　　其政悶悶章第五十八
直而不肆極希夷百尺竿頭未是危識得聖
賢心地用早應臭腐化神竒
　　　治人事天章第五十九
有國之母重積德深根固蔕可長生五更早
起無巴鼻却是街頭有夜行
　　　治大國章第六十
兩不相傷故德歸鬼非不害自無欺抱琴有
意過西院彈者彌多聽者稀
　　　大國者下流章第六十一
下流非是下流人以靜勝人要一真牝牡之
交宜處下唯應分付下流人
　　　道者萬物之奥章第六十二
善人之寳萬物奥不善之人之所保人之不
善何棄之日月去兮進此道
　　　爲無爲章第六十三
早知爲大於其細天下難事作於易我若不
因師㫖明舌頭那識味無味
　　　其安易持章第六十四
聖人心上起經綸幾事不宻則害成能復衆
人之所過月從西墜日東昇
　　　古之善爲道章第六十五
君子不以智治國常知楷式是玄德千蹊百
逕要知歸若不知歸名國賊
　　　江海所以爲百谷王章第六十六
聖人處下復何爭江海納汙仍太清點著當
前正法眼抬頭暗室月分明
　　　天下皆謂章第六十七
慈儉本爲天下先若加精進契前賢始惟不
肖終當肖正是千錢一貫穿
　　　善爲士章第六十八
善用人者爲之下善彎弓者爲之射萬丈懸
崖撒手時方名了了弓弦卸
　　　用兵有言章第六十九
吾寳非金亦匪珍若輕其敵喪其親臨深履
薄如精進作主先當會作賔
　　　吾言甚易知章第七十
知我者稀空碌碌聖人被褐仍懷玉知之非
艱行惟艱千錢一貫爲知足
　　　知不知章第七十一
大人之病病當心不用樂醫只用針針得血
膿俱下了脫除癆瘵似觀音
　　　民不畏威章第七十二
自知已是已靈明内養工夫熟且純能自愛
兮惟不厭怡然理順樂天真
　　　勇於敢章第七十三
善惡昭昭網不疏傷人抵罪豈差殊種禾種
粟不生豆恬退無爲是護軀
　　　民常不畏死章第七十四
不畏死兮却畏生畏生之道在持盈八千兵
散渾閒事項羽頭來落漢營
　　　民之飢章第七十五
無生之義最難言人世輕生若駿奔趁得非
生非死法乾坤有限道長存
　　　人之生章第七十六
人死堅强木死枯夫惟不死是長圖五行顛
倒人能用有一物常死復甦
　　　天之道章第七十七
不欲見賢豈不賢只惟平地有神仙真人指
我迴瀾訣向道女媧解補天
　　　天下章第七十八
受國之垢實希奇到此方知壽可躋一得歸
來宜永得渡河筏子上天梯
　　　和大怨章第七十九
左契猶如般若舟人能執此任西流故云有
德長司契天道無親親善柔
　　　小國寡民章第八十
小國寡民復古初壽同日月没盈虚豈惟老
死無來往天地推遷我自如
　　　信言不美章第八十一
既以與人己愈多聖人不積抱天和五千言
是金丹髓信則修之上大羅


上陽子金丹大要積功卷之十











上陽子金丹大要累行卷之十一睦七
　　　　紫霄絳宫上陽子觀吾陳致虚撰
　　　與至陽子田至齋
帝皇之得道者若羲農黄帝焉仕隱而得道
者若老莊關令焉侯王而得道者若子房淮
南焉山巖而得道者若鍾吕希夷焉道之在
天地間成仙作佛者歷歷不可以指數也後
之罕聞者茫茫而少大丈夫也其王公大人
折節下士秪爲有道存耳士之學無止亦唯
未臻乎道故明於道者至聖神人也僕以西
行旅寓思國宣貳至齋田侯扣首再三欲聞
至道經年不倦乃授之曰大道者至人之所
祕聖師之叮嚀也古之真人行其所不能行
也宇泰定者發乎天光天光發者人見其人
備物以將形敬中以達彼以有爲入無爲有
爲者與人爲徒無爲者與天爲徒與人爲徒
者鍊先天之一氣與天爲徒者鍊後天自然
之真夫人禀天地絪緼一氣而生從微至著
壯而盛盛而衰氣固爲盛氣餒爲衰至人者
盛則養之衰則救之使一氣長存歷劫而不
死者金丹也大修行人既得乾金入于神室
心目内觀清靜光明以成胎嬰寳之十月出
入去來無滅無生者天仙也所謂氣者何也
即兩箇隂陽也一坤一乾隂陽也一男一女
隂陽也一坎一離隂陽也一逆一順隂陽也
南華云至隂肅肅至陽赫赫肅肅出乎天赫
赫發乎地兩者交通成和而物生焉採先天
鍊後天謂之交通通則和成則物生物生而
爲嬰兒長大而號真人也至齋言下猛悟期
以勤行易其號曰至陽子
　　　與初陽子王冰田
道也者不可須臾離也可離非道也惟是道
也在天地之間旋轉乾坤昭揭日月更代四
時者也一切人也禀大道至聖至靈之體合
大道至精至粹之用常人順之是以一生一
死若循環然至聖神人以此道而逆之故成
仙作佛而出造化之外也三教大聖皆體此
道而用之儒曰修身釋曰修性道曰修命者
即殊途而同歸也粤後之人不達聖人之㫖
各尚所聞而非其所是豈知身與性命必不
可離者也若一可離則非道矣初陽子王舜
民偉哉大丈夫也出入仕途且三十年僕聞
之舜民之仕也利不能移其心困不能改其
操斷然有守凡所寓以冰田自扁者示無纖
瑕小疪焉乙亥冬會溢江任所一揖次若久
要握手輪心畧無官況僕覩其氣宇高邁骨
相合仙因縁遭逢求我丹道遂用盟天以青
城老師金鼎火符之祕次第授之也乃先除
其執著去其驚疑道其縁熟培其根深僕之
用心又如此者蓋欲將師所傳悉授不隱顧
惟聞道不難行之宜謹純陽老仙云便下手
速修猶太遲使上士聞道必勤而行之彼常
人者聽之則且驚且疑不肯疾早下工電陣
之光石擊之火似箭之速吁可畏哉今語初
陽其毋忽諸夫金丹者金液還丹之道也金
液者即人身中之真氣也以氣合形而成真
人是爲還丹厥人之初生也毓先天地至純
之道逮二八精氣日泄而樸散則先天之氣
不純且世人之壯必昏必娶者以續綱常也
若也中年却能寳愛其身者聖人也孟子四
十不動心莊子五十而知四十九年之非孔
子五十而知天命今初陽子行年五十有二
而聞金丹乆視之道以其時考之則可矣況
初陽子道縁既重信心益堅謹因師㫖授之
曰古之真人欲理其性先寳其精欲理其命
先淳其氣是孟子曰吾善養吾浩然之氣其
爲氣也至大至剛以直養而無害則塞于天
地之間若以孟子爲寓言則聖賢寧如是乎
若以孟子爲教言則人一身之氣豈能塞乎
天地哉然必有其道矣道者何耶氣也氣者
何耶命也即經云天命之謂性率性之謂道
也夫欲了命必先修性性命雙修何憂不仙
且性也者何耶義也故孟子曰是集義所生
者非義襲而取之也若義襲而取則物也順
也人也非金丹也唯集義所生則逆也是所
謂金丹也故云配義與道而孔子曰成性存
存道義之門釋迦云是諸法如義老子曰上
義爲之而有以爲聖人之於道不離乎義也
義之道大矣哉採鉛鍊汞者集義也西南得
朋者上義也龍女獻珠者如義也是義也者
即羲之易一隂一陽之道也夫一隂者離中
之雌一陽者坎中之雄離中之隂爲火坎中
之陽爲水配義與道者以坎反上於離是水
火既濟之道也蓋於坎中取出陽爻降而入
於離之中换出隂爻是爲地天泰也蓋離中
之隂爲汞爲精坎中之陽爲鉛爲氣心印經
云上藥三品神與氣精然精依氣生神依氣
旺神氣精三者無一可離此所謂道也者不
可須臾離也儻精耗則氣憊氣餒則神離氣
憊神離可謂之人乎此所謂可離非道也聖
師深慮世人不能明乎道不能鍊其氣乃借
名爲鉛爲汞爲鼎爲爐爲龍爲虎爲砂爲銀
爲刀圭爲火候百般譬喻託物假名以曉後
之學者亦豈不欲人人作仙箇箇成佛也縁
爲世人信之弗及承當不得偶或就中間有
一二復爲旁蹊小逕著相執空罕聞正道若
大乘根器上士至人際遇真人一言之下生
實信心寳愛其身積累其氣而勤行不怠者
則高仙地位指日可躋僕閱人多矣今觀初
陽子姿禀非凡神氣充裕祖師金丹之道不
敢祕者如此
　　　與一陽子潘太初
老子曰上士聞道勤而行之至哉言也僕自
獲遇至人盟授大道即欲圖就所事而以功
縁未立用是求諸仙經搜奇摭粹作成金丹
大要書成之後不恤起處每過名山及諸城
邑隨方作縁低首下心開導世人誘進此道
四三年來求者紛紛卒未見有大力量而精
進者比謁廬山太平宫揖當代主人太初潘
一陽塵襟一見懽如平生茶罷復茶有物外
趣顔童髭墨神氣裕如膚澤臉桃丰標洒落
其剸繁治劇若不經心而待物擇交似有定
見顯官軒車而至者皆得懽心負義蓄材而
來者願識其面頭顱且無塵俗骨骼脗合仙
姿平川洗滌而疏明大山嵯峨而增秀天人
交替鬼神其依僕每嘆夫福之與慧二者不
可得兼太平閒暇安富尊榮此人之福也通
玄達妙研精究微此人之慧也二美具全則
斯人也不可以尋常而同年語眷顧之初言
及丹道僕未即應既而情真語簡好篤誼深
叙其主領事繁已覺年光流邁念念急於兹
事者更來歲而又遲也僕覩其開心見誠列
盟奉誓乃授之曰大道者與天地生物乾坤
覆育日月隂陽同其造化焉在人之身不外
是也天地以隂陽爲橐籥人身以玄牝爲橐
籥天動地靜動爲陽而靜爲隂隂極則萬物
不生而陽氣潜伏及夫剥盡則一陽初動而
梅先吐白者以陽在地中而將復也世政以
梅爲報春之信故易之復卦曰復其見天地
之心乎復之爲卦五隂一陽其一陽在下而
陽爲之主也人身亦然自少而壯壯必衰壯
爲陽而衰屬隂逮乎隂極則陽氣欲盡而散
也至人於此則能體天地之道以子爲度以
日爲符以癸爲候以月爲則以汞爲隂以鉛
爲陽鉛生於癸而癸在坎坎屬北方北乃子
之正位天地以七日而來復復一也太隂以
三日而出庚庚爲金而金爲乾乾之金寓于
坎人身亦猶是而陽復有時大修行人急於
癸生之時求彼先天真一之氣以爲鉛也納
此真鉛于離之中配以離之真火煅煉成丹
故曰金丹則金丹者無外乎坎離二物且坎
離爲何物要知只是兩箇真隂真陽而已是
知金丹之道不外乎隂陽也當其一陽初至
雖一身皆隂而一陽自外來彼一陽反爲之
主矣今其號曰一陽子者取義于此一陽子
既聞此道儻不爲則亦已矣若也興勇猛之
心奮勤行之志吾知其功成也必矣
　　　與九宫碧陽子車蘭谷
古之真人其寢不夢其息深深寢不夢則神
存息深深則以踵此即上德無爲而無以爲
之道至隂肅肅至陽赫赫赫赫發乎地肅肅
出乎天此即上德爲之而用以爲之道無以
爲者後天自然也有以爲者先天一氣也何
謂後天夫人禀先天一點真陽之氣而生爲
物之最靈者此氣日生夜長與天地混沌之
時同其造化其神之所以存者鷙鳥不能攫
兕虎不能傷以其神王故也及乎年登二八
真氣已盈復遇至人授以寳身之道使天機
不逐於事物無勞于形無摇其精息以踵而
不以喉與天爲徒而世不能移其志則比古
人千二百歲不啻過也此所謂後天無爲之
道何謂先天且人生天地間年壯而嗜慾俱
以酒爲漿以妄爲常恣情縱欲亡精損神所
禀先天之氣驅之勞之猶虎奔而寓于西矣
即如乾之爲物純陽也始交于坤則乾之體
破而爲離坤之爲物純隂也潜奪乾之一陽
而爲坎由此之後乾體反虚坤體乃實則離
坎者乃乾坤之繼體乾坤順行男女奔放精
竭神去一切常人至此則已大修行人體金
丹之道而修之逆五行而用之逆者何也坎
中之陽赫赫即乾金也離中之隂肅肅即坤
爻也金丹者以坎而升於離之上以己而合
于戊之門伏坎中之虎以降離中之龍取坎
中之金以尅離中之木納坎中之水以鍊離
中之火採坎中之氣以補離中之精回坎中
之陽以實離中之隂即復純乾而成真人傳
云西南得朋伯陽云真人潜深淵天台云鉛
見癸生須急採馬祖云一口吸盡西江水者
皆此還丹之道也故降伏自己之龍虎採取
身中之精氣然降伏者功在於德採取者不
外乎道道無德不能採取德非道無以降伏
所謂採取者只須一時之功非有遲疑之事
蓋一時者要在初三日内取之當此初三之
夜月生庚方之際此時水源至清渾無撓動
急用半時採取歸於鵲橋之東結成黍粒之
丹入于黄金室内鍊之成之謂之金丹謂之
先天大道世人一知金丹即我本來乾中之
真金則爲微妙玄通之士而深不可識矣九
宫山碧陽子車蘭谷爲玄門棟梁者四十餘
年矣其功業設施表表在人耳目也卓然道
眼識人不似他人之忌才者僕以不檢唯志
於道不免沽癡自醜賈愚自賣既無華衣以
浮飾不能强容以求知一揖之初乃即深契
求我丹道足所未聞覩其神氣裕如遂將祖
師先天後天金丹之㫖悉以授之却加勉勵
焉噫世人之所以峨其冠者入老氏之門學
老氏之道也夫老氏之道寳精氣修返還尚
清虚寡嗜慾薄飲食離塵縁廣慈悲樹隂德
損之又損至於無爲是則謂老氏之徒今焉
處珠宫披鶴氅直以問道爲羞爲辱者何不
反思吾教之所學何也間有一二希乎修養
之說者則叢聚而笑之我太上曰下士聞道
大笑之豈古然哉夫既入其門而不行其道
則爲老氏之蠹也蠹者衣其服而妬其教蠶
其食而訾其道是猶服堯之服而非堯之言
吾不知其可也縱負出類拔萃之材者亦甘
以清高至貴之身棄之於濁惡之地使俗之
有口者呼之爲異端之徒吁可惜哉就中有
能去傲除慾節飮靜坐者雖不得真師之指
亦不爲教門之罪人也彼神仙者慈愍爲心
不顧訕毁唯欲化人成道而已昔者黄帝之
問道也膝行跪進既聞道已乃曰廣成子之
謂天矣今之時人去古道遠以矯詐爲誠以
妄誕爲心其未之聞謂有何道及稍有聞自
以爲足或始聞師之語恐師未盡善及略聞
其端倪則謂素所自有借使造其閫奥即萌
僥倖而得之喜惟恐師之求其所報寧肯勤
行哉果若此又孰得而臻乎極也豈能如碧
陽子聞一且問二聞二復問三既不以才自
矜復愈高而愈進山間林下或有超然穎脫
之器以生死爲一大件如我碧陽子者出研
精究微叅玄造妙還丹坎户結胎黄房若非
白日而飛升亦傍神仙地位而去況其精進
而勇猛者乎諺云一子出家九族俱仙者斯
之謂歟今碧陽子雖其主領事繁猶能孜孜
上道直以堅固爲實踐不以誑妄爲虚彰與
彼夢生醉死者大有逕庭南華云卜梁倚有
聖人之才而無聖人之道吾將以聖人之道
告之庶幾其果爲聖人乎碧陽子今聞聖人
之道已早修有爲之德高證無爲之功以應
龍沙八百之讖乎異時名公鉅卿必有取法
于子者子其勉乎


上陽子金丹大要累行卷之十一





上陽子金丹大要累行卷之十二睦八
　　　　紫霄絳宫上陽子觀吾陳致虚撰
　　　與宗陽子明素蟾
通今博古註書立言筆迴狂瀾錦心繡口此
文章之學至矣鮮不以是而自足者斯人也
其才勝德也叅玄入妙窮神知化積精累氣
鍊氣化形此道學亦至矣鮮不以是而自高
者若能慈悲接引斯人也可與鍾吕並駕者
矣僕登九宫山有曰明素蟾者自弱冠棄親
出家敏而好學年幾而立卓犖不群博采雄
覽謙訪浩記談今考古作爲文章奔放横流
悅可人意不免盈而大溢焰乃上飈則於良
明知己者少既而求神仙家學凡四方來者
雖旁蹊小逕莫不開心見誠必盡其說而後
已前後閱數十人自以爲畢得金丹之道已
僕從容訊其所得之說則亦有般運身中之
神氣者然似是而非亦有烹煉丹田之鉛汞
者又似同而異甚而非採戰則燒黄煑白非
兀坐則注想空言今兹弛焉自謂金丹之道
如斯而已矣其於丹經符契朗誦如流又且
枉釋旁通辭亦近理俯視同輩傍若無人將
有環中之期而不可遏也傾蓋之初試問我
以金丹一事覩其才高氣焱貌敬禮疏而所
遇人無下手處僕乃從而順之美之揚之德
之僕之所以德之者將有以化之也蓋所以
化之者爲其滯於癖見邪說使一聞至道必
若驚若疑嗟夫時之高人勝士負不世出之
才而執一方之見往往不足以語大道者非
恥於相師則過於聦明況其下此者乎僕見
明素蟾資禀非凡勇銳可授特其平時流於
敖放泥於慣常首須降其驕心攝其狂心去
其放心移其疑心正其邪心開以道心明素
蟾忽於言下幡然大改頓然大悟於是指令
脚跟踏在實處然後授以先天烹煉神氣之
道也曰夫先天一氣即金丹之祖氣也要知
此精此氣此神根於父母未生之前是太極
也則人禀此先天太極之氣而生也成於渾
渾沌沌之内出於窈窈㝠㝠之中當此之時
和之至也故夫人之生也男則萬神唱恭女
則萬神唱奉恭則温良儉讓具其間也奉則
委婉聽從存其内也男以剛健中正而不敬
恭者是棄其生也女有工容言德而不奉順
者是殘其德也且厥初至和之氣日生夜長
至于二八而陽又太極矣生而知之者於此
行上德無爲之事也只爲世人顛倒妄想由
此淳樸一散純粹難全則向來所受之乾金
虎奔而寓于西矣自是而後名利心動寵辱
晨馳投老而不知退步以求自全者吁可惜
哉凡人欲全此精氣神者非先天太極之氣
餘則無可故曰天下無二道也是此先天太
極之氣名爲真鉛亦曰乾金寄于坎中是云
母隱子胎世人不覺不知不明大道之本而
用採戰採隂補腦還精肘後飛金之術者是
愈促其生也大修行人要明生身造化産藥
川源坎水乾金求之西南東三南二會在中
央真虎真龍必得癸一而方戰真水真火必
得二八而始交悟玄牝是還丹辨刀圭即藥
物龜蛇蟠結之際横天上之鵲橋木金間隔
之時會人間之牛斗主賔揖遜老嫩毋差片
餉工夫十分謹愼寳珠現于月地穩穩收來
金液至于丹田温温調燮當時且讓凡事宜
謙饒人先鞭取他快意如愚似訥顯道人之
家風禮下不爭乃神仙之上計方得臨爐有
慶一點落在黄庭養火何難九轉待行符候
洗心滌慮以結三百日之胎鍊神還虚成就
大丈夫之事也明素蟾始聞而驚再聞而疑
竟至通宵摸索渾身是汗忽然壁立萬仞直
下承當始悟性命即是兩箇隂陽身心儘有
許多神氣淨倮倮亦是圓陀陀亦是滿空白
雪便欲一口雄餐西江清流不待一口吸盡
方知大道不在丹經以數十年精進之功今
而後知實未始有學也衆雌而無雄而又奚
卵焉問之曰明素蟾者其有謂乎曰琮也每
慕白玉蟾者也故用姓以謝覆載名以謝親
字以謝友明即白也素猶玉也故謂明素蟾
云上陽子曰子真能求乎仙矣慕其人希其
道並以名而就之抑亦至矣子又知之乎夫
精通而不昧者明也聞道而勤行者素也惟
蟾也月中之物也隂中之陽也黑中之白也
雌中之雄也坎中之畫也蟾之爲物止三足
焉三足者爲鼎器取像爲懸胎鼎也則蟾之
爲妙乃道之用乎今子希紫清翁者其謂此
乎哉雖然吾將勉之修行之人用心若鏡不
將不迎應而不藏我趙老師云讓而不爭則
無愆尤玉蟾大道歌曰神仙伎倆無多子只
是人間一味呆又云世間學仙者胷襟變清
雅又雲遊歌云滿面著盡笑喝駡教吾去噫
紫清翁且能受盡世人笑駡而直一味呆之
嘆今一切人矜以自高自足之心而欲希慕
神仙之說者抑何愚哉子儻能以清雅而變
於心胷以謙讓而出其傲忽必能以呆而奉
人之笑駡矣自我丹陽之傳黄房公也又六
傳而至于子子其勉之明素蟾曰疇昔聞見
自謂人人可爲鍾吕今廼深知遍界無一人
能擔負此事者道妙玄微天機深遠詎可忽
諸常謂玉蟾翁始得泥丸老仙之傳也歌云
隂陽顛倒入玄谷又云六十四年都是錯又
云前年仙師寄書歸道我有名在金闕何其
聞道之晚而成之之易也如此今承教者孰
知至妙至玄最爲難思難議者哉始知五十
八年都是錯也千經萬卷總非裏許便將捉
住西山之白虎攝伏東海之青龍期集吾事
而已奚敢忽慢而傲世哉就令書此凡到諸
方遇蓬萊仙侣試一出之將必有取則於此
者信夫
　　　與玄陽子歐陽玉淵
先哲曰形以道全命以術延子書曰魚相忘
於江湖人相忘於道術則知道與術二者不
可得而離也術以道爲主道以術爲用要知
此道非泛常所言之道乃天仙之道也要知
此術非泛常所用之術乃長生之術也僕於
玄陽子有說焉玄陽子廬山歐陽玉淵也訊
道於上陽子上陽子語以天仙之道併以長
生之術而授之也上陽子曰是道也極深而
研幾易曰唯深也故能通天下之志唯幾也
故能成天下之務極深者淵淵其淵也研幾
者浩浩其天也浩浩其天者陽之極也淵淵
其淵者隂之極也故隂極則爲坎陽極則爲
離是坎中有一陽之氣而離中有一隂之精
天仙之道以坎離爲之主也長生之術以坎
離爲之用也孔子曰愼斯術也以往其無所
失矣術者何也能顛倒坎離而用之也古仙
曰五行顛倒大地七寳五行順行法界火坑
夫坎雄爲金精離雌爲真火取坎中之金精
而降于離宫以離宫真火而煅鍊之是云顛
倒隂陽之術也然顛倒之術在乎研其幾也
幾者隂陽不測之謂隂陽不測則鬼神不知
日月不照爲其日月不照吾將以道而合乎
日月也合之者月生于庚則金旺水清乃採
金于三日故云與日月合其明合者彼之庚
金一生即以我之真火而候之是謂之火候
庚西方也西方金之正位顛倒之術者則採
庚金于坎之中縁以其母隱于子胎也是以
坎之雄而補離之雌者謂之天仙也故幾者
動之微吉之先見者也幾於道者其長生之
術也幾之爲言宻也注齡經曰斗步子形光
映子精宻而行之方得成道玄陽子研乎幾
之妙極乎深之㫖宻而行之勤而修之則由
長生之術以入天仙之選者其玄陽子乎
　　　與復陽子歐陽玉田全陽子周草窗
金丹之道三十四傳而得雙玉翁又三傳以
至於予予始得縁督趙公之語雖素有志未
免遲疑後羇旅中復拜至人以青城至祕之
文悉授無隱敬受以來日夕不遑嗟夫金丹
一事自長春老仙慶會而後真仙聖師不肯
降世者百有餘年凡今之士直以爲無若即
自善于身則於功行何在乃作金丹大要十
卷書成之後又慮世人非得口傳寧有自悟
遂用携書朅蹷屈己求人稍有可招可挈者
莫不低首俯身奬辭勸誨冀進此道或遭詬
駡姑自隱忍偶獲一人兩人之知即來千人
萬人之謗但欲行道不顧是非遇諸訕則喜
而受之是法器則勉而進之其間可及門者
則引之而入門可入門者則引之而陞階可
陞階者則引之而陞堂可陞堂者則引之而
入室凡用心至于如此者欲續大道於一綫
提流俗於火坑使世知有金丹之道不誣也
廬山有歐陽玉田周草窗二子皆尚操行而
清高者玉田蓋恬淡爲心機圓應物素有志
於物外唯恐此身之墮於塵籠也故平居暇
日群而不黨處稠人廣衆和而不同以未遇
真師是拘於枯坐而已草窗則幼而敏銳習
於程朱事業持己以方正爲德先孝友主乎
忠信立其敬義可謂君子矣衣冠不同於俗
猶善場屋之文此其志有未艾相逢湓江一
笑適契方知性理之學程朱未嘗不究今知
其有未至者既聞予說雖群疑積毁而頓然
深者是其明也然二子素守如彼若使陟聞
至祕寧免驚疑予乃從容引喻以漸爲隄又
摘丹經中最警句而啓之復以正言而析其
輕易必其堅固增其智慧然後授之曰金丹
者即老子觀妙觀徼之道也妙也者無爲而
無不爲也徼也者有爲而有以爲也無爲者
安而行之也有爲者勉强而行之也夫人禀
上德之資本來清淨豈知日鑿一竅而渾沌
之體不全常人以愛慾而就不全之體至於
殆而已今吾命玉田曰復陽子草窗爲全陽
子豈無㫖乎蓋大修行人以其不全而圖其
復全也世之千蹊百逕俱不能復而全之唯
金丹之道可以復全復者何也要我真陽之
復歸也全者何也要我真陽之純全也牽將
白虎歸家養復陽也産箇明珠似月圓全陽
也陽復則有火候陽全則有脫胎金丹之道
其斯之謂歟雖然其要又有三焉口訣而心
傳者一也决烈而勤行者二也以定而制動
者三也口訣之心傳之既盡我之真矣决烈
勤行定以制動則在乎二子之用功耳昔正
陽之授純陽也以十事而歷試之重陽之授
丹陽也以分梨而十化之前聖後聖艱難若
此吾之與子曾不一試然而盟誓至重子其
守之上不愧于神明中不負於師資下不羞
于同學三者既備二子之金丹必成金丹成
而聖胎圓聖胎圓而真人見於是時也則身
外有身皆分内事神仙之道三十八傳而今
附二子宜相矢勵焉
　　　與心陽子余觀古
世之所謂貧賤富貴者曰有命而壽夭窮通
者曰有數然數係乎命而命係乎天矣世固
有年相若而道相似也固有出其類而拔其
萃也至若越乎壽夭窮通之域超乎富貴貧
賤之外者唯古之真人也比揖余舜申觀古
心也謾逢適契一語投機芝蘭其香煙霞同
味劇談之外則暢飮銜杯丰神洒落揚眉吐
氣議論高遠拂意者弛然而不答快心者作
焉而不辭飄飄匪塵俗之拘翛翛然物外之
趣予乃不倦細而詢之始知年俱上章攝提
之季夏日既同而生之時又同甫大笑曰是
真同年也不免道亦相似試徴之吾乃江右
之廬陵而舜申亦江右之武寧是其地同也
昔長者字予曰觀吾而舜申之號曰觀古是
名又同也觀古居九宫山頭而吾家三山高
處則居亦同也偕誦老莊之言而明周孔之
易咸簪晋代之冠俱樂堯舜之道也蓋常病
古人多癖此而非彼者今吾二人得兼而明
之非唯道相似是均所同也就其間審有同
而異者予借名觀吾者止乎一己而已而舜
申之號觀古者蓋善觀乎古人者也以道德
仁義觀乎古人是得古人之心也以禮樂文
物觀乎古人是得古人之實也觀古而希堯
是堯而矣觀古而希舜是舜而矣此觀古之
所以爲勝也且吾有大不勝於觀古者予之
癖於金鼎火符之道也欲運坎而實乎離儗
駕龍而娶于虎將求西江之水以來西南之
朋潜採黑中之白以化陽中之隂期若蛻蟬
而冀神化者夫既不能如舜申之觀乎古日
但務此恍惚杳冥爲一大事唯恐不至者此
吾所謂大不勝也且夫松檜桂栢植于陵阜
也地則同也樹之時又同也日視之性有曲
直而凋瘁者影有婆娑而凌霄者豈其造化
之慳也哉而況於人乎雖然觀古之與觀吾
有大同而不肯自異者爲能弗拘拘於命數
也不徯袍帶之榮無羡萬金之富然食飲足
以充飢渴衣帛足以禦歲寒以淘汰乎神情
之渣滓逍遥乎無何有之郷越壽夭窮通之
域而超于富貴貧賤之外與彼之求田問舍
貪名競利者猶許之洗耳而汙夫巢之犢也
歲紀乙亥六月八日肩彘籠鵝會于所寓叅
杯交賀亦人生之希有因書以見同異焉觀
古心曰何其多同也還能以金鼎坎離之道
龍虎神化之㫖以相授受庶足其所同予應
之曰可明年再會詢兹益勤僕且箴之曰金
丹大道必先積德而後可聞否則爲之顛踣
今子餌於射利縶於計慮殉於嗜慾穽於嗔
疑如是而求德誣也如是而求道難也故道
之與德如隂之與陽二者不可一缺若隂而
無陽不得謂之道若道而無德未可言金丹
古仙云言清行濁休談道且士之爲學不學
則已學則期於必成而況道乎僕之所以不
即相付者猶植樹焉將欲固之必深其根觀
古心聞而唯唯不逆於心發其悔艾之辭將
刈嗔疑之妄僕乃授之曰金丹者以有作合
無爲以外鉛合内汞汞精也鉛氣也採先天
之鉛于坎之中是云有作合後天之汞于離
之内是名無爲採鉛則一時合汞須十月一
時者月生三日也十月者丹成九轉也知雄
守雌者三日之内一時也知白守黑者九轉
之功十月也如斯而已信則行之觀古心言
下悟廼覺疑信在人心也而彼乾金在坎心
也方知天下無二道聖人無兩心遂更名曰
心陽子


上陽子金丹大要累行卷之十二

















上陽子金丹大要發真卷之十三睦九
　　　　紫霄絳宫上陽子觀吾陳致虚撰
　　　生死事大
上陽子清齋夜坐弟子侍曰弟子見師閑居
入室抱神毓精似廣步妙庭而身未嘗移似
怡情真館而形未嘗離其逍遥而真遊乎其
恍惚而無爲乎弟子敢問上陽子靜坐未應
弟子曰司聽以默其駕景窈冥之鄉乎司視
以靜其飛神虚無之境乎弟子敢問乃三問
而三不發弟子曰弟子不度無材獲事我師
實以生死一事最大流光奔電過隙飛星冉
冉年華其不可止乎而芸芸姤復其又可已
乎聖人已還寥寥而何法乎富貴貧賤紛紛
亦何雜乎天地之大可得原乎至道之妙可
得聞乎何三問而三不發其秘耶其靳耶上
陽子欣然視之曰善哉而生之問也庶幾而
身之問也來汝齋吾將條而語汝也弟子乃
各攝衣起敬曰齋矣敢問其生上陽子曰無
者生之太一也有者生之太極也太一者兆
無之先含靈藴精太極者兆有之後凝胚剖
孕其道之物乎其生之問乎其地水乎其火
風乎其嬰兒乎其赤子乎子獨不聞之地水
火風之四大者乎髮齒骨甲假之于地涕精
血液假之于水温煖燥熱也其於物也與聖
人天地合其心而同其有也聖人也德我也
而不數數我也天地也有我也而不常常我
也父母也生我也而忽忽遺我也是生非我
長也有非我常也德非我良也而師教也德
且至矣其有且多矣非師恩也奚陶鑄之也
歟
　　　聖人之德
弟子請進於上陽子曰弟子因縁遭逢獲親
大道敢聞聖人之德以啓發於蒙迷也上陽
子曰聖人也生而知之者也亦學而知之也
亦困而學之也聖人也學而不厭乃無所不
通也聖人也知天之所爲也知人之所爲也
聖人也非多能也乃多學而識之也聖人也
非自然也唯善格其物也聖人也非生而知
乎道唯道乃求而得之也聖人也善終其天
年而不中道夭也聖人也息以踵而不以喉
也不知說生而惡死也聖人也德盛仁熟之
稱也聖人也躬大道之本明大道之正成大
道之事也聖人也其狀義而不明故莊生曰
凄然似秋煊然似春喜怒通四時與物有宜
而莫知其極也聖人也成天下之亹亹者也
條萬物明曆數造書契垂衣裳樹五穀通舟
車者聖人也無爲而治者聖人也不言而教
不令而行者聖人也聖人之在天下也河出
圖洛出書聖人畫易以形道是易也成天下
之大盡天下之務定天下之業也是以聖人
貴精而不從事於務死生無變於己乘雲氣
騎日月遊乎塵垢之外也聖人神矣常善救
人而無棄之衣被萬物而不爲主不爲天下
先而德交歸焉難得之貨聖人則不貴焉聖
人不積也而愈多先天地生而不爲久長於
上古而不爲老故老子曰聖人處上而人不
重處前而人不害天下樂推而不厭故夫聖
人生而不有爲而不力立天地而不偏其恩
久天地而不見其勞仁萬物而不私德萬物
而不居聖人非唯不居也而生非其愛也而
身非其有也而名非其存也唯其不存是以
長存
　　　天地之大
弟子復進曰敢問天地上陽子曰天地之大
莫可得而論也故莊周曰六合之外聖人存
而不論也六合之内聖人論而不議也且我
而爲天地中之一物猶大海之一滴也惡得
而論天地弟子曰傳云有真人而後有真知
請因所聞而聞所不聞之聞也上陽子曰無
已則我借言之汝亦妄聽之夫天地一大身
也天地之未始有始之始也一氣蟠積溟溟
涬涬窈冥莫測氤氲活動含靈至妙是爲大
一是爲未始之始始也是爲道也故曰無始
夫天地之有始也一氣動盪虚無開合雌雄
感召黑白交凝有無相射混混沌沌沖虚至
聖包元含靈神明變化恍惚立極是爲太易
是爲有始之始始也是謂道生一也是曰元
始夫天地之太極也一氣斯析真宰自判交
映羅列萬靈肅護隂陽剖分是爲太極是爲
一生二也是曰虚皇隂陽既判天地位焉人
乃育焉是爲二生三也是曰混元隂之清者
升上而焕麗也則日月星辰布焉故天左運
三光右旋陽之清者騰上而會于陽也故風
雲動而雷雨作焉陽之濁者重滯而就地也
則海嶽奠峙而五穀草木昌焉故巖岫出雲
山澤通氣隂陽之氣閉而不通也則雪霜結
而凍冰焉隂之濁者積沍而下凝也穴巖幽
藏而深邃故五金八石以錯雜焉天地之中
隂陽正氣之所交也聖人焉仙佛焉庶民焉
賢愚壽夭寔所殽焉胎卵濕化無有息焉是
爲六合也是爲三生萬物也是爲萬神聽命
也子來前予語汝有道之士就中取則也蓋
九天之上鉛汞已乾九地之下重隂積固唯
中也是有道焉是爲一小天地也子不聞之
天地之外有大天地焉子又不聞之佛祖之
法言也其言曰何物高於天生天者是何物
厚於地育地者是何物寬於虚空包虚空者
是夫以是知天地之外復有大天地也子抑
知之乎今之天地屬大天地之中之一物耳
即如人是今天地中之一物也即如道乃人
身中之一物也是故人身又一小天地也子
抑知之乎其大天地也且孰爲其大汝來吾
今直以語于汝是道也能以之大而且久也
故有生而無終窮有結凝而不散是以包乎
天地之外而且不自知其爲大夫惟不自大
故能就其大
　　　道本隂陽
弟子復進曰天地之外有大天地者弟子謹
受教矣所謂道能成天地之大者矣而又云
道乃人身中之一物耳何小大之異也是道
也果何物也而靈通變化若是者也弟子敢
問以釋驚疑上陽子曰夫道也生天也生地
也成仙佛也類萬物也是先天地之道也夫
唯今有天地也有人也有萬物也是復天地
之道也而道也者乃行乎其中也吾所謂先
天地之道者其功溥博其用莫測天之所祕
不可思議不可妄說汝亦不庸於妄聽也曰
何謂也曰夫道也者難言也曰願聞教㫖曰
未也夫上士急於聞而勇於行中士試於聞
而怠於行下士聞之嗔謗乃生弟子跪而進
曰天地之間道惟至大豈中下之人能聞能
受者也弟子不自揆度而以愚下之庸不敢
輕忽怠慢願聞至道上陽子曰至道之妙吾
嘗釋道德經矣其於道可道章指出稍詳行
將授汝且道也者即一隂陽也子不聞之乎
天地一隂陽也人一隂陽也萬物各一隂陽
也日月星辰風雲雷雨雪霜冰電山川草木
胎卵濕化莫不各禀一隂陽也而正也而偏
也得其道之正者天地也人也是曰禀隂陽
之正氣也而聖人仙佛也者蓋善於用隂陽
者也故抱隂而負陽則沖氣以爲和入隂而
出陽則有生而無已故太上以爲善攝生也
子抑不聞之乎天地之道也陽極而隂隂極
而陽故萬物終焉萬物生焉人之道也隂極
而已世故有生死焉陽極而已世故有金丹
焉世之生死者後天地之道也有盈虚焉有
消息焉唯金丹也者即先天地之道也不爲
人也不爲物也非順求之乃逆取之有生也
無死也是之謂聖人也是之謂仙佛也子獨
不知夫先天地之道是爲金丹乎世人非唯
不知先天地之道爲金丹設使聞之也則非
笑毁謗隨之矣故夫子曰非聖人者無法也
天地長且久而猶有壞未若金丹之超然獨
存非金丹之能自存也實在乎人用之何如
耳唯其不自存是以能長存
　　　金液還丹
弟子再拜以進曰金丹之謂也是先天地之
道弟子謹受教矣弟子不揆短末念此有生
斯世也未有若是之愚也弟子嘗試而有爲
也人莫我若也嘗試而有以也人莫我其多
也每讀書也人以我爲浩有每學易也人以
我爲粗通弟子而今也乃知所未至者也若
鼠之飮于河也故未能測其深而乃妄云知
其源因承師訓惘然如失豈唯見之未見實
未試聞而未之聞也願垂慈憫指示金丹上
陽子曰道也唯金丹之祕六耳不可言坐立
不可談飮食不可見非齋沐不可得而聞也
弟子各敬而退一之日沐二之日戒三之日
齋齋肅而進稽顙言曰弟子宿生慶幸遭際
真師實以愚迷恐墮生死一失人身同於朽
腐謹受教矣敢問金丹上陽子曰道也唯金
丹之所難言不可得而易聞也曰何謂也曰
子不聞佛之爲說乎佛之言曰若說是事諸
天及人皆當驚疑來吾語汝也且夫士有賢
愚人有明闇若說是事或驚或疑此則有之
是無他也爲其根器淺薄智識昏陋是以然
也云何諸天亦復驚疑則當於此究竟審問
須要知其必有可驚可疑之事者也爲他一
切人孰肯於驚疑二字上以索之我縁督子
作仙佛同源每章曉以驚疑之說使學者深
思其㫖也子抑聞之庚桑者乎陳人有庚桑
楚者自號亢倉子得老子之道著書九篇居
畏壘之山其臣之畫然知者去之其妾之絜
然仁者遠之擁腫之與居鞅掌之爲使南榮
趎聞其有道也往而師焉楚曰奔蜂不能化
藿蠋越雞不能伏鵠卵其才有巨小也吾才
小不足以化子子胡不南見老子趎因楚見
老子老子曰子何與人偕來之衆也趎瞿然
顧其後府而慙曰今者吾忘吾答因失吾問
老子曰何謂也趎曰不知乎人謂我朱愚知
乎反愁我軀不仁則害人仁則反愁我身不
義則傷被義則反愁我己我安逃此而可乎
老子曰若規規然若喪父母揭竿而求諸海
乎朱願聞衛生之經老子授以至人之說趎
勤修之是封曰洞靈真人子乃不聞之六清
淨乎道也者非六清淨不可得而易聞也弟
子悚而退一之日不染諸塵得身清淨二之
日慎内閉外得口清淨三之日不貪諸色得
眼清淨四之日不著於聲得耳清淨五之日
香臭自分得鼻清淨六之日不起妄想得意
清淨七之日焚百寳香叩首而言弟子今而
清淨已敢問金丹曰爾惟六識得而清淨外
有二識安能清淨曰何云二識曰含藏傳送
此二識也非容易知況欲其清淨者乎且金
丹之道天之所禁若欲聞者奉誓盟天登壇
歃丹非率爾而可言非一汝心而莫可聽也
弟子乃率卜吉裂帛書丹盟天告地齎金爲
信盡有爲誠心無所澄而清志無所撓而一
頓首跪而進曰弟子幻身罔知所措光隂迅
奔生死是懼伏惟金丹之道可以不死可以
長生喘息已殘願垂矜憫敢問金丹上陽子
曰而獨不聞之廣成子乎廣成子千二百歲
而形未嘗衰其抱一守和之至也其非金丹
之道也安能若是其久乎而又不聞之廣成
子乎廣成子曰至道之清窈窈冥冥至道之
極昏昏默默無視無聽抱神以靜形將自正
必靜必清無勞汝形無摇汝精乃可以長生
而復不聞之巢父乎巢父之讓許由也上流
而飲其犢也世之唯知巢父之潔也而不知
巢父之道之尊之夫唯是道之尊非巢父其
能自潔子抑聽知乎曰敬受教矣金丹之要
其是之謂乎曰未也曰敢問金丹上陽子曰
大修行人其志清靜用心猛烈使聞金丹之
道也縱榮極要地若棄糞土然何哉唯急於
身也而以名爲惡也爲疾也其商山翁然其
張子房然其扶摇子然子豈不聞之扶摇子
乎扶摇子之得麻衣仙翁之道也其小睡也
三年而一覺其大睡也未可以年而計以劫
爲度也而且無濁劫焉其以詩而復寵命曰
剛被山童一向應爲言天子詔書來無非只
說名和利撇在床頭不用開是知名與身孰
親是謂知止不殆可以長久也其次也有富
家翁焉有貴公子焉以精進勇猛爲心使聞
金丹之要則棄其所愛改而行於大道也其
陶朱公然其龐居士然其馬宜甫然子豈不
聞之馬宜甫之說乎馬宜甫者東州富室也
重陽老仙授以至道乃即棄其所有捨其所
愛而修道焉即丹陽祖師也是知身多於貨
也又其次也若困若窶財之不充乎用而志
也堅唯忙忙汲汲也復忘寢失哺也既聞至
道而乏丹材則兢兢業業遇有餘而好善者
則相貿易也是名法財兩用彼此而不欠也
是其心誠之不可移易其張天台然其鄧郁
之然其薛紫賢然子不聞紫賢之說乎紫賢
削髮爲僧曰薛式究竟佛法真性積年無落
著一日寓杏林驛蒙真人石得之授以性命
真要且戒之曰疾往通邑大都依有力者圖
而爲之紫賢從之是成道焉子復不聞神仙
鄧郁之之事乎鄧郁之與真人徐靈期遍投
師焉一旦忽遇至人授以金鼎火符之道遂
謀修鍊而二人所帶貨財唯克一人丹材之
用郁之悉讓靈期靈期得以成道上昇而郁
之聞道乏材艱難未遂唯志不移忽感祖師
憐憫一日臺司奏云少微星現南楚長沙分
野武帝勑採訪之遂索得郁之以應命詔問
所以曰貧道修鍊金液還丹之道而缺丹材
乃賜金帛子女許於南嶽選地置上中下三
宫修内外二丹二年餘就石壇而升天也是
其心也急於道成也是其心也恐負師㫖也
今時人也方其未聞道也亦不知急於聞也
且不知爲道之何謂者也或因以見之或偶
而聞之亦不急於行亦不果於成唯事多聞
也唯事多知也唯事辯也唯事能也展轉而
蹉跎也依稀而皓首也同歸于泯滅而已矣
英雄功名如斯而已子女玉帛莫之及已是
之謂下士者也復有多疑而少信者謂之常
人又孰知金丹大道是一何事也是云何謂
也或而聞是道之名也則毁笑隨之矣彼人
也其謂仙也謂佛也天之所生必從天而墜
者也彼且相聚而議曰世人而欲學仙學佛
者所謂見者也噫覆盆之下而求大明者實
難曾不知彼醯雞也離於罌瓿則失夫又惡
知鳥之棲深山也其飛則沖天安有區區之
戀戀者乎又惡知魚之遊于江湖也洋洋焉
悠悠焉禹門之躍也三躍而化龍彼醯雞之
卑微也豈得而知乎龍彼人也斯之謂也豈
得而知乎仙彼人也乃不知夫即有待之速
者也地也待其齒毛水也待其血液火也待
其光華風也待其活動機變是四者已待之
速而復有待之甚也是輪迴也尤速於待者
也又待之多者也彼人也甘也分也曾莫之
悔汝其記之弟子皆悚慄上陽子曰是金丹
也非有大智慧之根器非有大丈夫之真實
非有大因縁之遭遇又奚可得而冒聞者乎
今夫真仙聖師未逢精進勇猛之士奚又可
得而昌禁者乎弟子伏地曰願廣慈悲開濟
愚暗今身不死是即再入於爐鞴也弟子誓
已敢問金丹曰金丹也不辭爲汝道夫得易
也則失於輕夫妄聞也則信不篤上累師資
紫陽真人之慈憫故也三傳於人而三遭譴
册載事存可不戒之乎弟子悲泣曰宿縁會
遇使走骸餘尸再生再活弟子不敢泄慢不
敢背違教㫖儻渝盟也則一身屠戮九祖同
愆伏願哀憫指示金丹曰來汝之身也而祖
也是積累之有吾豈不爲汝道也然知之非
艱而行之惟難其敬之歟其愼之歟弟子再
拜曰師恩罔報上陽子曰金丹者即金液大
還丹也以金而就木液故謂之還以金木養
煉而成故謂之丹何謂金蓋金者鉛也而非
世間之凡鉛非從土石中出者是鉛也隱於
造化窟中乃從先天地而生此鉛既生之後
日夜增長至二八一斤之數是云足也故於
後天地而存者也是以非内非外而又亦内
亦外是假名之曰内外二丹也又經云上藥
三品神與氣精一切學人將此經語直以爲
身中之物乃運氣般精以爲養神謂之修行
非也此精也者非交感之精乃金精也此氣
也者非呼吸之氣是鉛之氣也此神也者非
思慮之神乃金剛之神也發明到此方信所
謂諸天及人皆當驚疑者也方知下士大笑
之說者也是故上士聞而勤行者也弟子敬
喜頓首問曰既云金即鉛却云非凡鉛也既
引經言精氣神又云非身中之物弟子以幸
聞而喜因聞所未聞而驚者也願始終開導
以釋下懷上陽子曰夫天一生水是爲氣也
水居北正北爲坎位坎中有鉛故曰非凡鉛
乃真鉛也是謂鉛之氣也故曰非呼吸之氣
也何謂金精夫地四生金金本居西西乃兌
之正位取金當於正西兌位是也大脩行人
顛倒取之蓋先天地之金乃寄胎于子子正
位爲坎故於坎中取此金也是曰金精是云
逆而取之也坎中之金乃兌位所寄乾乃坎
兌之中也故曰乾金大脩行人取此乾金歸
于黄金室内運調真火鍊以成丹故曰金丹
也弟子感悟再拜信受如不勝聞
　　　仙佛長生
弟子伏地而起曰仙也佛也必是金丹之道
而後能證仙佛者乎上陽子曰而不聞之老
子乎老子之得无上元君者也無上元君謂
老子曰子不聞長生乎長生之功由於丹丹
之成由於神老君得此勤脩而成後士成綺
問道老子曰夫道於大不終於小不遺廣乎
其無不容也淵乎其不可測也夫至人極物
之真能守其本故外天地遺萬物而神未嘗
困也老子之謂南榮趎曰能總一乎能勿失
乎能舍諸人而求諸己乎能脩然乎能同然
乎能兒子乎兒子動不知所爲行不知所之
身若槁木之枝而心若死灰若是則福亦不
至禍亦不來禍福無有惡有人灾老子之謂
孔子曰至隂肅肅至陽赫赫肅肅出乎天赫
赫發乎地兩者交通成和而物生焉夫真鉛
者至陽也真汞者至隂也大修行人將彼先
天地之真鉛歸於懸胎鼎内以真汞合之鍊
成金丹一粒吞入黄金室内養就嬰兒胎完
卦足神化出入縱横天地無有死壞是爲仙
也帝釋謂釋迦曰諸行無常是生滅法生滅
滅已寂滅爲樂此即交通成和之義也釋迦
修之而爲佛也
　　　道非言顯
弟子復進曰道即金丹也而道始無名至老
子乃强名之曰道而老子著五千言未嘗言
金丹者也弟子實蒙疑焉敢問何以上陽子
曰老子未嘗不言特不之顯題耳曰何謂也
曰老子曰常無欲以觀其妙常有欲以觀其
竅此兩者同出而異名同謂之玄玄之又玄
衆妙之門老子曰有物混成先天地生寂兮
寥兮獨立而不改周行而不殆可以爲天下
母吾不知其名字之曰道强爲之名曰大是
以後來稱之曰大道者此也古之聖人也或
正言或方言或巵言或寓言也是金丹也皆
存於言之表而言之中乃含之而已矣奚可
顯而言之者也曰老子之不顯言也千古之
上固未有顯言者萬世之下復不可得以言
而顯之也世漸薄而人閉自非師㫖寢不可
以聞金丹之大道也曰昔者廣成子之授黄
帝也廣成子曰愼汝内閉汝外多知爲敗我
爲汝遂於大明之上矣至彼至陽之原也爲
汝入於窈冥之門矣至彼至隂之原也黄帝
稽首再拜曰廣成子之謂夭矣黄帝修之鼎
湖之舉騎龍上昇後之繼脩者多矣若傅豫
焉若録圖子焉若務成巢由焉若善卷錫則
焉若支邑郭叔焉若老彭鴟夷焉且隱而深
宻者尤多老子者猶龍者也以道爲已也懼
而將息也乃優游以存其道焉或出或隱非
世人所能識量者也故自關令之八傳也黄
石公出焉又五傳也河上公出焉又三傳也
隂徐二真君出焉魏伯陽真人得之於徐也
乃準易而作叅同之書指出鉛汞砂銀而以
傳于輔元天師也自張葛許吴之功成而鍾
吕王劉之派接列仙相踵子傳序書皆明此
金丹之道也天台紫陽悟真篇出金丹火候
愈明我師縁督子復作金丹難問仙佛同源
等書是金丹之道至此而大備矣世降人浮
華而不實上士乃不一見又安足以語道哉
上陽子金丹大要發真卷之十三





上陽子金丹大要發真卷之十四睦十
　　　　紫霄絳宫上陽子觀吾陳致虚撰
　　　脫胎去留
弟子復進曰敢問金丹之言脫胎者何也上
陽子曰天機深遠未可猝聞弟子曰今而不
言也夫時也者可乘而不可失此因縁時節
之來者也今而不聞也非乘時之謂也曰將
語乎汝若秘之焉夫先天地鉛汞之一合而
歸于黄金室内是云金胎神室也却運火行
符十月乃足是云男兒懷胎也曰胎完已後
其功何如曰十月功足是聖胎已就也則移
居上丹田保養之長大之一周二載則化爲
陽神陽神出入去來無礙是云脫胎而去也
曰是則此身抑有死壞耶曰難言也曰願師
指示曰夫一切常人聞暗識汙其謂神仙既
得道矣必合留形長生永居於世者矣此凡
俗之說也仙與佛則不然曰敢問其方上陽
子曰蓋有身則爲患仙者欲去其患也雖然
仙道已成無所不可各隨所欲焉有白日而
飛肉尸者黄帝之謂也有優游而住世者彭
祖之謂也有受命而居天職者天師之謂也
有或隱而或顯者黄石公之謂也有拔宅而
上升者旌陽之謂也有示疾而終世者重陽
之謂也有尸解而脫殻者紫清之謂也有入
仕而匡世者東方朔之謂也各隨其所欲初
不拘於長生而住世也口若是則飛升而居
天職者爲上長生爲次尸解示疾又其次也
曰否曰願聞其略曰子不聞之河上公乎河
上公之居于河濱也聲聞于闕文帝車駕禮
焉曰普天之下莫非王土率土之賔莫非王
臣域中有四大王居其一子雖有道猶朕民
也不能自屈何乃高乎朕足使人富貴貧賤
須臾河上公冉冉昇于空中曰今上不至天
中不累人下不居地何民之有帝悟禮謝遂
授以老子章句畢失所在子抑聞之蘇公堤
之說乎宋有蘇雲卿者乃管仲樂毅之流也
隱居豫章張德遠薦以爲相高宗令其尋訪
之德遠奉命作書托守臣躬親禀請及造其
所乃一人獨居茅舍日以種園織履爲生得
書不剥佯許詣朝其夕隱去翌早守臣悉來
迎接唯見請書留案遺一詩云多年别作一
家風豈料聞名達帝聦自有時人貪富貴莫
將富貴污蘇公後名其處曰蘇公堤云斯人
也者其列禦寇之流乎其子陵之流乎其范
蠡之流乎子不聞之列禦寇乎列禦寇居鄭
圃也四十餘年人無識者其始事壺丘子也
聞道而志不篤復師老商氏友伯高子相規
以道禦寇行之九年乃能御風以行子又不
聞范蠡乎范蠡之爲越相也一舉而滅吴乃
曰功高不可以久處也遂飄然遊于五湖齊
君聞其賢往聘而相焉曰大名之下不可以
久居也乃去之易名更姓稱陶朱公將營財
以養其老忽遇濮上人文子者辛鈃(音/刑)字計
然授以長生之道乃又曰財者所以就事也
道成則無用財也且財曰利利能害人如此
則財不可以久積也孰若吾身之多於財也
竟散其財而隱去後修其道而仙焉若此者
多不可以枚數也噫彼神仙之云爲豈世凡
所能測之者哉
　　　三教一家
弟子曰蒙師指示金丹之道已敢問古之聖
人立教分三師乃合三教而歸一家夫如是
矣道唯一乎抑有三乎上陽子曰天下無二
道也昔者孔子曰叅乎吾道一以貫之老子
曰萬物得一以生佛祖云萬法歸一是之謂
三教之道一者也聖人無兩心佛則云明心
見性儒則云正心誠意道則云澄其心而神
自清語殊而心同是三教之道惟一心而已
然所言心却非肉團之心也當知此心乃天
地正中之心也當知此心乃性命之原也是
中庸云天命之謂性大道歌云神是性兮氣
是命達磨東來直指人心見性成佛是三教
之道皆當明性與命也孔子曰一隂一陽之
謂道老子曰萬物負隂而抱陽六祖教示云
日與月對隂與陽對是三教之道不出於隂
陽二物之外也孔子曰成性存存道義之門
老子曰玄之又玄衆妙之門佛云無上真實
不二之門是云三教各門而同歸者也是以
教雖分三而道則一也若言有二者即非聖
人之心也後之所謂三教者各指其門而不
能升其堂況欲入其室乎是以尊孔子者謂
之儒雖讀其書而不知其性命之道也尊釋
迦者謂之佛日拜其佛而不知屋裏之真佛
也尊老子者謂之道日遊於中而不知金丹
之大道也是皆名而不實也其崇儒者是非
今古訾毁佛老却不明孔子一貫之道是何
物也其尚佛者口談禪機勤勞枯坐却不明
最上一乘之道是何物也其習老者燒竭朱
汞弄盡傍門却不明金液還丹之道是何物
也若知還丹之道而勤修之則謂之上仙若
知一乘之道而勤脩之則謂之真佛若知一
貫之道而勤脩之則謂之大聖人矣曰三教
各門而道則一弟子敬受教矣而又有一貫
一乘金丹之道爲異敢問其名之不同歟曰
一貫即一乘也一乘即金丹也金丹即一貫
也夫人皆禀隂陽二氣之全而生者也既禀
隂陽二氣則必能變化矣物之久者成精松
之久者茯苓魚之久者化龍草之腐者化螢
而況於人乎人也者爲萬物之靈也人能久
固其真也謂之真佛人能久存其神也謂之
神仙人能超凡而入聖也謂之上聖皆不離
於性命皆不逃於隂陽而皆出入於中心緫
謂之金液還丹也是云聖人無兩心也曰上
聖大賢已證高仙佛果其視下也一撮爾已
禍福奚爲乃謗道詆佛之人多有報之者何
也曰否一切仙佛已成道矣或居天職或住
世間以匡救劫運爲心一切凡間萬寳供養
百般布施立寺度僧寫經造塔奉迎佛骨音
聲法事是皆無益論者亦欲正其所正爾抑
又何罪焉但其辭峻又未得其道乃引古之
是而證時之非不能濟事救時反成萋菲旋
受其咎宜矣彼仙佛者奚屑屑於是哉後來
緇黄之流見其排斥之文以爲詈己何其昩
哉儒者見佛老之書不肯深明其道有可取
者例言異端即肆詆毁以昭其名是又惑之
甚也夫漢之賢子房爲高乃從赤松子遊萬
世之下無能及者唐之賢李白爲首而號爲
謫仙宋之賢子瞻爲亞而呼爲坡仙者也以
其教則毁之以爲異端以其名則美稱而借
重假使識得其道而爲真仙真佛則孰云不
美乎見之偏者各不識羞故相毁也古之聖
賢自相尊禮唯明是道而已矣今指佛老爲
楊墨差了多也況三教多儒名而墨行者亦
多墨名而儒行者況仙佛乎上士至人唯求
其道而棄其餘也故云天下無二道
　　　世人皆得
弟子問曰古今之所以成仙作佛者貴富乎
貧賤乎上陽子曰此莫得歷歷而盡也貴富
也貧賤也皆可脩也若大路焉若旁蹊焉在
人之行何如耳曰弟子敢問所以者何曰昔
者黄帝問道於廣成子廣成子謂黄帝曰彼
其物無窮而人皆以爲終彼其物無測而人
皆以爲極得吾道者上爲皇而下爲王失吾
道者上見光而下爲土今夫百昌皆生於土
而返於土故余將去汝入無窮之門以遊無
極之野吾與天地爲常黄帝修之騎龍上昇
無上元君謂老子曰神丹入口壽無窮矣老
子修之是大道祖後言金丹之道爲黄老術
不知聖人所傳乃金丹至道脩仙作佛之大
事非術也是道也非得真師口傳安有天生
而自會者邪人但堅心求師無分富貴貧賤
也是以老子爲柱史彭祖爲大夫仇生仕殷
吕望太師伯矩爲卿士尹喜爲關令辛鈃崔
瞿皆上大夫庚桑隱毗陵子休治漆園留侯
帝者師四皓輔漢惠常生執鞭琴高執笏甯
封陶正方回閭士輔光仕漢馬丹仕晋旌陽
爲令鍾離棄宦許大雇僕純陽應舉海蟾帝
君燕國之相棄富貴而脩行故有詩云抛離
火院三千口屏棄門兵百萬家丹陽祖師富
家者也兩試殿庭年四十五遇重陽翁乃捐
萬有歸於虚无待師乞化備歷苦辛結譚丘
劉郝爲弟兄自相規戒忍諸憂辱其雲遊也
常引古詩云三山有侣人清淡四海無家道
義深之句得其傳者亦多唯黄房公最先道
成我太虚真人得黄房公之傳以授先師紫
瓊真人而我師縁督子是得紫瓊之道焉凡
此言其畧也又如東方朔之於黄眉翁安期
生之於羡門子鹿皮翁之於王方平陸脩靜
之於孫遊岳陶弘景之於王知遠葉天師之
於羅公遠种放之拜希夷處厚之就紫陽富
韓公之於王沖照朱晦庵之禮崔子虚劉志
畧交六祖龐居士禮馬師傅大士會嵩頭陀
崔相國叅東寺會陸大夫見投子陳尚書見
睦州慈明依昭陽良遂見麻谷趙霜臺送仰
山楊文公見石門李萬卷見歸宗裴相國禮
希運于迪叅紫玉房孺問國一韓昌黎禮大
顛於廣李刺史禮藥山於荆范文正禮古塔
主於江東李文和叅石門於京南楊翰林禮
惠璉於西京張無盡禮雪峰於湖南類此甚
多不能悉數是皆王公大人折節而卑禮者
也雖然叅有實叅亦有妄叅妄叅者意裏非
真實叅則言下悟㫖悟㫖者進求非真則詆
謗詆謗者豈知自毁進求者必成道焉進者
更在心堅毁者終爲口業口業者雖賢能而
失本真心堅者雖愚賤而躋聖位信背只在
眼下學者可不戒之且已仕而聞道也因在
仕以濟其道焉聞道而未仕也將假途以成
其道焉或隱於仕宦或隱於賤役或隱於城
市或隱於山林財之足用則散之也財之不
足則求之也唯務道之成何分於貴富貧賤
　　　觀水得道
上陽子示諸弟子曰來予有以語夫汝也且
吾嘗而觀夫水焉夫水之道暗合於吾之大
道也子不知夫水之道乎抑不知夫水之廣
乎則詎得而知乎水之清也耶子來且將以
語汝也語汝以水之源者也子學夫道而不
知水之源其於道也若有適而不知其舍也
則將焉往乎哉今語以水之源其源也縣崖
壁立孤峰危峭峻險萬仞仰之則彌高曠穴
難測鑽之則彌堅思而不可得瞻之在前見
之不可用忽然在後是聖也是凡也是神也
是鬼也目如奔電不敢以一窺也深窈窈焉
黑漫漫焉須彌山上望之若大海焉此爲水
之源也故名之曰涅槃境界其中有泉出焉
皎皎如甘露滴滴如明珠溶溶似龍涎涓涓
似骨髓亦瓊漿之謂也亦酥酪之謂也其始
之流也若經乎洪波穢濁待夫兩晝夜旖旎
乎三百里此焉而得水也是水之至清者也
是云水之源者也有華池焉有曲江焉有癸
穴焉有庚渦焉此水也者其白如銀其清透
底且吾得聞至人之真言也至人曰水之清
也中有白金化爲黑鉛紛紛如空中雪皚皚
若太素烟此水也得先天地一陽之正也此
水也不寒也冬温也不熱也夏凉也熱熱者
浴焉思渴者飮焉飮此水者無飢渴之害也
無睡眠之惱也無生死之念也子其記之是
水也或清或濁濁者遠而清者近也濁也者
人飮之而醉也清也者人得之而醒也是水
也又流五百里而漏焉當其漏也弗覩也無
庸而知也行且一月矣至于萬丈洪崖壁絶
之口有月窟焉有子匯焉又有子午谷有金
華池於此而復得其源是源之再清也或𥗋
焉而逆注或寖焉如血液或浮焉如素練或
科焉如碧潭恍惚杳冥總流而合于溪溪合
而會于河也至河則汪汪焉湯湯焉浩浩焉
渺渺焉不可測其涯涘也于是時也私謂得
其水之至矣而猶有所未至者也於是分涇
渭泛五湖泝黄河清流也則行焉洪波也則
息焉遨遊而至于大海也乃索焉而驚大海
者無邊際也專于一誠戰戰兢兢唯一精純
則不至於喪身而失命子其記之吾復聞至
人之言曰大海者天下之水歸焉昔蒙莊之
鵬運也以六月而一息其息也者則飮于此
海也子其記之也大海者人不得而窺其洋
也不得而測其深也不得而知其廣也有真
人焉吾就而問之真人之㫖曰大海者萬谷
所以流入者也百川所以歸納者也爲江漢
之所宗朝者也真人之㫖又曰此特其近焉
者耳夫知大海之說者水逆流焉大海之水
逆流者上接于天河水之逆流至于天河故
有一消一息之道焉子其記之也夫水之逆
流是水之至者也吾乃今而所以知得水之
至者矣夫得水之至者有道存焉子其記之
也與弟子曰諾水之至者有道存焉上陽子
曰汝來吾復有以語子也且吾嘗而學焉其
昔之爲學也者工駢儷習聲律窮今古喜註
述談性理分是非大而易小而術益不倦于
學也私謂爲學之至矣而未知其有所未至
者也且不知夫世之有真人者也抑不之信
世有成仙作佛之道者也我師趙真人從太
滌山脩行來授我以金丹之道並合天河逆
流之說吾乃今而所以知爲學之有夫至者
矣子其記之也水之道未至逆流則不知其
極也人之學未聞長生之道亦未爲學之至
者也夫海之接于天河則知水有逆流之道
人之爲學而知夫道則知身之可以長久子
其記之也與弟子曰諾爲學而知夫道則知
身之可以久長也是聞一也而得三焉得水
之道焉得爲學之道焉得長生久視之道焉
　　　見性成佛
弟子問曰天下無二道固則然矣老子之道
唯金丹之道金丹之道是性命之道也而達
磨西來唯直指人心見性成佛豈此而出金
丹之外乎上陽子曰達磨之道即金丹之道
也世人根器各有利鈍佛祖慈悲方便立名
後之學人智者過之愚者不及也夫何以故
智者不明脚跟底實際裏一件大事輝耀今
古迥脫牢籠能殺能生一死一活此處既昧
則任脚跟走也故云過之愚者不問肉團上
有箇無位真人擔荷大事此處既昧却以誦
經念佛持齋兀坐將此而求見性成佛抑何
愚哉故云不及曰見性即成佛乎曰傅大士
云饒經八萬劫終是落空亡夫見性猶聞道
而成佛猶成道也聞道須行故上士聞道勤
而行之見性須脩故雪山脩行積年而證佛
位奚有不學不脩而以見性爲成佛乎問曰
蠢動含靈皆有佛性又曰見解智識爲靈明
覺知二者云何而能成佛曰見解智識之性
不能成佛唯蠢動含靈之性則能成佛曰異
乎所聞敢問蠢動含靈之性爲己性乎曰然
曰何哉曰然見解智識乃是非業障之性此
蠢動含靈乃造化萬物之性人唯不知蠢動
含靈之性所以難逃生死迷於涅槃彼見解
智識之性以聲色爭愛而爲執著妄想此蠢
動含靈之性處污穢而有大機大用彼見解
智識之性起於六賊門頭日爲恩愛纏縛無
有休歇此蠢動含靈之性在脚跟後如如不
動得大自在古德云地獄未苦袈裟下不明
大事是爲最苦世人豈認蠢動含靈之性即
真佛性悟此真佛則知屋裏自有却非木雕
泥塑故云真佛屋裏坐到此方爲見性成佛
所以道即心是佛若不悟屋裏真佛即我之
真性却認見解智識之性爲佛性猶認他姓
爲我子差了多也所以道心不是佛既悟我
之真性即屋裏之真佛則此性此佛猶是四
大假合底未及長蘆四會之功所以道非心
非佛若悟我性是我真佛分明了也假之而
修假之而成所以道見性成佛故雪山四十
二年少林九年冷坐實皆爲此一段公案者
也


上陽子金丹大要發真卷之十四







上陽子金丹大要越格卷之十五夫一
　　　　紫霄絳宫上陽子觀吾陳致虚撰
　　　與王祥翁
淨倮倮赤洒洒是一大事因縁是箇見成公
案有大力量宻示神通立極造端撑天拄地
逈超宇宙獨耀古今無始以來靈光不昧窮
劫之際真性常存上聖至人高仙諸佛由此
施設由此儀刑所以道三世諸佛也恁麽彌
勒下生也恁麽七佛已前也恁麽七佛已後
也恁麽西天四七也恁麽唐土二三也恁麽
歷代佛祖都恁麽且道古人千般計較都不
會安名也不肯立字唯唤作恁麽子細看來
無頭無尾無背無面總只是恁麽了也自從
達磨西來至于曹溪單提别唱而後天下叢
林偉器以恁麽事話會不少就中更無一人
肯爲他標箇名目若是箇大善知識出來或
者脫却娘生袴子未舉先知若是鈍根都教
他向人前句裏說心說性尋箇本來認影認
光竟無落處到老破賺却去怨祖怨佛此輩
可深惜哉上陽子只得不惜舌頭爲他前聖
後聖說出極到之處且道如何是恁麽底當
知這恁麽即是那淨倮倮赤洒洒底天下後
來都會得那倮倮洒洒即是恁麽事也則知
父母未生以前也恁麽倮倮洒洒父母既生
已後也恁麽倮倮洒洒一大事因縁也恁麽
倮倮洒洒這見成公案也恁麽倮倮洒洒只
今箇樣分明說了後之人纔舉目看便知倮
倮洒洒即恁麽底恁麽即倮倮洒洒底夫復
何疑豈不道昔日摩耶夫人左手攀枝釋迦
老子右脇降誕九龍吐水沐浴金軀便乃周
行七步目顧四方一手指天一手指地作大
獅子吼云天上地下唯我獨尊一場話靶古
今禪林舉揚者多也有作實事看去也有作
靈迹看去也有作怪異看去也有作話會看
去今若不饒露箇消息把釋迦老子只容易
看過了將來孰肯承當且道摩耶左手攀枝
釋迦右脇降誕豈不是他離了生死岸頭底
那九龍吐水沐浴金軀豈不是那恁麽淨倮
倮赤洒洒底周行七步目顧四方豈不是貌
堂堂顯露底一手指天一手指地豈不是八
字打開中有箇見成公案作大獅子吼云天
上地下唯我獨尊豈不是一大事因縁人中
最爲第一點檢將來也是好中不足暗裏藏
刀後來雲門道我當時若見一棒打殺與狗
子喫貴圖天下太平雲門拳拳奉揚宗㫖只
得恁麽駡佛喝祖及後圜悟云釋迦把斷要
津雲門知恩解報他豈不知釋迦無伴無侣
是以雲門特恁欺主圜悟深知家醜却又白
日叫鬼且似這般話頭是障礙底是方便底
若謂障礙是瞞你了若云方便目前便見是
臨濟云赤肉團上有箇無位真人當從諸人
面前出入豈不是直指了也一切常人暗中
摸索是又不是他器識底直下便知那無位
真人即是恁麽淨倮倮赤洒洒的古聖云性
由自見命待師傳若本分底有箇真實方寸
之下真常獨露全體見成何必又待許多詮
註便知淨倮倮是真佛性赤洒洒是真佛性
一大事因縁恁麽見成公案無非是真實佛
性底莫道釋迦老子有此一箇大事因縁各
各當人分上皆有如是一大事因縁元不闕
少盡乾坤大地一時收來雲門出世也道一
句不得圜悟再生也不敢擬議於此處便知
性是自家底世人如何瞞得自家方知道性
由自見若到這田地深深宻宻儘他業風沙
起滄海塵飛須知淨倮倮底如如不動那赤
肉團上穩穩當當儘他萬生萬死須知這赤
洒洒底如如不動此爲不落窠臼不迷境物
磨睚到臘月三十夜孤燈自照忽聽漏盡鍾
鳴又說新年佛法去了豈不是大解脫大光
明不迷生死岸頭不拘得失流轉當知龍光
佛時也只恁麽來也若搆得去與三世諸佛
齊肩彌勒爲奴亦不小了大丈夫漢切莫做
箇矇矇𥋾𥋾當斷不斷脫衫着袴無有了期
疑上疑下着實說空語言裏尋窠窟文字裏
尋公案是皆妄想何時得返照回光脫胎换
骨也我趙老師云今時人脚跟前脚跟後不
認點地處即是這箇了却乃無端指性說空
直賺到老只如此語豈不脫露機鋒然這老
師舌柔齒剛不許人道恁麽亦不許說倮倮
洒洒亦不許說見成公案亦不許直指亦不
許棒喝如是豈不作家縁爲時人將他佛祖
面目做情識見解去我這老師接上等人唯
撑眉弩目便是下梢却饒一笑而已予過荆
南逢一偉器祥翁道人自叙往者訪謁禪林
深得其趣詢之乃應菴之裔也其師瞎翁每
指云與他相挨厮伴暫時不得捨離方有少
許入作之分又云更須識取箇空爛底髑髏
試向夜靜燈滅時打箇蒲團獨坐宻宻地體
取只這語言瞎翁費盡老婆心多少了常人
看來如此予謂瞎翁不當引人落草千古之
下惹人提掇無有了期雖然入作底事還要
入作底人故其所出金剛九還大義乃曰佛
示初中後三日分豈非入作事也祥翁自倮
倮洒洒而來藴利根智得師印證之後而唯
獨一無侣二六時中認主人翁以此自照比
來請益求脚跟轉處一句乃爲普說倮倮洒
洒之真諦使祥翁權以金剛爲體實以涅盤
爲用淨倮倮作大獅吼赤洒洒奮雄虎勢得
了便住遇縁即宗然後懸崖撒手大休歇去
豈不是箇少林冷坐底工夫也到此方知非
唯脚跟轉處事須知親爲佛子已上事也此
去諸方遇著衲衣下瞌睡漢不妨饒舌云是
我
　　　普說
拄杖刹竿棒拂拳喝一機一境是皆佛祖旁
開户牖提振綱宗亦有大機亦有大用亦有
權亦有實一喝不可作一喝用一棒不可作
一棒行要知賔主交參前後際斷昭懸日月
把定乾坤在昔阿難問摩訶迦葉世尊傳金
襴袈裟外别傳何法迦葉唤云阿難阿難應
諾迦葉云倒却門前刹竿著此豈不是直指
人心獨露全體則知當年世尊所傳涅槃妙
心正法眼藏只消迦葉一句總在裏許雖然
直截要先識破他的處將如之何是他底處
世尊傳來饒得微笑迦葉傳來饒得一唤只
此一笑一唤方知佛祖無可柰何落草尋人
若不恁地怎得那西來意怎得箇消息底這
般提唱以來厥後諸佛諸祖遇因立縁隨方
設便以棒拂拄杖行不如一喝省了多少計
較除非明眼人舉頭便知是故馬祖一喝百
丈三日耳聾喫茶也是受食也是鼻孔也是
靈骨也是即心即佛也是非心非佛也是一
株花栢樹子麻三斤衫七斤風與月石與泉
前聖後聖所遺公案一題著緫是了若使鈍
根之器到了緫不是也只如釋迦老子云以
大圓覺爲我伽藍圓覺且置且道如何是伽
藍後來舉世以伽藍爲招提所在僧衲所住
者尤爲可笑却不知伽藍本是一物故下云
身心安居平等性智今之禪僧言及平等性
智便自無處尋頭況與他說伽藍有般强底
人見人題平等性智隨云是他的心又怎知
道他心非是心故佛祖云非心非佛又云心
不是佛智不是道佛祖慈悲爲一切人自性
不明起立模樣令人自像故不得已乃至堅
拳倒拂吐舌低頭其以此機至淺至近令人
易見而一切人不肯承當遂至騎山門向佛
殿上放佛殿於燈籠内且道佛殿須要供佛
如何移山門於其上豈不觸了燈籠内著佛
殿大似光燦燦地又至山河大地須彌崑崙
有輩禪流見此等語渾如嚼蠟全無意義總
謂禪機葛藤置而弗看難似佛果云上無攀
仰下絶已躬外不見大地山河内不立聞見
知覺直下擺脫情識一念不生證本地風光
見本來面目祖師心印何幸人人領悟箇箇
圓成挨拶將來了不可得及至末後喝佛駡
祖走釋迦奴彌勒凡此皆要諸人各認自己
心莫作他人見誰知後來見喝也喝見駡也
駡不知古人向自身内說將出來暴露消息
底意那一等人專事機鋒待爾招積口業總
迷了這箇道理饒他聲前句後尋覓猜想明
來暗合也只野狐精見解一到如此奚謂五
百年縱萬劫千生何時是了古之人藴大根
器若不猛利猶自蹉過是以圜悟奮志南詢
長慶坐破七箇蒲團雪峰三登投子九上洞
山馬祖因悟磨磚六祖躬役碓舂二祖斷臂
立雪釋迦聞半偈而捨全身古聖先賢波吒
到了方討得箇生死義路今時人也口誦堯
之言而行桀之行皆是笑破自己心賺破他
人口若人人到那田地猛着力暗中求不驚
不疑無退無轉忽然相似脚跟後穩穩當當
綿綿宻宻照天灼地豈不是彌勒下生釋迦
親見到彼時節回首覷著一切常人皆立下
風方知道有何難事低一著是凡高一著即
佛了也真法眼問云佛法還有本末也無上
陽子曰自威音王已前佛生佛滅綿綿歷歷
不可窮已從過去莊嚴劫來曼殊室利爲七
佛師至見在賢劫釋迦文佛告摩訶迦葉云
吾以正法眼藏涅磐妙心實相無相秘妙大
乘今付於汝汝當護持迦葉禮足白言我當
體敕恭順佛故自爾燈燈相續至菩提達磨
受法於般若多羅乃至中國而得總持道副
道育慧可四人乃授法焉後將西返謂道副
曰汝得吾皮謂尼總持曰汝得吾肉謂道育
曰汝得吾骨謂慧可曰汝得吾髓復云昔如
來以正法眼藏涅槃妙心付大迦葉展轉祝
累而至于我我今付汝汝當護持慧可傳來
唐土二三逮至慧能遍傳天下於是濫漫矣
故達磨告慧可云二百年後法周沙界明道
者多行道者少說理者多通理者少就中有
能悟實際地了心空法三身清淨者然後得
證大乘也宻多聞越次問曰大乘中乘小乘
此三乘法皆成佛否上陽子曰唯正法眼是
爲最上一乘故經云十方佛土中唯有一乘
法無二亦無三除佛方便說但以假名字引
導於衆生吾所以云中乘小乘皆假名字唯
最上一乘真空無漏真實希有無非以真心
真空爲之極則爾豈不聞大珠和尚云心是
佛不用將佛求佛心是法不用將法求法佛
法無二和合爲僧是謂一體三寳則知三寳
本同一體奚有二乘乎妙香佛陀問曰如來
說法學人聽法聽法說法有功德否上陽子
曰如來證佛爲上根菩薩說法以度天人非
如阿含爲小機說也故提婆謂羅㬋羅多云
本對傳法人爲說解脫道盖諸說法聽法者
本具一體三寳方能說方能聽一體三寳者
法身報身化身三身是曰一體三寳昔神會
大師云說法則先佛而後法聽法則先法而
後佛聽法則頓中而漸悟法則漸中而頓故
色身善說法則法身低頭稽首而聽法法身
善說法則報身摩肩聳耳而聽法報身善說
法則化身清淨無爲而聽法然四大色身法
報化三身俱不解說法聽法唯座上有一無
位真人善說法聽法是以義玄和尚云虚空
不解說法聽法是汝目前歷歷孤明勿形聲
者解說法聽法所以道心法無說佛法無聽
多口阿師問曰三身且置云何是色身云何
是法身上陽子曰色身是幻身亦是妄身法
身是清淨身亦是圓滿身亦是自在身亦是
如來身故號爲真佛大鑒云色身雖大内心
量小不名大身法身雖小内心量大等虚空
界是名大身此即佛性此即真心諸修行人
把他做箇主人翁也所以佛祖安名立樣棒
拂拳喝燈籠佛殿拄杖刹竿千般計較形容
不到了處是謂不可思議功德然隨用而立
名借物而喻色總而論之只是箇功德法身
也法體如如問曰三世諸佛還住世否上陽
子曰過去佛過去已未來佛且未至見在佛
不得見曰我師還見否曰汝爲甚不見曰有
形容否曰尋常頂禮接引衆生曰我師獨見
復誰可見曰見者不說曰我還可見否曰汝
不信佛佛不汝見如如低頭曰發心信已若
何見佛曰開汝一隻眼佛即在目前曰過去
佛神通若何曰覆載包含曰現在佛神通若
何曰生育造化曰未來佛神通若何曰多寳
藏將開也曰云何是寳藏義曰緫歸一大藏
曰一大藏教云何指示曰普攝有情曰大藏
亦有情乎曰無情若何名藏因爾無情强名
曰正法眼縁此法眼不屬内外不在四旁秉
生殺機爲佛法祖是曰正法眼藏曰正法已
聞若何是眼藏曰汝且道什麽一件物無眼
曰此眼藏即虚空藏否曰佛法一般名不虚
設夫叅學人莫學客語莫學異見須知脚跟
有此寳藏大包天地光耀古今形容無盡妙
用無窮故云無盡藏物去物來如如不動亘
古亘今如如不動生死岸頭如如不動得大
自在如如不動演出大藏皆如來說故云如
來藏寳如意問曰迷悟兩途迷者多而悟者
少敢問何以曰昔南陽忠國師云衆生迷時
結性成心猶寒則水結爲冰衆生悟時釋心
成性猶煖則冰釋爲水上陽子復喻云衆生
迷時猶隔水而求魚衆生悟時猶水涸而魚
鱉自現是慧海云凡夫見性即非凡夫以能
頓悟上乘超凡入聖佛子若迷即非佛子以
其論凡論聖終爲下鬼悟人超越生死涅槃
迷人唯學說事說理迷人今生作來世福德
悟人目下頓見活維摩所以迷底人修因待
果如逆風而渡海何有了期悟底人了心是
佛似月下觀影真僞自知故毱多尊者云心
自本來心本心非有法則知本心無法而本
來心乃是法身是以迷人以清淨法身爲五
藴色身悟人以清淨法身爲我佛法身也優
婆夷多問曰自曼殊室利而七佛法偈皆言
幻起滅空罪福至釋迦傳來言法而十七祖
僧迦難提以來又言心地二十二祖摩拏羅
以後皆言性二十七祖般若多羅與唐土二
三佛又只言華種及曹溪别唱天下老和尚
唯直指單提各呈面目千般百計指小喻大
有如山河大地棒拂花草燈籠佛殿拄杖拳
喝似此等樣以爲傳授大乘何前後之相戾
也敢問是同是别上陽子曰迷人說法迷法
見性迷性悟人悟空非空悟色非色故前迦
葉云即此身心是幻生幻化之中無罪福後
迦葉云何於一法中有法有不法十八祖迦
耶舍多云有種有心地因縁能發萌二十五
祖婆舍斯多云我今悟真性無道亦無理東
土二祖云本來縁有地因地種華生此祖祖
燈燈唯在明心而已自風旛論後各立宗門
别出模樣直到于今豈離心之外而别有大
乘者乎離大乘之外而别有佛法者乎
大傳送問曰夫生而有形死而魂散有形則
有性魂散則性泯理之常也比形住而性存
猶華之有香比身逝而魂去猶葉之墜地雖
然人爲萬物靈到此得有性也無上陽子曰
造化之内無明殻子爲卵生煩惱包裏爲胎
生愛水浸潤爲濕生欻起煩惱爲化生四生
之中各從其類狐兔不能産鳳明也爲人之
靈者本性而已性之於人猶烟焰之於火泡
漚之於水形存之性猶火之飛焰魂散之性
猶漚之歸水此一切人失其真性流浪輪迴
萬死萬生迷迷相指皆謂如是道人之性則
不然超乎造化之外生以不生死以不死亦
唯真性而已守此性如防盜焉敬此性如供
佛焉愛此性如護寳焉是故法此性即名法
性佛此性即名佛性若見此性即是佛地豈
干生死之義乎十四祖龍樹云佛性非大非
小非廣非狹無福無報無死無生所以悟我
性無生死見我性無地獄修我性超乎造化
之外也
上陽子金丹大要越格卷之十五











上陽子金丹大要超宗卷之十六夫二
　　　　紫霄絳宫上陽子觀吾陳致虚撰
　　　見性成佛
上陽子曰威音王已前這一段公案不在左
右不在偏傍不在中間不在外當其時也既
無師匠又無宗㫖七佛且未出世彌勒尚未
下生此一大事出模走樣照天爍地哆哆和
和之後佛已在世人人具足箇箇分明了也
爾來到今而一切人將自己的别了尋問他
人且道他家底事豈容你知猶你家下之事
容他知否所賴先哲慈悲開示祖祖單提達
磨大師直指人心見性成佛大過則了豈唯
後人愈行愈遠總將日用現前一切不問却
乃千思萬想向那邊覓而欲見性成佛此輩
可深惜哉豈比天人師明星出時成佛了也
弟子再拜稽顙問曰傳云釋迦生下周行七
步一手指天一手指地曰天上地下唯我獨
尊若是則世尊生而知之者也上陽子哂之
曰非也曰敢問所以曰釋迦文師瞿曇乃得
金丹之道修之而證佛也以其修金丹而成
仙故曰金仙盖金丹者二八兩之弦氣也二
八合成一十六兩故云丈六金身世豈有天
生自然之釋迦者乎曰唯我獨尊復從何來
曰此佛法之謂也曰敢問所以曰後之佛祖
將此語題以爲公案因謂之佛法使後之學
人藴利根上智者以此公案常題常拈照破
自己脚跟踏實而明心焉而見性焉轉相悟
入因之仍之佛祖繼出各呈面目形容益多
語殊意合是以非理可釋思議不得或以小
而喻大或以賤而比貴不涉程途難堪訓誨
大根器識一見了然明白更不驚疑直下承
當有何言句下士愚人思攷不能得擬議又
不是只得妄云此乃葛藤之語也若有問其
如何謂之葛藤則謬云即禪機也如此宛轉
支離却不究竟佛法實事所謂葛藤禪機之
語者乃齒外之浮辭而爲佛法之喻也唯大
智慧底則去其口頭之虚論而見其佛法之
真實也下愚之人誑談鋒辯至有公案非理
可釋去處則去禪機也彼以禪機爲辭之屬
底如百尺竿頭不復可進又安知有佛法哉
弟子進曰佛法者世尊以靈驗而示人乎抑
以天龍護衛之神而見之乎曰皆非也此乃
常人所談之佛法也今夫生死禍福影響靈
驗幽冥報對浮辭彰虚以示於人者此之謂
常人之佛法也若真實佛法唯靈於己倏忽
廣大變通須臾而復自在廼能過人之過而
亦自知其過此爲真實佛法也盖真實佛法
聖凡不敢一窺況可以示人乎若真實佛法
則諸天捧花無路魔外潜覷不得況云天龍
見之乎曰如此則佛法之大唯世尊能有也
曰世尊已無佛法唯人有佛法曰人之佛法
復在何處曰挂向太虚壁立萬仞視之不見
聽之不聞曰有靈驗否曰顯大神通霔大法
雨撑天拄地作佛成仙古今專生殺之權頃
刻有感通之便是十翼曰寂然不動感而遂
通故鬼神不敢視邪怪不能憑所以破竈墮
云本是泥土合成靈從何來聖從何起諦觀
此語豈非大靈驗乎何者是人之佛法曰人
以性爲佛法曰既以性爲佛法則諸佛祖一
切常人皆以見性而成佛是不必於金丹之
道也曰否曰何謂也曰一切常人且不知性
爲何物而假言金丹之道乎曰一切常人唯
不知性而諸佛祖是見性而成佛也曰否曰
請問其義曰子不知夫達磨之說乎昔者達
磨西來不立文字唯直指人心見性成佛固
有其道矣盖道之一事不可得而形容思議
者也如之何可以立文字且人心不可得而
聞見者也如之何用直指人之性即真佛者
也如之何待見而成乎此即老子觀妙之道
也是以達磨下工於長蘆於少林修鍊是云
金丹之㫖即達磨直指之㫖即釋迦獨尊之
㫖即迦葉所受正法眼藏涅槃妙心之㫖即
馬祖非心非佛非物之㫖即六祖共永嘉無
生無速之㫖即龐居士悟一口吸盡西江水
之㫖即藥山一物不爲頭之㫖即丹霞燒水
佛之㫖即石鞏弓箭之㫖即趙州蘿蔔栢樹
子喫茶之㫖即歸宗先天爲心祖之㫖以至
山河大地拄杖刹竿棒喝露柱燈籠佛殿山
門庫堂金剛王寳劎洞山麻三斤石霜百尺
竿俱胝脂頭禪黄龍赤班蛇鳥窠吹布毛法
燈天真佛法眼透聲色思和尚米價遵布衲
浴佛僧奚仲造車孚上座摇扇雪峰輥毬雲
門胡餅鹽官扇子青平搬土潙山水枯禾山
打鼓秘魔持叉香嚴擊竹首山竹篦仰山拂
子以至頂門拳肘眉眼鼻尖米粟絲毫釘鞋
木履清風明月曉鍾畫角芥子須彌圈蓬漆
桶銀山鐵壁葛藤寒松黄花翠竹枯椿乾橛
古澗寒泉源頭路口翅爲獅兒大雄猛虎牛
車羊角狗子猫兒胡孫鼷鼠此等公案備難
悉數莫不皆是見性之㫖也上陽子復謂弟
子曰從上祖佛做模打樣百般遷就托物立
名爲一切人指箇真實佛性之處然其各隨
方便而說謂之隨方結縁而一切人不到性
地及爲多事如引過河之網未提其綱若牽
織金之花不編其綜吾今分明指出了也似
風雲雷雨驀然黑暗須臾散去紅日當空誰
不見了恐你諸人以光明之眼如翳障了以
智慧之性爲塵撲之一向弄舌頭不顧損神
氣是又不是修又不修如此蹉過走破脚跟
下皮肉賺到老來可惜了也比來說禪者明
立高座聚衆問答口頭活弄性地蒙迷以辯
論敏捷爲能所以多記公案爲明了人示以
一指隨以二指應或而向下他即儗上或云
眼前即疑背後或轉脚跟他便走了似此捏
僞那知真實此爲設辭應敵豈能見性明心
如與聾人覓物相似與之索蛤聾乃掬水指
令下鞍聾反勒馬指向脚下聾遍拾芥雖云
近傍不遠孰知所差太多此乃聾人誤聽强
猜者今一切人本皆聦識見物如蔽若彼聾
人强猜妄臆其中以誤爲悮能有幾人不免
再爲諸人各各現箇本來面目這回莫只又
做箇矇𥋾底人也圜悟云父母未生以前淨
倮倮赤洒洒不立一絲毫及乎既生之後亦
淨倮倮赤洒洒不立一絲毫佛祖慈悲興言
至此欲爲世人作箇指蹤極則而一切人既
聞此語便以倮倮洒洒爲冷俐快活看却不
知倮倮洒洒即本來面目也即是性也且道
既生之後倮倮洒洒不立一絲毫鈍根錯想
而不明了亦不足怪何以故此盖常人而紐
於常也且道云何父母未生以前亦云倮倮
洒洒不立一絲毫此言殺過則了利根之士
即於見前早辦一箇入頭之處安有不明了
哉吾之說此者非但爲汝諸人提題拈起亦
使叢林禪僧天下一切人誦此金丹大要究
竟超宗釋義如懸夾鏡相似人立其中若頂
若足若背若面不必求人莫不自見如今多
少住禪刹者不知禪是何物率三二百人或
至千數餘衆唯只頑坐禪棒夜巡渴睡者辱
日則限以規程何暇見性夜則勞神廢寢安
知真佛此謂一盲引衆盲也豈不聞大慧云
一種杜譔漢脚跟下不實只管教人攝心靜
坐坐教絶氣真可忴憫六祖又云長坐拘身
是病非禪石霜諸禪師堂盈千數長坐如杌
識者呼爲木衆橛多三藏師於曹溪大鑒一
日見僧結菴而坐藏即前唤之曰我西域最
下根者不墮此見馬祖南岳住菴日唯坐禪
以求成佛讓禪師故將甎於菴前磨祖云何
爲曰磨作鏡祖曰磨甎豈能作鏡讓曰然坐
禪豈能成佛馬祖頓悟言下得㫖昔玄沙因
共雪峯論佛法峯云世間闊一丈古鏡闊一
丈沙指火罏云闊多少峰云如古鏡闊沙云
老和尚脚跟未點地在從那到今有輩禪流
因名行脚摇唇識解不知落處走遍叢林踏
破了草鞋不肯認他脚跟如之何是點地處
佛祖大慈大悲指出禪名使人覺悟如東禪
西禪南禪北禪圓通禪廣佛禪圓學禪真佛
禪無位禪如來禪祖師禪大方禪城市禪脚
跟禪龍女禪蚌殻禪老婆禪新婦子禪一味
禪指頭禪皮可漏子禪口鼓子禪琉璃瓶子
禪千名百樣惟要世人早自見性今世衲僧
以順寂入涅槃爲終世過化之奬辭是爲明
眼所嗤寧不惶愧彼安得知涅槃之際是衲
僧脚跟下求向上之事也又稱僧名唯求下
字何乃諱上而不諱下者乎不認佛祖欲人
見性以下爲體人却不知性是身中之物廼
以性爲見解智識猶認靈臺以爲心地不悟
靈臺即是性也世人孰肯若良遂者哉良遂
再見麻谷眼下見性瞞他不得出謂衆曰諸
人知處良遂總知良遂知處諸人不知爲他
諸人或出或入向六根門頭做盡顛倒良遂
故云總知而良遂之所知者乃真佛也諸人
難識得真佛所以云良遂知處諸人不知也
今爾諸人遂知得否時諸弟子罔知所措上
陽子曰甚矣性之易見也信矣人之難悟也
汝來且道性命是汝自家底吾已擘破面皮
爲汝說了汝尚不知性爲何物命爲何事若
不就你心上體認去却只於語言文字裏話
會待將從舌頭譌了有甚干涉吾又再四與
你呈露無一肯認若得掀倒禪床則敗闕了
今復爲汝討條活路做箇了也夫此一事不
過是箇有爲法也昔者神人商容以有爲之
法欲授老子乃先示以柔弱之道遂因吐舌
老子即悟曰舌柔齒剛此是有爲之法也夫
有爲之法者須知甘露之門掣電之機故世
尊云夢幻泡影如露如電謂之有爲法也而
一切人聞甘露掣電之說則謂露電是天上
落來底夢則以爲睡中所見幻則以爲化凡
易脆泡則以爲水上浮漚影則以爲相因而
出皆非者也凡此皆是妄猜謬度不向分内
以求真實也世尊是大聖人豈肯空言閑論
無益者哉所說皆指實事令人各自見性其
用意處言近指遠以大喻小上士聞之一言
千悟一切常人任佛說到下梢反以爲禪機
之語言也爾時衆中忽有一弟子若脫了桶
底子相似豁然大悟眼下見性驚喜過望即
前伏地稽首而言師慈憫開我愚迷指以非
佛之佛而說非法之法弟子萬劫千生遭逢
如是群疑妄想一切釋然猶暗然炬外内洞
明又如傍水觀影上下俱見真實而希有也
上陽子知其根器不淺乃曰來汝所悟者是
汝性也汝性非性汝心非心心即是心性即
是性性非汝心心非汝性汝試爲我言汝實
性應時答言弟子鄙見性即云性心即云心
心無所心性無所性性亦非心心亦非性性
非心心心非性性性性非心心心非性性無
有心心無有性性本無心心本無性性則言
性心則言心心若有性即非佛心性若有心
是名佛性佛性我性是真實性我心佛心是
妄想心心若妄想即不見佛性若真實即是
真佛更乞我師慈悲開顯真實妙義上陽子
曰汝於佛法惟只八成吾今告汝兩下圓滿
名何云心有肉團心有虚空心此虚空心是
名何心是金剛心是涅槃心彼肉團心復名
何心是妄想心是煩惱心世人思慮總皆執
著故是爲障碍心有障碍因縁不來因此無
縁輪迴生死若金剛心若涅槃心是虚空心
此虚空心即智慧心即真實心上士一聞發
大智慧勇猛精進是云真佛此真佛心是堅
固心是成就心是圓滿心是真佛心是真人
心此一切心歷劫不壞彼一切心爭愛貪著
見色迷戀聞聲驚怖是非分别無有窮已此
一切心凡所見聞如如不動霹靂大震如如
不動況彼聲色豈能動摇生死岸頭如如不
動況彼水火豈能焚漂如金剛劎有大精進
如百尺竿直而不屈盡世甲兵無能摧折此
精進心有大勇猛諸天及人見此精進歡喜
無量假此精進成佛作祖云何名佛是虚空
心云何虚空而名真佛此虚空心懸崖壁立
智慧精進倏爾變通因爾虚空前無所進後
無所退執著不得思議不及是云真佛亦云
法身縁此法身住虚空中得大解脫得大自
在遍十方界廣大神通故云南無十方虚空
常住三寳離此三寳無有法身離此法身即
不明了此法身外更覓何心更覓何性若有
所覓即不見性爲不見性肉團心起六賊煩
擾世以此故猶夢中夢無有了期唯覺是了
真佛之心常如夢覺智慧靈明無有顛倒大
修行人以此爲悟悟無不了悟即進修若大
智慧心即云佛若大了悟佛即云心若大解
脫非心非佛若大因縁即心即佛此心即性
此性即佛性佛不離佛性明了上陽子曰性
由自悟命待師傳演禪師云悟了須是遇人
悟了若不遇人十箇有五雙杜撰子不聞廬
惠能者乎惠能是新州樵夫年已半百聞客
誦經頓見佛性致母出郷遠叩黄梅五祖纔
見數語投機使役碓舂經八箇月因聞秀偈
始露錐鋒大滿授之衣鉢佛法能得指歸又
無法財乃得神會足之又得劉志畧爲之外
護遂隱于四會縣獵人之中而下工焉性命
雙修以土制鉛以鉛制汞二歸金鼎却入深
山兀坐修養道成之後潜抵番禺吐風幡之
語以顯神通爲大宗師是與達磨出處同風
弟子問曰黄梅數百餘人其中豈無一人可
授佛法何乃直待惠能至而授之五祖乃若
是乎曰五祖何幸早得人傳若說是事豈唯
數百人中而無一人昔者世尊靈山會上五
千退席且無一人爾道方今之時四海之廣
其真得佛法者復有幾人焉是之謂希有者
也弟子思之再拜伏諾上陽子曰今時修行
的人安知得傳之後無量艱苦方能就事其
所云苦與世不同彼所謂樂此以爲懼此以
爲得彼反謂失若人於此下箇柱脚是敢保
他有落著處是知神氣一用性命雙修者也
若只見性爲是則大鑒何必往黄梅永嘉何
用往曹溪乎是以我師趙真人曰坐禪入定
一件在得牟尼之珠聖胎已成之後謂之抱
一守和知白守黑也謂之面壁端坐修禪入
定也謂之鍊形化氣鍊氣歸神也是名形神
出胎親爲佛子已上事也故玉皇集經云頓
悟大乘正宗漸入虚無妙道大乘之道即今
金丹之道也所以達磨有云見此東土赤縣
神州有大乘氣象成佛無礙是載巨舟實以
衆寳三周寒暑來求大乘之道是知達磨始
則見性得法而來終則得丹成佛而西歸是
之謂直指人心見性成佛者時諸弟子皆得
解悟再拜而退信受奉行



上陽子金丹大要超宗卷之十六










