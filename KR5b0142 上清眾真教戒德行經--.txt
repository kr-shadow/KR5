#+TITLE: 上清眾真教戒德行經--
#+DATE: 2018-05-12 10:21:43
#+SOURCE: github.com/kanripo/KR5b0142 master e01addd0                
二經同卷陶五
　上清衆眞教戒德行經(上下/同卷)
　洞玄靈寳天尊說十戒經


上清衆眞教戒德行經卷上
方諸青童君告曰人爲道亦苦不爲道亦苦
不爲道亦苦者惟人自生至老自老至病護
身至死其苦無量心惱罪積至死不絶其苦
難說況多不終其天年者哉爲道亦苦者清
淨存眞守玄思靈尋師轗軻履試數百勤心
不惰用志堅審亦苦之至也視諸侯之位如
過客視金玉之寳如礫石視紈素之麗如𡚁
帛者始可謂能問道耳
西城王君吿曰夫人離三惡道得爲人難也
旣得爲人去女爲男難也旣得爲男六情四
體完具難也六情旣具得生中國難也旣處
中國值有道父母國君難也旣得值有道之
君生學道之家有慈仁善心難也善心旣發
信道德長生者難也旣信道德長生值太平
壬辰之運爲難也可不勗哉(三惡道者生不/得作人乃作鳥)
(獸蟲畜之類/謂三惡道也)
太上問道人曰人命在幾許間或對曰在數
日之間太上曰子不能爲道或對曰人命在
飲食之間太上曰子去矣未謂爲道或對曰
在呼吸之間太上曰善哉可謂爲道者矣吾
昔聞此言今以告子子善學道庶可勉此呼
吸弟子雖去吾數千萬里心存吾戒必得道
矣研玉經寳書必得仙也處吾左側者意在
邪行終不得道也人爲道讀經行道事者譬
若食蜜徧口皆甜六府皆美而有餘味能行
如此者得道矣
方諸青童君告曰人之爲道能拔愛欲之根
者譬如脫懸珠一一脫之㑹有盡時稍去外
惡惡㑹有盡時盡則得道矣又近諭牛負重
行泥中疲極不敢左右顧趣欲離泥以自蘇
息達士視情欲如彼泥中牛直心念道可免
衆苦得道矣
太虛眞人南嶽赤君告曰人有衆過而不自
悔頓止其心罪來歸巳如川歸海日成深廣
耳有惡知非悔過從善罪滅善積亦得道也
夫人遇我以禍者我當以福徃是故福德之
氣恒生於此害氣重殃還在於彼此學道者
之行也又告曰惡人害賢猶仰天而唾唾不
汙天還汙巳形逆風揚塵塵不汙彼還汙其
身道不可毀禍必滅已太虛眞人曰飯凡人
百不如飯一善人飯善人千不如飯一學道
者寒棲山林者益善當以爲意
紫元夫人告曰天下有五難貧窮惠施難也
富貴學道難也制命不死難也得見洞經難
也生值壬辰後聖世難也我昔問太上何縁
得識宿命太上答云道無形知之無益要當守
志行道譬如磨鏡垢去明存即自見形斷六
情守空靜即見道之眞亦知宿命矣又曰念
道行道信道遂得信根其福無量
紫元夫人吿曰爲道者譬彼持火入冥室中
其冥即滅而明獨存學道存正愚癡即滅而
正常存財色之於巳也譬彼小兒貪刀刄之
蜜其甜不足以美口亦即有截舌之患
玄清夫人吿曰夫人係於妻子家宅之患甚
於牢獄桎梏㑹有原赦而妻子情欲雖有虎
口之禍已猶甘心投焉其罪無赦情累之於
人也猶執炬火逆風行也愚者不釋炬火必
燒手貪欲恚怒愚癡之毒處人身中不早以
道除斯禍者必有危殃猶愚癡者執火燒手
之謂邪爲道者猶木在水尋流而行亦不左
觸岸亦不右觸岸不爲人所取不爲鬼神所
遮又不腐敗吾保其入海矣人爲道不爲穢
欲所惑不爲衆邪所誑精進不疑吾保其得
道矣
南極夫人曰人從愛生憂憂生則畏死無愛
即無憂無憂則無畏昔有一人夜誦經甚悲
悲至意感忽有懷歸之哀太上眞人忽作凡
人徑徃問之子恒彈琴邪答曰在家時常彈
之眞人曰弦緩何如答曰不鳴不悲又問弦
急何如答曰聲絶而傷悲又問曰緩急得中
何如答曰衆音和合八曲妙奏矣眞人曰學
道亦然執心調適亦如彈琴道可得矣愛欲
之大者莫大於色其罪無外其事無赦賴其
有一若復有二普天之民莫能爲道者也夫
人學道者行隂德莫大於施惠解救患莫大
於守身奉道其福甚大其生甚固矣人有惡
我者我不納惡惡自歸已將禍而歸身中猶
影響之隨形聲
　右衆靈教戒所言
三見易遷載云可待要乃起東山屋舍且可
籬護之耳問其故未見答問衆靈云我惑爾
耶未詳此意故欲試之數遊心山澤託景仙
眞者靈氣將愍子之遠樂山神將欣子之向
化是故百疾不能干百邪所不得犯屢燒香
左右者令人魂正而恒聞芳風之氣久久乃
覺之耳覺之則入道入道則得仙得仙則成
眞靜覩天地念飛仙靜覩山川念飛仙靜覩
萬物念覆載慈心常執心如此得道也人生
如幻化耳寄寓天地間少許時耳若攝氣營
神苦辛注眞將不久得道道成則同與天地
共寄寓在太無中矣若洞虛體無則與太無
共寄寓在寂寂中矣洞寂者則視之不見聽
之不聞死生之根易解久長之年易尋尋之
可得解之可久夫可久於其道者養全也常
可與久遊者納氣也氣全則生存然後能養
生養生則合眞然後能久登生氣之二域望
養全之寂寂視萬物之玄黄盡假寄耳豈可
不勤之哉氣全則辟鬼邪養全則辟百害入
軍不逢甲兵山行不觸虎兕此之謂矣
學道之心常如憶朝食未有不得之者也惜
氣常如惜面未有不全也然面亦有毀壞者
猶氣亦有喪失要人之所惜常在於面目慮
有犯穢次及四肢耳若使惜氣常爲一身之
先急吾少見其枯悴矣人隨俗要求華名譬
若燒香衆人皆聞芳然不知恒以熏自燔燔
盡則氣滅名立則身絶是故高人哂而遠之
遂爲清淨生之爲物譬若日月天地此四象
正與生生爲對失生則四象亦滅非四象之
滅生滅之也若使常生則四象常存非四象
之常存我能常生故也常生亦能生於無景
何四象之足計哉災遘禍生形壞氣亡起何
等事邪似由多言而不守一多端而期苟免
耳是以懸巢頽枝以墜落百勝喪於一敗矣
惜乎通仙之才安可爲豎子致𡚁邪
　右南嶽夫人所言
鴻鷺對南旋以遐扇揚翮在於十百之野彼
鳥自謂足矣然鷃鳩歎其眇邈大鵬哂鴻舉
之只尺耳苟安其安而是非自足故三鳥不
相與議焉何譏之乎
　右紫微言
弱喪𣶈瀁篤靈未盡倚伏異因雲梯未抗雖
有懷於進趣猶未淵於至理矣君才實天工
以清瀾凝浪於高韻志棲神乎太玄期紫庭
而歩空矣有心洞於飛滯柔翰蔚乎冥契也
動合規矩等圓殊方靜和眞味吐納興音可
謂縱誕挺德良爲欽歎矣然穢思不豁鄙恡
内固淫念不斷靈池未澄將未得相與論内
外之期汎二景之交耳夫失機者貴在能改
相好釋有情乃無妨矣雖暫弭羣聽故尅和
陶五六
也前途悠邈此彼不一編緒多端當恒戰謐
苟情有愆散得隨事失悟言微矣將何以遏
之將何以遣之
　右七月二十六日夜雲林右英王夫人諭
　書見與勿答
清響散空神風灑林身超冥衢志詠靈音仁
侯其人也欲以裴眞人本末示郄者可矣其
必克諧不善誘之心亦内彰也裴亦何人哉

上清衆眞教戒德行經卷上















上清衆眞教戒德行經卷下
經曰昔有劉少翁曾數入太華山中拜禮向
山如此二十年遂忽一旦得見西嶽丈人授
其仙道又曰昔有一人數旦旦詣河邊拜河
水如此十年河矦河伯遂與相見與其白壁
十𩀱教授水行不溺法此人見在中嶽得道
又曰左慈初來亦勤心數拜禮靈山五年許
乃得進内外東西宮耳又曰學道當如山世
遠去人事當如清靈眞人歩深幽當如周紫
陽何有不得道邪又曰建志當令勤研神當
令虛所爲所作當令宻又曰中茅山東有小
穴穴口才如狗竇劣容人入耳愈入愈闊外
以磐石掩塞穴口故餘有小穿如杯大使山
靈守衞之此磐石亦時開發耳謂之隂宮之
阿門子勤齋尋之得從此而入易於良常洞
口良常洞口其中多沙路曲僻經水處不大
便易又道路遠不如小阿穴口直下三四里
便徑至隂宮東玄掖門入此穴口二百歩便
朗然如晝日又曰大茅山亦有小穴在南面
相似如一謂之南便門亦以石塡穴口但精
齋向心於司命又常以二日登山延迎請祝
自然得見也吾誠之至矣隂宮何不足觀乎
左慈復何人耶
茅司命曰若必範玄秉象清淨罕時遂拔羣
幽藻戢翼高棲感味上契淵停嶽峙蕭寥玉
篇翫寳神生遺放俗戀調彈清靈澄景虛中
五道發明色絶化浪欲與澹并空洞冥衢無
視無聽爾乃遠齊妙眞重起玄覺明德内圓
靈標外足矣終能策雲軿以赴霄書司命之
丹錄耳若精散萬念爲生不固氣隨塵皮心
不眞舍適足勞身神於林岨實有誤於來學
也其道微而易尋其道艱而難得也
上眞司命南嶽魏夫人曰昨與茅司命詣清
虛宮校爲眞仙得失之事耳近頓除落四十
七人劫復上三人爾并復視爾輩之名簡也
如今徃耳許邈乃得在伯札中吾初不悟其
如此此益好也其洗心勤邁宗注理盡心丹
意竭如履氷火若乆如此者眞人亦不得逃
矣仙道亦不得隱矣但當抑斷其婬色之念
吾等即可得見可䟽示之定録曰伯舉在於
下官耳太上老子將復可念江東人未見有
如斯而勤道者然未足恃伯而忘道也又曰
虛妄者德之病華衒者身之災滯者失之首
恥者體之籥遣此四難然後始可以問道耳
於是靈軫鳴轅日有髣髴也有婬愆之心勿
以行上眞道也昨見清虛宮正落除此輩人
名而方又被考以度付三官推之可不愼乎
右南嶽夫人吿清靈眞人曰恡心旣忘得亦
不同鄙恥不除生籍不書許長史雖巳暫除
當得曾除而復書之
南嶽夫人曰東卿司命甚知許長史之慈肅
小有天王昨問此人今何在修何道東卿答
云是我鄕里士内明眞正外混世業乃良才
也今修上眞道也此語乃稱人意略有伯形
也
紫陽眞人曰可令許玉斧數沐浴濯其水疾
之氣也消其積考之瘕也亦是致眞之階
紫微夫人曰沐浴不數魄之性也違魄反是
鍊其濁穢魄自亡矣
雲林右英夫人曰違滯若救窮行德不亦甚
佳乎不患德之不報所患種德之不多耳此
一行則似乎佃福田也萬事云云皆觸類矣
右英夫人曰自古及今死生有津顯嘿異㑹
藏徃滅智與世同之者皆得道之行也若夫
瓊丹一御九華三飛雲液晨酣流黄徘徊仰
嚥金漿咀嚼玉蕤者立便控景登空玄昇太
微也自世事乖玄斯業未就便當暫履太隂
潜生冥鄉外身棄質養胎虛宅陶氣絶籥受
精玄漠故攺容於三隂之館童顔於九鍊之
户然後知神仙爲竒死而不亡去來之事理
之深也
茅定錄曰鳳巢高木素衣杉然履順思竟凝
心虛玄五公石腴彼體所便急宜服之可以
少顔三八令明次行玄眞解駕偃息可謂洞
篇瓊刄應數精心高棲隱嘿沈閉正氣不虧
术散除病是爾所宜次服𩚑飯兼榖勿違益
髓除患肥膚充肌然後登山詠洞講微寅獸
白齒爾乃見機遂得不死過度壬辰偃息盛
木玩執周書太極植簡金名西華學服可否
息應靈符理異契同神洞相求
茅保命曰遇言必可用不用是無情焉得駕
歘迹尋此空中靈微音良有旨當用愼勿輕
事事應神機保爾見太平

上清衆眞教戒德行經卷下















