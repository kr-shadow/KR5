#+TITLE: 虛靜沖和先生徐神翁語錄--苗希頤
#+DATE: 2018-05-12 10:22:12
#+SOURCE: github.com/kanripo/KR5g0060 master b110bf57                
徐神翁語録序席四
人生一世間其所受用有天有命有分有數
絲毫不可易以不能窮理故不自知之必就
有道者問焉所謂先得我心者孔子知伯牛
之死知商瞿之有子是豈用世之占卜法哉
蓋有得於目擊者徐翁在海陵爲人書字示
以其人平生禍福言無不驗翌早時往來江
淮多聞其言歲月深知者益少嚴之天慶觀
道士苗希頤翁弟子也在翁左右數十年録
其書字藏之求予删次存其實以告其徒今
二十七年矣希頤死其書爲人取去予來守
是邦獲其初藁於民間復次比之孔子曰吾
不語恠力亂神夫言而無驗恠也不可知神
也若此可以忘言矣若言而有驗以禍福示
人使曉然知所避就豈不可知者蓋古之得
道者窮理盡性而已理窮則天下之理一能
盡己之性則能盡物之性故謂之先知謂之
先見謂之先覺世人以爲奇而有道者不以
爲高也然所以爲神翁豈止如是而已哉紹
興戊寅三月桐鄉朱　翌序
徐神翁語録後序
余舊聞海陵徐神翁異常恨未及多見其說
淳熙乙巳假守是邦因得訪其遺蹟而略無
傳記可攷訽之其徒則曰吾鄉自漢晋以來
仙者接踵神翁之時又有陳豆豆周處士唐
先生相繼而出亦曰吾東家丘耳況神翁得
道五十餘年間小夫賤隸婦人孺子得其告
戒者不啻以萬數曾何傳録之有問其嘗所
見聞者或云翁之仙去已七十八年故老無
復存矣繼有以嚴陵所刊語録示余者蓋道
士苗希頤所記而朱新仲舍人爲删次也雖
裒集頗詳而訛繆無以攷正暇日訪諸邑子
則有能道其父兄與公弟子之所見聞者質
之苗録時有異同而其言則有攷焉又出其
往時鄉老潘汝一所爲行化狀第嚴於采擇
惜其所記之不廣也因俾取希頤之録證以
所聞重爲編削其間舛繆乖忤删正損益者
殆數十處傳疑則兩存之又益以耆舊所傳
及東軒筆録龍川别志孫公譚圃同安志所
載凡十有八事與行化狀合爲一編攻之堅
木庶以傳信且使是邦家誦遺訓得以去惡
就善亦風俗之一助也歲在丁未正月旦日
朝散大夫知泰州軍州兼管内勸農營田屯
田事朱　宋𡖖序
















虚靜沖和先生徐神翁語録卷上
徐神翁名守信泰州海陵人年十九入天慶
觀隱跡于掃灑之役嘗遇至人授道日誦度
人經有問休咎者假經中語以告常携一帚
人呼曰徐二翁發運使蔣頴叔以經中有神
公受命普掃不祥之語呼曰神翁自是皆以
神翁目之崇寧二年詔賜號虚靜沖和先生
凡三召赴闕大觀二年四月二十日解化于
上清儲祥宫之道院年七十有六贈太中大
夫勑葬本州城東響林東原宣和中即其地
建昇眞觀
嘉祐中有天台道士余元吉來寓雲堂歲餘
示癩疾衆皆惡之公獨奉事甚謹元吉委化
公告于海安鎮徐宗晟得棺以葬哀之如師
既葬而歸復慟哭遍拜羽衆下至厮役已而
造北極殿前取囊衣悉焚之止衣敝袍執爂
灑掃或入室閉户終日若歌若笑見人必先
拜皆以爲狂耳初葬之明日徐宗晟見公來
謝乃取疋布千錢欲贈之公已出門相望數
步間追莫能及宗晟疑之後至觀詢問公實
未嘗出也
治平中有道人狀貌醜黑厖負廣顙幅巾布
袍杖頭挂一藥瓢如拳大云自二川來問其
姓名但云黑道人寓趙生邸舍常至觀中先
見知觀陳用已用已每以三十金遺之次往
北極殿下嘿坐惟公至則與密語他人莫聞
也歲餘而去謂趙生曰吾無以謝汝令汝店
中暑月無蚊蚋耳後果如其言客寓常滿
熙寧中道正沖寂大師唐日嚴暮夜巡寮望
厨中若有火光至則無之公寢室在厨下推
户視之見公東向瞑目端坐猶不以介意一
日乏齋糧令公往莊所督米公即往至日晡
時唐至三清殿後見公枕帚而卧呼而詬之
公曰來早米至矣唐怒不復問詰旦運米者
至云徐二哥昨日催促不得少休適已先歸
矣莊去郡往反百餘里唐愕然乃爲公命名
置弟子籍中人始信其遇異人矣從而問休
咎或書度人經語以對或不答或大駡皆有
所謂也熙寧末以守信被恩澤度爲道士公
笑而不受曰我只解掃地耳力役如故
公每日晚間於殿堂諸處收香貼紙入房中
信手書字摺疊一處明日有來求字者以次
取而付之悉酬所問紙盡人亦絶矣
公掃灑之際略無弃物木葉腐者就擁其根
槁葉則收置一處每醮罷收拾燈缸之餘者
給晨夕碓磑之用殘炷之不可復用者即紾
取膏油其滓猶不肯弃收一器中舂簸之際
粞米亦聚於一器遇大寒時聚丐士燃槁葉
取殘炷散於其上而焚之仍煑粞米粥與丐
士同食
舒州眞源宫道士崔仙翁名古之字道光嘗
遊石幢嶺見松下二人奕碁與崔一子令吞
之崔遲疑行至中路忽見公遂語其事示以
所得碁子公取而吞之過吴塘而去後崔復
至是嶺遇前奕者大加叱責崔自此病狂
唐日嚴延接四方羽流公或肅清雲堂翊日
必有至者
海陵宰沈伯玉携幼子見公問有官禄否公
不答固問之公曰金水在命禄在二十七年
後沈令日者推之二星果在命後授官之年
如公言
沈宰妻病求字公書無惒觀音四字再請之
又書誦之十過是年十月妻病死沈後看度
人經注無惒觀音乃掌長夜之録者
致仕查駕部與沈宰同見公公不出杳叩户
甚久公曰只見沈官人不見查官人二人遂
去未幾查卒
觀主首以屋宇敝壞而求見公者日衆遂置
櫃于公之座側期布施修造公許之遠近施
金日或至萬數然亦有虚日封緘不動而所
收如常
熙寧中歲飢觀門缺乏公每旦自出數百金
遺知事市蔬僕輩意公有私藏欲竊之伺公
出潛啓其户有盆水在内足蹶而仆盡濡其
衣方振衣間公忽坐牀上笑曰教你休開盜
者狼狽而走
郡守張次山有故舊在城都守官有書來云
成都有一道人衣弊衣稱泰州天慶觀徐二
翁
元豐中蔣頴叔爲發運初見公問會何事公
云不會問知禍福否云不知問看度人經還
通曉否云不曉問我爲官如何云官人好聦
明再三問之云冝減刑不減刑如何公以手
捫背曰瘤子痛說不得也蓋蔣背有瘤盛怒
則痛至不能語未嘗告人也乃命二吏掖公
而拜之曰眞人也經云神公受命普掃不祥
公可以當之遂呼爲神公因留詩曰持帚掃
諸塵經今三十春憐渠獨行意雌靜不先人
爲公立守雌堂或云吕吉甫贈詩有爲止矜
夸獨守雌之句故蔣公取以爲名也蔣又見
殿側有樂子長真人碑題詩曰瑶壇三級滿
蒼苔想像真人飲赤柸颯颯仙風動杉檜只
應飈馭暫歸來子長舊宅在今沖眞坊樂眞
橋之側蓋飛昇之地梁大同中建樂真觀至
唐大中時徙而東之今天慶觀是也又公所
居亦在樂眞橋之東故蔣詩謂公乃子長再
來也
蔣頴叔嘗求字書龍字問何故不全曰後來
添之是年除龍圖閣直學士再問之曰且得
久而再叩之乃加三㸃問背瘤如何曰閣下
則下也後除龍圖閣學士瘤果移稍下又嘗
求字得赤天魔王字又得負天擔石字問擔
得幾石曰二千石未幾移帥廣州乃應赤天
魔王之語後入爲樞密則負天擔石之驗
蔣爲發運日欲開龜山河心計之久未嘗語
人一日懷此事見公公遽云開則便開何須
問人其意乃决
王荆公遣人求字書朸舒王㝋四字如此書
公曰勑字内不須用人字也蓋經有赤書玉
字之句後公還金陵舟行忽岸側有老人呼
曰相公徐神翁有書接書視之亦如前四字
老人忽不見未幾公薨政和中追封舒王其
書驗矣
虞尚書策元豐末罷通州倅來見公公書青
龍白虎朱雀玄武獅子白鶴羅列左右日月
照明洞焕室内凡二十四字公曰得也得也
使得此字也到闕除大常寺奉禮郎時方修
禮物見排列青龍白虎等儀仗方悟策又與
子沆求字得三十二過字時沆年十一至元
符中過省年三十二矣
元豐七年舉子赴南宫試求字書樂出成灰
四字張正議之子大成得山嶽吞烟四字是
舉試樂出虚論而貢院火
尚書范鏜作憲使問公每日食多少曰飽便
住問有夢否曰自不受道正顧錢後來不曾
有夢問是修行悟解惟復遇人得道公不答
再三問之曰遇人何年遇人曰庚戌今年庚
申公度人否笑而不答
范未有子求字公書灣灣二字歲餘在揚州
灣頭得子後再過海陵見公公曰更去州東
三五里接取箇秀才次日過通州方至唐灣
又得一子
錢舍人勰持母服寓居泰州大寧寺見公求
字書上明七曜摩夷天七字俄遭回禄其子
東美嘗得公書齊到帝前四字會勰使三韓
東美偕行同日謝辭去
經義所檢討布衣劉谷與公早相識嘗造樂
真人堂問真人安在公指像之鼻端示之劉
嘿會其意謂樂之出没一氣往來耳劉作詩
云來來來問箇空因一向低頭獨拂塵却指
鼻端泥一㸃笑言便是樂真人
谷嘗與公以草藉地宿於厨中一夕光耀如
晝見公張口瞪目而坐空中聞人語云徐禧
入蕃直立死吕惠𡖖喫著枸𣏌夾子時禧經
營邊事而吕猶持服維揚二人皆谷所善者
其後禧有永樂之禍而吕更元祐之貶紹聖
甲戌方復官
待制吕益柔未第日其父見公公曰五十四
好又云第二人後益柔第二人登科五十四
乃其排行也
承議王仲京遣人求字書□字再問公公云
速入道亦恐不及是年卒
孫升簽判任滿别公公曰做官時著緋後兩
任不赴遇覃恩賜緋爲御史
王和甫求字書三山字後提舉嵩山崇福宫
提舉林虙初在京師見泰州蔣道士有公所
書字虙對公像焚香禱而拈之得回度五常
四字後除常州教授再任首尾五年
劉谷壻蔣靜待制元豐中謁公云初見公醮
壇上觀其屈伸狀貌人也察其神宇則古所
謂與造物游者靜默然無言鷙立揚眥以卜
之公方掃地遂舉帚以對靜揖之即肩帚下
壇去於是知其真所謂抱一勿失不以卜筮
而知吉凶者
范推官遷以書干李南公久未有報疑以問
公公書石字後數日南公以緡錢諉石丕遺
之
李宣德詩法言以未有子問公公曰買底祠
部不如賜底又書孔孟二字後果得二子李
赴楚州鹽城宰見公公曰汝臨替著緋尋遇
元豐乙丑覃恩改服色拜勑日乃交印時也
周裕熙寧三年登進士第久在選調一日見
公公書八京兩字裕雖知經有八景冥合之
句而未曉公曰此回名合也是年權淮陽軍
宿遷縣尉獲賊改祕書省校書郎蓋選階七
等至京秩爲八也
元祐初侍禁王勝因押綱求見公公無語令
飲水三盃辭不能飲公曰三盞水不能飲況
他飲一河水耶勝皇恐不敢隱蓋其妻李氏
妬溺一婢於水欲作醮解之公云如此却好
醮畢之夕勝與李氏皆夢所溺婢云神翁度
我我寃釋矣
宣徽使張安道休致而病目遣人賫香求字
公書回鹿劉玄四字與之經有回蹠流玄之
語張以書謝曰蒙示四字一見體會來意將
俸曆焚訖曠刼以來貪吝之心使隨此火光
消滅自此目疾漸愈
參政吕吉甫元祐初母服闋除郡聞有臺章
求字公書建節二字吕云方虞罪逐敢有是
望公曰終須建節俄貶建寧軍節度副使至
紹聖改元召帥延安尋自觀文殿學士拜保
寧軍節度使
吉甫初來拜公公顧曰善守善守皆謂使之
善守富貴也已而除藩府固辭降之單州則
單守之應相繼遷謫則又使善守之意也
吕嘗得公字云北都泉曲府中有萬鬼群但
欲遏人筭斷絶人命門後自延安得謫
内相蘇子瞻初起知登州來求字公書來王
守三字又問學道之要公云閑好蘇公見許
道士求解字許曰經云赤書玉字勑乃王命
公作來字書則王命將下果召爲内翰復出
守揚州蘇公疑閑好之言再遣人求字公不
書後謫惠州遣子過求字公不見子由謂吾
兄信其言而不能用也
蘇黄門子由自績溪遣人求字公書運當滅
度身經太陰俄被召歷侍從至門下侍郎元
祐末出知袁州再遣人問之書曰十遍轉經
福德立降謂來使曰過去十見在十子由聞
之曰日者謂予戌運多福酉運多厄豈十年
後有再生之理乎未至袁遷嶺表元符末乃
還
道士潘奉真元祐中累試經未中公書三十
二日四字後試中時年三十二
三衢進士江緯欲更名汝眞來見公未及語
公曰汝姓江去工字安女字即佳江遂易名
後登第
客省使劉爰元祐中與其父被謫求字得執
玉把節四字未幾與父皆得召爰除内東門
司其父知内侍省經中有執録把籍同到帝
前之語公以録爲玉以籍爲節蓋二公皆中
貴人爲節度留後也
宿州陳助教求字公不書但連叱之仍命巨
觥盛水飲之數四陳生辭不能復飲公曰汝
不能飲此況他飲湖水耶蓋嘗利人之財其
人溺水無救心也陳皇恐謝公曰爾負財負
命到此不省是難教化也陳生遂入道
有一武臣爲邊將其家久不得信來求字公
書重屋二字既而訃至官爲護柩以歸始悟
二字乃千里尸至
齊巡檢元祐辛未求字書羞字齊母丑生不
踰旬而亡再見公公書羡字未幾齊卒蓋以
羡字之上爲羊字其下爲次字羊者未年次
者相次也
郡守周邠初赴任舟次泗上公以書遺之及
啓封止云殺人放火周到任三日郡有殺人
放火三盗皆得
元祐癸酉江陵舉子見公公曰今年八口得
解後榜出姓名有口者八人
姑蘇舉子赴省來求字公曰汝無慮華亭土
地已備禮迎迓矣是舉中第注華亭簿
供奉和鉉有親戚相約同見公和意不欲往
因曰人豈不自知不得已遂同來公一見謂
和曰官人豈不自知
陳古元祐中率衆造帳座獻東嶽約郝綖秀
才偕行郝猶豫來求字得居字陳謂郝曰居
者安之兆也事畢回至高郵郝以疾卒陳載
其柩歸始悟居字乃古載尸歸也
元祐中駙馬都尉張敦禮以公名奏聞賜紫
服及賜號圓通大師公不受常服如故
公嘗書一偈示衆云天地一尺四海一滴把
眼一貶不見蹤跡又嘗寫詩云遥望南莊景
色幽前人田土後人收後人不用心歡喜更
有收人在後頭汲汲光陰似水流隨時得過
便須休兒孫自有兒孫福莫與兒孫作馬牛
富貴貧窮各有由宿緣分定莫剛求不曾下
得春時種空守荒田望有收南莊北宅眼前
花好兒好女莫謾誇我若一朝身死後又屬
張三李四家
元祐四年郡吏陳德儀亡失海陵宰李元䂓
印紙限一月尋訪求字公書才如此字至限
滿前一日於門首官道上獲之是日乃十一
月十一日蓋月建在子所得□字加子爲存
字十一爲在字
揚州市户鍾靜元祐中暴卒將歛而甦云初
被追至陰府證事放還至中途護送鬼吏云
何以謝我靜曰唯有齋牒一道吏曰此物亦
可乃以片紙易之欣然持去及甦手中有小
紙淡墨細書兩行字不可曉乃以示公公曰
此陰府當錢貼子其上云齋牒一道當錢五
百貫汝速歸買紙錢并貼子焚之
通州海門人鄔慶販魚過海陵來求字得禁
字慶謂所販槁魚何禁之有比至錢塘遇盜
所有蕩盡後獲盜之人乃林小二
道士李八師守柔善釋公字元祐初往揚州
作龍華會道俗以事公之禮待之公忽以片
紙書字摺之與許道正云候李八師歸與之
後數日李抱病歸許以字授之書云已攝北
羅酆守柔連呼死罪竟卒
右班殿直賈賔元祐中求字得馮字又加四
㸃於其下後得漳泉福興四州軍巡轄馬逓
鋪
宣德郎周景元祐末感寒疾夢一老人授之
以藥曰我特來救爾及覺病良已是時猶未
識公後於給事喬執中家始見公像乃所夢
者至紹聖丙子來見公公一見揖之曰久别
安樂周始悟昔年之疾得公救之
成都道士蹇拱辰元祐戊辰冬録賈善祥所
撰神公傳記來求字公一見曰何煩作傳記
人生無計多事爾且先作一頌當爲寫字拱
辰頌云神公神公如月滿空不以目視照見
無窮公遂書壽德動經四字公云爾父母安
樂不須問德字則爾母何氏陰德福爾動則
動靜歇滅經字少工宜精進賈師得地祇兩
字賈果曾夢授符命除亳州太清宫土地
僧智通未度時詣觀求出家問公公云汝可
爲僧書陳字與之智通後於資福寺出家長
老道圓度爲僧道圓俗姓陳也既而來謝公
公云資福今則寂寥後有人修造在向後更
有樓臺殿閣又書道字與之智通謂道字其
師名也道圓死繼之者乃法道創修資福極
華焕後二十八年詔郡府各以一寺之甲者
改神霄玉清萬壽宫郡以資福應詔知宫則
道清大師印若紳也又改塔爲鬱羅蕭臺殿
堂門廡皆更新之公之言驗
大夫陳祥作信倅時贈公詩曰朝携一帚隨
我身暮携一帚掃我室朝朝暮暮掃不停塵
埃掃盡眞仙出
進士周獲元祐八年失解求字公書佃字後
三年陸農師守泰州周預薦
常州劉道元祐中來出家公曰汝不當住此
書九日乾三字日字在左後數年於京師建
隆觀九曜院爲道士經中有九日導乾之語
蔣講元祐中與衆人見公公獨招蔣授以片
紙曰汝用得此字乃葬字李八師解之云豈
有兩葬事未了乎其一卯生其一巳生蔣泣
曰講父母皆未葬實卯與巳生也即日襄厝
不敢緩
維揚城東人姚文質初未識公在元豐初忽
見老人扣門獨持一帚云我泰州徐二翁也
我有一帚生在你後園中可往看之姚與公
往園中公指一處曰此我帚也姚隨所指見
藂竹一莖生如帚狀回視已失老父所在遂
來見公如所見老父而公未嘗出也公曰彼
處可卓庵修行他日求觀中修造姚即於生
帚處結庵繪公像奉香火有疑則禱之無不
驗至元祐中來建三清殿
文質謀遷葬父母先得一低地又得一高處
心不能决各取土一掬封袖間以問公文質
未及言公即云用低地文質出二土囊公指
其一曰此土佳視所封刀低處也
錢端叔之妹無子端叔携以見公公書元始
上帝四字其妹云我已自曉止得女子爾其
後果然蓋始字女台也
元祐中王㯳未仕來見公公即呼曰王官人
莫愁前程謂一道士曰請官人道正處喫茶
及再見公公撫其背曰他時爲州官日照顧
觀門一事㯳亦唯唯而已後二十年爲泰州
理掾適本觀主首有公事憲司送司理院㯳
悟前語爲盡心焉
杭州人范小五携一娼姓吕來求字公大書
云吕氏無夫范氏無妻皆皇恐而退
如臯人籍天從欠茶客三百千客訟於官久
無所償於其家竹園中自縊有丁生救之而
免客聞而憐之復告于官乞寬其限天從自
此生計復興其後以五百千償客客不受餘
金而去天從因病煉服秋石元祐末見公公
曰爾非籍三乎批其頰而叱之曰何故食至
穢之物爾記得竹園中否譬如彼時更何戀
耶天從遂悟乞住觀中奉事公公許之曰爾
可爲我作勝事積少善緣遂令同姚文質作
紏首造三清殿更修觀宇天從至崇寧五年
七月感疾求公呪水公不與問爾姓甚曰姓
籍問籍字如何寫曰竹頭下從來從昔公曰
只用昔字更使得一夕字子急歸去天從於
二十一日夜坐亡是日乃己巳蓋昔字二十
一日也一夕從己則死矣
公一日謂修觀道士曰速去真州買木遂如
其言至眞州問之市人云今早有木栰甚大
欲得一千六百貫長蘆僧酬一千五百貫客
未售道士如其價而得之長蘆人再來已不
及矣
秀州進士鄧巘元祐中赴舉求字公書羊一
夕已四字是年不第至辛未年卒
寳籙侍宸程若清初在儔衆人無識者元祐
中别公歸潜山公以詩餞之曰破布襴衫結
角提退毛鸞鳳不如雞蚌蛤雖然無顔色内
有寳珠人不知後二十年程與公赴召同居
上清賜號寳籙先生
提舉劉誼遣人求字書林下人三字誼喜曰
我奉道昨夢雙童飲乳乃知余寳林下人也
後至楚州卒
郡守熊臯之兄待制本以病訪醫且欲歸鄱
陽臯以問公公書丁字曰也作得丁字也作
得下字只挑脚是丁字更添口作可字若添
人則何字又曰使此何字不得只添三㸃則
使得數日後又來求字公書道言此三字後
得信知其兄至眞州丁字河卒其幼子次日
又卒乃驗道字缺二畫之意而丁河之微隱
若此
主簿柳卞嘗驗尸不實州將平其事來見公
欲正月起行公曰明年正月卞不以爲然會
運使李琮牒州拘留劾奏明年正月始得脫
去
殿院林旦爲淮南漕求字公書上尚當黨□
陵六字唯□字多一畫後移漕河東卒於上
黨
佛印大師了元住金山致書於公公不開緘
只云好好又於封皮上書金字十四箇兩兩
相並授來人持去復遣人求字公書二七佛
三字後住金山凡十四年
江陰布衣劉谷元祐庚午冬或諷村民以田
事進狀訟谷事下淮東憲司谷懼禍來見公
公書天字七箇並列者三其一綴於六字之
下谷默領其意乃變姓皇甫逃於廬山嘗至
饒州安仁壻蔣靜官所淮憲以聞有旨治靜
谷逃三年至紹聖而田事直靜亦會恩乃免
元祐甲戌四月中公杜門不出道衆請之曰
候改年號則出數日果改紹聖元年
内翰王明叟嘗得公書啓封有吕字作吕如
此書後喪一幼子一長女復遣人問公公書
季秋霜降四字逮除刑部侍郎乃九月也
紹聖初海陵舉子問公得失公曰陸侍郎來
滿城著緑次舉何昌言榜郭觀張知常李彬
郭元瑜登科時陸農師典郡開宴召之中奉
查應辰賦詩有竚看黄霸徵爲相須信徐翁
語有神之句
李彬朝奉未第時母姜氏問公公一見即曰
今年未旺爾祖有陰德姜再問之公曰候木
旺却來相見是年彬獲薦姜復見公公曰却
是木旺也彬果登科
紹聖丙子尚釋之赴維揚試問公公曰我箇
裏自擔却一箇亥生底在尚是年獲薦而海
陵魁王山乃與尚皆辛亥生也
秀州天慶觀道士夏日時紹聖中求字得上
聞三十三字是時年二十五後八年卒
進士陸表民見公公曰與爾箇實字視之作
□如此書又曰汝不可用與汝父可也已而
陸喪祖母
如臯令劉海陵簿蔡興化尉陳同見公公書
矢字顧劉曰爾添口爲知顧蔡曰爾添巨爲
矩顧陳曰爾添豆爲短未幾陳病卒劉常任
智故警之蔡名居厚後爲從官
蔣道感疾求字書萌字十月十日亡
州吏孫氏妻見公未及語叱之曰爾何面目
來箇裏便還他物亦不及矣嫗惶恐而去翊
日爲官所捕乃數日前利邢氏女子衣物而
殺之
尚釋之以小疾訪公公與語曰道生一一生
二二生三三生萬物及送出連呼馬牙硝其
意似有戒飾及歸有醫留藥其湯使用馬牙
硝
運使張祖求字書壠字張自云龍在土爲失
水且壠墓也尋以疾卒
曹判官舜元見公得婦夫檐石字家有二婦
人懷妊也經中有負天擔石之語夫者二人
也
權教授鮑由與理掾吴竝見公公曰二官人
三教並通竝云正爲未通望先生指示一門
公曰有圓通門般若門又歷說三教事吴云
雖然如是當從何門入公曰既是三教並通
又却問從何門入
吴一日諸公作醮既至觀慮所携鏹未敷欲
增之意未决往見公公遽云捨便捨又何須
問
鮑教授見公公問内字上加水爲甚字鮑曰
無此字又問内字下加水字爲甚字曰亦無
此字又問傍加水如何鮑曰汭字公笑曰今
日正用得此字既歸太守召食西樓方即席
觀壁間有東坡留題内陳汭字適與日相值
云
山陽富人楊公佐家一日聞異香忽有一老
父持帚過庭下適有淮陽道姑徐道生在焉
楊驚而問之道生曰此徐神翁也公佐前揖
已失所在唯一木斗在地乃與道生來見公
即所見者詢其斗則三官殿前柱口斗也公
曰欲修此殿公佐施錢數十萬重建
高郵桑正國將赴舉問公公書黄緑簡三字
經云黄籙白簡公去白字而以籙爲緑是歲
果中第
胡主簿思問侍其父致政歸泰州公曰主簿
與潘主簿一般先是潘亦侍父致政歸鄉父
卒未幾胡之父亦卒
曾司户湛重九日訪公及退謂公曰開春當
復拜見公曰相見明年今日湛以事濡滯比
再至則次年重九日也
老囿馮旺繪公像於家日薦飲饌偶一日忘
之翊日自負蘿蔔來施庫下公見之曰我倚
得爾好昨日若不得錢家飯便不餓却我錢
亦日以飯爲供也
孫氏子訪公公書日下人三字又云爾速歸
今日内使得此字也孫急歸得暴疾卒於日
下
張判官璉罷官謀舟未得來見公公書吉水
二字云且意就使張往見郡守守云適已差
周永船矣吉水則周永也
鄭通判詢挈家見公時一女方及笄公忽云
母也戀女不得女也戀母不得未幾女感疾
而卒
報恩寺律僧惟永與數僧同見公公顧惟永
取一蒲團若坐禪者謂諸人曰爾等不如他
會如此坐衆不能曉後惟永出世住寳寧云
紹聖中無爲軍湯安見公且畫公像歸奉香
火久之其子婦有一子三歲安夢公云可施
此子出家覺而語其妻秦氏秦恚以爲不祥
未幾兒病死秦氏怒取公像投江中後秦氏
感時疾得軟臂疾安復來見公公云爾妻弃
我於江中謂溺死矣我却到長蘆上得來安
大愧謝而去繼有潭州賈人劉眞見公公遽
云昨謝汝相救劉眞言頃至長蘆見文書一
軸浮水上取之乃公像也
陸羲一日遇公於觀後門公問汝姓甚曰姓
陸公曰爾何不出門外坐有親戚來覷你也
又曰三日二日羲歸三日果有一親戚時生
至其家感疾羲復叩公公以閄字授之又三
日時生殂於羲之門外
承務郎王安中嘗書姓名年甲求字公於王
安中三字周回書青龍白虎朱雀玄武八字
曰只此是也至京遇大禮差行事郊壇見四
獸旗正在安中所立處左右前後也又嘗求
呪水公云此不須呪水五月五日却用得楊
枝水後歸至杭州以女子病有僧治之持楊
枝呪水誦呪是日女子卒乃重午日也
丞相張天覺嘗泊舟維楊山光寺前見岸側
有道人浣手且於中指間取篦掠髮神彩甚
異亟邀至問之曰適見掠髮者無乃劍乎道
人唯唯張云一觀可否道人如前於指甲間
取一篦子如白金色長三寸許以氣吹之欻
然成劒張接視之劒也坐間遽失道人所在
後詣海陵見公欲問所遇未及語公出片紙
授之有洞文二字洞字中一畫移下則爲洄
字回乃二口則知水側道人乃吕公也
公暇日多立於香櫃之側忽有兩美婦携手
而來歌唱自若直抵公所衆皆駭愕久之而
去有陳李二翁在傍問公何人耶公曰何蔣
二仙姑也衆急追及門而隱
龔深甫司業初起謫籍遣人求字公書興屍
起死白骨成人八字經云回骸起死
天慶觀主首作䟽化緣請公爲紏首公曰此
䟽遇有口者即了矣凡入䟽者或姓或名多
有口焉
李七翁者常釋公所書字一日問公求字公
書是非二字作是□如此書李莫能曉有許
道士曰公以爾所釋字少是多非也公笑
陳七翁者亦常解公字一日侍公側公以片
紙與之書過度三界字陳大喜謂經之下文
云位登仙翁也有道人薛谷曰此非吉也谷
是有病鶴在庭下公祝之曰過度三界誦之
數遍鶴數日死未幾陳果卒
姜堰傕綱司將校沈福紹聖初得渭州方士
張子臯符水絶粒近兩月來見公公書以其
尚食稅之多七字與之公意戒其絶粒爾沈
不悟月餘而死
袁承議符赴通州海門宰挈家見公符自烹
茶一盞奉公公飲一呷即授與符曰爾等一
切喫喫了安樂符未喫間道正來揖符即授
與妻兒等遍飲及歸船家人問曰適仙生令
一切喫茶獨知縣不飲何也符方省不曾飲
亦不介意至海門卒舉家飲茶者皆安
紹聖甲戌天慶作上元醮三夕十六日齋畢
道士王善祥等在醮器庫眎滌見一人形貌
磊落衣布袍至庫前長揖善祥等皆不介意
既去公至問曰何不請道人喫茶善祥曰爲
忙公咄之曰此吕公訪我耳善祥追之不及
信州竹宗隱求字卜出家公書三界五帝字
曰可往真州遂投儀真觀後遇試經得帝列
二字經頭是年試中披戴蓋所挑經頭上則
三界五帝下則列言上清
四明舉子秦生累舉不第問公公曰若見張
果老乘鐵船過海即過省也後免解赴省試
在景德寺坐間見壁畫在後視之其畫如公
所言者是年擢第
道士劉守寧募緣鑄鍾問何日可成公云三
火方得已而再鑄不就復問公公云須是通
州遂往靜海得張冶子者欲皷鞲間忽見公
來衆欣然迎之輙不復見遂一鑄而成


虚靜沖和先生徐神翁語録卷上


虚靜沖和先生徐神翁語録卷下席玉
公自紹聖乙亥九月旦扃户不出不飲不食
道衆叩户寂無音響十一月七日郡守陸農
師至令道正擊户有頃聞謦欬之音陸呼曰
佃在此久矣士民自公不出憂惶頗甚遂出
相見陸問之公曰作少緣事故爾數日有人
獻紫花石柱四
公初閉户未出道正許守節亦扣户拜請公
既出謂陸守曰侍郎此人難教化也遽索酒
陸守疑其素不飲今索之必有謂亟取酒至
公亦不飲乃曰此壞人之物也陸云在神公
莫不然否公曰也則不得此與財無異至此
不戒是難教化也蓋專以戒守節耳又索紙
筆寫云或先品空二字守信生多吉難感謝
泰州許壽澄提携向后去不得野進退艱難
遂髮虔心追薦先亡久遠紹聖二年十一月
初七日爲據共五十二字授與守節曰今日
使得後數日復取去皆莫能曉先是元祐末
重建三清殿公謂守節曰爾可退却名目將
衣鉢盡施造殿守節不從至此又戒之亦不
悟明年十一月初七日守節死
姜堰兵子王立病將死其妻入郡市喪具邂
逅鄰媪李氏同見公公云王家家計却是李
家底及歸王立病愈而李氏子亡遂以王氏
棺殮之
王惠問公擇日種早稻公云六月初二日好
道衆云莫大晩否惠信受有素遂歸俟之會
歲旱先種者皆槁五月末得雨遂以六月二
日種所收倍於常年
海門翟元以大銀爐施公公叱之曰豈不誤
他和尚元再三乞留公不納元退與道士言
初作此爐欲往泗上施僧伽大士今輟以施
公故有是語也即復見公公云爾不須見我
且與傑老一處說話元歸至家病死元有長
子名元曾字孝傑死未葬父子同室殯厝
韓舜言有二子同染疫問公公書生字舜言
大喜後一子亡一子愈李八師釋之曰病愈
者必丑生生字從牛從一也舜言云然
淮陽軍村居常清富於財境有山西接符離
石曠甚多不入用一日有老父扣門見之云
此山有錦石汝能取施泰州天慶觀結大勝
緣否清笑曰此山安得錦石耶老父云爾取
之勿疑遽失老父所在語其妻曹氏云爾試
鑿之果有石紋如紫錦清夫婦來見公即所
見老父也未語間公書化生諸天授之清與
妻拜公曰未曾化得一物何拜清曰欲化何
物公曰石條石柱清遂還淮陽取之不逾年
而就泛海而來遇暴風兩舟人不能措手清
呼公護持忽大暗霧電光中若見神物挐舟
甚速翊日風止已達海門入江至柴墟清先
來見公公曰路中驚怖不易若不然不如此
速也
宣德郎耿純欲與長子娶婦累問不答一日
書角引二字且云與爾祖母同後娶通州張
氏其祖母亦張氏也
釋譚永住揚州石塔退院歸天台别公公書
香字授之後至四明住香山
大資張邃明除帥揚州未視事謁公公取紙
大書一亡字傍作四十九㸃邃明至揚州未
踰月而薨其季成後四十九日亦卒
江東巨商李氏見公公汲水飲之數盃李辭
以不能多飲公云彼飲一江水汝乃不能飲
數盃耶李愧謝乞作大齋醮以滌前過公許
之李昔與一商共泛江利其厚貲至中流醉
墜於江
進士陳護有女子十五歲拜香於公前公兩
嚙其頸後欲嚙之女號懼而逃是夜自縊死
詰旦護問公公云此女爲宿寃所纏吾欲三
嚙之汝女自逃吾知不免矣汝驗其繩可見
也護歸驗之則所縊之繩三股中斷惟一股
存
左丞陸農師守泰見得報除曾子開爲代而
陸未有新命疑而問公公云陸侍郎替曾侍
郎曾侍郎替陸侍郎陸云某在金陵嘗與曾
侍郎爲代公言如初又云海上好守官經旬
日報除海州其後子開自泰移海又相爲代
陸嘗剡奏於朝問公公書鄭字復云鄭字加
手爲甚字陸云擲字公云擲了也陸憂之公
云過三年後却不擲了及離海陵日别公云
此去如何公云道衆多也菜又貴也後自海
移蔡未幾被召遂除丞轄蓋前所陳不下至
是獲伸故大用始驗三年之語陸又嘗得負
天擔石四字乃執政之驗
陸在朝遣人求字公書終老二字後守亳州
老君祠在焉陸既感疾復遣人問公得上三
十二二凡五字又云下而二字做得天字左
丞也不須使人字也竟薨于亳乃三月二十
二日
林靈噩紹聖中求字得林下人三字政和初
自楚州應詔
天慶重建三清殿上梁道衆白公公云上了
下下了上已而陸侍郎至仰視梁記乃書道
正勸緣陸曰神公之力他人何與亟令下之
别書神公姓名而後上焉衆謂公言應矣其
後改仙源萬壽宫别建三清殿以舊殿爲講
堂遂下殿牌而立堂額政和戊戌復以講堂
爲殿奉安聖祖又下堂額而立殿牌
道士闞若拙往山陽省親别公公書去野二
字至山陽而亡
周稙妻裴氏病書妻生月求字裴六月生公
於六字下添十字裴竟不起
沈侍郎錫嘗求字云願示平生休咎公書待
經五帝且云向上去不得也侍字作三重人
其後子昭爲侍郎兼侍講又兼侍讀遂出領
郡子昭服金石藥獨喜飲水不能乾食作書
問公欲進少乾食以自養方待報間一夕夢
公以蒸餅令食再三不能嚥公云汝强食之
僅食其半翊日遂能食乾物
佴光順每見公公云爾在城後住何不移居
城東凡三四年但云力未能動公怒之光順
即問公擇日公曰五月五日好後因大水遷
居乃五月五日又爲其子娶婦來問公公云
八家都上燈惟爾家不上燈遂用未上燈時
納婦時里巷娶婦者九歲餘八家皆有事故
惟光順家無恙
光順女七歲得驚疾見公公曰速問戴道士
見陳秀才光順問之戴云吾無藥聞陳秀才
近合至寳丹專治此疾遂往求之比得藥已
不救灌之不效復見公公曰賀喜但爾不作
婦翁耳及歸女子已蘇後出家爲女冠
有錢臻者暴卒心微温家人不忍殮五日而
蘇自云初爲人追至一官府有據按治事者
今往如臯縣東監治道路既畢吏白尚有一
路欲就令此人監治官曰臻神公會下人可
令速歸却追臻璿許臻監治臻既蘇許臻方
自外歸忽頭痛是夕暴卒
殿直楊公佐赴天台監酒來見公公書重午
二字後五十五歲卒自殯至葬又五十五日
僧法勝初來見公求出家公曰汝作觀音菩
薩不得且作地藏菩薩後往寺中出家試經
中落髮蓋觀音乃頂冠地藏則獨示頂相爾
黄𣏌未有子求字公書元台平育四字作元
月干云如此書竟無子蓋胎育不全耳又嘗
以堂妹病問公公云汝妹不安吾將奈何數
日而亡
翟平病其妻問公公曰較也較也比歸平已
卒方悟其言乃窖藏之窖爾
浙人孟軫善軌革欲改業圖仕進見公公書
質心依舊格五字軫悟以舊術遊都城其術
盛行
卞德往泗上燒香已及境忽失道西行里餘
見枯骨無數似非人行處有老父呼曰不是
路也可從此來遂得官道既歸見公公云汝
等燒香也錯了路
常州洞靈觀道士陳宗式紹聖中書姓名見
公求字公無語止於宗字上加一山字再三
問之公曰只是如此也宗式既廻中道聞洞
靈闕人邑人乞於縣宰以宗式焚修及得帖
乃名崇式宗式曰名誤也吏曰以邑令所諱
故改之爾
王少𡖖碩甫紹聖間守鄱陽遣人求字得壽
字闕其口行次金陵改除壽州赴官日得長
兄之訃乃應闕口
吕大𡖖直甫爲漕日見公公書垚字已而除
知宿州改明州又改饒州自謂三守土也在
饒時一日自外歸仰視州額方悟垚字吕又
嘗挈家將歸龍舒别公公云彼有井否云居
有數井公云井多即好至舒州遭回禄
吴敞紹聖甲戌求字得三三閉字時吴未仕
而素有符籙之志丙子歲侍其父官於江淮
於延昌觀麻姑山王法師處授天心正法王
曰吾適悟公所得字乃經中有上聞三十二
天心拜三十二過閉目靜思之語公於此三
句中隱天心祕三字謂天心祕法也閉則祕
也
元符中蔡承議似爲六合簿丁母憂見公公
問甚處居云儀真公曰可來此居且教化我
箇病孩兒似次年遂携家來其長子幼患足
不能行捨與公爲侍香公以善仁名之踰年
遂能行後四年侍公赴闕爲道士
蔡妻張氏見公公書道言正月長齋魂神澄
正萬氣長存不經苦惱身有光明凡二十二
字惟惱字作□書不數日舉家病遣人問公
公以林檎十數枚李子一枚授來人云每人
與林檎一箇惟二娘子與李子遂食之凡食
林檎者皆安惟食李者亡
蔡嘗以張氏病求呪水飲之而愈因施金帛
公不受云要汝作大緣事在再叩之曰且得
至崇寧中挈家來謁公引至度人經畫壁觀
變相又書身經太陰四字後數日似感疾問
公公曰作福則無害時方重建玉皇閣遂許
化萬人緣造玉皇及三十二天像似既安遂
歸錢塘募緣彫木像及侍從供器花果之類
來施後享壽十七年
蔡壻田佑以母病見公書山川林木其母亡
元符己卯全彦博赴秋試榜未出前三日公
遣道童周希元至其家曰神公令來報捷問
來時更有何語希元曰公語我時惟立大指
榜出以魁選
成都謝公舉元符間作商至真州諸物皆貨
盡惟餘數獨木舟貨未得見一老人云何不
往海陵謝詢之則鹽場所用也遂至海陵市
之及見公乃所見老人也
泰興宰吴嘉成見公公即隱去嘉成退而登
三清殿公出呼從者曰爾官人何故不行吏
云未辭州行未得公曰今日行不得明日更
行不得也翊日忽得軟足疾
大𡖖齊湛見公公問年幾何湛曰六十五公
曰更五年即七十矣至七十而卒
忠節將校濮真中風不能行乘卧轎見公且
策杖令數婦人掖至堂上公一見大怒云養
兵千日爾病如此將何用以杖擊退扶掖者
又以杖擊眞眞走避不覺弃杖遂行如故
淮東張幹楚執䂓見公公遽曰尊文朝議已
得利州差遣也已而見報除利州路提刑
葛光感疾未汗令人祈於公公書帝元育齋
四字與之經有帝元育齊京之語光即詣觀
修齋翊日中汗而愈
光未有子問公云監生大神像壞光欲改塑
不知儀容如何公曰作後生端嚴相光受教
次年得子如所塑狀後又得二子皆端嚴
祝昭彦憂居鉛山邑宰請主學因人至海陵
求字公書二十四二十四凡六字與之學之
生徒適二十四人後增三數人頗疑不驗已
而有去者率不過二十四人特未曉疊書之
意鄉老云前此一官人持服來此主學亦未
嘗過二十四人
有董慶者元符間自謀於天慶出家爲衆滌
溷未能勇决一日見公公方飯即握其手携
飯盂直抵溷舍公自取籌百十枚汲水以濯
且濯且飯慶感悟乃作禮曰願躬此役自此
留觀中終始不懈
元符三年冬有街坊道士自淮西歸忽發狂
大寒中單衣持箒語言異常或呻吟如被考
掠自言所造愆惡又持箱篋至公堂上以其
所藏物列布座前叩頭祈哀公以拳擊其心
數下忽仆地流汗如雨始醒
金壇崇眞觀道士明素大師史懷勝嘗與一
李道士同事神公爲街坊李嘗匿錢於履中
以試公懷勝曰不可既同見公公發其隱由
是公有㸃化懷勝之意公羽化後懷勝居崇
真觀能預言人休咎甚驗作詩頌甚敏紹興
丁卯年八十七而終歲餘有趙德明在常州
遇之如平生後乃知其卒已久矣
元符中哲廟以聖嗣未立遣中使齎香問公
公書吉人二字以對中使私謂吉字十一口
也已而徽廟即位蓋祈御名也
王諶元符三年赴南官試其妻見公公曰且
喜王峴一子了當是年登第
王待制古爲運使日見公公書行字笑曰此
字内好使箇魚字但恐未得他底其後知𢖍
州又嘗得五年字移帥廣東
吕金部和卿元符初自維揚來見公公一見
杜門不出吕連日作齋醮至第七會公忽出
云謝金部作緣事可速歸來早到家即賀喜
吕以郡官留食次日晚行至揚州則其家正
罹回禄救之不及
和州朱霶澤民元符初問科舉公不答再叩
之公云秀才自寫得不須討字固問之公笑
曰交休不肯休直待雨淋頭後霍仁仲榜登
科
澤民嘗携吕眞人等三畫像見公初展吕公
像問曾來否云曾來問如何待之云以山東
客待之展蔣仙姑像問之亦曰曾來但差肥
耳如何待之云以庸婦待之展申先生像問
之如前公云曾來以常人待之三人孰優云
吕公且得
楚州鹽城時襄元符中見公公云爾速歸九
月間有道者來爾善待之仍須布施襄歸至
九月中旬夜燒香聞户外有人乃群盗也襄
悟開户迎之列酒肴羅金帛遺之家人悉免
驚怖
襄得公呪水二瓶公指示曰此一瓶與家人
時時飲之此一瓶候村中疫疾時施之襄如
公言留其一凡三年封緘如故忽大疫襄取
水施疫者新香異常飲者皆愈水盡瓶中有
鼠骨一副其白如雪不知所從來也
元符三年秋道士許若谷徐若虚等數人從
公行殿廡間公忽謂許曰爾不可壓徐師許
皇恐而避時許爲道監徐在衆列至政和間
徐被命爲右街都監而許爲道正宣和初許
授金壇郎而徐除凝神殿授經簽書左街道
録院事再遷凝神殿校籍
蔡相元符末落端明龍圖學士提舉洞霄宫
來見公方至觀門公即出迎蔡求字公書齊
到帝前而帝字直下一畫分二脚又嘗遣人
語之曰東西二府樞密相公至崇寧初與元
度俱被召已而拜相而元度除樞密又嘗得
三十二天字後除丞旨遷左轄拜右相皆十
二日也
元度嘗得仙道貴生字又嘗得昭相字又得
慶相字後拜昭慶軍節度使開府
御史中丞安惇初有長沙之命來見公公但
問請俸幾何安不曉公徐言曰不到長沙未
幾果召還又嘗密叩所疑公曰速往見蔡家
兄弟時二公方去朝廷疑爲戲語俄二公召
還長二府安亦繼召爲執政
道士徐希純黄若厚元符中未披度公一日
各以令紙摺而與之開視各得陳字崇寧改
元郡守陳了翁訪公詢左右有何久侍公者
主首以徐黄二人對陳曰此觀興修皆神公
之力二弟子何不與披度遂令常住進納披
戴
葆光法師全若水元符間爲天慶觀道籍夙
有符籙之心公常以法師呼之乙酉歲問公
欲退道籍職公曰好法師全過潜山以符水
救人監司以名聞後趨闕賜號葆光法師
蔡相嘗携家見公公指徐夫人曰夫人倒地
也扶起夫人衆不曉至錢塘徐以疾不起又
嘗得軍字除鄆州得坤字除成都得北字除
内翰成都坤維之地内翰北門學士也
元符三年上元張燈前二日公以杖盡擊毁
之數日哲廟遺詔至
建州舉子朱劉二人赴南宫公各書一吉字
與之比至都下朱以疾卒劉登第蓋劉所得
從士下口朱所得者從土下口而墨色晦
姑蘇舉子吴經赴省試公書云七十三逮放
牓第七十三名

虚靜沖和先生徐神翁語録卷下










