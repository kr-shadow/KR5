#+TITLE: 道德真經取善集--李霖
#+DATE: 2016-06-11 12:27:04
#+SOURCE: github.com/kanripo/KR5c0107 master 068930ed                
道德眞經取善集序墨六
老氏當商之季憫其世道衰微由乎文弊於
是思復太古之純載暢玄風以激其流俗至
於輕蔑仁義屏斥禮學蓋非過直無以矯枉
仲尼所以欽服既見則歎其猶龍惟聖知聖
始云其然也關尹睹紫氣之瑞識其眞人度
關虔誠叩請方垂至言議者咸謂五經浩浩
不如二篇之約良有以也莊周列禦寇羽翼
其教亦猶鼓大浪於滄溟聳奇峻於喬嶽此
尚擬其迹而未盡其意要在忘言而後識其
指歸也漢文景間治尚清靜世治隆平率自
曹參宗蓋公之訓足知道德範世之驗果不
虚云惜乎晋朝流爲浮誕王衍清談反壞淳
風阮籍猖狂又隳名教失其本而循其末可
不哀哉賴隋之王仲淹深識其故以謂虚玄
長而晋室削非老莊之罪以其用之不善也
唐韓愈猶譏其小仁義如坐井觀天嗚呼愈
負其才而昧於道是亦聾盲於心而不知太
山雷霆可以驚其耳而駭其視也一言以爲
不智每貽君子之歎息焉篤信之士代不乏
人各隨其意爲之註解殆數十家不惟觀覽
之煩抑掊集之不易饒陽李霖字宗傅性善
恬淡自幼至老終身確然研精於五千之文
所謂知堅高之可慕忘鑽仰之爲勞會聚諸
家之長並叙己見成六卷譬若八音不同均
適於耳五味各異皆可於口庶廣其見而博
其知以斯而資同道爲功豈小補哉王賔迺
先生之舊友也賞其勤而成其志命工鏤板
俾好事者免繕寫之勞推而用心可不謂之
仁乎時大定壬辰重午日河間劉允升序
物之其由者道也道之在我者德也道妙無
形變化不測德顯有體同焉皆德自其異者
視之則有兩名自有同者視之其實一致末
學之人言道者每不及德言德者同及於道
此道德所以分裂不見其純全也猶龍上聖
當商末世嘆性命之爛漫憫道德之衰微著
書九九篇以明玄玄之妙言不踰於五千義
實貫於三教内則修心養命外則治國安民
爲羣言之首萬物之宗大無不該細無不徧
其辭簡其義豐洋洋乎大哉自有書籍已來
未有如斯經之妙也後之解者甚多得其全
者至寡各隨所見互有得失通性者造全神
之妙道於命或有未至達命者得養生之要
訣於性或有未盡殊不知性命兼全道德一
致爾霖自幼及壯謾誦玄言以待有司之問
今已老矣欲討深義以修自己之眞自度耄
荒難測聖意今取諸家之善斷以一己之善
非以啓迪後學切要便於檢閲目之曰取善
集覽者幸勿誚焉饒陽居士李霖序












道德眞經取善集卷之一
　　宋饒陽居士李霖集
　御註道者人之所共由德者心之所自得
　道者亘萬世而無弊德者充一性而常存
　老子當周之末道降而德衰故著書九九
　篇以明道德之常而謂之經其辭簡其㫖
　遠學者當默識而深造之
　　　道可道章第一
道可道非常道名可名非常名
　嚴遵曰可道之道道德彰而非自然也今
　之行者晝不操燭爲日明也夫日明者不
　道之道常也操燭者可道之道彰也夫著
　於竹帛鏤於金石可傳於人者可道之道
　也若乃可傳而不可受可得而不可見自
　本自根未有天地自古以固存神鬼神帝
　生天生地者常道之道也五千文之藴發
　揮自此數言實謂玄之又玄神之又神也
　王元澤曰名生於實實有形數形數既具
　衰壞隨之其可常乎惟體此不常乃眞常
　也
　首遞道之一字大道之道也下言可道之
　字言道之道也夫大道虚寂玄理幽深不
　可言道當以默契故心困焉不能知口辟
　焉不能議在人靈府之自悟爾雖道之一
　字亦不可言也若默而不言衆人由之而
　不知故聖人不得已而强名曰道既云爲
　道有言有說代廢代興非眞常之道也其
　可道者莫非道也而非道之常也惟其不
　可道而後可常耳今夫仁義禮智可道之
　不可常如此惟其不可道然後在仁爲仁
　在義爲義在禮爲禮在智爲智彼皆不常
　而道不變故常不可道之能常如此常道
　者自然而然隨感應變接物不窮不可以
　言傳不可以智索但體冥造化含光藏輝
　無爲而無不爲默通其極爾
無名天地之始有名萬物之母
　温公曰天地有形之大者也其始必因於
　無故名天地之始曰無萬物以形相生其
　生必因於有故名萬物之母曰有
　吕吉甫曰無名者道也而天地所自而始
　也故曰無名天地之始太初有無無有無
　名無無則一亦不可得無名則一之所起
　有一而未形則所謂天地之始是也既已
　謂之一且得無名乎此物得之以生而謂
　之德也則所謂有名萬物之母而萬物得
　一以生者是也
　無名謂道也道常無名生育天地故爲天
　地之始乃道之妙也有名謂天地也天覆
　地載萬物方立故爲萬物之母乃道之徼
　也天地有形位是有名也萬物母者天地
　含氣生育萬物長大成熟如母養子
常無欲以觀其妙常有欲以觀其徼
　蘇子由曰自其無名形而爲天地天地位
　而名始立矣自其有名播而爲萬物萬物
　育而名不可勝載矣故無名者道之體而
　有名者道之用也聖人體道以爲天下用
　入於衆有而常無將以觀其妙也體其至
　無而常有將以觀其徼也若夫行於其徼
　而不知其妙則粗而不神矣留於其妙而
　不知其徼則精而不通矣
　記曰感物而動性之欲也欲者離靜之動
　任耳目以視聽勞心慮以思爲無欲則靜
　於以觀天地之始所謂妙也故曰常無欲
　可名於小妙則精而小也有欲則動於以
　觀萬物之母所謂徼也故曰萬物歸焉而
　不知主可名於大矣徼則麤而大也無欲
　之人可以見道之精妙也有欲之人但見
　其道之麤徼而已
此兩者同出而異名同謂之玄
　温公曰玄者非有非無微妙之極也
　兩者謂有欲無欲也同出者同出人心也
　而異名者其名各異也其名異其實未嘗異
　其實未嘗異則有欲之與無欲同謂之玄
　也玄之爲色黑與赤同乎一也天之色玄
　陰與陽同乎一也兩者同謂之玄玄能陰
　能陽故也
玄之又玄衆妙之門
　御註素問曰玄生神易曰神也者妙萬物
　而爲言者也妙而小之謂玄玄者天之色
　色之所色者彰矣而色色者未嘗顯玄之
　又玄所謂色色者也玄妙之理萬物俱有
　天之所以運地之所以處人之所以靈百
　物之所以昌皆妙也而皆出於玄故曰衆
　妙之門
　易曰一陰一陽之謂道陰陽皆原於一一
　者道所生也玄者陰與陽同乎一也又玄
　者道也衆妙者謂萬物之妙也萬物皆有
　妙理而皆出於道故曰衆妙之門此章言
　眞常之道悟者自得不可名言同觀徼妙
　斯可以造眞常之道矣太上以此首章總
　一經之意明大道之本謂玄之又玄也
　　　天下皆知章第二
天下皆知美之爲美斯惡已皆知善之爲善
斯不善已
　御註道無異相孰爲美惡性本一致孰爲
　善否有美也惡爲之對故曰天下皆知美
　之爲美斯惡已有善也不善爲之對故曰
　皆知善之爲善斯不善已世之所美者爲
　神奇所惡者爲臭腐神奇復化爲臭腐臭
　腐復化爲神奇則美與惡奚辯昔之所是
　今或非之今之所棄後或用之則善與不
　善奚擇聖人體眞無而常有即妙用而常
　無美惡善否蓋將簡之而弗得尚何惡與
　不善之能累哉
　王元澤曰惡與不善美善之隨也當其美
　善之時蓋已惡且不善矣俟其隨而後悟
　則亦悟之晩也
　美惡生於妄情善否均於失性美者人情
　所好也若知美之爲美是心有所美也心
　有所美於心爲恙斯惡已若河伯欣然自
　喜以天下之美爲盡在已不免望洋向若
　而嘆幾是矣善者人之可欲也若知善之
　爲善是性有所欲也性有所欲是離道以
　善斯不善已若伯夷見名之可欲餓於首
　陽之下均爲失性幾是矣蓋道之美者至
　美也至美無美淡乎無味莊子曰淡然無
　極衆美從之道之善者上善也上善忘善
　萬善皆備又曰去善而自善矣此章道通
　爲一恐人著於美善不悟眞常故以此篇
　次之與莊子齊物論相似
故有無之相生難易之相成長短之相形高
下之相傾音聲之相和前後之相隨
　御註太易未判萬象同體兩儀既生物物
　爲對此六對者羣變所交百慮所生殊塗
　所起世之人所以陷溺而不能自出者也
　無動而生有有復歸無故曰有無之相生
　有涉險之難則知行地之易故曰難易之
　相成長短之相形若尺寸是也高下之相
　傾若山澤是也聲舉而響應故曰音聲之
　相和形動而影隨故曰前後之相隨陰陽
　之運四時之行萬物之理俄造而有倏化
　而無其難也若有爲以經世其易也若無
　爲而適己性長非所斷性短非所續天之
　自高地之自下鼓宫而宫動鼔角而角應
　春先而夏從長先而少從對待之境雖皆
　道之所寓而去道也遠矣
　温公曰凡事有形迹者必不可齊不齊則
　爭爭則亂亂則窮故聖人不貴
是以聖人處無爲之事行不言之教
　顧歡曰聖人因天任物無所造爲心常凝
　靜於前美善處而無爭故不爲六境之所
　傾奪
　爲則有成虧言則有當愆曾未免乎累是
　以聖人處事以無爲行教以不言而事以
　之濟教以之行而吾心寂然未始有言爲
　之累天下亦因得以反常復樸夫唯無累
　故雖寄形陰陽之間而造化不能移彼六
　對者烏能擾之哉經曰不言之教無爲之
　益天下希及之
萬物作而不辭
　御註萬物動作隨感而應若鑑對形妍醜
　畢現若谷應聲美惡皆赴無所辭也
　今計物之數不止於萬而曰萬物者以數
　之多者云也作謂動作也萬物動作聖人
　各盡其性不辭謝而逆止以吾心空然無
　所去取故也苟懷去取之慮則物之萬態
　美惡多矣烏能不辭哉
生而不有爲而不恃功成不居
　纂微曰萬物自生卓然獨化不爲己有羣
　品營爲各適其性不恃己德功成事遂道
洽於物心遊姑射之山不居萬民之上此
　聖人之全德也
　萬物自生各極其高大萬物自爲各正其
　性命聖人歸功於物不以三事爲累故曰
　功成不居有我則居居則遷矣帝堯成功
　而自視缺然
夫唯不居是以不去
　蘇子由曰聖人居於貧賤而無貧賤之憂
　居於富貴而無富貴之累此所謂不居也
　我且不居彼尚何從去哉此則居之至也
　鴻烈曰楚將子發攻蔡踰之宣王郊迎列
　田百頃封之執圭子發辭不受曰治國立
　政諸侯入賔此君之德也發號施令師未
　合而敵遁此將軍之威也兵陣戰而勝敵
　者此庶人之力也夫乘民之功勞而取其
　爵禄非仁義之道也故弗受故曰功成不
　居夫惟不居是以不去此章欲體眞常之
　道忘美惡齊善否不爲六對之所遷唯聖
　人知其然故處事以無爲行教以不言歸
　功於物而不居道常在我而不去也
　　　不尚賢章第三
不尚賢使民不爭
　温公曰賢之不可不尚人皆知之至其末
　流之弊則爭名而常亂故老子矯之欲人
　尚其實不尚其名
　賢者出衆之稱在上者别而尚之崇以爵
　位旌以車服故民夸企外慕殉名而不息
　能無爭乎蓋聖人未嘗不用賢也使賢不
　肖各當其分因任而已特不崇尚耳莊子
　曰舉賢則民相軋
不貴難得之貨使民不爲盜
　御註尚賢則多知至於天下大駭儒墨畢
　起貴貨則多欲至於正晝爲盜日中穴𨸹
　不尚賢則民各安其性命之分而無所夸
　跂故曰不爭不貴貨則民各安其性命之
　情而無所覬覦故不爲盜
　金玉者難得之貨在上者貴而寳之取金
　於山求珠於淵則民病於無有求貨而無
　厭必至於爲盜蓋聖人未嘗棄財貨也使
　民耕而食織而衣足衣食而已特不貴難
　得者爾故民各安其性命之情而不爲盜
　孔子曰苟子之不欲雖賞之不竊
不見可欲使心不亂
　御註人之有欲决性命之情以爭之而攘
　奪誕謾無所不至伯夷見名之可欲餓於
　首陽之下盜跖見利之可欲暴於東陵之
　上其熱焦火其寒凝冰故其心則憒亂僨
　驕而不可係道至於聖人者不就利不違
　害不樂壽不哀天不榮通不醜窮則敦爲
　可欲欲慮不萌吾心湛然有感斯應止而
　無所礙動而無所逐也孰能亂之
　君子之所欲者賢也小人之所欲者貨也
　既無尚賢之迹不求難得之貨是無可見
　之欲則民心不惑亂也傅奕音義曰古本
　作使民心不亂
是以聖人之治
　河上公曰聖人治國與治身同也
虚其心實其腹
　曹道沖曰心虚白則神留而道存腹充實
　則精全而壽長心有所擇虚其心則無賢
　之可尚腹有所容實其腹則無欲之可貪
弱其志强其骨
　御註志强則或殉名而不息或逐貨而無
　厭或伐其功或矜其能去道益遠聖人之
　志每自下也而人高之每自後也而人先
　之知其雄守其雌知其榮守其辱是之謂
　弱其志不壞之相若廣成子千二百歲而
　形未嘗衰是之謂强其骨
　劉仲平曰虚心弱志所以養神腹實骨强
　所以嗇精
　志者心之所之守道則志弱骨者髓之府
　髓滿則骨强一說虚心則實腹弱志則骨
　强一說虚心則弱志腹實則骨强
常使民無知無欲
　御註莊子曰同乎無知其德不離同乎無
　欲是謂素樸素樸而民性得矣聖人之治
　務使民得其性而已多知以殘性命之分
　多欲以汨性命之情名曰治之亂敦甚焉
　故常使民無知無欲
　王元澤曰知則妄見欲則外求二者既除
　性情定矣自不尚賢虚心弱志而化之使
　民無爭尚之知自不貴貨實腹强骨而化
　之使民無貪求之欲
使夫知者不敢爲也
　吕吉甫曰智者知賢非上之所尚而貨非
　上之所貴而爲之非所利也故不敢爲也
爲無爲則無不治矣
　舒王曰有爲無所爲無爲無不爲聖人爲
　無爲則無不治矣
　此章言聖人體道無爲而治也不尚賢不
　貴貨虚心實腹弱志强骨是聖人體道治
　身而無爲也使民不爭而同乎無知使民
　不盜而同乎無欲則無不治也經曰道常
　無爲而無不爲侯王若能守萬物將自化
　無爲而治者虞舜之所以爲帝垂拱而治
　者周武之所以爲王故曰帝王無爲而天
　下功三篇統論首篇言道可道夫可道之
　道非眞常之道也眞常之道離言說超形
　名悟者自得能悟之者忘美惡齊善否故
　以天下皆知次之既不爲二境迴换則是
　非美惡不藏於胸中故以不尚賢次之不
　尚賢不貴貨則方寸之地虚矣虚則腹實
　此精神内守道德之極致也學者精此三
　篇則經之妙㫖斯過半矣
　　　道沖章第四
道沖而用之或似不盈
　御註道有情有信故有用無爲無形故不
　盈
　沖者中也道之用抑高舉下損有餘補不
　足無適而不得其中也道之體虚而不盈
　充塞而無外贍足萬物而未嘗有故曰或
　似不盈
淵兮似萬物之宗
　温公曰深不可測常爲物主
　淵反流全一說文曰回水也水回則深靜
　回而爲淵則止而不流所以爲一者全矣
　兮者詠言之助莊子曰止水之審爲淵淵
　深而靜不與物雜道之體也惟深也物莫
　能測惟靜也物莫能動道體淵兮深靜似
　爲萬物之宗祖然道本無係物自宗道故
　似之而已其或言似者言之不敢正也人
　本足於此道欲體之者不可他求當挫鋭
　解紛和光同塵則當自存矣
挫其鋭解其紛和其光同其塵
　温公曰鋒角猛露道所惡也事爲煩亂道
　所鄙也輝華顯赫道所敗也汙辱卑下道
　所貴也
　心出而入物爲鋭挫其鋭而勿行物至而
　交心爲紛解其紛而不亂挫鋭解紛則性
　情定而自然充實光輝矣既有光輝則要
　不異於物與之和同而不顯所謂光而不
　耀也内不失眞外不殊俗同塵而不染所
　謂與物委蛇而同其波也
湛兮似或存
　郭象曰存在也道湛然安靜古今不變終
　始常一故曰存存而無物故曰似也
　人能如上四事則湛然常寂而存矣存而
　定有之則非道也似或者不可定有之謂
吾不知其誰之子
　王元澤曰即今所稱道之中體蓋有所出
　矣雖有所出而廓然無象故曰不知誰之
　子
　言我不知道之所從生誰得而子之
象帝之先
　御註象者物之始見帝者神之應物物生
　而後有象帝出而後妙物象帝者羣物之
　始而道實先之莊子所謂神鬼神帝生天
　生地是也
　象有形之兆帝有物之尊象帝至矣而道
　更在其先此章言道以中爲用其體虚而
　不盈爲萬有之主居象帝之先
　　　天地章第五
天地不仁以萬物爲芻狗聖人不仁以百姓
爲芻狗
　御註恩生於害害生於恩以仁爲恩害則
　隨至天地之於萬物聖人之於百姓輔其
　自然無愛利之心焉仁無得而名之束芻
　爲狗祭祀所用適則用之過則棄之彼萬
　物之自生百姓之自治曾何容心焉
　愛人利物之謂仁不仁者謂無情於仁愛
　非薄惡之謂也天地生化萬物任其自然
　無愛利之心焉如芻狗當祭祀之用也盛
　以篋衍巾以文繡尸祝齋戒然後用之及
　祭之後行者踐其首脊樵者焚其支體彼
　物用棄非有憎愛時適然也且天地之於
　萬物聖人之於百姓亦然故天地無恩而
　大恩生聖人不仁而大仁成
天地之間其猶橐籥乎
　唐明皇曰槖者韛也籥者笛也槖之鼔風
　籥之運吹皆以虚而無心故能動而有應
　王元澤曰橐籥虚以應物物感則應應而
　不藏天地之於萬物聖人之於百姓應其
　適然而不係累於當時不留情於既往故
　比橐籥之無窮也
　道無方體以沖和之氣鼓動於覆載之間
　而生養萬物如橐以氣化形籥以氣出聲
　氣虚而待物凡有形有聲者皆自此出故
　比於橐籥也以喻天地聖人亦以虚而無
　心故也
虚而不屈動而愈出
　王弼曰橐籥之中空洞無情無爲故虚而
　不能窮屈動而不可竭盡也
　王元澤曰虚其體也動其用也
多言數窮不如守中
　御註慎汝内閉汝外收視反聽復以見天
　地之心此之謂守中
　王弼曰若不法天地之虚靜同橐籥之無
　心動不從感言不㑹機動與事乖故曰數
　窮不如内懷道德抱一不移故曰守中
　此章戒人多言不如守内始言天地不仁
　中以橐籥爲況終之以多言數窮者欲人
　之出言法天地之無心如橐籥之虚中因
　感而應則無多言之失與其言多而致禍
　不如默默而守中
　　　　谷神章第六
谷神不死
　御註有形則有盛衰有數則有成敗形數
　具而生死分物之理也谷應羣動而常虚
　神妙萬物而常寂眞常之中與道爲一不
　麗於形不墮於數生生而不窮如日月焉
　終古不息如維斗焉終古不忒故云不死
　河上公曰谷養也人能養神則不死神謂
　五臟之神肝藏魂肺藏魄心藏神腎藏精
　脾藏志五臟盡傷五神去矣
　温公曰中虚故曰谷不測故曰神天地有
　窮而道無窮故曰不死
　王元澤曰谷應而不窮神化而不測萬物
　受命於我而我未嘗生未嘗死者谷神也
　言神則極矣而加谷者且言能虚能盈而
　又能容以應也以其活而不敝故但稱不
　死
是謂玄牝
　御註萬物受命於無而成形於有谷之用
　無相神之體無方萬物所受命也玄者天
　之色牝者地之類萬物所成形也谷神以
　況至道之常玄牝以明造物之妙
　王元澤曰谷神受命而玄牝賦形自爲陰
　陽以成天地然本一物也由其受命故曰
　谷神由其賦形故曰玄牝
　曹道沖曰玄者杳冥而藏神牝者沖和而
　藏氣此陰陽之宗天地之祖也
　谷養也谷虚而應應而不著谷虚而受受
　而不積言養神在於虚而已是謂不死之
　道在於玄牝也
玄牝之門是謂天地根
　御註莊子曰萬物有乎生而莫見其根有
　乎出而莫見其門而見之者必聖人已故
　於此明言玄牝之門是謂天地根天地者
　萬物之上下也物與天地本無先後明大
　道之序則有天地然後有萬物然天地之
　所從出者玄牝是已彼先天地生者孰得
　而見之
　河上公曰根元也言鼻口之門乃是通天
　地之元氣所從往來也
　纂微曰上言谷神不死勸人養神之理此
　曰玄牝之門者示人鍊形之術也故神形
　俱妙者方與道同也
　曹道沖曰玄者天之體牝者地之氣玄天
　之資始有生是爲精光牝母育萬物是爲
　形器天地雖大亦本於道德體於陰陽故
　曰天地根也
綿綿若存
　河上公曰鼻口呼吸喘息常綿綿微妙若
　可存之復若無有
　王元澤曰綿綿引而不絶之謂神牝生生
　不盡而若有若無不可定有
用之不勤
　御註自本自根自古以固存火之傳不知
　其盡也夫是之謂綿綿若存茫然天造任
　一氣之自運倏爾地化委衆形之自殖乾
　以易知坤以簡能非力致也何勤之有
　河上公曰用氣當寬舒不當急疾勤勞也
　蘇子由曰綿綿微而不絶也若存存而不
　可見也能如是雖終日用之而不勞矣
　心定息微任自然而無使氣之强何勤之
　有此章之意主虚心養神則不死在於玄
　牝玄牝者乃天地之宗陰陽之祖藏神藴
　氣而萬物恃之以生成者也生成之理綿
　綿而來不絶不盡用之不勞有得有成諸
　家皆以外說唯河上公纂微内說之以理
　持之有内必有外二義俱通並皆録之
　　　天長地乆章第七
天長地久
　蘇子由曰天地雖大未離於形數則其長
　久蓋有量矣
　張君相曰乾剛廣覆歷古今不傾坤柔厚
　載經終始彌固
　太上之言長乆極於天地蓋以人所見者
　言之耳若夫長乆之至則所謂天地始者
　是矣
天地所以能長且乆者以其不自生故能長
生
　王元澤曰自生則有其生有其生則生既
　喪矣唯無以生爲則生未嘗生未嘗生則
　所寓之形雖生而無生之累宜其長且乆
　也天地之不自生非利乎長乆而然道固
　如此而已
　張君相曰萬物皆自營其生唯天地但知
　生育萬物不自營生施生不自生是故得
　長乆
是以聖人後其身而身先外其身而身存
　御註人皆取先己獨取後曰受天下之垢
　是謂後其身後其身則不與物爭而天下
　莫能與之爭故曰後其身而身先在塗不
　爭險易之利冬夏不爭陰陽之和外死生
　遺禍福而神未嘗有所困也是謂外其身
　而身存
　馬巨濟曰聖人與天地同則後身外身猶
　之不自生自先身存猶之長生也後身謂
　屈己也外身謂忘我也屈己則人下之故
　身先忘我則外身故身存
非以其無私耶故能成其私
　御註天地之大德曰生聖人之大寳曰位
　道者爲之公天地體道故無私無私故長
　乆聖人體道故無私無私故常存自營爲
　私未有能成其私者也
　吕吉甫曰身者吾之私也後其身外其身
　則公而無私無私也故能成其私
　馬巨濟曰天地不自生與聖人之後外其
　身皆無私也然天地以此長生而聖人以
　此長存則皆成其私者也然不私之爲私
　大矣莊子曰無私焉乃私也
　此章言道者爲之公天地體道故無私無
　私故長乆聖人體道故無私無私故長存
　自營爲私未有能成其私者也學者體道
　之公不私一己亦得其長乆也



道德眞經取善集卷之一










道德眞經取善集卷之二墨七
　　宋饒陽居士李霖集
　　　上善若水章第八
上善若水
　蘇子由曰天一生水蓋道運而爲善猶氣
　運而生水也故曰上善若水
　水藴三能之近道七善之利物上善之人
　如之上善者道之所謂善也非天下皆知
　善之爲善也善者道之繼水爲五行首離
　道未遠其性最近道蓋離道則善名立矣
　上善若水物理自然
水善利萬物又不爭處衆人之所惡故幾於
道
　纂微曰此三能之近道也水性滋潤利澤
　萬物故曰善利此一能也方圓任器壅决
　隨人故曰不爭此二能也衆人惡卑水性
　趍下此三能也夫水利物則其仁廣大不
　爭則其德謙光處惡則其量忍垢舉水性
　之三能唯至人之一貫德行如斯去道不
　遠故曰近爾
居善地
　馬巨濟曰善以處下爲居水以就下爲地
　在善得水之地故曰居善地
　水之所居善爲地利善人所居化及鄉黨
心善淵
　御註測之而益深窮之而益遠
　馬巨濟曰善以安靜爲心水以深靜爲淵
　在善則得水之淵故曰心善淵
　曹道冲曰淵者水之止雖有風波莫能動
　其深靜至人之心亦猶此也
　王元澤曰深靜而平内明外晦
　用心深靜反流全一
與善仁
　御註兼愛無私施而無擇
　蘇子由曰利澤萬物施而不求其報善仁
　也
　馬巨濟曰善以濟物爲與水以利物爲仁
　在善則得水之仁故曰與善仁
　水之所與無有不潤利萬物以生成者也
　上善之人亦如水之所與博施於民惠及
　羣生利益有情不求其報故曰與善仁
言善信
　御註避礙而通諸海行險而不失其信
　陸佃曰履千險而不失其信遇萬折而不
　失其東是謂言善信
政善治
　御註汙者潔之險者夷之順物之理無容
　心焉故無不治
　唐明皇曰從政善治亦如水之洗滌穢物

　王弼曰爲政之善無穢無偏如水之治至
　清至平
　劉仲平曰然水之爲物未嘗有言政也而
　曰言善信政善治何也方此因論善人若
　水故以言政及於善人也
事善能
　御註因地而爲曲直隨器而爲方圓趣變
　無常而常可以爲平無能者若是乎
　蘇子由曰遇物賦形而不留於一善能也
　水之所事趣變無常唯變所適方圓隨器
　而不逆物故事無不能也上善之人亦如
　水之因人任物隨順世間而無逆物之心
　故曰事善能
動善時
　御註陽釋之而泮陰凝之而冰决諸東方
　則東流决諸西方則西流動而不括宜在
　隨時而已
　纂微曰至人所居善執謙下順物自然化
　及鄉黨如水在地善就卑下滋潤羣物故
　曰居善地此一善也至人之心善保虚靜
　洞鑒幽微湛然通徹如水淵澄波流九變
　不失明時故曰心善淵此二善也至人施
　與善行仁慈惠及天下不懷親愛如水膏
　潤善能升降無不霑濟故曰與善仁此三
　善也至人之言善守誠信不與物期自然
　符契如水影物妍醜無差流滿輒移行險
　不失故曰言善信此四善也至人從政善
　治於民正容悟物物自順從如水清平善
　定高下滌蕩羣物使無塵穢故曰政善治
　此五善也至人臨事善能任物隨器授職
　不失其材如水柔性善事方圓能隨形器
　無用不成故曰事善能此六善也至人動
　靜善觀其時出處應機能全其道如水之
　動善隨一變冬凝夏液不差其節故曰動
　善時此七善也
　慮善以動動惟厥時亦如水之春泮冬凝
　矣
夫惟不爭故無尤
　蘇子由曰有善而不免於人非者以其爭
　也水唯不爭故兼七善而無尤
　此章言水之爲物利益羣品柔弱不爭常
　處卑下故兼三能總七善而無尤非上善
　之人其敦能似之
持而盈之章第九
　持而盈之不如其已
　吕吉甫曰力持而滿之未必富者也持所
　以防溢而盈之則重溢也如欲勿溢則如
　勿盈
　持執持也盈滿也已止也執持所以防溢
　而又盈之勢必傾危故不如早上
揣而鋭之不可長保
　温公曰揣知物情鋭求進入必將失之
　吕吉甫曰情度而入之求必貴者也揣所
　以慮失而鋭之則重失也如欲勿失則如
　勿鋭
　揣者巧於度情鋭者利於入物揣度鋭利
　進取榮名雖得之必失之故不可長保
金玉滿堂莫之能守
　舒王曰堂者虚而受物者也金玉滿之則
　是盈矣故不能守
　馬巨濟曰堂奥足以藏金玉而守之者也
　其害在滿苟非天殃必有人禍
　此明盈難乆持也滿而不溢所以長守富
　也持而盈之則金玉滿堂莫之能守矣
富貴而驕自遺其咎
　御註金玉富貴非性命之理也外物之不
　可恃而有者也寳金玉者累於物累於物
　能勿失乎故莫之能守富貴而驕則害於
　德害於德者能免於患乎故自遺其咎聖
　人不拘一世之利以爲己私分不以王天
　下爲己處顯夫豈金玉以爲寳富貴之足
　累乎故至富國財并焉至貴國爵并焉其
　貴無敵其富無倫而道不渝
　河上公曰富當賑貧貴當憐賤而反自驕
　恣必被禍患也
　舒王曰富貴不期驕而驕自至所以遺咎
　患也
　此明鋭不可揣也高而不危所以長守貴
　也揣而鋭之則富貴驕生以咎自與
功成名遂身退天之道
　蘇子由曰日中則移月滿則虧四時之運
　功成者去天地尚然而況於人乎
　利人曰功聞譽施身曰名功譬富貴之實
　也名譬富貴之華也功及於人而成就名
　施於身而稱遂退身避位永無禍患是乃
　天之常道也此章戒富不可滿貴不可貪
　夫持滿不如早止揣鋭勢必挫衂金玉滿
　而難守富貴驕而遺咎功成而不處名遂
　而不尸知損爲益乃符天道
　　　　載營魄章第十
載營魄
　王元澤曰魄陰物形之主也神之爲物廣
　大通達而不自了者神常載於魄故神反
　拘於形體此廣者所以狹通者所以滯也
　欲學此道者當先廓其志氣勿累於形體
　使神常載魄而不載於魄則可以抱一而
　體神矣
　馬巨濟曰人之生諸陽爲魂諸陰爲魄藏
　於肝肺之間精與神相依以生而並精出
　入者魄也隨神往來者魂也此篇言載營
　魄營即魂是也内觀經曰動以營身謂之
　魂魂主經營動作爲一身之運爲魂則並
　精出入主化成變而已今百骸九竅具吾
　形者魄之屬也使非魂以營之則與行尸
　何以異乎魄不可以無魂猶月不可以無
　日魄待魂而成營月待日而生光此言魂
　之用而曰營言魄之體而曰魄也載謂以
　形載也
　舊說皆謂營爲魂唯元澤御解說營爲止
　也一說載者形載魂魄也一說神載魄也
抱一能無離乎
　舒王曰一者精也魂魄既具則精生精生
　則神從之
　王元澤曰一者精之數而不言精而言一
　者守一則精不摇矣
　馬巨濟曰營魄者異事在于抱一而已道
　生一一生水水生精精者一之物也抱一
　則與精合脱一則與精離矣精至而氣全
　氣全而神全神全所以制魂魄爲上士矣
　精者天地萬物所由以生成也
　營止也魄陰也形之主麗於形而有所止
　故言營魄載者以神載魄也若無神以載
　之則滯於幽陰形散神離下與萬物俱化
　神常載魄而不載於魄則鍊陽神消陰魄
　身化爲仙也其事在乎抱一而不離一者
　精也抱一則精與神合而不離則以精集
　神以神使形以形存神三者混而爲一則
　道全欲學此道者當存精爲本莊子曰不
　離於精謂之神人此教人養精也
　專氣致柔能如嬰兒乎
　纂微曰言人欲學專氣致柔之術當如嬰
　兒純和乎若能如嬰兒之純和即是得專
　氣致柔之術也
　精全則神王神王則能帥氣神專其氣而
　喜怒哀樂不爲神之所使以致柔和也專
　者有而擅其權之謂柔者和而不暴之謂
　氣致柔和當如嬰兒之心也欲慮不萌意
　專志一終日號而嗌不嗄和之至此教人
　養氣也
滌除玄覽能無疵乎
　馬巨濟曰此章以全精全氣全神爲學道
　之根故無離以言養精如嬰兒以言養氣
　無疵以言養神也
　玄覽者心也滌者洗心也除者刳心也洗
　之而無不靜刳之而無不虚心之虚靜無
　一疵之可睹莊子曰純粹而不雜靜一而
　不變此教人養神也
愛民治國能無爲乎
　河上公曰治身者愛氣則身全治國者愛
　民則國安治身者呼吸精氣無令耳聞治
　國者布德施惠無令下知
　此申抱一之義也内丹經云聖人以身爲
　國以心爲君以精氣爲民民安國霸精者
　身之本愛嗇精氣則身治也愛精之道抱
　一爲本乃自然之道夫何爲哉故曰能無
　爲乎今鍊精之士或以雜術爲務以般運
　爲功多有作爲故又戒以無爲莊子曰唯
　無爲幾存諸解皆說外唯河上公内外兩
　說之以上文考之就身說者於經以順
天門開闔能爲雌乎
　王元澤曰至人無心於作精神出入皆應
　而不唱
　此申專氣之義也恐鍊氣之士有使氣之
　强故又戒以守雌雌者致柔也
明白四達能無知乎
　御註聰明聖智守之以愚
　此申無疵之義也鍊神之士純素而不雜
　通徹而無礙當不用知見守之以愚故又
　戒之以無知也
生之畜之生而不有爲而不恃長而不宰是
謂玄德
　御註聖人存神知化與道同體則配神明
　育萬物無不可者生之以遂其性畜之以
　極其養無愛利之心焉故生而不有無矜
　伐之行焉故爲而不恃無刻制之巧焉故
　長而不宰若是者其德深矣遠矣與物反
　矣故曰是謂玄德
　此章以全精全氣全神爲學道之根三者
　混而爲二乃道之全也
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用
　御註有無一致利用出入是謂至神有無
　異相在有爲體在無爲用陰陽之運萬物
　之理也車之用在運器之用在盛室之用
　在虚妙用出於至無變化藏於不累如鑑
　無象因物顯照至人用心每解乎此
故有之以爲利無之以爲用
　鍾㑹曰舉上三事明有無相資俱不可廢
　故有之以爲利利在於體無之以爲用用
　在於空故體爲外利資空用以得成空爲
　内用藉體利以得就但利用相藉咸不可
　亡也無賴有爲利有藉無爲用二法相假
　車惠弼曰修身者必須以有資空以空導
　有有無資導心不偏溺故成人之利用
　此章明有無一致利用相資舉三事以明
　大道夫輪轂爲車埏埴爲器户牖爲室此
　有也人賴以爲利轂中空虚輪得轉行器
　中空虚物得盛受室中空虚人得居處此
　無也人賴以爲用有爲實利必以無爲用
　無乃妙用必以有爲體有無相待亦猶形
　神相須而不可偏廢也形以神爲主神以
　形爲居形神合同更相生成世之昩者鍊
　神者蔽於無養形者溺於有是二者胥失
　也殊不知此章取三物爲喻以明有無之
　相生欲學道者依此修持則形神俱妙與
　道合眞矣
　　　五色章第十二
五色令人目盲五音令人耳聾
　御註縱耳目之欲屬於聲色雖具耳目之
　形而不自見自聞與盲聾也奚異
五味令人口爽
　王元澤曰人生而靜因物有遷耳目本自
　希夷而聲色在前眞從妄喪口之於味亦
　復如此
馳騁田獵令人心發狂
　吕吉甫曰萬物無足以撓之者心之所以
　靜而聖也逐乎外則罔念而發狂矣事奚
　不然馳騁田獵尤爲甚
　太康畋洛表而五子咸怨哀公好田獵而
　詩人所刺外作禽荒田獵無度迷於正性
　非狂而何
難得之貨令人行妨
　御註貴難得之貨則至於决性命之情而
　饕富貴何行之能守故令人行妨仲虺之
　稱湯曰不殖貨利孔子謂子貢曰賜不受
　命而貨殖焉貨之妨行如此
　夫明月之寳夜光之璧適足以賈害孟子
　曰寳珠玉者殃必及身
是以聖人爲腹不爲目
　鍾會曰眞氣内實故曰爲腹嗜欲外除故
　曰不爲目五音令人耳聾故聖人爲腹不
　爲目諸相例也
　爲腹者守精神而眞氣内實不爲目者去
　六情目不妄視
故去彼取此
　河上公曰去彼目之妄視取此腹之養神
　目主外視腹主内容聖人實其腹不爲耳
　目所役故去彼外視之目取此能容之腹
　夫聖人清淨六根於此獨言不爲目者蓋
　言目則其餘可知也此章言五塵之害性
　當忘物以全眞聖人之去取槩可見矣
　　　　寵辱章第十三
寵辱若驚
　舒王曰寵之所以爲辱者以其若驚也
　馬巨濟曰寵者辱之本以係乎得失故也
　以見寵於人則其驚彌甚是寵之猶辱之
　也
　寵者榮寵也心榮見寵即驚其神此寵之
　所以爲辱也
貴大患若身
　御註寵者在下貴者在上居寵而以爲榮
　則辱矣處貴而以爲累則患莫大焉貴者
　尊貴也心有所貴其患大矣譬若人身動
　輒自累
何謂寵辱寵爲下
　御註貪夫名慕夫禄知進而不知退知得
　而不知喪受寵於人則爲下之道
　問何故寵之爲辱受寵於人爲下之道既
　受寵於人則與奪之權在人之手若以得
　失累其心豈不惑哉子文三仕三巳無喜
　愠之色者豈有辱乎
得之若驚失之若驚是謂寵辱若驚
　温公曰爲士者以道德爲上爵禄爲下上
　榮也下辱也衆人乃寵其辱操之則栗舍
　之則悲
　得之本有失之本無烏能有驚若以得失
　之際有若驚之心是以辱也柳下惠爲士
　師三黜而不去正考父三命循墻而走則
　異於此
何謂貴大患若身
　御注據利勢擅賞罰作福威天下畏之如
　神明尊之如上帝可謂貴矣聖人則不以
　貴自累故能長守貴而無患譬如人身墮
　肢體黜聰明離形去智同於大通則無入
　而不自得也世之人以物易性故累物而
　不能忘勢以形累心故喪心而不能忘形
　其患大矣
　王元澤曰貴者在物之上而有國有家之
　而不能忘則爲患大矣譬人有身珍而累
　之則寒暑疾痛萬緒皆何豈非大患乎
吾所以有大患者爲吾有身
　河上公曰吾所以有大患者正吾有身有
　身則憂其勤勞念其饑寒觸情縱欲則遇
　禍患
　身爲患者以吾執有其身爲患大矣
及吾無身吾有何患
　蔡子晃曰無身者謂不以身爲身眞乎造
　化物我俱忘患何能及非是滅壞其身唤
　作無身
　無身者非謂滅壞其身爲無身也蓋雖有
　身而不執有其身有之以無有耳若孔子
　之母我子綦之喪我是也
故貴以身爲天下若可寄天下愛以身爲天
下若可託天下
　御註天下大器非道莫運天下神器非道
　莫守聖人體道故在宥天下天下樂推而
　不厭其次則知貴其身而不自賤以役於
　物者若可寄而已知愛其身而不自賊以
　困於物者若可託而已故曰道之眞以治
　身其緒餘以爲國家土苴以治天下世俗
　之君子廼危身棄生以殉物豈不悲夫
　王弼曰無物以易其身故曰貴也無物以
　損其身故曰愛也如此乃可以寄託天下
　也不以寵辱榮患損易其身然後乃可以
　天下付之也
　貴者不辱其身愛者不危其身如此乃可
　寄託天下也若子州支父王子搜之徒是
　也二人者豈榮其寵
　自寵生忘寵則無辱身爲患本忘身則無
　患既忘寵貴之累則絶驚患之憂然後貴
　愛其身可以寄託天下


道德眞經取善集卷之二
















道德眞經取善集卷之三墨八
　　宋饒陽居士李霖集
　視之不見章第十四
視之不見名曰夷
　御註目主視視以辯物夷則平而無辯非
　視所及故名曰夷太易未見氣是已
　王元澤曰道至於萬物平等無有高下之
　處非目所視
　此明道也夷平易也道非色故視之不見
　雖不見也然能玄能黃不可名之無色也
　曰夷而已
聽之不聞名曰希
　御註耳主聽聽以察物希則穊而有聞非
　聽所聞故名曰希大音希聲是已
　莊子曰聽而可聞者名與聲道無聲非耳
　所聞故曰希也雖不聞也然能宫能商不
　可名之無聲曰希而已
搏之不得名曰微
　御註微乎微乎至於無形敦得而摶之大
　象無形是已
　無形曰微摶執持也道無形故執持不得
　雖不得也然能陰能陽能柔能剛能短能
　長能圓能方能暑能凉能浮能沉能苦能
　甘於無形之中而能形焉故名曰微
此三者不可致詰故復混而爲一
　御註太易未判孰分高下大音希聲孰辯
　清濁大象無形孰爲巨細目無所用其明
　耳無所施其聰形無所竭其力道之全體
　於是乎在窮之不可究探之不可得也氣
　形質具而未相離故混而爲一雖然既已
　爲一矣且得無言乎
　三者謂夷希微也不可致詰者謂無色無
　聲無形口不能言書不能傳當受之以靜
　求之以神不可詰問而得之混合也三名
　合而爲一三者本一體而人之所以求者
　或視或聽或摶故隨事强名耳
其上不皦其下不昧
　王元澤曰凡物有質則具陰陽上皦下昩
　理必然也唯道無物故混然而成此言道
　之定體莊子曰失吾道者上見光而下爲
　土
繩繩不可名復歸於無物
　吕吉甫曰繩繩兮調直而有信雖有信也
　而不可名故復歸於無物
是謂無狀之狀無物之象是謂惚恍
　纂微曰夫復歸於無物者非空寂之謂也
　謂於無形狀之中而能造一切形狀於無
　物象之中而能化一切物象欲言有邪而
　不見其形是即有而無也欲言無邪而物
　由以成是即無而有也恍者有之疑於無
　惚者無之疑於有道之爲物非有非無不
　可定名故曰惚恍
迎之不見其首隨之不見其後
　御註其始無首其卒無尾故迎之隨之有
　不得而見焉
　蘇子由曰道無所不在故無前後可見
執古之道以御今之有
　王弼曰古今雖異其道常存執之者方能
　御物
　吕吉甫曰無前無後則不古不今雖不古
　不今而未嘗無古今也則吾得之以日用
　矣故曰執古之道以御今之有
能知古始是謂道紀
　吕吉甫曰所謂古者非異於今也以知古
　之所自始也所謂今者非異於古也以知
　今之所從來也誠知古之所自始則知今
　之所從來矣始無所自來無所從所謂無
　端之紀也無端之紀道紀也道不可執也
　得此可以執之以爲德矣執德之謂紀
　王元澤曰推而上之至於無物之初乃知
　物無所從來道之情得矣道之紀要古今
　不變者是莊子所謂無端之紀也
　李畋曰此章言妙本應用何所不無也若
　以視聽求之了勿可得以皦昩察之湛勿
　可分物象不能名始終不可睹其用難測
　以御有爲
　　　古之善爲士章第十五
古之善爲士者微妙玄通深不可識
　舒王曰士者事道之名始乎爲士則未離
　乎事道者也終乎爲聖人則與道爲一事
　道不足以言之與道爲一則所謂微妙玄
　通深不可識是已
　靈仙曰道無不通名善事無不達爲士前
　章執古御今此則御今引古
　前章論道之全體此章言士之體道微者
　彰之反也妙者危之反也玄則深遠不測
　通則變化無窮古之善爲士者有此道而
　退藏於密不可測究敦得而識之哉故曰
　深不可識
夫惟不可識故强爲之容
　御注天之高不可俄而度也地之厚不可
　俄而測也曰圓以覆曰方以載者擬諸其
　容而已强爲之容豈能眞索其至
　謂下文也夫惟道大難識强爲之容而已
豫若冬涉川猶若畏四鄰
　吕吉甫曰庖丁解牛休然爲戒視爲止行
　爲遲動刀甚微則豫若冬涉川者也豫則
　圖之於事之始也謋然已解如土委地提
　刀而立爲之四顧爲之躊躇滿志善刀而
　藏之猶若畏四鄰者也猶則慎之於事之
　終也
　豫者圖患於未然猶者致疑於已是由膝
　以上爲涉集衆流爲川涉川者犯難也冬
　者至寒之時徒涉巨川以見至人不好從
　事於務出於不得已常迫而後動臨事而
　懼也故曰豫若冬涉川既涉則無慮矣而
　猶戒曰猶至人靜密幽深不出性宅常若
　畏鄰歛而不縱閑邪存誠非物採之其心
　不出故曰猶若畏四鄰
儼若客
　王元澤曰不以事爲己任故其容寂
　纂微曰言有道之士儼然端謹而心無散
　亂如賔對主曷敢造次
　此作容字說若東郭順子正容悟物使人
　之意也消故田子方師仰之此作客字說
　若李含光居於暗室如對君父故司馬子
微激賞之
　涣若冰將釋
　御註水凝而爲冰冰釋而爲水其實一體
　蔽於執一者如水之凝同於大通者如冰
　之釋易曰涣離也離人而無所繫輆所以
　爲涣
　字說曰奂而散爲涣夫水本無冰遇寒則
　凝性本無礙有物則結有道之士豁然大
　悟萬事銷亡如春冰頓釋
敦兮其若樸
　御註敦者厚之至性本至厚如木之樸未
　散爲器
　此言性之全也經曰復歸於樸
曠兮其若谷
　御註曠者廣之極性原無際如谷之虚受
　而能應
　此言性之虚也經曰上德若谷
渾兮其若濁
　王弼曰藏精匿炤外不異物混同波塵故
　曰若濁
　楊子曰合則渾離則散渾者與世合而不
　離故若濁莊子所謂與物委蛇而同其波
　也與刻意尚行離世異俗者異矣夫善爲
　士者冬涉不好從事畏鄰防患於後若客
　之不爲主如冰釋不凝滯樸而能全谷而
　能虚濁不殊俗此所謂深不可識而强爲
　之容也
孰能濁以澄靜之徐清
　王元澤曰澄性者與澄水同加工則動而
　彌濁唯靜以俟之則徐自清矣有道之士
　所以物莫能濁者以其靜之徐清耳
　曹道冲曰豈隨流而忘反聊澄靜以徐清
孰能安以乆動之徐生
　御註有道之士即動而靜時騁而要其宿
　定而能應至無而供其求故靜之徐清而
　物莫能濁動之徐生而物莫能安易曰來
　徐徐徐者安行而自適之意至人之用心
　非以靜止爲善而有意於靜非以生出爲
　功而有爲於生也因其固然付之自爾而
　無休迫之情遑遽之勞焉故曰徐靜之徐
　清萬物無足以撓其心故孰能濁動之徐
　生萬物無足以係其慮故孰能安安有止
　之意爲物所係則止矣豈能應物而不傷
保此道者不欲盈
　馬巨濟曰保不欲盈者道集虚故也盈而
　有有則淺可識矣
夫惟不盈
　吕吉甫曰然不曰虚而每曰盈者恐人之
　累於虚也虚而累於虚則不虚矣故曰或
　不盈不欲盈而已
故能弊不新成
　王元澤曰得道者未嘗盈則成道者未嘗
　新也道之爲用通萬世而不弊以其無弊
　無新不成不敗故也弊生於新敗生於成
　士雖成道而常若弊則終無弊敗矣
　此章言士之體道深不可識終之以不欲
　盈者虚也虚則空洞無一物世豈得而識
　之哉古之保此道者若大禹不自滿假孔
　子不居其聖已獨取虚者老子也實若虚
　者顔子也惟道集虚於此可見
　　　致虛極章第十六
致虚極守靜篤
　御註莫貴乎虚莫善乎靜虚靜者萬物之
　本也虚故足以受群實靜故足以應群動
　極者衆會而有所至篤者立行而有所至
　致虚而要其極守靜而至於篤則萬態雖
　雜而吾心常徹萬變雖殊而吾心常寂此
　之謂天樂非體道者不足以與此
　鍾會曰致至也除情慮至虚極也心常寂
　守靜篤也
　致虚則若谷能受群實無一塵之積可謂
　極矣守靜則若水能應群動無一毫之攖
　可謂篤矣
萬物並作吾以觀其復
　嚴遵曰天地反覆故能乆長人復寢寐故
　能聰明龍蛇復蟄故能章章草木復本故
　能青青化復則神明得位與虚無通魂休
　魄靜各得其所安志寧氣順血脉和平此
　皆蹔爾復靜猶能精神況乆歸至道者乎
　吾者命物之我也我以虚靜之至觀萬物
　之作命物而不與物俱化故曰吾以觀其
　復
夫物芸芸各復歸其根
　温公曰物出於無復入於無
　王元澤曰從性起用復還性根動植雖殊
　理歸一致
歸根曰靜
　蘇子由曰苟未能自復於性雖止動息念
　以求靜非靜也故惟歸根然後爲靜
　人生而靜天之性也復性則靜
靜曰復命
　陸佃曰言根則知有所謂本言命則知有
　所謂性故言歸根曰靜則復者本也靜曰
　復命則歸根者性也莊子曰自本自根未
　有天地自古以固存自根者歸根曰靜是
　也自本者靜曰復命是也自古者復命曰
　常是也自本者無所因於本自根者無所
　出於根自古者無所歷於古雖然歸根曰
　靜靜曰復命復命曰常其本一也其言先
　根而後本先性而後命而於根則謂之歸
　於命則謂之復者辭之序爾
　歸未至也復則至矣根未至也命則至矣
　復之所入深矣
復命曰常
　王元澤曰出生則入有入有則系數然則
　密移之變頃刻不停惟復命則湛然常寂
　物莫能遷
　從道受生之謂命復命則反其所自生與
　道爲一則亘古今而常存
知常曰明
　舒王曰常者乃無始已來不變之稱也知
　其常則謂之明也
　自道之外皆非常也道雖眞常無形無名
　非有自知之明鮮有不爲物蔽者矣
不知常妄作凶
　御註聖人知道之常故作則契理每與吉
　會不知常者隨物轉徙觸途自患且不足
　以固其命故凶
　孫登曰不能歸根守靜則夭命失常是其
　凶也
　夫衆人不知道之眞常以妄爲常故歡樂
　用生動而失之壽命竭矣所謂妄作凶也
知常容
　蘇子由曰方迷於妄則自是而非彼物皆
　吾敵吾何以容之苟知其皆妄則雖仇讎
　猶將哀而憐之夫何所不容哉
容乃公
　河上公曰無所不包容則公正無私衆邪
　莫當
　禮記曰大道之行天下爲公人不獨親其
　親子其子
公乃王
　舒王曰背私則爲公盡制則爲王公者德
　也王者業也以德則隱而内以業則顯而
　外公與王合内外之道也
　成玄英曰王往也公則物皆歸往
王乃天
　王元澤曰王者人道之至極極人之道乃
　通於天
天乃道
　御註通天地人而位乎天地之中者王也
　一而大在上而無不覆者天也天地人莫
　不由之者道也盡人則同乎天體天則同
　乎道
道乃乆
　盧裕曰乆長乆也謂量等太虚無來無去
　心㝠至極不生不滅冥混自然不可分别
　既與此理契㑹義說爲乆
没身不殆
　新說曰天之所法者道也故曰天乃道道
　則無古無今故曰道乃乆夫道至於乆而
　可以没身不殆其孰能致於此哉
　此章以歸根復命爲義故首言虚靜終之
　以道乃乆者道以虚靜爲先若捨此而入
　道譬若捨舟航而濟乎瀆者末矣
　　　太上章第十七
太上下知有之
　王元澤曰三皇之世無爲而治使民各遂
　而不知其然豈得而親譽乎
　馬巨濟曰知有君而不知有其君此三皇
　之世莊子所謂有泰氏其卧徐徐其覺于
　于一以已爲馬一以已爲牛
　太上者謂太古無名號之君也太者極大
　之名上者至高之稱無爲之治至大至高
　後世無以尚之故曰太上也下知有之者
　知有君而不臣事也
其次親之譽之
　馬巨濟曰惠愛仁也故親賞罰義也故譽
　然親之固已疏譽之固已毁矣何者未能
　出於非人故也此二帝之世莊子曰有虞
　氏不及泰氏
　堯仁如天就之者如日舜至鄧墟來之者
　十萬家親之也康衢譽堯謳歌與舜譽之
　也
其次畏之侮之
　纂微曰仁義失則刑法立而民畏之
　馬巨濟曰此三王之世莊子曰施及三王
　而天下大駭好智而百姓竭於是椎鑿决
　焉智慧極大偽生巧役其下愚侮其上而
　刑罰不足以威懲此五霸之世孟子曰五
　霸假之也
　王元澤曰失德無政則民侮之
信不足有不信
　御註附離不以膠漆約束不以纏索此至
　信也商人作誓而民始畔周人作㑹而民
　始疑信不足故也太上下知有之則當不
　知以爲信其次畏之侮之則知詐頡滑機
　變之巧生而有不信者矣
　唐明皇曰畏之侮之者皆由君信不足故
　令下有不信之人
猶其貴言
　唐明皇曰親之譽之由君有德教之言故
　貴其言而親譽之
　馬巨濟曰言不足貴而猶貴之故曰猶蓋
　太上不言而化自兹以降帝有典謨王有
　誓誥也
功成事遂百姓謂我自然
　御註帝王之功聖人之餘事也使人甘其
　食美其服安其居樂其業而餘事足以成
　帝王之功然謂我自然而已曰帝力何有
　於我哉此謂太上之治
　唐明皇曰功成而不執事遂而無爲百姓
　謂我自如然也上力何與焉
　此章言三五殊化下民風靡道降爲德德
　衰用刑刑不能制必至於欺侮此信不足
　於上而民有不信也
　　　大道廢章第十八
大道廢有仁義
　御註失道而後德失德而後仁失仁而後
　義仁以立人義以立我而去道也遠矣韓
　愈不原聖人道德之意乃以謂仁與義爲
　定名道與德爲虚位老子之小仁義其所
　見者小也莊子所謂蔽蒙之民
　大道者即太古無爲之道也仁義不顯猶
　日中盛明衆星失光也廢猶隱也三皇之
　後人心不淳厚大道隱而不見仁義立而
　道衰魚失江湖之游則濡沫之恩斯重人
　失大道之適則仁義之惠斯隆三皇當大
　道二帝爲仁義莊子曰道隱於小成
智慧出有大僞
　唐明皇曰用智慧者將立法也法出而姦
　生則有大偽矣
　慧以智爲體智以慧爲用智慧有大小也
　莊子曰去小智而大智明孔子曰好行小
　慧是智慧有大小也太上云此者爲其以
　鑿爲智以察爲慧作聰明制法令所謂小
　智慧也智慧既出民之姦偽滋生也若夫
　遠近並觀閑閑無事因其自然無益損乎
　其眞淳風大行爲有大偽者哉
六親不和有孝慈
　鍾會曰若九族皆睦則愛敬無施六親不
　和則孝慈斯著
　瞽瞍頑而舜稱大孝曾晳嚴而參稱能養
　國家昏亂有忠臣
　舒王曰道隱於無形名生於不足道隱於
　無形則無小大之分名生於不足則有仁
　義智慧差等之别仁者有所愛也義者有
　所别也以其有愛有别此大道所以廢也
　智者知也慧者察也以其有知有察此大
　偽所以生也孝者各親其親慈者各子其
　子此六親所以不和也忠者忠於己之君
　謂之忠於他人謂之叛
　不明謂之昏不治謂之亂昏亂之世乃有
　忠臣匡救其君傳曰亂世見誠臣若龍逄
　名芳於夏桀比干譽美於殷紂此章言道
　隱於小成名生於不足故也
　　　絕聖棄智章第十九
絶聖棄智民利百倍
　鍾會曰絶制作之聖棄謀慮之智人當反
　樸還淳故其利百倍作者之謂聖創物之
　謂智聖智之人制作法度創立政令欲禁
　姦止暴豈知法出姦生令下詐起民失性
　命之眞日趨𣻏競之域若絶棄法令則民
　反常復樸其利豈止百倍而已莊子曰掊
　擊聖人縱舍盜賊而天下始治矣
絶仁棄義民復孝慈
　王元澤曰至德之世父子相親而足今更
　生仁義則名實交紏得失紛然民性亂矣
　蓋盛於末者本必衰天之道也孝慈仁義
　之本也或曰孔孟明堯舜之道專以仁義
　而子以老氏爲正何如曰夏以出生爲功
　而秋以收歛爲德一則使之榮華而去本
　一則使之彫悴而反根道歲也聖人時也
　明乎道則孔老相爲終始
絶巧棄利盜賊無有
　王元澤曰巧利勝則民欲侈而本業衰必
　至於爲盜上三事皆以末傷本者
　巧機巧也巧者善偽利貨利也見利忘義
　絶機變之巧而民有恥棄欲利之心而民
　知義此盜賊所以無有也若不絶棄巧利
　徒滋法令禁之此盜賊所以多有也莊子
　曰攦工倕之指而天下始人有其巧矣又
　曰擿玉毁珠小盜不起
此三者以爲文不足故令有所屬
　馬巨濟曰質則有餘文則不足三者去本
　已遠爲文而已此其所以不足也令屬其
　性於下四事
見素抱樸
　舒王曰不言守素而言見素不言反樸而
　言抱樸不言無私而言少私不言無欲而
　言寡欲蓋見素然後可以守素抱樸然後
　可以反樸少私然後可以無私寡欲則致
　於不見所欲者也
　見素則見性之質而物不能雜抱撲則抱
　性之全而物不能虧
少私寡欲
　御註自營爲私而養心莫善乎寡欲少私
　寡欲則定乎内外之分辨乎眞偽之歸德
　全而復性
　馬巨濟曰見素此聖智所屬也於無所與
　雜謂之素見素則見道見道則不爲不爲
　則無聖無智矣抱樸此仁義所屬也全材
　之謂樸抱樸則抱性抱性則不器不器則
　無仁義矣少私寡欲此巧利所屬也自有
　之謂私有物之謂欲而巧利由以生私欲
　少且寡則巧利衰矣莊子胠篋篇正以明
　聖智仁義巧利之害與此章同意
　私者吾之身也少私則不以巧利累其身
　欲者性之動也寡欲則不以巧利亂其心
　李畋曰此章言去滋蔓在乎拔本抑橫流
　在乎塞源也若制作不興則眞素見仁義
　不飾則淳樸存巧利不施則私欲絶然後
　天和自暢日用不知
　　　絕學無憂章第二十
絶學無憂
　御註學以窮理方其務學以窮理思慮善
　否參稽治亂能勿憂乎學以致道見道而
　絶學損之又損之以至於無爲而無不爲
　則任其性命之情無適而不樂故無憂
　温公曰學之所以不可已者爲求道也若
　棄本而逐末則勞而無功不若不學而無
　憂也
　絶學者體道也體道則窮亦樂通亦樂以
　窮通爲寒暑之序不悦生不惡死以死生
　爲夜旦之常天地樂而萬事銷亡何憂之
　有且絶者非謂絶滅不學也老子恐人溺
　於學而以文滅質以博溺心不能體道故
　以絶學爲言若人不學何以入道子夏曰
　君子學以致其道致道者忘心此學所以
　絶也乃若不學之人空空如也安所用絶
　彼楊子雲不原聖人深意以謂人而不學
　雖無憂如禽何豈知聖人絶之之意邪
唯之與阿相去幾何善之與惡相去何若
　御註唯阿同聲善惡一性小智自私離而
　爲二達人大觀本實非異
　唯阿雖異同出於聲善惡雖殊皆離於道
　以喻學者如唯如善不學如阿如惡學則
　爲智不學則爲愚智者過之愚者不及其
　於失道均也
人之所畏不可不畏
　御註鼓萬物而不與聖人同憂者道也吉
　凶與民同患者事也體道者無憂涉事者
　有畏人之所畏而不知爲之戒能無患者
　鮮矣故君子以恐懼修省詩曰畏天之威
　唐明皇曰凡人所畏者慢與惡也善士所
　畏者俗學與有爲也皆當絶之故不可不
　畏
　衆人務學不能㑹會事物畢召反撓其心
　此人之所畏而亦不可不畏者若不絶學
　無以體道故也
荒兮其未央哉
　河上公曰言世俗荒亂欲進學爲文未有
　央止也
　荒不治也若不絶學則正性荒廢不治之
　憂未有央止之時
衆人熙熙如享太牢如春登臺
　王元澤曰造化無極事物日生唯聖人能
　一古今而無變衆人則隨化而遷妄見美
　惡樂得其生自以爲美春者萬物奮張離
　靜而動去本逐末之時臺者可以遠覽諸
　境之地物不明乎至理皆逐物生情其狀
　如此
　凡物以陽熙以陰凝陽主動陰主靜熙熙
　者性動而悦樂之象也太牢者牛也其味
　至厚春者時物之華臺者遠覽諸境之地
　以喻衆人因學致偽逐境失眞其狀如此
　夫道淡乎無味實而不華絶學者所樂也
　務學則失道離性之靜外游是務其志熙
　熙然得其義理如悦厚味以養口腹博其
　見聞如睹高華以娱心志耽樂之徒去道
　彌遠
我獨怕兮其未兆如嬰兒之未孩
　御註經曰復歸於嬰兒嬰兒欲慮未萌疏
　戚一視怕兮靜止和順積中而英華不兆
　于外故若嬰兒之未孩
　怕者靜止不流之義靜止則得無味之味
　復乎一性之初與嬰兒奚異
乘乘兮若無所歸
　御註時乘六龍以御天乘乘者因時任理
　而不倚于一偏故若無所歸
　乘乘者運動貌至人靜則與嬰兒同動則
　乘萬物之變而唯變所適無所嚮著故也
衆人皆有餘
　馬巨濟曰性無餘欠所謂有餘皆分外也
　享太牢登春臺則所得皆分外矣故次以
　有餘
　衆人務學日益見聞故有餘也
而我獨若遺
　馬巨濟曰若遺非誠遺也以不足愛吝爲
　懷而已不學者所謂誠遺也至人非不學
　蓋縁俗學滋蔓特可以絶救爾
　絶學體道損其見聞所謂爲道日損也
我愚人之心也哉純純兮
　馬巨濟曰此屬我獨若遺爲義衆人務學
　作智我獨絶焉則愚人而已純純則雖愚
　不愚莊子曰純也者謂其不虧其神
　愚不智也純不雜也學不厭智也絶學則
　去智而如愚所謂大智若愚
俗人昭昭我獨若昏俗人察察我獨悶悶
　纂微曰察察嚴明也悶悶寬裕也夫世俗
　因學爲政制度嚴明立法苛急矜持有爲
　者故民不聊生矣是以至人體天法道因
　循任物在宥天下寬裕昩昩者故民乃全
　其眞矣莊子曰至道之極昏昏默默此之
　謂也
　小明爲昭不明爲昏察察苛細也悶悶寬
　大也流俗之人務學作智察見細微智料
　隱匿以爲昭昭之明昭者非大明也絶學
　之人體道去智物我兼忘不生分别故若
　昏也昏者非性昏也若之而已推昭昭之
　意以從政則察察然苛細矣所謂人太察
　則無徒也推若昏之意以從政則悶悶然
　寬大矣所謂常寬容於物不削於人也
忽若晦寂兮似無所止
　御註淵靜而性定道之全體變動而不失
　道之利用
衆人皆有以我獨頑似鄙
　御註桂可食故伐之漆可用故割之人皆
　知有用之用而莫知無用之用衆人皆有
　以是謂有用之用我獨頑似鄙是謂無用
　之用傳曰心不則德義之經爲頑古者謂
　都爲美謂野爲鄙頑則不飾智鄙則不見
　美神人以此不材
　馬巨濟曰以用也衆人之學求用於世所
　謂有用之用也亦安知絶學之無用爲眞
　有用哉頑似鄙是也蓋昭昭察察則本末
　的然非於無用者也故次之以有以頑無
　用也鄙野也似野人不學無用故也
我獨異於人而貴求食於母
　馬巨濟曰此結成上文嬰兒未孩之義嬰
　兒以母爲本未孩則食其本既孩則食其
　末夫道本也學末也人食末我食本此其
　所以異也然聖人不尚異而獨異者此篇
　主絶學爲辭方俗學之溺如此則非異俗
　無以救俗故也
　此章主絶學爲言篇中句句皆有絶學之
　意若不絶學則聞見之多以博溺心於道
　爲塵故篇終又言貴食於母蓋母者道也
　惟絶學則養道此有道者所以異於俗也



道德眞經取善集卷之三















道德眞經取善集卷之四墨九
　　宋饒陽居士李霖集
　孔德之容章第二十一
孔德之容唯道是從
　御註一陰一陽之謂道物得以生之謂德
　道常無名豈可形容所以神其德德有方
　有體同焉皆得所以顯道性修反德德至
　同於初故唯道是從
　纂微曰道常無名唯德以顯之至德無本
順道而成之言大德之人容狀若於諸相
　豈可見邪唯有順道之容髣髴是其狀矣
　動容周旋中禮盛德之至也盛德容貌若
　愚豈可見邪唯從事於道之容略可見矣
　故目視耳聽鼻聞口言手持足行無非道
　也故唯道是從
道之爲物唯恍唯惚
　御註道體至無而用乃妙有所以爲物然
　物無非道恍者有象之可況惚者有數之
　可推而所謂有者疑於無也故曰道之爲
　物
　顧歡曰欲言定有而無色無聲言其定無
　而有信有精以其體不可定故曰唯恍唯
　惚如此觀察名爲從順於道所以得
　馬巨濟曰無若有曰恍有若無曰惚此即
　道之物也道以恍惚無物則復歸於無物
　矣所謂不可容者也
　王元澤曰道兼陰陽陰陽之微若無若有
　謂之恍惚
惚兮恍其中有象恍兮惚其中有物
　御註見乃謂之象形乃謂之物恍惚之中
　象物斯具猶如太空變爲雷風猶如大塊
　化爲水火以成變化以行鬼神是謂道妙
杳兮冥其中有精
　御註杳者幽之極冥者明之藏杳冥之中
　至陰之原而天一所兆精實生焉
其精甚眞其中有信
　王元澤曰精者形生之始精無不眞而更
　云甚眞者由物有失理喪精沉於人偽故
　也杳冥之精萬物作類而物之生者各正
　性命度數法象一有儀則可以前知無或
　差舛此之謂信莊子曰未形有分
　精者天德之至眞則不偽信則不差
自古及今其名不去
　河上公曰自從也從古至今道常在不去
　王元澤曰常道常名未嘗變易
　馬巨濟曰萬物變化名號隨易昔日爲是
　今日爲非在古今以獨存者道而已
以閲衆甫
　王弼曰衆甫物之始也以無名閲萬物始
　也
　閲披閲也甫本始也言道常住故能遍閲
　萬物之本始閲如閲人多矣之閲
吾何以知衆甫之然哉以此
　蘇子由曰聖人所以知萬物之所以然者
　能體道而不去故也
　纂微曰閲度也又披閲也甫本始也夫道
　上自往古下及來今湛然常在何曾去爾
　形雖不見名且在焉以喻至人得道長年
　故能閲度萬物之本始知萬物皆始於道
　而披閲之以成其形質也然又設問我何
　以知萬物皆資禀於道生死終始之然哉
　答以道之恍惚杳冥常在不去故能應變
　爲治清淨無爲而已度閲萬物之遷移未
　有不資禀於道者以此也
　此章言盛德容貌若愚從道則容狀可見
　道之爲物恍惚難名杳冥莫測體之者常
　存而不去故能閲衆甫之變以知其所以
　然
　　　曲則全章第二十二
曲則全
　王弼曰不自見其明則全
　車惠弼曰此是行言能却曲柔和逶迤順
　物物無損害内保己身性命完全
　委曲從衆不自專故全其形生而不虧莊
　子曰外曲者與人爲徒
枉則直
　王弼曰不自是則其是彰也
　枉屈也受彼屈辱而伸人乆乆自得直也
　經云大直若屈如藺相如屈於廉頗是也
　枉曲不異何以再言蓋自屈爲曲曲之自
　然也受屈爲枉曲之使然也保生爲全正
　曲爲直自曲則其生可保受彼屈則被曲
　可正
窪則盈
　河上公曰地窪下水流之人謙下德歸之
　王弼曰不自伐則其功有也
弊則新
　王弼曰不自矜則其德長
　王元澤曰非秋冬之凋弊無春夏之榮華
少則得
　蘇子由曰道一而已得一則無不得矣
　一者少之極也守一足以該萬事
多則惑
　御註道要不煩聞見之多不如其約也以
　支爲指則終身不解兹爲大惑
　吕吉甫曰能知衆甫之然則能抱一致柔
　抱一致柔則能曲能枉能窪能弊矣曲者
　曲之自然者也枉者曲之使然者也天下
　之物唯水爲幾於道一西一東而物莫之
　能傷是曲則全也避礙萬折而必東枉則
　直也善下而百谷歸之是窪則盈也受天
　下之垢莫清焉是弊則新也惟得一者爲
　足以與此故曰少則得衆人所以不能然
　者以其不一故也故曰多則惑
　多數之不一也多則擾學多則惑性列子
　曰學者以多方喪生
是以聖人抱一爲天下式
　御註其爲物不貳則其生物不測惟天下
　之至精能爲合天下之至神聖人抱一以
　守不摇其精故言而爲天下道動而爲天
　下則
　一者精也式者法也一者多之宗聖人以
　少得天下以多惑聖人抱一而不離於精
　天下棄多而歸一故爲天下法式
不自見故明
　御註不蔽于一己之見則無所不燭故明
　虞舜明四目以廣其所視可謂不自見也
　至於明於庶物察於人倫兹非明乎成王
　疏通開達無遏爾躬可謂不自見也至於
　介爾昭明而昭明有融兹非明乎
不自是故彰
　御註不私于一己之是而惟是之從則功
　大名顯而天下服故彰
　吕吉甫曰因天下之所是而是之而我不
　自是也則所是莫之能盡故曰不自是故
　彰
不自伐故有功
　御註書曰汝惟不伐天下莫與汝爭功
　舒王曰不自伐則善不喪故有功
不自矜故長
　御註書曰汝惟不矜天下莫與汝爭能
　吕吉甫曰任萬物以能而我不自矜也故
　長
夫惟不爭故天下莫能與之爭
　御註人皆取先己獨處後曰受天下之垢
　若是者常處於不爭之地敦能與之爭乎
　蘇子由曰忘我則不爭不自是不自見不
　自伐不自矜皆不爭之餘也故以不爭終
　之
古之所謂曲則全者豈虚言哉
　河上公曰古者曲從則全身此言非虚
誠全而歸之
　御註聖人其動若水以交物而不虧其全
　其應若繩以順理而不失其直知窪之爲
　盈無亢滿之累知弊之爲新無夸耀之迹
　若性之自爲而不知爲之者致曲而已故
　全而歸之可以保身可以盡年而不知其
　盡也是謂全德之人豈虚言哉
　鍾會曰誠能守曲全必歸之
　此章之義養生之㫖也其要在乎忘我惟
　忘我故委曲以應變而不自恃一己之見
　枉己而伸人而不私一己之道知窪之爲
　盈無自伐之心知弊之爲新無自矜之行
　若性之自爲而不知爲之者致曲以全其
　形生而已故終始以曲則全言之
　　　希言自然章第二十三
希言自然
　顧歡曰希少也人能愛氣少言則行合自
　然
　纂微曰夫至人有問即應接物即言動靜
　以時故合於自然
　陸佃曰夫物莫能使之然亦莫能使之不
　然者謂之自然
飄風不終朝驟雨不終日
　王元澤曰風雨者陰陽交感所爲飄驟者
　交感之過所以不能乆也
　飄風疾風也驟雨暴雨也從旦至晡爲終
　朝自早及暮爲終日飄風驟雨氣之暴戾
　非出於常然也故雖天地爲之尚不能有
　終朝終日之乆人之言不出於自然則多
　言數窮宜矣
孰爲此者天地天地尚不能乆而況於人乎
　御註天地之造萬物風以散之委衆形之
　自化而雨以潤之任萬物之自滋故不益
　生不勸成而萬物自遂于天地之間所以
　長且乆也飄驟則陰陽有繆戾之患必或
　使之而物被其害故不能乆
　風雨者陰陽交感所爲飄驟者交感之過
　天地之大猶不能乆況人處天地之間眇
　乎小哉爲於多言速滅可知
故從事於道者
　王弼曰從事謂舉動從事於道者也道以
　無形無爲成濟萬物從事於道者以無爲
　爲君不言爲教綿綿若存而物得其眞與
　道同體故曰同於道
道者同於道
　河上公曰道者謂好道之人同於道所謂
　與道同
德者同於德
　河上公曰德者謂有德之人同於德所謂
　與德同
失者同於失
　蔡子晃曰有爲躁競執教生迷名爲失既
　爲同失不能虚心冥㑹而言道失者獨失
　道也
　自然之謂道從事於道者悟道忘言所謂
　與道同得道之謂德德者希言所謂與德
　同失道之謂失失者多言所謂與失同
同於道者道亦得之同於德者德亦得之同
於失者失亦得之
　河上公曰與道同者道亦樂得之與德同
　者德亦樂得之與失同者失亦樂得之
信不足有不信
　鍾㑹曰我信不足於道道亦不信應我所
　以兩相失只是同於道者道得之信於道
　者道信之同於失者道失之信不足有不
　信也
　此章以希言爲主希言則以道而言也道
　偶而應故合自然故下文云同於道者道
　亦得之同於失者失亦得之觀其失得之
　本皆言之希與多爾多言之人外則招愆
　内則耗氣人欲長乆希言内守
　　　　跂者不立章第二十四
跂者不立跨者不行
　御註跂而欲立跨而欲行違性之常而冀
　形之適難矣以德爲循則有足者皆至
　跂者急於有立跨者急於有行皆非行立
　之常也則不能乆故雖立不立雖行不行
　立身行道之人不可欲速順其常然則身
　立而道行
自見者不明
　舒王曰自見者不明則前所謂不自見者
　乃能無所不見
自是者不彰
　河上公曰自以爲是而非人者衆共蔽之
　使不彰顯也
自伐者無功
　顧歡曰興功濟物而自取其名名既屬己
　則功不在物
自矜者不長
　郭象曰矜誇自恃不解忘功衆所不與故
　不長也
其於道也曰餘食贅行
　御註自見則智不足以周物故不明自是
　則仁不足以同衆故不彰有其善喪厥善
　故無功矜其能喪厥功故不長道之所在
　以深爲根以約爲紀泰色淫志豈道也哉
　故於食爲餘於行爲贅
　道固無我無我則不爭夫自是自伐自矜
　者亦非其常也故其於道也爲餘食贅行
　而已食飽則已有餘則病形完則已有贅
　則累
物或惡之故有道者不處
　御註侈於性則盈天之所虧地之所變人
　之所惡也故有道者不處
　此章言立身行道不適其常而急於行立
　故終不能行立其自見等行亦非其常也
　故於道爲餘食贅行而已物或惡之故有
　道者不居
　　　有物混成章第二十五
有物混成先天地生
　御註氣形質具而未相離曰渾淪合於渾
　淪則其成不虧易所謂太極者是也天地
　亦待是而後生故云先天地生然有生也
　而非不生之妙故謂之物
　羅什曰妙理常存名爲有物萬道不能分
　故曰混成
寂兮寥兮
　河上公曰寂者無音聲寥者空無形
　舒王曰寂者止也寥者遠也
　寂無遺響太空寥廓
獨立而不改
　温公曰無與之匹故曰獨立變化終不失
　其常故曰不改
　鍾會曰廓然無偶故云獨立古今常一是
　曰不改
　道之眞體卓然獨立不與物偶歷萬世而
　無弊亘古今而常存
周行而不殆
　御註利用出入往來不窮言道之用
　鍾㑹曰道無不在名曰周行所在皆通故
　無危殆
　道之妙用無乎不在靡不周徧未始有極
　易曰變動不居周流六虚
可以爲天下母
　御註萬物恃之以生
　車惠弼曰同化陰陽安立天地亭毒羣品
　子育含靈生之畜之可以爲母
吾不知其名字之曰道
　河上公曰我不見道之形容不知當何以
　名見萬物皆從道生故字之曰道
强爲之名曰大
　唐明皇曰吾見有物生成隱無名氏故以
　通生表其德字之曰道以包含無其體强
　名曰大
　吕吉甫曰道之爲物用之則彌滿太虚而
　廢之莫知其所則大豈足以名之哉强爲
　之名而已
大曰逝
　御註運而不留故曰逝
　顧歡曰逝往也諸物雖大大有極住此道
　之大往行無際本無住盡之處
　舒王曰大者雖六合之外而不能逃其麤
　毫末之小不能遺其細故大曰逝
逝曰遠
　御註應而不窮故曰遠
　孫登曰萬物逝行皆有停性之處此道逝
　行尋之彌遠莫究其源
遠曰反
　舒王曰遠之極則反於樸矣故遠曰反反
　者反於本也和之彌滿六虚故曰遠近則
　不離己身故曰反遠者出於無極之外不
　窮也近在於己人不見之
故道大天大地大王亦大
　御註道覆載天地者也天無不覆地無不
　載王者位天地之中而與天地參故亦大
　道覆萬物者也包裹天地至大無外故曰
　道大天地者形之大天至廣不可度地至
　大不可量故曰天大地大普天之下莫非
　王土率土之濱莫非王臣德配天地道通
　三才莫大於帝王故曰王亦大
域中有四大而王居其一焉
　御註自道而降則有方體故云域中靜而
　聖動而王能貫三才而通之人道於是爲
　至故與道同體天地同功而同謂之大王
　者人道之極也
　夫道未始有封而此言域中者謂雖域不
　域包裹無外也
人法地地法天天法道道法自然
　舒王曰人法地王亦大是也地法天地大
　是也天法道天大是也道法自然道大是
　也蓋自然者猶免乎有因有縁矣非因非
　縁亦非自然然道之自然自學者觀之則
　所謂妙矣由老子觀之則未脱乎因縁矣
　然老子非不盡妙之妙要其言且以盡法
　爲法故曰道法自然
　人謂王也人法地之安靜故無爲而天下
　功地法天之無爲故不長而萬物育天法
　道之自然故不産而萬物化道則自本自
　根未有天地自古以固存無所法也無法
　者自然而已故曰道法自然此章言混成
　之道先天地生其體則卓然獨立其用則
　周流六虚不可稱道强以大名雖二儀之
　高厚王者之至尊咸法於道夫道者自本
　自根無所因而自然也
　　　重爲輕根章第二十六
重爲輕根靜爲躁君
　河上公曰人君不重則不尊治身不重則
　失神草木花葉輕故零落根重故長存人
　君不靜則失威治身不靜則身危龍靜則
　能變化虎躁故乃夭虧
　吕吉甫曰輕者先感重者後應應者感之
　所自生則重爲輕之根矣靜者役物躁者
　役於物躁常爲靜之所役則靜爲躁之君
　矣
　劉仲平曰輕生於重故重爲輕根躁起於
　靜故靜爲躁君
是以君子終日行不離輜重雖有榮觀燕處
超然
　御註榮觀在物燕處在身身安然後物可
　樂
　行以輕爲速然不可以無輜重觀以躁爲
　榮然不可以無燕處有輜重之物而不困
　於中道然後可以有行有燕處之宇而超
　然自得然後可以有觀夫何故重爲輕根
　靜爲躁君故也
奈何萬乘之主而以身輕天下
　吕吉甫曰終日之行與其榮觀猶且如此
　況乎萬乘之主任重道遠以觀天下其可
　不靜且重乎蓋迫而後動感而後應不得
　已而後起則重矣無爲焉則靜矣苟其動
　常在於得已之際而不能無爲則是以身
　輕天下而不重不重則躁而不靜矣
　陸佃曰天下者人君之輜重而亦人君之
　燕處不可以離者故曰奈何萬乘之主而
　以身輕天下
輕則失臣躁則失君
　御註不重則不威故失臣不唱而和則犯
　分故失君
　陸佃曰重者君之德靜者臣之道
　松靈仙曰心若動亂即損於妙神神即君
　也
　此章戒人君以重靜爲本天下者人君之
　重靜也豈可以一身輕之修眞之士亦以
　重靜爲本重其身而不以物累形靜其心
　而不以物亂神形全神定是道之全矣
　　　善行章第二十七
善行無轍跡
　舒王曰善行不疾而速不行而至是也故
　無轍跡
　盧裕曰順道而行跡不殊物故無轍跡
　鍾㑹曰善行道者功名不顯
　蘇子由曰乘理而行無跡
　車行則有轍徒行則有跡則行固不能無
　轍跡也善行道者求之於身不出户庭行
　出於不行故無轍跡所謂不行而至也
善言無瑕謫
　杜光庭曰善言者得意忘言也故無瑕疵
　之病謫責之過
　吕吉甫曰知者不言言者不知則言固不
　能無瑕謫者也知言之所以言則言出於
　不言故曰善言無瑕謫
善計不用籌筭
　御註通於一而萬事畢況非數者乎故不
　用籌筭而萬殊之變若數一二
　善閉無關楗而不可開
　舒王曰善閉者萬物不得其門而入故無
　關楗而不可開
　温公曰固國不以山谿之險
　九竅者精神之門也善閉者精神内守而
　不以外耗内雖無關楗其可開乎
善結無繩約而不可解
　顧歡曰結之以道雖無繩而自固結之以
　物雖有約而不堅故以威約人雖三軍而
　可離以道結志雖匹夫而難奪
　温公曰域民不以封疆之界
　杜光庭曰善修行之人萬慮都忘一念不
　二靜契於道與眞合同萬縁不能侵諸見
　不能誘此之謂善結其可解乎
是以聖人常善救人故無棄人
　蔡子晃曰利物爲善弘濟曰救救羣生於
　十方即之本土運善常以冥被惠澤均平
　含生蒙益反流㑹道
　庶頑讒說帝舜教之而弗棄空空鄙夫宣
　聖叩兩端而竭
常善救物故無棄物
　御註善者道之繼冥乎道則無善之可名
　善名立則道出而善世聖人體道以濟天
　下故有此五善而至於人物無棄然聖人
　所以愛人利物而物遂其生人樂其性者
　非意之也反一無迹因其常然而已世喪
　道矣天下舉失其恬惔寂常之性而日淪
　乎憂患之域非聖人其敦能救之
　新說曰萬物有成理固有拂其理而逆之
　者萬物有常性固有戾其性而梏之者萬
　物有正命固有違其命而絶之者聖人惻
　然於是惟其所寳之慈以濟之因其悖於
　理也發其塞而通之因其戾於性也除其
　害而若之因其違於命也繼其絶而復之
是謂襲明
　御註襲者非表而出之襲明則光矣而不
　耀
　吕吉甫曰彼其五者性命之理所同然者
　也惟聖人以知常之眀而救之於所同然
　之際雖行之言之計之閉之約之而莫知
　其所以然則眀襲而不可得見故曰是謂
　襲明
故善人不善人之師不善人善人之資
　御註資以言其利有不善人也然後知善
　之爲利
　舒王曰善人教不善人者也故善人不善
　人之師無不善則不知善之爲善故不善
　人善人之資
不貴其師不愛其資
　蘇子由曰聖人無心於教故不愛其資天
　下無心於學故不貴其師聖人非獨吾忘
　天下亦使天下忘我故也
　列子師老商氏友伯高而得風仙九年之
　後亦不知夫子之爲我師若人之爲我友
　内外進矣此不貴其師也孔子見太公任
　然後辭其交遊去其弟子此不愛其資也
雖知大迷是謂要妙
　御註道之要妙不睹衆善無所用智七聖
　皆迷無所問塗義協于此
　李畋曰此章言聖人密用惟微形眹莫睹
　雖云常善妙在兼忘故能言教所不詮巧
　曆無由筭由是好師資爲漸修之路絶貴
　愛入頓悟之門契彼襲明救其萬物


道德眞經取善集卷之四
道德眞經取善集卷之五墨十
　　　宋饒陽居士李霖集
　　知其雄章第二十八
知其雄守其雌
　杜光庭曰上清有雌一之道又有三奔五雌
　之法皆柔弱其志和靜其神以致長生也
爲天下谿
　王元澤曰谿以下資納流通守雌則能以虚
　靜受一切法而不滯於物故曰爲天下谿
　雄動雌靜至人知其動而不逐於動常守
　靜而不離於眞則以靜爲下道來歸己如
　水流入深谿故爲天下谿
爲天下谿常德不離
　吕吉甫曰谿之爲物受於谷而輸於江海
　受之而不拒輸之而不積物之能通而無
　迕者也能通則常德不離矣
　王元澤曰常德分定而不遷道之在我者
　也不離者一於性分内而不外
復歸於嬰兒
　王元澤曰嬰兒含和守一欲慮不萌性之
　本眞渾而未散德厚之至乃同於初若然
　者可名於大矣孟子曰大人不失其赤子
　之心
　雌主柔靜嬰兒骨弱筋柔其氣不暴欲慮未
　萌其德不遷所謂含德之厚比於赤子也
知其白守其黑
　王元澤曰黑者北方之色靜不足以言之
　聖人建一切法非守黑則無以爲本相彼
　春夏發於玄冬此其驗也
爲天下式
　吕吉甫曰白於色爲受采於物爲明於行
　爲金於數爲四黑於色爲不受染於物爲
　晦於行爲水於數爲一知白守黑不受萬
　物之染若晦若水終之於抱一抱一則能
　曲能枉能窪能弊故可以爲天下式
　白者明白也於物不染黑者默默也於數
　爲一至人知其明白而默默守一天下是
　則是效故爲天下法式
爲天下式常德不忒
　吕吉甫曰爲天下式無往而非一則常德
　不忒矣不離者不離其故處而已而未必
　能不忒不忒則不差矣
復歸於無極
　吕吉甫曰嬰兒之爲物專氣致柔不失其
　一體之和而已復歸於無極則嬰兒不足
　以言之也
　羅什曰忒謂爽失也若能去智守愚動與
　機合德行相應爲物楷式顯則成行隱復
　歸道道本不窮故成無極一是智慧無極
　二是慧命無極
知其榮守其辱
　杜光庭曰榮尊榮也辱卑辱也人君富有
　八極君臨九圍是尊榮也自稱孤寡不穀
　是卑辱也
爲天下谷
　舒王曰知其榮守其辱則守之以謙虚而
　善應故爲天下谷
爲天下谷常德乃足
　劉仲平曰谷者能虚能應能容能受故常
　德乃足
復歸於樸
　蘇子由曰不知而不爲不若知而不爲之
　至也知雄守雌知性者也知白守黑見性
　者也知榮守辱復性者也諸妄已盡處辱
　而無憾曠兮如谷之虚物來而應之德足
　於此純性而無雜故曰復歸於樸
　松靈仙曰足充足也復者反歸也樸者眞
　本也始自知雄終乎守辱三行既備爲道
　之要又如虚谷罄無所容所以常道上德
　於是乃足故得反歸眞空與道合體故云
　復歸於樸
　草木之蕃也爲榮其謝也爲辱人之所以
　爲榮辱者亦若是而已至人知榮而不居
　去華而歸根常守卑辱處衆人之所惡不
　能累亦虚而已故爲天下谷谷虚而受應
　而不藏德至於此則至矣盡矣不可以有
　加矣故曰常德乃足樸者道之全體復歸
　於樸乃能備道夫孤寡不穀而王公以爲
　稱故抱樸而天下賔復歸於樸則無極不
　足以言之所謂無名之樸也樸雖小天下
　莫能臣然則守雌守黑守辱足矣安用知
　雄與白與榮哉蓋守之以爲母知之以爲
　子守之以爲經知之以爲變也
樸散則爲器
　御註形而上者謂之道形而下者謂之器
　器者道之散也有形名焉有分守焉隨其
　器而用之
　鍾會曰樸道也守則爲質樸之道散則爲
　養人之器
聖人用之則爲官長
　御註道之全聖人以治身道之散聖人以
　用天下有形之可名有分之可守故分職
　率屬而天下理此之謂官長易曰知微知
　彰知柔知剛萬夫之望與此同義
　唐明皇曰含德内融則復歸於樸常德應
　用則散而爲器既涉形器必有精麤故聖
　人用之則爲羣村之官長矣
故大制不割
　蘇子由曰聖人既歸於樸復散樸爲器以
　應萬物譬如人君分政以立官長亦因其
　勢之自然雖制而非有所割裂也
　曹道沖曰制度之大者無裁割之迹
　原此章之義以常德爲本若守其常必以
　知之爲變也故知雄守雌而其德不遷知
　白守黑而其德不差知榮守辱而其德乃
　全至是則非特復歸於嬰兒也無有窮極
　與道同體夫道亘古今而常存德與道同
　斯可謂之常矣此道之眞以治身也其餘
　以用天下則各因其村而使焉故曰大制
　不割
　　　將欲章第二十九
將欲取天下而爲之吾見其不得已
　臧玄靜曰將是方將欲是輒欲謂人方將
　輒欲力取天下有爲治之
　王元澤曰取者取物是其有我爲者造作
　是其有爲有己有爲之人方且存乎憂患
　之間而何暇治人乎
　蘇子由曰聖人之有天下非取之也萬物
　歸之不得已而受之其治天下非爲之也
　因萬物之自然而除其害耳取而爲之則
　不可得矣
　舜避堯之子非所謂力取天下也無爲而
　治非所謂有爲治天下也
天下神器不可爲也
　御註制於形數囿於方體而域於覆載之
　兩間器也立乎不測行乎無方爲之者敗
　執之者失故謂神器宰制萬物役使羣動
　必有不器者焉然後天下治故曰上必無
　爲而用天下
　莊子曰天根遊於殷陽至蓼水之上適遭
　無名人而問焉曰請問爲天下無名人曰
　去汝鄙人何問之不豫也
爲者敗之執者失之
　温公曰爲之則傷自然執之則乖變通
　天下神明之器不可以力爲而固執之萬
　物以自然爲性故可因而不可爲也可通
　而不可執也物有常性而造爲之故必敗
　也物有往來而執之故必失矣
故物或行或隨或煦或吹或强或羸或載或
隳
　御註萬物之理或行或隨若日月之往來
　或煦或吹若四時之相代或强或羸若五
　行之王廢或載或隳若草木之開落役于
　時而制于數固未免乎累惟聖人爲能不
　累於物而獨立于萬物之上獨往獨來是
　謂獨有獨有之人是謂至貴故運神器而
　有餘裕物態不齊而吾心常一
　欲明爲則敗執則失故物或行之於前必
　隨之於後如形影之不舍或煦之使温而
　不知吹之者已至如寒暑之相生知强而
　已則羸弱有時而來知載而成則隳廢應
　手而去此皆造化之大情朝暮之常態事
　勢之相生不得不然也則安可以爲而執
　之哉
是以聖人去甚去奢去泰
　河上公曰甚謂貪淫聲色奢謂服飾飲食
　泰謂宫室臺榭去此三者處中和行無爲
　則天下自化矣
　陸佃曰聖人之於天下因之而不爲任之
　而不執是以去甚慈也去奢儉也去泰不
　敢爲天下先也此三者所以取天下也
　此章言天下不可以力取不可以有爲若
　容力取又豈知聖人不得已而臨莅天下
　乎治以有爲又豈知聖人無爲而治天下
　之道乎故爲之者必敗執之者必失是以
　聖人知八法之反復去三事之過分治國
　則歷祚延長修身則長生乆視
　　　以道佐人主章第三十
以道佐人主者不以兵强天下其事好還
　蘇子由曰聖人用兵皆出於不得已非不
　得已而欲以强勝天下雖或能勝其禍必
　還報之楚靈齊泯秦始皇漢孝武或以殺
　其身或以禍其子孫人之所毒鬼之所疾
　未有得免者也
　大臣者以道事君也若以兵强天下是佐
　主以非其道也以道佐人主者尚不以兵
　强天下況人主躬於道者乎所以然者以
　其事好還報而已以道服天下則天下莫
　敢不服若抗兵加彼則殺人之父者人亦
　殺其父殺人之兄者人亦殺其兄所謂出
　乎爾反乎爾者也
師之所處荆棘生焉大軍之後必有凶年
　御註下奪民力故荆棘生焉上違天時故
　有凶年詩曰綏萬邦屢豐年綏萬邦則人
　和矣人和則天地之和應
　農事廢田不修故荆棘生焉殺戮多傷和
　氣故必有天灾農廢於前灾隨於後必有
　凶荒之年
故善者果而已不敢以取强
　吕吉甫曰果者尅敵者也敵而尅之造攻
　自鳴條朕哉自亳尅敵之謂也出於不得
　已非特以取强也
　果者勝之辭也成湯勝夏而有慙德之言
　歸亳而有臨淵之懼
果而勿矜果而勿伐果而勿驕果而不得已
是果而勿强
　吕吉甫曰果而勿矜其能果而勿伐其功
　果而勿驕其勢果常出於不得已是乃果
　而勿强之道也如果而矜其能果而伐其
　功果而驕其勢則是果於强非果於不得
　已者也
物壯則老
　王元澤曰盛極則衰物理必然古有當此
　禍者秦是也
　物之用壯由兵之恃强物壯則衰兵强則
　敗
是謂不道
　御註道無終始不與物化
　王元澤曰體道者兼萬變而不居一物故
　無壯老之意
不道早已
　吕吉甫曰凡少則壯壯則老物之情也道
　也者貴於守柔以爲强乃所以乆而不殆
　者也若以兵强天下則是棄柔而用壯壯
　而必老則物而已豈道之所以物物哉故
　曰物壯則老是謂不道不道早已
　道者長於上古而不爲老得道者能却老
　而全形老則不道也亦猶兵强則敗豈合
　道乎既不合道豈能乆存故曰早已此章
　戒人臣以道佐主不可以兵强天下也道
　貴柔服不用兵强若以兵强取勝猶物壯
　則衰老豈道也哉
　　　夫佳兵章第三十一
夫佳兵者不祥之器
　温公曰兵愈佳則害人愈多
　纂微曰夫好飾戈矛鎧甲以爲服玩者是
　尚不善之器
　佳飾也祥善也佳兵者堅甲利兵也兵凶
　器也所以爲不善之器不當修飾也
物或惡之故有道者不處
　御註吉事有祥兵凶器也故曰不祥兵戢
　而時動有道者耀德不觀兵故不處
　舒王曰佳兵者堅甲利兵也兵凶器也所
　以爲不祥之器前篇言之已詳萬物無有
　不被其凶害者故惡之有道者以慈爲心
　故不處
　兵者凶器動則萬物尚惡故有道者必無
　處此
君子居則貴左用兵則貴右
　顧歡曰左陽也陽道主生故平居則貴之
　右陰也陰道主殺故用兵則貴之
兵者不祥之器非君子之器
　御註左爲陽而主生右爲陰而司殺陽爲
　德陰爲刑君子貴德而畏刑故曰非君子
　之器
　王元澤曰君國以無爲子民以慈惠故不
　尚兵
不得已而用之
　纂微曰不敢爲主而爲客不敢進寸而退
　尺皆不得已者也
　善用兵者感而後應迫而後動常出於不
　得已也
恬惔爲上勝而不美
　御註禁暴救亂逼而後動故不得已無心
　於勝物故曰恬惔爲上無心於勝物則兵
　非所樂也故不美
　成玄英曰恬惔無爲也君子心尚無爲故
　雖用兵而不以爲美
　張君相曰不亂曰恬夷心曰惔
　恬惔者道也以道爲上豈以用兵爲美乎
而美之者是樂殺人
　王元澤曰兵器主於殺伐而過爲之飾使美
　而可覿是以殺人爲美也
　若以用兵爲美是以用兵爲樂也用兵爲
　樂則樂致人於死地矣
夫樂殺人者不可得志於天下
　纂微曰凶暴好殺之士不可使得志於天
　下苟得其忘必逆天之德縱行誅戮視民
　如草芥天豈祐哉天既不祐豈得忘者也
　以殺人爲樂者則不可使得志於天下爲
　人主者無以妄行誅戮孟子所謂不嗜殺
　人者能一之是也
吉事尚左凶事尚右
　成玄英曰吉謂朝禮凶謂喪禮
　河上公曰左陽主生右陰主殺
偏將軍處左上將軍處右
　河上公曰偏將軍卑而居陽位以其不專
　殺也上將軍尊而居陰位以其專主殺也
言以喪禮處之
　用兵之勢以右爲上是以喪禮處之
殺人衆多以悲哀泣之
　曹道冲曰天下之民皆王者之民以其逆
　順則異殺多則泣而傷之
　羊祜曰明非所樂也
戰勝則以喪禮處之
　御註易以師爲毒天下雖戰而勝必有被
　其毒者故居上勢與戰勝者以喪禮處之
　河上公曰古者戰勝將軍居喪主禮之位
　素服而哭之明君子貴德而賤兵不得已
　而誅不祥心不樂之比於喪也
　吕吉甫曰戰勝以喪禮處之則是不祥之
　器而不美之可知已以悲哀泣之則是不
　樂殺人可知也
　李畋曰此章言君子當以道德爲材器勿
　以戰伐爲功名若好彼兵强是樂其殺害
　矣儻非喪禮無以處之
　道常無名章第三十二
道常無名
　王弼曰道無形故不可名以無名爲常故
　曰道常無名
　劉仲平曰常者萬世不變之稱也天之高
　也地之厚也日月之明也雖生物大而歷
　世之非終可變者也其成象在上吾得以
　謂之乾效法在下吾得以謂之坤故垂象
　著明者吾得以謂之日月此三者皆不出
　吾之所謂則非不可名者也至於道則物
　之消息盈虚杳然而無所與古今相代於
　無窮之中若湛然自知如非陰非陽非柔
　非剛非小非大非圓非方非白非黑非宫
　非商視之而莫之見聽之而莫之聞搏之
　而不可得此所謂常無名也
樸雖小天下不敢臣
　河上公曰道樸雖小微妙無形天下不敢
　有臣使道者
　樸者道之全體未始有物也其樸可謂小
　矣雖小足以爲萬物之君
侯王若能守萬物將自賔
　吕吉甫曰夫何故人物資之以始萬物恃
　之以生則天下孰有敢臣其所自始與其
　所自生哉夫是之謂眞君萬物莫不有眞
　君焉此之謂也侯王若能守則是以眞君
　萬物萬物孰有得眞君而不賔者乎
　道者萬物之主侯王守之則不假威武勸
　賞物不知其然而自賔矣
天地相合以降甘露人莫之令而自均
　御註純素之道守而勿失匪特物將自賔
　上際於天下蟠於地與天地同流則交通
　成和而萬物咸被其澤甘露者天地之和
　氣傳曰帝王之德上及太清下及太寧中
　及萬靈則甘露降
　王元澤曰守無名之樸以爲治則陰陽之
　升降各由其叙而和氣應矣甘露者陰陽
　交和所生自然均被無使之者蓋道之所
　感無所不周故也孟子曰上下與天地同
　流豈曰小補之哉此之謂也
　此二解說侯王守道則天降甘露以爲瑞
　應也
　王弼曰天地相合則甘露不求而自降我
　守其眞性無爲則民不令而自均也
　温公曰侯王守道則物服氣和民化
　吕吉甫曰至陰肅肅至陽赫赫肅肅出乎
　天赫赫發乎地兩者交通成和而物生焉
　或謂之紀而莫見其形天地相合以降甘
　露則成和之至也侯王執道而萬物賔之
　也亦若是而已孰得見其形哉故人莫之
　令而自均
　蘇子由曰冲氣升降相合爲一而降甘露
　脗然被於萬物無不均徧聖人體至道以
　應諸有亦如甘露之無不及者此所以能
　萬物也
　此四解說聖人體道而萬物賔亦如甘露
　之無不及
始制有名名亦既有夫亦將知止知止所以
不殆
　蔡子晃曰若能知止有名之末復歸無名
　之本此則不死不生所以不危殆也
　有名者道之散也初制有名之時即當知
　止而復歸無名之樸則不隨物遷澹然自足
　無復危殆
譬道之在天下由川谷之與江海
　御註天下一性也道之在天下以性而合
　由川谷之與江海以水而聚同焉者得類
　焉者應聖人之臨莅何爲哉因性而已矣
　盧裕曰川谷歸海海亦不召百姓歸道道
　本不謀
　王元澤曰江海不求水而歸之者由鍾水
　之多則性同者往矣道民之性也聖人能
　集其純全則有生之類從而賔之亦性然
　也
　蘇子由曰江海水之鍾也川谷水之分也道
　萬物之宗也萬物道之末也皆水也故川
　谷歸其所鍾皆道也故萬物賔其所宗
　此章言侯王守道物將自賔如天降甘露
　不令自均夫道者人之所共由性之所同
　得侯王先得人性之所同則天下弗賔而
　焉往猶水歸海自然而已
　知人者智章第三十三
知人者智
　御註傳曰智如目也能見百步之外而不
　能自見其睫察人之邪正若辨白黑是智
　之事知人而已
自知者明
　御註易曰復以自知傳曰内視之謂明智
　以知人則與接爲構日以心鬬復以自知
　者靜而反本自見而已天地之鑑也萬物
　之鏡也
　温公曰自知自勝尤難
　河上公曰人能自知賢與不肖是謂反聽
　聲内視無形故爲明也
　成玄英曰照達前境鑒人機性大小淺深
　無不悉知爲智自知己身宿命善惡三世
　報應無不明了爲明
　經言見小曰明小者性之微又知常曰明
　常者命之正人自知性命歸根復命不爲
　物蔽可謂明矣人徒知天地萬物而不自
　知其所由生反命歸本是大不知也
勝人者有力
　王元澤曰力可以勝人而不可以勝己也
　語曰羿善射奡盪舟皆以力勝人者也勝
　之字從力在下力不足尚也
自勝者强
　王元澤曰自勝者克己從道能專氣者也
　孔子曰棖也慾焉得剛不能自勝者也
　楊子言勝己之私之謂克人能克己勝利
　欲之私此所以爲强也非强梁之强乃守
　柔之强
知足者富
　唐明皇曰知止足者無貪求可謂富矣
　王元澤曰性分之内萬物皆足窮居不損
　大行不加而愚者或舍至貴而徇腐餘故
　知有萬之富則輕天下而不顧矣此眞富
　也孟子曰萬物皆備於我矣豈非富乎
　此上一說知止足之分爲富次一說取於
　一性而足
强行者有志
　舒王曰上士聞道强而行之故强行者有
　志也
　或志於高名或志於厚利非所謂志也惟
　强行於道斯可謂有志之士
不失其所者乆
　河上公曰人能自節養不失其所受天之
　精氣則可長乆
　王元澤曰性不爲物遷則乆矣此盡性也
　河公說養精元澤說養神二說合而爲一
　則妙矣易恒乆也君子以立不易方不易
　方者不失其所也故能乆
死而不亡者壽
　王弼曰雖死而以爲生之道不亡乃得全
　其壽身没而道猶存況身存而道不卒乎
　陸希聲曰身死而道不亡故謂之壽
　王元澤曰賢人死曰鬼盡其道以反眞者
　也聖人死曰神未嘗死未嘗生也愚人死
　曰物雖生猶死爾盡道養神之人雖形體
　萬變而眞性湛然無所終極可謂壽矣此
　至於命也
　陸佃曰列子之不化莊子之不死佛氏之
　不滅與此同意是以聖人之生也與死同
　謂之神聖人之死也與生同謂之壽言其
　生死之未始有異也夫惟生死同狀而萬
　物一府故夫身如蜩甲蛇蜕寓之而已矣
　蓋蜩之甲已死而其蜩未嘗亡如蛇之蜕
　已腐而其蛇未嘗喪何則其眞者雖死不
　滅也曰夫至人不焚於火不溺於水虎不
　能搏兕不能觸乘虚不墜觸石不礙而未
　嘗有死則又曰死而不亡何也蓋聖人之
　於時隨之而已時之所當行聖人不强避
　時之所當止聖人不强爲視其天而已故
　有能之而能不爲之是以有生而不死有
　死而不亡者也
　嚴遵曰夫立身經世興利除害接物通變
　莫廣乎知人攝聰畜明建國於民達道之
　意知天之心莫大乎自知柄政履民建法
　立儀設化施令正海内臣諸侯莫貴乎勝
　人奉道德順神明承天地和陰陽動靜進
　退曲得人心莫崇乎自勝治家守國使民
　佚樂虔順恭謹慈孝畏法莫高乎知足游
　神明於昭昭之間恬惔安寧尊顯榮華莫
　善乎得志任官奉職事上臨下成人之業
　繼人之後施之萬民莫急乎乆天地所貴
　羣生所恃居之不厭樂之不止萬福並興
　靡與爭寵莫美乎壽功用備成不名己有
　蘇子由曰世有生物而不辭者必將名之
　以爲己有世有避物而不有者必將辭物
　而不生生而不辭成而不有者唯道而已
愛養萬物而不爲主一本作衣被
　河上公曰道雖愛養萬物非如人君有所
　收取
　蔡子晃曰作衣被衣被者覆育也雖覆育
　萬物故不爲主似若微小
常無欲可名於小
　吕吉甫曰凡物之大者則不可名於小小
　則不可名於大是道也以其可以左右也
　故萬物恃之以生而不辭功成不居衣被
　萬物而不爲主夫惟不居不爲主故常無
　欲常無欲則妙之至者也故可名於小
　王元澤曰此所謂小乃眞大也且以體道
　者譬之欲慮不萌怕然内一豈非小乎易
　曰復小而辨於物
萬物歸之不爲主可名於大
　王元澤曰有意於主則反與物對唯其主
　萬物而未嘗有意乃所以充塞無外而莫
　能離
　道復於至幽則小而與物辨顯於至變則
　大而與物交與物辨故覆萬物而不示其
　宰制之功而不爲主故常無欲可名於小
　所謂復小而辨於物也與物交故包容萬
　物而莫窺其歸往之迹而不知主可名於
　大夫道非小大之可名也云可名者道之
　及乎物者爾
是以聖人終不爲大故能成其大
　成玄英曰明體道聖人忘我存物靜退謙
　恭終不爲大只爲先物後己忘於功大故
　爲衆聖之長獨居三界之尊而成其大
　杜光庭曰聖人愛民恤物巨細申恩若可
　名於小矣任物隨性歸於天又可名於大
　矣法道施化布德及人鼓以淳和之風被
　以清靜之政忘功不有不自尊高故其盛
　業可大聖德可乆以其不爲大故能成此
　尊大矣修身之士汎然無著若雲之無心
　水之任器可左可右隨方隨圓不滯於常
　物來斯應鑒物斯廣不均應用之心利物
　雖多不矜兼濟之德仁逮蠢動未始爲私
　衆善歸宗不爲之主是能彰非小非大之
　德無自專自伐之稱可以契全眞之大道
　矣
　樸雖小天下莫能臣聖人抱樸常無欲可
　名於小所謂終不爲大也至於天下莫能
　臣獨成其尊大故能成其大也此章言道
　用無方生成所賴辨於物而爲小交於物
　而爲大是以聖人法道樸而爲小成至尊
　而爲大
　　　執大象章第三十五
執大象天下往
　吕吉甫曰道之在天下獨川谷之與江海
　萬物歸焉而不知主是無形也無形者大
　象也則孰保我而不往哉故曰執大象而
　天下往
　執守也大象道也大象無形道之全體聖
　人守之以御世則天下萬民移心歸往也
　帝舜至鄧墟來之者十萬家太王居岐山
　從之者如歸市
往而不害安平泰
　盧裕曰以虚受人何害之有無害於物則
　泰然安平
　吕吉甫曰失道而天下往則去之而已則
　其往也不能無害執道而天下往則雖相
　忘於道術而未嘗相離也故往而不害
　車惠弼曰若往於生死有累憂悲斯則有
　害若往大道無爲安樂此則無害而言安
　平泰者不爲死生所遷名爲安諸法不二
　名爲平無爲安樂名爲泰
　既往於道則國安民豐欣樂太平何害之
　有安平泰所謂不害也安則無危亡之憂
　平則無險詖之患泰者通而治也
樂與餌過客止
　唐明皇曰樂以聲聚餌以味聚過客悦而
　少留非乆長也
　吕吉甫曰有樂之可樂有餌之可嗜則止
　者過客而已
道之出口淡乎其無味視之不足見聽之不
足聞用之不可既
　御註味之所味者嘗矣而味味者未嘗呈
　故淡乎其無味色之所色者彰矣而色色
　者未嘗顯故視之不足見聲之所聲者聞
　矣而聲聲者未嘗發故聽之不足聞若是
　者能苦能甘能玄能黃能宫能商無知也
　而無不知也無能也而無不能也故用之
　不可既
　此章言聖人守道以御世天下歸往而無
　虞道淡無味非若餌之可嗜聽之無聲非
　若樂之可樂用之無盡豈若過客暫止而
　已
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　御註陰陽相照相蓋相治四時相代相生
　相殺萬物之理人倫之傳其歛散也其盛
　衰也其僨超也其虧盈也幾常發於至微
　而莫睹其眹惟研幾之聖人得先見之吉
　賢者殆庶幾而已陽盛於夏而陰生於午
　陰凝於冬而陽生於子句踐欲弊吴而勸
　之伐齊智伯欲襲仇由而遺之廣車此聖
　人所以履霜而知堅冰之至消息盈虚不
　位乎其形故勇者不能弱智者不能奪
　嚴遵曰道德所經神明所紀天地所化陰
　陽所理實者反虚明者反晦盛者反衰張
　者反弛有者反亡生者反死此物之性自
　然之理也故反覆之便屈伸之利道以制
　天天以制人君人君以制臣臣以制民含
　氣之類皆以活身虎豹欲據反匿其爪豺
　狼欲食不見其齒聖人去意以順道智者
　反世以順民忠言逆耳以含其正邪臣將
　起務順其君知此而用之則天地之間六
　合之内皆福也不知此而用之則闔門之
　内骨肉之間皆賊也故子之與弟時爲虎
　狼仇之與讎時爲父兄然中有否否中有
　然一否一然或亡或存故非忠雖親不可
　信非善雖近不可親此賢人之所嗟嘆聖
　智之所留心也
　陸佃曰此天地之至權也非特聖人而已夫
　權藏之以幽渺而行之以巽順之物淵者幽
　渺之所易曰巽以行權又曰巽德而隱巽者
　柔弱之謂也隱者微眀之謂也老子有曰是
　謂襲明又曰是謂微明襲者密用其明微者
　密隱其明蓋明者微之則神所謂微顯同意
　陸希聲曰夫聖人之淵奥莫妙於權實實
　以順常爲體權以反經爲用權所以濟實
　實所以行權權實雖殊其歸一揆老氏既
　以實導人立知常之教又以權濟物明若
　反之言易所謂曲成萬物而不遺範圍天
　地而不過者也
　鴻烈曰齊桓公好味而易牙烹其子而餌
　之虞君好寳而晋獻公以璧馬而釣之胡
　王好音秦穆公以女樂而誘之是皆以利
　見制於人也
柔弱勝剛强
　御註經曰天下莫柔弱於水而攻堅强者
　莫之能先莊子外篇論䕫蛇風目之相憐
　曰指我則勝我䠓我則勝我而折大木蜚
　大屋者惟我能也
　鍾會曰欲制剛强示乎柔弱先張後歙勝
　負可知
　唐明皇曰巽順可以行權權行則能制物
　故知柔弱者必勝於剛强矣
　近取諸身齒以堅而先弊舌以柔而自存
　遠取諸物山以高而殺勢澤以下而增肥
魚不可脱於淵國之利器不可以示人
　御註淵者魚之所藏其身利器者國之所
　以制人吞舟之魚碭而失水則蟻能苦之
　故不可脱於淵君見賞則人臣用其勢君
　見罰則人臣乘其威賞罰治之具且不可
　示況治之道乎聖人所以操利器而不示
　非用其强也蓋有妙道焉能窮海内而無
　智名威服萬物而無勇功不蘄於勝物而
　得常勝之道陽開陰閉變化無窮馭羣臣
　運天下而莫之測故制人而不制於人本
　在於上要在於主而天下治
　吕吉甫曰人之不可離柔弱猶魚之不可
　脱於淵魚脱於淵則獲人離柔弱則死之
　徒而已矣天下之至柔馳騁天下之至堅
　無有入於無間則器之利者也操利器以
　馭天下國家則其所以圖迴運動者常在
　於無形之際安可使知其所自來哉故曰
　國之利器不可以示人
　王元澤曰魚巽伏柔弱而自藏於深渺之
　中以活身者也聖人退處幽密而操至權
　以獨運斡萬物於不測故力旋天地而世
　莫睹其健威服海内而人不名以武豈暴
　露神靈而使衆得而議之哉嘗竊論之聖
　人之所以異於人者知幾也夫以剛强遇
　物則物之剛强不可勝敵矣天下皆以剛
　强勝物也吾獨寓於柔弱不爭之地則發
　而用之其敦能禦之者觀夫天道則秋冬
　之爲春夏亦一驗矣彼聖人者自藏於深
　渺之中而託柔弱以爲表故行萬物於術
　内而神莫能知其所自此所謂密用獨化
　者易曰巽以行權莊子曰於魚得計義協
　於此
　此章言巽以行權柔弱勝剛强之義先張
　後歙柔弱勝剛强可知人不可離柔弱猶
　魚不可脱於淵聖人操利器不示人非用
　剛强也亦體柔弱而已所以爲常勝之道
　也
　　　道常無爲章第三十七
道常無爲而無不爲
　舒王曰前言道常無名言道之主此章言
　道常無爲言道之變
　凌遘曰無體之體獨立不改而體常寓於
　至虚無用之用周行不殆而用咸該於萬
　有惟其獨立故寂然不動而體固渾全惟
　其周行故感而遂通而用皆周徧道也者
　在體而非體在用而非用雖無爲也而感
　而遂通者不廢雖無不爲也而寂然不動
　者與俱自其偶而應之所以每見其無不
　爲究其所歸宿以無爲爲常而已
　道以無爲爲常以其無爲故能無所不爲
　無爲者寂然不動道之眞體所謂無體之
　體也無不爲者感而遂通道之眞用所謂
　無用之用也故曰道常無爲而無不爲
侯王若能守
　王元澤曰君人者體道以治則因時乘理
　而無意於爲故雖無爲而不廢天下之爲
　雖不廢天下之爲而吾實未嘗爲也天何
　言哉四時行焉百物生焉侯王之道天其
　盡之矣
萬物將自化
　御註侯王守道御世出無爲之境而爲出
　於無爲化貸萬物而萬物化之若性之自
　爲而不知爲之者故曰自化
　舒王曰言道之主故曰萬物將自賔言道
　之變故曰萬物將自化
　侯王守道則無爲也萬物將自化於道故
　無不爲也莊子曰無爲而萬物化
化而欲作
　舒王曰化而裁之謂之變言化欲作作則
　動而已
　王元澤曰化而日進則如嬰兒之長必至
　於智慮充起天和漸衰觀夫三代末流物
　情彫弊則可知也
吾將鎮之以無名之樸
　纂微曰聖人之德化常善救人假有不從
　其化而脩之身爲眞而以脩之天下爲普
　使王侯者知而守之則脩之天下不亦普
　乎夫不嗇其道而欲與天下同之仁也欲
　同之天下而先之侯王義也而學者顧見
　其言有絶棄仁義則曰老君槌提吾仁義
　而小之也吾所不取嗚呼彼不見其所以
　絶棄之意宜其不取焉爾
　陸希聲曰首篇以常道爲體常名爲用而
　極之以又玄此篇以無爲爲體無不爲爲
　用而統之以兼忘始末相貫而盡其體用
　也
　人生而靜天之性也感物而動性之欲也
　雖無名之樸亦將不欲則性靜而先自正
　也故天下不期正而自正矣
　李畋曰大道以虚靜爲眞常以應用爲妙
　有俾其侯王守其眞常寂然不動法其妙
　用感而遂通則萬物化淳天下正
　此章首言道常無爲而無不爲終之以不
　欲無名之樸者若存欲樸之心非所謂無
　爲也無名之樸兼忘則所謂道常無爲也
　天下將自正所謂無不爲也


道德眞經取善集卷之五














道德眞經取善集卷之六悲一
　　宋饒陽居士李霖集
　御註道無方體德有成虧合於道則無德
　之可名别於德則有名之可辨仁義禮智
　隨量而受因時而施是德而已體道者異
　乎此故列于下經
　王元澤曰德者得也物生乎道而各得於
　道故謂之性得其性而不失則德之全也
　德未嘗異道而有其德者嘗至於自私而
　失道彼眞人者不然性命道德之實渾乎
　而爲一而四者之名應世而殊號吾莫知
　其異亦莫知其同也是德之玄者也雖然
　德者得也能無失乎哉唯以無得爲德而
　德乎不德則可謂至矣是體道者也非有
　德者也
　　　上德不德章第三十八
上德不德是以有德
　御註物得以生謂之德同焉皆得默與道
　會過而不悔當而不自得也是謂不德孔
　子不居其聖而爲聖之時乃所以有德
　王弼曰上德之人唯道是用不德其德無
　執無用故能有德
　谷神子曰上德不德與道同也
　德者得也得道之謂也上德之人與道同
　而無得心是以有德清靜經曰雖名得道
　實無所得至禮不人至義不物至智不謀
　至仁無親所謂不人不物不謀無親者不
　德也不德則至矣所以爲德之上經曰上
　德若谷
下德不失德是以無德
　御註認而有之自私以失道何德之有
　成玄英曰未造其極故稱爲下執德不忘
　故稱不失
　蘇子由曰聖人從心所欲不踰矩非有意
　於德而德自足其下知德之貴勉强以求
　不失蓋僅自完爾而何德之有
　谷神子曰下德不失德德得也
　下德者散道以爲德也故蹩躠爲仁踶跂
　爲義摘僻爲禮以鑿爲智雖名不失德去
　道也遠是以無德
上德無爲而無以爲
　御註不思而得不勉而中不行而至上德
　也
　唐明皇曰知無爲而無爲者非至也無以
　無爲而無爲者至矣
　王元澤曰上德無爲然亦無所事爲而德
　自足
　曹道冲曰德之上者本自無爲非故造無
　爲之念也
　吕吉甫曰上德無爲非故無爲也率得之
　自然而實無以爲也
　顧歡曰言上德之化處無爲之事行不言
　之教其迹不彰故曰無爲爲既無迹心亦
　無欲故曰無以爲
　故上德之無爲非徇無爲之美但含孕淳
　樸適自無爲故云而無以爲此心迹俱無
　爲也
下德爲之而有以爲
　吕吉甫曰下德不知出此而爲之故不能
　不有以爲也夫德無以爲足矣而且有仁
　焉則是爲之也
　下德之人不思則不得不行則不至是以
　既不至於無爲而又勢當有爲也
上仁爲之而無以爲
　御註堯舜性之仁覆天下而非利之也故
　無以爲
　河上公曰兼濟無偏其仁無上故言上仁
　也爲之者爲仁恩也功成不居事遂不宰
　無以執爲
　舒王曰仁者有所愛有所親也唯其有所
　親愛則不能無爲矣其下者可知也
　王元澤曰仁乃善之長德之别名既别於
　德則是爲之也然聖人之仁盡性而足不
　俟於作故無以爲
上義爲之而有以爲
　御註列敵度宜之謂義以立我以制事能
　無爲乎
　唐明皇曰義者裁非之謂謂爲裁非之義
　故云爲之有以裁非斷割令得其宜故云
　而有以爲此則心迹俱有爲也
　雜說曰上德無爲而無以爲羲皇也上仁
　爲之而無以爲堯舜也上義爲之而有以
　爲湯武也上義下德也或曰湯武大聖人
　也謂之下德可乎曰聖人之所同者心也
　德之所以有上下者時也大聖人者易地
　則皆然
上禮爲之而莫之應則攘臂而仍之
　嚴君平曰虚無無爲開道萬物謂之道人
　清靜因應無所不爲謂之德人兼愛萬物
　博施無窮謂之仁人理名正實處事之宜
　謂之義人謙退辭遜恭以守和謂之禮人
　此五者皆可道也陳迹也非至至者也至
　至者一尚不存安有其五
　吴筠曰禮智者制亂之大防也道德者撫
　亂之宏綱也然則道爲禮之本禮爲道之
　末執本者易而固持末者難而危故人主
　以道爲心以德爲體以仁義爲車服以禮
　智爲冠冕則垂拱而天下化矣若尚禮智
　而忘道德者所謂有容飾而無心靈雖乾
　乾夕惕而天下弊矣
　仁者施之而已義則擇所施之宜者也未
　責所報也禮則施報矣來而不往非禮也
　往而不來亦非禮也施報之義也行禮於
　彼而彼不應則攘臂而怒以相仍引攘臂
　者攘除衣袂以出臂也春秋之時一言之
　不讎一拜之不中兩國爲之暴骨則攘臂
　而仍之尚其患之小者
故失道而後德失德而後仁失仁而後義失
義而後禮夫禮者忠信之薄而亂之首
　御註道不可致故失道而後德德不可至
　故失德而後仁仁可爲也爲則近乎義故
　失仁而後義義可虧也虧則飾以禮故失
　義而後禮至於禮則離道滋遠所失滋衆
　矣凡物不並盛陰陽是也理相奪予威德
　是也實厚者貌薄父子之禮是也由是觀
　之禮繁者實必衰也實衰則偽繼之而爭
　亂作故曰夫禮者忠信之薄而亂之首也
　唐明皇曰失道者失上德也上德合道故
　云失道夫道德仁義者時俗夷險之名也
　故道衰而德見德失而仁存仁亡而義立
　義喪而禮救斯皆適時之用爾故論禮於
　淳樸之代非狂則悖忘禮於澆漓之日非
　愚則誣若能解而更張者當退禮而行義
　退義而行仁退仁而行德忘德而合道人
　反淳樸則上德之無爲也
　纂微曰忽道德仁義而專以禮教爲用者
　豈非忠信之薄而亂之首乎若乃尊道德
　仁義而兼用禮教者是禮之上也則何往
　而不治哉
　忠則不欺信則不妄莊子曰至德之世實
　而不知以爲忠當而不知以爲信雖有忠
　信而不知至於用禮則玉帛交馳施報相
　望擎跽曲拳辭讓謙卑徒爲貌恭而已其
　心未必然也中純實而反乎情樂也信行
　容體而順乎文禮也禮樂徧行天下亂矣
　太上言禮爲(缺文)
處其厚不處其薄居其實不居其華故去彼
取此
　吕吉甫曰忘仁義絶禮學遺智慧而志於
　道德之大全是之謂去彼取此
　道德厚實也禮智華薄也是以大丈夫去
　彼禮智之華薄取此道德之厚實此大丈
　夫所以備道而全德此章主道之本而言
　也仁義禮智而道之失也上德者與道同
　也故不德也以退仁義賔禮智而志於道
　德之厚實非眞大丈夫不能取此
　　　　昔之得一章第三十九
昔之得一者
　陸佃曰入於一道將得出於一道將失一
　者有無之界也列子曰一者形變之始
　自今言古謂之昔昔者指天地之後而言
　也經曰道生一於物爲精古昔得一者天
　地神人物是也上下幽明雖則不齊得乎
　一則未始不齊故下文云其致之一也一
　者本也
天得一以清
　顧歡曰天者純陽之氣得一故輕清於上
地得一以寧
　顧歡曰地者純陰之質得一故安靜處下
神得一以靈
　河上公曰言神得一故能變化無形
　王元澤曰神謂鬼神之神靈者神之散也
谷得一以盈
　郭象曰谷川谷也谷川得一故能泉源流
　潤溪壑盈滿
　王元澤曰一之爲一無乎不徧故谷虚而
　能應者一存乎中也
　陸佃曰虚者谷之體盈者谷之用
萬物得一以生
　張君相曰有識無情總號萬物同禀一道
　以得生成
侯王得一以爲天下正其致之
　御註莊子曰通於一萬事畢致一則不貳
　抱一則不離守一則不遷能知一則無一
　之不知不能知一則無一之能知昔之得
　一者體天下之至精物無得而偶之者故
　確然乎上者純粹而不雜隤然乎下者靜
　止而不變至幽而無形者神也得一則不
　昩至虚而善應者谷也得一則不窮萬物
　以精化形故得一以生侯王以獨制衆故
　得一以爲天下正自天地以至于侯王雖
　上下異位幽明散殊而天之所以清地之
　所以寧侯王之所以爲天下正非他求而
　外鑠也一以致之而已故曰其致之一也
　王元澤曰一者不二在彼在此其所謂一
　其體常一無有别一故唯一能致一不可
　以他致一也一之爲義天下之至精唯精
　故能神神則盡之矣而神之爲德常在一
　也
　侯王以寡統衆以得一故爲天下正易曰
　天下之動正夫一而止
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以貴高將恐蹷
　御註天職生覆地職形載裂則無以覆發
　則無以載發泄也神依人而行者也歇則
　無所示谷受而不藏者也竭則莫之應聚
　則精氣爲物得一以生故也散則遊魂爲
　變失一以滅故也滅者生之息惟正也能
　御萬變而獨立乎萬物之上無以爲正而
　貴高將不足以自保能無蹷乎蹷者上之
　仆
　王元澤曰一之爲一無乎不在欲言其理
　辭不勝窮且以人形言之凡人初生精爲
　之本因精集神體象斯具精之既喪形斃
　神離或德或形其理無二
故貴以賤爲本高以下爲基
　御註賤者貴之所恃以爲固下者高之所
　自起世之人睹其末而聖人探其本世之
　人見其成而聖人察其微故常得一也
　孫登曰九重之臺起於累土百仞之高元
　乎一簣以況尊貴卑下爲基
　王元澤曰水於五行其數爲一而趍下不
　爭陰陽之情也知此道者雖居貴高而不
　忘基本故居位也安猶體神而存精則神
　常存也
是以侯王自謂孤寡不穀此其以賤爲本邪
非乎
　御註孤寡不穀名之賤者也而侯王以爲
　稱知所本而已侯王所以貴高而不蹷其
　以此乎
　顧歡曰孤是無父之稱寡者偏喪之名不
　穀者不善也謂非物宗不能總衆之辭凡
　此三者皆人之所賤而侯王自以爲稱豈
　非以賤爲本乎非者詳問之辭言侯王以
　孤寡不穀自目明其以賤爲本
　王元澤曰一於數至少而爲萬物本故知
　本在於賤知賤乃眞貴也
故致數輿無輿
　御註自高以勝物自貴以賤物强而不知
　守以柔白而不知守以黑以求譽於世而
　致數譽則過情之譽暴集無實之毁隨至
　所以無譽
　唐明皇曰數字作上聲譽字作輿字說曰
　數輿則無輿輪轅爲輿本數貴則無貴賤
　下爲貴本轅爲輿本當存轅以定輿賤爲
　貴本當守賤以安貴將戒侯王以賤爲本
　故致此數輿之談也
　王元澤曰數字作入聲輿字爲譽字說曰
　知一者以賤爲本而内韜至貴故世不得
　而貴亦不得而賤苟爲己而數致稱譽豈
　眞譽乎
不欲琭琭如玉落落如石
　御註玉貴而石賤一定而不變聖人乘時
　任物無所底滯萬變無常而吾心常一是
　眞得一者也故不可得而貴賤孟子曰所
　惡執一者爲其執一而廢百也不欲琭琭
　如玉落落如石非知化之聖不能及此是
　謂上德
　河上公曰琭琭喻少落落喻多玉少故見
　貴石多故見賤言不欲如玉爲人所貴如
　石爲人所賤當處其中爾
　王元澤曰玉石體堅而一定不能曲變非
　謂一也若夫萬變而常一則眞一矣故玉
　琭琭貴而已矣不能賤也石落落賤而已
　矣不能貴也老氏既明一義恐不悟者執
　一不變堅如玉石則失一之理矣夫唯體
　一者一貴一賤其德如水方圓枉直應物
　無窮而不離於一故不得而貴賤以一無
　貴賤故也此篇義最奥密難言今粗明綱
　領而已蓋道生一一則德之全體於物則
　幾於道者是也
　此章以一爲宗夫一者天下之至精天地
　神物貴賤動植咸得一以生成太上恐人
　執一而不知變又終之以不欲如玉石者
　堅如玉石則失一之理矣竊以太上之道
　始以鍊精爲基本次以全神爲妙道若基
　本不立則道無由生故以一爲基本猶精
　而全神也終之以玉石者恐人執於鍊精
　不能養神假使壽同龜鶴終無冀於神仙
　惟精神俱鍊與道合眞矣





道德眞經取善集卷之六



道德眞經取善集卷之七悲二
　　宋饒陽居士李霖集
　反者道之動章第四十
反者道之動
　王元澤曰反本則靜靜乃能動譬如秋冬
　能起春夏也
　蘇子由曰反者復也復性則靜矣然其寂
　然不動感而遂通天下之故則動之所自
　起也
　仰觀乎天四時之行斂藏於冬而蕃鮮於
　春俯察乎地五行有水反流全一而動善
　時天地之道以反爲動故能長乆人一受
　其成形馳其形性潜之萬物終身不反悲
　夫
弱者道之用
　舒王曰道之用所以在於弱者以虚而已
　即在天者而觀之指我亦勝我䠓我亦勝
　我則風之行乎太虚可謂弱矣然無一物
　不在所鼓舞無一形不在所披拂則風之
　用在乎弱也即在地者而觀之决諸東方
　則東流决諸西方則西流則水之託於淵
　虚可謂弱矣然處衆人之所惡而攻堅强
　有莫之能先則水之用在乎弱也又曰反
　非所以爲動然有所謂動者動於反也弱
　非所以爲强然有所謂强者蓋弱則能强也
　雖然言反而不言靜言弱而不言强言動
　則知反之爲靜言弱則知用之爲强天下
　之物生於有有生於無亦若此而已矣
　弱之勝强道之妙用如水至弱能攻堅强
天下之物生於有有生於無
　河上公曰萬物皆從天地生天地有形位
　故言生於有也天地神明皆從道生道無
　形故言生於無
　吕吉甫曰唯有爲能生天下之物而無又
　能生天下之有則道之動在於反而其用
　在於弱可知已然則欲反而弱者無他致
　一以極乎無而已矣
　此章之意反本而靜則動不失已莊子所
　謂靜則動動則得矣是也用無不利則不
　爭而善勝經所謂弱勝强是也然則欲反
　弱者無他致一以極乎無而已
　　　上士聞道章第四十一
上士聞道勤而行之
　御註士志於道者也上士聞道眞積力乆
　至誠不息
　李榮曰信道彌篤强行有志寒暑變而不
　革其心金石銷而不移其操始終常堅確
　乎不拔上士勤行也
　上者至高之稱士者以道爲事上士了悟
　聞斯妙道信道彌篤强行有志行與實相
　相應若出若處若行若住常依實相不離
　眞際念念增修心心不懈故曰勤行也問
　曰道不可聞聞而非也上士何以聞之答
　曰耳聞其言心行其道眞聞之也孔子曰
　朝聞道夕死可矣
中士聞道若存若亡
　舒王曰中士者知道之爲美而不知所以
　爲道也知道之爲美故若存大音不入俚
　耳
　李榮曰素絲不恒逐玄黃而改色中士不
　定隨奸惡而異心聞眞道存身以安國則
　存道而忘俗見財色悦性以娱情則存俗
　而忘道也
　中士可上可下則有疑心焉疑心生則用
　志分故聞道治身以長存治國以太平欣
　然而存之退見財色榮譽或於情欲而復
　忘之也則不能勤而行之一出焉一入焉
　耳若子夏出見紛華盛麗而悦入聞夫子
　之道而樂是也
下士聞道大笑之
　王元澤曰道大似不肖淺見者所不識故
　笑誠如下文云豈流俗所能睹乎
　志琮曰下士聞於妙道無相無名不來不
　去非生非滅既不信從翻生違背所以拊
　掌大笑謂爲虚誕
　下士受性下愚恣情多欲智不足與明識
　不足與知目欲視色耳欲聽聲口欲察味
　志氣欲盈若不得則大憂以懼夫道無聲
　色滋味之可得則其去耳目鼻口之所嗜
　也遠矣聞恬惔寂漠虚無無爲之道則大
　笑而非之
不笑不足以爲道
　羊祜曰下愚昏昩貴華賤實上道深奥虚
　無清遠不爲淺識所笑不足爲深遠之至
　蘇子由曰道非形不可見非聲不可聞不
　先知萬物之妄廓然無蔽卓然有見未免
　於不信也故下士聞道以爲荒唐謬悠而
　笑之中士聞道與之存亡出没而疑之惟
　了然見之者然後勤行服膺而不怠孔子
　曰語之而不情者其回也與斯所謂上士
　也哉
　與俗同時與道乖經曰知我者希則我貴
　矣
建言有之
　纂微曰建立也將立行道之言謂下文也
　舒王曰孔子嘗曰述而不作竊比於我老
　彭蓋老子稱古之建言者古之人嘗有此
　三者之言故老子述之而已
明道若昧
御註若日明之光照臨下土者明也豐智
　源而不示襲其光而不耀故若昩
　王元澤曰大明若晦
　志琮曰内有智慧爲明外無炫耀爲昩
進道若退
　李榮曰聞道勤行是進大成若缺是退
　吕吉甫曰爲道日損損之又損以至於無
　爲是之謂進道若退
夷道若類
　李榮曰緬平一等夷道也和光同塵若纇
　也
　唐明皇曰夷平也類絲之不匀者夫識心
　清靜塵欲不生坦然平易與物無際而外
　若絲之有纇
　杜光庭曰達士治身内則夷坦外示同塵
　履苦遇樂隨時應跡若絲之有纇也
　道則一致物有萬殊體道之士内則平夷
　一定而不易外應萬殊隨物變動故若纇
上德若谷
　御註谷虚而受受而不積谷虚而應應而
　不竭
　陸佃曰至無以供其求至虚而應其感故
　曰上德若谷
大白若辱
　李榮曰廉而不穢大白也混同於濁若辱
　也
　陸佃曰知其白守其黑知其榮守其辱故
　曰大白若辱
　大潔白之人内懷清靜明白入素滌除玄
　覧而無疵大白也韜光晦迹混俗同塵處
　衆入之所惡若辱也
廣德若不足
　孫登曰其德深廣則通疏見遠遺略小節
　如智識不足故良賈深藏若虚君子盛德
　容貌若愚
　志琮曰夫上德功濟十方莊嚴萬物德化
　無窮名之爲廣雖云有德恒自若無德即
　無德故云不足
建德若偷
　唐明皇曰建立也偷盜也言建立陰德潜
　修密行如彼盜竊常畏人知故曰若偷
　車惠弼曰聖人建立衆德濟度羣生妙用
　潜流玄功密被不令人覺故云若偷
　此二說偷竊之偷
　蘇子由曰因物之自然而無所立者外若
　偷惰而實建也
　王元澤曰偷苟且也區區欲速務有所建
　豈足以爲德唯因時任理視若偷惰者其
　建大矣莊子曰不得已而後起
　此二說偷情之偷
質眞若渝
　王元澤曰體性抱神以遊乎世俗之間者
　萬變從俗而其道常眞故物莫知其眞彼
　漢陰丈人孑孑然以眞爲己任而别乎世
　俗乃子貢之徒所驚而聖人以爲假修渾
　沌者豈所謂質眞乎
　蘇子由曰體性抱神隨物變化而不失其
　眞者外若渝也
　質性質也眞淳一也渝色變也言道德行
　人質眞淳而無假飾若可渝變與物同波
　而和光
大方無隅
　御註大方者無方之方也方而不割故無
　隅
　李榮曰震宇有象故有方也至道無形故
　無隅也
　吕吉甫曰大方體之無南無北爽然四解
　淪於不測無東無西始於玄冥反於大通
　此大方之無隅也
　王元澤曰大方道之體也若有四隅則形
　盡於所見其小乆矣
大器晩成
　御註大器者不器之器也不益生不助長
　故晚成
　陶弘景曰積德道成謂之大器非日可就
　故曰晩成
　陸佃曰其行身也徐而不廢故曰大器晩
　成
　大器者法身之器也法身大器積功而證
　非一朝一夕故曰晚成莊子曰美成在乆
大音希聲
　御註動之無方而感之斯應故希聲
　王弼曰聽之不聞名曰希不可得聞之音
　也有聲則有分有分則不宫而商矣分則
　不能統衆故有聲者非大音也
　志琮曰希聲者猶無聲也夫聖人一音說
　法遍滿十方發蟄開蒙導凡誘俗雖復教
　滿十方即言恒寂教即無教言即無言以
　此之義名曰希聲
　䟽曰道能應衆音大音也聽之無聲希聲
　也
大象無形
　鍾會曰無象不應謂之大象既無體狀豈
　有形容
　大象者無象之象也象既無象豈有形狀
道隱無名
　纂微曰道本無名而强名曰道今道又隱
　焉而名何有此眞所謂滅跡匿端也
　吕吉甫曰凡此者皆道也然謂之明而若
　昩謂之夷而若類謂之進而若退以至音
　而希聲象而無形名與實常相反者以道
　隱於無名而以名名之則常若相反故也
夫唯道善貸且成
　顧歡曰先與後得謂之貸物得成道謂之
　成成之則歸道道得之也
　志琮曰今凡夫之生是道以生貸汝汝應
　悟生復歸於道何乃執生爲生而不反本
　邪
　舒王曰善貸者萬物資而不匱是也然復
　歸於所自生故曰且成
　此章言道深微妙隱奥難見自明道至於
　大象皆道也道之妙不可以智索不可以
　形求可謂隱矣道之體隱乎無名而用乃
　善貸且成上士悟之特然勤行下士聞之
　所以大笑誠如篇中所云豈流俗所能識
　乎
　　　道生一章第四十二
道生一一生二二生三三生萬物
　陸佃曰道生一太極也一生二陰陽也二
　生三沖氣也有陰有陽而陰陽之中又有
　沖氣則萬物於是乎生矣故曰三生萬物
　李榮曰一生二清濁分陰陽著二生三運
　二氣構三才三生萬物圓天覆於上方地
　載於下人主統於中何物不生也
　谷神子曰大道自然變而生神神動而成
　和和散而氣結氣結而成形故曰道生一
　一生二二生三三生萬物
　一者形變之始也清輕爲天濁重爲地沖
　和之氣爲人故天地含精萬物化生
萬物負陰而抱陽
　河上公曰萬物無不負陰而向陽回心而
　就日
沖氣以爲和
　陸佃曰道家謂之沖氣醫家謂之胃氣有
　陰有陽然後胃氣生於其中
　負背也抱向也沖中也凡幽而不測者陰
　也明而可見者陽也有生者莫不背於幽
　而向於明然萬物獨陽不生獨陰不成必
　有陰陽之中以和之然後物生莊子至陽
　赫赫至陰肅肅肅肅出乎天赫赫發乎地
　兩者交通成和而物生焉
人之所惡唯孤寡不穀而王公以爲稱
　纂微曰夫孤寡不穀者柔弱謙卑之稱乃
　流俗之所惡嫌也獨大人君子之所以自
　謂者乃所以有王公之貴耳是法沖氣之
　爲和也損心志之强梁而求益於道德者
　也
　孤寡不穀者不祥之名也王公居尊極之
　位取人之所惡以自名者處謙卑法柔弱
　以適陰陽之和也故下文云
故物或損之而益益之而損
　李榮曰有道以富貴而稱孤寡損也謙光
　日新益也無德處貴爲自益也才下位高
　必至傾覆損也
　疏曰故者仍上之辭也言王公稱孤寡以
　自毁損則爲百姓樂推尊敬而事之而致
　益也或益之而損者若王公貴寵其身居
　上而驕則爲下人離散而致損也易曰滿
　招損謙受益斯之謂也
　舒王曰天道虧盈而益謙唯其益謙故能
　損者乃所以爲益唯其虧盈故其益者乃
　所以爲損然則王公所稱乃所以致益而
　處貴高之道
人之所教亦我義教之
　河上公曰衆人所教去弱爲强去柔爲剛
　言我教衆人去强爲弱去剛爲柔
　人之所以教人者當以我柔弱之義教之
强梁者不得其死
　河上公曰强梁者謂不信玄妙背叛道德
　不從經教尚勢任力也不得其死者爲天
　所絶兵刃所伐王法所殺不得以壽命而
　死也
　嚴仙曰强秦以專制而失大漢以和順而
　昌强梁者失道剛武者失神生主已退安
　得長存
　字說曰屋梁兩端乘實如之物之强者莫
　如梁所謂强梁者如梁之强人之强者死
　之徒也子路好勇不得其死羿善射奡盪
　舟俱不得其死然是皆失柔弱之義也
吾將以爲教父
　李榮曰不從君父之命不順聖人之教貪
　榮以守勝尊己以凌人强梁也違科犯法
　不盡天年中道而夭不得其死也物皆合
　道聖人無不設教凡情失理化主所以興
　言由仁義之華彰道德之實因强梁之性
　演柔弱之法也
　此章言道生一氣一氣生陰陽陰陽生冲
　氣物得冲氣以爲和冲和之氣柔弱之義
　王公法柔弱以孤寡爲稱是損之而益也
　衆人好强梁而不得其死是益之而損也

　大聖辯此以爲教父信其然矣
　　　天下之至柔章第四十三
天下之至柔馳騁天下之至堅
　李榮曰有象之至柔者水也無形之至柔
　者道也水至柔而能銷金穿石破彼堅强
　道至柔而能遺彼忘我破兹固執言人若鑒
　之於水體之於道足能洞於人我經於丘
　山微妙玄通都無滯礙此謂馳騁至堅
　至柔者水也至堅者金石也水能貫堅入
　剛無所不通水至柔故幾於道而況無形
　至柔之道包裏天地貫穿萬物此柔之所
　以勝剛也馳騁猶貫穿縱任也經曰天下
　莫柔弱於水而攻堅强者莫之能先
無有入於無間
　河上公曰無有者道也道無形質故能出
　入無間通於神明濟於羣生
　嚴遵曰有形銛利不入無理神明在身出
　無間入無竅俯仰之頃經數千里
　無有者神也神之所爲利用出入莫見其
　迹透金貫石入於無間神舍於心心藏乎
　神虚心以存神存神以索至直而推之曲
　而任之四方上下隨其所寓往來無窮周
　流乎太虚上際下蟠六通四闢無入而不
　自得也
吾是以知無爲之有益
　御註柔之胜剛無之攝有道之妙用實寓
　于此棄事則形不勞遺生則精不虧兹所
　以爲有益也
　王弼曰柔弱虚無無所不通至柔不可折
　無有不可窮以此推之故知無爲之道有
　益也
　李榮曰道無形物得生聖無爲人得化此
　乃無爲之益也
　柔者道之本無者道之用至柔無有者道
　也道無爲而萬物自化是以知無爲之道
　有益也
不言之教無爲之益天下希及之
　御註不言之教設之以神無爲之益不虧
　其眞聖人以此抱樸而天下賔無爲而萬
　物化故及之者希
　顧歡曰法道不言而風俗自移故言不言
　之教法道無爲而人物自化故言無爲之
　益
　此章言法道之柔弱虚無以不言行教無
　爲化民天下及此道者不亦希乎
　　　名與身章第四十四
名與身孰親身與貨孰多
　御註夫兩臂重於天下則名與身孰親生
　者豈特隋珠之重哉則身與貨孰多至願
　在我名非所親也至富在我貨非所多也
　惟不知親疏多寡之辨而殘生損性以身
　爲殉若伯夷死名于首陽之下盜跖死利
　于東陵之上豈不惑哉
　李榮曰身形是成道之本故爲親名聞是
　虚假之法故爲疏世人不能爲身以損名
　只爲名以損身
　王弼曰尚名好高其身必疏貪貨無厭其
　身必少
　吕吉甫曰烈士之所徇者名也而至於殘
　生傷性則不知身之親於名也故曰名與
　身孰親貪夫之所徇者貨也而至於殘生
　傷性則不知身之多於貸也故曰身與貨
　孰多
　名虚名也貨財貨也身爲成道之本豈不
　親於名而多於貨乎名顯身危蒙莊固辭
　楚相寧爲曳尾之龜天師不就大夫願學
　軒轅之道是知身親而名疏也
得與亡孰病
　纂微曰此釋上兩句也夫虚名浮利得之
　乎輕羽性命形神亡之若太山達人校量
　孰者爲病
　李榮曰名者外之稱譽貨者俗之財帛身
　爲忠孝及爲修至道而弱喪者不返逐欲
　者失眞爲名以煞身因財而害己迷淪者
　衆聖人詳問爲得名貨與亡身者誰爲病
　矣
　吕吉甫曰所徇者名則世謂之君子所徇
　者貨則世謂之小人君子小人之所徇雖
　或不同而亡其所存則一也然則得名與
　貨而亡其存則不知亡之病於得也故曰
　得與亡孰病
是故甚愛必大費多藏必厚亡
　唐明皇曰甚愛名者必勞神非大費乎多
　藏貨者必累身非厚亡乎
　劉進喜曰貪欲無厭謂之甚愛欲甚喪身
　故云大費
　吕吉甫曰愛名欲以富貴其身也以甚愛之
　故並其良貴而失之是大費也蓄貨欲以
　富其身也以多藏之故並其至富而害之
　是厚亡也
知足不辱知止不殆可以長乆
　唐明皇曰辱損累也殆危亡也夫不邇聲
　名知足也不殖貨財知止也知足故名當
　其實而無過分之累知止故貨不多藏而
　無貪求之害既不辱不殆乃可長存而乆
　壽也
　李榮曰不分外以求名遠恥辱也不非理
　以䂓財無危殆也外之於名利遠之於危
　殆治國可以長存修身可以長乆
　吕吉甫曰夫唯有德者知至貴之在己而
　無待於名也故知足而不辱知至富之在
　己而無待於貨也故知止而不殆不辱不
　殆則可以長乆
　此章之意欲學長生乆視當先絶利忘名
　若名利不除身心俱役不唯有妨於道乆
　必於身爲患是以古之得道者不邇聲名
　不殖貨利雖三旌之位萬鍾之禄棄之若
　弊屣視之如浮雲或樂簞瓢或居圜堵國
　卿不能識天子不得臣林宿巖居松飡澗
　飲豈以蝸蠅之浮幻害性命之至眞此最
　爲學道之至戒修身之要務故引古爲證
　欲修眞之士脱此韁鎖而已
　　　大成若缺章第四十五
大成若缺其用不弊
　御註域中有四大道居一焉體道之全故
　可名於大無成與虧是謂大成不有其成
　故若缺知化合變而不以故自持故其用
　不弊此孔子所以集大成而爲聖之時
　河上公曰謂道德大成之君若缺者滅名
　藏譽如毁缺不備也其用心如是則無弊
　盡之時
　纂微曰缺破也弊困敗也大成謂全德之
　君子也夫德充於内者故能包荒含穢支
　離其形若器之缺玷罕見其用故得保其
　完全而無困敗之弊也
　功成者虧功成不居是以不去名成者隳
　無爲名尸其名不去至人睹成壞之相因
　去功與名還與衆人其道大成而常若缺
　也唐堯有成功而自視缺然爲五帝之盛
　孔子集大成而不居其聖爲萬世之師其
　用愈乆愈新豈有弊耶
大盈若沖其用不窮
　御註充塞無外瞻足萬有大盈也虚以應
　物沖而用之故施之不竭其用不窮良賈
　深藏若虚盛德容貌若愚
　吕吉甫曰萬物酌焉而不竭是盈也然益
　之而不加益故若沖唯若沖故其用日給
　而不窮
　羅什曰智無不積爲滿空而能正曰沖言
　大滿之人能忘其滿雖滿若虚虚則不竭
　用能如此則無窮極
　月盈則虧志滿則損至人知盈虚之有數
　雖盈而常若沖也
大直若屈
　王弼曰隨物而直直不在己故若屈
　羅什曰理正無邪曰直隨物曲成爲屈
　身可屈也道不可屈也大直者屈身以伸
　道也柳下惠直道三黜而不去
大巧若拙
　蘇子由曰巧而不拙其巧必勞付物之自
　然雖拙而巧
　劉進喜曰匠成萬物鑪錘羣生有大功巧
　而忘功用晦迹同凡故曰拙也
　大巧在所不爲因自然以成器不造作無
　巧功賦物之形方圓曲直不睹其妙故若
　拙刻彫衆形而不爲巧非其驗乎有如梓
　慶之削鐻非若宋人之刻楮
大辯若訥
　御註不言之辯是謂大辯惠施多方其辯
　小矣
　羅什曰智無不周爲大辯非法不說故稱
　訥
　蘇子由曰辯而不訥其辯必窮因理而言
　雖訥而辯
躁勝寒靜勝熱清靜爲天下正
　吕吉甫曰夫寒熱者天地之所爲有形之
　所不能免也而一躁焉可以勝寒一靜焉
　可以勝熱一時之躁靜猶可勝天地之所
　行況夫體無爲之清靜以爲天下正安往
　而不勝哉
　此章之義先言諸大終之以清靜爲天下
　正老君言得悟道者常清靜矣悟道之人
　必靜必清唯見於空乃能如上諸大
　　　天下有道章第四十六
天下有道却走馬以糞
　御註以道治天下者民各樂其業而無所
　爭糞其田疇而已
　有道者謂人主有道也却者去也走馬者
　馳走之馬也糞者糞田也言有道之君臨
　莅天下少欲知足無求於外兵甲不用偃
　武修文無戰逐之事唯本業之修故却去
　馳走之馬以治農田治身者意馬不馳丹
　田自實
天下無道戎馬生於郊
　温公曰貪欲無厭舍内競外
　天下無道之君縱欲攻取戰伐不止故兵
　戎之馬寄生於郊境之上乆不得還也邑
　外曰郊躁競之夫不能少欲知足遂使坐
　騁走馬奔馳聲色之郊
罪莫大於可欲
　御註不見可欲使心不亂人之有欲至於
　决性命之情以爭之罪之所起也
　唐明皇曰心見可欲爲罪大矣
　張君相曰前境美麗稱可欲心故言可欲
　然境能適心是起罪之縁縁境不止必獲
　大罪
禍莫大於不知足
　御註平爲福有餘爲禍知足不辱何禍之
　有
　王元澤曰外求無厭失性生禍
　不知性分之至足而貪求外物則使遭濁
　辱流浪生死常沉苦海永失眞道禍莫大
　於兹矣
咎莫大於欲得
　大孟曰得中求取而又得又不厭得中故
　更欲得心既無涯必招大咎此言無道之
　徒縱性任情殃咎斯至積惡不已存亡俱
　累罰止一身罪也下及子孫禍也上誤祖
　先咎也
　纂微曰咎殃咎也夫物之經目猶有限也
　天下之物見與不見咸欲得之使盡在己
　而摩有孑遺者此無道之甚也豈唯禍及
　一身抑亦殃咎來世夫罪者言人違於禁
　令初犯其非名之爲罪道家悔過經曰初
　犯爲罪亦名爲過過言誤也犯過一千八
　百爲禍禍重於罪矣犯過二千一百六十
　爲咎咎又重於禍矣此三者皆無道君子
　之所爲也
　天下之物見與不見所欲必令皆得欲而
　得之人所咎也自取戾曰罪違神而爲禍
　違人而爲咎由可欲至於不知足不知足
　則欲得也有罪則有禍有禍則有咎咎則
　獲戾於衆人也罪莫大於禍禍莫大於咎
　此次序之然也
故知足之足常足矣
　御註人見可欲則不知足不知足則欲得
　欲得則爭端起而禍亂作泰至則戎馬生
　於郊然則知足而各安其性命之分無所
　施其智巧也日用飲食而已何爭亂之有
　舒王曰墨子曰非無安居也我無足心也
　非無足財也我無足心也萬物常至於足
　而有所謂不足者以其無足心也得道者
　知其足心足財故曰知足之足常足矣
　王元澤曰各盡其性分則何不足之有
　此章言以道莅天下者内自知足外無貪
　求故絶爭戰之事無殃咎之禍修身者少
　欲知足意馬不馳丹田自守乃爲有道之
　士矣



道德眞經取善集卷之七












道德眞經取善集卷之八悲三
　　宋饒陽居士李霖集
　不出戶章第四十七
不出户知天下不窺牖見天道
　車惠弼曰行人虚懷内靜不馳心於世俗
　末役思於攀縁以眞炤偽事無不悉也
　陸佃曰夫萬物皆備於我矣有天道焉有
　地道焉有人道焉反身求之而不誘於外
　則人之道可以不出户而知天之道可以
　不窺牖而見
　天下雖大聖人知之以道天道雖遠聖人
　見之以心心與道合以道觀天下無遠之
　不察故無待於出户以心見天道無高之
　不至故無待於窺牖楊子曰人心其神矣
　乎操則存舍則亡能常操而存者其唯聖
　人乎聖人存神索至和同天人之際使之
　無間者也
其出彌遠其知彌少
　蔡子晃曰明無道者不能察己知人馳心
　逐境雖復出户遠遊境界窺牖瞻望星辰
　其於知見甚爲寡少以其捨己而求於外
　也
　吕吉甫曰今夫天下之大固無窮也必待
　出而後知之則足力之所及者寡矣所知
　者幾何哉天道之遠固不測也必待窺而
　後見之則目力之所及者寡矣所見者幾
　何哉故曰其出彌遠其知彌少
　王元澤曰無極之理盡於一塵纖慮不萌
　萬縁已現學道之要豈不在兹而彼乃遠
　出以求亦已昩矣彌遠彌少不其然歟
是以聖人不行而知不見而名不爲而成
　御註以吾之智而知天下是謂不行而知
　以吾之心而以見天道是謂不見而名不
　行而知不見而名夫何爲哉巍巍乎其有
　成功也是謂不爲而成
　其知如神察於人倫堯舜知天下可知矣
　則天之大與天之合堯舜見天道可知矣
　不行而知不見而名夫何爲哉恭己正南
　面而已故曰不爲而成此章主道而言也
　有天道焉有人道焉天人雖異其道相通
　聖人以心合道天下雖大可不出户而知
　天道雖遠可不窺牖而見不行而知不見
　而名不爲而成
　　　爲學日益章第四十八
爲學日益爲道日損
　御註學以致其道始乎爲士終乎爲聖日
　加益而道積於厥躬孔子謂顔淵曰吾見
　其進也致道者墮支體黜聰明離形去智
　而萬事銷忘故曰損蘧伯玉所以行年六
　十而六十化
　修眞之人始乎務學以爲士終乎得道以
　爲聖方務學以窮理物物而求通故曰益
　矣爲道盡性而極乎至虚物物知非不期
　乎損而所有漸銷矣先言爲學者若不學
　則見善不明信道不篤無以致道既致道
　當絶學若不絶學則聞見之多則以博溺
　心不能體道故後言爲道日損也故曰始
　乎務學以致道終乎得道以絶學乃爲全
　眞之士矣
損之又損之以至於無爲
　成玄英曰爲學之人執於有欲爲道之士
　又滯無爲雖復淺深不同而二俱有患今
　欲祛此兩執故有再損之文既而前損損
　有欲後損損無爲學道二偏雙遣非有非
　無一中斯契
　舒王曰窮理盡性必至於復命故損之又
　損以至於無爲者復命也然命不亟復也
　必至於消之復之然後至於命故曰損之
　又損以至於無爲
　吕吉甫曰損之者未免乎有爲也並其損
　之者而損焉而後至於無爲
無爲而無不爲
　羅什曰損之者無麤而不遣遣之至乎忘
　惡然後無細而不去去之至乎忘善惡者
　非也善者是也既損其非又損其是故曰
　損之又損是非俱忘情欲既斷德與道合
　至於無爲己雖無爲任萬物之自爲故無
　不爲也
　王弼曰有爲則有所失故無爲乃無所不
　爲
　吕吉甫曰無者無有而已無不爲者乃所
　以無無也此之謂絶學無憂
　爲學者日益其所無爲道者日損其所有
　損之者損其所有也尚有所損之心至於
　又損兼忘此心故無爲也寂然不動無不
　爲也感而遂通天下之故經曰道常無爲
　而無不爲
取天下常以無事
　劉仲平曰孔子稱堯曰蕩蕩乎民無能名
　焉稱舜曰無爲而治治至於此百姓皆謂
　我自然矣自非無事以取天下曾何足以
　及此
　無事者道之眞聖人體道之眞天下歸懷
　此無事所以取天下
及其有事不足以取天下
　御註天下大物也有大物者不可以物物
　而不物故能物物故取天下者常以無事
　天下神器不可爲也爲者敗之執者失之
　故及其有事不足以取天下聖人體道而
　以其眞治身帝之所興王之所起偶而應
　之天下將自賔太王亶父所以去邠而成
　國于岐山之下
　唐明皇曰有事則煩勞煩勞則凋弊故不
　足以取天下
　此章首言爲學者將以致道也致道忘心
　故損之又損以至於無爲無事無爲者道
　之常無事者道之眞此所以取天下也西
　昇經云無爲無事國實民富
　　　聖人無常心章第四十九
聖人無常心以百姓心爲心
　御註聖人之心萬物之照也虚而能受靜
　而能應如鑑對形以彼妍醜如谷應聲以
　彼巨細何常之有疏觀萬物而知情因民
　而已此之謂百姓爲心莊子曰卑而不可
　不因者民也
　劉進喜曰百姓者衆人之總稱也然聖人
　無心有感斯應應隨物感故以百姓爲心
　既無心應亦無不應
善者吾善之不善者吾亦善之德善信者吾
信之不信者吾亦信之德信
　御註善否相非誕信相譏世俗之情自爲
　同異豈德也哉德善則見百行無非善者
　故不善者亦善之德信則見萬情無非信
　者故不信者亦信之眞偽兩忘是非一致
　是謂全德之人
　王元澤曰善惡生乎妄見妄見生乎自私
　公於大道則雖目睹善惡而心無殊想矣
　故聖人因世之情强立毁譽而心知善惡
　本自非相故不善之善非憐而恕之乃不
　覺有異也忘善惡之實眞善也故萬法雖
　殊等爲實相信與不信生乎自私知一切
　相無非妄者故能視不善猶善知一切相
　無非實者視不信猶信當妄知實當實知
　妄此聖智所以異於衆人也
聖人在天下惵惵爲天下渾其心
　御註方其在天下則吉凶與民同患雖無
　常心而不可以不戒也故所以爲己則惵
　惵然不自暇逸所以爲天下則齊善否同
　誕信兩忘而閉其所譽渾然而已
　蔡子晃曰以無分别之教混有分别之心
　衆生既有善不善有信不信有分别二見
　聖人皆善皆信究竟玄同故云渾
　王元澤曰惵惵者恐懼之意
百姓皆注其耳目聖人皆孩之
　王元澤曰仰而法之無知之民動皆非理
　聖人憐而誘之如父母於赤子恂恂然適
　其志氣而無忿疾之心非夫體道忘物而
　仁侔天地者其孰能如此
　此章言聖人體道無心故忘善惡齊誕信
　及其在天下惵惵然不敢易也至於爲天
　下則渾然而已百姓仰而法之唯聖人之
　視聽聖人遇之以慈待之以厚雖不善信
　者亦善信之此孩之也非體道無心者其
　孰能如是
　　　出生入死章第五十
出生入死
　蔡子晃曰夫衆生失無爲之靜本造有爲
　之穢業出没隱顯生死輪迴所以從無適
　有名曰出生自有歸無名爲入死也
　吕吉甫曰生者死之徒死者生之始則生
　死相爲出入而已
　陸佃曰性無生死出則爲生入則爲死
生之徒十有三死之徒十有三
　韓非曰四支與九竅十有三動靜屬於生
　死焉夫善攝生者目不妄視於采色耳不
　妄聽於淫聲鼻不妄嗅於穢膻口不妄言
　於非道手不妄持於凶器足不妄履於邪
　徑動靜翛然諸惡莫犯此乃長生之徒也
　趣死者反於此動靜没溺諸吉無有此乃
　近死之徒也夫生死之原皆系此十三事
　矣與河公說同
　唐明皇曰汎論衆生當生安生得生理處
　死順死得死理如此者大凡十中有三爾
　陸佃曰主出而陽者生之徒也主入而陰
　者死之徒也主出而至於求學出死以羡
　乆生者出之甚也主入而求學入滅以樂
　乆死者入之甚也此兩者十之中有三焉
人之生動之死地十有三
　王元澤曰貪生失理故動皆傷性蓋天下
　除無知常民之外或殉道而爲道術或殉
　欲而爲咎惡皆由有其生而自生故不免
　於死生也
　人之生動之死地者衆人是也矜生太厚
　以養傷生故動之死地如此之輩亦十中
　有三爾其能出是三者則不死不生也
夫何故以其生生之厚
　御註生之徒悦生而累形死之徒趣寂而
　忘身動之死地桁楊者相接也刑獄者相
　望也是皆不知身之爲大患生之爲有涯
　而存生過厚爾古之得道者富貴不以養
　傷身貧賤不以利累形不樂壽不哀夭朝
　徹而見獨故能無古今而入於不死不生
　温公曰言十人之中大約柔弱以保其生
　者三剛强以速其死者三雖志在愛生而
　不免於趨死者亦三其所以愛生而趨死
　者由其自奉養太厚故也
　經曰人之輕死以其求生之厚是以輕死
　夫唯無以生爲者是賢於貴生
蓋聞善攝生者
　河上公曰攝養也
　纂微曰老氏不自言攝生而曰蓋聞者謙
　之辭攝衛也於衛生之中得其精微故曰
　善攝生者爾
陸行不遇兕虎入軍不被甲兵
　河上公曰陸行不遇兕虎自然遠避害不
　干也入軍不被甲兵不奸戰以殺人
　成玄英曰此明三毒不能傷害若攝生無
　生則害不能害既内無三毒則外三毒不
　傷是以陸行不遇兕虎入軍不被甲兵也
　何者夫虎主嗔兕主癡兵主貪
兕無所投其角虎無所措其爪兵無所容其
刃
　舒王曰惟善攝生者則能無我無我則不
　害於物而物亦不能害之矣
　莊子曰人能虚己以遊世其孰能害之
夫何故以其無死地
　王元澤曰無死地者由其無生彼無生者
　湛然常生而不自生故未嘗死未嘗生道
　至乎此則雖其形有禪而神未嘗變安得
　死乎此中國之神聖而西方之佛也若然
　者變化無常水火不能焦濡斫䃮不能創
　病乘虚觸實往無不通則物欲有之而不
　得況能傷之哉或曰然則何以謂之攝生
　曰降此一等便爲死生所有攝生必至於
　此然後生常存也是比於含德之厚者又
　其至矣
　温公曰兕虎以喻强暴處强暴之間而不
　見害者以其柔弱不爭故也
　羅什曰地猶生也以其攝生無生故三毒
　不能傷害
　此章言生死之道以十言之各具三焉惟
　善攝生之人道通於一出此三類雖虎兕
　刀兵亦不敢傷害故言以其無死地
　　　道生之章第五十一
道生之德畜之物形之勢成之
　御註形質既具體勢斯成長短之相形高
　下之相傾其勢然也
　吕吉甫曰萬物之生常本於無名之物而
　其畜常在於一而未形物得以生之際無
　名者道也一而未形物得以生者德也及
　其爲物則特形而已非其所以生且畜也
　已有形矣則躶者不得不躶鱗介羽毛者
　不得不鱗介羽毛以至於幼壯老死不得
　不幼壯老死皆勢之必然也故曰道生之
　德畜之物形之勢成之
　道生神德布氣流動而生物物生成理謂
　之形
是以萬物莫不尊道而貴德
　吕吉甫曰勢出於形形出於德德出於道
　道德本也形勢末也本尊而末卑本貴而
　末賤是以萬物莫不尊道而貴德
　道者萬物之所由也降純精而生物之性
　德者物之所得也舍和氣而養物之形道
　生物而爲父則道尊而物卑尊故能勝物
　而小之莊子所謂眞君是也德畜物而爲
　母則德貴而物賤故物莫能賤之莊子所
　謂眞宰是也尊者如君父貴者如金玉此
　尊貴之異也
道之尊德之貴夫莫之爵而常自然
　唐明皇曰言道德之尊貴非假爵命但生
　成之功被物而常自然尊貴爾
　王元澤曰命於天則爲天子命於天子則
　爲諸侯有所受命則出命者能賤之唯道
　在萬物之先而制其命孰能爵之故常自
　然也
故道生之畜之長之育之成之熟之養之覆
之
　御註别而言則有道德勢物之異合而言
　則皆出乎道道者萬物之奥也萬物化作
　而道與之生萬物斂藏而道與之成出乎
　震成乎艮養乎坤覆乎乾剛柔相磨八卦
　相盪若有機緘而不能自已道實冒之
　纂微曰上言道生之德畜之此不言德者
　以道之一氣無不貫穿而略其德之文也
　夫受其精之謂生函其氣之謂畜遂其形
　之謂長字其材之謂育輔其功之謂成終
　時之謂熟保其和之謂養護其傷之謂
　覆此八者大道之元功也肖翹蝡動之物
　得不尊之貴之乎
生而不有爲而不恃長而不宰是謂玄德
　御註生則兆於動出爲則效於變化長則
　見於統一道之降而在德者爾然生而不
　有其功爲而不恃其能長而不睹其刻制
　之巧非德妙而小者孰能與此故曰是謂
　玄德
　纂微曰此都結上生畜等八義也言道之
　生乎萬物若顯其有則收其仁矣養乎萬
　物若恃其爲則居其功矣長育羣材成熟
　庶類載覆動植若矜其宰則處其長矣有
　是而退藏於密可謂陰德深矣遠矣
　唐明皇曰具如載營魄章所釋彼章言人
　修如道此章言道用同人
　此章言道德生畜萬物萬物尊貴道德道
　至尊德至貴孰能爵之常自然而已然散
　而言之則有道德之異合而言之皆出於
　道故以玄德終焉是以知道德混沌玄妙
　同也
　　　天下有始章第五十二
天下有始以爲天下母
　吕吉甫曰天下有始以爲天下母則經所
　謂吾不知其名字之曰道者是也無名天
　地之始有名萬物之母道常無名而爲天
　下母何也蓋有名徒爲萬物母而未足爲
　天下母無名天地之始則自天而下皆生
　於無名故曰天下有始以爲天下母也
　始者道也道爲天下萬物母也始與母皆
　道也自其氣之始則謂之始自其生生則
　謂之母有始則能生生矣
既得其母以知其子
　御註道能母萬物而字之則物者其子也
　通於道者兼物物故得其母以知其子
　王元澤曰萬物由道以出道爲之母物謂
　之子得道則萬物之理不待識而知
既知其子復守其母
　河上公曰既知天下萬物之理當復守道
　反無爲
没身不殆
　王元澤曰夫見理之後逐理不反則妄作爲
　凶失道遠矣故知子守母乃常不殆也
　既知其子復當守道棄智慧反無知以自
　保故終無危殆之患
塞其兊閉其門終身不勤
　河上公曰兊目也使目不妄視門口也使
　口不妄言
　吕吉甫曰此則守母之謂也心動於内而
　吾縱焉是之謂有兊有兊則心出而交物
　我則塞其兊而不通不通則心不出矣物
　引於外而吾納焉是之謂有門有門則物
　入而擾心我則閉其門而不納不納則物
　不入矣内不岀外不入雖萬物之變芸芸
　於前各歸其根而不知矣夫何勤之有哉
開其兊濟其事終身不救
　舒王曰没者存之對終者始之對以事對
　門者閉其門則事之不入可知矣濟其事
　則門之不閉可知矣
　裴處恩曰開其五欲之門濟其六塵之事
　心神内疲耳目外困終身勞倦也
見小曰明
　纂微曰此謂防於未萌治於未亂也若知
　塞兊閉門之術是見於微小也見微小則
　事不能昏可謂明矣
　夫惟守其母者每見其心於動之微小者
　道之微見道之微者自知而已故無不明
守柔曰强
　張君相曰順道無違曰柔始終不損曰强
　吕吉甫曰守無形之至柔而物莫之勝也
用其光復歸其明
　御註明者光之體光者明之用聖人之應
　世從體起用則輝散爲光攝用歸體則智
　徹爲明顯諸仁藏諸用如彼日月萬物皆
　照而明未嘗虧所以神明其德者是也
　河上公曰用其光於外復當反其光明於
　内無使精神泄也
無遺身殃是謂襲常
　御註物之化無常也惟復命者遺物離人
　復歸於明而不與物俱化故體常而無患
　與形諜成光者異矣
　顧歡曰若開其兊濟其事殃咎必至至非
　外禍是自與身殃
　迴光反照内視存神不爲漏失則終身不
　至於有殃咎是謂密合常乆之道此章主
　守母之義也道者物之母而物者道之子
　塞兊閉門見小守柔以至應物用光復當
　反照皆守母之義也故其道常存永無殃
　咎是密用眞常之道也
　　　使我介然章第五十三
使我介然有知行於大道唯施是畏
　陸佃曰夫道以無欲守以無知行故曰使
　我介然有知行於大道唯施是畏蓋有知
　者於内不能無所矜於外不能無所徇是
　以動而有所畏
　介者小而辨於物小有知於道而由大道
　以行者己憚於施設矣況有大知者乎何
　則至人之道不以末傷本也施爲盛於外
　則根本虚於内矣故行於大道者纖慮不
　萌萬縁俱息不容有介然之知矣齧缺問
　王倪所以四問而四不知
大道甚夷民甚好徑
　陸佃曰不由道路取疾而行謂之徑
　夷平易也徑邪不平正也迷民捨大道而
　弗由好邪徑而求捷欲速以邀近功用知
　求道而去道也遠又豈知大道以不知而
　知則夷之甚者也民乃欲以有知求之是
　好徑而不知所内也澹臺滅明者行不由
　徑是行於大道也邪徑之弊具如下文
朝甚除
　顧歡曰除修也奸徑之人唯以修朝爲善
　也
　紂惟宫室臺榭楚之章華秦之阿房皆是
　也
田甚蕪
　河上公曰高臺榭宫室修農事廢不耕治
　而失時也
　顧歡曰草長曰藥藥荒廢也夫峻宇彫墻窮
　侈極麗則人力凋盡田蕪荒廢内明徇名
　好利棄少求多道業不修丹田藥廢也
　田萊多荒詩所以刺幽王也
倉甚虚
　舒王曰朝甚除治也其田反至於藥其倉
　反至於虚倉本也今乃蕪虚是由人棄大
　道而趨邪徑也
　王元澤曰田事治倉積實國之本也今務
　除其朝廷以爲一時之榮觀而不恤根本
　之已竭豈持乆之道乎明以末傷本者皆
　然也
服文彩
　河上公曰好飾偽貴外華
　青赤爲文色絲爲采
帶利劍
　成玄英曰黼黻文繡以麗其身干將鏌鋣
　以衛其命
厭飲食財貨有餘
　韓非曰夫入其國其政教可知也觀朝闕
　甚修除墻宇甚雕峻則知國君好土木之
　功多遊嬉之娱矣觀田野甚荒蕪農事失
　耕治則知國君好力役奪民時矣觀倉廪
　甚空虚農夫多殍餓則知國君好末作廢
　本業矣觀衣服多文采質喪而貴華則知
　國君好淫巧蠹女工矣觀佩帶皆利劍剛
　强而競闘則知國君好武勇生國患矣觀
　飲食常厭飫烹肥而擊鮮則知國君奸醉
　飽忘民事矣觀財貨常有餘務多藏珍異
　則知國君奸聚斂困民財矣仲尼曰百姓
　不足君孰與足此之謂也
　唐明皇曰烹肥擊鮮重滋味厭飫足也聚
　斂積實饒珍異
　王元澤曰侈費於外以取一時之適而忘
　本業此明好施以傷本者一本作貨財
　紂實鹿臺之財盈鉅橋之栗
是謂盜誇非盜也哉
　羅什曰取非其有曰盜貴己之能曰誇
　盜者陰取於人而畏人知如上七事皆徇
　末忘本取非其有仍不自隱密誇大於人
　是謂盜誇既矜豈能持乆故曰非道此章
　言行於大道者不可介然有知若小有所
　知則施爲盛於外根本虚於内是棄大道
　而趨邪徑也大道者本也末盛則本衰下
　文皆以末傷本而施之過也


道德眞經取善集卷之八
道德眞經取善集卷之九悲四
　　宋饒陽居士李霖集
　善建者不拔章第五十四
善建者不拔
　御註建中以該上下故不拔
　節解曰言行人君子善以道德建立身心
　無德可彰無跡可顯則深根固蔕不爲是
　非欲惡之所抽拔若建者伐德求名顯功
　希報美善既彰冥功不著終爲無常業障
　之所抽拔故淮南子曰善建者相貌金剛
　火能銷之火熱水能滅之水流土能塞之
　木强斧能伐之唯是建於無建者不可拔
　也
善抱者不脱
　纂微曰善以道抱元守一者則精神完全
　而不脱失也
　舒王曰抱一也抱一而不離則不脱矣
子孫祭祀不輟
　御註建中而不外乎道抱一而不離於精
　若是者豈行一國與當年蓋將及天下與
　來世其傳也遠矣
　唐明皇曰言善以道德建抱之君功施於
　後愛其甘棠況其子孫乎而王者祖有功
　宗有德故周之興也始於后稷成於文武
　周之祭也郊祀后稷宗祀文王故雖卜代
　三十卜年七百毁廟之主流溢於外而后
　稷文王郊宗之祀不輟止也
修之身其德乃眞
　杜弼曰明以近修遠立身以道不拔不脱
　固蒂深根以此修身眞德在已也
修之家其德乃餘
　河上公曰修道之家父慈子孝兄友弟順
　夫信婦貞其德如是乃有餘也
　王弼曰以身及人也修之身則眞修之家
　則有餘修之不廢所施轉大
修之鄉其德乃長修之國其德乃豐修之天
下其德乃普
　御註修之身其德乃眞所謂道之眞以治
　身也修之家其德乃餘修之鄉其德乃長
　所謂其緒餘以治人也修之國其德乃豐
　修之天下其德乃普所謂土苴以治天下
　國家也其修彌遠其德彌廣在我者皆其
　眞也在彼者特其末爾故餘而後長豐而
　後普於道爲外
　纂微曰此五者近修諸身而遠及天下也
故以身觀身以家觀家
　曹道冲曰察身之損益邪正則知衆人矣
　察家之逆順盛衰則知他之家矣
以鄉觀鄉以國觀國以天下觀天下
　御註萬物皆備於我矣反身而誠樂莫大
　焉故以身觀身而身治推此類也天下有
　常然以之觀天下而天下治矣
　纂微曰觀者照察也故以先聖治身之道
　反觀吾身心若吾身心能體於道則其德
　乃眞矣以先聖治家之道反觀吾家人若
　吾家人能睦其親則其德有餘矣以先聖
　治鄉之道反觀吾鄉黨若吾鄉黨能信於
　友則其德乃長以先聖治國之道反觀吾
　國民若吾國民能遂其生則其德乃豐矣
　以先聖治天下之道反觀吾天下之民能
　無欲無知則其德乃普矣
吾何以知天下之然哉以此
　河上公曰老子言吾何以知天下修道者
　昌背道者亡以此五事觀而知之
　王弼曰此上之所云也言吾何以得知天
　下乎察己以知之不求於外也所謂不出
　户以知天下者也
　王元澤曰聖人所守一道更無異說故其
　所以爲所以知皆由此道也
　此章首言善建抱終之以知天下者蓋天
　下之本身也善建抱者所謂修之身也推
　此以及天下可謂知治之本矣
　　　含德之厚章第五十五
含德之厚比於赤子
　御註惟民生厚因物有遷含德之厚不遷
　於物則氣專而志一孟子曰大人不失其
　赤子之心
　唐明皇曰至人含懷道德之厚者其行比
　於赤子
　吕吉甫曰人之初生其德性至厚也及其
　長也耳目交於外心識受於内而益生日
　多則其厚者薄矣爲道者損其所益生性
　修反德德至同於初故曰含德之厚比於
　赤子
　含抱也赤子性淳而未散氣和而不暴含
　德之人性本至厚不遷於薄故比於赤子
　含德之厚者非特有赤子之容也有赤子
　之心矣
毒蟲不螫猛獸不據攫鳥不搏
　張君相曰毒蟲蜂蠆蛇虺之類以氣害人
　爲螫猛獸虎兕之類以足踐人爲據攫鳥
　鵰鶚之類以爪傷人爲搏赤子無害物之
　心故不爲此等諸物所害且毒蟲喻嗔猛
　獸喻癡攫鳥喻貪赤子絶此三惡故不爲
　三毒所傷含德之人慈忍乆就内不生嗔
　故言毒蟲不螫喜捨既成貪愛亦盡故喻
　攫鳥不搏常有明智永絶癡惑故言猛獸
　不據
　夫赤子特以受冲氣之和無害物之心故
　物莫能傷況夫充純氣之守通乎物之所
　造而其和大同於物者孰能害之莊子曰
　人能虚己遊世其孰能害之
骨弱筯柔而握固
　河上公曰赤子筋骨柔弱而握固以其意
　專心不移也
　赤子意專志一心無所知手無所用故自
　然握拳牢固
未知牝牡之合而峻作精之至
　御註德全者形全故骨弱筋柔而握固形
　全者神全故未知牝牡之合而峻作精之
　至者可以入神莊子曰聖人貴精
　林靈素曰峻小兒陰也作動也牝牡之合
　即陰陽之運會赤子未知會合之理而動
　作者至精不散也含德之人雖了諸法空
　寂寂不廢動而能無心應物動作合德合
　時此明身業靜
　王元澤曰非有慕好於外而峻作則是順
　其氣之自運而不以心者也若自營於外
　而心佚於内則精喪而死矣安能乆乎舉
　世之大患莫大於此而學者之至戒也
終日號而嗌不嗄和之至
　御註致一之謂精精則德全而神不虧冲
　氣以爲和和則氣全而嗌不嗄人之生也
　精受於天一而爲智之源和得於天五而
　爲信之本及其至也可以入神可以復命
　而失其赤子之心者精摇而不守氣暴而
　不純馳其形性潜之萬物豈不悲夫
　啼極無聲曰嗄赤子從朝至暮啼號聲不
　變易者以其心不動而氣和也使赤子心
　有所憂愠則氣戾而不和其能若是乎含
　德之人演玄言而不疲流法音而不竭此
　亦抱冲和之所致也
知和曰常
　舒王曰和之爲用則常而不變故曰知和
　曰常
　人能知和氣柔弱則制命在我有常而不
　變故致道之極則至於復命復命曰常含
　德之厚則至於知和知和亦曰常則道德
　雖有間及其會於常則一也
知常曰明
　松靈仙曰和是不二之中夫道一相無相
　不爲生死所傾動故名曰常能知此常則
　智慧日明也
　舒王曰不明則不足以知常
益生曰祥
　舒王曰夫生不可益而人常求益於生則
　有凶祥
　孫登曰生生之厚動之妖祥
　一受其成形而素分定生理至足無欠無
　餘以直養之則亦至矣從而增焉秪以爲
　贅非徒無益而又害之是曰凶祥
心使氣曰强
　御註體合於心心合於氣則氣和不暴蹶
　者趨者是氣也心實使之兹强也以與物
　敵而非自勝之道
　舒王曰氣者當專氣致柔今反爲心之所
　使不能專守於内則爲暴矣故曰心使氣
　曰强書曰作善降之百祥上章曰守柔曰
　强此祥者非作善之祥乃灾異之祥此强
　者非守柔之强乃强梁之强
　王元澤曰有心以使氣則氣復使心心氣
　交使則天和凋喪損其眞矣人所受者不
　可益損故增生損氣俱爲失理孟子有揠
　苗不芸之戒老子有益生使氣之說凡以
　全其淳氣而已此强非自勝之强强梁之
　强也
　嗟乎流俗有爲之徒不能同其赤子之無
　心縱無窮之欲喪甚眞之精或補以藥石
　或行以小術求益眞元反成疾病故老子
　有益生之戒也不能似赤子之氣和或用
　意以存想或役心而行氣欲氣盛而體充
　反神勞而氣耗故老子有使氣之說也
物壯則老是謂不道不道早己
　蘇子由曰益生使氣不能聽其自然日入
　於剛强而老從之則其非赤子之性矣
　物不可以壯壯則老矣夫道者先天地而
　不爲壯長於上古而不爲老若不知道之
　眞常而益生使氣爲强梁之人是物而已
　豈道也哉故曰早已此章言赤子之無心
　含德之厚者似之赤子無心害物而物莫
　之傷也故精全而不散氣和而不暴知此
　乃眞常也不能知此則益生使氣而有壯
　老之異失赤子之心矣非含德之厚者也
　　　知者不言章第五十六
知者不言
　河上公曰知者貴行不貴言也
　成玄英曰知道之人達於妙理理無言說
　所以不言
　顧歡曰明道則忘言存言則失道道可默
　契不可口說故莊云道無問問無應
言者不知
　纂微曰知道者以心而不以辯貴行而不
　貴言談道者以辯而不以心喪道而不喪
　說
　道不可言言而非也知道者不言故孔聖
　欲無言孟子豈好辯正容以悟物者有之
　目擊而道存者有之四問而四不知三問
　而三不答是皆知道不可言也且識音者
　口不能傳斲輪者口不能言彼進乎技者
　尚爾況道深微妙安可言乎多言數窮離
　道遠矣
塞其兊閉其門
　御註塗郄守神退藏於密
　纂微曰此與第五十二章文同而㫖異也
　彼則約道清靜以塞嗜欲愛悦之端此則
　宗道無言故興損聰棄明之說夫道無形
　故不可以目視又不可以口傳夫至人塞
　兊閉門而善能收眡歛聽鉗口結舌故曰
　塞其兊閉其門也
　陸佃曰兊者所以說物也門者所以通物
　也塞其所悦閉其所通然後可以挫其鋭
挫其鋭解其紛和其光同其塵
　裴處恩曰和其光令光不耀同其塵令塵
　不染
　挫鋭而内不出解紛而外不入和光而不
　耀同塵而不染眞知者其處己如此
是謂玄同
　蘇子由曰道非言說亦不離言說然能知
　者未必言能言者未必知唯塞兊閉門以
　杜其外挫鋭解紛和光同塵以治其内者
　默言不言而與道同矣
　玄升而入道至於玄則小而與物辯唯塞
　兊閉門挫鋭解紛和光同塵默而不言而
　與道同矣
故不可得而親不可得而疏不可得而利不
可得而害不可得而貴不可得而賤故爲天
下貴
　御註世之人愛惡相攻而有親疏之態情
　偽相感而有利害之見用捨相權而有貴
　賤之分反復更代未始有極奚足爲天下
　貴知道者忘言忘言者泯奸惡忘情偽離
　用捨而玄同於一性之内良貴至足天下
　兼忘故爲天下貴
　吕吉甫曰若然者萬物一府死生同狀無
　所甚親無所甚疏故不可得而親不可得
　而疏不就利不違害故不可得而利不可
　得而害不榮通不醜窮故不可得而貴不
　可得而賤夫可得而親疏利害貴賤者則
　貴在於物而物皆賤之不可得而親疏利
　害貴賤者貴在於我而物不能賤也其爲
　天下貴不亦宜乎
　不可得而親疏者若列禦寇居鄭圃人無
　識者是也不可得而利害者若列子辭鄭
　子陽之粟是也不可得而貴賤者若曾子
　居衛是也此章貴忘言而體道下文皆默
　而成之之道也又孰得而親疏利害貴賤
　者哉良貴在我物莫能賤故爲天下貴
　　　　以政治國章第五十七
以政治國
　體道之常之謂正正止於一而不變道之
　常也治國之道以常爲貴孟子曰一正君
　而國定矣
以奇用兵
　顧歡曰奇者變詐也臨難制變兵不厭詐
　三略九奇九攻百勝此上將軍師靜難息
　寇武之功也
　劉仲平曰雜而不純者天下之常心也流
　而不制者天下之常情也正之爲道異於
　是矣故一而不雜者正之體也止而不流
　者正之用也一而不雜則不純者之所宗
　也止而不流則流而不制者之所主也是
　以治國者不可以他求以正爲守而已若
　夫用兵則不然操凶器臨危事有萬之衆
　决勝負於頃刻之間有可以制敵則乘權
　適變宜無不可爲者故其容與治國常異
　故用奇而不以正也
以無事取天下
　御註正者道之常奇者道之變無事者道
　之眞國以正治兵以奇勝道之眞無容私
　焉順物自然而天下治矣
　雜說曰正可以治一國而已奇可以用五
　兵而已唯其無事者然後可以取天下故
　曰取天下常以無事及其有事不足以取
　天下然而湯放武伐亦可以無事乎曰然
　則湯武者順乎天應乎人其放伐也猶放
　伐一夫爾未聞有事也
吾何以知天下其然哉以此
　唐明皇曰以此下文知之
天下多忌諱而民彌貧
　纂微曰忌諱謂禁令也人君不能無爲而
　以政教治國禁網繁密民慮其扺犯無所
　措其手足避諱不暇弗敢云爲舉動失業
　日至貧窮
　王元澤曰事爲之禁則民擾而失業故貧
　也此亂之所始
人多利器國家滋昏
　王弼曰利器凡所以利己之器民强則國
　家弱
　王元澤曰有利器則必有機心機心生則
　下難知故國家昏也
人多伎巧奇物滋起
　御註伎巧勝則人趨末而異服奇器出以
　亂俗
　王弼曰民多智慧則巧偽生巧偽生則邪
　事起
　纂微曰伎巧謂工伎巧妙也
法令滋彰盜賊多有
　唐明皇曰無爲既失法令益明竊法爲姦
　盡成盜賊則豈非多有乎
　舒王曰法令者禁天下之非因其禁非所
　以起偽蓋法出姦生令下詐起故曰法令
　滋彰盜賊多有
故聖人云
　河上公曰謂下文也
我無爲而民自化
　御註天無爲以之清地無爲以之寧兩無
　爲相合萬物皆化聖人天地而已故民日
　遷善而不知爲之者
　堯舜淵默乎法宫之中垂拱而視天民之
　阜文武不識不知而順帝則垂衣拱手而
　天下治此帝王無爲而民自化莊子曰無
　爲而萬物化
我無事而民自富
　河上公曰我無徭役徵召之事民安其業
　故皆自富也
　類解曰心既無爲迹又無事四民樂業百
　姓豐饒此反天下多忌諱而民彌貧
　上無事則不興力役豈奪農時而民自富
　此申上文彌貧之義
我好靜而民自正
　王元澤曰好靜則復性上復性則民亦復
　性故自正申上文盜賊之義
　羊祜曰我動則民邪我靜則民正此反人
　多利器國家滋昏
我無欲而民自樸
　唐明皇曰無爲則清靜故人自化無事則
　不擾故人自富好靜則得性故人自正無
　欲則全和故人自樸此無事取天下矣
　樸者性之全我性全而無欲民亦無欲而
　自樸也此申上文奇物之義此章主無事
　以取天下也自天下多忌諱至盜賊多有
　此有事以取天下之過也自我無爲而民
　自化至我無欲而民自樸此無事以取天
　下之證也
　　　其政悶悶章第五十八
其政悶悶其民淳淳
　河上公曰其政教寬大悶悶昩昩似若不
　明故民淳淳富厚相親睦也
　唐明皇曰政教悶悶無爲寬大人則應之
　淳淳然而質樸矣
　吕吉甫曰淳淳者言其不於薄也
其政察察其民缺缺
　唐明皇曰政教察察有爲苛急人則應之
　缺然而凋弊矣
　舒王曰悶悶者無所分别唯其無所分别
　則常使民無知無欲故其民淳淳察察者
　有所分别也有所分别則其民不能無知
　無欲而常缺缺矣
　吕吉甫曰缺缺者言其不全於樸
禍兮福所倚
　河上公曰倚因也夫禍因福而生人遭禍
　而能悔過責己修善行道則禍去福來
福兮禍所伏
　河上公曰禍伏匿於福中人得福而爲驕
　恣則福去禍來
　唐明皇曰倚因也伏藏也上言其政悶悶
　俗則以爲無政理之體人反淳淳然而質
　樸此則禍爲福所因也其政察察而俗則
　以爲有政理之術人乃缺缺然而凋弊此
　福爲禍之所藏也
　禍福倚伏在吉凶之域者將何處也蓋禍
　至不懼省躬自咎以免於禍而已將處乎
　禍與福之間也若是則禍亦不至福亦不
　來禍福無有惡有人灾莊子曰寧於禍福
孰知其極
　河上公曰禍福更相生誰能知其窮極
　孫登曰孰誰也極盡也夫禍福相因倚伏
　無定禍因福至福假禍來孰知其盡也
其無正邪
　王元澤曰大運不留當時者爲是欲定其
　正而不知正不可常則可謂智乎雖然以
　爲無正者是以無正爲正者也邪者疑辭
　亦不定乎無正也
正復爲奇善復爲妖民之迷其日固乆
　御註通天下一氣爾今是而昨非先迕而
　後合神奇臭腐相爲終始則奇正之相生
　妖善之更化乃一氣之自爾天下之生乆
　矣小惑易方大惑易性自私之俗勝而不
　明乎禍福之所倚伏且復察察以治之民
　安得而反其眞乎
　陸佃曰其無正邪蓋有正者有正正者所
　謂正正者無正是也夫唯無正故能超乎
　吉凶之表而無禍無福以知其極也若夫
　未能致於無正之地而流於吉凶之域則
　一禍一福其運如輪其循如環終於迷而
　已矣故曰正復爲奇善復爲妖民之迷其
　日固乆
是以聖人方而不割
　御註方者介於辨物大方無隅止而不流
　無辨物之迹
　顧歡曰方正其身妖奇自隔不以其方割
　彼從我也
廉而不劌
　廉者矜於自潔大廉不嗛清而容物無刻
　制之行
　王弼曰廉清廉也劌傷也以清廉清民令
　去其邪令去其污不以清廉劌傷於物也
直而不肆
　河上公曰肆申也聖人雖直曲己從人不
　自申也
　王弼曰以直導物令去其僻而不以直激
　拂於物所謂大直若屈也
　王元澤曰直而肆則有其直大直於理爲
　直而常委曲以從理
　書曰直而温温則不暴内直而外不暴以
　凌物所謂不肆也語曰質直而奸義
光而不耀
　御註直而肆則凌物而態生光而耀則揚
　行之患至内直而外曲用其光而復歸其
　明其唯聖人乎民之迷也以方爲是者如
　子莫之執中以廉爲是者如仲子之操知
　伸而不知屈知彰而不知微以誇世末之
　弊俗而失聖人之大全豈足以正天下聖
　人所以正天下者何哉如斯而已
　王元澤曰光以爚物謂之耀和其光歸其
　明者豈耀以爚物哉
　此章言禍福正奇善妖相生而不可知民
　之迷此固以乆矣柰何復以察察之政始
　之則民安得全其樸乎是以聖人雖方廉
　直光以處己然未嘗顯迹以示人蓋取此
　悶去彼察察而寧於禍福也
　　　治人事天章第五十九
治人事天莫若嗇
　御註保其精神而不以外耗内者嗇也精
　神四達並流而無所不極上際於天下蟠
　於地化育萬物其名爲同帝人之所以爲
　人天之所以爲天者也唯嗇也愛養精神
　然後俯治人仰事天故曰治人事天莫若
　嗇
夫唯嗇是謂早復
　吕吉甫曰夫唯嗇其精神而不用則早復
　也苟唯不嗇而費之至於神敝精勞雖欲
　反其情性亦無由入矣其於復也不亦晩
　乎故曰夫唯嗇是謂旱復
　王元澤曰動極而靜則其復晩矣唯嗇者
　不侈於費已其去本也未嘗遠故復靜爲
　早
早復謂之重積德
　吕吉甫曰人之生也固足於德矣誠能嗇
　而早復之則德日益以充故曰早復謂之
　重積德
　王元澤曰德不外耗則積於内而資納無
　窮則其爲積也積之又積者也
重積德則無不克
　御註能勝之謂克宰制萬物役使羣動而
　無所不勝者惟德而已
　吕吉甫曰重積德則德之至也至德者火
　不能熱水不能溺寒暑不能害禽獸不能
　賊安往而不克哉故曰重積德則無不克
無不克則莫知其極
　御註德至於無所不勝則汎應而不窮孰
　知其極也
　吕吉甫曰夫有所不克則其道有時而極
　也無所不克則孰知其極故曰無不克則
　莫知其極
莫知其極可以有國
　御註體盡無窮則其於用天下也有餘裕
　矣況有國乎
　吕吉甫曰夫有土者有大物也有大物者
　不可以物物而不物故能物物莫知其極
　則不物而能物物者也雖有土者而無累
　矣故曰莫知其極可以有國
有國之母可以長久
　御註道爲萬物母有道者萬世無弊
　舒王曰國者皆出於道也故以道爲母如
　此則没身不殆也故曰可以長乆
是謂深根固蒂
　王元澤曰人以性命爲根外乎此者皆枝
　葉也失性之人盛枝葉以傷根根傷則精
　氣衰而蒂不固此所以早斃也夫唯嗇則
　不以外傷其根根深則蒂固蒂固則形連
　乎命而遲脱矣
　陸佃曰萬物莫足以測之之謂深萬物莫
　足以傾之之謂固
長生乆視之道
　御註道者萬物之母物其子也性者形之
　根而形其柢也既知其子復守其母没身
　不殆故以長乆根深則柢固性復則形全
　與天地爲常故能長生與日月参光故能
　乆視人與物化而我獨存此之謂道
　吕吉甫曰嗇之爲道是謂深根固蒂長生
　久視之道也精神者生之根嗇而藏之則
　根深而生長生者視之蒂衛而保之則蒂
　固其視久矣
　此章首言治人事天莫若嗇終之以長生
　久視者蓋長久之道當嗇其精神精神者
　根也形者蒂也根深則蒂固蒂固而生長
　視久也昔黃帝問長久之道廣成告之以
　抱神以靜形將自正無摇汝精乃可長生
　内經稱眞人之道有曰呼吸精氣獨立守
　神故能壽比天地無有終時論至人則曰
　積精全神論聖人則曰精神不散歷觀自
　古上聖未有不嗇精神而成眞者也乃若
　今時之人以欲竭其精以耗散其眞不知
　持滿不時御神喪精失靈形衰早斃豈道
　也哉故曰道者聖人行之愚者背之




道德眞經取善集卷之九
道德眞經取善集卷之十悲五
　　宋饒陽居士李霖集
　治大國章第六十
治大國若烹小鮮
　御註烹小鮮而數撓之則潰治大國而數
　變法則惑是以治道貴清靜而民自定
　王弼曰不擾也躁則多害靜則全眞故其
　國彌大而其主彌靜然後乃能廣感衆心
　矣
　劉仲平曰國之大者治之若烹小鮮而已
　何也取其不煩擾爾
　魚小則易於潰爛民弱則易於煩擾烹小
　鮮者待其自熟治大國者任其自治經曰
　我無爲而民自化我奸靜而民自正
以道莅天下其鬼不神
　陸佃曰蓋鬼神者無以休止安定則出而
　爲祟古之人以道莅天下者則鳥獸魚鼈
　至於咸若山川鬼神亦莫不寧是以無靈
　響也
　王元澤曰民不擾則得盡其性民盡其性
　則天地之和應而萬物無不遂矣故鬼亦
　安其處而不能爲神也人鬼殊道而每至
　於相干者陰陽之氣有戾而交失其所故
　靈物得乘釁矣
　天下雖大治之在道道常無爲而任自然
　治大國若烹小鮮所謂以道莅天下也故
　陰陽之氣無戾人鬼各安其處所以其鬼
　不神也
非其鬼不神其神不傷民
　唐明皇曰上言其鬼不神非謂鬼歇滅而
　無神但有其神而不見怪以傷人也
非其神不傷民聖人亦不傷民
　劉進喜曰神者效驗靈也非此鬼無靈效
　但人君用道鬼乃福祐於人不能傷害於
　物
　治大國若烹小鮮所謂聖人不傷民也唯
　聖人不傷民故天地之和應人鬼各遂兩
　不相傷也
夫兩不相傷故德交歸焉
　御註以道莅天下者莫之爲而常自然無
　攻戰之禍無殺戮之刑是之謂不傷民當
　是時也神與民兩不相傷而德交歸焉神
　無所出其靈響也詒爾多福而已故曰其
　神不傷民民無所施其智巧也日用飲食
　而已夫何傷之有
　此章欲人君以道治天下莫之爲而任自
　然故幽明各安其位人神不相雜𢭦而德
　交歸焉帝堯之時絶地天通罔有降格夏
　后之世山川鬼神亦莫不寧此帝王無爲
　而治天下也
　　　大國者下流章第六十一
大國者下流
　河上公曰治大國者當如江海居下流不
　逆細微也
　王弼曰江海居大而處下則百川流之大
　國居大而處下則天下歸之故曰大國下
　流也
　吕吉甫曰知以道治其國固不傷其人矣
　而不知所以交天下者則己雖不傷人而
　有傷其人者矣大國者下流天下之交天
　下之交牝牝常以靜勝牡以靜爲下乃所
　以交天下而保其人之道也
天下之交
　王弼曰天下所歸會也
　唐明皇曰下流者謙德也大國當下流開
　納則天下之人交至矣
天下之交牝
　王弼曰靜而不求物自歸之也
　王元澤曰當以雌靜受物
牝常以靜勝牡
　河上公曰陰勝陽者以安靜不先求也
以靜爲下
　王弼曰以其靜故能爲下也牝雌也雄躁
　動貪欲雌常以靜故能勝雄也以其靜復
　能爲下故物歸之也
　舒王曰交者衆人之會能處衆人之所惡
　則天下之動莫不歸之矣故曰天下之交
　牝者蓋天下之交交於牝而已蓋牝常以
　靜勝牡以靜爲下故靜爲君而常處於下
　則足以勝牡矣故曰以靜勝牡以靜爲下
　吕吉甫曰蓋天下之交牝而牝常以靜勝
　牡而所以勝者由以靜爲下故也
故大國以下小國則取小國
　王弼曰大國以下猶云以大國下小國小
　國則附之
　顧歡曰夫大國謙以虚則小國悦以服服
　之是爲取彼小國也
小國以下大國則取大國
　河上公曰此言國無大小能執謙畜人則
　無過失也
　王弼曰大國納之也
　盧裕曰取其容己也
　唐明皇曰大取小以爲臣妾小取大以爲
　援助
故或下以取或下而取
　唐明皇曰以者大取小而者小取大
　吕吉甫曰故大國以下小國則取小國則
　所謂或下以取之也下以取之者言大之
　於小宜若可以無下而下之者以取之故
　也小國以下大國則取大國則所謂或下
　而取之者也下而取之者言小之於大不
　得不下而取之故也
　齊宣王問曰交鄰國有道乎孟子對曰有
　惟仁者爲能以大事小是故湯事葛文王
　事昆夷惟智者爲能以小事大故太王事
　獯鬻句踐事吴以大事小者樂天者也以
　小事大者畏天者也樂天者保天下畏天
　者保其國
大國不過欲兼畜人
　河上公曰大國不失下則兼并小國而牧
　畜之
　成玄英曰大國所以用謙者更無餘意故
　不過欲兼愛畜養小國
小國不過欲入事人
　劉進喜曰小國用柔者更無餘心不過欲
　入大國之中慕德接事
　唐明皇曰大國執謙德而下小國者不過
　欲兼畜小國爲臣妾小國贄貢賦以下大
　國者不過入事大國爲援助
兩者各得其所欲故大者宜爲下
　劉仁會曰恃大恐自高故特以爲戒也
　舒王曰蓋以小事大者人之易以大事小
　者人之難唯其人之所難故老子以大者
　宜爲下
　吕吉甫曰今大者下小小復下大兩者各
　得其所欲則其有不取之者乎取之者言
　得其心而不失之之謂也然則大者小者
　莫不宜爲下而獨曰大者宜爲下何也小
　而不能下大非徒不能取大國而亦禍灾
　及之矣則不嫌於不宜故曰大者宜爲下
　而已
　大者奄有四海君臨萬方其勢崇高其位
　尊極失於盈滿尤宜謙下劉子曰天道下
　濟而光明江海善下而爲王故山在地中
　爲謙王侯以孤寡爲損此章言交鄰國之
　道以謙下爲本故國無大小皆當用謙然
　大者恐恃以自高尤當謙下故特戒云
　　　道者萬物之奧章第六十二
道者萬物之奥
　劉仲平曰奥者至深之居徼者一隙之邊
　以言乎道之妙則喻以奥以言乎道之麤
　則喻以徼言妙則知徼之爲麤言徼則知
　妙之爲奥
善人之寳
　唐明皇曰善人知守道者昌故常寳貴之以
　爲用也
　王元澤曰善人之所寳聖人則體之矣
　天下莫不貴者道也知道之可貴者善人
　也寳者貴重之意道之爲寳者精氣神是
　也夫精者身之本保其精而不蕩則形全
　專其氣而不暴則體充守其神而不散則
　眞全三者混而爲一此道所以爲善人之
　寳也
不善人之所保
　唐明皇曰保任也不善之人不能寳貴至
　道及其患難即欲以身保任於道自求免
　爾
　莫非道也善人求之足以至於善不善人
　之所保倚也謂遭患逢急能自悔卑下則
　足以免於罪
美言可以市尊行可以加人人之不善何棄
之有
　孫登曰夫言之可以奪衆貨之價尊行之
　可以加衆人之上夫道之出口淡乎無味
　聖人居無爲之事行不言之教豈華辭以
　悦百姓之耳飾行以曜萬物之目哉
　陸佃曰言風波也行實喪也然而美之尚
　可以市尊行之尚可以加人又況道者萬
　物之奥乎此古之人所以用斯道覺斯民
　也而一民覺焉則雖以至寳充滿法界以
　用施者其功莫之勝也故曰美言可以市
　尊行可以加人人之不善何棄之有
故立天子置三公
　顧歡曰樹君立輔論道經邦欲以率道天
　下教化不善人也
　杜光庭曰四海之大萬有之富厥初生民
　不可無主故立天子以牧之天子者尊事
　上帝父事於天母事於地謂之天子一人
　不可以廣治置百官之長有三公焉書云
　其惟三公論道經邦三公謂太師太傅太
　保
　温公曰立君以司牧其民置輔以師保其
　君
雖有拱璧以先駟馬不如坐進此道
　御註君子之守修身而天下平天子三公
　有璧馬以招賢而不務進道以修身則捨
　己而徇人失自治之道矣不如坐進此道
　者求諸己而已道之所在聖人尊之故民
　從者如歸市
　舒王曰立天子置三公雖有合拱之璧先
　乘駟馬足以迎賢者之來而不如坐進此
　道而已
　王元澤曰天子三公以化民爲己任有道
　則天下將自賔璧馬所以招賢爲政之大
　者也雖得賢而已不能進道則民猶不服
　故未若不求乎外而進道之要也
　此三家說璧馬以招賢
　吕吉甫曰故立天子置三公雖拱璧以先
　駟馬所以享於上者禮之恭幣之重者也
　然不如坐進此道以道之爲天下貴雖坐
　而進之過於恭禮重幣也天子三公所以
　坐而論道者不過此而已
　此說璧馬所以享上
古之所以貴此道者何
　顧歡曰古之所以貴寳此道者其意何耶
　問其所由也
不曰求以得有罪已免邪故爲天下貴
　御註求則得之求在我者也古之人所以
　求之陰陽度數而未得者求在外故也惡
　者遷善愚者爲哲此有罪所以免歟道之
　善救者如此故爲天下貴傳曰天下莫不
　貴者道也
　吕吉甫曰求以得則所謂善人之寳有罪
　以免則所謂不善人之所保也唯其如此
　此所以爲天下貴而古之人所以不得不
　貴也
　此章言物皆出於道道爲天下貴利而行
　之者善人也故曰求以得保而任之者衆
　人也故曰有罪以免以道無所不用故爲
　天下貴
　　　爲無爲章第六十三
爲無爲事無事味無味
　御註道之體無作故無爲無相故無事無
　欲故無味聖人應物之有而體道之無於
　斯三者槩可見矣
　劉進喜曰爲無爲修道業也事無事見道
　相味無味達道理
　無爲者道之常無事者道之眞無味者道
　之淡此三者皆道也
大小多少報怨以德
　御註大小言形多少言數物量無窮不可
　爲倪大而不多小而不少則怨恩之報孰
　睹其辨聖人所以同萬有於一無能成其
　大
　王元澤曰以直報怨者事也以德報怨者
　德也事則吉凶與民同患故種種諸法一
　不可廢若夫德則不見有物安得怨乎如
　上三事體道者也方其體道故當如此爾
　舉怨而以德則知無所不用德
　曹道沖曰報怨以德仇讎便絶報怨以怨
　相報無盡
圖難於其易爲大於其細
　纂微曰此重誡也難易大細者則上之大
　小多少也夫是非美惡怨怒恩德皆生於
　微漸無不始於易而終成難初於細而後
　成大今使圖度其始易之時則於終無難
　矣營爲初細之日則於後無大矣若乃謀
　難於已難爲大於已大則怨怒深而禍亂
　積將欲釋難解紛不亦難乎
　禍患之機藏於細微發於常人之所忽及
　其著也雖知者不能善其後是以怨之作
　也必於易細而圖爲之則無怨矣書曰怨
　豈在明不見是圖
天下難事必作於易天下大事必作於細
　御註千丈之堤以螻蟻之穴潰百尺之室
　以突隙之煙焚白圭之行堤也塞其穴是
　以無水難丈人之慎火也塗其隙是以無
　火患天下之事常起於甚微而及其末則
　不可勝圖故聖人蚤從事焉
　疏曰作起也此叠上文原禍難之所起難
　事必起於易欲令於易而圖之大事必起
　於細欲令於細而去之其類寔繁不可具
　舉故以天下總之爾
　杜光庭曰防禍於未兆絶患於未萌慎之
　至也
是以聖人終不爲大故能成其大
　御註爲之於小故能成其大亂已成而後
　治之不亦晩乎
　唐明皇曰前明凡人常爲難大之事故令
　圖而去之此明聖人不爲難大之事故能
　成其尊大
夫輕諾必寡信
　成玄英曰此起喻也諾然許也寡少也夫
　輕易許諾於人者必少有信實也
　杜光庭曰解楊無貳命仲由無宿諾古人
　美之記曰與其有諾責寧有己怨
多易必多難
　唐明皇曰輕諾許人必寡於信動作多易
　後必多難
　成玄英曰此答喻也夫輕易爲罪必招重
　大之殃
羅什曰輕而不修報之必重也
　是以聖人猶難之故終無難
　御註禍固多藏於微而發於人之所忽聖
　人之應世常慎微而不忽故初無輕易之
　行而終絶難圖之患凡一體無故也
　王弼曰以聖人之才猶尚難於細易況非
　聖人之才而欲忽於此乎故曰猶難之也
　惟其難於細易故終無難大之事
　劉仁會曰慮而後動終無悔吝聖人猶爾
　況非聖乎
　此章上三事體道也故報怨以德是圖爲
　於易細之時終無難大之事非體道聖人
　孰能如是
　　　其安易持章第六十四
其安易持
　杜光庭曰夫生性安靜嗜欲未萌就而守
　之執持爲易
其未兆易謀
　唐明皇曰言人正性安靜之時將欲執持
　令不散亂次雖欲起心尚未有形兆謀度
　絶之使令不起並甚易爾
　王元澤曰戒在事物之先
其脆易破其微易散
　唐明皇曰欲心初染尚自危脆能絶之者
　脆則易破禍患初起形兆尚微將欲防之
　微則易散爾
　吕吉甫曰其脆易破則不可使至於堅其
　微易散則不可使至於著物皆然心爲甚
　通諸其心則天下國家無難矣
　王元澤曰救於已然之始所謂治之於未
　亂也
爲之於未有治之於未亂
　嚴遵曰未疾之人易爲醫也未危之國易
　爲謀也萌芽之患易事也小弱之禍易憂
　也何以效之曰任車未虧童子行之及其
　傾覆也顛高墮谷千人不能安卵之未剖
　也一指摩之及其爲飛鴻也奮翼凌雲罾
　繳不能連
合抱之木生於毫末九層之臺起於累土千
里之行始於足下
　御註有形之類大必滋於小高必基於下
　遠必自於近其作始也簡其將畢也必巨
　聖人見端而思未睹指而知歸故不爲福
　先不爲禍始躊躇以興事以每成功
　唐明皇曰此言患生於微而成於著喻如
　合抱之木始生如毫毛之末此明自性而
　生也九層之臺起於一簣之土此明積習
　而成也千里之遠行始於舉足之下此明
　遠行不止也則天下之事誠以細微爲始
　而人多忽之遂成患本故舉三喻以證上
　文
　杜光庭曰人之所以不防患國之所以不
　慎微禍形而務除亂成而務理此皆失之
　遠矣毫毛至於合抱自小而成大也累土
　成於層臺自下而爲高也千里始於舉足
　自近而及遠也世之人但見合抱之木層
　臺之高千里之遠方欲以執柯以伐之聚
　鍤以壞之馳騖以追之勞亦云甚禍不可
　救亦猶倚市門而長嘯終亂晋朝萌沙鹿
　以貽祅幾傾漢室默識遠鑒所宜留神
爲者敗之執者失之
　唐明皇曰爲謂營爲也執謂執著也言人
　不能爲之於未有治之於未亂而更有所
　營爲於性分之外執著於塵境之中故必
　禍敗而失亡也
　吕吉甫曰爲之於未有則是不爲爲之也
　治之於未亂則是不治治之也已有而爲
　之欲成而反敗之已亂而治之則執之欲
　固而反失之也
是以聖人無爲故無敗無執故無失
　御註聖人不從事於務故無敗不以故自
　持故無失勝者䂓度而固守之去道愈遠
　矣能無敗失乎
　吕吉甫曰是以聖人爲之於未有則我因
　無爲也故無敗治之於未亂則我固無執
　也故無失
民之從事常於幾成而敗之
　御註中道而止半塗而廢始勤而終怠者
　凡民之情蓋莫不然故事常幾成而至於
　敗
　吕吉甫曰民之從事常在既有之後故至
　於幾成而敗之以不知其本故也
　凡民從事至於幾成而敗者以不慎厥終
　也書曰爲山九仞功虧一簣
慎終如始則無敗事
　御註靡不有初鮮克有終終始惟一時乃
　日新施之於事何爲而不成
　唐明皇曰慎其終末常如始從善之心則
　必無禍敗之事
　吕吉甫曰使知大生於小高起於下遠始
　於近慎終如始豈有敗事哉
是以聖人欲不欲不貴難得之貨學不學復
衆人之所過
　御註欲利者以物易己務學者以博溺心
　夫豈足以造乎無爲聖人不以利累形欲
　在於不欲人我之養畢足而止故不貴難
　得之貨不以人滅天學在於不學緝熙於
　光明而已故以復衆人之所過道之不明
　也賢者過之況衆人乎復其過而反之性
　此絶學者所以無憂而樂
　陸佃曰損金於山投珠於淵棄極眞之寳
　絶窮巧之伎夫是之謂欲不欲忘其仁義
　遺其禮樂棄已陳之糟粕投既腐之土梗
　夫是之謂學不學
　王元澤曰不欲之欲非無欲也欲在於不
　欲爾故不貴難得之貨而已民飽食暖衣
　性所不免欲此而已不爲有欲而離性之
　後更貴難得之貨此乃愚民迷妄失本已
　遠故也故聖人欲不欲以救其迷而反之
　性不學之學非無學也所學在於不學爾
　以復衆人之所過故也衆人逐末多事聖
　人以不學之學捄其過而反之道
以輔萬物之自然而不敢爲
　盧裕曰輔佐也人生而靜物之性也以無
　欲無學輔佐萬物之自然使各遂其性而
　不敢爲
　杜光庭曰俗學曼衍難復於無爲多欲紛
　綸必迷於正性聖人令學不學以敦素欲
　不欲以恬愉漸窺正道之光用輔自然之
　性不貪難得之貨不務過分之能自敗而
　反成慎終其若始察微防害復於易持之
　安國所以晏寧身所以貞固然後可擬古
　之善爲道爾
　陸佃曰欲不欲至於無欲學不學至於無
　學則可以祐神而相天故曰輔萬物之自
　然而不敢爲祐神者以已之神祐萬物之
　神相天者以已之天相萬物之天
　鳥獸固有羣矣草木固有立矣自生自化
　自形自色萬物既已自然聖人於此輔之
　夫何爲哉非亂其經也非逆其情也因其
　有生輔之以全其生因其有形輔之以全
　其形有虞之命官以上下草木鳥獸有夏
　之懋德鳥獸魚鼈咸若此章言聖人圖難
　於其易故持於安靜之時所謂爲之於未
　有制於脆微之際所謂治之於未亂舉三
　事以爲喻欲早良圖以杜後艱無爲而無
　敗無執而無失始終皆慎豈有敗事乎聖
　人不欲以靜絶學無憂輔物自然之性以
　體無爲之道然後復易持之安終無難圖
　之患矣
　　　古之善爲道章第六十五
古之善爲道者非以明民將以愚之
　御註民可使由之不可使知之古之善爲
　道者使由之而已反其常然道可載而與
　之俱無所施智巧焉故曰愚三代而下釋
　夫恬惔無爲而悦夫啍啍之意屈折禮樂
　以正天下之形吁俞仁義以慰天下之心
　將以明民名曰治之而亂孰甚焉
　王弼曰明謂多見巧詐散其樸也愚謂無
　知守眞順自然也
　温公曰去華務實還淳反樸
　曹道沖曰民智則生姦民愚則反樸
　明者明民以其智也非以明民所謂不以
　智治國也愚者智之反也將以愚之使民
　去智反樸忘是非絶美惡同乎無知無欲
　矣
民之難治以其智多
　舒王曰夫聖智者國家之利器也言古之
　善爲道者不以聖智示人欲使人無知無
　欲而愚之也故莊子曰上誠好智而無道
　則天下大亂矣何以知其然夫弓弩畢弋
　機變之智多則鳥亂於上鈎餌罔罟罾笱
　之智多則魚亂於水矣削格羅落罝罘之
　智多則獸亂於澤矣智詐漸毒頡滑堅白
　解垢同異之變多則俗惑於辯矣故天下
　每每大亂罪在於好智
　愚則無知智則多詐民多智詐巧偽滋生
　所以難治
故以智治國國之賊
　盧裕曰捨道任智大偽生焉偽生於下智
　出於上上下相蒙爲害大矣
　唐明皇曰以用也賊害也人君任用多智
　之臣使令理國智多必作法法出則姦生
　令下則詐起國家所以滋昏而爲國之賊
　也曹參守法而漢以之安商君變法而秦
　以之弊故上經云智慧出有大偽是也
　蘇子由曰吾以智御人人亦以智應之而
　上下交相賊矣
不以智治國國之福
　唐明皇曰若不用巧智之臣但取淳德之
　士使偃息蕃魏弄丸解難自然智詐日薄
　淳樸日興人和則年豐故國之福也
　劉仲平曰不以智治國者開天者也以智
　治國者開人者也開天則順順則行其所
　無事其政所以不嚴而治開人則鑿鑿則
　失於太察其民所以不淳而缺故曰以智
　治國國之賊不以智治國國之福
　新說曰堯舜之智在於不徧物禹之智在
　於行其所無事不徧物則不察物以爲明
　行所無事則不鑿物以爲利則可謂善用
　智者也若夫老子所謂不以智治國者則
　在於存之然後民利百倍
知此兩者亦楷式
　河上公曰兩者謂智與不智也常能知智
　者爲賊不智者爲福是治身治國之法式
　唐明皇曰任智詐則害於人任純德則福
　於國人君知此兩者委任純德之臣是以
　爲君楷模法式
　吕吉甫曰知此兩者非特施之於治國而
　已而於身亦楷式而未嘗違也
常知楷式是謂玄德
　河上公曰玄天也能知治身治國之法式
　是謂與天同德也
　唐明皇曰玄深也妙也人君常知所委任
　是謂深遠玄妙至德也
玄德深矣遠矣與物反矣
　御註玄者天之色常知楷式而不用其智
　則與天合德深不可測遠不可窮獨立于
　萬物之上物無得而耦之者故曰與物反
　矣
　劉仁會曰玄德難測故曰深無往不備故
　曰遠棄智任愚故曰與物反也
　玄升而入小而與物辨故與物反矣
然後乃至大順
　御註順者天之理乃至大順者去智與故
　循天之理而已莊子曰與天地爲合其合
　緡緡若愚若昏是謂玄德同乎大順惟若
　愚若昏所以去智
　顧歡曰雖於俗爲反而於道爲順
　此章言密用其道使民由之而不知無巧
　詐之智還樸素之純能知此以爲法是深
　遠玄妙之德去智而循天之理矣


道德眞經取善集卷之十　　


















道德眞經取善集卷之十一悲六
　　宋饒陽居士李霖集
　江海爲百谷王章第六十六
江海所以能爲百谷王者以其善下之
　顧歡曰江海處下故百谷宗之王者居謙
　則萬物歸之
故能爲百谷王
　唐明皇曰言江海所以能令百川朝宗而
　爲王者以其善居下流之所致也故易云
　地道變盈而流謙此舉喻也故地道用謙
　則百川委輸而歸往聖人用謙則庶民子
　來而不厭爾
　直以卑下故能爲百谷王王者歸往之義
　能下下則民歸之如水之就下
是以聖人欲上人以其言下之欲先人以其
身後之是以處上而人不重處前而人不害
　河上公曰欲在人之上法江海處謙虚欲
　在人之前先人而後己也聖人在民上爲
　王不以尊貴虐下故民戴仰而不以爲重
　聖人在民前不以光明蔽後民親之若父
　母無有欲害之心也
是以天下樂推而不厭
　吕吉甫曰聖人之有天下也以言其位則
　固欲上人也然以孤寡不穀爲稱而受國
　之垢與不祥則以其言下之也以言其序
　則固欲先人也然迫而後動感而後應不
　得已而後起則以其身後之也夫唯以其
　言下之則處上而人不重不重則以戴之
　爲輕矣以其身後之則處前而人不害不
　害則以從之爲利矣不重不害此天下樂
　推而不厭也
以其不爭故天下莫能與之爭
　羅什曰心形既空孰能與無物者爭
　吕吉甫曰夫以其言下之以其身後之則
　不爭者也樂推而不厭則天下莫能與之
　爭也非體玄德者其能若是乎故曰以其
　不爭故天下莫能與之爭
　此章以謙下爲主江海善下故爲百谷王
　聖人言下身後故天下樂推而不厭夫孰
　能與謙下者爭哉
　　　天下皆謂章第六十七
天下皆謂我道大似不肖
　杜弼曰肖似也不與物同故曰不肖
夫唯大故似不肖
　蘇子由曰夫道曠然無形頽然無名充遍
　萬物而與物無一相似此其所以爲大也
　若似於物則亦一物矣而何足大哉
若肖乆矣其細也夫
　御註肖物者小爲物所肖者大道覆載萬
　物者也洋洋乎大哉故似不肖若肖則道
　外有物豈得爲大乎
　王弼曰乆矣其細猶曰其細乆矣肖則失
　其所以爲大矣故曰若肖乆矣其細也夫
　吕吉甫曰天下徒見我道之大而謂其似
　不肖而不知其所以大固似不肖也何以
　言之大道汎兮其可左右無乎不在者也
　彼其無乎不在無可疑者謂之似不肖而
　不知其無不在而似不肖乃道之所以爲
　大也蓋萬物莫非道也則道外無物則無
　所肖者此其所以爲大也若有所肖則道
　外有物矣道外有物則道有所不在其尚
　得爲大乎
　王元澤曰肖者有所似道爲萬物祖故體
　道者物當似我我豈似物乎蓋有所似則
　是象彼者也象彼則彼必大而我小矣
我有三寳保而持之
　唐明皇曰我道雖大無所象似然有此三
　行甚可珍貴能常保倚執持可以治身治
　國也
　王元澤曰凡此三寳皆俗情所謂小而乃
　至人之所以爲大也
一曰慈
　王元澤曰慈主於愛愛物仁也而獨稱慈
　者仁則廣德以覆下於末爲盛矣老子方
　語其本故不曰仁而曰慈慈者父道仁之
　本而不假爲者也
　唐耜曰慈愛也禮記曰爲人父者止於慈
　兹益也慈者人之本父子之道天性也人
　之慈孝自得於所性之中無待於外矣仁
　者人也以兼愛爲心去性遠矣老子方明
　道德之要故以慈爲寳
　宣聖五常以仁爲首釋迦十戒以殺爲先
　三聖雖殊以慈爲本則一也
二曰儉
　顧歡曰寳精愛氣不爲奢費
　吕吉甫曰其行身也徐而不費以約爲紀
　非儉乎
　儉德之共也大禹修身以克儉爲費文王
　爲治以節儉爲化儉之爲德大矣哉書曰
　恭儉惟德
三曰不敢爲天下先
　顧歡曰履謙居後不爲物先
　吕吉甫曰未嘗先人而常隨人人皆取先
　己獨取後非不敢爲天下先乎
　王元澤曰於易則謙是也天地人神皆以
　謙爲貴故聖人寳之
　孔聖以仁道爲本以儉讓爲德亦寳此三
　者而已
夫慈故能勇
　王弼曰夫慈以陳則勝以守則固故能勇
也
　吕吉甫曰夫慈爲柔弱矣而能勝剛强是
　能勇也
　孟子曰仁者無敵帝舜性仁形爲四罪之
　誅成湯克仁能勝夏桀之虐文王視民如
　傷可謂慈矣一怒而安天下之民豈非勇
　乎
儉故能廣
　顧歡曰治身愛氣則性命自延治國愛人
　則德化自廣
　儉以修身則精神不費儉以治國則財用
　有餘書曰慎乃儉德惟懷永圖
不敢爲天下先故能成器長
　御註不爭而善勝者天之道道之尊故爲
　器之長
　河上公曰不爲天下首先成器長謂得道
　人也我能爲道人之長也
　舒王曰不敢爲天下先則物莫爲之先故
　能成其器長
今舍其慈且勇舍其儉且廣舍其後且先死
矣
　御註世之人知勇之足以勝人而不知慈
　乃能勇知廣之足以夸衆而不知儉乃能
　廣知器長之足尚而不知自後之爲要則
　剛强之徒而已有死之道焉
　顧歡曰棄捨慈悲且爲勇敢謂負氣輕死
　以不懼爲勇不寳其氣而捨散其精不愛
　其人而廣用其力舍其後己但爲人先所
　行如此動入死地
夫慈以戰則勝以守則固
　御註仁人無敵於天下故以戰則勝民愛
　其上若手足之捍頭目子弟之衛父兄效
　死而弗去故以守則固
　唐明皇曰用慈以戰利在全衆用慈以守
　利在安人各保安全故能勝固爾
天將救之以慈衛之
　御註志於仁者其衷爲天所誘志於不仁
　者其鑒爲天所奪則天所以救之衛之者
　以慈而已此三寳所以慈爲先
　河上公曰天將救助善人必與慈仁之性
　使能自營助也
　王元澤曰三寳皆以慈爲心言天救衛之
　者以其慈故也
　此章言道大而爲寳者三三寳之中以慈
　爲本故篇終言天將救之以慈衛之
　　　　善爲士章第六十人
善爲士者不武
　盧裕曰士者將帥不武謂不以武凌人
　吕吉甫曰士之爲言事道而以將人爲任
　也事道則不爭勝將人則用人之力何所
　事武
　若市南宜僚弄丸而兩家之難解孫叔敖
　甘寢秉羽而郢人投兵
善戰者不怒
　御註上兵伐謀而怒實勝思
　河上公曰善以道戰者禁邪於心胸絶禍
　於未萌無所誅怒也
　舒王曰不怒則善戰
　吕吉甫曰爲士而無所事武則善戰者不
　怒善勝敵者不爭善用人者爲之下固其
　宜也
　戰危事也善戰者弔民伐罪而已豈有私
　怒以用危事而害民者哉若湯放桀武王
　伐紂是也
善勝敵者不爭
　御註爭逆德也爭地以戰殺人盈野爭城
　以戰殺人盈城勝敗特未定也不武所以
　成其武不怒所以濟其怒不爭所以彌其
　爭三者皆出于德故曰善
　河上公曰善以道勝敵者附近以仁來遠
　以德不與敵爭而敵自服
　劉仁會曰德感物賔故曰勝敵兵刃不交
　故曰不爭
　爭逆德也不爭而勝乃爲善也兵貴伐謀
　不重交刃百戰百勝非用兵之善也善用
　兵者不戰而勝善之善也
善用人者爲之下
　御註智雖落天地不自慮也故智者爲之
　謀能雖窮海内不自爲也故能者爲之役
　辯雖彫萬物不自說也故辯者爲之使
　河上公曰善用人自輔佐者當爲人執謙
　下也
　纂微曰善用人者以謙不以力故用輔弼
　之臣則比之股肱心膂用將帥之臣則跪
　而受鉞行而推轂
是謂不爭之德
　吕吉甫曰體道者不爭不爭則天下莫能
　與之爭則善爲士者不武善戰者不怒善
　勝敵者不爭是謂不爭之德也
是謂用人之力
　御註聰明者竭其視聽智力者盡其謀能
　而位之者無智也
　吕吉甫曰體道者能下人能下人者人樂
　爲之用而不自用則善用人者爲之下是
　謂用人之力
是謂配天古之極也
　御註無爲爲之之謂天不爭而用人故可
　以配天則至矣不可以有加矣故曰古之
　極極至也木之至者屋極是也
　此章言善爲士者不武夫不怒不爭用人
　之力是不武也德則不爭力則用人故可
　以配天無爲而無以加矣
　　　用兵有言章第六十九
用兵有言吾不敢爲主而爲客
　御註感之者爲主應之者爲客迫而後動
　不得已而後起謂之應兵應兵爲客者也
　顧歡曰在國先舉在陣先動爲主和而不
　唱迫而後動爲客先舉先動驕盈必危今
　欲順天應人以自全保既不先舉是不爲
　主不得已而用是故爲客
不敢進寸而退尺
　御註不嗜殺人故難進而易退
　吕吉甫曰主逆而客順主勞而客逸進驕
　而退卑進躁而退靜以順待逆以逸待勞
　以卑待驕以靜待躁皆非所敵也
　王元澤曰不勇於殺伐
是謂行無行
　御註善爲士者不武行而無迹
　唐明皇曰爲客退尺不與物爭雖行應敵
　與無行同矣
　張君相曰兵由彼起我實不行應物而動
　雖行無行
　王元澤曰至仁之兵有征無戰與無行同
攘無臂
　唐明皇曰攘臂所以表怒善戰者不怒若
　無臂可攘
仍無敵
　御註善勝敵者不爭
　顧歡曰仍引也人既服德則班師振旅雖
　欲引敵無敵可引
執無兵
　御註用人之力故無事於執兵
　唐明皇曰執兵所以表殺今已慈和爲主
　故雖執兵與無兵同
　王元澤曰雖有戰之名前無敵者故與不
　戰同
禍莫大於輕敵
　成玄英曰内明敵前境也輕染諸塵則致
　三塗之禍
輕敵則幾喪吾寳
　成玄英曰幾盡也輕敵則好勇而不慈廣
　貪而失儉好進而不退盡失前三寳
　吕吉甫曰苟爲不能出於無爲知主而不
　知客知進而不知退是之謂輕敵輕敵則
　喪吾之慈而失仁民愛物之心矣
故抗兵相加哀者勝矣
　唐明皇曰抗舉也兩國舉兵以相加則慈
　哀於人者勝
　王元澤曰哀憐之心慈也慈故能勇所以
　勝一本作相若亦通若之言兵刃相敵也
　此章言用兵出於不得已故爲客退尺不
　敢輕敵恐喪其寳故舉兵相加慈哀於人
　者勝
　　　吾言甚易知章第七十
吾言甚易知甚易行天下莫能知莫能行
　御註道炳而易見故載之言則甚易知要
　而易守也故見之事則甚易行孟子曰道
　若大路然豈難知哉故道無難而天下無
　難不能者不知反求諸己爾
　蘇子由曰道之大復性而足性之妙用見
　於起居飲食之間爾聖人指此以示人豈
　不易知乎人能體此以應物豈不易行乎
　然世常患日用而不知知且不能而況行
　之乎
　易則易知近則易行以其至易也非思慮
　擬議之所能喻所謂不慮而知也以其至
　近也非步驟遲速之所能至所謂不行而
　至也用智以知之則淺矣故天下莫能知
　用力以行之則莫能至故天下莫能行
言有宗事有君
　御註言不勝窮也而理爲之本事不勝應
　也而道爲之主順理而索循道而行天下
　無難矣
　言以無言爲宗事以無事爲君得其宗而
　易知識其君而易行天下不能知不能行
　者不知其宗與君而已
夫唯無知是以不我知
　蘇子由曰言者道之筌也事者道之迹也
　使道可以言盡則聽言而足矣可以事見
　則考事而足矣惟言不能盡事不能見非
　舍言而求其宗遺事而求其君不可得也
　蓋古之聖人無思無爲而有漠然不自知
　者存焉此則思慮之所不及是以終莫吾
　知也
知我者希則我者貴
　河上公曰希少也唯達道者乃能知我故
　爲貴也
　纂微曰至道之言有宗有君惟明者知之
　故希少矣
　惟知者少此所以爲貴也使淺識以知聖
　人則豈足貴邪
是以聖人被褐懷玉
　河上公曰被褐者薄外懷玉者厚内匿寳
　藏德不以示人也
　王弼曰被褐者同其塵懷玉者寳其眞也
　聖人之所以難知以其同塵而不殊懷玉
　而不顯故難知而爲貴也
　褐者麤淺之服玉者精貴之寳被褐者顯
　麤於外和光同塵若愚若昏不殊於俗懷
　玉者藏寳於内懷道抱德匿名藏譽不示
　於人與珉中玉表者異矣莊子曰聖人懷
　之衆人辯以相示也此章言道易知易行
　然天下莫能知莫能行者以言有宗事有
　君也夫惟有宗與君是以知者少也聖人
　所以難知者寳此道而被褐故爾
　　　知不知上章第七十一
知不知上不知知病
　吕吉甫曰道之爲體不知而能知者也知
　其不知而以不知知之至者也故曰知不
　知上矣雖知其不知而以知知之則其心
　庸詎而寧乎故曰不知知病矣
　温公曰知之如不知則遠怨不知而强知
　則招患
夫惟病病是以不病
　唐明皇曰夫惟能病强知之病是以不爲
　强知所病
聖人不病以其病病是以不病
　吕吉甫曰夫惟知知之爲病而病之則反
　乎無知而知不足以病之矣故曰夫惟病
　病是以不病聖人不病以此而已故曰以
　其病病是以不病南伯子綦曰我悲人之
　自喪者吾又悲夫悲人者吾又悲夫悲人
　之悲者其後而日遠矣若子綦者可謂病
　病者乎
　王元澤曰病而不自知病者終莫悟矣
　此章言道本無知知其不知爲上不知而
　用知以知之則爲病聖人之不病者知知
　之爲病而反乎無知是以不病
　　　民不畏威章第七十二
民不畏威則大威至
　河上公曰威害也人不畏小害則大害至
　謂死亡也畏之者當愛精養神承天順地
　也
　成玄英曰内明威刑也所謂經戒科律大
　威即三塗惡趣北都羅酆之刑法也言一
　切衆生未解眞理愛樂世法輕而行之則
　𡨋中大刑必將至矣
　劉仲平曰詩云畏天之威于時保之蓋衆
　人不知畏天之威故大威至矣
　有威可畏謂之威衆人不知畏天之威則
　無所不爲此天之大降其威虐而禍罰所
　加也故曰大威至矣書曰罔不惟畏弗畏
　入畏
無狹其所居
　御註居者性之宅人之性至大不可圍而
　曲士不以語於道者狹其所居故也擴而
　充之則充滿天地包裹六極無自而不可
　孟子曰居天下之廣居
　唐明皇曰神所居者心也無狹者除情去
　欲使虚而生白
無厭其所生
　御註生者氣之聚人之生通乎物之所造
　而厭其所生者旦晝之所爲有梏亡之矣
　梏之反復則夜氣不足以存彼保合大和
　而無中道夭者無厭其所生故也
　河上公曰人所以生者以有精神精神託
　空虚喜清靜飲食不節忽道念色邪辟滿
　腹爲伐命散神也
　劉仲平曰無狹其所居德之地也無厭其
　所生德之本也德之地盡性也德之本至
　命也故聖人不以人滅天不以故滅命
　王元澤曰民性本自廣大流通而世教下
　衰不能使之復樸乃蹙其居之廣而使狹
　厭其生之通而使塞夫唯狹其居故民不
　淳而偽唯厭其生故民不厚而薄彼聖人
　不然使民逍遥乎天下之廣居而各遂其
　浩然之性則其有干威者乎莊子曰狶韋
　氏之圃黃帝之囿堯舜之宫湯武之室此
　明世世下衰漸狹其居也彼聖人豈有優
　劣乎而居乃漸狹者所遭之時則然也
夫唯不厭是以不厭
　河上公曰夫唯獨不厭精神之人洗心垢
　濁恬淡無欲則精神居之而不厭也
　顧歡曰人不厭生生不厭人人不棄道道
　不棄人故曰生與人相保人與道相得
　西昇經曰神常愛人人不愛神若人不厭
　其精神則精神居之而不去也
是以聖人自知不自見自愛不自貴
　河上公曰自知己之得失不自顯見德美
　於外而藏之於内自愛其身以保精氣不
　自貴高榮名於世
　吕吉甫曰聖人自知以常而不自見以外
　其身知常而外其身乃所以不狹其所居
　也自愛以嗇而不自貴以遺其生嗇而遺
　生乃所以不厭其所生也
　劉進喜曰保養眞性不輕染欲自愛也謙
　卑靜退先物後己不自貴也
　明以自知而不自見以矜能則其性廣而
　物不能蔽所謂無狹其所居也仁以自愛
　而不自貴以賤物則其生全而物莫能傷
　所謂無厭其所生也夫然則豈至於干天
　之威乎
故去彼取此
　顧歡曰去彼見貴則威罰外消取此知愛
　則生道内足
　此章言上失其大道之化民亡其性命之
　眞故雖有可畏之威而弗畏也唯無狹其
　居以盡性無厭其生以至命豈有干威者
　乎是以去彼見貴取此知愛亦使民廣其
　居而不狹保其生而不厭也聖人去取灼
　可見矣
　　　勇於敢章第七十三
勇於敢則殺
　顧歡曰不懼曰勇必果曰敢謂見威不懼
　必果無回强梁使氣殺身之術
　成玄英曰勇謂猛進也敢謂果决也殺謂
　死滅也言進必果决貪於世事則死滅也
　羅什曰心定所行果而望得眞去邪來遂
　獲其罪故言殺
勇於不敢則活
　羅什曰行柔弱唯善是與則獲其利言活
　活長生也若進心虚淡不敢貪染則長生
　顧歡曰謂獨立不懼不敢有爲守柔盡順
　活身之道
　舒王曰莊子曰聖人以必不必故無兵衆
　人以不必必之故多兵勇於敢以不必必
　之故多兵而殺勇於不敢以必不必故無
　兵而活
　吕吉甫曰用其剛强而必於外物者勇於
　敢者也則死之徒是也故曰勇於敢則殺
　致其柔弱而無所必者勇於不敢者也則
　生之徒是已故曰勇於不敢則活
此兩者或利或害
　河上公曰兩者謂敢與不敢也活身爲利
　殺身爲害
　王弼曰俱勇而所施者異利害不同故曰
　或利或害也
　吕吉甫曰勇於敢者人以爲利而害或在
　其中矣勇於不敢者人以爲害而利或在
　其中矣
天之所惡孰知其故
　御註畸於人者侔於天人之所利天之所
　惡孰從而知之
是以聖人猶難之
　御註順天者存逆天者亡雖聖人不敢易
　也
天之道不爭而善勝
　御註萬物之出與之出而不辭萬物之歸
　與之歸而不迕是謂不爭消息滿虚物之
　與俱而萬物之多皆所受命是謂不爭而
　善勝
　唐明皇曰此下言天道謙虚以戒人事勇
　敢天不與物爭四時盈虚物無違者故善
　於勝
不言而善應
　王元澤曰天何言哉四時行焉百物生焉
　福善禍淫酬酢萬變無一不生
　劉仁會曰寂寞無聲故曰不言有感則報
　故言善應
不召而自來
　御註有所受命則出命者能召之矣萬物
　之紛錯而天有以制其命孰得而召之健
　行不息任一氣之自運而己
繟然而善謀
　蔡子晃曰雖坦蕩平夷善能謀圖善惡毫
　分不差
　王元澤曰常易故坦然知險故善謀
天網恢恢疏而不失
　御註密而有間人所爲也天則雖疏而無
　間積善積惡殃慶各以其類至所以爲不
　失且爭而後勝言而後應者人也天則不
　爭而善勝不言而善應召之則至難於知
　天者人也天則不召而自來坦然而善謀
　惟聖人爲能體此故不就利不違害常利
　而無害所以與天合德異夫勇於敢者
　曹道冲曰物不能逃者天網也恢大疏略
　物無漏者
　包羅上下六合萬物不能逃其内者天網
　也恢恢甚大雖則疏略賞善禍淫毫分不
　失此章言勇於敢與不敢夫勇敢者天之
　所惡雖聖人猶難於勇敢下文言天道謙
　虚當視以爲法
　　　民常不畏死章第七十四
民常不畏死奈何以死懼之
　顧歡曰奈何猶如何也道德陵夷刑罰深
　酷則生不足懷死不足畏人不畏死本由
　刑政之苛如不慕大德以生人更設嚴刑
　以懼物民將抵冒而終不化修已奢淫則
　精窮氣竭萬神交落動之死地不能制情
　遣欲更爲險行驚神
　上失其道民無常心以抵冒法禁何死之
　畏上猶以死懼之釿鋸制焉繩墨殺焉而
　亂終不止則秦以下是也
若使民常畏死而爲奇者吾得執而殺之孰
敢
　御註天下樂其生而重犯法矣然後奇言
　者有誅異行者有禁荀卿所謂犯治之罪
　固重也
　河上公曰以道教化而民不從反爲奇巧
　乃應以王法執而殺之誰敢有犯者老子
　傷時王不先以道德化人而先刑罰
　王弼曰詭異亂眞謂之奇也
常有司殺者殺
　唐明皇曰如此奇詐之人天網不失是常
　有司殺者殺之
　杜光庭曰司主也天之養人也厚矣愛人
　也至矣南宫丹籙賞善而司生北宫黑簿
　紀過而主死天地萬神司察善惡以懲以
　勸俾其革惡而遷善也故有功者延年有
　罪者奪筭毫分無失如陽宫之考較焉天
　有司命四司之星在虚危之間人星之側
　以司於人此四司星者三元經所謂天之
　司殺也
夫代司殺者殺是謂代大匠斲
　河上公曰人君欲代殺之是猶拙夫代大
　匠斲木乃勞而無功也
夫代大匠斲希有不傷其手矣
　河上公曰人君行刑罰猶拙夫代大匠斲
　木也必方圓不得其理還自傷其手代天
　殺者失其紀綱不得其紀綱則反受其殃
　也
　吕吉甫曰聖人以道治天下者宜如何哉
　常有司殺者殺勿代之而已矣何謂常有
　司殺者殺天網恢恢疏而不失天討有罪
　五刑五用則司殺者天之謂也刑戮者有
　出於好惡而不用於天討則是代司殺者
　殺也代司殺者殺是代大匠斲希有不傷
　其手者則代司殺者殺其傷可知
　此章言民無常心而不畏死當先化之以
　道不可威之以刑若民畏死而爲奇者誅
　之孰敢有犯然不可以自殺而有天之司
　殺者若代殺之是猶代大匠斲未有不傷
　其手矣


道德眞經取善集卷之十一















道德眞經取善集卷之十二悲七
　　宋饒陽居士李霖集
　民之飢章第七十五
民之飢以其上食税之多是以飢
　御註賦重則田萊多荒民不足於食
　吕吉甫曰一夫耕足以食數口則奚至於
　飢哉而至於飢者非以其上食税之多故
　耶
　王元澤曰張官賦禄制禮用則將以富民
　也而費多增税末盛本衰適使之飢而已
　幽王賦重而楚茨之詩刺魏君重斂而碩
　鼠之詩作
民之難治以其上之有爲是以難治
　御註政煩則姦偽滋起民失其樸
　劉進喜曰有爲則政煩無爲則事簡簡則
　易從煩則難治六情難制由一心之有爲
　吕吉甫曰織而衣耕而食是謂同德奚難
　治哉而至於難治者非以其上之有爲故
　難耶
　王元澤曰任察生事將以治民而人困俗
　彫巧偽彌出愈難治矣觀上古與後世即
　其驗也
　無爲而治者舜之所以爲帝垂拱而治者
　武之所以爲王帝王興成皆原於此經曰
　爲無爲則無不治矣
人之輕死以其求生之厚是以輕死
　纂微曰賦重政煩民亡本業則競求寳貨
　而觸法犯禁輕就死地以其求養生之具
　太厚致有蹈水火而不懼逆白刃而不驚
　者故曰是以輕死
　吕吉甫曰甘其食美其服安其居樂其俗
　則奚至於輕死哉而至於輕死者非以其
　生生之厚故輕死耶
　温公曰求利所以養生也而民常以利喪
　其生
　矜生太厚欲利甚勤獨刑蹈險視死輕矣
夫唯無以生爲者是賢於貴生
　御註莊子曰達生之情者不務生之所無
　以爲無以生爲者不務生之所無以爲棄
　事而遺生故也棄事則形不勞遺生則精
　不虧形全精復與天爲一所以賢於貴生
　貴生則異於輕死遺生則賢於貴生推所
　以善吾生者而施之於民則薄税斂簡刑
　罰家給人足畫衣冠異章服而民不犯帝
　王之極功也
　此章言賦重政煩民亡本業是以輕死此
　三事皆以末傷本者也貴生則異於輕死
　無以生爲則賢於貴生
　　　人之生章第七十六
人之生也柔弱其死也堅强
　河上公曰人生含和氣抱精神故柔弱人
　死和氣竭精神亡故堅强
萬物草木生也柔脆
　河上公曰和氣存也
其死也枯槁
　河上公曰和氣散也
　嚴遵曰陽氣之所居木可卷而草可結也
　陽氣之所去水可凝而冰可折也
故堅强者死之徒柔弱者生之徒
　河上公曰以其上二事觀之則知堅强者
　死柔弱者生
　唐明皇曰欲明守柔弱者全生保年爲强
　梁者亡身失性也
　吕吉甫曰道之爲物無形而不爭則天下
　之至柔弱而人莫之喻也故以有形喻之
　人之生也柔弱其死也堅强草木之生也
　柔脆其死也枯槁則雖有形者亦以堅强
　而死柔弱而生而況體無形之道而不致
　於柔弱其可得乎
是以兵强則不勝
　御註抗兵相加哀者勝矣
　王眞曰夏商之裔以百萬之師而傾四海
　始皇之末以一統之業而喪九州項羽忽
　霸而遽亡王莽既篡而旋滅符堅狼狽於
　淮上隋煬分崩於楚宫此數家兵皆多至
　數兆少猶數億無不自恃其成以取其敗
　此皆兵强則不勝之驗也
　兵恃其强則必驕矜驕矜者敗亡之道也
　秦皇至强不二世而亡項氏暴强不旋踵
　而滅
木强則共
　御註拱把之桐梓人皆知養之强則伐而
　共之矣
　林木茂而斧斤至木强則伐而共之
强大處下柔弱處上
　御註柔之勝剛弱之勝强老氏之道術有
　在於是莊子以濡弱謙下爲表
　仰觀乎天天積氣而在上地積形而在下
　遠取諸物木條柔而在上幹堅强而在下
　以此推之則堅强居下柔弱處上可知矣
　是篇泛論人物皆以柔弱者生堅强者死
　欲全生道者可不鑒兹
　　　天之道章第七十七
天之道其猶張弓乎高者抑之下者舉之有
餘者損之不足者與之
　御註天之道以中爲至故高者抑之不至
　於有餘下者舉之不至於不足將來者進
　成功者退四時運行各得其叙
　嚴遵曰夫工人之爲弓也無殺無生無噏
　無張制以規矩督以準繩絃高急者寬而
　緩之弦弛下者攝而上之其有餘者削而
　損之其不足者補而益之弦質相任上下
　相權平正爲主調和爲常故弓可抨而矢
　可行夫按高舉下損大益小天地之道
　張君相曰用弓之道高者恐過故抑之令
　不高下者不及故舉之令不下不下不高
　中前期也爲行之道亦務中平太高則衆
　所不容傷下則非議所聚抑高舉下合理
　源也
　唐明皇曰張弓如此乃能命中是猶天道
　虧盈益謙欲令人君法天字人故示抑高
　舉下之道
天之道損有餘補不足
　御注滿招損謙受益時乃天道
人之道則不然損不足以奉有餘
　御註人心排下而進上虐煢獨而畏高明
　王元澤曰人道任情故不均
　河上公曰人道與天道反也世俗之人損
　貧益富奪弱與强
孰能以有餘奉天下唯有道者
　御註不虐煢獨而罄者與之不畏高明而
　饒者損之非有道者不能
　河上公曰誰能居有餘之位自省爵禄以
　奉天下不足者乎唯有道之君能行也
　王元澤曰有道者與天合道
是以聖人爲而不恃功成不居其不欲見賢
　羅什曰得此虚通而無思無慮豈有心智
　而欲貴己之賢能不恃其爲無自伐之心
　不居其功無自滿之志恃爲處功則見賢
　見賢則是以有餘自奉招損之道也
　此章言天之道以中爲至故抑高舉下損
　有餘補不足聖人法天不恃爲處功以示
　其賢故受益而無損非知天者不能與此
　　　天下柔弱章第七十八
天下柔弱莫過於水而攻堅强者莫之能勝
其無以易之
　吕吉甫曰天下之物唯水能因物之曲直
　方圓而從之則是柔弱莫過於水者也而
　流大物轉大石穿突陵谷浮載天地唯水
　爲能則是攻堅强者無以先之也所以然
　者以其雖曲折萬變而終不失其所以爲
　水是其無以易之也
　水隨物萬變而不易己者以其柔弱故也
　人能體此雖應萬殊之變而吾心常一故
　能勝物而不傷
故柔勝剛弱勝强天下莫不知莫能行
　河上公曰舌柔齒剛齒先舌亡水能滅火
　陰能消陽知柔弱者乆長剛强者折傷恥
　謙卑好强梁
是以聖人言
　謂下文也
受國之垢是謂杜稷主受國不祥是謂天下
王
　王元澤曰聖人所以能柔弱者體水以爲
　德也受國不祥其納汙守辱之義乎
　引萬方之罪歸己是受國之垢濁也故爲
　一國之君主稱孤寡不穀是受國之不祥
　也故天下之人歸往矣
正言若反
　王元澤曰反於小知之近情而合於大道
　之至正
　蘇子由曰正言合道而反俗俗以受垢爲
　辱受不祥爲殃故也
　此章言柔弱勝剛强故先舉水以爲喻後
　引聖人言以信之
　　　和大怨章第七十九
和大怨必有餘怨安可以爲善
　吕吉甫曰復讎者不折鏌干雖有忮心不
　怨飄瓦是以天下平均不由此道則怨之
　所生也而人欲和之不可勝解矣故曰和
　大怨者必有餘怨不善者吾亦善之乃所
　以爲德善和大怨而不免於有餘怨安可
　以爲善哉
　人君不能無爲無事謙卑柔弱而民乃多
　欲好爭怨惡並興人君立法以繩之其殺
　人者死傷人者刑而和報其怨奈何姦詐
　愈甚而怨惡益多則安可以爲善
是以聖人執左契
　河上公曰古者聖人執左契合符信也無
　文書法律刻契合符以爲信也
　陸希聲曰古者結繩爲約而民不欺破木
　爲契而民不違何者聖人無常心以百姓
　心爲心也故聖人之心與百姓心猶左右
　契爾契來則合而不責於人故上下相親
　怨用不作
　李榮曰古者聖人刻木爲契君執於左臣
　執於右爲信合之於符契不復制之以法
　律於物無罰故曰不責於人是故不罰不
　責何怨何和
　王弼曰左契防怨之所由生也
而不責於人
　吕吉甫曰是以聖人執左契而不責於人
　是乃使復讎者不折鏌干雖有忮心不怨
　飄瓦而天下平均之道也蓋古之獻牛馬
　者執右契右契所以取左契所以與則左
　契者常以與人而不爲物主者也聖人爲
　而不恃功成不居每以有餘奉天下至於
　殺人則有司殺者殺而未嘗尸之則是執
　左契以與人而不爲物主此其所以無怨
　而不責於人之道也夫豈以和之爲悦乎
　王元澤曰左契取於人右契取人左無事
　而右主權故古者分契之法如此也聖人
　執左契不從事於物而物自來合吾應其
　合者爾所謂感而遂通天下之故也然則
　聖人常受天下之責而無責人之心是以
　終無怨莊子曰以得爲在人以失爲在己
　湯曰萬方有罪罪在朕躬此之謂也記曰
　獻牛馬者操右券蓋獻者並券以進是知
　左券乃受責者之所執史記曰操右契以
　責事
故有德司契
　王元澤曰不從事於物而應物之合者
　嚴仙曰求諸己
　有德之君司察契信不令怨生而後責於
　人也
無德司徹
　河上公曰無德之君背其契信司人所失
　嚴仙曰求諸人
　舒王曰司徹通於事則不能無責於人不
　能無責於人則不能使人之無怨此其所
　以爲無德也
　徹通也無德者物物求通而有和怨之心
　焉慈徹也秪所以爲蔽歟故曰樂通物非
　聖人也
天道無親常與善人
　御註善則與之何親之有
　吕吉甫曰無親而唯善人之與是亦執左
　契而不責於人之道也
　王元澤曰唯天無心但善則與明天與聖
　人同道也
　此章言有心和怨不若無心司契和怨則
　必有餘怨司契則不責於人天道無親唯
　善則與是亦執左契不責於人之道也
　　　小國寡民章第八十
小國寡民
　河上公曰聖人雖治大國猶以爲小示儉
　約不奢泰民雖衆若寡少不敢勞也
　臧玄靜曰土地不多爲小國士卒不衆爲
　寡民
　王元澤曰小國寡民則民淳厚蓋國大民
　衆則利害相摩巧偽日生觀都邑與聚落
　之民質詐殊俗則其驗也
　小制國則事簡寡聚民則民淳事簡民淳
　可以復太古之治矣
使有什伯之器而不用
　舒王曰夫民之寡則吾之用亦狹矣故小
　國之寡民雖有什伯之器不用矣
　王元澤曰十人所共謂之什器百人所共
　謂之伯器清靜之治務使民各遂其生理
　而不妄興作終無連羣聚衆之事故雖器
　有什伯而不用也
使民重死而不遠徙
　河上公曰君能爲民興利除害各得其所
　則民重死而貪生也政令不煩則民安其
　業故不遠遷徙離其常處
　王元澤曰樂生遂性故重死安土無求故
　不遠徙
　重死者不輕生也與人之輕死以其生生
　之厚者異矣不遠徙者安其居也與萬民
　離散不安其居者異矣
雖有舟輿無所乘之雖有甲兵無所陳之
　御註無絶險之迹故雖有舟輿無所乘之
　無攻戰之患故雖有甲兵無所陳之
　纂微曰刳木爲舟以濟於水斲輪爲輿以
　通於陸蓋適遠之用也無爲之世山無蹊
　隧澤無舟梁本絶往來何所乘用
　張君相曰兵以討逆武以靜亂上既行道
　下乃好德自然從化何事陳兵内明舟輿
　以喻小乘甲兵以喻小智行人心安實相
　廢而不用
　王元澤曰民自足於性分之内則無遠遊
　交戰之患
　曹道沖曰大國不侵小國守土介胄戈矛
　不戰安用
使民復結繩而用之
　王元澤曰事簡民淳故無用文契
　唐明皇曰舟輿所以利遷徙甲兵所以徇
　攻戰兩者無欲故無所乘陳返樸還淳復
　歸於結繩之用矣
　疏曰古者書契未興結繩紀事故繫辭曰
　上古結繩而治後世聖人易之以書契欲
　明結繩之世人人淳樸文字既興詐偽日
　漸今將使人忘情去欲歸於淳古故曰使
　民復結繩而用之
甘其食美其服安其居樂其俗
　御註耕而食織而衣含哺而嬉鼓腹而遊
　民能已此矣止分故甘去華故美不擾故
　安存生故樂
　唐明皇曰不貪滋味故所食常甘不事文
　繡故所服皆美不飾棟宇故所居則安不
　澆淳樸故其俗可樂
鄰國相望雞犬之音相聞民至老死不相往
來
　王元澤曰此盡性之治民亦盡其性竊嘗
　考論語與孟子之終篇皆稱堯舜禹湯聖
　人之事業蓋以爲舉是書而加之政則其
　效可以爲此也老子大聖也而所遇之變
　適當反本盡性之時故獨明道德之意以
　收歛事物之散而一之於樸誠舉其書以
　加之政則化民成俗此篇其效也故經之
　義終焉
　吕吉甫曰三代以來至於周衰其文弊甚
　矣民失其性命之情故老子之言救之以
　質以反太古之治然詩書之所言則止於
　堯舜三代而老子欲反太古之治何哉曰
　夫道與世交相喪乆矣非大道不足使人
　反性命之情言道而不及其世不足以知
　大道之已試此其所以必反太古之道也
　然則世去太古也乆矣遂可以盡復乎曰
　未可也然則其言之何也曰禮至於兼三
　王樂至於備六代其文極矣然而禮不以
　玄水大羹而措之醴酒和羹之下樂不以
　嘒管清磬而加之朱絃疏越之上者使人
　知禮樂之意所不得已者如彼而所欲反
　本復始如此也方斯時也孔子方求文武
　周公之墜緒而賡之老子論其道與世如
　此其意亦猶是而已矣譬之月建巳而火
　始王而金氣已生於其間矣此五材所以
　相繼而不絶也故聞古之治雖有什伯之
　器而不用有舟輿而不乘有甲兵而不陳
　則舉大事用大衆非得已也聞其民結繩
　而用之鄰國相望鷄犬相聞至老死不相
　往來則煩文倦令督稽趣留而足跡接乎
　諸侯之境車軌結乎千里之外非得已也
　則不得已者常在於此而所欲復者常在
　彼也則其肯煩事爲以深治人之過乎然
　則欲天下不安平泰不可得也即没而不
　言猶屏玄水徹疏越其孰知禮之寧儉而
　樂之節樂而反本復始之意乎夫聖人之
　言豈小補哉
　居相比也聲相聞也近而不交無求之至
　也是篇言小國寡民則事簡民淳可復太
　古之治自結繩而下皆太古之治也誠舉
　是書以化民其效可以如此
　　　信言不美章第八十一
信言不美
　舒王曰信者性也言近於性則極天下之
　至順故言之信者不美夫治天下至於甘
　其食美其服安其居樂其俗老死而不相
　往來則治之極復收斂而歸於道故次之
　以信言不美
　王元澤曰信言要於道道之出口淡乎無
　味何美之有
　盜言孔甘甘者味之美者也貌言華也華
　者色之美者也巧言如簧簧者聲之美者
　也信言者以道而言也淡乎無味而非道
　也言無華綺而非貌也言無韻麗而非簧
　也此所以不美歟
美言不信
　河上公曰美言者滋美之華辭不信者飾
　偽多空虚
　舒王曰言之美則不能近於性矣故美言
　不信
　王元澤曰離道而語事物雖足以美淺聞
　之聽而非至論也故不足於信
善者不辯
　善行道者無辯說
辯者不善
　唐明皇曰空滯辯說故不善
　王元澤曰言以明道而已道要不煩何用
　多說孔子曰辭達而已
知者不博
　御註知道之微者反要而已經曰少則得
　纂微曰夫知者謂知其道也明於理而知
　根本得其要而已矣何必博乎所謂少則
　得
博者不知
　御註聞見之多不如其約也莊子曰博之
　不必知辯之不必慧
　河上公曰博者多見聞不知者失要眞也
　蘇子由曰有一以貫之則無所用博而日
　益者未必知道也
聖人不積
　王弼曰無私自有唯善是與任物而巳
既以與人己愈有既以與人己愈多
　王元澤曰爲人者施於事業以治天下也
　因其勢而利之則吾道不虧而事業彌廣
　矣與人者授之以道也授之以道如天生
　物吾未嘗費而物日以夥既云無積故又
　明能贍足萬物蓋唯無積乃所以能足也
　曹道沖曰博施之富無盡不積之應無窮
　妙用日生求之不屈大施日與取之益豐
　有積也故不足無藏也故有餘聖人不積
　亦虚而已虚故足以應羣實而不屈所以
　與人己愈有既以與人己愈多也
天之道利而不害
　御註乾始能以美利利天下不言所利而
　物實利之未始有害
　盧裕曰人道利於此者或害於彼天道均
　平故有利無害
　顧歡曰善者得道以成惡者得道以化同
　歸乎一利而不害
　天法道故春夏生之育之秋冬成之熟之
　是利而不害也
聖人之道爲而不爭
　吕吉甫曰老子之言也内觀諸心外觀諸
　物仰觀諸天俯觀諸地無有不契是信也
　然而下士聞而笑之天下以爲似不肖是
　不美也言之至近其指至遠是善也然而
　非以言爲悦是不辯也其知至於無知是
　知也而其約不離吾心是不博也而學者
　以美與辯與博求之則疏矣老子之道也
　以有積爲不足雖聖智猶絶而棄之是無
　積也故至無而供萬物之求則是愈有而
　愈多也而學者於是不能刳心焉則不可
　得而至也凡物有所利有所不利者所不
　利則不能不害矣唯天之道無所利則無
　所不利無所不利則利而不害矣凡物之
　有爲者莫不有我有我故有爭唯聖人之
　道雖爲而無爲無爲故無我無我故不爭
　是天之道而已矣
　聖法天雖爲也而爲出於無爲化成事就
　不與物爭故能全其聖功也此章總叙作
　經之㫖體道而言也道淡無味故不美言
　以明道故不辯道要不煩故不博聖人體
　道故不積以至無供萬物之求故愈有愈
　多天法道故利而不害聖法天故爲而不
　爭誠欲體道德之說莫尚於利物而不爭
　故以此終焉
　道德一合論
　未形之先道與德俱冥既形之後道與德
　俱顯孰爲道乎物莫不由者是已孰爲德
　乎道之在我者是已自其異者視之道之
　與德雖有兩名自其同者視之道之與德
　不離一致道降爲德而德未始外乎道德
　出於道而道未始外乎德南華經云一之
　所起有一而未形物得以生之謂德自其
　有一未形而言謂之道自其物得以生而
　言謂之德又曰德總乎道之所一道德合
　則渾而爲一離則散而爲二今言道德經
　者是也言道經德經者非也後人見上經
　之首取其道可道因名爲道經也下經之
　首取其上德不德因名爲德經也兹道德
　之所以分裂歟上經止言其道何以言孔
　德之容唯道是從是道不離於德也若下
　經止言其德何以言道生之德畜之是德
　不離於道也以經考之道德相須不可偏
　舉嘗試論之夫道非德無以顯德非道無
　以明道無爲無形故居化物之先德有用
　有爲故在生化之後道居先故處於上德
　居後故處於下道德合而爲一不可分而
　爲二也西昇經云道德一合與道通也南
　華經云形非道不生生非德不明存形窮
　生立德明道以是推之道德相須而不相
　離也明矣
　　　司馬溫公述要
　太史公曰老子著書上下篇言道德之意
　後人因其篇首之文上篇曰道下篇曰德
　夫道德連體不可偏舉今從本名
道德眞經取善集卷之十二











