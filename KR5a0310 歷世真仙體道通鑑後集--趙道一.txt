#+TITLE: 歷世真仙體道通鑑後集--趙道一
#+DATE: 2016-06-11 12:26:53
#+SOURCE: github.com/kanripo/KR5a0310 master 2bf47ff0                
歷世眞仙體歷道通鑑後集目録羽六
　浮雲山聖壽萬年宮道士趙道一編修
卷之一
　無上元君　　　　太一元君
　金母元君
卷之二
　九天玄女　黄　　　蠶女　　□
　雲華夫人　夏　　　姮娥　　夏
　織女　　　　　　　昌容　　商
　女偊　　　　　　　李眞多　周
　嬴女　　　周　　　太陽女　
　太陰女　　周　　　毛女　　秦
　梅姑　　　秦　　　女几　　
　孫氏　　　漢　　　張文姬　漢
　張文光　　漢　　　張賢　　漢
　張芝　　　漢　　　盧氏　　漢
　張玉蘭　　漢　　　屈女　　吳
　諶姆　　　晉　　　劉仙姑　晉
　盱母　　　晉　　　許氏　　晉
　薛練師　　唐　
卷之三
　上元夫人　　黃　　南極王夫人　黃
　右英王夫人　黃　　紫微王夫人　黃
　太眞王夫人　　　　靈照李夫人　商
　中侯王夫人　周　　鈎翼趙夫人　漢
　麻姑　　　　漢　　南陽公主　　漢
　郭勺藥　　　漢　　趙愛兒　　　　
　王魯連　　　魏　　南嶽魏夫人　晉
　九華安妃　　晉　　河北王母　　　
　韓西華　　　　　　王抱臺　　　　
　王妙想　　　　　　王奉仙
　王氏　　　　晉　　　
卷之四
　紫素元君　　　　　趙素臺　　漢
　黄景華　　　漢　　周爰支　　漢
　張桃枝　　　漢　　傅禮和　　漢
　張微子　　　漢　　竇瓊英　　漢
　韓太華　　　漢　　劉春龍　　漢
　郭叔香　　　魏　　孫寒華　　吳
　王進賢　　　晉　　李奚子　　晉
　樊夫人　　晉　　　東陵聖母　晉
　雲英　　　晉　　　鮑姑　　　晉
　丁淑英　　　　　　黄仙姑　　晉
　廣陵茶姥　晉　　　羅女　　　晉
　梁母　　　宋　　　徐仙姑　　隋
　花姑　　　唐　　　焦靜眞　　唐
　王法進　　唐　　　費妙行　　唐
　緱仙姑　　唐　　　王女　　　　
卷之五
　明星玉女　漢　　　江妃　　　　
　太玄女　　　　　　西河少女　漢
　園客妻　　　　　　程偉妻　　漢
　張姜子　　　　　　李惠姑　　魏
　施淑女　　吳　　　鄭天生　　蜀
　文女眞　　晉　　　裴元靜　　　
　戚逍遥　　　　　　何仙姑　　唐
　謝自然　　唐　　　王氏　　　唐
　蔡尋眞　　唐　　　麻媪　　　唐
　盧眉娘　　　　　　吴彩鸞　　唐
　杜蘭香　　　　　　諸葛氏　　　
　韋女　　　　　　楊保宗　　南唐
　無名氏　　五代
卷之六
　錢女眞　　宋　　曹文姬　　宋
　趙仙姑　　宋　　鄭仙姑　　宋
　劉妍　　　宋　　虞眞人　　宋
　莫州女　　宋　　于仙姑　　宋
　張仙姬　　宋　　徐道生　　宋
　陳瓊玉　　宋　　吴氏　　　宋
　武元照　　宋　　孫仙姑　　宋










　是書甫成或者曰此不編年類傳何名通
　鑑愚曰通鑑者是通天下之人可得而照
　鑒也何必局於編年乎且神仙傳記每有
　不記年代者不可編年一也應世見身歷
　千百載倏前倏後難究始終不可編年一
　也茫茫四海目力難周安能盡搜傳記考
　校異同而使一傳一事无遺落者不可編
　年一也况一編年只可提其大要其事迹
　不載年代者難以鋪張若是削除毋乃太
　略如是删略事迹學者何以準繩深思熟
　慮不可編年紀事是故質諸淺見究觀諸
　家神仙傳記歷代史傳參考成書他日得
　暇又當效儒家資治通鑑體搜諸仙傳年
　代可考者編年紀事作歷世眞仙傳道通
　鑑然其書但能提綱次序不能詳述事迹
　矣後有博學高人别立高見修撰是書者
　亦各從其志也趙道一再拜焚香謹跋



歷世眞仙體道通鑑後集卷之一
浮雲山聖壽萬年宮道士趙道一編修
　　　無上元君
老君雖歷代應現而未有誕生之迹將欲和
光同塵以立世教乃先命玄妙玉女降爲天
水尹氏之女名益壽適仙人李靈飛玄妙玉
女即無上元君也靈飛本皋陶之後至商時
父子相承得修生之道父慶賔年百歲餘常
有少容周遊五嶽諸山一旦雲龍下迎白日
昇天靈飛感父昇天之事精修大道亦百有
餘日當老君未誕而昇天至商十有八世王
陽甲踐祚之十七年庚申之歲老君自大清
境分神化氣乘日精駕九龍化爲五色流珠
下降時尹氏晝寢夢天開數丈衆仙捧日出
良久見日漸小從天而墜爲五色珠大如彈
丸因捧而吞之覺而有娠(今亳州天靜宫有/流星壇即其處)
由是容顔益少神氣安閑所居之室六氣和
平冬無凝寒夏無袢暑祥光照室衆惡不侵
八十一年不覺其乆至商二十一王武丁之
九年庚辰歲二月建寅十五日卯時聖母因
攀李枝忽從左腋降生(仙傳所載皆云在胎/八十一年唯内傳云)
(上帝之師元君感日精入口因娠經七十二/年剖左腋而生二說雖或不同然亦有由虞)
(宣出塞記云老子復命胞中七十/二年舉候九年則亦入十一年也)是時陽景
重耀祥雲蔭庭萬鶴翔空九天稱慶玉女跪
捧九龍薦水以浴聖姿龍出之地因成九井
(漢伏滔北征記云老君廟中有九井/水皆相通故每汲一井九井皆動)降生之
初即行九步步生蓮華左手指天右手指地
曰天上地下惟道獨尊我當開揚無上道法
普度一切動植衆生周徧十方及幽牢地獄
應度未度咸悉度之隱顯人間爲國師範位
登太極無上神仙號曰聃(或作儋者漢/字通用也)名耳
字伯陽或曰伯陽父者尊老之稱也一名雅
字伯宗一名志宇伯光一名石字孟公一名
重字子文一名定字元陽一名元字伯始一
名顯字元生一名德字伯文老君降生九日
身有九變皆天冠天衣自然被體仍有七十
二相八十一好七十二相者頭圓如天面光
象日伏晨起玉枕穹隆皓髮如鶴長七尺餘
眉如北斗其色翠緑虎髭龍髯素結如絲耳
有垂珠中有三門高平於頂厚而且堅河目
日光方瞳緑筋鼻有雙柱準骨隆隆口方如
海唇赤如丹氣有紫色其香若蘭齒如編貝
其堅若銀數有六八上下均平舌長且廣形
如錦紋其音如玉其響如金觀高而起頤方
若矩日角月淵金容玉姿龍顔肅肅鳳視閑
閑額有兊象三午上達天庭平坦金匱充盈
頰有白痣頤有玉丸項有三約鶴素昂昂垂
臂過膝手握十紋其指纖長各有策文爪有
玉甲身有緑毛胸有偃骨背有河魁臍深逾
寸腹軟如綿心有錦紋腹有玄誌眼有輪文
足蹈二卍指有乾坤身長丈二遍體芳香面
方而澤上下三停體如金剛貌若琉璃行如
虎步動若龍趨此其相也左扶青龍右據白
虎前導朱雀後從玄武頭蔭紫雲足履蓮花
項負雙景五明耀日身有圓象洞照九天兼
前仙相光色奇妍總八十一謂之好也寄胎
八十一年極太陽九九之數生而皓首故號
爲老古人稱師爲子又子者男子之通稱故
號老子居於陳國苦縣瀨鄕曲仁里渦水之
陰(即今亳州/衛眞縣也)聖母既誕育道身將返天闕復
元君之位欲示世人以師資傳授之道乃告
老君曰夫人受生於天地中有清有濁氣之
清者清明慈仁氣之濁者愚癡凶虐明者因
修以成性昧者恣欲以傷命性者身之原也
命者生之根也是故修學之人煉身於九丹
解結於五神引氣於本生滅根於三關九煉
十變百節開明胞結斷滅乃知本眞而成上
仙也若不修學則邪魔入身百疴競生死不
盡命痛乎難言夫仙由心學心誠則仙成道
貴内求内密則道來能致靜以合眞積虚以
通神則取仙日近矣苟心競神勞體煩不專
動靜喪精耳目廣明徒積稔索道道愈遠也
寄寓天地間少許時爾若能攝氣營神辛苦
注眞乆將得道則與天地共寄寓太無中也
能洞虚體無則視之不見聽之不聞乃與道
合眞矣老子曰今混迹塵寰欲常存不死隨
世度人可乎元君曰吾有祕寳非聖不傳有
能修之可以長存老子曰願聞其致元君曰
至道淵奥深不可識匪有匪無匪聲匪色視
之不見搏之不得囊括天地至大無極近在
諸身莫之能測能知其則是謂玄德老子曰
其道亦有術以致之乎元君曰道者虚通之
至眞術者變化之玄技道因術以濟人人因
修而會道則變化無窮矣夫道之要者無爲
而自然術之秘者符與氣藥而已符者三光
之靈文天之眞性也藥者五行之華英地之
精液也氣者陰陽之和粹萬物之靈爽也人
雖得一事未畢要資符藥道乃訖此吾之秘
寳爾能兼之可以長存度人無量矣老君曰
身者得道之器也氣者致命之根也根拔則
命終器敗則道去今欲修之令命固道隆可
得聞乎元君曰人禀骨肉之資猶陶家坯也
坯未冶則敗速身未煉則命促理固然也縱
使德冠群有神䟽太玄而身猶未免乎老死
夫何故哉由化致然不得不然也惟藥能煉
形符能致神神歸則心通而性逸形堅則氣
固而命全然後化氣變精洞入無形飛行虚
空存亡自然乃能長存得道之人雖遭劫交
天地崩淪而灾不能及所以貴乎符藥者由
此也老君曰服神丹而長生者神靈估之乎
將藥之力邪元君曰長生之功由於丹丹之
成由於神故將合丹必正身心不履罪過神
明祐之作丹必成神丹入口壽無窮已天地
明察道歸仁人萬兆蠢蠢名曰行尸不信長
生之可學謂爲虚誕從朝至暮但作求死之
事天豈能强生乎恣心盡欲奄忽輒死千金
送葬何所益哉則神丹之道成不惟長生而
亦可作世寳也知此道者亦安用天下爲人
有以國易吾方而非其人不傳也老子稽首
曰願聞其㫖元君乃仰天而嘯倏忽有紫雲
如蓋自天奄至中有五色藴光明八達仙人
涓子侍之元君披出神圖寳章變化之方還
丹伏火水汞液金之術凡七十二篇以授老
君其文曰一爲玄白生金公太陽流珠入華
池斤内五兩文萎蕤赤鹽白雪成雄雌五符
九丹得之飛眞道在此人不知五符者一曰
玄白二曰金精三曰飛符四曰金華五曰三
五青龍精九丹者一曰白雪九轉還丹二曰
雌雄九轉還丹三曰黄華九轉還丹四曰白
華九轉還丹五曰丹華九轉還丹六曰五色
九轉還丹七曰泥汞九轉還丹八曰金精九
轉還丹九曰九鼎極耀還丹此九丹得一則
可以長生不在徧作也神丹之道皆三化五
轉至九而止得服之者與吾等矣神仙之道
不在祭祀禱鬼神不在導引與屈伸不在呪
願多語言不在精思自苦勤長生之要在神
丹知之甚易爲實難子能行之可長存此之
道存立得仙吾亦學得非自然老子再叩頭
稽首曰九丹之道既奉慈訓矣竊聞求仙不
得金液虚自苦辛願示其要元君曰大哉子
之問也九丹金液同爲昇天之道然九丹中
金液爲上所以爾者服九丹之人或三年或
二年或一年或半年或百日六十日三十日
三日乃有仙官雲龍來迎惟服金液者入口
則身色紫金立生羽翼升天爲仙官矣凡欲
服之須先長齋斷穀一年乃得服之自非有
玄中之籙及不死之名者終不得聞金液之
道也其法依前合丹金成而液之其道畢矣
此吾之祕寳也凡有千二百訣吾於往劫塵
沙天地之先受之於元始天尊奉而行之得
居無上元君之位吾昔已傳至眞大聖天帝
上帝太微太一元君今又授爾爾其勉之老
君受訖復請曰萬兆芸芸動之死地今以此
廣濟如何元君曰悠悠之徒耽榮嗜欲死者
若墜石投川往而不返甚可痛傷然道不虚
行必授其人此道高妙祕於九玄瓊臺雲笈
萬年一行貽諸玄籙玉名耳自非宿命骨分
及丹苦之人不得聞也愚人多過方向驅除
烏得違天科而妄宣乎吾道盡此將去矣當
遣太一元君語汝言訖即有千乘萬騎五帝
上眞擁八景玉輿迎之昇天(今太清神丹經/其法乃出於無)
(上元君其神能調和陰陽役使風雨進退五/星斟酌寒暑驂駕九龍十二白虎天下衆仙)
(皆仰隸焉人之生死莫不/由此猶言服丹所致也)
　　　太一元君
老君乃遠遊山澤求煉神丹行經勞山果遇
太一元君乘五色斑麟侍官數十人老君從
之問道元君曰道之要在乎還丹金液耳遂
具授祕訣他年之歷山復會太一元君因謝
神丹之方元君曰吾是群仙之尊萬道之主
玄靈祕術本玄分也奚辱謝焉老君曰凡民
無知死者甚衆撫心泣血見之傷悲欲給以
神藥令皆得長生可乎元君曰不可生道至
重必授大賢及孝順篤實之士天生萬物有
善有惡善者宜生惡者宜除不足給藥令皆
生也君已知之不可輕泄老君以神仙之道
必假修煉欲垂法以勸來世故存眞抱一煉
丹服氣然後乘空凌虚出有入無隨意所適
人莫能測一日乘白鹿復履庭檜而昇天
　　　金母元君
金母元君者九靈太妙龜山金母也一號太
靈九光龜臺金母一號曰西王母乃西華之
至妙洞陰之極尊在昔道氣凝寂湛體無爲
將欲啓迪玄功生化萬物先以東華至眞之
氣化而生木公焉木公生於碧海之上蒼靈
之墟以生陽和之氣理於東方亦號曰王公
焉又以西華至妙之氣化而生金母焉金母
生於神洲伊川厥姓緱氏生而飛翔以主陰
靈之氣理於西方亦號王母皆挺質大无毓
神玄奧於西方渺莽之中分大道醇精之氣
結氣成形與東王木公共理二氣而育養天
地陶鈞萬物矣體柔順之本爲極陰之元位
配西方母養群品天上天下三界十方女子
之登仙得道者咸所隸焉所居宫闕在龜山
之舂山崑崙玄圃閬風之苑有金城千重玉
樓十二瓊華之闕光碧之堂九層玄臺紫翠
丹房左帶瑶池右環翠水其山之下弱水九
重洪濤萬丈非飆車羽輪不可到也(尚書帝/驗期曰)
(王母之國在/西荒之野)所謂玉闕塈天緑臺承霄青琳
之宇宋紫之房連琳彩帳明月四朗戴華勝
佩靈章左侍仙女右侍羽童寳蓋沓映羽旆
蔭庭軒砌之下殖以白環之樹丹剛之林空
青萬條瑶榦千尋無風而神籟自韵琅然皆
奏八會之音也神洲在崑崙之東南故爾雅
云西王母日下是矣又云王母髼髮戴勝虎
齒善嘯者此乃王母之使金方白虎之神非
王母之眞形也元始天王授以萬天之統龜
山九光之籙使制召萬靈統括眞聖監盟證
信總諸天之羽儀天尊上聖朝宴之會考校
之所王母皆臨映焉上清寳經三洞玉書凡
所授度咸所關與也昔黄帝討蚩尤之暴威
所未禁而蚩尤幻化多方徴風召雨吹烟噴
霧師衆大迷帝歸息太山之阿昏然憂寐王
母遣使披玄狐之裘以符授帝曰太一在前
得之者勝戰則克矣符廣三寸長一尺青瑩
如玉丹血爲文佩符既畢王母乃命一婦人
人首鳥身謂帝曰我九天玄女也授帝以三
官五意陰陽之略太一遁甲六壬步斗之術
陰符之機靈寳五符五勝之文遂克蚩尤於
中冀剪神農之後誅榆岡於版泉而天下大
定都於上谷之涿鹿又數年王母遣使白虎
之神乘白虎集帝之庭授以地圖晩年復授
帝以清靜無爲正眞之道其辭曰飲啄不止
身不輕思慮不止神不清聲色不止心不寧
心不寧則神不靈神不靈則道不成其要妙
也不在瞻星禮斗苦己勞形貴在湛然方寸
無所營營神仙之道乃可長生其後虞舜攝
位王母遣使授舜白玉環又授益地圖遂廣
黄帝之九州爲十有二州王母又遣使授舜
皇琯吹之以和八風周昭王二十五年歲在
乙卯老君與眞人尹喜遊觀八紘之外西游
龜臺爲西王母說常清淨經故太極左宫仙
公葛玄序曰吾昔受之於東華帝君東華帝
君受之於金闕帝君金闕帝君受之於西王
母皆口口相傳不記文字吾今於世書而録
之逮至穆王命駕八駿之乘右服驊騮而左
緑耳右驂赤驥而左白𣚘主車則造父爲御
𧮼𠱛爲右次車之乘右服渠黄而左逾輪左
驂盜驪而右𡵇柏夭主車參百爲御奔戎爲
右馳驅千里而至巨蒐氏之國巨蒐氏乃獻
白鵠之血以飲王具牛馬之潼以洗王之足
及二乘之人已飲而行道宿於崑崙之阿赤
水之陽别日昇崑崙之丘以觀黄帝之宫而
封之以詒後世遂賔於西王母觴於瑶池之
上西王母爲王謡王和之其詞哀焉乃觀日
之所入一日行萬里王乃嘆曰予一人不盈
於德後世其追數吾過乎又云王持白珪重
錦以爲王母壽歌白雲之謡刻石紀迹於弇
山之上而還(紀年云穆王十七年西/征見西王母賔于昭宫)世之昇
天之仙凡有九品第一上仙號九天眞王第
二次仙號三天眞皇第三號太上眞人第四
號飛天眞人第五號靈仙第六號眞人第七
號靈人第八號飛仙第九號仙人凡此品次
不可差越然其昇天之時先拜木公後謁金
母受事既訖方得昇九天入三清拜太上覲
奉元始天尊耳故漢初有四五小兒戲於路
中一兒歌曰著青裙入天門揖金母拜木公
時人莫知之惟張子房知之乃往拜焉曰此
乃東王公之玉童也仙人得道昇天當揖金
母而拜木公也自非冲虚登眞之子莫知其
津矣漢武帝好長生之道以元封元年登嵩
高之嶽築尋眞之臺齋戒精思四月戊辰王
母使墉城玉女王子登來語帝曰聞子欲輕
四海之禄迂萬乘之貴以求長生眞乎勤哉
七月七日吾來暫來也帝問東方朔審其神
應乃清齋百日焚香宫中夜二唱後白雲起
于西南鬱鬱而至徑趨宫庭漸近則雲霞九
色簫鼓震空龍鳳人馬之衆乘麟駕鹿之衛
科車天馬霓旂羽幢千乘萬騎光耀宫闕大
仙從官森羅億衆皆長丈餘既至從官所在
王母乘紫雲之輦駕九色斑龍帶天眞之策
佩金剛靈璽黄錦之服文彩鮮明金光奕奕
腰分景色之劍結飛雲大綬頭上華髻戴太
眞晨纓之冠躡方瓊鳳文之履可年二十許
天姿奄靄靈顔絶世眞靈人也下車二女扶
侍登床東向而坐帝拜跪問寒温侍立良乆
呼帝使坐設以天厨芳華百果紫芝萎蕊紛
若瑱精珍異常非世所有帝不能名也又命
侍女取桃玉盤盛七枚大如□(音保與/鸨同)子四
以與帝母自食三帝食桃輒收其核母問何
爲帝曰欲種之爾母曰此桃三千歲一實中
國土地薄種之不生於是命王子登彈八珍
之璈董雙成吹雲和之笙石公子擊昆廷之
玉許飛瓊鼓震靈之簧婉凌華拊吾陵之石
范成君拍洞陰之磬段安香作九天之鈞法
嬰歌玄靈之曲衆聲激清朗音駭空歌畢帝
下席叩頭以問長生之道王母曰汝能賤榮
樂卑耽虚味道自復佳爾然汝性恣體慾淫
亂過甚殺伐非法奢侈恣性夫侈者裂身之
具也淫者破身之斧也殺者響對奢者心爛
積欲則神殞聚穢則命斷以子蕞爾之身而
宅殘形之賊盈尺之材而攻之者百刃欲以
解脱三尸全身永乆不可得也有似無翅之
鷃願鼓天池朝生之菌而樂春秋者也若能
蕩此衆亂撥穢易意保神氣於絳府閉瑶宫
而不開靜奢侈以寂室愛衆生而不危守慈
務施煉氣惜精倘有若斯之事豈無髣髴邪
若不爾者譬如抱石而濟長河爾帝跪受王
母之誡曰徹不才沉淪流俗承禪先業遂羈
世累刑政乖繆罪積丘山今日之後請事斯
語矣王母曰夫養性之道理身之要汝固知
矣但在勤行不怠也我師元始天王昔於嚴
霄之臺授我要言曰欲長生者取諸身堅守
三一保靈根玄谷華體灌沈珍既長清精入
天門金室宛轉在中關青白分眀適泥丸養
液閉精具身神三宫備衛存絳宫黄庭戊己
無流源徹通五藏十二輪吐納六府魂魄欣
却此百病辟熱寒保精留命永長存此所謂
呼太和保守自然眞要道者也凡人爲之皆
必長生亦可役使鬼神遊戲五嶽但不得飛
空騰虚而已汝能爲之足可度世也夫學仙
者未有不由此而始也至若太上靈藥上帝
奇物也下陰生重雲妙草皆神仙之藥也得
上品者後天而老乃太上之所服非下仙之
所逮其次藥有九丹金液紫華虹英太清九
轉五雲之漿玄霜絳雪騰躍三黄東瀛白香
玄洲飛生八石千芝威喜九光西流石膽東
滄青錢高丘餘糧積石瓊田太虚還丹盛以
金蘭長光絳草雪童飛干有得服之白日昇
天此飛仙之所服非地仙之所聞其下藥有
松栢之膏山姜沈精菊華澤瀉枸杞茯苓菖
蒲門冬巨勝黄精靈飛赤板桃膠木英升麻
續斷威蕤黄連如此下藥略舉其端草類繁
多名數有千子得服之可以延年雖不能長
享無期上昇青天亦可以身生光澤返老童
顔役使群鬼得爲地仙求道之者要先憑此
階漸以入乎妙也若能呼吸御精保固神氣
精不脱則永乆氣長存則不死不用藥石之
費又無營索之勞取之於身爾百姓日用不
知此故爲上品自然之要也且夫一人之身
天付之以神地付之以形道付之以氣氣存
則生氣去則死萬物草木亦皆知之身以道
爲本豈可不養神固氣全爾形也形神俱全
上聖所貴形滅神逝豈不痛哉一失此身萬
劫難復子其寳焉我之所言乃我師元始天
王所授之辭也即勑玉女李慶孫書出之以
付於帝曰汝善修之焉王母命駕將去帝下
席叩頭請留王母即命侍女召上元夫人同
降帝宫良乆上元夫人至復坐設天厨乆之
王母命夫人出八會之書五嶽眞形五帝六
甲靈飛之符凡十二事云此書天上四萬劫
一傳若在人間四十年可授有道之士王母
乃命侍女宋靈賔開雲錦之囊取一册以授
帝王母執書起立以付帝王母呪曰天尊地
卑五嶽眞形元眞激氣大澤玄精天回九道
六和長平太上八會飛天之成眞仙節信由
兹通靈泄墜滅府寳歸長齡徹其慎之敢告
劉生祝畢帝拜受之王母曰夫始學道受符
者宜别祭川嶽諸眞靈潔齋而佩之焉四十
年後若將傳付汝之所友董仲君李少君可
校之爾况爲帝王可勤祭川嶽以安國家授
簡眞靈以安黎庶也言訖與上元夫人命車
言去從官互集將欲登天因笑指東方朔此
我鄰家小兒性多滑稽曾三來偷桃矣昔爲
太上仙官因沈湎于玉酒失部御之和謫佐
於汝非流俗之夫也其後武帝不能用王母
之戒爲酒色所惑殺伐不休征遼東擊朝鮮
通西南夷築臺榭興土木海内悉怨自此失
道幸回中臨東海三祠王母不復降焉所受
之書置于柏梁臺上爲天火所焚李少君解
形而去東方朔飛翥不還巫蠱事起帝愈悔
恨元始二年崩於五祚宫葬于茂陵其後茂
陵所藏道書五十餘卷一旦出抱犢山中又
玉箱玉杖出於扶風市驗茂陵宛然如故而
箱杖出於人間徑不知其果何爲邪茅君盈
字叔申從西城王君詣白玉龜臺朝謁王母
求乞長生之道曰盈以不肖之軀慕龍鳳之
年以朝菌之脆求積朔之期王母愍其勤志
告之曰吾昔師元始天王及皇天搏桑帝君
授我以玉珮金璫二景纏練之道上行太極
下造十方溉月咀日以入天門名曰玄眞之
經今以授爾宜勤修焉因勑西城王君一一
解釋以授之并授寳書四童散方後茅君南
治句曲之山哀帝元壽二年八月己酉南嶽
眞人赤君西城王君方諸青童君並從王母
降于茅君之室頃之天皇大帝遣繡衣使者
泠廣子期賜盈神璽玉策太微帝君遣三天左
宫御史管脩條賜盈八龍錦輿紫羽華衣太
上大道君遣協晨大夫石叔門賜盈金虎眞
符流金之鈴金闕聖君命太極眞人使正一
上玄玉郎王忠鮑丘等賜盈以四節燕胎流
明神芝四使者授訖使盈佩璽服衣正冠帶
符握鈴而立四使者告盈曰食四節隱芝者
位爲眞卿食金闕玉芝者位爲司命食流明
金英者位爲司禄食長曜雙飛者位爲眞伯
食夜光洞草者總主左右御史之任子盡食
之矣壽齊天地位爲司命授東嶽上卿統吴
越之神仙綜江左之山源矣言畢使者俱去
五帝君各以方面車服降於其庭傳大帝之
命賜盈紫玉之版黄金刻書九錫之文拜盈
爲東嶽上卿司命眞君太元眞人授事訖俱
去王母及盈師西城王君爲盈設天厨酣宴
歌玄靈之曲宴罷王母携王君及盈省顧盈
之二弟各授道要王母命上元夫人授茅固
衷太霄隱書丹景道精等四部寳經王母執
太霄隱書命侍女張靈子執交信之盟以授
于盈固及衷事訖王母昇天而去至王褒宇
子登張道陵宇輔漢洎九聖七眞凡得受書
者皆朝王母於崑陵之闕焉其後紫虚元君
魏夫人華存清齋於陽洛隱元之臺王母於
金闕聖君降于臺中乘八景雲輿同詣清虚
上宫傳玉清隱書四卷以授華存是時三元
夫人馮雙禮紫陽左仙公石路成太極高仙
伯延蓋公子西城眞人王方平太虚眞人南
嶽赤松子桐柏眞人王子喬三十餘眞各歌
太極陰歌陽歌之曲王母爲之歌曰駕我八
景輿欻然入玉清龍旌拂霄上虎旂攝朱兵
逍遥玄津際萬流無暫停哀此去留會劫盡
天地傾當尋無中景不死亦不生體彼自然
道寂觀合太冥南嶽挺眞幹玉映輝穎精在
任靡其事虚心自受靈嘉會絳河曲相與樂
未央歌畢上元夫人答歌亦竟王母及上元
夫人紫陽左仙公太極仙伯清虚王君乃携
南嶽魏華存同去東南行俱詣天台霍山洞
宫玉宇之下衆眞皆從王母昇還龜臺矣王
母師匠萬品校領群眞聖位崇高總録幽顯
至若邊洞玄躬朝而受道謝自然景侍以登
仙故洞玄及自然傳謂金母師王母也玄經
所證事迹蓋多未能備録

歷世眞仙體道通鑑後集卷之一










歷世眞仙體道通鑑後集卷之二羽七
　浮雲山聖壽萬年宮道士趙道一編修
　　　九天玄女
九天玄女者黄帝之師聖母元君弟子也黄
帝在昔爲有熊之國君佐神農之孫榆岡既
衰諸侯相伐千戈相尋各據方色自稱五行
之號太皥之後自爲青帝榆岡神農之後自
號赤帝共工之族自號白帝葛天氏之後自
號黑帝帝起有熊之墟自號黄帝帝乃恭己
下士側身修德在位二十一年而蚩尤肆孽
弟兄八十一人獸身人語銅頭鐵額噉砂吞
石不殖五穀作五虐之刑以害黎庶鑄兵於
葛爐之山不用帝命帝欲征之博求賢能以
爲己助得風台於海隅得力牧於大澤以大
鴻爲佐天老爲師置三公以象三台風后爲
上台天老爲中台五聖爲下台始獲寳鼎不
爨而熟迎日推策以封胡爲將以夫人費修
之子爲太子用張若隰朋力牧容光龍行蒼
頡容成大撓奢龍衆臣以爲羽翼戰蚩尤於
涿鹿帝師不勝蚩尤作大霧三日内外皆迷
風后法斗機作大車以杓指南以正四方帝
用憂憤齋於太山之下王母遣使披玄狐之
裘以符授帝曰精思告天必有太上之應居
數日大霧冥冥晝晦玄女降焉乘丹鳳御景
雲服九色彩翠之衣集于帝前帝再拜受命
玄女曰吾行太上之教有疑可問也帝稽首
曰蚩尤暴横毒害烝黎四海嗷嗷莫保性命
欲一戰必勝之術與人除害可乎玄女即授
帝六甲六壬兵信之符靈寳五符策使鬼神
之書制祅通靈五明之印五陰五陽遁甲之
式太一十精四神勝負握機之圖五嶽河圖
策精之訣九光玉節十絶靈旛命魔之劍霞
冠火佩龍戟霓旂翠輦緑軿虬驂虎騎千花
之蓋八鸞之輿羽籥玄竿虹旌玉越神仙之
物五龍之印九明之珠九天之節以爲兵信
五色之旛以辨五方帝遂復率諸侯再戰蚩
尤驅魑魅雜祅以爲陣雨師風伯以爲衛應
龍蓄水以攻帝帝盡制之遂滅蚩尤於絶轡
之野中冀之鄉冢分其四肢以葬之由是榆
岡拒命又誅之於版泉之野北逐獯鬻大定
四方步四極凡二萬八千里乃鑄鼎立九州
置九行九德之臣以觀天地祠百靈垂法設
教然後採首山之銅鑄鼎於荆山之下黄龍
下迎帝乘龍升天皆玄女之所授符策圖局
以佐成功業
　　　蠶女
蜀之先有蠶叢帝又高辛時蜀有蠶女不知
姓氏父爲人所掠惟所乘馬在女念父不食
其母因誓於衆曰有得父還者以此女嫁之
馬聞其言驚躍振迅絶其拘絆而去數日父
乃乘馬而歸自此馬嘶鳴不肯齕母以誓衆
之言告父父曰誓於人不誓於馬安有人而
偶非類乎能脱我於難功亦大矣所誓之言
不可行也馬跑父怒欲殺之馬愈跑父射殺
之曝其皮於庭皮蹶然而起捲女飛去旬日
皮復棲于桑上女化爲蠶食桑葉吐絲成繭
以衣被於人間一日蠶女乘雲駕此馬侍衛
數千人謂父母曰太上以我心不忘義授以
九宫仙嬪矣毋復憶念也今冢在漢州什邡
德陽三縣界每歲祈蠶者四方雲集蜀之風
俗宫觀諸化塑女像披馬皮謂之馬頭娘以
祈蠶焉(周禮夏官馬質掌質馬云若有馬訟/則聽之禁原蠶者鄭玄註云原再也)
(天文辰爲馬蠶書蠶爲龍精月直大火則浴/其種是蠶與馬同氣物不能兩大禁再蠶者)
(爲傷馬與據此之論蠶馬氣類世必/有深究其理者道一特書之以俟)
　　　雲華夫人
夏禹治水隨山濬川老君遣雲華夫人往陰
相之時禹駐巫山之下大風卒至崖谷振隕
力不可制忽遇雲華夫人禹拜而求助夫人
即勑侍女授禹策召鬼神之書因命其神狂
章虞余黄麾大翳庚辰童律巨靈神等助其
斬石疏波决塞導阨禹嘗謁雲華於崇巘之
巔顧盻之際化而爲石或倏然飛騰散爲輕
雲油然而止聚爲夕雨或爲游龍或爲翔鶴
千態萬狀不可親也禹疑其狡獪怪誕非眞
仙也問諸童律童律曰天地之本者道也運
道之用者聖也聖之品次眞人仙人也其有
禀氣成眞不修而得道者木公金母是也蓋
二氣之祖宗陰陽之原本仙眞之主宰造化
之元先雲華夫人者金母之女也(總仙奇記/云名瑶姬)
受書爲雲華上宫夫人主領教童眞之士理
在玉映之臺隱見變化蓋其常也亦由凝氣
成眞與道合體非寓胎稟化之形乃西華少
陰之氣也且氣能彌綸天地經營動植大包
造化細入毫髮在人爲人在物爲物豈止爲
雲雨龍鶴飛鴻騰鳳哉禹然之復往詣焉忽
見雲樓玉臺瓊闕森然靈官侍衛不可名識
師子抱關天馬啓途毒龍電獸八威備軒夫
人宴坐於瓊臺之上禹稽首問道召禹坐而
謂曰夫聖匠肇興剖大混之一樸判爲億萬
之體發大藴之一苞散爲無窮之物故步三
光而立乎晷景封九域而制乎邦國刻漏以
分晝夜寒暑以定歲紀坎離以正方面山川
以分陰陽城郭以聚民器械以衛衆輿服以
表貴賤禾黍以備凶歉凡此之制上禀乎星
辰而取法乎神眞下以養於有形之物是故
日月有幽明生殺有寒暑雷電有出入之期
風雨有動靜之常類氣浮乎上而衆精散於
下廢興之數治亂之運賢愚之質善惡之性
剛柔之氣壽夭之命貴賤之位尊卑之序吉
凶之感窮達之期此皆稟之於道懸之於天
而聖人爲紀也性發乎天而命成乎人立之
者天行之者道道存則有道去則無非道則
物不可存也非修則道不可致也太上有言
致虚極守靜篤萬物將自復復謂歸於道常
存也道之用也變化萬端而不足其一是故
天參玄玄地參混黄人參道德去此之外非
道也哉長乆之要者天保其玄地守其物人
養其氣所以全也則我命在我非天地殺之
鬼神害之失道而自逝也志乎哉勤乎哉子
之功及於物矣勤逮於我矣善格夫天矣而
未聞至道也吾昔於紫清之闕受書寳而勤
之我師三元道君曰上眞内經天眞所寳封
之金臺佩之太微則雲輪上往神虎抱關振
衣瑶房遨宴希林長招仙公右棲白山而下
盻太空泛乎天津則乘雲騁龍游此名山則
眞人詣房萬神奉衛千精伺迎動有八景玉
輪靜則宴處金堂亦謂之太上玉珮金璫之
妙文也汝將欲越巨海而無飆輪渡飛沙而
無雲軒陟阨塗而無所輿涉泥波而無所乘
陸則困於遠絶水則懼於漂淪將欲以導百
谷而浚萬川也危乎悠哉太上愍汝之至將
授汝以靈寳眞文陸策虎豹水制蛟龍斬馘
萬邪檢取群凶以成汝之功也其在乎陽明
之天矣吾所授寳書亦可以出入水火嘯叱
幽冥收策虎豹呼召六丁隱淪八地顛倒五
星久視存身與天地相傾也因命侍女陵容
華出丹玉之笈開上清寳文以授禹仍命狂
章巨靈等神助禹誅爲民害人力所不能制
者戮防風氏於會稽鎖淮渦之神無支祇於
龜山皆其力也禹後入陽明洞天爲紫庭眞
人
　　　姮娥
羿請不死之藥於西王母妻姮娥竊而服之
奔月宫
　　　織女
織女上應天宿牽牛則河鼓是也舊說天河
與海通漢時有人居海上者年年八月見有
浮槎去來不失期人有奇志者立飛閣其上
多齎糧乘槎而去十餘日至一處有城郭狀
屋舍甚嚴遥望室中有織婦人又見一丈夫
牽牛飲之驚問曰何由至此其人與說來意
因問此是何處答曰君至蜀郡訪嚴君平則
知之因還後以問君平君平曰某年月日有
客星犯牽牛宿計年月正是此人到天河時
也東方朔神異記云郭翰嘗遇織女降其室
衣玄霄之衣霜羅之帔戴翹鳳金冠躡瓊文
九章之履張霜霧丹穀之幬施九晶玉華之
簟轉會風之扇有同心龍枕翌日丹鉛書青
縑一幅以寄翰漢書董永少失母養父家貧
傭力至農月以小車推父置田頭陰樹下而
營農作父死後自主人貸錢一萬自賣身爲
奴遂得錢葬父還於路忽見一婦人姿容端
正求爲永妻永乃與俱詣主人主人令永妻
織絹六百匹放汝夫妻乃當機織一月畢主
人深怪其速疾遂放之相隨至舊相見之處
而辭永曰我天之織女縁君至孝天帝令助
君償債言訖凌空而去今泰州有漢董永所
居天女繰絲井存焉(又有織女嫁牽牛/事見前卷武丁傳)
　　　昌容
昌容者商王女也修道於常山下食蓬蔂根
往來上下人見之二百餘年顔色常如二十
許能致紫草鬻於染工得錢即施於貧病者
歷年如是奉祠者甚衆人竟不知其所修之
道常行日中不見形影或云昌容能煉形者
也未幾忽冲天而去出列仙傳
　　　女偊
南伯子葵問乎女偊曰子之年長矣而色若
孺子何也曰吾聞道矣南伯子葵曰可得學
邪曰惡乎可子非其人也夫卜梁倚有聖人之
才而無聖人之道我有聖人之道而無聖人
之才吾欲以教之庶幾其爲聖人乎不然以
聖人之道告聖人之才亦易矣吾猶守而告
之三日而後能外天下已外天下矣吾又守
之七日而能外物矣吾又守之九日而後能
外生已外生矣而後能朝徹朝徹而後能見
獨見獨而後能無古今無古今而後能入於
不死不生殺生者不死生生者不生其爲無
不將也無不迎也無不毁也無不成也其名
爲攖寧攖寧也者攖攖而後成者也南伯子
葵曰子獨惡乎聞之曰吾聞之副墨之子副
墨之子聞諸洛誦之孫洛誦之孫聞之瞻明
瞻明聞之聶許聶許聞之需役需役聞之於
謳於謳聞之玄冥玄冥聞之參寥參寥聞之
疑始
　　　李眞多
李眞多仙人李八百之妹也隨兄修道居綿
竹中老君與玄古三師降授以飛昇之道先
於八百白日昇天今有眞多古迹猶在或來
往浮山之側今號眞多化即古浮山治也一
云八百嘗與妹眞多來卜居於筠陽之五龍
岡(又名赤商寨今/瑞州州治是也)復煉丹於華林山石室(今/隆)
(興府奉新縣/浮雲觀是也)八百兄妹俱蜀人也雖卜居筠
陽間往來蜀中一日眞多自蜀至八百候之
(今瑞州望/仙門是也)見眞多手持蓮花身似有孕八百
怒意欲引劍揮之眞多覺之倏爾凌空渡江
産下童子經一卷遂乘雲氣冉冉昇天時人
塑眞多之像將奉祠焉像成而羿不動是夕
眞多見夢云吾祠宜在五龍岡翌日舉像甚
輕乃祠于彼至唐玄宗天寳十年天師孫智
凉始奏改元陽觀以顯聖迹憲宗元和七年
高安縣令諶賁以縣治觀基兩易今瑞州城
西二里逍遥山妙眞宫是也其産經之地今
額儀天觀觀中女眞世傳其經郡人每備香
信詣觀看經以保産難焉眞多今號明香元
君
　　　嬴女
秦繆公女嬴氏名弄玉善吹笙無和者欲求
得吹笙者以配有蕭史者善吹簫能感清風
彩雲鳳凰嬴女願嫁之嬴女吹笙亦如史所
感於是孟明爲媒蹇叔爲賔約而成婚宴於
西殿座中不奏他樂惟二人自以笙簫間奏
遂致鳳凰來儀二人乘之而去秦人因作鳳
女祠
　　　太陽女
太陽女者姓朱名翼敷演五行之道加思增
益至爲微妙行用其道其驗甚速年二百八
十歲色如桃華口如含丹肌膚充澤眉鬢如
畫有如十七八歳者奉事絶洞子丹成以賜
之亦得仙昇天也
　　　太陰女
太陰女者姓盧名全爲人聰達智慧過人好
玉子之道頗得其法未能精妙時無明師乃
當道沽酒密欲求賢積年累夕未得勝已會
太陽子噲然嘆曰彼行白虎螣蛇我行青龍
玄武天下悠悠知者爲誰女聞之大喜使妹
問客土數爲幾對曰不知也但南三北五東
九西七中一耳妹還報曰客大賢者至德道
人也我始問一已至五矣遂請入道室改進
妙饌盛設嘉珍而享之以自陳托太陽子曰
共事天帝之朝俱飲神光之水身登玉子之
魁體有五行之寳唯賢是親豈有所怪遂教
補導之要授以蒸丹之方合服得仙時年已
二百歳而有少童之色也
　　　毛女
毛女自玉姜(一云/玉美)在華陰山中山客獵師世
世見之形體生毛自言秦始皇宫人秦亡入
山避難道士谷春教食松葉遂不飢寒身輕
如飛百七十餘年所止岩中有鼓琴聲云(出/列)
(仙/傳)抱樸子云漢成帝時獵者於終南山見一
人無衣服身皆黑毛跳坑越澗如飛乃密伺
其所在合圍取得乃是一婦人問之言我是
秦之宫人關東賊至秦王出降驚走入山飢
無所食洎欲飢死有一老公教食松柏葉實
初時苦澀後稍便吃遂不復飢冬不寒夏不
熱此女是秦人至成帝時三百餘歲也一云
有魚道超魚道遠者皆秦時之女眞入武夷
山隱焉後人常常見之其地四圍皆生毛竹
故人因毛竹而亦呼此二魚爲毛女
　　　梅姑
梅姑秦時丹陽縣人有道術能著履行水上
縣有梅姑廟尚存
　　　女几
女几者陳氏酒家婦也有仙人過其家以素
書五卷質酒几開視之乃仙方也私寫要訣
依而修之數歲仙人復來笑曰竊學無師有
翅不飛女几隨仙人去今所居女几山是也
　　　孫氏
孫氏(一云/雍氏)漢天師張道陵之妻也同隱龍虎
山修道章帝元和二年俱到蜀居陽平化天
師學道行滿功成至桓帝永壽二年九月九
日太上詔使至孫氏同天師於雲臺峰白日
飛昇(三洞珠囊云天師昇天/後一年夫人復昇天)
　　　張文姬
張文姬天師張道陵之長女也適陳郡袁公
子家豪好道乆之白日抱五兒昇天
　　　張文光
張文光天師張道陵之次女也一云第四女
爲陵王妃以得封犯父諱不食數月白日昇
天一云入門三日於殿上白日昇天
　　　張賢
張賢一云名賢姬天師張道陵之第三女也

一云第五女爲燕王妃好道集眞人之法乆
之白日昇天
　　　張芝
張芝一云名芳芝天師張道陵之第四女也
一云第六女適魏公第二子夫故犯父諱遂
鬱鬱不樂於家白日飛昇
　　　盧氏
盧氏嗣漢第二代天師張衡之妻也張衡得
道盧氏同於陽平山白日飛昇

　　　張玉蘭
張玉蘭張衡之女也幼而潔素不食葷血年
十七歲夢朱光入口因而有孕父母責之終
不肯言惟侍婢知之一日謂侍婢曰我死爾
當剖腹以眀我心其夕遂殁父母不違其言
剖腹得一物如蓮花初開其中有白素金書
十卷乃本際經也十餘日間有大風雨晦冥
遂失其經成都記云天師雲孫女無夫而孕
父疑之欲殺焉既産有異光乃一軸書則本
際經也父以爲神乃擲其刀其後於敦信村
登仙即女郎觀也今有聖女臺抛刀池洗經
池存焉一云得素金書本際經十卷素長二
尺許幅六七寸文明甚妙將非人工乃傳寫
其經而葬玉蘭百餘日大風雷雨失經及玉
蘭墳壙自開空棺而已
　　　屈女
東吴葛仙公玄嘗在荆門軍紫蓋山修煉值
天寒大凍仙公跣足衣衫藍縷時有屈家二
女窺見憐其忍冷夤夜促成雙履次日欲獻
之往煉丹之所仙公已去但存爐灰尚温二
女撥灰而得丹一粒姊妹分而服之自後神
氣冲冲不饑不渴惟慕清靜後隱去時人謂
得仙矣
　　　諶姆
諶姆者不知何許人也其字曰嬰常居金陵
丹陽郡之黄堂潜修至道忘其甲子耆老累
世見之齒髮不衰容貌常少皆以諶姆呼之
謂其可爲人師也吴大帝時行丹陽市中忽
遇一男子年可十四五叩頭再拜願爲義子
諶姆告曰汝既成長須侍養所生何得背其
己親而事吾爲母既非其類不合大道於是
童子跪謝而去又經旬月復過市中忽見孩
兒年可三歲悲啼呼叫莫知誰氏之子因遇
諶姆執衣不捨告云我母何來唯願哀憫諶
姆憐其無告遂收歸撫育漸向成大供侍甘
㫖晨昏不虧心與道合行通神明聰慧過人
博通經史天文地理百氏九流窮物極玄探
微索奧年將弱冠姆謂之曰我修奉正道其
來乆矣汝以吾撫育暫此相因汝既無天將
何以爲姓氏兒曰昔蒙天眞授以靈章約爲
孝悌明王請以此爲名號可乎姆曰既天眞
付授吾何敢有違復議求婚兒跪姆前說贊
曰我非世間人上界眞高仙今與母爲兒乃
是宿昔縁因得行孝道度脱諸神仙向前十
五童亦是我化身今已道氣圓我將返吾身
眞凡自殊趣何爲議婚姻盍於黄堂壇傳教
付至人母既施吾教三清棲我神諶姆聞讚
驚畏異常遂於黄堂建立壇靖嚴奉香火大
闡孝道明王之教明王告姆修眞之訣曰每
須高處玄壇踈絶異黨翛閑丘阜餌服陽和
委鑒太虚靜夷玄圃若非無英寳帙黄老玉
書大洞眞經豁落七元太上隱玄之道不可
偃息於流霞之車眷盻乎文昌之台也得此
道者九鳳齊鳴萬萬萃止竦身御節八景浮
空龍輿虎旂游翔八方矣每宜寳之於是盡
得妙訣兼授靈章已而辭母飛騰太空諶姆
受訖寳而秘之積數十年而人無知者至西
晋之末許眞君遜吴眞君猛聞姆有道遠詣
丹陽求受道法姆知其名在圖籍應爲神仙
於是授以孝道明王之教眞仙飛舉之宗及
正一斬邪之法三五飛步之術仍以蘭公所
授孝悌明王銅符鐵券金丹寳經一遵元戒
傳付許君仍語二君玉皇玄譜仙籍器秧乃
令許君以道授吴君二君禮謝將辭歸許君欲
每歲來禮謁姆姆止之曰子勿來吾即還帝鄕
矣乃取香茅一根南望擲之茅隨風飛去因
謂曰子歸於所居之南數十里認茅落處立
吾祠歳秋一至足矣語訖忽有雲龍之駕來
迎凌空而去今新建豐城二縣之界有黄堂
觀乃眞君訪丹陽黄堂所立祠每年八月三
日朝謁諶母之所也
　　　劉仙姑
劉仙姑名懿靖安縣人年數百歳貌若童子
諶姆嘗稱之眞君往見則已飛昇矣遂留寳
木華車遺之車因風飄舉三日而下因名其
觀曰華車觀碑碣猶在今號棲霞觀
　　　盱母
盱母者眞君許遜之姊眞君旴烈之母許遜
以其孀居乃築室於宅西數十步間俾居之
許遜隱西山修煉日夕講究眞詮盱母與子
烈日得參其妙焉許遜每出則盱母代掌其
家事仙賔隱客咸獲見之許遜飛昇之日盱
母暨烈母子並受玉皇詔部分仙眷昇天
　　　許氏
許氏者許眞君遜之女也適建安黄仁覽盡
得眞君道妙日究神仙之學任青州從事單
騎之官留許氏侍翁姑一夕家僮報許氏院
中夜有語笑聲姑訊之許氏曰黄郎爾姑曰
吾子從事數千里安得至此許氏曰彼已得
仙道能頃刻千里戒在漏語故不敢令姑知
姑曰若然當使我見之是夕仁覽歸許氏告
以故比明仁覽不得已出謁父母曰仁覽雖
從宦遠鄉夜必潜歸膝下仙道秘密不可泄
言恐招譴累言訖取竹杖化爲青龍乘之而
去後許眞君輕舉之日許氏同仁覽公姑三
十二口白日飛昇仙仗既行許氏釵偶墜落
今有許氏墜釵洲
　　　薛練師
女眞薛練師不知何許人也晋時世弊京邑
不寧有道之士多棲寓山林以避世因居南
嶽尋眞臺外示同塵内修至道常騎白豹遊
耆闍峰黄鳥白猿不離左右後於雲龍峰尸
解(出仙傳/拾遺)湘中記云晋女眞薛練師冲舉之
處梁武帝天監五年建觀至後周武穆公主
周惠抃者生而有異光滿室幼不茹葷長思
獨處慕魏夫人緱仙姑之志因居石室感西
靈聖母降傳經籙修三素之道潭衡之境士
女景慕者數百人世代將亂告諸學者曰我
當暫往約百餘年再來後學如市唐玄宗開
元初賜額西靈後有女冠李太眞曹妙本接
踵得道即今常住乃周公主所捨觀廢乆馬
氏復興宋朝特賜每歳度女冠一人以續焚
修


歷世眞仙體道通鑑後集卷之二




歷世眞仙體道通鑑後集卷之三羽八
　浮雲山聖壽萬年宮道士趙道一編修
　　　上元夫人
上元夫人道君弟子也亦太古以來得道仙
籍亞於龜臺金母金母所降之處多使侍女
與聞邀爲賔侣漢孝武好神仙之道禱醮名
山以求靈應元封元年辛未七月七夜二鼓
後西王母降于漢宫帝迎拜稽首侍立乆之
王母令帝坐設以天厨言宴粗悉命駕將去
帝下席叩頭請留殷勤王母復坐乃命侍女
郭密香邀上元夫人同宴於漢宫(事載金母/元君傳)
宣帝地節四年乙卯咸陽茅盈受黄金九錫
之命爲東嶽上卿司命眞君太元眞人是時
五帝君授策既畢各昇天而去茅君之師總
眞王君西靈王母與夫人降于句曲之山金
壇之陵華陽天宫以宴茅君焉時茅中君名
固小君名衷王母王君授以靈訣亦授錫命
紫素之榮固爲定録君衷爲保命君亦侍眞
會王君告二君曰夫人乃三天眞皇之母上
元之高尊統領十方玉女之籍汝可自陳二
君下席再拜求乞長生之要夫人憫其勤志
命侍女宋辟非出紫錦之囊開緑金之笈以
三元流珠之經丹景道精經隱仙八術經太
極録景經凡四部以授二君王母復勑特地
李方明出丹瓊函披雲珠之笈出玉佩金璫
經太霄隱書經洞飛二景内書傳授二君各
受書畢王母與夫人告去千乘萬騎升還太
虚矣
　　　南極王夫人
南極王夫人西王母第四女也(一云第/三女)名林
宇容眞一號紫元夫人或曰南極元君理太
丹宫受書爲金闕聖君上保司命漢平帝時
降于陽洛山石室之中授清虚王君太上寳
文等經三十卷夫人著錦帔青羽裙左佩虎
書右帶揮靈可年十六七形貌眞正天姿奄
靄乘羽寳車駕以九龍女騎九千居渤陽舟
海長離山中主教當爲眞人者
　　　右英王夫人
右英王夫人西王母第十三女名媚蘭宇申
林(總仙竒紀/云中林)治滄浪山受書爲雲林夫人晋
哀帝興寧三年七月降句曲山眞誥云滄浪
雲林右英夫人
　　　紫微王夫人
紫微王夫人名清娥字愈音(眞誥云/愈意)王母第
二十女也昔降授寳神經與清靈裴眞人行
之得道晋哀帝興寧三年乙丑六月與九華
安妃二十三眞人十五女仙降句曲授道於
眞人楊羲也夫人鎮羽野玄隴主教當成眞
人者也夫人作服术序在上清經
　　　太眞王夫人
太眞王夫人王母之小女也衣服奇麗姿容
絶世年可十六七時以兒爲三天太上府都
官司直被降主東嶽夫人暫來往於岱宗山
石室高崖重巖深隱人迹所不能到去地千
餘丈中有玉几金牀珍物奇偉每彈一弦之
琴即百禽飛集鼓舞聽之時乘一白龍周旋
四海仙人馬明生嘗爲縣吏爲賊所傷瘡甚
殆死遇夫人救之數年後夫人令明生師安
期生受金液還丹修煉昇天
　　　靈照李夫人
北元中玄道君李慶賔之女太保玉郎李靈
飛之小妹受書爲東宫靈照夫人治方丈臺
第十三朱館中夫人著紫錦衣帶神虎符握
流金鈴有兩侍女年可二十許夫人年可十
三四許
　　　中候王夫人
女仙王觀香宇衆愛周靈王第三女也是宋
姬所生於子喬爲别生妹受子喬飛解脱網
之道得去入緱(外書作/緱宇)氏山中後俱與子喬
入陸渾積三十九年道成白日冲天眞誥云
受書爲紫清宫内傳妃領東宫中候眞夫人
子喬弟兄七人得道(五男/二女)其眉壽是觀香之
同生兄亦得道
　　　鈎翼趙夫人
鈎翼夫人齊人也姓趙少好清靜病卧六年
右手捲飲食少漢武帝時望氣者云東北有
貴人氣推而得之召到姿色甚偉武帝發其
手而得玉鈎手得展幸之生昭帝武帝尋害
之殯尸不冷而香一月後昭帝即位更葬之
棺空但有絲履故名其宫曰鈎翼後避諱改
爲弋
　　　麻姑
麻姑乃王方平之妹修道得仙年可十八許
於頂中作髻餘髮散垂至腰其衣有文章光
彩耀日世所無有也(按道書云老君歷觀無/極世界三灾九厄十芒)
(八難示以禳除之法中有遣北方黑騎天官/兵馬倉老麻姑五億萬騎等語則知麻姑涪)
(劫之高眞乘運/應世有自來矣)昔方平降蔡經家遣使邀麻
姑同宴各進行厨皆金盤玉杯餚膳多是諸
花而香氣達于内外擘麟脯如行柏炙進天
酒如飲瓊漿麻姑曰接侍以來見東海三爲
桑田向到蓬萊水乃淺於往日會將减半也
將復揚塵也麻姑手爪頗似鳥爪蔡經心言
背癢時得此爪以爬背當佳也方平已知經
心中所言即使神吏鞭之曰麻姑神人也汝
可萌妄想哉宣州有麻姑仙壇建昌軍有麻
姑山靈迹非止一處宋徽宗政和間寵褒麻
姑爲眞寂冲應元君寧宗嘉泰間改封虚寂
冲應眞人
　　　南陽公主
漢時南陽公主出降王咸屬王莽秉政公主
夙慕清虚崇尚至道每追慕文景之爲理又
知武帝之世累降神仙謂咸曰國危世亂非
女子可以扶持但當自保恬和退身修道稍
遠塵境必可延年若碌碌隨時與世進退恐
不見免於支離之苦奔迫之患也咸僶俛世
禄未從其言公主遂於華山結廬栖止歲餘
精思丹道眞靈感應遂捨廬室而去人或見
之徐徐絶壑乘雲氣冉冉而去咸入山追之
越巨壑昇層巔涕泗瞻望漠然無迹忽於嶺
上見遺朱履一雙前而取之已化爲石矣因
謂之公主峰潘安仁爲記行於世
　　　郭勺藥
郭勺藥漢度遼將軍東平郭蹇女也少好道
篤誠眞人因授其六甲而得道今或遊玄洲
或處東華方諸臺也
　　　趙愛兒
趙愛兒者幽州刺史劉虞别駕趙該姊也好
道得尸解後又受符見居東華方諸臺
　　　王魯連
女仙王魯連魏明帝城門校尉范陽王剛女
也(眞誥云王伯綱/女未審孰是)剛得道於元洲魯連見父
冲天遂勤志修道入陸沈山遇太一眞人授
以飛昇之法行之白日昇天
　　　南嶽魏夫人
夫人姓魏名華存字賢安任成人即晋武帝
左僕射魏舒之女天才卓異性樂神仙年二
十四父母强逼以事南陽劉又諱彦幼爲修
武令夫人隨之遂因請閑齋于别室謹修道
法入室百日所期仙靈精思希感季冬夜半
感四眞人降於靖室而授道要後衆眞再降
令夫人託疾尸解飆輪命訪王屋清虚洞天
奉天帝君命傳玉札金文位爲紫虚元君領
上眞司命主諸學道生死圖籍攝御三官關
較罪考又加南嶽夫人比秧仙公治大霍山
洞臺後成帝咸和四年飆輪下迎升天杜甫
望嶽詩云南嶽配朱雀秩禮自百王欻吸領
地靈鴻洞半炎方邦家用祀典在德匪馨香
巡狩何寂寥有虞今則亡洎五隘世網行邁
越瀟湘渴日絶壁出漾舟清光旁祝融五峰
尊峰峰次低昂紫蓋獨不朝爭長嶪相望恭
聞魏夫人群仙夾翱翔有時五峰氣散風如
飛霜牽迫限修途未暇杖崇岡歸來覬命駕
沐浴休玉堂三嘆問府主曷以贊我皇牲璧
忍衰俗神其思降祥夫人壇在南嶽中峰之
前巨石之上是一片大石方可丈餘其形方
穏下圓上平浮寄他石之上嘗試一人推之
以能轉動人多則屹然而定相傳以爲靈異
往往神仙幽人游息其上奇雰靈氣彌覆其
頂丹臺録云魏夫人爲紫虚元君治南嶽眞
誥云上眞司命南嶽眞人
　　　九華安妃
九華安妃古之得道女仙也晋哀帝興寧三
年六月十五夜紫微王夫人降授眞人楊羲
道要與一神女俱來著雲錦䙱上丹下青文
彩光鮮視之年可十三四許左右又有兩侍
女一侍女手中持一錦囊長一尺一寸以盛
書有十餘卷以白玉檢囊口見刻檢上字云
玉清神虎内眞紫元丹章其一侍女捧一白
箱以絳帶束絡之白箱似象牙形也一侍女
年可十七八皆整飾非常神女及侍者顔容
瑩潔鮮徹如玉香氣馥亂如燒香嬰也(注香/嬰出)
(外/國)紫微夫人曰此是太虚上眞元君金臺李
夫人之少女也昔嘗詣龜山學上清道道成
受太上書命爲紫清上宫九華眞妃者也於
是賜姓爲安名鬱嬪宇靈簫眞妃至良乆手
中先握三枚棗色如乾棗而形長大内無核
其味甘美異常棗眞妃以一枚與楊羲食之
畢眞妃作文相贈又紫微王夫人亦作文相
曉諸眞人皆受書畢各去獨眞妃少留命侍
女發檢囊中出上清玉霞紫映内觀隱書上
清還晨歸童曰暉中元共二卷皆三元八會
之書也付楊羲令寫之又云君若不耐風火
之烟欲抱眞形於幽林者且可尋劍解之道
作告終之術也楊羲後果劍解隱化後遂飛
昇
　　　河北王母
女仙河北王母蓋有道者莫知其年紀惟見
重白和一人和宇仲理魏朝仙人也和每拜
王母常坐而止之語諸人言阿和是吾鄰家
兒吾少所長者晋武之末和别去云被崑崙
召遂去不知所之惠帝元康二年相識人見
和在華陰山中乘虎從王母四五人顔色更
少寄謝其親甚分明
　　　韓西華
韓西華者不知何許人也慈愛於物常行陰
功至於蛸翹徴命皆愛而護之學道得仙今
在嵩山洞天之中
　　　王抱臺
女仙王抱臺不知何所人得道爲主仙道君
之侍女居元洲之宫洲之四面元濤沷天非
人跡所到昔清虚王眞人隨西城王君登此
洲上詣仙都闕下朝謁主仙道君君命抱臺
披緑韞瓊笈出隱書龍文八靈眞經以授清
虚眞人
　　　王妙想
女眞王妙想幼年入道居蒼梧山黄庭觀辟
穀服氣結宇臨選水之傍五十餘年貌如十
八九歲人每持念黄庭精誠感通一日忽有
靈香郁烈祥雲滿庭天樂震空光燭壇殿千
乘萬騎浮空而下旌幢鶴蓋導九龍之輦下
降壇前見一仙宫羽衣寳冠劍佩曳履陞殿
而坐身有五色光妙想即往瞻謁仙官謂妙
想曰吾乃往昔有虞氏之君帝舜也勞厭萬
國養道此山每欲誘教後人使之知道而世
無可教授者夫道在於内不在於外道在爾
身不在他人玄經所謂修之於身其德乃眞
也頃者地司奏汝居山三十餘載初終如一
守道不邪存念精誠遵禀科戒若無所成證
此乃道之棄人也玄經云常善救物故無棄
物道之布惠周普物物皆欲成之人人皆欲
度之但世人福果單微道氣膚淺不能精專
勤乆道氣未應而已中怠是人自棄道非道
棄人也汝精誠一志期以百生千生望於所
證不怠不退深可愍也吾昔遇太上老君示
以道德眞經理國理身度人行教可以通天
地貫萬物爲行化之要修政之本非言可諭
但世俗浮詐嗤謙光爲懦怯輕退身爲迂劣
笑絶聖棄智爲荒唐鄙絶仁棄義爲逕庭蓋
末世之迷妄也玄聖之意將欲還淳復朴崇
道黜邪斜徑既除至道自顯淳朴既立澆競
自驅則裁制之義無所施兼愛之慈無所措
昭灼之聖無所用譏譎之智無所行天下混
然歸乎大順此玄聖之大㫖也吾以曆數既
往歸理兹山常以乆視無爲之道分命仙官
下教於人蓋上聖高眞愍劫曆不常代運流
轉陰陽倚伏生死推還俄爾之間又及陽九
百六之會孜孜下教以救於人尤切於世人
之求道也世人求道若存若亡繫念存心萬
中無一天眞憫俗常在人間隱景化形隨方
開悟此山九峰皆有宫室眞官主之其下有
寳玉五金靈芝神草三天所鎮之藥太上所
藏之經或在石室洞臺雲崖㠌谷皆有靈司
主掌無毒螫鷙攫之物可以度世可以養生
可以修道可以登眞也汝居山以來未嘗游
覽四表俯睇岑巒固不得而知也勉而修之
佇駕景策空然後倒景而研其本末也於是
命侍宸以道德二經及駐景靈文授之而去
自是一年或三五降於黄庭觀後數年妙想
向日昇天所居觀改爲營道觀兹山以舜修
道之所故曰道州老君嘗以道德經授舜於
此可驗故河上公云吾著此書已一千七百歳也
　　　王奉仙
女仙王奉仙宣州人也家貧父母耕織爲業
奉仙年十四於田中忽見青衣童少女十許
人與之嬉戲良乆散去他日往田所見之如
舊月餘諸女夜集其家終夕言笑達旦方去
或携珍果殽饌而來非世所有其房甚狹來
衆雖多不覺其隘父母疑而伺之終無所見
又疑妖物所惑詰責甚切每託他辭以對自
是諸女晝日往來與之遠遊無所不届及暮
乃返奉仙自此不飲不食漸覺其異一日近
父母見在庭竹之杪墜身投地因問其故方
乃言所遇皆是仙女每周遊天上自此竹竿
上昇往來諸女又剪奉仙之髮前齊眉目後
垂到肩積年不復長而肌膚豐潔若冰玉明
眸異貌天人之相也又智辯明悟人所不及
言論之理契合要妙嘗與高達之人言曰某
所遇者道也所得者仙也所見之女皆女仙
也每到天宫見上仙所居仙人多被服文繡
雲冠霜簡執仙花靈草詠吟洞章或登雲門
芝田瑶宫瓊闕話長生度世之事行於星漢
之上不知其幾千萬里也初到天上曰大有
宫天尊處廣殿之中萬眞侍衛天人無數也
奉仙謁見天尊命左右以玉漿一杯賜之謂
奉仙曰汝有仙骨法當上仙由世運未滿五
十年方復還此百穀之實食之傷人眞氣草
木之果食之損人年壽汝宜辟穀養眞自此
不食二十年矣夫天尊化於天上主宰萬物
若世人之父也世尊化於世上勸人以善若
世人之母也儒典行於世間若世人之兄長
也舉世人如嬰兒焉但識其母不知其父兄
之尊故知道者少重儒者寡不足怪也奉仙
所見天上事與今道無異了無菩薩佛僧之
像也奉仙所圖畫功德多作天人帝王道君
朝服之儀題云朝天圖遊於淮浙間所至之
處觀者雲集奉仙唯以忠孝正直之道清淨
儉約之言修身密行之要以教於士女故遠
近欽仰金玉寳貨填委其前所施萬計皆委
而不受奉仙與二女弟居洞庭山後居錢塘
項山二女弟子奉香火建殿宇華盛力未嘗
闕一旦而終年十八果符五十年之說也其
平日宴坐居室則睹千里之事凝思游神則
朝九天之上將終雲鶴屢降異香盈室化後
尸形柔澤肌膚如生識者以爲尸解
　　　王氏
女仙王氏王丞相王微之姪女也時值翰林
王氏之父隨計入關王氏與所生劉及其母
裴氏寓居義興山桂岩之下與洞靈觀爲鄰
王氏幼年慕道不飲酒不茹葷立志端莊常
樂在幽靜或撫琴怡悦或詞翰自娛持大洞
眞經及度人道德章句居室之間時有異香
氣與衆香氣不同父母欽而異之嘗密謂母
曰洞宫有召命當補仙官辭不獲免恐遠行
耳母未解其意忽一旦微疾裴與劉皆所鍾
愛爲於洞靈觀禱祈是日稍愈亦同詣觀中
徧謁眞像處庭焚香若有所祝及晩歸所居
其門右有巨石乃於石上題詩曰翫水登山
無足時諸仙頻下聽琴詩此心不戀居塵業
唯見天邊雙鶴飛是夕奄然而終及明有雙
鶴棲於庭木音樂盈空異香滿野遠近驚異
奔共觀之舉形就本室衣而已自是一家潔
志香火及長幼皆修道化


歷世眞仙體道通鑑後集卷之三
















歷世眞仙體道通鑑後集卷之四羽九
　浮雲山聖壽萬年宮道士趙道一編修
　　　紫素元君
有任生者隱居嵩山一夕美女至留詩曰我
居籍上清謫居遊五嶽以君無俗累來勸神
仙學生拒不納後三日至曰僕非精魅名列
上仙冥數與君合爲配偶又贈詩曰葛洪亦
有婦王母亦有夫神仙盡靈匹君子意何如
生竟不對女又曰阮郎迷不悟何以伸情素
明月海上春綵弁却歸去後數月生病卒爲
吏所追道遇旌幢擁翠輦中有一女子笑曰
是嵩山讀書薄命漢取吏所持文宇視曰今
既相遇不能無情索筆判云更與三年生再
拜吏曰此乃紫素元君仙官之最貴者吏送
回生乃活三年卒(此乃眞仙下試於人也任/生能不失正是以延壽三)
載
　　　趙素臺
趙素臺者漢幽州刺史趙熙之女也熙少有
善行常濟窮困救王惠等族誅有陰德數十
事熙得身詣朱陵兒子得遁形遊洞天素臺
在易遷宫中已四百年不肯徙自謂天下無
復樂於此處也數微服遊行盻山澤以自服
易遷夫人者乃其品也
　　　黃景華
黄景華者漢司空黄瓊之女也景華少好仙
道常密修至要後師韓終授其岷山丹方服
之得入易遷宫位爲協晨夫人領九宫諸神
女亦總教授之(眞誥注云黄瓊江夏人字世/英漢順帝時司空司徒太尉)
(年七十九亡父名香章和帝時爲尚書令救/活千餘人瓊子婉司徒太尉爲李權所殺夫)
(人亦不知/出適未也)
　　　周爰支
周爰支漢河南尹周暢伯持之女也暢汝南
安城人好行陰德功在不覺曾作河南尹遭
大旱收葬洛陽城傍客死骸骨萬餘人爲立
義冢祭祀之應時大雨豐收所行多是此輩
太上處以暢有陰行令爰支從南宫受化得
仙今在洞中爲明晨侍郎爰支亦少好道服
茯苓三十年後遇石長生教之以化遁化遁
上尸解也(暢即周嘉從弟也性仁慈和篤某/帝時爲河南尹永和二年夏旱久)
(禱無應因收葬萬餘人應/時大雨至光禄勳出眞誥)
　　　張桃枝
張桃枝者漢司隸校尉朱㝢季陵母也沛人
寓往與陳蕃俱誅㝢母以陰德久聞在易遷
始得爲明晨侍郎耳(出眞誥注云朱㝢沛人/桓靈時八俊後同黨人)
(之列至膺社密俱下/獄死非陳蕃同時)
　　　傅禮和
傅禮和者漢桓帝外甥侍中傅建之女也北
地人舉家奉佛禮和常日日灑掃佛前勤勤
祝誓心願仙化常服五星精身生光華得道
仙去善爲空同之歌歌則禽鳥相舞而集飛
聚其前以聽之此乃至誠所感而獲道也乆
處易遷宫後主掌含眞臺洞天
　　　張微子
張微子者漢昭帝時將作大匠張慶之女不
知何郡人也微子少好道因得尸解去先在
易遷宫中後職掌華陽含眞臺洞天微子自
言師東海東華玉妃淳文期受服霧氣之道
云霧是山澤水火之華精金石之盈氣久服
之則能散形入空與雲氣合體微子修之得
其仙道也眞誥云文期青童之妹也微子魯
精思於寢靜誠心感靈故文期降之
　　　竇瓊英
竇瓊英者竇武之妹也其七代祖名峙常以
葬枯骨爲事以活死爲心故祚及瓊英今得
女仙在易遷宫
　　　韓太華
韓太華者韓安國之妹也漢二師將軍李廣
利之婦也得道在易遷宫中利宿世有功德
今亦在南宫受化
　　　劉春龍
劉春龍漢宗正劉奉仙之女以其先世有陰
德故皆得道化煉景入華陽易遷宫中劉春
龍竇瓊英韓太華李奚子郭叔香並天姿嚴
麗儀冠駭衆才識偉鑠皆得爲眀晨侍郎以
居洞中侍郎之任以良才舉之不限男女也
　　　郭叔香
郭叔香者王修母得道在易遷宫中眞誥注
云王修宇叔治北海人爲魏武郎中令年七
歲喪母母以社日亡不知郭誰女也
　　　孫寒華
孫寒華者吴人孫奚之女也師杜契受玄白
之要顔容日少周旋吴越諸山十餘年乃得
仙道而去一云即吴大帝孫女也於茅山修
道道成冲虚而去因號其山爲華姥山山在
茅山崇禧觀前是也
　　　王進賢
王進賢者晋武帝尚書令王衍女爲慜懷太
子妃洛陽亂劉曜石勒掠晋賢渡孟津河於
河中欲妻之進賢駡曰我皇太子歸司徒公
之女而胡羌小子敢欲干我乎言畢即投河
中其侍婢名六出復言曰大既有之小亦宜
然復投河中時遇嵩高女眞韓西華出遊而
愍之撫接二人遂獲内救外示死形體實密
濟便將入嵩高山今在華陽宫洞内易遷之
中六出時年二十二三歲體貌亦整善有心
節本姓田漁陽人魏故浚儀令田諷之孫諷
曾有陰德之行以及於六出耳晋書載小異
　　　李奚子
李奚子者晋東平太守李忠祖母也不知姓
氏忠祖父貞節丘園性多慈憫以陰德爲事
奚子每專一志務於救人大雪寒凍每積稻
布穀於園庭恐禽鳥餓死其用心如此今得
道而居華陽洞中
　　　樊夫人
樊夫人者晋天師劉綱之妻也嘗與夫較術
俱坐堂上綱作火燒碓屋從東起夫人禁之
火即滅庭中兩株桃夫妻各呪一株使相鬭
擊良乆綱所呪者不勝數走出籬外綱唾盤
中即成鯉魚夫人唾盤中成獺食魚綱與夫
人入四明山路阻虎綱禁虎伏不敢動適欲
往虎即喊之夫人徑前虎即面向地不敢仰
視夫人以繩繫虎牽歸係于牀脚下夫妻將
昇天綱仕上虞令縣廳先有大皂莢樹綱昇
樹數丈方能飛舉夫人平坐冉冉如雲氣之
昇同昇天而去唐德宗貞元中有湘媪者嘗
以丹篆救疾一日告鄕人曰吾往洞庭救數
百人性命至洞庭前一日有大風濤一巨舟
君山所載百餘人居島上有一白鼉遊沙上
殺食之明日城如雪圍島其城漸窄狹東人
爲簇其中不廣數丈岳陽人亦遥望雪城莫
能曉也媪至岸飛劍刺之白城一聲如霹靂
遂崩乃一白鼉長十餘丈蜿蜒而斃後有道
士議湘媪是劉綱之妻樊夫人也
　　　東陵聖母
東陵聖母者廣陵人也適杜氏師事劉綱學
道能易形變化隱見無方行中部事道成能
坐在立亡杜公不信道常恚聖母聖母盛行
治病救人或有所詣杜怒之愈甚誣言聖母
奸妖告官使收聖母付獄頃之即從窗中飛
去衆人皆望見之轉高入雲中遺所常著履
一緉在窗下於是遠近立廟祠之民所奉事
禱之甚有神效常有一青鳥在祭所有人失
物者乞問所在青鳥便飛集盜物人頭上故
路無拾遺後歲月稍久亦不復爾至今海陵
縣中不得爲奸盜之事大者即風波没溺狼
虎食之小者即復病也
　　　雲英
裴航傭舟於襄漢同舟樊夫人國色也航賂
婢梟煙達詩曰同舟胡越猶懷思况遇天仙
隔錦屏倘若玉京朝會去願隨鸞鶴入青冥
夫人曰妾有夫在漢南幸毋以諧謔爲意但
與郎君小有因縁他日必爲姻懿也答詩曰
一飲雲漿百感生玄霜搗盡見雲英藍橋便
是神仙宅何必崎嶇上玉京航後經藍橋驛
渴甚茅店老嫗緝麻航揖之求漿嫗曰雲英
擎一甌漿來航接飲之眞玉液也航謂嫗曰
小娘子艷麗驚人願娶如何嫗曰老病有此
女孫神仙遺一刀圭得玉杵臼搗一百日方
就欲娶此女但得玉杵臼者許妻之金帛吾
無所用航怏怏而去月餘果獲杵臼挈抵藍
橋嫗襟帶間解藥搗航即搗之嫗夜收藥納
室航窺之有玉兔持杵雪光耀室百日足嫗
吞藥曰吾入洞爲裴郎具帷帳俄見大第仙
童侍女引航入諸親多神仙中人有一女子
云是妻姊曰不記鄂渚同舟抵襄漢乎左右
云是雲翹夫人劉綱天師之妻爲玉皇女史
航將妻入玉峰洞中餌絳雪瓊英之丹超爲
上仙
　　　鮑姑
鮑姑南海太守鮑靚之女晋散騎常侍葛洪
之妻也靚宇太玄陳留人也少有密鑒洞於
幽無沈心冥思人莫知之靚及妹並先世累
積陰德福逮於靚故皆得道姑及小妹並登
仙品靚學通經緯後師左元放受中部法及
三皇五嶽劾召之要行之神驗能役使鬼神
封山制魔東晋元帝大興元年戊寅靚於蔣
山遇眞人陰長生授刀解之術累徴至黄門
侍郎求出爲南海太守以姑適葛稚川稚川
自散騎常侍爲煉丹砂求爲勾漏縣令太玄
在南海小女及笄無病暴卒太玄時對賔客
略無悲悼葬於羅浮山容色若生人皆謂爲
尸解靚還丹陽卒葬於石子岡後遇蘇峻亂
發棺無尸但有大刀而已賊欲取刀聞冢左
右有兵馬之聲顧之驚駭中間有刀訇然有
聲若雷震之音衆賊奔走賊平之後收刀别
復葬之靚與妹亦得尸解之道姑與稚川相
次登仙後有崔煒者居南海時中元日番禺
人多陳設珍異於神廟煒往窺之見一老嫗
足蹶覆人酒瓮被當罏者歐擊煒趨解曰酒
值幾錢當罏者曰值一貫煒即脱衣爲之代
償老嫗不謝而去異日復遇諸途乃曰昨蒙
爲吾解難不敢忘也吾善醫贅瘤今有越井
岡艾少許聊爲君謝若遇贅瘤即可以治之
不過一灼無不愈者後遇一僧人贅垂於耳
一灼立愈僧因引至一大富室其人有贅一
灼亦愈由是名顯延者甚衆一旦遂成富翁
煒不敢忘日夕在念一日復遇一人告曰老
嫗者乃鮑靚之女葛洪眞人之妻也行此灸
於南海者積有年矣
　　　丁淑英
丁淑英者不知何許人也有救窮之陰德度
趙阜之危難上感皇人授以黄庭祕要之訣
而昇仙今爲朱陵仙嬪數遊三清司命亦令
德政也
　　　黃仙姑
黄仙姑者東晋神仙黄仁覽之妹也前是神
仙吴猛葬母於臨江軍之新淦縣石壁峭立
有仙墓仙井仙壇在焉壇墓至今無恙地因
名大墓嶺一名吴嶺時仁覽兄妹皆在會葬
仙姑雅愛其地山水依吴母墓修行煉丹後
白日飛昇留下煉丹石一片石受丹火歲乆
不冷每提瓶水其上不火自湯名爲沸石宋
哲宗旌異賜建仙姑觀復改爲黄仙靈應觀
有沸石泉井至今存焉四方水旱疾疫祈禱
輒應之
　　　廣陵茶姥
廣陵茶姥者不知姓氏在鄕里間常如七十
歲人而輕健有力耳聰目明頭髮俱黑晋元
帝南渡之後耆舊相傳見之百餘年顔狀不
改再持一器茗往市鬻之市人爭買自旦至
暮所賣極多而器中茶常如新熟而未嘗减
少人多異之州吏以冒法繫之於獄姥乃持
所賣茗器自牖中飛去矣
　　　羅女
愕緑華仙自云南山人是一女子年可二十
著青衣晋穆帝昇平三年降羊權家一月中
輒六過來贈權詩一篇末句云所期豈朝華
歳暮於吾子并致火浣布手巾金玉絛脱各
一云君慎勿輕泄言訪問此人云是九嶷山
中得道女羅郁也與權尸解藥今在湘東山
此女已九百歲矣
　　　梁母
梁母盱眙人也孀居無子舍逆旅于平原亭
客來投憩咸若還家不異住客還錢多少未
嘗有言客住經月亦無所厭捔衣糲食之外
所得施諸貧病曾有一少年住經月舉動異
於常人臨去云我是東海小童母亦不知小
童何人也宋蒼梧王元徽四年丙辰馬耳山
道士徐道盛蹔至蒙陰於蜂城西遇一青羊
車車自住見一小童唤云徐道士前來道盛
行進去車三步許上又見二童年十二三許
齊著黄衣絳褁頭上角髻容止端正世無比
也車中人遣一童子傳語云我是平原客舍
梁母也今被太上召還應過蓬萊尋子喬經
泰山檢考召意欲相見果得子來靈轡飄飄
玄綱嶮巇津驛有限日程三千待對在近我
心憂勞便當乘烟三清此三子見送玄都國
汝爲我謝東方清信士女太平在近十有餘
一好相開度過此無憂危也舉手謝云太平
相見馳車騰游極目而没道盛還逆旅訪之
正是梁母度世日相見也
　　　徐仙姑
徐仙姑者隋朝僕射徐之才女也不知師奉
何人已數百歲狀貌常如二十四五歲善禁
呪之術獨游海内三江五嶽天台四明羅浮
括蒼名山勝境多所覽翫多宿巖麓林窟之
中間寓止寺院一日忽有强數輩巧言挑侮
姑輒叱之輩憤怒欲以刃制之詞色愈㪍姑
笑曰我女子也而能棄家雲水不避蛟龍虎
狼豈懼汝鼠輩乎即解衣而卧遽徹其燭輩
喜以爲得志明日姑理策出山諸一夕皆殭
立尸坐若被拘縛口禁不能言姑去數里乃
如故姑來往江表吴人見之四十餘年顔色
如舊其行若飛所至之處畏而敬之若神焉
無敢以非正之意戲侮者唐懿宗咸通初因
謂瞻縣白鶴觀道士蕢雲陶曰我先君仕歷
周隋以方術聞名陰功及物今亦得道故我
爲福所及亦延年長生爾以此詳之即實之
才之女也
　　　花姑
花姑者女道士黄靈微也年八十而有少容
貌如嬰孺道行高潔世人號爲花姑蹀履徐
行奔馬莫及不知何許人也自唐初來往江
浙湖嶺間名山靈洞無所不造經涉之處或
宿於林野即有神靈衛之人或有不正之念
欲凌侮者立致顛沛遠近畏而敬之奉事之
若神明焉聞南嶽魏夫人平昔渡江脩道有
壇靖在臨川郡臨汝水西石井山有仙壇遂
訪求之歲月且乆榛蕪淪翳時人莫得知之
以唐則天長壽二年壬辰冬十月詣洪州西
山謁道士胡惠超而問焉超宇拔俗能通神
明即爲指南郭六里許有烏龜原古有石龜
每犯田苗被人擊其首折則其處也姑訪之
見龜之左右壇迹宛然立處當壇中矣於其
下得尊像油甕鉎刀燈盞之類因葺而興之
復夢夫人指九曲池於壇南訪而獲之塼砌
尚在景雲中睿宗使道士葉善信將繡像旛
花來修法事仍於壇西建洞靈觀度女道士
七人住持洎玄宗醮祭祈禱不絶每有風雨
或聞簫管之聲凡是禮謁必須嚴潔不爾有
蛇虎驚吼之異時有雲物如烏羣飛垂帶直
下壇上倏忽西出如向井山前後非一而已
花姑肸響靈通密有所告曰井山古迹汝須
崇修俄聞異香從西來姑累得嘉兆躬身葺
構行宿洞口聞聲磬之音雖荒梗多時若有
人接導寓宿林莽怡然甚安達明入山果遇
壇殿餘址遂立屋宇聞步虚仙梵之音環壇
數里有樵採不精潔者必有怪異之驚有野
象中箭來投花姑姑爲除之其後每齋前銜
蓮藕以獻姑玄宗開元九年辛酉歲姑欲昇
化謂其弟子曰吾仙程所促不可乆住吾身
化之後勿釘棺只以絳紗幂覆棺上而已明
日無疾而終肌膚香潔形氣温暖異香滿於
庭堂之内弟子依所命棺不釘以絳紗覆之
忽聞雷震聲紗上有孔大如雞子棺中惟有
衾覆木簡屋上穿處可通人座中奠瓜數日
生蔓結實如桃者二焉每至忌日即風雲鬱
勃直入室内玄宗聞而駭之使覆其事明日
使道士蔡偉編入後仙傳開元二十八年庚
辰三月乙酉敕道士齎龍璧來醮忽有白鹿
自壇東出至姑冢間而滅即花姑葬木簡之
處又有五色仙娥集于壇上刺史張景佚以
爲聖德所感立碑頌述天寳八載己丑魏夫
人上昇之所度女道士二人常修香火代宗
大曆三年戊申魯郡開國公顔眞卿爲撫州
刺史見舊迹荒廢闕人住持召仙靈觀道士
黄道進二七人住洞靈觀又以高行女道士
黎瓊仙七人居仙壇院顔公述仙壇碑而自
書之以紀其事迹焉
　　　焦靜眞
唐女眞焦靜眞因精思間有人導至方丈山
遇二仙女謂曰子欲爲眞官可謁東華青童
道君受三皇法請名氏則司馬承禎也歸而
詣承禎求度未幾昇天嘗降謂薛季昌曰先
生得道高於陶都水之任當爲東華上清眞
人
　　　王法進
王法進劍州臨津縣人也孩孺之時自然好
道家近古觀雖無道士居之其嬉戲未嘗輕
侮其尊像見必歛手致敬焉至十餘歲有女
冠自劍州歷外邑過其家父母以其慕道託
女冠以保護之與受正一延生籙因名曰法
進而專勤香火護持齋戒亦茹柏絶粒時有
感降是歲三川饑饉斛斗翔貴死者十有五
六多採山芋野葛充飢忽有二青童降于其
庭宣上帝之命曰以汝宿禀仙骨歸心精誠
不忘於道今以青童召汝受事於玉京也法
進即隨青童騰身凌虚徑達天帝之所帝命
以玉杯霞漿賜之飲訖帝謂之曰人禀三才
之大體天地之和氣得爲人形復生中土甚
不易也而天運四時之氣地禀五行之秀生
五穀百果以養人而人不體天地養育之恩
輕弃五穀厭拾絲麻使耕農之夫紡織之婦
身勤而不得飽力竭而不免寒徒施其勞曾
不愛惜斯固神明所責天地不祐也近者地
司嶽瀆各有奏言人厭賤五穀不貴衣食之
本已敕太華之府收五穀之神令所種不成
下民饑餓因示責罰以懲其心世愚悠悠曾
未覺悟旋奉太上所勑以大道好生不可因
彼惡民以害衆善雖天地神明罪之愚民亦
不知過之所因起無懺請首原之路虚受其
苦爾汝當爲無上侍童入侍天府今且令汝
下世告諭下民使其悔罪寳愛桑蠶貴敬農
事惜五穀百果知大道之養人厚地之育物
宗奉正道崇事神明至於水火之用不可厭
棄衣食之養儉己約身皆能行此明戒天地
愛之神眀護之風雨順調家國安泰此乃增
益汝之陰功也即命侍女披琅笈珠韞出靈
寳清齋醮謝天地法一卷付之俾傳行於世
曰世人可相率於清靜之處置齋悔謝一年
之内春秋再爲春則祈於年豐秋則謝於道
力如此則宿業可除穀父蠶母之神爲致豐
稔也龍虎之年復當召汝矣命青童送還其
家已三箇月也所受之書即今靈寳清齋告
謝天地之法是也其法簡易與靈寳自然齋
大都相類但人間行之立成徴效苟或几席
器物小有輕慢濁汙者營奉之人有不公心
者即飄風驟雨壞其壇筵迅霆疾雷毁其器
用自是三川梁漢之人歲皆崇事雖愚朴之
士狂暴之夫罔不戰慄兢戒肅恭擎跽知奉
其法焉又螟蝗旱潦害稼傷農之處有率衆
誠勉於修奉炷香告天旦夕響應必臻其佑
與不度不信之徒立可較其徵驗矣里南謂
之清齋蜀土謂之天功齋蓋一揆也法進以
唐玄宗天寳十一載壬辰歲雲鶴迎之而昇
天此乃亦符龍虎之運神人之言矣
　　　費妙行
費妙行唐孫天師智凉之妻也玄宗天寳七
年天師奏乞置觀度女道士七人立堂祠之
五代亂觀遂廢宋初復興始命男道士居焉
遂立天師像並妙行并祠于觀今額眞福屬
隆興府奉新縣
　　　緱仙姑
緱仙姑長沙人也入道居衡山年八十餘容
色甚少於南嶽魏夫人仙壇精修香火十餘
年孑然無侣壇側多虎狼常人遊者須結侣
執兵器方敢入仙姑深隱其間曾無所畏數
年後有一青鳥形如鳩鴿紅頂長尾飛來所
居自語曰我南嶽夫人使也以姑修道精苦
獨棲窮林命我爲伴爾他日又言西王母姓
緱乃姑之聖祖也聞姑修道勤至將有眞官
降而授道但時未至爾宜勉於修勵也每有
人遊山必青鳥預說其姓字及其日一一皆
驗又曰河南緱山王母修道之處故鄉之山
也又一日青鳥飛來曰今夕當有暴客至勿
以爲怖也其夕果有十餘人來魏夫人仙壇
乃是一片巨石方可丈餘其下宛然浮寄他
石之上或一人以手推之則摇動人多則屹
然而住是夜群人持火杖刀將害仙姑入其
室姑在牀上而不見既出門即推壞仙壇轟
然有聲山震谷裂謂已顛墜矣而終不能動
相率奔去及明有至遠村者分散九爲虎所
噬殺一推壇之時不同其惡免爲虎害夫人
仙壇儼然無損如亦無恙歲餘青鳥語姑遷
居因徙居湖南鳥亦隨之而他人未嘗會其
語唐相國文昭鄭公畋自承㫖學士在遷梧
州牧師事於姑姑謂文昭公曰此後四海多
難人間不可乆居吾將卜隱九嶷矣一日遂
去
　　　王女
王保義爲荆南高從誨行軍司馬生女不食
葷血五歲能誦黄庭及長夢渡水登山見金
銀宫闕云是方丈山女仙數十人中一人曰
麻姑相結姊妹授以琵琶數曲自是數夜一
遇歲餘得百餘曲其尤者有獨指商以一指
彈一曲後夢麻姑曰即當相邀明日庭中有
雲鶴音樂女奄然而化去


歷世眞仙體道通鑑後集卷之四










歷世眞仙體道通鑑後集卷之五
　浮雲山聖壽萬年宮道士趙道一編修
　　　明星玉女
明星玉女者居華山服玉漿白日昇天山頂
有石龜其廣數畝高三仞其側有梯磴達背
見玉女祠前有五石曰號曰玉女洗頭盆其
中水色碧緑澄徹雨不加溢旱不减耗祠内
有玉石馬一疋焉
　　　江妃
江妃二女者不知何所人也出遊於江漢之
湄逢鄭交甫見而悦之不知其神人也謂其
僕曰我欲下請其珮僕曰此間之人皆習於
辭不得恐罹悔焉交甫不聽遂下與之語曰
二女勞矣二女曰客子有勞妾何勞之有交
甫曰橘是柚也我盛之以笥令附漢水將流
而下我遵其傍采其芝而茹之以知吾爲不
遜也願請子之珮二女曰橘是柚也我盛之
以筥令附漢水將流而下我遵其傍采其芝
而茹之遂手解珮與交甫交甫受而懷之趨
去數十步視珮空懷無有顧二女忽不見詩
曰漢有游女不可求思此之謂也出列仙傳
　　　太玄女
太玄女姓顓名和少喪父或相其母女皆不
壽惻然以爲憂常曰人之處世一失不可復
得一死不可復生壽限之促非修道不可延
其生也遂訪明師洗心求道得玉子之術行
之累年遂能入水不濡盛寒雪之時單衣水
上而顔色不變身體温暖可至積日又能徙
官府宫殿城市屋舍於他處視之無異指之
則失其所在門户櫝櫃有關鎖者指之即開
指山山摧指木木折更指之即復故將弟子
行所到山間日暮以杖扣石即開門户入其
中屋宇牀几幃帳厨廩供給酒食如常雖行
萬里所在常爾能令小物忽大大物忽小或
吐火漲天一嘘即滅又能坐炎火之中衣服
不然須臾之間或化老翁或爲小兒或化車
馬乘騎出入三十六術甚著起死回生救人
無數不知其何所服食亦無得其術者顔色
益少鬢髮如鴉後白日昇天而去
　　　西河少女
西河少女者神仙伯山甫外甥也山甫雍州
人入華山學道精思服餌時還鄉里省親如
此二百餘年容貌益少入人家舍知其家先
世以來善惡功過有如目擊又知未來吉凶
言無不效見其外甥女年老多病將藥與之
女服藥時年已七十稍稍還少色如桃花漢
遺使者經西河於城東見女子笞一老翁頭
髮皓白跪而受杖使者怪而問之女子答曰
此是妾兒也昔妾舅氏伯山甫得神仙之道
隱居華山愍妾多病以神藥授妾漸復少容
今此兒不肯服藥致此衰老行不及妾妾恚
之故與杖爾使者問女及兒年各幾許女子
答曰妾年百一十歳兒年七十爾此女尋入
華山
　　　園客妻
園客妻神女也園客者濟陰縣人也美姿貌
邑人多欲以女妻之客終不妻常採五色香
草積數十年服食其實一旦有五色蛾集香
草上客收而薦之以布生桑蠶焉至蠶時有
一女夜至自稱客妻道蠶狀助客養蠶亦以
香草飼之客與俱收蠶得一百二十頭繭皆
如甕大繰一繭六十日始盡訖則俱去莫知
所在故濟陰人祠桑蠶設祠室焉或云陳留
濟陽氏
　　　程偉妻
漢期門郎程偉妻得道者也能神通變化偉
不甚異之偉當從駕出行而服飾未備甚以
爲憂妻曰止闕衣耳何悉之甚邪即爲致兩
匹縑忽然而至偉好黄白術連時不成妻乃
出其囊中藥少許以器盛水銀投藥而煎之
須臾成銀偉欲從求方終不可得云偉骨未
應得之逼不得已妻遂蹷然而化尸解而去
　　　張姜子
張姜子西川人張濟妹也得道今在易遷館
東厢中(出眞誥注云濟後漢末西凉州人爲/董卓將後攻襄城被射死即張繡化)
(叔也其妹不顯外/書亦不知出適未)
　　　李惠姑
李惠姑齊人夏侯玄婦也得道今在易遷館
東厢中(出眞誥注云玄魏末人與李豐俱爲/晋文王所誅不知婦亡在玄之前後)
(李豐乃是馮翊人非齊/人不知此是李誰之女)
　　　施淑女
施淑女山陽人施績女也得道在易遷館東
厢中(施績吴興人孫皓時爲驃騎將軍守西/陵今云山陽恐女或出適取夫家郡不)
(爾則/乖)
　　　鄭天生
鄭天生鄧芝母也得道在易遷館東厢中(鄧/芝)
(字伯苗南陽新野人在蜀爲劉禪車騎將軍/後行見蝯抱子行引弓射殺因感念而亡母)
(不知鄭/誰之女)
　　　文女眞
廬山青霞觀後有石名黄龍云文女眞跨黄
龍昇天因得名焉又有文女眞昇仙臺其世
代名宇事迹并不詳或云名惠通晋人
　　　裴元靜
裴氏道名元靜緱氏縣令裴昇之女鄠縣尉
李言之妻也幼而聰惠母以詩書示之覽誦
不忘及笄不以華艷自飾迥然好道請於父
母置一靜室披戴父母亦崇道深念許之日
以香水瞻禮道像以女使伴之弗納也其獨
居若别有女伴言語者父母窺之不見人誥
之堅不言潔思閑澹雖骨肉常拘之以禮曾
無慢容及年二十父欲歸於李言聞之深以
爲不可唯願入道修眞以求度世父母抑之
曰女生有歸是爲禮婦時不可失禮不可虧
倘入道是畢世無所歸也南嶽魏夫人亦嘗
從夫後爲上仙遂逼之以事李言及奉箕箒
婦禮臻備未一月間告於李言曰某素修道
神人不許爲君妻請絶俗李言早慕道聞妻
之言甚異乃獨居靜室焚修夜中聞言笑聲
李言稍疑之未敢驚乃壁隙窺之見光明滿
室芬郁異香有二女子可十七八鳳髻霓裳
恣態宛麗侍女數人皆雲鬟綵服綽約在側
元靜與二女言笑李言異之而退及旦問於
元靜曰有之此崑崙仙女相省更來慎忽窺
也恐君爲靈官所責且元靜與君宿縁薄暫
會人間爾仙人亦念君未有後俟眞仙再降
當爲祈請後一夕有天女降李言之宅經年
復降送一兒與李言曰此君之子也元靜即
當去矣後三曰有雲盤旋仙女奏樂白鳳載
元靜冲天向西北而去
　　　戚逍遥
戚氏道名逍遥冀州南宫人也父教授生徒
以自資而逍遥十餘歲清頗靜澹不爲兒戲
有好道心父母亦知之常行陰德於人而父
以女誡授於逍遥逍遥覽之曰此常人之事
爾遂取老子仙經誦之不輟及笄媒氏詣其
家聞之以爲不祥迨二十歲父母以適同邑
葪潯耕織之家而舅姑嚴酷責之以蠶農怠
惰而逍遥晨暮以齋潔爲事殊不以家産經
意葪潯亦屢責之逍遥白舅姑請退返父母
亦逼回於是以不能爲塵俗事願獨居靜室
修道以資舅姑葪潯與父母俱有他疑乃棄
之於一室而逍遥但以香水爲資絶食靜想
自歌曰笑看滄海欲成塵王母花前别衆眞
千載却歸天上去一心珍重世間人葪潯一
家及鄰里悉以爲妖狂夜間室内有人言語
聲及曉見其獨坐亦不驚之又三日晨起舉
家聞屋裂如雷但見所服衣履在室内仰視
半天有雲霞煙靄焕赫鸞鶴飛鳴復有仙樂
香軿綵仗羅列逍遥與衆仙俱在雲中歷歷
聞分别言語葪潯馳報逍遥父母既至猶見
之也邑郭之一人咸奔觀望無不驚嘆
　　　何仙姑
何仙姑廣州增城縣何泰之女也唐天后時
住雲母溪年十四五一夕夢神人教食雲母
粉可得輕身不死因餌之誓不嫁常往來山
頂其行如飛每朝去暮則持山果歸遺其母
後遂辟穀語言異常天后遺使召赴闕中路
失之廣州會仙觀記云何仙姑居此食雲母
唐中宗景龍中白日昇仙至玄宗天寳九載
都虚觀會鄉人齋有五色雲起於麻姑壇衆
皆見之有仙子縹緲而出道士蔡天一識其
爲何仙姑也代宗大曆中又現身於小石樓
廣州刺史高暈具上其事於朝
　　　謝自然
謝自然蜀華陽女眞也賦性穎异幼而入道
其師以黄老仙經示之一覽皆如舊讀再覽
誦之不忘及長神氣清爽言談迥高好琴書
善筆札能屬文常鄙卓文君之爲人每焚修
瞻禱王母麻姑慕南嶽魏夫人之節操及年
四十出遠遊往青城大面蛾眉三十六靖廬
二十四治尋離蜀歷京洛抵江淮凡有名山
洞府靈迹之所無不辛勤歷覽後聞天臺道
士司馬承禎居玉霄峯有道孤高遂詣焉師
事承禎正三年别居山野終日採樵爲承禎
執爨而歸又持香果專切問道承禎訝其堅
苦曰我無道德何以勝此然子何所欲自然
曰萬里之外嚮師得度世之道故來求受上
法以度爾非他求也承禎以女眞罕傳上法
恐泄慢大道但唯諾而已復經逾歲月自然
乃嘆曰明師未録毋乃命邪以每登玉霄峰
即見滄海蓬萊亦應非遠人間恐無可師者
於是吿别承禎言去蓬萊罄捨資裝布衣絶
粒挈一席投于海泛之於波上適新羅船見
就載及登船數日但見海水碧色日落則遠
浪相蹙陰火連天船在火焰中行逾年船爲
風飄入一色水如墨又一色水如粉又一色
水如珠又一色水如硫黄氣忽風轉船乃投
一澳中有山日照如金色亦有草木香霧走
獸與禽皆黄色船人俱上山見無大小悉是
硫黄賈客遽棄别貨盡載其石凡經四色水
每遇一水皆三五日晝夜風帆所適莫知遠
近復行月餘又横風所飄海師惶咸舟人恐
懼遥見水上湧出大山上列紅旗千餘面海
師言是鯨魚揚鬛又晴天忽見氣直上高百
餘丈傍若暴風雨此魚腦中嘘吸氣如此復
見海人怪獸鬼神千態萬狀自然乃焚香想
蓬萊禱祝須臾俄到一山見林木花鳥煙嵐
若春海師登山望有屋舍人家甚衆自然謂
曰豈非仙山乎海師言船中人可登山歇泊
以俟風便俄而人皆登山散遊而自然獨遊
一處有道士數人侍者皆青衣有木風動如
金石聲花草香薰人徹骨彩鸞霜鶴碧鷄五
色犬遊於庭除中有一人花冠霞帔狀貌端
美青衣引見自然曰蓬萊尋師求度世法道
士笑曰蓬萊隔弱水此去三十萬里非舟楫
可行非飛仙莫及天台山司馬承禎名在丹
臺身居赤城眞良師也可以回去俄頃風起
聞海師促人登船言風已便及揚帆又爲横
風飄三日却到台州岸自然欣然復往天台
具言其實以告承禎並謝前過承禎曰俟擇
日陞壇以度於是爲傳授上清法後却歸蜀
於果州南充縣金泉山修道功成唐德宗貞
元十年甲戌十月十六日老君命召之白日
飛昇節度使韋臯奏聞于朝一云自然臨昇
天時書于堂之東壁云寄語諸眷屬莫生悲
苦可勤修功德修立福田清齋念道百劫之
後冀有善縁早會清源之鄉即得相見其書
迹存焉上昇後三日再自天降謂刺史李堅
曰天上有玉堂最高老君居焉白玉爲壁上
皆金題神仙之名時有朱書注其下云降世
爲帝玉或爲宰輔凡神仙謁見老君皆四拜
焉予恐世人不信有神仙之事故暫來語君
語訖遂即昇天堅以表聞有詔褒美白紫清
云謝自然今爲東極眞人
　　　王氏
王氏者中書舍人謝良弼之妻也東晋右將
軍王逸少之後會稽人也良弼進士擢第爲
浙東從事而婚焉歲餘良弼應詔入長安歷
尚書郎中書舍人王氏幼而好道常誦黄庭
經時方卧疾竟不果行疾且彌甚時天師吴
筠遊四明天台蘭亭禹穴駐策山陰王氏之
族詣入師求救治遂得禁水吞符信宿即愈
王氏感道力救護乃詣天師受籙精修焚香
寂念獨處靜室志希昇飛因絶粒嚥氣神和
體輕時有奇香異雲臨映居第髣髴眞降密
接靈仙而人不知也一日忽謂其侍女曰吾
昔之所疾將近十年賴天師救之而續已盡
之命悟道既晩修奉未精宿考往過懺之未
盡吾平生以俗態之疾頗懷妬忌今猶心閉
藏黑未通於道當須陰景煉形洗心易藏二
十年後方得蟬蜕爾吾死勿用棺器可作栢
木帳致尸於野中時委人檢校也是夕而卒
家人如其言殯之凡事儉約置之園林間偃
然如寐亦無變改二十年有盜發殯弃形於
地隆冬之月帳側忽聞雷震之聲舉家驚異
馳行看之及舉其尸則身輕如空殻肌膚爪
髪無不具備右脅有坼痕長尺餘即再收瘞
焉南嶽夫人嘗言得道者上品白日昇天形
骨俱飛上補眞官次者蜕如蛇蟬亦形骨騰
舉肉質登天皆爲仙人而居靈山矣良弼亦
執弟子之禮躬侍天師仍與天師立傳詳載
其事
　　　蔡尋眞
蔡尋眞侍郎蔡某之女也李騰空宰相李林
甫之女也二人少有異越生長富貴無嗜好
每欲出家學道父母不能奪其志唐德宗貞
元中相友入廬山尋眞居詠眞洞天屏風疊
南五老峰東騰空居屏風疊北凌雲峰下大
溪噴激白雲蒼崖物象勝處咸有道德能以
丹藥符籙救人疾苦遠近賴之每於三元八
節會于詠眞洞以相師資講道爲事九江守
許渾嘗聞於朝德宗加敬焉及其蜕解門人
收簪簡瘞于舊居鄉俗歲月祀之後渾入朝
會昭德皇后崩因言二女眞其故居可賜觀
名以伸追奉乃詔以詠眞洞爲尋眞觀騰空
所居爲昭德觀李白詩送李云羡君相門女
愛道愛神仙素手掬秋靄羅衣曳紫煙一往
屏風疊乘鸞著玉鞭
　　　麻媼
盧杞少時與麻媪者廢宅賃居一日見有全
犢車子在麻媪門外杞窺之一女子年可十
四五神仙人也明日潜訪之麻媪曰莫欲一
見不杞然之麻媪曰諾後三日見樓臺華麗
輜軿降空乃前女子也謂杞曰更七日奉見
呼麻媪付藥二丸斸地種之頃刻生二葫蘆
漸大如甕麻媪以刃刳其中與杞各處其一
風雲忽起騰上碧霄杞謂麻媪曰此去洛陽
多少路答曰八萬里良乆葫蘆上見樓閣以
水晶爲墻女子居殿中從女數百麻媪立於
諸衛之下女命杞坐具酒饌曰郎君合得三
事取一長者留此宫壽與天齊次爲地仙時
得至此下爲人間宰相杞曰處此爲上願女
子喜曰此水晶宫也某爲太陰夫人仙格已
高郎君處此便是白日飛昇乃爲箋奏上帝
少頃宋衣使者宣帝命曰盧杞欲求水晶宫
住否欲爲地仙否欲爲人間宰相否杞曰人
間宰相朱衣趣出太陰夫人失色令麻媪速
領回推入葫蘆却至舊居塵榻儼然葫蘆與
麻媪俱不復見(此乃女仙麻媪以神變開化/於人而盧杞貪昏不悟遂致)
(墮/落)
　　　盧眉娘
唐順宗朝南海貢盧眉娘稱北祖帝師之裔
自大足中流落嶺表幼而慧悟工巧無比能
於一尺綃上繡法華經字如粟米又作飛仙
蓋以絲一縷爲蓋五重中有十洲三島每日
食胡麻飯二三合憲宗嘉其聰慧而奇巧遂
賜金鳳環以束其腕知眉娘不願住禁中遂
度爲黄冠放歸南海仍賜號曰逍遥大師後
神遷香氣滿室弟子將葬覺舉棺輕即徹其
蓋惟存藕履焉其後有人見眉娘乘紫雲游
於海上時羅浮處士李象先作盧逍遥傳
　　　吳綵鸞
唐文宗太和末有書生文蕭海内無家因萍
梗抵鍾陵郡蕭性柔而治道貌清而出塵與
紫極宫道士柳棲乾善遂止其宫三四年矣
鍾陵西山有游帷觀即許眞君遜上昇之第
也每歲至中秋上昇日吴蜀楚越之人不遠
千里而至多携挈名香珍果繒繡金錢設齋
醮以祈福時鍾陵人萬數車馬喧闐士女櫛
比連臂踏歌蕭因往觀之睹一姝歌唱稍異
因聽其詞理脱塵出俗意諧物外復歌詞有
文蕭綵鸞之句蕭驚曰吾姓名其兆乎此必
神仙之儔侣也竟植足而不能去蕭詰左右
或云洪井青衣女子也其居洪崖壇側亦不
得其實蕭伺之歌罷已四更矣姝與三四輩
告别獨秉燭穿大松徑將陟山捫石冒險而
昇焉蕭亦濳繼其蹤燭將盡有仙童數十輩
持松炬出迎之蕭失聲姝乃覺回首而詰曰
非文蕭邪蕭曰然姝曰吾與子數未合何遽
至此因相引至絶頂侍衛甚嚴有几案幃幄
金爐國香與蕭坐定有二仙娥各持簿書而
前其間多指射江湖覆溺之事適至一婦女
名而姝意有不得所又云某日滄湖風濤亦
有誤殺孩稚者姝怒曰豈容易而誤邪執溥
書曰但嬰孩氣弱未足自不禁也非不救莫
奈之何蕭聞之因詰其事姝竟不對蕭又請
益堅姝答曰此陰機不合泄於子吾當與子
受禍爾仙娥執書既去忽天地黯晦風雷震
怒擺裂幃帳傾覆案几蕭恐悸不敢傍視姝
倉惶著衣秉簡叩齒肅恭伏地待罪俄而風
雲貼息星宿陳布而仙童自天而降持天書
宣曰吴綵鸞以私欲而泄天機謫爲民妻一
紀姝遂流涕與蕭相同下山竟許成婚而歸
鍾陵遂止蕭所居之室蕭方知姝姓名因詰
姝先世之譜系姝曰我父吴仙君諱猛豫章
人也晋書有傳濟人利物立正去邪今爲仙
官名標洞府吾昨爲仙主陰籍六百年矣但
無何得罪於帝俄遭謫也然子亦因吾可出
世矣蕭處清貧不能自給姝寫孫愐唐韵日
一部運筆如飛每鬻之獲金五緡盡則復寫
如此僅十載至唐武宗會昌二年稍爲人知
遂與蕭濳往新吴縣越王山側百姓鄒舉村
中夫婦共訓童子數十人忽一夜聞二虎咆
哮於院外及明失二人所在凌晨有負薪者
自越王山下見二人各跨一虎行步如風陟
峰巒而去
　　　杜蘭香
湘江漁父於洞庭之岸得三歲女子憐之養
十餘歲天姿奇偉非常忽有青童自空而降
携女昇天女謂其父曰我女仙杜蘭香也是
時不還家其後於洞庭忽出降張碩家碩乃
修道之士蘭香初降時授玉簡玉唾盂紅火
浣布以爲登眞之信又一夕命侍女齎黄麟
羽帔之服以授于碩曰此上仙之服也
　　　諸葛氏
九華山樵者婦諸葛氏感時疾數日起白舅
姑曰新婦不惟疾平復且得仙矣俄出門乘
空而去又數日復降云天上樓觀皆碧玉琢
成窗户悉以珠玉綴蛟絲帳幔五色相照仙
女行明中然不死之香我今暫來相看俄有
五色車駕雙龍力士御之女童爲從婦乘之
冉冉而去
　　　韋女
鄭德璘家長沙往江夏省親將返有醝賈韋
生同宿洞庭湖畔韋氏女水牕中垂釣德璘
以紅綃題詩曰纖手垂鈎對水窗紅渠秋色
艷長江既能解佩投交甫更有明珠乞一雙
以紅綃惹鈎女收之及明順風張帆而去將
暮漁人曰賈客巨舟没於洞庭德璘悲惋爲
弔江姝詩曰洞庭風軟荻花秋新没青娥細
浪愁泪滴白蘋君不見月明江上軟輕鷗酹
而投之水神持詣水府府君曰德璘異日吾
邑明宰召主者送韋女事鄭生女視府君一
老人也德璘夜半覺有物觸舟拯之乃韋女
遂納爲室後數年果爲巴陵令至洞庭有老
叟曰昔日水府活爾性命韋女拜謝曰父母
在水府可省覲否曰可須臾舟没然無所苦
父母居止與常人無異向所溺之物皆至此
但無火化所食惟菱芡爾俄船出湖畔
　　　楊保宗
女冠楊保宗不知何許人也自幼爽秀及笄
許娉矣忽有感悟遂乞爲道士父母從之乃
入廬山棲於上霄峰崇善觀頓忘塵念達清
靜之源却粒煉形而勤行播于遠邇玄風大
振南唐元宗聞之持詔赴闕延入禁中俾妃
嬪之樂道者與之相見問其所欲保宗因言
舊宇湫弊不能容衆元宗乃命賜以金錢而
六宫競施服翫珍珠綵繡計逾千萬令新其
宇仍勑尚書郎韓熙載撰記賜觀額以眞風
賜保宗以紫衣又詔臣下作詩頌以送之皆
所以旌道也保宗素慕蔡尋眞李騰空之爲
人亦能以丹藥符籙救人疾苦暇日或至屏
風疊之南北瞻禮二祠焉保宗年已老而色
如孺子既殁容貌如生舉棺甚輕人以爲尸
解先是崇善觀始於梁武帝大同初其後歷
四百年而名人高士寂無所聞暨保宗風聲
遠著學者大集而道門稱
盛
　　　無名氏
李定記宋徽宗宣和中太學士人會飲於任
氏酒肆忽有一婦人妝飾甚古衣亦穿弊肌

膚雪色而無左臂執拍板乃鐵馬之唱詞云
闌干曲紅颺繡簾旌花嫩不堪纖手捻被風
吹去意還驚眉恨蹙山青敲鐵板閑引步虚
聲塵世無人知此曲却騎黄鶴上瑶京風冷
月華清諸公怪其詞異即問之曰此何詞也
答曰此是上清蔡夫人法駕導引也妾本唐
人遭五季之亂左手爲賊所斷今遊人間諸
公飲酒願求一杯爾遂與之一杯飲畢而去
諸公送之出門杳無所見(據資治通鑑歐陽/修論曰予嘗聞五)
(代時有王凝者家青齊之間爲虢州司户參/軍以疾卒於官凝家素貧一子尚幼李氏携)
(其子負其遺骸以歸東過開封止於旅舍主/人不納李氏顧天以暮不肯去主人牽其臂)
(而出之李氏仰天慟曰我爲婦人不能守節/而此手爲人所執耶即引斧自斷其臂見者)
(爲之嘆泣開封尹聞之白其事于朝厚恤其/李氏而答其主人也道一嘗閲道書見自古)
(至忠至孝至貞至烈蜕形出世俱爲神仙前/傳所載婦人隱其名氏豈非五代之李氏乎)
歷世眞仙體道通鑑後集卷之五















歷世眞仙體道通鑑後集卷之六羽十一
　浮雲山聖壽萬年宮道士趙道一編修
　　　錢女眞
女眞錢氏二姊妹依陶居誦黄庭經即茅山
燕洞也至今有碧桃紫菖蒲焉其姊尋披白
練衣得道入洞及妹至洞已蓋矣宋太宗淳
化五年巡檢夏侯嘉貞與建隆道士五人往
彼投龍是夜雷震其洞復開莫測淺深一廳
吏深入遇道土與林檎一枚食之遂絶粒田
霖有詩板在焉燕口龍泓氣象清錢眞此處
有遺靈仙鄉去後師猶在女弟回時洞已扃
雲片尚如飛白練泉聲猶似誦黄庭碧桃花
發菖蒲紫留與人間作話評
曹文姬
曹文姬本長安倡女也生四五歲妙文字戲
每一卷書能通大義人疑其宿習也及笄姿
貌絶倫尤工翰墨自箋疏外至於羅綺窗户
可書處必書之日數萬宇人號爲書仙筆力
爲關中第一當時工書周郎中越馬監察端
一見稱賞不已家人教以絲竹宫商則曰此
賤事吾豈樂爲之哉惟墨池筆冢使吾老於
其間足矣由是籍籍聲名豪傑之士願輸金
委玉求與之爲偶者不可勝計女曰皆非吾
偶也欲偶吾者可先投詩當自裁擇自是長
篇短句絶辭麗語日馳數百女悉無意有岷
山任生客於長安賦才敏捷聞之喜曰吾得
偶矣或問之則曰鳳棲梧而魚躍淵物各有
所歸爾遂以詩投之詩曰玉皇前殿掌書仙
一染塵心謫九天莫怪濃香熏骨膩霞衣曾
惹御爐煙女得詩喜曰此眞吾夫也不然何
以知吾行事邪吾願事之幸勿他顧家不能
抑遂以爲偶自此春朝秋夕夫婦相同徴吟
小酌以翫一時之景如是五歲因三月晦日
送春對飲女題詩曰仙家無夏亦無秋紅日
清風滿翠樓况有碧霄歸路穩可能同駕五
雲虬吟畢嘆曰吾本天上司書仙人以情愛
謫居塵寰二紀又謂任曰子亦先世得道仙
人謫於人世吾於子有宿縁故吾得託於子
今日當偕行矣俄聞仙樂飄空異香滿室家
人驚異共窺見朱衣吏持玉版朱書篆文降
曰李長吉新撰玉樓記就天帝召汝寫碑可
速駕毋緩家人曰長吉唐之才人迄今三百
年矣焉有此說必妖也女笑曰非爾所知人
世三百年仙家猶頃刻爾女與任生易衣拜
命舉步騰空但見雲霞燦燦鸞鶴繚繞于時
觀者萬許以其所居地爲書仙里宋仁宋慶
曆四年甲申作記
　　　趙仙姑
趙仙姑名何永州零陵人也家居墎下年十
二因隨衆摘茶行未數里仙姑失伴又行里
餘視東峰岩谷尤美泉石清漱花木相倚岩
鳥好音煙霞去來有一人行於其中殊遇也
目星弁銖衣視仙姑而笑仙姑意其可居此
因再拜求度願侍巾几髯仙曰汝未可居此
遠來必餒也因袖間出一桃令姑食之復曰
汝若能食盡他日必當飛昇不然且居地中
也仙姑啖之但能食其半因懷其半欲以爲
親髯仙曰汝可疾歸毋乆留此仙姑因還母
兄曰汝去何乆也詢之則逾月矣仙姑自兹
不食但果食暨水而已往往不喜與俗人語
話終日促膝靜坐默默不言母兄知其異乃
建竹閣以居之仙姑惟兄嫂同居其所居閣
至夜往往有人語話聲其兄一日登閣竊聽
則見仙姑與一長髯秀目星弁銖衣相對而
語仙姑呼長髯爲仙翁因曰前曰約下顧何
事爽期仙翁曰適會符下當行雨彭蠡澤一
千三百里雨三尺一夕要足以大暑一龍恐
不足乃召弟子輩六人分道而去呼雲召龍
驅雷走電故其事乃集是以爽前夕之約語
方已復曰汝兄母竊聽玄言恐泄天機吾今
去矣惟見白光透牖而去暨明仙姑謂兄曰
幸毋再來聽伺恐於兄爲不利耳兄曰當不
復聽但願聞夜來之事既爲仙又須行雨乎
仙姑曰今之得仙未能居於天上者亦有數
千百人皆在十洲三島名山洞府中積功累
行方可昇舉或治江湖或主陰府或掌山嶽
興萬世之利去天下之害救病除患振難扶
傾拯濟柔弱陰功密施德行濳修非可以一
端舉但神仙不自矜伐惟恐人知故世人莫
得與聞兄曰如此則神仙功行何以計之仙
姑曰神仙功行亦有仙官主之故每歳籍其
事進於帝所然後第其高下進補仙階矣道
州知州周廉夫替回闕下道由零陵及見仙
姑坐中有客風骨甚異顧望尤踞不揖廉夫
廉夫意似怒其人乃引去廉夫曰彼何人而
簡傲若此仙姑曰此乃吕仙翁也廉夫急遺
人追之已不見矣仙姑曰仙翁意欲往何所
即至其地不逾一刻身已千里廉夫因問仙
姑曰仙翁今往何處仙姑四望曰仙翁已在
荆南府矣又有士人夏鈞過永州問仙姑曰
吕先生今何在曰今日在潭州興化寺設齋
鈞至潭至寺取齋曆視之其日果有華州回
客設供潭州李正臣多爲遊商往來江湖間
妻得疾腹中有物若巨塊時轉動於腹中即
痛不可忍百術治之不愈正臣乃往見仙姑
仙姑曰子之妻常殺有孕婢今腹中乃其冤
也正臣求術救之仙姑曰事在有司已有冤
對不可救也其腹塊後寖大或極痛楚復坼
而死正臣視妻腹中乃有一女子身體間尚
有鞭撻痕焉好事者時時往問　　過皆有
驗湘東士人翕然稱神會楊公作憲按行近
郡至永聞之甚愠公剛正者也乃鎖扃封號
其閣而去月餘復還開閣則仙姑貌如故公
亦頗信無復害仙姑意滕子京謫守岳陽一
夕大雷雨既霽華容西峰石壁上有謝仙火
三宇存焉宇體怪異公命模宇於廳壁使人
往問仙姑仙姑曰此雷部中一鬼耳兄弟二
人好以鐵筆書宇其身各長三尺丁晋公之
南遷道出永往見仙姑曰能復回乎仙姑曰
復回再見聖人乎仙姑即不答後果如仙姑
言狄右相之南征過永見仙姑曰奉詔計賊
願知勝負今破賊乎仙姑曰賊必破曰能獲
其兇首乎仙姑即不答後悉如仙姑言凡有
事過永者無不見仙姑問休咎一日仙姑謂
其兄嫂曰天地不先以禍福示人慮泄機也
今賔客盈門問事既不可拒即將吿之是泄
天地之隱祕也寧免獲譴於上吾將有所往
矣乃沐浴冠服端坐而化今其眞身猶存閣
上
　　　鄭仙姑
鄭仙姑徽州人也父八郎學道仙姑自幼惟
與父居一閣上客至父見之閣下姑捧茶與
湯而下率以爲常人未嘗見其閣上有炊火
父死殮檢中不葬曰吾父非死也仙姑初不
出郭門而或有見於百里外者所居屋歲乆
朽敗秋大風雨一夕屋仆傍側大驚人疑其
壓死矣且往視之有一木椅榻上得不壓而
仙姑尚未寤也蘇轍子由爲續溪令見之云
年已八十尚處子子由曰室家人理之常姑
不嫁何也曰吾誦度人經故爾詰其故曰此
經元始所說元始生於天地先立於天地外
安得不爾子由曰安有人能出天地上乎曰
道乃爾子由曰道何與乃事曰我身何者非
道子由心異之翌日設饌禮致仙姑既至略
能飲酒食葷子由徐問以養生之事曰君器
敗矣難以成道子由因就質導引諸方皆曰
非是但當養成嬰兒爾子由曰嘗有見姑於
百里外者豈非嬰兒往邪姑笑而不答其後
不知所終
　　　劉姸
仙姑劉妍代州妓女也宋哲宗紹聖中有老
姥至其門丐錢其家延之爲設食食已姥謂
曰汝甘心在是乎曷不從我去我將誨汝道
仙姑許之吿其母曰大人橐中裝直萬金又
有他女可奉養乞我去學道母不從即斷髮
披布衣徑入太行山居庵廬日出乞食如是
數年一日忽辭常所往乞食者曰乆溷若等
翌日吾行矣人如期往而視之見火發其庵
廬仙姑趺坐火中而化世以爲火解云
　　　虞眞人
虞眞人本女流遇異人不食隱終南山士大
夫多敬之宋徽宗崇寧初首於茅山詔劉混
康海陵詔徐神翁終南詔虞眞人弋陽詔張
虚靜日集祕殿講究道妙
　　　莫州女
莫州任丘縣境有溏濼巿積魚如阜宋徽宗
大觀中有貧女不知所從來常居叢祠中晨
入巿鬻魚跳而燒啖之他不見有所食也或
予之衣則以刀裂壞人近之輒詬駡甚者以
刀刺傷以故莫敢近者其姿娟好膚理凝脂
州兵始萌意犯之忽見其座有大蟒懼而却
走回視則座爲寳蓮華貧女曰吾不可居此
矣俄不知所在
　　　于仙姑
于仙姑鳳翔人也始其家業瀹茶居闤闠鬻
之仙姑雖小家女少獨喜潔清不肉食日誦
老子書父母予之錢輒儲之以巿棄箋敗牘
紐爲衣施丐者無幾何於箋牘中得道家嘘
呵呬吹嘻之說行之乆乃辟穀年十四不肯
嫁傍近女子好神仙者爭來謁仙姑一日相
與媒田華山有石室其深有玉函中貯丹方
往聞人數求之手拊玉函而不能啓殆上清
寳章非有道者不可往吾觀于氏女學道不
嫁已能辟穀意者可以啓玉函焉遂往請仙
姑仙姑許諾諸女子共俟其傍仙姑既入果
見玉函發之而得大洞經懼爲衆所奪出告
其衆曰誠有之吾不能啓也衆悵恨云仙姑
還家讀其經夙夜如其方遂得度世煉形之
法能行於熏籠上或時卧櫝中累月其徒開
視之皆凝塵也仙姑徐振衣而起宋徽宗聞
之召至東都錫眞人號且賜詩曰身是三山
雲外侣心無一點世間塵欽宗靖康初語其
徒曰吾將逝矣後六十年當還已而遂化其
徒遵其言爲大棺兩傍通達置終南山谷人
知之觀者狎至閲數月仙姑忽起語其徒曰
吾戒汝毋使衆觀之今云何如是汝亟穿壙
深二十尺置吾棺其徒既穿已仙姑即卧棺
中命其徒瘞之曰衆復能撓我乎世傳有向
湍者得其道
　　　張仙姑
張仙姑南陽人也莫詳其所以得道者人有
疾仙姑輒對坐瞑目濳爲布氣攻之疾者俄
覺其臆温温然發緼火色已而鳴聲如雷雖
沈痼者無不愈一時貴人多敬慕之宋徽宗
嘗召至東都其後不知所之
　　　徐道生
徐道生山陽軍婦也後入神光觀爲道士聞
徐神翁在海陵即往事之從容問神翁曰人
之軀污穢集成爾而古有白日昇天者審能
如是邪神翁曰吾聞太行山有换骨岩將輕
舉者先往换骨然後乃得登上清列仙籍也
道生既得神翁語後即求换骨岩而觀焉至
則峯頂崇崛殆不可陟道生志堅决雖委命
不憚乃援葛藟蹈不測徑抵其危巔果有大
屋渠渠四周有仙人鎖子骨千餘趺坐廡下
道生以熏陸香各納之喙中而歸自是去不
知所之
　　　陳瓊玉
陳氏名瓊玉婺州金華縣人年十七一日邀
兄遊四明海中兄乘舟而瓊玉行水上越數
日衣裳不濡既還語人曰我水中遇婺女星
君相導往蓬萊始知元是第十三洞主遂省
悟從此絶粒更能詩詞及知人間禍福公卿
士庶日往叩之户外屨滿宋徽宗政和七年
郡守劉安上部使者盧天驥王汝明等聞于
朝召至京師賜號妙靜煉師對訖即乞還山
復賜肩輿郭崇師所居前面葛仙峰後枕仙
姑壇獨處一室政和中邑宰何庭堅贈詩曰
絶粒棲神是幾年閉關終日更翛然高峰默
與麻姑契妙法親從婺女傳功行素超三界
外姓名清徹九重天憑誰與問西王母師是
金華第幾仙人贈詩多師獨喜此篇師作詩
前後不下數千首多預言人休咎其弟昭嘗
曰詩詞所言其應如響何從而知師曰聲其
里系即仙官持簿來五百年過去未來皆知
恐泄天機故託風花雪月爲詠而吉凶寓其
中耳非特知之又且掌之昨權無常尉管人
間生死後權陰典管人間六犯事謂逋官錢
五逆不孝奸盜踰濫故殺也世人冒犯故多
天厲不犯者三世中出神仙近又管月臺仙
籍凡事夫聰明者皆上籍若有功行可作月
臺仙大抵勉以忠孝誠信至八九十歲容貌
不衰後不知其所終
　　　吳氏
妙明眞人吴氏句容縣士人女也幼遇異人
得訣修煉不食雖水亦不飲宋徽宗宣和間
召赴闕館之蔡京第京贈之詩有姑射神仙
猶飲露龜臺王母未忘桃之句既而得請復
還錢塘未幾欲他往人或問之曰城中皆黑
氣可速避去纔經旬浹即有金人之禍眞人
肌膚明秀語論歷歷可聽未嘗觀書質以古
今無不知者後隱惠州羅浮
　　　武元照
武眞人名元照會稽蕭山民女也方在孩抱
母或茹葷輒終日不乳及菜食則如初母異
之疑年稍長議以妻邑之富人既受幣乃怏
怏不樂訓以女工坐而假寐母乃笞之謝曰
非敢怠也昨夢金甲神告以后土見召與之
偕往入雲霄間廣殿下見高眞坐殿上玉女
列侍招我陞殿戒曰汝本玉女頃坐累暫謫
塵世三紀復來汝歸休糧棄俗修道及覺欲
不食而母見强又夢神怒曰命汝勿食違吾
戒也剖腹取腸胃滌諸玉盆復納于腹而緘
之因授靈寳大洞法及大洞大法師回風混
合眞人印俾治世之有疾者母聞言驚悟曰
兒異人也予爲兒絶姻事俾遂乃志自是獨
居靜室間以符水療人疾遠近奔凑求符或
邀過家視病則命二僕肩輿以行不裏糧至
中途從者餒但市桃兩顆呵氣授之人食一
桃往數十里不飢侍御史陳某居錢塘以天
心法治人疾舍傍别圃建層樓圃人吿有騎
而行其上者陳叱去曰焉有是薄春携劍宿
於下亦聞馬聲未幾家人扣門趣之歸曰幼
女繫空中如物羈縻狀視之信然女昏不知
人累日陳詣樓設醮厭之火起壁間倉卒奔
下火亦止又召道士攝治及門亡其巾家人
亦恐致書招元照元照衣冠造之陳女起迎
門笑語若初無疾者元照携之宿樓上越三
晝夜咸無所睹女亦泰然韓子扆太尉公裔
官輦下嘗自書章擬奏于天述遭遇太上興
運事人無知者邀元照奏之俯伏良乆乃起
誦章中語無一非是且曰上帝嘉公恬靜無
覬幸批答云謹守千二日辯曹賞厥功後皆
應如元照言韓自幼患足疾每作至不得屈
伸元照爲按摩覺腰間如火熱又摩其髀亦
熱拂拂有氣從足指出登時履地厥疾遂瘳
韓僕宿於廬側隘舍夜夢鬼物壓其身叫呼
而出值元照至不吿之故與縱步至其處元
照及户而返曰室有自縊者髼首出舌見吾
求度即書符命僕焚之夜夢人謝過曰吾得
眞官符超生不復來矣啓關而出韓氏設榻
留元照寢不聞喘息徐見青雲起鼻端一嬰
兒長三寸許色如碧琉璃光射一榻盤旋腹
上頃之不見張循王家婢有娠過期不産請
元照往諸婢雜立元照獨視孕者咨嗟曰爾
宿生爲樵夫掌擊殺大蛇今故讎汝在腹中
食五藏盡乃已急白王出之書二符授婢婢
如戒焚符以水飲訖産一大蛇王聞之大駭
敬禮之贈以金繒不受復如韓氏留歲欲歸
止之不可嘆息而别曰予不再至矣衆疑其
將羽化旦日挐舟歸蕭山至家無疾而卒先
是邑中十餘家俱見元照衣道服各詣其家
聚話移時乃去數日或詣元照家訪之家人
云死矣邑人數輩先後至者同曰昨方至吾
家何遽爾驗其訪諸人日乃尸解日云宋高
宗紹興十一年也
　　　孫仙姑
仙姑孫氏名不二號清靜散人寧海豪族孫
忠翊之幼女也金太祖天輔二年戊戌春母
夢七鶴毰毸舞于家庭一鶴漸入于懷覺而
有娠至三年己亥正月五日乃生生而聰慧
柔淑眞懿之態挺乎自然擇配之時父忠翊
聞煉師無夢讚馬宜甫有眞仙之材遂妻之
而生三子咸教以義方宜甫以家鉅富常濟
人貧乏仙姑必承順而輔之世宗太定七年
丁亥重陽祖師自終南來化宜甫洎仙姑入
道構全眞庵以居之夫婦敬之若神事之若
君嘗畫一枯髏志期夫婦之從化題之以頌
云堪笑人人憂裏愁我今須畫一骷髏生前
只會貪冤業不到如斯不肯休仙姑始然未
純信是冬祖師誓鎖庵百日約五日一食宜
甫親爲供送屢示神變權以化之十回拯於
地獄警三業之爲愆十度十以交梨示九丹
之妙用又賜之以芋栗告之以道戒以見其
留連貲産之汩没始終不悟一日見祖師大
醉徑造其宅卧於仙姑寢室姑責其非禮怒
鎖之門使家僕呼宜甫於巿而吿之宜甫曰
師與予談道不離几席寧有此事至家開鎖
其室己空窺所鎖之庵祖師睡正濃矣姑始
生敬信又一日祖師復畫天堂一軸示之曰
果能出家决有此報後一載己丑夏四月郡
人周伯通捨宅爲金蓮堂邀祖師丹陽等住
持重五日仙姑抛棄三子屏絶萬縁詣堂以
期開度是旦祖師逐丹陽出堂姑至令燒誓
狀於道前賜名不二號清靜散人仍贈以詩
云分梨十化是前縁天與佳期本自然因甚
當時不出離元來只待結金蓮祖師導之上
街乞化令别作庵以居繼傳道要時仙姑年
五十一矣是年秋祖師挈丘劉譚馬歸汴梁
翌年祖師昇仙十二年壬辰丹陽歸仙柩於
終南劉蔣乃祖師結庵之地襄事既終丹陽
持服守墳尸居環堵十六年丙申仙姑亦過
潼關將以參同至理而决疑情丹陽作浪淘
沙以寄姑姑致禮遥謝二處環庵行其所傳
東遷洛陽有風仙姑者俗呼小二娘按進士
王宇作姑銘序云風仙姑始自皇統關西來
寓東周不顯姓氏壽亦不言何處人以語音
較之似秦人也乞食度日垢面髼頭以穢污
身而遠世魔晝則徉狂於廛巿夜則棲泊於
荒祠不起愛憎不言非是無爲淡泊任性自
然蓋内修仙道外隱仙蹤而能信口放言以
暢玄㫖有云緑葉漫天長黄花滿地開千里
覓不得萬里捉將來又曰油盡盞乾燈自滅
隨風却見剔燈人若此語言不可殫録仙姑
至洛陽依而居焉風仙姑之居有二洞命仙
姑居下洞己居上洞常積磚石於前凡男子
過下洞者必以磚石擊之而外魔不能作障
加之訓奬則六年道成行化度人而歸向者
甚衆嘗作卜筭子示衆云握固披衣候水火
頻交媾萬道霞光海底生一撞三關透仙樂
頻頻奏自飲醍醐酒妙藥都無頃刻間九轉
丹砂就二十二年壬寅季冬晦日忽謂門弟
子曰師眞有命當赴瑶池期即至矣遂沐浴
更衣問曰左右以天道時刻對曰午刻矣命
具紙筆寫頌以遺世云三千功滿超三界跳
出陰陽包裏外隱顯縱横得自由醉魂不復
歸寧海書畢跏趺而坐奄然而化香風散漫
瑞氣氤氲竟日不散時丹陽居寧海環堵中
聞仙樂駭空仰而視之見仙姑乘彩雲而過
仙童玉女旌節儀仗擁導前後俯而吿丹陽
曰吾先歸蓬島矣逮大元辛丑春京兆總管
田侯將葬重陽祖師仙蜕清和宗師偕祖庭
諸師洎總管僚屬於終南縣李舍人莊創慶
眞觀首發仙姑之墳移葬于觀之金蓮堂永
爲十方女冠歸依之所甲辰歲奉朝命改觀
爲宫至元巳巳正月褒贈清靜淵貞順德眞
人



歷世眞仙體道通鑑後集卷之六










