#+TITLE: 漸悟集--馬丹陽
#+DATE: 2018-05-12 10:22:06
#+SOURCE: github.com/kanripo/KR5e0044 master 4bb11d98                
漸悟集卷上弟六
　　　　崑嵛山馬丹陽撰
　　賀聖朝(二首)
　　　贈王司公
祥煙瑞氣常敷布便覺心歸素世人爲處我
無爲更無思無慮絳房姹女嬰兒聚慧目看
烏兔斡旋離坎兩交宫這些兒誰悟
衣裝紙襖並麻布固亘初元素風前月下撫
心琴並無些塵慮　雲朋霞友常相聚看飛
鳥走兔玉中養就紫金丹這些兒誰悟
　　卜筭子
　　　岀家入道
扶風全道名通一道號無憂見畫骷髏猛烈
收心事事休　四旬有六霜侵鬢拂袖雲遊
休要剛留譬似無常限到頭
行屍走骨貪名利分定剛圖不念身軀皮與
骷髏作殯居　勸人割斷攀縁索跳出紅爐
整頓元初有箇山侗著力扶
山侗捨俗投玄趣結正良因深謝師眞便做
逍遥自在人　我今誓不東歸去死在西秦
骸骨雖塵不與兒孫葬海濱
　　　重陽師父百端誘化予終有攀縁愛
　　　念忽一夜夢立於中庭自嘆曰我性
　　　命有如一隻細磁碗失手百碎言未
　　　訖從空碗墜驚哭覺來師翌日乃曰
　　　汝昨晩驚懼纔方省悟
吕公大悟黄梁夢捨棄華軒返本還源出自
鍾離作大仙山侗猛悟細磁夢割斷攀縁
鍊汞烹鉛出自風仙性月圓
内容未顯名先顯事可傷悲壞道根基失了
元初更怨誰　尋思懵懂勝伶俐做箇憨癡
無作無爲綴甚閑詞寫甚詩
　　　誓死赤脚夏不飲水冬不向火
我今誓死環墻内夏絶凉泉冬鄙紅煙認正
丹爐水火縁　師恩欲報勤修飬鍊汞烹鉛
行滿功圓做箇蓬瀛赤脚仙
　　探春令
　　　贈王知玄
洞天幾陳清清雨遥指瓊林堪覩一條玉杖
隨行探得性内金蓮吐　嬰嬌女姹來相聚
更有眞龍虎自然顯出祥光覆載一箇靈明
主
　　惜芳時
　　　贈李官人
伊子癸卯同生世不覺流年五十二我先入
道搜玄理自然不敢相遺你　無分晝夜常
留意詩曲謾書千幅紙勸公早把家縁棄免
交失脚黄泉底
　　　贈無欲盧守慈
清清浄浄祥雲脚九竅内往來交錯誰知妙
用縁無作自然理鍊成丹藥　驪龍吐出神
珠爍現萬道霞光罩却虚堂瑩徹添光灼蓬
萊路有些期約
　　楊柳枝
　　　贈趙道濟
日裏金鷄叫一聲夢初驚清風枕上有餘清
酒初醒　霧卷雲收天似水月初明虚堂寂
寂絶塵情性初平
　　　寄四鄉先生
楊柳枝詞掃一篇寄誰邊一于一郝二劉仙
訴些言　好與丘劉譚馬子共搜玄九還七
返行功全去朝元
　　　贈雲中子蘇鉉
猛棄榮華兒女妻悟玄機騰騰兀兀任無爲
做憨癡　雲水不遊芳草徑内行持功成行
滿獨何之赴瑶池
　　漁家傲
　　　自覺
夢見嬌妻稱是母又逢愛妾還稱女因爲前
生心不悟心不悟改頭换面爲夫婦　從此
山侗常恐懼那堪更得風仙度决要浄清清
浄做清浄做紫芝彼岸通玄路
七十光陰能幾日大都二萬五千日過了一
日無一日無一日看看身似西山日　不做
修行虚度日悟來豈肯經終日斡運洞天眞
月日眞月日蟾宫裏面擎紅日
　　　贈孫姑
奉勸孫姑修大道時時只把心田掃殺了三
尸并六耗無煩惱常清常浄知玄奥　休問
異名爐與竈沖和上下通顛倒鉛汞自然成
至寶非常好霞光簇捧歸蓬島
　　　贈衆師兄
奉勸同流聽子細斷葷戒酒全容易不戀浮
財渾小事深可畏輕輕觸著無明起　大抵
色心難𢬵棄筭來斷制須由你便把如讎如
活鬼宜遠離至於夢寐須回避
　　　又
叮囑庖人常作善慇懃供養人休倦莫把煎
湯傾地面攤凉冷恐傷蟲蟻行方便　日用
柴薪并米麵無抛無撒無奢儉内外浄清忘
俗念眞堪羡將來决得居仙院
　　　又
牛駕重車逢惡路柰人不顧艱難處加力用
鞭鞭不住鞭不住牛兒忽作人言語　你爲
養家予受苦我今憐汝須詞訴你若今生心
不悟心不悟我身便是將來汝
　　柳梢青
　　　和古詞韻
悟箇不生不滅更不肯拈花摘葉忻則高歌
醉眠芳草夢遊仙闕　有時普勸人人莫訝
我叮嚀切切走骨行屍貪財競色枉銷年月
　　　又(藏頭)
輪不催生滅焰裏蓮開五葉得金花成芝草
分無闕　生馬鈺愚人然悟家縁痛切劈恩
山明千古談心月
　　迎春樂
　　　贈汝先生
身中應候騰清秀何須律管埿牛芝田憑仗
雲耕透更無用扶犂手　養生布德功夫就
黄芽遍吐勝花柳玉洞産胎仙自然飲長生
酒
　　　贈劉先生
斗杓運轉初臨震自然陽氣騰騰那堪青鳥
傳消信土牛擊知時分　日行西陸金光瑩
黄芽瑞草靈芝潤賞翫九還丹開瓊宴宜齊
整
　　玉樓春
　　　贈姜道全
先生飲罷瓊漿酒卧月眠雲閑弄斗依時斡
運不交差這箇功夫憑匠手　滿堂金玉無
中有國富民安神氣秀玉樓春色十分奇不
是鶯花並緑柳
　　夜遊宫
識破塵勞苦苦樂清閑恣情歌舞有似孤雲
來又去没牽纏得逍遥内自補　日夜調龍
虎時時姹嬰相聚飬就神珠空裏吐放光明
現元初相貌主
　　玉堂春
閑論修持修持非草草猛捨家縁方求大道
滅盡無明如軻能養浩肯逐人情似桔橰
鷲食鶉居自然無煩惱垢面蓬頭心田頻掃
金木相生就中成至寶便覺靈光出一毫
　　踏雲行三十首
　　　贈曹仙甘仙張仙同居煙霞洞
兩縣三仙一心同處遞相傅授玄玄語水雲
溪畔樂逍遥煙霞洞裏忘思慮　鍊汞烹鉛
調龍引虎靜中結正三田主功成跨鶴去朝
元大羅天上爲仙侣
　　　又
自在閑人逍遥烈士清貧快樂忘塵事風前
月下撫心琴龍吟虎嘯來參侍　或隱山林
或居廛市勸人回首頭頭是塵中誘化結良
縁雲朋霞友應翹俟
　　　贈吕守眞
此箇姑姑謫仙姓吕肯來販骨爲商旅蓬頭
垢面道家風雲朋霞友非凡侣　莫騁容儀
一團臭腐恩情劈碎非斤斧心灰念斷樂逍
遥大羅天上居仙府
　　　又
六出飄颺萬峰潛翠瓊花隕地風吹起穿簾
透幕逞逍遥人前故要呈祥瑞　漁父莎披
子猷興至高陽酒價重增貴萬民何事有餘
歡來年定是成豐歲
　　　贈馮守慈
男女雖親死生難趓浮名浮利浮雲朵萬縁
一撆恰如無長生路上修仙果　玉户頻開
金關緊鎖靈珠裏面持經課功成輕舉踏雲
行大羅天上端嚴坐
　　　又
重遇重陽重重悟道扶風馬子何愁老調龍
引虎弄明珠明珠出路應須早　以鈺爲名
字呼玄寶雲中子得爲佳號木牛小字字山
侗山侗指日登仙好
　　　又
重到興平廣開言路驀然興盡思歸去踏莎
行計指長安願人早早心開悟　貧富由天
子孫陰注筭來分定休思慮聞身康健速修
持眞誠博箇眞師度
　　　贈無爲散人
三髻山侗拜聞張氏看人布施終非是臨淵
休羡錦鱗肥退而結網勝瞻視　欲住蓬瀛
何勞翹俟蓬頭垢面忘塵事焚香百拜本夫
心同修願繼龐居士
　　　贈丫髻姚玄玉
丫髻之中明藏兩吉師名頂戴休更易鍾離
昔日亦如斯姚公倣傚寧無益　性燭修完
命燈挑剔靈光朗照知無極迎仙客唱踏雲
行瑶臺月裏投端的
　　　師父贈譚仙詞曰張公喫酒李公來
　　　李公奪了張公飲擊發鈺謹和
豁豁洋洋詳詳審審仙家出語何須恁山侗
自揣一鼇魚金鱗晃日如新錦　雲水逍遥
身心恣任欲爲上士相爭甚大家共喜白衣
來玄中玄酒宜同飲
　　　師父引馬鈺上街求乞
不說龜毛無論兔角幻軀閑想如蟬殻怎生
亦得顯金容筭來全在心知覺　志不回環
道非遥邈洞天白雪成紅雹化爲自在箇靈
童自然掌握長生藥
　　　茶
絶品堪稱奇名甚當消磨睡思功無量仲尼
不復夢周公山侗大笑陳摶强　七椀盧仝
趙州和尚曾知滋味歸無上宰予若得一盃
嘗永無晝寢神清爽
　　　道士索
東布煙蘿西排雪柳秦川渭水添清秀四方
八表湧金蓮祥光瑞氣輕輕覆　九轉經營
一時功就自然玉殿成無漏三清高坐寶花
臺誰知此景無中有
　　　赴劉公齋
玉液瓊漿調和玉屑便教玉案堆冰雪須憑
玉杖作良工捍成玉餅輕輕疊　驀聽金聲
金刀細切金爐裏面烹無歇馨香軟美喂金
牛金牛飽後無生滅
　　　葡萄
根蔕蟠虬龍鬚圍繞枝枝葉葉青青好三光
照曜結雲棚就中幾穗非常寶　初似瑠璃
終成碼碯攢攢簇簇圓圓小數珠相似恐人
偷馬風喫了歸蓬島
　　　又
三髻軒昂一般仙格宜乎花戴青黄白這些
道意少人知馬風再遇親傳得　欲要修持
須依法則日來月往通關脉烹鉛鍊汞結金
丹功成行滿蓬瀛客
　　　全眞堂竹簾
白刃持□青絲作線一經一緯挨排遍功成
不敢掛茅簷全眞堂裏垂方便　隔斷塵囂
内容自見閑閑不用他人捲月鉤高釣入青
霄恁時爭看扶風面
　　　又
馬鈺平生心平性善因師釣出牟平縣逍遥
坦蕩過東平平安無事身康健　得到興平
治平爲念清平快樂無征戰雲遊地脉太平
宫平平穩穩行方便
　　　又
偶爾心明自然靈感寶珠出入驪龍頷眞常
常應顯昭彰性通通達無昏暗　處世慳貪
則吾豈敢緼袍共敝而無憾爭名競利我輸
君眠雲卧月君輸
　　　眞武宫道士索
眞武藏機眞君棄假榮華富貴須當捨手持
慧劍殺三尸龜蛇一氣相迎迓　靈應通明
神清幽雅知白守黑些兒話願人省悟踏雲
行好來相伴扶風馬
　　　謝李師叔鞋
高上先生先生姓李憐予鄉遠三千里教言
滋味勝瓊漿尋思不讓元王醴　見贈予鞋
鞋非鞋履藏機隱密傳玄理從今無分踏紅
塵有縁走上青霄裏
　　　贈駱進道先爲鐵匠
跳出紅爐身無燒烙水雲遊歷非流落晨昏
調弄自然琴清清滋味勝酥酪　逗引靈童
常交歡樂八渠流水成瓔珞兀誰占得此家
風知新進道長安樂
　　　贈張公
不惑之年心宜不動常思玉杻金枷重無常
一著可傷悲悟時速把良縁種　鄙了惺惺
莊成懵懂修完内貌頻看供功成行滿去朝
元瑞雲襯步香風送
　　　先祖兄弟四人因唐末去山東一居
　　　萊陽一住黄縣一在文登一居牟平
祖住雲陽嵯峨山下自來生計之乎者却因
唐末去東牟到今三百餘年也　數世衰榮
不堪重話我今因遇家縁捨水雲遊歷入潼
關超然顯箇還鄉馬
　　　仵壽之生日設醮索詞
謹寫青詞專修黄籙香茶酒果並香燭鐘聲
磬韻透青霄科儀款款當宣讀瑞氣氤氲
祥煙馥郁金童玉女傳言速不惟壽永過松
筠仁人可以同仙福
　　　又
遍室清凉滿堂功德四方八表無遮塞靈光
萬道出崑崙人前豈敢誇仙格　緘口無言
灰心有則姓名已録華胥國逍遥自在看長
安金花玉蘂親收得
　　　謝于公鞋
走入玄門牽回白鯉綴詞感謝吾儕履從今
步步出紅塵無心著去觀桃李　採訪幽微
搜尋至理因師大悟離鄉里一朝功滿踏雲
行邀公同去青霄裏
　　　又
耳聽金經口餐玉餅手持象管書心印雖然
事事競相縈眞如不動常清浄欲要靈明
須磨内鏡居塵不染眞常應眞常應後顯胎
仙胎仙顯後眞常定
　　　又
捉住飛烏牢擒走兔二輪日月常相聚光明
照耀洞中天清清雨降如甘露撥散浮雲
寧留薄霧蓬萊仙子時時遇從斯道號號丹
陽將來决定朝元去
　　　贈薛公(藏頭)
敢輕傳專祕訣談豈比尋常說田震地坎離
攢珠顆顆須調攝　子佳人然離别圭欲鍊
朝金闕生馬鈺踏雲行嚀囑汝心猿歇
　　　卜筭子
人識山侗字誰曉山侗意大貌山侗人倚山
故作山侗謎　財色山侗棄玄妙山侗祕一
日山侗樂道成永占山侗位
鷰至清明近花到清明盛奉勸清明遊賞人
别有清明景　我得清明永曠劫清明浄一
點清明無價珍便是清明性
我爲中秋說休賞中秋節外景中秋不益人
内景中秋别　心到中秋歇塵自中秋絶金
遇中秋結大丹性似中秋月
洒掃陽關路開闡陽關户此箇陽關無點塵
堪餞陽關侣　既得陽關趣怎肯陽關住放
出陽關成道人起自陽關悟
師父重陽號鍊就重陽寶紫詔重陽赴玉京
方顯重陽好　我爲重陽到菴爲重陽造特
爲重陽守服居符合重陽道
我遇重陽悟曾得重陽趣鍊就重陽絶盡陰
陰就重陽著　性命重陽聚三曜重陽輔不
到重陽不做仙仙自重陽做
　　　和師韻
業重多思筭豈悟爻和彖深謝風仙特地來
便把頑愚唤　忿怒常思難性燭須教燦眞
樂眞歡散盡愁師弟常爲伴
　　　帶喝馬一聲
終日駕鹽車鞭棒時時打自歎精神久屈沉
如病馬怎得常遊冶　伯樂相師來見從頻
嗟訝巧計多方贖了身得志馬須報師恩也
　　　又
天地水三官下界吹龍笛驀聽開元虎嘯聲
風伯雨師寂　至孝養孀親紅錦蛇吞□六
路青牛駕寶車顯聖功端的
干禄已無心唯應三清舉鍾吕天差作試官
取捨非詩賦　考校實修持功行三千數相
應希夷得自然名録神仙簿
　　恣逍遥
　　　贈韓守玄
恣意逍遥逍遥恣意逍遥自在無縈繫行坐
逍遥逍遥似醉逍遥到處似雲似水　悟徹
逍遥逍遥養氣逍遥裏面修仙計這箇逍遥
逍遥無比逍遥去蓬島十洲有位
　　長思仙
　　　茶
一槍茶二旗茶休獻機心名利家無眠爲作
差　無爲茶自然茶天賜休心與道家無眠
功行加
紫芝湯紫芝湯一遍煎時一遍香一盃萬事
忘神砂湯神砂湯服罷主賓分兩厢携雲
現玉皇
　　　與劉處玄并示孟四元
看陽劉看陽劉福杖心持占岸頭眠雲枕逆
流　萬縁休萬縁休金木相生性轉柔丹成
赴十洲
夢軒轅棄田園難繼夷門孟四元惟修性月
圓　縛心猿認根源小小虵兒俯視黿陽純
禮太原
遇重陽牧青羊不著虚名遠遠揚惟修性日
暘　慕荀楊樂飄颺豁豁洋洋豁豁洋通玄
風害佯
　　　往南京搬取風仙靈襯
馬風乾有微言一别風仙恰二年思心似倒
懸　去無縁闕盤纏乞化長安自肯錢成人
在衆賢
馬山侗馬山侗與箇丘仙和不同心交有始
終　合西東合西東慧目相看别有功時時
現内容
正家豐不爭鋒猛烈灰心王害風先歸三島
峰　馬山侗過臨潼三髻頭梳似小童專專
化箇同
入南京赴蓬瀛顯出王風九轉成超然得上
昇　寵何榮辱何驚三髻山侗絶利名何愁
性不靈
　　　贈小張仙
小張仙小張仙款款搜尋汞與鉛先須縛馬
猿　氣綿綿氣綿綿龍虎相交玉蘂鮮金丹
一粒圓
　　　贈任仙
左擎蒼右牽黄昔日存心飛走忙如今萬事
忘　飲瓊漿宴明堂瑞氣祥光入絳房無中
得弄璋
爇銀釭虎龍降自在逍遥吸九江從思惡肉
腔　結紅霜赴蓬莊萬朵金蓮簇寶幢方知
好道龐
　　　寄長春子丘通密
長思仙長思仙思憶長春子最賢何時得面
圓　展花牋展花牋寫就清吟三兩篇專憑
鸞鶴傳
功要圓行要圓修鍊身中子母圓何愁性不
圓　喜團圓十分圓雲水風邀月正圓無分
晝夜圓
遇重陽夢純陽爇起心香禮正陽三師助我
陽　鍊陰陽固元陽五色霞光簇太陽雲中
子抱陽
酒初醒夢初驚幻化何須戀利名灰心遠世
情　月初明性初平倒泝清流過玉京黄芽
漸漸榮
屋貪多地貪多不若灰心厭事多崇眞利益
多　天如何地如何富貴榮華待若何輪回
柰我何
　　　贈魏害風
害風仙害風仙萬事俱忘理太玄調和汞與
鉛　結金蓮結金蓮九轉功成性月圓超凡
入洞天
　　　贈零口權先生
出家兒處無爲至死如同初出時何愁道不
知　内慈悲外憨癡絶慮忘機無執迷刀圭
有分携
朝清清暮清清清浄清閑清浄清清清清更
清　抱靈靈固靈靈靈顯靈明靈顯靈靈靈
靈更靈
壘浮圖壘浮圖悟徹浮生惡假軀回頭認本
初　莫躊蹰莫躊蹰急急修完無價珠功成
蓬島居
　　　贈衆女姑
女姑聽女姑聽學取麻姑至浄清依他妙善
行　莫惺惺莫惺惺外做憨癡内自靈功成
赴玉京
　　　贈六曲社丁李張三道友
休哀人休哀人急急灰心哀自身回頭結善
因　早搜眞早搜眞營養身中神内神功成
禮洞賓
　　望蓬萊(十七首)
　　　首化姚玹
破故紙綴襖可防風坐卧不愁寒水石雪中
敢採麥門冬從此得蓯蓉　浪蕩子常有自
然銅鼎内朱砂烹鍊就天仙子入白雲中蟬
殻顯山侗
馬風子獨自賞元宵剔正命燈勝白晝放開
心月透青霄掌握紫芝苗　金童舞玉女更
吹簫酒飲瓊漿雖是美有些閑事不逍遥惟
恨少知交
馬風子因遇棄榮華乞覓殘餘爲活計眞清
眞浄做生涯烹鍊白朱砂　人莫笑一志實
堪誇大道朝聞甘夕死冰清玉潔絶纖瑕不
敢辱師家
馬風子昔日在迷津尋箇出期終没計欲知
山上路兒眞須問去來人　風仙至端的話
良因指我一條眞捷徑無差無錯越紅塵晝
夜感師恩
馬風子忽想在家時火院熬煎無限苦心驚
膽顫哭聲悲悔恨出離遲　號咷罷感謝我
眞師釣出凡籠修不二逍遥自在處玄機有
分看瑶池
　　　聞蟬
秋蟬噪聲細又聲長飲露食餐聲不困聲聲
都了顯行藏使我起悽惶　堪嗟嘆模樣是
蜣蜋尚自超然蟬蛻去爲人寧忍昧三光急
急養鉛霜
　　　八日
來朝九今日訪龍山預賞黄花先落帽免教
鄭谷嘆多端終要久長難　馬風子別話一
般般性結重陽花馥郁萬年千載不凋殘永
永有餘歡
　　　九日吟
酬佳節爭賞菊花忙盡說陶潛深得趣孟嘉
落帽興偏長終久落空亡　馬風子别有好
風光陽裏養陽陽養處木牛牽向牧牛場永
永慶重陽
　　　十日吟
今朝菊人見意闌珊秖是秋香經一夜致令
鄭谷嘆多端終要久長難　馬風子别有一
般般萬頃白雲知去處金蓮花朵不教殘永
永道人歡
尋大道不在路迢迢雲水清閑眞自在姹嬰
相伴做逍遥此理有誰消　馬風子悟徹十
分喬兩脚輕狂街上舞往來獨許弄風飈明
月杖頭挑
　　　道友修菴
丘與馬入道絶貪求欲報師恩常念念三年
守服豈能休何處好藏頭　舊居址深謝許
同修但願我公同我志同心同德做同流同
步訪瀛洲
外顛倒愛慾似冤讎富貴榮華都不顧人情
濃處急抽頭物外做持修　内顛倒眞火戲
清流六月降霜麻麥秀三冬時雨潤丹丘雲
步訪瀛洲
修大道何必住深山混俗和光都看破萬千
塵冗不相干别有一般般　馬風子閑裏更
尋閑見箇木牛哮吼走路逢石女笑癡頑喝
去入長安
馬風子業障忒愚頑不認洞天眞供養却迷
俗禮假修完心意怎清閑　著外境欲要塑
師顏建塔修堂並立石不思施主出錢難罪
業積成山
馬風子創置屋三間動土興工經一載殺傷
螻蟻命須還死墮鬼門關　錯中錯追悔亦
應難造下業縁須受苦刀山劍樹定躋攀怎
得列仙班
　　　羅公上樹隔環牆乞詞
馬風子不悟壞修行雖在環墻居處穩詩詞
引岀假聲名惹得不安寧　誇伶俐却是不
惺惺自愧隱身身不密空成潦倒白頭生怎
得赴蓬瀛
　　　春日鄠縣道友索
眞消息律管定春期應候土牛先擊碎芒兒
閑散獨何之此理有誰知　馬風子憑仗做
修持恰到人牛俱不見澄澄湛湛入無爲正
是月明時
　　西江月(三十/四首)
　　　自勉
識破家縁冤苦忻然跳出鄉閭秦川秀處作
菴居永住永住永住　物外逍遥自在如今
寄甚家書還鄉便得赴仙都不去不去不去
　　　長安運同惠道袍
昨日道袍破敝今朝便著新衣有人問我這
因依且顯同知厚惠　又恐著他華麗棄之
更不生疑道家簑笠最相宜貧後安眠穩睡
心内常搜己過口中不說他非世人爲處我
無爲乞食街前不恥　日日飽餐玉蘂時時
爛飲刀圭一朝引出化生兒方顯道家活計
　　　贈吴知綱
學道休妻别子氣財酒色捐除攀縁愛念永
教無絶盡憂愁思慮　不得無明暫起逍遥
物外閑居常清常浄是功夫相稱全眞門户
　　　又
學道休迷導引不宜修飾容儀相違世俗處
無爲生計水雲無繫　功行修持何幸施爲
殺了三尸一靈性月越瑶池奇異方知容易
　　　贈清浄散人
一則降心滅意二當絶慮忘機三須戒說是
和非四莫塵情暫起　五便完全神氣六持
無作無爲七教功行兩無虧八得超凡出世
　　　贈明月散人
一道經花玉線二輪日月烹煎三車搬運入
丹田四海雲遊走遍　五色霞光出現六情
變作青蓮七眞攢聚性圓圓八臂金剛伏善
　　　又
地肺重陽師父吕公專遣雲遊祕玄隱奥訪
東牟釣我夫妻兩口　十化分梨匠手百朝
鎖户機謀千篇詩曲拽回頭萬劫同盃仙酒
　　　又
不恥蓬頭垢面不嫌糲食麤衣不慚求乞做
貧兒不羡榮華富貴　一日功成行滿仙裳
天賜威儀星冠月帔履雲歸節步玎璫玉珮
　　　又
人總貪生盡死我今認死長生這般徑路少
人行悟後捨家勇猛　休說玄元難解我觀
容易分明要君守拙絶多能天地悉歸清靜
贈安靜散人俱守極
休要尋龍尋虎不須捜姹搜嬰勿勞講論汞
鉛精盡是虚名惑恁　只要心中清靜無爲
便是功成慈悲相助氣神凝如此神仙有准
　　　又
大道都來六字自然清靜無爲有人依得合
希夷視聽何須眼耳　清靜内容歡喜無爲
功就神飛自然雲步赴瑶池三島十洲仙會
　　　又
莫論離龍坎虎休言赤髓黄芽勿談搬運紫
河車不說嬰嬌女姹　絶慮忘機最妙澄神
養浩尤佳無爲無作路無差豁達靈根無價
　　　又
守拙宜乎寧耐曾分秀氣三台龍吟虎嘯去
還來明月清風自在　五道霞光覆載神珠
養就辭胎一聲霹靂洞門開始覺山侗奇怪
　　　贈任守一
一不輕師慢法二遵清靜仙經三存精氣養
神靈四把塵勞拂盡　五戒無明業火六除
俗禮人情七擒猿馬永安寧八味瓊漿得飲
　　　又
江畔溪邊雪裏陰陽造化希奇黄芽瑞草出
幽微别是一般香美　用玉輕輕研細烹煎
神水相宜山侗啜罷赴瑶池不讓盧仝知味
　　　又
海島丘劉譚馬因師各棄榮華逍遥自在樂
無涯休論高高下下　不會琴棋書畫些兒
營運無差眠雲卧月飲流霞醉後惺惺洒洒
　　　又
是是非非遠遠塵塵冗冗捐捐人人肯肯解
冤冤步步灣灣淺淺　善善常常戀戀玄玄
永永綿綿明明了了這圓圓杳杳冥冥顯顯
　　　又
物物般般認認常常戰戰兢兢心心念念恐
沉沉得得來來損損　日日清清浄浄時時
湛湛澄澄惺惺洒洒這靈靈燦燦輝輝永永
　　　又
莫訝馬風厮鬨人情且要和同至於行步敢
從容踏地仍懷恐痛　無作無爲妙用常清
常浄眞功住行坐卧逐王風豈敢心猿内動
　　　勸劉先生夫婦
欲繼許君龐老捫心自忖須知同心同德做
修持稍有相違遠離　三箇不如兩箇兩人
談是談非孤雲野鶴任東西豈有纖毫縈繫
　　　又
盡說仙家飲酒仙家不飲糟漿自然玉液味
偏長澆溉黄芽榮旺　月下風前清爽薦盃
玉蘂馨香醉經飽德訪蓬莊高卧仙宫方丈
　　　又
學道腥羶不戒明知斷了慈悲五辛爽口慾
滋基怎比米精麥髓　二物包藏秀氣吾門
啖素相宜修持功行稍相虧怎得長生久視
　　　又
莫論心肝腎肺休搜南北東西勿言震兌坎
和離别有些兒奥旨　吸盡江河淮濟星辰
日月輝輝精神氣血赴丹池便得超凡出世
　　　又
運用無時不可悟來有甚羞慚前三三與後
三三欲漏天機未敢　顧我完全玉性勸人
省悟銀蠶好歸物外訪玄談認箇不增不减
　　　贈姚守清李守靜
學道須離火院搜玄參訪良縁守清守靜絶
般般乞覓於身大便　雲水須明内外牢擒
意馬心猿萬縁不著得神全酬了修行大願
　　　贈党先生
心坐勝如打坐心灰自没心猿形如槁木自
安然物外般般怎染　養氣勿勞呼吸頤神
全在抽添雲房深處永綿綿産箇胎仙出現
　　　贈孫先生
學道完全性命養身乞覓殘餘眞功清浄證
元初眞行救人疾苦　此外並無作做心同
鷇食鶉居逍遥自在恰如愚應過三清仙舉
　　　赴胡公齋
我會調和美膳自然入口甘甜不須醬醋與
椒鹽一遍香如一遍　滿滿將來不淺那人
喫了重添虚心實腹固根元飽後雲遊仙院
　　　贈段知一
道隱身披布素心慈口遠肥甘逍遥物外住
雲菴昔日作爲豈敢　伶俐番成懵懂惺惺
變作憨憨段公休說不慳貪廣占雲煙似唵
　　　又
卧化勝如坐化修行所貴眞常假軀難以做
馨香何必臨歸著相　說破飛昇一著成仙
秖是神光天宫無用臭皮囊携去深山掉樣
　　　又
我欲只言清淨恐人入道徘徊闡揚龍虎去
還來初地多便奇怪　我倦論持嬰姹恐人
别意胡猜誰知男子産嬰孩回首自然悟解
　　　贈古知觀(藏頭)
貌先生姓古中不講之乎壬妙處用功夫道
是他省悟亦玄門得趣飛玉兔金烏君相伴
化頑愚意如同數罟
　　　贈蔡悟眞
我石榴栗果金却要公猜衣引箇白衣來是
人非不採學非干大道元營養嬰孩端午正
出君懷印何曾姓蔡
　　鳳棲梧
范蠡張良當日悟得寵還驚防患尋歸路若
戀功名尖險處如何却得蓬莊住　或問扶
風縁甚去京兆風仙遠遠親來度便覺靈明
常有主從今直入長生户
物外逍遥修九九慕樂清貧寂浄無中有不
謁侯門常内守脫離天地人三彀子午門
封眞卯酉白虎青龍對鳳頻哮吼佛面嬰兒
披錦綬蓬瀛路上堪遊走
　　清心月
起念破清齋貪愛必爲灾靈明何事别三台
竊蟠桃非止兩三次因謫降出蓬萊　豈比
棟梁材仙質肯塵埋大羅天上好安排鍊金
丹九轉功成日重去也免投胎
　　翫丹砂
一片無爲霜雪心自然塵事不能侵長舒雲
袖舞雙林九轉丹砂生紫霧一溪白玉養黄
金山侗唯恨少知音
　　　又
物外修持物外園搜玄搜妙認根源牢擒意
馬與心猿先把虎龍收在鼎自然鉛汞得歸
元神凝氣結性團圓
　　　過渼陂道友索詞
若匪雲遊到渼陂爭知此處隱瑶池人人怪
我不留題壁上珠璣碑上玉交光燦爛有餘
輝何須馬鈺再吟詩
　　　贈趙公
萬種千般教得人怎生教你絶心塵悟來方
可得良因怕死自然恩愛斷忘機决定氣神
淳無爲清浄合天眞
　　　寄南京道友
自愧無縁去大梁亦無心意學賢良夷門道
友我思量予在環墻調水火諸公何日絶炎
凉山侗叮囑悟黄梁
　　　因觀無爲菴記憶胡子金
霞友中條胡子金金波玉灧滌胸襟襟襟雲
水到如今今看無爲菴妙記記中字字燦予
衿衿拖光彩怎生禁
贈　　　藥趙仙
一志投玄絶利名二無塵事氣神清三光攢
聚永安寧四序不分眞造化五般霞彩結成
形六銖衣掛鶴來迎
　　　又思胡子金
好箇中條胡講師通儒明道達禪機自然悟
解這些兒石女醉歸金虎窟鐵牛耕入火龍
池胎仙採得紫靈芝
　　　勸道衆
七十光陰似箭忙夜消其半可悲傷那堪日
日頓無常更想上床鞋履别尋思戀箇甚郎
娘不如物外做風狂
　　　贈解劉仙
奉勸須看清靜經脫仙模子好搜尋湛然常
寂理幽深常處眞常常應物自然無欲亦無
心運行日月作知音
　　　贈劉處玄
無作無爲道庶幾不須把釣坐漁磯常清常
靜好根基玉液通傳心絶慮金光溉濟性忘
機處玄通妙合三機
　　　贈清風散人明月散人
鍊到無心正用功玉堂深處弄清風倒顛顛
倒結殷紅萬派寒泉枯藥鼎一輪明月出圭
峰本來面目赴仙宫
　　　自詠
昔日施爲狡猾心聞人活路向前侵暗生荆
棘鬧如林不顧傷神並損氣欲求積玉更堆
金行屍走骨作知音
　　　又
今日常行惻隱心幽微玄妙要人侵雙垂雲
袖舞瓊林水裏搜尋木上火火中營養水中
金雲朋霞友作知音
　　　寄呈道衆
澹泊修行不肯行常憂凍餒逞多能豈知飽
暖慾情生且恁寂寥瀟洒過休迷塵事與華
榮常清常靜大丹成
　　　思郝仙
决烈修持是郝仙孤雲野鶴最翛然我雖環
堵望齊肩日日鍊心烹藥鼎時時運火補丹
田功成同上大羅天
　　　贈張山老
休羡羅幃與絳綃紅爐跳出碧塵銷玄中玄
妙有縁消顛倒陰陽眞了了不分白晝與清
霄一輪性月上丹霄
　　　贈馬姑姑
玉女瑶仙佩玉瓢芰荷香裏弄風飈西江月
内採芝苗九轉功成長壽樂三田寶結恣逍
遥迎仙客去上青霄
　　　贈王公
玄上玄玄且莫尋日常除剗我人心清閑歡
樂作知音莫向靈臺留一物自然結正水中
金恁時雲步上瑶岑
　　　化卧單
三髻山侗化卧單諸公休要做艱難三條乾
布有餘寬每幅度量須六尺通爲二九體長
安不愁炎暑與嚴寒
　　　贈于瓦𤮴
瓦𤮴先生俗姓于三千里路乞殘餘逍遥坦
蕩稱吾徒常認此般眞活計自然不受世情
拘修完性月照水壺
　　　寄趙居士
浄浄清清浄浄清澄澄湛湛湛澄澄冥冥杳
杳杳冥冥永永堅堅堅永永明明朗朗朗明
明靈靈顯顯顯靈靈
　　　贈王公疊字
運三車入寶瓶花燦爛玉堂明光照耀鬼神
驚　散陰魔精自祕藏丹顆性靈靈明出現
絶多能
　　西樓月
　　　勉道友
閑行閑坐閑眠養丹田常把東西南北合和
煎　處玄妙波中燎用抽添五彩霞光覆載
一胎仙
常清常淨常閑脫塵凡自在逍遥雲水訪龍
山　瓊漿酒無中有養金丹鍊就重陽歸去
列仙班
　　抛毬樂
　　　贈岳悟道
情忘念斷生光瑩自然現澄清景瓊花滿樹
都無影於中好掛心鏡　光明燦爛分邪正
這身體終歸糞元初面目今番浄專專候玉
童請
　　　夜行船
祕奥豈愁天地管處玄機故然貧懶守服環
墻高而不短馬風性無寒暖常□心香慵
執卷師恩報何時願滿功行周圓得歸銀漢
雲步向前相趕
　　菊花新
碧洞深藏眞景致黄白花開金玉異不住有
祥雲甘露降瑞中增瑞　孟嘉落帽陶潛志
又爭知這頭瞻視日日慶重陽功行滿六銖
衣賜
　　鍊丹砂
天水剏雲菴遠勝精藍雲朋霞友日常參恰
似栽松招引鶴豈是貪婪　若肯悟清談管
有香甘田園分付與兒男欲住蓬瀛先改作
落魄婪躭
　　化生兒雙燕兒
　　　和重陽眞人
得遇忻然别東州訪地肺恣遨遊水雲自在
没憂愁這攀縁愛念休　保護根元二尾牛
運玉汞倒顛流金丹結正不持修闡玄談般
若舟
　　臨江仙
乞覓殘餘眞活計無羞無恥無榮捨身豈是
喂飢鷹亦非爲虎食不著假身形　萬種塵
勞齊放下自然神氣靈靈心猿意馬兩停停
無縁沉苦海有分看蓬瀛
　　　長安新岀家者
此箇隴西明大道看來俗累難拘報予天水
慕清虚彭城歸正覺割愛後來閭　更有段
公明慧性悟來巧變癡愚山侗聞得證無餘
忻然如大醉認得本來如
　　　贈鳳翔酒郎中
杜康造底昔日文君當罏沽底驀想古來畢
卓親曾偷底是劉伶十分偏愛底帝前李
白曾吐底欒巴起慈救火遥噀底司馬相公
常常專專誡底又爭知是郎中貴姓底　

漸悟集卷上





漸悟集卷下弟七
　　　　崑嵛山馬丹陽撰
　　南柯子十二首
　　　贈陳三翁
在俗非爲俗居塵不染塵如蓮不著水之因
萬卉千花一葉不沾身營養心中性修完
身内神各人了了繼何人龐老全家拔宅許
眞君
　　　予戒酒肉茶果久矣特蒙公見惠梨
　　　棗就義成亂道一篇
悟徹梨和棗寧貪酒與茶我今雲水作生涯
奉勸依予早早早離家我得醉醒趣君當
生死趖同予物外鍊丹砂九轉功成步步步
煙霞
　　自誡
兒女心頭盡田園意上除金銀財寶與妻孥
物物般般屏棄恰如無却著人情事堪嗟
性蠢愚不如一撥守清虚無作無爲便是好
功夫
　　　贈衆道友
心地頻頻掃塵情細細除莫教坑壍陷毗盧
常靜常清方可論元初　性燭頻挑剔曹溪
任吸呼勿令喘息氣聲麤晝夜綿綿端的好
功夫
　　　贈馬懷玉
意動心須動心除意亦除無無寂寂寂還無
神氣和同子母得安居　莫覓曹溪路何須
問尾閭眞清眞靜飬眞如眞樂眞閑眞箇好
功夫
　　　又
　　　
昨日因何喜今朝爲甚悲喜他向道慕希夷
悲則因他華麗不相宜　既欲搜玄妙須當
做乞兒蓬頭垢面觜纍垂意靜心清便是上
天梯
　　　七夕吟
天上初流火人間乍變秋鵲橋銀漢瑞雲浮
織女今宵何處唤牽牛　閨女離閨閤無愁
自起愁焚香乞巧拜無休恁肯灰心守拙列
仙儔
　　　又
夢裏遊郊野骷髏告我來哀聲聲切切聲哀
自恨從前酒色氣兼財　四害於身苦人心
竟不灰致今萬劫落輪回悔不當初學道做
仙材
　　　又
王與馬相見心交應宿縁太原梁苑已昇天
記得當初留語再相傳　守服須三載持心
更五年誘人歸善行功全此箇扶風重禮害
風仙
　　　又
　　　
但願三丹結何愁兩鬢皤蓬頭垢面囉㖫囉
十二時中謹謹養沖和　不羡相如志無心
繼伏波馬風題柱意如何不做神仙不過灞
陵河
　　　又
無使名過實常教實若虚藏機隱密恰如愚
閑問心王可處用功夫　性做長生寶身爲
大藥鑪鍊丹須要飲醍醐醉卧瓊樓調弄夜
明珠
　　　又
不羡人先悟惟愁我未愚蓬頭垢面觜盧都
身做行菴到處得安居　不著人情絆常教
我相除逍遥自在箇塵無物外山侗不解會
功夫
　　　遇眞人
重陽師父談爐竈全在心田了山侗亦認本
來眞性停命住永永是吾神　從今内外成
顛倒漸漸通明道故將詩曲勸多人猜得春
花秋月好爲親
　　　惜黄花
　　　和師韻贈長安范公
棄財戒酒藥囊繫肘常清靜便把虎龍引逗
心起大慈悲人人盡欲救化愚迷詩詞如呪
　休要攀花柳速修神秀玉壺中有箇自然
紅狗日日吠青霄誰知合著口更披雲能飛
解走
　　無夢令(四十/一首)
　　　贈景公
物外先生姓景酒色氣財常警稍稍覺偏頗
不待他人自儆自儆自儆得步長生内境
　　　贈蓬萊散人
一志孤清守道十地遍生芝草百行謹行持
千日鍊成眞寶眞寶眞寶萬劫容光轉好
　　　又
莫訝邇來栽竹非戀眼前碧緑惟愛歲寒心
使我自然不俗不俗不俗清靜志堅仙福
　　　贈岳散人
悟道散人姓岳祕密玄機把握終日撫心琴
便是蓬萊仙樂仙樂仙樂聒透身中華嶽
　　　又
物外洞天金雨澆溉九還之數猿馬兩澄澄
自是性停命住命住命住産箇胎仙飛舉
　　　又
三髻山侗愛笑好弱歸之一笑不是我如斯
有箇内容欣笑欣笑欣笑眞樂自然歡笑
　　　贈京兆權先生
妻妾兒孫一假金玉珠珍二假三假是榮華
幻化色身四假知假知假說破浮名五假
　　　又
一避無涯火院二避利名縈絆三避敬欽頻
自是田分三段堪看堪看金玉結成光燦
　　　感師
地肺重陽師父化我百朝扃户却欲報師恩
三載願心環堵餐素餐素體掛靈明紙布
　　　又
譚馬丘劉四絶好弱各無分别因遇别東牟
故訪西秦飬拙養拙養拙直要清貧做徹
　　　贈傅散人
此箇散人姓傅不戀榮華貴富物外做修持
玄妙性中分付分付分付蓬島將來趨赴
　　　贈李悟道
悟道姑姑姓李棄了人情俗禮决烈似男兒
搜獲玄中玄理玄理玄理只在西江月裏
　　　贈紀散人
悟徹人生能幾笓了滿頭虱蟣樂道處眞常
十二時中鍊己鍊己鍊己做箇神仙綱紀
　　　贈于面前先生
惆悵煙霞伴侶堅意辭予歸去不念我伶仃
守一清清環堵環堵環堵終日無情無緒
　　　又
志在環墻養拙是是非非不說終日似憨癡
逗引箇中歡悅歡悅歡悅便是山侗活業
　　　又
馬劣猿顛濁夢虎遶龍蟠清夢無作更無爲
性住命停仙夢仙夢仙夢氣結神凝無夢
　　　又
寶殿金門玉鎖要看搜尋雲朵無影鑰匙兒
便把轉關剔過剔過剔過自是無昇無墮
　　　長安賈散人
此箇散人姓賈悟徹身軀是假急急便投眞
物外修完純嘏純嘏純嘏内飲何須持斝
　　　贈宋知柔
歡樂滌除煩惱清靜自無塵惱眞氣遍三田
結聚琉璃瑪瑙瑪瑙瑪瑙自是還金補腦
　　　贈權知微
權老萬縁一撇意馬心猿頓歇杳默湛澄中
無影人人懽悅懽悅懽悅性似清風明月
　　　贈劉先生
不得迎之見首怎得隨之見後仰視愈彌高
鑽刺轉加堅厚堅厚堅厚悟徹頭頭觀透
　　　贈元公
德茂元公兄弟月帔星冠遂意奉勸更修持
爐鍊丹砂無比無比無比占得蓬瀛仙位
　　　又
傳語兩宫道士日用剪除塵事爐鍊白朱砂
内境内容瞻視瞻視瞻視此際山侗參侍
　　　又
傳語終南道衆早把良縁勤種保守氣精神
調攝烏龜赤鳳赤鳳赤鳳化粒金丹高聳
　　　又
便把那人喝住莫使狂行一步日日處眞常
自有神珠堪顧堪顧堪顧共作長生伴侣
　　　贈謝散人
此箇散人姓謝富貴榮華不藉猛烈入玄門
修葺洞天臺榭臺榭臺榭自有花開不謝
　　　又
信步如同雲水看遍秦川八水不似棟梁間
萬派逆留神水神水神水便是山侗眞水
　　　又
物外茅齋映竹一飽殘羹冷粥樂亦在其中
記得風仙叮囑叮囑叮囑保養靈明性燭
　　　贈安靜散人
欲要病源除削便把塵縁拈却心上去憂愁
性内眞歡眞樂眞樂眞樂此者仙家一著
　　　又
潑殺無明業火保守爐中水火固養本根源
决要水中生火生火生火便是山侗眞火
　　　京兆譚急脚索
且做塵中急足有日清閑願足隨分更隨縁
自是常常知足知足知足捉住金爲三足
　　　五更寄趙居士
一鼓孤眠内守寶陸用雲耕透密種紫芝苗
自是洞天無漏無漏無漏坎虎離龍交媾
二鼓孤眠内守雲綻遍天星宿日月兩交光
自是寶瓶無漏無漏無漏起陸龍虵戰鬥
三鼓孤眠内守重把玄門頻扣唤覺箇中人
自是玉關無漏無漏無漏姹女嬰兒携手
四鼓孤眠内守謹謹小心防寇慧照破邪魔
自是金精無漏無漏無漏一點靈光結就
五鼓孤眠内守湛寂無中得有應物處眞常
自是神丹無漏無漏無漏顯現胎仙清秀
　　　又五更
一鼓乾坤入洞便把虚無拈弄離坎自交宫
澄湛寂然無夢無夢無夢别我魔軍大慟
二鼓孤清妙用顛倒倒顛看供遍地長黄芽
便覺箇中無夢無夢無夢八味水流梁棟
三鼓玉金深種始覺元陽運動丹鼎紫煙生
氣爽神清無夢無夢無夢一點靈光堪寵
四鼓嬰兒跨鳳姹女欣然持鞚性命兩停停
自是睡輕無夢無夢無夢瑞氣祥光簇捧
五鼓衆星相拱應物無勞擒縱時顯夜明珠
無睡無眠無夢無夢無夢五綵雲蹤繼踵
　　木蘭花令
　　　和師韻
諸公日日閑團聚飯罷時時眼厮覷專專惟
望馬風言怎敢玄玄輕泄露　常常只把氣
神護謹謹調和龍虎步徐徐鍊就九還丹箇
箇成仙雲外去
　　萬年春
縁甚修持風仙釣出侵雲構靈苗秀斡運眞
母非是調羹手　小過誰無語失當緘口班
行後怎生依舊除是隨風走
　　　又
自己園亭無分晝夜宜重構黄芽秀欲携雲
母那裏須垂手　無相人人驀地開金口明
先後須當遺舊拏出元初走
　　　又
堪嘆人人波波劫劫貪名利何時已眼光落
地到此纔方悔　雖有兒孫要替應難替辭
生淚甚家滋味想著心先碎
　　　又
奉勸人人塵中莫競錐刀利心先已勿欺天
地事在前頭悔　欲免輪回休望兒孫替休
垂淚道家眞味把恩愛先鎚碎
　　　夢得一枝白筆
昨夜山侗夢遊蓬島逢鍾吕文房數一枝純
素不讓蒙恬做　遠勝江淹五色何曾污相
宜處書心開悟堪應三清舉
　　　又
冬至陽生迎春撥雪黄芽好人驚早香如芝
草玉碾勝磨搗神水烹煎自是除陰耗金
童報絶品珍寶啜罷遊蓬島
　　　贈陳知命
地肺陳公白毫顯出非常異人難比希夷苗
裔肯著塵凡累猛捨家縁物外搜玄理清
心意自然澆溉太一沖和氣
　　　贈興國寺修塔僧
物外高僧澄澄湛湛眞襌刹眞禪刹心無察
察理趣常搜刷玉性玲瓏處處皆通達皆
通達無拘無轄壘起黄金塔
甯解元許却菴門以詞督之
譚馬丘劉專專卓箇菴兒住修行處未知門
户有箇先生許翹俟嘉音萬望垂青顧如
無悮决登雲路豈敢忘恩府
　　　勸道友
去去來來來來去去何時了堪失笑利名纏
倒衣换知多少奉勸人人早把元陽保休
虚耗結成珍寶得赴蓬萊島
　　　詠李實菴名靜樂
常守行菴常清常靜常常快常搬載日常寧
耐自是常交泰　眞樂眞歡應物眞常在眞
無壞眞如光彩得做眞良价
　　　詠李公慵軒
物外慵軒閑居放坦無爲作無爲作自然期
約心腎相交錯　二氣成形結就靈丹藥靈
丹藥銀霞覆却展起騰雲脚
　　巫山一段雲
　　　贈三一居士
斡運清神境修完耀洞天九層臺上聚祥煙
端坐碧霞軒　開闡瓊林雅宴賞翫箇中深
淺咆哮金虎戲波濤警動汞成鼇
　　　又
玉女開金殿金公鎖玉關眞清眞浄養胎仙
雲透坎離間　貪看靈光上下忘了之乎也
者神珠吐出九般霞跨鶴赴仙家
　　　又
赤子餐青母紅虵啖黑龜祥光瑞氣可成衣
尚自更持危　調引姹嬰嬉戲緊把玉關封
閉一輪性月晃清霄雲步訪三茅
　　　又
霞友無塵慮雲朋絶事情氣神相結浄中清
談笑大丹成　好把碧桃採摘專獻蓬瀛仙
客大家同共慶重陽開宴一齊嘗
　　　又
休要呼師叔相看若弟兄鍊心雲補玉京城
何必謁公卿因撫心琴益壽謂飲刀圭戒
酒瑶臺上面放瓊花同去步煙霞
　　　贈胡了仙兄弟
會握青鋼劍能銜白玉杯虚心實腹養瓊瑰
平地一聲雷諕殺三尸六賊火裏金蓮開
坼自然顯現箇靈童雲步太虚中
　　　又
鑪養長生藥園開不謝花充飢旋旋採靈芽
消渴飲流霞　閑看玉蟾光灼忽見金鼇踴
躍兩般遊戲上青蓮鳳曆怎排年
　　　又
醉卧琉璃帳閑看翡翠簾自然俗慮絶毫纖
寶鼎玉花添　爇起心香性炷引動麟飛鳳
舞龍蟠虎遶戲神珠丹結赴仙都
　　　又
黄鶴松間睡青鸞潤畔樓白牛困卧紫靈芝
丹鳳宿瑶池　唯有靈童放耍來往恣情遊
冶通天徹地月明中顯現至眞功
　　　又
洞裏乾坤異翛然看不窮虎龍鬭入白雲中
不見往來蹤　姹女嬰兒忒㬠爭把崑崙頂
戴瓊瑶撞透出靈胎跨鶴去蓬萊
　　　又
玉線穿三穴金針透九關自然得見内容顔
雲袖凭朱欄　正看瓊花爛熳驀地青衣叫
唤紫微詔下赴蓬萊仙籍已安排
　　　又
性燭生青焰心香裊紫煙命燈結正玉花鮮
慧目看金蓮　此箇山侗雅趣出自風仙師
父一朝九轉大丹成玉帝詔仙卿
　　蘇幕遮
　　　在長安弄鐵馬騎道友索詞
馬風兒悟玄理不向簷楹看您成家計參從
風仙何事喜舞袖輕摇撼動聲清美　勝驊
騮無縈繫不戀銀鞍免使人鞭捶驀地玎璫
聲韻起自在逍遥直上青霄裏
鬧角兒梳得好妙手奇功悟後呈些巧箇箇
疏來無倚靠各各惺惺蟣虱須教少　張打
由李骲老見我風狂鼓掌呵呵笑此箇機關
人怎曉返老還童内外成顛倒
　　　贈張善道
耳門聞心煩惱日日憂愁不覺容顔老眼做
看門招病早口是禍門德喪身亡了　鼻玄
門通大道日用不勤喘息綿綿好傳透九宫
成至寶久視長生雲步歸蓬島
　　　到萊州復歸寧海辭墳
此回來縁甚故不謂營生不爲兒和女不謂
榮華誇五袴思憶劬勞特地辭墳墓　奠酒
時開地府九祖生天共結神仙侶非是修行
難救度何必三牲祭祀千千數
　　　別鄉
棄榮華披破蓆養假崇眞茶飯須求覓忘了
從前親與識此别鄉關恣意閑遊歷　主人
翁須愛惜六賊三尸慧劍頻頻劈逗引靈童
常跳躑眞樂眞閑大道成無極
　　　勸長安道衆
苦海中勞四大競利爭名箇箇皆寧耐爭把
元陽都損壞前有輪回著甚機謀解　道門
中超三界太上巾包悟者欣然戴意浄心清
無罣礙固養靈根性命長長在
　　　看送孝
有微言深可說兔死狐悲傷類聲悽切人見
人亡寧喜悅大限來時莫也無分别　願回
頭搜祕訣猛捨家縁頻把心猿歇修鍊金丹
收白雪九轉功成永永無生滅
　　　別子
出凡籠無繫絆落魄婪躭日作無常觀十四
兒孫都棄𢬵自在逍遥風月爲吾伴　背葫
蘆携鐵壺貯瓊漿𤮴内靈芝按渴飲飢餐
增壽筭天助眞風有箇瑯瑘唤
　　　自害風
遇王風風傳我風發颼颼風害家縁破拈弄
風飈團水火風子飍飍風韻閑吟和　順風
行迎風坐飲罷眞風更枕清風卧施布仁風
功行大自許扶風風裏成因果
　　　贈馬公
好雲遊是馬鈺幸遇華宗一見如親族拜禮
從今爲骨肉仰荷恩憐終日閑相逐　告吾
兄聽我囑莫慮兒孫自有兒孫禄願早灰心
明性燭占取清閑修取將來福
　　　鄠縣晏公惠麵
晏先生惠我麵親做庖人妙手搋和軟細細
搓來成玉線致在鍋中水火同烹鍊　覺馨
香成美膳四箇平分各各無深淺欲要充飢
須九轉飽後雲遊處處行方便
　　　風發
害風王扶風馬各做心風總把家縁捨吟詠
清風明月下風裏尋風搜得眞風雅　順風
行隨風耍處處風傳結正風無價掌握風飈
持玉斝馳騁風流共把風雲跨
　　　自戒
不慳貪不謟詐不憶家縁不說鄉中話不著
世情不著假不做詩詞不敢言行化　志彌
高心轉下雲水清閑内養丹無價樂在其中
欣放耍姓氏人詢倦應扶風馬
　　　又
遇風仙心開悟人我心無無愛無憎妬一切
女男同父母三教門人盡是予師父　好清
閑喜歌舞晝乞殘餘夜宿悲田所上下中丹
常密護九轉功成蓬島通雲路
　　　在南京乞化
穿茶坊入酒店後巷前街日日常遊遍只爲
飢寒仍未免度日隨縁展手心無倦　願人
人懷吉善捨一文錢亦是行方便休笑山侗
無識見内養靈明自有長生驗
　　　贈李哥縁再要岀家
李先生難捨俗出去還來壞了崑山玉覆水
重收弦斷續一事無成惹得空撈漉　悔前
非明性燭火滅煙消心上休懷毒欲與馬風
閑厮逐直待年深看透伊心腹
　　　勸李哥
羊兒皮虎兒質害物心機晝夜無寧息雖惡
肯將兒子食休逞威風眞性宜調習　親非
親識非識雲水清閑内外常遊歷日用三餐
憑乞覓滅盡無明便是波羅蜜
　　　鄉中上街求乞
捨家縁須用斧劈碎恩山豈肯重修補猛烈
灰心尋出路自在逍遥認箇清閑處　有因
縁方可悟改變衣裝道服惟麻布莫訝鄉中
求乞去滅盡無明直上青霄步
　　　和師韻
清浄門柔弱户忍辱家風樸實爲公據無作
無爲成活路自在逍遥雲水通行步　絶聰
明效愚魯兀兀騰騰不起閑思慮面垢頭蓬
身糞土萬事俱忘堪應三清舉
　　　李公實索慵軒詞
不梳頭不洗面餒在其中喫飯心懷倦無病
閑眠身懶轉有客來尋問著仍慵喘不燒
香不禮念落魄婪躭酬了今生願日用不勤
功怎見紫詔來宣大道無爲顯
　　　懷甯伯功惠鞋
清叟冠伯功履見惠山侗别有非常意使我
頂天並立地俯仰觀瞻無怍兼無愧　得斯
因無限喜出户迎賓何患殊無禮更向就中
搜奥旨上下沖和得赴青霄裏
　　瑞鷓鴣
　　　寄華清道衆
環墻圍合洞中天瑞氣祥光愈接連白鹿懷
中常穩坐青牛背上得閑眠　驪山不到經
三載華岳相違近四年霞友雲朋應怪我爭
知此處結金蓮
　　　勸道友
清虚雖好戀家縁著甚因由上得天頂戴恩
山猶論道身居苦海尚擎拳　是非窟裏功
難就名利叢中果怎圓若不回頭尋出路如
何只恁做神仙
　　　住環堵
冬雖無火抱元陽夏絶清泉飲玉漿蠟燭不
燒明性燭沉香無用□心香　三年赤脚三
年願一志青霄一志長守服山侗環堵内無
恩相報害風王
　　　過楊柳渡
馬風寧海遇重陽西入關來放肆狂好看梅
溪楊柳渡喜遊竹徑杏花岡　秦川鋪錦宜
春睡渭水横絲繫日長勝景無窮吟不盡命
工圖畫比仙鄉
　　　詠茶
盧仝七椀已昇天撥雪黄芽傲睡仙雖是旗
槍爲絶品亦憑水火結良縁　兔毫盞熱鋪
金蘂蟹眼湯煎瀉玉泉昨日一盃醒宿酒至
今神爽不能眠
　　　居菴
閑人相訪有何妨唯恐閑人話短長眞樂眞
閑無議論至微至妙絶商量　是非欲說氣
神散名利纔言道德忘不若澄心常默默自
然彼此得清凉
　　　督韓三官人
男兒决烈在言談口契相違亦害慙雖是韓
三疏馬二柰何馬二憶韓三　養家便是甘
中苦學道須知苦裏甘甘苦苦甘還省悟出
離火院住雲菴
　　　收家書
家書接得急開封正值糊窗要辟風我意難
隨你意去道心不與俗心同　行功未滿大
千數雲水須遊太一宫傳語兒孫並弟姪後
來書至撇墻東
　　　又
心香爇起唱行香眞樂眞閑興味長便覺眉
頭無利鎖何愁身上有名韁　昔年曾作肥
家子今日還爲出舍郎到此逍遥常自在哩
㖫哩囉又何妨
　　　贈衆道契
修行何處用功夫馬劣猿顛速剪除牢捉牢
擒生五彩暫停暫住免三塗　稍令自在神
丹漏略放從容玉性枯酒色氣財心不盡得
玄得妙恰如無
　　　又
道人財色酒雖無一點無明著甚除惡念不
生歸瑩素觸來勿競證元初　我人起處愁
無極煙火消時樂有餘欲學神仙須忍辱莫
交燒了那眞如
　　　聞鄉人來到以詞聊代家書
斬釘截鐵不思家永絶狐疑永棄家足履白
雲尋羽客杖挑明月訪仙家　鄉中園館非
吾宅物外蓬瀛是我家自在逍遥無宿慮何
須重話舊時家
　　　又
人人學道總勞勞箇箇心高志不高煙火靡
除生怨惡塵情不斷起貪饕　欲搜玄妙消
三業猛向根芽下一刀常浄常清常忍辱無
爲無作列仙曹
　　　又
昔年常被利名枷苦海波中喜戴枷堂下兒
孫如玉杻眼前妻妾似金枷　至迷馬鈺因
何悟得遇風仙便脫枷閑裏尋閑得閑趣如
今寧肯復投枷
　　　又
勸人休要問前縁但肯回頭是宿縁不想浮
生難猛悟稍知虚患近良縁　無心入道須
無分有意投玄是有縁自古神仙皆出離在
家怎得好因縁
　　　又
風仙風害得眞風留下家風要害風通密丘
仙能繼踵山侗馬鈺應扶風　勸人休作夢
中夢學我能尋風裏風或問風因親說破投
玄遠俗做心風
　　　贈斗門李公
不須遠遠遠尋師自是神仙自是師眞浄眞
清眞至理至微至妙至眞師　愛憎不盡難
求道人我仍存枉拜師你意不能隨我意我
心怎做你心師
　　　又
秦川勝景果非常最好終南珍藏鄉竹徑梅
溪生秀氣鳳巢龍窟吐祥光　雲菴處處成
雲集道友多多論道長劉蔣村名今改變人
人傳說會仙莊
　　遇仙槎四首
　　　贈清風散人
懃懃物外修謹謹心中掃漸漸絶塵縁細細
通玄奥　靈靈大藥成燦燦神光好得得遇
仙槎穩穩歸蓬島
　　　和師韻
三光固下元六度清中闕九轉上元燈照見
長生月　無分晝夜明光彩連綿發顯出箇
胎仙生死今番越
　　　寄晏公
休心絶是非滅意除人我酒色氣財無生死
輪回趓　祥光結寶花玄露成珠顆自是遇
仙槎便得携雲朵
　　　又
名成好息心利遂堪回首猿馬不輕狂龍虎
相交媾　常教玉户開莫使金關漏九轉大
丹成萬劫神清秀
　　養家苦
　　　贈甯伯功
養家苦火坑深萬塵埋没不能禁遇風仙物
外尋　修行好鍊陽陰浄清能見水中金現
光輝罩寶岑
飬家苦鎮常忙忙來忙去到無常作陰囚住
鬼房　修行好不曾忙閑閑閑裏守眞常得
修完玉洞房
養家苦贍他人衣豐食足尚嫌貧運機心喪
了眞　修行好作閑人自然憂道不憂貧鍊
頑心飬至眞
養家苦似蜂虔採花成蜜爲誰甜肯隄防蛛
網粘　修行好做風
虔舌生津液玉漿甜溉黄芽無惹粘
養家苦特貪饕家豐又待望官高遇危難無
計逃　修行好不貪饕埋光隱迹恐名高處
無爲生死逃
養家苦戀塵縁鋪謀活計望千年柰凡軀不
久堅　修行好結良縁功成行滿不排年做
神仙因志堅
養家苦没程頭一朝身死作陰囚見閻王不
自由修行好有程頭三千功滿不爲囚做
神仙得自由
養家苦喜相違常常思想死生危怕從前火
院圍　修行好處無爲神珠光彩透簾幃現
靈童相貌威
養家苦没休期危危險險似圍棊被人𥊑無
禱祈　修行好最稀奇姹嬰爭把虎龍騎獻
胎仙鳳與麒
養家苦爲妻男是非榮辱飽經諳限臨頭事
怎甘　修行好子端南神丹燦爛棄行菴宴
瑶池德飽酣
修行易斷情難始初分解最艱難譬無常破
盡難　心開悟没疑難覺從前事養家難學
神仙有甚難
思微妙想塵縁兩般搜索要精研但知空向
道堅　心清浄意通玄自然知道没言傳達
無爲作大仙
　　解佩令
　　　和古韻
山侗猛省因師法旨覺從前不是不是剔正
根源要日月壺中並至透玄關應希夷理
龍吟虎嘯能行能止剖昏迷慧刀鋒利鍊就
神丹金盤托聊充微禮獻風仙博本師喜
摧强挫銳常搜己過處眞常毋勞打坐每向
人前須做小無心做大坎離中虎眠龍卧
不憎不愛無人無我又何愁非灾横禍自在
逍遥與雲朋霞友唱和占清閑自家幾箇
　　梅花引
　　　贈白先生
脫塵子逃生死物外逍遥雲水似起眞慈起
眞慈暗助眞功常常得自知　逗引蛟龍歸
虎兕水裏燈光明久視結靈芝結靈芝携去
蓬瀛專專獻我師
　　　贈衆師兄
子端午龍蟠虎莫使馬猿偷眼覩氣神甦氣
神甦海底靈龜依從鼻吸呼　女姹嬰嬌雲
裏聚欲赴蓬瀛路上去鍊江湖鍊江湖結就
金丹方知玉性孤
　　　贈老李先生
怎分曉迷虚矯愛戀家縁何日了著塵囂著
塵囂鐵做人人遭他火院銷　猛悟無常非
事小跳出凡籠搜密妙樂逍遥樂逍遥坎虎
離龍降來入玉瓢
　　憶王孫
　　　和重陽眞人
心清步步入玄門意靜𩆵𩆵溉本根驀地聽
聞没口論性無昏一點靈光萬劫存
　　　又
長安雲步去還來萬朵金蓮火裏開獨飲刀
圭勝濁醅兩三盃滌盡凡心有甚灾
　　　又
麻衣紙襖度冬寒暖閣紅爐永不看認正些
兒理的端氣神安結就無爲九轉丹
　　憨郭郎
　　　贈重陽眞人姪王周臣
休要强貪名利休要戀妻男免輪回生死苦
做癡憨　清浄自然明道神氣自相參功成
朝玉帝跨雲驂
　　金花葉
　　　贈徐安神
欲要靈明瑩徹向心上速宜解結便莫受家
縁火熁棄妻男産業　逞俊寧如養拙引龍
虎休教急切自然悟神仙妙訣本來眞難滅
　　青玉案
　　　贈染何先生
無涯火院常籠罩似醉夢難分曉賣弄惺惺
非耍俏爭財競氣戀妻男筭到底終須掉
譬似無常坑窖了便急急搜玄妙固養靈根
眞火燎澄澄湛湛證元初大藥就天書詔
　　調笑令二首
　　　和師韻贈張馬二公
調笑論微妙月内銀蟾端午跳中宵日裏金
雞叫坎虎離龍圍遶忽然撞著姹嬰召共守
丹爐了了　山峭彩霞照一顆神珠常吐耀
無窮瑞氣長籠罩更有祥煙裊裊三清專遣
青童詔報道無爲功要
　　　四仙韻
丘劉譚馬幸遇風仙親教化一别山東雲水
秦川興不窮　清貧快樂自在逍遥無做作
清浄門庭闡出家風合聖經
　　　又
丘仙通密隱跡磻溪人不識通妙劉仙永住
終南屏萬縁　譚仙通正志在清貧修大定
三髻山侗願處環墻也放慵
　　　贈徐玄之
神翁苗裔骨格非凡人怎比猛捨家縁物外
搜尋玄上玄　天長地久走玉飛金常在手
營養黄芽道號從今稱碧霞
　　　贈煙霞散人
謫仙猛悟富貴榮華都不顧改變衣裝道服
雲包傲帶長　擒猿捉馬不騁容儀多婭姹
玉性無塵相稱煙霞一散人
　　　又
譚仙通正悟徹長眞修玉性馬鈺山侗豁豁
洋洋似害風　劉仙通妙把握長生眞了了
通密丘仙修養長春不夜天
　　　又
處端通正道號長眞眞上認自在逍遥摵碎
岩前汲水瓢　處玄通妙道號長生眞了了
慎勿先歸且伴長春丘處機
　　　又
山侗馬鈺學道宜乎除愛慾却殢詩詞怎得
功成現紫微　如何猛悟减字木蘭花裏訴
百拜詩魔休似從前返倒何
　　　又
詩詞作孽妨我清閑仙舉業猛悟心驚如向
深淵履薄冰　便疏筆硯却與氣神相眷戀
懶裏尋慵無作無爲是馬風
　　　别南京拆字
今拜别住逍遥金王宅處門開裏人人不復
來　金成寶脉嬰兒擎碼碯與山侗去蓬瀛
禮吕公
　　　過靜遠鎮
兵辱我戟叢中誰解禍辯如鋒木和同是夏
公　今清脫兔日烏同作活底然香謝恩人
魚鼓張
　　掛金燈
　　　贈重陽師父姪王周臣
絶攀縁心上生光瑩朗然變化無窮異景這
密妙教賢省　内貌宜乎速整悟後分凡聖
亘初靈明火内正勁煅煉出清中靜
　　滴滴金
　　　贈蔡公
水雲自在逍遥客木金聚更無隔嬰姹從此
認知識看無中顏色　虎龍戰鬭曹溪側鼎
爐内鍊黄白大丹成就有誰嘗蔡先生消得
　　德報怨昭君怨
　　　贈吴知綱
急性更爲縵性意靜自然心靜憎愛兩俱忘
絶炎凉　虎遶龍蟠光瑩丹結玉童邀請舞
袖出崑岡赴蓬莊
　　金雞叫
　　　化李仲達
撞著鯨鯢須索釣抛香餌時時引調洋洋不
顧迷波森休要相趖與你如膠鰾　擲下金
鈎常攪擾如回首牽歸玄妙將來决定成仙
了朝拜三清出自我金雞叫
　　　又
日日朝朝常報曉誰知道人人錯了孳孳爲
利貪虚矯性命俱忘財色心奸狡　惡業無
涯陰德少將來事一場不小無常限滿酆都
召鬼使挐拏嗔不悟我金雞叫
　　　又
日日朝朝常報曉徒人省搜玄搜妙孳孳爲
善回光照勘破浮生便把家縁掉　九曲明
珠安九竅絲連蟻火光頻燎往來穿透功夫
了得赴蓬瀛出自我金雞叫
　　　又
火院中間常火燎憂兒女形容衰了傍人替
你生煩惱投獻詩詞萬望心明曉　不測無
常非事小悟來後便搜玄妙蓬萊雲路通關
要鍊就金丹出自我金雞叫
　　　又
外騁惺惺非是俏内修持些兒最妙眞如一
點三光照爇起心香自有祥煙罩　李四高
人如悟曉無中有非常冥杳胎仙舞袖麾靈
耀跨鶴騰空出自我金雞叫
　　　又
元是神仙何不曉聽予勸家縁事小迷津苦
海須當跳一箇靈明免使塵籠罩　物外澄
心通密妙常清浄龍蟠虎遶神丹結正騰輝
耀返老還童出自我金雞叫
　　　又
日暮殘輝何不曉好收心回光返照宜乎急
急搜玄妙疾速修持莫待西沉了　物外修
仙非是矯早認取言鈎語釣詩詞香餌吞些
小躍出迷津悟得我金雞叫
　　　又
入道已蒙相許了火坑深宜乎猛跳男兒出
語無虚矯慎勿遲疑休使傍人笑　斷制家
縁回日早休似鶴留言華表從斯馬鈺登高
眺奉勸吾兄莫忘我金雞叫
　　　又
三髻山侗閑失笑離鄉井無愁買惱憂他性
命無心了終日哀人忘了自家道　堪可垂
鈎須索釣且不免厮煎打炒耐羞耐恥頻頻
告謹勸賢家早悟我金雞叫
　　　又
許我年時來入道想賢家心無虚矯勸公早
早家縁掉稍稍遲遲做出諸宫調　若肯回
頭何事好樂清閑持盃歡笑撫琴月下沉香
裊搜獲玄機别有箇金雞叫
　　神清秀
　　　寄看龐總管園趙公
些兒微妙非常好猛焰裏自然芝草玉虎與
金龍密護三田寶　丹成九轉青童報便授
取紫微宣誥體掛六銖衣跨鶴歸蓬島
　　　道成歸
阮郎歸改道成歸修行人喜知松峰影裏樂
希夷何須唱艶詞　姹嬰動虎龍隨雲耕坎
與離三千功滿赴瑶池神光相貌奇
　　　藏頭贈岳秀才
年苦志不求奇公尋者希夷猛悟笑微微華
枉用機　子偃嬰肥宫祥瑞圍傳心印謹相
依靈神自飛
迎仙客
日中烏月中兔走飛子午何曾住虎隨龍龍
隨虎東西來往自是明瓊路　姹娘歌嬰子
舞玉堂裏面金爲主雲爲朋霞爲侣逍遥自
在開闡全眞户
繫雲腰繫裙腰
崑嵛山上丹陽子眞得得遇風仙今生相應
前生約訪秦川居地肺結良縁　離清坎靜
水生火嬰姹睡虎龍眠神凝氣聚靈光現駕
雲軒透祥煙去朝元
　　　登仙門
師也師也重陽師也處玄機靜中清也起金
蓮玉花社有誰知也化人人漸歸道也　這
扶風非開悟亦非愚也辨假眞稍能明也細
尋思心豁暢略無疑也想師範没人過也
　　　又
難也難也捨家難也絶愛憎屏塵難也處無
爲清靜有始終難也譬如死又何難也　論
玄元談微妙要人聽也但小童肯來詢也便
須當開言路與其進也我不能保其往也
漸悟集卷下















