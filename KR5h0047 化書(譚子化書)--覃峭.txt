#+TITLE: 化書(譚子化書)--覃峭
#+DATE: 2018-05-12 10:22:18
#+SOURCE: github.com/kanripo/KR5h0047 master bc922739                
化書目録冠二
　道化卷第一
　　蛇雀　老楓　耳目　環舞　鉛丹
　　形影　蟄藏　梟鷄　四鏡　射虎
　　龍虎　游雲　噦嚥　大化　正一
　　天地　稚子　陽燧　死生　爪髮
　　神道　神交　大含
　術化卷第二
　　雲龍　猛虎　用神　水竇　魍魎
　　虛無　虛實　狐狸　轉舟　心變
　　珠玉　蠮螉　胡夫　隂陽　海魚
　　礀松　動靜　聲氣　大同　帝師
　　琥珀
　德化卷第三
　　五常　飛蛾　異心　弓矢　聦眀
　　有國　黄雀　籠猿　常道　感喜
　　太醫　讒語　刻畫　酒醴　恩賞
　　養民
　仁化卷第四
　　得一　五行　畋漁　犧牲　太和
　　海魚　神弓　救物　書道　鳳鴟
　　知人　螻蟻　歌舞　躑躅　止鬭
　　象符　善惡
　食化卷第五
　　七奪　巫像　養馬　絲綸　奢僣
　　燔骨　食迷　戰欲　膠竿　庚辛
　　興亡　雀鼠　無爲　王者　鴟鳶
　儉化卷第六
　　太平　權衡　禮道　食象　民情
　　慳號　君民　乳童　化柄　御一
　　三皇　天牧　雕籠　禮要　清靜
　　損益　解惑








化書卷之一
　　紫霄真人譚景昇譔
　道化
　　紫極宫碑
道之委也虛化神神化氣氣化形形生而萬
物所以塞也道之用也形化氣氣化神神化
虛虛明而萬物所以通也是以古聖人窮通
塞之端得造化之源忘形以飬氣忘氣以養
神忘神以飬虛虛實相通是謂大同故藏之
爲元精用之爲萬靈含之爲太乙放之爲太
清是以坎離消長於一身風雲發泄於七竅
真氣熏蒸而時無寒暑純陽注注而民無死
生是謂神化之道者也
　　蛇雀
蛇化爲龜雀化爲蛤彼忽然忘曲屈之狀而
得蹣盤跚(蘇干/切)之質此倐然失飛鳴之態而
得介甲之體斷削不能加其功繩尺不能定
其象何化之速也且夫當空團塊見鬼而不
見空粉塊求空見空而不見塊形無妨而人
自妨之物無滯而人自滯之悲哉
　　老楓
老楓化爲羽人朽麥化爲蝴蝶自無情而之
有情也賢女化爲貞石山蚯化爲百合自有
情而之無情也是故土木金石皆有情性精
魄虛無所不至神無所不通氣無所不同形
無所不類孰爲彼孰爲我孰爲有識孰爲無
識萬物一物也萬神一神也斯道之至矣
　　耳目
目所不見設明鏡而見之耳所不聞設虛氣
而聞之精神在我視聽在彼跰(部田/切)趾可以
割陷吻可以補則是耳目可以妄設形容可
以僞置既假又假既惑又惑所以知䰟𩲸魅
我血氣醉我十竅囚我五根役我惟神之有
形由形之有疣苟無其疣何所不可
　　環舞
作環舞者宫室皆轉瞰迴流者頭目自旋非
宫室之幻惑也而人自惑之非迴流之改變
也而人自變之是故粉巾爲兔藥石爲馬而
人不疑甘言巧笑圖臉畫眉而人不知唯清
靜者物不能欺
　　鉛丹
術有火鍊鉛丹以代穀食者其必然也然歲
豐則能飽歲儉則能飢是非丹之恩蓋由人
之誠也則是我本不饑而自饑之丹本不飽
而自飽之饑者大忘飽者大幻蓋不齊其道
也故人能一有無一死生一情性一内外則
可以蛻五行脫三光何患乎一日百食何慮
乎百日一食
　　形影
以一鏡照形以餘鏡照影鏡鏡相照影影相
傳不變冠劒之狀不奪黼黻之色是形也與
影無殊是影也與形無異乃知形以非實影
以非虛無實無虛可與道俱
　　蟄藏
物有善於蟄藏者或可以禦大寒或可以去
大饑或可以萬歲不死以其心冥冥兮無所
知神怡怡兮無所之氣熙熙兮無所爲萬慮
不能惑求死不可得是以大人體物知身體
身知神體神知眞是謂吉人之津
　　梟鷄
梟夜明而晝昏雞晝明而夜昏其異同也如
是或謂梟爲異則謂雞爲同或謂雞爲異則
謂梟爲同孰梟雞之異晝夜乎晝夜之異梟
雞乎孰晝夜之同梟雞乎梟之同晝夜乎夫
耳中磬我自聞目中花我自見我之晝夜彼
之晝夜則是晝不得謂之明夜不得謂之昏
能齊昏明者其爲大人乎
　　四鏡
小人常有四鏡一名圭一名珠一名砥一名
盂圭視者大珠視者小砥視者正盂視者倒
觀彼之器察我之形由是無大小無短長無
妍醜無美惡所以知形氣謟我精魄賊我奸
臣貴我禮樂尊我是故心不得爲君王不得
爲之主戒之如火防之如虎純儉不可襲清
靜不可侮然後可以跡容廣而躋三五
　　射虎
射似虎者見虎而不見石斬暴蛟者見蛟而
不見水是知萬物可以虛我身可以無以我
之無合彼之虛自然可以隱可以顯可以死
可以生而無所拘夫空中之塵若飛雪而目
未嘗見穴中之蟻若牛斗而耳未嘗聞况非
見聞者乎
　　龍虎
龍化虎變可以蹈虛空虛空非無也可以貫
金石金石非有也有無相通物我相同其生
非始其化非終知此道者形不可斃神不可
得逝
　　游雲
游雲無質故五色含焉明鏡無瑕故萬物象
焉謂水之含天也必天含水也夫百步之外
鏡則見人人不見影斯爲驗也是知太虛之
中無所不有萬躍之内無所不見而世人且
知心仰寥廓而不知跡處虛空寥廓無所間
神明且不遠是以君子常正其心常儼其容
則可以游泳於寥廓交友於神明而無咎也
　　噦嚥
有言臭腐之狀則輒有所噦聞珍羞之名則
妄有所嚥臭腐了然虛珍羞必然無而噦不
能止嚥不能己有懼菽醬若蝤蠐者有愛鮑
魚若鳳膏者知此理者可以齊奢儉外榮辱
黜是非忘祻福
　　大化
虛化神神化氣氣化形形化精精化顧盻而
顧盻化揖讓揖讓化陞降陞降化尊卑尊卑
化分别分别化冠冕冠冕化車輅車輅化宫
室宫室化掖衛掖衛化燕享燕享化奢蕩奢
蕩化聚歛聚歛化欺罔欺罔化刑戮刑戮化
悖亂悖亂化甲兵甲兵化爭奪爭奪化敗亡
其來也勢不可遏其去也力不可拔是以大
人以道德游泳之以仁義漁獵之以刑禮籠
罩之蓋保其國家而護其富貴也故道德有
所不實仁義有所不至刑禮有所不足是教
民爲奸詐使民爲淫邪化民爲悖逆驅民爲
盜賊上昏昏然不知其弊下恍恍然不知其
病其何以救之哉
　　正一
世人皆知莧葅可以剖鼈而不知朱草可以
剖人小人由是知神可以分氣可以泮形可
以散散而爲萬不謂不足聚而爲一不謂有
餘若狂風飄髮魂魄夢飛屐齒斷蚓首尾皆
動夫何故太虛一虛也太神一神也太氣一
氣也太形一形也命之則由根之則一守之
不得舍之不失是謂正一
　　天地
天地盜太虛生人蟲盜天地生𧕍虰(營/丁)盜人
蟲生𧕍虰者腸中之蟲也□摶我精氣鑠(灼)
我魂魄盜我滋味而有其生有以見我之必
死所以知天之必頽天其頽乎我將安有我
其死乎𧕍虰將安守所謂奸臣盜國國破則
家亡蠧䖝蝕木木盡則䖝死是以大人録精
氣藏魂魄薄滋味禁嗜慾外富貴雖天地老
而我不傾𧕍虰死而我長生奸臣去而國太
平
　　稚子
稚子美影不知爲影所美狂夫侮像不知爲
像所侮化家者不知爲家所化化國者不知
爲國所化化天下者不知爲天下所化三皇
有道者也不知其道化爲五帝之德五帝
有德者也不知其德化爲三王之(仁/義)三王有
仁義者也不知其仁義化爲秦漢之戰爭
醉者負醉疥者療疥其勢彌顛其病彌□
而無反者也
　　陽燧
陽燧召火方諸召水感激之道斯不遠矣高
視者强低視者賊斜視者狡平視者仁張視
者怨細視者佞遠視者智近視者拙外視者
昏内視者明是故載我者身用我者神用神
合眞可以長存
　　死生
虛化神神化氣氣化血血化形形化嬰嬰化
童童化少少化壯壯化老老化死死復化爲
虛虛復化爲神神復化爲氣氣復化爲物化
化不間由環之無窮夫萬物非不欲生不得
不生萬物非欲死不得不死達此理者虛而
乳之神可以不化形可以不生
　　爪髮
爪髮者我之形何爪可割而無害髮可截而
無痛蓋榮衛所不至也則是我本無害而筋
骨爲之害我本無痛而血肉爲之痛所以知
喜怒非我作哀樂非我動我爲形所昧形爲
我所愛達此理者可以出生死之外
　　神道
太上者虛無之神也天地者隂陽之神也人
蟲者血肉之神也其同者神其異者形是故
形不靈而氣靈語不靈而聲靈覺不靈爭而
夢靈生不靈而死靈水至清而結冰不清神
至明而結形不明氷泮返清形散返明能知
真死者可以游太上之京
　　神交
牝牡之道龜龜相顧神交也鶴鶴相唳氣交
也蓋由情愛相接所以神氣可交也是故大
人大其道以合天地廓其心以符至真融其
氣以生萬物和其神以接兆民我心熙熙民
心怡怡心怡怡兮不知其所思形惚惚兮不
知其所爲若一氣之和合若一神之混同若
一聲之哀樂若一形之窮通安用旌旗安用
金鼓安用賞罰安用行伍斯可以將天下之
兵滅天下之敵是謂神交之道也
　　大含
虛化神神化氣氣化形形氣相乘而成聲耳
非聽聲也而聲自投之谷非應響也而響自
滿之耳小竅也谷大竅也山澤小谷也天地
大谷也一竅鳴萬竅皆鳴一谷聞萬谷皆聞
聲導氣氣導神神導虛虛含神神含氣氣含
聲相導相含雖秋蚊之翾翾(許縁/切)蒼蠅之營
營無所不至也由此知之雖絲毫之慮必有
所察雖啾嚓之言必有所聞唯大人之機天
地莫能見隂陽莫能知鬼神莫能窺夫何故
道德仁義之所爲
化書卷之一










化書卷之二
　術化
　　雲龍
雲龍風虎得神氣之道者也神由母也氣由
子也以神召氣以母召子孰敢不至也夫蕩
穢者必召五帝之氣苟召不至穢何以蕩伏
虺者必役五星之精苟役不至虺何以伏小
人由是知隂陽可以作風雲可以會山陵可
以拔江海可以發然用之於外不如守之於
内然後用之於外則無所不可
　　猛虎
猛虎行章木偃毒鴆怒土石揭威之所鑠氣
之所搏頑器爲之作山人由是知鋏可使之
飛山河可使之移萬物可使之相隨夫神全
則威大精全則氣雄萬惑不能溺萬物可以
役是故一人所以能敵萬人者非弓刀之技
蓋威之至也一人所以能悅萬人者非言笑
之惠蓋和之至也
　　用神
蟲之無足蛇能屈曲蛭能倒蹙蝸牛能蓄縮
小人所以見其機由是得其師可以坐致萬
里而不馳是故足行者有所不達翼飛者有
所不至目視者有所不見耳聴者有所不聞
夫何故彼知形而不知神此知神而不知形
以形用神則亡以神用形則康
　　水𥩐
水竇可以下溺杵糠可以療噎斯物也始製
於人又復用於人法本無祖術本無狀師之
於心得之於象隂爲陽所伏男爲女所制剛
爲柔所剋智爲愚所得以是用之則鐘鼓可
使之啞車轂可使之鬥妻子可使之改易君
臣可使之離合萬物本虛萬法本無得虛無
之竅者知法術之要乎
　　魍魎
魍魎附巫祭(一本/作癸)言禍福事每來則飮食言
語皆神每去則飲食言語皆人不知魍魎之
附巫祭也不知巫祭之附魍魎也小人由是
知心可以交氣可以易神可以奪魄可以録
形爲神之宫神爲形之容以是論之何所不
可
　　虛無
鬼之神可以禦龍之變可以役蛇虺可以不
能螫戈矛不能擊唯無心者火不能燒水不
能溺兵刃不能加天命不能死其何故志於
樂者猶忘飢志於憂者猶忘痛志於虛無者
可以忘生死
　　虛實
方咫之木置於地之上使人蹈之而有餘方
尺之木置於竿之端使人踞之而不足非物
有小大蓋心有虛實是故冒大暑而撓者愈
熱受炙灼而懼者愈痛人無常心物無常性
小人由是知水可使不濕火可使不燥
　　狐狸
狐狸之怪雀鼠之魅不能幻明鏡之鑒者明
鏡無心之故也是以虛空無心而無所不知
昊天無心而萬象自馳行師無狀而敵不敢
欺大人無慮而元精自歸能師於無者無所
不之
　　轉舟
轉萬斛之舟者由一尋之木發千鈞之弩者
由一寸之機一目可以觀大天一人可以君
兆民太虛茫茫而有涯太上浩浩而有家得
天地之綱知隂陽之房見精神之藏則數可
以奪命可以活天地可以反覆
　　心變
至婬者化爲婦人至暴者化爲猛虎心之所
變不得不變是故樂者其形和喜者其形逸
怒者其形剛憂者其形慼斯亦變化之道也
小人由是知顧六尺之軀可以爲龍蛇可以
爲金石可以爲草木大哉斯言
　　珠玉
悲則雨涙辛則雨涕憤則結癭怒則結疽心
之所慾氣之所屬無所一育邪苟爲此正必
爲彼是以大人節悲辛誡憤怒得灝氣之門
所以收其根知元神之囊所以韜其光若蚌
内守若石内藏所以爲珠玉之房
　　蠮螉
夫蠮螉之虫孕螟蛉之子傳其情交其精混
其氣和其神隨物大小俱得其眞蠢動無定
情萬物無定形小人由是知馬可使之飛魚
可使之馳土木偶可使之有知嬰兒似乳母
斯道不遠矣
　　胡夫
胡夫而越婦其子髯面而矬(昨禾/切)足蠻夫而
羌婦其子拗鼻而昂首梨接桃而本强者其
實毛梅接杏而本强者其實甘以隂孕陽以
柔孕剛以曲孕直以短孕長以大孕小以圓
孕方以水孕火以丹孕黄小人由是知可以
爲金石可以爲珠玉可以爲異類可以爲恠
造化之道也
　　隂陽
隂陽相摶不根而生芝菌燥濕相育不母而
生蝤蠐是故世人體隂陽而根之學燥濕而
母之無不濟者小人由是知陶鍊五行火之
道也流行無窮水之道也八卦環轉天地之
道也神物乃生變化之道也是以君子體物
而知身體身而知道夫大人之道幽且微則
不知其孰是孰非
　　海魚
海魚有以蝦爲目者人皆笑之硃不知古人
以囊螢爲燈者又不知晝非日之光則不能
馳夜非燭之明則有所欺觀傀儡之假而不
自疑嗟朋友之逝而不自悲賢與愚莫知唯
抱純白養太玄者不入其機
　　礀松
礀松所以能凌霜者藏正氣也美玉所以能
犯火者蓄至精也是以大人晝運靈旗夜録
神芝覺所不覺思所不思可以冬禦風而不
寒夏禦火而不熱故君子藏正氣者可以遠
鬼神伏姦佞蓄至精者可以福生靈保富□
夫何爲多少之故也
　　動靜
動靜相磨所以化火也燥濕相蒸所以化水
也水火相勃所以化也湯盎投井所以化雹
也飮水雨日所以化虹霓也小人由是知隂
陽可以召五行可以役天地可以别構日月
可以我作有聞是言也必將以爲誕夫民之
形也頭圓而足方上動而下靜五行運於内
二曜明於外斯亦别構之道也
　　聲氣
操琴瑟之音則翛然而閑奏鄭衛之音則樂
然而逸解瓴甓之音則背□凛森(上/声)檛鼓鼙
之音則鴻毛躑躅其感激之道也如是以其
和也召陽氣化融風生萬物也其不和也作
以氣化厲風辱萬物也氣由聲也聲由氣也
氣動則聲發聲發則氣振氣振則風行而萬
物變化也是以風雲可以命霜雹可以致鳳
凰可以歌熊羆可以舞神明可以友朋樂之
術也甚大
　　大同
虛含虛神含神氣含氣明含明物含物達此
理者情可以通形可以同同於火者化爲火
同於水者化爲水同於日月者化爲日月同
於金石者化爲金石惟大人無所不同無所
不化足可以與虛皇並駕
　　帝師
鏡非求鑒於物而物自投之橐非求飽於氣
而氣自實之是故鼻以虛受臭耳以虛受聲
目以虛受色舌以虛受味所以心同幽冥則
物無不受神同虛無則事無不知是以大人
奪其機藏其微羽符至怪隂液甚竒可以守
國可以救時可以坐爲帝王之師
　　琥珀
琥珀不能呼腐芥丹砂不能入燋金磁石不
能取憊鐵元氣不能發陶爐所以大人善用
五行之精善奪萬物之靈食天人之禄駕風
馬(一作/鳳)之榮其道也在忘其形而求其情
化書卷之二












化書卷之三
　　紫霄真人譚景昇譔
　德化
　　五帝
儒有講五常之道者分之爲五事屬之爲五
行散之爲五色化之爲五聲俯之爲五嶽仰
之爲五星物之爲五金族之爲五靈配之爲
五味感之爲五情所以聽之者若醯雞之遊
太虛如井蛙之浮滄溟莫見其鴻濛之渥莫
測其浩渺之程日暮途遠無不倒行殊不知
五常之道一也忘其名則得其理忘其理則
得其情然後牧之以清靜棲之以杳冥使混
我神氣符我心靈若水投水不分其清若火
投火不間其明是謂奪五行之英盜五常之
精聚之則一芥可飽散之則萬機齊亨其用
事也如酌醴以投器其應物也如懸鏡以鑑
形於是乎變之爲萬象化之爲萬生通之爲
隂陽虛之爲神明所以運帝王之籌策代天
地之權衡則仲尼其人也
　飛蛾
天下賢愚營營然若飛蛾之投夜燭蒼蠅之
觸曉窗知徃而不知返知進而不知退而但
知避害而就利不知聚利而就害夫賢於人
而不賢於身何賢之謂也愽於物而不愽於
己何愽之謂也是以大人利害俱亡何徃不
臧
　　異心
虎踞於林蛇遊於澤非鴟鳶之讎鴟鳶從而
號之以其蓄異心之故也是故麟有利角衆
獸不伏鳳有利觜衆鳥不賔君有竒智天下
不臣善馳者終於蹶善鬥者終於敗有數則
終有智則窮巧者爲不巧者所使詐者爲不
詐者所理
　　弓矢
天子作弓矢以威天下天下盜弓矢以侮天
子君子作禮樂以防小人小人盜禮樂以僭
君子有國者好聚歛蓄粟帛其甲兵以禦賊
盜賊盜擅甲兵踞(一作/據)粟帛以奪其國或曰
安危德也又曰興亡數也苟德可以恃何必
廣粟帛乎句數可以憑何必廣甲兵乎
　　聦明
無所不能者有大不能無所不知者有大不
知夫忘弓矢然後知射之道忘䇿轡然後知
馭之道忘弦匏然後知樂之道忘智慮然後
知大人之道是以天下之主道德出於人理
國之主仁義出於人亡國之主聦明出於人
　　有國
有國之禮享郊廟敬鬼神也亹(尾一/作亹)龜策占
吉㐫也敬鬼神信禍福之職也占吉凶信興
以之數也奈何有大不信窮民之力以爲城
郭奪民之食以爲儲蓄是福可以力取是亡
可以力敵是疑貳於鬼神是欺惑於龜策是
不信於天下之人斯道也賞不足勸罰不足
懼國不足守
　　黄雀
黄雀之爲物也日遊於庭日親於人而常畏
之而人常撓之玄烏之爲物也時遊於户時
親於人而不畏人而人不撓之彼行促促此
行佯佯彼鳴啾啾此鳴鏘鏘彼視矍矍此視
汪汪彼心慼慼此心堂堂是故疑人者爲人
所疑防人者爲人所防君子之道仁與義中
與正何憂何害
　　籠猿
籠中之猿踴躍萬變不能出於籠匣中之虎
狂怒萬變不能出於匣小人之機智慮萬變
不能出於大人之道夫大人之道如地之負
如天之垂無日不怨無人不欺怨不我怒欺
不我夷然後萬物知其所歸
　　常道
仁義者常行之道行之不得其術以至於亡
國忠信者常用之道用之不得其術以至於
獲罪廉潔者常守之道守之不得其術以至
於暴民材辯者常御之道御之不得其術以
至於罹祻蓋拙在用於人巧在用於身使民
親稼則怨誡民輕食則怒夫餌者魚之嗜羶
者蟻之慕以餌投魚魚必懼以羶投蟻蟻必
去由不得化之道
　　感喜
感父之慈非孝也喜君之寵非忠也感始於
不感喜始於不喜多感必多怨多喜必多怒
感喜在心由物之有毒田蓬之藏火不可不
慮是以君子之業爵之不貴禮之不下親之
不知䟽之不疑辱之不得何感喜之有
　　太醫
太醫之道脉和而實者爲君子生之道也撓
而浮者爲小人死之道也太卜之道策平而
慢者爲君子吉之道也曲而利者爲小人凶
之道也以是論之天下之理一也是故觀其
國則知其臣觀其臣則知其君觀其君則知
興亡臣可以擇君而仕君可以擇臣而任夫
揖讓可作而噪靜不可作衣冠可詐而形器
不可詐言語可文而聲音不可文
　　䜛語
藏於人者謂之機竒於人者謂之謀殊不知
道德之機衆人所知仁義之謀衆人所無是
故有賞罰之教則巿道進有親踈之分則小
人入夫棄金於市盜不敢取詢政於朝讒不
敢語天下之至公也
　　刻畫
畫者不敢易於圖像苟易之必有咎刻者不
敢侮於本偶苟侮之必貽祻始製作於我又
要敬于我又寘禍於我是故張機者用於機
設險者死于險建功者辱于功立法者罹於
法動一竅則百竅相會舉一事則萬事有害
所以揖貴乎明險貴乎平功貴乎無狀法貴
乎無像能出刻畫者可以名之爲大象
　　酒醴
夫酒醴者迫之飮愈不飮恕之飮愈欲飮是
故抑人者人抑之容人者人容之貸其死者
樂其死貸其輸者樂其輸所以民盜君之德
君盜民之力能知反復之道者可以居兆民
之職
　　恩賞
侯者人所貴金者人所重衆人封公而得侯
者不美衆人分玉而得金者不樂是故賞不
可妄行恩不可妄施其當也由爲爭奪之漸
其不當也即爲亂亡之基故我自卑則賞不
能大我自儉則恩不得竒歷觀亂亡之史皆
驕侈恩賞之所以爲也
　　養民
民不怨火而怨使之禁火民不怨盜而怨使
之防盜是故濟民不如不濟愛民不如不愛
天有雨露所以招其怨神愛禱祝所以招其
謗夫禁民火不如禁心火防人盜不如防我
盜其養民也如是



化書卷之三











化書卷之四
　仁化
　　得一
曠然無爲之謂道道能自守之謂德德生萬
物之謂仁仁救安危之謂義義有去就之謂
禮禮有變通之謂智智有誠實之謂信通而
用之之謂聖道虛無也無以自守故授之以
德德清靜也無以自用故授之以仁仁用而
萬物生萬物生必有安危故授之以義濟安
拔危必有否臧故授之以禮禮秉規持範必
有疑滯故授之以智智通則多更故授之以
信信者成萬物之道也
　　五行
道德者天地也五常者五行也仁發生之謂
也故君於木義救難之謂也故君於金禮明
白之謂也故君於火智變通之謂也故君於
水信整然之謂也故君於土仁不足則義濟
之金伐木也義不足則禮濟之火伐金也禮
不足則智濟之水伐火也智不足則信濟之
土伐水也始則五常相濟之需終則五常相
伐之道斯大化之徃也
　　畋漁
夫禽獸之於人也何異有巢穴之居有夫婦
之配有父子之性有死生之情烏反晡仁也
隼憫胎義也蜂有君禮也羊跪乳智也雉不
再接信也孰究其道萬物之中五常百行無
所不有也而教之爲網罟使之務畋漁且夫
焚其巢穴非仁也奪其親愛非義也以斯爲
享非禮也教民殘暴非智也使萬物懷疑非
信也夫羶臰之慾不止殺害之機不已羽毛
雖無言必狀我爲貪狼之與封豕鱗介雖無
知必名我爲長鯨之與巨虺也胡爲自安焉
得不恥吁直疑自古無君子
　　犧牲
犧牲之享羔鴈之薦古之禮也且古之君子
非不知情之憂喜聲之哀樂能動天地能感
鬼神刀杌前列則憂喜之情可知矣鷹犬齊
至則哀樂之聲可知矣以是祭天地以是禱
神明天地必不享苟享之必有咎神明必不
歆苟歆之必有悔所以知神龍見喪風雲之
象也鳳凰來失尊戴之象也麒麟出亡國土
之象也觀我之義禽必不義也以彼爲祥禽
必不祥也
　　太和
非兔狡獵狡也非民詐吏詐也慎勿怨盜賊
惟我召慎勿怨叛亂叛亂禀我教不有和睦
焉得仇讎不有賞勸焉得鬥爭是以大人無
親無踈無愛無惡是謂太和
　　海魚
海魚有吐黑水上庇其身而游者人因黑而
漁之夫智者多屈辯者多辱明者多蔽勇者
多死扃鐍固賊盜喜忌諱嚴敵國幸禁可以
越者號也兵可以奪者符也蜀敗於山晋敗
於馬夫大人之機道德仁義而已矣
　　神弓
譽人者人譽之謗人者人謗之是以君子能
罪己斯罪人也不報怨斯報怨也所謂神弓
鬼矢不張而發不注而中天得之以假人人
得之以假天下
　　救物
救物而稱義者人不義之行惠而求報者人
不報之民之情也讓之則多爭之則少就之
則去避之則來與之則輕惜之則奪是故大
義無狀大恩無象大義成不知者荷之大恩
就不識者報之
　　書道
心不疑乎手手不疑乎筆忘手筆然後知書
之道和暢非巧也淳古非朴也柔弱非美也
强梁非勇也神之所浴氣之所沐是故點策
蓄血氣顧盻含情性無筆墨之跡無機智之
狀無剛柔之容無馳騁之象若黃帝之道熙
熙然君子之風穆穆然是故觀道者其心樂
其神和其氣融其政太平其道無眹夫何故
見山思靜見水思動見雲思變見名思貞人
之常也
　　鳳鴟
鳳不知美鴟不知惡陶唐氏不知聖有苗氏
不知暴使陶唐氏恃其聖非聖也有苗氏知
其暴不暴也衆人皆能寫人之形而不能寫
己之形皆能求人之惡而不能求己之惡皆
能知人之禍而不能知己之禍是以大人聽
我聲察我色候我形伺我氣然後知人之情
僞
　　知人
觀其文章則知其人之貴賤焉觀其書篆則
知其人之情性焉聞其琴瑟則知其人之道
德焉聞其教令則知其人之吉凶焉小人由
是知唐堯之容淳淳然虞舜之容熙熙然伯
禹之容蕩蕩然殷湯之容堂堂然文王之容
巍巍然武王之容諤諤然仲尼之容皇皇然
則天下之人可以自知其愚與賢
　　螻蟻
螻蟻之有君也一拳之宫與衆處之一塊之
臺與衆臨之一粒之食與衆蓄之一蟲之肉
與衆咂之一罪無疑與衆戮之故得心相通
而後神相通神相通而後氣相通氣相通而
後形相通故我病則衆病我痛則衆痛怨何
由起叛何由始斯太古之化也
　　歌舞
能歌者不能者聽之能舞者不能者觀之巧
者不巧者辯之賢者不賢者任之夫養木者
必將伐之待士者必將死之網之以冠冕釣
之以爵禄若馬駕車輅貴不我得彘食糟糠
肥不我有是以大人道不虛貴得不虛守貧
有所倚退有所恃退者非樂寒賤而甘委棄
　　躑躅
躑躅之酒烏喙之脯莨浪菪蕩之膏冶葛之
乳初噉之若芥再噉之若黍復噉之若丸又
噉之若脯小人由是知彊弩可以漸引巨鼎
可以漸舉水火可以漸習虎兕可以漸侣逆
者我所化辱者我所與不應者我所命不臣
者我所取所以信柔馬不可馭漸賊不可禦
得之以爲萬化之母
　　止鬭
止人之鬭者使其鬬抑人之忿者使其忿善
救鬭者預其鬭善解忿者濟其忿是故心不
可伏而伏之愈亂民不可理而理之愈怨水
易動而自清民易變而自平其道也在不逆
萬物之情
　　象符
術有降萬物之藴毒者則交臂鈎指象之爲
符是故若夭矯之勢者鱗之符若飛騰之勢
者羽之符若偃蹇之勢者毛之符若拳跼之
勢者介之符所以知拱折者人之符夫拱手
者人必拱之折腰者人必折之禮之本也而
䟽之爲萬象别之爲萬態教之蹈舞非蹈舞
也使之禱祝非禱祝也我既寡實彼亦多虛
而責人之無清固無情也而罪禮之無驗固
無驗也
　　善惡
爲惡者畏人識必有識者爲善者欲人知必
有不知者是故人不識者謂之太惡人不知
者謂之至善好行惠者恩不廣務竒特者功
不大善愽奕者智不遠文綺麗者名不乆是
以君子惟道是貴惟德是守所以能萬世不
朽


化書卷之四

化書卷之五
　食化
　　七奪
一日不食則憊二日不食則病三日不食則
死民事之急無甚於食而王者奪其一郷士
奪其一吏兵奪其一戰伐奪其一工藝奪其
一商賈奪其一道釋之放奪其一稔亦奪其
一儉亦奪其一所以蠶吿終而繰葛苧之衣
稼云畢而飯橡櫟之實王者之刑理不平斯
不平之甚也大人之道救不義斯不義之甚
也而行切切之仁慼慼之禮其何以謝之哉
　　巫像
爲巫者鬼必附之設像者神必主之蓋樂所
饗也戎羯之禮事母而不事父禽獸之情隨
母而不隨父凡人之痛呼母而不呼父蓋乳
哺之教也虎狼不過於嗜肉蛟龍不過於嗜
血而人無所不嗜所以不足則鬥不與則叛
鼓天下之怨激烈士之忿食之道非細也
　　養馬
養馬者主而牧之者親養子者母而乳之者
親君臣非所比而比之者禄也于母非所愛
而愛之者哺也駑馬本無知嬰兒本無機而
知由此始機由此起所以有愛惡所以有彼
此所以稔鬥爭而蓄姦詭
　　絲綸
王取其絲吏取其綸王取其綸吏取其綍取
之不已至于欺罔欺罔不已至于鞭撻鞭撻
不已至于盜竊盜竊不已至于殺害殺害不
已至于刑戮欺罔非民愛而裒歛者教之殺
害非民願而鞭撻者訓之且夫火將逼而投
于水知必不免且貴其緩虎將噬而投于谷
知必不可或覬其生以斯爲類悲哉
　　奢僣
夫君子不肯告人以飢耻之甚也又不肯矜
人以飽愧之甚也既起人之耻愧必激人之
怨咎食之害也如是而金籩玉䇺食之飾也
鼓鐘戛石食之遊也張組設繡食之感也窮
禽竭獸食之暴也滋味厚薄食之忿也貴賤
精麤食之爭也慾之愈不止求之愈不已貧
食愈不足富食愈不美所以奢僣由兹而起
戰伐由兹而始能均其食者天下可以治
　　燔骨
嚼燔骨者燋唇爛舌不以爲痛飲醇酎者噦
腸嘔胃不以爲苦饞嗜者由忘於痛若飢窘
者必輕于性命痛苦可忘無所不欺性命可
輕無所不爲是以主者以我慾求人之慾以
我飢求人之飢我怒民必怒我怨民必怨能
知其道者天下胡爲乎叛
　　食迷
民有嗜食而飽死者有婪食而鯁死者有感
食而義死者有辱食而憤死者有争食而闘
死者人或笑之殊不知官所以務禄禄所以
務食賈所以務財財所以務食而官以矯傲
讒讟而律死者賈以波濤江海而溺死者而
不知所務之端不知得死之由而遷怨於輩
流歸咎于江海食之迷也
　　戰欲
食之欲也思鹽梅之狀則輒有所吐而不能
禁見盤餚之盛則若有所吞而不能遏飢思
啖牛渴思飲海故慾之於人也如賊人之於
慾也如戰當戰之際錦繡珠玉不足爲富冠
冕旌旗不足爲貴金石絲竹不聞其音宫室
臺謝不見其麗况民腹常餧民情常迫而諭
以仁義其可信乎講以刑故其可畏乎
　　膠竿
執膠竿捕黄雀黄雀從而噪之捧盤飱享烏
鳥烏鳥從而告之是知至暴者無所不異至
食者無所不同故蛇像可以友而群虎兕可
以狎而馴四夷可以率而賔異族猶若此况
復人之人
　　庚辛
庚氏穴池搆竹爲凭檻登之者其聲策䇿焉
辛氏穴池橫木爲凭檻登之者其聲堂堂焉
二氏俱牧魚於池中每凭檻投餌魚必踴躍
而出他日但聞䇿䇿堂堂之聲不投餌亦踴
躍而出則是庚氏之魚可名䇿策辛氏之魚
可名堂堂食之化也
　　興亡
瘡者人之痛火者人之急而民二謂之瘡
比人謂之火蓋情有所切也夫鮑魚與足垢
無異□鮧與足垢無殊而人常食之飽猶若
是飢則可知苟其飢也無所不食苟其迫也
無所不爲斯所以爲興亡之機
　　雀鼠
人之所以惡雀鼠者謂其有寇竊之行鼠雀
所以疑人者謂其懷盜賊之心夫上以食而
辱下下以食而欺上上不得不惡下下不得
不疑上各有所切也夫剜其肌啖其肉不得
不哭扼其喉奪其晡不得不怒民之瘠也由
剜其肌民之餒也由奪其哺嗚呼惜哉
　　無爲
牛可使之駕馬可使之負犬可使之守鷹可
使之擊蓋食之所感也獮猴可使之舞鸚鵡
可使之語鴟鳶可使之死鬥螻蟻可使之合
戰蓋食有所教也魚可使之吞鈎虎可使之
入陷鴈可使之觸網敵國可使之自援蓋食
有所利也天地可使之交泰神明可使之掖
衛高尚可使之屈折夷狄可使之委服蓋食
有所奉也故自天子至於庶人暨乎萬族皆
可以食而通之我服布素則民自暖我食葵
藿則民自飽善用其道者可以肩無爲之化
　　王者
獵食者母分乳者子全生者子觸網者母母
不知子之所累子不知母之所苦王者衣纓
之費盤餚之直歲不過乎百萬而封人之土
地與人之富貴百萬之百萬如咂王之肌如
飮王之血樂在于下怨在于上利歸于衆咎
歸于王夫不自貴天下安敢貴不自富天下
安敢富
　　鴟鳶
有智者憫鴟鳶之擊腐鼠嗟螻蟻之駕斃蟲
謂其爲蟲不若爲人殊不知當歉歲則爭臭
憊之屍值嚴圍則食父子之肉斯豺狼之所
不忍爲而人爲之則其爲人不若爲蟲是知
君無食必不仁臣無食必不義士無食必不
禮民無食必不智萬類無食必不信是以食
爲五常之本五常爲食之未苟王者能均其
衣讓其食則黔黎相悅仁之至也父子相愛
義之至也飢飽相讓禮之至也進退相得智
之至也許諾相從信之至也教之善也在於
食教之不善也在於食其物甚卑其用甚尊
其名尤細其化尤大是謂無價之貨





化書卷之五












化書卷之六
　儉化
　　太平
夫水火常用之物用之不得其道以至於敗
家蓋失於不簡也飲饌常食之物食之不得
其道以至于亡身蓋失於不節也夫禮失于
奢樂失于淫奢淫若水去不復返議欲救之
莫過乎儉儉者均食之道也食均則仁義生
仁義生則禮樂序禮樂序則民不怨民不怨
則神不怒太平之業也
　　權𢖍
服絺綌者不寒而衣之布帛愈寒食藜藿者
不飢而飯之黍稷愈飢是故我之情也不可
不慮民之心也不可不防凡民之心見負石
者則樂於負塗見負塗者則樂於負蒭飢寒
無實狀輕重無必然蓋豐儉相形彼我相平
我心重則民心重我務輕則民務輕能至於
儉者可以與民爲權衡
　　禮道
禮貴於盛儉貴於不盛禮貴於備儉貴於不
備禮貴於簪紱儉貴於布素禮貴於炳焕儉
貴於寂寞富而富之愈不樂貴而貴之愈不
美賞而賞之愈不足愛而愛之愈不敬金玉
者富之常官爵者貴之常渴飲則甘飢食則
香夫惟儉所以能知非
　　食象
觀食象者食牛不足覩戴冕者戴冠不足不
足有所自不廉有所始是知王好奢則臣不
足臣好奢則士不足士好奢則民不足民好
奢則天下不足夫天下之物十之王好一民
亦一王好五民亦五王好十民亦十以十論
之則是十家爲一家十國爲一國十天下爲
一天下何不弊之有
　　民情
其夫好飲酒者其妻必貧其子好臂鷹者其
家必困剩養一僕日飯三甌歲計千甌以一
歲計之可享千兵王者歲率是享則必吿勞
而聚怨病在於增不在於損王駕牛車民驕
於行王居土陛民恥於平杜之於漸化之於
儉所以見葛藟不足者則樂然服布素之衣
見窳杯而食者則欣然用陶匏之器民之情
也
　　慳號
世有慳號者人以爲大辱硃不知始得爲純
儉之道也於己無所與於民無所取我耕我
食我蠶我衣妻子不寒婢僕不飢人不怨之
神不罪之故一人知儉則一家富王者知儉
則天下富
　　君民
君之於民異名而同愛君樂馳騁民亦樂之
君喜聲色民亦喜之君好珠玉民亦好之君
嗜滋味民亦嗜之其名則異其愛則同所以
服布素者愛士之簪組服士之簪組者愛公
卿之劒佩服公卿之劒佩者愛王者之旒冕
是故王者居兆民所憂之地不得不慮也况
金根玉輅奪其貨高臺崇榭奪其力是賈古
民之怨是教民之愛所以積薪聚米一歳之
計而易金换玉一日之費不得不困不得不
儉
　　乳童
乳童拱手誰敢戲之豈在乎黼黻也牧竪折
腰誰敢背之豈在乎刑政也有賔主之敬則
雞黍可以爲大享豈在乎簫韶也有柔淑之
態則荆苧可以行婦道豈在乎組繡也而王
者之制設溝隍以禦之陳棨戟以衛之蓄粟
帛以養之張闌檻以遠之蓋有機於民不得
不藏有私於己不得不防夫能張儉之機民
自不欺用儉之私我自不疑夫儉者可以爲
大人之師
　　化柄
儉於聽可以養虛儉於視可以飬神儉於言
可以養氣儉於私可以獲富儉於公可以保
貴儉於門闥可以無盜賊儉於環衛可以無
叛亂儉於職官可以無姦佞儉於嬪嬙可以
可以保壽命儉於心可以出生死是知儉可
以爲萬化之柄
　　御一
王者皆知御一可以治天下也而不知孰謂
之一夫萬道皆有一仁亦有一義亦有一禮
亦有一智亦有一信亦有一一能貫五五能
宗一能得一者天下可以治其道蓋簡而出
自簡之其言非玄而入自玄之是故終迷其
要竟惑其妙所以議守一之道莫過乎儉儉
之所律則仁不蕩義不亂禮不奢智不變信
不惑故心有所主而用有所本而民有所賴
　　三皇
君儉則臣知足臣儉則士知足士儉則民知
足民儉則天下知足天下知足所以無貪財
無競名無姦蠹無欺罔無矯佞是故禮義自
生刑政自寧溝壘自平甲兵自停遊蕩自耕
所以三皇之化行
　　天牧
奢者三歲之計一歲之用儉者一歲之計三
歲之用至奢者猶不及至儉者尚有餘奢者
富不足儉者貧有餘奢者心常貧儉者心常
富奢者好親人所以多過儉者能遠人所以
寡祻奢者事君必有所辱儉者事君必保其
禄奢者多憂儉者多福能終其儉者可以爲
天下之牧
　　雕籠
懸雕籠食玉粒養黄雀黄雀終不樂垂禮樂
設賞罰教生民生民終不泰夫心不可安而
自安之道不可守而自守之民不可化而自
化之所以儉於臺榭則民力有餘儉於寳貨
則民財有餘儉於戰伐則民時有餘不與之
由與之也不取之由取之也海伯亡魚不出
於海國君亡馬不出於國
　　禮要
夫禮者道出於君而君由不知事出於職而
職由不明儒者棲山林敬師友窮禮樂講本
末暨乎見羽葆車輅之狀鐘鼓簫韶之作則
矍然若鹿怡然若豕若醉於酒若溺於水莫
知道之本莫窮禮之㫖謂弓爲弧則民不知
矣謂馬爲駟則民莫信矣所以數亂於多不
亂於少禮惑於大不惑於小能師於儉者可
以得其要
　　清靜
奢者好動儉者好靜奢者好難儉者好易奢
者好繁儉者好簡奢者好逸樂儉者好恬淡
有保一器畢生無璺(音問/破也)者有挂一裘十年
不敝者斯人也可以親百姓可以司粟帛可
以掌符璽可以即清靜之道
　　損益
夫仁不儉有不仁義不儉有不義禮不儉有
非禮智不儉有無智信不儉有不信所以知
儉爲五常之本五常爲儉之末夫禮者益之
道也儉者損之道也益者損之㫖損者益之
理禮過則淫儉過則朴自古及今未有亡於
儉者也
　　解惑
謙者人所尊儉者人所寳使之謙必不謙使
之儉必不儉我謙則民自謙我儉則民自儉
機在此不在彼柄在君不在人惡行之者惑
是故爲之文
化書卷之六終





