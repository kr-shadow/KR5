#+TITLE: 上方靈寶無極至道開化真經--
#+DATE: 2016-06-11 12:27:17
#+SOURCE: github.com/kanripo/KR5e0035 master a25482e2                
上方靈寳无極至道開化真經卷上伯一
　　　君明章第一
君之明本乎治民而已矣民之治者施寬政
而惠之
　民庶人也治理也施行也寬和也政正也
　恩德曰惠言人君化於民而欲安治者務
　在人君施行寬政恩惠臨之則四海晏然
　禮樂禦之則宇宙長守也故云民之治者
　施寬政而惠之洞曰民爲人身之氣血
　精神也亦爲人身瓊樓玉室也欲理生而
　不致乎死者務在元神施行和氣而恩育
　之氣血精神瓊樓玉室得其和氣自然化
　生金液黄芽而逍遥乎太虚天地之鄉也
　頌曰元神布正育身形神得元和萬法靈
　天下道光無有滯自然身入太虚庭
困窮則俌之
　困厄也窮盡也則文辭也俌助也
老弱則畜之
　數末曰老氣虧曰弱畜養也言人君之貴
　者在乎助其困窮養其老弱常臨之以慈
　愛每濟之於不足乃爲君之用也洞曰
　人身之中而有五神若居困厄之間即將
　五神助之而得復命歸根遂再生之理也
　五神者一曰青龍靈童之神善能助木之
　神魂二曰朱雀姹女之神善能助火之神
　明三曰黄芽戊巳之神善能助土之意神
　四曰白虎庚辛之神善能助金之魄神五
　曰玄武元精之神善能助水之志神若困
　窮者及老弱者返此五神而助養於五行
　之神者即得長生之道也何在山遥水闊
　而徵者哉故曰困窮則俌之老弱則畜之
　頌曰一炁還生一藏神藏虧須在補天庭
　若將異類同根養枉費堂堂六尺身
莅乎下也平等禦之
　莅臨也民爲下也沖和曰平周生曰等禦
　制也
使乎臣也賞罰均之
　使用也輔弼曰臣益恩曰賞減禄曰罰均
　齊也言人君治政臨乎下民者當用平等
　而治之用其百寮也當用賞罰而齊之若
　能如此則國安於外政治於内故在平等
　賞罰齊之也洞曰元神治身者同前章
　也若調理諸神百脉六府三峯九宫五藏
　當用平和之氣而制之若一神太盛可罰
　而減之若一神太弱可賞而益之若一神
　安和可平而中之是故依天之道法地之
　德而致養生方得貴矣故臨下也平和制
　之用其神也加減齊之頌曰調氣安神
　在益陽依觀天道得其昌行斯不怠無虧
　爾便是長生不夜鄉
綏天下也仁思鎮之
　綏安也天下宇宙也愛人利物謂之仁思
　者仁思仁志在思在念鎮伏也
固天下也孝義昭之
　固堅也報親曰孝守中曰義昭明也言人
　君安於天下當用此仁愛之心在思在念
　以伏天下之心欲堅固守其天下當用此
　孝義之德以明天下之心則得天下悅服
　而得天下固也故云自西自東自南自北
　無思不服也洞曰人之元神欲安身者
　當用此仁愛之心時時刻刻年月日用之
　中固精惜氣保血潤神愛而利之勿有少
　慢故安其身也仁愛保而鎮之欲固其身
　也則内保元和之氣外扶潤澤之神勿損
　絲毫誠爲孝也能如是者乃爲義道矣
　頌曰性命堅持考爲始元神益秀義非耻
　昭哉時刻不忘懷便證金天大乘理
以斯之道致使遠近欣樂
　以用也斯此也道者前章所注皆爲道也
　致使者能服也遠近欣樂者國安民豐欣
　樂太平也
大小悅服
　大小尊與幼也悅服慶悅來朝也
皇天感善而輔之
　上方助也
神明應德而祐之
　天地喜也
故得龍顔百福
　故得即得也龍顔君主之貌百者數之緫
　名福者壽富安和人服神佑貴而終天筭
　也
聖壽萬春
　聖壽者遐年運也萬春者數之極也
逮乎嗣王南面貴之垂衣而弗能遏也
　逮及也乎文辭也嗣王君之子也南面貴
　之貴之至也垂衣無爲治化也弗者不之
　重稱也言人君能用此之至化體無爲之
　變通依天地之大理即得遐方幾所欣樂
　來朝大臣小民慶悅而服又感上方輔助
　神聖禧扶百福和於天顔壽禄臻於帝座
　及乎太子終運繼承垂衣南面無爲獨尊
　他莫能奪奚弗爲良者哉洞曰人之元
　神能用元道之道元道之德觀天地之機
　依天地之理法道同行即得遠近欣樂遠
　者天庭首也近者湧泉足也萬神來朝玉
　京之神故云欣樂大小悅服五藏之神六
　府之精皆生慶悅而咸化服也皇天感善
　而輔之皇天元炁也言人能若是故天炁
　自歸於身也神明應德而歸之神明者道
　炁之神也言道炁之神自來扶與於身也
　即得龍顔百福萬神之鄉而曰龍顔之首
　也神之至和而生於百福也聖壽萬春者
　混合道體無有終年歸根復命長生久視
　之道也逮乎嗣王者嬰兒之炁而曰嗣王
　也南面貴之者抱陽獨尊而登道域也垂
　衣而弗能遏也者我無爲而民自化也
　頌曰仍能法道地天機即得長生翠羽枝
　神秀一時通紫户慶雲自是捧子歸
　　　臣忠章第二(處下曰臣進節曰忠政/典曰章次序曰第隂陽)
　　　(曰二言臣節可以進忠於君矣洞/曰精血氣肉筋骨皮毛而爲身中之)
　　　(臣也獨心中之神而處絳宫面爲君/之同像也常使内則無毁而外無傷)
　　　(内則益沖和浩然之氣外則保肌膚/潤澤之光然如是者方爲臣奉君之)
　　　(道矣頌曰諸藏爲臣心是君絳宫/獨坐抱陽品他邦貢我丹天璧自得)
　　　(無爲道/轉新)
爲臣之道也忠良以事于元首
　死節奉上曰忠仁愛下民曰良于於也元
　首君也
善政以治于下民調和四序遜令
　遜者順也春生夏長秋收冬藏乃爲四時
　順天令也
上下和平庶人厥生而安之
　天下曰庻百姓曰人厥者其也生者業也
君主厥邦而固之
　其國堅固
所以由是方能處于天爵世世而何能殆也
　由用也是此也居位曰處于於也天爵者
　君之富貴世世者不絶之稱殆危也言爲
　臣之道者忠節奉於君上良心治於下民
　善政臨斷公義付曹司於四時而順其序
　若能如是上下自然和平也庶人自然安
　生也君主自然固國也天爵自然久示也
　用之如是奚有危亡之兆也洞曰人之
　心意爲天谷泥丸之臣也故在丹忠進道
　洞達杳㝠修正却邪時刻在德以奉君主
　天谷之神復以善政慈愛以御下民諸藏
　之氣也四時者木之氣爲人之魂曰春火
　之氣爲人之神曰夏金之氣爲人之魄曰
　秋水之氣爲人之志曰冬土之氣爲人之
　意曰四季若能制此得和順乎其令自然
　上下沖虚一身安泰元神宴熙固而長守
　也所以由此方同受天禄長生無終奚有
　危亡之兆也頌曰明淵正性覺事上智
　慧神通戮邪障壺中調制地天春方證圓
　明大乘藏
　　　父義章第三(陽尊曰父/中宜曰義)
父之所以尚者其子之幼也抑保而愛之
　尚猶貴也子幼子年小也抑蓋也保而愛
　之者仁心厚愛育之
及子之長也歸師而教之
　子長立人身也歸師而教之使習先王之
　典教也
導之以禮遜
　導引也謙恭敬順曰禮文樂柔和曰遜
習之以聖書
　習學也聖書聖人遺文也
其立于身也使之以進業
　立于身者成名君子也先王道德謂之大
　業
豫之以誡訓
　先曰豫見子有過先以言誡教之
使時刻而行仁道
　先王之法謂之仁道
動止而順忠信
　動止行住也誠志曰忠誠言曰信
若乎匪從然後責之
　匪不也先之以誡訓不從然後責之也
責之弗從即可罰之
　法理曰罰
屈强拉剛而令遜乎道德者孰弗云斯爲義
父焉
　屈强者曲强硬之心屈曲也拉剛者折剛
　暴之意拉折也遜順也曲强折剛令順先
　王之道德也孰誰也弗不也云曰也斯此
　也言父之貴者若子居幼也蓋務保而愛
　之仁厚育之及子成人也令歸仁之師也
　引之以禮樂學之以聖言習黄老之教周
　孔之爲而成君子進于大業若有過也豫
　誡教之時刻動止常由仁道每用忠信若
　不順也以言責之其不從也以法理之曲
　强折剛令順道德矣若能如此誰不言之
　此爲義父之道也洞曰夫水者乃木之
　父也木者火之父也火者土之父也土者
　金之父也金者水之父也人身之間所爲
　金魄爲虎火神爲朱雀水精爲玄武土衛
　爲黄戊金翁者皆爲元炁之父也此名五
　老上人故五老上人可保元炁之子而養
　之於幼也及元炁之長生也當歸其師師
　爲君主之官神明是也引之以禮樂者火
　性主禮樂生於心歸應離也學之以聖書
　者水性主志文生於腎歸應坎也離火主
　禮樂坎水主文昌故火中生水水内生火
　動機運轉水火昇降方成嬰兒之身故得
　上下沖和水裏虎行火中龍步雲在陽天
　風生陸地昔者真仙有言曰五行顛倒術
　龍從火裏出五行不順行虎向水中生是
　也是以時刻而行泰之像動止而順道之
　德若其不順之炁即調而順之若其已順
　之炁即和而平之故不順者罰已順者賞
　曲强折剛而令順遂道成遷而就德若能
　如是即得長生久視遊宴遐年誰不稱之
　爲義父也頌曰父育子時觀道理依天
　執制妙非止機中把握地天晶明月清風
　料無比
　　　母慈章第四(生我曰母/俌我曰慈)
母之所以畜乎嗣也抱胎而教之以禮
　畜養也男女曰嗣懷孕曰抱教之以禮者
　言聽動觀行止坐卧皆由聖人道德先王
　禮樂胎教如是生子多聦慧賢俊明文也
及其誕也漿飼而愛之以衣
　誕生也漿飲也飼付於食也愛之以衣者
　以衣被之也
罔隳厥形
　罔無也隳殘也厥其也身體曰形
罔殘厥氣
　罔殘者無傷殘也厥氣者其内榮衛也
逮乎嗣之已成也歸之厥仁而致正以教之
　逮及也嗣之已成者已成人也歸之厥仁
　者歸於仁者之師也致正以教之者祈師
　訓先王之法也
匪失師範孰弗偁之可謂慈親之道矣
　匪不也失棄也斯範此法也孰誰也弗不
　也偁稱也言母之養乎嗣者當抱胎訓之
　以禮也若生嗣也賢秀昭文其成形也飼
　漿舉衣無傷其身無殘其氣及成人躬當
　歸師也教之以道德無失斯禮誰不稱之
　爲仁母矣洞曰元精之晶而爲真血之
　母真血之魂而爲神明之母神明之神而
　爲肌肉之母黄戊之英而爲魄氣之母此
　之五母而爲精血神肌氣也此者爲神故
　曰母胎仙爲氣故曰子胎仙者元炁之子
　也常使母抱其子而用禮也夫禮者勿令
　神非禮言聽動觀也故令神以禮者乃不
　失其元炁也及胎仙之長也可水溉而以
　衣衣爲震魂曰木木中生火水爲坎志曰
　精精内生水水火相滋於坎男離女之間
　乃秀丹華赤龍之形人身若能造化如是
　即得不損其形不傷其氣及其如此嗣之
　已成内化之丹自然昇於元神天谷之間
　元神天谷宫爲仁師所聚之鄉真中之神
　謂之師也而降正真之炁下俌於群嗣也
　萬神曰群嗣若能不失此法即得長生之
　基神仙之妙上下沖和三宫混合飛龍在
　天風虎居地水出火宫火生水府會四象
　於黄庭合五行於紫户此之際也誰不稱
　之可謂仁慈母之妙道者哉　頌曰五母
　相資五子芳到頭終不離隂陽機中把住
　天元理便是違來不夜鄉
　　　昆友章第五(昆兄也/友悌也)
夫爲人之昆也宜乎以悌讓
　夫起文之辭爲作也人者隂陽秀結而爲
　人也昆兄也宜當也悌義也讓謙也
由乎以仁思
　由用也仁愛之厚曰仁義讓之厚曰思
以悌讓而感之
　用義讓謙和而感於弟也
以仁思而昭之
　用仁愛之思而明於弟矣昭者明也
其于弟也自作懽心
　于於也長曰兄次曰弟作起也懽喜也神
　居之鄉謂之曰心
同興厥志
　在心曰志
以事父母修斯匪棄是謂良昆之道也
　行此不棄此曰良兄凡爲人之兄者當用
　義讓謙和之心仁愛悌順之德以感明於
　厥弟其弟也自起懽悅之心同事親焉若
　能修此而無擲之可曰兄之善道也已
　洞曰小腸膀胱命門者腎之兄也膽者肝
　之兄也大腸小腸與胃者脾之兄也神明
　天谷元晶者心之兄也沖和榮衛之氣者
　肺之兄也凡兄者爲陽府之神且弟者爲
　隂藏之氣也仍能依觀天道地理隂陽大
　小定法遠近執神會合二象異骨成親將
　爲日用持而行之即得上下沖和而成順
　之道也故曰國安民豐欣樂太平矣夫悌
　讓者氣之順也仁思者氣之理也以氣順
　而感降真鉛以氣理而明伏真宰順者則
　點制靈胎明者則抽添水火順而契之則
　生逆而流之則死以死返生以生奪死法
　乎動靜制而擒之長生之基近之者哉若
　能如是其於藏之弟也自起沖和之炁歡
　心者沖和之謂也同興厥志志者腎宫元
　炁也以事父母父者精之元基母者血之
　祖産陽府順而隂藏理昆弟和而父母安
　修此行之而無少棄者是謂昆弟之機修
　生之道者哉　頌曰欲理弟兄家壼天月
　在霞隂陽交泰處精血化爲砂耿耿千秋
　主澄澄七世華配合歸一炁白髮自然鵶
　　　弟恭章第六(次曰弟/敬曰恭)
夫爲人之弟也宜由厥恭
　宜合也由用也
遜事厥兄同叶厥力孝養父母
　叶助也同事於親
父母若終悌讓勿窮
　終逝世悌義也讓順也勿無也窮盡也
以斯弗怠可謂孝悌矣
　以用也爲人之弟者合用以敬順而事於
　兄長同助其力以事於親親之若逝同處
　其居義讓無終而非少怠若能如是爲孝
　悌也　洞曰絳宫赤龍者青童之弟也而
　爲神與血也東方青龍者玄武之弟也而
　爲血與魂也元宫玄武者白虎之弟也而
　爲精與志也金庭白虎者黄戊之弟也而
　爲氣與魄也中央黄戊者丹天之弟也而
　爲榮與衛也夫青龍白虎丹童玄武黄央
　者乃爲木金水火土也而爲隂陽陽隂之
　祖炁矣祖炁者乃爲道之一也人能抱陽
　守一而得長生之基而爲天下之式也故
　隂陽混合男女同室無漏無爲者人之大
　倫也夫隂中有陽其陽善助震陽也陽中
　有隂其隂善利兊隂也是以隂陽迭和人
　身太寧隂陽互逆人身太塞聖師云清者
　濁之源動者靜之基人能常清靜天地悉
　皆歸清者陽神也濁者隂氣也人能清濁
　得機隂陽得化者其天地至真之炁悉來
　自歸於身也是以百骸理者在乎食其時
　萬化安者在乎動其機夫動者氣血也動
　之則生靜之則死夫靜者元神也動之則
　死靜之則生故性有巧拙至可以動靜者
　此之謂也此爲先王之祕㫖誠爲之要也
　爲人之弟者當義而順其兄助元而和其
　氣孝奉天谷泥丸之神神者親也陽天谷
　而曰父隂元宫而曰母隂陽沖融之氣混
　而凝素乃結其神父母是也斯爲五行之
　宗矣五行順則天谷安昆弟逆而父母病
　夫病者當以隂煉陽返陽助隂隂陽之間
　天地之理互相滋利其能長存故易有言
　一隂一陽之謂道也父母若終者混成終
　身之固天谷之實也悌讓勿窮者炁順而
　無窮也若能猶是而非少怠可名孝悌行
　莫加焉夫君子之保身猶侯王之保邦身
　在則道在邦固則民安將不由是者奚弗
　爲愚矣頌曰昆弟諧和上下沖元神得一
　秀芳中簾幃貫得靈胎後占却離陽第一
　峯
　　　子孝章第七(孝親曰子/報親曰孝)
紀綱之首者始爲事親之道矣
　紀綱道德也首始也始初也事親之道者
　奉父母爲道之本也
親之生也𢜬兮時而衣之
　𢜬量也時候也獻衣曰衣
俟兮候而養之
　俟待也候時也養敬獻食也
豐之於家靡使憂畏之心而作之
　豐盈也豐之於家者室富也靡無也使令
　也憂悲也畏懼也
和之於里匪使寒暑之勞而處之
　和之於里和鄉黨也匪無也匪使寒暑之
　勞而處之令親冬温夏清而閑居也
若乎親之有失也可幾諫而諷之
　親之有失者親或有失之也可當也幾微
　也諫勸也諷諷諫也
其不從也可諍諫而忠之
　不從者親或不從也可諍諫而忠之者當
　諍諫而用忠心勸之者也
却失遂德而反遜乎道矣
　却與却同失過也遂德者成其善正也反
　復也遜順也道者仁人之道也
若親之有疾也可兢兢而綏之
　愼而安之綏者安也
其親之年痗也可惶惶而備之
　親之年老一喜一懼備終孝之禮者也
及其親之喪也當竭孝而葬之
　親之亡也忠心葬之
抑其歲之時也可追思而祀之
　春秋祭祀以時思之
能事斯範可歸道矣
　能善也事奉也斯範此法也爲人子者養
　親以衣飲而敬順之豐榮於家無令以悲
　憂而念懼之和同鄰里無令親處寒暑而
　勞之親之有失當諫親無不義而陷之親
　之疾也及老年也愼而安之敬而備之其
　終年也誠而葬之其惟時也祀而享之能
　猶是者則歸長生之道禪定之宗方能善
　矣　洞曰隂陽者道之子也天地者隂陽
　之子也人者天地隂陽之子也萬物者人
　之子也人能畜播萬物故爲萬物之父也
　凡爲子者常以孝事其父方入道德者哉
　理法前章推窮真探以外觀内以像觀真
　以有爲有形體無爲無形以空色可名體
　真空常道悟達元基淵明真主者其惟道
　人矣頌曰以像觀真體任真真全方可
　祕黄庭九泉應我無名姓金闕須當立證
　明杳杳㝠㝠熟解悟昏昏默默契玄靈動
　機斬却靜中鬼何慮飛雲不上昇　又曰
　文煩道出口道味弗文煩况味中間體心
　開意自還　又曰得悟一言廣非明萬卷
　微都來斯一字剛甚苦東西　又曰道者
　非爲道言時已在空行到不言處方當是
　本宗
　　　女貞章第八(隂中之陽曰女/樂而不婬曰貞)
良臣弗事二主
　良臣忠相也弗不也弗事二主者守志於
　仁君也
烈女匪娉再夫
　烈女貞婦也匪娉不事也匪娉再夫者守
　其貞也
女之尚者貞烈而已
　貴其烈也
女之道者潔操而已
　清潔節操女之正道
女之事其父母及其舅姑也可進其孝
　女之事其父母者在家事其長上也夫之
　父母曰舅姑可進其孝者以孝事親也
事其已夫及其長幼也可進其良
　善御上下也
遠嫉妬之心戒非是之口
　却佞心忘僞說
守其紀綱及其自躬也可藎其貞
　守其紀綱及其自躬者心存道德身守貞
　烈也藎者進也貞者動止善正也
貞孝弗違
　善正不背也
醜善弗怠
　醜衆也醜善弗怠者愈美行也
若能猶是可謂節婦矣
　良臣不事於二君以全其忠也貞婦不婚
　於再夫以守其節也女道之貴者惟貞烈
　清潔持節守操宜行諸心也事其長上以
　孝敬御夫守己以善和其於一切大小親
　疏惟克恭克禮勿越謙讓却佞妬心忘僞
　談語守斯衆善而弗違之者誠云良婦矣
　洞曰丁火者甲木之女也而曰天庭至寳
　己土者丙火之女也而曰圭丹靈藥辛金
　者戊上土女也而曰白虎真晶癸水者庚
　金之女也而曰水鄉紅鉛乙木者壬水之
　女也而曰龜精鳳髓此之五者皆不離精
　血神氣男女隂陽若能混合歸元聚於黄
　庭上則沖於天谷泥丸下則通於絳宫元
　府育養三元調和五藏明浩然靈光之性
　達昏㝠恍惚之機百骸自理萬化咸寧神
　明氣榮精洪血盛成嬰童之體理元道之
　神即得水中火出火内水生龍飛雲而雨
　降長空虎嘯風而陽昇陸地其神得秀聖
　胎得圓至乎無間出乎有爲寔曰其神之
　神所以神其真之真所以真妙覺鑒清秋
　而印明月真靈照素華而現江水仍能志
　法是章歸宗内照以假像而求真像以外
　神而行内神者真道人之謂也若聞義不
　能徙覺道弗能悟惟守一方非知他所者
　何異木中析玉石内鑽冰以真任真者異
　人以真任僞者愚物道本忘言忘言難化
　於群生德本非造非造何述於法則淵哉
　在人靈而明悟通達體自然也一分慧者
　即道輔之一二分明者即道輔之二乃至
　百千萬億無盡無窮而明慧者亦道輔之
　百千萬億無盡無窮之妙矣道本無窮盡
　學人量器承若止仍憑說徒勞謾苦辛
　頌曰隂裏純陽輔我嘉簾幃光射太空霞
　斗牛宫裏無塵界步步金蓮陸地花　又
　曰春色媚如鴉桃容映杏花滿川風月景
　不限帝王家竹塢金鞍客芽齋草帶沙志
　人提挈住都去卧煙霞

上方靈寳无極至道開化真經卷上





太上靈寳无極至道開化真經卷中伯二
　　　周死章第九(周濟也/死逝也)
道德以配上皇穹必感之
　配合也用道德善正以合上帝也
道德之本者始於事親矣
　孝者德之本亦爲道之首
親之若喪焉誠哀而葬焉
　死葬之以禮
禱天而薦焉建善而度焉篆靈書而較焉圖
丹文而告焉
　祈丹天十方而追救也
如誠虔懇天必與焉
　如誠虔懇者若敬禱之也天必與焉者孝
　敬之德天道應之也
分祥宥愆而降澤
　分祥者降福也宥愆者赦罪也子孫亦昌
度魂鍊魄而昇遷
　度魂鍊魄者鍊度魂魄於流火之庭也昇
　遷者元始禁書赤帝保舉列上南宫受化
　更生也
然後逮乎親踈長幼
　然後次右也逮及也親内外親屬踈異人
　也長幼或大或小也
遐邇孤徒
　遐邇者遠近也白楊爲侣清風恃儔明月
　友鄰天地爲伴㡭匪所依謂之孤也骸骨
　不收凄清草木横土白露晝覿雲雨夜披
　星漢謂之徒也
幽關無祀之鬼寒衆弗祭之魂
　北酆無祀幽爽無依
若能普起慈心亦復如是
　普起慈心者廣發善意也亦復如是者同
　於前也
而謂薦軷生乎陽界轉輪妙鄉
　度其魂魄掩其骸骨薦者度也軷者拔也
　令諸無祀俱得其功
如此之功天亦感之
　天應是德
即得與之百祥捐之百殃
　天延百福而免百禍
慶延九祖
　亡者超生
自躬届壽而奚終之也已
　自躬己身也届壽至於長年也奚何也終
　窮也道德之本始爲事親以合上帝逝事
　其法也然後及乎一切寒泉久隂之下沉
　滯無嗣之魂露白散形之骨若能廣發仁
　心同興巨善度而掩之其功巨矣孤徒相
　慶露骨韜形天心應之降于百福恩逮先
　亡死生得利者矣　洞曰死心與意者長
　生之基也縱欲與性者短亡之始矣人能
　死其五欲即得長生之道而得百福臨躬
　千殃頓滅成無上道免九祖累届於眉壽
　輔於其神神形俱妙無生無滅者哉　頌
　曰死欲亡賊返得生生心發意死根源機
　中把住長生理便是天中别有天
　　　悟生章第十(悟覺也生者/長生之道也)
人之生者悟正而已矣
　覺悟正者則生
人之死者迷正而已矣
　非悟正者則死
人之尚者賄而已矣
　人貴者財賄也
人之愛者欲而已矣
　人貪者色欲也
人之爭者暴而已矣
　人競者氣與暴
人之迷者醴而已矣
　狂迷者酒醴也
斯賊在人混而已矣
　四者具在人心正之爲悟不正之爲迷
人若悟之則成其善
　覺者謂之善
人若迷之則成其倀
　迷者謂之狂
成其善者届福斯昌
　善者至於福盛
成其倀者届禍斯張
　狂者至於禍顯
悟者爲道迷者爲耗同門異舉在乎心造
　悟者迷執具在人心流派同源而無異也
人世之端極乎斯矣
　彼此之由非越其四夫四者財氣酒色也
　小人喻於此君子違於彼是故小人居財
　也則不義而損人益於己君子處賄也則
　爲道而損己益於人小人居氣也則爭訟
　而違越君子在氣也則柔弱而方圓小人
　在酒也則快心倒形矣君子居酒也則養
　神育氣焉小人居色也則殘性而傷命君
　子在色也則無漏而無爲彼之曰道此之
　曰耗四者綿綿晝夜不息神仙下鬼胡有
　深哉厥在人心邪壬矣　洞曰夫財者神
　仙之首而善貿於黄芽夫色者神仙之基
　而善利於動靜夫酒者神仙之漿而善助
　於元炁夫氣者神仙之本而善制於超升
　斯之四者仁者見之謂之仁智者見之謂
　之智同源派異本一分殊故云君子得之
　固窮小人得之傾命也　頌曰氣財酒色
　盡由心小輩無端惹禍深惟有大哉君子
　用將來都化紫金身
　　　師訓章第十一(垂正曰師/正教曰訓)
人成君子之名者罔不由乎師歟
　成君子之名者遂於令名也罔無也由出
　也罔不由乎師者無不出師而成大名也
師之所以貴者正之教諸
　諸之也師之所以尚者正也
夫正者天順法尊曰正
　皇天無親惟德是輔德猶正也詩之三百
　皆思無邪詩爲法也
敷正教而其猶和風乎
　敷揚也道德曰正猶如也春曰和風善滋
　萬物也
教之垂正也其弟瞻而習之
　師訓正教弟子執行
風之化和也其草偃而順之
　草上之風必偃
若乎弟之善者以良心而誨之
　誨教也弟子善者教之以忠良
其弟之不善者以忠恕而逝之
　逝却也弟之非善者忠必先教之見其不
　從也恕而自却之
若能由是方可爲人之師矣
　行藏如是可曰仁師
弗能如是乃爲落硌之夫也
　落落如草硌硌如石無戇之人謂之鄙夫
悮之於人而患之基深哉
　師之垂正則天道順之故天之道常輔德
　而與正也夫正德之道可以教於人非正
　德之道不可以誨於人訓之以正德其如
　春之和風矣和風至則萬物順而得其生
　正教下則弟子習而遂其德然師之正務
　在别焉分輕重高下之器量其器而授之
　若中人以上者以中人已下教而誨之則
　失其人也若中人已下者以中人已上之
　教而誨之則失其言也故在弟之善者以
　良心而誨之弟之非善者以忠恕而逝之
　能如是者乃爲師之體也弗能如是止爲
　落硌空徒者哉不惟悮之於人而自蹈不
　義之鄉亦非淺矣　洞曰道體虚無真空
　莫測若非師訓罔以逮之但積仁孝忠正
　利物愛人德合皇天自逢師匠矣　頌曰
　正化其猶草順風里仁自是彼還忠憑誰
　問我白綵事染色青黄對不同
　　　弟學章第十二(弟者爲人之弟或爲/人子學覺也悟也)
弟子習之首也擇其善德而歸之
　弟子習之首者學之初也擇其善德而歸
　之者歸於仁師而學正德也
其非善德而遠之
　離於非德而遠其害
　遜善德而爲始
　順道爲首
遂善業而爲終
　成德爲終
動止則造乎道
　行藏用仁之道
視聽則在乎德
　觀聽以仁之德
忠孝信敏勿暇乎心
　事主進節良志曰忠事親以禮敬順曰孝
　言行同契篤志曰信造次匪慢公謹曰敏
　勿暇乎心者無閑其志也
文思禮讓勿忘乎志
　文思有五一曰周書又易二曰尚書詩禮
　三曰道德隂符素問難經四曰般若金經
　五曰孔文書典此之五典勿暇於思思者
　從意而生意居脾胃思意之性邪而貪欲
　有此五典而常教之薰成仁性乃歸道鄉
　或云無心爲道乃曰非言也心非聖訓而
　爲猿意非文教而爲馬猿馬之性比於無
　學學而覺悟始名道心至此之際方絶學
　也安有便無心而爲道者矣是故學而爲
　首文思聖言者玄之又玄也中道而行謂
　之曰禮遜義和同謂之曰讓勿忘乎志者
　無廢四者於思間也
若能猶是可謂學歟
　弟子學之始也當擇仁師而歸之以學先
　王之正典其非仁師也即可遠而離之順
　其仁師則善德漸新故爲始也成其善德
　則大業以完故爲終矣言聽動觀非道德
　而勿爲住行坐卧非善正而不作文思禮
　讓非此勿行忠孝信敏非斯弗用時刻在
　心行藏存志若能如此可謂學也　洞曰
　浮生如夢一切皆空幸得人身當學道德
　胡不然者沉淪萬古者哉　頌曰鳥宿擇
　林足以巢爲人安不學仁教須知昔者先
　王訓温故知新日益鏡
　　　仁義章第十三(利生度死曰仁/先人後己曰義)
欽哉聖人之尚者仁義而已矣
　嘆聖人尚仁義
夫仁者和同不逆愛人利物之端矣而行諸
於外矣
　和同不逆遜也愛人利物慈也諸之也行
　諸於外者身外之行也
夫義者善德不離中宜庸故之體矣而行諸
於内矣
　中者中道無太過不及也宜者量其所器
　而行進退也庸常也
此二者分之則異混之則同
　大道有統殊途而同歸也
肈竟之間行之曷殆者哉
　肇始也竟終也曷猶何也殆危也肅哉聖
　人之貴者仁義也仁人之心則以利於生
　而度於死利生者所謂減刑罰方便惠恕
　於人責於己成人之道遂人之德令人安
　生使人遠惡化人歸天明地察國主尊親
　教人理性命根蒂復本還元此之所謂利
　生之道也已所謂度死者扶危厄救灾患
　拔一切濟物命薦幽鬼掩無祭度親疏追
　仇愛先於人後於己資有餘助不足顯人
　道晦己光此之所謂度死之道也已是故
　聖人尚此仁義仁義之尚和讓中宜仁者
　如人之首也義者如人之足也和讓中宜
　者如人之四肢也全之則成其身闕之則
　成其病夫病之生也近者惟死道也故在
　全形方成道矣夫和者愛人而利於一切
　夫讓者同塵而順於一切夫中者常道而
　禮於一切夫宜者處事而合於一切此之
　四者而與仁義同源異派終始無殊務在
　行藏履而用之體而爲之何有危殆者哉
　故聖人云愼終如始則無敗事矣　洞曰
　愛神者謂之仁益氣者謂之義仁義之道
　能抱死而奚足隳哉故明王之道巨矣
　頌曰利生度死合高明後己先人每用平
　異日功成天帝召何須雲輅到東京
　　　柔和章第十四(柔者柔之勝剛和者/千和萬合自然成真)
良哉聖人之常者柔和之貴矣柔則不暴
　暴者爭也
和則不侮
　侮者輕也
存其柔則長
　柔和者生之徒
却其暴侮則久
　爲人敬而無失與人恭而有禮
人之行其柔和者猶東南地之善下也
　猶如也東南江海之地
地之善下者招天下之水而歸之
　大者宜爲下天下而歸之
人之柔和者感天下之心而悅之
　君子尊賢而容衆嘉善而矜不能者人返
　如之矣
水之歸也則江海彌盛
　益也
人之悅也則萬化彌安斯二者體之各異用
之則同
　人水有異其道無别
能猶是者蹈聖人之郷入聖人之室
　蹈履也能如是者則昇乎堂而入乎室也
兹治之善不亦善乎
　兹此也治之善者善道也不亦善乎善良
　也聖人常道之首者始尚柔和之用也以
　柔和者亡暴侮之過暴侮既亡則敬遜而
　生矣敬者敬人而人返敬於己遜者遜人
　而人返遜於己是故先王却其暴侮存其
　柔和用乎是者如東南淵湖浪淘江海之
　德也其德也善下故天下之水而歸之即
　得益盛而無窮矣法之於人亦猶是也斯
　道至貴千秋萬古久視長存而亡其滅善
　之又善玄之又玄矣　洞曰壼天之氣柔
　和則長生羽化剛强則病厄沉淪彼之謂
　正此之謂邪出乎爾者返乎爾也　頌曰
　仁者敬於人斯人返敬伸義者悌於彼彼
　人亦義遵來往遞相德行藏互愛均大哉
　先聖化天下悉來賔
　　　設教章第十五(設立也教/正化也)
人之設教者述正而垂正
　人之設教者君子立化於人也述者此經
　皆祖述周書老氏孔子之文教而非自作
　之經也
教之垂正者昭天下之風而正之
　昭明也正教一垂天下自賔
教之垂非正者化天下之風亦非正之
　教之不正天下自亂
風化若正則天地順之風化非正則隂陽逆
之順之則泰逆之則否否泰之始本乎教也
　正之與邪天報如是
昔者聖人垂正之教者則天道輔之神明與
之
　輔助也臨正者則天道助神明佑使乎長
　存也
非由之正教者則上帝奰之厚土誅之(奰平/義切)
　由用也上帝者天皇上帝也奰者怒而迫
　之也厚土誅之者地君戮也
夫教之垂正與其非正者應之猶是凡爲人
之垂正者烏能弗愼而已矣
　爲人之垂教者君子之治天下也烏何也
　弗愼者不謹敬也昔者明王化于天下惟
　正而治政以服于萬民即得天人順之隂
　陽泰之元道助之神明佑之政之不然者
　則將反是矣正之非正者報對猶是矣凡
　爲天下而致生靈者胡能不愼而已哉
　洞曰天元正一之神者人之主公也正之
　則長生久視之道非正則三塗五苦之厄
　淪没超昇天人界哉　頌曰爲政天人悉
　尚仁若非仁化豈能臣須知廣行慈悲者
　久視長生轉轉新
　　　度人章第十六(接物利/生曰度)
度人之道者聖人之要矣夫惟要者善德也
已夫先人後己曰善
　先於人後於己
夫天輔道與曰德
　天道無親常與善人皇天無親惟德是輔
能猶是者誠曰真人
　誠實也真人者道德真人也
非猶是者乃曰小人
　不然者小人也
夫真人者可以度人夫小人者非可度人
　君子利於人小人損於人
惟度人者思而愼哉
　接物利生度人招要乃聖人之道矣惟要
　者善德也夫善德之尚者先於人而後於
　己誠能猶是哉即得天人洞悅神明佑之
　高穹佑也可謂德矣既有是德寔曰真人
　既爲真人方可接物非此之者乃曰小人
　失德小輩止可害物故不可度於人也若
　令度於人則陷不義之郷千秋萬古之冤
　無時而脫者哉是故度於生而利於物者
　其惟真人之謂也　洞曰精通秘奥熟悟
　希夷知神達命無所不歸者可度仙胎仁
　教忠良之輩也非如是者宜爲慮之　頌
　曰處處堂堂安妥兮明明杳杳在時時玉
　池菡蓞清香著步步金蓮朶朶隨


上方靈寳无極至道開化真經卷中
















上方靈寳无極至道開化真經卷下伯三
　　　人倫章第十七(天地之秀而成人也/道德已成謂之倫也)
主用賔曰明
　主人使賔客順道而爲明夫明者素之道
　夫素者乃爲見素抱朴無私無欲無勞其
　形無摇其精虚心而體天之道實腹而法
　地之德能猶是者可謂明矣　真常耿耿
　妙無涯人靜江天草帶葭孤館竹籬茅舍
　地清風和月照梨花
賔動主曰昏
　賔客動主人逆道而爲昏
混像固曰真
　混合有像物堅固而爲真
同器殘曰刑
　同器傷殘内外謂之賊殺嚴刑
出入全曰神
　出入不失其道而全神内之神
動靜中曰清
　動靜中道而立謂之清靜之根
大像凉曰寧
　大像實而火盛以凉減而方寧
太虚炎曰盈
　太虚有像已失炎火益而可盈
居和沖曰平
　已居神氣之内用沖和而平之神居有間
　之根用昭清而悟之
順時嗇曰澄
　嗇者養也順四時之候而飼有益之物常
　飡有氣之食陽漿助殻隂水却之以濁復
　濁以穢補穢養成其神就以離火真陽之
　精接而鍊之法時于丑寅之間法日於一
　候之内二卦爲年兩弦爲月上閉七竅偃
　脊縮臍鼻收清氣□入元宫候氣已定方
　出濁氣依此行之漸成真道故曰食其時
　百骸理動其機萬化安也　頌曰欲理洞
　天芳同根養蒂昌初月宜脩竹梅花禦雪
　香濁體清還秀流源靜自彰渺渺離陽格
　能交坎炁罡食時温匪棄運候火無傷養
　就沖霄體澄澄大道郷　又曰玉溪仙洞
　野人家曉色晴嵐遠帶沙隱約水邊流入
　户元來都是片桃花　又曰安神保命在
　無勞寡欲亡私體自膏每用食時温養外
　洞天離火鍊成□
善變化曰靈
　居有爲而無爲善變化而靈明
法天道曰成
　執觀天道而行内外之機即遂生成目下
　長春不夜故經云天之道其猶張弓乎高
　者抑之下者舉之有餘者損之不足者補
　之人之道則不然損不足以奉有餘孰能
　損有餘而奉不足於天下者惟真道人乎
　人能法此天之道而成神仙之躬也
仍猶是者曰人倫
　仍能也猶如也成于妙道也
罔猶是者胡弗沉
　罔無也由用也罔由是者無用此也胡何
　也沉溺也
吁欣兮隳在遊爾乎所聞
　吁苦趣也欣仙道也兮文辭也隳死基也
　在生首也遊爾乎者苦樂死生遊爾乎此
　所聞者耳之所聞章中之義　洞曰神爲
　主也人心正覺之性也氣爲賔也人腎沖
　和之炁也心曰主公意爲賔客常令神使
　其氣心使其意即得順而泰矣胡不然者
　則將反是矣故曰心使氣曰强主用賔曰
　明也能如是哉則合有像而得其固同有
　爲而却其刑自得出入全其神動靜中其
　清若陽太炎也以水而凉之若其太虚也
　以火而温之若居沖和也以真而平之若
　處四時也以保而育之能猶是之也變通
　而善化法天之道也妙道而已成也慧性
　一開廓達清虚之境元明昭現寥通天地
　之根識破有爲同有像而如夢電覺知無
　色混無像而若真空是故變通不測其神
　否泰不量其器出死生之岸離苦樂之鄉
　遊浩劫以長存步黄華之妙境者也　頌
　曰出世須憑向上文人倫章内顯其真還
　能達此行諸足便是玄元无上人
　　　響應章第十八(響應者/因果也)
響應之道者自乎天人矣
　人作而天應之故得天人相通也
人之所發者聲之所應矣其猶谷之作音也
　空谷之言響聲應之人之善惡禍福隨之
人之所造者感之所報矣其猶影之逐體也
　形物曲直其影隨之善惡昭報因果定矣
夫天道者與善而輔德矣天之羅者恢治而
罔極矣
　天道無私惟在親善助德扶忠佑良滋孝
　益仁而已矣
鑒兮自然
　照於天下其如秋月印於江水也
司兮善惡
　主於天下其如寳鑑對於形物也
皇皇者矣昭昭者哉
　皇大也昭明也高而無位大而無窮明浩
　茫茫故再稱也
順之者降乎百福
　作善者皇天降福作不善者厚土臨殃
逆之者降乎百殃
　罔上虚民皇天弗保殘賊仁義天錫爾殃
示乎感應昊然巨彰
　示明也示乎感應者昭報因果也昊天也
　巨大也昊然巨彰者天然大明注於今古
　也
抑哉人也宜乎愼詳
　蓋爾之民思而畏之　洞曰畏天命者君
　子之芳言觀天道者神仙之法則順而行
　之則昌逆而用之則死是以聖人積德合
　天將神契道以至長生久視之道不由是
　者寔愚之甚也　頌曰報應其如秋漢月
　光暉水鑒清江色無私無曲地天明人世
　人思大神哲
　　　進退章第十九行藏合正動止觀天
道德善正者可明而進之非道德善正者可
斷而退之
　天道之行者可以行非天道之行者可以
　止
能明而進者乃曰真人矣真人之用者所謂
知足樂天儉止寬慈之謂也
　知足則富貴莫能及樂天則愛累弗能逮
　儉止則不足匪能邇寬慈則灾害罔能近
　此之四端猶身之四肢也全之者爲真人
　之躬故真人之用矣
能斷而退者亦曰真人矣真人之常者所以
遜時順大平善昭神之謂也
　遜時則遠其害順天則近其福平善則入
　其道昭神則出其世此之所謂全之爲真
　人罔之爲小人矣
若能明斷進退遐邇由斯方可達真幾於聖
也
　人能進退明斷遠近用此方可入真近聖
　人之郷入聖人之室也　洞曰全身者曲
　而不直成譽者直而不曲脩身者名貨有
　費名貨者脩身有違彼者弗能此此者弗
　能彼若能彼之爲此此之爲彼者惟真人
　之謂也故聖人云良賈深藏若虚盛德容
　貌若愚直而不肆光而不耀者玄之又玄
　先師之妙訓矣　頌曰道德先王禮樂昭
　用時即得地天寥非斯難脫浮生夢柳岸
　空教月氣瀟
　　　宗元章第二十(祖三教聖人/宗元流無異)
人之學而達貴者吾知習聖人之要矣夫聖
人之要者凡有其三焉
　要分其三歸之則一
一者在乎儒其要則爲忠孝仁義禮智信文
德正明典兹爲要矣
　上中二卷皆言此矣兹此也
二者在乎道其要則爲希夷純朴清靜無爲
昭神制氣慈足柔和普惠無窮混一同塵復
命歸元兹爲要矣
　希夷純朴者元本希夷體無形神是神行
　藏周遍處無處不光明純兮素朴三世明
　覺體道如如妙中真握　清靜無爲昭神
　制氣者應物以情求有像像中得意返忘
　情昭哉神顯江天月氣若洪時人自靈氣
　制神自招無爲清靜調身得純陽舍何愁
　丹地苗真廣氣洪抱素三宫自得堅固元
　神此日優游明月清風爲侣精血養靈苗
　居濁神氣調主公燕靜處笄女自妖嬈出
　殿乘宫馬金鞍玉珮摇瀟湘明月下鞭指
　白雲橋　慈足柔和普惠無窮者内外慈
　柔和寬中用道麽無窮皆得潤明月照清
　波慈愛生靈皆足柔和臨處滋畜無窮普
　惠齊恩柳岸江頭風速錢塘月照東郊蘆
　花深處郁郁天河數點寒星燭破幽關東
　北　混一同塵復命歸元者混一握三十
　百二同塵妙理最非治歸元父母復其命
　方到真光無昩地硌硌浮生夢塵沙悉是
　空悟得本來面方爲第一功名貨塵情浮
　幻多還如晨露比江河爭如猛省逝乎大
　妙意行時人自和像内求真心使氣氣興
　心朗道無滯壼中把握地天春柳岸清風
　妙無際一陽纔發寒蟾抱朴緑水潺潺清
　風颯颯古岸瀟湘横舟鼓角公子亭亭妙
　中音樂
三者在乎釋其要則爲慈悲忍辱究竟平等
彼此因果普利衆生入無相法演大覺經淵
明真宰兹爲要矣
　慈悲者慈救衆生出愛河皆令得度浪濤
　波齊心逮此幽關鬼寃債親疏悉解麽解
　脫苦趣而樂靜郷　忍辱者萬苦臨時我
　自如真如不動任君誣忘情已到絶斯四
　人我衆生壽者歟　究竟者識破浮生一
　切法皆爲虚幻夢中朴法猶尚假況斯像
　一切有爲皆喪覺窮究有爲一切像像中
　悟得幻泡障既知緫是夢中虚即便回頭
　入无上照破浮生夢元神自得明無心方
　此定風月始爲鄰嘯朗青山足瀟湘緑水
　澄江頭無限景都在帝王城　平等者生
　死親踈寃故債一心如意悉令解周生濟
　死妙當時若不違時道應在　彼此者悟
　道超昇彼岸清迷情染像我應沉飄摇三
　界綿綿此可惜青春無限人　因果者種
　此善因獲善果若施惡種惡還增大哉因
　果鑒如影步步相隨報應明　普利衆生
　入無相法演大覺經者諸相皆爲夢無身
　却是身明中元一炁相輔得長春　淵明
　真宰者正覺昭然體是真真中動止勿教
　沉非斯難翫江頭月緑水青山勿悮君
是故三大聖人之要者同源而異舉之相一
而分别之化無極之身演無極之教普利平
等仁愛一切
　應化無邊盡塵沙不可量皆談真正教利
　死與超生
凡能肇竟禋要而悟行諸弗怠方得貴矣
　肇始也竟終也禋敬也諸之也三大聖人
　演萬法於人天其造無殊本同歸而一矣
　洞曰道生一一生二二生三三生萬物夫
　物芸芸各歸其根者惟一分衆衆歸一也
　惟有一乘法無二亦無三者還同之謂也
　乃至聖人一以貫之皆大道有統殊途而
　同歸矣是故君子不器而爲一隅矣我先
　師云三大聖人者皆分身應化逐器隨機
　方圓慈造而爲度物奈何後世愚輩執性
　多弊强另分别恃我之心非於彼者即得
　遞相嫉妬互起愛僧此之所爲俱陷地獄
　後世英才宜當慮之故聖人云執者失之
　也　老氏曰善者吾善之不善者吾亦善
　之德善矣信者吾信之不信者吾亦信之
　德信矣人能窮斯至理晝夜無忌行而用
　之善非逮也　頌曰歸依道釋與宣尼晝
　則無忌夜亦隨用我聖人三教理何愁不
　到鳳凰池
　　　脩真章第二十一(履道之鄉謂之脩/真頌曰混跡同)
　　　(塵足則休壺中把住帝王州清江/水照寥天月緑草猗猗古岸頭)
脩真之道者聖人之貴矣夫貴者元炁也夫
元者爲晶神物之宗也夫炁者爲隂陽像之
祖也
　聖人之道所以尚者元炁也元炁之基所
　以貴者精血也
夫元炁備者法配水火制定鉛汞合彼震魂
長生者矣
　元炁備者男精女血元而堅固也法配水
　火者道合離坎也制定鉛汞者點化乾之
　鉛制鍊坤之汞也合彼震魂者混合震宫
　之魂以青龍真精契之也長生者不夜之
　鄉也
夫元炁損者法配清陽補益水火提挈兊魄
復命者矣
　法配清陽者道符震兊也補益水火者宜
　添離之髓當抽坎之氣也提挈兊魄者提
　挈兊宫之魄把握震宫之魂此惟言乾坤
　離坎震兊之像而不言艮巽者何也是故
　聖人云舉一隅不以三隅反矣其内二像
　亦隨彼而益矣故未及言之且多言不若
　守中也復命者陽得隂而謂之歸根隂得
　陽而謂之復命也
所謂定其所備和其所損
　足者點成砂裏汞虧時補益汞中砂
以炁益炁以神滋神
　隂之氣血善能益於陽之精神也陽之精
　神善能滋於隂之氣血矣
逐其患濕
　人身之中而有者三宫也其上中者而名
　泥丸絳宫也其下者而曰元宫矣此之三
　所乃神氣精血所居之鄉非患濕隂邪所
　在之處故其患濕也宜爲却之矣
成乎妙軀
　若能如是即成道身
脩身之要貴乎是樞
　脩行之首斯爲要矣
人能奉之神仙者歟
　人能行之而登陽天岀入金門身得神仙
　矣　洞曰動其氣而靜其神益其血而點
　其精者則得漸成實其腹而强其骨堅其
　腦而住世雖非白日昇天猶能長生不老
　者矣　頌曰男是真陽更覓陽陽中點制
　得其昌人能遞互復其命便是神仙不夜
　鄉
　　　鍊性章第二十二(董成真覺種/方號道人身)
鍊性之大者治賊而可矣夫賊者凡有其五
焉
　五行之像謂之五賊
一曰志也其性爲恐謂之寒賊若能治之名
無漏性
　志者水之晶而爲人之腎氣之主而爲志
　也其性爲恐謂之寒賊者腎氣之志主恐
　懼驚怖之像此像生也大損元覺之神矣
　若能治之名無漏性者慧光照鑒此之恐
　志内明真宰故得不怖成乎無漏廓然清
　素月白風清古岸汀洲之境也　離斯無
　色界沙塵緫是空妥妥如如體清風明月
　中
二曰魂也其性爲怒謂之嗔賊若能治之名
清凉性
　魂者木之秀而爲人之肝血肝膽之主而
　爲魂也其性爲怒謂之嗔賊者肝膽之魂
　主嗔怒忿爭之像此像生也大損元覺之
　神矣若能治之名清凉性者慧光照鑒此
　之嗔魂覺悟真空其如夢電即得返照回
　光元明洞鑒朗月秋天清風古岸遂清凉
　之果成靜土之郷也
三曰神也其性爲喜謂之樂賊若能治之名
希夷性
　神者火之真而爲人之心神心神之主而
　曰神明也其性爲喜謂之樂賊者心神之
　神主喜樂遊逸之像此像生也大損元覺
　之神矣若能治之名希夷性者常有欲也
　以觀其終常賊興也以察其幻即得悟機
　達本反視回光成希夷之性視不足見聽
　不足聞此之際也即得悟生無介目之累
　保神有清靜之方江頭緑草嫩猗猗而葦
　施蘆花古岸横舟月瀟瀟而清風滿袖
　元明此日方當現清靜門中我正閑塵世
　拂開真宰現元神跳出死生關
四曰意也其性爲思謂之貪賊若能治之名
無爲性
　意者土之肌而爲人之脾胃脾胃之主而
　爲意也其性爲思謂之貪賊者脾胃之意
　主想望思念之像此像生也大損元覺之
　神矣若能治之名無爲性者人能治之乃
　曰無爲千秋萬古之真皓月清風爲侣也
五曰魄也其性爲憂謂之癡賊若能治之名
大明性
　魄者金之氣而爲人之肺氣肺氣之生而
　爲魄也其性爲憂謂之癡賊者肺氣之魄
　主憂愁煩惱之像此像生也大損元覺之
　神矣若能治之名大明性者人能絶此即
　得緑水青山之境長春不夜之鄉大明無
　翳而已矣
此之五賊咸在乎心
　此之五賊而爲五行之像也萬化之宗矣
　萬化所主者藉君於心也是故聖人言五
　賊咸在乎心也
人若順之則轉輪三界
　人順其賊也而行恐怒喜思憂之性也即
　沉淪没轉遊三界矣夫三界者欲界色界
　無色界也三界之内而有者四境也夫四
　境者財爲欲境色爲愛境酒爲迷境氣爲
　嗔境此之三界而同四境者惟天人之愛
　河乃群生之苦海五賊而喜者其惟境界
　也是故聖人云人若順之則轉輪三界矣
　咄哉五賊沉人無覓三界綿綿四境默默
　愛河蕩蕩舟楫難釋無色陽天空留清碧
人若治之則神蹈仙京
　蹈履也人治其賊也而亡恐怒喜思憂之
　性也即履長春神仙之鄉矣遠離三界不
　居四境出此愛河身昇玉京朝禮上帝稽
　首天尊歡喜踴躍皇道開明
是故言聽動觀一切時中皆當明照制鍊脩
行如是弗怠即得福生無際遊宴長春也
　洞曰人能動止心興意舉體措身爲一切
　時中常觀妙化淵明真宰識破浮生悟落
　花之境省如夢之期制脩斯道擒欲亡賊
　者即得翱翔紫闕遊宴長春也　頌曰迷
　者沉淪悟者仙何須苦苦殢經篇到頭只
　是昭清覺打破塵籠自有天
　　　明素章第二十三(廓然洞徹謂之明/混混沌沌謂之素)
人皆行此空色不能悟彼明素
　人皆行此空色者人處三時夢時時緫是
　空三時者過去時現在時未來時也不能
　悟彼明素者貪戀空中有孰知步步空自
　從無始劫至此尚盲聾
吾能破此空色亦能行彼明素
　吾者假中之真有内之无无内之有恍惚
　之間長生之者是爲吾也吾猶我也能破
　者五鬼亡時見我身我身無處不光明何
　須直待能乎破不待能時賊自沉亦能行
　彼明素者善離諸像而入無爲也
夫空色者所謂恐怒喜思憂之屬也
　五行所主而性自然
夫明素者所謂昭清覺靜慧之屬也
　明達無爲謂之昭靈光無染謂之清居像
　不昩謂之覺斷絶邪障謂之靜出入同道
　謂之慧此名五印土也
如人能破此之空色慧靈悟解洞徹光明離
有爲法入無相身
　一切有像終歸真空故要離之無形之神
　洞而不滅要當入也
同道無終獨斯者哉
　洞曰薰成之性同道身而不滅者其惟斯
　身也斯身之名聖人呼之非爲一號
　道君稱爲不神之神釋迦稱爲如來之相
　聖人言爲君主之官宣父論爲仁人君子
　至於主公真我佛祖金剛者皆同歸而異
　途矣大抵只爲人之元來之性心神是也
　然此心神要當亡其五賊除其五性賊性
　者乃爲恐怒喜思憂也即得生其五體昇
　其五印體印者乃是昭清覺靜慧也能猶
　是者乃曰道身非猶是者止爲衆生矣夫
　道身而全斯治者乃曰鬼中神仙也夫道
　身而全斯治及乎結汞凝鉛混同道體建
　德合天積功累行者乃曰天中神仙也道
　身未全能點精易氣積德利人者乃曰陸
　地神仙也夫道身未全精神未備惟忠孝
　仁義正德柔和者乃曰水府神仙也夫道
　身未備善德未脩惟保精益氣鍊血愛神
　者乃曰人間神仙也夫道身之稱者乃人
　心之謂也人心所亡恐怒喜思憂之性而
　成昭清覺靜慧之神者惟道身之謂也恐
　人悮解故再注之夫五仙之位而列五品
　天仙者居其一也地仙者居其二也水仙
　者居其三也人仙者居其四也鬼仙者居
　其五也五仙之位互有高卑人心之造其
　惟異也還不然者而爲五苦五苦之由則
　將反是矣　頌曰靈性無形道陽光像内
　真二端相合處萬古不能沉
　　　常道章第二十四(妙覺靈光微寒潭/照秋月天漢大哉)
　　　(炁相符洞無滅陽精隂髓呼吸而已/德配三才自然之理青松影下緑禬)
　　　(隂中風月瀟湘真如妙用三三六六/坎離洞谷妙應隂陽通光無欲　頌)
　　　(曰帝王官闕瑞煙嘉處處江山罩綵/霞紫鳳飛鸞成羽蓋黄金白玉秀珍)
　　　(花翩翩臺畔龍樓室瀝瀝筠中翫女/家尚矣君哉攸德處無爲爲裏就丹)
　　　(砂又曰真人居處是仙鄉步步還/同妙境方塵意拂時山水秀道心開)
　　　(處竹松良清風友者應明月靜谷鄰/兮豈世倀惟有白雲千萬頃朝夕與)
　　　(我著翱翔又曰仙公得道始名真/不在濁兮不在清亦匪太過還不逮)
　　　(又非中道立乎身的端妙處云何說/今日言中子細論其道無可無不可)
　　　(死生榮辱/在活心)
常道之道非化非造
　常道之道者綿綿晝夜時刻相借非此絶
　生得者無榭非化非造者動靜滋物空同
　恍惚合理自然神昭素燭
常真之真非名非形
　常真之真者日用清真秀出天庭沖和在
　手妙力滋新非名非形者可名與形勢終
　已傾非此體號却入真靈
其乎動也應物以善德
　元真洞照湛湛清妙來者應之其如鑒耀
其乎靜也寂湛以淵清
　真如靈處三千界契理合天妙非怠壼中
　皓月與清風滿目瀟湘遍舟載竹逕瀟湘
　風蔌蔌南山一帶籠煙谷停驂一顧墜金
　鞍滿目睛嵐似珠玉
此之際也弗脩弗證
　善惡俱亡因果消豈分彼此與昏朝清輝
　面目昭千古雪裏梅花竹在梢
適乎不器入乎妙靈誠不神之神乃道沖之
道
　一任縱横天地間何須獨步此江山周遊
　大道應無色妙理還時不復還清覺一聲
　笛滿袖幽琅三弄瑟應寒元真洞徹先天
　外點破塵沙欲界關
同萬物竟而不滅隂陽生而不窮洞然無間
玄玄者也

上方靈寳无極至道開化真經卷下





