#+TITLE: 三元延壽參贊書--李鵬飛
#+DATE: 2016-06-11 12:27:09
#+SOURCE: github.com/kanripo/KR5c0248 master cfa04436                
三元延壽參贊書序深一
達爲良相未達爲良醫先正語也輔佐天子
使膏澤沐於黎庶宰相之職體國惠民使疾
苦轉爲歡欣醫者之事然苟德澤所加刀圭
所濟止於暫而不傳於乆則不足以稱良之
名惟夫利用厚生天下自任制禮作樂布在
方册千萬世之下受其賜者如親見皋夔稷
契伊周明脉病證治而密知井俞榮經合而
針具載方書千萬世之下受其惠者如親見
雷公歧伯附俞倉扁此醫相之所以爲良也
歟余自福建道奉詔入覲遠涂頓疾屢藥未
應至饒州石門聞池州建德有儒醫李澄心
疾馳以召至而診曰可謂果一藥愈他日論
養生術曰已撰集三元延壽參贊書五卷救
急方一集欲鋟諸梓以爲天朝躋民壽域之
助觀其書則奇而法其用心活人如此可謂
醫之良者矣余嘉之就成其志以壽其傳衛
生者宜爭先快睹云至元辛卯冬仲上澣榮
禄大夫福建等處行尚書省平章政事唐兀
䚟序
夭壽不貳修身以俟之學者事也是編所載
皆懲忿窒欲之類其亦修身之要歟鋟之梓
以廣其傳讀者其勿以淺近而忽之至元四
年戊寅良月望日亞中大夫嘉興路總管兼
管内勸農事和元杲跋
余友李澄心曩尋母數百里外適母家多難
以藥活二十八人時未深乎醫嘗以幸爲慊
求正於余余敬愛之爲無隱焉然其天性穎
悟有言必覺又心不苟取不倦醫以是活人
也多皓首相逢曰醫之功大矣然耳目所及
焉得人人而濟之伊欲咸知自衛使疾寡而
不俟脉藥可乎出書以示觀之眞衛生寳也
就爲校正勉以鋟梓曰子自是遇矣謾記歲
月至元辛卯良月日廬山近訥葉應和跋
澄心老人作三元參贊書以示余觀其自叙
云他書可有也可無也此書可有也必不可
無也初則疑焉及反復讀之始如菽粟之甘
非識正味者不嗜也自後世金丹吐納熊經
鳥伸之說行其視上古聖人所謂法於陰陽
和於術數起居有常不妄作勞者漠然而不
加省舉世皆然也今是書之作傳聞有異首
以三元一定之數爲綱繼以起居飲食之節
爲目凡經書之要㫖傳記之附載方書之禁
忌卦畫之圖說條列章灼使人曉然於日用
之間而每致夫戒愼之心使物欲之伐不行
於内六氣之沴不乗於外則心平氣和盎然
如四時之春薰陶涵養以求合乎古道之自
然所謂三元之壽者庶可冀其髣髴也詩云
遡洄從之道阻且長遡游從之宛在水中央
則是書之謂矣所謂必不可無者豈妄言哉
澄心求跋綴此數語於後云至元壬辰春既
望竹居道人姚轍書
三元延壽參贊書九華李澄心尋母之淮道
遇至人所授者也既得其經乃几而傳之以
古聖賢神仙之語一是本諸人情以奉天道
所謂愚不肖可以與能焉可以與行焉是則
參贊之大者也爰贊厥志爲壽諸棗以惠聖
天子之元元云至元壬辰季春上澣朝列大
夫饒州路總管兼管内勸農事塔海序
儒醫澄心李君教人衛生而名其書曰參贊
大哉言乎非取中庸所謂贊化育參天地者
乎天地以生生爲心人能助天地之生生則
可與天地並立而爲三此吾道大功用也天
下固無二道然醫家者流本無是言非儒而
醫者奚足以知之世俗業醫名爲活人其實
常欲其術之售或盼盼然惟恐衆生之不病
今澄心之書顧乃切切然惟恐衆生之有病
自今家有是書人用是說各自愛其天地父
母之身則亦無所事於醫矣衆人之醫以醫
爲功澄心之醫獨以無病可醫爲功切意神
聖工巧雖若秦越人淳於意華佗褚澄輩論
其用心猶恐未及於是仁矣哉澄心之爲心
也書有諸公題跋乃復徵於同府一語以模
寫其心事予不能作醫家語輒以儒家語繫
其後至元甲午立冬豫意周天驥書
黄帝問岐伯曰余聞上古之人春秋皆度百
歲而動作不衰今時之人年至半百而動作
皆衰時世異耶人將失之耶歧伯對曰上古
之人其知道者法於陰陽和於術數食飲有
節起居有常不妄作勞故能形與神俱而盡
終其天年今時之人不然也以酒爲漿以妄
爲常以慾竭其精以耗散其眞不知持滿不
時御神務快其心逆於生樂故半百而衰也
又曰知之則强不知則老知則耳目聰明身
體輕健老者復壯壽命與天地無窮此僕養
生延壽之書所由作歟所謂養生者既非壚
鼎之訣使憚於金石之費者不能爲又非吐
納之術使牽於事物之變者不暇爲郭橐馳
有云馳非能使木壽且孳也以能順木之天
而致其性焉耳僕此書不過順夫人之天皆
日用而不可缺者故他書可有也可無也此
書則可有也必不可無也僕生甫二周而生
母遷於淮比壯失所在哀號奔走淮東西者
凡三年天憫其衷見母於蘄之羅田自是歲
一涉淮一日道出龐居士舊址遇一道人緑
髮童顔問其姓曰宫也問所之曰採藥與語
移日清越可喜同宿焉道人夜坐達旦問其
齒九十餘矣詰其所以壽曰子聞三元之說
乎時匆匆不暇扣後十年戊辰試太學至禮
部少憩飛來峰下忽復遇其人貌不减舊始
異之携手同飲因詰向語道人曰此常理耳
余稽首請之曰人之壽天元六十地元六十
人元六十共一百八十歲不知戒愼則日加
損焉精氣不固則天元之壽减矣謀爲過當
則地元之壽减矣飲食不節則人元之壽减
矣當寳嗇而不知所愛當禁忌而不知所避
神日以耗病日以來而壽日以促矣其說皆
具見於黄帝歧伯素問老聃莊周及名醫書
中其與孔孟無异子歸以吾說求之無他術
也復爲余細析其說且遺以二圖余再拜謝
蚤夜以思之前之所爲其可悔者多矣於是
以其說搜諸書集而成編以自警焉僕年七
十父年且九十一矣蒙恩免役侍奉他無以
仰報明時願鋟諸梓與衆共之庶讀者詳焉
不敢以父母遺體行殆安樂壽考以泳太平
似於天朝好生之德不爲無補云時至元辛
卯歲菊月吉旦九華澄心老人李鵬飛序



三元延壽參贊書卷之一
　　　　九華澄心老人李鵬飛集
　　　人說
天地之間人爲貴然囿於形而莫知其所以
貴也頭圓象天足方象地目象日月毛髮肉
骨象山林土石呼爲風呵爲露喜而景星慶
雲怒而震霆迅雷血液流潤而江河淮海至
於四肢之四時五臟之五行六腑之六律若
是者吾身天地同流也豈不貴乎按藏教父
母及子相感業神入胎地水火風衆縁和合
漸得生長一七日如藕根二七日如稠酪三
七日如鞋襪四七日如温石五七日有風觸
胎名攝提頭及兩臂脛五種相現六七日有
風名旋轉兩手足四相現七七及八七日手
足十指二十四相現九七日眼耳鼻口及下
二穴大小便處九種相現十七日有風名普
門吹令堅實及生五臟十一七日上下氣通
十二七日大小腸生十三七日漸知飢渴飲
食滋味皆從臍入十四七日身前身後左右
二邊各生五十條脉十五七曰又生二十條
脉一身之中共有八百吸氣之脉至是皆具
十六七日有風名甘露安置兩眼通諸岀入
息氣十七七日有風名毛拂能令眼耳鼻口
咽喉胸臆一切合入之處皆得通滑十八七
日有風名無垢能令六根清净十九七日眼
目鼻舌四根成就得三種報曰身命意二十
七日有風名堅固二脚二手二十指節至一
身二百大骨及諸小骨一切皆生二十一七
日有風名生起能令生肉二十二七日有風
名浮流能令生血二十三七日生皮二十四
七日皮膚光悅二十五七日血肉滋潤二十
六七日髮毛爪甲皆與脉通二十七七日髮
毛爪甲悉皆生就二十八七日生屋宇園池
河等八想二十九七日各隨自業或黧或白
三十七日黧白相現三十一七日至三十四
七日漸得增長三十五七日肢體具足三十
六七日不樂住腹三十七七日生不净臭穢
黑暗三想三十八七日有風名藍花能令長
伸兩臂轉身向下次有趨下風能令足上首
下以向生門是時也萬神必唱恭而生男萬
神必唱奉而生女至於五臟六腑筋骨髓腦
皮膚血脉精臟水臟二萬八千形影一萬二
千精光三萬六千出入八萬四千毛竅莫不
各有其神以主之然則人身豈易得哉鞠育
之恩又豈淺淺哉夫以天地父母之恩生此
不易得之身至可貴至可寳者五福一曰壽
而已既得其壽則富貴利達致君澤民光前
振後凡所以掀揭宇宙者皆可爲也蓋身者
親之身輕其身是輕其親矣安可不知所守
以全天與之壽而有以盡事親之大乎或曰
嬰孺之流天眞未剖禁忌飲食又無所犯有
至夭枉者何歟曰此父母之過也爲父母者
或陽盛陰虧或陰盛陽虧或七情鬱於内或
八邪襲於外或母因胎寒而餌煖藥或父以
陰萎而餌丹藥或胎元既充淫慾未已如花
傷培結子不實既産之後禀賦怯弱調養又
失其宜驕惜太過睡思既濃尚令咀嚼火閤
既煖猶令飲酌厚衾重覆且令衣着撫背拍
衣風從内作指物爲虫驚因戲謔危坐放手
我笑渠惡欲令喜笑肋脅指齪雷鳴擊鼓且
與掩耳眠卧過時不令早起飲食飽飫不與
戒止睡卧當風恐嚇神鬼如此等事不一而
已斯言也演山省翁之至言也父母者因是
而鑒之則後嗣流芳同此一壽豈不偉歟
　　　天元之壽精氣不耗者得之
　男女居室人之大倫獨陽不生獨陰不成
　人道有不可廢者莊周乃曰人之可畏者
　衽席之間不知戒者過也蓋此身與造化
　同流左爲腎屬水右爲命門屬火陽生於
　子火實藏之猶北方之有龜蛇也膀胱爲
　左腎之腑三焦爲右腎之腑三焦有脂膜
　如掌大正與膀胱相對有二白脉自中而
　出夾脊而上貫於腦上焦在膻中内應心
　中焦在中脘内應脾下焦在臍下即腎間
　動炁分布人身方其湛寂慾念不興精炁
　散於三焦榮華百脉及慾想一起慾火熾
　然翕撮至焦精氣流溢並從命門輸寫而
　去可畏哉嗟夫元炁有限人慾無涯火生
　於木禍發必尅尾閭不禁滄海以竭少之
　時血炁未定既不能守夫子在色之戒及
　其老也則當寡慾閑心又不能明列子養
　生之方吾不知其可也麻衣道人曰天地
　人等列三才人得中道可以學聖賢可以
　學神仙况人之數於天地萬物之數但今
　之人不修人道貪愛嗜慾其數消减只與
　物同也所以有老病夭殤之患鑒於此必
　知所以自重而可以得天元之壽矣
慾不可絕
　黄帝曰一陰一陽之謂道偏陰偏陽之謂
　疾又曰兩者不和若春無秋若冬無夏因
　而和之是謂聖度聖人不絶和合之道但
　貴於閉密以守天眞也
　素女曰人年二十者四日一泄三十者八
　日一泄四十者十六日一泄五十者二十
　日一泄(此法語也所禀者厚食飲多精力/健或少過其度譬之井焉源深流)
　(長雖隨汲隨滿猶懼其竭也若所禀者薄/元氣本弱又食减精耗損强而爲之是怯)
　(夫而試馮婦之術/適以劇虎牙耳)
　素女曰人年六十者當閉精勿泄若氣力
　尚壯盛者亦不可强忍乆而不泄致生癰
　疾
　彭祖曰男不可無女女不可無男若念頭
　眞正無可思者大佳長年也又曰人能一
　月再泄精一歲二十四泄得壽二百歲
　名醫論曰思慾無窮所願不得意淫於外
　爲白淫而下因是入房太甚宗筋縱馳
　書云男子以精爲主女子以血爲主故精
　盛則思室血盛則懷胎若孤陽絶陰獨陰
　無陽慾心熾而不遂則陰陽交爭乍寒乍
　熱乆而爲勞(富家子唐靖瘡發於陰至爛/道人周守眞曰病得之慾泄)
　(而不可泄也史記濟北王侍人韓女病腰/背痛寒熱倉公曰病得之慾男子不可得)
　(也)
慾不可早
　齊大夫褚澄曰羸女則養血宜及時而嫁
　弱男則節色宜待壯而婚
　書云男破陽太早則傷其精炁女破陰太
　早則傷其血脉
　書云精未通而御女以通其精則五體有
　不滿之處異日有難狀之疾
　書云未笄之女天癸始至已近男色陰氣
　早泄未完而傷
　書云童男室女積想在心思慮過當多致
　苛損男則神色先散女則月水先閉
慾不可縱
　黄庭經曰長生至愼房中急何爲死作令
　神泣
　彭祖曰上士異牀中士異被服藥千裏不
　如獨卧
　老君曰情慾出於五内魂定魄靜生也情
　慾出於胸臆精散神惑死也
　彭祖曰美色嬌麗嬌妾盈房以致虚損之
　禍知此可以長生
　陰符經曰淫聲美色破骨之斧鋸也世之
　人若不能秉靈燭以照迷情持慧劍以割
　愛慾則流浪生死之海害生於恩也
　全元起曰樂色不節則精耗輕用不止則
　精散聖人愛精重施髓滿骨堅
　書云年高之時血氣即弱覺陽事輒盛必
　愼而抑之不可縱心竭意一度不泄一度
　火滅一度火滅一度增油若不制而縱情
　則是膏火將滅更去其油
　莊子曰嗜慾深者其天機淺
　春秋秦醫和視晋侯之疾曰是謂近女室
　非鬼非食惑以喪志公曰女不可近乎對
　曰節之
　玄樞曰元氣者腎間動氣也右腎爲命門
　精神之所舍愛惜保重榮衛周流神氣不
　竭可與天地同壽
　元氣論曰嗜慾之性固無窮也以有極之
　性命逐無涯之嗜慾亦自斃之甚矣
　仙經云無勞爾形無揺爾精歸心靜默可
　以長生經頌云道以精爲寳寳持宜秘宻
　施人則生人留己則生己結嬰尚未可何
　况空廢棄棄損不覺多衰老而命墜
　仙書云陰陽之道精液爲寳謹而守之後
　天而老
　書云聲色動蕩於中情愛牽纏心有念動
　有着晝想夜夢馳逐於無涯之慾百靈疲
　役而消散宅舍無寳而傾頽
　書云恣意極情不知自惜虚損生也譬如
　枯朽之木遇風則折將潰之岸值水先頽
　苟能愛惜節情亦得長壽也
　書云腎陰内屬於耳中膀胱脉出於目眦
　目盲所視耳閉厥聰斯乃房之爲患也
　書云人壽夭在於撙節若將息得所長生
　不死恣其情則命同朝露
　書云慾多則損精人可保者命可惜者身
　可重者精肝精不固目眩無光肺精不交
　肌肉消瘦腎精不固神氣减少脾精不堅
　齒髮浮落若耗散眞精不已疾病隨生死
　亡隨至
　神仙可惜許歌曰可惜許可惜許可惜元
　陽宫無主一點既隨濃色妒百神泣送精
　光去三屍喜七魄怒血敗氣衰將何補尺
　宅寸田屬别人玉爐丹竈阿誰主勸世人
　休戀色巒色貪淫有何益一神去後百神
　離百神去後人不知幾度待說說不得臨
　時下口泄天機
慾不可強
　素問曰因而强力腎氣乃傷高骨乃壞注
　云强力入房也强力入房則精耗精耗則
　腎傷腎傷則髓氣内枯腰痛不能俛仰
　黄庭經云急守精室勿妄泄閉而寳之可
　長活
　書云陰痿不能快慾强服丹石以助陽腎
　水枯竭心火如焚五臟乾燥消渴立至(近/訥)
　(曰少火不能滅/盛火或爲瘡瘍)
　書云强勉房勞者成精極體瘦尪羸驚悸
　夢泄遺瀝便濁陰痿小腹裏急面黑耳聾
　(眞人曰養性之道莫强所不能堪爾抱朴/子曰才不逮强思之力不勝强舉之傷也)
　(甚矣强之一字眞戕生伐壽之本夫飲食/所以養生者也然使醉而强酒飽而强食)
　(未有不疾以害其身况慾乎慾而/强元精去元神離元氣散戒之)
慾有所忌
　書云飽食過度房室勞損血氣流溢滲入
　大腸時便清血腹痛病名腸癖
　書云大醉入房氣竭肝傷丈夫則精液衰
　少陰痿不起女子則月事衰微惡血淹留
　生惡瘡
　書云然燭行房終身之忌
　書云忿怒中盡力房事精虚氣節發爲癰
　疽恐懼中入房陰陽偏虚發厥自汗盜汗
　積而成勞
　書云遠行疲乏入房爲五勞虚損
　書云月事未絶而交接生白駁又冷氣入
　内身面萎黄不産
　書云金瘡未差而交會動於血氣令瘡敗
　壞
　書云忍小便入房者得淋莖中痛面失血
　色或致胞轉臍下急痛死
　書云或新病可而行房或少年而迷老世
　事不能節减妙藥不能頻服因兹致患歲
　月將深直待肉盡骨消返兔神鬼故因油
　盡燈滅髓竭人亡添油燈壯補髓人强何
　干鬼老來侵總是自招其禍
　書云交接輸寫必動三焦心脾腎也動則
　熱而慾火熾因入水致中焦熱鬱發黄下
　焦氣勝額黑上焦血走隨瘀熱行於大便
　黑溏男女同室而浴者多病此
　書云服腦麝入房者關竅開通具氣走散
　(重則虚眩/輕則腦瀉)
　本草云多食葫行房傷肝面無光
　書云入房汗出中風爲勞風
　書云赤目當忌房事免内瘴
　書云時病未復作者舌出數寸死(三國志/子獻病)
　(已差華佗視脉曰尚虚未復勿爲勞事色/復即死死當舌出數寸其妻從百里外省)
　(之止宿交接三日病/發如佗言可畏哉)
慾有所避
　孫眞人曰大寒與大熱且莫貪色慾
　書云凡大風大雨大霧雷電霹靂日月薄
　蝕虹霓地動天地昏冥日月星辰之下神
　廟寺觀之中井竈圊厠之側塜墓屍柩之
　傍皆所不可犯若犯女則損人神若此時
　受胎非止百倍損於父母生子不仁不孝
　多疾不壽
　唐魏證令人勿犯長命及諸神降日犯淫
　者促壽及保命訣所載
　　朔日减一紀望日减十年晦日减一年
　　初八上弦二十三下弦三元减五年二
　　分二至二社各四年庚申甲子本命减
　　二年正月初三萬神都會十四十六三
　　官降二月二日萬神會三月初九牛鬼
　　神降犯者百日中惡四月初四萬佛善
　　化犯之失瘖初八夜善惡童子降犯者
　　血死五月三個五日六日七日爲九毒
　　日犯者不過三年十月初十夜西天王
　　降犯之一年死十一月一十五日掠剩
　　大夫降犯之短命十二月初七夜犯之
　　惡病死二十日天師相交行道犯之促
　　壽每月二十八人神在陰四月十月陰
　　陽純用事已上日辰犯淫且不可况婚
　　姻乎(按庚申論曰古人多盡天數今人/不終天年何則以其罔知避愼肆)
　　(情恣色暗犯禁忌陰司减其齡算能及/百歳者幾何人哉蜀王孟昶納張麗華)
　　(於觀側一夕迅雷電火張氏殞道士李/若冲於上元夜見殿上有朱履衣冠之)
　　(士面北而立廓下羅列罪人有女子甚/苦白其師唐洞卿師曰此張麗華也昔)
　　(寵幸於此褻瀆高眞所致由是/觀之天地間禁忌不可犯也)
嗣續有方
　建平孝王妃姬等皆麗無子擇良家未笄
　女入内又無子問褚澄曰求男有道乎澄
　曰合男女必當其年男雖十六而精通必
　三十而娶女雖十四而天癸至必二十而
　嫁皆欲陰陽完實然後交合合而孕孕而
　育育而子壯强壽今也不然此王之所以
　無子也王曰善未再期生六男
　書云丈夫勞傷過度腎經不暖精清如水
　精冷如冰精泄聚而不射皆令無子(近訥/曰此)
　(精炁/傷敗)
　書云女人勞傷氣血或月候愆期或赤白
　帶下致陰陽之氣不和又將理失宜食飲
　不節乗風取冷風冷之氣乗其經血結於
　子臟皆令無子
　書云月候一日至三日子門開交則有子
　過四日則閉而無子又經後一日三日五
　曰受胎者皆男二日四日六日受胎者皆
　女過六日胎不成
　凌霄花凡居忌種此婦人聞其氣不孕
妊娠所忌
　産書云一月足厥陰肝養血不可縱怒疲
　極筋力冒觸邪風二月足少陽膽合於肝
　不可驚動三月手心主右腎養精不可縱
　慾悲哀觸冒寒冷四月手少陽三焦合腎
　不可勞逸五月足太陰脾養肉不可妄思
　飢飽觸冒卑濕六月足陽明冑合脾不得
　雜食七月手太陰肺養皮毛不可憂鬱叫
　呼八月手陽明大腸合肺以養氣勿食燥
　物九月足少陰腎養骨不可懷恐房勞觸
　冒生冷十月足太陽膀胱合腎以太陽爲
　諸陽主氣使兒脉縷皆成六腑調暢與母
　分炁神炁各全俟時而生所以不說心者
　以心爲五臟主如帝王不可有爲也若將
　理得宜無傷胎臟又每月不可針灸其經
　如或惡食但以所思物與之食必愈所忌
　之物見食物門中
　太公胎教云母常居靜室多聽美言講論
　詩書陳說禮樂不聽惡言不視惡事不起
　邪念令生男女福壽敦厚忠孝兩全
　演山翁云成胎後父母不能禁慾已爲不
　可又有臨産行淫致其子頭戴白被而出
　病夭之端也
嬰兒所忌
　書云兒未能行母更有娠兒妊乳必作
　魃病黄瘦骨立發熱髮落
　書云小兒多因缺乳喫物太早又母喜嚼
　食喂之致生病病羸瘦腹大髮堅萎困
　養子直訣云喫熱莫喫冷吃軟莫吃硬喫
　少莫喫多(眞妙/法也)
　書云母泪勿墜子目中令目破生翳
　鎖碎録云小兒勿令指月生月蝕瘡勿令
　就瓢及瓶中飲水令語訥又衣服不可夜
　露

三元延夀参贊書卷之一









三元延壽參贊書卷之二深二
　　　　九華澄心老人李鵬飛集
　　　地元之壽起居有常者得之
　人之身仙方以屋子名之耳眼口鼻其牕
　牖門户也手足肢節其棟梁榱桷也髮毛
　體膚其壁瓦垣墻也曰氣樞曰血室曰意
　舍曰倉廩玄府曰泥丸降宫曰紫房玉闕
　曰十二重樓曰貴門曰飛門曰玄牝等門
　蓋不一也而有主之者焉今夫屋或爲暴
　風疾雨之所飄揺螫蟲蟻蠹之所侵蝕或
　又爲鼠竊狗盜之所損壞苟聽其自如而
　不之檢則日積月累東傾西頽而不可處
　矣蓋身者屋也心者居屋之主人也主人
　能常爲之主則所謂牕户棟榱垣壁皆完
　且固而地元之壽可得矣
養生之道
　老子曰人生大期百年爲限節護之者可
　至千歲如膏之小炷與大耳衆人大言而
　我小語衆人多煩而我少記衆人悸暴而
　我不怒不以人事累意淡然無爲神氣自
　滿以爲不死之藥
　莊子曰能尊生者雖富貴不以養傷身雖
　貧賤不以利累形今世之人居高年尊爵
　者皆重失之
　孫具人銘曰怒甚偏傷炁思多太損神神
　疲心易役氣弱病相縈勿使悲歡極當令
　飲食均再三防夜醉第一戒晨嗔亥寢鳴
　雲鼓晨興漱玉津妖邪難犯己精氣自全
　身若要無諸病常當節五辛安神宜悅樂
　惜氣保和純壽夭休論命修行本在人若
　能遵此理平地可朝眞
　書云末聞道者放逸其心逆於生樂以精
　神循智巧以憂畏循得失以勞苦循禮節
　以身世循財利四循不𡸽心爲之病矣
　陶隱居云萬物惟人靈且貴百嵗光陰如
　旅寄自非留意修養中未免疾苦爲身累
喜樂
　書云喜樂無極則傷魄魄傷則狂狂者意
　不存皮革焦
　書云喜怒不節生乃不固和喜怒以安居
　處邪僻不至長生乆視
　書云喜怒不測陰氣不足陽氣有餘榮衛
　不行發爲癰疽
　聚書云喜則氣和性達榮衛通行然大喜
　傷心積傷則損故曰少喜則神不勞
　准南子曰大喜墜陽
　唐柳公度喜攝生年八十餘步履輕健或
　求其術曰吾無術但未嘗以元氣佐喜怒
　炁海常温耳
　東樓法語曰心喜則陽炁散是故仰喜以
　養陽氣
忿怒
　書云忿怒則氣逆甚則嘔血少怒則形佚
　悁涓忿恨則損壽怒目乆視曰月則損明
　書云大怒傷肝血不榮於筋而氣激矣氣
　激上逆嘔血飧泄目暗使人薄厥
　書云切切忿怒當止之盛而不止志爲之
　傷喜忘前言腰背隱痛不可以俛仰屈伸
　書云多怒則百脉不定又多怒則鬢髮焦
　筋萎爲勞卒不死俟五臟傳遍終死矣藥
　力不及苟能改心易志可以得生
　隱居云道家更有頤生㫖第一令人少嗔
　恚
　書云當食暴嗔令人神驚夜夢飛揚
　准南子曰大怒破陰
　名醫叙論曰世人不終耆壽皆由不自愛
　惜忿爭盡意聚毒攻神内傷骨髓外乏肌
　肉正氣日衰邪氣日盛不異舉滄波以注
　爝火頽華嶽以斷涓流
　先賢詩曰怒氣劇炎火焚和徒自傷觸來
　勿與競事過心清凉
悲哀
　書云悲哀憔悴哭泣喘乏陰陽不交傷也
　故吊死問病則喜神散
　書云悲哀動中則傷魂魂傷則狂妄不精
　久而陰縮拘攣兩脅痛不舉
　書云悲哀太甚則胞絡絶而陽炁内動發
　則心下潰溲數血也
　書云大悲伐性悲則心系急肺布葉舉上
　焦不通榮衛不舒熱氣在中而氣消又云
　悲哀則傷志毛悴色夭竭絶失生(近訥云/肺出氣)
　(因悲而氣耗不行所以心系急而消矣夫/心主志腎藏志悲屬商因悲甚則失精陰)
　(縮因悲而心不樂水/火俱離神精喪亡矣)
思慮
　黄帝曰外不勞形於事内無思想之患以
　恬愉爲務以自得爲功形體不敝精神不
　散可壽百數也
　彭祖曰凡人不可無思當漸漸除之人身
　虚無但有遊氣氣息得理百病不生又曰
　道不在煩但能不思衣不思食不思聲色
　不思勝負不思失得不思榮辱心不勞神
　不極但爾可得千歲
　庚桑楚曰全汝形抱汝生無使汝思慮營
　營
　靈樞曰思慮怵惕則傷神神傷則恐懼自
　失破悃脫肉毛悴色夭
　書云思憂過度恐慮無時鬱而生涎涎與
　氣搏升而不降爲憂氣勞思食五噎之病
　書云思慮則心虚外邪從之喘而積氣在
　中時害於食又云思慮傷心爲吐衂爲髮
　焦
　書云謀爲過當食飲不敵養生之大患也
　(諸葛亮遣使至司馬營懿不問戎事但以/飲食及事之繁簡爲問使答曰諸葛公夙)
　(興夜寐罰二十以上皆親覽焉飲食不數/升懿曰孔明食少事煩其能乆乎後果然)
　(矣)
　張承節云勞經言瘵證有蟲患者相繼决
　無是理只譬如俗言昔有一不曉事人嘗
　陰與一女人清密忽經别離念念不舍失
　寐忘飡便覺形容瘦悴不償所願竟爲沉
　疴
　士人有觀書忘食一日有衣紫人立前曰
　公不可久思思則我死矣問其何人曰我
　穀神也於是絶思而食如故(蓋思則氣結/伏熱不散久)
　(而氣血俱虚/疾至夭枉也)
憂愁
　靈樞曰内傷於憂怒則氣上逆上逆則六
　輸不通温氣不行凝血藴裏而不散津液
　濇滲著而不去積遂成矣
　書云憂傷肺氣閉塞而不行又云遇事而
　憂不止遂成肺勞胸膈逆滿氣從胸達背
　隱痛不已
　書云憂愁不解則傷意恍惚不寧四肢不
　耐
　書云當食而憂神爲之驚夢寐不安
　書云女人憂思哭泣令陰陽氣結月水時
　少時多内熱苦凝色惡肌體枯黑
　書云深憂重恚寢息失時傷也
驚恐
　書云因事而有大驚恐不能自遣膽炁不
　壯神魂不安心虚煩悶自汗體浮食飲無
　味
　書云恐懼不解則精傷骨痠瘈瘲精時
　自下五臟失守陰虚氣弱不耐
　書云驚則心無所倚神無所歸慮無所定
　氣乃亂矣
　書云大恐傷腎恐不除則志傷恍惚不樂
　非長生之道
　書云驚恐憂思内傷臟腑氣逆於上則吐
　血也
　書云恐則精却却則上焦閉閉則氣逆逆
　則下焦脹氣乃不行(有婦人累日不産以/坐草太早恐懼氣結)
　(而然遂與紫蘇/藥破氣方得下)
　書云臨危冒險則魂飛戲狂禽異獸則神
　恐
　淮南子曰大怖生狂
　高逢辰表姪嘗游惠山暮歸遇一巨人醉
　卧寺門驚悸不解自是便溺日五六十次
　(心小腸受盛府也因驚而心火散失/心寒腎冷而然其傷心傷腎之驗歟)
　有朝貴坐寺中須臾雷擊坐後柱且碎而
　神色不動又有使高麗者遇風檣折舟人
　大恐其人恬然讀書如在齋閣(苟非所守/如此則其)
　(爲疾當/何如耶)
憎愛
　老子曰甚愛必大費多藏必厚亡知足不
　辱知止不殆可以長久(甚愛色費精神甚/愛財遇禍患所愛)
　(者少所費者多惟知足知止則/身可不辱而不危也故可長久)
　書云憎愛損性傷神心有所憎不用深憎
　常運心於物平等心有所愛不用深愛如
　覺偏頗尋即改正不然損性傷神
　書云多好則專迷不理多惡則惟悴無懽
　戕生之斧也
　淮南子曰好憎者使人心勞弗疾去則志
　氣日耗所以不能終其壽
視聽
　老子曰五色令人目盲五音令人耳聾
　彭祖曰淫聲哀音怡心悅耳以致荒耽之
　惑知此可以長生
　孔子曰非禮勿視非禮勿聽
　孟子曰伯夷目不視惡色耳不聽惡聲
　孫眞人曰生食五辛接熱食飲極目遠視
　夜讀註疏乆居煙火博奕不休飲酒不已
　熱飱麵食抄寫多年雕鏤細巧房室不節
　泣泪過多月下觀書夜視星月刺指頭出
　血多日没後讀書數向日月輪看極目瞻
　視山川草木馳騁田獵冒涉風霜迎風追
　獸日夜不息皆喪明之由愼之
　書云心之神發乎目久視則傷心腎之精
　發乎耳乆聽則傷腎
　書云耳耽淫聲目好美色口嗜滋味則五
　臟揺動而不定血氣流蕩而不安精神飛
　馳而不守正氣既散淫邪之炁乗此生疾
　叙書云乆視日月星辰損目路井莫顧損
　壽故井及水瀆勿塞令人目盲耳聾玩殺
　看鬥則氣結
　書云五色皆損目惟皂糊屏風可養目力
　淮南子曰五色亂目使目不明五聲曄耳
　使耳不聰又曰耳目曷能乆熏勞而不息
　乎
　有年八十餘眸子瞭然夜讀蠅頭字云别
　不服藥但自小不食畜獸肝人以本草羊
　肝明目而疑之(余曰羊肝明目性也他肝/不然畜獸臨宰之時忿氣)
　(聚於肝肝主血/不宜於目明矣)
疑惑
　書云疑惑不已心無所主正氣不行外邪
　干之失寐忘飱沈沈默默氣血以虚漸爲
　虚勞
　春秋晋侯有疾秦醫和視之曰不可爲也
　疾如蠱
　趙孟曰何謂蠱對曰淫溺惑亂之所生也
　於文皿蟲爲蠱在易女惑男風落山謂之
　蠱其卦巽下艮上巽爲長女爲風艮爲少
　男爲山少男而悅長女非匹故惑山木得
　風而落也
　國史補云常疑必爲心疾李蟠常疑遇毒
　鎖井而飲心靈府也爲外物所中終身不
　痊多疑惑病之本也昔有飲廣客酒者壁
　有雕弓影落杯中客疑其蛇也歸而疾作
　復再飲其地始知其爲弓也遂愈又僧入
　暗室踏破生茄疑爲物命念念不釋中夜
　有扣門索命者僧約明日蔫拔天明視之
　茄也疑之爲害如此
談笑
　老子曰塞其兑閉其門終身不勤開其兊
　濟其事終身不救謂目不妄視口不妄言
　終身不勤苦若目視精慾又益其事則没
　身不可救矣
　書云談笑以惜情炁爲本多笑則腎轉腰
　疼
　書云多笑則神傷神傷則悒悒不樂恍惚
　不寧
　書云多笑則臟傷臟傷則臍腹痛乆爲氣
　損
　眞人云人若不會將理者只是多說話戒
　多言損氣以全其壽也
　書云呼叫過常辯爭問答冒犯寒暄恣食
　鹹苦肺爲之病矣
　書云行語令人失氣語多須住乃語
津唾
　眞人曰常習不唾地盖口中津液是金漿
　玉醴能終日不唾常含而嚥之令人精氣
　常留面目有光
　書云養性者唾不至遠遠則精氣俱損久
　成肺病手足重皮毛粗澀脊痛咳嗽故曰
　遠唾不如近唾近唾不如不唾
　書云唾者溢爲醴泉聚流爲華池府散爲
　津液降爲甘露溉臟潤身宣通百脉化養
　萬神肢節毛髮堅固長春
　書云人骨節中有涎所以轉動滑利中風
　則涎上潮咽喉衮響以藥壓下俾歸骨節
　可也若吐其涎時間快意枯人手足縱活
　亦爲廢人小兒驚風亦不可吐涎也
　有人喜唾液乾而體枯遇至人教以回津
　之法久而體復潤蓋人身以滋液爲本在
　皮爲汗在肉爲血在腎爲精在口爲津伏
　脾爲痰在眼爲泪曰汗曰血曰泪曰精此
　既出則皆不可回惟津唾則獨可回回則
　生意又續續矣滋液者吾身之寳金丹訣
　曰寳聚則爲富家翁寳散則爲孤貧客
起居
　廣成子曰無勞爾形無揺爾精乃可以畏
　生(所謂無勞者非若飽食坐卧兀然不動/使經絡不通血氣凝滯但不必提重執)
　(輕兀兀終日無致/精力疲極則妙矣)
　莊周曰人有畏影惡迹而走舉足愈數而
　迹愈多走愈疾而影不離身自以爲尚遲
　疾走不休絶力而死不知處陰以休影處
　靜以息迹愚亦甚矣
　書云勇於敢則殺勇於不敢則活蓋敢於
　有爲即殺身不敢有爲則活其身也
　書云起居不節用力過度則絡脉傷傷陽
　則衂傷陰則下
　書云起居不時食飲不節者陰受之而入
　五臟填滿拍塞爲飱泄爲腸癖賊風虚邪
　者陽受之而入六腑身熱不得卧上爲喘
　呼
　書云精者神之本氣者神之主形者氣之
　宅神太用則歇精太用則竭氣太勞則絶
　書云甚勞則喘息汗出損血耗氣
行立
　書云乆行傷筋勞於肝乆立傷骨損於腎
　養生云行不疾步立不至疲立勿背日
　書云奔及走馬大動其氣氣逆於膈未散
　而又飲水水搏於氣爲上逆
　書云水有沙風處勿浴勿渡當隨牛馬急
　渡之不傷人水中又有水弩射人影即死
　以物打水令弩散急渡吉
　書云行汗勿跛牀懸脚久成血痹足痛腰
　疼
　具人曰夜行常啄齒殺鬼邪
　沈存中筆談草間有黄花蜘蛛名天蛇遭
　其螫仍濡露則病如癩通身潰爛露涉者
　愼之
　書云大霧不宜遠行行宜飲少酒以禦霧
　瘴(昔有早行三人一食粥而病一空腹而/死一飲酒而健酒能壯氣辟霧瘴也)
坐卧
　書云久坐傷肉久卧傷氣坐勿背日勿當
　風濕成勞坐卧於冢墓之傍精神自散
　書云卧出而風吹之血凝於膚爲痹凝於
　脉爲血行不利凝於足爲厥
　書云燭燈而卧神魂不安卧宜側身屈膝
　不損心氣覺宜舒展精神不散舒卧招邪
　魅(孔子云/寢不屍)
　書云寢不得言語五臟如懸磬不懸不可
　發聲(孔子云/寢不言)
　書云卧勿以脚懸踏高處乆成腎水虚損
　足冷
　書云卧不可戲將筆墨畫其面魂不歸體
　書云卧魘不語是魂魄外遊爲邪所執宜
　暗唤忌以火照照則神魂不入乃至死於
　燈前魘者本由明出不忌火並不宜近唤
　及急唤亦恐失神魂也
　書云卧處頭邊勿安火爐日乆引火氣頭
　重目赤鼻乾發腦癰瘡癤
　書云卧習閉口氣不失邪不入若張口久
　成消渴失血色又夜卧勿覆頭得長壽濯
　足而卧四肢無冷病又醉卧當風使人發
　瘖醉卧黍穰中發瘡患大風眉墮又雷鳴
　時仰卧星月下倮卧當風中醉卧以人扇
　之皆不可也
　隱居云卧處須當傍虚歇烘焙衣衾常損
　人
　書云飽食即卧乆成氣病腰痛百疴不消
　成積聚
　書云汗出不可露卧及浴使人身振寒熱
　風疹
　書云坐卧處有隙風急避之尤不宜體虚
　年老之人(有人三代不壽問彭祖祖觀其/寢處果有一穴當其腦户令塞)
　(之遂得壽盡隙風入耳吹腦則陽/炁散頭者諸陽所聚以主生也)
沐浴洗面
　書云頻沐者氣壅於腦滯於中令形瘦體
　重乆而經絡不通暢
　書云飽食沐髮冷水洗頭飲水沐頭熱泔
　洗頭冷水濯足皆令人頭風
　書云新沐髮勿令當風勿濕縈髻勿濕頭
　卧令人頭風眩眼及生白屑髮秃而黑齒
　痛耳聾
　書云女人月事來不可洗頭或因感疾終
　不可治
　書云沐浴漬水而卧積氣在小腹與陰成
　腎痹
　書云炊湯經宿洗體成癖洗面無光作甑
　哇瘡
　書云頻浴者血凝而氣散體雖澤而氣自
　損故有癰疽之疾者氣不勝血神不勝形
　也
　書云時病新愈冷水洗浴損心胞
　書云因汗入水即成骨痹(昔有名醫將入/蜀見負薪者猛)
　(汗河浴醫曰此人必死隨而救之其人入/店中取大蒜細切熱麪洗之食之汗出如)
　(雨醫曰貧下人且知藥/况於富貴乎遂不入蜀)
　書云盛暑衝熱冷水洗手尚令五臟乾枯
　况沐浴乎
　書云遠行觸熱逢河勿洗面生烏皯
　閑覽云目疾切忌浴令人目盲(白彦良壯/歲常患赤)
　(目道人曰但能不沐頭則不病/此彦良記之七十餘更無眼病)
櫛髮
　眞人曰髮多櫛去風明目不死之道也又
　曰頭髮梳百度
　陶隱居云飽則入浴飢則梳櫛多浴少益
　心目(故道家晨梳吊/以百二十爲數)
　眞人曰髮宜多櫛手宜在面齒宜數叩津
　宜常嚥氣宜精煉(此五者所謂子欲/不死修崑崙耳)
　安樂詩云髮是血之餘一日一次梳通血
　脉散風濕鎖碎録云亂髮藏卧房壁中久
　招不祥
　書云髮落飲食中食之成瘕(宋明帝官人/腰痛引心發)
　(則氣絶徐文宿曰髮瘕也以油灌之吐物/長二尺頭已成蛇懸柱上水瀝盡惟餘一)
　(髮唐甄立言爲太常丞有人病心腹滿煩/弥𤺄診曰誤食髮而然令餌雄黄吐一蛇)
　(如拇指無目燒之有髮/氣若頭尾全誤食必然)
大小便
　書云忍尿不便成五淋膝冷成痹忍大便
　成五痔
　書云弩小便足膝冷呼氣弩大便腰疼目
　澁
　書云或飲食或走馬或疾走或爲寒熱所
　迫令胞轉臍下痛胞屈辟不小便致死
　書云大小二事勿强閉抑忍又勿失度或
　澀或滑皆傷氣害生爲禍甚速(劉惟簡至/乾寧軍有)
　(人獻金花丸以縮小便藥把砒臘服三日/小便極少至霸州肢體通踵盖被閉却水)
　(道水溢妄行不遇盧昶幾爲所誤蓋水泉/小止者膀胱不藏也宜服暖劑以攝水其)
　(可强止/之耳)
　鎖碎録云對三光便溺及向西北並損人
　年壽
衣着
　書云春冰未泮衣欲下厚上薄養陽收陰
　繼世長生
　書云春天不可薄衣傷寒霍亂食不消頭
　痛
　書云大汗能易衣佳或急洗亦好
　書云大汗偏脱衣得偏風半身不遂
　書云濕衣汗不可乆著發瘡及風瘙二腑
　不利
　書云飲酒汗出脫衣靴襪當風取凉成脚
　氣
　書云冬時綿衣氈褥之類急寒急着急换
　急脫
　陶隱居云綿衣不用頓加添稍暖又宜時
　暫脫
　鎖碎録云若要安樂不脫不着北方語也
　若要安樂頻脱頻着南方語也
天時避忌
　内經云陽出則出陽入則入無擾筋骨無
　見霧露違此三時形乃困薄
　經云大寒大熱大風大霧勿冒之天之邪
　氣感則害人五臟水穀寒熱感則害人六
　腑地之濕氣感則害人皮肉筋脉(先賢曰/人以一)
　(握元氣豈可與大造化/敵康節有四不出之訓)
　書云犯大寒而寒至骨髓主腦逆頭痛齒
　亦痛
　又云不遠熱而熱至則頭痛身熱肉痛生
　矣
　眞人曰在家在外忽逢大風暴雨震雷昏
　霧皆是諸龍鬼神經過宜入室燒香靜坐
　以避之過後方出吉不爾殺人
　書忌云朔不可哭晦不可歌招凶
四時調攝
　内經曰春三月此謂發陳夜卧早起生而
　勿殺逆之則傷肝夏爲寒變奉長者少
　又曰春傷於風夏必飧泄
　書云春夏之交陰雨卑濕或引飲過多令
　患風濕自汗體重轉側難小便不利(作他/治必)
　(不救惟五/苓散最佳)
　内經曰夏三月此謂蕃秀夜卧早起使志
　無怒使氣得泄逆之則傷心秋爲痎瘧奉
　收者少
　陶隱居云四時惟夏難將息伏陰在内腹
　冷滑補腎湯劑不可無食物稍冷休哺啜
　(書云夏之一季是人蛻神之時心肝腎衰/化爲水至秋而凝冬始堅當不問老少皆)
　(食暖物則不患霍/亂腹暖百病不作)
　書云夏冰止可隱映飲食不可打碎食之
　入腹冷熱相搏成疾
　書云夏至以後迄秋分須愼肥膩餅霍油
　酥之屬此物與酒漿瓜果極理相妨所以
　多疾者爲此也
　陶隱居云冷枕凉牀心勿喜(凡枕冷物/大損人目)
　書云夏不用露卧令皮膚厚成癬或作面
　風
　書云夏傷暑秋痎瘧忽大寒勿受之患時
　病由此
　書云暑月日曬處有石不可便坐熱生瘡
　冷成疝
　書云盛熱帶汗當風不宜過自日中來勿
　用冷水沃面成目疾伏熱者未得飲水及
　以冷物迫之殺人
　書云五六月澤中停水多有魚鱉精飲之
　成瘕
　内經曰秋三月此謂容平早卧早起使志
　安寧逆之則傷肺冬爲飧泄奉藏者少
　書云秋傷於濕上逆而咳發爲痿厥又立
　秋日勿浴令皮膚麤燥因生白屑又八月
　一日後微火暖足勿令下冷
　内經曰冬三月此謂閉藏水冰地坼無擾
　乎陽早卧晚起必待日光去寒就温毋泄
　皮膚逆之則傷腎春爲痿厥奉生者少
　書云冬時忽大熱勿受之患時病由此又
　曰冬傷於寒春必病温
　書云冬時天地閉血氣藏作勞不宜汗出
　冷背
　書云冬寒雖近火不可令火氣聚不須於
　火上烘炙若炙手暖則已不已損血令五
　心熱(手足應/於心也)
　書云大雪中跣足人不可便以熱湯洗或
　隨飲熱酒足趾隨墮又觸寒來寒未解勿
　便飲湯食熱物
　四氣調神論曰夫四時陰陽者萬物之根
　本也所以聖人春夏養陽秋冬養陰與萬
　物沉浮於生長之門逆其根則伐其本壞
　其眞矣故陰陽四時者萬物之終始死生
　之本也逆之則灾害生從之則苛疾不起
　是謂得道故天眞論曰有賢人者逆從陰
　陽分别四時將從上古合同於道亦可使
　益壽而有極時也
旦暮避忌
　書云早出含煨生姜少許辟瘴開冑又旦
　起空腹不宜見屍臭氣入鼻舌上白起口
　臭欲見宜飲少酒
　直人曰平明欲起時下牀先左脚一日無
　灾咎去邪兼辟惡如能七星步令人長壽
　樂
　又清旦常言善事聞惡事則向所來方三
　唾之吉
　又旦勿嗔恚暮無大醉勿遠行
　經曰平旦人氣生日中陽氣隆日西陽氣
　已虚氣門乃閉是故暮而收拒無擾筋骨
　無見霧露違此三時形乃困薄
　書云夜行用手掠髮則精邪不敢近常啄
　齒殺鬼邪又夜卧二足伸屈不並無夢泄
　眞人云夜夢惡不須說旦以水面東噀之
　咒曰惡夢着草木好夢成珠玉吉
　有教入廣者曰朝不可虚暮不可實(今氣/候不)
　(齊不獨/入廣也)
雜忌
　書云過神廟勿輕入入必恭謹不宜恣視
　吉
　書云忽見光怪變異之物强抑勿怪吉(伊/川)
　(官廨多妖有報曰鬼使扇曰他熱故尓又/報曰鬼報鼓曰以槌與之范文正讀書府)
　(學夜有大面之怪近之范以筆書其面曰/汝面非常大難欺范仲淹二公不以怪處)
　(之而怪自/滅可爲法)
　書云脂油燃燈人神不安在血光之下
　書云凡刀刃所傷切勿飲水令血不止而
　死若血不止急以布蘸熱湯盦之或冷水
　浸之嚼寄生葉止血妙鎖碎録云簫管掛
　壁取之勿便吹恐有蜈蚣(師祖劉復眞赴/召早起見店婦)
　(仆地叫號可畏但見吹火筒在傍劉知其/蜈蚣入腹刺猪血灌之吐出蜈蚣可不愼)
　(歟)
　書云凡古井及深穽中多毒氣不可輒入
　五六月最甚先下鷄鴨毛試之若旋轉不
　下是有毒便不可入又云山有孔穴採寳
　者惟三月九月餘月山閉氣交死也


三元延壽参贊書卷之二

三元延壽參贊書卷之三深三
　　　　九華澄心老人李鵬飛集
　　　人元之壽飲食有度者得之
　黄帝内經曰陰之所生本在五味陰之五
　宫傷在五味扁鵲曰安身之本必資於食
　不知食宜者不足以存生鄉黨一篇其載
　聖人飲食之節爲甚詳後之人奔走於名
　利而飢飽失宜沉酣於富貴而肥甘之是
　務不順四時不和五味而疾生焉戒乎此
　則人元之壽可得矣
五味
　内經曰謹和五味骨正筋柔氣血以流腠
　理以密長有天命
　准南子曰五味亂口使口爽傷(病/也)
　陶隱居云五味偏多不益人恐隨臟腑成
　殃咎(五味稍薄令人神爽若稍偏多損傷/臟腑此五行自然之理初則不覺久)
　(當爲/患也)
　酸多傷脾肉䐢而唇揭故春七十二日省
　酸增甘以養脾氣(曲直作酸屬木脾主/肉屬士木克士也)
　醋過食損冑氣及肌藏筋骨不益男子損
　顔色不與蛤同食相背也有云飲少熱醋
　辟寒勝酒(黄戬云自幼不食醋/今逾八十尤能傳神)
　又心色赤宜食酸小豆犬肉李韭皆酸
　鹹多傷心血凝泣而變色故冬七十二日
　省鹹增苦以養心氣(潤下作鹹屬水心主/血屬火水剋火也)
　鹽過於鹹則傷肺膚黑損筋力西北人食
　不耐鹹多壽東南人食絶欲鹹少壽病嗽
　及水氣者全宜禁之(晋桃源避世之人鹽/味不通故多壽後五)
　(味通而/壽嗇矣)
　又脾色黄宜食鹹大豆豕肉栗藿皆鹹
　甘多傷腎骨痛而齒落故季月各十八曰
　省甘增鹹以養腎氣(稼穡作甘屬土腎/骨屬水士剋水也)
　蜜餳沙糖各見本條
　又肝色青宜食甘粳米牛肉棗葵皆甘
　苦多傷肺皮槁而毛落故夏七十二日省
　苦增辛以養肺氣(炎上作苦屬火肺主/皮毛屬金火剋金也)
　膽柏皮等
　又肺色白宜食苦麥羊肉杏薤皆苦
　辛多傷肝筋急而爪枯故秋七十二日省
　辛增酸以養肝氣(從革作辛屬金主/筋屬木金剋木也)
　胡椒和氣過多損肺令吐血紅椒久食失
　明乏氣合口者害人十月勿食椒損人心
　傷血脉多忘除濕温中益婦人又腎色黑
　宜食辛黄黍鷄肉桃葱皆辛
飲食
　書云善養性者先渴而飲飲不過多多則
　損氣渇則傷血先飢而食食不過飽飽則
　傷神飢則傷腎
　書云飲食務取益人者仍節儉爲佳若過
　多覺膨亨短氣便成疾
　書云飲食於露天飛絲墮其中食之咽喉
　生泡
　書云飲食收器中宜下小而上大若覆之
　不密蟲鼠欲盜食而不可環器墮涎食者
　得黄病通身如䗶針藥不療
　書云飲食以銅器盖之汗若入内食者發
　惡瘡肉疽
　書云飲食生冷北人土厚水深禀賦堅實
　不損脾冑久居南方者宜忌之南人土薄
　水淺禀賦多虚不宜脾冑乆居北方者尤
　宜忌之
　書云飲食土蜂行住或猫犬吮破之水生
　病
　書云空心茶宜戒卯時酒申後飯宜少
　書云極飢而食且過飽結積聚極渴而飲
　且過多成痰癖日没後食訖便未須飲酒
　不乾嘔
　太宗謂宰相曰朕每日所爲自有常節飲
　食不過度行之已久甚覺有力老子云我
　命在我不在天全在人之調適卿等亦當
　加意毋自輕攝養也
　陶隱居云何必餐霞服大藥妄意延年等
　龜鶴但於飲食嗜欲中去其甚者將安樂
　漿水按本草味甘酸微温無毒調中引氣
　開冑止渴强力通關治霍亂泄痢消渴食
　解煩去睡調理臟腑治嘔噦白人膚體如
　繒帛爲人常用故不齒其功(世之所用熟/水品目甚多)
　(貴如沉香則燥脾不骨草則澀氣密香則/冷冑麥門冬則體寒如此之類皆有所損)
　紫蘇湯令人朝暮飲之無益也芳草致豪
　貴之疾此有一焉(宋仁宗命翰林院定熟/水奏曰紫蘇第一沉香)
　(第二麥門冬第三以蘇能下胸膈浮/氣殊不知乆則泄人眞氣令人不覺)
　本草云酒飲之體軟神昏是其有毒也損
　益兼行
　扁鵲云乆飲常過腐腸爛冑潰髓蒸筋傷
　神損壽(有客訪周顗顗出美酒兩石顗飲/石二客飲八斗次明顗無所苦酒)
　(量慣也客已死矣觀之客腹已出脅/已穿豈非量過而犯扁鵲之戒歟)
　飲白酒食牛肉生蟲酒漿照人無影不可
　飲不可合乳汁飲令人氣結祭酒自耗者
　殺人酒後食芥辣物多則緩人筋骨卧黍
　穰食猪肉患大風凡中藥毒及一切毒從
　酒得者難治酒性行血脉流遍身體也
　書云飲酒醉未醒大渴飲冷水又飲茶被
　酒引入腎臟爲停毒之水腰脚重膇膀胱
　冷痛兼患水腫消渴攣痹
　書云酒醉當風以扇扇之惡風成紫癜又
　醉酒吐罷便飲水作消渴
　神仙不禁酒以能行氣壯神然不過飲也
　本草茶飲者宜熱宜少不飲尤佳久食去
　人脂令人瘦下焦虚冷惟飽食後一二盞
　不妨消渴也飢則尤不宜令人不眠同韭
　食身重
　書云將鹽點茶引賊入家恐傷腎也
　東坡茶說除煩去膩世固不可無茶然暗
　中損人不少吾有一法常自修之輒以濃
　茶漱口於食後煩膩既去而脾冑不知凡
　肉之在齒者得茶漱滌乃不覺脱去不煩
　挑剔也蓋齒性便苦縁此漸堅牢而齒蠧
　旦日去矣
　書云飲多則肺布葉舉氣逆上奔
　書云陰池流泉六月行路勿飲之發瘧
　書云飲宴於聖象之側魂魄不安
　書云飲水勿急咽乆成氣病
　書云形寒飲冷則傷肺上氣咳嗽鼻鳴
　書云粥後飲白湯爲淋爲停濕
　陶隱居云食戒欲麤並欲速寧可少飡相
　接續莫教一飽頓充腸損氣傷心非爾福
　養生云美食須熟嚼生肉不須吞
　又云食畢漱口數過齒不口不臭潄口
　忌熱湯損牙
　又云食炙爆宜待冷不然傷血脉損齒
　書云食茅屋漏水墮脯肉成癥瘕生惡瘡
　書云人汗入肉食之作丁瘡
　書云食諸獸自死肉生丁瘡
　隱居云生冷粘膩筋韌物自死牲牢皆勿
　食饅頭閉氣莫過多生膾偏招脾胃疾鮓
　醬胎卵兼油膩陳臭淹藏盡陰類老人朝
　暮更餐之是借寇兵無以異(按鎖碎録云/饅頭乃閉氣)
　(梅血湯以破之包/子包氣醋以破之)
　書云食物以象牙金銅爲匙筋可以試毒
　書云食物以魚魫器盛之有蠱毒輒裂破
　(入閩者/宜審之)
　書云夜半之食宜戒申酉前晚食爲宜
　周禮樂以消食(蓋脾喜音聲夜食則脾不/磨爲音響絶也夏月夜短)
　(尤宜/忌之)
食物
　物之無益而有損者常人猶不可多食况
　病人當避忌者乎此書所載凡物之有益
　而無損者不書或損益相半者則書其損
　而不書其益
果實
　生棗令人熱渴氣脹寒熱羸瘦者彌不可
　多動臟腑損脾元與蜜同食損五臟
　軟棗冷動宿疾發嗽與蟹相忌
　梅子壞齒
　生龍眼平沸湯内淖過不動脾
　生荔枝性熱多食發虚熱煩渴口乾衂血
　櫻桃寒熱病不可多食發暗風傷筯骨嘔
　吐小兒多食作熱性熱也
　冥楂不可多食損齒及筋
　乳柑大寒冷脾發痼疾利腸發輕汗脾冑
　冷人尤不可多諸柑性同
　橘柚多食口爽不知五味
　橙子温皮多食傷肝與檳榔同食頭旋惡
　心生痰作瘧
　楊梅多食發熱損齒及筋
　杏實熱多食傷筋骨杏酥生熟喫俱得
　半生半熟殺人
　杏仁久服目盲眉髮鬚落動宿疾
　雙仁者殺人可研細治夭傷
　桃實發丹石損冑多食有熱飽食桃仁水
　浴成淋疾
　桃杏花本五出而六出者必雙仁能殺人
　者失常故也
　李子平發瘧疾多令虚熱白密和食傷人
　五内不可臨水上噉之及與雀肉同食
　李不沉水者毒其仁和鷄子食内結不消
　梨寒乳鵝梨紫花梨治心熱此外生不益
　人多食寒中産婦金瘡人勿食令萎困其
　性益齒而損脾冑正二月勿食佳(有人家/生一梨)
　(大如斗送之朝貴食者皆死考之樹下/有大蛇聚毒於此不常爲妖也他放此)
　藤梨名沐猴梨食多冷中
　林檎多食發熱澀氣好睡發冷疾生瘡癤
　脉閉不行其子不可食令人煩
　石榴多食損肺及齒
　山石榴多無益澁氣
　栗子温生治腰脚生即發氣宜曝乾蒸炒
　食多即氣壅患風水氣人不宜
　生栗可於灰火中煨令汗出殺其木氣不
　得通熱小兒生者多難化熟者多滯氣
　柿子寒日乾者性冷多食腹痛生者彌冷
　紅柿與蟹同食吐紅飲酒食紅柿心痛至
　死亦易醉不解酒毒
　一種塔柿引痰日乾多動風火乾味不佳
　椑子性尤冷與蟹同食腹疼大瀉
　蒲萄酒過昏人眼架下飲酒防蟲屎傷人
　白果生引疳解酒熟食益人然不可多多
　食腹滿有云滿一千個者死此物二更開
　花三更結子當是陰毒之物(有人艱糴取/白果以爲飯)
　(飽食次/日皆死)
　菱芰也冷臟多利損陽令陰萎不益脾難
　化令脹滿姜酒解之七月食生菱作蟯蟲
　茨菰大寒動宿冷氣腹脹滿小兒秋食之
　臍下痛孕不可食吴人常食患脚氣癰痪
　損齒失顔色勃薺性與茨菰同
　芡實生食動風冷氣損脾難消却益精
　藕多食冷中能去疫氣産後惟此不同生
　冷忌者破血故也
　甜瓜動痼疾多食陰下濕癢生瘡發虚熱
　破腹令人惙惙弱脚手無力少食則可不
　中暑多食未有不下貧下多食深秋下痢
　難治損陽故也患脚氣食法永不除五月
　甜瓜沉水者殺人多食發黄疸動氣解藥
　力其雙蒂者殺人與油餅同食發病(楊州/太守)
　(陳逢原避暑食瓜至秋忽腰腿痛/不能舉動遇商助教療之更生)
　西瓜甚解暑毒北人禀厚食慣南人禀薄
　不宜多至於霍亂冷病終身不除
　木瓜温皮薄微赤黄香甘酸不澁向裏子
　頭尖一面方是眞益脾而損齒若圓和子
　微黄蒂麤澁小圓味澀微鹹傷人氣多食
　損牙
　甘蔗多食衄血燒其滓烟入目則眼暗
　沙糖寒多食心痛鯽同食成疳葵同食生
　流癖笋同食成食瘕身重不能行小兒多
　食損齒及生蟯蟲
　柰子多食臚脹不益人病人尤甚
　愠桲不可多食損齒傷筋
　松子多食發熱毒
　胡桃平多食利小便脫人眉動風動痰惡
　心嘔吐與酒同食過多咯血
　五月食未成果核發癰癤寒熱
　秋夏果落地惡蟲縁食之患九漏
　生果停留多日有損處食之傷人
　一切果核雙仁者害人
　治諸果毒燒猪骨過爲末水服方寸七
米榖
　粳米生者冷燔者熱生不益脾過熟則佳
　蒼耳同食卒心痛馬肉同食發痼疾
　稻米糯米也妊娠與雜肉食之不利其子
　生寸白久食身軟緩筋故也性寒壅經絡
　氣使人四肢不收昏悶多睡發風動氣可
　少食
　秫米似黍而小亦可造酒動風不可常食
　黍米發宿病乆食昏五臟好睡小兒食不
　能行緩人筋骨絶血脉
　白黍乆食多熱令人煩
　赤黍不可合蜜惟可作糜不可爲飯粘着
　難解
　五種黍米合葵食之成痼疾藏脯於中食
　之閉氣肺病者宜此
　生米戲食乆爲米瘕肌疲如勞缺米則口
　吐清水
　飴糖進食健冑多食則動脾風
　麥占四時秋種夏收西北多霜雪麪無毒
　南方少雪有毒
　小麥性擁熱小動風氣治麪後覺中毒以
　酒嚥漢椒三五粒不爲疾
　大麥久食宜人帶生則冷損人
　麥糵久食消腎不可多
　穬麥西川多種山東河北人正月方種先
　患冷氣人不宜食
　蕎麥性寒難消久食動風頭眩和猪肉食
　八九次患熱風脫眉鬚
　粟米食後勿食杏仁令人吐瀉
　稷米穄也發三十六種病八穀之中最爲
　下不可同川附子服
　陳廩粟米秔米陳者性皆冷頻食之自利
　藏脯腊於中滿三月久不知而食之害人
　緑豆治病則皮不可去去皮食少壅氣
　赤小豆行小便久食虚人令人黑瘦枯燥
　逐津液體重
　赤白豆合魚鮓食之成消渴
　青小豆一名胡豆合鯉魚鮓食之肝黄五
　年成乾消黑白黄褐豆大小豆作豉極冷
　黄卷及醬皆平多食體重服大豆末者忌
　猪肉炒豆與一歲以上十歲以下食之即
　噉猪肉久當擁氣死人有好食豆腐中毒
　不能治更醫至中途遇作腐人家相爭因
　問妻誤將萊菔湯置鍋中腐便不成醫得
　其說以萊菔湯下藥而愈(蘿蔔/也)
　醬當是豆爲者今以麪麥爲者食之多殺
　藥力(夫子云不得其醬不食欲五/臟悅而愛之此亦安樂之端)
　芝麻炒熟乗熱壓出生油但可點再煎煉
　方謂熟油可食
　油發冷疾滑骨髓困脾臟經宿即動氣牙
　齒脾疾人不宜陳油飲食須逐日熬熟
　黑芝麻炒食之不生風疾風人日食之則
　步履端正語言不蹇
　白芝麻即胡麻休粮補益生則寒炒則熱
　發霍亂抽人化山又别有胡麻味苦
　麻仁多食損血脉粗陽滑精發女人帶疾
菜蔬
　葵爲五菜主秋種早者至春作子名冬葵
　其心有毒傷人性冷熱食之亦令熱悶甚
　動風氣葵凍者生食之動五種留飲甚則
　吐水和鯉魚食之害人四季勿食生葵不
　化發人一切宿病百藥忌食之發狂六咬
　吴葵一名蜀葵不可乆食鈍人志性被病
　咬食之永不差
　戎葵並鳥肉食無顔色
　生葱食之即啖蜜下痢食燒葱啖蜜擁氣
　死雜白犬肉食之九竅出血患氣者多發
　氣上充人五臟閉絶虚人冑開骨節正月
　食之發面上遊風大抵功在發汗多則昏
　人神
　胡葱久食傷神損性多忘損目發痼疾胡
　臭慝齒人食之甚青魚合食生蟲
　韭俗呼草鍾乳病人可食然多食昏神暗
　目酒後尤忌不可與蜜同食未出土爲韭
　黄不益人滯氣花動風過清明勿食不利
　萬人心腹痼冷者加劇
　霜韭不可食動宿飲必吐水
　五月食之損人滋味乏氣力不可共牛肉
　食成瘕熱病後十日不可食發困葱亦不
　宜
　薤肥健人生食引涕唾與牛肉食作瘕
　四月勿食薤及三冬生食多涕唾
　葫大蒜也乆食傷肝損目弱陽煮以合青
　魚鮓發黄作虀噉鱠伐命惟生食不中煮
　暑毒爛嚼下咽即和仍禁冷水
　四月八月食之傷神損膽氣喘悸氣急腹
　内生瘡腸腫成疝瘕多食葫行房傷肝面
　無光北方人禀厚食慣病少
　小蒜不可常食食而啖生魚奪氣陰核疼
　欲死三月勿食傷志時病差後與一切食
　竟入房病發必死
　胡荽蕎子也乆食令人多忘胡臭口氣慝
　齒脚氣加劇根發痼疾
　蓼子是水浸令生芽而食之者多食令人
　吐水損陽少精心痛寒熱損骨髓二月食
　之傷腎和生魚食奪陰氣核子痛欲死
　萱草一名法憂嫩時取以爲蔬食之動風
　令人昏昏然終日如醉因得其名
　菘發諸風冷有熱人食之不發病性冷也
　芥多食動風氣發丹石與兔肉同食成惡
　病
　蕪菁蔓菁也根不可多食令氣脹子作油
　塗頭變蒜髮
　萊菔力弱人不宜多食生者滲人血
　生青菜時病差後食之手足青腫
　一切菜五月五日勿食之變百病
　一切菜熟煮熱食之但凡檐溜滴着者有
　毒
　十月被霜菜食者面無光目澀腰疼心瘧
　發時足十指爪青萎困
　薺菜不宜麪同食令人督悶發病
　凡用甘草皆忌此
　莧菜多食動氣煩悶冷中損腹共蕨及鱉
　食生瘕
　堇菜不宜久食令身重多腫只可一二頓
　芸臺菜患腰脚人多食加劇損陽氣發口
　瘡齒痛生蟲胡臭人忌之
　鹿角菜久食發宿疾損經絡少顔色
　菠薐菜北人食肉麪即平南人食魚米即
　冷多食冷大小腸久食脚弱腰痛
　蓴菜多食性滑發痔引疫氣上有水銀故
　也七月蠟蟲着上令霍亂勿食之
　芹菜生高田者宜人黑滑地名水芹赤色
　者害人性寒和醋食之損齒(春秋龍帶精/入芹中偶食)
　(之手青肚滿不可忍服砂/糖三二吐出蜥愈)
　苦賈夏月食之以益心蠶婦忌食之
　萵苣冷乆食昏人目
　白萵苣冷氣人食之腹冷産後不可食寒
　中共飴食生蟲
　苦苣不可與蜜同食
　莙薘多食動氣冷氣人食之必破腹
　苜蓿利大小腸蜜食下痢多食瘦人
　蕨乆食脚弱無力弱陽眼暗多睡鼻塞髮
　落小兒食之不行冷氣食之腹脹生食成
　蛇瘕(郄鑒鎭丹徒出獵有甲士折一枝食/之覺心中淡淡成疾後吐一小蛇懸)
　(屋前漸成乾蕨/信不可生食也)
　茄至冷五勞不可多發瘡損人動氣發痼
　疾熟者少食無憂患冷人不可食秋後食
　之損目
　黄瓜本名胡瓜不益人患脚氣虚腫者毒
　永不除
　越瓜色白動氣發瘡脚弱不益小兒時病
　後勿食與乳酪鮓及空心食心痛
　青瓜令人多忘
　冬瓜多食陰濕生瘡發黄疸九月勿食被
　霜瓜向冬發血寒熱反惡病初食吐食竟
　心下停水或爲番胃有冷者食之瘦
　瓜能暗人眼尤不宜老人中其毒至秋爲
　瘧利一切瓜苦者有毒兩蒂兩鼻害人
　瓠子冷氣人食之病甚大耗食患脚氣虚
　腫人食之毒水不除
　葫蘆多食令人吐
　芋一名土芝有紫有白冬月食不發病他
　月不可食薯蕷亦有紫白頗勝芋
　有小而名山藥者佳
　蒟蒻冷氣人少食之(曾有患瘵自謂無生/是物不忌鄰家修蒟)
　(蒻求食之美遂多食竟愈有病/腮癰者數人余教多食此而愈)
　竹笋多食動氣發冷瘕
　茭笋滑中不宜多
　生姜九月九日勿食之傷神損壽乾姜妊
　多食内消椿芽多食神昏
　榆仁多食發熱心痛
　菌地生爲菌木生爲檽爲木耳爲蕈
　新蕈有毛者下無紋者夜有光者
　煮不熟者欲爛無蟲者煮訖照人無
　影者春夏有惡蟲毒蛇經過者皆殺人
　誤食毒菌往往笑不止而死惟掘地爲坎
　投水攪取清者飲之
　木菌楮槐榆柳桑五木之耳可食冬春無
　毒木耳亦不宜多食如前所云者皆殺人
　又赤色仰而不覆者及生野田中者皆毒
　又發冷氣風痔多睡無力
　甘露子不宜生食不可多食生寸白與魚
　同食生番冑
　食茱萸六七月食之傷神氣
　同蒿多食氣滿
　蒔蘿根曾有食者殺人
飛禽
　雞黄者宜老人烏者煖血産婦宜之具五
　色食者必狂六指玄雞白頭家雞及野禽
　生子有八字文及死不伸足害人
　烏雞合鯉魚食生癰疽
　丙午日忌食雞雉
　四月勿食暴雞肉作疽腋漏男女虚勞乏
　氣八月食之傷神氣妊婦多食子患
　諸蟲妊食雞子多令子失音
　雞子動風動氣合鱉肉食害人合犬肝害
　人合犬肉泄痢合魚汁肉汁成心瘕合獺
　肉遁屍
　雞子白合葱蒜氣短合生葱犬肉穀道流
　血疹食雞鴨子眼翳
　雞過宿收不密蜈蚣必集其中不再煮而
　食之爲害非輕
　雉離禽也損多益少久食瘦人春夏多食
　有毒九月至十一月稍補他月發痔及瘡
　疥八月忌之益人神氣丙午日不可食明
　主於火也四月勿食氣逆和胡桃菌子同
　食下血有病疾者不宜和蕎麥麪食生肥
　蟲卵不與葱同食生寸白
　鶩鴨也六月勿食益神氣黑鴨滑中發冷
　痢脚氣人不可多食有毒妊娠多食令子
　倒生
　野鴨不可與胡桃木耳同食(異苑曰章安/有人元嘉中)
　(啖鴨肉成瘕胸滿面赤不得飲食醫以秫/米食之須臾吐一鴨雛遂差此因肉生所)
　(致又食/過而然)
　白鵝肉性冷多食霍亂發痼疾卵不可多
　食蒼鵝發瘡膿
　鵪鶉四月以前未可食與猪肝同食面生
　黑子與菌同食發痔
　鷓鴣此鳥天地之神每月取一隻饗至尊
　自死者忌之
　山雞頓食發五痔和蕎麥食生瘡竹鷄類
　也(南唐相馮延已苦腦痛乆不减太醫吴/延紹詰庖人曰相公平日多食鷓鴣山)
　(鷄吴曰得之矣投以甘草湯而愈盖此禽/多食烏頭半夏有毒以此解之又類編通)
　(判楊立之官南方多食鷓鴣生唯癰膿血/日夕不止泗水楊吉老令先啖生姜一斤)
　(愈盖以製半夏毒也唐崔魏公以多食竹/雞暴亡梁新命捩生姜汁折齒灌之復活)
　(亦此/意也)
　鴛鴦肉常食之患大風
　雀肉不與李同食合醬食妊娠所忌
　鵓鴿雖益人病者食之多减藥力
　雄鵲婦人不可食燒毛納水中沉者是雄
　烏鴉肉澁不中食
　燕肉食者必爲蛟龍所害
　杜鵑初鳴先聞者主别離學其聲吐血厠
　上聞者不祥作犬聲應之吉
　凡禽自死口不閉者殺人
走獸
　猪肉之用最多然不宜人食之暴肥致風
　虚也閉血脉弱筋骨虚人肌病人金瘡者
　尤甚食其肉飲酒不可卧秫穰中又白猪
　白蹄雜青者不可食
　猪腎理腎氣多食腎虚乆食少子
　脂作燈目暗膏忌烏梅
　肝肺共魚鱠或𥹋食之作癰疽共鯉魚子
　食傷神八月勿食佳
　腦子損陽臨房不能舉令食者以鹽酒是
　引賊也曾不思皮尚可消而不覺其毒耶
　頭動風其觜尤毒風人不宜食者以竹葉
　燒烟撑口熏之得口鼻涎出則無害
　肉用良姜桑白皮皂角黄蠟各少許同煮
　食之不發風不得和雞子同食令人滿悶
　猪不姜食之中年氣血衰面生黑䵟俞氏
　云猪肉生姜同食發疾風又云發大風
　野猪肉微動風青蹄不可食
　江猪多食體重
　羊肉性大熱時病愈百日内不可食食則
　復令骨蒸和鮓食傷人心和生魚酪食害
　人生脂宿有熱者不可食蹄甲中有
　珠子白者名懸筋發人癲肝和猪肉及
　梅子小豆食之傷人心大病人妊娠食肝
　令子多厄一切羊肝共生椒食之破五
　臟傷心小兒彌忌之肚子病人共飯常
　食之久成番冑作噎病共甜粥食之多唾
　吐清水腦子男子食之損精少子欲食
　者研細醋和之猪腦亦然不食佳白羊黑
　頭食其腦作腸癰飲酒後不得食羊豕腦
　大害人心有孔者殺人一角者殺人
　羖羊青羝羊也肉以水中柳木及白楊木
　不得於銅器内煮食之丈夫損陽女子絶
　陰暴下不止髓及骨汁合食煩熱難退
　動利六月勿食以益神氣青羊肝和小
　豆食之目少明
　羊不醬同食久而生癩發痼疾
　牛盛熱時卒死者不堪食作腸癰下痢者
　必劇丑月食之傷神氣患牛脚蹄中拒
　筋食之作肉刺共馬肉食之身癢共猪肉
　食之生寸白肉用桑柴火炙食生寸白
　牛肉患冷人不宜食五臟各補人五臟
　沙牛肉常食發宿病
　馬肉自死者害人甚者殺人不可食下痢
　人食者加劇肉多着水浸洗方煮得爛去
　血盡始可煮炙肥者亦然毒不出患丁腫
　肉只可煮餘食難消不可多食妊不可食
　五月食之傷神氣食肉而心煩悶者飲清
　酒則解濁酒則劇不與陳倉米同食卒得
　惡十死九姜同食生氣嗽患痢食心悶
　血有毒飲美酒解白馬玄蹄腦令人癲
　白馬青蹄肉不可食黑脊斑臂肉不可
　食鞍下黑色徹肉裏者傷人五臟馬
　頭骨作枕令人不睡食死馬勿食倉米
　發百病馬汗氣及毛不可偶入食中害
　人汗不可近陰先有瘡不得近馬汗及
　肉汁馬氣併毛等必殺人馬筋肉非十
　二月採者宜火乾馬心下痢人不可食
　馬蹄夜目五月以後勿食之肉不可與
　鹿膳同食
　驢肉病死者不堪騾驢馬爲其十二月胎
　騾又不産妊不可食驢肉動風脂肥尤甚
　食肉愼不可飲酒致疾殺人尿稍毒服不
　過二合
　醍醐酥酪有益無損羊牛馬酪食竟即食
　大酢變血澹尿血牛乳不可與酸物食
　成堅積驢乳冷不堪酪一切牛馬乳
　及酪共生魚食成魚瘕乳酪煎魚主霍
　亂
　犬肉炙食成消渴白犬自死不出舌者害
　人瘦者是病不堪食妊食犬兒無聲九月
　禁食以養神氣肉與蒜同食損人血
　食肉而去血不益人血和海鮋食之得惡
　病狂犬若鼻赤起與燥者此欲狂其肉
　不堪食(孫眞人曰春末夏初犬多發狂當/戒小弱持杖預防之防而不免莫)
　(出於灸其法只就咬處牙上炎之一日一/次灸一二三元在意直主百二十日止咬)
　(後便討韭菜煮食之日日食爲佳此/病至重世不以爲意不可不知也)
　鹿肉獐肉爲一不屬十二辰也五月勿食
　之傷神豹文者殺人鹿茸不可以鼻嗅
　有小蟲入鼻爲蟲顙藥不及也鹿肉痿
　人陰不可近白鹿肉和蒲白作羹發惡
　瘡(壼居士云餌藥人食鹿肉必不得/力以其食解毒之草能散藥力也)
　狸肉骨可治勞
　獐肉八月至十一月食之勝羊肉餘月動
　氣
　麂肉多食動痼疾以其食蛇所以毒
　麋肉不與野鷄及鰕生菜梅李果實同食
　皆病人
　兔肉妊食子缺唇兔産從口出忌之宜丹
　石人八月十一月可食多食損陽絶血脉
　令人萎黄豆瘡食之大毒斑爛損人二月
　勿食養神氣共獺肉肝食成遁屍鵝肉同
　食血氣不行白鷄肝同食面失血色一年
　成疸共姜橘食心痛霍亂
　虎肉正月忌食以益壽藥箭死者毒漬骨
　血間猶能傷人不可食狸豹同
　川山甲多食動舊風疾
　豺肉酸不可食消人脂肉令人瘦損精神
　獺肉只治熱若冷氣虚脹食之甚也消陽
　不益男子宜少食五臟及肉性寒惟肝濕
　治傳屍勞
　象肉食之體重
　熊肉有痼疾者不可食終身不愈十月禁
　食脂不可作燈烟氣入目失明不可近
　陰不起
　麝肉共鵠肉食作瘕此物夏月食蛇帶其
　香日久透關成異疾不得近鼻有白蟲入
　腦患白顙
　猿猴小兒近之傷志
　蝟肉可食骨不得食能瘦人使人縮小
　肉汁在密器氣不泄者禽畜肝青者
　獸赤足者有歧尾者煮熟不斂水者
　煮而不熟者生而斂者野獸自死北
　首伏地者祭肉無故自動者禽獸自
　死無傷處者犬懸蹄沾漏肉中有星如
　米者羊脯三月以後有蟲如馬尾者
　米瓮中肉脯久藏者皆殺人
　脯暴不燥火燒不動入腹不消自死肝
　臟不可食肉雖鮮似有息氣損氣傷臟
　肉及肝落地不粘塵不可食諸心損心
　諸血損血
　一切腦一切脾不可食皆能害人一切
　肉惟爛煮停冷食之食畢嗽口數過齒不
　踽食肉過度還飲肉汁即消禽畜五臟
　三月三日勿食吉
魚類
　鯇魚有瘡者不可食
　鯉魚多發風熱修理當去脊上兩筋及黑
　血沙石溪中者毒多在腦勿食其頭山上
　水中有鯉不可食五月五日勿食鯉天行
　病後不可食再發死腹有瘕不可食與麥
　醬同食咽生瘡與紫蘇同食發癰疽鯉鮓
　不可合小豆藿食食桂竟食鯉成瘕魚
　及子不可合猪肝食鯽亦然(素問云魚熱/乎叔和云熱)
　(生風日華子云鯉魚凉當以素問/爲正風家更使食魚胎禍無窮矣)
　䱰魚有瘡者不可食
　鱖魚背有十二鬛骨每月一骨毒能殺人
　宜盡去之(蘇州王順食鱖骨鯁幾死漁人/張九取橄欖核末流水調服而)
　(愈人問其故九曰父老傳橄欖木/作棹魚觸便浮知魚畏此木也)
　白魚泥人心瘡癤人不可食甚發膿炎瘡
　不發鱠食之乆食發病
　鯽魚春不食其頭中有蟲也合猴雉肉猪
　肝食之不宜子合猪肉食不宜和蒜少
　熱和姜醬少冷與麥門冬食殺人與芥菜
　同食水腫
　青魚及鮓服术者忌之合生葫葵蒜麥醬
　食不宜
　黄魚發氣發瘡動風不可多食合蕎麥食
　失音
　黄顙魚不可合荆芥食吐血犯者以地漿
　解
　時魚味美稍發疳痼
　魴魚患疳痢者禁之
　鮎魚勿食多赤目赤鬚者殺人合鹿肉及
　無鰓者仝
　鱘魚味美而發諸藥毒鮓雖世人所重不
　益人丹石人不可食令少氣發瘡疥動風
　氣小兒食之多成瘦及嗽大人久食卒心
　痛合乾笋食癱痪
　鯸鮧魚有毒不可食
　石首魚不堪鮮食
　章魚冷而不泄
　狗魚煖而不補
　河㹠又名胡夷魚味珍經云無毒實有大
　毒修治不如法殺人眼赤者害人肝
　有大毒中之立死(中其毒者橄欖/蘆根汁解之)
　鱸魚不甚發病然多食能發痃癖及瘡腫
　不可與乳酪同食
　鰍鱔不可合白犬肉血食之
　鱔魚時病起食之復過則霍亂四月食之
　害神氣腹下黄爲黄鱔又有白鱔稍麤
　二者皆動風氣妊食之胎生疾凡頭中無
　顋背有點並殺人
　茅亭客話云鱔鱉不可殺大者有毒殺人
　京師一郎官喜食鱔一日過度吐利大作
　幾殆信不可多也
　鱓魚肝生惡瘡勿以鹽炙
　烏賊魚乆食主無子
　烏魚水厭焚修者忌之
　鰻鱺雖有毒而治勞(昔陳通判女病勞將/死父母以船送之江)
　(中飄泊孤洲漁人見而憐之與之鰻鱺羹/漸有生意越月漁人送還陳府女病已脱)
　(然/矣)
　鱟魚多食發嗽並瘡癬小者謂之鬼鱟害
　人
　魚鮓若有頭髮在内誤食殺人
　黄鱨魚食後食荆芥殺人凡一切魚毒
　魚油燈煙盲人眼諸禽獸油亦然無鱗
　惡荆芥無鰓發癲全鰓發癰無腸
　膽食之三年丈夫陰萎女人絶孕頭有
　白色如連珠至脊上者殺人白目白背
　黑點赤鱗目合並不可食有角食之發
　心驚目赤者作鱠成瘕作鮓害人共菜
　食作蛔蟯蟲下痢者食魚加劇難治
　一切魚尾不益人多有勾骨着人咽魚
　子共猪肝食不化成惡病妊食乾魚令
　子多疾魚汁不可合鸕鷀肉食魚鱠
　瓜忌同食三月庚寅勿食魚
　鱉居水底性甚冷毒有勞氣及癥瘕人不
　宜食肉主聚甲主散凡製鱉者剉其甲同
　煮熟則去甲食之庶幾性稍平目陷者赤
　足者肉下有王字形者三足者爲能並能
　殺人腹下有蛇盤紋者是蛇須看之
　合雞子兔肉芥子醬食之損人妊食之
　令子項短六甲日忌食龜鱉及鱗甲害
　人心神薄荷煮鱉曾殺人合莧菜食
　腹中生鱉(巢氏云有主人共奴俱患鱉瘕/奴前死剖腹得一白鱉仍活有)
　(人乗白馬來看馬尿落鱉上即縮頭尋以/馬尿灌之化爲水其主曰吾將差矣即服)
　(之果/差)
　蟹未被霜者甚有毒云食水茛(音/建)人中之
　不即療多死背上有星點者脚不全者獨
　螯者獨目者兩目相向者足斑目赤者並
　殺人中其毒者速以冬瓜汁紫蘇湯或大
　黄汁灌之妊娠食之令子横生至八
　月蟹腸有眞稻芒長寸許向冬輸與海神
　未輸芒未可食十二月勿食以養神氣
　食蟹即食紅柿及荆芥動風縁黄下有風
　蟲去之不妨與灰酒同食吐血
　海邊又有彭蜞擁出似彭螖而大似蟹而
　小不可食(蔡謨初渡江不識而食之幾死/嘆曰讀爾雅不熟幾爲所誤)
　蛙骨熱食之小便淋甚苦妊食之令子
　壽夭蛙之小者亦令多小便閉臍下酸
　疼有至死者冷水擂車前草飲之
　鰕發風動氣及瘡癬冷積之疾無鬚者煮
　而色白者不可食鮓内有者大毒以熱飯
　盛密器中作鮓毒人至死蝦鱠共猪肉食
　之嘗惡心多唾損顔色
　螺大寒不可常食螺蚌菜共食之心痛
　三日一發蚌着甲之物十二月勿食之
　蚶子每食後以飯壓之不爾令人口乾
　蛤蜊服丹石人食之腹中結痛
　淡菜多食煩悶目暗微利即止
　蜆多食發嗽並冷氣消腎
　蟶天行後不可食
　龜黑者常啖蛇不中食其甲不可入藥十
　一月勿食龜鱉發水病
蟲類
　蜜七月勿食生蜜發霍亂蜜瓶不可造鮓
　鮓瓶不可盛蜜及蜜煎損氣
　白花蛇用之去頭尾换酒浸三日弃酒不
　用火炙仍令去皮骨此物毒甚不可不防
　烏蛇生商洛今蘄黄有之皆不三稜色黑
　如漆性善不嚙物多在蘆叢嗅花氣尾長
　能穿百錢者佳市者僞以他蛇煙燻貨之
　不可不察脊高世謂劍脊烏楷(商州有患/大風家人)
　(惡之爲起茅屋山中有烏蛇墮酒罌病人/不知而飲遂差史記隋有患者食至胸即)
　(吐作冑疾不愈病者曰素有大風求蛇肉/風愈而患此疾蓋蛇瘕腹上有蛇形也)
　蛇頭不可以刀斷必回傷人名蛇箭
　蛤蚧其毒在眼其功在尾尾全爲佳
　水蛭乾者冬月猪脂煎令黄乃堪用腹有
　子去之此物極難死火炙經年得水猶活
　石蛭頭尖腹大不可藥用誤用令人目中
　生煙不已漸致枯損不可不辨(有吴少師/得疾數月)
　(肉瘦食下咽腹中如萬蟲攢刺且癢痛皆/以爲勞張蜕取黄土温酒調服下馬蝗千)
　(餘云皆因去年岀師飲澗水似有物入口/徑入喉自此得疾夫蟲入肝脾勢須滋生)
　(食時則聚丹田間吮咂精血飽則/散處四散乆則殺人不可不知)
　蜈蚣黄足者甚多不堪用鷄殺過宿收
　拾不密此蟲必集其中不再煮而食之爲
　害非輕
　蠶沙煮酒色清味美能療疾
　蜘蛛灰色大腹遺尿着人作瘡癬
　花蜘蛛絲最毒能繫瘤斷牛尾人有小遺
　不幸而着陰纏而後已切宜愼之曾有斷
　其陰者
　蚯蚓暑月履濕毒能中人(昔有中其毒者/腹大夜聞蚓鳴)
　(於身以鹽水浸之而愈又張韶爲所咬形/如大風眉鬚盡落每蚓鳴於身亦以此取)
　(效仍當/飲鹽湯)



三元延夀参贊書卷之三

:JUAN: 
三元延壽參贊書卷之四(五同/卷)深四
　　　　九華澄心老人李鵬飛集
　　　神仙救世却老還童眞訣
　三元之道所謂地元人元百二十歲之壽
　得其術則得其壽矣如迷塗一呼萬里可
　徹然天元六十者固已失之東隅能不收
　之桑榆者乎歸而求之又將與天地終始
　豈止六十而已哉喬松彭祖當歛在下風
　或曰此道神仙所秘也少火方炎强勉而
　行眞可一蹴而造仁壽之域奈之何道不
　易知也縱知之亦未易行也人年八八卦
　數已極汞少鉛虚欲眞元之復殆渴而穿
　井不亦晚乎煮石爲粥曾不足以喻其難
　吁是豈知道也哉剥不窮則復不返也陰
　不極則陽不生也知是理可以制是數矣
　回眞人内景訣曰天不崩地不裂惟人有
　生死何也曰人晝夜動作施泄散失元炁
　不滿天壽至六陽俱盡即是全陰之人易
　死也若遇明師指訣信心苦求則雖百二
　十歲猶可還乾譬如樹老用嫩枝再接方
　始得活人老用眞氣還補即返老還少勤
　修一年元氣添得二兩便應復卦道書曰
　人者物之靈也壽本四萬三千二百餘日
　元陽眞氣本重三百八十四銖内應乎乾
　乾者六陽具而未知動作施泄也迨十五
　至二十五施泄不止氣虧四十八銖存者
　其應乎姤加十歲焉又虧四十八銖存者
　其應乎遯加十歲焉又虧四十八銖存者
　其應乎否至此乃天地之中炁又不知所
　養加五歲焉其虧七十二銖存者其應乎
　觀加五歲焉其虧九十六銖存者其應乎
　剥剥之爲卦惟上九一陽爻而已仙書曰
　有一爻陽炁者不死倘又不知所覺則元
　氣盡矣其應乎坤坤者純陰也惟安穀而
　生名曰苟壽當此苟壽之時而不爲延壽
　之思惑矣天下無難事也馬自然怕老怕
　死有六十四歲將謂休之嘆汲汲求道遇
　劉海蟾傳以長生之訣返老還嬰遂得壽
　於無窮彼何人哉希之則是時在一覺頃
　耳苟能覺之體大易之復日積月累元氣
　充暢復而臨臨而泰泰而大壯大壯而夫
　眞精純粹乾陽不難復矣箕疇五福之一
　微斯人吾誰與歸雖然此道天之寳也有
　能覺之天不負道必將默佑於冥冥中當
　遇至人如劉海蟾者以盡啓其秘滋補有
　藥導引有法還元有圖俱列於左
滋補有藥
　孫眞人曰人年四十以後美藥當不離於
　身神仙日世事不能斷絶妙藥不能頻服
　因兹致患歲月之久肉消骨弱彭祖曰使
　人丁壯房室不勞損莫過麋角也
　　　麋角末(七兩酒/浸炙熟)生附子(一個/炮熟)
　　右末合和每服方寸七酒調日三服
　昔成都府有緑鬚美顔道士酣醉酒樓歌
　曰尾閭不禁滄海竭九轉丹砂都謾說惟
　有斑龍腦上珠能補玉堂關下血乃奇方
　也今名斑龍腦珠丹
　　　鹿角霜(十兩/爲末)鹿角膠(十兩酒浸數/日煮糊丸藥)
　　　兔絲子(十兩酒浸/二宿蒸焙)柏子仁(十兩净/别研)
　　　熟地黄(湯洗清酒浸兩/宿蒸焙入藥用)

　　右末以膠酒三四升煮糊杵一二千下
　　丸如梧子大食前鹽湯或酒吞下五六
　　十丸
導引有法
　夜半後生氣時或五更睡覺或無事閑坐
　腹空時寬衣解帶先微微呵出腹中濁氣
　一九止或五六止定心閉目叩齒三十六
　通以集身神然後以大拇指背拭目大小
　九過(使無翳障明目/去風亦補腎氣)兼按鼻左右七過(令/表)
　(裏俱熱所謂灌/溉中岳以潤肺)次以兩手摩令極熱閉口
　鼻氣然後摩面不以遍數(連髮際/面有光)又摩耳
　根耳輪不拘遍數(所謂修其城郭以補/腎氣以防聾聵名眞)
　人起居之法次以舌拄上腭漱口中内外
　津液滿口作三嚥下之如此三度九嚥黄
　庭經曰潄咽靈液體不乾是也便兀然放
　身心同太虚身若委衣萬慮俱遣久久行
　之氣血調暢自然延壽也○又兩足心涌
　泉二穴能以一手舉足一手摩擦之百二
　十數疏風去濕健脚力(歐陽文忠公/用此大有驗)
還元有圖
　　　　　　　　　　　　　(乾陽剛也生意本具一旦爲陰柔)
　　　　　　　　　　　　　乗之爲姤爲遯爲否爲觀爲剥剥極
　　　　　　　　　　　　　而爲坤坤純陰也陰極則主殺矣苟
　　　　　　　　　　　　　知所復則碩果不食陰極而陽靜
　　　　　　　　　　　　　極而動生意又勃然矣
　　　　　　　　　　　　　坤陰也陰極陽復陰人慾也陽天
　　　　　　　　　　　　　理也以理制慾於是陽長陰消患迷
　　　　　　　　　　　　　復耳苟不迷焉復而臨臨而泰泰
　　　　　　　　　　　　　而大壯大壯而夬夬决也决則純乾
　　　　　　　　　　　　　可復行天之健與天同壽矣

　　　　　　　　　　　　　道心泯而人
　　　　　　　　　　　　　心勝則自望
　　　　　　　　　　　　　至晦之月也


　　　　　　　　　　　　　人慾盡而天
　　　　　　　　　　　　　理還則自旦
　　　　　　　　　　　　　至望之月也
三元延壽参贊書卷之四
:JUAN: 
三元延壽參贊書卷之五
　　　神仙警世
黄帝問氣之盛衰歧伯對曰人生十歲五臟
　始定血氣通眞氣在下好走二十歲血氣
　始盛肌肉方長好趨三十歲五臟大定肌
　肉堅固血脉盛滿好步四十歲臟腑十二
　筋脉皆大盛以平定腠理始疏榮華頽落
　髮頗斑白平盛不揺好坐五十歲肝氣始
　衰肝葉始薄膽汁始滅目始不明六十歲
　心氣始衰善憂悲血氣懈惰好卧七十歲
　脾氣虚皮膚枯八十歲肺氣衰魄離故言
　善悟九十歲腎氣焦四臟經脉虚百歲五
　臟皆虚神氣乃去形骸獨居
　經曰人年四十陰氣倍五十肝氣衰六十
　筋不能動精氣少須當自愼自戒少知調
　和攝養寧不爲養生之本七十以上宜取
　性自養不可勞心苦形冒寒暑若能順四
　時運氣之和自然康健延年苟求貪得尚
　如壯歲不知其可
　洞神眞經曰養生以不損爲延年之術不
　損以有補爲衛生之經居安慮危防未萌
　也不以小惡爲無害而不去不以小善爲
　無益而不爲雖少年致損氣弱體枯及晚
　景得悟防患補益氣血有餘而神自足矣
　自然長生也
　　　陰德延壽論
　一念之覺固所以得三元之壽考一德之
　修又所以培三元之壽脉甚矣念之不可
　以不覺而德之不可以不脩也老子曰我
　命在我不在天紫陽具人曰大藥修之有
　易難也須由我也由天若非積行施陰德
　動有群魔作障縁是可以自信矣道人郭
　太史精於談天者也應天有書後之星翁
　推步必來取法曰五行四柱曰星辰運限
　如是而富貴壽考如是而貧賤疾苦如是
　而凶惡夭折若鏡燭影若契合符世之人
　似不能逃其數者及其究也合於書者固
　多其不合者亦不少是何歟豈人生宇宙
　間或囿於數或不囿於數歟蓋嘗考之其
　推玄究微既條列于前至其後則曰陰功
　可延其壽吉人依舊無凶又曰隨時應物
　行方便縱犯凶星亦不虞是必有見矣不
　然壽夭休論命修行本在人孫思邈何以
　有此言歟大極眞人徐來勒嘗遇南斗壽
　星問壽夭吉凶之事星君曰天道福善禍
　淫神明賞善罰逆人能刻意爲善靜與道
　合動與福會如此則我命在我不爲司殺
　所執不求壽而自壽不求生而自生苟或
　隳綱紀違天地肆愚悖侮神明背仁慈虧
　忠孝明則刑綱理之幽則鬼神誅之是不
　知所積冥冥中奪其算而夭其壽者矣陰
　德如於公治獄子爲丞相徐卿積善衮衮
　公侯在所不論昔比丘得六神通與一沙
　彌同處林野比丘知沙彌七日當死因曰
　父母思汝可暫歸八日復來沙彌八日果
　來比丘怪之入三味察其事乃沙彌於歸
　路中脱袈裟壅水令不得入蟻穴得延壽
　一紀孫叔敖兒時見兩頭蛇恐他人又見
　殺而埋之母曰吾聞有陰德者天報之福
　汝不死也後爲楚令尹竇禹鈞夜夢祖父
　謂曰汝年過無子又壽不永當早修陰德
　禹鈞自是修德罔倦後又夢其祖父與曰
　天以汝陰德故延壽三紀賜五子榮顯後
　居洞天之位范仲淹爲之記由是觀之三
　元壽考固得於一念之覺三元壽脉又在
　於一德之修也或曰陰德曷從而修之曰
　凡可修者不以富貴貧賤拘亦不在强勉
　其所無但於水火盜賊飢寒疾苦刑獄逼
　迫逆旅狼狽險阻艱難至於飛潜動植於
　力到處種種方便則陰德無限量而受報
　如之矣善乎西山之記曰遇至人得眞法
　雖云修養所至是亦陰德之報也此予所
　以於參贊書後復作論曰陰德延壽
　　　函三爲一圖歌
　天地人三元每元六十年三六百八十此
　壽得於天天本全付與於人或自偏全之
　有其法奈何世罕傳函三爲一圖妙探太
　極先外圓而内方一坤與一乾定體凝坤
　象妙用周乾圜壽年在其間得之本自然
　一歲加一點漸比喬彭肩未悟參贊法所
點恐莫全此書神仙訣識者作壽仙顔朱
鬢長緑髓滿骨且堅豈特點盡圖天地相
周旋














三元延壽参贊君卷之五



