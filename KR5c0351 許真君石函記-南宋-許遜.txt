#+TITLE: 許真君石函記-南宋-許遜
#+DATE: 2018-05-12 10:21:59
#+SOURCE: github.com/kanripo/KR5c0351 master 7b7175e0                
許眞君石函記序之五
眞君姓許名遜字敬之汝南人其祖父世慕
至道西晋武帝太康元年舉孝廉不就朝廷
加以禮聘眞君不得已拜蜀郡旌陽縣令因
世亂棄官入道精志修煉乃踵孝道明王之
教眞仙飛舉之宗功著行成收斬蛇蜃呪施
符水療病回生不計其數後於東晋孝武帝
寧康二年甲戌八月一日於洪州西山感
上帝玉詔舉家四十二口并百好拔宅上昇
乃留下一石函謂曰世變時遷爲時之記後
爲張守發其函得函中祕文九篇乃眞君修
煉金丹之上道也名石函記西山玉隆高士
謝觀復洎高弟清虚羽衣朱明叔東嘉鄭道
全等遞相授受傳至于今此文乃上品升舉
之機關非丹術旁門之小道宿有仙骨獲遇
斯文得之者寳而藏諸非人勿示篇中誓願
深重請細詧焉
石函目録
　卷上
　　　太陽元晶論　日月雌雄論
　　藥母論　　藥物是非論
　　丹砂證道歌
卷下
　　聖石指玄篇神室玄明論
　　金鼎虚無論明堂正德論












許眞君石函記卷上
　　　大陽元晶論
玄元大道無象無形感於自然而有動靜動
者元陽也元陽即元精元精生眞火發生於
玄玄之際離合而成魂乃日之始判也明出
扶桑九炁澄輝騰光遍照普天之下所謂陽
明之輝紅離透景也晶明照耀湧出龍光結
成金霞玉氣珠彩祥烟瑞光滿於空中雲藏
九重聖藏雲光賢藏雲光金藏雲光玉藏雲
光珠藏雲光香藏雲光華藏雲光水藏雲光
火藏雲光放種種光洞照天地分霞逐彩布
氣生靈生靈者始生一一生二二生三三生
萬物也水陸並濟不可勝計至於幽陰糞壤
之中堅剛頑石之所山巖草木生地成形善
走能飛凶妖惡怪無不遍也無不通也且能
飛者有尋妖逐怪之禽善走者有數夫不可
當之獸至大有駝牛象馬之畜至小有芥粟
微末之蟲朽蠹腐化胎生卵濕含靈蠢動無
不從也無不由也各各禀性分形因儀化質
隨方逐位各分其色得紅而紅得黑而黑得
青而青得白而白得黄而黄五行變易感位
而生豈假染哉至於含化育彩含化者石中
感氣化而生靈育彩者乃色分淺白輕黄淡
紅微翠深青沉黑異緑奇紅妙顔絶色各得
其態皆神運氣化而成自然之質也物得之
者氣禀有淺深故色象無定体任其大道自
化者也故云無形之形神化之化可謂道也
所謂在天懸象在地成形在石成珍聚精而
爲寳寳即光明也奇哉大道如是孰能結金
華也火盛消金金伐木榮木榮者表陽而枝
布裏陰而華施陰眞君云金華生兮天地寳
人會此言眞至道也須臾時分斗轉象逐虧
盈盈則木盛而堅青虧則華伐而凋零何也
始則陰陽相伐而成者道之委也伐則華殘
亂落如飄紅粉是魂躍弄精神輕紅飛魂靈
紅有淺深粉有重輕色深体輕飛而炎上者
若紫霜玄蓋在鼎凝結即地黄金粉色淺体
重養之色變庚黄是火養鮫鮹乃丹陽换骨
也魂隨魄住魄逐魂生魂耀紫華魄以收陽
收陽魂氣入魄腹藏魂在魄腹日月氣雙龍
呼虎彩虎吸龍光二氣吞併籠罩四方合和
四象氣禀中央故氣一變而爲水二變而爲
砂三變而爲汞四變而爲金五變而成丹此
丹聚天地之靈晶奪日月之光明攝坎離之
水火追地魄合天魂龍虎作丹砂飛烏走兔
華和光同入室唯尊九五家藥物是非理白
虎青龍髓根蔕出黄芽金銀滿我家若將濟
人命人命永年華得服之者飛天涉水龍鶴
可駕此無它皆之所化也藥化者火得神用
藥有靈通道合自然功成妙矣或問調和鼎
鼐吸九龍紅日之膏膘其義何哉答曰鉛爲
神器器與神通器因神化神器合和共爲一
休自然呼吸相應則神隨吸至光逐神彩霞
落青雲琉紅墜速靈晶上降撮歸水府龍官
養之紫壽金胎眞氣化爲金液潜隨造化汞
自然生經歷十二時中循環戊己火分四正
則二至二分二至則子午辰論之則千變萬
化出入虚無開張衆妙之門現出昇天藥祖
得而修之豈不長生昇雲飛朝玉帝爲清眞
靈妙之神仙豈容易而求哉此道眞祕煉士
罕得而聞之所以流浪生死去仙道遠矣且
夫龍光者乃火中之精晶中發明明中出光
光中生燄炎燄通靈光明熾盛中有金碧空
青圓光九萬廣曠無邊熒熒鬱儀之光耀太
陽南明太陰北黑南北相契兩神相得男女
相和水火相濟水得火而生光明也夫太淵
玄英者純黑体也潜形沈彩豈能化現玄英
黑月因抱陽之氣得以生明積陽易陰成其
歲月陽居其數推遷不止故有圓缺虧盈常
在晦朔之間晦而生暗朔而生明故三日陽
生震動於東太陽鬱儀之光結璘生明寄体
西方之位諭如結璘友於東西道在得朋喪
朋是謂鬱儀結璘也大哉太陽鬱儀之光淵
明四隅歸光於中名曰五德五德者五星也
光分萬象各得微明爲月夜照曉則藏輝晝
夜交光乾坤合体也謂月含其光是日之精
是謂交光曉出於東暮落於西故曰合体大
丹若不以日月交光乾坤合体更假何物而
爲之乎則非人間水銀朱砂五金八石所謂
太陽玄元之妙也乃飛魂騰化則至精至靈
感而遂通則至神至聖非熒熒鬱儀之光且
孰如是也然則日月循環推移於上而成其
歲功於下也日來月往南而復北北而復南
故有生死之道也死者謂夏至之後日窮南
陸陰氣以盛陽氣漸消道窮既極歸於坤元
萬物所以死也而極於亥生者冬至之後日
窮北陸陽氣漸長整乎乾元亨而得利貞萬
物所以生也而極於己日則運移南北故有
生死之道也且夫冬夏二至春秋二分乃天
地之四正春生夏長秋殺冬藏蓋順天地陰
陽生萬物也此夫大還丹之妙用其爲一體
也所謂法天象地鑄鼎泥爐須擇福地名山
方可建立壇宇山要異秀地貴朝陽虎勢龍
峰朝山曡水常有奇禽異獸隱寳藏珍遠隔
坵墳人希跡絶自然招福迎祥凡用必生於
賢貴可作煉丹之所也聖人能體天之道法
地之生把日捉月包乾褁坤欲得烏精先求
兔髓乃義皇之取象也先文後武合易道而
行焉水火抽添得在於神功妙用自然陽生
於金室也且夫陽生於金室也且夫陽生者
復子時興黄鍾應律陽氣通行漸歷臨泰至
己則乾剛數盡坤柔將至陰生姤午漸歷否
剥坤亥將終運移歲月丹道將成子出母胞
脱胎神化姤午是離火生汞也復子是坎水
生鉛也汞因鉛結鉛因汞伏乃子母想戀而
成丹也自合自然至精至妙不可不思也要
在細求眞訣志悟玄通别假驗眞是非可見
吾因達日月懸明之象千變萬化之機生生
浩浩無窮無極得之者豈不壽同天地何得
輕議於非人哉故少立道論非成篇軸述此
言之精爲丹砂之祕籙如同口訣聽吾所囑
妄傳非人殃禍疾速戒之戒之
　　　日月雌雄論
夫南華至極金闕神室圓明廣大浩劫無窮
輪須彌兮無差曉夜霞散落兮處暗處明循
環九十萬億行健而布氣生靈日華天寳龍
光照耀烈火霞明燄燄通靈通靈達聖恍朗
飛魂魂飛晶靈透體光明光圓九萬周帀金
城陽洞之中空青之林須神龍化中有金神
金剛密跡紫霞鬱鬱紫壽紫神霞英英生紫
壽紫生霞英紫靈潜應而出紫眞青陽紫極
至眞至靈生生相績元始元晶者晶乃英靈
獨透元始者爲萬寳之初先也傳萬氣之祖
氣藏萬物之元氣氯本無質神運氣化上則
經天下則緯地交躔如度合景如梭一往一
來南而復北日道南行萬物形消數極日迴
北陸萬物潜應皆生黑赤二道交躔黄道運
行南北人能觀天之道執天之行招攝龍晶
虎飡霞餌須是玄門匠手能修金鼎調燮則
以陰陽盜虚無自然成質虚無何有象逐何
生幽陰隱兮内懷鉛德火動兮外陽舞空勝
光八萬丈下臨神室無窮流霞駐景深入虚
極之庭補助河東運入明堂正德寳華光滿
五彩霞生兮化青青之土火動兮變灼灼之
紅蓮慘陰無光兮眞鉛沉黑舒陽現明兮眞
汞浮白潔白見寳兮可造黄金魂定魄凝兮
片片霞新馬齒如霜兮水銀成粉能點死尸
兮歸魂復醒其功莫測兮鬼神莫能驅其奥
火數難明兮至聖莫能知其用玄元妙化若
有若無若有者眞鉛而有象若無者火自於
虚無離火虚化兮華化火華化全憑兮火化
功孰能用兮無中化火丹砂就兮火化無中
有火隨爻變無遂火無生丙辛之氣兮化眞
水而滋乙庚化眞金丁壬之氣兮化眞木能
滋戊癸化眞火甲己之氣化眞土土能生萬
物爲丹母父母傳胎列名九九道元年是曾
祖子子孫孫子繼父乾道成男坤道女青道
氣出黄道東迅雷忽發昇青空雷天大壯震
東卯四陽應候榆華老凋零落葉亂紛紛斗
轉星移魁在卯白道氣出黄道西鬱鬱金華
生金鷄金生西旺兊西酉薺麥何曾不衰朽
四陰風地觀斜陽斗轉星移罡在酉赤道氣
出黄道南熒熒赫赫常炎炎正陽火旺離南
午巳午至丁一陰祖天風遁起火瓓珊盛極
則衰衰在午黑道氣出黄道北華池神水元
烏黑黑中漸長一陽生復卦因兹發兆萌黄
鍾建子漸通理天地經綸復更始日行黄道
運其中月行九道爲太一九道九鼎至神室
上古軒轅曾制服黄帝乗龍昇紫微七十二
臣皆羽客登雲天兮步虚空飛入金城兮丹
霄偃仰從兹得作眞銓客曾遇神君賜大藥
隨鸞從駕經峨嵋不枉區區受勞役茅茨不
剪路難行荆棘侵天没遠山峨嵋峻嶺難登
涉禮請皇人駕晚還不受傍門並小術不言
咽唾成金液不煉小便爲秋石不言辟穀與
休糧不解揺肩並數息不曾閉目弄精魂不
言握固擒魔賊不言陰景滋靈物不言三峰
御女術成道成仙上上機世間學者不能依
說與凡流都不信讀了旌陽記可知
　　　藥母論
夫丹道者非人間五金八石朱砂水銀之所
爲也是無形合虚曠成虚無是謂眞虚眞虚
之體還丹之基大藥之母大藥之母何形容
形容體貌縁何質質者混成中有物有物來
居象帝先象先眞虚合自然眞虚自然合色
象色象之因神運轉運轉眞虚虚不空不空
之妙有神通通神神化神色黑黑者玄元藏
道德道藏玄德大淵深深廣淵源號北溟北
溟廣大生浩浩浩浩無邊無極道無極大道
道生一一極高明先天得先天故爲元始精
六百萬歲道生成生成成道縁宗祖能生萬
象爲丹母母鉛黑母鉛黑時縁何得黑成水
六元居北上應星辰主化育下生鉛精含五
色色化青黄白赤黑黑者玄元是水基水者
道樞其數一一者坎中眞一之氣符合恍惚
杳㝠相須相將象龍須臾象虎虎龍之初夫
何有乎陰陽感激無形合虚虚生於有有生
於無無爲之始有爲之母四象之首五行之
初丹砂之樞紐也樞杻者水火二氣相交也
水火相爍也陰陽相勝也何以明乎略試之
且壼中日月是水火之氣水氣潤下火氣炎
上上降下升相交相迎相迎相接水激火滅
火滅爲土土能生金金能生水金水相生遞
相含孕滋金而益水益水而滋金金水相符
潤澤肌膚肌如瓊酥素眞玉華延遐無價無
價眞珠丹砂形軀夫何有乎無質生質水火
相滋二氣相須無形合虚合虚之體體用一
斤之數數分兩弦覆仰兩圓論未合之先先
定上下上弦數得八下弦數亦八以二八合
上下得乾坤之體乾坤體一斤丹道正不傾
剛柔有表裏金水分兩停陰陽有輕重有無
互相用互用展三才乾坤合體哉乾卦象天
覆者也三畫體連坤卦象地仰者也六斷通
氣氣通往來三連通開爻開六斷乾卦三變
坤卦三變乾連坤斷斷續連開黑白往來大
哉黑白陽種陰栽栽培育種種出黄芽黄芽
生汞汞吐三華汞結成砂砂如金粟一粒一
服服食百日改形换骨骨變金石形神相得
形神俱妙壽無窮極金砂聖德無質生質質
生於無卦爻相符符合震兊坎離交會四象
虚無不可畫圖元精難睹無形合虚無形之
形虚化之化化丹砂者自然也丹砂化生於
自然者妙用也妙者少女少女屬於兊方金
母居金父之位長養堤防者也長者一也養
者四也長養金水也金水乃四一三日配庚
庚生兊户兊生乾父乾者金之父也金體以
水火爲基火盛消金金化爲水和融周章其
水北轉而東流滋震木之蒼蒼生角亢之龍
光東方之宿荷南方之熒惑爍奎婁之氣整
庚辛之位位應西方太白金堂金堂虎房調
理陰陽陰含陽房昭明日所赫赫神方紫華
鬱鬱光輝輝日日耀玄空光明相通上下貫
通三才水火發爲寒暑火昇水降同日月之
往來水火隨日月不虧明砂汞與鉛銀同一
種一種靈苗神異藥黄芽一鼎分二八二十
四鼎始華池終則神靈生白雪神符白雪能
返魂下士聞之生謗瞋爲何因既死如何得
返魂既死永休魂魄散魄散魂消何處尋徐
福經年採藥去仙草靈芝無覓處蓬萊仙草
既無形且道返魂何所據我今說汝返魂藥
返魂須是天魂魄此是人魂正祖宗返魂再
活死形容迴體再活復如故再生人世何法
度其法度所生元胎魂父母父母元胎不可
論浩浩生生萬種魂種於稼穡孕生胎胎卵
濕化化生中或人或獸或禽蟲人獸禽蟲皆
禀性性命相連魂擊命魂是金精作命基命
基養性魂相隨性命相連擊魂魄魄屬杳㝠
魂恍惚恍惚窈㝠二氣精能生萬象合乾坤
乾坤大哉合門户易藴乾坤合烏兔烏精兔
髓與魄魂根蔕相連屬性命煉魂煅魄作神
丹攝召魂靈能返還不是神符並白雪一鼎
丹砂效也難一鼎丹砂可服食久服回陽能
换骨回陽换骨作眞仙須是神符並白雪大
哉神符眞白雪返魂再活生徐甲此是玄元
至妙門小法傍門定不能傍門小法術雖衆
不能勝極眞鉛汞眞鉛眞汞眞龍虎龍虎輝
光似盤古始青之下虎爭明奪神光兮分黄
青龍虎精光兩相射採入蓬壼金世界中有
留光聚寳臺寳華圓滿光明開光皎潔五色
紅璃籠寳月忽然寳月罩紅璃互相籠罩光
相結水火交纏混日月日月合璧如連環五
星連珠貫五行貫穿五行不散失自然水火
生神物神物異南極老人星呈瑞星呈瑞神
助太陽生紫氣紫氣如烟直上騰上衝華蓋
鼎中心鼎中盤結如霜雪上降下升相交接
交接相連互枝柱玲瓏狀如珊瑚樹珊瑚散
索枝零落陽剛漸長陰弱剥剥盡羣陰陽氣
加丹成九轉結紫華紫華光裏撮金華撮得
精英五帝華彩霞精分五名朝霞明暮霞神
落霞靈飛霞降火霞迎迎霞嫁嫁還家家生
五福眞貴霞妙靈砂吉祥萬瑞大亨霞廣靈
砂嘉瑞衆尊拱龍霞紫靈砂普濟羣仙萬歲
霞萬靈砂點石爲金如意霞寳靈砂五霞五
石五靈砂太上玄元聖祖加加爲五鼎紫神
砂二十四鼎分五鼎加添水火煉成砂歲月
連連相接接十二神符九白雪轉轉增添加
日月日月增添水火加陰符陽符不可差不
差不凶不改變白雪九年重入轉入轉砂神
力加神符神藥藥變化藥屬陰陽陰陽屬卦
卦火相扶陰陽相駕陰陽推遷整續無暇整
爻續卦隨爻變化往來不定上中與下八千
六百四十卦乾坤坎離計四卦離卦火升上
坎卦水潤下坎離水火相驅駕相驅相駕火
隨卦卦火虧盈還本源返本還源源又年又
年又月月又日日合元符火記曆火合元符
記不差火華曡曡累精華至神至聖至靈至
極不可加其福無量無邊至極不可加廣大
神通靈變至極不可加三不加此是玄元聖
祖砂三鼎砂六年紫靈砂七年紫壽砂八年
紫金砂上品上藥藥靈紫篆神藥神符自天
降地隨宜化質鬱鬱神祥萬瑞萬靈至尊至
德變化不窮不可加曾將一粒變天涯既能
濟命復齊家人能聞早勤修煉上帝邀君升
大羅
　　　藥物是非論
夫乾坤交媾萬物化生乾而不元元而不亨
亨而不利利而不貞則違天背源陽無所施
陰無以萌故上不降而下不升天不氤而地
不氲既失冲和之造萬物何從而生哉是謂
藥不正而違天火不合而背源火雖動而天
符不應靈不降則魂以飛揚藥不正則風雲
不濟虎無形則杳絶龍光且丹砂何從而生
哉是知丹須藥化藥自丹生金碧經云㲉爲
金精水還黄液者藥之化也藥化則火動華
浮迥然獨異母舍彼生涌成黄液是太陽之
精氣號曰流珠流珠即流汞也日魂欲降如
露華滴珠聚而爲水流而爲液凝而堅冰結
霜玲瓏珊瑚屈曲華英桂樹寄名偃月靈芝
結成大寳珠火運三光靈輝照夜此是陰陽
相濟巽艮還坤陽往陰來明消生暗明暗者
九盡也九盡則陽光漸亮神府藏輝光曜隱
明靈砂伏體生暗者六生也六生爲陰符之
始六二晦己六三壬癸圓歸黑體此乃乾坤
終始象逐爻生神變靈通藥之化也自然招
霞攝彩聚景生靈引赫赫之日苗孕圓明之
神藥招符造化虎瑞龍祥五音互奏瑶光結
琥珀金膏六律遞遷丹砂點紅瑠瑪瑙火虚
明而經陰陽出入二分則金盛木榮鋪舒藥
化藥化者是朱雀調運化得甲乙而滋丙丁
滋養朱鷄鷄屬西位化兊方而爲金金生於
水配合壬癸水生於金氣禀庚辛金水相生
自相含孕在母胎中曰金胎水母水火消爍
或沉或浮浮者砂汞白沉者水鉛黑浮沉不
定杳難窮測太上曰視之不見聽之不聞潜
藏造化拘逐時分時分謂子午卯酉也復子
則魚鱗狎獵姤午則馬齒如霜壯卯則琅玕
鍾乳觀酉則羽翮摧傷剥戌則有似犬牙坤
玄則陰生陽化夫坤生震兊乾乾生巽艮坤
且乾納壬甲坎懷六戊艮合六丙震照六庚
巽成六辛離藏六己坤包乙癸兊感六丁八
卦從乾變十干合天元東方甲乙木者青龍
也位角亢氐房心尾箕七宿其形如龍在於
東方故曰青龍也南方丙丁火者朱雀也位
井鬼柳星張翼軫七宿其形如鶉鳥在於南
方故曰朱雀也西方庚辛金者白虎也位奎
婁胃昴畢觜參七宿其形如虎在西方故曰
白虎也北方壬癸水者玄武也位斗牛女虚
危室壁七宿有龜蛇之體在北方故曰玄武
也八卦乾成象四七運神功考日躔南北月
度西東運移隨斗轉變化在其中中有靈砂
鼎乾成水銀粉點汞作黄金何啻千萬鋌濟
世不爲多未足爲神聖服餌作飛仙白日昇
青天超出三界外不被五行牽我命方在我
永脫幽㝠苦若非大還丹誰免歸泉路吾不
敢虚說學者當自悟盡述三才理乾坤盡終
始砂汞與鉛銀情性本同根會得聖人意造
作黄金匱産出夜明砂丹砂號如意煉成無
價珠壽命同天地得其理者須當愛敬覽此
文者與君證性學者味而詳之作丹房之明
鏡
　　　丹砂證道歌
教子眞妙言令子知道元無名天地始我得
天地先有名萬物母萬物復洪源聚陰以爲
地積陽以爲天盜得三才理丹砂合自然乾
坤眞正德晃朗生靈質杳杳復㝠㝠迴光含
太乙金以砂爲主禀和水銀母太陽離火精
射入希夷府靈英透景明光華赫然住白虎
吸紅璃金華生玉芝欲凝成至藥萬化隨爻
策丹象逐爻銖靈通難畫圖寳結藍天碧霞
光分五色一號紫金紅二名飛白雪三曰天
谷青四號黑鉛液五名中黄精固形萬萬春
百骸搜九竅是病都除了救却老殘容身輕
髮不皓續齒如銀玉視暗如燈燭隱跡在人
間積行施陰德不是戀凡華玉清朝未得病
者即與醫貧者贈黄白學者遺丹經指陳通
口訣功行一朝圓天書朝太極眞藥便是鉛
眞汞隨火發水火應天符不得差時節四季
若不調寒暄不應律仲冬如炎暑仲夏濃霜
雪多應更漏乖晦爽不明白坤火衰將滅陰
侵萌未發水盛坎消陽火多將伐木相尅不
相生陰陽不順律火金不返還斗錯移南北
四七亂縱横璇璣皆喪失鍊士審思之留心
子細推知之不必言在勤而行之此書萬遍
讀名曰上天梯
許眞君石函記











許眞君石函記卷下之六
　　　聖石指玄篇
萬象虚生何所約妙化本因丹汞作扶桑東
出金烏精炎燄羽毛光爍爍飛走陽火名曰魂
暮落朝榮晦還朔紅輪駕起景陽車循亡還
合遊匡郭現出眞精透體砂爍石流金孰辨
博光濟乾坤受日霞萬物生因丹化作丹砂
則非有爲物不煉五金燒八石太虚中有顆
還丹化作夜明珠不識珠光鬱鬱現丹霄玉
兔澄輝逐卦爻坤生震兊乾將巽艮坤終始
復陽爻陽往陰來神聖藥仙眞號曰紫金膏
一點瞽人雙目明二點枯骨再生肉三點頑
石化作金四點長河化酥酪五點春華不墮
葉日月長開永不絶凡磁瓦礫盡成金朽物
沾之色變新勞瘵傳尸若得藥服之立效便
身輕愚者只言身内物盡向房中尋配匹即
非身内氣和精精去氣消何所入百神解散
盡遺亡老倒形枯成癖疾聖人言此總成非
爭如煉取黄金液師言金液昔何因盤古初
分大道根本是龍精生虎髓甲乙庚辛化壬
癸丙丁朱雀火神飛飛下玄天合戊己上降
下升三十六赫赤交躔在南北微微騰倒天
地精妙造盡從三五一三五與一何所云生
天生地亦生人生天能有回天力生地堅牢
萬物榮生人人中分貴賤福淺丹砂豈能煉
志士先須認取鉛不辨眞鉛枉修煉天有五
賊見者昌鉛舍五彩態殊祥生自無名天地
始有名萬物母非凡非凡通聖人難識即在
玄元藏恍惚杳杳㝠㝠期至精激陽爲電生
光明光明盤旋分五色下有鉛精人不識春
元草木夏如冰秋不聚霜冬没雪含和長養
漸通靈黄芽不與世鉛親黄芽養經八百歲
化爲青汞卒難尋青汞水銀難尋覓周流四
大無窮極青汞又經八百歲化作青金轉難
得青金本是青龍骨生數爲三成數八三八
數終汞氣青化作青埃飛上升上升永作仙
人禄浩劫元明爲五福翡翠景雲曰青埃升
赴清都歸所屬翠華進入紫陽宫昭陽殿起
龍光紅光明晃耀照無窮極陽絶景陰消空
鉛分五彩燄飛空青赤白黑黄居中熒熒皎
皎色融融紫神瑞氣丹霞籠萬神呼吸鉛氣
通玉童玉女啖太空飡食其輝天老翁羣仙
飲食壽無窮先朝玉帝現玄穹說是還丹藥
祖宗此鉛不與世鉛同懸空晃朗朗懸空落
霞光透水晶宫隱明内昭金鷄容呼吸風雲
會虎龍龍呼於虎虎呼龍浩氣結成眞至藥
人飡迅速入雲中改形换骨身飛空貌同元
始天尊容共分一氣天地同返本還源是祖
宗說盡萬般差别法總與金砂事不同住世
鉛精五金主七十二石之父母煉士英靈採
得來傾下先須去陰土鉛砂摶成如土塊六
一固濟相愛護用火煅煉一晝夜火滅烟消
土化灰騰鉛倒製入灰池火發鉛鎔化神水
神水元因出白金先取白金爲鼎器白金即
是水銀胎返本還源水銀製水銀便是長生
藥不是凡間水銀作朱雀炎空飛下來摧折
羽毛頭與脚水銀縁此不能飛鍊作金丹爲
大藥更言恐怕泄天機此言聞者世間稀不
是叮嚀頻囑付好色貪財如獸畜如違戒約
有神明攝入酆都罪不輕更有九泉無限苦
不可等閑容易語等閑容易泄非人萬劫沉
淪受㝠苦
　　　神室圓明論
凡世間萬事有一事之非凡非凡者乃眞一
之事也述還丹之道也學者甚多皆不見根
源難窮本末所以千舉萬敗竟無成果世稀
遇者哉凡修大丹要在築壇旺方取土地擇
吉祥不得妄爲妄爲招殃壇有三級兮方八
尺上下不等兮各有繩墨上有一層高二六
上按九宫兮九曜九位上方闊一丈六兮二
八之數中有一層高二五中分八卦兮壇中
之心腹中方闊二丈四兮按二十四氣下有
一層高二六下列八門兮開閉有度下方闊
二丈八兮按二十八宿四面創劍兮鎭壓四
方八面懸鏡兮照滅邪殃掛五色綵兮依位
逐方壇上有竈兮名曰神爐神爐出没兮爐
收火氣收火氣兮而聚鼎鼎受火氣兮養神
室神室圓明兮非圓非明非圓兮狀如鷄子
非明兮逐月而生金鼎偃月如鍋釜神室爲
子兩分尖入鼎定鼎鼎難定入鼎横胎倒鼎
偏倒鼎明堂失正德横胎用定亂陰陽日月
不交金水竭情性相離不相接男冠女笄失
時年氣不交兮體不合只因法象有偏頗致
使乾坤不交接坎離南北亂縱横東西卯酉
難分别水火失位金木差方龍潜變匿失天
際之歸舟殺氣隨風耗散則虎無形者蓋謂
金胎失産鷄兔相離覆載無端傾失神水若
欲求烏獲兔須憑匠手立乾坤入鼎調燮重
整陰陽運日月始得依方逐位金木交併運
火氣而生日晶伏金水而滋月魄東西南北
之氣並降歸金鼎之中虎瑞龍祥咸結於杳
㝠之内混沌交光輝輝寥廓寥廓眞空眞空
煉妙煉妙眞空眞空隱奥隱空煉妙煉庚金
妙分少女兊體生壬此言煉妙成神室神室
明開神出没出爲明此言煉妙合爲靈靈質
玲瓏神爲氣氣無質氣入杳㝠通恍惚恍惚
中居中有靈靈言妙氣合爲神神運氣氣生
靈靈爲子氣爲母玄元聖祖豈虚言又言煉
神合於道煉神合道非常道宜向陰符細尋
討觀天之道天若何天有銀河室有何室有
星河布列宿張翼飛兮虚危逐二十八宿運
推兮水火交躔在南北觜參相命合氏房白
虎青龍在兩傍虎嘯風生龍吐霧霧霞紅紅
勝火亂紅碎碎成顆顆顆粒顆粒眞珠紅紅
英紫脉生金公金公水土相並合煉就黄芽
成白雪紫砂紅粉亂飄飄亂飄飄兮青龍膏
紅粉少白虎老煉就龍膏並虎腦長生殿生
如意寳點金萬兩何足道何足道能點衰翁
永不老長生殿藥萬萬春麗日滋生天柱明
天柱明時魂交魄蟾蜍兔髓汞浮白魄感魂
華生玉芝廣寒神舍姮娥宅飛光砂起震離
東金爲飛入廣寒宫燦火烟霞龍吐霧絳砂
墜落紫金紅紅英紫金金英紫金英紫篆紫
霞縷縷金光透紫霞烟紅紫混成藏金色紫
華耀日升金碧金碧空青生紫華翠霞澄碧
接青霞霞英靈景靈砂液砂脱離紅青碧色
象則成形現杳㝠散則龍潜如鬼匿如鬼匿
飛走水火難尋覓砂汞附形生水火不得眞
鉛實不可實不可砂隱鉛中石隱火擊石見
火火生烟不擊无烟體自然砂隱鉛中亦自
然水養火滋才感激感而遂通生金液金液
通神萬古靈焰焰通靈氣與神神奔氣運風
雷鼓鼓動風雷火生土坎戊玄土金爲父離
己牝土汞爲母汞爲母太上語天下有始兮
以爲天下母天上蒼蒼晶靈飛光眞靈感召
砂汞飛光飛光砂炎火逼逼逐熬熬聲悲泣
其聲河上應虚張虚張何生水激火烹火烹
兮姹女氣索水激兮嬰兒脱黑脱黑則潔白
見寳氣索則變紅離色太陽明太陽舒光爲
日新日初新汞初凝鉛汞初凝兮丹象何陳
丹象於天出爲日月日爲流珠元氣虚無透
金入石神出鬼没神出兮神升天門即曰天
魂鬼没兮鬼入地户即曰地魄天魂地魄周
宗祖互爲室宅分子午水火交火生土二土
成圭銀化金離中火舍坎中精離中精光天
一伏藏天藏其光明亦不出隱明内照外通
光耀光耀圓空光明相通是金火交光分明
照耀耀者離雌照者坎雄離雌坎雄光明相
通通雌入雄變化無窮聖日聖月靈運潜通
紫靈神藥藥有神通通神陽火燄燄燒空飛
光布氣感而遂通玉芝丹質透霞入紅入紅
兮火華疊疊透霞兮華彩重重華因二景眞
木眞金眞木東方兮震雷火生震爲長男兮
震木生火震又爲龍龍從火行眞其西方兮
兊藏金水水能調庚兊爲少女虎嘯風生風
雨形聲迅速不停形聲絶影金木交併二氣
降靈摶成金精金精大藥中有五行五行神
水神水金漿神水神火兩相親火中水處水
中含金陽眞汞受金氣震合庚辛入酉位震
受陽符漸成九爽利舒光震初有從初入轉
震生靈坤初六變成初九震照六庚庚屬酉
震當五日爲一候震來受符六十時陽遁上
元終則始終於震卦始成兊兊逐陰符坤六
二交爻變象莫能窺六二换陽成九二此是
金來入火鄉月行丁位半輪光金何爲火何
以兊感六丁丁屬己兊屬金丁屬火金火相
交火生土土生金金火始兊當五日爲一候
兊來受符六十時陽遁中元終則始終於兊
卦始成乾陽往陰來任自然陽極乾陰極坤
乾終九陰終六六二六三兮三變成九九三
夕惕兮成乾體盛明兮圓照東方甲六甲屬
兮乾當三五乾當五日爲一候乾來受符六
十時陽遁下元兮前三十五積一百八十時
兮象半年德就乾體交二八陽極陰生兮乾
體滿退陽就陰兮轉受於巽巽統陰符坤初
六六辛成巽成自十六十六至二十六巽將
生艮巽當五日爲一候巽來受符六十時陰
遁上元終則始終於巽卦始成艮巽艮交爻
象已定象已定艮合六丙當受巽六一巽六
二艮六三加臨陰巳盛陰盛水旺火將殘二
十三日屬下弦下弦艮火自合虧艮當五日
爲一候止艮來受符六十時陰遁中元終則
始終於艮卦始成坤坤象黑乙癸六三兮坤
□乙六一屬坤兮三十日坤當五日爲一候
畢坤來受符六十時陰遁下元終則始始於
前前三五終於後後三五六候昏明受寒暑
昏明晦朔運推移晦積一百八十時象半年
前弦之後後弦前六候三旬象一年一年全
用十二節卦火虧盈逐一月一月六候一周
天先天而後績後天時計一萬零三千一萬
三千符火足準三年三年火煉流珠鼎鼎似
招陽聚天鏡鼎中光映日霞紅霞映日魂來
合鼎合鼎日紅傳晷景晷景南行日至丙日
至丙午爻並汞冲神室神飲景飲景沉醉醉
復醒神氣冲和神酩酊神酩酊綿綿燄燄通
靈光運圓光明鏡面火晶盤晶盤散撒如金
粟金粟火華熒惑醉如柳麥色黄深太倉神
舍盤盈盈盈盈閃爍晶赫赫夜屬月魂鼎象
白鼎象白兮是月圓鼎通天天上月圓鼎亦
然天上鼎内卦屬乾乾鼎圓明運月圓光如
鏡面水晶盤煉出銀蟾似月圓月圓望盈巽
損側晦屬陰符鼎象黑朔象白晦象黑黑白
虧盈或圓缺圓缺之中月明中夜聽更漏漏
才終當日視晷盤乆晷景忘前日落酉落霞
紅象應丹砂鼎内同映結紅霞鼎玲瓏玲瓏
火化華芙蓉火符結撮曰洪濛洪濛不是尋
常物入口美味甘如蜜因食不覺體隨風輕
舉飛騰翫太空翫太空顯仙宗莫言來世又
相逢太愚蒙休談妙有說眞空是非同空即
是色色是空其色蒼蒼照耀紅與君說破我
家風太陽移在月明中月明太陽天上藥人
服之時跨鸞鶴萬法千門都是錯學取吾家
這一著這一著跳出五行眞快樂
　　　金鼎虚無論
余聞上古修丹須憑法妙會多生夙契相遇
成眞是謂共獲生天地之靈也或問天地之
靈生於何所答曰鑿開混沌土分黄黑色生
天地之金精深藏溟涬爲道之根本羽客受
得可造金鼎且金鼎者夫何爲生何爲而有
曰生自無形無名之始有何爲萬物之母子
得金精作命基命基只是金華池華池神水
太淵晶太淵金晶絶萬靈萬靈號曰萬物母
先聖將來爲鼎金鼎金元來藥裏尋尋來不
是世間金世間金何足異金鼎鼎金通天地
通得三光鼎受符汞侵金鼎氣生虚虚氣生
虚無生有有生無元有虚無虚化樞樞紐的
然眞種類何憂水火不吹嘘水潤下水在上
魄吸水銀魂蕩樣火在下火炎上火養水生
逐爻象陽象流珠水作丹陰象隨金逐水長
金水火名三五金三五金主策外汞相處震
青龍兊白虎乾體圓明金三五金漸晦水漸
舉白虎虧盈變黑虎玄武陰生入癸鄉巽艮
還坤水三五金爲子水爲母陰符陽火分子
午剛柔文武運推移火生火滅化爲土此是
火三五水火交四維金作火將衰(一作水/將生)火
則終火則始衰則終生則始定浮沉兮金化
水分刻漏白化黑黑則終白則始黑白往來
逐月矣知白來守黑去三百六十有五度開
生門閉死户水火優游居鼎釜水火無差藥
有靈爲何靈水消爍火薰蒸水火爲媒招日
魂魂張神碎飛陽華魄啖魂華食碧砂食碧
砂食馬牙馬牙靈異世無比得號流魂魂涉
水水涉魂震陽明天符降奉日晨准日訖急
急如律令勑追魂來伏虎窟呼吸風雲水火
入水火烹轟虎噴聲水靈晶火靈晶水靈火
靈魄與魂魄靈能吸魂靈晶魂吸魄魄吸魂
魂吸魄兮魂定鼎魄吸魂兮魄鼎魂且魂鼎
者制伏水銀不飛揚翺翔戲鼎光散霞消爍
爍紫金紅粉故曰魂定定則不動動則火直
火直往來不往不來著而成寳且魄鼎者玄
武寧靜靜則金生水金能生水水乃澄明明
生聚景故曰魄鼎乃是也金養水火養金魂
戀魄魄戀魂自然金鼎宰神明産出丹砂性
合情不是硃砂及水銀大藥金丹三八品萬
象爻銖列金鼎水火加臨有淺深二十四氣
相推准視之不見聽不聞高壽妙年修金鼎
燒成無價珍回陽换骨紫消金紫消金通神
靈金烏入陽光進青霞舞紅霞運青紅同入
歸金鼎修成造化爐九還七返煉虚無七返
煉成紅玉粉九還煉就紫金酥紫金酥紅玉
粉魂和魄魄和魂元有虚無虚化神神化氣
氣化水水化木木化火火化土土化金金化
水攢簇五行金鼎裏騰騰兩曜運光輝水飛
火飛離化火坎化水水激火火激水離咀坎
坎咀離相咀相嚼碎虹蜺虹蜺氣結如屑硝
馬齒槎牙光皎潔光逐人生虎魄中紫金臺
上凝霜雪色若瓊瑶虚飄飄陽氣輕清輕拂
拂輕清陽砂光耀日耀耀爭光砂奪色熒煌
晃晃黄輿靈輿靈能點化生靈輿靈本在扶
桑出體因砂有鉛中得騰光粟亂星飛亂星
研細青龍骨至神至聖飛騰物飛騰不飛何
得知試將些子望空擲果然能有回天力丹
砂高奔登太空朱見走入金烏窟輕清陽光
養陽藥華射陽光光射藥相輝相爍混其光
吸吸紫華升太陽太陰太陽眞水火水尅火
滅化爲土隱明伏火土潜輝潜輝藏虚虚化
氣虚氣接連通上下通上下兮火隨卦卦火
虧盈盈則昌陽晶逐火火招陽陽燧爍日兮
照陽光照陽光火著光幾千萬丈光生火無
窮無極火勝光衝運氣光光徹地地通元氣
火隨光火氣運行生萬物目前火化暉陽光
陽燧聚陽光感激感而遂通生恍惚榮榮赫
赫燄陽精光透烟生火熠燁陽光隨入黄金
舍照耀乾坤砂世界金砂噴火散陽光大地
陽光生世界光逐神生神逐光大千沙界此
中藏劫盡恒河沙世界一砂一劫失陽光陽
光既失何所名龍漢延康至赤明此言劫數
已沉淪劫力難逃不可聞黑風飄蕩失三才
倒嶽摧山盡作塵地水火風皆席捲屋宇樓
臺盡底沉蠢動含靈皆失養不分南北與東
西森羅萬象無蹤跡五行四象何所覓聲響
聲形不可逃混混元光皆暗黑玄寂寂復玄
玄不明深處至深極至深極則返還元返本
還元天地先天地先一氣能分天地元元黄
正氣眞一祖能生萬象爲丹母因母立兆作
丹基兆召青腰使者歸青腰召入留光殿煉
作窗塵光不現窗塵亦名曰黄埃太陽變太
陽變則有何爲水火通流十二時十二時無
中有子午卯酉分四九四九火攢三十六子
午卯酉分南北午屬陽陰火發辰戌丑未分
四八四八火攢三十二水火烹煎成既濟子
屬陰陽火發寅申巳亥分四八四八火攢三
十二百刻時辰分晝夜晝爲暑夜爲寒寒暑
分明順陰陽陰陽兩分如鷄子生死常七在
始終三日庚生震受西謂魂生坤在東北魄
喪乙謂魂死死生相接無休息木三金四合
成七陰陽兩分分兩弦合就金胎坤合乾包
裹乾坤須固密手搏日月爲神室坎殿光輝
張麗華神室圓明三五一三五庚生震兊乾
坤包乙癸爲陰乙包藏弦望晦朔宫黑白虧
盈吉或凶吉當圓滿凶却缺神明變氣失符
節金胎神室象太陰不信但觀天上月黄白
在裏立精魂魄白魂黄魂入魄黄如白□白
迴黄精黑轉迴黄轉黑混其精魂煉魄黑散
光生現黄白黄白團圓光相接生天太陽生
地月虎吸龍光透體明白金胎内産黄金黄
金白金分二八萬古傳流不敢洩說與凡流
却不信不信但教如華看向上元來有一著
認取生天生地藥生天生地亦生人君且思
量仔細尋尋得之時赴玉京跨鸞騎鶴君上
升
　　　明堂正德論
夫明堂者其名有三夏曰世室商曰重室周
號明堂爲天子布正德之宫臣僚序尊卑之
所明堂奉日門立正陽上古及今尊眞神所
得號明堂者黄帝於荆山煉金液神丹造玄
一室其室附火而生陽光積陽爲明亦稱明
堂又曰蒼精神舍應日月之象作神明之所
其所方廣大明四通靈神通靈神者水火風
雲也水火歸藏火藏離所水歸坎鄉風雲龍
虎舉西合東畢昴尾箕二十八宿烏墜庚辛
感化生育氣平西方水火金木相剋相生五
行返覆逆則招禍順則致福喜則或具太平
怒則或生兵革不祥立見灾殃丘陵戈戟殺
氣侵天飛砂走石慧星徬徨驚飛太白國有
傾危火難調燮致令金水周彰龍虎烹轟如
是則陰陽相勝相生相殺之象也且兵革者
金火鼓動之象也喜動轟雷雷轟震響震響
者是陽明火燥火燥傷金爲烟散失金液何
求炎火謾張空設下玄珠燒損火蟲飢魄弱
魂飛則靈丹遠矣水不可大盛盛則陰侵其
陽陰立則陽不滿陽不能勝其陰厥陰鼓風
推傷損木損木者神龍虎抱疾疾中有丙故
曰病病者日月不换丙不换丙者數差其偶
也陽失其契陰侵其明此乃陰陽不交之象
也若陰陽不定則四象不立八卦未分且丹
砂從何而生哉火體陰陽得中水火兩者耗
器憑勝負在丹基之堅固故府仰免疏虞體
兩弦合金水變化生虚無托藥化藥化有還
光化藥無中有還有是還無無則無固必有
是固誰質有無兩端的聽吾聊陳悉且無者
水木金木之氣四方隱於虚無且道藏乎其
中矣此言無質成形形生何所不達無理輒
敢妄評天地之精靈不可輕舉惜乎未得煉
之可取煉之未得别也難圖且有者土金玄
黄之器其器得火而施張得則設生感召始
則若有若無若有則霏霏微微道隱希夷希
則感而氤氤夷則動而氲氲希夷感動氤氲
橐籥始之肇基立兆已萌太陰化生化者神
運神運氣化凝委而成形質形質蒼蒼霞火
流光光華精結精紅透魄紅影來朝結就玉
霄絳霄霞結號離紅屑離紅飛揚輕紅翺翔
神物飛揚五色翺翔翺翔五色太陽光青黄
白黑黄黄居中央君父太陽太陽黄道黄道
轉北黑道迴還黄道迴還迴黄應律律吕相
生冬至一陽曰何太短夜何太長月四夜九
陰勝其陽陽生未復晷景滋生時計月時至
日生冬至極冬至極九日之中進一刻五九
五刻進則終四十五日立春功立春之後得
九日九日之中進一刻五九五刻進則終四
十五日春分同春分之後得九日九日之中
進一刻五九五刻進則終四十五日立夏同
立夏之後又九日九十之中進一刻五九五
刻進則終四十五日四節同立夏至日中六
十刻一刻晝景漸長日南極夏至後退得九
日九日之中退一刻五九五刻退則終四十
五日立秋功立秋之後得九日九日之中退
一刻五九五刻退則終四十五日秋分同秋
分之後得九日九日之中退一刻五九五刻
退則終四十五日立冬同立冬之後得九日
九日之中退一刻五九五刻退則終四十五
日八節終八節三百六十日晝夜三萬六千
刻三萬六千時計刻時訐刻冬至日中四十
刻日景攛梭如電激太陽疾速不停光自然
陽氣索滅藏陽藏陰用無休息陰生陽長六
十刻陽終氣升陽光出九華明九華光裏翠
華青翠華神所尊光明尊明神黄神昇明堂
神稱帝皇帝皇傳赤赤帝度色青帝受德白
帝生光黑帝玄黄五帝混合混合神光神光
鬱鬱神用無極神極受正正其神色神藏其
室神黄神黑黄黑神精黄者金神黑者北靈
黑者水基内懷其精其精甚靈其精甚堅太
上曰其精甚眞其中有信信無不應信應者
天符也天符照明飛符恍靈靈運潜應應神
紫靈紫靈神藥藥有神靈神藥靈靈化元之
英神與氣精神昇紫雲其氣運轉甲丙庚壬
庚壬乃金水相盈甲丙是水火滋榮二火成
炎二木成林火木眷戀姊妹弟兄坎離震兊
男女相親男冠少陽女笄少陰陰陽合度七
八之數七八數訖九六相得晦朔弦望四者
三十九六之數老陽乾父老陰坤母因母致
親比夫人倫父之制子子之制孫生生相續
親之又親鉛汞相親無異人倫陰陽交合純
粹之精靈續其景景續其靈景靈宫裏虎嘯
龍吟五音互奏六律陽明陽明神光照耀明
堂明堂正德君臣相得施仁設義講武修文
忠信禮智五常和平皇化天下富國安民諸
辰經歷神氣滿室五氣交併神降奔突氣如
烟霧交合神御交合之道順其氣序氣序無
差昏明寒暑晝暑夜寒陽流陰注廣寒宫結
水昌砂砂結玲瓏若馬牙馬牙本是金烏骨
赫赫日精歸月窟月窟日照白明堂明堂便
是金水室金水互相生金潤生黄液液生鼎
沸汞流神水瀑湧三三重疊累累凝如堅冰
龍蟠虎視虎性龍情隨光逐明光中恍惚明
中杳㝠丹砂靈英靈英之質生於神明陰神
陽明積陽以陰陰以神之陽以明之陰陽合
度化育之基化者謂日有三照育者謂月有
三移日月合氣二氣相推水一火二合而成
三三生萬物三變至極三者汞也汞變生靈
靈英獨秀異寳奇珍五行神物藥就希夷人
間術士必不能窺唯有志者懷而待時得眞
五行之妙用假凡五行之水火五行生剋其
理自然聖人神而明之以知天地之化不過
曲成萬物通乎晝夜之道晝視晷度准則天
符夜聽更漏上詧河圖月紀低昴星稀南北
虚張下應於鼎中神龜隨火而奔逐黑虎浮
東白虎穴赤龍跳入青龍窟二藥還元復混
融丹砂合體入金公汞與鉛合砂與金親金
作神室明堂正德恍朗玄宫乾坤合同坤生
震龍陽符復行離魂入魄運轉天罡水激火
發鼎釜俱鳴陰陽運轉震受庚辛金本剋木
夫何以生月行丁位金入火鄉火盛消金金
代木榮火滅爲土土能生金金能生水水能
生木相剋相生互爲父母父母生子子繼父
母坤生震兊兊生坤體三五氣足三光合度
兔魄生光月滿東方月滿復虧陰祲已前十
六受統陰符復行艮直丙南二十有三三五
候足金入水鄉坤符蕩蕩水歸北方凝而成
金化而爲水火隨爻動象逐人生出没神爐
明藏偃月長養金胎化生金液凝如黄酥碎
如金粟金色透明從黄返赤熠熠火生而成
還丹開爐倒鼎迸出霞光金砂如粉研細如
霜和匀摶搦摶搦陰陽九成黍粒謝天祭畢
萬斛明珠難换一粒一粒纔服身生羽翼呼
風召雷萬神侍側更换四時留連日月冬變
炎暑夏飛霜雪秋發春華春飄黄葉所謂宇
宙在乎手萬化生乎身者也長河化酥酪點
金過北斗吾不敢虚說識取無中有無中生
天地我同天地乆其道至禁訣之在口妄示
凡流必遭殃咎愼密修持神明護佑廣施陰
德神仙必有


許眞君石函記卷下
















