#+TITLE: 太上說輪轉五道宿命因緣經--
#+DATE: 2018-05-12 10:21:49
#+SOURCE: github.com/kanripo/KR5c0028 master 17ab45bc                
太上說轉輪五道宿命因縁經
爾時
太上老君在迦維羅衛國精舍中與諸天仙
地仙仙童玉女等一千二百五十人俱九月
長齋一時訖竟從神舍中岀徃到舍衞國祇
樹下給孤獨園二國中間有一大樹名尸俱
類髙一千八百六十里枝葉方圓覆六百三
十里其樹上有子数千萬石食之甘香其味
如蜜甘果熟落人民食之衆病自愈耳目精
明吾坐樹下是諸仙等取果食之
左玄眞人告諸仙等吾觀天地萬物各有宿
命因縁諸仙等即前作禮長跪白
天尊言曰何等宿命因縁此諸弟子願聞也
唯具演説開化未聞眞人答曰善哉若有樂
聞者一心諦聽
道言夫人作福亦如此樹小小漸大收子無
限人今生在世豪貴爲帝王國主諸侯方伯
此人先身從禮拜三寳中來今身爲人大富
財物無量者此人先身從布施中來今身爲
人長壽無有疾病者此人先身從持戒中來
今身爲人端正顔色潔白暉容第一手足柔
耎衆人見之皆各喜悦視之無厭者此人先
身從忍辱中來今身爲人精進無有懈怠者
此人先身從福徳精進中來今身爲人安詳
言行審諦者此人先身從精思中來今身爲
人聦明達解經法讃揚妙法開悟愚蒙人聞
其言莫不諮受宣明爲珍者此人先身從智
慧中來今身爲人音聲清徹者此人先身從
歌詠三寳中來今身爲人潔浄無有疾病者
此人先身從慈心中來諸仙等上白
天尊曰云何爲慈心
左玄眞人答曰一慈念衆生如母愛子二慈
念世間一切衆生各得自在三解道意心常
歡喜四爲一切不犯衆惡此是爲慈心也
道言今身爲人姝美者此人先身恭敬人故
今身爲人醜陋者此人先身喜嗔恚故今身
爲人無所知者此人先身不學問故今身爲
人顓愚闇塞者此人先身不教人故今身爲
人瘖痖者此人先身無辜謗毀人故今身爲
人聾盲者此人先身不喜看經不肯聽經故
今身爲人奴婢者此人先身負債不償亦不
禮三寳故今身爲人醜黑者此人先身遮翳
光明故今身生在倮國人中者此人先身輕
衣裸露唐突精舍故今身生在馬蹄人國中
者此人先身布施作福還悔惜心故今身生
麞麂鹿中者此人先身意驚恐人故今身墮
在龍中者此人先身喜相調戲故今身生惡
瘡癩疾難瘥醫藥不治苦毒難言者此人先
身無辜鞭打衆生故今身爲人所憎人不欲
見見不歡悦者此人先身見人不歡喜故今
身爲人人見歡喜敬念者此人先身見人喜
悅故今身爲人數遭縣官繋閉牢獄節核其
身枷鎻在體者此人先身無辜籠罩擊縛衆
生不得縱意故今身爲人兎缺者此人先身
坐釣魚口缺故如此之罪不可不愼也
道言今世愚人聞人好言善語心不樂聞於
中两舌亂人非是者此人後世當作㿯(音/答)耳
狗若世人聞經心不聽採者後生當墮驢中
若世人慳貪獨食者後生隨餓鬼之中得生
出世或爲獨身或爲人貧窮飢餓衣不蓋形
食不供口若世人好食自噉惡食施人者後
死當作豬㹠蜣蜋之中若世人劫奪人財物
生剥脫人衣服者後死當墮羊中人還生剥
其皮償其宿罪若世人喜殺一生捕魚者後
死為水上蜉蝣之蟲朝生暮死若世人無辜
盜取人財物者後死出世當生奴婢牛馬之
中若世人喜婬人婦女不避三光者死逕入
地獄之中男抱銅柱女卧鐵牀後得出世必
生鷄鴨之中若世人好妄語傳人善事以作
惡言者死逕入地獄洋銅灌口拔出其舌以
牛犁之後得生世當作鴟梟惡鳥人聞其聲
莫不驚怖皆言變恠衆口呪之必令其死若
世人喜酒躭醉者杞三十六失死墮泥犁之
中後生出世愚癡甚無所知若世人夫婦不
相和順數共闘爭更相驅遣者後生墮鳩鴿
之中若世人貪人力者後生當作象形
道言若世人爲州郡令長者廩食於官奉於
䘵爵或私侵於民鞭打捶杖逼强輸送告訴
無所考劾繫録不得寛縱此人罪重死逕入
地獄之中神經百痛數千萬劫罪畢出世當
作水牛貫穿其鼻牽車挽重大棒打之償其
宿罪
道言今身爲人不沐浴者此人先身從豬㹠
蜣蜋中來今身爲人慳貪不讓譏辭多聲者
此人先身從惡狗中來今身爲人狠戾自用
意者此人先身從羊中來今身爲人言不安
詳不能忍事者此人先身從獼猴中來今身
為人身體腥臭者此人先身從魚鱉中來今
身為人趨惡行毒心者此人先身從蝮蛇中
來今身爲人好作美食殺害衆生無有慈心
者此人先身從犲狼虎豹中來今身生在邊
方六夷國中者此人先身不信道法故今身
爲人背傴者此人先身禮拜三寳不申背故
今身爲人疾病多有鍼灸者此人先身作大
醫師爲人鍼灸或瘥或劇而無功効便取他
物直之故
道言今身爲人安序文身直理多智開暢妙
義人所尊貴者此人先身宣通眞義從諸天
中來今身為人學問清徹聦明不貪者此人
先身積福無量劫中來今身爲人絜白花色
了了者此人先身常喜持旛華奉上三寳中
來今身爲人身體口氣香潔者此人先身行
無有過口無有惡今故如此也今身爲人被
焼死者此人先身常喜放火焼殺衆生之故
今身爲人溺水死者此人先身無辜以衆生
投擲水中故今身爲人自縊死者此人先身
無辜以䋲索繫衆生故今身爲人被遭惡虎
毒蛇死者此人先身無辜受貨殺人故今身
爲人被天雷霹靂死者此人先身爲行多惡
欺罵長者陵慢父母汚穢三光故今身爲人
孤獨至老無有兒子者此人先身常隂懷惡
憎𡜍他人兒孫故今身爲人生而短命胞胎
傷墮岀世未巳而早天終在三塗數千萬劫
可得出也
道言今身爲人眼目眇者此人先身常不喜
看經文收拭老人眼目中來今身爲人巧匠
興造觀治工巧者此人先身從諸天宫殿中
來今身爲人明徹解了妙音者此人先身常
喜聽受經法教人中來今身爲人盲聾六根
不具者此人常好狎人及衆生故今身爲人
早失父母孤獨者此人先身殺人父母故生
於分離各異郷土爲人下賤奴婢驅使者此
人先身常好作劫賊或破人家或要路斷道
捉人打拍縳束轉賣使人父母懊惱肝心寸
絶至死無益今償宿罪如此之故
左玄眞人曰吾見宿世以來罪福如此明可
愼之
道言凡人作功徳者皆應身自行香福食及
以轉經不請人食而不盡願者如借人食豈
自得飽者乎善思作福爲惠也
左玄眞人曰燒香行道齋戒誦經然燈續明
盡願以爲常法布施得福並達智慧無所罣
礙諸神將接萬惡皆消衆魔不敢復當懈怠
之人無有精進心者一朝疾病無有吉利方
欲焼香便云作福諸惡以降衆魔守前競來
作諸變恠以是之故常當精進罪福隨人如
影響也
道言植種福田如尸俱類樹本種幾根也諸
仙等即前作禮上白
太上言本一根小小漸大收子無限
太上語諸仙曰施一得萬倍言豈虛也道乃
頌曰
賢者好布施天神自扶將施一得萬倍
安樂壽命長今日施善人其福不可量
皆當得仙道度脱諸十方
太上告諸仙人等世人無智生死肉眼不知
罪福吾以道眼覩無數劫來至于今日罪福
報應由如掌中視寳珠瑠璃内外無有狐疑
諸天仙人等即起整頓衣服作禮上白
太上曰演説斯義未能解悟願賜開諭
太上曰此名爲五道輪轉宿命因縁報應經
若善男子善女人能誦詠宣傳者功徳無量
是時
左玄眞人與諸天仙人等世間人民聞説是
經皆大歡喜因縁各起圍遶三帀稽首作禮
而退

太上說轉輪五道宿命因縁經


