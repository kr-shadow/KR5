#+TITLE: 上清骨髓靈文鬼律--饒洞天
#+DATE: 2016-06-11 12:26:56
#+SOURCE: github.com/kanripo/KR5b0145 master b622964c                
上清骨髓靈文鬼律序陶八
　受上清大洞籙行天心正法(臣)鄧有功撰
(臣)聞書曰天道福善禍淫又曰天命有德天
討有罪夫善者必福之淫者必禍之有德則
在所命有罪則在所討此天之道也天之臨
下豈特明之於人爲然哉雖幽之於鬼神其
不爾是故神有功於國與民者莫不載之祀
典而秩祭之乃若邪怪之鬼物爲祟爲厲爲
祅爲孽擾民害物者莫不有以治之則其爲
患可勝計耶此上清骨髓靈文所以俾付正
直者使之以奉行也其目有三曰鬼律曰玉
格曰行法儀式合而言之通謂之骨髓靈文
也鬼律者天曹割判入驅邪院北帝主而行
之玉格并行法儀式者玉帝特賜驅邪院以
掌判也其要皆所以批斷鬼神罪犯輔正驅
邪與民爲福爲國禦災者焉臣竊見玉格之
文尋常法師只以口傳而行法儀式又隱而
不諭故靈文因此散缺所存者鬼律而巳鬼
律雖存其俗師不能深曉其意加之傳寫訛
謬文理舛錯遂致廢缺只以符水治病多致
誑惑豈不負高天之意哉蓋靈文五十六條
者尊一於北極總領包括天地隂陽五行之
數殺生之理以邪剋正者罔不隷焉玉格儀
式六十四條若八卦生生無窮之象也鬼律
配玉格正條一十六合七十二即氣𠊱所攝
也有所行邪即付泰山七十二司缺其一則
法不全而司不正矣是則以道爲法之體以
律爲法之用鬼物邪氣之所干必體道以正
之故曰正法也行事儀式四十八條以三十
六表三十六將餘十二時神常置左右攝歸
一身故曰行事儀又以身爲一眞之舍動爲
仙化靜與神黙豈非自然之妙耶臣嘗紬繹
鬼律竊見其文詳悉精緻推原其本則祖仙
饒洞天初爲府吏用心公平執法嚴正斷獄
不枉衆心愜適昭格乾象靈光下燭地藏爲
之開闢而祕文出見即斯鬼錄之法實皇天
之所賜也祖仙洞天以謂天人雖異理則一
致即倣以國家法律參校深得輕重之意而
定其刑罰之例然則鬼神有影響而不可執
著無所施其鞭扑有罪犯則苦役之故酆都
律言鬼以負山之勞龍以穿池之役則若是
之有徒役也女青鬼律云當天圓三帀則若
世之有流竄也九地律云無上滅形則若世
之處置也玄都律云分形散影即若世之法
外也以此行於世間斷治鬼神最爲詳宻臣
夙縁幸㑹上覯眞科遭遇名師得以傳授十
數年間嘗於洪州西山玉隆觀江州廬山太
平觀南康軍簡寂觀舒州靈仙觀博求妙本
前後所收上清鬼律共五部校對訛舛一依
舊本排定編次鬼律七門五十六條玉格十
六條行法儀式四十八條總計一百二十條
分爲三卷逐一勘當纎悉周備遂以所得新
故之文焚上天闕申驅邪院等處繼獲報應
分明更無遺缺是謂完本若乃只自奉行隱
黙不傳于世則其功未廣恐違天意而貽隂
譴也是以繕寫投進抑嘗聞昔之以道御天
下者其鬼不神非其鬼不神其神不傷人以
至兩不相傷而德交歸焉然後爲盛治之極
致豈不偉哉伏惟皇帝陛下操至權而獨運
斡萬化於不測百神受職庶民安堵則馭之
者固自有道矣臣且區區以進此者非特欲
乞頒行四方以廣其傳庶幾天下法師皆得
完本依此行持使遐邦僻邑祅邪靈怪皆不
得以傷人是亦少禆陛下道化之萬一也臣
謹拜手稽首而爲之序















上清骨髓靈文鬼律卷上(中同/卷)
　紫微宫使日直元君饒洞天定正
　受上清大洞籙行天心正法鄧有功重編
　　　法道門(二十七條)
諸行法官乃陽行隂報並依式歲考功績如
　能止邪抑非治困拯危度死超生含靈受
　賜解除怨仇者依儀遷職如傍循私曲隨
　惡長姦者許三官紏察以聞當議重行黜
　責
諸發遣文字危急行劄子限當時(謂病篤㑹/問隂府天)
　(曹命數延/促之類)次緊牒城隍限一日次申東嶽
　立獄催鬼神限二日常程給限並不過三
　日輒有留滯半日杖一百渉私故徒一年
　情重者加一等在道阻節者以其罪罪之
諸應管東嶽差到神將吏兵三年一替(一年/一替)
　(者/聽)並具勞績過犯報本嶽考察賞罰仍於
　去替一月前預差替人(願留再任/者關本嶽)應替不
　替不應替而替者杖一百有故者勿論
諸神將被命報應稽遲者杖一百縁事害人
　受賂者徒二年天兵將吏仍具所犯因依
　奏聞
諸行法事有不便者不得擅行攺易即時奏
　請以俟報應(謂如遣鬼不去即/符使不靈神之類)違者徒二
　年非行法官輒千預者徒三年
諸差使鬼神不任職誤取生人魂魄或令發
　狂致疾者流一千里因而害人性命加二
　等毀法不遵者處死
諸行法官所至許帶符印隨行在處稱行司
　應有須索呼召將吏等輒違戾者徒一年
　干仙班者具事因奏聞
諸承受文字遺墜者畫時經驅邪院自陳檢
　㑹别行仍責限追尋不獲者杖一百限内
　尋獲與免罪
諸鬼神應送所置輒違而不徃者流三千里
　累犯者處死
諸神將吏兵等因追攝鬼祟殘害受賂者徒
　二年若隱芘縱令逃避者以犯人罪罪之
　若罪人在壇顯驗通露後忽因事身死者
　具將吏所責情狀奏聞
諸神將名山大川城隍社令及三品神衆凡
　遇承受驅邪院文字並須驗認印記嚴謹
　護持速具報應輒有輕易者徒二年
諸鬼神等受驅邪院發遣經宿不離當處者
　一日徒一年十日加一等罪止徒三年
諸邪祟經驅遣而六甲土公司命等神輒隱
　藏不發去者徒三年因而害人性命者流
　三千里天曹降旨留住者勿論
諸民人有事告訴行法官受接不行雖行而
　苟簡及妄入鬼神罪目者杖一百不候告
　而别指事故行遣者非
諸當職之神輒與民人婦女私通者流三千
　里情理重者奏裁如地分鬼神犯者加一
　等諸鬼神無故害人性命及偷盜人間財
　物不受咨懇被捉者處死所屬城隍土地
　等故縱者同罪失覺察者杖一百
諸被使鬼神不即時徃幹者杖一百緊切事
　干人命徒二年因而至死流三千里受敕
　符違而不去者處死
諸蝗蟲旱潦天霜雪雹害民稼穡本地分神
　衆不能救濟驅邪院差將吏同力止絶違
　者杖一百事干天曹時行年災許具章表
　奏聞
諸神將吏兵應使而不使不應使而使者一
　人杖一百十人加一等罪止徒三年
諸救濟民人疾苦合用干礙神鬼呼召輒不
　到者流三千里雖到而不協心搜捕幹捷
　者徒二年天府差幹他事者勿論
諸天行疫疾令人患瘡腫走痛之𩔖隷十二
　年王子統行所主鬼神受驅邪院遣除事
　合遵禀天曹拘收者即時報應具奏上界
　違者杖一百
諸山川土地司命城隍受命搜捕邪祟輒有
　違滯故縱於經歷地分害人者直送東嶽
　處斷主者失覺察杖一百
諸提舉城隍社令有過者具奏北極取㫖三
　官紏察關驅邪院施行
諸方境内遇年災大疫損傷人民牛馬畜獸
　之𩔖被吿即關年王神收毒仍奏知上界
　違者杖一百
諸囹圄久淹受苦之人所犯非辜實負冤屈
　諸處雪理不明即委當處城隍獄神顯諭
　推勘官吏省悟實情立爲委決違者徒一
　年如囚人實犯隂譴者勿論
諸神將吏兵輒離行法官者杖一百遇有急
　闕許於近便神祠差借兵不得過五百人
　幹辦訖犒賞推恩申奏所屬錄功
諸鬼神承受天府委幹稽留不行五日杖一
　百十日加一等罪止徒三年有緣故者具
　奏天府
　　　太甲門(二條)
諸林谷祅異累害人者處死所部鬼物非過
　干累及者送東嶽處分應干經歷地分不
　覺察杖一百同情犯者罪亦如之
諸林木散大爲人欽仰立祠祈禱無福報者
　並除之因立祠而不爲害善能興福於人
　者聽以有無功績奏聞違者杖一百
　　　太戊門(一七條)
諸地氣所産育養之物遇災年須出生地毛
　如鬼神無故出入别興風雨而因損傷稼
　穡害及人命者並流一千里仙官拘執六
　地犯者具奏天府
諸神鬼盜人財滿千錢者流二千里不滿千
　錢徒二年若常住供獻之物不以多寡滅
　形諸地分主首故縱邪祟於部下爲害者
　關日遊神吏謄報違者杖一百
諸掌文字管攝邪魔差當日功曹將吏承受
　有稽遲投至不明磨擦損汚者杖一百私
　拆封角視者徒二年奏書有漏泄遺墜者
　流三千里
諸鬼神妄攝人魂者流三千里因而致斃者
　處死
諸神鬼呼召不至輒違慢不恭者徒三年
諸鬼神非攝受於人世不得與生靈混處違
　者杖一百(天府謫/仙者非)如妄假名目邀求祭祀
　者徒二年切害者送東嶽處置拒捕者處
　死
諸鬼神無故在人家潜伏妄興妖祟爲害經
　宿不去者杖一百五日加一等罪止徒二
　年被命遣不去者處死
諸人間染疾旬月淹延不退夢寐與鬼魅交
　通者委所居地祇具事狀申東嶽誅滅違
　者杖一百
諸驅邪院官行天符委山川地主收捕鬼祟
　不即力幹違慢者徒一年
　　　正一門(四條)
諸稱水者不以大小淺深善能滋養稼穡而
　不隨時者許九江水帝察其功過保奏違
　者杖一百
諸龍神在江河湖潭湫水有所主者謂之主
　正則祠之若因大風雨無故非理出遊害
　人稼穡者徒一年妄邀祭祀者徒二年掌
　水司引水因漂溺田屋苖稼被害及五十
　家巳上者流三千里不及五十家徒三年
　災年時行地分變異者勿論仍具表以聞
諸龍神鬼主江河汙流去處若故曲邀舟車
　祭祀者徒二年妄興風雨翻䧟田屋至傷
　人命一人流三千里十人處死十人巳上
　滅形干涉湖潭主守並同罪本地分不紏
　者罪亦如之
諸隱伏神鬼合起兩澤不急救旱救苦水主
　同情隱匿不爲放露者並徒三年
　　　亡祟門(六條)
諸亡者有怨於生人曾經地府陳理未結絶
　而擅於人家作祅異尅害他人僥求功果
　爲報雖非損人命而動煩立獄仇對平人
　者關地府滅形
諸無道邪祟隱顯形影放火撒血引弄家畜
　之𩔖驚犯生人者流三千里至害性命者
　處死
諸鬼祟放火在人居室或籠櫃中燒𤑔財物
　舍宅及十戸者處死不及十戸徒三年送
　酆都重役地分知情故縱不紏者流三千
　里
諸伏屍鬼怪古物精祅一切無名之鬼妄託
　不繫籍身死輒停世間不去者徒一年妄
　假威勢曲求祭祀陷害生人流二千里地
　主者知而不紏同罪
諸鬼祟傷害生人因追捉藏伏者徒三年拒
　捕輒與吏兵鬬敵者處死
諸孤露無主邪鬼假於新死故亡之便纏繞
　生人有所求者流一千里傷人命者滅形
　委是家親眷屬逐時有闕祭祀因而作祟
　者以肴饌祭享善功爲報化諭遣退若受
　祭享福力後依前爲害生人者送東嶽於
　下鬼籍中拘條
　　　國祀門(五條)
諸國家不載祠典神鬼妄興祅孽誑惑人民
　輒爲禍福者流三千里曾傷人命者滅形
諸鬼神雖不載祠典而能福及於民者當考
　功績以聞推恩若自矝其功而輒便妄以
　祅異於人興疾疫須求禱祀而不退者徒
　三年至傷人命者流三千里及十人處死
　十人巳上者滅形
諸里社本界神祠水陸二路見係陽界靈感
　該在祀典不得受人間曲祀及不得受人
　厭呪生命違者紏察申三官當議重行黜
　陟
諸祀典福神有害於人間者具所犯奏取敕
　裁
諸朝列功臣名賢因立廟祀後有害於民者
　立便遣之違而不去關東嶽并具所犯奏
　聞
　　　飛奏門(二條)
諸急切飛奏限兩時報應(上天急切與地嶽/靈官行報者不同)
　若違時不報或因謄奏有失者並杖一百
　仍許再奏𠊱報施行如驅邪院悮報因而
　違者勿論
諸奏書緊切限一日次緊限三日常程限七
　日報應(並謂奏/上天者)皆用引劄通落須經歷地
　分護送出界輒邀攔拘滯者一日杖一百
　十日加一等罪止徒三年若情理切害者
　並具事因奏聞


上清骨髓靈文鬼律卷上





上清骨髓靈文鬼律卷中
　紫微宫使日直元君饒洞天定正
　受上清大洞籙行天心正法鄧有功重編
　　　玉格正條(十六條)
諸應本院官法服星冠朱履非行持伏鬼魔
　者不得披戴違者徒一年不因法中事儀
　以勞鬼神者徒二年
諸應本院官法職乃上清玉籍補充統攝三
　界邪魔所受正法中誥籙並以黄花帛上
　朱墨間寫裝嚴卷軸給付訖本師吿諭戒
　行動切應係法中祕語靈文口傳心授不
　得隱落違者三官紏察
諸法官若善能傳授正法與有道之士行持
　救濟生民有感格者歲許具表章奏陳當
　議不次推恩
諸應選人材可保奏而不奏不可奏而奏者
　並徒一年未經奏陳輒傳印訣者罪同上
　百日内本師自覺舉限内不首陳罪亦如
　之
諸應奏名後不依師旨及有違背事儀者徒
　一年情理切害者本師具實吿奏先滅一
　身後罪九族
諸應有道士吿傳正法以救民人主師圖其
　財利輒生艱阻者杖一百妄受貨止一匹
　徒一年十匹加一等罪止徒三年仍降兩
　資法職不滿一匹杖一百饋送酒食亦同
諸行法官每歲拯救危篤病及二十人轉一
　資二十人巳上依仙班格陞職功行遷轉
　法位奏聞若人間吿訴不爲受理畫即救
　濟并妄遷補法位不實者並徒一年
諸奏名人未奏詐稱法職者徒二年已奏而
　報應未下保舉審察不當即議重奏不俟
　報而妄稱師弟各徒二年
諸新𥙷本院法官習篆天心符文星斗印訣
　綱歩之𩔖以金玉香木板書習了畫時以
　香水洗脫棄於長流水中違者徒一年
諸以正法妄傳非人而希求財利或得財而
　中悔不傳者並徒二年(未得/財同)假以他法影
　應爲正法傳之者徒三年
諸以正法鬼律示非人或假借倩人傳寫侮
　翫不恭與非行法人持論泄漏訣目者徒
　三年以法示翫鬼神者徒一年故令他人
　以法陷鬼神者徒二年至死者流三千里
　不具威儀精潔觀讀者流二千里
諸奏上清表章詞文關直日功曹通落東嶽
　文書付沿路土地收捕鬼祟差本院神將
　吏兵告奏事定輕重行遣如合奏而不奏
　不合奏而奏者巳上並杖一百
諸正法天書祕籙符傳授與人者許謄寫故
　本藏之名山大川龕巖石匣中法官敕誥
　符文經轉資盡將巳前所授者皆焚化置
　之江湖中止得留見任官文書如不燒化
　以故法衣裹複投於江河内篆符替下筆
　墨朱紙硯水道冠法服諸般應替之物盡
　火化沈向水中或埋在洞府石室之内巳
　上並以訣法藏之違者徒一年
諸傳度正法聽以甲子庚申三元八節五臘
　本命日奏名跪受劒印訣目筆硯朱墨法
　具皆祭而用之鐶劵質信器具金銀等物
　炋鎔售錢置供獻拯濟貧人不得入已侵
　使違者徒三年
諸行法官急速去世者豫顯異境此乃上天
　吉命遂使卒然而去無者即是有司追取
　證對不明事宜令嗣法親眷速以符吿敕
　牒法服焚爲灰投長江關水官遞與其人
　幽司遵行違者徒二年
諸法官功行果滿被召者法體二上三下如
　地蟲行耳有風聲目無神光天柱不起天
　鼓不鳴便穴腎堂皆痛神氣自涌泉穴透
　出頂門即便以誥籙符印函藏一處更新
　衣法服端坐遺囑嗣法親眷訖蛻去前有
　瑞雲仙仗迎引直赴洞府授仙官領職治
　事若法體覺知不能支持當處土地寵助
　嗣法親眷依上法函藏違者流三千里情
　理重者處死


上清骨髓靈文鬼律卷中


上清骨髓靈文鬼律卷下陶九
　紫微宫使日直元君饒洞天定正
　受上清大洞籙行天心正法鄧有功重編
　　　儀(三十六條)
諸應正法鬼律文篆並以香篋綵囊巾笥貯
　之遇檢閱存神結界入靜方得開卷不得
　過五行祕之愼勿令鬼神盜觀諸善民能
　驅邪輔正實有濟物之功者收錄奏名傳
　度正法補職受位
諸應院中法具(謂如劒印筆墨朱/硯冠履法水之𩔖)未經奏祭
　者不得擅便私用
諸應傳度弟子肘歩投師師昇壇說戒露剌
　飲丹分鐶破劵以誓盟言次與訣目符文
　宣示眞誥跪授官職印劒之𩔖師啓白上
　聖落三尸於四體釋萬罪於九玄關報所
　屬行持上合天心
諸應神將吏兵(謂東嶽/差到者)明受報應到院訖以
　酒食錢馬犒設常守本職准備驅用不得
　私使
諸行法官經過有神祠處搯天丁訣鳴天鼓
　集身中靈官護法將吏隨行以布威儀神
　自畏伏
諸應法官早朝取服旺氣作用奏書設醮不
　得燒乳香
諸應世間人命稟天注壽祿如經本院拯救
　所病不起即是數盡劫終此即不可行移
　文字必爲虚設
諸應拯濟世人行遣文理不得繁雜可直言
　至誠之事仍聲說前人性命繫係天司奪
　祿減筭乞不在今來所陳之限明乞報應
諸授披訴狂邪祅怪者法官變神受詞押印
　遣行
諸應醮設許奏
　三清玉帝錢馬外非時不得輒有䙝瀆焚
　奏錢馬先以鎭信綵繒同化差功曹直符
　齎送
諸應醮奏於
　三清玉帝位傍列採訪使者一位餘位不
　得近帝座
諸應入靖燒香行事修寫法中文字先以斗
　蓋勿視凡目諸被吿訴致死而來呼煞者
　以㔶蓋鎭之
諸應治牛馬六畜温者問所損過數牒年王
　神驅之
諸應授質信量其至誠收售之價錢爲三分
　許用一置供獻一施貧者一即贍道
諸立獄治病移文不伏者並攝囚治之
諸應魅亂發魘心腎虚困者施符籙吞佩鎭
　之
諸應治小兒驚呌夜啼安家竈簷神四天王
　飛天捷疾神以三光符治之
諸應行法官逐日拯救世人合用贍道之費
　無受民賄自然上天賜祿遇闕即上章表
　言誠自有隂助更無乏少如輒受民物則
　世用不敷
諸人家竈鋪營業被邪厭閉者以三光符遣
　神治之
諸應修造營葺之𩔖牒太歲安撫所轄土公
　等神無令興害
諸應有怪異於陂塘堤岸以至修築不常非
　時爲害損壞者要當處土地驅逐離彼仍
　以三光符鎭之違而不去者依法理斷
諸遇瘟疫流行人罹疾苦依格劄委土地等
　神外牒年王神收回毒氣合飛奏者本院
　官禹歩變神黙言口章以聞諸孤民不宜
　男女貧無嗣息先以法退三刑六害星仍
　以籙佩
諸應世人所居不利隂陽不和上下尅害連
　年困篤累歲迍邅者授之以正籙
諸傳度正法官受戒儀云夫道行己而爲人
　所以能化其道者寔由心之正也正心而
　明可持心以度人人無不正也故萬法因
　心而生因心而化能正己之心上合天心
　則未有不蒙其正焉行己之道以正其邪
　而邪莫不由伏焉然邪曲之行況因心之
　不正而爲外物誘之因外邪之所蔽而内
　有所不明則正性缺然而昧邪馳騁畋獵
　令人心發狂是爲外物蔽之如飲酒之蕩
　正性色慾之汨眞情財利以忘仁義愛惡
　以成是非皆緣情而迷至理是謂大患仍
　協三惡業結三官因兹所見三界不息而
　沈滯不休也且不殺者仁也不盜者義也
　不婬者禮也不欺者信也不惑者智也六
　根七情十惡之愆宜須戒之不養父母不
　敬師友不念孤㓜不報國恩不施正信不
　識上下切宜戒之不能束斂身心敬畏天
　道學太上法自利利人化道後昆信服師
　友遵奉教誨不侮先覺不輕信義不爲悖
　逆不枉賄賂不違天背地一以不遵罪不
　可逭道法不神一身受殃九族同罪當須
　歸投無上道無窮法無量衆發此大誓方
　可傳付上清訣目佐天行化助國濟民治
　病扶危驅邪輔正宜對大道闔座高眞心
　念口言自今日始常懷誓盟永不忘失稽
　首頓首感激之至(巳上儀登壇唱/禮衆官同讃詠)
諸應治事量其輕重行持不得妄動神將吏
　兵如接押辭狀畫時行遣勿得妄入鬼神
　之罪
諸應傳度正法以法中用日設醮一座名曰
　傳度醮奏獻錢馬一百二十分以章醮儀
　中聖位列獻如數内減半奏者從之吿報
　天地受舉官保明狀訖依法付囑符訣官
　吿眞籙之𩔖關報東嶽割移名籍附天曹
　原赦九族出離幽冥超昇生界登壇節次
　行事並依本法
諸應驅邪院行法官並稱都大統攝三界邪
　魔事初補右判官次右大判官次左判官
　次左大判官巳上並謂同管勾院事次功
　格高者昇入仙班補爲都天大法主同判
　院事次加九天金闕大夫(謂一年内救民/及二十人㐫歲)
　(旱澇枯槁刻日/應禱陞補者)次水部尚書次木部尚書
　次土部尚書次金部尚書次火部尚書(巳/上)
　(謂歲救數過/二十人者)次或救大害功行優甚者遞
　相轉補次紫微宫使日直元君(謂歲終助/國除災安)
　(寜境土遣鬼兵隂助/帝祚太平者陞上職)又一年内能驅滅分
　野蝗蟲災怪持法除去者加九天金闕御
　史又一年可發志願自於名山建立壇場
　投詞獻章上祝人君萬壽實有驗應者加
　金闕上仙侍中又一年自了性理出於物
　外提拔羣迷出離五苦親詣南曹添注主
　聖臣賢九族生天萬物受恩者加紫府上
　相次玄都大相次太玄上相次太極上相
　次金闕上相又一年通證大道無窮不執
　文字指喝有驗能治江湖河海蛟龍作害
　山崩派決實有利國濟民馘除大孽之功
　者加無極上相巳上自曰直元君至無極
　上相計九位遷職者合授上清九等大籙
　方許入此憲格餘職並依諸仙官以三元
　爲首洞神巳下轉行初下元一品仙官次
　知北極驅邪院使中元一品仙官判北極
　驅邪院次上元一品仙官判酆都使巳上
　有功行果業次第遷轉身登金闕侍列
　三清
諸應發
　三清玉帝北斗三光符行事官變神上奏
　具所請事因稱臣今准式付發遣願如臣
　言祝畢即便給直符使符到奉行
諸應行法官出入常存領六丁四直土地監
　印力士等神隨行以法囑之無令失事
諸行法官朝
　上帝驅瘟邪斷怪祟須先戴三台北斗變
　爲驅邪院使
諸朝見
　上帝奏請畢即詣天樞院部領四天王十
　二大神八金剛六丁六甲天蓬天猷元帥
　火鈴將軍五雷風雨神直出天門
諸立獄須奏聞申泰山具事儀稱述巳於某
　月日於某方立建天獄奏
　上帝言五斗獄
　　　式(十二條)
諸造驅邪院印方一寸八分以金玉爲之篆
　以天文(雷霹木/造者聽)召六丁六甲使者結界守
　護置訖以紅朱傅印面上先聞上界(應造/法中)
　(印記/准此)次同所授官花押字様關東嶽照㑹
　訖方得使用
　　　　　(臣洞天普受眞人指示得天篆/驅邪院并都天大法主星印二)
　　　　　(面謄本訖埋於故地遂以印式/契對今世間所用大尺一寸八)
　　　　　(分即小尺二寸一分黍尺二寸/四分皆同也其分寸上天法式)
　　　　　(數度所表使鬼神不測於毫髮/之内故標於此爲法定制)
諸篆天文符籙以天德月德水六丁六甲之
　筆黒帝墨太陽靈朱五龍寳硯一如傳度
　法訣收取奏上界訖方得行用
諸應伏兇猛鬼神切要委差神將仍左右掐
　局邪訣又以左右斗蓋之己身宣敕云汝
　過罪已䟽之吾以救民爲心
諸應奏醮爲人禳災先奏星宿眞君科狀後
　坐稱弟子禳災集福延齡命素代戹衣禄
　虔誠置備知鑒達誠
諸應上清罡歩念斗呪至天罡住便彈印訣
　却用天罡印指出若以符中呪唯是斗以
　貪狼星起之
諸祭神以春夏秋冬四季六甲等日記之春
　六甲夏六丙秋六庚冬六癸日於門戸外
　以齋果香棗湯三分供養三界直符四直
　功曹一立土也先𠤎土也錢後具述情意
　云吾奉
　玉皇敕佐天行化助國濟民凡行符法斷
　絶爲禍邪祟治病扶危作福祈祥皆憑使
　者通達上下諸位聖衆今日齎備酒果錢
　馬以伸醮禮伏望使者恩慈大布威光特
　垂靈祐次三上酒化錢念呪誓功曹云吾
　聞夙修大道令作至神莫不以功行居先
　救民是切故顯幽赴冥出水入火變現千
　途威通萬狀荷戈掛甲負鼓擎鐘出没縱
　横來去無礙邪魔聞之膽碎病者見之安
　寜吾以正法降魔用汝威靈伏助收伏鬼
　祟斷絶禍源福及良民功歸善道今以祭
　禮略報神勲少謝功勤深勞戮力伏請各
　各醉飽
　　　　誓神將文
　汝等各宜醉飽酒飯整肅威儀具嚴天戒
　祗畏帝命奮威武之柄致平定之功嘉績
　有成明敦響答奉咨東嶽差來神將吏兵
　衆素韜神武夙藴機謀聞望清嚴儀德英
　偉響應鎭嶽之命來專討伐之權震動則
　兇魅裂形眦䝽則風雲變色靈戈所指大
　惡無前輔國救民濟時利物推心事道宜
　莫好功當院早膺仙誥素被道庥誤叨天
　吏之權惟藉至神之祐上則鎭身保命學
　道事天資我身眞冀膺天爵中則顯揚聖
　化昭布隂功推此威靈願成績緒下則救
　人利物冶病去邪誅翦兇祅粤隆福泰庶
　使累成善效響應幽微德著而汝等同分
　其利功成而汝等共享其榮盡舉當世之
　便宜共望正法之超冠利而不害威而有
　懲凡事虧中失順害物違天致討行誅芟
　邪輔正以神功而勝凶德以妙化而勝姦
　謀其何以當人孰能禦惟爾有神輔我大
　道急急如律令
諸應神將吏兵以法訣付囑常當守護行持
　　　正法榜式
北極驅邪院
　當院見管押將吏兵等係奉
玉帝敕命差撥赴本院護法行化助國濟民
　救度羣品咸歸正道切慮不知本院有天
　印方一寸八分或方二寸一分或方三寸
　或方五寸管轄天兵百千億萬垓印篆一
　毫一紋容隱三十六萬垓兵將隨吾印轉
　邪魔聞之膽碎病者見之安寜
上帝賜之力士捧擎從吾所行印中兵將百
千億萬垓來徃如風無形無迹變化不窮
隱吾印中召之則至或見大身徧滿虚空
頭戴崐崘肩擔日月手把帝鐘足踏夔龍
或見小身入微塵中於絲髮内視大威通
護持正法千變萬化救度有情不自伐功
玄妙之力道法無窮切恐所管神將吏兵
等不知有此法今故意違慢遣汝受罪不
輕當院今將天兵將吏嶽兵將吏分屯番
次准備緩急使喚如聞當院呼召急須速
至如不係當番或不呼召並仰潜隱六合
之内自隱自伏具下項
　一天兵將吏等常切准備呼召如不呼
　　召不得擅離天界南斗天兵三千六
　　百人黑殺神兵五萬人北斗部兵將
　　三五部兵將正一部兵將放光部
　　兵將天丁衆神力士衆神金剛衆神
　　大明衆神飛龍騎吏一千人斬龍騎
　　吏一千人決龍騎吏一千人統兵助
　　法神將二員
　一泰山差到兵將仰分作兩番每一日
　　　一替參隨當院行法官出入遇有急
　　　速幹事不在此限仍只得於本院安
　　　泊無輒慢易仍委自統兵助法神將
　　　常切提轄統兵神將一員助法神將
　　　一員馬歩兵若干人(開東▲關/到人數)
右件兵將神吏等今出榜曉諭仰詳前項指
揮遵依奉行如稍有違必無輕恕汝等有功
即當賞犒具奏
上界賜之恩果的無虚示各宜知悉
　某年某月某日榜
具銜位姓押
　　　弟子投師傳法詞
某州縣鄉坊村里住姓某
右某本命年月日時生所屬
北斗某星君謹齎黄金九兩金鐶一對命素
一端以代質信青絲四兩以代翦髮丹砂七
兩以代㰱血捧詣
法師某門下求授
天心正法意欲助天行化爲國救民以某竊
觀浮世之數常憂危脆之身愧除害以不能
思興利而無術操修旣怠惶恐且深豈期多
劫而來以慶今辰之㑹伏聞
某人不掩玄都之路特揚
太上之風抱行持一法之心增光道教垂拔
度羣生之手拆破塵籠願持枯朽之根上賴
栽培之力其於行已豈敢爲非苟忘教育之
恩甘受沈淪之苦輪回得度竭志奉修玄運
相逢盡心報答伏望
某人大開慈造少鑒微誠塵瀆之詞乞垂憫
念下情無任望恩之至謹詞
　某年某月某日
　　　弟子求保舉師狀
某州縣鄉坊里住姓某
右某昨於某年月日具詞躬詣
上清法師某人門下求授
天心正法一部志願助
天行化佐
國救民治病扶危斷絶邪祟巳蒙許賜尅日
奏名奉
命依法訪尋有道名師保舉傳授竊念某生
身幸處於中華存心久棲於象外尋師屢訪
於知已傾誠始遇於明人比者伏惟
某人得法至精興揚
大道救民極切拯濟殊深某謹投
某人願求保舉儻蒙收錄則某豈不堅心尅
志鏤骨銘骸至願修行上報提拔之賜不勝
幸甚謹具狀告
聞伏𠊱
法㫖
　某年某月某日某處住姓某狀
　　　新授正法人給板符鐵券式(夫板符/鐵券者)
　　　(高九寸五寸應身五體四寸表身四/靈長四尺九寸長四維法九星以黄)
　　　(花繪帛爲之今行法之人多使柏木/爲符鐵板爲券此皆不然以俗世所)
　　　(見非合仙旨板符則是▲籍符契之/義鐵劵則誓堅確▲要之不移也乃)
　　　(大仙饒公所傳/之意錄之于後)
敕三台門下
　驅邪院右判官某人行持
　天心正法事准
玉帝敕賜汝仰依教行持除邪輔正利濟羣
　生闡揚大道動合天心愼勿邪婬欺濫恭
　孝二親敬奉師長和睦六親勿隨勢利無
　傳非人若不依從令汝臨事不神
　三官考錄功過依法賞罰者



　唵吽吽衆神稽首邪魔歸正敢有惡逆碎
　作微塵
　太微上帝敕急急如律令

　四天門王八大金剛五部大輪王十方護
　法神四天三界符籙内衆星都大神仙六
　丁六甲玄武大聖天丁力士風伯雨師五
　雷使者五嶽聖帝四瀆大王洞府名山宫
　廟五道等神天兵將吏嶽兵將吏等宜各
　依准
上帝板符鐵券常切護助誅滅邪魔去病除
　妖其兇猛邪神輒敢違戾碎如微塵奉
　敕符到急急如律令
右以爾忠厚之資粹和之質深勵趣眞之志
堅崇濟物之心須戒券以修身協眞言之美
讃尚宜知悉
　某年某月某日
　具保舉傳度師銜位(臣)姓某奉行
三天扶教大法師正一眞人靜應眞君(臣)張道陖
　　　新授正法人補驅邪院官吿式
敕三台門下
　據驅邪院某官姓某保奏某人稟性純素
　守善存心每崇奉於高眞常歸依於
大道頗有助國救民之志願欲傳授天心正
　法符籙保身護命佐
　天行道利濟羣生某人年若干歲甲子某
　月日時生上屬
　北斗某星君躬俟
　俯報者



　惟三天正法萬道同歸矧吾言之易行豈
　汝心之難勉宜補北極驅邪院右判官同
　勾院事准式以聞
右牒奉
上清玉帝
敕符到奉行
　某甲子年月日
　具傳度法師全銜(臣)姓某誥行
三天扶教大法師正一眞人靜應眞君(臣)張道陖
　　　新補驅邪院官受法報應謝表式
　具位(臣)某誠惶誠恐頓首頓首再拜
　上言(臣)聞
　大道無形育包萬化
　上德不宰運斡三元庶彚咸彰最靈居首
　不二之法非離乎本守一之要蓋出於誠
　自顧凡材獲參
　仙品(臣)誠惶誠恐頓首頓首恭惟
玉清聖境元始天尊
上清眞境靈寳天尊
太清仙境道德天尊
　開天御曆
執符爲九百九十九億萬之
道君闢地赤明龍漢乃十號十眞百靈源
之
經寳
三天正法
五帝眞符布化降祥
垂光應物(臣)居凡賤叨奉
至猷獲脫塵寰喜厠
仙籍敢不上遵
天戒下盡人情救苦爲心報
恩是切謹具表
謝冐瀆
天威下情無任望
聖激切屏營之至(臣)某誠惶誠恐頓首頓
首謹言
　某歲某月某日具位(臣)姓(某)上表



上清骨髓靈女鬼律卷下
