#+TITLE: 太極祭鍊內法--鄭思肖
#+DATE: 2016-06-11 12:26:59
#+SOURCE: github.com/kanripo/KR5b0251 master e7e740f9                
太極祭鍊内法序此一
易曰一隂一陽之謂道天地之大萬彚之衆
凡囿於形炁窒於道器者莫非隂陽二炁流
行而有焉故原始返終死生之説幽明之故
亦莫非流行詘信之著見者也是故鬼神者
二炁之良能造化之跡舉不違乎訕信動靜
而巳耳吾道之謂死魂受鍊生身受度者豈
誣世者哉蓋以陽錬隂即以流行之炁鍊不
昧之神也則巳散之炁必聚巳昧之神必覺
詘者必信沉者必升矣是皆理炁之宜然也
靈寳齋法始徐葛鄭三師流於世迄漠唐宋
元以來蹊殊逕異紛紏交錯不啻千百而求
夫升堂入室之至則一也且鍊度魂爽猶為
靈寳之要而鍊度之簡捷猶以祭鍊事畧而
功博自
仙公葛眞君蔵其教位證仙品世傳則有丹
陽洞陽通明玉陽陽晶諸派而莫要於仙公
丹陽者也丹陽本夫南昌而南昌乃靈寳一
名也得丹陽之要者莫評於所南鄭先生内
法議略深切著明誠所謂發仙公未發之蘊
也其言首主於誠學之大本何莫非誠故曰
誠者天之道誠之者人也能存乎誠則隂陽
之機鬼神之用得矣其水火之祕符籙之奥
内鍊升度之神非合夫三五體用之妙其能
造乎五行隂陽復歸太極也乎若盡性致命
拘魂制魄之道可謂盡矣其足爲齋法之軌
轍亦宜矣然先生之言皆極乎身心操存之
實是有變名易用誑眩惑亂之戒苟非含醇
茹眞屏絕氛濁者能哉予甞參討數派莫善
於斯姑蘇袁靜和氏純敏篤究今秋以與纂
脩來吾山一日請序將梓以傳其志可嘉不
辤而述其端他日獲讀是者反求諸巳篤志
力行非徒言之不泯其於幽明之澤豈不博
大矣哉時永樂四年歳次丙戌菊節日正一
嗣教道合無為闡祖光範眞人領道教事嗣
漢四十三代天師張(字初)謹序
恭惟靈寳出書自古髙仙上士得之者上可
以消天災保帝王下可以濟拔死魂開明長
夜其度人无量著于祕典尚矣其中祭鬼鍊
度内法自晉太極葛仙翁脩此道於會稽上
虞山中功成道備上升雲天由是以來靈寳
之妙師師相傳祭鍊之法從兹衍矣厥後師
家科目繁出同原而殊流失夫靈寳之本意
於鬼神利益或有未至者矣吳郡所南鄭先
生念長夜之死魂體上虞之惻隱發明祭鍊
内法寔靈寳之祕㫖也妙用神機理明事簡
得是書者信而行之若幽若明皆獲其惠尚
慮不能溥也刋諸梓以廣其傳天惜祕文梓
燼于火不有繼也深負先生開度之心吾家
王道珪學道勤苦切切以所南翁爲心募諸
好事者復鋟于梓則先生之書不亡於千戴
豈幽明小補哉至正丁亥端陽節至樂道人
徐善政拜手謹識
太極祭鍊内法者葛仙公祭鬼之法也人死
魂升而魄降是其常也其變也則有魂魄不
能升降而淪滯於昏㝠之中其飢渴之慾幽
暗之識茫茫長夜无有巳時是以仙翁憫之
在法中有祭煉之道所謂祭者設飲食以破
其飢渴也所謂鍊者以精神而開其幽暗也
至使淪滯之徒釋然如冰消凍解以復其本
眞則其法大矣呉人鄭所南述其所傳刻諸
梓以教人道家之書以祕宻爲謹學者非齋
金幣盟天而傳則謂之䙝漏䙝漏有㝠咎然
而所南翁之心葛仙翁之心也以謂世人之
死其親未知親之魂魄升降耶淪滯邪倘以
其道開其幽暗拔其瀹滯升于髙明如生死
而肉骨也得不慰其父兄子弟之心哉則是
法也可使家有而人信行之故刻諸梓以廣
其傳不得謂之褻漏矣舊板燬於火未有能
重刋者郡城玄明道院王道圭能募諸好事
者重刋是書使後之未聞者得見是書而行
之是亦所南之心也道圭善用其心哉道圭
以余曾學是書也求爲之序故不得而辤焉
至正七年歳在丁亥夏四月癸酉張遜序
太極仙翁得靈寳之道於玄古三師由是有
祭鬼之科鍊度之法行于世所謂一盂之飯
可以飽萬鬼一道之符可以度萬魂其用簡
其㫖深其濟博其功大去世遠而後之好竒
者徃徃增易其説殽亂駁雜學者无歸焉所
南鄭先生通儒也理貫三教採摭道門諸家
祭鍊之法删煩削僞諄諄訓釋聚而成編以
遺學者使循源而趨利濟幽爽可謂博約而
詳者也甞鋟版印施繼罹火厄版燬不存今
元中王道圭志道者也慮久無傳乃募衆緣
復繡梓以綿不朽自非以仁存心能如是乎
雖然大道無形也人囿形而體道先天有物
也心格物以知天人吾同胞而物吾同體也
飢溺猶巳而哀樂不殊也要在學者日用常
行方寸澄靜表裹明潔如春行冰泮雲散月
明合内外翕闢之機生生而不息通幽顯晦
明之理化化而常存應物無私隨應隨靜必
得一切天人七先靈識四生六趣乃至昆蟲
草木與我混融一性俱入自然平等冤親普
皆濟度逍遥無礙廓虚空以爲年斯不負仙
公祭鍊之法所南標指之誠矣外此弗脩而
言祭鍊法吾不知也學者宜勉之至正丁亥
二月望曰西蜀道士頤軒清虚子俟以正拜
手謹書
我耕儒不穫餒於弓冶見道不明盲於玉石
所頼受先子菊山先生鞭撻之痛迄今尚不
可忍所以終身不忘時乎或夢一二於千萬
也或苦吟顚笑或冷坐罵禪直欲挾今古偕
出於有形之表坐狂自醉浸命以死又焉知
其一切耶有笑我者曰昔者著釋氏施食道
家祭鍊二書母乃尚查滓乎我聞之如搦弄
舊夢於掌上竟不知爲何物是誠查滓矣或
者曰請論之以次曰道者不得巳之名也法
者不得巳之用也凡一切事事物物之用皆
法也莊子謂以本爲精以物爲粗其然豈其
然乎昔年著二書童習未斷耳但世之祭鍊
紛然其㫖譬如雷者隂陽撃剥之炁也世之
行乎雷者必以我五行尅制之炁擊剥而爲
用胡為而雷名雷祖雷神率皆不同正一法
外别有清微法雷名逾數百白玉蟾書所述
正一法雷名逾於百數以我見聞彼尚未盡
一切諸雷諸法浩渺無數姑即一法而論所
傳呪炁符想㫖要千差萬殊始本一法訛而
爲百千本或者所傳斬勘雷二百餘家靈官
三百餘家地祇百八十餘家又有師金丹大
道者或拜三百五十餘人或拜九十餘人尚
皆未然他法類此況今之言大道金丹諸法
者森森然如麻如葦實非一方之人一夫之
目所可盡矚又他方外域不行我中國種種
諸法其所行之法隨地各各自異亦各各靈
驗前乎三五百年亦未有斬勘靈官地祇之
類至如諸仙書仙傳載古神仙所受所行之
法其名雖存一二然亦頗異但今亦無傳故
知後十百千萬年必迤邐變名易用又廣為
種種諸法出於剏見驚人耳目喧於末運閼
以群訛實不可以千萬億兆計若以古今天
下論則四方所傳所學荒怪無緒展轉弄新
惑亂滋多此皆叔季世變人心好竒眩名之
過亦群然損益自誑自賣以盲教盲有以致
此宜乎焉自然有道人拜了千千箇之詩焉
自然六十四歳始得眞傳然則向者所拜皆
非師也老子曰吾道甚易知甚易行吾道甚
夷而民好徑徑者小路也使天下學者將何
如問道問法或自是其是互非其非學者終
當從誰道一而巳茍以為道一而巳則巳二
之又況支離而萬之耶若不具眞眼空今照
古孰不爲孽炁所蝕欣然墮於華偽終身不
知而天下後世反皆爲道所迷道本無以示
人而人自迷之固有古聖賢神仙書在但欲
語之以妙其理不肯身之以實其德無大功
深行決不獲逢眞師以我之業帶未斷眞心
未與天地爲一也非天地有所禁也非至人
有所惜而不常遊斯世也且人以藐然之身
弄一窪精神眩走夢中天地萬萬其心萬萬
其欲萬萬其事萬萬其偽萬萬其説萬萬其
業死欲牢鑄此夢爲自巳永永不壞之天以
是縱萬萬萬萬度金石爛海嶽枯衆生顚倒
雜亂尚未寤於迷途悲夫是故太上俯就衆
生曲垂方便以祭鍊拯幽㝠之苦遂有其法
傳於下土昔有葛仙公大闡太上之心後無
大闡葛仙公之心者久而愈訛流爲空雜誰
其正之雖青天穹然在上無從扣問玄㫖則
我祭鍊書亦寐語也譯我之𥧌覺彼之寐其
寐亦甚矣其癡亦甚矣此我之所以與衆生
俱落命於夢海之波濤也尚舞空辭以自衒
耶噫誰其擊太空三下以寤之沈之我請爲

序故序焉三外老夫鄭所南序


















太極祭鍊内法鄭所南編集卷上
　凡我同志欲發道心濟度幽㝠當先狀奏
　太一天尊申
　太極左仙公沖應孚佑眞君發大誓願始
　終如一每年三元(正月十五日上元七月/十五日中无十月十五)
　(日下/元)五臘(正月初一日天臘五月五日地/臘七月七日道德臘十月初一)
　(日民幾臘十二月/臘日王侯臘之日)謂之八解脫曰八節(立/春)
　(春分立夏夏至立/秋秋分立冬冬至)庚申甲子一年之間共
　二十八會祭鍊幽㝠所不可缺但欲寳濟
　鬼神不可虚加文飾須常行内鍊法内養
　精神外守戒行一遇行持自然感應祭鍊
　先一日發城隍牒當日不絶念宻誦太一
　聖號靈書中篇恭書寳籙并丹陽符至夜
　深則於寂靜之處嚴設清香淨飯竹枝浄
　水又沐浴水盂焚丹陽符投沐浴池又別
　焚寳籙外方黙坐良久行持如當日有急
　幹則焚香黙禱移前展後庶不誤鬼神指
　望也(夜夜行/之尤妙)
　　　内鍊法
　入室端坐澄心靜慮息調炁定寂然良久
　方存我下丹田眞炁如火如大紅玉丸左
　右九轉甚是分明良久自覺玉池水满即
　腎水上升之外候也其眞火一九始升上
　絳宫心府號曰南昌上宫亦號曰朱陵火
　府流火之庭即發炎炎流金之火存想巳
　身盡爲火所焚良久鍊形如嬰兒狀端坐
　絳宫中巳身復完如故嬰兒漸登十二層
　樓上金闕玉房之中乃頂門泥丸宫嬰兒
　即化成天尊聖像端坐宫中左手執碧玉
　盂右手執空青枝號曰
　太一救苦天尊極要分明(心曰絳宫口内/曰玉池眉間三)
　(寸曰泥丸兩腎中間/曰丹田詳見後說)
　　書生天寳籙行持式(今法南斗六星/並不作用亦不)
　　(塗呪欲作用/者法見于後)
　凡書寳籙當早於靜室齋戒黙生行内鍊
　法訖想
　太一救苦天尊在泥丸宫中端坐祥光晃
　耀即長跪宻奏曰臣今書寳籙普度幽㝠
　死魂受鋉立便生天臣奉
　太一救苦天尊勑行一一分明存想畢
　即書寳籙
唵(一搯左手中指丑/文筆左塗三轉)吽(二指左手丑上一/文筆右塗三轉)
吒(三搯左手中指午下/一文筆左塗三轉)唎(四搯左手中指午/文筆右塗三轉)
　　寳籙聚形朱書
　右法黙念唵吽吒唎四字依次第書唵字
　上書吽吽字上書吒吒字上書唎每書一
　字搯一訣塗三轉每一轉黙念唵吽吒唎
　一遍係四訣共十二轉念呪十二遍成籙
　即手停朱筆於籙上閉目存想眞火一丸
　在自巳下丹田分明良久覺口中水生其
　眞火一丸升上絳宫化為朱陵火府火光
　迸耀中有火鈴烜赫如日急呵於符上乃
　剔午訣就用朱筆拂出即存寳籙化成火
　鈴上透泥丸愈髙愈逺杳杳直上而去次
　念道君呪曰
太上道君勑付崑崙神符一下拔度幽魂急
急如律令(搯左手中/指中文)
　　寳籙式(用黄紙朱書次用三符印印/於寳籙上如有專度亡䰟又)
　　(别作實籙專/填亡者姓名)
　(魁魓)太上勑赦生天寳籙告下拔
　　　　　　度五道四生男女孤魂等衆
　　　　　　增品受生超昇仙界一如
　　　　　　告命風火驛傳
　　　　　　　太歳年月日𠮷時
　　　　　　具位臣姓某承誥奉行
　　　祭錬行持牒式(祭鋉前一日發牒/更不必别用奏申)
太極祭鍊壇牒上本府城隍主者(南昌受/鋉司印)
　本壇於今月日就某處奉行
　太極祭鍊法拔度五道四生孤魂滯魄等
　衆所合關告
　貴司傳奏攝召一切幽魂咸赴壇所受度
　須至公文者
牒請
照詳備去事理疾速傳誠逓悃轉奏
太一慈尊請降
勑命頒下十方三界下窮地獄幽扁一切去
處咸令照應即與開赦一切幽魂於當日夜
後來赴壇所享食聽法受錬更生執籙超升
上生
天界毋得稽遲有妨開度(或有專度姓名/却增意旨傳奏)
　太歳年月日吉時牒
太上某籙弟子奉行太極祭鍊事姓某押
　　　　(如未受籙者即稱奉道弟子)
　　　入靖坐鍊式(以下並靜坐/宻默行持)
　祭鍊當日先書丹陽符書寳籙當夜於飯
　斛前清香一炷竹枝淨水一盂又别置水
　一盂爲沐浴池乃焚丹陽符投於沐浴池
　中又先焚寳籙於爐中諸事全備方纔打
　坐非行持畢不可再動身也至夜深於孤
　靜之處無一人徃來之地打坐良久行内
　鍊法後仍想太一救苦天尊坐我泥丸宫
　中兆即長跪宻呪乞放無邊光明下破地
　獄遂見太一天尊放無邊光明從泥丸宫
　向北下夾脊十八顀乃雙腎之下緫名曰
　酆都獄燦爛閃爍洞煥三界朗照諸苦獄
　獄俱空一切罪囚悉皆出離顀(音/槌)
　　　召魂
　如前具法位姓名發至誠心奉太上命廣
　遍攝召徃古來今無盡十方一切五道神
　道人道畜生道餓鬼道地獄道盡虚空界
　積夜寒鄉沉魂滯魄等衆承玆道力來赴
　靈壇祇領善功克獲超度
　　(如欲法界廣大周遍普及一切幽䰟當/默念普請文稱法位臣姓名一心未請)
　　(云云欲簡易者乃依/上法普請文見于後)
　存想十方無邊無數一切鬼魂盡從鬼門
　上來隨身所坐處左肩背後即是東北方
　鬼門也次想丹陽符水池化成無邊汪洋
　大水普召一切幽魂各得五行生炁同時
　完形同時沐浴黙念
　　　丹陽太呪
　龍漢蕩蕩無形無名渺渺億劫皇道開清
　明澄朗耀九龍吐精玉虚澄輝太霞髙明
　元始開化諸天齊靈三元導飬二象攝生
　未度者度未成者成巳死者化巳枯者榮
　蠢動蜎息一切㝠靈懷胎含孕咸得受生
　隂魂命過魂升三清魄受錬度南宫變形
　今日大慶皆得光明五帝鑒映普告萬靈
　天神地祇及以河源五嶽四瀆并諸名山
　洞玄洞淵洞靈洞仙無極大道至眞火神
　無窮無極普監度生地根斷絶玄都記名
　衆神普照一切咸聽
　右黙呪畢存見衆魂完形出浴凡是人類
　男左女右皆着仙衣凡是禽獸悉皆潔淨
　各以類分即想兆泥丸宫中太一天尊左
　手執碧玉盂右手執空青枝宻黙懇奏乞
　降甘露漿入此清淨水黙呪曰
太一天尊降甘露(七遍)
　遂見太一天尊在空玄中聖像極大了了
　分明右手灑甘露下注水盂中淨水變成
　甘露即於靜定中兆以甘露水灑法食上
　即想法食頓然香潤甘美黙念靈書中篇
　三遍變食廣大無邊充滿十方見衆魂盡
　在無邊白淨世界中皆得餐享斛食又遍
　賜神水普及一切幽魂盡飲甘露悉得飽
　滿少待片時容其恣情飲食伺畢
　　　水鍊作用(不念呪不用/符不搯訣)
　先想兩腎中間有一點極明須臾如大月
　輪注視良久水火交媾玉池水生其月輪
　竟升頂上如十五夜半月色光明其月正
　在東井八星之間始作用黄華水當存月
　正在東井八星間自然夾脊水如天河升
　貫頂中東井之聞其月光照耀於頂中天
　河之源激成黄色水華之水漸漸浸潤上
　腭須臾覺其水自頂中流於舌上而下滿
　口甘潤香美是自巳黃華眞水也即見滿
　前化成汗漫黄色水華之水其水自然無
　邊無際一切幽魂皆在其中錬育精髓膏
　潤顏色良久出鍊幽魂形貌精采表裹瑩
　潔至受鍊畢其水自然不見
東井星象
　　　火鍊作用(不念呪不用/符不搯訣)
　存想兩腎中間一點眞炁須臾如大紅日
　輪注視良久水火交媾玉池水升其日輪
　竟升於絳宫發燦烱流金之火即見飛燄
　化成大火遍空炎炎一切幽魂皆喜悅入
　火冶鍊一一火光遶身至受鍊畢回目向
　下内觀其火自然不見至此竟忘其
　類之形一一衆魂皆化爲嬰兒身有
　皆着仙衣羅列左右聽受三皈九戒
　　第一歸依
太上无極大道
　第二歸依
三十六部尊經
　第三歸依
一切聖眞仙師
　汝等旣巳歸依三寳再當受持九眞妙戒
一者敬讓孝飬父母
二者克勤忠於君主
三者不殺慈救衆生
四者不淫正身處物
五者不盗推義損己
六者不嗔兇怒凌人
七者不詐諂滅害善
八者不驕傲忽至眞
九者不二奉戒專一
　一一歡喜受戒畢次黙宣寳籙仍想寳籙
　化爲无數无數寳籙一一幽魂一一給付
　一道一一執此上生天界
今汝等歸依三寳受持九戒巳竟各各執此
太上寳籙立便生天永奉道法母忘戒言
　遂存想心中火鈴飛出烜赫如日上過泥
　丸透出頂門愈髙愈逺一一衆魂盡如嬰
　兒皆乗蓮花仰隨火鈴光上昇杳杳然去
　後乃回目向下内觀則玉池水升萬化寂
　然(祭錬畢須當回目向下内觀則玉池水/升造化歸源良久徐徐出定不然恐有)
　(心火上炎/之患也)
五行相生眞炁
　但依次第搯五訣吹五臟炁於丹陽符上
　併具五臟五行相生之理干後









丹陽符作用黄炁陽精内事(掐中指/中文)
　黙坐存腰後兩腎中間有一點之白極明
　須臾大如月輪即升而照耀于中宫黄炁
　之中心下腎上水火交媾處曰中宫坎離
　自然交媾便覺玉池水生然後昇月輪於
　頂上遂見頂上月中流五色流精紫光之
　炁即鼻引入口中吹在符上又取五行相
　生眞炁併吹於符上



　　　塗寳籙上南斗六司星訣附(朱書)
　用前寳籙中存想太一天尊奉勑行之後
　想自巳絳宫化爲朱陵火府樓閤森嚴廣
　大髙聳見南斗六星大如栲栳燦然在上
　存定分明執筆點朱念南斗六星君名塗
　南斗六星
魑𩲓(念三遍塗一星音/離㫖火天尊勝)
　魑(搯左手卯文/塗第一星)(搯左手辰文/塗第二星)
　(搯左手午下一/文塗第三星)𩲓(搯左手丑上一/文塗第四星)
　(搯左手子上一/文塗第五星)(搯左手未下一/文塗第六星)
　右念六星名三遍塗一星塗至第六星即
　停筆仰首閉目想六星分明吸取星光同
　剔左手未下一文訣呵炁於筆上即隨筆
　拂出仍想南斗六星光芒現於籙上
子亥生亡魂(不實第/一星)丑戌生亡魂(不實第/二星)
寅酉生亡魂(不實第/三星)卯申生亡魂(不實第/四星)
辰未生亡魂(不實第/五星)巳午生亡魂(不實第/六星)
　右法凡有姓名亡魂有享年者並用此法
　如不記享年及普度幽魂並不塗第三星
　寅爲鬼路兼寅爲生炁之根根者一歳之
　首亦虚正南火字之義今附録六星塗訣
　恐人欲用塗六星法在于寳籙上六星皆
　不塗不作用皆虚六星如信不及則先作
　用六星然後作用寳籙唵吽吒唎也
　　　普請文(薦有姓氏亡䰟至人道後云/爲某人薦某亡者承三寳力)
　　　(洗滌根塵來受祭/錬解脫清浄也)
　一心恭請十方道境上帝髙眞眞宰萬靈
　周天乾象一切神仙願垂慈光普爲衆生
　洗滌根塵加被法供我今奉請盡虚空界
　三界諸天天人天侣惟是諸天上邇仙境
　願垂慈悲普同證明或有淪墜普同祭錬
　我今奉請盡虚空界一切无量神道等衆
　普天之下山川神明治世鬼神正神土神
　社稷城隍里域土地五通仙人㝠官鬼神
　五道將軍丘墓土神一切鬼神官僚曹屬
　如是鬼神无量无邊願發慈心證明祭鍊
　我今召請盡虚空界一切无量人道等衆
　中國外國四海萬方徃古來今有姓无姓
　國親大臣文武將相内外官僚掾吏卒徒
　三教九流萬族軍民儒道僧尼農圃工商
　種種營生技藝雜役忠臣義士孝子烈女
　隠逸遊謁安享游手道法薬術醫卜隂陽
　漁樵獵牧屠沽牙儈舟車馭從巫呪譯盡
　路岐伶樂斡僕驅厮奴婢娼妓囚丐盗賊
　聾盲跛啞癱勞蠱癩瘤疝喘腫風癎顛癡
　嬰孩昏耄鰥寡狐獨老夀天殤菩終惡死
　天誅雷滅神殛鬼忤湯水火死獸噬蟲螫
　國刑斬剮絞射剥皮自刑自縊殺死打死
　呪死中毒魔死客死獄死陣亡凍死熱死
　壓死攧死卒中産死一切人中祖宗父母
　夫主妻妾男女眷屬新亡久化伏連塜訟
　一切疾痛死亡魂魄如是人道无量无邊
　咸得解脱來受祭鍊我今召精盡虚空界
　一切无量畜生等衆鳯鶴燕鴻鶯鷺鴉雀
　虎羊牛馬鹿豕猫犬龍魚鰕蟹龜蜆螺蛙
　蛇蟻蛬蚊蜂蝶螢蟬一切禽獸蟲魚水族
　蠢動舍靈微細精爽如是畜生无量无邊
　咸得解脫來受祭鍊我今召請盡虚空界
　一切无量餓鬼等衆飢餓枯渴魑魅魍魎
　推潮推沙一切鬼役如是餓鬼无量无邊
　咸得解脫來受祭鍊我今召請盡虚空界
　一切无量地獄等衆茫范重重北都羅酆
　極深至苦九幽天獄硤石血湖三十六獄
　二十四所鬼帥大獄阿鼻鐵園青城山獄
　泰山嶽府二十四獄五嶽諸獄太一牢山
　諸山諸獄一切地獄諸處城隍諸司囚禁
　一切大小輕重罪囚諸獄鬼吏鬼卒鬼獸
　如是等類无量无邊咸得解脫來受祭鍊
　如是奉請十方萬神願垂慈光普照一切
　无量五道未解脫者盡得解脱普受祭錬
　一一衆生夙命不同今隨其業各現淨食
　雖示世物純是甘露皆生淨味各令飽滿
　法施平等无間隂陽一切鬼神普同供養
　　　靈書中篇
東方八天
　亶婁阿薈无惒觀音須延明首法攬菩曇
　稼那阿奕忽訶流吟華都曲麗鮮菩育臻
　答落大梵散煙慶雲飛灑玉都明魔上門
　无行上首廻蹠流玄阿陀龍羅四象吁員
南方八天
　南問洞浮玉眸詵詵梵形落空九靈推前
　澤洛菩臺緑羅大千眇莾九醜韶謡縁邅
　雲上九都飛生自騫那育郁馥摩羅法輪
　霐持无鏡攬資運容馥朗廓奕神纓自宫
西方八天
　刀利禪猷婆泥咎通宛藪滌色太眇之堂
　流羅梵萌景蔚萧嵎易邈无寂宛首少都
　阿繿郁笁華莫延由九開自辯阿那品首
　无量扶蓋浮羅合神玉誕長桑栢空度仙
北方八天
　玃无自育九日導乾坤母東覆形攝上玄
　陀羅育邈眇炁合雲飛天大醜緫監上天
　沙陀劫量龍漢瑛鮮碧落浮黎空歌保珍
　惡奕无品洞妙自眞元梵恹漠幽寂度人
太極祭鍊内法卷上















太極祭鍊内法議畧卷中此二
　　　　三外老夫鄭所南編集
　　　若欲行祭鋉者當熟看此說
　　　不自打坐内鍊者非吾道侣
天地之間一至誠之道而巳中庸曰唯天下
至誠爲能經綸天下之大經立天下之大本
知天地之化育故一切事无大小悉以至誠
為主一念不誠則僞一事不誠則敗況於鬼
神之際乎鬼神之德洋洋乎如在其上如在
其左石茍心不在焉視之而弗見聽之而弗
聞吾何以動天地吾何以感鬼神一念至專
太一在上衆魂在前森乎可見儼乎若生皆
一念之宻運與至化以潜通者其變化之妙
皆不出於吾心孟子曰操則存舍則亡其心
之謂歟行祭鍊者宜察此語先立至誠爲未
至誠者无毫髮雜念極純一之心也此不誠
者无物也有誠而爲誠則人誠而泯於誠則
天萬事皆當先論至誠然後論其本法祭錬
一法極寡善本予所扣問甚多太極仙公逺
矣世之祭錬一一自稱其法爲仙公的派符
呪作用各各不同江湖汗漫宗泒多門非可
以千百數之固是苟抱至誠无不感應若論
的當合理此法乃坐鋉法甚為簡易通攝幽
㝠極爲竒特非予自誇實欲此善法流通世
間使天下好道者一一悉行内鍊法一一衆
魂息幽㝠之苦或曰子之所傳奚爲而極善
予曰今此之祭鍊法専以我先深潜靜定鍊
毓陽种然後宻運至誠祭鍊隂鬼當合二者
通爲一片精宻工夫也微倒意念則精种自
歸源矣未至此者須當靜坐於自己中存想
運用乃善今人行持多是存想作用外事豈
知天地萬化盡備在我身中若曰吸天門炁
三清祖炁十方生炁東方青炁西方白炁及
想金光百千萬道降注兆身之類至如遽然
存想太一天尊朱陵火府天河東井者皆外
事也有取合炁者如嘘出肝炁存想與東方
青炁來相接吸之仍噓出者謂取天地至靈
之炁合自巳至靈之炁凡此之類皆謂之合
炁以内炁而合外炁是亦外事豈若運我身
中眞造化耶世人惑於形像泥於髙遠謂太
一天尊必在九霄之上東極宫中殊不知太
一天尊即是自己元神藏經云自巳天尊何
勞仰望自巳老君何勞外覓救苦經云空中
何灼灼名曰泥丸仙其泥丸仙者即太一天
尊也非居我頂上之元神誰歟或者不悟竟
指我即是太一天尊却成誑謬此内鍊法中
存自巳爲火焚蕩俱盡者是表蕩滌一切惡
念也巳身復完如故者是表天眞之不壞也
泥丸之上即是天宫雙腎之下即是地獄兩
眉間入三寸曰泥丸即腦也腦曰精根兩腎
中間曰丹田(詳見/後說)或謂臍下三寸者非或又
指臍後腎前正中有一穴曰丹田亦非其下
乃任脉之所發也朱陵火府即是心宫泥丸
之下亦是河源十二河源即是十二經脉之
源東井天河之水即是神水上升至泥丸而
下潤者五行相生眞炁即是五臓相生眞炁
心中運眞火腎中運眞水皆不出身内妙造
化道在邇求諸遠非良法也老子曰我命在
我不在天隂符經云宇宙在乎手萬化生乎
身斷斷无身外造化虚靖眞人曰道不逺在
身中允爲要語靈臺虚廓涵容十方一念純
一萬法悉圓皆吾心之妙用也心專則境現
心散則境亡祭神如神在其祭鍊之謂歟今
人不持内鋉徒事外飾謬哉朗誦行持只在
口而不在心坐鍊宻黙作用則在心不在口
心中黙念則與幽㝠潜通口中朗誦只做眼
境好看旣曰黙念只當在心中㝠㝠動念不
可出於喉嚨中運聲黙念者心念也謂无聲
而動意也如能於靜室中閉目寂黙坐一更
餘乃黙念行持作用是爲内鍊靜坐愈久則
愈妙愈玄勝如朗誦行持實萬萬倍祈雨祈
晴祈雪諸法一切要緊處皆在坐功作用好
行法者更不肯誦呪語只在心中宻黙作用
九天生神章教人誦法云夷心黙念夷心者
平心也度人全經宻呪云心中心呪又云心
拜黃庭經云皆在心内運天經不獨度人生
神黃庭大洞等經當黙念也皆當夷心黙念
心呪心拜皆在心内運天經此皆漸漸入於
至宻造化之論也一切諸經諸呪太上不得
巳以言語示人欲人人透言語之㫖超乎萬
象之表而見虚无自然之道一滯於言語下
士也太上又不得巳而以作用内事黙念行
持具在本法流傳下土今盡失其傳縱得其
傳又不肯堅持戒行守之反怪其不如本法
所言之靈驗頗爲大失若於心内運天經則
法法皆妙不止久久徹視鬼神而巳今率從
事聲音為美觀安知喧於口耳者耗神炁寂
於意想者養精神如此祭錬彼此之利慱哉
昔年有一風癡道人專行祭鍊每至月晦夜
携飯水徃十字街頭或幽僻之處設食地上
黙暝不語但坐二更餘而去或疑之或笑之
後有人深夜窺伺只遠逺見衆魂享食之後
俱不見少頃俱化為嬰兒仙衣縹緲在道人
頂上杳杳上升天去眞得寂黙坐鍊法者今
人在聲音上做好看不肯學此道人黙坐作
用内事祭鍊可憐可笑不修坐功不得作用
只靠誦呪書符盡成虚設
大抵鍊度是鍊自巳造化以度幽魂未能鍊
神安能度鬼全仗眞心内事其符其呪乃寓
我之造化耳心火下降則腎水上升口中眞
水滿口甘潤香美者即腎中眞水也祭鋉不
得火降水升造化餘皆末事火降水升眞祭
鍊之要論凡坎離交遘水火旣濟之後造化
皆上朝泥丸幽魂得此造化亦不容於不生
天頒行寳籙之後運我一點靈光化爲火鈴
上透泥丸現前幽魂皆隨我一念而生天正
是祭錬幽魂要緊處或我之一點靈光不透
泥丸衆魂決無生天之理若度衆魂生天則
念念升我之造化於泥丸上苟力行之則頂
門微動如無慾事能勤行数年火鈴自然常
現後頂門當豁然初如萬蟻集而甚痒後如
巨石裂而大開心印經云黙朝上帝一紀飛
昇是也非惟鬼神獲大利益而我一身精神
亦大充盈神仙可覬也此法與黙朝上帝法
實同一理所以異乎其他祭鍊法
黙朝上帝法當先注意下丹田良久水火交
媾玉池水生至滿口嚥下乃升此意朝于泥
丸頂門若不運玉池水嚥下竟行上視則炎
上而下空此法常以雙眼當我胷前低垂乎
臍下即此意於我脊後髙升乎頂上自然水
火循環而轉久行則精神皆朝於泥丸中或
謂桓眞人云心目注視泥丸則舊傳本失於
指辤也因此多多有人以雙眼角剌上視頂
或損目或聚炁壅重於頭以我黙朝上帝法
宻朝太一天尊尤捷日日半夜清晨常行内
鍊法之後仍想火鈴上透泥丸則臨時祭鋉
其效尤速水火作用亦有多法俱不若此本
内鍊法與戴君浄煟祭鍊刋本洞陽内鍊之
法相同彼特欠運口中水生之妙耳董君光
(然)祭鍊刋本存想龜蛇爲鋉度作用却自可
笑龜蛇雖是水火自是眞武事何干太一天
尊耶世所傳鍊度水火作用各各不同其訛
類此今法只一心歸依太一救苦天尊爲主
其餘皆不泛舉誠爲專一本只是鍊水火之
妙育出嬰兒化爲太一天尊蓋自巳造化之
出現者即我之元神也與遽然存想太一天
尊不同太一天尊降甘露七字呪有一本上
有東木公西王母六字今法只專主乎太一
天尊不必更泛舉惟太一天尊又爲北極南
極諸鍊度衆神之君也戴君曰存我眞人爲
一爲三爲七爲十四良以表分身應化之意
然得乎一萬事畢只主一足矣當知一者非
寡萬者非衆戴君所言極有理此予法只存
太一天尊之外亦不舉諸君之名却當多多
黙念太一救苦天尊聖號爲佳他本祭鍊例
用科儀只事文飾向年苦好祭鍊先傳得数
本皆無内事率是取外炁想外境者以訛傳
訛誤人多矣每痛恨之互相指疪實欲賣法
宜乎本本不同法法各異
祭錬當以寳籙爲用其寳籙相傳一家只名
生天寳籙一家只名勑赦寳籙又一家用紅
印天書唵吽吒唎四字其下有一道符篆名
曰玄靈破地獄符中間眞書救苦天尊日月
星玄神君数字或天篆此数字或書此符其
左者又有名大寳籙者則是聚諸符篆而爲
一卷或有眞書唵吽吒唎四字竟不塗者又
名六天眞言或有散書唵吽吒唎四字間以
金木水火土五字或塗或不塗又一名太上
生天慈宥寳籙又有一家名曰瓊臺攝化生
天寳籙不用唵吽吒唎四字其籙頗異多有
别様寳籙尚未接於見聞但應千薦亡皆屬
靈寳法靈寳度人經靈寳生神章專主生死
之事寳籙本出靈寳法中而靈寳法宗泒亦
多所傳之法亦各不同後散爲詣法而諸法
中亦皆有寳籙諸法之泒更多寳籙亦各各
不同亦多不出於唵吽吒唎四字亦各作用
甚不同或謂雷法中亦有用唵吽吒唎四字
天蓬法中亦有唵吽吒唎四字其他諸法多
有用者率是取心炁作用又有一泒馬靈官
法用唵吽吒唎神汝神急攝呪者又有用唵
吽吒唎四字疊書而造靈官者此四字亦有
数名凡語吽字皆屬心神當知唵吽吒唎吾
心神之内諱當鍊度之時以吾之心宫譬南
昌上宫故受南昌錬形之後用心神内諱為
生天作用祕語又當知寳籙者是聚吾心中
之神光而為寳籙神屬火而火性升上所以
能度之生天也又在送魂之時存想吾心中
一九神光之火大如金鈴直突送之飛上太
清庶爲全美其寳籙拂出筆亦當直上而尖
頴仍用潤筆勿用燥筆書之世人觀寳籙則
是黄紙上一枚紅丸亡魂得寳籙則見一丸
𦦨𦦨炎上烜赫神光之火直上虚空導之前
行照耀心目身有光明鬼神仰視之以為至
寳故曰寳籙如泛然作用寳籙則亡魂見之
愈晦㝠不得爲用奚益於鬼神或謂唵吽吒
唎四字是太一慈尊内諱則非太一天尊乃
至妙之道與元始同初無實體豈有内諱因
隨感應化而出其曰太上者一切法一切符
篆皆出於太上太上者至上也無出其上也
自然造化之妙也故道家曰太上今太上勑
赦生天寳籙或有作用南斗六星而不作用
唵吽吒唎者或只印唵吽吒唎四字於其下
者夫寳籙乃作用唵吽吒唎而成者作用六
星而不作用唵吽吒唎者非又一法名曰太
上生天眞命寳籙亦作用唵吽吒唎四字不
用南斗六星却别有太上符命一道在上别
本多有不用南斗六星獨專主唵吽吒唎者
寳籙上六星以虚者為善有念别呪塗者有
念度人諸君塗者又有兩三様塗六星散形
呪語殊又差甚乃後人附會之說又有一家
專主不塗第二星者又有只塗鬼字不塗
離㫖火天尊勝者戴君祭鍊法云按古本舊
法黄籙儀寳籙上無六星今依傳本存之不
必拘泥其說極是予謂寳籙當以作用唵吽
吒唎為主不必更作用南斗只當虚其六星
子書寳籙亦不塗六星子決不肯誤人世人
信不及率皆執泥以多添造化為妙是徒分
其用心也或有必欲作用者當先作用六星
次作用唵吽吒唎只念南斗星君名塗南斗
六星仍不實第三星他本作用塗唵吽吒唎
呪語亦有數十樣存想内事亦有數十法今
只念唵吽吒唎塗唵吽吒唎於理甚長唵吽
吒唎之吽字或作吟字本是吽字相傳以爲
度亡者生天不欲用牛口之字恐誤亡者前
程竟換作吟字雖書吟字只作吽字呼無疑
心依本法當以吽字爲正一本唎字作哩字
以聲近而用其字吒字或作噠字今本只用
唵吽吒唎四字又有用見成印唵吽吒唎四
字旋誦呪塗者其舛尤甚寳籙例用黄紙朱
書以辰砂爲上乏辰砂或銀朱或硃砂不當
用黑書當取紅色以應朱陵火府之象又紅
書符箓鬼神見之以為火今書唵字則左轉
吽字則右轉吒字則左轉唎字則右轉左轉
者陽也右轉者隂也喻有陽中之隂隂中之
陽也叠書四字畢以筆自下而上拂岀者則
衆魂得隨吾之造化而生天也又取其神炁
超邁感應急速之義今之行法者書符押字
用拂出筆此意亦然其書寳籙搯訣四字盡
在中指四節上以中指内通心脉上應泥丸
書寳籙之㫖妙哉他本寳籙有以四字作一
帶書冩而中間拂岀一筆名曰竹葉寳籙又
有冩四字分四筆於四角拂出名曰四角寳
籙又有用九鳯破穢罡者又有拂寳籙一筆
直透出南斗字者或有書寳籙用午時書
謂太陽正中取眞火炎炎之意或又取六陽
時作用不務内反務外深失之矣若此類書
寳籙者極多不能悉載是皆近世爲人師者
欲求異以自髙私意誇惑後學有誤幽㝠罪
非輕眇或謂寳籙例長九寸濶三寸亦不必
拘此説如太上天篆寳籙寳劵等甚多却當
依本法
書寳籙亦當於靜室中無人徃爲衝撞處靜
坐一時良久俟心地清淨乃可行内鍊法宻
奏慈尊之後止可作用一道寳籙庶幾精神
專一幽㝠得濟旦炁清明之時作用寳籙亦
妙當日當時書之則神炁不散久則散矣專
度有姓名亡者則别書寳籙塡姓名於其下
若大齋醮凡兩次用寳籙初開通㝠路後頒
赦時先以破地獄作用書寳籙告下㝠官主
者放釋罪囚而獄囚皆仰拜寳籙宣傳爲赦
書當用㝠官主者四字其寳籙亦多各别亦
有獨作用勑字者有以唵吽吒唎四字疊書
倒自上直拂下出者皆破地獄作用不當用
於超升幽魂生天寳籙也若夫超升生天寳
籙則幽魂旣離㝠府躋我道域巳不屬於㝠
官主者所司況享祭受錬聽受三皈九戒一
一俱畢方宣給寳籙付幽魂執此上生天界
於此時實與㝠官主者了無干涉其放赦寳
籙則是踈放罪囚之詔語其超升寳籙則是
引導幽魂生天之造化此吾之超升幽魂生
天寳籙所以不當用㝠官主者四字亦不當
用破地獄作用及天壓地仰之類同此一説
放赦寳籙其作用當下而愈下直破地獄之
下庶可出幽魂於地下也超升寳籙其作用
當上而愈上直透天堂之上然後拔幽魂而
見太上也二者固不同皆升降水火也我之
破地獄作用惟於深定中宻運我造化親奉
慈尊大放百千道大光明直透地輪之下盡
化地獄為大清淨光明之境以是不贅用放
赦寳籙
今曰祭鍊者正以度脫之豈可復曰隨品受
生此寳籙上則曰増品受生既授三皈九戒
開其性天豈不能因其遷善升之以品級寳
籙者上天之大恩豈無優恤之理仍曰隨品
受生猶不沾湛恩開其自新之門也況太一
慈尊無所不度耶故增品之說甚佳
寳籙上用三符印又或用道君玉印凡行移
奏牒則用南昌受鍊司印未奏者用三寳印
如刻符印皆不用桃梓雷擊之木有殺炁故
也三符印文名度魂印右曰拔幽魂符中曰
九龍符命左曰破地獄符後世師眞聚此三
符而為印故無邊郭今三符印上具職銜亦
不是戴君又有呪灌符印之炁訣此說尤不
然或謂一籙只度一名其說極謬至於飾説
泛引曲以為解訛傳仙公止度八十萬衆何
其小哉今人泛建黄籙一壇受狀多者以數
萬計度無主幽魂不可勝計況仙公乎正不
知幾千萬億兆之八十萬衆幽魂得度或者
竟執一籙度一名之説爲是相襲成說故世
之書寳籙者誇以多爲功遂皆草率全不精
專作用孰知至誠㝠坐良久然後精專作用
書一道勝如書百十道大則一溥而爲萬小
則萬約而爲一放之則彌滿六合卷之則不
盈一握皆在心之變化不在籙之多寡一念
慈悲玄恩溥愽特觀運心如何
或問凡建黄籙不多多受狀普度有姓名亡
者則功徳不廣大雖各有籙牒惟齋主寳籙
是髙功作用其餘寳籙率是書生書之悉奏
過頒行書生寳籙豈有道徳造化耶予曰萬
萬幽魂得度皆髙功寳籙造化之功蓋溥一
而為萬萬實髙功廣大之心書生之籙不過
塡名備數如朝廷放赦惟一詔書耳非曰一
人有一赦實以寳籙不在乎多而在乎專一
也白玉蟾亦謂一簡一籙可度無邊幽魂恰
如眞龍只消一滴水便作霶𩃱大雨豈在乎
多他本有牒所屬索合度幾名爲例者又有
等次立例限定度幾名者又有給憑由者吾
皆不取合度者巳自當度正不待度而彼亦
自度今所度者當以拔度一切難度之魂立
心則隂㝠之中受恩非淺子憐衆生苦惱無
邊恨不得一彈指頃俱今受度尚忍限之或
其來無窮反誤其至豈不有慊天地亦道中
一物耳而況一切幽魂乎以之廣大渺無邊
際與大道周流於無窮無礙之天豈可短智
狹量以自小之一日克巳復禮天下歸仁焉
當剖破藩籬作大家看或使一夫向隅而不
被其澤則吾仁亦闕然耳奚足語聖人之仁
哉或謂仙公不用寳籙丹陽符是誠有之世
人力量則未及有大超邁道徳者孰曰不可
此法本以我心入於空玄而大化妙於開度
爲主止存寳籙丹陽符外不用諸符篆他本
丹陽符或焚或不焚今用焚投沐浴池者爲
利益幽㝠丹陽符或不焚却投水中又漉出
貼於寳籙後焚之極不是丹陽符爲沐浴用
寳籙為生天用自是兩説丹陽符一炁混成
本無散形應千符篆古無形本從一炁所
生故曰元始符命董君丹陽符有十三叚散
形呪語始聚為一符乃投浸於水中則又鎔
黄蠟蓋符面莫暁其意又有天篆火土木金
水五字於符上者又有一本分為五叚各有
呪訣加以五行炁聚爲一符或有作用日月
十干十二支共二十四叚呪訣書丹陽符者
好竒安增他法尤甚不悟老子損之又損之
妙將謂諸法傳多増一筆一字一呪一炁一
訣一作用存想者以爲竒妙或減一筆一字
一呪一炁一訣一作用存想者以爲欠缺諸
法不知經幾人增損以至祭鍊丹陽符寳籙
等本本各别清微法中寳籙丹陽符全無作
用呪語其符别是一様天篆今所用丹陽符
亦取前輩校正道藏本為正丹陽符本名黃
炁陽精洞明靈符理當以黄炁陽精作用丹
陽符今多失其㫖黄炁者中宫也陽精者生
意也以兩腎中間一點造化取而升于中宫
之中故曰黄炁陽精心火下降腎水上升交
媾之際曰中宫乃黃庭之非脾也故搯中指
中文黄炁陽精與水錬作用造化雖同一理
其用處則頗各則
書丹陽符當用青紙黄書黄屬中宫青屬生
意實取黄炁陽精之象沐浴之時必得土炁
乃可土能生萬物木金水火皆不離於土人
無脾胃脉則不生鬼神之所依而立足者依
乎意想也意想者土也我之意想不立鬼神
境界則顛覆矣今之取土者非外土也乃指
貞土也真土者正黃庭意土也故丹陽取黄
炁之說又有捻五方淨土入沐浴池者豈非
取土中之生炁亦俲黃炁陽粗之說而爲外
象又有專捻東方土者今皆不取有一家作
用黄炁陽精以腎中取紫炁心中取黄炁以
紫黄合為一炁者非黄炁陽精或以黄炁陽
精為水火錬則非或以黄炁陽精作用於寳
籙者亦非丹陽符或粉書或朱書惟以黄書
為正丹陽符天篆雖有陽明五行等字則五
行相生眞炁當作用於丹陽符上丹陽符三
符命今文皆不古殊失太上初頒符命之意
今不敢廢姑取舊所傳今所尚用存其故事
或謂鍊形蕩形全形心肝脾肺腎破地獄破
血湖攝召等種種有符祭鍊全科符箓何止
百餘道今只用丹陽符一道母乃太簡乎當
知符者寓造化也符妙為神將鬼視之為眞
神將符妙爲山嶽鬼視之爲眞山嶽種種形
像天篆皆然正猶焚㝠衣㝠財㝠器之意惟
鬼目之無精光隨符意而現影像太上開化
本以契合造化謂之符把握造化謂之籙後
世竟以符籙爲符籙翻爲外事豈若坐於深
靜洞然空玄之中蓮造化於至宻之地感鬼
神於至誠之天放光明而朗照滌罪垢以俱
空此一巳之獨知而鬼神之得受實惠者非
世人之所能知能見也如五臓六腑不用符
者我巳運五行相生眞炁則五臟全形魄亦
全五行者天地之妙造化也亦一身之妙造
化也故不事於符篆
今人祭錬多取當水當陸處謂人所行路即
是鬼神行路若是當人徃來處縱是夜深寧
免有衝撞之患凡一衝撞衆魂則散無復得
食今既靜坐只當於靜室靜坐仍存想衆魂
從東北方鬼門上來若靜定中行持則巳絶
外人無妨衆魂也若論常法東北方為鬼門
乃自巳左肩背後謂鬼所來之路非東北方
則鬼不能來東北方屬寅寅為鬼門寅屬虎
此神虎之微意歟又黄籙齋儀有戊日天門
不開之説又有十千各日天門所開之時又
拜章拜表必俯伏向西北拜若深入泰定行
我祭鍊則通天上天下混同爲一境竟無一
毫間隔一切地獄咸放光明則遍處盡爲自
然清浄道境無日無時不是朝太上處無方
無所不是幽㝠鬼神享祭受錬處普爲至廣
至大法界豈不竒哉此大通大徹之說也却
不必更論東北方鬼門戊日天門不開之贅
論未能深入泰定則幽魂仍是東北方鬼門
上來凡一切獄並𨽻酆都大帝主焉酆都一
空一一苦趣悉皆解脫
或問血湖所𨽻乃酆都溟泠府中有兩獄一
曰硤石獄一曰血湖獄即其處也以一身論
之則當存想雙腎之下爲酆都過頸以上皆
天宫愈上者則福力愈大天宫彌髙自腎以
下皆地獄愈下者則罪業彌重地獄愈深太
一天尊放大光明一呪燭其處徑直下破血
湖爲蓮花池一一分明見衆女魂悉皆出離
歡喜擎拳來赴祭錬獄獄幽魂一一如是地
獄最苦最深最難救拔非有道力拔之深苦
者竟不可來
存想衆魂享祭之處即無街巷屋宇坑坎堆
阜並是無邊光明潔白曠野世界若有街巷
屋宇等皆惡業也如祭鬼神呼其名者則可
來不呼名者則不可來如薦有姓氏亡者仍
黙召之世之祭錬所攝人道之鬼亦不詳盡
所述科儀亦皆差别或入天仙道或入魔道
倂為六道皆非靈寳經云其欲轉五道新註
引老君經說五道一神道二人道三禽獸道
四餓鬼道五泥犂道泥犂即地獄也是以道
家㝠界有五道將軍惟是佛家言六道道家
言五道此我作普請文當先奉請太上神明
俯垂慈悲加被祭鍊次則攝召五道鬼神速
得解脫普受祭鍊雖天道不與焉亦不可不
奉請天道證明祭錬一一皆當周遍精專只
欲依常法緫名者從之
衆生之死非是病亡則遭刑傷故隂魂皆喎
邪攣躄枯瘦膿血形骸不具者非得五行相
生眞炁豈能生彼精神魂魄意享我祭受我
鍊以得此五行相生眞炁衆魂形相一時具
足然五行炁亦自多様如他本用紅杏持到
之呪雖用噓呼等字止曰五行炁其法無序
或循一二三四五而為五行用者旣非五行
相尅之法又非五行相生之理不當曰五行
相生眞炁如青帝護魂白帝侍魄赤帝養炁
黑帝通血黄帝中主數語却用剋制之理本
取五行顚倒之妙以斡運造化者世人悟此
理可以成丹可以成道獨鬼神素畏擊剥之
殺炁恐乖生意此之五行相生眞炁始乎金
終乎土取天一生水之義乾爲天乾為金之
義故始之於金繼之以水金生水水生木木
生火火生土至土而五行相生之炁備矣土
復生金循環無端萬物始生於土終歸於土
故終之以土莊子曰人之生炁之聚也聚則
爲生散則為死故曰通天下一炁耳醫書所
說亦然以此知萬物之生以炁爲一身之主
雖呬吹嘘呵呼各屬五臟不同然五者皆炁
也管攝我一身之炁者肺也始於呬以生彼
之魄吹以生彼之精嘘以生彼之魂呵以生
彼之神呼以生彼之意此完形次第之道也
鬼神雖有心肝脾肺腎之名初無心肝脾肺
腎之實今欲彼之完形者特藉我心肝脾肺
腎之炁以生彼之精神魂魄意也鬼神者精
神魂魄意之變化也豈眞有心肝脾肺腎可
生哉近世鍊度取東方之義皆始於嘘炁於
理却未通大錬度則始於腎其次第又異於
此清微法中五行炁不用呬吹等字却用喨
(肝)㖤(心)呢(肺)(脾)啼(腎)唎沙(混合圓明)訶(叩)
齒或謂作用呼字時正係中宫土位法當退
三歩然後作用呼字却又多事說文釋呼曰
外息吸曰内息則呼字是岀炁也呼入者非
或又用思字提呬炁虩字提吹炁許字提嘘
炁壑字提呵炁虎字提呼炁者諸法中多用
𡅗字此一𡅗字最能耗人精炁以取此𡅗字
時則兩腎至深之炁皆隨𡅗字出欲飬命者
不可不知之
幽魂得五行相生真炁則續命完形得丹陽
符則蕩穢浄質雖得完形浄質只是形完質
浄之魂絶無神炁精采之相何以譬之以為
存想未水火錬度之先幽魂全如晦夜之月
存魄暈而有障翳旣水火鍊度之後幽魂眞
如望夕之月化魄暈而為光明水鍊則膏潤
以生精火鍊則光明而生神非膏潤則無精
非光明則無神炁非神炁精采不可以生天
非育精生神非所以爲鍊度
或問水火鍊度之義今諸家靈寳法中有水
火錬度品其説亦有数様俱無深奥私受鍊
度亦寡發明子曰水鍊之曰水者非水也吾
精之澤也鍊吾之精而生彼之精故化之爲
水而鍊之焉火鍊之曰火者非火也吾神之
光也鍊吾之神而生彼之神也故化之爲火
而鍊之焉精亡神離昔雖墮而爲鬼精生神
全今當升而生天錬則度矣不錬則不度也
故曰水火鍊度或不悟水火即精神之外名
如世人竟想以水爲水池以火爲火沼者可
謂惑甚若外象設外水火却無妨或又問作
用水火之義曰水屬隂以吾之精而作用乎
月其色則白本非月也火屬陽以吾之神而
作用乎日其色則紅本非日也諸家水火鍊
度雖各各不同皆不出於水火二物取義作
用但棄本逐末愈趨而愈下我此之水鍊亦
先旣濟水火而後取眞水爲水鍊我此之火
鍊亦先旣濟水火而後取眞火爲火鍊寜不
勝於其他鍊度沐浴與水鍊自是兩義沐浴
則滌體水鍊則生精今人多不能辨之未食
之前以其葉穢則濯之淨質非浴則不能使
之潔浄享食也巳餐之後旣飽其心乃鍊之
育精非食則不能使之滋潤育精也精全然
後神全乃次之以火鍊天一生水故先水鍊
地二生火故次火鍊或有先火鍊而後水鍊
者於理有礙火鍊之處即南昌上官受度之
所經火鍊之後衆魂皆化爲嬰兒膏潤光明
神炁精采變形更生仙化成人如玉之潤如
月之明非初來黯然之垢魂也惟待説戒頒
籙而生天其造化微妙不可得而盡述一心
至誠行坐鍊内法自然感應不待予言而自
知如大祭鍊至有生血作用此寳後人謬法
血最能墜人凡有血者皆不可以升天故神
仙無血升天者非有漏之身乃清淨之身非
骨血之身乃神氣之身也祭鍊獨不生骨者
其意亦然或先鍊度後乃祭之則大謬祭而
後鍊故曰祭鍊祭則享飲食鍊則育精神祭
則易鍊則難
今之水火鍊度或有用子午鍊者或有用兩
祕字作用者或有用兩梵語祕呪作用者或
實書或虚書一鍊字為水火鍊者或有想南
北斗者念南北斗諱者搯南北斗訣者或有
用呵吹剔子午訣者或誦中篇南方八天北
方八天為水火錬度者或有用兩道擲火萬
里十二河源符者又有誦擲火萬里十二河
源兩叚者又有用水火二將者又有用左營
目三轉者或有誦水鍊童子火錬童子者或
有誦水鍊將軍火鍊將軍者或有念火鍊丹
界天尊黃華蕩形天尊者或有召有姓名二
使者或有水火鍊並誦龍漢蕩蕩呪者或有
念日君月皇二諱者或有念日魂月魄二呪
者或有作用取眞水眞火符者有九鍊者九
錬亦有数様又有水九鍊火九鍊又有水火
交鍊互換各九次通十八鍊者又有作用取
外日晶月華為水火鍊度者其事尤訛多有
攝召享祭之後竟牒幽魂自諸南昌上宫乞
行鍊度者或又謂每月初三初四初五十三
十四十五二十三二十四二十五凡九日南
昌上宫開鍊度府世人不悟天地造化之大
柄皆在乎我之天不在乎在天之天也不朝
自己天尊不鍊自己南宫空牒鍊度之文不
行鍊度之實鬼种卒不得鍊度也赤文洞古
經云天地之大我之所維萬物之衆我之所
持逹者試以此語深思之
丹陽符止為沐浴用或用爲水鍊黄華眞水
正是水鍊作用或獨爲沐浴用又有混沐浴
與水鍊爲一事者皆不究其源沐者洗頭也
浴者洗身也非止外而濯形澡質最要内而
洗心滌慮庶不徒爲沐浴也東井黄華上天
月月自然循環之理東井黃華即天人之沐
浴世人却不可如此行須作兩叚作用乃合
理其爲水則一也遇沐浴則爲沐浴用沐浴
者滌罪垢之法也過水鍊則爲水鍊用水鍊
者育精魄之法也其丹陽呪頗多差訛此呪
本出九眞中經諸經皆有之各有異同此本
乃訂正本大靜定中不必念龍漢呪亦可
諸祭鍊法皆用黄華之說有遽言登東井之
池者又有直想天河水者俱不究其源又有
專想西南方東井星者今併南斗説之南斗
六星其形似斗乃二十八宿中斗木獬之斗
宿諸史天文志並名曰南斗其象與北斗同
亦與世所置南斗燈像亦同今在丑位何以
言南斗地盤論之則在北天盤論之則在南
故曰南斗以南名斗實火德也南斗經曰三
十六禽舍中有斗宿六星號南斗即斗木獬
非别有南斗也南斗六說備見南斗經而南
斗主長生故取之有一家鍊度專主作用南
斗今法只主太一天尊也東井八星其象似
井地盤論之則在南天盤論之則在北或謂
以其星之形象向東故曰東井以井名星實
水徳也晉天文志謂井支水衡事又謂月宿
井有風雨亦與月經東井有黄華水之意相
符南斗與東井在天之象正相對丑爲天門
火實主之南斗居焉未爲地軸水實主之東
井居焉南斗東井司水火於天關地軸之間
乾象取之豈無其謂東井是河源太隂是水
母須是月經東井之躔方沃黄華之水濯天
人之容灌漑其神潤澤其體因取其造化爲
水鍊用非在於東井取水必月經東井之時
河源水母二精相感天河之源激成黄色之
水華東井八星正届于天河之源故東井曰
河源外法天地之象内運造化之機大而天
地小而一身其象一也所以水鍊内事須當
作用月今寡有作用月者於理實欠或以膽
炁爲東井黄華者謬月一年十二度組東井
故曰十二河源道藏有黃華經三五順行經
老子中經洞玄眞一經等凡數處累說東井
黄華事所載亦各有微異正月十日人定時
二月八日黄昏時三月六日日初入時四月
四日下晡時五月一日上晡時二十九日日
昳時六月二十七日日中時七月二十五日
巳時八月二十三日日出時九月二十日雞
嗚時十月十八日丑時十一月十五日過夜
半時十二月十三日夜半時乃上天天人月
月灌濯容貌生光明之時與今歷法太隂躔
井日分年年略異同東井頌曰元始拔長夜
天人逐月生或以此十二日取黄華水作用
者或以寅加月建数至亥上爲東井作用者
或以月將加丑時数至未上爲東井作用者
是亦外事今十二河源者乃身中十二經之
原也難經八難六十六難曰臍下腎間動氣
十二組之根本楊註曰臍下腎間動氣即丹
田也在臍下三寸方圓四寸附著脊馮註曰
丹田生而有形死而無質又引道藏神景内
經云丹田者上赤下黑左青右白中央黄運
中方圓四寸女子上黑下赤左白右青中央
黄運中方圓四寸呼吸元氣運行百脉黃庭
經註引玉曆經云丹田在臍下三寸附著脊
左青右白上赤下黑方圓四寸靈寶法靈寶
畢法王叔和脉訣註皆如是說正與針經炙
經臍下三寸曰關元一穴相對其他諸道書
所說丹田各不相同不可不深察也釋氏梵
語優陀那即丹田也今所謂兩腎中間一點
明也此𡅗字之源也呼則氣出於丹田吸則
氣入於丹田我之一切氣一切精一切力一
切脉一切筋一切聲一切志一切智皆從此
出言十二組脉皆自丹田生散而爲四肢百
骸也素問難經正文針炙經俱無丹田二字
此丹田二字本出道經名曰丹田者謂出生
金丹造化之田也昔受父母之眞精皆深深
藏此我身中冬至亦自此深深極深處生故
曰源丹田與任督相爲表裹直上與心與腦
相通心或微動此中眞精巳先走矣心不動
精不去精滿神定者其中至明而至熱原字
意與源字同合一身而通論天地造化則雙
腎以下為酆都宫其雙腎之間為十二經脉
之源也獨就頭上論天上造化則頸之上有
一穴酆都大帝居焉乃頭之北盡處將至於
頸之地則十二河源乃泥丸腦宫之下猶水
經乎天而爲河漢也


太極祭鍊内法議畧卷中












太極祭鍊内法議略卷下此三
　　　　三外老夫鄭所南編集
或問變食之法曰變食之法全在發心廣大
必神清而凝願溥而慈甫契於妙次則藉於
至誠靜定存想廣大想之所存即神之所存
也吾之神住則吾之炁住以吾之炁住則吾
之所想之形亦住上際虚空下極幽深有此
至廣至大之斛食皆神炁之變化也五廚經
云諸食炁結炁非諸久定結炁歸諸本炁隨
取當隨洩又云不以意思意亦不求無思意
而不復思是法如是持此意妙哉厥㫖深哉
五廚者本教人鍊五行太和之炁聚而爲廚
以祭諸鬼神也五廚經乃太上宣説變食造
化之經最為微妙其祭錬變食之網領歟且
鬼神受我飲食者皆飲食我太和之甘露也
我之造化不歸根安得有太和之甘露耶甘
露者乃我清淨天中眞造化也身心清淨造
化朝頂自上而潤下者即甘露也身心不清
淨五行不交鍊暫時迴光返照腎水亦上升
然非華池流眞香也譬如世間雖常有雨露
非甘露也甘露非天下太平此祥瑞不可致
此其大異乎尋常之雨露論至於此其妙尤
不可易言祭鍊之時水之功居多萬物之生
皆以水爲命火次之土又次之修鍊則土爲
主火次之水又次之關尹子謂水火土者即
精神意也果能圓三者而一之此長生之所
以長生欲妙於祭鍊者亦當圓三者而一之
今變食皆用嘟羅𠻗之呪又有用三摩三摩
之呪者又有數様變食呪如清微玉陽祭錬
變食呪曰唵𠳤𠰂嗌𠵇哆唎𠾬吽今法只用
靈書中篇變食則十方虚空尤爲普遍亦當
想變食處其食上拄天下拄地周遍法界靈
書中篇乃三十二天之祕語誦之則此食自
然溥遍於四方四維三十二天之下或念太
一救苦天尊聖號變食亦得或有用小刹竿
懸旙書蘇陀未味天尊六字則幽魂得甘美
之味今皆略云
或問太一天尊之義余曰禮記禮運曰禮本
於太一變而爲隂陽轉而爲四時家語曰太
一者元氣也是推造化之源也史記天官書
曰中宫天極星其一明者太一常居也以其
北極中一星不動故乃爲衆星之主也莊子
曰主之以太一亦至理也内觀經云太一帝
君在頭曰泥丸緫衆神也黄庭經云太一流
珠安崐崘乃造化朝元之義也度人經云太
一司命生神章云太一執符太一誦之以具
身神太一戒觀天童經云太一執我皆神之
稱也非天尊也如劉向太一之精是亦神也
楚辭東皇太一亦福神也淮南子云太微者
太一之庭紫宫者太一之居皆星主也數有
太一數謂數始於一而一原於太一故曰太
一数其神則五福十神太一星君即漢所祠
太一也雷有太一雷乃月孛也水之餘炁水
屬一神其名曰太一諸經諸法諸書太一二
字極多不暇盡議惟太一天尊太一兩字尤
爲微妙天者至也一者不二也苟悟至不二
之理能守其至不二之天則精神魂魄悉聚
而不散離種種邊非空非色寂然不動渾然
至眞還我本然天眞之一此一者非一之一
也乃我本然之天也以一其衆魂不一之妄
心隨心現化而曰太一天尊人之生也耳馳
於聲目馳於色念念之間以萬事分其天眞
之一故衆生死而爲長夜之魂悟萬化還其
天真之一故太一天尊能救幽魂之苦此救
苦經之所以曰我本在太無空洞中也老子
曰天得一以清地得一以寜神得一以靈莊
子曰子得一萬事畢幽魂苦爽得一而不受
度更生乎或曰道生一太一天尊母乃幾於
數乎曰緫萬於一不一於一而還我之天於
太極未兆眹之前無形無名非同非異故曰
太一至於是道亦泯矣況於数乎應化之眞
不得巳而有天尊之名向之所謂泥丸宫中
亦不得巳而隨衆生心現化爾太上説太一
救苦護身保命妙經云東方長樂世界有大
慈仁者太一救苦天尊化身如洹河沙物物
隨聲應其間老君奏元始曰此聖威徳變化
救生從何而有甚劫修行惟願應機爲衆宣
説天尊曰此聖在天呼爲太一福神在世呼
爲大慈仁者在地獄呼爲洞淵帝君汝是吾
之炁吾是汝之根汝知吾知此是九陽之精
固是元始化身然元始者君亦尊呼之爲此
聖而重其說也太一位號曰肯華長樂界東
極妙嚴宫七寳芳騫林九色蓮花座萬眞環
拱侍百億瑞光中玉清靈寳尊應化玄元始
浩劫垂慈濟大千甘露門應化色身紫金瑞
相大聖大慈大悲大願尋聲赴感太一救苦
天尊及青玄上帝四字並是托境爲喻皆不
得巳立此徽美之稱也唯人人物物皆具是
一若人一念還一則十方衆生悉度故曰爾
時救苦天尊遍滿十方界然則太一天尊非
實居東方也東方乃天地之生炁托言東方
爲現化之境以溥生生之恩焉太一天尊即
道也是以難乎譬喻或問太一作太乙孰是
曰諸書未有用乙字者後人恐一流於数乃
易之以乙豈知乙之義與一之義大不侔當
以太一為正道藏諸鍊度經法固有主於元
始天尊者然太一天尊則爲濟拔幽㝠之主
也元始以一炁肇造化而生萬物之根太一
導萬物歛造化而還一炁之源元始天尊開
其始太一天尊歸其終論名雖殊論理則一
以玉皇言之太一天尊獨運慈悲之化玉皇
雙任生殺之權太一天尊之妙則在玉皇之
上其權則在玉皇之下以此不同
或問如何曰太極鍊度曰太極鍊度其始本
出於靈寳法以此法簡易原於太極葛仙公
之泒因曰太極祭錬猶曰靈寳鍊度南昌錬
度各因所出而名之靈寳鍊度有九鍊南昌
鍊度用五色紙書符較此則甚鄭仲亦有多
泒不可詳數或又謂太極鍊度者人人物物
皆具一太極一一幽魂一(一)亦具一太極降
本流末遂墮爲幽隂之鬼原始要終當還其
本然之天其受度生天之理如此故曰太極
錬度或义謂仙公以此本然太極之理度此
幽魂之鬼上帝嘉之因其德而升其號授以
太極左宫仙公之職曰太極左仙公是亦鍊
度之一說或又謂太極兩字有一叚作用其
説則謬
或問南極南昌南斗北斗之義曰南極者上
天度人不死之君主長生之神主火錬之帝
也南宫者南昌上宫上天主火鍊死魂成仙
之所也南斗者上天主幽明之魂而注長生
籍之星象也南極諸君即自己泥丸宫以下
宫中之神南昌上宫又曰朱陵火府即自己
絳宫也南斗守天盤而有定位北斗循地盤
而運中天北斗屬水生於北曰北斗其北斗
第四衡星正與南斗相對史記天官書謂之
衡殷南斗殷者平也尚書以殷仲春之義北
斗上屬於北極紫微垣南斗上屬於南極大
微垣兩極乃二斗之主也南昌上宫亦南極
垣中之一司南極南斗南昌却非一處然皆
上屬於南極或問白玉蟾曰甞疑鍊度是兩
件事不知是否答曰度人經云生身受度一
也又云死魂受鍊二也今觀朱陵景仙度命
籙文有曰南昌宫所攝二宫一曰上宫一曰
下宫上宫主受鍊司事下宫主受度司事生
身在下土故以下宫主之死魂升上天故以
上宫主之總而名之曰朱陵火府亦曰南昌
受鍊司其印文只用人間疊篆方一寸三分
玉蟾之説頗當凡道家所用尺寸皆用天垣
玉尺乃自手中指中節文爲一寸男女右
取之
或問東嶽受生之說曰度人經生神章諸經
有受鍊更生之説有度品南宫之説古亦未
聞有送之東嶽受生之說況巳得水火鍊度
之妙而又受三皈九戒之法理合生天豈可
使之徃東嶽隨品受生實不可違太上永度
三途五苦八難超淩三界逍遥上清之初心
也南昌屬天府東嶽是地司巳經天府寜復
降於地司今當以髙者立心度之生天爲上
不當度之往東嶽受生旣祭鍊後火鈴烜赫
如日俓上泥丸透岀頂門衆魂隨火鈴光而
上此乃度之生天法豈不勝於往東嶽也寳
籙素云生天寳籙初無東嶽二字使其寳籙
度之生天送魂却往東嶽豈不大相背馳如
董君寳籙有下地府受生案之語何其反生
天二字或謂幽魂多有業重者豈容盡生天
耶子曰旣開太上濟拔之門當體太上慈悲
之心但盡我一誠度之生天茍未然亦得沾
恩而減罪也
或問有劒訣畫界以衞自身意恐鬼炁相干
故嚴為備如何曰譬如以恩及罪囚而罪囚
感之不暇寜有犯我之心親之則慰遠之則
愁此幽㝠望度之心也以至誠攝召其來以
慈悲撫慰其餐以五行炁完其魂魄以水火
鍊其精神尚忍犯於我乎特自生疑慮之心
惟恐自己精神不完耳如其不敬焉得無咎
或又以三光呪解鬼炁其愚不可及也
或問存想靈官將吏圍繞壇所然後祭鍊如
何曰徒爾多事
或問嬰兒乗蓮花之義曰黄庭經云心部之
宫蓮舍華人之心狀如蓮花嬰兒者神也蓮
花者心也生身有形則神托乎心以爲舍死
魂受度則嬰兒乗乎蓮花而上升開經偈云
不生亦不滅欲生因蓮花正此義或有想幽
魂乗火龍上升而去終不若蓮花也或謂多
焚救苦經生神章中篇㝠財㝠衣乃佳今俱
略去或欲焚化以解釋執滯者之幽魂亦隨
人意
或問如何先焚寶籙子曰旣是黙坐理當先
焚若是尋常法祭鍊則當焚之於後
或問解𡨚釋結之㫖曰興心發念是爲惡葉
則有𡨚讎之報對泯心忘物則爲道本普受
解釋之深恩我執彼亦執我忘彼亦忘兩邊
不著於物自然還于無爲之天𡨚結不待解
釋而自解釋
或問有用天醫院治病解穢所解穢監生所
監生至於召魂送魂則遣將吏攝召幽魂護
送幽魂生天者如何曰不明自巳眞造化乃
謂我法力微薄必假上天神明為之用可謂
狭劣之至殊不知我之五臓五行之炁相生
則彼之不待天醫而自醫我之一心清浮則
彼不待解穢而自解我之一念解脫則彼不
待監生而自受生我心廣大又無魔念亦何
必將吏攝召護送之只看行持者力量見識
爾如大齋醮中繁文頗多亦不過以外像而
表内事使造化果在於上天則上天自濟拔
之又何必遺此法於下土直待世人爲之祭
錬而幽㝠始得濟拔此人之所以中立乎兩
間而濟天地不及之功也天地之大我之所
維萬物之衆我之所持更以此十六字再三
深思之
或問鍊度法如何出於靈寳法中靈寳者法
之祖諸家註度人經釋靈寳二字皆未善天
靈者性也寳者命也靈而不寳則不足以夀
無窮之命寳而不靈則不足悟本來之性離
而曰性命合而曰靈寳一切衆生不離性命
以此非靈寳不可以度人非靈寳不可以生
神故靈寳法爲諸法之祖今所稱靈寳法其
神光大定之㫖亦假存想未造厥藴靈寳宗
師亦多宗泒若能養命悟性然後鍊度幽㝠
尤爲竒特
或問更誦生神章如何生神章深益於亡者
若是朗誦則成徒然只念九章不必念經序
須是依本經序謂長齋不關人事諸塵漏盡
夷心黙念乃能生亡者之神
或問搯訣者何也曰訣者竅也黄庭經云子
爲人關把盛衰則手能握一身之造化搯子
則腎水之神盛搯午則心火之神盛一一有
說不可盡究今想太一天尊多搯卯文謂卯
屬東方為太一天尊極謬卯文應肝臟豈得
爲太一天尊也(　)
我之祭錬専主於深靜之域開自己泰定之
天以我眞造化而造化乎不通造化之幽㝠
也盡不在於一切𤨏屑非空以一食祭之是
以我之眞誠實意盡傾倒於幽魂之前而爲
供養如大賢君子對越君父凡一字一話皆
傾瀝肝膽之辭盡忠盡孝俯仰無一毫愧怍
始為得之
自欲追薦師長只當宻奏慈尊普度幽魂以
此功徳上資𡨕福可也蓋於師父給籙說戒
於理有礙或他有所疑當以理釋之當以正
行之
祭鍊時闢一靜室置一淨几小小一盂飯一
小盂水又一盂水作沐浴池焚丹陽符投之
於水并一炷香外像以香爐爲火以水盂為
水及先焚寳籙外更無他物不要燈燭方靜
打坐一更許乃行持作用純是以我一團精
神祭鍊幽𡨕豈獨鬼神得濟我之精神亦豁
然清爽大率法貴簡徑則易行持心貴專一
則易感應定中境界與天上神明地下幽𡨕
混而爲一無不通徹黄庭經云黄庭玉女告
子情苟能深坐神光深定之中上朝太一慈
尊之際有所未至神明當盡告子矣有志於
道者當終身宻宻行之又決當終身永劫而
行之
祭鍊時最忌性急謾爾作用一過為塞責非
獨我之精神散亂而鬼神只得食一看不得
食下咽空負其一來不飽所欲愁怨而去又
焉得生天乎故正當鬼神飲食鍊度之時須
當和緩憐憫俯慰幽魂饜飫良久乃善亦不
可以我爲生人以鬼神爲鬼界若生分别心
彼此心執著心則鬼神不得利益可不戒之
靜坐則耳目俱清身心俱忘神炁俱爽内外
俱空泯於深定湛然至一是先全我太一之
天而後度幽魂悉還其太一之天亦同太一
之義也一之爲妙非靜莫悟老子曰歸根曰
靜是謂復命寂靜則神炁泠泠然而清神光
烱烱然而明攝幽魂俱入光明之域無地不
燭何罪不消喧動則神炁懵懵然而昏神光
黯黯然而晦與幽魂同沉於㝠滯之場我神
不清何益於鬼道藏中云凡修錬時須沐浴
清齋潔淨衣服漱蕩口腹令内外清虚口無
餘味腹無餘葷眼無餘穢體無餘塵淡泊清
虚惟道爲身此道家諄諄誨人之要言若不
如是行祭鍊則不知祭鍊之所以爲祭鍊也
北斗經云太玄之一守其眞形非至靜至專
何以守之靜之爲樂其妙難言洞十方界湛
然清淨空玄微妙與道㝠一雖於深玄中決
不可隨一切法一切境一切想向外馳走常
宻宻以心潜於心乃靈寳法神光大定之妙
也幽魂入此境而享祭受鍊豈不異於享尋
常之祭鍊外而備飯與水嚴於設像内以主
一存心妙於運神内外一致幽明一誠斯爲
得之不可别有一毫思想若思此一物則㝠
界現此一物毫髮一一隨心變現不可不謹
一切行法者專事乎存想以鬼神惟觀我心
中所思之形像而不覩世間見在之肉身皆
隨我心想而為境界故行法者盡用變神遣
將之法存想尤當專一或存想微差或念慮
略動或匆遽不情幽魂皆不獲食其食茍悟
不以意思意亦不求無思意而不復思是法
如是持二十字之妙至此想亦忘矣安得有
雜念耶非靜坐鍊神不足以語此祭鍊諸呪
中靈芝無根衆化之源一念升太清黙誦觀
太無會皈無二處隨心自合離如此等語極
妙五廚經全文尤妙不可作空言誦過凡太
上一切經一切呪皆説人身中至妙造化今
人盡作言語誦之惜哉靜坐所得與生天得
道經所説同㫖黙念者當潜心於深靜之天
如蚌飲月如蝉吸露如蛇入蟄如龍飬珠如
龜藏息如雞抱卯如蜣轉丸如蜂呪子綿綿
宻宻念而無念一心不動百脉歸源自然火
降水升炁定神清泰宇發光虚室生白上透
天界下破地獄空空洞洞光明無邊勤而無
間久而不替鬼神境界洞視徹聞見其飲食
得濟之情與夫受鍊更生之狀瞭然在吾心
目間此通㝠之法也心定則通㝠神全則濟
鬼始則微有所覩至則無所不見㝠間之事
皆可扣問特不可輕泄天機恐貽天譴其法
實靜坐所致若我靜定之天未純熟則定中
所現太一天尊聖像甚卑小皆髣髴而不眞
皆動摇而不定所現祭鍊之境亦狭隘亦汚
穢飲食亦淡薄而幽㝠亦未滿所願其得濟
亦淺若我靜定之天巳純熟則定中所現太
一天尊聖像甚髙大愈光明而極瑩愈尊嚴
而極慈所現祭鍊之境亦廣大亦清淨飲食
亦香潔而幽㝠甚滿所願其得濟亦深我有
一分靜定則有一分靈驗有二分靜定則有
二分靈驗三分四分至十分皆然只是以此
說宻驗我心中之道力深淺決不可執著此
意若定中歷歷見祭鍊竒特境界亦不可執
著歡喜祭鍊畢泯爲無物始合清淨虚無之
理此關尹子之所謂譬如兩目能見天地萬
物暫時回光一時不見苟悟此理定中復有
何物可執著歡喜哉
世人在道場中雖如法行持終不見㝠界事
終不能自信必曰知他鬼神來耶不來耶若
行坐鍊一一親覩鬼神境界見其解脫飲食
鍊度歡喜之狀決是了了無疑使其不悟視
之不可見聽之不可聞摶之不可得之㫖則
又著想鬼神境界非度脫之也或不信或褻
瀆或執著或歡喜皆爲大病必落於邪道魔
道敬之敬之若夫初學靜坐必苦於心不定
繁雜之念一時頓作切不得急欲定之若急
欲定反不得定惟寛寛慢慢任之自然靜定
譬如濁水待其清則自清急欲澄則難澄是
故定觀經以束心太急為戒或心不定或惡
境或别境出現當回心泯意多多宻念太一
救苦天尊聖號自然靜定或行黙朝上帝法
亦可
正祭錬之間萬象森然不可怠忽旣祭鍊之
後萬化寂然不可執著吁萬化紛紜悉從心
出正當祭鍊之時幽㝠境界只在我一念轉
移間竟以一點眞心反歸玄妙精誠之極鐵
石俱開安得鬼神不受利益度人經云人道
者心諒不由他可謂妙語心眞則物妙心偽
則物壞心正境亦正心變境亦變此感彼應
如影隨形我之火降水升則一切無邊幽魂
亦各各火降水升而造化鍊神我持一戒則
一切無邊幽魂亦各各持一戒而善心發現
我忠彼亦忠我孝彼亦孝我不殺彼亦不殺
四戒五戒至於九戒皆然九幽經説持九眞
妙戒者履鋒踐刃變爲蓮花標名金格列字
玉清大哉戒乎鬼神得食得水火錬度而不
得受戒者猶造塔而欠相輪終不成就故不
受戒決不昇遷鍊我之水火生彼之死滯即
我之德行悟彼之昏迷我之水火不升降則
死爽無更生之炁我之持戒或未然則幽魂
無受戒之師幽魂之境皆無定像即吾之心
化而爲境幽魂之身亦無實形隨吾之想化
而爲體吾之心大則法食遍虚空界吾之心
淨則幽魂變清淨身吾黙朝泥丸則千萬億
魂悉隨吾而生天吾徹悟大道則千萬億魂
悉因吾而證果吾之一心天地萬化之主吾
之一身祭鍊幽魂之主鬼神所視以爲法者
其可輕乎
人之飢者以食爲力貧者以財爲力辦世間
事以福為力獨天上天下千生萬劫㝠㝠之
中以徳行爲力三界鬼神見愈有德行者巍
巍煌煌身形愈大或發一善念其人即如仙
如眞如日如月鬼神見絶無德行者幽幽黯
黯身形愈小或發一惡念其人即如虎如蛇
如土如塵人不見之而鬼神見之活時在外
之身固未變其形而活時在内之心實巳變
其形矣可不懼哉不修徳行而欲濟衆生者
如以一髮之力欲引千鈞之石又如盲聾者
語人以五色五音終成謬誤又如貧窶之人
誓欲與人千金卒無有也自己之飢寒尚不
救又焉能與人以富貴哉無徳行而祭鍊者
類是三教皆以見道爲主徳行爲先道家不
得已而有法傳焉有十分徳行則一分之法
爲十分之用或無徳行雖欲以十分之法爲
一分之用亦不可得皆隨我德行髙下之分
数而爲種種道術髙下之分數也祭鍊亦然
老子關尹列莊皆以見道爲主次言德行初
未嘗及乎法今人行一切法堅謂我得某人
直下眞泒作用符呪頗異於人竟委徳行弄
法術殊不悟皇天無私惟徳是輔道尚不可
見道明白徳行無虧正不待法而爲用一話
恃而為道乃欲恃法而爲法誤矣古今神仙
一言天地自然感應果何法之有哉法者道
之查滓爲世間中下品人設豈不見宋景公
發一善言而熒惑退舍黄承事王自量徳行
可敬自然感動天地神明初未甞行法也太
上曰寜一日持戒爲道德之人而死不忍百
歲犯戒而生持戒者上補天官尸解升仙世
人雖為王公上至帝王脫有重罪無益鬼神
大抵學道學仙當持戒行如一團玉動靜語
黙皆合正理念念與道相應老子曰修道非
難奉戒難耳能以持戒而入道者天上天下
皆重之淫欲最爲敗壞徳行損耗精神之源
絶之爲上須養太和以實元炁乃可鍊陽神
而度隂魂則隂魂得所藉而生光明先當行
忠孝以動天地戒殺害以解𡨚讎先立其大
者使鬼神有所欽敬然後可以爲之師法全
在隂功德行示爲表率然後可以造化超其
精神非在區區宣讀之間而為祭鍊也儻或
不然謾設一盂之食而召之餐誦空言以從
事譬如父母之於子或養之而不教之反誤
其終身今日亦餐明日亦餐果何益其前程
哉祭鍊之説亦如是今人祭鍊幽魂只得飲
食縱行祭鍊實未嘗拜鍊度更生之恩行祭
錬者精神不全徳行未備又不得造化之妙
一次祭之一次來十次祭之十次至只是施
之飲食而不度之超升至有祭之不誠者深
誤其望愁哭於幽隂中彼不得超度者我無
道徳也他祭鍊法雖未盡善茍其至誠確乎
不可拔亦可以召近處数十遊魂歆享終不
能破地獄召有拘繫之罪魂僅得食以充一
時飽隨即飢渴仍留滯於幽隂間終不得超
化以無水火鍊度之妙莫得升南宫受更生
之恩或無火鈴透泥丸送之上升亦無生天
之理捨此法之外只曰祭鬼非曰鍊度所以
祭鍊必用水火鍊度
其祭鍊攝召鬼神有僅召十里内幽㝠者推
而廣之或数十里或百里或千里或萬里譬
如主一鄉者不能治一縣治一縣者不能治
一州治一州者不能治一道治一道者不能
治天下陽問以職守爲界限遷轉則地位愈
髙隂間以發心爲境界勇猛則道大彌深道
力淺者我雖召之而彼竟不可來道力深者
則無所不至無所不拔奇哉以彼心大狹劣
則終淪為餓鬼若我心不廣大則不能闡造
化廣大則十方俱攝平等則㝠陽不殊非普
大慈大悲無遮無礙之心者不足言大祭鍊
也唯功之髙者始可主行故曰髙功行祭鍊
者宜覽此留心焉則幽魂無滯迹矣子實有
望於後人發大道心者
凡欲行此祭鍊更不問受籙不受籙皆可行
或謂必有法職乃可行祭錬法則至謬論初
欲行持時具奏太一慈尊申太極葛仙公外
至於祭鍊則先一日只用牒本府城隍主者
傳誠逓奏轉達慈尊乞頒㫖下一切㝠司照
應不須更用奏申文狀今人或泥以爲必欲
處處㝠司皆當申牒甚不知太一天尊為拔
濟幽㝠之主奉勑頒行無不奉命何待叨叨
又況一念精專洞達十方速於風霆無不感
應如董君刋本又有攝召符又奏昊天北極
等處酆都三茅等處皆有申狀不亦多事他
法得師傳授又爲之奏申蓋有得所傳而未
嘗奏申者祭鍊法自奏自申皆可行予昔則
未嘗奏申也譬如今之設獄者不必白於官
但語守門者竟入極施諸罪囚皆無禁或用
功徳牒戒牒給付幽魂今皆不周當祭鍊之
時已亡之祖宗父母率皆先至已托化者則
不復來初行祭鍊七祖幽魂皆先受度而更
生是誠孝子慈孫薦度祖宗父母之大津梁
有志於道者可不力行之乎久行祭鋉自己
現世延夀獲福他日當爲南宫眞仙其功行
髙者又不止於此雖然斷斷不可恃祭錬以
爲功徳或生此心反獲罪戾今法作用誦呪
灑水宣寳籙等事一一並是黙坐靜定良久
作用行持先暗記得先後本末熟了方可入
定作用庶不勞更尋本看初行之時當有次
第務要精專似覺繁難久行之後不泥作用
自然純熟悉就條理今人只愛虚花不肯務
作實行必集衆為之舉和法事從事聲音始
爲功徳誠大可惜胡爲不理會内事不喜齋
法惟逐科儀流弊徒以美觀悅人竟忘其本
愈趨愈下人反喜之吾今純以内事的當用
功處盡命傾心化人無華艶以恱世必棄予
説而不行後世豈無揚子雲耶若論太齋醮
雖有科目之不同其實則敷演而為之然作
用工夫恐不如是精宻微妙也
昔有人一生専行祭鍊頗有感應更不肯行
别法治鬼神或勸之其人云不可教我發殺
心壞鬼神損我一片慈悲祭錬心其言頗妙
鬼神可憐有慈悲心者尚不忍見之況治之
乎行法者畢竟與鬼神作對若作對必有惡
心天地之大德曰生上帝好生之本心也使
其能全精全神於一己有大徳大功於萬物
儻發一語儘足以化鬼神召晴雨何待行持
諸法哉正如至治之世以道化人未甞以法
治人也終身獨行祭鍊者生生之意溥於無
窮既無殺心孰能間之一心旣深萬類悉度
天地鬼神其與我化而為一矣若能持此大
慈悲心加之以行我祭鍊内法可謂上品祭
鍊也
戴君祭鍊附録云元始懸一寳珠大如黍米
十方聖衆從珠口入維摩居士香積廚中一
盂淨飯佛天菩薩皆得飽滿知此可以悟祭
鬼變食之説一念可以攝衆魂一粒可以飽
衆欲不過善推其所爲而巳逹人大觀烏可
自狹寳籙之数槩言若干非謂若干之籙可
度若干之魂一念廣大則太上恩光無徃不
燭三塗六道皆可超度亦猶赦恩所及州縣
罪囚例皆踈釋非曰一人有一赦也苟執方
拘隅而不明通變之宜恐上下四方之宇往
古來今之宙滯而未化者不知其幾以籙計
之如之何其可盡一念廣大則吾仁有不可
勝窮之用建者不可以限量論之其説極有
理又云丹陽符本名黄炁陽精洞明靈符出
道藏上清部宙字函青紫要書金根衆經上
卷本爲修眞之士鍊形濯質後仙公以祭鬼
大道一炁混成初無散形今取藏本為正三
符印中九龍符命出青玄法太一慈尊主之
破地獄符拔幽魂符出神霄籙其符印本無
邊郭寳籙上南斗六星有念度人經諸君塗
者有念南斗星君諱呪塗者有虚第三星取
其火光照耀者然祭鍊本法不曽有呪塗之
說塗剔皆後代之師設爲是祕殊不知虚則
生實則死虚者離中之象其方應南其行應
火南斗以之當依本法六星皆虚不必拘泥
念呪塗剔衆魂入鍊畢則皆如嬰兒狀隨光
上升則皆踏蓮花而去龍虎刋潘法師本亦
議論未粹然皆非入泰定而祭鍊也余見閤
皂張君等刋本者六七如玉陽宫刋本則薩
眞人之泒玉陽寳誥亦有數樣相傳旣遠殊
失祕㫖又有混元祭錬亦多樣又有飛鍊又
有炁鍊亦数様至於閉炁行鍊者最謬此内
鍊法乃是神鍊大勝於炁鍊清微法中有紫
陽祭鍊玉陽祭鍊等法其丹陽符變食呪水
火鍊度呪五行炁并諸符與正一諸本祭鍊
法絶不相同他本祭鍊法或名爲祭鬼錬度
經或名經法皆後人重其名稱耳至於扣訪
傳授本不知其幾一一不同莫不目之為葛
仙公鍊度法或有專主水火作用者或有不
用水火鍊度者或有不用寳籙者或有不用
丹陽符者或有專主給由子者或有專主琰
摩羅大將者琰摩羅者乃釋教閻羅王也其
説甚訛或有専主寳籙者或有專主黄炁陽
精或有專主日月作用者或有專主其他符
篆者或有專主太一天尊者或有專主南斗
者或有專主其他種種作用者或有只用斛
科者或有専主靈書中篇者或有專主九天
生神章者或有專主救苦經者更不使作用
者至有謂仙公不用别法只用丹陽符一道
爲鍊度者或有専主丹陽符前後用四五道
爲沐浴水鍊火錬變食等不使别作用者或
只用四十九椀燈斛者或有作用以臍為生
門者或有急束穀道爲閉地根鬼户者或有
用豁落斗者或有用遁甲八門移易其生門
死户者或有用慶雲開生門祥煙塞死户爲
作用者或有用生米爲祭者或有存想洞見
懸一寳珠去地五丈攝幽魂入其中受度者
或有於圓光中現亡者來舉家不問老幼盡
歷歷見亡者解鎖脫枷享祭受鍊上升而去
或有用青令符使齋主自得竒特報應者以
此眩俗為竒雖聳動觀聽亦非至論余所見
祭鍊黙鍊者亦数家及寳籙水火鍊度等法
甚多甚多不能盡記憶有一内鍊法不打坐
不入眞定境界但存鍊嬰兒化爲元始天尊
端坐絳宫中朗誦度人經謂之元始天尊親
行鍊度殊不知乃我之意識誦也非我元神
也非眞元始天尊親口誦經說法也如上諸
法皆非黙誦觀太無之妙也我祭鍊内法正
文昔月山髙君大發所傳此議畧乃集四方
之議論加之以考究採摭要緊處著爲此文
以指初學者之路若曰考辨異同則非一夫
筆舌所可盡述
雖然千枝萬葉未易悉論當先論其根本所
在誠如柳公權筆鍊曰心正則筆正也昔唐
太宗以所藏良弓間於弓匠弓匠曰木心不
正則文理皆邪文理皆邪則發矢不直又聞
之大海外極際近瀉水直入地底處有一山
其山之形勢脉絡皆顛倒生此山産銅若鑄
鏡則人照之面目及諸形像皆顛倒以其山
形隨海水直瀉入地底之勢而生故其銅亦
感山势顛倒之氣而生乃爾有到爪哇國者
曾見此鏡舊武當山觀中亦有此鏡無情之
弓尚如此無情之鏡尚如此況於有情之人
之鬼神乎行祭鍊者當以此二事爲鑒甞斷
之曰至誠之極天地臨之不問毫髪豈在物
焉昔有一倅車泊舟於村落無人之境二更
後忽聞千兵萬馬之聲竦然驚愕推蓬潜視
之則月白風清間然無迹問之衆皆不聞正
抱疑而坐又聞空中逺逺喝云翊聖巳過玉
皇將至其辭甚明朗須臾天樂縹緲迭奏而
去臆度此地必有設大齋醮者感格所致翌
日徃詢之登岸半里始有一家乃一老子再
三詢之謂此地素無上户亦無齋醮者又問
此地有秀才否答曰東去一里路有一教學
先生乃迤邐前行尋見草屋入其籬門見一
香爐煙猶未斷無数石子六六成列堆於地
及見其人即是教學先生所言如前其母出
相待即自入點茶及茶出侍立待茶畢母辤
入再坐却問石子何用答曰某三十年前老
母病篤無藥醫治見說惟有羅天大醮極有
感應一時許下即得痊可後欲償此願入城
徧問頗爲人笑忽得一人與某言羅天大醮
一千二百分動是數千貫足錢爲之秀才問
做甚麽聞之悒怏而歸益重憂慮頓發至誠
心願以一千二百箇石子代還大醮教導之
暇遶山遍尋石子先每日得三四枚後石子
極難得石子愈無尋之愈確一得石子凡三
四次洗置淨潔處六六爲堆雨雪之外日日
不廢千餘日始全其数只伏一爐香拜一千
二百拜還一千二百分羅天大醮昨夜拜数
方畢始悟玉皇翊聖按臨之事惟鑒石子之
醮而巳非鍳石子也鑒其孝母誠心也求石
子千餘日一片心果何如一誠之外奚用専
事拜章表法事醮儀耶然則法食不在器之
大小物之多寡全在我大發慈悲廣大濟度
幽㝠之心自然道力純熟廣大解脫而造玄
妙衆生解脫皆廣大清淨也昔司馬子微正
睡熟間天師聞其腦中童子誦經之聲泠泠
然司馬子微實未甞知之以其坐忘純熟自
己元神自然靈現祭錬之㫖當以二事爲法
則道化不在彼而在我矣昔有人問祭鍊之
㫖於宗師答曰終身一意辦大道願闡大慈
悲心救度衆生乃可行之其次非十年修己
持戒積精鍊神則不可行祭錬其言㫖哉實
以祭鋉爲重事也若曰天上天下玉京蕭臺
酆都泉曲等處皆是因事以表名寓言而示
法大而天地小而此身一也非别有外物也
太上只欲使人人以彼之天地造化歸我之
性命形神融貫三才而一之以反乎至道也
或泥於其所著於其見則失其本眞吾知太
上決不首肯雖一切天地造化斷斷不離我
一身之中然或一意執我之身實爲天地造
化則又差甚列子云誠然天地萬物不相離
也認而有之皆惑也其言極妙然其通天地
之妙者直見一心之小能攝天地之大攝之
義大矣哉列莊書曰汝身非汝有天地之委
形也生非汝有天地之委和也性命非汝有
天地之委順也下士執於外中士執於内上
士俱忘其内外惟天其天而巳此老子外其
身而身存之㫖也老君又曰以虚爲身以無
爲心無身之身無心之心可以守神守神玄
通是謂道同若如是亦不辨其孰爲天地孰
爲造化孰爲水火孰為彼孰爲我自然與造
化泯而爲一非與造化泯而為一則無以度
之亦本無以度之乃所以度之也中庸曰聲
色之於化民末矣上天之載無聲無臭至矣
我於祭鍊亦如是說
鬼神之不得解脱者只一箇滯字執無而爲
有太上之可以濟度者只一箇化字旋有以
歸無當祭鍊時不可墮於有無二見之中亦
不可有分别内外彼此心盍知祭鍊者非大
無心不足以言大祭鍊也鬼神雖受我祭
以無心之心祭之鬼神雖受我鍊我以無心
之心錬之至於超度之我以無心之心超度
之實不知其有無亦實不知有度有不度此
化之大者也非小鍊度也使我有心爲之雖
祭之鍊之度之彼此終不化當與鬼神相忘
彼此我亦不知有我之身我亦不知有鬼神
之事但一心盡誠祭鍊去自然鬼神獲不言
之大利正猶天地日月雨露造化之恩其大
不可報者以其雖能生成萬物而竟莫知其
所以成就之者知之則人也非天也易曰乾
不言所利大矣哉至妙無迹也
然太上化人學道如教小兒之行須是逐一
步逐一歩漸漸教之若即令之大步闊行未
有不仆跌者以是初學行持之人與夫祭鍊
者必於我身内作用存想取炁等事以爲造
化若不如是則人必執於外反散我之神炁
亂我之意念化爲外物矣不假存鍊歸於自
己則不可及其反於無爲自然之前物我一
致天人一理焉知其他救苦經云念誦無休
息歸心不暫停惟其歸心不暫停自然天堂
享大福地獄無苦聲今人救度諸罪人而不
悟歸其念於自心吾不知其將何以救苦也
歸心或作歸神其義亦然關尹子曰有誦呪
者有事神者有墨字者有變指者皆可以役
神御氣變化萬物惟不誠之人難以自信而
易於信物故假此以為之茍知爲誠有不待
彼而然者關尹子之言深中道理良以世人
信符呪信外物信華飾却不信自己之天理
宜乎千差萬殊忘本逐末不肯回頭只一切
不著於物虚室自然生白即與天上天下通
為一體始合乎清淨自然夫初學道法之士
難於自信易於信物不可以進之以漸若不
借徑焉能歸家渡河須用筏到岸不須船此
語非獨有益於祭鍊也
古今諸法及祭鍊法本無髙下以人之根器
不同而自髙下之又不容不以次第論更進
一步或設飯水或不設飯水不書籙不作用
一味專主深坐久定但精心㝠㝠依次第黙
念祭鍊前後本文一遍欵曲容其飲食受鍊
受戒把籙生天一一造化皆隨心靈現自然
具有飲食水火鍊生天造化存焉不必更用
一切存想及吹呵等事若用之必動五臓至
深之處損我眞炁反爲滲漏之害更進一歩
的有持久大心徳行純精神足獨妙於眞定
者自悟大道虚無離種種邊視之不見聽之
不聞其中具有眞身太一天尊存焉斷斷不
可以世間音聲笑貌求之作有太一天尊之
見則謬作無太一天尊之見則又大謬惟當
力遊至深至玄之天以此一念盡發大誓願
大濟度衆生之心攝之還源勿視勿聽勿思
勿想離有離無去彼去此惟於太空洞無聲
無色之中微微緩緩深深㝠㝠以無意之意
宻宻曰願頒大赦十方極深地獄普召五道
幽䰟受自然沐浴甘露天饍法水水火鍊度
九眞妙戒寳籙生天只四十字祭錬巳畢蓋
於㝠㝠之中運此極微之忱無不一一充斥
盡應於十方之外一一造化一一境界有不
期然而自然者又何必泥於存想作用一切
境界以幻我自然靜定之天此法可謂一滴
眞金淵源至化徹上徹下眞心溥徧謂之太
一天尊之造化固不可謂之自己之造化亦
不可其實皆大道自然之運化也於我乎何
有哉決不可執著爲有亦不可執著為無亦
不可執著深定爲大竒特非抱大徳行之人
有至深至深之定力又非素發大眞誠願度
一切衆生之心者決不可荀簡示為文具爲
之或有毫髮之差一則反誤幽㝠二則反招
惡報必有超詣之士當識此法爲至妙自非
深有契悟於至道了了歷歷心下信得大無
疑夫豈易為之不必存上想下自然存上想
下也不必升上降下而自然升上降下也以
無爲而爲作用也以自然而為作用也存之
於目不若存之於心存之於心不若存之於
理存之於理不若存之於無所存孰知夫無
所存而存者其至矣乎過此巳徃欲以祭鍊
爲祭鍊竟不可得是眞祭鍊也若以我祭鍊
法合始終精麤而論之則先之未至於定也
必假注想以存心終之旣泯於定也須當忘
想以為心想者偽也定者亦偽也及其至也
純是眞心溥此至化豈有他哉但純是眞心
溥此至化八字却非世人尋常之所謂純是
眞心溥此至化也當深究之當深究之散之
於事則曰法泯之於天則曰道以法濟之也
小以道化之也大役於衆則遊乎紛華之場
人爲祭鍊也泯於一則歸于造化之根天然
祭鍊也寜不勝於人為祭鍊乎定觀經云定
心之上豁然無覆定心之下空然無基如是
則駸駸於大道之域耳目忘於聲色身忘於
物心亦忘於道竟於此處以無為自然而為
祭鍊大哉天然祭鍊也救苦經云自然有别
體本在空洞中空洞迹非迹徧體皆虚空則
何處不是救苦天尊此救苦天尊之所以救
苦也惟恐中下根之士不信之不悟之不能
脫去人為夙習而清浄之深留心於祭鍊者
於斯二者當擇焉有眞得道之士越格為之
又不在此論地位未到却不可輕心苟簡非
獨有誤於幽㝠自巳獲罪亦不小今淺深並
陳又在人自度見識力量而為之其庶幾乎
祭之非易也鍊之又非易也度之又更非易
也非有誠心者彼則不得祭也非有玄妙者
彼則不得鍊也非有了徹性命全備德行者
彼則不得度也有志於道者必更爲我反覆
深思之然太上無言其次有言道本無説也
昔皆不得巳而有説也於有説中故知此法
簡徑一切虚文毫髮悉去莫信人妄有増益
爲某處尚欠妙作用某處尚欠某呪語抑此
良法實逞私說以為賣法之地得此内鍊法
誠為善本今盡傾所傳所學繕録於前曰太
極祭鍊内法不敢隠昧毫髮一或欺天地誤
後人誤鬼神永失人身永沉地獄如不誤後
人不誤鬼神願他日此法流通當使一切衆
生皆獲超度此内錬法普度幽苦功徳無邊
非言可紀其間妙處難以意言非深定者不
足以至之如不永斷妻妾念者決不可入定
縱能入定斷斷落於魔道可畏可畏勿言不
說
或發道心於三元八節普受狀度有姓名亡
䰟欲設壇場威儀者自使有道心人攝行科
儀法事我則别闢一靜室竟不干渉一毫醮
事只獨自於靜室打坐愈久愈靜愈妙宻行
内鍊祭鍊一如上法則内有實效外可美觀
昔多有宗師建大黄籙亦如此行若必欲好
看者此法亦兩得之
或曰此祭鍊法脫去皮毛盡瀝肝膽若非堅
苦之士若無精極之忱恐未易臻此域但我
不當不大剖吾心而盡言也有欲行此祭鍊
法者當發重誓立大心超於今之所謂黄籙
大醮百千萬倍之上始可若作泛然尋常祭
鍊看則負我負我勿謂不費一錢豈可作大
功德若然者非吾祭錬法侣旣無血滴滴地
一片眞心焉足以知吾祭鍊内法之原㫖乎
然子實自喜予此法不勞乎衆而獨運造化
於深玄之中徹上徹下與天地同流竒哉予
邇年盟於靈臺誓於化人度衆生緬懷舊習
紬繹其説重複論之苦苦勸人而猶未信予
後世決不能急情於示化也或者謂我此文
須析門立論則觀者可以類求但其間前或
揚此事後或抑此意或交互錯綜言之始終
似有相及處殊不知分而論之其意短合而
觀之其意長若祈門立論則翻為死法
昔葛仙公於若耶山中精思靜處一旦感天
上鬰羅翹眞定光光妙音三眞人從空乗鳳
舉而下授仙公以法輪經且大讃歎開闡仙
公濟度幽眞之心今天台山桐柏觀側有法
輪觀正仙公祭鍊古迹觀有碑未之見以精
思靜處而深造自己眞定之光於其光中宣
自己之妙音獲見鬱羅翹之三師此正仙公
精思所得之妙古神仙以精思而得道者多
矣不獨漢天師劉根帛和伯山甫介象左慈
葛仙公呉筠也大洞經定觀經關尹子皆論
精思自古學道行法主醮咸務精思曰精其
思盡一心窮研至道以念入念凝神入神之
謂精思其入道之要歟昔葛稚川著族祖葛
玄傳所紀甚多却不載祭鍊感應事謂其後
八月十三日大風作失玄所在或又有天詔
作三月三日寅時上升皆與今祭鍊所載本
末事迹不同或云有大威鬼王稽首長跪謂
仙公度鬼八十萬數皆得受生三年之後位
證大仙後仙公上升留祭鬼經於沖虚靖壇
今竟莫考其文如仙公輟餐祭鬼之說後人
未至於仙公地位豈可便學仙公如此草率

仙公諱玄字孝先仙公乃上天官位作仙翁
非予幼嘗聞昔有神仙雪中至丐者家見丐
者凍欲僵死神仙憫之曰吾呵炁爲春俾汝
暖隨覺盈室藹如深春丐者顏紅如醉身暖
如春邇近林木忽開數花此神仙之為神仙
以神仙精神充盈與道㝠一故如是即仙公
以大造化之𦣱普爲祭鍊之大恩也後世不
論根本而悅枝葉非仙公之流葛仙公以祭
鍊而升仙予恨不化得舉世人皆爲葛仙公
而人不肯爲葛仙公惜哉後之學道者望以
仙公之心庶幾無負於我祭鍊内法焉此祭
鍊説在胷中久矣集而成祭鍊議略則庚午
歳也
從道家者學仙公鍊度從佛家者學阿難施
食一有肯心不必問其從釋從道也均之爲
濟度幽㝠也惟因其所好而入焉則其自信
也必篤其用心也必専庶可望其繼久始則
積功終則成道也予始於儒中於道終於釋
又著釋氏施食心法施食布施支説幾二萬
言惟好事者參錯詳觀之其於能始終深心
力行此祭錬内法者願護是人永無災難願
學神仙者速成神仙一一終當超之於至道
也獨恨予善行不逮於常人空言無補於衆
生若我説或謬願鬼神早滅此書勿誤後人
越六載所南鄭思肖書
心吾馬行之年二十一得子祭鍊内法併以
祭鍊議略授之乃盟之曰人身難得衆生可
憐心心相授燈燈相傳志吾之行盟吾之天
願天下四方一一盡化為仙公而登仙吾其
深有望於後之來者焉行之母忽厥守唯專
丙子九月二十一日正予三十六歳前辛丑
初度之辰也所南隠者書
沈之我年十八知好道頗願得我祭錬内法
且請其要遂出此以示之未有太極前有一
句子乃太一慈尊太極仙公之祖若解俯頭
仰面親見一回不妨於不祭鍊處蕩蕩流通
祭鍊去其或未然普請一看祭鍊注脚所南
隠者書
道之所以爲道者與天地萬物遊於不可致
詰之天蓋未嘗有離乎道者不以道利天下
者抑末矣道家祭鍊實濟幽㝠之捷徑或執
泥存想作用不終歸於清淨自然乃凡俗之
見解耳非所以為大祭鍊非我所南先生本
心也其始則以法參之其終則以道一之是
善於化人者也所南以儒而遊於釋老間識
見頗灑落議論有根據亦由乃翁菊山先生
素有以成就之故如是菊山先生諱起字叔
起淳祐道學君子辛卯中秋巖天商中一書
愚俯懷大劫之茫茫深念群生之幽幽昔爲
轉所轉不解轉無所轉是以誓行祭鍊也曩
得所南鄭先生祭鍊内法遂以議略求先生
一一親釋其詳先生乃俯首曲爲之增訂實
非先生本意也旣得其法始於飛神謁帝中
於鍊神度鬼終於返照還源森森乎茫茫乎
如遊於六合之外喜而告於先生而先生乃
曰子昔述祭錬書實不得已特爲初機姑誘
進道今汝之有妙可以爲妙者僞也想也術
也俱幻也非道也何足妙哉夫大道無爲無
所妙而爲妙奚假有爲而爲之今汝有爲也
非無爲也苟能𢷤耳目於視聽絶情想於升
沉破色空於有無超生死於去來何者爲道
何者爲法何者為術何者爲想我且無有況
於彼哉惟其上不見天下不見地内不見我
外不見物則所謂眞我者霈然廓然周流無
窮孰是孰非是雖天地鬼神莫能去之夫如
是曰儒而儒曰釋而釋曰道而道曰世間法
而世間法曰出世法而出世法何所徃而不
由之異而不異同而不同隨其所行莫知其
然而然奚獨祭鍊若此汝宜於無所可進處
而力進此道當裂破言語情識窠曰始可謂
之眞祭鍊也非世之所謂祭錬也衆生鬼神
受如是施竒哉愚雖不敏請事斯語願化同
志者相與行之斷斷不誤人不誤鬼神故誓
爲先生流行此書漙之於十方三世六趣四
生衆生世界若以法視祭鍊者奚足以語是
哉敢以親聞於先生者併書之門人沈之我
敬書時至元辛卯歳

太極祭鍊内法議略卷下(終)










