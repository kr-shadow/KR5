#+TITLE: 伊川擊壤集--邵雍
#+DATE: 2016-06-11 12:27:15
#+SOURCE: github.com/kanripo/KR5d0065 master f59715ff                
伊川擊壤集序贱一
擊壤集伊川翁自樂之詩也非唯自樂又能
樂時與萬物之自得也伊川翁曰子夏謂詩
者志之所之也在心爲志發言爲詩情動於
中而形於言聲成其文而謂之音是知懷其
時則謂之志感其物則謂之情發其志則謂
之言揚其情則謂之聲言成章則謂之詩聲
成文則謂之音然後聞其詩聽其音則人之
志情可知之矣且情有七其要在二二謂身
也時也謂身則一身之休感也謂時則一時
之否泰也一身之休感則不過貧富貴賤而
已一時之否泰則在夫興廢治亂者焉是以
仲尼删詩十去其九諸侯千有餘國風取十
五西周十有二王雅取其六蓋垂訓之道善
惡明著者存焉耳近世詩人窮感則職于怨
憝榮達則專于淫泆身之休感發于喜怒時
之否泰出于愛惡殊不以天下大義而爲言
者故其詩大率溺于情好也噫情之溺人也
甚于水古者謂水能載舟亦能覆舟是覆載
在水也不在人也載則爲利覆則爲害是利
害在人也不在水也不知覆載能使人有利
害邪利害能使人有覆載邪二者之間必有
處焉就如人能蹈水非水能蹈人也然而有
稱善蹈者未始不爲水之所害也若外利而
蹈水則水之情亦由人之情也若内利而蹈
水則敗壞之患立至于前又何必分乎人焉
水焉其傷性害命一也性者道之形體也性
傷則道亦從之矣心者性之郛郭也心傷則
性亦從之矣身者心之區宇也身傷則心亦
從之矣物者身之舟車也物傷則身亦從之
矣是知以道觀性以性觀心以心觀身以身
觀物治則治矣然猶未離乎害者也不若以
道觀道以性觀性以心觀心以身觀身以物
觀物則雖欲相傷其可得乎若然則以家觀
家以國觀國以天下觀天下亦從而可知之
矣予自壯歲業于儒術謂人世之樂何嘗有
萬之一二而謂名教之樂固有萬萬焉況觀
物之樂復有萬萬者焉雖死生榮辱轉戰于
前曾未入于胷中則何異四時風花雪月一
過乎眼也誠爲能以物觀物而兩不相傷者
焉蓋其間情累都忘去爾所未忘者獨有詩
在焉然而雖曰未忘其實亦若忘之矣何者
謂其所作異乎人之所作也所作不限聲律
不㳂愛惡不立固必不希名譽如鑑之應形
如鐘之應聲其或經道之餘因閑觀時因靜
照物因時起志因物寓言因志發詠因言成
詩因詠成聲因詩成音是故哀而未嘗傷樂
而未嘗淫雖曰吟詠情性曾何累于性情哉
鐘鼓樂也玉帛禮也與其嗜鐘鼓玉帛則斯
言也不能無陋矣必欲廢鐘鼓玉帛則其如
禮樂何人謂風雅之道行于古而不行于今
殆非通論牽于一身而爲言者也吁獨不念
天下爲善者少害善者多造危者衆而持危
者寡志士在畎畒則以畎畒言故其詩名之
曰伊川擊壤集時有宋治平丙午中秋日也





伊川擊壤集卷之一
　　　　伊　川　邵　雍　堯　夫
　　　觀棊大吟
人有精游藝予嘗觀弈棊筭餘知造化著外
見幾微好勝心無已爭先意不低當人盡賔
主對面如蠻夷財利激于衷喜怒見于頄生
殺在于手與奪指于頥戾不殊冰炭和不侔
塤箎義不及朋友情不通夫妻珠玉出懷袖
龍蛇走肝脾金湯起罇俎劔戟交幈幃白書
役鬼神平地蟠蛟螭空江響雷雹陸海誅鯨
鯢寒暑同舒慘昏明共蔽虧山河璨輿地星
斗會璇璣因覩輪贏勢翻驚寵辱蹊高卑易
裁制返覆難拘羈心跡旣一判利害不兩提
卷舒當要會取捨在須斯智者傷于詐信者
失于椎眞僞之相雜名實之都隳得者失之
本福爲禍之梯乾坤支作訟離坎變成睽弧
矢相凌犯言辭共詆欺何嘗無勝負未始絶
興衰前日之所是今日之或非今日之所强
明日之或羸以吉觀後世終天露端倪以今
觀徃昔何止乎庖犠堯舜行揖讓四㐫猶趄
趑湯武授干戈二老誠有譏雖臯陶陳謨而
伊周獻規曾未免矣夫療骨而傷肌仁爲名
所敗義爲利所擠治亂不自巳因革徒從宜
與賢不與子賢愚生瑕玼與子不與賢子孫
生瘡痍或苗民逆命或有扈阻威或羿泥起
釁或管蔡造疑或商人征葛或周人乘黎或
鳴條振旅或牧野搴旗灼見夏臺日曾照升
自陑安知羑里月不照逾孟師厲王奔于彘
幽王死于驪平王遷于洛赧王敗于伊或盟
于召陵或會于黄池或戰于長岸或弑于乾
谿或入于鄢郢或棲于會稽或屠其大梁或
入于臨淄五覇共吞噬七䧺相鞭答暴秦滅
六國楚漢决䧺雌天盡于有日地極于無涯
遐邇都包括縱横悉指揮井田方弈弈兵甲
正纍纍易之以阡陌畫之以郊畿銷之以鋒
鏑焚之以書詩罷侯以置守强榦而弱枝重
兵棲上郡長城壍邊陲自謂磐石固萬世無
已而迴天于指掌割地于階墀視人若螻蟻
用財如沙泥阿房宫未畢祖龍車至戲驪山
卒未放陳涉兵自蘄灞上心非淺鴻門氣正
滋咸陽起煙焰南鄭奮熊羆人鬼同交錯風
雲共慘淒項强劉未勝得鹿莫知誰約法三
章在收兵五國隨廟堂成筭重帷幄坐籌奇
廣武貔貅怒鴻溝虎豹饑滎陽留紀信垓下
别虞姬三傑才方展千年運正熙山川舊形
勝日月新光輝正朔承三統車書混四維方
隅無割據窮僻有羈縻后族爭行日軍分南
北司當時無佐命何以救顛隮百載方全日
長兵震天垂豈知巫蠱事禍起劉屈釐冢宰
司衡日重明正涉瀰見危能致命無忝寄孤
遺劇賊欺孤日行同狐與狸宫中淩寡婦殿
上逐嬰兒龍戰知何所冰堅正在兹潰隄雖
患水禦水敢忘隄東漢重晞日昆陽屋瓦飛
幽憂新室鬼狼籍漸臺屍鄗邑追隆準新安
掃赤眉再逢火德王復覩漢官儀竇鄧縁中
饋閻梁挾牝鷄經何功殆盡至董業都糜河
洛少煙火京都多蒿藜長天有鳥度白骨無
人悲城有隍須復羊無血可刲大厦之將顛
非一木可支孟德提先手仲謀藉世資玄德
志不遂竟終于涕洟西𣈆尚清談大計懸品
題婦人執國命骨肉生厲疵二主蒙霜露五
胡犯鼎彜世無管夷吾令人重歔欷廣陌羌
塵合中州胡馬嘶龍光射牛斗日影化虹蜺
闢草來洛汭墾田趨江湄二百有四年方駕
而並馳東𣈆分南尾時或産靈芝凡經五改
命至陳卒昌隋國破西風暮城荒春草萋長
江空滿目行客浪(一作/淚)沾衣後魏開北首孝
文幾緝綏河陰旋有變國分爲東西爾朱奮
高氏宇文滅北齊及隋始併陳四海爲藩籬
泛汴公私匱征遼士卒疲有身皆厭苦無口
不嗟咨處處稱年號人人思亂離中原未有
主誰識非鹿麋千一難知日天人相與期龍
騰則雲靄虎步則風淒母后專朝日相仍紊
宫闈可嗟桓彦範不殺武三思繡嶺喧歌舞
漁陽動鼓鼙太平其可傲徒罪一楊妃劎閣
離天日潼關漏虎貌兩京皆覆没九廟咸傾
欹樂極則悲至恩交則害携事無可奈何舉
目誰與比自此藩方盛都無臣子祇恃功而
不朝討賊以爲詞各擁部兵盛誰憐王室卑
邀朝廷姑息觀社稷安危攻取非君命誅求
本自肥乘輿時播越扈從或參差尾大知難
運鞭長豈易麾長姦憂必至養虎害終貽國
步何顛沛君心空忸怩時來花爛漫勢去葉
離披十姓分中夏五家遞通逵徒明星有爛
但東方未晞纔返長蘆鎮旋驅胡柳陂絳霄
兵自取玄武火何癡中渡降堪罪欒城死可
嗤太原朝見入劉子夕聞啼事體重重别人
情旋旋移棄灰猶隱火朽骨尚稱龜譎詐多
陰中艱憂常自罹撓防膚革易患救腹心遲
語禍不旋踵言傷浪噬臍欲升還隕落將墜
却扶持瞑眩人皆惡康寧世共晞須能蠲重
疾始可謂良醫久廢田磽確難行路險巇不
逢眞主出何以見施爲家國邅迴極君臣際
會稀上天生假手我宋遂開基睿筭隨方設
羣豪引領歸迄今百餘載兵革民不知成敗
須歸命興亡自繫時天機不常設國手無常
施徃事都陳跡前書略可依比觀之博弈不
差乎毫釐消長天旋運陰陽道範圍吉㐫人
變化動靜事樞機疾走者先顛穉茂者後萎
與其交受害不若兩忘之求魚必以筌獲兔
必以罤得之不能忘羊質而虎皮道大聞老
子才難語仲尼造形能自悟當局豈憂迷黑
白焉能浼死生奚足猗應機如破的迎刃不
容絲勿訝傍人笑休防冷眼窺旣能通妙用
何必患多岐同道道亦得先天天弗違窮理
以盡性放言而遣辭視外方知簡聽餘始識
希大羹無以和玄酒莫能漓上兵不可伐巧
曆不可推善言不可道逸駕不可追兄弟專
乎愛父子主于慈天下亦可授此著不可私
　　　過温寄鞏縣宰吴祕丞(皇祐元年)
風軟玉溪騰醉騎花蘩石窟漾歌舟相望咫
尺僊凡隔不得同陪三月遊
　　　新居成呈劉君玉殿院
履道坊南竹徑脩緑楊陰裏水分流衆賢買
得澄心景獨我居爲養志秋若比陳門誠巳
僣敬陪顔巷亦堪憂無端風雨雖狂暴不信
能凌同沈隱侯
　　　寄謝三城太守韓子華舍人
洛陽自爲都二千有餘年舉步圖籍中開目
今古間西北岌宫殿東南傾山川照人伊洛
清迎門嵩少寒水竹朂佳處履道之南偏下
有幽人室一徑通柴關蓬蒿隱其居藜藿品
其飱上親下妻子厚薄隨其縁人雖不堪憂
已亦不改安閲史悟興亡探經得根源有客
謂予曰子獨不通權清朝能用才聖主正求
賢道德與仁義不徒爲空言功業貴及時何
不求美官上食天予禄下拯蒼生殘通衢張
大第負郭廣良田朱門爛金紫青樓繁管絃
外厩列肥駿後庭羅纖妍入則坐虛堂出則
乘華軒冠劔何燁燁氣體自舒閑高談天下
事廣坐生晴煙人莫敢仰視屏息候其顔此
所謂男子志可得而觀又何必自苦形容若
枯鱣道古人行事拾前世遺編而臨水一溝
而愛竹數竿此所謂匹夫節何足而攀予敢
對客曰事有難其詮身非好敝緼口非惡珍
羶豈不知繫匏而固辭執鞭蓋懼觀朵頥敢
忘賁丘園深極有層波峻極有層巔履之若
平地此非人所艱貧賤人所苦富貴人所遷
處之若無事此誠人所難進行巳之道退養
巳之今旣未知易地胡爲乎不堅敢謂客之
說曾無所取焉猗嗟乎玉兮産之于荆山和
氏雖云知楚國未爲然污隆道屈伸進退時
後先苟不循此理玉毁誰之愆道之未行兮
其命也在天近日遊三城薄言尚盤桓當世
之名卿加等爲之延或清夜論道或後池漾
船數夕文酒會有無涯之歡十月初寒外萬
葉清霜前歸來到環堵竹窗晴醉眠仰謝君
子知代書成此篇
　　　依韻和張元伯職方歲除(嘉祐/元年)
及正四十六老去耻無才殘臘方迴祥新春
又起灰非唯忘利禄況復外形骸白髮巳過
半光陰任自催
　　　謝鄭守王宻學惠酒
堂堂大府來新酒宻宻小園開好花何日飲
之紅樹下還驚不稱野人家
　　　小園逢春
小隱園中百本花各隨紅紫發新芽東君見
借陽和力不減公侯富貴家
　　　和張二少卿文白菊
清淡曉凝霜宜乎殿顥商自知能潔白誰念
獨芬芳豈爲瓊無艶還驚雪有香素英浮玉
液一色混瑶觴
　　　生男吟(嘉祐二年)
我今行年四十五生男方始爲人父鞠育教
誨誠在我壽夭賢愚繫於汝我若壽命七十
歲眼前見汝二十五我欲願汝成大賢未知
天意肯從否
　　　閑吟四首
平生如仕宦隨分在風波所損無紀極所得
能幾何旣乖經世慮尚可全天和罇中有酒
時且飲復且歌
予年四十五巳甫知命路豈意天不絶生男
始爲父且免散琴書敢望大門户萬事盡如
此何用過憂懼
居洛八九載役心唯二三相逢各白首共坐
多清談人事巳默定世情曾久諳酒行勿相
逼徐得奉醺酣
欲有一瓢樂曾無二頃田丹誠未貫日白髮
巳華顛雲意寒尤淡松心老益堅年來疏懶
甚時憶舊林泉
　　　和張少卿文再到河陽
當年曾任青春客今日重來白雪翁今日當
年已一世幾多興替在其中
　　　高竹八首
高竹百餘挺固知爲予生怱怱有所得時時
閑遶行自信或未至自知或未明竊比于古
人不能無愧情
高竹臨清溝軒小亦且幽光陰雖屬夏風露
已驚秋月色林間出泉聲砌下流誰知此夜
情邈矣不能收
高竹巳可愛況在垂楊下幽人無軒冕得此
自可詫枉尺旣不能括囊又何謝賈生若知
此慟哭亦自罷
高竹碧相倚自能發餘清時時微風來萬葉
同一聲道污得夷理物虛含逺情堦前閑步
人意思何清平
高竹如碧幢翠栁若低蓋幽人有軒榻日夜
與之對宇靜覺神開景閑喜眞會與其喪吾
眞孰若從吾愛
高竹雜高梧還驚秋節初晩涼尤可喜舊帙
亦宜舒池閣輕風裏園林晩景餘人生有此
樂何必較錙銖
高竹數十尺仍在高花上柴門晝不開青碧
日相向非止身休逸是亦心夷曠能知閑之
樂自可敵卿相
高竹逾冬青四月方易葉抽萌如止戈解籜
若脫甲脩靜信可愛遶行不知匝嗟哉凡草
木徒自費鋤鍤


伊川擊壤集卷之一











伊川擊壤集卷之二贱二
　　　　　伊　川　邵　雍　堯　夫
　　　秋日飲鄭州宋園示管城簿周正叔
二都相去四百里中有名園屬宋家古木參
天羅劔戟長藤垂地走龍蛇我來遊日逢秋
杪君爲開筵對晚花飲散竹軒微雨後凌晨
歸路起棲鴉
　　　重陽日再到共城百源故居
故國逢佳節登臨但可悲山川一夢外風月
十年期白髮飄新鬢黄花遶舊籬鄉人應笑
我畫錦是男兒
　　　過陜(嘉祐三年)
吾祖道何光二南分一方開周爲太保封陜
輔成王歳月裝遼邈山川造渺茫世孫雖不
肖猶解憶甘棠
　　　題黄河
誰言爲利多于害我謂長渾未始清西至崑
崙東至海其間多少不平聲
　　　過潼關
禁宻因離亂機閑爲太平山河雖設險道德
豈容爭不究千一義空傳百二名遐方久無
外何復用鷄鳴
　　　題華山
域中有五嶽國家謹時祀華嶽居其一作鎮
䧺西裔唐號金天王今封順聖帝吁咈哉若
神僣竊同天地
　　　宿華清宫
天寶初六載作宫于温泉明皇與妃子自此
歳幸焉紫閣清風裏崇巒皓月前奈何雙石
甕香溜尚涓涓
　　　登朝元閣
繡嶺岌層巒岧嶢十九盤微微經雨後杳杳
出雲端徃事金輿遠遺蹤玉像殘至今臨渭
水依舊見長安
　　　長安道中作
長安道上何沾巾古時道行今時人不知寒
暑與朝暮車輪馬跡常轔轔自是此土亦辛
苦雨作泥兮風爲塵泥塵返復不知數大雨
大風無出門
　　　題留侯廟
滅項興劉如覆手絶秦昌漢若更棊卷舒天
下坐籌日鍜鍊心源辟穀時黃石公傳皆是
用赤松子伴更何爲如君才業求其比今古
相望不記誰
　　　題淮陰侯廟十首
一身作亂宜從戮三族全夷似少恩漢道是
時初雜霸蕭何王佐殆非尊
據立大功非不智復貪王爵似專愚造成四
百年炎漢纔得安寧反受誅
生身旣得逢眞主立事何須作假王誰謂禍
階從此始不宜迴首怨高皇
一時韓信爲良犬千古蕭何作霸臣彼此並
干名教罪罪猶不逮謂斯人
韓信事劉元不叛蕭何惑漢竟生疑當初若
聽蒯通語高祖功名未可知
雖則有才兼有智存亡進退處非眞五湖依
舊煙波在范蠡無人繼後塵
若非韓信難除項不得蕭何莫制韓天下須
知無一手苟非高祖用蕭難
漢家基定議功勳異性封王有五人不似淮
陰最䧺傑敢教根固又生秦
韓信恃功前慮寡漢皇負德尚權安幽囚必
欲擒來斬固要加諸甚不難
若履暴榮須暴旣辱經多喜必多憂功成能
讓封王印世世長爲列土侯
　　　鳳州郡樓上書所見
楊柳垂青帶風動如飛蓋危樓思不窮盡日
閑相對鳥去林自空雲移山不礙情隨雙燕
還意與孤鴻會晩角時斷續層崖遞明晦殘
陽掛疏紅逺水生微瀨塞目煙岑宻都城若
天外如何久客心東望憑欄殺
　　　自鳳州還至秦川驛寄守倅薛姚二
　　　君
歡聚九十日迴首都如夢明月與清江東軒
又難共
　　　謝西臺張元伯雪中送詩
洛城雪片大如手爐中無火罇無酒凌晨有
人來打門言送西臺詩一首
　　　送猗氏張主簿
人間仕宦幾千里堂上親闈别兩重須念鵬
飛從此始方今路險善求容
　　　新正吟(嘉祐五年)
蘧瑗知非日宣尼讀易年人情止于是天意
豈徒然立事情尤倦思山興益堅誰能同此
志相伴老伊川
　　　春遊五首
五嶺梅花迎臘開三川正月賞寒梅相去萬
里先一月始知春色從南來何人妙曲傳羌
笛盡日清香落酒盃料得天涯未歸客也應
臨此重徘徊
洛城春色浩無涯春色城東又復嘉風力緩
揺千樹柳水光輕蕩半川花煙晴翡翠飛平
岸日暖鴛鴦下淺沙不見君王西幸久遊人
但感鬢空華
二月方當爛漫時翠華未幸春無依緑楊陰
裏尋芳遍紅杏香中帶醉歸數片落花蝴蝶
趁一竿斜日流鶯啼清罇有酒慈親樂猶得
堦前戲綵衣
人間佳節唯寒食天下名園重洛陽金谷暖
橫宫殿碧銅駝晴合綺羅光橋邊楊柳細垂
地花外鞦韆半出墻白馬蹄輕草如剪爛遊
於此十年强
三月牡丹方盛開鼓聲多處是亭臺車中遊
女自笑語樓下看人閑徃來積翠波光揺帳
幄上陽花氣撲罇罍西都風氣所宜者草木
空妖誰復哀
　　　竹庭陲起
竹庭睡起閑隱几悠悠夏日光景長鶯方引
雛教嫩舌杏正垂實裝輕黄雨滴幽夢時斷
續風翻遠思還飛揚小渠弄水緑陰宻迴首
又且數日强
　　　秋遊六首
七月芙蕖正爛開東南園近日徘徊有時風
向池心過無限香從水面來罨畫溪深方誤
入洞庭湖晩未成迴坐來一霎蕭蕭雨又送
新涼到酒盃
先秋顥氣巳潜生洛邑方知節候平庭院乍
疼人共喜園林經雨氣尤清迴舟伊水風微
溜緩轡天津月正明自有臯夔分聖念好將
詩酒樂升平
八月光陰未甚淒松亭竹樹尤爲宜況當晝
夜初停處正是炎凉得所時明月入懷如有
意好風迎面似相知閑人歌詠自怡悅不管
朝廷不採詩
家住城南水竹涯乘秋行樂未嘗虧輕寒氣
候我自愛半醉光陰人莫知信馬天街微雨
後凭欄僧閣晩晴時十年美景追尋遍好向
風前請白髭
九月風光雖已暮中州景物未全衰眼觀秋
色千萬里手把黄花三兩枝美酒易消閑歲
月青銅休照老容儀若言必使他人信瀝盡
丹誠誰肯知
霜天寥落思無窮不奈樓高逼望中四面逺
山徒滿目九秋宫殿自危空雲横遠嶠千尋
直霞亂斜陽數縷紅無限傷情言不到共誰
開口向西風
　　　秋日即事
鳥聲亂晝林爲誰苦驅逼蟲聲亂夜庭爲誰
苦勞役嗟哉彼何短一槩無休息借問此何
長兩能忘語默
　　　商山道中作
十舍到商顔雖遥不甚艱東西遡洛水表裏
看秦山自在煙霞外心存人子間庭闈況非
遠自可指期還
　　　和商洛章子厚長官早梅
只應王母專輕巧剪碎天邊亂白雲無限清
香與清艷罇前飫享盡輸君
梅覆春溪水遶山梅花爛漫水潺湲南秦地
暖開仍早比至春初已數番
羣芳萬品遞相催若說高標獨有梅會得東
君無别意爲憐清淡使先開
霜扶清格高高起風駕寒香遠遠留太守多
情客多感金罇倒盡是良籌
　　　商山旅中作
殘火昏燈夜正沉默思前事擁寒衾霜天皎
月雖千里不抵傷時一寸心
　　　和商守宋郎中早梅
山南地似嶺南温臘月梅開已浹辰耻與百
花爭俗態獨殊羣艷占先春角中飄去凄於
骨笛裏吹來妙入神秀額粧殘黏素粉畫梁
歌暖起輕塵宰君惜艷獻州牧太守分香及
野人手把數枚重疊嗅忍教芳酒不濡脣
　　　和人放懷
爲人雖未有前知富貴功名豈力爲滌蕩襟
懷須是酒優游情思莫如詩況當水竹雲山
地忍負風花雪月期男子䧺圖存用捨不開
眉笑待何時
　　　和商守登樓看雪
西樓賞雪眼偏明次第身疑在水晶千片萬
片巧粧地半舞半飛斜犯楹形如玉屑依還
碎體似楊花又更輕誰謂天涯有羈客一般
對酒兩般情
　　　和商守西樓雪霽
大雪初晴日半曛高樓何惜上仍頻數峰崷
崒劔鋩立一水縈紆冰縷新崑嶺移歸都是
玉天河落後盡成銀幽人自恨無佳句景物
從來不負人
　　　和商守雪殘登樓
殘雪巳消冰巳開風光漸覺擁樓臺旅人未
遂日邊去春色又從天上來況是罇中常有
酒豈堪嶺上却無梅若非太守金蘭契誰肯
傾心重不才
　　　和商守雪霽對月
雪滿羣山霜滿庭光寒月碾一輪輕羈懷殊
少曏時樂皓彩空多此夜明竹近簾櫳饒碎
影風涵臺榭有餘清恨無好句酬佳景徒自
淒凉夢不成
　　　和商守雪霽登樓
百尺危樓小雪晴晚來閑望逼人清山横暮
靄高還下水隔疏林淡復明天際落霞千萬
縷風餘殘角兩三聲此時此景眞堪畫只恐
丹青筆未精
　　　旅中歲除
此到明年無數刻且令芳酒更斟迴星杓建
丑晦將盡歲箭射人春又來不用物情閑作
梗大都心緒巳成灰浮名更在浮雲外瞬息
光陰況便催
　　　和商守新歲(嘉祐六年)
衰軀在旅逢新歲因感平生鬢易凋飲罷襟
懷還寂寞歡餘情緒却無聊望仙風月晴偏
好抹緑簾櫳夜正遥對此塊然唯土木降兹
未始不魂銷
　　　追和王常侍登郡樓望山
四賢當日此盤桓千百年人尚厚顔天下有
名難避世胷中無物漫居山事觀今古興亡
後道在君臣進退間若藴奇才必奇用不然
須負一生閑
　　　題四皓廟四首
强秦失御血橫流天下求君君不有正是英
䧺較一作角逐時未知鹿入何人手
灞上眞人旣巳翔四人相顧都無語徐云天
命自有歸不若追蹤巢與許
漢皇傲物終難屈太子卑辭方肯出雖老猶
能成大功至今高義如星日
田横入海猶能得商至長安百里强能使四
人成美節始知高祖是眞王
　　　謝商守宋郎中寄到天柱山户帖仍
　　　依元韻
商於飛到一符新遂巳平生分外親尤喜紫
芝先入手西南天柱與天鄰
初心本欲踐臣鄰帝里司迴斗柄春今日得
居天柱下不憂先有夜行人
不將生殺奏嚴宸却抱煙嵐學隱淪多謝史
君虛右席重延天柱一山人
一簇煙嵐鏁亂雲孤高天柱好棲眞從今便
作西歸計免向人間更問津
無成麋鹿久同羣占籍恩深荷史君萬古千
今名與姓得隨天柱數峰存
　　　寄商守宋郎中
初返洛城無限事閑人體分似相違如今一
向覺優逸却類商顔嘯傲時
　　　小圃睡起
門外似深山天眞信可還軒裳奔走外日月
徃來間有水園亭活無風草木閑春禽破幽
夢枝上語綿蠻
　　　遊山三首
城邑(又作/闉闍)久居心自倦闉闍纔出眼先明龍
門看盡伊川景女几聽殘洛水聲太室觀餘
紅日旭天壇望罷白雲生此身已許陪眞侣
不爲錙銖起重輕
春盡登臨正得宜人情天氣兩融怡泛舟伊
水風迴夜垂釣溪門月上時逸興劇憑詩放
肆病軀唯仰酒扶持浮生日月無多子忍向
其間更歛眉
樂則行之憂則違大都知命是男兒至微功
業人難必儘好雲山我自怡休憚煙嵐雖逺
處且乘筋力未衰時平生足外更何樂富貴
榮華過則悲
　　　二色桃
施朱施粉色俱好傾國傾城艷不同疑是蘂
珠雙姊妹一時俱肯嫁春風
　　　登山臨水吟
山有喬峰水有濤未能容屐豈容舠非無仁
智斯爲樂少有登臨不憚勞言味止知甘鱠
炙語眞誰是識瓊瑶自慙不盡人才處長恨
今人論太高
　　　謝富丞相招出仕二首
相招多謝不相遺將謂胷中有所施若進豈
能禁吏責既閑安用更名爲(將命者云如不/欲仕齊可來致)
(一閑/名目)願同巢許稱臣日甘老唐虞比屋時滿
眼清賢在朝列病夫無以繫安危欲遂終焉
老閑計未知天意果如何幾重軒冕酬身貴
得似雲山到眼多好景未嘗無興詠壯心都
已入消磨鵷鴻自有江湖樂安用區區設網
羅
　　　答人語名教
開闢而來世教敷其間䧺者號眞儒修身有
道名先覺何代無人達奥區焕若丹青經史
義明如日月聖人途鯫生涵泳雖云久天下
英才敢厚誣
　　　送王伯初學士赴北京機宜
丈夫志氣蓋棺定自有䧺圖繋重輕去路不
能無感舊到官爭忍便忘情閑時語話貴精
宻先事經營在太平誰謂禦戎無上策伐人
謀處不須兵


伊川擊壤集卷之二


伊川擊壤集卷之三同三
　　　　　伊　川　邵　雍　堯　夫
　　　賀人致政
人情大率喜爲官達士何嘗有所牽解印本
非嫌禄薄掛冠殊不爲高年因通物性興衰
理遂悟天心用捨權宜放襟懷在清景吾鄉
況有好林泉
　　　初秋
夏去暑猶在雨餘涼始來堦前巳流水天外
尚驚雷曲几靜中隱衡門閑處開壯心都巳
矣何事更裝懷
　　　偶書
堪笑又堪嗟人生果若何宜將萬端事都入
一聲歌世態逾翻掌年光劇逝波靜中眞氣
味所得不勝多
　　　傷足
災由無妄得爲患固非深乖巳攝生理貽親
憂慮心乍然艱步履偶爾阻登臨逾月方能
出難忘樂正箴
　　　閑行
園圃正蕭然行吟遶澤邊風驚初社後葉墜
未霜前衰草襯斜日暮雲扶逺天何當見眞
象止可入無言
　　　晨起
山高水復深無計奈如今地盡一時事天開
萬古心輕煙籠曉閣微雨散青林此景雖平
淡人間何處尋
　　　　月夜
雨霽風自好秋深天未寒移牀就堦下看月
出林端有酒欲共飲無賔可同歡他時遇良
友此景復求難
　　　盆池
三五小圓荷盆容水不多雖非大藪澤亦有
小風波粗起江湖趣殊無鴛鷺過幽人興難
遏時遶醉吟哦
　　　遊山二首
洛川多好山伊川多美竹遊旣各有時雖頻
無倦目貪清非傷廉瀆幽不爲辱麋鹿不害
人心無害麋鹿
二室多好峰三川多好雲看之不知倦和氣
潜生神一慮若動蕩萬事從紛紜人言無事
貴身爲無事人
　　　龍門道中作
物理人情自可明何嘗慼慼向平生卷舒在
我有成筭用捨隨時無定名滿目雲山俱是
樂一毫榮辱不須驚侯門見說深如海三十
年來掉臂行
　　　名利吟
名利到頭非樂事風波終久少安流稍鄰美
譽無多取纔近清歡與賸求美譽旣多須有
患清歡雖賸且無憂滔滔天下曾知否覆轍
相尋卒未休
　　　三十年吟
三十年間更一世其間堪笑復堪愁天生天
殺何嘗盡人是人非殊未休善偶鴛鴦頭早
白能啼杜宇血先流須知却被才爲害及至
無才又却憂
　　　答人放言
經時不見意何如重出新詩笑語初物理悟
來添性淡天心到後覺情疏巳全孟樂君無
限未識蘧非我有餘大率空名如所論此身
甘老在樵漁
　　　遊洛川初岀厚載門
初出都門外西南指洛陬山川開逺意天地
掛雙眸村落桑榆晩田家禾黍秋民間有此
樂何必待封侯
　　　宿延秋莊
驅車入洛川下馬弄飛泉乍有雲山樂殊無
朝市喧非唯快心志自可忘形言借問塵中
友誰爲得手先
　　　宿夀安西寺
好景信移情直連毛骨清爲憐多勝槩尤喜
近都城竹色交山色松聲亂水聲豈辭終日
愛解榻傍虛楹
　　　過永濟橋二首
山背錦幄開河臨永濟迴土田平似掌桑柘
大如槐斜日射虹去低雲將雨來無涯負清
景長是愧非才
一水一溪門溪門雲復屯珍禽囀喬木幽鹿
走荒榛雨脚拖平地稻畦扶逺村高城半頽
缺興廢事休論
　　　至福昌縣作
清景幾人愛愛之當遠尋及臨韓嶽近始見
洛川深縣在雲山腹民居水竹心無機類閑
物愈覺少知音
　　　燕堂即事
川上數峰青林間一水明閑雲無定體幽鳥
不知名遊侣旣非約歸期莫計程錙銖人世
事休强作威獰
　　　上寺看南山
疊疊是峰巒西連梁雍寬與其行裏看不若
坐中觀包括經唐漢並吞歷𣈆韓消沉事難
問唯爾尚巑岏
　　　縣尉廨宇蓮池
縣尉小齋前水清池有蓮豈唯觀菡蓞兼可
聽潺湲宛類江湖上殊非塵上邊古人用心
處料得不徒然
　　　女几祠
西南有高山山在杳冥間神仙不可見滿目
空雲煙千年女几祠門臨洛水邊但聞霓裳
曲世人猶或傳
　　　故連昌宫
洛水來西南昌水來西北二水合流處宫墻
有遺壁行人徒想像徃事皆陳跡空餘女几
山正對三鄉驛
　　　川上懷舊
去秋遊洛源今秋遊洛川川水雖無情人心
剛悄然目亂千萬山一山一重煙山盡煙不
盡煙與天相連
田夫忙治禾水禽閑求魚一者皆苦食動靜
何相殊事過見休慼時來知卷舒回顧此二
物易地還何如
爲今日之山是昔日之原爲今日之原是昔
日之川山川尚如此人事宜信然幸免紅塵
中隨風浪着鞭
地迥川原闊村孤煙水閑雷輕龍過(一作/换)浦
雲亂雨移山田者荷鋤去漁人背網還伊予
獨霑濕猶在道途間
　　　燕堂暑飲
燕堂通高眀簷依斷崖嶔涼風來松梢清泉
飛竹陰佳果間紅緑㫖酒隨淺深却思闌闠
間鬱蒸不可任
　　　燕堂閑坐
天網疏難漏世網宻莫通我心久不動一脫
二網中高竹潄清泉長松迎清風(又云瀟灑/松間月清)
(泠竹/外風)此時逢此景正與此心同
　　　立秋日川上作
富貴固難愛貧寒易得愁休將少時態移作
老年羞旣有非常樂須防不次憂誰能保終
始長作國公侯
　　　辯熊耳
昔禹别九州導洛自熊耳熊耳自有兩未審
孰爲是東者近成周西者隔丹水書傳稱上
洛斯言得之矣
　　　登女几
予看山多矣未嘗逢此奇巨崖如格虎險石
若張旗雲意閑舒卷巖形屢改移丹青難狀
處四面盡如斯
　　　川上南望伊川
山留禹鑿門川閣堯水痕古人不復見古跡
尚或存歲月易凋謝善惡難湮淪無作近名
事强邀世俗尊
　　　牧童
隨行笠與蓑未始散天和暖戲荒城側寒偎
古塚阿數聲牛背笛一曲隴頭歌應是無心
問朝廷事若何
　　　夢中吟(三鄉道中作)
夢中說夢猶能憶夢覺夢中還又隔今日恩
光空喜歡當年意愛難尋覓水成流處豈無
聲花到謝時安有色過此相逢陌路人都如
元未曾相識
　　　秋懷三十六首
秋月夜初長星斗爭煌煌庭除經小雨枕簟
生微涼照物無遁形虛鑑自有光照事無遁
情虛心自有常
晴窗日初曛幽庭雨乍洗紅蘭靜自披緑竹
閑相倚榮利若浮雲情懷淡如水身非天外
人意從天外起
明月生海心涼風起天末物象自呈露襟懷
驟披豁悟盡周孔權解開仁義結禮法本防
姦豈爲吾曹設
疏雨滴高梧微風挼弱柳此景歲歲同世人
自白首俗慮易縈仍塵襟難抖擻浮生巳夢
中其間强爲有
清湍文鴛鴦寒潭繡鸂□長天淨如水不廢
秋江碧男子一寸心壯士萬夫敵菡蓞香風
中扁舟會相憶
昨日思沃漿今日思去扇豈止人戈矛炎涼
自交戰利害生乎情好尚存乎見欲人爲善
人必須自爲善
甘爪青如藍紅桃鮮若血不忍以手拈而況
用齒齧其色已可愛其味又更絶食此無珍
言哀哉口與舌
國命在乎民民命在乎食聖人雖復生斯言
固不易虛惠豈足尚教人以姑息虛名豈足
高教人以縁飾
周詩云娶妻周易云歸妹七夕世俗情乞巧
兒女態日暮雲雨過人謂牛女會雲雨自無
蹤牛女豈相配
清風無人兼自可入吾手明月無人并自可
入吾牖中心既巳平外物何嘗誘餘事豈足
論但恐罇無酒
青蕉葉披敷碧蘆枝偃亞風雨蕭蕭天更漏
沉沉夜彼物固無嫌此情又何訝但念征路
人天涯尚留掛
淡煙冪疏林輕風裊寒雨日暮人已歸羣鷄
猶啄黍此心固不動此事極難處一言以蔽
之尚恐費言語
八月炎涼均氣味亦自好臨虛喬木低逺望
行人小有跡事皆妄無心物都了何須更問
辛願君自食蓼
黃黍秋正熟黄鷄秋正肥此物劇易致古人
多重之可以迓賔友可以奉親闈有褐能卒
歲此外何足爲
稻稌天所生麴孽人所製釀之命爲酒飲之
可成醉剛者使之柔懦者使之毅善移造物
權其功亦不細
秋色日漸深老心日益懶倦即下堦行閑來
弄書卷廣陌多風塵見說難閑眼侯門巳是
深帝閽又復逺
塞鴻猶未來梁燕巳辭去雲山千萬重相逢
在何處岌嶪都城門繚遶長亭路風土敗人
衣纔新又成故
斷續蟬聲外稀疏鷹下前年光空去也人事
益蕭然洗竹留新笋翻書得舊編誰知養心
者肯與世爭權
中秋光景好中州煙水奇天重初寒候人便
半醉時榻縁明月掃襟待好風吹一點胷中
事人間都不知
良月滿高樓高樓仍中秋午夜冷露下千里
寒光流何人將此鑑拂拭新磨休照破萬古
心白盡萬古頭
寒露綴衰草淒風揺晩林鳥聲上復下天氣
晴還陰節改一時事人懷千古心誰云子期
死舉世無知音
風柳散如梳霜雲淡如掃高樓破危空低煙
裊寒早此際興不盡何以戰秋老止可將酒
瓶同向西風倒
池荷日取敗籬菊日就榮其于品彙間自與
節氣爭盛衰不同時賢愚難並行安得松桂
心四時長青青
人老秋更老山深水復深高木巳就脫慧禽
空好音筋骸非曩日道德負初心賴有餘編
在時時尚可尋
九月氣乍肅衰柳猶有蟬霜外疏鐘斷風餘
清籟傳千山亂逺目一鶚摩高天自非出世
人而敢危行言
飽霜梨多紅久雨榴自罅此果世稱珍厥味
是可詫地有百物備天無一言掛我患尚有
言不得同造化
惟南有美橘惟北有美栗厥包或頗同厥味
信不一天地豈無情草木皆有實物本不負
人人自負于物
蛺蝶遶寒菊蟋蟀鳴空堦門前有犬卧盡日
無客來清波靜中流白雲閑處堆何以發天
和時飲酒一盃
紅葉戰西風黃花笑寒日天道有消長人事
無固必靜勝得遺味夢去知餘失利害不相
沿是非然後出
九日登高會尋幽講雅歡俗風追故事天氣
薦輕寒白酒連醅飲黄花帶露觀消沉浮世
事何足重汍瀾
山橫暮靄中鳥逝孤煙外殘菊憂霜摧幽蘭
懼風敗患難人不喜富貴人所愛我心自不
有愛憎豈能賣
水寒潭見心木落山露骨始信天無涯萬里
不隔物脫衣掛扶桑引手探月窟不負仁義
心區區五十一
草緑露霑衣草衰風切肌物情非作異人意
强生疑岐動楊朱泣絲添墨子悲知之何太
晩徒自淚淋漓
萬里晴天外一片霜上月長松挺青葱羣卉
入消歇有齒日益衰有髮日益脫獲罪固已
多此心難屑屑
草枯山川貧木落天地瘦土口風大行雲罅
日微漏旣徃不復追未來尚可救餘事不忍
言言之必成咎
飲酒不甚多數盃醺心顔未醺不可止旣醺
勸亦難誰雲萬物廣豈出天地關誰云萬事
廣豈出人情間
　　　和陜令張師柔石柱村詩
君爲陜縣令我實康公孫始祖有遺烈託君
訪其存夫君有詩來題云石柱村石柱之始
立於古無所根就勒分陜銘惟唐人之言既
歷年所多首尾無完文難以從考正將焉求
其源我患讀書寡知識無過人經書史傳外
不能破羣昏從長卿公羊宜自陜而分從君
陳畢命宜成周而云二者兼取之於義自或
尊分政東西郊可以陜洛論此說如近之庶
幾緩紛紜甘棠之蔽芾石柱之青新當時之
盛事予不得而親二南之正化二公之清芬
千載之美談予可得而聞棄經而任傳儒者
固不遵作詩以明之馳此庸報君
　　　放言
既得希夷樂鲁無寵辱驚泥空終是著齊物
到頭爭忽忽閑拈筆時時自寫名誰能苦眞
性情外更生情


伊川擊壤集卷之三
伊川擊壤集卷之四同四
　　　　　伊　川　郡　雍　堯　夫
　　天津新居成謝府尹王君貺尚書嘉
　　(祐七年)
嘉祐壬寅歳新巢始𠊩功仍分道德里更近
帝王宫檻仰端門峻軒迎兩觀䧺窗虛響瀍
澗臺迥璨伊嵩好景尤難得昌辰豈易逢無
才濟天下有分樂年豐水竹腹心裏鶯花淵
藪中老萊歡不巳靜節興何窮嘯傲陪眞侣
經營賀府公丹誠徒自寫匪報是恩隆
　　　新春吟
多病筋骸五十二新春猶得共銜盃踐形有
說常希孟樂内無功可比回燕去燕來徒自
苦花開花謝漫相催此心不爲人休慼二十
年來已若灰
　　　有客吟
伊嵩有客欲無言進退由來盡俟天好靜未
能忘水石樂閑非爲學神仙休嗟紫陌難爲
客且喜清風不用錢枉尺直尋何必較此心
都大不求全
　　　小圃逢春
隨分亭欄亦弄妍不妨閑傍酒壚邊夜簷靜
透花間月晝户寒生竹外煙事到悟來全偶
爾天教閑去豈徒然壺中日月長多少爛占
風光十二年
　　　暮春吟
春來小圃弄羣芳誰居貧居富貴鄉門外柳
陰浮翠潤堦前花影溜紅光梁間新燕未調
舌天末歸鴻巳著行自問心源何所有答云
疏懶味偏長
　　　惜芳菲
細筭人間千萬事皆輸花底共開顔芳菲大
率一春内爛漫都無十日間亦恐憂愁爲齟
齬更防風雨作艱難莫教此後成遺恨把火
罇前尚可攀
　　　答人見寄
鬢毛不患漸成霜有託琴書子一雙旣乏長
才康盛世無如高杭卧南窗明知筋力難爲
强猶說雲山未樹降多謝故人相愛甚轍魚
幸免困西江
　　　弄筆
行年五十二老去復何憂事貴照至底話難
言到頭上有明天子下有賢諸侯飽食高眠
外自餘無所求
　　　問人丐酒
百病筋骸一老身白頭今日愧因循雖無紫
詔還朝速却有青山入夢頻風月滿天誰是
主林泉遍地豈無人巿沽酒味難醇美長負
襟懷一片春
　　　答客
人間相識幾無數相識雖多未必知望我實
多全爲道知予淺處却因詩升沉休問百年
事今古都歸一局棊乘馬須求似騏驥奈何
騏驥未來時
　　　悟人一言
百慮謀猶拙一言迷自開世間無大事天下
有䧺才唯恐人難得寧憂道未恢忌心都去
盡何復病塵埃
　　　謝人惠筆
愛重寄文房慇懃謝逺將兔毫剛且徤筠管
直而長靜録新詩藁閑抄舊藥方自餘無所
用足以養鋒鋩
　　　書事吟
天地有常理日月無遁形飽食高眠外率是
皆虛名雖乏伊吕才不失堯舜氓何須身作
相然後爲太平
　　　雙頭蓮
漢室蟬娟雙姊妹天台嫖□兩神仙當時盡
有風流過謫向人間作瑞蓮
　　　答人書意
仲尼言正性子輿言踐形二者能自得殆不
爲虛生所交若以道所感若以誠雖三軍在
前而莫得之凌
　　　答人書言
無位立事難逢時建功易求全自有毁舉大
須略細去惡慮傷恩存惡憂害義徒有仁者
心殊無仁者意
　　　答人書
卿相一歲俸寒儒一生費人爵固不同天爵
何嘗匱不有霜與雪安知松與桂雖無官自
高豈無道自貴
　　　與人話舊
耳目所聞見且言三十春纔更十次閏巳换
一番人圮族綺紈故朱門車馬新從來皆偶
爾何者謂功勳
　　　閑吟
忽忽閑拈筆時時樂性靈何嘗無對景未始
便忘情句會飄然得詩因偶爾成天機難狀
處一點自分明
　　　閑坐吟
當年計過之今日事難隨天命不我祐雲山
聊自怡無何縁淡薄遂得造希夷却欲嗤眞
宰勞勞應不知
　　　天津閑步
天子舊神州葱葱氣象浮園林閑近水殿閣
逺橫秋浪雪暑猶在橋虹晴不收人間無事
日此地好淹留
　　　天津幽居
子家洛城裏況復在天津日近先知曉天低
易得春時光優化國景物厚幽人自可辭軒
冕閑中老此身
　　　天津水聲
洛水近吾廬潺湲到杭虛湍驚九秋後波急
五更初細爲輕風背豪因驟雨餘幽人有兹
樂何必待笙竿
　　　不寢
閑坐更已深就寢夜尚永展轉不成寐却把
前事省奠枕時昏昏擁衾還耿耿西窗明月
中數葉芭蕉影
　　　天宫小閣
夏日到天宫凭欄望莫窮古人用心逺天子
建都䧺樓觀深雲裏山川暮靄中行人漫來
徃此意有誰同
　　　聽琴
琴宜入夜聽别起一般情纔覺哀猿絶還聞
離鳳鳴青山無限好白髮不須驚會取坐忘
意方知太古心
　　　天津感事二十六首
雲輕日淡天津暮風急林疏洛水秋獨步獨
吟人莫會時時鷗鷺下汀洲
寵辱事多今不見興亡時去止堪哀請觀今
日長安道抵暮行人猶徃來
鳳樓深處鏁雲煙一鏁雲煙又百年痛惜汾
陰西祀後翠華辜負上陽天
誰引長河貫洛城鑾輿東去此爲輕洪濤不
服天津束日夜奔騰作怒聲
陽烏西去水東流今古推移歲度秋四面遠
山長歛黛不知終日爲誰愁
忙忙負乘兩何殊徃復由來出此途爭似不
才閑處坐平時雲水遶衣裾
人言垂釣辯浮沉辯著浮沉用意深吾耻不
爲知害性等閑輕動望魚心
自古别都多隙地參天喬木亂昏鴉荒垣壞
堵人耕處半是前朝卿相家
鳳凰樓觀吟橫秋橋下長波入海流千百年
來舊朝市幾番人向此經由
輪蹄交錯未嘗停去若相追來若爭料得中
心無别事苟非干利即干名
煙樹盡歸秋色裏人家常在水聲中數行旅
鴈斜飛去一簇樓臺峭倚空
渌水悠悠際碧天平蕪更與逺山連白頭老
叟心無事閑凭欄干看洛川
去年橋上凭欄人今歲橋邊騎馬身橋上橋
邊不知數於今但記十三春
堤邊草色長芊芊陌上行人自徃還渌水欲
淨不得淨春風未放柳條閑
水流任急境(一作/景)常靜花落雖頻意自閑不
似世人忙裏老生平未始得開顔
溪邊閑坐眼慵開波射長堤勢欲摧多少水
禽文彩好幾番飛去又飛來
名利從來本任才行人不用苦相猜壺中日
月長多少閑步天津看徃來
地勢東南一槩傾水流何日得安平天津更
在急流處無限高深併此聲
三千里外名荒服一百年來號太平爭似洛
川無事客何須列土始爲榮
遶堤楊柳輕風裏隔水樓臺細雨中酒放半
醺重九後此時情味更無窮
著身靜處觀人事放意閑中鍊物情去盡風
波存止水世間何事不能平
隋唐而下貴公卿近世風波走利名借問天
津橋下水當時湍激作何聲
前朝無限貴公卿後世徒能記姓名唯此天
津橋下水古今都作一般聲
雲無一縷干眀月橋有千尋卧渌波料得人
間無此景中秋對月興如何
郟鄏城中同德友鳳凰樓下會中秋芳罇倒
盡人歸去月色波光戰未休
了生始可言常事知性方能議大猷只此長
川無晝夜爲誰驅逼向東流
　　　誠眀吟
孔子生知非假習孟軻先覺亦須脩誠明本
屬吾家事自是今人好外求
　　　繩水吟
有水善平難善直唯繩能直不能平如將繩
水合爲一世上何憂事不明
　　　辛酸吟
辛酸既不爲中味商徴如何是正音舉世未
能分曲直使誰爲主主心平
　　　言默吟
當默用言言是垢當言任默默爲塵當言當
默都無任塵垢何由得到身
　　　閑居述事
一點天眞都不耗千鍾人禄是難來太平自
慶無他事有酒時時三五盃
竹雨侵人氣自涼南窗睡起望瀟湘茅簷滴
瀝無休歇却憶當初宿夜航
初晴月向松間出盛暑風從水面來巳比他
人多數倍況能時復舉罇壘
堂上慈親八十餘堦前兒女笑相呼㫖甘取
足隨豐儉此樂人間更有無
清歡少有虛三日劇飲未嘗過五分相見心
中無别事不評興廢只論文
花木四時分景致經書千卷號生涯有人若
問閑居處道德坊中第一家
　　　天宫小閣納涼
小閣凭虛看洛城滿川雲物拱神京風從萬
歲山頭至多少煙嵐併此清
小閣於吾有大功清涼冠絶洛城中自慙虛
薄誠多幸襟袖長涵萬里風
小閣清風豈易當一般情味若羲皇洛陽有
客不知姓二十年來享此涼
　　　天宮幽居即事
人苦天津逺來須特特來閑餘知道泰靜久
覺神開悟易觀棊局談詩捻酒盃世情千萬
狀都不與裝懷
　　　遊龍門
江天無少異幽爲下晴沙路去山形斷川迴
渡口斜龕巖千萬空店舍兩三家清景四時
好都城況不賒
　　　重遊洛川
買石尚饒雲買山當從水雲可致無心水能
爲鑑止性以無心明情由鑑止巳二者不可
失出彼而入此
　　　川上觀魚
天氣冷涵秋川長魚正遊雖知能避網猶恐
悮吞鈎已絶登門望曾無點額憂因思濠上
樂曠達是莊周

伊川擊壤集卷之四
伊川擊壤集卷之五同五
　　　　　伊　川　邵　雍　堯　夫
　　後園即事三首(嘉祐八年)
太平身老復何憂景愛家園自在遊幾樹緑
楊陰乍合數聲幽鳥語方休竹侵舊徑高低
迸水滿春渠左右流借問主人何似樂答云
殊不異封侯
天養疏慵自有方洛城分得水雲鄉不聞世
上風波險但見壺中日月長一局閑棊留野
客數盃醇酒面脩篁物情悟了都無事未覺
顔淵已坐忘
年來得疾號詩狂每度詩狂必命觴樂道襟
懷忘檢束任眞言語省思量賔朋欸宻過從
久雲水優閑興味長始信淵明深意在此窗
當日比義皇
　　　觀棊長吟
院靜春深書掩扉竹間閑看客爭棊搜羅神
鬼聚胷臆措置山河入範圍局合龍蛇成陣
鬥劫殘鴻鴈破行飛殺多項羽坑秦卒敗劇
符堅畏𣈆師座上戈鋌嘗擊搏面前冰炭旋
更移死生共抵兩家事勝負都由一著時當
路斷無相假借對人須且强推辭腹心受害
誠堪懼脣齒生憂尚可醫善用中傷爲得策
陰行狡獪謂知機請觀今日長安道易地何
嘗不有之
　　　秋日登崇德閣二首
無限英賢抑壯圖登臨不用起長吁山川千
古戰爭後冠劔百年零落餘浪把功名爲巳
任那知富貴豈人謨丹青曲盡世間妙寫得
凭欄意思無
一百年來號太平當初仍患不丁寧京都尚
有漢唐氣宮闕猶虛霸王形煙外亂峰纔隱
約霜餘紅樹半凋零罇中有酒難成醉旋柀
西風吹又醒
　　　秋日飲後晩歸
水竹園林秋更好忍把芳罇容易倒重陽巳
過菊方開情多不學年光老陰雲不動楊柳
低風遞輕寒生暮早無涯逸興不可收馬蹄
慢踏天街草
　　　寄陜守祖擇之舍人
記得相逢否當時在海東别離千里外倏忽
十年中跡異名尤異心同齒更同終期再清
會文酒樂無窮
　　　哭張元伯職方
近年老輩頻凋落使我中心又惻然洛社掛
冠高卧者唯君清澈如神仙昔者與君論少
長今日與君爭後先把酒酹君君必知爲君
洒淚西風前
　　　哭張師柔長官
生平志在立功名誰謂才難與命爭絶筆有
詩形雅意蓋棺無地盡交情胷中時事何由
展天下人才不復評魂若有知宜自慰子孫
大可振家聲
　　　和登封裴寺丞翰見寄(治平三年)
陋巷簞瓢世所傳予何人則耻蕭然既知富
貴須由命難把升沉更問天靜默有功成野
性騫驤無路學時賢紛華出入金門者應笑
溪翁治石田
　　　何事吟寄三城富相公
何事教人用意深出塵些子索沉吟施爲欲
似千鈞弩磨礪當如百鍊金釣水誤持生殺
柄著棊閑動戰爭心一盃酒美聊康濟林下
時時或自斟
　　　代書寄友人
當年有志高天下嘗讀前書笑謝安豈謂此
身甘老朽尚無閑地可盤桓棊逢敵手纔堪
著琴少知音不願彈非止不才能退默古賢
長恨得時難
　　　訪姚輔周郎中月陂西園
相憶不可遏西街來訪時交橫過溝水隙曲
遶蔬畦樹偃低頭避笻高换手持朋遊相得
甚何樂更如之
　　　依韻謝登封劉李裴三君見約遊山
諸公見約徃嵩前重走新詩各一篇擺落塵
埃非敢後訪尋雲水奈輸先三陽宫近叢幽
石萬歲峰高冪紫煙多少勝遊俱未到願陪
仙躅共攀縁
　　　登嵩頂
九州環遶若棊枰萬歲嵩高看太平四海有
人能統御中原何復有交爭長憂眼見姦䧺
輩且願身爲堯舜氓五十三年蕪没事如今
方喜看春耕
　　　登封縣宇觀少室
天地始融結此山巳高極羣峰擁旌幢巨石
羅劔戟日出崖先紅雨餘嵐更碧安知無神
仙其間久遁跡
　　　山中寄登封令
初離縣日謀經宿既到山中未忍迴公宇若
無民事决願携茶器上山來
　　　歸洛寄鄭州祖擇之龍圖
恩深骨髓謂慈親義重丘山是故人歸過嵩
陽舊遊地白雲收得薛蘿身
　　　和祖龍圖見寄
吾家職分是雲山不見雲山不解顔遊興亦
難拘日限夢魂都不到人間煙嵐欲極無涯
樂軒冕何常有暫閑洛社交朋屢思約幾時
曾得略躋攀
　　　縁飾吟
縁飾了時稱好手作爲成處似眞家須防冷
眼人觀覷傀儡都無帳幕遮
　　　自況三首
名利場中難著脚林泉路上早迴頭不然半
百殘軀體正被風波汩未休
滿天風月爲官守遍地雲山是事權唯我敢
開無意口對人高道不妨言
每恨性昏聞道晩長慙智短適時難人生三
萬六千日二萬日來身却閑
　　　偶書
紛紛議論出多門安得眞儒號縉紳名教一
宗長有主中原萬里豈無人皇王帝伯時雖
異禮樂時書道自新觀古事多今可見不知
何者謂經綸
　　　代書寄商洛令陳成伯
此去替期猶半歲商山窮僻少醫名感傷多
後氣防滯(成伯/悼亡)暑濕偏時疾易生聖智不能
無蹇剥賢才方善處哀榮斯言至淺理非淺
少補英豪一二明
　　　治平丁未仲秋遊伊洛二川六日晩
　　　岀洛城西門宿奉親僧舍聽張道人
　　　彈琴
向晩驅車出上陽初程便宿水雲鄉更聞數
弄神仙曲始信壺中日月長
　　　七日遡洛夜宿延秋莊上
八月延秋禾熟天農家富貴在豐年一簞雞
黍一瓢酒誰羨王公食萬錢
　　　八日渡洛登南山觀噴玉泉會夀安
　　　縣張趙尹三君同遊
渡洛南觀噴玉泉千峰萬峰遥相連中間一
道長如雪飛入寒潭不記年
　　　九日登夀安縣錦幈山下宿邑中
煙嵐一簇特崔嵬到此令人心自灰上有神
仙不知姓洞門閑倚白雲開
並轡西遊疊石溪斷崖環合與雲齊飛泉亦
有留人意肯負他年向此棲(疊石溪在縣/南五六里)
　　　十日西過永濟橋(唐橋名)
十日西行過永濟時時細雨濕衫衣多情會
得山神意猶恐行人欠翠微
　　　過宜陽城二首
六國區區共事秦疲於奔命尚難親如何殺
盡半天下豈是關東没一人
當日宜陽號别都奈何韓國特區區子房不
得宣遺恨博浪沙中中副車
　　　十一日福昌縣會雨
雲勢移峰緩泉聲出竹遲此時無限意唯有
翠禽知
　　　依韻和壽安尹尉有寄
不向紅塵浪著鞭殊無才業合時賢本酬壯
志都無效欲住青山却有縁翠竹陰中開縹
帙白雲堆裏揖飛泉錦幈正與南溪對他日
從遊子子傳
　　　十二日同福昌今王賛善遊龍潭(潭/在)
　　　(南山去縣/十五里)
二潭冷浸崖根黑數峰高入雲衢碧遊人屏
氣不敢言長恐雷霆奮於側
水邊靜坐天將暮猶自盤桓未成去馬上迴
頭更一觀雲煙巳隔無重數
　　　十三日遊上寺(在縣/北)及黄澗(在縣/西)
能休塵境爲眞境未了僧家是俗家不向此
中尋洞府更於何處覓藏花
堪嗟五伯爭周燼可笑三分拾漢餘何似不
才閑處坐平時雲水遶衣裾
　　　十四日留題福昌縣宇之東軒
洛川秋入景尤佳微雨初過徑路斜水竹洞
中藏縣宇煙嵐塢裏住人家霜餘紅間千重
葉天外晴排數縷霞溪淺溪深清瀲灧峰高
峯下碧查牙鳥因擇木飛還逺雲爲無心去
更賒蓋世功名多齟齬出羣才業足咨嗟浮
生日月仍須惜半老筋骸莫强誇就此巖邊
宜築室樂吾眞樂樂無涯
　　　十五日別福昌因有所感
連昌宫廢昌河在事去時移語浪傳下有荒
祠難問處古槐枝秃竹參天
　　　是夕宿至錦幈山下
尋常看月亦嬋娟不似今宵特地圓疑是素
娥紓宿憾相逢爲在錦幈前
　　　十六日依韻酬福昌令有寄
道義相歡豈易親古稱難處是知人文章不
結巿朝士榮辱非關雲水身話入精詳皆物
理言無形跡盡天眞他時洛社過從輩圖牒
中添又一鄰
　　　十七日錦幈山下謝城中張孫二君
　　　惠茶
山似捼藍波似染遊心一句難拘檢仍携二
友所分茶每到煙嵐深處點
　　　壽安縣晩望
休歎浮生榮與辱且聽終日水潺潺遥穿暝
靄孤鴻去橫截野煙雙鷺還佳樹(又作/老木)排青
巖下圃好峰環翠縣前山報言名利差輕者
少輟光陰到此間
　　　十八日逾牽羊坂南達伊川墳上
三尺荒墳百尺山生身慈愛在其間此情至
死不能盡日暮徘徊又且還
　　　思程氏父子兄弟因以寄之
年年時節近中秋佳水佳山爛熳遊此際歸
期爲君促伊川不得久遲留
氣候如當日山川似舊時獨來還獨徃此意
有誰知
　　　十九日歸洛城路遊龍門
伊川徃復過龍山每過龍山意且閑莫道移
人不由境可堪深著利名間
無煩物象弄精神世態何常不喜新唯有前
墀好風月清光依舊屬閑人
　　　留題龍門
融結成來不記秋斷崖蒼壁鎖煙愁中分洪
造夏王力橫截大山伊水流八節灘聲長在
耳一川風景盡歸樓行人莫動凭欄興無限
英䧺浪白頭
誰將長劔斬長蛟斬斷長蛟劔復韜爪尾蜿
蜒凝華嶽角牙獰惡結嵩高骨傷兩處嶄蒼
壁血出東流洶巨濤此物猶難保身首爲言
讒口莫嗷嗷
　　　龍門石樓看伊川
數朝從𣢾走煙霞縱意凭欄看物華百尺樓
臺通鳥道一川煙水屬僧家直須心逸方爲
樂始信官榮未足誇此景得遊無事日也宜
知幸福無涯
　　　二十日到城中見交舊
年年此際走煙嵐人亦何嘗謂我貪歸見交
親話清勝且無防患在三緘
　　　二十二日晚步天津次日有詩
溪翁昨晩步天津步到天津佇立頻洛水只
聞煎去棹西風唯解促行人山川慘淡籠寒
雨樓觀參差鏁暮雲此景分明誰會得欲霜
時候鴈來賔
　　　二十五日依韻和左蔵吴傳正寺丞
　　　見贈
上陽光景好看書非象之中有坦途良月引
歸芳草渡快風飛過洞庭湖不因赤水時時
徃焉有黄芽日日娱莫道天津便無事也須
閑處著工夫(來詩云從此天津南畔景不/教都屬邵堯夫故有是句)
　　　二十九日依韻和洛陽陸剛叔主簿
　　　見贈
一霎蕭蕭晩雨餘鳳凰樓下偶驅車郄詵片
玉知能挹樂廣青天幸未疏相闊夏秋聞甚
事可親燈火讀何書恨無束帛嘉程子徒自
悁悁返弊廬



伊川擊壤集卷之五
伊川擊壤集卷之六同六
　　　　　伊　川　邵　雍　堯　夫
　　　代書寄劔州普安令周士彦屯田
作官休用歎奚爲未有升高不自卑君子屈
伸方爲道吾儒進退貴從宜即今彭澤歸何
地他日東門去未遲痛恨伊嵩景無限一名
佳處重求資
二蜀至三吴中間萬里餘去年方北望今歲
復西驅劔閣離天日秦川限帝都臨風相憶
處能飲一盃無
　　　又一絶
正當老輩過從日況值高秋揺落天一把黄
花一罇酒故人西去又經年
　　　和趙充德秘丞見贈
人言人事危冠冕吾愛吾生逺巿朝野面不
堪趨魏闕閑身唯稱訪楊寥殊無紀律詩千
首富有雲山酒一瓢預惜軒車又東去自兹
風月恐難招
　　　和王不疑郞中見贈
二十年來住洛都眼前人事任紛如形同草
木何勝野心類鐘彝不啻虛巳沐仁風深骨
髓更驚詩思劇瓊琚莊周休道虧名實自是
無才悅衆狙
　　　和魏教授見贈
清世文章日月懸無才唯幸樂豐年遊山太
室更少室看水伊川又洛川古有孟軻難語
覺時無顔子易爲賢讀書每到天根處長懼
諸公問極玄
　　　和吴沖卿省副見贈
非有非無是祖鄉都來相去一毫芒人人可
到我未到物物不妨誰與妨失即肝脾爲楚
越得之藜藿是膏粱一言千古難知處妙用
仍須看吕梁
　　　和孫傳師祕教見贈
天津南畔是吾廬時荷夫君枉乘車始爲退
來忘檢束却因閑久長空疏與其功業逋青
史孰若雲山負素書一片丹誠最難狀庶幾
長得類丹虛
　　　依韻和陳成伯著作長壽雪會
瓊苑羣花一夜新瑶臺十二玉爲塵城中竹
葉湧增價坐上楊花盛學春時會梁園皆墨
客誰思姑射有神人餘糧豈止千倉望盈尺
仍宜莫厭頻
　　　依韻和陳成伯著作史館園會上作
竹遶長松松遶亭令人到此骨毛清梅梢帶
雪微微坼水脉連冰湱湱鳴殘臘歲華無奈
感半醺襟韻不勝情誰憐相國名空在吾道
如何必可行
　　　和夔峽張憲白帝城懷古
不憤曹公跨許昌苟非梁益莫爭王三分區
宇風雷惡横載西南氣勢强行客徃來閑指
點史官褒貶浪文章後人未識興亡意請看
江心舊戰場
　　　閑適吟(熙寧元年)
爲士幸而居盛世住家况復在中都虛名浮
利非我有渌水青山何處無選勝直宜尋美
景命儔須是擇吾徒樂閑本屬閑人事又與
偷閑事更殊
六尺眼前安樂身四時爭忍負佳辰温涼氣
候二八月道義賔朋三五人量力盃盤隨草
具開懷語笑任天眞勸君似此清閑事雖老
何須更厭頻
莫將眞氣助憂傷憤死英豪世更長陌上雖
多馬跳躍天邊亦有鳳翺翔三千賔客磨圭
角百二山河擁劔鋩等是一場春夢過自餘
惡足更悲涼
南窗睡起望春山山中霏霺煙靄間千里難
逃兩眼淨百年未見一人閑情如落絮無高
下心似遊絲自徃還又恐幽禽知此意故來
枝上語綿蠻
誰將造化屬東風一屬東風事莫窮殘臘也
宜先作策新正其那便要功柳梢借暖渾揺
軟梅萼偷春半露紅安得曏時情意在輕衫
撩亂少年中
　　　桃李吟
桃李因風花滿枝因風桃李却離披慘舒相
繼不離手憂喜兩般都在眉泰到盛時須入
蠱否當極處却成隨今人休愛古人好只爲
今人生較遲
　　　傷心行
不知何鐵打成針一打成針只刺心料得人
心不過寸刺時須刺十分深
　　　傷二舍弟無疾而化
手足情深不可忘割心猶未比其傷急難疇
昔爾相濟終鮮如今我遂當韡韡棣開無並
萼邕邕鴈去破初行自兹明月清風夜蕭索
東籬看斷腸(二弟殯東籬下後得渠重九詩/云衣如當月白花似昔年黄擬)
(問東籬事東籬/事眇茫語類讖)
腸斷東籬何所尋東籬從此事沉沉差肩行
處皆成徃吊影傷時無似今清淚巳乾情莫
極黄泉未到恨非深不知何日能消盡三十
二年雍睦心
　　　又一首
兄旣名雍弟名陸弟兄雍睦情何足居常出
入留一人奉親教子如其欲慈父享年七十
九四人稚子常相逐其間同戲彩衣時堂上
愉愉歡可掬慈父前年忽傾逝爾弟今年命
還促獨子奉母引四子日對几筵相向哭不
知腸有幾千尺不知淚有幾千斛斷盡滴盡
無奈何曏日恩光焉可贖
　　　又一絶
手足恩情重塤箎歡樂長要知能忘處墳草
兩荒涼
　　　聽杜鵑思亡弟
嘗憶去年初夏時與爾同聽杜鵑啼杜鵑今
年又復至還是去年初夏時禽鳥亦知人意
切一聲未絶一聲悲腸隨此聲既巳斷魂逐
此禽何處飛
　　　書亡弟𣪁所
後乎吾來先乎吾徃當徃之初殊不相讓
　　　南園南晩步思亡弟
南園之南草如茵迎風晩步清無塵不得與
爾同歡欣又疑天上有飛雲一片世間來作
人飄來飄去殊無因
　　　自憫
天無私覆古今同手足情多驟一空五七年
來併家難六十歳許更頭風常情不免順世
俗私計固難專僕童安得仙人舊查在伊川
雲水樂無窮
　　　戊申自貽
雖老仍思鼓缶歌庶幾都未喪天和明夷用
晦止于是無妄生災終奈何似箭光陰頭上
去如麻人事眼前過中間若不自爲計所損
其來又更多
　　　代書寄北海幕趙充道太博(熙寧二年)
自從終鮮罷吟哦聊爲臨風一浩歌别易會
難情不巳登高望逺興如何百年可惜時無
再千里相思事更多今日罇罍眞北海况君
雅重幾人過
　　　依韻和王不疑少卿見贈
不把憂愁累物華光陰過眼疾如車以平爲
樂忝知分待足求安恐未涯食罷有時尋蕙
圃睡餘無事訪僧家天津風月勝他處長是
思君共煑茶
　　　仁者吟
仁者難尋思有常平居愼勿恃無傷爭先徑
路機關惡近後語言滋味長爽口物多須作
疾快心事過必爲殃與其病後能求藥不若
病前能自防
　　　東軒消梅初開勸客酒二首
爲愛消梅勝早梅數枝先發日徘徊若教嶺
表臘前盡安有洛陽正後開香逐暖風初出
谷艷隨芳酒正浮醅佳賔會取東君意莫負
乘春此際來
春色融融滿洛城莫辭行樂慰平生深思賢
友開眉笑重惜梅花照眼明况是山翁差好
事可憐芳酒最多情此時不向罇前醉更向
何時醉太平
　　　清風長吟
宇宙中和氣清泠無比方與時蠲疾病爲歲
造豐穰起自青蘋末來從翠樹傍得逢明月
夜便入故人鄉宻葉揺重幄殷花舞靚粧兩
三聲逈笛千萬縷垂楊細度絲桐韻深傳蘭
蕙香樓臺臨逺水軒檻近脩篁盛夏驅煩暑
初晴送晩涼輕披緑荷芰緩透薄衣裳浪走
翩翻袂波生瀲灧觴閑愁難著莫幽思易飛
揚快若乘天馬醒如沃蔗漿面前遊閬苑坐
上泛瀟湘不可將錢買焉能用斗量依憑全
藉德收貯豈須倉無患兼并取寧憂寇盜攘
以兹爲樂事未始有憂傷
　　　垂柳長吟
垂柳有兩種有長有短垂唯兹長一種偏與
靜相宜院宇深春後亭臺晩景時不勝煙冪
冪無奈日遲遲霢霂雨初過清泠風乍吹章
臺街左右華表柱東西起眼出墻樹拂頭當
路枝翩翻緑羅帶縹緲縷金衣蕩颺飄晴絮
繽紛舞暖絲絲牽寸腸斷絮入萬家飛婀娜
王恭韻婆娑趙后姿脩妍張緒少柔軟沈侯
羸濯濯青拖地毿毿翠遶池般添花灼灼引
惹草萋萋鬱鬱籠山館疏疏映酒旗贈人人
自泣駐馬馬還嘶影裏咿啞去陰中轣轆歸
淒涼裝暝靄淡薄掛斜暉懊惱輕攀折憂愁
重别離早衰縁傍道先茂爲臨溪樓外蟬纔
噪橋邊鶯又啼生憎遮望眼死恨學粧眉逺
客莫知數長條曾繋誰經霜儘憔悴來歲却
依依
　　　落花長吟
以酒戰花穠花穠酒更濃花能十日盡酒未
百壺空尚喜裝衣袂猶憐墜酒鐘多情唯粉
蝶薄倖是遊蜂減却墻頭艶添爲徑畔紅飄
零深院宇點綴靜簾櫳又恐隨流水仍憂嫁
遠風水流猶委曲風遠便西東狼籍殘春後
離披晚照中亭臺雖有主軒騎斷無蹤劎去
擁妃子兵來圍石崇馬嵬方戀戀金谷正怱
怱曹植辭休切襄王夢已終謬稱尋洛浦浪
說數巫峰燕訴冤還在鶯傳信莫通苔錢如
可買柳線自能縫悵望尤眞宰淒凉殢化工
放教成爛熳不使略從容命掃心爭忍言收
計遂窮異香銷骨髓絶色死英䧺任詫回天
力饒矜蓋世功奈何時既徃到了事難重開
謝形相戾興衰理一同天機之淺者未始免
忡忡
　　　芳草長吟
芳草更休生芳罇更不傾草如生不巳罇豈
便能停雨後閑池閣春深小院庭是時簾半
卷此際酒初醒宻宻嫩方布茸茸緑巳成送
迴殘照淡引起曉寒輕靜襯花村薄閑裝竹
塢清溪邊微水浸原上未春耕莫遣香車輾
休教細馬行藉餘無限意望久不勝情臺逈
眉初歛樓危眼乍明低低暮雲碧隱隱逺山
青翠接鴛鴦浦萋連楊柳汀江潭夜帆落海
渚晚舟橫戌壘角一弄牧童笛數聲沙頭雙
鷺下渡口亂鴻驚蓊鬱出征地芊綿奉使程
逺披來徃路遍遶短長亭苒苒秦皇墓離離
漢帝城荒涼故銅雀破碎舊金陵霧鏁前朝
事煙昏後世名枯猶蔵狡兔腐亦化流螢縱
剗奚由盡纔燒又却榮徒能蔽京觀仍願且
升平
　　　春水長吟
春在水自渌春歸渌遂休清非不逮渌春奈
勝于秋渌向陽中得清於冷上求加於清一
等用是渌爲優薄薄冰初泮微微雨乍收渺
瀰新島嶼㶑灧舊汀洲荷芰低猶卷菰蒲嫩
已抽蘋蘩雖漸出藻荇未全稠日暖鴛鴦浴
煙晴翡翠游波平躍雙鯉風靜戲羣鷗西蜀
遨爭舉東甌褉競修武陵花再識漢曲珮還
投臺下溶溶過堤邊漫漫流檻前纔泚泚天
外更悠悠泛濫情懷惡潺湲意思幽逺山遮
不斷(一作/佳)别浦去難留二月溪橋畔三吴野
渡頭依前橫兩槳特地送孤舟畫手方停筆
騷人正倚樓長江飛絮外只是動離愁
　　　花月長吟
少年貪讀兩行書人世樂事都如愚而今却
欲釋前憾奈何意氣難如初每逢花開與月
圓一般情態還何如當此之際無詩酒情亦
願死不願甦花逢皓月精神好月見奇花光
彩舒人與花月合爲一但覺此身遊蘂珠又
恐月爲雲阻隔又恐花爲風破除若無詩酒
重收管過此又却成輕辜可收幸有長詩篇
可管幸有清酒壺詩篇酒壺時一講長如花
月相招呼有花無月愁花老有月無花恨月
孤月恨只憑詩吿訴花愁全仰酒支梧月恨
花愁無一點始知詩酒有功夫些兒林下閑
疏散做得風流罪過無
　　　同府尹李給事遊上清宫
洛城二月春摇蕩桃李盛開如步障高花下
花紅相連垂楊更出高花上閑陪大尹出都
門邙阜眞宫共尋訪不見翠華西幸時臨風
盡日獨惆悵
　　　乞笛竹栽於李少保宅
浪種閑花占地生未嘗容易暫留情奈何苦
愛凌霜節(一作/物)况是猶存鏤管名待鳳至時
當有實學龍吟處豈無聲幽人願乞數枝種
得自君家又更榮
　　　思山吟
看即青山與白雲尋思没量大功勳未知樂
處縁何事豈止飢時會茹葷千首拙詩難著
怨一罇芳醑别涵春壺中日月長多少能老
紅塵幾輩人
秪恐身閑心未閑心閑何必住雲山果然得
手情性上更肯埋頭利害間動止未嘗防忌
諱語言何復著機關不圖爲樂至于此天馬
無蹤自徃還
　　　恨月吟
我儂非是惜黄金自是常娥愛負心初未上
時猶露滴恰纔圓處便天陰欄干倚了還重
倚芳酒斟迴又再斟安得深閨與收管奈何
前後誤人深
　　　愁花吟
三千宫女衣宫袍望幸心同各自嬌初似綻
時猶淡薄半來開處特妖饒檀心未吐香先
發露粉既垂魂巳銷對此芳罇多少意看看
風雨騁麤豪
　　　和張子望洛城觀花
造化從來不負人萬般紅紫見天眞滿城車
馬空撩亂未必逢春便得春
　　　落花短吟
滿園桃李正離披更被狂風非意吹長是憂
愁初謝處却須思念未開時奈何紅艶易消
歇不似青陰少改移九十日春都去盡罇前
安忍更顰眉
　　　芳草短吟
花間水畔緑如茵興廢曾經漢與秦占了山
川無限地愁傷今古幾何人嚴霜殺盡還逢
雨野火燒殘又遇春不那路傍多此物農家
長是費耕耘
　　　垂柳短吟
臨溪拂水正依依更被狂風來徃吹薄暮不
勝煙冪冪深春無奈日遲遲誰家縹緲青羅
帔何處蹁躚金縷衣猶恐離人腸未斷滿天
仍著亂花飛
　　　春水短吟
雪消冰泮渌盈溝翡翠鴛鴦得志秋長恨逺
山遮不斷又疑别浦去難留遶堤楊柳輕輕
拂近岸新蒲細細抽滿眼煙波杳無際三吴
特地送孤舟
　　　清風短吟
清風興况未全衰豈謂天心便棄遺長具齋
莊縁讀易每慙疏散爲吟詩人間好景皆輸
眼世上閑愁不到眉生長太平無事日又還
身老太平時
　　　暮春寄李審言龍圖
年年長是怕春深每到春深病不任傷酒情
懷因小會養花天氣爲輕陰歲華易革向來
事節物難迴老去心唯有前軒堪靜坐臨風
想望舊知音
　　　初夏閑吟
緑楊深處囀流鶯鶯語猶能喜太平人享永
年非不幸天生珍物豈無情牡丹謝後紫櫻
熟芍藥開時班笋生林下一般閑富貴何當
更肯讓公卿
　　　代書答開封府推官姚輔周郞中
世態其如與願違必須言進是無知遍將底
事閑思處不若西街極論時設有奇才能動
世奈何雙鬢巳如絲天邊新月從來細不爲
人間愛畫眉(來書云願先生自愛/恐不容久居林下矣)



伊川擊壤集卷之六










伊川擊壤集卷之七贱七
　　　　　伊　川　邵　雍　堯　夫
　　代書寄濠倅張都官
多慙吾亦未知音天樂雖聞不許尋惠子相
時情自好莊生遊處意能深閑來略記一春
事老去難忘千里心洛社交朋每相見爲吾
因掉白頭吟
　　　詔三下答鄉人不起之意
生平不作皺眉事天下應無切齒人斷送落
花安用雨裝添舊物豈須春幸逢堯舜爲眞
主且放巢由作外臣六十病夫宜揣分監司
無用苦開陳
　　　和王安之少卿韻
却恐鄉人未甚知相知深後又何疑貧時與
禄是可受老後得官難更爲自有林泉安素
志况無才業動丹墀荀楊若守吾儒分免被
韓文議小疵
　　　依韻和劉軄方見贈
造物工夫意自深從吾所樂是山林少因多
病不干禄老爲無才難動心花月靜時行水
際蕙風香處卧松陰閑窗一覺從容睡願當
封侯與賜金
　　　代書謝王勝之學士寄萊石茶酒器
東山有石若瓊玖匠者追琢可盛酒君子得
之惜不用慇懃逺寄林下叟林叟從來用瓦
盞驚惶不敢擊上手重誡兒童無損傷緘藏
復以待賢友未知賢友何時歸男子功名未
成就朝廷先從憂者言方今莫如二虜醜漢
之六郡限遼西唐之八州隔山後自餘甘沙
甘與涼中原久而不能有奈何更餌以金帛
重困吾民猶掣肘若非堂上出奇兵安得閫
外拉餘朽直可逐去此腥羶西出玉門北逾
口城下狐狸旣不存路上豺狼自無走太陽
烜赫耀天衢氛妖接變匿塵垢功成不肯受
上賞印解黄金大于斗乞洛辭君出國門歸
鞍暖拂天街柳千官如壁遮道留仰面弄鞭
不回首鄉人夾路迎大尹醉擁旌幢錦光溜
下車拜墓還政餘不訪公門訪親舊始知此
器用有時吾當爲君獻眉壽
　　　崇德閣下答諸公不語禪
浩浩長空走日輪何煩苦苦辨根塵鵬程萬
里非由駕鶴筭三千别有春鉛錫點金終屬
假丹青畫馬妄求眞請觀風急天寒夜誰是
當門定脚人
　　　天宮小閣倚欄
六尺殘軀病復羸况堪日日更添衰滿懷可
惜精明處一語未能分付時沙裏有金然索
揀石中韞玉奈何疑此情牢落西風暮倚遍
欄干人不知
　　　代書寄華山雲臺觀武道士
太華中峰五千仞下有大道人徃還當時馬
上一迴首十載夢魂猶過關生平愛山山未
足由此看盡天下山求如華山是難得使人
消得一生閑
　　　代書寄長安幕張文通
無學又無謨胷中一向虛枯腸忻飲酒病眼
怕看書洛浦經風裏天津小雨餘故人千里
隔相望意何如
　　　和人聞韓魏公岀鎮永興過洛
佐命三朝爲太宰名垂千古號元功栽培桃
李滿天下出入風濤半海中虎帳夜寒心益
壯鳳池波暖位猶空君王鼎盛子儀在萬里
河湟不足攻
　　　代書寄白波張景眞輦運
秋入山河氣象䧺不堪閑望老年中金蘭契
重思無限手足情多感未終半局殘棊消白
晝一簪華髮亂西風唯君父子相知久松桂
心同色更同
　　　代書寄鄞江知縣張太博
長憶當年掃弊廬弟兄同受策名初一生不
記尋常事千里猶通咫尺書風月遥知四明
好江山况是九秋餘片帆未得閑飛去徒見
嚴君問起居
　　　先幾吟
先幾能識是吾儕愼勿輕爲世俗咍把似衆
中呈醜拙爭如靜裏且詼諧奇花萬狀皆輸
眼明月一輪長入懷似此光陰豈虛過也知
快活作人來
　　　秋暮西軒
遶欄種菊一齊芳户牖軒窗總是香得意不
能無興詠樂時况復遇豐穰深秋景物隨宜
好向老筋骸粗且康飲罷何妨更登眺爛霞
堆裏有斜陽
　　　天津閑步
洛陽城裏任西東二十年來放盡慵故舊人
多時款曲京都國大體雍容池平有類江湖
上林靜或如山谷中不必奇功蓋天下閑居
之樂自無窮
　　　寄和長安張强二機宜
二公詩美過連城欲報才非禰正平本謂柏
舟終不遇却驚華衮重爲榮岷峨雨後方知
峭風月霜餘始見清前有古人稱寡和陽春
白雪豈虛名
　　　代書答淮南憲張司封
縁木求魚固不能縁魚求炙恐能行與其病
後求良藥不若醉時辭大觥芝草無根休用
種蟠桃有實豈難生荷君見愛情非淺一芥
還同一芥榮
　　　偶得吟
集大成人不肯模却行何異棄金車便言天
下無難事豈信人間有丈夫天意順時爲善
計人情安處是良圖天人之際只些子過此
還同隔五湖
　　　代書寄友人
一别光陰二紀餘歲華如箭止堪吁東西契
闊久經難前後慇懃兩得書故國山川皆夢
寐舊家人物半丘墟何時重講當時事笑對
西風坼酒壺
　　　風吹木葉吟(熙寧三年)
風吹木葉不吹根愼勿將根苦自陳天子舊
都閑好住聖人餘事冗休論長年國裏神仙
侶安樂窩中富貴人萬水千山行巳遍歸來
認得自家身
　　　閑行吟
長憶當年掃弊廬未嘗三徑草荒蕪欲爲天
下屠龍手肯讀人間非聖書否泰悟來知進
退乾坤見了識親踈自從會得環中意閑氣
𦙄中一點無
投吴走越覓青天殊不知天在眼前開眼見
時猶有病舉頭尋處更無縁顔淵正在如愚
日孟子方當不動年安得功夫遊寶肆愛人
珠貝重憂錢
買卜稽疑是買疑病深何藥可能醫夢中說
夢重重妄牀上安牀疊疊非列子御風徒(一/本)
(作/猶)有待夸夫逐日豈無疲勞多未有收功處
踏盡人間閑路岐
　　　對花飲
人言物外有煙霞物外煙霞豈足誇若用較
量爲樂事但無憂撓是仙家百年光景留難
住十日芳菲去莫遮對酒有花非負酒對花
無酒是虧花
　　　春盡後園閑步
緑樹成陰日黄鶯對語時小渠初㶑灧新竹
正參差倚杖閑吟久攜童引步遲好風知我
意故故向人吹
　　　代書寄吴傳正寺丞
敦篤情懷世所稀昔年今日事難追雪霜未
始寒無甚松桂何嘗色暫移洛邑士人雖我
信天津風月只君知夢魂不悟東都逺依舊
過從似舊時
　　　洛下園池
洛下園池不閉門洞天休用别尋春縱遊只
却輸閑客遍入何嘗問主人更小亭欄花自
好儘荒臺榭景纔眞虛名誤了無涯事未必
虛名總到身
　　　夢過城東謁洛陽尉楊應之
夜來清夢過城東溪水分流徑路通全似乘
查上天漢但無嚴子驗行蹤
　　　代書寄前洛陽簿陸剛叔祕校
洛城官滿振衣裾塵土何由浼逺途道在幸
逢清日月眼明應見舊江湖知行知止唯賢
者能屈能伸是丈夫歸去何妨趁殘水三吴
還似嚮時無
　　　答人乞碧蘆
草有可嘉者莫將蕭艾儔扶踈全類竹蒼翠
特宜秋風雨聲初入江湖思莫收無功濟天
下藉此一淹留
　　　逍遥吟
吾道本來平人多不肯行得心無厚味失脚
有深坑若未通天地焉能了死生向其間一
事須是自誠明
人生憂不足足外更何求吾生雖未足亦也
却無憂天和將酒養眞樂用詩勾不信年光
會催人早白頭
夜入安樂窩晨興飲太和窮神知道泰養素
得天多日月任推盪山川徒琢磨欲求爲此
者到了是誰何
何事感人深求之無處尋兩儀長在手萬化
不關心石裏時蔵玉砂中屢得金分明難理
會須索入沉吟
　　　偶得吟
相去一毛間千山復萬山雖能忘寢食未肯
去機關不是責人備奈何開口難天心况非
遠旣逺遂無還
　　　每度過東鄰
每度過東鄰東鄰愈覺懃旣來長自愧相見
只如親飲食皆隨好兒童亦自忻吾鄉有是
樂何必更求仁
　　　每度過東街
每度過東街東街怨暮來只知閑說話那覺
太開懷我有千般樂人無一點猜半醺歡喜
酒未晚未成迴
　　　君子與人交
君子與人交未始無驚惕小人與人交未始
無差忒秪此眞喜歡也宜重愛惜他年雲水
疏亦恐難尋覓
　　　唯天有二氣
唯天有二氣一陰而一陽陰差産蛇蝎陽和
生鸞凰安得蛇蜴死不爲人之殃安得鳳凰
生長爲國之祥
　　　無客迴天意
無客迴天意有人資盜糧日中屢見斗六月
時降霜有書不暇讀有食不暇嘗食况不盈
缶書空堆滿牀
惡死而好生古今之常情人心可生事天下
自無兵草木尚咸若山川豈不寧胡爲無擊
壤飲酒樂昇平
　　　放小魚
纖鮮不足留此失一生休放爾江湖去寬渠
鼎鑊遊更宜深避網愼勿悮吞鈎天下多庖
者無令落庶羞
　　　依韻和田大卿見贈
日日步家園清風不著錢城中得野景竹下
弄飛泉自顧無嗟若何妨養浩然却慙天下
士語道未忘筌
　　　乞笛竹
洛人好種花唯我好種竹所好雖不同其心
亦自足花止十日紅竹能經歲緑俱霑雨露
恩獨無霜雪辱
　　　依韻和王不疑少卿招飲
經難憶浮丘吾鄉足勝遊風前驚白髮雨後
喜新秋仕宦情雖薄登臨興未休人間浪憂
事都不到心頭
　　　再和王不疑少卿見贈
乍涼天氣好何處不堪遊鴻鴈來賔日鷹鸇
得志秋忘形終夕樂失脚一生休多少江湖
上舟船未到頭
　　　依韻和三王少卿同過弊廬(安之不/疑中美)
洛中詩有社馬上句如神白首交情重黄花
節物新見過心可荷知愧道非淳寂寞西風
裏身閑半古人
　　　代書寄南陽太守吕獻可諫議
一别星霜二紀中升沉音問不相通林間談
笑須歸我天下安危宜繫公萬乘几前常蹇
諤百花洲上略從容不知月白風清夜能憶
伊川舊釣翁
　　　寄吴傳正寺丞
天津風月一何孤似我經秋相憶無每仗晴
波寄聲去不知曾得到東都
　　　寄前洛陽簿陸剛叔祕校
洛陽官滿歸吴會男子䧺圖志未伸若到江
山最佳處舉盃無惜望天津
　　　依韻和淮南憲張司封
庭梧葉半黄籬菊初受霜向晚意不快把酒
西南望(平/聲)望君不見君但見鴻南翔正欲思
寄書自成書數行
　　　重陽前一日作
近來多病不堪言長欲醺醺帶醉眠新酒乍
逢重九日好花初接小春天自知命薄臨頭
上不願事多來眼前唯有天津横落照水聲
仍是舊潺湲
　　　重九日登石閣三首
人情見了多世態諳來久事過憂噬臍物傷
防掣肘水濁更澄濾衣塵須抖擻必欲論主
衡何人爲好手
事出一時間時過事莫還當時深可愛過後
不堪看夏去休言暑冬來始講寒人能知此
理憂患自難干
今歳重陽日凭欄氣候遲雲煙雖巳淡林木
未全衰天地開懷處山川快眼時欄干空倚
遍此意有誰知
　　　依韻答友人
百萬貔貅動塞塵朝廷委寄不輕人胡兒生
事雖然淺國士盡忠須是純隴上悲歌應憤
惋林間酣飲但酸辛欲陳一句好言語只恐
相知未甚眞
　　　偶見吟
富貴多傲人人情有時移道德不傲人人情
久益歸道德有常理富貴無定期蒿萊霜至
萎松柏雪更滋
世人多附炎炎歇人自去君子善處約約久
情自固炎歇勢不迴情固人不去路人或如
親親人却如路
心跡貴相親相親善惡分世間須有物天下
豈無人旣見薰蕕臭當思玉石焚如何得時
態長似洛陽春
　　　無題吟
昔日不鍊物嘗爲物所誤今日不鍊人又爲
人所怒物誤亦可辯人怒難徃訴我對人稱
過人亦爲我恕
　　　無酒吟
自從新法行嘗苦罇無酒每有賔朋至盡日
閑相守必欲丐于人交親自無有必欲典衣
買焉能得長久
　　　讀陶淵眀歸去來
歸去來兮任我眞事雖成徃意能新何嘗不
遇如斯世其那難逢似此人近暮特嗟時翳
翳向榮還喜木欣欣可憐六百餘年外復有
閑人繼後塵
伊川擊壤集卷之七
伊川擊壤集卷之八贱八
　　　　　伊　川　邵　雍　堯　夫
　　　訪南園張氏昆仲因而留宿
中秋天氣隨宜好來訪南園會隱家(張氏/園名)貪
飲不知歸去晩水精宫裏宿煙霞
　　　和王安之少卿同遊龍門
生平有癖好尋幽一歳龍山四五遊或徃或
還都不計蓋無榮利可稽留
數朝從款看伊流夜卜香山宿石樓會有涼
風開逺意更和煙雨弄高秋
　　　歸城中再用前韻
乘興龍山訪盡幽恰如人在畫圖遊恨無美
酒酬佳景正欲留時不得留
　　　又一首
初秋微雨造輕寒倚遍東岑閣上欄不謂是
時煙靄裏松齋人作畫圖看(松齋安之弟/所居在水西)
　　　和人留題張相公庵
做了三公更引年人間福德合居先結茅未
盡忘君處正在嵩高萬歲前
　　　代書寄程正叔
嚴親出守劔門西色養歡深世表儀唐相規
模今歷歷蜀民遨樂舊熙熙海棠洲畔停橈
處金鴈橋邊立馬時料得預憂天下計不忘
君者更爲誰
　　　歲暮自貽
當年志意欲橫秋今日思之重可羞事到强
圖皆屑屑道非眞得盡悠悠靜中照物精難
隱老後看書味轉優談塵從容對賔客薦章
重疊誤公侯已蒙賢傑開青眼不顧妻孥怨
白頭谷口鄭眞焉敢望壽陵餘子若爲謀鼎
間龍虎忘看守棊上山河廢講求一枕晴窗
睡初覺數聲幽鳥語方休林泉好處將詩買
風月佳時用酒酬三百六旬如去箭肯教襟
抱落閑愁
　　　歡喜吟(熙寧四年)
行年六十一筋骸未甚老巳爲兩世人便化
豈爲夭况且粗康强又復無憂撓如何不喜
歡佳辰自不少
　　　寄李景眞太博
花前靜榻閑眠處竹下明窗獨坐時著甚語
言名宇泰林間自有翠禽知
　　　感事吟
蛇頭蝎尾不相同毒殺人多始是功風月四
時無限好莫將閑事撓胷中
　　　寄毫州秦伯鎮兵部
三川地正得中陽氣入奇葩亦自王善識好
花人不逺好花無恡十分芳
人事紛紛積有年何煩顰蹙向花前萬般計
較頭須白饒了𦙄中不坦然
無限有情風月間好將醇酒發酡顔奈何人
自生疑阻利害嫌輕更設關
雖貧無害日高眠人不堪憂我自便煆鍊物
情時得意新詩還有百來篇
天心復處是無心心到無時無處尋若謂無
心便無事水中何故却生金
酒涵花影滿巵紅瀉入天和𦙄臆中最愛一
般情味好半醺時與太初同
　　　別寄一首
許大秦皇定九州九州纔定却歸劉他人莫
謾誇精彩徒自區區撰白頭
　　　思故人
芳酒一樽雖甚滿故人千里奈思何柳拖池
閣條偏細花近簷楹香更多
　　　謝王平甫教授賞花處惠茶仍和元
　　　韻
太學先生善識花得花精處却因茶萬紅香
裏烹餘後分送天津第一家
　　　南園賞花
三月初三花正開閑同親舊上春臺尋常不
醉此時醉更醉猶能舉大盃
花前把酒花前醉醉把花枝仍自歌花見白
頭人莫笑白頭人見好花多
　　　獨賞牡丹
賞花全易識花難善識花人獨倚欄雨露功
中觀造化神仙品裏定容顔尋常止可言時
尚奇絶方名出世間賦分也須知不淺筭來
消得一生閑
　　　間春
三月春歸留不住春歸春意難分付凡言歸
者必歸家爲問春家在何處
春歸必竟歸何處無限春冤都未訴欲託流
鶯問所因子規又呌不如去
春來愁去只因花春去愁來翻殢酒長恨愁
多酒力微爲春成病花知否
　　　安樂窩中自貽
物如善得終爲美事到巧圖安有公不作風
波於世上自無冰炭到𦙄中災殃秋葉霜前
墜富貴春華雨後紅造化分明人莫會枯榮
消得幾何功
　　　花前勸酒
春在對花飲春歸花亦殘對花不飲酒歡意
遂闌珊酒向花前飲花宜醉後看花前不飲
酒終負一年歡
　　　書皇極經世後
樸散人道立法始乎犧皇歲月易遷革書傳
難考詳二帝啓禪讓三王正紀綱五伯仗形
勝七國爭强良兩漢驤龍鳳三分走虎狼西
𣈆擅風流羣㐫來北荒東𣈆事清芬傳馨宋
齊梁逮陳不足筭江表成悲傷後魏乘𣈆弊
掃除幾小康遷洛未甚久旋聞東西將北齊
舉爝火後周馳星光隋能一統之駕福于巨
唐五代如傳舍天下徒擾攘不有眞主出何
由奠中央一萬里區宇四千年興亡五百主
肇位七十國開疆或混同六合或控制一方
或創業先後或垂祚短長或奮于將墜或奪
于巳昌或災興無妄或福會不祥或患生藩
屏或難起蕭墻或病由脣齒或疾亟膏肓談
笑萌事端酒食開戰場情慾之一發利害之
相戕劇力恣吞噬無涯罹禍殃山川纔表裏
丘壠又荒涼荆棘除難盡芝蘭種未芳龍蛇
走平地玉石粹崑崗善設稱周孔能齊是老
莊奈何言己病安得意都忘
　　　履道會飲
衆人之所樂所樂唯囂塵吾友之所樂所樂
唯清芬清芬無鼔吹直與太古鄰太古者靡
他和氣常絪紜里閈舊情好有才復有文過
從一日樂十月生陽春洛陽古神州周公嘗
縷陳四時寒暑正四方道里均代不乏英俊
號爲多縉紳至于花與木天下莫敢倫而逢
此之景而當此之辰而能開口笑而世有幾
人清衷貫金石劇談驚鬼神天地爲一指富
貴如浮雲明時緩康濟白晝閑經綸莫如陪
歡伯又復對此君商於六百里黄金四萬斤
不能買兹樂自餘惡足論接籬倒戴時蟾蜍
生海垠小車倒戴時山翁歸天津
　　　思鄭州陳知默因感其化去不得一
　　　識面
美物須絶代異人須不世造化生得成諒亦
非容易曠世耳可聞同時目能視陳子同時
人奈何聞諸耳
　　　謝城南張氏四兄弟冒雪載餚酒見
　　　過
久旱幾逾冬川守祈未得鴈行聯鑣來佳雪
遽盈尺酒面生紅光客心喜何極半夜離天
津天津陡岑寂
　　　大寒吟
舊雪未及消新雪又擁户堦前凍銀牀簷頭
冰(去/聲)鍾乳清日無光輝烈風正號怒人口各
有舌言語不能吐
　　　和李審言龍圖大雪
萬樹瓊花一夜開都和天地色皚皚素娥腰
細舞將徹白玉堂深曲又催甕牖書生方挾
策沙場甲士正銜枚幽人骨瘦欲清損賴有
時時酒一盃
　　　小車行
喜醉豈無千日酒惜春還有四時花小車行
處人歡喜滿洛城中都似家
　　　依韻和浙憲任度支
宦路尋知巳得眞可堪輕負洛城春江湖相
望三千里休使鄉朋想望頻
　　　和宋都官乞梅(熙寧五年)
小園雖有四般梅不似江南迎臘開長恨東
君少風韻先時未肯放春來
　　　東軒黄紅二梅正開坐上書呈友人
一年一度見雙梅能見雙梅幾度開人壽百
年今六十休論閑事且銜盃
　　　和任比部憶梅
痛惜梅開易得殘旣殘憔悴不堪看年年長
被清香誤爭似閑栽竹數竿
　　　垂柳
門前垂柳正依依更被東風來徃吹忘了自
家今巳老却疑自是少年時
　　　至靈吟
至靈之謂人至貴之謂君明則有口月幽則
有鬼神
　　　人鬼吟
旣不能事人又焉能事鬼人鬼雖不同其理
何嘗異
　　　生平與人交
生平與人交未始有甘壞已亦無負人人亦
無我害
　　　知識吟
目見之謂識耳聞之謂知奈何知與識天下
亦常稀
　　　偶書吟
風林無靜柯風池無靜波林池旣不靜禽魚
當如何
　　　思患吟
僕奴凌主人夷狄犯中國自古知不平無由
能絶得
　　　寄三城王宣徽二首
林下居雖陋花前飲却頻世間無事樂都恐
屬閑人
路上塵方坌壺中花正開何須頭盡白然後
賦歸來
　　　仁聖吟
盡道之謂聖如天之謂仁如何仁與聖天下
莫敢倫
　　　和邢和叔學士見別
世路如何若大東相逢不待語言通觀君自
比諸葛亮顧我殊非黄石公講道汙隆無巨
細語時興替有初終出人才業尤須惜愼勿
輕爲西𣈆風
　　　擊壤吟
人言别有洞中仙洞裏神仙恐妄傳若俟靈
丹須九轉必求朱頂更千年長年國裏花千
樹安樂窩中樂滿懸有樂有花仍有酒却疑
身是洞中仙
　　　春去吟
好物足艱難都來數日間旣爲風攪撓又被
雨摧殘富貴醉初醒神仙夢乍還遊人不知
止依舊倚朱欄
　　　南園花竹
花行竹逕緊相挨每日須行四五迴因把花
行侵竹種且圖竹逕對花開花香逺逺隨衣
袂竹影重重上酒盃誰道山翁少温潤這般
紅翠却長偎
　　　再答王宣徽
自有吾儒樂人多不肯循以禪爲樂事又起
一重塵
　　　又
大達誠無礙人人自有家假花猶入念何者
謂眞花
　　　蒼蒼吟寄答曹州李審言龍圖
一般顔色正蒼蒼今古人曾望(又作/呌)斷腸日
徃月來無少異陽舒陰慘不相妨迅雷震後
山川裂甘露零時草木香幽暗巖崖生鬼魅
清平郊野見鸞凰千花爛爲三春雨萬木凋
因一夜霜此意分明難理會直須賢者入消
詳
　　　林下五吟
眞工造化豈容私拙者爲謀亦甚微安樂窩
深初起後太和湯釅半醺時長年國裏籃舁
徃永熟鄉中杖策歸身似升平無一事數莖
髭白任風吹
老年軀體索温存安樂窩中别有春萬事去
心閑偃仰四支由我任舒伸庭花盛處涼鋪
簟簷雪飛時軟布裀誰道山翁拙於用也能
康濟自家身
有物輕醇號太和半醺中最得春多靈丹换
骨還如否白日升天得似磨儘快意時仍起
舞到忘言處只謳歌賔朋莫怪無拘檢眞樂
攻心不奈何
相招相勸飲流霞鬢亂秋霜髮亂華所記莫
非前甲子凡經多是老官家共誇今日重孫
過更說當時舊事呀言語丁寧有情味後生
無笑太周遮
生來未始事田疇無歲無時長有秋隨分盃
盤俱是樂等閑池館便成遊風花雪月千金
子水竹雲山萬户侯欲俟河清人壽幾兩眉
能著幾多愁
　　　安樂窩中自訟吟
不向紅塵浪著鞭唯求寡過尚無縁虛更蘧
瑗知非日謬歷宣尼讀易年髮到白時難受
彩心歸通後更何言至陽之氣方爲玉猶恐
鑚磨未甚堅
　　　和君實端眀花庵二首
不用丹楹刻桶爲重重自有翠陰垂後人繼
取天眞意種蒔增華非所宜
庵後庵前盡植花花開番次四時好主人事
簡常燕休不信歲華能撰老



伊川擊壤集卷之八





伊川擊壤集卷之九贱九
　　　　　伊　川　邵　雍　堯　夫
　　　六十二吟
行年六十二康强况復身居永熟鄉美景良
辰非易得淺斟低唱又何妨無涯歲月難拘
管有限筋骸莫毁傷多少英豪弄才智大曾
經過惡思量
　　　林下局事吟
閑人亦也有官守官守一身四事有一事承
曉露看花一事迎晚風觀柳一事對皓月吟
詩一事留佳賔飲酒從事于兹二十年欲求
同列誰能否
　　　依韻和吴傳正寺丞見寄
五十年來讀舊書世間應笑我迂踈因思偶
女忘今古遂悟輪人致疾徐道業未醇誠可
病生涯雖薄敢言虛時和受賜巳多矣安有
𦙄中不晏如
　　　延福坊李太博乞園池詩
宣威十九次高牙弈葉功臣舊將家清世辭
榮歸里第白頭行樂過年華盃盈香醑浮春
水曲度新聲出靚花如此園池如此壽兒孫
滿眼慶無涯
　　　金玉吟
良金美玉信難偕好物其來最受埋盜跖免
兵非積善仲尼無土反成猜中孚旣若須爲
信(一云能/成信)無妄因何却有災莫若致之爲外
事心源可樂是昭回
　　　夏日南園
夏木無重數森陰翠樾低相呼百禽語太半
是黃鸝
　　　謝甯寺丞惠希夷罇
仙掌峰巒峭不收希夷(陳圖/南也)去後遂無儔能
斟時事高擡手善酌人情略撥頭畫虎不成
心尚在悲麟無應淚橫流悟來不必多言語
贏得清閑第一籌
　　　和君實端眀花庵獨坐
靜坐養天和其來所得多耽耽同(又作/殊)厦宇
宻宻引藤蘿忘去貴臣度能容野客過繫時
休戚重終不道如何
　　　依韻和宋都官惠椶拂子
洛邑從來號别都能容無狀久安居衆蚊多
少成雷處一拂何由議掃除
　　　同王勝之學士轉運賞西園芍藥
此物揚州素所聞今于洛汭特稱珍雅知國
色善移物更著天香暗結人欲殿羣芳仍占
夏得專奇品不須春日斜立馬將歸去再倚
朱欄看一巡
　　　戲謝富相公惠班荀三首
名園不放過鴉飛相國如今遂請時鼎食從
來稱富貴更和花笋一兼之
承將大笋來相詫小圃其如都不生雖向性
情曾著力奈何今日未能平
應物功夫出世間豈容人可强躋攀我儂自
是不知量培塿須求比泰山
　　　答李希淳屯田
逢時雖出欲胡爲其那天資智識微弊性止
堪同蠖屈薄才安敢望鵬飛長因訪舊歡無
極每爲尋幽暮不歸花愛半開承露看奈何
花上露沾衣
　　　苔錢
一雨一番新非關鼓鑄頻縱多難贈客便失
不猜人遍地未爲富滿堦那濟貧買愁須有
爲酤酒斷無因散處如籌計重時似索陳不
能賙己急何暇更賙親
　　　種穀吟
農家種穀時種禾不種莠奈何禾未榮而見
莠先茂莠若不誅鋤禾亦未成就又况兩霈
時霑及恩一溜
　　　和君實端明見贈
曾不見譊譊城中類逺郊雖無千里馬却有
一枝巢月出雲山背風來松竹梢頑然何所
得豈復避人嘲
　　　秋夜
浮雲一消散星斗粲長天碧蘚墜丹果清香
生白蓮體凉猶衣葛耳靜已無蟬坐久羣動
息秋空唯寂然
　　　平日遊園常策笻杖秋來發篋復岀
　　　貂褥二物皆景仁所貺覩物思人斐
　　　然成詩
笻杖携已久貂褥展猶新漸染岷山雪拂除
京國塵危扶醉歸路穩稱病來身賴此齋中
物時如見故人
　　　雲
晴空碧於水那得片雲飛映日成丹鳳隨風
變白衣去來皆絶迹隱顯兩忘機天理誰能
測終然何所歸
　　　閑來
閑來觀萬物在處可逍遥魚爲貪鈎得蛾因
赴火焦碧梧饑鸑鷟白粒飽鷦鷯帶索誰家
子行歌復采樵
　　　花庵多牽牛清晨始開日岀已瘁花
　　　雖甚美而不能留賞
望逺雲凝岫粧餘黛散鈿縹囊承曉露翠蓋
拂秋煙嚮慕非葵比雕零在槿先才供少頃
玩空廢日高眠
　　　和秋夜
久畏夏暑日喜逢秋夜天急雨遇脩竹涼風
摇晩蓮豈謂敗莎蛩能繼衰柳蟬安得九臯
禽清唳一灑然
　　　和貂褥笻杖二物皆範景仁所惠
君子亦保物保故不保新笻生蜀部石貂走
陰山塵善扶巇嶮路能暖瘦羸身行坐不可
捨常如覩斯人
　　　和雲
萬里幙四垂一片雲自飛秪知根抱石不爲
天爲衣旣來曾無心却去寧有機未能作霖
雨安用帝鄉歸
　　　和閑來
以身觀萬物萬物理非遥馬爲乘多瘦龜因
灼苦焦能言謝鸚鵡易飽過鷦鷯伊洛好煙
水愿同漁與樵
　　　和花庵上牽牛花
葉鬧深如幄花繁翠似鈿瀼瀼冷曉露冪冪
蔽晴煙謝既成番次開仍有後先主人凝佇
苦長是廢朝眠
　　　寄三城舊友衛比部二絶
雖老未龍鍾籬邊菊滿叢乍涼天氣好里閈
正過從
景好身還徤天晴路又乾小車芳草軟(又作/穩)
處處是清歡
　　　秋日登石閣
初晴僧閣一凭欄風物淒涼八月間欲盡上
層嘗脚力更於高處看人寰秋深天氣隨宜
好老後心懷只愛閑爲報逺山休歛黛這般
情意久闌珊
　　　和李審言龍圖行次龍門見寄
萬里秋光入坐明交情預喜笑相迎菊花未
服重陽過如待君來泛巨觥
　　　風月吟
涼風無限清良月無限明清明不我捨長能
成歡情終朝三褫辱晝日三接榮榮辱不我
預何復能有驚
　　　贈富公
天下繫休戚世間誰擬倫三朝爲宰相四水
作閑人照破萬古事收歸一點眞不知縁底
事見我却慇懃
　　　弄筆吟
人生所貴有精神旣有精神却不淳弄假象
眞終是假將勤補拙總輸勤因飢得飽飽猶
病爲病求安安未眞人誤聖人人不少聖人
無誤世間人
　　　招司馬君實遊夏圃
雨霽景自好秋深天未寒可能乘興否夏圃
一盤桓
　　　秋日雨霽閑望
水冷雲疏霜意早歲華雖晚黄花好饒教四
面逺山圍奈何一片秋光老上天生物固無
私聖人餘事人難曉陳言生活不須矜自是
中才皆可了
　　　四小吟簡陳季常
八月小春天小花開且殷晩來經小雨遂使
小車閑
　　　樂樂吟
吾常好樂樂所樂無害義樂天四時好樂地
百物備樂人有美行樂巳能樂事此數樂之
外更樂微微醉
　　　誡子吟
善惡無他在所存小人君子此中分改圖不
害爲君子迷復終歸作小人良藥有功方利
病白珪無玷始稱珍欲成令器須追琢過失
如何不就新
　　　聞少華崩
變化無蹤倏忽間力迴天地不爲難若教舒
展巨靈手豈止軒騰少華山六社居民皆履
没九泉磐石盡飛翻芻蕘一句能收采堯舜
之時自可攀
　　　自古吟
自古大聖人猶以爲難事而况後世人豈復
便能至求之不勝難得之至容易千人萬人
心一人之心是
　　　代書寄祖龍圖
三十年交舊相逢各白頭海壖曾共飲洛社
又同遊脫屣風波地開懷松桂秋兩眉從此
後應不著閑愁
　　　寒夜吟
天加一上寒我添一重被不出旣徃言不爲
已甚事責已重以周與人不求備唯是大聖
人能立無過地
　　　知幸吟
雞職在司晨犬職在守禦二者皆有功一歸
于報主我飢亦享食我寒亦受衣如何無纖
毫功德補于時
　　　趨嚮
捨我靈龜觀我朵頥背義從利人無逺思賁
于丘園束帛戔戔旣能圖大小在其間
　　　不可知吟
犂牛生騂角老蚌産明珠人雖欲勿用山川
其捨諸事固不可知物亦難其拘一歸于臆
度義失乎精麤
　　　事急吟
旱極望雨意病危思藥心人人當此際不待
勸而深
　　　知人吟
事到急時觀態度人于危處露肝脾深心厚
貌平時可愼勿便言容易知
　　　言語吟
一語便喜處千言益怒時旣因言語合却爲
語言離
　　　思患吟
縁飾近虛襟虛襟後患深療飢當用食救旱
必須霖
　　　人生一世吟
前有億萬年後有億萬世中間一百年做得
幾何事又况人之壽幾人能百歲如何不喜
歡强自生憔悴
　　　謝人惠石笋
誰將天柱峰快刀割一半泉潄痕微漬雲抱
色猶見權門不能移富室不能轉則予何人
哉當閻君之獻
　　　奉和十月二十四日初見雪呈相國
　　　元老
壬子初逢雪未多仍却晴人間都變白林下
不勝清寒士痛遭恐窮民惡著驚盃觴限新
法何故便能傾
　　　和相國元老
崇臺未經慶瑞雪下雲端雖地盡成白而天
不甚寒有年豐可待盈尺潤難乾畎畝無忘
處追蹤擊壤歡
　　　天津看雪代簡謝蔣秀才還詩卷
清洛接天去寒雲貼地飛人於橋上立詩向
雪中歸
　　　安樂窩中看雪
同雲漠漠雪霏霏安樂窩中卧看時初訝後
園羅玉樹却驚平地璨瑶池未逢寒食梨花
謝不待春風柳絮飛酒放半醺簾半卷此情
無使外人知
滿目是瑶琚貧家遂富如許觀非許賣宜慘
不宜舒醇釀裝醺後重衾造暖餘肯於人世
上造(一作/還)險較錙銖
　　　答富韓公見示正旦四絶(熙寧六年)
正旦四篇詩縁忻七十期請觀唐故事未放
𣈆公歸
　　　和君實端明
養道自安恬霜毛一任添且無官責咎幸免
世猜嫌蓬户能安分藜羹固不饜一般偏好
處曝背向前簷
　　　安樂窩中四長吟
安樂窩中快活人閑來四物幸相親一編詩
逸收花月一部書嚴驚鬼神一炷香清冲宇
泰一罇酒美湛天眞太平自慶何多也唯願
君王壽萬春
　　　安樂窩中詩一編
安樂窩中詩一編自歌自詠自怡然陶鎔水
石閑勳業銓擇風花靜事權意去乍乘千里
馬興來初上九重天忺時更改三兩字醉後
吟哦五七篇直恐心通雪外月又疑身是洞
中仙銀河洶湧翻晴浪玉樹查牙生紫煙萬
物有情皆可狀百骸無病不能蠲命題濫被
神相助得句謬爲人所傳肯讓貴家常奏樂
寧慙富室賸收錢若條此過知何限因甚臺
官獨未言
　　　安樂窩中一部書
安樂窩中一部書號云皇極意何如春秋禮
樂能遺則父子君臣可廢乎浩浩羲軒開闢
後巍巍堯舜協和初炎炎湯武干戈外恟恟
桓文弓劔餘日月星辰高照耀皇王帝伯(音/霸)
大鋪舒幾千百主出規制數億萬年成楷模
治久便憂强跋扈患深仍念惡驅除才堪命
世有時有智可濟時無世無旣徃盡歸閑指
點未來須俟别支梧不知造化誰爲主生得
許多奇丈夫
　　　安樂窩中一炷香
安樂窩中一炷香凌晨焚意豈尋常禍如許
免人須諂福若待求天可量且異緇黄徼廟
貌又殊兒女裛衣裳中孚起信寧煩禱無妄
生災未易禳虛室清泠都是白靈臺瑩靜别
生光觀風禦寇心方醉對景(一作/境)顔淵坐正忘
赤水有珠涵造化泥丸無物隔青蒼生爲男
子仍身徤時遇昌辰更歲穰日月照臨功自
大君臣庇廕效何長非(又作/不)徒聞道至於此
金玉誰家不滿堂
　　　安樂窩中酒一罇
安樂窩中酒一罇非唯養氣又順眞頻頻到
口微成醉拍拍滿懷都是春何異君臣初際
會又同大地乍絪縵醺酣情味難名狀醖釀
工夫莫指陳斟有淺深存爕理飲無多少寄
經綸鳳凰樓下逍遥客郟鄏城中自在人高
閣望時花似錦小車行處草如茵卷舒萬世
興亡手出入千重雲水身雨後靜觀山意思
風前閑看月精神這般事業權衡别振古英
䧺(一本/作豪)恐未聞
　　　謝富相公見示新詩一軸
通衢選地半松筠元老辭榮向盛辰多種好
花觀物體每斟醇酒發天眞清朝將相當年
事碧洞神仙今日身更出新詩二十首其間
字字敵陽春
文章天下稱公器詩在文章更不踈到性始
知眞氣味入神方見妙工夫閑將歲月觀消
長靜把乾坤照有無辭比離騷更温潤離騷
其奈少寬舒
　　　安樂窩中好打乖吟
安樂窩中好打乖打乖年紀合挨排重寒盛
暑多閉户輕暖初涼時出街風月煎催親筆
硯鶯花引惹傍樽罍問君何故能如此秖被
才能養不才
　　　和君實端明登石閣
平地雖然逺那知物物新危樓一百尺别有
萬般春
　　　和君實端明副酒之什
洛陽花木滿城開更送東都雙榼來遂使閑
人轉狂亂奈何紅日又西頽
　　　對花吟
春在花爭好春歸花遂殘好花留不住好客
會亦難酒旣對花飲花宜把酒看如何更斟
滿廼盡此時歡
　　　依韻寄成都李希淳屯田
思君君未還君戀蜀中官白首雖知倦清衷
宜自寬花時難得會蠶巿易成歡莫歎歸休
晩生涯苦未完
　　　代書寄廣信李遵度承制
薊北更千里漢唐爲極邊奈何今境土不復
舊山川虎帳兵家重雕弓嗣子傳他年勒功
處無使後燕然
　　　自和打乖吟
安樂窩中好打乖自知元没出人才老年多
病不服藥少日壯心都巳灰庭草剗除終未
盡檻花擡舉尚難開輕風吹動半醺酒此樂
直從天外來
伊川擊壤集卷之九

伊川擊壤集卷之十贱十
　　　　　伊　川　邵　雍　堯　夫
　　　年老逢春十三首
年老逢春春莫猜老年方自少年迴人情少
悅酒不解天氣却寒花未開堤外有風斜送
柳墻陰經雨半生苔去年波水東流去舊渌
奈何新又來
年老逢春春正妍春妍况在禁煙前纔寒却
暖養花日行(去/聲)雨便晴消酒天進退罇罍宜
有主栽培桃李豈無權清談已是歡情極更
把狂詩當管絃
年老逢春雨乍晴雨晴况復近清明天低宫
殿初長日風暖園林未囀鶯花似錦時高閣
望草如茵處小車行東君見賜何多也又復
人間久太平
年老逢春莫厭春住家况復在天津旣將水
竹爲生計須與風花作主人故宅廢功除瓦
礫新畦加意種蘭薰未知去此閑田地何地
更能容此身
年老逢春始識春春妍都恐屬閑身能知青
帝工夫大肯逐後生撩亂頻酒趁嫩醅嘗格
韻花承曉露看精神大凡尤物難分付造化
從來不負人
年老逢春春意多波光誰染柳誰搓池亭正
好愛不徹草木向榮情奈何便把罇罍通意
思須防風雨害清和千紅萬翠中間裏似我
閑人更有麽
年老逢春春莫厭春工愼勿致猜嫌紅芳若
得眼前過白髮任從頭上添雨後艶花零淚
顆風餘新月露眉尖輕醇酒面斟來凸舉盞
長憂不易拈
年老逢春春莫慳春慳不當世艱難四時只
有三春好一歲都無十日閑酒盞不煩人訴
免花枝須念雨摧殘却愁千片飄零後多少
金能買此歡
年老逢春莫厭頻更頻能見幾回春須將酒
盞强留客却恐花枝解笑人世態不堪新間
舊物情難免假疑眞誰云梁鷰多言語此箇
深冤都未伸
年老逢春興未收願春慈造少遲留旣稱好
事愁花老須與多情秉燭遊酒裏功勞閑汗
馬詩中罪過靜風流東君不奈人嘲戲僝僽
花枝惡未休
年老逢春莫惜狂惜狂無那興難當園林恰
到惡明媚風雨便多閑中傷花等半開宜速
賞酒聞纔熟便先嘗大都美物天長惜非是
吾儕曲主張
年老逢春春不任不任縁被老來侵一身老
去惡足惜滿眼春歸何處尋紅日墜時風更
急落花流處水仍深流鶯不悟芳菲歇猶向
枝頭送好音
年老逢春認破春破春不用苦傷神身心自
有安存地草木焉能媚惑人此日榮爲他日
瘁今年陳是去年新世間憂喜常相逐多少
酒能平得君
　　　和司馬君實崇德久待不至
君家梁上年時鷰過社今年尚未回請罰誤
君凝竚久萬花深處小車來
天啓夫君八斗才野人中路必須回神仙一
句難忘處花外小車猶未來
　　　別兩絶
樓外花深礙小車難忘有德見思多欲憑桃
李爲之謝桃李無言爭奈何
賞花高閣上負約罪難回若許將詩贖何時
不可陪
　　　春日登石閣
滿洛城中將相家廣栽桃李作生涯年年二
月凭高處不見人家只見花
　　　六十三吟
行年六十有三歳齒髮雖衰志未衰耻把精
神虛作弄肯將才力妄施爲愁聞刮骨聲音
切悶見吹毛智數卑珍重至人嘗有語落便
宜是得便宜(陳希夷先生/嘗有是言)
　　　感事吟
古人不見面止可觀其心其心固無他而多
顧義深今人不見心止可觀其面其面顧無
他而多顧利淺顧義則利人顧利則害民利
人與害民而卒反其身其身幸而免亦須殃
子孫
　　　偶書
天生萬物各遂其一唯人最靈萬物能并芝
蘭芬芳麒麟鳳凰此類之人鮮有不臧狼毒
野葛梟鴆蛇蝎此類之人鮮有不孽藏唯思
安孽唯思殘日夜無息相代于前天無私覆
地無私載俱能含養始知廣大
　　　偶得吟
蛙蜢泥中走鳳凰雲外飛雲泥相去逺自是
難相知
　　　太和湯吟
二味相和就甕頭一般收口效偏優同斟秖
却因無事獨酌何嘗爲有愁纔沃便從眞宰
辟半醺仍約伏犧遊人間盡愛醉時好未到
醉時誰肯休
　　　洗竹
歲寒松柏共經秋叢剉無端蔽翳稠遍地冗
枝都與去倚天高榦一齊留應龍吟後聲能
效儀鳳來時功可收未說其他爲用處此般
風格最難儔
　　　天意吟
天意無他只自然自然之外更無天不欺誰
怕居暗室絶利須求在一源未喫力時猶有
說到收功處更何言聖人能事人難繼無價
明珠正在淵
　　　代書戲祖龍圖
祖兄同甲中二十七日長無怨可低眉有歡
能抵掌交情日更深道義久相尚但欠書丹
人黄金八百兩(擇之葬其親也/書誌用予名姓)
　　　把酒
把酒囑兒男吾今六十三處身雖未至講道
固無慙世上榮都謝林間樂尚貪語其貪一
也且免世猜嫌
　　　對花(熙寧七年)
花枝照酒巵把酒囑花枝酒盡錢能買花殘
藥不醫人無先酩酊花莫便離披慢慢對花
飲况春能幾時
　　　四道吟
天道有消長地道有險夷人道有興廢物道
有盛衰興廢不同世盛衰不同時奈何人當
之許多喜與悲
　　　林下吟
林下一般奇俗人那得知乍圓眀月夜纔放
好花枝美酒未斟滿佳賔莫放歸世間優我
輩幸有這些兒
　　　春陰
日日是春陰春陰又復沈養花雖有力愛月
豈無心月滿方能看花開始可吟奈何花與
月殊不諒人深
花好難久觀月好難久看花能五七日月止
十二圓圓時仍齟齬開處足摧殘風雨尋常
事人心何不安
　　　囑花吟
把酒囑花枝花枝亦要知花無十日盛人有
百年期據此銷魂處寧思中酒時若非詩斷
割難解一生迷
　　　懶起吟
半記不記夢覺後似愁無愁情倦時擁衾側
卧未忺起簾外落花撩亂飛
　　　感事吟
君子小人正相反上智下愚誠不移野葛根
非連靈芝奈何生與天地齊
　　　三惑
老而不歇是一惑安而不樂是二惑閑而不
清是三惑三者之惑自戕賊
　　　四喜
一喜長年爲壽域二喜豐年爲樂國三喜清
閑爲福德四喜安康爲福力
　　　何如吟
立身須作眞男子臨事無爲淺丈夫料得人
生皆素定空多計較意何如
　　　問春吟
自古言花須說鶯鶯花本合一時行因何花
謝鶯纔至浪得鶯花相與名輒欲問春春不
應私於蜂蝶有何情流鶯不伏春辜負啼了
千聲又萬聲
　　　樓上寄友人
有客常輕平地春夫春不得不云云能安陋
巷無如我旣上高樓還憶君滿眼雲林都是
緑萬花煙瓦半來新凭欄須是心無事誰是
凭欄無事人
　　　所失吟
所失彌多所得微中間贏得一歔欷人榮人
悴乃常理花謝花開何足追偶爾相逢却相
别乍然同喜又同悲只消照破都無事何必
區區更辯爲
　　　插花吟
頭上花枝照酒巵酒巵中有好花枝身經兩
世太平日眼見四朝全盛時况復筋骸粗康
徤那堪時節正芳菲酒涵花影紅光溜爭忍
花前不醉歸
　　　閑居吟
閑居須是洛中居天下閑居皆莫如文物四
方賢俊地山川千古帝王都絶奇花畔持芳
醑最軟草間移小車只有堯夫負親舊交親
殊不負堯夫
　　　依韻和張子堅太博
八載相逢恨未平如何别酒又還傾雖慙坦
率珠多類却識清和玉有聲處世當爲天下
士賞花須是洛陽城也知今古眞男子造化
工夫不易生
　　　還鞠十二著作見示共城詩卷
寫象丹青未易偕丹青雖寫象情懷覽君十
首詩三遍勝我再遊鄉一回故國不知新想
望家山如見舊崔嵬功名時事人休問只有
兩行清淚揩
　　　樂物吟
日月星辰天之明耳目口鼻人之靈皇王帝
伯(音/霸)由之生天意不逺人之情飛走草木類
旣别士農工商品自成安得歲豐時長平樂
與萬物同其榮
　　喜春吟
春至巳將詩探伺春歸更用酒追尋酒因春
至春歸飲詩爲花開花謝吟花謝花開詩屢
作春歸春至酒頻斟情多不是彊年少和氣
衝心何可任
　　　暮春吟
多情潘佑羨楊花出入千家復萬家少日壯
心都失去老年新事不知他詩中罪過人多
恕酒裏功勞我自誇猶有一般牢落處交親
太半在天涯
　　　和王中美大卿致政二首
等候人間七十年便如平子賦歸田知時所
得誠多矣養志其誰曰不然况有林泉情悅
樂却無官守事拘牽小車近日曾馳謁正值
夫君春晝眠
自古有才思奮飛夫君何故獨知時平生懷
抱未少屈盛世掛冠良得宜入格柳挼風細
細壓春花笑日遲遲傳呼震地門前過更不
令人問是誰
　　　和北京王郞中見訪留詩
車從賞春來北京耿君先期巳馳情此時殞
霜奈何重今歲花開徒有聲旣辱佳章仍墜
刺寧無累句代通名天之才美應自惜料得
不爲時虛生
　　　喜樂吟
生身有五樂居洛有五喜人多輕習常殊不
以爲事吾才無所長吾識無所紀其心之泰
然奈何能了此(一樂生中國/三樂爲士人)(二樂爲男子/四樂見太平)
(五樂聞道義/三喜多美物)(一喜多善人/四喜多佳景)(二喜多好事/五喜多大體)
　　　歡喜吟
歡喜又歡喜喜歡更喜歡吉士爲我友好景
爲我觀美酒爲我飲美食爲我餐此身生長
老盡在太平間
　　　天道吟
天道不難知人情未易窺雖聞言語處更看
作爲時隱几功夫大揮戈事業卑春秋賴乘
興出用小車兒
　　　一室吟
一室可容身四時長有春何嘗無美酒未始
絶佳賔洞裏賞花者(君實也宅/中有洞)天邊泛月人
(君職也宅/中有樓)相逢應有語笑我太因循
　　　依韻和君實端明洛濱獨步
冠蓋紛紛塞九衢聲名相軋在前呼獨君都
不將爲事始信人間有丈夫
風背河聲近亦微斜陽淡泊隔雲衣一雙白
鷺來煙外將下沙頭又却飛
　　　雨後天津獨步
洛陽宫殿鏁晴煙唐漢以來書可傳多少升
沉都不見空餘四面舊山川
　　　春色
去歳春歸留不住今年春色來何處洛陽處
處是桃源小車漸轉東街去
　　　太平吟
天下太平日人生安樂時更逢花爛漫爭忍
不開眉
　　　禁煙留題錦幈山下四首
滿川桃李弄芳妍不忍重爲風所殘忍使一
年春遂去儘凭高處與盤桓
寒食風煙錦幄下凭高把酒興何如滿川桃
李方妍媚不忍重爲風破除
無涯桃李待清明經歲方能開得成不念化
工曾著力狂風何故苦相凌
春半花開百萬般東風近日惡摧殘可憐桃
李性温厚吹盡都無一句言
　　　兩歲錦幈之游不克見鄭令因以寄
　　　之
歳歳羣芳正爛開錦幄山下賞春來兩年不
得陪仙躅洞裏仙人出未回
　　　東軒前添色牡丹一株開二十四枝
　　　成二絶呈諸公
牡丹一株開絶倫二十四枝嬌娥顰天下唯
洛十分春邵家獨得七八分
牡丹一株開絶奇二十四枝嬌娥圍滿洛城
人都不知邵家獨占春風時
　　　花時阻雨不出
三月洛城春半時鞦韆未拆楊花飛小車不
出閑春泥亂紅翻處流鶯啼
　　　安樂窩中吟
安樂窩中軄分脩分脩之外更何求滿天下
士情能接遍洛陽園身可遊行巳當行誠盡
處看人莫看力生頭因思平地春言語使我
嘗登百尺樓(司馬君實有詩云始知/平地上看不盡青春)
安樂窩中事事無唯存一卷伏犧書倦時就
枕不必睡忺後携笻任所趨准備點茶收露
水隄防合藥種魚蘇苟非先聖開蒙吝幾作
人間淺丈夫
安樂窩中弄舊編舊編將紀又重聯燈前燭
下三千日水畔花間二十年有主山河難占
籍無爭風月任收權閑吟閑咏人休問此箇
工夫世不傳
安樂窩中萬户侯良辰美景忍虛休已曾得
手春深日更欲放懷年老頭曉露重時花滿
檻暖醅浮處酒盈甌聖人喫緊些兒事又省
工夫又省憂
安樂窩中春夢回略無塵事可裝懷輕風一
霎座中過逺樂數聲天外來日影轉時從杖
屨花陰交處傍罇罍人間未若吾鄉好又况
吾鄉多美才
安樂窩中春不虧山翁出入小車兒水邊平
轉緑楊岸花外就移芳草堤明快眼看三月
景康强身歷四朝時鳳凰樓下天津畔仰面
迎風倒載歸
安樂窩中三月期老來纔會惜芳菲自知一
賞有分付誰讓萬金無孑遺美酒飲教微醉
後好花看到半開時這般意思難名狀只恐
人間都未知
安樂窩中春暮時閉門慵坐客來稀蕭蕭微
雨竹間霽嘒嘒翠禽花上飛好景盡將詩記
録歡情須用酒維持自餘身外無窮事皆可
掉頭稱不知
安樂窩中甚不貧中間有榻可容身儒風一
變至於道和氣四時長若春日月作明明主
日人言成信信由人唯人與日不相逺過此
何嘗更語眞
安樂窩中設不安略行湯劑自能痊居常無
病不服藥就使有災宜俟天理到昧時須索
講情於盡處更何言自餘虛費閑思慮都可
易之爲晝眠
安樂窩中春欲歸春歸忍賦送春詩雖然春
老難牽復却有夏初能就移飲酒莫教成酩
酊賞花愼勿至離披人能知得此般事焉有
閑愁到雨眉(又云安樂窩中三月期老年才/會惜芳菲酒防酩酊須生病花)
(恐離披遂便飛飲酒莫教成酩酊賞花愼勿/至離披離披酩酊惡滋味不作欣只作悲)
生爲男子偶昌辰安樂窩中富貴身大宇寫
詩誇壯徤小盃飲酒惜輕醇山川澄淨初經
雨草木暄妍正遇春造化工夫精妙處都宜
分付與閑人
安樂窩中雖不拘不拘終不失吾儒輕醇酒
用小盞飲豪壯詩將大字書花木暄妍春雨
後山川澄淨九秋餘閑中意思長多少無忝
人間一丈夫
　　　食梨
願君莫愛金花梨願君須愛紅消梨金花紅
消兩般味一般顔色如烟脂紅消食之甘如
飴金花食之先顰眉似此誤人事不少未食
之前宜辯之
　　　依韻答王安之少卿
疊巘如幈四面開可堪虛使亂雲堆巳曾同
賞花無限須約共遊山幾迴未老秋光詩擁
筆乍涼天氣酒盈盃輕風早是得人喜更向
芰荷深處來

伊川擊壤集卷之十








伊川擊壤集卷之十一禮一
　　　　　伊　川　邵　雍　堯　夫
　　　上巳觀花思友人
上巳觀花花意穠今年正與昔年同當時同
賞知何處把酒猶能對遠風
　　　戲吴王郎中
近年好花人輕之東君惡怒人不知直與增
價一百倍滿洛城春都買歸一株二十有四
枝枝枝皆有傾城姿又恐冷地狂風吹盛時
都與籍入詩(予家有牡丹一株名曰/添色紅開二十有四枝)
　　　流鶯吟
遷喬固有之出谷未多時正嫩簧爲舌初新
金作衣替花言灼灼代柳說依依柳外晩猶
囀花前曉又啼啼多因雨過囀少爲春歸莫
遣行人聽行人路正迷
　　　善賞花吟
人不善賞花只愛花之貌人或善賞花只愛
花之妙花貌在顔色顔色人可效花妙在精
神精神人莫造
　　　善飲酒吟
人不善飲酒唯喜飲之多人或善飲酒唯喜
飲之和飲多成酩酊酩酊身遂痾飲和成醺
酣醺酣顔遂酡
　　　省事吟
慮少夢自少言稀過亦稀簾垂知日永柳靜
覺風微但見花開謝不聞人是非何須尋洞
府度歲也應遲
　　　一春吟
一春九十日風雨占幾半花好不成觀心狂
未能按
　　　舉世吟
舉世自紛紛誰爲無事人吾生獨何幸卧看
洛陽春
　　　春水吟
春水渌成波成波無奈何難將染他物止可
染輕羅
　　　春雨吟
春雨細如絲如絲霢霂時如何一霶霈萬物
盡熙熙
　　　可惜吟
可惜熙熙一片春未多時節覓無因眼前園
苑知何限只見鶯啼不見人
　　　簮花吟
簮花猶且强年少訴酒固非佯小心花好酒
嘉情更好奈何明日病還深
　　　春去吟
春去休驚晚夏來還喜初殘芳雖有在得似
緑陰無
　　　和大尹李君錫龍圖留別詩
多情大尹辭春去正是羣芳爛漫時自古英
豪重恩意羣芳愼勿便離披
　　　答李希淳屯田三首
去歲嘗蒙遠寄詩當時巳歎友朋希如今存
者殆非半不縱歡遊待幾時
竹間水際情懷好月下風前意思多洛社過
從無事日非吾數輩更誰何
𦙄中日月時舒慘筆下風雲旋合離老去無
成尚如此不知成後更何爲
　　　箋年老逢春詩
年老逢春春莫疑
　箋云物理窺開後人情照破時且無形不
　見只有意能知
老年纔會惜芳菲
　箋云一歳正榮處三春特盛時是花堪愛
　惜况見好花枝
自知一賞有分付
　箋云羣卉爭妍處奇花獨異時東君深意
　思亦恐要人知
誰讓千金無孑遺
　箋云白日偏催處黃金欲盡時侈心都用
　了始得一開眉
美酒飲教微醉後
　箋云瓮頭噴液處盞面起花時有客來相
　訪通名曰伏犧
好花放到半開時
　箋云風輕如笑處露重似啼時只向笑啼
　處濃香惹滿衣
這般意思難名狀
　箋云陰陽初感處天地未分時言語旣難
　到丹青何處施
只恐人間都未知
　箋云酒到醺酣處花當爛漫時醺酣歸酩
　酊爛漫入離披
　　　謝彦國相公和詩用醉和風雨夜深
　　　歸
道堂閑話儘多時塵外盃觴不浪飛初上小
車人巳靜醉和風雨夜深歸
　　　謝君實端明用只將花卉記冬春
有時自問自家身莫是犧皇巳上人日徃月
來都不記只將花卉記冬春
　　　謝君貺宣徽用少微今巳應星文
一字詩中義未分少微今巳應星文閑人早
是無憑據更與閑人開後門
　　　謝安之少卿用始知安是道梯階
窩名安樂直堪咍臂痛頭風接續來恰見安
之便安樂始知安是道梯階
　　　謝開叔司封用無事無求得最多
客問人間事若何堯夫對曰不知他居林之
下行林下無事無求得最多
　　　謝伯淳察院用先生不是打乖人
經綸事業須才者爕理工夫有巨臣安樂窩
中閑偃仰焉知不是打乖人
　　　自謝用此樂直從天外來
得自苦時終入苦來從哀處卒歸哀旣非哀
樂中間得此樂直從天外來
　　　別謝彦國相公三首
和詩韓國老見比以宣尼引彼返魯事指予
來西畿(又作遷/洛時)日星功共大麋鹿分同微華
衮承褒借將何答所知
仲尼天縱自誠明造化工夫發得成見比當
初歸魯事堯夫才業若爲情
嘗走狂詩到座前座前仍是洞中仙無涯風
月供才思清潤何人敢比肩
　　　別謝君實端明
曹王八斗才今日爲余催錦繡佳章裏芝蘭
秀句開煩痾熸軀體溽暑爍樓臺宜把君詩
諷清風當自來
　　　大字吟
詩成半醉正陶陶更用如椽大筆抄儘得意
時仍放手到凝情處略濡毫魯陽却日功猶
淺宗慤乘風志未高寫出太平難狀意任他
天下頌功勞
　　　教子吟
爲人能了自家身千萬人中有一人雖用知
如未知說在乎行與不行分該通始謂才中
秀傑出方名席上珍善惡一何相去逺也由
資性也由勤
　　　臂痛吟
先苦頭風已病軀新添臂痛又何如無妨把
盞只妨拜雖廢梳頭未廢書不向醫方求效
驗唯將談笑且消除大凡物老須生病人老
何由不病乎
　　　世上吟
世上偷閑始得閑我生長在不忙間光陰有
限同歸老風月無涯可慰顔坐卧遶身唯水
竹登臨滿目但雲山醉眠只就花陰下轉破
花陰夢始還
　　　逸書吟
丹山誰道鳳爲巢筆下吾能見九苞逸句得
時如虎變大篇成處若神交千端蜀錦新番
樣萬樹春華暖弄梢天馬無蹤周八極但臨
風月鐙相敲
　　　旋風吟二首
安有太平人不平人心平處固無爭棊中機
械不願看琴裏語言時喜聽少日掛心唯帝
典老年留意只犧經自知别得收功處松桂
隆冬始見青
松桂隆冬始見青蒿萊盛夏亦能榮光陰去
後繩難繫利害在前人必爭萬事莫於疑處
動一身常向吉中行人心相去無多遠安有
太平人不平
　　　又二首
近日衰軀有病侵如何醫藥不求尋軒前宻
葉自成幄砌下黄花空散金閑看蜜蜂收蜜
意靜觀巢鷰累巢心非關天下知音少自是
堯夫不善琴
自是堯夫不善琴非關天下少知音老年難
做少年事年少不知年老心將養精神便靜
坐調停意思喜清吟如何醫藥不尋訪近日
衰軀有病侵
　　　頭風吟
近日頭風不奈何未妨談笑與高歌人才相
去不甚逺事體所爭能許多閉目面前都是
暗開懷天外更無他若由智數經營得大有
英䧺善揣摩
　　　答客吟
說者從來太過乎道須能卷又能舒人間好
事不常有天下奇才何處無年近縱心唯策
杖詩逢得意便操觚快心亦恐詩拘束更把
狂詩大字書
　　　老去吟
老去無成不入時中年養病只吟詩因乘意
思要舒放肯把語言生事治世上閑愁都一
致人間何務更能爲携笻晩步天津畔爲報
沙鷗愼勿飛
行年六十有三歲二十五年居洛陽林靜城
中得山景池平坐上見江鄉賞花長被盃盤
苦愛月屢爲風露傷看了太平無限好此身
老去又何妨
　　　依韻和王安之判監少卿
人行一善巳爲優何况夫君百行修曩日慈
闈貪眷戀多年宦路不追求官纔少列孤清
德軄異上庠尊白頭洛社逾時阻相見許多
歡意却還休
　　　曉事吟
曉物情人爲曉事知時態者號知人知人失
後却成害曉事過時還不淳
　　　鮮歡吟
生不爭名與爭利夫君何故鮮歡意以道自
重固有之非理相干是無謂白日升天恐虛
傳金貂换酒何曾醉誰云憂撓大于山亦是
人間常式事
　　　病起吟
病作因循一月前豈期爲苦稍淹延朝昏飲
食是難進軀體虛羸不可言旣勸嘉賔持酒
盞更將大筆寫詩篇始知心者氣之帥心快
沉痾自釋然
　　　半醉吟
半醉上車兒車兒穩碾歸輕風迎面處翠柳
拂頭時意若兼三事情如擁九麾這般閑富
貴料得没人知
半醉小車行世間無此榮凉風迎面細垂柳
拂頭輕意若兼三事情如擁萬兵這般閑富
貴料得没人爭
　　　覽照吟
凌晨覽照見皤然自喜皤然一叟仙慷慨敢
開天下口分明高道世間言雖然天下本無
事不奈世間長有賢自問此身何所用此身
唯稱老林泉
　　　人壽吟
人壽百年間其間多少難予今六十三何止
于一半骨瘦固非清髮白豈謂筭便化不爲
夭况且粗康徤
　　　年老吟
身老太平間身閑心更閑非貴亦非賤不飢
兼不寒有賔須置酒無日不開顔第一條平
路何人伴徃還
　　　古琴吟
長隨書與棊貧亦久藏之碧玉琢爲軫黄金
拍作徽典多因待客彈少爲求知近日僮奴
惡須防煑鶴時
　　　求信吟
始則求人信有知有不知旣而求自信人或
多知之今我不求信何人更起疑無可無不
可安徃不熙熙
　　　蝎蛇吟
蛇毒遠于生蝎毒近于死蛇蝎雖不同其毒
固無異蛇以首中人蝎以尾用事奈何天地
間畏首又畏尾
　　　自在吟
心不過一寸兩手何拘拘身不過數尺兩足
何區區何人不飲酒何人不讀書奈何天地
間自在獨堯夫
　　　心安吟
心安身自安身安室自寬心與身俱安何事
能相干誰謂一身小其安若泰山誰謂一室
小寬如天地間
　　　論詩吟
何故謂之詩詩者言其志旣用言成章遂道
心中事不止鍊其辭抑亦鍊其意鍊辭得奇
句鍊意得餘味
　　　爲善吟
人之爲善事善事義當爲金石猶能動鬼神
其可欺事須安義命言必道肝脾莫問身之
外人知與不知
　　　即事吟
事到患來頻何由得任眞就新須果敢從善
莫因循盜亦自有道人而或不仁義縁無定
體安處是行身
　　　偶得吟
日爲萬象精人爲萬物靈萬象與萬物由天
然後生言由人而信月由日而明由人與由
日何嘗不太平
　　　靜坐吟
人生固有命物生固有定豈謂人最靈不如
物正性或聞陰有鬼善能致人死致死設有
由死外何所求又况人之命繫天不繫他陰
鬼設有靈獨且奈天何
　　　靜樂吟
和氣四時均何時不是春都將無事樂變作
有形身靜把詩評物閑將理吿人雖然無鼓
吹此樂世難倫
　　　男子吟
欲作一男子須了四般事財能使人貪色能
使人嗜名能使人矜勢能使人倚四患旣都
去豈在塵埃裏
　　　望雨
盛夏久不雨滿天下愁苦安得一片雲救取
人間否
久旱偶成雨方喜慰愁苦雖能歛塵土不能
救禾黍
　　　思義吟
小人固無知唯以利爲視君子固不欺見得
還思義思義不顧死見利或忘生二者之所
起平之與不平
　　　金帛吟
金帛一種物所用固不常聘則謂之弊贐則
謂之將貿則謂之貨積則謂之藏賂則謂之
賄竊則謂之賊
　　　盜伯吟
盜伯窺財物其心不慮他取時唯恐少敗後
只嫌多
盜伯窺財物其心只慮添安得取時貪却似
敗時嫌
　　　待物吟
待物莫如誠誠眞天下行物情無逺近天道
自分明義理須宜顧才能不用矜世間閑縁
飾到了是虛名
　　　唐虞吟
天下目爲目謂之明四目天下耳爲耳謂之
達四聦前旒與黈纊所貴無近情無爲無不
爲知此非虛生
　　　曝書吟
蟲蠹書害少人蠹書害多蟲蠹曝巳去人蠹
當如何
　　　兩犯吟
這般事業人難繼此箇工夫世莫傳窺牖知
天乃常事不窺牖見是知天
　　　憫旱
正要雨時須不雨巳成災處更成災如何百
穀欲焦爛遍地止存蒿與萊
　　　無事吟
人間萬事若磨持叢入枯榮利害機秖有一
般無對處都如天地未分時
　　　閣人招友人
清風正藹如小閣枕通衢不欲久獨擅能來
同享無
　　　億夢吟
心足而家貧體疏而情親開襟知骨瘦發語
見天眞
　　　大筆吟
詩成大字書意快有誰如巨浪銀山立風檣
百尺餘
酒喜小盃飲詩忺大字書不知人世上此樂
更誰如
　　　自慶吟
俗阜知君德時和見帝功况吾生長老俱在
太平中

伊川擊壤集卷之十一

伊川擊壤集卷之十二禮二
　　　　　伊　川　邵　雍　堯　夫
　　　夢中
夢裏常言夢誰知覺後思不知今亦夢更說
夢中時
　　　日中
日中爲噬嗑交易是尋常彼各不相識何復
更思量
　　　月到梧桐上吟
月到梧桐上風來楊柳邊院深人復靜此景
共誰言
　　　步月吟
林罅天尤碧風餘月更明人間無事日得向
此中行
　　　偶得吟
人間事有難區處人間事有難安堵有一丈
夫不知名靜中只見閑揮塵
　　　答人吟
林下閑言語何須更問爲自知無紀律安得
謂之詩
　　　寄曹州李審言龍圖
曏日所云是如今却是非安知今日是不起
後來疑
曏日所云我如今却是伊不知今日我又是
後來誰
　　　清夜吟
月到天心處風來水面時一般清意味料得
少人知
　　　思聖吟
不逢聖人時不見聖人面聖人言可聞聖人
心可見
　　　君子吟
君子存大體小人無常心於人不求備受恩
唯恐深
　　　安分吟
安分身無辱知幾心自閑雖居人世上却是
出人間
　　　感事吟
四海三江與五湖只通舟楫不通車徃來無
限平安者豈是都由香一爐
　　　登石閣吟
一般情意惡難羈長怕登高望逺時今日凭
欄異常日幾迴將下又遲遲
　　　憶昔吟
憶昔初書大字時學人飲酒與吟詩苟非益
友推金石四十五年成一非
　　　可必吟
可必人間唯善事不由天地只由衷莫嫌效
逺因而止更勉其來更有功
　　　恍惚吟
恍惚陰陽初變化氤氲天地乍迴旋中間些
子好光景安得工夫入語言
　　　謝君實端明詩
人說崑崙多美玉世傳滄海有明珠世傳人
說恐無據今我家藏乃不虛
　　　好勇吟
好勇能過我當仁豈讓師勇須仁以濟仁必
勇爲資
　　　莫如吟
親莫如父子逺莫如蠻夷蠻夷和亦至父子
失須離
仁莫如父子義莫如君臣二者尚有失自餘
惡足論
君臣守以義父子守以仁義失爲敵國仁失
爲路人
　　　里閈吟
里閈閑過從太平之盛事吾鄉多吉人况與
他鄉異
太平之盛事天下之美才人間無事日都向
洛中來
　　　思友吟
欲見心無巳久違情奈何雲煙雖咫尺不得
屢相過
　　　忠信吟
忠信于人最有情平居非是鬼神輕何須只
在江湖上患難切身然後行
　　　代簡笞張淳秘校
老年前事怕追思更見曾悲先德詩却有斷
章聊自慰如今冢嗣弱於誰
　　　代簡謝尹處初先生
樂國久容人避乖非窩何以狀清懷則予豈
敢窺高躅天險能升不用階
　　　代簡謝王茂直惠酒及川箋
白羊玉屑誠佳物臂痛頭風正苦時酒放半
醺詩思動窩中何用更呼醫
　　　寄壽安令簿尉諸君
錦幈山下好安棲花月風煙未改移聞說近
來長袖過林前立馬儘多時
　　　人情吟
古事參今事今人乃古人只應情未浹情浹
自相親
　　　因何吟
梅因何而酸鹽因何而鹹茶因何而苦薺因
何而甘
　　　天聽吟
天聽寂無音蒼蒼何處尋非高亦非逺都只
在人心
　　　白頭吟
五福雖難備三殤却不逢太平無事日得作
白頭翁
　　　天意吟
人能言語自能窺天意無言人莫欺莫道無
言便無事殆非流俗所能知
　　　謝夀安縣惠神林山牒
西南有山高崔嵬亂峰圍遶如蓬萊中間有
地可容止泉甘木茂無塵埃諸君之意一何
厚恊謀判給如風雷天津八月水波定便可
乘查觀一迴
　　　依韻和王安之少卿見戲安之非是
　　　棄堯夫吟
安之殊不棄堯夫亦恐傍人有厚誣開叔當
初言得罪希淳在後說無辜誚然情意都如
舊剗地盃盤又見呼始信歲寒心未替安之
殊不棄堯夫
　　　小車吟
自從三度絶韋編不讀書來十二年大𤮕子
中消白日小車兒上看青天閑爲水竹雲山
主靜得風花雪月權俯仰之間俱是樂任他
人道似神仙
　　　晩步吟
晚步上陽堤手携笻竹枝靜隨芳草去閑逐
野雲歸月出松梢處風來蘋末時林間此光
景能有幾人知
　　　接花吟
物爲萬民生人爲萬物靈人非物不活物待
人而興男女天所生夫妻人所成天人相與
外率是皆虛名
　　　答任開叔郎中昆仲相訪
竹影戰棊罷閑思安樂窩曠時稱不見聯轡
幸相過寵莫兼金比裒逾華衮多從來有詩
癖使我遂成魔
　　　小春天
八月小春天如人强少年偷生誠有謂却老
固無縁旣有神仙術能迴草木妍安知太平
日平得似堯天
　　　深秋吟
終歲都無事四時長有花小車乘興去所到
便如家
　　　中秋吟
中秋光景好况復月團團大抵衆所愛奈何
兼獨難天晴仍客好酒美更身安四者若闕
一不能成此歡
　　　同程郎中父子月陂上閑步吟
草軟沙平風細溜雲輕日淡柳低捼狂言不
記道何事劇飲未嘗如此盃景好只知閑信
步朋歡那覺太開懷必期快作賞心事却恐
賞心難便來
　　　秋望吟
草色連雲色山光接水光危樓一百尺旅鴈
兩三行
　　　閑適吟
春看洛城花秋翫天津月夏披嵩岑風冬賞
龍山雪
　　　觀陳希夷先生眞及墨跡
未見希夷眞未見希夷蹟止聞希夷名希夷
心未識
及見希夷蹟又見希夷眞始知今與古天下
長有人
希夷眞可觀希夷墨可傳希夷心一片不可
得而言
　　　答君實端眀遊壽安神林
占得幽棲一片山都離塵土利名間四時分
定所遊處不爲移文便徃還
　　　杏香花
客說何州事經營杳未涯訝予獨無語貪嗅
杏香花
　　　天津晩步
芝蓋久稀疏暮雲空坱北千年舊都城一片
閑宫闕禁籞尚連延觚稜猶嶻嶭橋勢横雌
霓堤形偃初月瀍澗岸巳深漢唐時旣歇危
亭獨坐人浪把興亡閱
　　　歡喜吟
日徃月來終則有始半行天上半下地底照
臨之間不憂則喜予何人哉歡喜不巳
　　　自作眞賛
松桂操行鶯花文才江山氣度風月情懷借
爾面貌假爾形骸弄九餘暇閑徃閑來(九謂/太極)
　　　奢侈吟
侈不可極奢不可窮極則有禍窮則有㐫
　　　多多吟
天下居常害多于利亂多于治憂多于喜奈
何人生不能免此奈何予生皆爲外事
　　　畏愛吟
人有正性事事皆齊人無正性事事皆隳失
于用恩以非爲是失于用威以是爲非恩威
旣失畏愛何知不知畏愛何用恩威喜怒不
節鮮不至斯婦人男子宜用戒之
　　　秋閣
秋閣一凭欄人心何悄然乾坤今歲月唐漢
舊山川淡泊霜前日蕭疏雨後天丹青空妙
手此意有誰傳
　　　浮生吟
浮生曉露邊且喜又添年動悔須有悔求全
未必全處人心上事道物性中言寰宇雖然
廣其誰曰不然
　　　力外吟
以少爲多以無爲有力外周旋不能長久
　　　謝傅欽之學士見訪
長莫長于天大莫大于地天地尚有極自餘
安足計世態非一朝人情止于是以至立殊
功無非借巨勢適會在其間愼勿强生事雖
嚴似雪霜無改如松桂方惜久離闊却喜由
道義相别二十年猶能記憔悴
　　　賞雪吟
一片兩片雪紛紛三盃五盃酒醺醺此時清
狀不可論直疑天地纔絪緼
　　　答傅欽之
欽之謂我曰詩欲多吟不如少吟詩欲少吟
不如不吟我謂欽之曰亦不多吟亦不少吟
亦不不吟亦不必吟芝蘭在室不能無臭金
石振地不能無聲惡則哀之哀而不傷善則
樂之樂而不淫
　　　月陂閑步
因隨芳草行來逺爲愛清波歸去遲獨步獨
吟仍獨坐初涼天氣未寒時
　　　仲尼吟
仲尼生魯在吾先去聖千餘五百年今日誰
能知此道當時人自比于天皇王帝伯中原
主父子君臣萬世權河不出圖吾巳矣修經
意思豈徒然
　　　謝圓益上人惠詩一卷
覽公詩十首起我意何多似藥驅疑疾如茶
滌睡魔月當松皎潔山隔水嵯峨明日如無
事天津可再過
　　　自述二首
傳者堪名席上珍都縁當日得師眞是知佚
我無如老惟喜放懷長似春得志當爲天下
事退居聊作水雲身𦙄中一點分明處不負
高天不負人
陸海卧龍收爪甲遼天老鶴戢毛衣難攀騏
驥日千里易足鷦鷯巢一枝最好朋儕同放
適儘高臺榭與登躋雲山勝處追尋遍似我
清閑更有誰
　　　答會計杜孝錫寺丞見贈
四方多善人予善未毫分有意空求志無功
漫愛君閑行觀止水靜坐看歸雲老向太平
裏朝廷正右文


伊川擊壤集卷之十二
伊川擊壤集卷之十三禮三
　　　　　伊　川　邵　雍　堯　夫
　　　天津弊居蒙諸公共爲成買作詩以
　　　謝
重謝諸公爲買園買園城裏占林泉七千來
步平流水二十餘家爭出錢嘉祐卜居終是
僦熙寧受券遂能專鳳凰樓下新閑客道德
坊中舊散仙洛浦清風朝滿袖嵩岑皓月夜
盈軒接籬倒戴芰荷畔談塵輕摇楊柳邊陌
徹銅駝花爛熳堤連金谷草芊綿青春未老
尚可出紅日巳高猶自眠洞號長生宜有主
窩名安樂豈無權敢於世上明開眼會向人
間别看天盡送光陰歸酒盞都移造化入詩
篇也知此片好田地消得堯夫筆似椽
　　　同諸友城南張園賞梅十首(二首和/長水李)
　　　(令子/眞韻)
東風一夜坼梅枝舞蝶遊蜂都不知插了滿
頭仍漬酒任他人道拙於時
折來嗅了依前嗅重惜清香難久留多謝主
人情意切未殘仍許客重遊
清香冷艷偏多處猛雨狂風未有前賞意正
濃紅日墜如何旣去遂經年
紅日墜時情更切玉山頽處興還深攀條時
揀繁枝折不插滿頭孤此心
梅臺賞罷意何如歸插梅花登小車陌上行
人應見笑風情不薄是堯夫
酒中漬後香尤烈笛裏吹來韻更清此韻此
香來處好此時消得一凝情
春早梅花正爛開生平不飲亦銜盃城南盡
日高臺上恰似江南去一迴
梅花四種或黄紅顔色不同香頗同更逺也
須重一到看看隨水又隨風
五嶺雖多何足觀三川縱少須重去臺邊况
有數千株仍在名園最深處
人間好物尤宜惜天下奇才非易得他日相
逢他處時始知此會重難覓
　　　答人
誰道閑人無事權事權唯只是詩篇四時雪
月風花景都與收來入近編
初春洛城梅開時賞梅更吟梅花詩梅花雖
開難逺寄唯寄梅詩伸所思
　　　依韻和君實端明惠酒
春風吹雪亂飄颻林下如何更寂寥霜憲威
稜正難犯小人當貺是難消
　　　謝壽安簿寄錦幈山下所失剪刀
江夏尚能悲墜履少原唯解泣遺簪一刀所
失安足繫不那久經人用心
　　　謝君實端眀惠山蔬八品
八品山蔬盡藥萌何山採得各標名山翁驚
受霜臺貺即命山妻親自烹
　　　謝君實端眀惠牡丹
霜臺何處得奇葩分送天津小隱家初訝山
妻忽驚走尋常只慣插葵花
　　　謝判府王宣徽惠酒
自得花枝向逺鄰只憂輕負一番春無何寵
貺酒雙榼少室山人遂不貧
　　　和君實端明洛陽看花
洛陽最得中和氣一草一木皆入看飲水也
須無限樂兄能時復舉盃盤
洛陽花木誇天下吾輩遊勝庶士遊重念東
君分付意忍於佳處不遲留
洛陽交友皆奇傑遞賞名園只似家却笑孟
郊窮不慣一日看盡長安花
南園一色栽桃李春到且圖花早開多謝主
人情意厚天津客不等閑來
　　　和君實端明送酒
大凡人意易爲驕雙榼何如水一瓢亦恐孟
光心漸侈自兹微厭紫芝苗
　　　暮春吟
林下居常睡起遲那堪車馬近來稀春深晝
永簾垂地庭院無風花自飛
　　　依韻和鎮戎倅龔章屯田
十五年前初見君見君情意便如親雖然林
下無他事不那心間思故人萬物比之論至
底丹誠到了總輸眞過從洛社勝諸處何日
能來共卜鄰
　　　安樂窩銘
安莫安于王政平樂莫樂于年穀登王政不
平年不登窩中何由得康寧
　　　愁恨吟
城裏住煙霞天津小隱家經書爲事業水竹
是生涯恨爲雲遮月愁因風損花恨愁花月
外何暇更知他
　　　悲喜吟
吴起初辭魏張儀乍入秦西河蒙惠久南楚
受欺頻
　　　善惡吟
君子學道則務本小人見利則忘生務本則
非理不動見利則非賄不行
　　　所學吟
人之所學本學人事人事不修無學何異
　　　君子行
何者爲君子君子固可修是知君子途使人
從之遊與義不與利記恩不記讎揚善不愓
惡主喜不主憂
　　　思省吟
仲尼再思曾子三省予何人哉敢忘修整
　　　梁鷰吟
物情誰道爾無知秋去春來不失期今歲新
雛又成就去時寧不重依依
　　　鄒田二忌
鄒田二忌不相能買卜之言惡足明利害傷
眞至于此姓田人去恨難平
　　　孫龐二將
孫臏伏兵稱有法龐涓鑚火一何愚兵家詭
詐盡如此利害今人自不殊
　　　一言感人
爲女不嫁爲士不官齊人一言田子辭焉
　　　四公子吟
時去三王事歸五霸七䧺旣爭四子仍詫孟
常居先信陵居亞平原居中春申居下
　　　淳于髠酒諫
賜酒于君飲不知味執法在前恐懼無旣當
此之時一斗而醉宗族滿堂旣孝且悌尊卑
以親少長以齒當此之時二斗而醉賔之初
筵蹌蹌濟濟獻酬百拜升降有禮當此之時
三斗而醉里閈過從如兄如弟時和歲豐情
懷歡喜當此之時五斗而醉朋友徃還講道
求義樂事賞心登山臨水當此之時八斗而
醉男女雜坐盃觴不記燈燭明滅衣冠傾圮
當此之時一石而醉
　　　東海有大魚
東海有大魚罔罟無能近碭然一失水嶁蟻
得而困
　　　土木偶人
土木偶人愼無相笑天將大雨止可相弔
　　　辯謗吟
田單功蓋國貂勃語迴君謗者古來有猶能
殺九人
　　　三皇吟
三皇之世正熙熙爲鵲之巢俯可窺當日一
般情味切初春天氣早晨時
　　　五帝
五帝之時似日中聲明文物正融融古今世
盛無如此過此其來便不同
　　　三王
三王之世正如秋權重權輕事有由深谷爲
陵岸爲谷陵遷谷變不知休
　　　五伯
五伯之時正似冬雖然三代莫同風當初管
晏權輕重父子君臣尚且宗
　　　七國
七國縱横事可明蘇張得路信非平當初天
下如何爾市井之人爲正卿
　　　掃地吟
管晏治時猶有體蘇張用處更無名三皇五
帝從何出掃地中原俟太平
　　　天人吟
犧軒堯舜雖難復湯武桓文尚可循事旣不
同時又異也由天道也由人
　　　利害吟
兔犬俱斃蚌鷸相持田漁老父坐而利之
　　　時吟
騏驥壯時千里莫追及其衰也駑馬先之時
與事會談笑指揮時移事去雖死奚爲
　　　二說吟
治不變俗教不易民甘龍之說亦或可循常
人習俗學者溺聞商鞅之說異乎所云
　　　言行吟
言不失仁行不失義自天祐之吉無不利言
與仁背行與義乖天且不祐人能行哉有商
君者賊義殘仁爲法自弊車分其身始知行
義脩仁者便是延年益壽人
　　　治亂吟
財利爲先筆舌用事饑饉相仍盜賊蜂起孝
悌爲先日月長久時和歲豐延年益壽
　　　太平吟
老者得其養幼者得其仰勞者得其餉死者
得其葬
　　　商君吟
商鞅得君持法處趙良終日正言時當其命
令炎如火車裂如何都不知
　　　能懷天下心
能懷天下心肯了人間事豈止求于今求古
亦未易
　　　始皇吟
并吞天下九千日一統寰中十五年坑血未
乾高祖至驪山丘壠巳蕭然
　　　有妄吟
作僞少陰德飾非多隱情人心雖曖昧天道
自分明手足旣皆露語言安足憑
　　　乾坤吟
用九見羣龍首能出庶物用六利永貞因乾
以爲利四象以九成遂爲三十六四象以六
成遂成二十四如何九與六能盡人間事
　　　皇極經世一元吟
天地如蓋軫覆載何高極日月如磨蟻徃來
無休息上下之歲年其數難窺測且以一元
言其理尚可識一十有二萬九千餘六百中
間三千年迄今之陳迹治亂與廢興著見于
方策吾能一貫之皆如身所歷
　　　應龍吟
龍者陽類與時相須首出庶物同遊六虛能
潜能見能吸能呼能大能小能有能無
　　　何處是仙鄉
何處是仙鄉仙鄉不離房眼前無冗長心下
有清涼靜處乾坤大閑中日月長若能安得
分都勝别思量
　　　謝宋推官惠白牛
毛如霜雪眼如朱耳角方齊三尺餘狀異
將耕曠土性馴宜用駕安車水邊牧處龍能
擾月下牽時兔可驅從此洛陽圖幀上丹青
人更著工夫
　　　依韻和王安之少卿六老詩仍見率
　　　成七
六老皤然鬢似霜縱心年至又非狂園池共
選何妨勝樽俎相歡未始忙杖屨爛遊千載
運衣巾濃惹萬花香過從見率添成七况復
秋來亦漸涼
六老相陪卿與郎閑曹饒却不清狂過從無
事易成樂職局向人難道忙煙柳嫩垂低更
緑露桃紅裛暖仍香乘春醉卧花陰下恰到
花陰别是涼
六翁誰讓少年場老不羞人任意狂同向靜
中觀物動共於閑處看人忙天心月滿蟾蜍
動水面風微菡蓞香肯信人間有憂事新醅
正熟景初凉
六人相聚會時康著甚來由不放狂遍地園
林同已有滿天風月助詩忙文章高摘漢唐
艷騷雅濃薰李杜香水際竹邊閑適處更無
塵事只清凉
六客同遊一醉鄉又非流俗所言狂追遊共
喜清平久唱和爭尋警策忙薦酒月陂林果
熟發茶金谷井泉香千年松下麾談塵襟袖
無風亦自凉
見率野人成七老野人唯解野疏狂編排每
日清吟苦趁辦遞年閑適忙夏末喜嘗新酒
味春初愛嗅早梅香問君何故須如此不奈
心頭一點凉
林下狂歌不帖腔帖腔安得謂之狂小車行
處鶯花鬧大筆落時神鬼忙門掩柴荆闤闠
遠墻開瓮牖薜蘿香一般天下難尋物洛浦
清風拂面涼
　　　依韻和張靜之少卿惠文房三物
文房三物品皆精報謝愁無秀句成欲狀升
平在歌頌奈何才不逮升平
　　　依韻和王安之少卿謝富相公詩
寵辱見多惡足驚出塵還喜自誠明閑中氣
象乾坤大靜處光陰宇宙清素業經綸無少
愧全功天地不虛生野人何幸逢昌運一百
餘年天下平
　　　安樂窩前蒲柳吟
安樂窩前小江曲新蒲細柳年年緑眼前隨
分好光陰誰道人生多不足
　　　瓮牖吟
瓮破巳甘棄言收用有方用時須藉口照處
便安牀不假軒窗力能迴日月光清平卧其
下自可比羲皇
　　　人生長有兩般愁
人生長有兩般愁愁死愁生未易休或向利
中窮力取或于名上盡心求多思唯恐晩得
手未老巳聞先白頭我有何功居彼上其間
攘臂獨無憂
　　　自詠
天下更無雙無知無所長年顔李文爽風度
賀知章靜坐多茶飲閑行或道裝傍人休用
笑安樂是吾鄉
　　　中秋月
一年一度中秋夜十度中秋九度陰求滿直
須當夜半要明仍候到天心無雲照處情非
淺不睡觀時意更深徒愛古人詩句好何堪
千里共如今
　　　小車吟
春暖秋涼兼景好年豐身徤更時和如茵草
上輕輕輾似錦花間慢慢拕
　　　晝夢
夢裏到鄉關鄉關二十年依稀新國土隱約
舊山川身巳煙霞外人家道路邊覺來猶在
目一餉但蕭然
　　晚步洛河灘
晩步洛河灘河灘石萬般青黄有長短大小
或方圓考彼多無數求其用實難琅玕在何
處止可使人歎
　　　和李文思早秋五首
一雨洗觚稜三川氣象清林風傳顥氣木葉
送商聲忽忽蓮生的看看菊吐英太平時裏
老何以報虛生
徑小新經雨庭幽遍有苔風前閑意思堦下
靜徘徊不分筋骸老難甘歲月催時時藉芳
草賴有酒同盃
王金秋巳至爍石景方闌直養能希孟閑居
肯讓潘竹間風葉葉松罅月團團洛社多賢
友人人可共歡
池畔拖垂柳欄邊笑晩花敗荷傾弊蓋老檜
露枯槎歲暮驚時態年高惜物華東陵風未
替解憶故園瓜
日脚雲微淡林梢葉漸黄可堪須變色徹了
爲侵霜酒到難成醉風來易得涼老年何所
欲唯願且平康
　　　堯夫何所有
堯夫何所有一色得天和夏住長生洞冬居
安樂窩鶯花供放適風月助吟哦竊料人間
樂無如我最多
　　　長憶乍能言
長憶乍能言朝遊父母前方行初下膝既老
遂華顛在昔四五歲于今六十年却有兒女
戲又喜又潸然
　　　答友人
何者名爲善處身非爲能武又能文可行可
止存諸己或是或非繫在人遍數古來賢所
得歷觀天下事須眞吉㐫悔吝生乎動剛毅
木訥近於仁易地皆然休計較不言而信省
開陳雖居蠻貊亦行矣無患鄉閭情未親
　　　獨坐吟
天告自丁寧人多不肯聽四時皆有景萬物
豈無情禍福眼前事是非身後名誰能事閑
氣浪與世人爭
　　　又
天意自分明人多不肯行鶯花春乍暖風月
雨初晴靜坐澄思慮閑吟樂性情誰能事閑
氣浪與世人爭
　　　意未萌于心
意未萌于心言未出諸口神莫得而窺人莫
得而咎君子貴愼獨上不愧屋漏人神亦吾
心口自處其後
　　　自適吟
郟鄏城中鳳凰樓下風月庭除鶯花臺榭時
和歲豐閑行靜坐朋好身安清吟雅話
　　　老翁吟
皤然一老翁凡百事皆慵舊物不盡記故人
難得逢幽花渾在霧殘夢半隨風只且願天
下時和與歲豐
　　　鐵如意吟
此物鐵爲之何嘗肯妄持長隨大𤮕子永伴
小車兒擊碎珊瑚處敲殘牙齒時誰能學此
輩纔始入鞭笞
　　　道裝吟
道家儀用此衣巾只拜星辰不拜人何故堯
夫須用拜安知人不是星辰
道家儀用此巾衣師外曾聞更拜誰何故堯
夫須用拜安知人不是吾師
安車塵尾道衣裝里閈過從乃是常聞說洞
天多似此吾鄉殊不異仙鄉
如知道只在人心造化工夫自可尋若說衣
巾便爲道堯夫何者敢披襟
　　　四者吟
目時然後視耳時然後聽口時然後言身時
然後行前不見厚禄後不見重兵惟其義所
在安知利與名
　　　偶得吟
壯歲苦奔馳隨分受官職所得唯錙銖所喪
無紀極今日度一朝明日過一夕不免如路
人區區被勞役
　　　四事吟
會有四不赴時有四不出(公會生會廣會醵/會大寒大暑大風)
(大/雨)無貴亦無賤無固亦無必里閈閑過從身
安心自逸如此三十年幸逢太平日


伊川擊壤集卷之十三










伊川擊壤集卷之十四禮四
　　　　　　伊　川　邵　雍　堯　夫
　　　偶書
美食無使饜饜則不能受善人無使倦倦則
不能久
官小拜人喜官高拜人耻官職自外來中心
何若此
才高命寡耻居人下若不固窮非知道者賢
德之人所居之處如芝如蘭使人愛慕㐫惡
之人所居之處如虎如狼使人伯怖妻强夫
殃奴强主殃臣强君殃尾大于身冰堅于霜
辯之不早國破家亡
　　　王勝之諫議見惠文房四寶内有巨
　　　硯尤佳因以謝之
銅雀或常聞未嘗聞金雀始愧林下人識物
不甚博金雀出何所必出自靈岳剪斷白雲
根分破蒼岑角旣爲之巨硯遂登于綸閣水
貯見温潤墨發知瀺濯窗下喜鑑開案前驚
月落見贈何慇懃欲報須和璞胡爲不且留
洪化用斟酌胡爲不且留賢人用選擢胡爲
不且留姦人用誅削胡爲不宜留生靈用安
泊則予何人哉拜貺徒驚矍須是筆如椽方
能無厚怍
　　　再用晴窗氣暖墨花春謝王勝之諫
　　　議惠金雀硯
硯名金雀世難倫用報慙無天下珍國士有
詩偏雅處晴窗氣暖墨花春
　　　題范忠獻公眞
范邵居洛陽希夷居華山陳邵爲逸人忠獻
爲顯官邵在范之後陳在范之前三人貌相
類兩人名相連
　　　觀物吟
時有代謝物有枯榮人有衰盛事有廢興
　　　對花吟
美酒豈無留客飲好花猶解向人開多情不
忍阻花意未醉何須辭滿盃
　　　義利吟
意不若義義不若利利之使人能忘生死利
不若義義不若意意之使人能動天地
　　　代簡謝朱殿直贈長韻詩
慇懃見贈用長篇里閈過從積有年歲事報
成還報始春華相次又暄妍
　　　試筆
心在人軀號太陽能於事上發輝光如何皎
日照八表得似靈臺高一方家用平康貧不
害身無疾病瘦何妨高吟大笑洛城裏看盡
人間手脚忙
　　　試硯
富貴傲人人未信還知富貴去如何常觀靜
處光陰好亦恐閑時思慮多日出自然天不
暗風來安得水無波世間大有平田地因甚
須由捷徑過
　　　問調鼎
請將調鼎問于君調鼎工夫敢預聞只有鹽
梅難盡善豈無薑桂助爲辛和羹必欲須求
美衆口如何便得均愼勿輕言天下事伊周
殊不是庸人
　　　讀古詩
閑讀古人詩因看古人意古今時雖殊其意
固無異喜怒與哀樂貧賤與富貴惜哉情何
物使人能如是
　　　蠹書魚
形狀類于魚其心好蠹書居常遊篋笥未始
在江湖爲害千般有言亨一物無年年當盛
夏㬠了却如初
　　　歲儉吟
歲儉心非儉家貧道不貧誰知天地内别有
好乾坤
　　　極論
下有黄泉上有天人人許住百來年還知虛
過死萬遍都似不曾生一般要識明珠須巨
海如求良玉必名山先能了盡世間事然後
方言出世間
　　　求鑑吟
人無鑑流水當求鑑止水流水無定形止水
有定體人無鑑于水當求鑑于人水鑑見人
貌人鑑見人神
　　　學佛吟
飽食豐衣不易過日長時節奈愁何求名少
日投宣聖伯死老年親釋迦妄欲斷縁縁愈
重徼求去病病還多長江一片常如練幸自
無風又起波
　　　霜露吟
天地有潤澤其降也瀼瀼暖則爲湛露寒則
爲繁霜爲露萬物悅爲霜萬物傷二物本一
氣恩威何昭彰
　　　天命吟
可委者命可憑者天人無率爾事不偶然
　　　性情
踐形治性踐跡治情賢人踐跡聖人踐形
　　　心跡吟
聖人了心賢人了跡了心無窮了跡無極
　　　觀物吟
物不兩盛事難獨行榮瘁迭起賢愚並行
　　　思慮吟
思慮未起鬼神莫知不由乎我更由乎誰
　　　代書答朝中舊友
少日治文章亦曾觀國光山林雖不返畎畆
未嘗忘廪鹿寧無志鵷鴻自有行還知今日
事大故索思量
　　　冬不岀吟
冬非不欲出欲出苦日短年老恐話長天寒
怕歸晚山翁頭有風鄉友情非淺必欲相招
延春光况不逺
　　　觀物
地以靜而方天以動而圓旣正方圓體還明
動靜權靜久必成潤動極遂成然潤則水體
具然則火用全水體以器受火用以薪傳體
在天地後用起天地先
　　　家國吟
邪正異心家國同體邪能敗亡正能興起
　　　邪正吟
賢人好正姦人好邪好邪則競好正則和
　　　義利吟
君子尚義小人尚利尚利則亂尚義則治
　　　天時吟
人作者事天命者時時來易失事去難追
　　　思義吟
恩深者親義重者君恩義兩得始謂之人
　　　閑步吟
何者謂知音知音難漫尋旣無師曠耳安有
伯牙琴雖逼桑榆景寧忘松桂心獨行月堤
上一步一高吟
　　　坐右吟
萬化備于身直須資養深因何爲寶鑑只被
用精金酒少如茶飲詩多似史吟顔淵方内
樂天下事難任
　　　感雪吟
㫖酒嘉肴與管絃通宵鼎沸樂豐年侯門深
處還知否百萬流民在露天
　　　六十五歲新正自貽(熈寧八年)
予家洛城裏况在天津畔行年六十五當宋
之盛旦南園臨通衢北圃仰雙觀雖然在京
國却如處山澗清泉篆溝渠茂木繡霄漠凉
風竹下來皓月松間見面前有芝蘭目下無
氷炭坐上有餘歡𦙄中無交戰冬夏旣不出
炎凉徒自變榮辱旣不入富貴徒自衒惡聞
人之惡樂道人之善不行何趑趄勿藥何暝
眩誰謂金石堅其心亦能斷誰謂鬼神靈其
誠亦能貫
　　　小車六言吟
昔人乘車是常今見乘車倉皇旣有前車戒
愼豈無覆轍兢莊將出必用茶飲欲登先須
道裝軫邊更掛詩帙轅畔仍懸酒缸輪緩爲
移芳草蓋低因礙垂楊水際尤宜穩審花間
更要安詳朝出頻經履道晚歸屢過平康春
重縱觀明媚秋深飫看豐穰五鳳樓前月色
天津橋上風凉金谷園中流水魏王堤外脩
篁靜處光陰最好閑中氣味偏長所經莫不
意得所見無非情忘或見農人擁耒或見蠶
女求桑或見蘼蕪遍野或見蒺藜滿墻或見
荆棘茂宻或見芝蘭芬芳或見鷄豚狗彘或
見鵰鶚鸞凰惡者旣不見害善者固無相傷
華嶽三峯岌嶪黄陂萬頃汪洋不爲虛作男
子無負閑居洛陽天地精英多得堯夫老去
何妨
　　　安樂吟
安樂先生不顯姓氏垂三十年居洛之涘風
月情懷江湖性氣色斯其舉翔而後至無賤
無貧無富無貴無將無迎無拘無忌窘未嘗
憂飲不至醉收天下春歸之肝肺盆池資吟
瓮牖薦睡小車賞心大筆快志或戴接籬或
著半臂或坐林間或行水際樂見善人樂聞
善事樂道善言樂行善意聞人之惡若負芒
刺聞人之善如佩蘭蕙不佞禪伯不諛方士
不出户庭直際天地三軍莫凌萬鍾莫致爲
快活人六十五歲
　　　甕牖吟
有客無知唯知自守自守無他唯求寡咎有
屋數間有田數畆用盆爲池以甕爲牖墻高
于肩室大于斗布被暖餘藜羹飽後氣吐𦙄
中充塞宇宙筆落人間暉映瓊玖人能知止
以退爲茂我自不出何退之有心無妄思足
無妄走人無妄交物無妄受炎炎論之甘處
其陋綽綽言之無出其右犧軒之書未嘗去
手堯舜之談未嘗虛口當中和天同樂易友
吟自在詩飲歡喜酒百年升平不爲不偶七
十康强不爲不壽
　　　盆池吟
有客無知唯知不爲不爲無他唯求不欺我
有人是人無我非因開甕牖遂鑿盆池都邑
地貴江湖景奇能遊澤國不下堂基簾外青
草軒前黄陂壺中月落鑑裏雲飛旣有荷芰
豈無𦳓茨旣有蝌蚪豈無蛟螭亦或清淺亦
或渺瀰亦或渌淨亦或漣漪風起蘋藻涼生
袖衣林宗何在范蠡何歸宻雪霏霏輕氷披
披垂柳依依細雨微微可以觀止可以忘機
可以照物可以看時不樂乎我更樂乎誰吾
于是日再見伏犧
　　　小車吟
有客無知唯知有家有家能歸其歸非遐靈
臺瑩靜天壤披葩書用大筆出乘小車身爲
男子生于中華又居洛陽爲幸何多天地中
央帝王眞宅漢唐遺烈氣象自佳聖賢區宇
士人淵藪仁義場圃聞見無涯里巷相切親
朋相過人疑日馭我謂星查或遊金谷或泛
月波或經履道或過銅駝進退雲水舒卷煙
霞揄揚風月擡貼鶯花性喜飲酒飲喜微酡
飲未微酡口先吟哦吟哦不足遂及浩歌浩
歌不足無可奈何
　　　大筆吟
有客無知爲性太質不忮不求無固無必足
躡天根手探月窟所得之懷盡賦于筆意逺
情融氣和神逸酒放微醺綃鋪半匹如風之
卒如雲之勃如電之欻如雨之宻或住或還
或没或出滌蕩氛埃廓開天日鸞鳳翶翔龍
蛇盤屈春葩暄妍秋山崪屼三千簮裾俯循
儒術百萬貔貅仰聽軍律松桂成林芝蘭滿
室蜀錦初翻朝霞乍拂白璧一雙黄金百鎰
羲之來求牧之來乞物外神交人間事畢觀
者析酲收之愈疾




伊川擊壤集卷之十四




伊川擊壤集卷之十五禮五
　　　　　伊　川　邵　雍　堯　夫
　　　觀易吟
一物其來有一身一身還有一乾坤能知萬
物備於我肯把三才别立根天向一中分體
用(又云/造化)人於心上起經綸天人焉有兩般義
(又云/事)道不虛行只在人
　　　觀書吟
吁嗟四代帝王權盡入區區一舊編或讓或
爭三萬里相因相革二千年唐虞事業誰能
繼湯武工夫世莫傳時旣不同人又異仲尼
惡得不潸然
　　　觀詩吟
愛君難得似當時曲盡人情莫若詩無雅豈
明王教化有風方識國興衰知音未若吴公
子潤色曾經魯仲尼三百五篇天下事後人
誰敢更譏非
　　　觀春秋
堂堂王室寄空名天下無時不戰爭滅國伐
人唯恐後尋盟報役未嘗寧𣈆齊命令炎如
火文武資基冷似冰唯有感麟心一片萬年
千載若丹青
　　　觀三皇吟
許大乾坤自我宣乾坤之外復何言初分大
道非常道纔有先天未後天作法極微難看
蹟收功最久不知年若教世上論勳業料得
更無人在前
　　　觀五帝吟
進退肯將天下讓著何言語狀雍容衣裳垂
處威儀盛玉帛脩時意思恭物物盡能循至
理人人自願立殊功當時何故得如此只被
聲明類日中
　　　觀三王吟
一片中原萬里餘殆非孱德所宜居夏商正
朔猶能布湯武干戈未便驅澤火有名方受
革水天無應不成需善能(云/觀)仁義爲心者
肯作人間淺丈夫
　　　觀五伯吟
刻意尊名名愈虧人人奔命不勝疲生靈劔
戟林中活公道貨財心裏歸雖則餼羊能愛
禮奈何鳴鳳未來儀東周五伯餘年内歎息
唯聞一仲尼
　　　觀七國吟
當其末路尚縱横仁義之言固不聽肯謂破
齊存即墨能勝坑趙盡長平清晨見鬼未爲
怪白日殺人奚足驚加以蘇張掉三寸扼喉
其勢不俱生
　　　觀嬴秦吟
轟轟七國正爭籌利害相磨未便休比至一
䧺心底定其如四海血横流三千賔客方成
夢百二山河又變秋謾說罷侯能置守趙高
元不是封侯
　　　觀兩漢吟
秦破山河舊戰場豈期民復見耕桑九千來
里開封域四百餘年號帝王剥喪旣而遭莽
卓經營殊不念高光當時文物如斯盛城復
何由更在隍
　　　觀三國吟
桓桓鼎峙震雷音絶唱高蹤没處尋簫鼓一
方情未暢弓刀萬里力難任論兵很石寧無
意飲馬黄河徒有心雖曰天時亦人事誰知
慮外失良金
　　　觀西𣈆吟
承平未必便無憂安若忘危非善謀題品人
材憑雅誚雌黄時事用風流有刀難剖公閭
腹無木可梟元海頭禍在夕陽亭一句上東
門嘯浪悠悠
　　　觀十六國吟
溥天之下號寰區大禹曾經治水餘衣到弊
時多磯蝨瓜當爛後足蟲蛆龍章本不資狂
寇象魏何嘗薦亂胡尼父有言堪味處當時
欠一管夷吾
　　　觀南北朝吟
方其天下分南北聘使何嘗絶徃還偏霸尚
存前典憲小康猶帶舊腥羶洛陽雅望稱崔
浩江表奇才服謝安二百四年能並轡謾將
夷虜互爲言
　　　觀隋朝吟
始謀當日巳非臧又更相承或自戕螻蟻人
民貪土地泥沙金帛悅姬姜征遼意思縻荒
服泛汴情懷厭未央三十六年都掃地不然
天下未歸唐
　　　觀有唐吟
天生神武奠中央不爾羣㐫未易攘貞觀若
無風凛凛開元安有氣揚揚凭高始見山河
壯入夏方知日月長三百年間能混一事雖
成徃道彌光
　　　觀五代吟
自從唐季墜皇綱天下生靈被擾攘社稷安
危懸卒伍朝廷輕重繫藩方深冬寒木固不
脫未旦小星猶有光五十三年更五姓始知
除掃待眞王
　　　觀盛化吟
紛紛五代亂離間一旦雲開復見天草木百
年新雨露車書萬里舊山川尋常巷陌猶簮
紱取次園亭亦管絃人老太平春未老鶯花
無害日高眠
吾曹養拙賴明時爲幸居多寧不知天下英
才中遁跡人間好景處開眉生來只慣見豐
稔老去未嘗經亂離五事歷將前代舉帝堯
而下固無之(一事革命之日市不易肆二事/克服天下在即位後三事未嘗)
(殺一無罪四事百年方四/業五事百年無腹心患)
　　　喜老吟
幾何能得鬢如絲安用區區鑷白髭在世上
官雖不做出人間事却能知待天春暖秋涼
日是我東遊西泛時多少寬平好田地山翁
方始會開眉
　　　瞻禮孔子吟
執卷何人不讀書能知性者又何如工居天
下語言内妙出世間繩墨餘陶冶有無天事
業權衡治亂帝工夫大哉賛易脩經意料得
生民以後無
　　　還圓益上人詩卷
缾錫相從更一巾一巾曾拂十州塵心通佛
性久無礙口道儒言殊不陳吴越江山前日
事伊嵩風月此時身閑行閑坐松陰下應恃
眼明長笑人
　　　天人吟
知盡人情天豈異未知何啻隔天地少時氣
銳未更諳不信人間有難事知盡人情與天
意合而言之安有二能推巳心達人心天下
何憂不能治
　　　錦幈春吟
錦幈山下有家園每歲家園遇禁煙早是三
春天氣好那堪百里主人賢同於一派水邊
飲醉向萬株花底眠明日歸鞍遂東指上陽
風景更暄妍
　　　樂春吟
四時唯愛春春更愛春分有暖温存物無寒
著莫人好花方蓓蕾美酒正輕醇安樂窩中
客如何不半醺
　　　觀物吟四首
日月無異明晝夜月異體人鬼無異情生死
有異理旣未能知生又焉能知死旣未能事
人又焉能事鬼
鶯蟬體既分安用苦云云氣盛有餘力聲銷
無異聞時來由自巳勢去屬他人莫作傷心
事傷心不益身
古今情一也能處又何難識事事非易知人
人所艱多疑虧任用輕信失防閑堯舜其猶
病何嘗無大姦
人之耳所聞不若目親照耳聞有異同目照
無多少併棄耳目官專用口舌較不成天下
功止成天下笑
　　　人貴有精神吟
人貴有精神精神反不醇有精神而醇爲第
一等人不醇無義理是非隨怒喜怒以是爲
非喜以非爲是怒是善人疏喜非小人比敗
國與亡家鮮有不由此娶妻娶柔和嫁夫嫁
才美安得正婦人作配眞男子
　　　義利吟
貴於丘園束帛戔戔義旣在前利在其間捨
爾靈龜觀我朵頤義旣失之利何能爲尚義
必讓君子道長尚利必爭小人道行
　　　小車初岀吟
物外洞天三十六都疑布在洛陽中小車春
暖秋涼日一日止能移一宫
　　　府尹王宣徽席上作
留都三判主人翁大第名園冠洛中又喜一
年春入手萬花香照酒巵紅
紛紛又過一年春牢落情懷酒浸醇滿眼暄
妍都去盡罇前唯憶舊交親
　　　春暮答人吟
相違經歲意何如漫說爲鄰德不孤咫尺洛
陽春巳盡過從能憶舊時無
　　　天津聞樂吟
名園相倚洛陽春巷陌無塵羅綺新何處青
樓隔桃李樂聲時復到天津
　　　春暮吟
有意楊花空學雪無情榆莢漫堆錢窮愁不
服春辜負酒病依還似去年
　　　自問二首
因甚年來可作詩奈何人老又春歸流鶯不
忍花離披啼到黄昏猶自啼
年來因甚可吟詩桃李無言鶯有辭啼到黄
昏猶自啼奈何人老又春歸
　　　和成都俞公達運使見寄
前年車從過天津花底當時把酒頻此日錦
城花爛漫何嘗更憶洛陽春
　　　吴越吟二首
乙未闔廬凌楚歲戊辰勾踐破吴時屈如當
日乘虛事三十四年人不知
夫差丁未曾囚越勾踐戊辰還滅吴二十二
年時返復一如當日却乘虛
　　　屬事吟
鷦鷯分寄一枝巢不信甘言便易驕當力尚
難超北海去威何足動鴻毛願將情意分明
謝肯把恩光取次燒天寵居多爲幸久春花
無奈正夭饒
　　　興亡吟
孫陳李三人亡國體相似雖然少有文何復
語英氣
曹劉孫三人興國體相似雖然小有才何復
語命世
　　　文武吟
旣爲文士必有武備文武之道皆吾家事
　　　善惡吟
瞽鯀有子堯舜無嗣餘慶餘殃何故如是
堯舜無子瞽鯀有嗣福善禍淫何故如此
　　　責已吟
不爲十分人不責十分事旣爲十分人須責
十分是
　　　無疾吟
無疾之安無災之福舉天下人不爲之足
　　　四者吟
財色名勢爲世所親四者不動然後見人
　　　恩怨吟
人之常情無重于死恩感人心死猶有喜怨
結人心死猶未已恩怨之深使人如此
　　　秦川吟二首
當時馬上過秦川倏忽于今二十年因見夫
君話家住依稀記得舊風煙
秦川兩漢帝王區今日關東作帝都多少聖
賢存舊史夕陽唯只見荒蕪
　　　和絳守王仲賢郎中
爲郎得絳分銅虎見寄詩中非浪誇地土尚
傳唐草木山川猶起𣈆雲霞園池富有吟供
筆風俗淳無訟到衙太守下車民受賜一心
殊不負官家
　　　日月吟
月明星自稀日出月亦微旣有少正卯豈無
孔仲尼
　　　水旱吟
堯水九年湯旱七載調爕之功此時安在九
年洪水七年大旱非堯與湯民死過半
　　　老去吟
使吾却十歲亦可少集事奈何天地間日無
再中理
吾今六十六衰老何可擬志逮力不逮人共
知之矣
　　　人事吟
索鍊無如事難知莫若人人情隨手别事體
到頭均
　　　不同吟
求者不得辭者不能二者相去其遠幾程
　　　貪義吟
貪人之惡其過莫大貪人之善是亦爲罪
　　　月新吟
月新與月殘形狀兩相似奈何人之情初見
自歡喜
　　　和内鄉李師甫長官見寄
雖未似神仙能逃暑與寒何嘗無水竹未始
離林巒道不同新學才難動要官時和歲豐
後亦自有餘歡
歲豐時又康爲邑在南陽不廢吏民事得遊
雲水鄉春輸桃李艷風薦蕙蘭香太守兼賢
傑且無奔走忙
　　　内鄉天春亭
内鄉有園名天春春時桃李如綵雲邑民携
觴連帟幕或歌或舞何歡欣縣尹中間意自
若直謂前世無古人牡丹百品紅與紫華而
不實徒紛紜
　　　内鄉兼隱亭
兼隱詫來書於時特起予民淳無訟聽縣僻
類山居簿領盃盤外官聯談笑餘不知當此
際傍邑更誰如
　　　李少卿見招代徃吟
洛城春去會仙才春去還驚夏却來微雨過
牡丹初謝輕風動芍藥纔開緑楊陰裏擁罇
罍身徤時康好放懷
　　　病酒吟
年年當此際酒病掩柴扉早是人多感那堪
春又歸花殘蝴蝶亂晝永子規啼安得如前
日和風初扇微
　　　爭讓吟
有讓豈無爭無㳂安有革爭讓起于心㳂革
生于跡羲軒讓以道堯舜讓以德湯武爭以
功桓文爭以力
　　　謝王諫議見思吟
西齋前後半松筠萬慮澄餘始見眞不謂天
光明淨處又能時憶舊交親
　　　依韻和任司封見寄吟
王侯貴盛不勝言圖畫中山得一觀不似夫
君行坐看貪嵩又更愛天壇
高樓百尺破危空天淡雲閑看帝功更上一
層情未快思君不見見喬嵩
辭麾來此住雲霄聞徤登臨肯憚勞紫陌事
多都不見家山圍遶是嵩高
伊川擊壤集卷之十五

伊川擊壤集卷之十六禮六
　　　　　伊　川　邵　雍　堯　夫
　　　答人吟
筋骸得似當年否氣血能如舊日無却喜一
般增長處罇前談笑有工夫
　　　歲寒吟
松栢入冬看方能見歲寒聲須風裏聽色更
雪中觀
　　　依韻謝任司封寄逍遥枕吟
夫君惠我逍遥枕恐我逍遥蹟未超形體逍
遥終未至更和魂夢與逍遥
　　　齊鄭吟
子産何嘗辭鄭小晏嬰殊不願齊衰二賢生
若得其地才業當爲王者師
　　　代書寄吕庫部
周王八駿走天涯爭似君家四寶奇鄭洛風
煙雖咫尺恨無由徃一觀之
　　　和王安之少卿雨後
焦勞九夏餘一雨物皆蘇蛙鼓不足聽蚊雷
未易驅非唯仰歲給抑亦了官輸林下閑遊
客何妨儘自愉
　　　和和承制見贈
自度無能處世間經冬經夏掩柴關青雲路
穩無功上翠竹叢踈有分閑猶許艷花酬素
志更將佳酒發酡顔年來老態非常甚長懼
英才未易攀
　　　清和吟
清而不和隘而多鄙和而不清慢而鮮禮旣
和且清義無定體時行則行時止則止
　　　異同吟
俊快傷滅裂厚重傷滯泥趨造隨所尚不免
有同異異巳必爲非同巳必爲是是非戰異
同終身不知義
　　　即事吟
生求媚于人死求媚于鬼媚人幸富貴媚鬼
免罪戾生死雖殊途人鬼豈異理哀哉過用
心妄意何時巳
　　　觀物吟
耳目聦明男子身洪鈞賦與不爲貧因探月
窟方知物未躡天根豈識人乾遇巽時觀月
窟地逢雷處看天根天根月窟閑來徃三十
六宫都是春
淳厚之人少秀慧秀慧之人少審諦安得淳
厚又秀慧與之共話人間事
　　　對酒吟
有酒時時泛一甌年將七十待何求齒衰婚
嫁尚未了歲旱田園纔薄收客去有時閑拱
手日高無事靜梳頭霜毛不止裝詩景更可
因而入畫休
　　　秋懷吟
一番春了未多時雲外征鴻又報歸節物眼
前來若此歲華頭上去如斯當年志意雖然
在今日筋骸寧不衰賴有寸心常自喜聖人
難處却能知
　　　和王安之少卿秋遊
春夏而來可作詩雖然可作待何爲屢空濫
得同顔子歷物固難如惠施風月情懷無奈
處雲山意思不勝時一歌一詠聊酬唱敢詎
安之與靜之(張少卿湍/字靜之)
　　　和王安之同赴府尹王宣徽洛社秋
　　　會
後房深出會親賔樂按新聲妙入神紅燭盛
時翻翠袖畫橈停處占青蘋早年金殿舊遊
客此日鳳池將去人宅冠名都號蝸隱邵堯
夫敢作西鄰
　　　負河陽河清濟源三處之約以詩愧
　　　謝之(韓持國傅歛/之杜天經)
秋霖積久泥正滑念念何日天開晴親朋延
望固巳甚衰軀怯寒難逺行一程相去雖不
逺兩次講行終未成二事交戰乎胷中隱几
愁坐無由平
　　　依韻和王安之少卿秋約吟
升沉惡足論事體到頭均一片蓬蒿地千年
雲水身收成時正好寒暖氣初匀自此過從
樂諸公莫厭頻
　　　長子伯温失解以詩示之
儒家所尚者行義與文章用捨何嘗定枯榮
未易量干求須黽勉得失是尋常外物不可
必其言味甚長
　　　歲暮自貽吟
天道無長春地道無常珍須禀中和氣方生
粹美人良田多黍稌薄地足荆榛樗櫟蓬蒿
類正能充惡薪旣爲萬物靈須有萬物粹旣
無萬物靈徒分萬物類欲出至珍言須有至
珍意欲彰至美名須作至美事濟時爲美事
悟主爲珍意奈何此二者我獨無一與
　　　君子飲酒吟
父慈子孝兄友弟恭家給人足時和歲豐筋
骸康徤里閈過從君子飲酒其樂無窮
　　　讀張子房傳吟
漢室開基第一功善哉能始又能終直疑後
日赤松子便是當年黄石公用捨隨時無分
限行藏在我有窮通古人巳死不復見痛惜
今人少此風
　　　觀物吟二首(熙寧九年)
柳性至柔軟一年長丈餘雖然易得榮奈何
易得枯百穀仰膏雨極枯變極榮安得此甘
澤聊且振羣生
　　　治亂吟五首
亂多于治害多于利悲多于喜惡多于美一
陰一陽奈何如此
中原一片閑田地曾生三皇與五帝三皇五
帝子孫多或賤或貧或富貴
精義入神以致用利用出入之謂神神無方
而易無體蔵諸用而顯諸仁
火能勝水火不勝水其火遂滅水能從火水
不從火其水不熱夫能制妻夫不制妻其妻
遂絶妻能從夫妻不從夫其妻必孽
天能生而不能養地能養而不能生火能烹
而不能沃水能沃而不能烹天地尚猶無全
功水火何由有全能得用二者交相養反爲
二者交相凌
　　　三十年吟
比三十年前今日爲艱難比三十年後今日
爲安閑治久人思亂亂久人思安安得千年
鶴乘去遊仙山
　　　有病吟
身之有病當求藥醫藥之非良其身必虧國
之有病當求人醫人之非良其國必危事之
未急當速改爲事之旣急雖悔難追
　　　對花吟
今年花似昔年開今日人開昔日懷煩惱全
無半搯子喜歡常有百來車光陰巳過意未
過齒髮雖頽志未頽人問堯夫曾出否答云
方自洞天來
　　　自述
春暖秋涼人半醉安車塵尾閑從事雖無大
德及生靈且與太平裝景致
　　　去事吟
君子去事民有餘祥小人去事民有餘殃
　　　策杖吟
策杖南園或北園春來尤足慰衰年初晴天
氣上元後乍暖風光寒食前池岸微微粧嫩
草林梢薄薄單輕煙東君此際情何厚非象
之中正造妍
　　　不願吟
不願朝廷命官職不願朝廷賜粟帛惟願朝
廷省徭役庶幾天下少安息
　　　量力吟
量力動時無悔吝隨宜樂處省營爲須求騏
驥方乘馬亦恐終身無馬騎
　　　戲答友人吟
邵堯夫者是何人歲歲春秋來謁君車小半
年行一轉(余春秋/一出)非如駿馬走香塵
　　　偶得吟
臯陶遇舜伊尹逢湯武丁得傅文王獲姜齊
知管仲漢識張良諸葛開蜀玄齡啓唐
　　　觀事吟
一歲之事勤在春一日之事勤在晨一生之
事勤在少一端之事勤在新
　　　觀物吟
利輕則義重利重則義輕利不能勝義自然
多至誠義不能勝利自然多忿爭
　　　金玉吟
聖在人中出心從行上修金於沙裏得玉向
石中求
　　　風霜吟
見風而靡者草也見霜而殞者亦草也見風
而鳴者松也見霜而凌者亦松也見風而靡
見霜而傷焉能爲有焉能爲亡
　　　上下吟
自下觀上無限富貴自上觀下無限賤貧自
心觀物何物能一自物觀心何心不均
　　　吾廬吟
吾廬雖小粗容身且免輕爲僦舍人大有世
人無屋住向人簷下索温存
　　　瀍河上觀杏花回
瀍河東看杏花開花外天津暮却回更把杏
花頭上插圖人知道看花來
　　　娶妻吟
人之娶妻容德威儀儻或生子不臯則夔
　　　好事吟
好事固難將力取賢人須是著心求浮生日
月無多子時過千休復萬休
　　　不再吟
春無再至花無再開人無再少時無再來
　　　毛頭吟
誰剪毛頭謝陸沉生靈肌骨不勝侵人間自
有回天力林下空多憂國心日過中時憂未
艾月幾望處患仍深軍中儒服吾家事諸葛
武侯何處尋
憂國心深爲愛君愛君須更重於身口中講
得未必是手裏做成方始眞妄意動時難照
物俗情私處莫知人厚誣天下㐫之甚多少
英才在下塵
　　　六得吟
眼能識得耳能聽得口能道得手能做得身
能行得心能放得六者盡與天地同德飲食
起居出處語默不止省心又更省力
　　　盛衰吟
勢盛舉頭方偃蹇氣衰旋踵却嗟吁厚誣天
下稱賢者天下何嘗可厚誣
　　　富貴吟
大舜與人同好惡以人從欲得安乎能知富
貴尋常事富貴能驕非丈夫
　　　無妄吟
耳無安聽目無妄顧口無妄言心無妄慮四
者不妄聖賢之具予何人哉敢不希慕
　　　善惡吟
人善不趨巳惡不除謂之知道不亦難乎
　　　春日園中吟
春暖遊園廼是常域中殊不異仙鄉竹間日
日同眞侣水畔時時泛羽觴雨後鳥聲移樹
囀風前花氣觸人香林間富貴一般樂更縱
其來更不妨
　　　解字吟
人言爲信日月爲明止戈爲武羔美爲羹
　　　感事吟
芝蘭種不榮荆棘剪不去二者無奈何徘徊
歲將暮
　　　窮達吟
窮不能卷達不能舒謂之知道不亦難乎
　　　宇宙吟
宇宙在乎手萬物在乎身緜緜而若存用之
豈有勤
　　　久旱吟
久旱望雨久雨思晴天之常道人之常情
　　　成性吟
成性存存用志不分又何患乎不到古人
　　　路徑吟
面前路徑無令窄路徑窄時無過客過客無
時路徑荒人間大率多荆棘
　　　大人吟
天道逺人道邇盡人情合天理
　　　先天吟示邢和叔
一片先天號太虛當其無事見眞腴𦙄中美
物肯自衒天下英才致厚誣理順是言皆可
放義安何地不能居直從宇泰收功後始信
人間有丈夫
　　　感事吟
爲善大宜量力分知機都在近人情人情盡
後疑難入力分量時事自平理順面前皆道
路義乖門外是榛荆何人肯認此言語此語
分明人不聽
　　　浩歌吟
何者謂知機惟神能造微行藏全在我用捨
繫於時每恨知人晩常憂見事遲與天爲一
體然後識宣尼
　　　利名吟
利名都不到𦙄中由此𦙄中氣自沖旣愛且
憎皆是病靈臺何日得從容
　　　凭高吟
誰將酷烈千般毒變作恩光一派深惆悵先
民不復見更凭高處儘沈吟
　　　意盡吟
意盡於物言盡于誠矯情鎮物非我所能
　　　又浩歌吟二首
憂愁與喜歡相去一毛間治亂不同體山川
無兩般笛聲方逺聽草木正遥看何處危樓
上斜陽人凭欄
嘉善旣難投先生宜罷休履霜猶可救滅木
更何求獸困重來日鴻飛逺去秋民飢須是
食食外盡悠悠
　　　温良吟
君子温良當責備小人情僞又須知因驚世
上機關惡遂覺壺中日月遲
　　　君子吟
君子與義小人與利與義日興與利日廢君
子尚德小人尚力尚德樹恩尚力樹敵君子
作福小人作威作福福至作威禍隨君子樂
善小人樂惡樂惡惡至樂善善歸君子好譽
小人好毁好毁人怒好譽人喜君子思興小
人思壤思興召祥思壤召恠君了好與小人
好求好與多喜好求多憂君子好生小人好
殺好生道行好殺道絶
　　　先天吟
先天天弗違後天奉天時弗違無時虧奉時
有時疲
　　　爽口吟
爽口之物少茹爽心之行少慮爽意之言少
語爽身之事少做
　　　至誠吟
不多求故得不離學故明欲得心常明無過
用至誠
　　　書事吟
它山有石能攻玉玉未全成老巳催有限光
陰隨事去無涯衰朽逐人來陶鎔情性詩千
首燮理筋骸酒一盃六十六年無事日心源
方始似昭回
　　　答甯秀才求詩吟
林下閑言語何須要許多幾乎三百首足以
備吟哦
　　　詩酒吟
聖人難處口能宣何止千年與萬年心靜始
能知白日眼明方會看青天鬼神情狀將詩
寫造化工夫用酒傳傳寫不干詩酒事若無
詩酒又難言
　　　白頭吟
何人頭不白我白不因愁只被人多欲其如
我不憂不憂縁不動多欲爲多求年老人常
事如何不白頭
　　　知音吟
仲尼始可言無意孟子方能不動心莫向山
中尋白玉但於身上覓黄金山中白玉有時
得身上黄金無處尋我輩何人敢稱會安知
世上無知音



伊川擊壤集卷之十六
伊川擊壤集卷之十七禮七
　　　　　伊　川　邵　雍　堯　夫
　　　人物吟
人破須至護物破須至補補護旣已多卒歸
于敗露人有人之情物有物之理人物類不
同情理安有異
　　　偶得吟
林間無事可裝懷晝睡功勞酒一盃殘夢不
能全省記半隨風雨過東街
　　　觀物吟
一氣纔分兩儀已備圓者爲天方者爲地變
化生成動植類起人在其間最靈最貴
　　　戰國吟
七國之時尚戰爭威强知詐一齊行廉頗白
起善用兵蘇秦張儀善縱横朝爲布衣暮公
卿昨日鼎食今鼎烹范睢謝相何心情蔡澤
入秦何依憑始皇奮袂天下寧二世乞爲垊
不能三千賔客憤未平百二山河漢已興所
存舊物唯空名殘陽衰草山川形都似一場
春夢過自餘惡足語威獰
　　　感事吟
切玉如泥劔不虛誰知世上有昆吾能言未
是眞男子善處方名大丈夫士老林泉誠所
願民填溝壑諒何辜然非我事我心惻珍重
羲皇一卷書
　　　又五首
萬物有精英人爲萬物靈必先詳事體然後
論人情氣靜形安樂心閑身太平伊耆治天
下不出此名生
用藥似交兵兵交豈有寧求安安未得去病
病還生湯劑未全補甘肥又却爭何由能壽
考瑞應老人星
萬物道爲樞其來類自殊性雖無厚薄理亦
有精麤未若人爲盛還知物有餘我生于此
日幸免作庸夫
曾聞不若見曾見不如經旣用心經過何煩
口說行改詩知化筆醒酒識和羹料得人間
事無由出此情
前有億萬年後有億萬世中間有壽人未過
百來歲出口無善言行身無善事徒有人之
身殊無人之貴
　　　履道吟
何代無人振德輝衆賢今日會西畿太平文
物風流事更勝元和全盛時
　　　見義吟
見善必爲不見則巳量力而動力盡而止
　　　觀物吟
如鸞如鳳意思安詳所生之人匪忠則良如
鼠如雀意思驚躩所生之人不㐫則惡
　　　王公吟
王公大人天下具瞻輕流傳習重損威嚴此
尚未了彼安能兼非爲失道又復起貪頂戴
儒冠心存象教本圖心寧復使心鬧譬如生
子當求克肖不教義方教之竊盜
　　　自詠吟
老去無成齒髮衰年將七十待何爲居常無
病不服藥間或有懷猶作詩引水更憐魚並
至折花仍喜蝶相隨平生積學無他效只得
𦙄中惡坦夷
　　　觀物吟
畫工狀物經月經年軒鑑照物立寫于前鑑
之爲明猶或未精工出人手平與不平天下
之平莫若于水止能照表不能照裏表裏洞
照其唯聖人察言觀行罔或不眞盡物之性
去巳之情有德之人而必有言能言之人未
必能行
　　　能寐吟
大驚不寐大憂不寐大傷不寐大病不寐大
喜不寐大安能寐何故不寐湛於有累何故
能寐行於無事
　　　鷓鴣吟二首
人間重者是黄金誰道黄金無處尋不著閑
辭文雅意更將何事悅良心逺山四面供清
潤幽鳥千般送好音無限春光都去盡請君
聽唱鷓鴣吟
翠竹叢深啼鷓鴣鷓鴣聲更勝提壺江南江
北常相逐春後春前多自呼遷客銷魂驚夢
寐征人零淚濕衣裾愁中聞處腸先斷似此
傷懷禁得無
　　　先天吟
若問先天一字無後天方要著工夫拔山蓋
世稱才力到此分毫强得乎(一作/無)
　　　自樂吟
麟鳳何嘗不在郊太平消得苦譊譊纔聞善
事心先喜每見奇書手自抄一瓦清泉來竹
下兩竿紅日上松梢窩中睡起窩前坐安得
閑辭解客嘲
　　　民情吟
民情旣樂和氣爲祥民情旣憂戾氣爲殃祥
爲雨露天下豐穰殃爲水旱天下㐫荒
　　　牡丹吟
牡丹花品冠羣芳況是其間更有王四色變
而成百色百般顔色百般香
　　　代書吟
金須百鍊始知精水鑑何如人鑑明不棄旣
能存故舊久要焉敢忘平生經綸事體當言
用道義襟懷只論誠草木面前何止萬歲寒
松桂獨青青
　　　病淺吟
病淺之時人不疑病深之後藥難醫勞謙所
以有終吉迷復何嘗無大虧物我中間難著
髮天人相吉豈容絲能知古樂猶今樂省了
譊譙多少辭
　　　借岀詩
詩狂書更逸近歲不勝多大半落天下未還
安樂窩
　　　無苦吟
平生無苦吟書翰不求深行筆因調性成詩
爲寫心詩揚心造化筆發性園林所樂樂吾
樂樂而安有淫
　　　萬物吟
萬物備于身乾坤不負人時光嗟荏苒事體
落因循旣感青春老還驚白髮新𦙄中若無
有未免作埃塵(一云走/埃塵)
　　　月窟吟
月窟與天根中間來徃頻所居皆綽綽何徃
不申申投足自有定滿懷都是春若無詩與
酒又似太虧人
　　　大象吟
大象自中虛中虛眞不渝施爲心事業應對
口工夫伎量千般有憂愁一點無人能知此
理勝讀五車書
　　　百病吟
百病起於情情輕病亦輕可能無系累却是
有依憑秋月千山靜春華萬木榮若論眞事
業人力莫經營
　　　小車吟
春暖未苦熱秋涼未甚寒小車隨意出所到
即成歡
　　　擊壤吟
擊壤三千首行窩十二家樂天爲事業養志
是生涯出入將如意過從用小車人能知此
樂何必待紛華
　　　留題水北楊郎中園亭二首
買宅從來重見山見山今直幾何錢奇峰環
列逺隔水喬木俯臨微帶煙行路客疑經洞
府凭欄人恐是神仙長憂暗入丹青手寫向
鮫綃天下傳
洛下誰家不買居買居還得似君無風光一
片非塵世景物四時眞畫圖後圃花奇眞閬
苑前軒峯好類蓬壺人生能向此中老亦是
世間豪丈夫
　　　秋盡吟
數日之間秋遂盡百思無以慰蹉跎園林正
好愛不徹草木巳黄情奈何雖老筋骸行尚
徤儘高臺榭望仍多終朝把酒未成醉又欲
臨風一浩歌
　　　不肖吟
不肖之人志在遊蕩身在屋下心在屋上不
肖之子志在浮誇身尚不保焉能保家
　　　君子吟
君子之去亦如其來小人之來亦如其去旣
有恩情且無怨怒旣有憎嫌且無思慕
　　　小人吟
小人無節棄本逐末喜思其與怒思其奪
　　　把手吟
富貴把手貧賤掣肘貧賤把手富貴掣肘金
石之交死且不朽市井之交自難長久
　　　大易吟
天地定位否泰反類山澤通氣損咸見義雷
風相薄恒益起意水火相射旣濟未濟四象
相交成十六事八卦相盪爲六十四
　　　罷吟吟
久欲罷吟詩還驚意忽奇坐中知物體言外
到天機得句不勝易成篇豈忍遺安知千萬
載後世無宣尼
　　　黄金吟
身上有黄金人無走陸沈求時未必見得處
不因尋辯捷非通物涵容是了心會彈無絃
琴然後能知音
　　　鷓鴣吟
事體一番新纔新又却陳新陳非利物義理
不由人歲月休驚晩鶯花續報春餘罇幸無
恙宜唱鷓鴣頻
　　　閑中吟
閑中氣味長長處是仙鄉富有林泉樂清無
市井忙爛遊千聖奥醉擁萬花香莫作傷心
事傷心易斷腸
閑中氣味眞眞處是天民富有林泉樂清無
市井塵爛遊千聖奥醉擁萬花春莫作傷心
事傷心愁殺人
閑中氣味全全處是天仙富有林泉樂清無
市井宣爛觀千聖奥醉擁萬花妍莫作傷心
事傷心事好旋
　　　蒼蒼吟
人人共戴天我戴豈徒然須識天人理方知
造化權功名歸酒盞器業入詩篇料得閑中
樂無如我得全
　　　團團吟
如鑑又如鈎回旋莫記秋難窮天上理易白
世間頭團處人人喜虧時物物愁有生無不
喘何必待吴牛
　　　代書吟
見别一年餘歲殘相憶初重煩君款宻逺寄
我空踈衰朽百端有憂愁一點無閑吟四十
字聊用答來書
　　　失詩吟
𦙄中風雨吼筆下龍蛇走前後落人間三千
有餘首
　　　不去吟
行年六十六不去兩般事用詩贈眞宰以酒
勸象帝面未發酡顔心先動和氣俯仰天地
間自知無所愧
　　　經世吟
羲軒堯舜湯武桓文皇王帝伯父子君臣四
者之道理限于秦降及兩漢又歷三分東西
俶擾南北紛紜五胡十姓天紀幾焚非唐不
濟非宋不存千世萬世中原有人
　　　知人吟
君子知人出于知小人知人出于私出于知
則同乎理者謂之是異乎理者謂之非出于
私則同乎己者謂之是異乎己者謂之非
　　　言行吟
能言未是難行得始爲艱須是眞男子方能
無厚顔
　　　光陰吟
三百六旬有六日光陰過眼如奔輪周而復
始未嘗息安得四時長似春
　　　舉酒吟
閑與賔朋飲酒盃盃中長似有花開清談纔
向口中出和氣已從心上來物外意非由象
得坐間春不自天回施之天下能如此天下
何憂不放懷
　　　酒少吟
此物近來貧時時得數斤如茶辜老朽似藥
負交親未飲先憂盡雖斟不敢頻何由同九
日長有白衣人
　　　觀棊絶句
未去交爭意難忘黑白心一條無敵路徹了
没人尋
未去交爭意難忘黑白情一條平穩路痛惜
没人行
　　　老去吟
老去無成鬢已斑縱心年幾合清閑如何得
意雲山外更欲遊心詩酒間大字寫詩酬素
志小盃斟酒發酡顔春雷驚起千年蟄筆下
蒼龍自徃還
　　　亂石吟
天津多亂石石裏閑尋覓全玉固難求似玉
亦難得徒有碌碌青亦有磷磷白奈無清越
聲亦無温潤色
　　　未有吟
未有一分功先立十分敵所得無分毫所喪
無紀極
未有一分讓先有十分爭所喪者實事所得
者虛名
　　　誡子吟
至寶明珠非有纇全珍良玉自無瑕爲珠爲
玉尚如此何况爲人多過差
有過不能改知賢不肯親雖生人世上未得
謂之人
周孔不足法軻䧺不足師還同棄常饍除是
適蠻夷
道不逺于人乾坤只在身誰能天地外别去
覓乾坤
　　　胡越吟
胡越同心日夫妻反目時人間無大小得失
在須斯
　　　善處吟
善處憂難作能持事自修腹心無外物蠻貊
亦懷柔
　　　百年吟
百年嗟荏苒千里痛蕭條忍逐東流水無期
任所飄
　　　歲杪吟
一日去一日一年添一年饒教成大器其那
已華顛志意雖依舊聰明不及前若非心有
得亦恐學神仙
　　　觀棊小吟
誰言博奕尚優游利害相磨未始休初得手
時宜顧望合行權處莫遲留二年乃正三監
罪七日能尸兩觀四天下太平無一事南陽
高卧更何求
　　　又借出詩
安樂窩中樂媧皇笙萬攢自從閑借出客到
遂無歡
　　　和王規甫司勳見贈
何止千年與萬年歲寒松桂獨依然若無楊
子天人學安有莊生内外篇已約月陂尋白
石更期金谷弄清泉誰云影論紛紜甚一任
山巔復起巓
　　　答友人勸酒吟
人人誰不願封侯及至封侯未肯休大得却
須防大失多憂元只爲多求規模焉敢比才
士度量自知非飲流少日何由能强此况今
年老雪堆頭



伊川擊壤集卷之十七










伊川擊壤集卷之十八禮八
　　　　　伊　川　邵　雍　堯　夫
　　　冬至吟
何者謂之幾天根理極微今年初盡處明日
未來時此際易得意其間難不辭人能知此
意保事不能知
　　　盃盤吟
林下盃盤大寂寥寂寥長願似今朝君看擊
鼓撞鐘者勢去賔朋不易招
　　　歡喜吟
揚善不揚惡記恩不記讎人人自歡喜何患
少交遊
　　　善人吟
良如金玉重如丘山儀如鸞鳳氣如芝蘭
　　　議論吟
事苟非自有異事苟是安有二
　　　推誠吟
天雖不語人能語心可欺時天可欺天人相
去不相逺只在人心人不知
人心先天天弗違人身後天奉天時身心相
去不相逺只在人誠人不推
　　　堯夫吟
堯夫吟天下拙來無時去無節如山川行不
徹如江河流不竭如芝蘭香不歇如簫韶聲
不絶也有花也有雪也有風也有月又温柔
又峻烈又風流又激切
　　　意外吟
事出意外人難智求自非妄動惡用多愁旣
有誤中寧無暗投能知此說天下何憂
　　　當斷吟
斷以决疑疑不可緩當斷不斷反受其亂
　　　憂夢吟
至人無夢聖人無憂夢爲多想憂爲多求憂
旣不作夢來何由能知此說此外何修
　　　人情吟
人達人情無寡無廣天下之事如指諸掌
　　　人事吟
人無取次事莫因循因循失事取次壞人人
無率爾事貴丁寧率爾近薄丁寧近誠
　　　師資吟
未知道義尋人爲師旣知道義人來爲資尋
師未易爲資實難指南嚮道非去非還師人
則耻人師則喜喜耻皆非我獨無是好爲人
師與耻何異
　　　天人吟
天學修心人學修身身安心樂乃見天人天
之與人相去不逺不知者多知之者鮮身主
于人心主于天心旣不樂身何由安
　　　樂毅吟
樂毅事燕時其心有深㫖破齊七十城迎刃
不遺矢豈留即墨莒却與燕有二欲使燕遂
王天下自齊始豈意志未申昭王一旦死惠
王固不知使人代其位强燕自此衰何復能
振起自古君與臣際會非容易重惜千萬年
英䧺爲流涕
　　　十分吟
所謂十分人須有十分眞非謂能寫字非謂
能爲文非爲眉目秀非謂衣裳新欲行人世
上直須先了身所謂十分人須有十分事事
苟不十分終是未完備事父盡其心事兄盡
其意事君盡其忠事師盡其義人壽百來年
其過豈容易雖然瞬息間其間多少事號爲
能了事必先能了身身苟未能了何暇能了
人
　　　生日吟(禪符辛亥十二/月二十五日)
辛亥年辛丑月甲子日甲戍辰日辰同甲年
月同辛吾于此際生而爲人
　　　誡子吟
鷄能警旦馬能代行犬能守禦牛能力耕人
禀天地萬物之靈妬賢嫉能不如不生
　　　有常吟
天地有常理日月有常明四時有常序鬼神
有常靈聖人有常德小人無常情
　　　歲暮吟
世上紛華都不見眼前唯見讀書尊百千難
過尚驚惕三十歲前尤苦辛少日只知難險
事老年方識太平身家風幸有兒孫繼足以
無心伴白雲
　　　春天吟
一片春天在眼前眼前須識好春天春秋冬
夏能無累雪月風花都一連能用眞腴爲事
業豈防他物害暄妍我生其幸何多也安有
閑愁到耳邊
　　　庶幾吟
以聖責人固未完備以人望人自有餘地責
人無難受責非易其殆庶幾猶望顔子
　　　人物吟
人盛必有衰物生須有死旣見身前人乃知
身後事身前人能興身後事豈廢興廢先言
人然後語天地
　　　詫嗟吟
昨日炙手今日張羅人間常事何詫何嗟
　　　左衽吟
自古禦戎無上策唯憑仁義是中原王師問
罪固能道天子蒙塵爭忍言二𣈆亂亡成茂
草三君屈辱落陳編公閭延廣何人也始信
興邦亦一言
　　　教勸吟
若聖與仁吾豈敢空言猶足慰虛生明開教
勸用常道永使子孫持善名此日貽謨情未
顯他時受賜事非輕庶幾此意流天下天下
何由不太平
　　　不善吟
悲哉不善人禀此㐫戾德非爲敗人家又能
敗人國
　　　多事吟
多事招憂多疑招悶多與招吝多取招損
　　　處身吟
君子處身寧人負巳巳無負人小人處事寧
己負人無人負己
　　　觀性吟
千萬年之人千萬年之事千萬年之情千萬
年之理唯學之所能坐而爛觀爾
　　　觀物吟
居暗觀明居靜觀動居簡觀繁居輕觀重所
居者寡所觀則衆匪居匪觀衆寡何用
　　　答和吴傳正賛善二首(并寄高陽王/十三機宜)
洛陽城裏一愚夫十許年來不讀書老去情
懷難狀處淡煙寒月映松踈
樂靜豈無病好閑終有心爭如自得者與世
善浮沈
　　　是非吟
是短非長好丹非素一生區區未免愛惡愛
惡不去何由是非愛惡旣去是非何爲
　　　洗心吟
人多求洗身殊不求洗心洗身去塵垢洗心
去邪淫塵垢用水洗邪淫非能淋必欲去心
垢須彈無絃琴
　　　見物吟
見物即謳吟何常曾用意閑將篋笥詩靜看
人間事
　　　力穡吟
春時耕種夏時耘耨秋時收治冬時用受雨
露不愆旣苗旣秀水旱爲災尚罹其咎
　　　六十六歲吟
六十有六歲暢然持酒盃少無他得志老有
此開懷徃徃英心動時時秀句來尚收三百
首自謂敵瓊壤
　　　寬猛吟
寬則民慢猛則民殘寬猛相濟其民自安
　　　小道吟
藝雖小道事亦繫人苟不造微焉能入神
　　　得失吟
人有賢愚事無巨細得不艱難失必容易
　　　薰蕕吟
善惡之間薰蕕可究近薰必香近蕕必臭
　　　好惡吟
惡死好生去害就利天下之人其情無異
　　　歲暮吟
此情人不知亦嘗歎遲暮雖則歎遲暮奈何
難分付
此情人不知亦嘗歎遲久雖則歎遲久奈何
人不受
　　　安分吟
輕得易失多謀少成德無盡利善無近名
　　　由聽吟
由聽而失以聽爲賔而今而後何復信人
　　　詩畫吟
畫筆善狀物長于運丹青丹青入巧思萬物
無遁形詩書善狀物長于運丹誠丹誠入秀
句萬物無遁情詩者人之志言者心之聲志
因言以發聲因律而成多識于鳥獸豈止毛
與翎多識于草木豈止枝與莖不有風雅頌
何由知功名不有賊比興何由知廢興觀朝
廷盛事壯社稷威靈有湯武締構無幽厲欹
傾知得之艱難肯失之驕矜去巨蠹姦邪進
不世賢能摘陰陽粹美索天地精英籍江山
清潤揭日月光榮收之爲民極著之爲國經
播之于金石奏之于大庭感之以人心告之
以神明人神之胥悅此所謂和羹既有虞舜
歌豈無臯陶賡旣有仲尼删豈無季札聽必
欲樂天下捨詩安足憑得吾之緒餘自可致
升平
　　　詩史吟
史筆善記事長于炫其文文勝則實喪徒增
口云云詩史善記事長于造其眞眞勝則華
去非如目紛紛天下非一事天下非一人天
下非一物天下非一身皇王帝伯時其人長
如存百千萬億年其事長如新可以辯庶政
可以齊黎民可以述祖考可以訓子孫可以
尊萬乘可以嚴三軍可以進諷諫可以揚功
勳可以移風俗可以厚人倫可以美教化可
以和踈親可以正夫婦可以明君臣可以賛
天地可以感鬼神規人何切切誨人何諄諄
送人何戀戀贈人何懃懃無歲無嘉節無月
無嘉辰無時無嘉景無日無嘉賔罇中有美
禄坐上無妖氛𦙄中有美物心上無埃塵忍
不用大筆書字如車輪三千有餘首布爲天
下春
　　　演繹吟
萬事入沈吟其來味更深雖然曾過眼須是
更經心過眼未盡見經心肯儘尋儘尋能得
見方始是眞金
何者是眞金眞金入骨沈飽曾經煆鍊足得
不沈吟到手何須眼行身敢放心放心然後
樂天下有知音
何者謂知音知音只在心肝脾無效驗鐘鼓
漫搜尋旣若能開物何須更鼓琴來儀非爲
鳳只是感人深
何者謂來儀來儀意不低有身皆衎衎無物
不熈熈一國若一物四方猶四肢巍巍乎堯
舜何得而名之
　　　史畫吟
史筆善記事畫筆善狀物狀物與記事二者
各得一詩史善記意詩畫善狀情狀情與記
意二者皆能精狀情不狀物記意不記事形
容出造化想像成天地體用自此分鬼神無
敢異詩者豈于此史畫而已矣
　　　好勝吟
人無好勝事無過求好勝多辱過求多憂憂
辱並至道德弗遊不止人患身亦是仇
　　　治心吟
心親于身身親于人不能治心焉能治身不
能治身焉能治人
　　　吾廬吟
吾亦愛吾廬吾廬似野居性隨天共淡身與
世俱疏遍地長芳草滿床堆亂書自從無事
後更不著工夫
　　　人靈吟
天地生萬物其間人最靈旣爲人之靈須有
人之情若無人之情徒有人之形
　　　過眼吟
紛紛過眼不須驚利害相磨卒未平𠆸倆雖
多無實效聦明到了是虛名温涼寒熱四時
事甘苦辛酸萬物情除却此心皆外物此心
猶恐未全醒(一作未/惺惺)
　　　災來吟
災自外來猶可消除災自内來何由支梧天
人之間内外察諸
　　　内外吟
目耳鼻口人之户牖心膽脾腎人之中霤内
若能守外自不受内若無守外何能久
　　　名利吟
重之以名見人之情厚之以利見人之意情
意内也内重則外輕名利外也内賤則外貴
　　　名實吟
内無是實外有是名小人故矜外無是名内
有是實君子何失
　　　性情吟
君子任性小人任情任性則近任情則逺
　　　丁寧吟
人無忽略事貴丁寧忽略近薄丁寧近誠
　　　疑信吟
人無輕信事無多疑輕信招釁多疑招離
　　　治亂吟
君子小人亦常相半時止時行或治或亂
　　　有時吟
龍不冬躍螢能夜飛小人君子而皆有時
　　　忠厚吟
小人斯須君子長久斯須傾邪長久忠厚
　　　窮冬吟
十二月將終還驚歲律窮蔵冰方北陸解凍
未東風草昧徒尋緑花梢强覓紅探春春不
見元只在𦙄中
　　　知非吟
今日已前事知非心可憑虛言安足道實行
又何矜無藥醫衰老有詩歌聖明縱然時飲
酒未肯學劉伶
　　　冬至吟
冬至子之半天心無改移一陽初起處萬物
未生時玄酒味方淡大音聲正希此言如不
信更請問庖犧
　　　頭白吟
頭白已多時况能垂白髭不如猶甚幸竊此
未全衰潤屋雖無鏹承家却有兒敢言貧淨
潔似我亦應稀
　　　談詩吟
詩者人之志非詩志莫傳人和心盡見天與
意相連論物生新句評文起雅言興來如宿
構未始用雕鎸
　　　繩水吟
水能平而不能直繩能直而不能平安得繩
水爲人情而使天下都無爭
　　　刑名吟
君子多近名小人多近刑善惡有異同一歸
於任情
　　　陰陽吟
陽行一陰行二一主天二主地天行六地六
四四主形六主氣
　　　人事吟
人有去就事無低昂跡有踈宻人無較量能
此四者自然久長
　　　内外吟
衣冠嚴整謂之外修行義純潔謂之内修内
外俱修何人不求
衣冠不整謂之外惰外義不修謂之内惰内
外俱惰何人不唾
　　　盛衰吟
克肖子孫振起家門不肖子孫破敗家門猗
嗟子孫盛衰之根
　　　死生吟
學仙欲不死學佛欲再生再生與不死二者
人果能設使人果能方始入于情賞哉林下
人不爲人所惜哀哉公與卿重爲人所惑
　　　生日吟
三萬五千日伊子享此身當時纔作物此際
始爲人久負陰陽力終虧父母恩一盃爲壽
酒牀下列兒孫
　　　時事吟
時之來兮其勢可乘時之去兮其事遂生前
日之事兮今日不行今日之事兮後來必更
時久則患生事久則弊生弊患相仍人何以
寧
　　　不知吟
不知陰陽不知天地不知人情不知物理强
爲人師寧不自愧
　　　水火吟
水火得其御交而成旣濟水火失其御焚溺
可立至不止水與火萬事盡如此只知用水
火不知水火義
　　　中原吟
中原之師仁義爲主仁義旣無四夷來侮
　　　喜飲吟
堯夫喜飲酒飲酒喜全眞不喜成酩酊只喜
成微醺微醺景何似襟懷如初春初春景何
似天地纔絪緼不知身是人不知人是身只
知身與人與天都未分
　　　所感吟
人生無定準事體有多端客宦危疑處家書
子細看旣曾憂險阻方信喜平安男子平生
事須于痛定觀
　　　行止吟
時止則須止時行則可行時行與時止人力
莫經營
　　　太平吟
太平時世園亭内豐稔歲年村落間情味一
般難狀處風煙草木盡閑閑
　　　探春吟
草色依俙緑花稍隱約紅一般難道說如醉
在心中
　　　不岀吟
冬夏逺難出止行南北園如逢好風景亦可
至三天(西行至天街二百步北行至天/津三百步東行至天宫四百步)

伊川擊壤集卷之十八





伊川擊壤集卷之十九禮九
　　　　　伊　川　邵　雍　堯　夫
　　　不善吟
不良之人禀氣非正蛇蝎其情豺狼其性至
良之人禀氣清明金玉其性芝蘭其情
　　　不同吟
君子之人與巳非比聞善則樂見賢則喜小
人之人與巳非惡聞善則憎見賢則怒
　　　得失吟
時難得而易失心雖悔而何追不知老之已
至不知志與願違
　　　痛矣吟
痛矣時難得悲哉道未傳今年年已盡明日
是明年
　　　歲除
半百已華顛如今更皓然自知爲士子人訝
學神仙風月難忘酒雲山不著錢行年六十
六明日又添年
　　　筆興吟(熙寧十年)
窗晴氣和暖酒美手柔軟興逸情撩亂筆落
春花爛
　　　影論吟
性在體内影在形外性徃體隨形行影會體
性不存形影安在影外之言曾何足恠
　　　憂喜吟
大喜與大憂二者莫能寐二者若能寐何憂
事不治
　　　窺開吟
物理窺開後人情照破時一身都是我瘦了
又還肥
物理窺開後人情照破時能將函谷塞只用
一丸泥
物理窺開後人情照破時正如携寶劔切玉
過如泥
物理窺開後人情照破時渴多逢美酒病後
遇良醫
物理窺開後人情照破時能將一箇字善解
百年迷
物理窺開後人情照破時情中明事體理外
見天機
物理窺開後人情照破時可嗟兼可唾堪鄙
又堪嗤
物理窺開後人情照破初不堪將勸誠止可
與嗟吁
物理窺開後人情照破前止堪今執筆不可
使持權
物理窺開後人情照破休止堪初看望不可
久延留
物理窺開後人情照破時欲知花爛漫須是
葉離披
物理窺開後人情照破時有權能處置更狡
待何爲
物理窺開後人情照破間敢言天下事到手
又何難
　　　喜飲吟
平生喜飲酒飲酒喜輕醇不喜大叚醉只便
微帶醺融怡如再少和煦似初春亦恐難名
狀兩儀仍未分
　　　貴賤吟
繫自我者可以力行繫自人者難乎力爭貴
爲萬乘亦莫之矜賤爲匹夫亦莫之凌
　　　措處吟
在未定之時當難處之地方事之危疑見人
之措置
　　　費力吟
事無巨細人有得失得之小心失之費力
　　　不老吟
人無不老理日有再中時不老必無也再中
應有之
　　　代書寄陣章屯田
執别而來二十春忽飛書意一何懃四方豈
是少賢士千里猶能思故人世態見多知可
否物情諳久識疏親我今老去甘衰朽無補
眀時卧洛濱
　　　長短吟
君子喜淳誠小人喜欺罔淳誠歲時長欺罔
日月短
　　　迷悟吟
君子改過小人飾非改過終悟飾非終迷終
悟福至終迷禍歸
　　　正性吟
未生之前不知其然旣生之後廼知有天有
天而來正物之性君子踐形小人輕命
　　　幽明吟
明有日月幽有鬼神日月照物鬼神依人明
由物顯幽由人陳人物不作幽明何分
　　　無靦吟
事曾經見物曾持鍊天地之間俯仰無靦
　　　事體吟
語言須中節義理貴從宜可革仍三就當行
必再思
　　　自餘吟
身生天地後心在天地前天地自我出自餘
何足言
　　　四可吟
可勉者行可信者言可委者命可託者天
　　　四不可吟
言不可妄行不可隳命不可忽天不可違
　　　賃屋吟
屋新人喜居屋弊人思去主若善修完何時
不能住
　　　小人
小人無耻重利輕死不畏人豈顧物議
　　　覽照
其骨爽其神清其禄薄其福輕
　　　有病
一身如一國有病當求醫病愈藥便正節宣
良得宜
　　　二月吟
林下故無知唯知二月期酒嘗新熟後花賞
半開時只有醺酣趣殊無爛漫悲誰能將此
景長貯在心脾
　　　三月吟
滿城盡日行春去言會行春還有數眞宰何
嘗不發生遊人其那無憑據梨花著雨漫成
啼柳絮因風爭肯住一片清明好意多奈何
意好難分付
　　　一等吟
欲出第一等言須有第一等意欲爲第一等
人須作第一等事
　　　萬物吟
成敗須歸命興衰各有時小人縱多欲眞宰
豈容私只此浪喜歡便成空慘悽請觀春去
後遊者更爲誰
　　　洛陽春吟
四方景好無如洛一歲花奇莫若春景好花
奇精妙處又能分付與閑人
洛陽人慣見奇葩桃李花開未當花須是牡
丹花盛發滿城方始樂無涯
桃李花開人不窺花時須是牡丹時牡丹花
發酒增價夜半遊人猶未歸
光陰不肯略從容九十日春還又空多少落
花無著莫半隨流水半隨風
春歸花謝日初長鷰語鶯啼各自忙何故遊
人斷來徃緑陰殊不减紅芳
十日好花都去盡可憐青帝用功深遊人莫
便無憑據未必紅芳勝緑陰
春歸必竟歸何處無限春冤都未訴欲託流
鶯問所因子規又叫不如去
用盡四時周一歲唯春能見好花開十千買
酒未爲貴旣去紅芳豈再來
　　　自貽吟
六十有七歲生爲世上人四方中正地萬物
備全身天外更無樂胷中别有春
　　　落花吟
萬紫千紅處處飛滿川桃李漫成蹊狂風猛
雨日將暮舞榭歌臺人乍稀水上漂浮安有
定徑邊狼籍更無依流鶯不用多言語到了
一番春已歸
　　　春暮吟
花開春正好花謝春還暮不意子規禽猶能
道歸去
春來蝴蝶亂春去子規啼安得如前日和風
初扇時
禽不通人情唯知春已暮亦或叫提壺亦或
叫歸去
　　　泉布吟
名爲泉布者無足走人間善發難言口能開
不笑顔償逋小續命賙急大還丹唯有商山
老非干買得閑
　　　牡丹吟
一般顔色一般香香是天香色異常眞宰工
夫精妙處非容人意可思量
　　　和鳳翔横渠張子厚學士(亡後篇)
秦句山河半域中精英孕育古今同古來賢
傑知多少何代無人振素風
　　　自處吟
堯夫自處道如何滿洛陽城都似家不德於
人焉敢異至誠從物更無他眼前只見羅天
爵頭上誰知换歲華何止春歸與春在𦙄中
長有四時花
　　　爲人吟
爲人須是與人羣不與人羣不盡人大舜與
人焉有異帝堯親族亦推倫人心齟齬一身
病事體和諧四海春心在四支心是主四支
又復逺于身
　　　先天吟
先天事業有誰爲爲者如何告者誰若謂先
天言可告君臣父子外何歸眼前伎倆人皆
曉心上工夫世莫知天地與身皆易地巳身
殊不異庖犧
　　　中和吟
性亦故無他須是識中和心上語言少人間
事體多如霖回久旱似藥起沉痾一物尚不
了其如萬物何
　　　四賢吟
彦國之言鋪陳晦叔之言簡當君實之言優
游伯淳之言調(又作/條)惕四賢洛陽之觀望是
以在人之上有宋熙寧之間大爲一時之壯
　　　年老吟
歲華頭上不能驚唯有交親眼更明皓皓月
常因坐看深深酒不爲愁傾苟於心上無先
覺却似人間小後生欲約何人爲伴侣江湖
泛去一舟輕
　　　天地吟
天人之際豈容鍼至理何煩逺去尋凶焰熾
時焚更烈恩波流處浸還深長征戍卒思歸
意久旱蒼生望雨心禍福轉來如反掌可能
中夜不沉吟
　　　至論吟
民于萬物已稱珍聖向民中更出羣介石不
疑何盡日知幾何患未如神若無剛果難成
善旣有精明又貴純禍福兆時皆有漸不由
天地只由人
　　　人玉吟
玉不自珍人與珍人珍何謝玉之純然如粹
美始終一更看清光表裏眞韜韞有名初在
石琢磨成器却須人古人已死不復見被褐
之言不謬云
　　　詐者吟
詐者固疑人天下盡行詐不信天下人其間
無眞話
　　　飲酒吟
時時醇酒飲些些頥養天和以代茶無雨將
成大㐫歲負城非有好生涯身居畎畆須憂
國事委兒男尚恤家人問老來何長進鑑中
添得鬢邊華
　　　樂物吟
物有聲色氣味人有耳目口鼻萬物于人一
身反觀莫不全備
　　　和王安之小園五題
小園新葺不離家高就崗頭低就窊洛邑地
疑偏得勝天津人至又非賒宜將閬苑同時
語莫共桃源一道誇聞說一軒多種藥只應
猶欠紫河車
　　　野軒
一軒名野非塵境嵩少煙岑送好風日月歲
時都屬已更於何處覓壺中
　　　汙亭
許由爲計未爲深洗耳何如不動心到此灑
然如世外何嘗更有事來侵
　　　藥軒
山裏藥多人不識夫君移植更標名果能醫
得人間病紅紫何妨好近楹
　　　晩暉亭
高亭新建礙煙霞暮景能留是可嘉最近賞
春來徃路遊人應問是誰家
　　　觀物吟
水雨霖火雨露土雨濛石雨雹
水風涼火風熱土風和石風冽
水雲黑火雲赤土雲黄石雲白
水雷□火雷虩土雷連石雷霹
　　　晝睡
晝睡工夫未易偕羲皇以上合安排心間無
事飽食後圍裏有時閑步回未午庭柯鶯屢
囀已殘花徑客稀來請觀世上多愁者枕簟
雖涼無此懷
　　　進退吟
進退兩途皆日賔何煩坐上苦云云低眉坐
處當周物掉臂行時莫顧人齒髮既衰非少
日林泉能老是長春行於無事人知否寵辱
何由得到身
　　　爲客吟
忽憶南秦爲客日洛陽東望隔秦川雲山去
此二千里歲月于今十九年柳色得非新婀
娜江聲應是舊潺湲衰軀設使能重徃疇昔
情懷奈杳然
忽憶東朐爲客日壯心初見水雲鄉島夷居
處鄰荒服潮水來時雜海商卧看蒼溟圍大
塊坐觀紅日出扶桑虛生虛死人何限男子
之稱不易當
忽憶東吴爲客日當年意氣樂從遊登山未
始等閑輟餘酒何嘗容易休萬柄荷香經楚
甸一帆風軟過揚州追思何異邯鄲夢瞬息
光陰三十秋
忽憶太原爲客日經秋縱酒未成歸逺山近
水都成恨高閣斜陽盡是悲年少不禁花到
眼情多唯只淚沾衣如今老向洛城裏更没
這般愁到眉
　　　攝生吟
握固如嬰兒作氣如壯士二者非自然皆出
不容易心爲身之主志者氣之帥沉珠于深
淵養自已天地
　　　病中吟
堯夫三月病憂損洛陽人非止交朋意都如
骨肉親薦醫心懇切求藥意慇懃安得如前
日登門謝此恩
　　　重病吟
安樂五十年一日感重疾仍在盛夏中伏枕
幾百日砭灸與藥餌百療效無一以命聽于
天於心何所失
　　　天人吟
天生此身人力寄人力盡兮天數至天人相
去不毫芒若有毫芒却成二
　　　疾革吟
有命更危亦不死無命極醫亦無效唯將以
命聽於天此外誰能閑計較
　　　聽天吟
上天生我上天死我一聽於天有何不可
　　　得一吟
天自得一天無旣我一自天而後至唯天與
一無兩般我亦何嘗與天異
　　　答客問病
世上重黄金伊予獨喜吟死生都一致利害
漫相尋湯劑功非淺膏肓疾已深然而猶灼
艾用慰友朋心
　　　病亟吟
生于太平世長于太平世老于太平世死于
太平世客問年幾何六十有七歲俯仰天地
間浩然無所愧


伊川擊壤集卷之十九

















伊川擊壤集卷之二十禮十
　　　　　伊川邵雍堯夫
　　　首尾吟(一百三十五首)
堯夫非是愛吟詩爲見聖賢興有時日月星
辰堯則了江河淮濟禹平之皇王帝伯經褒
貶雪月風花未品題豈謂古人無闕典堯夫
非是愛吟詩
堯夫非是愛吟詩安樂窩中坐看時一氣旋
回無少息兩儀覆燾未嘗私四時更革互爲
主百物新陳爭效奇享了許多家樂事堯夫
非是愛吟詩
堯夫非是愛吟詩安樂窩中得意時志快不
須求事顯書成當自有人知林泉且作酬心
物風月聊充籍手資多少寬平好田地堯夫
非是愛吟詩
堯夫非是愛吟詩安樂窩中半醉時因月因
花因興詠代書代簡代行移池中旣有雙魚
躍天際寧無一鴈飛無限交親在南北堯夫
非是愛吟詩
堯夫非是愛吟詩詩是堯夫可愛時寶鑑造
形難著髮鸞刀迎刃豈容絲風埃若不來侵
路塵土何由得上衣欲論誠明是難事堯夫
非是愛吟詩
堯夫非是愛吟詩爲見興衰各有時天地全
功須發露朝廷盛美在施爲便都默默奈何
見若不云云那得知事在目前人不慮堯夫
非是愛吟詩
堯夫非是愛吟詩詩是堯夫不寐時咀茹蘭
薰宜有主恢張風雅更爲誰三千來首收清
月二十餘年撚白髭了却許多閑職分堯夫
非是愛吟詩
堯夫非是愛吟詩詩到忘言是盡時雖則借
言通要妙又須從物見幾微羹因不和方知
淡樂爲無聲始識希多少風花待除改堯夫
非是愛吟詩
堯夫非是愛吟詩雖老精神未耗時水竹清
閑先據了鶯花富貴又兼之梧桐月向懷中
照楊柳風來面上吹被有許多閑捧擁堯夫
非是愛吟詩
堯夫非是愛吟詩詩是天津竚立時有意水
聲千古在無情山色四邊圍孤鴻逺入晴煙
去雙鷺斜穿禁柳飛景物不妨閑自適堯夫
非是愛吟詩
堯夫非是愛吟詩詩是天津再住時積翠鶯
花供秀潤上陽風月助新奇鳳凰樓觀雲中
看道德園林枕上窺不負太平吟笑事堯夫
非是愛吟詩
堯夫非是愛吟詩詩是堯夫漸老時每用風
騷觀物體却因言語漏天機林間車馬自稀
到塵外盃觴不浪飛六十一年無事客堯夫
非是愛吟詩
堯夫非是愛吟詩詩是堯夫忠恕時無限物
情閑處見諸般藥性病來知暗於成事事必
敗失在知人人必欺家國與身同一體堯夫
非是愛吟詩
堯夫非是愛吟詩詩是堯夫默識時初有意
時如父子到無情處類蠻夷眼前成敗尚不
見天下安危那得知始信知人是難事堯夫
非是愛吟詩
堯夫非是愛吟詩詩是堯夫知幸時日未出
前朝象帝天纔春處謁庖犧三盃五盃自勸
酒一局兩局無爭棊韶濩不知何似樂堯夫
非是愛吟詩
堯夫非是愛吟詩詩是堯夫自勵時適道全
由就師學出塵須是禀天資好賢只恐知人
晩樂善唯憂見事遲多謝友朋常見教堯夫
非是愛吟詩
堯夫非是愛吟詩詩是堯夫得意時正得意
時嘗起舞到麾毫處輒能飛南溟萬里鵬初
舉遼海千年鶴乍歸豈止一詩而已矣堯夫
非是愛吟詩
堯夫非是愛吟詩詩是堯夫可歎時固有命
焉剛不信是無天也果能欺才高正被聦明
使身貴方爲利害移無計奈何春又老堯夫
非是愛吟詩
堯夫非是愛吟詩詩是堯夫筆逸時蒼海有
神搜鯨鯢陸沉無水蔵蛟螭岌嶪五千仞華
嶽汪洋十萬頃黄陂都與收來入近題堯夫
非是愛吟詩
堯夫非是愛吟詩詩是堯夫出入時春初暖
兮日遲遲秋初涼兮雲微微輕風動垂柳依
依細雨過芳草萋萋林下小車遊未歸堯夫
非是愛吟詩
堯夫非是愛吟詩詩是堯夫試硯時玉未琢
前猶索辯金經煆後更何疑當時掉臂人皆
笑今日摇頭誰不知天外鳳凰飛處别堯夫
非是愛吟詩
堯夫非是愛吟詩詩是堯夫試筆時以至死
生都處了自餘榮辱可知之適居堂上行堂
上或在水湄言水湄不止省心兼省力堯夫
非是愛吟詩
堯夫非是愛吟詩詩是堯夫試墨時十室邑
中須有信三人行處豈無師謀謨不講還踈
略思慮傷多又忸怩機會失時尋不得堯夫
非是愛吟詩
堯夫非是愛吟詩詩是堯夫語道時天聽雖
高只些子人情相去没多兒無聲無臭儘休
也不忮不求還得之雖有丹青亦難狀堯夫
非是愛吟詩
堯夫非是愛吟詩詩是堯夫語物時物盛物
衰隨氣候人榮人瘁逐推移天邊新月有時
待水上落花何處追皆是世間常事耳堯夫
非是愛吟詩
堯夫非是愛吟詩詩是堯夫語事時天若可
升非待勸神如無驗不須祈人當堂上易施
設事過面前難改移勢盛勢衰非一日堯夫
非是愛吟詩
堯夫非是愛吟詩詩是堯夫登閣時徃事千
年徒渺漭斜陽一片漫光輝伊川洛川水似
線太室少室鋒如錐爭者從來是閑氣堯夫
非是愛吟詩
堯夫非是愛吟詩詩是堯夫隱几時尺寸光
陰須愛惜分毫頭角莫矜馳酒因勸客小盞
欽句到驚人大字麾無入河嘗不自得堯夫
非是愛吟詩
堯夫非是愛吟詩詩是堯夫詠史時曠古第
成千覺夢中原都入一枰棊唐虞玉帛煙光
紫湯武干戈草色萋觀古事多今可見堯夫
非是愛吟詩
堯夫非是愛吟詩詩是堯夫對酒時處世雖
無一分善行身誤有四方知大凡觀物須生
意旣若成章必見辭詩者志之所之也堯夫
非是愛吟詩
堯夫非是愛吟詩詩是堯夫半老時肥遁雖
無潤屋物勞謙却有克家兒筋骸幸且粗康
徤談笑不妨閑滑稽六十二年無事客堯夫
非是愛吟詩
堯夫非是愛吟詩詩是堯夫自笑時閑散何
嘗逺人事語言時復洩天機至微勳業有難
立儘大功名或易爲成敗一歸思慮外堯夫
非是愛吟詩
堯夫非是愛吟詩詩是堯夫讓僕時止會摇
頭道又锴奈何轉脚復爲非比圖爲家效功
力更劫與物生瑕疵失在知人不無過堯夫
非是愛吟詩
堯夫非是愛吟詩詩是堯夫可歎時大器晚
成當自重小人難養又何疑旣無一日九遷
則安有終朝三褫之若向槿花求逺到堯夫
非是愛吟詩
堯夫非是愛吟詩詩是堯夫樂事時慷慨丈
夫無後悔分明男子有前知在尋常時觀執
守當倉卒處看施爲善事没身而已矣堯夫
非是愛吟詩
堯夫非是愛吟詩詩是堯夫自喜時名在士
人當盛世生於中國作男兒良辰美景忍虛
廢驟雨飄風無定期過此焉能事追悔堯夫
非是愛吟詩
堯夫非是愛吟詩詩是堯夫喜老時好話說
時常愈疾善人逢處每忘機此心是物難爲
動其志唯天然後知詩是堯夫分付處堯夫
非是愛吟詩
堯夫非是愛吟詩詩是堯夫賛仲尼大事旣
去止可歎皇綱已墜如何追由兹春秋無義
戰所以定哀多微辭絶筆獲麟之一句堯夫
非是愛吟詩
堯夫非是愛吟詩詩是堯夫自在時何處不
行芳草地誰家不望小車兒花枝好處安詳
折酒盞滿時撋就持閑氣虛名都忘了堯夫
非是愛吟詩
堯夫非是愛吟詩詩是堯夫自負時暖日纔
從桃李過涼風又向芰荷吹月華正似金波
溜雪片還如柳絮飛此樂太平然後見堯夫
非是愛吟詩
堯夫非是愛吟詩詩是堯夫自得時風露清
時收翠潤山川秀處摘新奇揄揚物性多存
體拂掠人情薄用辭遺味正宜涵泳處堯夫
非是愛吟詩
堯夫非是愛吟詩詩是堯夫默坐時天意教
閑須有謂人心剛動似無知煙輕柳葉眉閑
皺露重花枝淚靜垂應恨堯夫無一語堯夫
非是愛吟詩
堯夫非是愛吟詩詩是堯夫晚望時恰見花
開便花謝纔聞春至又春歸流鶯啼處春猶
在杜宇來時花已飛春至花開春去謝堯夫
非是愛吟詩
堯夫非是愛吟詩詩是堯夫春出時一點兩
點小雨過三聲五聲流鶯啼盃深似錦花間
醉車穩如茵草上歸更在太平無事日堯夫
非是愛吟詩
堯夫非是愛吟詩詩是堯夫入夏時醪酒竹
間留客飲清風水畔向人吹嬋娟月色滿軒
檻菡蓞花香盈袖衣樂莫樂于無事樂堯夫
非是愛吟詩
堯夫非是愛吟詩詩是堯夫秋出時樓上清
風猶足喜水邊芳草未全衰纔凉便可停新
酒薄暮初能著夾衣都没人間浪憂事堯夫
非是愛吟詩
堯夫非是愛吟詩詩是堯夫自喜時不用虛
名矜智數且無閑氣撓心脾酒佳驀地泛一
𤮕花好有時簮兩枝更縱無人訝狂恠堯夫
非是愛吟詩
堯夫非是愛吟詩詩是堯夫確論時若以後
時爲失計必將先手作知幾三千賔客成何
夢百二山河付阿誰弄巧旣多翻作拙堯夫
非是愛吟詩
堯夫非是愛吟詩詩是堯夫會計時進退雲
山爲主判陶鎔水竹是兼司鶯花舊管三千
首風月初收二百題歲暮又須行考課堯夫
非是愛吟詩
堯夫非是愛吟詩詩是堯夫覺老時不動巳
求如孟子無言又欲學宣尼能知同道道亦
得始信先天天弗違六十三年無事客堯夫
非是愛吟詩
堯夫非是愛吟詩詩是堯夫賛易時火在内
而刑寡妻風行外而令庶黎老成人爲福之
基騃孺子爲禍之梯此理昭然多不知堯夫
非是愛吟詩
堯夫非是愛吟詩詩是堯夫記所思少日過
從都似夢老年光景只如飛快心事固難强
覓到手物如何不爲欲俟河清人壽幾堯夫
非是愛吟詩
堯夫非是愛吟詩詩是堯夫重惜時萬里焦
勞無所訴九重深邃莫能知二年斯得誠爲
晚七日言誅未是遲本固邦寧王道在堯夫
非是愛吟詩
堯夫非是愛吟詩詩是堯夫髣髴時寫字吟
詩爲潤色通經達道是鎡基經綸亦可爲餘
事性命方能盡所爲可謂一生男子事堯夫
非是愛吟詩
堯夫非是愛吟詩詩是堯夫拍手時此路清
閑都屬我這般歡喜更饒誰將何勢力爲憑
藉著甚言辭與指揮遷怒飾非何更有堯夫
非是愛吟詩
堯夫非是愛吟詩詩是堯夫試手時善死自
眀非不死有知誰道勝無知楊朱眼淚誰能
泣宋玉心胷只解悲爲報西風漫相侮堯夫
非是愛吟詩
堯夫非是愛吟詩詩是堯夫憶昔時天下只
知才可處人間不信事難爲眼觀秋水斜陽
遠淚洒西風黄葉飛此意如今都去盡堯夫
非是愛吟詩
堯夫非是愛吟詩詩是堯夫相度時合放手
時須放手得開眉處且開眉狂情多見好人
喜弊性少爲他物移只恨一般言不到堯夫
非是愛吟詩
堯夫非是愛吟詩詩是堯夫樂物時天地精
英都巳得鬼神情狀又能知陶眞義向辭中
見借論言從意外移始信詩能通造化堯夫
非是愛吟詩
堯夫非是愛吟詩詩是堯夫不樂時明月恰
圓還却缺好花纔盛又成衰返魂丹向何人
用續命湯於甚處施天聽雖高只些子堯夫
非是愛吟詩
堯夫非是愛吟詩詩是堯夫春盡時有意落
花猶去住無情流水任東西鶯傳信處音聲
切燕訴冤時言語低似此誤人事多少堯夫
非是愛吟詩
堯夫非是愛吟詩詩是天津秋盡時見慣不
驚新物盛話長難說故人稀雲疏煙淡山仍
逺露冷天高草已衰賴有餘罇自斟酌堯夫
非是愛吟詩
堯夫非是愛吟詩詩是堯夫代記時官職固
難稱太史文章却欲學宣尼能歸豈謝陶元
亮善聽何慙鍾子期德若不孤吾道在堯夫
非是愛吟詩
堯夫非是愛吟詩詩是堯夫曠望時一片園
林擁京國幾層樓觀犯雲霓朝昏天氣屢變
易今古人情旋合離欲問逺山唯歛黛堯夫
非是愛吟詩
堯夫非是愛吟詩詩是閑觀蔬圃時暖地春
初纔鬱鬱宿根秋末却披披韮葱蒜薤青遮
壠蕷芋薑蘘緑滿畦時到皆能弄精彩堯夫
非是愛吟詩
堯夫非是愛吟詩詩是堯夫窮理時語愛何
嘗過父子講和曾未若夫妻恩多意思飜成
恨歡極情懷却似悲何事人間不如此堯夫
非是愛吟詩
堯夫非是愛吟詩詩是堯夫重惜時西𣈆浮
誇時可歎南梁崇尚事堪悲仲尼豈欲輕辭
魯孟子何嘗便去齊儀鳳不來人老去堯夫
非是愛吟詩
堯夫非是愛吟詩詩是堯夫自足時開口笑
多無若我同心言少更爲誰田園管勾憑諸
子罇俎安排仰老妻不信人間有憂事堯夫
非是愛吟詩
堯夫非是愛吟詩詩是堯夫獨酌時一盞兩
盞至三盞五題七題或十題只知人事是太
古不信我身非伏羲爲幸居多宜自樂堯夫
非是愛吟詩
堯夫非是愛吟詩詩是堯夫切慮時千世萬
世所遭遇聖人賢人曾施爲當初何故盡有
說在後可能都没辭事旣不同時又異堯夫
非是愛吟詩
堯夫非是愛吟詩詩是堯夫强少時笻杖藜
杖到手拄南園北園隨意之酒醺不怕暖生
面花好儘教香惹衣六十四年無事客堯夫
非是愛吟詩
堯夫非是愛吟詩詩是堯夫自顧時若有意
時非語話都無情處是肝脾方將憂巳到未
到何暇責人知不知因喜聖賢用心逺堯夫
非是愛吟詩
堯夫非是愛吟詩詩是堯夫自得時巳把樂
爲心事業更將安作道樞機未來身上休思
念旣入手中須指揮迎刃何煩多顧慮堯夫
非是愛吟詩
堯夫非是愛吟詩詩是堯夫鑑誡時意淺不
知多則惑心靈須識動之微行㐫既有人誅
戮心善豈無天保持讀易不唯明禍福堯夫
非是愛吟詩
堯夫非是愛吟詩詩是堯夫賛易時八卦小
成皆有主三才大備略無遺陰陽消長旣未
已動靜吉㐫那不知爲見至神功效逺堯夫
非是愛吟詩
堯夫非是愛吟詩詩是堯夫賛易時大道備
人皆有謂上天生物固無私雖知同道道亦
得未若先天天弗違過此聖人猶不語堯夫
非是愛吟詩
堯夫非是愛吟詩詩是堯夫十月時寒日無
光天色逺陰雲不動柳絲垂園林葉盡鳥未
散道路風多人更稀滿目時光口難道堯夫
非是愛吟詩
堯夫非是愛吟詩詩是堯夫可愛時巳著意
時仍著意未加辭處與加辭物皆有理我何
者天且不言人代之代了天工無限說堯夫
非是愛吟詩
堯夫非是愛吟詩詩是堯夫不著棊大智大
謀難妄設小機小數肯輕爲泥沙用處寧無
惜螻蟻驅時忍便窺天下也宜留一路堯天
非是愛吟詩
堯夫非是愛吟詩詩是堯夫歡喜時歡喜焉
能便休得語言須且略形之𦙄中所有事旣
說天下固無人致疑更不防閑尋罅漏堯夫
非是愛吟詩
堯夫非是愛吟詩詩是堯夫先見時直在𦙄
中貧亦樂屈於人下貴奚爲誰何藥可醫無
病多少金能買不疑遲老更逢春未老堯夫
非是愛吟詩
堯夫非是愛吟詩詩是堯夫不忍時戾氣中
人爲疾病和風養物號清微世情非利莫能
動士節待窮然後知尚口乃窮非我事堯夫
非是愛吟詩
堯夫非是愛吟詩詩是堯夫恨月時見說天
長在甚處照教人老待奚爲嬋娟東面才如
鑑屈曲西邊却似眉由此遂多悲與喜堯夫
非是愛吟詩
堯夫非是愛吟詩詩是堯夫愛月時松上見
時偏皎潔懷中照處特光輝何如亭午更休
轉不奈纔圓又却虧青女素娥應有恨堯夫
非是愛吟詩
堯夫非是愛吟詩詩是堯夫中夜時擁被不
眠還展轉披衣却坐忽尋思死生有命尚能
處道德由人那不知須是安之以無事堯夫
非是愛吟詩
堯夫非是愛吟詩詩是堯夫訪友時青眼主
人偶不在白頭老叟還空歸幾家大第横斜
照一片殘春啼子規獨徃獨來還獨坐堯夫
非是愛吟詩
堯夫非是愛吟詩詩是堯夫信脚時高祖宅
前花似錦魏王堤畔柳如絲因閑看水行來
遠就便遊園歸去遲每遇好風還眷眷堯夫
非是愛吟詩
堯夫非是愛吟詩詩是堯夫忖度時先見固
能無後悔至誠方始有前知巳之欲處人須
欲心可欺時天可欺只被世人難易地堯夫
非是愛吟詩
堯夫非是愛吟詩詩是堯夫麾塵時每見賔
朋須款曲更和言語不思惟方將與物同休
戚何暇共人爭是非天地與人同一體堯夫
非是愛吟詩
堯夫非是愛吟詩詩是堯夫恣縱時在世上
官雖不做出人間事却能知待天春暖秋涼
日是我東遊西泛時道在眼前人不見堯夫
非是愛吟詩
堯夫非是愛吟詩詩是堯夫服老時簡尺每
稱林下士過從或著道家衣須將賢傑同星
漢直把身心比鹿麋六十五年無事客堯夫
非是愛吟詩
堯夫非是愛吟詩詩是堯夫睡覺時夢後舊
歡初髣髴酒醒前事略依稀任經生死心無
異雖隔江湖路不迷因向此中觀至理堯夫
非是愛吟詩
堯夫非是愛吟詩詩是堯夫注思時事少全
由心易足病多休道藥難醫情當少日須思
老志在安時莫忘危天道分明人自昧堯夫
非是愛吟詩
堯夫非是愛吟詩詩是堯夫行已時政在我
時心必盡事關人處力難爲人如負我我何
預我若辜人人有詞就責莫如躬自厚堯夫
非是愛吟詩
堯夫非是愛吟詩詩是堯夫自省時義若不
爲無勇也幸如有過必知之面前地惡猶能
掃心上田荒何所欺從諫如流是難事堯夫
非是愛吟詩
堯夫非是愛吟詩詩是堯夫盡性時若聖與
仁雖不敢樂天知命又何疑恢恢志意方閑
暇綽綽情懷正坦夷心逸日休難狀處堯夫
非是愛吟詩
堯夫非是愛吟詩詩是堯夫用畜時史籍始
終明治亂經書表裏見安危庖犧可作三才
主孔子當爲萬世師不止前言與徃行堯夫
非是愛吟詩
堯夫非是愛吟詩詩是堯夫出入時草軟沙
平月陂下雲輕日淡上陽西花深柳暗銅駝
陌風暖鶯嬌金谷堤盡是堯夫行樂處堯夫
非是愛吟詩
堯夫非是愛吟詩詩是春秋後語時七國縱
横如破的九州吞吐若抨棊君臣自作逋逃
主將相無非市井兒篆入草書猶不誤堯夫
非是愛吟詩
堯夫非是愛吟詩詩是堯夫晚步時信意遂
過高祖宅因行更上魏王堤設如終久全無
託何似當初都不知料得鬼神知此意堯夫
非是愛吟詩
堯夫非是愛吟詩詩是堯夫處困時事體極
時觀道妙人情盡處看天機孝慈親和未必
見松柏歲寒然後知匪石未聞心可轉堯夫
非是愛吟詩
堯夫非是愛吟詩詩是堯夫處否時信道而
行安有悔樂天之外更何疑受疑始見周公
旦經阨方明孔仲尼大聖大神猶不免堯夫
非是愛吟詩
堯夫非是愛吟詩詩是堯夫無奈時眼下見
榮還見辱心中疑是又疑非上陽宫殿空遺
堵金谷園林但落暉天若有言人可問堯夫
非是愛吟詩
堯夫非是愛吟詩詩是堯夫擲筆時事體順
時爲物理人情安處是天機堅如金石猶能
動靈若鬼神何可欺此外更無言語道堯夫
非是愛吟詩
堯夫非是愛吟詩詩是堯夫自詫時許大天
時猶可測些兒人事豈難知崑岡美玉人誰
識滄海明珠世莫窺由是堯夫聊自詫堯夫
非是愛吟詩
堯夫非是愛吟詩詩是堯夫愼獨時人壽百
年無以過心遊萬仞待何爲爲謀須求心無
愧作事莫幸人不知誠盡鬼神猶且懼堯夫
非是愛吟詩
堯夫非是愛吟詩詩是堯夫愼與時初作事
時分可否始親人處定安危殊鄉忠信同思
善異世姦邪共喜私豈待較量然後見堯夫
非是愛吟詩
堯夫非是愛吟詩詩是堯夫樂事時天道虧
盈如橐籥聖人言語似蓍龜光陰去後繩難
繫筋力衰時藥不醫莫把閑愁伴殘照堯夫
非是愛吟詩
堯夫非是愛吟詩詩是堯夫重惜時爭向僞
時須便信奈何眞處却生疑既稱有客告曾
子豈爲無人毁仲尼父子君臣獨未免堯夫
非是愛吟詩
堯夫非是愛吟詩詩是堯夫掩卷時時遇猶
能用歸妹物傷長懼入眀夷夏商盛日何由
見唐漢衰年爭忍思畎畆不忘天下處堯夫
非是愛吟詩
堯夫非是愛吟詩詩是堯夫愛物時曉事情
懷須灑落出塵言語必新奇山川秀拔寧無
孕天地精英自有歸粹氣始能生粹物堯夫
非是愛吟詩
堯夫非是愛吟詩詩是堯夫默識時日月旣
來還却徃園林纔盛又成衰登山高下雖然
見臨水淺深那不知世上高深事無限堯夫
非是愛吟詩
堯夫非是愛吟詩詩是堯夫自試時事體待
諳然得信人情非久莫能知同霑雨露蒿萊
質獨出雪霜松柏姿見慣不如身歷過堯夫
非是愛吟詩
堯夫非是愛吟詩詩是堯夫可歎時只被人
間多用詐遂令天下盡生疑罇前(一云/唐虞)揖讓
三盃酒坐上(一云/湯武)交爭一局棊小大不同而
已矣堯夫非是愛吟詩
堯夫非是愛吟詩詩是堯夫憑式時亂法奈
何非獨古措刑安得見於兹當時旣有少正
卯今日寧無孔仲尼時世不同人一也堯夫
非是愛吟詩
堯夫非是愛吟詩詩是堯夫自信時必欲全
然無後悔直須曉了有前知言忠能盡巳所
有事善任他人致疑外物從來自難必堯夫
非是愛吟詩
堯夫非是愛吟詩詩是堯夫母必時或讓或
爭時既徃相因相革事難齊羲軒堯舜前規
矩湯武桓文舊範圍一筆寫成還抹了堯夫
非是愛吟詩
堯夫非是愛吟詩客問堯夫何所爲睡思動
時親甕牖幽情發處旁盆池尋芳更用小車
去得句仍將大筆麾餘事不妨閑潤色堯夫
非是愛吟詩
堯夫非是愛吟詩詩是堯夫詫老時金玉過
從舊朋友糟糠歡喜老夫妻瓦燒酒盞連醅
飲紙畫棊盤就地圍六十六年無事客堯夫
非是愛吟詩
堯夫非是愛吟詩詩是堯夫樂靜時藥裏君
臣慵點對琴中文武倦更移鼎間龍虎忘看
守棊上山河廢指揮亦恐因而害天性堯夫
非是愛吟詩
堯夫非是愛吟詩詩是堯夫談笑時國士待
人能盡意山翁道我會開眉盞隨酒量徐徐
飲榻逐花陰旋旋移此樂再尋非易得堯夫
非是愛吟詩
堯夫非是愛吟詩詩是堯夫驚駭時暮雨朝
雲纔半日春華秋葉未多時即今世態巳堪
歎過此人情更可知一暑一寒何太急堯夫
非是愛吟詩
堯夫非是愛吟詩詩是堯夫自詫時事少事
多都在巳人憂人喜更由誰壺中日月明長
在洞裏乾坤春不歸誰道光陰如過隙堯夫
非是愛吟詩
堯夫非是愛吟詩詩是堯夫踈散時早起小
詩無撿束那堪大字更狂迷旣貪李杜精神
好又愛歐王格韻奇餘事不妨閑戲弄堯夫
非是愛吟詩
堯夫非是愛吟詩詩是堯夫語事時舉動苟
能循義理辯明安用致言辭艱難圖處費心
力容易來時省指揮欲蓋而彰事多矣堯夫
非是愛吟詩
堯夫非是愛吟詩詩是堯夫得意時物向物
中觀要妙人於人上看幾微物中要妙眼前
見人上幾微心裏知且是有金無處買堯夫
非是愛吟詩
堯夫非是愛吟詩詩是堯夫不强時事到强
爲須涉跡人能知止是先機面前自有好田
地天下豈無平路𡵨省力事多人不做堯夫
非是愛吟詩
堯夫非是愛吟詩詩是堯夫得意時這意著
何言語道此情唯用喜歡追仙家氣象閑中
見眞宰工夫靜處知不必深山更深處堯夫
非是愛吟詩
堯夫非是愛吟詩詩是堯夫喜老時明著衣
冠爲士子高談仁義作男兒敢於世上明開
眼肯向人間浪皺眉六十七年無事客堯夫
非是愛吟詩
堯夫非是愛吟詩詩是堯夫難老時齒暮乍
逢新歲月眼明初見舊親知歡情此去來伏
减飲量近來差覺低六十七年無事客堯夫
非是愛吟詩
堯夫非是愛吟詩詩是堯夫愼動時枉道干
名名亦失怫民從欲欲還隳號爲賢者能從
善名曰小人須飾非大佞似忠非易辯堯夫
非是愛吟詩
堯夫非是愛吟詩詩是堯夫有激時留在𦙄
中防作恨發于詞上恐成疵芝蘭見處須收
採金玉逢時莫棄遺到此堯夫常自賀堯夫
非是愛吟詩
堯夫非是愛吟詩詩是堯夫有愧時空受半
來天下拜却無些子自家爲心能盡處我自
慰力不周時人亦知只恨一般言未得堯夫
非是愛吟詩
堯夫非是愛吟詩詩是堯夫詫劔時當煆煉
時分勁挺到磨礱處發光輝長蛇封豕休撩
亂狡免妖狐莫陸離此器養來年歲久堯夫
非是愛吟詩
伊川擊壤集卷之二十
