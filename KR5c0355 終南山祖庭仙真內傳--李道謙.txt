#+TITLE: 終南山祖庭仙真內傳--李道謙
#+DATE: 2018-05-12 10:21:59
#+SOURCE: github.com/kanripo/KR5c0355 master f24d72cb                
終南山祖庭仙眞内傳序
子綦之隱几坐忘非南華之稱贊則人莫知
其烏有道太白之仙丰道骨非司馬子微之
裁鑒則世莫識其烏異人學道之人隱遯巖
谷跧守蘧廬被褐懷玉負抱經綸之才不爲
世用獨善其身而恬然委鮵千載而下不知
其幾千百人不幸不爲世所知卒於湮没無
聞與草木俱腐惜哉幸而有好事者紀録爲
傳則又過神其事反使後世不能盡信吾恐
隱士之心必不汲汲於索隱行怪以駭人之
觀聽也夫世之所貴乎修仙者亦在乎守道
不變陰功濟人正容悟物處順安時而已豈
直以乘雲氣跨箕尾解水火遣冠舄抜宅昇
舉坐脱立亡而後爲得道之證耶嘗觀舊所
謂列仙總仙高道等傳未有不涉此議者今
已不存天樂眞人李君復於暇曰編述嘗居
祖庭者已往師眞道行别烏一傳使後人知
所宗本其辭直其事的坦然明白略無詭侈
信可以發潜德之幽光示後學之楷式其用
心豈淺淺哉昔劉翰林碑徂師仙跡以謂師
之出神入夢擲傘投冠其他騰凌滅没之事
皆其權智非師本教噫後之學者有能體徂
師之苦志鍊行闡化度人以達於成己成物
則將來秉筆者白有定論固無但私於我徂
庭焉至元甲申歲二月初吉知常盛德大師
提點終南甘河鎮遇仙官事玉道明序












終南山祖庭仙眞内傳卷上川二
　　　　夷山天樂道人李道謙編
　　　玉蟾眞人
師姓和氏名德墐秦州甘泉縣人天姿整秀
志學之歲攻事翰墨及冠隱身爲刀筆吏然
處事中正以道存心未嘗取非義財遇高人
勝士靡不參請天德間以部椽出身方將遊
仕宦途忽一道者過門師延至家酌酒談玄
大適其意少焉而去他日道者復至臂擎一
梟謂師曰此物雖許大眼了不識人師乃悟
爲異人因問其鄉里姓字不吿而往後月餘
道者復來身染厲疾止於其家膿血汗穢殆
不可近師爲召醫百療不效經歲乃殂師備
禮葬之又數月一老媪詣門泣且告曰老身
有兒性嗜雲水不事家業近知遊居貴宅特
來相尋師吿以病殂媪慟哭不已曰老身與
兒止是二曰兒今既死何所託身師請以母
禮事之一日媪曰吾欲啓壙一睹兒面雖死
無憾懇告再四師爲發塚但空棺而已中有
秘㫖一幅老媪亦失所在師嘆曰吾今遇眞
仙尚汩没塵坌中果何爲也由是黜妻棄子
易衣入道時聞重陽祖師亦遇眞居終南乃
往參同大定三年於劉蔣村結茅與靈陽李
公三人同處既而心地圓通大得其妙七年
丁亥重陽東遊海上師與靈陽共居暢道十
年庚寅春馬譚劉丘四眞將至師及李靈陽
時寓終南太平宫留錢於貨羹之家謂曰今
日當有丘劉譚馬四仙客至可善待之良乆
四人果至貨羹人邀之曰公輩豈非丘劉譚
馬邪四人相視而笑曰汝何由知之曰和李
二師已留羹錢矣四子嘆異食畢往見忻然
相得師嘗命畫工寫頁凭虎而睡衆莫能曉
秋九月初師忽覺道體違和丹陽命長春侍
疾至十四日翛然順化四子葬于劉蔣菴側
畫凭虎腄者乃預表歸期在寅年也升仙之
後有臨潼張公乆患風疾衆醫莫效將屬纊
之際夢師至門告以治療之方問其姓名曰
吾終南和玉蟾也覺而其疾少愈用其所告
之劑疾果頓差張就菴設齋建亭以酬其惠
謚曰玉蟾普明澄寂眞人今祖庭石刻尚在
　　　靈陽眞人
師姓李氏京兆終南縣人聰明特達學問淹
該天德間遇異人點化自是落魄不問家事
視富貴若浮雲遠名利如桎梏徜徉泉石以
道自樂韜光晦迹素厭人知故終身不吿人
名字里人但以李眞人呼之至大定三年與
重陽祖師洎玉蟾和公同結茅于劉蔣居之
其於鉛汞龍虎之學多賴重陽指授七年丁
亥夏重陽東遊海上師與和公止居劉蔣修
身接物重陽至汴寄之以詩云傳語和公與
李公首先一志三人同其爲交契可知矣迨
十年春重陽升仙于汴梁丘劉譚馬四眞入
關待二師以叔禮是年秋玉蟾亦假化師與
衆眞同處二十八年春正月長春丘君奉詔
赴闕拜别之際師囑曰重陽謂汝必能大開
玄教今其時矣萬一善自保愛來春鶴馭早
還吾專俟汝爲喪主秋八月長春得㫖還終
南是冬盤桓山陽准洛之間明年春二月西
歸過鄠郊秦渡鎮道衆請留數日先旬日前
師無恙絶粒不食衆問之曰汝輩無慮吾惟
待喪主而已即遣人促長春亟歸既至拜於
榻前即賜之墨長春悟其㫖命匠造棺未及
成師已順化時三月初一日也長春以禮葬
于菴側之仙塋敬謚曰靈陽輝耀演化眞人
　　　劉通微
先生姓劉氏諱通微字恱道默然子道號也
東萊掖城人世爲鄉里右族倜儻不羈在弱
冠間飛鷹走大博奕鬭雞迷於花酒之場一
旦染奇疾幾至不救夢入仙家之境已而平
復遂悟幻化之理以道存心大定丁亥夏重
陽祖師將遊海上道過掖城見先生神清爽
邁有飛舉雲霄之態與之同話機縁契合授
以修頁秘㫖及今名號先生既得印可即棄
家長往杖筴入關中結茅于終南山甘谷之
側吟風嘯月枕石漱流放懷塵世之外庚寅
春丘劉譚馬四師西來先生相得甚歡同葺
劉蔣菴居之既而四師復詣汴梁負祖師仙
蛻歸葬於菴側先生廬墓三年北遊嵐管内
全道妙外應世縁摳衣請教者日不虚席於
是立觀度人玄風大振於西山矣嘉聲遠播
名達皇都明昌初道陵召至闕下問以九還
七返之事先生曰此山林野人所尚陛下居
九五之位四海生民之主不必留意於此但
對以黄老清靜無爲修身治國之要上悦敕
館于天長觀尋遷永壽道院開堂演道三教
九流請益問話者户外屨滿未幾得㫖還山
賜御書以寵其行翱翔於齊魯間至埭州商
河縣聶家莊謂門人曰此吾歸休之所也因
葺治廬舍居之一日焚香禮聖集衆囑以修
頁之語曰師頁有閬風之召吾當歸矣奄然
假化即承安元年二月十五日貞元節也平
生所作詩詞目曰全道集行于世仙化之所
今大建朝元宫矣
　　　史處厚
先生家世乾州醴泉姓史氏名公密初自垂
髫心慕至道大定壬午歲聞重陽祖師遇仙
受祕訣養道於終南時走而請盟遂蒙允納
教以全頁性命之學仍訓名處厚號洞陽子
自是乞食鍊心往來於終南鄠社間七年丁
亥春重陽將游東海欲令侍行先生辭以母
老不敢遠游重陽遂畫三髻道者立於雲中
傍有一松一鶴付之曰謹秘藏之此爲他日
參同之符及庚寅春重陽仙化於汴梁丹陽
宗師率三友入關至長安孔仙菴先生徑往
參謁時丹陽初頂三髻先生出示重陽向日
所留畫圖大爲讚異四師吿以海上開化汴
梁升仙之事遞相印可相得甚歡即與四師
同葺劉蔣菴居之丹陽屢以詩詞訓吿次第
誘掖不數載間克臻大妙後復還醴泉和光
玩世不拘禮法時人以史風子呼之忽歌舞
於市唯云歸去蓬莊衆俗莫曉如是者三日
徑來菴中奄然蟬蜕時甲午六月十五日也
官僚士庶靡不膽拜初葬醴泉明年丹陽移
葬於劉蔣之仙塋開棺視之顔采如生丹陽
以四言讚之云史公得遇得遇重陽重陽傳
授傳授玄黄玄黄至理至埋不忘内持修鍊
外絶炎凉水火既濟日月交光龍吟離位虎
嘯坎房木金間隔姹女圓方刀圭爛飲知味
聞香神丹結正晃耀晶陽風仙來度顯出嘉
祥歌舞三日辭别街坊惟云歸去趨赴蓬莊
復入菴内奄然坐亡觀者雲集事埋匪常一
靈眞性班列仙行先生道業讀此讚文自可
見矣享年七十有三中統癸亥再遷仙塋開
壙視之僅及百年骨雖散亂其色如金其堅
若石余所親見者也異哉
　　　嚴處常
先生姓嚴氏名處常號長清子京兆櫟陽縣
人即重陽祖師之外戚幼習儒志尚清虚以
父母在堂未能高蹈物表爲縣法司臨事慈
愍一日向暮還家路拾遺書一卷題曰玉靈
聖書得之者仙于是焚香祝曰我今二十有
九誓於不惑之年潔身入道祝畢酹酒於醮
盆中有聲隱隱若雷家人咸以爲異後踰一
紀二親俱喪忽患目疾治之愈甚默自責曰
昔得聖書誓以四十出家今過期矣此疾稍
痊即當從道無何目明如故遂往終南劉蔣
參重陽祖師願受教爲門弟子時大定癸未
歲也先生既蒙允納克志于道數年祖師授
以微㫖七年丁亥夏祖師東遊先生遨遊終
南泉石住處頤神毓浩十年春丘劉譚馬四
師入關蒙丹陽宗師復爲印可仍贈之楊柳
枝詞云一虎一龍一處眠打盤旋一呼一吸
一周天徧三田一麥一麻通一線裊祥煙一
來一往一還元産胎仙先生拜受自是了無
疑障居祖庭又逾十載道契眞常以二十三
年癸卯夏四月八日焚香辭衆無疾而逝春
秋七十三矣
　　　姚玹
先生姓姚氏諱玹號雲陽子終南蔣夏村人
世爲鄉里巨族父祖俱好賑贍貧乏多積陰
德乃生先生丰神灑落超然挺出塵之姿性
甚仁慈聞人有急必往援救與重陽祖師有
緦麻之親大定丁亥四月重陽詣門告别先
生問將安往重陽吿欲遊海上丘劉譚中捉
馬之行先生素以害風相待笑而别無何重
陽自汴京爲先生寄藏頭拆字詩一章云前
相識二官人你眞靈看好因抵芝苗公未識
成道果次須屯蒙卦聚神來祐左源通氣轉
新斧若磨交利快頭一點遇長春不數年丹
陽輩來居劉蔣菴先生所居相去數里聞之
往詢其始末見丘劉譚馬四師皆凌雲仙客
愕然歎曰向重陽告别之語今果驗矣我輩
常以害風待何愚之甚邪由斯頓悟乃棄家
捐累乞受道于丹陽宗師丹陽教以修眞奥
㫖及賜今名號仍贈之詩云灰心忘富貴槁
體樂清貧甘作逍遥客長爲自在人氣中須
養氣神内更頤神不著纖毫假方能得至眞
恭侍左右多所傳授先生得法之後目不交
睫脅不占席十有餘年深入大妙壬寅丹陽
東歸寧海先生從行迨丹陽上仙先生遊歷
磁相間愛滏陽風俗淳厚築白雲菴居之隨
機接物演化度人一日謂衆言曰師眞有命
吾其歸乎於是沐浴更衣跏趺而坐日方卓
午寂爾返眞異香芬馥移時而散享年七十
二平生所述詩詞號破迷集行於世
　　　曹瑱
先生姓曹諱瑱道號朝虚子陜右坊州人家
世鉅富猶子徽美叔早登甲第先生少讀書
鄉里以孝悌稱爲人忠厚謙和襟懷蕭爽壯
歲遊場屋間屢中高選大定甲午暇日因覽
仙經道典掩卷歎曰人生浮世光陰電回倏
然而已不究生前妙本出世高標果何爲哉
雖有學仙之志罔知所適聞丹陽宗師於終
南祖庭居環堵先生徑往參謁一見神合氣
協若有夙習之契丹陽納諸門下教以道要
先生既蒙接引心知至人不易遇也遂捐進
取心以永依歸丹陽知先生逸氣超邁妙識
高明一日因先生靜室澄坐思造乎靜丹陽
詣之曰學進歟先生稽首而跪乎前曰學欲
進而未之能也丹陽曰夫靜也者天命之原
仙聖之本習而進之猶假翰以登天反思而
究則如坐堂上而睹階前也不曰靜乎攖而
不煩不曰眞乎作而不妄先生拜而謝曰瑱
得之矣自信而不疑自明而不昧自古自今
繩繩而不絶者其斯之謂歟丹陽乃首肯瑱
再拜而退後得玄門十解元者自先生始也
凡初入道者丹陽以先生爲兄壬寅丹陽東
歸寧海先生侍行明年丹陽羽化先生代師
行化海上明昌中與雲中蘇公無染柳公奉
長春師叔命同飛舄燕薊演化度人應縁接
物十有餘年玄化大行於泰和丁卯夏四月
先生時寓燕都城東永壽觀忽吿衆曰吾當
歸矣不數日示微疾而逝道衆具禮葬之觀
東兵後乙巳冬改葬于五華山庚戌歲十二
月奉朝命追贈翊玄惠正朝虚眞人號蓋掌
教眞常眞人請之也
　　　來靈玉
先生世爲京兆右族姓來氏諱靈玉道號眞
陽子幼習儒業鄉里以解元呼之大定十年
間禮丹陽宗師出家迨丹陽東歸海上先生
侍行嗣後事跡無所可考姑略紀其大槩他
日得之當爲詳録
　　　雷大通
先生姓雷氏名大通道號洪陽子世爲延安
敷政之巨族身長六尺情懷雅淡不事小節
眉疏目秀耳大準直脣如渥丹鬚髯美細幼
業儒素嘗以詞賦魁鄉選故時人以解元稱
之當大定乙未春方夜讀書燈下月朗風清
欲竟三鼓忽聞窗外以杖畫地聲既而言曰
可歎愚迷謾用功浮華一夢轉頭空何如立
志修仙舉永住三山最上宫先生劇啓户出
觀了無所見秉燭視之見以杖畫向詩四句
後畫嵒翁二字先生自是了悟空華頓悱學
仙之志是歲秋因赴試長安聞終南祖庭有
丹陽宗師闡全眞教法即往謁之一見若有
夙契乃作詩二絶寫懷以呈宗師即繼韻答
之云饒君聲價勝蘇秦不似韜光更匿名物
外逍遥眞坦蕩亘初一點自然明靜清便是
長生訣捨棄妻男没口傳悟後知空寧著有
自然獲得好因縁先生焚香拜請願執弟子
禮宗師留於座下訓以今之名號朝叩夕請
於道大有所得壬寅夏丹陽東歸先生留居
祖庭日進道業甲辰春聞丹陽上仙杖屨游
海上奠祭墳壠迨明昌初迤邐西來道過滕
郡愛嶧山巖壑幽邃築修眞菴於響石澗棲
眞養浩演化度人厥後詣門受教爲門弟子
者數百人惟靈眞子馬了道清明子王志專
爲入室今各建方所引接後進至大安辛未
秋先生謂門人曰百六數窮劫灾斯至生靈
魚肉吾不忍處世也無幾何示微疾而逝門
人葬于修眞菴側未幾兵甲擾攘烽煙澒洞
後至大元撫定人煙稍集歲庚戌先生之高
弟清虚眞人張志洞至自武川睹先生宅兆
卑隘封樹草略即會四方法屬備衣衾石槨
大行改葬於雪山仙塋靈都宫以弟子馬靈
眞王清明祔于左右仍搆堂設像以事香火
　　　劉眞一
先生姓劉氏諱眞一道號朗然子世爲登州
黄縣之巨室父祖以儒學起家積德奉道鄉
里所稱先生幼喪其父讀書日記數千言辭
源浩瀚弱冠間試藝春官得占高甲時人以
解元呼之然每以世事爲不足玩常有凌雲
邁往之志忽得泄瀉之疾纏滯彌年已及膏
肓百療不效大定己丑秋重陽祖師挈丹陽
長眞長春三眞過其門母氏設齋供養之且
以子疾吿祖師視之曰此吾門大士非汝家
子也許之入道則可矣母氏焚香跪於前曰
此疾果愈俾侍几杖以從祖師以餘飲與之
既飲汗出如洗厥疾漸瘳迨明年祖師已升
仙於汴梁先生入關詣終南劉蔣村禮丹陽
宗師出家奉侍既乆得付玄㫖壬寅夏從丹
陽東歸癸卯冬丹陽將羽化召先生囑之曰
汝等要作神仙須要積功累行縱遇千魔萬
難慎勿退墮然後可領吾言我開眼也見瞑
目也見元來不在眼但心中了然則無所不
見矣又曰汝縁在北方可往矣先生拜而謝
丹陽既升仙迤邐北游平灤之境所至請益
者户外屨滿一日至撫寧縣愛其山水佳勝
築重陽觀居之厥後度門衆數千餘輩創宫
觀大小僅三百區北方道風洪暢先生闡揚
之力居多至泰和丙寅歲二月初六日召入
室弟子邸道明等曰吾其歸矣昔丹陽將升
仙囑予進道之語汝輩當無忘金玉集凡入
道者不可不觀爲我鏤梓散于多方可也須
臾翛然假化平昔所作歌詩目曰應縁集行
于世矣
　　　李大乘
先生姓李氏世爲平凉府華亭縣之大族幼
習儒業長於辭翰早年嘗中鄉選迨中歲至
御廉下第慨然有煙霞之志大定戊戌秋丹
陽宗師行化西來先生邀于私第事之丹陽
日談道妙於是黜妻棄累改衣執弟子禮丹
陽訓名大乘號靈陽子日受眞教曲盡妙藴
己亥二月十五日丹陽就先生花圃築環與
先生同居約百日爲期仍贈之詩云西北亭
川環堵居此中堪可隱吾軀眼前碧竹數君
子面對青松二大夫流水假山兒戲爾清風
明月汝知乎若能悟解予栽韭(時宗師環中/栽韭以寓意)
(也)有分靈光赴玉都丹陽又見花圃中林檎
一株乆已枯死於四月十四日命移於環内
栽之仍作詩云天上三十六地下三十六天
地入寳瓶七十二候足後至五月二十日青
芽徧吐枯榦復榮丹陽謂大乘曰四月十四
乃純陽降世辰也至此日吾之生辰也相去
三十六日天地晝夜相合爲七十二候足矣
先生作異木記以紀其神刻諸貞石無何丹
陽挈先生來終南祖庭居數載之間屢蒙印
可壬寅丹陽將東歸長春謂先生曰吾道東
矣時館陶劉武節得官鄠邑雅與先生相善
官既滿請先生東遊至家築菴奉之劉亦入
道爲門弟子厥後道縁日盛門徒雲集又數
年先生示微疾順化其體若蟬蜕而輕遠近
觀者大加歎異門人具禮葬於菴側關中兵
後道衆即先生華亭環圃大行興建爲太清
觀矣
　　　趙九淵
先生姓趙氏諱九淵字幾道湛然子其號也
世爲隴州隴安縣之右族先生自幼不同兒
輩戲狎既長賦性謹愿平居寡言體貌魁偉
襟度灑落習儒業嘗中鄉試之甲科故隴人
以解元呼之不事功名每有高蹈遠引之志
年逾三十未嘗婚娶大定戊戌秋丹陽宗師
演化隴川一時歸嚮者靈集先生見之而心
醉曰此吾歸休之地於是設齋炷香請預弟
子列丹陽納之明年丹陽還祖庭先生從居
之朝叩夕參於道德性命之學大有所得迨
壬寅丹陽仙仗東歸先生往來終南鳳隴之
間徜徉自若也河内張邦直尹扶風日常延
致其家與之談道每留數月爲方外忘形之
交先生作文尚平淡詩句雅健得陶謝體每
誦老莊黄庭爲日課非法之言略不出口聞
人談及他人之短輒瞑目不與之相接但云
置論徒敗德招怨躬自厚而薄責於人聖人
之遺訓也故所至人皆敬慕之正大末鳳隴
兵亂先生負笈深入隴山莫知所終及大元
撫治輔正洞頁眞人于君奉㫖住持終南祖
庭尋訪先生遺文得於隴州祐德觀鄭鍊師
子周處目之曰思玄集中統初京兆昊天觀
先生門人趙志冲於府城之北特置吉地請
翰林待制孟攀鱗作誌起墳葬先生之衣冠
以致春秋之祀云
　　　蘇鉉
先生姓蘇氏名鉉號雲中子華州蒲城人賦
性寬慈謙而好禮遇煙霞勝槩終日忘返大
定辛卯春詣終南祖庭丹陽宗師席下乞垂
開度丹陽置諸左右教以入道儀範服勞既
久未嘗少懈丹陽付授道妙及屢以詩詞接
引使進頁功以至心源明了道體冲融一時
羽屬皆以小丹陽目之其造道之深可見矣
後辭師游海上和光同塵扶宗翊教壬寅夏
丹陽東歸復侍几杖迨丹陽之上仙也盤桓
登萊之間明昌初長春宗師命先生演教燕
薊住崇福觀道縁日興從游者衆一日謂門
人曰世縁塵務何時了絶吾其歸矣言訖綵
雲繚繞空際枕肱而逝至大元乙巳冬清和
眞人移葬于五華山仙塋眞常眞人奉朝命
追贈體元輔教雲中頁人號云
　　　于通清
先生河東隰州人姓于氏諱通清字泰寧道
號眞光子初母夢神人授丹一粒服之有娠
洎分瑞之日紅光照室半日方散夙喪其父
所居與神霄宫相近先生髫齓之歲母氏携
往宫炷香手指道像而問母曰此聖眞者人
可得而爲乎母曰唯志於道者可得而近之
先生心諾其言自是時詣宫嬉游每見黄冠
師誦經必澄坐其側諦聽筵終而去既長爲
人端直不事家産恒有高蹈物表之志但未
知所適年幾冠母氏終天葬祭盡禮大定己
亥歲忽一道者諧門乞食先生飯之因問將
安往道者告以將詣終南參師先生乃從其
行謁見丹陽宗師於祖庭丹陽問其行止先
生具實以吿丹陽留居座下執巾瓶之役數
年一日手書立身法付之曰遵是而行仙階
可至又屢授頁訣乃得心性圓通後丹陽東
歸留先生居祖庭迨明昌辛亥長春亦東還
海上先生從居棲霞之太虚觀又數載長春
進而前曰聖賢教門方欲開闡汝可分適北
京等處弘揚吾道遂授以親翰付畀教法先
生承命至霫都環居三載其神光屢見僚庶
敦請出環參玄問道者不可勝計莫不虚往
而實歸厥後道縁日興度門弟子踰千人唯
盧柔和丁至一爲入室僚庶選京城東北隅
爽塏之地築華陽觀奉之先生亦自號塗陽
隱士大安己巳玉陽頁人仙仗北來館于觀
下無何挈先生至燕都保賜紫衣師號自是
道價益高門徒愈集貞祐甲戌歲蒙長春書
召還棲霞之太虚觀俾主觀事興定改元土
寇擾攘遷居福山縣杏山村之修眞菴忽然
先生集衆告曰今日天氣清朗北兵寢息吾
其歸矣遂沐浴書頌曰今朝推倒無根樹頃
刻扳翻鍊藥罏我獨去時無滯礙杖藜倒曳
赴蓬壺擲筆瞑目而逝春秋五十有六時五
雲繚繞籠罩菴所竟日不散兵後住持彰德
府天慶宫門下法孫李志方遷先生遺蜕葬
于府城西北王裕村之仙塋構堂以奉香火
矣
　　　趙悟玄
先生姓趙名悟玄字子深道號了眞子京兆
臨潼人家世業農寄母胎十有二月生於天
德元年五月初二日分瑞之際神光滿室親
屬相傳莫不爲異既長志尚清虚不樂世味
大定庚寅春丹陽宗師率丘劉譚三友入關
道經零口鎮先生見之識其非凡遂邀至家
設齋延待既而與母魏氏並姊弟妻姪六人
俱詣終南祖菴投丹陽出家丹陽方急於度
人立教俱蒙允納各付以修眞微㫖及嗣後
屢以法言誘掖皆能爲玄門之達者惟先生
侍丹陽最乆既得法之後於劉蔣居環者數
年庚子歲京兆趙恩舍宅修蓬萊菴請先生
居環忻然就請兀坐逾十年爾後邠州淳化
縣秦莊道友李氏築環來請先生又往居一
紀之歲遂得心符至道因折柏四枝插於環
中乞今榮茂泰和中咸寧縣樊川雒希瑄聞
先生爲有道者築環請居之一日房弟雒都
巡於京兆茶肆内見一道者來乞錢遂手付
一文與之而去後月餘還家謁先生於環堵
見而驚曰此向日茶肆乞錢道者也問兄先
生亦嘗出乎曰無都巡乃焚香拜禮以宋陽
村世業柏坡與先生修全道菴永爲棲眞福
田先生嘗謂弟子然逸期曰京兆太白廟道
祖玄元示迹之地向者丹陽已築堂其側他
日必爲崇福道場汝可居之先生亦時往來
其中今果爲名觀矣居數載先生復往淳化
以大安三年三月十有七日無疾而逝享年
六十有三生平暢道詩詞號曰仙梯集行于
世度弟子數百人惟王德遇然逸期爲入室
後移葬先生於樊川全道菴之柏坡訪平凉
同知楊庭秀爲作墓碑以紀其道行天興兵
後就全道故址大行興建爲翠微宫矣壬子
歲眞常眞人炷香祖庭贈以弘玄眞人號
　　　叚明源
先生世居平水法諱光普字明源道號眞陽
子幼而聰慧長而豪俠因酒誤傷人肢體避
罪入關中偶至終南祖庭聞丹陽宗師談道
大有開悟於是焚香拜禮懇祈出家丹陽見
許恭執勞役以事左右數年之間漸有得於
心一日跪吿師前丹陽教以寡欲澄心摧强
挫鋭先生既蒙印可行其所受之學不數載
乃得心字膽明臻於妙道遂杖筴還河東於
稷山縣城之北築了眞菴居環堵自此依歸
者衆歲壬寅夏忽謂門人曰丹陽宗師將東
歸可備香信汝等隨吾往謁即出環率衆而
行甫抵潼關仙仗果至矣丹陽叩其所修先
生以所進答之丹陽嘆曰關中已有趙悟玄
河東又得段明源吾教得所傳矣先生拜辭
而回道價益高三原楊明眞聞之往詣參請
多蒙指授仍以物外人詞見贈迨明昌改元
二月二十八日先生召門人曰吾有三山之
遊沐浴書頌云歲久樂希夷光明性燭輝靈
通三島路氣結六銖衣放曠無拘束逍遥出
是非默然無一事鶴馭綵雲歸書畢曲肱而
逝目光炯然數日不落備禮葬于了頁菴側
平生歌詩號曰明源集行于世矣

終南山祖庭仙眞内傳卷上












終南山祖庭仙眞内傳卷中川三
　　　　夷山天樂道人李道謙編
　　　柳開悟
先生陜右坊州人姓柳氏諱開悟字巨濟道
號無染子性聰敏少言家富不喜華飾業進
士博識强記能屬文再赴廷試而還鄉中以
才名推爲州學録大定壬辰春因游長安遇
丹陽宗師與之語及贍以詞先生有所開悟
遂捨家從之游居劉蔣祖菴踰十年於道大
有所進與曹瑱來靈玉劉眞一李大乘雷大
通李大莖趙九淵輩俱在丹陽門下時人稱
之曰玄門十解元丹陽東歸先生與諸公亦
從行迨丹陽上仙先生於明昌間奉長春宗
師命演化燕薊既而遷固安之棲玄菴以崇
慶改元壽終兵後乙巳冬十月清和眞人移
葬于五華山庚戌冬掌教眞常眞人奉上命
贈明玄崇德無染眞人號仍作暮碣銘
　　　任守一
先生姓任氏諱守一道號自然子世爲京兆
鄠縣之農家體榦魁梧胸襟開朗不拘小節
性喜射獵一夕夢鬼使攝入陰府歷見罪囚
校對拷掠之事覺而有悟因毁弓折矢對天
自盟願改前非以新厥德徑諧劉蔣祖菴丹
陽宗師門下求受道業丹陽斥逐至於數日
其心益堅乃納之俾就環堵供事飲膳三載
之間服勞益謹未嘗須臾少懈丹陽憐之指
授眞訣教以忍辱降心調鍊神氣久之心地
虚明漸有所得一日跪前告曰庸鄙凡愚蒙
師開悟顧無以報願垂慈憫不棄陋拙更執
汲爨三年丹陽却之曰汝向時未悟須當服
勤效役今既有所得當進汝眞功接引後進
於是先生拜辭乞食河朔間道縁日盛至大
定癸卯冬聞丹陽返眞先生廬墓三載未幾
忽召門人曰昨夕師眞有命令從遊道山沐
浴更衣翛然順化即明昌改元四月十四日
也兵後門人移葬于登州蓬萊縣百澗村重
陽觀搆堂設像矣
　　　楊明眞
先生姓楊氏世爲耀州三原縣人父蕃母劉
氏以天德庚午歲十一月十八日先生乃生
分瑞之際青氣盈室幼而孤梗不與羣兒戲
狎既長每發浮生如電之嘆志慕仙道當大
定十四年聞丹陽宗師弘全眞大教於終南
祖庭即棄家特諧門下乞垂開度丹陽見其
體貌魁梧胸襟開朗嘆曰此眞仙材也因訓
名明眞號碧虚子授以還丹泝流之訣先生
既得受記頭鬅面垢乞食度日或歌或舞佯
狂玩世人皆以楊害風呼之常持一馬杓以
爲飲器隱迹丐徒中數歲不語志逾金石盤
桓終南鄠社間後聞丹陽上仙東游海上奠
祭墳壠覲謁長生玉陽二宗師多蒙指授迤
邐西歸嘗聞稷山縣眞陽子段君爲丹陽許
可取道河東炷香參拜段君密授道要又以
物外人詞贈之先生辭而還秦自是了無疑
障徑入京兆省前宣詔廳忘言危坐雖紛華
滿前未嘗一盼而已心灰體槁如在山林一
紀之歲入於大妙承安己未轉運使高德卿
忽患心痛百醫不效屬纊之際夢先生以水
噀之徧身汗出倏然而甦不數日四肢康豫
親諧宣詔廳焚香拜謝多贈金帛先生不受
復作詩十絶謝之重午日先生在清眞菴畫
地爲鑪撮土代香翠煙靄出盤結丈餘旋爲
華蓋移時不散時有數鶴飛嗚其上萬目仰
膽靡不讚異由是統軍完顔公助貲興建即
今之丹霞觀也蒲城老蘇兩膝拘攣不能步
履先生以水噀之奔走如故厥後里人之疾
者竟來求水先生厭其紛冗呪水一杯注之
井中有聲如雷自此疾者汲而飲之無不痊
差迄今號曰法水井無何還祖庭閑居召門
人修齋集衆嗣法於無欲子李公及請知觀
畢知常囑以藏身之地留頌云八十年來如
電拂一堆臭腐棄荒田予今去後全無礙撒
手歸空合自然置筆奄然順化福山宋昭然
者與先生素不相協先生窗外與之告别宋
遽出户迎待適人來報先生羽化時正大戊
子六月十一日也享年七十有九度門人數
百輩平生著述目曰長安集行于世葬于劉
蔣之仙蜕園庚戌冬掌教眞常眞人奉朝命
追謚曰碧虚毅烈眞人
　　　周全道
先生姓周名全道世爲古豳之巨室生於皇
統乙丑歲十二月二十二日自幼語默進止
若成人狀貌奇古神清雅澹夙喪其父生理
蕭索竭力以事母母忽感奇疾百療不愈先
生割股與藥同進厥疾乃瘳鄉黨以孝聞年
及冠里人有以子妻之者先生婉其辭而却
之及母氏之終天也哭泣過哀幾於滅性歎
曰吾嘗聞道家有言一子進道九祖登仙欲
報罔極之恩無踰於此時大定癸巳歲丹陽
宗師環居終南祖庭演全頁教法先生遂諧
席下求受道要丹陽納之俾與弟子列自薪
水舂爨皆使親歷先生恭服勤勞數年匪懈
丹陽察其有受道之志一日召入環室授以
眞誥及賜全陽子號先生既得法克己鍊心
行其所受如是又數載合堂雲衆莫不服其
踐履之實無幾何丹陽謂曰豳近邊鄙教化
難通汝當往居以弘吾道先生受教而往卜
菴玉峰山下頤神毓浩演化度人各隨其根
性淺深皆蒙啓發至於疲癃殘疾嬛獨鰥寡
而無吿者收養於菴中由是鄉里士庶日益
敬仰豳人爲之遷善壬寅丹陽東歸先生每
至清明必躬詣祖庭奠祭歲以爲常貞祐間
羌人陷豳先生亦在虜中雖被俘縶其精進
道業略不少渝羌識其爲異人遂釋之四方
來受教者不可勝計俱令各立方所誘掖後
進元光末尚書左丞張公信甫出鎮豳郡素
忌先生之名徑來玉峰叩其所修先生吿以
道德性命之理公喜其誠出而語人曰周全
陽有道者也翌日設齋仍贈袍履時遣人候
問起居先生亦常往來寓居長安之漢高祖
廟統軍完顔公待以師禮正大戊子復還豳
以十月十有七日命衆作齋召嗣法門人圓
明子李志源囑之曰終南南時村祖師開化
鍊眞之地吾欲修建以彰仙迹奈世態如此
不可强爲也他日升平之後汝輩當勉力以
成吾志言訖令侍者焚香命衆誦清靜經先
生危坐澄聽甫竟三過枕左肱而逝春秋八
十有四葬於玉峰菴側士人王才卿者與先
生爲莫逆時仕慶陽方天兵圍城甚急忽夢
先生飄然而來曰吾今特來與公相别軒冤
儻寄不堪乆戀此身一失再得實難珍重而
去未幾圍解王乃訪人始知先生入夢吿别
之日即返眞之辰也遽解印綬黜妻子樂道
以終其身先承安戊午歲東魯鄆城縣洞虚
子張志淵者嘗兩夢神人持白刃叱之曰爾
年將盡胡爲不參師學道以免速死耶既覺
心神恍惚因詣郭西郊行俄見一道者麻衣
草履軀榦魁偉自西而來就張言曰汝有宿
縁故來相接即於路左教以修眞密㫖及以
麻絛贈之且曰敬之哉無忘吾訓三十年後
當有吾門人來此與汝相會是時汝得與師
眞結大縁矣張請其姓名答曰吾關中周全
陽也俄失所在張遂易衣入道後於濟州創
白雲觀度弟子數百人悉立菴觀於齊魯之
間壬辰六軍下河南李圓明挈衆北渡於東
阿縣築棲眞觀居之張聞往謁吿以向日遇
師之故圓明出先生畫像示之張焚香致拜
曰此正吾曩者所遇師也以圓明爲道兄焉
乙未關中撫定圓明追念先生遺命率法屬
百衆西歸於南時創成道宫張洞虚屢輦金
幣以資其用不十載雄構壯締痚豁可觀辛
丑春清和眞人命門人捧先生遺蜕葬於劉
蔣之仙蜕園壬子掌教眞常李君奉朝命追
贈全陽廣德弘化頁人號
　　　喬潜道
先生家世平陽族喬氏名潜道號冲虚子賦
性沈靜素嗜玄虚大定壬辰歲時年三十有
六與里人李冲道同游終南拜禮丹陽宗師
求受全眞教法居劉蔣祖庭採薪汲水供事
道衆艱辛備歷略不敢怠一日丹陽授以玄
㫖仍付詩二絶云樂天知命不愁窮懷玉身
心衆莫同烹鍊神丹憑匠手須教鼎内雪霜
紅道中玄妙與誰窮撞著知音語話同守黑
不教心上黑丹紅勝似面顔紅先生既得道
訓與同志李君相爲切偲克勤道業逾十載
故能各造玄奥壬寅丹陽東歸先生與李君
共游郃(音/閤)水乞食度日既而劉户部好謙語
人曰昔列子居鄭圃四十年人不知其有道
蓋懷道抱德之士如良賈之深藏其貨惟恐
人知吾觀喬李二仙其斯人之流乎縣人聞
之日加敬仰擇故城之東北隅築太清觀事
之丙午長春宗師演教祖庭二公徑來席下
日親教語長春察其所安忽謂衆曰喬李二
公克勤于道眞吾門之達者自是道價日益
高明昌辛亥承長春命同弘化河東於臨汾
築冲虚觀居之泰和壬戌復來郃水棲眞接
物貞祐丁丑春三月因與士人王可大坐間
忽曰吾敢少煩於君願助一袍以贐吾行不
數日無疾而逝享年八十一可大來弔方知
索袍謂棺也時門人李道隱居於他所一旦
先生突然踵門密有規誨臨别又曰明日可
一來吾别有所屬翌日道隱行至中途逢人
來報先生昨日已羽化矣方知來者身外之
化身也
　　　李冲道
先生姓李名冲道清虚子别號也家世平陽
性剛毅善辭翰事父母孝於大定壬辰間年
幾不惑遂與同里喬潜道結爲林下莫逆友
偕諧陜右終南丹陽宗師門下求受道業宗
師視其可教留與弟子列舂爨灑掃勤事數
年愈久愈敬宗師一日授以秘㫖仍贈之詩
云逍遥物外興無窮且恁和光混俗同堪嘆
浮云虚幻夢恰如敗葉舞秋紅任人閑笑道
家窮一志修仙俗匪同三伏洞天霜雪降靈
苗慧草轉添紅先生既得印可篤志於道脅
不占牀者僅十霜故得心宇泰定忽夜見神
光照室朗如白晝遂與喬君同往郃陽丐食
鍊行弘演眞教丙午長春自隴山來祖庭復
詣座下參進上道迨明昌辛亥長春東歸命
先生與喬君弘化河東於臨汾縣西築冲虚
觀居之度門弟子數百人造菴觀數十區長
歌短詠稍露玄㫖喬君責之曰道人貴韜光
晦迹目今向上眞師在世止可各進頁道先
生謝而焚之一旦命衆具湯沐且曰吾世縁
已盡今當歸矣囑門人以志道之語翛然順
化非煙非霧徧覆庭宇三日而修士庶膽拜
靡不歎異葬于冲虚觀構堂造像以奉香火
　　　趙九古
先生姓趙氏諱九古道號虚靜子家世檀州
祖宗簪纓相繼咸有政聲父淄州太守改同
知平凉府事因家焉先生大定三年癸未生
天姿澹靜日者相之曰風清骨奇非塵坌中
所能留也夙喪其父每有升虚之志十七年
丁酉母欲娶之而不從命屢請入道母數詰
責知其志不可奪乃從之聞府中崔羊頭者
爲有道往師焉崔命執厨爨之役每夜令造
食五七度度必改味及所進亦不多食亦不
令多造使通宵不寐如此三載其心益恭亦
無分毫驕氣人以内奉先生呼之崔知其可
教十九年己亥俾先生詣華亭丹陽席下請
益丹陽納之庚子丹陽還終南命先半往龍
門供侍長春而親訓炙長春易名道堅時往
來於平凉丙午長春挈居終南祖庭長春起
戊申之詔也留先生事靈陽李君明昌辛亥
長春東歸海上携過掖城命謁長生未幾長
生令先生歸棲霞長春喜其來也命充文侍
掌經籍典教凡僚庶道流來謁必先參先生
然後入拜丈室其爲文清古筆法類瘞鶴銘
迨己卯歲長春赴詔適西域選侍行者先生
爲之首至賽藍城先生謂清和尹公曰我至
宣德時覺有長往之兆嘗蒙師訓道人不以
死生介懷何所不可公等善事師頁言畢而
逝享年五十有九葬之郭東原上迄今土人
祀之初長春過阿不罕山留宋道安等九人
建棲霞觀以待至壬午爲惡人妬忌起訟衆
皆憂懼道安晝寢見先生自天窗而下曰吾
師書至道安曰自何來曰自天上受而觀之
止見太清二字宋覺白於衆翌日果有書至
自行在訟事乃寢蓋先生之陰護也癸未長
春東還過其塋域諸友欲扶櫬而歸長春止
之曰四大假軀終爲棄物一靈眞性自在無
拘奚拘拘然以棄物爲念哉明日遂行既達
漢地自雲中武川㶟陽燕薊十餘處見先生
單騎而至預報長春宗師東還何不遠迎其
神異之迹不能備紀姑録一二以表死而不
亡者也庚戌歲眞常眞人奉命褒美道門師
德贈先生中貞翊教玄應眞人號葬冠履於
五華山以奉歲祀焉
　　　陶彥明
先生平陽襄陵縣人幼而好道事父母以孝
聞年逾三十怙恃俱失先生哀毁過禮服闋
慨然置家累渡河而南寓居靈寳縣欲投師
學道罔知所適大定癸巳歲河間許子靜來
爲縣宰見先生氣質淳正且吿之曰公果欲
慕道修仙非得師匠徒費世祀吾聞丹陽馬
君弘全眞之教今居終南汝可依歸仍作詩
送行先生徑詣劉蔣丹陽見之如有夙契留
居座下與之名曰彦明字明甫親炙日久教
以性命之理朝夕訓誨以至心地開通了無
凝滯使之游歷詣方究取父母未生前去先
生卜居渭南簞食瓢飲行其所受於師者若
將終身焉不數歲丹陽召還祖庭問以日用
且嘆曰純而不雜者其惟陶明甫乎賜之號
曰無名子既而丹陽東歸先生亦出關棲止
于洛西抱犢山尋遷桃花山隱居逾二十年
忽吿其徒曰吾昨於定中偶憶先世嘗居靈
光洞今失其所在後因遊女几山見石壁間
有刻靈光洞三字中有石牀鐵臼尚在遂葺
居之衆驗其言益加信敬隱餘十載俄遷居
長淵人莫測其意不數日北兵掠女几民多
被禍獨長淵無一騎之來人益服先生有預
見之慧雖法壽甚高而步履康健精神悦懌
可見平日鍊養之功也正大丙戌秋雲溪菴
門人狄抱元王抱眞請先生就菴過冬先生
辭曰此中已備結冬之計待來春當往彼作
歸休之所丁亥三月六日杖筴抵雲溪與道
衆笑談終日翌旦更衣端坐索紙筆書頌奄
然而逝享年八十有六停柩七日頰紅頂温
如熟睡狀殯於所居靜室明年離峰于君葬
諸鳳翼山之西啓棺形質不變香風滿谷萬
人膽拜莫不讚異故左丞姚樞爲作墓銘以
紀靈異焉
　　　王志達
先生延安之大簇姓王氏名志達道號玄通
子生於天德庚午歲十二月二十九日夙喪
其父妙齡雅負清鑒每歎世縁虚幻有超然
拔俗之心既長以户殷充里正徴斂廉平鄉
人敬之以大定丁酉歲因友人得疾數日身
化爲大蛇惟頭面未變先生視之友曰公輩
可備筐器送我於山不然恐頭面隨化傷及
生人先生揭衾一視其項已下果爲蟒矣遂
與家人送至山麓間即附草而去先生驚駭
從此長往不歸路逢異人授以玄㫖且曰今
丹陽師演化于終南可往師焉俄失所在先
生徑往求爲度脱丹陽初不納至於責辱數
日求教益堅憫其誠至留居席下俾隨衆執
役教以忍辱鍊心居數年其勤儉謙退愈久
愈篤未幾丹陽以道德性命之要付之先生
既得法卜雲陽縣環堵默坐一十三年乃得
心光内發吐爲辭章脗合玄理度門弟子數
百人後復還延安五月大旱官民問先生雨
期曰今日小雨未能霑足過此三日澤大足
矣至期果如其言泰和間羌人入寇人心駭
懼先生徐曰請無慮昨吾定中見三千無首
人驅五百大獸至後數日捷書至果梟首三
千級獲駝五百餘頭四方聞之益加敬奉一
日於市肆中小酌出門仰膽天表還入坐索
紙筆書頌云一輪紅日耀中天五色祥雲頂
上旋珍重一聲歸去也倒騎玄鶴海東邊擲
筆曲肱而逝時大安庚午十二月初二日午
時也享年六十一平生著述號玄通集行于
世葬于府城之東南天興兵後門人就先生
葬所建玄通觀以奉香火焉
　　　薛知微
先生世居河東河津縣乃唐征遼將軍薛仁
貴之遠孫也法諱知微字道淵號碧霄子以
天德庚午歲生幼不嬉戲長慕清閑性沈默
寡言年踰弱冠酷好養生性命之學大定辛
卯歲丹陽宗師演教終南聲揚遠邇先生乃
黜妻子敬謁席下操紼篲以侍門庭前後三
霜始終一節丹陽識爲受道器乃付以修眞
祕㫖先生既得其傳復還鄉里築菴守靜調
氣養神如此六載故得心宇泰定性天疏明
辛丑再至祖庭奉師進道忽一夕天澄月朗
輒起取薪置諸屋下衆皆訝其誕比明雪已
盈尺共服先生有靜定之功洞見未然癸卯
二三道侣拉同遊天壇先生曰王屋洞天素
欲一往安樂窩中可以託宿既至主人迎居
一室軒扉雅敞榜曰安樂窩同行者相視歎
曰先生誠有道者也時丹陽東歸海上冬法
弟王志一欲遊寧海參師與之相别先生慟
哭衆莫測其所以及王抵寧海丹陽已羽化
二旬矣未幾復還鄉中王汝霖來見先生曰
胡不早求良醫胗治厥疾王時無恙聞先生
之言不以爲事未及月忽中風而卒崇慶間
儒士吴世傑薛國寳問先生秋試題目對曰
三王以賞刑致康至期果然二人皆第又一
日杜仲敏者來菴閑話先生笑曰公可速歸
落井之婦猶可救也杜蒼忙至家果如所告
先生預見未然皆類此後南渡遨游嵩少間
尋遷内鄉愛其人淳景秀即結茅隱居多所
接引至正大壬辰冬十月三日無疾而逝享
春秋八十三所作詩詞號清虚集度門弟子
數百人唯侯志忍柳志春唐志安范志冲四
人爲入室皆立觀度人於河東雲應間爲當
代之高道兵後遷先生遺蜕葬於終南山下
鄠縣遊仙宫之集眞堂掌教眞常李君奉朝
命追謚先生曰昇玄眞人云
　　　陳知命
先生姓陳名知命道號朝頁子終南縣袁村
人與劉蔣爲鄰疃重陽祖師累會化度先生
以家産殷富未能遽抛塵累後因丹陽等四
眞來居祖菴先生頗有入道之心一日丹陽
宗師以青包巾一頂作詩贈之云青雲翦破
作雲包熟視陳公有分消顧我共君同宿契
願君同我樂逍遥長生路上尋金鑛不夜鄉
中採玉苗何啻一身超達去九玄七祖上丹
霄先生既蒙點化嘆曰向日重陽累會化度
我已愚昧不能從師高蹈儻一朝大限臨頭
寧得以此薄業少延一日之生耶即日禮丹
陽爲師改衣入道丹陽以先生有幹濟才俾
充祖庭菴主積行立功十載之問每以醫藥
救人多種陰德其道衆多賴芘蔭丹陽每作
詩詞教戒先生修頁處諍大造其妙無何退
職閑居丹陽以吕道安代主菴事先生專以
修進爲業至承安丁巳忽以手撫吕背曰公
縁法甚大將來此菴爲觀之日度道士數百
人爲門弟子是時吾道大弘公適當其時善
自保愛吾其歸矣言訖徧辭道侣怡然順化
享壽八十有一停柩三日肌體輕軟目光炯
然明年玉陽宗師買祖菴爲靈虚觀保賜吕
道安冲虚大師號俾掌敕牒主領觀事後果
度道士僅三百人皆符先生之言矣
　　　宋明一
先生姓宋諱明一號昭然子登州福山縣人
乃祖及父世爲縣吏以廉平積德見稱于鄉
里先生幼習儒業長於詞翰每以此世爲不
足玩發出塵學道之志年踰三旬辭親長往
徑入關中禮丹陽宗師出家千磨百鍊志如
金石服勤之暇其於修眞習靜之業與日俱
進丹陽付之曰訣仍以青華陽巾賜之先生
拜受以其師之所賜終身收掌每到旦望頂
之朝拜眞聖迨大定壬寅春丹陽鶴馭東歸
先生侍行至海上日以其母兄姊姪六人俱
禮丹陽入道明年冬丹陽上仙先生復入關
居祖庭丙午率衆諧隴山請長春宗師還終
南大弘祖教明昌辛亥長春仙仗亦東遊先
生受法㫖充祖庭尊宿自後凡入道者令先
生爲引度師至正大丙戌北兵下秦川民庶
驚擾避地南山道衆俱入澇谷先生獨不肯
往衆勸之行先生曰吾之宿債安所逃乎汝
輩可行吾獨於此守之不數日邏兵卒至靈
虚殿宇悉爲灰燼先生亦被害翌日道衆下
山視之膏血不流可謂純陽之體嵇康羅公
遠之流乎時十月十有三日也享壽八十四
至大元壬子春正月掌教頁常眞人李君奉
朝命追贈先生以無憂頁人號云
　　　呂道安
先生姓吕氏諱道安世爲寧海巨族幼年穎
悟志慕玄風仙姿道骨稟於天然事父母孝
聞於鄉里年僅三十二親俱喪盡葬祭禮慨
然捐俗入道是時馬譚丘劉四師於終南守
墳先生隻身西來納拜於丹陽宗師丹陽與
先生同里閈素知門第清潔遂令服勤左右
既薰陶日久乃能了悟道妙大定庚子歲丹
陽俾先生充祖庭菴主撫育道衆時靈陽李
君在世亦多蒙啓發丙午長春宗師自龍門
來居祖庭數載之間日親玄訓於道了無疑
障明昌辛亥長春仙仗亦東歸先生修身以
敬莅衆以寬道風不减師眞在日乙卯朝省
罷無敕額菴院悉没於官祖庭亦在其數自
是門庭蕭索道侣散逸承安丁巳時玉陽眞
人被召闕下遣人來召先生明年春至燕都
玉陽買祖庭爲靈虚觀仍保授先生冲虚大
師號使掌敕牒主領觀事且曰重陽祖師徒
步數千里來化我輩端爲教門後事我雖不
能親往來嘗敢忘汝於祖庭夙縁甚厚善爲
主持及以詩贈之云大悟威光朗太空先天
眞瑞信怱怱虚無清靜全今古至道流傳正
祖宗三界十方通一致千經萬論了無窮忘
情自現天元主透出陰陽造化中先生西歸
祖庭因縁復振不數載買度爲道者皆以先
生爲師僅三百人買額爲觀在陜右者數十
區至興定辛巳二月十三日囑門人以修進
之語以法弟畢知常嗣主觀事翛然順化享
年八十葬于仙塋諸師之側大元壬子春掌
教眞常眞人李君奉朝命追贈先生以凝虚
眞人號
　　　畢知常
先生姓畢諱知常世爲乾州醴泉之巨室昆
季四人俱好清虚無爲之學大定壬辰歲聞
丹陽宗師於終南祖菴弘演眞教偕來席下
出家丹陽各付祕訣節次授以詩詞誘進以
至俱能深造道妙翹翹爲人天師惟先生最
幼置之左右執巾缾之役日夕訓誨歲月既
久故偏得修身性命之要迨壬寅夏丹陽東
歸囑先生西入隴山侍長春丘君採薪汲水
凡五年每進饋之暇危然澄坐通夕不寐以
修靜定之功明昌辛亥長春仙仗亦東游留
先生與吕道安同主祖菴事先生於吕雖爲
昆仲待以師禮六年乙卯朝省新法以祖菴
無敕額例没於官承安丁巳先生往海上謁
諸宗師長春以所有之貲傾囊盡付及親作
疏文俾先生化導諸方爲重建計明年春先
生上燕都玉陽時應命闕下召吕道安至燕
買祖庭爲靈虚觀仍保賜先生通眞大師號
令副知觀事與吕偕西歸祖庭道風爲之再
新先生尤善醫藥聞人之疾不擇貧富必往
救之至興定辛巳吕道安上仙先生嗣主靈
虚香火其殿堂廊廡創造增葺者甚多道縁
日弘不數歲度門人踰百衆無幾何謝觀事
閑居退隱岐山縣五姓之洞頁觀和光同塵
頤眞養浩時亦一至靈虚綱領觀事正大辛
卯關中受兵先生與居民同避地於太白山
之峽至三月十六日告門人曰昨於定中山
靈潜報此地不堪乆處當徙之他所世態如
此吾不忍見即焚香辭聖翌旦奄然長逝門
人葬于所居之石室居民有聽其言而去者
不數日兵至不去之民俱被禍大元庚子冬
洞頁頁人于君奉朝命來住祖庭念及先生
同出丹陽之門又爲平昔莫逆友爲衆言曰
畢通眞昔居此踰五十年恢弘祖教實吾門
之大士也遂命門人遷先生遺蜕葬於劉蔣
之仙塋壬子春掌教眞常李君奉朝命追贈
先生曰廣容眞人


終南山祖庭仙眞内傳卷中



終南山祖庭仙眞内傳卷下川四
　　　夷山天樂道人李道謙編
　　　清和眞人
師姓尹氏諱志平字大和遠祖居滄州前宋
時有官萊州者因家焉顯高祖妣有子七人
俱登進士第仕至郡守者五人大父公直考
弘誼皆隱德不耀於大定九年己丑正月二
十日生師是夕其母方寐夢儀衛異常皆盛
服而入神思愕然驚寢師已誕矣時里人相
驚曰尹氏宅火奔往救之至則光照庭宇知
生子矣咸曰是家陰德動天他日必爲異人
三歲穎悟善記事五歲入小學日誦千餘言
於理即玄解在髫齓日舉止異凡兒嘗因祀
事究生死理杳然遐想自忘十四歲遇丹陽
宗師遽欲入道其父難之潜往十九歲復迫
令還家錮之竟逃出再三始從之詣武官靈
虚觀長生宗師席下執弟子禮尋住昌邑縣
之西菴常獨坐樹下達旦或一夕靜中見長
生飄然而來斷其首剖其心復置之覺而大
有所悟後住菴福山縣惠濟貧困者數年衆
德之明昌初聞長春宗師還棲霞往侍左右
長春特器異之付授無所隱玉陽王宗師屢
握手談道授以口訣又受易於太古郝宗師
皆世所未嘗聞自是道業日隆聲價大振四
方學者翕然宗之時濰州龍虎完顔氏素豪
倨慕師道德施囿地創玉清觀事之數載之
間姬侍供奉者未嘗識其面目亦未嘗知其
姓字其所守如此興定己卯歲冬大元太祖
聖武皇帝自西域遣便宜劉仲禄徴長春宗
師仲禄及益都會眞常李公曰長春今居東
萊非先見尹公必不能成此盛事及濰陽謁
師於玉清見其神采嚴重不覺畏敬自失從
容語及詔㫖師大喜曰將以斯道覺斯民今
其時矣遂偕往覲長春於萊州昊天觀先是
金宋聘命交至皆不應至是長春與師議决
計北上時從行者十有八人皆德望素重者
師爲之冠自庚辰春啓途至癸未秋回轅四
載跋涉備嘗艱阻既見上於西印度奏對稱
㫖還及雲中長春聞山東亂天兵又南下曰
彼方生靈命縣砧鼎非汝莫能救因遣師往
招慰聞者樂附所全活甚多甲申歲敕令長
春住太極宫即今之長春宫也師在席下最
爲入室四方尊禮者雲合師曰我無功德敢
與享此供奉乎遂辭退住德興之龍陽觀屢
承長春手澤示以託重意及蒙賜清和子號
迨長春上仙師方隱上谷之煙霞觀又欲絶
迹遠遁爲衆以主教事敦請勉從之還長春
宫以嗣玄教厥後門徒輻輳輦幣樂貢者日
充塞庭户壬辰春太宗英文皇帝南征還師
迎見於順天慰問甚厚仍令中宫代祀香於
長春宫貺賫優渥癸巳夏遊母閭山太玄觀
之李虚玄語人曰去年院中青氣氤氲者累
日占者以爲當有異人至今師來既驗矣其
演化白霫之間道縁眞蹟備見北游録至甲
午春南歸及玉田衆喜爲數日留日已晡遽
促駕兼夜行五六十里舍豐草中衆莫知所
以後還宫始知在玉田時有寇數十欲劫掠
追至大合甸不及而返從者相賀曰非師奈
我輩何夏聞朝廷遣官撫綏關輔適無欲李
公自衛來燕致祭處順堂師命入關招集道
侣興復終南劉蔣之祖庭秋中宫遣使勞問
賜道經一藏乙未春沁州牧杜德康請師主
黄籙醮事師由雲應南下所至原野道路望
塵迎拜者日千萬計願納宫觀爲門弟子者
若前高之玉虚崞縣之神清定襄之重陽平
遥之興國咸請主於師及理醮時旱乆且風
醮之三晝宵燈燭恬然在他境猶風杜以州
之神霄宫爲獻尊事之師以玄化大行歸功
於重陽祖師乃留意於終南祖庭冬京兆總
管田德燦遣官偕無欲李公馳疏來請雅與
師意合丙申春正月始達終南規度兆域初
重陽祖師修道於劉蔣村既成火其菴而東
貽詩有後人復修語先大定間丹陽長春二
宗師已嘗建立值天興劫火焚毁殆盡至是
師廣之亦有繼祖來修之什於是翦蕪平丘
築垣架屋而草創之又若樓觀宗聖宫終南
之太平炭谷之太一驪山之華清太華之雲
臺諸宫遺址悉擇四方縁重耆德付之俾任
興復之責時陜右甫定遺民猶未安業道衆
艱於得食師以道德罪福之報撫慰之是年
夏被命令師選戒行精嚴之士就禾林住持
爲國祈福秋中書楊惟中召還燕道經太行
山間羣盜羅拜受教悉爲良民戊戌春忽曰
吾老矣乆厭勞事以正月上日會四方耆宿
嗣法於眞常李公俾主教席遂於長春西院
及五華大房增葺道院以爲佚老之所庚子
冬京兆太傅移刺寳儉總管田德燦請師主
重陽祖師葬事師欣然而往雖冒寒跋涉不
憚也常曰吾以報祖師恩耳當時秦地大旱
師下車而雪大闡葬禮以明年辛丑正月二
十五日既事時盛行興造及經理會葬者多
方道俗常數千人物議恟恟不安賴師道德
威重鎮伏邪氣故得完其功師嘗與老師宿
德往來于樓觀諸宫逍遥自若以揚玄化是
歲冬十月仙仗還燕山居五華大房之間遠
近達官士庶仰之如景星丹鳳乙巳春命潘
沖和主領河東永樂純陽宫之法席以事建
立無何中宫遣近侍賜黄金冠服仍敕有司
衛護又令門人增飾濰陽之玉清不數載奂
然一新矣至辛亥二月五日謂侍者曰我常
便房山之幽邃故居之今爲我灑掃殿宇以
備長生昇仙之齋翌日焚香禮聖畢謂衆曰
吾將逝矣衆驚愕師嘿不應惟戒葬事無豐
遂不食但飲水歠茶危坐談道語音雄暢如
平日是夜正衣冠曲肱而逝享春秋八十有
三門衆毁哭若喪考妣時馨香之氣滿室遠
近聞者奔走賻賵絡繹如市初師遺言葬大
房嗣教眞常李君以大房去京師稍遠艱於
登涉輦柩葬于五華搆堂曰復眞以事香火
師平日著述目曰葆光集行于世中統二年
秋九月璽書追贈清和妙道廣化眞人號
　　　眞常眞人
師族李氏諱志常字浩然其先洺州永年人
宋季避地濮之范陽尋又徒開之觀城因著
藉焉高祖皓曾祖昌祖明父蔓皆隱德不耀
素爲鄉里所重母聶氏夜夢異人授之玉兒
覺而生師即明昌四年癸丑正月二十日也
師生六歲考妣俱喪養於伯父濟川家濟川
諱蒙名舉子也賦義兩科屢占上游雖以四
舉終場同進士出身歉如也愛師穎悟不羣
意用作成以償平昔之願而師不喜文飾雅
好恬淡常默禱高穹望早逢異師勝友式副
夙心年十有九伯將議婚師聞之歎曰本期
學道未涉津涯若愛欲纏縛則聖賢高蹈出
塵之事業難乎有成矣居無幾負書曳杖作
雲水之游初隱東萊之牢山復往天柱山之
仙人宫宫之主者曰湯陰李先生有藻鑒見
師儀觀魁偉固已知其不凡因冬夜談道言
及日用乃大加賞異退謂其徒曰余在道三
十年老師宿德與之談論者能如此子精當
曾不一二見迨辭始吿之曰君玄門大器也
山菴荒僻非君乆淹之地海上昔祖師至異
人並出今獨長春在焉宜往從之他日成就
未可量也師翌日遂行至即墨之東山屬貞
祐喪亂土冠蜂起山有窟室可容數百人寇
至則避其中衆以師後拒而不納俄爲寇所
獲問窟所在箠楚慘毒絶而復甦竟不以告
寇退窟人者出環泣而謝之曰吾儕小人數
百口之命懸於公一言而公能忘不納之怨
以死救之其過常情遠甚爭爲給養至於康
調迄今父老猶能道之歲戊寅夏六月聞長
春宗師自登居萊師促裝以往拜謁席下長
春一見器許待之異常師於承教之後益自
奮勵歷兵革死生憂患之際曾不易其所守
山東東路轉運使田琢器之高其行且聞昔
在即墨其主帥黄摑副統咨師籌畫保完一
城以書邀至益都待以賔禮己卯夏六月益
都副帥張林叛金歸宋冬十有二月太祖聖
武皇帝遣便宜劉仲禄齎詔備禮起長春宗
師於東萊師睹此事機知張林新以其地入
宋叛股靡常密念若不先入白則必見阻滯
乃往說林曰長春師天人也今三使徴聘毅
然北行舍近道而即遠途救世之心於斯可
見相君能爲推轂則非惟一方受賜實四海
生靈無涯之福也林悦移檄所經俾衛送以
行庚辰春正月長春命駕從行者一十八人
師其一也二月達燕明年春北上秋七月至
阿不罕山距漢地僅萬里並山漢人千家逆
塵羅拜以爲希世之遇咸請立觀擇人主之
長春坐上指師語衆曰此子通明中正學問
該洽今爲汝等留此其善待之因賜號眞常
子仍預書其觀曰棲霞長春既西邁師率衆
興作刻日落成又立長春玉華二會至今不
輟癸未夏五月長春至自行在憩於其觀一
日齋客四集長春手持弓弘一不言以授師
師亦不言而受圈而佩之作詩爲謝長春但
笑領而已蓋阿不罕之留弓弘之授識者知
其有付囑之意秋七月至下水時殘暑尚熾
長春納凉於官舍之門樓宇呼師而教之曰
頁師不易逢得道者不易遇遇之而不易識
也守道之篤人貌而天行直寓六骸而淵宗
忘饑渴而常寧至靜而遺形獨遊乎無極之
妙庭此語汝當記之以俟他日自得之耳師
拜謝已乘間因問向者避地山東爲寇箠撻
俄墮窈冥赫日方中而目無所見幽明路隔
其歸根復命之理果何如哉長春曰人之生
死猶晝夜乃幻相相因之道叩其道之至則
無有也當汝疑念未起時體取死生晝夜了
無干涉則天光湛澄若太虚之無際名言象
教不可得而喻斯汝疑心靜盡之地師復再
拜受之長春自入漢地人事益繁四方道俗
來覲謁者皆託於師師陰蓄歸隱之念而未
有以發雖心交不知也長春忽語之曰昔有
一道人趙其姓初在門下向道甚勤一日遽
辭欲往他所我因戒之曰不應去而去不爲
退道即爲慢道師愕然知斯言爲己設其念
遂絶師以長春西域見上演道之語編爲西
遊記行于世丁亥秋七月長春仙去清和嗣
教以師爲都道録兼領長春宫事當時朝廷
在禾林師歲一往以扶宗翊教爲己任雖龍
沙風雪寒裂肌膚弗憚也庚寅秋七月太宗
英文皇帝始即大寳師見於乾樓輦時方詔
通經之士教儲君師乃進詩書道德孝經上
嘉之冬十一月得㫖方還辛卯冬有誣告處
中堂繪壁有不應者清和被執衆皆駭散師
獨請代之曰清和宗師也職在傳道教門一
切我悉主之罪則在我他人無及焉使者高
其節從之特免杻械鎖之入獄夜半鎖忽自
開師以語獄吏吏復鎖之而復自開平旦吏
以白有司適與來使會食所食肉骨上隱然
見長春相其訟遂息癸巳夏六月承詔即燕
京教蒙古貴官之子十有八人師薦寂照大
師馮志亨佐其事日就月將而才藝有可稱
者乙未秋七月奉詔築道觀於禾林委師選
高道住持戊戌春正月清和會四方耆宿手
自爲書付師嗣主教席師度不能辭乃受之
三月赴闕以教門事條奏首及終南山靈虚
觀係重陽祖師鍊眞開化之地得㫖改稱重
陽宫敕洞眞于君住持主領陜右教事以白
雲綦公無欲李公輔翼之大行營建乙巳奏
請河東永樂純陽祠宇及師眞堂下並賜宫
額以彰玄化丙午定宗皇帝即位詔師以戊
申上元日就長春宫設普天大醮仍降璽書
凡名山大川諸大宫觀及玄門有道之士委
師就給師德名號歲舍辛亥憲宗皇帝嗣登
寳位欲遵祀典徧祭嶽瀆秋八月遣中使詔
師至闕下上端拱御榻親緘信香冥心注禱
於祀所賜師金符寳誥及内府白金五千兩
以充其費師奉㫖驛車南下徧詣嶽瀆以行
祀事越明年春正月初吉來終南祖庭敬展
精衷恭行祀禮規度營建整治玄綱凡山下
仙宫道觀皆爲一到建功師德賜賚各有差
以是地係教門根本故也至四月既望仙仗
東歸由中條之純陽宫亦如終南故事秋九
月還燕癸丑冬十月聖天子在藩邸開府上
都命師修金籙大齋作大宗師普度隨路道
士女冠給授戒牒甲寅春正月上遣使就宫
會集諸路高道作普天醮敕師濟度海内亡
魂賜黄金五百兩白金五千兩凡龍璧環鈕
鎮信之物焚獻香燈並從官給自啓事至滿
散鸞鶴五雲之瑞不可殫紀秋聞亳社戍兵
師遣道人石志堅輩興復太清宫乙卯秋七
月見上於行宫適西域進方物時太子諸王
就宴敕師預焉十有二月朔旦上謂師曰朕
欲天下百姓安生樂業然與我同此心者未
得其人何如師奏曰自古聖君有愛民之心
則才德之士必應誠而至因歷舉勳賢並用
上嘉納之自午刻入承顧問及燈乃退丙辰
春正月以老辭夏四月至自北庭六月庚申
朔師倦於應接謝絶人事隱几不言戊寅正
襟危坐語左右曰昨夜境界異常吾自知卦
數已盡歸其時矣主領後事向已奏誠明張
志敬受代餘無可議者翌日乃留頌順正而
化春秋六十有四葬于五華山之存存堂平
昔著述有又玄集二十卷行于世中統辛酉
秋九月制書超贈眞常上德宣教眞人號
　　　洞眞眞人
師諱善慶字伯祥寧海人漢廷尉高門于公
之後祖彦升嘗主好畤縣薄考珍韜光不仕
師以大定六年丙戌十二月初八日生幼不
茹葷長通經史雅嗜道德性命之學與丹陽
宗師同里閈二十二年壬寅夏五月丹陽自
陜右還鄉中演道於金蓮堂老稚雲集師與
焉時年十七丰神整秀丹陽見而問之知爲
彦升之孫歎曰吾同畏重陽譴訶頗萌倦弛
然得以終其業者彦升輔贊之功居多使是
兒入道以報乃祖之德可乎翌日師與衆再
至丹陽神出一熟芋與之師拜而食其父母
聽執几杖以侍左右乃蒙授以今之名字既
而父珍與其室王氏謀曰吾止是兒蒸嘗所
系今丹陽化度入道殆夙契乎丹陽嘗業儒
必不妄絶吾于氏之祀其修眞之門量有超
出世法之外者我輩區區尚何所戀遂與女
子洎家人輩俱受業于丹陽之門丹陽訓珍
法諱曰道濟王氏曰道清及號玉谿散人女
曰妙靜即師之姊也後俱爲玄門之宿德再
年癸卯冬師從丹陽赴萊陽遊仙觀醮未幾
丹陽上仙長生玉陽二宗師來主喪事嘗聞
丹陽有報德彦升語乃授師道門儀範命宋
崇福相將入關俾事長春宗師以遠鄉土親
愛之情師受教而西至終南祖庭拜謁靈陽
李君備陳長生玉陽之命靈陽見師天姿雅
澹舉措不凡教之棲山林遠廛市親有道種
福田且使枉道諧平凉參高士崔羊頭師承
命而往一夕宿回山王母宫夜夢老媪持餅
一槃餉鬅頭道者道者即取一餅擘半與師
食仍自食其半又二日達平凉崔菴參禮甫
畢俄一媪持餅一槃來饋于崔其崔與媪克
肖夢中之見崔取一餅擘半與師食即自食
其半且曰連前夜者食吾一餅矣時趙九古
侍側崔指師曰是子可教其有道縁乎居踰
月多蒙指授遂辭詣隴州龍門山侍長春恭
執汲爨乙巳春長春命師諧洛陽致書于長
眞宗師長眞訓以推强挫鋭鍛鍊塵心爲學
道之要無何長眞返眞師葬祭禮竟復入關
丐食同華間行其所受丙午長春下隴山振
教祖庭召師席下令日服勤勞以結勝縁先
長春游隴川日愛汧陽縣東之石門嘉勝築
全眞堂命弟子蒲察道淵居之明昌辛亥長
春將歸海上謂師曰汝縁在斯無他往人需
友以成友不可不擇蒲察道淵者心存至道
是人必能輔成爾業可往居之師詣吴嶽五
峯山鑿石以處日止一餐晝夜不寐者七年
惟道是力乃臻於妙凡未然之事必預知之
隴人迄今目其龕曰于眞人洞塑像事之蒲
察請師下山同處承安戊午郡之好事者輸
貲搆造揭玉清觀額尋禮玉陽參受經籙以
輔道救物遠近益加崇敬泰和癸亥隴州牧
保賜冲虚大師號五年乙丑復往棲霞觀長
春請進上道無何長春遂促西歸至臨沂遇
玉陽于縣廨玉陽首問關中日與甚人爲友
師以蒲察告玉陽再問蒲察入道之由師吿
以奉長春命玉陽曰審若是則可與友矣遂
蒙教以微㫖及授洞眞子號居數日乃别道
過林慮愛其幽闃棲止于天平觀丙寅長春
介畢知常持教帖云大抵上根之人惟財色
是遠汝既能推財讓義何必深山窮谷守靜
篤也草字到日即便下山復還汧隴目今教
門闕少得力人要汝弘闡爾仍更名志道師
拜命還秦八年戊辰南征凱還憫其俘縶購
援者甚多師自五峯卒業以來詣門求度爲
道士者數百人俱立觀院於鳳翔汧隴之間
元光癸未汴梁中太一宫提點李冲虚舉以
自代不起正大改元上悼西軍戰没詔遣禮
部尚書趙公秉文醮祭於平凉延師爲濟度
醮竟師以所奉信幣悉具呈回納助軍須之
用趙素重師高潔圖像薦諸朝遣使召之又
不起已而隴山兵亂畢知常請師詣岐山五
姓之洞頁觀居環堵丙戌遣中使再召超而
應之至京之日奉㫖提點中太一宫若密國
公璹侯莘公摯楊尚書雲翼許司諫古馮内
翰璧諸相貴近爭相景慕時金運將終徭役
叢出民大不堪徴及道釋師每於執政者方
便啓導屨寢其議四方緇黄多賴以安丁亥
北來道衆傳長春升仙于燕山師日惟一飯
心喪者三年庚寅河南旱詔近侍護師禱於
濟瀆上期望祀于宫中醮竟立致甘澍特㫖
褒異令兼領五嶽佑神觀事是秋書大有年
天興癸巳春汴京納款聖朝遣使訪三教人
以師爲之冠秋七月由中欒北渡時依附者
衆舟人疑有金帛薄暮啓船遇一沙渚紿以
達岸委之而去黎明驚濤四涌莫不倉惶失
措師泰然無懼色是日會八柳樹堤潰水勢
南下命弟子符道清濟賂二舟舉脱其戹於
是挈衆達大名玄通范圓曦時主東平上清
宫聞師至率在府僚屬道衆備車騎來迎虚
席引避師辭不得已乃弘教於東原乙未秋
上燕都謁長春處順堂燕人懇留不獲南歸
丙申夏燕境蝗旱大作行臺諸官禱師禳祭
師俯徇輿情啓醮即雨蝗不爲灾秋清和眞
人尹君自關中還燕命頁常李君權教築室
于西院與師對處日相陪佚戊戌春眞常嗣
掌教事夏四月朝廷選試道釋以師聞望隆
重進號通玄廣德洞眞頁人適北京留守烏
德亨築全頁觀邀師矜式其國人勉應而行
秋七月頁常奏請得㫖改終南靈虚觀爲重
陽宫敕師住持主領陜右教門事庚子夏太
傳移剌寳儉京兆總管田德燦差官持疏往
邀即日命駕烏公以下僚庶以師興復祖庭
之故知不可留饋金贐幣者充積過燕涉趙
度晋來秦所至之方諸侯郊迎士庶嚮慕以
所得之貲悉爲興建之費辛丑春正月會諸
路師德葬祖師於白雲殿時關輔甫綏民稀
土曠門下道流共念祖師開化之德競來入
關營佃方所爲之羽翼東連海岱西徹鞏洮
南際江淮北通沙漠往還道俗奉香送供者
絡繹不絶與李宫作務之衆恒不下數千人
賴師道德高厚每至朔望必設齋集衆教以
修身養性爲功立觀度人爲行及諭以罪福
之理俾各從所便故得循規蹈矩教門寧謐
不十載間雄宫傑觀星羅雲布於三秦之分
矣其祖庭制度爲海内琳宫之冠師以甘河
祖師遇頁之地建遇仙宫以彰靈跡又於西
虢磻谿長春鍊化之所分命門人千指創長
春成道宫以報教育之德夾谷先鋒使於祖
庭作功德主建虚皇壇殿以甲辰上元日請
師設羅天大醮薦悼海内亡魂以落成之適
皇子闊端大王開府西凉遣使趙崇簡就宫
修金籙醮七晝宵方降聖之際北東二方眞
文無火自化使回啓其靈異王特降璽書護
持玄教仍增以重陽萬壽宫額賜與醮五師
以眞人號(謂師與宋披雲薛太/霞綦白雲李無欲也)夏五月聖㫖
遣近使裴天民詣宫行降御香特加優遇丙
午秋鞏昌總帥汪德臣欲請師作醮薦父靈
儀慮其不能動啓於王府以汪侯開國大臣
遂命丞相完顔鳳哥敬詣終南禮請師即應
之鞏昌地接西羌居民但習浮屠之教師以
無爲清靜正心誠意之道化之風俗爲之一
變冬演教秦亭應縁接物之迹秦士有西州
録丁未春還宫秋八月皇太后賜以冠服仍
頒寳誥敕守臣外護玄化無令擾瀆庚戌夏
六月通明閣吿成師拽杖逍遥其下曰吾焚
修祖庭經營是閣僅十年今始見成就豈徒
以誇其壯麗爲哉蓋常人之情見其嚴飾乎
外者而儼敬之心油然而生乎内夫上達之
士以清靜無事絶慮修身者固不在是其於
弘教度人此象設崇構之縁亦不可偏廢教
之所以崇道之以所尊也冬十月三日沐浴
正襟危坐召衆於前囑以修進之語日方卓
午留頌而逝於衆妙堂春秋八十有五醮祭
九日顔采如生遠近道俗執紼奉賻者數萬
人葬於宫之仙蜕園附玉蟾靈陽二師之側
度人暢道詩詞目曰洪鍾集行於世故翰林
待制孟攀鱗作文率長安士人特來祖庭致
祭河南轉運使楊奂爲作道行碑至元戊寅
歲於白雲殿後建思頁堂設像以事香火矣
　　　披雲眞人
師姓宋諱德方字廣道萊州掖城人先世以
積善見稱其初生之夕里人見其家祥光照
徹比日即大定癸卯歲八月一日也時人遂
異之僅能言便好讀書不爲童穉嬉戲事穎
悟强記識者謂是夙性薰習故在年十二問
其母曰人有死可得免乎母曰汝問神仙劉
頁人去時長生劉宗師闡教於武官於是師
明日徑往長生一見愛其骨格清秀音吐不
凡留侍几杖因於灑掃應對之間就憤悱鬱
積之地投以正法而啓發之師既得指授朝
夕充養未始少息後得度於玉陽占道士籍
迨長生仙去事長春宗師於棲霞儒經道典
如易老中庸大學莊列等書尤所酷好外雖
詩書子史亦罔不涉蠟於中采其窮理盡性
之學涵泳踐履潜通默識光明洞達動與之
會其日新之美固已不可掩矣庚辰春正月
大元太祖聖武皇帝遣近侍劉仲禄超長春
於東海之濱選其可與侍行者一十八人師
其一也往復三載還燕住長春宫是時從長
春之衆皆躬勤勞師獨泰然以琴書自娱有
評之於長春者長春拒之曰汝等勿呶呶斯
人已後扶宗翊教之事業汝等皆不可及長
春亦嘗私謂師曰汝縁當在西南師因語及
道經泯滅宜爲恢復之事長春曰兹事體甚
大我則不暇兼冥冥中自有主之者他日爾
當任之仍授以披雲子號及長春羽化清和
嗣典教事令師提點教門一舉一動無偏私
而有規制内外道流莫不心服癸巳大丞相
胡夭禄時行臺河東請主醮事甲午遊太原
西山得古昊天觀故址有二石洞皆道像儼
存壁間有宋童二字師修葺三年殿閣峥嶸
金碧丹臒如鼇頭突出一洞天也丁酉復主
平陽醮事因於玄都觀思及長春向日堂下
燕閒之際有曰藏經大事我則不暇他日汝
其任之又曰汝縁當在西南之語乃私自念
云吾師長春君以神化天運之力發而爲前
知之妙凡有言之於其先莫不驗之於其後
謂縁在西南之語我已安而踐之矣何獨至
於藏經而疑焉遂與門下講師通頁子秦志
安等謀爲鋟木流布之計丞相胡公聞而恱
之傾白金千兩以爲創始之費即授之通眞
子令於平陽玄都觀總其事至事成之日曾
不愆于素故翰林學士李冶所作碑文從倡
始而至畢乎靡不備録讀之見其補完亡缺
搜羅遺逸而海内數萬里皆經親歷之地使
他人處之縱不爲煩冗所困則必厭其勞矣
師猶假餘力即萊州神山開九陽洞及建立
宫觀自燕至秦晋几四十餘區辛丑春正月
會葬重陽祖師於終南癸卯自甘棠來永樂
鎮拜謁於純陽祠下見其荒蕪狹隘師乃招
集道衆住持後雖掌教眞常李君奏請朝命
大行興建者師實爲之張本甲辰春來終南
祖庭應皇子闊端大王醮事醮竟例賜玄都
至道眞人號是時藏經勝縁俱已斷乎即閒
居於雪堂日與耆年宿德相會談道至丁未
冬十月十有一日沐浴更衣示微疾而逝於
所居之待鶴亭春秋六十有五越七日葬於
宫之仙蜕園平生所作詩文目曰樂全前後
二集行于世戊申冬門人遷仙柩於河東永
樂鎮純陽宫葬之建祠立碑以事香火至元
庚午歲春三月聖㫖追贈玄通弘教披雲眞
人號
　　　白雲眞人
師姓綦氏名志遠字子玄世爲萊州掖縣巨
族祖德中父遵皆雅志田園以陰德見稱於
鄉里皇統間餓莩滿野其家設粥以濟至秋
成乃止大定己丑重陽祖師挈丹陽長頁長
春三師過其門嘗邀至家修齋供奉後於鄉
里創龍翔觀朝夕香火以奉上眞割膏腴田
施充常住以贍雲衆當明昌庚戌正月十九
日師乃生幼不戲狎年志學使之讀書師曰
所願學者方外修眞之業弱冠之歲父母欲
議婚師聞之潜於靜室自潔其身家人知其
志不可奪即令披道士服既而往棲霞參長
春宗師服勤久之於道有所得無幾何從長
春居萊州昊天觀己卯歲太祖聖武皇帝遣
使持詔起長春遊北闕明年春正月啓途選
從者一十八人師預其一也霜眠露寢往復
三載道路艱辛備嘗之矣回達金山之巓林
間少憩長春顧謂清和尹公曰綦生賦性淳
謹將來吾教可勝大用甲申長春還燕都住
長春宫師服勤愈謹迨長春上仙清和嗣主
教席俾師知長春宫事仍賜白雲子號既而
委之行化山東所至迎迓者不輟師以善言
勸諭四方耆宿奉幣堂下者不可勝計戊戌
春頁常李君嗣掌教事夏四月入覲天廷以
師從行秋七月眞常奏請得㫖命師同洞眞
于君住持終南山重陽宫提點陜右教事還
燕清和謂師曰昔長春金山之語今其時矣
汝當克勤乃事無怠師謝而西來庚子率京
兆僚屬復上燕都禮請清和主重陽祖師葬
事厥後祖庭興修師多所規畫仍於京兆府
城玄都萬壽宫及炭谷太一宫俱加營建甲
辰上元日皇子闊端大王遣使趙崇簡就宫
修金籙醮七晝宵使回啓陳靈異王特降㫖
護持玄教洎預醮五師俱賜徽號例授玄門
弘教白雲眞人丙午冬皇太后賜以黄金冠
服特加優遇辛亥憲宗皇帝嗣登大寳頒降
聖㫖敕師典領陜右道門如故壬子冬是時
西蜀未全歸附一妄人誣吿道衆與蜀人相
通有司率兵大加按治道衆駭散明年夏四
月聖天子在藩邸行宫六盤師往謁見以實
哀訴蒙降璽書撫慰始安度門弟子數百人
建立宫觀二十餘所至乙卯秋七月二十四
日示微疾而逝於玄都之丈室春秋六十有
六初瘞於樊川白雲觀後改葬于劉蔣祖庭
之仙蜕園矣
　　　無欲眞人
師家世耀州之美原姓李氏名志遠道號無
欲子以大定己丑歲十二月初十日生五歲
始能行及長慷慨特達毅然以正直自負鄉
里有狡獪者每正辭折之望而畏服嘗肆意
酒間視此世爲不足玩年三十七乃曰與其
汨没塵坌中曷若徜徉方外邪時碧虚楊君
大暢全眞教法於長安乃往見之碧虚識爲
玄門重器然天屬所繫度其有難解於心者
且使還家但勉以積善而已師歸遂與諸親
友决棄妻子而去其妻訕之笑而不顧其父
見而呵責師婉辭吿以性命之學父乃悟偕
受業於碧虚之門師蓬首弊衣行丐於市時
人以酒李先生呼之日用間以修身利物爲
己任大安庚午秦境大旱餓莩者相枕藉邑
人趙三郞富甲鄉里師以善言誘導趙悟乃
發廪粟師令法弟齊志道輩春爨以給貧病
至秋斂而罷已而入興平環居千日乃得大
妙適河渠使夾谷公請主縣南龍祥觀師應
之居及五稔遷居樓觀又遷京兆之丹霞無
何碧虚俾營三原之碧虚觀正大戊子碧虚
嗣教於師而逝未幾關中受兵師挈衆避亂
于南山至庚寅春達南陽會冲虚李君洞眞
于君在汴聞之遣人持書請至住丹陽觀癸
巳汴京納款城中絶粮人爭北渡師繼達汲
郡因以陰騭開諭津人創靈虚天慶二觀以
濟南來之衆明年適燕時清和尹君掌教委
師入秦興復祖庭授以提點陜西道門之職
啓行之初贐黄金一笏以爲創始之貲過趙
過魏公侯郊迎饋財幣者不可勝計悉歸祖
庭興建之用京兆總管田德燦督佐官就河
中相迓以府城估德觀居之時關中甫定暴
恨相煽劉蔣之側了無人跡師率衆懇築以
創其業辛丑春會葬祖師之際多所規畫壬
寅秦士議修文廟闕瓦師盡給之士皆歎服
甲辰春皇子闊端大王遣使就宫修金籙醮
七晝宵事竟例賜無欲觀妙眞人號秋渭北
萬户郝公臧獲數十陰謀南遁得其顯狀盡
欲刑之師連夜馳至以罪福之埋曉勸皆免
明年京兆羣小結連私逸府尹韓淵議尸諸
市以令衆感師一言但殲厥渠魁太傅移剌
寳儉其母死欲以二婢爲殉師以古葬禮正
之始革其弊丙午詣燕注香堂下夏四月回
車過汴寓丹陽觀坐中若有急色介諸徒速
出甫離一舍宋軍已至城下其先見類如此
明年秋八月中宫賜冠服之寵甲寅春掌教
眞常李君以普天醮事具書召師時年八十
有六不敢以老耄辭比至燕疾篤以六月二
十六日於長春宫方壺翛然而逝門人捧柩
西歸葬于劉蔣之仙蜕園師生平雖不讀書
四方衣冠之士相待甚厚在燕則主萬慶淡
游趙復仁甫敬鉉鼎臣在秦則紫陽楊奂姚
左轄樞來獻臣明之邳郞中邦用輩皆挽之
以詩及作文致祭刻石於佑德之靜復堂讀
之平日道業自可見矣
　　　圓明眞人
師姓高氏諱道寬字裕之世爲應州懷仁縣
之豪族質貌魁偉襟度夷曠以明昌乙卯歲
七月十九日生幼不同羣兒戲狎既長讀書
通經史大義性尚雅淡每有出塵遠引之思
以二親在堂莫遂其志及大安兵興雲應當
其衝即挈家避地居長安隱身爲刀筆吏既
而考妣俱下世喪祭如禮一夕露坐家庭夜
將半忽睹光明如晝仰視西北天門大闢紅
霞翠靄之間瓊林琪樹寳殿瑶臺歷歷具見
須臾復闔自是學道之心益切興定辛巳聞
章臺街蓬萊菴全眞安君有道即捐家棄累
執弟子禮安君愛其勇决教以摧强挫鋭寡
欲治心爲修身之本師佩服玄訓弊衣糲食
味道思眞晏如也正大改元遊汴梁依丹陽
觀冲虚李君參進上道冲虚俾服勤勞以資
福德師躬執爨汲之役數年不怠冲虚授之
道要丙戌金主遣中使詣鳳翔徴洞眞于君
仍命李冲虚選精嚴道人一員副行冲虚召
師前曰師資契遇實關冥理洞眞吾方外友
昔嘗蒙丹陽長春二師眞印可眞玄門之宗
匠今上命有請汝可偕往他日興超吾道作
成爾業者其斯人歟敬之哉師受教而行洞
眞既至汴奉命提點中太一宫師居席下朝
叩夕請其於道德性命之學有所進癸巳汴
京下師乃北渡上燕都尋居德興之龍陽觀
頤神毓浩若將終身焉戊戌春洞頁召還燕
從演教白霫庚子冬又從入關興復終南祖
庭是時經營會葬祖師之際師多方化導禆
贊其用戊申洞眞賜號圓明子署知重陽萬
壽宫及提點甘河遇仙宫事且語之曰人徒
知枯坐息思爲進道之功殊不知上達之士
圓通定慧體用並修即動而靜雖攖而寧爲
無爲事無事同塵和光此老氏之微㫖也今
玄化盛興汝當奉此應縁扶教接物利生以
爲登眞達道之基汝後必負教門重任事雖
稠疊慎無憚是皆庸玉汝於成也師叩頭跪
進曰仙頁妙㫖實非凡俗所聞今日見教請
事斯語由是儉以治身寬以莅衆不數載内
外道衆莫不得其歡心識者嘆服以洞眞爲
知人壬子春掌教眞常李君祀香祖庭俾師
充京兆路道録從事十年事有成而無替迨
中統辛酉誠明眞人張君詣闕保奏宣授陜
西興元等路道教提點兼鎮重陽萬壽宫事
至元戊辰夏皇姪永昌王賜金冠錦服辛未
嗣教頁人純眞王君贈號知常抱德圓明尊
師未幾永昌王再賜洞觀普濟圓明頁人號
癸酉春皇子安西王開府六盤師一見應對
稱㫖荐賜冠服乙亥夏召師就行宫修金籙
羅天大醮自將事之日迄于筵終瑞雲輪囷
靈應昭著備見于參政商君所作投龍册碑
兹不贅述無幾何中宫又以冠服見賜寵諭
優渥丙子秋七月安西王頒降璽書益以西
蜀道教併付掌管師典領教門踰二十年專
尚德化未嘗一施政刑在祖庭則繼創南昌
上宫洎五祖大殿其餘厨庫藏廐增葺者甚
多雖一穉子參請亦必以禮相接未嘗有自
得驕慢之色形於顔間教事繁劇物來即應
皆曲中其理每至夜分澄神靜坐達旦不寐
其修眞鍊養之功習以爲常以是年逾八旬
步履康强精神充懌上而王公下迨黎庶莫
不待以殊禮故得教門靜肅道衆乂安四方
陰受其賜者爲不少丁丑春正月上旬忽得
微疾侍者勸進藥師曰死生如旦暮乃物之
常理奚藥石可延分外之筭邪至二十四日
遂不食終日危坐談話如平昔但教人以進
道之語翌日奄然順化於所居之靜室享春
秋八十有三越五日葬于宫之仙蚣蛻送葬
道俗踰萬人其平生道力自可見矣

終南山祖庭仙眞内傳卷下








