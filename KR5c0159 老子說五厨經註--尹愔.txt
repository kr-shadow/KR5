#+TITLE: 老子說五厨經註--尹愔
#+DATE: 2018-05-12 10:21:55
#+SOURCE: github.com/kanripo/KR5c0159 master e6743f74                
老子説五厨經序是九
臣聞易曰精義入神以致用也利用安身以
崇徳也富哉言乎富哉言乎是知義必精然
後可以入神致用用必利然後可以安身崇
徳義不精而云致用用不利而云安身身不
安而云知道者未之有也然則沖用者生化
之主也精氣爲物謂之委和漠然無間有與
立矣則天地大徳不曰生乎全其形生者在
乎少思寡欲抱樸尋和遊心於淡合氣於漠
且清明在躬志氣如神嗜欲將至有開必先
故聖人垂教以檢之廣業以持之専氣致柔
以道其和嚮晦宴息以窒其欲洗心藏宻窮
神知化然後安身而國家可保徳用而百姓
不知是以自天祐之吉無不利矣伏讀此經
五章盡修身衛生之要全和含一精義可以
入神坐忘遺照安身可以崇徳研味滋久輒
爲訓註臣草茅微賤恩霈特深天光不違自
忘鄙陋伏上慙懼徊徨如失臣愔頓首頓首
謹言
老子説五厨經註
　　　　唐京肅明觀尹愔註
　夫存一炁和泰和則五藏充滿五神靜正
　五藏充則滋味足五神靜則嗜欲除此經
　是五藏之所取給如求食於厨故云五厨
　爾
一氣和泰和
　一氣者妙本沖用所謂元氣沖用在天爲
　陽和在地爲隂和交合爲泰和也則人之
　受生皆資一氣之和以爲泰和然後形質
　具而五常用矣故老子曰萬物負隂而抱
　陽沖氣以爲和也則守本者當外絶二受
　以仝生分内存一炁以和泰和和一而性
　命全矣故老子曰専炁致柔能嬰兒乎
得一道皆泰
　得一者言内存一炁以養精神外全形生
　以爲居泰則一炁沖用與身中泰和和也
　故云得一如此則修生養神之道皆合於
　泰和矣老子曰萬物得一以生
和乃無一和
　言人初禀一炁以和泰和若存和得一則
　和理皆泰至和旣暢非但無一亦復無和
　不可致詰如土委地故老子曰吾不知其
　名
玄理同玄際
　玄妙也理性也此言一炁存乎玄際和理
　出其性性修反徳而妙暢於和妙性既和
　則與玄同際故老子曰同謂之玄也
不以意思意
　意者想愛也言存一炁以和泰和者愼勿
　存想受以縁境識當凝神湛照令杳然空
　然使和暢於起念之前慧發於忘知之後
　瞻彼闋者則吉祥止矣若以意思意意想
　受塵坐令焚和焉得生白故老子曰塞其
　兊閉其門終身不勤
亦不求無思
　但不縁想受則自發照慧照慧之發亦不
　自知若知求無思即渉想受與彼思意等
　無差别老子曰無名之朴亦將不欲
意而無有思
　内存一氣但令其虚虚即降和和理自暢
　雖則不縁想受納和強假意名旣非境識
　所存是以於思無有老子曰用其光復歸
　其明
是法如是持
　如是內存泰和泰和之法和暢則是法皆
　遣遣法無住復何所持以不持爲持故云
　是法如是持也
莫將心縁心
　心者發慧之質想受之器也正受則發慧
　邪受則生想言人若能氣和於中心正於
　内内照清淨則正慧湛然鍳明而塵垢不
　上淵渟而萬象俱見見象無主謂之常心
　若以心得心縁心受染外存諸法内無慧
　照常心旣喪則和理亦虧矣故莊子曰得
　其心以其心得其常心物何爲㝡之哉
還莫住絶縁
　夫以心縁心則受諸受若正受生慧自得
　常心慧心旣常則於正無受何等爲縁旣
　無縁心亦無縁絶湛然常寂何所住乎老
　子曰損之又損之以至於無爲也
心在莫存心
　慧照湛常則云心存於絶無住故曰莫存
　心照旣不將而隨迎心緑則無絶而無住
　矣
眞則守眞淵
　眞者謂常心慧照清淨不雜也若湛彼慧
　源寂無所染旣無知法亦無縁心則泰和
　含眞本不相離故云守爾
修理志離志
　理者性也志者心有所注也若絶外境受
　此心也則性受也言修性者心有所注但
　得徧照若外塵巳絕境識無注離形去智
　同與大通性修反初圓照無滯内外俱淨
　玄之又玄則離於注想矣
積修不符離
　上令修性離志則内外俱寂無起住心亦
　無空心坐忘行忘次來次滅若積聚修習
　不能忘泯起修一念髮引千鈞内照旣揺
　外塵咸起則與彼離志不相符合矣
志而不修忘
　若心無所注則何由漸悟必因所注而得
　定心故云志也不修志者明離志而不積
　修忘修而後性定則寂然圓照
已業無己知
　因心注而慧業清淨故云已業内忘諸己
　外忘諸物於慧照心無毫芒用則於己業
　自忘知故云無己知
諸食氣結氣
　夫一炁凝結以和泰和和一皆泰則慧照
　常湛令口納滋味以充五藏身聚泡沫載
　其形生受體於地凝濕於水禀熱於火恃
　息於風四縁結漏皆非妙質故緇涅一氣
　昏汨泰和令生想受則動之弊穢矣
非諸乆定結
　言人當令泰和含一無所想受守眞常湛
　則與泰和合體今以諸食結氣故非久定
　結也
氣歸諸本氣
　四縁受識六染生弊地水火風散而歸本
　根識既染則從所受業也
隨取當隨洩
　取者受納也洩者發用也夫想有二受業
　有二應隨所受納發用其徴若泰和和一
　則一炁全和致彼虚極謂之復命復命得
　常謂名正受正受淨業能生慧照慧照湛
　常一無所有則入無間矣一者則食炁歸
　諸四縁業成則淪於六趣矣

老子說五厨經註










