#+TITLE: 道德真經集註(一)--梁迥
#+DATE: 2018-05-12 10:21:51
#+SOURCE: github.com/kanripo/KR5c0093 master 0616084e                
道德眞經集註序扉一
　　　唐明皇撰
昔在元聖强著玄言權輿眞宗啓迪來裔遺
文誠在精義頗乖撮其指歸雖蜀嚴而猶病
摘其章句自河公而或略其餘浸徴固不足
數則我玄元妙㫖豈其將墜朕誠寡薄嘗感
斯文猥承有後之慶恐失無爲之理每因清
宴輒叩玄關隨所意得遂爲箋注豈成一家
之說但備遺闕之文今兹絶筆是詢於衆公
卿臣庶道釋二門有能起予類於卜商鍼疾
同於左氏渴於納善朕所虛懷苟副斯言必
加厚賞且如諛臣自聖幸非此流懸市相矜
亦云小道既其不諱咸可直言勿烏來者所
嗤以重朕之不德
　　　　左仙公葛玄撰
老子體自然而然生乎太無之先起乎無因
經歷天地終始不可稱載終乎無終窮乎無
窮極乎無極故無極也與大道而倫化爲天
地而立根布氣於十方抱道德之至純浩浩
蕩蕩不可名也焕乎其有文章巍巍乎其有
成功淵乎其不可量堂堂乎爲神眀之宗三
光持以朗照天地禀以得生乾坤運以吐精
高而無民貴而無位覆載無窮是教八方諸
天普弘大道開闢以前復下爲國師代代不
休人莫能知之匠成萬物不言我爲玄之德
也故衆聖所共尊道尊德貴莫之命而常自
然惟老氏乎周時復托神李母剖左腋而生
生即皓然號曰老子老子之號因玄而出在
天地之先無衰老之期故曰老子世人謂老
子當始於周代老子之號始於無數之劫甚
窈窈冥冥眇邈乆遠矣世衰大道不行西遊
天下關令尹喜曰大道將隱乎願爲我著書
於是作道德二篇五千文上下經焉夫五千
文宣道德之源大無不包細無不入天人之
自然經也余先師有言精進研之則聲參太
極高上遥唱諸天歡樂則携契玄人靜思期
眞則衆妙感會内觀形影則神氣長存體洽
道德則萬神震伏禍滅九陰福生十方安國
寧家孰能知乎無爲之文洿之不辱飾之不
榮橈之不濁澄之不清自然也應道而見傳
吿無窮常者也故知常曰眀大道何烏哉弘
之由人斯文尊妙可不極精乎粗述一篇唯
有道者寳之焉
河上公者莫知其姓名也漢孝文皇帝時結
草爲庵于河之濱常讀老子道德經文帝好
老子之言詔命諸王公大臣州牧二千石朝
直衆官皆令誦之有所不解數句天下莫能
通者聞侍郞說河上公誦老子乃遣詔使齎
所不了義問之公曰道尊德貴非可遥問也
文帝即駕從詣之帝曰普天之下莫非王土
率土之濱莫非王臣域中有四大王居其一
也子雖有道猶朕民也不能自屈何乃高乎
朕足使人富貴貧賤須臾河上公即捬掌坐
躍冉冉在虚空之中如雲之升去地百餘丈
而上玄虚良乆俛而答帝曰余上不至天中
不累人下不居地何民之有陛下焉能令余
富貴貧賤乎帝乃悟知是神人方下輦稽首
禮謝曰朕以不德忝統先業才不任大憂於
不堪雖治世事而心敬道德直以闇昧多所
不了惟蒙道君弘愍有以教之則幽夕覩太
陽之耀光河上公即授素書老子道德經章
句二卷謂帝曰熟研此則所疑自解余注是
經以來千七百餘年凡傳三人連子四矣勿
示非其人文帝跪受經言畢失公所在論者
以爲文帝好老子大道世人不能盡通其義
而精思遐感仰徹太上道君遣神人特下教
之便去耳恐文帝心未純信故示神變以悟
帝意欲成其道眞時人因號曰河上公焉
老子以上皇元年正月十二日丙午太歲丁
卯下爲周師到無極元年太歲癸丑五月壬
午去周西度關關令尹喜宿命合道預占見
紫雲西邁知有道人當度仍齋潔燒香想見
道眞以其年十二月二十五日老子度關也
喜見老子迎設禮稱弟子老子曰汝應爲此
宛利天下棄賢世傳弘大道子神仙者矣以
二十八日中授太上道德經義洞虚無大無
不包細無不入聖王不能盡通其義昔漢孝
文皇帝好老子大道從容無爲之堂嘆凡聖
無能解此玄奥精思遠感上徹太上道君遣
神人下授文帝希徴之㫖道人即信誓傳授
至人比字校定外儒所雜傳多誤今當參校
此正之使與玄洞相應十方諸天人神仙天
地鬼神所宗奉文同無一異矣吾己於諸天
神仙大王校定受傳天人至士賢儒當宗極
正眞弘道大度何可不精得聖人本文者乎
吾所以有言此欲正玄妙於天地人耳今說
至矣明矣夫學仙者必能弘幽賾也道士鄭
思遠曰余家師葛仙公受太極眞人徐來勒
道德經上下二卷仙公曩者所好如親見眞
人教以口訣云此文道之祖宗也誦咏萬遍
夷心注玄者皆必升仙尤尊是書日夕朝拜
朝拜願念具如靈寳法矣學仙君子宜弘之
焉仙公常秘此言無應仙之相好者不傳也
　　　　王雱撰
昔老子當道術之變故著書九九篇以明生
生之理而末世爲學蔽於前世之緒餘亂於
諸子之異論智不足以明眞僞乃或以聖人
之經與楊墨之書比雖有讀者而燭理不深
乃復高言矯世去理彌遠今世傳注釋王弼
張說兩家經文殊舛互有得失害於理意者
不一今輒參對定於至當而以所聞句爲之
解聖人之言既爲難盡而又知之所及辭有
不勝覽者以意逆志則吾之所發亦過半矣
書成於熙寧三年七月十二曰竊嘗論曰聖
人雖多其道一也生之相後越宇宙而同時
居之相去異天壤而共處故其有言如首之
有尾外此道者皆邪說也然而道一者言固
不同言同者道固不一而世儒徒識其言故
以言同者爲是不知其道故以道一者爲非
易曰一陰一陽之謂道老子曰既得其母以
知其子誠知是則推五行之殊觀四時之變
視形度志以參萬物則聖雖不言吾其知之
矣故道歲也聖人時也自堯舜至於孔子禮
章樂明㝢之以形名度數而精神之運炳然
見於製作之間定尊卑别賢否以臨天下事
詳物衆可謂盛矣蓋於時有之則夏是也夏
反而爲秋秋則斂其散而一之落其華而實
之以辨物爲德以復性爲常其志靜其事簡
夫秋豈期於反夏乎蓋將以成歲而生物也
於是時也動植之死者過半然豈天命之至
果非小智之所及邪秋蓋非歲之終也則又
有至者焉故四時之變於吾有之則幼壯老
死是也傳曰終身由之而不知其道者其是
之謂乎嗚呼學道而不期於死之說則亦何
以學爲哉朝聞道夕死可矣則所謂道者貴
乎可以生死也誠知道德之誠而遡其所歸
則死生之說盡矣故余盡心焉













道德眞經集註卷之一
　　　　唐明皇河上公王弼王雱註
　道經(雱曰道者萬物之所道在體爲體在/用爲用無名無迹而無乎不在者是)
　(也故雖聖人之言常在其一曲雖在一曲/而異乎諸子百家者不失理而當於時而)
　(已)
　　　道可道章第一
道可道
　河曰謂經術政教之道也
非常道
　河曰非自然長生之道也常道以無爲養
　神無事安民含光藏暉滅迹匿端不可稱
　道○雱曰可道之道適時而爲時徙不留
　道亦應變蓋造化密未嘗暫止昔之所是
　今已非矣而曲士攬英華爲道根指蘧廬
　爲聖宅老氏方將祛其弊而開以至理故
　以此首篇明乎此則方今之言猶非常也
名可名
　河曰謂富貴尊榮高世之名也
非常名
　明皇曰道者虚極之妙用名者物得之所
　稱用可於物故云可道名生於用故云可
　名應用且無方則非常於一道物殊而名
　異故非常於一名是則强名曰道而道常
　無名也○河曰非自然常在之名也常名
　當如嬰兒之未言鷄子之未分明珠在蚌
　中美玉處石間内雖昭昭外如愚頑○弼
　曰可道之道可名之名指事造形非其常
　也其不可道不可名也○雱曰名生於實
　實有形數形數既具衰壞隨之其可常乎
　唯體此不常乃眞常也
無名天地之始
　河曰無名者謂道道無形故不可名也始
　者道本也吐氣布化出於虚無爲天地本
　始也
有名萬物之母
　明皇曰無名者妙本也妙本見氣權輿天
　地天地資始故無名有名者應用也應用
　既成茂養萬物物得其養故有名○河曰
　有名謂天地天地有形位陰陽有柔剛是
　其有名也萬物母者天地含氣生萬物長
　大成就如母之養子○弼曰凡有皆始於
　無故未形無名之時則爲萬物之始及其
　有形有名之時則長之育之亭之毒之爲
　其母也言道以無形無名始成萬物以始
　以成而不知其所以玄之又玄也○雱曰
　受命於無而成形於有故曰天地之始萬
　物之母易曰有天地然後有萬物此言與
　易之序同據覆載之間方生之物故以天
　地爲先物與天地本無先後推而極之有
　無同體始母之言亦筌蹄也且天地雖大
　而受命成形未離有無而此乃獨言萬物
　之母然則老氏之言姑盡性而已
常無欲以觀其妙
　河曰妙要也人常能無欲則可以觀道之
　要要謂一也○弼曰妙者微之極也萬物
　始於微而後成始於無而後生故常無欲
　空虚其懷可以觀其始物之妙
常有欲以觀其徼
　明皇曰人生而靜天之性感物而動性之
　欲若常守清靜解心釋神反照正性則觀
　乎妙本矣若不性其情逐欲而動性失於
　欲迷乎道源欲觀妙本則見邊徼矣○河
　曰徼歸也常有欲之人可以觀世俗之所
　歸趣也○弼曰徼歸終也凡有之爲利必
　以無爲用欲之所本適道而後濟故常有
　欲可以觀其終物之徼也○雱曰易之陰
　陽老之有無以至於佛氏之色空其實一
　致說有漸次耳世之言無者舍有以求無
　則是有外更有安得爲無故方其有時實
　未嘗有此乃眞無也有無之體常一而有
　有以觀者但見其徼欲觀其妙當知本無
　而本無之無未嘗維有也既曰常無又曰
　常有者以明有無之不相代無即眞有有
　即實無耳言徼而知妙之爲奥言妙則知
　徼之爲粗比法言之體
此兩者同出而異名
　明皇曰如上兩者皆本於道故云同也動
　出應用隨用立名則名異矣○河曰兩者
　謂有欲無欲也同出者同出人心也而異
　名者所名異也名無欲者長存名有欲者
　亡身也
同謂之玄
　眀皇曰出則名異同則謂玄玄深妙也○
　河曰玄天也言有欲之人與無欲之人同
　受氣於天○雱曰有無本一未有二名自
　學者言之則有不如無之精既得其道則
　兩皆至理初無彼此　
玄之又玄
　河曰天中復有天也禀氣有厚薄得中和
　滋液則生賢聖得錯亂濁辱則生貪淫也
衆妙之門
　明皇曰意因不生則同乎玄妙猶恐執玄
　爲滯不至兼忘故寄又玄以遣玄示明無
　欲於無欲能如此者萬法由之而了出故
　云衆妙之門○河曰能知天中復有天禀
　氣有厚薄除情欲守中和是謂知道要之
　門户也○弼曰兩者始與母也出者同出
　於玄也異名所施不可同也在首則謂之
　始在終則謂之母玄者冥也默然無有也
　始母之所出也不可得而名故不可言同
　名曰玄而言謂之玄者取於不可得而謂
　之然也謂之然則不可以定乎一玄若定
　乎一玄而已則是其名則失之遠矣故曰
　玄之又玄也衆妙皆從門而出故曰衆妙
　之門也○雱曰道有二物自形而下則陽
　尊而陰卑自形而上則陰先而陽後故道
　之至處曰妙曰玄妙德也玄色也言色則
　至矣而蓋有非色所及故曰又玄萬物皆
　有妙處皆出於此故曰衆妙之門
　　　天下皆知章第二
天下皆知美之烏美
　河曰自揚已美便顯彰也
斯惡已
　河曰有粗玉也
皆知善之爲善
　河曰有功名也
斯不善已
　明皇曰美善者生於欲心心茍所欲雖惡
　而美善矣故云皆知以己之所美爲美所
　善爲善矣美善無主但是妄情皆由封執
　無分别難易神奇臭腐以相傾奪大聖較
　量深知虚妄故云惡已○河曰人所爭也
　雱曰道本無物而物有妄情自相分别此
　溺於轉徙之流而不能自出故耳然溺而
　不出者不由厭離而由樂著所以惡夫美
　善也故惡與不善美善之隨也當其美善
　之時蓋已惡且不善矣俟其隨而後悟則
　亦悟之晩也雖然至人所謂美善未嘗離
　乎惡與不善而惡與不善未嘗離乎美善
　也天下之愚不足與此故所謂美善常惡
　與不善也
故有無之相生
　河曰見有而爲無也
難易之相成
　河曰見難而爲易也
長短之相形
　河曰見短而爲長也
高下之相傾
　河曰見高而爲下也
聲音之相和
　河曰上唱下必和也
前後之相隨
　眀皇曰六者相違遞爲名稱亦如美惡非
　自性生是由妄情有此多故○河曰上行
　下必隨也○弼曰美者人心之所進樂也
　惡者人心之所惡疾也美惡猶喜怒也善
　不善猶是非也喜怒同根是非同門故不
　可偏舉也此六者皆陳自然而不可偏舉
　之明數也○雱曰離道而我我則有彼彼
　我既分編類爲二矣此六對者物之所以
　
　不齊而喜怒哀樂生死之變更出迭入而
　不能自止者也凡此皆不冥夫陰陽之本
　而隨其末流自生分别執一廢百以妄爲
　常故耳此篇第二與莊子齊物論相似篇
　篇有序可以理推
是以聖人處無爲之事
　河曰以道治也○弼曰自然已足爲則敗
　也
行不言之教
　明皇曰無爲之事無事也寄以事名故云
　處不言之教忘言也寄以教名故云行○
　河曰以身帥導之也
　雱曰聖人無心以百姓心爲心雖事而未
　嘗涉爲之之迹雖教而未嘗發言之之意
　故事以之齊教以之行而吾寂然未始有
　言爲之累而天下亦因得以反常復樸也
　夫唯無累故雖寄形陰陽之間而造化不
　能求彼六對者惡能擾之哉
萬物作而不辭
　眀皇曰令萬物各自得其動作而不辭謝
　於聖人○河曰各自動也不辭謝而逆止
　雱曰萬物并作聖人各盡其性而無所辭
　以吾心空然無所去取故也茍懐去取之
　慮則物之萬態美惡多矣焉能不辭哉
生而不有
　河曰元氣生萬物而不有
爲而不恃
　河曰道所施爲不恃望其報也○弼曰智
　慧自備爲則僞也
功成不居
　明皇曰令萬物各遂其生不爲已有各得
　所爲而不負恃如此則太平之功成矣猶
　當日慎一日不敢寧居○河曰功成事就
　退避不居其位○弼曰因物而明功自彼
　成故不居也○雱曰有則居居則遷矣
夫唯不居
　河曰夫唯功成不居其位
是以不去
　明皇曰夫唯不敢寧居而增修其德者則
　忘功而功存故不居而不去也○河曰福
　德常在不去其身也上六句有高下長短
　若開一源下生百端百端之變無不動亂
　弼曰使功在己則功不可乆也○雱曰形
　名而降莫不代謝唯道無體物莫能遷聖
　人體道故充塞無外而未嘗有物應接萬
　變而未嘗有心如是則豈以適然之事攬
　以爲功而固有之哉夫然後離六對之境
　絶美惡之名越生死流處常住法也持此
　心以涉世則功名雖高豈有充滿之累乎
　　　不尚賢章第三
不尚賢
　河曰賢謂世俗之賢辯口明文離道行權
　去質爲文也不尚者不貴之以禄不尊之
　以官
使民不爭
　明皇曰尚賢則有迹徇迹則爭興使賢不
　肖各當其分則不爭矣○河曰不爭功名
　反自然也○雱曰賢者出衆之稱尚之則
　民夸企外慕爭之端也
不貴難得之貨
　河曰言人君不御好珍寳黃金棄於山珠
　玉捐於淵
使民不爲盜
　明皇曰難得之貨謂性分所無者求不可
　得故云難得夫不安本分希效所無既失
　性分寧非盜竊欲使物任其性事稱其能
　則難得之貨不貴性命之情不盜矣○河
　曰上化清靜下無貪人○雱曰民衣食足
　而性定矣妄貴難得之貨則其求無已必
　至爲盜蓋民之生皆由妄生分别此篇務
　在齊物使民復性
不見可欲
　河曰放鄭聲遠佞人
使心不亂
　明皇曰既無尚賢之迹不求難得之貨是
　無可見之欲而心不惑亂也○河曰不邪
　淫○弼曰賢猶能也尚者嘉之名也貴者
　隆之稱也唯能是任尚之曷爲而唯用是
　施貴之曷爲尚賢顯名榮過其任下奔而
　競效能相射貴貨過用貪者競趣穿窬睹
　齎篋没命而盜故可欲不見則心無所亂
　也○雱曰昩者妄見可欲所以心爲之隤
　亂唯聖人能知諸物皆非眞實故萬態一
　視而無取舍之心若然則心貧常夷物豈
　能亂之是以能不尚賢不貴貨也
是以聖人之治也
　河曰說聖人治國與治身同也
虚其心
　明皇曰心不爲可欲所亂則虚矣○河曰
　除嗜慾去亂煩○雱曰心虚則無所分別
　此中不尚賢之義
實其腹
　明皇曰道德内充則無矜徇亦如屬饜而
　止不生貪求○河曰懷道抱一守五神也
　弼曰心懷智而腹懷食虚有智而實無知
　也○雱曰腹實則無所貪求此申不貴貨
　之義
弱其志
　明皇曰心虚則志弱○河曰知柔謙讓不
　處權也○雱曰志强則夸企而勝志弱則
　無營於外此又申不尚賢之義
强其骨
　明皇曰腹實則骨强○河曰愛精重施髓
　滿骨堅○弼曰骨無知以幹志生事以亂
　雱曰骨强所以自立自立則外物不能遷
　此又申不貴貨之義
常使民無知無欲
　明皇曰常使人無爭尚之知無貪求之欲
　也○河曰反樸守淳○弼曰守其眞也　
　雱曰知則妄見欲則外求二者既除性情
　定矣自不尚賢而化之可使至於無知自
　不貴貨而化之可使至於無欲
使夫知者不敢爲也
　明皇曰清靜化人盡無知欲適有之者令
　不敢爲也○河曰思慮深不輕言○弼曰
　知者謂知爲○雱曰智足以亂衆者禁而
　止之
爲無爲
　河曰不造作動因循
則無不治矣
　明皇曰於爲無爲人得其性則淳化有孚
　矣○河曰德化厚百姓安○雱曰爲無爲
　非無爲也爲在於無爲而已期於復性故
　也竊嘗論之三代之後民無不失其性者
　故君子則志强而好善求賢無已小人則
　骨弱而慕利逐貨不厭志强則多知骨弱
　則多欲或有知或有欲雖所趨不同而其
　爲徇外傷本一也惟至人不然弱其志非
　所見者卑而求近以爲無所求而道自足
　也强其骨非以自立而爲賢將以勝利欲
　而尊德性也夫然後名不能移利不能溺
　而性常定矣
　　　道沖章第四
道沖而用之
　河曰沖中也道匿名藏譽其用在中
或不盈
　眀皇曰言道動出沖和之氣而用生成有
　生成之功曾不盈滿云或似者於道不敢
　正言　河曰或常也道常謙虚不盈滿　
　雱曰道充塞無外贍足萬物而未嘗有故
　曰或不盈若虚若實謂之沖沖者陰陽之
　中而以虚爲體者也道之用於物者中道
　之應於事者虚此方言其用故曰沖
淵兮似萬物之宗
　明皇曰泉深靜也道常生物而不盈滿妙
　本泉兮深靜故似爲萬物宗主　河曰道
　淵深不可之也似爲萬物之宗祖　雱曰
　道生萬物而體未嘗離物自物之散殊而
　觀之則似爲之宗耳淵者深而不測也人
　本足於此道欲體之者不可它求當挫銳
　解紛和光同塵則當自存矣
挫其銳
　河曰銳挫也人欲銳精進取功名當挫正
　之法道不自見○雱曰銳挫則渾然矣銳
　尖之形是也
解其紛
　明皇曰道以沖和故能抑止銛利釋散紛
　擾若俗學求須則彌結矣○河曰紛結恨
　也當念道無爲以解釋○雱曰不與物講
　而坐觀其復則性命定而紛亂解矣
和其光
　河曰言雖有獨見之明當如闇昩不當以
　曜亂人也○雱曰挫銳解紛則性情定而
　自然充實光輝矣既有光則要不異於物
　而與之和同易曰蒙雜不著
同其塵
　明皇曰道無不在所在常無在光在塵皆
　與爲一一光塵爾而非光塵也○河曰當
　與衆庶同垢塵不當自别殊○雱曰道乃
　性之常得性之常奚足珍尚故至人有道
　而不自異於塵
湛兮似或存
　眀皇曰和光同塵而妙本不雜故湛兮似
　有所存○河曰言當湛然安靜故能長存
　而不亡○雱曰人能如上四事則道湛然
　存矣存而定有之則非道也似或者不可
　定有之謂
吾不知誰之子
　河曰老子言我不知道所從生○雱曰即
　今所稱道之中體蓋有所出矣雖有所出
　而廉然無象故曰不知誰之子也
象帝之先
　明皇曰吾不知道所從生明道非生法故
　無父道者似在乎帝先爾帝者生物之主
　象似也○河曰道自在天帝之前此言道
　乃先天地生也○弼曰執一家之量者不
　能全家執一國之量者不能成國窮力舉
　重不能爲用故人雖知萬物治也治而不
　以二儀之道則不能贍也地雖形魄不法
　于天則不能全其寧天雖精象不能于道
　則不能保其精沖而用之用乃不能窮滿
　以追實實來則溢故沖而用之又復不盈
　其爲無窮亦已抑矣形雖大不能累其體
　事雖繁不能充其量萬物舍此而求其主
　主其安在乎不亦淵兮似萬物之宗乎銳
　挫而無損紛解而不勞和光而不污其體
　同塵而不渝其冥其然乎似或存乎地守
　其形德不能過其載天脅其象德不能過
　其覆天地莫能及之不亦似帝之先乎帝
　天帝也○雱曰象有形之兆帝有物之尊
　爲帝王矣而道更在其先
　　　天地不仁章第五
天地不仁
　河曰天施地化不以仁恩任自然也
以萬物烏芻狗
　明皇曰天地生萬物人最爲貴天地視之如
　芻草狗畜不責望其報也○河曰天地任
　自然無爲無造萬物自相治理故不仁也
　仁者必造立無施有恩有爲造立施化則
　物失其眞有恩有爲則物不具存物不具
　存則不足以備哉天地不爲獸生芻而獸
　食芻不爲人生狗無爲然萬物而萬物各
　適其所用則莫不贍矣若慧由己猶未足
　任也○雱曰芻狗祭祀所用方其用也隆
　禮致敬以事之及其已事則棄而捐之等
　於糞壤其隆禮致敬之時非不以至誠也
　然而束芻爲狗耳實何足禮敬乎準不足
　禮敬而加禮敬者又非以爲也夫萬物各
　得其常生死成壞理有適然而天地獨爲
　之父母故不得無愛而原天地之心亦何
　係累哉故方其愛時雖以至誠而萬物自
　遂實無足愛者反要其終則糞壤同歸而
　已豈留情乎
聖人不仁
　河曰聖人愛養萬民不以仁恩法天地行
　自然○雱曰仁者人也以人道愛物謂之
　仁彼人貌而天者仁何足以名之
以百姓烏芻狗
　明皇曰不仁者不爲仁恩也芻狗者結芻
　爲狗也大以守禦則有弊蓋之恩今芻狗
　徒有狗形而無警吠之用故無情於仁愛
　也言天地視人亦如人視芻狗無責望爾
　嘗試論之曰夫至仁無親孰爲兼愛愛則
　不至適是偏私不獨親其親則天下皆親
　矣不獨子其子則天下皆子矣是則至仁
　之無親乃至親豈兼愛乎○河曰聖人視
　百姓如芻草狗畜不責望其禮意○弼曰
　聖人與天地合其德以百姓比芻狗也○
　雱曰聖人親親而仁民故獨言百姓若其
　道則與天地一矣而有人之形故任各異
天地之間
　河曰天地之間空虚和氣流行故萬物自
　生人能除情欲節滋味清五臟則神明居
　之也
其猶橐籥乎
　明皇曰橐者鞴也籥者笛也橐之鼓風笛
　之運吹皆以虚而無心故能動而有應則
　天地之間生物無私者亦以虚而無心故
　也○河曰橐籥中空虚故能有聲氣○雱
　曰橐籥虚以應物物感則應應而不藏天
　地之於萬物聖人之於百姓應其適然而
　不係累於當時不留情於既往故比橐籥
　之無窮也
虛而不屈動而愈出
　明皇曰橐籥虚之而不屈撓動之而愈出
　聲以况聖人心無偏愛則無屈撓之時應
　用不窮可謂動而愈出也○河曰言空虚
　無有用竭時動摇之益出聲氣也○弼曰
　橐排橐也籥樂籥也橐籥之中空洞無情
　無爲故虚而不得窮屈動而不可竭盡也
　天地之中蕩然任自然故不可得而窮猶
　若橐籥也○雱曰虚其體也動其用也
多言數窮
　河曰多事害神多言害身口開舌舉必有
　禍患○雱曰非應而言則窮矣舉言則爲
　可知此聖人之事言而不爲者也
不如守中
　明皇曰多言而不詶故數彼窮屈兼愛則
　難遍便致怨憎故不如抱守中和自然皆
　足○河曰不如守德於中育養精神愛氣
　希言○弼曰愈爲之則愈失之矣物樹其
　惡事錯其言不齊不言不理必窮之數也
　橐籥而守數中則無窮盡棄己任物則莫
　不理若橐籥有意於爲聲也則不足以供
　吹者之求也○雱曰守中所以應萬變
　　　谷神不死章第六
谷神不死
　明皇曰谷者虚而能應者也神者妙而不
　測者也死者休息也谷之應聲莫知所以
　有感則應其應如神如神之應曾不休息
　欲明至道虚而生物妙用難名故舉谷神
　以爲喻說○河曰谷養也人能養神則不
　死也神謂五藏之神也肝藏魂肺藏魄心
　藏神腎藏精脾藏志五藏盡傷則五神去
　矣○雱曰谷應而不窮神化而不測萬物
　受命於我而我未嘗生未嘗死者谷神也
　言神則極矣而加谷者且能虚能盈而又
　能容以應也以其活而不敝故但稱不死
是謂玄牝
　明皇曰玄深也牝母也谷神應物沖用無
　方深妙不窮能母萬物故寄谷神玄牝之
　號將明大道生畜之功○河曰言不死之
　道在於玄牝玄天也於人爲鼻牝地也於
　人爲口天食人以五氣從鼻入藏於心五
　藏清徹爲精神聰明音聲五性其鬼曰魂
　魂者雄也主出入人鼻與天通故鼻爲玄
　也地食人以五味從口入藏於胃五性濁
　辱爲形骸骨肉血脉六情其鬼曰魄魄者
　雌也主出入於口與地通故曰爲牝也　
　雱曰谷神受命而玄牝賦以自爲陰陽以
　成天地然本一物也由其受命故曰谷神
　由其賦形故曰玄牝
玄牝之門是謂天地根
　明皇曰深妙虚牝能母萬物萬物由出是
　謂之門天地有形故資禀爲根本矣○河
　曰根元也言鼻口之門是乃通天地之元
　氣所從往來○雱曰玄牝體陰而一體之
　中又自有陰陽稱門者異於户也萬物由
　此門以出而不得見故曰玄牝之門
綿綿若存
　河曰鼻口呼吸喘息當綿綿微妙若可存
　復若無有○雱曰綿綿引而不絶之謂神
　牝生生不盡而若有若無不可定有
用之不勤
　明皇曰虚牝之用綿綿微妙應用若存其
　用無心故不勤勞矣○河曰用氣當寬舒
　不當急疾勤勞也○弼曰谷神谷中央無
　谷也無形無影無逆無違處卑不動守靜
　不衰谷以成而不見其形此至物也處卑
　而不可得名故謂之天地之根綿綿若存
　用之不勤門玄牝之所由也本其所由與
　極同體故謂之天地之根也欲言存邪則
　不見其形欲言亡邪萬物以之生故綿綿
　若存也無物不成用而不勞也故曰用而
　不勤也○雱曰動而愈出何勤之有



道徳眞經集註卷之一

道德眞經集註卷之二　　　　　靡二
　　　明皇河上公王弼王雱註
　　天長地乆章第七
天長地乆
　明皇曰標天地長乆者欲明無私無心則
　能長能乆結喻成義在乎聖人後身外身
　無私成私爾○河曰說天地長生乆壽以
　喻教人也
天地所以能長且乆者以其不自生
　河曰天地所以獨長且乆者以其安靜施
　不求報不如人居處汲汲求自饒之利奪
　人以自與○弼曰自生則與物爭不自生
　則物歸也
故能長生
　明皇曰天地生物德用甚多而能長且乆
　者以其資禀於道不自矜其生成之功故
　爾○河曰以其不求生故能長生不終也
　雱曰自生則有其生有其生則生既喪矣
　唯無以生爲則生未嘗生生未嘗生則所
　寓之形雖生而無生之累宜其長且乆也
　天地之不自生非利乎長乆而然道固如
　此而已然所謂長乆者亦瞬息之間耳唯
　蓋載傾陷而未嘗壞者乃其眞也
是以聖人後其身
　河曰先人而後己也
而身先
　河曰天下敬之先以爲長○雱曰聖人雖
　聖而形與物齊唯其體天道而不爭乃能
　獨異於衆使其立己而與衆敵則匹夫匹
　婦皆足以勝之　
外其身
　河曰薄己而厚人也
而身存
　明皇曰後身則人樂推故身先外身則心
　志淡泊故身存○河曰百姓愛之如父母
　神明祐之若赤子故身常存○雱曰有我
　而存之則物皆吾敵夫唯超然自喪不有
　吾身者物莫能傾之
非以其無私邪
　河曰聖人爲人所愛神明所祐非以其公
　正無私所致乎
故能成其私
　明皇曰天地忘生養之功是無私而能長
　且乆是成其私聖人後外其身是無私而
　能先能存是成其私也○河曰人以爲私
　者欲以厚己也聖人無私而己自厚故能
　成其私也○弼曰無私者無爲於身也身
　先身存故曰能成其私也○雱曰聖人無
　私未嘗有我故也使計而爲之則私敦甚
　焉
　　　上善若水章第八
上善若水
　明皇曰將明至人上善之功故舉水性幾
　道之喻○河曰上善之人如水之性○雱
　曰水者五行之首方出空無而入實有者
　也離道未遠故其性最近道蓋離道則善
　名立矣上善若水物理自然
水善利萬物
　河曰水在天爲霧露在地爲泉源也
而不爭處衆人所惡
　河曰衆人惡卑濕垢濁水獨靜流居之也
　弼曰人惡卑也○雱曰處一本作居
故幾於道矣
　明皇曰幾近○河曰水性幾與道同○弼
　曰道無水有故曰幾○雱曰人有心心爲
　火火騰上而明故好爭唯忘心體道者能
　利物而無心勝物也
居善地
　明皇曰上善之人處身柔弱亦如水之居
　地潤益一切地以卑用水好下流○河曰
　水性善喜於地在草木之上即流而下有
　以於地動而下人也○雱曰趣下而流
心善淵
　明皇曰用心深靜亦如水之泉停矣○河
　曰水深空虚淵深清明○雱曰深靜而乎
　内明外晦
與善仁
　明皇曰施與合乎至仁亦如水之滋潤品
　物矣○河曰萬物得水以生與虚而不與
　盈也
言善信
　明皇曰發言信實亦如水之行險不失其
　信矣○河曰水内影照形不失其情也　
　雱曰萬逝必東
政善治
　明皇曰從政善理亦如水之洗滌羣物令
　其清靜矣○河曰無有不洗清且平也○
　雱曰任理而不任情積柔弱而勝重大
事善能
　明皇曰於事善能因任亦如水性方圓隨
　器不滯於物○河曰能方能圓曲直隨形
　雱曰唯變所適故無不能也
動善時
　明皇曰物感而應不失其時亦如水之春
　泮冬凝矣○河曰夏散冬凝應期而動不
　失天時○雱曰决之則流壅之則止不先
　物動亦不失時
夫唯不爭
　河曰壅之則止决之則流聽從人也
故無尤矣
　明皇曰上善之人虚心順物如彼水性壅
　止决流既不違迕於物故無過尤之地○
　河曰水性如是故天下無有怨尤水者也
　弼曰言水皆應於此道也○雱曰水體一
　而物莫能易故能兼此諸善蓋有德於物
　而常下物是以有德使有心於爲德則不
能成德矣故篇終又言之
　　持而盈之章第九
持而盈之不如其已
　明皇曰執持盈滿使不傾失積財爲累悔
　吝必生故不如其已已止也○河曰盈滿
　也已止也持滿必傾不如止也○弼曰持
　謂不失德也既不失其德又盈之勢必傾
　危故不如其已者謂乃更不如無德無功
　者也○雱曰持而盈之有意於有所以失
　之唯忘有有之爲有而有之以無有則無
　失無溢矣
揣而銳之不可長保
　明皇曰揣度銳利進取榮名富貴必驕坐
　招殃咎故不可長保○河曰揣治也先揣
　之後必棄捐○弼曰既揣末令尖又銳之
　令利勢必摧衂故不可長保也○雱曰揣
　者巧於度情銳者利於入物且事物無盡
　而吾持一身以遇其變則揣銳之工有時
　困矣豈可長保乎故至人因時乘理而接
　之以無我則其出無方而所應不窮也
金玉滿堂莫之能守
　明皇曰此明盈難乆持也○河曰嗜欲傷
　神財多累身○弼曰不若其已○雱曰實
　外物而守之所守非所有也豈能乆乎
富貴而驕自遺其咎
　明皇曰此明銳不可揣也驕猶心生故咎
　非他與○河曰夫富當賑貧貴當憐賤而
　反驕恣必彼禍患也○弼曰不可長保也
　雱曰驕生於恃外恃外之人何足算乎四
　者皆以己有物與爲驕者同累然自持盈
　而下每失彌甚
功成名遂身退天之道
　明皇曰功成名遂者當退身以辭盛亦如
　天道盈虚有時則無憂患矣○河曰言人
　所爲功成事立名迹稱遂不退身避位則
　遇於害此乃天之常道也譬如日中則移
　月滿則虧物盛則衰樂極則哀○弼曰四
　時更運功成則移○雱曰寒暑相推物極
　則返陰陽代運天道回然而世之愚者一
　遭其變一犯其名則終身有之認以爲己
　曾不知造化之密移吉凶之倚伏故終至
　於坐蒙憂患無以自存唯至人不然藏金
　玉而不寳居富貴而不榮凡物之來寄者
　如陰影集身窅然不知其在彼邪在我邪
　然則豈持盈以爲慎揣銳以爲工乎苟非
　無我之妙其何以與於此天之道大矣而
　莫尚乎是
　　　載營魄章第十
載營魄
　河曰營魄魂魄也人載魂魄之上得以生
　當愛養之喜怒亡魂卒驚傷魄魂在肝魄
　在肺美酒甘肴傷人肝肺故魂靜志道不
　亂魄安德壽延年也○雱曰魄陰物形之
　主也神之爲物廣大通達而不自了者神
　常載於魄故神反拘於形體此廣者所以
　狹通者所以滯也欲學此道者當先廓其
　志氣勿累於形體使神常載魄而不載於
　魄則可以抱一而體神矣竊嘗論曰人之
　既死有升沉之異者良由滅神徇形以神
　從魄故至於淪乎幽陰化爲異物也若夫
　神完之人雖魄之陰滯將與神爲一而無
　所不之矣聖人之死日神不從魄也其始
　也亦載魄而已
抱一能無離乎
　明皇曰人生始化曰魄既生魄陽曰魂魄
　則陰虚魂則陽滿言人載虚魄常須營護
　復陽陽氣充魄則爲魂魂能運動則生全
　矣一者不雜也復陽全生不可染雜故令
　抱守淳一能無離身乎○河曰言人能抱
　一使不離於身則長存一者道始所生太
　和之精氣也故曰一布名於天下天得一
　以清地得一以寧侯王得一以爲正平入
　爲心出爲行布施爲德總名爲一一之爲
　言志一無二也○弼曰載猶處也營魄人
　之常居處也一人之眞也言人能處常居
　之宅抱一清神能常無離乎則萬物自賔
　也○雱曰一者精之數不言精而言一者
　守一則精不摇矣學道歸乎復性復性歸
　乎體神所以不能神者由逐末忘本以物
　易己故喪精失靈沉爲下愚也陰陽之靈
　曰魂魄魂陽故遊遊而止我身者以魄爲
　之配也魄陰故營營止也故學者必先寧
　其志氣使精魄靜一魄止則魂定精一則
　神全矣一生水水爲精人之初生因精集
　神本自渾全而不能了者常至於離析隳
　散其名曰罔兩罔者神不明兩者精不一
　也莊子曰無揺汝精抱一之謂也蓋精神
　水火之象火無常形因膏顯照神則廓然
　無體不可致工但當存精而己如增膏而
　火明培根而葉茂也魂魄精神既不虧耗
　然後心强氣順不爲物使靜則體道作則
　契理妙而極之則與神爲一更絶四名矣
　此學者之至要萬世聖賢皆由此義求不
　在外當由心得之
專氣致柔能如嬰兒乎
　明皇曰專一沖氣使致和柔能如嬰兒無
　所分别乎○河曰專守精氣使不亂則形
　體能應之而柔順能如嬰兒内無思慮外
　無政事則精神不去也○弼曰專任也致
　極也言任自然之氣致至柔之和能若嬰
　兒之無所欲乎則物全而性得矣○雱曰
　人生有三曰精曰神曰氣精全則神全神
　全則能帥氣矣神衰而不足以帥氣則氣
　作不常使人陷於非道孟子曰志者氣之
　帥也楊雄曰氣者所適善惡之馬歟帥懦
　而衆悖則師必亡馬怒而御疲則車必敗
　神不能專氣則喜怒哀樂唯氣所爲沈陷
　越佚理固然也古之士無不曉此苟未及
　此則當清心以防之孔子所謂三戒皆防
　氣也門人獨顔回能專氣故曰不遷怒氣
　之暴在陽而陽之發者莫暴於怒於怒可
　以無遷則非專氣而何人生本具聖質氣
　佚而不能專故自壯以往離道彌遠能抱
　一則神全神全則氣柔氣柔則眞全所以
　與嬰兒同專者有而擅其權之謂
滌除玄覽
　河曰當洗其心使潔清也心居玄㝠之處
　覽知萬事故謂之玄覽也
能無疵乎
　明皇曰玄覽心照也疵瑕病也滌除心照
　使令清靜能無疵病乎○河曰不淫邪也
　弼曰玄物之極也言能滌除邪飾至於極
　覽能不以物介其明疵之其神乎則終與
　玄同也○雱曰能專氣則性定性定則智
　明智明則可以蕩滌除去而玄覽至理矣
　既燭其理則世間萬態同爲至妙儻睹一
　疵則非識理也
愛民治國
　河曰治身者愛氣則身全治國者愛民則
　國安
能無烏乎
　明皇曰愛養萬人臨理國政能無爲乎當
　自化矣自上營魄皆教修身身修則德全
　故可爲君矣○河曰治身者呼吸精氣無
　令耳聞也治國者布施惠德無令下知也
　弼曰任術以求成運數以求匿者智也玄
　覽無疵猶絶聖也治國無以智猶棄智也
　能無以智乎則民又僻而國治也○雱曰
　如上說爲己之道盡矣然則可以其餘及
　人也老子之言專於復性有爲則非所以
　使民安性故雖愛治而不尚有爲此道之
　至也
天門開闔
　河曰天門謂北極紫微宫開闔謂終始兩
　際也治身天門謂鼻孔開謂喘息闔謂呼
　吸也
能烏雌乎
　明皇曰天門歷數所從出開闔謂理亂言
　人君應期受命能守雌靜則可以永終天
　禄矣又解云易曰一闔一闢謂之變言聖
　人撫運應變無常不以雄成而守雌牝亦
　如天門開闔虧盈而益謙也○河曰治身
　當如雌牝安靜柔弱治國應變和而不唱
　弼曰天門謂天下之所由從也開闔治亂
　之際也或開或闔經通於天下故曰天門
　開闔也雌應而不唱因而不爲言天門開
　闔能爲雌乎則物自賔而處自安矣○雱
　曰至人無心於作精神出入皆應而不唱
　莊子所謂有物采之者老子於四時當秋
　其德主金靜一復性者也故其尚如此至
　於易則先天後天無非道者
明白四達
　河曰言道明白如日月四達滿於天下八
　極之外故曰視之不見聽之不聞彰布之
　於十方焕焕煌煌也
能無知乎
　明皇曰人君能爲雌靜則萬姓樂推其德
　明白如日四照猶須忘功不宰故曰能無
　知乎○河曰無有能知道滿於天下者○
　弼曰言至明四達無迷無迷無惑能無以
　爲乎則物化矣所謂道常無爲侯王若能
　守則萬物自化○雱曰理無足知知以應
　物既知至理則自當無知唯能無知故無
　所不知也如昭然有知則是不知無知之
　妙何足謂知也竊嘗論之聖智下愚本無
　殊品因愚顯智乃有聖名聖人本心何嘗
　自聖故明白四達而初無所知乃眞聖人
　之知也
生之畜之
　河曰道生萬物而畜養之○弼曰不塞其
　原也不禁其性也○雱曰道備如上則造
　化在我可以生畜萬物矣
生而不有
　河曰道生萬物無所取有○雱曰道生萬
　物物之與道常爲一體誰有之者
烏而不恃
　河曰道所施爲不恃望其報也○雱曰不
　得已而爲爲於已然之時雖有爲之之功
　而超然自喪豈復矜恃哉
長而不宰
　河曰道長養萬物不宰割以爲器用○雱
　曰道如上文則可長天下以無爲矣雖在
　物上如標枝然豈有分割之功乎
是謂玄德
　明皇曰令物各遂其生而畜養之遂生而
　不以爲有修爲而不恃其功居長而不爲
　主宰人若能如此者是謂深玄之德矣○
　河曰言道行德玄冥不可得見欲使人如
　道也○弼曰不塞其源則物自生何功之
　有不禁其性則物自濟何爲之情物自長
　足不吾宰成有德無主非玄如何凡言玄
　德皆有德而又知其主出乎幽冥○雱曰
　玄爲妙體德之至也昔舜在側微書聞玄
　德蓋至德常在於無思無爲此篇之義主
　於無爲故雖爲長而德猶稱玄也此篇自
　爲士以至於體神入聖修身之序盡矣
　　　三十輻章第十一
三十輻共一轂
　河曰古者車三十輻法月數也共一轂者
　轂中有孔故衆輻共凑之治身者當除情
　去欲使五藏空虚神乃歸之也治國者寡
　能總衆弱共扶强
當其無有車之用
　明皇曰此明有無功用相資而立三十輻
　者明造車共一轂者因言少總衆夫轅厢
　之有共則成車車中空無乃可運用若無
　轅厢之有亦無所用之車車中若不空無
　則轅厢之有皆爲棄物矣○河曰無謂空
　虚轂中空虚輪得轉行轝中空虚人得載
　其上也○弼曰轂所以能統三十輻者無
　也以其無能受物之故故能以實統衆也
　雱曰共一本作用
埏埴以烏器
　河曰埏和也埴土也和土以爲飲食之器
當其無有器之用
　明皇曰埏和也埴土也陶匠和土爲瓦缶
　之器○河曰器中空虚故得有所盛受
鑿户牖以爲室
　河曰謂作屋室
當其無有室之用
　明皇曰古者陶穴以爲室宇亦開户牖故
　云鑿爾○河曰言户牖空虚人得以出入
　觀視室中空虚人得以居處是其用也○
　雱曰凡此三物或運轉或貯盛或居處而
　皆以無有爲用
故有之以爲利
　河曰利物也利於形用器中有物室中有
　人恐其屋破壞腹中有神畏形之消亡也
無之以爲用
　明皇曰有體利無以無爲利無體用有以
　有爲用且形而上者曰道形而下者曰器
　將明至道之用約形質以彰故借粗有之
　用無以明妙無之利有爾○河曰言虚空
　者乃可用盛受萬物故曰虚無能制有形
　道者空也○弼曰木埴璧所以成三者而
　皆以無爲用也言無者有之所以爲利皆
　賴無以爲用也○雱曰無非有對因有有
　無於無之中復有妙有不窮之用妙有之
　功若夫有物之有具存形質非能應於不
　窮者也故但爲利利陰屬也雖然此有無
　之論耳極而言之則無不離有有亦眞無
　非有非無乃眞妙有也
　　　五色章第十二
五色令人目盲
　河曰貪淫好色則傷精失明也
五音令人耳聾
　河曰好聽五音則和氣去心不能聽無聲
　之聲
五味令人口爽
　明皇曰目悦青黃之觀耳耽宫徵之音口
　嗛芻豢之味傷當過分則坐令形骸聾盲
　河曰爽亡也人嗜五味於口則口亡言失
　於道味也○雱曰人生而靜目物有遷耳
　自本自希夷而聲色在前眞從妄喪口之
　於味亦復如此故昩於聲聲色色味味之
　妙者聲色味也
馳騁田獵令人心發狂
　明皇曰馳騁代務執著有爲如彼田獵唯
　求殺獲曰以心鬥逐境奔馳靜而思之是
　發狂病○河曰人精神好安靜馳聘呼吸
　精神散亡故發狂也○弼曰爽差失也失
　口之用故謂之爽失耳目心口皆順其性
　也不以順性命反以傷自然故曰盲聾爽
　狂也○雱曰足於内則得逐於外則惑故
　馳聘田獵血氣俱作心爲發狂明逐物失
　性
難得之貨令人行妨
　明皇曰性分所無求亦不得妄求難得故
　令道行有所妨傷○河曰妨傷也難得之
　貨謂金銀珠玉心貪意欲不知厭足則傷
　身辱也○弼曰難得之貨塞人正路故令
　人行妨也○雱曰難得之貨非適於養已
　而愚者妄以爲美因毁行以求之唯明乎
　天下之良貴與夫有萬之富則外物莫能
　傷矣
是以聖人烏腹
　河曰守五性去六情節志氣養神明
不爲目
　河曰目不妄視妄視泄情於外
故去彼取此
　明皇曰取此含受之腹去彼妄視之目　
　河曰去彼目之妄視取此腹之養性○弼
　曰爲腹者以物養己爲目者以目役己故
　聖人不爲目也○雱曰腹無所不容目觸
　類分别
寵辱章第十三
　　　寵辱若驚
　明皇曰操之則慄捨之則悲未忘寵辱故
　皆驚也○河曰身寵亦驚身辱亦驚○雱
　曰心榮於見寵則辱孰甚焉
貴大患若身
　明皇曰身爲患本故矜貴其身即如貴大
　患矣此合云貴身如貴大患而乃云貴大
　患如身者欲明起心貴身即是大患有貴
　即身是大患故云貴大患如身若此也此
　上兩句正標○河曰貴畏也若至也畏大
　患至身故皆驚○雱曰有貴而累其心則
　其患大矣如人有身動輒自累
何謂寵辱
　河曰問何爲寵何爲辱寵者尊榮辱者耻
　辱及身還自問者以曉人也○雱曰一本
　此有若驚二字非也若曰寵乃世之所榮
　何以爲辱乎設問以發下文
寵爲下
　明皇曰前標寵辱如驚恐人不了故問何
　謂寵辱夫得寵驕盈無不生禍是知寵爲
　辱本故答云寵爲下○河曰辱爲下賤○
　雱曰受寵於人則爲下之道趙孟能賤之
　者寵於人者也凡生莫不有眞君足以高
　天下莫不有眞宰足以製萬物而愚者失
　其良貴逐物求榮與奪之權在人之乎而
　吾之憂喜繫於得失豈不早且惑乎驚生
　於有愛而畏奪故有寵之累如驚也彼三
　仕三已而無喜愠之色者固驚乎謂誰受
　寵而不自榮則居寵而非辱矣
得之若驚
　河曰得寵榮驚者處高位如臨危也貴不
　敢驕不敢奢
失之若驚
　河曰失者失寵處辱也驚者恐禍重來也
是謂寵辱若驚
　明皇曰寵辱循環寵爲辱本凡情惑滯雖
　辱而不驚寵故聖人戒云汝之得寵當如
　汝得辱而驚則汝之失寵得辱亦如吾戒
　汝得寵而驚懼也故結云是謂寵辱若驚
　弼曰寵必有辱榮必有患驚辱等榮患同
　也爲下得寵辱榮患若驚則不足以亂天
　下也○雱曰爲其得失之際有若驚之心
　是以辱也
何謂貴大患若身
　明皇曰恐人不曉即身是患本故問之○
　河曰復還自門何故畏人若身○弼曰大
　患榮寵之屬也生之厚必入死之地故謂
　之大患也人迷之於榮寵返之於身故曰
　大患若身也○雱曰貴者在物之上而有
　國家有之而不能忘則爲患大矣譬人有
　身珍而累之則寒暑疾痛萬緒皆作豈非
　大患乎市南子曰堯非有人非見有於人
　者也貴者有人寵者見有於人唯聖人能
　免此二者
吾所以有大患者爲吾有身
　明皇曰身相虚幻本無眞實爲患本者以
　吾執有其身痛癢寒温故爲身患○河曰
　吾所以有大患者爲吾有身憂其勤勞念
　其飢寒觸情從欲則遇禍患也○弼曰由
　有其身也
及吾無身
　弼曰歸之自然也
吾有何患
　明皇曰能知天地委和皆非我有離形去
　智了身非身同於大通夫有何患○河曰
　使吾無有身體得道自然輕舉升雲出入
　無間與道通神當有何患○雱曰萬物與
　我爲一則與道玄同而萬變皆忘吉凶息
　矣而愚者不能自解恃形爲己故形之所
　遭觸途生患老子先明寵貴之累而寵貴
　之累皆縁有身而生故因譬貴之若身遂
　及無身之妙莊子曰忘其所不忘而不忘
　其所忘是之謂誠忘亦明此義而孔子毋
　我理與是同學期於此而已然所謂無者
　豈棄而去之乎但有之而未嘗有則不累
　矣且崇高莫大乎富貴誠能有之以無有
　則聖人所爲濟世也亦何患之有其於寵
　也亦若斯而已矣
故貴以身爲天下若可寄天下
　河曰言人君貴其身而賤人欲爲天下主
　者則可以立不可以乆也○弼曰無物以
　易其身故曰貴也此乃可以託天下也
愛以身爲天下若可託天下
　明皇曰此章首標寵辱之戒後以託寄結
　成者夫寵辱若驚未忘寵辱貴愛以爲未
　忘貴愛故以辱校寵則辱不如寵以貴方
　愛則貴不如愛驚寵辱者尚有寵辱介懷
　存貴愛者未爲兼忘天下故初則使驚寵
　如辱後欲令寵辱俱忘假寄託之近名辯
　兼忘之極致忘寵辱則無所復驚忘身則
　無爲患本忘天下則無寄託之近名○河
　曰言人君能愛其身非爲己也乃欲爲萬
　民之父母以此得爲天下主者乃可以託
　其身於萬民之上長無咎也○弼曰無物
　可以損其身故曰愛也如此乃可以寄天
　下也不以寵辱榮患損易其身然後乃可
　以天下傳之也○雱曰聖人無身故土苴
　足以堯舜有身而爲之則累矣苟未及乎
　無身則唯尊生重本不以物易己者如可
　以寄託天下貴者不辱其身愛者不危其
　身子州支父王子搜之徒是也若此二人
　者豈榮其寵累其貴乎一本作可以託天
　下矣可以寄天下矣此王弼取南華爲定
　非是
　　　視之不見章第十四
視之不見名曰夷
　明皇曰此明道也夷平易也道非色故視
　不可見以其於無色之中能色故詔曰夷
　河曰無色曰夷言無采色不可得視而見
　之○雱曰道至於萬法平等無有高下之
　處非目所睹
聽之不聞名曰希
　明皇曰希者聲之微也道非聲故聽之不
　聞以其於無聲之中獨能和焉故好曰希
　河曰無聲曰希言一無音聲不可得聽而
　聞之○雱曰物相感觸乃有聲響大道不
　與物鄰用心求之其去已遠故曰希則經
　所謂大音也
搏之不得名曰徴
　明皇曰摶執持也微妙也道無形故執持
　不得以其於無形之中而能物焉故詔曰
　微○河曰無形曰微言一無形體不可摶
　持而得之　
此三者不可致詰
　河曰三者謂夷希微也不可致詰者夫無
　色無聲無形口不能言書不能傳當受之
　靜求之以神不可詰問而得之也
故混而烏一
　明皇曰三者將以詰道道非聲色形法故
　詰不可得但得希夷微爾道非希夷微故
　復混而爲一○河曰混合也故合於三名
　之而爲一○弼曰無狀無象無聲無響故
　能無所不通無所不往不得知更以我耳
　目體不知爲名故不可致詰混而爲一也
　雱曰三者本一體而人所以求之者或以
　視或以聽或以摶故隨事强名雖然所用
　求者與夫所欲求者未嘗不一也唯了吾
　一則與彼一脗然爲一矣
其上不皦
　河曰言一在天上不皦皦光明
其下不昧
　明皇曰在上必明在下者必昩唯道於上
　非上在上亦不明於下非下在下亦不昩
　河曰言一在天下不昩昩有所闇冥○雱
　曰凡物有質則具陰陽上皦下昩理必然
　也唯道無物故混然而成此言道之定體
　莊子曰失吾道者上見光而下爲土
繩繩兮不可名
　河曰繩繩者動行無窮極也不可名者非
　一色也不可以青黄白黑别非一聲也不
　可以宫啇角徵羽聽非一形也不可以長
　短大小度之也
復歸於無物
　明皇曰繩繩者運動不絶之意不皦不昧
　運動無窮生物之功名目不得非物能物
　故常生物而未始有物妙本湛然故云復
　歸於無物○河曰物質也復當歸之於無
　質○雱曰道有常度其理可信故曰繩繩
　雖繩而實無定體故不可名要其極也未
　始有物至矣不可加矣
是謂無狀之狀
　河曰言一無形狀而能爲物作形狀也　
　雱曰有而不可見
無物之象
　河曰一無物質而爲萬物設形象也○弼
　曰欲言無邪而物由以成欲言有邪而不
　見其形故曰無狀之狀無物之象也○雱
　曰有而不可得
是謂惚恍
　明皇曰是謂無形狀之狀無物質之象不
　可名有不可名無無有難名故謂之惚恍
　河曰一忽忽恍恍若存若亡不可見之也
　弼曰不可得而定也○雱曰忽者有之疑
　於無恍者無之疑於有道之爲物非有非
　無不可定名
迎之不見其首
　河曰一無端末不可預待也除情去欲一
　自歸之也
隨之不見其後
　明皇曰無始故迎之不見其首無後故隨
　之不見其後○河曰言一無影迹不可得
　而著○雱曰物有定體乃分前後道既無
　形敦爲首尾此言道之運用故可迎隨雖
　曰迎隨而迎隨在物道未嘗異
執古之道以御今之有
　明皇曰執古無爲之道以御今有爲之事
　則還反淳樸也○河曰聖人執守古道主
　一以御物知今當有一也○弼曰有有其
　事○雱曰古之道謂古今常一之道唯其
　古今常一故可御世故之萬變
能知古始
　雱曰推而上之至於無初之初乃知物無
　所從來則道之情得矣
是謂道紀
　明皇曰能知古始所行是謂道化之綱紀
　河曰人能知上古本始有一是謂知道綱
　紀也○弼曰無形無名者萬物之宗也雖
　今古不同時移俗易故莫不由乎此以成
　其治者也故可執古之道以御今之有上
　古雖遠其道存焉故雖在今可以知古始
　也○雱曰道之紀要古今不變者是則莊
　子所謂無端之紀也
道徳眞經集註卷之二















道德眞經集註卷之三　　　　　　靡三
　　　　明皇河上公王弼王雱註
　　　古之善爲士章第十五
古之善爲士者
　河曰謂得道之君也
微妙玄通
　河曰玄天也言其志節玄妙精與天通也
深不可識
　明皇曰士事也言古之善以道爲事者於
　彼微言妙道無不玄鑒通照而德容深邃
　不可識知○河曰道德深遠不可識知内
　視若盲反聽若聾莫知所長○雱曰士者
　事道之名微而妙玄而通有此道而退藏
　於密密者性本之内故無迹可見當時爲
　士者異於此矣故稱古之善爲士者
夫唯不可識故强烏之容
　明皇曰夫唯德量難識故强爲容狀以明
　之謂下文也○河曰謂下句也
豫兮若冬涉川
　明皇曰豫閑豫也善士於代閑豫如涉冬
　川衆人貪著故畏懼今我不染故閑豫也
　河曰舉事輒加重慎與與兮若冬涉川心
　難之也○弼曰冬之涉川豫然若欲度若
　不欲度其情不可得見之貌○雱曰豫者
　先事而戒之謂至人無心於物迫而後動
　冬涉者臨事逡巡若不得已也莊子曰不
　從事於務
猶兮若畏四鄰
　明皇曰猶豫疑難也上言善士不染故閑
　豫及觀行事甚疑難如今代人懼鄰戒　
　河曰其進退猶猶如拘制若人犯法畏四
　鄰知之也○弼曰四鄰合攻中央之主猶
　然不知所趣向也上德之人其端兆不可
　睹德趣不可見亦猶此也○雱曰可以無
　戒而猶戒曰猶至人靜密幽深不出性宅
　故常如畏鄰斂行而不縱也
儼若客
　河曰如容由至人儼然無所造作也○雱
　曰不以事爲己任故其容寂
涣若冰將釋
　明皇曰雖則儼然若容無所造爲而不凝
　滯於物涣然若春冰之釋散也○河曰敦
　者解散釋者消亡除情去欲日以空虚○
　雱曰人生之始同於大空凝爲我體如水
　有冰故爲道有冰解凍釋者事至於此其
　容已不滯於一體涣然將釋矣切嘗原之
　人性如水爲造化所凝故結而不通彼釋
　者反本而已矣
敦兮其若樸
　明皇曰雖涣然冰釋曾不自矜而能敦厚
　若質樸而無所分别○河曰敦者質厚樸
　者形未分内守精神外無文采也○雱曰
　材未爲器謂之樸喻性之全體由冰釋之
　後乃能存天性之全而不雕於人僞故若
　樸也
曠兮其若谷
　明皇曰其德量曠然寬廣無不含容若彼
　容谷○河曰曠者寬大谷者空虚不有德
　功名無所不包也○雱曰性全不虧而不
　自有其全故曠然空虚如谷之受且應也
渾兮其若濁
　明皇曰和光渾迹若濁而清○河曰渾者
　守本眞濁者不照然也與衆合同不自尊
　弼曰凡此諸若皆言其容象不可得而形
　名也○雱曰水性本清而濁者混於物空
　人不自潔於物故渾然若濁者也
孰能濁以靜之徐清
　明皇曰孰誰也誰能於彼澤濁以靜澄止
　之令徐自清乎○河曰孰誰也誰能如水
　之濁以而靜之徐徐自清也○雱曰澄性
　者與澄水同加工則動而彌濁唯靜以俟
　之則徐自清矣有道之士所以物莫能濁
　者以其靜之徐清
孰能安以動之徐生
　明皇曰誰能安靜於此清以乆更求勝法
　運動修行令清靜之性不滯於法而徐動
　出也生猶動出○河曰誰能安靜以乆徐
　徐以長生也○弼曰夫晦以理物則得明
　濁以靜物則得清安以動物則得生此自
　然之道也孰能者言其難也徐者詳慎也
　雱曰歸於寂定感而遂通故徐徐以生終
　則有始也動之徐生則變動不居非物能
　止夫誰能安之爲此者信陰陽之理乘自
　然之運而無心其間故皆曰徐言濁則知
　安之清言安則知動之濁與上篇徼妙之
　文同
保此道者不欲盈
　明皇曰欲保此徐清徐生之道當須無所
　執滯若執清求生是謂盈滿將失此道故
　云不欲盈　河曰保此徐生之道不欲奢
　泰盈溢　雱曰不盈之盈乃大盈也如見
　道之後盈而有之則是自有此道違道遠
　矣
夫惟不盈是以能敝不新成
　明皇曰夫唯不盈滿之人故能以新證之
　行爲敝薄不以其新成而滯著也　河曰
　夫唯不盈滿之人能守敝不爲新成敝者
　匿光榮也新成者貴功名　雱曰道本無
　體非器所盛用則有餘求之不得故有道
　者未嘗盈而其用不窮也得道者未嘗盈
　則成道者未嘗新也道之爲用通萬物而
　不敝以其無敝無新不成不敗故也敝生
　於新敗生於成士雖成道而常若敝敗矣
　苟得道之初矜其新成則與道異意非大
　成也經曰大成若缺其用不敝此篇句句
　有序以至於成成而若敝則盡之矣
　　　致虚極章第十六
致虚極
　河曰得道之人損情去欲五内清靜至於
　虚極
守靜篤
　明皇曰虚極者妙本也言人受生皆禀虚
　極妙本及形有受納則妙本離散今欲令
　虚極妙本必致於身當須絶棄塵境染滯
　守此雌靜篤厚則虚極之道自致於身矣
　河曰守清靜行篤厚○弼曰言致虚物之
　極篤守靜物之眞正也○雱曰致虚欲極
　守靜欲篤欲觀物理者必先致一也學者
　之事實則妨道動則達性故爾
萬物並作
　河曰作生也萬物並生也○弼曰動作生
　長○雱曰萬物由虚靜岀生還歸於虚靜
　春生秋死之變可見矣
吾以觀其復
　明皇曰老君云何以知守雌靜則能致虚
　極乎但觀萬物動作云爲及其歸復常在
　於靜故知爾○河曰言吾以觀見萬物無
　不皆歸其本也人當念重本也○弼曰以
　虚靜觀其反復凡有起於虚動起於靜故
　萬物雖並動作卒復歸於虚靜是物之極
　篤也○雱曰虚靜則明明則見理見理非
　以有爲將觀復性之情也
夫物芸芸
　河曰芸芸者華葉盛
各復歸其根
　明皇曰又云所以萬物歸復常在於靜者
　爲華葉芸芸生性皆歸復其根故本有作
　芸芸者芸芸動作也言夫物芸芸動作者
　及其歸復皆在根本爾○河曰言萬物無
　不枯落各復反其根而更生也○弼曰各
　反其所始也○雱曰復復性起用復還性
　根動植雖殊理歸一致
歸根曰靜
　河曰浮謂根也根安靜柔弱謙卑處下故
　不復死也
靜曰復命
　明皇曰華葉芸芸者生性歸根則靜止矣
　人能歸根至靜可謂復所禀之性命○河
　曰言安靜者是爲復還性命使不死也○
　雱曰有生曰性性禀於命命者在生之先
　道之全體也易曰窮理盡性以至於命觀
　復窮理也歸根盡性也復命至於命也至
　於命極矣而不離於性也
復命曰常
　河曰復命使不死乃道之所常行也○弼
　曰歸根則靜故曰靜靜則復命故曰復命
　也復命則得性命之常故曰常也○雱曰
　出生則入有入有則系數然則密移之變
　頃刻不停唯復命則湛然常寂物莫能遷
　矣
知常曰明
　明皇曰守靜復命可謂有常知守常者更
　益明了○河曰能知道之所常極則爲明
　雱曰所知非常則非眞知也聖人所貴夫
　明者自見而已
不知常妄作凶
　明皇曰不恒其德或承祭之羞失常妄作
　窮凶必矣○河曰不知道之所常行妄作
　巧詐則失神明故凶也○弼曰常之爲物
　不偏不彰無皦昩之狀温凉之象故曰知
　常曰明也唯此復乃能包通萬物無所不
　容失此以往則邪入乎分則物離分故曰
　不知常則妄作凶也○雱曰不會於性命
　之極則種種色相皆以爲實因生妄情與
　接爲摇窮萬世而不悟陰陽之禍慘孰甚
　焉
知常容
　明皇曰知守眞常則心境虚靜如彼空谷
　無不含容○河曰能知道之所常行則去
　情忘欲無所不包容也○弼曰無所不包
　通也○雱曰知常則達乎無疵何所不容
容乃公
　明皇曰含容應物無心既無私邪故爲公
　正○河曰無所不包容則公政無私○弼
　曰無所不包通則乃至于蕩然公平也○
　雱曰無物我之殊何私之有
公乃王
　明皇曰能公正無私者則爲物所歸往　
　河曰公政無私則可以爲天下王○弼曰
　蕩然公平則乃至于無所不周普也○雱
　曰内公則外王
王乃天
　明皇曰萬物樂推如天之覆則與天合德
　河曰能王德合神明乃與天通○弼曰無
　所不周普則乃至于同乎天也○雱曰王
　者人道之至極極人之道乃通於天
天乃道
　明皇曰王德如天乃能行道○河曰德與
　天通則與道合同也○弼曰與天合德體
　道大通則乃至于極虚無也○雱曰因有
　道乃與天侔侔天乃所以盡道道則莫知
　其天乎人乎
道乃乆
　明皇曰道行天下乃可以乆享福祚矣　
　河曰與道合同乃能長乆○弼曰窮極虚
　無得物之常則乃至于窮極也○雱曰所
　謂常也
殁身不殆
　明皇曰同天行道則終没其身長無危殆
　之事矣○河曰能公能王通天合道四者
　統備道德弘遠無殃無咎乃與天地俱没
　不危殆也○弼曰無之爲物水火不能害
　金石不能殘用之於心則兕虎無所投其
　爪角兵戈無所容其鋒刃何危殆之有乎
　雱曰天地並生萬物爲一孰能危之
　　　太上章第十七
太上下知有之
　明皇曰大上者淳古之君也下知者臣下
　知上有君尊之如天而無施教有爲之迹
　故人無德而稱焉○河曰太上謂大君無
　名之君也下知有之者下知上有君而不
　臣事質樸也○弼曰太上謂大人也大人
　在上故曰太上大人在上居無爲之事行
　不言之教萬物作焉而不爲始故下知有
　之而已○雱曰因三皇之出無爲而治使
　民各遂而不知其然豈得而親譽之乎
其次親而譽之
　明皇曰逮德下衰君行善教仁見故親之
　功高故譽之○河曰其德可見恩惠可稱
　故親愛而譽之○弼曰不能以無爲居事
　不言爲教立善施化使下得親而譽之也
　雱曰政有明效則百姓戴恩懷德毁譽之
　名彰雖足以爲治一時而上己離道德之
　全下己失性命之正亂自此始矣此仁義
　之治
其次畏之
　河曰設刑法以治之○弼曰不能復以恩
　仁令物而賴威權也○雱曰此法制之治
其次侮之
　明皇曰德又下衰君多弊政則驅以刑罰
　故畏之懷情相欺明不能察故侮之○河
　曰禁多令煩不可歸誠故欺侮之○弼曰
　不能法以正齊民而以智治國下知避之
　其令不從故曰侮之也○雱曰失德無政
　則民侮之一本作畏之侮之無其次二字
信不足焉
　河曰君信不足於下下則有巧詐民
有不信焉
　明皇曰畏之侮之者皆由君信不足故令
　下有不信之人○河曰君信不足於下下
　則應之以不信而欺其君也○弼曰言從
　上也夫御體失性則疾病生輔物失眞則
　疵釁作信不足焉則有不信此自然之道
　也己處不足非智之所濟也○雱曰孟子
　曰有諸己之謂信經曰其中有信人盡其
　性則不失天命之常故曰信也上離道而
　治則非性之質而失其常矣故於信爲不
　足上於信不足則下必至於偷薄詐僞故
　曰有不信也下有不信亂之大者
猶兮其貴言
　明皇曰親之譽之者由君有德教之言故
　貴其言而親譽之○河曰說太上之君舉
　事猶貴聖於言恐離道失自然○雱曰猶
　豫之猶猶者不决貴者不輕也莊子曰言
　者風波也聖人出言常若有所疑不敢輕
　發言且不敢輕而况於爲乎民之難治以
　其上之有爲也是以聖人猶難之一本無
　兮字非
功成事遂
　河曰謂天下太平也
百姓皆謂我自然
　明皇曰功成而不執事遂而無爲百姓日
　用而不知謂我自然而成遂則太上下知
　也○河曰百姓不知君上之德淳厚反以
　爲已自當然也○弼曰自然其端兆不可
　得而見也其意趣不可得而睹也無物可
　以易其言言必有應故曰猶兮其貴言也
　居無爲之事行不言之教不以形立物故
　功成事遂而百姓不知其所以然也○雱
　曰遷善遠罪而莫知爲之者是也
　　　大道廢章第十八
大道廢有仁義
　明皇曰澆淳散樸大道不行曰仁與義小
　成遂作濡沬生於不足周弊超於有爲然
　則聖人救世之心未嘗異而夷險之迹不
　得一爾○河曰大道之時家有孝子户有
　忠信仁義不見也大道廢不用惡逆生乃
　有仁義可傳道○弼曰失無爲之事更以
　施慧立善道進物也
智惠出有大僞
　明皇曰用智惠者將立法也法出而姦生
　則有大僞矣○河曰智惠之君賤德而貴
　言賤質而費文下則應之以爲大偽姦詐
　弼曰行術用明以察姦偽趣睹形見物知
　避之故智惠出則大僞生也
六親不和有孝慈
　明皇曰父子夫婦兄弟六親也疏戚無倫
　不和也乆親各子有孝慈也皆由失道故
　有偏名○河曰六親絶親戚不和乃有孝
　慈相收養也○雱曰至德之世民盡其性
　六親非不孝慈而孝慈以爲常故無孝慈
　之名今尚孝慈之行而尊之者更由六親
　有不和故也
國家昏亂有忠臣
　明皇曰大平之時上下交足何異名乎昏
　亂之日見危致命有忠臣矣○河曰政令
　不行上下相怨耶俑爭權乃有忠臣匡救
　其君也○弼曰甚美之名生於大惡所謂
　美惡内門六親父子兄弟夫婦也若六親
　自和國家自治則孝慈忠臣不知其所在
　矣魚忘於江湖之道則相濡之德生也　
　雱曰明治則人無不忠敦爲忠臣
　　　絶聖棄智章第十九
絶聖
　河曰絶聖制作反初守元五帝盡象倉頡
　作書不如三皇結繩無文
棄智
　河曰棄智惠反無爲
民利百倍
　明皇曰絶聖人言教之迹則化無爲棄凡
　夫智詐之用則人淳樸淳樸則巧僞不作
　無爲則矜徇不行人挹天和物無天性是
　有百倍之利○河曰農事無私○雱曰民
　之性質純粹無疵以其失眞沉僞故强立
　聖智以爲君師而民因聖智之迹更逐而
　不反離本愈遠矣故有一時之小補而終
　使民喪其不貲之樸絶而棄之則民復於
　無事其利可勝計哉
絶仁棄義
　河曰絶仁之見恩惠棄義之尚筆信
民復孝慈
　明皇曰絶兼愛之仁棄裁制之義則人復
　於大孝慈矣○河曰德化淳也○雱曰至
　德之世父子相親而足今更生仁義則名
　實交糾得失紛然民性亂矣蓋盛於末者
　本必衰天之道也孝慈仁義之本也或曰
　孔孟明堯舜之道專以仁義而子以老氏
　爲正何如曰夏以出生爲功而秋以收斂
　爲德一則使之榮華而去本一則使之彫
　悴而反根道歲也聖人時也明乎道則孔
　老相爲終始矣
絶巧棄利
　河曰絶巧者詐僞亂眞也棄利者塞貪路
　閉權門也
盜賊無有
　眀皇曰人矜偏能之巧必有爭利之心故
　絶巧則人不爭棄和則人自足足則不爲
　盜賊矣○雱曰巧利勝則民欲侈而本業
　衰必至於爲盜上三事皆以末傷本者
此三者
　河曰謂上三事所棄絶也
以烏文不足
　河曰以爲文不足者文不足以教民○雱
　曰文於質爲末末勝則不足民所以失性
　一本云文而未足非
故令有所屬
　明皇曰此三者俱令絶棄未示修行故以
　爲此文不足至教更令有所著謂下文也
　河曰當如下句○雱曰令屬其性於下四
　事
見素抱樸
　河曰見素者當抱素守眞不尚文飾也抱
　樸者當見其質樸以示故可法則○雱曰
　不見物而見自性也素者性之質人生而
　靜不染諸物故無文而素蓋秋之時萬物
　復靜其色爲白天理固然樸者性之全以
　樸爲本以器爲末
少私寡欲
　明皇曰見眞素抱淳樸少私邪寡貪欲○
　河曰少私者正無私也寡欲者當知足也
　弼曰聖智才之善也仁義人之善也巧利
　用之善也而直云云絶文甚不足不令有
　所屬無以見其指故曰此三者以爲文而
　未足故令人有所屬屬之於素樸寡欲○
　雱曰私欲皆有己之所爲有己則有物有
　則外重外重則失本矣
　　　絶學無憂章第二十
絶學
　河曰絶學不眞不合道文
無憂
　明皇曰絶仁爲俗學則淳樸不散少私寡
　欲故無憂也○河曰除浮華則無憂患也
　雱曰學所以求復命見至於命則不見有
　物無所用學矣爲道至此則避絶吉凶敦
　能憂之孔子曰樂天知命憂之大者有知
　有樂則非體道也
唯之與阿相去幾何
　河曰同爲應對而相去幾何疾時賤質而
　貴文
善之與惡相去何若
　明皇曰唯則恭應阿則慢應同出於口故
　云相去幾何而恭應則善慢應則惡以喻
　俗學絶之則無憂不絶則生患只在心識
　迴照豈復相去遠哉○河曰善者稱譽惡
　者諫爭能相去何如疾時惡忠直用邪佞
　也○雱曰道體本一已降於全復分陰陽
　擾擾起矣種種分别皆屬妄心照以道眞
　理同夢幻且唯之與阿同出於口元無異
　狀而世之人以唯爲恭以阿爲慢是非喜
　怒因此生情反求唯阿所以異者竟何謂
　也善惡之殊亦若此矣
人之所畏不可不畏
　明皇曰凡人所畏者慢與惡也善士所畏
　者俗學與有爲也皆當絶之故不可不畏
　河曰人爲道人也人所畏者畏不絶學之
　君也不可不畏近令色殺仁賢○弼曰下
　篇云爲學者日益爲道者日損然則學者
　求益所能而進其智者也若將無欲而足
　何求於益不知而中何求於進夫燕雀有
　匹鳩鴿有仇寒鄉之民必知旃裘自然已
　足益之則憂故續鳧之足何異截鶴之脛
　畏譽而進何異異刑唯阿美惡相去何若
　故人之所畏吾亦畏焉未敢恃之以爲用
　也○雱曰至人不見一物善惡無所分而
　不廢世人善惡諸法但於其中灑然不累
　耳自相去何若已上所以明心之無累而
　無累者本不自異於世故種種分别與民
　同之所謂吉凶與民同患也聖人絶累忘
　形亦可患乎而易有吉凶之象者因民情
　而已莊子曰不忽於人道既兼忘宜若忽
　人事而實無忽也
荒兮其未央哉
　明皇曰若不畏絶俗學則衆生正性荒廢
　其未有央止之時○河曰或言世俗人荒
　亂欲進學爲文未央止也○弼曰嘆與俗
　相返之遠也○雱曰萬化相推終則有始
　生生無盡豈有央乎而世人欲物物爲之
　美惡不亦惑乎唯聖人能知萬古一時而
　無得失於其間也
衆人熙熙
　河曰熙熙淫放多情欲也
如享太牢
　河曰如飢思大牢之具意無足時也
如春登臺
　明皇曰衆人俗學有爲熙熙逐境如臨享
　太牢春臺登望動生貪欲○河曰春陰陽
　交通萬物感動登臺觀之意志淫淫然　
　弼曰衆人迷於美進惑於榮利欲進心競
　故熙熙若享太牢如春登臺也○雱曰造
　化無極事物日生唯聖人能一古今而無
　變衆人則隨化而遷一見美惡樂得其生
　自以爲美春者萬物奮張離靜而動去本
　逐末之時臺者可以遠覽諸境之地物不
　明乎至理者皆逐物生情其狀如此
我獨怕兮其未兆
　河曰我獨怕然安靜未有情欲之形兆也
如嬰兒之未孩
　明皇曰我獨怕然安靜於其情欲略無形
　兆如彼嬰兒未能孩孺也○河曰如小兒
　未能答偶人時也○弼曰言我廓然無形
　之可名無兆之可舉如嬰兒未能孩也○
　雱曰性體怕然不萌智慮含和守一同於
　嬰兒古本作廓兮非也怕與泊同怕者不
　流之義廓者虚大之名文義考之理當從
　怕
乘乘兮若無所歸
　明皇曰至人無心運動隨物無所取與若
　行者之無所歸乘乘運動貌○河曰我乘
　乘如窮鄙無所歸就○弼曰若無所宅○
　雱曰乘乘者乘萬物之變而不自私故若
　無所歸蓋唯變所適無所嚮著故也一本
　作儡儡兮無所歸非也
衆人皆有餘
　明皇曰耽嗜塵務矜誇巧智自爲有餘以
　示光大○河曰衆人餘財以爲奢餘智以
　爲詐○雱曰矜覽庶物故常有餘
而我獨若遺
　明皇曰常若不足有所遺忘○河曰我獨
　如遺棄似不足也○弼曰衆人無不有懷
　有志盈溢胸心故曰皆有餘也我獨廓然
　無爲無欲若遺失之也○雱曰超然自喪
　不有其有
我愚人之心也哉
　河曰不與俗人相隨守一不移如愚人之
　心也○弼曰絶愚人之心無所别析意無
　所好欲猶然其情不可睹我頽然若此也
純純兮
　明皇曰我豈愚人之心遺忘若此哉但我
　心純純故若遺爾○河曰無所分别○弼
　曰無所别析不可爲名○雱曰純純兮似
　愚而眞智之極一本純純作沌沌
俗人昭昭
　明皇曰矜巧智也○河曰明且達也○弼
　曰耀其光也
我獨若昏
　明皇曰自韜晦也○河曰如闇昩也○雱
　曰物我兼忘不主分别故若昏
俗人察察
　明皇曰立法制也○河曰察察急且疾也
　弼曰分别别析也○雱曰推昭昭之意加
　之政則察察矣
我獨悶悶
　明皇曰唯寬大也○河曰悶悶無所割截
　雱曰推若昏之意加之政則寬大悶悶然
　矣悶悶謂不取日前小快
澹兮其若海
　河曰我獨忽忽如江海之流莫知其所窮
　極也○弼曰情不可睹○雱曰自怕兮未
　兆而下有諸事物及此又歸於性本湛然
　深廣如海之積水水性全矣一本作忽若
　晦非是
飂兮似無所止
　明皇曰容貌忽然若昏晦而心寂兮絶於
　俗學似無所止著○河曰我獨漂漂若飛
　若揚無所止也志意在神域也○弼曰無
　所繫繫○雱曰澹兮若海以言性體此則
　言其用飂然無所不通而無所繫著非用
　而何一本作寂非
衆人皆有以
　明皇曰衆人於代間皆有所以逐境俗學
　之意○河曰以有爲也○弼曰以用也皆
　欲有所施用也○雱曰物於物則爲物用
　物物而不物於物則用物而物莫能用
而我獨頑
　河曰我獨無爲
似鄙
　明皇曰頑者無分别鄙者陋不足而心實
　了悟外若不足故云似爾○河曰鄙似若
　不逮也○弼曰無所欲爲悶悶昏昏若無
　所識故曰頑且鄙也○雱曰物莫能入可
　謂頑矣見若不睹可謂鄙矣一本且作似
　亦通
我獨異於人
　明皇曰人有情欲我無愛染人與道反我
　與道同○河曰我獨與人異也
而貴求食於母
　明皇曰求食於母者貴如嬰兒無營谷爾
　故上文云如嬰兒之未孩下經云含德之
　厚比於赤子如此所以獨異於人也先無
　求於兩字今所加也且聖人說經本無避
　諱今代爲教則有嫌疑暢理故義不可移
　臨文則句須穩便便今存古是所庶幾又
　司馬遷云老子說五千餘言則明理諸而
　息言不必以五千爲定格○弼曰食母生
　之本也人者皆棄生民之本貴未飾之華
　故曰我獨欲異於人○雱曰不外逐物而
　取養於道道者萬物之母也一本無求於
　兩宇亦通
　　孔德之容章第二十一
孔德之容
　河曰孔大也有大德之人無所不容能受
　垢濁處謙卑也
唯道是從
　明皇曰孔甚也從順也設問甚有德之人
　容狀若何言此有德人所行唯虚極之道
　是順○河曰唯獨也大德之人不隨世俗
　所行獨從於道也○弼曰孔空也唯以空
　爲德然後乃能動作從道○雱曰道之在
　我之謂德德至則與道爲一道不可容因
　德而顯德者無我從道而已
道之爲物唯恍唯惚
　明皇曰此眀孔德所從之道不有不無沖
　用難名故云恍惚○河曰道之於萬物獨
　恍惚往來於其無所定也○雱曰道兼陰
　陽陰陽之微若無若有謂之恍惚
忽兮恍其中有像
　河曰道唯恍惚無形之中獨爲萬物法像
　雱曰一陰一陽乃成象一本作忽兮恍兮
恍兮忽其中有物
　明皇曰物者即上道之爲物也自有而歸
　無還復至道故云其中有物也○河曰道
　唯恍忽其中有一經營造化因氣立質○
　弼曰以無形始物不繫成物萬物以始以
　成而不知其所以然故曰恍兮惚兮惚兮
　恍兮其中有象也○雱曰一陽一陰乃成
　物恍惚者陰陽之妙故能變化以成象物
　一本作恍兮忽兮
窈兮冥兮其中有精
　明皇曰惚恍有無窈冥不測生成之用精
　妙甚存○河曰道唯窈冥無形其中有精
　實神明相薄陰陽交會也○弼曰窈冥深
　遠之欺深遠不可得而見然而萬物由之
　其可得見以定其眞故曰窈兮冥兮其中
　有精也○雱曰精者物生之始前稱象物
　道之具體道體既具乃生萬類萬類之所
　出在深妙不測之際故云窈兮冥兮
其精甚眞
　河曰言道精氣神妙甚眞也非有飾也　
　雱曰精者形生之始精無不眞而更云甚
　眞者由物有失理喪精沉於人偽故也
其中有信
　明皇曰窈冥之情本無假雜物感必應應
　用不差故云有信○河曰道匿功藏名其
　信在中也○弼曰信信驗也物反窈冥則
　眞精之極得萬物之性定故曰其精甚眞
　其中有信也○雱曰窈冥之精萬物作類
　而物之生者各正性命度數法象一有儀
　則可以前知無或差舛此之謂信莊子曰
　未形者有分
自古及今其名不去
　明皇曰言道自古及今生成萬物物得道
　用因用立名生成之用既今古是同應用
　之名故古今不去○河曰自從也從古至
　今道常在不去○弼曰至眞之極不可得
　名無名則是其名也自古及今無不由此
　而成故曰自今及古其名不去也○雱曰
　常道常名未常變易
以閲衆甫
　明皇曰閲度閲也甫本始也言至道應用
　度閲衆物本始各遂生成之用也○河曰
　閲禀也甫始也言道禀與萬物始生從道
　受氣○弼曰衆甫物之始也以無名說萬
　物始也○雱曰甫美也莊子曰神奇復爲
　臭腐臭腐復爲神奇夫萬物之美遷易不
　常唯道常住故能遍閲之閲如閲人多矣
　之閲
吾何以知衆甫之然哉
　河曰我何以知從道受氣
以此
　眀皇曰以此今萬物皆禀道妙用生成故
　爾　河曰此今也以今萬物皆得道精氣
　而生動作起居非道不然○弼曰此上之
　所云也言吾何以知萬物之始皆始於無
　哉以此知之也○雱曰道常住而衆美不
　常故能閲其萬變聖人所以能知衆美之
　不常者亦以體道之常住故也
　　　曲則全章第二十二
曲則全
　明皇曰曲己以應務則全○河曰曲己從
　衆不自專則全也○弼曰不自見其明則
　全也○雱曰至人沖虚其行如水無心於
　物而順物之變不與物迕孰能傷之故常
　全也此篇大㫖與莊子養生生相類
枉則直
　明皇曰枉己以申人則直○河曰枉屈己
　而申人久久自得直也○弼曰不自是則
　其是彰也○雱曰於形枉者於理爲直有
　我者執我之直以遇物而不知物變之無
　窮其直乃枉也唯順物之枉而不自有其
　直則理直於中矣一本直作正
窪則盈
　明皇曰執謙德則常盈○河曰地窪下水
　流之人謙下德歸之也○弼曰不自伐則
　其功有也○雱曰澤以窪下故衆水鍾焉
弊則新
　眀皇曰守弊薄則曰新○河曰自受弊薄
　後己先人天下敬之久久自新也○弼曰
　不自矜則其德長也○雱曰非秋冬之雕
　敝則無春夏之榮華
少則得
　明皇曰抱一不離則無失○河曰自受取
　少則得多也天道祐謙神明託虚○雱曰
　道在乎微性存乎樸得者得其本故不多
　也欲體上四事唯得一者能之
多則惑
　明皇曰有多爲則惑亂○河曰財多者惑
　於所守學多者惑於所聞○弼曰自然之
　道亦猶樹也轉多轉遠其根轉少轉得其
　本多則遠其眞故曰惑也少則得其本故
　曰得也○雱曰棄本逐末妄見多岐
是以聖人抱一烏天下式
　明皇曰聖人抱守淳一故可爲天下法式
　河曰抱守法式也聖人守一乃知萬事故
　能爲天下法式也○弼曰一少之極也式
　猶則之也○雱曰抱一者不離於精夫唯
　抱一不二乃體道盡性物我玄同故能應
　而不窮也此句上文言道之理聖人抱一
　乃能見此理故行如下文云
不自見故明
　明皇曰人能不自見其德常曲己以應務
　則其德全自明○河曰聖人不以其視千
　里之外也乃因天下之目以視故能明達
　也○雱曰自見則有己有己則敝於己故
　不能曲以應變
不自是故彰
　明皇曰人能不自以爲是而枉己以申人
　則其是直自彰矣○河曰聖人不自以爲
　是而非人故能彰顯於世○雱曰無己是
　則能枉以應理不期彰而自彰矣
不自伐故有功
　明皇曰人能不自伐取則其功歸己矣　
　河曰伐取也聖人德化流行不自取其美
　故有功於天下也○雱曰伐功生乎滿假
　知窪之爲盈則豈有滿假之累
不自矜故長
　明皇曰人能長守弊薄不自矜衒則人推
　其長○河曰矜大也聖人不自貴大故能
　乆不危○雱曰矜者耀其榮之謂耀其榮
　則弊矣唯能居弊乃所以新
夫唯不爭故天下莫能與之爭
　明皇曰不與物爭誰與爭者○河曰此言
　天下賢與不肖無能與不爭者爭也○雱
　曰唯沖虚不實無心於物物欲有之而不
　得而况能與之爭乎此篇之義要在忘我
　故結之以不爭而終始以曲則全也
古之所謂曲則全者豈虛言哉　
　河曰傳古言曲從則全身正言非虚妄也
誠全而歸之
　眀皇曰古有曲全之言豈虚妄哉實能曲
　者則必全理而歸之○河曰誠實也能行
　曲從者實其肌體歸之於父母無有傷害
　也○雱曰曲者虚己而應理縁物爲變而
　不與物迕凡上諸說要在於是全而歸之
　者庖丁善刀而藏之之意竊原此篇養生
　之旨也聖人之於生不期自養而養生者
　莫善焉所謂不自見不自是不自伐不自
　矜者非克己以期全也不知其然而自然
　耳若睹夫曲枉窪弊之利而爲之則賢人
　之事學者之德於道爲未盡矣
道徳眞經集註卷之三
道德眞經集註卷之四　　　　　靡四
　　　明皇河上公王弼王雱註
　　希言自然章第二十三
希言自然
　明皇曰希言者忘言也不云忘言而云希
　者明因言以詮道不可都忘悟道則言忘
　故云希爾若能因言悟道不滯於言則合
　自然矣○河曰希言者謂愛言也愛言者
　自然之道○弼曰聽之不聞名曰希下章
　言道之出言淡兮其無味也視之不足見
　聽之不足聞然則無味不足聽之言乃是
　自然之至言也○雱曰希與上篇聽之不
　聞者同自然者不因物而然也希不與物
　並而無所交感獨出於萬法之上故曰自
　然
故飄風不終朝驟雨不終日
　明皇曰風雨飄驟則暴卒而害物言疾執
　滯則失道而生迷○河曰飄風疾風也驟
　雨暴雨也言疾不能長暴不能久也○雱
　曰風雨者陰陽交感所爲飄驟者交感之
　過所以不能乆
孰爲此者天地
　河曰孰誰也誰爲此飄風暴雨者乎天地
　所爲
天地尚不能久
　河曰不終於朝暮也
而况於人乎
　眀皇曰天地至大欲爲暴卒則傷於物尚
　不能乆以况於人執言滯教則害於道欲
　求了悟其可得乎○河曰天地至神合爲
　飄風暴雨尚不能使終朝至暮何况人欲
　爲暴卒乎○弼曰言暴疾美興不長也
故從事於道者
　明皇曰故從事於道之人當不執滯言教
　河曰從爲也人爲事當如道安靜不當如
　飄風驟雨
道者同於道
　明皇曰體道忘言則同於道矣○河曰道
　者謂好道人也同於道者所爲與道同○
　弼曰從事謂舉動從事於道者也道以無
　形無爲成濟萬物故從事於道者以無爲
　爲君不言爲教緜緜若存而物得其眞與
　道同體故曰同於道○雱曰一本無下道
　者二字
德者同於德
　明皇曰德者道用之名人能體道忘功則
　其所施爲同於道用矣○河曰德謂好德
　人也同於德者所爲與德同也○弼曰得
　少也少則德故曰得也行得則與得同體
　故曰同於得也
失者同於失
　明皇曰執言滯教無由了悟不悟則迷道
　故自同於失矣○河曰失謂任己失人也
　同於失者所謂與失同也○弼曰失累多
　也累多則失故曰失也行失則失與失同
　體故曰同於失也○雱曰一本德作得
同於道者道亦得之
　河曰與道同者道亦樂得之也
同於德者德亦得之
　河曰與德同者德亦樂得之也
同於失者失亦得之
　明皇曰方諸挹水陽燧引火類族辨物斷
　焉可知○河曰與失同者失亦樂失之也
　弼曰言隨行其所故同而應之○雱曰凡
　人之生不待物而有所謂獨化者是也不
　待物而有則固希而自然矣而失性者妄
　有我體而從事於道故屈己以從道然則
　道爲之主而吾所謂其君者反臣於道矣
　故從事於道者有此道德失之三等而同
　歸於失此由不冥於希而立己待物離一
　爲二而交感生患也
信不足
　河曰君信不足於下下則應君以不足也
有不信
　明皇曰執言滯教不能了悟是於信不足
　也自同於失失亦樂失是有不信也○河
　曰此言物類相歸同聲相應雲從龍風從
　虎水流濕火就燥自然之類也○弼曰忠
　信不足於下焉有不信也○雱曰降乎希
　則失性命之常於信爲不足上於信不足
　則下必至乎不信此又明修己治人皆嘗
　用希
　　跂者不立章第二十四
跂者不立
　河曰跂進也謂貪權慕名進取功榮也則
　不可乆立身行道也○弼曰物尚進則失
　安故曰企者不立
跨者不行
　明皇曰跂舉踵而望也跨以跨夾物也以
　喻自見求明明終不得何異夫跂求乆立
　跨求行履乎○河曰自以爲貴而跨於人
　衆共蔽之使不得行○雱曰不適其形之
　常故失性之用
自見者不明
　明皇曰靈才揚己動而見尤故不明○河
　曰人自見其形容以爲好自見所行以爲
　應道殊不自知其形醜操行之鄙
自是者不彰
　明皇曰是己非人直爲怨府故不彰○河
　曰自以爲是而非人衆共蔽之使不得彰
　明
自伐者無功
　明皇曰專固伐取物所不與故無功○河
　曰所爲而自伐取其功美即失有功於人
　也
自矜者不長
　明皇曰矜衒行能人所鄙薄故不長○河
　曰好自矜大者不可以長乆
其在道也曰餘食贅行
　河曰贅貪也使此自矜伐之人在治國之
　道曰賦斂餘禄食爲貪行○弼曰其唯於
　道而論之若郤至之行盛饌之餘也本雖
　美更可穢也本雖有功而自伐之故更爲
　疣贅者也○雱曰皆在分外
物或惡之
　河曰此人在位動欲傷害故物無有不畏
　惡也
故有道者不處也
　明皇曰自見等行於道而論是曰殘餘之
　食疣贅之行凡物尚或惡之故有道之人
　不處斯事矣○河曰言有道之人不居其
　國也
　　　有物混成章第二十五
有物混成先天地生
　明皇曰將欲明道立名之由故云有物言
　有物混然而成含孕一切尋其生化乃在
　天地之先生○河曰謂道無形混然而成
　萬物乃在天地之前○弼曰混然不可得
　而知而萬物由之以成故曰混成也不知
　其誰之子故先天地生○雱曰道之中體
　混然而成其視天地亦由一物耳而此特
　云先天地者老氏將歛天下之散亂迷錯
　而復之性本故且舉混成而已蓋由萬殊
　而觀則此爲道之全而由道本以觀則雖
　混成者猶散殊也目之爲物則明更有物
　物之妙耳
寂兮寥兮
　雱曰混成無象
獨立而不改
　河曰寂者無音聲寥者空無形獨立者無
　匹雙不改者君子常○弼曰寂寥無形體
　也無物之匹故曰獨立也返化終始不失
　其常故曰不改也○雱曰混成之體常而
　不易
周行而不殆
　河曰道通行地無所不入在陽不燋記陰
　不竊無不貫穿不危殆○雱曰混成之用
　也萬物由我以生死我常制其命敦能危
　之
可以爲天下母
　明皇曰有物之體寂寥虚靜妙本湛然常
　寂故獨立而不改應用遍於群有故周行
　而不危殆而萬物資以生成彼其茂養之
　德故可以爲天下母○河曰道育養萬物
　精氣如母之養子○弼曰周行無所不至
　而免殆能生全大形也故可以爲天地母
　也
吾不知其名
　弼曰名以定形混成無形不可得而定故
　曰不知其名也
字之曰道
　河曰我不見道之形容不知當何以名之
　見萬物皆從道所生故字之曰道也○弼
　曰夫名以定形字以稱可言道取於無物
　而不由也是混成之中可言之稱最大也
强之名曰大
　明皇曰吾見有物生成隱無名氏故以道
　生表其德字之曰道以包含目其道而名
　曰大○河曰不知其名强曰大者高而無
　上羅而無外無不包容故曰大也○弼曰
　吾所以字之曰道者取其可言之稱最大
　也責其字定之所由則繫於大大有繫則
　必有分有分則失其極矣故曰强爲之名
　曰大○雱曰道譬萬物則無乎不周可謂
　大矣雖然大名既立全體已虧
大曰逝
　河曰其爲大非若天常在上非若地常在
　下乃復逝去無常處所也○弼曰逝行也
　不守一大體而已周行無所不至故曰逝
　也○雱曰大則有用逝者周行攖物功用
　著矣
逝曰遠
　河曰言遠者窮乎無窮布氣天地無所不
　通也○雱曰道之爲用無所不極可謂遠
　矣而去本亦遠矣此謂混成而已若道之
　至則非遠非近也
遠曰反
　明皇曰妙用無方强名不得故自大而求
　之則逝而往矣自往而求之則遠不及矣
　若能了悟則反在於身心而證之矣○河
　曰言其遠不越絶乃復在人身也○弼曰
　遠極也周無所不窮極不偏於一所故曰
　遠也不隨於所適其志獨立故曰返也○
　雱曰有爲有形復歸於無事無物往來不
　窮終則有始也
故道大天大地大王亦大
　明皇曰因其所大而明之得一者天地王
　也天大能覆地大能載王大能法地則天
　行道故云亦大○河曰道大者包羅諸天
　地無所不容也天大者無所不蓋也地大
　者無所不載也王大者無所不制也○弼
　曰天地之性人爲貴而王是人之主也雖
　不職大亦復爲大與三匹故曰王亦大也
　雱曰天地能體道故皆大王者在帝皇之
　下人道之至處凡老氏之說言道之中體
　未盡絶際姑盡性而已王以歸往爲名能
　盡人之性則人歸之矣猶百谷之宗江海
　也盡性則體道故示大
域中有四大
　弼曰四大道天地王也凡物有稱有名則
　非其極也言道則有所由有所由然後謂
　之爲道然則是道稱中之大也不若無自
　之大也無稱不可得而名曰域也道天地
　王皆在乎無稱之内故曰域中有四大者
　也○雱曰道之中體因物而名故未離域
　中
而王處一焉
　明皇曰王者人靈之主萬物繫其興亡將
　欲申其鑒戒故云而王居其一欲警王令
　有所法謂下文也○河曰八極之内有四
　大王居一也○弼曰處人主之大也○雱
　曰一本云王居其一焉
人法地
　河曰人當法地安靜和柔也種之得五穀
　掘之得甘泉勞而不怨也有功而不置也
　雱曰言王舉人之盡性者此復言人者明
　王德止於人事人性自具王德也
地法天
　河曰天湛泊不動施而不求報生長萬物
　無所收取
天法道
　河曰道清靜不言陰行精氣萬物自成也
道法自然
　明皇曰人謂王也爲王者先當法地安靜
　既爾又當法天運用生成既生成已又當
　法道清靜無爲令物自化人君能爾者即
　令道法自然之性○河曰道長生自然無
　所法也○弼曰法謂法則也人不違地乃
　得全安法地也地不違天乃得全載法天
　也天不違道乃能全覆法道也道不違自
　然方乃得其性法自然者在方而法方在
　圓而法圓於自然無所違也自然者無稱
　之言窮極之辭也用智不及無知而形魄
　不及精象精象不及無形有儀不如無儀
　故道相法也道法自然天故資焉天法於
　道地故則焉地法於天人故象焉所以爲
　主其一者主也○雱曰自然在此道之先
　而猶非道之極致假物而言則此四者如
　以次相法而至論則四者各不知其所始
　非有先後莊子曰季眞之莫爲接子之或
　使在物一曲佛氏曰非因非縁亦非自然
　自然者在有物之上而出非物之下此說
　在莊佛之下而老氏不爲未聖者教適其
　時而言不悖理故也使學者止於自然以
　爲定論則失理遠矣不可不察也
　　　重爲輕根章第二十六
重烏輕根
　明皇曰重者制輕故重爲根○河曰人君
　不重則不尊治身不重則失神草木之華
　輕故零落根重故長存也
靜爲躁君
　明皇曰靜者制動故靜爲君○河曰人君
　不靜則失神治身不靜則身危龍靜故能
　變化虎躁故夭虧也○弼曰凡物輕不能
　載重小不能鎮大不行者使行不動者制
　動是以重必爲輕根靜必爲躁君也
是以君子終曰行不離輜重
　明皇曰輜車也重者所載之物也輕躁者
　貴重靜亦由行者之守輜重故失輜重則
　遭凍餒好輕躁則生禍亂○河曰輜靜也
　聖人終日行道不離其靜與重也○弼曰
　以重爲本不離○雱曰行以輕爲速而必
　籍輜重以自給遠而違之則必因於中道
　矣
雖有榮觀燕處超然
　明皇曰人君者守重靜故雖有榮觀當須
　燕爾安處超然不顧○河曰榮觀謂宫闕
　燕處后妃所居也超然遠避而不處也○
　弼曰不以經心之也○雱曰雖有榮觀在
　前必得燕處之處乃能安身此明躁靜之
　義
如何萬乘之主
　河曰如何者疾時主傷痛之辭萬乘之主
　謂王者
而以身輕天下
　眀皇曰如何者傷嘆之辭也天下者大寳
　之位也言人君如何以身從欲輕用其身
　令亡其位乎○河曰王者至尊而以其身
　行輕躁乎疾時王奢恣輕淫也○雱曰人
　主以天下爲根不可以一身故輕之
輕則失臣
　河曰王者輕淫則失其臣治身而淫則失
　其精
躁則失君
　明皇曰君輕易則人離散故失臣臣躁求
　則主不齒故失君○河曰王者行躁疾則
　失其君位治身躁疾則失其精神也○弼
　曰輕不眞重也失本爲喪身也失君謂失
　君位也○雱曰臣一作本
　　　善行章第二十七
善行無轍迹
　明皇曰於諸法中失了眞性行無行相故
　云善行如此則心與道冥故無轍迹可尋
　求也○河曰善行道者求之於身不下堂
　不出門故無轍迹○弼曰順自然而行不
　造不始故物得至而無轍迹也○雱曰體
　神則周行而無迹且聖人不得已而有行
　則常不使迹著於世恐民之遷其德耳莊
　子所謂行而無迹者是
善言無瑕謫
　明皇曰能了言教不爲滯執遣象求意理
　證言忘故於言教中無瑕疵謫過○河曰
　善言謂擇言而出則無瑕疵非過於天下
　弼曰順物之性不别不折故無取謫可得
　其門也○雱曰巵言日出出不以心故言
　滿天下而實未嘗言何瑕謫之有
善計不用籌算
　明皇曰能了諸法本無二門一以貫之不
　生他見故無勞用文自非天下計無計相
　非善而何○河曰善以道計專者則守一
　不移所計不多則不用善策而可知也　
　弼曰因是乎數不假形也○雱曰一生二
　二生三自此以往巧曆不能計唯冥於一
　相不墮諸數則身外無物物來即了何假
　籌算乎一本作善計無籌策
善閉無關揵而不可開
　明皇曰兼忘言行不入異門心無逐乎境
　無起心之累雖無關揵其可開乎○雱曰
　藏於不得遯而閉之以無外則閉外無物
　敦能開之易所謂退藏於密者類此夫如
　是則神不能窺其迹况得其門而入哉
善結無繩約而不可解
　明皇曰體了眞性本以虚忘若能虚忘則
　心與道合雖無繩索約束其可解而散乎
　河曰善以道結事者乃可結其心不如繩
　索可得解也○弼曰因物自然不設不施
　故不用關揵繩約而不可開解也此五者
　皆言不造不施因物之性不以形制物也
　雱曰以己信結天下之信孰能解之
是以聖人常善救人
　河曰聖人所以常教人忠孝者欲以救人
　性命
故無棄人
　河曰使貴賤各得其所也○弼曰聖人不
　立形名以檢於物不造進向以殊棄不肖
　輔萬物之自然而不爲始故曰無棄人也
　不尚賢能則民不爭不貴難得之貨則民
　不爲盜不見可欲則民心不亂常使民心
　無欲無惑則無棄人心
常善救物
　河曰聖人所以教民順四時以救萬物之
　殘傷
故無棄物
　明皇曰是以聖人常用此五善之教以教
　之故無棄者○河曰聖人不賤石而貴玉
　視之如一○雱曰聖人體盡無窮以神爲
　用故能有此五善然後能贍足一切使小
　以成小大以成大各遂其宜也夫五善存
　乎其身而因餘以爲人而其效至於人物
　無棄可謂至德也已蓋聖人所爲救人亦
　不使遷其性而已故雖有言行而泯然無
　迹且常定于一不以計數亂其心以至於
　閉之結之莫非在宥其唯則聖人所以救
　人之道簡矣蓋持之在身而實所以救人
　也一本無常善救物已下八字
是謂襲明
　明皇曰密用曰襲五善之行在於忘遣忘
　遣則無迹故云密用密用則悟了故謂之
　明○河曰聖人善救人物謂襲明大道也
　雱曰襲如楊襲之襲聖人之在天下不敢
　自見其明明見則事物畢彰民必離本非
　善救之道矣如上五事皆襲明也
故善人不善人之師
　河曰人之行善者聖人即以爲人師○弼
　曰舉善以師不善故謂之師矣
不善人善人之資
　明皇曰師法也資取也善人可師法不善
　人可取以役使也○河曰資用也人行不
　善聖人猶教導使爲善得以給用也○弼
　曰資取也善人以善齊不善以善棄不善
　也故不善人善人之所取也○雱曰善人
　有不善人然後善救之功著故曰資
不貴其師
　河曰獨無輔也
不愛其資
　明皇曰此章深旨教以兼忘若存師資未
　爲極致今明所以貴師爲存學相學相既
　空自無所貴所以愛資爲存教相於教忘
　教故不愛資貴愛兩忘而道自化○河曰
　無所使也○雱曰聖人吉凶與民同患故
　强立師資之名假爲善救之德要而極之
　則道通爲一孰爲師資然則非但我不愛
　資而已又能使天下忘我也所以能至於
　天下忘我者亦以五善而已
雖智大迷
　河曰雖自以爲智言此人乃大迷惑○弼
　曰雖有其智自任其智不因物於其道必
　失故曰雖智大迷○雱曰智者有知有知
　則能見有物之理而不知無物之妙故道
　妙至此智者大迷
是謂要妙
　明皇曰師資兩忘是謂玄德凡俗不悟以
　爲大迷故聖人云雖知凡俗以爲大迷以
　道觀之是謂要妙○河曰能通此意是謂
　知微妙要道
　　　知其雄章第二十八
知其雄守其雌
　雱曰雄動雌靜靜則不離於眞但靜而已
　則非道之全故至人以雌爲常而常知雄
　也
爲天下谿
　河曰雄以喻尊雌以喻卑人雖自知尊顯
　當復守之以卑微去雄之强梁就雌之柔
　和如是則天下歸之如水流入深谿也○
　雱曰谿以下而資納流通守雌則能以虚
　靜受一切法而不滯於物故曰爲天下谿
　此盡性者
爲天下谿常德不離
　河曰人能謙下如深谿則德常在不復離
　於己○雱曰常德分定而不遷道之在我
　者也不離者一於性分内而不外
復歸於嬰兒
　明皇曰雄者忠於用牡故知其雄則當守
　其雌謙德物歸是爲天下谿谷則眞常之
　德不離其身抱道含和復歸於嬰兒之行
　矣○河曰復當歸志於嬰兒惷然而無所
　知也○弼曰雄先之屬雌後之屬也知爲
　天下之先者必後也是以聖人後其身而
　身先也谿不求物而物自歸之嬰兒不用
　智而合自然之智○雱曰嬰兒含和守一
　欲慮不萌性之本眞渾而未散德厚之至
　乃同於初若然者可名於大矣孟子曰大
　人不失其赤子之心
知其白守其黑
　雱曰黑者北方之色靜不足以言之聖人
　建一切法非守黑則無以爲本相彼春夏
　發於玄冬此其驗也
爲天下式
　河曰白以喻昭昭黑以喻默默人雖自知
　昭昭明白當復守之以默默如闇昩無所
　見如是則可爲天下法式則德常在○弼
　曰式模則也
烏天下式
　雱曰至人以聖爲天下法聖者體之中故
　也
常德不忒
　河曰人能爲天下法則德常在於己不復
　差忒○弼曰忒差也○雱曰經於事業者
　遠大則疑於有忒而適時應物如天運寒
　暑時之自然而心無積怒故不差忒也
復歸於無極
　明皇曰能守雌靜常德不離德雖明白當
　如暗昩如此則爲天下法式常德應用曾
　不差違德用不窮故復歸於無極忒差也
　河曰德不差忒則長生乆壽歸身於無窮
　極也○弼曰不可窮也○雱曰大而化之
　之謂聖化則日襌而無窮故無窮者聖之
　體也從體起用還歸其本
知其榮守其辱
　雱曰聖人至此等切相去未歸本德之
　至極未如是所以體神也古之道術有殘
　形壞衣自處污下以高教者義同於此
爲天下谷
　河曰榮以喻尊貴辱以喻污濁如己之有
　榮貴當守之以污濁如是則天下歸之如
　水流入深谷也○雱曰谷一虚一盈而能
　應一切故象神神者充塞無外有之不得
　用之不窮者是蓋守辱精也精故能神唯
　精可以入神
烏天下谷常德乃足
　河曰足止也人能爲天下谷德乃止於己
　雱曰降神一等則於性爲不足故道至體
　神乃眞盡性
復歸於樸
　明皇曰德雖尊榮常守卑辱物感斯應如
　谷報聲虚受不窮常德圓足則復歸於道
　矣樸道也○河曰復當歸身於質樸不復
　爲文飾○弼曰此三者言常反終後乃德
　全其所處也下章反者道之動也功不可
　取常處其母也○雱曰樸以喻性之質性
　能成萬法而不主一器故曰樸去神至矣
　而未嘗離樸也蓋至人從性起用大於守
　氣聖於制法神於體神要其極也復歸乎
　性而已
樸散則爲器
　河曰萬物之樸散則爲器用也若道散則
　爲神明流爲日月分爲五行也○雱曰既
　歸於樸樸復爲器終則有始道之常也
聖人用之則烏官長
　明皇曰含德内融則復於樸常德應用則
　散而爲器既涉形器必有精麤故聖人用
　之則爲群材之官長矣○河曰聖人升用
　則爲百官之元長也○弼曰樸眞也眞散
　則百行出殊類生若器也聖人因其分散
　故爲之立官長以善爲師不善爲資移風
　易俗復歸於一也○雱曰帝王體樸以治
　散而知政則但爲官長而已
故大制不割
　明皇曰聖人用道大制群生暄然似春蒙
　澤不謝動植咸遂曾不割傷○河曰聖人
　用之則以大道制御天下無所傷割治身
　則以大道制情欲不害精神也○弼曰大
　制者以天下之心爲心故無割也○雱曰
　以道爲制者因道之勢而適其自然故雖
　制而無宰割之迹此篇白黑榮辱之句義
　甚奥遠言不勝盡讀者其致意焉
　　　將欲章第二十九
將欲取天下
　河曰欲爲天下主也
而烏之者
　河曰欲以有爲治民○弼曰爲造爲也
吾見其不得已
　明皇曰天下者大寳之位也有之者必待
　曆數在躬若暴亂之人將欲以力取而爲
　之主者老君戒云吾見其不得已○河曰
　我見其不得天道人心已明矣天道惡煩
　濁人心惡多欲○雱曰至人體神合變與
　物爲一雖兼制天下而未常有有故能從
　容無爲而業無不濟糠粃土苴將陶鑄帝
　王若夫塊然有己以己遇物則雖六尺之
　身運轉妨滯若將不容而乃况天下之大
　歟取者取物是其有我爲者造作是其有
　爲有己有爲之人方且存乎憂患之間而
　何暇治人乎
天下神器
　弼曰神無形無方也器合成也無形以合
　故謂之神器也○雱曰唯體盡無窮其應
　無方者能用之以無爲
不可爲也
　河曰器物也人乃天下之神物也神物好
　安靜不可以有爲治○雱曰有意於爲則
　有己有物矣
爲者敗之
　明皇曰大寳之位是天地神明之器謂爲
　神器故不可以力爲也故曰爲者敗之此
　戒姦亂之臣○河曰以有爲治之則取其
　質性
執者失之
　明皇曰曆數在躬已得君位而欲執有斯
　位陵虚神主天道禍淫亦當令失之此戒
　帝王也○河曰强執教之人則失其情實
　生於詐僞也○弼曰萬物以自然爲性故
　可因而不可爲也可通而不可執也物有
　常性而造爲之故必敗也物有往來而執
　之故必失矣
凡物或行或隨
　河曰上所行下必隨之也
或歔或吹
　河曰歔温也吹寒也有所温必有所寒也
或强或羸
　河曰有所强大必有所羸弱也
或載或隳
　明皇曰欲明爲則敗執則失故物或行之
　於前或隨之於後或呴之使暖或吹之使
　寒扶之則强折之則弱有道則載事無德
　則隳廢○河曰載安也隳危也有所安必
　有所危明人君不可以有爲治國與治身
　也○雱曰聖人心超有無不物於物故陰
　陽交代而我法不遷茍爲有有則物與爲
　敵萬變糾錯不可勝圖矣故獨行於前而
　不知隨者在後如形影之不舍歔之欲温
　而不知吹者之已至如寒暑之相生知强
　而已則羸者有時而來知載而已則隳者
　應手而至此皆造化之大情朝暮之常態
　而有有者不知由己不了故有此患而更
　與爲競夫如是則雖介然一物之微而憂
　患之大已充塞天壤安能操神器而不累
　乎
是以聖人去甚去奢去泰
　明皇曰聖人睹或物之行隨知執者之必
　失故去其過分爾○河曰甚謂貪淫聲色
　奢謂服飾飲食泰謂宫室臺榭去此三者
　處中和行無爲則天下自化○弼曰凡此
　諸或言物事逆順反覆不施爲執割也聖
　人達自然之至暢萬物之情故因而不爲
　順而不施除其所以迷去其所以惑故心
　不亂而物性自得之也○雱曰聖人心合
　於無以酬萬變方其爲也不以經懷如鏡
　應形適可而止分外之事理所不爲彼有
　有者妄見諸相矜己樂能爲之不已故事
　輒過分此由不知行隨歔吹强羸載隳之
　反復故爾



道徳眞經集註卷之四



















道德眞經集註卷之五靡五
　　　　明皇河上公王弼王雱註
　　　以道佐人主章第三十
以道佐人主者
　河曰謂人主能以道自輔佐也
不以兵强天下
　河曰以道自佐之主不以兵革順天伍德
　敵人自服○弼曰以道佐人主尚不可以
　兵强於天下况人主躬於道者乎○雱曰
　體道而有天下者萬物將自賔何暇言此
　故但稱佐人主者聖人以德强國以兵輔
　德
其事好還
　明皇曰人臣能以道輔佐人主者當柔服
　以德不用兵甲之威取强於天下何則兵
　者凶器戰者危事抗兵加彼彼必應之其
　事既好還報則勝負之數未可量也○河
　曰其舉事好還自責不怨於人也○弼曰
　爲治者務欲立功生事而有道者務欲還
　反無爲故云其事好還也○雱曰還謂不
　往而務復也與事天治人莫如嗇同意
師之所處荆棘生焉
　河曰農事廢田不修
大軍之後必有凶年
　明皇曰軍師所處戰則妨農農事不修故
　生荆棘兵氣感害水旱繼之農廢於前災
　隨其後必有凶荒之年○河曰天應之以
　惡氣即害五穀五榖盡傷人也○弼曰言
　師凶害之物也無有所濟心有所傷賊害
　人民殘荒田畝故曰荆棘生也○雱曰殺
　戮之慘傷天地之和氣
善者果而已矣
　河曰善兵者當果敢而已不休
不敢以取强焉
　河曰不以果敢取强大之名也○弼曰果
　猶濟也言善用師者趣以濟難而己矣不
　以兵力取强於天下矣○雱曰果成也趣
　成事而已兵猶天之霜雪凡所以成物蓋
　物非威不成故天與聖人皆以威輔德也
　豈敢恃衆求强以利歸己乎
果而勿矜
　河曰當果敢謙卑勿自矜大也
果而勿伐
　河曰當果敢推讓勿自伐取其美也
果而勿驕
　明皇曰善輔相者果於止敵蓋在於安人
　和衆必不敢求勝取强故雖果於止敵敵
　不爲冦慎勿矜功伐取以自驕盈驕則敗
　亡故爲深戒○河曰驕欺也果敢勿以驕
　欺人○弼曰吾不以師道爲尚不得已而
　用何矜驕之有也○雱曰此三者生於有
　我而好勝唯無意於勝者爲可以用兵
果而不得己
　河曰當果敢至誠不當迫不得已也
果而勿强
　明皇曰前敵來侵不得休止故用兵以止
　之如是則果在於應敵非果以取强也○
　河曰果敢勿以爲强兵堅甲以侵陵人也
　弼曰言用兵雖趣功果濟難然時故不得
　已當復用者但當以除暴亂不遂用果以
　爲强也○雱曰凡上四事是勿强之道
物壯則老
　河曰草木壯極則枯落人壯極則衰老也
　言强者不可以久○雱曰盛極則衰物理
　必然古有當此禍者秦是也
是謂非道
　雱曰體道者兼萬變而不居一物故無壯
　老之意
非道早己
　明皇曰物之用壯由兵之恃强物壯則衰
　兵强則敗是謂不合於道當須早止不爲
　雱曰壯武力暴興也喻以兵强於天下者
　也飄風不終朝驟雨不終日故暴興必不
　道早已也
　　　夫佳兵章第三十一
夫佳兵者不祥之器
　河曰祥善也兵者驚精神濁和氣不善人
　之器也不當修飾之
物或惡之
　河曰兵動則有所害故萬物無有不惡之
故有道者不處
　明皇曰佳者好也兵者謀略也凡人修辭
　立誠不能以道德藏器而以兵謀韜略爲
　好謀略之用只在於攻取殺伐故爲不善
　之器凡物尚或惡之是以有道之人不處
　身於此爾○河曰有道之人不處其國○
　雱曰不處者濟難而已不以爲常
是以君子居則貴左
　河曰貴柔弱也
用兵則貴右
　明皇曰左陽也陽和則發生故平居所貴
　右陰也陰凝則肅殺故用兵所貴○河曰
　貴剛强也此言兵道與君子道反所貴者
　異也
兵者不祥之器
　明皇曰祥善也好兵者尚殺爲不善之材
　器也○河曰兵革者不善之器也
非君子之器
　明皇曰君子以道德爲材器不貴兵謀○
　河曰非君子所貴重器也○雱曰君國以
　無爲子民以慈惠故不尚兵
不得已而用之
　河曰謂遭衰逢亂禍欲加萬民乃用之以
　自守
恬淡爲上
　明皇曰夷狄内侵故不得已善勝不爭是
　恬淡爲上○河曰不貪土地利人財寳
故不美也
　河曰雖得勝而不以爲利美也
若美必樂之樂之者是樂殺人也
　河曰是得勝者是爲喜樂殺人者○雱曰
　兵器主於殺伐而過爲之飾使美而可觀
　是以殺人爲美也
夫樂殺人者不可得志於天下矣
　明皇曰制勝於敵必哀其人故不以爲美
　也夫勝必多殺若以勝爲美者是樂多殺
　人也樂多殺人人必不附欲求得志不亦
　難乎○河曰爲人君而樂殺人此不可得
　志於天下爲人主必專制人命妄行刑誅
　雱曰孟子曰不嗜殺人者能一之
故吉事尚左
　河曰左生位也
凶事尚右
　河曰陰道殺也
是以偏將軍處左
　河曰偏將軍卑而居陽者以其不專殺也
上將軍處右
　明皇曰偏將軍卑而處左者不專殺也上
　將軍尊而處右者主兵謀也○河曰上將
　軍尊而居右者言其主殺也
言居上勢則以喪禮處之
　明皇曰喪禮尚右今上將軍居右者是以
　喪禮處置之○河曰上將軍於右喪禮尚
　右死人貴陰也
殺人衆多以悲哀泣之
　明皇曰以生靈之貴而交戰殺之有惻隱
　之心故以悲哀傷泣之爾○河曰傷己德
　薄不能以道化人而害無辜之民
戰勝以喪禮處之
　明皇曰勇士雄人戰而獲勝勝則受爵居
　於右位尚右非吉是以喪禮處之但以爲
　不祥之器亦何必縞素爲資○河曰古者
　戰勝將軍居喪主禮之位素服而哭之明
　君子貴德而賤兵不得已誅不祥心不樂
　之比於喪也知後世用兵不已故悲痛之
　弼曰疑此非老子之作也
　　　道常無名章第三十二
道常無名
　明皇曰道以應用爲常常能應物其應非
　一故於常無名○河曰道能陰能陽能弛
　能張能存能亡故無常名也○雱曰道無
　體焉得名
樸雖小天下莫能臣
　明皇曰樸妙本也妙本精一故云小而應
　用匠成則至大也故無敢以道爲臣者○
　河曰道樸雖小微妙無形天下不敢有臣
　使道者也○雱曰樸在人爲性於數爲一
　不主一氣而能成萬象故常在事物之先
　敦能臣之然取於一念而足可名爲小矣
　易曰復小而辨於物
侯王若能守萬物將自賔
　明皇曰侯王若能守道精一無爲而化則
　萬物將自賔服矣○河曰侯王若能守道
　無爲萬物將自賔服從於德也○弼曰道
　無形不繫常不可名以無名爲常故曰道
　常無名也樸之爲物以無爲心也亦無名
　故將得道莫若守樸夫智者可以能臣也
　勇者可以武君也巧者可以事役也力者
　可以重任也樸之爲物憒然不偏近於無
　有故曰莫能臣也抱樸無爲不以物累其
　眞不以欲害其神則物自賔而道自得矣
　雱曰賔者伏而歸之之謂侯王體此無名
　之樸以爲天下正則不假威武勸賞物不
　知其然而自賔矣猶收其母則子必從也
天地相合以降甘露
　河曰侯王動作能與天相應合天即下甘
　露善瑞也
人莫之令而自均
　明皇曰侯王若能抱守精一則地平天成
　交泰致和故降灑甘露夫甘露之降簫蘭
　俱澤不煩教令而自均平取譬侯王稱物
　平施　河曰天降善瑞則萬物莫有教令
　之者皆自均調若一也　弼曰言天地相
　合則甘露不求而自降我守其眞性無爲
　則民不令而自均也　雱曰守無名之樸
　以爲治則陰陽之升降各由其序而和氣
　應矣甘露者陰陽交和所生自然均彼無
　使之者蓋道之所感無所不周故也孟子
　曰上下與天地同流豈曰小補之哉此之
　謂也若莊子所謂寒暑之和不成反傷人
　之形者蓋失此道而已一本人作民非
始制有名
　河曰始道也有名萬物也道無名能制於
　有名無形能制於有形也
名亦既有
　明皇曰人君以道致平始能制御有名之
　物故有名之物亦盡爲侯王所有矣既盡
　也河曰既盡也有名之物盡有情欲叛
　道離德故身毁辱也
天亦將知止
　河曰人能法道行德天亦將自知之
知止所以不殆
　明皇曰若侯王能制有名之物則夫有名
　之物亦將知依止於侯王知依止有道之
　君所以無危殆之事○河曰天知之則神
　靈祐助不復危殆○弼曰始制謂樸散始
　爲官長之時也始制官長不可不立名分
　以定尊卑故始制有名也過此以往將爭
　錐刀之末故曰名亦既有夫亦將知止也
　遂任名以號物則失治之母也故知止所
　以不殆也○雱曰名迹既立則民將遂而
　不返枝葉橫生源流派别而性命爛熳矣
　故始制有名當即知止則終無爭奪之危
　制者判樸成器之謂
譬道之在天下由川谷之於江海也
　明皇曰天降甘露以瑞有道故譬有道之
　君在宥天下天則應之猶如川谷與江海
　通流爾○河曰譬言道之在天下與人相
　應和如川谷與江海相流通也○弼曰川
　谷之不求水與海非江海召之不召不求
　而自歸者世行道於天下者不令而自均
　不求而自得故曰猶川谷之與江海也○
　雱曰江海不求水而水歸之者由鍾水之
　多則性同者往矣道民之性也聖人能集
　其純全則有生之類從而賔之亦性然也
　　　知人者智章第三十三
知人者智
　河曰能知人好惡是爲智○雱曰智足以
　知人而昩於見己者由私己故也可名爲
　智而未明也
自知者明
　明皇曰智者役用以知物明者融照以鑒
　微智則有所不知明則無所不照○河曰
　人能自知賢不肖是爲反聽無聲内視無
　形故爲明○弼曰知人者自智而已矣未
　若自知者超智之上也○雱曰智者如人
　識理明者如鏡鑒形鑒而無心所以能自
　見
勝人者有力
　河曰能勝人者不過以威力也○雱曰力
　可以勝人不可以勝己
自勝者强
　明皇曰能制勝人者邇可謂有力能自勝
　其心使柔弱者方可全其强爾○河曰人
　能自勝己情欲得天下無有能與己爭者
　故爲强○弼曰勝人者有力而已矣未若
　自勝者無物以損其力用其智於人未若
　用其智於己也用其力於人未若用其力
　於己也明用於己則物無避焉力用於己
　則物無改焉○雱曰自勝者克己從道能
　專氣者也孔子曰棖也欲焉得剛不能自
　勝者也
知足者富
　河曰人能知足之爲足則長保福禄故爲
　富也○弼曰知足者自不失故富也○雱
　曰性分之内萬物皆足窮居不損大行不
　加而愚者或舍至貴而徇腐餘故知有萬
　之富則輕天下而不顧矣此眞富也孟子
　曰萬物皆備於我矣豈非富乎
强行者有志
　明皇曰知止足者無貪求可謂富矣强力
　行者不懈怠可謂有志節矣○河曰人能
　强力行善則爲有意於道道亦有意於人
　弼曰勤能行之其志必獲故曰强行者有
　志矣○雱曰心營天下非眞志也唯强行
　此道乃可謂志
不失其所者久
　明皇曰知足强力不失其所惟則是久於
　其道者○河曰人能自節養不失其所愛
　天之精氣則可以久○弼曰以眀自察量
　力而行不失其所必獲久長矣○雱曰性
　不爲物誘則久矣此盡性者也
死而不亡者壽
　明皇曰死者分理之終亡者天注之數壽
　者一期之盡夫知人勝人必招殃咎知足
　强力動得天常得天常者死而不亡是一
　期之盡可謂壽矣○河曰目不妄視耳不
　妄聽口不妄言則無怨惡於天下故長壽
　弼曰雖死而以爲生之道不亡乃得全其
　壽身没而道猶存况身存而道不存乎○
　雱曰賢人死曰鬼盡其道以反眞者也聖
　人死曰神未嘗死未嘗生也愚人死曰物
　雖生猶死耳盡道養神之人雖形體萬變
　而眞性湛然無所終極可謂壽矣此至於
　命者也嘗原此篇自知而後知所貴知所
　貴而後能修修者要在勝利欲之私勝其
　私者要在知内外之分夫然後能强行而
　進此道矣此盡性復命之序也蓋自知自
　勝者始也不可以不知人不勝人也而知
　人勝人者蓋將以自知自勝而己
　　　大道汎兮章第三十四
大道汎兮
　河曰言道汎汎若浮若沉若有若無視之
　不見說之難殊
其可左右
　明皇曰大道汎兮無繫而能應物左右無
　所偏名○河曰道可左右無所不宜○弼
　曰言道汎濫無所不適可左右上下周旋
　而用則無所不至也○雱曰汎然不定於
　一物故用之無所不通
萬物恃之以生
　河曰恃待也萬物皆恃道而生
而不辭
　河曰道不辭謝而逆止也
功成不居
　明皇曰言萬物恃賴沖用而生化而道不
　辭以爲勞功用備成不名己有○河曰有
　道不名其有功也
衣被萬物而不爲主
　河曰道雖愛養萬物不如人主有所收取
故常無欲可名於小矣
　明皇曰愛養群材而不爲主宰於物無欲
　則可名於小言不可名小○弼曰萬物皆
　由道而生既生而不知其所由故天下常
　無欲之時萬物各得所若道無於物故名
　於小矣○雱曰此所謂小乃眞大也且以
　體道者譬之欲慮不萌泊然内一豈非小
　乎易曰復小而辨於物一本衣彼作愛養
萬物歸焉而不知主
　河曰萬物皆歸道受氣道非如人主有所
　禁止也
可名於大矣
　明皇曰愛養之故萬物歸之有萬物不同
　而不爲主則可名爲大言不可名大非小
　非大所以難名○河曰萬物橫來橫去使
　各自在故不若於大也○雱曰有意於主
　則反與物對唯其主萬物而未嘗有意乃
　所以充塞無外而莫能離大道之爲物方
　其小也未嘗不大方其大也未嘗離小但
　觀者各得其迹而已要而言之非小非大
　不可言傳可以意得
是以聖人能成其大也
　河曰聖人法道匿德藏名不爲滿大
以其不自大故能成其大
　明皇曰是以聖人法道忘功終不自爲光
　大故能成其光大之業○河曰聖人以身
　帥導不言而化萬事修治故能成其大○
　弼曰爲大於其細圖難於其易○雱曰自
　大則有其大有其大則小矣唯其非大而
　强名以大則眞大也
　　　執大象章第三十五
執大象天下往
　明皇曰大象道也帝王執持大道以理天
　下則天下萬物歸往矣○河曰執守也象
　道也聖人守大道則天下萬民移心歸往
　之也治身則大率所明往來於己也○弼
　曰大象天象之母也不寒不温不凉故能
　包統萬物無所犯傷主若執之則天下往
　也○雱曰帝王體道以君臨者不示人以
　迹而使天下逍遥於自得之場大象者道
　之完體無形之謂也能執以御世則親譽
　不及往而不來夫豈慕羶呴沬之可擬哉
往而不害
　雱曰聖人之治天下也雖窅然交喪無爲
　於上而能使天地鬼神鳥獸草木各暢其
　性而兩不相傷可謂至德矣
安平泰
　明皇曰物性而不傷害則安於平泰○河
　曰萬物歸往而不傷害則國安家寧而致
　太平矣治身不害神明則身安而大壽也
　弼曰無形無識不偏不彰故萬物得往而
　不害妨也○雱曰安而後平平而後泰
樂與餌過客止
　明皇曰樂音樂也餌飲食也言人家有音
　樂飲食則行過之客皆爲之留止如帝王
　執道以故泰平亦爲萬物所歸往矣又解
　云樂以聲聚餌以味聚過客少留非乆長
　也是以蘧廬不可以乆處仁義覯之而多
　責故人君體道清靜淡然無味始除察察
　之政終化淳淳之人故下文結云用不可
　既也○河曰餌美也過客一也人能樂美
　於道則一留止也一者去盈而處虚忽忽
　如過客○雱曰有聲有味故人悅而爲留
道之出言淡乎其無味
　明皇曰人君以道德清靜爲教初出於口
　淡乎其無味不如俗中言教有親譽畏侮
　等也○河曰道出入於口淡淡非如五味
　有酸鹹苦甘辛也
視之不足見
　河曰足得也道無形非若五色有青黃赤
　白黑可得而見
聽之不足聞
　河曰道非若五音有宫商角徵羽可得聽
　聞
用之不可既
　明皇曰以道鎮靜初無言教故視之不足
　見聽之不足聞而淳風大行萬物既阜歳
　計有餘故用不可既既盡也○河曰用道
　治國則國安民昌治身則壽命延長無有
　既盡時也○弼曰言道之深大人聞道之
　言乃更不如樂與餌應時感悅人心也樂
　與餌能令過客止而道之出言淡然無味
　視之不足見則不足以悦其目聽之不足
　聞則不足以娱其耳若無所中然乃用之
　不可窮極也
　　　將欲歙之章第三十六
將欲歙之必固張之
　河曰先開張之者欲極其奢淫
將欲弱之必固强之
　河曰先强大之者欲使遇禍患
將欲廢之必固興之
　河曰先興之者欲使其驕危也
將欲奪之必固與之
　河曰先與之者欲極其貪心也○雱曰陰
　陽之情周旋如轉輪反復如引鋸往窮必
　反盛極必衰觀乎月滿之虧日中之昃則
　萬物一致斷可知矣唯至人深達主機明
　乎無眹故養生則俗於屈伸處己則適乎
　消長蒞事則知成敗之策御敵則達擒縱
　之權古之人所以酬酢萬變而澹然無事
　者誠以此道也然則雖鬼神之幽將不能
　窺而况於世俗之昏亦何以測其妙乎易
　曰尺蠖之屈以求伸也龍蛇之蟄以存身
　也
是謂徴明　
　明皇曰經云正言若反易云巽以行權權
　反經而合義者也故君子行權貴於合義
　小人用之則爲詐譎孔子曰可與立未可
　與權信矣故老君前章示執大象斯謂之
　實此章繼以歙張是謂之權欲量象空根
　性故以權實覆却相明令必致於性命之
　域而惑者乃云能道德之忘何其迷而不
　悟哉故將欲歙斂衆生情欲則先開張極
　其侈心令自因於愛欲則當歙斂矣强弱
　等義略與此同此道甚微而效則明著故
　云是謂微明○河曰此四事其道微其效
　明也○弼曰將欲除强梁去暴亂當以此
　四者因物之性令其自戮故曰微明也足
　其張令之足而又求其張則象所翕也與
　其張之不足而改其求張者愈益而己反
　危○雱曰此理至微而明惟知幾者足以
　識之易曰知幾其神乎幾者動之微吉之
　先見也此道之妙用聖人所以宰制役使
　能與造化同功者也故以此篇結道經之
　義
柔之勝剛弱之勝强
　明皇曰巽順可以行權權行則能制物故
　知柔弱者必勝於剛强矣○河曰柔弱者
　久長剛强者必亡也○雱曰見形則知剛
　强之制柔弱識理則悟柔弱之勝剛强至
　人深達微明之義故謙而不亢沖而不盈
　不與物爭而亦莫能與之爭也雖然此道
　本之言耳若夫變化無常則一柔一剛一
　弱一强孰能定之哉顧雖剛强而柔弱不
　能勝者動契乎理而心不離乎柔弱也由
　此觀之又知柔弱之勝剛强矣此兩者所
　謂利器一本作柔弱勝剛强
魚不可脱於淵
　河曰魚脱於淵爲去剛得柔不可復與也
國之利器不可以示人
　明皇曰脱失也利器權道之訾權道不可
　以示非其人故舉喻云魚若失泉則爲人
　所得權道示非其人則當竊以爲詐譎矣
　河曰利器權道也治國權者不可以示執
　事之臣也不可道者不可以示非其人也
　弼曰利器利國之器以唯因物之性不假
　形以理物器不可睹而物各得其所則國
　之利器也示人者任刑也刑以利國則失
　矣魚脱於淵則必見失矣利國器而立形
　以示人亦必失矣○雱曰魚巽伏柔弱而
　自藏於深眇之中以活身者也聖人退處
　幽密而操至權以獨運斡萬化於不測故
　力旋天地而世莫睹其徤威伏海内而人
　不名以哉豈暴露神靈而使衆得而議之
　哉嘗竊論之聖人之所以異於人者知幾
　也夫以剛强遇物則物之剛强不可勝敵
　矣天下皆以剛强勝物也而吾獨寓於柔
　弱不爭之地則發而用之其敦能禦之者
　觀夫天道則秋冬之爲春夏亦一驗矣彼
　聖人者自藏於深眇之中而託柔弱以爲
　表故行萬物於術内而神莫能知其自此
　所謂密用獨化者易曰嬰以行權莊子曰
　於魚得計義協於此言之雖繁豈能名其
　致哉唯明者以神解之以意了之斯可矣
　　　道常無爲章第三十七
道常無烏
　河曰道以物爲惡常也○弼曰順自然也
　雱曰雖爲之時未嘗有爲
而無不爲
　弼曰萬物無不由爲以治以成之也○雱
　曰雖無爲之時未嘗不爲
侯王若能守
　雱曰君人體道以治則因時乘理而無意
　於爲故雖無爲而不廢天下之爲而吾實
　未嘗爲也天何言哉四時行焉萬物生焉
　侯王之道天其盡之矣
萬物將自化
　明皇曰妙本謂靜故常無爲物將以生而
　無不爲也侯王若能守道無爲則萬物自
　化君之無爲而純樸矣○河曰言侯王若
　能守道萬物將自化妙於已也○雱曰日
　化於道而不知
化而欲作
　雱曰化而日進則如嬰兒之長必至於志
　意充起天和漸衰觀夫三代中流物情彫
　敝則可知也
吾將鎮以無名之樸
　明皇曰言人既從君上之化已無爲清靜
　而復欲動作有爲者吾將以無名之樸而
　鎮靜之無名之樸道也○河曰吾身也無
　名之樸道也萬物以化效於己也復欲作
　巧偽者侯王當身鎮撫以道德○雱曰天
　下既化於道則日進於治治極則名實俱
　立民逐而不返故常抱無名之樸以鎮定
　其志意使一於性本雖然救於已成則亦
　晩矣故於欲作之時便當爲爾也
無名之樸
　弼曰化而欲作作欲成也吾將鎮之以無
　名之樸不爲主也
亦將不欲
　弼曰無欲競也○雱曰聖人之抱樸無爲
　乃其自然故雖應世之變糾紛於事物之
　時未嘗離也豈欲警天下之亂而後爲之
　哉夫欲爲而爲之則據此已有爲欲之實
　豈眞無名之樸歟唯渾然常一不知其然
　而自然者不期爲樸而樸常全也
不欲以靜
　河曰言侯王鎮撫以道德民亦將不欲改
　當以清靜導化之也
天下將自正
　明皇曰言人君既以無名之樸鎮靜蒼生
　不可執此無名之樸而令有迹將恐尋迹
　喪本復入有爲故於此無名之樸亦將兼
　忘不欲於無欲無欲亦忘泊然清靜而天
　下自正矣○雱曰欲而動則離性離於性
　則非正也已且未正安能正天下哉故唯
　不欲而靜者能正己而物正也此爲道之
　效而道亦喪於此故道經終焉

道德眞經集註卷之五










道德眞經集註卷之六　　　　　　靡六
　　　　明皇河上公王弼王雱註
　德經(雱曰德者得也物生乎道而名得於/道故謂之性得其性而不失則德之)
　(全也德未嘗異道而有其德者嘗至於自/私而失道彼眞人者不然性命道德之實)
　(渾乎其爲一而四者之名應世而殊號吾/莫知其異亦莫知其同也是德之玄者也)
　(雖然德者得也能無失乎哉唯以無得爲/德而德乎不德則可謂至矣是體道者也)
　(非有德/者也)
　　　上德不德章第三十八
上德不德
　河曰上德謂太古無名號之君德大無上
　故言上德也不德者言其不以德教民因
　循自然養人性命其德不見故言不德也
是以有德
　河曰言其德合於天地和氣流行民得以
　全也○雱曰全德之人體道盡常德外無
　復餘物故無德名
下德不失德
　河曰下德謂號謚之君德不及上德故言
　下德也不失德者其德可見其功可稱也
是以無德
　明皇曰德者道之用也莊子曰物得以生
　謂之德時有淳醨故德有上下上古淳樸
　德用不彰無德可稱故云不德而淳德不
　散無爲化清故云是以有德逮德下衰功
　用稍著心雖體道跡涉有爲執德可稱故
　云不失跡涉於有此上爲麤故云是以無
　德○河曰以有名號及其身○雱曰德至
　則無德下德之人適今於德而已無德之
　德則非至人所謂德也經曰同於德者德
　亦得之
上德無爲
　河曰謂法道安靜無所故爲也
而無以爲
　明皇曰知無爲而無爲者非至也無以無
　爲而無爲者至矣故上德之無爲非徇無
　爲之美但含孕淳樸適自無爲故云而無
　以爲此心跡俱無爲也○河曰言無名號
　雱曰上德無爲然亦無所事爲而德自足
　也
下德爲之
　河曰言爲教令施政事也
而有以爲
　明皇曰下德爲之者謂心雖無爲以功用
　彰著跡涉於有爲故云爲之言下德無爲
　而有所以爲此心無爲而跡有爲也○河
　曰言以爲己取名號也○雱曰下德之人
　不修則不至是以既不至於無爲而又勢
　當有爲也所謂上德者兼下德之事方其
　有爲同於下德然未嘗離乎上德也
上仁烏之
　河曰上德謂行仁之君其仁無上故言上
　仁也爲之者爲仁恩
而無以爲
　明皇曰仁者兼愛之名下德衰而上仁見
　所以爲兼愛之仁故云爲之行仁而忘仁
　亦欲求無爲故云而無以爲此則心有爲
　而跡無爲也且上仁稱無爲者據跡欲無
　爲而方上義爾未可以語下德之有爲也
　河曰功成事立無以執爲○雱曰仁乃善
　之長德之别名既别於德則是爲之也然
　聖人之仁盡性而足不事於作故無以爲
上義爲之
　河曰爲義以斷割也
而有以爲
　明皇曰義者裁非之謂謂裁非之義故云
　爲之有以裁非斷割令得其宜故云而有
　以爲此則心迹俱有爲也○河曰動作以
　爲己殺人以成威賊下以自奉也○雱曰
　仁有不足乃經以義
上禮烏之
　河曰謂上禮之君其禮無上故言上禮爲
　之者言爲禮制度序威儀
而莫之應
　河曰言禮華盛實衰飾偽煩多動則離道
　不可應也
則攘臂而仍之
　明皇曰六紀不和則爲禮以救之故云爲
　之禮尚往來不來非禮行禮於彼而彼不
　應則攘臂而怒以相仍引○河曰言煩多
　不可應上下忿爭故攘臂相仍引○雱曰
　禮所以定上下别親疏審隆殺也種種分
　别得失始彰純誠已虧乃制其外外貌既
　嚴責望深矣雖名止邪之具兹實爭亂之
　端竊嘗原禮於物爲火於時當夏夏者萬
　物去本盛末之時觀四時之有夏則禮者
　聖人所不免也方期去末歸本則以禮爲
　非亦所不免也聖人之教時而已矣何常
　之有而歸本之言於學者爲要矣
故失道而後德
　河曰言道衰而德化生也
失德而後仁
　河曰言德衰而仁愛見也
失仁而後義
　河曰言仁衰而分義明也
失義而後禮
　明皇曰失道者失上德也上德合道故云
　失道夫道德仁義者時俗夷險之名也故
　道衰而德見德失而仁存仁亡而義立義
　喪而禮救斯皆適時之用爾故論禮於淳
　樸之代非狂則悖忘禮於澆醨之日非愚
　則誣若能解而更張者當退禮而行義退
　義而行仁退仁而行德忘德而合道人反
　淳樸則上德之無爲也
夫禮者忠信之薄
　河曰言禮廢本治末忠信日以衰薄
而亂之首也
　明皇曰制禮者爲忠信衰薄而以禮爲救
　亂之首爾用禮者在安上理人豈玉帛云
　乎哉○河曰禮者賤質而貴文故正直日
　以少邪亂日以生○雱曰太古之道降爲
　帝德帝德又降乃有王者王者始任禮以
　治自王者之後天下之俗可見矣然則亂
　首之言豈其妄歟
前識者道之華
　河曰不知而言知爲前識此人失道之實
　得道之華
而愚之始也
　明皇曰識者人性識也謂在人性識之前
　而制此檢外之禮雖欲愚時實喪淳樸故
　云道之華禮以救亂所貴同和而失禮意
　者則將矜其玉帛者其民詭如此之人性
　其愚昩之始○河曰言前識之人愚闇之
　倡始○雱曰智藏於賢人之德本華乃草
　木之精發見於外者也雖足以美一時之
　觀而華盛則本衰矣智者亦德性之精也
　固當深藏於本而乃發露乎外以爲前識
　夫事有常運至則應耳而奚以豫識其兆
　爲哉種種分别以示聰明世俗睹其有先
　幾之明而聖人以爲眞愚者之始孔子曰
　不逆詐不億不信亦惡夫爲華而已
是以大丈夫處其厚
　河曰大丈夫謂得道之君也處其厚者處
　身於敦樸
不處其薄
　河曰不處身違道爲世煩亂也
居其實
　河曰處忠信也
不居其華
　明皇曰有爲者道之薄禮義者德之華故
　聖人處無爲之事其厚也不處其薄矣退
　禮義之行其華也自居其實矣○河曰不
　尚言也
故去彼取此
　明皇與河註同○河曰去彼華薄取此厚
　實○弼曰德者得也常得而無喪利而無
　害故以德爲名焉何以得德由乎道也何
　以盡德以無爲用以無爲用則莫不載也
　故物無焉則無物不經有焉則不足以免
　其生是以天地雖廣以無爲心聖王雖大
　以虚爲主故曰以復而視則天地之心見
　至日而思之則先王之主睹也故滅其私
　而無其身則四海莫不瞻遠近莫不至殊
　其已而有心則一體不能自全肌骨不能
　相容是以上德之人唯道是用不德其德
　無執無用故能有德而無不爲不求而得
　不爲而成故雖有德而無德名也下德求
　而得之爲而成之則立善以治物故德名
　有焉求而得之必有失焉爲而成之必有
　敗焉善名生則有不善應焉故下德爲之
　而有以爲也無以爲者無所偏爲也凡不
　能無爲而爲之者皆下德也仁義禮節是
　也將明德之上下輒舉下德以對上德至
　于無以爲極下德之量上仁是也是及於
　無以爲而猶爲之焉爲之而無以爲故有
　爲爲之患矣本在無爲母在無名棄本捨
　母而適其子功雖大焉必有不濟名雖美
　焉僞亦必生不能不爲而成不興而治則
　乃爲之故有弘普博施仁愛之者而愛之
　無所偏私故上仁爲之而無以爲也愛不
　能兼則有折抗正直而義理之者忿枉祐
　直助彼功此物事而有以心爲矣故上義
　爲之而有以爲也直不能售則有斿飾修
　又禮敬之者尚好修敬校責往來則不對
　之間忿怒生焉故上禮爲之而莫之應則
　攘臂而仍之夫大之極也其唯道乎自此
　已往豈足尊哉故雖德盛業大富有萬物
　猶各有其德而未能自周也故天不能爲
　載地不能爲覆人不能爲瞻萬物雖貴以
　無爲用不能捨無以爲體也不能捨無以
　爲體也失其爲大矣所謂失道而後德也
　以無爲用則德其母故能己不勞焉而物
　無不理下此已往則失用之母不能無爲
　而貴博施不能博施而貴正直不能正直
　而貴飾敬所謂失德而後仁失仁而後義
　失義而後禮也夫禮也所始首於忠信不
　篤通簡不暢責備於表機微爭制夫仁義
　發於内爲之猶僞况務外飾而可乆乎故
　失禮者忠信之薄而亂之首也前識者前
　人而識也即下德之倫也竭其聰明以爲
　前識役其智力以營庶事雖得其情姦巧
　彌密雖豐其譽愈喪篤實勞而事昏務而
　治薉雖竭聖智而民愈害舍己任物則無
　爲而泰守夫素樸則不順典制聽彼所獲
　棄此所守識道之華而愚之首故苟得其
　爲功之母則萬物作焉而不辭也萬事存
　焉而不勞也用不以形御不以名故仁義
　可顯禮敬可彰也夫載之以大道鎮之以
　無名則物無所尚志無所營各任其貞事
　用其誠則仁德厚焉行義正焉禮敬清焉
　棄其所載舍其所生用其成形役其聰明
　則仁失誠焉義其競焉禮其爭焉故仁德
　之厚非用仁之所能也行義之正非用義
　之所成也禮敬之清非用禮之所濟也載
　之以道統之以母故顯之而無所尚彰之
　而無所競用夫無名故名以篤焉用夫無
　形故形以成焉守母以存其子崇本以舉
　其末則形名俱有而邪不生大美配天而
　華不作故母不可遠本不可失仁義母之
　所生非可以爲母形器匠之所成非可以
　爲匠也捨其母而用其子棄其本而適其
　末名則有所分形則有所止雖極其大必
　有不周雖盛其美必有患憂功在爲之豈
　足處也○雱曰自拔於常流之中而思比
　德於至聖非眞大丈夫孰能如此
　　　昔之得一章第三十九
昔之得一者
　明皇曰一者道之和謂沖氣也以其妙用
　在物爲一故謂之一爾○河曰昔往也一
　無爲道之子也○弼曰昔始也一數之始
　而物之極也各是一物之生所以爲主也
　物各得此一以成既成而舍一以居成居
　成則失其母故皆裂發歇竭蹶也
天得一以清地得一以寧
　河曰言天得一故能垂象清明地得一故
　能安靜不摇動
神得一以靈
　河曰言神得一故能變化無形○雱曰神
　謂鬼神之神靈者神之散也
谷得一以盈
　河曰言谷得一故能盈滿而不絶也○雱
　曰一之爲一無乎不遍故谷虚而能應者
　一存乎中也
萬物得一以生
　河曰言萬物皆須道以生成也
侯王得一以爲天下貞
　河曰言侯王得一故能爲天下平正
其致之一也
　明皇曰物得道用因用立名道存則名立
　用失則實喪矣故天清地寧神靈谷盈皆
　資妙用以致之故云其致之○河曰致誡
　也謂下五事也○弼曰各以其一致此清
　寧靈貞盈生○雱曰一者不二在彼在此
　其所謂一其體常一無有别一故惟一可
　以致一不可以他致一也一之爲義天下
　之至精唯精故能神神則盡之矣而神之
　爲德常在一也
天無以清將恐裂
　河曰言天當有陰陽施張晝夜更用不可
　但欲清眀無已時將恐分裂不爲天○弼
　曰用一以致清耳非用清以清也守一則
　清不失用清則恐裂也故爲功之母不可
　舍也是以皆無用其功恐喪其本也
地無以寧將恐發
　河曰言地當有高下剛柔氣節五行不可
　但欲安靜無已時將恐發泄不爲地
神無以靈將恐歇
　河曰言神當有王相囚死休廢不可但欲
　靈無已時將恐虚歇不爲神也
谷無以盈將恐竭
　河曰言谷當有盈縮虚實不可但欲盈滿
　無已時將恐枯竭不爲谷
萬物無以生將恐滅
　河曰言萬物當隨時生死不可但欲生無
　已時將恐滅亡不爲物也
侯王無以烏貞而貴高將恐蹶
　明皇曰得一者不可矜其用故誡云天無
　以其清而矜之將恐分裂地無以其寧而
　矜之將恐發泄神矜則靈歇谷矜則盈竭
　物矜則生滅侯王矜其貴則將顛蹶矣聖
　教垂代本爲生靈雖遠舉天地之清寧而
　會歸只在於侯王守雌用道耳故下文云
　河曰言侯王當屈己以下人汲汲求賢不
　可但欲貴高於人將恐顛蹶失其位也　
　雱曰一之爲一無乎不在欲言其理詞不
　勝窮且以人形言之凡人初生精爲之本
　因精集神體象斯具精之既喪形斃神離
　或形其理無二也一本無爲貞而三宇
故貴以賤烏本
　河曰言必欲尊貴當以薄賤爲本若禹稷
　躬稼舜陶河濱周公下白屋也
高以下烏基
　明皇曰侯王貴高兆民非下爲國者以人
　爲本基當勞謙以聚之令樂其愷悌之化
　不有離散○河曰言必欲尊貴當以下爲
　本基由築墻造功因卑成高下不堅固後
　必傾危○雱曰水於五行其數爲一而趨
　下不爭乃陰陽之情也知此道者雖居貴
　高而不忘基本故居位也安猶體神而存
　精則神常存也
是以侯王自稱孤寡不轂
　一本作轂○河曰孤寡喻孤獨不轂喻不
　能如車轂爲衆輻所凑
此其以賤烏本邪
　河曰言侯王至尊貴能以孤寡自稱此非
　以賤爲本乎以曉人
非乎
　明皇曰孤寡不轂則凡情所惡侯王自稱
　以謙爲本非乎者明是以賤爲本爾○河
　曰嗟嘆之辭○雱曰一於數至少而爲萬
　物本故知本在於賤知賤乃貴也
故致數譽無譽
　御本作數輿無輿弼本作數譽無譽○明
　皇曰數與則無與輪轅爲與本數貴則無
　貴賤下爲貴本元爲與本當存元以定與
　賤爲貴本當守賤以安貴將戒侯王以賤
　爲本故致此數與之談也○河曰致就也
　言人就車數之爲輻爲輪爲轂爲衡爲曰
　尊無有名爲車者故成爲車以喻侯王不
　以尊號自名故能成其貴○雱曰知一者
　以賤爲本而内韜至貴故世不得而貴亦
　不得而賤苟爲己而數致稱譽豈眞譽乎
　一本譽作輿非
不欲琭琭如玉落落如石
　明皇曰琭琭玉貌落落石貌以賤爲大○
　河曰琭琭喻少落落喻多玉少故見貴石
　多故見賤言不欲如玉爲人所貴如石爲
　人所賤當處其中也○弼曰清不能爲清
　盈不能爲盈皆有其母以存其形故清不
　足貴盈不足多貴在其母而母無貴形貴
　乃以賤爲本高乃以下爲基故致數譽乃
　無譽也玉石琭琭落落體盡於形故不欲
　也○雱曰玉石體堅而一定不能曲變非
　所謂一也若夫萬變而常一則眞一矣故
　玉琭琭貴而已矣不能賤也石落落賤而
　已矣不能貴也老氏既明一義恐不悟者
　執一不變堅如玉石則失一之理矣夫唯
　體一者一貴一賤其德如水方圓枉直應
　物無窮而不離於一故不得而貴賤以一
　無貴賤故也此篇義最奥密難言今粗明
　綱領而已蓋道生一一則德之全體於物
　則幾於道者是也上篇序德經之大旨次
　以此篇則論德之者亦猶終以小國寡民
　而更有信言不美耳
　　　反者道之動章第四十
反者道之動
　明皇曰此明權也反者取其反經合義反
　經合義者是聖人之行權行權者是道之
　運動故云反者道之動○河曰反本也本
　者道之所以動動生萬物背之則亡也○
　弼曰高以下爲基貴以賤爲本有以無爲
　用此其反也動皆之其所無則物通矣故
　曰反者道之動也○雱曰反本則靜靜乃
　能動譬如秋冬能起春夏也
弱者道之用
　明皇曰此明實也弱者取其柔弱雌靜柔
　弱雌靜者是聖人之處實處實者是道之
　常用故云弱者道之用○河曰柔弱者道
　之所常用故能長久○弼曰柔弱同通不
　可窮極○雱曰道之用無所不克可謂健
　矣而獨揵不能自健必以弱爲之本此相
　生之情故下文原其本以明之
天下之物生於有
　一本作萬物○河曰萬物皆從天地生天
　地有形位故言生於有也
有生於無
　明皇曰夫實之於權由無之生有故行權
　者貴反於實用有者必資於無然至道沖
　寂離於名稱諸法性空不相因待若能兩
　忘權實雙泯有無數輿無輿可謂超出矣
　河曰天地神明蜎飛蠕動皆從道生道無
　形故言生於無此言本勝於華弱勝於强
　謙虚勝盈滿也○弼曰天下之物皆以有
　爲生有之所始以無爲本將欲全有必反
　於無也○雱曰無以生有有復爲無反復
　相生萬物一致
　　　上士聞道章第四十一
上士聞道勤而行之
　明皇曰了悟故勤行○河曰上士聞道自
　勤苦竭力而行之○弼曰有志也○雱曰
　士學者也故尚志無志則終不可以語道
　矣
中士聞道若存若亡
　明皇曰中士可上可下故疑疑則若存若
　亡○河曰中士聞道治身以長存治國以
　未平欣然而存之退見財色榮譽或於情
　欲而復亡之也○雱曰人聞夫子之道而
　悦者是也
下士聞道大笑之
　明皇曰迷而不信故笑○河曰下士貪狠
　多欲見道柔弱謂之恐懼見道質樸謂之
　鄙陋故大笑之○雱曰道大故似不肖淺
　見者所不識故笑誠如下文所云豈流俗
　能睹乎
不笑不足以爲道
　明皇曰不爲下士所笑不足以爲玄妙至
　道○河曰不爲下士所笑不足以名爲道
　雱曰孑然有體以投世俗耳目者豈道也
　哉
故建言有之
　明皇曰建立也將欲立言明此三士於道
　不同○河曰建設也設言以有道當如下
　句○弼曰建由立也
明道若昧
　河曰明道之人若闇昩無所見○弼曰光
　而不耀○雱曰大明若晦察察於美惡而
　有其明非明乎道也
夷道若纇
　明皇曰上士勤行於明若昩於進若退於
　夷若纇故中士疑而下士大笑之○河曰
　夷平也大道之人不自别殊若多比纇也
　弼曰纇㘨也大夷之道因物之性不執乎
　以割物其平不見乃更反若纇㘨也○雱
　曰莊子曰以不平平其平也已
進道若退
　河曰進取道者若退不及○弼曰後其身
　而身先外其身而身存○雱曰孟子曰其
　進銳者其退速故進道當因時任理以直
　養之不可躁於有成故若退也彼揠苗者
　異乎此矣
上德若谷
　明皇曰虚沿而容物○河曰上德之人若
　深谷不恥垢濁也○弼曰不德其德無所
　懷也○雱曰上德不德而其用不窮谷虚
　而能應者也
大白若辱
　明皇曰純潔而含垢○河曰夫潔白之人
　若污辱不自彰顯○弼曰知其白守其黑
　大白然後乃得○雱曰知其白守其黑孔
　子曰涅而不淄涅故似辱
廣德若不足
　明皇曰大成而執謙○河曰德行廣大之
　人若愚頑不足也○弼曰廣德不盈廓然
　無形不可滿也○雱曰塊然有餘者豈廣
　德哉
建德若偷
　明皇曰立功而不衒○河曰建設道德之
　人若可偷引使空虚也○弼曰偷匹也建
　德者因物自然不立不施故若偷匹○雱
　曰偷苟且也區區欲速務有所建豈足以
　爲德唯因時任理視若偷隋者其建大莊
　子曰不得已而後起
質眞若渝
　明皇曰淳一而和光○河曰質樸之人若
　五色有渝淺不明○弼曰質眞者不矜其
　眞故渝○雱曰體性抱神以遊乎世俗之
　間者萬變從俗而其眞常眞故物莫知其
　眞彼漢陰丈人孑孑以眞爲己任而别乎
　世俗乃子貢之徒所驚而聖人以爲假修
　渾沌者豈所謂質眞乎
大方無隅
　明皇曰不小立圭角○河曰大方正之人
　無妄曲廉隅○弼曰方而不割故無隅也
　雱曰大方道之體也若有四隅則形盡於
　所見其小乆矣
大器晩成
　明皇曰且無近功○河曰大器之人若九
　鼎瑚璉不可卒成也○弼曰大器成天下
　不持全别故必晩成也○雱曰帝王之功
　不如霸者之速效
大音希聲
　明皇曰不飾小說○河曰大音猶雷霆待
　時而動喻常愛氣希言也○弼曰聽之不
　聞名曰希不可得聞之音也有聲則有分
　有分則不宫而啇矣分則不能統衆故有
　聲者非大音也○雱曰道盈於無外而其
　體常寂諸物不能感觸其聲常聲而世莫
　得聞也莊子曰無聲之中獨聞和焉希聲
　之謂乎
大象無形
　明皇曰故能應萬類○河曰大法象之人
　質樸無形容○弼曰有形則有分有分者
　不温則炎不炎則寒故象而形者非大象
　雱曰能賦萬物之形而其體廓然不可得
　而有此道之全體由其有物故曰大象
道隱無名
　明皇曰功用不彰無名氏也○河曰道潛
　隱使人無能指名也○雱曰自希聲而下
　皆道之大全所由言者異故曰大音也大
　象也能體大音大象以爲道則其道至矣
　夫唯道之至思慮之所不及在有也爲實
　在無也爲空處處皆然無乎不在故欲爲
　之名而不可狀無名之中常有此物欲見
　而不得故曰隱也
夫惟道善貸且成
　明皇曰雖隱無名氏而實善以沖和妙用
　資貸萬物且成熟之○河曰成就也言道
　善禀貸人精氣且成就之也○弼曰凡此
　諸善皆是道之所成也在象則爲大象而
　大象無形在音則爲大音而大音希聲物
　以之成而不見其形故隱而無名也貸之
　非唯供其乏而已一貸之則足以永終其
　德故曰善貸也成之不加機匠之裁無物
　而不濟其形故曰善成○雱曰道能供萬
　物之求而成就之然物之所得復歸其本
　故道雖贍足萬物而吾未嘗費貸之爲言
　應彼之乏而終以見還者也竊嘗論此篇
　曰道不遠人而世莫能睹者不明故也故
　首之以眀道大道甚夷而惟明者能由之
　以進故次曰夷道也進道也進於道而復
　乎性命之常則不德之德也故次之以上
　德上德者自得其德而不同乎庶物者也
　故不染而白以其白自異於物則安能若
　谷乎故次之以若辱不辱而潔則是伯夷
　之隘也則安能廣乎故若辱而後曰廣德
　上德而能廣則是與人爲徒而可以爲君
　師矣故曰建德若偷偷者不汲汲乎有建
　者也建德則有所立而離本近偽矣故又
　要在乎不易吾眞故次之以質眞其序至
　此則道之在我者體既具矣故曰大方無
　隅有大方以爲體則所以應無方之傳而
　可以緒餘爲人矣故曰大器大器者業也
　至人以其糠粃土苴爲器而器未嘗不大
　也孔子以管仲爲小器則帝王之功其大
　器乎道雖爲此而要其終則未嘗爲也未
　嘗有也故曰大音也大象也然則既盡之
　矣故能與道爲一而供萬物之求成萬物
　之性也嗚呼是道也不可以識識而况於
　以言言乎而余論之者亦其粗而已矣
　　　道生一章第四十二
道生一
　河曰道始所生者一
一生二
　河曰一生陰與陽也
二生三
　明皇曰一者沖氣也言道動出沖和妙氣
　於生物之理未足又生陽氣陽氣不能獨
　生又生陰氣積沖氣之一故云一生二積
　陽氣之二故云二生三○河曰陰陽生和
　清濁三氣分爲天地人也
三生萬物
　明皇曰陰陽含孕沖氣調和然後萬物阜
　成故云三生萬物○河曰天地共生萬物
　也天施地化人長養之也○雱曰道兼陰
　陽有陰有陽有陰陽之中此三物者始應
　一二三之數而物之類莫不由此以出入
　故其情與形至纖至悉而考其法象咸類
　是矣知此者是知萬物之本也知其本則
　其於末也何有至人所用居今日而知萬
　世之後者或在是也
萬物負陰而抱陽
　河曰萬物無不負陰而向陽回心而就日
沖氣以烏和
　明皇曰萬物得陰陽沖氣生成之故故負
　抱陰陽含養沖氣以爲柔和也○河曰萬
　物中皆有元氣得以和柔若胸中有藏骨
　中有髓草木中有空虚與氣通故得乆生
　也○雱曰由之以生故無不負抱之者觀
　吾之形則其法見矣陰陽適中乃和凡此
　以眀物皆係陰陽之屬爲數所定當與之
　消息也
人之所惡唯孤寡不穀而玉公以爲稱
　明皇曰萬物皆以沖和之氣爲本而沖氣
　和柔守本者當須謙卑柔弱故王公至尊
　而稱孤寡不轂者以謙柔爲本故也○河
　曰孤寡不轂者不神之名而王公以爲稱
　者處謙卑法虚空和柔○雱曰陰極生陽
　陽極生陰陰陽之情也故高則傾窪則盈
　侯王居極尊之位其勢至危故取人之所
　惡自名以適陰陽之和也故下文云
故物或損之而益益之而損
　明皇曰自損者人益之自益者人損之故
　朝宗者善於下謙弱者生之柄孤寡之稱
　不亦宜乎○河曰夫增高者崩貪富者致
　患○弼曰萬物萬形其歸一也何由致一
　由於無也因無乃一一可謂無已謂之一
　豈得無言乎有言有一非二如何有一有
　二子生乎三從無之有數盡乎斯過此以
　往非道之流故萬物之生吾知其主雖有
　主形沖氣一焉百姓有心異國殊風而得
　一者王侯主焉以一爲主一何可令先多
　愈遠損則近之損之至盡乃得其極既謂
　之一猶乃至三况本不一而道可近乎損
　之而益豈虚言也○雱曰澤下而肥山聳
　而瘦午過必昃虧至乃盈凡類屬陰陽數
　由一二者理極則反物物皆然至人以此
　適盈虛之時順消息之理常以謙沖自牧
　豈或强亢致菑者乎
人之所教
　河曰謂衆人所以教去弱爲强去柔爲剛
亦我義教之
　明皇曰老君云人君所欲立教教人者當
　以吾此柔弱非虚之義以教之○河曰言
　我教衆人使去强爲弱去剛爲柔○弼曰
　我之非强使人從之也而用夫自然舉其
　至理順之必吉違之必凶故人相教違之
　必自取其凶也亦如我之教人勿違之也
强梁者不得其死
　明皇曰强梁之人動與物亢求益而損物
　或擊之故不得其死○河曰强梁者謂不
　信玄妙背叛道德不從經教尚勢任力也
　不得其死者爲天所絶兵刃所伐王法所
　殺不得以壽命而死也
吾將以爲教父
　明皇曰吾見强梁者亡柔弱者全故以此
　柔弱之教爲衆教之父也○河曰父始也
　老子以强梁之人爲教戒之始也○弼曰
　强梁則必不得其死人相教爲强梁則必
　如我之教人不當爲强梁也舉其强梁不
　得其死以教即吉云順吾教之必吉也故
　得其違教之徒適可以爲教父也○雱曰
　識陰陽之情則物物有理皆可以師强梁
　殞身物之至惡苟識理者睹之足以鑒消
　息之理以爲教父不亦宜乎
　　　天下之至柔章第四十三
天下之至柔馳騁天下之至堅
　明皇曰天下之至柔者正性也若馳騁代
　務染雜塵境情欲充塞則爲天下之至堅
　矣○河曰至柔者水也至堅者金石也水
　能貫堅入剛無所不通○弼曰氣無所不
　入水無所不出○雱曰聖人所以執柔而
　御群剛觀於物則水是也
無有入於無間
　河曰無有謂道也道無形質故能出入無
　間通神群生也○雱曰有纎物則動爲窒
　閡安能入無間乎觀於境則至虚是也此
　聖人所以體無而應群有
是以知無爲之有益
　明皇曰無有者不染塵境令心中一無所
　有無間者道性清靜妙體混成一無間隙
　夫不爲可欲所亂令心境俱靜一無所有
　則心與道合入無間矣故聖人云吾見身
　心清靜則能合道是知有爲之教不如無
　爲之有益耳○河曰吾見道無爲而萬物
　自化成是以知無爲之有益於人也○弼
　曰虚無柔弱無所不通無有不可窮至柔
　不可折以此推之故知無爲之有益也
不言之教
　河曰法道不言帥之以身
無爲之益
　河曰法道無爲治身則有益精神治國則
　有益萬民不勞煩也　
天下希及之
　明皇曰言天下衆教少能及之者○河曰
　天下謂人主也希能及道無爲之治身治
　國也○雱曰不言之教無爲之益不可以
　象告不可以言傳唯體無盡道者足以知
　之不亦希乎
　　　名與身章第四十四
名與身孰親
　明皇曰名者實之賔代人徇名以亡身設
　問誰親欲令去功與名而全其眞○河曰
　名遂則身退也○弼曰尚名好高其身必
　疏
身與貨孰多
　明皇曰徇名者將以求財財得而亡身設
　問孰多欲令擲玉毀珠以全其和○河曰
　財多則害身也○弼曰貪貨無厭其身必
　少○雱曰莊子云足乎内外之分辨乎榮
　辱之境余嘗有言内外兩境雖眞僞不侔
　貴賤懸絶而常更相爲輕重不可不察者
　也失性之人忘其不貲之有而貪逐外物
　矜攬無窮自以爲得而不知所取者塵穢
　臭腐非可已畜之物而所耗失沉陷者乃
　吾之所以爲我者也其爲親疏多寡之計
　亦己愚甚可不哀乎蓋知無待於外而唯
　内之務始可與語道故顔子之賢而孔子
　之所稱乃在乎樂陋巷之簞瓢然則君子
　之所養蓋可知矣今之士非乏聰明之資
　而志徇其外外重而内輕察其天機已在
　肝膈之上面目之間去本遠矣而猶欲語
　古人之至論則亦見其勞而無功也觀老
　子此言若將無謂而乃學者之至戒修身
　之要務故余因廣其意而詳說之
得與亡孰病
　明皇曰問得名貨與亡名貨敦者病其身
　河曰好得利則病於行也○弼曰得多利
　而亡其身何者爲病也○雱曰得則有有
　有所不足有而疲神耗精以守之其病大
　矣
是故甚愛必大費
　河曰甚愛色費精神甚愛財遇禍患所愛
　者少所亡者多故言大費
多藏必厚亡
　明皇曰甚愛名者必勞神非大費乎多財
　貨者必累身非厚亡乎○弼曰甚愛不與
　物通多藏不與物散求之者多攻之者衆
　爲物所病故大費厚亡也○雱曰此必至
　之理而世俗之所未悟
知足不辱
　河曰知足之人給利去欲不辱於身○雱
　曰我貴在我何辱之有
知止不殆
　河曰知可止則財利不累於身聲色不亂
　於耳目則身不危殆也○雱曰無求於外
　故常安也
可以長乆
　明皇曰知足者不甚愛知止者不多藏既
　無辱殆故可長久○河曰人能知止足則
　福禄在己治身者神不勞治國者民不擾
　故可長乆
道徳眞經集註卷之六










　　　　　　　　　　　　　　　











道德眞經集註卷之七　　　　　靡七
　　　　明皇河上公王弼王雱註
　　　大成若缺章第四十五
大成若缺
　河曰謂道德大成之君若缺者滅名藏譽
　如毁缺不備也
其用不弊
　河曰其用心如是則無弊盡時○弼曰學
　行大成常如玷缺謙則受益故其材用無
　困弊之時○雱曰若缺者乃眞大成小成
　孑然成體所以於道爲不成莊子曰名成
　者虧
大盈若沖
　河曰謂道德大盈滿之君也如沖者貴不
　敢驕也富不敢奢也
其用不窮
　明皇曰禄位盈滿常若沖虚儉不傷財故
　所用不窮匱○河曰其用心如是則無窮
　盡時也○弼曰大盈充足隨物而與無所
　愛矜故若沖也○雱曰盈則竭矣安得不
　窮之用乎
大直若屈
　明皇曰直而不回故若屈○河曰大直謂
　修道法度正直如一也如屈者不與俗人
　爭如可屈折○弼曰隨物而直直不在一
　故若屈也○雱曰於理直者曲以應變不
　自有其直故莫見其直
大巧若拙
　明皇曰巧不蕩於分外故若拙○河曰大
　巧謂多才術也亦不敢見其能○弼曰大
　巧因自然以成器不造爲異端故若拙也
　雱曰傳物於自成則外無巧功而實至巧
　也刻雕衆形者非其驗乎
大辯若訥
　明皇曰不飾小說故若訥○河曰大辯者
　智無疑如訥者口無辭○弼曰大辯因物
　而言己無所造故若訥也○雱曰巧諭諸
　物乃有辯名至理不繁故若訥也
躁勝寒
　河曰勝極也春夏陽氣躁疾於上萬物盛
　大極則寒寒則零落死亡也言人不當剛
　躁也
靜勝熱
　河曰秋冬萬物靜於黃泉之下極則熱熱
　者生之源
淸靜爲天下正
　明皇曰於躁勝者則寒寒薄也於靜勝者
　則熱熱和也故若屈者大直清靜者爲正
　矣○河曰能清靜則爲天下長持正則無
　終已時也○弼曰躁然後能勝寒靜無爲
　以勝熱以此推之則清靜爲天下正也靜
　則全物之眞躁則犯物之性故唯清靜乃
　得如上諸大也○雱曰躁者以末勝性靜
　者以本勝事以本勝事乃能如上諸大以
　末勝性是動皆小爾故知清靜爲至正也
　　　天下有道章第四十六
天下有道
　河曰謂人主有道也
却走馬以糞
　明皇曰天下有道之主無爲化行既不貪
　求故無交戰屏却走馬之事人得糞除田
　園○河曰糞者糞田也兵甲不用却走馬
　以治農田治身者却陽精以糞其身○弼
　曰天下有道知足知止無求於外各修其
　内而已故却走馬以治田糞也○雱曰以
　道治天下者物各遂其性故無戰逐之事
　而唯本業之修也
天下無道
　河曰謂人主無道也
戎馬生於郊
　明皇曰天下無道之君縱欲攻取故兵戎
　士馬寄生於郊境之上矣○河曰戰伐不
　止戎馬生於郊境之上久不還也○弼曰
　貪欲無厭不修其内各求於外故戎馬生
於郊也○雱曰郊近邑之地
　罪莫大於可欲
　明皇曰心見可欲爲罪大矣○河曰好淫
　色也○雱曰可欲者善也善名既立則離
　道已遠爭端超矣故雖無罪而罪實在焉
禍莫大於不知足
　明皇曰求取不已爲禍大矣○雱曰外求
　無厭失性生禍
咎莫大於欲得
　明皇曰災咎之大莫大於欲所欲必令皆
　得皆得則禍深故云咎也○河曰欲得人
　物利且貪也○雱曰各求其得則必獲咎
　於衆
故知足之足
　河曰守眞根也
常足矣
　明皇曰物足者非知足心足者乃知足心
　若知足此足則常足矣○河曰無欲心也
　雱曰各盡其性分則何不足之有
　　　不岀户章第四十七
不出户知天下
　河曰聖人不出户以知天下者以己身知
　人身以己家知人家所以見天下也
不窺牖見天道
　明皇曰垂拱無爲不出教令於户外是知
　理天下之道人事和則天象順故不煩窺
　牖而天道可知○河曰天道與人道同天
　人相通精氣相貫人君清靜天氣自正人
　君多欲天氣煩濁吉凶利害皆由於己○
　弼曰事有宗而物有主途雖殊而其歸同
　也慮雖百而其致一也道有大常理有大
　致執古之道可以御今雖處於今可以知
　古始故不出户窺牖而可知也○雱曰天
　下之衆天道之微其要同於性今之極唯
　盡性者膠目塞耳而無所不達茍唯見而
　後識識而後知者是得其萬殊之形而昩
　於一致之理然則所謂識知者乃耳目之
　末用而非心術之要妙矣彼自謂博而不
　知其寡之至也彼自謂智而不知其愚之
　極也
其出彌遠其知彌少
　明皇曰若不能無爲假使出令彌遠其知
　理天下之道彌少○河曰謂去其家觀人
　家去其身觀人身所觀益遠所見益少也
　弼曰無在於一而求之於衆也道視之不
　可見聽之不可聞摶之不可得若其知之
　不須出户若其不知出愈遠愈迷也○雱
　曰無極之理盡於一塵纎慮不萌萬縁已
　現學道之要豈不在兹而彼乃遠出以求
　亦已昩矣彌遠彌少不其然歟
是以聖人不行而知
　明皇曰不出户故云不行無爲淳樸而知
　爲理之道○河曰聖人不上天不入淵能
　知天地以心知之
不見而名
　明皇曰不窺牖故云不見人和天順故能
　名其大平○河曰上好道下好德上好武
　下好力聖人原小知大察内知外○弼曰
　得物之致故雖不行而慮可知也識物之
　宗故雖不見而是非之理可得而名也○
　雱曰窮理知本之人已足與於此若夫體
　盡無窮無所不極者其視四表洞徹無硋
　萬殊之變不離目前則又妙矣此何足言
　邪
不烏而成
　明皇曰不爲言教而天下化成○河曰上
　無所爲則下無事家給人足萬物自化就
　也○弼曰明物之性因之而已故雖不爲
　而使之成矣○雱曰天何言哉四時行焉
　百物生焉體道者天而已矣
　　　爲學曰益章第四十八
烏學日益
　河曰學謂政教禮樂之學也日益者情欲
　文飾日以益多○弼曰務欲進其所能益
　其所習○雱曰方其窮理之時物物而通
　之凡以求吾眞非以爲博也故曰益而無
　害至乎窮理已上則以損爲益矣
爲道曰損
　明皇曰爲學者日益見聞爲道者日損功
　行益見聞爲修學之漸損功行爲悟道之
　門是故因益以積功忘功而體道矣○河
　曰道謂自然之道也曰損者情欲文飾日
　以消損○弼曰務欲反虚無也○雱曰見
　理之後物物知非不期乎損而所有漸銷
　矣觀乎天道則益損相生亦恒物之大情
　也
損之又損
　河曰損情欲又損之所以漸去○雱曰極
　乎至虚而虚尚非有則其損可知
以至於無爲
　河曰當恬淡如嬰兒無所造爲也
無爲而無不爲
　明皇曰爲學者積功行爲道者忘損之雖
　損功行尚有欲損之心兼忘此心則至於
　泊然無爲方彼鏡象而無不應故無不爲
　也○河曰情欲斷絶德與道合則無所不
　施無所不爲也○弼曰有爲則有所失故
　無爲乃無所不爲也○雱曰唯體盡空虚
　者唯能滋發萬化而酬酢不窮豈若一偏
　之士滯乎幽寂植若槁木者哉
故取天下者常以無事
　明皇曰無爲無事天下歸懷治天下常當
　以無事不當煩勞也○弼曰動常因也○
　雱曰無事之處乃聖人之眞應時有爲道
　則虧矣故聖人雖有有爲之迹而所以聖
　而能服天下者常在於無事之處
及其有事
　弼曰自己造也
不足以取天下
　明皇曰有事則煩勞煩勞則凋弊故不足
　以取天下○河曰及其好有事則政教煩
　民不安故不足以治天下也○弼曰失統
　本也○雱曰有事則有心有心則民亦有
　其心雖欲取之其去遠矣原此篇蓋無事
　者道德之極致爲天下者事業之極致學
　而日損以至於無爲故能與於此
　　　聖人無常心章第四十九
聖人無常心
　河曰聖人重改更眞因循若自無心
以百姓心烏心
　明皇曰聖人之心物感而應應在於感故
　無常心心雖無常唯在化善是常以化百
　姓心爲心○河曰百姓心之所便因而從
　心○弼曰動常因也○雱曰聖人寂然盡
　性體盡眞空凡所思爲應物而有譬如火
　性周乎無方因陽遂而爲用故能不持一
　物而贍足無窮也書曰自我民聰明
善者吾亦善之
　河曰百姓爲善聖人因而善之
不善者吾亦善之
　河曰百姓雖有不善者聖人化之使善也
　弼曰各因其用則善不失也○雱曰善惡
　生乎妄見妄見生乎自私公於大道則雖
　目睹善惡而心無殊想矣故聖人因世之
　情强立毀譽而心知善惡本自非相故不
　善之善非憐而怒之乃不覺有異也
得善矣
　河曰百姓德化聖人爲善○弼曰無棄人
　也○雱曰忘善惡之善眞善也
信者吾信之
　河曰百姓爲信聖人因而信之
不信者吾亦信之
　河曰百姓爲不信聖人化之使信也○雱
　曰萬法雖殊等爲實相信與不信生乎自
　私
得信矣
　明皇曰欲善信者吾因而善信之不善信
　者吾亦以善信教之令百姓感吾德而善
　信之○河曰百姓德化聖人爲信○雱曰
　知一切相無非妄者故能視不善猶善知
　一切相無非實者故能視不信猶信當妄
　知實當實知妄此聖智所以異於衆人
聖人之在天下惵惵
　明皇本作惵惵弼本作歙歙○河曰聖人
　在天下怵怵常恐怖富貴不敢驕奢
爲天下渾心
　明皇曰聖人在理天下化引百姓常惵惵
　用心令德善信而聖心凝寂德照圓明渾
　同用心皆爲天下故爲天下渾其心○河
　曰言聖人爲天下百姓渾濁其心若愚闇
　不通也○雱曰惵惵恐懼之意聖人雖體
　盡空虚不立一物而及其應世未嘗不隨
　時齋戒蓋有而爲之則雖聖不敢易也聖
　人以天下爲心所以建立萬法天下以聖
　人爲心所以歸復大道心者能覺知分别
　而聖人務使人復於無知故曰渾心也一
　本惵惵作歙歙歙歙收斂之意亦通一本
　作渾其心
百姓皆注其耳目
　明皇曰百姓化聖德爲善故傾注耳目以
　觀聽聖人○河曰注用也百姓皆用其耳
　目爲聖人視聽也○弼曰各用聰明○雱
　曰仰而法之
聖人匕匕白孩之
　明皇曰聖人念彼蒼生猶如慈母故凡視
　百姓皆如嬰孩○河曰聖人愛念百姓如
　嬰孩赤子長養之而不責望其報○弼曰
　皆使和而無欲如嬰兒也夫天地設位聖
　人成能人謀鬼謀百姓與能能者與之資
　者取之能大則大資貴則貴物有其宗事
　有其主如此則可冕旒垂目而不懼於欺
　黈纊塞耳而無慼於慢又何爲勞一身之
　聰明以察百姓之情哉夫以明察物物亦
　競以其明應之以不信察物物亦競以不
　信應之夫天下之心不必同其所應不敢
　異則莫肯用其情矣甚矣害之大也莫大
　於用其明矣夫在智則人與之訟在力則
　人與之爭智不出於人而立乎訟地則窮
　矣力不出於人而立乎爭地則危矣未有
　能使人無用智者未有能使人無用其智
　力於己者也如此則己以一敵人而人以
　千萬敵己也若乃多其法網煩其刑罰塞
　其徑路攻其幽宅則萬物失其自然百姓
　喪其手足鳥亂於上魚亂於下是以聖人
　之於天下歙歙焉心無所主也爲天下渾
　心焉意無所適莫也無所察焉百姓何避
　無所求焉百姓何應無避無應則莫不用
　其情矣人無爲舍其所能而爲其所否能
　舍其所長而爲其所短如此則言者言其
　所知行者行其所能百姓各皆注其耳目
　焉吾皆孩之而已○雱曰無知之民動皆
　非理聖人憐而誘之如父母於赤子恂恂
　然適其志氣而無忿疾之心非夫體道忘
　物而仁侔天地者其敦能如此
　　　岀生入死章第五十
出生入死
　明皇曰了悟則出生迷執則入死此標也
　河曰岀生謂情欲出五内魂定魄靜故生
　入死謂情欲入於胸臆精神勞惑故死○
　弼曰岀生地入死地○雱曰由陰陽之機
　而爲所遷者莫不然由妄有其生故也
生之徒十有三死之徒十有三
　明皇曰汎論衆生當生安生得生理處死
　順死得死理如此者大汎十中有三爾○
　河曰言生死之類各有十三謂九竅四關
　也其生也目不妄視耳不妄聽鼻不妄香
　臭口不妄言舌不妄味手不妄持足不妄
　行精不妄摇於其死也反是○雱曰天下
　之爲道術者或見乎陽之動而憑其强陽
　或見乎陰之靜而止乎枯槁皆非道德之
　正而與死生爲徒者也
人之生動之死地亦十有三
　明皇曰徇生太厚以養傷生既心矜此生
　故動往死地此則生理既失死理亦虧如
　此之輩亦十中有三人爾○河曰人之求
　生動作反之十三死地○雱曰貪生失理
　故動皆傷性蓋天下除無知常民之外或
　徇道而爲道術或徇欲而爲咎惡皆由有
　其生而自生故不免於死生也
夫何故
　河曰問何故動之死地也
以其生生之厚
　明皇曰設問所以動之死地夫縁何故但
　以其求生此生大厚之故也○河曰所以
　動之死地者以其求生活之事太厚違道
　忤天妄行失紀○雱曰至人不知死不知
　生故亦莫能死亦莫能生故曰未嘗死未
　嘗生也彼偏乎陰陽而與生死爲徒者及
　徇欲爲咎動之死地者凡是三類所見則
　殊而原其所以迷大道之至正而不免於
　生死者猶妄有其生而矜生過厚故耳或
　曰彼爲道而至乎枯槁者豈生生之厚乎
　曰吾之所以爲我不死不生湛爾常一唯
　當息妄而彼乃執其所見更爲枯槁故雖
　志趨空寂而據其此志則是有我之尤者
　也
蓋聞善攝生者
　河曰攝養也
陸行不遇兕虎
　河曰自然遠避害不干也
入軍不彼甲兵
　河曰不好戰以殺人
兕無所投其角虎無所措其爪兵無所容其
刃
　明皇曰善攝衛生理之人心照清靜無妄
　爲之意則凡是外物不可加害陸行不求
　遇兕虎入軍不彼帶甲兵此不求害物也
　則物無害心故無投角措爪容刃之所也
　河曰養生之人虎兕無由傷兵刃無從加
　之也
夫何故
　河曰問虎兕兵甲何故不害之
以其無死地
　明皇曰夫何故兕虎甲兵無容措之所乎
　以其順化無私不以死爲死則物不得害
　其生故云無死地也○河曰以其不犯十
　三之死地言神明營護之此物不敢害○
　弼曰十有三猶云十分有三分取其生道
　全生之極十分有三耳取死之道全死之
　極十分亦有三耳而民生生之厚更之無
　生之地焉善攝生者無以生爲生故無死
　地也器之害者莫甚乎戈兵獸之害者莫
　甚乎兕虎而令兵戈無所容其鋒刃虎兕
　無所措其爪角斯誠不以欲累其身者也
　向死地之有乎夫蚖蟺以淵爲淺而鑿穴
　其中鷹鸇以山爲卑而增巢其上矰繳不
　能及網罟不能到可謂處於無死地矣然
　而卒以甘餌乃入於無生之地豈弗生生
　之厚乎故物苟不以求離其本不以欲渝
　其眞雖入軍而不害陸行而不可犯也赤
　子之可則而貴信矣○雱曰無死地者由
　其無生彼無生者湛然常生而不自生故
　未嘗死未嘗生道至乎此則雖其形有襌
　而神未嘗變安得死乎此中國之神聖而
　西方之佛也若然者變化無常水火不能
　焦濡斫撻不能創病乘虚觸實往無不通
　則物欲有之而不得况能傷之哉或曰然
　則何以謂之攝生曰降此一等便爲死生
　所有故攝生必至於此然後生常存也是
　比於含德之厚者又爲至矣
　　　道生之章第五十一
道生之
　明皇曰妙本動用降和氣○河曰道生萬
　物
德畜之
　明皇曰物得以生養萬類○河曰德一也
　一生布氣而畜養
物形之
　明皇曰乾知坤作兆形位○河曰一爲萬
　物設形象也
勢成之
　明皇曰寒暑之勢各成遂○河曰一爲萬
　物作寒暑之勢以成之○弼曰物生而後
　畜畜而後形形而後成何由而生道也何
　得而畜德也何由而形物也何使而成勢
　也唯因也故能無物而不形唯勢也故能
　無物而不成凡物之所以生功之所以成
　皆有所由則莫不由乎道也故推而極之
　亦志道也隨其所因故各有道焉○雱曰
　此四者皆道也以其各得其道故但爲德
　爲德則畜之而已然畜之所以爲德也及
　乎得其得而成形則物而已矣物有其形
　則遠近相取剛柔相交各因其勢而成狀
　故德者道之分物者德之器勢者物之理
　明乎道德則形勢不足知而應酢無難矣
是以萬物莫不尊道而貴德
　明皇曰萬物由道德以生畜故尊貴之　
　河曰道德所爲無不盡驚動而尊教○弼
　曰道者物之所由也德者物所得也由之
　乃得故不得不失尊之則害不得不貴也
　雱曰道尊而德卑德貴而物賤尊者如君
　父貴者如金玉此尊貴之異也
道之尊德之貴夫莫之爵而常自然
　明皇王弼二本命並作爵○明皇曰言道
　德之尊貴非假爵命但生成之功彼物而
　常自然貴爾○河曰道一不命召萬物而
　常自然應之如影響○雱曰命於天則爲
　天子命於天子則爲諸侯有所受命則出
　命者能賤之矣唯道萬物之先而制其命
　孰能假之故常自然也
故道生之德畜之長之育之成之熟之養之
覆之
　明皇曰是以莫不尊道而貴德○河曰道
　之於萬物非但生之而已乃復長養成熟
　覆育全其性命人君治國治身亦當如是
　也○弼曰謂成其質各得其庇蔭不傷其
　體矣○雱曰一本云德畜之
生而不有
　河曰道生萬物不有所取以爲利也
爲而不恃
　河曰道所施爲不恃望其報也○弼曰爲
　而不有
長而不宰
　河曰道長養萬物不宰割以爲利用也
是謂玄德
　明皇曰具如載營魄章所釋彼章言人修
　如道此章明道用同人○河曰道之所行
　恩德玄暗不可得見○弼曰有德而不知
　其主也出乎幽冥故謂之玄德也○雱曰
　道以不生故能生生及其生生亦德而已
　　　天下有始章第五十二
天下有始以爲天下母
　明皇曰始者沖氣也言此妙氣生成萬物
　有茂養之德故可爲天下母○河曰始有
　道也道爲天下萬物母也○弼曰善始之
　則善養畜之矣故天下有始則可以爲天
　下母矣○雱曰有名萬物之母則道是也
　始與母本同一體當其生生故但謂之母
既得其母以知其子
　眀皇曰萬物既得沖氣茂養以知其身即
　是沖氣之子○河曰子一也既知道已當
　復知一也○雱曰萬物由道以出道爲之
　母故謂之子得道則萬物之理不待識而
　知
既知其子復守其母
　河曰已知一當復守道反無爲○雱曰至
　人雖殫窮物理而知理無實相故雖知之
　而不逐理而離道故曰復守其母也
没身不殆
　明皇曰既知身是沖氣之子當守此沖和
　妙氣不令離散則終没其身長無危殆○
　河曰不危殆也○弼曰母本也子末也得
　本以知末不舍本以逐末也○雱曰夫見
　理之後逐理不返則妄作爲凶失道遠矣
　故知子守母乃常不殆也故下文云
塞其兊
　河曰兊目也目不妄視也
閉其門
　河曰門口也使口不妄言○弼曰兊事欲
　之所由生門事欲之所由從也○雱曰兊
　悦也人悅則形開故爲兊兊則物入之矣
　夫所以悦而至於形開者何也由不守其
　道而妄物理之美故悦而隨之以出也門
　者精神所出也外見諸理形開以受之而
　復出精神與之爲精則擾擾萬緒自此始
　矣故當塞兊閉門常守其母也
終身不勤
　明皇曰兊愛悦也目悦色耳悦聲六根各
　有所悦縱則生患是故塞之不縱六根愛
　悦則禍患之門閉矣故終身不勤勞矣○
　河曰人當塞目不妄視閉口不妄言則終
　身不勤矣○弼曰無事永逸故終身不勤
　也○雱曰塞兊閉門以外應物則酬酢萬
　變而用常有餘
開其兊
　河曰開目視情欲也
濟其事
　河曰濟益也益情欲之事
終身不救
　明皇曰開張六根縱其視聽以成濟其愛
　悦之事則常有禍患故終身不救○河曰
　禍亂成也○弼曰不閉其原而濟其事故
　雖終身不救○雱曰兊開物入而復費神
　用以濟其事則以内徇外逐物往矣一溺
　此流誰能救之哉
見小曰明
　明皇曰人能於事微小則見而改行可謂
　明矣○河曰萌牙未動禍亂未見爲小昭
　然獨見爲明○雱曰守道則其見者微逐
　理則所知者博
守柔曰强
　明皇曰守柔弱則人不能加可謂强矣　
　河曰守柔弱日以强大也○弼曰爲治之
　功不在大見大不明見小乃明守强不强
　守柔乃强也○雱曰柔者本也憑强陽以
　爲强則逐物而不返唯守柔故勝物而不
　傷
用其光
　河曰用其目光於外視時出之利害○弼
　曰顯道以去民
復歸其明
　明皇曰見小則明守柔則强若矜明用强
　將失守柔見小之義故當用光外照復歸
　守内明則長無患累矣○河曰復當反其
　光明於内無使精神泄也○弼曰不明察
　也○雱曰聖人之光則火性是也火性周
　乎虚空而光託薪以爲體照用既罷還歸
　於空初不自明因薪示明而已聖人之光
　由物顯照物既無常照亦隨已故雖應酢
　無窮而初不費我也非天下之至神其敦
　能與於此
無遺身殃
　河曰内視存神不爲漏矣
是謂襲常
　明皇曰遺與也言還守内明則無與身爲
　殃咎者如此是謂密用眞常之道○河曰
　人能行此是謂習修常道也○弼曰道之
　常也○雱曰儻有其明則是有我相我相
　既立物物爲殃故能明上文所謂乃終無
　殃也外此道者皆生滅法唯體此義乃始
　常住襲者體之而自不顯之謂也



道徳眞經集註卷之七
道德眞經集註卷之八　　　　　　恃一
　　　　明皇河上公王弼王雱註
　　　使我介然章第五十三
使我介然有知行於大道
　河曰介大也老子疾時王不行大道故設
　此言使我介然有知於政事我則行於大
　道躬無爲之化
唯施是畏
　明皇曰老君言若使我耿介然矜其有知
　欲行大道既與道不合故唯所施爲是皆
　可畏○河曰唯獨也獨畏有所施爲失道
　意欲賞善恐僞善生欲信忠恐詐忠起○
　弼曰言若使我可介然有知行大道於天
　下唯施爲是畏也○雱曰小有知於道而
　由大道以行者已憚於施設矣况大有知
　者乎何則至人之道不以末傷本者也施
　爲盛於外則根本虚於内矣故終篇云
大道甚夷
　河曰夷平易也
而民好徑
　明皇曰大道平易是畏有知而人多故欲
　心求捷如彼行人好從邪徑邪徑之弊具
　如下文○河曰徑邪不平正也大道甚平
　易而民好從邪徑也○弼曰言大道蕩然
　正平而民猶尚舍之而不由好從邪徑況
　復施爲以塞大道之中乎故曰大道甚夷
　而民好徑○雱曰徑茍一時之速明迷於
　大道而好施者皆由用近智而無遠圖也
朝甚除
　明皇曰尚賢矜智生巧偽除理也○河曰
　高臺榭宫室修○弼曰朝宫室也除潔好
　也
田甚蕪
　明皇曰浮食惰業廢農事○河曰農事廢
　不耕治
倉甚虛
　明皇曰南畝不收無儲積○河曰五穀傷
　害國無儲也○弼曰朝甚除則田甚蕪倉
　甚虚矣設一而衆害生也○雱曰田事治
　倉積實國之本也今務除其朝廷以爲一
　時之榮觀而不恤根本之已竭豈持乆之
　道乎明以末傷本者皆然也
服文綵
　明皇曰刻雕綺綉害工利○河曰好飾偽
　貴外華
帶利劍
　明皇曰文德不修尚武備○河曰尚剛强
　武且奢
厭飲食
　明皇曰烹肥擊鮮重滋味厭飫足也
資財有餘
　明皇曰聚斂積實饒珍異○河曰多嗜欲
　無定時○雱曰侈費於外以取一時之適
　而忘本業此明好施以傷本者一本作貨
　財
是謂盜誇
　河曰百姓不足而君有餘者是由劫盜以
　爲服飾持行誇人不知身死家破親戚并
　隨也
非道也哉
　明皇曰矜其有知動以成弊行同盜竊仍
　自矜誇誇盜非道適令興歎也哉哉者歎
　辭也○河曰人君所行如是此非道也復
　言也哉者痛傷之辭○弼曰凡物不以其
　道得之則皆邪也邪則盜也誇而不以其
　道得之盜誇也貴而不以其道得之竊位
　也故舉非道以明非道則皆盜誇也○雱
　曰盜者偷頃刻之榮誇者矜身外之飾爲
　道者深根固本用之不窮豈務施以徇外
　哉
　　　善建不拔章第五十四
善建者不拔
　明皇曰善能以道建國立本者不可傾拔
　也○河曰建立也善以道立身立國者不
　可得引而拔也○弼曰固其根而後營其
　末故不拔也○雱曰建中也
善抱者不脱
　明皇曰善能以道懷抱百姓者不可脱離
　河曰善以道抱精神者終不可拔引解脱
　弼曰不貪於多齊其所能故不脱也○雱
　曰抱一也
子孫以祭祀不輟
　明皇曰言善以道德建抱之君功施於後
　愛其甘棠况其子孫乎而王者祖有功宗
　有德故周之興也起於后稷成於文武周
　之祭也郊祀后稷宗祀文王故雖卜代三
　十卜年七百而后稷文王郊宗之祀不輟
　止也○河曰爲人子孫能修道如是長生
　不死世世以久祭祀先祖宗廟無絶時○
　弼曰子孫傳此道以祭祀則不輟也○雱
　曰聖人修己治人要在乎建中抱一此萬
　法之極致天地有終而不可易者也故能
　貽法無窮功彼四海而天人歸德澤及苗
　裔也一本無以字
修之身其德乃眞
　明皇曰修道於身德乃眞純○河曰修道
　於身愛氣養神益壽延年其德如是乃爲
　眞人
修之家其德乃餘
　明皇曰一家盡修德乃餘美○河曰修道
　於家父慈子孝兄友弟順夫信妻貞其德
　如是乃有餘慶及於來世子孫○弼曰以
　身及人也修之身則眞修之家則有餘修
　之不廢所施博大
修之鄕其德乃長
　明皇曰一鄉盡修德乃長久○河曰修道
　於鄉尊敬長老愛養幼少教誨愚鄙其德
　如是乃無不覆及也
修之國其德乃豐
　明皇曰一國盡修德乃豐盈○河曰修道
　於國則君信臣忠仁義自生禮樂自興政
　平無私其德如是乃爲人厚也
修之天下其德乃普
　明皇曰若天下盡修其德施乃周普矣○
　河曰人主修道於天下不言而化不教而
　治下之應上信如影響其德如是乃爲普
　博○雱曰因修身之法而推之以及其外
　餘而後長長而後豐豐而後普
故以身觀身
　明皇曰以修身之法觀身能清靜者眞○
　河曰以修道之身觀不修道之身孰亡孰
　存也
以家觀家
　明皇曰以修家之法觀家能和睦者有餘
　河曰以修道之家觀不修道之家也
以鄕觀鄉
　明皇曰以修鄉之法觀鄉能順序者乃長
　河曰以修道之鄉觀不修道之鄉也
以國觀國
　明皇曰以修國之法觀國能勤儉者乃豐
　河曰以修道之國觀不修道之國也○弼
　曰彼皆然也
以天下觀天下
　明皇曰以修天下之法觀天下能無爲者
　乃普○河曰以修道之主觀不修道之主
　也○弼曰以天下百姓心觀天下之道也
　天下之道逆順吉凶亦皆如人之道也○
　雱曰聖人之於有物也盡理之極而不容
　私智故無不克也故修身則法一身之理
　盡一身之理則身治矣自此以往施一家
　則一家以爲心治一鄉則一鄉以爲法夫
　然故所遇彌廣而彌有餘也書曰天聰明
　自我民聰明聖人天而已矣
吾何以知天下之然哉以此
　明皇曰以此觀身等觀之則可以爾○河
　曰老子言吾何以知天下修道者昌背道
　者亡以此五事觀而知之○弼曰此上之
　所云也言吾何以得知天下乎察己以知
　之不求於外也所謂不出户以知天下者
　也○雱曰聖人所守一道更無異說故其
　所以爲所以知皆由此道也
　　　含德之厚章第五十五
含德之厚
　河曰謂含懷道德之厚者
比於赤子
　明皇曰至人含懷道德之厚者其行比於
　赤子○河曰神明保祐含德之乆若父母
　之於赤子也○雱曰德性未嘗不厚而必
　至於薄者欲慮使然也故全其天眞而不
　以外耗内則淳氣中積而人道充至可名
　於大矣然則足以馴虎豹服鬼神無足怪
　也或曰赤子何以不能曰夫淳氣之守豈
　一身之所能末世之俗雖有赤子之形而
　原其失眞蓋已乆矣世何足以知此哉
毒蟲不螫
　河曰蜂蠆蛇虺不螫
猛獸不據攫鳥不搏
　明皇曰至人神矣物不能傷既無害物之
　心故無螫摶之地此至人之含德也○河
　曰赤子不害於物物亦不害之故太平之
　世人無貴賤皆有仁心有刺之物還反其
　本有毒之蟲不傷於人○弼曰赤子無求
　無欲不犯衆物故毒螫之物無犯於人也
　含德之厚者不犯於物故無物以損其全
　也○雱曰淳氣之守足以爲此竊嘗論之
　萬物所以相傷者氣有所受也人爲萬物
　貴所禀至和而或見侵於物者失其常故
　也故陰陽以沖氣爲和夫唯守眞氣之沖
　和則物豈能傷之哉然猶大人之德耳未
　聖也
骨弱筋柔而握固
　河曰赤子筋骨柔弱而持物堅固以其意
　心不移也○弼曰以柔弱之故故握能堅
　固
未知牝牡之合而䘒作
　弼曰作長也無物以損其身故能全長也
　言含德之厚者無物可以損其德渝其眞
　柔弱不爭而不摧折皆若此也
精之至也
　河曰赤子未知男女之合會而陰作怒者
　由精氣多之所致也○雱曰非有慕好於
　外而䘒作則是順其氣之自運而不以心
　者也若夫目營於外而心佚於内則精喪
　而死矣安能乆乎舉世之大患莫大於此
　而學者之至戒也䘒一作全
終曰號而嗌不嗄
　弼本嗄作噫○弼曰無爭欲之心故終日
　出聲而不噫也
和之至也
　明皇曰赤子骨弱筋柔而能握拳牢固未
　知陰陽配合而含氣之源動作者猶精粹
　之至終日啼號而聲不嘶嗄猶純和之至
　此赤子之全和也○河曰赤子從朝至暮
　啼號聲不變易者和氣多之所致○雱曰
　孟子曰以直養而無害則塞乎天地之間
　此則和氣也在彼則稱其浩在此則稱其
　和所稱則異而氣一也故心氣交使迷理
　失常以至於斃者豈其禀或殊哉持之非
　其道耳全德之人雖形與物接而心常泊
　然故雖用氣而氣自動耳故但動而無動
　之累然則其淳氣之守孰能擾之哉故雖
　年躋壯老而不失其赤子之常廣成子修
　身千二百歲而形不衰者如斯而己嗄之
　爲言夏也夏者天和發散之時嗌之嗄者
　和氣不積故也一本作噫散噫氣之噫噫
　信也亦通
知和曰常
　明皇曰能如嬰兒固守和柔是謂知常之
　行○河曰人能知和氣之柔弱有益於人
　者則爲知道之常也○弼曰物以和爲常
　故知和則得常也○雱曰復命之常體神
　也知和之常守氣也知守氣則可以言復
　命矣未至乎復命也此兩者聖之所以聖
　賢之所以賢更無它道古之學者一出乎
　此大道既隱士逐末而不知本學始有外
　此者矣常者性有定分能盡其性則自别
　於物而物莫能遷故曰常蓋自性分之外
　一皆蠱僞無有常者
知常曰明
　明皇曰守和知常是曰明了○河曰人能
　知道之常行則曰以明達於玄妙也○弼
　曰不皦不昩不温不凉此常也無形不可
　得而見曰明也○雱曰不知常之人雖有
　察物之小智而闇於大本矣可謂明乎
益生曰祥
　明皇曰祥者吉凶之兆言人不知守常而
　求益生越分動之死地是曰凶祥○河曰
　祥長也言益生欲自生日以長大○弼曰
　生不可益益之則妖也○雱曰生理至足
　無欠無餘以直養之則亦至矣從而增焉
　秖以爲贅祥非常之事也
心使氣曰强
　明皇曰心有是非氣無分别若役心使氣
　是曰强梁之人○河曰心當專一和柔而
　氣實内故形柔而反使妄有所爲和氣去
　於中故形體自以剛强也○弼曰心宜無
　有使氣則强○雱曰有心以使氣則氣復
　使心心氣交使則天和雕喪損其眞矣人
　所受者不可益損故增生損氣俱爲失理
　孟子有揠苗不芸之戒而老子有益生使
　氣之說凡以全其淳氣而已此强非自勝
　之强强梁之强也
物壯則老
　河曰萬物壯極則枯老也
是謂不道
　河曰老不得道○雱曰人之有壯老者形
　也若夫定分則常而不遷矣失性之人形
　化而心興之變故壯則血氣充溢而老則
　精神衰憊唯含德之厚者不然吾心未嘗
　移則氣亦有常而不變故雖外有壯老而
　心不異乎赤子之時此有道者也凡易於
　歳時而隨壯老以化者物而已矣豈道也
　哉
不道早已
　明皇曰凡物壯極則衰老故戒云矜壯恃
　强謂不合於道當須早已○河曰不得道
　者早已死也○雱曰不道之人雖其少時
　已失生理故曰早已
　　　知者不言章第五十六
知者不言
　河曰知者貴行不貴言也○弼曰因自然
　也○雱曰理極於無言
言者不知
　明皇曰知了悟也言辯說也○河曰駟不
　及舌多言多患○弼曰造事端也○雱曰
　惟其有言已非知理
塞其兊
　明皇曰了悟者於法無愛染於言無執滯
　故云塞其兊○雱曰其神無郤
閉其門
　明皇曰既無愛染則嗜欲之門閉矣○河
　曰塞閉之者欲絶其源
挫其銳
　河曰情欲有所銳爲當念道無爲以挫止
　之○弼曰含守質也
解其紛
　河曰紛結恨不休當念道無爲以釋之○
　弼曰除爭原也
和其光
　河曰雖有獨見之明當和之使闇昩不使
　曜亂○弼曰無所特顯則物物無偏爭也
同其塵
　河曰不當自别殊也○弼曰無所特賤則
　物物無偏耻也○雱曰眞知者其處己如
　此
是謂玄同
　明皇曰解貝如道沖章彼則約道此則約
　人言人能體道是謂與玄同德也○河曰
　玄天也人能行此上事是謂與天同道也
　雱曰道至於玄而物我爲一者不立己以
　敵物故物不得而有之
故不可得而親
　明皇曰玄同無私故不可得而親○河曰
　不以榮譽爲樂獨立爲哀
不可得而踈
　明皇曰汎然和衆故不可得而踈○河曰
　志靜無欲與人無怨○弼曰可得而親則
　可得而踈也
不可得而利
　明皇曰無欲故不可得而利○河曰身不
　欲富貴口不欲五味
不可得而害
　明皇曰不爭故不可得而害○河曰不與
　貪爭利不與勇爭氣○弼曰可得而利則
　可得而害也
不可得而貴
　明皇曰體道自然故不可得而貴○河曰
　不爲亂世主不處闇君位
亦不可得而賤
　明皇曰洗然無滓故不可得而賤○河曰
　不以乘權故驕不以失志故屈○弼曰可
　得而貴則可得而賤也
故爲天下貴
　明皇曰體了無滯言忘理暢銳紛盡解光
　塵亦同既難親疏不可貴賤故爲天下至
　貴矣○河曰其德如此天子不得臣諸侯
　不得屈與世沉浮容身避害故爲天下貴
　也○弼曰無物可以加之者○雱曰不言
　者非密而不言誠無所事言何則不見一
　法故也不見一法故物物而不物於物况
　可得而親疏貴賤者物而已矣彼物物而
　不物於物故莫之爵而常貴也
　　　以正治國章第五十七
以正治國
　河曰以至也天使正身之人使至有國也
　雱曰治國在乎盡道之正而已無容私智
以竒用兵
　河曰奇詐也天使詐僞之人使用兵也○
　雱曰兵非有道之器而聖人所不能無但
　不以爲常故曰以奇用也
以無事取天下
　明皇曰在宥天下貴乎無若以政教理國
　奇詐用兵斯皆不合於道唯無事無爲可
　以取天下此三句標也○河曰以無事無
　爲之人使取天下爲之主○弼曰以道治
　國則國平以正治國則奇兵起也以無事
　則能取天下也上章云其取天下者常以
　無事及其有事不足以取天下也故以正
　治國則不足以取天下而以奇用兵也夫
　以道治國崇本以息末以正治國立辟以
　攻末本不立而末淺民無所及故必至於
　奇用兵也○雱曰以正治國則天下自服
　奚以有事爲哉蓋天下神器唯無爲者能
　有之故下云
吾何以知其然哉以此
　明皇曰以此下知之○河曰此今也老子
　言我何以知天意然哉以今日所見知之
　也
夫天下多忌諱而民彌貧
　明皇曰以政理國動多忌諱人失作業政
　令彌貧○河曰天下謂人主也忌諱者防
　禁也令煩則姦生禁多則下作相殆故貧
　雱曰事爲之禁則民擾而失業故貧也此
　亂之所始
民多利器國家滋昏
　明皇曰利器謂權謀人主以權謀爲多不
　能反實下則應之以詐譎故令國家滋益
　昏亂○河曰利器者權也民多權則視者
　眇於目聽者惑於耳上下不親故國家昏
　亂○弼曰利器凡所以利己之器也民强
　則國家弱○雱曰有利器則必有機心機
　心生則下難知故國家昏也
人多伎巧奇物滋起
　明皇曰人主以伎巧爲多不能見素下則
　應之以奢泰故令淫奇之物滋起也○河
　曰人謂人君百里諸侯也多知伎巧謂刻
　畫宫觀雕琢服章奇物滋起下則化上飾
　金鐵玉文綉綵色日以滋甚○弼曰民多
　智慧則巧僞生巧偽生則邪事起○雱曰
　古初之民器用鄙樸下逮末俗製作彌精
　巧思日生風俗愈弊非常之事由此滋多
　一本利作伎
法令滋彰盜賊多有
　明皇王弼二本物作令○明皇曰無爲既
　失法令益明竊法爲奸盡成盜賊豈非多
　有乎○河曰法物好物也珍好之物滋生
　彰著則農事廢飢寒並至故盜賊多有也
　弼曰立正欲以息邪而奇兵用多忌諱欲
　以耻貧而民彌貧利器欲以强國者也而
　國愈昏多皆舍本以治末故以致此也
故聖人云
　河曰謂下事也
我無烏而民自化
　河曰聖人言我修道承天無所改作而民
　自化成也○雱曰無爲則體常上體常則
　民亦體常故自化申上文利器之義
我好靜而民自正
　河曰聖人言我好靜不言不教民皆自忠
　正也○雱曰好靜則復性上復性則民亦
　復其性故自正申上文盜賊之義
我無事而民自富
　河曰我無徭役徵召之事民安其業故皆
　自富○雱曰無爲好靜故能無所事而民
　遂其生夫豈多忌諱哉
我無欲而民自樸
　明皇曰無爲則清靜故人自化無事則不
　擾故人自富好靜則得性故人自正無欲
　則全和故人自樸此無事取天下矣○河
　曰我常無欲去華文微服飾民則隨我爲
　質樸也○弼曰上之所欲民從之速也我
　之所欲唯無欲而民亦無欲而自樸也此
　四者崇本以息末也○雱曰申上文奇物
　之義竊嘗論曰聖人之治也化之以無爲
　正之以好靜使各遂於富庶而要其終也
　復之樸而已夫然則豈有利器奇物而假
　法令以爲之制哉凡民之所以毁樸趨僞
　皆在於多欲也上誠無欲則民安得欲乎
　此帝皇之極致也一本自富在自正前
　　　其政悶悶者第五十八
其政悶悶
　河曰其政教寬大悶悶昩昩似若不明也
其民淳淳
　明皇曰政教悶悶無爲寬大人則應之淳
　淳然而質樸矣○河曰政教寬大故民淳
　淳富厚相親睦也○弼曰言善治政者無
　形無名無事無正可舉悶悶然卒至於大
　治故曰其政悶悶也其民無所爭競寬大
　淳淳故曰其民淳淳也
其政察察
　河曰其政教急疾言决於口聽决於耳也
　雱曰察察治已甚也
其民缺缺
　明皇曰政教察察有苛急人則應之缺然
　而凋弊矣○河曰政急民不聊生故缺缺
　日以疏薄○弼曰立刑名明賞罰以檢姦
　僞故曰察察也殊類分析民懷爭競故曰
　其民缺缺○雱曰缺如器物破缺言不全
　也
禍兮福之所倚
　河曰倚因也夫禍因福而生人遭禍而能
　悔過責己修善行道則禍去而福來
福兮禍之所伏
　河曰禍伏匿於福中人得福而爲驕恣則
　福去禍來也
孰知其極
　明皇曰倚因也伏藏也上言其政悶悶俗
　則以爲無政理之體人反淳淳然而質樸
　此則禍爲福之所因也其政察察而俗則
　以爲有政理之術人乃缺缺然而凋弊此
　福爲禍之所藏也○河曰禍福相生誰能
　知其窮極時○雱曰萬物通乎一氣而一
　氣之運往而復返終則有初轉徙如流無
　有窮極故禍福相代如彼四時聖人唯知
　其然故事貴適中不爲已甚若夫察察之
　政欲崇正而禁奇止妖而興善以盡天下
　之福而不知竒正相生妖善迭化志欲爲
　福而不知福極爲禍故莊周寓言於才與
　不才之間然則推而爲政其亦在察與不
　察之間乎故曰其政悶悶蓋如上說則其
　於善惡是非若有所不辨是以小智覩之
　意或不快也此句與荒兮未央之語同蓋
　彼齊唯阿此等禍福理皆一致
其無正邪
　明皇王弼二本正下有邪字○河曰無不
　也謂人君不正其身其無國也○雱曰言
　誰知善治之極乎唯無正可舉無刑可名
　悶悶然而天下大化是其極也○雱曰大
　運不留當時者爲是欲定奇正而不知正
　不可常則可謂知乎雖然以爲無正者是
　以無正爲正者也邪者疑辭亦不定乎無
　正也
正復爲奇
　河曰奇詐也人君不正下雖正復化上爲
　詐也○弼曰以正治國則便復以奇用兵
　矣故正復爲奇
善復爲妖
　明皇曰禍福之極豈無正邪但衆生迷執
　正者復以爲奇詐善者復以爲妖祥故禍
　福倚伏若無正爾○河曰善人皆復化上
　爲妖祥也○弼曰立善以和物則便復有
　妖妖佞之患也
人之迷其日固久
　明皇曰以正爲奇以善爲妖如此迷倒其
　爲日也固以乆矣○河曰言人君迷惑失
　正以來其日已固久○弼曰言人之迷惑
　失道固乆矣不可便正善治以責○雱曰
　民失其性而不冥夫道自有生以來蓋已
　如此非一日之積矣而爲政者方乃事其
　察察然而欲使天下畢協於吾一偏之正
　既爲不可而又不知其所謂正者未嘗正
　也聖人則不然雖方廉且直以道德之光
　燭天下而體常混然不示人以迹故民得
　安常復樸而風俗淳淳也豈曰小補之哉
是以聖人方而不割
　河曰聖人行方正者欲以率下不以割截
　人也○弼曰以方導物舍去其邪不以方
　割物所謂大方無隅○雱曰大方無隅言
　混然也若有割絶之迹則與物分界矣
廉而不劌
　明皇王弼二本害作劌○河曰聖人廉清
　欲以化民不以傷害人也今則不然正己
　以害人也○弼曰廉清廉也劌傷也以清
　廉清民令去其污不以清廉劌傷於物也
　雱曰雖有廉隅不至於劌也一本劌作穢
　非
直而不肆
　河曰肆申也聖人雖直曲已從人不自申
　之也○弼曰以直導物令去其僻而不以
　直激沸於物也所謂大直若屈也○雱曰
　直而肆則有其直大直於理爲直而常委
　曲以從理
光而不耀
　明皇曰聖人善化不割彼而爲方不劌彼
　而爲廉不申彼而爲直不耀彼而爲光修
　之身而天下自化矣肆申也○河曰聖人
　雖有獨知之明常如暗昩不以耀亂人也
　弼曰以光鑒其所以迷不以光照求其隱
　匿也所謂明道若昩也此皆崇本以息末
　不攻而使復之也○雱曰光以爚物謂之
　耀和其光歸其明者豈耀以爚物哉
　　　治人事天章第五十九
治人
　河曰謂人君治理人民
事天
　河曰事用也當用天道順四時
莫若嗇
　明皇曰嗇愛也人君將欲治人事天之道
　莫若愛費使倉禀實人知禮節三時不害
　則天降之嘉祥人和可以理人天保可以
　事天矣○河曰嗇貪也治國者當愛民財
　不爲奢泰治身者當愛精氣不放逸○弼
　曰莫如猶莫過也嗇農夫農人之治田務
　去其殊類歸於齊一也全其自然不急其
　荒病除其所以荒病上承於天命下綏百
　姓莫過於此○雱曰治人在乎正己事天
　在乎盡性此兩者一於嗇而已葆其精神
　不以外耗内者嗇也人之本眞充塞六極
　無所不徧而終至於不足者侈有爲而輕
　自用故也唯嗇也故能全吾所受命於天
　而不多費於妄作然則性其有不盡者乎
　己其有不正者乎孟子曰盡其心知其性
　所以事天也蓋全其初之所命則天心得
　矣人則與我同其所受者也我誠全則同
　者應矣其於治也何有哉
夫唯嗇是以早復
　明皇曰何以聚人曰財故能儉愛則四方
　之人將襁負而至早服事其君矣服事也
　河曰早先也服德也夫獨愛民財愛精氣
　則能先得天道也○弼曰復常也○雱曰
　動極而靜則其復晩矣唯嗇者不侈於費
　己其去本也未嘗遠故復靜爲早一本復
　作服非
早復謂之重積德
　明皇曰夫能儉嗇以是有德人歸有德早
　事其君故云重積德○河曰光得大道是
　謂重積德於己也○弼曰唯重積德不欲
　銳速然後乃能使早復其常故曰早復謂
　之重積德者也○雱曰德不外耗則積於
　内矣積於内而資納無窮其爲積也積之
　又積者也
重積德則無不克
　明皇曰聖人積德四海歸仁則無有不能
　制服者矣克能也○河曰克勝也重積德
　於己則無不勝○雱曰盡性之人蓋將生
　天生地宰制造化其於事物何所不能
無不克則莫知其極
　明皇曰人君之德無有不能制御者則無
　遠不至故四方莫知其窮極也○河曰無
　不克勝則莫有知己德之窮極也○弼曰
　道無窮也○雱曰盡性則大矣大而化之
　則聖矣化則無窮故莫知其極也
莫知其極可以有國
　明皇曰莫知其窮極然後可以爲有國○
　河曰莫知己德有極則可以有社稷爲民
　致福○弼曰以有窮而莅國非能有國也
　雱曰聖人糠粃土苴足以陶鑄堯舜其於
　有國也何有
有國之母可以長乆
　明皇曰有國而茂養百姓者則其福祚可
　以長乆矣○河曰國身同也母道也人能
　保身中之道使精氣不勞五神不苦則可
　以長久○弼曰國之所以安謂之母重積
　德是唯圖其根然後營末乃得其終也○
　雱曰有國之母所以有國者也莫知其極
　者是
是謂深根固柢
　河曰人能以氣爲根以精爲蒂如樹根不
　深則枝蒂不堅則落言當深藏其氣固守
　其精使無漏泄○雱曰人以性命爲根外
　乎此者枝葉也失性之人盛枝葉以傷根
　根傷則精氣衰而蒂不固此所以早斃也
　夫唯嗇則不以外傷其根根深則蒂固蒂
　固則形連乎命而遲脱矣柢一本作蒂音
　義同
長生乆視之道
　明皇曰積德有國則根深而蒂固矣深固
　者是長生乆視之道○河曰深根固蒂者
　乃長生乆視之道○雱曰精神發見於目
　故人死則目暝而無光能嗇以深根則蒂
　固而根深其視久矣
　　　治大國章第六十
治大國若烹小鮮
　明皇曰烹小鮮者不可撓理大國者不可
　煩煩則人勞撓則魚爛○河曰鮮魚烹小
　魚不去腸不去鱗不敢撓恐其糜也治國
　煩則下亂治身煩則精散○弼曰不擾也
　躁則多害靜則全眞故其國彌大而其主
　彌靜然後乃能廣感衆心矣○雱曰烹鮮
　之術唯待其自熟無所施其巧攪而撓之
　則潰矣治國之道亦然大國小鮮者明所
　治雖大得其道則甚易爲也
以道莅天下者其鬼不神
　明皇曰以道臨莅天下不求有妄之福故
　鬼無以見其神明○河曰以道德居位治
　天下則鬼不敢見其精神以犯人也○弼
　曰治大國則若烹小鮮以道莅天下則其
　鬼不神也○雱曰民不擾則得盡其性民
　盡其性則天地之和應而萬物無不遂矣
　故鬼亦安其處而不能爲神也人鬼殊道
　而每至於相干者陰陽之氣有盩而交失
　其所故萬物得乘釁矣
非其鬼不神其神不傷人
　明皇曰上言其鬼不神非謂鬼歇滅而無
　神但有其神而不見怪以傷人也○河曰
　其鬼非無精神也邪不入正不能傷自然
　之民○弼曰神不害自然也物守自然則
　神無所加神無加則不知神之爲神也
非其神不傷人聖人亦不傷人
　明皇曰鬼見神怪則傷人聖人有爲則傷
　人今鬼所以不見神怪而傷人者蓋以聖
　人無爲清靜故爾○河曰非鬼神不能傷
　害人以聖人在位不傷害人故鬼不敢干
　之也○弼曰道洽則神不傷人神不傷人
　則不知神之爲神道洽則聖人亦不傷人
　聖人不傷人則亦不知聖人之爲聖也猶
　云非獨不知神之爲神亦不知聖人之爲
　聖也夫恃威網以使物者治之衰也使不
　知神聖之爲神聖道之極也○雱曰唯聖
　人不傷人故天地之和應而人鬼各遂兩
　不相傷也
夫兩不相傷
　河曰鬼與聖人俱兩不相傷也
故德交歸焉
　明皇曰鬼神傷人則害國虧本聖人傷人
　則匱神乏祀今兩不相傷物故德交歸焉
　河曰夫兩不相傷人得治於陽鬼得治於
　陰人得全其性命鬼得保其精神故德交
　歸焉○弼曰神不傷人聖人亦不傷人聖
　人不傷人神亦不傷人故曰兩不相傷也
　神聖合道交歸之也○雱曰人歸德於鬼
　鬼歸德於人




　道德眞經集註卷之八




道德眞經集註卷之九　　　　　恃二
　　　　明皇河上公王弼王雱註
　　大國者下流章第六十一
大國者下流
　河曰治大國當如居下流不逆細微○弼
　曰江海居大而處下則百川流之大國居
　大而處下則天下流之故曰大國下流也
　雱曰如江海之於百谷
天下之交
　明皇曰下流者謙德也大國當下流開納
　則天下之人交至也○河曰大國天下士
　民之所交會也○弼曰天下之所歸會者
　也
天下之牝
　河曰牝者陰類也柔謙和而不愠也○弼
　曰靜而不求物自歸之○雱曰當以雌靜
　受物一本天下之交字
牝常以靜勝牡
　河曰女所以屈於男陰勝陽以安靜下先
　求之也
以靜爲下
　明皇曰天下之人交至者歸於謙德則如
　牝以雌靜常爲牡動所求由以靜爲下○
　河曰陰道以安靜爲謙下○弼曰以其靜
　故能爲下也牝雌也雄躁動貪欲雌常以
　靜故能勝雄也以其靜復能爲下故物歸
　之也○雱曰一本云以其靜爲之下
故大國以下小國
　弼曰大國以下猶云以大國下小國
則取小國
　河曰能謙下之則常有之○弼曰小國則
　附之
小國以下大國則取大國
　明皇曰大取小以爲臣妾小取大以爲援
　助○河曰此言國無大小能執謙畜人則
　無過失也○弼曰大國納之也
故或下以取或下而取
　明皇曰以者大取小而者小取大○河曰
　下者謂大國以下小國小國以下大國更
　以義相取○弼曰言唯修卑下然後乃各
　得其所○雱曰天性非能下人以好爲之
　者非欲取人但天性自下人而人自歸之
　者
大國不過欲兼畜人
　河曰大國不失下則兼并小國而牧畜之
小國不過欲入事人
　明皇曰大國執謙德而下小國者不過欲
　兼畜小國爲臣妾小國贄貢賦以下大國
　者不過欲入事大國爲援助○河曰使爲
　臣僕
兩者各得其所欲故大者宜爲下
　明皇曰一求臣妾一求援助是兩者各得
　其所欲然大國者常戒於滿盈故特云大
　者宜爲下○河曰大國小國各欲得其所
　大國又宜爲謙下○弼曰小國修下自全
　而已不能令天下歸之大國修下則天下
　歸之故曰各得其所欲則大者宜爲下也
　雱曰均之有取大國以下小國則爲樂天
　樂天者道也小國以下大國則爲畏天畏
樂天者勢也
　　　道者萬物之奥章第六十二
道者萬物之奥
　明皇曰萬物皆資妙本以生成是萬物取
　給之所故興言云爲萬物之奥奥内也○
　河曰奥藏也道爲萬物之藏無所不容也
　弼曰奥猶愛也可得庇蔭之辭○雱曰大
　道深密能庇覆萬物而萬物之所伏藏
善人之寳
　明皇曰善人知守道者昌失道者亡故常
　寳貴之而無患累也○河曰善人以道爲
　身寳不敢違○弼曰寳以爲用也○雱曰
　善人之所寳聖人則體之矣一本作所寳
不善人之所保
　明皇曰保任也不善之人不能寳貴至道
　及有患難即欲以身保任於道自求免爾
　河曰道者不善人之所保倚也遭患逢急
　猶自知悔卑下○弼曰保以全也
美言可以市
　河曰美言者獨可於市耳大市交易而退
　不相宜善言美語求者欲疾得買者欲疾
　售也
尊行可以加於人
　明皇曰甘美其言可以求市尊高其行可
　以加人以况聖人以甘美法味之言尊高
　清靜之行以化不善之人亦如市賈之售
　相率而從善矣故下文云○河曰加别也
　人有尊貴之行可以别異於凡人未足以
　尊道○弼曰言道無所不先物無有貴於
　此也雖有珍寳璧馬無以正之美言之則
　可以奪衆貨之賈故曰美言可以市也尊
　行之則千里之外應之故曰可以加於人
　也○雱曰美言尊行道之末流而猶足以
　市且加於人况道者乎一本無於字
人之不善何棄之有
　明皇曰不善之人亦在化之而已何棄遺
　之有乎○河曰人雖不善當以道化之蓋
　三皇之前何有棄民德化淳也○弼曰不
　善當保道以免倣○雱曰市以利合者也
　人性忌其上而不可加者也苟有美言尊
　行則雖利者可與交而加人而人不忌矣
　然則有道者其於化人何所不服哉故於
　人之不善無所棄也
故立天子置三公
　明皇曰共教不善之人○河曰欲使教化
　不善之人○弼曰言以尊行道也
雖有拱璧以先駟馬不如坐進此道
　明皇曰三公輔佐雖以合拱之璧先導駟
　乘之馬以獻之猶不如坐進此無爲之道
　於吾以化人爾○河曰雖有美璧先駟馬
　而至故不如坐進此道○弼曰此道上之
　所云也言故立天子置三公尊其位重其
　人所以爲道也物無有貴於此者故雖有
　拱抱寳璧以先駟馬而進之不如坐而進
　此道也○雱曰天子三公以化民爲己任
　有道則天下將自賔璧馬所以招賢招賢
　爲政之大者也雖得賢而己不能進道則
　民猶不服故未若不求乎外而進道之要
　也
古之所以貴此道者何也
　明皇曰何問辭也
不曰求以得
　河曰古之所以貴此道者不曰遠行求索
　近得之於身
有罪以免耶
　河曰有罪謂遭亂世闇君安行刑誅修道
　則可以解死免於衆耶也○雱曰求以得
　故善人寳之有罪以免故不善人保之
故爲天下貴
　明皇曰道在於悟不在於求不如財帛故
　可日日求而得之故云不日求以得既悟
　則自無罪累豈待有罪方求免邪可以爲
　天下貴爾○河曰道德洞遠無不覆濟全
　身治國恬然無爲故可爲天下貴也○弼
　曰以求則得求以免則得免無所而不施
　故爲天下貴也
　　　爲無爲章第六十三
爲無爲
　河曰因成修故無所造作○雱曰爲道也
事無事
　河曰預設備除煩省事也○雱曰事道也
味無味
　河曰深思遠慮味道意也○弼曰以無爲
　爲居以不言爲教以恬淡爲味治之極也
　雱曰味道也此三事者皆爲道之常爲此
　道者雖以無爲爲常而不敢以無故輕乎
　有物但遇物以道而及乎有物則不敢忽
　也故下文云
大小多少
　河曰陳其戒令也欲大反小欲多反少自
　然之道也○雱曰畏事之小如大眞事之
　少如多莊子曰不忽於人
　怨以德
　明皇曰於爲無爲於事無事於味無味者
　假令大之與小多之與少既不越分則無
　與爲怨者逐境生心違分傷性則無大無
　小皆爲怨懟今既守分全和故是報怨以
　德○河曰修道行善絶禍於未生也○弼
　曰小怨則不足以報大怨則天下之所欲
　誅順天下之所同者德也○雱曰以直報
　怨者事也以德報怨者德也事則吉凶與
　民同患故已上諸法一不可廢若夫德則
　不見有物安得怨乎如上三事體道者也
　方其體道故當如此爾舉怨而以德則知
　無所不用德
圖難於其易
　河曰欲同難事當於易時未及成也
爲大於其細
　明皇曰肆情縱欲者於爲無不難於事無
　不大今欲圖度其難營爲其大當須於性
　未散而分未越則是於其易細也○河曰
　欲爲大事必作於小禍亂從小來也○雱
　曰任德者雖以無爲常而及乎事物之際
　常齋戒以臨之書曰兢兢業業一日二日
　萬機莊子曰有而爲易乎昊天不宜天下
　之禍常生於所忽戒乎其易與細則終無
　尤矣
天下之難事必作於易
　河曰從易生難
天下之大事必作於細
　明皇曰明上文所以預圖爲也○河曰從
　細至著○雱曰易則發於所忽細則從微
　至著
故聖人終不爲大
　河曰處謙虚也
故能成其大
　明皇曰因云大事必作於細將眀聖人所
　以能成其大者以不爲其難事大事故能
　成其尊大爾○河曰天下共歸之也○雱
　曰聖人常修細務以成大功功業既成所
　謂大人也詩曰小難盡廢則中國微矣此
　亦明大治之在積小也
夫輕諾必寡信
　河曰不重言也
多易必多難
　明皇曰輕諾許人必寡於信動作多易後
　必多難○河曰不慎患也
是以聖人猶難之
　河曰聖人動作舉事猶進退重難之欲塞
　其源○弼曰以聖人之才猶尚難於細易
　况非聖人之才而欲忽於此乎故曰猶難
　之也
故終無難矣
　明皇曰難爲輕諾多易故終無難大之事
　河曰聖人終身無患難之事猶避害深也
　雱曰聖人非但慎微可不生事常以事爲
　憚而不輕易於有爲故終無難也
　　　其安易持章第六十四
其安易持
　河曰治身治國安靜者易守持也
其未兆易謀
　明皇曰言人正性安靜之時將欲執持令
　不散亂次雖欲起心尚未形兆謀杜絶之
　使令不起並甚易爾○河曰情欲禍患未
　有形兆時易謀止也○雱曰戒在事物之
　先所謂爲之於未有
其脆易泮
　河曰禍亂未動於朝情欲未見於色如脆
　弱易破除○雱曰一本泮作破
其微易散
　明皇曰欲心初染尚自危脆能絶之者脆
　則易破禍患初超形兆尚微將欲防之微
　則易散爾○河曰其未彰著微小易散去
　也○弼曰雖失無入有以其微脆之故未
　足以興大功故易也此四者皆說慎終也
　不可以無之故而不持不可以微之故而
　弗散也無而弗持則生有焉微而不散則
　生大焉故慮終之患如始之禍則無敗事
　雱曰救於已然之始所謂治於未亂
爲之於未有
　明皇曰覆上易持易謀也所以易者爲營
　爲於未有形兆爾○河曰欲有爲當於未
　有萌芽之時塞其端也○弼曰謂其安未
　兆也
治之於未亂
　明皇曰覆上易破易散也所以易者爲除
　理之於未成禍亂爾○河曰治身治國於
　未亂之時當塞閉其門也○弼曰謂閉微
　脆也
合抱之木生於毫末
　河曰從小成大○雱曰長也
九層之臺起於累土
　河曰從卑立高○雱曰積也
千里之行始於足下
　明皇曰此二者喻其不早良圖使後成患
　河曰從近至遠○雱曰進也此三者皆自
　近及遠從微至著物化之理也故聖人不
　敢造事物之端以開天下誠恐因而寖大
　去本日遠貽患將來也故曰化而欲作吾
　將鎮以無名之樸然則聖人之慮患也不
　亦早乎
烏者敗之
　河曰有爲於事廢於自然有爲於義廢於
　仁有爲於色廢於精神也
執者失之
　明皇曰凡情不能因任營爲分外爲者求
　遂理必敗之於事不能忘遣動成執著執
　著求得理必失之○河曰執利遇患執道
　全身堅持不得推讓反還○弼曰當以慎
　終除微慎微除亂而以施爲治之刑名執
　之反生事原巧辟滋作故敗失也○雱曰
　眞常無所有所則違爲之執之皆屬意作
　吾有此意民意日生夫然豈所謂持其安
　而謀其未兆者
是以聖人無爲故無敗
　河曰聖人不爲華文不爲色利不爲殘賊
　故無敗壞也
無執故無失
　河曰聖人有德以教愚有財以與貧無所
　執藏故無所失於人也○雱曰吾不敗常
　失性則天下亦盡其常性矣
故民之從事常於幾成而敗之
　明皇曰人之始從事於善者常於近成而
　自敗之○河曰從爲也民人爲事常於功
　德幾成而貪位好名奢泰盈滿而自敗也
　弼曰不慎終也○雱曰事有常運時至即
　成莊子曰美成在久而民愚無知昩於此
　理躁而欲速以人助天故事已幾成而每
　至自敗此則以人勝天以故滅命以事勝
　道之過也
慎終如始則無敗事矣
　明皇曰慎其終末常如始從善之心則必
　無過敗之事○河曰終當如始不當懈怠
　雱曰事常自爲不假人力如種苗者但當
　深其根去其害則秋至而成理可待也
是以聖人欲不欲
　河曰聖人欲人所不欲人欲彰顯聖人欲
　伏光人欲文飾聖人欲質樸人欲色聖人
　欲於德也○雱曰不欲之欲非無欲也欲
　在於不欲耳故不貴難得之貨而已
不貴難得之貨
　明皇曰難得之貨爲性分所無者今聖人
　於欲不欲不營爲於分外故常全其自然
　是不貴難得之貨○河曰聖人不眩爲服
　不賤石而貴玉○弼曰好欲雖微爭尚爲
　之興難得之貨雖細貪盜爲之超也○雱
　曰聖人所謂無爲無執者故未至於釋然
　都忘也但不於性分之外更生一切耳且
　民飽食暖衣性所不免欲此而已不爲有
　欲而離性之後更貴難得之貨此乃愚人
　迷妄失本已遠故也故聖人常欲不欲以
　捄其迷而反之性
學不學
　河曰聖人學人所不能學人學智詐聖人
　學自然人學治世聖人學治身守道眞也
　雱曰不學之學非無學也所學在於不學
　耳以復衆人之所過故也
以復衆人之所過
　河曰衆人學問反過本爲末過實爲華復
　之者使反本也○弼曰不學而能者自然
　也喻於不學者過也故學不學以復衆人
　之所過○雱曰衆人逐末多事聖人以不
　學之學捄其過而反之道
以輔萬物之自然
　河曰教人反本實者欲以輔助萬物自然
　之性也
而不敢爲
　明皇曰聖人不求過分之學是於學不學
　將以歸復衆人過分之學以輔其自然之
　性故不敢爲俗學與多欲也○雱曰輔自
　然者莊子所謂反以相天是也爲之則以
　人滅天矣故不敢爲然則萬物安乎性命
　之常而事物無所兆矣夫豈有脆之可泮
　微之可散者哉
　　　古之善爲道者章第六十五
古之善爲道者
　河曰說古之善以道治身及治國者
非以明民
　河曰不以道教民明智巧詐也
將以愚之
　明皇曰人君善爲道者非以其道明示於
　人將導之以和使歸復於樸令如愚爾○
　河曰將以道德教民使樸質不詐僞○弼
　曰明謂多見巧詐蔽其樸也愚謂無知守
　眞須自然也○雱曰所惡夫愚者不明乎
　理而扺冒法禁今則不然反常復樸無事
　巧僞而已詩曰不識不知順常之則
民之難治以其智多
　明皇曰君將明道以臨下人必役智以應
　上智多則詐興是以難理○河曰以其智
　多故爲巧僞○弼曰多智巧詐故難治也
　雱曰智則難知
故以智治國國之賊
　明皇曰以用也人君任用多智之臣使令
　理國智多必作法法作則奸生故是國之
　賊○河曰使智慧之人治國之政事必遠
　道德妄作威福爲國之賊○弼曰智猶治
　也以智而治國所以謂之賊者故謂之智
　也民之難治以其多智也當務塞兊閉門
　令無知無欲而以智術動民邪心既動復
　以巧術防民之僞民知其術防隨而避之
　思惟密巧奸偽益滋故曰以智治國國之
　賊也○雱曰任察以治則民爭出於智詐
　矣莊子曰開人者賊生此之謂也
不以智治國國之福
　明皇曰若不用巧智之臣但取純德之士
　使偃息蕃魏弄丸解難自然智詐日薄淳
　樸日興人和年豐故是國之福也○河曰
　不使智慧之人治國之政事則民守正直
　不爲邪飾上下相親君臣同力故爲國之
　福也○雱曰君人在乎法天法天在乎體
　道釋道而智非其任矣若夫至人無思無
　爲而天下復樸者福可勝言哉莊子曰閉
　天者德生此之謂也
知此兩者亦楷式
　明皇曰役智詐則害於人任純德則福於
　國人君能知此兩者委任純德之臣是以
　爲君楷模法式○河曰兩者謂智與不智
　者智者能爲賊不智者能爲福是治身治
　國之法式也○雱曰楷一本作稽
能知楷式是謂玄德
　明皇曰人君常知所委任是謂深玄至德
　矣○河曰玄天也能知治身及治國之法
　式是謂與天同德也
玄德深矣遠矣
　河曰玄德之人深不可測遠不可極也○
　弼曰楷同也今古之所同則不可廢能知
　楷式是謂玄德玄德深矣遠矣
與物反矣
　河曰玄德之人與萬物反異萬物欲益己
　玄德施與人也○弼曰反其眞也○雱曰
　物事也任德者與事相反而事卒以之治
　比本末之說也世人所見者淺近徇末而
　昩於本故但見事而不知德也
然後乃至大順
　明皇曰玄德深遠能與物反歸復其本令
　物乃至大順於自然之性也○河曰玄德
　與萬物反異故能至大順順天理也○雱
　曰方其任德之時若反於事而事終以治
　反近情而順大勢故也一本作乃復至於
　大順
　　　江海爲百谷王章第六十六
江海所以能爲百谷王者以其善下之也
　河曰江海以卑故衆流歸之若民歸就王
故能爲百谷王
　明皇曰江海所以能令百川委輸歸王者
　以其善能卑下之故百川朝宗矣○河曰
　以卑下故能爲百谷王也○雱曰王者歸
　往之義能不物物乃歸矣
是以聖人欲上人
　河曰欲在民上
以其言下之
　河曰法江海處謙虚
欲先人
　河曰欲在民之前也
以其身後之
　河曰先人而後己也
是以聖人處上而人不重
　河曰聖人在民上爲主不以尊貴謔下故
　民戴而不爲重
處前而人不害
　明皇曰謙爲德柄尊用益光以言謙下之
　百姓忻戴故處其上而人不以爲重以身
　退後之百姓子來故處其前而人不以爲
　害也○河曰聖人在民前不以光明蔽後
　民親之若父母無有欲害之心也○雱曰
　一本有也字
是以天下樂推而不厭
　明皇曰以是不重不害之故故天下之人
　樂推崇爲之主而不厭倦○河曰聖人恩
　深愛厚視民如赤子故天下樂推進以爲
　主無有厭也○雱曰聖人豈計利而爲此
　哉亦德而已矣德下之則形上矣德後之
　則形先矣故常爲天下貴也
以其不爭
　河曰天下無厭聖人時是由聖人不與人
　爭先後也
故天下莫能與之爭
　明皇曰聖人謙退不與物爭天下共推誰
　與爭者○河曰言人皆爭自爲無與吾爭
　無爲
　　　天下皆謂章第六十七
天下皆謂我道大似不肖
　明皇曰肖似也老君云天下之人皆謂我
　道大無所象似我則答云○河曰老君言
　天下謂我德大我則佯愚似不肖
夫唯大故似不肖
　河曰唯獨名德大者爲身害故佯愚似若
　不肖無所分别無所割截不賤人而自貴
若肖久矣
　河曰肖善也謂辨惠也若大辨惠之人身
　高自貴行察察之政所從來乆矣
其細也夫
　明皇曰夫唯我道至大故無所象似若如
　代間諸法有所象似則不得稱大久已微
　細也夫○河曰言辨惠者唯如小人也非
　長者○弼曰乆矣其細猶曰其細乆矣肖
　則失其所以爲大矣故夫曰若肖乆矣其
　細也○雱曰肖者有所似道爲萬物祖故
　體道者物當似我我豈似物乎蓋有所似
　則是象彼則彼必大而我小矣
我有三寳
　雱曰凡此三寳皆俗情所謂小而乃至人
　之所以爲大也
寳而持之
　明皇曰我道雖大無所象似然有此三行
　甚可珍貴能常保倚執持可以理身理國
　也○河曰老子言我有三寳抱持而保倚
一曰慈
　河曰愛百姓若赤子○雱曰慈主於愛愛
　物仁也而獨稱慈者仁則廣德以覆下於
　末爲盛矣老子方語其本故不曰仁而曰
　慈慈者父道仁之本而不假爲者也
二曰儉
　河曰賦斂若取之於己也○雱曰儉之爲
　德寡欲也貴本也愛物也一言而三善至
　者其儉乎若孔子曰禮與其奢也寧儉蓋
　聖人制禮將以爲儉而方其爲禮也不得
　獨儉非禮則無末非老子則不知本本乎
　本乎聖人之道於是爲至乎
三曰不敢烏天下先
　明皇曰慈則廣救儉則足用不敢爲天下
　先故樂推而不厭○河曰執謙退不爲倡
　始也○雱曰於易則謙是也天地人神皆
　以謙爲貴故聖人寳之
夫慈故能勇
　明皇曰慈仁敏故勇於救濟也○河曰以
　爲仁故能勇於忠孝也○弼曰夫慈以陳
　則勝以守則固故能勇也○雱曰慈者不
　爭而勝勇莫大焉
儉故能廣
　明皇曰節儉愛費財用有餘故功施益廣
　也○河曰天子身能節儉故民日用廣矣
　弼曰節儉愛費天下不匱故能廣也○雱
　曰區區以奢侈自廣者其狹甚矣唯無以
　末傷本無以外滅内者至廣也
不敢爲天下先
　河曰不爲天下首先
故能成器長
　明皇曰慈儉之德謙益光推先與人人必
　不厭故能成神器之長○河曰成器長謂
　得道人也我能爲道人之長也○弼曰唯
　後外其身爲物所歸然後乃能立成器爲
　天下利爲物之長也○雱曰此聖人之行
　故但爲器長而已若道之長則未嘗在物
　後也
今舍其慈且勇
　河曰今世人舍慈仁但爲勇武也○弼曰
　且猶取也
舍其儉且廣
　河曰舍其儉約但爲奢華
舍其後且先
　河曰舍其後己但爲人先
死矣
　明皇曰今舍慈且勇勇則害物舍儉且廣
　廣則傷財舍後且先先則人怨傷財害物
　聚怨於人是必死之道故云死矣○河曰
　所行如此動入死地○雱曰以人滅天以
　事勝道借使幸免蓋失所以生矣三寳皆
　天德而本者也
夫慈以陳則正
　弼曰相慜而不避於難故正也○雱曰正
　如正兵之正正兵之言師整而不動也愛
　民如子則民愛之如父不令而齊矣彼倒
　戈攻于後以此者上不慈故也一本作以
　戰則勝
以守則固
　明皇曰用慈以戰利在全衆用慈以守利
　在安人各保安全故能勝固矣○河曰夫
　慈人者百姓親附并心一意故以戰則勝
　敵以守衛則堅固○雱曰戰守主於殺伐
　而尚以慈爲德則餘事可知
天將救之以慈衛之
　明皇曰以慈守豈但人和天道孔眀亦將
　救衛戰勝天救也守固天衛也是皆以慈
　故故云天將救之以慈衛之○河曰天將
　救助善人必與慈人之性使能自營助也
　雱曰三寳皆以慈爲心言天救衛之者以
　其慈也
　　　善爲士章第六十八
善爲士者不武
　明皇曰士事也善以道爲理國之事者尚
　德故云不武○河曰言貴道德不貴武力
　弼曰士卒之帥也武尚先陵人也○雱曰
　士非成德之稱故士之爲言察也武也獄
　師曰士取其察卒帥曰士取其武夫以武
　爲事者德在乎不武所以爲之本也故武
　者不失爲士而非德士也爲士之善其以
　德乎
善戰者不怒
　明皇曰事不得已必須應敵以慈則善故
　不憑怒○河曰善以道戰者禁邪於胸心
　絶禍於未萌無所誅怒也○弼曰後而不
　先應而不唱故不在怒○雱曰武王一怒
　而安天下者其事而已德則未嘗怒也
善勝敵者不爭
　明皇曰師克在和和則善勝全勝之善故
　不交爭○河曰善以道勝敵者附近以仁
　來遠以德不與敵爭而敵自服也○弼曰
　不與爭也○雱曰不爭之德有時而爭爭
　之者事也德則未嘗爭也
善用人者烏之下
　明皇曰說以使人令盡其力必先下之是
　爲善用
是謂不爭之德
　河曰謂上爲之下也是乃不與人爭之道
　德也○雱曰是德也非事也此言德經也
　故常言德它皆如此
是謂用人之力
　河曰能身爲人下是謂用人臣之力○弼
　曰用人而不爲之下則力不爲用也○雱
　曰天下皆助之故不用力而勝强也
是謂配天
　河曰能行此者德配天也○雱曰不徇事
　而得德故能盡性盡性則人道備故可以
　配天
古之極
　明皇曰善勝是不爭之德爲下是用人之
　力能如此者可以配天稱帝是古之至極
　要道也○河曰是乃古之極要道也○雱
　曰一本此有也字古之極者大中之道也
道徳眞經集註卷之九









道德眞經集註卷之十　　　　　　恃三
　　　　明皇河上公王弼王雱註
　　　用兵有言章第六十九
用兵有言
　明皇曰老君傷時王殘人於兵故託古以
　陳戒有言者謂下句○河曰陳用兵之道
　老子疾時用兵故託此設其義也
吾不敢爲主
　河曰主先也不敢先舉兵
而爲客
　河曰客者和而不倡用兵當承天而後動
　雱曰造攻自嗚條爲兵主者也朕載自亳
　爲客者也
不敢進寸而退尺
　明皇曰主有動作則生事而貪無營爲則
　以慈自守自守則全勝生事則敗亡進雖
　少不能無事退雖多不失謙讓故不敢進
　於寸而退於尺○河曰侵人境界利人財
　寳爲進閉門守城爲退○雱曰不勇於殺
　伐
是謂行無行
　明皇曰爲客退尺不與物爭雖行應敵與
　無行同矣○河曰彼遂不止爲天下賊雖
　行誅之不行執也○弼曰彼遂不止○雱
　曰至仁之兵有征無戰與無行同
攘無臂
　明皇曰攘臂所以表怒善戰不怒故若無
　臂可攘○河曰雖欲大怒若無臂可攘也
仍無敵
　明皇曰仍引也引敵者欲爭不爭故若無
　敵可引○河曰雖欲仍引之心若無敵可
　仍也○弼曰行謂行陳也言以謙退哀慈
　不敢爲物先用戰猶行無行攘無臂執無
　兵仍無敵也言無與之抗也
執無兵
　明皇曰執兵所以表殺今以慈爲主故雖
　執兵與無兵同○河曰雖欲執持之若無
　兵刃可持用也何者傷彼之民罹罪於天
　遭不道之君愍忍喪之痛也○雱曰雖有
　戰之名前無敵者故與不戰同
禍莫大於輕敵
　河曰夫禍亂之害莫大於欺輕敵人侵取
　不休輕戰貪財
輕敵則幾喪吾寳
　明皇曰爲禍之大莫大於輕侮敵人輕侮
　敵人者則殆喪吾以慈之寳○河曰幾近
　也寳身也欺輕敵人近喪身也○弼曰言
　吾哀慈謙退非欲以取强無敵於天下也
　不得已而卒至於無敵斯乃吾之所以爲
　大禍也寳三寳也故曰幾亡吾寳○雱曰
　兵凶器也仁人之兵雖所向無前而不敢
　輕敵輕敵則喪其慈喪慈則有不勝也
故抗兵相加
　河曰兩敵戰也
哀者勝矣
　明皇曰抗舉也兩國舉兵以相加則慈哀
　於人者勝○河曰哀者慈仁士卒不遠於
　死○弼曰抗舉也若當也哀者必相惜而
　不趣利避害故必勝○雱曰哀憐之心慈
　也慈故能勇所以勝一本作相若亦通若
　之言兵力相敵也竊嘗論之書曰威克厥
　愛允濟又曰朂哉夫子尚桓桓亦何哀之
　有而老子之言兵獨常如此者論兵之道
　也彼則兵之事也聖人豈異意哉而不同
　者時而已矣
　　　吾言甚易知章第七十
吾言甚易知甚易行
　明皇曰老君云吾所說言契理故易知簡
　事故易行○河曰老子言吾所言省而易
　知約而易行也
而天下莫能知莫能行
　明皇曰天下之人滯言而不悟煩事而不
　約故莫能知莫能行○河曰人惡柔弱好
　剛强也○弼曰可不出户窺牖而知故曰
　甚易知也無爲而成故曰甚易行也惑於
　躁欲故曰莫之能知也迷於榮利故曰莫
　之能行也○雱曰聖人順性命之至以爲
　教言不煩而簡事不奇而常反身則知率
　性則合苟欲知之行之不亦甚易乎凡天
　下之難事皆起於舍本逐末與妄爲構故
　内外交亂奇物滋出而智不能勝也夫唯
　異此則一辭可盡雖甚易知甚易行而莫
　能知莫能行者用心於末而務奇與難故
　爾一本作人莫之能知能行
言有宗事有君
　明皇曰言者在理理得而言忘故言以無
　言爲宗事者在功功成而不宰故事以無
　事爲君也○河曰我所言有宗祖根本事
　有君臣上下世人不知者非我之無德心
　與我反○弼曰宗萬物之宗也君萬事之
　主也○雱曰言以理爲歸事以道爲主知
　理與道則言與事雖多無難知者也
夫唯無知是以不吾知也
　明皇曰夫唯俗人無了悟之知是以不知
　我無言無事之教○河曰夫唯世人也是
　我德之闇不見於外窮微極妙故無知也
　弼曰以其言有宗事有君之故故有知之
　人不得不知之也○雱曰所知非至理則
　所謂知者非知也自以爲知而不知聖人
　則可謂知乎
知我者希則我貴矣
　明皇曰了知我忘知之意者希少則我不
　言之教者至貴○河曰希少也唯達道者
　乃能知我故爲貴也○弼曰唯深故知之
　者希也知我益希我亦無匹故曰知我者
　希則我貴也○雱曰道大則知者少歷萬
　世而知者一人是旦暮遇之也一本作則
　我者貴
是以聖人被褐懷玉
　明皇曰彼褐者晦其外懷玉者明其内故
　知我者希爾○河曰彼褐者薄外懷玉者
　厚内匿寳藏德不以示人也○弼曰彼褐
　者同其塵懐玉者寳其眞也聖人之所以
　難知以其同塵而不殊懐玉而不渝故難
　知而爲貴也○雱曰豈辨以相示乎
　　　知不知章第七十一
知不知尚矣
　河曰知道言不知是乃德之上○雱曰不
　識不知眞知之極
不知知病矣
　明皇曰了法性空本非知法於知忘知是
　德之上不知知法本性是空於知强知是
　行之病○河曰不知道言知是乃德之病
　弼曰不知知之不足任則病也○雱曰道
　不可知且不足知而彼乃昭然有知是未
　嘗知道也未嘗知道而自以爲知則是妄
　見一切耳其病大矣
夫唯病病是以不病
　明皇曰夫唯能病强知之病是以不爲强
　知所病○河曰夫唯能病若衆人有强知
　之病是以不自病
聖人之不病以其病病
　河曰聖人無此强知之病者以其常若衆
　人有此病也
是以不病
　明皇曰唯聖人所以不病者以其病衆生
　强知之病是以不病○河曰以此非人也
　故不自病夫聖人懷通達之知托於不知
　者欲使天下質樸忠正各守純性小人不
　知道意而妄行强知之事以自顯著内傷
　精神滅壽消年也○弼曰病病者知所以
　爲病○雱曰病而不自知病者終莫悟矣
　　　民不畏威章第七十二
民不畏威則大威至矣
　明皇曰有威而可畏謂之威言人於小有
　畏拙於慎微則至於大可畏○河曰威害
　也人不畏小害則大害至謂死亡也畏之
　者當愛精神承天順地也○雱曰民樸而
　生厚則畏威上失其道多乎有爲以小其
　道塞其生故民巧僞彫薄而威不能服也
　夫如是則天誅所加禍亂將起故曰大威
　至
無狹其所居
　明皇曰神所居者心也無狹者除情去欲
　使虚而生白○河曰謂心居神當寬柔不
　當急狹也
無厭其所生
　明皇曰身所生者神也無厭者少思寡欲
　使不勞倦○河曰人所以生者爲有精神
　託空虚喜清靜飲食不節忽道念色邪僻
　滿腹爲伐本厭神○弼曰清靜無爲謂之
　居謙後不盈謂之生雖其清靜行其躁欲
　棄其謙後任其威權則物擾而民僻威不
　能復制良民不能堪其威則上下大潰矣
　天誅將至故曰民不畏威則大威至無狹
　其所居無厭其所生言威力不可任也○
　雱曰民性本自廣大流通而世教下衰不
　能使之復樸乃蹙其居之廣而使狹厭其
　生之通而使塞夫唯狹其居故民不淳而
　偽唯厭其生故民不厚而薄狹聖人不然
　使民逍遥乎天下之廣居而各遂其浩然
　之性則其有干威者乎莊子曰狶韋氏之
　國黃帝之囿堯舜之宫湯武之室此明世
　世下衰漸狹其居也彼聖人豈有優劣乎
　而居乃漸狹者所遭之時則然也
夫唯不厭
　弼曰不自厭也
是以不厭
　明皇曰夫唯人不厭神是以神亦不厭人
　河曰夫唯獨不厭精神之人洗心濁垢恬
　怡無欲則精神居之不厭也○弼曰不自
　厭是以天下莫之厭○雱曰上不自厭其
　生而盡性故民亦得盡性也莊子曰不厭
　其天此之謂也厭者天厭之厭
是以聖人自知
　河曰自知已之得失
不自見
　河曰不自顯見德美於外故之於内○弼
　曰不自見其所知以耀光行藏也
自愛
　河曰自愛其身以保精氣
不自貴
　明皇曰自知其身防可畏之事自愛其身
　無厭神之咎不自見其能以犯患不自貴
　其身以聚怨也○河曰不自貴高榮名於
　世○弼曰自貴則物狹厭居生○雱曰自
　見則矜我自貴則賤物此所以自狹其居
　自厭其生亦以狹民之居厭民之生也自
　知則明乎性而不爲妄自愛則保其身而
　不爲非夫然則豈至於干天之威也
故去彼取此
　明皇曰去彼見貴取此知愛○河曰去彼
　自見自貴取此自知自愛
　　　勇於敢章第七十三
勇於敢則殺
　河曰勇敢有爲則殺身也○弼曰必不得
　其死也
勇於不敢則活
　明皇曰敢謂果敢言人勇於果敢從事則
　失於謙柔退讓必害於身故云則殺不敢
　者則可以活身矣○河曰勇於不敢有爲
　則活其身○弼曰必濟命也○雱曰勇敢
　者任氣生事輕死以徇其所爲以事爲道
　者也勇不敢者迫而後動不先物以爭功
　以道爲事者也
此兩者
　河曰謂敢與不敢也
或利或害
　河曰活身爲利殺身爲害○弼曰俱勇而
　所施者異利害不同故曰或利或害也　
　雱曰人之所利天實害之故曰天之君子
　人之小人人以爲小人則固流俗之所後
　也而天實先之
天之所惡
　河曰惡有爲也
孰知其故
　明皇曰兩者敢與不敢也或有也能知不
　敢者有利敢者有害當須勇於不敢此勇
　敢之人動有灾害乃天之所惡孰能知其
　故哉○河曰誰能知天意之故而不犯○
　雱曰下愚小智但見衆人之所利而不知
　天所惡也故下文明天道之所以然當視
　以爲法
是以聖人猶難之
　明皇曰聖人猶難爲勇敢之事○河曰言
　聖人之明德猶難者勇敢况無聖人之德
　而欲行之乎○雱曰聖人與天合德尚不
　敢輕諾多易也
天之道不爭而善勝
　明皇曰此下言天道謙虚以戒人事勇敢
　天不與物爭四時盈虚物無違者故善於
　勝○河曰天不與人爭貴賤而人自畏之
　弼曰夫唯不爭故天下莫能與之爭○雱
　曰天爲群物之父豈與赤子爲敵乎此所
　以善勝也
不言而善應
　明皇曰天何言哉福善禍淫曾無差忒故
　云善應○河曰天不言萬物自動以應時
　弼曰順則吉逆則凶不言而臨應也○雱
　曰天何言哉四時行焉百物生焉福善禍
　淫酬酢萬變無一不至
不召而自來
　明皇曰天道不召物所從已物不能違自
　來順天爾○河曰天不呼召萬物皆負陰
　而向陽○弼曰處下則物自歸○雱曰見
　召於人臣子之道天爲君父敦能制之運
　至則來非有召也
坦然而善謀
　明皇曰天道玄遠繟然寬大垂象示變人
　可則之故云善謀也○河曰繟寬也天道
　雖寬博善謀慮人事修善行惡各蒙其報
　也○弼曰垂象而見吉凶先事而設誡安
　而不忘危未兆而謀之故日坦然而善謀
　也○雱曰常易故坦然知險故善謀一本
　作繟然
天網恢恢疏而不失
　明皇曰天之網羅雖恢恢疏遠刑淫賞善
　毫分不失○河曰天所網羅恢恢其大雖
　疏遠司察人善惡無有所失○雱曰天任
　理而不任意其禍福也付之自爲如木有
　華還當結實豈或開而結之哉而無一不
　如法者今世之人多疑禍福之應誡以小
　智自私任意而不知理故但見一曲而不
　覩夫大致也故知此道也則世間善惡禍
　福隨其器之大小各有遲速之度要當報
　之無有免者且聖人爲政尚貴悶悶誠使
　天道之大而察察其意則其報復也豈能
　周乎
　　　民常不畏章第七十四
民常不畏死
　河曰治國者刑罰酷深民不聊生故不畏
　死也治身者嗜欲傷神貪財殺身民不知
　畏之也
奈何以死懼之
　明皇曰縱放情欲動之死地習以爲常常
　無畏者人君當以清靜化之奈何更立刑
　法以誅殺恐懼之乎○河曰人君當寬刑
　罰教民去情欲奈何設刑法以死懼之○
　雱曰上失其道俗彫民困民無所賴生以
　扺冒法禁而上猶以死懼之然則所殺雖
　多亂終不止則秦以下是也
若使民常畏死
　河曰當除己之所殘剋教民去利欲也
而爲奇者吾得執而殺之孰敢
　明皇曰若使民人皆從清靜之化不敢溺
　情縱欲常畏於死而獨爲奇詐者假令吾
　勢得執殺此奇詐之人孰敢即殺故下文
　云○河曰以道教民而民不從反爲奇巧
　乃應王法執而殺之誰敢有犯者老子傷
　時王不先道德化之而先刑罰○弼曰詭
　異亂群謂之奇也○雱曰好生之德洽于
　民心而民重死然後刑行而物服矣
常有司殺者殺
　明皇曰如此奇詐之人天網不失是常有
　天之司殺者殺之○河曰司殺者天居高
　臨下司察人過天網恢恢疏而不失也
而代司殺是代大匠斲
　明皇曰人君好自執殺必不得天理是猶
　拙夫代大匠斲木○河曰天道至明司殺
　有常猶春生夏長秋收冬藏斗杓運移以
　節度行之人君欲代殺之是猶拙夫代大
　匠斲木勞而無功也○雱曰君尊臣卑各
　有常分君以無爲而任道臣以有爲而治
　事道之與事相去遠矣故典獄則有司殺
　治木則有大匠君不與焉仰成而已世皆
　知代斲之非而不悟代殺之失莊子曰上
　亦有爲也下亦有爲也是上與下同德傳
　曰舜何爲哉恭己正南面而已道實兼事
　故君得兼臣然君而事事失其所以爲君
　矣臣之事事而殺伐尤爲非道故深言之
　蓋經稱不以兵强天下而猶曰以道佐主
　者誠以以道爲主則豈暇議彼哉一本而
　作夫
夫代大匠斲希有不傷其手矣
　明皇曰拙夫代斲豈但傷材亦自傷其手
　人君任刑代彼司殺豈唯殘害百姓抑亦
　自喪天和也○河曰人君行刑罰猶拙人
　代大匠斲則方圓不得其理還自傷代天
　殺者夫紀綱不得其紀綱還受其殃也○
　弼曰爲逆順者之所惡忿也不仁者人之
　所疾也故曰常有司殺也○雱曰代斲傷
　手而已代殺乃失其道也一本無有字
　　　民之飢章第七十五
民之飢以其上食稅之多也
　河曰人民所以飢寒者以其君上税食下
　太多
是以飢
　明皇曰天下之民所以飢之不足者以其
　君上食用賦税之太多故爾○河曰民皆
　化上爲貪叛道違德故飢○雱曰張官職
　禄制禮用財將以富民也而費多增税末
　盛本衰適使之飢而已一本無也字
民之難治以其上之有爲也
　河曰民之不可治者以君上多欲好有爲
　也
是以難治
　明皇曰天下之人所以難理化者以其君
　上之有爲則多難多難則詐興是以難理
　河曰是以其民化上有爲情偽難治○雱
　曰任察生事將以治民而人困俗彫巧僞
　彌岀愈難治矣觀上古與後世即其驗也
人之輕死以其求生之厚也
　河曰人民輕犯死者以其求生活之道太
　厚貪利以自危
是以輕死
　明皇曰天下之人所以輕其死者以其違
　分求生太厚之故是以輕死○河曰以求
　生太厚之故輕入死地也○雱曰生者不
　有其生則生常全既過於厚則求欲無已
　觸刑陷險視死輕矣此三者皆以其求害
　其所以求蓋明無爲之理
唯無以生爲者是賢於貴生也
　明皇曰自然之分足則生全若養過其分
　則生亡矣故夫唯無以厚其生爲者是賢
　於矜貴其生○河曰夫唯獨無以生爲務
　者爵禄不干於意財利不入於身天子不
　得臣諸侯不得使則賢於貴生也○弼曰
　言民之所以僻治之所以亂皆由上不由
　其下也民從上也疑此非老子之所作○
　雱曰厚生必至於輕死唯無以生爲乃常
　全矣貴生者但賢於輕死未若無以生爲
　之至也此篇三事但明其一則餘二可知
　也
　　　人之生章第七十六
人之生也柔弱
　河曰人生含和氣抱精神故柔弱也
其死也堅强
　河曰人死和氣竭精神亡故堅强也
草木之生也柔脆
　河曰和氣存也
其死也枯稿
　河曰和氣去也
故堅强者死之徒也柔弱者生之徒也
　明皇曰生之柔弱和氣全也死之堅强和
　氣散也欲眀守柔弱者全生保年爲强梁
　者喪身失性○河曰以其上二事觀之知
　堅强者死柔弱者生也
是以兵强則不勝
　明皇曰見哀者勝故知恃强者必敗○河
　曰强大之兵輕戰樂殺毒流怨結衆弱爲
　一强故不勝○弼曰强兵以暴於天下者
　物之所惡也故必不得勝○雱曰善勝者
　積小不勝以爲大勝今此以强爲德則其
　事必弱也
木强則共
　明皇曰本强大故處於下枝條柔弱共生
　於上蓋取其柔弱者在上强梁者在下故
　下文云○河曰木强大枝葉共生其上也
　弼曰物所加也○雱曰伐而共之
故堅强居下
　弼曰大之本也
柔弱處上
　河曰興物造功大木處下小物處上大道
　抑强扶弱自然之效○弼曰枝條是也○
　雱曰竊嘗論之陰陽道也陰先而陽後天
　地物也天尊而地卑故語德則柔弱足以
　勝剛强計事則剛强足以制柔弱世之人
　覩事而不明乎德故所謂强者常至於與
　死爲徒也一本作强大處下
　　　天之道章第七十七
天之道其猶張弓乎
　明皇曰天道玄遠非喻不明故舉張弓以
　彰其用○河曰天道闇昩舉物類以爲喻
　也
高者抑之下者舉之有餘者損之不足者與
之
　明皇曰張弓如此乃能命中是猶天道虧
　盈益謙欲令人君法天字人故示抑高舉
　下之道○河曰言張弓和調之如是乃可
　用夫抑高舉下損强益弱天之道也
天之道損有餘補不足
　河曰天道損有餘而益謙常以中和爲上
　也○雱曰天道任理故均一本補作與
人之道則不然
　河曰人道則與天道反也○弼曰與天地
　合德乃能包之如天之道如人之量則各
　有其身不得相均如唯無身無私乎自然
　然後乃能與天地合德
損不足以奉有餘
　明皇曰天道平施裒多益寡人則違天翻
　損不足○河曰世俗之人損貧以奉富奪
　弱以益强也○雱曰人道任情故不均
孰能損有餘而奉不足於天下者其唯道乎
　明皇曰誰能以已之有餘奉與天下之不
　足乎獨有道者能爾○河曰言誰能居有
　餘之位自省爵禄以奉天下不足者乎唯
　有道之君能行也○雱曰有道者與天合
　道一本云孰能以有餘奉天下唯有道者
是以聖人爲而不恃
　明皇曰聖人法天稱物均施施平於物而
　不恃其功○河曰聖人爲德施不恃其報
　也
功成不居
　明皇曰推功於物不處其成○河曰功成
　事就不處其位○雱曰一本居作處字
其不欲見賢耶
　河曰不欲使人知已之賢匿功不居榮名
　畏天損有餘也○雱曰恃爲處功則見賢
　見賢則有餘是招損之道也一本無邪字
　　　天下柔弱章第七十八
天下莫柔弱於水
　河曰圓中則圓方中則方擁之則止决
　則行
而攻堅彊者莫之能先
　河曰水能懷山襄陵磨鐵消銅莫能勝水
　而成功也
其無以易之也
　河曰夫攻堅强無以易於水○雱曰水方
　圓曲直隨物萬變而初不易已此所以終
　能勝物也夫玉石堅强矣而持以攻物有
　時而碎者以其可易耳一本云天下柔弱
　莫過於水
弱之勝彊
　河曰水能滅火陰能消陽
柔能勝剛
　河曰舌柔齒剛齒先舌亡
天下莫不知
　河曰知柔弱者長久剛强者折傷也
而莫之能行
　明皇曰柔弱之道勝於剛强天下未有不
　知者知有此道不能行也○河曰耻謙卑
　好强梁○雱曰得一者寡一本作故柔勝
　剛弱勝强
是以聖人言
　河曰謂下事也
受國之垢是謂社稷主
　河曰君能受國之垢濁者若江海不逆小
　流則能長保其社稷爲一國君主也○雱
　曰垢未若不祥之甚故但爲社稷主
受國之不祥是謂天下王
　明皇曰引萬方之罪是受國之垢濁稱孤
　寡不穀是受國之不祥其德如此則社稷
　有奉故天下之人歸往矣○河曰君能引
　過自與代民受不祥之殃則可以王有天
　下○雱曰聖人所以能柔弱者體水以爲
　德也受垢不祥其納污受辱之義乎此可
　謂智者道爾
正言若反
　明皇曰受國之垢爲社稷主受國不祥爲
　天下王是必正言初若反俗故云正言若
　反○河曰此乃正直之言世人不知以爲
　反言○雱曰反於小知之近情而合於大
　道之至正
　　　和大怨章第七十九
和大怨者
　明皇曰與身爲怨對之大者情欲也和謂
　調和也此言人君欲以言教調和百姓使
　無情欲故曰和大怨○河曰殺人者死傷
　人者刑以相和報
必有餘怨
　明皇曰立教化人不能無迹斯迹之弊還
　與爲怨故曰必有餘怨○河曰任刑者夫
　人情必有怨及於良人也○弼曰不明理
　其契以致大怨已至而德以和之其傷不
　復故必有餘怨也○雱曰上禮爲之而莫
　之應則攘臂而仍之天下始有怨矣既不
　能反常復本而方乃以聯合歡則怨必彌
　起
安可以爲善
　明皇曰既有餘怨則不可以爲善○河曰
　言一人呼嗟則失天心安可以和怨爲善
　也○雱曰意若爲善而不善之本也
是以聖人執左契
　河曰古者聖人執左契合符信也無文書
　法律刻契合符以爲信也○弼曰左契者
　防怨之所由生也
而不責於人
　明皇曰左契者心也心爲陽藏與前境契
　合故謂之左契爾聖人知立教則必有迹
　有迹則是餘怨故執持此心使令清靜下
　人化之則無情欲不煩誅責自契無爲○
　河曰但刻契之信下責人以他事也○雱
　曰左契取於人右契取人左無事而右主
　權故古者分契之法如此也聖人執左契
　不從事於物而物自來合吾應其合者爾
　所謂感而遂通天下之故也然則聖人常
　受天下之責而無責人之心是以終無怨
　莊子曰以得爲在人以失爲在已湯曰萬
　方有罪罪在朕躬此之謂也記曰獻牛馬
　者操右契蓋獻者并劵以進是知左契乃
　受責者之所執史記曰操右劵以責事
　故有德司契
　河曰有德之君司察契信而已○弼曰有
　德之人念思其契不令怨生而後責於人
　也○雱曰下從事於物而應物之合者
無德司徹
　明皇曰司主也徹通也言有德之君主司
　心契則人自化無德之主則將立法以通
　於人爲法之弊故未爲善○河曰無德之
　君背其契信司人所失○弼曰徹司人之
　過也○雱曰徹通也物物求通其塞多矣
天道無親常與善人
　明皇曰司契則清靜立法則凋殘皇天無
　親唯德是輔故人君者常思化淳於無爲
　不可立法而生事○河曰天道無有親疏
　唯與善人則與司契者也○雱曰唯天無
　親但善則與之明天與聖人同道也
　　　小國寡民章第八十
小國寡民
　河曰聖人雖治大國猶以爲小儉約不奢
　泰民雖衆猶若寡少不敢勞之也○弼曰
　國既小民又寡尚可使反古况國大民衆
　乎故舉小國而言也○雱曰小制國寡聚
　民則淳厚蓋國大民衆則利害相摩巧僞
　日生觀都邑與聚落之民質詐殊俗則其
　驗也
使民有什伯之器而不用也　
　明皇曰什仵也伯長也此章明人含淳和
　無所求及適有人材器堪爲什仵伯長者
　亦無所用之矣○河曰使民各長部曲什
　伯貴賤不相犯也器謂農人之器而不用
　徵召奪民良時也○弼曰言使民雖有什
　伯之器而無所用之當何患不足也○雱
　曰十人所共謂之什器百人所共謂之百
　器清靜之治務使民各遂其生理而不妄
　興作終無連群聚衆之事故雖器有什伯
　而不用也
使民重死
　河曰君能爲民興利除害各得其所則民
　重死而貪生也
而不遠徙
　明皇曰少思寡欲不輕用其生敦本無求
　故不遠遷徙也○河曰政令不煩則民安
　其業故不遠遷徙離其常處○弼曰使民
　不用惟身是寳不貪貨賂故各安其居重
　死而不遠徙也○雱曰樂生遂性故重死
　安土無求故不遠徙無道之世質薄事多
　而利欲勝乎好生末盛本衰而貪求在乎
　分外故觸刑陷險如履平地而車轍足迹
　交於四方此亦亂之極也
雖有舟輿無所乘之
　河曰清靜無爲不作煩華不好出入遊娛
　也
雖有甲兵無所陳之
　河曰無怨惡於天下○雱曰民自足於性
　分之内則無遠遊交戰之患
使民復結繩而用之
　明皇曰舟輿所以利遷徙甲兵所以徇攻
　戰兩者無欲故無所乘陳反樸還淳復歸
　于三皇結繩之用矣○河曰去文反質信
　無欺也○雱曰事簡民淳故無用文契
甘其食
　明皇曰不貪滋味故所食常甘○河曰甘
　其蔬食不思食百牲也
美其服
　明皇曰不事文綉故所服皆美○河曰美
　其惡衣不貴五色○雱曰甘食美服無事
　而富也
安其俗
　明皇曰不飾棟宇故所居則安○河曰安
　其茅茨不好文飾之屋
樂其業
　明皇曰不澆淳樸故其俗可樂○河曰樂
　其質樸之俗不轉移也
鄰國相望鷄犬之聲相聞
　明皇曰言其近○河曰相去近也○雱曰
　人遂其生故繁息而樂
使民至老死不相往來
　明皇曰無求之至○河曰其無情欲○弼
　曰無所求欲○雱曰近而不交無求於外
　也此盡性之治故民亦盡其性竊嘗考論
　語孟子之終篇皆稱堯舜禹湯聖人之事
　業蓋以爲舉是書而加之政則其效可以
　爲比也老子大聖人也而所遇之變適當
　反本盡性之時故獨明道德之意以收斂
　事物之散而一之於樸誠舉其書以加之
　政則化民成俗此篇其效也故經之義終
　焉楊子雲爲法言亦終乎唐虞之言蓋有
　法乎孔孟與此書也然子雲之說誠得施
　於天下亦何足以與乎聖人之業可謂有
　其意矣而言之過也一本無使字
　　　信言不美章第八十一
信言不美
　明皇曰信言者聖教也信實之言不韵於
　俗故不美○河曰信言者如其實不美者
　樸且質也○弼曰實在質也○雱曰信言
　要於道道之出言淡乎無味何美之有
美言不信
　明皇曰美言者代教也甘美之言動合於
　俗故不信○河曰滋美之言者孳孳華詞
　不信者飾僞多空虚也○弼曰本在樸也
　雱曰離道而語事物故雖足以美淺聞之
　聽而非至論也且言者風波也何以美爲
善者不辯
　明皇曰善者在行無辯說○河曰善者以
　道修身不綵文也○雱曰言近指遠不假
　繁辭
辯者不善
　明皇曰巧滯辯說故不善○河曰辯者巧
　言也不善者舌致患也土有玉掘其山水
　有珠濁其淵辯口多言亡其身○雱曰言
　以明道而已要不煩何用多說孔子曰辭
　達而已
知者不博
　河曰知者謂知道之士不博者守一元也
　弼曰極在一也○雱曰極當在乎至微何
　事於博
博者不知
　明皇曰知者了悟也博者多聞也○河曰
　博者多見聞不知者失眞要也○雱曰溺
　乎事物之衆而不能反約愚之甚者安在
　乎有知
聖人無積
　明皇曰積者執言滯教有所積聚也聖人
　了言忘言悟教遺教一無執滯故云不積
　弼曰無私自有唯善是與任物而已○雱
　曰聖道運乎無方而我常無滯故以至無
　而供萬物之求積而有之則所得鮮矣安
　能大而化之乎此明知者不博
既以爲人己愈有
　河曰既以爲人施設德化已愈有德○弼
　曰物所尊也○雱曰爲人者施於事業以
　治天下也因其勢而利之則吾道不虧而
　事業彌廣矣一本爲作與非
既以與人己愈多
　明皇曰此明法性無盡言聖人雖不積滯
　言教然以法味誘導凡愚盡以與人於聖
　人清靜之性曾無减耗唯益明了故云愈
　有愈多有明自性多明外益○河曰既以
　財賄布施與人而財益多如日月之光無
　有盡時也○弼曰物所歸也○雱曰與人
　者授之以道也授人以道如天生物吾未
　嘗費而物日以夥既云無積故又明其能
　贍足萬物蓋唯無積乃所以能足也
天之道利而不害
　河曰天生萬物愛育之令長大無所傷害
　也○弼曰動常生成之也○雱曰天者群
　物之宗常以慈畜萬物豈有害之之意此
　明信言不美夫天理常夷美於此則害於
　彼矣
聖人之道爲而不爭
　明皇曰舉天道利物不害者將明聖人之
　道施爲弘益常以與人故不爭也○河曰
　聖人法天所施爲化成事就不與下爭功
　名故能全其聖功也○弼曰順天之利不
　相傷也○雱曰一氣自運萬物必遂聖人
　體大運以有爲行遲速於常度豈有心於
　爭乎夫唯如此故於立言垂法亦因時乘
　理適可而已非爲辯也然而終以此句者
　誠欲體道德之說莫尚於爲而不爭老子
　經意終於第八十篇此篇總序其作經之
　意亦由南華盡於莊子之死而更有天下
　一篇兼明道術之是非以自積著書之迹

道德眞經集註卷之十





釋音
　櫰(而羊/切)蹷(居月/切)昩(音/妹)貸(吐代/切)螫(失亦/切)攫(俱/縛)
　(切)懹(子壘又/子委切)嗄(一邁/切)蔕(常/音)難(乃旦/切)脆(七歳/切)
　辟(音/避)繟(音/固)恢(苦回/切)斵(陟角/切)賂(音/路)愈(任與/切)純
　(杜本/切)













後序
老氏之書傳於世也乆矣其言微其旨遠而
莫能極學者非明白洞達窮道德性命之理
未易測其津涯也夫老氏豈欲爲甚高之論
以取惑於世蓋至道之極窈冥昏默雖聖人
猶且不能名方道術既散之際苟不示其髣
髴明其大略則天下後世有愚而不靈者蕩
然無所適茫然無所守不知大道之本原而
爲倒置之民也於是不得已强而爲之言以
明夫道大焉彌滿六合而無外小焉入乎纖
介而無間其玄則爲衆妙之門其粗則治家
治國治天下無乎不在昔之爲註者有三曰
河上公曰明皇曰王弼夫三家之說其間不
能無去取然各有所長要其歸宿莫非究大
道之本近世王雱深於道德性命之學而老
氏之書復訓厥旨明微燭隱自成一家之說
則八十一章愈顯於世然世之學者以老氏
爲虚無無用之文少嘗加意陳言鄙論自以
爲得殊不知大道之本由老氏而後明老氏
之經由數家而後知非俗學者所易聞也
太守張公深達夫道德性命之理以文章作
人以經術訓多士常患夫執經者不知道乃
命黌舍之學者參其四說無復加損刊集以
行於時而廣其教俾夫承學之士知老氏之
書非徒爲虚誕之辭極深研精皆足以造乎
至理其眞以治身其緒餘土苴爲天下國家
則學者豈曰小補之哉迥承教下風幸得以
親炙故衹請以書歲月且不泯其傳時元符
元年十月一日前權英州軍事判官梁迥謹
序










