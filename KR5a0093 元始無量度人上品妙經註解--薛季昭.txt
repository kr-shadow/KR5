#+TITLE: 元始無量度人上品妙經註解--薛季昭
#+DATE: 2018-05-12 10:21:35
#+SOURCE: github.com/kanripo/KR5a0093 master 8e82a004                
元始无量度人上品妙經註解　徃四
　　　進經表
　小兆臣薛季昭誠惶誠恐稽首頓首再拜
　上言臣聞黍珠造化因
元始以泄玄靈寳本章賴道君而演化天不
　愛道世得見經誠爲混沌赤文名曰上品
　妙首元綱流演則三十二帝神文營衛則
　二十四人上消天災下禳毒害故輕泄漏
　慢者身經地獄而供養尊禮者位登仙公
　然世人誦詠雖多於經旨通明者少先賢
　非無箋註多入幽玄末學未易通融益滋
　疑惑心如昧昧音謾琅琅臣季昭等是凡
　夫好參玄竅師傳心印帥顯雷壇愧無寸
　功可消三惡助六經之句解參諸老之玄
　談集成一家廣開衆目不敢施於上道祇
　接引於下根隨字發明逐章剖析但欲焕
　聖言於日月焉能免罪咎於丘山祈帝之
　恩恕臣之僣臣誠惶誠恐稽首頓首再拜
　恭惟
无上大羅三境金闕玉皇上帝(玉陛下)開明
　三景化生諸天玄座說經同時稱善生死
　受賴爲福難勝玄奥可詳度人無量伏望
　憫臣未消穢氣念臣好學至經通玄究微
　粗悉其章焚香誦經願成此志仰蒙帝祐
　獲就良因了積年未了之心開夙世罔開
　之眼利施六天之下是男是女咸得長生
　庶幾一日之間無智無愚皆可入道彼此
　俱無妄想祖宗但願昇遷仍請護持相傳
　乆遠昔諸天記人功過毫分無失今一國
　傾心歸仰喜慶難言臣下情無任瞻天望
　聖昧死俯伏謝罪祈恩之至謹言
　大德七年甲辰上元日小兆臣薛季昭上表








元始无量度人上品妙經註解卷上
　　　　九江冰湖埜人薛季昭顯翁註解
太上洞玄靈寳无量度人上品妙經
　太上者即玉晨高上大道君也元始天尊
　之弟子太微天帝君之師居上清上元玉
　宸宫既授以經因正題首標之洞者三洞
　即洞眞洞玄洞神也玄者妙也散則爲經
　斂則爲道靈寳者即三寳之中一章按生
　神章經云龍漢開圖化生靈寳君至赤明
　元年出書度人時號上清玄都玉京七寳
　紫微宫道君所居之天也此度人經是太
　上道君靈寳天尊所集故曰靈寳无量者
　不可限量言其多也度人者開度衆生也
　上品者上上度人之極品也妙經者妙即
　玄也經即徑也此經乃度人玄妙之捷徑
道言昔於始青天中
　此經元始授之道君凡道言者即道君編
　述之言也道君言我於往昔无量劫在始
　青天中時此天即北方八天中說碧落浮
　黎空歌保珍之一天道藏云欲界六天自
　東方第一太皇天至第六上明天爲欲界
　此天劫到大火焚燬色界十八天自東方
　第七虚无天至西方第八无極天爲色界
　此天劫到大水流蕩無色界四天自北方
　第一皓庭天至第四太素天已上爲無色
　界此天劫到大風吹散又自北方第五天
　至第八天乃四種民天也雖總曰無色界
　然此天劫劫長存水火風皆不能到也三
　界劫壞此天聖人又開化人種始青天乃
　四種民之一天如在上宰制劫運化生諸
　天也
碧落空歌大浮黎土
　說始青天中青碧梵炁豁落無邊其中天
　人空洞之歌交相響答浮黎者始青天王
　國王隱名
受元始度人无量上品
　道君說我於始青天中受得此上上經品
　(此道君序天/尊說經之初)
元始天尊當說是經周回十過以召十方始
當詣座
　道君說天尊當初說經周回十次普召十
　方然後就座過者徧也十方者東南西北
　四方東北東南西南西北四維上下方數
　始于一終于十十徧則始終周徧矣
天眞大神上聖高尊妙行眞人无鞅數衆乗
空而來
　此指得道修證成眞之人皆來聽天尊說
　經无鞅者无數之義乘空者馭炁乘虚來
　至說經之所
飛雲丹霄緑輿瓊輪羽蓋垂蔭
　此言一時聽法而來儀飾如此
流精玉光五色鬱勃洞焕太空七日七夜
　此言諸仙精鍊成眞内養五臟光華發外
　則成五色朗照虚空乆而不散鬰勃者茂
　盛之義洞焕者光徹之義諸天晝夜不此
　人間也(道君顯諸天/眞皆來聽法)
諸天日月星宿璇璣玉衡一時停輪
　天天皆有三光爲聽經故暫停輪轉璇璣
　者斗府也玉衡者斗柄也
神風靜默山海藏雲天无浮翳四炁朗清
　萬縁絶靜一塵不留也
一國地土山川林木緬平一等无復高下
　指大浮黎土之中一樣平等无有高低也
土皆作碧玉无有異色衆頁侍坐
　无異色者土與碧玉一般樣也經曰說法
　之所宫殿皆成七寳(道君顯天尊/道力化現)
元始天尊玄座空浮五色師子之上
　天尊懸虚而昇座馭炁而浮空皆不著於
　有相無相師子乃百獸之王表天尊御此
　之上高出諸天五色者法相光明也
說經一徧諸天大聖同時稱善
　一徧纔周諸天中人隨根器而各有悟入
　皆稱其好
是時一國男女聾病耳皆開聰說經二徧盲
者目明說經三徧喑者能言說經四徧跛痾
積逮皆能起行說經五徧乆病痼疾一時復
形說經六徧髮白反黑齒落更生說經七徧
老者反壯少者皆强說經八徧婦人懷姙鳥
獸含胎已生未生皆得生成說經九徧地藏
發泄金玉露形說經十徧枯骨更生皆起成
人
　說經一徧召東方時聾者聽說經二徧召
　南方時目盲者見說經三徧召西方時口
　啞者聲說經四徧召北方時足跛者行說
　經五徧召東北方時乆病廢病體完說經
　六徧召東南方髮白反黑齒落重生說經
　七徧召西南方衰老者健少弱者勇說經
　八徧召西北方凡已生未生者皆得成形
　說經九徧召上方時地下伏藏皆現光彩
　說經十徧召下方時枯骸朽骨起死回生
是時一國是男是女莫不傾心皆受護度咸
得長生
　說經之時不揀男女皆沾福力已生天者
　因經護度未度世者因經長生(此道君序/天尊說經)
　(之效/也)
道言是時元始天尊說經一徧東方无極无
量品至頁大神无鞅之衆浮空而至
說經二徧南方无極无量品至眞大神无鞅
之衆浮空而至
說經三徧西方无極无量品至頁大神无鞅
之衆浮空而至
說經四徧北方无極无量品至眞大神无鞅
之衆浮空而至
說經五徧東北无極无量品至眞大神无鞅
之衆浮空而至
說經六徧東南无極无量品至眞大神无鞅
之衆浮空而至
說經七徧西南无極无量品至眞大神无鞅
之衆浮空而至
說經八徧西北无極无量品至眞大神无鞅
之衆浮空而至
說經九徧上方无極无量品至眞大神无鞅
之衆浮空而至
說經十徧下方无極无量品至眞大神无鞅
之衆浮空而至
　道藏云東方安太堂鄉納善世界南方宛
　黎城境棄賢世界西方福堂洲咸行世界
　北方鬱單野清淨世界東北福集鄉長安
　世界東南元福田用賢世界西南延福鄉
　仁靜世界西北福德鄉延賢世界上方三
　十二天玄都玉京紫微之中諸天眞衆下
　方五嶽九壘洞淵水府北都羅酆三十六
　宫地下諸眞神衆也
十徧周竟十方无極天眞大神一時同至一
國男女傾心歸仰來者有如細雨密霧无鞅
之衆迮國一半土皆偏陷非可禁止
　十方皆來不約而同細雨密霧者言其多
　也迮者傾反似地狹隘不相容者(此道君/序天尊)
　(周回說經而/十方皈向也)
於是元始懸一寳珠
　於是天尊示寳珠像方便開度顯聖别凡
大如黍米在空玄之中去地五丈
　黍米至微之物珠之小者如之天尊現此
　珠虚空中地之相去有五丈遠此等妙理
　非筆可談○元始黍珠人人性分具足特
　爲五欲障礙充拓不去所以與其懸遠茍
　於五欲中能離去之則一點靈光照天照
　地與元始黍珠何異哉
元始登引天頁大神上聖高尊妙行眞人十
方无極至頁大神无鞅數衆俱入寳珠之中
　天尊慈悲懸珠示人先登珠内引示衆眞
　(道君顯天尊/示珠方便)
天人仰看
　浮黎天人尚有累在止可仰觀寳珠不能
　從有入無
惟見勃勃從珠口中入既入珠口不知所在
　諸天人但見衆眞群入珠口无跡可見矣
國人廓散地還平正無復欹陷
　道既復隱地復還元
元始即於寳珠之内說經都竟衆眞監度以
授於我
　天尊既引衆眞升玄入妙即於珠内傳道
　說法太上道君親承其旨都竟者圓滿也
　監度者監臨開度也
當此之時喜慶難言法事麤悉諸天復位儵
欻之間寂无遺響
　麤者略也悉者詳也大道不須略通線路
　即悟眞玄所以喜悦復位者各歸元位寂
　者無聲音之可聞也(道君顯天人/聖凡不同)
是時天人遇值經法普得濟度全其本年無
有中傷
　當時浮黎國土天人滯於有形雖不得入
　寳珠之内然得遇天尊假此因縁皆受濟
　度無有中路天傷天年者惟解悟眞常則
　證入虚无妙道
傾土歸仰咸行善心
　盡一國土莫不歸向修習下文十二善業
不殺不害不嫉不妬不婬不盗不貪不欲不
憎不𡜍言無華綺口無惡聲
　此十二善業也斷一切命曰殺陷一切物
　曰害毁人成功曰嫉忌人勝已曰妬非色
　而染曰婬取物不義曰盗好奪無厭曰貪
　妄起心意曰欲妬嫌他人曰憎欺人自能
　曰𡜍花言巧語謂之華𦂶出口不遜謂之
　惡聲
齊同慈愛骨成親
　三業既除六根清浄一體同觀有甚親𨃀
國安民豐欣樂太平
　善緣純熟惡念消融國安無事民樂太平
　若人於十二時中心地清浄齊物我無怨
　惡亦是自心太平也
经始出教一国以道预有至心宗奉禮敬皆
得度世
　道君言我當初受經于天尊然後出经於
　一国普教天人宿有修證者生希有相崇
　重信向由凡而修可以入聖度世者超出
　凡世也此道君勸人修十二善業之因緣
　也(已上道君序/受經之始末)
道言元始天尊說經中所言並是諸天上帝
內名隱韻之音亦是魔王內辭百靈之隱名
也非世之常辭
　內名隱韻者如帝鬰繿玉明至大擇法門
　是也魔王內譯者如巴元醜伯至流鈴八
　衛是也百靈隱名者如中有度人不死之
　神以至桃康合延是也此皆非世俗尋常
　之句語也(此道君詳說/經由之所言)
上聖已成眞人通玄究微能悉其章誦之十
偏諸天遙唱萬帝設禮河海靜默山歡藏雲
日月停景璇璣不行群魔東形鬼精滅爽回
屍起死白骨成人
　高天上聖皆從元始祖炁分真降神故能
　通達玄妙窮窮精微書詳其㫖體天尊周
　回十過而誦之諸天遠聞而唱詠萬帝親
　近而拜禮河海神爲聽經而寂靜山嶽神
　爲聽經而嶽雲七曜不行而停光魔精東
　形而消滅已死者可回屍白骨者可成人
　(道君序上品之/人誦經因果)
至學之士誦之十過則五帝侍衛三界稽首
魔精喪眼鬼祅滅爽濟度垂死絕而得生
　至心學道之士亦如此誦經十過五方五
　帝三辦萬靈皆來拱護尊敬其人魔鬼可
　以消伏死絕可以回生(道君序中品之/人誦經因果)
所以爾者學士穖氣未消體未洞眞召制十
方威未制天政徳可伏御地衹束縛魔靈但
卻死而已不能更生
　爾者近也近來學者心雖不染於六塵而
　穖氣未盡於消滅體雖未洞達於眞玄而
　十方已聽於如役威雖未可以制御天之
　七政而徳已可以制伏地之神祗身雖未
　可超證而更生其人亦可脫无常而却死
　(道君序下品/人誦經因果)
輕誦此章身則被殃供餋尊禮門戸興隆
世昌熾興善因縁萬災不干神明護門
　輕誦則受惡報敬誦則受善報身前則門
　戸興旺身後則子孫衆多不特自已無災
　且有神明拱侍也(此道君闡述/敬慢者罪禍)
斯經尊妙獨步玉京度人無量爲萬道之宗
巍巍大梵徳難可勝
　玉京者玉山上京也大梵者大梵眞炁也
　此經梵炁八會結成度人功徳何可勝言
　所以獨步玉京之上(道君總結此經/功力不可思義)
道言凡誦是經十過諸天齊到億曾萬祖幽
魂苦爽皆即受度上昇朱宫格皆九年受化
更生得爲貴人
　大凡謫經十方諸天皆來作證累劫宗親
　悉得解脫從鍊度格入貴人品朱宫者南
　方世界中朱陵火府也府有流火之庭大
　凡度世者皆從朱宫煅煉穢質而成仙骨
　格有三等上者三年中者九年下者二十
　四年指中等鍊度格式也(道君序誦經者/死魂有超度格)
而好學至經功滿德就皆得神仙飛昇金闕
遊宴玉京也
　心之愛曰好此言以靈寳修心者也功行
　圓滿七祖同昇紫金闕白玉京皆大羅玉
　清之境(道君序好者/之功優於謫)
上學之士修誦是經皆即受度飛昇南宫
　上等學人既誦詠之又修行之不拘南宫
　限格徑可超昇(道君序修誦兩全者/又優於好經者也)
世人受誦則延壽長年後皆得作尸解之道
魂神暫滅不經地獄即得反形遊行太空
世間男女受經於人而誦之者在世决可
　長年身後不由地府即得反形而尸解精
　神飛行於太虚尸解者謂形雖死而神不
　滅也(道君勉世人受/誦有如此因果)
此經微妙普度无窮一切天人莫不受慶无
量之楅生死蒙惠
　此度人經功德无量上而諸天下而諸人
　生者死者莫不賴之(道君總結一切修/誦受持决可得楅)
上天所寳不傳下世至士齎金寳效心盟天
而傳
　至心修道者欲得此經必將質信重設盟
　誓告天而傳表經之不可易得也(此道君/述經之)
　(不可輕/傳也)
輕泄漏慢殃及九祖長役鬼官
　輕忽泄瀆漏逗慢易此不敬信者累及九
　祖落命之後受役鬼官如推沙走石塞山
　填海踏雷車摇電火受此等苦無有出期
　是曰長役鬼官也(道君述受經/者不可輕慢)
侍經五帝玉童玉女各二十四人營衛神文
保護受經者身
　纔開經卷便有神衛五方五帝各勑玉童
　玉女二十四人來衛護之玉童玉女者修
　鍊純粹無穢質也各者緫五五數合一百
　二十者也身指受誦此經者之身也(此道/君述)
　(開卷誦經則有/諸神便來衛護)
道言正月長齋誦詠是經爲上世亡魂斷地
逮役度上南宫
　正月上元天官賜福此月齋誦可以斷除
　乆遠先亡受地府連逮之苦役其魂神可
　超昇赤明天宫受南昌之鍊度
七月長齋誦詠是經身得神仙諸天書名黄
籙白簡削死上生
　七月中元地官赦罪此月齋謫可入仙階
　天眞記名簡録之士北斗削落死籍南斗
　註上生名
十月長齋誦詠是經爲國王帝主君臣父子
安鎮國祚保天長存世世不絶常爲人君安
鎮其方民稱太平
　十月下元水官解厄此月齋誦可保劫運
　君民蒙福
八節之日誦詠是經得爲九宫眞人
　立春春分立夏夏至立秋秋分立冬冬至
　此八節也感應篇云此等日分三官九署
　紏録罪福八節齋誦可增善果命過之後
　神生九天九宫者即生神九天宫也
本命之日誦詠是經魂神澄正萬炁長存不
經苦惱身有光明三界侍衛五帝司迎萬神
朝禮名書上天功滿德就飛昇上清
　本命日即自身本命日辰也此日身中元
　辰飛奏罪福學人若能齋誦則生有善力
　死無惡趣坐則三界侍傍而翊衛行則五
　帝伺動而前迎人多感此但觀古人云法
　行先天一炁將用自己元辰便可以意悟
　此述三元八節本命吉日修誦因果耳(道/君)
　(序學士修誦/之功用也)
道言行道之日皆當香湯沐浴齋戒入室東
向叩齒三十二通上聞三十二天心拜三十
二過
　此道言以下皆修誦之法不用讀誦但依
　此存想行道者將演經也沐髮浴體齋心
　持戒蓋欲交接天人眞炁也入淨室東向
　迎生炁而坐叩齒所以集一身之神以召
　萬靈每叩一通令響應一天存我起拜三
　十二天帝從皇曾天以次一一密謫天名
　須存見天宫樓閣帝君及左右儼然隨心
　跪拜知身親朝禮之狀
閉目靜思身坐青黄白三色雲炁之中
　收光内視不雜妄想三色雲炁者三境玄
　元始梵炁也存我坐下有三色青黄白炁
内外蓊冥有青龍白虎朱雀玄武師子白鶴
羅列左右
　内徹五臟外盈一室蓊鬰冥合常繞經案
　存青炁從肝自眼中出化青龍居于左白
　炁從肺自鼻中出化白虎居于右赤炁從
　心自口中出化朱雀居于前黑炁從腎自
　耳出化玄武居于後次存師子盛猛之獸
　白鶴鮮潔之禽羅布左右
日月照明洞焕室内
　眉後兩小宂爲六合之府存日月自中出
　太陽自左宂出紫赤色光九芒太陰自右
　宂出黄白色光十芒一云左目爲日右目
　爲月一室之内金紫光燦
項生圓象光映十方如此分明
　存日月光芒灌我鼻中入腦後四寸金華
　宫圓象出項後大如車輪光照内外一一
　分明如親目所見也
密呪曰(依下文召出/身中衆神)
无上玄元太上大道君召出臣身中三五功
曹左右官使者侍香金童傳言玉女五帝直
符直日香官各三十二人出
　默存自身中出各各裝嚴森列左右前後
關啓所言今日吉慶長齋清堂修行至經无
量度人
　受法籙者即具位如未受法籙者即云奉
　道弟子某盡心所欲言亦貴簡當若知夫
　三洞中盟之道見行事則言修行至經自
　非此人即不言但云清堂謫經若爲十方
　幽普則言无量度人若爲一事而誦則言
　爲某事誦經
臣及甲乙轉經受生願所啓上徹徑御无上
三十二天元始上帝至尊几前
　臣及甲乙者若爲己爲人則言臣及某人
　若自看謫止稱自己姓名轉經受生若爲
　他人則言臣爲某人蓋心不兼二也貴在
　精誠上達諸天上帝之前
祝畢引炁三十二過東向誦經
　從皇曾天始一一稱揚名號每存本天中
　眞炁一如玉霞之輝下灌我身以鼻引口
　吸流入五臟之中内外虚白即向東迎生
　炁而持謫也
　右正經之前序已上道君示學士修誦之
　法也
元始无量度人上品妙經註解卷上

















元始无量度人上品妙經註解卷中　徃五
　　　　九江冰湖埜人薛季昭顯翁註解
　此正經乃元始所說故直曰元始无量度
　人表元始以此經開度无量也
元始洞玄靈寳本章
　元始天尊說此經以泄三洞玄妙之道也
　道君受元始洞玄之旨以爲靈寳修眞之
　本演而成章(此言本經/上下二章)
上品妙首十迴度人百魔隱韻離合自然
　二章乃上品衆妙之首當來元始十徧說
　經之㫖也所言皆百魔祕㫖聚則爲炁散
　則爲文一離一合皆自然也(此正經/之小序)
混洞赤文无无上眞(此下皆言祖/劫開化之事)
　混沌之初空洞之炁累經劫火鍊成赤文
　天尊於无无之中以此赤文爲諸上高眞
　度人之本
元始祖劫化生諸天
　龍漢赤明上皇延康開皇皆劫名也祖劫
　者始劫也化生諸天者謂由龍漢始青祖
　炁而開化也
開明三景是爲天根
　祖劫玉清一炁生二而爲上清二炁生三
　而爲太清三炁生九炁而生九天九天之
　上又别而爲三十二天每一天各有一日
　月星是爲三景開者豁也明者光也天根
　者元始祖炁爲化生諸天之根本也
上无復祖惟道爲身
　自元始以上无復本祖惟此道爲身耳言
　萬法皆從元始本身起祖也
五文開廓普植神靈
　混洞赤文經劫火成章之後演爲五天之
　炁化爲五炁之文自无无中化生萬有三
　界神靈普皆從此赤文而植立焉
无文不光无文不明无文不立无文不成无
文不度无文不生
　所以天地萬物无此赤文則不光顯不明
　亮不建立亦不成就不開度亦不生化昔
　天眞皇人云非混洞赤文則不能攝化九
　陽明天度而成天境也
是爲大梵天中之天
　已上並言祖劫之事是爲混洞大梵之炁
　融結赤文開化諸天此玉清一天實諸天
　最尊也
鬱羅蕭臺玉山上京
　此天之下有玉京山與崑崙山相對周迴
　八百餘里上有鬱羅蕭臺之境
上極无上大羅玉清
　此皆梵炁結成而爲上上无極之最上大
　羅玉清之境
眇眇劫仞若亡若存
　玉清上境高出諸天微眇難見經劫不壞
　非仞尺可量目力可窮似有而似无者也
三華離便大有妙庭
　三華堂離便宫大有宫妙庭宫皆元始所
　治玄都中宴息之所
金闕玉房森羅淨霐大行梵炁周回十方
　更有黄金闕白玉房森羅上館淨霐之池
　其間廣大流行皆是玉清梵炁周徧回轉
　運行十方无有止息(此上並言/玉清境界)
中有度人不死之神中有南極長生之君
　玉清元始劫劫之祖每一劫終出法度人
　元始於此劫中開赤明圖以此赤文化開
　混洞混洞化開彌羅是以大丹天内有梵
　寳丹靈赤帝君鍊眞陽精開度衆生无量
　曰長生曰不死皆火府尊神之稱
中有度世司馬大神中有好生韓君丈人
　亦朱陵火府鍊眞度仙之司屬度世君主
　陽九百六之數司馬君主滅邪却試之事
　好生君則青華之别名韓君丈人號可韓
　統五帝也
中有南上司命司録延壽益算度厄尊神
　南上者火府南陵上宫司命以下皆分火
　府之治職予奪功過灾福於人
回骸起死无量度人
　如世人尸解者身經太陰者皆回骸起死
　之義如此等人其開度者无量
今日校録諸天臨軒
　今天尊於赤明劫初浮黎國内開圖校録
　諸天乘天尊道力皆來臨軒陛之下校者
　比量罪福輕重録者記載功過淺深
東方无極飛天神王長生大聖无量度人
南方无極飛天神王長生大聖无量度人
西方无極飛天神王長生大聖无量度人
北方无極飛天神王長生大聖无量度人
東北无極飛天神王長生大聖无量度人
東南无極飛天神王長生大聖无量度人
西南无極飛天神王長生大聖无量度人
西北无極飛天神王長生大聖无量度人
上方无極飛天神王長生大聖无量度人
下方无極飛天神王長生大聖无量度人
　東方神王諱總南方諱飛西方諱雲北方
　諱无鏡東北諱梵東南諱那郁西南諱度
　仙西北諱钁无上方諱瑛下方諱落此即
　十方救苦天尊化現也
十方至眞飛天神王長生度世无量大神
　昔十方天尊自赤明劫來浮黎國内開校
　圖録之日奉元始勅命掌十方三界校量
　功德開度无量
並乘飛雲丹輿緑輦羽蓋瓊輪驂駕朱鳳五
色玄龍建九色之節十絶靈旛
　十方國土聽法而來所乘御者輪輦輿蓋
　所導引者龍鳳旛節
前嘯九鳳齊唱後吹八鸞同鳴師子白鶴嘯
歌邕邕
　所吹唱歌嘯者鳳鸞師鶴邕邕者和鳴也
五老啓途群仙翼轅
　開啓前途則有始眞皇玄元之五老輔翼
　車轅則有十方諸仙衆眞
億乘萬騎浮空而來
　十千爲萬十萬爲億仙眞騎乘浮空馭炁
　來至道前
傾光回駕監眞度生
　傾注圓象回環法駕監臨衆眞開度衆生
諸天丞相南昌上宫
　三十二天各有丞相南昌即丹天世界上
　宫即南陵火府學人仙化必經此宫鍊形
韓司主録監生大神
　韓司者即宫中丈人主録鍊度文籍監生
　者主生魂鑄魄更生之别名也
執籙把籍齊到帝前
　十方至眞大神並抱執算度之籙籍俱會
　帝前以遷舉也
隨所應度嚴校諸天
　隨學人功德應合度者委諸天嚴行而校
　量之(以上並宫考校學人/功過及世人罪楅也)
普吿三界無極神鄉
　然後普行告下天地水府三宫无極者盡
　三界諸神之鄉皆令知聞也
泉曲之府北都羅酆
　泉曲者在北溟之最下北都者北陰酆都
　陰氣重濁凝結成山曰酆都山也上參大
　羅下極風泉山高九億九萬九千九百周
　回九萬里黑氣滲滲停收罪魂皆在此山
　之中也
三官九署十二河源
　山有三宫上元宫去天稍近天官主之中
　元宫在山之左地官主之下元宫在山之
　右去風壘近水官主之此三宫各有三府
　府有百二十冥曹盡酆都官吏考罪魂之
　所九署即九州九壘土皇九令之司十二
　河源者即十二水神之府水始出處曰源
　一河源所在即有一司分治
上解祖考億劫種親
　今天尊當劫運之終告下三界先將合受
　度學人自元始已來及至今日歷世宗親
　盡行超度然後受鍊
疾除罪簿落滅惡根不得拘留逼合鬼群
　天尊告下即令疾速除去罪籍削絶惡業
　之根不得拘執留滯混入衆鬼囚之中
元始符命時刻昇遷
　方可應元始開光符命而得一時一刻升
　神於上清矣
北都寒池部衛形魂
　朔單鬰絶之都乃酆都洞陰之境其山寒
　炁之極下有寒冰之池北陰天帝主之天
　尊勑下北都令所部鬼神護衛形魂之神
　使不散壞
制魔保舉度品南宫
　制御所屬之魔衆各令保舉學人依南昌
　受鍊格皆九年之品昇上南宫也
死魂受鍊仙化成人
　已死之魂鬼質未盡必須南宫經受大鍊
　然後消去穢質羽化而成仙人
生身受度劫劫長存隨劫輪轉與天齊年
　生身者由父母精血而成形也其魂一經
　南宫之鍊度則非幻化色身而得億劫長
　存者也劫終劫始身隨運轉可與諸天相
　齊年劫也
永度三徒五苦八難超凌三界逍遥上清
　三徒者三惡門名也一曰色慾門上尸道
　天徒界二曰愛欲門中尸道水徒界三曰
　貪欲門下尸道地徒界此爲三惡門一名
　三尸道一名三徒界在人身中喜爲惡事
　斷人命根遏人學仙之路抑人飛騰之魂
　五苦者一名五道門也第一名色累苦心
　門又曰泰山地獄苦道第二名愛累苦神
　門又曰風刀苦道第三名貪累苦形門又
　曰提石負山苦道第四名華競苦精門又
　名填海作河苦道第五名身累苦魂門又
　曰吞火食炭鑊湯苦道此五苦五道在人
　身中遏人招眞之路斷人修仙之門八難
　者三徒五苦合而爲八難也又曰三徒者
　一曰長夜徒二曰寒池徒三曰摙石徒五
　苦者一曰刀山苦二曰劍樹苦三曰鑊湯
　苦四曰爐炭苦五曰考謫苦又一曰三徒
　者三官徒役也一曰天官徒役奔雷走電
　二曰地官徒役擔山負石三曰水官徒役
　摙汲溟波五苦者登刀山履劍樹入鑊湯
　抱銅柱吞火食炭也八難者八門幽曠之
　難也夫學諸上道之士當先斷除諸累絶
　滅苦難則眞炁自降神仙自成即得超登
　三界遨遊乎上清矣(此言學士祖考/受鍊己身得度)
上清之天天帝玉眞无色之境梵行
　上清之天道君爲化主其中天人修鍊成
　眞如玉之純无色之界元始爲化主天中
　純是梵炁流行學人昇遷至此則與道合
　眞矣
東方八天(誦自太皇以下須存想各天帝相/貌服色雲炁仍默誦各帝名諱)
　元始積九陽梵炁而成天境此八天自北
　始南行帝服青冕青服青裳青雲九重有
　九色玄龍導引于天帝前後
太皇黄曾天帝鬱繿玉明
　一名淨天其色黄宿次奎璧世人修十善
　者昇此天尚有欲根故曰欲界帝諱觀覺
　鬱繿者天帝内名玉明者魔王隱音也元
　始以金書玉字祕于天之紫微宫
太明玉完天帝須阿那田
　一名勝妙天其色緑宿次璧世人修二十
　善昇此天須阿即天王内名那田即天王
　隱音元始以玉簡金書祕于天之紫房宫
清明何童天帝元育齊京
　一名光天其色黑宿次室世人修四十善
　三根淨者昇此天元育即天王隱諱齊京
　即眞人内文元始以紫簡金書祕于天之
　九晨宫
玄胎平育天帝劉度内鮮
　一名梵天其色赤宿次危世人修六十善
　四根净者昇此天劉度内鮮即帝君隱諱
　无始以金簡玉書秘于天之元景宫
元明文舉天帝醜法輪
　此天色蒼宿次虚世人修八十善五根淨
　者昇此天醜即天君内文法輪即帝之異
　號元始以金書玉字祕于天之廣寒宫
上明七曜摩夷天帝恬懀延
　一名自在天其色黑宿次女世人修一百
　善六根淨者昇此天恬懀即天帝内音延
　即天王隱號元始以玉簡金書祕于天之
　太陰宫(已上屬欲/界六天)此天去凡世五百二十
　億萬里乃風霄之界天中人壽不等其快
　樂最勝諸天也但初出凡界色相未斷或
　手接或眼視或身或言皆欲也若天人斬
　次修習梵行則昇于第二色界
虚无越行天帝正定光
　一名初梵天其色碧宿次牛天人欲根雖
　淨尚有色塵正定光三字天君内文也元
　始以紫册金書祕于天之太玄宫
太極濛翳天帝曲育九昌
　一名二梵天其色紫宿次斗天人一色塵
　麤淨乃昇此天曲育即天之隱號九昌即
　帝之隱文元始以蘂簡琅書祕于天之玄
　都宫也
南方八天(此八天並前虚无/太極二天屬色界)
　元始積三陽梵炁而成天境此八天自東
　始西行帝服青冕赤旒朱衣黄裳絳雲三
　重有朱雀鳳凰導引前後
赤明和陽天帝理禁上眞
　一名上光天其色白宿次箕斗天人二色
　塵麤淨乃昇此天理禁上眞四字即天王
　隱號也元始以玉簡瓊書祕于天之長明
　宫也
玄明恭華天帝空謡醜音
　此天色黄宿次箕天人三色塵麤淨乃昇
　此天空謡醜音四字即天君總號元始以
　玉册金書祕于天之東華宫
燿明宗飄天帝重光明
　此天色緑宿次尾天人四色塵麤淨者乃
　昇此天重光明三字即天君總號元始以
　玉册金書祕于天之浩元宫
竺落皇笳天帝摩夷妙辯
　一名初淨天其色青宿次心天人五色塵
　麤淨乃昇此天摩夷即天帝隱諱妙辯即
　帝之内名元始以紫册金書祕于天之清
　玄宫
虚明堂燿天帝阿𨚧婁生
　一名嚴淨天其色赤宿次房天人六色塵
　麤淨乃昇此天尚有細塵阿𨚧即天王隱
　音婁生即帝之梵號元始以玉字金書祕
　于天重華宫
觀明端靖天帝鬱密羅千
　此天其色蒼宿次氐天人一細塵淨乃昇
　此天鬰密即天帝隱文羅千即天君内號
　元始以蘂簡金書祕于天之光華宫
玄明恭慶天帝龍羅菩提
　此天其色黑宿次亢天人二細塵淨昇此
　天龍羅飛天内音菩提即帝之隱號元始
　以金簡瓊書祕于天之閶闔宫
太焕極瑶天帝宛黎无延
　此天其色碧宿次角天人三細塵淨昇此
　天宛黎无延四字即天王内音元始以琅
　篇素書祕于天之帝康宫
西方八天(此人天并前十/天屬第二色界)
　元始積七陽梵炁而成天境此八天自南
　始北行帝服青冕青旒白衣黄裳緋襈素
　雲七重有白虎師子導引前後
元載孔昇天帝開眞定光
　此天其色紫宿次軫角天人四細塵淨乃
　昇此天開即天帝内音眞定光即天王隱
　諱元始以玉册金書祕于天之延命宫
太安皇崖天帝婆婁阿貪
　一名極樂天其色白宿次軫天人五細塵
　淨乃昇此天婆婁即天帝内音阿貪帝魔
　内名元始以金書玉刻秘于天之開明宫
顯定極風天帝招頁童
　一名廣樂天其色黄宿次翼天人六細塵
　雖淨六輕塵染招眞童三字即天君秘號
　元始以瓊笈素字秘于天之大赤宫
始皇孝芒天帝薩羅婁王
　此天色縁宿次張天人一輕塵淨乃昇此
　天薩羅婁王即玉眞内文元始以紫册琅
　篇祕于天之大丹宫
太皇翁重浮容天帝閔巴狂
　此天色青宿次星天人二輕塵淨乃昇此
　天閔巴狂三字即帝君内文元始以玉册
　金書祕于天之華蓋宫
无思江由天帝明梵光
　此天色赤宿次柳天人三輕塵淨乃昇此
　天明梵光三字即天帝内號元始以寳篆
　雲章秘于天之太玄宫
上揲阮樂天帝勃勃監
　一名自在天其色蒼宿次鬼天人四輕塵
　淨乃昇此天勃勃即天君内文監即帝之
　内號元始以琅書玉字秘于運靈宫
无極曇誓天帝飄弩穹隆
　此天色黑宿次井天人五輕塵淨乃昇此
　天也天人到此不復下墮飄弩即天魔内
　文穹隆即天君隱諱元始以錦囊玉字祕
　于天之中元宫(已上並/屬色界)此天去欲界三十
　萬里乃丹霞之景天人雖無情欲尚有形
　色可見若漸次修習塵染頓盡則昇于无
　色界也
北方八天(四天爲无色界四天爲/四種民天總屬玉清炁)
　元始積五陽梵炁而成天境此八天自西
　始東行帝服青冕白旒皁服朱裳黑雲五
　重有玄龜羽蓋導引前後
皓庭霄度天帝慧覺昏
　一名空无天其色碧宿次參井天人輕染
　雖淨尚餘染習慧覺昏三字即帝君内音
　元始以金書玉字秘于天之瓊瑶宫
淵通元洞天帝梵行觀生
　一名識无邊處其色紫宿次參天人色塵
　都忘但有心識漸入炁觀梵行即天王内
　音觀生即帝之隱諱元始以碧簡玉書祕
　于天之眞元宫
太文翰寵妙成天帝那育醜瑛
　一名无所有處其色白宿次觜天人心識
　兩忘炁觀轉妙那育醜瑛即魔王内文也
　元始以玉書金字秘于天之幽靈宫
太素秀樂禁上天帝龍羅覺長
　一名非想非非想天其色黄宿次畢天人
　無想可忘炁觀轉妙龍羅即天王内諱也
　覺長乃帝之隱文元始以瓊書玉字祕于
　天之仙靈宫(此四天屬/无色界)此天去色界三十
　六萬里乃碧霞之景天人身形微妙无復
　色象修學之者若至此天更能進修即昇
　上四種民天也
太虚无上常融天帝總監鬼神
　此天色緑宿次昴天人初出三界結習頓
　忘清淨无染喜樂无爲炁入神觀總監鬼
　神四字乃帝君都諱攝魔内音元始以玉
　刻玉字秘于天之萬福宫
太釋玉隆騰勝天帝眇眇行元
　此天色青宿次胃天人喜樂頓除神觀轉
　妙眇眇行元四字即天帝之隱號元始以
　金書金字祕于天之白蓋宫
龍變梵度天帝運上玄玄
　此天色赤宿次婁天人无染證不空果飛
　行自在運上即天王内文玄玄即玉眞内
　音也元始以金書玉刻祕于天之靈寳宫
太極平育賈奕天帝大擇法門
　此天色蒼宿次奎天人出二炁之外無年
　壽之限到此究竟轉入三境也大擇法門
　四字即天王之總文元始以玉書紫字祕
　于天之天寳宫(已上四天乃/四種民天也)此天在大羅
　之下去无色界一百三十五萬八千里乃
　太虚之境天人既昇此天者則諸塵漏盡
　飛行元炁上朝三境如劫運將終此天不
　壞天中聖人降凡開化爲民之種生神章
　云以充種民是也
一十二天三十二帝
　九天之上無陰九地之下無陽三天處於
　玄極无色界四種民天之上元始天尊居
　无上大羅之絶頂道藏云第一天玉清爲
　金宫元始居之第二天上清爲火宫靈寳
　居之第三天太清爲土宫老君居之每一
　宫分三宫三清行數九宫故曰九清三十
　二天俱在九清之下
諸天隱諱諸天隱名
　每一天各有一帝每一帝各有其内名隱
　諱也
天中空洞自然靈章
　皆是元始空洞之炁自然結成靈異之章
諸天隱韻天中之音天中之尊天中之神天
中大魔天中之靈
　諸天之中各有隱蔽聲韻空洞妙音所以
　上聖高眞尊而無上神而莫測也大魔者
　即三界魔王也靈即監度諸靈官也
九和十合變化上清
　九爲陽天數也十爲陰地數也陽爲律陰
　爲吕此空洞靈章自然和合陰陽律吕之
　妙諸天皆依憑之變化飛空遊行上清也
无量之奥深不可詳
　靈章開化實爲無量奥妙淵深不可詳測
敷落神頁普度天人
　皆元始當來開化以此靈章敷布流落秘
　于諸天使諸神眞執持天炁開度天人普
　度者普皆受其開度也(此言天中名諱皆/空洞之炁自然結)
　成之妙
今日欣慶受度歷關諸天
　人得受度則非凡夫自然喜慶歷關者是
　天尊勑下以所受度之人編歷關告使諸
　天皆知今日某人當受度也
請滅三惡斬絶地根
　請爲滅去某人三惡之道斬絶當來地獄
　根種子也
飛度五户名列太玄
　當得飛昇度出五苦之門則名姓列之於
　太玄丹籍也
魔王監舉无拘天門
　勅攝魔王監臨保舉各令超入三界之上
　更无拘滯於天門也
東斗主算西斗記名北斗落死南斗上生中
斗大魁總監衆靈
　東斗五星主生炁號主算君西斗四星主
　成物號記名君北斗七星號落死君故於
　注死薄上黜落死名南斗六星號上生君
　故於長生籙上添上生名中斗三星乃斗
　中大魁故總攝監視受度之人一曰中斗
　爲炁之大帥總監一切神靈生死罪福之
　事也(天尊首勅五斗之君/保舉受度學人也)
青帝護魂白帝侍魄赤帝飬氣黑帝通血黄
帝中主萬神无越
　青帝治肝而護三魂帝姓閻諱開明字靈
　威仰能使人三魂通靈也白帝治肺而侍
　魄帝姓上金諱昌開字耀魄寳能令七魄
　不亂也赤帝治心而養氣帝姓洞浮諱極
　炎字赤熛弩主火能生養元氣也黑帝治
　腎而通血帝姓黑節諱靈會字隱局即大
　元水帝也水在人身中爲血能周流於一
　身也黄帝主土氣鎮於脾帝姓通班諱元
　成字含樞紐乃黄庭之中神意所在管攝
　一身之神無令差越也(此乃天尊勅制五/帝保護學人魂魄)
　(氣血神意令其/與道合眞矣)
青天魔王巴元醜伯赤天魔王負天擔石白
天魔王反山六目黑天魔王監醜朗馥黄天
魔王横天擔力
　青天魔王姓斌諱齒成巴主領天魔每耗
　人肝氣令人喜怒不常赤天魔王姓弗名
　由肅主領地魔勢能揭天力能傾山每耗
　人心氣令人狂暴白天魔王姓赤名張市
　一頭六目主領金石山川之魔能破山反
　石每耗人肺氣令人貪愛黑天魔王姓徐
　諱直事主領四海九江川澤之魔爲姓兇
　醜而好殺害每耗人腎氣令人多慾黄天
　魔王姓天門諱波狂主領四方魔精每耗
　人脾氣令人好貪飲食多生疾病也(天尊/勅制)
　(五天魔王保護學人/驅除魔試令得仙道)
五帝大魔萬神之宗
　青帝魔王姓迫落諱萬刑赤帝魔王姓赭
　諱上柏白帝魔王姓鄧諱吁兒黑帝魔王
　姓梟諱公孫黄帝魔王姓宛躬諱産生其
　職主領三界功等諸天爲鬼神之宗也一
　曰五帝各有御魔總眞靈符分衛五方青
　帝符吏名啓華赤帝符吏名明眞白帝符
　吏名茂成黑帝符吏名守元黄帝符吏名
　叔眞各領神兵守衛靈文以御魔也
飛行鼓從總領鬼兵
　此明五帝大魔常部領鬼兵飛行太虚之
　中以音聲鼓吹之從故曰飛行鼓從也
麾幢鼓節遊觀太空
　此明大聖出入遊行儀飾麾者旗屬注羽
　毛於竿首似旌旗之狀幢者亦旛幢也鼓
　節者擊鼓流吹以爲音樂節奏也五帝大
　魔各自部領萬衆建立麾幢鼓節遊觀太
　虚之中
自號赫奕諸天齊功
　帝魔與元始同生故自號爲赫奕之神掃
　蕩祅魔保舉學人與諸天功勳相爲齊並
上天度人嚴攝北酆
　諸上天眞以度人故嚴行統攝令下北酆
　使諸魔不令惱害學人也北都羅酆之山
　有六洞鬼魔好絶人善事不嚴攝之則惱
　害初眞得度者
神公受命普掃不祥
　神公即大羅神公也諱廓奕號馬龍氏受
　天尊符命掃除不祥也
八威吐毒猛馬四張天丁前驅大帥仗旛
　八威神吐火攝毒猛馬神四面張威天丁
　神爲之前引大帥神與之持旛
擲火萬里流鈴八衝
　擲火神飛光萬里之遠流鈴神振響八方
　之衝也
敢有干試拒遏上眞
　敢有邪魔干試拒遏於學上道修眞之人
　也
金鉞前戮巨天後刑
　鉞者斧屬以金飾之故名金鉞巨天者力
　士也若有邪魔敢行干觸塞遏上眞者則
　金鋮於前而斧戮巨天掠後以刀刑又云
　天丁力士前誅後斬除滅鬼精也
屠割鬼爽風火無停千千截首萬萬剪形
　凡此等魔鬼速須屠割而殺之急若風火
　毋得停止也千千萬萬者言其多也或斬
　截其首或剪滅其形也
魔無干犯鬼無祅精
　既屠割剪截之後則邪魔更無干犯鬼魅
　永絶祅精
三官北酆明檢鬼營
　三官行下北都羅酆之中明白檢察鬼群
　之衆不得干犯學仙者也
不得容隱金馬驛呈
　又復告誡羅酆部屬不得容匿鬼黨即馳
　金馬走驛來呈也
普吿無窮萬神咸聽
　普告天上天下無極神鄉一切神靈咸使
　聽伏
三界五帝列言上清
　三界即欲界色界无色界之魔王也五帝
　即五帝大魔也並皆列言舉功保度學者
　上登上清之境也(天尊勅制魔王保/舉學人滅除魔試)
　右正經上章前段
元洞玉曆龍漢延康
　昔元始肇形五劫開化乃命天眞皇人以
　玉曆紀劫運流傳之本元洞者以明祖炁
　也玉曆者以紀天元也劫運五周復歸于
　一自一炁化分三因成九若龍若蜒蟠曲
　九道以總九陽祖炁之元此龍漢劫中元
　始帝尊出法度人之事也龍漢劫乃始青
　之炁開九陽之梵華延康劫乃素靈之炁
　開七陽之梵英
眇眇億劫混沌之中上无復色下无復淵
　眇眇者不可紀極猶如混沌之中太凡一
　劫運終則三光幽暗天地混沌如初道歸
　本源萬物失一則上有何色下有何淵
風澤洞虚金剛乘天
　風澤之炁虚而空洞下依乎地金剛之炁
　精而不雜上乘乎天
天上天下无幽无冥无形无影无極无窮溟
涬大梵寥廓无光
　天上地下幽隱冥暗不可區别无色象之
　可睹无窮極之可度惟一自然大梵之炁
　溟涬寥廓而无光明也(此引龍漢祖劫之/事以啓赤明第二)
　(劫開圖/之㫖)
赤明開圖運度自然
　天地再造至赤明元年劫運始開重生海
　嶽元始以自然火鍊赤文開圖度人所謂
　運度者六十年一甲子一百年一中期一
　千年爲小劫三小劫爲一大劫運度之數
　皆混沌自然之炁而生之
元始安鎮敷落五篇
　天地既立尚拘劫運元始乃睹火鍊之眞
　文因雲篆之結成敷散分落安鎮諸天五
　篇者其一太上太清九眞安化上愛玉符
　其二太上交神生明玉化符其三太上眞
　皇混册肅玄符其四八威禁龍制虎飛英
　太白玉化符其五明綱玄兆大明九化符
赤書玉字八威龍文
　書經火鍊故曰赤書字經玉刻故曰玉字
　文如龍飛之狀故曰龍文八威者龍飛走
　八方之威勢也
保制劫運使天長存
　此言赤書眞符龍文並能制御劫運消劫
　否終使天地長乆而無傾覆也
梵炁彌羅萬範開張
　大梵祖炁天地之根元始乘此虚梵之炁
　彌羅諸天範者法也萬法皆從此而開布
　分張也
元綱流演三十二天輪轉无色周回十方
　祖炁乃天元之綱紀流行于三十二天之
　中也如輪而運自无色界始然後周徧於
　十方也
旋斗歷箕回度五常
　天罡左旋諸星右轉始於斗宿終於箕宿
　歷二十八宿而一周天回旋五星之常度
　而成人間一歲之炁運也
三十五分總炁上元
　二十八宿及日月金木水火土五星而成
　三十五周天之分野皆總受高上天元之
　炁也(此結集第二劫赤/文再立天地之功)
八景冥合炁入玄玄
　八景者指神霄玉清下統八天梵炁也始
　青天則太霄炁太青天則青霄炁始丹天
　則碧霄炁太丹天則絳霄炁始素天則景
　霄炁太素天則玉霄炁始玄天則琅霄炁
　太玄天則素霄炁冥合者諸天八景之炁
　皆與神霄玉清眞王祖炁冥冥參合而變
　化無窮也玄之又玄何可名狀
玄中太皇上帝高眞
　玄中者紫微天宫玄都中宫也太皇者明
　皇道君上帝高眞皆玄都中靈眞至眞
汎景太霞嘯詠洞章
　此上衆眞常浮汎八景之炁於太霞之上
　嘯詠空洞靈章開化人天
金眞朗郁流響雲營
　金眞梵炁朗郁成文嘯歌流演飛聲雲營
　道之動也
玉音攝炁靈風聚煙
　玉音寂然收攝梵炁靈風靜默聚合凝煙
　道之靜也
紫虚鬱秀輔翼萬仙
　此皆紫皇虚无梵炁鬱然秀發輔翼學人
　修眞成仙也
千和萬合自然成眞
　薛幽棲註曰言修謫之人若千眞和其神
　萬道合其炁眞與神混體道與炁合形自
　然而成眞也
頁中有神長生大君
　學道修眞之士當知身中皆有諸神上應
　于天長生大君斗中尊星在人則居臍下
　命門也
无英公子白元尊神
　无英在人身則居肝號公子白元在人身
　則居肺號尊神亦斗中二神也
太乙司命桃康合延
　四神名皆斗中眞人也在人則太乙在腦
　司命在心桃康在臍左合延在腎右
執符把籙保命生根
　此上諸斗眞降在人則爲身之神在天則
　執符把籙保人形命受生之根使之長生
上遊上清岀入華房
　其神上則遊行上清之境出入丹華之房
　華房者即丹天太微之房也
八冥之内細微之中
　八冥即八極也細微即毫末也言此諸神
　則大无不處細无不入或舒布於八冥之
　中或貫穿於一毫之末
下鎮人身泥丸絳宫
　其神下則安鎮人身之中或在泥丸或居
　絳宫泥丸在腦從眉間却入三寸絳宫者
　即心也
中理五炁混合百神
　人居天地之間調理五行之炁則九竅百
　神與道合眞矣
十轉回靈萬炁齊仙
　人能如此顛倒五行十轉而回旋之修鍊
　靈光陽神出現仙不難齊矣十者陰陽之
　成數也如乾九坎一坤六離四巽二兊八
　艮三震七皆合而成十(此言學士修/鍊成眞之由)
仙道貴生无量度人
　仙道所貴唯在於生故无量度人不可勝
　算也
上開八門飛天法輪
　八天之上八帝各開一長生之門登引仙
　眞天中又有飛天神王轉動无上法輪使
　之解脱
罪楅禁戒宿命因縁
　作罪作福各有禁戒宿世命根善惡因縁
　轉此法輪則彼脱苦輪矣
普受開度死魂生身
　由是普皆得受太上開度之恩已死之魂
　亦可更生如身經太陰而返形陽仙也
身得受生上聞諸天
　身既受度則有度世大神爲之具列名姓
　告聞於諸天矣
諸天之上各有生門
　天天各有長生之門昇進學人校録有差
　等也(此言受報既終/當得受度者也)
　右正經一章下段此下謡歌乃正經下章
中有空洞謡歌之章
　諸天各有空洞謡歌皆勸勉學人之章也
魔王靈篇辭參高眞
　此章是魔王所述至神至靈辭意皆參合
　於高眞也(此魔王歌/章之序引)
第一欲界飛空之音
　欲界自皇曾天至摩夷天此六天爲欲界
　之分此天最居下位中有魔王字郁默此
　天中人有形有欲觸物染著故曰欲界也
　魔王於此界中謡歌此音變化飛空故曰
　飛空之音也
人道眇眇仙道莽莽
　人道甚微眇而易失仙道甚莽大而難證
鬼道樂兮當人生門
　鬼道喜耽欲樂阻當學人長生之門也
天道貴生鬼道貴終
　天道尚昇故貴乎生鬼道尚墜故貴乎終
仙道常自吉鬼道常自凶
　升入仙道則多吉慶淪墜鬼道則多凶害
高上清靈爽悲歌朗太空
　諸上高眞鐘靈秀之炁者每悲哀此界天
　人易入鬼趣故於空中朗然形之歌詠以
　勸勉之
惟願仙道成不欲人道窮
　但欲此界天人證成仙果不欲窮而墜下
　流入鬼趣也
北都泉曲府中有萬鬼群
　若此界天人不知修證報盡輪迴必淪墜
　於北都拘入鬼黨之中矣
但欲遏人算斷絶人命門
　命門即生門也北酆鬼衆專好遏絶人長
　生之門也
阿人歌洞章以攝北羅酆
　此界内最尊者故稱阿人洞章即此飛空
　之音魔王歌此章警戒天人攝伏魔鬼
束送祅魔精斬馘六鬼鋒
　欲魔襲人甚於鋒刃著體束送斬馘者皆
　斷絶之義六鬼者即六情所染色聲香味
　觸法之六欲也
諸天炁蕩蕩我道日興隆
　欲界中諸天正炁蕩蕩然而流行无復魔
　障我昇仙之道日漸興旺矣
第二色界魔王之章
　色界自虚无越衡天至曇誓天此十八天
　皆色界之分居于欲界之上故曰第二也
　中有魔王諱摩羅此中天人有形无欲故
　曰色界魔王統管此界故歌此章以勸勉
　學人也
落落高張明炁四騫
　色界十八天落落然高出於欲界六天之
　上張者列也梵炁光明朗照四方騫者遠
　也開也
梵行諸天周迴十方
　梵炁流行於諸天周旋回環於十方也
无量大神皆由我身我有洞章萬徧成仙
　此中无量大神皆我魔身化現也洞章即
　此歌也天人讀之萬徧立證仙眞矣
仙道貴度鬼道相連
　仙尚超度鬼尚墜落仙道鬼道常相連屬
　進則仙退則鬼學仙道者宜謹之
天地眇莽穢氣紛紛
　眇莽者言天地廣大眇茫莽蕩也穢氣者
　色塵也紛紛者雜也此界天人尚染色塵
　未能離色不免失墜
三界樂兮過之常存
　能於三界之中樂然離色忘塵則可徑得
　超過色界昇上无色之界可以長存矣
身度我界體入自然
　有能修證離色忘塵度出我界身入自然
　與道合眞矣
此時樂兮薄由我恩
　到此時節寂滅爲樂皆由我章勸勉之恩
　保度得入三清之境薄者魔王自謙之辭
龍漢蕩蕩何能别眞
　龍漢劫中梵炁蕩蕩乃玉清境天人稍有
　塵累未可證入如引入黍珠但只仰看而
　已眞偽可知
我界難度故作洞文
　我界群魔多諸幻惑爲此難度故作洞章
　以勸學者勉力而修進也
變化飛空以試爾身
　魔王自言我形神變化現飛空以試爾等
　諸天人身修證如何
成敗懈退度者幾人
　其間天人十成九敗懈怠退步能修證者
　幾人也哉
笑爾不度故爲歌音
　魔王自言我嗤笑爾等不求自度故作此
　歌章以勉之
第三无色界魔王歌曰
　自霄度天至禁上天此四天爲无色界也
　在色界之上故曰第三此天之人形欲俱
　空故名无色魔王諱韶作此謡歌之音
三界之上眇眇大羅
　无色界雖超出欲色二界之上其視大羅
　尚眇眇而難見也
上无色根雲層峨峨
　大羅天上无有色根色根者猶言六根也
　色根既无色塵亦无但見雲炁層層而高
　積爾
唯有元始浩劫之家
　唯有元始居此大羅之上劫終劫始開化
　度人元始乃浩劫之家
部制我界統承玄都
　我界中天人皆屬元始部制承受玄都之
　統率玄都者紫微上宫也
有過我界身入玉虚
　有超過我无色界者其身便證入乎玉虚
　眞境也
我位上王匡御衆魔
　魔王自言我居此天最上王位而匡伏於
　衆魔也
空中萬變穢氣紛葩
　飛空之中千變萬化昇度學人使之證眞
　而塵穢之炁常紛華天人耳目
保眞者少迷惑者多
　天人雖離染忘色未能遣忘猶以心識爲
　患故保者少而迷者多
仙道難固鬼道易邪人道者心諒不由他
　仙道難守心識一惑流入鬼邪凡欲證眞
　人者只忘心自遣而已諒想不在乎他
仙道貴實人道貴華
　夫修仙之道道貴於眞實行人之道道貴
　於浮華
爾不樂仙道三界那得過
　爾等天人不好樂仙道眞實或於心識决
　不能遣有入妙如何得超出三界矣
其欲轉五道我當復奈何
　爾等不能遣有畢竟迷惑何由離轉五苦
　之道故魔王自言如此我却不奈爾何也
此三界之上飛空之中魔王歌音音參洞章
　言此歌雖出於魔王之口其音却參合乎
　大洞之章
誦之百徧名度南宫誦之千徧魔王保迎萬
徧道備飛昇太空過度三界位登仙公有聞
靈音魔王敬形勅制地祇侍衛送迎
　按薛幽棲曰言誦此魔王之章百徧即名
　籍昇度南上朱宫千徧即魔王保護出入
　送迎萬徧之道既備則駕龍昇乎太清遊
　行太空即身超三界位登仙公矣有聞靈
　音者謂聞靈寳本章也道君歎辭有聞我
　靈寳本章之人若能持誦修鍊即得三界
　魔王敬其形體復勅勒土地祇靈侍衛送
　迎之也
拔出地户五苦八難七祖昇遷永離鬼官魂
度朱陵受鍊更生是謂无量普度无窮
　拔七祖之昇遷超八難之鬼謫永出玄夜
　之河長辭北府之官七祖既得昇遷皆入
　南宫受鍊鍊化既畢遂得更生可謂普度
　无邊廣濟无量朱陵者即南上朱陵宫也
有祕上天文諸天共所崇泄慢墮地獄禍及
七祖翁
　若有能寳秘尊重此文則諸天上帝衆聖
　尊神共所欽敬若輕漏泄慢則身謝三官
　殃及七祖經既終畢故重有戒言此二章
　也(此已上道君結集魔王三章之旨再開/述聞者誦者之功德及顯示敬者慢者)
　(之罪/福也)
　右正經下章


元始无量度人上品妙經註解卷中











元始无量度人上品妙經註解卷下徃六
　　　　九江冰湖埜人薛季昭顯翁註解
道言此二章並是諸天上帝及至靈魔王隱
秘之音皆是大梵之言非世上常辭言无韻
麗曲无華宛故謂玄奥難可尋詳
　道言者道君自序也此二章者指正經上
　下二章也皆諸天祕章靈魔隱韻盡大梵
　之至理非塵世之常辭言无音韻美麗曲
　无華艷宛約自非眞人通玄究微莫能詳
　察也
上天所寳秘於玄都紫微上宫依玄科四萬
劫一傳若有至人齎金寳質心依舊格吿盟
十天然後而付焉
　上天秘之科禁甚嚴齋金求傳且復告盟
　十方諸天然後付度今之學者得經誦詠
　可不心目相應依按科式如或苟貪徧數
　行立坐卧聊爾妄誦豈不招因果可不畏
　哉(此後序第一段詳述經文玄妙/上天寳愛誦持之士可依科禁)
道言夫天地運度亦有否終日月五星亦有
虧盈至聖神人亦有休否末學之夫亦有疾
傷凡有此災同炁皆當齊心脩齋六時行香
十徧轉經福德立降消諸不祥无量之文普
度无窮
　天地聖賢且莫逃乎數况學者道心之未
　固乎同炁之人倘能依科戒脩禳亦可轉
　禍爲福此所謂无量之文普度無窮也(此/後)
　(序第二段再述誦經十徧/之功可以消諸不祥也)
道言夫末學道淺或仙品未充運應滅度身
經太陰臨過之時同學至人爲其行香誦經
十過以度尸形如法魂神徑上南宫隨其學
功計日而得更生轉輪不滅便得神仙
　下末學道工夫日淺仙籍無名大限到來
　不免歸盡形識雖然當壞却以修眞之故
　身經太陰陰精修鍊方證陽仙此時得同
　學之士爲之修謫鍊度則隨其平日之功
　行亦可計刻日辰而更生反形證入仙眞
　之道也
道言夫天地運終亦當修齋行香誦經星宿
錯度日月失昏亦當修齋行香誦經四時失
度陰陽不調亦當修齋行香誦經國主有災
兵革四興亦當修齋行香誦經疫毒流行兆
民死傷亦當修齋行香誦經師友命過亦當
修齋行香誦經夫齋戒誦經功德甚重上消
天灾保鎮帝王下禳毒害以度兆民生死受
賴其楅難勝故曰无量普度天人
　經者徑也乃修行之捷徑自利利他乃修
　行第一法普度天人方爲道備太上設此
　一章欲修眞之士常運慈心普及一切悉
　爲解厄禳灾陰修善功可也
道言凡有是經能爲天地帝主兆民行是功
德有災之日發心修齋燒香誦經十過皆諸
天記名萬神侍衛右别至人剋得爲聖君金
闕之臣諸天記人功過毫分無失天中魔王
亦保舉爾身得道者乃當洞明至言也
　此經功德甚大謫者其福亦大但當體元
　始說經周回十徧之數道君所以於前序
　及此處申言之右别者亦如今文牒指揮
　右件分别也謂此等人决爲保舉作太上
　後聖金闕帝君之侍臣也
　右道君正經之後序
諸天中大梵隱語无量音道君撰(此靈書中/篇之序)
元始靈書中篇
　靈書即八角垂芒之字爲靈書八會之音
　天各八字字各八音道君命天眞皇人所
　襈之字演成靈書之篇也謹按經云是時
　元始天尊於赤明世界栢陵寳座三日三
　夜忽然雲霧鬱勃玄陰不解五老上白天
　尊曰今日侍座所未曾見天尊演教則河
　海靜默山嶽藏雲今白日晝陰天人惶懼
　不審何縁天尊告曰今日諸天慶瑞靈應
　自然玉字焕爛障蔽天光咸令四座暝目
　伏聽俄然天炁頓啓冥暗豁消五色光明
　洞照十方忽有靈書字皆一丈見於虚皇
　之上八角垂芒天尊告曰此靈書八會字
　無正形其趣宛奥難可尋詳於是授之於
　天眞皇人註解其音分其分度(云云)
　切詳靈書无量音所以得聞於天人得傳
　於下世皆天眞皇人之力也今愚所釋八
　天字義並按天眞訓釋略有敷演欲使初
　眞謫者易曉耳
　　　東方八天
亶婁阿薈无惒(禍)觀(貫)音
　八字皇曾天隱語亶婁者天中玉京山下
　有樓亶然高遠阿者阿那掌樓神也玄都
　每經三日夜鳴鼓集眞薈臺名无惒者太
　无虚空中有惒門天中日月每會於惒門
　觀者觀覺天帝名音者靈音也以超度長
　夜之魂謫此章即帝歌靈音七祖出幽
須延明首法攬菩曇
　八字玉完天隱語須延闕名亦天眞諱也
　明首者元始之都候元始開運即都候啓
　道法者法輪攬者帝諱菩曇者二眞人諱
　也主超度死魂人誦此章即帝攬度魂死
　得更生
稼那阿奕忽訶流吟
　八字何童天隱語稼那天中主圖先生之
　號也阿奕乃天中眞人戲園也忽飛天神
　人之名也訶者訶摩天中人呼元始爲訶
　摩流者流布吟者吟詠謂訶摩當劫運之
　終開布教法流行諸天而吟詠也人謫此
　章即訶摩開度注名南宫
華都曲麗鮮菩育臻
　八字平育天隱語華都者即太極青華之
　都也曲者洞章麗者玉女名也鮮者鮮雲
　菩者樓名育者帝諱臻者至也言育帝常
　乘之八景之輪遊觀諸天也人謫此章則
　天帝乘輪召魔保舉
答落大梵散煙慶雲
　八字文舉天隱語答落者天中宫闕名也
　大梵者言天尊開運大道流行普度天人
　也散煙者是天中天人散香煙於答落之
　庭慶雲者慶元始開化香成雲瑞人謫此
　章即魂度南宫天人共慶
飛灑玉都明魔上門
　八字摩夷天隱語飛者飛天神王灑者灑
　落玉者玉眞都者酆都言玉眞開長夜之
　户度人出酆都也明者了悟八字之義魔
　者魔王上門者上帝門下也言魔王遵依
　上帝門下勅命昇度學人人謫此章即魔
　遵勅命度人於南宫也(右六天/爲欲界)
无行上首回蹠流玄
　八字越衡天隱語无行者虚无梵炁流行
　上首者北斗宫名回者轉也蹠者履也言
　元始履空輪轉布化十方流者流晨玉光
　玄者玄都也言其光照長夜魂度南宫而
　昇玄都也人能誦此章即得神魂受鍊出
　長夜苦而昇朱宫也
阿陀龍羅四象吁員
　八字蒙翳天隱語阿陀者阿丘天中山名
　龍者龍山也此山與阿陀相去九億萬里
　羅者天中呼日月爲濯曜羅交於阿丘之
　上四者四極眞人宫也象者眞人所乘象
　車也吁者南昌帝諱員者日中仙童名也
　人謫此章即四極列員童接引
　右東方九炁青天自然玉字
　　　南方八天
南爓洞浮玉眸詵詵
　八字和陽隱語南爓者南方丹天世界有
　流火之庭爓者火勢也洞浮者洞陽宫火
　炎浮上玉眸者言得道昇眞皆諸流火之
　庭南極眞人以火鍊身光如眸子詵詵者
　受鍊之人詵詵然之多也人誦此章則與
　眞人爲侣
梵形落空九靈推前
　八字恭華天隱語梵形是元始在龍漢時
　號也落空者謂元始不由胎化梵炁結形
　從空而落九靈者玉都九華眞人也推前
　者乃天中之臺名亦眞人推算死魂前生
　功德拔度之所人謫此章即眞人書善九
　幽得度
澤洛菩臺緑羅大千
　八字宗飄天隱語澤者天中山名洛者眞
　晨道君内名菩者飛天神王之名臺者玉
　臺也在山澤之陽緑羅者月中夫人字羅
　英衣緑衣大千者大千世界也人誦此章
　即得神遊玉臺之中徧覽大千之境
眇莽九醜韶遥縁邅
　八字皇笳天隱語眇莽者混沌之前玉字
　在延康劫中眇眇然難見龍漢劫後莽莽
　然大明也九醜者大力鬼獸劫運既開九
　獸號爲九醜之鬼輔三官爲使者而考罪
　福韶者天王之内名謡者謡歌也魔王每
　歌此以亂人之心心堅固者王即保舉之
　縁邅者南北二斗君之内諱也人有善功
　則列名南斗告下魔王不敢害之人有惡
　業則列名北斗告下魔王得以滅魂人誦
　此章即善註南籍死不受繫
雲上九都飛生自騫
　八字堂曜天隱語雲上者神王諱也九都
　者九玄之都有九層之臺飛生者南斗神
　名自者從也騫者林也人謫此章則魔王
　開導生路魂遊騫林也
那育郁馥摩羅法輪
　八字端靖天隱語那者天中侍郎内名也
　育者天關空輪之名郁馥者紫微宫靈童
　之名常運育輪十回以召眞而萬神齊到
　摩羅者天魔内諱言郁馥一唱則魔王束
　形入法輪之門人謫此章即魂度金門而
　上朝紫微之臺也
霐持无鏡攬姿運容
　八字恭慶天隱語霐者天中都監神内名
　也持者龍淵之名也衆龍蟠乎其中常運
　東井之華以灌天眞无鏡者飛天神王也
　總主生死之籍閉度學道之人攬姿者三
　界天門名也人有功行即度出三界之門
　運容者玄和玉女名也人謫此章則得度
　三界之門玉女以朱靈之炁太和之津灌
　于形神上昇福德之堂矣
馥朗廓奕神纓自宫
　八字極瑶天隱語馥朗者天中臺名廓奕
　者神公内名與元始同生每教學仙之人
　有明八字之音則神公保舉昇入更生之
　門上登玉京之臺神纓者紫微宫靈童也
　自宫者謂人得此神纓歌无量之章則受
　自然之炁而歡无窮之齡也人誦此章即
　自然反形受鍊南宫也
　右南方三炁丹天自然玉字
　　　西方八天
刀利禪猷婆泥咎高通
　八字孔昇天隱語刀利者西方世界之號
　禪者刀利國名猷者南上君内名婆泥者
　洞陽宫靈童之名咎通者忉利世界魔神
　也常遏人生路人誦此章即火池受鍊上
　生刀利
宛藪滌色太眇之堂
　八字皇崖天隱語宛藪者天帝内名滌色
　者是色界飛天眞人名也太眇之堂者化
　生堂也開度萬生之曆人誦此章即眞人
　降景雲之車載兆上昇太眇化生之堂也
流羅梵萌景鬱蕭嵎
　八字極風天隱語流者天帝内名也羅者
　月中夫人名也梵者飛天眞人之名萌者
　元始天神内諱景者景皇即四極眞人鬱
　者蔚秀即景霄仙人此等諸神並禮玉京
　之臺開度生魂超出蕭嵎蕭嵎者白素元
　君蕭宫之嵎人誦此章即昇景皇臺見白
　素元君
易邈无寂宛首少都
　八字孝芒天隱語易邈者天帝内號无寂
　者天中庭名宛首者道君内號開元始之
　玄奥演大法以度人少都者日中靈童名
　也常散日精以灌人形人能誦此章則度
　出死生也
阿繿郁竺華邈延由
　八字翁重天隱語阿繿者天帝諱也郁者
　郁默魔王隱名竺者魔王都伯常在欲界
　謫空歌之洞章也華者言色界光華邈者
　言欲界溟漠延者束鬼之庭由者禁鬼之
　房天王詠章則天魔應聲而束身群鬼諸
　由而伏形人誦此章則魔王保舉而魂度
　南宫也
九開自辯阿那品首
　八字江由天隱語九開者言玄元始三炁
　分開爲天之九炁自辯者言萬品自三炁
　而生明明可分辯也阿者阿丘又天王内
　名也那者那邪神人隱名品首者是此神
　於人品中拔爲善之首而超度之人謫此
　章即天帝品度遷魂九天
无量扶蓋浮羅合神
　八字阮樂天隱語无量者天中无量大聖
　之始神也總統飛天之人皆受其品量而
　得昇遷也扶者更生眞人之名蓋者玄中
　福堂之名浮羅者謂幽魂受度而不沉淪
　徑上浮昇入大羅之宫合者慶合也神者
　神公也謂神公慶合此受度之人也人謫
　此章即上乘大羅神公慶合
玉誕長桑柏空度仙
　八字曇誓天隱語玉誕者天中玉都也長
　桑者天中騫林也亦名桑林騫木葉上有
　大洞之章紫字玉書焕乎上清下有扶桑
　之樹上森騫木之叢靈鷄鳴其上青霞萃
　其峰神風流反香之草桑林鼓百籟之音
　神風一鼓洞章成音故曰柏空度仙者飛
　天神人也人誦此章則神王爲開度九幽
　之魂使昇入法輪之門也(已上十八/天爲色界)
　右西方七炁素天自然玉字
　　　北方八天
玃无自育九日導乾
　八字霄度天隱語獲无者飛天神王之名
　自者從也謂此神從龍漢凝炁開劫而自
　抗不終之劫運育者天帝内名九者天帝
　乘象輪之車遊九玄之門日者日中靈童
　導乾者此童導引乾精九陽之炁鍊形化
　質昇上朱宫人誦此章即天帝導炁日童
　鍊形也
坤母東覆形攝上玄
　八字元洞天隱語坤母者九靈之母太陰
　之都候東者東海覆者水神此神見形崑
　崙遏斷東井保劫長存形攝者言坤母形
　出東海之上攝召鳥母以鳳輦迎學仙之
　人上玄者謂上昇玄都也人此章即得
　鳳輦來迎鳥母交慶
陀羅育邈眇炁合雲
　八字妙成天隱語陀者天帝内名羅者月
　夫人名育者神王名邈者羽林監神名也
　神王常匡御三界保舉學人眇炁者受度
　後則上昇雲炁之眇眇也合雲者言遊神
　大羅之上與諸天而參合人誦此章即上
　昇雲炁飛神步虚
飛天大醜總監上天
　八字禁上天隱語飛天者十方飛天神王
　也大者都録之司醜者大伯乃都司宗伯
　也三界魔王每受命于大伯總者飛天都
　統之官監者監長夜之官上天者開度學
　人之魂上昇于天中也人誦此章即監領
　學人開度上昇(已上四天/爲无色界)
沙陁劫量龍漢瑛鮮
　八字常融天隱語沙者天中沙蘭宫陁者
　陀丘乃紫微之别館新得道者居之每至
　劫運一交量度學人功德隨縁開度謂之
　劫量龍漢者初劫之名瑛者初劫時飛天
　神名也鮮者南宫日童名也學人得度皆
　由此童鍊度之人誦此章即得鍊形於朱
　陵之宫也
碧落浮黎空歌保珍
　八字玉隆天隱語碧者碧霞炁落者飛天
　神名浮黎者天王隱名空者天中侍晨之
　名歌者洞章之曲侍晨一嘯音成洞章故
　曰空歌也保珍者言學仙之徒知此空歌
　可升爲飛天之賓永保劫運珍此玉章人
　謫此章即乘碧霞之輦而遊玉隆之天也
惡奕无品洞妙自眞
　八字梵度天隱語惡奕者天王内名无者
　太无眞人受天王之符度長夜之魂品者
　品量幽魂之罪福洞者洞明宿對妙者妙
　化之堂也言人宿對既解乃昇入妙化之
　堂自眞者自然與大道而合眞矣人誦此
　章則宿對開明昇入妙化
元梵恢漠幽寂度人
　八字賈奕天隱語元梵者元始大梵之炁
　恢漠者廣而難度冥而難見幽兮寂兮不
　可名狀度人者此靈音普度天人也人誦
　此章即超出三界宰制諸天(已上四天/爲種民天)
　右北方五炁玄天自然玉字
道言此諸天中大梵隱語无量之音舊文字
皆廣長一丈天頁皇人昔書其文以爲正音
　元始覩梵炁流注之餘合而成之字皆周
　回一丈每八字爲一天炁之根凡諸天劫
　運成毁亦由字之散合雖高聖亦莫曉其
　字乃命皇人書爲正音然後天仙乃得識
　其文也
有知其音能齋而誦之者諸天皆遣飛天神
王下觀其身書其功勤上奏諸天萬神朝禮
地祇侍門大勳魔王保舉上仙道備尅得遊
行三界昇入金門
　此音乃梵炁所結祕隱之文上以保鎮天
　度下以拔濟苦爽誠爲无量正音齋誦之
　則神王下觀俟有功勳則感魔王保舉及
　道全備則證入仙品
此音无所不辟无所不禳无所不度无所不
成天頁自然之音也
　道君再稱述正音功德可以辟邪禳災度
　世成眞皆此天眞靈音自然而然者
故誦之致飛天下觀上帝遥唱萬神朝禮三
界侍軒群祅束首鬼精自亡琳琅振響十方
肅清河海靜默山嶽吞煙萬靈振伏招集群
仙天无氛穢地无祅塵(道君以十四/事讚正音)冥慧洞
清大量玄玄也
　拔度幽冥增長智慧了達三洞逍遥上清
　皆由此經則知經之度人其功玄而又玄
　也
　右靈書中篇後序
元始无量度人上品妙經註解卷下
　　　收經
臣誦經已竟向來所出臣身中三五功曹左
右官使者侍香金童傳言玉女五帝直符直
日香官各三十二人請還金房玉室无令差
互後召復到一如故事(精思諸神各還宫/訖然後徐徐出室)
　　　度人經註解後序
首元始於始青天寳珠内演說靈寳大法普
度天人命天眞皇人釋大梵玉字付之道君
秘于上館約四萬劫一傳後因龜臺金母即
王母憫陽九百六之變親禮玉京請留下世
及西漢元封年中七月七日王母下降隨順
漢字譯此天篆授之武帝已爲第七授然此
纔一品耳在天卷秩甚多及至晋時左宫仙
翁於會稽上虞山感太極徐頁人來勒所授
即有靈書下篇及太極眞人後序其後兵火
經品散落厥後小仙翁葛洪眞人於鄭眞人
思遠處得所受之文止於大量玄玄也其後
眞眞付度靈文層出然皆未有天眞皇人之
演義前輩皆不敢强爲之辭此直解之作所
以亦止於大量玄玄也九江冰湖埜人薛季
昭再述
　冰湖薛顯翁參註釋經接引初機邦士蔡
　翔夫憐其苦志與之綉梓大德乙巳經板
　吿成乃涓子月初四日丙午繕裝經帙灑
　掃東壇徧行進奏
天帝御前吿旨頒下十方三界星垣雷府地
　水泉曲嶽瀆城隍九州社令凡屬神祇及
　掌經教眞司去處咸使知聞以闡空玄越
　五日庚戌因遊西市偕冰湖謁先天濟生
　雷壇忽蒙九天神威天樞豁落王元帥善
　題押證盟現報四十四言曰汝奉道敬眞
　何在疑心解經之功無不妙要行道法何
　在擬議未决凡在一心無不驗也汝作之
　功皆非虚无只此見者皆爲之驚異乃知
　冰湖解經之誠已達之帝閽矣功詎可量
　哉五日前冰湖潔東壇有請于
　天帝五日後予同謁西壇得報于天將天
　將者乃天帝之指使也冰湖無心於天將
　而天將有心於冰湖得非天將奉
　天帝之命以示人乎予覩其事咸應速如
　桴鼓願受經者至心持誦不可視爲常典
　庶乎一誦一禮必獲異驗是亦予拳拳之
　望是年是月初十日壬子雷降日廬山羽
　褐李月陽謹題
　至大改元歲在戊申九月一日予宿於先
　天壇夜夢普濟一炁眞人老祖師雷默庵
　曰先生之名在神霄玉府闡化之功與老
　夫相亞今爲青靈開教宗師遷充集仙府
　使兼大光明殿掌籍仙官天君即日有虚
　玄篇贈汝言畢遂覺季昭繼後於重九日
　乃紫皇飛昇之日予因出南關過谷神庵
　鮑明甫學眞壇内忽見香爐中有光感天
　君於光中果現此篇賜通玄闡妙青靈開
　教宗師薛季昭
天與之形道與貌法天法地取成效正己正
人誰毁譽事君事父以忠孝晦跡韜光喜順
時孰知君子有變豹一身萬事備三才探賾
索隱明三教會誦老子道德言解以孔子之
道較推源釋子寂滅門如露如電如幻泡時
乎出有或入无時乎飛超或騰趠皎皎靈臺
絶點塵事應物名匪機巧入息出作合天心
不目逃兮不膚撓逍遥作箇地行仙蜕却塵
囂無鬨鬧顯翁之名仁之稱山水之間心所
樂馳神物外何茫然或入黍珠驚夢覺他時
丹鳳𠾑丹詔召歸紫府俾諸同學之士是則
是傚
　此虚玄篇可刊名印所解度人經前以闡
　諸人鐵筆辛忠義稽首
　予末學道淺曾將度人上品生神九章救
　苦妙經妄意詳釋者不過欲啓發初眞入
　道之門耳初未嘗萌一毫希覬想自鋟梓
　印施之後惴惴度日每以妄爲强作獲譴
　於雷霆者爲慮豈意天君恕其僣而矜容
　之褒嘉奬勵靡所不至此虚玄篇廼天君
　贈予之章也令予刊名印所解度人經前
　以闡諸人自得此篇予早夜以思兩難明
　處若行刊印似乎衒名以起或者之議若
　不刊印似乎泯没又違天君之命予再三
　繹思浮言之議尚可逃也違天之命則吾
　豈敢予雖不獲己以所贈之篇刊于卷末
　然亦終匪予心之所樂識者鑒之九江冰
　湖埜人薛季昭書
　　　勸誦鬱羅蕭臺元始寳誥
　無上元始黍米珠中鬱羅蕭臺上有寳詰
　九十六字雲篆垂芒雖已按筆於皇人然
　未得聞於下世龍漢延康開劫之後天不
　愛道晋司馬朝假夢馬泳游神玉清鬱羅
　蕭臺金版玉字現出寳詰勉之朝禮億萬
　天頁十二萬拜所願皆成聽信而行卒如
　所欲然則世人誦度人經亦當懸想大羅
　玉清稱揚寳誥一十二聲心朝元始一十
　二拜然後誦經共結大羅一段好因果時
　延祐第三春上元日九江廬山上清大洞
　寳籙青靈演教通玄闡妙法師九天金闕
　太宰玉府少卿大光明殿掌籍仙官提點
　三界鍊度鬼神公事小兆臣薛季昭顯翁
　坦然子焚香書于雪海心鏡之經壇
　　　詰曰
三界之上梵炁彌羅上極无上天中之天鬱
羅蕭臺玉山上京渺渺金闕森羅淨霐玄元
一炁混沌之先寳珠之中玄之又玄開明三
景化生諸天億萬天眞无鞅數衆旋斗歷箕
回度五常巍巍大梵萬道之宗大羅玉清虚
无自然至眞妙道元始天尊
　　　鬱羅蕭臺寳皓紀元
　謹按道藏教典云寳詰出于无上元始度
　人經中晋司馬都于建康時有馬泳者功
　名不遂一夕暴卒遇一神人引至天上令
　仰面一觀見寳臺現虚空中光彩四出有
　黄衣道者指示泳曰此鬱羅蕭臺也但禮
　億萬天眞十二萬拜所願皆成汝雖道心
　堅固奈宿業太重父祖未超若禮臺數足
　天眞加護見世决可致身宰輔身中定入
　仙品班中泳舉首一觀乃見玉版金字書
　元始寳誥泳誦之三四默記不忘夢覺之
　後即施金造臺禮拜寳詰一十二萬數完
　果致榮顯澤及子孫又按神霄録纂要云
　宋徽宗政和三年十月間有旨啓建祝聖
　羅天大醮時金門羽客宣和凝神兩殿侍
　宸林靈素邀駕來日觀天瑞像次夜仙鶴
　盈空天香滿席月明如晝上親見寳臺九
　層金牌玉篆鬱羅蕭臺四字在上臺前玉
　女捧香金童持節天丁環繞帝指示衆仰
　觀皆無所覩惟帝與虚靖天師張眞人繼
　先金門羽客兩殿侍宸林眞人靈素太素
　大夫凝神殿侍宸王眞人文卿左右街道
　録東海徐眞人知常等數人得覩嘉祥餘
　皆弗見是夜醮散天色如舊天下州郡捧
　表稱賀勅降寳臺圖本付各宫觀時王侍
　宸眞人慨衆目之無覩乃慈悲而說與衆
　聽汝可洗心投誠懺悔至誠皈向稱揚寳
　誥上可祈晴禱雨下可保國寧家爲己爲
　人增福延壽禳灾度厄積日累功朝禮數
　完展轉開化無不如願衆皆聽信受持跪
　禮以謝
　小兆臣薛季昭頓首上言臣恭聞
　太上有言人身難得中土難生假使得生
　正法難過因思耳目聰明男子身乾坤賦
　予不爲貧可自暴自棄哉故自明經取紫
　之願不酬而知白守黑之志彌篤致蒙雙
　橋雷眞人夢授不言之㫖玉樞辛天君光
　降虚玄之篇乃不自揣昭以使昭集註靈
　寳度人經之妙義開述度人經中三界脩
　進指掌圖說並諸經詰道法分章音註及
　解釋金剛華嚴諸佛經義以勸讀誦無非
　體古之君子與人爲善之心心猶未已再
　爲拈出晋馬泳禮鬱羅一段元始寳誥公
　案與道俗持誦度人經者交互勸勉是亦
　拔樹尋根泝流推源大哉元始可自昧乎
　小兆臣薛季昭謹言







