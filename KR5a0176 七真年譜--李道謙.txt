#+TITLE: 七真年譜--李道謙
#+DATE: 2016-06-11 12:26:49
#+SOURCE: github.com/kanripo/KR5a0176 master 08836ce8                
七眞年譜致十
　　門下夷山李道謙編
宋徽宗政和二年壬辰重陽祖師生於是年
十二月二十二日按北平王粹所撰傳云全
眞祖師王嚞字知明號重陽子京兆咸陽人
世以貲産著姓後遷終南縣劉蔣村其母感
異夢而妊及二十有四月乃生始名中孚宇
允卿自稚不群既長美鬚眉軀榦雄偉志倜
儻不拘小節弱冠修進士業系京兆學籍善
於屬文才思敏捷嘗解試一路之士然頗喜
弓馬金天眷初乃慨然應武略易名世雄宇
德威後入道改稱今名宇焉仍以害風自呼
之
政和三年癸巳重陽祖師二歲
政和四年甲午重陽祖師三歲
政和五年乙未重陽祖師四歲
政和六年丙申重陽祖師五歲
政和七年丁酉重陽祖師六歲
重和元年戊戌重陽祖師七歲
宣和元年己亥重陽祖師八歲此年正月初
　五日清淨孫仙姑生於寧海州
宣和二年庚子重陽祖師九歲
宣和三年辛丑重陽祖師十歲
宣和四年壬寅重陽祖師年十一
宣和五年癸卯重陽祖師年十二是年三月
　初一日長眞譚眞人生於寧海州始名玉
　字伯玉五月二十日丹陽馬眞人生於寧
　海今之降仙坊按傳初名從義宇宜甫本
　關中扶風人五代兵亂遷海上
宣和六年甲辰重陽祖師年十三
宣和七年乙巳重陽祖師年十四
欽宗靖康元年丙午重陽祖師年十五
金太宗天會五年丁未重陽祖師年十六
天會六年戊申重陽祖師年十七其年長眞
　眞人六歲按密國公撰眞人碑云六歲因
　戲墮於井人急下救之見公安坐水上隨
　挈而出
天會七年己酉重陽祖師年十八
天會八年庚戌重陽祖師年十九
天會九年辛亥重陽祖師年二十
天會十年壬子重陽祖師年二十一
天會十一年癸丑重陽祖師年二十二
天會十二年甲寅重陽祖師年二十三
天會十三年乙卯重陽祖師年二十四
天會十四年丙辰重陽祖師年二十五
天會十五年丁巳重陽祖師年二十六此年
　長眞眞人年十五密國公作眞人碑云公
　十有五歲而志于學其葡萄篇已膾炙人
　口
天眷元年戊午重陽祖師年二十七按傳天
天眷初應試武舉易名世雄宇德威
天眷二年己未重陽祖師年二十八
天眷三年庚申重陽祖師年二十九正月初
　三日廣寧郝眞人生於寧海州初名昇字
　則未聞也
皇統元年辛酉重陽祖師年三十
皇統二年壬戌重陽祖師年三十一其年三
　月十八日玉陽王眞人生於寧海州
皇統三年癸亥重陽祖師年三十二
皇統四年甲子重陽祖師年三十三
皇統五年乙丑重陽祖師年三十四
皇統六年丙寅重陽祖師年三十五
皇統七年丁卯重陽祖師年三十六七月十
　二日長生劉眞人生於東萊之武官莊
皇統八年戊辰重陽祖師年三十七是年正
　月十九日長春丘眞人生於登州棲霞縣
　之濱都玉陽眞人年七歲按眞人雲光集
　自序云余七歲遇東華帝君於空中警覺
　不令昏昧
海陵天德元年己巳重陽祖師年三十八
天德二年庚午重陽祖師年三十九
天德三年辛未重陽祖師年四十
天德四年壬申重陽祖師年四十一
貞元元年癸酉重陽祖師年四十二
貞元二年甲戌重陽祖師年四十三
貞元三年乙亥重陽祖師年四十四
正隆元年丙子重陽祖師年四十五
正隆二年丁丑重陽祖師年四十六
正隆三年戊寅重陽祖師年四十七
正隆四年己卯重陽祖師年四十八此年六
　月望日師飲酒於終南甘河鎮會二仙人
　被髮披氈而年貌同一其人徐曰此子可
　教因授以口訣故師遇眞詩云四旬八上
　始遭逢口訣傳來便有功其所遇者純陽
　吕眞君也
正隆五年庚辰重陽祖師年四十九中秋日
　師於醴泉縣再遇眞仙傳祕語五篇且曰
　速去東海投譚捉馬已而眞仙忽失所在
世宗大定元年辛巳重陽祖師年五十於終
　南南時村鑿壙丈餘封高數尺以活死人
　目之坐於墓中又於四隅各植海棠一株
　人問其故答曰吾將來使四海教風爲一
　家耳
大定二年壬午重陽祖師年五十一是年坐
　活死人墓中
大定三年癸未重陽祖師年五十二秋填活
　死人墓遷劉蔣村結茅與玉蟾和公靈陽
　李公三人同居即今之祖庭重陽萬壽宫
　也
大定四年甲申重陽祖師年五十三師全眞
　集自序云余嘗從甘河携酒一葫欲歸庵
　道逢一先生叫云害風肯與我酒喫否余
　與之先生一引而盡却令余以葫取河水
　余取得水授與先生先生復授余令余飲
　之乃仙酎也又曰子識劉海蟾否余曰但
　嘗見畫像耳先生笑之而去
大定五年乙酉重陽祖師年五十四是年於
　終南上清太平宫壁上書云害風害風舊
　病發壽命不過五十八兩箇先生决定來
　一靈眞性成搜刷
大定六年丙戌重陽祖師年五十五是歲於
　長安灤村吕道人庵壁書云地肺重陽子
　呼爲王害風來時長日月去後任西東作
　伴雲和水爲鄰虚與空一靈眞性在不與
　衆心同此年長春眞人年一十九棄俗入
　道居崑崙山
大定七年丁亥重陽祖師年五十六於四月
　二十六日將劉蔣村茅庵自焚之婆娑舞
　於火邊人問答茅庵燒了事休休决有人
　人却要修是日宿甘河鎮辭衆曰余東海
　捉馬去五月過北邙山上清宫題其壁云
　丘譚王風捉馬劉崑崙頂上打玉毬你還
　般在寰海内贏得三千八百籌至今石刻
　猶在閏七月十八日抵寧海州會丹陽眞
　人洎高巨才邀師於范明叔怡老亭九月
　長春眞人自崑崙山來謁祖師于全眞庵
　請爲弟子祖師訓名處機宇通密號長春
　子仍贈之以詩祖師又於廣寧眞人卦肆
　前背坐感發之廣寧從至朝元觀祖師授
　以口訣及以二詞付之祖師於十月一日
　就丹陽宅内鎖門居環百日爲期約五日
　一食化丹陽夫婦是冬長眞眞人就環内
　出家祖師訓名處端宇通正號長眞子時
　四十五歲矣
大定八年戊子重陽祖師年五十七正月初
　十日出環分梨十化畢二月初八丹陽眞
　人出家祖師訓名鈺宇玄寳號丹陽子時
　年四十六是日玉陽眞人自牛仙山來願
　爲門弟子祖師訓名處一時年二十七二
　月晦日祖師挈丹陽長眞長春玉陽入崑
　崙山石門口開煙霞洞居之三月廣寧眞
　人來崑嵛山出家祖師訓名璘號恬然子
　時二十九歲八月祖師挈五眞人自煙霞
　洞遷居文登縣姜實庵立七寳會
大定九年己丑重陽祖師年五十八春玉陽
　眞人辭祖師隱居查山四月祖師引丹陽
　長眞長春廣寧遷居寧海州金蓮堂途中
　至龍泉以所執傘柄内盛　陽子號乘風
　而起至查山玉陽公前墮地蓋賜公之號
　也重午日孫仙姑詣金蓮堂出家祖師訓
　名不二號清淨散人時年五十一六月廣
　寧眞人辭祖師亦居查山八月祖師立金
　蓮會九月詣登州福山縣立三光會於蓬
　萊立玉華會是月祖師領丹易長眞長春
　西至萊州化長生眞人出家訓名處玄字
　通妙號長生子時年二十三十月於掖縣
　立平等會是月挈四子至汴梁寓磁器王
　氏旅邸中
大定十年庚寅重陽祖師於正月初四日召
　丹陽長眞長春立於榻下時長生遁去曰
　丹陽已得道長眞已知道吾無慮矣處機
　所學一聽丹陽處玄長眞當管領之吾今
　赴師眞之約耳丹陽請留頌師曰吾已書
　於長安灤村吕仙庵矣今口授汝言訖而
　逝是年閏五月於正月十一日始立春是
　止五十八歲矣四子盡禮權瘞于孟宗獻
　之花圃既而丹陽眞人率三友入關謁和
　李二眞人于終南太平宫會史處厚于京
　兆劉通微嚴處常于終南二眞人乃祖師
　之友三子亦祖師之弟子也
大定十一年辛卯丹陽眞人年四十九是年
　與三友居劉蔣祖庵修治葬所十月廣寧
　眞人入關乞食于京兆府
大定十二年壬辰丹陽眞人年五十春於長
　安化自然錢率三友復往汴梁遷祖師仙
　柩西歸葬于劉蔣村祖庵九月廣寧眞人
　西遊岐山偶得名大通宇太古號廣寧子
大定十三年癸巳丹陽眞人年五十一是年
　四師劉蔣居喪守墳六月廣寧眞人度大
　慶關東歸
大定十四年甲午丹陽眞人年五十二二月
　慶寧眞人至眞定默坐于朝天門外八月
　丹陽長眞長生長春於鄠縣秦渡鎮眞武
　廟月夜共坐各言其志丹陽鬭貧長眞鬭
　是長生鬭志長春鬭閒翼旦乃别丹陽劉
　蔣居環長眞居洛陽朝元宫長生居洛陽
　市土地廟長春西入磻溪事見金玉集
大定十五年乙未丹陽眞人年五十三是年
　長眞眞人乞食於磁州二祖鎮遇一妄人
　歐落二齒市人共怒之欲明於官眞人吐
　之而去二月廣寧眞人坐沃州石橋下夏
　清淨散人入關致祭祖庭既而出關居洛
　陽風仙姑洞
大定十六年丙申丹陽眞人年五十四長眞
　眞人此歲游歷洺州居白家灘六月中廣
　寧眞人夜夢神人復授易之大義既寤明
　朝揮三十三圖事見太古集
大定十七年丁酉丹陽眞人五十五長眞眞
　人行化於高唐縣與茶肆吴六書龜蛇宇
　曰可置之壁間以鎮火灾是年縣城大火
　唯茶肆乃免
大定十八年戊戌丹陽眞人年五十六於八
　月一日劉蔣出環西游隴山華亭行化長
　生眞人是年遷洛城東北雲溪洞居之門
　徒日集鑿三井洞
大定十九年己亥丹陽眞人年五十七二月
　十五日於華亭縣挈李大乘同居環百日
　至八月遷隴州佑德觀居環十一月十八
　日出環宿勾兜堡化解元李子和出家長
　眞眞人游歷衛州獲嘉縣府君廟居之
大定二十年庚子丹陽眞人年五十八是年
　春京兆章臺街趙蓬萊施宅爲庵請眞人
　居環八月二十四日長安僚庶請祈雨眞
　人作詩期以二十五日雨足至期果應見
　金玉集長眞眞人西游同州居西里庵長
　春眞人自磻溪遷居隴州龍門山
大定二十一年辛丑丹陽眞人年五十九四
　月初於鄠縣劉蔣村張朝散竹園庵内居
　環中元日作黄録醮罷復歸祖庵長眞眞
　人居華陰縣純陽洞長生眞人東歸萊州
大定二十二年壬寅丹陽眞人年六十此年
　四月東歸寧海十二月行化文登漁户焚
　網者甚衆初八日海巿見于南海之上士
　人以詩慶之長生眞人居武官建庵注道
　德黄庭等經秋玉陽眞人來寧海謁丹陽
　眞人同宿於金蓮堂廣寧眞人居眞定府
　陞堂演道聽衆常數百人十二月二十九
　日清淨孫仙姑升仙于洛陽年六十四矣
大定二十三年癸卯丹陽眞人年六十一四
　月行化芝陽下元日文登作醮祖師現於
　空際白龜之上丹陽於十二月二十二日
　升仙於萊陽縣遊仙宫長生玉陽二眞人
　同主葬事守墳百日各歸其隱所
大定二十四年甲辰長眞眞人年六十二是
　年正月十八日長生眞人於昌陽縣姜守
　净家作醮巳午間重陽祖師雲冠絳服丹
　陽眞人三髻現於空際綵雲之上五月旱
　登郡太守請長生眞人祈雨海市現於竹
　島明日丹陽眞人現於應仙橋之西北是
　日雨足
大定二十五年乙巳長眞眞人年六十三是
　歲四月初一日升仙於洛陽朝元宫其暢
　道接物詩詞目曰水雲集行于世
大定二十六年丙午長生眞人年四十冬長
　春眞人下龍門山居終南祖庵
大定二十七年丁未長生眞人年四十一是
　年十一月十三日玉陽眞人奉詔至燕帝
　問延生之理師曰惜精全神修身之要端
　拱無爲治天下之本上待以方外之禮
大定二十八年戊申長生眞人年四十二此
　年二月長春眞人奉詔至闕下十一日聖
　㫖令主萬春節醮蒙賜巾袍四月勅居宫
　庵五月十八日召見於長松島七月應制
　進詞五首中秋得㫖還終南山是月玉陽
　眞人亦得㫖還山十二月上弗豫遺使復
　召玉陽眞人眞人謂使者曰恐不及再睹
　天顏矣
大定二十九年己酉長生眞人年四十三正
　月初三日玉陽眞人至都嗣君命眞人爲
　先帝主醮而歸
章宗明昌元年庚戌長生眞人年四十四重
　午日萊陽縣劉植請玉陽眞人齋且以無
　嗣告於師師曰公富而好禮未應絶也爲
　寫四四應眞四宇明年四月十四而生子
　來乞名師曰吾已與名應眞矣今日純陽
　眞君降世辰也
明昌二年辛亥長生眞人年四十五是歲十
　月長春眞人東歸棲霞住太虚觀
明昌三年壬子長生眞人年四十六冬十月
　長春眞人芝陽洞作醮
明昌四年癸丑長生眞人年四十七
明昌五年甲寅長生眞人年四十八秋九月
　長春眞人福山縣醮天門開瑞鶴現有詩
　見磻溪集
明昌六年乙卯長生眞人年四十九
承安元年丙辰長生眞人年五十
承安二年丁巳長生眞人年五十一六月玉
　陽眞人被召七月初三日見於便殿賜坐
　帝問以養生之道抵暮方歸翼日賜體玄
　大師號及紫衣勅賜燕都修眞崇福二觀
　俾眞人任便居之月紿齋錢二百鏹冬長
　生眞人奉召赴闕帝問以至道師曰至道
　之要寡嗜慾則身安薄賦斂則國泰帝曰
　先生廣成子之言乎勅近侍館穀于天長
　觀
承安三年戊午長生眞人年五十二應對悉
　合上意三月得㫖還山勅賜觀額五道曰
　靈虚曰太微曰龍翔曰集仙曰妙眞令立
　觀度人玉陽眞人猶居都下春終南吕庵
　主至都師爲請祖庵爲靈虚觀以勅牒付
　吕俾知觀事仍以詩送行夏師得㫖東歸
　侍親
承安四年己未長生眞人年五十三是年長
　春眞人芝陽作醮
承安五年庚申長生眞人年五十四
泰和元年辛酉長生眞人年五十五是年遊
　廣陵著天道罪福論玉陽眞人奉詔詣亳
　州太清宫作普天醮有詩見雲光集
泰和二年壬戌長生眞人年五十六濱州作
　醮有瓊葩玉樹之瑞有詩見盤陽集長春
　眞人芝陽作醮
泰和三年癸亥長生眞人年五十七此年二
　月初六日升仙於武官靈虚觀玉陽眞人
　奉詔詣亳州太清宫作普天醮臨壇度道
　士千餘人
泰利四年甲子長春眞人年五十七
泰和五年乙丑長春眞人年五十八夏五月
　萊州醮有瑞鶴綵雲現有詞見磻溪集
泰和六年丙寅長春眞人年五十九
泰和七年丁卯長春眞人年六十元妃施道
　經二藏一驛送棲霞太虚觀一驛送聖水
　玉虚觀
泰和八年戊辰長春眞人年六十一
大安元年己巳長春眞人年六十二是年游
　鼇山有詩二十首玉陽眞人七月十四日
　至北京應孛术魯叅政之請也居華陽觀
　是時大旱僚庶告眞人雨期眞人曰十七
　日霑足矣至日果應
大元庚午長春眞人年六十三夏玉陽眞人
　薊州玉田縣醮畢謂衆曰北方道氣將回
　空中有神明往來刀劍擊觸之象莫非生
　靈將受苦耶
大元辛未長春眞人年六十四是年東海召
　至燕都及游德興琅山俱有詩見鳴道集
壬申長春眞人年六十五是年十二月三十
　日廣寧眞人升仙于寧海州先天觀春秋
　七十三矣
癸酉長春眞人年六十六
甲戌長春眞人年六十七此年游崑崙煙霞
　洞有詩
乙亥長春眞人年六十八
丙子長春眞人年六十九時居登州金主命
　東平監軍王庭玉賫詔召師歸汴京師曰
　我循天理而行天使行處無敢違也乃不
　起
丁丑長春眞人年七十玉陽眞人四月二十
　三日升仙於聖水玉虚觀時七十六歲矣
戊寅長春眞人年七十一
己卯長春眞人年七十二居萊州昊天觀是
　時齊魯陷宋八月宋主遺使召師不起州
　牧謝曰師居此我輩誠有所依師曰吾之
　出處非若輩可知也他日恐不能留居此
　耳是年五月太祖聖武皇帝自奈蠻國遺
　近侍劉仲禄持詔召師十二月仲禄至萊
　州
庚辰長春眞人年七十三正月自萊州北行
　二月至燕都四月官僚請作醮於太極宫
　五月至德興府寓龍陽觀八月至宣德州
　寓朝元觀
辛巳長春眞人年七十四是年五月朔抵陸
　局河七月至阿不罕山留宋道安等九人
　立棲霞觀中秋日抵金山遇白骨甸十一
　月至邪迷思干城俱有詩見鳴道集
壬午長春眞人年七十五春三月過鐵門達
　于行在上設二帳於御幄之東以居之時
　問以至道師大略對以節欲保躬天道好
　生惡殺治尚無爲清靜之理上悦乃命左
　史書諸策其詳見慶會録西游記
癸未長春眞人年七十六是歲三月七日得
　㫖東還賜號神仙俾掌管天下道門大小
　事務一聽神仙處置他人無得干預宫觀
　差役盡行蠲免所在官司常切衛護六月
　抵豐州八月至宣德州
甲申長春眞人年七十七春二月居縉山秋
　陽觀三月燕京官僚請住太極宫是月仙
　仗入燕都
乙酉長春眞人年七十八秋九月熒惑犯尾
　宿主燕地灾宣撫王楫請師作醮禳之醮
　竟熒惑乃退數舍矣
丙戌長春眞人年七十九夏五月燕境大旱
　僚庶請師作醮雨隨時霑足在都名儒皆
　有詩賀之
丁亥長春眞人年八十夏大旱在京士庶禱
　師作醮師曰我方留意醮事公輩來請所
　謂好事不約而同也仍云當備二醮以五
　月初一日爲祈雨三日爲賀雨醮後皆如
　師言是月得㫖改太極宫爲長春宫六月
　太液池涸北口山摧人告於師師笑曰山
　摧水枯吾將與之俱乎七月四日師謂門
　人曰昔丹陽嘗授記於予云吾殁之後教
　門大興四方往往化爲道鄉道院皆勅賜
　名額又當住持大宫觀仍有使者佩符乘
　傳幹教門事此汝功成名遂歸休之時也
　今丹陽師之言一一皆驗吾歸無憾焉九
　日登寳玄堂留頌而逝












後序
古人之有年譜尚矣所以著出處之實使後
世得以考觀者焉我玄門之七眞身雖游乎
方外道實滿于人間當國朝革命之際其救
世及物之功不爲不腆故封龍李翰長敬齋
云七眞之救世也眞叶上帝之心也上帝之
愛民也眞藉七眞之教也不然何爲天生聖
皇出寧四海天生長春左右大命相與聚精
會神同始共終哉觀此自可見矣僕因焚誦
之暇不揆狂斐徧考師眞文集及諸家所撰
傳記起重陽祖師降世之歲訖長春眞人升
仙之秋一百一十六年之間出處事跡詳節
編次通爲一譜其或一二傳記所載與各師
眞文集不相同者捨傳記而取文集也蓋文
集紀録之眞傳記有所未詳也嗚呼七眞始
終之大槩具矣若夫師眞之尸居而龍見雷
聲而淵默神動而天隨從容無爲之妙固不
得以盡筆舌形容之今之紀者但取其修眞
立教之迹姑此啓諸童蒙俾於向上諸師知
所宗本非敢以瀆我同志者也至元辛未歲
中元日天樂道人李道謙書于終南祖庭之
筠溪道院
七眞年譜(終)














