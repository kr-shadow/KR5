#+TITLE: 太上玄靈北斗本命延生真經--
#+DATE: 2016-06-11 12:27:01
#+SOURCE: github.com/kanripo/KR5c0003 master f96dd43a                
太上玄靈北斗本命延生眞經
爾時太上老君以永壽元年正月七日在泰
清境上太極宫中觀見衆生億劫漂沉周廻
生死或居人道生在中華或生夷狄之中或
生蠻戎之内或富或貴或賤或貧暫假因縁
墮於地獄爲無定故罪業牽纒魂繫隂司受
苦滿足人道將違生居畜獸之中或生禽蟲
之屬轉乖人道難復人身如此沉淪不自知
覺爲先世迷眞之故受此輪廻乃以哀憫之
心分身教化化身下降至於蜀都地神湧出
扶一玉局而作髙座於是
老君昇玉局坐授與天師北斗本命經訣廣
宣要法普濟衆生是時
老君告天師曰人身難得中土難生假使得
生正法難遇多迷眞道多入邪宗多種罪根
多肆巧詐多恣淫殺多好群情多縱貪嗔多
沉地獄多失人身如此等縁永生不悟不知
正道迷惑者多我今哀見此等衆生故垂法
教爲說良縁令使知道知身性命皆憑道生
了悟此因長生人道種子不絶世世爲人不
生無道之郷不斷人之根本更能心修正道
漸入仙宗永離輪廻超昇成道我故示汝妙
法令度天民歸眞知命可以本命之日修齋
設醮啓祝
北斗三官五帝九府四司薦福消災奏章懇
願虔誠獻禮種種香華時新五果隨世威儀
清淨壇宇法天像地或於觀宇或在家庭隨
力建功請行法事功徳深重不可具陳念此
大聖北斗七元眞君名號當得罪業消除災
衰洗蕩福壽資命善果臻身凡有急難可以
焚香誦經剋期安泰於是説
大聖北斗解厄應驗曰
　　　大聖北斗七元君能解三災厄
　　　大聖北斗七元君能解四殺厄
　　　大聖北斗七元君能解五行厄
　　　大聖北斗七元君能解六害厄
　　　大聖北斗七元君能解七傷厄
　　　大聖北斗七元君能解八難厄
　　　大聖北斗七元君能解九星厄
　　　大聖北斗七元君能解夫妻厄
　　　大聖北斗七元君能解男女厄
　　　大聖北斗七元君能解産生厄
　　　大聖北斗七元君能解復連厄
　　　大聖北斗七元君能解疫癘厄
　　　大聖北斗七元君能解疾病厄
　　　大聖北斗七元君能解精邪厄
　　　大聖北斗七元君能解虎狼厄
　　　大聖北斗七元君能解蟲蛇厄
　　　大聖北斗七元君能解劫賊厄
　　　大聖北斗七元君能解枷捧厄
　　　大聖北斗七元君能解横死厄
　　　大聖北斗七元君能解呪誓厄
　　　大聖北斗七元君能解天羅厄
　　　大聖北斗七元君能解地網厄
　　　大聖北斗七元君能解刀兵厄
　　　大聖北斗七元君能解水火厄
於是七元君大聖善通靈濟度諸厄難
超出苦衆生若有急告者持誦保安寧
盡憑生百福咸契於五行三魂得安徤
邪魅不能停五方降眞炁萬福自來并
長生超八難皆由奉七星生生身自在
世世保神清善似光中影應如谷裏聲
三元神共護萬聖眼同明無災亦無障
永保道心寧
老君曰北辰垂象而衆星拱之爲造化之樞
機作人神之主宰宣威三界統御萬靈判人
間善惡之期司隂府是非之目五行共禀七
政同科有廻死注生之功有消災度厄之力
上至
帝王下及庶人尊卑雖則殊途命分俱無差
别凡夫在世迷謬者多不知身屬北斗命由
天府有災有患不知解謝之門祈福祈生莫
曉歸眞之路致使魂神被繫禍患來纒或重
病不痊或邪妖尅害連年困篤累𡻕迍邅塚
訟徵呼先亡復連或上天譴責或下鬼訴誣
若有此危厄如何救解急須投告北斗醮謝
眞君及轉眞經認本命眞君方獲安泰以至
康榮更有深妙不可盡述凡見北斗眞形頂
禮恭敬
北斗第一陽明貪狼太星君(子生人屬之)
北斗第二隂精巨門元星君(丑亥生人屬之)
北斗第三眞人禄存眞星君(寅戌生人屬之)
北斗第四玄𡨋文曲紐星君(卯酉生人屬之)
北斗第五丹元廉貞綱星君(辰申生人屬之)
北斗第六北極武曲紀星君(巳未生人屬之)
北斗第七天關破軍關星君(午生人屬之)
北斗第八洞明外輔星君
北斗第九隱光内弼星君
上台虚精開德星君
中台六淳司空星君
下台曲生司禄星君
如是眞君名號不可得聞凡有見聞能持念
者皆道心深重宿有善縁得聞持誦其功徳
力莫可稱量若正信男女值此眞經智慧性
圓道心開發出群迷逕入希夷門歸奉眞宗
逹生榮界於三元八節本命生辰北斗下日
嚴置壇場轉經齋醮依儀行道其福無邊世
世生生不違眞性不入邪見持經之人常持
誦七元眞君所屬尊號善功圓滿亦降吉祥
即說北斗呪曰
北斗九辰中天大神上朝金闕下覆崐崘
調理綱紀統制乾坤大魁貪狼巨門禄存
文曲㢘貞武曲破軍髙上玉皇紫微帝君
大周天界細入微塵何災不滅何福不臻
元皇正炁來合我身天罡所指晝夜常輪
俗居小人好道求靈願見尊儀永保長生
三台虚精六淳曲生生我養我護我身形
魁𩲃𩵄䰢魓𩳐魒尊帝急急如律令
老君曰凡人性命五體悉屬本命星官之所
主掌本命神將本宿星官常垂䕃祐主持人
命使保天年凡俗無知終身不悟夫本命眞
官毎歳六度降在人間降日爲本命限期有
南陵使者三千人北斗眞君七千神將本命
眞官降駕衆眞悉來擁護可以消災懴罪請
福延生隨力章醮福徳増崇其有本命限期
將至自身不知不設齋醮不修香火此爲輕
生迷本不貴人身天司奪禄減筭除年多致
夭䘮迷誤之者雖遇經訣懐不信心毀謗眞
文如此之人身謝之後淪没三途漂沉諸趣
永失人身深可悲哀自致斯苦若本命之日
能修齋醮善逹天司一時於本命限期開轉
眞經廣陳供養使三生常爲男子身富貴聦
明人中殊勝其有生身果薄雖在人中貧窮
下賤縱知本命無力修崇能酌水獻花𡨋心
望北極稽首禮拜念本命眞君名號者亦不
虚過本命限期皆得延生注福繫係人身災
厄蠲除獲福無量天師歡喜踊躍作禮讃歎
難可得遇無上法橋
老君重告天師曰世人罪福善惡皆屬天司
懴罪消災莫越修奉遇本命生辰告身中元
辰驛馬削落三災九厄保見今眷屬安寜凡
有上士於本命生辰持此眞文者外伏魔精
内安眞性功沾水陸善及存亡悔過䖍恭漸
登妙果重立玄功證虚無道乃得聖智圓通
隱顯莫測出有入無逍遥雲際升入金門與
聖合眞身超三界永不輪轉壽量無窮快樂
自在凡有男女於本命生辰及諸齋日清淨
身心焚香持此眞文自認北極本命所屬星
君隨心禱祝善無不應災罪消除致感萬聖
千眞俱來衛護此文所在之處千眞敬禮萬
聖䕶持魔鬼潜消精靈伏匿世有災殃悉皆
消滅是名北斗本命延生經訣乃修眞之逕
路得道逍遥皆因此經證聖成眞皆因此經
出離生死皆因此經保護男女皆因此經保
命延年皆得自在永爲身寳福壽可稱保而
敬之非人勿示
老君說經將畢龍鶴天仙來迎還於玉亰是
時天師受得妙法而作是言誓願流行以傳
善士若有男女受持讀誦我當與十戒仙官
所在擁護於是再拜
老君而說賛曰
　　　家有北斗經本命降眞靈
　　　家有北斗經宅舍得安寧
　　　家有北斗經父母保長生
　　　家有北斗經諸猒化爲塵
　　　家有北斗經萬邪自歸正
　　　家有北斗經營業得稱情
　　　家有北斗經闔門自康徤
　　　家有北斗經子孫保榮盛
　　　家有北斗經五路自通逹
　　　家有北斗經衆惡永消滅
　　　家有北斗經六畜保興生
　　　家有北斗經疾病得痊瘥
　　　家有北斗經財物不虚耗
　　　家有北斗經横事永不起
　　　家有北斗經長保亨利貞
老君曰善哉善哉汝可宣揚正教福利無邊
普及衆生永霑勝善天師稽首禮謝信受奉
行
太上玄靈北斗本命延生眞經










