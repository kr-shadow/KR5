#+TITLE: 太玄寶典-宋-
#+DATE: 2018-05-12 10:22:03
#+SOURCE: github.com/kanripo/KR5d0057 master c61a7761                
太玄寶典卷上(中下/同卷)去六
　修眞冲寂門
　　　神靈天象章
氣虛生神神虛生化化虛生象皆出太虛太
虛者在天地之中無方無所非氣非形其中
有象清而爲天濁而爲地清濁分而生人故
人生而不有清濁清濁既分中包太虛澄煉
守則虛白生虛白生則濁亦清神自虛而靈
自清得天象應之鬼神陰陽萬物妙機咸悟
眞人之道蓋煉虛靈而滌昏濁也
　　　氣虛洞應章
氣者象之主而有清濁焉清者昇騰之元濁
者生發之基無濁不能形無清不能眞得其
清者陽眞而虛故能應物出死入生移形化
迹蓋氣虛靈而致也若欲煉之當先虛心養
氣圓念定神使氣常營營而自靈洞應萬物
神化乃行天地之妙無不得之蓋氣煉之而
靈洞達其應無方推運不窮是謂道也
　　　精堅保命章
精者眞也眞者眞元也陰陽之本生死之基
也人能保命在堅精堅精者煉氣養神之謂
也氣固而厚精以元術而堅神定而保命命
以氣生而乆故眞人煉生氣固眞精保命長
年其知者先養氣氣營守精精自固外以火
運則精自堅氣出生氣之源養精成玄胎惟
精不摇氣常運是妙道也
　　　天地配形章
天生氣地生形命以氣爲主形以血爲根知
天者養命知地者養氣眞人導氣自丹田上
行不使散漫自右腎循腰及下足足後上行
脅下右膊循右手復上肩井入耳上腦後下
左耳過肩井下左膊循左手復過左脅交腰
下左足復上還丹田凡自半夜守定心息氣
覺頂門冷氣透華池兩耳如流水聲時正生
氣也此氣自然行天地交媾之脉凡動處左
以右手按之右以左手按之生氣流源使不
住滯則天地配形形同天地日得功多爲最
三千功後自然通流不老不死長年返嬰童
顔耳
　　　陰陽造化章
男子禀天道得陽之氣生腎女子禀地道得
陰之氣生血生心故男子煉氣成眞而保精
女子煉血成眞而保神陰陽造化各有異焉
所行之道亦各不同男子守腎固精煉氣夾
臍循脊骨上泥丸號曰還元女子守心養神
煉火不動以兩乳氣下腎夾腎上行亦到泥
丸號曰化眞行之百日男子精不泄氣長生
返嬰童神靈矣女子血不動神自定返處子
而收二脉一化乳二化血其妙萬端久久行
之生髮平乳移腎變形焉
　　　胎息自然章
人欲行氣先定胎息胎息者自然之息調定
息數使氣不上不下不出不入口鼻内自然
往來於胸中半夜氣所生時以行之既久百
日外可養氣伏息耳又氣先煉通兩耳隨左
右手掩耳半夜時正以氣引之久久自通氣
若通兩耳口鼻不須出氣可以伏息耳其氣
既行半夜煉氣正一元氣動以兩手掩耳令
氣上行及以手按摩之其氣逆行遂於皮膚
間或去或住皆在已也
　　　鉛汞發萌章
南方生火火生心心爲丹砂丹砂中有汞重
四兩北方生水水生腎腎爲青金青金生鉛
重四兩心靜汞生腎定鉛生鉛汞昇降相遇
金鼎煉成大丹點化至藥心動無以見汞失
汞則丹砂枯面黄白無光澤皮膚不紅潤腎
動無以見鉛失鉛則青金枯面青黑無光彩
皮膚皆乾澀何也良以二氣無本鉛汞不生
不得至人之論行之徒自費工耳故仙人煉
氣保腎多得鉛生定神養心多得汞發鉛汞
綿綿在世長年惟在二氣本源固密澄潔耳
　修眞符聖門
　　　神化神章
虛無爲體寂照爲用陰陽之不可以數拘天
地之不可以物對人皆有之蓋以塵土縁愛
相汩而不得見之古今雖以法不可名雖以
事不可致惟眞人返朴還純澄明寂默以守
之其妙用在塵心爲室除妄爲眞其神自虛
生然無形迹妙洞三界窮生死之根達利害
之源乃神之應也神無所不能致而化其神
神則神在我而爲眞天地之神我亦神之萬
象之神我亦神之神所化者在守寂不動昇
眞氣以兩手相叠左手壓右手右手以摩頂
上三千功後神自出外也
　　　氣化氣章
氣至靈也千經萬論惟以存想按摩爲用大
悲眞聖自然之數氣至靈隨心以動常欲行
也蓋人心反復而氣乃澁憂思爲住滯喜樂
爲流蕩皆失本經故眞人者煉氣令圓然始
以心營終别自致起於丹田轉若皮囊行之
周三宫舊以三等疾速緩急之異爲三車般
上泥丸眞秘之訣不須此耳惟以氣圓固先
極功多圓轉次用他人以兩手向腰之上頭
升項其氣自過乃咽華池之液四十九過眞
氣乃固而圓定又能養化其氣以成眞故曰
氣化氣乃眞仙矣
　　　精化精章
保精在煉氣氣正然後精固精固密然後可
煉古今惟知煉氣不知煉眞精之訣眞人煉
其精者固密其精精乆不泄常欲動方以力
煉之九重密閉坐先存大小固尾閭三時九
氣與精交臍下若毛球動轉不已其精煉之
子午二時各行三百六十功十日外眞精自
化奪陰陽交合返復氣液久有大益以兩手
握固以大拇指按定中指文以力向上提縱
動摇亦不能泄也
　　　天地可移章
男子得天之純陽多者也女子得地之純陰
多者也純陽之道行之易成純陰之道行之
難致眞人有回男作女回女作男之道蓋所
以易氣也女子血盛氣衰煉血保氣男子血
衰氣盛煉氣保血男子女子禀天地之正氣
可以移其妙也男子煉元氣定神先守心如
一外物不入萬法不着積精養神女子煉血
收二乳脉按之以兩手按摩面上逆行以氣
運之乃化
　　　陰陽入握章
人以左手爲陽内主腎半夜氣自腎生神從
心降握左手不開閉左目不視存神至腎出
左目下左手三百六十功乃開午時氣自心
降神從腎升握右手不開閉右目不視存神
至心出右目下右手三百六十功乃開如此
行三千日可視千萬里之事天地山川星象
草木莫不知數莫不知靈人心不測之事皆
可得之矣
　　　胎息吐納章
先調氣令不出不入自固宻常漱華池眞精
三千功胎息既行津液成玄珠可吐而又納
之不惟長年亦可閉尾閭成眞精胎息玄珠
乆乆自結自下上泥丸不絶則長生焉
　　　鉛汞見寶章
眞精生鉛鉛生黄華定神生汞汞生玄珠汞
因内津而生玄珠使氣或上或下旋轉不已
乆乆自覺津液咽下有物如珠下或欲行出
之液出汲入黄中自結可結在舌上鉛因運
氣而生黄華使氣不上不下向左而轉乆乆
不已氣在臍下小便其出青色其氣自可出
入運動欲出乃氣透尾閭之色金黄色如鉛
丹人之修煉鉛汞見寶乃眞人矣
　修眞致妙門
　　　神岀神章
神煉之可以出形何謂煉神所謂守心守心
惟能定神不老非可出神超生也出神超生
者在圓神也古今徒說圓氣保眞未說圓神
煉眞夫圓神煉眞者先存心如明月形中彷
彿有人坐煉圓不定上抵泥丸下窮丹海乆
乆身有光彩自身中出隨其光彩出身外無
有身形定洞自然因神出神故曰神出神矣
　　　氣定氣章
氣眞保眞煉氣與天地齊年蓋以氣爲道本
道從氣生氣從空有眞氣不摇故可長生氣
者行於體内營周一身煉之從下丹田半夜
所生氣處行之心營氣運力舉手按之乆乆
肌膚紅光通明氣正而不散泄以成眞矣
　　　精神氣全章
修行之士須要精神氣全也精全則耳潤肌
澤神全則面澤目清氣全則音響體輕夫人
修行欲三者之備則定心絶念内存空洞運
氣降升無有停碍保固精液還元不泄先正
心咽七七口大和其津神想安居心如明月
照身外氣氣無運大力上行泥丸積精不泄
隨氣上昇乆乆長生則九竅通明四肢强徤
耳
　　　韜形晦迹章
天地賦其形氣生則居世絶俗愛死則脫殻
斷塵縁生則滅形藏於影死則集神構於眞
皆有法焉形滅後者冬至日日初出向日行
登東方山大松下手提赤芝必有鬼物相迎
呼天狼七遍其鬼必自身後收黑氣走向覆
身此則陰消而無影神鬼不可犯之死則集
神神不散構精不移也
　　　驅神靈章
神靈者因人得之或公正則爲神邪淫則爲
鬼而修眞之士欲驅之當正已神出神光於
身外自然有異人驅前或送或禁皆從已命
也
　　　齊老幼章
老者衰少者强常理也老者反壯少者已衰
一氣禀二消耗眞人以法齊之老者反壯少
者益强人之氣衰欲强盛者當服九仙太液
法其道煉氣定神體安内八十一眞液其液
如不甘乆乆乃得甘味少者自甘以手引氣
自心下腎不出七日老者如嬰兒矣
　　　長生不死章
有生不死謂之長生有死不死長生者生而
煉之也不死者返生也人欲長生藥欲長青
松柏子葉是也丹煉太盧心定神是也欲不
死藥服三黄地黄黄精甘菊是也丹煉太一
守腎煉氣是也
太玄寶典卷上









太玄寶典卷中
　煉凡全眞門
　　　輕骨章
骨者天地陰陽之氣凝結生化自胎中而成
由氣衝在長養而少變壯壯變老其骨之中
有髓流化成精以爲一身之根元筋脉交貫
而一身之動靜皆由一氣以滋榮氣血强盛
則骨輕以其血滋榮提領衝動故也氣血既
衰則骨重髓枯謂骨枯精竭而死也夫眞人
之修行當先煉血隨氣化以周營次煉骨化
乆乆神通煉心無滯成清泉則蒸鬱精隨浸
潤運行血乃得化而成白玉長生之道本乎
此焉
　　　煉氣圓定章
氣之所生有應有度有象有理故半夜自元
氣生時兩耳如風雨聲盛者如鐘磬聲其應
乃子時之半爲度也乆乆修行者閉目上視
見星斗光各象運其氣自下而轉不唯自尾
閭行夾脊上泥丸而下降其中人復通九竅
行四肢皮膚下皆循而遍周則氣圓也乆運
動而反上則爲眞寂乃氣眞定氣之動靜是
謂要妙氣之一動則長安氣之一靜則神應
眞氣行處皮膚光澤九竅通達四肢輕便乆
乆皮膚下無血但白膏耳
　　　生神水章
神水之生非華池之津謂眞氣滋養澆灌之
水也北方有滄海滄海生玄龜玄龜吐眞氣
眞氣化神水神水生腎故神水者氣之根元
由人呼吸以出入一呼出一寸一吸入一寸
人能少語少思少勞動則一時生一尺人睡
一時亦生一尺但夢寐之間亦有勞動魂神
耳晝則無思安定守之以流夜則無夢靜念
而生今修行者半夜定念端坐上吸天池下
涌地脉乆乆行之精液無窮長生不死之道
始於此也上吸天池灌曲江下涌地户則不
飢渴能營周百脉變化凡軀矣
　　　運眞火章
眞火者非心火也蓋北方有水水中生火火
生北方陰之穴也光射太陽取之有法焉雙
曲兩手足緊握令力通内繞腰交過會下丹
田其火如龜蛇之動上盤下旋如火焰昇騰
自然出腎夾脊骨循風府上頸入口出鼻透
天門入泥丸自然温温如火之相逼則汗濈
濈以出長生不老久久飛昇也其余應驗皆
神仙之妙也
　　　嬰兒岀胎章
太陽之煉左則爲龍而生嬰兒蓋水生木也
木爲水子水之氣行傳流入水故青龍者木
之氣也青龍負太一眞元之氣故爲嬰兒之
胎因木以行到脾曰黄婆黄婆乃産育得木
之制嬰兒乃生青光負之體生青光世人但
知存想之功不知力致之妙其行握固以四
肢力並上行自知大妙耳
　　　姹女生華章
太陰之煉右則爲虎而生姹女蓋其金生水
也金爲水之母金之氣行傳流入水故白虎
者金之氣也白虎負眞一之氣故爲姹女之
胎因金以行到腎萬金所生子也四肢百脉
以力用之上下左右鼓動披衣握固心但守
固不動是爲眞道體外生青紅二色光明其
四象金木間隔則木生火金生水青龍緩氣
以導火白虎强氣以導水行之自當有驗此
眞仙之秘㫖大應其神至心七日乃得異應
　　　陰陽配合章
陰中之陽陽曰至精號月華陽中之陰陰爲
至靈號日精北方至陽生腎爲水水中有陽
火焉南方至陰生心心爲火火中有陰水焉
互相往來交氣生靈物眞火生鉛眞水生汞
鉛汞交配乃可長生今人未曉其妙豈能互
備故不見驗若上内華池下升地脉心降中
州氣騰脾元二氣相遇自然如酒食醉飽通
暢快意則百脉安和萬靈内醉骨堅髓凝可
返嬰稚乆乆行之生眞身化形通天地無所
不靈是其妙也
　煉凡生神門
　　　神體生光華章
夫神體元氣集眞定神養素乆乆煉神體神
體之煉乆乆生光華蓋爲氣應精精應神神
應體三奇相須上下圜運火煉氣升貫百脉
透百竅夜間自己視之五色雲繞身他人視
已如在火中其訣蓋因密運氣氣轉而固精
精堅而保神神而靈定自然發光明於身外
靈通八表風氣所鐘自然旋轉不已繞身成
圓光乆乆成五色雲雲天之步亦從此得耳
　　　五臟通明章
夫五臟者五行之源也五行既煉則孰爲守
氣也孰爲守形也左右旋轉運氣不止乆乆
相通則無飢渴也則無榮衛也氣血相合精
神通貫神仙默化至妙之語也其訣惟以運
氣爲本守心爲上握固以佐之揭泥丸爲畢
功先握固而守心守心兼運氣升則上丹田
以力涌之如揭四肢手足心氣如發則内氣
五臟不相關隔不惟不病五氣中和滋榮光
茂通明内視如五色琉璃是其應也行之既
乆其光上交五星焉
　　　四體内滌章
凡人有四體外有皮膚中有骨血絶雜想而
成眞人眞體能升雲天莫不先内滌四體其
四體者其法端坐以兩足心相踏兩手心相
合熱通五臟手氣先交脊足先交腰上下摇
動汗自身出四肢則萬病自祛百邪不干何
爲瘡瘍何爲痹癩修行者必先行之快氣焉
　　　三宫明黄道章
三宫守一之道本自天眞皇人傳之黄帝多
秘眞㫖凡自下丹田起則升氣圜運之足心
發火交臍下次動中丹田則守一定神修到
上丹田則般下玉精以嚥華池眞精入心如
此行之則耳目萬倍光明下通腰腎神火上
升故三宫有黄明之氣謂之黄道行之乆乆
升雲天長年不老通神明惟黄帝先得之全焉
　　　寶火入鼎章
修行者以氣爲金爲鼎鼎合在脾之下腰之
上鼎中有丹丹乃二氣坎離相合於脾也鼎
中有水水元氣也元氣非火不能升故火自
下發者坎宫水中之火也寶火者陰中之陽
日精太陽丹光上騰所行亦有法先嚥華池
眞津三百六十口每日日初出存日精咽三
百六十功至夜半可發以烹太陽丹焉
　　　丹光應液章
丹煉二神至陽之寶内榮百脉外通九竅則
神光出其液流行内有神泉澆灌外有至和
之氣爲液爲汗百病不生體輕久久生清光
毛行步如飛登山涉險無所不至神明相祐
矣
　　　玉泉無漏章
玉泉者眞精之生發也久修眞者有之所得
三者之備一泥丸到流二神府無想三眞元
固密其精生生不窮如水之源源不已出於
山谷何爲乎摇動何爲乎禁止皆不知竭乃
謂玉泉至者常潤也泉者不窮也其法蓋定
神養氣上升泥丸緊固氣不泄也
　煉凡岀象門
　　　補神生胎章
神自胎生胎從命分胎生則神生命分則神
備形因氣活氣因神動神本務動氣本務圓
蓋縁愛色相資漸夫本源流蕩不已則神有
所損也勞形損神三分勞氣損神五分勞心
損神七分負載摇動者勞形也愛欲聲色者
勞氣也思慮悲愁者勞心也神之所損各有
淺深眞人當先知補神之道則形全而能定
神未能定徒爲寂默耳藥服人參氣煉三宫
制之無事調飲食適寒温起居常均不以道
拘不以俗累則得神之胎也神胎者謂神返
素朴而神有所養也然後可以行定神之道
矣
　　　補氣眞源章
氣之所補以安體厚生養元保眞少思慮絶
愛慾虛弱者先以藥補如黄精之類是也次
行運元保精保息養皓之法用之惟氣强盛
則眞源生矣眞源者生氣之源生命之所也
大道修眞莫出乎此耳
　　　飛躑登攀章
眞仙羽化之道皆由煉神所致能飛昇躍躑
登高攀危者莫出乎神體欲得筋脉强盛者
氣力堅固身輕體快耳神體生光華已載上
經其欲得筋脉强盛者定心養血以偃卧令
人按搦或自按摩半夜調息存青龍自腎生
發繞腰周四肢升天地門飲華池眞津九遍
咒呼天蒼七遍欲得氣力堅固精氣是也欲
得身輕快亦可煉精氣神全之道也
　　　大禹步章
昔大禹權制百靈蓋得天年之步天年之步
者行之免三凶三凶者天地雷霆之險山川
鬼神之險禽獸蠱魅之險修眞之士莫不先
知行之如登雲霞步三境衆眞侍衛焉如登
壇祭天入山涉險皆用之叩齒閉目存日月
取在左手垂下右手南北舉左手握四指伸
第二指行右指東南面東次握右手行右足
指東北向東行非三境内戒之士勿出步焉
　　　度神鬼章
眞人法度人以令度神法以修眞令以受戒
凡經有凶惡鬼神處以令度之升爲眞官先
齋戒具青詞明表開三界以丹砂九兩和以
粉麵作本眞形青白二色方紙千幅亂覆焚
之於大松下其松上有青白色雲自有神物
見致辭而去
　　　透靈托化章
人之眞靈以情昧皆由神之所存也人人皆
有神靈焉縁情而昧惟眞人能以神通諸人
生則夢交死則神傳夢交則夢於人神棲則
假化留世焉煉氣既圓定神不亂揭天門而
出神故能透焉或寄於像或託人形人形所
托者神亂氣衰之人多遇則倒或醉中交應
焉
　　　無情得過章
神依人行物因眞化無情之物者以奇水怪
之類得人之近至神透則爲精靈焉今名山
大川多有之蓋依眞仙福庭之力耳而不害
人多能與善利也
太玄寶典卷中









太玄寶典卷下
　養氣構神門
　　　木神養神章
陰陽之妙造化五行各有眞一至神之物生
於洞天福地人遇之者可以爲眞仙木之神
茯苓是也服之得法能生神明輕便四肢茯
苓末之爛研青松葉水和煑之惟茯苓碧緑
色透爲度暴乾以末蜜和丸日三服如橡子
大清旦水下通神不老不飢辟穀去五味服
之三百日體生青毛無寒暑更加梨子無暑
加浮萍無寒矣
　　　木精養精章
天地之精英結而爲不凋之木葉嫩子柔能
生精通百脉换凡軀生深山谷高奇之狀無
人迹處者可採之柏木仁是也和嫩葉杵三
萬六千下雜以木蜜塞新筒中以東流山泉
煑之並無苦味惟甘辛异香耳向日用水下
一棗許百日外不飢精自秘雖摇動不泄也
亦無寒暑見鬼神步及奔馬精氣保守百疾
已驅乆乆四肢生青毛耳鼻赤色是也
　　　木氣養氣章
東方生風風生木木生萬物故能生氣木之
生氣枸杞是也四時之精各有所在春採葉
夏採花秋採子冬採根今人之用推四時取
之以服有十應其眞人洞天秘訣四時各取
採候四季周足淨擇洗了銼之用糯米拌之
炊入瓮藥一斤米一斗自冬至前下驚蟄出
之已成如黑金色且服之百日外髭鬢如漆
色若處子行步如飛登山涉險終日不倦肌
膚潤澤目有神光惟少思慮絶愛慾爲上
　　　木英點骨章
太虛之神至秀之英降於五行而聚中央其
氣爲椒禀五行通九竅化筋滋骨髓蒸鬱不
已點化凡骨成眞仙久久服之骨中自覺若
蟲行其骨髓老而不枯竭死則筋不腐取椒
紅不用白皮黑子得一斤爲度以楓香煉和
之重湯煑七日就潤可丸一梧桐子大每日
清水面東下七百日外通神明目有神光皮
膚按之若無肉堅硬暗地可視長生久視羽
化之道自此耳
　　　五芝通神明章
芝者天地至靈陰陽冲和之氣而生芝有五
色能補五行眞氣眞人採五芝爲丹其效能
通神明化凌空集神全眞焉以五色芝各以
木蜜煑七日七夜出之擇神日服之以酒少
少飲之助力七日外日中見天象乘虎豹召
雲龍呼神鬼耳其新生芝得之便以酒蜜煑
食之其效亦同焉
　　　仙人長壽杖章
仙人採青竹長七尺而十二節者以雌黄酒
調石腦油灌之兩頭蜜封又用楮葉二十四
重裹了以少黄土覆之上以麥皮一斗隴之
其上燒之勿令火炎但蒸鬱透自然有金色
光明可以撻百怪役萬靈携之不死不疾所
在神明護之
　　　老翁木馬章
眞人以木馬爲老人馭者所以濟衰人之勞
也藥用乳香没藥陽起石等分爲丹酒下七
丸服畢如人行十里許以木通楮子椒湯浴
之爲之七日外步及奔馬登涉皆不覺疲故
得安適如登木馬故有此名也
　養氣增靈門
　　　草神生神章
草者陰陽冲和之氣由雨露而滋萌生養有
情益人利氣草中有至神服之能生神爲神
者黄精是也煉之有法服之有理黄精九兩
九蒸九暴研爲膏以青黛一兩和之銅器重
湯煎之色如碧玉爲丸櫻桃大每服一丸面
東水下七日神全七七日眞神生眞神生者
閉目已如坐闇室也
　　　草精生精章
草中有精靈之物能令人長生生精益髓精
竭再生髓竭再行草精甘菊是也得四兩爲
菊花四兩清酒煑一沸出之暴乾爲末每服
方寸七以清水下七日外精生不窮矣
　　　草氣生氣章
天地之氣由陰陽而分陰陽之氣則爲萬物
其草中有最得其氣者地黄是也服之榮血
脉堅牙齒烏髭髮光澤四肢體人服之各有
異術地黄收之得多則蒸之極爛研出滓取
膏汁雜以海鹽十分之一勿與婦人服血妄
行也而成疾男子生虛弱服之七丸如麻子
大清水下七日氣盛如嬰童大有益耳
　　　草丹度世章
太上有七十二種丹惟九華草靈丹能度人
出世眞仙之階不出於法乎天之精天門冬
是也地之精地黄是也日之精枸杞是也月
之精松黄是也陰之精遠志是也陽之精人
參是也山之精巨勝是也水之精藕節是也
人之精菊花是也九藥各等分採擇精靜杵
爛以百草和露包裹用葛藤緊扎以米五斗
同蒸之米熟出之夜攤布於月明中五更水
露陰乾爲末蜜爲丸日服一棗大旦用水下
不出七日可以度世心自通神明不飢不渴
骨堅輕體可以居山矣
　　　靈草换肌章
凡人之肌肉有乆病者或氣血骨已死者皆
令活惟眞人以靈草换肌靈草者東方甲乙
日採防風庚辛日暴乾丙丁日採艾壬癸日
暴乾西方庚辛日採菖蒲甲乙日暴乾北方
壬癸日採菊花丙丁日暴乾四藥用戊己日
入臼杵之三千六百下爲末用藕節汁爲丸
如豆大日三服七日外肌肉無病百邪乃退
夙氣不干以凡成眞以老成童非遇有道不
可教服之
　　　草通九竅章
人有九竅相通則爲眞人窒塞則爲下鬼九
竅不通無以知好惡是非邪正故眞人之道
先度人通九竅其藥乃神妙神功之草也藥
用菖蒲一寸九節者末之和以楮汁爲丸每
服酒下七丸緑豆許百日外立知有應夜不
寐不知倦色流香味皆易辨之人所不達已
先達焉
　　　草五行丹章
草中有五行眞人採之成丹服之可以内五
行自聚精氣神者皆正其藥東方之靈人參
也南方之靈菖蒲也中央之靈地黄也西方
之靈巨勝也北方之靈黄精也以五丹添水
同蒸三日三夜取出暴乾爲末煉松脂爲丸
桐子大日七服温水下七丸七日成眞氣夢
想通靈氣血滋榮身體筋骨精固神定耳
　　　服水章
眞人服水所以益眞氣元也凡有停厨法有
治病法有驅邪法有益氣法不靜體法各各
有通神之妙應也
停厨者居山或山荒之地欲絶粒服水益脾
不羸不弱者先存脾元作黄氣繚繞次令火
力下行透骨閉息三百六十握固嚥氣眞津
亦三百六十乃服水水一盞向日傾一半擎
之以左手藥叉印擎水右手緊拳向東念輕
元法水流入吾心化白光白光溢脾脾化爲
石急急如律令七遍吹入水存白兔入水每
日清旦服之七日外不飢初服先數日少少
飲粥服水未得力可服棗栗少少以助神力
治病者有疾有鐘或他或己皆可令服悉得
安泰以右手三指擎水一盞向北念元夫使
者金頭羅神七遍其水自沸溢非有道氣者
但有清靜條戒用事然未沸溢但先有氣也
眞人用火自水生耳
驅邪者有鬼神害生人及鬼神怪物所苦百
端幻惑可以正之也以左手三指擎水一盞
向南念大悲神首赤髮元神七遍以水用楊
柳枝向邪物灑之乃息他人已彼苦或灑或
令飲之乃醒焉
益氣者眞人救助令虛弱以眞氣神水令飲
之也以水一盞傾一半右手三指擎之向南
取眞陽之氣七口存赤鳥七枚飛入其水中
次飲火一神火入吾神泉眞氣滋生長壽萬
年急急如律令七遍吹入水中凡飲先閉目
靜思少少飲之有病亦愈
靜體者人之身心逐愛流惡滋生穢濁行乎
塵世眞人天靈遠而思之故眞人有教人凡
事止眞祀者洗沐者必先靜體焉洗沐既畢
定身心以水一盞星月下向天祝云天靈不
濁地靈不摇急急如生星令七遍吹入水次
端坐正南面久之是其應也凡用各神靈之
景象焉
　　　登雲章
眞人了生死之源知眞一之道煉氣全眞定
神虛一乆火氣自固神自定氣固然後圓轉
神定然後通靈知生死之期達出世之妙故
了生了死是謂眞人出死入生是謂仙人欲
知死期應數不可過者三元者夜月明中臨
流一和竹枝用香爐中燒松脂一兩其煙用
竹枝拂之令度水其水上煙不旋轉圓聚者
其年必死以其竹枝向月拂卜定影一點爲
一月卜其日又卜其時知其時欲以其鬼箭
人參帶之行二氣圓轉默坐正室去藥物絶
思慮拂塵念揭天門而往自然頂中有白光
人皆見之神妙之道不可傳出世耳

太玄寶典卷下








