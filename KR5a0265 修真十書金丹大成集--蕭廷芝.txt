#+TITLE: 修真十書金丹大成集--蕭廷芝
#+DATE: 2018-05-12 10:21:39
#+SOURCE: github.com/kanripo/KR5a0265 master 36dd9c3b                
　修眞十書金丹大成集卷之九珎七
　　　　紫虚了眞子蕭廷芝元瑞述
　　　无極圖說
　

○者道也形而上者謂之道斯乃道之體也
无極而太極舍三爲一中具五十五數中
○者乃其本體也太極一判兩儀生焉之
動根乎陰也之靜根乎陽也此陽變

陰合而生水火土金木也水生數一成數六
火生數二成數七木生數三成數八金生數
四成數九土生數五成數十此五行生成之
數也天一地二天三地四天五地六天七地
八天九地十天地之數五十有五此陽奇陰
偶之數也一陰一陽之謂道生生不窮之謂
易一者奇數也二者偶數也陽奇陰偶即二
以生三也純乾性也兩乾而成坤命也
猶精與氣也乾再索坤而成坎坎中之陽
乃元氣也所謂乾道成男是也坤再索乾而
成離離中之陰乃眞精也所謂坤道成女
是也○乾男坤女以氣化者言也離者日之
象也坎者月之象也日月合而成易者日
用常行易簡之道也千變萬化而未嘗滅焉
然則形中之精寂然不動蓋剛健中正純粹
精者存乃性之所寄也爲命之根矣心中之
神感而遂通蓋喜怒哀樂愛惡欲者存乃命
之所寄也爲性之樞矣懲忿則心火下降窒
慾則腎水上升君子黄中通理正位居體美
在其中暢於四肢故修此而吉也於是閑邪
存誠終日如愚天理純全歸根曰靜靜曰復
命動極而靜靜極復動也萬物化○生以形
化者言也形而下者謂之器斯乃道之用也
南軒曰眞識根源謂之知道知此道者則可
以超出乎造化之外卓然而獨存矣
　　家居北斗星杓下
　　　　　　　
天　　　　　　　　　鈎橫偃月
心　　　　　　　　　三點台星
圖　　　　　　　　　斗杓斡運
　　　　　　　　　　　虎嘯龍吟
　　劍挂南官月角頭
　取將坎位中心實
玄　　　　　　　虚无之谷天地
牝　　　　　　　之根玄之又玄
圖　　　　　　　衆妙之門
　點化離官腹裏陰
　　鑪中慢養眞金液

既　離坎相交濟水火
濟　旣濟鼎鉛汞入鼎
鼎　乃生根蔕
圖鼎内先乾活水銀

　　直駕元神歸紫府
河　　　　　　　北方正炁日月
圖　　　　　　　爲輪搬水運火
車　　　　　　　晝夜無停
　潜搬眞氣入黄庭

周
天
火
候
圖
泄
天
符
火
候
圖
子(復/卦)十一月
　謂之一還微微小火宜温養初九潜龍不
　可煅
丑(臨/卦)十二月
　謂之二還須逢九二見龍時此時陰陽方

　顧戀
寅(泰/卦)正月
　謂之三還一返寅月屯爻方直事始堪進
　火鍊紅鉛
卯(壯/卦)二月
　木液旺在卯丹頭宜沐浴
辰(夬/卦)三月
　謂之四還二返返中子細辨工夫文後更
　宜加一武
巳(乾/卦)四月
　謂之五還三返此月又當行武火牽將白
　虎産明珠
午(媾/卦)五月
　謂之六還四返沐浴後退符抽添猶慮險
未(遷/卦)六月
　謂之七還五返武火臨終用一文桃花已
　落惟留蔕
申(否/卦)七月
　謂之八還六返兩頭文中間武
酉(觀/卦)八月
　金精旺在酉沐浴後養火
戌(剥/卦)九月
　謂之九還七返蒙受生成火府于戌
亥(坤/卦)十月
　脫胎吞入腹我命不由天功夫入坤官還
　丹道已窮
六
十
卦
火
候
圖
或曰卦有六十四止用六十何耶夫乾坤爲
門户爲鼎器坎離爲匡廓爲樞轄象天地日
月包藏萬物不用而用之以通也右六十卦
計三百六十爻并乾坤坎離四卦共三百八
十四爻計萬有一千五百二十策以周萬物
之數朝暮各用一卦計十二爻一爻當一時
言其小則象一月三百六十時言其大則象
一年三百六十日言其運則象周天之度數
得象忘言其意明矣

　　　　　　　　　　　東三南二同成
　　　　　　　　　　　五北一西方四
　　　　　　　　　　　共之戊己還從
　　　　　　　　　　　本生數三家相
　　　　　　　　　　　見結嬰兒
夫天地未有無用之數故一三五七九陽奇
數也天數二十有五二四六八十陰偶數也
地數三十天地之數總而五十有五大衍之
數五十者去五爲五行之本其用四十有九
者又去一以象太極之不動於此可以知其
有體有用矣鍾離傳道集曰進火有數
金
丹
橐
籥
圖
　　　橐籥歌
乾坤橐籥鼓有數離坎刀圭採有時鉛龍升
兮汞虎降龜蛇上下兩相持天上日頭地下
轉海底嬋娟天上飛乾坤日月本不運皆因
斗柄轉其機人心若與天心合顛倒陰陽止

片時虎龍戰罷三田靜拾取玄珠種在泥黄
婆媒合入中宫嬰兒姹女相追隨年中用月
日用時刻裏功夫妙更奇暗約斗牛共歡會
天機深遠少人知進火烹煎天地髓開鑪沐
浴霞迸輝九還七返在片餉眞炁薰蒸達四
肢温養嬰兒惟藉母守城野戰要防危一時
八刻一周天十二時辰準一年始於復卦終
於剥朝屯暮蒙有後前春夏秋冬依次第鍊
至坤官始凝堅不須究易行卦氣身中自有
一坤乾天地日月若交會打破虚空只一拳
宇宙造化在吾手向上天機不妄傳惟人至
尊而至貴可鍊金液大還丹還丹口訣無多
子鍊就移身謁洞天
　　　金液還丹賦(金液還返/結成大丹)
求道至近學仙豈難採玉壺之大藥鍊金液
之還丹探赤水之玄珠龜蛇吐嚥運西方之
至寳龍虎盤旋粤自紫府開而海嶠雲生黄
河翻而泥丸浪滚雖乾坤同體兊謂鼎器然
鉛汞二物互爲根本丹源何在存三要以守
一元金液結成自九還而周七返是丹也恍
惚無物杳㝠有精循八卦兮合四象聚三花
兮攢五行味出庚辛須定志以採取卦屬艮
巽要知時而旺生始而鍊金液以交媾終則
調玉漿而養成壺中日月之循環須明宗祖
身裏夫妻之交合要識根莖由是升降之際
當辨君臣來往之間仍分主客凝絶耳韻調
匀鼻息審藥老嫩明進退之寸尺抱一孜專
守雌雄之黑白望焉飛汞以擒魂晦則引鉛
而制魄推排符火巷舒性内之陰陽呼吸風
雲烹鍊身中之炁液大抵人鍊乎氣須和合
於四象氣純乎陽自消磨於衆陰東捉青龍
西捉白虎北尋玄武南尋赤禽惟中宫和會
以共處以土釜封藏而必深有動有靜有氣
無質知吉知凶知機自心能醖就自然之酒
慢調成無韻之琴安排既未之鼎罏熬成白
雪鼓動乾坤之橐籥煅作眞金蓋始者金木
間隔孰使交併金水混融未歸陶汰自金井
一提水虎潜伏迨金鎖一發火龍相會是宜
滿黄金之鼎而調味固濟餌紫金之膏而凝
神閉兊周流眞氣以充盈出入元神之廣大
火升水降抽添善了於屯蒙輻凑輪成運用
默符於否泰又當知藥物調和悟者甚易火
候消息行之孔難一十月工夫存渺渺綿綿
之息三萬年氣數在來來往往之間所以養
丹田之寳其寳長在奪丹鼎之珠此珠復還
既得此超昇之訣常開其生死之關駕動河
車離塵世尾閭之海移歸天谷上崑崙蓬島
之山噫萬般仙訣契論歌詩一竅玄關精神
氣□昇金門朝金闕膺帝詔之召嚴金相證
金仙脱聖胎之結此其餌金液之丹成金剛
之體而性命雙圓妙難輕泄
　　　金液還丹詩
搬液上崑山工夫信不難往來敲玉洞還返
鍊金丹西採存三藥中歸守一壇片時間下
手七返後成團鼓動乾坤橐循環日月灘玄
關眞一竅直路徹天端
　　　金液還丹論
道以心爲用也或者疑之至人辨焉夫道者
心之體心者道之用道融於心心會於道道
外無餘心心外無餘道也能知運用者以道
觀心心即道也以心貫道道即心也是心也
非人心之心乃天心之心也天之居於北極
爲造化之樞機者此心也故斗杓一運四時
應節五行順序寒暑中度陰陽得宜矣在人
亦然首有五宫上應九隅其中一宫曰天心
一曰紫府天淵天輪天關天京山都關昆崙
頂其名頗衆總而言之曰玄關一竅運用於
此者可不辨藥材所産之川源火候細微之
要㫖以至温養而成丹皆不離乎此心之爲
用也嘗謂藥愈採而愈多火漸鍊而漸結其
採藥之初也動乾坤之橐籥取離坎之刀圭
凝神聚炁調匀鼻息呼吸應手迨夫神氣之
入乎其根也閉極則失於急縱放則失於蕩
惟使其緜緜續續勿令間斷矣然後神乆自
凝息乆自定其運火之功也一剛一柔一文
一武進寸而退尺前短而後長分賓主立君
臣使其陰符陽火進退之得其宜也火數太
燥則汞上飛矣水銖太濫則鉛下消矣惟使
其斤兩調匀法度準確無進火退符之昧其
用也由是依約卦爻以十二月促於一時之
内陰陽升降以爲運火之則也一陽之生始
乎復也時爲子焉微養其潜龍臨丑也温養
其見龍泰寅也火生于寅屯之直事故進符
用武火焉壯卯也陽中含陰故沐浴焉夬辰
也文火以鍊之乾終巳也火加武焉自子至
巳純陽用事乃内陰求外陽也一陰之生始
乎姤也時爲午焉火旺于午故退符用文火
焉遯未也時爲六月故火武焉則不爲盛夏
之濃霜矣否申也微火以調之觀酉也陰中
含陽故沐浴後養火也剥戌也火庫于戌蒙
受生成火用武矣坤終於亥脱胎入腹以成
變化也自午至亥純陰用事乃外陽附内陰
也然火生于寅旺于午庫于戌故抽添之妙
在於屯蒙也噫始復終坤皆以卦象則之也
進退以象春夏秋冬之相代抽添以象日月
圓缺之相仍火之未燃也藉巽風以吹之火
之既燃也資坤水以沃之火功一止氣液混
融鉛汞交結姹女歛袂嬰兒仰從守於中宫
合爲一也七返九還之祕畢於此矣向使運
火失宜異證百出金虎與木龍飛騰坎男與
離女奔逸雖黄帝臨罏太乙執火八公煅鍊
欲結成丹不可得也可不謹審而調燮之故
丹經曰既得眞鉛又難眞火豈輕議哉雖然
金丹之道皆法象也以鉛汞爲體當知鉛精
汞髓皆譬喻也以離坎爲名當知坎男離女
皆虚名也以龍虎爲形又當知火龍水虎非
有形也謂如黄芽白雪神水華池皆非可見
可用之物乎要之配合而調和抽添而運用
故此丹藥非金石草木之料此火候非年月
日時之數當從本根實地而爲之鍊形化炁
鍊炁化神不過奪天地一點眞陽始乎有爲
而終則無爲也或者泥象以安罏著相而造
鼎執著火候認爲頑空則謬矣吁否極則泰
動極則靜靜曰復命眞精自朝眞息自定谷
神自棲三尸自滅心中無心念中無念身入
無形與道爲一矣



修眞十書金丹大成集卷之九










修眞十書金丹大成集卷之十珎八
　　　　紫虚了真子蕭廷芝元瑞述
　　　金丹問答
問曰如何謂之金液還丹答曰金液者金水
也金爲水母母隱子胎因有還丹之號也前
賢有曰丹者丹田也液者肺液也以肺液還
于丹田故曰金液還丹
問曰何謂鉛汞答曰非凡黑錫水銀也眞一
子曰鉛是天地之父母陰陽之根基蓋聖人
採天地父母之根而爲大丹之基採陰陽純
粹之精而爲大丹之質且非常物造作也汞
性好飛遇鉛乃結以其子母相戀也
問曰何謂火答曰火者太陽眞氣乃坎中之
陽也紫清真人曰坎中起火是也
問曰何謂候答曰五日爲一候是甲子一終
也日有十二時五日六十時終一甲子也紫
陽曰一刻之功夫自有一年之節候以起火
之際頃刻一周天又問火候如何用答曰年
中用月月中用日日中用時時中用刻也
問曰何謂真一答曰人能將自己天真安於
天谷之内乃守眞一之道也金洞主云眞一
者在於北極太淵之中也
問曰何謂動靜答曰陽主動陰主靜翠虚曰
動中求靜靜中有爲動靜有作口口傳之
問曰何謂九還答曰金生四成數九還者自
上而還下九乃老陽之數陰眞君曰從子至
申爲九還亦順下也
問曰何謂七返答曰火生二成數七返者自
下而返上七乃少陽之數陰眞君曰從寅至
申爲七返亦逆上也
問曰何謂罏答曰上品丹法以神爲罏以性

爲藥以定爲水以慧爲火中品丹法以神爲
罏以氣爲藥以日爲火以月爲水下品丹法
以身爲罏以氣爲藥以心爲火以腎爲水又
有偃月鑪玉鑪
問曰何謂鼎答曰鮑眞人云金鼎近泥丸黄
帝鑄九鼎是也
問曰何謂藥物答曰即此藥物順即成人逆
則成丹五行顛倒大地七寳五行順行法界
火坑百姓日用而不知也紫清曰採藥物於
不動之中是也
問曰神水華池何也答曰李筌云還丹之要
在於神水華池紫陽曰以鉛入汞名曰神水
以汞投鉛名曰華池海蟾曰從來神水出高
源紫清曰華池正在氣海内
問曰何謂三關答曰頭爲天關足爲地關手
爲人關
問曰何謂内三要答曰第一要大淵池也第
二要絳官也第三要地户也
問曰何謂外三要答曰口之與鼻共三竅是
神氣往來之門户下功之際調鼻息緘舌氣
閉兊也
問曰何謂兊答曰眞一子云兊口也
問曰嬰兒姹女正在何處答曰嬰兒在腎姹
女在心
問曰腎屬水爲陰嬰兒屬陽心屬火爲陽姹
女屬陰何縁居此答曰腎屬坎陰中有陽
乃眞陽也心屬離陽中有陰乃眞陰也
問曰泥丸官正在何處答曰頭有九宫中曰
泥丸
問曰何謂金公答曰金邊著公乃鉛也紫陽
曰要能制伏覓金公
問曰何謂黄婆答曰黄乃土之色位屬坤因
取名焉紫清曰金公無言姹女死黄婆不老
猶懷胎
問曰呼吸何如答曰呼出心與肺吸入腎與
肝呼則接天根吸則接地根呼則龍吟雲起
吸則虎嘯風生呼吸風雲凝成金液
問曰何謂瓊漿玉液答曰皆神水也
問曰何謂神氣答曰神是火火屬心氣是藥
藥屬身神氣子母也虚靖天師云氣者生之
元也神者生之制持滿馭神專氣抱一神依
氣住神氣相合乃可長生三茅眞君曰氣是
添年藥心爲使氣神若知行氣主便是得仙
人
問曰何謂十二樓答曰人之喉嚨管有十二
節是也
問曰何謂簾幃答曰眼是也下功之際含光
雲房曰閉户垂簾默默窺也
問曰何謂子午答曰子午乃天地之中也在
天爲日月在人爲心腎在時爲子午在卦爲
坎離在方爲南北
問曰何謂五位相得而各有合答曰天地五
十五數故乾得一九合而成十坤得四六合
而成十巽兊得二八合而成十震艮得三七
合而成十離得五坎得十坎離無偶所以自
合也以數言之則得天地之中數以爻言之
則得天地之中爻以位言之則得天地之中
位坎離爲用不以大乎
問曰何謂五嶽答曰五嶽眞形圖曰在人之
頭紫清以有巾藏五嶽冠之句
問曰何謂玄牝答曰在上曰玄在下曰牝玄
關一竅左曰玄右曰牝
問曰何謂玄牝之門答曰鼻通天氣曰玄門
口通地氣曰牝户口鼻乃玄牝門户也
問曰何謂三男三女答曰乾道索坤長男曰
震中男曰坎少男曰艮坤道索乾長女曰巽
中女曰離少女曰兊
問曰何謂火龍水虎答曰虎西方金也金生
水反藏形於水龍東方木也木生火反受剋
於火太白眞君曰五行不順行虎向水中生
五行顛倒術龍從火裏出是也
問曰何謂分至答曰子時象冬至陰極而陽
生午時象夏至陽極而陰生卯時象春分陽
中含陰酉時象秋分陰中含陽人身亦有分
至紫陽曰以身心分上下兩弦以神氣别冬
夏二至
問曰何謂沐浴答曰眞氣薰蒸神水灌溉爲
沐浴太上曰灌以甘泉滌其垢汙出自華池
後歸坤户杏林曰沐浴資神水是也
問曰何謂抽添答曰既抽鉛於肘後須添汞
於中黄傳道集曰可抽之時不可不添是也
問曰何謂搬運答曰搬金精於肘後運玉液
於泥丸下手工夫口訣存焉
問曰何謂三田答曰腦爲上田心爲中田氣
海爲下田若得斗柄之機斡運則上下循環
如天河之流轉也
問背後三關答曰腦後曰玉枕關夾脊曰轆
轤關水火之際曰尾閭關
問曰何謂神室答曰元神所居之室也朗然
子曰未明神室千般撓達了心田萬事閑
問三花聚頂答曰神氣精混而爲一也玄關
一竅乃神氣精之也
問五氣朝元答曰五藏眞氣上朝于天元也
問和合四象答曰眼不視而魂在肝耳不聞
而精在腎舌不動而神在心鼻不嗅而魄在
肺精神魂魄聚于意土也
問曰馬牙眞主人神符白雪答曰皆鉛汞之
總名也
問河車答曰北方正氣名曰河車左曰日輪
右曰月輪搬負正氣運藏元陽應節順行下
手無非此車之力
問曰老嫰何也答曰採藥之時審其老嫰彭
鶴林曰嫰時須採老時枯紫陽曰鉛見癸生
須急採金逢望遠不堪嘗是也
問浮沉答曰鉛浮而銀沉也
問清濁答曰陽清而陰濁也清者浮之於上
濁者沉之於下修丹者留清去濁蓋清屬陽
而濁屬陰也
問五行相剋答曰金碧經云金木相伐水火
相剋土旺金郷三物俱喪四海輻凑以致太
平並由中宫土德之功也
問曰往來何也答曰子往午來陰符陽火自
子進符至辰巳自午退符至戌亥始復終坤
皆以卦象則之一消一長一往一來以成其
變化易曰闔户謂之坤闢户謂之乾一闔一
闢謂之變往來不窮謂之通也
問雌雄答曰雌陰雄陽也一陰一陽謂之道
孤陰寡陽不能自生參同契曰雌雄相錯以
類相求注曰雄金砂也雌火汞也相須含吐
類聚生成以爲神藥也
問防危答曰防火候之差失忌夢寐之昏迷
翠虚曰精生有時時至神知百刻之中切忌
昏迷問交合答曰磁石吸鐵隔礙潜通
問有無答曰金碧經曰有無互相制上有青
龍居兩無宗一有靈化妙難窺
問刑德答曰陽爲德德出則萬物生陰爲刑
刑出則萬物死故二月陽中含陰而榆莢落
象金砂隨陰氣動靜落在胎中故曰歸根也
八月陰中含陽而薺麥生象金水隨陽氣滋
液於鼎内故卯酉乃刑德相負陰陽兩停故
息符火也
問黑白答曰參同契曰知白守黑神明自來
白者金也黑者水也以金水之根而爲藥基
矣
問寒暑答曰眞一子曰不應刻漏風雨不調
水旱相伐或陽火過刻或陰符失節凝冬變
爲大暑盛夏反作濃霜火候過差靈汞飛走
運火之士可不謹之
問晦朔答曰參同契曰晦朔之間合符中行
乃金水符合之際也
問固濟答曰太白眞人曰固濟胎不泄變化
在須臾言其水火既濟閉固神室而不可使
之泄漏
問聖胎答曰無質生質結成聖胎辛勤保護
十月如幼女之初懷孕似小龍之乍養珠蓋
神氣始凝結極易踈失也
問四正答曰子午卯酉爲四正玄關一竅四
正宫也
問黄庭正在何處答曰在膀胱之上脾之下
腎之前肝之左肺之右也
問金烏玉兔答曰日中烏比心中之液也月
中兔比腎中之氣也
問鍊形答曰鍊形化氣鍊氣化神鍊神合道
也金洞主曰以精鍊形非凡砂石
問紫陽謂心腎非坎離何也答曰心腎特坎
離之體耳有體有用
問所用者何也答曰天心乃心之用也屬離
形乃腎之用也屬坎交媾之際運用於此矣
問功夫答曰知時而交媾進火而防危陽生
而野戰刑德而沐浴以至温養成丹也
問野戰答曰龍虎經曰文以懷柔武以討叛
紫陽曰守城野戰知凶吉增得靈砂滿鼎紅
問温養答曰杏林曰温養象周星毗陵曰金
鼎常留湯用煖玉罏不要火教寒是也
問烹鍊答曰烹金鼎鍊玉罏口訣存焉
問賞罰答曰春氣發生謂之賞乃巳前陽火
之候也秋氣殺物謂之罰乃午後陰符之候
也
問守城答曰抱元守一而凝神聚氣也
問隄防答曰驅除雜念而專心不二也
問神廬者何也答曰鼻也乃神氣出入之門
黄庭經曰神廬之中當修治呼吸廬間入丹
田
問太一含眞答曰守眞一於天谷氣入玄元
即達本來天眞答上曰眞道養神若能守我
在死氣之關令七祖枯骨皆有生氣生我者
道活我者神將神守道以道養神是也
問三尸答曰中黄經曰一者上虫居腦中二
者中虫居明堂三者下虫居腹胃名曰彭琚
彭質彭矯也惡人進道喜人退志上田乃元
神所居之宫惟人不能開此關被尸虫居之
生死輪迴無有了期若能握元神棲于本宫
則尸蟲自滅眞息自定所謂一竅開而百竅
齊開大關通而百骸盡通則天眞降靈不神
之神所以神也
問胎息答曰能守眞一則息不往來如在母
胞胎之中謂之大定也
問玉池答曰口也黄庭經曰玉池清水灌靈
根是也
問橐籥答曰橐乃無底囊籥乃三孔笛又是
鐵匠手中所弄鼓風之物也老子曰天地之
間其猶橐籥乎升降論曰人能效天地橐籥
之用開則氣出闔則氣入出則如地氣之上
升入則如天氣之下降一升一降自可與天
地齊其長乆矣
問五芽答曰乃五藏之眞氣中黄經曰子能
守之三虫棄得見五芽九眞氣
問屯蒙答曰道樞曰坎者水也一變爲水澤
之節再變爲水雷之屯其爻居寅離者火也
一變爲火山之旅再變爲火風之鼎三變爲
山水之蒙其爻居戌抽添水火在於寅戌十
二卦氣在於屯蒙運用
問採日精月華答曰非外之日月也採心中
眞液腎中眞氣也
問内外八卦答曰頭爲乾足爲坤膀胱爲艮
膽爲巽腎爲坎心爲離肝爲震肺爲兊也
問修鍊待時然後下手答曰有時中之功夫
有刻中之功夫毗陵曰鍊丹不用尋冬至身
中自有一陽生馬自然曰不擇時中分子午
無爻卦内别乾坤此皆刻中之功夫也
問金丹形像如何答曰形若彈丸色同朱橘
抱朴子曰大如彈丸黄如橘中有嘉味甘如
蜜沙門得之以禪定黄衣得之即超逸審之
行之天地畢元樞歌曰君不見一粒金丹何
赫赤大如彈丸黄如橘人人分上本圓成夜
夜靈光常滿室蓋人人具足箇箇圓成當知
非有形之物也吕公曰還丹本質也
問玄關一竅正在何處答曰在人之首功夫
容易下手的難尋若不遇眞師摩頂授記皆
妄爲矣
問眞空答曰反本還元爲眞空杏林曰不知
丹訣妙終日翫眞空
問作用答曰螟蛉呪子傳精送神
問出神答曰能守眞一眞炁自凝陽神自聚
蓋以一心運諸氣氣住則神住眞積力乆功
成行滿然後調神出殻也
問超脱答曰超者出也是出神也脱者脱换
凡軀也皆天門出前聖有脱殻之驗六祖七
層寳塔出鍾吕三級紅樓出海蟾公鶴沖天
門出詩曰功成須是出神京内院繁華勿累
身會取五仙超脱法鍊成仙質離凡塵
問尸解答曰尸解有五金木水火土也又有
積功累行而白日飛昇者徽宗皇帝尊道篇
末曰亘古迨今飛昇者千有餘人拔宅者八
十餘家(出眞誥)
問金丹之道不亦難乎答曰是不難也紫陽
曰悟者惟簡惟易迷者愈繁愈難杏林曰簡
易之語不過半句證驗之效只在片時翠虚
曰藥之不遠採不難毗陵曰至道不繁人自
昧紫清曰只一言貫穿萬卷仙經但片餉工
夫無窮逸樂師曰下手功夫容易堅心守道
爲難也
修眞十書金丹大成集卷之十




修眞十書金丹大成集卷之十一珎九
　　　　紫虚了眞子蕭廷芝元瑞述
　　　七言絶句(八十/一首)
老子明開衆妙門一開一闔應乾坤果於罔
象無形處有箇長生不死根
　　　二
得道那堪正少年玉鑪養火不曾閑崑崙山
上黄華路時引元神去復還
　　　三
大道元來一也無若能守一我神居此心瑩
若潭心月不滯絲毫眞自如
　　　四
妙寳無過汞與鉛依時採取自烹煎從來至
道無多事自是時人識不全
　　　五
妙運三田須上下自知一體合西東幾回笑
指崑山上夾脊分明有路通
　　　六
撥動天輪旋日月須臾海嶠起雲雷風濤汹
湧波澄後散作甘泉潤九垓
　　　七
一訣分明說與賢動中求靜妙中玄我家活
計從來别夜夜栽培火裏蓮
　　　八
此道玄中妙更玄古今父子不相傳莫將火
候爲兒戲須共眞師子細研
　　　九
大藥三般精氣神天然子母互相親回風混
合歸眞體煅鍊功夫日日新
　　　十
水火從來一處居看時似有覓時無細心調
燮文兼武片餉教君結玉酥
　　　十一
微微小火養潜龍見在田時也一同交得三
陽逢泰卦始堪進火法神功
　　　十二
弦前弦後辨屯蒙進退抽添運火功慮險防
危須沐浴還丹脱體入坤官
　　　十三
木液金精居卯酉只宜沐浴大丹頭三三灌
溉資神水不用工夫運火牛
　　　十四
以時易日法神功子細窮推總一同九朔九
回爲九轉金丹還返入坤宫
　　　十五
一時辰内還丹結奪得乾坤大造功金液餘
殘收拾取莫教隨雨更隨風
　　　十六
木金間隔要相交白雪黄芽共一苞定意如
如行火候便從復卦運初爻
　　　十七

雲收雨散丹凝後琴瑟諧和了當時切忌不
須行火候不知止足必傾危
　　　十八
鉛鑪汞鼎少人知木液金精旺有時野戰更
須行火候抽添運用莫令遲
　　　十九
二八門中達者稀弦前弦後正當時細心調
燮文兼武端的無中養就兒
　　　二十
金烏夜夜宿西川離坎交時妙更玄温養嬰
兒惟藉母外鑪增减象周天
　　　二十一
身中陽復爲冬至便好臨鑪鍊大丹托仗黄
婆與媒合夫妻共室鎮同歡
　　　二十二
恰恰相當妙絶奇中秋天上月圓時陽生急
採毋令緩進火功夫要慮危
　　　二十三
鍊丹子細辨功夫晝夜殷勤守藥鑪若遇一
陽纔起復嫰時須採老時枯
　　　二十四
生鉛生汞爲丹祖聘作夫妻共一心從此抽
添方進火玉鑪鍊作一團金
　　　二十五
陰陽還返結成丹九轉無虧火力全若到坤
宫受氣足只須沐浴任天然
　　　二十六
依時進火要孜專勿遣猿猿取次攀花露初
開須忌觸鎖居土釜莫抽關
　　　二十七
上下三宫三寸田自耕自種自烹煎依時採
取須教密進退抽添象缺圓
　　　二十八
閬苑蟠桃自熟時摘來服餌莫教遲幾回下
手潜偷處無限神仙總不
　　　二十九
熟鉛熟汞最堪烹誰道金丹結不成若也學
人常得餌伫看白日羽翰生
　　　三十
學人若要覓黄芽兩處根源共一家七返九
還須識主功夫毫髮不容差
　　　三十一
陰居於上陽居下陽氣先升陰後隨配合虎
龍交媾處此時如過小橋時
　　　三十二
調和鉛汞不終朝密固根源養聖胞先使日
魂擒月魄陰文陽武運初爻
　　　三十三
初九潜龍回一陽分明變化在中央巽風呼
吸吹乾火鍊得鑪中勝似霜
　　　三十四
玉鑪鍊就長生藥金鼎燒成不死丹顛倒坎
離由戊己分明我命不由天
　　　三十五
夜來酒醒已三更自覺情濃意轉深玉洞試
將靈劍擊便教虎嘯與龍吟
　　　三十六
河車搬運上崑山不動纖毫到玉關妙在八
門牢閉鎖陰陽一氣自循環
　　　三十七
酒是良朋伴是花嶺頭時駕紫河車可憐金
虎一聲嘯吹散青天五彩霞
　　　三十八
西川岸上抬頭望無限蟾光蘸碧波便好下
功修二八更須子細托黄婆
　　　三十九
玉鑪金鼎藥爭光紫霧紅霞映洞房便向此
時勤採取元神歸室不飛揚
　　　四十
朱砂鼎裏綻黄花偃月鑪中發玉葩進退短
長勤採摘一時收拾入黄家
　　　四十一
無功功裏要勤功功外無功合聖功鍊得丹
田成至寳任他烏兔走西東
　　　四十二
泝流一直上蓬萊散作甘泉潤九垓從此丹
田沾潤澤黄芽遍地一齊開
　　　四十三
玄珠搬運上崑山兩扇朱門日月閑捉取四
蛇並二鼠虎龍交媾一時間
　　　四十四
元君端拱座玄都三疊胎仙舞八隅變化一
陽天地震太平因此妙工夫
　　　四十五
兩枝劍掛南宫角自在元神謁玉皇從此天
宫相見後玉階來往是尋常
　　　四十六
靄靄煙籠十二樓絳宫清靜萬神遊有人問
我家何處占得風光最上頭
　　　四十七
幾回抖擻上崑崙運動璇璣造化分晝夜周
而還復始嬰兒從此命長存
　　　四十八
玉鑪靄靄騰雲氣金谷蒙蒙長紫芝神水時
時勤灌溉留連毋使火龍飛
　　　四十九
西山白虎放顛狂東海青龍不可當坤母若
來相制伏一齊捉入洞中藏
　　　五十
外道邪魔忽逞威七星寳劍向前揮果於鬼
窟交鋒處奪得明珠一顆歸
　　　五十一
自然宗祖一靈臺内有長生不死胎妙運陰
陽還返後周回卦氣八門開
　　　五十二
身中一竅名玄牝的在三關要路頭若也知
時能運用木金交併自沉浮
　　　五十三
擘開玄牝露雙關煅鍊功夫不等閑學者要
知端的處直須北斗面南看
　　　五十四
大道根莖識者稀常人日用孰能知爲君指
出神仙窟一竅彎彎似月眉
　　　五十五
幾回抖擻上崑崙足躡玄關衆妙門仗劍擘
開天地鎖金烏玉兔自相吞
　　　五十六
昨宵姹女啓靈扉窺見神仙會紫微北斗南
辰前後布兩輪日月往來飛
　　　五十七
子細思量是妙哉朝朝滿勸九霞盃能教地
魄搬精轉自有天魂祝壽來
　　　五十八
鍊己修心義最深修心須要識天心神仙妙
訣無多子鍊就陽神消衆陰
　　　五十九
崑崙一直至泥丸鎮日追攀自往還若要長
生兼出世到頭不離自身間
　　　六十
小小壺中别一天鐵牛耕地種金蓮這般景
象家家有因甚時人不學仙
　　　六十一
碧潭深處捉明珠翻手抛來上太虚托仗黄
婆收拾得化爲金液結凝酥
　　　六十二
修丹須要覓根源産在先天與後天若得谷
神長不死此身何患不爲仙
　　　六十三
執文泥象皆非實得象忘言始合眞大抵修
丹皆法象由來萬化在人身
　　　六十四
仙經萬卷重重說道在常人日用間若也自
能顛倒運不勞萬水與千山
　　　六十五
求仙惱亂幾多人爲愛修眞未識眞若得紅
鉛並黑汞鍊成至寳出囂塵
　　　六十六
雖然小小一壺中上下乾坤法象同若也知
時能運用金烏玉兔自西東
　　　六十七
得悟無爲是有爲潜修妙埋樂希夷幾回日
月灘頭立直把絲綸釣黑龜
　　　六十八
玉京元始座瑶臺紫氣凝空殿闕開西閣洞
門三四叩九天仙子一齊來
　　　六十九
恍惚之中有至精龍吟虎嘯最堪聽玄珠飛
趁崑崙過晝夜河車不暫停
　　　七十
獨步崙山望杳㝠龍吟虎嘯甚分明玉池常
滴陰陽髓金鼎時烹日月精
　　　七十一
自家精氣自家身何必區區問别人下手速
修尤大晚勸君回首莫因循
　　　七十二
心酸世上幾多人不解修眞自損眞精漏氣
凋神喪去透靈别殻入迷津
　　　七十三
先天先地最玄機福淺焉能得遇之採得眞
鉛須急鍊勸君切莫更遲疑
　　　七十四
學人不識水中金謾向諸般取次尋只是黑
鉛爲至寳本居兊位寄於壬
　　　七十五
學人不識水郷鉛顛倒陰陽位屬乾彷彿本
居於坎位分明寄産兊宫邊
　　　七十六
初鍊還丹須入室婦人懷孕更無殊聖胎凝
結圓成後出入行藏豈有拘
　　　七十七
露心剖腹不相誣急急躬親大藥罏六十甲
中尋甲子三千日内著功夫
　　　七十八
一等傍門性好淫强陽復去採他陰口含天
癸稱爲藥似恁淤沮枉用心
　　　七十九
指閉尾閭稱是道何曾虎嘯更龍吟元陽揺
動無墻壁錯認黄泥唤作金
　　　八十
金丹大藥最通玄向上天機不妄傳爲報近
來修道者鍊精不住亦徒然
　　　八十一
自得仙師眞口訣敢將鄙句泄玄微學人於
此詳窮究詩内篇篇露盡機



修眞十書金丹大成集卷之十一














修眞十書金丹大成集卷之十二珎十
　　　　紫虚了眞子蕭廷芝元瑞述
　　　樂道歌
捨妄歸眞隱市廛鍊鉛烹汞結還丹時人不
慕長生道聲色縈心一夢間了眞子惟樂道
奇哉妙在回心早浮名浮利總虚華世間惟
有修眞好說修眞人最多窮通表裏無一箇
因到丹山遇至人一言與我都訣破得訣歸
來試鍊看龍爭虎戰片時間雲收雨散萬籟
寂徹夜風雨撼萬山關地誅茅築神室閉關
絶俗及腥羶兀坐茅廬惟守一玉罏養火不
曾閑從今踏破生死户飜身跳出鬼門關崑
崙頂上堪來往時引元神去又還惟樂道鍊
金丹五氣調元玉洞寬拍手笑吹無孔笛翫
弄玄珠九曲灣鉛龍汞虎交媾時一霎火燄
飛燒天調燮火工宜子細剛柔文武莫縱意
朝暮屯蒙有君臣知足常足歸本位前行須
短退須長春夏秋冬依次第二十八宿歸一
鑪水火要分前後隊復臨二卦宜温養壯觀
沐浴須迴避還返工夫入坤官鍊得堅凝成
一塊這般手段出作家試問時人會不會了
眞子惟樂道奇哉妙在回心早垢面蓬頭任
所宜寂寞無人相聒惱渴飮金漿與玉漿飢
飡交梨並火棗兩輪日月任西東仰窺造化
工夫巧西邊兊金位屬酉東邊震木位屬卯
靈臺皎潔無人修玄壇寂靜無人掃鍊精化
氣氣化神大都神氣精爲寳金木自然會交
併水怕濫兮火怕燥如龍養珠常自顧如雞
養卵常自抱金液還丹在眼前迷者多而悟
者少有人日夜鍊來餐味勝醍醐眞箇好問
我日下用工夫不離頂門眞一竅出自虚無
縹緲間先天先地爲大道學人得悟大還丹
於此歌中細尋討我若分毫誤學人萬劫風
刀當受考
茅廬得意歌
茅廬七尺高橫過九尺闊清閑一主人怕客
來惱聒飢則淡飯三五匙困則和衣睡一歇
爲愛此清閑萬事都擺脱夜夜曲江頭掬水
弄明月兩脚翻來拗乾斗定息凝神入氣宂
瓊漿醖就從天降流遍舌端甘似蜜九盃飮
罷又九盃清復濃兮時自啜這境界甚奇絶
醉抱楊妃共懽悦自家身裏有夫妻子母同
形活潑潑如龍養珠心不忘如雞抱卵氣不
絶猶如寒蟬吸曉風又如老蚌含秋月醉裏
高歌喝一聲虚空粉碎秋毫末眞得意少人
知恍恍惚惚恰如癡仰觀造化工夫妙日還
東出月還西捉得日魂並月魄一浮一沉珠
自飛默運乾坤一否泰屯蒙抽添進退機金
木自然解交併相生相尅有幽微臨鑪施條
莫縱意神水沐浴要防危大都一年十二月
木液金精忌兔雞十月脱胎吞入腹九轉工
夫在一時莫將火候爲兒戲須共神仙子細
推返中若也差毫髮汞走鉛飛不交結學人
於此善推詳七七從來四十八天地之間不
逃數此是玄玄眞口訣銀河若也會斗牛密
密固罏勿輕泄下手不教神鬼見烹鍊玉罏
成白雪水銀元是黑龜肝朱砂乃是赤鳳血
有文有武有剛柔進退往來細分别温養嬰
兒並野戰刻裏工夫須口說眞得意少人知
茅蘆野僻人跡稀垢面蓬頭惟樂道如魚飲
水自家知雲間獨酌逡巡酒松下閑吟無韻
詩五嶽秋高飛白鳳九泉春暖養烏龜自己
陽神皆踴躍從他陰鬼暗愁悲元精每運無
窮數玉液常飡不暫離我家活計工夫别未
與常人話此規少人知眞得意自得天機常
似醉醉彈一曲無絃琴琴裏聲聲教子細勉
賢能休貪鄙火急尋師覓玄措今生若不悟
修眞未必來生得恁地回頭恁取紫金丹鍊
來便是神仙位
　　　劍歌
兩枝慧劍埋眞土出匣哮吼驚風雨修丹若
無此器械學者千人萬人誤惟有小心得劍
訣用之精英動千古知時飛入太霄間分明
尋得陰陽路捉住玉兔不敢行罏内丹砂方
定所審其老嫰辨浮沉進退來往分賓主一
霎火燄飛燒天煆鍊玄精妙難睹唬唬雖則
聲悲苦終是依依戀慈母若要制伏火龍兒
却去北方尋水虎龍見虎互盤旋恍恍惚惚
結成團河車搬入崑崙頂鎖居土釜勿抽關
息息緜緜無間斷抱元守一要精專瓊漿醖
就從天降馥郁甘甜遍舌端鍊之餌之入五
内只此號曰大還丹宿疾普消神氣爽四肢
和暢身康安從來眞火生於木不會調匀莫
强鑽玉罏火候須消息火怕寒兮水怕乾若
得先師眞劍訣下手修鍊夫何難懸崖鐵壁
掛殘雪玉匣藏處老龍蟠華池神水磨瑩净
知時提挈自揮彈若遇有讎須急報外道邪
魔喪膽寒破鴻濛鑿混沌自使來來無缺損
專心定志不須忙左右用之在款款此歌寄
語逢劍人着意推窮可爲準
　　　贈諶高士辭往武夷歌
剥啄叩關辭我去啓扉少欸片時間道在自
身休外覓徒勞萬水與千山君且聽我試說
語無多眞妙訣夜深龍吟虎嘯時急駕河車
無暫歇須臾搬入泥丸頂進火玉罏烹似雪
華池神水湛澄澄澆灌黄芽應時節瓊漿玉
液頻吞咽四體薰蒸顔色别傍門小法幾千
般惟有此道最直截在外即非砂與硫在内
亦非精與血圓阤阤地鎮相隨赤灑灑兮光
皎潔知時下手採將來固濟神罏勿輕泄九
還七返片時功橐籥吹嘘藉曉風要識玄關
端的處兒女笑指最高峰最高峰秀且奇彼
岸濛濛生紫芝只此便是長生草無限修行
人不知縱筆書數句可謂泄天機君兜芒鞋
去畢竟幾時歸傳語衆仙休擬議待我工夫
徹到頭换骨定是來武夷
　　　贈鄒嶧山歌
荷君與我剔圖書捉摸虚空樣也無機在心
兮巧在手也是無中生出有了眞子雌雄劍
飛太空掣雷電半夜哮吼時指破陰魔臉奪
得明珠還不與常人見一陣交鋒定太平元
君端坐三清殿嬌姹女嫁金公洞房深處雲
雨濃白面郎君騎白虎青衣女子跨青龍牛
斗河邊相見後一時關鎖在中官運動天然
眞火候掀天煅鍊一罏紅金公無言姹女死
九還七返片時功若非歐冶傳劍訣安得青
霄有路通生涯只此雌雄劍吹毛利水快如
風君苦問此劍訣天機未敢分明泄青龍項
下剜明珠白虎頭邊歃鮮血有時飛入崑崙
頂交加千里衝妙宂雌雄飛逐不曾閑來往
已手自提挈出匣光射透天罡照耀鋒鋩何
凛冽學人要覓眞劍方爲言不是尋常鐵
　　　西江月(十二/首)
兩手擘開混沌坦然直露丹宗日魂月魄自
西東牢捉莫輕放縱外道邪魔縮項相將
結寳中宫九還七返片時功皆賴黄婆相送
　　　二
默運乾坤否泰抽添妙在屯蒙起於復卦剥
於終温養兩般作用沐浴要防危險吹嘘
全藉離風工夫還返入坤宫火足不宜輕弄
　　　三
要識眞鉛眞汞都來只一根源烹煎火候妙
中玄不是知音難辨採取莫差時日仍分
弦後弦前玉罏一霎火燒天無位眞人出現
　　　四
莫問九三二八無過陰偶陽奇大都離坎結
夫妻要識屯蒙既未若遇一陽起復便堪
進火無遲只因差失在毫釐野戰更宜子細
　　　五
鼎器法天象地坎離運用無差夫妻相會入
黄家共說無生妙話雨意雲情了當領頭
駕動河車搬歸頂上結三花牢閉玉關金鎖
　　　六
撥動頂門關棙自然虎嘯龍吟九還七返義
幽深出入不離玄牝運用玉鑪火候鼎中
鍊就眞金强兵戰勝便收心妙在無傷無損
　　　七
一二復臨養火兔難沐浴潛藏分明變化在
中央結就玄珠片餉還返歸根脱體守城
抱一隄防黄庭來往是尋常恍惚之中縱放
　　　八
夾脊雙關透頂此爲大道玄門金丹只是此
宗根大要知時搬運温養守城野戰華池
玉液頻吞玉鑪常使火温温採藥審他老嫰
　　　九
調燮火工非小差殊只在毫釐鼎罏汞走黑
鉛飛從此恐君喪志須共眞師細論無令
妄動輕爲幽微玄妙最深機言語仍須避忌
　　　十
九曲江頭逆浪霎時衝過天心崑崙頂上水
澄澄醖就瓊漿自飮便向此時採取河車
搬運無停陰陽一炁自浮沉鎖閉玉關牢穩
　　　十一
藥産西南坤地金丹只此根宗學人著意細
推窮妙絶無過眞種了一萬般皆畢休分
南北西東執文泥象豈能通恰似啞人談夢
　　　十二
金液還丹大道古人萬劫一傳傾心剖腹露
諸篇接引直超道岸莫怪天機泄盡此玄
玄外無玄留傳萬代與名賢有目分明覷見
　　　南郷子(十二西南乃産藥之/首所因此故爲名)
眞汞與眞鉛産在先天與後天大要知時勤
採取玄玄得宂何愁不作仙進火要精專
審究前弦與後弦屯卦抽添蒙卦止難傳毫
髮差殊不結丹
　　　二
兩手擘鴻濛慧劍飛來第一峰外道修羅驚
縮項神通造化元來在掌中煅鍊玉罏紅
橐籥吹嘘藉巽風十月脱胎吞入腹坤官立
見三清太上翁(老子曰自己三/清何勞上望三)
　　　三
温養象周天須要微微火力全愛護嬰兒惟
藉母三年運用抽添象缺圓牛斗會河邊
捨取玄珠種玉田定意如如行火候精專剖
腹分明說與賢
　　　四
生甲更生庚此是丹頭切要明藥嫩採來歸
土釜煎烹文武剛柔次第行片餉結丹成
沐浴防危更守城到此不須行火候持盈火
若加臨必定傾
　　　五
木兔與金雞刑德臨門有偶奇罏内丹砂宜
沐浴防危神水溶溶滿玉池年月日並時
刻裏功夫一例推著意研窮丹造次毫釐十
月殷勤自保持
　　　六
鼎器法乾坤上是天元下地元若也更能顛
倒運交番闔關循環在八門搬運上崑崙
龜與蛇兒自吐吞百尺竿頭牢把線掀援從
此元神命永存
　　　七
關鎖自周天升降循環三寸田不在嘘呵並
數息天然九轉無虧火力全胎息謾流傳
要在陰陽不可偏呼吸吹嘘皆賴巽緜緜妙
在前弦與後弦
　　　八
復卦起潛龍戊己微調未可攻九二見龍臨
卦主神通從此罏中次第紅泰卦恰相逢
猛火燒乾藉巽風鍊就黄芽並白雪奇功還
返歸坤道始窮
　　　九
識得水中金煅鍊烹煎理更深進退抽添須
九轉浮沉温養潛龍復與臨妙運自天心
托仗黄婆配丙壬醖就醍醐山頂降頻斟慢
撥無絃一曲琴
　　　十
長子到西方少女歸乾變六陽便好下功修
二八隄防至九方知道自昌牛斗共商量
巧奪天工妙莫量離坎夫妻交媾後難忘始
覺壺中日月長
　　　十一
白雪與黄芽兩味精華共一家採摘辨時衰
與旺堪誇火候毫釐不可差頂上結三花
駕動羊車與鹿車烏兔往來南北面交加從
此天河穩汎槎
　　　十二
盡净露天機只恐時人自執迷頷下藏珠當
猛取休遲道在身中更問誰塵網急抛離
百歲年華七十稀莫待老來鉛汞少堪悲業
報前途難自欺
　　　讀叅同契作
氣含太極道立玄門日摶月而易行其中月
持日而易藏其用水騰浮作離中汞火降沉
爲坎裏鉛坎納戊兮月魄烏飛離納己兮日
魂兔走戊己爲罏而烹煎日月坎離爲藥而
點化魂魄日合五行月隨六律門通子午數
運寅申復臨泰壯夬乾兮六陽左旋遘遯否
觀剥坤兮六陰右轉百八十陽兮日官春色
百八十陰兮月殿秋光月不自明由日以受
其明日之有耀因月以發其元互爲室宅交
顯精神長教玉樹氣回根不使金花精脱蔕
姹女捉烏吞玉兔嬰兒驅兔吸金烏自震庚
兊丁而乾納甲壬由巽辛艮丙而坤藏乙癸
上弦數八兮砂中取汞下弦數八兮水内淘
金青龍是木木産火中白虎是金金生水内
七八十五兮坎離交九六十五兮乾坤合自
子至巳先進陽火自午至亥後退陰符七八
者少陽少陰之數存九六者老陽老陰之數
寓二八十六兩兮中全卦炁五六三十日兮
妙運天輪屯蒙常起於朝昏既未無愆於晦
朔恍惚水中金不定飛揚火裏木難收金木
間隔既殊途水火調和歸一性七返返上九
還還元結就玄珠鍊成至寳不神之神所以
神减息定息至無息二十四氣體天之消息
七十二候隨時而卷舒惟能得象忘言不在
執文泥象悟之者簡而且易迷之者繁而愈
難即周易象而叅攷之自然契合獨魏伯陽
之著詳矣宜究精微
修眞十書金丹大成集卷之十二
修眞十書金丹大成集卷之十三珎十一
　　　　紫虚了眞子蕭廷芝元瑞述
　　　解註崔公入藥鏡
先天炁後天炁
　先天炁乃天元一氣也在天樞之上注之
　後天炁乃地元一氣也在地樞之下注之
　人若得斗柄之機斡蓮則昇降往來周而
　復始與天同運矣元和子曰人身大抵同
　天地也
得之者常似醉
　人能得斗柄之機斡蓮陰陽之氣則恍恍
　惚惚杳杳㝠㝠自然身心和暢如癡如醉
　肌膚爽透美在其中
日有合月有合
　夫月因日以受其明晦朔合璧之後魄中
　生魂以陽變陰月晦象年終月朔象歲首
　自朔日受日辰之符因水生銀至月晦陽
　氣消盡即金水兩物情性自相包裹叅同
　契云月晦日相包隱藏其垣廊
窮戊己定庚甲
　金液還丹非土則不能造化當窮究其眞
　土古歌曰五行處處有何處爲眞土紫陽
　詩曰離坎若還無戊己雖含四象不成丹
　庚西方金也甲東方木也二物間隔木能
　交併須仗黄婆媒合金始生水木始生火
　水火既旺則金木交併矣劉眞人象先歌
　曰庚要生甲要生生甲生庚道始明西華
　聖母曰生甲生庚堪爲大丹之祖眞土者
　坤位是也
上鵲橋下鵲橋
　此崔公復指上下二源鵲橋乃天河也人
　能蓮用若天河之流轉上下無窮也
天應星地應潮
　在天應星如斗柄之蓮斡在地應潮如日
　月之盈虧元樞歌曰地下海潮天上月是
　也
起巽風運坤火
　息者風也火不能自炎須假風以吹之鍾
　離丹訣云陳藥憑巽風杏林詩曰吹嘘藉
　巽風運者動也坤乃西南之地水火聚會
　之源也
入黄房成至寳
　既經起火符之後則運入黄房之中結成
　至寳矣黄房亦曰黄華玄關一竅乃眞土
　故曰黄房也
水怕乾火怕寒
　修鍊金丹全籍火工調燮添水之時以救
　其火之燥也運火之時又恐其火之寒也
　故水亦怕濫亦怕乾火亦怕燥亦怕寒故
　有斤兩法度須要調匀使其不致於太過
　亦不致於不及也
差毫髮不成丹
　運火之際細意調變毫髮之差則天地懸
　隔矣紫陽詩曰毫髪差殊不作丹
鉛龍升汞虎降
　鉛火也龍也沉而在下汞水也虎也浮而
　在上太白眞人歌曰五行不順行虎向水
　中生五行顛倒術龍從火裏出以法制之
　則自然升降矣
驅二物勿縱放
　當其龍虎升降之時須要把捉不可縱放
　也紫陽詩曰既驅二物歸黄道怎得靈砂
　不解生
産在坤種在乾
　藥産西南西南乃坤地也産於坤地則移
　種於乾宫也上下二源其理明矣
但至誠法自然
　眞一子云至誠修鍊此藥乃白日飛昇之
　道也陰眞君曰不得地莫妄爲須隱密審
　護持善保守莫失天地機
盜天地奪造化
　修鍊莫不盜天地之機奪造化之妙運用
　則符乾坤否泰抽添則象日月虧盈定刻
　漏分二弦隔子午接陰陽通晦朔合龍虎
　依天地之大數叶陰陽之化機陰符陽火
　依約卦爻周而復始循環互用不失其時
　一鼎之中造化分明象天地運動發生萬
　物也儻或火候失時抽添過度寒暑不應
　進退差殊即令天地之間憑何而生萬物
　哉陰陽之氣憑何而生龍虎也
攢五行會八卦
　五方以中爲主五行以土爲主位居於中
　而有土德之尊故水得土則潜其形火得
　土則隱其明金得土而增其色木得土而
　益其潤土無正形挨排四象五行既聚則
　八卦自然相會矣
水眞水火眞火
　離中有陰則心中之液乃眞水也坎中有
　陽則腎中之炁乃眞火也此一身之眞水
　火
水火交永不老
　夫地之炁上騰而爲霧天之炁下降而爲
　露陰陽相交而成膏雨滋榮萬物者也一
　身之陰陽相交而成眞液滋榮五藏六府
　復歸于下田結而爲丹故萬物無陰陽氣
　不生五藏六府無津液則病矣
水能流火能燄
　水在上故能流下火居下故能炎上叅同
　契云水流不炎上火烈不潤下是此意也
在身中自可驗
　眞水眞火在人一身之中於修鍊之際自
　可驗也
是性命非神氣
　左爲性性屬離右爲命命屬坎坤之中陰
　入乾而成離乾之中陽入坤而成坎當知
　離坎是性命神氣之也
水郷鉛只一味
　水乃坎也鉛乃金也亦曰水中金雲房丹
　訣曰鉛鉛水郷靈源庚辛室位屬乾常居
　坎户隱在兊邊劉海蟾詩曰鍊丹須是水
　郷鉛只此一味乃還丹之根蒂也
歸根竅復命根
　既得上下二源乃歸根復命之根竅也
貫尾閭通泥丸
　上通泥丸宫下貫尾閭門言其一氣上下
　循環而無窮也
眞橐籥眞鼎罏
　升降論曰人能效天地橐籥之用開則氣
　出闔則氣入氣出如地氣之上升氣入如
　天氣之下降一氣周流自可與天地齊其
　長乆矣上曰金鼎下曰玉鑪然皆人身之
　眞造化也
無中有有中無
　金碧經曰有無互相制上有青龍居兩無
　宗一有靈化妙難窺叅同契曰上閉即稱
　有下空即稱無無者以奉上上有神德居
　此兩孔經法喻有無相須
托黄婆媒姹女
　姹女在離宫也坎男不能與之交會須托
　黄婆而媒合之黄婆乃坤土也
輕輕地默默舉
　進火之際當輕輕然運默默然舉也杏林
　詩曰如如行火候默默運初爻是也
　一日内十二辰
　年中用月以一月三百六十時準一年月
　中取日則一日十二辰準一月日中用時
　時中用刻到此微妙莫非口訣
意所到皆可爲
　一日十二辰内遇一陽動皆可下手也紫
　陽曰一刻之工夫自有一年之節候此乃
　頃刻之周天也馬自然詩曰不刻時中分
　子午無爻卦内别乾坤
飮刀圭窺天巧
　飛劍自土金采而飲之故曰飲刀圭也上
　下二源皆眞土也窺者觀也陰符經曰觀
　天之道執天之行盡矣
辨朔望知昏曉
　可辨明一身之朔望也昏曉乃朝屯暮蒙
　二卦也
識浮沉明主客
　鉛沉而銀浮鉛沉而在下銀浮而在上既
　識浮沉須明主客紫陽詩云饒他爲主我
　爲賓無他此乃先昇後降之理也
要聚會莫間隔
　水火常要聚會莫使之間隔也
採藥時調火功
　採藥之時全藉調燮火功一剛一柔一文
　一武二八封門六一固濟循卦文沿刻漏
　分二弦隔子午始復而終於坤也叅同契
　曰鉛得眞鉛又難眞火可不細意調燮而
　使之無太過不及之患也
受氣吉防成凶
　紫陽詩曰受氣之初容易得抽添火候要
　防危受氣之初使金木交併水火同郷若
　可喜也及其脱體歸坤沐浴以防其凶守
　城以慮其險也
火候足莫傷丹
　九轉火足當息符火不知止足必致靈汞
　飛走矣
天地靈造化慳
　此乃言其慳吝不可縱意也
初結胎看本命
　初結聖胎則看受氣之初初本命也
終脱胎看四正
　終脱胎則看四正官乃玄關也
密密行句句應
　能依此密密而行則句句應驗矣吕公詩
　云因看崔公入藥鏡令人心地轉分明
　　　解注吕公沁園春
七返還丹
　火生二成數七返者自下而返上還者自
　上而還下或曰木三金四合成七數故曰
　七返其說亦妙蓋金木乃水火之父母五
　行之宗祖還丹之根基也苟以涕唾津精
　氣血液爲七返謬之甚矣雲房詩曰七般
　之物盡爲陰若將此物爲丹種怎得飛昇
　上玉京紫陽經曰七件陰物何取焉還丹
　之名不一或曰大丹内丹玉壺丹絳雪丹
　赤赫金丹龍虎太藥九轉神丹宇宙之主
　神丹白雪龜精鳳血兔髓烏肝先天地精
　皆不過眞鉛眞汞交結而成固非凡鉛汞
　金石草木有質之藥汞是九轉眞汞鉛是
　七返眞鉛惟兹一味是天地之眞氣日月
　之至精於外配則明象乾坤於内配則符
　合造化有生有殺爲虎爲龍藴情義而遣
　作夫妻維祖宗而故稱母子二味既曉兩
　性須知因媒而男女和諧賴母而子孫成
　長聖人至祕玄之又玄修丹之士當反求
　諸已而已矣
在人先須鍊己待時
　道不遠人百姓日用而不知也鍊己乃鍊
　形之道莫不擘裂鴻濛鑿開混沌采眞一
　之精抱先天之炁而爲丹基也不可以非
　類而造化故叅同契云燕雀不生鳳狐兔
　不乳馬同類易施功非程難爲巧金華洞
　主答太室山人曰積其陽魂消其陰魄以
　其陽兵戰退陰賊八卦相盪五行相尅歸
　根復命還丹烜赫以精鍊形非凡砂石或
　者以鍊已爲鍊土其說亦妙蓋藥産西南
　坤地也大要知時苟失其時天地之間憑
　何節候而生萬物陰陽之炁憑何而生龍
　虎哉弦後弦前乃時中之造化坎離交處
　乃刻裏之功夫到此微妙莫非口訣
正一陽初動中宵漏永
　宇宙在乎手萬化在乎身毗陵師曰鍊丹
　不用尋冬至身中自有一陽生時中有時
　之功夫刻中有刻之功夫
温温鉛鼎光透簾幃
　鉛鼎即造鉛鼎也温温謂火力不可使之
　虧欠必也温養而成丹毗陵師曰金鼎常
　留湯火暖玉罏不要火教寒是也簾幃曰
　眼也雲房有閑户垂簾默默窺之句下功
　夫處神光晃耀透徹簾幃也
造化爭馳龍虎交會
　夫造化之爭馳也龍吟雲起虎嘯風生必
　也使水虎擒火龍互相交會入藥鏡曰鉛
　龍升汞虎降馳二物勿縱放苟運火失時
　則龍虎不交鉛汞飛走矣紫陽詩曰西山
　白虎性猖狂東海青龍不可當兩手捉來
　臨死鬥化成一塊紫金霜兩手捉來不過
　要其交會方能凝結成寳也
進火工夫牛斗危
　夫火者太陽之眞精有名而無形故叅同
　契曰既得眞鉛又難眞火豈輕議哉蓋火
　起於水中何者坎屬水坎中有眞陽乃眞
　火也龍虎會合金木交併則眞火炎其中
　矣進火之工也有剛柔文武斤兩法度二
　八封門六一固濟循卦爻沿刻漏了屯蒙
　明否泰分二弦辨晦朔始復終坤起晨止
　晦則陰陽舒卷金汞調和如或火候失時
　霖旱不節隆冬大暑盛夏嚴霜金宫既砂
　汞不調玉鼎乃蝗虫競起金母木龍騰沸
　坎男離女奔逸此皆運火過差靈汞飛走
　所謂纎芥不正悔吝爲賊毫髪差殊不作
　丹是也可不慎之牛斗危者當牛斗值時
　下功也
曲江上見月華瑩净有箇烏飛
　人之小腸九盤十二曲謂之曲江也月乃
　藥之用言其瑩净無瑕乃至寳也有箇烏
　飛乃陰中含陽也劉海蟾詩曰幾度爲飛
　宿桂柯又曰烏飛兔不驚古詩曰有箇烏
　飛入兔宫皆此意也
當時自飮刀圭
　當行功交會之時下手自土釜采而飲之
　故入藥鏡曰飲刀圭識土釜者可與語刀
　圭之妙
又誰信無中養就兒
　還丹之道乃無中生有漸采漸鍊結成聖
　胎無質生質養就嬰兒故紫清先生詩曰
　世事教人笑幾回男兒曾也會懷胎自家
　精血自交媾身裏夫妻是妙哉
辨水源清濁
　清靜經云天清地濁男清女濁清者濁之
　源無他陽清而陰濁也輕清者浮而在上
　眞水銀是也重濁者沉而在下眞鉛是也
　二物兩用可不辨明清濁升降之道乎
木金間隔
　木居東方甲乙在象爲青龍在卦爲震乾
　之長男也火之母也金之妻也青衣女子
　也碧眼胡兒也東海青龍也木液也金居
　西方庚辛在象爲白虎在卦爲兊坤之少
　女也水之母也木之夫也素練郎君也白
　頭老子也西山白虎也金精也隔居卯酉
　無由聚會須托黄婆媒合而爲一也紫陽
　曰木金間隔會無因須仗媒人勾引然後
　木生火金生水水火同郷則金木交併矣
不因師指此事難知
　金丹大藥古人以萬劫一傳玉笥靈篇學
　者之十迷九八聖師口口歷代心心若非
　心傳口授縱使三傑之才十哲之智百端
　揣度亦終不能下手結就聖胎矣所謂饒
　君聰慧過顔閔不遇明師莫强猜只爲金
　丹無口訣教君何處結靈胎劉海蟾詩曰
　此道迥昭彰如何亂揣量金丹之道若不
　遇眞師實難知之矣
道要玄微天機深遠
　大道無形生育天地大道無情運行日月
　大道無名長養萬物吾不知其名强名曰
　道杳杳㝠㝠其中有精恍恍惚惚其中有
　物視之不見聽之不聞摶之不得無中生
　有天機深遠玄妙難測陰符經曰天有五
　賊見之者昌知之修鍊謂之聖人苟非洞
　曉陰陽深達造化安能鑿開混沌采天地
　父母之根而爲丹基擘裂鴻濛取陰陽純
　粹之精而爲大丹之質攢簇五行和合四
　象三花聚頂令一氣不昏五氣朝元使陽
　魂不亂放縱於杳㝠之中往來於恍惚之
　内搬運出入移神陽舍功成行滿位證天
　仙也況金液還丹惟有一門豈可與傍門
　小法並日而語耶
下手速修猶太遲
　千經萬論皆不言下手功夫惟傳之口訣
　夫下手之初也動乾坤之橐籥采坎離之
　刀圭攝一身之神歸於天谷宂中吞而養
　之則神炁歸根名曰回風混合密固根源
　此乃守眞一之道也龍虎經曰神室上下
　釜變化在手中所以正一眞人論青蛇之
　劍西蜀老翁得金鎚之妙吕公喻之爲火
　杖青城空角謂之劍不是道此皆窮盡蹤
　跡擘劃元根若無下手徒論金丹萬無一
　成矣古歌云聖人識得造化意手摶日月
　安罏裏陰符經云宇宙在乎手萬化生乎
　身夫學而不遇必遇至人遇而不勤終爲
　下鬼老子曰上士聞道勤而行之仙道惟
　人可以修古云神仙只是凡人做當知輪
　迴事道業報難逃富貴榮華殆非乆計下
　手速修猶恐太遲也
蓬萊路仗三千行滿獨步雲歸
　蓬萊三島乃海上仙山也在人一身亦有
　蓬萊三島頂曰上島心曰中島腎曰下島
　紫清先生詩曰人身自有一蓬萊是也三
　千功行乃九年抱一之數也九年功滿或
　分形散景或出有入無或輕舉遠遊隱顯
　莫測或换骨升仙遨遊蓬島或太一見召
　移居中丹各隨其功行之淺深也□頭坏
　曰九年功滿都經過留形住世不知春忽
　日天門頂中破眞人出現大神通從此天
　仙可相賀叅同契曰道成德就潛伏候時
　太乙乃召移居中丹功滿上升膺圖受籙
　彭眞人注曰太乙眞君乃内鍊之主司也
　世人初得道鏤名金簡於此丹膺圖受籙
　乃獲上昇也


修眞十書金丹大成集卷之十三





