#+TITLE: 鬼谷子--鬼谷子
#+DATE: 2016-06-11 12:27:13
#+SOURCE: github.com/kanripo/KR5d0048 master 02fee052                
鬼谷子卷上甚一
　　　捭闔第一(捭撥動也闔閉藏也凡與/人之言道或撥動之令有)
　　　(言示其同也或閉藏/之令自言示其異也)
粤若稽古聖人之在天地間也
　若順稽考也聖人在天地間觀人設教必
　順考古道而爲之
爲衆生之先
　首出萬物以前人用先知覺後知用先覺
　覺後覺故爲衆生先
觀隂陽之開闔以名命物
　陽開以生物隂闔以成物生成旣著須立
　名以命之也
知存亡之門户
　不忘亡者存有其存者亡能知吉凶之先
　見者其惟知機乎故曰知存亡之門户也
籌策萬類之終始達人心之理見變化之朕
焉
　萬類終始人心之理變化朕迹莫不朗然
　玄悟而無幽不測故能籌策達見焉
而守司其門户
　司主守也門户即上存亡之門户也聖人
　既達物理終始知存亡之門户能守而司
　之令其背亡而趣存也
故聖人之在天下也自古至今其道一也
　莫不背亡而趣存故曰其道一也
變化無窮各有所歸
　其道雖一行之不同故曰變化無窮然有
　條而不紊故曰各有所歸也
或隂或陽或柔或剛或開或閉或弛或張
　此二者法象各異施教不同
是故聖人一守司其門户審察其所先後
　政教雖殊至於守司門户則一故審察其
　所宜先者先行所宜後者後行之也
度權量能校其伎巧短長
　權謂權謀能謂材能伎巧謂百工之役言
　聖人之用人必量度其謀能之優劣校考
　其伎巧之長短然後因材而用
夫賢不肖智愚勇怯仁義有差乃可捭乃可
闔乃可進乃可退乃可賤乃可貴無爲以牧
之
　言賢不肖智愚勇怯材性不同各有差品
　賢者可捭而同之不肖者可闔而異之智
　之與勇可進而貴之愚之與怯可退而賤
　之賢愚各當其分股肱盡其力但恭己無
　爲牧之而已矣
審定有無以其實虚隨其嗜欲以見其志意
　言任賢之道必審定其材術之有無性行
　之虚實然後隨其嗜欲而任之以見其志
　意之眞僞也
微排其所言而捭反之以求其實貴得其指
闔而捭之以求其利
　凡言事者則微排抑其所言撥動以反難
　之以求其實情實情既得又自閉藏而撥
　動之彼以求其所言之利何如耳
或開而示之或闔而閉之開而示之者同其
情也闔而閉之者異其誠也
　開而同之所以盡其情闔而異之所以知
　其誠也
可與不可審明其計謀以原其同異
　凡有所言有可有不可必明審其計謀以
　原其同異
離合有守先從其志
　計謀雖離合不同但能有所執守則先從
　其志以盡之以知成敗之歸也
即欲捭之貴周即欲闔之貴宻周宻之貴微
而與道相追
　言撥動之貴其周遍閉藏之貴其隱宻而
　此二者皆須微妙合於道之理然後爲得
　也
捭之者料其情也闔之者結其誠也
　料而簡擇結謂繫束情有眞僞故須簡擇
　誠或無終故須繫束也
皆見其權衡輕重乃爲之度數聖人因而爲
之慮
　權衡旣陳輕重自分然後爲之度數以制
　其輕重輕重因得所而爲設謀慮使之遵
　行也
其不中權衡度數聖人因而自爲之慮
　謂輕重不合於斤兩長短不充於度數便
　爲廢物何所施哉聖人因是自爲謀慮更
　求其反也
故捭者或捭而出之或捭而納之
　謂中權衡者出而用之其不中者納而藏
　之也
闔者或闔而取之或闔而去之
　誠者闔而取之不誠者闔而去之
捭闔者天地之道
　闔户謂之坤闢户謂之乾故謂天地之道
捭闔者以變動隂陽四時開閉以化萬物縱
橫
　隂陽變動四時開閉皆捭闔之道也縱橫
　謂廢起也萬物或開以起之或闔而廢之
反出反覆反忤必由此矣
　言捭闔之道或反之令出於彼或反之覆
　來於此或反之於彼忤之於此皆從捭闔
　而生故曰必由此也
捭闔者道之大化說之變也必豫審其變化
　言事無開闔則大道不化言說無變故開
　閉者所以化大道變言說事雖大莫不成
　之於變化故必豫之吉凶繫焉
口者心之門户也心者神之主也
　心因口宣故口者心之門户也神爲心用
　故心者神之主也
志意喜欲思慮智謀此皆由門户出入
　凡此八者皆往來於口中故曰由門户出
　入也
故關之捭闔制之以出入捭之者開也言也
陽也闔之者閉也默也隂也
　言八者若無開閉事或不節故關之以捭
　闔者所以制其出入開言於外故曰陽也
　閉情於内故曰隂也
隂陽其和終始其義
　開閉有節故隂陽和先後合宜故終始義
故言長生安樂富貴尊榮顯名愛好財利得
意喜欲爲陽曰始
　凡此皆欲人之生故曰始曰陽
故言死憂患貧賤苦辱棄損亡利失意有害
刑戮誅罰爲隂曰終
　凡此皆欲人之死故曰隂曰終
諸言法陽之類者皆曰始言善以始其事諸
言法隂之類者皆曰終言惡以終爲謀
　謂言說者有於隂言之有於陽言之聽者
　宜知其然
捭闔之道以隂陽試之
　謂或撥動之或閉藏之以隂陽之言試之
　則其情慕可知
故與陽言者依崇高與隂言者依卑小
　謂與情陽者言高以引之與情隂者言卑
　以引之
以下求小以高求大
　隂言卑小故曰以下求小陽言崇高故曰
　以高求大
由此言之無所不出無所不入無所不言可
　隂陽之理盡小大之情得故出入皆可何
　所不可乎
可以說人可以說家可以說國可以說天下
　無所不可故所說皆可
爲小無内爲大無外
　盡隂則無内盡陽則無外
益損去就倍反皆以隂陽御其事
　以道相成曰益以事相賊曰損義乖曰去
　志同曰就去而遂絶曰倍去而復來曰反
　凡此不出隂陽之情故曰皆以隂陽御其
　事也
陽動而行隂止而藏陽動而出隂隨而入陽
還終始隂極反陽
　此言上下相成由隂陽相生也
以陽動者德相生也以隂靜者形相成也以
陽求隂苞以德也以隂結陽施以力也
　此言上以爵禄養下下以股肱宣力
隂陽相求由捭闔也
　上下所以能相求者由開閉而生也
此天地隂陽之道而說人之法也
　言既體天地象隂陽故其法可以說人也
爲萬事之先是謂圓方之門户
　天圓地方上下之義也理盡開閉然後生
　萬物故爲萬事先上下之道自此出入故
　曰圓方之門户
　　反應第二(聽言之道或有一不合必反/以難之彼因難以更思必)
　　　(有以/應也)
古之大化者乃與無形俱生
　大化者謂古之聖人以大道化物也無形
　者道也動必由道故曰無形俱生也
反以觀往覆以驗今反以知古覆以知今反
以知彼覆以知己
　言大化聖人稽衆捨己舉事重愼反覆詳
　驗欲以知來先以觀往欲以知今先以考
　古欲以知彼先度於己故能舉無遺策動
　必成功
動靜虚實之理不合來今反古而求之
　動靜由行止也虚實由眞僞也其理不合
　於今反求於古者也
事有反而得覆者聖人之意也
　事有不合反而求彼翻得覆會於此成此
　在於考彼契今由於求古斯聖人之意也
不可不察
　不審則失之於幾故不可不察
人言者動也己默者靜也因其言聽其辭
　以靜觀動則所見審因言觀辭則所得明
言有不合者反而求之其應必出
　謂言者或不合於理未可即斥但反而難
　之使自求之則契理之應怡然自出
言有象事有比其有象比以觀其次
　應理既出故能言有象事有比前事旣有
　象比更當觀其次令得自盡象謂法象比
　謂比例
象者象其事比者比其辭也以無形求有聲
　理在玄微故無形也無言則不彰故以無
　形求有聲聲即言也比謂比類也
其釣語合事得人實也
　得魚在於投餌得語在於發端發端則語
　應投餌則魚來故曰釣語語則事合故曰
　合事明試在於敷言故曰得人實也
其張罝網而取獸也多張其會而司之道合
其事彼自出之此釣人之網也
　張網而司之彼獸自得道合其事彼理自
　出理既彰聖賢斯辨雖欲自隱其道無由
　故曰釣人之網也
常持其網驅之其不言無比乃爲之變
　持釣人之網驅令就職事也或乖彼遂不
　言無比如此則爲之變常易網更有以勇
　之者矣
以象動之以報其心見其情隨而牧之
　此言其變也報猶合也謂更開法象以動
　之既合其心其情可見因隨其情而牧養
　也
己反往彼覆來言有象比因而定基
　己反往以求彼彼必覆來而就職則奇策
　必申故言有象比則口無擇言故可以定
　邦家之基矣
重之襲之反之覆之萬事不失其辭
　謂象比之言既可以定基然後重之襲之
　反覆之皆謂再三詳審不容謬妄故能萬
　事允愜無復失其辭者也
聖人所誘愚智事皆不疑
　聖人誘愚則閉藏之以知其誠誘智則撥
　動之以盡其情咸得其實故事皆不疑也
古善反聽者乃變鬼神以得其情
　言善反聽者乃坐忘遺鑒不思玄覽故能
　變鬼神以得其情洞幽微而冥夫會鬼神
　本宻今則不能故曰變也
其變當也而牧之審也
　言既變而當理然後牧之道審也
牧之不審得情不明得情不明定基不審
　情明在於審牧故不審則不明審基在於
　情明故不明則不審
變象比必有反辭以還聽之
　謂言者於象比有變必有反辭以難之令
　其先說我乃還靜以聽之
欲聞其聲反默欲張反瞼欲高反下欲取反
與
　此言反聽之道有以誘致之故欲聞彼聲
　我反靜默欲彼開張我反瞼斂欲彼高大
　我反卑下欲彼收取我反施與如此則物
　情可致無能自隱也
欲開情者象而比之以牧其辭同聲相呼實
理同歸
　欲開彼情先設象比而動之彼情既動將
　欲生辭徐徐牧養令其自言譬猶鶴嗚于
　隂聲同必應故能以實理相歸也
或因此或因彼或以事上或以牧下
　謂所言之事或因此發端或因彼發端其
　事有可以事上可以牧下者也
此聽眞僞知同異得其情詐也
　謂眞僞同異情詐因此上事而知也
動作言默與此出入喜怒由此以見其式
　謂動作言默莫不由情與之出入至於或
　喜或怒亦由此情以見其式也
皆以先定爲之法則
　謂上六者皆以先定於情然後法則可爲
以反求覆觀其所託故用此者
　反於彼者所以求覆於此因以觀彼情之
　所託此謂信也知人在於見情故言用此
　也
己欲平靜以聽其辭察其事論萬物别雄雌
　謂聽言之道先自平靜旣得其辭然後察
　其事或論序萬物或分别雄雌也
雖非其事見微知類
　謂所言之事雖非時要然觀此可以知微
　故曰見微知類
若探人而居其内量其能射其意也符應不
失如螣蛇之所指若羿之引矢
　聞其言則可知其情故若探人而居其内
　則情原必盡故量能射意乃無一失若合
　符契螣蛇所指禍福不差羿之引矢命處
　輒中聽言察情不異於此故以相况也
故知之始己自知而後知人也
　知人者智自知者明智從明生明能生智
　故欲知人必須自知
其相知也若比目之魚見形也若光之與影
也
　我能知己彼須我知必兩得之然後聖賢
　道合故若比目之魚聖賢合則理自彰猶
　光生而影見
其察言也不失若磁石之取鍼舌之取燔骨
　以聖察賢復何所失故若磁石之取鍼舌
　之取燔骨
其與人也微其見情也疾
　聖賢相與其道甚微不移寸隂見情甚疾
如隂與陽如陽與隂如圓與方如方與圓
　上下之道取類股肱比之一體其來尚矣
　故其相成也如隂與陽其相形也猶圓與
　方
未見形圓以道之旣見形方以事之
　謂向晦入息未見之時當以圓道導之亦
　旣出潜離隱見形之後即以方職任之
進退左右以是司之
　此言用人之道或昇進或黜退或貶左或
　崇右一惟上圓方之理故曰以是道司之
己不先定牧人不正
　方圓進退若不先定則於牧人之理不道
　其正也
事用不巧是謂忘情失道
　用事不巧則操末續顚圓鑿方枘情道兩
　失故曰忘情失道也
己審先定以牧人策而無形容莫見其門是
謂天神
　己能審定以之牧人至德潜暢玄風遠扇
　非形非容無門無户見形而不及道日用
　而不知故謂之天神也
　　　內揵第三(揵者持之令固也言上下/之交必内情相得然後結)
　　　(圓而/不離)
君臣上下之事有遠而親近而疏
　道合則遠而親情乖則近而疏
就之不用去之反求
　非其意則就之而不用順其事則去之而
　反求
日進前而不御遥聞聲而相思
　分違則日進前而不御理契則遥聞聲而
　相思
事皆有内揵素結本始
　言或有遠之而相親去之反求聞聲而思
　者皆由内合相待素結其始故曰皆有内
　揵素結本始也
或結以道德或結以黨友或結以財貨或結
以采色
　結以道德謂以道德結連於君若之臣名
　爲臣實爲師也結以黨友謂以友道結連
　於君王者之臣名爲臣也實爲友也結以
　貨財結以采色謂若桀紂之臣費仲惡來
　之類是也
用其意欲入則入欲出則出欲親則親欲疏
則疏欲就則就欲去則去欲求則求欲思則
思
　自入出已下八事皆用臣之意隨其所欲
　故能固志於君物莫能間也
若蚨母之從其子也出無間入無眹獨往獨
來莫之能止
　蚨母螲蟷也似蜘蛛在穴中有蓋言蚨母
　養子以蓋覆穴出入往來初無間眹故物
　不能止之今内揵之臣委曲從君以自結
　固無有間隙亦由是也
内者進說辭揵者揵所謀也
　說辭既進内結於君故曰内者進說辭也
　度情爲謀君不持而不捨故曰揵者揵所
　謀也
故遠而親者有隂德也近而疏者志不合也
　隂德謂隂私相德也
就而不用者策不得也去而反求者事中來
也
　謂所言當時未合事過始駭故曰中來事
日進前而不御者施不合也遥聞聲而相思
者合於謀待决事也
　謂所行合於己謀待之以决其事故曰遥
　聞聲而相思也
故曰不見其類而爲之者見逆不得其情而
說之者見非
　言不得其情類而說之者必北轅適楚陳
　軫遊秦所以見非逆也
得其情乃制其術
　得其情則鴻遇長風魚縱大壑沛然莫之
　能禦故能制行其術也
此用可出可入可揵可開
　此用者謂其情也則出入自由揵開任意
　也
故聖人立事以此先知而揵萬物
　言以得情立事故能先知可否萬品所以
　結固而不離者皆由得情也
由夫道德仁義禮樂計謀
　由夫得情故能行其仁義道德以下事也
先取詩書混說損益議去論就
　混同也謂先考詩書之言以同己說然後
　損益時事議論去就也
欲合者用内欲去者用外
　内謂情内外謂情外得情自合失情自去
　此蓋理之常也
外内者必明道數揣策來事見疑訣之
　言善知内外者必明識道術之數預揣來
　事見疑能决也
策無失計立功建德
　旣能明道術故策無失計策無失計乃可
　以立功建德也
治民入産業曰揵而内合
　理君臣之名使上下有序入賦稅之業使
　遠近無差上下有序則職分明遠近無差
　則徭役簡如此則爲國之基故曰揵而内
　合也
上暗不治下亂不寤揵而反之
　上暗不治其任下亂不寤其萌如此天下
　無邦域中曠主兼昧者可行其事侮己者
　由是而興故曰揵而反之
内自得而外不留說而飛之
　言自賢之主自以所行爲得而外不留賢
　者之說如此者則爲作聲譽而飛揚之以
　釣觀其心也
若命自來己迎而御之
　君心既善己必自有命來召己既迎而御
　之以行其志
若欲去之因危與之
　翔而後集意欲去之因將危與之辭矣
環轉因化莫之所爲退爲大儀
　去就之際反覆量宜如員環之轉因彼變
　化雖傍者莫知其所爲如是而退可謂全
　身大儀儀者法也
　　　抵巘第四(抵擊實也巇釁隙也墻崩/因隙器壞因釁而擊實之)
　　　(則墻器不敗若不可救因而除/之更有所營置人事亦由是也)
物有自然事有合離
　此言合離若乃自然之理
有近而不可見遠而可知近而不可見者不
察其辭也遠而可知者反往以驗來也
　察辭觀行則近情可見反往驗來則遠事
　可知古猶今也故反考往古則可驗來故
　曰反往以驗來
巇者罅也罅者𡼏也𡼏者成大隙也
　隙大則崩毁將至故宜有以扺之也
巇始有眹可抵而塞可抵而却可抵而息可
抵而匿可抵而得此謂抵巇之理也
　眹者隙之將兆謂其微也自中成者可扺
　而塞自外來者可扺而却自下生者可扺
　而息其萌微者可扺而匿都不可治者可
　扺而得深知此五者然後善扺巇之理也
事之危也聖人知之獨保其用因化說事通
達計謀以識細微
　形而上者謂之聖人故危兆纔形朗然先
　覺既明且哲故獨保其用也因化說事隨
　機逞術通達計謀以經緯識微而預防之
　也
經起秋毫之末揮之於太山之本
　漢高祖以布衣登皇帝位殷湯由百里而
　馭萬邦經始也揮動也
其施外兆萌牙孽之謀皆由抵巘抵巇隙爲
道術
　言化政施外兆萌牙孽之時託聖謀而計
　起蓋由善扺巇之理故能不失其機然則
　巇隙既發乃可行道術故曰扺巇隙爲道
　術也
天下分錯上無明主公侯無道德則小人讒
賊賢人不用聖人竄匿貪利詐僞者作君臣
相惑土崩瓦解而相伐射父子離散乖亂反
目是謂萌牙巇罅
　此謂亂政萌牙爲國之巇罅伐射謂相攻
　伐而激射
聖人見萌牙巘罅則抵之以法世可以治則
抵而塞之不可治則抵而得之或抵如此或
抵如彼或抵反之或抵覆之
　如此謂扺而塞之如彼謂扺而得之反之
　謂助之爲理覆之謂因取其國
五帝之政抵而塞之三王之事抵而得之
　五帝之政世間猶可理故曰扺而塞之是
　以有襌讓之事三王之事世間不可理故
　曰扺而得之是以有征伐之事也
諸侯相抵不可勝數當此之時能抵爲右
　謂五伯時右由上也
自天地之合離終始必有巇隙不可不察也
　合離謂否泰言天地之道正觀尚有否泰
　爲之巇隙又况於人乎故曰不可不察也
察之以捭闔能用此道聖人也
　捭闔亦否泰也體大道以經人事者聖人
　也
聖人者天地之使也
　後天而奉天時故曰天地之使也
世無可抵則深隱而待時時有可抵則爲之
謀可以上合可以檢下
　上合謂扺而塞之助時爲治檢下謂扺而
　得之束手歸己也
能因能循爲天地守神
　言能因循此道則大寳之位可居故能爲
　天地守其神祀也

鬼谷子卷上
鬼谷子卷中甚二
　　　飛箝第五(飛謂作聲譽以飛揚之箝/謂牽持緘束令不得脫也)
　　　(言取人之道先作聲譽以飛揚之彼/必露情竭志而無隱然後因其所好)
　　　(牽持緘束令/不得轉移)
凡度權量能所以徵遠來近
　凡度其權略量其材能爲遠作聲譽者所
　以徵遠而來近也謂賢者所在或遠或近
　以此徵來若燕昭尊郭隗即其事也
立勢而制事必先察同異别是非之語
　言遠近旣至乃立賞罰之勢制能否之事
　事勢旣立必先察黨與之同異别言語之
　是非
見内外之辭知有無之數
　外謂浮虚内謂情實有無謂道術能否又
　必見其情僞之辭知其能否之數
决安危之計定親疏之事
　既察同異别是非見内外知有無然後與
　之决安危之計定親疏之事則賢不肖可
　知也
然後乃權量之其有隱括乃可徵乃可求乃
可用
　權之所以知其輕重量之所以知其長短
　輕重既分長短既形乃施隱括以輔其曲
　直如此則徵之亦可求之亦可用之亦可
引鉤箝之辭飛而箝之
　鉤謂誘致其情言人之材性各有差品故
　鉤箝之辭亦有等級故引鉤箝之辭内惑
　而得其情曰鉤外譽而得其情曰飛得情
　即箝持之令不得脫移故曰鉤箝故曰飛
　鉤箝
鉤箝之語其說辭也乍同乍異
　謂說鉤箝之辭或捭而同之或合而異之
　故曰乍同乍異也
其不可善者或先徵之而後重累
　不可善謂鉤箝之辭所不能動如此必先
　命徵召之重累者謂其人既至然後狀其
　材所有其人既至然後都狀其材術所有
　知其所能人或因此從化者也
或先重以累而後毁之
　或有雖都狀其所有猶未從化然後就其
　材術短者訾毁之人或過而從之言不知
　化者也
或以重累爲毁或以毁爲重累
　或有狀其所有其短自形此以重累爲毁
　也或有歷說其短材術便著此以毀爲重
　累也爲其人難動故或重累之或訾毁之
　所以驅誘令從化
其用或稱財貨琦瑋珠玉璧白采色以事之
　其用謂人既從化將用之必先知其性行
　好惡動以財貨采色者欲知其人貪廉也
或量能立勢以鉤之
　量其能之優劣然後立去就之勢以鉤其
　情以知智謀
或伺候見𡼏而箝之
　謂伺彼行事見其𡼏而箝持之以知其勇
　怯也
其事用抵巇
　謂此上事用抵巇之術而爲之
將欲用之天下必度權量能見天時之盛衰
制地形之廣狹岨嶮之難易人民貨財之多
少諸侯之交孰親孰疏孰愛孰憎
　將用之於天下謂用飛箝之術輔於帝王
　度權量能欲知帝王材能可輔成否天時
　盛衰地形廣狹人民多少又欲知天時地
　利人和合其泰否諸侯之交親疏愛憎又
　欲知從否之衆寡
心意之慮懷審其意知其所好惡乃就說其
所重以飛箝之辭鉤其所好以箝求之
　既審其慮懷知其好惡然後就其所最重
　者而說之又以飛箝之辭鉤其所好既知
　其所好乃箝而求之所好不違則何說而
　不行哉
用之於人則量智能權材力料氣勢爲之樞
機以迎之隨之以箝和之以意宜之此飛箝
之綴也
　用之於人謂用飛箝之術於諸侯也量智
　能料氣勢者亦欲知其智謀能否也樞所
　以主門之動靜機所以主弩之放發言既
　知其諸侯智謀能否然後立法鎮其動靜
　制其放發猶樞之於門機之於弩或先而
　迎之或後而隨之皆箝其情以和之用其
　意以宜之如此則諸侯之權可得而執己
　之恩又得而固故曰飛箝之綴也謂用飛
　箝之術連於人也
用於人則空往而實來綴而不失以究其辭
可箝而從可箝而横可引而東可引而西可
引而南可引而北可引而反可引而覆
　用於人謂以飛箝之術任使人也但以聲
　譽揚之故曰空往彼則開心露情歸附於
　己故曰實來既得其情必綴而勿失又令
　敷奏以言以究其辭如此則從横東西南
　北反覆惟在己之箝引無思不服
雖覆能復不失其度
　雖有覆敗必能復振不失其節度此箝之
　終也
　　　忤合第六(大道既隱正道不得坦然/而行故將合於此必忤於)
　　　(彼令其不疑然後可行其/意即伊吕之去就是也)
凡趨合倍反計有適合
　言趨合倍反雖參差不齊然後施之計謀
　理乃適合
化轉環屬各有形勢反覆相求因事爲制
　言倍反之理隨化而轉如連環之屬然其
　去就各有形勢或反或覆理自相求莫不
　因彼事情爲之立制也
是以聖人居天地之間立身御世施教揚聲
明名也必因事物之會觀天時之宜因之所
多所少以此先知之與之轉化
　所多所少謂政教所宜多所宜少也既知
　多少所宜然後爲之增减故曰以此先知
　謂用倍反之理知之也轉化謂轉變以從
　化也
世無常貴事無常師
　能仁爲貴故無常貴立善爲師故無常師
聖人常爲無不爲所聽無不聽
　善必爲之故無不爲無稽之言不聽故無
　所聽
成於事而合於計謀與之爲主
　於事必成於謀必合如此者與衆立之推
　以爲主也
合於彼而離於此計謀不兩忠
　合於彼必離於此是其忠謀不得兩施也
必有反忤反於是忤於彼忤於此反於彼其
術也
　既有不兩施宜行反忤之術反忤者意欲
　反合於此必行忤於彼忤者設疑其事令
　昩者不知覺其事也
用之天下必量天下而與之用之國必量國
而與之用之家必量家而與之用之身必量
身材能氣勢而與之大小進退其用一也
　用之者謂反忤之術量者謂其事業有無
　與謂與之親凡行忤者必稱其事業所有
　而親媚之則暗主無從而覺故得行其術
　也所行之術雖有大小進退之異然而至
　於稱事揚親則一故曰其用一也
必先謀慮計定而後行之以飛箝之術
　將行反忤之術必須先定計謀然後行之
　又用飛箝之術以彌縫之
古之善背向者乃協四海包諸侯忤合之地
而化轉之然後以之求合
　言古之深識背向之理者乃合同四海兼
　并諸侯驅置忤合之地然後設法變化而
　轉移之衆心既從乃求其眞主而與之合
　也
故伊尹五就湯五就桀然後合於湯吕尚三
就文王三入殷而不能有所明然後合於文
王
　伊尹所以就桀紂者以忤之令不疑彼既
　不疑然後得合於其眞主矣
此知天命之箝故歸之不疑也
　以天命系於殷湯文王故二臣歸二主不
　疑也
非至聖人達奥不能御世勞心苦思不能原
事不悉心見情不能成名材質不惠不能用
兵忠實無眞不能知人故忤合之道己必自
度材能知睿量長短遠近孰不如
　夫忤合之道不能行於勝己而必用之於
　不我若故知誰不如然後行之也
乃可以進乃可以退乃可以縱乃可以横
　既行忤合之道於不如己者則進退縱横
　唯吾所欲耳
　　　揣篇第七(古之善用天下者必量天/下之權而揣諸侯之情量)
　　　(權不審不知强弱輕重之稱揣情不/審不知隱匿變化之動靜何謂量權)
　　　(曰度於大小謀於衆/寡稱貨財之有無)
少饒乏有餘不足幾何辨地形之險易孰利
孰害謀慮孰長孰短君臣之親疏孰賢孰不
肖與賔客之知睿孰少孰多觀天時之禍福
孰吉孰凶諸侯之親孰用孰不用百姓之心
去就變化敦安孰危孰好孰憎反側孰便能
知如此者是謂權量
　天下之情必見於權也善修量權其情可
　得而知之知其情而用之者何適而不可
　哉
揣情者必以其甚喜之時往而極其欲也其
有欲也不能隱其情必以其甚懼之時往而
極其惡也其有惡也不能隱其情情欲必失
其變
　夫人之性甚喜則所欲著甚懼則所惡彰
　故因其彰著而往極之惡欲既極則其情
　不隱是以情欲因喜懼之變而失也
感動而不知其變者乃且錯其人勿與語而
更問所親知其所安
　雖因喜懼之時以欲惡感動尚不知其變
　如此者乃且置其人無與之語徐徐更問
　斯人之所親則其情欲所安可知也
夫情變於内者形見於外故常必以其見者
而知其隱者此所謂測深揣情
　夫情貌不差内變者必見外貌故常以其
　外見而知其内隱觀色而知情者必用此
　道此所謂測深揣情也
故計國事者則當審權量說人主則當審揣
情謀慮情欲必出於此
　審權量則國事可計審揣情則人主可說
　至於謀慮情欲皆揣而後行故曰謀慮情
　欲必出於此也
乃可貴乃可賤乃可重乃可輕乃可利乃可
害乃可成乃可敗其數一也
　言審於揣術則貴賤成敗唯己所制無非
　揣術所爲故曰其數一也
故雖有先王之道聖智之謀非揣情隱匿無
所索之此謀之大本也而說之法也
　先王之道聖智之謀雖弘曠玄妙若不兼
　揣情之術則彼之隱匿從何而求之然則
　揣情者乃成謀之本而說之法制也
常有事於人人莫先事而至此最難爲
　挾揣情之術者必包獨見之明故有事於
　人人莫能先也又能窮幾盡變故先事而
　至自非體玄極妙則莫能爲此矣故曰此
　難爲者也
故曰揣情最難守司言必時其謀慮
　人情險於山川難於知天今欲揣度而守
　司之不亦難乎故曰揣情最難守司謀慮
　出於人情必當知其時節此其所以最難
　也
故觀蜎飛蠕動無不有利害可以生事美生
事者幾之勢也
　蜎飛蠕動微虫耳亦猶懷利害之心故順
　之則喜悅逆之則勃怒况於人乎况於鬼
　神乎是以利害者理所不能無順逆者事
　之所必行然則順之招利逆之致害理之
　常也觀此可以成生事之美生事者必審
　幾微之勢故曰生事者幾之勢也
此揣情飾言成文章而後論之
　言既揣其情然後修飾言語以遵之故說
　辭必使成文章而后可論也
　　　摩篇第八
摩之符也内符者揣之主也
　謂揣知其情然後以其所欲摩之故摩爲
　揣之術内符者謂情欲動於内而符驗見
　於外揣者見外符而知内情故曰符爲揣
　之主也
用之有道其道必隱
　揣者所以度其情慕摩者所以動而内符
　用揣摩者必先定其理故曰用之有道然
　則以情度情情本潛宻故曰其道必隱也
微摩之以其所欲測而探之内符必應其應
也必有爲之
　言既揣知其情所趨向然後以其所欲微
　而摩之得所欲而情必動又測而探之如
　此則内符必應内符既應必欲爲其所爲
　也
故微而去之是謂塞窌匿端隱貌逃情而人
不知故成其事而無患
　君既所爲事必可成然後從之臣事貴於
　無成有終故微而去之爾若己不同於此
　計令功歸於君如此可謂塞窌匿端隱貌
　逃情情逃而窌塞則人何從而知之人既
　不知所以息其所僣妬故能成事而無患
　也
摩之在此符之在彼從而應之事無不可
　此摩甚微彼應自著觀者但覩其著而不
　見其微如此用之功專在彼故事無不可
　也
古之善摩者如操鉤而臨深淵餌而投之必
得魚焉故曰主事日成而人不知主兵日勝
而人不畏也
　釣者露餌而藏鉤故魚不見鉤而可得賢
　者觀功而隱摩故人不知摩而自服故曰
　主事日成而人不知也兵勝由於善摩摩
　隱則無從而畏故曰主兵日勝而人不畏
　也
聖人謀之於隂故曰神成之於陽故曰明
　潜謀隂宻日用不知若神道之不測故曰
　神也功成事遂焕然彰著故曰明也
所謂主事日成者積德也而民安之不知其
所以利積善也而民道之不知其所以然而
天下比之神明也
　聖人者體道而設教參天地而施化韜光
　晦迹藏用顯仁故人安得而不知其所以
　利從道而不知其所以然故比之神明
主兵日勝者常戰於不爭不費而民不知所
以服不知所以畏而天下比之神明
　善戰者絶禍於心胷禁邪於未萌故以不
　爭爲戰師旅不起故國用不費至德潜暢
　玄風遐扇功成事就百姓皆得自然故不
　知所以服不知所以畏比之於神明
其摩者有以平有以正有以喜有以怒有以
名有以行有以廉有以信有以利有以卑
　凡此十者皆摩之所由而發言人之材性
　參差事務變化故摩者亦消息盈虚因幾
　而動之
平者靜也正者直也喜者悅也怒者動也名
者發也行者成也廉者潔也信者明也利者
求也卑者諂也
　名貴發揚故曰發也行貴成功故曰成也
故聖所獨用者衆人皆有之然無成功者其
用之非也
　言上十事聖人獨用以爲摩而能成功立
　事然衆人莫不有所以用之非道不能成
故謀莫難於周宻說莫難於悉聽事莫難於
必成此三者唯聖人然後能之
　謀不周宻則失幾而害成說不悉聽則違
　順而生疑事不必成則止簣而有廢皆有
　所難能任之而無難者其唯聖人乎
故謀必欲周宻必擇其所與通者說也故曰
或結而無隙也
　爲通者說謀必虚受如受石投水開流而
　納泉如此則何隙而可得故曰結而無隙
　也
夫事成必合於數故曰道數與時相偶者也
　夫謀成必先考合於術數故道術時三者
相偶合然後事可成而功業可立也
說者聽必合於情故曰情合者聽
　進說而能令聽者其唯情合者乎
故物歸類抱薪趨火燥者先燃平地注水濕
者先濡此物類相應於勢譬猶是也此言内
符之應外摩也如是
　言内符之應外摩得類則應譬猶水流就
　濕火行就燥也
故曰摩之以其類焉有不相應者乃摩之以
其欲焉有不聽者故曰獨行之道
　善於摩者其唯聖人乎故曰獨行之道者
　也
夫幾者不晩成而不抱乆而化成
　見幾而作何晩之有功成不拘何抱之乆
　行此二者可以化天下
　　　權篇第九
說之者說之也說之者資之也
　　說者說之於彼人也說之者有資於彼人
　　也資取也
飾言者假之也假之者益損也
　說者所以文飾言語但假借以求入於彼
　非事要也亦既假之須有損益故曰假之
　者損益之謂也
應對者利辭也利辭者輕論也
　謂彼有所問卒應而對之者但便利辭也
　辭務便利故所
成義者明之也明之者符驗也
　覈實事務以成義理者欲明其眞僞也眞
　僞既明則符驗自　　符驗也言或反覆
　欲相却也
難言者却論也却論者釣幾也
　言或不合反覆相難所以却論前事也却
　論者必理精而事明幾微可得而盡矣故
　曰却論者釣幾也求其深微曰釣也
佞言者諂而于忠
　諂者先意承欲以求忠名故曰諂而于忠
諛言者博而于智
　博者繁稱文辭以求智名故曰博而于智
平言者决而于勇
　决者縱舍不疑以求勇名故曰决而于智
戚言者權而于信
　戚者憂也謂象憂戚而陳言也權者策選
　進謀以求信名故曰權而于信
靜言者反而于勝
　靜言者謂象清淨而陳言反者先分不足
　以窒非以求勝名故曰反而于勝
先意成欲者諂也繁稱文辭者博也策選進
謀者權也縱舍不宜者决也先分不足而窒
非者反也
　己實不足不自知而内訟而反攻人之過
　窒他謂非如此者反也
故口者幾關也所以閉情意也耳目者心之
佐助也所以窺間見姦邪故曰參調而應利
道而動
　口者所以發言語故曰口者機關也情意
　宜否在於機關故曰所以關閉情意也耳
　目者所以助心通理故曰心之佐助也心
　得耳目即能窺見間隙見彼姦邪故曰窺
　間見姦邪耳心目三者調和而相應感則
　動必成功吉無不利其所無　　則以順
　道而動故曰參調而應利道而動者也
故繫言而不亂翺翔而不迷變易而不危者
觀要得理
　苟能覩要得理便可曲成不失故雖繫言
　紛葩不亂翶翔越越不迷變易改常而不
　危者也
故無目者不可示以五色無耳者不可告以
五音
　五色爲有目者施故無目不可得而示其
　五色五音爲有耳者作故無耳不可得而
　告其五音此二者爲下文分也
故不可以往者無所開之也不可以來者無
所受之也物有不通者聖人故不事也
　此不可以往說於彼者爲彼暗滯無所可
　開也彼所不來說於此者爲此淺局無所
　可受也夫淺局之與暗滯常閉塞而不通
　故聖人不事也
古人有言曰口可以食不可以言言者有諱
忌也衆口爍金言有曲故也
　口食可以肥百體故可食也口言或可以
　招百殃故不可以言也言者觸忌諱故曰
　有忌諱也金爲堅物衆口能爍之則以衆
　口有私曲故也故曰言有曲故也
人之情出言則欲聽舉事則欲成
　可聽在於合彼可成在於順理此爲下起
　端也
是故智者不用其所短而用愚人之所長不
用其所拙而用愚人之所工故不困也
　智者之短不勝愚人之長故用愚人之長
　也智者之拙不勝愚人之工故用愚人之
　工也常能棄拙短而用工長故不困也
言其有利者從其所長也言其有害者避其
所短也
　人能從利之所長避害之所短故出言必
　見聽舉事必有成功也
故介虫之悍也必以堅厚螫蟲之動也必以
毒螫故禽獸之用其長而談者知用其用也
　言介虫之堅厚以自藏螫蟲之動也行毒
　螫以自衛此用其所長也故能自免於害
　至於他鳥獸莫不知用其長以自保全談
　者感此亦知其所用而用也
故曰辭言五曰病曰怨曰憂曰怒曰喜
　五者有一必失中和而不平暢
故曰病者感衰氣而不神也
　病者恍惚故氣衰而不神也
怨者腸絶而無主也
　怨者内動故腸絶而言無主也
憂者閉塞而不泄也
　憂者怏悒故閉塞而言不泄也
怒者妄動而不治也
　怒者鬱勃故妄動而言不治也
喜者宣散而無要也
　喜者摇蕩故宣散而言無要
此五者精則用之利則行之
　此五者既失於平常故用之在精而行之
　在利其不精利則廢而止之也
故與智者言依於博與拙者言依於辨與辨
者言依於要與貴者言依於勢與富者言依
於高與貧者言依於利與賤者言依於謙與
勇者言依於敢與過者言依於銳此其術也
而人常反之
　此量宜發言之術也不達者反之則逆理
　而不免成於害也
是故與智者言將此以眀之與不智者言將
此以教之而甚難爲也
　與智者語將以其明斯術與不智者語以
　此術教之然人迷日因乆教之不易故難
　爲也
故言多類事多變故終日言不失其類故事
不亂
　言者條流舛難故多類也事則隨時而化
　故多變也若言不失類事亦不亂
終日不變而不失其主故智貴不妄
　不亂故不變故其主有常能令有常而不
　變者智之用也故其智可貴而不妄
聽貴聦智貴明辭貴奇
　聽聦則眞僞不亂知明則可否自分辭竒
　則是非有證三者能行則功成事立故須
　貴之
　　　謀篇第十
爲人凡謀有道必得其所因以求其情
　得其所因則其情可求見情而謀則事無
　不濟
審得其情乃立三儀三儀者曰上曰中曰下
參以立焉以生奇奇不知其所擁始於古之
所從
　言審情之術必立上智中才下愚三者叅
　以驗之然後竒計可得而生竒計既生莫
　不通達故不知其所擁蔽然此竒計非自
　今也乃始於古之順道而動者蓋從於順
　也
故鄭人之取玉也載司南之車爲其不惑也
夫度材量能揣情者亦事之司南也故同情
而俱相親者其俱成者也同欲而相疏者其
偏害者也
　諸同情欲共謀立事事若俱成後必相親
　若乃一成一害後必相疏理之常也
同惡而相親者其俱害者也同惡而相疏者
偏害者也
　同惡謂同爲彼所惡後若俱害情必相親
　若乃　　理必相疏亦理之常也
故相益則親相損則疏其數行也此所以察
同異之分其類一也
　同異之分用此而察
故墻壞於其隙木毁於其節斯蓋其分也
　墻木毁由於隙節况於人事之變生於同
　異故曰斯蓋其分
故變生於事事生謀謀生計計生議議生說
說生進進生退退生制因以制於事故百事
一道而百度一數也
　言事有本根各有從來譬之卉木因根而
　有枝條花葉故曰變隙然後生於事業生
　事業者必須計謀成計謀者必須議說議
　說必有當否故須進退之既有黜陟須事
　以爲法而百事百度何莫由斯而至其道
　數一也
夫仁人輕貨不可誘以利可使出費勇士輕
難不可懼以患可使據危智者達於數明於
理不可欺以誠可示以道理可使立功是三
才也
　使輕貨者出費則費可全使輕難者據危
　則危可安使達數者立功則功可成總三
　材而用之可以光耀千里豈徒十二乘而
　已
故愚者易蔽也不肖者易懼也貪者易誘也
是因事而裁之
　以此三術取彼三短可以立事立功也謀
　者因事興慮宜知之而裁之故曰因事而
　裁之
故爲强者積於弱也有餘者積於不足也此
其道術行也
　柔弱勝於剛强故積弱可以爲强大直若
　曲故積曲可以爲直少則得衆故積不足
　可以爲有餘然則以弱爲强以曲爲直以
　不足爲有餘斯道術之所行故曰道術行
　也
故外親而内疏者說内内親而外疏者說外
　外陽相親而内實疏者說内以除其内疏
　内實相親而外陽疏者說外以除其外疏
　也
故因其疑以變之因其見以然之
　若内外無親而懷疑者則因其疑而變化
　之彼或因見而有所見則因其所見而然
　之
因其說以要之因其勢以成之
　既然見彼或有可否之說則因其說要結
　之可否既形便有去就之勢則因其勢以
　成就之
因其惡以權之因其患以斥之
　去就既成或有惡患則因其惡也以權量
　之因其患也爲斥除之
摩而恐之高而動之
　患惡既除或恃勝而驕者便切摩以恐懼
　之高危以感動之
微而正之符而應之
　雖恐動之尚不知變者則微有所引據以
　證之爲設符驗以應之
擁而塞之亂而惑之是謂計謀
　雖有爲設引據符驗尚不知變者此則或
　深不可救也使擁而塞之亂而惑之因抵
　而得之如此者可以計謀之用也
計謀之用公不如私私不如結結而無隙者
也
　公者揚于王庭名爲聚訟莫執其咎其事
　難成私者不出門庭愼宻無失其功可立
　故公不如私雖復潛謀不如與彼要結二
　人同心物莫之間欲求其隙其可得乎
正不如奇奇流而不止者也
　正者循理守常難以速進奇者反經合義
　事同機發故正不如奇奇計一行則流通
　而莫知止也故曰奇流而不止者也
故說人主者必與之言奇說人巨者必與之
言私
　與人主言奇則非常之功可立與人臣言
　私則保身之道可全
其身内其言外者疏其身外其言深者危
　身在内而言外泄者必見疏也身居外而
　言深切者必見危也
無以人之近所不欲而强之於人無以人之
所不知而教之於人
　謂其事雖近彼所不欲莫强與之將生恨
　怒也教人當以所知今反以人所不知教
　之猶以暗除暗豈爲益哉
人之有好也學而順之人之有惡也避而諱
之故隂道而陽取之也
　學順人之所好避諱人之所惡但隂自爲
　之非彼所逆彼必感悅明言以報之故曰
　隂道而陽取之也
故去之者縱之縱之者乘之
　將欲去之必先聽縱令極其過惡過惡既
　極便可以法乘之故曰縱之者乘之也
貌者不美又不惡故至情托焉
　貌者謂察人之貌以知其情也謂其人中
　和平淡見善不美見惡不非如此者可以
　至情托之故曰至情托焉
可知者可用也不可知者謀者所不用也
　謂彼情寬宻可令知者可爲用謀故曰可
　知者可用也其不寬宻不可令知者謀者
　不爲用謀也故曰不可知者謀者所不用
　也
故曰事貴制人而不貴見制於人制人者握
權也見制於人者制命也
　制命者言命爲人所制也
故聖人之道隂愚人之道陽
　聖人之道内陽而外隂愚人之道内隂而
　外陽
智者事易而不智者事難以此觀之亡不可
以爲存而危不可以爲安然而無爲而貴智
矣
　智者寬恕故易事愚者猜忌故難事然而
　不智必有危亡之禍以其難事故賢者莫
　得申其計畫則亡者遂亡危者遂危欲求
　安存不亦難乎今欲存其亡安其危則他
　莫能爲惟智者可矣故曰無爲而貴智矣
智用於衆人之所不能知而能用於衆人
之所不能見
　衆人所不能知衆人所不能見智獨能用
　之所以貴於智矣
既用見可否擇事而爲之所以自爲也見不
可擇事而爲之所以爲人也
　亦既用智先己而後人所見可否擇事爲
　之將此自爲所不可見擇事而爲之將此
　爲人亦猶伯樂教所親相駑駘教所憎相
　千里也
故先王之道隂言有之曰天地之化在高與
深聖人之制道在隱與匿非獨忠信仁義也
中正而已矣
　言先王之道貴於隂宻尋古遺言證有此
　理曰天地之化唯在高深聖人之制道唯
　在隱匿所隱者中正自然合道非專在仁
　義忠信也故曰非獨忠信仁義
道理達於此義之則可與言
　言謀者曉達道理能於此義達暢則可與
　語至而言極矣
由能得此則可與穀遠近之義
　穀養也若能得此道之義則可與居大寳
　之位養遠近之人誘於仁壽之域也
　　　決篇第十一
爲人凡决物必托於疑者善其用福惡其有
患善至於誘也
　有疑然後决故曰必托於疑者凡人之情
　用福則善有患則惡福患之理未眀疑之
　所由生故曰善其用福惡其有患然善於
　决疑者必誘得其情乃能斷其可否也
終無惑偏有利焉去其利則不受也奇之所
託
　懷疑曰惑不正曰偏决者能無惑偏行者
　乃有通濟然後福利生焉若乃去其福利
　則疑者不受其决
若有利於善者隱托於惡則不受矣致疏遠
　謂疑者本其利善而决者隱其利善之情
　反託之於惡則不受其决更致疏遠矣
故其有使失利其有使離害者此事之失
　言上之二者或去利託於惡疑者既不受
　其决則所行罔能通濟故有失利罹害之
　敗凡此皆决事之失也
聖人所以能成其事者有五有以陽德之者
有以隂賊之者有以信誠之者有以蔽匿之
者有以平素之者
　聖人善變通窮物理凡所决事期於必成
　事成理著者以陽德决之情隱言僞者以
　隂賊决之道成志直者以信誠决之姦小
　禍微者以蔽匿决之循常守故者以平素
　决之
陽勵於一言隂勵於二言平素樞機以用四
者微而施之
　勵勉也陽爲君道故所言必勵於一一無
　爲也隂爲臣道故所言必勵於二二有爲
　也君道無爲故以平素爲主臣道有爲故
　以樞機爲用言一也二也平素也樞機也
　四者其所施爲必精微而契妙然後事行
　而理不難
於是度以往事驗之來事參之平素可則决
之
　君臣既有定分然後度往驗來參以平素
　計其是非於理既可則爲之决也
公王大人之事也危而美名者可則决之
　危由高也事高而名美者則爲决之
不用費力而易成者可則决之
　所謂惠而不費故爲决之
用力犯勤苦然而不得已而爲之者則可决
之
　所謂知之所無奈何安之若命故爲之决
去患者可則决之從福者可則决之
　去患從福之人理之大順故爲决之也
故夫决情定疑萬事之機以正亂治决成敗
難爲者
　治亂以之正成敗之决失之毫釐差之千
　里樞機之發榮辱之主故曰難爲
故先王乃用蓍龜者以自决也
　夫以先王之聖智無所不通猶用蓍龜以
　自决况自斯已下而可以專己自信不博
　謀於通識者哉
　　　符言第十二(發言必驗有若/符契故曰符言)
安徐正靜其被節無不肉
　被及也肉肥也謂饒裕也言人若居位能
　安徐正靜則所及人節度無不饒裕
善與而不靜虚心平意以待傾損
　言人君善與事結而不安靜者但虚心平
　意以待之傾損之期必至矣
有主位
　主於位者安徐正靜而已
目貴明耳貴聦心貴智
　目明則視無不見耳聦則聽無不聞心智
　則思無不通是三者無擁則何措而非當
　也
以天下之目視者則無不見以天下之耳聽
者則無不聞以天下之心慮者則無不知
　昔在帝堯聦明文思光宅天下蓋用此道
　也
輻凑並進則明不可塞
　夫聖人不自用其聦明思慮而任之天下
　故明者爲之視聦者爲之聽智者爲之謀
　若雲從龍風從虎霈然而莫之禦輻凑並
　進不亦宜乎若日月照臨其可塞哉故曰
　明不可塞也
有主明
　主於明者以天下之目視也
德之術曰勿堅而拒之
　崇德之術在於恢弘博納山不讓塵故能
　成其高海不辭流故能成其深聖人不拒
　衆故能成其大故曰勿堅而拒之也
許之則防守拒之則閉塞
　言許而容之衆必歸而防守拒而逆之衆
　必違而閉塞歸而防守則危可安違而閉
　塞則通更壅夫崇德者安可以不弘納哉
高山仰之可極深淵度之可測神明之位術
正靜其莫之極歟
　高莫過山猶可極深莫過淵猶可測若乃
　神明之位德術正靜迎之不見其前隨之
　不見其後其可測量乎哉
有主德
　主於德者在於含弘而勿距也
用賞貴信用刑貴正
　賞信則立功之士致命捐生刑正則受戮
　之人没齒無怨也
賞賜貴信必驗耳目之所見聞其所不見聞
者莫不闇化矣
　言施恩行賞耳目所見聞則能驗察不謬
　動必當功如此則信在言前雖不見聞者
　莫不闇化也
誠暢於天下神明而況姦者干君
　言每賞從信則至誠暢於天下神明保之
　如赤子天禄不傾如泰山又況不逞之徒
　欲奮其姦謀干於君位者哉此猶腐肉之
　齒利劎鋒接必無事矣
有主賞
　主於賞者貴於信也
一曰天之二曰地之三曰人之
　天有逆順之紀地有孤虚之理人有通塞
　之分有天下者宜皆知之
四方上下左右前後熒惑之處安在
　夫四方上下左右前後有隂陽向背之宜
　有國從事者不可不知又熒惑天之法星
　所居災眚吉凶尤著故曰雖有明天子必
　察熒惑之所在故亦須知也
有主問
　主於問者須辨三才之道
心爲九竅之治君爲五官之長
　九竅運爲心之所使五官動作君之所命
爲善者君與之賞爲非者君與之罰
　賞善罰非爲政之大經也
君因其政之所以求因與之則不勞
　與者應彼所求求者應而無得應求則取
　施不妄得應則行之無怠循性而動何勞
　之有
聖人用之故能賞之因之循理固能乆長
　因求而與悅莫大焉雖無玉帛勸同賞矣
　然因逆理禍莫速焉因之循理固能長乆
　者也
有主因
　主於因者貴於循理
人主不可不周人主不周則羣臣生亂
　周謂遍知物理於理不周故羣臣亂也
家于其無常也内外不通安知所開
　家猶業也羣臣既亂故所業者無常而内
　外閉塞觸途多礙何如知所開乎
開閉不善不見原也
　開閉即捭闔也既不用捭闔之理不見爲
　善之源也
有主周
　主於周者在於遍知物理
一曰長目二曰飛耳三曰樹明
　用天下之目視故曰長視用天下之耳聽
　故曰飛耳用天下之心慮故曰樹明者也
千里之外隱微之中是謂洞天下姦莫不闇
變更
　言用天下之心慮則無不知故千里之外
　隱微之中莫不玄覽既察隱微故爲姦之
　徒絶邪於心胷故曰莫不闇變更也
有主恭
　主於恭者在於聦明文思
循名而爲實安而完
　實既副名所以安全
名實相生反相爲情
　循名而爲實因實而生名名實不虧則情
　在其中
故曰名當則生於實實生於理
　名當自生於實實立自生於理
理生於名實之德
　無理不當則名實之德自生也
德生於和和生於當
　有德必和能和自當
有主名
　主於名者在於稱實
轉丸胠亂二篇皆亡
　或有莊周胠篋而充次第者按鬼谷之書
　崇尚計謀祖述聖智而莊周胠篋乃以聖
　人爲大盜之資聖法爲桀跖之失亂天下
　者聖人之由也蓋欲縱聖棄智驅一代於
　混茫之中殊非此書之意蓋無取焉或曰
　轉丸胠篋者本經中經是也


鬼谷子卷中
鬼谷子卷下甚三
　　　本經隂符七篇(隂符者私志於内物/應於外若合符契故)
　　　(曰隂符由本以/經未故曰本經)
盛神法五龍
　五龍五行之龍也龍則變化無窮神則隂
　陽不測故盛神之道法五龍也
盛神中有五氣神爲之長心爲之舍德爲之
人飬神之所歸諸道
　五氣五藏之氣也謂神魂魄精志也神居
　四者之中故爲之長心能舍容故爲之舍
　德能制邪故爲之人然養事之宜歸之於
　道
道者天地之始一其紀也物之所造天之所
生包宏無形化氣先天地而成莫見其形莫
知其名謂之神靈
　無名天地之始故曰道者天地之始也道
　始所生者一故曰一其紀也言天道混成
　隂陽陶鑄萬物以之造化天地以之生成
　包容弘厚莫見其形至於化育之氣乃先
　天地而成不可以狀貌詰不可以名字尋
　妙萬物而爲言者也是以謂之神靈
故道者神明之源一其化端是以德飬五氣
心能得一乃有其術
　神明禀道而生故曰道者神明之源也化
　端不一有時不化故曰一其化端也循理
　有成謂之德五氣各能循理則成功可致
　故曰德養五氣也一者無爲而自然者也
　心能無爲其術自生故曰心能得一乃有
　其術也
術者心氣之道所由舍者神乃爲之使
　心氣合自然之道乃能生術術之有道由
　舍則神乃爲之使
九竅十二舍者氣之門户心之總攝也生受
之天謂之眞人眞人者與天爲一
　十二者謂目見色耳聞聲鼻受香口知味
　身覺觸意思事根境互相停舍故曰十二
　舍也氣候由之出入故曰氣之門户也唯
　心之所操秉故曰心之總攝也凡此皆受
　之於天不虧其素故曰眞人眞人者體同
　於天故曰與天爲一也
而知之者内修鍊而知之謂之聖人聖人者
以類知之
　内修鍊謂假學而知之者也然聖人雖聖
　猶假學而知假學即非自然故曰以類知
　之也
故人與生一出於化物
　言人相與生在天地之間其得一耳既出
　之後隨物而化故有不同也
知類在竅有所疑惑通於心術術必有不通
　竅謂孔竅也言之事類在於九竅然竅之
　所疑必與術相通若乃心無其術術必不
　通也
其通也五氣得養務在舍神此之謂化
　心術能通五氣自養然養五氣者務令來
　歸舍神既來舍自然隨理而化也
化有五氣者志也思也神也德也神其一長
也靜和者養氣飬氣得其和四者不衰四邊
威勢無不爲存而舍之是謂神化歸於身謂
之眞人
　言能化者在於全五氣神其一長者言能
　齊一志思而君長之神既一長故能靜和
　而養氣氣既養德必和焉四者志思神德
　也四者能不衰則四邊威勢無有不爲常
　存而舍之則神道變化自歸於身神化歸
　身可謂眞人
眞人者同天而合道執一而養産萬類懷天
心施德養無爲以包志慮思意而行威勢者
也士者通達之神盛乃能養志
　一者無爲也言眞人養産萬類懷抱天心
　施德養育皆以無爲爲之故曰執一而産
　養萬類至於志意思慮運行威勢莫非自
　然循理而動故曰無爲以包也然通達此
　道其唯善爲士乎既能盛神然後乃可養
　志者也
養志法靈龜
　志者察是非龜者知吉凶故曰養志法靈
　龜
養志者心氣之思不達也
　言以心氣不達故須養志以求通也
有所欲志存而思之志者欲之使也欲多志
則心散心散則志衰志衰則思不達也
　此明縱欲者不能養氣志故所思不達者
　也
故心氣一則欲不偟欲不偟則志意不衰志
意不衰則思理達矣
　此明寡欲者能養其志故思理達矣
理達則和通和通則亂氣不煩於胷中
　和通則莫不調暢故亂氣自消
故内以養氣外以知人養志則心通矣知人
則分職明矣
　心通則一身泰職明則天下平
將欲用之於人必先知其養氣志知人氣盛
衰而養其氣志察其所安以知其所能
　將欲用之於人謂之養志之術用人也養
　志則氣盛不養則氣衰盛衰既形則其所
　安所能可知矣然則善於養志者其唯寡
　欲乎
志不養心氣不固心氣不固則思慮不達思
慮不達則志意不實志意不實則應對不猛
應對不猛則失志而心氣虚志失而心氣虚
則喪其神矣
　此明喪神始於志不養也
神喪則髣髴髣髴則參會不一
　髣髴不精明之貌參會謂志心神三者之
　交會也神不精明則多違錯故參會不得
　其一
養志之始務在安己己安則志意實堅志意
實堅則威勢不分神明常固守乃能分之
　安者謂少欲而心安也威勢既不分散神
　明常來固守如此則威精分勢震動物也
　上分謂散亡也下分謂我有其威而能動
　彼故曰乃能分也
實意法螣蛇
　意有委曲蛇能屈伸故實意法螣蛇也
實意者氣之慮也
　意實則氣平氣平則慮審故曰實意者氣
　之慮
心欲安靜慮欲深遠心安靜則神明榮慮深
遠則計謀成神明榮則志不可亂計謀成則
功不可間
　智不可亂故能成其計謀功不可間故能
　寧其邦國
意慮定則心遂安則其所行不錯神者得則
凝
　心安則物無爲而順理不思而玄覽故雖
　心之所不錯神自得之得之則無不成矣
　凝者成也
識氣寄姦邪得而倚之詐謀得而惑之言無
由心矣
　寄謂客寄言氣非眞但客寄耳故姦邪得
　而倚之詐謀得而惑之如此則言皆胷臆
　無復由心矣
故信心術守眞一而不化待人意慮之交會
聽之候之也
　言心術誠明而不虧眞一守固而不化然
　後待人接物彼必輸誠盡意智者慮能明
　者獻策上下同心故能交會也用天下之
　耳聽故物候可知矣
計謀者存亡樞機慮不會則聽不審矣候之
不得計謀失矣則意無所信虚而無實
　計得則存計失則亡故曰計謀者存亡之
　樞機慮不合物則聽者不爲己聽不審著
　聽既不審候豈得哉乖候而謀非失而何
　計既失矣意何所恃惟有虚僞無復誠實
　故計謀之慮務在實意實意必從心術始
　故曰必在心術始也
無爲而求安靜五臟和通六腑精神魂魄固
守不動乃能内視反聽定志思之大虚待神
往來
　言欲求安心之道必寂澹無爲如此則五
　臟安靜六腑通和精神魂魄各守所司澹
　然不動則可以内視無形反聽無聲志慮
　定太虚至神明千萬往來歸於己也
以觀天地開闢知萬物所造化見隂陽之終
始原人事之政理不出户而知天下不窺牖
而見天道不見而命不行而至
　唯神也寂然不動感而遂通天下之故能
　知於不知見於不見豈待出户牖闚之然
　後知見哉固以不見而命不行而至也
是謂道知以通神眀應於無方而神宿矣
　道無思也無爲也然則道知者豈用知而
　知哉以其無知故能通神明應於無方而
　神來舍矣宿猶舍也
分威法伏熊
　精虚動物謂之威發近震遠謂之分熊之
　搏擊必先伏而後動故分威法伏熊
分威者神之覆也
　覆猶衣被也震神明衣被然後其職可分
　也
故靜固志意神歸其舍則威覆盛矣
　言致神之道必須靜意固志自歸其舍則
　神之威覆隆盛矣舍者志意之宅也
威覆盛則内實堅内實堅則莫當莫當則能
　以分人之威而動其勢如其天
　外威既盛則内志堅實表裏相副誰敢當
　之物不能當之物不能當則我之威分矣
　威分動則物皆肅然畏其人之若天也
以實取虚以有取無若以鎰稱珠
　言威勢既盛人物肅然是我實有而彼虚
　無故能以我實取彼虚以我有取彼無取
　之也動必相應猶稱珠以成鎰二十四銖
　爲鎰者也
故動者必隨唱者必和撓其一指觀其餘次
動變見形無能間者
　言威分勢震物猶風故能動必有隨唱必
　有和但撓其指以名呼之則羣物畢至然
　徐徐以次觀其餘衆猶性安之各令得所
　於是風以動之變以化之猶泥之在鈞羣
　器之形自見如此則天下樂推而不厭誰
　能間之也
審於唱和以間見間動變明而威可分
　言審識唱和之理故能有間必知我既知
　間亦既見間即能間故能明於動變而威
　可分者
將欲動變必先飬志伏意以視間
　既能養志伏意視之其間則變動之術可
　成矣
知其固實者自養也讓己者飬人也故神存
兵亡乃爲之形勢
　謂自知志意固實者此可以自養也能行
　禮讓於己者乃可以養人也如此則神存
　於内兵亡於外乃可爲之形勢也
散勢法鷙鳥
　勢散而後物服猶鳥擊禽獲故散勢法鷙
　鳥也
散勢者神之使也
　勢由神發故勢者神之使
用之必循間而動
　無間則勢不行故用之必循間而動
威肅内盛推間而行之則勢散
　言威敬内盛行之又因間而發則勢自然
　而散矣
夫散勢者心虚志溢
　心虚則物無不包志溢則事無不决所以
　能散其勢
意失威勢精神不專其言外而多變
　志意衰微而失勢精神挫衄而不專則言
　疏外而譎變
故觀其志意爲度數乃以揣說圖事盡圓方
齊長短
　知其志意隆替然後可爲之度數度數既
　立乃後揣說之圖其事也必盡圓方之理
　齊短長之用也
無則不散勢散勢者待間而動動勢分矣
　散不得間則勢不行故散勢者待間而動
　動而得間勢自分矣
故善思間者必内精五氣外視虚實動而不
失分散之實
　五氣内精然後可以外察虚實之理不失
　則間必可知有間必知故能不失分散之
　實也
動則隨其志意知其計謀
　計謀者志意之所成故隨其志意必知其
　計謀也
勢者利害之决權變之威勢敗者不以神肅
察也
　神不肅察所以勢敗
轉圓法猛獸
　言聖智之不窮若轉圓之無止轉圓之無
　止猶獸威無盡故轉圓法猛獸
轉圓者無窮之計無窮者必有聖人之心以
原不測之智以不測之智而通心術
　聖心若鏡物感斯應故不測之智心術之
　要可通也
而神道混沌爲一以變論萬義類說義無窮
　既以聖心原不測通心術故雖神道混沌
　妙物杳冥而能類其萬類之變說無窮之
　義也
智略計謀各有形容或圓或方或隂或陽或
吉或凶事類不同
　事至然後謀興謀興然後事濟事無常准
　故形容不同圓者運而無窮方者止而有
　分隂則潛謀未兆陽則功用斯彰吉則福
　至凶則禍來凡此事皆反覆故曰事類
　不同者也
故聖人懷此之用轉圓而求其合
　此謂所謀圓方以下六事既有不同或多
　乖謬故聖人法轉圓之思以求順通合也
故興造化者爲始動作無不包大道以觀神
明之域
　聖人體道以爲用其動也神其隨也天故
　興造教化其功動作先合大道之理以稽
　神明之域神道不違然後發施號令
天地無極人事無窮各以成其類見其計謀
必知其吉凶成敗之所終也
　天地則獨長且乆故無極人事則吉凶相
　生故無窮天地以日月不過陵谷不遷爲
　成人事以長保元亨考終厥命爲成故見
　其計謀之得失則吉凶成敗之所終皆可
　知也
轉圓者或轉而吉或轉而凶聖人以道先知
存亡乃知轉圓而從方
　言吉凶無常准故取類轉圓然聖人坐忘
　遺鑒體同乎道故先知存亡之所在乃後
　轉圓而從其方棄凶而從吉方謂存亡之
　所在也
圓者所以合語方者所以錯事轉化者所以
觀計謀接物者所以觀進退之意
　圓者通變不窮故能合彼此之語方者分
　位斯定故可錯有爲之事轉化者改禍爲
　福故可觀計謀之得失接物者順通人情
　故可以觀進退之意是非之事也
皆見其會乃爲要結以接其說也
　謂上四者必見會之變然後總其綱要而
　結之則情僞之說可接引而盡矣
損兌法靈蓍
　老子曰塞其兌河上公曰兌目也莊子曰
　心有眼然則兌者謂以心眼察理也損者
　謂减損他慮專以心察也兌能知得失著
　能知休咎故損兌法靈著也
損兌者幾危之决也
　幾危之理兆動之微非心眼莫能察見故
　曰損兌者幾危之决也
事有適然物有成敗幾危之動不可不察
　適然者有時而然也物之成敗有時而然
　幾危之動自微至著若非情適遠心知機
　玄覽則不能知於未兆察於未形使風濤
　潜駭危機宻發然後河海之量堙爲窮流
　一簣之積疊成山嶽不謀其始雖悔何之
　故曰不可不察
故聖人以無爲待有德言察辭合於事
　夫聖人者勤於求賢宻於任使故端拱無
　爲以待有德之士士之至也必敷奏以言
　故曰言察辭也又明試以功故曰合於事
　也
兌者知之也損者行之也
　用其心眼故能知之减損他慮故能行之
損之說之物有不可者聖人不爲辭也
　言减損之說及其所說之物理有不可聖
　人不生辭以論
故智者不以言失人之言故辭不煩而心不
虚志不亂而意不邪
　智者聽輿人之訟采芻蕘之言雖復辨周
　萬物不自說也故不以己能言而棄人之
　言既有衆言故辭當而不煩還任衆心故
　心誠而不僞心誠言當志意豈復亂哉
當其難易而後爲之謀自然之道以爲實
　失事而後謀生改常而後計起故心當其
　難易之際然後爲之謀謀失自然之道則
　事廢而功虧故必因自然之道以爲用謀
　之實也
圓者不行方者不止是謂大功益之損之皆
爲之辭
　夫謀之妙者必能轉禍爲福因敗成功追
　彼而成我也彼用圓者謀令不行彼用方
　者謀令不止然則圓行方止理之常也吾
　謀既發彼不得其常豈非大功哉至於謀
　之損益皆爲生辭以論其得失也
用分威散勢之權以見其兌威其機危乃爲
之决
　夫所以能分威散勢者心眼之由也心眼
　既明機危之威可知之矣既知之然後能
　决之
故善損兌者譬若决水於千仞之堤轉圓石
於萬仞之谿
　言善損慮以專心眼者見事審得理明意
　决而不疑志雄而不滯其猶决水轉石誰
　能當禦哉
持樞
　樞者居中以運外處近而制遠主於轉動
　者也故天之北辰謂天樞門之運轉者謂
　之户樞然則持樞者動運之柄以制物也
持樞謂春生夏長秋收冬藏天之正也
　言春夏秋冬四時運行不爲而自然也不
　爲而自然所以爲正也
不可干而逆之逆之者雖成必敗
　言理所必有物之自然者靜而順之則四
　時行焉萬物生焉若乃干其時令逆其氣
　候成者猶敗况未成者元亮曰含氣之類
　順之必悅逆之必怒况天爲萬物之尊而
　逆之
故人君亦有天樞生飬成藏
　言人君法天以運動故曰亦有天樞然其
　生養成藏天道之行也人事之正亦復不
　别耳
亦復不别干而逆之逆之雖盛必衰此天道
人君之大綱也
　言干天之行逆人之正所謂倒置之曰道
　非義而何此持樞之術恨太簡促暢理不
　盡或篇簡脫爛本不能全也
中經
　謂由中以經外發於心本以彌縫於物者
　也故曰中經
中經謂振窮趍急施之能言厚德之人救物
執窮者不忘恩也
　振起也趍向也物有窮急當振起而向護
　之乃其施之必在能言之士厚德之人若
　能救彼拘執則窮者懷終不忘恩也
能言者儔善博惠
　儔類也謂能言之士解紛救難雖不失善
　人之類而能博行恩惠也
施德者依道
　言施德之人勤能修理所爲不失道也
而救拘執者飬使小人
　言小人在拘執而能救養之則小人可得
　而使也
蓋士當世異時或當因免闐坑或當伐害能
言或當破德爲雄或當抑拘成罪或當戚戚
自善或當敗敗自立
　闐坑謂將有兵難轉使溝壑士或有所因
　而能免斯禍者伐害能言謂小人之道讒
　人罔極故能言之士多被戮害破德爲雄
　謂毁文德崇兵戰抑拘成罪謂人不章横
　被縲絏戚善謂天下蕩蕩無復綱紀而賢
　者守死善道眞心不踰所謂歲寒然後知
　松栢後彫也敗敗自立謂天未悔禍危敗
　相仍君子窮而必通終能自立若管仲者
　也
故道貴制人不貴制於人也制人者握權制
於人者失命
　貴有術而制人不貴無術而爲人所制者
　也
是以見形爲容象體爲貌聞聲和音解仇鬭
郄綴去却語攝心守義
　此總其目下别序之
本經記事者紀道數其變要在持樞中經
　此總言本經持樞中經之義言本經紀事
　但紀道數而已至於權變之要乃在持樞
　中經也
見形爲容象體爲貌者謂爻爲之生也
　見彼形象其體即知其容貌者謂用爻卦
　占而知之也
可以影響形容象貌而得之也
　謂彼人之無守故可以影響形容象貌占
　而得之
有守之人目不視非耳不聽邪言必詩書行
不僻淫以道爲形以聽爲容貌莊色温不可
象貌而得也如是隱情塞郄而去之
　有守之人動皆正直舉無淫僻厥後昌盛
　暉光日新雖有辯士之舌無從而得發故
隱情塞郄閉藏而去之
聞聲和音謂聲氣不同則恩受不接故商角
不二合徵羽不相配
　商金角木徵火羽水遞相尅食性氣不同
　故不相配合也
能爲四聲主者其唯宫乎
　宫則土也土主四季四者由之以生故爲
　四聲主也
故音不和則不悲不是以聲散傷醜害者言
必逆於耳也
　散傷醜害不和之音音氣不和必與彼乖
　故言其必逆於耳
雖有美行盛譽不可比目合翼相須也此乃
氣不合音不調者也
　言若音氣乖彼雖行譽美盛非彼所好則
　不可如比目之魚合翼之鳥兩相須也其
　有能令兩相求應不與同氣者乎
解仇鬭郄謂解羸微之仇鬭郄者鬭强也
　辨說之道其猶張弓高者抑之下者舉之
　故羸微爲仇從而解之强者爲郄從而鬭
　之也
强郄既鬭稱勝者高其功盛其勢
　鬭而盛者從而高其功盛其勢也
弱者哀其負傷其卑行其名耻其宗
　鬭而弱者從而哀其負劣傷其卑小污下
　其名耻辱其宗也
故勝者鬭其功勢苟進而不知退
　知進而不知退必有亢龍之悔
弱者聞哀其負見其傷則强大力倍死而是
也
　弱者聞我哀傷則勉强其力倍意致死爲
　我爲是也
郄無極大禦無强大則皆可脅而并
　言雖爲郄非能强大其於扞禦亦非强大
　如是者則以兵威脅令從己而并其國也
綴去者謂綴已之繫言使有餘思也
　繫屬也謂已令去而欲綴其所屬之言令
　後思而同也
故接貞信者稱其行厲其志言可爲可復會
之期喜
　欲令去後有思故接貞信之人稱其行之
　盛美厲其志令不怠謂此美行必可常爲
　必可報復會通其人必令至於喜悅者也
以他人之庶引驗以結往明疑疑而去之
　言既稱行厲志令其喜悅然後以他人庶
　幾於此者引之以爲成驗以結已往之心
　又明已疑疑至誠如是而去之必思而不
　忘也
却語者察伺短也
　言却語之道必察伺彼短也
　故言多必有數短之處識其短驗之
　言多不能無短既察知其短必記識
　之以取驗之相也
動以忌諱示以時禁
　既有其短則以忌諱動之時禁示之其人
　因以懷懼
然後結以安其心收語蓋藏而却之
　其人既以懷懼必有求服之情然後結以
　誠信以安其懼心其向語蓋利而却之則
　其人之恩威固以深矣
無見己之所不能於多方之人
　既藏向語又戒之曰勿於多方人前見其
　所不能也
攝心者謂逢好學伎術者則爲之稱遠
　欲將攝取彼心見其好學伎術則爲作聲
　譽令遠近知之也
方驗之道驚以奇怪人繫其心於己
　既爲作聲譽方且以道驗其伎術又以奇
　怪從而驚動之如此則彼人心繫於己也
效之於人驗去亂其前吾歸誠於己
　人既繫心於己又效之於時人驗之於往
　賢然後更理其前所爲謂之曰吾所以然
　者歸誠於彼人之己如此則賢人之心可
　得而攝亂者理也
遭淫色酒者爲之術音樂動之以爲必死生
日少之憂
　言將欲攝愚人之心見淫酒色者爲之術
　音樂之可說又以過於酒色必之死地生
　日減少以此可憂之事以感動之也
喜以自所不見之事終可以觀漫瀾之命使
有後會
　又以音樂之事彼所不見者以喜悅之言
　終以可觀何必淫於酒色若能好此則性
　命漫瀾而無極終會於永年愚人非可以
　道勝說故推音樂可以攝其心
守義者謂守以人義探心在内以合也
　義宜也宜探其内心隨其人所宜遂人所
　欲以合之也
探心深得其主也從外制内事有繫曲而隨
也
　既探知其心所以得主深也得心既深故
　能從外制内内由我制則何事不行故事
　有所屬莫不由隨之也
故小人比人則左道而用之至能敗家奪國
　小人以探心之術來比於君子必以左道
　用權凡事非公正者皆曰小人反道亂常
　害賢伐善所用者左所違者公百慶昏亡
　萬機曠紊家破國奪不亦宜乎
非賢智不能守家以義不能守國以道聖人
所貴道微妙者誠以其可以轉危爲安救亡
使存也
　道謂中經之道也


鬼谷子卷下
