#+TITLE: 神功妙濟真君禮文--
#+DATE: 2016-06-11 12:26:59
#+SOURCE: github.com/kanripo/KR5b0221 master fdc4c7ec                
神功妙濟眞君禮文化二
　　　法事如式
伏聞神仙可格貴在精誠齋戒旣莊自然獲
福幸大道潜藩於故里而下民頼庇於微生
恭惟
九州都仙太史髙明大使至道玄應神功妙
濟眞君心融妙道躬握元圖素精天文律吕
之書洞達元眞隂陽之理除妖蕩孽而保安
家國書符施藥而起死迴骸棄弓折矢悟傷
生㸃石化金憂返本不習惑人之幻術務存
濟物之慈心巍巍盛德天可齊皜皜厥功言
莫盡以今某䖍依仙格謹運精誠𤑔靉靆之
龍涎迓翩翻之鶴駕伏願神功特達聖化須
㬰歩彩霧戴朱旂暫别西山之勝境乗清風
來曰屋監觀北面之投誠衆等皈依志心讃
禮
　　　舉浄明普寳天尊
志心歸命禮天寳靈寳神寳玉清上清太清
一炁流形三尊應世含光黙黙不言而令行
四時指色空空無爲而化生三景和大羅天
上金闕宫中虚無自然三清三境天尊
志心歸命禮渺渺紫金闕巍巍碧玉宫掌紫
微七政之星作皇𣲖一朝之主三華鬱秀五
緯凝精運造化機握生殺柄和大羅天上金
闕宫中昊天至尊金闕四天上帝
志心歸命禮沖和素禀淑行至全不求聞達
而晦迹韜光務積功勲而存心養性誓産嬰
兒而佐世果符仙嗣之挺生至聖至靈克岐
克嶷和仙父中嶽仙官仙母符瑞元君髙上
玉眞天尊
志心歸命禮鐵柱延眞福地玉隆騰勝洞天
有東晉之仙君顯南昌之故郡金鳯㗸珠而
吐瑞赤烏寄質以呈祥令德化民出群㧞萃
和九天仙主萬法宗師至道玄應神功妙濟
眞君
　西山福地逍遙境督府延眞道德宫
　玉隆紀號宋朝頒鐵柱斬妖洪都福
　果䜟物華天寳語更符人傑地靈言
　聦明睿智冠群倫民到于今受其賜
謹按修眞第一戒云不得隂盜潜謀害物利
巳切念某多生以來曽犯此戒今禮眞君求
哀懴悔
　臣等自從無量劫潜謀隂賊害於人
　以今運誠悉歸依朝禮眞君求懴悔
志心歸命禮訓留八寳名鏤九州忠孝廉謹
以示人寛𥙿容忍而接物美教化而移風俗
玄之又玄垂憲言以正人倫道非常道和九
天仙主萬法宗師至道玄應神功妙濟眞君
　八寳訓留彰教化懦夫立志薄夫敦
　移風易俗厚人倫亘古從今遵聖教
　玄之又玄何可擬道非常道更難名
　端如麗日耀中天澤被萬方咸拱仰
謹按仙科第二戒云不得殺害衆生以充滋
味切念某多生以來曽犯此戒今禮眞君求
哀懴悔
　臣等自從無量劫犯於殺戮虐衆生
　以今運誠悉歸依朝禮眞君求懴悔
志心歸命禮沉符水滸標竹江濵救下民疾
苦之憂助上帝好生之德無一夫不被其化
使萬物常以如春病者自瘳夭者使壽和九
天仙主萬法宗師至道玄應神功妙濟眞君
　哀憫群氓多疾苦沉符標竹向江濵
　助施上帝好生心務救下民多厄難
　貴使萬方皆被化母令一物不常春
　夭者壽而病者瘳咸處無爲清靜地
謹按仙科第三戒云不得淫邪敗眞穢慢靈
炁切念某多生以來曽犯此戒今禮眞仙求
哀懴悔
　臣等自從無量劫淫邪穢濁敗眞元
　以今運誠悉歸依朝禮眞君求懴悔
志心歸命禮官居令尹職署旌陽值歳饑而
民不聊生供天租而計從何出揆錢安得俾
治圃以服勤瘗金令鋤將貨粟而轉納和九
天仙主萬法宗師至道玄應神功妙濟眞君
　官居令尹旌陽縣不忍人心自樂推
　適逢歳旱敢遑安毎慮天租何所出
　民不料生烏有粟瘗金向土役鋤園
　令其獲寳貨諸人應物自期來送納
謹按仙科第四戒云不得敗人成功離交析
親切念某多生以來曽犯此戒今禮眞仙求
哀懴悔
　臣等自從無量劫敗人成功析離親
　以今運誠悉歸依朝禮眞君求懴悔
志心歸命禮掛冠赤縣訪跡丹陽厭名利以
汨人傳道術而濟世師投諶母乃製錦以通
誠教授明王即築壇而度法和九天仙主萬
法宗師至道玄應神功妙濟眞君
　赤縣掛冠應不仕故傳道法濟斯民
　師投諶母錦通誠教授明王言預譜
　寳誥金丹併妙訣銅符鐵劵曁靈文
　大阿三尺併親承誓斷妖邪無噍𩔖
謹按仙科第五戒云不得讒毀賢良露才揚
巳伏念某多生以來曽犯此戒今禮眞君求
哀懴悔
　臣等自從無量劫露才揚巳毀賢良
　以今運誠悉歸依朝禮眞君求懴悔
志心歸命禮班髙太史位冠都仙皆云三千
行之積來孰識七百年之修錬是宜玉帝擢
入金門宻運樞機同扶造化和九天仙主萬
法宗師至道玄應神功妙濟眞君
　七百餘年修妙行全家㧞宅上三天
　玉皇飛詔賜都仙金闕宣恩兼大使
　斡運樞機承宻㫖權行造化轉隂陽
　保家安國利無窮草木昆蟲咸鼓舞
謹按仙科第六戒云不得飲酒過多食葷違
禁伏念某多生以來曽犯此戒今禮眞君求
哀懴悔
　臣等自從無量劫食葷飲酒戒常違
　以今運誠悉歸依朝禮眞君求懴悔
志心歸命禮神功莫測聖化無窮剪紙作牛
驅除水孽化炭爲婦歷試門人呼龍挾舫過
金陵擒蛟釘丁懸石壁和九天仙主萬法宗
師至道玄應神功妙濟眞君
　廣大神通難比喻億千變化更無窮
　化炭爲婦選門人剪紙作牛驅水孽
　以鐵釘蛟懸石壁召龍挾舫過金陵
　舟人駭遇獲長生亦使紫霄峯愈盛
謹按仙科第七戒云不得貪求無厭積財不
施伏念某多生以來曽犯此戒今禮眞君求
哀懴悔
　臣等自從無量劫慳貪鄙悋不施恩
　以今運誠悉歸依朝禮眞君求懴悔
志心歸命禮眞常德性妙用隨機鑄鐵柱以
鎭妖齎金檠而還主栢垂倒葉松壓潰堤七
靖尚存八荒永頼和九天仙主萬法宗師至
道玄應神功妙濟眞君
　眞常德性澄如水妙用隨機疾若風
　齎檠還主示其廉鑄鐵釘蛟思弭患
　松壓潰堤猶在壁栢垂倒葉正當庭
　立斯七靖向修川亦使官榮民益盛
謹按仙科第八戒云不得交友非賢居處穢
雜伏念某多生以來曽犯此戒今禮眞仙求
哀懴悔
　臣等自從無量劫居處不潔友非賢
　以今運誠悉歸依朝禮眞君求懴悔
志心歸命禮祭丹幕阜淬劔梅山正巨蛇吐
氣以沖天憐群氓惜身而無地指揮兵吏探
巢穴以搜邏嘯命雷霆運火風而擊伐和九
天仙主萬法宗師至道玄應神功妙濟眞君
　幕阜祭丹酬帝德梅山淬劔礪英鋒
　巨蛇吐毒氣沖天百姓求哀聲動地
　嘯命雷霆驅出穴指揮兵吏滅其蹤
　至今骸骨積成洲端爲萬民除毒害
謹按仙科第九戒云不得不忠不孝不義不
仁伏念某多生以來曽犯此戒今禮眞君求
哀懴悔
　臣等自從無量劫不忠不孝背君親
　以今運誠悉歸依朝禮眞君求懴悔
志心歸命禮時逢歳旱仙憫生靈即飛南浦
之雲立降西山之雨俾五榖以登廩使萬國
以歡心時和歳豐家給人足和九天仙主萬
法宗師至道玄應神功妙濟眞君
　水旱凶荒雖數定大仙多憫故郷人
　纔聞黙禱一爐香立降霶𩃱三日雨
　年榖遂令臻上熟黎元於此盡歡心
　舍餔鼓舞樂堯天孰不謳歌眞聖化
謹按仙科第十戒云不得輕忽言笑舉動乖
眞伏念某多生以來曽犯此戒今禮眞君求
哀懴悔
　臣等自從無量劫言辭輕慢舉乖眞
　以今運誠悉皈依朝禮眞君求懴悔
志心歸命禮仙門髙弟眞眷華宗諶母導師
蘭公上聖日月斗三宫眞宰風雷電五百靈
官延眞福地衆眞仙大釋洞天諸主宰劔印
玉女左右金童或執節以導前或御車而在
後珂珮珊珊而歩武旌旗閃閃以排空各生
歡喜之心同賜護持之力普増威德共證希
夷度諸有情證無上道
　　　舉十方靈寳天尊
　稽首皈依無上道玉京山上大慈尊
　臣今朝禮對眞仙身業無邊求懴悔
　稽首皈依正眞教三十六部大乗經
　臣今朝禮對眞君口業無邊求懴悔
　稽首皈依師友衆十方得道大神仙
　臣今朝禮對眞君意業無邊求懴悔
　稽首皈依三寳巳朝禮眞君悉周圓
　臣今願共諸衆生同證希夷無上道
　　　舉志心發願
　願眼常觀三界聖願耳常聞妙法音
　願鼻常聞道德香願口不飡辛厭味
　願身精進行眞道願意休攀有想縁
　臣今發願大仙前異日他時臻聖果
　發願巳歸命禮無上證眞三寳
向來禮讃眞君儀範悉巳周圓三沐三熏曲
盡齋莊之敬一瞻一禮必蒙感格之私俾罪
花凋落而福果圓成致善芽増長而惡根斷
絶今則瓊科捲軸金磬停敲鸞輿漸返於玉
京鶴駕將還於金闕一心奉送九章歌聲遏
浮雲再拜致辭億萬年願依化日稽首皈依
無極大道
　　　諷經囘向



神功妙濟眞君禮文





