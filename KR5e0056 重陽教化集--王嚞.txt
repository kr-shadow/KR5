#+TITLE: 重陽教化集--王嚞
#+DATE: 2018-05-12 10:22:07
#+SOURCE: github.com/kanripo/KR5e0056 master 0154fe01                
重陽教化集序交四
甚哉高尚至人世不常有也譬如景星慶雲
非遇聖朝昌運則豈泛泛而見自太上出關
之後有關令尹喜傳龔其道下逮鍾離處士
吕洞賓陳圖南者皆相繼而出于今得重陽
真人及丹陽先生亦接踵于世噫寥寥乎幾
千百年之間此數君者未易多得可謂高尚
至人世不常有者也丹陽先生馬宜甫本冠
裳大姓富甲寧海自童稚時其仙風道骨灑
落不凡已爲閭里欽重長從鄉校積學爲文
便能入第一等忽遇重陽真人以一言悟意
棄金帛如弊屣視妻子如路人幅巾杖屨之
外一亡所有澹如孤雲悠然西邁以爲物外
之遊意將不受幻化儻非夙緣定分了悟生
死者其孰能與於此先生入道之後凡述作
賦詠僅數百篇一一明達至理深得真筌門
人高弟等命同其議裒綴成集門人靈真子
朱抱一命工鏤板將行於世廼屬本府醫學
博士韓扆同扶風馬川訪予求序諄諄懇切
適有客在坐聞之則掀髯抵掌捨席趨進而
問曰道家者流嘲弄風月固當如是乎予即
應之曰噫嘻子亦悮矣且如明眼禪和欲傳
妙道亦必垂一則語以示後之學者矧兹高
尚至人力欲恢弘正教闡揚家風必以言語
訓誡發爲文章而啓迪迷人庶有覺悟況此
冷淡生活本是道人風味兼其間無一字塵
凡氣殆非吟詠風月者無用之空言也子無
誚焉客乃醒然改容悚赧請退曰僕誠淺陋
言且過矣其徒所請既堅子盍序之予因作
此俚語以書卷首大定癸卯冬十有一月上
休日營丘府學正國師尹序
丹陽先生遇重陽真人顧不異哉真人一性
靈明夙悟前知自終南至於吾鄉地之相去
三千餘里不辭徒步之遠而有知己之尋大
定丁亥中元後一日真人抵郡竹冠弊衣携
笠策杖徑入於余姪明叔之南園憩於遇仙
亭丹陽先生馬公繼踵而至不差頃刻可謂
不期而會焉二人相見禮揖而罷問應之際
歡若親舊坐中設瓜唯真人從蔕而食衆皆
異之丹陽先生先題詩於亭壁有沈醉無人
扶之句真人讀而笑曰吾不遠數千里而來
欲扶醉人爾又問如何是道對曰大道無形
無名出五行之外是其道也清談終晷坐者
聽之纚纚忘倦使人榮利之心驕氣淫志頓
然釋去先生邀真人就城而館之待以殊禮
日益恭謹卒至於成因命所居庵曰全真究
其相遇之由若合符節苟非夙緣仙契孰能
至於是哉先生系出扶風累世青紫吾鄉顯
族也生而異禀識度不群其所居之第馬范
二街相對與余世爲姻家有朱陳之好幼同
嬉戲長同講習在郡庠數十年間花時月夕
把酒論文未常不相從爲樂也先生資産豊
厚輕財好施故能捨鉅萬之富揖真一之風
真人遂以方便誘夫婦入道尚恐未從乃出
神入夢以天堂地獄警之俾漸悟焉至於鎖
庵百日密付玄機謂石火光陰難得易失如
不早悟虚過一生下手速修猶太遲也謂攀
緣妄想動成罪業索梨分而送之兼以栗芋
賜之使知其離分而立遇也謂不捨冤親煩
惱不斷去邑里之冗爲雲水之遊則鄉好離
也凡詩詞往來賡唱迭和皆余一一目覩而
親見之雖片言隻字無非發揮至奥冥合於
希夷之趣也是以收聚所藏編次至三百餘
篇分爲三帙共成一集丹陽門人靈真子朱
抱一欲鏤板印行廣傳四方屬余爲序余忘
其固陋即其意而序之既美其至人相遇之
異又美其仙風勝槩可垂勸於後人使修真
樂道之士玩味斯文豈小補哉大定癸卯寧
海州學正范懌謹序
仁人之用心也大矣哉身已適於正也欲天
下之人皆去僞而歸真矣吾鄉丹陽先生之
徒行是道者也先生舊爲寧海著姓祖宗皆
以通儒顯官自弱冠之年遊庠序工詞章不
喜進取好虚無樂恬淡已深悟玄元之理一
日重陽真人自終南徒步而來一見而四目
相視移時不已及開談笑語如舊交夙契或
對月臨風或遊山翫水或動作閒宴靡不以
詩詞唱和皆以性命道德爲意謂人生於電
光石火如隙駒朝露不思治身妄貪名利儻
修之不早若一入異境則雖悔可追常以是
而深切勸勉冀一悟而超脫塵世顧丹陽依
違而未决乃歎曰下手遲也遂入環堵令丹
陽日親饋一食自十月朔而處所須唯文房
四寶布衣草屨枕石而席海藻隔窗牖而求
詩詞者接跡舉意即就略無思索當隆冬積
雪之際和氣滿室居百日而方出嘗入夢於
丹陽警之以天堂地獄又索梨栗芋每十日
而分賜之自一以至五十五爲陰陽奇偶之
數皆以詩詞往復酬和而顯其旨意於是丹
陽夫婦開悟厭塵俗而樂雲水書誓狀願師
事於真人兹分梨十化之由也自此易麤衣
分三髻日從事於重陽視富貴如浮雲棄子
孫如弊屣忻然違鄉里西遊梁汴之間盡傳
其道不久而真人蛻昇遂西入關陜至終南
重陽舊地築環堵以居焉無塵事之縈無火
院之累專心致志以精窮内事雖祁寒酷暑
不易常服或忽然長嘯而自歌自舞已得希
夷之真趣故人心歸嚮無賢不肖咸願爲門
弟子吾邦之士素慕其名德不憚數千里之
遠往而求見者無虚日斯見離五行之外而
超俗出世者也豈不曰好離鄉乎凡當時之
一篇一詠不徒然而發皆所以勸戒愚蒙免
沈溺於愛河慾海非專爲於己也故門人裒
聚二先生之詩詞分爲三集上曰教化下手
遲次曰分梨十化又其次曰好離鄉共三百
餘篇玩其文究其理者則全真之道思過半
矣自丹陽得遇殆今一紀有餘闡揚其教四
民瞻禮多入道而從化下手遲三集雖關中
已鏤板印行以道途遼邈傳於山東者百無
一二而樂道之士罕得聞見一日丹陽門人
靈真子朱抱一訪予曰先生因重陽真人之
誘掖而棄俗究重陽真人之詩詞而悟道或
以篇章或以言說廣行其教欲人人咸離迷
津超彼岸得全真之理豈肯獨善其身哉兹
見仁人之用心也廣大矣況此三集皆在吾
鄉所作有目有耳者皆親聞見之實丹陽發
跡之根抵而得道超脫之因盡在是也欲命
工重雕印造以廣其傳俾世人皆得以披覽
稽考知趨正而歸真矣求予爲文以叙其事
予老矣昔與丹陽鄰里同在郡庠又相友好
不唯常仰丹陽之道高德重抑又見門人之
仁心弘遠也雖才學淺陋不足以形容其事
然於義固不可辭姑以當時之親見以道其
實其在他出處之跡顯異之行前數公序之
詳矣此不復載大定癸卯寧海州學録趙抗
謹序
有生最靈者人人生至重者命性命之真弗
克保全其爲人也末如之何語所以保全性
命之真者非大道將安之乎世之人徒熹乎
高爵之貴以爲榮豊貲之富以爲樂謂可以
滋益性命於永久而不知富貴之中螘食華
衣饒給於口體繁聲艷色侈奉於視聽心猿
易放情竇難窒嗜慾耽荒皆因以萌驕奢淫
泆靡所不至而勞神憊氣戕性賊命之患舉
在於是良可鄙也豈侔乎邁世違凡栖心傃
道黜聰明去健羨所樂者淡薄所守者清靜
紛華弗容蠱於外情欲無所啓於内純純悶
悶專氣致柔久而靈臺湛然神明自得全真
契妙仙昇太清不其韙歟達是理者今吾鄉
丹陽先生其人也先生本儒官名家金穴豪
士自幼讀書聰敏之性異於髫堅輩迨冠染
翰摛藻衡視秀造吾儕亦咸所推重每於暇
日親朋宴集間多笑發名談雅有方外趣鄉
黨以是知先生亦留道念之深也大定丁亥
有重陽真人自終南而來一見先生謂宿有
仙骨可與爲閬苑蓬壺逍遥侣乃温顔青眼
傾蓋交談勸其遠俗脫塵亟探道妙先生初
以家貲廣貯妻孥愛深未之遽從迨重陽多
方警化屢示以詩詞激切勸諭識其玄機微
旨皆神仙語忽爾覺悟願執弟子禮從真人
遊將所示篇什依韻賡酬以形服教進道永
矢弗渝之意己丑歲重陽西返道徒從焉先
生乃銳然捐産捨家違妻離子顛髻體褐躡
後而行徑入梁汴間栖泊朞月重陽謂吾道
之玄微授先生者已竟乃蟬蛻仙去先生復
絜徒西上之終南訪重陽舊庵所築環堵而
居遵師踵武養道闡教居人及鄰州不以長
幼歆慕而宗師者無慮千餘輩閱祀逾紀至
壬寅仲夏先生默想鄉邦遐僻之地意其苦
海愚迷喪真積釁者衆即振策東歸深慈悲
之念躬拯化之勤庶使人人悟過修真俱登
道岸杖屨所至亦靈異之徵屢昭臨井呪泉
而泉即變甘救旱祈兩而雨遽應降修醮儀
而彩雲集於庵上焚漁網而海市見於臘天
餘多異跡謂非顯然衆所共見者難以縷形
遂致遠邇之人咸欽風服化其丱髮緼袍願
受教爲門弟子者日差肩而前不可數計先
生既化行如是復想其遇師得道之始與重
陽唱和詩詞數百篇皆發揮道妙足以爲破
迷解惑超凡度世之梯航要廣傳於世俾玩
辭味旨者率醒心明道遠塵勞之苦全性命
之真異時俱爲丹臺籍客也曩者雖門人已
嘗編集分卷命名印施陜右尚慮其傳之未
周及知其中多有舛謬字句由是門人再行
編集詳加讎正欲於鄉中募工鏤板普傳四
方委丹陽門人靈真子朱抱一辦其事一日
朱公惠臨圭竇喻予作序予自商埤汙椎魯
奚足以發揚玄旨固辭弗可遂勉摭先生遇
師得道闡化之崖略濡毫燥吻作淟涊下俚
語姑酬其請云時大定癸卯歲寧海州鄉貢
進士劉孝友序
嘗聞之得其道則仙可成遇其人則道可得
以此知仙之難成道之難得人之尤難遇也
彼道家者流例多不遇至人徒學般運嚥漱
區區屑屑殊可笑也夫至人之道其甚易知
其甚易行所傳於人者豈徒然哉必視乎有
仙風道骨又知乎聯夙昔之契雖相去數千
里之遠必勤勤懇懇付之道而後已此有以
見重陽之於馬公也重陽蚤遇至人口傳至
道乃結廬於甘水之上既而雲遊山東直抵
寧海蓋預知有人可以傳道也一見馬公清
契道合其一話一言未嘗不以下手速修爲
喻然馬公寧海鉅族家貲千萬子孫詵詵雖
素樂恬澹亦未易猛𢬵也重陽乃於孟冬之
首鏁庵百日出神入夢以天堂地獄爲之警
動又嘗以賜馬公梨一枚詩一篇其後十日
索梨一枚分而爲二又賜以芋栗各有其數
冥合陰陽奇偶之妙無非託物以喻意假言
而明理馬公一旦開悟以所賜詩頌依韻賡
和欣然棄家易於去弊屣矣於是師重陽西
遊汴梁之間重陽既傳道於馬公屬以後事
遂尸解仙去馬公果能敷暢玄風發揚妙理
遠近奉教者不可勝數其前日賡唱詩頌有
欲願見而不可得者門人遂收散亡共三百
餘篇欲鏤板印行傳之四方偉哉用心之廣
也一日馬公門人靈真子朱抱一携下手遲
集以求序於余曰某欲刊行斯文意使棲心
向道之士諷其言辭味其旨趣以之破迷解
惑皆知石火光中雖務速修猶太遲也余聞
是言加以素慕全真之風兼目覩其實不能
以鄙陋爲拒姑叙其大槩云時癸卯歲寧海
州東牟鄉貢進士梁棟謹序
夫全真之教妙矣其道以無爲爲本以清浄
爲宗其旨易知其實易從然世之人類履之
而無終行之而鮮久者何哉以其信之不篤
執之不固抱兒女子之惑無烈丈夫之志徒
眷眷於火宅不能高蹈遠引而去故也今丹
陽先生其能終始是道而得至於仙者歟先
生世居東牟資産鉅萬貌偉神秀無一點塵
俗氣自總角知書澹乎無仕進意混處閭里
德不外耀鄉人以是慕之已而重陽真人徒
步出關直造寧海具謂與先生有夙昔之契
因警之以詩悟之以詞要與俱遊於八極之
表先生始而疑中而信又終而從遂執弟子
之禮而師焉一旦撥置家務棄去井邑而偕
爲汴梁之行無復有繫眷念雖使涉危蹈傾
冒艱履困竟志類鐵石確然而不之變也以
是而盡能傳重陽公之道若夫陰陽造化之
理性命保全之術點化傳度之訣無爲清浄
之旨靡不洞索而通明之以至於重陽歸真
卒赴其託而主其教焉故全真之風於今廣
行無智愚賢不肖願從而歸之者惟恐其後
先生事師凡四年而師終師終凡十餘年而
又不返則先生離鄉之志可知矣然先生之
離鄉豈徒然哉蓋有說在焉僕爲先生里人
廼得其詳方先生之遇也心雖許之從而身
未之逮也姑以私第南館名其庵而居一日
重陽真人招先生而誨之曰子知學道之要
乎要在於遠離鄉而已遠離鄉則無所係無
所係則心不亂心不亂則欲不生無欲欲之
是無爲也無爲爲之是清淨也以是而求道
何道之不達以是而望仙何仙之不爲今子
之居是邦也私故擾擾不能息於慮男女嗷
嗷不能絶於聽紛華種種不能掩於視吾懼
終奪子之志而無益於吾之道也子其計之
先生乃懼而悟顧而笑即日拂袖去用能斷
俗緣剔塵染寂然與物無著杳然與物無累
乘雲馭風飄飄爲神仙中人矣先生自受師
前言而至於了達然不敢嘿默自蓄於胸中
特取疇昔唱和三帙舉其一以名之曰好離
鄉庶覺諸未悟者必式此以爲進道之階噫
先生之用心可謂仁且大矣僕敢不竭慮而
讚揚之因丹陽門人靈真子朱抱一求序姑
序其萬一云大定癸卯歲寧海州東牟鄉貢
進士劉愚之謹序





重陽教化集卷之一
　　　　　終南山重陽子王喆譔
　　　遺丹陽
一别終南水竹村家無兒女亦無孫三千里
外尋知友引入長生不死門
　　　丹陽繼韻
得遇當歸劉蔣村(真人言我在終南山劉/蔣村住庵故有是句)黜
妻棄妾屏兒孫攀緣割斷雲遊去誓不回眸
望舊門
　　　贈丹陽
只爲迎風雀目馬都緣戲水錦鱗魚(丹陽先/生謹繼)
韻幸遇須當擒意馬忻然作箇化鵬魚(重陽/真人)
(見丹陽先生稱自幼患雀目真/人曰悮犯悮犯遂更其句云)只爲迎風千
里馬都緣戲水一頭魚(丹陽先生/又繼韻)玉線牽迴
真野馬金鈎釣出大鯨魚
　　　遇仙亭俗山亭柳
急急迴頭得得因由物物更不追求見見分
明把箇般般打破優游浄浄自然瑩徹清清
至是真修妙妙中間通出入玄玄裏面細尋
搜了了達冥幽穩穩拈銀棹惺惺駕般若神
舟速速去超彼岸靈靈現住瀛洲
　　　丹陽繼韻
喜喜蓬頭達達根由永永誓不貪求漸漸歸
于正覺申申燕處優游萬萬塵緣識破專專
志做持修遇遇風仙傳口訣疑疑滌盡更何
搜燦燦不昏幽玉玉金光結心心願做渡人
舟累累功成行滿真真去訪瀛洲
　　　拆字口號
哥宜甫(丹陽俗/字宜甫)是同和髓麰精會得麽一幽
微玄妙處誠須認入庵歌(拆起/哥字)
　　　丹陽繼韻
從教訓鍊沖和訣傳來是恁麽悟妻如活鬼
子心常喜鼓盆歌(拆起/可字)
　　　五言詩(攢三/字)
馬相見　喆相戀　處庵中　做方便
　　　丹陽繼韻
扶風見　重陽戀　恰應時　出家便
　　　七言詩(藏頭/拆字)
人姓馬字宜甫勸便將精緊固禀心依肯自
匡風歡喜庵中住(拆起/主字)
　　　丹陽繼韻
遇投真辭運甫(運甫乃丹陽/第四郎字也)心緊把精神固
中不說是和非間木金空裏住(拆起/一字)
　　　贈丹陽
眼蓬頭臉上紅牽烏兔在西東方一得金鄉
覷說伊予總害風(拆起/蟲字)
　　　丹陽繼韻
滅尸亡心性紅系逗引出山東金間隔成玄
寶水三川秀馬風(拆起/蟲字)
　　　贈丹陽
我逍遥惺復洒秦東海來游冶星常許作詩
詞命長生宜甫馬(拆起/與字)
　　　丹陽繼韻
我本師做瀟洒火溉濟如陶冶口傳來最妙
玄上么么風害馬(同/前)
　　　贈丹陽
氣相生真喜悅田震地通明哲傳金訣玉科
靈性圓成歸日月(拆起/三字)
　　　丹陽繼韻
曜相交真自悅中朗徹知人哲傳妙訣性靈
靈朵金花捧明月同前
　　　縁丹陽再要展修庵舍作是詩(藏頭/拆字)
居塵屋不須寬假搜真處内看擊正堪同步
躡聞不喜再修完初一點尋清浄去三田要
運般上逍遥超彼岸分明了赴仙壇(拆起/土字)
　　　丹陽繼韻
生眼界外便(平/聲)寬識争知向裏看視姹嬰雙
喜悅觀神氣兩全完來合𢬵須當𢬵了那般
得這般載靈光通出入然飛上會星壇(拆起/一字)
　　　三光會合(俗名/韻令)
扶風且住聽予言語决定相隨去些兒少慮
對公先訴遇逢艱阻飢寒雨露有恓惶處眉
頭莫要聚長生好事只今堪做何必候時數
青巾戴取更衣麻布得離凡宇入雲霞路功
昭行著真師自肯度
　　　丹陽繼韻
鄉關不住謹依教語脫身要歸去何思何慮
略而分訴任他魔阻丹誠顯露真心定處雲
朋霞友聚修行美事在乎懃做九轉大功數
無中要取箇中敷布得瞻眉宇可登雲路性
靈昭著神仙自是度
　　　勸丹陽與弟子運甫和睦
道非常物物和傳心印接金科筲俗器皆休
作我塵容好自磨女閉門收本業牛耕地出
高坡膚血肉俱無認辱方能呼馬哥(拆起/可字)
　　　丹陽繼韻
從師勸弟兄和訣長生忍辱科稼善芽添感
應田惡業頓消磨羊石虎餐瓊葉馬木人上
王坡顯中央真氣結人便是馬風哥(同/前)
　　　贈丹陽
人雖巧怎生通子王風好去東上火焚緣泄
漏中金聚見玲瓏漿自飲刀圭出嶺獨登性
命同裏無言公莫怪頭一點發顔紅(拆起/工字)
　　　丹陽繼韻
系不斷性靈通子先收西與東裏金生緣溉
濟中火結得玲瓏蟠虎遶乾坤朗白風清書
夜同口相傳唯這箇精鍊氣大丹紅(拆起/系字)
　　　贈丹陽
系不斷做神仙上清風月正圓念真經無不
應持妙訣謹擎拳當玉簡宜遵道載金冠自
合天抵般般唯願領公便得好因緣(拆起/系字)
　　　丹陽繼韻
分卦象是風仙下扶風果未圓訣傳來當養
性魔咄去勝揮拳持象管書符簡射銀蟾耀
洞天道無形歸不二能通得達良緣(拆起/彖字)
　　　贈丹陽
上半年分下半年誰知十二箇周天日時亦
有通更改歲月惟無合倒顛會使心中神熠
燿能傳性上壽遷延守功守行真師至度作
逍遥物外仙
　　　丹陽繼韻
尋思急景急凋年怎敢因循失補天鍊藥須
教鉛汞結收心不放馬猿顛命燈清爽精光
銳性燭澄明壽筭延功行積成無漏果超然
作箇大羅仙
　　　贈丹陽
認取這般爲的祖休要背爺更覓父會得之
時且小心會不得時大着肚
　　　丹陽繼韻
神是宗兮氣是祖通斯玄妙因師父如今認
得本來真豈敢依前空養肚
　　　贈丹陽
修行先要識傍偏今日分明說與賢認取根
源成了了便教性命永綿綿
　　　丹陽繼韻
從來無黨亦無偏幸遇修真出世賢賜我無
爲玄妙訣心清意浄氣綿綿
　　　贈丹陽
四般假合終歸土一箇真靈直上天不滅不
生超達去無爲無漏大羅仙
　　　丹陽繼韻
傳得無爲無漏果何愁無分不昇天三田清
浄三丹結出自風仙决做仙
　　　心月照雲溪(俗驀/山溪)
一身之内二物成真寶著意辯三才列四象
五行化造六賊門外七魄莫狂遊八卦定九
宫通功行十分到十分修鍊九轉成芝草八
位上仙知救七祖遠離六道五年功滿四大
離凡塵三清路二童邀抱一歸蓬島
　　　丹陽繼韻
一心離俗二氣調和寶清浄聚三光四時花
五方運造斷除六慾不使七情牽持八戒九
關通十載功須到十年鍛鍊九變金光草八
脉總和匀有七聖六丁助道五行咄出四假
不中留禮三清成不二一性投仙島
　　　心月照雲溪
一身得得好把逍遥做莫戀色和財又名利
榮華不顧心中逸樂管取絶憂愁處清凉無
熱惱事事成開悟任行任住坐卧皆從所玉
訣與金科這兩般頻頻覽覷玄機密妙訣許
自陳明結圓成攢瑩玉捧入長生路
　　　丹陽繼韻
我今得遇便向難中做决要脫家緣細尋思
不堪迴顧黜妻屏子絶利更忘名離(去/聲)鄉關
歸物外稱箇超然悟馬猿捉住修葺真園所
豈敢戀冤親要龜蛇時時厮覷援(平/聲)其性命
出自太原公掌元初成圓相踏碎根源路
　　　心月照雲溪
無常二字說破教賢怕百歲受區區細思量
一場空話躭他火院剛恁苦熬煎早收心採
黄芽藥就難酬價居山寂靜悄悄實瀟洒斷
念去貪嗔把意馬心猿繫下神清澄浄一點
鎮長明無爲裏作功成不許誇奸詐
　　　丹陽繼韻
死生生死鎮日常驚怕忽爾遇風仙便說開
些兒妙話忻然頓覺猛烈棄家緣向無中做
經營烹鍊丹無價投真得趣自是增惺洒方
寸要清凉把塵緣般般放下頤神養氣心月
照雲溪處無私憑真實無諂亦無詐
　　　黄鶴洞中仙(俗喝馬/卜筭子)
正被離家遠衰草寒烟染水隔孤村兩三家
你不牽上他馬獨立沙汀岸叫得船離岸舉
棹波如練漁叟停船問行人你不牽上他馬
月照江心晚
　　　丹陽繼韻
火院須當遠塵事難爲染因遇風仙棄冤親
做箇投真馬得得超彼岸既達逍遥岸鍊氣
如素練專下工夫分假真做箇惺惺馬悟道
何愁晚
　　　黄鶴洞中仙
夜宿山村店不覺頻嗟嘆獨自尋思告他誰
只聞得那馬耳畔頻嘶喊國泰兵戈偃頃畝
農夫羨不動槍旗動酒旗你不放他那馬兩
國無征戰
　　　丹陽繼韻
身是精神店無箇人曾嘆舍漏垣頽主翁行
也不見他馬怎得聞嘶喊我悟塵頭偃富貴
無心羨離坎相交玄更玄般運動也馬來往
如同戰
　　　黄鶴洞中仙(真人訓先生法名通/一全道道號無憂子)
卜筭詞頻話莫放猿兒耍疾速先須調姹嬰
全道馬好把家緣捨一箇真惺洒雲路堪同
跨自在逍遥永厮隨害風馬管取玲瓏也
　　　丹陽繼韻
拯救扶風話逗引扶風耍故遣扶風顛更狂
扶風馬家累扶風捨業火扶風洒雲鶴扶風
跨這箇扶風靈更靈扶風馬真稱扶風也
　　　黄鶴洞中仙詠瓦𤮴
瓦𤮴泥中寶巧匠功成造修鍊之時向鑪中
内有金光照有耳何曾曉有口何曾道携向
街前叫一聲莫教抛撒了
　　　丹陽繼韻
瓦𤮴真真寶須假良工造十二時中下火燒
自有三光照大肚物能容圓正通明道清浄
法身牢護持不敢破壞了
　　　無夢令(贈丹/陽)
坐卧住行有别自是逍遥做徹大道本來真
驀地哂中歡悅無說無說勘破春花秋月
　　　丹陽繼韻
人我兩無分别箇内須教瑩徹營養本來如
漸覺真歡真悅親說親說得見洞天明月
　　　無夢令
春暖迴頭不肯直待九冬冼冼凍得不惺甦
丹藥難爲救拯將㱡將㱡却覓長生且等
　　　丹陽繼韻
入道休愁不肯迴首不過寒冼一志不榮身
願把衆生提拯救㱡救㱡救㱡心行平等
　　　無夢令
啜盡盧仝七椀方把趙州呼唤烹碎這機關
明月清風堪翫光燦光燦此日同超彼岸
　　　丹陽繼韻
不論趙州幾椀更不盧仝請唤禱告太原公
免了睡魔厮翫明燦明燦得見長生道岸
無夢令
此日方知顛倒一切因心善造决烈便迴頭
换面更名堪討全道全道正好安排鑪竈
　　　丹陽繼韻
師父說開顛倒别是一般運造外事削來無
便得裏頭尋討大道大道清浄身爲丹竈
　　　無夢令(藏頭詠/圍棋)
下圍棋取樂閒白烏交錯者好關機度輸嬴
憂謔作言作看這番一着(拆起/目字)
　　　丹陽繼韻
視手談歡樂子觀之迷錯木運玄機箇却爲
戲謔作言作怎解搜這着同前
　　　滿庭芳(藏/頭)
覓殘餘蒙庵主邀便出黄梁中生秀唯我最
堪當内沖和九轉般運二氣飄颺飈動樓上
下出入吐光芒殃取象滋羊味酒醴俱忘靈
真一點圓照珪璋印白蓮秀艷清淨别恁馨
香華靜衣前引齊唱滿庭芳(拆起/方字)
　　　丹陽繼韻
感真人然下訪是得悟黄粱精麥髓弟子謹
供當上田田難種懇告神怎飛颺仙道初心
善無刺亦無芒而無死壽珠能語句句難忘
懷真實寶肯换珪璋内金花自綻知得别是
清香常謹談妙用不久性芬芳(拆起/万字)
　　　滿庭芳(藏/頭)
莫驅馳公全道來真性明光誰知得便是水
中霜應相從相見人悟物物俱忘中有華耀
處怎奈被雲藏詳語銳田起屋震地安房教
認清外别藴馨香射崑山片玉風共誰話琅
琅辰動陽佳節金菊滿庭芳(拆起/力字)
　　　丹陽繼韻
謝王公今身脫田耕出祥光然省悟汞内結
鉛霜識塵緣恩愛須當念斷情忘猿退乎者
也從此便潜藏臧堪可用分修葺玉洞金房
通得玄妙知味聞香日逍遥豁暢申處同話
琅琅辰好端午正玉性自然芳拆起万字
　　　贈丹陽歌(藏/頭)
謁扶風庵要住人歡喜心神許前鉛汞卯通
孜後刀圭酉厮助看金飛過曲江蟾玉走超
玄步年泗十五輪明月圓光覩公眉宇準規
模使雲霓遮遏忤裏白蓮向日開前黄菊重
陽猜瞳閃閃輝輝赫炎炎燦燦瑰魁盡銷
分地户蟲皆滅現天台傳義相偎上人人物
外迴子隨予師禮訪知銀海載蓬萊(拆起/來字)
　　　丹陽繼韻
時一見相邀住公不阻忻然許予認死心自
灰滅煙消道相助收神氣與精光兀騰騰縱
雲步行伍通五靈心月漸堪覩人巧詐騁機
模也留心難逆忤前子後坎離開闡門扃慧
目猜龍建甲金方皓虎起庚木德瑰走金飛
通九户亡蟲滅顯三台傳祕自偎他火院便
頭迴乎者也從今罷知别有好蓬萊(同/前)
　　　四言長篇
一箇朱郎(即是/姓也)不要思量如不去時彼此清
凉如要去時多搜藥方二人同行路上糇糧
我若獨行依舊飄颺恐公作伴却惹愁腸如
依得我萬事無妨怕甚暮雨懼甚晨霜也無
煩惱也没恓惶也無妻妾也無爺娘也無財
産也無家鄉任雲任水乞食爲長尋師訪道
只𤑔心香丈夫剛志豈有彷徨今日明日不
保死亡堅心向道陽助吉昌詐心誑道陰降
百殃向道則生背道則亡願公早悟請公細
詳
　　　丹陽繼韻
此箇仙郎得遇忖量始知祕密斡挑炎凉收
聚木德耕種金方伏降我相求乞道糧精宜
牢固神要飛揚逍遥坦蕩散盡愁腸逢魔逢
咀無礙無妨懼甚霪霖怕甚嚴霜無煩無惱
無恓無惶戀甚妻妾藉甚爺娘捐棄財産違
别家鄉定無見短决要行長以志爲主以心
爲香男兒决烈意没彷徨若是退道即時死
亡身遭苦楚家無吉昌永沈下鬼萬劫受殃
形骸俱喪魂魄俱亡立此盟誓請師審詳
　　　贈丹陽
得覽盟言真决烈信心消盡平生業海濱知
友是扶風從今堪可隨王嚞隨王嚞(在關中/名竝兩)
(吉字知明到寧海/又添一吉字智明)喜齊肩同行同坐各搜玄
水雲遊歷歸何處好向關西謁陸仙謁陸仙
舊知友三箇逍遥天下走無思無慮覓無爲
開舒暢飲長生酒長生酒勝醍醐自然盈滿
不須沽常令醉後成顛倒每到醒來任吸呼
任吸呼行正道養就金花玉芝草大家折得
插崑崙超然同赴蓬萊島
　　　丹陽繼韻
得遇修行當猛烈不造新殃消舊業心中疑
網豁然開從令永永師王嚞師王嚞攀齊肩
埋光蓄響處玄玄常浄常清龍虎吼忽然驚
動箇胎仙爲的友何必尋人相伴走逍遥坦
蕩每何爲閑閑恣飲無中酒無中酒賽醍醐
能駐童顔無價沽滌除塵境通顛倒灌溉靈
苗悟吸呼悟吸呼真常道玉中營養金光草
功成紫詔下天來大家同去居蓬島
　　　金蓮堂(俗惜黄/花藏頭)
家自悟今觀覩扶風安手脚未知門户鬼作
乖疏下如何做人來金相覷裏爲誰主風語
汝還嬰兒復姹寶瓶牢固聖說因緣系能結
慕真洪登雲路(拆起/各字)
　　　丹陽繼韻
傳心悟中堪覩嬰嬌并女姹會封門户滅更
蟲銷木相交做事絶財不覷内箇中主從識
汝昇火降自是丹陽堅固往與今來人誰肯
慕子明通玄路(拆起/口字)
　　　報師恩(俗瑞/鷓鴣)
地仙中仙與天仙認得三田月正圓自己若
能施笑面那人未肯便興拳撇橈弄脚虚粘
地猛烈迴頭合上天若被利名牽絆住十分
失了好因縁
　　　丹陽繼韻
弟兄讎解遇風仙從此和同喜面圓不習儒
風不叉手便遵道教便擎拳九玄决救離於
地七祖超昇得上天更對師前當發誓化人
修善結良緣
　　　贈丹陽歌
眉壽方將四十六諸餘於己常知足三田養
取好明珠玉户收藏真瑩玉休打坐莫行功
捉取身中西與東致使水源千道緑便令心
性一團紅莫亂尋依此做天邊飛走烏和兔
從今識破這玲瓏速鍊行持休暮故搜妙妙
問玄玄只要心中只自專退己進人功行著
自然脫殻做神仙
　　　丹陽繼韻
重陽師父真三六許我將來爲上足玉鑪裏
面鍊精金金鼎中間收美玉行與坐自然功
斡旋南北與西東杳默昏冥火棗白澄清湛
寂水銀紅絶搜尋無作做蓋因傳得真烏兔
閑修雲洞幸知新肯對書窗再温故通妙妙
達玄玄謹持謹守謹精專積行累功當闡教
虔誠一志繼風仙
　　　折丹桂(贈丹/陽)
氣財酒色相調引迷惑人争忍因斯染患請
郎中鬼使言你且儘不須把脉休頻診死病
今番準這迴須去不推辭復勾追文貼緊
　　　丹陽繼韻
父師痛教頻頻引在俗心寧忍須當酒色氣
財捐到如今有甚儘沖和氣脉何勞診一志
修行準參隨鶴駕縱雲遊離鄉關心意緊
　　　折丹桂
近來陰府心寒凛對判官詳審高呼鬼使急
拏拏不凌遲更待甚鑊湯浴過鐵床寢銅汁
頻頻飲高聲禱告且饒些後番兒不敢恁
　　　丹陽繼韻
養家想著心先凛何必重重審殘軀已過下
坡年不灰心更候甚家緣撇下安然寢飢渴
求餐飲天機祕訣暗傳來外琢磨直要恁
　　　折丹桂
害風故著言談引全道應難忍榮華攀愛已
捐除縵調和教你儘好將心脉時時診道服
須支準前篇詞意請消詳這番兒催得緊
　　　丹陽繼韻
父師不住威言引弟子忻然忍尋思世事悉
皆空不灰心且自儘悟來八脉閑調診虎嘯
龍吟準修完性命敢遲遲念前程生死緊
　　　勸丹陽戴青布華陽巾
於家心堅久於家未脫離都緣三字絆使得
一身疲怎識鉛和汞難分坎與離青巾如戴
起方認紫靈芝
　　　丹陽繼韻
慧劍揮三子家緣要出離不教形體苦肯使
氣神疲專志搜鉛汞留心認坎離青巾歡喜
戴清浄種靈芝
　　　見丹陽每和詩詞篇篇猛烈有凌雲
　　　之志然未識心見性難以為準故引
　　　古詩云
一種靈禽舌軟柔高枝獨坐叫無休聲聲只
道燒香火未必心頭似口頭
　　　丹陽繼韻
口善心慈性亦柔萬種塵緣一旦休若是心
口不相應願受鐵鉗拔舌頭
　　　贈丹陽(三移床三更/飯為題絶句)
故把床移飯改移三三如六怎生知教公會
得雙關事雪裏瓊花總是誰
　　　丹陽繼韻
能可移山志不移蓋因玄妙頗通知雙關未
曉須求告除了師父更問誰
　　　警丹陽夫婦
堪嘆人人憂裏愁我今須畫一骷髏生前只
會貪冤業不到如斯不肯休
　　　丹陽繼韻
得遇來來散盡愁忻然更悟這骷髏從今便
是逍遥客打破般般事事休

重陽教化集卷之一















重陽教化集卷之二交五
　　　　　終南山重陽子王嚞撰
　　　玉女邀仙輩
終南一遇醴邑相逢兩次凡心蒙滌便話修
持重談調攝莫使暗魔偷滴養氣全神寂禀
逍遥自在閑閑遊歷覽清浄常行允迪應用
刀圭節要開劈三田會靈明結作般般光輝
是勣先向天涯海畔訪友尋眀得箇知音成
𨵙直待恁時相將同步處處嬉嬉尋覓暗裏
瞷瞷檄覷你爲作如何鋒鏑會舉箭張弓對
敵百邪千魅戰迴純皙無愁慼方堪教可傳
端的
　　　丹陽次韻
我今得遇把氣財并酒色心中常滌縛馬擒
猿牢封緊閉唯恐精光覷滴漸漸知空寂况
余今已向下波年歷當歸道相宜進迪俗念
塵情慧劍頻劈憑師教通關節要功夫懃懃
妙勣調引烏龜赤鳳般運青龍白虎同成幽
𨵙箇内得乎真歡真樂更不閑搜閑覓應自
然符檄烹鍊三丹靈鋒鳴鏑便散盡妖魔罷
敵永成嘉趣性增明皙無憂慼蓬萊路幸知
端的
　　　香山會
白光生青艷至紅輝總好騰玄耀妙黄深奥
般般彩色把明珠覆燾晴空外來往仙道封
成永號便受
玉皇宣誥雲霞裏上真唯到香山會聚發瓊
言闡道同歸去長住三島
　　　丹陽次韻
木金交天地活真真漸好澄清湛寂深通奥
祥光瑞氣把丹砂覆燾方知得人能弘道仙
承妙號定是受金書誥玄中妙浄中來到心
通意曉這天機大道當行教薦赴蓬島
　　　贈丹陽
這箇爲根本靈元要至誠搜真物外景滅盡
世間情四序傳中氣三光在上明如通顛倒
法何慮不圓成
　　　丹陽繼韻
風仙來化我萬荷啓丹誠認正本師教焉能
著世情心中無罣碍性内得圓明永永常清
浄仙名稱道成
　　　化丹陽
凡人修道先須依此一十二箇字斷酒色財
氣攀緣愛念憂愁思慮
　　　讀晉真人語録
大凡學道不得殺盗飲酒食肉破戒犯願
　　　知丹陽喫酒贈頌
道成尚喫酒豈惜千年壽訪飲若依前不過
四十九
　　　丹陽繼韻
誓戒槽漿酒玉液增靈壽凡聖兩俱忘得得
真九九
　　　令丹陽下山權與陸仙作伴(解寃/結)
我行符水公修藥餌一居山一居鄽市兩處
崇真暗相洽即非彼此無爲漏共成不二扶
風儒士同爲教旨辟得正上合天意行滿功
成去蓬萊却尋舊止如今且休言異寄
　　　丹陽繼韻
風仙符水陸公藥餌兩處住一山一市遣鈺
居鄽敢相違便當離此懷真一難爲有二予
非秀士道通奥旨認根源伏降心意縛馬擒
猿覺狂遊喝聲便止休相侮假身是寄
　　　七寶玲瓏
人人每日問我要求玄你便待做神仙四四
一十六箇字二十八字在衆賢會得之時也
未然既要修行先念樂花蓮次棄了冗家緣
物物拈來俱不染打破般般出上田一道光
明入碧天
　　　丹陽繼韻
至愚至魯怎曉妙中玄便再拜告風仙口訣
金身長丈六二十八宿會聖賢此理方知合
自然坎虎離龍蟠繞五方蓮漸漸得好因縁
火裏木人能採藥海底泥牛會種田迸出靈
光入洞天
　　　金鼎一溪雲
對月成詞句臨風寫頌章一枝銀管瑞中祥
隨手染清凉玉洞門開深淺寶樹花分香篆
蓬萊仙島是吾鄉宴罷後瓊堂
　　　丹陽次韻
浄裏傳章句清中悟句章通玄達妙得嘉祥
自是絶炎凉玉户三封清淺金鼎一溪雲篆
蓬瀛方丈是家鄉卧月醉雲堂
　　　上丹霄
向終南成遭遇做風狂便遊歷海上嘉祥閑
閑得得任從詞曲作詩章自然神氣共交結
認正心香真清浄唯清湛還清徹處清凉赤
青黑白又兼黄五般彩色近來圍罩寶珠光
這迴應許碧霄上明耀無方
　　　丹陽次韻
遇風仙心開悟騁顛狂黜妻屏子便迎祥逍
遥坦蕩恣情吟詠謾成章就中行化覓知友
同共聞香烹丹鼎下丹結中丹熱大丹凉不
須鍊白更燒黄自然玉性萬般霞彩射人光
上丹霄去住蓬島永永圓方
　　　踏雲行(激發丹陽)
東海汪洋西山詳審金鈎釣得歡無恁一頭
活樂大鯨魚萬鱗燦爛鋪白錦隨我遨遊水
雲信任青山緑水相過甚張公喫酒李公來
李公奪了張公飲
　　　丹陽次韻
懇告玄言師前重審傳來祕訣元來恁方知
我是一鼇魚素鱗晃日如鋪錦坦蕩無拘逍
遥恣任利名識破干求甚專歸物外下功夫
清心浄意刀圭飲
　　　四果頌
果來海角天涯果應師旨夷希果得前生知
友果然合我心機
　　　丹陽繼韻
因遇决離海涯因悟怨事用希因得風仙至
理因曉天發殺機
　　　贈丹陽
爲人須悟塵勞汨清浄心中真寶物奪得驪
龍口内珠便教走上崑崙窟
　　　丹陽次韻
心昭性著無塵汨識得元初至真物參從風
仙雲水遊將來决住三山窟
　　　憶王孫(誡丹陽語言)
人云口是禍之門我道舌爲禍本根不語無
言絶討論性難昏便是長生保命存
　　　丹陽又韻
方知口是是非門緊閉牢藏舌禍根訓我無
言更不論削迷昏性命從今永永存
　　　引丹陽上街求乞
白爲骸骨紅爲肌紅白粧成假合屍昨日盡
呼重陽子今朝都看伴哥兒别軀異體皆非
悟换面更形總不知世上枉鋪千載事百年
恰似轉頭時
　　　丹陽繼韻
火風地水合爲肌只是愚迷走骨屍幸遇風
仙修道德致令馬鈺棄妻兒玄機傳向心中
悟妙訣授於性内知直指秦川雲水去暗修
功行應天時
　　　街中求乞
圈眼王三乞覓時被人呼作害風兒五般彩
色於身見一點光明只自知貼觀已收八句
字指期須顯七言詩長街兩面諸豪富不道
蠶歸是阿誰
　　　丹陽又韻
因緣緣合正當時師父來尋物外兒傳得妙
玄唯自悟暗修功行望天知上街求乞辭家
計下筆揮成捨俗詩除了譚公并馬鈺後來
惺洒未知誰
　　　踏雲行
昨日青巾今朝紅角脂腮粉面别軀殻改頭
换面有誰知更形易體無人覺奉勸諸公詞
中想邈百年迅速如雷雹早爲下手鍊精神
頓安鑪竈成丹藥
　　　丹陽繼韻
因遇風仙頭分丫角從今陡頓忘形殻攀緣
愛念上心來被予慧照先知覺景滅澄眀道
光遥邈鑪中露結靈靈雹功成專待紫書來
胎仙捧出長生藥
　　　激發丹陽
百日扃門非顯功只圖足下出凡籠癡頑縱
有長拖戴决烈全無没始終公意休令時復
想我心不與日前同大家相見如新語歡喜
分離西又東
　　　丹陽繼韻
相親師父望傳功感謝提携已出籠但願有
鄰而有德休愁無始亦無終時聞只見塵埃
昧日久方知志氣同莫把山侗容易捨忍將
宿契各西東
　　　贈丹陽
　　　挈丹陽居崑嵛山煙霞洞因心未死
　　　于是感疾患偏頭痛其痛不可忍有
　　　若斧劈令其下山在家調治其痛愈
　　　甚有人上山報云某來時馬先生已
　　　痛死聞之因鼓掌大笑曰我來欲化
　　　為神仙肯教死了為他不信感此疾
　　　有詩云
清浄修行合上真敢將此語昧天神爲公不

信偏頭痛顧我無緣正法親苦口怎知良藥
味甘心猶戀入迷津如今轉入塵勞夢難做
惺惺睡覺人
　　　丹陽次韻
專心專認本來真修鍊精光氣與神既悟雲
霞爲伴侣肯思兒女結冤親擘開世網鑿開
路躍出凡籠跳出津極謝本師深教悔不磨
不琢不成人
　　　聞丹陽欲上崑嵛山以詩寄之
公住山時我下山我心終是厭愚頑斷弦無
續寧成曲覆水難收已不還昔日謾傳千口
氣經今轉隔萬重關不如只作塵勞客相見
之時免厚顔
　　　丹陽次韻
戀他愛海與恩山豈覺癡心忒煞頑深謝風
仙相引出莫愁馬鈺却歸還要登雲路開瓊
路牢閉金關闡玉關烹鍊大丹丹不漏自然
得見内容顔
　　　鍛鍊丹陽財色心
從今休更問修行怎柰燈蛾戀火坑既是鑿
開赤鳳髓已知走了黑龜精般般見處非無
意物物拈來總有情前有深潭闊萬頃如能
跳過得殘生
　　　丹陽繼韻
悟來一志在西行趖避家緣罪業坑心浄緣
擒猿與馬神清因鍊氣和精身如野鶴無些
事性似孤雲有甚情參從本師歸物外逍遥
坦蕩證無生
　　　詩與丹陽
猶豫猖狂忒軟頑如今難以舞胎仙我機枉
設三千里公罪重增十百年歡喜定將煩惱
對憂愁只與是非牽姓名已録酆都部他日
臨頭怎柰賢
　　　丹陽繼韻
不開不悟騁愚頑省覺來來志在仙道眼剔
開能久視塵心灰盡得長年便擒猛虎水中
戲却把蛟龍火裏牽異日功成歸上界與師
同處自然賢
　　　余在煙霞洞與丹陽抵足同眠向曉
　　　因令丹陽舒過手來摸我後腰間近
　　　日生起疥有半指厚緣我急圖爾等
　　　作黄鶴洞中仙
有箇害風兒海上尋良价只爲心頭忒緊圖
意馬隘惹出渾身疥款款細搜求日月年時
賽遂得中央四寶珠禄馬快走入關西界
　　　丹陽次韻
三髻馬山侗未稱真奇价瓷縱心猿放耍顛
馬兒隘憋出吾師疥驀想死生危宿世因緣
賽寶内忻然占一珠馬風快奔赴秦川界
　　　余在崑嵛山趕丹陽下山不要同處
　　　後令丹陽燒誓狀以詩贈之
擲下金鈎恰一年方吞香餌任綸牽玉京山
上爲鵬化隨我扶摇入洞天
　　　丹陽繼韻
風仙化我已經年悟徹吞鈎任線牽參從本
師雲外去功成决上大羅天
　　　藏頭詩
德新芽别有由端詩曲愛藏頭黄合醬憑鹽
粒菉和醅作麴仇轉丹砂隨日旦靈真性覺
風流清日現澄堪誼甫相從上玉樓(丹陽俗/字宜甫)
　
　　丹陽繼韻
向妻男取解由園付與便迴頭方風送當歸
旦志真修合避仇我俱忘得因果金運轉逐
清流中養火生祥氣雲散斜陽返照樓(拆起/丿字)
　　　藏頭詩
時甚物得追陪耳香瞻四事催是人非應莫
管高官顯更休猜瞳認取金烏赫氣騰丞玉
兔材火銀泉相溉濟心箇箇到蓬萊(拆起/來字)
　　　丹陽又韻
來往往日相陪訣方知性上催我俱忘無俗
念神安靜得真猜龍爪拓靈靈伯虎口吞燦
燦材秀金生光彩結人决要離東萊(同/前)
　　　無夢令(藏頭)
趁心頭事少綻玉花不老要認良時艷分明
北道腦腦照返餐芝草(拆起/早字)
　　　丹陽繼韻
載憂多歡少(所謂父母併/亡獨擔火院)遇修仙無老者離
家緣蟻穿珠通道腦首腦郎田生瑞草(拆起/十字)
　　　歌贈丹陽
神爲宗兮氣爲祖不須紐捏鳴天鼓常交龍
虎往來行引動胎仙自歌舞歌得喬舞得喬
誰人解得此般喬領天男長天女不藉榮華
棄田土也不餐也不睡不須氈不須被惺惺
洒洒離凡地又似癡又似俏本來面目須明
曉曠代劫來無箇知只知名利是便宜你休
嗔你休喜今日分明說與你雲中清雨細如
絲滋潤靈苗在根底
　　　丹陽繼韻
頭分丫髻尋宗祖手拍肚皮打喬鼓反老還
童見本源兩脚輕狂街上舞行也喬坐也喬
喬來喬去似王喬也無男也無女也無妻妾
并田土飢來餐困來睡也無氈也無被自在
逍遥只恁地半似癡半似俏半凝半俏無箇
曉自家自得自心知不問人前宜不宜任人
嗔任人喜人喜人嗔誰采你落魄婪躭恣意
喬喬話風狂直到底


重陽教化集卷之二











重陽教化集卷之三交六
　　　　　終南山重陽子王喆譔
　　　紀夢
古道心中性三田用内觀九文陽極數一字
了然看開德神應爽扶風氣自團於予真有
助精耀入雲端
　　　丹陽繼韻
内境勝外境如何向裏觀不勞雀目視須用
慧眸看丹藥清清秀神光燦燦團九重陽焰
捧真性自然端
　　　遇仙槎
鰲魚海裏遊首尾長摇擺百日下金鈎釣出
娑婆界應無離水憂鵬化扶風快隨我上青
霄同赴龍華會
　　　丹陽繼韻
迷迷苦海遊緣甚塵抛擺深謝本師鈎釣向
關西界心無喜與憂化道崇真快未敢上丹
霄且結金蓮會
　　　風馬兒
意馬擒來莫容縱常隄備璫滴瑠玎被槽頭
猢猻相調弄蹄攢耳舉早臨風璫滴瑠玎椿
上韁兒緊纏鞚這迴你璫滴瑠玎待馴良牽
歸白雲洞逍遥自在更不肯璫滴瑠玎
　　　丹陽繼韻
意馬顛狂自由縱來往走璫滴瑠玎更加之
心猿厮調弄歌迷酒惑財色引璫滴瑠玎幸
遇風仙把持鞚便不敢璫滴瑠玎待清清堪
歸雲霞洞渾身白徹再不肯璫滴瑠玎
　　　赶出丹陽不得在金蓮堂住當日令
　　　上街求乞
分梨十化是前年天與佳時主自然爲甚當
初不出離元來直待結金蓮
　　　萬年春
十化分梨我於前歲生機構傳神秀二人翁
母待教作拿雲手用破予心笑破他人口從
今後令伊依舊且伴王風走
　　　丹陽繼韻
悟徹梨分常清常浄新營構神添秀食其真
母展出拿星手從此收心磨琢慵開口通前
後始知元舊叅從風仙走
　　　報師恩(藏/頭)
言云語莫聽聞眼味香不屬君内减除人我
相前無有死生分圭和合憑三照水焚燒按
九雯又武平清浄出頭臨月弄祥雲(拆起/云字)
　　　丹陽繼韻
云言語已曾聞下山侗再告君訣傳來成造
化情咄去没毫分圭爛飲醺醺醉卯相吞燦
燦雯義顯彰真寶瑑京山上箇眠雲(同/前)
　　　詩藏頭
詢修煉好追尋寸飈光寸寸金得果成無漏
果分音韻有緣音輝月耀三田廕魄陽魂九
轉臨位玲瓏真性鈺花臺上倚瑶岑(拆起/今字)
　　　丹陽次韻
次祖宗决要尋珠出自玉和金靈玉貌當窮
究轉金丹證好音裏金澄心地朗中玉瑩性
光臨傳玉印金科訣透玉金結寶岑(同/前)
　　　蓬萊閣(俗秦樓/月藏頭)
溟漠令忘了登飛閣登飛閣人自省身居銀
廓能俱養靈丹藥槎穩駕銷諸惡銷諸惡頭
一點肯教牢落(拆起/水字)
　　　丹陽繼韻(攢三/拆字)
漠洗滌蓬萊閣蓬萊閣浮動撼摇瓊廓鑪鍊
丹陽藥鎮日精神惡精神惡鈺得訣無墮落
　　　和韻
清清漠漂漂運轉蓬萊閣蓬萊閣盈盈箇内
即非凡廓炎炎火鍊超昇藥時時虎嘯龍吟
惡龍吟惡真真驚起永無沈落
　　　和韻
雲煙漠往來浮動蓬萊閣蓬萊閣虎龍蟠遶
飛昇靈廓自然結就金丹藥亘初真性難生
惡難生惡功成行滿得歸碧落
　　　青蓮池上客(俗青玉案/攢三拆字)
鏁户真成也百朝惺洒冰餐非苟且玄妙就
中超奲馬眸粘惹恩愛俱齊捨閑遊冶教余
同幽雅仙子共成修寫馬明星下
　　　丹陽繼韻
財寶俱捐也億些瀟洒真修無苟且調暢自
然舒奲馬回公惹鑪煉丹難捨功如冶山侗
成清雅神彩莫能摹寫馬天高下
　　　青蓮池上客(但詞中有喝馬令丹/陽行行坐坐要唱)
元初一得從初遇便端正昭彰著轉作重陽
晨彩煦晴空來往碧霄堪住瓊馬駙引入長
生步靈光不動神光聚便攢簇銀霞護滿插
金花頻返顧青衣鸞鶴共同來赴瑶馬駐般
在清凉路
　　　丹陽繼韻
馬風忽爾風風遇自然得昭然著協氣横横
和氣煦汞鉛交結虎龍蟠住玉馬駙相曳雲
霞步根源寂寂靈源聚元神顯天神護道可
成兮丹可顧青蓮池上客來同赴金馬駐直
入蓬萊路
　　　青蓮池上客
亘初獨許能騎坐這駿駟從牽拖直走盤旋
雙慶賀三山骨健力筋偏大馬輔佐萬丈洪
崖過謝伊馳出深坑禍衒玉轡金纓嚲喊霧
嘶風遊水火月華前面四蹄輕鎖馬負荷與
我成因果
　　　丹陽繼韻
將來一志環墻坐没水漉并泥拖旦望何須
人拜賀有心做小無心做大馬自佐銷滅從
前過浄清力壯無灾禍見祥雲朵頭嚲玉户
金門封爝火青蓮池上客來開鎖馬感荷得
得真功果
　　　青蓮池上客(上元看/輥燈毬)
上元景致真堪看更片片行雲散現出天如
青玉案放開心月慧燈明照兩曜交光燦毬
粧七寶玲瓏焕把性燭當中按一對金童呈
手段瓊杆推轉順風歸去輥入蓬萊觀
　　　丹陽繼韻
元宵内景閑閑看見雲霧風吹散洞裏天晴
如碧案一輪心月十分明更性燭非常燦靈
臺結箇燈毬焕慧照中間按不使三尸分片
段青蓮池上客來推耍輥入長生觀
　　　黄鶴洞中仙(俗卜/筭子)
卜筭詞中筭卦象分爻彖海島專尋知友來
堪把扶風唤莫怪頻磨難只要公明燦决定
堅心没惱愁永結長生伴
　　　丹陽繼韻
得遇無思筭自是能明彖極謝風仙特地來
把我專專唤要脫輪迴難鍛鍊神光燦真樂
真歡永没愁願作雲霞伴
　　　黄鶴洞中仙
暗裏修持做不合名張露却使人人轉敬欽
所以難停住謹對扶風訴結伴關西去卓箇
庵兒累行功同步煙霞路
　　　丹陽繼韻
清浄功夫做自是生玄露密洒靈苗溉紫芝
漸覺氣神住謹謹須當訴决定叅隨去物外
懃修大藥成同上蓬萊路
　　　黄鶴洞中仙
修鍊不煩忙自有人來遇已與白雲作伴儔
常作詞和賦净裏轉恬然歡喜迴光覷一箇
青童立面前捧出長生簿
　　　丹陽繼韻
知味又聞香因得非凡遇更說祖師兩箇來
教我修行賦一志訪秦川鄉井寧迴覷火滅
煙消心死灰名掛神仙簿
　　　黄鶴洞中仙前後各喝馬一聲
趕退日中烏捉取月中兔便著晶光覆了身
金馬住方是重陽做交位顯真功换質成真
趣到此還知自在遊玉馬去走入雲霞路
　　　丹陽繼韻
癸卯到人間本是非凡兔因爲玲瓏罰下來
馬氏住願再修行做復遇害風仙傳得深深
趣黄鶴洞中仙道成馬風去直指蓬萊路
　　　黄鶴洞中仙
一疋好驊騮精彩渾如畫却被銀鞍縛了身
著絆馬怎得逍遥也不若騁顛狂掣斷韁無
掛擺尾摇頭廐櫪違做野馬自在成遊冶
　　　丹陽繼韻
一箇本來容妙手應難畫風貌清嚴神彩英
無意馬永永安閑也浮利與浮名心上何曾
掛黄鶴洞中仙子成乘雲馬出入常遊冶
黄鶴洞中仙
信任水雲遊忺放靈猿耍要去隨霞恣害風
乘良馬穩坐香羅帕南北與東西選甚高和
下處處來迴得自如呈弓馬會把明珠射
　　　丹陽繼韻
因遇出囂塵終日常顛耍狂舞狂歌任自然
無意馬收得靈靈帕真水涌來高真火降來
下黄鶴洞中仙要成扶風馬兩曜交光射
　　　黄鶴洞中仙
此箇真真也瑩徹靈臺也出入虚無縹緲間
騎風馬信任飄颻也占得惺惺也光耀明明
也來往晴空碧落中乘雲馬自在逍遥也
　　　丹陽繼韻
大悟明明也大智閑閑也大道行行應自然
風風馬永永逍遥也大水高高也大火炎炎
也大藥輝輝晃寶瓶真真馬得得長生也
　　　黄鶴洞中仙(在金蓮堂每自唱此詞/須自頂禮謂丹陽曰我)
　　　(臨化時說/與汝等)
初見青鋼劍尸内曾加點木上安來出一絲
乾馬占害後隨風颭得此修行漸日日頻頻
檢暗喜歡時只自知天馬贍與我長生驗
　　　丹陽繼韻
傳得清虚劍心内深深點木上金絲來往牽
馬風占更把風摇颭卦象常推漸功行時時
檢黄鶴洞中仙要成馬風贍日有真靈驗
　　　黄鶴洞中仙(藏/頭)
筭詞中話上甘津洒養靈煙火養蓮意馬院
俱齊捨内丹無價在山邊掛有屯蒙王線縫
野馬月同安下(拆起/卜字)
　　　丹陽繼韻
日風仙話我惺惺洒去關西闡妙玄么馬宅
須當捨利子無價事心難掛德方而蓍德圓
口馬月齊高下(拆起/一字)
　　　玉鑪三澗雪
决烈修行要猛存亡莫擬先生心田可否自
親耕休賴他人僥倖岀離須憑福幸捨家迷
裏難行空宵愁起滴長更尋甚金山銀鑛
　　　丹陽繼韻
火院出離勇猛發心急救殘生丹田難仗本
師耕豈敢常懷徼倖得遇明明有幸通玄暗
暗懃行便教日午打三更玉裏掏開金鑛
　　　玉鑪三澗雪(藏/頭)
引卧於寧海將宜甫爲憑交霞友做雲朋朗
分明爲證定便除色欲神玄牝清澄昇火降
兩相吞内敢言游泳(拆起/永字)
　　　丹陽繼韻
别鄉關寧海持真實爲憑懷三教作良朋内
日光爲證悟清清浄浄知湛湛澄澄中養火
虎龍吞訣傳來游泳(同/前)
　　　黄鶴洞中仙(藏/頭)
兆看余燈鍊陽周鏡照他人返逼驅兒省下
清中瑩艷出銀釭面菱花靜似韜光不騁馳
兒惺内觀真景(拆起/京字)
　　　丹陽因燈有自悟謹繼前韻
裏悟傳燈鍊真如鏡把光輝滿載驅風省視
風輪瑩内顯瓊釭面靈童靜肯婪塵復載馳
風惺月仙家景(同/前)
　　　定風波
萬萬人中這箇人忽然自悟說良因恰似白
蓮花一朵尖新泥沙脫了出迷津邀住清風
開嫩臉朗窺明月作毗鄰住向空中勝馥郁
靈真此時占得四時春
　　　丹陽繼韻
做箇逍遥出世人都緣傳得好根因收聚瓊
花香馥郁新新自然不住飲甘津便把虚無
常作伴更將清浄永爲鄰貪養胎仙寧著假
真真真真能占萬年春
　　　超彼岸
凡軀莫藉把惺惺了了自然明明構架行住
坐卧須要清清閑暇氣神和結成珠堪教化
張弓舉箭能親射紅心正中赶退周天卦垛
貼中間迸出霞光無價五行違脫陰陽超造
化
　　　丹陽繼韻
家緣不藉遇風仙傳得修補清虚之架懶裏
尋慵慵裏更尋閒暇上街來除我相先乞化
木人箭指雲溪射覺正中周天通明八卦見
粒神丹燦爛果然無價水雲遊訪秦川行教
化
　　　三州五會化緣榜
竊以平等者道德之祖清靜之元首看萊州
終歸平等爲玉花金蓮之根本作三光七寶
之宗源普濟群生遍拔黎庶銀豔沖盈於八
極彩霞蒸滿於十方漸生良因用投吉化有
緣固蒂無果重生人人願吐於黄芽箇箇不
遊於黑路夫玉花者乃氣之宗金蓮者乃神
之祖氣神相結謂之神仙陰符經云神是氣
之子氣是神之母子母相見得做神仙起置
玉花金蓮社在於兩州務要諸公認真性養
真氣諸公不曉根源盡學旁門小術此乃是
作福養身之法並不干修性命入道之事稍
爲失錯轉乖人道諸公如要修行飢來喫飯
睡來合眼也莫打坐也莫學道只用塵凡事
屏除只用心中清靜兩箇字其餘都不是修
行諸公各懷聰慧每齋場中細細省悟庶幾
不流落於他門功行乃别有真功真行晋真
人云若要真功者須是澄心定意打疊神情
無動無作真清真靜抱元守一存神固氣乃
真功也若要真行者須是修仁藴德濟貧救
苦見人患難常行拯救之心或化誘善人入
道修行所行之事先人後己與萬物無私乃
真行也伏願諸公早垂照鑒


重陽教化集卷之三


　後序
　太上有言曰吾所以有大患者爲吾有身
　及吾無身吾有何患蓋古之至人尚且以
　身爲累況於其身之外者乎且家盈百口
　徒益勞生室累千金難逃化物可不諦惟
　泡幻漸遠世緣故當滌去根塵獨露全體
　其有寂心暫住熟境未除火宅炎炎徒起
　亡家之念仙都杳杳妄興脫屣之懷不念
　玉蘂金蓮豈産行尸之腹瑶臺絳闕肯容
　䑛痔之人自非澡雪神情捐棄塵累則何
　足以仰膺師訓深造道樞從乎汗漫之游
　達彼逍遥之趣惟我丹陽真人冰清玉立
　淵渟谷虚視富貴如涕洟等聲名于桎梏
　嘗遇重陽真人親受祕旨所謂目擊心會
　色授神與者矣而重陽公又復著爲詩詞
　發明真要丹陽公隨機酬和如響應聲前
　後僅數萬言辭質而義眀言近而旨遠其
　勤勤懇懇如此者蓋欲指示學徒易爲開
　覺故也其門人靈真子朱抱一等相與裒
　集編次計三百餘篇離爲三卷嘗請諸其
　師而名之曰下手遲曰分梨十化曰好離
　鄉集既成一時修真之士共珍祕之惟恨
　得見之晩一日其門人靈元先生衛公携
　所謂靈真子朱抱一者奉是集而來謂余
　曰此吾之師重陽丹陽二真人唱和集今
　好事者傳寫之不暇竊惟此編真詮妙論
　了見古人直截下手處實爲昏衢之指南
　儻獨擅于己而不廣其傳者不惟有負吾
　師著述之意亦豈仁人之用心哉有志于
　道者誠所不忍也吾將刊木以貽諸同志
　前此雖已有總序子其爲我各爲之引滋
　辭以不敏非特不足以發揚玄奥恐適以
　爲贅疣之累耳況此集一出將見如夜光
　尺璧紫芝瑞雲璀璨煙爍人争先覩之爲
　快又豈復俟兹爲之引而後顯耶衛公曰
　有是玄哉且子亦嘗游吾師之門墻聆吾
　師之論議者屢矣吾且以子爲頗造其閫
　閾者竊謂子必喜爲之而吾與子復有平
　昔之好故以吾爲介期子之不我拒也豈
　意過自謙抑誠非所望焉雖然必强爲我
　著之既不獲請滋迺伏而思曰惟二師之
　教章章然著在人耳目故不待傳而傳矣
　念衛公者昔以詩書世其家實好學能文
　之士方年少時藉藉然有聲於場屋間晚
　節養高自晦甘於恬退不妄然諾今從丹
　陽公游鄉里所共好之滋亦嘉其信道之
　篤而靈真子朱先生意復益堅故不敢復
　讓勉留其所謂好離鄉集再四披繹大率
　皆以刳心遺形忘情割愛嗇神挫銳體虚
　觀妙爲本其要在拯拔迷徒出離世網使
　人人如孤雲野鶴飄然長往擺脫種種習
　氣俾多生歷劫攀緣愛念如冰消瓦解離
　一切染著無一絲頭許凝滯則本來面目
　自然出現此全真之大旨也而凡夫之性
　計我我數人人蓬心蒿自認賊爲子不識
　本源徒自執著虚妄流轉觸塗患生無有
　窮已爲可憐憫故因目是集爲好離鄉將
　使學人因文解義離其所染著離其所愛
　戀徧離一切諸有以至於離無所離之離
　真清真浄無染無著至實相境界則舉足
　下足無非瑶池閬苑矣一至於是則前所
　謂吾有何患者果何有哉愚之妄意以爲
　如此因摭此而勉爲之序其他則備見於
　後總序此不復紀登州黄山王滋德務述
















