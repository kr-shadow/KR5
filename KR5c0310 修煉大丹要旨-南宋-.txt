#+TITLE: 修煉大丹要旨-南宋-
#+DATE: 2018-05-12 10:21:58
#+SOURCE: github.com/kanripo/KR5c0310 master 92a17cd3                
修鍊大丹要㫖卷上蘭五
　　　外丹要訣
山澤之物二八爲元山澤之物四六爲團以
團入元丙丁合乾山澤之物以硫炒堅用元
爲匱養死爲鉛既得眞鉛用汞方全朱砂同
研再養以元其砂既死是謂大全取元合體
可長於天觸類而長眞死九還五者既備豈
可妄傳某仰觀天地盜大虚而濟人鉛汞盜
大乙而利物蓋盜我者盜我精氣鍊我魂魄
在我未能收十全之功何以濟人利物哉天
地相盜之理愚不可以輕傳而鉛汞相姤之
道安敢不講究而推利人濟物之事哉其術
以鉛爲本以汞爲元世人莫不知鉛汞爲大
丹之基往往多不明眞鉛眞汞之理與夫互
相吞竊之道是以不知生生無窮之妙也且
鉛汞之盜大乙當以大乙而資鉛汞鉛汞之
自相吞盜當知其所本識其所藏明其所用
察其所返斯始得造化之機也抑又考之雲
龍風虎則神氣之道者神由母氣由子以神
召氣以母召子孰召不至爲其有吞竊之患
故鉛汞而無成功外丹之術全在乎形氣亦
不可不知也一氣之運斷可知其靈否孰不
知靈者形不靈而氣靈生不靈而死靈水至
清而結冰不清神至明而結形不明使冰一
泮其水返清使形一定而神返明能知眞死
之理可以爲大丹矣




　　　火龍玄珠大丹
採得龍虎一斤秤四兩研細以熟帛二重包
裹扎成雞卵之形剪去剩者令淨以黄土白
砂炒成末秤一斤四兩扎成鵝卵形外以皮
紙剪作條子以雞子清調糊掃在鵝卵上留
一頭可頓得雞卵大口子便令乾其殻約令
厚半指候乾以刀子刓破砂土包子逗出其
中砂土用帛子拭令淨方可用也先以大殻
口在上於底中先下青龍末八兩次安玄珠
毬子次用崑崙紙剪環子搭在青龍末上留
一半許不得近殻次下白虎未八兩了却以
皮紙條襯在白虎末上外以紙條子蘸雞子
清糊令殻子口了如殻子厚令乾用一大錢
令納生炒了土二升許在鍋子坐大鵝卵殻
於其中次以炒了砂土三升許四下並頂上
填實了以藥合子鹽泥固濟方可入爐凡下
火添水從本月上入火留對户出氣其十户
皆塞之上以木盆蓋之亦留門户與下同逐
月轉移門户用之如四兩火子午卯酉四時
抽换新舊之火初四十九日足冷取出去砂
土了成一玉毬子旋旋以刀中心勒破分成
兩片專記上下弦號之勿令妄記中取玄珠
去帛子灰了以黄蠟封入油瓮内以土埋三
日取出細研半夏糊丸如菉荳大每服三丸
漸加至九丸鹽湯下日三服空心服所得靈
汁收起隨多少依前鍊成四兩盡爲度再秤
如欠少以前玄珠添成四兩再研扎成一雞
卵入上下弦内封固入爐火如前四十九日
足取丹研細半夏糊丸如菉荳大依前服之
收靈液再鍊藥盡爲度秤成四兩再研包入
上下弦内封固入爐四十九日足如此第五
轉玄珠出時鑽一孔子可入汞一兩在内以
上下弦合了入合養火子午卯酉六兩火養
三日出銀也第九轉入汞試之成庚也第十
轉打有四兩入上下弦内養火一周年半夏
糊丸如黍米大每服一丸新汲水下服一兩
地仙也用一丸點汞一兩成寳三丸救死人
立活凡夫服一兩長年不老修行人服一兩
得仙秘密勿泄非人天條甚重
　　　金丹法
朱砂四兩或半斤用草汁並四十八津重淋
之液入硫半兩同煮一伏時乆愈佳如無草
以醋脫煑却不用硫庚四兩用丹頭四錢入
甘鍋作汁提起用鐵火筯攪作黄粉傾入淨
甆器内盡成粉爲度以水淘之秤得元分兩
不折爲妙將粉秤一兩在外餘三兩却與煮
了朱砂同研匀庚硃過氣方入甘鍋中外一
兩金粉秤七錢蓋面以紙隔定再用山澤銀
末四兩蓋頭以土築實入灰池中封固養火
四兩七伏時啓合加火貼鍋一煆通紅一宿
天明取出銀末其金硃眞死可以細研入油
缸中用火五兩養二伏時以西硼蓋頭大火
一煆𤇨成至寳此一𤇨聖凡混合血氣流通
金得聖體剛居柔位方能産化
　右聖凡既已交媾可再鎔成汁每兩庚入
　丹頭一錢如前攪成黄粉再研以煑過硃
　砂二兩同入甘鍋中上覆以前金粉七分
　糝面隔絶銀氣换新母銀硃四兩蓋頭封
　固鍋口入灰池中用火四兩養煆二伏時
　亦用半斤炭煆通紅一宿天明出爐所有
　金硃眞死研細蓋金氣既多硃盡變爲金
　末又用此一鬲銀末在上乃是神仙之法
　神交而形不相交金木不相間隔可爲長
　生大匱永脫硃砂成寳匱養三黄而點化
　五金
　　　金丹論
僕嘗歷考古今神仙立大丹之名曰金丹未
聞有一家銀丹之說也夫金丹者取其不滅
不壞不變不易堅剛之義可以永保長生究
其爲寳三黄不能汙其質丹砂不能吞其形
可與天地同其長乆與日月並其精華無一
物可以比並且丹曰金丹鼎曰金鼎二者並
取金爲名也其必以金之寳而造之也然後
既以造成賴此金之元氣可以化世寳三黄
同登玉闕謂其以金寳而造之然後化之則
明造化之機胡爲丹經仙方充積棟宇其間
所論丹母獨言乎眞鉛及其分辨陰陽和合
四象乃曰白金硃砂黑鉛水銀至於點化乃
曰黄芽白雪雌雄二精閲盡丹經未嘗有一
書及用金爲丹之母特取金良者以養丹砂
徒費工夫用火而去及借白金以助生育所
養雖存其色未能盡善十年之内參之造化
或以白金造室或以白金作蓋或以白金而
作外墻上體陰陽交接之道下體蜾贏孕子
之法細而詳之物情能傳其情交其精混其
氣和其神隨物而轉參合造化體驗施爲雖
漸有所得而皆未造夫一蹴而就者也一日
而成簡易明白之境精一純良之妙矣僕因
思之曰丹砂染銀氣之深被金氣之淺則昔
之所以爲金今變而爲銀矣染銀氣之淺被
金氣之深則昔之所以爲銀今變而爲金矣
感銀之氣尚淺被金之氣未深則爲金爲銀
而未辨乎顔色尤不可不明乎生養感變之
道夫既感而爲銀矣而欲復還而爲金不亦
可乎大抵氣聚而成形者可以氣而變其形
以質混而成形者終不能以氣而化其質僕
造此法多失之金氣大薄銀氣大深爲銀以
轉爲金未既徒事乎𤇨罨之功雖復還其爲
金之性終不免有耗折之偏繼自以往既識
此病當以金而變養以氣化氣色不牢者而
自還可也吁黄白之物雖産於天地造化之
妙亦利於人生養之道變化之功也色之淺
深實不逃乎一氣之用譬之接物正爲梨接
桃者其實甘以梅接杏者其實酸各有本然
之性亦可積習薰陶蒸染之乆與之俱化不
見其所以爲本然者矣僕夜以繼日焚香禱
告參驗古今要圖簡易早遇眞仙傳授大法
乃出世之金丹頓空之上乘雖藏之以自祕
亦不敢隱而無傳
　　　造靈砂貼身要訣
粉霜一兩成塊者用三淋荷灰汁者一伏時
以雌雄末醋調貼粉身先入銀母硃匱内養
三日可以眞死硃砂一兩硫黄一兩同於四
十八津三淋之液内煑一伏時取出入甘鍋
中上以死粉霜捺頭以銀硃再捺粉上養鍊
七日眞死取出先用死粉貼身次用死硃又
用伏火飛硇貼此三貼身非人世所有並不
吞母每兩各用半錢重匀爲貼身切宜祕之
　　　養白雪要訣造成五行法
前四象既以眞死却將粉霜六兩薑自然汁
煑一伏時荷灰汁同煮爲妙取出在銀瓶内
上用四象末捺頭外用蕎麥川椒香附子樟
柳根訶利勒五味通固合外養煆再取出入
象末内養火二七日眞死研入四象末内合
成五行大丹之匱却將粉霜成塊者用三黄
煑貼了遂入獨粉匱内養令眞死號曰白雪
獨神匱
　　　白雪獨神養粉要訣
粉霜堅鍊者用一味薑汁一味藕汁同煑三
伏時常如魚目沸入三黄在汁中同煑略借
氣之用也次以生雄貼粉身入白雪匱内鋪
再養火三七日候粉眞死可擣爲末作獨養
粉匱又於獨粉匱内養出粉霜其妙難窮不
過鉛池便是山澤至寳又以死粉爲匱復將
生粉用前二汁入生硫雄同煮三伏時取出
可以生雄貼粉於前死粉内脱出粉霜可養
一黄化物
　　　糝制要訣
僕自幼鍊養靈砂非不知以母養子以子爲
母脱經三次轉至九還慣養黄芽鍊成紅粉
幾二十年不獲未免含羞忍辱持鉢於人門
閲盡丹經參求稽考皆無所取就後得異人
點化和合四象攢簇五行得合天地之造化
雖點頑成物變貨成眞尚未造安身立命利
物濟人之域復思異人言子母有吞竊之患
鍊紅粉有長生之功推其所㫖凡三煅而不
全就七養而未全成後養紅粉依方煮鍊别
求一匱法始得大有效驗今將養粉火訣載
之方軸後人得之不可輕泄大抵紅粉爲之
藥附金水長銀芽凡母之氣結成其體與硃
靈附陽者大相遼遠非假神室煅之不就非
用神符匱養之不成非三淋荷葉汁煮之不
伏養法常用温火先蒸後煅留而不去若遽
加大火一煆而折一養而去如養嬰兒如弄
姹女調停火候方得眞死紅粉死乃水銀乾
水銀乾而糝制成寳若泄此事禍不旋踵矣
　　　訣曰
煮如蟹眼煆不純陽養令温暖始不飛揚一
二三日旦夕各一兩四日旦夕各兩半開罐
上在下下在上五日六七日一兩半
　　　硃靈口訣
夫硃靈者皆有吞竊之患惟粉見母而無吞
竊之憂硃依硫而成體硫能竊耗母所以見
硫而氣過雖竭天下之金石窮天下之靈苗
亦不能免此患也硃也靈也粉也三者互相
制伏始獲點化之功也靈砂已成垛用刀削
去硫氣移下鏡面顛倒入鼎扶持埋向鼎口
外再納泥正固砂邊勿令火傷砂體用炭緩
緩煆之勿令鏡面皮膚破裂用醋調藥貼身
先入母匱以陰爐上火下水温養七日次陽
鼎上水下火鍊養七日甑得秘密硫氣不出
汞氣不飛子母兩全始獲其利某得養靈砂
之妙㫖亦得師傳之法利在點化之妙止於
丹陽丹陽之法换骨與世寳爭衡於世豈爲
易事耶衆藥之用莫如白雪白雪之藥即是
粉霜其物甚難於養鍊雖用沸湯衝過荷在
汁煮一伏時入在紅粉匱内或以神室上以
四象末蓋頭外用黄藥子川狼毒紫河車八
角鏡瓦松細辛鳳尾石韋八味蜜調固濟用
火養煅寒爐取出剥去外藥將神室㘽粉入
四象末内養令眞死無拘日數時依師㫖教
深有效驗先又白金三錢雜以赤金七錢投
下雌粉二錢並投死靈半兩其靈分胎在上
赤既以白而死靈亦不復爲赤所染矣再將
赤金一兩同鎔又以死靈半兩併前投之砒
粉二錢先點其靈後分胎在上赤物復變爲
純陽之寳二以死靈共一兩止得八錢又以
死信粉二錢點之同鎔作汁投下生鐵半兩
生硝三錢以泥塞口大火一扇破鍋取淨再
换鍋更得鉛五錢煎之淨二兩七錢此换骨
之法也白雪之效初成上乘之丹法也後有
神符一丹亦是粉霜養鍊功效之大不可與
白雪同日語此某於神符誠然造於極至之
妙
　　　神符要訣
白雪中傾下汞候乾成芽取聖芽八兩或一
斤鍊養成粉㘽蓮粉霜在内可煮可煅養之
二七日每二錢可點赤而化上色换骨丹陽
此丹依師變轉又名神符白雪一錢可點一
兩赤物成寳亦可糝汞一錢乾一兩成寳某
在丁亥歲造成白雪脱出神符又變玉神符
白雪乾汞成寳點化丹陽及將前四象𤇨燒
每一兩只有寳三錢已上某夜不能寐日不
能食又參明師乃曰靈砂硫氣不斷粉中有
汞汞能活硫日往月來死而復生每三兩只
主有寳三錢餘者爲膠油糖之物而去矣某
再告師遂將存汞去硫之訣始獲十全效矣
　　　鍊硃去硫第一法
先養靈砂成寳去硫後養硃去硫四象去硫
五行不去
　　　詩曰
以硫結汞斷靈砂用母㘽蓮養我家留汞去
硫爲大寳三還伏火見黄芽
死汞一味最爲佳却以硃汞結成砂水火鍊
來經四七周天火候聖黄芽
黄芽一味養丹砂四星匱一是生涯火候調
停纔七七乾汞成眞足可誇
　　　鍊硃靈去硫存汞成寳論
夫靈砂硃砂見寳乾汞成銀世之絶學也往
往煅鍊靈硃者世傳之久矣所作者莫知其
數得寳成事者未審其人靈砂者若以草木
煮鍊八石資養不用母者不能成其事業用
母而不用草木制者蝕母甚而不能靈通母
少子多者亦不能制其眞死既云有母不靈
無母不成既母多而子少但不借體還魂者
爲妙母少而子多者但不疏碎堅體者爲佳
無母者但疏碎而不能堅剛純食母者而汞
去借母之體也有母無母母多母少二者皆
死燒𤇨青脆無寳者何也大抵有母無母之
義學人不知皆爲硫之所拘始者無硫獨汞
不能成二氣之妙儻成靈砂既死之後硫不
去寳不能成其間母與汞事然一體皆爲硫
氣所攝燒之青脆作汁有艶有母者外有白
衣中間青脆無母者但青黑作汁二者俱有
鬼𦦨黄煙尚存若便以𤇨煎硫蝕母汞經火
愈燥愈裂汞母難以存焉皆爲硫火一時盡
化爲油糖而已自可嘆哉空費施爲徒勞作
用古仙云硫黄在金石之中爲將軍謀慮出
焉又爲黄婆又能擒汞而伏又能媒合銀母
而成其質殊不能分胎離體成銀爾有云太
平只許將軍定不許將軍見太平汞既伏矣
硫不去而及有所惡正此義也僕今既事業
在手漏泄機緘不爲得罪於天庶幾有補於
將來志誠之士得者幸無輕視但念學事業
勤苦不易者也戒之戒之
　　　訣云
小玉(即/硝)四兩以長流水同煮獨神(即鐵/花)一斤
一日爲度硃靈死者但以獨四兩養一兩封
固入匱灰池中四圍离灰可簇火一煅來日
取出靈砂雪白色如來日未白再以靈砂用
小玉煮少時再入匱匱火簇養一夜定成白
體之物入𤇨爐中只以死硼硝些子點之下
生鉛少許其物成絶色世寳矣
　　　神雪丹陽四皓丹
粉霜(二/兩)　水晶砒(一/兩)　硼砂(二/錢)　硇(一/錢)
乳香(三/錢)　焰硝(一/錢)
　右六件𢶞細拌和之用銀末四兩拌入水
　火鼎内以八斤火足秤依靈砂法火候一
　同寒爐開其藥飛在鼎口四向其色黑可
　收之其銀母墜底去母不用取藥收之名
　曰四皓丹
　　　四皓丹轉四寳神雪丹
四皓丹末(三/兩)　粉霜(五/錢)　砒(二錢/半)　硼(半/錢)
硝(一/錢)　乳香(一/字)　硇(半/字)已上並用生者
　右用銀粉二兩半同前藥拌𢶞細匀生薑
　汁和爲劑以銀臠子捲成筒子入藥在内
　用細鐵線縛定用水中金爲匱上下鋪蓋
　固濟入灰池去令一寸養火一十六日子
　午卯酉各一兩抽换新火也日足冷剥去
　銀薄收之可化丹陽不然將藥鐵臼杵爲
　細末可爲子母匱
　　　四寳神雪丹轉神符白雪丹
將前四寳丹四兩或半斤一斤爲匱内轉養
粉霜作白雪丹口訣
　　　神符白雪丹轉輕紅粉丹
大光明硃砂四兩四十八津者一伏時用銀
臠子半兩裹之入白雪丹養火七日一兩子
午卯酉抽换成寳亦可充杖子爲丹陽亦合
庚道點黄不然將此物和神符同養火三七
日可以糝制一錢紅粉可乾汞五兩湯瓶之
上寳成方過氣爐𤇨成上等至寳亦轉爲庚
矣
　　　神符白雪丹養靈砂爲紫河車丹
白雪丹匱内養靈砂七日成銀其靈砂和白
雪亦可點杖爲十分丹陽三錢一兩成上色
銀矣
紫河車匱養三七母砂二八感氣一兩火候
二時卯酉一七日母砂子白𤇨成寳亦對衝
杖子成上等丹陽將紫河車養出母砂爲銀
蟾丹匱轉養得粉霜制金矣
　　　養成神粉轉雌黄名金英丹
葉子雌黄四兩四十八津煮一伏時洗淨用
十分好庚箔一兩包之鐵線十字縛之於神
粉匱内養一十六日出剥了金箔一錢點一
兩花銀成菜花金矣
　　　神粉匱養雄黄爲金雄丹
雄黄四兩四十八津煮一伏時出淨淘洗用
足色庚一兩包之於神粉匱内養十六日取
出金箔一錢化花銀一兩成官金矣
　　　丹房雜法
藥石一斤乳細用瓦鉢盛之以鳳尾草又名
鵝青草或山慈姑或馬齒莧或躑躅或芭蕉
根但死砒草皆可用以四五擔擣擂碎榨自
然汁或添入清水用大缸盛之澄定二三日
取上面清汁煮藥石七日了如粥糊狀再添
汁煮三五日以藥石炭火上燒看煙盡有半
石可用熬藥至八九分乾用好皮紙盛爐灰
頓在鉢内藥上滲去水烘乾入合如法固濟
四兩火養月餘用甘鍋固濟窟煆再入合固
濟養令眞死雪白輕淞無煙爲度方過母氣
爲匱每八兩藥以好銀八兩火煽鎔作汁用
杭州鍋盛之將上藥分作六箇小包逐包攛
在銀上其藥亦微作汁略攪轉又下一包如
此六包皆盡通攪轉提超鍋候冷破鍋取出
其銀在下依然白其藥在上帶黄色方可爲
匱其銀不折分毫用鉛三兩入銀内同鎔煽
去鉛方可打得其銀亦可養硃
　　　打靈砂法
水銀八兩好硫二兩乳細炒成青金加些雌
雄或半兩入水火鼎封固得密下手便下半
鼎火纔火紅上面固藥氣超得盡用鹽泥刷
之如此半箇時候方加火至七分鼎下裏面
藥升時水自然滚候滚將靜時加大火鼎一
伏時其堅如鐵
　　　打硃靈法
假以前炒成青金頭五兩入硃砂五兩同乳
細再加生硫二錢加再炒半箇時辰如前法
入鼎進火
　　　打硃砂法
硃砂十兩入好硫六兩加雌二錢亦可同乳
細入銚中樣火炒半箇時辰入鼎固濟如前
法用火每硃一兩出鼎止有八錢重
　　　煑砂法
硃砂每兩分作十塊用絹袋盛之入藥内煮
三日方貼身入匱
　　　煑藥
地榆五加或橘葉漢椒或貫仲荷葉灰
　　　貼身法
每砂一兩作十塊用銀薄一錢杭州名臠子
每一兩約二十片貼上砂逐塊務要捺得緊
實然後鋪蓮入砒匱半斤養六兩砂上下二
層入合固濟以三兩火養六日以四兩火養
三日取出其硃青黑色裏面紅方可入母匱
　　　入母匱法
山澤銀八兩以炭末作粉亦得或以麤糠鋪
在大浴盆内用水和之次將銀鎔成汁用竹
簡左手拏住右手提鍋納銀於竹簡上淋下
糠内自然珠圓每母硃半斤以砒匱藥二兩
拌在母上作衣每斤母養硃四兩作兩合入
封固養火五日三兩四日四兩火出合將靈
𤇨成寳或點化
　　　點化
養得硃靈眞死母子兩全用硃靈一兩在甘
鍋底次用骨頭粉一兩蓋又以鉛粉或黄丹
蓋頭自上發火大煽作汁候冷破鍋取之用
鉛煎得一兩五錢九成銀
　　𤇨靈硃法
養死砂一兩用鉛一兩先鎔作汁然後下砂
扇去鉛盡自然雪白
　　𤇨母匱
將養過母銀用黄丹二兩打拌令匀丹食火
一伏時取出投鉛煎之靈砂不倒再煅即死
硃砂如入母匱了有八分死用慈姑草擣碎
或大金螃蟹但伏硫草皆可以短樣砂鍋下
面用草中間用硃靈上面厚用草蓋用瓦陀
蓋面不必封固却以磚石砌爐中安藥鍋四
圍用炭上面亦用炭自上發火至下通紅其
鍋亦紅先以爐灰一斗在邊用水拌濕候藥
鍋通紅草煙將盡取藥鍋在濕灰内用濕灰
蓋之候冷取出其硃自然眞死
　　　添補靈砂
砂二兩用前藥煮乾以母四兩成粉用生砒
一兩爲末先炒母熱次下砒再炒入却以此
母養砂二七日一七日二兩火五日二兩半
二日三兩再六兩火一夜取出其砂得一兩
八錢重用鉛煎成寳(一兩砂得/八錢銀)其母銀用黄
丹二兩拌匀皮紙裹再布裹埋地内三日取
出烘乾先以鉛四兩入甘鍋鎔作汁次下母
同鎔爲添補法
　　　結母砂法
母一兩打作二三片用水銀五兩同裝在建
盞内上面黄蠟一兩清油三四兩同煮其油
蠟大鎔半箇時辰取起候冷用刀四圍取起
其油蠟作一塊下面銀與汞交媾將銀子取
下砂又銀子如前法結之以銀盡爲度此法
度只結二八母砂
　　　硃砂取汞
硃砂十兩乳細用松炭末和之裝在大甘鍋
内至六分用松炭末蓋之上用小瓦片裝在
上用鐵線結成一團片蓋在鍋口用鐵線縛
之打一土窟先安小瓶在窟内瓶内用水將
甘鍋蓋覆轉在瓶口用泥封口四圍磚砌上
面用大火一煆再加半爐火每硃一兩可得
眞汞七錢在瓶内去水洗得淨
　　　分庚銀
每淡庚一兩重用生硫一兩或半伏者七錢
忍冬藤又名鷺𪆀藤兔絲子藤亦可或躑躅
花荷葉煑硫四五日自倒伏硝二錢半皂角
末拌硝逐旋添入鍋内作汁礬二錢半鹽二
錢半上件藥同研細
　右將淡金作汁先用些小硫攛之提起候
　冷次下前藥蓋面上頭用陳壁土和鹽蓋
　頭又用小鍋蓋之鐵線扎縛封固通身用
　泥固之大火糒得十分好候冷破鍋取出
　其金作一塊在内銀在外包了打去外銀
　仍將金用前法再用藥一半再如此□之
　又如前去銀第三次於一半藥内又去一
　半藥亦如前法其金方淨其銀及藥投在
　鉛内煎之儻金銀内有銅時先用硝提得
　淨了却分金銀分銀銅即次銀先用壁土
　泥鹽蓋在上作汁了不可攪令其自然二
　氣相感破鍋取出再作汁用(硝/伏)硝多礬少
　再三再四提之攪得硝礬在鍋内邊上傾
　出銀了再鎔礬再有銀以無即止若七成
　者只得七分
　　　縮法
青緑篇云用泥法重四十九兩數水銀半斤
錫半斤千年草一枝蜈蚣草一枝同鍊




　　　吕仙賜方
明窗之外著桑柴一滴方纔養聖胎七七之
中分造化等閑一笑作金釵
硃砂四兩桑灰汁二斤懸煑淨爲度次膽礬
四錢明信四錢石炭四兩韭杵眞汁煮信黑
魚膽煮礬入六乙匱玄晶石固定只在有熟
之藥
夫丹者乃禀天地之氣候奪日月之精光有
陰有陽調和須序先明子母後察其詳藥品
不知空自爲之則不成矣得此者宿縁有慶
仙籍書名積行累功濟人利物如或非爲甘
遭玄憲(純陽吕祖師仙嵓/洞中親書賜方)
　　　又方
明窗要桑柴一味制枸子根四兩酸薑草四
兩紅四錢柴一升醋一斗用鍋内煮一宿煎
鍊成膏以乾爲度碾碎爲末黄臘爲丸一點
四兩每一丸重一錢即此便是神方薑草枸
子根二味可以爲汞捷法
　　　又方
六乙匱七日火二兩炭硃砂四錢桑灰一升
水銀四錢硃砂四錢水銀占住硃砂一處乳
了便煮倒信韭菜根汁金銀花根著了便成
癩頭硝硼砂也煮信裏若要信成汁除非衆
石爲硼一石硝一石蜜陀僧能點金
　　　又方
藥頭一錢錫四兩水銀二兩護信二錢用醋
折過與前方詳用
　　　火田農務
混元丹　以見寳砂半斤入合澆汞二兩醋
調赤石脂蚌粉封口縫了更不固濟入以二
兩火養三日第四日加火二兩通養七日夜
以子午卯酉互换火日足取出開看其汞皆
乾如有些小油汞未乾再封合養火三日候
汞乾再開合澆二兩如此四次得乾汞半斤
如作長生匱每次澆四兩七日七夜火轉汞
至百兩止取上色𤇨成無比之寳
靈砂九轉　每澆汞二兩用火五兩候申時
入火來日開看水銀已死老子曰朝種暮收
早澆晚乾
青芽子砂三兩澆汞三兩寅午戌火各四兩
三日夜開看如未生芽又澆四兩養三日夜
必生黄芽如生芽不得取動又澆四兩養五
日夜又澆四兩養五日計一月六次澆四兩
共二十四兩日足取出上面飛成黄芽者摘
稱或半斤或十兩或一斤可取收起却别入
火養湧泉變化其餘合子底不飛者作芽子
不中用但和先砂作草匱一煆成寳黄芽擣
碎水飛淘隨水過者鼎器養爲大藥不隨水
過者白砂硝爲寳不可爲藥或將芽子五斤
爲母五日一澆五兩採摘入生取熟汞不竭
也四兩砂澆一兩汞火三兩養三日候冷取
出又澆一兩養三日候冷開合寒林芽子生
起不得動又澆一兩四次汞四兩將手抵芽
子硬時方可摘下若高二三寸妙也逐旋收
任意化物可變十六變乃長生室匱澆汞一
絶
靈砂九轉　將養成汞五兩不可犯雜别作
一合子每日澆汞伍兩入合内入灰缸中每
用鼎火五兩每三日一次澆其汞湧起如瓊
林玉樹作珍珠虬頭帶紅色及珊瑚之狀其
寳可愛也



修鍊大丹要㫖卷上





修鍊大丹要㫖卷下蘭六
　　　硃砂鼎方
硃砂眞正如箭頭光明出辰州者以三斤爲
則用浣火絹袋盛之以桑柴灰熱水淋汁了
再淋滿盛於砂鍋内却將硃砂袋懸掛灰汁
中上不露袋下不著底又用一砂鍋蓋上以
灰滓固口縫桑柴火文武燒煮三七日夜火
不可太急亦不可太慢如常魚眼水沸煑之
至期取出看黑色透明爲度如不黑明再煮
三日夜如常要看灰汁如淺隨即添滿又固
口縫每一夜一次看如是黑明完了將出來
待冷却將新山澤銀剪鑿碎於砂合子先以
黑紙爲貼身然後銀一層硃砂一層裝滿合
子用鐵線十字縛定仍用赤石脂爲末用紙
筋調均固濟合口無令氣泄謂之子母相生
用一土坑深二尺四寸埋之三七日取出於
甘土鍋内銷自然成汁即係銷銀一般比及
埋硃砂時先做黄蠟鼎模完備候乾取出在
内黄蠟空其模子等候臨期鑄要燒𤍠模子
汁下則匀比鑄之先要將鐵扇草末放入模
内令乾疾成鼎之後看鼎大小蓋用花銀打
造一箇蓋蓋上留一竅子如將汞入鼎内却
於竅内放下鐵扇草末用灰火温温煑之自
然片時即乾成寳每一斤却用三兩赤毛入
内爲骨金公五錢爲閏用乾柳枝攪之匀又
用硼砂焰硝少許入内去其垢膩傾内隨成
眞寳如無鐵扇草即用木律草根爲末代之
亦可其詩曰
一葉一枝花深山是我家硃砂見我爛水銀
結成砂
此草與天南星相類一葉如大麻葉一般七
瓣一花如鈴鐸一般倒垂花紫心黄者是也
鑄鼎之法須用
雄黄　硫黄　雌黄　五加皮
獨掃　紫河車　馬齒莧　人言
　此八味各等分另爲細末用赤石脂和匀
　先於蠟模上帖内外却用爛熟紙筋黄砂
　泥護塑令厚伺乾烘出原蠟鑄之玅
砂鍋　山澤銀　沙合子　甘土鍋
汞入鼎　赤毛(三/兩)　金公(五/錢)　硼砂焰
硝各少許
鐵扇草青葉紫背背有毛青白花花心黄而
空風吹不動無風自摇如有二種



　　　术律二種根白葉青子黄身赤







　　　丹華丹
好金脚人言四兩爲末硇砂硼砂乳香各半
錢入水火鼎昇於鼎蓋下臨用時入輕粉以
黄蠟油和丸每二兩可點十兩重赤毛入眞
寳三七四六皆可然後入梅鍋内再三煑之
即成寳也不審輕粉與黄蠟油多少
　　　通神丹
水銀八兩硫黄二兩用新鐵鍋炒成砂子或
有煙焰即以醋洒候研細入水火鼎醋調赤
石脂封口鐵線扎縛晒乾鹽泥固濟用炭二
十斤煆如鼎子裂蘸石脂頻抹其處火盡爲
度經宿取出研細再入水火鼎凡七次忌尸
氣婦人猪犬等物須淨室齋戒擇日時爲之
　　　妙寳眞方
汞五錢　辰砂五錢　雄黄三錢
　右用黄蠟一兩作彈子一箇却將馬齒莧
　十兩煮汁和白芨末五兩紙筋就入蘆甘
　石末針砂磁石代赭石白硫黄黄丹金精
　石鬱金研如泥得所作二分先將一半裹
　蠟彈均無縫候乾方入汞砂黄等封閉就
　將前藥泥一半再裹一層令均候乾方纔
　下銷銀鍋内用磨瓦蓋頂固濟務在無令
　走氣候乾再用六一泥通身固濟鐵線縛
　住十分候乾方用二十四兩炭火慢慢煨
　之一七候通身紅就去火待冷取開去其
　外匱止留貼身之匱用燒紙灰將米湯和
　再燒過用熟絹一袋盛之著肉身養之七
　七取開爲末將杏核作一眼去仁灌入藥
　末銅鐵線縛定鹽泥固濟入香爐火内燒
　之一伏時取出即成眞寳每日止許食用
　一錢不許富貴多用並不許有違祖願切
　不可亂傳非人罪不輕恕愼之愼之有縁
　遇者宜自保重耳





爐寘中室圜象爐之南其制外圓内方圓徑
一尺四寸方徑一尺二寸中深七寸爲鐵栅
以限上下通身高一尺五寸外作三級每級
高四寸闊三寸下級闊加倍究其南面之下
地通虚至栅以便出灰上一級書五行南火
北水東木西金土居於中次二級書八卦震
東巽東南离南坤西南兑西乾西北坎北艮
東北後天位次也下級爲罡道火下時步三
匝于上爐南設香几圜象北後坐榻一主人
日守坐于上具炒煮所用器物皆列置左右
兩旁凡藥物鼎合並須櫝藏勿宜褻玩于外
執事者俱令出次他所無幹不許輒入齋房
主人有事或出則扃鑰之
　混元九轉金丹訣
　　　第一轉養砂成丹寳
詩曰白向白中取赤向赤中求從教金紫貴
爭奈勝王侯陰眞人曰良無頭釜無耳不用
藥直下制老子曰紅鉛黑汞大丹頭水銀一
味獨爲優紅鉛硃砂也黑汞水銀也先以紅
鉛製成白硃砂然後和水銀相和合爲寳而
成造化之基滋養無窮之理次用良無頭十
二兩於鐵合内鋪底上安好辰砂半斤再上
良無頭末四兩蓋之以生黄土實填用醋蜜
調赤石脂蚌粉封口縫又以六一泥固濟令
乾入神仙爐下火四兩養七日足候冷取砂
塊成寳碎之作匱歌曰用鉛不用鉛須向鉛
中作若也用鉛時用鉛還是錯又曰燕雀不
生鳳狐兔不乳馬若無眞父母所生都是假
　　　第二轉見寳成寒林玉樹
以見寳硃砂半斤入合子内澆汞二兩在上
以醋蜜調赤石脂末蚌粉封口縫乾了更不
固濟入爐先以二兩火養三日第四日加火
二兩通養七日以子午卯酉時换火日足取
出開看其汞皆乾如有些小油汞未乾再封
口養火三日火候依前候汞乾再開合又澆
二兩依前火養七日足開看其汞皆乾如此
澆養四次得死乾汞八兩與見寳硃砂共一
斤更不澆汞只虚養七日其合乾汞俱成寒
林玉樹造化無窮如作生湧泉匱每次澆汞
四兩養火依前法七日夜轉轉如此增汞至
百兩且止之取上色乾者𤇨之則成無比之
寳其物安置室中夜有光明鬼神見之潜伏
若打器皿飛蟲不敢親傍若用未經𤇨者一
兩可點紅銀十兩如山澤之先出者
　　　第三轉寒林變玉笋
將前砂汞對停十六兩爲末以十二兩入合
令半實以筯插數孔量大小可澆汞四兩如
㘽蓮子相似上以餘四兩末蓋之醋蜜調赤
石脂蚌粉封口縫令乾不固濟入爐如前養
火七伏時日足開看其汞自然成錠子一如
玉筍若過爐𤇨之即成至寳不養丹任用無
窮修道之士仍加消息
　　　第四轉養小丹
歌曰赤白二物先伏之方能擒得火龍兒但
教金木歸洪治自得精成銷絳闈一點明星
開鼎燦半輪紅日出爐飛丹成解變人間物
始信權移造化機將前汞銀四兩鑄合子一
箇如雞子樣内盛好辰砂一兩蜜調赤石脂
封口縫令乾不固濟將前件養玉筍匱鋪蓋
四時换火養七日取岀其砂一兩不折不奪
胎色拒火不動研爲細末以楮汁丸爲八十
一丸以絳紗袋懸井中七伏時岀火毒須擇
三元甲子庚申或旦望甲辰清淨新井花水
向太陽服一丸可延一紀之壽要丹知靈驗
但將汞四兩於無油銚子内上放丹一丸以
盞合以濕紙擁塞縫口於炭火中熬之其水
銀作嬰兒笑泣聲相似良乆聲絶時取看成
垛上色之銀即丹之驗也餘丹置淨室中以
絳紗袋盛之安於隱密處仍要積德助貧自
貪富逸必遭其禍
　　　第五轉小靈丹養黄芽
歌曰小靈丹驗早爲佳造化功夫不用誇七
七四時温養了開爐一見變黄芽將小丹八
兩虚養七伏時不用匱火候依前法了其藥
成黄芽
　　　第六轉小丹黄芽養種金硃砂
　　　
歌曰金砂養就色堪怜莫用多辭向外傳花
滓好求經潔後萌芽須採未分前三龍共處
庚辛就五虎同周辰巳圓從此紅娘脱身去
一堆金骨始驚然右將黄芽爲末作匱以辰
砂塊子四兩用眞金箔蜜貼身逐塊裹了入
匱内蓋了以醋蜜調赤石脂蚌粉封口縫令
乾次花滓上等茶芽同作六一泥固濟半指
厚令乾入爐如前火候七日足取其塊成紫
磨金又名金蠶
　　　第七轉金蠶作匱養黄芽
以金蠶四兩入合澆汞一兩醋蜜調赤石脂
蚌粉封口縫令乾更不固濟却入黄芽匱内
再以醋蜜調赤石脂蚌粉封口縫令乾依前
火候七日夜開視其汞皆抱金蠶生成金芽
乃眞仙物也亦依前澆汞一兩封固如前轉
轉如此增養四次成四兩同金蠶八兩第五
次澆汞二兩火候如前轉轉一次澆十六兩
更不增澆只虚養七伏時得庚寳十六兩乃
可鼓鑄鼎也
　　　第八轉鼓鑄金鼎
於歲朔及三元甲子或上寅日擇淨室置爐
建壇三層上列九星中畫八卦下開八門立
劍四維懸鏡祭祀三清然後將庚寳十六兩
鑄鼎如雞子樣可養大丹成寳立妙無極
　　　第九轉金丹大藥
歌曰造化工夫熟見涯火龍大体是丹砂解
將凡骨爲仙骨能使貧家作富家祕訣既從
達士得靈機休對小人誇好修陰隲皆天地
反此應當禍不差一依鼎法祭謝然後好辰
砂四兩納金鼎中用醋蜜調赤石脂蚌粉封
口縫依前火候養九九八十一日足然後取
岀杵研極細以不近墳墓取自然楮汁和丸
九九八十一丸絳紗袋子盛懸井中七伏時
擇良日祭天地三清日月星辰諸神百鬼龍
神社主本宅元辰誠心盟誓先將一分祭名
山大川有道師衆歌曰仙方一卷世稀聞莫
向愚癡説此門漏洩天機遭横禍祕藏神訣
入仙源造時莫使凡夫見養就休同俗子論
三分一分須濟世丹成家積翫崑崙
　　　至寳訣
千里根不以多少新潤者交廣生者老大而
佳即根也右用一新生鐵銚子未經用者入
汞於中以麻油煮之旋削藥根如爪甲片大
投入候黄黑去再削旋以帛子裂之却取砂
子安别所匱法以匱至尋常故古今秘其名
云四氣子末水和爲匱包而火之自辰至巳
即成赤金也四氣之草人皆識之是處皆有
人之所仰如日不可缺有頌讚曰
　　秋生夏死　養育人命　粉如玉屑
　　水調稍硬　包彼神砂　置之午家
　　自辰至巳　脫出金華
外注結時用乾感煆時用渾沌也
寳主軒轅亦三年而後悟之後訣於此此物
乃五谷中一物禀金氣者秋冬乃茂春秀夏
枯取其子粉如玉塵也人之所常食也若取
其頭白至妙者水和匱之安灰中自辰至巳
大火煅爲金也篤志之士自有神告悟之者
毋輕洩漏恐貽禍焉
　　　昔人不輕易授受
漢期門郎程偉妻通神變化煎水銀成銀偉
從受方妻謂偉骨相不應得之逼之不已妻
乃尸解去
賀知章謁賣藥王老問黄白術持一大珠遺
之老人得珠即令易餅與賀賀心念寳珠何
以市餅王老曰慳吝未除術何由成



修鍊大丹要㫖卷下


