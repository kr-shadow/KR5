#+TITLE: 席上腐談:END:-宋-俞琰
#+DATE: 2016-06-11 12:27:12
#+SOURCE: github.com/kanripo/KR5d0029 master ab408e50                
欽定四庫全書　　　　　　子部十四
　席上腐談　　　　　　　　道家𩔖
　　提要
　　　　(臣/)等謹案席上腐談二卷宋俞琰撰是書乃其
　　　　劄記雜説惟上卷前數十條為考證名物之語
　　　　詞意多膚淺無稽如謂婦人俗稱媽媽乃取
　　　　坤卦利牝馬之貞意謂⬤⬤之名因出於渠
　　　　搜謂㲩⬤之名取於蹋以登牀多附㑹穿鑿
　　　　不足為據其餘則皆闢容成之術及論褚氏
　　　　遺書胎孕之説下卷則備述丹書而終以黄
　　　　白為戒大㫖皆不出道家而在道家之中持
　　　　論獨為近正亦由其先明儒理故不惑方士
　　　　之詭説也朱存理樓居雜著有是書䟦語二
　　　　條其一稱石澗先生注易外别有席上腐談
　　　　易説皆有刻此編特手筆存於家黄巖林公
　　　　守郡時持之而去其家别無副本至今吳中
　　　　失其𫝊庚戌秋與海昌董子壬㑹於逆旅偶
　　　　談家有是書又已失去遂同過祝秋官處轉
　　　　為假之歸幸此書又復來吳中云云是此書
　　　　之𫝊出於存理其一稱俞氏家集云腐談四
　　　　卷今止二卷今本曰輔談者雖聲相近而字
　　　　畫轉訛不同必有據也云云考永樂大典所
　　　　引或作輔或作腐參差不一觀存理䟦知當
　　　　時本自異文非有兩書矣乾隆四十六年十
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　席上腐談卷上
　　　　　　　　　　　　　元　俞琰　撰
邵康節曰動物自首生植物自根生自首生命在首自
根生命在根又曰飛者棲木食木鷹鸇之毛猶木也走
者棲草食草虎豹之毛猶草也飛之𩔖喜風而敏於飛
上走之𩔖喜土而利於走下在水者不瞑在風在地者
瞑走之𩔖上睫接下飛之𩔖下睫接上𩔖使之然也水
𩔖出水即死風𩔖入水即死然有出入之𩔖者龜蟹鵞
鳬之𩔖是也
牛順物乗順風而行則順馬健物遡逆風而行則健書
費誓云馬牛其風春秋左氏𫝊云風馬牛不相及蓋馬
牛奔⬤則各自從風而行也
北地馬羣每一牡將十餘牝而行牝皆隨牡而不入他
羣焉易之坤卦云利牝馬之貞蓋謂此也今人稱婦人
為媽媽亦是此意蟻亦不入他羣故呼為馬蟻一名𤣥
駒
瑣碎録云魚逆水而上鳥向風而立取其鱗羽之順也
有微風不知所從來但觀鳥之所向
虱隂物其足六北方坎水之數也行必北首騐之果然
嚮見一書云耳今忘其書之名
周禮山虞仲冬斬陽木仲夏斬隂木在山南者為陽在山
北者為隂仲冬日南至仲夏日北至皆日光之所及也
是故木之面南者在水則面向上
肝属木當浮而反沈肺属金當沈而反浮何也肝實而
肺虛也石入水則沈而南海有浮石之山木入水則浮
而南海有沈水之烏木虛實之相反也
爾雅云鳥之雌雄不可别者以翼左掩右為雄右掩左
為雌張華博物志亦載此說陶𨼆君曰鳥之雌雄難别
舊云其翼左覆右是雄又燒毛納水中沈者是雄浮者
是雌
魏伯陽參同契云男生而伏女偃(一作/仰)其軀非徒生時
著而見之及其死也亦復效之本在交媾定制始先禇
氏遺書云陽氣聚面故男子面重溺死必伏隂氣聚背
故女子背重溺死必仰走獸溺死伏仰皆然
素問云升降出入無器不有注云壁窻户牖兩面伺之
皆承來氣衝擊于人是則出入氣也以物投井及穽中
翩翩不疾皆升氣所礙也虛管溉滿捻上懸之水固不
泄為無升氣而不能降也空瓶小口頓溉不入為氣不
出而不能入也故曰升降出入器無不有予幼時有道
人見教為劇燒片紙納空瓶急覆于銀盆水中水皆湧
入瓶而銀盆鏗然有聲蓋火氣使之然也又依法放于
壮夫腹上挈之不墜即如銅水滴捻其竅則水不滴放
之則滴修養家存神于泥丸則丹田之氣上升蓋神之
所至氣亦隨之而住也房中術所謂手按尾閭吸氣嚥
津雖得其緒餘而亦不泄
欲知時辰隂陽常别以鼻鼻中氣陽時在左隂時在右
亥子之交兩鼻俱通丹家謂玉洞雙開是也
馬痛死者不可食食之殺人而肝為甚醫書云馬火畜
也有肝而無膽木臟不足故食其肝者死史記云秦繆
公亡馬野人得而食之者三百餘人吏欲法之繆公曰
君子不以畜産害人吾聞食馬肉者不飲酒傷人乃皆
賜酒而赦之予近見里人葛恒齋食馬肉腫傷以煮酒
入鹽飲之而愈然則酒誠可以解馬毒也
左氏傳云國狗之瘈無不噬也杜預注云瘈狂也宋書
云張收嘗為猘犬所傷食蝦蟇膾而愈猘居例反亦作
⬤征列切狂犬也或謂杏仁亦可以治犬傷
内則云狼去腸狸去瘠兔去尻狐去首豚去腦魚去乙
鱉去醜鄭氏云皆為不利人也左氏𫝊云晉侯夢楚子
伏已而盬其腦子犯曰吉吾且柔之矣杜預注云腦所
以柔物今人熟皮必用猪腦欲其柔也昔有人食猪腦
一具朞年手足軟弱不能下榻遂成癱瘓乃知内則與
左傳之說皆不誣矣
魚去乙鄭氏注云魚體中害人者東海鰫魚有骨名乙
在目傍狀如蒙篆乙食之鯁人不可出爾雅云魚枕謂
之丁魚腸謂之乙魚尾謂之丙予謂鄭𤣥謂乙為魚骨
爾雅則以為魚腸皆以其為如篆書乙字也若以狼去
腸推之則魚之乙非腸矣乃魚骨也
唐詩云杜宇呼名語巴江學字流蓋以江勢曲折如巴
字或謂蛙形象蚯蚓形象之此皆魚骨象乙之意也陸
龜蒙謂鴨能言能自呼其名或謂自呼其名者鴨鵲猫
狗亦皆能之豈特鴨與杜宇
燐火俗謂之鬼火兵死及牛馬之血曰燐螢火亦曰燐
其明皆如火而非火也吾家舊有老僕素不信鬼隨先
人徃無錫青陽匯收租夜見鬼火無數騰騰而來衆驚
走獨老僕乗醉趍前撲之乃石楠葉之濕者予嘗夜坐
水亭雨初霽見草間有光遂起而拾之乃一濕蝦殻
葉玉岩云嚮在五臺山中夜間見濕松皮有光呼從者
拾滿一布囊蓋將持歸遺江南親戚故舊以示希有數
日後視之則乾而無光矣笑而棄之
古享禮猶今前筵古宴禮猶今後筵杜預曰享有禮貌
設几不倚爵盈而不飲肴乾而不食宴則折俎相與共
食
古之素積即今之細摺布衫也荀子云皮弁素積楊倞
注云素積為裳用十五升布為之蹙其腰中故謂之素
積一升八十縷十五升千二百縷葢細布也
玉藻云士不衣織鄭氏注云織染絲織之釋文云織音志
今訛為注遂稱織絲為注絲志注聲相近也或寫為苧
絲則又轉訛矣
北方毛段細軟者曰子氄子謂毛之細者氄温柔貌書
堯典云鳥獸氄毛是也今訛為紫茸
豳詩云無衣無褐何以卒嵗鄭氏云褐毛布也貴者無
衣賤者無褐何以卒嵗愚按孟子云視刺萬乗之君若
刺褐夫以褐夫對萬乗之君亦言貴賤之殊耳褐乃編
枲粗短衣不黄不皂賤者之服非毛布也褐字從衣毼
字從毛鄭氏誤以褐為毼遂云褐毛布也毛布乃今之
斜毼價貴于苧麻多矣此豈賤者之服
今之蒙衫即古之毳衣蒙謂毛之細軟貌如詩所云狐
裘䝉茸之蒙俗作氁其實即是毛衫毛訛為蒙蒙又轉而
為氁
氊之異名曰毛席毯之異名曰毛褥猶竹笠呼為竹巾
東漢西域𫝊注氈曰毛席張衡四愁詩云美人贈我氈
氍⬤服䖍通俗又云織毛褥謂氍⬤細者謂之毾㲪毾
㲪者施大牀之前小蹋牀之上蹋而登牀者
漆器有所謂犀皮者出西毘國訛而為犀皮桂漿者出
罽漿國訛為桂漿以此推之氍⬤恐即是渠拽國名音
同而字不同耳西毘亦即是織皮國名訛而為西毘也渠
拽織皮出書禹貢
幞頭起于周武帝以幅巾裹首故曰幞頭幞字音伏與幞
被之幞同今訛為僕
韓退之元和聖徳詩云以紅帕首蓋以紅綃縛其頭即
今之抹額也帕首幞頭本只是一物今分為二物
唐人幞頭初以皂紗為之後以其軟遂折桐木山子在
前襯起名曰舉容頭以為起于魚朝恩五代相承用之
至宋乃易以藤織者仍易以紗後又易以漆紗周武所
製不過如今之結巾就垂兩角初無帶唐人添四帶以
兩角垂前兩角垂後宋又横兩角以鐵線張之庻免朝
見之時偶語近時凉緇巾以竹絲為骨如涼㡌之狀而
覆以皂紗易脱易戴夏月最便以此見幞頭之製亦是
展轉翻騰故其様古今不同如此
嚮見官妓舞柘枝戴一紅物體長而頭尖儼如靴形想
即是今之罟姑也𤨏碎録云柘枝舞本後魏拓拔之名
易拓為柘易拔為枝
琵琶又名鼙婆唐詩琶字皆作入聲音弼王昭君琶琵
懐肆胡人重造而其形小昭君笑曰渾不似今訛為胡
撥四
觱栗二字豳詩說文觱作畢朱晦菴曰篳篥元名悲栗
言其聲悲壮也悲觱畢三聲皆相
張衡四愁詩云美人贈我金錯刀古之錯即今之磋也
磋(千箇/反)北人讀錯作去聲南人讀錯作入聲其實一也
鬚眉荀子作須麋楊倞注云麋與眉同髭鬚亦作兹疏
荀子云龍兹劉向列女𫝊云龍疏火席名也楊倞云兹
與髭同一作鬚龍兹即龍疏疏鬚聲相近也
郊特牲云筦簟之安而蒲越藁鞂之尚左氏傳云大路
越席越户括反今錢塘市肆所賣蒲合即越也以越為
合聲之訛耳
柫水車柫也楊倞以為連枷枷乃打稻器非柫也
古之承霤以木為之用行水即今之承落也
崔豹古今注云長安御溝謂之楊溝謂植髙楊于其上
也又曰羊溝謂羊喜觝觸墻垣為溝以隔之故曰羊溝
愚謂今人以水溝在庭内不可見者為陰溝在庭外可
見者曰陽溝
吳人指積薪曰柴積(音/祭)即周禮天官委積之積鄭氏云
委積謂牢米薪芻釋文云積(子賜/反)今訛為祭以委積停
留曰祭留
禮記云天無二日孟子亦云天無二日乃若春秋左氏
𫝊云天有十日蓋謂十幹甲至癸也列子乃云堯時十
日並出荘子淮南子又從而附益其說雖寓言不亦過
乎或者曰亦有兩日並出而相鬭者載之信史不可謂
無也予曰不然唐乾符六年十一月兩日並出而鬭此
必日初出時水中映日蕩揺上下不定遂成兩日之相
摩天安得有兩日
二十八宿有房日兔畢月烏丹書云日烏月兔蓋謂日月
之交也易以離為日陽中有隂也坎為月陰中有陽也
張横渠謂陰陽之精互藏其宅是也兔四足漢張衡以
為隂𩔖其數偶烏有三跡陽之𩔖其数竒愚謂兔自屬
日所謂月中兔者月中之日光也丹家借此以喻神入
氣中猶日光照入月内乃着兔于月以為法象故其說
有云者月者藥也世俗遂謂月中有搗藥兔妄矣今于
數百步之外觀山上行人如白蟻之小及過數十里外
山亦不見何況地去天數萬里之髙逺安能見月中之
兔哉月中果有兔可見則不知此兔何等様之大小也
張衡謂羿請無死之藥于西王母羿妻姮娥竊之以奔
月中是謂蟾蜍劉昭盛稱張衡天文之妙而張衡論姮
娥與蟾蜍如此得非承前人之謬乎
晉志云羲和占日常儀占月區車占星儀(音/蛾)今謂月中
女名嫦娥因又名日月為羲娥謬之甚矣謂月中嫦娥
者妄也又謂有廣寒清虚之府則又妄之又妄矣
月中有蟾兔桂𣗳之說皆妄也然戰國時已有是說矣
楚辭云夜光何徳死則又育厥利維何而顧菟在腹朱
晦菴云菟與兎同世俗桂𣗳蟾光之𫝊其惑久矣或者
以為日月在天如兩鏡相照而地居其中故日月㣲黒
處乃鏡中大地之影略有形似而非直有是物也斯言
有理足破千古之惑
宋蒼梧王使楊玉夫伺織女渡河曰見當報我不見當
殺汝遂為玉夫所弑織女乃經星萬古不移豈有渡河
之時蓋丹家運夾脊之氣上升崑崙頂中謂之黄河逆
流又以任督二脉為天河因以牛女喻身中之陰陽交
媾爾杜子美天河詩乃有牛女年年渡何曽風浪生之
句張文潜七夕歌形容織女一宵之歡以為猶勝嫦娥
不嫁人夜夜孤眠廣寒殿大扺騷人才士嘲風詠月不
過一時之嬉耳寧復揆之以理織女星名也安有機杼
之具武后七夕得金梭于庭乃宮人為之耳猶真宗之得
天書天有書乎乃王欽若之徒為之耳
黄河出于地上崑崙山東流至于磧石故夏禹導河至
磧石而始天河自在天上隨天運轉晝夜不定豈得與
黄河相接李大白乃云黄河之水天上來太白蓋以崑
崙山為天上也天河與海霄壤髙下之不同豈乗槎可
到張華博物志乗槎入天河見牽牛織女星可見其誕
也
列子謂女媧氏煉五色石以補天儒者譏其誕天未嘗
有缺縱有缺豈煉石可補況天體運轉不停從何而措
手譏之誠是也殊不知五色石以喻五臟之氣耳養生
之法潜神内視則五臟之氣聚于丹田自丹田熏蒸達
于腦中腦為崑崙居上象天補天即黄庭經所謂填腦
所謂子欲不死修崑崙是也江東采石世俗相𫝊女媧補
天煉五色石于此故名采石以訛𫝊訛
女媧氏⬤伏羲氏之王天下後世以女媧為古聖女乃
伏羲之妹顓頊之母豈其然乎且夫氏名女媧猶國名女
直又如左氏傳所謂女艾荘子所謂偊女髙孟子所
謂馮婦果皆婦人哉
書云皇天后土皇者大也后即厚也古字后厚通用也
楊州后土夫人祠塑后土為婦人像謬矣月令云其神
后土注云顓帝之子孫祭法云共工氏之霸九州也其
子曰后土能平九州故祀以為社左氏傳云共工氏有
子曰句龍為后土此豈婦人哉古者天子稱元后諸侯
則為羣后若以后土為婦人則后䕫后稷亦可為婦人
乎
朱晦菴曰如今祀天地山川神塑貌像以祭極無義理
愚按西漢郊祀志天地合祭位皆南嚮同席共牢髙帝髙后
配於壇上西嚮亦同席共牢蓋取乾父坤母之義此時
未有塑像不敢設位爾乃若山川之神與天地神祇本皆
無形今塑東嶽神為帝者像又塑后夫人像以為之妻
妾則不知其娶何氏為妻買何氏為妾也
郡有土地廟曰城隍廟以其在郡城之下也古者鑿土
以築城而城下之地無水曰隍有水曰池易曰城復于
隍謂泰之上六極則必反逆倒轉為否之初六亦猶城
圯而其土復填于隍也蓋有城則有隍縣無城而稱其
土地廟為城隍廟何耶
吕氏春秋云魯哀公問于孔子曰䕫之一足信之乎孔
子對曰調六律和八音惟一人則足矣愚謂哀公所問
蓋以䕫為獨脚鬼也或稱軒轅有四目唐堯有八眉道
聽途說之不實街談巷語之失真皆此𩔖也東漢曹褒
傳云章帝語班固曰堯作大章一⬤足矣此必古有是
語與孔子答哀公之意同䕫乃虞舜時典樂教胄子者
哀公以⬤為獨脚鬼也寃哉獨脚鬼乃山魈見道家烟
蘿子圖連胲一隻脚故唐詩有山鬼趫跳惟一足之句
豈可以⬤為鬼物者哉
孔叢子曰土石怪䕫罔兩國語云木石之怪䕫蝄蜽未
有所謂一足之說荘子乃云䕫之一足其行趻踔注云
⬤一足獸如牛無角聲如雷黄帝殺之以皮冒鼓聲聞
五百里怪哉
東漢西南夷有國乃黄帝時槃瓠之種槃瓠之說甚怪
而可笑蓋理之所必無也理之所必無惟可與燭理之
明者道庸人孺子不必與之辯也大扺語怪者多託以
黄帝時事昧者以為信然識者之所不取也
大孤山状如一隻履小孤山状如一瓣香相對有彭浪
磯今以小孤山為小姑彭浪為彭郎謂彭郎娶小姑為
妻江行者過其廟皆致敬也
温州有土地杜拾姨無夫五撮鬚相公無婦州人迎杜
拾姨以配五撮鬚合為一廟杜拾姨為誰乃杜拾遺也
五撮鬚為誰乃伍子胥也少陵有靈必對子胥笑曰爾
尚有相公之稱我乃為拾姨豈不雌我耶
近見廉司李裕僉事云江陵北有奉甲站初不曉奉甲
為何義詢之父老乃言春申君所居春訛為奉申訛為
甲也
有自中原來者云北方有牛王廟畫百牛于壁而牛王
居其中問牛王為何人乃冉子伯牛嗚呼冉伯牛乃為
牛王
眞武即𤣥武宋避祖諱改𤣥為真夫𤣥武乃斗牛女虚
危室壁七宿位居北方屬水江南人家祀之以厭火灾
如漢武帝栢梁殿飾以蚩尾蚩乃海器水之精也水能
克火因置此像又如徐州黄樓黄土色土所以勝水也
朱晦菴曰真武非是有一箇神人被髮者蓋只是𤣥武
所謂青龍朱雀白虎𤣥武亦非是有四箇物以角星為
角心星為心尾星為尾是為青龍虚危星如龜螣蛇在
虚之下故為𤣥武真宗時諱𤣥字故改為真參星有四
脚如虎故為白虎翼星如翼軫星如項下嗉井星如冠
故為朱雀盧仝詩頭戴井冠楊子雲言龍虎烏龜正是
如此
𤣥武即烏龜之異名龜水族也水屬北其色黒故曰𤣥
龜有甲能捍禦故曰武其實只是烏龜一物耳北方七
宿如龜形其下有螣蛇星蛇火屬也丹家借此以喻身
中水火之交遂繪為龜蛇蟠蚪之状世俗不知其故乃
以𤣥武為龜蛇二物
賈秋壑㑹客食鼈一客不食鼈問之則曰奉祀真武秋
壑曰真武之龜不可以為鼈也龜鼈不辨何以治民客
乃求郡者也遂不與郡座客同戲之曰鰻與鰍鱓皆不
可食象真武之蛇也蔗笋亦不可食象真武之旗竿也
滿座皆笑秋壑亦笑
韓退之與軒轅彌明石鼎聫句云時於蚯蚓竅鳴作蒼
蠅聲後人乃云茶鼎聲號蚓香盤火度螢句雖工然蚯蚓
安得有聲蓋不熟玩韓詩耳退之蓋謂鼎中湯鳴如蒼
蠅之聲非謂如蚯蚓之聲也蚯蚓竅乃石鼎之竅如蚯
蚓藏身于泥中之竅耳崔豹古今注云蚯蚓一名曲蟮
善長吟于地下江東人謂之歌女謬矣按月令螻蟈鳴
蚯蚓出蓋與螻蟈同處鳴者螻蟈非蚯蚓也吳人呼螻
蟈為螻蛄故諺云螻蟈呌得腸㫁曲蟮乃得歌名
晦菴曰今以𤣥武為真聖而作真龜蛇于其下已無義
理而又天蓬天猷及翊聖作四聖殊無義理
醫家謂肝属東方木而藏魂肺属西方金而藏魄道家
乃有三魂七魄之說魂果有三魄果有七乎曰非也蓋
九宫數以三居左七居右也白玉蟾三龍四虎之説亦
猶是蓋太𤣥以三為木四為金也
蘇子由云古説左腎其腑膀胱右命門其腑三焦丈夫
以藏精女子以繫胞以理推之三焦皆如膀胱有形質
可見而王叔和言三焦有名無狀不亦謬乎曾虎臣云
按白虎通性情篇謂上焦若竅中焦若編下焦若瀆據
此則三焦有形質矣叔和既不察而子由亦偶忘之耶
愚謂聞之𨼆者云三焦即黄庭也丹書以心火腎大膀
胱火聚于此以猛烹極煅故曰三焦焦乃武火之謂也
沈存中亦云黃庭有名而無形與叔和之說同然存中
亦不知黄庭即三焦叔和亦不知三焦即黄庭與曽虎
臣謂三焦有形亦是已就從白虎通分為上中下則又
非也
丹書云竒經八脈惟任督二脈為一身隂陽之海五氣
貞元此為機㑹任脈起于中極之下以上毛際循腹裏
上關元至咽㗋属隂脈之海督脈起于下極之腧並于
脊裏上至風府入腦上顛循額至鼻属陽脈之海運尾
閭夀五百嵗為白鹿蓋通此督脈者也龜之夀亦然龜
能閉息伏氣蓋通此任脈者也又能通此二脈海則貫
尾閭通泥丸百脈皆通黄庭經云皆在心内運天經晝
夜存之自長生天經即黄道乃日月往來之路在人身
為任督二脈乃呼吸往来之路
予曩得一子不哭不乳三日而死不知何疾後讀醫書
保生方三因方皆因兒生不啼不乳蓋因剪臍帶之時
為風所入自臍以上循胷喉攻至下胲齒齦當中作黄
粟一粒疼不可忍故不啼不乳但以指甲破之出黄膿
一㸃便啼便乳後以此法敎人凡活數兒矣按素問難
經甲乙經皆云任脈者起于中極之下以上毛際循腹
裏上關元至咽喉又按朱肱内外二景圖云上下齒縫
中間齦交二穴乃任督二脈之㑹乃知嬰兒初生所以
不啼不乳者風入任脈故也
木瀆酒肆吳其姓者病精滑不禁百藥不可療予授以
一術極簡易但脅腹縮尾閭閉光瞑目頭若帶石即引
氣自背後直入泥丸而後嚥歸丹田不問遍數行往坐
卧皆為之仍敎以服既效方保真丸彼亦不服但行此
術不半年後見之疾已愈而顔如桃矣此術亦可療頭
風
道家傍門術有鼻吸口吐之說以為不漏既吐矣安得
不漏始不信試之果驗此術亦可療夢遺
世傳三峯採戰之術托黄帝𤣥素之名以為容成公彭
祖之所以獲髙夀者皆此術士大夫惑之多有以此喪
其軀可哀也已葛洪喻之為冰盆盛湯羽苞蓄火或以
為舐刀刃之⬤探虎穴之子豈不險哉
北夢瑣言載唐相國夏侯孜得彭數之術悦一娼娼不
能奉承以致尾閭之泄致卒予外祖閭丘公為大理評
事時得此術兩臉如桃年過七十竟為此術所害與夏
侯孜無異丹家以為桶底脱蓋中年而精力健能吸縮
閉固晚年精力衰不能吸縮閉固是以一夕而傾倒殆
盡
夷堅志載吳道人害縣吏之妻而卒為縣吏所害道人
一死固不足以償數十婦女之命然縣吏亦善此術蓋
嘗害他人之妻者其妻㡬為道人所害賴有羊羔湯以
補之而不死亦幸矣
九華山杜安仁先天大學性命書九篇議論滔滔儘有
講明或者曰此書嘗進呈髙廟予觀其進表有云過以
相與者必能濟衰合大過卦枯楊生梯之道分明是房
中術蓋借易以文其說非清浄無為之道也
覆山子⬤谷注隂符經以竒器為未用之處女可謂亂
道之甚矣又注參同契穿鑿附㑹是乃魏伯陽之罪人
也真西山為之序其書儒者蓋以之為異端而不復窮究
其說遂為所欺
三谷子金丹百問其三十八問云人之生如何分男女
陰陽曰男先感而後女應之者必生男也女先感而男
後應之者必生女也男女神和氣順精全即生端正福
夀之人若神傷氣憊精虧者即生怪状天薄之人三谷
子姓丘名山字安道江右南城人三谷其所居也乾道
初遇金華老人得金丹之術遂作此書
雲間儲華谷祛疑說云開氣為男闔氣為女一闔一闢
男女攸分宜春李玉溪注玉皇心印經云男女禀受同
也但感合先後而分隂陽耳
褚氏遺書云隂血先至陽精後衝血開裹精精入為骨
而男形成矣陽精先入隂血後參精開裹血血入居本
而女形成矣施肩吾鍾吕傳道集云父精先進母血後
行血包于精而為女母血先進父精後行精包于血而
為男肩吾蓋祖褚氏之說與三谷子之說相反不可不
辯
予三十年前嘗與燕山温次霄總管夜語生男生女之
分次霄深取三谷子與儲華谷之說且曰孫思邈天癸
一日二日之說不足取至論白玉蟾氣血盈虚似月魂
之說則證以素問所謂月始生則血氣始精月郭滿則
血氣實月郭空則經絡虚蓋氣血自月上弦至望則盛
下弦至晦則衰月郭滿魚腦實月郭空則魚腦減蛤與
蟹皆然呂氏春秋與淮南子皆不誣也愚嘗見士大夫
之未得子者毎毎以此語之多有得子者然育與不育
則有天命存焉非人之所能為也
醫書載求男法多引用褚氏遺書之說誤人多矣吾鄉
一貴公子連得二女其後妾又懐姙貴公子喜而告予
曰今必得男吾用褚氏法也予笑曰若用褚氏法當拱
聽足下更弄一瓦他日果又生女予告以丘三谷儲華
谷之說越一載遂生一男
近㑹澄江郭伯英閒語中原前輩胡紫山温次霄郝吉
甫因論褚氏遺書之說伯英憮然曰吾為此書所誤矣
伯英蓋亦用褚氏法者也連生六女而弗悟後以語松
江張士龍之子可謂以迷指迷矣因告之曰速宜改正
之可也伯英曰改正之法當如何予曰陽精先至隂血
從而包之陽在内則男形成矣此乾道索坤而成男之
謂也隂血先至陽精從而包之隂在内而女形成矣此
坤道索乾而成女之謂也伯英聞之笑謝而去
或疑貴公子侍妾滿前得子反少漁郎一夫一婦得子
反多何也此理曉然有何難見蓋寡欲乃有子多欲則
無子譬調一杯羮鹽恰少則有味鹽多則無味也士大
夫欲得子法當節欲否則就枯松而索膏瀝槁竹而求
汁欲得子也難矣孝經云父母生之續莫大焉未得子
者不可不知也然又有一說男猶天也女猶地也天之
雨露未嘗不沾濡也而地有肥磽之不同亦有生物者
亦有不生物者地若瘦瘠或剛鹵或瓦礫而責其不生
物是鐫冰而改大挼藍而求朱徒爾覬望而已無獲也
東漢書馬勒傳云勒祖偃長不滿七尺常自罪短陋恐
子孫之似也乃為子伉娶長妻伉生勒長八尺三寸世
降俗末江南士大夫徃往溺于聲色娶妻買妾皆求其
稚齒而嬌嫩者故生子皆軟弱多病而夭亡甚而醉以
入房神思昏亂雖得子亦不慧
陰陽均至非男非女之身精血散分駢胎品胎之兆此
褚氏遺書之說也或有無糞門者無産門者何為其然
也徐巽胎育感化論云父母大小便急而受胎也其說
出衛生經又有頭如雪而肌⬤純白者或者以為社日
受胎故男曰社公女曰社婆非歟曰非也徐巽胎育感
化論云受胎之時母之經水正行榮血泛溢是以成胎
則肌肉色白褚氏謂血充肌膚則身白是也毛髮皆白
目視䀮䀮者何也經云毛髮者血之餘又云肝受血而
能視今月水方行血耗肝虚毛髮失所潤目精失所養
也
　
　
　
　
　
　
　
　
　
　
　
　席上腐談卷上
欽定四庫全書
　席上腐談巻下
　　　　　　　　　　　　　元　俞琰　撰
養生之學以老氏為宗老子著書曰道徳經同時有程
本乃老子之徒孔子與之傾蓋而語者也其書曰子華
子又有文子又有關令尹喜皆老子之弟子文子之書
曰通𤣥真經尹子之書曰關尹子其後有列子之書曰
沖虚至徳真經莊子之書曰南華真經皆祖老氏之説
其經名乃徽廟褒詔所稱老子著甚多漢有河上公魏
有王弼唐有葉法善宋有蘓子由王雱近世無錫尤氏
老子音訓謂古本王亦大為人亦極有理子華子之書
靈樞經内有一段引用其説
文子有黙希子注愚觀文子首章云非有道不可言不
可言即道與老子道可道非常道之意若合符節
關尹子有陳抱一注列子有張湛注莊子有郭象注成
𤣥英注近有林鬳齋老列莊三子口義列子引黄帝書
曰谷神不死是謂𤣥牝愚謂此語出黄帝書老子所云
亦出黄帝書也荘子之書本于列子蓋發明列子之說
者也
黄帝隂符經黄帝素問邵康節以為獸國時書託黄帝
之名而為之也愚謂金碧龍虎經黄庭經恐是魏晉間
文章葢托老氏之名而為之也陰符經有李荃注驪山
老姥注張果注連髙脚注金陵唐淳李雲峯注儲華谷
注朱晦菴亦有注晦菴曰隂符經恐是唐李佺所為是
他着意做學他古文何故只因他説起便行于世向以
語吕伯恭亦以為然一如麻衣易只是戴氏做自解文
字亦可認
龍虎經有王道注黄桐注太虛子注朱晦菴曰龍虎經
乃⬤括參同契而為之耳蓋因參同契有古記題龍虎
之説遂撰此書如二用無爻位周流行六虚此言九六
二用行于六畫而無定位龍虎經乃云二用無爻位張
翼飛虛危怪說向别處去
參同契乃東漢魏伯陽之書葛洪云伯陽作參同契假
借周易爻象以論作丹之意而儒者不知神仙之事反
作隂陽注之殊失其大旨然則晉以前已有人注參同
契矣如虞翻注隂長生注惜皆不𫝊于世至五代偽蜀
真一子彭曉作通真義以五行解三相𩔖為五相𩔖誤
矣三相𩔖者大易也黄老也爐火之事也三者之陰陽
造化蓋相𩔖也參即三也同即相也契即𩔖也蓋自解
參同契之義也所謂委時去害與鬼隣委鬼魏字也鄭
煥改鬼為仙謬矣百一之下遨逰人間百一之下為白
人乃其旁之立人合之則伯字也湯遭阨際水旱隔并
湯遭旱而無水易字也阨之厄際為下合之則陽字也
此自解魏伯陽三字也彭真一注有蜀本有袁本有濟
本有虚一子鄭煥本有汪剛刻置越州蓬萊閣下本
參同契自彭真一注後有張隨注李抱素注頗簡略陳
抱一注儲華谷注多有發明朱晦菴嘗托崆峒道士鄒
訢之名為注鄒即朱鄒春秋邾子之國也又作考異
陶𨼆居真誥所述多有仙女下降之詩識者之所不取
葢隱居自為之辭耳朱晦菴曰真誥末後道授篇皆是
竊佛氏四十二章經之意為之而已
唐有呉真節𤣥綱論司馬子微坐忘論王昌遇易𤣥子
詩韓逍遙内指通𤣥篇
司馬子微序天𨼆子云要妙在乎與天地真氣㝠契同
運又云覺氣來則運自己之氣適與天地之氣偕作此
是至妙之術儻三百六十日内運自己之氣適合天地
之氣三兩次則自覺身體清和異于常時況久久留之
則神仙之道不難至矣
化書乃譚峭所作峭字景升攜其書來求齊丘序齊丘
殺景升遂竊其書自名之
入藥鏡乃白鶴山崔帶範所作吕洞賔詩云因看崔公
入藥鏡令人心地轉分明夏雲峰儲華谷蕭了真皆有
注予觀其書云天應星地應潮不過謂上下徃來爾若
泥其說則斗杓毎月移一辰月月不同海潮每日兩至
日日相似二者安得俱應耶　又謂所謂窮戊巳或謬
為窮戊癸者遂以癸為天癸亦猶悟真篇⬤見芽生須
急採或以芽生為癸生是皆學三峰之術者妄亂改之
以證其邪說云爾儲華谷戊癸化火之說李玉溪坤癸
之論蓋欲反邪歸正而強為之辭耳
五代時有鍾離寂道指𤣥三十九章吕洞賓詩施肩吾
静中吟三住銘西山㑹真記鍾吕傳道集
宋有陳希夷指𤣥篇八十一詩劉海蟾還金篇亦十四
詩陳朝元玉芝詩楊虚純粹論劉希鶴朗然子詩甯𤣥
子詩張鴻濛還元篇玉鼎悟解篇張平叔悟真篇薛道
復命篇劉髙尚法語劉虚谷還丹篇陳黙崇正篇李長
元混元篇諸書惟悟真復命有注
張君房集道藏之書為雲笈七籖多雜以符咒行持因果
報應之說曽至㳺子曽慥作道樞舉諸仙丹詩歌訣如
海蟾之還金朝元之玉芝皆在焉
劉向列仙傳葛洪神仙傳沈份續仙傳曽至㳺集仙傳
易如剛仙𫝊拾遺陳葆光三洞神仙録他如洞仙傳神
仙感遇傳其說雖雜然古今諸仙之名皆載于編
丹家詩詞歌訣如元陽子大道歌曾先生靈源歌張虚
静大道歌髙象先破迷歌吳真節學仙歌玉鼎破迷歌
(缺/)處證道歌劉髙尚敲爻歌金華子注洞微子詩又有
托古人之名為之者如隂君還丹歌三茅君大道歌葛
仙翁流珠歌許旌陽醉思仙歌吕公𤣥牝歌多有說得
分曉處劉虚谷易𫝊不過借易以文其說耳非知易者
也是故朱晦菴深詆之
陳谷神了然論詹天錫大易内解王虚白三敎貫一論
楊蓬樓三五歸一說其說雖繁儘有可觀
白玉蟾有武夷集上清集玉隆集海瓊集金關玉鑰集
又有留子元問道集彭鶴林問道篇皆門弟子所編羣
仙珠玉集載張紫陽金丹四百字石杏林還源篇其文
辭格調與玉蟾所作無異蓋玉蟾托張石之名為之耳
陳泥丸翠虚篇亦是玉蟾所作其首篇數首詩皆元陽
子詩其後紫庭經羅浮吟歸一論與武夷等集如出一
手
玉蟾謝陳泥丸書謝張紫陽書無非張皇其說然所謂
青山暮雲碧潭夜月芭蕉春風之機梧桐秋雨之秘以
論升降浮沈極盡形容之妙彼所以宛轉為之假托者
蓋欲深取信于當時學者故爾
玉蟾傳彭鶴林彭𫝊蕭了真蕭有金丹大成集發眀玉
蟾之說所謂七七元來四十八此是𤣥𤣥真口訣者還
源篇則曰老汞三斤白真鉛一㸃紅四百字則曰老汞三
斤白真鉛一㸃黒蓋四十八即三斤汞其一即真鉛也
一斤十六兩即二八也二八即金半斤水半斤也即悟真
篇所謂藥物一斤須二八調停火候託隂陽也了真有
一圖以重坎居子重離居午坎一變為節居丑再變為
屯居寅離一變為旅居未再變為鼎居申三變為未濟
居酉四變為䝉居戌是為朝屯暮蒙屯下震上坎蒙上
坎下艮震動也艮止也應動静在朝在暮之說又有廖
蟾輝作三乘内篇沈白蟾作金丹篇皆玉蟾之徒也
許知微先天正宗修真秘訣用十二時之交處候自序
云淳熙問得漢州彭夢蘧所傳其後有蕭觀復丹序寳
鑑内象丹旨與知微所傳同
菴塗南子不著姓氏有達源篇嘉熙己亥壽春魏顯著
其書廬山素陽子陳闗有正道篇淳祐二年漢東孟珙
廬陵劉元綱皆為作序
永嘉周無所金丹直指寳祐甲寅蜀人楊子政跋
梅時雜言文之以濂洛之說儘有妙理
張用常真如至命篇慶元戊午囘陽子趙彦最刋板
毘陵霍上谷丹訣有一字𤣥機參問七月無錫尤木石
序其書上谷之子巨川又作金丹口訣直指極論天上
有戊巳之時與人身戊巳相符蓋謂坎戊離已也在天
為日月相望之辰在人身為呼吸相含育也
吾鄉糜知府諱⬤號𨼆齋官至奉直大夫有洞陽子眀
真篇寳祐丁巳刋板于家
雲間有蟾谷子王奎貫靈篇華谷子儲泳解隂符經參
同藥鏡悟真四書又作㑹三集松江有刋板
括蒼道士馮守經有正道篇不曽刋板與王頥菴俱受
道於曹黙菴
宜春李簡易號玉溪子有心印經解悟真指要羲皇作
用等書又有規十圖付長沙彭石頗簡明並刋于湖南
近者江西有翻刋本又有彭石密語并跏趺大坐調元
氣歌及注解極分曉末句云記此即便付丙丁乃下手
真口訣也當時彭得之不忍焚遂流落于江湖間得此
書者雖不咨問可也
大徳戊戌有道友自湘潭來以趙古蟾性命混沌書示
予觀其注雖雜以禪語亦自明白
大徳庚子夏壺𨼆示以金丹又𤣥篇云是梁九陽所作
觀其自序云得之王山賓天台山賓王可道號真常子
與夏雲峰陳了空郁蘆菴相倡和山賓有衆妙義集至
元辛巳文如心太傅攜此書示余係是寫本
永嘉夏元鼎號雲峰註隂符藥鏡悟真三書真西山為
序
瀘川郁蘆菴刋修真四書于羊角洞天其一韓逍遙内
旨通𤣥訣其二陳了空復一篇其三王呆徹舉一篇其
四⬤丹房得一篇咸淳庚午蜀人何逢吉序
維揚陳宇道號抱一子有立命篇紹定庚寅白玉蟾跋
又注闗尹子參同契董矩堂丞相題跋于後
三谷子丘山有金丹百問序云乾道初受道于金華老
人
委羽子指真篇自序云紹定庚寅年作不著姓氏其徒
有澄真篇亦不著姓氏
金真敎王重陽金真集馬丹陽微語集金玉集譚長真水
雲集劉長生仙樂集丘長春蟠溪集鳴道集王玉陽靈
光集郝廣寧太古集北方有刋本總名七真要訓燕山
道路邇多刋丹書大徳己亥攜丁靈陽文集恵予又以
馬丹陽語録求予序遂為序其篇端
或曰霍上谷玉蟾谷儲華谷糜洞陽皆知而不為者也
雖有書存乃空言耳予曰不然豈不聞列子之說乎列
子云昔人有言不死之道者燕居使人受之而不捷言
者死燕居甚怒其使者将加誅焉幸人諌曰人所憂者
莫急於死已所重者莫過乎生彼自喪其生安能令君
不死之乃不誅有齊子亦欲學其道聞言者之死乃撫
膺而恨富子聞而笑之曰夫所欲學不死其人已死而
猶恨之是不知所以為學胡子曰富子之言非也凡人
有術不能行者有矣雖能行而無術者亦有矣衛人有
善數者臨死以訣諭其子其子志其言而不能行他人
問之以其父所言告之而行其術與其父無差焉若然
死者豈不能言生術哉
朱晦菴謂季通曰隂君丹訣見濂溪有詩及之當是此
書行此而夀考者乃吃猪肉而飽者吾人所知蓋不止
此乃不免于衰病豈坐談龍肉而實未得嘗之比耶愚
四十年前注參同契時見吕四行八段錦術詫其老徤
毎竊笑之逮今思之參同契之學實屠龍術不如四平
之宰猪也知而不為乃晦菴所謂坐談龍肉者爾然學
是學者非屏妻子不可為也我輩讀聖人書況有父母
存詎敢違天而為偷生之計哉然於此嘗夜坐而試之
矣蓋亦略知龍肉之味者也豈不愈於坐談而不知味
者乎愚少也多病羸不勝衣所以茍延殘喘而至今未
死亦參同契之力也
予自徳祐後文塲掃地無所用心但閉户静坐以琴自
娛讀易讀内外二丹書遂成四癖琴之癖欲以六律正
五音問諸琴師皆無答後得紫陽琴書南溪琴統奥音
玉譜始知旋宫之法乃作周南召南詩譜及鹿鳴皇華
等詩絃歌之離騷九歌蘭亭詩序歸去來辭醉翁亭記
赤壁賦皆有譜琴之癖遂已易之癖集諸儒之說為卷
一百二十名曰大易㑹要以程朱二公為主諸說之善
為輔又益以平昔所聞于師友者為周易集說四十卷
易之癖遂已内丹則集漢唐以來丹詩歌訣一百卷名
曰通𤣥廣見集至元癸未遇異人授以先天之極𤣥乃
撰參同契發揮悟真衍義等書其癖亦已外丹則硃砒
汞不知㡬成烟焰一夕猛省參同契金以沙為主併和
以水銀之說世惟有金丹無銀丹也遂碎其爐竈鉗⬤
之屬此癖乃不復作嘗撰爐火監戒録今姑舉其略
周世宗顯徳三年召華山𨼆士陳摶問以黄白之術對
曰陛下為天子當以治天下為務安用此為乃遣還山
詔州縣長吏常存問之
眞宗景徳年間朝謁山陵因詔異人左右以賀蘭歸真
聞乃詔對問曰知卿有㸃化術可以言之奏曰臣請言
帝王㸃化術願以堯舜之道㸃化天下以致太平惟陛
下用之
王捷汀洲沙人賈販徃來江淮間遇異人得燒金術戒
之曰非遇人君不可妄泄捷亟欲獻於上為有司所欲
從時徉狂遂以此獲罪黥竄嶺外未㡬逋匿京師詣登
聞院自稱樞密承㫖謝從權嘗為嶺南官知其術為奏
得脱軍籍内臣劉承規以其名聞于上召見與語悅之
特受許州參軍改名中正留止京師前後貢金累巨萬
官至右神武大将軍唐州團練使有老煅工畢升曽在
禁中為捷煅金其升曰其法為爐竈使人隔牆鼔⬤葢
不欲人覘其啟閉也其金以鐵為之百餘兩為一餅每
餅輻解鑿為八片謂鴉嘴金是也上令尚方鑄為金龜
金牌各數百龜以賜近臣各一枚餘悉藏玉清昭應宫
牌以賜天下州府軍監各一天慶觀金寳牌即其金所
鑄也毎用蛇岡製煉雄黄所殺蛇葢不少矣後因治第
掘土見一巨蛇首大如栲栳驚悸得疾卒年五十五其
妻施氏封吳郡夫人諸子皆授殿直捷初得神術不以
勢利輒告于人及得禄賜與所化黄金惟施貧奉道釋
而已朝廷舉大禮又營繕皆以黄金為獻以助經費國
史王中正傳太史曾鞏所撰也名臣碑傳琬琰集云咸
平年間捷至南康軍遇異人自言姓趙久之又見于茅
山命求鉛汞敎以作金法廣陵志云捷于維揚遇道士
相攜至五通廟指示靈草𫝊以合和密訣大中祥符間嘗撰
文報謝廟中舊有祝文石刻兵火不存至今尚有燒金草存焉
張文定公詠字復之號乖崖在蜀有術士上謁言能煅
汞為白金公即市百兩俾煅一火而成不耗銖兩公立
命工煅為大香爐鑿其腹曰充大慈寺殿上公用爐送
寺中以酒榼遺術者而謝絶之
范文正公仲淹字希文與南郡朱某相善朱且病公視
之謂公曰某遇異人得變水銀為白金術吾子幼不足
傳今以傳君遂以其方并藥贈之公不納強之乃受未
嘗啟封後其子寀長公教之義均子弟及寀登第乃以
所封藥并其術還之
胡文恭公肅字武平少善一浮屠其人将死謂公曰我
有祕術能化瓦石為黄金子其葬我公曰爾之後事吾
敢不勉祕術非所欲也浮屠嘆曰子之志未可量也
樞密院編修居世英之父居四郎者少遇異人得伏火
丹沙法以金汞等分結成砂子裹以伏火丹砂煅之成
紫磨金未嘗對人言亦嘗輒用一錢臨終呼世英語之
曰我煅法世惟語韓魏公矣非韓魏公徳業之厚於人
不可授也我亦不當授汝汝分中合得自當有授汝者
然素知我有此法必有妄求之費因語數法不可成寳
者又語因觀數人豫此致禍者戒之戒之有一僕守火
嵗乆不懈因度為僧居京師定歴院時曽子宣當軸有
堂吏病瘵國醫不能療居視之曰應須我神丹乃取刀
圭與服而愈子宣大驚吏白之幸獲居四郎之丹奪命
鬼手子宣使人邀居不能至也使門下之人宛轉啖其
僧資給甚偹僧一日謁丞相許分竊為獻子宣喜甚送
僧降階僧退揖為馬臺蹶倒應時折足輿歸數日遂卒
尹和靖先生焞字彦明語門人祈寛云伊川因逺行晚
憩一古寺設臥具於佛座前未寢聞若䑕⬤聲熟視之
果有䑕在佛腹小竅中銜一文字欲出復入伊川起視
之則見佛腹竅中有文字一卷取而讀之乃丹方而其
首曰不換世間術伊川過目悉能了其意遂錄一本仍
以元紙納竅中後因郊居嘗煅此丹其法火養四十九
日乃成煅近三十日遇夜則四野來問之宅中不遺火
某等皆見火發如此數四恐驚衆遂取出焚試以粟粒
置銀盂中凡丹到䖏皆成黄金崇寧間盂尚在其金如
線圈轉數匝皆丹著處也其丹半成者封裹于衣箱中
以其近怪故終不以告人某嘗乗間問伊川伊川曰此
外丹也若人内丹成服之可以長年㸃化五金不足道
也某曰胡不服之伊川曰這箇肚皮裏便着此物晚年
許𫝊此方與一道士未傳而伊川卒後月餘道士至則
無及矣
蘇子由龍川略志云吾兄子瞻嘗從事扶風開元寺多
古畫而子瞻好畫徃徃疋馬入寺循壁終日有老僧出
揖之曰小院近在此能一相訪否子瞻欣然從之僧曰
貧道好藥術有一方能以硃砂化淡金為精金老當傳
人而患無可傳者知公可傳故欲一見子瞻曰吾不好
此術雖得之将不能為僧曰此方知而不可為公若不
為正當傳爾是時陳希亮少卿守扶風平生溺于黄白
嘗于此僧求方而僧不與子瞻曰陳卿求而不與吾不
求而得何也僧曰貧道非不恱陳卿以其得方不能不
為耳貧道昔嘗以方授人矣有為之即死者有遭喪者
有失官者故不敢輕以授人即出一卷書曰此中多名
方其一即化金方公必不肯輕作但勿輕以授人如陳
卿慎勿傳也子瞻許諾歸視其方毎淡金一兩視其分
數不足一分試以丹砂一錢益之雜諸藥入乾鍋中煅
之鎔即傾出金砂俱不耗但其色淺深斑斑相雜當再
烹之色匀乃止後偶見陳卿語及此僧遽應之曰近得
其方陳卿驚曰君何由得之子瞻具道僧不欲輕傳之
意不以方示之陳固請不已不得已而與之陳視之良
驗子瞻悔曰某不惜此方惜負此僧耳公慎為之陳姑
應之曰諾未㡬坐受鄰郡公使酒以贜敗去子瞻疑其
以金故陳自悔恨後謫居黄州陳卿子慥在黄子瞻問
曰少卿昔嘗為此法否慥曰吾父既失官至洛陽無以
買宅遂大作此然竟病指癰而没乃知僧言不妄也後
十餘年謫居筠州有蜀僧議介者師事克文禪師文之
所至輒與修造所費不貲而不知錢所來又秘其術不
以告人介與省聰禪師善密與聰道其方大𩔖扶風開
元僧所傳然介未嘗以一錢自利故能保其術而無恙
又云予治平末泝陜還蜀泊舟仙都山下有道士持陰
真君丹訣石本示余余因問以燒丹事對曰内丹未成
内無以主之則服外丹者多死譬積枯草敝絮而置火
于其下無不焚者後十餘嵗官于南京張公安道家有
道人為養金丹其法用紫金丹砂期年乃成公告余曰
藥成可服也余謂公何以知藥成也公曰抱朴子曰藥
成以手握之如泥出指間者藥真成也今吾藥如此以
是知其成矣予為公道仙都所聞謂公曰吾自知内丹
成則此藥可服若猶未也姑俟之若何公笑曰我姑俟
之耶
東坡先生年二十有六初仕岐下有異僧強授之以化
金方既得其術自是緘封之後以授潁濱先生潁濱亦
藏之逮居武昌有親故知之因扣其術潁濱曰自先兄
見授秘之有年矣暇日當求之巾笥間久之呼求者至
出書示之東坡岐下緘之宛然潁濱乃啟封披其書曰
此其是乎求者欣然曰是矣潁濱即焚于爐中語求者
曰貧可忍也此寧可為乎求者愧赧若無所容倉皇狼
狽而去
姑蘇查先生得煅硝石法章申公與之為莫逆交而法
不傳嘗遇一病僧而憫之取硝作盂令日煎水飲之服
之月餘病良已有周旋過而問其由以飲煎水為言是
僧素知查術曰此伏硝所成當取汞置盂中就火試之
果至汞死僧更以為希世之遇即徃禮謝再三且語其
盂之異復懇求其法查曰法固未易傳而前盂用力將
竭可攜來為公加藥為之僧取盂授查則碎盂别鎔門
臨大河俟硝成汁即鉗投水中曰我初但欲起師之疾
不意無厭至此也僧乃懊恨而歸
方子明道人寓瑞州夀聖寺蘇欒城贈以詩云水銀成
銀利十倍丹砂為金世無對此人靳術不肯𫝊闔户泥
爐畏天戒
子由嘗為黄白術先治一室甚密中置火爐将舉火見
一大猫據爐而溺須㬰不見子由謂神仙之術天使濟
貧乏待其人然後傳予非其人遂不敢講
張義方合還丹數年未就遇疾将卒恨不成九轉之功
命子弟發丹竈竈下有巨虺火吻錦鱗蜿蜒其間若為
神物護持乃取丹餅餌一粒瘖瘂而卒
東坡詩云暮年眼力嗟尤在多病顚毛切未華故作明
牕書小字更開幽室養丹砂黄魯直注云按先生與王
定國書云近有恵丹砂少許光彩甚竒固不敢服然其
教以養火觀其變化聊以悦神度日又詩云曹南劉夫
子名與子政齊家有鴻寳書不鑄全褭蹄促席問道安
遂䝉分刀圭不忍獨不死尺書肯見梯趙次翁注云劉
夫子豈劉宜翁乎先生在恵州有書與宜翁云或有外
丹已成可助梨棗者望不惜分恵其書具在毘陵後集
趙堯卿注云劉安世待制字器之曹南人得養生煉丹
術公嘗師之
夀州八公山側土中及溪澗門往徃得小金餅世傳淮
南王藥金有印子篆文謂印子金也㐮陽之間舂陵白
水地發土多得金麟趾褭蹄金如乾柿謂之柿子金小
說謂麟趾褭蹄乃婁敬所為藥金也方家謂婁金和藥
最良漢書注亦云異于他金東坡有物𩔖相感志草部
有煮碙煮雌等草爇客多用之然不得其煮煉之法耳
予嘗閱華嚴經第七十八卷有藥汁名訶宅迦人或得
之以其一兩變十兩銅畨成真金有一僧舉此致語予
語之曰問作華嚴經者則知之僧笑而去予嘗以胆礬
少許擦刀頭皆金也意者訶宅迦其胆礬之謂乎至大
辛亥鑄錢時予在饒州曽見一胆水化鐵成銅但饒州
之胆銅坑所出故成銅蒲州之胆出金坑必能化銅鐵
成金華嚴所謂訶宅迦今人不識之耳佛語必不妄也
瓦石砂土皆可變金乎春渚記聞夢溪筆談述異志涉
世録皆有瓦石沙土金生薑非變金之物投轄録有生
薑金蕨菜非變金之物清異志有蕨葉金不特此也尚
書故實有竹葉金暌車志有江茶金甚而江淮異人録
有握雪金宣室志有溺金述異志有唾銀果皆有之乎
曰幻也何謂幻詭怪妄誕也
秘閣閒談有所謂鐵釘銀神仙感遇傳有所謂生鐵銀
茅亭客談有所謂銅錢銀崑山集𩔖有所謂鉛銀邵康
節詩云鉛錫㸃金終屬假愚謂鉛錫與銅鐵五金之同
𩔖固雖是假然其變化理或然也若瓦石沙土則恐不
能至于薑蕨竹葉江茶不能變化則無是理矣夫薑蕨
之𩔖尚有質雪與唾溺是何物也可謂妄誕之甚矣
清源莊念祖方外志云西蜀估人孫生者販水銀于長
安担夫足跌于棧閣偶觸山石破其銚遽挽路傍草塞
之晚抵客舎視之則銚中水銀皆凝結矣孫生知其為
靈草所制規欲多取之促其僕夫飯鞭驢由舊路而去
暮登閣道驢驚失足墜于嘉陵江中
韓清老農何逺春渚記聞臨安僧法堅言歙客經于潛
山中見一蛇腹脹蜿蜒草中徐遇一草便囓破以腹就
磨頃之脹消而去客念此草必消腫毒之藥就取置篋
夜宿旅邸鄰房有呻吟者客訊之云正為腹脹所若即
取草煎湯飲之少頃不復聞聲至曉但聞滴水響呼不
應即起視之則其人血肉俱化為水急挈裘而逃客邸
主人及明潔釡将炊飯則釡通體成金矣乃密瘞其骸
既乆經赦客方至旅舎乃與主人共語其事
郭雲翼江湖紀聞嘉泰年間吉州禾山寺僧見一蛇擊
傷惟頭尾略有動復見一蛇旋繞數匝而去未㡬復見
去蛇銜野草覆其傷處不踰時二蛇引領同去既而寺
有行童登樹折足僧取此草覆之并煎湯洗濯令寢静
室旦視唯有枯骨存肉則剥爛無餘煎草之釡則金釡
也僧知此草可以化鐵成金遂秘其說里人昭州守張
某聞之厚禮遺僧欲知此草僧不言昭州遂令行童父
母訟于官繫僧于獄令人語僧曰若不言此草終無出
期僧終不肯言遂死于獄昭州雖慘刻僧亦愚甚耳
張華博物志云劉徳治淮南王獄得枕中鴻寳苑秘書
及子向咸共竒之信黄白之術可成卒無驗乃以此罹
罪
太平廣記云隋末有道者居太白山煉丹砂合大還丹
而成弼者給侍左右十餘嵗後以家艱辭去道者云子
從我乆今復有憂吾無以贈子遺子丹十粒一粒化一
斤銅成金足以辦喪事弼還如言化金辦𦵏訖復入山
更求丹道者不與弼持刀刼之不得乃㫁道者手又不
得乃刖其足道者顔色不變弼滋怒乃㫁其頭及解右
肘後有赤嚢開之乃丹也弼得丹多變黄金為人所告
有姦弼自别能成黄金唐太宗聞之召令造金太宗悅
授以五品官造金數萬斤而丹盡藝窮請去太宗令列
其方當任去弼訴之帝謂其詐挾之以兵弼不列遂為
武士㫁其手又不言刖其足弼述其本末亦不信遂斬
之
江夏黄休復茅亭客話云偽蜀成都有栁條酒肆其時
皆以當爐者名其肆栁條病經嵗有道士常來貰酒栁
條毎加勤奉道士乃留丹數粒云以酬酒價栁條依教
服之充盛如初有漢金堂縣王道賓為太廟吏知其事
遂懇栁條求餘藥以鐵鐺盛水銀投丹煎之須臾成金
因以丹與金呈蜀王問其(一作/真)法對曰有草生三學山
中乞宰金堂以便採藥乃授金堂宰明年藥無成知其
得丹于栁條遂誅之
劉長官名蟾結茅青城山中或云其有黄白法一夕有
三人攜酒果投宿語及爐火語笑方酣客曰知長者有
黃白法可以梗概言之長官初則堅拒客祈之不已作
色曰今夜須傳長官曰適募君子同道乃相逼如此三
人攘臂瞋目眄之曰某等非君子是賊也如不得法必
加害于君乃探出白刃脅之長官與妻惶懼遂授以法
并與殘藥三人拱揖而去長官昧爽下山不復再徃因
以居與李諶處士
法空無相師霅川沈待制之季也嘗于焦山僧法全語
及㸃化全云我有一術㸃銅為金乃于袋中抄數錢七
令空烹之通夕不成汁空呌全訊之全笑曰人得此視
之溪砂也豈知實銅也耶復取白藥少許投之砂始融
化出火視之真金也空(一作/因)日加延欵具請其術全曰
我不惜術但我有前⬤恐起貪人妄費之心反致竒禍
實無益于人也請言其自我年二十無家與道人同侣
三人共學丹竈紹聖元年七月十五日相語曰我輩所
學逰方未逺今當散行以十年為期却以此日㑹于此
地道人無累是日不至即道死矣遂舉酒為約三人者
散往川峽京洛間我即留二浙至出期豐樂橋三人次
第俱集各出所得方訣參較之内一茅法差簡易試為
之而銅色不盡一人曰我於成都藥市遇一異人得去
暈藥彼云奇甚而我未試也因取同煎而色益黄意謂
藥未至則當(一作/増)再煎及出則真金也相與謀曰京師
蠻家金肆天下第一徃市之無疑則真仙術也至都以
十兩就市即得高直時共寓相國寺東客邸中共作百
兩金以為别即市羊邊宫醖大嚼酣飲而烹銅不意銅
汁濺發火延于屋三人俱醉一人醉甚不支焚死一人
就捕受杖亦數日而死我獨㣲醒徑破烟焰脫命而出
懼有捕者素善泅即投汴水順流而下度過國門始登
岸方在水中悔過祈天⬤為僧乃不復再作或遇大縁
事不能成就當啟天為之不敢毫髮已用況敢傳人乎
空聆其說遂不敢逼一旦不告而去不知所在焉
韓子蒼待制言青城一道士俾小厮買酒待檀越小厮
中道登東所將鐵瓶掛于樹間瓶重木弱為風所揺木
葉楷磨所著處皆金色自是識化金之木走四方未始
乏絶寓滑州天慶觀以老病不出㡬十年欲傳其術與
人而未有可付者隂視觀前一老人賣米為業不問荒
歉每年求息一文以其為行有常或可以傳一日招至
酒肆密告以欲傳之意老人曰某能是乆矣道士曰明
日過我共試之詰旦老者至因扄户而共煅藥隣房道
士侣有所聞乃穴壁視之見二人各以火煅藥傾注于
地則赤金爛然遞相把玩稱嘆乃推壁而入二人倉皇
收拾不及因喧呶爭奪卒壓死二人而衆士因是而皆
坐獄
何薳云丹竈之事士大夫與山林學道之人喜于談訪
者十蓋七八然不知皆仙藥丹頭也自三茅君以丹陽
嵗歉死者盈道因取丹頭㸃銀為金化鐵為銀以救饑
人故後人以煅粉㸃銅者名其法曰丹陽死砒㸃銅者
名其法曰㸃茅如漢之王陽婁敬唐之成弼近世王捷
不可謂世無其法但得之者龜毛兔角而為之致禍者
十居八九如東坡先生楊元素内相皆密受其訣知而
不為者也章申公黄八座道夫皆訪求畢世費貫鉅萬
而了無一遇者也
夏侯嘉正為館職平生好燒銀常曰吾得見水銀銀一
錢知制誥一日無限矣俱不諧而卒
紹興間淮堧有一道人求乞手持一鐵牛髙呼鐵牛道
人在浮光數月忽一日入富家典庫乞錢主人問鐵牛
究意對曰能糞𤓰子金主人欲以資財易之道人堅不
肯後議止賃一宿令置密室來早開視果糞𤓰子金數
星道人至取鐵牛去主人妄想心熾尋訪道人欲買此
牛道人不從百色宛轉方允議以日得金計之償以一
嵗金價在家數日糞金如前金自後更不糞視牛尾後
有一竅無他異忽家中一婢暴疾召其夫贖去迹其所
之乃道人預買此婦人密持其金在其家前後糞金皆
此婦人潛置之候計成而取去⬤尋之已逃矣出趙灌
園就日録
破布衣裳破布裙逢人更說㑹燒銀君還果有燒銀術
何不燒銀自養身徐卿涉世録載此語戒其季子云世
之癡者為爇客所誤汝等切宜戒之
　
　席上腐談卷下
