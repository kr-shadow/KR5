#+TITLE: 太上老君內日用妙經--
#+DATE: 2018-05-12 10:21:49
#+SOURCE: github.com/kanripo/KR5c0026 master 9922e8fd                
太上老君内日用妙經
夫日用者飲食則定禁口獨坐莫起一念萬
事俱忘存神定意口唇相粘牙齒相著眼不
視物耳不聽聲一心内守調息綿綿微微輕
出似有如無莫教間斷自然心火下降腎水
上昇口内泔津自生靈眞付體自知長生之
路十二時辰常要清靜靈臺無物爲之清一
念不起爲之靜身是炁之宅心是神之舍意
行則神行神行則炁散意住則神住神住則
氣聚五行眞氣結成刀圭自然身中有聲行
處坐卧常覺身體如風之行腹内如雷之嗚
冲和氣透醍醐灌頂自飲刀圭耳聽仙音無
絃之曲不撫而自聲不鼓而自鳴神炁相結
如男子懷孕得觀内境神自言語是虚無之
宅與聖同居煉就九轉結成大丹神自岀入
與天地齊年日月同明脱離生㓕矣毎日休
敎有損失十二時辰常要清靜炁是神之毋
神是炁之子如鷄抱卵切要存神養炁能無
離乎妙哉玄之又玄人身中有七寳事爲富
國安民精炁血滿也精是水銀血是黄金炁
是美玉體是水晶腦是靈砂腎是𤥭璖心是
珊瑚此是七寳歸身不散煉就大藥萬神盡
登仙矣

太上老君内日用妙經















