#+TITLE: 抱朴子內篇--葛洪
#+DATE: 2018-05-12 10:22:09
#+SOURCE: github.com/kanripo/KR5f0019 master 9028b526                
抱朴子内篇序疲六
洪體乏超逸之才偶好無爲之業假令奮翅
則能凌厲玄霄騁足則能追風躡景猶故欲
戢勁翮於鷦鷯之群藏逸跡於跂驢之伍豈
況大塊禀我以尋常之短羽造化假我於至
駑之蹇足以自卜者審不能者止豈敢力蒼
蠅而慕冲天之舉策跂鼈而追飛兔之軌飾
嫫母之陋醜求媒揚之美談堆沙礫之賤質
索千金於和肆哉夫以僬僥之步而企及夸
父之蹤近才所以躓閔也以要離之贏而强
赴扛鼎之契(或作/勢)秦人所以斷筋也是以望
絶於榮華之徒而志安乎窮否之域藜藿有
八珍之甘而蓬蓽有藻棁之樂也故權貴之
家雖咫尺弗從也知道之士雖艱遠必造也
考覽奇書既不少矣率多隱語難可卒解自
非至精不能尋究自非篤勤不能悉見也道
士淵博洽聞者寡而意斷妄說者衆至於時
有好事者欲有所修爲蒼卒不知所從而意
之所疑又無可諮問今爲此書粗舉長生之
理其至妙者不得宣之於翰墨蓋麤言較畧
以示一隅冀悱憤之徒省之可以思過半矣
豈爲暗塞必能窮微暢遠乎聊論其所先舉
耳世儒徒知伏膺周孔桎梏皆死莫信神仙
之事謂爲妖妄之說見余此書不特大笑之
又將謗毁眞正故不以合於世余所著子書
之數而則爲此一部名曰内篇凡二十卷與
外篇各起次第也雖不足以藏名山石室且
欲緘之金匱以示識者其不可與言者不令
見也貴使來世好長生者有以釋其惑豈求
信於不信者乎葛洪稚川謹序










抱朴子内篇卷之一(二同/卷)
　　　暢玄卷第一
抱朴子曰玄者自然之始祖而萬殊之大宗
也眇昧乎其深也故能微焉綿邈乎其遠也
故稱妙焉其高則冠蓋乎九霄其曠則籠覃
乎八隅光乎日月迅乎電馳或倏爍而景逝
或飄澤而星流或滉漾於淵澄或雰霏而雲
浮因兆類而爲有託潜寂而爲無淪大幽而
下沉凌辰極而上游金石不能比其剛湛露
不能等其柔方而不矩圓而不規來焉莫見
往焉莫追乾以之高坤以之卑雲以之行雨
以之施胞胎元一範鑄兩儀吐納大始鼓冶
億類佪旋四七匠成草昧轡策靈機吹嘘四
氣幽括冲默舒闡粲尉(一作/鬱)抑濁揚清斟酌
河渭增之不溢挹之不匱與之不榮奪之不
瘁故玄之所在其樂不窮玄之所去器弊神
逝夫五聲八音清商流徴損聦者也鮮華艶
采或麗炳爛傷明者也宴安逸豫清醪芳醴
亂性者也冶容媚姿鈆華素質伐命者也其
唯玄道可與爲永不知玄道者雖顧盻爲殺
生之神器脣吻爲興亡之關鍵綺榭俯臨乎
雲雨藻室華緑以參差組帳霧合羅幬雲離
西毛陳於閑房金觴華以交馳清絃嘈𡂐以
齊唱鄭舞紛䋴以蜲蛇哀簫鳴以凌霞羽蓋
浮於漣漪掇芳華於蘭林之囿弄紅葩於積
珠之池登峻則望遠以忘百憂臨深則俯掔
以遺朝饑入宴千門之混熀出驅朱輪之華
儀然樂極則哀集至盈必有虧故曲終則歎
發醼罷則心悲也寔理勢之攸召猶影響之
相歸也斯假借而非眞故物往若有遺也夫
玄道者得之乎内守之者外用之者神忘之
者器此思玄道之要言也得之者貴不待黄
鉞之威體之者富不須難得之貨高不可登
深不可測乘流光策飛景凌六虚貫涵溶出
乎無上入乎無下經乎汗漫之門遊乎窈眇
之野逍遥恍惚之中倘佯仿佛之表咽九華
於雲端咀六氣於丹霞俳佪茫昧翱翔希微
履略蜿虹踐跚旋璣此得之者也其次則眞
知足知足者則能肥遁勿用頤光山林紆鸞
龍之翼於細分之伍養浩然之氣於蓬蓽之
中繿縷帶索不以貿龍章之暐曄也負步杖
筴不以易結駟之駱驛也藏夜光於嵩岫不
受他山之攻沉鱗甲於玄淵以違鑚灼之災
動息知止無往不足棄赫奕之朝華避僨車
之險路吟嘯蒼崖之間而萬物化爲塵氛怡
顔豐柯之下而朱户變爲繩樞握耒甫田而
麾節忽若執鞭啜荈潄泉而大牢同乎藜藿
泰爾有餘歡於無爲之場忻然齊貴賤於不
爭之地含醇守樸無欲無憂全眞虚器居平
味澹恢恢蕩蕩與渾成等其自然浩浩茫茫
與造化鈞其符契如闇如明如濁如清似遲
而疾似虧而盈豈肯委尸祝之塵釋大匠之
位越樽俎以代無知之庖舍繩墨而助傷手
之工不以臭鼠之細瑣庸夫之憂樂藐然不
喜流俗之譽怛爾不懼雷同之毁不以外物
汩其至精不以利害汙其純粹也故窮富極
貴不足以誘之焉其餘何足以悅之乎直刃
沸鑊不足以劫之焉謗讟何足以戚之乎常
無心於衆煩而未始與物雜也若夫操隋珠
以彈雀舐瘡痔以屬車登朽緡以探巢泳吕
梁以求魚旦爲稱孤之客夕爲狐鳥之餘棟
橈餗覆傾溺不振蓋世人之所爲載馳企及
而達者之所爲寒心而悽愴者也故至人嘿
韶夏而韜藻棁奮其六羽於五域之墟而不
煩衘蘆之衛翳其鱗角乎勿用之地而不恃
曲穴之備俯無倨鵄之呼仰無亢極之悔人
莫之識邈矣遼哉

抱朴子内篇卷之一









抱朴子内篇卷之二
　　　論仙
或問曰神仙不死信可得乎抱朴子答曰雖
有至明而有形者不可畢見焉雖稟極聦而
有聲者不可盡聞焉雖有大章竪亥之足而
所常履者未若所不履之多雖有禹益齊諧
之識而所識者未若所不識之衆也萬物云
云何所不有況列仙之人盈乎竹素矣不死
之道曷爲無之於是問者大笑曰夫有始者
必有卒有存者必有亡故三五丘旦之聖棄
疾良平之智端嬰隨酈之辯貴育五丁之勇
而咸死者人理之常然必至之大端也徒聞
有先霜而枯瘁當夏而凋青含穗而不秀未
實而萎零未聞有享於萬年之壽久視不已
之期者矣故古人學不求仙言不語怪杜彼
異端守此自然推龜鶴於别類以死生爲朝
暮也夫苦心約已以行無益之事鏤冰雕朽
終無必成之功未若攄匡世之高策招當年
之隆祉使紫青重紆玄牡龍時華轂易步趣
鼎餗代耒耜不亦美哉每思詩人甫田之刺
深惟仲尼皆死之證無爲握無形之風捕難
執之影索不可得之物行必不到之路棄榮
華而涉苦困釋甚易而攻至難有似喪者之
逐遊女必有兩失之悔單張之信偏見將速
内外之禍也夫班狄不能削瓦石爲芒鍼歐
冶不能鑄鈆錫爲干將故不可爲者雖鬼神
不能爲也不可成者雖天地不能成也世間
亦安得奇方能使老者復少而應死者反生
哉而吾子乃欲延蟪蛄之命令有歷紀之壽
養朝菌使累晦朔之積吾子不亦謬乎願加
九思不遠迷復焉抱朴子答曰夫聰之所去
則震雷不能使之聞明之所棄則三光不能
使之見豈鞫磕之音細而麗天之景微哉而
聾夫謂之無聲焉瞽者謂之無物焉又况絃
管之和音山龍之綺粲安能賞克諧之雅韻
暐曄之鱗藻哉故聾瞽在乎形器則不信豐
隆之與玄象矣而况物有微於此者乎暗昧
滯乎心神則不信有周孔於在昔矣况告之
以神仙之道乎夫存亡終始誠是大體其異
同參差或然或否變化萬品奇怪無方物是
事非本鈞末乖未可一也夫言始者必有終
者多矣混而齊之非通理矣謂夏必長而薺
菱枯焉謂冬必凋而竹栢茂焉謂始必終而
天地無窮焉謂生必死而龜鶴長存焉盛陽
宜暑而夏天未必無凉日也極陰宜寒而嚴
冬未必無暫温也百川東注而有北流之浩
浩坤道至靜或震動而崩弛水性純冷而有
温谷之湯泉火體宜熾而有蕭丘之寒焰重
類應沉而南海有浮石之山輕物當浮而䍧
牱有沉羽之流萬殊之類不可以一㮣斷之
正如此也久矣有生最靈莫過乎人貴性之
物宜必鈞而其賢愚邪正好醜脩短清濁貞
淫緩急遲速趍捨所尚耳目所欲其爲不同
已有天壤之覺氷炭之乖矣何獨怪仙者之
異不與凡人皆死乎若謂受氣皆有一定則
雉之爲蜄雀之爲蛤壤蟲假翼川蛙翻飛水
𧓽爲蛤荇苓爲蛆田鼠爲駑腐草爲螢鼉之
爲虎蛇之爲龍皆不然乎若爲人禀正性不
同凡物皇天賦命無有彼此則牛哀成虎楚
嫗爲黿枝離(一作/滑錢)爲柳秦女爲石死而更生
男女易形老彭之壽殤子之夭其何故哉苟
有不同則其異有何限乎若夫仙人以藥物
養身以術數延命使内疾不生外患不入雖
久視不死而舊身不改苟有其道無以爲難
也而淺識之徒拘俗守常咸曰世間不見仙
人便雲天下必無此事夫目之所曾見當何
足言哉天地之間無外之大其中殊奇豈遽
有限詣老戴天而或無知其爲上終身履地
而莫識其下形骸已所自有也而莫知其心
志之所以然焉壽命在我者也而莫知其脩
短之能至焉况乎神仙之遠理道德之幽玄
仗其短淺之耳目以斷微妙之有無豈不悲
哉設有哲人大才嘉遯勿用翳景掩藻廢僞
去欲執大璞於至醇之中遺末務於流俗之
外世人猶勘能甄别或莫造於無名之表得
精神於陋形之裏豈況仙人殊趣異路以富
貴爲不幸以榮華爲穢汙以厚玩爲塵壤以
聲譽爲朝露蹈炎飈而不灼躡玄波而輕步
鼓翮清塵風駟雲軒仰凌紫極俯棲崑崙行
尸之人安得見之假令遊戲或經人間匿眞
隱異外同凡庸比肩接武孰有能覺乎若使
皆如郊間兩曈之正方卭䟽之雙耳出乎頭
巔馬皇乘龍而行子晋躬御白鶴或鱗身蛇
首(或作/𨈬)或金車羽服乃可得知耳自不若斯
則非洞視者安能覿其形非徹聽者安能聞
其聲哉世人既不信又多疵毁眞人疾之遂
益潜遁且常人之所愛乃上士之所憎庸俗
之所貴乃至人之所賤也英儒偉器養其浩
然者猶不樂見淺薄之人風塵之徒況彼神
仙何爲汲汲使芻狗之倫知有之何所索乎
而怪於未嘗知也目察百步不能了了而欲
以所見爲有所不見爲無則天下之所無者
亦必多矣所謂以指測海指極而云水盡者
也蜉蝣校巨鰲日及料大椿豈所能及哉魏
文帝窮覽洽聞自呼於物無所不經謂天下
無切玉之刀火浣之布及著典論嘗據言此
事其間未期二物畢至帝乃歎息遽毁斯論
事無固必殆爲此也陳思王著釋疑論云初
謂道術直呼愚民詐僞空言定矣及見武皇
帝試𨳲左慈等今斷穀近一月而顔色不减
氣力自若常云可五十年不食正爾復何疑
哉又云令甘始以藥舍生魚而煑之於沸脂
中其無藥者熟而可食其銜藥者遊戲終日
如在水中也又以藥粉桑以飼蠶蠶乃到十
月不老又以住年藥食鷄雛及新生犬子皆
止不復長以還白藥食白犬百日毛盡黑乃
知天下之事不可盡知而以臆斷之不可任
也但恨不能絶聲色專心以學長生之道耳
彼二曹學則無書不覽才則一代之英然初
皆謂無而晚年乃有窮理盡性其歎息如此
不逮若人者不信神仙不足怪也劉向博學
則究微極妙經深涉遠思理則清澄眞僞研
覈有無其所撰列仙傳仙人七十有餘誠無
其事妄造何爲乎邃古之事何可親見皆賴
記籍傳聞於往耳列仙傳炳然其必有矣然
書不出周公之門事不經仲尼之手世人終
於不信然則古史所記一切皆無何但一事
哉俗人貪榮好利汲汲名利以己之心遠忖
昔人乃復不信古者有逃帝王之禪授薄卿
相之貴任巢許之輩老萊莊周之徒以爲不
然也況於神仙又難知其斯亦何可求今世
皆信之哉多謂劉向非聖人其所撰録不可
孤據尤所以使人歎息者也夫魯史不能與
天地合德而仲尼因之以著經子長不能與
日月並明而揚雄稱之爲實録劉向爲漢世
之名儒賢人其所記述庸可棄哉凡世人所
以不信仙之可學不許命之可延者正以秦
皇漢武求之不獲以少君欒太爲之無驗故
也然不可以黔婁原憲之貧而謂古者無陶
朱猗頓之富不可以無鹽宿瘤之醜而謂在
昔無南威西施之美進趨猶有不遠者焉稼
穡猶有不收者焉商販或有不利者焉用兵
或有無功者焉況乎求仙事之難者爲之者
何必皆成哉彼二君兩臣自可求而不得或
始勤而卒怠或不遭乎眀師又何足以定天
下之無仙乎夫求長生修至道訣在於志不
在於富貴也苟非其人則高位厚貨乃所以
爲重累耳何者學仙之法欲得恬愉淡泊滌
除嗜欲内視反聽尸居無心而帝王任天下
之重責治鞅掌之政務思勞於萬幾神馳於
宇宙一介失所則王道爲虧百姓有過則謂
之在予醇醪汩其和氣艶容伐其根荄所以
剪精損慮削乎平粹者不可曲盡而備論也
蚊𠾱膚則坐不得安虱群攻則卧不得寧四
海之事何祇若是安得掩翳聦明歷藏數息
長齋久潔躬親爐火夙興夜寐以飛八石哉
漢武享國最爲壽考已得養性之小益矣但
以升合之助不供鍾石之費畎澮之輸不給
尾閭之泄耳仙法欲靜寂無爲忘其形骸而
人君撞千石之鍾伐雷霆之鼓砰磕嘈嚈驚
魂蕩心百技萬變喪精塞耳飛輕走迅釣潜
弋高仙法欲令愛逮蠢蠕不害含氣而人君
有赫斯之怒芟夷之誅黄鉞一揮齊斧暫授
則伏尸千里流血滂沲斬斷之不絶於市仙
法欲止絶臭腥休糧清腸而人君烹肥宰腯
屠割群生八珍百和方丈於前煎熬勺藥㫖
嘉饜飫仙法欲博愛八荒視人如己而人君
兼弱攻昧取亂推亡闊地拓疆泯人杜稷駈
合生人投之死地孤魂絶域暴骸腐野五嶺
有血刃之師北闕懸大宛之首坑生煞伏動
數十萬京觀封尸仰干雲霄暴骸如莽彌山
填谷秦皇使十室之中思亂者九漢武使天
下嗷然户口减半視其有益詛亦有損結草
知德則虚祭必怨衆煩攻其膏肓人鬼齊其
毒恨彼二主徒有好仙之名而無修道之實
所知淺事不能悉行要妙深祕又不得聞又
不得有道之士爲合成仙藥以與之不得長
生無所怪也吾徒匹夫加之罄困家有長卿
壁立之貧腹懷翳桑絶糧之餒冬抱戎夷後
門之寒夏有儒仲環堵之暎欲經遠而乏舟
車之用欲有營而無代勞之役入無綺紈之
娱出無遊觀之歡甘㫖不經乎口玄黄不過
乎目芬芳不歷乎鼻八音不關乎耳百憂攻
其心曲衆難萃其門庭居世如此可無戀也
或得要道之訣或值不群之師而猶恨恨於
老妻弱子眷眷於狐兔之丘遲遲以臻殂落
日日不覺衰老知長生之可得而不能修患
流俗之臭鼠而不能委何者愛習之情卒難
遣而絶俗之志未易果也况彼二帝四海之
主其所耽玩者非一條也其所親幸者至不
少矣正使之爲旬月之齋數日閑居猶將不
能况乎内棄婉孌之寵外損赫奕之尊口斷
甘肴心絶所欲背榮華而獨往求神仙之幽
漠豈不尠哉是以歷覽在昔得仙道者多貧
賤之士非勢位之人又欒太所知實自淺薄
飢渴榮貴冒干貨賄衒虚妄於苟且忘患禍
於無爲區區小子之奸僞豈足以證天下之
無仙哉昔句踐軾怒蠅戎卒爭蹈火楚靈愛
細腰國人多餓死齊恒嗜異味易牙蒸其子
宋君賞瘠孝毁殁者比屋人主所欲莫有不
至漢武招求方士寵待過厚致令斯輩敢爲
虚誕耳欒太若審有道者安可待煞乎夫有
道者視爵位如湯钁見印綬如縗絰視金玉
如土糞覩華堂如牢獄豈當扼腕空言以僥
倖榮華居丹楹之室受不訾之賜帶五利之
印尚公主之貴耽淪勢利不知止足實不得
道斷可知矣按董仲舒所撰李少君家録云
少君有不死之方而家貧無以市其藥物故
出於漢以假途求其財道成而去又按漢禁
中起居注云少君之將去也武帝夢與之共
登嵩高山半道有使者乘龍持節從雲中下
云太一請少君帝覺以語左右曰如我之夢
少君將舍我去矣數日而少君稱病死久之
帝令人發其棺无尸唯衣冠在焉按仙經云
上士舉形昇虚謂之天仙中士遊於名山謂
之地仙下士先死後蜕謂之尸解仙今少君
必尸解者也近世壺公將費長房去及道士
李意期將兩弟子皆在郫縣其家各發棺視
之三棺遂有竹杖一枚以丹書於杖此皆尸
解者也昔王莽引典墳以飾其邪不可謂儒
者皆爲篡盗也相如因鼓琴以竊文君不可
謂雅樂主於淫佚也噎死者不可譏神農之
播穀燒死者不可怒燧人之鑽火覆溺者不
可怒帝軒之造舟酗醟者不可非杜儀之爲
酒豈可以欒太之邪僞謂仙道之果无乎是
猶見趙高董卓便謂古無伊周霍光見商臣
冒頓而云古無伯奇孝己也又神仙集中有
召神劾鬼之法又有使人見鬼之術俗人聞
之皆謂虚文或云天下無鬼神或云有之亦
不可劾召或云見鬼者在男爲覡在女爲巫
當須自然非可學而得按漢書及太史公記
皆云齊人少翁武帝以爲文成將軍武帝所
幸李夫人死少翁能令武帝見之如生人狀
又令武帝見竈神此史籍之明文也夫方術
既令鬼見其形又令本不見鬼者見鬼推此
而言其餘亦何所不有也鬼神數爲民間作
光怪變異又經典所載多鬼神之據俗人尚
不信天下之有神鬼況乎仙人居高處遠清
濁異流登遐遂往不返於世非得道者安能
見聞而儒墨之家知此不可以訓故終不言
其有焉俗人之不信不亦宜乎惟有識眞者
校練衆方得其徴驗審其必有可獨知之耳
不可强也故不見鬼神不見仙人不可謂世
間無仙人也人有賢愚皆知己身之有魂魄
魂魄分去則人病盡去則人死故分去則術
家有拘録之法盡去則禮典有招呼之義此
之爲物至近者也然與人俱生至乎終身莫
或有自聞見之者也豈可遂以不聞見之又
云无之乎若夫輔氏報施之鬼成湯怒齊之
靈申生交言於狐子杜伯報恨於周宣彭生
託形於玄豕如意假貌於蒼狗灌夫守田蚡
子義掊燕簡蓐收之降于莘欒侯之止民家
素姜之說讖緯孝孫之著文章神君言於上
臨羅陽仕於吴朝鬼神之事著於竹帛昭昭
如此不可勝數然而蔽者猶謂无之況長生
之事世所希聞乎望使必信是令蚊虻負山
與井䗫論海也俗人未嘗見龍麟鸞鳳乃謂
天下无有此物以爲古人虚設瑞應欲令人
主自勉不息冀致斯珍也況於令人之信有
仙人乎世人以劉向作金不成便謂索隱行
怪好傳虚無所撰列仙皆復妄作悲夫此所
謂以分寸之瑕棄盈尺之夜光以蟻鼻之缺
損無價之淳鈞非荆和之遠識風胡之賞眞
也斯朱公所以鬱悒薛燭所以永歎矣夫作
金皆在神仙集中淮南王抄出以作鴻寳枕
中書雖有其文然皆祕其要文必須口訣臨
文指解然後可爲耳其所用藥復多改其本
名不可按之便用也劉向父德治淮南王獄
中所得此書非爲師授也向本不解道術偶
偏見此書便謂其意盡在紙上是以作金不
成耳至於撰列仙傳自删秦大夫阮倉書中
出之或所親見然後記之非妄言也狂夫童
謡聖人所擇蒭蕘之言或不可遺採菲無以
下體豈可以百慮之一失而謂經典之不可
用以日月曾蝕之故而謂玄象非大明哉外
國作水精椀實是合五種灰以作之今交廣
多有得其法而鑄作之者今以此語俗人殊
不肯信乃云水精本自然之物玉石之類況
於世間幸有自然之金俗人當何信其有可
作之理哉愚人乃不信黄丹及胡粉是化鈆
所作又不信騾及駏驢是驢馬所生云物各
自有種況乎難知之事哉夫所見少則所怪
多世之常也信哉此言其事雖天之明而人
處覆甑之下焉識至言哉
抱朴子内篇卷之二





抱朴子内篇卷之三(四同/卷)疲七
　　　對俗
或人難曰人中之有老彭猶木中之有松栢
禀之自然何可學得乎抱朴子曰夫陶冶造
化莫靈於人故達其淺者則能役用萬物得
其深者則能長生久視知上藥之延年故服
其藥以求仙知龜鶴之遐壽故効其道引以
增年且夫松栢枝葉與衆木則别龜鶴體貌
與衆蟲則殊至於彭老猶是人耳非異類而
壽獨長者猶於得道非自然也衆木不能法
松栢諸蟲不能學龜鶴是以短折耳人有明
哲能修彭老之道則可與之同功矣若謂世
無仙人乎然前哲所記近將千人皆有姓字
及有施爲本末非虚言也若謂彼皆特禀異
氣然其相傳皆有師奉服食非生知也若道
術不可學得則變易形貌吞刀吐火坐在立
亡興雲起霧召致蟲蛇合聚魚鼈三十六石
立化爲水消玉爲𥹋潰金爲漿入淵不沾蹴
刃不傷幻化之事九百有餘按而行之無不
皆効何爲獨不肯信仙之可得乎仙道遲成
多所禁忌自無超世之志强力之才不能守
之守之其或頗好心疑中道而廢便謂仙道
長生果不可得耳仙經曰服丹守一與天相
畢還精胎息延壽無極此皆至道要言也民
間君子猶内不負心外不愧影上不欺天下
不食言豈況古之眞人寧當虚造空文以必
不可得之事誑誤將來何所索乎苟無其命
終不肯信亦安可强令信哉或難曰龜鶴長
壽蓋世間之空言耳誰與二物終始相隨而
得知之也抱朴子曰苟得其要則八極之外
如在指掌百代之遠有若同時不必在乎庭
宇之左右俟乎瞻視之所及然後知之也玉
策記曰千歲之龜五色具焉其額上兩骨起
似角解人之言浮於蓮葉之上或在叢蓍之
下其上時有白雲蟠蛇千歲之鶴隨時而鳴
能登於木其未千載者終不集於樹上也色
純白而腦盡成丹如此則見便可知也然物
之老者多智率皆深藏遠處故人少有見之
耳按玉策記及昌宇經不但此二物之壽也
雲千歲松樹四邊枝起上抄不長望而視之
有如偃蓋其中有物或如青牛或如青羊或
如青犬或如青人皆壽千歲又云蛇有無窮
之壽彌猴壽八百歲變爲猨猨壽五百歲變
爲玃玃千歲蟾蜍壽三千歳騏驎壽二千歲
騰黄之馬吉光之獸皆壽三千歲千歳之鳥
萬歲之禽皆人面而鳥身壽亦如其名虎及
鹿兔皆壽千歳壽滿五百歲者其毛色白能
壽五百歲者則能變化狐狸豺狼皆壽八百
歲滿五百歲則善變爲人形鼠壽三百歲滿
百歲則色白善憑人而卜名曰仲能知一年
中吉凶及千里外事如此比例不可具載但
博識者觸物能名洽聞者理無所惑耳何必
常與龜鶴周旋乃可知乎苟不識物則園中
草木田池禽獸猶多不知況乎巨異者哉史
記龜策傳云江淮間居人爲兒時以龜枝床
至後老死家人移床而龜故生此亦不减五
六十歲也不飲不食如此之久而不死其與
凡物不同亦遠矣亦復何疑於千歲哉仙經
象龜之息豈不有以乎故太丘長潁川陳仲
弓篤論士也撰異聞記云其郡人張廣定者
遭亂常避地有一女年四歲不能步涉又不
可檐負計棄之固當餓死不欲令其骸骨之
露村口有古大塚上巔先有穿穴乃以器盛
縋之下此女於塚中以數月許乾飯及水漿
與之而捨去候世平定其間三年廣定乃得
還郷里欲收塚中所棄女骨更殯埋之廣定
往視女故坐塚中見其父母猶識之甚喜而
父母猶初恐其鬼也入就之乃知其不死問
之從何得食女言糧初盡時甚飢見塚角有
一物伸頸吞氣試効之轉不復飢日月爲之
以至於今父母去時所留衣被自在塚中不
行往來衣服不敗故不寒凍廣定乃索女所
言物乃是一大龜耳女出食穀初小腹痛嘔
逆久許乃習此又足以知龜有不死之法及
爲道者效之可與龜同年之驗也史遷與仲
弓皆非妄說者也天下之蟲鳥多矣而古人
獨舉斯二物者明其獨有異於衆故也覩一
隅則可以悟之矣或難曰龜能土蟄鶴能天
飛使人爲須臾之蟄有頃刻之飛猶尚不能
其壽安可學乎抱朴子答曰蟲之能蟄者多
矣鳥之能飛者饒矣而獨舉龜鶴有長生之
壽者其所以不死者不由蟄與飛也是以眞
人但令學其道引以延年法其食氣以絶穀
不學其土蟄與天飛也夫得道者上能竦身
於雲霄下能潜泳於川海是以蕭史偕翔鳳
以凌虚琴高乘朱鯉於深淵斯其驗也何但
須臾之蟄頃刻之飛而已乎龍蛇蛟螭狙猬
鼉蠡皆能竟冬不食之時乃肥於食時也莫
得其法且夫一致之善者物多勝於人不獨
龜鶴也故太昊師蜘蛛而結網金天據九鴈
以正時帝軒俟鳳鳴以調律唐蕘觀蓂莢以
知月終歸知往乾鵲知來魚伯識水旱之氣
蜉蝣曉潜泉之地白狼知殷家之興鸑鷟見
周家之盛龜鶴偏解導養不足怪也且仙經
長生之道有數百事但有遲速煩要耳不必
皆法龜鶴也上士用思遐邈自然玄暢難以
愚俗之近情而推神人之遠㫖或曰我等不
知今人長生之理古人何獨知之此蓋愚暗
之局談非達者之用懷也夫占天漢書欒大
初見武帝試令鬭棊棊自相觸而後漢書又
載魏尚能坐在立亡張楷能興雲起霧皆良
史所記信而有徴而此術事皆在神仙之部
其非妄作可知矣小記有驗則長生之道何
獨不然乎或曰審其神仙可以學致翻然凌
霄背俗棄世蒸嘗之禮莫之修奉先鬼有知
其不餓乎抱朴子曰蓋聞身體不傷謂之終
孝況得仙道長生久視天地相畢過於受全
歸完不亦遠乎果能登虚躡景雲舉霓蓋餐
朝霞之沆瀣吸玄黃之醇精飲則玉醴金漿
食則翠芝朱英居則瑶堂瑰室行則逍遥太
清先鬼有知將蒙我榮或可以翼亮五帝或
可以監御百靈位可以不求而自致膳可以
咀茹華瓊勢可以總攝羅酆威可以叱咤梁
柱誠如其道同識其妙亦無餓之者得道之
高莫過伯陽伯陽有子名宗仕魏爲將軍有
功封於段干然則今之學仙者自可皆有子
弟以承祭祀之事何縁便絶或曰得道之士
呼吸之術既備服食之要又該掩耳而聞千
里閉目而見將來或委華駟而轡蛟龍或棄
神州而宅蓬瀛或遲廻於流俗逍遥於人間
不便絶跡以造玄虚其所尚則同其逝止或
異何也抱朴子答曰聞之先師云仙人或昇
天或住地要於俱長生住留各從其所好耳
又服還丹金液之法若且欲留在世間者但
服半劑而録其半若後求昇天便盡服之不
死之事已定無復奄忽之慮正復且遊地上
或入名山亦何所復憂乎彭祖言天上多尊
官大神新仙者位卑所奉事者非一但更勞
苦故不足役役於登天而止人間八百餘年
也又云古之得仙者或身生羽翼變化飛行
失人之本更受異形有似雀之爲蛤雉之爲
蜃非人道也人道當食甘㫖服輕暖通陰陽
處官秩耳目聦明骨節堅强顔色悅懌老而
不衰延年久視出處任意寒温風濕不能傷
鬼神衆精不能犯五兵百毒不能中憂喜毁
譽不爲累乃爲貴耳若委棄妻子獨處山澤
邈然斷絶人理塊然與木石爲鄰不足多也
昔安期先生龍眉甯公修羊公陰長生皆服
金液半劑者也其止世間或近千年然後去
耳篤而論之求長生者正惜今日之所欲耳
本不汲汲於昇虚以飛騰爲勝於地上也若
幸可止家而不死者亦何必求於速登天乎
若得仙無復任理者復一事耳彭祖之言爲
附人情者也或問曰爲道者當先立功德審
然否抱朴子答曰有之按玉鈐經中篇云立
功爲上除過次之爲道者以救人危使免禍
䕶人疾病令不枉死爲上功也欲求仙者要
當以忠孝和順仁信爲本若德行不修而但
務之玄道步七政之盈縮論凌犯於既往審
崇替於將來仰望雲物之徴祥俯定卦兆之
休咎運三棊以定行軍之興亡推九符而得
禍福之分野乘除一算以究鬼神之情狀錯
綜六情而處無端之善否其根元可考也形
理可求也而庸才近器猶不能開學之奥治
至于樸素徒鋭思於糟粕不能窮測其精微
也夫鑿柄之麤伎而輪扁有不傳之妙掇蜩
之薄術而傴僂有入神之巧在乎其人由於
至精也况於神仙之道㫖意深遠求其根莖
良未易也松喬之徒雖得其効未必測其所
以然也況凡人哉其事可學故古人記而垂
之以傳識者耳若心解意得則可信而修之
其猜疑在胸皆自其命不當詰古人何以獨
曉此而我何以獨不知之意邪吾今知仙之
可得也吾能休粮不食也吾保流珠之可飛
也黄白之可求也若責吾求其本理則亦實
復不知矣世人若以思所能得謂之有所不
能及則謂之無則天下之事亦尠矣故老子
有言以狸頭之治鼠漏以啄木之護齲齒此
亦可以類求者也若蟹之化漆麻之壞酒此
不可以理推者也萬殊紛然何可以意極哉
設令抱危篤之疾須良藥之救而不肯即服
須知神農岐伯所以用此草治此病本意之
所由則未免於愚也或曰生死有命脩短素
定非彼藥物所能損益夫指既斬而連之不
可續也血既灑而吞之無所益也豈况服彼
異類之松柏以延短促之年命甚不然也抱
朴子曰若夫此論必須同類乃能爲益然則
既斬之指已灑之血本自一體非爲殊族何
以既斬之而不可續已灑之而不中服乎余
數見人以蛇衘膏連已斬之指桑豆易鷄鴨
之足(豆一/作虫)異物之益未可誣也若子言不恃
他物則宜擣肉治骨以爲金瘡之藥煎皮熬
髮以治秃鬢之疾耶夫水土不與百卉同體
而百卉仰之以植焉五穀非生人之類而生
人須之以爲命焉脂非火種水非魚屬然脂
竭則火滅水竭則魚死伐木而寄生枯芟草
而兔絲萎川蟹不歸而蛣敗葉樹見斷而蠹
殄觸類而長之斯可悟矣金木在九竅則死
人爲之不朽鹽鹵沾於肌髓則脯腊爲之不
爛況於以宜身益命之物納之於己何怪其
令人長生乎或難曰神仙方書似是而非將
必好事者妄所造作未必出黄老之手經松
喬之目也抱朴子曰若如雅論宜不驗也令
試其小者莫不効焉余數見人以方諸求水
於夕月陽燧引火於朝日隱形以淪於無象
易貌以成於異物結巾投地而兔走鍼綴丹
帶而蛇行瓜果結實於須臾龍魚瀺灂於盤
盂皆如說焉按方術皆不得長生也行惡事
大者司命奪紀小過奪筭隨所輕重故所奪
有多少也凡人之受命得壽自有本數數本
多者則紀筭難盡而遲死若所禀本少而所
犯者多則紀筭速盡而早死又云人欲地仙
當立三百善欲天仙立千二百善若有千一
百九十九善而忽復中行一惡則盡失前善
乃當復更起善數耳故善不在大惡不在小
也雖不作惡事而口及所行之事及責求布
施之報便復失此一事之善但不盡失耳又
云積善事未滿雖服仙藥亦無益也若不服
仙藥並行好事雖未便得仙亦可無卒死之
禍矣吾更疑彭祖之輩善功未足故不能昇
天耳


抱朴子内篇卷之三







抱朴子内篇卷之四
　　　金丹
抱朴子曰余考覽養性之書鳩集久視之方
曾所披涉篇卷以千計矣莫不皆以還丹金
液爲大要者焉然則此二事蓋仙道之極也
服此而不仙則古來無仙矣往者上國喪亂
莫不奔播四出余周旋徐豫荆襄江廣數州
之間閲見流移俗道士數百人矣或有素聞
其名乃在雲日之表者然率相似如一其所
知見深淺有無不足以相傾也雖各有數十
卷書亦未能悉解之也爲寫蓄之耳時時有
知行氣及斷穀服諸草木藥法所有方書畧
爲同文无一人不有道機經唯以此爲至祕
乃云是尹喜所撰余告之曰此是魏世軍督
王圖所撰耳非古人也圖了不知大藥正欲
以行氣入室求仙作此道機謂道畢於此此
復是誤人之甚者也余問諸道士以神丹金
液之事及三皇文召天神地祇之法了無一
人知之者其誇誕自譽及欺人云已久壽及
言曾與仙人共遊者將太半矣足以與盡微
者甚尠矣或有頗聞金丹而不謂今世復有
得之者皆言唯上古已度仙人乃當曉之或
有得方外說不得其眞經或得雜碎丹方便
謂丹法盡於此也昔左元放於天柱山中精
思而神人授之金丹仙經會漢末亂不遑合
作而避地來渡江東志欲投名山以修斯道
余從祖仙公又從元放受之凡受太清丹經
三卷及九鼎丹經一卷金液丹經一卷余師
鄭君者則余從祖仙公之弟子也又於從祖
受之而家貧無用買藥余親事之洒掃積久
乃於馬迹山中立壇盟受之并諸口訣訣之
不書者江東先無此書書出於左元放元放
以授余從祖從祖以授鄭君鄭君以授余故
他道士了无知者也然余受之已二十餘年
矣資無擔石無以爲之但有長歎耳有積金
盈櫃聚錢如山者復不知有此不死之法就
令聞之亦萬無一信如何夫飲玉𥹋則知漿
荇之薄味覩崑崙則覺丘垤之至卑既覽金
丹之道則使人不欲復視小小方書然大藥
難卒得辦當須且將御小者以自支持耳然
服他藥萬斛爲能有小益而終不能使人遂
長生也故老子之訣言云子不得還丹金液
虚自苦耳夫五穀猶能活人人得之則生人
絶之則死又況於上品之神藥其益人豈不
萬倍於五穀耶夫金丹之爲物燒之愈久變
化愈妙黄金入火百鍊不消埋之畢天不朽
服此二藥鍊人身體故能令人不老不死此
蓋假求於外物以自堅固有如脂之養火而
可不滅銅青塗脚入水不腐此是借銅之勁
以扞其肉也金丹入身中沾洽榮衛非但銅
青之外傅矣世間多不信至道者則悠悠者
皆是耳然萬一時偶有好事者而復不見此
法不值明師无由聞天下之有斯妙事也余
今畧鈔金丹之都較以示後之同志好之者
其勤求之求之不可守淺近之方而謂之足
以度世也遂不遇之者直當息意於無窮之
冀耳想見其說必自知出潢汙而浮滄海背
螢燭而向日月聞雷霆而覺布鼓之陋見巨
鯨而知寸介之細也如其嘍嘍无所先入欲
以弊藥必規昇騰者何異策蹇驢而追迅風
棹籃舟而濟大川乎又諸小餌丹方甚多然
作之有深淺故力勢不同雖有優劣轉不相
及猶一酘之酒不可以方九醖之醇耳然小
丹之下者猶自遠勝草木之上者也凡草木
燒之即燼而丹砂燒之成水銀積變又還成
丹砂其去凡草亦遠矣故能令人長生神仙
獨見此理矣其去俗人亦何緬邈之無限乎
世人少所識多所怪或不知水銀出於丹砂
告之終不肯信云丹砂本赤物從何得成此
白物又云丹砂是石耳今燒諸石皆成灰而
丹砂何得獨耳此近易之事猶不可喻其聞
仙道大而笑之不亦宜乎上古眞人愍念將
來之可教者爲作方法委曲欲使其脫死亡
之禍耳可謂至言矣然而俗人終不肯信謂
爲虚文若是虚文者安得九轉九變日數所
成皆如方耶眞人所以知此者誠不可以庸
近思求也余少好方術負步請問不憚險遠
每有異聞則以爲喜雖見毁笈不以爲戚焉
知來者之不如今是以著此以示識者豈苟
尚奇怪而崇飾空言欲令書行於世信結流
俗哉盛陽不能榮枯朽上智不能移下愚書
爲曉者傅事爲識者貴農夫得彤弓以驅鳥
南夷得衮衣以負薪夫不知者何可强哉世
之飽食終日復未必能勤儒墨之業治進德
之務但共逍遥遨遊以盡年月其所營也非
榮則利或飛蒼走黄於中原或留連盃觴以
羹沸或以美女荒沉絲竹或耽淪綺紈或控
絃以弊(一作/疲)筋骨或博奕以棄功夫聞至道
之言而如醉覩道論而晝睡有身不修動之
死地不肯求問養生之法自欲割削之煎熬
之憔悴之漉汔之而有道者自寳祕其所知
无求於人亦安肯强行語之乎世人之常言
咸以長生若可得者古人聖人之富貴者已
當得之而无得之者是无此道也而不知古
之富貴者亦如今之當貴者耳俱不信不求
之而皆以目前之所欲者爲急亦安能得之
耶假令不能决意信命之可延仙之可得亦
何惜於試之試之小効但使得二三百歳不
猶愈於凡人之少夭乎天下之事萬端而道
術尤難明於他事者也何可以中才之心而
斷世間必无長生之道哉若正以世人皆不
信之便謂爲无則世人之智者又何太多乎
今若有識道意而猶修求之者詎必便是至
愚而皆不及世人耶又或慮於求長生儻其
不得恐人笑之以爲暗惑若心所斷萬有一
失而天下果自有此不死之道者不亦當復
爲得之者所笑乎日月有所不能周照人心
安足孤信哉抱朴子曰按黄帝九鼎神丹經
曰黄帝服之遂以昇仙又云雖呼吸道引及
服草木之藥可得延年不免於死也服神丹
令人壽无窮己與天地相畢乘雲駕龍上下
太清黄帝以傳玄子戒之曰此道至重必以
授賢苟非其人雖積玉如山勿以此道告之
也受之者以金人金魚投於東流水中以爲
約唼血爲盟无神仙之骨亦不可得見此道
也合丹當於名山之中无人之地結伴不過
三人先齋百日沐浴五香致加精潔勿近穢
汙及與俗人往來又不令不信道者知之謗
毁神藥藥不成矣成則可以舉家皆仙不但
一身耳世人不合神丹反信草木之藥草木
之藥埋之即腐煑之即爛燒之即焦不能自
生何能生人乎九丹者長生之要非凡人所
當見聞也萬兆蠢蠢唯知貪富貴而已豈非
行尸者乎合時又當祭祭自有圖法一卷也
第一之丹名曰丹華當先作玄黄用雄黄水
礬石水一本作汞戎鹽鹵鹹礬石牡礪赤石
脂滑石胡粉各數十斤以爲六一泥火之三
十六日成服之七日仙又以玄膏丸此丹置
猛火上須臾成黄金又以二百四十銖合水
銀百斤火之亦成黄金金成者藥成也金不
成更封藥而火之日數如前无不成也
第二之丹名曰神丹亦曰神符服之百日仙
也行度水火以此丹塗足下步行水上服之
三刀圭三尸九蟲皆即消壞百病皆愈也
第三之丹名曰神丹服一刀圭百日仙也以
與六畜吞之亦终不死又能辟五兵服百日
仙人玉女山川鬼神皆來侍之見如人形
第四之丹名曰還丹服一刀圭百日仙也朱
鳥鳳凰翔覆其上玉女至傍以一刀圭合水
銀一斤火之立成黄金以此丹塗錢物用之
即日皆還以此丹書凡人目上百鬼走避
第五之丹名餌丹服之三十日仙也鬼神來
侍玉女至前　第六之丹名鍊丹服之十
日仙也又以汞合火之亦成黄金　第七
之丹名柔丹服一刀圭百日仙也以缺盆汁
和服之九十老翁亦能有子與金公合火之
即成黄金　第八之丹名伏丹服之即日
仙也以此丹如棗核許持之百鬼避之以丹
書門户上萬邪衆精不敢前又辟盗賊虎狼
也　第九之丹名寒丹服一刀圭百日仙
也仙童仙女來侍飛行輕舉不用羽翼凡此
九丹但得一丹便仙不在悉作之作之在人
所好者耳凡服九丹欲昇天則去欲且止人
間亦任意皆能出入无間不可得之害矣抱
朴子曰復有太清神丹其法出於元君元君
者老子之師也太清觀天經有九篇云其上
三篇不可教受其中三篇世无足傳當沉之
三泉之下下三篇者正是丹經上中下凡三
卷也元君者大神仙之人也能調和陰陽役
使鬼神風雨驂駕九龍十二白虎天下衆仙
皆隸焉猶自言本亦學道服丹之所致也非
自然也況凡人乎其經曰上士得道昇爲天
官中士得道棲集崑崙下士得道長生世間
民愚不信謂爲虚言從朝至暮但作求死之
事了不求生而天豈能强生之乎凡人唯知
美食好衣聲色富貴而已恣心盡欲奄忽終
殁之徒愼无以神丹告之令其笑道謗眞傳
丹經不得其人身必不吉若有篤信者可將
合藥成以分之莫輕以其方傳之也知此道
者何用王侯爲神丹既成不但長生又可以
作黄金金成取百斤先設大祭祭自有别法
一卷不與九鼎祭同也祭當别稱金各檢署
之
　禮天二十斤　日月五斤　北斗八斤
　太乙八斤　井五斤　竈五斤
　河伯十二斤　杜五斤
門户閭鬼神清君合五斤凡八十八斤餘一
十二斤以好韋囊盛之良日於都市中市盛
之時嘿聲放棄之於多處俓去無復顧凡用
百斤外乃得自恣用之耳不先以金祀神必
被殃咎又曰長生之道不在祭祀事鬼神也
不在道引與屈伸也昇仙之要在神丹也知
之不易爲之實難也子能作之可長存也近
代漢末新野陰君舍此太清丹得仙其人本
儒生有才思善著詩及丹經讚並序述初學
道隨師本末列己所知識之得仙者四十餘
人甚分明也作此太清丹小爲難合於九鼎
然是白日昇天上之法也合之當先作華池
赤鹽艮雪玄白飛符三五神水乃可起火耳
　一轉之丹服之三年得仙　二轉之丹服之二年得仙
　三轉之丹服之一年得仙　四轉之丹服之半年得仙
　五轉之丹服之百日得仙　六轉之丹服之四十日得仙
　七轉之丹服之三十日得仙　八轉之丹服之十日得仙
　九轉之丹服之三日得仙
若取九轉之丹内神鼎中夏至之後爆之鼎
熱内朱兒一斤於蓋下伏伺之候日精照之
須臾翕然俱起煌煌輝輝神光五色即化爲
還丹取而服之一刀圭即白日昇天又九轉
之丹者封塗之於土釜中糠火先文後武其
一轉至九轉遲速各有日數多少以此知之
耳其轉數少則用日多其藥力不足故服之
用日多得仙遲也其轉數多藥力成故服之
用日少而得仙速也又有九光丹與九轉異
法大都相似耳作之法當以諸藥合火之以
轉五石五石者丹砂雄黄白凡曾青慈石也
一石輙五轉而各成五色五石而二十五色
各一兩而異器盛之欲起死人未滿三日者
取青丹一刀圭和水以浴死人又以一刀圭
發其口内死人立生也欲致行厨取黑丹和
水以塗左手其所求如口所道皆自至可致
天下萬物也欲隱形及先知未然方來之事
及住年不老服黄丹一刀圭即便長生不老
矣及坐見千里之外吉凶皆知如在目前也
人生宿命盛衰壽夭富貴貧賤皆知之也其
法俱在太清經中卷耳抱朴子曰其次有五
靈丹經一卷有五法也用丹砂雄黃雌黄石
硫黄曾青礬石磁石戎鹽太一餘粮亦用六
一泥及神室祭醮合之三十六日成又用五
帝符以五色書之亦令人不死但不及太清
及九鼎丹藥耳又有岷山丹法道士張蓋蹹
精思於岷山石室中得此方也其法鼓冶黄
銅以作方諸以承取月中水以水銀覆之致
日精火其中長服之不死又取此丹置雄黄
銅燧中覆以汞曝之二十日發而治之以井
華水服如小豆百日盲者皆能視之百日病
者自愈髮白還黑齒落更生又務成子丹法
用巴沙汞置八寸銅盤中以土爐盛炭倚三
偶塹以枝盤以硫黄水灌之常令如泥百日
服之不死又羨門子丹法以酒和丹一斤用
酒三升和曝之四十日服之一日則三蟲百
病立下服之三年仙道乃成必有玉女二人
來侍之可役使致行厨此丹可以厭百鬼及
四方死人殃注害人宅及起土功妨人者懸
以向之則无患矣又有立成丹亦有九首似
九鼎而不及也其要一本更云取雌黄雄黄
燒下其中銅鑄以爲器覆之三歲淳苦酒上
百日此器皆生赤乳長數分或有五色琅玕
取埋而服之亦令人長生又可以和菟絲菟
絲是初生之根其形似菟掘取尅其血以和
此丹服之立變化在意所作也又和以朱草
一服之能乘虚而行云朱草狀似小棗栽長
三四尺枝葉皆赤莖如珊瑚喜生名山巖石
之下刻之汁流如血以玉及八石金銀投其
中立便可丸如泥久則成水以金投之名爲
玉醴服之皆長生又有取伏丹法云天下諸
水有名丹者有南陽之丹水之屬也其中皆
有丹魚常先夏至十日夜伺之丹魚必浮於
水側赤光上照赫然如火也網而取之可得
之得之雖多勿盡取也割其血塗足下則可
步行水上長居淵中矣又赤松子丹法取千
歲蔂汗(一作/汁)及礬桃汁淹丹著不津器中練
蜜蓋其口埋之入地三尺百日絞檸木赤實
取汁和而服之令人面目鬢髮皆赤長生也
昔中黄仙人有赤鬚子者豈非服此乎又石
先生丹法取鳥鷇之未生毛羽者以眞丹和
牛肉以吞之至長其毛羽皆赤乃煞之陰乾
百日并毛羽搗服一刀圭百日得壽五百歲
又康風子丹法用羊烏鶴卵雀血合少室天
雄汁和丹内鵠卵中漆之内雲母水中百日
化爲赤水服一合輙益壽十歲服一升千歲
也又崔文子丹法内丹騖腹中蒸之服令人
延年長服不死又劉元丹法以丹砂内玄水
液中百日紫色握之不汙手又和以雲母水
内管中漆之投井中百日化爲赤水服一合
得百歲久服長生也又樂子長丹法以曾青
鈆丹合汞及丹砂著銅筩中乾瓦白滑石封
之於白砂中蒸之八十日服如小豆三年仙
矣(一本作/一年仙)又李文丹法以白素裏丹以竹汁
煑之名紅泉乃浮湯上蒸之合以玄水服之
一合一年仙矣又尹子丹法以雲母水和丹
密封致金花池中一年出服一刀圭盡一斤
得五百歲又太乙招䰟𩲸丹法所用五石及
封之以六一泥皆似九丹也長於起卒死三
日以還者折師内一丸與硫黄丸俱以水送
之令入喉即活皆言見使者持節召之又采
女丹法以兔血和丹與蜜蒸之百日服之如
梧桐子者大一丸日三至百日有神女二人
來侍之可役使又稷丘子丹法以清酒麻油
百華醴龍膏和封以六一泥以糠火煴之十
日成服如小豆一丸盡劑得壽五百歲又墨
子丹法用汞及五石液於銅器中火熬之以
鐵匕撓之十日還爲丹服之一刀圭萬病去
身長服不死又張子和丹法用鈆汞曾青水
合封之蒸之於赤黍米中八十日成以棗膏
和丸之服如大豆百日壽五百歲又綺里丹
法先飛取五石玉塵合以丹砂汞内大銅器
中煑之百日五色服之不死以鈆百斤以藥
百刀圭合火之成白銀以雄黄水和之而火
之百日成黄金金或太剛者以猪膏煑之或
太柔者以白梅煑之又玉柱丹法以華池和
丹以曾青硫黄末覆之薦之内筩中沙中蒸
之五十日服之百日玉女六甲六丁神女來
侍之可役使知天下之事也又肘後丹法以
金華和丹乾瓦封之蒸八十日取如小豆置
盤中向日和之其光上與日連服如小豆長
生矣以投丹陽銅中火之成金(又一法以油/汁和丹服之)
(百日/長生)又李公丹法用眞丹及五石之水各一
升和令如泥釜中火之三十六日出和以石
硫黃液服之十年與天地相畢又劉生丹法
用白菊花汁地楮汁樗汁和丹蒸之三十日
研合服之一年得五百歲老翁服更少不可
識少年服亦不老又王君丹法巴沙及汞内
雞子中漆合之令雞伏之三枚以王相日服
之住年不老小兒不可服不復長矣與新生
雞犬服之皆不復大鳥獸皆亦如此驗又陳
生丹法用白蜜和丹内銅器中封之沉之井
中一期服之經年不饑盡一斤壽百歲又韓
衆終丹法漆蜜和丹煎之服可延年久視立
日中無影過此以往尚數十法不可俱論抱
朴子曰金液太乙所服而仙者也不减九丹
矣合之用古秤黃金一斤并用玄明龍膏太
乙旬首中石冰石紫遊女玄水液金化石丹
砂封之成水眞經云金液入口則其身皆金
色老子授之於元君元君曰此道至重百世
一出藏之石室合之皆齋戒百日不得與俗
人相往來於名山之側東流水上别立精室
百日成服一兩便仙若未欲去世且作地水
仙之士者但齋戒百日矣若欲昇天皆先斷
穀一年乃服之也若服半兩則長生不死萬
害百毒不能傷之可以畜妻子居官秩在意
所欲无所禁也若復欲昇天者乃可齋戒更
服一兩便飛仙矣以金液爲威喜巨勝之法
取金液及水銀一味合煑之三十日出以黄
土甌盛以六一泥封置猛火炊之六十時皆
化爲丹服如小豆大便仙以此丹一刀圭粉
水銀一斤即成銀又取此丹一斤置火上扇
之化爲赤金而流名曰丹金以塗刀劒辟兵
萬里以此丹金爲盤椀飲食其中令人長生
以承日月得液如方諸之得水也飲之不死
以金液和黄土内六一泥甌中猛火炊之盡
成黄金中用也復以火炊之皆化爲丹服之
如小豆可以入名山大川爲地仙以此丹一
刀圭粉水銀立成銀以銀一兩和鉛一斤皆
成銀金液經云投金人八兩於東流水中飲
血爲誓乃告口訣不如本法盗其方而作之
終不成也凡人有至信者可以藥與之不可
輕傳其書必兩受其殃天神鑒人甚近人不
知耳抱朴子曰九丹誠爲仙藥之上法然合
作之所用雜藥甚多若四方清通者市之可
具若九域分隔則物不可得也又當起火晝
夜數十日伺候火力不可令失其適勤苦至
難故不及合金液之易也合金液唯金爲難
得耳古秤金一斤於今爲二斤率不過直三
十許萬其所用雜藥差易具又不起火但以
置華池中日數足便成矣都合可用四十萬
而得一劑可足八人仙也然其中稍少合者
其氣力不足以相化成如釀數升米酒必無
成也抱朴子曰其次有餌黃金法雖不及金
液亦遠不比他藥也或以豕負革肪及酒鍊
之或以樗皮治之或以荆酒磁石消之或有
可引爲巾或立令成水服之或有禁忌不及
金液也或以雄黃雌黄合餌之可引之張之
如皮皆地仙法耳銀及蚌中大珠皆可化爲
水服之然須長服不可缺故皆不及金液也
抱朴子曰合此金液九丹既當用錢又宜入
名山絶人事故能爲之者少且亦千萬人中
時當有人人得其經者故謂作道書者畧無
說金丹者也第一禁勿令俗人之不信道者
謗訕評毁之必不成也鄭君言所以爾者合
此大藥皆當祭祭則太一元君老君玄女皆
來鑒省作藥者若不絶跡幽僻之地令俗間
愚人得經過聞見之則諸神便責作藥者之
不遵承經戒致令惡人有謗毁之言則不復
佑助人而邪氣得進藥不成也必入名山之
中齋戒百日不食五辛生魚不與俗人相見
爾乃可作大藥作藥須成乃解齋不但初作
時齋也鄭君云左君告之言諸小小山皆不
可於其中作金液神丹也凡小山皆无正神
爲主多是木石之精千歲老物血食之鬼此
輩皆邪炁不念爲人作福但能作禍善試道
士道士須當以術辟身及將從弟子然或能
壞人藥也今之醫家每合好藥好膏皆不欲
令雞犬小兒婦人見之若被諸物犯之用便
无驗又染彩者惡惡目者見之皆失美色況
神仙大藥乎是以古之道士合作神藥必入
名山不止凡山之中正爲此也又按仙經可
以精思合作仙藥者有華山泰山霍山恒山
嵩山少室山長山太白山終南山女几山地
肺山王屋山抱犢山安丘山潜山青城山娥
眉山綏山雲臺山羅浮山陽駕山黄金山鼈
祖山大小天台山四望山盖竹山括蒼山此
皆是正神在其山中其中或有地仙之人上
皆生芝草可以避大兵大難不但於中以合
藥也若有道者登之則此山神必助之爲福
藥必成若不得登此諸山者海中大島與若
會稽之東翁洲亶洲紵嶼及徐州之羊莒洲
泰光洲鬱洲皆其次也今中國名山不可得
至江東名山之可得住者有霍山在晋安長
山太白在東陽四望山大小天台山盖竹山
括蒼山並在會稽抱朴子曰余忝大臣之子
孫雖才不足以經國理物然疇類之好進趍
之業而所知不能遠余者多褌翮雲漢耀景
晨霄者矣余所以絶慶吊於郷黨棄當世之
榮華者必欲遠登名山成所著子書次則合
神藥規長生故也俗人莫不怪余之委桑梓
背清塗而躬耕林藪手足胼胝謂余有狂惑
之疾也然道與世事不並興若不廢人間之
務何得修如此之志乎見之誠了執之必定
者亦何憚於毁譽豈移於勸沮哉聊書其心
示將來之同志尚者云後有斷金之徒所捐
棄者亦與余之不異也小神丹方用眞丹三
斤白蜜六斤攪合日暴煎之令可丸旦服如
麻子許十丸未一年髮白者黑齒落者生身
體潤澤長肌服之不老□翁成年少長生不
死矣小丹法丹一斤擣篩淳苦酒三升漆二
升凡三物合令相得微火上煎令可丸服如
麻子三丸再服三十日腹中百病愈三尸去
服之百日肌骨强堅千日司命削去死籍與
天地相畢日月相望形易容變无常日中无
影乃别有光也小餌黄金法鍊金内清酒中
約二百過出入即沸矣握之出指間令如泥
若不沸及握之不出指間即削之内清酒中
无數也成服之如彈丸一枚亦可一丸分爲
小丸服之三十日无寒温神人玉女事之銀
亦可餌之與金同法服此二物能居名山石
室中者一年即輕舉矣止人間服亦地仙勿
妄傳也兩儀子餌消黄金法猪負革脂三斤
淳苦酒一升取黄金五兩置器中煎之土爐
以金置脂中百入百出苦酒亦爾飡一斤壽
蔽天地食半斤壽二千歲五兩壽千二百歲
无多少便可餌之當以王相日作服之神良
勿傳示人示人令藥不成不神欲去當服丹
砂也

抱朴子内篇卷之四















抱朴子内篇卷之五(九同/卷)疲八
　　　至理
抱朴子曰微妙難識疑惑者衆吾聦明豈能
過人哉適偶有所偏解猶鶴知夜半燕知戊
己而未必違於他事也亦有以校驗知長生
之可得仙人之無種耳夫道之妙者不可盡
書而其近者又不足可說昔庚桑胼胘文字
釐顔勤苦彌久及受大訣諒有以也夫圓首
含氣孰不樂生而畏死哉然榮華勢利誘其
意素顔玉膚惑其目清商流徴亂其耳愛惡
利害攪其神功名聲譽束其體此皆不召而
自來不學而已成自非受命應仙窮理獨見
識變通於常事之外運清鑒於玄漠之域寤
身名之親踈悼過隙之電速者豈能棄交修
賒抑遺嗜好割目下之近欲修難成之遠功
哉夫有因無而生焉形須神而立焉有者無
之宫也形者神之宅也故譬之於堤堤壞則
水不留矣方之於燭燭麋則火不居矣身勞
則神散氣竭則命終根竭枝繁則青青去木
矣氣疲欲勝則精靈離身矣夫逝者無反期
既朽無生理達道之士良所悲矣輕璧重陰
豈不有以哉故山林養性之家遺俗得意之
徒比崇高於贅疣方萬物乎蟬翼豈苟爲大
言而强薄世事哉誠其所見者了故棄之如
忘耳是以遐棲幽遁韜鱗掩藻遏欲視之目
遣損明之色杜思音之耳遠亂聽之聲滌除
玄覽守雌抱一專氣致柔鎮以恬素遣歡戚
之邪情外得失之榮辱割厚生之腊毒謐多
言於樞機反聽而後所聞徹内視而後見無
朕養靈根於冥鈞除誘慕於接物削斥淺務
御以愉慔爲乎無爲以全天理爾乃㕮吸寳
華浴神太清外除五曜内守九精堅玉鑰於
命門結北極於黃庭引三景於明堂飛元始
以鍊形采靈液於金梁長驅白而留青凝澄
泉於丹田引沉珠於五城瑶鼎俯爨藻禽仰
鳴瑰華擢穎天鹿吐瓊懷重規於絳宫潜九
光於洞冥雲蒼鬱而連天長谷湛而交經履
躡乾兊召呼六丁坐卧紫房咀吸金英曄曄
秋芝朱華翠莖皛皛珍膏溶溢霄零治飢止
渴百痾不萌逍遥戊已燕和飲平拘䰟制𩲸
骨填體輕故能策風雲以騰虚並混輿而永
生也然梁塵之盈尺非可求之漏刻山霤洞
徹非可致之於造次也患於聞之者不信信
之者不爲爲之者不終耳夫得之者甚希而
隱不成者至多而顯世人不能知其隱者而
但見其顯者故謂天下果無其仙道也抱朴
子曰防堅則水無漉棄之費脂多則火無寢
曜之患龍泉以靡割常利斤斧以日用速弊
隱雪以違暖經夏藏氷以居深過暑單帛以
𤔫鏡不灼凡卉以偏覆越冬泥壤易消者也
而陶之爲瓦則與二儀齊其久焉柞柳速朽
者也燔之爲炭則可億載而不敗焉轅豚以
優稸晚卒良馬以陟峻早斃寒蟲以適巳倍
壽南林以處温長茂接煞氣則彫瘁於凝霜
值陽和則鬱藹而條秀物類一也而榮枯異
功豈有秋收之常限冬藏之定例哉而人之
受命死生之期未若草木之於寒天也而延
養之理補救之方非徒温煖之爲淺益也久
視之效何爲不然而世人守近習隘以仙道
爲虚誕謂黄老爲妄言不亦惜哉夫愚人乃
不肯信湯藥鍼艾况深於此者乎皆曰喻跗
扁鵲和緩倉公之流必能治病何不勿死又
云富貴之家豈乏醫術而更不壽是命有自
然也乃責如此之人令信神仙是使牛縁木
馬逐鳥也抱朴子曰召魂小丹三使之丸及
五英八石小小之藥或立消堅冰或入水自
浮能斷絶鬼神禳却虎豹破積聚於腑臟殱
一堅於膏肓起猝死於委尸返驚䰟於既逝
夫此皆凡藥也猶能令已死者復生則彼上
藥也何爲不能令生者不死乎越人救虢太
于於既殞胡巫活絶氣之蘇武淳于能解顱
以理腦元化能刳腹以澣胃文摯衍期以瘳
危困仲景穿胸以納赤餅此醫家之薄伎猶
能若是豈況神仙之道何所不爲夫人所以
死者損也老者百病所害也毒惡所中也邪
氣所傷也風泠所犯也今道引行氣還精補
腦食飲有度興居有節將服藥物思神守一
柱天禁戒帶佩符印傷生之徒一切遠之如
此則通可以免此六害今醫家通明腎氣之
丸内補五絡之散骨填苟杞之煎黄蓍建中
之湯將服之者皆致肥丁漆葉青蓁凡弊之
草樊阿服之得壽二百歲而耳目聦明猶能
持鍼以治病此近代之實事良史所記注者
也又云有吴普者從華佗受五禽之戲以代
導引猶得百余歲此皆藥術之至淺尚能如
此況於用其妙者耶今語俗人云理中四順
可以救霍亂款冬紫苑可以治欬逆萑蘆貫
衆之煞九蟲當歸芍藥之止絞痛秦膠獨活
之除八風菖蒲乾薑之止痺濕菟絲蓯蓉之
補虚乏甘遂葶歷之逐痰癖括樓黄連之愈
消渴薺苨甘草之解百毒蘆如益熱之護衆
創麻黃大青之主傷寒俗人猶爲不然也寧
煞生請福分蓍問崇不肯信良醫之攻疾病
及用巫史之紛若況乎告之以金丹可以度
世芝英可以延年哉昔留侯張良吐出奇策
一代無有智慮所及非淺近人也而猶謂不
死可得者也其聦明智用非皆不逮世人而
曰吾將棄人間之事以從赤松遊耳遂修道
引絶穀一年規輕舉之道坐吕后逼蹴從求
安太子之計良不得已爲書致四皓之策果
如其言吕后德之而逼令强食之故令其道
不成耳按孔安國祕記云良得黄石公不死
之法不但兵法而已又云良本師四皓□里
先生綺里季之徒皆仙人也良悉從受其神
方雖爲吕后所强飲食尋復修行仙道密自
度世但世人不知故云其死耳如孔安國之
言則良爲得仙也又漢丞相張蒼偶得小術
吮婦人乳汁得一百八十歲此蓋道之薄者
而蒼爲之猶得中壽之三倍況於備術行諸
祕妙何爲不得長生乎此事見於漢書非空
言也抱朴子曰服藥雖爲長生之本若能兼
行氣者其益甚速若不能得藥但行氣而盡
其理者亦得數百歲然又宜知房中之術所
以爾者不知陰陽之術屢爲勞損則行氣難
得力也夫人在氣中氣在人中自天地至于
萬物無不須氣以生者也善行氣者内以養
身外以却惡然百姓日用而不知焉吴越有
禁呪之法甚有明驗多炁耳知之者可以入
大疫之中與病人同床而已不染又以群從
行數十人皆使無所畏此是炁可以禳天災
也或有邪魅山精侵犯人家以瓦石擲人以
火燒人屋舍或形現往來或但聞其聲音言
語而善禁者以炁禁之皆即絶此是炁可以
禁鬼神也入山林多溪毒蝮蛇之地凡人暫
經過無不中傷而善禁者以炁禁之能辟方
數十里上伴侣皆使無爲害者又能禁虎豹
及蛇蜂皆悉令伏不能起以炁禁金瘡血即
登止又能續骨連筋以炁禁白刀則可蹈之
不傷刺之不入若人爲虵虺所中以炁禁之
則立愈近世左慈趙明等以炁禁水水爲之
逆流一二丈又於茅屋上然火煑食食之而
茅屋不焦又以大釘釘柱入七八寸以炁吹
之釘即涌射而出又以炁禁沸湯以百許錢
投中令一人手探摝取錢而手不灼爛損禁
水著中庭露之大寒不氷又能禁一里中炊
者盡不得蒸熟又禁犬令不得吠昔吴遣賀
將軍討山賊賊中有善禁者每當交戰官軍
刀劒皆不得拔弓弩射矢皆還向輙致不利
賀將軍長智有才思乃曰吾聞金有刃者可
禁蟲有毒者可禁其無刀之物無毒之蟲則
不可禁彼能禁吾兵者必不能禁無刃物矣
乃多作勁木白棒選異力精卒五千人爲先
登盡捉掊彼山賊恃其善禁者了不能備於
是官軍以白棒擊之大破彼賊禁者果不復
行所打煞者乃有萬計夫炁出於形用之其
効至此何疑不可絶穀治病延年養性乎仲
長公理者才達之士也著昌言亦論行炁可
以不飢不病云吾始者未之信也至於爲之
者盡乃然矣養性之方若此至約而吾未之
能也豈不以心馳於世務思鋭於人事哉他
人之不能者又必與吾同此疾也昔有明師
知不死之道者燕君使人學之不捷而師死
燕君怒其使者將加誅焉諫者曰夫所憂者
莫過乎死所重者莫急乎生彼自喪其生亦
安能令吾君不死也君乃不誅其諫辭則此
爲良說矣使彼有不死之方若吾所聞行炁
之法則彼說師之死者未必不知道也直不
能棄世事而爲之故雖知之而無益耳非無
不死之法者也又云河南密縣有卜成者學
道經久乃與家人辭去其始步稍高遂入雲
中不復見此所謂舉形輕飛白日昇天仙之
上者也陳元方韓元長皆頴川之高士也與
密相近二君所以信天下之有仙者盖各以
其父祖及見卜成者成仙昇天故也此則又
有仙之一證也


抱朴子内篇卷之五












抱朴子内篇卷之六
　　　微㫖
抱朴子曰余聞歸同契合者則不言而信著
途殊别孤者雖忠告而見疑夫尋常咫尺之
近理人聞取舍之細事沉浮過於金羽皂白
分於粉墨而抱惑之士猶多不辨焉豈況說
之以世道之外示之以至微之㫖大而笑之
其來久矣豈獨今哉夫明之所及雖玄陰幽
夜之地豪釐芒髮之物不以爲難焉苟所不
逮者雖日月麗天之炤灼嵩岱干雲之峻峭
猶不能察焉黄老玄聖深識獨見開祕文於
名山受仙經於神人蹶埃塵以遺累凌大遐
以高躋金石不能與之齊堅龜鶴不足與之
等壽念有志於將來愍信者之無文垂以方
法炳然著明小修則小得大爲則大驗然而
淺見之徒區區所守甘於荼蓼而不識𥹋蜜
酣於醨酪而不賞醇醪知好生而不知有養
生之道知畏死而不信有不死之法知飲食
過度之速疾病而不能節肥甘於其口也知
極情恣欲之致枯損而不知割懷於所欲也
余雖言神仙之可得安能令其信乎或人難
曰子體無參午達理奇毛通骨年非安期彭
祖多歷之壽目不接見神仙耳不獨聞異說
何以知長生之可獲養性之有徴哉若覺玄
妙於心得運逸鑒於獨見所未敢許也夫衣
無蔽膚之具資無謀夕之儲而高談陶朱之
術自同猗頻之策取譏論者其理必也抱痼
疾而言精和鵲之伎屢奔北而稱究孫吴之
筭人不信者以無効也余答曰夫寸鮹汎迹
監水之中則謂天下無四海之廣也芒竭宛
轉果核之内則謂八極之界盡於兹也雖告
之以無涯之浩汗語之以宇宙之恢闊以爲
空言必不肯信也若令吾眼有方曈耳長出
頂亦將控飛龍而駕慶雲淩流電而造倒景
子又將安得而詰我設令見我又將呼爲天
神地祇異類之人豈爲我爲學之所致哉始
聊以先覺挽引同志豈强令吾子之徒皆信
之哉若令家户有仙人屬目比肩吾子雖蔽
亦將不疑但彼人之道成則蹈青霄而遊紫
極自非通靈莫之見聞吾子必爲無耳世人
信其臆斷仗其短見自非所度事無差錯習
乎所致怪乎所希提耳指掌終於不悟其來
尚矣豈獨今哉或曰屢承嘉談足以不疑於
有仙矣但更自嫌於不能爲耳敢問更有要
道可得單行者否抱朴子曰凡學道當階淺
以涉深由易以及難志誠堅果無所不濟疑
則無功非一事也夫根荄不洞地而求柯條
干雲淵源不泓窈而求湯流萬里者未之有
也是故非積善陰德不足以感神明非誠心
欵契不足以結師友非功勞不足以論大試
又未遇而求要道未可得也九丹金液最是
仙主然事大費重不可卒辦也寳精愛炁最
其急也并將服小藥以延年命學近術以辟
邪惡乃可漸階精微矣或曰方術繁多誠難
精備除置金丹其餘可修何者爲善抱朴子
曰若未得其至要之大者則其小者不可不
廣知也蓋籍衆術之共成長生也大而諭之
猶世主治國焉文武禮律無一不可也小而
諭之猶工匠之爲車焉轅輞軸轄莫或應虧
也所爲術者内修形神使延年愈疾外攘邪
惡使禍害不干比之琴瑟不可以孑絃求五
音也方之甲冑不可以一扎待鋒刀也何者
五音合用不可闕而鋒刃所集不可少也凡
養生者欲令多聞而體要博見而善擇偏修
一事不足必賴也又患好事之徒各仗其所
長知玄素之術者則曰唯房中之術可以度
世矣明吐納之道者則曰唯行氣可以延年
矣知屈伸之法者則曰唯導引可以難老矣
知草木之方者則曰唯藥餌可以無窮矣學
道之不成就由乎偏枯之若此也淺見之家
偶知一事便言已足而不識眞者雖得善方
猶更求無已以消工棄日而所施用意無一
定此皆兩有所失者也或本性戇鈍所知殊
尚淺近便强入名山履冒毒螯屢被中傷恥
復求還或爲虎狼所食或爲魍魎所殺或餓
而無絶穀之方寒而無自温之法死於崖谷
不亦愚哉夫務學不如擇師師所聞素狹又
情不盡以教之因告云爲道不在多也夫爲
道不在多自爲已有金丹至要可不用餘耳
然此事知之者甚希寧可盡待不必之大事
而不修交益之小術乎譬猶作家云不事用
他物者蓋謂有金銀珠玉在乎掌握懷抱之
中足以供累世之費者耳苟其無此何可不
廣播百穀多儲果䟽乎是以斷穀辟兵猒劾
鬼魅禁禦百毒治救衆疾入山則使猛獸不
犯涉水則令蚊龍不害經瘟疫則不畏遇急
難則隱形此皆小事而不可不知況過此者
何可不聞乎或曰敢問欲修長生之道何所
禁忌抱朴子曰禁忌之至急在不傷不損而
已按易内戒及赤松子經及河圖記命符皆
云天地有司過之神隨人所犯輕重以奪其
筭筭减則人貧耗疾病屢逢憂患筭盡則人
死諸應奪筭者有數百事不可具論又言身
中有三尸三尸之爲物雖無形而實𩲸靈鬼
神之屬也欲使人早死此尸當得作鬼自放
縱遊行饗人祭酹是以每到庚申之日輙上
天白司命道人所爲過失又月晦之夜竈神
亦上天白人罪狀大者奪紀紀者三百日也
小者奪筭筭者三日也(或作/一日)吾亦未能審此
事之有無也然天道邈遠鬼神難明趙簡子
秦穆王皆親受金策於上帝有土地之明徴
山川草木井竈洿池猶皆有精氣及人身中
況天地爲物之至大者於理當有精神有神
則宜賞善而罰惡但其體大而綱踈不必機
發而響應耳然覽諸道戒無不云欲求長生
者必欲積善立功慈心於物恕己及人仁逮
昆蟲樂人之吉愍人之苦賙人之急救人之
窮手不傷生口不勸禍見人之得如己之得
見人之失如己之失不自貴不自譽不嫉妬
勝己不佞謟陰賊如此乃爲有德受福于天
所作必成求仙可冀也若乃憎善好煞口是
心非背向異辭反㧀直正虐害其下欺罔其
上叛其所事受恩不感弄法受賂縱曲枉直
廢公爲私刑加無辜破人之家收人之寳害
人之身取人之位侵克賢者誅戮降伏謗訕
仙聖傷殘道士彈射飛烏刳胎破卵春夏燎
臘駡詈神靈教人爲惡蔽人之善危人自安
佻人自功壞人佳事奪人所愛離人骨肉辱
人求勝取人長錢還人短陌决放水火以術
害人迫脇尫弱以惡易好强取强求擄掠致
富不公不平淫佚傾斜凌孤暴寡拾遺取施
欺紿誑詐好說人私持人短長牽天援地詋
詛求直假借不還换貸不償求欲無已憎拒
忠信不順上命不敬所師笑人作善敗人苗
稼損人器物以窮人用以不清潔飲飼他人
輕秤小斗狹幅短度以僞雜眞採取姦利誘
人取物越井跨竈晦歌朔哭凡有一事輙是
一罪隨事輕重司命奪其筭紀筭盡則死但
有惡心而無惡迹者奪筭若惡事而損於人
者若筭紀未盡而自死者皆殃及子孫也諸
橫奪人財物者或計其妻子家口以當填之
以致死喪但不即至耳其惡行若不足以煞
其家人者久久終遭水火劫盗及行求遺器
物若遇縣官疾病自營醫藥烹牲祭祀所用
之費要當今足以盡其所取之直也故道家
言枉煞人者是以兵刃而更相煞其取非義
之財不避怨恨譬若以漏脯救飢鳩酒解渴
非不暫飽而死亦及之矣其有曾行諸惡事
後自改悔者若曾枉煞人則當思救濟應死
之人以解之若妄取人財物則當思施與貧
困以解之若以罪加人則當思薦達賢人以
解之皆一倍於所爲則可便受吉利轉禍爲
福之道也能盡不犯之則必延年益壽學道
速成也夫天高而聽卑物無不鑒行善不怠
必得吉報羊公積德布施詣乎皓首乃受天
墜之金蔡順至孝感神應之郭巨煞子爲親
而獲鐵券之重賜然善事難爲惡事易作而
愚人復以項託伯牛輩謂天地之不能辨臧
否而不知彼有外名者未必有内行有揚譽
者不能解陰罪若以薺菱之生死而疑陰陽
之大氣亦不足以致遠也蓋上士所以密勿
而僅免凡庸所以不得其欲矣或曰道德未
成又未得絶跡名山而世不同古盗賊甚多
將何以却朝夕之患防無妄之災乎抱朴子
曰常以執日取六癸上土以和百葉薰草以
泥門户方一尺則盗賊不來亦可取市南門
土及歲破土月建土合和爲人以著朱鳥地
亦壓盗也有急則入生地而止無患也天下
有生地一州有生地一郡有生地一縣有生
地一郷有生地一里有生地一宅有生地一
房有生地或曰一房有生地不亦逼乎抱朴
子曰經云大急之極隱於車軾如此一車之
中亦有生地亦有死地況一房乎或曰竊聞
求生之道當知二山不審此山爲何所在願
垂告悟以祛其惑抱朴子曰有之非華霍也
非嵩岱也夫太元之山難知易求不天不地
不沉不浮絶險緬邈嶵嵬崎嶇和氣絪緼神
意並遊玉井泓邃灌溉匪休百二十官曹府
相由離坎列位玄芝萬株絳樹特生其寳皆
殊金玉嵯峨醴泉出隅還年之士挹其清流
子能修之松喬可儔此一山也長谷之山杳
杳巍巍玄氣飄飄玉液霏霏金池紫房在乎
其隈愚人妄往至皆死歸有道之士登之不
衰採服黄精以致天飛此二山也皆古賢之
所祕子精思之或曰願聞眞人守身鍊形之
術抱朴子曰深哉問也夫始青之下月與日
兩半同昇合或一出彼玉池入金室大如彈
丸黄如橘中有嘉味甘如蜜子能得之謹勿
失既往不追身將滅純白之氣至微密昇于
幽關三曲折中丹煌煌燭無疋立之命門形
不卒淵乎妙矣難致詰此先師之口訣知之
者不畏萬鬼五兵也或曰聞房中之事能盡
其道者可單行致神仙并可以移災解罪轉
禍爲福居官高遷商賈倍利信乎抱朴子曰
此皆巫書妖妄過差之言由於好事增加潤
色至令失實或亦姦僞造作虚妄以欺誑世
人藏隱端緒以求奉事招集弟子以規世利
耳夫陰陽之術高可以治小疾次可以免虚
耗而已其理自有極安能致神仙及却禍致
福乎人不可以陰陽不交坐致疾患若乃縱
情恣欲不能節宣則伐年命善其術者則能
却走馬以補腦還陰丹以朱腸采玉液於金
池到三五於華梁令人老有美色終其所禀
之天年而俗人聞黄帝以千二百女昇天便
謂黄帝單以此事致長生而不知黃帝於荆
山之下鼎湖之上飛九丹成乃乘龍登天也
黄帝自可有千二百女耳而非單行之所由
也凡服藥千種三牲之養而不知房中之術
亦無所益也是以古人恐人輕恣情性故美
爲之說亦不可盡信也玄素諭之水火水火
煞人而又生人在於能用與不能耳大都其
要法御女多多益善如不知其道而用之一
兩人足以速死爾彭祖之法最其要者其他
經多煩勞難行而其爲益不必如其書人少
有能爲之者口訣亦有數千言耳不知之者
雖服百藥猶不能得長生也


抱朴子内篇卷之六








抱朴子内篇卷之七(八同/卷)守一
　　　塞難
或曰皇穹至神賦命冝均何爲使喬松凡人
受不死之壽而周孔大聖無久視之祚哉抱
朴子曰命之脩短實由所值受氣結胎各有
星宿天道無爲任物自然無親無踈無彼無
此也命屬生星則其人必好仙道好仙道者
求之亦必得也命屬死星則其人亦不信仙
道則亦不自修其事也所樂善否判於所禀
移易予奪非天所能譬猶金石之銷於爐冶
瓦器之甄於陶竈雖由之以成形而銅鐵之
利鈍罌甕之邪正適遇所遭非復爐竈之事
也或人難曰良工所作皆由其手天之神明
何所不爲而云人生各有所值非彼昊蒼所
能匠成愚甚惑焉未之敢許也抱朴子答曰
渾茫剖判清濁以陳或昇而動或降而靜彼
天地猶不知所以然也萬物感氣並亦自然
與彼天地各爲一物但成有先後體有巨細
耳有天地之大故覺萬物之小萬物之小故
覺天地之大且夫腹背雖包圍五臟而五臟
非腹背之所作也肌膚雖纏裹血氣而血氣
非肌膚之所造也天地雖含囊萬物而萬物
非天地之所爲也譬猶草木之因山林以萌
秀而山陵非有事焉魚鱉託水澤以産育而
水澤非有爲焉俗人見天地之大也以萬物
之小也因曰天地爲萬物之父母萬物爲天
地之子孫夫蝨生於我豈我之所作故蝨非
我不生而我非蝨之父母蝨非我之子孫蠛
蠓之育於醯醋芝檽之産於木石蛣𧌑之滋
於污淤翠蘿之秀於松枝非彼四物所創匠
也萬物盈乎天地之間豈有異乎斯哉天有
日月寒暑人有瞻視呼吸以遠況近以此推
彼人不能自知其體老少痛痒之何故則彼
天亦不能自知其體盈縮災祥之所以人不
能使耳目常聦明榮衛不輟閱則天亦不能
使日月不薄蝕四時不失序由兹論之夭壽
之事果不在天地仙與不仙决非所值也夫
生我者父也娠我者母也猶不能令我形器
必中適姿容必妖麗性理必平和智慧必高
遠多致我氣力延我年命而或矬陋尫弱或
且黑且醜或聾盲頑嚚或枝離劬蹇所得非
所欲也所欲非所得也況乎天地遼闊者哉
父母猶復其遠者也我自有身不能使之永
壯而不老常健而不疾喜怒不失宜謀慮無
悔吝故受氣流形者父母也受而有之者我
身也其餘則莫有親密乎此者也莫有制御
乎此者也二者已不能有損益於我矣天地
亦安得與知之乎必若人物皆天地所作則
冝皆好而無惡悉成而無敗衆生無不遂之
類而項揚無春彫之悲矣子以天不能使孔
孟有度世之祚益知所禀之有自然非天地
所剖分也聖之爲德德之至也天若能以至
德與之而使之所知不全功業不建位不霸
王壽不盈百此非天有爲之驗也聖人之死
非天所殺則聖人之生非夭所挺也賢不必
壽愚不必夭善無近福惡無近禍生無定年
死無常分盛德哲人秀而不實竇公庸夫年
幾二百伯牛廢疾子夏䘮明盜跖窮凶而白
首莊蹻極惡而黄髮天之無爲於此明矣或
曰仲尼稱自古皆有死老氏曰神仙之可學
夫聖人之言信而有徴道家所說誕而難用
抱朴曰仲尼儒者之聖也老子得道之聖也
儒教近而易見故宗之者衆焉道意遠而難
識故達之者寡焉道者萬殊之源也儒者大
淳之流也三皇以往道治也帝王以來儒教
也談者咸知高世之敦朴而薄季俗之澆散
何獨重仲尼而輕老氏乎是玩華藻於木末
而不識所生之有本也何異乎貴明珠而賤
淵潭愛和璧而惡荆山不知淵潭者明珠之
所自出荆山者和璧之所由生也且夫養性
者道之餘也澄藥者儒之末也所以貴儒者
以其移風易俗不唯揖讓與盤旋也所以尊
道者以其不言而化行匪獨養生之一事也
若儒道果有先後則仲尼未可專信而老氏
未可孤用仲尼既敬問伯陽願比老彭又自
以知魚鳥而不識龍喻老氏於龍蓋其心服
之辭非空言也與顔回所言瞻之在前忽然
在後鑚之彌堅仰之彌高無以異也或曰仲
尼親見老氏而不從學道何也抱朴子曰以
此觀之益明所禀有自然之命所尚有不易
之性也仲尼知老氏玄妙貴異而不能揖酌
清虚本源大宗出乎無形之外入乎至道之
内其所諮受止於民間之事而已安能請求
仙法耶忖其用心汲汲專於教化不存乎方
術也仲尼雖聖於世事而非能沉靜玄默守
無爲者也故老子戒之曰良賈深藏若虚君
子盛德若愚去子之驕氣與多慾態色與淫
志是無益於子之身此足以知仲尼不免於
俗情非學仙之人也夫恓恓遑遑務在匡時
仰悲鳳鳴俯歎匏瓜沽之恐不售忼慨思執
鞭亦何肯捨經世之功業而修養生之迂闊
哉或曰儒道之業孰爲難易抱朴子答曰儒
者易中之難也道者難中之易也夫棄交遊
委妻子謝榮名損利禄割粲爛於其目抑鏗
鏘於其耳恬愉靜退獨善守己謗來不戚譽
至不喜覩貴不欲居賤不耻此道家之難也
出無慶弔之望入無瞻視之責不勞神於七
經不運思於律歷意不爲推步之苦心不爲
藝文之役衆煩既損和氣自益無爲無慮不
怵不惕此道家之易也所謂難中之易矣夫
儒者所修皆憲章成事出處有則語嘿隨時
師則比屋而可封書則因解注以釋疑此儒
者之易也鈎深致遠錯綜典墳該河洛之籍
籍博百氏之云云德行積於衡巷忠貞盡於
事君仰馳神於垂象俯運思於風雲一事不
知則所爲不通片言不正則褒貶不分舉趾
爲世人之所則動脣爲天下所傳此儒家之
難也所謂易中之難矣篤論二者儒業多難
道家約易吾以患其難矣將舍而從其易焉
世之譏吾者則比肩皆是也可與得意者則
未見其人也若同志之人必存乎將來則吾
亦未謂之爲希矣或曰余閲見知名之高人
洽聞之碩儒果以窮理盡性研覈有無者多
矣未有言年之可延仙之可得者也先生明
不能並日月思不能出萬夫而據長生之道
未之敢信也抱朴子曰吾庸夫近才見淺聞
寡豈敢自許以拔羣獨識皆勝世人乎顧曾
以顯而求諸乎隱以易而得之乎難校其小
驗則知其大効覩其已然則明其未試耳且
夫世之不信天地之有仙者又未肯規也率
有經俗之才當塗之伎涉覽篇籍助教之書
以料人理之近易辨凢猥之所惑則謂衆之
所疑我獨能斷之機兆之未朕我能先覺之
是我與萬物之情無不盡矣幽翳冥昧無不
得也我謂無仙仙必無矣自來如此其堅固
也吾每見俗儒碌碌守株之不信至事者皆
病於頗有聦明而偏枯拘繫以小㸃自累不
肯爲純在乎極暗而了不别菽麥者也夫以
管窺之狹見而孤塞其聦明之所不及是何
異以一尋之綆汲百仞之深不覺所用之短
而云井之無水也俗有聞猛風烈火之聲而
謂天之冬雷見遊雲西行而謂月之東馳人
或告之而終不悟信此信己之多者也夫聽
聲者莫不信我之耳焉視形者莫不信我之
目焉而或者所聞見言是而非然則我之耳
目果不足信也況乎心之所度無形無聲其
難察尤甚於視聽而以己心之所得必固世
間至遠之事謂神仙爲虚言不亦敝哉抱朴
子曰妍蚩有定矣而憎愛異情故兩目不相
爲視焉雅鄭有素矣而好惡不同故兩耳不
相爲聽焉眞僞有質矣而趣舍舛忤故兩心
不相爲謀焉以醜爲美者有矣以濁爲清者
有矣以失爲得者有矣此三者乖殊炳然可
知如此其易也而彼此終不可得而一焉又
況乎神仙之事事之妙者而欲令人皆信之
未有可得之理也凡人悉使之知又何貴乎
達者哉若待俗人之息妄言則俟河之清未
爲久也吾所以不能嘿者兾夫可上可下者
可引致耳其不移者古人已未如之何矣抱
朴子曰至理之未易明神仙之不見信其來
久矣豈獨今哉太上自然知之其次告而後
悟若夫聞而大笑者則悠悠皆是矣吾之論
此也將有多敗之悔失言之咎乎(咎或/作各)夫物
莫之與則傷之者至焉蓋盛陽不能榮枯朽
之木神明不能變沉溺之性子貢不能悅禄
馬之野人古公不能釋欲地之戎狄實理有
所不通善言有所不行章甫不售於蠻越赤
舄不用於跣夷何可强哉夫見玉而指曰石
非玉之不眞也待和氏而後識焉見龍而命
之曰蛇非龍之不神也須蔡墨而後辨焉所
以貴道者以其加之不可益而損之不可減
也所以貴德者以其聞毁而不𢡖見譽而不
悅也彼誠以天下之必無仙而我獨以實有
而與之諍諍之彌久而彼執之彌固是虚長
此紛紜而無救於不解果當從連環之義乎


抱朴子内篇卷之七











抱朴子内篇卷之八
　　　釋滯
或問曰人道多端求仙至難非有廢也則事
不兼濟藝文之業憂樂之務君臣之道胡可
替乎抱朴子答曰要道不煩所爲鮮耳但患
志之不立信之不篤何憂於人理之廢乎長
才者兼而修之何難之有内寳養生之道外
則和光於世治身而身長修治國而國太平
以六經訓俗士以方術授知音欲少留則且
止而佐時欲昇騰則凌霄而輕舉者上士也
自持才力不能並成則棄智人間專修道德
者亦其次也昔黄帝荷四海之任不妨鼎湖
之舉彭祖爲才夫八百年然後西適流沙伯
陽爲柱史寧封爲陶正方回爲閭士吕望爲
太師仇生仕於殷馬丹官於晉范公霸越而
泛海琴高執笏於宋康常生降志於執鞭莊
公藏器於小史古人多得道而匡世修之於
朝隱蓋有餘力故何必修於盡廢生民之事
然後乃成乎亦有心安靜默性惡諠譁以縱
逸爲歡以榮任爲戚者帶索藍縷茹草操耜
玩其三樂守常待終不營苟生不憚速死辭
千金之聘忽卿相之貴者無所修爲猶常如
此況又加之以知神仙之道其亦必不肯役
身於世矣各從其志不可一槩而言也抱朴
子曰世之謂一言之善貴於千金然蓋亦軍
國之得失行已之藏否耳至於告人以長生
之訣授之以不死之方非特若彼常人之善
言也則奚徒千金而已乎設使有困病垂死
而有能救之得愈者莫不謂之爲弘恩重施
矣今若按仙經飛九丹水金玉則天下皆可
令不死其惠非但活一人之功也黃老之德
固無量矣而莫之克識謂爲妄誕之言可歎
者也抱朴子曰欲求神仙唯當得其至要至
要者在於寳精行炁服一大藥便足亦不用
多也然此三事復有淺深不值明師不經勤
苦亦不可倉卒而盡知也雖云行炁而行炁
有數法焉雖曰房中而房中之術近有百餘
事焉雖言服藥而服藥之方略有千條焉初
以授人皆從淺始有志不怠勤勞可知方乃
告其要耳故行炁或可以治百病或可以入
瘟疫或可以禁蛇虎或可以止瘡血或可以
居水中或可以行水上或可以辟飢渴或可
以延年命其大要者胎息而已得胎息者能
不以鼻口嘘吸如在胞胎之中則道成矣初
學行炁鼻中引炁而閉之陰以心數至一百
二十乃以口吐之及引之皆不欲令自耳聞
其炁出入之聲常令入多出少以鴻毛著鼻
口之上吐炁而鴻毛不動爲候也漸習轉增
其心數久久可以至千至千則老者更少日
還一日矣夫行炁當以生炁之時勿以死炁
之時也故曰仙人服六炁此之謂也一日一
夜有十二時其從半夜以至日中六時爲生
炁從日中至夜半六時爲死炁死炁之時行
炁無益也善用炁者嘘水水爲之逆流數步
嘘火火爲之滅嘘虎狼虎狼伏而不得動起
嘘蛇虺蛇虺蟠而不能去若他人爲兵刃所
傷嘘之血即止聞有爲毒蟲所中雖不見其
人遥爲嘘祝我之手男嘘我左女嘘我右而
彼人雖在百里之外即時皆愈矣又中惡急
疾但吞三九之炁亦登時差也但人性多慘
少能安靜以修其道耳又行炁大要不欲多
食及食生菜肥鮮之物令人炁强難閉又禁
恚怒多恚怒則炁亂既不得溢或令人發欬
故尠有能爲者也余從祖仙公每大醉及夏
天盛熱輙入深淵之底一日許乃出者正以
能閉炁胎息故耳房中之法十餘家或以補
救傷損或以攻治衆病或以採陰益陽或以
增年延壽其大要在於還精補腦之一事耳
此法乃眞人口口相傳本不書也雖服名藥
而復不知此要亦不得長生也人復不可都
絶陰陽不交則生致壅閼之病故幽閉怨曠
多病而不壽也任情肆意又損年命唯有得
其節宣之和可以不損若不得口訣之術萬
無一人爲之而不以此自傷煞者也玄素子
都容成公彭祖之屬蓋載其麤事終不以至
要者著於紙上者也志求不死者宜勤行求
之余承師鄭君之言故記以示將來之信道
者非臆斷之談也余實復未盡其訣矣一塗
之道士或欲專守交接之術以規神仙而不
作金丹之大藥此愚之甚矣抱朴子曰道書
之出於黄老者蓋少許耳率多後世之好事
者各以所知見而滋長遂令篇卷至於山積
古人質朴又多無才其所論物理既不周悉
其所證按又不著明皆闕所要而難解解之
又不深遠不足以演暢微言開示憤悱勸進
有志教戒始學令知玄妙之塗徑禍福之源
流也徒誦之萬遍殊無可得也雖欲博涉然
冝詳擇其善者而後留意至於不要之道書
不足尋繹也末學者或不别作者之淺深其
於名爲道家之言便寫取累箱盈筐盡心思
索其中是探燕巢而求鳳卵搜井㡳而捕鱔
魚雖加至勤非其所有也不得必可施用無
故消棄日月空有疲困之勞了無緇銖之益
也進失當世之務退無長生之効則莫不指
㸃之曰彼修道如此之勤而不得度世是天
下果無不死之法也而不知彼之求仙猶臨
河羨魚而無網罟非河中之無魚也又五千
文雖出老子然皆泛論較略耳其中了不肯
首尾全舉其事有可承按者也但暗誦此經
而不得要道直爲徒勞耳又況不及者乎至
於文子莊子關令尹喜之徒其屬文筆雖祖
述黄老憲章玄虚但演其大旨永無至言或
復齊死生謂無異以存活爲徭役以殂殁爲
休息其去神仙已千億里矣豈足躭玩哉其
寓言譬喻猶有可采以供給碎用充御卒乏
至使末世利口之奸佞無行之弊于得以老
莊爲窟藪不亦惜哉或曰聖明御世唯賢是
寳而學仙之士不肯進宦人皆修道誰復佐
政事哉抱朴子曰背聖主而山栖者巢許所
以稱高也遭有道而遁世者莊伯所以爲貴
也軒轅之臨天下可謂至理也而廣成不與
焉唐堯之有四海可謂太平也而偓佺不佐
焉而德化不以之損也才子不以之乏也天
乙革命而務光負石以投河姬武剪商而夷
齊不食於西山齊桓之興而少稷高枕於陋
巷魏文之隆而干木散髮於之王四老風戢
於商洛而不妨大漢之多士也周黨麟跱於
林藪而無損孝文之刑厝也夫寵貴不能動
其心極富不能移其好濯纓滄浪不降不辱
以芳林爲臺榭峻岫爲大厦翠蘭爲絪牀緑
葉爲幃幙被褐代衮衣薇藿當嘉膳匪躬耕
不以充飢匪妻織不以蔽身千載之中時或
有之況又加之以委六親於邦族損室家而
不顧背榮華如棄跡絶可欲於胷心凌嵩峻
以獨往侣影響於名山内視於無形之域反
聽乎至寂之中八極之内將遽幾人而吾子
乃恐君之無臣不亦多憂乎或曰學仙之士
獨潔其身而忘大倫之亂背世主而有不臣
之慢余恐長生無成功而罪罟將見及也抱
朴子答曰夫北人石户善卷子州皆大才也
而沉遁放逸養其法然昇降不爲之虧大化
不爲之缺也況學仙之士未必有經國之才
立朝之用得之不加塵露之益棄之不覺毫
釐之損者乎方今九有同宅而幽荒來仕元
凱委積無所用之士有待次之滯官無暫曠
之職動久者有遲□之歎勳高者有待漏之
屈濟濟之盛莫此之美一介之徒非所乏也
昔子晉捨視膳之役棄儲貳之重而靈王不
責之以不孝尹生委衿帶之職違式遏之任
而有周不罪之以不忠何者彼誠亮其非輕
世薄主直以所好者異匹夫之志有不可移
故也夫有道之主含垢善恕知人心之不可
同出處之各有性不逼不集以崇光大上無
嫌恨之偏心下有得意之至歡故能暉聲並
揚於罔極貪夫聞風而忸怩也吾聞景風起
則裘鑪息世道夷則奇士退會䘮亂既平休
牛放馬烽燧滅影干戈載戢繁弱既韜盧鵲
將烹子房出玄惟而反閭巷隹布釋甲冑而
修魚釣況乎學仙之士萬未有一國家吝此
以何爲哉然其事在於少思寡欲其業在於
全身久壽非爭競之醜無傷俗之負亦何罪
乎且華霍之極大滄海之勿飡其高不俟翔
埃之來其深不抑行潦之流撮壤土不足以
減其峻升勺出不足以削其所土世不過有
數仙人何能有損人物之也二葉或曰果其
仙道可求得者五經何以不載周孔何以不
言聖人何以不度世上智何以不長存若周
孔不知則不可爲聖若知而不學則是無仙
道也抱朴子答曰人生星宿各有所值既詳
之於别篇矣子可謂戴盆以仰望不睹七曜
之炳粲蹔引領於大川不知重淵之奇性也
夫五經所不載者無限矣周孔所不言者不
少矣特爲吾子略說其萬一焉雖大笑不可
止局情難卒開且令子開其較略焉夫天地
爲物之大者也九聖共成易經足以彌綸陰
陽不可復加也今問善易者問天之度數四
海之廣狹宇宙之相去几爲幾里上何所極
下何所據及其轉動誰所推引日月遲疾九
道所剩昏明修短七星迭正五緯盈縮冠珥
薄蝕四七凌犯彗孛所出氣矢之異景老之
祥辰極不動鎮星獨東義和外景而熱望舒
内鑒而寒天漢仰見爲潤下之性濤潮往來
有大小之變五音六屬占喜怒之情雲動氣
起含吉凶之候攙搶尤矢句始絳繹四鎮五
殘天狗歸邪或以示成或以正敗明易之生
不能論此也以次問㝝秋四部詩書三禮之
家皆復無以對矣皆曰悉正經所不載唯有
巫咸甘公石申海中郄萌七曜記之悉矣余
將問之曰此六家之書是爲經典之教乎彼
將曰非也余又將問曰有召之徒爲是聖人
乎彼亦曰非也然則人生而戴天詣老履地
而求之於五經之上則無之索之於周孔之
書則不得今寧可盡以爲虚妄乎天地至大
舉目所見由不能了況於玄之又玄妙之極
妙者乎復問俗人曰夫乘雲蠒産之國肝心
不朽之民巢居穴處獨目三首馬間狗蹄修
臂交股黃池無男穿胷旁口廩君起石而沉
土船沙壹觸目而生羣龍女媧地出壯宇天
墮甓飛犬言(甓一/作璧)山徙社移三軍之衆一朝
盡化君子爲鶴小人成沙女仞(一作/丑)倚枯二
負抱柱寄居之蟲委甲步肉二首之蛇弦之
爲弓不灰之木不熱之火昌蜀之禽無目之
獸無身之頭無首之體精衛填海玄讓逓生
火浣之布切玉之刀炎昧吐烈磨泥漉水枯
灌化形山夔前跟石修九首畢方人面少千
之劾伯率聖卿之役肅霜西羗以唐景興鮮
卑似桑鱉强林邑以神録王庸蜀以流尸帝
監神嬰來而蟲飛縱目世變於荆岫五丁引
蛇以傾峻内甚振翅於三海金簡玉字發於
禹井之側正機平𢖍割乎文石之中凡此奇
事蓋以千計五經所不載周孔所不說可皆
復云無是物乎至於南人能入柱以出耳禦
㓂停肘水而控弦伯氏躡億仞而企踵吕梁
能行歌以憑淵宋公克象棄以亂眞公輸飛
木鷄之翩翾離朱覿毫芒於百步貴獲効膂
力於萬鈞越人揣鍼以蘇死竪亥超迹於累
千郢人奮斧於鼻堊仲都袒身於寒天此皆
周孔所不能爲也復可以爲無有乎若聖人
誠有所不能則無怪於不得仙不得仙亦無
妨於爲聖人爲聖人偶所不閑何足以爲攻
難之主哉聖人或可同去留任自然有身而
不私有生而不營存亡任天長短委命故不
學仙亦何怪也

抱朴子内篇卷之八






抱朴子内篇卷之九守二
　　　道意
抱朴子曰道者涵乾括坤其本無名論其無
則影響猶爲有焉論其有則萬物梢爲無焉
隸首不能計其多少離朱不能察其髣髴吴
扎晉野竭聦不能尋其音聲乎窈冥之内狪
狶涉褚疾走不能迹其兆朕乎宇宙之外以
言乎邇則周流秋毫而有餘焉以言乎遠則
彌綸太虚而不足焉爲聲之聲爲響之響爲
形之形爲影之影方者得之而靜圓者得之
而動降者得之而俯昇者得之以仰强名爲
道已失其眞況乃復千割百判億分萬折使
其姓號至於無垠去道遼遼不亦遠哉俗人
不能識其太初之本而修其流淫之末人能
淡默恬愉不染不移養其心以無欲頥其神
以粹素掃滌誘慕收之以正除難求之思遣
害眞之累薄喜怒之邪滅愛惡之端則不請
福而福來不禳禍而禍去矣何者命在其中
不繫於外道存乎此無俟於彼也患乎凡夫
不能守眞無杜遏之檢括愛嗜好之揺莢馳
騁流遁有迷無反情感物而外起智接事而
旁溢誘於可欲而天理滅矣惑乎見聞而純
一遷矣心受制於奢玩神濁亂於波蕩於是
有傾越之災有不振之禍而徒烹宰肥腯沃
酧醪醴撞金伐革諨報踴躍拜伏稽顙守請
虚坐求乞福願兾其必得至死不悟不亦哀
哉若乃精靈困於煩擾榮衛消於役用煎熬
形氣刻削天和勞逸過度而碎首請命變起
膏肓而祭禱以求痊當風卧濕而謝罪於靈
祇飲食失節而委禍於鬼魅蕞爾之體自怡
兹患天地神明曷能濟焉其烹性罄羣何所
補焉夫福非足恭所請也禍非禋祀所禳也
若命可以重禱延疾可以豐祀除則冨姓可
以必長生而貴人可以無疾病也夫神不歆
非族鬼不享淫祀皂隸之巷不能紆金銀之
軒布衣之門不能動六轡之駕同爲人類而
尊卑兩絶況於天神緬邈清高其倫異矣貴
亦極矣蓋非臭鼠之酒肴庸民之曲躬所能
感降亦已明矣夫不忠不孝罪之大惡積千
金之賂大牢之饌求令名於明主釋𠎝貴於
邦家以人釋人猶不可得況年壽難獲於令
名篤疾難除於愆責鬼神異倫正直是與兾
其曲祐未之有也夫慙德之主忍詬之臣猶
能賞善不須貸財罰惡不任私情必將修繩
履墨不偏不黨豈況鬼神過此之遠不可以
巧言動不可以飾賂求斷可識矣楚之靈王
躬自爲巫靡愛斯牲而不能却吴師之討也
漢之廣陵敬奉李颁傾竭府庫而不能救叛
逆之誅也孝文尤信鬼神咸祑無文而不能
免五祚之祖孫主貴待華嚮封以往爵而不
能延命盡之期非犠牲之不愽碩非玉帛之
不豐醲信之非不欵敬之非不重有丘山之
損無毫釐之益豈非失之於近而營之於遠
乎第五公誅除妖道而既壽且貴宋廬江罷
絶山祭而福禄永終文翁破水靈之廟而身
吉民安魏武禁淫祀之俗而洪慶來假前事
不妄將來之鑒也明德惟馨無憂者壽嗇寳
不夭多慘用老自然之理外物何爲若養之
失和伐之不解百痾縁隙而結榮衛竭而不
悟大牢三牲曷能濟焉俗所謂率皆妖僞轉
相誑惑久而彌甚既不能修療病之術又不
能返其大迷不務藥石之救惟專祝祭之謬
祈禱無已問卜不倦巫祝小人妄說禍崇疾
病危急唯所不聞聞輙修爲損費不訾富室
竭其財儲貧人假舉倍息田宅割裂以訖盡
筮櫃倒裝而無餘或偶有自差便謂受神之
賜如其死亡便謂鬼不見赦幸而誤活財産
窮罄遂復飢寒凍餓而死或起爲劫剽或穿
窬斯濫䘮身於𨦟鏑之端自陷於醜惡之刑
皆此之由也或什物盡於祭祀之費耗穀帛
淪於貪濁之師巫既没之日無復凶器之直
衣衾之周使尸朽蟲流良可悼也愚民之蔽
乃至於此哉淫祀妖邪禮律所禁然而凡夫
終不可悟唯冝王者更峻其法制犯無輕重
致之大辟購慕巫祝不肯止者刑之無赦肆
之巿路不過少時必當絶息所以令百姓杜
凍飢之源塞盜賊之萌非小惠也曩者有張
角柳根王歆李申之徒或稱千歲假託小術
坐在立亡變形易貌誑眩黎庶糾合羣愚進
不以延年益壽爲務退不以消災治病爲業
遂以招集奸黨稱合逆亂不純自伏其辜或
至殘滅良人或欺誘百姓以規財利錢帛山
積富喻王公縱肆奢淫侈服王食妓妾盈室
管絃成列刺客死士爲其致用威傾邦君勢
凌有司亡命逋逃因爲窟藪皆由官不紏治
以臻斯患原其所由可爲歎息吾徒匹夫雖
見此理不在其位未如之何臨民官長疑其
有神慮恐禁之或致禍崇假令頗有其懷而
見之不了又非在職之要務殿最之急事而
復是其愚妻頑子之所篤信左右小人並云
不可阻之者衆本無至心而諫怖者異口同
聲於是疑惑竟於莫敢令人扼腕發憤者也
余親見所識者數人了不奉神明一生不祈
祭身享遐年名位巍巍子孫蕃昌且冨且貴
也唯余亦無事於斯唯四時祀先人而已曾
所遊歷水陸萬里道側房廟固以百許而往
返經遊一無所過而車馬無傾覆之變涉水
無風波之異屢值疫癘常得藥物之力頻冒
矢石幸無傷刺之患益知鬼神之無能爲也
又諸妖道百餘種皆煞生血食獨有李家道
無爲爲小差然雖不屠宰每供福食無有限
劑巿買所具務於豐泰精鮮之物不得不買
或數十人厨費亦多矣復未純爲清省也亦
皆冝在禁絶之列或問李氏之道起於何時
余答曰吴太帝時蜀中有李阿者穴居不食
傳世見之號爲八百歲公人往往問事阿無
所言但占阿顔色若顔色欣然則事皆吉若
顔容慘戚則事皆凶若阿含笑者則有大慶
若微歎者即有深憂如此之候未曾一失也
後一旦忽去不知所在後有一人姓李名寬
到吴而蜀語能祝水治病頗愈於是遠近翕
然謂寬爲李阿因共呼之爲李八百而實非
也自公卿以下莫不雲集其門後轉驕貴不
復得常見賔客但拜其外門而退其怪異如
此於是避役之吏民依寬爲弟子者恒近千
人而昇堂入室高業先進者不過得祝水及
三部符導引日月行炁而已了無治身之要
服食神藥延年駐命不死之法也吞氣斷穀
可得百日以還亦不堪久此是其術至淺可
知也余親識多有及見寬者皆云寬衰老羸
悴起止咳噫目瞑耳聾齒墮髮白漸又昏耗
或忘其子孫與凡人無異也然民復爲寬故
作無異以欺人豈其然乎吴曾有大疫死者
過半寬所奉道室名之爲廬寬亦得温病託
言入廬齋戒遂死於廬中而事寬者猶復謂
之化形尸解之仙非爲眞死也夫神仙之法
所以與俗人不同者正以不老不死爲貴耳
今寬老則老矣死則死矣此其不得道居然
可知矣又何疑乎若謂於仙法應尸解者何
不且止民間一二百歲住年不死然後去乎
天下非無仙道也寬但非其人耳余所以委
曲論之者寬弟子轉相教受布滿江表動有
千許不覺寬法之薄不足遵承而守之兾得
度世故欲今人覺此而悟其滯迷耳天下有
似是而非者實爲無限將復略說故事以示
後人之不解者昔汝南有人於田中設繩罥
以捕麞而去猶念取之不事其上有鮑魚者
乃以一頭置罥中而去本主來於罥中得鮑
魚怪之以爲神不敢持歸於是村里聞之因
共爲起屋立廟號爲鮑君後轉多奉之者丹
楹藻棁鍾鼓不絶病或有偶愈者則謂有神
行道經過莫不致祀焉積七八年鮑魚主後
行過廟下問其故人具爲之說其鮑魚主乃
曰此是我鮑魚耳何神之有於是乃息又南
頓人張𦔳者耕白田有一李栽應在耕次𦔳
惜之欲持歸乃掘取之未得即去以濕土封
其根以置空桑中遂忘取之𦔳後作遠軄不
在後其里中人見桑中忽生李謂之神有病
目痛者蔭息此桑下因祝之言李君能令我
目愈者謝以一㹠其目偶愈便殺㹠祭之傳
者過差便言此樹能令盲者得見遠近翕然
同來請福常車馬填溢酒肉滂沲如此數年
張𦔳罷軄來還見之乃曰此是我昔所置李
栽耳何有神乎乃斫去便止也又汝南彭氏
墓近大道墓口有一石人田家老母到市買
數片餅以歸天熱過蔭彭氏墓口樹下以所
買之餅暫著石人頭上忽然便去而忘取之
行路人見石人頭上有餅怪而問之或人云
此石上有神能治病愈者以餅來謝之如此
轉以相語云頭痛者摩石人頭腹痛者摩石
人腹亦還以自摩無不愈者遂千里來就石
人治病初但鷄肋後用牛羊爲立帷帳管絃
不絶如此數年忽日前忘餅母聞之乃爲人
說始無復往者又洛西有古大墓穿壞多水
墓中多石灰石灰汁主治瘡夏月行人有病
瘡者煩熱見此墓中水清好因自洗浴瘡偶
便愈於是諸病者聞之悉往自洗轉有飲之
以治腹内疾者近墓居人便於墓所立廟舍
而賣此水而往買者又常祭廟中酒肉不絶
而來買者轉多此水盡於是賣水者常夜竊
他水以益之其遠道人不能往者皆因行使
或持器遺信買之於是賣水者大富人或言
無神官中禁止遂填塞之乃絶又興古太守
馬氏在官有親故人投之求恤焉馬乃令此
人出外住詐云是神人道士治病無不手下
立愈又令辯士遊行爲之虚聲云能令盲者
登視躄者即行於是四方雲集趍之如巿而
錢帛固已積山矣又勑諸求治病者雖不便
愈當告人言愈也如此則必愈若告人未愈
者則後終不愈也道法正爾不可不信於是
後人問前來者前來輙告之云已愈無敢言
未愈者也旬日之間乃致巨富焉凡人多以
小㸃而大愚聞延年長生之法皆爲虚誕而
喜信妖邪鬼怪令人鼓舞祈祀所謂神者皆
馬氏誑人之類也聊記其數事以爲未覺者
之戒焉或問曰世有了無知道術方伎而平
安壽考者何也抱朴子曰諸如此者或有陰
德善行以致福祐或受命本長故令難老遲
死或亦幸而偶爾不逢災傷譬猶田獵所經
而有遺禽脫獸大火既過時餘不燼草木也
要於防身却害當修守形之防禁佩天文之
符劒耳祭禱之事無益也當恃我之不可侵
也無恃鬼神之不侵我也然思玄執一含景
環身可以辟邪惡度不祥而不能延壽命消
體疾也任自然無方術者未必不有終其天
年者也然不可以值暴鬼之橫枉大疫之流
行則無以却之矣夫儲甲冑蓄簑笠者蓋以
爲兵爲雨也若幸無攻戰時不沉陰則有與
無正同耳若矢石霧合飛鋒煙交則知裸體
者之困矣洪雨河傾素雪彌天則覺路立者
之劇矣不可以薺菱之細碎疑陰陽之大氣
以誤晩學之散人謂方術之無益也


抱朴子内篇卷之九



















抱朴子内篇卷之十守三
　　　明本
或問儒道之先後抱朴子答曰道者儒之本
也儒者道之末也先以爲陰陽之術衆於忌
諱使人拘畏而儒者博而寡要勞而少功墨
者儉而難遵不可偏修法者嚴而少恩傷破
仁羲唯道家之教使人精神專一動合無形
包儒墨之善總名法之要與時遷移應物變
化指約而易明事少而功多務在全大宗之
朴守眞正之源者也而班固以史遷先黄老
而後六經謂遷爲謬夫遷之洽聞旁綜幽隱
沙汰事物之臧否覈實古人之邪正其評論
也實源本於自然其褒貶也皆凖的乎至理
不虚美不隱惡不雷同以偶俗劉向命世通
人謂爲實録而班固之所論未可遽也固誠
純儒不究道意翫其所習難以折中夫所謂
道豈唯養生之事而已乎易曰立天之道曰
陰與陽立地之道曰柔與剛立人之道曰仁
與羲又曰易有聖人之道四焉苟非其人道
不虚行又於治世隆平則謂之有道危國亂
主則謂之無道又坐而論道謂之三公國之
有道貧賤者恥焉凡言道者上自二儀下逮
萬物莫不由之但黄老執其本儒墨治其末
耳今世之舉有道者蓋博通乎今古能仰觀
俯察歷變涉微達興亡之運明治亂之體心
無所惑問無不對者何必修長生之法慕松
喬之式者哉而管窺諸生臆斷瞽說聞有居
山林之間宗伯陽之業者則毁而笑之曰彼
小道耳不足筭也嗟乎所謂抱螢燭於環堵
之内者不見天光之焜爛侣鮋鰕於跡水之
中者不識四海之浩汗重江河之深而不知
吐之者崑崙也珍黍稷之收而不覺秀之者
豐壤也今苟知推崇儒術而不知成之者由
道道也者所以陶冶百氏範鑄二儀胞胎萬
類醖釀彝倫者也世間淺近者衆而深遠者
少少不勝衆其來久矣是以史遷雖長而不
見譽班固雖短而不見彈然物以少者爲貴
多者爲賤至於人事豈獨不然故藜藿彌原
而芝英不世枳棘被野而尋木間秀沙礫無
量而珠璧甚尠鴻隼屯飛而鸞鳳罕出虺蜴
盈藪而虬龍希覿班生多黨固其宜也夫道
者内以治身外以爲國能令七政遵度二氣
告和四時不失寒燠之節風雨不爲暴物之
災玉燭表昇平之徵澄醴彰德洽之符焚輪
虹霓寐其祅頽雲商羊戢其翼景耀高照嘉
禾畢遂疫癘不流禍亂不作壍壘不設干戈
不用不議而當不約而信不結而固不謀而
成不賞而勸不罰而肅不求而得不禁而止
處上而人不以爲重居前而人不以爲患號
未發而風移令未施而俗易此蓋道之治世
也故道之興也則三五垂拱而有餘焉道之
衰也則叔代馳騖而不足焉夫唯有餘故無
爲而化美夫唯不足故刑嚴而奸繁黎庶怨
於下皇靈怒於上洪波橫流或亢陽赤地或
山谷易體或冬雷夏雪或流血飄櫓積尸築
京或坑降萬計析骸易子城愈高而衝愈巧
池逾深而梯逾妙法令明而盜賊多盟約數
而叛亂甚猶風波駭而魚鱉擾於淵織羅密
而羽禽躁於澤豺狼衆而走獸劇於林爨火
猛而小鮮麋於鼎也君臣易位者有矣父子
推刃者有矣然後忠義制名於危國孝子收
譽於敗家疾疫起而巫醫貴矣道德䘮而儒
墨重矣由此觀之儒道之先後可得定矣或
問曰昔赤松子王喬琴高老氏彭祖務成鬱
華皆眞人悉仕於世不便遐遁而中世以來
爲道之士莫不飄然絶跡幽隱何也抱朴子
答曰曩古純朴巧僞未萌其明信道者則勤
而學之其不信者則嘿然而已謗毁之言不
吐乎口中傷之心不存乎胷也是以眞人徐
徐於民間不促促於登遐耳末俗偷薄雕僞
彌深玄淡之化廢而邪俗之黨繁既不信道
好爲訕毁謂眞正爲妖訛以神仙爲誕妄或
曰惑衆或曰亂羣是以上士恥居其中也昔
之達人杜漸防微色斯而逝夜不待旦覩幾
而作不俟終日故趙害鳴犢而仲尼旋軫醴
酒不設而穆生星行彼衆我寡華元去之況
乎明哲業尚本異有何戀之當住其間哉夫
淵竭池漉則蛟龍不游巢傾卵拾則鳳凰不
集居言于室而翔鷗不下凡卉春剪而芝蓂
不秀世俗醜正慢辱將臻彼有道者安得不
超然振翅乎風雲之表而翻爾藏軌於玄漠
之際乎山林之中非有道也而爲道者必入
山林誠欲遠彼腥膻而即此清凈也夫入九
室以精思存眞一以招神者既不喜諠譁而
合污穢而合金丹之大藥鍊八石之飛精者
尤忌利口之愚人忌凡俗之聞見明靈爲之
不降仙藥爲之不成非小禁也止於人中或
有淺見毁之有司加之罪福或有親舊之往
來牽之以慶弔莫若幽隱一切免於如此之
臭鼠矣彼之邈爾獨往得意嵩岫豈不有以
乎或云上士得道於三軍中士得道於都巿
下士得道於山林此皆爲仙藥已成未欲昇
天雖在三軍而鋒刃不能傷雖在都市而人
禍不能加而下士未及於此故止山林耳不
謂人之在上品者初學道當止於三軍都市
之中而得也然則黄老可以至今不去也或
問曰道之爲源本儒之爲末流既聞命矣今
之小異悉何事乎抱朴子曰夫升降俯仰之
教盤旋三千之儀攻守進趣之術輕身重命
之節歡憂禮樂之事經世濟俗之略儒者之
所務也外物棄智滌蕩機變忘富逸貴杜遏
勸沮不恤乎窮不榮乎達不戚乎毁不悅乎
譽道家之業也儒者祭祀以祈福而道者履
正以禳邪儒者所愛者勢利也道家所寳者
無欲也儒者汲汲於名利而道家抱一以獨
善儒者所講者相研之簿領也道家所習者
遣情之教戒也夫道者無爲也善自修以成
務其居也善取人所不爭其治也善絶禍於
未起其施也善濟物而不德其動也善觀民
以用心其靜也善居愼而無悶此所以爲百
家之君長仁羲之祖宗也小異之理其較如
此首尾汙隆未之變也或曰儒者周孔也其
籍則六經也蓋治世存正之所由也立身舉
動之準繩也其用遠而業貴其事大而辭美
有國有家不易之制也爲道之士不營禮教
不顧大倫侣狐狢於草澤之中偶猿猱於林
麓之間魁然流檳與木石爲鄰此亦東走之
迷忘葵之甘也抱朴子答曰摛華騁艷質直
所不尚攻蒙救惑疇昔之所饜誠不欲復與
子較物理之善否校得失於機吻矣然觀孺
子之墜井非仁者之意視瞽人之觸柱非兼
愛之謂邪又陳梗㮣粗抗一隅夫體道以匠
物寳德以長生者黄老是也黃帝既治世致
太平而又昇仙則未可謂之後於堯舜也老
子既兼綜禮教而又久視則未可謂之爲減
周孔也故仲尼有竊比之歎未聞有疵毁之
辭而末世庸民不得其門修儒墨而毁道家
何異子孫而駡詈祖考哉是不識其所自來
亦已甚矣夫侏儒之手不足以傾嵩華焦僥
之脛不足以測滄海每見凡俗守株之儒營
營所習不博達理告頑命嚚崇飾惡言誣詰
道家說糟粕之滓則若覩駿馬之過隙也涉
精神之淵則淪溺而自失也猶斥鷃之揮短
翅以凌陽侯之波猶□力駑質以涉昫(一作/日)
猿之峻非其所堪祇足速困然而嘍嘍守於
局隘不經曠聦明不徹離而欲企踵以包三
光鼓腹以奮電靈不亦蔽乎蓋登旋璣之眇
邈則知井谷之至卑覩大明之麗天乃知□
金之可陋吾非生而知之又非少而信之始
者蒙蒙亦如子耳既觀奥秘之弘修而恨離
困之不早也五經之事注說炳露初學之徒
猶可不解豈況金簡玉扎神仙之經至要之
言又多不書登壇歃血乃傳口訣苟非其人
雖裂地連城金璧滿堂不妄以示之夫指深
歸遠雖得其書而不師受猶仰不見首俯不
知根豈吾子所詳悉哉夫得仙者或昇太清
或翔紫霄或造玄洲或棲板(或作/枝)桐聽鈞天
之樂享九芝之饌出携松羨於倒景之表入
宴常陽於瑶房之中曷爲當侣狐狢而偶猿
狖乎所謂不知而作也夫道也者逍遥虹霓
翶翔丹霄鴻崖六虚唯意所造魁然流擯未
爲戚也犧腯聚處雖被藻繡論其爲樂孰與
逸麟之離羣以獨往吉光坼偶而多福哉


抱朴子内篇卷之十





抱朴子内篇卷之十一守四
　　　仙藥
抱朴子曰神農四經曰上藥令人身安命延
昇天神遨遊上下使役萬靈體生毛羽行厨
立至又曰五芝及餌丹砂玉札曾青雄黄雌
黄雲母太乙禹餘粮各可罩服之皆令人飛
行長生又曰中藥養性下藥除病能令毒蟲
不加猛獸不犯惡氣不行衆妖併辟又孝經
援神契曰椒薑禦濕菖蒲益聦巨勝延年威
喜辟兵皆上聖之至言方術之實録也明文
炳然而世人終於不信可歎息者也仙藥之
上者丹砂次則黄金次則白銀次則諸芝次
則五玉次則雲母次則明珠次則雄黄次則
太乙禹餘粮次則石中黃子次則石桂次則
石英次則石腦次則石硫黄次則石𥹋次則
曾青次則松栢脂茯苓地黄麥門冬木巨勝
重樓黄連石韋楮實象柴一名純盧是也或
名仙人杖或云西王母杖或名天精或名却
老或名地骨或名苟杞也天門冬或名地門
冬或名莚門冬或名巔棘或名淫羊食或名
管松其生高地根短而味甜氣香者善其生
水側下地者葉細似藴而微黄根長而味多
苦氣臭者下亦可服食然喜命人下氣爲益
又遲也服之百日皆丁壯倍駛於术及黄精
也入山便可蒸若煑啖之取足可以斷穀若
有力可餌之亦可作散並及絞其汁作酒以
服散尤佳楚人呼天門冬爲百部然自有百
部草其根俱有百許相似如一也而其苗小
異也眞百部苗似拔揳唯中以治欬及殺蝨
耳不中服食不可誤也如黄精一名白及而
實非中以作糊之白及也按本草藥之與他
草同名者甚多唯精博者能分别之不可不
詳也黄精一名兎竹一名救窮一名垂珠服
其花勝實服其實勝其根但花難多得得其
生花十斛乾之繞可得五六斗耳而服之日
可三合非大有役力者不能辨也服黄精僅
十年乃可大得其益耳俱以斷穀不及术术
餌令人肥健可以負重涉險但不及黄精甘
美易食凶年可以與老小休粮人不能别之
謂爲米脯也五芝者有石芝有木芝有草芝
有肉芝有菌芝各有百許種也石芝者石象
芝生於海隅名山及島嶼之涯有積石者其
狀如肉象有頭尾四足者良似生物也附於
大石喜在高岫嶮峻之地或却著仰綴也赤
者如珊瑚白者如截肪黑者如澤漆青者如
翠羽黄者如紫金而皆光明洞徹如堅氷也
晦夜去之三百步便望見其光矣大者十餘
斤小者三四斤非久齋至精及佩老子入山
靈寳五符亦不能得見此草也凡見諸芝且
先以開山却害符置其上則不得復隱蔽化
去矣徐徐擇王相之日設醮祭以酒脯祈而
取之皆從日下禹步閉氣而往也又若得石
象芝擣之三萬六千杵服方寸匕日三盡一
斤則得千歳十斤則萬歳亦可分人服也又
玉脂芝生於有玉之山常居懸危之處玉膏
流出萬年已上則凝而成芝有似鳥獸之形
色無常采率多似山玄水蒼玉也亦鮮明如
水精得而末之以無心草汁和之須臾成水
服一升得一千歳也七明九光芝皆石也生
臨水之高山石崖之間狀如盤椀不過徑尺
以還有莖帶連綴之起三四寸有七孔者名
七明九孔者名九光光皆如星百餘步内夜
皆望見其光其光自别可散不可合也常以
秋分伺之得之擣服方寸匕入口則翕然身
熱五味甘美盡一斤則得千歳令人身有光
所居暗地如月可以夜視也石蜜芝生少室
石户中户中便有深谷不可得過以石投谷
中半日猶聞其聲也去户外十餘丈有石桂
柱上有偃蓋石高度徑可一丈許望見蜜芝
從石户上隨入偃蓋中良久輙蓋亦終不溢
也户上刻石爲科斗字曰得服石蜜芝一斗
者壽萬歲諸道士共思惟其處不可得往唯
當以椀器著勁竹木端以承取之然竟未有
能爲之者按此石户上刻題如此前世必已
有得之者也石桂芝生名山石穴中似桂樹
而實石也高尺許大如徑尺光明而味辛有
枝條擣服之一斤得千歲也石中黄子所在
有之沁水山爲尤多其在大石中則其石常
潤濕不燥打其石有數十重乃得之在大石
中赤黄溶溶如鷄子之在其殻中也即當飲
之不飲則堅凝成石不復中服也法正當及
未堅時飲之既凝則應未服也破一石中多
者有一升少者有數合可頓服也雖不得多
相繼服之其計前所服合成三升壽則千歲
但欲多服唯患難得耳石腦芝生滑石中亦
如石中黄子狀但不皆有耳打破大滑石千
許乃可得一枚初破之其在石中五色光明
而自動服一升得千歳矣石硫黄芝五岳皆
有而箕山爲多其方言許由就此服之而長
生故不復以富貴累意不受堯禪也石硫丹
者石之赤精蓋石硫黄之類也皆浸溢於崖
岸之間其濡濕者可丸服其已堅者可散服
如此有百二十皆石芝也事在太乙玉策及
昌宇(一作/字)内記不可具稱也及夫木芝者松
栢脂淪入地千歲化爲茯苓茯苓萬歳其上
生小木狀似蓮花名曰木威喜芝夜視有光
持之甚滑燒之不然帶之辟兵以帶鷄而雜
以他鷄十二頭共籠之去之十二步射十二
箭他鷄皆傷帶威喜芝者終不傷也從生門
上採之於六甲陰乾之百日末服方寸匕日
三盡一枚則三千歲也千歲之栝木其下根
如坐人長七寸刻之有血以其血塗足下可
以步行水上不没以塗人鼻以入水水爲之
開可以止住淵底也以塗身則隱形欲見則
拭之又可以治病病在腹内刮服一刀圭其
腫痛在外者隨其所在刮一刀圭其腫痛所
在以摩之皆手下即愈假令左足有疾則刮
塗人之左足也又刮以雜巨勝爲燭夜遍照
地下有金玉寳藏則光變青而下垂以揷掘
之可得也末之服盡十斤則千歳也又松樹
枝三千歳者其皮中有聚脂狀如龍形名曰
日飛節芝大者重十斤末服之盡十斤得五
百歳也又有樊桃芝其木如昇龍其花葉如
丹羅其實如翠鳥高不過五尺生於名山之
陰東流泉水之上以立夏之候伺之得而未
服之盡一株得五千歲也參成芝赤色有光
扣之枝葉如金石之音折而續之即復如故
木渠芝寄生大木上如蓮花九莖一叢其味
甘而辛建木芝實生於都廣其皮如纓蛇其
實如鸞鳥此三芝得服之白日昇天也黄盧
子尋木華玄液華此三芝生於泰山要郷及
奉高有得而服之皆令人壽千歲黄藥檀桓
芝者千歲黄糵木下根有如三斛器去本株
一二丈以細根相連狀如縷得末而服之盡
一枚則成地仙不死也此輩復百二十種自
有圖也草芝有獨揺芝無風自動其莖大如
手指赤如丹素葉似莧其根有大魁如斗有
細者如鷄子十二枚周繞大根之四方如十
二辰也相去丈許皆有細根如白髮以相連
生高山深谷之上其所生左右無草得其大
魁末服之盡則得千歲服其細者一枚百歲
可以分他人也懷其大根即隱形欲見則左
轉而出之牛角芝生虎壽山及吴坂上狀似
葱特生如牛角長三四尺青色未服方寸匕
日三至百日則得千歳矣龍仙芝狀似昇龍
之相負也以葉爲鱗其根則如蟠龍服一枚
則得千歲矣麻母芝似麻而莖赤色花紫色
珠芝其花黄其葉赤其實如李而紫色二十
四枝輙相連而垂如貫珠也白符芝高四五
尺似梅常以大雪而花季冬而實朱草芝九
曲曲有三葉葉有三實也五德芝狀似樓殿
莖方其葉五色各具而不雜上如偃蓋中常
有甘露紫氣起數尺矣龍衘芝常以仲春對
生三節十二枝下根如坐人凡此草芝又有
百二十種皆陰乾服之則令人與天地相畢
或得千歳二千歳肉芝者謂萬歲蟾蜍頭上
有角頜下有丹書八字再重以五月五日中
時取之陰乾百日以其左足畫地即爲流水
帶其左手於身辟五兵若敵人射己者弓弩
矢皆反還自向也千歳蝙蝠色白如雪集則
倒懸腦重故也此二物得而陰乾末服之令
人壽四萬歳千歳靈龜五色具焉其雄額上
兩骨起似角以羊血浴之乃剔取其甲火炙
擣服方寸匕日三盡一具壽千歳行山中見
小人乘車馬長七八寸者肉芝也捉取服之
即仙矣風生獸似貂青色大如狸生於南海
大林中張綱取之積薪數車以燒之薪盡而
此獸在灰中不然其毛不燋斫刺不入打之
如皮囊以鐵鎚鍛其頭數千(或作/十)下乃死死
而張其口以向風須臾便活而起走以石上
菖蒲塞其鼻即死取其腦以和菊花服之盡
十斤得五百歲也又千歳鷰其窠户北向其
色多白而尾掘取陰乾末服一頭五百歲凡
此又百二十種此皆肉芝也菌芝或生深山
之中或生大木之下或生泉之側其狀或如
宫室或如車馬或如龍虎或如人形或如飛
鳥五色無常亦百二十種自有圖也皆當禹
步往採取之刻以骨刀陰乾末服方寸匕令
人昇仙中者數千歲下者千歲也欲求芝草
入名山必以三月九月此山開出神藥之月
也勿以山佷日必以天輔時三奇會尤佳出
三奇吉門到山須六陰之日明堂之時帶靈
寳符牽白犬抱白鷄以白鹽一斗及開山符
檄著大石上執吴唐草(或作/花)一把以入山山
神喜必得芝也又採芝及服芝欲得王相專
和之日支干上下相生爲佳此諸芝名山多
有之但凡庸道士心不專精行穢德薄又不
曉入山之術雖得其圖不知其狀亦終不能
得也山無大小皆有鬼神其神鬼不以芝與
人人則雖踐之不可見也又雲母有五種而
人多不能分别也法當舉以向日看其色詳
占視之乃可知耳正爾於陰地視之不見其
雜色也五色並具而多青者名雲英冝以春
服之五色并具而多赤者各雲珠冝以夏服
之五色並具而多白者名雲液宜以秋服之
五色並具而多黑者名雲母冝以冬服之但
有青黃二色者名雲沙冝以季夏服之皛皛
純白名磷石可以四時長服之也服五雲之
法或以桂葱水玉化之以爲水或以露於鐵
器中以玄水熬之爲水或以硝石合於筒中
埋之爲水或以蜜搜爲酪或以秋露漬之百
日韋囊挻以爲粉或以無巔草樗血合餌之
服之一年則百病愈三年老公反成童子五
年則役使鬼神入火不燒入水不濡踐棘不
傷與仙人相見又他物埋之即朽燒之即燋
而五雲以内猛火中經時終不然埋之永不
腐敗故能令人長生也又云服之十年雲氣
常覆其上服其母以致其子理自然也又向
日看之晻晻純黑色起者不中服令人病淋
發瘡雖水餌之皆當先以茅屋霤水若東流
水露水漬之百日淘汰去其土石乃可用耳
中山衛叔卿服之積久能乘雲而行以其方
封之玉匣之中仙去之後其子名世及漢使
者梁伯得而按方合服皆得仙去又雄黄當
得武都山所出者純而無雜其赤如鷄冠光
明曄曄者乃可用耳其但純黃似雄黄色無
赤光者不任以作仙藥可以合理病藥耳餌
服之法或以蒸煑之或以酒餌或先以硝石
化爲水乃凝之或以玄胴腸裏蒸之於赤土
下或以松脂和之或以三物鍊之引之如布
白如氷服之皆令人長生百病除三尸下瘢
痕滅白髮黑墮齒生千日則玉女來侍可得
役使以致行厨又玉女常以黄玉爲誌大如
黍米在鼻上是眞玉女也無此志者鬼試人
耳玉亦仙藥但難得耳玉經曰服金者壽如
金服玉者壽如玉也又曰服玄眞者其命不
極玄眞者玉之别名也今人身飛輕舉不但
地仙而已然其道遲成服一二百斤乃可知
耳玉可以烏米酒及地榆酒化之爲水亦可
以葱漿消之爲𥹋亦可餌以爲丸亦可燒以
爲粉服之一年已上入水不霑入火不灼刃
之不傷百毒不犯也不可用已成之器傷人
無益當得璞玉乃可用也得于闐國白玉尤
善其次有南陽徐善亭部界中玉及日南盧
容水中玉亦佳赤松子以玄蟲血漬玉爲水
而服之故能乘煙上下也玉屑服之與水餌
之俱令人不死所以爲不及金者令人數數
發熱似寒食散狀也若服玉屑者冝十日輙
一服雄黄丹砂各一刀圭散髮洗沐寒水迎
風而行則不發熱也董君異嘗以玉醴與盲
人服之目旬日而愈有吴延稚者志欲服玉
得玉經方不具了不知其節度禁忌乃招合
得(招一/作始)珪璋環璧及校(一作/裝)劒所用甚多欲
餌治服之後余爲說此不中用乃歎息曰事
不可不精不但無益乃幾作禍也又銀但不
及金玉耳可以地仙也服之法以麥漿化之
亦可以朱草酒餌之亦可以龍膏鍊之然三
服輙大如彈丸者又非清貧道士所能得也
又眞珠徑一寸以上可服服之可以長久酪
漿漬之皆化如水銀亦可以浮石水蜂窠化
包彤蛇黄合之可引長三四尺丸服之絶穀
服之則不死而長生也淳漆不沾者服之令
人通神長生餌之法或以大無腸公子或云
大蟹十枚投其中或以雲母水或以玉水合
服之九蟲悉下惡血從鼻去一年六甲行厨
至也桂可以葱涕合蒸作水可以竹瀝合餌
之亦可以先知君腦或云龜和服之七年能
步行水上長生不死也巨勝一名胡麻餌服
之不老耐風濕補衰老也桃膠以桑灰汁漬
服之百病愈久服之身輕有光明在晦夜之
地如月出也多服之則可以斷穀柠(一作/楮)木
實芝赤者餌之一年老者還少令人徹視見
鬼昔道士梁須年七十乃服之轉更少至年
百四十歲能夜書行及奔馬後入青龍山去
槐子以新甕合泥封之二十餘日其表皮皆
爛乃洗之如大豆日服之此物主補腦久服
之令人髮不白而長生玄中蔓方楚飛廉澤
瀉地黄黄連之屬凡三百餘種皆能延年可
單服也靈飛散未央丸制命丸羊血丸皆令
人駐年却老也南陽酈縣山中有甘谷水谷
水所以甘者谷上左右皆生甘菊菊花墮其
中歷世彌久故水味爲變其臨此谷中居民
皆不穿井悉食甘谷水食者少不老壽高者
百四五十歲下者不失八九十無夭年人得
此菊力也故司空王暢太尉劉寬太傅袁隗
皆爲南陽太守每到官常使酈縣月送甘谷
水四十斛以爲飲食此諸公多患風痺及眩
冒皆得愈但不能大得其益如甘谷上居民
生小便飲食此水者耳又菊花與薏花相似
直以甘苦别之耳菊甘而薏苦諺言所謂苦
如薏者也今所在有眞菊但爲少耳率多生
於水側緱氏山與酈縣最多仙方所謂日精
更生周盈皆一菊而根莖花實異名其說甚
美而近來服之者略無効正由不得眞菊也
夫甘谷水得菊之氣味亦何足言而其上居
民皆以延年況將復好藥安得無益乎余亡
祖鴻臚少卿曾爲臨沅令云此縣有廖氏家
世世壽考或出百歳或八九十後徙去子孫
轉多夭折他人居其故宅復如舊後累世壽
考由此乃覺是宅之所爲而不知其何故疑
其井水殊赤乃試掘井左右得古人埋丹砂
數十斛去數尺此丹砂汁因泉漸入井是以
飲其水而得壽況乃餌鍊丹砂而服之乎余
又聞上黨有趙瞿者病癩歷年衆治之不愈
垂死或云不如及活流棄之後子孫轉相注
易其家乃賫粮將之送置山穴中瞿在穴中
自怨不幸書夜悲歎涕泣經月有仙人行經
過穴見而哀之具問訊之瞿知其異人乃叩
頭自陳乞哀於是仙人以一囊藥賜之教其
服法瞿服之百許日瘡都愈顔色豐悅肌膚
玉澤仙人又過視之瞿謝受更生活之恩乞
丐其方仙人告之曰此是松脂耳此山中便
多此物汝鍊之服可以長生不死瞿乃歸家
家人初謂之鬼也甚驚愕瞿遂長服松脂身
體轉輕氣力百倍登危越險終日不極年百
七十歲齒不墮髮不白夜卧忽見屋間有光
大如鏡者以問左右皆云不見久而漸大一
室盡明如書日又夜見面上有綵女二人長
二三寸面體皆具但爲小耳遊戲其口鼻之
間如是且一年此女漸長大出在其側又常
聞琴瑟之音欣然獨笑在人間三百許年色
如少童乃入抱犢山去必地仙也余時聞瞿
服松脂如此於是竟服其多役力者乃車運
驢負積之盈室服之遠者不過一月未覺大
有益輙止有志者難得如是也又漢成帝時
獵者於終南山中見一人無衣服身生黑毛
獵人見之欲逐取之而其人踰坑越谷有如
飛騰不可逮及於是乃密伺候其所在合圍
得之定是婦人問之言我本是秦之宫人也
聞關東賊至秦王出降宫室燒燔驚走入山
飢無所食垂餓死有一老翁教我食松葉松
實當時苦澁後稍便之遂使不飢不渴冬不
寒夏不熱計此女定是秦王子嬰宫人至成
帝之世三百許歳乃將歸以穀食之初聞穀
臭嘔吐累日乃安如是二年許身毛乃脫落
轉老而死向使不爲人所得便成仙人矣南
陽文氏說其先祖漢末大亂逃去山中飢困
欲死有一人教之食术遂不能飢數十年乃
來還郷里顔色更少氣力勝故自說在山中
時身輕欲跳登高履險歷日不極行氷雪中
了不知寒常見一高巖上有數人對坐博戲
者有讀書者俛而視文氏因聞其相問言此
子中呼上否其一人答言未可也术一名山
葪一名山精故神藥經曰必欲長生常服山
精昔仙人八公各服一物以得陸仙各數百
年乃合神丹金液而昇太清耳人若合八物
鍊而服之不得其力是其藥力有轉相勝畏
故也韓終服菖蒲十三年身生毛日視書萬
言皆誦之冬袒不寒又菖蒲生須得石上一
寸九節已上紫花者尤善也趙他子服桂二
十年足下生毛日行五百里力舉千斤移門
子服五味子十六年色如玉女入水不霑入
火不灼也楚文子服地黄八年夜視有光手
上車弩也林子明服术十一年耳長五寸身
輕如飛能超踰淵谷二丈許杜子微服天門
冬御八十妾有子百三十人日行三百里任
子季服茯苓十八年仙人玉女往從之能隱
能彰不復食穀炙瘢皆滅面體玉光陵陽子
仲服遠志二十年有子三十七人開書所視
不忘坐在立亡仙經曰雖服草木之葉已得
數百歲勿怠於神丹終不能仙以此論之草
木延年而己非長生之藥可知也未得作丹
且可服之以自榰持耳或問服食藥物有前
後之宜乎抱朴子答曰按中黃子服食節度
云服治病之藥以食前服之養性之藥以食
後服之吾以咨鄭君何以如此鄭君言此易
知耳欲以藥攻病既宜及未食内虚令藥力
勢易行若以食後服之則藥但攻穀而力盡
矣若欲養性而以食前服藥則力未行而被
穀駈之下去不得止無益也或問曰人服藥
以養性云有所宜有諸乎抱朴子答曰按玉
策記及開明經皆以五音六屬知人年命之
所在子午屬庚卯酉屬己寅申屬戊丑未屬
辛辰戌屬丙已亥屬丁一言得之者宫與土
也三言得之者徴與火也五言得之者羽與
水也七言得之者商與金也九言得之者角
與木也若本命屬土不宜服青色藥屬金不
宜服赤色藥屬木不宜服白色藥屬水不宜
服黄色藥屬火不宜服黑色藥以五行之義
木尅土土尅水水尅火火尅金金尅木故也
若金丹大藥不復論冝與不冝也
一言宫庚子庚午辛未辛丑丙辰丙戌
　　　　丁亥丁巳　戊寅戊申　己卯己酉
三言徴甲辰甲戌　乙亥乙巳　丙寅丙申
　　　　丁酉丁卯　戊午戊子　己未己丑
五言羽甲寅甲申　乙卯乙酉　丙子丙午
　　　　丁未丁丑　壬辰壬戌　癸巳癸亥
七言商甲子甲午　乙丑乙未　庚辰庚戌
　　　　辛巳辛亥　壬申壬寅　癸卯癸酉
九言角戊辰戊戌　己巳己亥　庚寅庚申
　　　　辛卯辛酉　壬午壬子　癸丑癸未
禹步法前舉左右過左左就右
　　　　　次舉右　左過右　右就左
　　　　　次舉右　右過左　左就右
如此三步當滿二丈一後有九跡小神方用
眞丹三斤白蜜一斤合和日曝煎之令可丸
旦服如麻子十丸未一年髮白更黑齒墮更
生身體潤澤長服之老翁還成少年常服長
生不死也小餌黄金方火銷金内清酒中二
百出二百入即沸矣握之出指間令如泥若
不沸及握之不出指間即復銷之内酒中無
數也成復如彈丸一枚亦可汁一丸外爲小
丸服三十日無寒温神人玉女下之又銀亦
可餌與金同法服此二物可居名山石室中
一年即輕舉矣人間服之名地仙勿妄傳也
兩餌銷黄金法猪負革方肪三斤醇苦酒一
斗取黄金五兩置器中煎之出爐以金置中
百入百出苦酒亦示飡一斤金弊天地食半
斤金壽二千歲五兩千二百歳無多少便可
餌之當以王相之日作之神良勿傳人傳人
藥成不神也欲食去尸藥當服丹砂餌丹砂
法丹砂一斤搗從下苦酒三升淳漆二升(一/本)
(和蜜/二升)凡物合令相得微火上煎之令可丸服
如麻子二丸日再四十日腹中百病愈三尸
去服之百日肌骨堅强服之千日司命削死
籍與天地相保日月相望改形易容變化無
常日中無影乃别無光矣

抱朴子内篇卷之十一

抱朴子内篇卷之十二(十三/同卷)守五
　　　辨問
或問曰若仙必可得聖人已修之矣而周孔
不爲之者是無此道可知也抱朴子答曰夫
聖人不必仙仙人不必聖聖人受命不值長
生之道但自欲除殘去賊夷險平暴制禮作
樂著法垂教移不正之風易流遁之俗匡將
危之主扶亡徴之國刋詩書撰河洛著經誥
和雅頌訓童蒙應聘諸國突無凝煙席不暇
煖其事則鞅掌罔極窮年無已亦焉得閉聦
掩明内視反聽呼吸道引長齋久潔入室煉
形登山採藥數息思神斷穀清腸哉至於仙
者唯須篤志至信勤而不怠能恬能靜便可
得之不待多才也有入俗之高眞乃爲道者
之重累也得合一大藥知一養神之要則長
生久視豈若聖人所修爲者云云之無限乎
且夫俗所謂聖人者皆治世之聖人非得道
之聖人得道之聖人則黄老是也治世之聖
人則周孔是也黄帝先治世而後登仙此是
偶有能兼之才者也古之帝王刻於泰山可
省讀書者七十二家其餘磨滅者不可勝數
而獨記黄帝仙者其審然可知也世人以人
所尤長衆所不及者便謂之聖故善圍棊之
無比者則謂之棊聖故嚴子卿馬綏明子今
有棊聖之名焉善史書之絶時者則謂之書
聖故衛恊张墨子今有書聖之名焉善刻削
之尤巧者則謂之木聖故張𢖍馬忠于今有
木聖之名焉故孟子謂伯夷清之聖者也吾
試演而論之則聖非一事夫班輸倕狄機械
之聖也附扁和緩治疾之聖也子韋甘均占
候之聖也史蘇辛廖卜筮之聖也夏育杜回
筋力之聖也荆軻聶政勇敢之聖也飛廉夸
父輕速之聖也子野延州知音之聖也孫吴
韓白用兵之聖也聖者人事之極號也不獨
於文學而已矣莊周云盗有聖人之道五焉
妄意而知人之藏者明也先入而不疑者勇
也後出而不懼者義也知可否之宜者知也
分財均同者仁也不得此道而成天下大盜
者未之有也或曰聖人之道不得枝分葉散
必緫而兼之然後爲聖余答之曰孔子門徒
達者七十二而各得聖人之一體是聖事有
剖判也又云顔淵具體而微是聖事有厚薄
也又易曰有聖人之道四焉以言者尚其辭
以動者尚其變以制器者尚其象以卜筮者
尚其占此則聖道可分之明證也何爲善於
道德以致神仙者獨不可謂之爲得道之聖
苟不有得道之聖則周孔不得爲治世之聖
乎既非一矣何以當責使相兼乎按仙經以
爲諸得仙者皆其受命偶值神仙之氣自然
所禀故胞胎之中已含信道之性及其有識
則心好其事必遭明師而得其法不然則不
信不求求亦不得也玉鈴經主命原曰人之
吉凶制在結胎受氣之日皆上得列宿之精
其值聖宿則聖值賢宿則賢值文宿則文值
武宿則武值貴宿則貴值富宿則富值賤宿
則賤值貧宿則貧值壽宿則壽值仙宿則仙
又有神仙聖人之宿有治世聖人之宿有兼
二聖之宿有貴而不富之宿有富而不貴之
宿有兼富貴之宿有先富後貧之宿有先貴
後賤之宿有兼貧賤之宿有富貴不終之宿
有忠孝之宿有凶惡之宿如此不可具載其
較略如此爲人生本有定命張車子之說是
也苟不受神仙之命則必無好仙之心未有
心不好之而求其事者也未有不求而得之
者也自古至今有高才明達而不信有仙者
有平平許人學而得仙者甲雖多所鑒識而
或蔽於仙乙則多所不通而偏達其理此豈
非天命之所使然乎夫道家寳秘仙術弟子
之中尤尚簡擇至精彌久然後告之以要訣
況於世人幸自不信不求何爲當强以語之
邪既不能化令信之又將招嗤速謗故得道
之士所以與世人異路而行異處而止言不
欲與之交身不欲與之雜隔千里猶恐不足
以遠煩勞之攻絶軌迹猶恐不足以免毁辱
之醜貴不足以誘之富不足以移之何肯當
自衒於俗士言我有仙法乎此蓋周孔所以
無縁而知仙道也且夫周孔蓋是高才大學
之深遠者耳小小之伎猶多不閑使之跳丸
弄劒踰鋒投狹履絙登幢擿盤縁案跟挂萬
仞之峻峭游泳吕梁之不測手扛千鈞足躡
驚飈暴虎檻豹攬飛捷矢凡人爲之而周孔
不能以過於此者乎他人之所念慮蚤虱之
所首向隔墻之朱紫林下之草芥匣匱之書
籍地中之寳藏豐林邃藪之鳥獸重淵洪潭
之魚鱉令周孔委曲其采色分别其物名經
列其多少審實其有無未必能盡知況於逹
此者乎聖人不食則飢不飲則渴灼之則熱
凍之則寒撻之則痛刃之則傷歲久則老矣
損傷則病矣氣絶則死矣此是其所與凡人
無異者甚多而其所以不同者至少矣所以
過絶人者唯在於才長思遠口給筆高德全
行潔强訓博聞之事耳亦安能無事不兼邪
既已著作典謨安上治民復欲使之兩知仙
道長生不死以此責聖人何其多乎吾聞至
言道俗耳眞語必違衆儒士卒覽吾此書者
必爲吾非毁聖人吾豈然哉但欲盡物理耳
理盡事窮則似於謗訕周孔矣世人謂聖人
從天而墜神靈之物無所不知無所不能其
於服畏其名不敢復料之以事謂爲聖人所
不能則人無復能知者也聖人所不知則人
無復知之者不亦笑哉今具以近事校之想
可以悟也完山之鳥賫生送死之聲孔子不
知之便可復謂顔回只可偏解之乎聞太山
婦人之哭問之乃知虎食其家三人又不知
此婦人何以不徙去之意須答乃悟見羅雀
者純得黄口不辨其意問之乃覺及欲葬母
不知父墓所在須人語之既定墓崩又不知
之弟子誥之乃泫然流涕又疑顔淵之盜食
乃假言欲祭仙人卜掇塵之虚僞廐焚又不
知傷人馬否顔淵後便謂之已死又周流七
十餘國而不能逆知人之必不用之也而恓
恓遑遑席不暇温又不知匡人當圍之而由
其途問老子以古禮禮有所不解也問郯子
以鳥官官有所不識也行不知津而使人問
之又不知所問之人必譏之而不告其路若
爾可知不問也下車逐歌鳳者而不知彼之
不住也見南子而不知其無益也諸若此類
不可具舉但不知仙法何足怪哉又俗儒云
聖人所不能則餘人皆不能則宕人水居梁
母火化子伯耐至熱仲都堪酷寒左慈兵解
而不死甘始休糧以經歲范軼見斫而不入
鼈令流尸而更生少千執百鬼長房縮地脉
仲甫假形於晨鳧張楷吹噓起雲霧未聞周
孔能爲斯事也俗人或曰周孔皆能爲此但
不爲耳吾答之曰必不求之於明文而指空
以空言者吾便可謂周孔能振翮翻飛翱翔
八極興雲致雨移山拔井但不爲耳一不以
記籍見事爲據者復何限哉必若所云者吾
亦可以言周孔皆已昇仙但以此法不可以
訓世恐人皆知不死之可得皆必悉委供養
廢進宦而登危浮深以修斯道是爲家無復
子孫國無復臣吏忠孝並䘮大倫必亂故周
孔密自爲之而秘不告人外託終亡之形内
有上仙之實如此則子亦將何以難吾乎亦
又未必不然也靈寳經有正機平𢖍飛龜授
袟凡三篇皆仙術也吴王伐石以治官室而
於合石之中得紫文金簡之書不能讀之使
使者持以問仲尼而欺仲尼曰吴王閑居有
赤雀衘書以置殿上不知其義故遠諮呈仲
尼以視之曰此乃靈寳之方長生之法禹之
所服隱在水邦年齊天地朝于紫庭者也禹
將仙化封之名山石函之中乃今赤雀衘之
殆天授也以此論之是夏禹不死也而仲尼
又知之安知仲尼不皆密修其道乎正復使
聖人不爲此事未可謂無其効也人所好惡
各各不同諭之以面豈不信哉誠合其意雖
小必爲也不合其神雖大不學也好苦憎甘
既皆有矣嗜利棄義亦無數焉聖人之大寳
曰位何以聚人曰財又曰富與貴是人之所
欲而昔已有禪之以帝王之位而不用委之
以四海之冨而不願蔑三九之官背玉帛之
聘遂山林之高潔甘魚釣之陋業者蓋不可
勝數耳又曰男女飲食人之大欲存焉是以
好色不可諫甘㫖可忘憂昔有絶穀棄美不
畜妻妾超然獨往浩然得意顧影含歡漱流
忘味者又難勝記也人情莫不愛紅顔艶姿
輕體柔身而黄帝逑篤醜之嫫母陳侯怜可
憎之敦洽人鼻無不樂香故流黃鬱金芝蘭
蘇合玄膽素膠江離揭車春蕙秋蘭價同瓊
瑶而海上之女逐酷臭之夫隨之不止周文
嗜不美之𡖻不以易大牢之滋味魏明好椎
鑿之聲不以易絲竹之和音人各有意安可
求此以同彼乎周孔自隅不信仙道日月有
所不照聖人有所不知豈可以聖人所不爲
便云天下無仙是責三光不照覆盆之内也



抱朴子内篇卷之十二











抱朴子内篇卷之十三
　　　極言
或問曰古之仙人者皆由學以得之將特禀
異氣耶抱朴子答曰是何言歟彼莫不負笈
隨師積其功勤蒙霜冒險櫛風沐雨而躬親
灑掃契闊勞藝始見之以信行終被試以危
困性篤行貞心無怨貳乃得升堂以入於室
或有怠厭而中止或有怨恚而造退或有誘
於榮利而還修流俗之事或有敗於邪說而
失其淡泊之志或朝爲而夕欲其成或坐修
而立望其効若夫覩財色而心不戰聞俗言
而志不沮者萬夫之中有一人爲多矣故爲
者如牛毛獲者如麟角也夫彀勁弩者効力
於發箭涉大川者保全於既濟井不達泉則
猶不掘也一步未至則由不往也修塗之累
非移晷所臻凌霄之高非一匱之積然升俊
者患於垂上而力不足爲道者病於方成而
志不遂千倉萬箱非一耕所得干天之木非
旬日所長不測之淵起於汀瀅陶朱之資必
積百千若乃人退已進陰子所以窮至道也
敬卒若始羡門所以致雲龍也我志誠堅彼
何人哉抱朴子曰俗民既不能生生而務所
以煞生夫有盡之物不能給無已之耗江河
之流不能盈無底之器也凡人利入少而費
用多者猶不供也況無錙銖之來而有千百
之往乎人無少長莫不有疾但輕重言之耳
而受氣各有多少多者其盡遲少者其竭速
其知道者補而救之必先復故然後方求量
表之益若令服食終日則肉飛骨騰導引改
朔則羽翮參差則世問無不信道之民也患
乎升勺之利未堅而鍾石之費相尋根移之
據未極而氷霜之毒交攻不知過之在已而
反云道之無益故捐丸散而罷吐納矣故曰
非長生難也聞道難也非聞道難也行之難
也非行之難也終之難也良匠能與人規矩
不能使人必巧也明師能授人方書不能使
人必爲也夫修道猶如播穀也成之猶收積
也厥田雖沃水澤雖美而爲之失天時耕鋤
又不至登稼被壟不獲不刈頃畒雖多猶無
穫也凡夫不徒不知益之爲益也又不知損
之爲損也夫損易知而速焉益難知而遲焉
而尚不悟其易安能識其難哉夫損之者如
燈火之消脂莫之見也而忽盡矣益者如苗
禾之播殖莫之覺也而忽茂矣故治身養性
務謹其細不可以小益爲不平而不修不可
以小損爲無傷而不防凡聚小所以就大積
一所以至億也若能愛於微成之於著則幾
乎知道矣或問曰古者豈有無所施行而偶
自長生者乎抱朴子答曰無也或隨明師積
功累勤便得賜以合成之藥或受秘方自行
治作事不接於世言不累於俗而記著者止
存其姓名而不能具知其所以得仙者故闕
如也昔黄帝生而能言役使百靈可謂天授
自然之體者也猶復不能端坐而得道故陟
王屋而授丹經到鼎湖而飛流珠登崆峒而
問廣成之具茨而事大隗適東岱而奉中黄
入金谷而諮涓子論道養則資玄素二女精
推步則訪山嵇力牧講占候則詢風后著體
診則受雷岐審攻戰則納五音之策窮神奸
則記白澤之辭相地理則書青鳥之說救傷
殘則綴金冶之術故能畢該秘要窮道盡眞
遂昇龍以高躋與天地乎罔極也然按神仙
經皆云黃帝及老子奉事太乙元君以受要
訣況乎不逮彼二君者安有自得仙度世者
乎未之聞也或曰黃帝審仙者橋山之塚又
何爲乎抱朴子答曰按荆山經及龍首記皆
云黄帝服神丹之後龍來迎之羣臣追慕靡
所措思或取其几杖立廟而祭之或取其衣
冠葬而守之列仙傳云黄帝自擇亡日七十
日去七十日還葬于喬山山陵(一作/後)忽崩墓
空無尸但劒舄在焉此諸說雖異要於爲仙
也言黃帝仙者見於道書及百家之說者甚
多而儒家不肯長奇怪開異塗務於禮教而
神仙之事不可以訓俗故云其死以杜民心
耳朱巴欒巴于公有功惠於民百姓皆生爲
之立廟祠又古者盛德之人身没之後臣子
刊其勲績於不朽之器而今世君長遷轉吏
民思戀而樹德頌之碑者往往有焉此亦黄
帝有廟墓之類也豈足以證其必死哉或人
問曰彭祖八百安期三千斯壽之過人矣右
果有不死之道彼何不遂仙乎豈非禀命受
氣自有脩短而彼偶得其多理不可延故不
免於彫隕哉抱朴子答曰按彭祖經云其自
帝嚳佐堯歷夏至殼爲大夫殷王遣綵女從
受房中之術行之有効欲殺彭祖以絶其道
彭祖覺焉而逃去去時年七八百餘非爲死
也黄帝石(一作/山)公記云彭祖去後七十餘年
門人於流沙之西見之非死明矣又彭祖之
弟子青衣烏公黑穴公秀眉公白兎公子離
婁公太足君高丘子不肯來七八入皆歷數
百歲在殼而各仙去況彭祖何肯死哉又劉
向所記列仙傅亦言彭祖是仙人也又安期
先生者賣藥於海邊瑯琊人傳世見之計已
千年秦始皇請與語三日三夜其言高其旨
遠博而有證始皇異之乃賜之金璧可直數
千萬安期受而置之於阜鄉亭以赤玉舄一
量爲報留書曰復數千載求我於蓬萊山如
此是爲見始皇時已千歲矣非爲死也又始
皇剛暴而驁狠最是天下之不應信神仙者
又不中以不然之言答對之者也至於問安
期以長生之事安期答之允當始皇惺悟信
世間之必有仙道既厚惠遺又甘心欲學不
死之事但自無明師也而爲盧敖徐福輩所
欺弄故不能得耳向使安期先生言無符據
三日三夜之中足以窮屈則始皇必將烹煑
屠戮不免鼎爼之禍其厚惠安可得乎或問
曰世有服食藥物行氣道引不免死者何也
抱朴子答曰不得金丹但服草木之藥及修
小術者可以延年遲死耳不得仙也或但知
服草藥而不知還年(悮作/房中)之要術則終無久
生之理也或不曉帶神符行禁戒思身神守
眞一則止可令内疾不起風濕不犯耳若卒
有惡鬼强邪山精水毒害之則便死也或不
得入山之法令山神爲之作禍則妖鬼試之
猛獸傷之溪毒繫之蛇蝮螫之致多死事非
一條也或修道晩暮而先自損傷已深難可
補復補復之益未得根據而疾隨復作所以
冠伐之事亦何縁得長生哉或年老爲道而
得仙者或年少爲道而不成者何哉彼雖年
老而受氣本多受氣本多則傷損薄傷損薄
則易養易養故得仙也此雖年少而受氣本
少受氣本少則傷深則難救故不成仙也夫
木槿楊柳斷殖之更生倒之亦生橫之亦生
生之易者莫過斯木也然埋之既淺又未得
久乍刻乍剥或摇或拔雖壅以膏壤浸以春
澤猶不脫於枯瘁者以其根荄不固不暇吐
其萌芽津液不得遂結其生氣也人生之爲
體易傷難養方之二木不及遠矣而所以攻
毁之者過於刻剥劇乎揺拔也濟之者鮮壞
之者衆死其冝也夫吐故納新者因氣以長
氣而氣大衰者則難長也服食藥物者因血
以益血而血垂竭者則難益也夫奔馳而喘
逆或欬或滿用力役體汲汲短乏者氣損之
候也面無光色皮膚枯腊脣焦脉白腠理萎
瘁者血減之證也二證既衰於外則靈根亦
凋於中矣如此則不得上藥不能救也凡爲
道而不成營生而得死者其人非不有氣血
也然身中之所以爲氣爲血者根源已䘮但
餘其枝流也譬猶入水之燼火滅而煙不即
息既斷之木柯葉猶生二者非不有煙非不
有葉而其所以爲煙爲葉者已先亡矣世人
以覺病之日始作爲疾猶以氣絶之日爲身
喪之候也唯怨風冷與暑濕不能傷壯實之
人也徒患體虚氣少者不能堪之故爲所中
耳何以較之設有數人年紀老壯既同服食
厚薄又等俱造沙漠之地並冐嚴寒之夜素
雪墮於上玄氷結於下寒風摧條而宵駭欬
唾凝呀於脣吻則其中將有獨中冷者而不
必盡病也非冷氣之有偏蓋人體有不耐者
耳故俱食一物或獨以結病者非此物之有
偏毒也鈞器齊飲而或醒或醉者非酒勢之
有彼此也同冐炎暑而或獨以暍死者非天
熱之有公私也齊服一藥而或昏暝煩悶者
非毒烈之有愛憎也是以衝風赴林而枯柯
先摧洪濤凌崖而折隙首頽烈火燎原而燥
卉前焚龍椀墜地而脆者獨破由兹以觀則
人之無道體已素病因風寒暑濕者以發之
耳苟能令正氣不衰形神相衛莫能傷也凡
爲道者常患於晚不患於卑也特年紀之少
壯體力之方剛者自役過差百病兼結命危
朝露不得大藥但服草木可以差於常人不
能延其大限也故仙經曰養生以不傷爲本
此要言也神農曰百病不愈安得長生信哉
斯言也或問曰所謂傷之者豈非色慾之間
乎抱朴子曰亦何獨斯哉然長生之要在乎
還年之道上士知之可以延年除病其次不
以自伐者若年尚少壯而知還年服陰丹以
補腦采七液於長空者不服藥物亦不失三
百歲也但不得仙耳不得其術者古人方之
於氷盃之盛湯羽苞之蓄火也且又才所不
逮而困思之傷也力所不勝而强舉之傷也
悲哀憔悴傷也喜樂過差傷也汲汲所欲傷
也久談言笑傷也寢息失時傷也挽弓引弩
傷也沉醉嘔吐傷也飽食即卧傷也跳走喘
乏傷也歡呼哭泣傷也陰陽不交傷也積傷
至盡則早亡早亡非道也是以養生之方唾
不及遠行不疾步耳不極聽目不久視坐不
至久卧不及疲先寒而衣先熱而解不欲極
飢而食食不過飽不欲極渴而飲飲不過多
凡食過則結積聚飲過則成痰癖不欲甚勞
甚逸不欲起晚不欲汗流不欲多睡不欲奔
車走馬不欲極目遠望不欲多啖生冷不欲
飲酒當風不欲數數沐浴不欲廣志遠願不
欲規造異巧冬不欲極温夏不欲窮凉不露
卧星下不眠中見肩大寒大熱大風大霧皆
不欲冒之五味入口不欲偏多故酸多傷脾
苦多傷肺辛多傷肝鹹多則傷心甘多則傷
腎此五行自然之理也凡言傷者亦不便覺
也謂久則壽損耳是以善攝生者卧起有四
時之早晚興居有至和之常制調利筋骨有
偃仰之方杜疾閑邪有吞吐之術流行榮衛
有補瀉之法節宣勞逸有與奪之要忍怒以
全陰氣抑喜以養陽氣然後先將服草木以
救虧缺後服金丹以定無窮長生之理盡於
此矣若有欲决意任懷自謂達識知命不泥
異端極情肆力不營久生者聞此言也雖風
之過耳電之經目不足諭也雖身枯於流連
之中氣絶於紈綺之間而甘心焉亦安可告
之以養生之事哉不惟不納乃謂妖訛也而
望彼信之所謂以明鑑給朦瞽以絲竹娱聾
夫也



抱朴子內篇卷之十三
















抱朴子内篇卷之十四守六
　　　勤求
抱朴子曰天地之大德曰生生好物者也是
以道家之所至秘而重者莫過乎長生之方
也故血盟乃傳傳非其人戒在天罰先師不
敢以輕行授人須人求之至勤者猶當揀選
至精者乃教之況乎不好不求求之不篤者
安可衒其沽以告之哉其受命不應仙者雖
日見仙人成羣在世猶必謂彼自異種人天
下别有此物或呼爲鬼魅之變化或云偶值
於自然豈有肯謂修爲之所得哉苟心所不
信雖令赤松王喬言提其耳亦當同以爲妖
訛然時頗有識信者復患於不能勤求明師
夫曉至要得眞道者誠自甚稀非倉卒可值
也然知之者但當少耳亦未嘗絶於世也由
求之者不廣不篤有仙命者要自當與之相
值也然求而不得者有矣未有不求而得者
也世間自有奸僞圖錢之子而竊道士之號
者不可勝數也然此等復不肯挺無所知也
皆復粗開頭角或妄沽名加之以伏邪飾僞
而好事之徒不識其眞僞者徒多之進問自
取誑惑而拘制之不令得行廣尋奇士異人
而告之曰道盡於此矣以誤於有志者之不
少可歎可恚也或聞有曉消五雲飛八石轉
九丹治黃白水瓊(一作/槿)瑶花朱碧凝霜雪於
神爐採靈芝於嵩岳者則多而毁之曰此法
獨有赤松王喬知之今世之人而云知之者
皆虚妄耳則淺見之家不覺此言有詐僞而
作便息遠求之意悲夫可爲慨歎者也凌晷
飈飛暫少忽老迅速之甚諭之無物百年之
壽三萬餘日耳幼弱則未有所知衰邁則歡
樂並廢童豪昏耄除數十年而險隘憂病相
尋代有居世之年略消其半計定得百年者
喜笑平和則不過五六十年咄嗟滅盡哀憂
昏耄六七千日耳顧盻已盡矣況於全百年
者萬未有一乎諦而念之亦無以笑彼夏蟲
朝菌也蓋不知道者之所至悲矣里語有之
人在世間日失一日如牽牛羊以詣屠所每
進一步而去死轉近此譬雖醜而實理也達
人所以不愁死者非不欲求亦固不知所以
免死之術而空自焦愁無益於事故云樂天
知命故不憂耳非不欲久生也姬公請代武
王仲尼曳杖悲懷是知聖人亦不樂速死矣
俗人見莊周有大夢之諭因復競共張齊死
生之論蓋詭道强達陽作違抑之言皆仲尼
所爲破律應煞者也今察諸有此談者被疾
病則遽針灸冒危險則甚畏死然末俗通弊
不崇眞信背典誥而治子書若不吐反理之
巧辨者則謂之朴野非老莊之學故無骨殖
而取偶俗之徒遂流漂於不然之說而不能
自返也老子以長生久視爲業而莊周貴於
摇尾塗中不爲被綱之龜被綉之牛餓而求
粟於河侯以此知其不能齊死生也晩學不
能考校虚實偏據一句不亦謬乎且夫深入
九泉之下長夜岡極始爲螻蟻之粮終與塵
壤合體令人怛然心熱不覺咄嗟若心有求
生之志何可不棄置不急之事以修玄妙之
業哉其不信則已矣其信之者復患違俗情
之不蕩盡而不能專以養生爲意而營世務
之餘暇而爲之所以或有違之者恒病晩而
多不成也凡人之所汲汲者勢利嗜欲也苟
我身之不全雖高官重權金玉成山妍艷萬
計非我有也是以上士先營長生之事長生
定可以任意若未昇玄去世可且地仙人間
若彭祖老子止人中數百歲不失人理之懽
然後徐徐登遐亦盛事也然决須好師師不
足奉亦無由成也昔漢太后從夏侯勝受尚
書賜勝黄金百斤他物不可勝數及勝死又
賜勝家錢二百萬爲勝素服一百日成帝在
東宫時從張禹受論語及即尊位賜禹爵關
内侯食邑千户拜光禄大夫賜黄金百斤又
遷丞相進爵安昌侯年老乞骸骨賜安車駟
馬黄金百斤錢數萬及禹疾天子自臨省之
親拜禹牀下章帝在東宫時從桓榮以受孝
經及帝即位以榮爲大常上卿天子幸榮第
令榮東面坐設几杖會百官及榮門生生姪
數百人帝親自持業講說賜榮爵關内侯食
邑五千户及榮病天子幸其家入巷下車把
卷而趨如弟子之禮及榮薨天子爲榮素服
凡此諸君非能攻城野戰折衝拓境懸旌効
節(一作/郊坰)祈連方轉元功騁鋭絶域也徒以一
經之業宣傳章句而見尊重巍巍如此此但
能說死人之餘言耳帝王之貴猶自卑降以
敬事之世間或有欲試修長生之道者而不
肯謙下於堪師者直爾蹴迮從求至要寧可
得乎夫學者之恭遜驅走何益於師之分寸
乎然不爾則是彼心不盡彼心不盡則令人
告之不力告之不力則秘訣何可悉得邪不
得已當以浮淺示之豈足以成不死之功哉
亦有人皮膚好喜而信道之誠不根心神有
所索欲陽爲曲恭累日之間怠慢已出若值
明智之師且欲詳觀來者變態試以淹久故
不告之以測其志則若此之人情僞行露亦
終不得而教之教之亦不得盡言吐實言不
了則爲之無益也陳安世者年十三歲蓋灌
叔本之客子耳先得仙道叔本年七十皓首
朝夕拜安世曰道尊德貴先得道者則爲師
矣吾不敢倦執弟子之禮也由是安世告之
要方遂復仙去矣夫人生先受精神於天地
後禀氣於父母然不得明師告之以度世此
道則無由免死鑿石有餘焰年命已凋頽矣
由此論之明師之恩誠爲過於天地重於父
母多矣可不崇之乎可不求之乎抱朴子曰
古人質正貴行賤言故爲政者不尚文辨修
道者不崇辭說風俗衰薄外飾彌繁方策既
山積於儒門而内書亦鞅掌於術家初學之
徒即未便可授以大要又亦人情以本末殷
富者爲快故後之知道者于吉容嵩桂帛諸
家各著千所篇然率多教誠之言不肯善爲
人開顯大向之指歸也其至眞之訣或但口
傳或不過尋尺之素在領帶之中非隨師經
久累勤歷試者不能得也雜猥弟子皆各隨
其用心之踈密履苦之久遠察其聦明之所
逮及志力之所能辨各有所授千百歲中時
有盡其囊枕之中肘腋之下秘要之耳或但
將之合藥藥成分之足以使之不死而已而
終年不以其方文傳之故世間道士知金丹
之事者萬無一也而管見之屬謂仙法當具
在於紛若之書及於祭祀拜伏之間而已矣
夫長生制在大藥耳非祠醮之所定也昔秦
漢二代大興祈禱所祭太乙五神陳寳八神
之屬動用牛羊穀帛錢費億萬了無所益況
於疋夫德之不備體之不養而欲以三牲酒
餚祝願鬼神以索延年惑亦甚矣或頗有好
事者誠欲爲道而不能勤求明師合作異藥
而但晝夜誦講不要之書數千百卷詣老無
益便謂天下果無仙法或舉門扣頭以向空
坐烹宰犧牲燒香請福而病者不愈死䘮相
襲破産竭財一無奇異終不悔悟自謂未篤
若以此之勤求知方之師以此之費給買藥
求明師秘術之直者亦必得神仙長生度世
也何異詣老空耕石田而望千倉之收用力
雖盡不得其所也所謂適楚而道燕雖良馬
而不到非行之不疾然失其道也或有性信
而喜信人其聦明不足以校練眞僞揣測深
淺所博涉素狹不能賞物後世頑淺趣得一
人自譽之子云我有秘書便守事之而庸人
小兒多有外託有道之名名過其實由於誇
誑内抱貪濁惟利是圖有所請爲强喑嗚俛
仰抑揚若所知寳秘乃深而不可得之狀其
有所請從其所求俛仰含笑或許以頃後故
使不覺者欲罷而不能自謂事之未勤而禮
幣之尚輕也於是篤信之心尤加恭肅賂以
珠玩爲之執奴僕之役不辭負重涉遠不避
經險履危欲以積勞自効服苦求哀庻有異
聞而虚引歲月空委二親之供養捐妻子而
不䘏戴霜蹈氷連年隨之而妨資棄力卒無
所成彼初誠欺之未或慙之懵然體中實自
空罄短乏無能法以相教將何法以成人乎
余目見此輩不少可以有十餘人或自號高
名久居於世世或謂之已三四百歲但易名
字詐稱聖人託於人間而多有丞事之者余
但不喜書其人之姓名耳頗遊俗間凡夫不
識妍蚩爲共吹揚增長妖妄爲彼巧僞之人
虚生華譽歙習遂廣莫能甄别故或令高人
偶不留意澄察而但任兩耳者誤於學者常
待此輩莫不使人歎息也每見此曹欺誑天
下以規勢利者遲速皆受殃罰天綱雖踈終
不漏也但悟有志者可念耳世人多逐空聲
鮮能校實聞甲乙多弟子至以百許必當有
異便載馳兢逐赴爲相聚守之徒妨工夫以
崇重彼愚陋之人也而不復尋精彼得門人
之力或以致富辨逐之雖久猶無成人之道
愚夫故不知此人不足可事何能都不與悟
自可悲哉夫搜尋仞之壟求干天之木漉牛
迹之中索吞舟之鱗用日雖久安能得乎嗟
乎將來之學者雖當以求師爲務亦不可以
不詳擇爲急也陋狹之夫行淺德薄功微縁
少不足成人之道亦無功課以塞人重恩也
深思其趣勿令徒勞也抱朴子曰諸虚名之
道士既善爲誑詐以欺學者又多護短慝愚
恥於不知陽若以博涉已足終不肯行求請
問於勝己者急爾守窮面墻而立又不但拱
默而已乃復增忌於實有道者而謗毁之恐
披聲名之過已也此等豈有意於長生之法
哉爲欲以合致弟子圖其財力以快其情欲
而已耳而不知天高聽卑其後必受斯殃也
夫貧者不可妄云我富也賤者不可虚云我
貴也況道德之事實無而空養門生弟子乎
凡俗之人猶不冝懷妬善之心況於道士尤
應以忠信快意爲生者也云何當以此之𠍯
然函胸臆間乎人自不能聞見神明之聞見
己之甚易也此何異乎在紗幌之外不能察
軒房之内而肆其倨慢謂人之不見己此亦
如竊鍾棖物鍾然有聲惡他人聞之因自掩
其耳者之類也而聾𥌒之存乎精神者唯欲
專擅華名獨聚徒衆外求聲價内規財力患
疾勝己乃劇於俗人之爭權勢也遂以唇吻
爲刃鋒以毁譽爲朋黨口親心踈貎合行離
陽敦同志之言陰挾蜂蠆之毒此乃天人所
共惡招禍之符檄也夫讀五經猶冝不恥下
問以進德修業日有緝熙至於射御之麤伎
書數之淺功農桑之露事䂓矩之小術尚須
師授以盡其理況營長生之法欲以延年度
世斯與救䘏死事無異也何可務惜請受之
名而永守無知之困至老不改臨死不悔此
亦天民之篤暗者也令人代之慙悚爲之者
獨不顧形影也爲儒生尚當兀然守朴外託
質素知而如否有而如無令庸兒不得盡其
稱稱而不問不對對必辭讓而後言何其道
士之人强以不知爲知以無有爲有虚自衒
曜以圖奸利者乎迷而不知返者愈於遂往
若有以行此者想不恥改也吾非苟爲此言
誠有爲而興所謂疾之而不能默然也徒愍
念愚人不忍見嬰兒之投井耳若覽之而悟
者亦仙藥之一草也吾何爲哉不御苦口其
危至矣不俟脉診而可知者也抱朴子曰設
有死罪而人能救之者必不爲之吝勞辱而
憚卑辭也必獲生生之功也今雜猥道士之
輩不得金丹大法必不得長生可知也雖治
病有起死之効絶穀則積年不飢役使鬼神
坐在立亡瞻視千里知人盛衰發沉崇於幽
翳知禍福於未萌猶無益於年命也尚羞行
請求恥事先達是惜一日之屈而甘岡極之
痛是不見事類者也古人有言曰生之於我
利亦大焉論其貴賤雖爵爲帝王不足以此
法比焉論其輕重雖富有天下不足以此術
易焉故有死王樂爲生鼠之諭也夫治國而
國平治身而身生非自至也皆有以致之也
惜短乏之虚名恥師授之蹔勞雖曰不愚吾
不信也今使人免必死而就戮刑者猶欣然
喜於去重而即輕脫炙爛而保視息甘其苦
痛過於更生矣人但莫知當死之日故不蹔
憂耳若誠知之而刖劓之事可得延期者必
將爲之况但躬親灑掃執巾竭力於勝己者
可以見教之不死之道亦何足爲苦而蔽者
憚焉假令有人恥迅走而待野火之燒熱羞
逃風而致沉溺於重淵者世必呼之爲不曉
事也而咸知笑其不避災危而莫怪其不畏
實禍何哉抱朴子曰昔者之著道書多矣莫
不務廣浮巧之言以崇玄虚之㫖未有究論
長生之階徑箴爲道之病痛如吾之勤勤
者也實欲令迷者知反失之東隅收之桑榆
墜井引綆愈於遂没但惜美病而距惡石者
不可如何耳人誰無過過而能改日月之蝕
晞顔氏之子也又欲使將來之好生道者審
於所託故竭其忠告之良謀而不飾淫麗之
言言發則指切筆下則辭痛惜在於長生而
折抑邪耳何所索哉抱朴子曰深念學道藝
養生者隨師不得其人竟無所成而使後之
有志者見彼之不得長生因云天下之果無
仙法也凡自度生必不能苦身約己以修玄
妙者亦徒進失干禄之業退無難老之功内
誤其身外沮將來也仙之可學致如黍稷之
可播種得甚炳然耳然未有不耕而獲嘉禾
未有不勤而獲長生度世也



抱朴子内篇卷之十四










抱朴子内篇卷之十五守七
　　　雜應
或曰敢問斷人可以長生乎凡有幾法何者
最善與抱朴子答曰斷人正可息肴粮之費
不能獨令人長生也問諸曾斷穀積久者云
差少病痛勝於食穀時其服术及餌黄精又
禹餘粮九日再服三日令人多氣力堪負擔
遠行身輕不極其服諸石藥一服守中十年
五年者及吞氣服符飲神水輩但爲不飢耳
體力不任勞也道書雖言欲得長生腸中當
清欲得不死腸中無滓又云食草者善走而
愚食肉者多力而捍食穀者智而不壽食氣
者神明不死此乃行氣者一家之偏說耳不
可便孤用也若欲服金丹大藥先不食百許
日爲快若不能者正爾服之但得仙小遲耳
無大妨也若遭世荒隱竄山林知此法者則
可以不餓死其不然也則無急斷急既無可
大益又止人中斷肉聞肥鮮之氣皆不能不
有欲之中心若未便絶俗委家巖棲岫處者
固不成遂休五味無致自苦不如莫斷穀而
節量飢飽近有一百許法或服守中石藥數
十丸便辟四五十日不飢練松栢及术亦可
以守中但不及大藥久不過十年以還或辟
一百二百日或須日日服之乃不飢者或先
作美食極飽乃服藥以養所食之物令不消
化可辟三年欲還食穀當以葵子猪膏下之
則所作美食皆下不壞如故也洛陽有道士
董威輩常止白社中了不食陳子叙共守事
之從學道積久乃得其方云以甘草防風莧
實之屬十許種搗爲散先服三寸匕乃吞石
子大如雀卵十二枚足辟百日輙更服散氣
力顔色如故也欲還食穀者當服葵子湯下
石子乃可食耳又赤龍血青龍膏作之明丹
砂曾青水以石内其中復須臾石柔而可食
也若不即取便消爛盡也食此石以口取飽
令人丁壯又有引石散以方寸匕投一斗白
石子中以水合煑之亦立熟如芋子可食以
當穀也張太玄舉家及弟子數十人隱居林
其山中以此法食石十餘年皆肥健但爲須
得白石不如赤龍血青龍膏取得石便可用
又當煑之有薪火之煩耳或用符或用水或
符水兼用或用乾棗日九枚酒一二升者或
食十二時氣從夜半始從九九至八八七七
六六五五而止或春向東食歳星青氣使入
肝夏服熒惑赤氣使入心四季之月食鎮星
黄氣使入脾秋食太白白氣使入肺冬服辰
星黑氣使入腎又中岳道士郄元節食六戊
之精亦大有効假令甲子之辰有戊辰之精
則竟其旬十日常向辰地而吞氣到後甲復
向其旬之戊也甘始法召六甲六丁玉女各
有名字因以祝水而飲之亦可令牛馬皆不
飢也或思脾中人名名黄裳子但合口食内
氣此皆有眞効余數見斷穀人三年二年者
多皆身輕色好堪風寒暑濕大都無肥者耳
雖未見數十歲不食者然人絶穀不過十許
日皆死而此等已積載而自若亦何疑於不
可大久乎若令諸絶穀者轉羸極常慮之恐
不可久耳而問諸爲之者無不初時少氣力
而後稍丁健月勝一月歳勝一歳正爾可久
無嫌也夫長生得道者莫不皆由服藥吞氣
而達之者而不妄也夫服藥斷穀者略無不
先極也但用符水及單服氣者皆作四十日
中疲瘦過此乃健耳鄭君云本性飲酒不多
昔在銅山中絶穀二年許飲酒數斗不醉以
此推之是爲不食更令人耐毒耐毒則是難
病之候也余因此問山中那得酒鄭君言先
釀好雲液勿壓漉因以桂附子甘草五六種
末合丸之曝乾以一丸如鷄子許投一斗水
中立成美酒又有黄帝雲液泉法以糵米及
七八種藥合之取一升輙内一升水投中如
千歲苦酒之内水也無知盡時而味常好不
變飲之大益人又符水斷穀雖先令人羸然
冝兼知者倘卒過荒年不及合作藥物則符
水爲上矣有馮生者但單吞炁斷穀已三年
觀其步陟登山擔一斛許重終日不倦又時
時引弓而略不言語言語又不肯大聲問之
云斷穀亡精費氣最大忌也余亦屢見淺薄
道士輩爲欲虚曜奇怪招不食之名而實不
知其道但虚爲不啖羹飯耳至於飲酒日中
斗餘脯腊𥹋䊇棗栗鷄子之屬不絶其口或
大食肉而咽其汁吐其滓終日經口者數十
斤此直是更作美食矣凡酒客但飲酒食脯
而不食穀皆自堪半歳一歲而不蹙頓矣未
名絶穀耳吴有道士石春每行氣爲人治病
輙不食以須病者之愈或百日或一月乃食
吴景帝聞之曰此但不久必當飢死也乃召
取鏁閉令人備守之春但求三二升水如此
一年餘春顔色更鮮悅氣力如故景帝問之
可復堪幾時春言無限可數十年但恐老死
耳不憂飢也乃罷遣之按如春言是爲斷穀
不能延年可知也今時亦有得春之法者或
問不寒之道抱朴子曰或以立冬之日服六
丙六丁之符或閉口行五火之炁千二百遍
則十二月中不寒也或服太陽酒或服紫石
英朱漆散或服雄丸一後服雌丸二(别本先/雌後雄)
亦可堪一日一夕不寒也雌丸用雌黄曾青
礬石磁石也雄丸用雄黃丹砂石膽也然此
無益於延年之事也或問不熱之道抱朴子
曰或以立夏日服六壬六癸之符或行六癸
之炁或服玄水(一作/氷)之丸或服飛霜之散然
此用簫丘上木皮及五月五日中時北行黑
蛇血故少有得合之者也唯幼伯子王仲都
此二人衣以重裘曝之於夏日之中周以十
二爐之火口不稱熱身不流汗蓋用此方者
也或問辟五兵之道抱朴子曰吾聞吴大皇
帝曾從介先生受要道云但知書北斗字及
日月字便不畏白刃帝以試左右數十人常
爲先登鋒陷陣皆終身不傷也鄭君云但誦
五兵名亦有驗刀名大房虚星主之弓名曲
張氏星主之矢名彷徨熒惑星主之劒名失
傷角星主之弩名遠望張星主之戟名大將
軍參星主之也臨戰時常細祝之或以五月
五日作赤靈符著心前或丙午日日中時作
燕君龍虎三囊符歲符歲易之月符月易之
日符日易之或佩西王母兵信之符或佩熒
惑朱雀之符佩南極鑠金符或戴却刃符祝
融之符或傅玉扎散或浴禁葱湯或取牡荆
以作六陰神將符符指敵人或以月蝕時刻
三歲蟾蜍喉下有八字者血以書所持之刀
劒或帶武威符熒火丸或交鋒刃之際乘魁
履㓻呼四方之長亦有明効今世之人亦有
得禁辟五兵之道往往有之或問隱淪之道
抱朴子曰神道有五坐在立亡其數焉然無
益於年命之事但在人間無故而爲此則致
詭怪之聲不足妄行也可以備兵亂危急不
得已而用之可以免難也鄭君云服大隱符
十日欲隱則左轉欲見則右回也或以玉𥹋
丸塗人身中或以蛇足散或懷離母之草或
折青龍之草以伏六丁之下或入竹田之中
而執天樞之壤或造河龍石室而隱雲蓋之
陰或伏清冷之淵以過幽闕之徑或乘天一
馬以遊紫房或登天一之明堂或入玉女之
金匱或背輔向官立三蓋之下或投巾解履
膽煎及兒衣符子居蒙(一作/象)人青液桂梗六
甲父母僻側之膠駮馬泥丸木鬼之子金商
之艾或可爲小兒或可爲老翁或可爲鳥或
可爲獸或可爲草或可爲木或可爲六畜或
依木成木或依石成石依水成水依火成火
此所謂移形易貌不能都隱者也或問魏武
帝曾收左元放而桎梏之而得自然解脫以
何法乎抱朴子曰吾不能正知左君所施用
之事然歷覽諸方書有月三服薏苡子和用
三五陰丹或以偶牙陽胞或以七月七日東
行跳脫蟲或以五月五日石上龍子單衣或
以夏至日霹靂楔或以天文二十一字符或
以自解去父血或以玉子餘糧或合山君目
河伯餘糧浮雲滓以塗之皆自解然左君之
變化無方未必由此也自用六甲變化其眞
形不可得執也或問曰爲道者可以不病乎
抱朴子曰養生之盡理者既將服神藥又行
氣不懈朝夕導引以宣動榮衛使無輟閡加
之以房中之術節量飲食不犯風濕不患所
不能如此可以不病但患居人間者志不得
專所修無恒又苦懈怠不勤故不得不有𤵜
疾耳若徒有信道之心而無益己之業年命
在孤虚之下體有損傷之危則三尸因其衰
月危日入絶命病郷之時招呼邪氣妄延鬼
魅來作殃害其六厄並會三刑同方者其災
必大其尚盛者則生諸疾病先有𤵜患者則
令發動是以古之初爲道者莫不兼修醫術
以救近禍焉凡庸道士不識此理恃其所聞
者大至不關治病之方又不能絶俗幽居專
行内事以却病痛病痛及已無以攻療乃更
不如凡人之專湯藥者所謂進不得邯鄲之
步退又失壽陵之義者也余見戴霸華他所
集金匱緑囊崔中書黃素方及百家雜方五
百許卷甘胡吕傅周始甘唐通阮南河等各
撰集暴卒備急方或一百十或九十四或八
十五或四十六世人皆爲精悉不可加也余
究而觀之殊多不備諸急病甚尚未盡又渾
慢雜錯無其條貫有所尋按不即可得而治
卒暴之候皆用貴藥動數十種自非富室而
居京都者不能素儲不可卒辦也又多令人
以針治病其灸法又不明處所分寸而但說
身中孔穴榮輸之名自非舊醫備覽明堂流
注偃側圖者安能曉之哉余所撰百卷名曰
玉函方皆分别病名以類相續不相雜錯其
九十三卷皆單行徑易約而易驗籬陌之間
顧眄皆藥衆急之病無不畢備家有此方可
不用醫醫多承襲世業有名無實但養虚聲
以圖財利寒白退士所不得使使之者乃多
誤人未右自閑其要勝於所迎無知之醫醫
又不可卒得得又不肯即爲人使使腠理之
微疾成膏肓之深禍乃至不救且暴急之病
而遠行借問率多枉死矣或問將來吉凶安
危去就知之可全身爲有道乎抱朴子曰仰
觀天文俯察地理占風氣布籌筭推三綦步
九宫檢八卦考飛伏之所集𧦽訞訛於物類
占休咎於龜筴皆下術常伎疲勞而難恃若
乃不出帷幕而見天下乃爲入神矣或以三
皇天文召司命司危五岳之君阡陌亭長六
丁之靈皆使人見之而對問以諸事則吉凶
昭然若存諸掌無遠近幽深咸可先知也或
召六陰玉女其法六十日而成成則長可役
使或祭致八史八史者八卦之精也亦足以
預識未形矣或服葛花及秋芒麻勃刀圭方
寸七忽然如欲卧而聞人語之以所不决之
事吉凶立定也或用明鏡九寸以上自照有
所思存七日七夕則見神仙或男或女或老
或少一示之後心中自知千里之外方來之
事也明鏡或用一或用二謂之日月鏡或用
四謂之四規四規者照之時前後左右各施
一也用四規所見來神甚多或縱目或乘龍
駕虎冠服彩色不與世同皆有經圖欲脩其
道當先暗誦所當致見諸神姓名位號識其
衣冠不爾則卒至而忘其神或能驚懼則害
人也爲之率欲得靜漠幽閑林麓之中外形
不經目外聲不入耳其道必成也三童九女
節壽君九首蛇軀百二十官雖來勿得熟視
也或有問之者或有訶怒之者亦勿答也或
有侍從暐曄力士甲卒乘龍駕虎簫鼓嘈嘈
勿舉目與言也但諦念老君眞形老君眞形
見則起再拜也老君眞形者思之姓李名聃
字伯陽身長九尺黄色鳥喙隆鼻秀眉長五
寸耳長七寸額有三理上下徹足有八卦以
神龜爲牀金樓玉堂白銀爲堦五色雲爲衣
重疊之冠鋒鋋之劒從黃童百二十人左有
十二青龍右有二十六白虎前有二十四朱
雀後有七十二玄武前道十二窮奇後從三
十六辟邪雷電在上晃晃昱昱此事出於仙
經中也見老君則年命延長心如日月無事
不知也或問堅齒之道抱朴子曰能養以華
池浸以醴液清晨建齒三百過者永不揺動
其次則含地黄煎或含玄膽湯及蛇脂丸礬
石散丸棘散則已動者更牢有蟲者即愈又
服靈飛散者則可令既脫者更生也或問聦
耳之道抱朴子曰能龍導虎引熊經龜咽鷰
飛蛇屈鳥伸天俛地仰令赤黄之景不去洞
房猿據兎驚千二百至則聦不損也其既聾
者以玄龜薰之或以棘頭羊糞桂毛雀桂成
裏塞之或以狼毒冶葛或以附子葱涕合内
耳中或以蒸鯉魚腦灌之皆愈也或問明目
之道抱朴子曰能引三焦之昇(一作/外)景召大
火於南離洗之以明石熨之以陽光及燒丙
丁洞視符以酒和洗之古人曾以夜書也或
以苦酒煑蕪菁子令熟曝乾末服方寸七日
三盡一斗能夜視有所見矣或以犬膽煎青
羊班鳩石决明充蔚百華散或以鷄舌香黄
連乳汁煎注之諸有百疾之在自者皆愈而
更加精明倍常也或問登峻涉險遠行不極
之道抱朴子曰惟服食大藥則身輕力勁勞
而不疲矣若初入山林體未全實者宜以雲
珠粉百華醴玄子湯洗脚及虎膽丸朱明酒
天雄鶴脂丸飛廉煎秋芒車前澤瀉散用之
旬日不但涉遠不極乃更令人行疾可三倍
於常也若能乘蹻者可以周流天下不拘山
河凡乘蹻道有三法一曰龍蹻二曰虎蹻三
曰鹿盧蹻或服符精思若欲行千里則以一
時思之若晝夜十二時思之則可以一日一
夕行萬二千里亦不能過此過此當更思之
如前法或用棗心木爲飛車以牛革結環劒
以引其機或存念作五蛇六龍三牛交罡而
乘之上昇四十里名爲太清太清之中其氣
甚㓻能勝人也師言鳶飛轉高則但直舒兩
翅了不復扇採之而自進者漸乘㓻炁故也
龍初昇階雲其上行至四十里則自行矣此
言出於仙人而流傳於世俗耳實非凡人所
知也又乘蹻須長齋絶葷菜斷血食一年之
後乃可乘此王蹻耳雖復服符思五龍蹻行
最遠其餘者不過千里也其高下去留皆白
有法勿得任意耳若不奉其禁則不可妄乘
蹻有傾墜之禍也或曰老子篇中記及龜文
經皆言藥兵之後金木之年必有大疲萬人
餘一敢問避辟之道抱朴子曰仙人入瘟疫
祕禁法思其身爲五玉五玉者隨四時之色
春色青夏赤四季月(四季或/作六月)黄秋白冬黑又
思冠金巾思心如炎火大如斗則無所畏也
又一法思其髮散以被身一髮端輙有一大
星輟之又思作七星北斗以魁覆其頭以罡
指前又思五臟之氣從兩目出周身如雲霧
肝青氣肺白氣脾黃氣腎黑氣心赤氣五色
紛錯則可與疫病者同牀也或禹步呼直日
玉女或閉氣思力士操千斤金鎚百二十人
以自衛或用射鬼丸赤車使者丸冠軍丸徐
長卿散玉函精粉青牛道士熏身丸崔(一作/雀)
文黄(一作/星)散草玉酒黄庭丸皇符老子領中
符赤鬚子桃范符皆有良効者也


抱朴子内篇卷之十五

抱朴子内篇卷之十六守八
　　　黃白
抱朴子曰神仙經黄白之方二十五卷千有
餘首黄者金也白者銀也古人秘重其道不
欲指斥故隱之云爾或題篇云庚辛庚辛亦
金也然率多深微難知其可解分明者少許
爾世人多疑此事爲虚誕與不信神仙者正
同也余昔從鄭公受九丹及金銀液經因復
求受黄白中經五卷鄭君言曾與左君於廬
江銅山中試作皆成也然而齋潔禁忌之勤
苦與金丹神仙藥無異也俗人多譏余好攻
異端謂予爲趣欲强通天下之不可通者余
亦何爲然哉余若欲以此輩事聘辭章於來
世則余所著外篇及雜文一百餘卷足以寄
意於後代不復須此且此内篇皆直語耳無
藻飾也余又知論此曹事世人莫不呼爲迂
闊不急未若論俗間切近之理可以合衆心
也然余所以不能已於斯事知其不入世人
之聽而猶論著之者誠見其効驗又所承授
之師非妄言者而余貧苦無財力又遭多難
之運有不已之無賴兼以道路硬塞藥物不
可得竟不遑合作之余今告人言我曉作金
銀而躬自飢寒何異自不能行而賣治躄之
藥求人信之誠不可得然理有不如意亦不
可以一槩斷也所以功其紹之於翰墨者欲
令將來好奇賞眞之士見余書而具論道之
意耳夫變化之術何所不爲蓋人身本見而
有隱之之法鬼神本隱而有見之之方能爲
之者往往多焉水火在天而取之以諸燧鈆
性白也而赤之以爲丹丹性赤也而白之而
爲鈆雲雨霜雪皆天地之氣也而以藥作之
與眞無異也至於飛走之屬蠕動之類禀形
造化既有定矣及其倏忽而易舊體改更而
爲異物者千端萬品不可勝論人之爲物貴
性最靈而男女易形爲鶴爲石爲虎爲猿爲
沙爲黿又不少焉至於高山爲淵深谷爲陵
此亦大物之變化變化者乃天地之自然何
異嫌金銀之不可以異物作乎譬者陽燧所
得之火方諸所得之水與常水火豈有别哉
蛇之成龍茅糝爲膏亦與自生者無異也然
其根源之所由縁皆自然之感致非窮理盡
性者不能知其指歸非原始見終者不能得
其情狀也狹覩近識桎梏巢穴揣淵妙於不
測推神化於虚誕以周孔不說墳籍不載一
切謂爲不然不亦陋哉又俗人以劉向作金
不成便云天下果無此道是見田家或遭水
旱不收便謂五穀不可播殖得也成都内史
吴大文博達多知亦自說昔事道士李根見
根煎鈆錫以少許藥如大豆者授鼎中以鐵
匙攪之冷即成銀大文得其秘方但欲自作
百日齋便爲之而留連在官竟不能得恒歎
息言人間不足處也又桓君山言漢黃門郞
程偉好黄白術娶妻得知方家女偉常從駕
出而無時衣甚憂妻曰請致兩端縑縑即無
故而至前偉按枕中鴻寳作金不成妻乃往
視偉偉方扇炭燒筩筩中有水銀妻曰吾欲
試相視一事乃出其囊中藥少少投之食頃
發之已成銀偉大驚曰道近在汝處而不早
告我何也妻曰得之須有命者於是偉日夜
說誘之賣田宅以供美食衣服由不肯告偉
偉乃與伴謀撾笞伏之妻輙知之告偉言道
必當傳其人得其人道路相遇輙教之如非
其人口是而心非者雖寸斷支解而道猶不
出也偉逼之不止妻乃發狂祼而走以泥自
塗遂卒近者前廬江太守華令思高才達學
洽聞之士也而事之不經者多所不信後有
道士說黄白之方乃試令作之云以鐵器銷
鈆以散藥投中即成銀又銷此銀以他藥投
之乃作黄金又從此道士學徹視之方行之
未百日夜卧即便見天文及四鄰了了不覺
復有屋舍籬障又妾名瑶華者已死乃見形
與之言語如平生又祭廟聞廟神答其拜牀
似動有聲令思乃歎曰世間乃定無所不有
五經雖不載不可便以意斷也然不聞方伎
者卒聞此亦焉能不驚怪邪又黄白術亦如
合神丹皆須齋潔百日已上又當得閑解方
書意合者乃可爲之非濁穢之人及不聦明
人希涉術數者所辨作也其中或有須口訣
者皆冝師授又宜入於深山之中清潔之地
不欲令凡俗愚人知之而劉向止宫中作之
使宫人供給其事必非齋潔者又不能斷絶
人事使不來往也如此安可得成哉桓譚新
論曰史子心見署爲丞相史官架屋發吏卒
及官奴婢以給之作金不成丞相自以力不
足又白傅太后太后不復利於金也聞金成
可以作延年藥又甘心焉乃除之爲郞舍之
北宫中使者待遇寧有作此神方可於宫中
而令凡人雜錯共爲之者哉俗間染繒練尚
不欲使雜人見之見之即壞黄白之變化凡
事無巨細皆宜得要若不得其法妄作酒醬
醋羹臛猶不成沉大事乎余曾諮於鄭君曰
老君云不貴難得之貨而至治之世皆投金
於山捐玉於谷不審古人何用金玉爲貴而
遺其方也鄭君答余曰老君所云謂夫披沙
剖石而傾山漉淵不遠萬里不慮壓溺以求
珍玩以妨民時不知止足以飾無用及欲爲
道志求長生者復兼商賈不敦信讓浮深越
險乾没逐利不恡軀命不修寡欲至於眞人
作金自欲餌服之致神仙不以致富也故經
曰金可作也世可度也銀亦可餌服但不及
金耳余難曰何不明世間金銀而化作之作
之則非眞非眞則詐僞也鄭君答余曰世間
金銀皆善然道士率皆貧故諺云無有肥仙
人富道士也師徒或十人或五人亦安得金
銀以供之乎又不能遠行採取故冝作也又
化作之金乃是諸藥之精勝於自然者也仙
經云丹精生金此是以丹作金之說也故山
中有丹沙其下多有金且夫作金成則爲眞
物中表如一百煉不減故其方曰可以爲釘
明其堅勁也此則得夫自然之道也故其能
之何謂詐乎詐者謂以曾青塗鐵鐵赤色如
銅以鷄子白化銀銀黄如金而皆外變而内
不化也夫芝菌者自然而生而仙經有以五
石五木種芝芝生取而服之亦與自然芝無
異俱令人長生此亦作金之類也雉化爲蜃
雀化爲蛤與自然者正同故仙經曰流珠九
轉父不語子化爲黄白自然相使又曰朱砂
爲金服之昇仙者上士也茹芝導引咽氣長
生者中士也飱食草木千歳以還者下士也
又曰金銀可自作自然之性也長生可學得
者也玉牒記云天下悠悠皆可長生也患於
猶豫故不成耳凝銀爲金可中釘也銅柱經
曰丹沙可爲金河車可作銀立則可成成則
爲眞子得其道可以仙身黄山子曰天地有
金我能作之二黄一赤立成不疑龜甲文曰
我命在我不在天還丹成金億萬年古人豈
欺我哉但患知此道者多貧而藥或至賤而
生遠方非亂世所得也若戎鹽鹵鹹皆賤物
清平時了不直錢今時不限價直而買之無
也羗里石瞻千萬求一斤亦不可得徒知其
方而與不知者正同可爲長歎者也有其法
者則或飢寒無以合之而冨貴者復不知其
法也就令知之亦無一信者假令頗信之亦
已自多金銀豈肯費見財以巿其藥物恐有
棄繫逐飛之悔故莫肯爲也又計買藥之價
以成所得之物尤有大利而更當齋戒辛苦
故莫克爲也且夫不得明師口訣誠不可輕
作也夫醫家之藥淺露之甚而其常用効方
便復秘之故方有用後宫遊女僻側之膠封
君泥丸木鬼子金商芝飛君根伏龍肝白馬
汗浮雲滓龍子丹衣夜光骨百花醴冬鄒齋
之屬皆近物耳而不得口訣猶不可知況於
黄白之術乎今能爲之者非徒以其價貴而
秘之矣此道一成則可以長生長生之道道
之至也故古人重之也凡方書所名藥物又
或與常藥物同而實非者如河上姹女非婦
人也陵陽子明非男子也禹餘糧非米也堯
漿非水也而俗人見方用龍瞻虎掌鷄頭鴨
蹠馬肺犬血鼠尾牛膝皆謂之血氣之物也
見用缺盃覆盆釜䥶大戟鬼箭天鈎則謂之
鐵瓦之器也(鈎一/作釣)見用胡王使者倚姑新婦
野丈人守田公戴文浴徐長卿則謂人之姓
名也近易之草或有不知玄秘之方孰能悉
解劉向作金不成無可怪之也及得其要則
復不煩聖賢大才而後作也凡人可爲耳劉
向豈頑人哉直坐不得口訣耳今將載其約
而効之者以貽將來之同志焉當先取武都
雄黃丹色如鷄冠而光明無夾右者多少任
意不可令減五斤也擣之如粉以牛膽和之
煑之令燥似赤士釜容一斗者先以戎鹽石
膽末薦釜中令厚二分乃内雄黄末令厚五
分復加戎鹽於上如此相似至盡又加碎炭
火如棗核者令厚二寸以蚓螻士及戎鹽爲
泥泥釜外以一釜覆之皆泥令厚三寸勿泄
陰乾一月乃以馬糞火煴之三日三夜寒發
出鼓下其銅銅流如冶銅鐵也乃令鎛此銅
以爲筩筩成以盛丹砂水又以馬屎火煴之
三十日發爐鼓之得其金即以爲筩又以盛
丹砂水又以馬通火煴三十日發取擣治之
取其二分生丹砂一分並汞汞者水銀也立
凝成黄金矣光明美色可中釘也
　　　作丹砂水法
治丹砂一斤内生竹筩中加石膽消石各二
兩覆薦上下閉塞筩口以染骨丸封之須乾
以内醇苦酒中埋之地中深三尺三十日成
水色赤味苦也金樓先生所從青林子受作
黄金法先鍛錫方廣六寸厚一寸二分以赤
鹽和灰汁令如泥以塗錫上令通厚一分累
置於赤土釜中率錫十斤用赤鹽四斤合封
固其際以馬通火煴之三十日發火視之錫
中悉如灰狀中有累累如豆者即黄金也合
冶内土甌中以炭鼓之十煉之並成也率十
斤錫得金二十兩唯長沙桂陽豫章南海土
釜可用耳彼郷土之人作土釜以炊食自多
也
　　　治作赤鹽法
用寒鹽又作寒水石一斤又作寒羽涅一斤
又作白礬合内鐵器中以炭火火之皆消而
色赤乃出之可用也角里先生從稷丘子所
授化黄金法先以礬水石二分内鐵器中加
炭火令沸乃内汞多少自在攪令相得六七
沸注地上成白銀乃取丹砂水曾青水各一
分雄黄水二分於䥶中加微火上令沸數攪
之令相得復加炭火上令沸以此白銀内其
中多少自在可六七沸注地上凝則成上色
紫磨金也
　　　治作雄黄水法
治雄黄内生竹筩中一斤輙加消石二兩覆
薦上下封以漆骨丸内醇大醋(或作醇/苦酒)中埋
之深三尺二十日即化爲水也作白青水方
及礬石水同法但各異筩中耳
　　　小兒作黄金法
作大鐵筩成中一尺二寸高一尺二寸作小
鐵筩成中六寸瑩磨之赤石脂一斤消石一
斤雲母一斤代赭一斤流黃半斤空青四兩
凝水石一斤皆合搗細篩以醯和塗之小筩
中厚二分汞一斤丹砂半斤良非半斤取良
非法用鈆十斤内鐵釜中居爐上露灼之鈆
銷内汞三兩早出者以鐵匙抄取之名曰良
非也攪令相得以汞不見爲候置小筩中雲
母覆其上鐵蓋鎮之取大筩居爐上銷鈆注
大筩中没小筩中去上半寸取銷鈆爲候猛
火炊之三日三夜成名曰紫粉取鈆十斤於
鐵器中銷之二十日上下更内銅器中須鈆
銷内紫粉七方寸匕攪之即成黄金也欲作
白銀者取汞置鐵器中内紫粉三寸已上火
令相得注水中即成銀也務成子法作鐵筩
長九寸徑五寸擣雄黄三斤蚓螻蠰等分作
合以爲泥塗裏使徑三寸匱口四寸加丹砂
水二合覆馬通火上令極乾内銅筩中塞以
銅合蓋堅以黄沙築上復以蚓蠰重泥上無
令泄置爐炭中令有三寸炭筩口赤可寒發
之雄黄皆入著銅筩復出入如前法三斤雄
黄精皆下入著筩中下提取與黄沙等分合
作以爲爐火大小自在也欲用之置爐於炭
火中爐赤内水銀銀動則内鈆其中黄從傍
起交中央注之於地即成金凡作一千五百
斤爐力即盡矣此金取牡荆赤黍酒漬之百
日即柔可和也如小豆服一丸日三服盡一
斤三蟲伏尸百病皆去盲者視聾者聞老者
即還年如三十時入火不灼百邪衆毒冷風
暑濕不能侵人盡三斤則步行水上山川百
神皆來侍衛壽與天地相畢以杼血朱草煑
一丸(杼一/作樗)以拭目眥即見鬼及地中物能夜
書以白羊血塗一丸投水中魚龍立出可以
取也以青羊血丹鷄血塗一丸懸都門上一
里不疫以塗牛羊六畜額上皆不疫病虎豹
不犯也以虎膽蛇肪塗一丸從月建上以擲
敵人之軍軍即便無故自亂相傷殺而走矣
以牛血塗一丸以投井中井中即沸以投流
水流水則逆流百步以白犬血塗一丸投杜
廟舍中其鬼神即見可以役使以兎血塗一
丸置六陰之地行厨玉女立至可供六七十
人也以鯉魚膽塗一丸持入水水爲之開一
丈可得氣息水中以行冒雨衣不霑也以紫
莧煑一丸含咽其汁可百日不飢以慈石煑
一丸内髻中以擊賊白刃流矢不中之有射
之者矢皆自向也以六丁六壬上土并一丸
以蔽人中則隱形含一丸北向以噴火火則
滅以庚辛日申酉時向西地以一丸擲樹樹
木即日便枯又以一丸禹步擲虎狼蛇蝮皆
即死研一丸以書石即入石書金即入金書
木入木所書皆徹其肌理削治不可去也卒
死未經宿以月建上水下一丸令入咽喉並
含水噴死人面即活以狐血鶴血塗一丸内
瓜中以指萬物隨口變化即山行木徙人皆
見之然而實不動也凡作黄白皆立太乙玄
女老子坐醮祭如作九丹法常燒五香香不
絶又金成先以三斤投深水中一斤投巿中
然後方得恣其意用之耳


抱朴子内篇卷之十六










抱朴子内篇卷之十七守九
　　　登涉
或問登山之道抱朴子曰凡爲道合藥及避
亂隱居者莫不入山然不知入山法者多遇
禍害故諺有之曰太華之下白骨狼籍皆謂
偏知一事不能博備雖有求生之志而反强
死也山無大小皆有神靈山大則神大山小
即神小也入山而無術必有患害或被疾病
及傷刺及驚怖不安或見光影或聞異聲或
令大木不風而自摧折巖石無故而自墮落
打擊煞人或令人迷惑狂走墮落坑谷或令
人遭虎狼毒蟲犯人不可輕入山也當以三
月九月此是山開月又當擇其月中吉日佳
時若事久不得徐徐須此月者但可選日時
耳凡人入山皆當先齋潔七日不經污穢帶
昇山符出門作周身三五法又五岳有受殃
之歲如九州之地更有衰盛受飛符煞炁則
其地君長不可作也按周公城名録天下分
野災之所及可避不可禳居宅亦然山岳皆
爾也又大忌不可以甲乙寅卯之歲正月二
月入東岳不以丙丁巳午之歲四月五月入
南岳不以庚辛申酉之歲七月八月入西岳
不以戊己之歲四季之月入中岳不以壬癸
亥子之歳十月十一月入北岳不須入太華
霍山恒山太山嵩高山乃忌此歲其岳之方
面皆同禁也又萬物之老者其精悉能假託
人形以眩惑人目而常試人唯不能於鏡中
易其眞形耳是以古之入山道士皆以明鏡
徑九寸已上懸於背後則老魅不敢近人或
有來試人者則當顧視鏡中其是仙人及山
中好神者故鏡中故如人形若是鳥獸邪魅
則其形貌皆見鏡中矣又老魅若來其去必
却行行可轉鏡對之其後而視之若是老魅
者必無踵也其有踵者則山神也昔張蓋(一/作)
(盍)蹹及偶高(一作/豪)成二人並精思於蜀雲臺
山石室中忽有一人著黄練單衣葛巾往到
其前曰勞乎道士乃辛苦幽隱於是二人顧
視鏡中乃是鹿也因問之曰汝是山中老鹿
何敢詐爲人形言未絶而來人即成鹿而走
去林慮山下有一亭其中有鬼每有宿者或
死或病常夜有數十人衣色或黃或白或黑
或男或女後郄(一作/郅)伯夷者遇之宿明燈燭
而坐誦經夜半有十餘人來與伯夷對坐自
共樗蒲博戲伯夷密以鏡照之乃是羣犬也
伯夷乃執燭起佯誤以燭燼爇其衣乃作𥼚
毛氣伯夷懷小刀因捉一人而刺之初作人
叫死而成犬餘犬悉走於是遂絶乃鏡之力
也上士入山持三皇内文及五岳眞形圖所
在召山神及按鬼録召州杜及山卿宅尉問
之則木石之怪山川之精不敢來試人其次
即立七十二精鎮符以制百邪之章及朱官
印包元十二印封所住之四方亦百邪不敢
近之也其次執八威之節佩老子玉策則山
神可使豈敢爲害乎余聞鄭君之言如此實
復不能具知其事也余師常告門人曰夫人
求道如憂家之貧如愁位之卑者豈有不得
耶但患志之不篤務近忘遠聞之則悅倔倔
前席未久則忽然若遺毫釐之益未固而丘
山之損不已亦安得窮至言之微妙成岡極
之峻崇乎抱朴子曰入山之大忌正月午二
月亥三月申四月戌五月未(一作/戌)六月卯七
月甲子八月申子九月寅十月辰未十一月
己丑十二月寅入山良日甲子甲寅乙亥乙
已乙卯丙戌丙午丙辰已上日大吉抱朴子
曰按九天秘記及太乙遁甲云入山大月忌
三日十一日十五日十八日二十四日二十
六日三十日小月忌一日五日十三日十六
日二十六日二十八日以此日入山必爲山
神所試又所求不得所作不成不但道士凡
人以此日入山皆凶害與虎狼毒蟲相遇也
抱朴子曰天地之情狀陰陽之吉凶茫茫乎
其亦難詳也吾亦不必謂之有又亦不敢保
其無也然黄帝太公皆所信仗近代達者嚴
君平司馬遷皆所據用而經傳有治曆明時
剛柔之日古言曰吉日惟戌有自來矣王者
立太史之官封拜置立有事宗廟郊祀天地
皆擇良辰而近才庸夫自許脫俗舉動所爲
恥揀善日不亦戇愚哉每伺今入山不得其
良時日交下有其驗不可輕入也按玉鈐經
云欲入名山不可不知遁甲之秘術而不爲
人委曲說其事也而靈寳經云入山當以保
日及義日若專日者大吉以制日伐日必死
又不一一道之也余少有入山之志由此乃
行學遁甲書乃有六十餘卷事不可卒精故
抄集其要以爲囊(中立成/然不中)以筆傳今論其較
略想好事者欲入山行當訪索知之者亦終
不乏於世也遁甲中經曰欲求道以天内日
天内時劾鬼魅施符書以天禽日天禽時入
名山欲令百邪虎狼毒蟲盗賊不敢近人者
出天藏入地户凡六癸爲天藏六巳爲地户
也又曰避亂世絶跡於名山令無憂患者以
上元丁卯日名曰陰德之時一名天心可以
隱淪所謂白日陸沉日月無光人鬼不能見
也又曰求仙道入名山者以六癸之日六癸
之時一名天公日必得度世也又曰往山林
中當以左手取青龍上草折半置逢星下歷
明堂入太陰中禹步而行三呪曰諾臯太陰
將軍獨聞曾孫王甲勿開外人使人見甲者
以爲束薪不見甲者以爲非人則折所持之
草置地上左手取士以傅鼻人中右手持草
自蔽左手著前禹步而行到六癸下閉氣而
住人鬼不能見也凡六甲爲青龍六乙爲逢
星六丙爲明堂六丁爲陰中也比成既
濟卦初一初二跡不任九跡數然相因仍一
步七尺又云一尺合二丈一尺(一作一/步三尺)顧視
九跡又禹步法正立右足在前左足在後次
復前右足以左足從右足併是一步也次復
前右足次前左足以右足從左足併是二步
也次復前右足以左足從右足併是三步也
如此禹步之道畢矣凡作天下百術皆宜知
禹步不獨此事也抱朴子曰靈寳經曰所謂
寳日者謂支干上生下之日也若用甲午乙
巳之日是也甲者木也午者火也乙亦木也
巳亦火也火生於木故也又謂義日者支干
下生上之日也若壬申癸酉之日是也壬者
水也申者金也癸者水也酉者金也水生於
金故也所謂制日者支干上克下之日也若
戊子巳亥之日是也戊者土也子者水也巳
亦土也亥亦水也五行之義土克水也所謂
伐日者支干下克上之日若甲申乙酉之日
是也甲者木也申者金也乙亦木也酉亦金
也金克木故也他皆倣此引而長之皆可知
之也抱朴子曰入名山以甲子開除日以五
色繒各五寸懸大石上所求必得又曰入甲
冝知六甲秘祝祝曰臨兵鬭者皆陣列前行
凡九字常當密祝之無所不辟要道不煩此
之謂也抱朴子曰山中山精之形如小兒而
獨足走向後喜來犯人人入山若夜聞人音
聲大語其名曰蚊知而呼之即不敢犯人也
一名熱内亦可兼呼之又有山精如鼓赤色
亦一足其名曰暉又或如人長九尺衣裘戴
笠名曰金累或如龍而五色赤角名曰飛飛
見之皆以名呼之(下飛字/或作龍)即不敢爲害也抱
朴子曰山中有大樹有能語者非樹能語也
其精名曰雲陽呼之則吉山中夜見火光者
皆久枯木所作勿怪也山中夜見胡人者銅
鐵之精見秦者百歲木之精勿怪之並不能
爲害山水之間見吏人者名曰四徼呼之名
即吉山中見大蛇著冠幘者名曰升卿呼之
即吉山中見吏若但聞聲不見形呼人不止
以白石擲之則息矣一法以葦爲茅以刺之
即吉山中見鬼來唤人求食不止者以白茅
投之即死也山中鬼常迷惑使失道徑者以
葦杖投之即死也山中寅日有自稱虞吏者
虎也稱當路君者狼也稱令長者老狸也卯
日稱丈人者兎也稱東五父者麋也稱西王
母者鹿也辰日稱雨師者龍也稱河伯者魚
也稱無腸公子者蟹也已日稱寡人者杜中
蛇也稱時君者龜也午日稱三公者馬也稱
仙人者老樹也未日稱主人者羊也稱吏者
麞也申日稱人君者猴也稱九卿者猨也酉
日稱將軍者鷄也稱捕賊者雉也戌日稱人
姓字者犬也稱成陽公者狐也亥日稱婦人
者金玉也稱神君者猪也子日稱社君者鼠
也稱神人者伏翼也丑日稱書生者牛也但
知其物名則不能爲害也或問曰隱居山澤
辟蛇蝮之道抱朴子曰昔圓丘多大蛇又生
好藥黄帝將登焉廣成子教之佩雄黄而衆
蛇皆去今帶武都雄黄色如鷄冠者五兩以
上以入山林草木則不畏蛇蛇若中人以少
許雄黃末内瘡中亦登時愈也蛇種雖多唯
有蝮蛇及青金蛇中人爲至急不治之一日
則煞人人不曉治之方術者而爲此二蛇所
中即以刀割所傷瘡肉以投地其肉沸如火
炙須臾焦盡而人得活此蛇七八月毒盛之
時不得嚙人而其毒不泄乃以牙囓大竹及
小木皆即燋枯今爲道士人入山徒知大方
而不曉辟之之道亦非小事也未入山當預
止於家先學作禁法思日月及朱雀玄武青
龍白虎以衛其身乃行到山林草木中左取
三口炁閉之以吹山草中意思令此炁赤色
如雲霧彌滿數十里中若有從人無多少皆
令羅列以炁吹之雖踐蛇蛇不敢動亦略不
逢見蛇也若或見蛇因向日左取三炁閉之
以舌柱天以手捻都關又閉天門塞地户因
以物抑蛇頭而手縈之畫地作獄以盛之亦
可捉弄也以繞頭頸不敢囓人也自不解禁
吐炁以吹之亦終不得復出獄去也若他人
爲蛇所中左取三口炁以吹之即愈不復痛
若相去十數里者亦可遥爲作炁呼彼姓字
男祝我左手女祝我右手彼亦愈也介先生
法到山中住思作五色蛇各一頭乃閉炁以
青竹及小木板屈刺之左徊禹步思作吴蚣
數千板以衣其身乃去終亦不逢蛇也或以
乾姜附子帶之肘後或燒牛羊鹿角薰身或
帶王方平雄黄丸或以猪耳中垢及麝香丸
著足爪甲中皆有效也又麝香及野猪皆啖
蛇故以厭之也又運日鳥及蠳龜亦皆啖蛇
故南人入山皆帶蠳龜之尾運日之喙以辟
蛇蛇中人刮此二物以塗其瘡亦登時愈也
曇是鳩鳥之别名也又南人入山皆以竹管
盛活吴蚣蚣知有蛇之地便動作於管中如
此則詳視草中必見蛇也大蛇丈餘身出一
圍者吴蚣見之而能以炁禁之蛇即死矣蛇
見吴蚣在涯岸間大蛇走入川谷深水㡳逃
其吴蚣但浮水上禁人見有物正青大如綎
者直下入水至蛇處須臾蛇浮出而死故南
人因此末吴蚣治蛇瘡皆登愈也或問曰江
南山谷之間多諸毒惡辟之有道乎抱朴子
答曰中州高源土氣清和上國名山了無此
輩今吴楚之野暑濕鬱蒸雖𢖍霍正岳猶多
毒蠆也又有短狐一名蜮一名射工一名射
影其實水蟲也狀如鳴蜩狀似三合盃有翼
能飛無目而利耳口中有橫物角弩如聞人
聲縁口中物如角弩以氣爲矢則因水而射
人中人身者即發瘡中影者亦病而不即發
瘡不曉治之者煞人其病似大傷寒不十日
皆死又有沙虱水陸皆有其新雨後及晨暮
前跋涉必著人唯烈日草燥時差稀耳其大
如毛髮之端初著人便入其皮裏其所在如
芒刺之狀小犯大痛可以針挑取之正赤如
丹著瓜上行動也若不挑之蟲鑚至骨便周
行走入身其與射工相似皆煞人人行有此
蟲之地每還所住輙當以火炙燎令遍身則
此蟲墮地也若帶八物麝香丸及度世丸及
護命丸及玉壺丸犀角丸及七星丸及薺苨
皆辟沙虱短狐也若卒不能得此諸藥者但
可帶好生麝香亦佳以雄黄大蒜等分合擣
帶一丸如鷄子大者亦善若已爲所中者可
以此藥塗瘡亦愈㕮咀赤莧汁飲之塗之亦
愈五茄根及懸鈎草菖藤此三物皆可各單
行可以擣服其汁一二升又射工蟲冬天蟄
於山谷間大雪時索之此蟲所在其雪不積
留氣起如灼蒸當掘之不過入地一尺則得
也陰乾末帶之夏天自辟射工也若道士知
一禁方及洞百禁常存禁及守眞一者則百
毒不敢近之不假用諸藥也或問道士山居
棲巖庇岫不必有絪縟之温直使我不畏風
濕敢問其術也抱朴子曰金餅散三陽液昌
辛丸葷草耐冬煎獨揺膏茵芋玄華散秋地
黄血丸皆不過五十日服之而止可以十年
不畏風濕若服金丹大藥雖未昇虚輕舉然
體不受疾雖當風卧濕不能傷也服此七藥
皆謂始學道者耳姚先生但服三陽液便袒
卧氷上了不寒振此皆介先生及梁有道卧
石上及秋冬當風寒已試有驗秘法也或問
涉江渡海辟蛟龍之道抱朴子曰道士不得
已而當游涉大川者皆先當於水次破鷄子
一枚以少許粉雜香末合攪器水中以自洗
濯則不畏風波蚊龍也又佩東海小童符及
制水符蓬萊札皆却水中之百害也又有六
甲三金符五木禁又法臨川先祝曰卷蓬卷
蓬(或作弓/逢弓違)河伯導前辟蚊龍萬災消滅天清
明又金簡記云以五月丙午日日中擣五石
下其銅五石者雄黃丹砂雌黄礬石曾青也
皆粉之以金華池浴之内六一神爐中鼓下
之以桂木燒爲之銅成以剛炭鍊之令童男
童女進火取牝銅以爲雄劒取牡銅以爲雌
劒各長五寸五分取士之數以厭水精也帶
之以水行則蛟龍巨魚水神不敢近人也欲
知銅之牝牡當令童男童女俱以水灌銅灌
銅當以在火中向赤時也則銅自分爲兩段
有凸起者牡銅也有凹陷者牝銅也各刻名
識之欲入水以雄者帶左以雌者帶右但乘
船不身涉水者其陽日帶雄陰日帶雌又天
文大字有北帝書寫帛而帶之亦辟風波蛟
龍水蟲也或問曰辟山川廟堂(一作/座)百鬼之
法抱朴子曰道士常帶天水符及上皇竹使
符老子左契及守眞一思三部將軍者鬼不
敢近人也其次則論百鬼録知天下鬼之名
字及白澤圖九鼎記則衆鬼自却其次服鶉
子赤石丸及曾青夜光散及葱實烏眼丸及
吞白石英祇母散皆令人見鬼即鬼畏之矣
抱朴子曰有老君黄庭中胎四十九眞秘符
入山林以甲寅日丹書白素夜置案中向北
斗祭之以酒脯各少少自說姓名再拜受取
内衣領中辟山川百鬼萬精虎狼蟲毒也何
必道士亂世避難入山林亦冝知此法也
入山符
　　　一





　　　二





　　　三


　　

　　　　四




　　　　五





抱朴子曰上五符皆老君入山符也以丹書
桃板上大書其文字令彌滿板上以著門户
上及四方四隅及所道側要處去所住處五
十步内辟山精鬼魅户内梁柱皆可施安凡
人居山林及暫入山皆可用即衆物不敢害
也三符以相連著一板上意謂爾非葛氏











抱朴子曰此符亦是老君入山符户内梁柱
皆可施凡人居山林及暫入山皆宜用之也










抱朴子曰此是仙人陳安世所授入山辟虎
狼符以丹書絹二符各異之常帶著所住之
處各四枚移涉當拔收之以去大神秘也開
山符以千歳虆名山之門開寳書古文金玉
皆見秘之右一法如此大同小異






抱朴子曰此是老君所戴符百鬼及蛇蝮虎
狼神印也以棗心木方二寸刻之再拜而帶
之甚有神効仙人陳安世符矣
　　入山佩帶符
　　　一




　　　二











此三符兼同著牛馬屋左右前後及猪欄上
辟虎狼也或問曰昔聞談昌或步行水上或
久居水中以何法乎抱朴子曰以葱涕和桂
服如梧桐子大七丸日三服至三年則能行
水上也鄭君言但習閉氣至千息久久則能
居水中一日許得眞通天犀角三寸以上刻
以爲魚而𠾑之以入水水常爲人開方三尺
可得炁息水中又通天犀角有一赤理如綖
有自本徹末以角盛米置羣鷄中鷄欲啄之
未至數寸即驚却退故南人或名通天犀爲
駭鷄犀以此犀角著穀積上百鳥不敢集大
霧重露之夜以置中庭終不沾濡也此犀獸
在深山中晦冥之夕其光正赫然如炬火也
以其角爲導毒藥爲湯以此導攪之皆生白
沬涌起則了無復勢也以攪無毒物則無沬
起也故以是知之者也若行異域有蟲毒之
鄉每於他家飲食則常先以犀攪之也人有
爲毒箭所中欲死以此犀叉刺瘡中其瘡即
沬出而愈也通天犀所以能煞毒者其爲獸
專食百草之有毒者及衆木有刺棘者不妄
食柔滑之草木也歲一解角於山中石間人
或得之則須刻木色理形狀令如其角以代
之犀不能覺後年輙更解角著其處也他犀
亦辟惡解毒耳然不能如通天者之妙也或
食六戊符千日或以赤班蜘蛛及七重水馬
以合馮夷水仙丸服之則亦可以居水中只
以塗蹠下則可以步行水上也頭垢猶足以
使金鐵浮水況妙於兹乎或問爲道者多在
山林山林多虎狼之害也何以辟之抱朴子
曰古之人入山者皆佩黄神越章之印其廣
四寸其字一百二十以封泥著所住之四方
各百步則虎狼不敢近其内也行見新虎跡
以印順印之虎即去以印逆印之虎即還帶
此印以行山林亦不畏虎狼也不但只辟虎
狼若有山川杜廟血食惡神能作福禍者以
印封泥斷其道路則不復能神矣昔石頭水
有大黿常在一深潭中人因名此潭爲黿潭
此物能作鬼魅行病於人吴有道士戴昞者
偶視之以越章封泥作數百封乘舟以此封
泥遍擲潭中良久有大黿徑長丈餘浮出不
敢動乃格煞之而病者並愈也又有小黿出
羅列死於渚上甚多山中卒逢虎便作三五
禁虎亦即却去三五禁法當須口傳筆不能
委曲矣一法直思吾身爲朱鳥令長三(一作/二)
丈而立來虎頭上因即閉氣虎即去若暮宿
山中者密取頭上釵閉炁以刺白虎上則亦
無所畏又法以左手持刀閉炁畫地作方祝
曰恒山之陰太山之陽盜賊不起虎狼不行
城郭不完閉以金關因以刀横旬日中白虎
上亦無所畏也或用大禁吞三百六十氣左
取右以叱虎虎亦不敢起以此法入山亦不
畏虎或用七星虎步及玉神符八威五勝符
李耳太平符中黄華蓋印文及石流黄散燒
牛羊角或立西岳公禁山符皆有驗也闕此
四符也





















此符是老君入山符下說如文又可户内梁
柱皆施之凡人居山林及暫入皆可用之

抱朴子内篇卷之十七




抱朴子内篇卷之十八(十之/同卷)守十
　　　地眞
抱朴子曰余聞之師云人能知一萬事畢知
一者無一之不知也不知一者無一之能知
也道起於一其貴無偶各居一處以象天地
人故曰三一也天得一以清地得一以寧人
得一以生神得一以靈金沉羽浮山峙川流
視之不見聽之不聞存之則在忽之則亡向
之則吉背之則凶保之則遐祚罔極失之則
命彫氣窮老君曰忽兮恍兮其中有象恍兮
忽兮其中有物一之謂也故仙經曰子欲長
生守一當明思一至飢一與之糧思一至渴
一與之漿一有姓字服色男長九分女長六
分或在臍下二寸四分下丹田中或在心下
絳宫金闕中丹田也或在人兩眉間却行一
寸爲明堂二寸爲洞房三寸爲上丹田也此
乃是道家所重世世歃血口傳其姓名耳一
能成陰生陽推步寒暑春得一以發夏得一
以長秋得一以收冬得一以藏其大不可以
六合階其小不可以毫芒比也昔黃帝東到
青丘過風山見紫府先生受三皇内文以劾
召萬神南到圓隴陰建水觀百令之所登採
若乾之華飲丹轡之水西見中黄子受九加
之方過洞庭從廣成子受自成之經北到洪
隄上具茨見大隗君黄蓋童子受神芝圖還
陟王室得神丹金訣記到峨眉山見天眞皇
人於玉堂請問眞一之道皇人曰子既君四
海欲復求長生不亦貪乎其相覆不可具說
粗舉一隅耳夫長生仙方則唯有金丹守形
却惡則獨有眞一故古人尤重也仙經曰九
轉丹金液經守一訣皆在崑崙五城之内藏
以玉函刻以金扎封以紫泥印以中章焉吾
聞之於先師曰一在北極大淵之中前有明
堂後有絳宫巍巍華蓋金樓穹隆左罡右魁
激波揚空玄芝被崖朱草蒙瓏白玉嵯峨日
月垂光歷火過水經玄涉黄城闕交錯帷帳
琳琅龍虎列衛神人在傍不施不與一安其
所不遲不疾一安其失能暇能豫一乃不去
守一存眞乃能通神少欲約食一乃留息白
刃臨頸思一得生知一不難難在於終守之
不失可以無窮陸辟惡獸水却蛟龍不畏魍
魎挾毒之蟲鬼不敢近刃不敢中此眞一之
大略也抱朴子曰吾聞之於師云道術諸經
所思存念作可以却惡防身者乃有數千法
如含影藏形及守形無生九變十二化二十
四生等思見身中諸神而内視令見之法不
可勝計亦各有効也然或乃思作數千物以
自衛率多煩難足以大勞人意若知守一之
道則一切除棄此輩故曰能知一則萬事畢
者也受眞一口訣皆有明文歃白牲之血以
王相之日受之以白絹白銀爲約尅金契而
分之輕說妄傳其神不行也人能守一一亦
守人所以白刃無所措其鋭百害無所容其
凶居敗能成在危獨安也若在鬼廟之中山
林之下大疫之地塚墓之間虎狼之藪蛇蝮
之處守一不怠衆惡遠迸若忽偶忘守一而
爲百鬼所害或卧而魘者即出中庭視輔星
握固守一鬼即去矣若夫陰雨者但止室中
向北思見輔星而已若爲兵㓂所圍無復生
地急入六甲陰中伏而守一則五兵不能犯
之也能守一者行萬里入軍旅涉大川不須
卜日擇時起工移徙入新屋舍皆不復按堪
與□歷而不避太歲太陰將軍月建煞耗之
神年命之忌終不復值殃咎也先賢歷試有
驗之道也抱朴子曰玄一之道亦要法也無
所不辟與眞一同功吾内篇第一名之爲暢
玄者正以此也守玄一復易於守眞一眞一
有姓字長短服色目玄一但此見之初求之
於日中所謂知白守黑欲死不得者也然先
當百日潔齋乃可候求得之耳亦不過三四
日得之得之守之則不復去矣守玄一並思
其身分爲三人三人已見又轉益之可至數
十人皆如己身隱之顯之皆自有口訣此所
謂分形之道左君及薊子訓葛仙公所以能
一日至數十處及有客座上有一主人與客
語門中又有一主人迎客而水側又有一主
人投釣賔不能别何者爲眞主人也師言守
一兼脩明鏡其鏡道則能分形爲數十人衣
服面貌皆如一也抱朴子曰師言欲長生勤
服大藥欲得通神當金水分形形分則自見
其身中之三魂七魄而天靈地祇皆可接見
山川之神皆可使役也抱朴子曰生可惜也
死可畏也然長生養性辟死者亦未有不始
於勤而終成於久視也道成之後略無所爲
也未成之間無不爲也採掘草木之藥劬勞
山澤之中煎餌治作皆用筋力登危涉險夙
夜不怠非有至志不能久也及欲金丹成而
昇天然其大藥物皆用錢直不可卒辦當復
由於耕牧商販以索資累年積勤然后可合
及於合作之日當復齋潔清凈斷絶人事有
諸不易而當復加之以思神守一却惡衛身
常如人君之治國戎將之待敵乃可爲得長
生之功也以聦明大智任經世濟俗之器而
修此事乃可必得耳淺近庸人雖有志好不
能克終矣故一人之身一國之象也胷腹之
位猶宫室也四肢之列猶郊境也骨節之分
猶百官也神猶君也血猶臣也氣猶民也故
知治身則能治國也夫愛其民所以安其國
養其氣所以全其身民散則國亡氣竭即身
死死者不可生也亡者不可存也是以至人
消未起之患治未病之疾醫之於無事之前
不追之於既逝之後民難養而易危也氣難
清而易濁也故審威德所以保杜稷割嗜慾
所以固血氣然後眞一存焉三七守焉百害
却焉年命延矣抱朴子曰師言服金丹大藥
雖未去世百邪不近也若但服草木及小小
餌八石適可令疾除命益耳不足以欀外來
之禍也或爲鬼所冒犯或爲大山神之所輕
凌或爲精魅所侵犯唯有守眞一可以一切
不畏此輩也次則有帶神符若了不知此二
事以求長生危矣哉四門而閉其三盜猶得
入況盡開者邪


抱朴子内篇卷之十八





抱朴子内篇卷之十九
　　　遐覽
或曰鄙人面墻拘繫儒教獨知有五經三史
百氏之言及浮華之詩賦無益之短文盡思
守此既有年矣既生值多難之運亂靡有定
干戈戚揚藝文不貴徒消工夫苦意極思攻
微索隱竟不能禄在其中免此壟畒又有損
於精思無益於年命二毛告暮素志衰頽正
欲反迷以尋生道倉卒罔極無所趍向若涉
大川不知攸濟先生既窮觀墳典又兼綜奇
秘不審道書凡有幾卷願告篇目抱朴子曰
余亦與子同斯疾者也昔者幸遇明師鄭君
但恨子弟不慧不足以鑚至堅極彌高耳于
時雖充門人之灑掃既才識短淺又年尚少
壯意思不專俗情未盡不能大有所得以爲
巨恨耳鄭君時年出八十先髮鬢斑白數年
間又黑顔色豐悅能引强弩射百步步行日
數百里飲酒二斗不醉每上山體力輕便登
危越險年少追之多所不及飲食與凡人不
異不見其絶穀余問先隨之弟子黄章言鄭
君嘗從豫章還於掘溝浦中連值大風又聞
前多劫賊同侣攀留鄭君以須後伴人人皆
以糧少鄭君推米以䘏諸人已不復食五十
日亦不飢又不見其所施爲不知以何事也
火下細書過少年人性解音律善鼓琴閑坐
侍坐數人口答諮問言不輟響而耳並料聽
左右操弦者教遣長短無毫釐差過也余晚
充鄭君門人請見方書告余曰要道不過尺
素上足以度世不用多也然博涉之後遠勝
於不見矣既悟人意又可得淺近之術以防
初學未成者諸患也乃先以道家訓教戒書
不要者近百卷稍稍示余余亦多所先見先
見者頗以其中疑事諮問之鄭君言君有甄
事之才可教也然君所知者雖多未精又意
在於外學不能專一未中以經深涉遠耳今
自當以佳書相示也又許漸得短書縑素所
寫者積年之中合集所見當出二百許卷終
不可得也他弟子皆親僕使之役採薪耕田
唯余尫羸不堪他勞然無以自効常親掃除
拂拭牀几磨墨執燭及與鄭君繕寫故書而
已見待余同於先進者語余曰雜道書卷卷
有佳事但當校其精粗而擇所施行不事盡
諳誦以妨日月而勞意思耳若金丹一成則
此輩一切不用也亦或當有所教授冝得本
末先從淺始以勸進學者無所希準階由也
鄭君亦不肯先令人寫其書皆當訣其意雖
久借之然莫有敢盗寫一字者也鄭君本大
儒士也晚而好道由以禮記尚書教授不絶
其體望高亮風格方整接見之者皆肅然每
有諮問常待其温顔不敢輕鋭也書在余處
者久或一月足以大有所寫以不敢竊寫者
政以鄭君聦慜邂逅知之失其意則更以小
䘮大也然於求受之初復所不敢爲斟酌時
有所請耳是以徒知飲河而不得滿腹然弟
子五十餘人唯余見受金丹之經及三皇内
文枕中五行記其餘人乃有不得一觀此書
之首題者矣他書雖不具得皆䟽其名今將
爲子說之後生好書者可以廣索也道經有
三皇内文天文三卷元文上中下三卷混成
經二卷玄録二卷九生經二十四生經九仙
經靈卜仙經二化經九變經老君玉曆眞經
墨子枕中五行記五卷温寳經息民經自然
經陰陽經養生書一百五卷太平經五十卷
九敬(一作/都)經甲乙經一百七十卷青龍經中
黃經太清經通明經按摩經道引經十卷元
陽子經玄女經素女經彭祖經陳赦經子都
經張虚經天門子經容成經入山經内寳經
四規經明鏡經日月臨鏡經五言經柱中經
靈寳皇子心經龍蹻經正機經平衡經飛龜
振經鹿盧蹻經蹈形記守形圖坐亡圖觀卧
引圖含景圖觀天圖木芝圖茵芝圖内芝圖
石芝圖大魄雜芝圖五嶽經五卷隱守記東
井圖虚元經牽牛中經玉彌記臘成記六安
記鶴鳴記平都記定心記龜文經山陽記玉
策記八史圖入室經左右契玉曆經昇天儀
九奇經更生經四衿經十卷食日月精經食
六氣經丹一經胎息經行氣治病經勝中經
十卷百守攝提經丹壼(一作/臺)經岷山經魏伯
陽内經日月厨食經步三罡六紀經入軍經
六陰玉女經四君要用經金鴈經三十六水
經白虎七變經道家地行仙經黄白要經八
公黄白經天師神器(一作/氣)經枕中黄白經五
卷白子(白一/作帛)變化經移災經壓禍經中黄經
文人經涓子天地人經崔文子肘後(一作/時倏)經
神光(一作/仙)占方來經水仙經尸解經中遁經
李君包天經包元經黃庭經淵體經太素經
華蓋經行厨經微言三卷内視經文始先生
經歷藏延年經南闊記協龍子記(闊一/作闕)七卷
九宫五卷三五中經宣常經節解經鄒陽子
經玄洞經十卷玄示經十卷箕山經十卷鹿
臺經小僮經河洛内記七卷舉形道(一作/通)成
經五卷道機經五卷見鬼記無極經宫氏經
眞人玉胎經道根經候命圖反胎胞經枕中
清記幼化經詢化經金華山經鳳綱經召命
經保神記鬼谷經凌霄子安神記去丘子黄
山公記玉子五行要眞經小餌經鴻寳經鄒
生延命經安魂記皇道經九陰經雜集書録
銀函玉匱記金板經黄老仙録原都經玄元
經日精經渾成經三尸集呼身神治百病經
收山鬼老魅治邪精經三卷入五毒中記休
粮經三卷採神藥治作秘法三卷登名山渡
江海勑地神法三卷趙太白囊中要五卷人
温氣疫病太禁七卷收治百鬼召五岳丞太
山主者記三卷興利宫宅官舍法五卷斷虎
狼禁山林記召百里蟲蛇記萬畢高丘先生
法三卷王喬養性治身經三卷服食禁忌經
立功益筭經道士奪筭律三卷移門子記鬼
兵法立亡術練形記五卷郄公道要□里先
生長生集少君道意十卷樊英石璧文三卷
思靈經三卷龍首經荆山記孔安仙淵赤斧
子大覽七卷董君地仙却老要記李先生口
訣肘後二卷凡有不言卷數者皆一卷也其
次有諸符則有自來符金光符太玄符三卷
通天符五精符石室符玉策符枕中符小童
符九靈符六君符玄都符黄帝符少千三十
六將軍符延命神符天水神符四十九眞符
天水符青龍符白虎符朱雀符玄武符朱胎
符七機符九天發兵符九天符老經符七符
大捍厄符玄子符武孝經燕君龍虎三囊辟
兵符包元符沈義符禹蹻符消災符八卦符
監乾符雷電符萬畢符八威五勝符威喜符
巨勝符採女符玄精符玉曆符北臺符陰陽
大鎮符枕中符治百病符十卷厭怪符十卷
壺公符二十卷九臺符九卷六甲通靈符十
卷六陰行厨龍胎石室三金五木防終符合
五百卷軍大召治符玉斧符十卷此皆大符
也其餘小小不可具記抱朴子曰鄭君言符
出於老君皆天文也老君能通於神明符皆
神明所授今人用之少驗者由於出來歷久
傳寫之多誤故也又信心不篤施用之亦不
行又譬之於書字則符誤者不但無益將能
有害也書字人知之猶尚寫之多誤故諺曰
書三寫魚成魯虚成虎此之謂也七與士但
以鋸勾長短之間爲異耳然今符上字不可
讀誤不可覺故莫知其不定也世間又有受
體使術用符獨効者亦如人有使麝香便能
芳者自然不可得傳也雖爾必得不誤之符
正心用之但當不及眞體使之者速効耳皆
自有益也凡爲道士求長生志在藥中耳符
劒可以却鬼辟邪而已諸大符乃云行用之
可以得仙者亦不可專據也昔吴世有介象
者能讀符文知誤之與否有人試取治百病
雜符及諸厭劾符去其籤題以示象皆一一
據名之其有誤者便爲人定之自是以來莫
有能知者也或問仙藥之大者莫先於金丹
既聞命矣敢問符書之屬不審最神乎抱朴
子曰余聞鄭君言道書之重者莫過於三皇
文五嶽眞形圖也古者仙官至人尊秘此道
非有仙名者不可授也受之四十年一傳傳
之歃血而盟委質爲約諸名山五嶽皆有此
書但藏之於石室幽隱之地應得道者入山
精誠思之則山神自開山令人見之如帛仲
理者於山中得之自立壇委絹常畫一本而
去也有此書常置清潔之處每有所爲必先
白之如奉君父其經曰家有三皇文辟邪惡
鬼温疫氣橫殃飛禍若有困病垂死其信道
心至者以此書與持之必不死也其乳婦難
艱絶氣者持之兒即生矣道士欲求長生持
此書入山辟虎狼山精五毒百邪皆不敢近
人可以涉江海却蛟龍立風波得其法可以
變化起功不問地擇日家無殃咎若欲立新
宅及塚墓即寫地皇文數十通以布著地明
日視之有黄色所著者便於其上起工家必
冨昌又因他人葬時寫人皇文並書己姓名
著紙裏竊内人冢中勿令人知之令人無飛
禍盗賊也有謀議己者必反自中傷又此文
先潔齋百日乃可以召天神司命及太歲日
遊五嶽四瀆社廟之神皆見形如人可問以
吉凶安危及病者之禍崇所由也又有十八
字以著衣中遠涉江海終無風波之慮也又
家有五嶽眞形圖能辟兵凶逆人欲害之者
皆還反受其殃道士時有得之者若不能行
仁義慈心而不精不正即禍至滅家不可輕
也其變化之術大者唯有墨子五行記本有
五卷昔劉君安未仙去時鈔取其要以爲一
卷其法用藥用符乃能令人飛行上下隱淪
無方含笑即爲婦人蹙面即爲老翁踞地即
爲小兒執杖即成林木種物即生瓜果可食
畫地爲河撮壤成山坐致行厨興雲起火無
所不作也其次有玉女隱微一卷亦化形爲
飛禽走獸及金木玉石興雲致雨方百里雪
亦如之渡大水不用舟梁分形爲千人因風
高飛出入無間能吐氣七色坐見八極及地
下之物放光萬丈冥室自明亦大術也然當
步諸星數十曲折難識少能諳之其淮南鴻
寳萬畢皆無及此書者也又有白虎七變法
取三月三日所殺白虎頭皮生馳血虎血紫
綬履組流萍以三月三日合種之初生草似
胡麻有實即取此實種之一生輙一異凡七
種之則用其實合之亦可以移形易貌飛沉
在意與墨子及玉女隱微略同過此不足論
也遐覽者欲令好道者知異書之名目也鄭
君不徒明五經知仙道而已兼綜九宫三奇
推步天文河洛纖記莫不精研太安元年知
季世之亂江南將鼎沸乃負笈持仙藥之撲
將入室弟子東投霍山莫知所在焉



抱朴子内篇卷之十九
抱朴子内篇卷之二十附刋旨守十一
　　　祛惑
抱朴子曰凡探明珠不於合浦之淵不得驪
龍之夜光也採美玉不於荆山之岫不得連
城之尺璧也承師問道不得其人委去則遲
遲兾於有獲守之則終已竟無所成虚費事
妨功後雖痛悔亦不及已世間淺近之事猶
不可坐知況神仙之事乎雖聖雖明莫由自
曉非可以歷思得也非可以觸類求也誠須
所師必深必博猶涉滄海而摙水造長洲而
伐木獨以力劣爲患豈以物少爲憂哉夫虎
豹之所餘乃狸鼠之所爭也陶朱之所棄乃
原顔之所無也所從學者不得遠識淵潭之
門而值孤陋寡聞之者彼所知素狹源短流
促倒裝與人則靳靳不息分損以授則淺薄
無奇能其所寳宿已不精若復料其粗者以
教人亦安能有所成乎譬如假穀於夷齊之
門告寒於黔婁之家所得者不過橡栗緼褐
必無大牢之膳錦衣狐裘矣或有守事庸師
終不覺悟或有幸值知者不能勤求此失之
於不覺不可追者也知人之淺深實復未易
古人之難誠有以也白石似玉奸侫似賢賢
者愈自隱蔽有而如無奸人愈自衒沽虚而
類實非至明者何以分之彼之守求庸師而
不去者非知其無知而故不止也誠以爲足
事故也見達者而不能奉之者非知其實深
而不能請之也誠以爲無異也夫能知要道
者無欲於物也不徇世譽也亦何肯自摽顯
於流俗哉而淺薄之徒率多誇誕自稱說以
厲色希聲飾其虚妄足以眩惑晚學而敢爲
大言乃云已登名山見仙人倉卒聞之不能
清澄撿校之者鮮覺其僞也余昔數見雜散
道士輩走貴人之門專令從者作爲空名云
其已四五百歲矣人適問之年紀佯不聞也
含笑俯仰云八九十須臾自言我曾在華陰
山斷穀五十年復於嵩山少室四十年復在
泰山六十年復與某人在箕山五十年爲同
人遍說所歷正爾欲令人計合之已數百歲
人也於是彼好之家莫不煙起霧合輻輳其
門矣又術士或有偶受體自然見鬼神頗能
内占知人將來及已過之事而實不能有禍
福之損益也譬如蓍龜耳凡人見其小驗便
呼爲神人謂之必無所不知不爾者或長於
符水禁祝之法治邪有効而未必曉於不死
之道也或修行雜術能見鬼怪無益於年命
問之以金丹之道則率皆不知也因此細驗
之多行欺誑世人以收財利無所不爲矣此
等與彼穿窬之盗異途而同歸者也夫託之
於空言不如著之於行事之有徴也將爲晩
覺後學說其比故可徴之僞物焉昔有古强
者服草木之方又頗行容成玄素之法年八
十許尚聦明不大羸老時人便謂之爲仙人
或謂之千載翁者揚州稽使君聞而試迎之
於冝都既至而咽鳴掣縮似若所知實遠而
未皆吐盡者於是好事者因以聽聲而響集
望形而影附雲萃霧合競稱歎之饋餉相屬
常餘金錢雖欒里之見重於往漢不足加也
常服天門冬不廢則知其體中未嘗有金丹
大藥也而强曾略涉書記頗識古事自言已
四千歲敢爲虚言言之不怍云已見堯舜禹
湯說之皆了了如實也世云堯眉八采不然
也直兩眉頭甚竪似八字耳堯爲人長大美
髭髴飲酒一日中二斛餘世人因加之云千
鐘實不能也我自數見其大醉也雖是聖人
然年老治事轉不及少壯時及見去四凶舉
元凱賴用舜耳舜是孤煢小家兒耳然有異
才隱耕歷山漁于雷澤陶于海濱時人未有
能賞其奇者我見之所在以德化民其目又
有重瞳子知其大貴之相常勸勉慰勞之善
崇高尚莫憂不富貴火德已終黄精將起誕
承歷數非子而誰然其父至頑其弟殊惡恒
以殺舜爲事吾嘗諫諭曰此兒當興卿門宗
四海將受其賜不但卿家不可取次也俄而
受禪嘗憶吾言之有徴也又云孔子母年十
六七時吾相之當生貴子及生仲尼眞異人
也長九尺六寸其頭似堯其項似臯陶其眉
似子産自腰以下不及禹三寸雖然貧苦孤
微然爲兒童便好爼豆之事吾知之必當成
就及其長大高談驚人遠近從之受學者著
録數千人我喜聽其語數往從之但恨我不
學不能與之覆䟽耳常勸我讀易云此良書
也丘竊好之韋編三絶鐵檛(一作/擿)三折今乃
大悟魯哀公十四年西狩獲麟麟死孔子以
問吾吾語之言此非善祥也孔子乃愴然而
泣後得惡夢乃欲得見吾時四月中盛熱不
能往尋聞之病七日而没于今髣髴記其顔
色也又云秦始皇將我到彭城引出周時鼎
吾告秦始皇言此鼎是神物也有德則自出
無道則淪亡君但修己此必自來不可以力
致也始皇當時大有怪吾之色而牽之果不
得出也乃謝吾曰君固是遠見理人也又說
漢高祖項羽皆分明如此事類不可具記時
人各共識之以爲戲笑然凡人聞之皆信其
言又强轉惛耆廢忘事幾稽使君曾以一玉
卮與强後忽語稽曰昔安期先生以此物相
遺强後病於壽春黄整家而死整疑其化去
一年許試鑿其棺視之其尸宛在矣此皆有
名無實使世間不信天下有仙皆坐此輩以
僞亂眞也成都太守吴文說五原有蔡誕者
好道而不得佳師要事廢棄家業但晝夜誦
詠黄庭太清中經觀天節詳之屬諸家不急
之書口不輟誦謂之道盡於此然竟不知所
施用者徒美其浮華之說而愚人又教之但
讀千遍自得其意爲此積久家中患苦之坐
消衣食而不能有異己亦慙忿無以自解於
是棄家言仙道成矣因走之異界深山中又
不曉採掘諸草木藥可以辟穀者但行賣薪
以易衣食如是三年飢凍辛苦人或識之而
詭不知也久不堪而還家黑瘦而骨立不似
人其家問之從何處來竟不得仙邪因欺家
云吾未能昇天但爲地仙也又初成位卑應
給諸仙先達者當以漸遷耳向者爲老君牧
數頭龍一班龍五色最好是老君常所乘者
令吾守視之不勤但與後進諸仙共博戲忽
失此龍龍遂不知所在爲此罪見責送吾付
崑崙山下芸鋤草三四頃並皆生細石中多
荒穢治之勤苦不可論法當十年乃得原會
偓佺子王喬諸仙來按行吾守請之並爲吾
作力且自放歸當更自修理求去於是遂老
死矣初誕還云從崑崙來諸親故竟共問之
崑崙何似答云天不問其高幾里要於仰視
之去天不過十數丈也上有木禾高四丈九
尺其穗盈車有珠玉樹沙棠琅玕碧瑰之樹
玉李玉瓜玉桃其實形如世間桃李但爲光
明洞徹而堅須以玉井水洗之便軟而可食
每風起珠玉之樹枝條花葉互相扣擊自成
五音清哀動心吾見謫失志聞此莫不愴然
含悲又見崑崙山上一回輙有四百四十門
門廣四里内有五城十二樓樓下有青龍白
虎蜲蛇長百餘里其口中牙皆如三百斛船
大蜂一丈其毒煞象又有神獸名獅子辟邪
天鹿焦羊銅頭鐵額長牙鑿齒之屬三十六
種盡知其名則天下惡鬼惡獸不敢犯人也
其神則有無頭子倒景君翕鹿公中黄先生
與六門大夫張陽字子淵俠備玉闕自不帶
老君竹使符左右契者不得入也五河皆出
山隅弱水遶之鴻毛不浮飛鳥不過唯仙人
乃得越之其上神鳥神馬幽昌鷦鷴騰黄吉
光之輩皆能人語而不死眞濟濟快仙府也
恨吾不得善周旋其上耳于時聞誕此言了
了多信之者又河東蒲坂有項□都者與一
子入山學仙十年而歸家家人問其故□曰
在山中三年精思有仙人來迎我共乘龍而
昇天良久低頭視地窈窈冥冥上未有所至
而去地已絶遠龍行甚疾頭昂尾低令人在
其脊上危布嶮巇及到天上先過紫府金牀
玉几晃晃昱昱眞貴處也仙人但以流霞一
盃與我飲之輙不飢渴忽然思家到天帝前
謁拜失儀見斥來還令當更自修積乃可得
更復矣昔淮南王劉安昇天見上帝而箕坐
大言自稱寡人遂見謫守天厨三年吾何人
哉河東因號□都爲斥仙人世多此輩種類
非一不可不詳也此妄語乃爾而人猶有不
覺其虚者況其微茫欺誑頗因事類之象似
者而加益之非至明者倉卒安能辨哉乃復
有假託作前世有名之道士者如白和者傳
言已八千七百歲時岀俗間忽然自去不知
其在其洛中有道士已博涉衆事洽鍊術數
者以諸疑難諮問和和皆尋聲爲論釋皆無
疑碍故爲遠識人但不知其年壽信能近千
年不啻耳後忽去不知所在有一人於河北
自稱爲白和於是遠近竟往奉事之大得致
遺至冨而白和子弟聞和再出大喜故往見
之乃定非也此人因亡走矣五經四部並已
陳之芻狗既往之糟粕所謂迹者足之自出
而非足也書者聖人之所作而非聖也而儒
者萬里負笈以尋其師況長生之道眞人所
重可不勤求足問者哉然不可不精簡其眞
僞也余恐古强蔡誕項□都白和之不絶於
世間好事者省余此書可以少加沙汰其善
否矣又仙經云仙人目瞳皆方洛中見之白
仲理者爲余說其瞳正方如此果是異人也



抱朴子內篇卷之二十







