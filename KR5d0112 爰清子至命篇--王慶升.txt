#+TITLE: 爰清子至命篇--王慶升
#+DATE: 2016-06-11 12:27:16
#+SOURCE: github.com/kanripo/KR5d0112 master fa2a7411                
爰清子至命篇序婦二
人心道心云者盡性之謂也性苟盡矣命斯
可至焉可道常道云者至命之謂也性猶未
盡烏可至於命也捨性命以求道而得之者
未之有也性命一也有存滅者焉有長生不
滅者焉有生死者焉有長生不死者焉存而
滅生而死天下皆是也人徒見其同而不見
其異故有諱言神仙者焉神仙之在太空自
開闢以來則已有其人而未見其名暨乎黄
老輩出則人與名漸著矣秦漢而降則名愈
彰而人愈難得矣僕潜心於性命有日幸天
不愛道得至人授之口訣其言甚簡其事甚
易誠可立爲然非有大福德大力量則不能
亟行之私念電光易滅石火難留行止靡常
死生莫測歎世人之篤好受誑者之崇欺指
燕爲鸞目狐作驥詆訶先聖乖惑後來勇違
太上之科忍怫至眞之理迷迷相汲比比皆
然苟無言象之昭垂深恐機椷之終泯故敢
不揣愚陋謹依師傳金丹軌則述爲至命之
篇傳之私楮以淑同志曰安爐立鼎日火候
法度曰野戰守城曰沐浴脫胎皆是明述而
實道觀之者宜悉心焉倘或因縁際會而獲
朝聞之慶質諸斯文泮然冰釋怡然理順如
執左契而收舊物豈小補哉結洲爰清子果
齋王慶升吟鶴自序時淳祐己酉孟秋三日
壬申也














爰清子至命篇卷上(下同/卷)
　　　　結州果齋王慶升撰
　　　先天四象之圖



　　　　　　　　　
　　　　　　　　　
　　　　　　　　　
　　　　　　　　　


　　　後天四象之圖

　　　　　　　　　　　金銀水鉛
　　　　　　　　　　　也鉛中取
　　　　　　　　　　　銀故曰金
　　　　　　　　　　　生於水水
　　　　　　　　　　　汞火砂也
　　　　　　　　　　　砂中取汞
　　　　　　　　　　　故曰水生
　　　　　　　　　　　於火
　　　安爐立鼎之圖




紫陽眞人曰先把乾坤爲鼎器次摶烏兔藥
來烹既驅二物歸黄道爭得靈丹不解生又
曰安爐立鼎法乾坤煅煉精華制魄魂聚散
氤氲爲變化敢將玄妙等閑論又云日居離
位翻爲女坎配蟾宫却是男不會箇中顛倒
意休將管見事空談又云人人盡有長生藥
自是愚迷枉擺抛甘露降時天地合黄芽生
處坎离交井蛙應謂無龍窟籬鷃爭知有鳳
巢丹熟自然金滿屋何須尋草學燒茅圖者
象也象有物也詩者言也言有則也欲知其
象當求之於言欲知其言當求之於象言象
彰而物著矣苟得象而執言是未得於象也
得言而執象是未得於言也泥乎言象者道
不可論也惟言象俱融斯之與言道矣
　　　排符進火之圖





紫陽眞人曰長男乍飲西方酒
　震一變而爲兌神水生也
少女初開北地花
　兌一變而爲乾金花凝也野戰之法也
若使青娥相見後
　乾一變而爲巽一隂生也
一時關鎖住黄家
　陽極則隂生火不可常進當以土藏之守
　城之法也
又云前弦之後後弦前
　震變兌之後前弦之後也巽未變艮之前
　後弦之前也
藥味平平氣象全
　藥者先天之一炁也當弦前弦後之時氣
　味純全無太過不及之患也
採得歸來爐裏煅
　採得者取先天之一炁也炁數相感悉出
　自然如磁石之吸鐵非採摘之採也歸來
　者蓋先天一炁初非他物是我太極未判
　之時自已之物也因汩於情欲遂忘返我
　今復得此一炁使歸其根故曰歸來即認
　得唤來歸舍養之㫖也爐裏煅者傾入東
　陽造化爐也
煅成温養似烹鮮
　煅成者一轉火候畢也温養者温和保養
　也謂野戰既罷便當守城也似烹鮮者老
　子所謂治大國若烹小鮮之㫖也
又云日月三旬一遇逢
　日月循環於一月之内遇朔則一合璧也
以時易日法神功
　太陽一年三百六十日一周天太隂一月
　三百六十時一周天我以一年之炁候簇
　於一日以一日之炁候簇於一時豈非神
　功乎或者以朝屯暮蒙二卦十二爻法十
　二時謂之卦炁可不悲乎
守城野戰和凶吉
　守城温養也野戰進火也知凶吉者謂震
　變兌之後爲見龍在田兌變乾之後爲飛
　龍在天皆利見大人故曰時之吉然而震
　未變之前爲潜龍勿用乾既變之後爲亢
　龍有悔勿用有悔故曰時之凶知此則守
　城野戰皆得其宜矣
增得靈砂滿鼎紅
　知其凶則守城知其吉則野戰戰守不失
　其時一日有一日之得則靈砂遍神室而
　增光輝矣
　　　九轉成功之圖



紫陽眞人曰八月十五日玩蟾輝
　蟾輝月也月者金之精八月酉也金生於
　巳旺於酉故月到八月十五光輝皎潔勝
　於常月得其時也
正是金精壯盛時
　正是者先此則嫩後此則老也壯盛時者
　既不嫩復不老也
若到一陽來起復
　八月十五非進火之時也有所待也待夫
　一陽之生黄鍾之候也雖曰黄鍾之候必
　七日來復也
便須進火莫延遲
　既得其藥復遇其時便須進火苟或遲延
　一蹉百蹉矣
又云兔雞之月及其時
　兔雞卯酉之月也及其時到這時也
刑德臨門藥象之
　刑殺也德生也金主義而司殺刑也木主
　仁而司生德也卯木旺而金胎德中有刑
　之月也酉金旺而木胎刑中有德之月也
　臨門者謂日出於卯則月微月生於酉則
　日微卯酉爲日月之門而刑德臨之也藥
　象之者謂金丹法金木日月也
到此金砂須沐浴
　到此者謂自一陽來復下　至此也金砂
　昔金之精也黄芽者水中金也其名甚多
　不必泥也須沐浴者滌除玄覽滌除洗也
　玄覽心也周易說卦曰六爻之義易以貢
　聖人以此洗心退藏於宻曰沐浴者洗滌
　之義也
若還加火必傾危
　到此卯酉之月但當退火守城洗心退藏
　於宻可也若還加火必傾危矣
又云玄珠有象逐陽生
　玄珠眞汞也姹女也契曰河上姹女靈而
　最神得火則飛不見埃塵鬼隱龍匿莫知
　所存將欲制之黄芽爲根有象者眞汞既
　得黄芽不能飛走凝結成珠也龍虎經曰
　調火六十日變化自有證神室有所象雞
　子爲形容也逐陽生者隨一陽來復之後
　得黄芽而成之也
陽極隂消漸剥形
　陽極者當夬卦時也陽生於復盛於夬極
　於乾隂消者當夬之時隂消其五尚餘其
　一漸剥形者非剥卦之剥六隂將盡剥去
　而變純陽乾健之體也
十月霜飛丹始熟
　十月斗建亥之月也隂須剥去而丹猶未
　熟必待十月方始脫胎也
恁時神鬼也須驚
　即四象會時玄體就五行全處紫光明脫
　胎入口通靈聖無限龍神盡失驚之㫖也
又云卦中設象本儀刑
　卦中設象謂始震終坤及姤復之十二卦
　與夫先天後天之八卦朝屯暮蒙之六十
　四卦乾坤离坎之四卦皆是設象取證故
　曰本儀刑也
得象忘言意自明
　周易略例曰夫象者出意者也言者明象
　者也盡意莫若象盡象莫若言言生於象
　故可尋言以觀其象象生於意故可尋象
　以觀其意意以象盡象以言著故言者所
　以明象得象而忘言象者所以存意得意
　而忘象猶蹄者所以在兔得兔而忘蹄筌
　者所以在魚得魚而忘筌也然則言者象
　之蹄也象者意之筌也是故存言者非得
　象者也存象者非得意者也
後世迷徒惟泥象却行卦炁望飛升
　雲房曰大道安能以語通伯陽假易作參
　同後人不識神仙喻執著筌蹄便下工


爰清子至命篇卷上












爰清子至命篇卷下
　　　　結州果齊王慶升撰
　　　入道詩
浮世功名水一漚數來誰得百年留使能久
履姬姜位澤不加民時可羞
一貧徹骨且安貧顔范雖貧姓字新任是富
豪能敵國不知身死屬何人
蠅利蝸名是債縁便須還了聽於天欠多欠
少休貪債必待豐高又不然
若謀富貴說榮親養志承顔有幾人素位而
行無怫逆過於列鼎與羅珍
人期上塚要焚黄名爵思爲厚夜光九祖生
天蒙帝渥只縁一子入仙鄉
羲文孔子一先天互把精微著易篇不用隂
陽眞正理旁蹊曲徑是徒然
乾坤大象一隂陽离坎精華日月光不取盈
虚消息候若非聾瞽必爲狂
求道惟愁不遇眞得眞翻惑是何人但將德
行爲梯磴何必攀縁自苦辛
時節因縁不偶然既由人事亦關天功深德
厚天孚祐玉籍標名骨自仙
論兵莫待一陽生習閱攻車要不驚或躍在
淵能自試不勞征戰屈人兵
好下工時便下工百年光景一飛蓬後生不
值老來值大藥難醫骨髓空
閏年爲厄要先推陽忒隂差莫妄爲守待一
陽來復後斗加東北月沈西
夜夜工夫總一般坎男离女共同歡專心直
待隂陽足却馬休兵國自安
九轉金丹九月圓木金胎旺好安禪純坤月
裏純乾足手把仙瓢酌醉仙
清高之士貴清虚捕影追風釣火魚闊論高
談驚世俗老君終是憚迴車
閭閻小子不明心執著旁門學採隂坐卧三
峯終作鬼疇知仙道有浮沉
先天妙質罕人明盡向虚無唤己名太極重
歸無極後謂之皇極始長生
萬卷丹書名一般金砂玉石辯應難自非夙
有神仙骨未易教君洗眼看
金丹至藥匪尋常幸藉西華泄此方天上有
之無計得積功須及許旌陽
　　　注沁園春
七返還丹
　參同契曰九還七返八歸六居男白女赤
　金火相拘則水定火五行之初上善若水
　清而不瑕道之形象眞其難圖變而分布
　各自獨居紫陽眞人曰七返朱砂返本九
　還金液還眞休將寅子數坤申但看五行
　成準本是水銀一味周流經歷諸辰隂陽
　氣足自然靈出入豈離玄牝以水生於一
　而成於六火生於二而成於七木生於三
　而成於八金生於四而成於九六八爲隂
　故居歸而不用七九爲陽故七返而九還
　七返還丹之義以此
在人先須鍊己待時
　修丹入門三千六百皆所以鍊已待時也
　然特謂之孤隂不能純陽也雲房曰道法
　三千六百門學人各執一爲根豈知些子
　神仙術不在三千六百門又先生傳道豈
　多門諒爾根基次第陳且教旁門安樂法
　養鉛之理漸教聞鍊已待時先須行安樂
　法也
正一陽初動
　紫陽眞人曰八月十五翫蟾輝正是金精
　壯盛時若到一陽來起復便須進火莫延
　遲正一陽初動者建子之月也其日在斗
　靈寳經云旋斗歷箕以此
中宵漏永
　龍虎經云初九爲期度陽和准旦幕周歷
　合天心陽爻畢於已正隂發离午自丁終
　於亥水火列一方守界成寒暑以陽生於
　子故曰中宵漏永也
温温鉛鼎
　鉛者眞鉛也在坎爲黑鉛在离爲紅鉛紅
　鉛砂中之汞也汞亦有二名在离爲朱汞
　在坎爲黑汞黑汞鉛中之銀也鼎爐鼎也
　爐鼎貴温而忌寒鼎寒者黑汞少也可採
　紅鉛以益之得鉛而汞自生爐寒者紅鉛
　少也汞不能生鉛宜急圖之非徒無益恐
　反害已也
光透簾幃
　光者月光也八月十五望蟾輝望此光也
　月輪圓瑩光透于簾幃斯可進功也雲房
　曰閉兌垂幃寂默窺滿空白雪亂參差殷
　勤收拾毋令失佇看一輪月上時斯之謂
　也
造化爭馳
　造化者神眞也即靈寳經所謂敷落神眞
　者也一升一降妙用無窮或往或來隂陽
　叵測故曰爭馳也
龍虎交媾
　虎鉛也在兌曰白虎在坎曰黑虎即眞汞
　也龍汞也在震爲青龍在离爲赤龍即眞
　鉛也名雖有二其實一物耳無極而太極
　龍虎分列也太極歸皇極虎龍交媾矣
進火工夫牛鬥危
　老子曰禍莫大於輕敵輕敵幾喪吾寳又
　云勇於敢則殺勇於不敢則活此兩者或
　利或害進火之危也如此
曲江上
　曲江上元海也靈寳經謂之生門參同契
　謂之道樞
望月華瑩淨
　月爲太隂其中有兔隂中之陽也日爲太
　陽其中有烏陽中之隂也隂根於陽陽根
　於隂此自然之道也此月華也非外象之
　月乃内象之月也其離中之月乎眞人有
　詞曰乾坤未裂有物如何别解把鴻濛擘
　破說不知知不說妙訣眞難徹知音世所
　絶要識隂陽顛倒月中日日中月斯所謂
　月華者即白虎首經至寳也紫陽眞人曰
　白虎首經之寳華池神水眞金故知上善
　利源深不比尋常藥品若要修成九轉先
　須鍊已持心依時採取定浮沉進火仍防
　危甚望者朝挹之也瑩淨者清而不濁也
有烏箇飛
　即日中之烏陽中之隂也飛者升騰之義
　也
當時自飲刀圭
　刀圭即金土之二用也刀者金也金有鋒
　芒其利如刀用之以道立可成仙悖道輕
　用直至殺身故有刀之名焉圭者离已坎
　戊之二土也謂之圭者特寓言耳非寔有
　圭也飲之者即隂符經食其時之義也
又豈信無中養就兒
　龍虎經曰萬象憑虚生又曰鍊銀於鉛神
　物自生者是也彼元精無質以神氣敷布
　而感之則潜通凝結於宻户之中隂陽數
　足自然成胎雖眞人高明初亦未能深信
　但見脫胎入口龍神失驚方始奇特之經
　曰合抱之木生於毫末九層之臺起於累
　土千里之行始於足下其斯之謂乎
辯水源清濁
　辯者别也水源産藥川源也清者瑩淨也
　濁者不瑩淨也此事古今所共祕下士難
　與之言也
木金間隔
　木者汞也龍也位居乎東金者鉛也位處
　乎西各列一方無從交會還丹之法用泰
　之道天炁下降地炁上騰則無間隔之虞
　而有同鄉之慶
不因師指此事難知
　紫陽眞人曰饒君聦慧過顔閔不遇師傳
　莫强猜此之謂也然授受之初自非審觀
　而宻試之未易輕與也苟妄傳於下士必
　貽大笑之辱是以謹祕之
道要玄微天機深遠
　道之要精微玄奥天之機淵深寥遠非下
　士可得而與聞者也
下手速修猶太遲
　速而猶遲者以有九難師得弟子難弟子
　遇師難天機顯露難積功累行難貲糧富
　足難選置藥物難丹房得地難歲月厄閏
　難修鍊無魔難以此九難故曰下手速修
　猶太遲也
蓬萊路仗三千行滿
　行功行也十善業也十善業者一曰孝二
　曰悌三曰恕四曰忠五曰神聖謂之五大
　又謂之道乃大道也六曰智七曰禮八曰
　仁九曰義十曰信謂之五常又謂之德乃
　常道也以上十行修之於身之謂業足以
　潤身之謂德施諸事物之謂行久有效驗
　之謂功用雖異而體則一行之則著故總
　爲之行日三千云者貴乎積累也
獨步雲歸
　種功累行乃學道者當然之事及功成行
　滿則名登仙籍蓬萊可歸也若不積功累
　行而冀鍊還丹輕舉遠游飛神八極之表
　者未之有也
註北斗眞形呪
　北者對南之方也天一之位也寒水所屬
　貞智所配也斗斟酌元炁也眞可變化而
　具衆善也形相也眞形心神也凡所有相
　皆爲非相獨此心神乃百骸之主潜天而
　天潜地而地出入無時莫知其鄉操之則
　存捨之則亡其靜爲性其動爲情率其性
　爲君子爲聖賢狥其情爲小人爲異類矣
　爲君子爲聖賢此相不加明爲小人爲異
　類此相不全滅不明不滅故爲眞也呪其
　祝之語能宻持之可以守神
天靈節榮
　天靈節榮天谷之神也即元神也合而爲
　一天靈也列之爲九即九宫眞人也散而
　爲萬即森羅萬象也節榮絳宫之炁即元
　炁也處心藏之後當七節之間行榮血於
　一身是爲節榮也
願保長生
　守神之士鼻引清風自天門而入天門者
　鼻之兩竅也上達天谷天谷者囟門中之
　泥丸也中徹絳宫絳宫者心神出入之府
　也下貫宻户宻户者兩腎之間混元神室
　也風從天靈谷降神從節榮宫降會於宻
　户風木生心火腎水生風木故長生可保
　也
太玄之一守其眞形
　左腎之神曰太一右腎之神曰玄一以其
　得天一之數也其眞形者心神也自絳宫
　出馭意馬而下降入宻户中誦北斗眞形
　之呪此乃玄靈之至道璇璣之上法也久
　久之則太一玄一之神左夾右輔遂得精
　神交媾直臻於無漏性盡而可至命也此
　蓋守一之㫖也只此兩腎之間即限也然
　則王嗣輔謂之中堯舜之允執厥中文王
　之艮其背周公之艮其限孔子之退藏於
　宻皆此道也
五藏神君各保安寧
　苟能守神五藏安矣
急急如律令

爰清子至命篇卷下
