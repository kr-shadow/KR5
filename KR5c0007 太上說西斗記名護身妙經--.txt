#+TITLE: 太上說西斗記名護身妙經--
#+DATE: 2016-06-11 12:27:01
#+SOURCE: github.com/kanripo/KR5c0007 master abdc1b74                
太上說西斗記名護身妙經
爾時太上老君降蜀都以永壽二年正月七
日爲正一天師說東斗長生經竟復於是月
十五日又降蜀都夜半靈景光照數千里平
地如水有白玉髙䑓在空玄之中老君隱几
而坐詔正一天師而謂曰吾有玄元大聖西
斗眞經乃上天所寳度人無量五天司㑹靈
斗之君天人有命闕一不可吾又觀見衆生
善惡功過増減死生無不歷關西斗大計之
司校録世人受度之名干屬命數無失毫分
吾所以屢降授汝靈章惟此西斗大計帝君
計人善惡書人功過吾今爲汝演說流傳世
人使汝盡得五天之道天中之文五元之靈
飛昇自然普度無窮也
老君告正一天師曰玄元無形窮極香㝠大
象無爲五斗尊靈惟西方大帝主天之柄威
猛號令降魔至神典司内外伐戮之事搜察
容隱邪鬼之形下記世人有善必録有惡必
記名號散殊生死之限常有八百千萬億輪
轉周回照見三塗五苦十地九泉之境凡有
去來必經方㑹之籍巨管琅篇校録群靈受
度之名非此不行太玄有命西斗帝君吾見
太靈府中謡歌洞文天之所寳祕莫得聞吾
今以汝能遵奉大道復爲汝說西斗大計之
經若能至誠尊敬轉相受誦身得玄籍琅篇
書其功勤上聞諸天天部監授聞奏玄元玄
元之上隨名度世名有善惡行有功過昭然
不隱記於玄籍吾今授汝西斗靈音與世流
行救度幽㝠至眞之章普度無窮
老君曰天道常象西斗記名無寂無響玄玄
上清太威眞帝萬億神兵金鉞巨天孰敢留
停殺伐斬滅魔靈妖精吾左有元榮右有玄
英招摇豐㑹統領魔形世人有命干及死生
善惡根本如纏如縈飛天神王照吾光明符
籍之上毫分叮嚀我有洞章至聖元靈至人
得之時至飛昇世人奉之通關元庭㝠運眞
黙大明朗星急急如
太上律令
　　　呪曰
虚明冲寂以道爲根上極無上紫微帝君
眞中有靈玄經正神萬億神兵森羅紏紛
昭朗威令緫領人身巨明終始太皇髙眞
急急如律令
西斗第一白標眞君
西斗第二髙元眞君
西斗第三典皇靈眞君
西斗第四將巨威眞君
老君曰凡誦是經必須齋戒沐浴寂黙正身
西向而立叩齒數四至心望拜先念西斗大
聖帝君二十一遍然後誦經凡有請告醮欀
災禍必於本命之日或毎月七日九日十五
日嚴置壇塲髙及七尺低及七寸方闊九尺
用通帛七尺爲旛書
大聖西斗帝君之字標于竿首或羅列珍寳
或則種種香花置于壇上或在家庭或在觀
宇於中夜中修設淨醮迎拜
帝君有所奏請西望叩頭宻誦眞經無不應
驗長善絶惡名記諸天有聞靈音萬災不干
斯經微妙無量度人
太上說經周竟重告天師曰西斗玄奥汝盡
得之傳於下世勿輕其文信受奉行斷死續
生吾於曜靈七萬年復與於此演說玄極是
時
老君垂示畢寂無遺聲若有若無不知所在
天師受之傳於世矣


太上說西斗記名護身妙經












