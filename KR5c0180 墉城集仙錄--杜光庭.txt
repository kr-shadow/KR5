#+TITLE: 墉城集仙錄--杜光庭
#+DATE: 2016-06-11 12:27:08
#+SOURCE: github.com/kanripo/KR5c0180 master d27cee0c                
墉城集仙録卷之一竭一
　　　　唐廣成先生杜光庭集
　　　聖母元君
聖母元君者乃洞陰玄和之炁凝化成人亦
號玄妙玉女爲上帝之師太上老君先天毓
神歷劫行化應接隱顯不可稱論其欲示生
於人間表物之有始也故散形分神寄胞於
元君焉而更生也昔於渺莽之劫常寄誕於
天崗靈鏡之山洎商十八王陽甲八年庚申
之歲老君乘日精駕九龍氤氲漸小如九色
彈丸自天而下託孕於元君之胎元君時在
楚國苦縣瀨鄉曲仁里渦泉之濱晝日假寐
遂感日象如流星之光徑入口中因而有娠
凡八十一年所居之室常有異香之氣日月
之光髣髴神明以衛其體容狀麗逸曾不衰
怠至二十二王武丁九年庚辰之歲二月十
五日元君因攀李樹而生誕於左脇時有九
龍自地湧出騰躍空中吐水而浴老君焉龍
出之處因成九井至今存焉即毫州太清宫
九井是也老君既生能行九步步生蓮花以
乘其足日月揚輝萬靈侍衛即指李樹曰此
余姓也遂爲李氏時人亦因號元君爲李母
焉既行九步左手指天右手指地言曰天上
天下唯我獨尊世間之苦何足樂聞三日之
中身有九變身長九尺緑眉素髮日角月玄
鼻有雙柱耳有三門美眉方口蹈五把十七
十二相八十一好周備其身元君以其生而
白首故號老子或云自說九名又云有三十
六號七十二名玄妙内篇云老君之生也天
地萬神來集其庭日童散暉月妃擲華七元
曜景三素充庭萬卉揚芬陸壤生蓮神童玄
女翼其左右靈音虛奏天樂駭空是也老君
於是景侍元君幽闡妙道將欲廣化萬有大
弘正眞也元君乘暇謂老君曰吾觀於身皆
六家之物權借用耳何謂六家甲寅木神爲
骨甲申金神爲齒爪甲戌土神爲肌肉甲辰
風神爲氣息甲午火神爲温煖甲子水神爲
潤澤又木神爲肝火神爲心土神爲脾金神
爲肺水神爲腎風神爲瞻六家共成人身故
有五臟六腑九宫十二室四肢五體三膲九
竅百八十關機三百六十骨節各隨而居之
故能動作視息飲食語言别好惡知是非也
一家不和即爲病矣人生各有歲月日時隨
其所屬星宿以定其貧富貴賤生命長短焉
然六家之物有合則有散有生則有死有成
則有敗有盛則有衰此物之常數也身有應
敗之患神有應散之期命有必盡之勢甚可
畏也夫神在則爲人神去則爲尸豈不痛哉
蓋由五色亂目使目不明五聲亂耳使耳無
聽五味亂口使口厲爽取捨亂心使心飛揚
嗜慾無猒使神流散憎愛不泯使心勞煩不
疾去之則志氣日耗壽命日減可不戒哉五
色者陷目之錐也五音者塞耳之鎚也五味
者截舌之斧也衆貨者焚身之火也此數者
殃禍之宫患害之室也元君曰夫重長生者
始於一身次及家鄉至于天下爲子盡孝爲
臣盡忠爲上盡愛爲下盡順色味調和與道
合眞也若止一身獨願長生乆住無爲逃避
上下不營忠孝不存兼濟偏善乖道自是失
德縱能棄吾我之權忘色味之適同枯木死
灰復何足貴夫修道者在適而無累和而常
通永劫無窮濟度一切此之長生乃可爲重
長生難得由忠孝仁義忠孝仁義立者功及
於物生自可延無此德者獨守山林木石爲
偶徒喪一生後方墮苦先罪未釋今又無功
遂失人道生處邊夷或生飛沉群醜異類水
與道隔深可悲乎若能以之習善生樂常存
運之涉惡死苦无極上士積善永乆長生號
爲眞人天地有壤眞人無毁超出三界逍遥
上清因以一惡至于萬惡以垂戒焉凡人有
一千惡者後代妖逆二千惡者身爲奴僕三
千惡者六疾孤窮四千惡者疫病流徒五千
惡者爲五獄鬼六千惡者爲二十八獄囚七
千惡者爲諸方地獄徒八千惡者墮寒冰獄
九千惡者入邊底獄一萬惡者墮薛荔獄萬
惡之基起於三業一一相生以至于萬惡墮
薛荔嶽者水無原期渺渺終天無由濟拔得
不痛哉夫人覺有一惡急宜改而不犯者去
道近矣若爲魔邪所干者當洗心責己悔過
自修即可反惡爲善矣人有一善則心定神
安有十善則氣力强壯有百善則寳瑞降之
有千善則後代神眞有二千善則爲聖眞仙
將吏有三千善則爲聖眞仙曹掾有四千善
則爲天下師聖眞仙主統有五千善則爲聖
眞仙魁師有六千善則爲聖眞仙卿大夫有
七千善則爲聖眞仙公王有八千善則爲聖
眞仙皇帝有九千善則爲元始五帝君有一
萬善則爲太上玉皇帝元君曰萬善之基亦
在三業十善相生至于萬善行善益算行惡
奪算賞善罰惡各有職司報應之理毫分無
失長生之本惟善爲基也戒之勉之元君曰
人生天地之中有清有濁有剛有柔因而修
之各成其性夫氣清者聰明賢達氣濁者凶
虐愚癡氣剛者高嚴壯烈氣柔者慈仁淳篤
所以木性彊直土性仁和水性謙退火性猛
烈金性嚴脆各隨所受以定其性明者返伏
其性以延其命愚者恣縱其欲以傷其性夫
性者命之原命者生之根勉而修之勤而鍊
之所以營生以養其性守神以養其命則離
苦昇樂福祚無窮矣且人之生也皆由於神
神鎮則生神斷則死所以積氣爲精積精爲
神積神則長生矣元君曰世人唯知豐餚以
甘其口不知美食之傷命也只知爵禄以榮
其身不知爵禄奢麗之傷己也是故修學之
人鍊身於九丹解結於五神引氣於本生滅
根於三關九鍊十變百節開明斷滅胞結乃
知本眞矣既知本眞則成上仙也夫仙者心
學心識則成仙道者内求内密則道來眞者
修寂洞靜則合眞神者須感積感則靈通常
能守一去仙近矣若心競神勞體煩不專動
靜喪精耳目廣明者徒積稔索道道愈違也
人不修道如幻化耳但寄寓天地間少許時
也人若能攝氣營神苦辛注眞將乆得道道
成則與天地共寄於太元中矣又能洞虛體
无則與太无共寄於寂寂中矣能洞寂寂者
視之不見聽之不聞與道冥然矣元君曰道
者虛通之至眞也術者變化之玄伎也道之
无形用術以濟人人之有靈因修而契道人
能學之則變化自然矣道之要者在深簡而
易矣功術之秘者唯符藥與炁也符者三光
之靈文天之眞信也藥者五行之華英地之
精液也炁者陰陽之和粹萬物之靈爽也此
三者致道之要機求仙之所寳也人能兼之
可以常存度人无量矣元君曰道以何達弘
之在人夫藥能鍊形符能致神神歸則心通
形堅則炁固神全炁固形復堅者命可全也
命全然後化炁變精洞入无形飛行虛空存
亡自然乃能長乆長存也人之得道雖大劫
之交天地崩淪而灾不能及符藥之功以致
斯矣元君曰寳章變化之功還丹金液之術
昔有七十二篇今則九篇矣凡三卷卷有三
篇其中卷三篇正丹經也一曰玄白二曰金
精三曰飛符四曰金華五曰三五此謂之五
符也一曰白雪二曰雄雌三曰白華四曰金
液五曰丹華六曰五色七曰泥汞八曰金精
九曰九鼎皆名九轉還丹得一丹者可以長
生不必盡須作也神丹之道三化五轉至九
而止若草木之藥埋之則腐煮之則爛燒之
則焦不能自生何能生人金丹之道即反於
此燒之愈精冶之愈妙故能令人長生因使
老君鍊丹以示世人修道之本今亳州丹井
存焉元君曰九丹雖同得之者繫其行業也
上士服之昇爲仙官中士服之栖集崑崙下
士服之長生人間矣元君曰九丹金液同爲
昇天之道服九丹者爲仙官雲龍來迎其身
服金液者身生金色立可昇天然在立功積
行神丹自至無功行者仙不可希也吾昔於
元始天君傳千二百訣塵沙之劫授度者多
昔傳至眞大仙天帝上帝太微太一元君下
及玄女黄帝皆得道矣道不虚行必授其人
若耽樂嗜慾留滯聲色懷是非之心者如墜
石投川往而不返甚可痛也然此道高妙秘
於九玄瓊臺雲笈萬年一傳有玄籙玉名者
得見篇目自無宿命骨分形苦之人不得聞
矣於是元君言畢雲輿羽蓋仙官衛從森然
而集即乘八景之輿白日昇天老君乘白鹿
自檜樹之上從衛仙駕還歸太清今有鹿跡
在檜樹之上或云元君之位至尊至大統制
天地調和陰陽役使風雨進退五星斟酌寒
暑秉握乾坤三界衆仙皆仰隸焉人之生死
世之盛衰咸由之矣所以爲老君之聖母者
示天地萬物必有禀生之由師資之本爾因
勅太一元君述還丹金液之要以傳於人世
者焉
　　　金母元君
金母元君者九靈太妙龜山金母也一號太
靈九光龜臺金母一號曰西王母乃西華之
至妙洞陰之極尊在昔道炁凝寂湛體无爲
將欲啓迪玄功生化萬物先以東華至眞之
氣化而生木公焉木公生於碧海之上蒼靈
之墟以生陽和之氣理於東方亦號曰王公
焉又以西華至妙之氣化而生金母焉金母
生於神洲伊川厥姓緱氏生而飛翔以主陰
靈之氣理於西方亦號王母皆挺質大無毓
神玄奥於西方渺莽之中分大道醇精之氣
結氣成形與東王木公共理二氣而養育天
地陶鈞萬物矣體柔順之本爲極陰之元位
配西方母養群品天上天下三界十方女子
之登仙得道者咸所隸焉所居宫闕在龜山
之舂山崑崙玄圃閬風之苑有金城千重玉
樓十二瓊華之闕光碧之堂九層玄臺紫翠
丹房左帶瑶池右環翠水其山之下弱水九
重洪濤萬丈非飈車羽輪不可到也所謂玉
闕塈天緑臺承霄青琳之字朱紫之房連琳
綵帳明月四朗戴華勝佩靈章左侍仙女右
侍羽童寳蓋踏映羽旆蔭庭軒砌之下殖以
白環之樹丹剛之林空青萬條瑶榦千尋無
風而神籟自韻琅然皆奏八會之音也神洲
在崑崙之東南故爾雅云西王母日下是矣
又云王母髼髮戴勝虎齒善嘯者此乃王母
之使金方白虎之神非王母之眞形也元始
天王授以萬天之統龜山九光之籙使制召
萬靈統括眞聖監盟證信總諸天之羽儀天
尊上聖朝宴之會考校之所王母皆臨映焉
上清寳經三洞玉書凡所授度咸所關與也
昔黃帝討蚩尤之暴威所未禁而蚩尤幻化
多方徵風召雨吹煙噴霧師衆大迷帝歸息
太山之阿昏然憂寐王母遺使披玄狐之裘
以符授帝曰太一在前得之者勝戰則克矣
符廣三寸長一尺青瑩如玉丹血爲文佩符
既畢王母乃命一婦人人首鳥身謂帝曰我
九天玄女也授帝以三宫五意陰陽之略太
一遁甲六壬步斗之術陰符之機靈寳五符
五勝之文遂克蚩尤於中冀翦神農之後誅
榆岡於版泉而天下大定都於上谷之涿鹿
又數年王母遣使白虎之神乘白虎集帝之
庭授以地圖晚年復授帝以清靜无爲正眞
之道其辭曰飲啄不止身不輕思慮不止神
不清聲色不止心不寧心不寧則神不靈神
不靈則道不成其要妙也不在瞻星禮斗苦
己勞形貴在湛然方寸無所營營神仙之道
乃可長生其後虞舜攝位王母遣使授舜白
玉環又授益地圖遂廣黄帝之九州爲十有
二州王母又遣使授舜皇琯吹之以和八風
周昭王二十五年歲在乙卯老君與眞人尹
喜遊觀八絃之外西遊龜臺爲西王母說常
清靜經故太極左宫仙公葛玄序曰吾昔受
之於東華帝君東華帝君受之於金闕帝君
金闕帝君受之於西王母皆口口相傳不記
文字吾今於世書而録之逮至穆王命駕八
駿之乘右服驊騮而左緑耳右驂赤驥而左
白𣚘主車則造父爲御𧮼𠱛爲右次車之乘
右服渠黄而左踰輪左驂盜驪而右𡵇柏夭
主車叅百爲御奔戎爲右馳驅千里而至巨
蒐氏之國巨蒐氏乃獻白鵠之血以飲王具
牛馬之潼以洗王之足及二乘之人已飲而
行道宿于崑崙之阿赤水之陽别日昇崑崙
之丘以觀黄帝之宫而封之以詒後世遂賔
于西王母觴于瑶池之上西王母爲王謡王
和之其辭哀焉迺觀日之所入一日行萬里
王乃嘆曰予一人不盈於德後世其追數吾
過乎又云王持白珪重錦以爲王母壽歌白
雲之謡刻石紀跡于弇山之上而還世之昇
天之仙凡有九品第一上仙號九天眞王第
二次仙號三天眞皇第三號太上眞人第四
號飛天眞人第五號靈仙第六號眞人第七
號靈人第八號飛仙第九號仙人凡此品次
不可差越然其昇天之時先拜木公後謁金
母受事既訖方得昇九天入三清拜太上覲
奉元始天尊耳故漢初有四五小兒戲於路
中一兒歌曰著青裙入天門揖金母拜木公
時人皆莫知之唯張子房知之乃往拜焉曰
此乃東王公之玉童也仙人得道昇天當揖
金母而拜木公也自非冲虚登眞之子莫知
其津矣漢孝武皇帝劉徹好長生之道以元
封元年登嵩高之嶽築尋眞之臺齋戒精思
四月戊辰王母使墉城玉女王子登來語帝
曰聞子欲輕四海之禄迃萬乘之貴以求長
生眞道乎勤哉七月七日吾當暫來也帝問
東方朔審其神應乃清齋百日焚香宫中夜
二唱之後白雲起於西南鬱鬱而至徑趣宫
庭漸近則雲霞九色簫鼓震空龍鳳人馬之
衆乘麟駕鹿之衛科車天馬霓旂羽幢千乘
萬騎光耀宫闕天仙從官森羅億衆皆長丈
餘既至從官不知所在王母乘紫雲之輦駕
九色斑麟帶天眞之策佩金剛靈璽黄錦之
服文彩明鮮金光奕奕腰分景之劍結飛雲
大綬頭上大華髻戴太眞晨纓之冠躡方瓊
鳳文之履可年二十許天姿晻藹靈顔絶世
眞靈人也下車扶侍二女登床東向而坐帝
拜跪問寒温立侍良乆呼帝使坐設以天厨
芳華百果紫芝萎蘂紛若瑱螺精珍異常非
世所有帝不能名也又命侍女取桃玉盤盛
七枚大如𪀀(音/保)子四以與帝母自食其三帝
食桃輒收其核母問何爲曰欲種之耳母曰
此桃三千歲一實中土地薄種之不生如何
於是王母命侍女王子登彈八球之璈董雙
成吹雲和之笙石公子擊昆庭之玉許飛瓊
鼓震靈之簧婉凌華拊吾陵之石范成君扣
洞陰之磬段安香作九天之鈞法嬰歌玄靈
之曲衆聲激朗靈音駭空歌畢帝下席叩頭
以問長生之道王母曰汝能賤榮樂卑宫室
耽虛味道自復佳爾然汝情恣體欲淫亂過
甚殺伐非法奢侈恣其性者裂身之車也淫
者破身之斧也殺者響對奢者心㦨積欲則
神隕聚淫則命斷以子蕞爾之身而宅滅形
之賊盈尺之材乃攻之者百刃欲以此解脱
三尸全身永乆難可得也有似無翅之鷃願
鼓天池朝生之菌而樂春秋者哉若能蕩此
衆亂撥穢易意保神炁於絳府閉淫宫而不
開靜奢侈於寂室愛衆生而不危守慈務施
鍊氣惜精有若斯之事豈無髣髴耶若不爾
者譬猶抱石而濟長河耳帝跪受王母之戒
曰徹不才沉淪流俗承禪先業遂羇世累刑
政乖謬罪積丘山今日之後請事斯語矣王
母曰夫養性之道理身之要汝固知矣但在
勤行不怠也我師元始天王昔於嚴霄之臺
授我要言曰欲長生者先外其身取諸身堅
守三一保靈根玄谷華醴灌沉珍溉長清精
入天門金室宛轉在中關青白分明適泥丸
養液閉精具身神三宫備衛存絳宫黄庭戊
己無流源徹通五臟十二綸吐納六府魂魄
欣却此百疾辟熱寒保精留命永長存此所
謂呼吸太和保守自然眞要道者也凡人爲
之皆必長生亦可役使鬼神遊戲五嶽但不
得飛空騰虚而已汝能爲之足可度世也夫
學仙者未有不由此而始也至若太上靈藥
上帝奇物地下陰生重雲妙草皆神仙之藥
也得上品者後天而老乃太上之所服非中
仙之所寳其中品者有得服之後天而逝乃
天眞之所服非下仙之所逮其次藥有九丹
金液紫華虹英太清九轉五雲之漿玄霜絳
雪騰躍三黄東瀛白香玄洲飛生八石千芝
威喜九光西流石膽東滄青錢高丘餘糧積
石瓊田太虚還丹盛以金蘭長光絳草雲童
飛干有得服之白日昇天此飛仙之所服非
地仙之所聞其下藥有松柏之膏山薑沉精
菊花澤瀉枸杞茯苓菖蒲門冬巨勝黄精靈
飛赤板桃膠木英升麻續斷葳蕤黄連如此
下藥略舉其端草類繁多名數有千子得服
之可以延年雖不能長享無期上昇青天亦
可以身生光澤還返童顔役使群鬼得爲地
仙求道之者要先憑此階漸而能致遠勝也
若能呼吸御精保固神氣精不脱則永久氣
長存則不死不用藥石之費又無營索之勞
取之於身耳百姓日用而不知此故爲上品
之道自然之要也且夫人之一身天付之以
神地付之以形道付之以炁炁存則生炁去
則死萬物草木亦皆如之身以道爲本豈可
不養神固氣以全爾形也形神俱全上聖所
貴形滅神逝豈不痛哉一失此身萬劫不復
子其寳焉我之所言乃我師元始天王所授
之詞也即勅玉女李慶孫書出之以付於帝
汝善修之焉王母命駕將去帝下席叩頭請
留王母即命侍女召上元夫人同降帝宫良
乆上元夫人至復坐設天厨乆之王母命夫
人出八會之書五嶽眞形五帝六甲靈飛之
符凡十二事云此書天上四萬劫一傳若在
人間四十年可授有道之士王母乃命侍女
宋靈賔開雲錦之囊取一册以授帝王母執
書起立手以付帝王母呪曰天高地卑五嶽
鎮形元津激炁大澤玄精天迴九道六和長
平太上八會飛天之成眞仙節信由茲通靈
泄墜滅府寳歸長齡徹其慎之敢告劉生祝
畢帝拜受王母曰夫始學道受符者宜别祭
川嶽諸眞靈潔齋而佩之焉四十年後若將
傳付汝之所有董仲君李少君可授之爾况
爲帝王可勤祭川嶽以安國家投簡眞靈以
祐黎庶也言訖與上元夫人命車言去從官
玄集將欲登天因笑指方朔曰此我鄰家小
兒性多滑稽曾三來偷桃矣昔爲太上仙官
因沉湎玉酒失部御之和謫佐於汝非流俗
之夫也其後武帝不能用王母之戒爲酒色
惑殺伐不休征遼東擊朝鮮通西南夷築臺
榭興土木海内愁怨自此失道幸回中臨東
海三祠王母不復降焉所受之書置於柏梁
臺上爲天火所焚李少君解形而去東方朔
飛翥不還巫蠱事起帝愈悔恨元始二年崩
於五柞宫葬於茂陵其後茂陵所藏道書五
十餘卷盛以金箱一旦出於抱犢山中又玉
箱玉杖出於扶風市驗茂陵宛然如故而箱
杖出於人間此亦得託形尸解之驗也又大
茅君盈南治句曲之山元壽二年八月己酉
南嶽眞人赤君西城王君方諸青童並從王
母降於茅盈之室頃之天皇大帝遺繡衣使
者冷廣子期賜盈神璽玉章太微帝君遺三
天左宫御史管修條賜盈八龍錦輿紫羽華
衣太上大道君遺協晨大夫石叔門賜盈金
虎眞符流金之鈴金闕聖君命太極眞人使
正一上玄玉郞王忠鮑丘等賜盈以四節燕
胎流明神芝四使者授訖使盈食芝佩璽服
衣正冠帶符握鈴而立四使者告盈曰食四
節隱芝者位爲眞卿食金闕玉芝者位爲司
命食流明金英者位爲司禄食長曜雙飛者
位爲眞伯食夜光洞草者總主左右御史之
任子盡食之矣壽齊天地位居司命上眞東
嶽上卿統吴越之神仙總江左之山源矣言
畢使者俱去五帝君各以方面車服降於其
庭傳太帝之命賜盈紫玉之版黃金刻書九
錫之文拜盈爲東嶽上卿司命眞君太元眞
人事畢俱去王母及盈師西城王君爲盈設
天厨酣宴歌玄靈之曲宴罷王母携王君及
盈省顧盈之二弟各授道要王母命上元夫
人授茅固茅衷太霄隱書丹景道精等四部
寳經王母執太霄隱書命侍女張靈子執交
信之盟以授於盈固以衷事訖西王母昇天
而去其後紫虚元君王華存夫人清齋於陽
洛之山隱元之臺西王母與金闕聖君降於
臺中乘八景輿同詣清虚上宫傳玉清隱書
四卷以授華存是時三元夫人馮雙禮珠紫
陽左仙公石路成太極高仙伯延蓋公子西
城眞人王方平太虚眞人南嶽赤松子桐柏
眞人王子喬等三十餘眞各歌太極陽歌陰
歌之曲王母爲之歌曰駕我八景輿欻然入
玉清龍旌拂霄上虎旂攝朱兵逍遥玄津際
萬流無暫停哀此去留會劫盡天地傾當尋
無中景不死亦不生體彼自然道寂觀合大
冥南嶽挺眞幹玉映輝穎精有任靡其事虚
心自受靈嘉會絳河曲相與樂未央王母歌
畢三元夫人答歌亦竟王母及三元夫人紫
陽左仙公太極仙伯清虚王君及携南嶽魏
華存同去東南行俱詣天台霍山過句曲之
金壇宴太元茅眞人於華陽洞天留華存於
霍山洞宫玉宇之下衆眞皆從王母昇還龜
臺矣太眞金母師匠萬品校領群眞聖位尊
高總録幽顯至若邊洞玄躬朝而受道謝自
然景侍而登仙故洞玄及自然傳謂爲金母
師即王母也玄經所證事跡蓋多此未備録
矣
墉城集仙録卷之一
墉城集仙録卷之二竭二
　　　　唐廣成先生杜光庭集
　　　上元夫人
上元夫人者道君弟子也亦云玄古以來得
道證仙位總統眞籍亞於龜臺金母金母所
降之處多使侍女相聞以爲賔侶焉漢孝武
皇帝好神仙之道禱醮名山以求靈應元封
元年辛未七月七日夜二唱之後西王母降
於漢宫帝拜迎稽首侍立乆之王母呼帝命
坐設以天厨言宴粗悉命駕將去帝下席叩
頭請留慇懃王母復坐乃命侍女郞密香邀
上元夫人焉帝不知夫人何眞也云王九光
母敬謝但不相見四千餘年天事勞我致以
愆面劉徹好道適來視之見徹了了似可成
進然形慢神穢腦血淫濁五臟不淳關胃空
索骨無津液脉浮反升肉多精少童子不移
三尸狡亂玄白移時雖當語之以至道殆恐
非仙才也吾乆不在人間人間實爲臭濁然
復時可遊望以寫細念客主對坐悒悒不樂
夫人可暫來否若能屈駕當停相須帝見侍
女下殿俄失所在一時頃侍女至夫人又遣
一侍女答問云阿環再拜上問起居遠隔絳
河擾以官事遂替顔色近五千年仰戀光潤
情係無違密香至奉信承降尊於劉徹處聞
命之際登當命駕先被太帝君勑使詣玄洲
校定天元正爾暫往如是當還還便來席願
暫少留帝因問王母不審上元何眞也王母
未答夫人已至矣來時亦聞雲中簫鼓之聲
既至從官文武千餘人並是女子年皆十八
九許形容明逸多服青衣光彩耀日眞靈官
也夫人年可二十餘天姿清耀靈眸豔絶服
赤霜之袍雲彩亂色非錦非繡不可名字頭
作三角髻餘髮散垂至腰戴九靈夜光之冠
帶六山火玉之珮結鳳文琳華之綬腰流黄
揮精之劍上殿向王母拜王母坐止之呼帝
坐北向夫人設厨亦乃精珍與王母所設者
相似王母勑帝曰此眞元之母尊貴之神汝
當起拜帝拜問寒温還坐夫人笑曰五濁之
人耽酒榮利嗜味淫色固其常也且徹以天
子之貴其亂目者倍於凡人焉而復於華麗
之墟拔根願无爲之事良有志矣王母曰所
謂有心哉夫人謂帝曰汝好道乎聞數招方
術祭山嶽靈祠禱河川亦爲勤矣勤而不獲
寔有由也汝胎性暴胎性淫胎性奢胎性酷
胎性賊五者恒舍於榮衛之中五臟之内雖
獲鋒鋩良針固難愈也暴則使炁奔而攻神
是故神擾而炁竭淫則使精漏而魂疲是故
精竭而魂銷奢則使眞離而魄穢是故命逝
而靈臭酷則使喪仁而攻目是故失仁而眼
亂賊則使心鬥而口乾是故内戰而外絶五
事皆是截身之刀鋸刳命之斧斤矣雖復汝
好於長生不能遺茲五難亦何爲損性而自
勞乎然由是得此小益以自搘拄耳若從今
已去寫汝五惡反諸柔善明務察下慈務矜
寬惠務濟窮賑務施勞念務存姑息務及愛
身恒爲陰德救濟危難旦夕孜孜不泄精液
於是去諸淫養汝神放諸奢處至儉勤齋戒
節飲食絶五穀去臭腥鳴天鼓飲玉漿蕩華
池叩金梁案而行之當有冀耳今阿母迂天
尊之重下降於蟪蛄之户屈霄虛之靈而詣
狐鳴之俎且阿母至誠妙唱玄音其敬勗節
度明修所奉比及百年阿母必能致汝於玄
都之墟迎汝於崑閬之中位以仙官遊於十
方吾言信矣子勵之哉若不能爾無所言矣
帝下席跪謝臣受性兇頑生長亂濁面墻不
啓無由開達然貪生畏死奉靈敬神今受教
此乃天也輒戢聖命以爲身範是小醜之臣
當獲生活唯垂哀護賜其玄玄夫人使帝還
坐王母謂夫人曰卿之爲誡言甚急切更使
未解之人思於志意夫人曰若其志道將以
身投餓虎忘軀被誡跡火履難故於一志也
必無憂也若其無志則心疑眞信嫌惑之徒
不畏急言急言之發欲成其志耳阿母既有
念故來必當賜與尸解之方耳王母曰此子
勤心已乆而不遇良師遂欲毁其正志當疑
天下必無仙人是故我發閬宫暫舍塵濁既
欲堅其胎志又欲令向道不惑也今日相見
令人念之至於尸解下方吾甚不惜復三年
吾必欲賜以成丹半劑石象散一具正爾授
之則徹不得停當今兇奴未弭邊陲有事何
必令其倉卒寫天下之尊而便入林岫耶當
問篤向畢卒何如如其迴改吾方數來王母
因拊帝背曰汝當用上元夫人至言必獲長
生可不勗勉耶帝跪曰輒書金簡以爲身模
式焉帝叉見王母巾器中有一卷書盛以紫
錦之囊帝問此書是仙靈方耶不審其目可
得瞻眄否王母出以示之曰此五嶽眞形圖
也昨青城諸仙就吾請求今當過以付之乃
三天太上所出文秘禁重豈汝穢質所宜佩
乎今且與汝靈光生經可以通神勸志也帝
叩頭請求不已王母曰昔上皇清虛元年三
天太上道君下觀六合瞻海河之長短察丘
山之高卑立天柱而安於地理植王嶽而擬
諸鎮輔貴崑陵以含靈仙尊蓬山以館眞人
安火神乎極陰之源栖太帝乎扶桑之墟於
是方丈之阜爲理命之室滄浪海島養九老
之堂祖瀛玄炎長元流生鳳麟聚窟各爲洲
名並在滄流大海玄津之中水則碧黑俱流
波則震蕩群精諸仙玉女聚居滄溟其名難
測其實分明乃目山源之規矩睹河嶽之盤
曲陵迴阜轉山高隴長周旋逶迤形似書字
是故因象制名定名實之號書形秘於玄臺
而出爲靈眞之信諸仙佩之皆如傳章道士
執之經行山川百神群靈尊奉親近汝雖不
正然數詣山澤扣求之志不忘于道欣子有
心今以相與當深奉慎如事君父泄失示人
必禍考也夫人語帝曰阿母今以瓊笈珠韞
發紫臺之文賜汝八會之書五嶽眞形可謂
至珍且貴上帝之玄觀矣子自非受命合神
弗見此文矣今雖得其形觀其妙理而無五
帝六甲左右靈飛之符太陰六丁通眞逐靈
玉女之籙太陽六戊招神天光策精之書左
乙混洞東濛之文右庚素招攝殺之律壬癸
六遯隱地八術丙丁入火九赤班符六辛入
金致黄水月華之法六巳石精金光藏景化
形子午卯酉八禀十决六靈威儀丑辰未戌
地眞曲素訣辭長生紫書三五順行寅巳申
亥紫度炎光内視中方凡闕此十二事者當
何以召山靈招地神攝萬精驅百鬼來虎豹
役蛟龍乎子所謂適知其一未見其他帝下
席叩頭曰徹下土濁民不識清眞今日聞道
是生命遇會聖母今當賜與眞形修以度世
夫人方今告徹應須六甲六丁六戊致靈之
術既蒙啓發弘益無量唯願誥誨濟臣飢渴
使已枯之木蒙雲陽之潤焦火之草幸甘雨
之溉不敢多陳帝啓陳不已王母又告夫人
曰適眞形寳文靈官所貴此子守求不已誓
以必得故虧科禁將以與之然五帝六甲邇
眞招神此術渺邈必須精潔至誠殆非流濁
所宜施行吾今既賜徹以眞形夫人當授之
矣吾當憶與夫人共登玄隴羽野及曜眞之
山視王子童子就吾所請太上隱書吾以三
九秘言不可傳泄於中仙夫人時亦有言見
守助子童之至矣吾既難違來意不獨執惜
至於今日之事有以相似後來朱陵食靈瓜
味甚好憶此未乆而已七千歲矣夫人既已
告徹篇目十二事必當匠而成之何縁令主
人稽首請某乙流血耶夫人曰環若苟惜向
不持來耳此是太虚群文眞人赤童所出傳
之既自有男女之别耳又宜授得道者恐徹
下才未應用此耳王母色不平乃曰天禁漏
泄犯違明科傳必其人授必知眞者夫人何
向下才而說靈飛之篇目乎妄說則泄說而
不傳是謂衒天道此禁乃重於傳耶别勑三
宫司直推夫人之輕泄也吾五嶽眞形文乃
太上天皇所出其文寳妙而爲天仙之信豈
復下授於劉徹也直以徹孜孜之心數請川
嶽勤修齋戒以求仙之應志在度世不遭明
師故吾等有下眄之意耳至於教仙之術不
復限惜而傳之夫人但有致靈之方能獨執
之乎吾今所以授徹眞形文者非謂其必能
得道欲使其精神有驗求仙之感不惑可以
誘進向化之徒又欲令悠悠者知天地間有
此靈眞之事足以却不信之狂夫耳吾意在
此也子性氣淫暴眼睛不紅何能得成眞仙
浮空參差乎勤而行之適可庶於不死耳明
科云非長生難也聞道難非聞道難也行之
難非行之難也終之難良匠能與人規矩不
能使人巧也必何足隱之耶夫人曰謹受命
矣但環昔蒙倒景君無常先生二君傳靈文
約以四千年一傳女授女男授男太上科禁
以表於照生之符矣環所授以來並賢大女
郞抱蘭凡傳六十八女子固不可授男也頃
見扶廣山青眞小童受六甲靈飛於太微中
元君凡十二事與環所受者同青眞是環入
室弟子所受六甲未聞别授於人彼男官也
今正勅取之將以授徹也先所以告其篇目
者亦是愍其有心特欲堅其專炁今且廣求
他日與之亦欲與男授男承科而行使勤而
方獲令知天眞之珍貴耳非徒苟執衒泄天
道矣願不罪焉阿母眞形之貴愍於勤志亦
以授之可謂太不宜矣王母笑曰亦可恕乎
夫人即命侍女紀羅容促到扶廣山勅青眞
小童出左右六甲靈飛致神之方十二事當
以授劉徹也須臾侍女還捧八色玉笈鳳文
之韞以出六甲之文曰弟子阿昌言向奉使
絳河攝南眞七源君檢校群龍猛獸事畢過
門受教承阿母相邀詣劉徹家不意天靈至
尊下降於臭濁不審起居此來何如侍女紀
羅容至云尊欲得金書秘字六甲靈飛左右
策精之文十二事欲授劉徹輒封一通付信
且徹雖有心實非仙才詎宜以此傳泄於行
尸乎昌近在帝處見有上言之者甚衆云山
鬼哭於叢林孤魂號於絶域興師歸而族有
功妄兵勞而縱白骨奢擾黔首淫酷自恣罪
已彰於太上怨已見於天炁嚚言玄聞必不
得度世也值尊見勅不敢有違耳王母笑曰
言此子者誠多然帝亦不必推也夫好道慕
仙者精誠志念齋戒思愆輒除過一百克己
反善奉敬眞神存眞守一行此一月輒除過
一千徹念道累年齋亦勤矣累禱名山願求
度脱校計功過殆已相掩但自今已去勤修
志誠奉上元夫人之言不宜復奢淫暴虐使
萬兆勞殘怨魂窮鬼破掘之訴流血之尸忘
功賞之辭耳夫人乃下席起立手執八色玉
笈鳳文之韞仰天向帝而呪曰九天浩洞太
上耀靈神照玄微清虚朗明清虚者妙守炁
者生至念道臻寂感眞成役神形辱安精年
榮授徹靈飛及此六丁左右招神天光策精
可以步虚可以隱形長生乆視還白留青我
傳有四萬之壽徹傳在四十之齡違犯泄漏
禍必族傾反是天眞必沉幽冥爾其慎禍敢
告劉生爾師主是青眞小童太上中黄道君
之司直元始十天王入室弟子也姓延名陵
陽字庇華形有嬰孩之貌仙官以青眞小童
爲號其爲器也玉朗洞照聖周萬變玄鏡幽
覽才爲眞俊遊于浮廣推此始運館于玄圃
治仙職分子存師君爾從所願不存所授命
必傾淪言畢夫人一一手指所施用節文以
示帝焉凡十二事都畢又告帝曰夫五帝者
方面之眞精六甲者六位之通靈佩而尊之
可致長生此書上帝封於玄景之臺子其寳
祕焉王母曰此三天太上之所撰藏於紫陵
之臺隱以靈壇之房封以華琳之函韞以蘭
簡之帛約之以北羅之索印以太帝之璽受
之者四十年傳一人如無其人八十年可頓
受二人得道者四百年一傳得仙者四千年
一傳得眞者四萬年一傳得昇太上者四十
萬年一傳傳非其人謂之泄天道得人不傳
是謂蔽天寳非限妄傳是謂輕天老受而不
敬是謂慢天藻泄蔽輕慢四者取死之刀斧
延禍之車乘也泄者身死於道路受土刑而
骸裂蔽者盲聾於來世命凋枉而卒殁輕則
禍鍾於父母詣玄都而受罰慢則暴終而墮
惡生棄疾於後世皆道之科禁故以相戒不
可不慎也王母因授以五嶽眞形圖帝拜受
俱畢夫人自彈雲琳之璈歌步玄之曲王母
命侍女田四妃答歌歌畢乃告帝從者姓名
及冠帶執佩物名所以得知而紀焉至明王
母與上元夫人同乘而去龍虎車馬道從音
樂如初來時雲彩鬱勃盡爲香氣西南而去
良乆乃絶帝既見王母及夫人乃信天下有
神仙之事但不精勤乆得尸解而去不能昇
天王母夫人青眞小童皆云帝無仙才斯固
玄察之矣然仙桃靈果天膳靈酒帝皆得而
食之但至誠求道之感應亦非凡骨矣不然
者何以茂陵之物出於人間亦聊示神變之
跡知神仙之不可誣也其後孝宣帝地節四
年乙卯咸陽茅盈字叔申受黄金九錫之命
爲東嶽上卿司命眞君太元眞人是時五帝
君授册既畢各昇天而去茅君之師總眞王
君西靈王母與夫人降於句容之山金壇之
陵華陽天宫以宴茅君焉時茅中君名固字
季偉小茅君名衷字思和王母王君授以靈
訣亦授錫命紫素之册固爲定録君衷爲保
命君亦侍眞會王君告二君曰夫人乃三天
眞皇之母上元之高尊統領十方玉童玉女
之籍汝可自陳二君下席再拜求乞長生之
要夫人憫其勤志命侍女宋辟妃出紫錦之
囊開緑金之笈以三元流珠經丹景道精經
隱地八術經太極録景經凡四部以授二君
王母復勅侍女李方明出丹瓊之函披雲珠
之笈出玉珮金璫經太霄隱書經洞飛二景
内書傳司命君各授書畢王母與夫人告去
千乘萬騎昇還太空矣
　　　昭靈李夫人
方丈臺東宫昭靈李夫人者即北元中玄道
君李慶賔之女太保玉郞李靈飛之妹也以
湯時得道白日昇天受書爲東宫昭靈夫人
治方丈臺第十三朱館中東晋哀帝丕興寧
三年乙丑八月二十二日夜降於眞人楊羲
之家夫人著紫錦衣帶神虎符握流金鈴年
可十三四許有兩侍女年可二十一二侍女
名隱暉皆青綾衣捧白玉箱二枚青帶絡之
題曰太上帝章一曰太上玉文夫人帶青玉
色綬如世人帶章囊狀隱章當長五丈許大
三四尺與上元夫人紫微夫人右英夫人諸
眞同降臨去作詩曰雲墉帶天搆七炁焕神
馮瓊扉啓晨鳴九音絳樞中紫霞興朱門香
煙生緑窗四駕舞虎旗青軿擲玄空華蓋隨
雲倒落鳳控六龍策景五嶽阿三素眄君房
適聞臊穢氣萬濁污我胸臭物薰精神囂塵
德相衝明玉皆璀爛何獨盛五躬高揖苦不
早坐地自生蟲臨去又吟曰心勿欲亂神勿
淫役道易不順灾重不逆永喪其眞遂棄我
適復往許家否我當復來爾勤之而已其年
九月三日復降又歌曰縱酒觀群慧倏欻四
落周不覺所以然實心有待遊相遇皆懽樂
不遇亦不憂縱影玄空中兩會自然疇十二
月一日夜又吟寄許玉斧曰飛輪高晨臺控
轡玄隴隅手携紫皇袂倏忽八風驅玉華翼
緑帷青羣扇翠裾冠軒焕崔嵬珮玲帶月珠
薄入風塵中塞鼻逃當塗臭腥凋我炁百痾
令心徂何不飈然起蕭蕭步太虛
　　　三元馮夫人
三元夫人者姓馮名雙禮珠乃上清高眞也
亦主監盟初仙及證度得道當爲眞人元君
者也以晋穆帝聃永和五年己酉夫人與西
王母南極元君九微元君紫陽左仙公石路
成太極高仙伯延蓋童子西城總眞王方平
太虚眞人南嶽赤松子桐柏眞人右弼王王
子喬會於小有清虛上宫絳房之内宴南嶽
紫虛元君魏夫人華存設以神餚奏以鈞樂
九靈合節八音玲璨王母起舞乃擊節而歌
歌畢夫人自彈雲璈而答歌曰玉清出九天
神館飛霞外霄臺焕嵯峨靈厦秀鬱翳五雲
興翠華八風扇緑炁仰吟銷魔詠俯研智與
慧萬眞啓神景唱期絳房會挺穎德音子神
映乃拂沛天嶽凌空搆洞臺深幽邃遊海悟
井願履眞覺世穢舞輪宴重空筌魚自然廢
回我大椿羅長謝朝生世歌畢衆眞各奏陽
歌陰歌之辭皆内修證道之㫖或叙積功累
行之美或歌金液霜華之要與洞神陽歌之
曲小異蓋天眞之微辭也
　　　南極王夫人
南極王夫人者王母第四女也名林字容眞
一號紫元夫人或號南極元君理太丹宫受
書爲金闕聖君上保司命漢平帝時降於陽
洛山石室之中授清虛眞人小有天王王褒
字子登太上寳文等經三十一卷夫人年可
十六七許著錦帔青羽裙左佩虎書右帶揮
靈形貌眞正天姿晻藹乘羽蓋之車駕以九
龍女騎九千居渤陽丹海長離山中主教當
爲眞人者晋興寧三年乙丑降眞人揚羲之
家與八眞同會因吟授羲曰控飈扇太虛八
景飛高清仰浮紫晨外俯看絶落溟玄心空
同間上下弗流停無待兩際中有待無所營
體無則能死體有則攝生東賔會高唱二待
何足爭(東賔東嶽上/卿大茅君也)又曰命駕玉錦輪舞轡
仰徘徊朝遊朱火宫夕宴夜光池浮景清霞
杪八龍正參差我作無待遊有待輒見隨高
會佳人寢二待互是非有無非有定待待各
自歸是歲六月二十三日又吟授楊君曰林
振須類感雲鬱待龍吟玄數自相求觸節皆
有音飛軿出西華總轡忽來尋八遐非無娛
同詠理自欽悼此四羅内百變常在心俱遊
北寒臺神風開爾襟夫人昔授王子登寳經
既畢告之曰我道飛空八景浮虚上清子勤
修之吾不相欺也於是西城王君携子登北
觀玄洲拜謁太上丈人及二十九眞主仙道
君道君即太上公子勒伯黎也道君即命侍
女范運華趙峻珠王抱臺發瓊笈緑藴出上
清隱書龍文八靈眞經二卷以授子登又以
雲碧陽水晨飛丹腴二升賜之子登拜受還
西城宫精修九年日行三千里視見萬里之
外坐在立亡役使群神乘飛飈之車遊觀天
下東度啓明之宫廣桑之山謁見太帝受紫
鳳赤書南渡丹海長離之山朝南極元君紫
元夫人再受太丹籙書又詣赤臺童子受雲
琅水霜夫人曰昔日之言豈負舉哉子登稽
首謝恩訖西渡庾丘巨海沉羽之泉登麗農
之嶽詣三皇道君紫蓋華晨夫人受玉道緑
字太眞隱書又北遊雕柔玄海登廣野之山
遇高上虚皇大道君玄請六微元君賜以絶
玄金章絳和雲芝子登拜而服之還昇中嶽
龜臺崑陵朝太眞金母乃受册爲太素清虚
眞人領小有天王三元四司左保上公主領
洞府三洞寳文出入上清受事太極乃夫人
之弟子也
墉城集仙録卷之二










墉城集仙録卷之三竭三
　　　　唐廣成先生杜光庭集
　　　雲華夫人
雲華夫人者王母第二十三女太眞王夫人
之妹也名瑶姬受徊風混合萬景練神飛化
之道嘗遊東海還過江之上有巫山焉峰巖
挺拔林壑幽麗巨石如壇平博可翫留連乆
之時大禹理水駐其山下大風卒至振崖谷
隕力不可制因與夫人相值拜而求助即勅
侍女授禹策召百神之書因命其神狂章虞
余黄魔大翳庚辰童律等助禹斬石疏波决
塞導阨以循其流禹拜而謝焉禹嘗詣之於
崇巘之巓顧盻之際化而爲石或倏然飛騰
散爲輕雲油然而止聚爲夕雨或化遊龍或
爲翔鶴千態萬狀不可視也不知其常也禹
疑其狡怪獪誕非眞仙也問諸童律童律曰
天地之本者道也運道之用者聖也聖之品
次眞人仙人矣其有禀氣成眞不修而得道
者木公金母是也蓋二氣之祖宗陰陽之原
本仙眞之主宰造化之元先雲華夫人金母
之女也昔師三元道君受上清寳經受書於
紫清闕下爲雲華上宫夫人主領教童眞之
士理在王映之臺隱見變化蓋其常也亦由
凝炁成眞與道合體非寓胎禀化之形是西
華少陰之氣也且氣之彌綸天地經營動植
大包造化細入毫髮在人爲人在物爲物豈
止於雲雨龍鶴飛鴻騰鳳哉禹然之復往詣
焉忽見雲樓玉臺瑶宫瓊闕森然暨天靈官
侍衛不可名識師子抱闕天馬啓塗毒龍電
獸八威備軒夫人宴坐于瑶臺之上禹稽首
問道召禹使坐而言曰夫聖匠肇興剖太混
之一樸爲億萬之體發大藴之一包散之以
無窮之物故步三光而立乎晷景封九域而
制乎邦國刻漏以分晝夜寒暑以成歲紀兑
離以正方面山川以分險易城郭以聚民兵
械以衛衆輿服以表貴賤禾黍以備凶歉凡
此之制上禀乎星辰而取法乎神眞下以養
於有形之物也是故日月有幽明生殺有寒
暑雷霆有出入之期風雨有動靜之常清炁
浮乎上而濁氣流于下廢興之數治亂之運
賢愚之質善惡之性剛柔之氣壽夭之命貴
賤之位尊卑之序吉凶之感窮達之期此者
禀之於道懸之於天而聖人之爲紀也性發
乎天而命成乎人立之者天行之者道道存
則有道去則無非道而物不可存也非修而
道不可致也玄老有言致虚極守靜篤萬物
將自復復謂歸於道而常存也道之用也變
化萬端而不失其一是故天參玄玄地參混
黄人參道德去此之外何一物不止於道也
哉長乆之要者乃天寳其玄地保其物人養
其氣所以全也則我命在我非天地殺之鬼
神害之失道而自逝也志乎哉勤乎哉子之
功及物矣勤逮於民矣善格乎天矣而未聞
至道之要也吾昔於紫清之闕受書寳而勤
之我三元道君曰上眞内經天眞所寳封之
金臺佩入太微則雲輪上征神武抱闕振衣
瑶房遨宴希林長招仙公在西白山而下盻
太空汎乎天津則乘雲騁龍遊此名山則眞
人詣房萬神奉衛山精司迎動有八景玉輪
靜則宴處金堂亦謂之太上玉珮金璫之妙
文也汝將欲越巨海而無飈輪渡飛沙而無
雲軒陟阨塗而無所舉涉泥波而無所乘陸
則困於遠絶水則懼於漂淪將何以導百谷
而濬萬川也危乎悠哉太上愍汝之志亦將
授以靈寳眞文陸策虎豹水制蚊龍斬馘千
邪檢馭群兇以成汝之功也其在乎陽明之
天耶吾所受寳書亦可以出入水火嘯吒幽
冥收束虎豹呼召六丁隱淪行地顛倒五星
九祖存身與天相傾也因令侍女陵容華命
出丹玉之笈開上清寳文以授禹焉禹拜授
而去又得庚辰虞余之助遂能導波决川成
其功尊五嶽别九州而天錫玄圭以爲紫庭
眞人也其後楚大夫宋玉以其事言於襄王
王不能訪以道要以求長生築臺于高唐之
館作陽臺之宫以祀之宋玉作神女賦以寓
情荒淫託詞穢蕪高眞上仙豈可誣而降之
也有祠在山下世謂之大仙隔峰有神女之
石即所化之身也復有石天尊神女壇壇側
有竹垂之若篲有槁葉飛物著壇上者竹則
因風而掃之終歲瑩潔不爲之污楚世世祀
焉
　　　太微玄清左夫人
夫人者乃太微之上眞也興寧三年乙丑十
二月十七日與太元眞人衆眞降於句曲金
壇眞人揚羲之室吟北淳宫中歌詞曰
鬱藹非眞墟太无爲我館玄公豈有懷縈蒙
孤所難落鳳控紫霞矯轡登晨岸寂寂無濠
涯暉暉空中觀隱芝秀鳳丘逡巡瑶林畔龍
胎嬰爾形八瓊迴素旦琅華繁玉宫綺葩凌
巖粲鵬扇絶億嶺拊翮扶霄翰西庭命長歌
雲璈乘虛彈八風纏緑宇叢煙豁然散靈童
擲流金太微啓璧案三元折腰舞紫皇揮袂
讚玄玄扇景暉曄曄長庚焕超軿聳明刃下
盻使我惋顧哀地仙軰何爲棲林澗是夕衆
降太元眞人述玄清宫中之事因吟此章皆
上清内修得眞之㫖以用和神也夫人諸經
傳别未顯名氏事跡也
　　　東華上房靈妃
靈妃者方諸宫有東華上房乃靈妃所理之
處亦天眞之高位將是太帝之左右相也其
詞曰
紫桂植瑶園朱華聲萋蔞月宫生蘂泉日中
有瓊池左拔(音/跋)圓靈曜右掣丹霞暉流金焕
絳庭八景絶煙迴緑蓋浮明朗控節命太微
鳳精童華顔琳腴充賜飢控晨挹太素乘欻
翔玉墀吐納六虛氣玉嬪把巾隨彈微南雲
扇香風鼓錦披叩商百獸舞六天攝神威倏
欻億萬椿齡紀鬱巍巍小鮮未烹鼎言我巖
下悲此亦是晋興寧三年乙丑十二月十七
日夜太元衆眞降於揚君之室云此歌章青
童宫中常所吟詠以勵青宫學眞者之業述
檢制之要明修之樂此靈妃亦别未顯名氏
及所習事跡
　　　紫微王夫人
夫人名清娥字愈音王母第二十女也昔降
授太上寳神經與裴玄仁裴行之得道拜清
靈眞人晋興寧三年乙丑六月降楊羲之家
時與太元眞人桐柏眞人右英夫人南嶽夫
人同降言夫人位爲紫微宫左夫人鎮羽野
玄隴之山上宫主教當成眞人者是夕眞會
右英夫人歌修眞之事夫人答歌曰
乘飈遡九天息駕三秀嶺有待徘徊盻無待
故當靜滄浪奚足勞孰若越玄井又吟曰
龜闕鬱巍巍墉臺落月珠列坐九靈房扣璈
吟太无玉簫和我神金醴釋我憂又吟曰
宴酣東華内陳鈞千百聲青君呼我起折腰
希林庭羽帔扇翠暉玉珮何鏗玲俱指高晨
殿相期象中冥又叙玄隴之遊吟曰
超舉步絳霄飛飈比壟庭神華映仙臺圓曜
隨風傾啓暉挹丹元飛景餐月精交袂雲林
宇浩軫還童嬰蕭蕭寄無宅是非豈能營陣
上自擾競安可語養生九月六日又降命楊
君染筆喻作吟曰
解輪太霞上歛轡造紫丘手把八空炁縱身
雲中浮一盻造化綱再視索高疇道要既已
足可以解千憂求眞得良友不去復何求吟
此令示許長史穆及郗迴也又吟曰
紫空朗明景玄宫帶絳河濟濟上清房雲臺
焕嵯峨八輿造朱池羽蓋傾霄柯震風迴三
晨金鈴散玉華七轡絡九陔晏盻不必家借
問求道子何事坐塵波豈能棲東秀養眞牧
太和吟畢亦令示許與郗十月十七日又與
衆眞降命揚君書曰
左把玉華蓋飛景躡七元三晨焕紫輝竦盻
撫明眞變踊期須臾四面皆己神靈發無涯
際勤思上清文何事坐橫塗令爾感不專陰
阿失玄機不覺年歲分吟畢徐謂楊君曰夫
今勤者勤其事耽其玄微耳慎者亦觸類而
作也學道之難不可盡矣有恥鄙之心者於
道亦遼乎灌秉然後可貴耳賢者之舉自更
悟耳令且當内忘也因吟曰
玄清渺渺觀落景出東渟願得絶塵友蕭蕭
罕世營吟此再三又曰
靈人隱玄峰眞神韜雲采玄唱非無期妙應
自有待豈期虛空寂至韻固常在携襟登羽
宫同宴廣寒裏借問明人誰所存唯玉子吟
竟曰卓雲虚之駿抗翮於崆峒之上斯人也
豈不長挹南面永謝千乘乎二月三十日吟
一章曰褰裳濟渌河遂見扶桑公高會太林
墟賞宴玄華宫信道苟純篤何不棲東峯此
亦叙方諸東華之勝也四月十四日作七章
曰
　　　其一
控景始暉津飛飈登上清雲臺鬱峨峨閶闔
秀玉城晨風鼓丹霞朱煙灑金庭緑蘂粲玄
峰紫芝巖下生慶雲纏丹爐鍊玉飛八瓊晏
盻廣寒宫萬椿愈童嬰龍旂音祈啓靈電虎
旗徵朱兵高眞迴九曜洞觀均潜明誰能步
幽道尋我無窮齡
　　　其二
翳藹紫微館鬱臺散景飇鸞唱華蓋間風鈞
導龍軺八狼携絳旍素虎吹角蕭雲勃寫靈
宫來適塵中囂解轡佳人所同氣自相招尋
宗須臾頃萬齡乃一朝椿期會足衰劫往豈
云遼眞眞乃相目莫令心徂抄虚刀揮至空
鄙滯五神愁
　　　其三
朝啓東晨暉飛駢越滄泉山波振青涯八風
扇玄煙迴盻易遷房有懷眞感人三金可遊
盤東岑宜永甄紛紛當途中孰能步生津
　　　其四
飄飄八霞嶺徘徊飛晨蓋紫軿騰太空曬盻
九虛外玉簫激長景雲煙絶幽藹高仙宴太
眞清唱無涯際去來山嶽庭何事有待邁
　　　其五
神王曜靈津七元焕神扉虛遷方寸裏一躍
登太微妙音乘和唱高會亦有機齊此天人
盻協彼晨景飛總轡六合外寧有傾與危
　　　其六
薄宴塵飈嶺代謝縁環歸奚識萬劫期顧盻
令人悲
　　　其七
靈草廕玄方仰感璇曜精詵詵繁茂萌重德
必克昌
八月十七日夜夫人㖟揚君令告許長史曰
平凝夷質淵通妙靈神造重絶棲眞攝生太
玄植簡太素刻名金挺内曜玉華外榮朱軒
四駕嘯命衆精騁龍玄洲飛雲浮冥必能上
友逸臺之谷公下監御于太清矣因與保命
君論遠志九方又語曰念不宜多多則志散
志散而求不病者猶閉門而禦猛敵也夫人
製服術方以行於世叙曰夫晨齊浩元洞冥
幽始八氣靡渾靈關未理者則獨坦觀於空
漠任天適以虚峙於是淳音微唱和風合起
二明銜暉霄翳無待也擁萌肇於未剖塞萬
源於機上含生反眞觸類藏初爰可哂萬歲
以爲夭顧嬰齔而長和耳何事體造靈神之
㝠鄉心研殊方之假(音/遐)外哉自形無得眞之
具器無任眞之用者誠宜步天元之領攝推
萬精以極妙尋九緯以挺生睹晨景之迴照
仰觀煙氣則六靈纏虚俯盻六律則八風扇
威太无發洞冥之嘯圓曜有映空之暉於是
紫霞藹秀波激嶽頽浮煙籠象清景遯飛五
行殺害四節交擲金土相親水火結隙林卉
停偃百川閉塞洪電縱橫而呴沸雷震東西
而坼裂天屯見化爲陽九之灾地否閡乃爲
百六之會亢悔則載窮於乾極睹群龍攫爪
則流血於坤野爾乃吉凶互衝衆示灾咎履
坦道者將幽人貞吉居肥遯者亦無往不利
冒嶮巇也行必輿尸涉於東北則朋喪而悔
至苟大川之不利明坎井之沉零矣此皆人
失其眞物乖我和遊競萬端神鬼用謀容使
天地無常以百姓爲心於是太上眞人愍萬
流之鼔動開㝠津以悟賢遂爾導達百變攝
生理具居福德者常全處危害者凋折禦六
氣者壽延服靈芝者神逸奇方上術演於清
虚之奥金闕玉劄撰於委羽之臺窈窕神唱
眞暉合離歌其章則控晨太微用其道則揚
輪九陔軒蓋於流霞之陣眷盻乎文昌之台
或爐轉丹砂之幽精粉鍊金碧之紫漿琅玕
鬱勃以流華八瓊雲焕而飛揚絳液迴波龍
胎隱鳴虎沫鳳腦雲琅玉霜太極丹醴三環
靈剛若以刀圭奏矣神羽翼張乃披空洞之
上文煒燁元始之室瓊音琅書發乎三玄之
宫寳紱紆三元之贈蘂珮登丹琳之房上帝
獻紫軿之重曜太眞錫流金之火鈴神童啓
轅九鳳齊鳴天籟駭虚晨鐘玲鏗竦身抑旄
八景浮空龍輿虎旂遊扇八方上造常陽之
絶杪下寢倒景之蘭堂月妃驂駟日華照容
靈姬奉衾香煙溢窗顧盻而圓羅邁矣何九
萬之足稱哉然後知高仙之道益上尋靈之
余微妙服御之致合神吉凶之用頓顯也自
非無英公子黄老玉書大洞眞經三十九章
豁落七元太上隱玄者莫有群偶於此術矣
然復有體神精思寳練明堂朝適六虚使五
藏生華守閉元關内存九眞三炁運液而溉
灌丹田亦其次也夫丹誠疏禴者亦奚用東
鄰之太牢哉乃可加以五雲水桂术根黄精
南燭陽草東石空青松脂柏實巨勝茯苓此
並養生之具將可以長年矣吾又俱察草木
之勝負有速益於己者並未及术勢之多驗
乎且自頃已來殺氣蔽天惡煙弭景邪魔横
起百疚雜臻或風寒關結或流腫積痾不期
而禍凑意外而病生者比日來集也夫术氣
則式遏鬼津吐煙則鎮折邪節强肉攝魂益
血生腦逐惡致眞守精衛命餐其餌則靈柔
四敷榮輸輕盈服其丸散則百病瘳除五臟
含液所以長生遠視乆而更靈古人名之爲
山精之卉山薑之精太上導仙銘曰子欲長
生當服山精子欲輕翔當服山薑此之謂也
我見諸物皆當減而术爲益也直以术氣之
用是今時所要末世多疾宜當服御耳夫道
雖内足猶畏外來之禍形有外充亦或中崩
之弊張單偏致殆可鑒乎夫术者一可以長
生永壽二可以却萬魔之枉疾我見山林隱
逸得服此之道千年八百比肩於五嶽矣人
多書繁不能復一二記示之耳今撰服木方
以悟密尚若必信用庶無橫暴之灾既及太
平則四氣含融天緯荐生灾煙消滅五毒匿
形二晨常察萬物自成於是時任子所運而
服御亦無復夭傾也今所言术欲令有心取
服遏此灾痾耳又頃者末學互相擾競多用
混成及黄書赤界之法此誠相生和合二象
匹對之眞要也若以道交用解綱脱羅推會
六合行諸節氣却消灾患結精寳胎上使腦
神不虧下令三田充溢進退得度而禍除經
緯相應而長康敵人執轡而不失六軍長驅
而全反者乃有其益亦非仙家之盛事也嗚
呼危哉此雖相生之術俱失度世之法然有
似騁冰車之涉乎炎洲汎火舟以浪於溺津
矣自非眞正亦失者萬萬或違戾天文憯害
嫉妬靈根鬱塞否泰用隔犯誓愆盟得罪三
官或遘寃連禍王師傷敗或坑降殺服流血
膏野或馬力已竭而求之不已若逐深入北
塞而不御者亦必絶命於兇奴之刀劍乎將
身死於外而家誅於内可不愼哉可不愼哉
我見諸如此等少有獲益徒有求生之妄作
常嘆息於生生矣豈若守丹眞於絳宫朝元
神於泥丸保精液而不虧閉幽術於命門餌
靈术以順生漱華泉以清神研玄妙之祕圖
誦太上之隱篇於是高棲于峰岫並金石而
論年耶諸侯安得而友帝王弗得而臣也遠
風塵之五濁常清淨以期眞優哉游哉聊樂
我云按夫人以服术爲序者亦欲歷申勸戒
學仙豈獨於餌术而已才豐詞麗學優理博
浩浩然若巨海之長波連山之疊岫也然所
戒彌切所陳彌當得不師而禀之銘而佩之
誘善之功千古不泯何至眞之屬念如是耶
何至聖之憫物如是耶
墉城集仙録卷之三
墉城集仙録卷之四竭四
　　　　唐廣成先生杜光庭集
　　　太眞夫人
夫人者王母之小女也年可十六七名婉羅
字勃遂事玄都太眞王有子爲三天太上府
都官司直主總糺天曹之違比地上之卿佐
年少好委官遊逸虛廢事任有司奏劾以不
親局察降主東嶽退眞王之編司鬼神之師
五百年一代其職夫人因來視之勵其使修
守政事以補其過道過臨淄值縣小吏和君
賢爲前冤所傷當時殆死夫人見骨相有異
而愍之問其何傷乃爾君賢以實對夫人曰
汝所傷乃重刃關於肺五臟泄漏血凝絳府
氣激腸外此將死之急也不可復生如何君
賢知是神人叩頭求哀乞賜救護夫人於肘
後筒中出藥一丸大如小豆即令服之登時
而愈血絶瘡合無復慘痛君賢再拜跪曰家
財不足不知何以奉答恩施唯當自展駑力
以報所受耳夫人曰汝必欲謝我意亦可佳
可見隨去否君賢乃易名姓自號馬明生隨
夫人執役夫人還入東嶽岱宗山崖峭壁石
室之中上下懸絶重巖深隱去地千餘丈石
室中有金床玉几珍物奇瑋乃人跡所不能
至處也明生初但服事只欲學金瘡方既見
神仙來往乃知有不死之道旦夕供給掃灑
不敢懈倦夫人亦以鬼怪虎狼眩惑衆變試
之明生神情澄正終不恐懼又使明生他行
别宿因以好女於卧息之間調戲親接之明
生心堅志靜固無邪念夫人或行去十日五
日或一月二十日方還輒見有仙人賔客乘
龍駕鳳往來或有拜謁者眞仙彌日盈坐客
到輒令明生出外别室中或立致精細厨食
餚果非常香酒奇漿不覺而至不可名目或
呼明生坐與之同飮食又聞室中有琴瑟之
音歌聲宛妙夫人亦時自彈琴琴有一絃五
音並奏高朗響激聞于數里衆鳥皆爲集於
岫室之間徘徊飛翔驅之不去逮天人之樂
自然之妙也夫人棲止常與明生同石室中
而異榻耳幽寂之所都唯二人或行去亦不
道所往之處但見常有一白龍來迎夫人即
著雲光繡袍乘白龍而去袍上專是明月珠
綴著衣縫帶玉珮戴金華太玄之冠亦不見
有從者既還即龍自去不知所在石室玉床
之上有紫錦被褥緋羅之帳中有服玩之物
瑰金函匳玄黄羅列非世所有不能一一知
其名也有兩卷素書上題曰九天太眞道經
明生亦竟不敢發舒視其文也唯供給水掃
守巖室而己至於服玩亦不敢竊闚之亦不
敢有所請問如此五年愈加勤肅輒不怠惰
夫人嘆而謂之曰汝可謂眞可教也必能得
道者也以子俗人而不淫慢恭仰靈氣終莫
之廢雖欲死亦焉可得乎因以姓字本末告
之曰我乆在人間今奉君王命又被太上召
不復得停念汝專謹故以相語欲教汝長生
之方延年之術而我所授服以太和自然龍
胎之醴適可授三天眞人不可以教始學之
者固非汝所得聞矣縱或聞之亦必不能用
以持身也有安期先生燒金液丹法其方祕
要便立用是九君太一之道白日昇天者矣
安期明日來吾將以汝付囑之焉相隨稍久
其術必傳明日安期先生至乘駮驎著朱衣
遠遊冠帶玉珮及虎頭鞶囊視之可年二十
許潔白嚴整從者六七仙人皆執節奉衛見
夫人甚敬揖稱下官須臾設酒果厨膳飲宴
半日許安期自說昔與女郞遊於安息國西
海際食棗異美此間棗永不及也憶此未乆
已二千年矣夫人云吾昔與君共食一枚乃
不盡此間小棗那可相比耶安期曰下官先
日往九河見司陰君與西漢夫人共遊見問
以陽九百六之期聖主受命之劫下官登答
以年稚不識運厄之紀别當咨太眞王夫人
今既賜坐欲請此數夫人曰期運漫汗非君
所能卒知天地有大陽九大百六有小陽九
小百六天厄謂之陽九地虧謂之百六此二
災是天地之否泰陰陽之孛蝕也大期九千
九百年小期三千三百年而此運鐘聖王不
能禳至於滅亡遺吉自復快耳今大厄猶爲
卒未然唐世是小陽九之始計訖來甲申歲
百六將會矣爾時道德方隆凶惡頓肆聖君
受命乃在壬辰無復千年亦尋至也西漢夫
人具已經見所以相問者當是相試耳然復
是司陰君所局夫陽九者大旱海涌而陸燋
百六者海竭而陵澗自填四海水減溟洲成
山連城之鯨萬丈之鮫不達期運之度唯叩
天而索水詞訟紛紜布於上府三天煩於省
察司陰亦疲於謹按矣九河之口是赤水之
所衝其深難測今已漸枯八氣蒸於山澤流
沙壅於源口於是四海俱會群龍鼓舞爾乃
須甲申之年將飛陰洪倒流矣今水母上天
門而告期積石開萬泉而通路飛陰風以撓
蒼生注玄流以遐布洋溢在數年之中漫衍
終九載之暮也既得道登眞體靈合妙至其
時也但當騰虚空而盻山波遊浮嶽而視廣
川乘玄鴻以凑丹城御虬輦而邁景雲耳咄
嗟之間忽焉便適可以翔身娱目豈足掛意
乎當今日且論酒事何用此爲及耶因指明
生向安期曰此子有心向慕殆可教訓昔遇
因縁遂來見隨雖質穢未盡而淫慾已消今
未可授玄和太眞之道且欲令就君受金液
丹方若可得爾便宜將去夫流俗之人心肺
單危經胃内薄血津疲羸肝膂不注其眼唇
口不辯其機蓋大慈而不合天人欲奔走而
不及靈飛適宜慰撫以成其志不可試以仙
變八威也想勿加切刻令其失正矣安期曰
諾但恐道淺術薄不足以訓授耳下官昔受
此方於廣成丈人先師爲道德至妙窈冥其
心無視無聽言其行也無跡言其止也無留
神炁接於玄漠四骸寄於靈丘存志無以踞
崆峒之上膝間草木忽林生而成洪阜動之
若叩地而不言求之輒移載而莫宣不知所
以得其術不解何縁造其根當此之時實復
罔然矣以四五十年中勤守匪懈乆修奴役
以奉顔色遂蒙顧盻漸見告悟今越湯池而
入生地時開朱顔以對問見示以求道之難
易于時乃賜與金液之要言也此則先師之
成法實不敢倉卒而傳之也要當令在二十
年之内必使其闚天路矣下官往與女郞俱
會圓丘觀九陔之罍落望弱水而東流賜酣
玄碧之芳酒不覺高卑而詠歌嘗開尊笈以
盻靈籙偶見玉胎瓊膏之方服之刀圭立登
雲天解形萬變上爲眞皇此術徑妙蓋約於
金液之華又速於霜雪九轉之鋒今非敢有
譏捨近而從遠遠徑而近煩實思聞神方之
品第願知眞仙之高尊苟卑降有殊又非所
宜論瓊腴之方必是侍者未可得用耶夫人
曰君未知乎此是天皇之靈方乃眞人所宜
用耳非流俗下尸所能闚𨵦也仙方凡有九
品一名太和自然琅玕之醴二名玉胎瓊液
之膏三名飛丹紫華流精四名朱光雲碧之
腴五名九泉紅華神丹六名太清金液之華
七名九轉霜雪之丹八名九鼎雲英九名雲
光石流飛丹此皆九丹之次第也得仙者亦
有九品第一上仙號九天眞王第二次仙號
三天眞皇第三號太上眞人第四號飛天眞
人第五號靈仙第六號眞人第七號靈人第
八號飛仙第九號仙人此九仙之品第也各
有差降不可超越彼學知金液已爲過矣至
於玉皇之所餌非淺學所宜聞也君雖得道
而乆在世上囂濁染於正炁塵垢鼓於三一
恐猶未可登三天而朝太上邁扶桑而謁太
眞玉胎之方尚未可愈何況下才而令聞其
篇目耶安期有慙色退席曰下官實不知靈
藥之妙品殊異乃爾信駭聽矣因自陳曰下
官曾聞女郞有九天太眞道經清虚明鏡鑒
朗玄冥誠非下才可得仰瞻然受遇彌乆接
引每重不自省量希乞教訓不審其書可得
見乎如暫睹盻太眞則魚目易質矣夫人哂
爾而笑良乆曰太上道殊眞府遐邈將非下
才可得交關君但當弘今日之功無伐非分
之勞矣我正爾暫北到玄洲東詣方丈簡仙
官於玉庭遊蓬萊以匿景太上有命親勑我
往定神仙於流沙之外受鴻飛乎九霄之房
校眞人之遐紀舉天靈於崑閬漱龍胎于玄
都之宫試玉女于衆仙之堂天事靡鹽將未
暇相示以太眞經也若子能勤正一於太清
解三皇之妙籙抱神光於幽林制群仙於五
嶽陳山形以招衆靈役恒華而命四瀆者然
後尋我於三天之丘見索於鍾山王屋則眞
書可得而授焉如其不然无爲屈逸駿而步
滄津捐舟檝而濟溟海矣想誤日用之所和
鍊金液以求眞樂生生而享年存正氣以營
身爾乃返華髮於童顔保乆視乎靈津也如
向所論陽九百六應期輒降夫安危無專否
泰有對超然遠覽悵懷感慨亢極之灾可避
而不可禳明期運所鍾聖主不能知是以伯
陽棄周而關令悟其國弊天人之事彰於品
物君何爲屑屑乆爲地仙乎孰若先覺以高
飛超風塵而自潔避甲申於玄途並眞靈而
齊列乎言爲心盡君將勗之安期長跪曰今
日授教輒奉修焉夫人語明生曰吾不復得
停汝隨此君去勿憂念也我亦時時當往視
汝因以五言詩二篇贈之可以相存明生流
涕而辭乃隨安期先生受九丹之道詩曰
暫寫墉城内命駕岱山阿仰瞻太清闕雲樓
鬱嵯峨虛中有眞人來往何紛葩鍊形保自
然俯仰挹太和朝朝九天王夕館還西華流
精可飛騰吐納養青牙至樂非金石風生自
然歌上下凌景霄羽衣何婆娑五嶽非妾室
玄都是我家下看榮競子篤似蛙與蟆顧盻
塵濁中憂患自相羅苟未悟妙㫖安事於琢
磨禍凑由道泄密慎福臻多
　　　其一
昔生崑陵宫共講天年延金液雖可遐未若
太和仙仰登冥靈臺虛想詠靈人忽遇扶桑
王九老仙都眞駕驂紫虬輦靈顔一何鮮啓
我尋長途邀我自然津告以鴻飛術受以玉
胎篇瓊膏凝玄器素女爲我陳俯挹琳鳳腴
仰上飄三天雲綱立爾步五嶽可暫還玄都
安足遠蓬萊在脚間傳授相親愛結友爲天
人替即由刑對禍必無愚賢祕則享無傾泄
則軀命顛
　　　其二
賦詩畢明生隨安期負笈入女几山夫人乘
雲龍而去矣明生隨師周遊青城廬潜凡二
十年乃受金液之方鍊服而昇天矣
　　　麻姑
麻姑者乃上眞元君之亞也孝桓帝時神仙
王遠字方平降於蔡經家將至一時頃聞鼓
簫人馬之聲及至舉家皆見之方平戴遠遊
冠朱衣虎頭鞶囊五色之綬帶劍少鬢黄白
色中形人也乘羽蓋車駕五龍龍各異色麾
節旛旗前後導從威儀奕奕如大將軍也有
十二隊五百士皆以蠟密封其口鼓吹皆乘
麟從天而下懸集於庭從官皆長丈餘不從
道行既至從官皆隱不知所在唯見方平與
經父兄弟及母相見獨坐良乆即令人與麻
姑相訪經家經亦不知麻姑何人也言曰王
方平敬報姑余乆不行人間今來在此想姑
能暫來語乎有頃使者還不見其形但聞其
語云麻姑再拜但不相見忽已五百餘年尊
卑有序修敬無階煩信承來在彼登頃即到
而先受帝命當按行蓬萊今便暫往如是當
還還便親覲願未即去如此兩時間麻姑至
矣來時亦先聞人馬簫鼓之聲既至從官半
於方平也麻姑至蔡經亦舉家見之是好女
子年可十八九許於頂中作髻餘髮垂之至
腰其衣有文章而非錦綺光彩耀日不可名
字皆世所無有也入拜方平平爲之起立坐
定召進行厨皆金盤玉杯無限也餚膳多是
諸花果而香氣達於内外擘脯而行之如栢
炙云是麟脯也麻姑自說云接侍已來見東
海三爲桑田向到蓬萊水又淺於往者會時
略半也豈將復還爲陵陸乎方平笑曰聖人
皆言海中行復揚塵也姑欲見蔡經母及婦
姪時弟婦新産數十日麻姑望見乃知之曰
噫且止勿前即求少許米來得米便撒之擲
地謂以米祛其穢也視米皆成眞珠矣方平
笑曰姑固少矣吾老矣了不喜復作此狡獪
變化也方平語經家人曰吾欲賜汝輩酒此
酒乃出天厨其味醇醲非世人所宜飲飲之
或能爛腸今當以水和之汝輩勿怪也乃以
一升酒合水一斗攪之賜經家人人飮一升
許皆醉良乆酒盡方平語左右曰不足復還
取也仍以千錢與餘杭姥相聞求其沽酒須
吏使還得一油囊酒五斗許使傳餘杭姥答
言恐地上酒不中尊仙飲耳又麻姑爪如鳥
爪蔡經見之心中所念言背大癢時得此爪
以爬背當佳否方平已知經心中所念即使
人牽經鞭之謂曰麻姑神仙也汝何忽謂爪
可以爬背耶但見鞭著經背亦不見有人持
鞭者方平告經曰吾鞭不可妄得也是日又
以一符一傳授蔡經鄰人陳尉能召鬼魔救
人治疾蔡經亦得解蛻之道如蛇蟬耳經常
從王君遊涉山海或暫歸家王君亦有書與
陳尉多似篆文或眞書字廓落而大陳尉世
世寳之宴畢方平麻姑命駕昇天而去簫鼓
導從一如初焉


墉城集仙録卷之四










墉城集仙録卷之五竭五
　　　　唐廣成先生杜光庭集
　　　雲林右英夫人
雲林右英王夫人名媚蘭字申林王母第十
三女也受書爲雲林宫右英夫人治滄浪宫
晋興寧三年乙丑七月三日與東嶽上卿司
命眞君諸眞同降於楊君因受書曰弱喪𣶈
瀁篤靈未盡倚伏異因雲梯未抗雖有懷於
進趣猶未淵於至理矣君才實天工心以清
瀾凝浪於高韻栖神乎太玄期紫庭而步空
矣有心洞於飛滯柔翰鬱乎冥契也動合規
矩等圓殊方靜和眞味吐納餘音可謂縱誕
德挺英姿良爲欽矣然穢思不豁鄙恡内固
淫念不斷靈池未澄將未得相與論内外之
期汛二景之交耳夫失機者貴在能改相釋
有情今無妨矣雖暫弭群聽故克和也前途
攸邈此比非一漏萬緒多端當恒戢密苟情
有愆散得隨事失悟言微矣將何以遏之將
何以遺之清響散空神風灑林身超冥衢志
詠靈音仁侯其人也守眞一勤篤者一年使
頭不白而秃髮再生苟内憂子孫以家業自
羈外綜王事朋友之交耳目廣用聲氣雜役
此亦道不專也又述玉斧修道之事因喻以
薛季和七試不過乃長里先生薛公之弟爲
婬泆失位然性好簫音鳳響故長里乞之於
太上使其生因言肇阿陰德可以及於許侯
玉斧也又云聞北風則心悲睹啓曜則懷泰
思駿騄以慕騁嘉柔順以變鬱世人之心曷
嘗不爾此則其本鄉之風炁首丘之内感也
苟能信之君其諧矣如其壅恡秉欲丹絳不
陽靈人携手而空返高友歛袂而迴晏神炁
不眄其宅寂通不鼓其目自命矣夫故可悲
耶夫得道者以其能排却衆累直面而進於
是百度自靜衆務雲散該其擾者不足爲勞
披于艱者可以表心正月中必有龜山客來
賢者之舉復宜詳之自古及今死生有津顯
默異會藏往滅智與世同之者皆得道之行
也若夫瓊丹一御九華三飛雲液晨酣流黄
徘徊仰嚥金漿咀嚼玉蕤者立便控景登空
玄昇太微也自世事乖互斯業未就當暫履
太陰潜生冥鄉外身棄質養胎虛宅陶炁絶
籥受精玄漠故改容於三陰之館變童顔於
九鍊之户然後知神仙爲貴死而不亡去來
之事理之深也夫垂蔭萬畝者必出峻極之
嶺淊天振岑者必發淵浩之源洪哉積陰德
之賢有似邠人也逸驎逍遥大荒之表故無
羇絡之憂靈羽振翅玄圃之峰以違羅絙之
患人之修道豈猒乎藏身之密匿跡之幽也
且尋飛絶影之足不能騁逸於吕梁凌波泳
泉之舟不得陟峻於太行此才之異也繁林
翳薈則羽族雲萃玄泉浩瀚則鱗群競赴此
在德之茂也爲道者實爲勤苦勤苦者必得
之矣學道者當在專道注眞情無散念撥奢
侈保冲白寂焉如密有所睹熙焉如潜有所
得專專如臨深谷戰戰如履薄冰此得道之
門耳而未得道之室也所謂學道甚難而甚
易若其寂玄沉味保和天眞注神栖靈耽研
六府惜炁杜情無視無聽此學道之易也若
其不能行此數者所以爲難也况山嶽炁擾
則强禽號於林川瀆結滯則龍虬慘於澤此
自然象也苟趣捨理乖則吹萬之用不同也
非靜順無以要謙非虛栖無以冥會思之無
邪則無禍害矣在正其心而斥其累澄其源
而清其流也若南趨而北聘心念而口違捐
薺而茹荼哂九成而悦比鄙者我知其無識
和音之聽鑒也因告晋簡文帝宜以麝香一
具於頸間辟水注及惡夢學道在積功累善
太虛眞人常云人有衆過而不自悔罪歸其
身如川赴海日益深廣矣有惡知非悔過從
善罪減善積亦得道也夫人遇我以惡者以
善對之遇我以禍者以福對之善常在己矣
惡人害善人猶如仰天而唾唾不污天還自
污身逆風揚塵塵不污彼還蒙其己道不可
毁禍必滅己又飯凡人百不如飯一善人飯
善人千不如飯一寒栖學道之人此高眞之
祕言太上之要戒也財色之於身也譬如小
兒䑛刀刃之蜜蜜不足以美口而有截舌之
憂戒哉志之愛欲之大莫大於色其罪無外
其惡無赦得不戒耶學道在陰德施惠解救
也用志莫大於守身奉道其福甚大其生甚
固夫人㖟詩曰
駕欻遨八虚迴宴東華房阿母延軒觀朗嘯
躡靈風我爲有待來故乃越滄浪
　　　其一
騰躍雲景轅浮觀霞上空霄軿縱橫舞紫蓋
託靈宫朱煙纏旍旄羽帔扇香風雷號猛獸
攫電吟奮玄龍鈞籟混庭響金筑唱神鐘採
芝滄浪阿掇華八淳峰朱顔日以新劫往方
嬰童夫道不專已行事亦無功
　　　其二
夫眞仙之才例多隱逸栖身林嶺之中遠人
間而抱澹泊則必嬰顔而玄鬢也玉醴金漿
交黎火棗此即騰飛之藥不比於金丹也仁
侯體未眞正穢念盈懷恐此物輩不肯來也
苟眞誠未一道亦無私亦不當試問交黎火
棗之樹已生君心中今猶有苟棘相雜是以
二樹不見不審可翦苟棘出此樹否此樹單
生其實幾好也雖云問也其欲希之近也當
爲君問主領者三年更以相問以即日始也
夫虚和可守雄蕭蕭可守雌知白可守黑簫
蕭者謂單景獨往也君絳宫中詎能仰扉空
同上上雲玄之涯否道易聞而患不眞書易
得而患不行若專如此大天之中盡眞仙比
肩也我亦無咎於不能爲者心不定而欲書
將欲沽之哉意不往而求眞以欲衒之也可
以此告許長史十月十五日而降又述秋分
日瑶臺大會之詩
青童大君四君各吟眞詞以和玄鈞廣韶之
絃青童君吟曰
欲植滅度根當拔生死栽沉吟墮九泉但坐
惜形骸
太虚眞人吟曰
觀神載形時亦從車從馬車敗馬奔亡牽連
一時假哀世莫識此但是息風火種罪天綱
上受毒地獄下
西城眞人王君吟曰
神爲渡形舟泊岸當别去形非神常宅神非
形常載徘徊生死輪但苦心猶豫
小有眞人王君吟曰
失道從死津三魂迷生道生生日以遠死死
日以早悲哉苦痛容根華已顛倒起就零落
坐焉知反枯老
又㖟詩與許君曰
該清道難通幽達妙難窮許侯其人也曜靈
方昇丘騰躍暉霞外身飛九天中作則群眞
歸金闕撫種人
　　　其一
其德仁以融其教整以和可謂天秀標韻爲
後民崇養形靜東岑七神自相通風塵有憂
哀殞我白鬢翁長冥遺嘆仰恨不早逸蹤
　　　其二
停駕望舒移迴轅返滄浪未睹若人遊偶想
安得康良因候青春以叙中懷忘
　　　其三
控晨浮紫煙八景觀派流羽童捧瓊漿玉華
餞琳腴相期白水涯揚我葳蕤珠
　　　其四
滄房焕東霞紫造浮絳晨雙德秉道宗作鎮
眞伯藩八臺可眄目北看乃飛元清淨雲中
視渺渺躡景遷吐納洞嶺秀藏暉隱東山乆
安人事上日也無虚閑豈若易翁質返此孩
中顔
　　　　其五
晨闕太霞構玉室起霄清領略三奇觀浮景
翔絶冥丹華空中有金闕育挺精八風鼓錦
披碧樹曜四靈華蓋廕蘭暉紫轡策緑軿結
信通神交觸類率天誠何事外象感須睹瑶
玉瓊
　　　　其六
三景秀鬱玄霄映朗八方丹雲浮高宸逍遥
任靈風鼓翮乘素飈竦盻瓊臺中緑蓋入協
晨青軿擲空同右揖東林帝上朝太虛皇玉
賔剖鳳腦遨酣飛蘂漿雲鈞迴曲寢千音何
琅琅錦於召猛獸華旛正低昂香母折腰唱
紫煙排棟梁總轡高清闕解駕佳人房昔運
挺未兆靈化順氣翔心眇玄涯感年隨積椿
崇形苟甘臭味動靜失滄浪我友實不爾榮
辱昨已忘
　　　其七
絳景浮玄晨紫軒乘煙征仰超緑闕内俯眄
朱火城東霞啓廣暉神光焕七靈翳映汎三
燭流任自齊冥風纏空洞宇香音觸節生手
携織女舞併衿匏瓜庭左徊青羽旗華蓋隨
雲傾宴寢九度表是非不我營抱眞栖太寂
金姿日愈嬰豈似愆穢中慘慘無聊生
　　　其八
三轡控紫軒傾雲東林阿四旌曜明空朱軒
飛靈丘玉蓋廕七景鼓翼霄上浮九音朗紫
空玉璈洞太无宴詠三晨宫唱嘯呼我儔不
覺椿己老豈知二景流佳人雖兼忘而未放
百憂長林眞可靜巖中多自娛
　　　其九
北登玄眞闕携手結高羅香煙散八景玄風
鼓絳波仰超琅園津俯眄霄陵阿玉簫雲上
奏鳳鳴洞九遐乘炁浮太空曷爲躡山河金
節命羽靈徵兵折萬魔齊挹二辰暉千春方
嬰牙喪眞投競室不解可奈何
　　　其十
仰眄太霞宫金閣曜紫清華房映太素四軒
皆朱瓊擲輪空洞津總轡舞緑軿玉華飛雪
蓋西妃運錦旍雖然塵濁涯鯈欻佳人庭宿
感應眞降所招已在冥乘風奏霄晨共酣丹
琳甖公侯徒渺渺安知眞人靈
　　　其十一
清晨揖絳霞總炁霄上遊徊軿躡曲波遂覩
世人憂辭㫖鬱然起不散三秀嵎何若巡玄
鄉撫璈爲爾娛君安有有際我願有中無
　　　其十二
轡景登霄晨遊宴滄浪宫綵雲繞丹霞靈藹
散八空上眞吟瓊室高仙歌琳房九鳳唱朱
籟虚節錯羽鐘交栖金庭内結我眞中朋俱
挹玉醴津倏忽已嬰童云何當路蹲愆痾隨
日崇
　　　其十三
晨遊太素宫控軿觀玉河夕宴鬱絶宇朝採
圓景華彈璈北寒臺七靈暉紫霞濟濟高仙
舉紛紛塵中羅盤桓囂藹内愆累不當多
　　　其十四
駕炁騁雲軿晨登太淳丘絳津連岑振清波
鼓浚流步空觀九緯八綱皆已遊暫宴三金
秀來觀立志儔勤懈不相掩是以積百憂
　　　其十五
凌波越滄浪忽然造金山四顧終日遊罕我
雲中人
　　　其十六
紫闕構虛上玄館銜絶飈琳琅敷靈囿華生
結瓊瑶騁軿滄浪津八風激雲韶披羽扇北
翳握節鳴金簫鳳籟和千鐘西童歌晨朝心
豁虚无外神襟何朗寥迴舞太空嶺六炁運
重幽我塗豈能尋使爾不終凋
　　　其十七
玄波滄浪濤洪津鼓萬流駕景眄六虛思與
佳人遊妙唱不我對清音與誰投雲中騁瓊
輪何爲塵中儔
　　　其十八
松柏生玄嶺鬱爲寒林傑繁條盛嚴冰未肯
懼白雪亂世幽重岫巡生道常潔飛此逸轡
輪投彼遐人轍公侯可去來何爲不能絶
　　　其十九
清靜願東山廕景栖靈穴愔愔閑庭虛翳薈
青材密圓曜映南軒朱風扇幽室拱袂閑房
内相期控妙術寥朗遠想玄簫條神心逸
　　　其二十
縱心空洞津竦轡策朱軿佳人來何遲道德
何時成
　　　其二十一
寓言必可用不用是無情焉得駕欻跡尋此
空中靈微音良有㫖當用慎勿輕事事應神
機保爾見太平
　　　其二十二
轡景落滄浪騰躍青海津絳煙亂太陽羽蓋
傾九天雲輿浮空洞倏忽滄波間來尋眞中
友相携侍帝晨王子協明德齊首招玉賢下
眄八河宫上寢希林巓漱此紫瓊腴方知穢
途辛佳人將安在勤之乃得親
　　　其二十三
絳闕排廣霄披丹登景房紫旗振雲霞羽晨
舞八風停蓋濯碧谿採秀月支峰咀嚼三靈
華吐吸九神芒椿數無絶紀協日積童蒙携
袂明眞館仰期无上皇北鈞唱羽人王玄粲
賢衆(音/終)云何波浪字得失爲我鍾引領囂庭
内開心擬穢衝習適榮辱域罕躡希林宫一
靜安足苦試去視滄浪
　　　其二十四
世珍芬馥交道宗玄霄會振衣尋眞儔迴軒
風塵際良德映玄暉穎拔粲華蔚(音/畏)密言多
償福冲靜尚眞貴恒當二象順携手同襟帶
何爲人事間日焉生患害
　　　其二十五
夫人自初降說此賦詩尤皆勉勵於修道慮
中道而敗則禍更重矣丁寧戒諭者以許君
及玉斧皆籍名仙簡務其日進玄德更懋眞
階耳因述青童君勸學道之士拔愛欲之根
如掇懸珠一一掇之自當盡矣又云牛馬負
重入泥轉增陷没道士心挾世欲速須去之
視彼泥中之牛願求蘇息耳人讀道經得修
道之味如饗美食六腑皆美而有餘味能行
如此者得道矣紫元夫人亦與夫人言衆眞
曰天下有五難貧窮惠施難豪富學道難制
命不死難得見洞經難生值壬辰後當聖世
難昔聞之於大道君曰道德无形知之無益
當在守志行道耳譬如磨鏡垢去明存即見
己形斷六情守空靜即自見道之眞亦可自
知宿命矣玄清夫人云世人繫於妻子家宅
之患甚於牢獄牢獄有原赦之時而妻子情
欲雖有虎口之禍己猶甘心投之其罪無赦
故謂之家累言其陷累我身不得逍遥自適
而人不知割愛去累洗心爲道而存其身也
揚君降眞之會有十夫人皆列位號而無傳
記及歌吟之詞備列於此
太和靈嬪上眞左夫人北海六微玄清夫人
北漢七靈右夫人太極中華右夫人八靈道
母西嶽蔣夫人上眞東宫衛夫人朱陵北絶
臺上嬪管妃北嶽上眞山夫人西漢夫人長
陵杜夫人
此夕二十三眞人十五夫人降於金壇楊君
家也
　　　嬰母
嬰母者姓諶氏字曰嬰不知何許人也西𣈆
之時丹陽郡黄堂觀居焉潜修至道乆歷歲
年時人自童幼逮于衰老見之鬢髮齠容顔
狀無改衆號爲嬰母因入吴市見一童子年
可十四五近前拜於母云合爲母兒母曰年
少自何而來拜吾爲子未測其㫖亦莫敢許
之豈可相依耶乃𢡖嘆而去月餘又於吴市
逢一孩子三歲以來若無所歸悲號浹夕母
因視之執母衣裾不肯捨去人或見者勸母
收而育之逾於所生矣既長明穎孝敬異於
常人冠歲以來風神挺邁所居常有異雲炁
光景髣髴而見侍母左右時說蓬壺閬風之
事母異之謂曰吾與汝暫此相因汝以何爲
號也子曰昔蒙天眞明授靈章錫以名品約
爲孝道明王今宜稱而呼之矣遂告母修眞
之訣曰每須高處玄臺竦絶異黨翛閑丘阜
餌服陽和靜夷玄圃委鑒太虚無英公子黃
老玉書大洞眞經豁落七元太上隱玄之道
可致輕蓋以流霞之輦睠眄乎文昌之臺得
此道者九鳳齊唱天籟駭虚竦身御節八景
浮空龍輿虎旂遊扇八方矣母宜寳之一旦
孝道明王漠然隱去母密修大法積數十年
人莫知也其後吴猛許遜自嵩陽南遊詣母
請傳所得之道因盟授之孝道之法遂行江
表暇日母告二子曰世雲昔爲遜師令玉皇
玄譜之中猛爲御史而遜爲高明大使總領
仙籍位品已遷又所主十二辰配十二國之
分遜領玄枵之野於辰爲子猛統星紀之邦
於辰爲丑許當居吴之上以從仙階之等降
也又數年有雲龍之駕千乘萬騎來迎諶母
白日升天今洪州高安縣東四十里有黄堂
壇靖即許君立祠朝拜聖母之所其升天事
跡在丹陽郡中後避大唐宣宗廟諱鍾陵祠
靖號爲諶母其孝道之法與靈寳小異豫章
人世世行之偉哉人之行莫大於孝孝於親
者必忠於君理於家者必康於國感天地動
鬼神厚人倫美教化移風俗外清八表内正
百度可以助道弘化者其唯孝乎則孝道之
法降自上玄隆於晋代豫章之俗至今行之
故許君則拔宅昇天位統列國皆孝感也
　　　鉤弋夫人
鉤弋夫人齊人也姓趙少好清淨病六年左
手拳握不開望炁者云東北有貴人炁推求
而得之召見姿色甚偉漢孝武帝發其手得
玉鉤手尋展遂幸之生昭帝武帝害之殯尸
不冷而香一月間昭帝即位改葬之棺槨但
有絲履而已故名其宫曰鉤弋後避諱改爲
代廟每祠謁之際時有神坐於廟閣内焉
　　　湘江二妃
湘江二妃者舜之妃也長曰娥皇次曰女英
昔堯以耄昏倦於天下舉賢隱之德以讓之
許巢善卷之屬避之而去訪於側陋有鰥者
曰虞舜以孝德聞堯舉而用之娉之二女以
觀其内歷試諸難以觀其外既而大麓不迷
百工咸理爰俾攝政二十八年而堯崩舜服
喪三年而後即位即位之年年六十一矣在
位又五十一年凡壽一百一十二歲南巡于
蒼梧之野止於何侯之家太帝五老以瑶車
玉軿雲旌羽蓋降而迎舜遂昇天不還何侯
亦拔宅而去二妃時在山下求舜不獲瞻望
九峰一一相似不知舜之所之望峰而泣抆
淚於崖竹竹爲之斑歷視諸峰皆疑舜在其
上因爲九嶷山焉既而精誠感通亦得仙去
時人以爲其沉於湘江也故立祠焉祠中列
湘君湘夫人之位此其序長少之品位當是
娥皇爲湘君女英爲湘夫人非是别有湘君
之神也高秋月夜九嶷湘浦時聞天鈞韶樂
之音蓋是舜上理紫微下鎮此山每所經遊
必有天樂導從靈音駭虚俗謂之湘靈鼓瑟
亦誤傳也俗中咸以二妃爲堯之女事亦誤
矣今按帝系云黄帝曰帝鴻氏姬姓少典之
子亦云姓少典亦云姓公孫名軒轅神農世
衰諸侯怨叛蚩尤肆毒害及生靈黄帝自有
熊之國興師佐命遂即帝位剋蚩尤誅姜氏
之後而定天下黄帝之子名摯紹黃帝位號
爲少昊氏亦曰金天氏金天之子曰顓頊顓
頊之子曰帝嚳帝嚳之子曰堯號陶唐氏名
放勛以此詳之堯即黄帝玄孫也乃爲顓頊
五世之孫堯乃舜再從祖也堯之女乃舜之
從祖姑也堯不應以女娉舜此恐史册相傳
之誤耳當是堯欲歷試於舜以觀其德聘以
二女史臣遂而書之固非堯女以娉於舜矣
娥皇女英非姬姓也又舜之號非謚號也謚
法起於周公欲以褒貶君臣垂戒懲勸立以
爲法後人執而加之云翊善傳聖曰堯蓋取
堯舉其舜於側陋授以天下禪讓之美千古
所宗故追爲此謚爾又舜之一字謚法云仁
聖盛明曰舜此亦後人追立之號也何者按
書云堯將巽位曰咨爾四嶽朕在位七十載
矣汝能庸命巽朕位嶽曰否德忝帝位帝曰
明明揚側陋師錫帝曰有鰥在下曰虞舜帝
曰俞予聞如何嶽曰瞽子父頑母嚚象傲克
諧以孝烝烝帝曰我其試哉降二女于嬀汭
嬪于虞帝曰欽哉此則堯但以二女嬪配於
舜觀其理内之德或娶諸宫掖或得於民間
固非堯之女以娉於舜明矣蓋是秦皇焚書
之後學士逃難解散史籍湮滅篇卷不全濟
南伏生口以傳授或有舛誤無由顯明舜之
爲號亦自布衣而有非是殁後之謚如伏羲
神農帝嚳顓頊之例是也穎悟之士更望詳
之
　　　洛川宓妃
洛川宓妃宓犠氏之女也得道爲水仙以主
於洛川矣常遊洛水之上以衆女仙爲賔友
自以遊宴爲適或祥化多端亦猶朝雲暮雨
之狀耳魏雍丘王曹植感宋玉對楚王之事
作洛神賦以叙之言其狀也翩若驚鴻婉若
遊龍榮曜秋菊華茂春松髣髴兮若輕雲之
蔽日飄颻兮若流風之迴雲皎若太陽昇朝
霞灼若芙蕖出緑波體迅飛鳧飄忽若神凌
波微步羅襪生塵此蓋文士妖飾之詞若夫
得道登眞體位高邈仙凡夐隔感降良難宜
可方宋玉淫冶之音所致上仙之一遇也至
若馮夷服虹丹爲水仙位證河侯震蒙得玄
珠主于沲岷之録吴姮娥獲瓊蘂登于月宫
此非獨水爲太陰之府而女仙主之蓋其職
秩所遇也吕公子服水玉而爲河伯天吴餌
雲母而爲水神亦有男仙居水官之任也馮
夷者好道遇涓子以虹丹授之服而爲水仙
位爲河侯震蒙氏女者亦曰奇相氏得黄帝
玄珠之要而爲水仙爲岷沲江源之主吴姮
娥羿妻也羿司射衛黄帝之宫入宫得瓊蘂
之丹以與姮娥服飛入月宫爲月中之官況
五嶽十山九江八澤皆有仙曹靈府以司明
世人罪福功過亦生掌山川寳貨靈草神芝
或統御洞天眞經玉籍其任不常或千年五
百年亦有遷易玄眞杳隔世莫得知也
　　　陽都女
陽都女者陽都市酒家之女也生有異相眉
連耳細而長衆以爲異疑其天人也時有黑
山仙人犢子者鄴人也常居黑山採松子茯
苓餌而服之己數百年矣莫知其姓名常乘
黄犢時人號爲犢子時壯時老時醜時美來
往陽都酒家都女悦遂相奉侍一旦女隨犢
子出取桃一宿而反得桃甚多連兜甘美異
於常桃邑人伺其去時既出門二人共牽犢
耳而走其速如飛人不能追也如是且還復
在市中數十年夫婦俱去後有見在潘山之
下冬賣桃果焉文選賦一云犢配眉連是也
　　　杜蘭香
杜蘭香者不知何許人也有漁父者於湘江
洞庭投綸自給一旦於洞庭之岸聞兒啼哭
聲四顧無人惟三歲女子在於岸側漁父憐
而舉之還家養育十餘歲天姿奇偉靈顔妹
瑩迨天人也忽有青童靈人自空玄而下來
集其家携女而去臨昇天謂其父曰我仙女
杜蘭香也有過謫于人間玄期有限今將去
矣於是凌空而去自後時亦還家其後於洞
庭包山降張碩家碩蓋修道者也蘭香降之
三年授以舉形飛化之道碩亦得仙初降時
留玉簡玉唾盂紅火浣布以爲登眞之信焉
又一夕命侍女齎黄鱗羽帔絳履玄冠鶴氅
之服丹玉珮揮靈劍以授於碩曰此上仙之
所服非洞天之所有也不知張碩仙官定何
班品傳記未顯難得詳載也漁父亦自老益
少往往不食亦學道江湘間不知所之矣
墉城集仙録卷之五





墉城集仙録卷之六竭六
　　　　唐廣成先生杜光庭集
　　　盱母
盱母者豫章人也外混世俗而内修眞要耳
嘗云我千年之前曾居西山世累稍息當歸
眞彼中其子名烈字道微少喪其父事母以
孝聞烝烝翼翼勤於色養家貧而營侍甘㫖
未嘗有闕鄉里推之西晋武帝時同郡吴猛
許遜精修通感道化宣行居洪崖山築壇立
靖猛既去世遜即以寳符眞籙拯俗救民遠
近宗之遜仕州爲記室後每朔望還家朝拜
人或見其乘龍往來徑速如咫尺耳唯盱君
純篤忠厚許君委用之即與母結茅於許君
宅東北八十餘步旦夕侍養許君謹願恭肅
未嘗有怠母常於山側採擷花果以奉許君
君借其志誠常欲拯而度之以惠帝元康二
年壬子八月十五日太上命玉眞上公崔文
子太玄眞卿瑕丘仲册命拜許君爲九州都
仙大使高明主者雲車羽蓋白日昇天許君
謂道微及母曰我承太帝之命不得乆留汝
可繼隨仙舉期於異日母子悲喜不自勝再
拜告請願侍雲輦君乃許之即賜靈藥服之
躬禀眞訣於是午時從許君昇天今壇井存
焉鄉人不敢華繕蓋表盱君母子儉約故也
世號爲盱母壇靖焉
　　　九天玄女
九天玄女者黃帝之師聖母元君弟子也黄
帝世爲有熊國之君佐神農爲理神農之孫
榆岡既衰諸侯相伐干戈日尋各據方色自
稱五行之號太皥之後自爲青帝榆岡神農
之後自號赤帝共工之族自號白帝葛天之
後自號黑帝帝起有熊之墟自號黄帝乃恭
已下士側身修德在位二十二年而蚩尤肆
孽弟兄八十一人獸身人語銅頭鐵額噉砂
吞石不食五穀作五虎之形以害黎庶鑄兵
於葛鑪之山不禀帝命帝欲征之博求賢能
以爲己助得風后於海隅得力牧於大澤以
大鴻爲佐天老爲師署三公以象三台風后
爲上台天老爲中台五聖爲下台始獲寳鼎
不爨而熟迎日推莢以封胡爲將以夫人費
修之子爲太子用張若隰朋力牧容光龍紆
倉頡容成大撓屠龍衆臣以爲翼輔戰蚩尤
於涿鹿帝師不勝蚩尤作大霧三日内外皆
迷風后法斗機作大車以杓指南以正四方
帝用憂憒齋于太山之下王母遺使披玄狐
之衣以符授帝曰精思告天必有太上之應
居數日大霧冥冥晝晦玄女降焉乘丹鳳御
景雲服九色彩翠之衣集于帝前帝再拜受
命玄女曰吾以太帝之教有疑可問也帝稽
首頓首曰蚩尤暴橫毒害烝黎四海嗷嗷莫
保性命欲萬戰萬勝之術與人除害可乎玄
女即授六甲六壬兵信之符靈寳五帝策使
鬼神之書制妖通靈五明之印五陰五陽遁
元之式太一十精四神勝負握機之圖五兵
河圖策精之訣復率諸侯再戰蚩尤于冀州
蚩尤驅魑魁雜妖以爲陣雨師風伯以爲衛
應龍蓄水以征於帝帝畫之遂滅蚩尤于絶
轡之野中冀之鄉分四塚以葬之由是榆岡
拒命又誅之阪泉之野北逐獯鬻大定四方
步四極凡二萬八千里乃鑄鼎立九州置五
行九德之臣以觀天地祠萬靈垂法設教然
後採首山之銅鑄鼎於苟山之下黄龍來迎
乘龍昇天
　　　孫夫人
孫夫人者三天法師張道陵之妻也同隱龍
虎山修三元默朝之道積年累有感降天師
得黄帝龍虎中丹之術丹成服之能分形散
景坐在立亡天師自鄱陽入嵩高山得隱書
制命之術能策召鬼神時海内紛擾在位多
危又文道凋喪不足以拯危佐世年五十方
修道及丹成又二十年既術用精妙遂入蜀
遊諸名山率身行教夫人棲眞江表道化甚
行以冲帝永嘉元年乙酉到蜀居陽平化鍊
金液九丹依太一元君所授黄帝之法積年
丹成變形飛化無所不能以桓帝永壽二年
丙申九月九日與天師於閬中雲臺化白日
昇天位至上眞東嶽夫人子衡字靈眞繼志
修鍊世號嗣師以靈帝光和二年歲在己未
正月二十三日於陽平化白日昇天孫魯字
公期世號系師當漢祚陵夷中土紛亂爲梁
益二州牧鎮南將軍理于漢中魏祖行靈帝
之命就加爵秩旋以劉章失蜀先生舉兵公
期託化歸眞隱景而去王子安陽平化碑云
嗣師歸眞有會證道兹山反霧移煙玄霄亘
地馳鴻驛鳳白日昇天靈衛肅而上騰神儀
杳而長騖西川耆舊攀鳳翼而無階南國英
靈仰龍髯而無逮即以上昇之日遂爲齋祭
之辰是也初夫人居化中遠近欽風禮謁如
市旋以方調鑪鼎務在精嚴人物諠闐必慮
䙝瀆遂於山趾化一泉使禮奉之人先以其
水盥沐然後方詣道靖號曰解穢水至今存
焉天師垂法令人探石井水男女皆有應驗
以爲種子之法焉山有三重以象三境其前
有伯陽池即太上老君遊宴之所後有登眞
洞與青城峨嵋青衣西玄羅浮洞庭諸仙山
洞室徑邃潜通故爲二十四化之首也
　　　蠶女
蠶女者乃是房星之精也當高辛之時蜀地
未立君長唯蜀山氏獨王一方其人聚族而
居不相統攝往往侵噬恃强暴寡蠶女所居
在今廣漢之部亡其姓氏其父爲鄰部所掠
已逾年唯所乘馬猶在女念父隔絶廢飲忘
食其母慰撫之因告誓於其部之人曰有能
得父還者以此女嫁之部人雖聞其誓無能
致父還者馬聞其言驚躍振迅絶絆而去數
月其父乘馬而歸自此馬晝夜嘶鳴不復飲
齕父問其故母以誓衆之言白之父曰誓於
人也不誓於馬安有人而配偶非類乎馬能
脱我於難功亦大矣所誓之言不可行也馬
嘶跪愈甚逮欲害人父怒射殺之曝其皮於
庭中女行過側馬皮蹷然而起卷女飛去旬
日復棲於桑樹之上女化爲蠶食桑葉吐絲
成蠒用織羅綺衾被以衣被於人間蠶自此
始也父母悔恨念之不已一旦蠶女乘彩雲
駕此馬侍衛數十人自天而下謂父母曰太
上以我孝能致身心不忘義授以九宫仙嬪
之任長生矣無復憶念也言訖冲虛而去今
其塚在什邡綿竹德陽三縣界每歲祈蠶者
四方雲集皆獲靈應蜀之風俗諸觀畫塑玉
女之像披以馬皮謂之馬頭娘以祈蠶桑焉
俗云閣其尸於樹謂之桑樹恥化爲蟲故謂
之蠶稽聖賦云爰有女人感彼死馬化爲蠶
蟲衣被天下是也陰陽書云蠶與馬同類乃
知是房星所化也
　　　彭女
彭女者彭祖之女孫也祖姓籛名鏗帝顓頊
之玄孫陸終氏之子舜舉之於堯臣能調羹
進雉羹於堯堯以其善調味必能養生善養
生必能養民遂封於彭城其道可祖彭人世
世見之故謂之彭祖言彭地之祖也其地在
徐州而彭祖得道不樂冲天周遊四海居蜀
多年子孫繁衆故有彭山天彭彭門之名俱
在蜀焉禮經云微瀘彭濮皆蜀地也導江有
天彭山兩峰如闕相去四十餘步謂之彭門
祖嘗隱焉因以爲號彭女亦得養生之道隨
祖修行亦數百歲朝拜勤志晨夕不倦今彭
女山有禮拜石有彭女五體肘膝拜痕及衣
髻之跡深有僅寸每往來北平洞及此山并
建爲彭女化一旦彭女於此昇天其後置縣
因山爲號元和丁酉歲前進士湛賁立碑以
紀其事蜀紀詳載焉若豐沛之彭城即彭祖
始封之地大彭之國雄爲五霸之一也唐光
化三年庚申五月有三鶴飛來共巢於彭女
觀檜樹之上巢廣六尺刺史司空張琳具狀
聞於蜀主西平王香燈致醮營修觀宇其夕
神燈千炬飛照林嶺畫圖上奏下詔褒美仍
編入唐史也
　　　弄玉
弄玉者秦繆公之女也好吹簫時有簫史者
善吹簫公以弄玉妻之築臺以居焉弄玉吹
簫十餘年能作鳳鳴鳳來止其臺上夫婦居
臺上數年不下一旦隨鳳飛去於是秦公於
雍宫作鳳女祠時有簫聲焉
　　　園客妻
園客妻者神女也園客者濟陰人也美姿貌
而良色人多欲以女妻之客終不娶常種五
色香草積數十年服食其實忽有五色蛾集
於香草上客收而薦之以布生華蠶焉至蠶
時有一女自來助客養蠶亦以香草飼之蠶
女養蠶既壯得繭百二十枚繭大如甕每一
繭繰六七日乃盡繰訖此女與園客俱去濟
陰今有華蠶之祠宇焉
　　　昌容
昌容者商王之女也修道於常山食蓬蔂根
二百餘年顔如二十許能致紫草賣與染家
得之者色加倍好得錢以救貧病者往來城
市世世見之遠近之人奉事者千餘家竟不
知其所修之道常行日中不見其影或云昌
容能鍊其形者也忽乃冲天而去
　　　漢中酒婦
漢中關下酒婦者不知何許人也亦不知姓
氏忽遇卜師呼子先者不知何許人也年可
五十餘云已數百歲酒婦異之每加禮敬忽
一旦來謂婦曰急裝束與汝共應中陵王去
是夜果有二人來持二茅狗一與子先一與
酒婦俱令騎之乃龍也相隨上華陰山上常
大呼云子先酒母在此比日題有仙聖之道
矣
　　　女几
女几者陳市上酒婦也作酒常美仙人過其
家飲酒即以素書五卷質酒錢几開視之乃
仙方養性長生之術也几私寫其要訣依而
修之三年顔色更少如二十許人數歲質酒
仙人復來笑謂之曰盜道無師有翅不飛女
几遂隨仙人去居山歷年人常見之其後不
知所適今所居即女几之山也
　　　河間王女
河間王女者乃玄俗之妻也玄俗得神仙之
道來往河間已數百年鄉人言常見之日中
無影唯餌巴豆雲母亦賣之於都市七丸二
錢可愈百病河間王有病買服之下蛇十餘
頭問其病意答言王之所病乃六世餘殃所
致非王所招也王昔嘗放乳鹿即麒麟母也
仁心感天固當遇我耳王家老舍人云常見
父母說云玄俗日中無影王召而視之果驗
王女幼絶葷血清靜好道王以女妻之居數
年與女俱入常山中時有見者
　　　采女
采女者商王宫女也少得養神之道年二百
七十餘視之如十五六歲耳初王聞彭祖有
道拜爲大夫封之於彭每稱疾閑居不預政
事服雲母粉麋鹿角雲母水桂常有少容性
沉靜不自言有道王詣問訊竟莫之告遺以
珍玩皆受以恤貧乏略無所留王於掖庭立
華屋紫閣飾以金玉使祖居之令采女乘輜
軿問道於彭祖采女再拜請問延年益壽之
法答曰舉形登天上補仙官者當服元君太
一金丹白日昇天也此道至大非君王所爲
其次當愛精養神服食草藥可以長生但不
能役使鬼神乘虚飛行耳其次陰陽運炁導
引屈伸使百節炁行關機無滯此可以無疾
痛所侵而後思神念眞坐忘練液皆可以令
人乆壽若二炁交接之道泝流補腦之要此
甚難行有懷棘履刃之危又非王之所爲也
吾所聞淺薄道止於此不足宣傳也大宛中
有青精先生千歲而色如童子或終歲不食
或一日九餐可以問其道也采女曰青精先
生何仙也答曰此乃得道耳非仙人也仙者
或竦身入雲無翅而飛或駕龍虎上造太階
或爲爲獸浮遊青霄或潜行江海翺翔名山
或服元氣或茹芝英或出入人間或隱跡林
莽面生異骨體有奇毛戀好深僻不交流俗
者也若以人之修身當食甘珍服輕麗處官
秩通陰陽耳目聰明骨節堅强顔色神澤老
而不衰延年乆視長在世間寒濕風温不能
傷鬼神衆精不能害五兵百蟲不能中憂喜
毁譽不能累此乃可貴耳人生於世但養之
得宜可至百二十歲不及此者皆傷之也大
醉大飽大喜大怒大温大寒大勞大極皆傷
也至樂至憂至畏至怖至撓至躁至奢至淫
皆傷也甚飢甚渴甚思甚慮亦傷也乆坐乆
立乆卧乆行亦傷也寒温得節飢飽適宜無
思無爲惟清惟靜此可與言修身耳已得其
壽復養之得宜可二百四十歲四百八十歲
但莫傷之也冬温夏凉不失四時之和者所
以適身也美色淑姿不至思欲之惑者所以
通神也車服威儀知足不求者所以一其志
也八音五色不至於耽溺者所以遵心也凡
此之物本以養人人之不能斟酌得中反以
爲患故聖賢垂戒懼下才溺之流遁忘返用
之失所故修道之士皆令禁之欲以檢制之
易也故曰上士别床中士異被服藥百裏不
如獨卧色使目盲聲使耳聾馨令鼻塞欲致
心蕩味令口爽苟能節宣得所用之得宜不
減年壽必得其益此者譬猶水火用之過當
反爲害耳人不知經脉損傷血氣不足内理
空疏髓腦不實體已先病故爲外物所犯因
風寒酒色以發之耳若本充實豈有病耶凡
遠思羡願傷人憂恚悲哀傷人情樂過差傷
人忿怒不解傷人汲汲所愛傷人戚戚所患
傷人寒暖失節傷人陰陽不交傷人所傷者
衆而獨責房室爲傷可謂惑矣是以男女相
成猶天地之相生也所以導養神炁使人不
失其和夫天地晝離而夜合一歲之中三百
六十交故四時均而萬物生生生成成不知
窮極所以天不失其動地不失其靜氣不失
其和物不失其生而能長乆也夫人不能法
天地之常而獨執一隅單景孤形減衣絶食
自取死病愚之甚也去此修攝節宣之外則
有服元和之炁得其道則邪神不能入此理
身之本也餘含景思神歷藏導引吞餌服御
之事千七百餘條及四時首向責己謝過卧
起早晏之法可以教初學之士引進向善之
門漸正其心而徐息其罪咎非便能致人得
道也若血脉枯竭神炁凋敗豈思神念眞而
能守之固未知其益矣此由愚人爲道而求
其末不務其本也又内不養神外則勞形元
精漸虛神炁困竭而晝夜伏勤誦讀經訣此
亦無益也既乆不蒙效則怨道無驗恨古人
欺我此又非也我師云節解韜形無爲九室
諸經萬三千首皆示以始涉之門庭耳采女
具受諸要以教王王試爲之皆有驗王行彭
祖之道亦壽三百餘歲但不能戒其妖淫耳
其後采女亦不知所之蓋是得道者也
　　　太陽女
太陽女者姓朱名翼得内修之要吐納之益
敷演五行之道用之深妙行之甚驗年二百
八十歲顔如桃花口如含丹肌體充澤眉鬢
如畫光彩射人視之如十七八者奉事絶洞
子絶洞子姓李名脩能寅龍申虎之術著書
四十篇名曰道源在人間已數百歲翼事之
甚勤盡得道要戒之曰我之所修以柔勝剛
弱制强行之者謹敬爲本如臨深履危御奔
乘驚差之毫釐喪爾之榮勤而守之可以長
生矣其後鍊金液之丹丹成服之而俱得昇
天
　　　太陰女
太陰女姓嬴名金爲人聰達智慧過群學玉
子之道雖得其法未能精微明無其師乃當
道沽酒密訪其師焉會太陽子過之飲酒於
其肆見女詞㫖閑雅禮節恭謹乃嘆曰彼行
白虎螣蛇我行青龍玄武天下悠悠知者爲
誰女聞之喜使妹問客土數爲幾對曰南三
北五東九西七中一耳妹還報曰客大賢者
至得道人也我始問一已知五矣遂請入道
室進名饌嘉饈而享之以問長生之要太陽
子曰共事天帝之朝俱飲神光之水登玉子
之魁綱禮五行之祕寳唯賢是親豈有所悋
遂教以補導之要授以蒸丹之方合服得仙
時已二百歲矣有小童之容也太陽子姓禹
名明與王子爲親友玉子得道太陽子師而
事之曲盡服勤之禮玉子門徒三千餘人唯
太陽子終日昏醉三百餘年竟不精鍊玉子
謂之曰汝當理身養命爲衆賢之師而低迷
大醉功業不修大藥不合雖得千年猶不免
死此凡庸所不爲況於達者乎乃改節鍊丹
丹成服之仙去在世五百餘年常有少容玉
子姓章名震南郡人也周幽王知其有道徵
之不出遂隱山得道也
　　　太玄女
太玄女姓顓名和少喪父或相其母子皆曰
不壽惻然爲憂嘗曰人之處世一失不可復
得一死不可復生況聞壽之限促非修道不
可以延其生也遂行訪明師洗心求道得玉
子之術行之累年遂能入水不濡盛寒之時
單衣冰上而顔色不變身體温暖可至積日
又能徙官府宫殿城市屋宅於他處視之無
異指之即失所在門户櫝櫃有關錀者指之
即開指山山摧指樹樹折更指即如故將弟
子行所到山間日暮以杖叩石即石開入其
中屋室床机幃帳厨廩供酒食如常雖行萬
里所在常爾能令小物忽大如屋大物忽小
如毫芒或吐火漲天噓之即滅又能坐炎火
之中衣履不燃須臾之間或爲小兒或爲車
馬無所不作行三十六術甚有其效起死迴
生救人無數不知其何故所服食亦無得其
術者顔色益少鬢髮如鴉忽白日升天而去
　　　樊夫人
樊夫人者劉綱之妻也綱字伯鸞仕爲上虞
令亦有道術能檄召鬼神禁制變化之道亦
潜修密證人莫能知爲理尚清靜簡易而政
令宣行民受其惠無旱暵漂墊之害無疫毒
鷙暴之傷歲歲大豐遠近所仰暇日與夫人
較其術用俱坐堂上綱作火燒客碓舍從東
而起夫人禁之火即便滅庭中兩株桃夫妻
各呪一株使之相鬥擊良乆綱所呪者不勝
數走出於籬外綱唾盤中即成鯽魚夫人唾
盤中成獺食其魚綱與夫人入四明山路值
虎綱禁之虎伏不起適欲往虎號之夫人徑
往其前虎以面向地不敢仰視夫人以繩縛
虎牽歸繫於床脚下綱每共試術事事不勝
將昇天縣廳側先有大皂莢樹綱昇樹數丈
力能飛舉夫人即平坐床上冉冉如雲氣之
舉同昇天而去
　　　東陵聖母
東陵聖母者廣陵海陵人也適杜氏師事劉
綱學道能易形變化隱見無方杜不信道常
恚怒之聖母或行理疾救人或有所之詣杜
恚之愈甚告官訟之云聖母姦妖不理家務
官收聖母付獄頃之已從獄窗中飛去衆望
見之轉高入雲中留所著履一緉在窗下自
此昇天於是遠近立廟祠之民所奉事禱祈
立效常有一青鳥在祭所人有失物者乞問
所在青鳥即集盜物人之上路不拾遺歲月
稍乆亦不復爾至今海陵海中不得爲姦盜
之事大者即風波没溺虎狼殺之小者即病
傷也
　　　西河少女
西河少女者神仙伯山甫外甥女山甫雍州
人入華山學道精思服食時還鄉里省覲親
族二百餘年容狀益少每入人家即知其家
先世已來善惡功過有如目擊又知將來吉
凶言無不中見其外甥女體常多病將藥與
之女服藥時年已七十稍稍還少色如嬰兒
漢帝遣使者行經西河於城東見一女子笞
一老翁翁頭鬢皓白跪而受杖使者怪而問
之女子答曰此子是妾兒也昔妾舅氏伯山
甫得神仙之道隱居華山愍妾多病以神藥
授妾妾服之漸復少壯今此兒妾令服藥不
肯致此衰老行不及妾妾乃恚之故與杖爾
使者問女及兒年各幾許女子答曰妾年二
百三十歲兒年七十矣女亦入隱華山得仙
而去

墉城集仙録卷之六





