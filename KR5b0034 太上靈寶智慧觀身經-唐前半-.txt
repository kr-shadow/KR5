#+TITLE: 太上靈寶智慧觀身經-唐前半-
#+DATE: 2018-05-12 10:21:41
#+SOURCE: github.com/kanripo/KR5b0034 master fc155322                
太上靈寳智慧觀身經
静觀眞人於思微中觀身實相深違智慧了
見四大六種根識及五聚蔭五印世法皆悉
空寂入無相門所謂外想内想若生想若滅
想了了照盡無淨穢法無生滅法如是盡處
亦無所盡究皆是空空竟升玄何以故内想
者名境觀空是空亦空空空亦空空無分別
空故是無分別空亦復皆空空無二致故言
其盡若善男女照法空性無起滅心無憍慢
心無恐怖心無憎愛心能於世間免種種苦
所謂生死别苦鬼神害苦官私口舌苦水火
刀兵饒寒苦皆悉免離如是盡利益非於一
人二人必於無量無邊無量數人非一天二
天無量無邊無量數天其功德力不可思議
是故此說名爲解脱名利益義名無量義名
第一義如是諸義若書若寫若讀若誦若解
説是爲入智慧門遊智慧室坐智慧牀餐智
慧食得智慧眞相之體即於爾時説智慧頌
曰
智慧起本無　朗朗照十方　結空峙玄霄
諸天挹流芳　其妙難思議　虛成眞實通
有有有非有　無無無不無
智慧常觀身　學道之所先　渺渺入玄津
自然録我神　天尊常擁護　魔王衛寳言
晃晃金剛軀　超超太上仙
智慧生戒根　眞道戒爲主　三寳由是興
髙仙所崇受　汎此不死舟　倐忽濟大有
當此說戒時　諸天來稽首

太上靈寳智慧觀身經(終)










