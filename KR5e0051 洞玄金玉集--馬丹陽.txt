#+TITLE: 洞玄金玉集--馬丹陽
#+DATE: 2016-06-11 12:27:17
#+SOURCE: github.com/kanripo/KR5e0051 master 33f9a14e                
洞玄金玉集卷之一氣一
　　　　崑崙無爲清浄丹陽馬眞人述
　　七言絕句
　　　重陽憫化妙行眞人時在崑崙山居
　　　菴用三尺半青布造成一巾頂排九
　　　疊九縫言夢中曾見名曰九轉華陽
　　　巾師父風貌堂堂有若鍾離之狀加
　　　之頂起此巾愈增華潤誠爲物外人
　　　也故作是詩以讚之
貌似鍾離寶在身自然惺灑好精神怎知不
是紅塵客九轉華陽青布巾
　　　讚重陽憫化妙行眞人
雲冠霞帔絳綃裙身入圓光别紫清妙行眞
人酬本願拯危救苦度衆生
　　　繼重陽眞人韻
不居鄽市不居村不憶妻男不憶孫志在環
墻修大道斡開玉户入金門
　　　述懷
身在儒門三十年不知一字大如天偶因悟
徹風仙理頓覺靈明滿大千
　　　又
虚無浩渺神仙國鬱崛穹窿自己天白日清
閑無冗事丹霄出入駕飛煙
　　　又
逍遥自在三山客坦蕩無拘一散仙清浄斡
開壺内景無爲踏碎洞中天
　　　和長安藥王二郎韻
雲遊水歷過中牟得遇重陽師太奬許我將
來了了歸洞天三十六仙長
　　　重陽眞人欲往寧海親筆畫一畫圖
　　　與醴泉縣弟子史公密收之鈺預夢
　　　南園一仙鶴從地湧出經月有重陽
　　　師父到來指鶴起處要修菴居鈺又
　　　夢叅從師父入一山翌日師父訓鈺
　　　小字山侗鈺隨師父到南京至年終
　　　師父要歸逝鈺求辭世頌師父言我
　　　在關中吕道人菴壁上預前寫下鈺
　　　覆知師父鈺有三願一欲將師父全
　　　眞集印行師父曰長安决了二願欲
　　　與師父守服三年師父曰劉蔣村有
　　　我舊菴基址可住三願勸十方父母
　　　捨俗修仙師父言罷昇霞余别大梁
　　　經洛陽入潼關過華嶽訪京兆有道
　　　友相留在孔先生菴内盤桓數日有
　　　醴泉史公相尋來在東門裏茶坊相
　　　見問及姓氏渠云醴泉史風子亦是
　　　重陽眞人門弟子余聞之甚喜師父
　　　屢曾說賢茶畢余往太平樓下街閑
　　　行有道友楊二郎邀住啜茶之次有
　　　史公繼至史公又施拜禮余責曰汝
　　　既是重陽師父門人何其多禮豈有
　　　一日兩三遍具禮拜是何道人活計
　　　余預知此公怕上街求乞故相撓之
　　　我欲拌賢一鐶酒主人不知可否史
　　　公於懷中取錢余言非用此錢可上
　　　街求乞錢沽酒史公熟視移時遂上
　　　街乞化下來沽酒余獨飲之史公求
　　　詩遂成十絶句以贈之
行屍走骨有何羞勿爲衣飡亂起愁學我上
街長展臂隨縁乞化最風流
　　　又
富貴榮華全小可於身性命天來大火風地
水似浮漚好把假軀先勘破
　　　又
今朝端的拜聞賢休使家中造業錢降伏我
人求乞去自然日用得翛然
　　　又
馬風非愛盃中酒引爾街前閑展手度日隨
縁助道長不勞出藥閑糊口
　　　又
且把糟漿助我神須憑玉液養天眞誰知越
醉越惺灑異日功成三島人
　　　又
無妻無子亦無女天賜逍遥宜省悟休欺方
寸莫謾人暗有神明常察汝
　　　又
從前愛底莫留心急急抽身物外尋搜獲不
離方寸地無私無曲作知音
　　　又
天機末敢輕分付細細看賢悟不悟遇有艱
難不憶家恁時指汝長生路
　　　又
浮名浮利尚難求利遂名成卧土丘不道神
仙非小事須憑功行赴瀛洲
　　　又
要做神仙須悟徹萬種塵縁當一撇常將身
影更嫌多恁時自有仙提挈
　　　贈長安衆道友
家家門下長安道户户庭前極樂鄉一脚不
移超法界三膲俱透得清凉
　　　贈長安郭子聰機宜韻
清浄神光燦有餘自然猿馬不驅驅轉增開
悟通玄路未審汾陽信也無
　　　和盧知縣韻
一身便做箇環墻脫洒靈童住裏厢没口能
言玄妙語勿令猿馬縱輕狂
　　　贈長安孔公昆仲彭子元
四旬有八到長安深謝諸公異眼看今日伸
于知己者修行說破虎龍蟠
　　　又
菴主孔公彭子元暨諸道契早搜玄身中營
養長生火壺内修完不夜天
　　　又
心清意浄性逍遥坦蕩無拘不繫腰若要鑪
中鉛汞結須教鼎内姹嬰調
　　　又
撇下家縁萬事休自然捉住好因由冲和秀
氣穿丹穴惺灑靈童上玉樓
　　　又
不迷外樂不貪嗔混俗和光語笑頻但願諸
公如我志大家修進作仙人
　　　又
逍遥物外固精神絶慮忘機合至眞悟取無
爭爲上士常懷忍辱作仙人
　　　又
道家豁暢最相宜酷好歌歡又著迷清浄箇
中眞箇樂自然舞袖入雲霓
　　　又
三髻山侗鍊大丹玉鑪裏面雪漫漫悟來不
騁掀髯勢故要傍人下眼看
　　　又
悟來不恥乞殘餘名利安能引我軀奉勸諸
公休著有早隨馬鈺學尋無
　　　又
速宜一志鎖心猴般運清虚金木流九轉功
夫成大藥永爲仙契住瀛洲
　　　題京兆統軍司王令史欽古堂
王公賦性常欽古堂裏閑調龍與虎日就月
將得倒顛自然顯出胎仙舞
　　　又
欽古先生容貌古悟徹离龍并坎虎歸依至
理妙中玄敢與馬風街上舞
　　　又
欽古先生遵太古先天先地眞龍虎出离入
坎任東西驚動姹嬰來對舞
　　　又
欽古先生通亘古無中營養龍和虎清清浄
浄顯元初脫灑靈童當面舞
　　　到馬坊見小李講師看南華經
尋文討古要多知悟徹南華迷更迷不若萬
縁齊撇下浄清得一上天梯
　　　贈馬坊菴主劉先生
一心入道徹程頭二氣調匀細細收三寶至
精神氣結四時攢聚赴瀛洲
　　　鄠縣小張索
小童問道道無言清浄能持至妙玄憑此家
風常保守自然有分做神仙
　　　鄠縣小王索
小童聽屬養靈童自有因縁繼馬風清浄無
爲須悟徹自然雲步到蓬宫
　　　贈慶眞徐清神
火院常躭没徹頭一身空爲一家愁與他了
幹終難了不若灰心休便休
　　　贈鄠縣仵解元
我遇神仙人遇我人還似我消煙火養氣全
眞不染塵自然有分成仙果
　　　贈鄠縣獨孤五郎
修仙須要降人我更向水中養眞火意滅心
忘無點塵性靈丹結成功果
　　　過鄠郊渼陂空翠堂作詩贈耀州梁
　　　姑
色即是空空是色色空空色兩俱忘自從悟
徹空中色頓覺心蓮翠碧香
　　　醲泉裴公索
眼前兒女總成人頦上髭鬚似爛銀莫怪形
容憔悴損被他奪了好精神
　　　贈淳化何先生斑竹杖爲路贐
一枝端的化龍材因擊三尸魍與魁血染斑
斑如玳瑁贈賢携去訪蓬萊
　　　丁酉下元日岀環牆
舞得來來眞箇促識得亘初眞面目師父師
叔下界來嘉期直指在西北
　　　再遇(師父重陽憫化妙行眞人/師叔玉蟾普明澄寂眞人)
纔過扶風回首促特訪岐陽誇瞽目再遇本
師得大丹教立東西南與北
　　　仲冬二十八日復入環墻
風害飍飍風馬出西北雲遊月餘日却思舊
隱復歸來便把環墻重跳入
　　　封門窗
崑崙三髻馬山侗便把門窗實九封斡運坎
离庚與甲不分南北與西東
　　　予於大定戊戌孟冬自龍門抵華亭
　　　太和菴居旬餘欲拂袖詣崆峒是日
　　　只於東窑就公先生菴内居止一二
　　　日時有劉昭信裴大器李大乘及坊
　　　郭道友十餘人予化誘連夕無一回
　　　心向道者翌日欲行遂留絶句
鍊就丹陽玉性開雲遊西北選仙材錦鱗不
得空撈漉收拾綸竿歸去來
　　　釣中李大乘復用前韻
釣愚愚性豁然開一點靈陽稱選材心上勿
令塵垢昧清中傳過妙玄來
　　　復贈李大乘四首
釣出迷津離苦海同行同坐恣遨遊心中剔
性眞分付達妙通玄翫十洲
　　　又
喜賢回首作同流悟取壺中天下遊雲水不
須勞足力自然步步到瀛洲
　　　又
坦蕩逍遥一道流不隨名利離塵遊未歸天
上丹霞洞先步壺中碧玉洲
　　　又
大乘體調事如何無著勝如百不歌性似孤
雲與孤鶴逍遥自在更無過
　　　還趙公方帽
鑿昏劈暗不愚蒙黑白能分玉性紅烏帽先
生悟明月赤松上士傲清風
　　　李濟川夢得爨先生傳詩一絶予因
　　　和之以讚美焉
爨公曾拜我爲師一志堅持不暫移了了根
源蟬蜕後偶然下界却留詩
　　　贈華亭縣菴主張大悟
的端言語切須聽精固根源氣固神若使馬
猿依舊劣隄防不測禍臨身
　　　贈華亭縣道友
馬風慈願傚維摩常病衆生受苦多勸化詩
詞如省悟免教投火似飛蛾
　　　贈何氏乃焦公之妻
青春已過戀粧樓堪嘆迷人不覺秋莫待十
分憔悴損早搜玄妙早蓬頭
　　　冬至日钁隴州同知李鎮國炭
一陽生發歲添新自笑詩人忒煞辛呵筆狂
吟書玉簡起心動念钁烏薪
　　　又
天道於人有兩般大家冬月不相關炎蒸豪
氣和冰熱冷淡貧菴火也寒
　　　謝隴州筆劉三郎羊皮被
同雲一色不多般六出飄飄鎖故關深謝彭
城眞道友贈予皮被敵冬寒
　　　别隴州
水歷雲遊憑有則順行逆行人莫測箇内斡
旋天地機了達根源眞一得
　　　庚子七月二十九日題終南太平宫
　　　南斗閣東壁
瞥然風害箇塵無誰肯飍飍也學予悟者回
頭通妙用自然蓬島是程途
　　　庚子八月二十四日長安祈雨
赤脚馬風祈禱雨心香裊裊投仙府一犁霑
足待何時五五不離二十五
　　　又
苗將枯槁萬民愁爇起心香瑞氣浮再禱三
眞齊下界沛然一澤好收秋
　　　赴駕古謀克齋遇鶴
雲朋霞友赴齋筵步步圭峰在目前我訪青
蓮池上客人看黄鶴洞中仙
　　　五臺月長老來點茶詢予曰古人言
　　　雲在青霄水在瓶如何
月師談論古人云雲在青霄水在瓶予會水
雲顛倒過一溪風月酒初醒
　　　和岐陽鎮趙殿試
牛鹿羊車顛倒般少人持論少人干我因得
遇親傳得肯把十方父母謾
　　　又
二輪迅速往來般自問年齡是若干學易已
過將耳順忻然不受老妻謾
　　　又
異名須是論多般休道於玄並不干秀士若
憑風馬惑自然不受枕前謾
　　　又
九轉功夫在運般休言叅妙不相干玄玄至
理人難曉未到明通且受謾
　　　又
捨了那般戀這般愛賢仙質耐羞干木金三
間玄中妙非是狂言巧計謾
　　　又
坎离交位運行般得得來來不外干我欲伸
于知己者柰人執著却稱謾
　　　又
道法自然别一般妙玄因得至誠干天機深
遠非常道不遇眞師總著謾
　　　又
我咱悟得這般般不管人來干不干學道蓋
因眞實得謾人便是自欺謾
　　　又
龍蛇起陸氣騰般日月同宫匪十干依此修
持仙必矣休言馬鈺把人謾
　　　又
仙經修鍊論持般怎柰迷人不肯干在俗管
家誇達悟分明自把自心謾
　　　和耀州銀王二先生韻
得遇通玄興味長心開心悟好離鄉恣情慵
懶成眞趣堪笑忙人不覺忙
　　　復用韻贈河中候先生昆仲
壺中烹鍊翠雲長修補園亭不夜鄉捉住飛
烏並走兔自然日月不忙忙
　　　和敷政縣雷公
饒君聲價勝蘇秦不似韜光更匿名物外逍
遥眞坦蕩亘初一點自然明
　　　又
靜清便是長生訣捨𢬵妻男没口傳悟後知
空寧著有自然獲得好因縁
　　　元日作
春夏歸兮秋亦遷昨宵殘臘逐風遄人言今
日添新歲我道浮生减一年
　　　贈高陵劉殿試諱夢松
應夢能全十八翁筭來怎比一靈通巍巍昭
著塵難染蕩蕩威儀性不空
　　　勸遊春者
尋芳覓翠騁奢華怎肯留心嘆落花若悟榮
枯凋謝事回頭物外鍊丹砂
　　　和小圃書事戒遊賞者
壼中修鍊有長春丁屬尋芳覓翠人休戀輕
狂蝴蝶舞恐迷花萼累其身
　　　又
下功火裏懃栽接不住甘津香齒頰有志修
眞屏睡魔無心著假措元葉
　　　題紙扇
念斷情忘喜寂寥心明靈顯白芭蕉動摇玉景
清風至不假霜紈暑氣消
　　　對榴花作
滿院榴化紅似火笑他桃李逐浮漚爭知霜
曉東籬菊爛熳馨香獨占秋
　　　白馬河西浄業莊相公見惠彎竹拄
　　　杖以詩贈之
彎彎曲曲化龍材深謝公家惠我來異日功
成眞了了昇霞携去訪蓬萊
　　　嘆人只會喫飯痾屎未嘗留心於性
　　　命
穀車入兮糞車出般遞往來何日畢假使百
年壽命長大都三萬六千日
　　　世人執古人句一聯先須歷遍人間
　　　事然後搜尋出世機於理未盡其善
世事無涯無了期若言歷遍却成非不如識
破都無著自是通玄達妙機
　　　警愚人
堪嘆人人忒煞愚身居火院覓紅鑪不唯不
得清凉地怎柰腥臊臭穢渠
　　　警兇徒
喟然長嘆嘆兇徒恃勢欺人得自娱日縱頑
心生不善將來惡趣怎枝梧
　　　十六障
火風地水結皮囊眼耳鼻舌四魔王人我是
非招業種氣財酒色斬人場
　　　分邪正
風花雪月終無益酒色氣財盡是讎人我是
非招鬼趣清閑道德渡仙舟
　　　勸人决烈入道
綿刀氈箭紙槍頭怎奪仙標入道流慷慨男
兒眞决烈要逃生死便回眸
　　　贈衆道友
有心入道莫推延惟恐因循老了賢今日不
知明日事今年怎敢保來年
　　　又
長生有路好追尋譬似無常好歇心雲水閑
遊尋好伴自然得遇好知音
　　　示門人
一思一慮覺傷神怎敢留心惹絆塵斷制萬
縁渾是假修完一性泱全眞
　　　又
人我山頭生死關勸人推倒我人山人我既
除心性善自然跳出死生關
　　　又
欲要元初一點明須教猿馬兩停停心清意
浄三丹結虎遶龍蟠四象成
　　　寄李濟川
伏藏聰俊不名愚猛𢬵榮華大丈夫敢棄妻
男眞烈士志修道德稱吾徒
　　　贈魯姑
一衝霄漢慧燈明八卦祥煙靄靄生九轉金
丹成玉性十洲瓊路坦然行
　　　贈松溪散人薛姑
修行大忌好奢華打破般般鍊麥麻返覆陰
陽通造化自然鑪結大丹砂
　　　贈柴姑
無爲無作大修行意靜心清放慧燈照透九
關通出入崑崙山上得昇騰
　　　贈霜溪散人顔姑
一心入道不回還八味瓊漿溉大丹九曜合
和眞玉性十分功滿赴仙壇
　　　京兆府牒發還鄉故作是詩以謝統
　　　軍
三髻山侗得遇遭專來秦地鍊雲濤尋思把
自還鄉去不若廳前請一刀
　　　既蒙牒發不得已而别京兆故作是
　　　詩也
利名場上騁風流怎肯灰心物外修莫怪綸
竿收拾去自知巴句匪洪鈎
　　　河中府安公索
安公須要悟長安悟得長安作内觀心意不
隨猿馬轉氣神調暢結靈丹
　　　行化到黄羊店會王公解元話及黄
　　　英卿殿試五十三歲及第有詩自詠
　　　予因借韻賦十絶
道德陰符經卷擔星冠月帔晃雲衫世人不
識煙霞客魔障扶風角髻三
　　　又
腹内丹經免得擔麻衣紙襖勝襴衫我今拂
袖歸寧海道伴雲遊十有三
　　　又
玉杻金枷誓不擔無心短帽與輕衫修眞勸
善遭官難除此前來已詰三(虢州靖遠鎮并京兆府及/甘河鎮先已三次遭魔)
　　　又
肩頭重檐没心擔趓與兒孫脫與衫悟六六
通明六六前三三證後三三
　　　又(藏/頭)
般玄妙不須擔訣傳來傲緑衫内修完眞大
藥然斡運六和三(拆一/字起)
　　　又
家累辛勤重檐擔往來來往販皮衫看看又
　　　入深坑窖怎得丹鑪火鍊三
　　　又
一捨家縁不再擔口談玄妙不言衫衣披氈
毯心懷道元本嬰兒匪念三
　　　贈武陟縣薛押司
猛悟心無火院擔麻衣體掛勝羅衫保持清
浄無爲理精氣神收寶結三
　　　又
火坑跳出没家擔坦蕩蓑衣勝著衫雲水内
遊蓬島路自然大藥結成三
　　　勸淇門屠者
殺生冤債的端擔决墮輪回失了衫若要解
冤須改業學他趙四與張三
　　　開州道友求
馬風東去决西來道上諸公却要猜異日重
陽師再遇携雲同去赴蓬萊
　　　和道友韻
識破浮生只恁麽自然身影却嫌多雲遊到
處通玄路接引人人離苦波
　　　因見淄州李三官人秉白芭蕉扇作
馬風得遇恣逍遥坦蕩無拘不繫腰眞性芬
芳紅菡蓞霜心舒展白芭蕉
　　　繼濰州耿公大師韻
馬風得遇活神仙洞裏修完自己天龍虎遶
蟠觀性月馬猿澄寂賞心蓮
　　　昌樂道友送余登途至孤山下共看
　　　石上仙蹤余遂口占小頌贈綦殿試
　　　暨諸道友
人人爭競看仙蹤誰肯留心繼我蹤一志超
然歸物外自然有分步雲蹤
　　　萊州節副内奉贈古詩徒單内奉昨
　　　日偶得一觀因繼元韻幸賜來覽
鑪中鍊就丹無價菴内何曾藥换錢昨日客
來青眼顧今朝我伴白雲眠
　　　和任公韻
通玄養就本來眞德不孤兮必有鄰意浄自
知丹不漏心清誰信性無塵
　　　贈黄縣西高村回光菴主馬從仕
捨財積福福如山難免輪回去復還唯有身
心清表裏决無生滅脫巡環
　　　呪黄縣全眞菴枯竹
道家門户號長生意要枯乾改變形長使數
竿常緑緑不教一葉不青青
　　　喜松活
我通生法斡旋生氣布形骸轉换形窗外不
唯君子緑菴前又喜大夫青
　　　大定癸卯六月三日黄縣道友邀予
　　　居金玉菴環堵於内新栽小松六株
　　　因作三絶
六月菴前種六松故然反倒馬風風三番布
氣無多力六願還生有大功
　　　又
時當數伏故栽松道友閑閑試馬風我說六
株無自活人傳三髻有眞功
　　　又
六月初三種小松六株色變遇扶風祈榮我
借重陽氣應效人傳三髻功
　　　繼登州倉使韻
絲蟻穿珠要了然微微火逼氣相傳九竅通
明成道果三光共秀得良縁
　　　繼登州祝同監韻
汞鉛相見用功催嬰姹懽諧不用煤玉虎金
龍騰地去金烏玉免下天來
　　　和寧海孫公執殿試
唯願吾親早棄華慨然拂袖訪仙家眠雲卧
月流霞飲接引金蓮有玉花
　　　又
勸君回首早知空絶學無爲保守中决烈身
心如馬鈺自然飄逸得眞風
　　　又
願公早早早心明休要奔波逐利名物外研
窮雲外事無根枯樹自然榮
　　　和寧海范學正
范公學正乃鄉賢競利爭名騁少年若悟吾
門玄妙趣灰心修補洞中天
　　　還姜菴主葫瓢并背心以詩贈之
風仙留下一葫瓢菴主姜公有分消還汝背
心當省悟傚予雲水恣逍遥
　　　樂人楊和之索
休向人前呈耍俏好於性上認玲瓏澄心遣
慾靈明顯得住蓬萊第一宫
　　　换長闌于天錫拄杖
一條屈曲化龍材换得笻枝遠勝財各自閑
携詩興至剔開眞性有仙才
　　　贈燭律師拐
叔祖海蟾携寶拐功成雲步超三界馬風得
趣贈何人燭律禪師眞自在
　　　述懷
崑崙三髻馬風哥雲水飄飄且恁麽修鍊珠
珍常恨少觀瞻身影却嫌多
　　　壬寅九月二十一日范眀叔處作
執持關要浄靈臺霧鎖煙籠竟不開重遇重
陽師指教清風吹出月明來
　　　繼綦大成韻
師名頂戴髻蟠三好弱心頭著意參不戀塵
寰粧景境唯便道味勝柑甘
　　　又
得遇風仙屏子三超然物外共心參始知自
在逍遥樂方信優游恬惔甘
　　　又
譚與劉丘師弟三同予勸世道中參鸞飛鳳
舞靈光透虎遶龍蟠大藥甘
　　　又
八卦鑪中鍊六三通玄達妙不須參水生紅
焰添神彩火長青蓮滴露甘
　　　又
精氣神收寶結三豈思短簿與髯參光擔火
院應無苦得飲刀圭更没甘
　　　又
婦人心有毒蛇三悟者回光返照參色裏抽
身知苦苦清中得味覺甘甘
　　　又
儒者綦二與李三之乎者也罷相參弄文活
計知爲苦學道生涯覺是甘
　　　又贈堂下衆小童
牛鹿羊車運載三堪令堂下小童參累功玉
液勝糖味積行蟠桃賽札甘



洞玄金玉集卷之一
洞玄金玉集卷之二氣二
　　七言絕句
　　　酬于天錫彎竹杖
人人休訝棄田園此箇扶風遇太原笻杖厭
華當告免一枝彎竹却還元
　　　萊陽道友具餳供因而有作
供養扶風六斷餳我今食盡更無情壺中異
景非常景洞裏晴天别是晴
　　　歌舞
小童引我閑歌舞高士咍予放耍顛勘破浮
生當作戲風狂裏面隱神仙
　　　功成
掣斷名韁無俗絆剔開利鎖没塵牽千朝志
鍊三溪玉九載功成萬劫仙
　　　赴萊陽黄籙加持高功李講師見貽
　　　詩韻
正念三冬閏月寒菴中怎敢憶華筵講師戲
我來干钁笑没丹經潤火淵
　　　題文登于疃于菴主契遇菴
好山好水好松竹契遇菴前清我目福地堪
名錦繡川洞天宜蓋仙家屋
　　　立于疃契遇菴池名
　　　玉花　金蓮　龍吟　虎嘯　化生
　　　奼嬰　王母　洞天池上彩雲橋
　　　九陽　圓滿池
玉金龍虎誠堪看化作奼嬰行路坦王母洞
天現彩雲九陽池内丹圓滿
功圓
斷情割愛没憂煎絶慮忘機達妙玄意浄心
香三處秀命通性月十分圓
　　　遇靖遠鎮閻公問予曰幾時東遊以
　　　詩答之
金間隔玉花開外青童不住催問扶風西去
後言甚日向東來(拆木/字起)
　　　京兆杜公一日來訪予曰於十年前
　　　曾遇重陽眞人蒙留題假山詩藏頭
　　　拆字一絶雲下拆云字云云安石作
　　　山分削孤峰便出群忘却二句求余
　　　聯綴意不容辭姑塞雅命云
云安石作山分削孤峰便出群悟太湖開碧
眼觀色界似浮雲(拆云/字起)
　　　和譚仙韻(藏頭/拆字)
公爲作處來端侯賢家性更寬兀騰騰行教
化歸關裏内峰觀
　　　又
我雲朋處正端今行化性宜寬然師指蓬萊
海得長清在内觀(拆見/字起)
　　　聯珠(二/首)
天之道執行端正無私性識寬大包容如法
海清澄湛定心觀
　　　又
賢戒酒立身端的修持性轉寬量有如東大
海中蓬島慧眸觀
　　　京兆臺院寺尼通師來獻香以詩贈
　　　之(攢二/字)
尼姑割萬縁我相一齊捐清浄功成日超昇
忍辱仙
　　　贈王孔目
訣親傳非外舞中龍勢來蟠虎然吐出夜明
珠性昭彰超萬古(拆口/字起)
　　　又
傳心印嬰兒舞畫調龍并引虎地王公悟這
些靈默默談今古(拆口/字起)
　　　和京兆府揚學録詩
然學録問修眞說根源并棄塵顆靈珠常踴
躍生雲彩作仙人(拆丿/字起)
　　　又
道馬風絶世華年雲水樂天涯峰山下超然
悟上常開五葉花(拆化/字起)
　　　又
段丹田屬道家能耕種長黄芽然玉裏金花
綻是將來步翠霞(拆段/字起)
　　　赴子午鎮千道會
金間隔晃三台訣刀圭産箇孩午建成千道
會中寧海馬風來(拆木/字起)
　　　因覽鄠縣仵壽之與衆道友唱和楊
　　　清叟東軒澤龍過毋自適詩卷借韻
　　　各賦一篇
從遭遇乞殘餘飽忘機事事踈帶于朝君有
分圭我飲覺清虚(拆一/字起)
　　　又
蓑一笠外無餘志修仙萬物疏下貪吟過毋
草分枝葉腹空虚(拆一/字起)
　　　又
身四假尚爲餘景繁華事可疏有箇中眞箇
物令牢落達沖虚
　　　又
悟玄元證有餘求漂毋毋還踈知少有知音
者地如愚實若虚
　　　又
得風仙道粗餘居物外没親疏心不縱成玄
寶性昭彰晃六虚
　　　又
在玄門四載餘其天禄世塵疏間瑞氣衝霄
漢火相生信不虚
　　　贈鄠縣修全眞堂會首許典史連珠
言眞屬遇眞人會金蓮養氣神氣清清清結
寶珠瑩浄許全眞
　　　贈鄠縣劉姑
生一粒腹中留訣親傳化俗流火相生全性
命通性顯稱仙劉(拆二/字起)
　　　贈畢家莊田先生
公到此莫空回口教賢心死灰湧靈泉神得
憩然平地一聲雷(拆田/字起)
　　　贈任守一任通一宋明一于清一淳
　　　于抱一于知一劉眞一
子因何鄙楮毫錐雖好引心勞不施兮神不
散生兔角觸龜毛(拆七/字起)
　　　再遊終南太平宫復用前韻贈知宫
　　　元德茂題眞君殿前西命燈亭壁
人雲水又重來甲金庚秀我才丿元公成正
覺塵不染性靈開(拆門/字起)
　　　余在終南太平宫會京兆府運副陳
　　　公同衆官一時以詩相困予走筆應
　　　和
中火發不須筌道先生自有縁蟻穿珠君若
悟心相許傲林泉(拆水/字起)
　　　又
中得趣便忘筌與馬風應宿縁坎撮來歸一
處誠營養本靈泉(拆水/字起)
　　　和盩厔縣劉宰韻
乎者也背希夷事捐除自是奇與馬風常作
伴塵不染本眞隨(拆之/字起)
　　　又
然風害得投眞味瓊漿醉箇人轉吾官修大
道初說破有眞身(拆丿/字起)
　　　和司竹監使劉公
華瑩靜自通夷我俱無理最奇訣傳來轉分
付珠靈顯與仙隨(拆月/字起)
　　　又
知浄裏箇中眞脉嬰兒號至人丿運行丹結
就乘變作大乘身(拆自/字起)
　　　復和劉宰
人問我道中夷我俱忘妙裏奇與馬風爲益
友承許我永相隨(拆人/字起)
　　　又
開眞性自明眞此因縁與達人得靈明光焰
起飛烏兔在君身(拆丿/字起)
　　　又和運副
不勞足力走華夷處處觀來處處奇碧玉巖
前雲步處有誰肯與馬風隨
　　　又
物外超然鍊至眞自知不是等閑人人言女
子宜懷孕我道男兒也妊身
　　　復和劉宰
絶其視聽應希夷運轉玄關得至奇玉虎金
龍飛走處坎男离女往來隨
　　　又
幸遇重陽妙行眞本師傳授四東人自知妙
裏通玄妙頓覺身中有法身
　　　道過岐陽趙公綽殿試(聯/珠)
來日日問長春氣沖和號谷神在寶瓶清浄
出家人做洞天人(拆人/字起)
　　　又
人休要苦遊春景牽情暗損神若定時通覺
性靈超達做仙人(拆人/字起)
　　　和吴元素詩
味瓊漿洗滌塵心歸道固精神申燕處思元
素蟻穿珠見本眞(拆八/字起)
　　　又
乎者也匪眞空士農商好認風九尸三先滅
盡心修道本師逢(拆之/字起)
　　　和隴州都目鄭承德
公詩債日如梭馬貪牽氣象和稼即今生慧
草分功了洞仙歌(拆欠/字起)
　　　大定十八年八月一日復往西北雲
　　　遊過鳳鳴蒙道友有詩餞行謹繼嚴
　　　韻
乎者也遠文山遇風仙釣出灣火相生成大
藥然歸去不回還(拆之/字起)
　　　下龍門山訪亭川復用前韻
遊西北訪名山釣龍門趓大灣灣曲曲珠穿
透處亭川好往還(拆遠/字起)
　　　再遊鳳鳴復用前韻
遊汭水不崆山悟心通觀透灣不施兮焉用
矢言得性樂然還(拆遠/字起)
　　　和隴州王全道解元
景先生化帝休人好悟此因由園一𢬵成眞
趣上瓊樓勝酒樓(拆婁因王公新修酒/字起樓故有是句)
　　　又
覺山侗性不迷乎者也匪仙機金間隔君還
悟口相傳道不非(拆三/字起)
　　　余到華亭蒙終南縣趙主簿見寄佳
　　　什謹依韻和之
士農商名利功行怎悟道和沖中火焰成顛
倒此方知空不空(拆工/字起)
　　　又
風馬二性逍遥子于歸處處喬口相傳行教
化人省悟也飄飄(拆風/字起)
　　　又
乎者也論神仙上觀天别有天抵心灰堪學
道初相勸水雲邊(拆之/字起)
　　　又
因遇吾師未放還道興西北比終南邇來多
見人歸善相競修仙住草菴
　　　和文登縣遲先生韻令往龍門山參
　　　問丘仙
凡清浄可求仙上參丘證妙玄患衆生無佛
志還依我步雲天(拆大/字起)
　　　贈張大悟
悟將來必遇仙侗先剔性中玄么明解通三
昧月交馳九九天(拆大/字起)
　　　贈焦大覺
覺之人志在仙無塵事得玄玄今更屬清心
鏡玉成形走上天(拆大/字起)
　　　贈裴大器
器晩成必做仙侗謹勸更尋玄中密妙須當
認辱能超天上天(拆大/字起)
　　　贈程大椿
椿椿壽壽如仙事盡除認洞玄上搜么憑一
忘忘境滅得昇天(拆大/字起)
　　　贈荔菲大隱
隱鄽居作隱仙明水秀自然玄中悟徹么么
理走金飛洞裏天(拆大/字起)
　　　贈董大德
德之人决了仙居市隱志投玄傳心印靈然
物鹿羊車運載天(拆大/字起)
　　　贈元大善
善之人不昧仙心搜索妙中玄今釣出深坑
火我俱忘補漏天(拆大/字起)
　　　贈趙大慈
慈仁者必爲仙悟玄中玄上玄上更知么上
趣知壺内有眞天(拆大/字起)
　　　贈李大乘(二/首)
乘根本是神仙失元初昧了玄見可憐堪下
釣然修補箇中天(拆大/字起)
　　　又
凡修鍊裏頭仙浄心清響應玄認六丁神没
賽珠飛上大羅天(拆大/字起)
　　　和李大乘韻
乎者也人來訪說從前事事非髻馬風傳秀
士心初志莫交違(拆之/字起)
　　　又
子通玄來遠訪知今是覺前非丹要結須憑
悟許心交更不違(拆之/字起)
　　　又
子而今秦渡訪知昔日作爲非章四句言初
志願隨予誓莫違(拆之/字起)
　　　和華亭光教院浄公長老韻
邊石上雲霞友得儒生是隴西門遊處吾師
悟上蓮花出玉溪(拆水/字起)
　　　又
金間隔現眞如訣相傳物外居往今來修佛
道前儒者履雲渠(拆木/字起)
　　　謹繼祖師純陽眞人韻贈華亭磁窰
　　　鄭公
因師訓號維摩把輪竿興味多夕朝朝香餌
擲公休似戀燈蛾(拆我/字起)
　　　和平凉府户判耿朝列(四/首)
重陽師父論雲遊非歷人間處處州踏碎洞
天成雅趣趯開世網不躭憂
　　　又
論壺中雲水遊端午正訪神州圭閑飲閑行
步頃心開道不憂(拆又/字起)
　　　又
有疑有惑須當問閑是閑非且打過未悟心
神常著相悟來身影却嫌多
　　　又
夕朝朝來我問傳清靜更無過乎者也雖然
好得一朝厭事多(拆夕/字起)
　　　贈平凉府趙菴主
雲水飄飄任自然往來遊歷没牽纏萬縁勘
破心無著坦蕩逍遥一散仙
　　　聯珠
家活計甚當然動青牛玉綆纏度分明通八
卦卦爻周濟性靈仙
　　　藏頭拆字
我俱忘性坦然牛哮吼玉繩纏雲靉靆風吹
散兔靈靈搗藥仙(拆人/字起)
　　　隨縁度日
侗餘饍任天然滅煙消性没纏長黄芽深雪
裏冠不整散閑仙(拆山/字起)
　　　和坊州曹解元妻無爲散人賈無二
　　　韻
火同宫兩交錯就月將顯光爍道悟眞塵屏
却時定不沉沙漠(拆水/字起)
　　　和淄州李先生韻
誰學我謹隨師訣辭家正及時下收心尋出
路人營養化生兒(拆兀/字起)
　　　借洰洱成解元韻
抵官司配我身千里路萬重津雲東過沙門
島到崑嵛志鍊眞(拆大/字起)
　　　聨珠
修眞鍊在吾身影嫌多離苦津液香甘澆玉
鼎鼎中丹結可成眞
　　　藏頭拆字
水通流溉法身開自悟離波津中火發成眞
趣上瓊峯現至眞(拆八/字起)
　　　又
風不動箇中身下塵勞跳出津火鍊烹成大
藥然同禮太原眞(拆八/字起)
　　　醵朝縣道友買酒轉與老姚仙飲
巵芳酒莫生慳與雲朋且助顔脉嬰兒如飲
罷携雲朵訪東山(拆一/字起)
　　　醵博州荏平丁家塊務酒官轉與老
　　　姚仙飲
傳滑辣更清光兀騰騰乞化嘗美馨香非米
麴麻修鍊飲瓊漿(拆人/字起)
　　　醵興利鎮酒監
無著先生惟好飲不待慇懃書狀請一筆揮
成醵酒詩萬望監官酬酩酊
　　　醵沙鎮酒監
出卯兮卯人酉氣相交斡旋陡玉飛金入寶
缾了眞功飲玄酒(拆酉/字起)
　　　醵豐齊酒監
口相傳鍊大丹通玄妙有餘懼神踴躍思清
飲後狂吟醵酒宫(拆口/字起)
　　　贈淇門道友
中有户即非村德金方益子孫蟻穿珠心火
降分修鍊在淇門(拆户/字起)
壬寅九月二十二日題重遇亭
囑身心浄裏清通恬惔自然醒涯天地閑揺
動遇重陽重遇亭(拆丁/字起)
　　　和綦殿試韻
口相傳豈止三公玄妙好同參然開悟般般
不个分梨得味甘(拆口/字起)
　　　又
訣相傳保護三靈初秀罷玄參通道大成丹
寶味瓊漿分外甘(拆口/字起)
　　　又
靈明六六與三三斡運玄機不索參日月同
鑪增晃朗乾坤入鼎愈香甘
又
叚田耕雲種菊無我相放心花成玉貌開青
眼視靈珠無點瑕(拆叚/字)
繼燭律師韻
善心慈燭律公么悟徹達行蹝長雲脚蓬萊
裏八靈光兜率中(拆口/字起)
繼馬和夫韻
火相生說與人開眞性顯圓成矛不舉心蓮
放信壺中涉大瀛(拆□/字起)
又
戟心無十四年人寸祿且隨縁羊葷酒專專
戒載拳中不把錢(拆戈/字起)
繼寧海劉司判韻
居呤詠愈翛然降水昇道力堅長黃芽紅雪
裏冠不整散閑仙(拆山/字起)
文登縣禪院竒監寺僧出示羅漢古
頌令予和之
然心上碧蓮芳到希夷且伏載戟巳無眞性
朗華瑩浄顯靈光(拆兀/字起)
　　　繼于疃郭同監韻
侗眞性未團圓訣傳來龍虎牽鹿羊車般載
動陽來唤决成仙(拆山/字起)
　　　繼郭正卿韻
滅煙消事剪除今開悟故如愚蓮馥郁眞靈
現性玲瓏俗慮無(拆大/字起)
　　　繼郭百安韻
人若肯死前休馬能牽偁我儔筭不由天注
載年功滿脫陰囚(拆人/字起)
　　　繼郭六官人韻
我清吟掃一篇分功了决成仙侗酷告歸玄
理性昭彰度萬年(拆干/字起)
　　　繼于五郎韻
子雲遊内四夷情疏盡得嘉期生玉奼天無
暮長金嬰道不遲(拆之/字起)
　　　赴登州請道過王遲店蒙秦亭于解
　　　元見惠佳什勉繼高韻
味瓊漿溉鹿群牛相逐裏頭人然結就靈珠
顆證逍遥自在眞(拆八/字起)
　　　又
此慈悲獨出群談微妙日哀人回向道同修
鍊木相交内顯眞(拆具/字起)
　　　又
具耕牛恰一群能調引自隨人來徹地通天
勢不施爲自得眞(拆八/字起)
　　　又
風不動不群群鹿牛車載箇人轉東歸君省
悟今西邁謹修眞(拆八/字起)
　　　又(連/珠)
修眞鍊好同群處惟愁攪亂人猛悟來當獨
處機通妙得長眞
　　　繼秦亭姜先生韻
令慵懶倦看書月同宫性不區味心知恬惔
味歸蓬島乞殘餘(拆余/字起)
　　　繼福山縣馬德修韻
人口口問心開户深深隱玉臺至玄玄憑覺
悟心寂寂見如來(拆人/字起)
　　　題文山孫會首畫三仙圖
侗得遇妙玄傳志修持一紀年載環墻常念
汝男了了好修仙(拆山/字起)
　　　和密州王先生韻
然得悟碧桃春月交光晃坎濱是客兮客是
主公詔正不身身(拆丿/字起)
　　　明月道人于元通詠黄縣西高村馬
　　　從仕回光菴謹次元韻
身端的箇行菴曜光明返照看匪塵晴寒變
煖無煙焰煖爲寒(拆一/字起)
　　　萊陽綦政索
蟻穿珠最是奇傳玄妙應嘉期華瑩虔神光
秀性之人俗姓綦(拆絲/字起)
　　　雲禪求問
今深厭鬧林叢捨無心固守中訣傳來清有
驗風相繼太原公
　　　和萊陽張殿試韻十首
火同鑪秀我神申燕處樂其身然靈物來開
導飲馨香湧美津
　　　又
靈清浄自然功不施爲性結紅蟻穿珠成九
竅人内貌却如童
　　　又
中日月兩跳丸轉功成性可觀得本眞光爍
爍中湧出大波爛
　　　又
端一志棄衣綿小靈童樂妙玄上么么人省
悟觀八水與三川
　　　又
然來問鍊靈芽我玄玄是最嘉口相傳當省
悟無染著路無差
　　　又
乎者也陶眞氣綻金花好守中訣傳來功有
驗風心地自然通
　　　又
訣心通喜氣多陽樓上不觀佗來收拾靈光
瑩報君家事若何
　　　又
人難得心低下日隨予論死生句妙玄心覺
悟今許汝共同行
　　　又
圭妙處在雲房轉心花五色芳勸賢家聽馬
鈺金成寶應仙方
　　　又
風不動處無身斷家縁神氣親說玄元無上
道初清裏可修眞
洞玄金玉集卷之二















洞玄金玉集卷之三氣三
　　七言絶句
　　　得遇
悟徹心開得遇人怕塵趖苦屏除辛水中焰
迸丹成妙火裏蓮生道顯春
　　　自覺
浮利浮名引調人勞勞深苦更深辛誰知勢
耀如殘雪我覺榮華似暮春
　　　辭家
正做迷迷火院人苦中受苦更兼辛偶因得
遇通玄妙豈有躭家戀富春
　　　遊秦
散髮披襟落魄人心無傷苦與傷辛故來秦
地甘河鎮遠避家鄉苦海春
　　　起慈
心願超凡化度人起慈救苦更悲辛勸人趖
閃冤親債學我收藏斗柄春
　　　忘念
做箇道門輔弼人爲他哀苦更哀辛因觀關
裏秦川景不憶鄉中甲地春
　　　示門人
能脫名韁利鎖人解趖火院萬般辛水中火
發休心景雪裏花開滅意春
　　　又
損損休心無染人閑閑養氣不言辛九般雲
現乾坤瑞一點陽生天下春
　　　又
三尸六賊總魔人征戰辛勤苦轉辛誅戮妖
精心内劍修完異景洞中春
　　　勸世
酒色氣財四害人苦中最苦苦生辛貪迷世
俗浮華景不悟仙家久遠春
　　　又
火風地水暫爲人干甚勞勞苦又辛悟取仙
葩開四季休迷凡卉旺三春
　　　又
農士工商四等人各貪功業苦中辛不知短
景催人老怎悟長眞益已春
　　　又
勸回屠獵與文人費我心神更苦辛捉住無
爲難著有發揚大道勝遊春
　　　又
物外逍遥快活人修持非苦亦非辛鸞飛鳳
闕蓬萊景虎吼龍宫海藏春
　　　又
做箇能清心鏡人奚論深苦與深辛趣中得
趣環墻景塵裏無塵出世春
　　　又
心懷荆棘暗欺人空爇名香枉斷辛好削塵
情消减業積成和氣轉加春
　　　又
玄言補益十方人全戒腥羶分戒辛常飲醍
醐惺復醉永觀菡蓞景非春
　　　寄鄉人
我匪鄉中下賤人何曾當苦與當辛遇師傳
授無爲理使我休迷有限春
　　　又
丁屬天涯海角人自須離苦更離辛閑觀八
水絲毫勢賞翫三州錦繡春
　　　又
學道修仙作異人一心趖苦更趖辛虎龍易
位成玄趣日月交光發好春
　　　又
决烈男兒慷慨人怕投勞苦怕投辛斡旋造
化通神用反覆陰陽盡變春
　　　贈京兆府徐孔目
火院空躭空累人筭來空苦亦空辛爭如尋
覓長生路豈似修持不盡春
　　　寄京兆劉法司
名利如同酒醉人迷迷躭苦更躭辛只知名
利時間好怎悟蓬瀛久視春
　　　又
大限無過百歲人何須苦上更添辛抽身急
避金枷累發志懃修玉洞春
　　　贈鄠縣老張姑洎衆女姑
異人爲作異於人斡運三奇與六辛玉樹常
榮常是溉瓊華不謝不關春
　　　贈鄠縣王姑暨衆女姑
優游恬惔養眞人不須酒肉與葷辛醍醐三
盞千秋歲蟠桃一顆萬年春
　　　贈鄠縣趙姑暨衆女姑
無爲清浄鍊丹人免受紅塵萬萬辛玄圃種
成無漏果水鄉枯盡没殘春
　　　贈柳蔣辛老宿
誰爲吉善好心人柳蔣村中老宿辛悟道難
迷塵世景修眞易見洞壺春
　　　秦鎮酒都監王武德小娘子告出家
　　　以詩贈之
投玄入妙樂天人鍊氣何曾苦上辛我悟收
來不到處自然不是嶺頭春
　　　又
物外逍遥坦蕩人也無心苦與心辛鑪中養
就清凉火鼎内燒成大藥春
　　　寄咸陽小張録事暨衆道友
咸陽陌上古今人利引名牽苦苦辛何似斡
旋三澗雪寧如修鍊四時春
　　　贈乾州高常善
要做蓬萊三島人不須說苦更辭辛尋思天
上二三載已换人間百萬春
　　　贈武功時先生
我奉風仙化導人免憂生死苦和辛清心寂
寂靈靈性調息綿綿永永春
　　　贈鳳翔小李仙
不貪不愛不凡人恬惔優游豈受辛玉樹枝
分千種秀金蓮花放萬年春
　　　贈隴州賀孔目
萬萬千千名利人有誰知苦更知辛若通吾
道玄中妙暗惠賢家臉上春
　　　贈隴州尚書表
撇下金枷玉杻人悟閑肯受苦勤辛修完不
有修完處捉住虚無捉住春
　　　余復别隴汧重訪龍門山有李子和
　　　解元相餞至勾兜堡旅館同宿是夜
　　　聞鄰舍人亡悲哀不已作此贈之
耳内常聞哭死人鼻中不覺瀝酸辛哀人豈
似常哀己見道勝如永見春
　　　隴州李子和解元入道訓法名大莖
　　　號靈根子
休要哀他亡過人切須哀己嘆虚辛急修久
視長生景得賞瑶臺閬苑春
　　　儒醫高孝叔索
高公秀士智醫人拈弄苦參與細辛爭似修
完蓬島路寧如賞翫洞天春
　　　贈隴州續玄機
清浄無爲眞道人並無苦苦與辛辛三千功
滿三千日十二周天十二春
　　　贈隴州淡善柔
斷除酒色氣財人免向家中受苦辛决烈回
頭三島客修持定飲十洲春
　　　贈郭善能
坦蕩逍遥物外人没憂没苦没艱辛牢收亘
古三田寶賞翫元初四季春
　　　贈魏道清
鼓腹高歌樂道人自然無苦亦無辛壺中有
景非常景洞裏藏春别是春
　　　贈張玄成
無拘無管散閑人擺脫勞生苦裏辛撫動心
琴金鳳舞深藏瓊樹玉堂春
　　　贈隴州趙八郎
惺惺伶利最憨人貪爲養家苦力辛不念百
年隨手過空圖榮旺暫時春
　　　贈隴州辛司候七首
巖前鶴唳草堂人喜見登科甲第辛學士要
遷官一品散臣不博壽千春
　　　隴州辛司候到官三月見余勸學道
　　　渠云念某纔請得三箇月俸因而有
　　　作
馬風詩上讀書人各自家風各訴辛入仕新
官三月俸出塵故友屢經春
　　　又
我會揺頭不管人因何詩曲捧呈辛宿縁宿
契雲霞友修補修完洞府春
　　　又
馬風眷戀宿縁人時復狂吟冒瀆辛奉勸早
尋蓬島路自然得賞洞庭春
　　　又
些兒微妙付何人說與前生的友辛蓮步步
開紅雪徑雲蹤蹤到碧桃春
　　　隴州蕭公索詩兼呈辛公司候
的端鍊鍜了心人說與州官司候辛異日果
登三島路今朝喜遇一陽春
　　　贈隴州鄭承德辛司候攢三字起
道上許何人三公衛鄭辛諾時文序子唱和
武陵春
　　　贈華亭馬玄中
擺脫家縁離俗人自然免受苦中辛道修消
盡千重業丹鍊完全萬劫春
　　　贈華亭董遇師十三歲入道
少年休說異如人眞實修持勿憚辛莫向人
前誇黑首爭知鏡内暫青春
　　　贈白巖鎮魯周瑞
樂道逍遥豁暢人自無勞苦與勞辛洞内鍊
烹金鼎藥壺中賞翫玉樓春
　　　贈化平縣朱玄覺
分明說與出家人戒斷腥羶厭五辛休向我
邊參久視便歸物外問長春
　　　贈鄭善信
物外逍遥自在人調和甲乙與庚辛洞中常
伴長生客壼内閑觀不老春
　　　贈化平縣趙至柔
猛烈回頭出世人免躭萬苦與千辛鑪中九
夏凉如水鼎内三冬暖似春
　　　贈坊州曹解元
勸認清閑不采人柰何冤業苦躭辛爭知歲
月催人老過了一春無一春
　　　又
養家家累累迷人忒煞奔波忒煞辛苦死不
知苦是苦春去那能春復春
　　　又
獨自擔家贍衆人無人分苦更分辛勞心著
假蹉跎老因悟投眞掌握春
　　　又
悟來脫俗不愚人免受勞生苦與辛命變五
行超造化性通九轉自然春
　　　又
端的修行一志人何曾憂苦更憂辛太初丹
結玄中寶黍米珠藏物外春
　　　贈寧海沙三翁
忻住環墻得趣人何曾愁苦更愁辛能收白
虎丹無漏會引青龍洞有春
　　　贈文山周先生
披蓑携杖放慵人豁暢心開怕說辛誰信洞
天玄圃景無花無柳也成春
　　　又
氣財酒色最傷人火院熬煎苦痛辛往往不
愁秋後景迷迷空戀眼前春
　　　贈長安李茂春
日相催老了人然覺苦又驚辛分開悟來投
道許長安李茂春(拆日/字起)
　　又(攢三/字起)
每言子好人怕苦恐粘辛
倌得都因孝皆傳李茂春
　　七言律詩
　　　重陽憫化妙行眞人釣予出家故作
　　　是詩以謝師之慈悲耳
山侗閑想舊縱由火院中間憂裏愁萬苦千
辛求富貴千頭萬緒惹冤讎尋思生死如何
免服事妻男怎到頭方欲尋歸何事幸風仙
釣出恣雲遊
　　　又
山侗脫了火坑憂入道來來不害愁日日逍
遥樂吟詠時時坦蕩喜歌謳翠霞紫霧常爲
伴明月清風永作儔誘化仁人歸大道行功
圓備赴瀛洲
　　　建德
道家無親無不親哀物哀人哀己身心起慈
悲行大德意無情念顯精神有爲境界時時
撥無漏園亭日日新暗積行功功行滿携雲
歸去禮師眞
　　　自述
頭梳三髻即非虔人問因由事怎傳揚顯師
名宜頂戴包藏士口處心堅爭知在世山侗
子不讓朝元獨角仙今日對君親說破他年
功滿步雲煙
　　　又
萬縁勘破總歸空從此修行早見功意馬難
爲迷愛慾心猿易得做愚蒙氣神安浄金丹
結龍虎澄清玉性紅奉報同流憑妙用大家
修鍊赴蓬宫
　　　又
寵妻不是聰明漢好色誠爲懵懂哥稍稍留
心遭毒手微微掛意著他魔精枯髓竭形容
瘦氣散神衰鬼使拖我悟我驚當早避何須
直待鼓盆歌
　　　連珠頌
我心有病我心醫人是人非人豈知搜妙搜
玄搜獲正不爭不競不修持常清常浄常生
善要道要行要拯危懷玉懷仁懷救度起心
起念起慈悲
　　　完顔侍郎因謂予曰不意先生肯住
　　　茅菴環堵受如此瀟洒因而有作
馬家巷内馬風家北宅南園不足誇那箇榮
華非活計這般瀟洒好生涯身心離俗修金
窟雲水投玄種玉芽頓覺眼前天地窄壺中
日月結靈砂
　　　詠秋景
一年嘉景在三秋斗指西方運火流成氣收
精通妙用飛霜迎節應眞修菊開常有陶潛
興葉落全無宋玉愁向曉風清溪月白有人
悟得赴瀛洲
　　　寄呈高陵劉伯虎殿試
彭城物外細搜求悟一之時萬事休坐卧不
妨牽白鹿住行無礙引青牛常清常浄須當
認眞行眞功决要周九轉丹成蓬島去專參
的祖海蟾劉
　　　勉門人
修行須棄色和財慎勿貪盃惹禍灾速把我
人山放倒急將龍虎穴衝開丹成雪彈眀金
鼎性結霜毬晃玉臺常有白雲飛洞口行功
圓備赴蓬萊
　　　又
爭名競利苦忙忙不覺容衰兩鬢蒼貪爲妻
男身受苦怎知道德事偏長願公速固精神
氣學我勤修鉛汞霜功行積成眞性顯大家
同共赴蓬莊
　　　挈李大乘入環堵作
西北亭川環堵居此中堪可隱吾軀眼前碧
竹數君子面對青松二大夫流水假山兒戲
爾清風明月汝知乎若能悟解予栽九(予於/環堵)
(栽菲薤/故寓焉)有分靈光赴玉都
　　　　呈岐陽丹霞觀張正夫
披雲引鶴訪雙林抱箇無爲霹靂琴花萼樓
前逢益友昆明池畔遇知音三田珍寶明神
室入脉嬰兒出錦衾手掌夜光珠一顆不勞
足力步瑶岑
　　　贈李大乘兼呈浄公長老
環墻裏面最翛然道舍清虚占兩椽深愛筠
生君子志可憐松老大夫賢八渠渌水成清
醁五岳連峰聳碧蓮雖有儒生爲益友不成
三教不團圓
贈涇陽張先生
六旬有四卦將休猛悟灰心離俗遊訪我投
眞歸正覺搜玄索隱做持修頭分丫髻雲霞
友手顯擎拳風月儔稽首更明珍重理自然
得去赴瀛洲
　　　和月窬老人
既知不二道先天符契山侗至妙言鸞鳳翶
翔投玉窟虎龍吟嘯入金門壺中烹鍊乾坤
髓洞裏撼揺天地根一粒黍珠藏日月昏昏
默默不昏昏
　　　和高内奉
既言仕宦著囂塵何必奔波過此生速剪萬
縁如斷梗免教一性似飄萍出離苦海心開
悟撥散浮雲月自明功行圓周超上界方知
馬鈺啓丹誠
　　　和甯伯功惠銀杏詩
七寶玲瓏珍藏鄉産般異菓果非常外成粉
殻渾全玉内結水晶半帶霜文武火炮增品
味楝梁水煮轉馨香想君先得此佳趣見惠
山侗正一陽
　　　訪秀林長老張德通殿試
圭峯山下秀林村得趣高僧喜道人引鶴披
雲來就教參玄問妙去除塵無爲清浄龍蟠
虎大道自然鳳産麟若得儒張知苦予遂成
三教話長春
　　　吴正心趙霜心魏霖從余訪圭峯
三公相從九仙遊十二周天十二周憑仗九
三爲妙用堪遷二六作風流好將水火鑪中
養便把乾坤鼎内收異日功成丹烜赫共同
雲步訪瀛洲
　　　寄蒲城陸德寧
休言在俗做修行休說家中非火坑對境心
迷難養氣逢魔意亂怎收精願君開悟除三
毒學我澄清屏七情拂袖超然離苦海雲朋
霞友論長生
　　　耀州劉公夢海蟾學修行以詩贈之
海蟾入夢化劉仙遣汝投予學妙玄有說寧
知無說法無言怎悟有言傳能持清浄無爲
理便達精微造化權天地悉歸金玉鼎神丹
結正性團圓
　　　又
彭城何事不迷昏得遇來投清浄門便詔陰
符三百字好搜道德五千言就中得一通三
妙向裏通三得一軒莫使黑雲爲障閉自然
返老復歸元
　　　和三水縣王知觀
看看相近下坡年悟取賢家本是仙早訪林
泉捐俗累速離宫觀棄塵縁無爲性上通玄
妙清浄心中達妙玄功行周圓蓬島去侍香
鍾吕太原前
　　　和司公周監使
物外逍遥任自然終南山下闡良縁怎知我
得無無趣勸化人離種種邊坦蕩觀瞻壺内
景慇懃修補洞中天功圓行滿乘雲去同禮
重陽風害仙
　　　和寧海軍孫公執殿試
願公開悟萬縁休慎勿塵埃性上留功有斡
旋全水火箇無故殁没春秋速令赤馬吞黄
馬便使青牛吼白牛烹鍊大丹丹烜赫何愁
紫府詔來不
　　　過修善村求齋
馬家巷内馬風狂得遇修仙萬事忘養氣全
神成道果烹鉛鍊汞結丹陽清清浄浄金光
瑩湛湛澄澄玉性芳一片霜心無我相人來
取火愈清凉
　　　契遇菴
尋思最緊是修持急急修持尚恐遲坎虎離
龍常逗引心猿意馬罷奔馳紫金山後通三
要白玉臺前種九池三疊心琴成曲調清清
聲韻應仙箎
　　　福山縣周彬甫索
偶因牒發到鄉來得與周公屢接陪索我清
吟難拒命勸君開悟省貪財心澄白虎穿丹
穴意浄青龍上寶臺龍虎遶蟠成大藥胎仙
歌舞訪蓬萊
　　　福山縣劉公索
劉公學道聽予言入妙門庭要志堅清浄堪
爲仙活計利名豈是道因縁虎龍便合閑調
引猿馬無令放耍顛神氣沖和成大藥性靈
飛上大羅天
　　　福山縣單一翁索
單公好鍊性温柔休似從前分外求猿馬引
心迷假合虎龍入腹應眞修清中玉奼歌無
歇浄裏金嬰舞不休固守根源丹自結功成
行滿赴瀛洲
　　　贈黄縣馬從仕
爲人須要笑咍咍對月臨風好把杯閑悶閑
愁閑放下自寬自樂自無灾無爲清浄登仙
路坦蕩逍遥上寶臺若悟如斯爲活計大家
雲步赴蓬萊
　　　加持馬從仕宅醮
悟來樂道恣情咍醮食須求麵一杯幸遇黄
冠行法事助他清醮謹讓灾加持潔己居環
堵追薦亡靈上玉臺瑞氣祥雲相引去蟠桃
賞翫宴蓬萊
　　　和萊陽楊殿試韻
遐齡鳳曆不須推仁者從來勝壽眉鄉老盡
傳鄉行好道人又許道心奇柰何性上攀縁
累怎得玄中奥妙知但願賢家開悟早同歸
蓬島禮眞師
　　　又
遇予便合認眞常性月靈靈圓更方忻處茅
菴辭峻宇喜陪籬障棄高墻勤修元首三清
舉遠勝名魁四選場定是將來仙得做何須
求問治膏盲
　　　述懷藏頭拆字
蟠吉髻古今希衲蒙頭敦敢依愛世華增我
相觀天道悟烏飛儀流轉成玄寶脉沖和應
妙機上金花長久放今知是覺前非(拆三/字起)
　　　自詠
侗恣意騁狂顛樂眞閑得自然裏湧泉端的
汞中生火的端鉛龍嬉戲噴紅瑑虎咆哮吐
紫烟謂箇誰丹藥種陽師父害風仙(拆山/字起)
　　　過圭峰即事
峯山隱九般霞段光輝段段華載鍊烹成至
寶風不動結靈砂年悟取長生景子心開不
謝花導馬風行教化宜壺内做生涯(拆圭/字起)
　　　京兆府任公索
朝丁屬府推任我俱忘物外尋步不移雲水
至心捉住鬼神欽龍蟠遶呈祥瑞虎咆哮衒
好音就月將丹結寶珠活樂出瑶岑(拆今/字起)
　　　任判官求
朝酷告判官任我速除福轉深湧焰光焚碧
海清子浄舞朱林金間隔成功曄月交馳顯
道心毒俱無丹自結人忍辱步瑶岑(拆令/字起)
　　　和月窬老人
金間隔晃胸襟殺邪魔理趣深裏神光成玉
焰中蓮蘂結霜心靈瑩瑩通明旭曜輝輝蕩
散淫上山侗能養浩君保惜自瓊林(拆木/字起)
　　　和吴元素
從無意羨簪纓姹閑調棄利名口相傳忘智
慧心不動黜聰明烏月兔清澄瑩虎金龍哮
吼聲目聾盲難外騁風堅志救群生(拆一/字起)
　　　和平凉陳學正
金有間莫輕抛子心灰鬢不凋轉十洲觀紫
府開三島看青霄中玉兔常無昧裏金烏自
是調易變通陳學正成仙契好爭標(拆木/字起)
　　　和于内奉韻
德金方修九九動胎仙常啓口從得遇絶憂
愁上塵情都抖擻載殷懃補漏天道斡旋如
用手公亦遇重陽師論清眞任身朽(拆木/字起)
　　　贈黄縣衛彦周
乎者也兀誰休是芝陽衛彦周訣三光須要
認花五彩决持修開玉蘂全無事綻金蓮别
有由上田田丹自結人相逐馬風遊(拆之/字起)
　　　和張公殿試
風吹動玉冠簪有張公怕事禁我佳篇詢意
馬君妙訣話猿心鈎三毒休胡放種千般莫
要尋寸靈珠方寸内常清浄鬼神欽(拆金/字起)
　　　贈三光會首周彬甫
人好離利名鉤口傳玄勸早修我心中當剪
截矛意上莫停留田耕透三田寶玉生成四
玉牛載慇懃非用力圭得飲行功周(拆吉/字起)
　　　和縣尉王武略
壬交會得眞閑訪金方牒發還離塵清屏俗
事開心性與玄關扃户掩居環堵就月將鍊
寶山見吾官神自喜傳微妙好躋攀(拆丁/字起)
　　　和寧海劉殿試
傳離俗樂然歸裏華陽更問誰若諾時常作
伴違口契永難隨中玉兔行來晚裏金烏叫
及時步能移仙舉應蓮五彩自然知(拆口/字起)
　　　和范壽鄉殿試
儀攢聚結靈丹點元陽晃九關户闡開無俗
慮神安靜得眞閑金間隔垂雲脚日交輝現
本顔味瓊漿因爛飲君詩債片時閑(拆二/字起)
　　　又
人開悟悟終宵在行菴不照茅爲官魔來故
郡尋仙契結知交天母地通三要姹嬰嬌弄
六爻動心清增慧力圭爛飲萬縁抛(拆才/字起)
　　　和于百壽韻
風清浄大乘功辦修持不落空炷心香關穴
滿般槍法妙玄通乎者也非吾會月星辰在
鼎中訣授傳如省悟蓮開後不愚蒙(拆家/字起)
　　　和崐嵛于華叔韻
蟠虎遶助神翁化將來再遇風滅尸亡心意
浄昇火降妙玄通乎者也爲開導德清閑合
至功勸于公并道友當早早出塵籠(拆龍/字起)



洞玄金玉集卷之三










洞玄金玉集卷之四氣四
　　七言長篇
　　　自喻
水雲蹤跡任飄颻寶樹琪花好撼揺鍊己勤
修金玉洞潜身投宿瓦磚窑天關地軸蟠吾
足瑞氣祥光纏我腰莫訝世間疏麴糵且忻
靜裏飲瓊瑶遵依師父持三要逗引靈童舞
六么直待風仙來下界度歸蓬島永逍遥
　　　臘日海上見海市用東坡韻
海家活路不知空長在洪波大浪中日日捕
魚招地獄時時進艣背仙宫因何却得心悔
過遇我穿鑿勝良工忻躍焚燒船與網慈悲
感動神與龍海市呈空驚衆目於中諕倒白
髯翁時當臘八生異象希奇造化現來雄龍
虎遶蟠吟不盡神仙出没畫無窮寶殿珠樓
水揺蕩瓊林琪樹氣浮融跨鶴金童敲玉磬
登壇玉女擊金鐘嘉瑞重重襯天闊慶雲靄
靄顯年豐悟來赤鳳翅調金倒把青牛尾秉
銅重遇重陽仙訓誨冰清玉潔樂眞風
　　　寧海軍判官烏延烏岀次韻
臘八海市現寒空虚無氣象杳冥中紫霧化
成蓬島洞紅霞變作寶瓶宫隋珠照海相連
蚌蜀錦牽船豈見工風光揺曳奔山虎雲彩
橫斜出水龍遥觀引鶴垂髫子遠望披蓑策
杖翁乘鸞玉女異中異撲象金獅雄更雄便
是坡公吟匪盡直饒道子畫難窮勸人回首
投嘉趣顧我修眞鍊氣融投玄幸悟無生理
救命能趖過世鐘常有慈心扶衆溺却無俗
念願家豐慇懃進道絶纖慮點檢行囊没箇
銅掌握斡旋顛倒法狂歌狂舞且佯風
　　　次韻
萬頃琉璃襯半空陰陽造化在其中鵲橋橋
度三山客鸞輿輿訪九霄宫希奇樓顯摘星
手玲瓏塔現不凡工隊隊坎男乘白虎群群
離女跨青龍背綰同心小小子帽裹三簷老
老翁忽爾騰空飛鶴勢偶然戲水巨鰲雄相
契内事山侗富倒笑虚假石崇窮性住命停
昭且著神清氣爽朗然融慈悲句句如良藥
語話琅琅似擊鐘罷鍊心魔并意亂却祈國
富與民豐願無憎愛投嘉趣誓不慳貪積臭
銅三髻狂吟人莫笑一般風害害風風
　　　復用前韻
琅琅海市秀臘空相次東坡十月中瑞氣結
成蓬島洞彩霞捧出九霄宫我來西高行教
化祥生北海顯仙工躍嶺奔山投穴虎噴雲
吐霧戲珠龍異常造化三終日希奇驚倒一
老翁蓋因漁父網焚喜感動天翁景變雄詩
匠賦詩詩有盡畫工欲畫畫無窮白叟黄童
誠大悦青天紅日顯明融四皓嬉遊縱狂舞
八仙宴飲倒提鐘外施功行神明祐内鍊沖
和道氣豐持戒已無心犯戒見銅怎敢手拈
銅奉勸後來學道者慇懃謹謹繼予風
　　　癸卯四月行化道過福山因借坡公
　　　海市詩韻以述懷贈諸道友
馬風得遇治虚空水養靈煙恍惚中斡動玲
瓏珍寶藏剔開晃朗蘂珠宫性好清閑并道
德教傳農士與商工調和鼎内龍蟠虎逗引
鑪中虎遶龍鉛精汞髓歸根蔕女姹嬰嬌惜
主翁既悟無爲眞活計肯持有作假英雄專
志投玄能離苦虔誠索隱不憂窮心便環堵
攀原憲腹長胎仙傲孔融欽崇教主唐才吕
遵奉講師漢將鐘常嘆一瓢爲我累寧思五
袴傚他豊九載曾修三澗雪十年不把一文
銅誰繼重陽師父踵丘劉譚馬闡家風
　　　予行化芝陽特承蓬萊道衆見訪相
　　　别索詩爲借坡公韻藏頭疊字贈焉
仙說破萬縁空色色空眼界中下聞道必生
怪我矜誇自有宫殿修完無用木金間隔不
煩工巧難通水與火清易引虎和龍蟠虎遶
投離女姹嬰嬌訪坎翁母清靈生異相貌威
嚴别是雄哉雄哉眞得得兮得兮赤窮窮究
内事默而語話胎仙和且融融入妙開金口
口傳玄扣玉鐘離傳吕吕傳玉父傳予麻麥
豐人儉已成仙契聖合賢惡鄧銅臭不如功
行累功積行得仙風
　　　黄邑修設黄籙邀予作度師既至加
　　　持于全眞菴借東坡海市詩韻以示
　　　道衆
亡尸滅得觀空士農商好守中訣投玄無地
獄談入妙有天宫祖純陽曾禱現父風仙昔
嘆工斬七情嬰跨虎通一竅姹乘龍盈日昊
顯黄婆昇火降助金翁冀生兮機莫測圭飲
兮雌變雄今不羨陶朱富無相繼范丹窮有
三丹千日鍊生五彩百骸融年罷用分荼盞
紀捐持勸酒鐘遇隨縁行教化來勸世棄財
豐合醬黄非是道觀心鏡不干銅流若悟山
侗理帛如泥恰似風(拆虫/字起)
　　　勉賡彦濟海市詩韻攢三字
下天風仙玉哂我太荒唐指予遊海島訪覓
𡵟山陽瞷看人業滿教勸如春煖從此網船
焚功尋不可緩馬風到北溟海市人總驚天
垂仙景異千變萬化生覩如蓬島上道子難
圖狀吞吐物物奇怎寫般般相驚動海邊漁
諕心冤怎逋便焚罾與網神喜天亦愉恰似
醉復醒語話投機訂性上問長春清浄成丹
鼎
　　　又(藏頭/拆字)
如點漆出自重陽王度丘劉譚馬唐訣傳玄
内雲水然三髻來芝陽居環堵加持滿歷雲
遊誰怕煖人報我望西高暮海市仍且緩喜
呈祥在北溟看異景衆皆驚風特地來行化
好依予戒殺生勸網焚船莫上論人形異魚
狀命魚命命不殊審生前魚甚相下爲魚犯
甚漁魂冤債應難逋經懺悔非懺悔每改過
天自愉灰整得醉中醒起善心善事訂盟盟
誓不爲漁魚戲海免湯鼎(拆目/字起)
　　　又
疊心琴虞舜玉藏西歸復至唐教經文窮理
看髻得遇鍊丹陽心性兮功向滿雲遊兮任
寒煖急行兮闡善縁來線兮不稽緩喜爭言
怕北溟喜爭言過悔驚喜爭言不造罪喜爭
言戒殺生然焚網不船上日道裝非俗狀透
自無名利心開豈有我人相觀漁者不爲漁
耕逋債免還逋中誓不言長短上神明自喜
愉圭爛飲眞心醒宿光臨妙言訂壬交會結
金丹得皆因清浄鼎(拆三/字起)
　　　又
尸六賊怕心玉遇風仙别母唐訣傳來修道
德情削去鍊陰陽溪明月缺還滿曜清風凉
且煖朋選擇氣須調語慈悲性且緩蟻穿珠
入大溟火同鑪没事驚重三光通久視知一
大學長生喜就下不就上悟無形亦無狀回
意馬聚精光綻心蓮生異相方人勸西高漁
魂鰕命怎還逋子四人焚大網靈生天天愉
愉見海市轉增醒涯改作善言訂寧更屬好
修仙斷塵縁鍊身鼎(拆三/字起)
　　五言絕句
　　　得遇
悟徹須憑遇得遇須憑做做徹清浄功神仙
自來度
　　　嘆遼陽高巨才遇而不悟
遼陽高巨才寧海曾携手同日遇風仙偏他
不回首
　　　隱奥
天有三十六地有三十六天地入寶瓶七十
二候足
　　　起慈
願救衆生苦悲心日日多上仙知我意批出
馬維摩
　　　達妙
小小秦川道迢迢近水邊閑閑成恍惚得得
遇胎仙
　　　中選
玉液泛金船玉性結金蓮玉篆篆金鈺玉詔
詔金仙
　　　通玄
六月嬰裏孩呼霜帶雪來馬風知得也决定
赴蓬萊
　　　長生
我有長生訣今朝說與君玉鑪三澗雪金鼎
一溪雲
　　　僊伴
誰是山侗友今朝說與賢青蓮池上客黄鶴
洞中仙
　　　食韮(九九之/數也)
馬風戒斷酒好喫生生菲和韮也不喫自在
逍遥走
　　　嘆淩霄花
仰望凌霄花看來好不好時間依勢生勢去
成枯草
　　　道友怪予清瘦
瘦則從教瘦不許皮兒皺鶴體與松形正是
林泉叟
　　　五體皮袋頌
皮皮皮皮皮我又不識你不若清浄乎直究
掉了你
　　　述懷
悟徹是非海出離生死關人無息肩暇我有
終身閑
　　　隴州環堵至辛平蕭防判以詩贈之
臨行更相屬坑壍休深斸學取馬風風灰心
明性燭
　　　每見道衆無不敬奉遂成一絶謝之
偶爾相會面何須苦敬欽路遥知馬壯歲久
辨人心
　　　贈李大乘五言詩(攢五/字)
李　憇　憑　惠
　　　贈門弟子
志好志　欽常欽　口應口　心見心
　　　遇仙亭
移并斗轉指遇仙亭與壬會合訣醉中醒(拆/星)
(字/起)
　　　又
計非尋俗口對茅亭起眉毛見誰悟醉醒(拆/生)
(字/起)
　　　贈萊州醮首王永暨衆道友
　　　受罪
生前姦狡極死後罪業多决入鑊湯獄難逃
鐵網羅
　　　追薦
孝子辦追薦亡靈獲福多决然離地獄免得
面閻羅
　　　超度
七祖超昇廣九玄度脫多携雲朝
玉帝跨鶴看參羅
　　　請聖
玉簡躬身執星冠點地多青詞采青目黄道
布黄羅
　　　法事
赴醮星冠廣登壇月帔多
天尊齊和起法事越修羅
　　　圓滿
滿空鸞鶴降赴會聖賢多符總簡圓備雲軒
上大羅
　　　　冬至日有作
一陽初運動一線始爭多漸有春消息仍無
衣薄羅
　　　積行
修行行行廣積行行行多九轉丹烹鼎六銖
衣勝羅
　　　累功
口訣靈根種玄言功果多養成眞玉貌賽過
摩㬋羅
　　　贈李講師
常令心地善未解厭塵多棄假投玄趣修眞
上大羅
　　　贈萊州王道正
心性常令善塵情却厭多玄中搜妙理洞裏
看參羅
　　　述懷
每恨行功少常嫌身影多倦開名利眼不羨
相甘羅
　　　月下吟
開懷明月下快意清風多道複唯麻布漁巾
作酒羅
　　　改惡修善
惡者從今善修仙漸漸多將來朝
玉帝免得見閻羅
　　　敬三教
待士非凡俗崇僧性不凡再三須重道决要
敬麻衫
　　　應禱(攢三/字)
天極高伈旱苗
仙應禱霈三朝

洞玄金玉集卷之四




洞玄金玉集卷之五氣五
　　五言長篇
　　　慎終如始
入道十一年常常搜己病我欲做神仙怎敢
昧心鏡我欲做神仙怎敢行邪徑我欲做神
仙怎敢迷塵境我欲做神仙怎敢受欽敬我
欲做神仙怎敢忘性命我欲做神仙怎敢虧
功行功行兩無虧神仙自來請
　　　予因遊歷西北抵華亭化到李大乘
　　　遂借喬君章韻以贈之兼示道衆
奉風仙誨每何處迂子遊地肺遠蓬島居乘
理百骸華瑩四隅避妻男讎厭利名紆綸常
作伴事豈能拘子能助道初勸化儒今尋霞
友覓雲鶴徒兔飛烏健甲起庚呼壬發春柳
酉耀冰湖靈龍虎穴脉姹嬰娱道子雖巧了
性怎摹指中秋月見眞形圖(拆面/字起)
　　　借古韻(勸衆/道友)
我雖未達者常好靜與清榮華非染著不羨
擁旗旌信筆寫詩頌意氣常錚錚湛湛成恍
惚澄澄生杳冥死灰比我心槁木類我形五
行傳五藏黑白赤黄青烹鍊眞鑪竈寶結晃
神京懷玉人難曉藐視公與卿大道不難學
只恐無虔誠勤行不可棄抱守不可輕解通
玄又玄衆妙入門庭不惟龍虎伏自有鬼神
驚同志日相訪紫扉永不扃靈芝常飽腹豈
比羶與腥我因何所得能固氣神精期歸蓬
島路鸞鶴來相迎玉女奏仙樂殊無鄭衛聲
靈臺爲靜國雲收性月明超然成羽化豈與
萬物并奉勸學道人不可外經營百年如一
夢休戀利與名心香常爇起何必念仙經但
存平等行清浄自然成願人同我志何患不
長生
　　　和坊州朝虚子曹瑱韻
大慟悲紅葉大笑喜頭陀大志脫生死大願
拯沉痾翻身離苦海遠俗免奔波有分修靈
室無縁過柰河清中清姹舞浄裏浄嬰歌逗
引神丹秀隄防猿馬魔
　　五言律詩
　　　自述
心清眠夢少意浄瑞祥多靈灧如紅錦丹煙
似紫羅虎龍生羽翼猿馬罷奔波嬰姹成眞
樂胎仙應物和
　　　和黄縣呼殿試韻
東有古精藍西城近道菴南山高翠嶺北海
大深潭霞友玄中問雲朋妙處參人能清表
裏默默自然談
　　　又
蓑結衣揉藍身居物外菴道包天地髓氣運
虎龍潭常有農商至寧無禪道參願公當擲
筆早早悟清談
　　　鄠縣宰公高懷遠見訪求
世網包名利塵籠罩是非採山尋藥去慕道
逐雲歸立石閑垂釣望人早悟機若能懷遠
慮定是達幽微
　　　贈京兆楊學正
擇術立身法無過志讀書讀書便及第爭柰
忒名虚不若搜玄趣修完大藥鑪功成超達
去跨鶴赴仙都
　　　和岐陽鎮張都監韻
嗟身常作觀地水火風成假合難堅固眞修
易鍊烹形神得俱妙龍虎自然聲響喨聒天
地心中性月明
　　　贈姚玄玉
心灰忘富貴意靜樂清貧堪作逍遥客當爲
自在人氣中閑養氣神内更頤神不著纖毫
假纔方得至眞
　　　和岐陽趙公綽殿試
大道勿難求宜乎一志修速當離火院休要
逐波流不作蠅蝸客堪爲鴻鵠儔自然通妙
用掌握内雲遊
　　　贈虢縣段先生
物外絶貪求清中得進修木金三間隔天地
兩交流菩薩爲親眷神仙作侣儔青蓮池上
客黄鶴洞中遊
　　吟二十首
　　　迷悟吟(贈鳳翔府樂/孔目暨道友)
養家受辛苦學道應仙舉養家著外求學道
向内補養家墮輪回學道免來去本是一般
人只爭悟不悟
　　　罪福吟(勸衆/道友)
養家日日貪學道常知足養家爲妻男學道
離塵俗養家造罪業學道成仙福罪福各自
招天堂對地獄
　　　苦樂吟(贈鳳翔府高/謀克暨程先生)
養家受煎熬道修無炙烙家逼損精神道鍊
調經絡家累墮黄泉道成超碧落養家學道
人自招苦與樂
　　　從長吟(寄臨洮府權縣/武功烏林答)
家縁堪可戀因何名火院道若不可修海蟾
就榮顯願人早悟斯學道從長便物外樂希
夷修完本來面
　　　離塵吟(贈玉峰李慶/長暨衆師兄)
金枷悟來碎玉杻惺來破妙手解名韁虔誠
敲利鎖迷津不陷身慾浪難漂我作箇離塵
人物外修仙果
　　　得遇吟(贈岐陽鎮趙公綽/殿試暨衆道友)
不縱馬兒顛不放猿兒耍心意自不高人我
自然下修鍊身中眞斷制身爲假東遇重陽
師西整丹陽馬
　　　逍遥吟(臨洮府推高武功遣人賫書來終南祖菴邀請/予誓不乘騎加之路遥不克趨赴作此以贈之)
因遇無羈絆通玄養慧苗心神常坦坦雲水
任飄飄疏散橫擔醁優游懶繫腰不唯身自
在更得性逍遥
　　　行道吟(勉門/人)
皓月照林霜華軒放彩光玉鑪生寶篆金鼎
釀瓊漿禮數無拘束平和得異常豈思爲家
計行道萬縁忘
　　　三奇吟(自/諭)
勘破這屍骸須當救度殻直饒五馬榮難牧
三奇樸滌慮滅三彭洗心按三角人皆貴名
高我獨驚超卓
　　　證修吟(勸門人寧/貼辦道)
辨鉛須滅汞得汞却生鉛證佛得無量修仙
道有玄仙佛歸一趣道德在兩全謹謹心寧
貼行持忘要堅
　　　眞一吟(贈鳳翔府迎/祥觀衆大師)
命清得長生性靜能久視命乃氣之名性乃
神之字氣是神之母神是氣之子子母成眞
一眞一脫生死
　　　述懷吟(贈華亭居環堵/靈陽子李大乘)
食乞且糊口身投清浄户四攸不成眞一氣
堪爲主能將性月修解把心琴撫滅盡尸與
蟲免教苦中苦
　　　日用吟(贈華亭傳燈子張/大悟暨衆師兄)
朝也防心動暮也防心動鍊氣做生涯頤神
爲日用常交龍虎調不使馬猿弄堪爲睡覺
人免作夢中夢
　　　固本吟(贈隴州佑德/觀王道正)
識破四假身修鍊箇眞身欲要成靈物須當
固本根清閑無一事疏散絶纖塵已作逍遥
客兼爲自在人
　　　無爲吟(自/詠)
術法我不會打坐我不愛終日樂逍遥終日
占自在觀天行大道自然得交泰本師傳口
訣無爲功最大
　　　清浄吟(贈華亭縣/宰明威)
鍛鍊這頑心鍛鍊這俗意心死情不生意滅
精自祕心清氣自調意浄神自喜人能常清
浄决證神仙位
　　　自然吟(贈隴州/蕭防判)
頓覺萬縁空頓覺心開悟心猿自然停意馬
自然住龍虎自然調神氣自然固金丹自然
結神仙自然做
　　　落魄吟(贈眞陽子/來靈玉)
一身放落魄衣掛兩三索脫了妻男讎免受
利名縛坐卧無羈絆住行無依托誰知落魄
人内隱踏雲脚
　　　聖功吟(贈隴州/李鎮國)
我有修仙術說破人驚駭浄裏撮乾坤空中
安鼎鼐扳倒崐崘山托起大陽海山海變桑
田性命久長在
　　　全眞吟(借山堂/吟韻)
全眞日兮金烏飛全眞月兮玉兔歸青龍戲
兮投虎溪是不是兮孰得知
　　頌
　　　無有頌
不悟無無迷有有爭知有有却無無人皆著
物物非物我獨如愚愚不愚
　　　通玄頌
得遇投眞修妙果玄中通曉些兒箇尋思性
命不由天斡運陰陽全在我
　　　見性頌
一點靈光晃太虚丹青妙手莫能摹休將明
月閑相比有缺因縁怎類吾
　　　和坊州曹解元次子曹守志
賽過龐公勝陳七俄驚生死忻然出願賢守
志莫忘初定是前程子得一
　　　和完顔尼福海所聞空中頌四章
口不念經經自念足不登樓樓自上家鄉悟
徹好離鄉心田耕了更無田
　　　又
行也同時坐也同大悲手段絶聽聞救拔滯
魄與孤魂出離地獄入天門
　　　又
大道身中物外求火裏青蓮滴珠露長在寶
瓶爲供具慈悲心起常堅固
　　　又
無鄉無里有鄉有里起慈起悲普挈普提
　　　贈華亭張四機宜
不染不著無爲無作常清常浄眞懽眞樂
　　　贈鳳翔府靈童張守清
道大道大無毁無壞悟者得之性命長在
　　　贈苗一官人
脫塵離俗通三悟六養氣全神永占仙福
　　　贈隴州小麻先生
清心淨意養氣全神功昭行著得做仙人
　　　贈隴州染趙先生
惡死離死好生修生眞清眞靜性住命停
　　　示門人
酒色財氣攀縁愛念憂愁思慮非道識見
　　　又
清閑無事逍遥自在不染不著得超三界
　　　又
心清意靜氣和神定眞息綿綿靈光瑩瑩
　　　又
無爲無作不染不著命變霜毬性通丹藥
　　　贈于内奉先生
道眼不眀心地不靈别無他事行道不精
　　　修仙立志集句
同共修仙萬縁一撆不忘初志旋添决烈至
死一著直要做徹命似清風性如明月



洞玄金玉集卷之五















洞玄金玉集卷之六氣六
　　六言詩
　　　題怡老亭
我有一巵芳酒待與知音同友看來塵世忙
忙無似清閑野叟
　　　又
落魄婪躭因酒酒飲醉醒曾有有人問我誰
家家祖扶風莘叟(祖諱覺/字莘叟)
　　　復用前韻贈隴州魏司判
好飲長生仙酒好向無中尋有好禮自心爲
師好做物外清叟
　　　繼胡公講師韻
張非爲妙語舉世間談話句不如不話默默
中妙話(拆口/字起)
　　　讚史先生
史公得遇得遇重陽重陽傳授傳授玄黄玄
黄至理至理不忘内持修鍊外絶炎凉水火
既濟日月交光龍吟離位虎嘯坎房木金間
隔嬰姹圓方刀圭爛飲知味聞香神丹結正
晃耀晶陽風仙來度顯出嘉祥歌舞三日辭
别街坊唯云歸去趍赴蓬莊復入菴内奄然
而亡觀者雲集事理匪常一靈眞性班列仙
行
　　歌
　　　濟度歌(借東/坡韻)
我無去就心何處不摇不動三陽宇一志超
然不外求萬事俱忘常内顧自衒無拘落魄
人逍遥坦蕩樂清貧身如野鶴無縈繫意似
孤雲無點塵無功無法心打坐閑是閑非耳
邊過人來請我求追薦再三再四難阻面環
墻結夏應加持日禱一齋非下賤眞經默念
起慈悲救苦咄開地獄門孤魂滯魄脫枷鎖
狂歌狂舞亂紛紛承斯功德得遷轉祥雲引
赴瑶池宴我觀世事忒煞空又把世人當酷
勸求財求財須重義不義之財如刀利不如
照破事情疏猛棄妻男大丈夫莫忘初志休
生退日就月將如我輩視無所見聽無聲不
視不聽得視聽法體無形形自現法鼓無聲
聲自鳴出門入户自迎送迎送往來通妙用
重陽傳授與山侗我今轉付與諸公自然霞
彩通車軾自然準望神仙職到此不分西與
東何愁無分繼扶風人還悟此玄玄理方信
蓬瀛指顧中
　　　慈惠歌(藏頭/拆字)
然幸遇重陽仙我俱忘半拖袂冠不整效師
家羊不食非邊裔非邊裔訣傳來十三歲戟
心腸久已無滅煙消三吉髻行大善起慈悲
念哀人懃勸世靈無染永清清氣調匀常細
細常細細種丹田仙踵繼綿紬絹敵風霜惠
貧人任破敝筆不侵利與名舌奚言犬與彘
來靈物吐紅輝顯教門詩曲綴有鶴䟽來請
予寧對我專發誓其追薦救亡靈志可憐慈
可惠神默禱本師眞此申聞陰府詣下孤魂
滯魄甦天超度如舟濟聲歌詠九皋禽有青
鸞赤鳳唳(拆人/字起)
　　　普救歌(藏頭/拆字)
色水流梁棟間烏月兔來共處誠守道得眞
懽意常清通妙語通妙語論傳玄鍾與吕訣
復授王風仙侗得遇獲深趣觀玉姹洞中歌
喜金嬰空裏舞空裏舞年陜右居環堵來月
往猿停馬滅煙消龍纏虎然牒發到山東德
人來禱内補冠重整來追薦之加持報鄉土
齊魂魄出黄泉歷雲遊歸紫府歸紫府之雲
鶴不我拒哉普救免輪回子超昇仙盡與
　　　發嘆歌
芝陽道友訪文登非是尋芳覓翠榮具說宰
公投尺牘邀予掌醮救亡靈救亡靈事最好
有些小事當分剖惟恐後進相傚顰赶齋赶
醮不修道不修道怎了仙了仙須鍊氣綿綿
倒捲轆轤燈樹落斡旋宇宙性靈圓性靈圓
當積行引人回首歸清浄慈悲援溺布橋梁
惻隱扶危立梯隥立梯隥作渡舟度人物外
做眞修柰何道友求追薦孜孜禱我救陰囚
救陰囚如何是予乃無爲清浄士未嘗趁醮
和天尊不會登壇行法事行法事請黄冠潔
己登壇作内觀予應加持處環堵默禱本師
天僊官天僊官重陽也發嘆起慈行憫化千
重地獄枷鎖開一切亡靈罪情舍罪情舍暨
孤魂同遊紫府入僊門不夜鄉中得眞樂長
春洞裏捧金罇
　　　和胡講師韻
重陽眞人尋友東遊寧海三髻懶漢選仙西
訪長安長安大道如何者哉堪放落魄宜棄
嬰孩既通玄趣當補形骸抽添運用次叙挨
排飛烏走兔雙戲俱皚煙消火滅銳挫强摧
斷除煩惱洗滌塵埃心無染著齒免𪙉𪙉金
花要賞玉樹栽培火生慧草水長靈荄常教
靈焰潑潑無令神水潰潰常教命燈明朗無
令性燭沉埋尋訪同心同德講論有倚有挨
三尸拜降方寸六賊難會九垓要斡旋壺中
日月須倒顛洞裏山隈得自然愛慾星散得
自然人我星䂷大藥清靈于玉鼎胎仙歌舞
于瑶臺堪嘆利名之切切堪嘆生死之哀哀
好把塵縁大家勘破休教走骨時暫狂乖决
要鍊形如同槁木决要降心有若死灰異日
丹成九轉携雲同赴蓬萊
　　　立身法
立身之法分明說破意馬牢擒心猿緊鎖戒
斷慳貪伏降人我節慎語言隄防口過莫起
風波休生煙火忙裏偷閑鬧中趖趓修仁藴
德消災滅禍退己進人亦成仙果
　　　十了功乃内事非眼前境界眞清眞
　　　浄自然得之
項中霞彩流眼中光明流耳中沖和流鼻中
玉柱流口中甘津流心中眞火流臍下黄河
倒捲流木金隨波運轉流自然天地兩交流
十分功滿性風流
　　　聯句
擺脫名韁三島客掣開利鎖十洲仙長生路
徑當修補不死根芽好鍊烹修心要做長生
客鍊性當爲活死人鍊氣氣和神踴躍修眞
眞净性玲瓏專心學道須通道堅志修仙决
遇仙誰知神秀過才秀我覺心明勝眼明心
没攀縁神彩秀氣無凝滯性靈圓水中焰迸
三丹結火裏蓮生一性靈學道男兒無我相
修仙烈士没人情忘上博來心上悟道中通
得妙中玄夢裏曾收無影劍法中去了有情
心塵中無染心中悟道上通玄性上靈陰裏
藏陽陽烜赫命中養性性玲瓏學道須憑心
决烈修仙全在志堅剛石女吹簫鸞鳳舞泥
牛入海虎龍和玲瓏玉姹敲龍角惺灑金嬰
跨虎腰瑶池殿下青鸞舞閬苑宫中白鶴飛
袖裏青蛇三尺劍腹中白虎九還丹青霞宫
裏收紅雪碧玉巖前賞赤松心清意浄天堂
路意亂心荒地獄門斡旋决仗無爲力造化
全憑清浄功一袖拂開沙世界三丹結正大
羅仙捉住亘初靈底物得觀元始本來眞六
六陰消丹燦燦三三陽聚性靈靈雲根水骨
歸金鼎汞髓鉛精聚玉罏速把我人山放倒
急將龍虎穴衝開踏碎龜蛇眞活計和調龍
虎好生涯若要姹嬰雙戲鼎須教日月兩同
宫鼎内精金生五彩罏中美玉結三光兔走
烏飛投氣海龍吟虎嘯入神京心猿緊鎖丹
無漏意馬牢擒性自明降住天關并地軸斡
旋坎虎與離龍猿顛馬劣難成道虎遶龍蟠
易見眞心中事少憂愁少性上塵多疾苦多
有有有中非有有無無無裏有無無
　　　鈺因與僧燭律師殿試范壽卿於郡
　　　城之北三教堂一日焚香宴坐有王
　　　大師抱琴而來鼓之日昃作琴操歸
　　　山操蓋鈺有歸眞之意也
能無爲兮無不爲能無知兮無不知知此道
兮誰不爲爲此道兮誰復知風蕭蕭兮木葉
飛聲嗷嗷兮鴈南歸嗟人世兮日月催老欲
死兮猶貪癡傷人世兮魂欲飛嗟人世兮心
欲摧難可了兮人間非指青山兮當早歸青
山夜兮明月飛青山曉兮明月歸飢餐霞兮
渴飲溪與世隔兮人不知無乎知兮無乎爲
此心滅兮那復疑天庭忽有雙華飛登三宫
兮遊紫微
　　　癸卯歲師父丹陽眞人一日俄肆筆
　　　而書名曰委形贊是歲果蟬蛻故集
　　　於是
衛身之光照耀非常衛身之獸風雲前後大
哉登眞委形而壽紺髮青眉紅頰素肌如龍
换骨如蟬蛻皮不作易性奚爲空衣兀然若
睡卧簣而歸大哉登眞路入青溟麟隨絳節
鳳撁朱軿鳴鸞珮玉履虚步雲超受眞誥上
登玉宸天路何長天人飛翔摐金拊石散花
燒香聲動三界衆來十方群魔欽仰六丁驚
遑靈穎斯成幸無災螟却顧松栢非爲遐齡
山有時崩海有時田天長地久永爲列仙


洞玄金玉集卷之六















洞玄金玉集卷之七氣七
　　　論恩
天地日月父母恩不能使我脫沉淪弟兄姊
妹暫相識妻妾兒孫愈不親幸遇風仙傳秘
訣致令馬鈺得良因斷情割愛調龍虎絶慮
忘機産鳳麟玉内生金丹結寶水中養火氣
安神師恩深重終難報誓死環墻鍊至眞
　　　十報恩(本名瑞/鷓鴣)
山侗一願報師恩物外生涯世罕聞鍛鍊玉
鑪三澗雪修完金鼎一溪雲　蛟龍宜向火
中溉猛虎堪於水裏焚一粒神丹光透璧不
神神彩獨超羣
　　　又
山侗二願報師恩立誓修行志鍊心火焰滅
除火養木水銀枯盡水生金　木金三間通
玄路水火同流結寶岑久視大丹成不漏携
雲歸去絶昇沉
　　　又
山侗三願報師恩鍛鍊靈胎在玉京鉛汞烹
煎先有驗虎龍交媾豈無聲　三光並秀超
三昧五嶽同峰出五行三五丹成眞造化自
然雲步訪蓬瀛
　　　又
山侗四願報師恩天地收來入寶瓶日月山
川添壯觀虎龍嬰姹得安寧　清輕濁重陰
陽正博厚高明品物靈赫赤丹成全性命超
然跨鶴過天庭
　　　又
山侗五願報師恩酒色氣財誓不侵便把日
烏先赶退次將月兔更牢擒　月輪重顯無
圓缺日色增輝没縮沉功滿丹成何處去得
超雲漢絶陽陰
　　　又
山侗六願報師恩坦蕩逍遥不惹塵識破假
軀端的假研窮眞性的端眞　方知可道非
常道始覺不神所以神清浄丹成乘赤鳳大
羅天上賞長春
　　　又
山侗七願報師恩掌握虚無死水銀滿目牛
羊當道卧一軒風月證人純　清清浄浄難
迷假淨淨清清易見眞龍虎丹成無九轉自
然永永做仙人
　　　又
山侗八願報師恩返覆陰陽仗鍊烹火降水
昇抛雪浪龍吟虎嘯發雷聲　玉鑪瑞雪重
重結金鼎祥光靄靄生無價丹成無老死長
生路上法身輕
　　　又
山侗九願報師恩意浄心清路坦平便把無
爲爲造化不憑有作作經營　恰如逗引龍
和虎還似般調姹與嬰活樂丹成蓬島去和
公師叔遠來迎
　　　又
山侗十願報師恩劈碎金枷玉杻情久視門
中修久視長生路上得長生　昏昏默默澄
澄湛杳杳冥冥浄浄清響喨丹成蓬島去重
陽師父遠來迎
　　　述懷
利名場上没縈牽人我叢中絶焰煙舉意遊
山山嶺上興心樂水水雲邊　往來飄逸孤
如鶴去住安閑靜似蟬據此逍遥能有幾從
教人道活神仙
　　　上街求乞
人人休惜一文錢好與貧兒且結縁暗暗還
賢增萬倍明明助我養三田　捨慳自是開
心地割愛方能達妙玄一日悟來離苦海逍
遥物外共修仙
　　　勉門人
道人活計不相侵各自衣飡各自尋莫爲閑
言閑鬥氣休爭俗事俗縈心　搜玄絶慮龍
隨虎索隱忘機水養金清浄色身全法體一
爐丹熟步瑶岑
　　　道友問在家能修行否
神仙要做戀妻男忙裏偷閑道上參清浄門
庭無意認婬情術法入心貪　欲求家道兩
全美怎悟寂寥一著甘莫待酆都追帖至早
歸物外住雲菴
　　　贈李校尉
一身便做箇丹丘於内常常雲水遊離坎交
宫眞子午甲庚易位没春秋　五行四象皆
無用三島十洲却有由功行無虧雲鶴引大
羅天上列仙儔
　　　遇禁煙道友索
禁煙禁火禁心猿眞息調來永永綿雲水不
遊芳草徑身心豈著杏花天　爲人勿作墳
中鬼學我能修物外仙異日大丹成九轉騰
空何必打鞦韆
　　　贈涇陽張書表
六旬有四卦將休猛悟灰心離俗遊訪我搜
眞歸正覺搜玄索隱做持修　頭分丫髻雲
霞友手顯擎拳風月儔稽首更明珍重理自
然得去赴瀛洲
　　　贈段先生
公物外好生涯火相逢結大砂女盤桓看大
藥牛哮吼戲靈葩　雲鋪地丹罏赫子觀天
碧眼華有三生君省悟中無事步煙霞(拆段/字起)
　　　寧海長春菴主姜公同衆道友憐予
　　　行歩艱難造一奚車工既成日就福
　　　山來投故作是詞以報焉
青牛白鹿與黄羊穩駕雲輿晝夜忙運載乾
坤常會合推般日月永交光　法輪響喨投
玄窟雲輅玎璫入道場九轉功夫如省悟自
然得繼馬丹陽
　　　文登縣黄籙醮贈道衆
崑嵛三髻馬風歌得遇修仙厭事多我處無
爲酬本願人求追薦苦相魔　加持助醮居
環堵救拔亡靈上大羅滯魄孤魂誠有幸一
齊超度喜無過
　　　又
一從得遇樂清貧忻住環墻怕惹塵鍊氣氣
和神戀氣頤神神爽氣安神　宰公請我求
追薦小子慈心奉善因救拔亡靈超上界孤
魂滯魄總朝眞
　　　爇心香(本名行/香子)
　　　夫婦分離
你是何人我是何人與伊家元本無親都縁
媒妁遂結婚姻便落癡崖貪財産只愁貧
你也迷塵我也迷塵管家縁火裏燒身牽伊
情意役我心神幸遇風仙分頭去各修眞
　　　上街化導
師父重陽眞箇眞師教馬鈺專做貧兒生涯
清淨活路無爲應撫心琴調龍虎飲刀圭
誓不山東縁在關西且和光混俗隨時笊籬
閑把惟望人知願不蚤歸休空過疾修持
　　　示衆師兄
未至丹陽怎敢爲師對同流說破些兒長生
妙處似有施爲聚五彩雲五行氣五方圭
酉雉生東卯兔生西是木金間隔之時浄中
意會清裏心知願早清心早浄意早行持
　　　勸衆師兄求乞殘餘
物外飄蓬餒在其中驀然聞撞動齋鐘殘餘
求乞禱告玄宗念出家兒無家地道家窮
麻麥充餐消滅尸蟲覺虚心實腹和沖嬰兒
跨虎姹女騎龍在虚無中來無跡去無蹤
　　　又
悟道翛然出世因縁但聞人修建齋筵長舒
臂膊立在傍邊便乞殘羹覓殘飯度殘年
無恥無羞滅火消煙便留心搜妙搜玄闡開
玉蘂攢結金蓮覺氣神清精神秀做神仙
　　　贈王五先生送環牆内飲膳
教去當除爭辦齋厨弟兄懣錯用功夫不如
休歇早認元初便覓雲根尋雲脚履雲衢
喘息如龜似有如無覺沖和來往寬舒斡旋
山嶽呼吸江湖得産仙胎成仙質赴仙都
　　　詠香
不爇沉香閑爇心香布仁風處處聞香人人
向善箇箇崇香願處無爲常清浄自然香
妙洞雲香虎嘯噴香更龍吟吐出馨香玉爲
寶篆金結丹香得赴蓬瀛超三界獻眞香
　　　詠鶴
雖處雞群如鳳毰毸自丁令化現如斯霜毛
朱頂玉羽瓊肌唼太湖萍潭鼻栗唳雲霓
朝戲芝田夕飲瑶池待王喬來控當歸舞吴
市顯乘衛軒奇便指蓬壺朝金闕赴丹墀
　　　勸世
顔貌蒼蒼髭鬢斑斑愈愚迷嫉妬貪慳不憂
自己撫謂妻男便巧心生無心肯放心閑
苦海波中火院常躭運機謀積業如山不求
大道一向癡頑筭有誰知修仙易養家難
　　　善惡報
造惡之人兇横無過細尋思最易柰何生遭
官法死見閻羅向獄兒囚碓兒搗磑兒磨
積善之人恭順謙和細尋思却總輸他難收
黑簿怎入刑科更神明祐家門慶子孫多
　　　題仵先生東廊
六月嚴凝臘月炎蒸這眞功顛倒分眀陽中
陰極陰裏陽生出五行中誰行到我行程
萬朵金蓮火裏常榮水中看紅焰昇騰兩般
攢聚一性圓成便戴三花梳三髻禮三清
　　　贈張劉二都料
奉勸清河酷告彭城暨諸公休苦勞神速離
火院早出迷津縱水雲遊歸物外作閑人
端的修行洗滌心塵以雲朋霞友爲親研窮
久視講論長生便悟玄玄通妙妙得眞眞
　　　謝興平縣李公翁母布施一子學道
布施非凡出俗因縁捨嬌兒入道搜玄人人
稱善箇箇稱賢便遠揚名名揚遠岀秦川
父母深恩要報聽言我人除擒捉心猿氣通
八脉功滿三田救九玄尊七祖父共成仙
　　　客人樊公索
三髻山侗嘆箇樊公販淄礬苦海波中要除
煩惱助一帆風便棄繁華離燔火出凡籠
眞箇逍遥眞不迷蒙守眞清眞浄眞功眞眞
相濟眞性玲瓏便得眞風成眞趣顯眞容
　　　贈彭官人
昨日官人今日仙儔悟浮生水上浮漚忽生
忽滅難保難留便做風狂成風雅騁風流
心意清閑雲水遨遊以氣財酒色爲讎法名
得得道號休休認本來如無來去好來由
　　　贈扶風縣楊公馬公
但願人人識破浮生速抽身猛棄塵情休妻
别子絶利忘名便灑然惺豁然悟頓然明
虎嘯龍吟氣爽神清做眞修汞鍊鉛烹心平
行滿丹結功成得跨雲霓朝
玉帝住蓬瀛
　　　岐陽鎮張同監問修行
休問因縁各做修行古人言兩句堪聽人人
有分箇箇圓明但事情疏心清浄達長生
元氣盈盈大法成成創初觀日月停停光輝
瑩瑩龍虎平平覺本眞眞常寂寂永寧寧
　　　贈閻知宫
此箇知宫本是神仙外修持錯了因縁聽予
勸化索隱搜玄便棄繁華離塵境訪林泉
浄意清心耕種丹田更常常鍊息綿綿命燈
燦爛性月團圓待行功成超達去得昇天
　　　寄白水馮公淄陽長老
白水馮公寧海扶風更淄陽長老仙翁三人
一意一志三通便勦妖魔擒猛虎捉蛟龍
俗慮俱忘眞氣和沖得自然曉達靈蹤金丹
燦爛玉性玲瓏待行功成超上界住蓬宫
　　　寄柳巨濟學録

奉勸書生早悟浮生捨榮華物外遊行無思
無慮無愛無憎便縱閑心尋霞友訪雲朋
常處常眞常浄常清做修持自是靈明鉛爲
汞藥汞乃鉛精鍊大丹成乘鸞去赴蓬瀛
　　　贈三水三老先生
猛悟無常頻絶慳貪脫輪回戀甚妻男出離
火院放肆婪躭更頭如蓬面如垢語如憨
萬事俱忘志鍊行菴滅尸蟲敷布雲曇幽微
窮究道德相參便講玄玄搜六六論三三
　　　贈靈陽子李大乘
悟徹陽元便把陽牽要陽陽徹地通天陽穿
八脉陽透三田覺一陽周一陽就一陽金
水養靈煙火養靈泉更靈靈眞秀相傳靈砂
無漏靈物牢堅便結靈光成靈寶做靈仙
　　　贈華亭張大悟
大悟之人能放心閑棄利名愛海恩山食無
求飽居不求安更不狂思不下忽不高攀
恊氣横横甘露珊珊用牛羊車載循還坎離
交結龍虎盤桓得至精微水精熱火精寒
　　　華亭縣西菴主王公請住方丈
誓戒肥甘欣乞餘殘以惺惺變作癡憨不居
方丈不住華軒把浴堂來爲睡室且彎跧
外樂無心内養眞顔嘆塵中獨占清閑將來
功滿離了凡間向大羅天雲霞洞列仙班
　　　悟黄糧(本名鷰/歸梁)
詞名本是燕歸梁無理趣忒尋常馬風思憶
祖純陽故更易悟黄糧百年一夢暫時光
如省悟棄家鄉常清常浄處眞常累功行赴
蓬莊
　　　終南居環堵
董宣强項豈尋常如鷰頷即非殃掀髯虚長
不名瘡無破處又何妨　道家貧後計多方
無腋袋用皮囊搘頤懸掛度炎凉裏面有萬
般香
　　　贈興平楊先生
密密相傳理最深向水裏自生金箇人無口
解哦吟能雲步曳雲襟　尋思今古修仙道
今如古古如今古今難得遇知音知音者似
予心
　　　戰掉醜奴兒(本名添字/醜奴兒)
　　　紫極宫加持忽聞左右宰猪之聲因
　　　作是詞
萊州道衆修黄籙各各虔誠無不專精邀我
加持默念經救亡靈　柰何鄰舍屠魁劊不
顧前程宰殺爲生猪痛哀鳴不忍聽最傷清
　　　贈醮首劉大官
彭城兄弟皆官樣富貴之家酷好榮華未解
回心悟落花路途差　吾親若肯搜玄理别
有生涯罏鍊丹砂大藥燒成迸彩霞泛仙槎
　　　贈劉叔建馬長吉
吾親叔建并長吉兩箇同監未解婪躭來往
奔波名利貪似癡憨　勸他早把元陽整戀
甚妻男卓箇雲菴一句玄言匪俗談離塵參
　　　贈萊州平等會首
世傳斑竹佳人淚語話皆非因擊三尸血染
斑斑事最奇馬風知　專投正直無私杖休
笑輕微最好閑携屏盡妖魔玉性輝赴瑶池
　　　詠笻杖
願君粧點逍遥客鶴膝同隨閑步雲霓笑傲
清風明月谿樂希夷　海蘆尚有三三節陽
數明知與道相宜好伴雲遊風馬兒莫推辭
　　　自嘆
念身破舊如茅舍雨漬風掀惹火招煙鼠竇
蛇鑽柱脚偏悉牢堅　遇師變作銀霞洞修
整雲軒懸掛珠簾賞翫光明不夜天决成仙
　　　又
悟來修鍊身中寶不騁髯掀唯喜沉煙施布
仁風無黨偏願心堅　勸人識破浮生夢戀
甚華軒更不觀簾隨我扶摇入洞天做神仙
　　　自戒
我因醉裏曾疏脫誓不啣盃識破浮財氣不
閑爭色怎埋免非灾　重重得遇修行做洗
滌靈臺保護靈胎直待靈珠變箇孩赴蓬萊
　　　又
前生不種今生福求乞街前凍餒迍邅心似
湯鍋沸鑊煎願哀憐　明明捨一文錢與暗
暗還賢最大因縁自古慈悲總做仙不虚言
　　　又
茶來酒去人情事匪道根由惟獻惟酬酒去
無茶回奉休便爲讎　憐貧設粥非求報建
德如偷更好眞修定是將來看十洲步雲遊
　　　又
恤飢共設三冬粥稽首諸公但願家豊些小
慈悲米濟窮好那容　道心長在常行善性
命圓融自是心通縛馬擒猿引虎龍赴蓬宫
　　　又
世人箇箇便宜愛爭要便宜鬥使心機贏得
便宜却是虧少人知　勸他好把便宜捨建
德施爲非是愚癡暗積洪禧達紫微做仙歸
　　　又
浮雲聚散如財物不義之財休要貪來那底
招殃惹禍災好生乖　不如心地行平等各
不傷懷遠勝持齋定是將來免落崖赴蓬萊
　　　又
三冬設粥宜長久歲歲如然惻隱心堅種下
今生眞福田不虧賢　雖然出了些兒米獲
福無邊積行功圓定是將來證果仙上青天
　　　又
齋前收拾行香火供養飢貧當辦辛勤决定
於中隱好人莫相輕　我今已得眞消息說
與人聽須要虔誠恭謹如同祭祀神遇眞眞
　　　又
街頭凍餒求乞者歡喜哀憐供養如仙惟恐
中間隱聖賢要精專　勝如修建十壇醮别
種因縁福行周圓定是將來步碧蓮去朝元
　　　又
三冬設粥當周急飢者堪憐美事堪傳他處
人聞此善縁亦如然　濟貧拔苦慈悲福功
德無邊勝爇沉檀定是將來得上天做神仙
　　　又
當厨聽取扶風勸煮粥休稀稠厚些兒慎勿
謾他人肚皮起慈悲　朝朝日日心休倦好
趁辰時兼解寒威積此眞功莫要虧得洪禧
　　　又
慈悲道友憐貧乏設粥三冬總獲眞功更啓
虔誠有始終逐年供　惠而不費人聞得但
願家豐肯濟貧窮管取將來不落空赴仙宫
　　　又
千門萬户人聽勸好結良因恤念飢人共設
三冬粥濟貧福彌臻　一抄半撮慈悲米功
行非輕遠勝看經惻隱之心達玉京注仙名
　　　又
風刀雪箭三冬苦當恤貧兒身上無衣口裏
無飡常抱飢忒孤恓　人人正好修功德當
起慈悲拯溺扶危設粥都來百日期立仙梯
　　　冬天設粥益利甚多煩孫公副正留
　　　心無令斷絶甚荷奉呈小詞二闋
三冬設粥來宫觀善事光臨休起愁心悟取
慈悲行最深足人欽　休生倦怠常寧耐勝
爇檀沉妙處閑尋水火相生玉裏金上瑶岑
　　　又
孫公副正居何處紫極之宫待客謙恭高下
相看動己躬似張弓勸賢早認眞修鍊斡
運靈宫省可恭恭錦箭如絲射寶躬不須弓
　　　離苦海(本名離/别難)謹繼重陽師父韻
縁遇離苦海修眞寂眞寥向眞風裏捉眞飆
種琪瑶眞眞瑞滿青霄引眞箇玉兔眞箇金
雞自是能消更收聚眞龍眞虎繚繞眞象肯
偏饒　眞恍惚眞彰昭見眞嬰眞姹相招訪
眞離眞坎眞處要眞眞相濟服靈苗忽結亘
古眞容因眞清浄功力和調蓬島去拜禮重
陽師父永逍遥


洞玄金玉集卷之七




洞玄金玉集卷之八氣八
　　　鬭修行(本名鬭百/花犯正官)
同流宜鬭修行鬭把剛强摧挫鬭降心忘酒
色財氣人我鬭不還鄉時時鬭悟清貧逍遥
放慵閑過鬭要成功果鬭没纖塵鬭進長生
眞火鬭鍊七返九還燦爛丹顆鬭起慈悲常
常似鬭無爭鬭早得携雲朵
　　　搗鍊子(贈雲中/子蘇鉉)
雲中子是蘇公聽予休要頭髼鬆頂華陽巾
九峯當行化代山侗雲遊西北訪𡹝峝闡善
縁立教風
　　　勸衆師兄訪道
馬風子未通玄性昏識昧不翛然倚仗予枉
了賢聽予勸莫推延速當離我便參禪就有
道而正焉
　　　離塵
離塵網出凡籠髼頭垢面類愚蒙眼如盲耳
如聾金爲箭玉爲弓木人射透水晶宫赴蓬
瀛玉路通
　　　贈中條山無爲子
志爲劍慧爲刀石娥劈玉見金鼇戲青蓮躍
碧濤刀圭飲勝香醪六三公子著緋袍繫雲
腰萬萬遭
　　　華州王待詔乞詞
王待詔善傳神日常心意在他人便都忘自
己身如省覺出迷津逍遥坦蕩囉哩㖫樂清
閑得悟眞
　　　贈清浄散人
休執拗莫癡頑休迷假相莫慳貪休起愁莫
害慙聽予勸訪長安逍遥坦蕩得眞懽守清
浄結大丹
　　　贈京兆藍党謝敬人
休執著莫貪求心頭休要起閑愁住行處常
自由能如此應眞修擒猿捉馬鍊霜毬行功
成赴十洲
　　　贈李舍人
張都料最奔波蓋因手作忒僂儸惹僂儸没
柰何聽予勸離巢窩閑閑閑裏鍊沖和得眞
修上大羅
　　　贈終南三道友
張謙天慕子遷李公實等戀家縁怎生得通
妙玄離俗海水雲邊會仙莊上種金蓮行功
成性月圓
　　　贈三水賈仙
炎炎火滚滚湯中間一點忒清凉更玲瓏分
外香生祥瑞吐祥光瑞祥光彩結紅霜産胎
仙現
玉皇
　　　贈醴泉三畢先生
外休著外休搜外邊竝没好因由外無眞外
事休内堪補内堪修内中清浄水雲遊内光
明内貌周
答蕭防判
　　　隴州蕭防判言將來宜人分免是兒
　　　是女有無灾難索詞
好性子好性懷不須香火不須齋戴雲包免
了灾内修箇不凡胎忘機絶慮屏塵埃産靈
童有大才
　　　連珠
光好好補骸無破漏固靈胎清箇孩兒耍得
乘疏偏怕色和財色無地埋
　　　贈華亭完顔知縣
知縣女箇眞眞年將二六樂天眞敢求乞任
求眞天賦性慕修眞將來功滿内全眞跨祥
雲禮上眞
　　　密州李節副求拄杖
靈壽杖寄何人隴西節副撥紅塵剔開道離
苦津常携執永爲親擒猿捉馬氣和神挑圓
相現本眞
　　　又

靈壽杖獻夫人撥開世網剔開塵助行步出
愛津打有著拄爲親敲昏琢暗永清神挑明
月顯至眞
　　　贈五會道衆
心平等壽延長修完七寶聚三光悟全眞萬
事忘玉花綻金蓮芳馨香滋味滿齋腸行功
成現
玉皇
　　　贈寧海州于清一
玄中妙没言傳勸君休縱馬猿顛爇心香達
聖賢聖賢喜賜良縁暗中細細剔根源性靈
靈得做仙
　　　贈文登馬彦高
長壽酒安樂盃能醫百病正當時助清吟樂
道歸將進酒鳳𠾑盃香山會上惜芳時醉仙
吟月下歸
　　　贈張無塵先生
擒雲馬縱雲驂行歌蹈舞放婪躭任傍人笑
我憨明六六悟三三三三六六味香甘廣收
拾不屬貪
　　　臨江仙(和趙/殿試)
訪庚辛成造化常清浄童顔哉表裏得翛然
生眞水紖去復牽還　子投賢賢不面菴辱
教來干分修鍊在三關人眞宿契悟放心閑
(拆木/字起)
　　　和無名先生韻
玉往來神氣住翁穩跨青騮風譚氏與劉丘
心歸正覺箇本環洲　火相生鉛汞結人已
達清幽侗不日上雲頭風牢把捉下好吞鈎
(拆金/字起)
　　　清心鏡(本名紅/窗迥)
我當初爲菴主勤勤接待雲朋霞侣時時地
疏遠塵縁漸漸成覺悟　悟心開便得遇本
師遣我專來化度闡妙玄穿鑿愚迷要薦歸
蓬府
　　　又
善芽生爲菴主終日相倍不凡之侣得自然
獲種良縁覺心頭開悟　心頭開决遭遇端
的修持更憑師度應仙舉功行無虧跨雲歸
紫府
　　　得遇
遇風仙論長便棄掉妻男不宜再面向物外
坦蕩逍遥離衆生識見　大丈夫志勇猛肯
爲酒色氣財荏苒仗慧刀割斷攀縁修胎仙
出現
　　　棄家
解名韁敲利鎖愛海恩山一齊識破棄家縁
路遠三千似孤雲野鶴　有勝心忒煞大今
日對衆須當說過啀寂寥忍辱清貧更不許
兩箇
　　　樂眞風
馬風風風得好擺脫家縁無煩無惱自今後
不做猖狂便一心辦道　淨神鑪清丹竈鍊
汞烹鉛屏除陰耗一陽生大藥靈靈有分居
蓬島
　　　嘆前非
初出家訪道友恰似猛虎下山遊走未曾經
鍛鍊頑心輕觸著哮吼　衒多能誇好手抄
録名方專行拯救平胃散雖則全無窮氣藥
煞有
　　　喜今是
法燭兒任來爇無我無人煙消火滅專修箇
忍辱神仙肯是非分别　無嗔怒無喜悅拍
拍塞塞滿懷冰雪自然得心地清凉怎教我
發熱
　　　搜己過
搜己過搜己過自入道來别無大過只不合
說破玄機是十分罪過　自知過自知過要
免前𠎝將功補過處無爲心起直慈望聖賢
恕過
　　　祖菴環堵
一蓮池二霞友三松四檜五株垂柳卓環墻
圍遶雲菴屏繁華内守　青龍飛白虎吼玉
姹金嬰自然清秀超造化結就神珠待聖賢
來成就
　　　詠長安
論長安多美事端的日有三仙向市滿城人
半做經商半修鍊眞氣　壽長人最多矣因
知罪福早閑心地興善縁年例何如見千道
會起
　　　寄譚劉丘三師兄鹿衣
長眞兄劉丘弟長生長春法親同輩顯懶衣
體掛鹿皮本師教恁地　弟雲包兄丫髻早
悟三覺一通明義我願心普化群迷拯内容
出世
　　　贈鐵李先生
隴西公苦得别六月鑪頭掉鎚打鐵養渾家
都要清閑獨自受炙熁　火燒瘡汗滴血萬
苦千辛何時是徹馬風風誘引回頭向道門
中休歇
　　　又
悟冤親猛離别男兒志氣斬釘截鐵水雲遊
誓不回眸趖火院逼熁　得清凉無汗血清
浄玉壺自然瑩徹覺亘初一點靈靈絶塵縁
心歇
　　　贈老程先生
這程公頓然悟家有六子六賊之數細尋思
總是冤家便不宜團聚　棄紗巾冠戴取捉
住馬猿易調龍虎待一朝丹藥靈靈跨祥鸞
歸去
　　　贈京兆周七官
周官人家豪富長安通檢最爲上户十年間
興廢何如無劄錐去處　嘆利名不堅固使
我灰心轉生開悟行大道一志無移修不來
不去
　　　寄長春丘師兄
君樂山予樂水樂水樂山筭來何濟都不如
浄意清心鍊沖和眞氣　坎離交木金戲産
無影姹嬰五明宫裏便頓覺丹結靈靈得眞
懽無比(早來因戲水頓釋其非復作/此詞以示堂下恐有執著者)
　　　贈小李仙
李宜僧僧學道道要玄機日常尋討討論得
常浄常清清心意最好　好降心心塵掃掃
除浄自是通明祕奥奥旨在走玉飛金金玉
結丹寶
　　　贈鄠縣小楊仙
修行人先禁眼見他婦女不宜顧盼牢擒捉
意馬心猿休緩縵緩縵　我人除事情簡清
貧柔弱逍遥散誕謹遵依國法天條永不犯
不犯
　　　寄西菴李法師
李法師聽予勸休苦哀人自先救援把心燈
剔正光明照箇中宫殿　大丹成功夫徧惺
灑靈童自然出現等紫書玉詔來宣訪瑶臺
閬苑
　　　贈嚴先生
大丈夫眞烈士斬釘截鐵一心無二做修行
誓不還鄉遇危難發志　清浄中玄妙至日
月交光虎龍參時飲刀圭保養神丹應重陽
奥旨
　　　贈侯眀一
侯姑姑心開悟六旬有九纔方修補衆人言
晩了時光馬風道未暮　氣不斷神可固先
把馬猿用功擒住自然得性命停停管成仙
歸去
　　　京兆全眞菴
皮張仙修造主一身兩役兼爲化主修菴舍
獨辦一間禱長安施主　論修行分賓主悟
取氣神與身爲主是性命速了根源做蓬萊
洞主
　　　贈長安李先生
李先生忒執拗全眞堂下最難訓教學修行
不尚扶犂道我咱偏好　再三勸再四告認
取五色祥雲自然耕道種紫芝燦爛靈光便
得歸蓬島
　　　贈薛道清
做修行細搜刷清浄家風便是大乘妙法下
無爲無作眞功心鏡上摋抹　自然明自然
達把九玄七祖盡行救拔向蓬瀛坦蕩逍遥
冠裳似菩薩
　　　贈劉先生
箇青牛引白犢向曹溪深處往來相逐更時
時卧月眠雲踈凡間草木　餐三陽投九畜
子母温柔免勞看牧待一朝得赴蓬瀛顯本
來面目
　　　贈魏害風
風姑姑懷祕奥意浄心清頭頭是道自然得
眞樂眞懽竝無些煩惱　不謟詐不倨傲玉
花叢裏結成金寶便等候紫詔來宣應通明
仙號
　　　贈孫可道
孫先生能放下兀兀騰騰通眞棄假處心與
萬物無私略無些謟詐　樂清貧得清雅逗
引靈童惺惺灑灑到如今好結善縁水雲遊
行化
　　　聞吴解元昆仲身化
嘆浮生心灰盡小吴解元昆仲少年清俊又
爭知半月中間便一齊殂殞　人還悟人還
省撇下家縁完全性命眞清浄脫免輪回得
長生有準
　　　興平郭姑來投全眞堂下修行
郭姑姑男子志割𢬵塵情畏其生死遠本夫
縫合陰門自古今無二　慎其終如其始自
有聖賢暗中提爾處無爲清浄徹頭同麻姑
居止
　　　蒲城陸先生
嘆箇人破舊𤮴不顧危亡更把道門相玩尚
由自不悟前愆怎免他大難　聽予言休著
絆恩愛塵情一刀兩段銷舊業再做修持博
馬風照管
　　　又
頭如蓬面如垢萬事俱忘心無塵垢恣情慵
放肆婪躭乞殘餘展手　幸知無寧著有無
無亦無神丹無漏訪蓬萊功滿三千得縵垂
雲袖
　　　薄待詔求問
薄待詔能捏塑誇妙手奇功不曾停住騁精
神漉水拖泥爲養家之故　心還省性還悟
閑閑供養本眞父母浄清中結就神丹跨青
鸞歸去
　　　楊待詔求問
楊待詔塑得好弄泥弄水何曾養浩休厮鬨
休乞詩詞好留心向道　細研窮細尋討浄
裏清中自通玄奥氣神精無漏丹成跨雲歸
蓬島
　　　少華薄公丈丈索
薄丈丈薄丈丈八旬有四因甚發心修養看
重陽文集全眞得知些味況　勿言老休壽
相外貌蒼蒼内容倜儻氣不斷亦可修持速
澄心爲尚
　　　贈馬守清
馬姑姑復歸去日用無爲清閑養素休講論
女姹嬰嬌更虎龍鬥處　屏塵縁得眞趣火
滅煙消氣神堅固内雲遊功滿三田上蓬萊
仙路
　　　内修圃贈徐先生
獨自固修園圃踏畦踏壠即非行步把玉鑪
倒捲靈波又何曾手舉　澆灌頻芽甲吐漸
漸馨香滿園堪覩蘂珠宫迸出霞光效神翁
歸去
　　　内採藥贈隴州老田先生
學修行如採藥携箇清浄籃兒竝無染著向
白雲深處遊行又何曾用钁　呼青鸞引白
鶴踏開寶陸自然輝霍見九轉一粒丹成便
收歸碧落
　　　内耕種贈木張先生
處孤清内耕種心意安閑不摇不動杳冥中
見箇金牛向溪田深𥧡　清雨降紫芝聳赤
鳳烏龜前來看供麻麥結黍米神珠上碧霄
進貢
　　　贈王菴主
養家時甚情況被妻男逼得有如心恙競利
名來往奔波忒勞躟勞躟　學道來常坦蕩
除性命二字别無妄想占清閑自在逍遥好
豁暢豁暢
　　　予在終南居於環堵颵腿赤脚竝無
　　　火燭相僅六年矣瞥然心動信步雲
　　　遊西至華亭投宿於窑埪偶中土津
　　　火毒吐血發嗽病勢來之甚緊衆道
　　　友饋藥拜而受之不敢嘗又謂予曰
　　　當食生葱釅醋可解其毒予再三思
　　　之道家有病他人莫能醫當以自治
　　　乎修鍊身中至寶厥疾自瘳因作清
　　　心鏡小詞一闋拜呈道衆希采矚
馬風風五旬六雲水飄飄灑然清獨運天風
摇曳靈光轉增明性燭　到亭川窑裏宿不
意中他土津火毒欲要解四假違和鍊身中
金玉
　　　治病
氣不通脚膝患雲母膏敷貼常常備辦破傷
風要可何如花蘂石細摻　治心病清神散
醫性僻附子理中丸彈靈寶丹服得太多和
骨骰更换
　　　贈鞠得一
河州鞠聽予說把般般術法便當一撇論自
然大道無爲豈在乎細捏　清心鏡常瑩徹
照破萬縁無生無滅這本來一點元明便朗
如秋月
　　　贈馬先生
好爽利好豁暢坐卧住行逍遥坦蕩細尋思
名利之人怎知此味況　向閑中搜修養鍜
鍊一顆神珠晃朗筭三次海變桑田是仙家
一餉
　　　贈華亭十殿試
尹虞卿樊祖訓明仲季蒙子恂子潤漢卿共
信仲官人乃清河一姓　程德容李漢臣十
箇吾儕盡皆文俊勸諸公名利灰心早修完
性命
　　　贈靈陽子李大乘
靈陽子來告别送行不似相迎時節聽予囑
遊必有方待孀母緊切　我人除煙火滅莫
忘初志旋添决烈行大道開闡亘初邀清風
明月
　　　贈劉小官
一青牛二條尾三隻眼兒仰觀俯視四箇蹄
雪白如銀五方中嬉戲　六慾七情俱總廢
八味瓊漿飲來光明遍體九鼎内變作神丹
十分功圓備
　　　贈寂然子
修行人聽子細齋食不可美之又美更何須
異饌多般但一味而已　恬惔中常遂意萬
神調暢姹嬰懽喜得自然結就金丹占蓬瀛
仙位
　　　道友問修行
雲朋詢霞友答性命事大自當救拔免輪回
决在今生可細搜細刷　青蓮開白蓮發蓮
花帳内姹嬰仰觀俯察向蓬萊路上前行舞
六么十八
　　　華亭嚴因院主
劉子温性通達父子三人盡皆落髮便不殢
有相行持認無爲妙法　箇内浄清靈寶塔
玉象金獅繞圍七匝驀然間響喨玎璫顯妙
音菩薩
　　　道友問予甚家門户
道友詢甚門户答之清淨别無作做皆笑道
此是頑空執把在甚處　要執把說與汝意
馬心猿常擒穩住得自然地湧醴泉更天降
甘露
　　　又
湧醴泉降甘露上下昇降不曾停住得自然
滋潤三田紫靈芝敷布　善芽生慧苗吐潑
焰焰兮晃摇瓊路便化爲一粒神珠指蓬瀛
歸去
　　　勉門人
休虚誕休虚誕不可倚而不倚道中相玩全
性命不比尋常下的端了幹　出家兒呈手
段把從前愛底頓然猛𢬵發一志决烈修持
與神仙作伴
　　　贈裴大器
修行人要心善奈業障相魔裂他不轉十二
時馬劣猿顛起没巴避惡念　辦堅志常鍜
鍊勦除絶跡永無征戰氣神和清浄丹成得
胎仙出現
　　　贈荔菲大隱
修行人休失錯仔細尋思外樂不如内樂常
清浄自有清懽本來眞踴躍　無憂愁無染
著自在逍遥氣神輝霍行功成顯箇胎仙便
舞歸碧落
　　　瓜李諭
喜浮苽恐沉李說破浮苽自然悟理自今後
休衒文章更不須講禮　水雲遊遠鄉里休
修外表唯修向裏定喘息永永沖和飲長生
仙醴
　　　又
蒂苦瓜香甘李去苦就甘自通至理滅無明
混俗和光且閑施俗禮　訪長安經槐里心
歸物外氣收補裏要無中養就嬰兒飲天然
玄醴
　　　又
這儒生俗姓李悟無爲清浄自然玄理應
玉皇仙舉爭魁勝孔鯉問禮　聽予言歸故
里再住環墻慇懃修裏碧桃熟自有瓊漿傲
申生飲醴
　　　又
菜重芥菓珍李悟生死之苦懶窮文理薄滋
味遠除色聲更倦看周禮　聚三光放三里
認三髻談論清浄表裏氣精神三寶丹成管
三清賜醴
　　　顯决烈
出家兒要决斷一口咬碎無明火鑽道萬事
不繫剛腸堪稱箇鐵漢　志無移心不亂認
正古今神仙公案累功行不怕艱難待直超
彼岸
　　　以示同流如此修持决證仙果
出家兒要决斷萬種塵縁一齊割𢬵便忘機
絶慮修仙把性命了幹　外愚癡内光燦聲
音笑貌有如憨漢樂清貧歌舞街前欣披蓆
把椀
　　　又
修行人休失錯仔細尋思外樂不如内樂靜
清中眞樂眞懽笑靨生花萼　無憂愁無染
著神氣沖和心無怨惡生大善救度愚迷同
超昇碧落
　　　又
遇冤讎當和解酒色氣財永除永戒行大道
剪截萬縁便略無罣礙　莫欺心休捏怪認
取眞常逍遥自在處無爲心起悲心這功行
没賽
　　　寄四舍弟馬運甫
與人和休打鬥慎勿迷迷博奕飲酒暗風病
諕殺傍人疾些兒拯救　要病除須拂袖物
外持修亘初清秀更有般眞箇長安待來時
成就
　　　戒捏怪
做風狂脫家累脫了家縁要清心地休捏怪
詐做好人莫謾神諕鬼　寒與暑須當避志
道休恥惡衣惡食遵國法莫犯天條稱修仙
活計
　　　戒掉粉洗麵
出家兒貪美饍不顧抛撒掉粉洗麵喫素簽
包子假黿甚道家體面　美口腹非長便麤
茶淡飯且眞坑壍樂清貧恬惔優游别是般
識見
　　　示當厨造麵者
造麵人聽予屬硬搓薄赶挨刀細燒鍋竈
不可遲遲便頻添火燭　覺馨香良久熟甜
惔調和虚心實腹齋罷後慎勿狂思清本來
面目
　　　勸醉者
休放醉休放醉想賢豈敢對他官員恁地修
修行上士無爭實無心罪你　休恣意休恣
意省可貪盃早崇善事把性命下手完全做
神仙活計
　　　詠三教門人
九陽數盡通徹三教門人乍離巢穴探春時
幸得相逢别是般懽悅　也無言也無說執
手大笑無休無歇覺身心不似寒山這性命
拾得
　　　眞實語
不言名不說利酒色氣財竝無留意人間事
總不關心别認些活計　要全眞須養氣浄
裏清中虎龍嬉戲得自然箇内斡旋産胎仙
出世
　　　勸僧道和同
道毁僧僧毁道奉勸僧道各休返倒出家兒
本合何如了性命事早　好參同搜祕奥鍊
氣精神結爲三寶眞如上兜率天宫靈明赴
蓬島
　　　戒華麗
出家兒聽仔細居止慎勿修來壯麗要創置
悅目園亭與俗人何異　人問予如何是竹
籬茅舍柴門破碎更衣裝紙襖麻衣是道家
活計
　　　贈趙先生
出家兒自摧挫箇箇待要伏降人我柰從前
罪業深深頓裂他不過　願心開早識破萬
事皆空相爭甚麽鍊我相便是功夫管將來
證果
　　　勸門人問道
做修行除妄想細細尋思漸成嘉況早離我
訪道參禪我難爲倚仗　長安中有高尚是
古月先生羊皮師長便謹謹侍奉他家學些
兒修養
　　　贈郭法師
馬風風閑遊冶過靖遠鎮被他弓兵羅惹便
捉爲探子之人更不容分說　惱後畢難施
設解在虢略受他縲紲非保人恩府郭公啀
甚時是徹
　　　嘆世
嘆人人識見短只知萬貫多如千貫豈思量
大限臨頭似傾山碎卵　如省悟家縁𢬵向
物外更不前思後筭鍊氣神須要光明做蓬
萊仙伴
　　又
西施容潘安貌達者觀之一場失笑假大風
地水成形終不免坑窖　願省悟願明曉騁
甚濟濟蹌蹌外表有内容深可修完得性命
了了
　　贈張先生
張先生名無欲表德無爭自然不俗更相稱
道號無塵樂清貧孤宿　玉中金金中玉金
玉冲和異香馥郁大丹成穩駕雲軒享蓬瀛
仙福
　　嘆世
嘆人人忒騁銳得時休笑失時之輩爭知得
失時之人曾得時如你　嘆浮名嘆浮利有
若浮雲即非久計念生死訪道參禪修長生
久視
　　贈文登宋法師
行法籙救疾苦足知賢家行深昭著更宜乎
急急修眞認氣神宗祖　鍊汞鉛調龍虎木
金間隔逕流子午得自然結就靈珠指蓬萊
歸去
　　　贈益都府李進
隴西公名去病表德去華道號去塵最緊待
悟來去盡般般當修完性命　心常清意常
浄法名更作谷神相應號通一亦是相宜字
仙卿相稱
　　　嘆世
嘆人人忒拙計競蝸角虚名蠅頭薄利纔爭
得粟米頭高早笑他低底　厮是非講閑氣
豈悟修行超凡出世了性命些子功夫占蓬
瀛仙位
　　　又
養家人無箇省各衒惺惺慳貪鄙悋天來大
割捨驚人敢不惜性命這　性命於身緊一
息不來身爲土糞願省悟疾速修持固氣精
神仙準
　　　贈馬彦壽
兩親家各開悟把從前愛底觀如猛虎認無
爲清浄家風並無些作做不慳貪不喜怒
調息均匀綿綿内補待一朝行滿功成共携
雲歸去
　　　贈靈一子
何先生聽仔細未到髼頭且梳丫髻亦未至
求乞殘餘待悟來許你　得定慧入初地憑
仗無染無著無爲活計心清浄通妙通玄得
永成仙契
　　　因何先生往寧海作詞以寄鄉人
勸鄉人當省悟浮利浮名不堅不固妻男是
走骨行屍自身是臭腐　早回頭投眞趣學
取馬風樂然歸去向物外耕種心田做神仙
伴侣
　　　贈韋先生
公清火戲虚寂寂虎隨龍憩蓮綻勝似群花
縁行周濟　悟回頭眞自喜訣無爲清浄自
然通祕自得休别追求人免不諱(拆韋/字起)
　　　白觀音(本名白鶴子/贈吴知綱)
謔號不勤勤名爲養拙人穿衣慵舉臂喫飯
懶抬唇面垢但尋水頭髼倦裹巾塵勞不復
夢悟徹箇中眞
　　　又
久視長生法須當萬事忘守心猿易滅防意
馬難狂引虎居龍窟調龍住虎房兩般成一
物跨鶴赴蓬莊
　　　鴈靈妙方(本名雙/鴈兒)謹繼重陽師父韻
幸遇風仙别東州無縈繋縱雲遊得眞懽樂
恣情謳這塵縁一旦休倣傚田單用火牛
駕金木倒顛流大丹光顯不持修在迷津作
渡舟

洞玄金玉集卷之八








洞玄金玉集卷之九氣九
　　　五靈妙仙(借柳/詞韻)
馬風寧海遇重陽十八憨憨地就中奸黠六
塵絶縱逍遥自在開懷豁暢雲遊水歷瓊瑶
路如冰滑補天缺　下功收五彩經營活雪
調龍虎撞關衝節得眞悅見晴空瑩浄圓圓
正正光輝晃朗元來自家心月
　　　贈蓬瀛散人
願賢增壽筭家豪散八兒孫孝盡皆奸黠總
超絶效龐公許氏全家頓悟同登彼岸長生
路途清滑兔角缺　往來遊戲看天花瑞雪
金莖秀迥無枝節箇中悅是靈童應浄眞樂
無愁可解唯吟絳霄風月
　　　贈趙八先生
馬風詞拜上眞寧趙八常清浄内容嬌黠馬
猿絶處無爲無作通玄達妙瓊漿得飲馨香
味兼甘滑没盈缺　自然神氣壯眠冰卧雪
欺寒暑不拘時節這般悅自心知意解難言
難說逍遥坦蕩清了洞天眞月
　　　贈扶風縣淡公
悟來降我相街前乞八飍飍地似癡如黠萬
縁絶浄清中恣飲刀圭爛醉靈臺皎潔惺灑
自然光滑本無缺　玉鑪金鼎内黄芽白雪
眞龍虎遶蟠關節姹嬰悅把崐崘頂戴衝開
雲霧天無晝夜長顯一輪明月
　　　贈衆道友
馬風重懇告諸公道友休迷假内容堪守要
長久用眞功全在清心浄意擒猿捉馬休令
暫時遊走得無漏　氣精神會合丹砂結就
無中相自然開口論無有這玄玄妙妙怡然
悟解元來却是眞師暗中傳授
　　　翫丹砂(本名浣溪沙讚師叔玉蟾普/眀澄寂和公眞人辭世)
樸住虚無撮住空豈分南北與西東丹砂只
在笑談中性命不由天地管一聲珍重别
山侗羽輪飈駕赴蓬宫
　　　起慈悲
馬鈺常憑佛作爲無爲心内起慈悲尋聲救
苦做行持　一切女男如父母見他生死十
分危須當立箇上天梯
　　　立法梯
立箇上天眞法梯無形無影亦無基一條捷
徑入無爲　自在逍遥眞活計常清常淨樂
希夷自然天地悉皆歸
　　　贈于先生
性燭光輝晃玉壺心香馥郁裊金鑪刀圭爛
飲醉眞如　花萼樓前横走馬華陰縣裏倒
騎驢五靈年少捧神珠
　　　贈郝先生
大悟浮生不戀家大乘體調不奢華大通玄
妙不矜誇　大德建修眞活計大丹烹鍊好
生涯大功成就步煙霞
　　　贈堂下道人
閑是閑非不可聽那堪日日自談論暗傷功
行損氤氲　舌是禍根牢鎖閉尋常省啓禍
之門自然性命得長存
　　　自詠
破戒山侗說一場喫人恥辱不慚惶邇來酷
好飲瓊漿　玄玉玄金盈寶鼎眞男眞女滿
丹房貪心更待住蓬莊
　　　述懷
外樂何曾内動心箇中無口會哦吟聲聲清
雅透瓊林　善聽要聽聽不得如聾似瞽可
追尋恁時仙佛作知音
　　　贈甘張二先生
清淨無爲鎖密機金波玉灧結刀圭奇哉妙
矣至幽微　捉住杳冥昏默處能餐能飲更
能携無中養就化生兒
　　　贈朱先生
一飽馨香野菜羹臨溪對竹自吟賡不妨斡
運甲和庚　何是道人眞活計日當卓午打
三更連雲和月一齊耕
　　　贈寧海于瓦𤮴
水狗噴煙罩玉軒火牛入海種芝田白蓮花
朵間青蓮　碧眼胡僧眉拂地霜毛兔子角
衝天如來圓相本來圓
　　　贈堂下道人
捨了家縁更捨身即非喂虎濟飢鷹幻軀識
破自忘形　無恥無羞無染著逍遥坦蕩氣
神清心中眞佛現光明
　　　贈華亭李濟川
十一吾儕一箇來十人縁絆未心灰莫教失
脚落輪回　早早投玄離苦海閑閑鍊氣養
靈胎功成同去赴蓬萊
　　　贈張仙
决烈修持大丈夫專心致志免三塗冰清玉
潔箇塵無　空裏人頭懽笑落壺中斗柄斡
旋舒丹成九轉駕雲輿
　　　贈王劉二先生
莫把修行作等閑身閑不似放心閑運行日
月莫教閑　保養下丹無漏泄方遷絳闕鍊
中丹上靈宫滿得三丹
　　　復用前韻
養就三丹未得閑化人入道認清閑眞懽眞
樂應眞閑　更把三丹通一鍊行功圓滿顯
神丹胎仙捧出紫金丹
　　　贈堂下道人
意惡心頑煙火生口張舌舉是非生傷人害
己過潜生　辯者自然爲不善善人不辯善
芽生無爭上士得長生
　　　贈閻先生
捨了榮華物外居的端妙處用功夫坎離宫
内弄清虚　猛虎口中敲玉齒驪龍頷下奪
神珠這般手段稱吾徒
　　　平等會(本名相思/會繼古韻)
信口便胡轟不管無腔調暢我情懷歌舞一
任人笑還童返老志在無憂惱向妙處下功
搜細勘校　瓊漿恣飲元氣充來飽鍜鍊神
丹無大無小胎仙養就捧出靈芝草便自衒
這番兒道决了
　　　洞中天(本名鷓鴣天/寄呈馬運甫)
休賭休飲休保人减些煙焰少婪塵能搜己
過爲長便不見他非獲好因　驚寵辱樂清
貧修心養性惜精神常憑如此成功行明月
清風作友眞
　　　贈員先生
驀想浮華痛我心暫時榮顯落沉淪爭如物
外逍遥客豈似寰中自在人　忘俗慮樂清
貧住行坐卧囉哩㖫鍊烹玉鼎長生藥保養
金鑪不死眞
　　　贈昭然子
勸公休要戀迷津華陽巾换皂羅巾不爲汨
没塵中客得做逍遥物外人　修道德固精
神虎龍蟠遶嘯吟頻汞鉛自是成丹藥跨鶴
騰雲禮至眞
　　　全眞菴丹井
穿鑿須當二九深甘泉自有應清吟更祈治
病名丹井相稱山侗普濟心　人聽勸作知
音重陽妙趣好追尋紫芝氣焰生形象碧眼
眞如上寶岑
　　　玉樓春(借柳詞韻/贈雲中子)
洞天無夜還無曙常有紅光并紫霧靈波裏
面見金鼇背上銀絲千萬縷　二神贔贔驂
風馭離坎相交傳密語鑿開造化至幽微會
得眞功顛倒數
　　　寄長春子
何須求富并求貴不必文章如白侍研窮性
命好生涯保惜根源眞活計　藏機隱密玄
中最肯向人前誇提對瓊漿玉液飲千鐘霞
友雲朋酬一醉
　　　寄長安子
洞中日月無朝夕晃朗雲衢通寶陌上明紫
腦承三清下照黄河常五色　自然霞結玲
瓏宅内有長生三島客未彰雲外去時蹤已
到眼前來顯跡
　　　寄長眞子
清中悟徹祥中瑞堪做風仙端的裔廣收白
雪與黄芽鍜鍊神丹烹鼎沸　靈童營養如
瓊膩通曉玄玄眞仔細明知天上二三年暗
换人間千萬歲
　　　贈磻溪張先生
元陽烹鍊金光闕不使暗魔來盜竊常持清
淨有功能永結神丹無漏泄　閑心一片如
冰雪自有長生無夜月蓋因離坎虎龍調消
盡我人猿馬歇
　　　蓬萊閣(本名秦樓月贈/𡵟山前譚二翁)
譚公急急迎物外逍遥客逍遥客專來縁化
幸無阻隔　焚燒船網無心測四方稱譽難
名溺難名溺諸餘守舊轉增利息
　　　又
投玄急投玄做箇聰明客聰明客靜清心月
不教雲隔　死生生死無人測傚予入道能
超溺能超溺虎蟠龍遶性停命息
　　　贈譚公
于郎急留心長在船頭客船頭客殺魚鰕命
罪根非隔　把予言語休胡測速燒船網冤
魂溺冤魂溺要全靈物踵間通息
　　　又
熬煎急熬煎煎逼熬煎客熬煎客妻男魔障
妙玄墻隔遇　予便把清凉測清凉路上難
縁溺難縁溺氣通和氣息調傳息
　　　贈譚公子
人人急人人海上爲船客爲船客業縁長做
福縁長隔　遇予勸化深宜測焚燒船網難
功溺難功溺福縁善慶業縁除息
　　　又
猿急猿不動眞吾客眞吾客傳靈榭金間隔
眞修鍊非凡測珠光瑩難塵溺難塵溺
生靈焰消煙息(拆心/字起)
　　　讚重陽眞人
離西漠重陽來訪蓬萊閣蓬萊閣祥光浮動
果然侵廓　闡揚教典勝施藥道尊自是師
嚴惡師嚴惡僻人歸正要超碧落
　　　述懷
離沙漠頓忘寧海軍中閣軍中閣我無回顧
志清天廓　虚無撮住堪丸藥虎龍哮吼從
教惡從教惡勸人修道救人崖落
　　　讚尹眞人
無煙漠集仙觀裏飛仙閣飛仙閣巍巍高聳
半侵雲廓　尹眞法體方圓藥人還心敬消
諸惡消諸惡本來靈物免教流落
　　　詠海市
雲煙漠紅光紫霧成樓閣成樓閣鸞飛鳳舞
往來瓊廓　神仙隊仗迎丹藥虚無造化龍
生惡龍生惡蓬萊三島横鋪碧落
　　　借張修祖殿試韻
還鄉急關西牒發山東客山東客三千餘里
關山遥隔　當時枉把予閑測而今且恁身
如溺身如溺他年重話修仙眞息
　　　贈馬彦高
都同急務場無本爲愁客爲愁客禱他官長
免教虧隔　遇予呪酒忘憂測能醫百病如
扶溺如扶溺更宜規措自然增息
　　　贈吴菴師
菴師急菴師和尚迎仙客迎仙客香煙繚繞
把予眸隔　如麻觀者難籌測良縁共結功
無溺功無溺龍華三會熙熙消息
　　　贈門人
修仙急超然一志非常客非常客值魔遭難
蕩關衝隔　精微妙處心頭測轉增開悟難
迷溺難迷溺鶉居鷇食念忘情息
　　　贈趙公
當周急慣曾爲侣偏憐客偏憐客成人之美
自無障隔　遇予好把精微測拯危救苦扶
持溺扶持溺自然通道氣神和息
　　　勸宋公輔
儒家急儒家不悟行屍客行屍客鑽研活路
無遮無隔　令人泛海誇强測豈思風浪扁
舟溺扁舟溺此般寧忍勸君休息
　　　勸回
休急急儒家本是蓬瀛客蓬瀛客謫居塵世
暫時仙隔　亘初一點慇懃測搜來端正難
焚溺難焚溺回光返照修眞調息
　　　贈宋六郎
波波急波波急急憂愁客憂愁客恩山愛海
萬遮千隔　遇予出路須當測利名場上休
投溺休投溺進修仙道塵情俱息
　　　又
宋六急急謀生計爲船客爲船客洪波大浪
竝無遮隔　風濤惡處如何測好燒船網隄
防溺隄防溺不如閑坐謾調龜息
　　　贈姑水遲二翁
遲二急代予開導爲知客爲知客勸人歸善
不辭山隔　人焚船網何曾測這般功行誠
難溺誠難溺名傳世上自然無息
　　　又
修持急修持裏面眞賓客眞賓客内懷心鏡
暫時形隔　要通靈顯須憑測亘初悟徹能
離溺能離溺自然昭著萬縁齊息
　　　贈邴三翁(聯/珠)
邴三急隨物外修眞客修眞客聽予勸勸公
隔塵自是能眞測眞修鍊難歸溺難歸溺
沉無慮忘猿息
　　　又
迷迷急氣財酒色愚癡客愚癡客遇予回首
一齊撥隔　搜玄搜妙深深測玄機既悟何
愁溺何愁溺鼻調眞氣往來匀息
　　　贈看焚船網人
行化急堪嗟背道愚迷客愚迷客是非海裏
利名關隔　遇予速把玄玄測澄心絶慮難
情溺難清溺精光神氣終身將息
　　　又
人來急相隨相從林泉客林泉客化人行善
業縁攔隔　網船焚毁無疑測慈悲功行難
爲溺難爲溺看人獲福殺心皆息
　　　贈門人
知心急佩韋做箇超凡客超凡客萬縁堆裏
超然離隔　逍遥物外玄機測鍊成丹寶無
憂溺無憂溺猿心馬意自然停息
赤岸橋頭勸燒船網
縁行急前迎後送仙家客仙家客幢旛寶蓋
香花相隔　數船網罟焚無測度仙橋上難
沉溺難沉溺濟人道路往來寧息
　　　贈于疃化網楊法師
行法急留心行法奔波客奔波客外行救治
内忘通隔　木金三間當搜測居於物外能
趖溺能趖溺氣和神暢子安母息
　　　又
行法急斬妖斷祟書符客書符客振威叱喝
有傷和隔　遇予好把修行測修仙自是無
仙溺無仙溺蓋因修鍊念忘心息
　　　勸道
魔急魔怎亂修仙客修仙客談玄妙男遠隔
　求寸禄人休測鄉無漏難漂溺難漂溺儀
運轉行眞息(拆心/字起)
洞玄金玉集卷之九





洞玄金玉集卷之十氣十
　　　金蓮岀玉花(本名减字木蘭/花贈大畢先生)
畢公好志官障私魔心不二决烈修持能可
移山志不移　塵縁一削世上榮華無染著
可稱仙徒堪許完全大藥鑪
　　　勸劉法司放鸚鵡
緑毛紅觜因爲能言還自累奉勸休何語得
分明愈著魔　不如省覺緘口藏機懷卓犖
人總嫌伊得出凡籠自在飛
　　　寄張知觀
張公知觀性命堪搜常作觀勘破囂塵灰了
凡心出世塵　内修内鍊眞汞眞鉛常鍛鍊
要見金蓮須是深深種玉蓮
　　　寄任節級
任公節級肯救危難常濟急此去淳于報得
專專獻鉢盂　山東馬鈺詞寄賢家收養玉
玉裏生金無口能言話古今
　　　贈劉公見惠鞋以詞贈之
贈予鞋履我賜賢家玄妙理休别猜疑早離
塵縁得所宜　論其元首清浄精光牢固守
性不沉流决繼海蟾的祖劉
　　　姜公惠蒲扇
蒲編線定救苦成功生異景熱惱無憂招引
風來夏變秋　休言是草雖則物輕人意好
感謝姜侯惠我清凉免上樓
　　　又
金汞定富人榮非我景子何憂嘆浮生鬢染
秋生慧草早　修心端的好道勝侯袖携雲
訪玉樓(拆木/字起)
　　　萊州倉使盧武義
盧公倉使意在留心風馬二未解修丹送我
勞勞到武官　速回車馬欲要全眞先棄假
功行須周定是將來看十洲
　　　又
直饒呼使怎比清清修不二會鍊三丹遠勝
爲人得好官　牢擒意馬緊鎖心猿寧著假
靈物圓周得看壼中萬萬洲
　　　贈清浄菴主劉公
彭城菴主喜捨花園菴舍做設此良縁種下
將來福禄田　全家修善正是修行眞地面
更好清心神氣沖和上寶岑
　　　贈劉同監
圭爛飲後玄機宜再審上田田了眞功得自
然　中蓮綻是爲仙無失陷了心休繼海蟾
的祖劉(拆刂/字起)
　　　繼張修祖殿試韻
傳天際小金嬰能補綴白絨清物隨針繡我
心　靈無影八刀圭誰可飲友張翁客邀觀
七寶宫(拆口/字起)
　　　繼酒同監韻(聯/珠)
心數歲久休心成妙最好心磨琢心開疾似
梭　飛玉性上無瑕眞自淨有何愁惱吾官
心不休
　　　清眞子姚公索
命中養性水裏生金眞本柄虎遶龍蟠走玉
飛金結作團　刀圭恣飲産箇胎仙端更正
别是生涯出入騰空步翠霞
　　　贈范明叔㯶扇
㯶絲爲扇堪與閑人常作善驚諕蚊蠅款款
輕摇免殺生　添成幽雅相助逍遥塵不惹
拂盡攀縁意浄心清性月圓
　　　于疃于吉先索
于公聽勸世事無涯難歷徧好認玄微稍稍
知空達妙機　家縁撇掉雲水遨遊修大道
異日功成跨鶴携雲赴玉京
勸劉穩
　　　牟平縣劉穩欲自焚身遂作此詞急
　　　救其性命
劉公聽勸學佛修仙憑識見割棄心塵不在
焚燒捨𢬵身　些兒修鍊鍛鍊神丹須九轉
功行圓周相繼海蟾的祖劉

　　　姜公惠故紙
然傳旨下清吟專謝紙帛遷延筆書箋钁見
前開微寡擘慳心當捨下惠群仙却酬君
詩百篇(拆丿/字起)
　　　桃源憶故人(重陽師父相/引登蓬萊閣)
風仙同我蓬萊宴賞翫蓬萊清淺海市蓬萊出
現虎嘯蓬萊苑　龍吟蟠遶蓬萊殿鶴馭蓬萊
鳳輦丹顯蓬萊九轉堪應蓬萊選
　　　又
崑嵛山近蓬萊廓連接蓬萊雲脚異景蓬萊
輝霍霞變蓬萊鶴　金風吹轉蓬萊閣自有
蓬萊丹藥仙子蓬萊眞樂不負蓬萊約
　　　又
馬風得遇修仙舉不羨人間富貴築箇環墻
居住且避風霜雨　靈光晝夜常修補異日
功成歸去得住蓬萊洞府侍奉吾師父
　　　寄譚劉郝三師友
譚風劉郝雲霞友自在逍遥閑走興盡好歸
陜右共話無中有　常清常浄常無漏便覺
虎龍交媾箇内不神神秀得飲長生酒
　　　得遇
馬風曩日肥家子縁甚黜妻屏子便做飄蓬
貧子因遇重陽子　從斯道號丹陽子塵事
竝無些子悟徹男兒産子决定成仙子
　　　自悟
父兄未老先亡過已後不須發課决定輪排
到我生死如何趓　悟來便做飍飍麽一任
人清心破認正箇中些箇有分携雲朵
　　　思遼陽高巨才
桃源憶故人歸去别後常懷無緒未審官遊
何處忘了當初遇　我今物外修行做但願
他家開悟猛棄榮華貴富共結雲霞侣
　　　贈孔菴主昆仲
孔公四箇親兄弟小者二人傾逝已後不須
卜筮想著先垂淚　死生生死如何避早把
家縁猛棄物外行功積累得得成仙位
　　　勸長安三壇李法師
李公知觀聽予勸只恁未爲長便悟取水雲
清淺玄妙心通顯　木人手段非凡箭便把
三乘救援射透箇中宫殿得見如來面
　　　桃源遁客問道
桃源遁客專來到問我些兒玄妙說破坎離
顛倒水火同鑪竈　虎龍蟠遶成丹寶五色
祥雲開導引出胎仙不耄和住蓬萊島
　　　五臺月長老來點茶
五臺月老通三要便把三彭除勦運用三車
皎皎般載三　乘妙龍華三會心明曉頓覺
三光竝照箇内三壇設醮自己三清了
　　　贈蔡先生翁母(攢三/字)
夫婦聽裁斷好生捨𢬵男兒休管俄然斷恩
愛無縈絆漸令火鍛明明光燦山侗唤
　　　又
鴛鴦未老頭先白有甚因縁難測說破自然
會得蓋爲貪迷色　人還省悟溪山驀物外
專修道德清浄神仙法則得住蓬萊宅
　　　贈老姚先生
修行先把家縁捨莫順人情談話慎勿攀高
忽下休著纖毫假　心猿意馬無令耍眞浄
眞清幽雅神氣和調惺灑功滿丹無價
　　　何先生欲遊海島以竹杖贈之
道家攀送呈玄趣膝上自然琴撫聲透九霄
妙處引下青鸞舞　流霞滿酌休辭訴九節
靈枝携去相助亘初行步直上蓬萊路
　　　寄趙公綽殿試
今朝傳出些修鍊外把萬縁鍛鍊鍊過更宜
重鍊識破何勞鍊　纔方向裏閑烹鍊六賊
三尸頻鍊鏡滅心忘丹鍊得得成眞鍊
　　　又頌
人在萬縁鎖若是勘得破又更識得破修行
做得過
　　　寄張知觀聯珠
岐陽鎮上丹霞觀主張公手段丹田照管
顧常明燦　然内景眞堪看透性無紊亂道
祝賢遐筭筭得神仙伴
　　　贈古劉二先生
前程合有修仙分競利爭名喫頓遏意逆情
愁悶逼得回頭緊　筭來貪甚浮華境不若
完全性命直認無爲清浄管取成仙準
　　　寄主簿王彦文
前程合有修仙契分外難求名利所措莫能
如意激出修行志　筭來生死無人替肯把
自身家累要占十洲仙位清浄功夫累
　　　贈李四官
閑思今古回頭底是非功成名遂往往事無
如意猛悟尋歸計　超然拂神無家累物外
行功積累博得聖賢懽喜蓬島安排你
　　　贈鄭先生
有心入道當回首況流年六九性命宜乎早
救莫待身枯朽　無爲清浄功夫守自是神
丹無漏天地可同長久永作雲霞友
　　　贈亭川衆道友
塵中箇箇貪名利要賽石崇富貴爭柰前程
不諱莫也難逃避　悟來詐做飍飍地便是
脫家奇計鍊氣全神圓備得赴蓬瀛位
　　　贈董先生(藏頭/聯珠)
予屬付須當認取本源清浄意清心除境滅
心忘盡　形八戒持來正洽靈靈心印結光
輝禪定是神仙準
　　　贈董先生
泉西裏雲朋董訪扶風鈺洞話眞鉛眞汞火
如何弄　分清浄功能總蟻穿珠九孔午倒
顛成珙性眞堪寵(拆龍/字起)
　　　贈華亭仙大師(攢三)
仙老眞禪老萬縁拂掃下心最妙俄然了
神氣精三寶閑烹鑪竈丹成驚早眞如好
　　　赴黄籙醮贈道衆
尋聲救苦酬予願海角天涯心遍暗誘人離
火院物外眞修鍊　尋思地獄心寒顫救拔
亡靈經念枷鎖自然脫免總赴蓬萊宴
　　　舍弟運甫有書議葬事以詞答之
在生已是爲來錯死後形骸醜惡合避三光
寥廓埋了休拾掇　子孫辦孝如媒妁遷葬
分明嬉謔併骨共同棺槨顯露貪懽樂
　　　又
悟來頓覺從前錯怎敢起心生惡斡運蓬萊
銀廓箇内如擡掇無中嬰姹憑媒妁須用
黄婆爲謔和會出離瓊槨天上長安樂
　　　天道無親(本名甘草子/勸衆道友)
唯願想像莊周夢蝶飛輕粉悟徹本無親天
道堪憑信　一志寂寥修行緊便莫惜假軀
嬌嫩捐棄家縁須陡頓作女男妻恨
　　　勸董公道友
奉勸離俗修持自有清清雨雨變雪花飛得
見青蓮浦　陪伴脫塵雲霞侣不要起攀縁
心緒莫戀金籠共鸚鵡聽馬風眞語
　　　傳妙道(本名傳花枝/借柳詞韻)
山侗正撫心琴仙調驀然想道契仇香姓趙
願吾官早開悟事皆顛倒匿　智慧裝懵懂
咄去奸俏便倣傚許氏龐公全家物外箇箇
總了了
又清心浄意通禪明道遥樂永無憂惱縱狂
歌任下士聞之大笑　笑則笑怎知得内貌
忒好待異日行滿功成管决有紫書來到
　　　滿庭芳(迷碁/引)
口倖謾人手談胡指暗懷奸狡心腸只圖自
活一任你咱亡得勝無聲之樂笑他家不哭
之喪無慈念殺心打劫一向騁乖張偶　因
師點破回心作善入道從長便通玄知白守
黑離鄉絶慮忘機養浩鍊神丹出自重陽行
教化闡揚微妙詩曲滿庭芳
　　　嘆名利
利惹心猿名牽意馬無晝無夜奔馳波波劫
劫來往没休期一向貪饕越煞心勞役形苦
神疲休迷執一箇口裏插得幾張匙　堪嗟
虚幻事妻男走骨自己行屍又何須相愛相
戀相隨好把輪回趖趓早參禪訪道尋師長
生話有些微妙端的上天梯
　　　岀樊籠贈京兆劉法司
掣斷名韁敲開利鎖忻然躍出樊籠無拘無
管縱步任西東自在逍遥活計占無爲清浄
家風無情念亦無憎愛到處且和同　不唯
身坦蕩心中豁暢性上玲瓏更不搜嬰姹坎
虎離龍方寸澄清湛寂得自然神氣和沖神
仙事何愁不了决定赴蓬宫
　　　重遇吟
重遇風仙重增開悟一心專做癡愚掀髯勢
已且恁觜盧都罷了高談闊論踈筆硯不講
經書從今後孤雲野鶴鷇食更鶉裾　寒來
求紙布忻來歌舞飢覓殘餘似孤舟不繫有
甚程途自在逍遥坦蕩更無著無染無拘人
來問看予活計何必更詢予
　　　贈趙先生母蓬瀛散人
京兆城中章臺街裏有箇豪富楊姑道菴創
置與子不塵居燕處逍遥快樂戴雲包酷好
清虚陰德積憐貧愛老設獄祭魂孤　環墻
修十座衣飡獨贍三處安厨壽長年出自道
力相扶臘月下旬有二與眞人降誕無殊功
行累將來定是跨鶴赴仙都
　　　覺覺覺
道法彌高教門洪大東西南北無邊闡開玄
徑剔正路無偏行步逍遥坦蕩塵情事不許
縈牽明三覺精神氣湧清浄遞相傳　自然
成造化木金間隔水火潺湲定虎龍交媾嬰
姹牢堅結正金丹大藥銀霞内燦爛光圓飛
騰勢往來出入逗引大羅仙
　　　離苦海贈張二官
人喜生兒誰知替你被他奪了精神繫伊心
意唯恐不成人養大留心何處惜妻男忘了
伊恩休惆悵聞身强健别覓箇良因　怡然
離苦海斷情割愛絶慮忘塵訪雲朋霞友月
伴風鄰講論長生久視通玄妙固蔕深根金
丹結功成行滿跨鶴去朝眞
　　　論金玉
玉洞玄玄金鑪燦燦清中金玉希奇金龍玉
虎玉走與金飛撞透金門玉户見金蓮玉蘂
爭輝金玉好天風摇曳玉葉與金枝　錡錡
金與玉金嬰玉姹玉步金闈顯金光玉艷玉
貌金衣此箇靈金靈玉結金丹玉性無虧眞
金玉鈺成玄寶出自本師知
　　　處自然
清浄眞功無爲大道自然體用惺憁先天靈
物元本在吾胸南北東西相會慧眸開論甚
矇矓壼中景水生玉虎火内長金龍　祥光
敷宇宙三田丹秀八脉神通且披蓑頂笠有
似漁翁闡出玄玄妙趣勸人人氣養和沖同
修鍊功成行滿相逐赴仙宫
　　　冰雪亭題晏子禮
瑞靄浮浮祥氛冉冉捲簾縞夜幽光清奇峻
潔有類布濃霜恰似山侗内景瓊花綻玉蘂
芬芳瑶瑛結連城寶氣璀璨射珪璋　何須
沉與麝自然馥郁不比尋常見銀蟾吐耀斡
運圓方姑射眞人放浪弄風行玉珮玎璫胎
仙現白雲深處恣意飲瓊漿
　　　赴萊州黄籙大醮作
口口相傳眞眞相濟悟來意解心通玄中妙
趣明月應清風師祖鍾離傳吕吕公得傳授
王公王公了祕傳馬鈺眞行助眞功　彭城
并道友邀予追薦數次途中更同知節使節
副相容跪領尊官台旨加持在紫極之宫亡
靈福超昇天界了了道深崇
　　　刀圭法
日月交宫虎龍共處不分南北東西五方秀
氣攢聚結刀圭十二時中鍜鍊尖鋒上迸出
光輝堪安欛住行坐卧恣意倒顛携　添鋼
增刃快斷除六賊消滅三尸便往來揮動剖
判昏迷誰信無中妙用變成箇惺灑嬰兒修
眞理因師傳授轉付友人知
　　　和張飛卿殿試韻
七赴皇都三經殿試怎知鍊氣綿綿心猿休
歇意馬罷强顛燕處申申快意仗清浄固住
靈源玄玄處三光竝秀照耀洞中天　勸君
開覺悟休馳才俊聽取余言有逍遥妙路無
說無傳决烈一刀兩段絶縁慮自是通玄眞
功就留侯的裔繼踵作神仙
　　　讚重陽眞人顯異
憫化眞人重陽師父頭頭物物皆通歸期預
指語話似心風果應南京行上昇霞後教訓
臧公(師父重陽眞人當日昇霞至暮時分臧/公在南京遇之尚不知昇霞猶以爲生)
(後方知之其/速有如此者)岐陽鎮頂冠下界爲我再傳功
　華亭城西現救予疾苦氣布身中在文登
雲上顯出慈容縣宰尼厖虎見經頃刻復返
天宫眞實事古今希罕自是足人崇
　　　退姜四翁所惠團襖
一紀環墻數年赤脚啀他寒冷如囚超然一
志决要行功周感得神仙下界向身中布氣
如流無凝滯沖和上下相應好因由　關西
牒發我遠來東土恣意貪求做天來大錯敢
受綿裘結裹身如圌囤招譴責厥疾難瘳還
團襖瀟瀟洒洒襤樓顯眞修
　　　嘆憨漢
鏡内蒼顔梳間白髮猶然騁俊剛求不愁自
己貪爲子孫憂日日爭名競利時時地籌運
機謀堪失笑這般憨漢直待死方休　人還
依我勸無常事緊性命堪搜願諸公惺灑慷
慨回頭莫說蓬萊路遠心開悟咫尺瀛洲眞
清浄無爲功滿得去列仙儔
　　　心自笑
學道修仙累功積行常愁行少功虧勸人作
善於道最相宜稍稍縁行端正早傍人别意
清疑心自笑圖他功行怎避是和非　華山
陳處士不侵耕織山下行稀尚有人相毁發
嘆吟詩清正無私無曲任前程寵辱灾危隨
縁過騰騰兀兀歌舞樂希夷
　　　黄縣金玉菴
東寺西城南山北海心中好結良因菴名金
玉堂建號全眞廊舍清風明月園無漏不落
沉淪門清浄雲朋霞友燕處得申申　無爲
環堵裏小松踈竹初種新新向寶花臺上異
事驚人眺望蓬萊山島又何必别覓長春堪
圖畫芝川一境馬鈺略鋪陳
　　　證仙果
牝鎖玄通龍奔虎走微微調息綿綿清風透
户不放馬猿顛姹女嬰兒相遇論清淨至妙
根源無作做自然成道决上大羅天　愚男
專懇告十方父母聽取兒言願茶坊酒肆遞
互相傳莫以狐言貉語是端的祕密幽玄憑
斯用人人有分箇箇做神仙
　　　贈君唐括氏兒捨子岀家以詞贈之
冒雪行車迎風訪道投余特地參同說些修
養不論虎和龍講甚嬰兒姹女無龜蛇日月
交宫無水火亦無嗽嚥更没按時功　的端
眞妙用無爲活計清浄家風鎖心猿意馬勿
縱狂蹤鍊息綿綿來往自然得子母和同全
性命紫書來詔直赴大羅宫
　　　不看謁
不謁公侯不踈貧賤不求富貴榮華不飡美
膳不敢厭衣麻不發無明火燭不著境亦不
思家般般不不忘師旨鑪鍊白朱砂　逍遥
眞自在清閑活計雲水生涯對風鄰月伴滿
泛流霞悟徹長生久視又何必馳騁矜誇將
來去祥雲瑞靄步步襯蓮花
　　　夜叉婆
撲粉施朱畫眉補鬢巧言令色柔和暗藏機
狡名唤夜叉婆面善心乖性惡纖纖指鷹爪
無過誇體段取人性命入夜騁僂儸　遇師
方省覺要逃業障須避冤魔縱水雲遊歷遠
離巢窩急急完全神氣累功行豈敢蹉跎酬
心願勸人修鍊功到洞仙歌
　　　覺前非
不待人詢須當自問如何用意圖財若非奸
狡無有自然來心起慳貪嫉妬嚀思想横禍
非灾欺天地暗懷狠毒怎不落深崖　陰司
懸業鏡難謾難諕難閃難推却不如聞早省
悟心灰物外追陪霞友論長生脫免輪回修
功行不忘初志定是赴蓬萊
　　　懷修鍊
物物心休般般事己進人退己從長無爭上
士柔弱勝剛强垣蕩逍遥度日處清浄成就
圓方懷修鍊亘初靈物决要鼎中藏　難忘
唯是道如飢思飯如渴思漿似嬰兒尋母專
一思量急救自家性命調眞息不要忙忙常
細細綿綿來往功到赴蓬莊
　　　悟生死
七十韶華暫時光景尋思一向沉吟酸辛入
鼻苦痛事攢心生死都來兩字既生身有死
相臨堪養氣要逃生死物外去搜尋　心開
通妙用火中養木水裏生金把乾坤骨髓收
向朱林龍虎變成嬰姹靈靈顯豈論陽陰無
生滅眞眞了了跨鶴上瑶岑
　　　傀儡諭
養贍渾家貪求活路身如傀儡當場被他名
利把戲引來忙牽惹千頭萬緒使作得舉指
猖狂誇體段摇頭弄影馳騁好容光　遇師
親說破行屍模樣走骨趨蹌氣懸絲相似莫
有無常急認壺中雲水叩玄關麻麥馨香龍
蟠虎汞鉛烹鍊丹結做蓬郎
　　　自破坐
執法行功按時打坐柰何不得惺憁睡魔返
倒頭點點占胸鼻氣如雷響喨纔驚覺眼又
矇矓予自勸恁般修進怎鍊虎和龍　斯言
如不信偷觀同輩定是心通見摇船身分自
愧梢翁好認無爲大道心清浄神氣和沖靈
光結三丹踴躍晃郎五明宫
　　　降心魔
熟境纏綿心魔返倒下功决要降心住行坐
卧晝夜志防心方寸雖然不大起塵情萬種
牽心當識破上天入地好弱總由心　從今
生覺悟牢擒意馬緊鎖猿心把凡心裂另要
見眞心日日澄心遣慾更時時校勘身心無
私曲自言心正方可合天心
　　　骷髏樣
樣子骷髏偏能販骨業縁去去來來騁馳伶
俐不肯暫心灰轉换無休無歇騰今古更易
形骸空貪壽饒經萬劫終久打輪回　遇師
親指教創修一點免落千崖屏七情六慾保
護三台玉虎金龍並凑青蓮内捧出嬰孩無
生滅大羅天上仙位得安排
　　　忍忍忍
刃下挑心心頭插刃認來堪作良因無明降
住有辱不生嗔憶昔清河公藝尚垂涕書此
和親無爭士常行大善不敢暫傷神　人清
埿捏塑逢刀坦坦遇藥申申便是非不辯强
弱無論師父重陽教我消煙火悟假修眞常
忍耐觸來勿競端的做仙人
　　　得眞樂
落魄閑人逍遥懶漢的端酷厭榮華怕躭火
院不會養渾家萬種塵縁拂盡仗心閑罏養
丹砂松峰下水邊石畔遣興飲流霞　一靈
常皎潔優游恬惔眞樂無涯論比之明月月
有雲遮若比孤雲自在風飄蕩牢落堪嗟予
親遇得超彼岸快活更無加
　　　和芝陽靈元子衛信道韻
放懶生涯欣慵活計起心念念慈悲而今不
肯摘葉更尋枝撇下之乎者也的端認蓮出
青泥閑閑裏捫心自忖有似遇良醫　逍遥
眞自在要成仙福憑仗心師志堅如山嶽不
許胡移日用無爲清浄自然得捉住東西些
玄妙悟來通曉雖老不爲遲
　　　復用前韻
吊孝之人送終之輩當思兔死狐悲青春漸
老休要戀花枝好把精神收拾超彼岸出水
騰泥皈正覺自心有病物外去尋醫　良醫
無藥餌劈昏鑿暗便是明師要心無染著熟
境遷移神浄虎龍交媾任紅日東出還西無
憂惱長安路上行道不遲遲
　　　離衆生示門人
盡說煙消皆言火滅觸來總起無明不知不
覺怎得離衆生道本易行易曉柰心違難曉
難行心魔障未成大善方寸不能靈　同流
聽囑付是非休辯人我休爭嘆行屍走骨何
辱何榮急救自家性命氣神和清結眞形靈
靈語瑶臺閬苑蓬島是前程
　　　混元劉法師昇化以詞讚之
幼則隨群長而異衆一心法籙行持書符呪
水治病救灾危建德如偷不顯厭華麗糲食
麤衣親曾遇重陽師父傳授入希夷　自知
功行滿速來訪我徑就歸期便怡然拂袖應
限宜時此者彭城了了馬風風當賦新詞長
生得携雲仙去跨鶴赴瑶池
　　　讚重陽眞人岀現
古郡登州望仙門外畫橋車馬難通重陽師
父對衆顯家風預說逢何必壞經一紀太守
何公嫌嶮峻令人拆毁命匠别興功　文登
重出現白龜蓮上端坐空中宰公尼厖虎得
遇眞容忽見回身側卧祥雲動復往仙宫人
爭畫家家供養處處總欽崇
　　　又
妙行眞人重陽師父遇師吕祖玄通十年了
道歸去得乘風一紀三番下界性正直凡事
依公天上現無爲手段超顯自然功　全眞
文集裏藏機隱密妙在其中論龍吟虎嘯嬰
姹嬌容玉内金光燦燦神丹結躍出靈宫人
還悟速修清浄休受世間崇
　　　贈辛五翁姜四翁
豪富過人作爲異衆萊陽姜鑑辛通文登趁
醮不憚冒霜風來往近乎千里投壇告馬鈺
姜公持孝道宰公聞得惠酒勞奇功　虔誠
逢感應醮儀纔罷仙現雲中命丹青妙手傳
寫奇容從此住行坐卧搜斡運陰裏陽宫忘
塵事鄉人欽羨相重更相崇
　　　贈萊陽縣衆醮首
高密鍾眞萊陽姜鑑廢坊辛氏名通邀予追
薦不避雪和風捧示衆官書疏跪領外承順
諸公居環堵一餐薄粥須辦十分功　加持
非草草玉山踏碎金藏頤中要虎龍交媾産
出元容整頓精神惺灑救亡靈盡赴蓬宫人
聽勸齊心樂善釋道一般崇
　　　赴登州黄籙大醮
松栢巖前煙霞洞裏清風吹動靈苗水昇火
降大藥自然燒歌舞相陪童稚利名棄不讓
漁樵忘人我清貧爲樂怕底是塵囂　人來
求追薦千言萬語苦苦相邀便加持齋戒遥
拜雲寮禱告重陽師父救亡靈得上青霄鸞
鶴引孤魂滯魄相從總逍遥
　　　文山七寶會衆創菴告名因而示詞
七寶菴中三清門裏全眞堂建相當東西廊
舍堪可做雲房鑿石名爲丹井水甘美有若
瓊漿玄玄處修眞環堵幽雅不尋常　雲朋
并霞友微中講論妙裏斟量處身心清靜便
是仙方調息如同龜息命燈内性月圓光齋
場上文山道友唱此滿庭芳



洞玄金玉集卷之十





