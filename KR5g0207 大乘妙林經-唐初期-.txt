#+TITLE: 大乘妙林經-唐初期-
#+DATE: 2018-05-12 10:22:16
#+SOURCE: github.com/kanripo/KR5g0207 master 866758ac                
大乘妙林經卷上典一
　　序品第一
元始天尊時在不思議山七寶城中元陽宫
内師子座上八威備衛端坐閑居身心不動
經七小劫不起于座放大光明遍照十方无
量國土微塵世界无不遍及時彼三千大千
世界无量國土諸仙真聖洗然驚歎異口同
音俱發聲言咄哉彼土大德天尊以何因縁
放希有光奇特妙相時諸三千大千世界微
塵國土諸仙聖衆遥望山中光相挺特妙麗
希有无以爲喻馳誠欣慕口不能言咸欲競
徃爾時天尊安庠動念以他心智遥觀彼土
他方聖衆心意虔恭是諸聖衆純是上士悉
堪受度因發大聲告諸十方无量國土汝等
真士宿植德本純一无二是我真子堪持寶
藏我今欲入長樂妙土汝等真士乘我希有
微妙光明俱來法座值我今日難勝之法爾
時十方微妙世界无量國土他方聖衆聞是
聲音心大歡喜普乘神光飛空越谷皆悉上
士尋光而來是諸大衆煩惱已空明了法性
其字曰淨行真人妙相真人寶光真人曜明
真人辨才真人普等真人聖行真人遍通真
人德滿真人度命真人慜濟真人導師真人
善愛真人達相真人高上真人勝意真人開
明真人守藏真人護持真人等觀真人寂定
真人无礙真人凌空真人常念真人化通真
人善變真人靜定真人妙光真人妙花真人
大慈真人慧明真人寶蓋真人等諸大衆无
量真人與諸徒從并及无量天龍大力神王
无鞅數衆細雨宻霧一時俱到不思議山圍
繞三匝瞻仰天尊安庠雅步稽首禮足問訊
畢即依位而坐爾時天尊以大慈心熏脩大
衆微聲唱言子等真士於无量劫衆善普會
致於今日值希有光得覩難勝未曾有法普
來集會不可思議我今欲入長樂妙境汝等
真士若有所疑恣來啓問於是淨行真人即
從座起正巾歛褐長跪稽首白
天尊言我今等衆乘希有光欲有所問若垂
聽許乃敢諮陳
天尊告曰淨行真人子今善能爲衆開發諮
請法相恣汝所問勿自疑難吾當爲汝分别
解說决了所疑於是淨行旣蒙聽許心意踊
躍歡喜无量白天尊言如是身相大光普遍
妙麗希有光相挺特超百千日不可思議我
自思惟如是身相希有難思若有衆生見斯
光者即名真士能見諸法不壞眼根
天尊告曰淨行真士實如所言我今身相有
无量光名无量義若有衆生能見我身微妙
光明即得眼根通達明淨能了諸法觀諸法
性性相湛然不壞世法而得真相又我身相
有无量光名无量義若有衆生能聞我身微
妙光明即得耳根通達明淨能了諸法聞諸
法性性相湛然不壞世法而得真相又我身
相有无量光名无量義若有衆生能齅我身
微妙光明即得鼻根通達明淨能了諸法齅
諸法性性相湛然不壞世法而得真相又我
真相有无量光名无量義若有衆生能言我
身微妙光明即得舌根通達明淨能辨諸法
言諸法性性相湛然不壞世法而得真相又
我身相有无量光名无量義若有衆生能觸
我身微妙光明即得身根通達明淨能覺諸
法知諸法性性相湛然不壞世法而得真相
又我身相有无量光名无量義若有衆生能
知我身微妙光明即得心根通達明淨能了
諸法悟諸法性性相湛然不壞世法而得真
相淨行真士我今身相无量光明假使盡諸
十方三千大千世界碎爲微塵一一塵中復
爲十方无量世界又復碎諸无量世界皆爲
微塵以此塵數比我身光千億萬分未得其
一是故十方无量國土若有衆生遇斯光者
即得身中六根明淨通達无碍能了諸法性
相湛然不壞世法而得真相以此光明莊嚴
一切无量无邊微塵世界一切衆生皆悉成
就无上正真金剛妙相光明功德不可思議
終劫說之亦不能盡於是淨行并諸大衆聞
天尊說微妙光明利益衆生无量无邊俱發
聲言歎未曾有大德天尊微妙身相光明大
藏福惠莊嚴實无窮盡是時妙相真人聞天
尊說法身微妙光明特甚天上人間未有斯
匹前進稽首白天尊言大德天尊我今所見
天尊身相大光普遍諸微塵界他土大士十
方聖衆俱來集會欲聞要言未審今會不思
議城希所常有天尊所演光相微妙无上法
輪今之所說當何名號唯願解說訣了所疑
令此衆會得眄篇目心意泰然功德无量爾
時天尊欣然悅豫歎妙相言善哉善哉妙相
真士善能通達觀諸法性心意无㝵故能爲
衆諮請要言子等諦聽我今爲說微妙難思
未曾有法自昔以來爲衆開演未如今日大
光普照他土世界微塵聖衆俱來集會不思
議山聞此勝法我所說无上尊經名爲妙林
亦名勝習子等諦思无上大乘微妙經典若
有一人聞此經名一心信受思念恭敬尊重
讃歎解其義味爲人演說稱揚大道當知是
人曾於无量億劫之中已種善根功德成辦故
於今日得聞大乘微妙經典此人即是一切
衆生大慈悲父開悟一切爲衆道師世間衆
生當於此處勤種功德能以一心不生懈退
是人所得大乘功德无量无邊不可稱說假
使盡諸十方三千大千世界一切草木寸斬
爲籌以此籌筭其人功德亦不能盡是故汝
等俱入寶城聞此妙林大乘名字必得上道
入於長樂常住妙土功德巍巍與我无異是
時大衆聞說經名一時開悟舉手彈指稽首
稱善於是寶光執笏安庠前進作禮上白天
尊臣以有幸得預斯集向聞所說微妙大乘
祕要經典所說經名妙林勝習臣等下愚未
能自了不審天尊以何義故名此尊經爲妙
林邪願爲解說示以要言令衆曉悟饒益一
切决了所疑天尊告曰寶光真士乃於今日
能發大慈爲衆諮請真實要言開悟將來不
可思議汝今復座吾當爲汝分别解脫令衆
得明開悟將來使得安樂我今所說大乘妙
林无上尊經功德无量不可思議猶彼寶林
能生果實資益一切食此花實身相金光无
不微妙人聞此經一心聽受得其義味智慧
圓明身相㣲妙以是之故與彼无異又彼寶
林根株莖葉悉是真文㣲風一動能發洞章
聲音㣲妙若得聞者了然悟道我今法相如
彼妙林若有衆生㣲心一感現以聲教聲音
㣲妙若有聞者即得正真以是之故與彼无
異又彼妙林莫知本始劫劫常生種類不絶
我今法相如彼寶林莫知本始劫劫出現種
性不絶以是之故與彼无異又彼寶林枝條
覆蔭三千世界无不周遍我今法相德蔭三
千大千國土彌羅无外以是之故與彼无異
又彼妙林无心隨順從風偃仰假有霜雪不
能凋殘我今法相亦復如是无心善順物感
常通假有煩惱三塗惡報莫能傷害以是之
故與彼无異諸微塵土一切大衆見我光明
難勝希有越空赴谷俱來集會不思議山習
我勝因聞斯要訣諸來大衆聞此大乘智慧
日新功德无量以是之故亦名勝習寶光等
衆无量无邊聞此要言咸皆開悟同時行禮
稽首稱善於是寶光而說偈言
　善巧无上大悲尊不捨四弘度衆生
　示現端坐不思議放大光明照十方
　㣲塵國土无邊衆俱見法身㣲妙光
　大衆純一无上士堪持妙林希有經
　他心了達无邊境高聲唱言真實賓
　我今欲入長樂土故命時衆來受持
　衆等同聞大歡喜飛空越谷一時臨
　煩惱已盡皆自在明了法性大乘門
　圍繞瞻聽忘疲厭安庠前進禮天尊
　大悲熏修无限量唱說時衆乆行因
　故得聞今希有法善哉集會不思議
　功圓行滿入長樂告衆疑問在今晨
　故得慧明无上士淨行正念動三千
　乘斯大會希有座告令疑網任諮陳
　旣蒙聽命勝所請進前敢言希有光
　大悲善巧說身相无量光明奇特尊
　遇得斯照六相淨不壞世法即真身
　假令微塵諸世界細末盡數不能量
　又有久脩真大士號曰妙相問經名
　故得大慈降法雨篇目名字總披陳
　若得遇聞此名號功德福惠悉莊嚴
　假令三千諸草木寸斬筭數不能知
　我亦乘今无上惠更問經名義云何
　旣蒙法王无上訣名義諸疑悉已除
　我等時衆同斯集自慶得聞妙林經
　故得上登无極位一切衆生離囂塵
寶光等是時大衆聞說偈頌已心大歡喜咸
皆開悟一時稽首復還本座
　　觀真相品第二
爾時曜明真人前進稽首白天尊言我等時
衆聞天尊說微妙光眀希有難值若後有人
遇斯光者即得六根通達明淨不壞世法而
得真相(臣)以下愚未了斯義不審世間及以
真相爲一相邪爲異相邪若是一相何以名
世若世是真何不名真若異相者旣得真相
云何不壞世間不壞云何得真世間不壞而
得真者譬如種子種子不壤芽莖花實從何
而生如是二趣實未能了願垂㫖訣得釋所
疑天尊告曰曜明真士善能方便爲諸衆生
訣此疑惑子今復座吾當爲說子今所問世
間真相爲一相邪爲異相邪今當問子子之
所見爲法見邪爲相見邪曜明答曰大德天
尊世間真相有法見邪有相見邪
天尊答曰曜明真士真相世間本无差别衆
生所見未能通達但觀其相未能見法是故
分别世間眞相其相不同今以慧眼觀世間
相即相是眞能了眞相名爲見法以是之故
不壞世間而得眞相曜明又問大德天尊不
壞世間而得眞相未審世間以何爲相而言
不壞即是眞相天尊告曰曜明眞士世間相
者即是无明貪着愛見瞋恚愚癡等諸煩惱
是世間相曜明又問大德天尊无明貪愛瞋
恚愚癡等諸煩惱是世間相旣言不壞即得
眞相是則眞相猶有貪愛旣有貪愛是眞何
須說言斷諸煩惱而得眞相天尊告曰曜明
眞士實如所言不斷煩惱而得眞相今言斷
者爲諸衆生未能見法唯見无明貪愛愚癡
瞋恚煩惱故須說斷而得眞相若人能知煩
惱性空本无貪愛无明永淨无法可斷以是
當知不斷煩惱而得眞相眞相无相无相无
得无明无法无法无斷无斷无得名斷煩惱
无得无斷名得眞相以是當知不斷煩惱而
得眞相曜明又問大德天尊眞相煩惱旣无
二相无二相故言得眞相何以不言煩惱眞
相无二相故言得煩惱天尊答曰曜明眞士
如向所說是有二種一者相見二者法見法
見之人言得眞相相見之人言得煩惱以是
當知法見之人常觀妙本故得眞相相見之
人常觀麄迹故得煩惱若人能知煩惱性空
未曾有法從迹觀本名得法見若復有人无
明闇蔽唯見煩惱從无明見名爲眞相又語
曜明若復有人見有煩惱又有眞相煩惱眞
相皆爲煩惱若人能知此煩惱不異眞相眞
相无相煩惱眞相名爲眞相又語曜明子向
問言譬如種子種子不壞芽莖枝葉花實等
從何而生吾今問子種子壞邪芽實生邪種
子若壞壞則无因无因有果斯无是處芽生
種壞壞則不生壞爲生因亦非是處以是當
知種子芽莖枝葉花實非生非壞非因非果
非不因果煩惱眞相亦復如是非前非後非
一非異非不一異又語曜明汝謂種子壞乃
芽生今又問子種壞芽生壞時生耶未壞生
耶壞後生耶壞時生者以壞爲生生則不生
生而壞者以生爲壞壞則不壞云何種壞而
得芽生譬如蔭壞身則不生无蔭有身理則
不然以是當知種子旣壞芽則不生无種有
芽理亦不然是故我言壞則不生若有說言
壞時生者與壞同體云何得生譬如一身諸
根同體云何頭壞而得足生頭壞足生理則
不然以是當知種子壞時芽則不生生壞同
體理亦不然是故我言壞時不生壞後生者
生滅相離云何爲因譬如敗種種已先滅滅
即无芽云何芽後從敗種生以是當知壞後
不生壞已芽生理亦不然是故我言種子壞
後芽亦不生又語曜明種壤芽生生壤一耶
生壞異耶生壞一者壞則相違云何同體滅
則不生云何壞生生則不滅云何生壞異者
異則非因非因生果理則不然譬如虛空非
兎角因虛空非因生兎角果理則不然以是
當知異亦不生云何有生又語曜明未壞生
者是則種子體中未變未變芽生芽生則无
因无因有果无種有芽理則不然猶如无形
影則不生形若未生有影生者當知此影不
從形生譬如麻子麻子未壤油則不生以是
當知未壞不生云何有生又語曜明壞後生
者彼種巳滅滅則无因滅後生芽此芽始生
生則非果彼種滅已有芽生者理則不然猶
有无乳酪則不生若无彼乳而有此酪是則
酪有不從乳生以是當知壞後不生云何有
生檢求生相畢竟永滅不可得故是故无生
爾時辯才即從座起安庠而進白天尊言我
自思惟一切衆生飄浪生死皆由无明貪着
愛見我又思惟愛見无明從何而有致令衆
生飄浪生死是生死本從心生耶從眼生耶
從耳生耶從鼻生耶從舌生耶從内生耶從
外生耶從有生耶從空生耶我今等衆實未
能了願爲解說得釋所疑
天尊告曰辯才眞士善哉斯問子今復座當
爲子說生死根本從空而生亦從有生從内
而生亦從外生從鼻而生亦從舌生從眼而
生亦從耳生本无從生亦從心生何以故心
法空故心法旣空无明亦空无眀旣空貪愛
亦空貪愛旣空生死亦空生死旣空眼法亦
空眼法空故耳法亦空耳法空故鼻法亦空
鼻法空故舌法亦空舌法空故内外亦空内
外空故空有亦空以是因縁生死根本從空
而生又語辯才空法本空心法亦空云何空
法生心法空心法旣空從空生心是則東方
本空生西方空旣知東方本空不生西空當
知空法本空不生心法心法旣空不從空生
當知心法法相本空不生无明旣知无明本
空不從心生當知无明本空不生貪着旣知
貪着本空不從无明當知貪着亦空不生愛
見旣知愛見本空不從貪着當知愛見亦空
不生心法旣知心法本空不從愛見當知心
法亦空不生眼法旣知眼法本空不從心生
當知眼法亦空不生耳法旣知耳法本空不
從眼生當知耳法亦空不生鼻法旣知鼻法
本空不從耳生當知鼻法亦空不生舌法旣
知舌法本空不從鼻生當知舌法亦空不生
内法旣知内法本空不從舌生當知内法亦
空不生外法旣知外法本空不從内生當知
外法亦空不生有法旣知有法本空不從外
生當知有法亦空不生空法旣知空法本空
不從有生當知空法亦空不生生死旣知生
死本空不從空生當知生死亦不生死一切
有爲煩惱以是當知有爲生死衆生飄浪如
虛中雲如空中色如谷中響如水中月如鏡
中像如熱中炎如電中火如聾中聽如盲中
視如啞中言如二頭鶴如三足鷄如龜中毛
如兎中角中是无明貪着愛見生死之本亦
復如是畢竟皆空不可論說譬如燈滅不可
尋求生死本空亦復如是如大猛火如四毒
蛇不可親近生死之法亦復如是子等當復
作如是觀乃得无爲出離生死於是辯才等
衆聞是要言歡喜踴躍歎未曾有於是大衆
同聲稱善而說偈言
　　　无上大悲尊善巧說眞相
　　　世間煩惱本即无上慧因
　　　衆生未能了故說斷貪瞋
　　　若知本非有生死即道場
　　　无明性永滅煩惱諒風聲
　　　慧眼當清淨法見明重昏
　　　本來无二相麄妙信開縁
　　　若能辯无二三界不思議
　　　執心在眞相道場恚貪瞋
　　　種子未曾滅芽莖實不生
　　　先有不從因先无何所生
　　　三時辯生法種子實非因
　　　自體未曾有芽莖何所從
　　　辯才无上士善諮生死因
　　　大悲諒无盡爲衆悉敷陳
　　　无明與生死譬如空谷聲
　　　聾盲所聞見世間實不然
　　　智者觀生死猶如大幻師
　　　土梗何曾走木雞詎翔空
　　　若能明斯趣一切不思議
爾時天尊歎大衆言善哉善哉汝等今衆聞
希有法體了眞相實如所陳乘我今日宣語
將來一切衆生令得曉了與今无異爾時大
衆稽首稱善
　　辯邪正品第三
爾時普等眞人即從座起前進作禮上白天
尊我自思惟天尊身相光明挺特微妙難思
如金剛王摧折一切智慧明了結習永除端
然獨步不思議城我今欲問未敢自陳願垂
大慈賜示儀軌修行階級其義云何使將來
世得見正眞
天尊告曰善哉善哉普等眞士善能利益將
來衆生能發斯問開悟愚蒙子今復座吾當
爲說凡所問者具有二種一者正問二者邪
問若正問者與道爲親若邪問者是魔眷屬
普等又問何等爲正何等爲邪
天尊告曰若人作有爲問无爲故問名爲邪
問非有爲問非无爲問名爲正問若人見生
故問見滅故問各爲邪問不見生問不見滅
問名爲正問若人見住故問見壞故問名爲
邪問不見住問不見壞問名爲正問若人見
罪故問見福故問名爲邪問不見罪問不見
福問名爲正問若人見淨故問見穢故問名
爲邪問不見淨問不見穢問名爲正問若人
見是故問見非故問名爲邪問不見是問不
見非問名爲正問若人見親故問見踈故問
名爲邪問不見親問不見踈問名爲正問若
人見空故問見有故問名爲邪問不見空問
不見有問名爲正問若人見苦故問見樂故
問名爲邪問不見苦問不見樂問名爲正問
若人見聖故問見凡故問名爲邪問不見聖
問不見凡問名爲正問若人見善故問見惡
故問名爲邪問不見善問不見惡問名爲正
問若人見施故問見盗故問名爲邪問不見
施問不見盗問名爲正問若人見持戒問見
破戒問名爲邪問不見持戒問不見破戒問
名爲正問若人見長故問見短故問名爲邪
問不見長問不見短問名爲正問若人見貴
故問見賤故問名爲邪問不見貴問不見賤
問名爲正問若人見得故問見失故問名爲
邪問不見得問不見失問名爲正問若人見
邪故問見正故問名爲邪問不見正問不見
邪問名爲正問若人見問故問不見問故問
名爲邪問不見問問不見不問名爲正問如
是等類皆有邪正邪正所有皆從心生心之
所生皆是顚倒非有見有非无見无非生見
生非滅見滅非住見住非壞見壞非罪見罪
非福見福非淨見淨非穢見穢非是見是非
非見非非親見親非踈見踈非空見空非有
見有非苦見苦非樂見樂非聖見聖非凡見
凡非善見善非惡見惡非施見施非盜見盜
非持見持非犯見犯非長見長非短見短非
貴見貴非賤見賤非得見得非失見失非邪
見邪非正見正非問見問非見見見如是諸
見皆悉虛妄如幻如夢死一眞實何以故諸
法无心有心見法名爲邪見若人能知諸法
无心不起心見是名正見是當知有心問者
皆爲邪問无心問者乃名正問以是義故我
今不令一切衆生斷滅煩惱而得眞相但欲
度諸妄想衆生故說煩惱眞相二義實无生
死可得眞相所以者何諸法清靜本无二相
无所徃來是故我今不令衆生斷滅煩惱乃
得眞相雖說煩惱實无煩惱之可斷滅雖說
常樂亦无常樂之可欣慕旣无煩惱是故衆
生不失眞相旣无眞相是故我今不捨煩惱
若復有人於末世中能發此念體解正眞是
名大乘修眞正行於是普等聞斯說已心大
歡喜告諸大衆无億數人同體无爲俱入正
眞爾時聖行大士白天尊言於未來世若有
衆生於諸法中生有見心是則大道永没不
行於世若見三清是清淨境心所欣慕如此
人者永劫脩功不得解脫所以者何三清境
界名爲寂滅逺離諸塵不受諸愛若有見心
則墮邪見非修正行名爲永失无上法邪於
是天尊歎聖行言善哉善哉實如所言聖行
眞士宿植德本明了實相通達无礙故於今
日爲衆决疑眞爲深要若復有人於諸法中
生有見心捨於穢土求三清樂捨衆生身求
眞道相欲斷煩惱而入无爲求離諸見乃得
寂滅如是等相我說此人名大邪見憎慢之
人譬如愚人畏於天地而欲走避所至之處
不離大地衆生亦爾畏生死身疾捨三界有
心厭離所得之身不離生死如是衆生未能
見法求眞道相深實可哀眞道相者名爲不
作无所起滅非有非无非長非短非大非小
非色非心能體此相名爲修習眞道正行語
聖行世間衆生无明障重眞道在身莫能覩
見譬如愚人東西馳走覓虛空色而不能見
即色是空一切世間亦復如是心性馳騁欲
求眞道不知身心即是眞道譬如愚人但見
竹木而不知火捨木求火而不知火巳在木
中一切世間亦復如是捨身求道而不知道
已在身中捨木求火譬如愚人捨形求影捨
聲求響而不知形是影根聲爲響本以是當
知世間邪見煩惱熾盛猶荆棘林如蒺梨園
不可親近汝等今衆乘我今日宣示將來令
知三清不離煩惱令知大道不在他方但觀
身心修習正行自然解脫永離煩惱常處三
清子善思惟自然安樂於是聖行又復白言
大德天尊云何說言一切衆生即是眞道而
復告命修習正行乃得安樂若其是道何須
修習猶如羽鳥何須習飛譬如鱗族何須習
水雲昇雨降不關習學若諸衆生已是眞道
何須修習而得安樂願爲解說得釋所疑
天尊告曰聖行眞士善哉斯問如我向言眞
道衆生如木中火非一非異非即非離即木
有火而木非火離木无火而火非木木非是
火故云非一火不離木故云非異以是當知
衆生眞道非一非異非即非離即生有道而
生非道離生无道而道非生生非是道故云
非一道不離生故云非異以是當知若欲求
火於木中求不於氷中求若欲求道於身中
求不於他求於氷求火他方求道假使力能
移山功能竭海力之彌勤功之殊妙終劫行
之去道愈逺是故我今告諸衆生若欲求火
當須人功備其鑚具運動力手然後見火衆
生學道修習正行亦復如是當以善功備其
種智觀此身中運動心神然得見道以是之
故我令衆生修習正眞乃得安樂習空鱗水
亦須運用而得昇降空行水去眞道衆生不
以爲類雲昇雨降无識无心不關習學如斯
等類並是世間不比眞道子善思惟自當得
解於是聖行又復白言大德天尊衆生求道
於身中求不於他求身中空邪他方有邪
天尊答曰聖行眞士三十六問名爲邪見聖
行又問大德天尊見木有火見氷有水見氷
无火見木无水邪
天尊答曰聖行眞士爲諸未悟隨順世間聖
行又問大德天尊氷有火耶木有水耶
天尊答曰聖行眞士於虛空中見衆色像聖
行又問大德天尊於氷求火於木求水斯見
處邪
天尊答曰聖行眞士見身求道滅諸有爲求
得解脫斯非是處若求眞道但自觀身若求
虛空但觀諸有觀身實相道從身生亦從心
生從眼耳生從鼻舌生從四大生從百體生
觀物眞相空從天生亦從地生亦從我生亦
從他生從水火生從草木生從十方生從萬
物生以是義故我說此經度微塵衆而未嘗
見有一衆生得受度也何以故我眼旣空衆
生亦空空无分别分别空故是故我眼智慧
眀淨能觀一切通達无礙觀諸三千大千世
界過去未來一切衆生悉已受度以是因縁
我說空中具足一切无量色像於是聖行并
諸大衆聞說要言俱起作禮而說偈言
　　　具足一切智善哉奇特尊
　　　說今微妙法邪正甚分明
　　　顚倒生取捨正眞非有无
　心法非本有有心虛妄生
　善巧順諸有有滅齊正眞
　正眞无復相煩惱實本空
　衆生不異道諸見悉无爲
　有心欲除斷大行永不行
　三清非逺妙□滅在胸襟
　若起有心見惠牙永消摧
　天尊說此類名爲憎慢人
　猶如畏大地疾走欲藏身
　縱日馳千里非地不容身
　厭身欲求道見道不忘身
　存身去道逺生死反成親
　至眞无起滅大道離斷常
　若有體斯妙名爲修正眞
　衆生由障重失道唯見身
　將身欲求道觀色不知空
　譬如愚見木不知火所從
　影響非殊逺形聲是本源
　邪見生煩惱蒺䔧荆棘藂
　有見生毒害傷身何異斯
　　三清即煩惱大道諒我身
　　猶如木中火鑚具及人功
　　積善求眞道安樂會正眞
　　說經度一切筭數不能量
　　照本元來去受度悉虛陳
　　虛空諒无際衆生何所依
　　我眼本清淨通達了大千
　　未來及過去見在盡微塵
　　久於无量劫悉已會正眞
大乘妙林經卷上










大乘妙林經卷中典二
　　觀身品第四
爾時大慈眞人即從座起稽首禮問白天尊
言我等今衆心自念言天尊所說微妙難思
煩惱眞相性无差别其義幽微我今等衆親
承聖㫖得釋所疑將來衆生心根未悟聞此
大法云何得解天尊所說三清非遠道即我
身一切衆生聞身有道未了斯義益加疑網
當以何法得釋彼疑令諸衆生泰然安樂
天尊答曰善哉善哉大慈眞士於无量劫荷
負一切衆生苦惱故於今日善發斯問子今
復座吾當爲說令諸將來有心之人使得安
樂若有衆生入我法門聞我妙義未能曉了
當以三法安慰其心令得開悟何謂三法一
者若有衆生聞此大乘未能信受當以五戒
修攝其身令无放逸五根明淨體性調和於
法无畏堪任聽受二者若有衆生聞此大乘
未能善解當以三定繼録其心令无動應心
地端靜性氣調和於法无畏堪任誦持三者
若有衆生聞此大乘未能通觀當以六慧遍
被身心令无障礙内外明淨身意澄清慧洞
虛空了見眞性於法无畏堪任寄付何謂三
戒一者若有眼根貪著色塵當以妙林大戒
觀彼色塵隨時遷易念念无常无可貪著觀
我眼根與彼无異二者若有耳根貪著聲塵
當以妙林大戒觀彼聲塵隨時遷易念念无
常无可貪著觀我耳根與彼无異三者若有
鼻根貪著香塵當以妙林大戒觀彼香塵隨
時遷易念念无常无可貪著觀我鼻根與彼
无異四者若有舌根貪著味塵當以妙林大
戒觀彼味塵隨時遷易念念无常无可貪著
觀我舌根與彼无異五者若有身根貪著法
塵當以妙林大戒觀彼法塵隨時遷易念念
无常无可貪著觀我身縁與彼无異何謂三
定一者若有衆生心神馳動多所貪著當以
妙林大定觀諸世間如幻如夢如焰如電非
眞實有旣知非有心不馳動是名安定二者
若有衆生心神馳動多所愼恚當以妙林大
定觀諸世間如聲如響如霧如雲非眞實有
旣知非有无所瞋恚名爲法定三者若有衆
生心神馳動多有癡慢當以妙林大定觀諸
世間如風如空如泡如影非眞實有旣知非
有无可癡慢名爲决定何謂六慧一者旣了
彼色隨時遷易念念无常无可貪著眼根清
淨名爲見慧二者旣了彼聲隨時遷易念念
无常无所貪著耳根清淨名爲聞慧三者旣
了彼香隨時遷易念念无常无所貪著鼻根
清淨名爲通慧四者旣了彼味隨時遷易念
念无常无所貪著舌根清淨名爲辨慧五者
旣了諸法隨時遷易念念无常无所貪著身
縁清淨名爲覺慧六者旣了三毒隨時遷易
念念无常无所滯礙心根清淨名爲洞慧大
慈眞士若後末世一切衆生欲入法門當以
三法安定其心令无所畏旣无畏已自然安
樂身心堅固常住不動六慧明淨通達无礙
觀諸世間无非妙相以是當知不斷煩惱而
得眞相汝等今衆勿以此法輕示非人一念
疑毁萬劫不生愼之愼之
爾時遍通眞人白天尊言我等今衆得聞大
法身心踴躍快樂安穩得无所畏不可思議
猶有疑昧未敢諮陳伏願天尊特垂聽許
天尊告曰遍通眞士有所疑網恣汝所問吾
當辯說以示未聞於是遍通白天尊言大德
法王云何說言若有衆生欲入法門當以三
法安慰其心令得安樂一切衆生本有心邪
若是有心心性已定云何說言以此三法安
定其心令得无畏若本无心云何得定而今
說言以此三法安慰其心令得定邪
天尊告曰善哉斯問諦聽諦聽吾當辯說令
諸將來得了所疑遍達眞士一切衆生心法
如生云何一切衆生心法如生一切衆生本
有生邪若有生者生從何有一切衆生本无
生邪若无生者見有生身汝等今衆見身有
邪見身无邪遍通答曰大德天尊我等今衆
見身是无何以故前色滅故後色生故
天尊告曰遍通眞士心法亦爾非有非无念
念生滅前心滅故不爲後因後心生故不爲
前果是故我言一切衆生心法如生遍通又
言大德天尊旣云一切衆生心法如生生法
見生生法如心心可見邪
天尊答曰遍通眞士心法可見欲見心法還
如見生生无方所欲見心法亦无方所遍通
又言大德天尊旣云心法如生俱无方所云
何安慰令得安樂
天尊答曰遍通眞士身可安邪遍通答言大
德天尊身法念念不可安慰
天尊告曰遍通眞士心法亦然不可安慰遍
通又言大德天尊旣不可安云何向言安慰
其心令得樂邪
天尊答曰遍通眞士爲見有身故令安慰旣
安慰已知心非有亦復非无非有非无名得
眞心故得安樂是故我今以此三法安慰其
心令得安樂是諸大衆聞天尊說咸皆開悟
同聲稱善而說偈言
　法王三界大悲尊見身端坐不思議
　爲衆演斯微妙法開悟群生无上因
　故知煩惱同眞相了達道場等无明
　初學心中未清靜大慈方便啓重昏
　故得天尊爲敷演妙林三法曉初心
　五戒觀身五根靜三定攝心三毒除
　一乘遍被三千土六慧重修九夜清
　了悟幻夢非眞有非眞有法亦非空
　故得住居安樂土非空幻有悉常存
　常存非離人間土人中妙相甚奇姿
　昔日未悟名煩惱今辰大覺號眞仙
　一體兩名隨物見好見兩名同一身
　遍通至眞无上士懷念慇懃不離心
　請問衆生所生得有心无心定云何
　今蒙大悲无上訣衆生有心心若生
　生法非无亦非有有心非有亦非无
　前生後生不相續有心无心不相因
　見身非有同心法求心非无如見身
　能知身心非一異豈執身心定有无
　說去兩偏无所兩又忘一中何所中
　偏中了然无所有重玄微妙不思議
　故得身心可安慰眞心萬劫永常存
爾時天尊聞諸大法說偈頌已告諸眞人汝
等大衆於此座會深解法相快樂安隱誠如
所言眞實无異於將來世咸令衆生皆得開
悟是時大衆咸皆歡喜稽首受命同時而退
　　童子間品第五
爾時侍座童子名曰慧明從座而起整頓衣
冠稽首作禮上白天尊言大慈天尊微妙光
明普照十方微塵世界一切國土諸眞聖衆
无億數人俱來集會不思議城土地平正宫
殿希有容微塵衆无有迫迮此地何縁而有
斯妙衆眞行業修何功德遇值寶光得入斯
座希有難思聞此妙林快樂无極願垂告誨
開悟將來於是天尊歎童子言善哉善哉慧
明童子善能激發微妙因縁使將來世得釋
所疑不思議山名大福堂出離生死國土清
淨非是二乘所能覩見過去未來三世天尊
之所集會一微塵土容八萬衆不可思議宫
殿床榻百味甘香衣服卧具花菓林木通身
浴池皆是七寶若有所須應念而至福德之
土不可思議非我今日言所能盡十方國土
三千世界一切微塵无鞅數衆眞人集會皆
是上士純一无二智慧圓明了諸法性於无
量劫植衆德本故於今日遇值光明而得集
會見我今日微妙大乘宣通法教普度无量
一切衆生得聞此經妙林名字一章一句當
知是人塵沙身分所有三業造諸過惡皆悉
清淨不復受報若有衆生聞此經名及以誦
念一章一句其人所生常居淨土衣食充足
无所乏少聞此經已不墮三惡刀山劎樹銅
柱爐炭寒氷鐵床一切苦報自然摧滅所經
行處常居快樂兵災毒獸不能傷害童子又
問大德天尊願爲廣說眞人所行觀諸法性
以何心力而得自在通達无礙復遇尊經聞
微妙法
天尊告曰慧明童子眞人所行於諸法中无
所希望心性滅故觀諸色法不生貪著知眼
空故聞諸音聲不生貪著知耳空故齅諸香
氣不生貪著知鼻空故餐諸美味不生貪著
知舌空故持諸寶物不生貪著知手空故行
諸平地不生貪著知足空故見諸天堂不生
娱樂知无我故見諸地獄不生怖畏知无苦
故見人施與不生歡喜知无得故見人劫奪
不生瞋怒知无失故見人讃歎不生欣悅知
无譽故見人毁辱不生恚恨知无損故見玉
京山不以爲高无長相故見諸堆□不以爲
卑无短相故見諸騫樹不以爲賒无壽相故
見諸槿花不以爲促无天相故見大羅天不
以爲遍无大相故見諸毫未不以爲細无小
相故見諸猛火不以爲熱无燒相故見諸渤
海不以爲濡无濕相故見諸彫畫不以爲能
无巧相故見諸愚訥不以爲頑无拙相故見
諸布施不以爲難无財相故見諸貪恡不以
爲惜无慳相故見諸衆生不以爲異无有相
故見諸虛空不以爲一无无相故見諸親族
不以爲戀无愛相故見諸怨家不以爲惡无
憎相故見諸天地不以爲乆无住相故見諸
電光不以爲疾无去相故見日初出不以爲
東无出相故見日終没不以爲西无没相故
无西无没无日没故无東无出无日出故以
是當知眞人見法而不見故以不見故故於
今日得居淨土值希有光聞我今日演說大
乘微妙經典能以一心信解受持
爾時侍座童子名曰善信從座而起稽首作
禮一心瞻仰白天尊言大德天尊所說甚深
微妙難思若有衆生聞斯法者以何心力而
得開悟
天尊告曰善信童子若有衆生得遇斯經未
能善解當以慧心觀察其身眼耳鼻舌一切
諸根爲是有邪爲是无邪爲有因邪爲无因
邪若言有我眼耳諸根因四大生而有我者
當自思惟四大性空云何得合若四大空合
成我身身從四大四大旣空我身亦空何以
故由本空故若言我身眼耳諸根因四大生
四大性異云何得合若四大異合成我身身
從四大我身亦異何以故由本異故若言我
身眼耳諸根因四大生四大非合去何我身
四大合生四大非合合生我者虎鹿蛇鼠性
非合故云何合生以是當知我今身者如風
如影如露如電如幻如夢如聲如響畢竟□
滅了无因故能知是見名爲法觀以此心力
能生无量諸功德門住於三清常居淨土能
於諸見心无起動以一慧心觀諸萬類悉皆
清淨善信童子得聞是已心生歡喜歎未曾
有於是天尊而說偈曰
　　我今所演說一切諸天尊
　　過去及未來皆同一心力
　　十方微塵土所有諸法王
　　俱演微妙義一乘无上經
　　若有一人聞一章一句偈
　　誓心欲奉持宣通未來世
　　如此善男子及以善女人
　　所在經行處災疫不敢傷
　　若有一心念五苦盡消摧
　　又請說眞士所行奇特因
　　眞人所得法觀身知悉空
　　苦樂无二相憎愛悉齊同
　　高卑无異趣大小不殊形
　　日出非初合日没詎終亡
　　東西无定所出没亦无方
　　又問何心力得斯平等觀
　　示以慧觀法支節並消融
　　四大性非合虎鹿不同群
　　以是知虛幻露電盡皆空
　　畢竟无起滅法觀心日明
　　　常居清淨土長樂永未央
是時侍座童子諸來大衆聞天尊說微妙偈
頌歡喜踴躍歎未曾有於是大衆一時稽首
同聲稱善作禮而退
　　隨順品第六
爾時天尊告遍通言於末世中若有一人解
我所說稱揚妙義宣示未聞令得了悟能體
深義不隨文字知諸法性无可貪著當知是
人已於无量无邊諸天尊所種植善功乆已
成辨世間人民於其人處供給供養衣食卧
具香花燈燭資身藥餌諸所之无隨順給與
能如此者所得功德與我所資功德无異何
以故如是人者即是大乘无上法牙紹隆法
藏令无斷絶其人前身曾入寶城聞我大乘
微妙經典託生下土宣我正教是故我說供
養此人與我无異何以故是人深知我之妙
趣隨冝說法无所執滯是故世間供養是人
功德无量遍通白言大德天尊何謂隨冝順
衆生說无所執邪
天尊告曰遍通眞士我所說法隨順衆生說
一乘經說三世法說有爲法說无爲法說人
間法說出世法說穢濁法說清淨法說罪說
福說苦說樂說因說果如是等說名爲隨順
衆生世間猶如幻師所作幻術无有决定又
如夜夢所有見事皆悉虛妄无有眞實若有
衆生深達斯義如此之人是我眞子堪任委
寄秉持法藏令无斷絶遍通白言大德天尊
所說要妙隨順世間无有决定无罪福邪无
苦樂耶
天尊答曰遍通眞士我所說法隨順衆生說
罪爲福說福爲罪說苦爲樂說樂爲苦是故
我所說法无有决疑遍通白言大德天尊何
謂說罪爲福說福爲罪說苦爲樂說樂爲苦
旣无决定一切衆生云何修習出離生死得
眞解脫
天尊答言遍通眞士我所說法說罪爲福一
切衆生所作衆罪罪性本空无所有故說福
爲罪一切衆生所作之福有心希望貪著福
故乃至苦樂因果諸所說法亦復如是以此
當知我說罪福苦樂因果亦无决定若人能
知諸法不定心无所繫无所繋故名得解脫
不復徃來生死六趣常樂清淨安住不動是
名隨宜順世間說隨宜說者汲引衆生无有
决定以不决定令諸衆生得入定位无所怖
畏能入三界爲衆導師度脫一切无量衆生
得入常樂爾時遍通又復白言大德天尊我
自思惟我等大衆聞說妙義心中了然无復
疑惑於將來世有諸衆生聞斯深奥未能决
了天尊所說罪福苦樂无决定相皆是隨順
世間衆生以何心力而順世間无决定相
天尊答曰遍通眞士我今所說以大悲心熏
修一切隨順世間所說文字言辭章句皆是
方便隨方引接令得度脫有爲虛妄无明苦
惱曉了法性得見正眞是名隨順衆生隨宜
說法遍通又問大德天尊何以於諸衆生而
起大悲无虛妄邪
天尊答曰遍通眞士譬如有人問覓虛空我
今說空是虛妄邪遍通答言大德天尊如是
說空空可說耶
天尊答曰遍通眞士空不可說我今說空虛
空旣空我說亦空以是當知世間虛妄本无
所有我說世間不墮虛妄何以故虛妄性空
我說虛妄說妄亦空是故我說不墮虛妄遍
通白言大德天尊所說世間一切皆空隨順
衆生有何利益
天尊答曰遍通眞士爲化引故得出離故入
空門故滅諸見故了无相故明无作故一切
諸行畢竟寂滅永不復生旣不生滅常住不
動是故我今以大悲心隨順世間令諸衆生
得此大利
爾時德滿眞人即從座起稽首禮問白天尊
言大德天尊云何眞人於世間法心无所著
天尊答曰德滿眞士善哉斯問汝今等衆於
意云何德滿答言大德天尊我自思惟眞人
所行心性寂滅无二相故若有二相即是虛
妄我今觀法聞善不喜聞惡不怒无愛憎相
心性□滅无所希望觀諸世間猶如幻師見
所幻事知此非眞无所貪著眞人所見一切
世間諸有爲法亦復如是知悉非眞无所貪
著是時侍座童子名曰上相聞眞人說心大
歡喜踴躍无量言不能盡猶如長者亡所愛
子已經數日忽然更活我今得聞眞人說法
歡喜亦然猶有疑昧未能自了前進稽首白
眞人言大德眞士所說眞人觀世間法无有
二相无二相故无所貪著若有貪著即是虛
妄虛妄法者猶有夢幻旣非眞有假使虛妄
有何失耶眞人答曰上相童子善能問我令
諸將來得釋所疑我今所說若有衆生於有
爲法多生貪著即是虛妄虛妄心起即有二
見若有衆生能了二相二相无二當知此人
所見虛妄亦无虛妄是故我今所說法言若
有二見貪著世間即是虛妄无二見者觀諸
虛妄悉非世間旣非世間即无二見无二見
故亦无虛妄以是當知了虛妄者觀諸世間
實无所失上相童子又復問言大德眞士所
說虛妄由有二見貪著世間皆從心起未了
世間及以心法何者爲因以何爲果爲是心
法能生世間爲是世間能生心法若无心法
誰取世間若无世間心何所取若云心法能
取世間未有心法應无世間若云世間心有
所取未有世間應无心法如是二義實未能
了願垂辯釋開示未聞
眞人答曰上相童子吾今語汝心法世間非
因非果非前非後非一非異非有非无而亦
有无亦是一異乃至因果譬如鷄母能生鷄
子猶如鷄子復生鷄母如是母子非因非果
非前非後非一非異非有非无而亦有无亦
是一異乃至因果若了无生无如是問若有
所得名爲邪問邪問之人永失无量大乘知
見上相童子云何於空谷響而求生相於焦
穀中而求牙相心法世間亦復如是畢竟永
滅不可論說如大毒藥不可得嘗如盛猛火
不可親近說世間相及說心法如盲說色如
聾說聲畢竟无因不可論說
爾時天尊歎德滿言善哉善哉實如所言善
能分别心法世間二无所有俱不可說深實
要言於是大衆聞斯語已心大歡喜而說偈言
　　　妙哉奇特尊開發如是問
　　　若有一人聞解了深妙義
　　　宣通此大法開示悟將來
　　當知此大士已種无量功
　　世間一切衆當於是人處
　　供給所乏須功德量難思
　　解此深奥義是我眞法子
　　紹隆妙林典能資无上才
　　了我隨冝說苦樂本无因
　　猶如大幻師見所爲幻事
　　雖順人間法慧心了无縁
　　汲引諸衆生决定入大乘
　　達了世間性解脫无殊殃
　　我今說世間不墮於虛妄
　　問空求色像辯空亦隨機
　　德滿眞大士爲衆問行心
　　旣蒙无上質自陳昔所行
　　雖順世間法所見无虛妄
　　上相眞童子未了達所疑
　　眞人善通釋氷結並消融
　　心性世間法非果亦非因
　　能知盲說色虛谷豈勞陳
　　天尊歎眞士大衆悉披襟
爾時不思議城同聞大衆說偈頌已白天尊
言大德天尊唯願大慈不捨弘心賜大光明
照於下方无量世界令彼下士得見寶光開
諸愚闇與道結縁令道反本於是
天尊舉手彈指无上寶光如鏡之圓從掌中
出徹照下方无量國土乃至三徒惡趣九幽
苦魂皆得眀朗了了清淨地獄休息報對寧
閑聾盲六疾一切苦惱皆得歡樂人禽鳥獸
皆發善心不相傷害因此光明一切衆生舉
眼遥見不思議城如看掌中无有遺失見斯
光者必當得徃長樂福堂入寶城中快樂无
極
大乘妙林經卷中







大乘妙林經卷下典三
　　　衆眞說法品第七
爾時侍座童子名曰善見即從座起稽首禮
問白天尊言今日侍座得聞希有微妙經典
身心踴躍快樂難言天尊所說譬喻甚深非
是二乘所得聞見善哉斯座昔未曾經諸㣲
塵土一切衆眞皆得集會此諸大士何以心
力觀諸法性而得值遇㣲妙尊經願爲開示
眞人所行觀諸法性令諸衆生皆得開悟
爾時天尊歎善見言善哉善哉侍座童子乃
能爲諸將來衆生請我開演眞人所行觀諸
法性於是天尊告諸眞人汝今等衆遇我今
日微妙光明而得集會不可思議汝今等衆
皆悉上士純一无雜明了法性童子所請願
我廣說眞人所行以何心力故於今日得聞
要說㣲妙大乘第一希有奇特妙義汝今等
衆冝各顯說眞人行相令諸童子及將來世
一切衆生得了眞人所行祕要大乘宻行
爾時眞人名曰妙相告諸童子等今衆一心
諦聽我等衆眞欲爲廣說眞人所行觀諸法
性而得要妙開示未聞令得了悟眞人所行
受諸禁戒一切威儀猶如世間諸善男女一
時聞法心意踴躍无所疑惑生决定心眞人
亦爾從昔以來至无量劫於其中間所持禁
戒一切威儀心意踴躍无所疑惑生决定心
无復違退是名眞人所行禁戒觀諸法性生
决定心寶光眞人告童子言善見童子若諸
眞人所行之法四无等心堅固不退是名眞
人觀諸法性得决定心曜明眞人告童子言
善見童子若諸眞人觀一切法决定皆得成
无上道是名眞人觀諸法性得决定心普等
眞人告童子言善見童子若諸眞人導引一
切无有偏愛生一子想是名眞人觀諸法性
得决定心聖行眞人告童子言善見童子若
諸眞人於正行中心无動念觀諸色相无有
異性是名眞人觀諸法性得决定心大悲眞
人告童子言善見童子若諸眞人入於苦難
濟拔衆生心无違退是名眞人觀諸法性得
决定心遍通眞人告童子言善見童子若諸
眞人心自思惟觀諸衆生无非眞實是名眞
人觀諸法性得决定心德滿眞人告童子言
善見童子若諸眞人於諸法中了辨无礙降
伏外道令人正眞是名眞人觀諸法性得决
定心敏濟眞人告童子言善見童子若諸眞
人如一切性本來清靜不可思議是名眞人
觀諸法性得决定心導師眞人告童子言善
見童子若諸眞人身口心意導引衆生无有
虛妄是名眞人觀諸法性得决定心善愛眞
人告童子言善見童子若諸眞人觀一切法
皆悉眞實无非眞道是名眞人觀諸法性得
决定心達相眞人告童子言善見童子若諸
眞人於諸魔衆皆來惱害心不瞋恚是名眞
人觀諸法性得决定心高上眞人告童子言
善見童子若諸眞人見諸衆生墮在生死心无
所樂是名眞人觀諸法性得决定心勝慈眞人
告童子言善見童子若諸眞人以无上心濟
度衆生皆得成辨是名眞人觀諸法性得决
定心開明眞人告童子言善見童子若諸眞
人受諸禁戒心无違退是名眞人觀諸法性
得决定心守藏眞人告童子言善見童子若
諸眞人見諸寶物心无所愛著常樂供養是
名眞人觀諸法性得决定心護持眞人告童子
言善見童子若諸眞人於五欲中心无所樂
常修淨行是名眞人觀諸法性得决定心等
觀眞人告童子言善見童子若諸眞人觀諸
衆生不見生相不見滅相是名眞人觀諸法
性得决定心寂定眞人告童子言善見童子
若諸眞人知諸衆生得聞此經决定成道是
名眞人觀諸法性得决定心无礙眞人告童
子言善見童子若諸眞人以功德香常流五
道无有滯礙是名眞人觀諸法性得决定心
凌空眞人告童子言善見童子若諸眞人見
諸發心必定當得超升寶城是名眞人觀諸
法性得决定心常念眞人告童子言善見童
子若諸眞人見諸衆生念令開發心无休息
是名眞人觀諸法性得决定心善變眞人告
童子言善見童子若諸眞人知世間法无有
住相亦无去相是名眞人觀諸法性得决定
心靜定眞人告童子言善見童子若諸眞人爲
衆說法不生法想是名眞人觀諸法性得决
定心妙光眞人告童子言善見童子若諸眞
人能以智慧滅无量罪是名眞人觀諸法性
得决定心妙花眞人告童子言善見童子若
諸眞人見諸天尊功德寶樹滿十方土是名
眞人觀諸法性得决定心大慈眞人告童子
言善見童子若諸眞人見衆生苦心不逺離
是名眞人觀諸法性得决定心惠明眞人告
童子言善見童子若諸眞人見有愚癡示以
除斷是名眞人觀諸法性得决定心寶蓋眞
人告童子言善見童子若諸眞人以无爲覆
䕶一切令得安隱是名眞人觀諸法性得決
定心爾時侍座諸童子等无鞅數衆聞諸眞
人所說微妙眞實大乘要妙深遠皆各開悟
同時稱善設禮而退
　　觀法性品第八
爾時度命眞人即從座起稽首禮問白天尊
言如向所說眞人所見觀諸法性心无希望
知法空故如是見者云何莊嚴一切衆生令
得道邪
天尊告曰度命眞士一切衆生性本情淨无
所有故同虛空故道性亦空道性空故云何
問言一切衆生云何得道衆生道性无有二
相衆生性者即是幻性諸幻性者名爲法性
於法性中无得无失无增无滅是故我言一
切衆生不斷煩惱而得眞相度命眞人又復
白言大德天尊若如所說一切衆生不修行
願自然安樂
天尊告曰度命眞士於法性中有修行願而
得樂邪所謂安樂皆從心生心性本空云何
修行若有安樂名爲有欲知諸法空乃名安
樂眞人又言大德天尊旣諸衆生性本空□
云何說言一切衆生无量劫中修諸功德會
不思議得居淨土
天尊告曰度命眞士譬如愁人心意昏亂煩
毒熱悶於此人前設諸幻術木男木女木牛
木馬羅列施張作諸戲術愁者見之生牛馬
想息諸煩惱心意泰然我今亦爾一切衆生
虛妄愁毒未能安樂是故我說修諸功德无
量无邊乃得徃生不思議土若知虛妄本无
所有一切衆生舉足行步諸所作爲悉不思
議若知清靜自在无礙心所求願恣意充足
若有修善當得徃生三清妙土如此方便止
彼虛妄而實未曾有彼三清常樂境界之所
希望若欲速得三清寶城常樂淨土當以乘
大无上惠心觀我身相從无量劫因何法生
旣知无因乃知无我以无我故是故我身常
在三清常樂淨土爾時度命眞人又復白言
大德天尊一切衆生性命空寂虛妄无實皆
如幻夢无决定故如是一切諸善男女不斷
三業不行六度不修四等而得道邪
天尊告曰度命眞士云何復作如是問邪一
切衆生所有三業名爲不淨口業身意无所
從故假使能修猶是虛妄云何虛妄三業本
淨何所因修旣有所修由有不淨譬如病重
迎諸醫藥善療衆病價直千金縁路迎接雖
到宅舍終非藥具又如狂人雖說空花論其
微妙終不可信一切衆生修身求道亦復如
是修身求道具有二患何謂二患一者由有
惡故二者見有身故如是二見道之大病是
故衆生若欲求道當以大乘无上惠心觀我
身相旣了无身三業自淨修六度行行四等
心是名隨順方便引接譬如行客隔礙暘谷
欲徃彼岸无因得過假借舟航以濟沉溺旣至
彼岸向之舟航无所復用六度四行亦復如
是爲諸衆生未能體了无生道岸是故假借
六度安慰其心令得調伏即了无身得致道
地六度諸行无所復用度命又言大德天尊
所說譬喻要妙深逺一切衆生所修衆行以
求度世旣得度已无所復行如是一切成眞
得道无所行邪旣无所行應失大悲云何大
道於諸衆生常行四弘以度衆苦
天尊答曰度命眞士天尊大聖濟生度苦无
彼此故无愛憎故无成壞故无得失故譬如
橋船无心度物不揀淨穢是人非人牛馬騾
驢皆悉通過天尊大聖无心大度亦復如是
雖度衆生无彼此相无愛憎相无成壞相无
得失相猶如大海容納百川无增无減无穢
无淨无心揀擇含容一切金銀珠玉水晶琉
璃硨磲碼碯珊瑚琥珀一切珍寶无不包藏
眞道大藏亦復如是大羅三清四梵三界天
人五道仙眞大聖无不容納以是之故无心
常足不修諸行无去來相度命眞人於是歎
言大德天尊所說微妙不可思議我所聞法
踴躍歡喜无量无邊非是二乘所得聞見於
是眞人同時稽首而說偈言
　善巧奇特无上尊所說微妙大乘經
　能爲時衆演斯義一切性空不生滅
　道性衆生本无二不假修因自然得
　法性幻性有異名清淨寂滅无殊致
　昔來我等實憂悲不斷煩惱非眞性
　始於今座得未曾聞斯大乘㣲妙法
　乃知衆生本空寂常樂自於无量劫
　起有欲心修衆行不知行空本无修
　大聖方便說修行譬如幻師設戲時
　木牛木馬自愁人人愁木馬俱虛妄
　知妄本无顚倒有即有顚倒不思議
　所說三清㣲妙土方便引接使歸眞
　了達无因无我相即我本土是三清
　能知我身是幻夢六度四等並虛陳
　假使能修无漏失終是虛妄有心爲
　譬如重病迎醫藥絡非藥具悅人心
　一見未能齊无相假使舟航渡險流
　得道成眞心行滅忘心度物諒无涯
　大海懷含无量寶眞道容藏一切珍
　我等聞今无上法欣斯三界是道場
爾時大衆說斯偈巳不思議城无量大衆一
時歡喜各還本座
　　淨慧品第九
爾時正見童子白眞人言度命眞人云何說
言眞人所行於愛欲中心无所染不染无欲
是名眞人觀諸法性得决定心眞人見諸愛
欲有所見邪有所行邪眞人答言正見童子
善哉斯問眞人所見諸有爲法譬如智人見
熱時炎如大幻師見所幻事知非眞故心无
所望眞人所見諸有爲法亦復如是眞人所
見同衆生見衆生所見異眞人見云何爲同
眞人所行同衆生行衆生所行即是十方天
尊得道成眞之所知見云何大道同衆生行
衆生所行即是空義眞人所行行道行處是
故眞人所行同衆生行云何衆生所見異眞
人見衆生所行有所行故有所分别虛妄見
故以虛妄故心有所著有所著故所見不同
是故衆生所見異眞人見童子又問大德眞
士眞人所見當見何法而得决定眞人答曰
正見童子眞人所見不見有爲不見无爲諸
有爲法皆悉虛妄知虛妄空无所分别是名
眞見无爲法者本來清淨无所有故亦无所
見能了二見是名淨慧觀諸法性一切皆空
是名眞見眞見明淨是名淨慧是故眞人於
諸法中得决定心无所見故童子又問大德
眞士如是說者一切衆生有所修習无所得
耶眞人答曰正見童子何言此耶一切衆生
若有能知无因无果无行无得是名因果是
名行得若起諸見有所得心是名邪見不可
親近无行无得是名正行眞人所行无所得
故譬如明鏡照衆色像了了明淨无所障蔽
而此明鏡終不自言我能明照妙林淨慧寶
城集會諸微塵土一切衆眞心鏡明淨无所
得故照一切法了了明淨无有障礙而諸眞
人終不自言我能明照如彼明鏡等无有異
又如清水照百千月性俱明故眞人所見亦
復如是觀諸世間所有物處无非清淨性俱
空故童子又問大德眞士一切世間旣无所
有天尊出世无利益耶
眞人答曰正見童子何於无法中而有利耶
汝今所見十方天尊有生相耶童子答曰大
德眞士我今所見无有生相知諸法空本來
清淨是故天尊出現於世而无生相眞人又
言正見童子十方天尊出現於世爲欲斷諸
衆生虛妄說此妙經深邃之法令諸衆生各
得淨慧明了法性无所障翳知諸法空本无
虛妄虛妄旣空心性清淨乃知十方一切天
尊无出没相以是之故十方天尊出現於世
得大利益一切衆生皆得正見泰然安樂譬
如夜夢見諸毒蛇開張牙齒近來逼身擬欲
吞噬心神惶懼東西馳走呌聲烈天迷悶躃地
床邊覺人咄哉睡夢何所呌耶而其夢人忽然
睡覺伸舒手足乃知夢見虛妄眞非心意正定
泰然安樂一切衆生同在三界无明巨室諸所
爲作皆悉夢幻无有眞實天尊大聖說此大乘
微妙經典覺悟一切令得正見具一切智淨慧
圓滿悉得安樂旣得安樂巳不生貪著旣无貪
著即得决定永不入流旣不入流則无和合无
和合者即无无明旣无无明即无諸行旣无諸
行即是永滅不起諸相畢竟清淨无言无說若
有言說即是虛妄言虛妄者即是眞實何以
故虛妄說者即是文字文字性空即是眞實
以是因縁天尊所說虛妄之言皆悉眞實
爾時侍座童子名曰法相前進稽首白眞人
言大德仁者云何說言若諸眞人觀諸法性
本來清淨是名眞人觀諸法性法性之性有
耶无耶法性若有有則定常法性若无无則
定空常有之性云何說空定空之性云何說
妄性若定空而說妄者是則妄說譬如虛空
空无所妄而說空妄是則妄說非空有妄性
若定有云何說言若諸眞人觀諸法性本來
清淨是名眞人觀諸法性得决定心定有之
性而說空者是則說空非法性空法性非空
而說空者亦是虛妄說法性空性本非空云
何觀法而得决定如是二義實未能了願垂
辯釋使諸衆等得了所疑愍濟眞人告童子
言法相童子善哉斯問我今所說觀諸法性
本來清淨云何問言法性之性有邪无邪性
若定有所有之法不可說空性若定空所空
之性不可說有若見性有即是常見若見性
空即是斷見如是二見即是邪見三十六見
非正眞見我今所見法性眞性非有非无非
常非斷非生非滅非白非黑非青非黄非長
非短非高非下非一非異非大非小非泠非
熱非前非後非因非果以是義故我說眞人
觀諸法性本來清淨无所有故雖言非有亦
不定空雖說非空亦不常有不定有故法性
非常不定空故法性非斷法性非斷不如兎
角法性非常不若虛妄以是因縁我說眞人
觀諸法性本來清淨无所有故譬如燈滅不
可尋求畢竟清淨不可得故於是
天尊歎眞人言善哉眞士快說斯義微妙希
有眞實第一侍座童子无鞅數衆一時開悟
是時童子號曰普明於大衆中而說偈言
　　　善哉妙林座功德難思議
　　　十方㣲塵衆遇此希有光
　　　空行臨妙座純一无上眞
　　　慧心觀妙法法性自然空
　　　世間有爲法諸法並非眞
　　　智者觀虛妄幻師見木人
　　　見幻同凡見凡人見異眞
　　　十方諸大道世界盡衆生
　　　俱行第一義迷失謂不然
　　　眞見了諸法眀觀照微塵
　　　天尊見身相諸相本无生
　　　說斯微妙典衆生悉體空
　　　故知三界空夢幻普非眞
　　　无明旣永滅諸行自消融
　　　以是知虛幻未曾非道場
　　　至眞无上士淨慧拯幽沉
　　　巧辯諸法性性空非有无
　　　常斷本清淨燈滅不可尋
　　　天尊歎希有善哉微妙經
　　　我等咸開悟俱欣无上心
爾時天尊聞童子說偈頌已歎童子言善哉
普明乆修淨慧故於今日同入寶城聞我大
乘咸得開悟體解法性眀了世間性无所有
實如所言我於今日快樂安隱无復憂慮汝
等今衆於將來世宣我大乘㣲妙經典令諸
將來有心之士咸得開悟同得淨慧无復疑
滯了了決淨泰然安樂
是時侍座无量大衆一切仙眞大力神王俱
起作禮受命而退
　　讃歎品第十
爾時玉京山中大羅天王號曰高眞從座而
起聞諸眞人所說法相踴躍歡喜即以㣲妙
无量天花散於座上百和寶香熏時衆心不
可思議城諸來大衆皆大歡喜於是天王白
天尊言我諸大衆以何因縁遇斯希有㣲妙
經典聞諸眞人所說法相幽奥難解未曾有
法我自思惟若善男女一切衆生聞此大乘
㣲妙經典一章一句能以一心信受奉行讀
誦讃歎講說書寫如此之人即是大道眞實
弟子其人威力能破一切生死魔怨所以者
何眞人所說眞道正性清淨平等无有異相
名爲悉破一切衆生无量邪見若復有人聞
此說者不生疑惑生决定心受持供養爲人
演說一章一句當知此人於无量劫種植善
因故於今生明了法性聞斯大乘微妙經典
不生驚怖若人聞此大乘經典未來生中墮
三惡道斯无是處聞此經已一見歡喜功德
无量當知是人舉足行步諸所爲作即是三
清常樂因縁此經所在之處即爲諸天无量
大神之所擁護若有講誦大乘經典所在之
處能以一心來詣法座歡喜聽受當知是人
已入法輪不思議城此經所在之處城邑聚
落山林曠野觀舍壇場經所行處諸魔外道
一切惡人不能加害我等今衆得見天尊放
㣲妙光聞斯要說欣喜无量誓心奉持護斯
經典不惜身命譬如瞎人唯餘一目護持此
目畏有損傷我今護持此大乘經亦復如是
畏有損傷不敢輕慢於是天王而說偈言
　　　我等无量衆俱入寶城中
　　　值光見希有微妙大乘經
　　　若有信心者受持此章句
　　　此人功德力摧伏一切魔
　　　此經所行處諸魔不敢侵
　　　聞經來聽受蓮花足下生
　　　我等聞斯要誓持不敢違
　　　猶如護一目愛惜不令傷
　　　我今護尊法憐愛甚於斯
　　　願此大乘法普度十天人
爾時天尊歎天王言善哉善哉子等今衆眞
實大乘護度一切是我眞子助我弘宣流通
末世令諸一切咸得開悟汝等今座乘此妙
因於未來劫必定當得至眞大道於是天王
及諸大衆聞是說巳心意泰然歡喜无量一
時稱善作禮而退


大乘妙林經卷下




