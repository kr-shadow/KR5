#+TITLE: 通玄真經(二)--朱弁
#+DATE: 2018-05-12 10:21:55
#+SOURCE: github.com/kanripo/KR5c0145 master 19c091f0                
通玄眞經卷之一寳一
　　　　(宋宣義郎試大理寺主簿兼/括州縉雲縣令朱弁正儀注)
　　　道原篇(夫本相待者有原體相證者/有歸大道無原至理無歸今)
　　　(推之道原反在乎物象之/内但復物之性原其遠乎)
老子曰蓋惟生已白首老在物先事始有物
混成夫道之爲義也理宗自然體本虚寂不
似於物何以寄言今偁有物者欲明無物者
也混爲能舍清濁成爲不遺纖介者也先天
地生天地以玄黃爲色方圓爲形道豈生於
形色之後也惟象無形窈窈冥冥可以理會
難以目見寂寥淡漠不聞其聲應則無響聽
則無聲吾强爲之名字之曰道夫形聲俱無
則名言莫及也將欲示㫖非强而何今聖人
字道之由義取乎無所不適也夫道者高不
可極深不可測仰之彌高俛之彌深故知有
極者非高可測者非深包裹天地稟受無形
周合二儀資興品物而無迹可得也原流出
沖而不盈自深而流不絶其原當虚而受不
溢於物濁而靜之徐清同物謂之濁也取其
不汙之體徐以會之則本自清矣徐也者含
理從容之謂也施之無窮隨用而火無所朝
夕萬古千秋而今而後表之不盈一握眞無
纖微之質約而能張在乎至簡從事則廣幽
而能明雖寂默之幽亦顯應之明也柔而能
剛不與物爭曰柔能終不挫曰剛含陰吐陽
藏用爲陰昭化爲陽而章三光日月星辰禀
之故能各麗其所山以之高淵以之深獸以
之走鳥以之飛麟以之游鳳以之翔星歷以
之行皆在自然之道也夫高深之宜飛走之
勢游翔之精經諱之象斯不期而然不會而
至無代司以成勢皆畢受而自宜均其生成
故偁大道也以亡取存夫有質者未嘗不亡
者也今以無質之亡而成虚體之存也以卑
取尊夫有位者未嘗不黜者也今以無位卑
而成不黜之尊也以退取先夫有爭者未嘗
不退者也今以不爭之退而成無敵之先也
古者三皇得道之統立於中央三皇者天地
人皇也言體道之君全於純和不治而自化
德配天地御物爲一貫是能寄中樞以應用
恣旁行而不流者也神與化游以撫四方乘
變化之理而以神游則四方之人各安其性
是故天運地墆陽性剛運陰性柔墆輪轉而
無廢水流而不止與物終始風興雲蒸雷聲
雨降並應無窮夫德合自然治通大順則天
地不虧運墆之理風雨不乖燥潤之節五行
無剋六氣自和故聖人神動如天尸居如地
其令如風雷其澤如雲雨雖萬物生化不知
所窮而執一無爲與之並也已雕已琢還反
於樸使萬物復其性無爲爲之而合乎道任
其自爲則無所不爲故物暢其性我常無爲
是以與道而符合也無爲言之而通乎德德
者道之用也言者人之表也無心之言言乃
通物物暢得所順而保其安則終日言之未
常離德也恬愉無矜而得乎和以無所矜而
合大和有萬不同而便乎生萬物異宜各便
其性和陰陽二儀交泰節四時時不過節調
五行不相剋伐潤乎草木浸乎金石德澤廣
被至堅斯洽禽獸碩大毫毛潤澤鳥卵不敗
獸胎不殰盡其生成之氣也父無喪子之憂
兄無哭弟之哀童子不孤人無中夭婦人不
孀合配得類虹晚不見氣之和也盜賊不行
未知苟得之利含德之所致也至哉三皇之
德也能使陰陽不愆品物咸若與道爲友與
化爲人不可得而名矣或曰昔在太古玄風
正淳民惟之生器未雕樸是以五行不伐四
節各司專氣自柔盡年爲壽誠以君聖牧良
人由其所化非三皇之不德使其然乎嘗試
言之曰且天下者形也君主者心也心亂者
身病君靜者國安致治全生功有歸矣然三
皇生於淳古時也付之自治道也向使非任
治之道不因其然而然則誘惑漸生物性滋
失今之各治乃彼玄功功在無爲莫彰其德
此則不治治之蓋非治之治者也天之道生
物而不有也化成而不宰也無心以生而生
者自生故不有也無心以化而萬物自成故
不宰也萬物恃之而生莫之知德恃之而死
莫之能怨將無愛惡於其間亦何所措其德
怨耳收藏畜積而不加富布施禀受而不溢
貧冬陰固畜春陽發散而生殺之氣未嘗虧
盈也忽兮怳兮不可爲像兮出入於有無往
來於變化不可一象而取怳兮忽兮其用不
詘兮用之不可窮也窈兮冥兮應化無形兮
應之而無迹也遂兮通兮不虛動兮感之而
後動也與剛柔卷舒兮與陰陽俛仰兮隨彼
以成體也
老子曰大丈夫自得之稱恬然無思淡然無
慮物莫當情以天爲蓋以地爲車同乎覆載
四時爲馬陰陽爲騶因而乘之行乎無路廓
然皆通游乎無怠神不可極也出乎無門直
非所由以天爲蓋即無不覆以以地爲車即
無不載也四時爲馬即無不使也生化之功
恒運爾陰陽御之即無不備也消息之理乃
全爾是故疾而不揺遠而不勞四肢不動神
馳者無所摇動任適者不至勞怠聰明不損
而照見天下者執道之要觀無窮之地也且
夫欲之存也萬類紛然而未極中之得也六
合洞然而皆通是知形性所接未可盡於一
方神性之游乃能照於天下執道之要斯非
謂歟往而無窮固亦宜矣故天下之事不可
爲也因其自然而推之事之廣矣不可力爲
唯因自然之勢乃能與之偕矣萬物之變不
可究也秉其要而歸之物變無極不可智窮
唯執不遷之要乃會機化之本也是以聖人
内修其本而不外飾其末性順爲本形勢爲
末厲其精神偃其知見碓精瑩神暢達其性
不縱心悦目而係滯於外物者焉故漠然無
爲而無不爲也同物爲性則皆盡其爲耳無
治而無不治也棄我之智則同萬物之自治
也所謂無爲者不先物爲也既不先物明非
不爲蓋因之而爲也無治者不易自然也不
易自然亦非無治斯因之而治也無不治者
因物之相然也物我通順相然之義
老子曰執道以御民者事來而循之物動而
因之循事而治因動而應萬物之化無不應
也百事之變無不偶也無心乃能盡之故道
者虛無平易清淨柔弱純粹素樸此五者道
之形體也化迹爲形理本爲體虚無者道之
舍也不礙故能集平易者道之素也任道故
無飾也清淨者道之鑒也明正故能照也柔
弱者道之用也體順故皆通反者道之常也
反情歸性故得常柔者道之剛也弱者道之
强也柔故不可挫弱故不可勝純粹素樸者
道之榦也用此爲體虚者中無載也平者心
無累也嗜欲不載虚之至也無所好憎平之
至也一而不變靜之至也變當動矣不與物
雜粹之至也雜則不能不憂不樂德之至也
至德之人樂天故不憂齊物故無樂矣夫至
人之治也棄其聰明明有所不見聰有所不
聞直盡耳目之功即未能至矣是以開通七
竅不止一用而動未嘗役者乃盡治身之至
滅其文章尚未以樸素當情而況此外飾依
道廢智依乎坦然之道廢其間隙之智與民
同出乎公不異故無私也約其所守居簡要
也寡其所求淡於欲也去其誘慕不誘民以
智不慕聖之功除其嗜欲捐其思慮約其所
守即察居要故明審寡其所求即得不取故
常得故以中制外百事不廢中能得之即外
能牧之神全情性者則盡養形御物之理也
中之得也五藏寧思慮平氣而不悖性而不
撓筋骨勁强耳目聰明大道坦坦去身不遠
道無不在寜遠我哉求之遠者往而復返惑
而求之往也得之自我反也
老子曰聖人忘乎治人而在乎自治夫以治
人之治皆以事濟事而未嘗無事不若内治
其性以至自然則天下皆然各正性命故曰
我無爲而民自化也貴忘乎勢位而在乎自
得自得即天下得我矣且一至自得則天下
未有不得任之各治則萬物得我之得内外
玄同天下悉得斯不亦興貴而光勢位之貴
乎樂忘乎貴富而存乎和富與貴者憂役兼
之亦何以爲樂矣唯和而自得者乃游恒樂
之塗也知大己而小天下即幾乎道矣大己
貴乎自得小天下忘乎治人是以近於道也
故曰至虛極也守靜篤也萬物並作吾以觀
其復也夫物之芸芸莫不復其虚靜之本矣
故性虚通者可法天道之極身安靜者可同
地德之厚也夫道者陶冶萬物終始無形且
埏埴爲器始乎有由而能極形數亦非無故
則終始之迹居然可觀今以大道之冶陰陽
之鑪不見造物之端而生生未嘗不續莫究
所用之極而化化未嘗不流則始終之形不
可復得也寂然不動大通混冥混冥猶陰陽
也夫動則有息靜乃不極唯其寂然是爲生
化之主也深閎廣大不可爲外析豪剖芒不
可爲内非巨細之所能内外也無環堵之宇
非六合之所能舍也而生有無之總名也雖
無出處之迹而寄有無之用眞人體之是以
虛無平易清淨柔弱純粹素樸不與物雜以
能體之故備五者之德至德天下之道故謂
之眞人人者三才之一也性得純和以合天
下斯眞人也眞人者大己而小天下貴治身
而賤治人義已見上不以物滑和聖人忘乎
治人而在乎自治也不以欲亂情是以全其
眞也隱其名姓不欲顯迹有道即隱上德忘
德故不見也無道即見未能忘德即自彰也
爲無爲事無事虚心順物故所作皆通任彼
衆材而羣務自濟知不知玄鑒而同塵懷天
道抱天心體乎自然無私無宰噓吸陰陽吐
故納新流五藏之穢滯延六氣之和奕與陰
俱閉與陽俱開與剛柔卷舒與陰陽俛仰順
時而消息也無所樂無所苦形遇一味無所
喜無所怒神遇一統萬物玄同無非無是夫
游於迹者物則萬矣體物之性性則一矣今
我亦物奚得獨物於物哉是以眞人虚眞齊
性物無不同居異能同同之玄者則是非之
滯可得蕩而適焉夫形傷乎寒暑燥溼之虐
者形究而神杜虐者陰陽偏毒也生者精氣
共感也夫神以精感形以氣生氣和則神清
形勞則精耗一犯寒暑之虐而遂失其所依
故形有所究屈神隨而杜塞也神傷於喜怒
思慮之患者神盡而形有餘夫陰陽之神生
化不測禀受之者涯分有期靜與理冥則通
而未極動爲物役乃困於所終且人之生也
止在形神時所遭也未離動息而役之思慮
往不知歸遂使兀然之形假氣而餘生未喪
者也故眞人用心伏性依神相扶而得終始
是以其寢不　覺而無憂眞人心無所欲性
有所適無欲以保性任適而爲心斯乃用心
伏性之義也所以神依之形不虐於冰炭形
賴之神不患於欣慼和靜相濟不乖憂炁之
始形神各理其理可得乘化而終故其無物
接之憂而絶魂交𩨝也
孔子問道老子曰正汝形與物屈伸一汝視
無所異見天和將至乃得自然之和攝汝知
勿知仁義可觀於人也正汝度勿修規法以
爲自正神將來舍精神方全於身矣德將爲
汝美道將爲汝居然後舉揩莫非在道而成
德也童兮若新生犢而無求其故所謂氣能
之至也形若枯骸無復雕飾心若死灰無復
起滅眞其實知而不以曲直信所遇而應故
將自持恢恢無心所謀但自廣大不知所期
明白四達能無以知乎四向明達而不載乎
知也
老子曰夫事者應變而動物變我動然後事
生變生於時生所極之時也知時者無常行
以應變之故也故道可道者非常道也道以
稱可萬物故不常於一道名可名者非常名
也名以可物爲名故不常於一名書者言之
所生也書以載言也言出於知知以立言載
之於書知者不知非常道但約所知以立於
言而不知應變非常於一道也名可名者非
藏書也書者載所知之言耳而可物之名不
常於一名故非書之所能藏也多聞數窮不
如守中多聞立言之書滯之者數至窮屈唯
抱守中和則常通矣絶學無憂俗學教以經
術諭以禮義將存乎表飾以别乎賢愚誘慕
大行將失其性聖人立教以全性故絶之而
無憂也絶聖棄智民利百倍聖者法制之首
智者謀慮之始以其肇迹亂物遂傷性命之
原絶而棄之利百倍矣人生而靜天之性也
天道靜故生也性自天故靜也感而後動性
之害也因感遂動發害於性物至而應知之
動也物以多類知辨所起知與物接而好憎
生焉接物以知必生愛惡好憎成形而知怵
於外知以辯物生好憎之欲物以感知爲美
惡之形一至内著遂有外喪也不能反己而
天理滅矣夫天理性也是故聖人不以人易
天不以人欲易其天性外與物化而内不失
情情猶性也故通於道者反於清靜究於物
者終於無爲反性則與道通無爲乃可窮物
以恬養智靜之自鑒也以漠含神虚故神正
即乎無門義已見上循天者與道游者也任
乎自然則神與化游未始離乎道隨人者與
俗交者也順乎人事接物以情是交於流俗
耳故聖人不以人滑天不以欲亂情是全其
素不謀而當不先爲謀故得隨事之當不言
而信應不失機故不在言而信不慮而得虚
心内徹故無慮而理得也不爲而成因任端
居則無爲而各成是以處上而人不重居前
而衆不害覆之以道則庶類斯安故不重也
導之以德故羣性皆適故不害也天下歸之
姦衷畏之歸其有德畏其無私以其無爭於
萬物也故莫敢與之爭柔服萬物以道自勝
孰能與之比德哉
老子曰夫人從欲失性動未嘗正也以治身
即穢欲之在身勞形汙行以治國則亂欲之
在國勞人亂政也故不聞道者無以反性道
以示性性以反欲不通於物者不能清靜得
理則通不撓故靜原人之性無衷穢推究本
性受之自天乆湛於物即易易而忘本即合
於若性若猶彼也與物接而生欲水之性欲
清沙石穢之人之性欲平嗜欲害之唯聖人
能遺物反己遺嗜欲之物反清靜之己是故
聖人不以身役物體乎妙者物不能累安受
役哉不以欲滑和其爲樂不忻忻恬愉之樂
無所忻悦其爲憂不惋惋濟治之憂亦何嗟
惋是以高而不危安而不傾也忘位而同民
則不危其高也忘位而同患則不傾其安也
故聽善言便計雖愚者知說之偁聖德高行
雖不肖者知慕之說之者衆而用之者寡慕
之者多而行之者少所以然者牽於物而繫
於俗也夫人之生也莫不欲通鑒萬類孤高
一身順教善之言晞必然之策雖在鄙昩豈
無是心以其日與物遷乆而從俗義且未勝
夫何及我故曰哉無爲而民自化因其爲而
爲之即我無所爲民自化也我無事而民自
富無賦斂之事以擾之則民自富矣我好靜
而民自正不設法教以誘之民得任性之正
也我無欲而民自樸無情欲以撓之則民自
全乎性之樸也清靜者德之至也至德不德
常清而靜柔弱者道之用也能服剛暴是爲
道用虚無恬愉者萬物之祖也物生於無而
育於和三者行即淪於無形名之乃三體之
則一而一無所一可謂於無形也無形者一
之謂也以彼無形寄之在一一者無止合於
天下也夫有所止則涉乎形固不能通合萬
類爾布德不已一者被物以成德也然物之
不窮故德之無已用之不勤無勞無息俔之
不見無形可見聽之不聞無聲可聞無形而
有形生焉無聲而五音鳴焉無味而五味形
焉無色而五色成焉故有生於無實出於虚
道體虚無能生形質聲色之類莫不由之音
之數不過五五音之變不可勝聽宫徵成文
則亂於耳味之數不過五五味之變不可勝
嘗也甘酸相和則爽於口色之數不過五五
色之變不可勝觀也玄黃閑雜則眩於目音
者宫立而五音形矣宫爲音君味者甘立而
五味定矣甘爲味主色者白立而五色成矣
白爲色本道者一立而萬物生矣一也者無
之謂也夫數之衆寡皆起於一物之巨細本
生於無原其無者可得夭下之形處其一者
能總萬名之本故立偁一萬物生焉故一之
理施於四海一之解察於天地無遠近之不
達無上下之不明也其全也敦兮若樸混成
而無飾也其散也渾兮若濁與物而同塵也
濁而徐清沖而徐盈義已見上澹兮若大水
汎兮若浮雲深廣無涯去來無係若無而有
若亡而存也謂其形無體有迹亡應存耳
老子曰萬物之總皆閲一孔道爲生化之閲
百事之根皆出一門莫不由之故聖人一度
循軌不變其故不易其常循天道之軌轍不
以事變而失常性也放準循繩曲因其直直
因其常以物性多宜無捨於道之綱度則能
曲全其性耳夫喜怒者道之衷也過當非正
也憂悲者德之失也不能自得好憎者心之
過也係執之過嗜欲者生之累也養生之過
人大怒破陰大喜墜陽陰主肅殺陽主和懌
施之爲喜怒矣夫沖氣以爲和生之本也而
喜怒將過二氣傷焉薄氣發喑聲所發者氣
之和也陰陽相薄則喑矣驚怖爲狂精神散
越則舉措狂亂也憂悲燋心病乃成積人能
除此五者即通於神明形之能和神其王矣
神眀者得其内也内靜乃安得其内者五藏
寧思慮平耳目聰明筋骨勁强疏達而不悖
奚不亂也堅强而不匱精不竭也無所太過
無所不逮神明之功所適皆中天下莫柔弱
於水水之爲道也大不可極深不可測長極
無窮以其能浮天也遠淪無崖以其能載地
也息耗减益過於不訾不訾者不可訾量之
謂也然推其所過之理當爲尾閭不訾訾名
未嘗所出且夫屬乎形性莫不有相制之力
則水之爲大孰可制哉故偁尾閭洩之入于
無底之谷也上天爲雨露下地爲潤澤萬物
不得不生百事不得不成因雨露而資生以
潤澤而成遂也大包羣生而無私好澤及蚊
蟯而不求報恩周萬類是無私也澤及微穢
不求報也富贍天下而不既德施百姓而無
費未嘗耗盡行不可得而窮極微不可得而
把握虚順之至擊之無創刺之無傷斬之不
斷灼之不熏至柔物不能犯淖約流循而不
可麋散隨所往之曲直體委順而常全利貫
金石通乎至堅强淪天地勢在不可制也有
餘不足故滿東南之地也任天下取與禀受
萬物而無所先後無私無公素且無私何公
之有與天地洪同是謂至德氣輕浮以同天
體潤澤以同地斯與大塊之玄合故可謂至
德矣夫水所以能成其至德者以其淖約潤
滑也故曰天下之至柔馳騁天下之至堅無
有入於無間無不入也夫無形者物之大祖
也物各有祖道能總生故偁大也無音者類
之大宗也無形故無聲以無形聲乃能爲萬
類之妙本矣眞人者通於靈府與造化者爲
人靈府者精神之形宅造化者自然之妙本
也精神玄達則與本實體道爲人自有將無
纖芥之欲得非至眞者哉執玄德於心而化
馳於神無爲之化德迹不彰故云玄也眞人
無心而物順則其化不疾而若馳矣是故不
道之道芒乎大哉不言之教其化廣矣夫發
號施令而移風易俗其唯心行也夫號令之
由生於德化故玄德被物不待教令而風俗
自移是知玄道在乎無心之心而行也萬物
有所生而獨知其根百事有所出而獨守其
門靜能知物之本順能守事之由故能窮無
窮極無極夫唯清淨無物則能窮而極之照
物而不眩響應而不止虚而靜者能鑒能應
老子曰夫得道者志弱而事强志順之弱事
濟之强心虛而應當中不載故應之無失所
謂至弱者柔毳安靜道者以不變爲志非自
强之至矣故如毳毛柔弱附體而不揚也藏
於不敢行於不能於行藏之間無爲無迹澹
然無爲動不失時動在於應復何失也故貴
以賤爲本高以下爲基託小以包大皆謂處
謙弱之卑小成道德之高大也在中以制外
心得則物得也行柔而剛力無不勝敵無不
陵守柔者直不可屈耳應化揆時莫能害之
非有揆度而因時以應故時不我失物不我
害也欲剛者必以柔守之欲强者必以弱保
之積柔即剛積弱即强觀其所積以知存亡
理勢然矣强勝不若己者强之所勝在不如
己也至於若己者而格至與己同則格而齊
矣柔勝出於己者其力不可量柔之爲用其
誰與爭故其所勝出於若己且夫强之所勝
勝不如己今柔之所勝其若己則明柔之爲
勝也大矣而强能之力安可比哉故兵强即
滅强則驕驕則滅木强則折革强即裂齒堅
於舌而先之斃故柔弱者生之榦也而堅强
者死之徒也氣以柔弱爲和形以堅强爲病
況乎人道好惡亦利害之可知也先唱者窮
之路也而後動者達之原也導事多窮因物
常達夫執道以偶變先亦制後後亦制先何
則不失所以制人人亦不能制也執道全中
以對流境則因之而可自正矣故處靜而知
變則先可以制後觀變而反靜則後可以制
先斯皆制之在我不復爲俗人之所遷也所
謂後者調於數而合於時也順必然之數偶
可動之時乃得持後之妙耳時之變故間不
容息變時變矣理無息不容其間先之即太
過後之即不及物未變而制之機不應矣物
已變而制之形已成矣日迴而月周時不與
人游故聖人不貴尺之璧而重寸之陰時難
得而易失也機宜之時惟聖乃得故聖人隨
時而舉事因資而立功事隨可以盡舉功易
可以常立守靜道拘雌節守虚靜之道能審
於機拘雌順之節能因於物因循而應變常
後而不先柔弱以靜安徐以定居恒德而從
容也功大靡堅莫能與之爭也有而若虚物
乃順耳
老子曰機械之心藏於中即純白不粹夫因
動而濟用之莫窮虚已無佗由之乃素載乎
智巧固不靜而雜焉神德不全於身者不知
何遠之能懷神全可以極化德全可以復物
歸遠之美莫非在身也欲害之心亡乎中者
飢虎可尾也而況於人乎同則不異避則以
志令曠然無欲與造化者爲形雖猛毅之徒
以無感而不害也故體道者佚而不窮任數
者勞而無功數術數也夫法刻刑誅者非帝
王之業也法刻以良於刑足明神德不全無
以服化於天下矣箠策繁用者非致遠之御
也箠策以至於繁用乃知控御失性無以任
力於脩途矣好憎繁多禍乃相隨故先王之
法非所作也所因也因世損益以施法教非
有所作以衒其能也其禁誅非所爲也所守
也守乎禁令使民知懼非有所設以示其威
故能因即大作即細能守即固爲即敗夫任
耳目以聽視者勞心而不明以智慮爲治者
苦心而無功人君明四目達四聰乃致垂拱
之化也任一人之材難以致治謂獨任耳目
智慮者一人之能不足以治三畝之宅力知
止此循道理之數因天地之然即六合不足
均也且夫順物與之理合必然之數即天下
雖大不勞智力而萬化自平聽失於非譽目
淫於彩色任耳者必失於聞任目者必眩於
見禮禀不足以效愛誠心可以懷遠禀乎禮
者但整其儀歸愛之心未果能效唯推誠天
下可得感之也故兵莫憯乎志鏌鎁爲下志
者害和兵之毒者寇莫大於陰陽而抱鼓爲
細喜怒相攻寇之甚者所謂大寇伏尸不言
節教令之言不節是害於民也中寇藏於山
持險潜身以乘隙便小寇遯於民間苟竊爲
事故曰民多智巧奇物滋起智過則巧巧則
矜能雕樸飾偽以惑於物也法令滋彰盜賊
多有不絶其利而止其盜雖繁法嚴令以禁
之則至乎竊法爲盜惟增多也去彼取此天
殃不起去彼巧智之法令取此樸素之無爲
則夭之咎殃不復起矣故以智治國國之賊
也獨任己智固爲民害不以智治國國之德
也因而治之物得其性夫無形大有形細神
化無方故大品物有極故細無形多有形少
莫測爲多可見爲少無形强有形弱能制於
物故强物受其制故弱無形實有形虛恒乆
爲實遷變爲虚有形者遂事也無形者作始
也遂事者成器也作始作樸也有形即有聲
無形即無聲散而爲器則有可名反之於道
名不可得有形産於無形故無形者有形之
始也廣厚有名有名者貴重也儉薄無名無
名者賤輕也夫廣厚者世上之美名也儉薄
者道家之清德也物之所重則舉其名我之
所遺乃任其實聖人守道謙薄自爲廣厚之
資執德不遷反在功名之本下之數句亦同
此耳殷富有名有名者尊寵也貧寡無名無
名者卑辱也雄牡有名有名者章明也雌牝
無名無名者隱約也有餘者有名有名者高
賢也不足者無名無名者任下也有功即有
名無功即無名夫廣厚殷富有之功也儉薄
貧寡無之功也名者迹著名乃生焉無者迹
微非名所及故世以有功爲美道以無名爲
德也有名産於無名無名者有名之母也所
謂處儉寡之無名自生尊貴之大備矣天之
道有無相生也難易相成也形性者有無之
相生也事理者難易之相成也不知其然是
偁天道也是以聖人執道虛靜微妙以成其
德謂執無名之道乃成大德故有道即有德
有德即有功有功即有名有名即復歸於道
忘濟世之名復無爲之道功名長乆終身無
咎無功之功故可乆忘名之名亦何咎也王
公有功名孤寡無功名故曰聖人自謂孤寡
歸其本也夫有强濟之功光大之名莫不由
謙損之故然則孤寡爲王公之偁者蓋以謙
爲本耳功成而不有故有功以爲利無名以
爲用濟物之功假羣生以爲利無名之道寄
大人之成用也古者民童蒙不知西東淳樸
之至貌不離情形與神合言不出行言與行
一行步無容去飾言而不文任質其衣致煖
而無綵禦寒而已其兵鈍而無刃未知巧害
也行蹎蹟猖狂之貌視瞑瞑不瞑之貌立井
而飲耕田而食無妄外之求不布施不求得
各足高下不相傾長短不相形無是非之心
也風齊於俗可隨也言風俗齊同可隨矣事
周於能易爲也言事業堪能易爲矣矜僞以
惑世軻行以迷衆聖人不以爲民俗夫人君
矜尚偽迹以亂政教轗軻常行以迷庶類則
俗分齊化事不周能是以聖人不用此以爲
治本者也

通玄眞經卷之一




通玄眞經卷之二寳二
　　　　(宋宣義郎試大理寺主薄兼/括州縉雲縣令朱弁正儀注)
　　　精誠篇(精首研幾至性誠者全素至/明濟此二名則可感於物通)
　　　(於道/也)
老子曰天致其高地致其厚日月照星辰朗
陰陽和非有爲焉斯至精之感也亦不知其
所以然如有眞宰存焉正其道而物自然萬
物各有夭然之道但能成順於彼而不犯之
則物得其性皆自治矣陰陽四時非生萬物
也雨露時降非養草木也天之恒德物之常
生不知所生各自生耳神明接陰陽和萬物
生矣神交則機感氣合則形生欲妙其原而
精誠可察也夫道者藏精於内絶欲之故棲
神於心去累之故靜漠恬淡悦穆胸中和而
無懷也廓然無形寂然無聲體乎道者則有
無迹之化不言之教官府若無事朝廷若無
人各治故無事無爲故無人無隱士無逸民
治與道合何所隱逸無勞役無冤刑無爲無
私豈至冤役天下莫不仰上之德像主之㫖
聖人在上天下皆服其清靜之德效其無欲
之㫖也絶國殊俗莫不重譯而至非家至而
人見之也德以順成故遠邇皆化也推其誠
心施之天下而已心誠則物應也人君推誠
罔有不應故賞善罰暴者政令也其所以能
行者精誠也誠信素著則政令將行賞罰無
私故百姓知勸令雖明不能獨行必待精誠
也故總道以被民弗從者精誠不包也精者
必良誠者必應
老子曰天設日月列星辰張四時調陰陽三
光四氣未始相待禀乎自然皆獨化耳日以
暴之夜以息之風以乾之雨露以濡之其生
物也莫見其所養而萬物長物禀自生無所
養者其殺物也莫見其所喪而萬物亡物禀
自化無所殺也此謂神明也不測其由之謂
神變化必然之謂眀是故聖人象之其起福
也不見其所以而福起天下之福在乎聖人
之道行也德與時合安有迹哉其除禍也不
見其所由而禍除將存道行之福理有蒙否
之禍及聖功養政亦無得而見焉稽之不得
察之不虛考無除起之由察有禍福之實日
計不足歲計有餘近計其功則日不足徵終
濟其事若歲之成德寂然無聲潛感而已一
言而大動天下謂精誠也是以天心動化者
也無心能感之精誠内形氣動於天景星見
黄龍下鳳凰至醴泉出嘉穀生河不滿溢海
不波涌誠至於明故有此應逆天暴物即日
月薄蝕五星失行四時相乘謂氣過節晝冥
宵光山崩川涸冬雷夏霜診氣上蒸故有此
變天之與人有以相通灾瑞因所感也故國
之沮亡也天文變世惑亂虹晚見萬物有以
相連精氣有以相薄形之牽連氣之侵薄皆
失位之象也故神明之事不可以智巧爲也
不可以强力致也至精至誠方可爲治故大
人者與天地合其德與日月合其明與鬼神
合靈與四時合信懷天心無其私心抱地氣
順靜爲氣執沖含和執沖以定萬機含和以
御羣有不下堂而行四海德澤之遠變易習
俗民化遷善若生諸已能以神化者也致之
在我非以神化孰可任哉
老子曰夫人道者全性保眞不虧其身斯人
之常道也遭急迫難精通於天夫上玄之鑒
無私孔明至誠感之復無不應則遭爭迫難
莫不以誠而通雖未全乎自然斯亦一時之
得耳若乃未始出其宗者何爲而不成謂以
精誠爲宗則無不成也死生同域不可脅陵
能齊生死者不可以死脅也又況官天地懷
萬物反造化含至和而己未嘗死者乎夫知
死生同域尚不至輕懼而況體道之士包總
天地復化合和與造物者爲人而有不亡壽
者矣精誠形乎内而外諭於人心此不傳之
道精誠内著外合人心斯乃發自深衷固非
言傳所及耳聖人在上位懷道而不言澤及
萬民故不言之教茫乎大哉夫中虚則物順
身正則民效日用之化不其茫乎君臣乖心
倍譎見乎天神氣相應微矣君爲治化之道
臣爲代終之者損益同事休戚同運而異心
滋詐使戾氣上蒸則神化之道固無相應者
也此謂不言之辯不道之道也上謂不言之
教下謂不道之道夫召遠者使無爲焉親近
者言無事焉政教多方賦役多事則近者不
安所務之業遠者不懐所務之心故天道無
爲不呼而自應聖人無事不就而自親也唯
夜行者能有之默用之與陰德最近於道故
却走馬以糞夫嗜欲奔流亦走馬之謂糞者
可以肥養萌芽也故明君外却戎馬之走以
肥農圃内除奔流之欲以養道德也車軌不
接於遠方之外是謂坐馳陸沈端拱坐治而
化馳遠方默用無迹是居陸能沈也天道無
私就也無私去也無親疏私故不涉去就也
能者有餘拙者不足順之者利逆之者凶能
順自然之理則動有餘利在乎智慮之表則
無能而凶也是故以智爲治者難以持國唯
同乎大和而持目然應者爲能有之天道之
心時理俱協斯大和之謂也人君絶智巧以
同和持無私以應物則可任乎守天下也
老子曰夫道之與德若韋之與革遠之即近
近之即疏稽之不得察之不虛夫道德者用
寄於有無韋革者聲之於虚實感則自應求
乃無方固心智之莫量況耳目之能及也是
故聖人若鏡不將不迎應而不藏萬物不傷
無私任物理化將迎因彼應之故不傷也其
得之也乃失之也存所得於胸中則失其妙
用矣其失之也乃得之也至虚乃鑒故通於
大和者闇若醇醉而甘卧以游其中若未始
出其宗是謂大通夫甘醉醇酎尚全安息之
分冥順中外固通天地之和若放心於自得
之宗游神於混茫之際雖迹與物接復何礙
哉此假不用而能成其用者也世以恩情智
爲不用今假此不用以偶千變萬化之用也
老子曰昔黄帝之治天下調日月之行治陰
陽之氣節四時之度正律歷之數别男女明
上下斯制作禮法也昔黃帝之代民喪眞淳
情偽攸生智力將在遂至仰觀俛察治變無
爲誠乃利於當時莫知萬世之弊矣使强不
掩弱衆不暴寡民保命而不夭歲時熟而不
凶百官正而無私上下調而無尤法令明而
不闇輔佐公而不阿田者讓畔道不拾遺市
不豫賈然而所治之功著也當於此時日月
星辰不失其行風雨時節五穀豊昌鳳凰翔
於庭麒麟游於郊然而有爲之德應也虙戲
氏之王天下也枕方寢繩殺秋約冬夫玄聖
動用不越天網故籍寢皆方繩也秋物成實
冬物伏藏則反本耳是以聖人因二時之殺
約成全孝復本之德耳負方洲抱圜天道周
天地陰陽所擁沈不通者竅理之德合大和
氣自治矣逆氣戾物傷民厚積者絶止之天
地既泰灾自滅矣其民童蒙不知西東行蹟
蹟視瞑瞑侗然自得莫知其所由生已見道
原篇浮游汎然不知所本罔養不知所往未
親其親故寄物爲本寄即寄故本無所往浮
游罔養者皆泛然無係之貌當此之時禽獸
蟲蛇無不懷其爪牙藏其螫毒未知相任功
揆天地無爲之功故比天地至黃帝要繆乎
太祖之下然而不彰其功不揚其名不彰其
功功已彰矣不揚其名名已揚矣且黃帝伐
蚩尤於涿鹿之野雖除害物歸乎太祖而未
讓之迹已著於將來要繆卑小之貌隱眞人
之道以從天地之固然天尊地卑春生秋殺
蓋自然之理也而黃帝法像尊卑以垂衣裳
揆度時序以行殺伐明眞人之道而已隱喪
聖人之德日新於世矣何則道德上通而智
故消滅也若同德于天則智巧之類自爲棄
物也
老子曰天不定日月無所載地不定草木無
所立身不寧是非無所形唯身之安靜方能
自正是非之理也是故有眞人然後有眞知
去俗之妄知而眞知見也其所持者不明何
知吾所謂知之非不知與夫持世俗之妄知
以明眞知者難矣所謂眞知者無是非之知
也則世人是非之知何能眞知是不知哉積
慧重貨使民忻忻人樂其生者仁也儉用則
重貨厚澤則積惠耳舉大功顯令名禮君臣
正上下明親疏存危闕繼絶世立無後者義
也此皆裁斷以合其宜閉九竅藏志意棄聰
明反無識夫若是者乃盡攝生保性之理芒
然仿佯乎塵垢之外道遥乎無事之業芒然
無知在乎名利之外隨遇而適得喪不能累
也含陰吐陽而與萬物玄同者德也順陰陽
之太常與物性而同得乃德也是故道散而
爲德德溢而爲仁義溢猶失也仁義立而道
德廢矣夫體離眞淳而使物得道散爲德之
謂也故出於自然方月太上之位矣夫德之
將立則所依之迹著矣著而保之使不溢者
未之有也是以過由仁義焉夫由仁義以治
物則誘慕之教大縣於世而自然之道無得
之德斯不虧乎
老子曰神越者言華德蕩者行僞夫神以鑒
物德以全行故神之忽越則言之失實德之
流蕩則行之虧眞也至精亡乎中而言行觀
乎外此不免以身役物矣一至越蕩則中無
情實而觀乎外物發言成行也若然者故爲
物役不能自全耳又曰中無精誠而言行居
所觀之地則蔽偽百姓使彼循無行之政效
苟利之法賢者以多諱而避迹愚者以日習
而成性斯乃有位者之不恒而以身役於物
也精有愁盡而行無窮極所守者不定而外
淫於世俗之風愁猶耗也役於物故有耗盡
之時矣且舉楷皆行何可窮極以不全之精
應觸類之行本且未定寧免淫於俗哉是故
聖人内修道術而不外飾其仁義知九竅四
肢之宜而游乎精神之和此聖人之游也夫
體道以成心術者則仁義之功外自著矣保
精而以神遇者則形骸之宜内自安矣且一
物將間未可偁游今内外俱順斯聖人之游
也哉
老子曰若夫眞人之游也即動乎至虚不知
所礙游心乎大無不知所有馳於方外不知
所累行於無門不知所由聽於無聲視於無
形惟寂惟默游之眞者不拘於世不繫於俗
物繫者乃非游故聖人之所以動天下者眞
人不過也濟世化民有爲之迹歸德遷善豈
非動哉故體眞之士不過至於是矣賢人之
所以矯世俗者聖人不觀也高行清節情性
外飾上誘下纂得非矯哉故大化之聖不窺
觀於是矣夫人之拘於世俗必形繫而神洩
故不免於累形繫者禮法所拘也神洩者智
慮所散也洩而不已神將喪也繫而不已質
將困也既困且喪寧非累於生之大本哉使
我可拘繫者必其命有在乎外者矣信然也
若使我定爲禮法所拘則天命之分全屬於
外物也
老子曰人主之思神不馳於胸中智不出於
四域恬神自化知則民詐懷其仁誠之心甘
雨以時五穀蕃植春生夏長秋收冬藏月省
時考終歲獻貢君能誠動於天仁澤於下故
天爲之應民爲之順百官不曠有司之職九
州歳致任土之貢者也養民以公無爲乃爾
威厲不誠不嚴而肅法省不煩教化如神法
寬刑緩囹圄空虚天下一俗莫懷姦心夫適
於民性安於俗業則姦何由而起也此聖人
之恩也聖人治民蓋盡於此夫上好取而無
量即下貪功而無讓君欲無極則臣下叨竊
其功名者也民貧苦而分爭生稅斂多端民
貧苦也困迫固分爭矣事力勞而無功作無
用之器物也知詐萌生盜賊滋彰知詐所以
萌生上好利之故也求利無止欲不盜不能
濟矣上下相怨號令不行夫水濁者魚噞喁
政苛者即民亂水塵濁魚不能游樂故憣喁
以求息政煩苛民不復安業故苟生以成亂
也上多欲即下多詐遂設詐以奉上欲上煩
擾即下不定上多求即下交爭不治其本而
救之於末無以異於鑿渠而止水抱薪而救
火不以道德爲治而以刑法爲政斯增亂之
術者也故聖人事省而治求寡而贍簡則易
從故可治也少則常得故皆贍也不施而仁
靜則各全不言而信順則自應不求而得足
則無爭不爲而成任則皆成懷自然保至眞
抱道推誠天下從之如響之應聲影之像形
所修者本也修身則民正内誠則外應
老子曰精神越於外智慮蕩於内不能治形
人以形氣爲生也形以藏精氣以安神若動
爲物役則反害精神以資智慮而形虧生理
固亦宜焉神之所用者遠即所遺者近矣自
遠越其神則近遺其形故不出於户以知天
下不窺於牖以知天道言其神全者也夫以
氣聽萬物之情可知以神觀萬化之理可驗
三才之内精誠感通寜假户牖之所窺觀也
其出彌遠者其知彌少役動不已彌喪眞知
此言精誠發於内神氣動於天下也
老子曰冬日之陽夏日之陰萬物歸之而莫
之使亟自然至精之感弗召而來不去而往
亟數也冬陽夏陰物性歸之而四節數遷未
嘗不爾盡自然相感之道也窈窈冥冥不知
所爲者而功自成夫可得其由者非窈冥也
謂陰陽之功日新莫測也待目而照見待言
而使命其於爲治難矣臯陶喑而爲大理天
下無虐刑有貴乎言也師曠瞽而爲太宰晋
國無亂政有貴乎見者斯不待目而照見也
不言之令不視之見聖人所以爲師推誠者
不召而應任能者不察而明聖人御天下宗
師於是矣民之化上不從其言從其所行行
者誠之表故奉化於上言者實之華故未信
於下也故人君好勇弗使鬥爭而國家多難
其漸必有劫殺之亂矣人君好色弗使風議
而國多昏亂其積至於淫佚之難矣上化於
下理之然也故聖人精誠别於内以其内著
故稱别也好憎明乎外出言以副情發號以
眀指是故刑罰不足以移風殺戮不足以禁
姦内無精誠法令不能行於外也唯神化爲
貴貴乎無迹而化精至爲神精之所動若春
氣之生秋氣之殺也精之爲感物莫不順無
德無怨若二氣之行焉故君子者其猶射也
於此豪末於彼尋丈矣發矢有豪末之差至
的則爲尋文之失也言精誠有織芥之難其
於感也不亦遠乎故治人者慎所以感之
老子曰縣法設賞而不能移風易俗者誠心
不抱也夫人君推誠於外則物信而無犯恃
智爲治則民詐而茍免雖復縣法以禁暴設
賞以勸善亦未足變於澆風薄俗也故聽音
則知其風情動則聲發成文則善著然聽音
取聲察聲見志志有怨暢而國風可知也觀
其樂則知其俗樂之爲體和民導政宫徵不
雜以斂事物然有治亂之所感氣候之所宜
則方俗因可知矣見其俗則知其化百姓所
好尚直由君之化耳夫抱眞效誠者感動天
地神踰方外令行禁止抱至眞效丹誠則天
地隨感而動況於人乎是能化備八方之外
法在心施之地也誠通其道而達其意雖無
一言天下萬民禽獸鬼神與之變化誠能通
達是道雖幽暗異類孰能不與之相感哉故
太上神化其下賞賢而罰暴順物無迹化之
上也民不忍欺治之得也一至誅勸政之末
也
老子曰大道無爲體寂漠也無爲即無有體
亦無形無有者弗居也無定方所弗居者即
處無形無所不在無形者即不動虚故不造
不動者無言理絶名迹無言者即靜而無聲
無形名迹既無影響何有無聲無形者俔之
不見聽之不聞耳目者唯止於形聲之上是
謂微妙體則幽微用成玄妙是謂至神爲能
善貸生成而特不得其朕斯神之至者綿綿
若存是謂天地之根道體虚寂生化無方綿
綿不窮故爲大塊之本也道無形無聲故聖
人强爲之形以一句爲名夫道本無質聲何
立哉蓋聖人强取途路之形以字無名之體
一以指歸萬象一以通貫性命雖一句勝言
而形聲輒具天下所適莫不由之天地之道
大以小爲本多以少爲始天地至大以微爲
本象物至多以一爲始天子以天地爲品以
萬物爲資功德至大勢名至貴上天降聖子
臨庶類因天地以定尊卑之位假萬物聿成
貴賤之資則可以至德聖人功濟區宇盛名
威勢肅服寰海也二德之美與天地配且而
與天地爲品萬物爲資成斯貴大之二德自
可比配兩儀矣然其子於天莫非立德之地
而偁此位爲德者亦所宜焉故不可不軌大
道以爲天下母既德位配乎天地即動用侔
於造化安可不軌法大道處無爲之中使夫
夭下日用而不知也
老子曰振窮補急即名生利起除害即功成
夫功名生於動作者也振恤窮困補救急難
固不免有仁惠之浮名義濟之小利世無灾
害雖聖無所施其德向使天下各得則聖人
之德何所施爲也上下和睦雖賢無所立其
功君臣父子各當其分則賢人之功成立無
所也故至人之治含德抱道推誠施無窮之
知寢說而不言天下莫之知貴其不言者夫
有立德之迹非含德也循道而往非抱道也
以其至乃稱至人蓋推誠於中任之自正者
耳雖知鑒無窮而寢言玄默故尸居環堵之
室而百姓自化豈天下碌碌能貴其玄默之
道哉故道可道非常道也名可名非常名也
可物之道者非自然之常道也可命之名者
非靜體之常名也故至人不處著於竹帛鏤
於金石可傳於人皆其粗也功名書於竹帛
典法刊於金石皆有迹之功非無爲之道較
而論之信粗矣三皇五帝三王殊事而同心
異路而同歸同濟治之心異政化之路末世
之學者不知道之所體一德之所總要取成
事之迹跪坐而言之教其迹者固不周物徒
敬其遺言耳雖博學多聞不免於亂多聞禮
義者適足感時非致治之要也
老子曰心之精者可以神化而不可說道精
之爲用無迹而物化非名言所及也聖人不
降席而匡天下情甚於　呼也任乎精誠其
化如響故端天下正矣故同言而信信在言
前同立言而獨見信者此以其誠信素著也
同令而行誠在令外也同出令而獨施行者
由其誠副於令民皆從之聖人在上民化如
神情以先之也以其信在言前誠在令外故
其化如神之速矣動於上不應於下者情令
殊也情猶誠也三月嬰兒未知利害而慈母
愛之逾篤者情也嬰兒豈知親疏之利害也
然其慈愛彌厚則交感之道明矣故百姓無
知聖人無名但相感而順也故言之用者變
變乎小哉言教之化不能變俗不言之用者
變變乎大哉精誠之感夭下皆化信君子之
言忠君子之意由信傃智莫不順其言以誠
至明莫不副其意也忠信形於内感動應乎
外賢聖之化也夫感道内著化功外應也賢
謂君子聖謂聖人此所以同舉成章者聖人
抱君子之能君子闡聖人之化耳
老子曰子之死父臣之死君非出死以求名
也恩心藏於中而不違其難也夫爲臣子者
豈釣忠孝之名以赴君親之難然恩義感中
則自有忘生徇節之事矣君子之憯怛非正
爲也自中出者也亦察其所行君子懷仁憯
恒於世非茍尚之直自中出然不察其俗而
教導之則失於政矣夜行聖人不慙於影故
君子慎其獨也聖人無私君子居政故雖處
幽闇而未嘗慴懼且不負物寧愧影哉舍近
期遠塞矣自得爲近物應爲遠舍其自得遠
豈通哉故聖人在上即民樂其治在下即民
慕其意志不忘乎欲利人也聖無私屬而以
當濟爲志以濟之無極是稱志焉然亦非立
志之志也故其在位居方百姓莫不安其德
教慕其誠素也
老子曰勇士一呼三軍皆辟其出之誠勇者
氣也氣出乎誠而三軍衆心爲之僻易向非
義勇之氣感激之分雖臨敵執兵然未能衛
一身也唱而不和意而不載中必有不合者
中謂内外感會之際也夫我唱彼不和我意
彼不載由其精誠未相接也不降席而匡天
下者求諸己也心誠則物應形正則物儌故
說之所勿至者容貌至焉夫言說之教所不
及者則正形之化而可及矣容貌所不至者
感忽至焉正形之化所不及者精誠之感而
必及矣感乎心發而成形内全而外自化形
精之至者可以形接而不可以照期形謂容
貌精謂情感二化之道期可接乎形類而不
可縣解而自期也若然者則中有所待則何
精之能純形之未正耳非其形正而能感化
於物者未之有也
老子曰言有宗事有本言有立教之宗事有
制作之本失其宗本伎能雖多不若寡言既
喪宗本則蒡衍爲害固不及保其靜也害衆
者倕而使斷其指以明大巧之不可爲也班
咈之巧有爲也則名著而指斷造化之巧無
爲也是以用成而體全也故匠人知爲閉也
能以時閉不知閉也故必杜而後開順於變
化與時成功任乎知巧必資終敗也
老子曰聖人之從事也所由異路而同歸事
異所順化同所歸其存亡定傾若一志不忘
乎欲利人也處此四異之際不忘乎利人之
忘也故秦楚燕魏之歌異傳而皆樂九夷八
狄之哭異聲而皆哀哀樂者主於中固非殊
俗所能異也夫歌者樂之徴也哭者哀之效
也精於中應於外故所在以感之矣歌哭者
得喪之驗也夫治化之道順其生則皆樂抑
其性則皆哀而羣物怨暢之由莫非君上之
所感也聖人之心日夜不忘乎欲利人其澤
之所及亦遠矣故華夷皆化也
老子曰人無爲而治性靜而安有爲者即傷
無爲而治者加知以事故傷性本爲無爲者
不能無爲也將有所存斯有爲矣不能無爲
者不能有爲也既失已之靜性安能治於物
哉人無言而神神精神也虚寂乃全用耳有
言也即傷無言之神者言以辯物神理而係
之故傷也載無言即傷有神之神者存無於
胸中乃心之不能虚也以是而礙則精神不
無傷也
文子曰名可强立功可强成昔南榮疇恥聖
道獨亡於己南見老子受教一言精神曉靈
屯閔條達屯難閔疾勤苦十日不食如享太
牢味道而飽德也是以明照海内名立後代
智略天地察分秋豪稱譽華語至今不休所
謂名可强立者也事具亢倉子故田者不强
囷倉不滿官御不勵誠心不精將相不强功
烈不成王侯懈怠没世無名此篇玄㫖盡以
精誠爲宗文子恐世人但欲存誠而忘强學
故歷舉以爲誠也至人潛行譬猶雷霆之下
藏其迹不見隨時而舉事因資而立功進退
無難無所不通適於時變合於物理夫至人
精誠内形德流四方見天下有利也喜而不
忘天下有害也怵若有喪性與理冥且無得
而無喪形與物順故哀樂之若是也夫憂民
之憂者民亦憂其憂樂民之樂者民亦樂其
樂以我之同物物亦不我異矣故樂以天下
憂以天下然而不王者未之有也唯無心以
冥天下者故可爲天下牢至人之法始於不
可見終於不可及感以内誠故始不可見絶
其陳迹故終不可及處於不傾之地以安靜
爲本積於不盡之倉以厚德爲宗載於不竭
之府以自足爲資出令如流水之原利物而
常順使民於不爭之官虚柔而治之開必得
之門由易故不失也不爲不可成不易物材
而爲也不求不可得不企所無之分也不處
不可乆去乎驕盈不行不可復離乎執繁大
人行可說之政而人莫不順其命命順時從
小而致大命逆即以善爲害以成爲敗大人
政簡莫不悦以化行理自光大而煩苛之政
反此宜焉夫所謂大丈夫者内强而外明内
强如天地外明如日月天地無所不覆載日
月無所不照明大人以善示民不變其故不
易其常天下聽令如草從風任道立德則善
之可示也因時順性則令之可行政失於春
歲星盈縮不居其常政失於夏熒惑逆行政
失於秋太白不當出入無常政失於冬辰星
不效其鄉四時失政鎮星揺蕩日月見謫五
星悖亂彗星出唯修德者無之春政不失禾
黍滋天時人事合也故順和生之氣故得五
稼滋茂也夏政不失雨降時則降雨以時也
秋政不失民殷昌穀果成實民自殷之冬政
不失國家寧康冬陰安靜政以順之故寧康
也



通玄眞經卷之二

通玄眞經卷之三寳三
　　　　(宋宣義郎試大理寺主薄兼/括州縉雲縣令朱井正儀注)
　　　九守篇(守者專一於志而九備於數/極則物無不在其域事無不)
　　　(與其成此篇自守樸己上至於守虛/凡有十章各標守字唯一章各隱九)
　　　(數之中文著於一篇之内今/稱九守者蓋在用九之義也)
老子曰天地未形窈窈冥冥混而爲一混同
元氣寂然清澄重濁爲地精微爲天一至清
澄則自有輕重之比離而爲四時分而爲陰
陽氣有滯躁故生陰陽數有終始故爲四時
精氣爲人煩氣爲蟲是以人得最靈之名蟲
爲庶類之數也矣剛柔相成萬物乃生剛陽
之性也柔陰之體也二氣推接乃資生矣精
神本乎天禀輕清以虚通骨骸根于地禀重
濁而係滯精神入其門骨骸反其根我尚何
存夫有生有化夭理之常故其生也則欻爾
爲形爲神其化也則寂然反本歸根來非所
尚去非在我則我尚之見馮何立哉門者復
化之蹊也故聖人法天順地不拘於俗不誘
於人不敢我尚推彼自然以天爲父以地爲
母宗順於神形之極法則於覆載之德陰陽
爲綱四時爲紀不持此以爲綱紀則無以同
乎大順也矣天靜以清地定以寧萬物逆者
死順者生天地尚以安靜而成其德况夫所
生之物欲躁動而可求存者乎故靜漠者神
明之宅也虛無者道之所居也精神營定安
乎天之靜漠大道宗體在乎心之虚無夫精
神者所受於天而骸骨者所禀於地也所謂
貴神以存形耳故曰道生一夫道無所生一
無所立今觀肇有之前强名曰道數方混故
謂之一也一生二啓泮爲陰陽二氣也二生
三陽清上爲天陰凝下爲地二氣交和中爲
人也三生萬物三才既立萬化能生故品類
日新矣萬物負陰而抱陽沖氣以爲和背陰
面陽物之順生也沖之爲和生氣之本也
老子曰人受天地變化而生受氣以變化而
生此形神一月而膏結聚之始貌如脂膏二
月而脉血氣道而成脉也三月而胚内未堅
但有胚段也四月而胎微有狀貌五月而筋
全生十月五得其半筋者堅肉柔骨處剛柔
半故此時成也夫精血之變以成骨肉而骨
堅肉滯則生氣不通故肉藏其脉骨連其筋
以通洩生氣連綴支節也六月而骨精凝結
變之爲骨也七月而成内全五藏外具九竅
八月而動動於支體九月而躁動之數也十
月而生形骸已成五藏乃形中外各正肝主
目腎主耳脾主舌肺主鼻膽主曰此之所主
或與諸說不同雖五藏七竅定有所主而勾
帶開通無所不應故此獨不言心者以其衆
藏之靈者故外之一竅主所不及也外爲表
中爲裏四支九竅之表五藏六府之裹頭之
圜以法天足之方以象地天園而地方故其
上下各以類也天有四時五行九解三百六
十六日九解者天之九宫門也人有四支五
藏九竅三百六十骨節皆法象於上也天有
風雨寒暑人有取與喜怒風散之雨施之此
取與也寒主殺暑主和此喜怒也膽爲雲勇
威之象肺爲氣皓素之象脾爲風䃺動之象
腎爲雨陰澤之象肝爲雷震怒之象人與天
地相椑類而心爲之主心爲感變之主亦類
乎造九之機本也其餘支藏皆有所應則天
人之際相椑類矣然心者本主於舌之一竅
不受外裹將無所牽故爲衆主耳耳目者日
月也血氣者風雨也目象日耳象月氣象風
血象雨日月失行薄蝕無光風雨非時毁折
生災夫日月差度則至薄蝕風雨不時毀折
五榖施之於身斷可知耳五星失行州國受
其殃五星所鎮各有分野天時人事交感而
生故諸侯之國方伯之州一至失德則象變
於上下受其災是知人與天地相裨類矣耳
目日月也血氣風雨也氣悖則風飄血沉則
雨滯耳目不節則日月差度蓋其然矣天地
之道至閎以大尚猶節其章光愛其神明人
之耳目何能乆視聽而不息精神何能馳聘
而不乏夫夭地廣大不可際極日月章耀未
嘗不臨尚以虧蝕之損節其全功寒暑爲恒
愛其神明況乎居分劑之人而能用之無節
者也是故聖人守内而不失外善守其内者
不爲外之所失也夫血氣者人之華華猶顔
色五藏者人之精也肝藏魂肺藏魄心藏神
脾藏意與智腎藏精與志皆内藏爲精外用
爲神者也血氣專乎内而不外越則胸腹充
而嗜欲省凡喜怒見於顔色勇怯變乎喘息
皆血氣外越之候也夫如是損之與益自可
明矣故血不逆於中則肌骨充實氣不遊乎
外則情欲寡省藏氣不足乃有偏嗜和而調
者何有嗜欲哉嗜欲省即耳目清而聽視聰
達嗜欲之來多在耳目故其寡省即自清矣
清則耳聽不惑目達不眩也聽俔聰達謂之
明五藏能屬於心而無離即氣意勝而行不
僻精神盛而氣不散五藏皆有所象神氣各
異唯心爲百神五藏之主夫能使有所屬不
聞不應則神全氣專矣然其膽勇脾驕動成
越悖非心所制豈可正哉以聽無不聞以視
無不見以爲無不成心之全功能用皆可患
禍無由入袤氣不能襲夫邪氣犯中由其無
主患禍生外以其昩機故氣正者邪不能襲
神全者福至著也故所求多者所得少所見
大者所知小唯寧心則治五藏自見乃知天
下也夫孔竅者精神之户牖也假是以通明
藉之以出入氣意者五藏之使候也意氣爲
使則五藏可候也故耳目淫於聲色即五藏
動揺而不定應之有司血氣滔蕩而不休即
精神馳騁而不守神以形累禍福之至雖如
丘山無由識之矣靜則鑒微亂則迷著也故
聖人愛而弗越愛守於形神不越於聲色聖
人誠使耳目精眀玄達無所誘慕所謂物誘
於前心慕於後意氣無失清靜而少嗜欲五
藏便寧精神内守形骸而不越即觀往世之
外來事之内禍福之門何足見也誠能備前
之德則玄鑒無湩而況禍福已形無不見也
夫辯類以相名明數以相生者事可觀矣繕
性以符本極神以冥遠則往也可原矣外者
迹之前也内者兆之間也往者有迹過迹以
至外來者未形當兆以稱内蓋明機迭之袁
可得而知禍福之門何足偁者故其出彌遠
其知彌少以言精神之不可使外淫也外淫
則推蕩在佗不能鑒之自我也故五色亂目
使不明色視乃眩五音入耳使不聰聽雜乃
惑五味亂口使口厲爽遂失正味趨舍滑心
使行飛揚中有所亂自無恒業故嗜欲使人
之氣淫好憎使人之精勞弗疾去之者即忘
氣日耗以是而往其能乆乎夫人所以不能
終其天年者以其生生之厚也皆隨其所嗜
好厚養以傷生也夫唯無以生爲者即所以
得長生也忘歡故樂足遺生故身存天地運
而相通萬物總而爲一二氣交運所以相通
萬物大生其原一也能知一即無一之不知
也知其一原之道則天地萬物之情可知也
不能知一即無一之能知也不由道本觸類
皆昩吾處天下亦爲一物而物亦物也同生
天地之間則吾身當萬物之一數也物之與
物何以相物唯其同者不至相與彼此欲生
不可事也時之自生不能使生憎死不可辭
也時之將死不能惡死也賤之不可憎也貴
之不可喜也非悦貴而得貴惡賤而去賤直
自然耳因其資而寧之弗敢極也弗敢極即
至樂極矣任物我之自安乃極其分制而極
之固非極也夫放任所極非樂極而何也
守虚以不惑其累爲虚也
老子曰所謂聖人者因時而安其位當世而
樂其業因所遇之時安所處之位遭世治亂
而不患其隱見斯可謂樂天之業也夫哀樂
者德之衺也不得道之正用好憎者心之累
也中之不虚忘而所係爲累喜怒者道之過
也過越中和之道故其生也天行其死也物
化天道常生處無爲者時然則然靜則與陰
合德動則與陽同波故心者形之主也神者
心之寳也妙用之神聖人所貴形勞而不休
即蹷精用而不已即竭是故聖人遵之弗敢
越也以無應有必究其理心之無私乃能窮
彼所有之理以虚受實必窮其節唯其虚也
能盡於彼所來之限也恬愉虚靜以終其命
任此四德而乘化以終也無所疏無所親過
之一也抱德煬和以順於天抱安靜之德煬
和生之氣以順乎自然與道爲際與德爲鄰
涉虚以應者際極皆道也御有以順者左右
皆德也不爲福始不爲禍先夫福非福也而
安以爲福禍非禍也而躁以爲禍能安於禍
則寧異其福不安所福則福在於禍禍福之
體不在窮達而宗於躁靜者也且先始之義
主於動作言凶生乎妄動倚伏在於動時是
以聖人無爲無作無禍無福脩然而往脩然
而來禍福之迹外彰而屯泰之情不入也死
生無變於己冥順變化者無時而不恒此己
之未嘗生死也故曰至神神即以求無不得
也以爲無不成也用之無方
守無游萬物而不物則無我無物矣
老子曰輕天下即神無累夫曠然神平無累
於靈府以輕脱世榮故細萬物即心不惑心
存物外則以太山如秋毫安小大之域遺巨
細於彼夫何惑哉齊死生即意不懾夫覺以
夢盡夢以覺知死生動息各在春分齊於是
道保所懼焉矣同變化即明不眩我亦物也
同乎變化能知此者不眩天理之明夫至人
以不撓之柱行無關之途德主而不替道行
而常通禀不竭之府學不死之師用備天下
未嘗勞神宗極道原未嘗喪體無往而不遂
無之而不通屈伸俛仰抱命不惑而宛轉禍
福利害不足以患之委抱天命宛轉隨時遭
乎禍福不足以爲内患也夫爲義者可迫以
仁而不可劫以兵也受命之巨心盛之士雖
蹈白刃守節不移唯示之以仁不可迫其行
也可正以義而不可縣以利也可以義正之
而不可以利誘之義在素利也君子死義不
可以富貴留也伯夷叔齊之類是也爲義不
可以死亡恐也齊大夫陳不占之類是也又
況於無爲者乎能守一義猶至亡身浩然無
爲寧以形累無爲者無累無累之人以天下
爲影柱影柱者立之而不礙也至人不宣於
天下則萬物居然自立矣無累於適則天下
洞然皆通耳上觀至人之倫深原道德之意
下考世俗之行乃足著也因可明之夫無以
天下爲者學之建鼓也凡學者本欲復其性
耳能無以天下爲者常學所未及也若建鼓
求子足明子已先往求之不及也
守平去其所爲道自夷矣
老子曰尊勢厚利人之所貪也比之身即賤
夫身也者以清暢保安爲貴耳衆人徒知勢
以舉身利以資我而莫知居此者不全安暢
之分是以賤彼所奉而固其本也故聖人食
足以充虚接氣衣足以蓋形禦寒適情辭餘
果腹則安周身則足自此之餘爲性命患故
聖人外之也不貪得不多積理然自得非貪
所得物勢自積非多所積清目不俔靜耳不
聽不主聲色自然清靜閉口不言委心不慮
不妄勝口迫而後應不先企慮應而後定棄
聰明反太素不由耳目之前而歸形質之始
休精神去知故故事也休謂外而不馳去謂
中而不惑也無好無憎是謂大通平施於物
故通除穢去累莫若未始出其宗何爲而不
成若存乎此得道之宗即心穢其除心累斯
去而平和耳故知養生之和者即不可縣以
利利在於和善養者知之也縣依則往喪生
者之利也通外内之符者不可誘以勢符合
也且我有理然之道以徇彼則彼有物然之
理固在我而以合之何外勢以能誘耳無外
之外至大無内之内至貴夫出入無間玄同
物我是無外之大無内之貴也貴且大不可
偏由而已能知大貴何往不遂
守易得自任之理則易也
老子曰古之爲道者理情性治心術夫欲不
遇節則能盡情性之生理不妄喜怒則能正
心術之雜亂也養以和持以適和以養生適
以任情樂道而忘賤安德而忘貧道以勝故
自責德以充故自富性有弗欲無欲而弗得
自足者常得也心有弗樂無樂而弗爲不樂
一境故能爲天下之樂也無益於性者不以
累德欲非性益德以靜成耳不便於生者不
以滑和靜則便生和因欲亂縱身肆意而度
制可以爲天下儀夫德之大者舉指不踰閑
也則縱身肆意皆可以爲哀儀量腹而食制
形而衣容身而居適情而行斯聖人之守簡
易也餘天下而弗有委萬物而弗利豈爲貧
富貴賤失其性命哉物之自有未知自全若
然者可謂能體道矣
守清清而不撓可鑒嗜欲之妄
老子曰人受氣於天者耳目之於聲色也口
鼻之於香臭也肌膚之於寒温也其性一也
或以死或以生或爲君子或爲小人其所以
爲制者異也夫生之情也六事同適耳若外
不過當内不犯和則畢命自天全行歸物若
聲色以蕩志冰炭以加身自然與死爲徒與
妄爲迹豈非天受人喪所制異宜者哉神者
智之淵也以萬神深靜所以智用無竭也神
清即智明但不爲物濁則舉事明審智者心
之符也心有所至智則舍而辯之智公即心
平心能使智能謀虚應當則可見心之正矣
人莫鑒於流水而鑒於澄水者以其清且靜
也不外受故清不中撓故靜鑒照之者自然
而明故神清意平乃能形物之情形其情者
唯心之靜也且好爲則有遺勞擾則無鑒清
平如水即物至自形矣故用者心假之於弗
用也役之以至勞用之無用也澄之以成鑒
不用之用也夫鑑明者塵垢弗污也鑑鏡神
清者嗜欲弗誤也神清則智明智明則不失
常性故無累耳故心有所至神即溉然在之
心者直至神者妙用夫意行則神往意止則
神住可不澄定乎反之於虛即消燥滅息矣
虚者神之宅也反則刳心而任神忘欲而能
鑒矣是以陰陽水火不復牽變於己也此聖
人之游也神與化游故治天下者必達於性
命之情而後可也夫有生之域唯性與命情
所同保類所異者非神而不可達非大順而
不可治也
守眞適形而安則安而無佗適性而往則所
至非妄然大名大師亦此而生
老子曰夫所謂聖人者適情而已量腹而食
度形而衣節乎己而貪汙之心無由生也生
之不得已者衣食也周身量腹餘爲佗物矣
但内外無汙謂之聖人也故能有天下者必
無以天下爲者也聖人不以天下奉己之嗜
欲而忘夭下者也故有能治之名寄於天下
也能有名譽者必不以越行求者也大名譽
所求不飾於妄而區區之行皆妄誠達乎性
命之情仁義乃因附也通性命者譽指自成
仁義之行若夫神無所掩心無所載通同條
達澹然無事内無累爲虚通勢利不能誘也
無貪聲色不能淫也無染辯者不能說也無
惑智者不能動也無易勇者不能恐也無懼
此眞人之道也淳粹之至夫生生者不死化
化者不化夫道常存能化於物故順天不可
見同道不可窮也不達此道者雖智統天地
明照日月辯解連環莊子云惠施之辯連環
可解也辭潤金石猶無益於治天下夫冥順
於天玄同於物則變化之機可驗性命之理
可通然後在家在邦未嘗不達若以智謀明
察辯說德澤蓋一曲之功非全治之道也故
聖人不失所守謂守生化之原不用明察爲
治故天下咸若百姓謂我自然也
守靜聖人安此以爲生根德本也
老子曰靜漠恬淡所以養生也盡其生分始
可爲養和愉虛無所以據德也受物以虚接
事以和德居此而爲成外不亂内即性得其
宜聲色俱爲棄物性乃全也内不動和即德
安其位不以愛累虧接物之和故德有所寧
於位養生以經世抱德以終年可謂能體道
矣夫性之未全爲欲所牽也不可經綸世也
德之將敗爲物所累者不可終天年也而外
有物傷中唯性變雖欲勿困其可得哉故靜
漠保生乃堪涉動和愉然後保終體道之人
此之謂矣若然者血脉無鬱滯五藏無積氣
形和性靜此患何施夫血脉鬱滯在乎厚養
五藏積氣由之喜怒也禍福不能矯滑非譽
不能塵埃撓性亂和沽名求福者傷生之士
也非有其世孰能濟焉此聖人與道之辭也
夫靜聖之道與治相符與亂相反故無明王
則自全之道未之能保矣有其才不遇其時
身猶不能脱又況無道乎此聖人勸道之辭
也且有堪任之才未適權變之用則多事之
世未能脱離況非守靜而踐危機哉夫目察
秋豪之末者耳不聞雷霆之聲耳調玉石之
音者目不見太山之形故小有所志者大有
所忘一淫聲色失性之遠今萬物之來擢拔
吾生攓取吾精若泉原也聲色之類左右不
可盡故至天生竭精也雖欲勿禀其可得乎
以在耳目之前今盆水若清之經日乃能見
眉睫濁之不過一撓即不能見方圓澄心之
鑒唯有靜者能之故一至嗜欲雖禍如丘山
亦未之見人之精神難清而易濁猶盆水也
守法法之上者在乎法天法天之法未有無
所法而同乎大順者也
老子曰上聖法天上古聖君法象天道不教
而自化棄智而成功盛德日新故無得而稱
玄功莫朕是以不知帝力也其次上賢以賢
德之道爲上也其下任臣任臣者危亡之道
也謂獨任致危也上賢者癡惑之原也上賢
則爭爭爲亂本法天者治天地之道也法自
然之道則二儀通治虚靜爲主天之體也虚
無不受靜無不持持猶制萬物之紛撓知虚
靜之道乃能終始未嘗抑物付之自極如四
時相謝無盡也故聖人以靜爲治以動爲亂
靜則各正性命故曰勿撓勿纓萬物將自清
勿驚勿駭萬物將自理天道然也纓謂多方
駭謂設苛政也
守弱居衆所不敵之地故成其大勝之道
老子曰天子公侯以天下一國爲家以萬物
爲畜懷天下之大有萬物之多即氣逸而志
驕所謂貴不與驕期而驕自至大者用兵侵
小晋滅虞楚伐隋之類小者倨傲陵下曹共
公衛獻公之類用心奢廣譬猶飄風暴雨不
可長乆夫强盛之氣天地尚不能乆而況奢
僭之君是以聖人以道鎮之非虚柔之道孰
能安執一無爲以損沖氣沖中見小守柔退
而勿有見小自成其大守柔能制其剛法於
江海江海不爲故功名自化夫處下衆歸體
諫物與故不求而名遂不爭而功成弗强故
能成其王德歸者寧力制者叛爲天下牝故
能神不死牝者柔之謂也聖人法之以存神
自愛故能成其貴將欲貴位在乎愛身故以
道自勝則身可長保身存者貴其亡乎萬乘
之勢以萬物爲功名功名小大隨位而立權
任至重不可以自輕莊子曰輕用吾身而亡
吾國也自輕則功名不成未有身不治而國
治者也夫道大以小成多以少生大之資者
一豪耳多之要者一笄耳故聖人以道涖天
下柔弱微妙者見小也儉嗇損缺者見少也
見小故能成其大見少故能成其美道以微
妙爲大德以損缺爲美天之道抑高舉下損
有餘奉不足其猶張弓乎勢之均也江海處
地之不足故天下歸之奉之故聖人卑謙守
靜辭讓者見下也虛心無有者見不足也法
江海之故也見下故能致其高見不足故能
致其賢心之常下德之彌高身之常退行之
彌進也矜者不立奢者不長强梁者死滿溢
者亡飄風驟雨不終日小谷不能須臾盈小
谷褊狹若注之須臾則至乎盈溢飄風驟雨
行强梁之氣故不能乆而滅小谷處强梁之
地故不得不奪奪其歸奉之德是以聖人執
雌牝去驕奢不敢行强梁之氣遵天地之戒
也執雌牝故能立其雄牡不敢奢泰故能長
乆唯能雌者故能有立健之德也
老子曰天道極即反盈即損日月是也日中
則昊月盈則虧故聖人日損而沖氣不敢自
滿日進以牝功德不衰天道然也日進以牝
者推柔以御物也天道虧盈益謙聖人能法
故盛德日新而無所替人之情性皆好高而
惡下好得而惡亡好利而惡病好尊而惡卑
好貴而惡賤衆人爲之故弗能成執之故弗
能得夫物宜更變理勢大均果且而有成果
且而無得設使居其位者亦素定分豈好惡
偏執而能得之者哉是以聖人法天弗爲而
成弗執而得乘彼自然則與時而成與物而
得也與人同情而異道故能長乆同所適之
情異所從之道反其愛惡之私乃成長乆之
德故三皇五帝有戒之器命曰侑巵其冲則
正其盈則覆事具周與夫物盛則衰日中而
移月滿則虧樂極而悲是故聰明廣智守以
愚至察無徒匿耀守衆多聞博辯守以儉矜
能有辱持後無失武力勇毅守以畏輕敵多
敗虞慎保勝富貴廣大守以狹驕盈日危謙
損日福也德施天下守以讓自伐乃喪推物
乃全此五者先王所以守天下也夫有天下
者位之極也若以極欲而持極位則傾覆矣
非此五德何以守之也服此道者不欲盈蓋
順中爲常如彼戒器者夫唯不盈是以能弊
不新成以謙虚之故弊資道德之新成
老子曰聖人與陰俱閉與陽俱開所謂大順
能至於無樂也即無不樂也無可無不可則
常可矣無樂則常樂矣無樂即至樂極矣言
樂之所存哀之所順唯忘所樂者何待而不
極焉是以内樂外不以外樂内也内樂外者
我暢於物外樂内者物變於我故同於失者
失亦得之矣故有自樂也即有自志貴乎天
下冥然萬物之上眞自貴耳所以然者因天
下而爲天下之要也不在於彼而在於我不
在於人而在於身身得則萬物備矣自得者
天地萬物莫不得故達於心術之倫者即嗜
欲好憎外矣盡爲棄物是故無所喜無所怒
無所樂無所苦萬物玄同無非無是是非之
倫生於愛惡心既無矣物自玄同故不知所
以遺而是非都盡矣故士有一定之論女有
不易之行雖未忘所存已得自安自道也不
待勢而尊不須財而富不須力而强不利貨
財不貪勢名不以貴爲安不以賤爲危苟定
其分何所假待形神氣志各居其宜四者同
在一安之道速不至相反也且士女節操尚
能如是而況聖人全德者乎夫形者生之舍
也居舍在形氣者生之元也元本在氣神者
生之制也由制在神一失其位則三者傷矣
一失所養之位則並傷之也故以神爲主者
形從而利制之使不犯故利也以形爲制者
神從而害恣輕煬充口腹則害貪叨多欲之
人顛冥乎勢利誘慕乎名位幾以過人之智
位高於世即精神日耗以遠乆淫而不還形
閉中距即無由入矣形以剛强爲閉中無和
氣爲距是以時有盲忘自失之患夫外誘中
募乆乃顛冥往而不知歸資盲忘之患也夫
精神志氣者靜而日充以壯躁而日耗以老
神全則兼物由其靜也形困則支策在其動
也豈可失盛衰之節哉是故聖人持養其神
和弱其氣平夷其形而與道浮沉雖物之往
來莫不順道也如此即萬物之化無不偶也
百事之變無不應也與所化而合與所變而
通
守樸不加欲於性命之分而渾乎變化之根
謂之樸也
老子曰所謂眞人者性合乎道也不自動用
與造化者爲人故有而若無實而若虚雖事
物皆實而眞性不知所存也治其内不治其
外未有内治而外欲者明白太素無爲而復
樸夫無爲之爲亦樸矣則體眞之士靜動亦
出乎虚白之域體本抱神以游天地之根體
元氣之本抱變化之神居物象之先也芒然
仿佯塵垢之外道遥乎無事之業性離所汚
直以無事爲常機械智巧弗載於心審於無
瑕不與物遷審猶委也不載於心復何瑕哉
則物之自遷奚與同往耳嘗試論之曰且夫
物也者一時之所也向非今也理不至遷矣
而評世之士定論之人尚正彼形不復隨妄
況乎性與道合牽之遂流者哉見事之化而
守其宗不與物遷之謂心意專於内通達偶
於一專氣無雜通而不異居不知所爲行不
知所之無爲無故弗學而知弗視而見與物
同和與物自見弗爲而成弗治而辨順天下
而自成隨品類而自辨感而應迫而動不得
已而往未嘗先始如光之耀如影之效純粹
之體清而能照虚而能應也以道爲循有待
而然循之則如待也此寄言耳廓然而虚清
靜而無是其眞體以千生爲一化以萬異爲
一宗居原者同之也有精而弗使有神而弗
用不使而同可謂至精不行而通可謂至神
也守大渾之樸立至精之中其寢不夢無所
想象其智不萌不先其物其動無形玄應之
迹不可見也其靜無體非有依而立靜存而
若亡生而若死不自存生非無神妙之用出
入無間不礙金石役使鬼神無心合虚故耳
精神之所以能登假於道者也有上之德乃
能登至道乎使精神暢達而不失於元謂得
所受之本日夜無隙而與物爲春和氣接物
而無間息即是合而生時於心者也心不自
生合時而生故形有靡而神未嘗化形同於
物故化神同於道故存以不化應化千變萬
轉而未始有極夫水火之功不能自制其類
故化者不能化物不化者方能化耳以不化
之體化無窮之物故不可極也化者復歸於
無形也物之生也各歸其根不化者與天地
俱生也道在象先故生生者未嘗死其所生
者即死化物者未嘗化其所化者即化義已
見上此眞人之游也純粹之道也
通玄眞經卷之三
通玄眞經卷之四寳四
　　　　(宋宣義郎試大理寺主薄兼/括州縉雲縣合朱弁正儀注)
　　　符言篇(符者契也言者理也故因言/契理之微悟道忘言之妙可)
　　　(謂與/矣)
老子曰道至高無上至深無下上乎無上下
乎無下故能高能深能上能下也平乎準直
乎繩非衡能平無處不夷非繩能直無處不
正圓乎規方乎矩非圓能圓而無圓非方能
方而無方包裏天地而無表裏其大無外其
細無内洞同覆蓋而無所礙大圓無涯大通
無滯是故體道者不怒不喜其坐無慮寢而
不夢見物而名事至而應前已解
老子曰欲尸名者必生事事生即舍公而就
私尸王求名者必有事事生即不和故令去
名而就公倍道而任己見譽而爲善立名而
爲賢倍背也背道祈譽非善之善趨俗求名
非賢之賢也即治不順理而事不順時治不
順理則多責事不順時即無功順理則用心
寡而成事大逆時則用力多而見功鮮妄爲
要中功成不足以塞責事敗足以滅身要譽
立效求合時君者功未濟物敗以及身也
老子曰無爲名尸無爲謀府無爲事任無爲
智主藏於無形行於無怠不爲福先不爲禍
始動不爲王則無形無形故無將迎之福唱
而方應則無怠無怠故無未來之禍也始於
無形動於不得己欲福先無禍欲利先遠害
治未兆之事則爲福絶非常之利則無害也
故無爲而寧者失其所寧即危無爲而治者
失其所治則亂失所寧者謂捨内寧而外求
寧則固矣失所治者謂遺身而求治人則惑
矣故不欲碌碌如玉落落如石謂玉石分而
爭奪生其文好者皮必剥其角美者身必殺
甘泉必竭直木必伐物有美而見害人晞名
而召禍華榮之言後爲愆先聘華詞後招身
禍石有玉傷其山山不藏寳必見鑒人不慎
言必招禍默首之患固在言前黎民所以蒙
禍其妄議國家典法之言故也且君子攸戒
尚亦三緘小人騰口得不招禍也
老子曰時之行動以從不知道者福爲禍時
之從動以行不知道者以福亡夫聖人治道
先知存亡縣料得失故舒卷扉定寵辱不驚
方獲終吉以保其身至於昩者多承福而作
威故福極而禍生非禍福相傾乃動用之乖
分耳天爲蓋地爲軫善用道者終無盡地爲
軫天爲蓋善用道者終無害以天爲蓋覆無
涯而皆善以地爲軫運無窮而莫害陳彼五
行必有勝金火相攻衰王遞作天之所覆無
不稱夭道包弘各稱故知不知上不知知病
也知無知者善不知强知者病也
老子曰山生金石生玉反相剥木生蟲還自
食人生事還自賊名顯道喪事起害生夫好
事者未嘗不中爭利者未嘗不窮未有涉水
不濡其足蒙塵不垢其身善游者溺善騎者
墮各以所好反自爲禍矜其能喪厥功騁其
伎喪厥身也得在時不在爭治在道不在聖
時會自得不假力爭道在自尊何煩矜聖土
處下不爭高故安而不危水流下不爭疾故
去而不遲道之所貴德之所尚不爭而高不
疾而遠是以聖人無執故無失無爲故無敗
道無形狀不可把握故執之則失又非形體
難以雕刻故爲之則敗也
老子曰一言不可窮也二言天下宗也三言
諸侯雄也四言天下雙也貞信則不可窮道
德則天下宗舉賢德諸侯雄惡少愛衆天下
雙兼得四句者上爲皇爲帝偏得一言則下
爲霸爲佐也
老子曰人有三死非命亡焉言非命人自取
之也飲食不節簡賤其身病共殺之樂得無
已好求不止刑共殺之以寡犯衆以弱陵强
兵共殺之故死生在我禍福無門匪降自天
職競由人也
老子曰其施厚者其報美其怨大者其禍深
薄施而厚望畜怨而無患者未之有也察其
所以往者即知其所以來矣功高則報厚怨
深則患大隨其輕重遺之恩怨也
老子曰原天命治心術理好憎適情性即治
道通矣原天命即不惑禍福治心術即不妄
喜怒理好憎即不貪無用適情性即欲不過
節不惑禍福即動靜順理不妄喜怒即賞罰
不阿不貪無用即不以欲害性欲不過節即
養生知足凡此四者不求於外不假於人反
己而得矣明此四者可謂大通不因於人省
己而已
老子曰不求可非之行不憎人之非己無譎
詐之行人何非我懷仁恕之情我無尤人也
修足譽之德不求人之譽己自修己德不求
人譽不能使禍無至信己之不迎也不能使
福必來信己之不讓也不能防不測之禍信
命不遺不能要必至之福來者當受也禍之
至非己之所生故窮而不憂福之來非己之
所成故通而不矜禍生非己雖禍而何憂福
至非我雖福而何恃也是故閑居而心樂無
爲而治恬泊優游而已
老子曰道者守其所己有不求其所未得求
其所未得即所有者止循其所有即所欲者
至已有者一身之精神未有者多方之伎術
今廢已有之精神祈未得之方術未得者夫
至所得者已忘不保得一之由難追兩失之
悔故至人守其本不尋其末貴得於内不制
於外也治未固於不亂而事爲治者必危行
未免於無非而急於名者必挫本固邦寧周
行不辱故福莫大於無禍利莫大於不喪無
禍之福福之厚矣無喪之利利之大矣故物
或益之而損損之而益唯無禍福則無損益
夫道不可勸就利者而可以安神避害道者
不可誘以利無利則無害故神自安道自來
也故嘗無禍不嘗有福嘗無罪不嘗有功無
禍無福無罪無功是謂大通道曰芒芒昧昧
從天之威與天同氣無思慮也無設儲也道
曰道君也芒昩謂道窈冥不可得見今但法
天以虚爲身以無爲心不慮而成不勞而物
積也來者不迎去者不將任其自得人雖東
西南北獨立中央身應物而無窮道居中而
獨運故處衆枉不失其直曲全故大與天下
竝流不離其域至氣流轉眞精常存不爲善
不避醜遵天之道不爲始不專己循天之理
不豫謀不棄時與天爲期不求得不辭福從
天之則天無心不言而萬物生人無爲不謀
而百事遂内無奇福外無奇禍故禍福不生
焉有人賊凡有福即有禍今禍福已冥孰爲
人賊害故至德言同路事同福上下一心無
岐道旁見者進退章之於袤開道之於善而
民向方矣偏見不足以化俗正道而可以誘
民
老子曰爲善即勸爲不善即觀勸即生責觀
即生患勸勉也觀察也夫人爲善當日自勉
之有不善者察見己過則向方矣是不勉其
爲善矣若以己爲善察求人之不善而責之
者則有患矣故勸爲善而不善矣故道不可
以進而求名可以退而修身故聖人不以行
求名不以知見求譽治隨自然己無所與進
不飾智以求名退而修身以自治推之自然
豈晞人譽也爲者有不成求者有不得人有
窮而道無通人有求而不得道無爲而自周
有智而無爲與無智同功有能而無事與無
能同功有智若無智有能若無能道理達而
人才滅矣夫志德内充人才外滅者故有若
無實若虚也人與道不兩明人愛名即不用
道道勝人則名息道息人名章即危亡道須
一致事不兩全
老子曰使信士分財不如定分而探籌何則
有心者之於平不如無心者使廉士守財不
如閉户而全封以爲有欲者之於廉不如無
欲者也探籌絶疑於無心廉士見猜於有欲
人舉其疵則怨鑑見其醜即自喜賢者舉過
而思改愚者自媒而爲善人能接物而不與
己即免於累矣先人後己終身無咎
老子曰凡事人者非以寳弊必以卑辭弊單
而欲不厭君子不重寳幣服以謙敬人能行
之乆而無厭也卑體免辭論說而交不結約
束誓盟約定而反先日君子之交不假結約
一言而定終身不易小人之交要以誓盟未
盈旬時以違舊要也是以君子不外飾仁義
而内修道術内秉眞淳外無虚飾修其境内
之事盡其地方之廣厲其民死堅其城郭上
下一心與之守社稷即爲名者不伐無罪爲
利者不攻難得此必全之道必利之理與民
同利民樂死之與民同心民共守之求名者
不貪濫爲利者不垂分此必全之道即社稷
共守郊境同固也
老子曰聖人不勝其心衆人不勝其欲心勝
則道全欲勝則身危君子行正氣小人行袤
氣内便於性外合於義循理而動不繫於物
者正氣也推於滋味淫於聲色發於喜怒不
顧後患者袤氣也袤與正相傷欲與性相害
不可兩立一起一廢故聖人損欲而從性目
好色耳好聲鼻好香口好味合而說之不離
利害嗜欲也耳目鼻口不知所欲皆心爲之
制各得其所由此觀之欲不可勝亦眀矣六
情所欲一心爲制氣正於中則欲不害性心
衰於外則偽己惑眞故知衰正在我與奪因
心且一心自正羣物何累也
老子曰治身養性者節寢處適飮食和喜怒
便動靜内在己者得言不外求而袤氣無由
入飾其外傷其内扶其情者害其神見其文
者蔽其眞夫須臾忘爲賢者必困其性言人
賢不可暫忘若須臾離之必受困辱百步之
中忘其爲容者必累其形夫輔身御性必宜
節飲全和使必氣内平而神明可保君子慎
微不在於遠雖十歩之内必慮朽株之患須
臾之間卒過非意之事安可怠哉故羽翼美
者傷其骸骨枝葉茂者害其根荄能兩美者
天下無之翡翠以文彩見害春華以芳菲見
折物有雙美事能兼濟未之有也
老子曰天有明不憂民之晦也地有財不憂
民之貧也天之道明照大閎至幽能察地之
利有於萬物廣濟無邊也至德道者若丘山
塊然不動行者以爲期直己而足物不爲人
賜用之者亦不受其德故安而能乆天地無
與也故無奪也無德也故無怨也至人者勢
名不能動欲害不能傾塊然獨處巋然山峙
以其常足不受賜與脱其所取輒亦無讓故
與之不得奪之無怨故能長乆也善怒者必
多怨善與者必善奪唯隨天地之自然而能
勝理超喜怒之域忘與奪之情任之自得以
全天理也故譽見即毁隨之善見即惡從之
利爲害始福爲禍先不求利即無害不求福
即無禍身以全爲常富貴其寄也譽者人之
所美善者人之所慕但不欲顯顯則有毀有
怨非待絶善譽將無怨若不矜不伐自然無
禍無福道德自全全身爲常富貴若寄也
老子曰聖人無屈奇之服詭異之行服不雜
行不觀服不驚衆行不異人通而不華窮而
不懾榮而不顯隱而不窮異而不乖窮通命
也故不華不懾榮隱時也故不顯不辱雖異
於人何足怪也同用無以名之是謂大通用
無則無滯是爲大通也
老子曰道者直己而待命時之至不可迎而
返也時之去不可追而援也故聖人不進而
求不退而讓正身俟命直道從時不將不迎
也隨時三年時去我走去時三年時在我後
無去無就中立其所此言先之大過後之不
及唯迎之無前隨之無後獨立其中而安其
所也天道無親唯德是與福之至非己之所
求故不伐其功禍之來非己之所生故不悔
其行前已釋也中心其恬不累其德非譽不
能垢寵辱不能驚狗吠不驚自信其情誠無
非分自明無非故不驚懼故通道者不惑知
命者不憂知道知命何憂何懼帝王之崩藏
骸於野其祭也祀之於明堂神貴於形也言
古帝王歸骸於野不封不樹示民有終祀神
明堂不諂不濫示民知嚴也故神制形則從
形勝神則窮聰明雖用必反諸神謂之大通
依神形全縱欲神逝自非明達莫能保之
老子曰古之存己者樂德而忘賤故名不動
志樂道而忘貧故利不動心是以謙而能樂
靜而能澹道德備身貧賤無恥心志不虧名
利不惑故能謙之樂矣靜而澹然也以數集
之壽憂天下之亂猶憂河水之涸泣而益之
也故不憂天下之亂而樂其身治者可與言
道矣諭人不憂壽之將盡而憂天下之不治
是猶泣數滴之淚欲增洪河之流無益之謂
也唯忘治人而治其身可與言乎道
老子曰人有三怨爵高者人妬之官大者主
惡之禄厚者人怨之高而能卑厚而能散自
保元吉也夫爵益高者意益下官益大者心
益小禄益厚者施益博修此三者怨不作故
貴以賤爲本高以下爲基二者不修殃及己
身
老子曰言者所以通己於人也聞者所以通
人於己也言己情以達人情得人意以通己
意既闇且聾人道不通故有闇聾之病者莫
知事通豈獨形骸有闇聾哉心亦有之塞也
目不睹太山耳不聞雷霆此形骸之闇聾有
鑒疑鹿馬智昏菽麥此人之闇聾也即事不
辯況大道哉莫知所通此闇聾之類也夫道
之爲宗也有形者皆生焉其爲親也亦戚矣
饗穀食氣者皆壽焉其爲君也亦惠矣諸智
者學焉其爲師也亦明矣生以道爲親無形
而形焉其爲親也大矣榖與氣爲君非壽而
壽焉其爲惠也厚矣智以學爲師非師而師
焉其明至矣人皆以無用害有用勤無用之
事傷有涯之情故知不博而日不足君子常
以所知未速渴日不足以自勉勵也以博奕
之日問道聞見深矣移博奕之功而專道德
可致深妙矣問與不問猶闇聾之比於人也
不聞不問是謂闇聾之人也
老子曰人之情必服於德不服於力可以德
制不可以力爭也德在與不在來德施於人
不望來報是以聖人之欲貴於人者先貴人
欲尊於人者先尊人欲勝人者先自勝卑人
者先自卑故貴賤尊卑道以制之夫古之聖
王以其言下人以其身後人即天下樂推而
不厭戴而不重此德重有餘而氣順也故知
與之爲取後之爲先即幾於道矣尊人者非
尊其人而取尊先人者非先其人而取先是
氣順於道德歸諸己故推而不厭戴而不重
也
老子曰德少而寵多者譏才下而位高者危
無大功而有厚禄者微故物或益之而損或
損之而益才藏不稱譏危必至損益相隨禍
福斯驗者也衆人皆知利利而不知病病唯
聖人知病之爲利利之爲病衆人知利爲利
不知以利爲病聖人知利是病以不病爲利
也故再實之木其根必傷掘藏之家後必有
殃夫大利者反爲害天之道也木之再成者
必傷其根家藏寳貨者必殃其身謂非意而
得者先利後害天之道也
老子曰小人從事日苟得君子日苟義爲善
者非求名者也而名從之名不與利期而利
歸之所求者同所極者異小人從事以苟得
爲利利從而害之君子直道不以利爲期而
名歸之故受利同而遇害異也故動有益則
損隨之言無常是得無常宜者小人也不恒
其德或承之羞察於一事通於一能中人也
所見不周拘於一域兼覆而并有之技能而
才使之者聖人也默姦去哀任賢使能此聖
人也
老子曰生所假也死所歸也故世治即以義
衛身世亂即以身衛義死之日行之終也世
治即以義保身世亂即以身死義故君子有
益於人雖殺身不恨故視死若歸猶生之年
也故君子慎一用之而已矣依道而行動不
乖正故生受於天也命遭於時也有其才不
遇其世天也求之有道得之在命遇時也不
遇天也得之不喜失之不怨也君子能爲善
不必得其福不忍而爲非未必免於禍君子
爲善未必要福去非未能遠禍終不捨義以
求福易行而脱禍何則如是性不可草心苟
無二故也故君子逢時即進得之以義何幸
之有不時即退讓之以禮何不幸之有故雖
處貧賤而猶不悔者得其所貴也君子進不
以爲幸義得之也不遇不以爲恥悔何有焉
所存道義豈苦貧賤哉
老子曰人有順逆之氣順逆之氣生於心心
治則氣順心亂則氣逆心之治亂在於道德
得道則心治失道即心亂心治即交讓心亂
即交爭讓即有德爭即生賊有德即氣順賊
生即氣逆一其心則順而正二其氣即逆而
衺正則道隆邪則害生道存則神清清則和
治賊生則氣濁濁則爭亂既濁且亂亡無日
矣氣順則自損以奉人氣逆則損人以自奉
二氣者可以道而制也難以事消可以道制
天之道其猶響之報聲也德積則福至禍積
則怨至人能行之天能鑒之善惡心臻有如
影響官敗於官茂孝衰於妻子患生於憂解
病甚於且瘉故慎終如始即無敗事也官敗
失於正法孝衰匿於私房憂雖暫解猶慮患
生病雖且瘉仍宜節欲故慎終如始則無敗
事也
老子曰舉枉與直如何不得舉直與枉勿與
遂往所謂同污而異泥者知人不易舉人必
明今舉枉爲直以愚爲賢豈有同污而異泥
也
老子曰聖人同死生愚人亦同死生聖人之
同死生明於分理愚人之同死生不知利害
之所在聖人一死生不利彼此故無死生愚
人異死生利在得失故淪死生道縣天物布
地和在人人主不和即天氣不下地氣不上
陰陽不調風雨不時人民疾飢道係於天物
産於地中和在人人者天之精也之靈故爲
人之主必和洽其氣安撫萬物則風雨不愆
灾害不作也
老子曰得萬人之兵不如聞一言之當得隋
侯之珠不如得事之所由得和氏之璧不如
得事之所適一言有益萬兵非貴一事可尊
和璧非寳天下雖大好用兵者亡國雖安忘
戰者危故小國寡民雖有什伯之器而勿用
大國莫若修德小國莫若事人則征伐不興
上下安泰也
老子曰能成霸王者必勝者也非道不御能
勝敵者必德者也非德不勝能用人力者必
得人心者也用賢者之力得衆人之心也能
得人心者必自得者也自得者必柔弱者也
能勝不如己者至於若己者而格柔勝出於
若己者其事不可度故能以衆不勝成大勝
者唯聖人能之唯保謙柔衆不能勝故能成
其勝也

通玄眞經卷之四










通玄眞經卷之五(寳五)
　　　　(宋宣義郎試大理寺主薄兼/括州縉雲縣令朱弁正儀注)
　　　道德篇(夫道也者通自分之常理也/德也者備所得之總名也且)
　　　(文子總有一十二篇之目各異唯道/德再舉者何也夫道德之道也即可)
　　　(物之道也由可道而成德者亦可據/之德也但非至道與玄德爾所以首)
　　　(篇道原後篇上德原稱道本上乃德/極唯原上之用兹一篇唯道德之體)
　　　(各歸本自然人間之世行道立德修/身核名生且有倫死而不朽者莫若)
　　　(此篇/耳)
文子問道夫道絶學至理無問斯所問者蓋
觸類之道也老子曰學問不精即聽道不深
人之學者欲復其性也因好問而成待間假
修學以至無學若不精於此何窮深㫖矣凡
聽者將以達智達聖哲也智將以成行也成
仁義之行將以致功名也致同佐之功不精
不明不深不達精則明深則達故上學以神
聽中學以心聽下學以耳聽上學體道以達
智中學好道以成行下學游道以至名也以
耳聽者學在皮膚以心聽者學在肌肉以神
聽者學在骨髓淺深比也故聽之不深即知
之不明知之不明即不能盡其精不能盡其
精即行之不誠聽彼不深則無今知之明斯
未造其極者也夫未明於中行誠於外者未
之聞也凡聽之理虛心清靜損氣無盛謂損
其氣以處道無思無慮目無妄俔耳無苟聽
内外各息所能事奉彼之㫖也專精積蓄内
意盈并既以得之必固守之必長乆之專一
所得意無分想則明納理本盡其精妙自然
物不能遷與時俱精矣夫道者原産有始肇
生有形始於柔弱成於剛强始夫道母氣皆
柔弱成乎形質性乃剛强始於寡短成於衆
長生生故不寡是以衆也資生故不短是以
長也十圍之木始於把百仞之臺始於下此
天之道也聖人法之夫道以包小爲大天以
配下爲高察始察成可尚微本故聖人法之
也卑者所以自下也禮下之卑退者所以自
後也持後之退儉者所以自小也小足之儉
損者所以自少也少欲之損卑即尊親下故
尊退即先不犯故先儉即廣是用故廣損即
大成德故大此天道所成也天道虧盈益謙
聖人則之自然成其衆利夫道者德之先因
乎道體方成德用大之根兩儀宗本福之門
安靜之由萬物待之而生待之而成待之而
寧皆假無以爲耳夫道無爲無形不爲事先
不爲物迹内以修身外以治人功成事立與
天爲鄰夫用道者内可以修身外可以治人
而所濟無迹皆若自然則與天之功未始相
速也無爲而無不爲此義已見道原篇莫知
其精其精甚眞其中有信隨感而至得非信
乎天子有道即天下服長有社稷道也者隨
位分而各通也故堯舜有之則至德可偁湯
武有之則神功不朽可道之道斯非謂歟諸
侯有道即人民和睦不失其國古者諸侯有
國士庶有道即全其身保其親强大有道不
戰而剋夫晋楚之類有道者霸非在料敵而
剋小弱有道不爭而得曹衛之類有道者附
亦非率先而得也舉事有道功成得福順於
時者功必見修於正者福必應君臣有道即
忠惠君惠臣忠父子有道即慈孝父慈子孝
士庶有道即相愛無相奪倫理自容愛故有
道即和無道即苛夫各正性命則異俗可和
苟踰位分則骨肉自虐而有家有國不本道
者不其殆哉由是觀之道之於人無所不宜
也小大之用皆可夫道者小行之小德福大
行之大德福盡行之天下服服即懷之隨器
而受酌焉不竭夫能盡是道者天下執不歸
之也故帝者天下適之也王者天下往之也
適往一也皆歸德之辭然適者通謂性命之
所安往者不得已就耳取其會理優劣乃殊
天下不適不往不可謂帝王有位而無德非
此宜也故帝王者不得人不能成得人失道
亦不能守既因兆人以成其位則獨任於己
其可守乎夫失道者奢泰驕佚慢倨矜傲見
餘自顯執雄堅强作難結怨爲兵主爲辭首
此舉失道之狀小人行之身受大殃以至於
刑戮耳大人行之家國滅亡侯伯失國卿大
夫即亡家也淺及其身深及子孫故罪莫大
於無道怨莫深於無德天道然也無道者逆
于天無德者暴於物理爲罪怨之首耳
老子曰夫行道者使人雖勇刺之不入雖巧
擊之不中夫能制彼氣敵善應機端道者之
中蓋有此小術之用夫刺之不入擊之不中
而猶辱也雖不我傷而能攻辱亦皆已顯矣
未若使人雖勇不敢刺雖巧不敢擊謙柔自
守則勇所未陵出處無機則巧者不及夫不
敢者非無其意也未能使彼之無意未若使
人本無其意將無屈奇之服詭異之行浩然
無得與彼同波則天下之人何意加此也夫
無其意者未有愛利之心也未能使彼之心
而反愛利於我不若使天下丈夫女子莫不
歡然皆欲愛利之夫道者之功極則天下攸
歸物得而利故雖縣解外患亦未足偁爲以
反同衆流游雜庶類以我爲利愛之主待我
於性命之場我無所存將自化妙可言其至
矣若然者無地而爲君無官而爲長天下莫
不願安利之自昆蟲已上莫非願就利者故
不待位地而可君長天下故勇於敢即殺勇
於不敢即活也勇於擊刺者心殺於彼勇於
柔弱者道活於物矣
文子問德老子曰畜之養之遂之長之兼利
無擇與天地合此謂之德夫人之生也形與
物接心與事交固不可暫無損益於外矣唯
内忘愛惡迹絶利害則能御羣物而不抑涉
萬方而成化苟非此道利不兼焉能使乎物
得以宜夫加暴則各失全性之惠豈合德於
一儀也何謂仁曰爲上不矜其功爲下不羞
其病未能退於大不矜於小不偷兼愛無私
乆而不衰此之謂仁非夫至性安可乆而不
衰故賢聖難之以稱五教之首也何謂義曰
爲上即輔弱爲下即守節達不肆意窮不易
操一度順理不私枉撓此之謂義理正也一
常也順正以爲常度不容私撓乃可存終矣
何謂禮曰爲上即恭嚴爲下即卑敬退讓守
柔爲天下雌立於不敢設於不能此之爲禮
所謂内和外飾非止揖讓登降也故修其德
即下從令修其仁即下不爭修其義即下平
正修其禮即下尊敬四者即修國家安定故
物生者道也長者德也愛者仁也正者義也
敬者禮也不畜不養不能遂長不慈不愛不
能成遂不正不匡不能乆長不敬不寵不能
貴重故德者民之所貴也德能安之天下莫
不貴其安全者也仁者民之所懷也物情莫
不歸其惠愛耳義者民之所畏也方割無私
莫不畏正禮者民之所敬也威儀叙列莫不
敬奉此四者文之順也聖人之所以御萬物
也若非正順於人文則萬情多端不可驅御
矣君子無德即下怨以抑其性故怨無仁即
下爭以無所惠故爭無義即下暴以踰我分
故暴無禮即下亂以失常叙故亂四經不立
謂之無道不亡者未之有也
老子曰至德之世賈便其市農樂其野大夫
安其職處士修其道民人樂其業是以風雨
不毁折草木不夭死德被於物故陰陽和合
動植各遂其生河出圖洛出書及世之衰也
賦斂無度殺戮無止刑諫者殺賢士是以山
崩川涸蠕動不息野無百蔬毒流蒸人下結
煩怨之氣氣能逆天戾常故生灾饉之變故
世治即愚者不得獨亂世亂即賢者不能獨
治賢愚之功未能加於時也故聖人和愉寧
靜生也末嘗憂躁以虧性分志得道行命也
以能知命故窮達皆安故生遭命而後能行
命得時而後能明命遇則道行時宜則功著
必有其世而後有其人時無明王則聖賢無
措其乎足故九守篇曰非有其世孰能濟焉
文子問聖智老子曰聞而知之聖也見而知
之智也心見者聖目見者智故聖人常聞禍
福所生而擇其道擇平靜之道而守之則無
因以爲朕兆智者常見禍福成形而擇其行
擇正慎之行而修之則能預杜萌漸聖人知
天道吉凶故知禍福所生聖人知不足者吉
有餘者凶皆禍福之所由矣故平靜以守之
不爲先始也智者先見成形故知禍福之門
智者不惑於萌盛故免乎奄忽而至聞未生
聖也先見成形智也無聞見者愚也
老子曰君好知即信時而任己棄數而用思
謂信所愚之時因以爲已知棄必然之數而
用思所及者也物博智淺以淺贍博未之有
也獨任其智失必多矣物宜多端智有涯極
故不能贍以至多失好知窮術也好勇危亡
之道也必窮之術必亡之道好與即無定分
以其好故不定上之分不定即下之望無止
君上錫賫無度臣下希冀無已若多斂即與
民爲讎重賦斂則反樂推之道故怨之始讎
少取而多與其數無有十一而稅則不給無
恒之用故好與來怨之道也不均於土則庶
官怨重賦於民則卒士怨由是觀之財不足
任道術可因明矣
文子問曰古之王者以道涖天下爲之奈何
老子曰執一無爲因天地與之變化執一者
謂無所執也無爲者言不敢爲也夷如是則
循彼性而治之得非因天地之所宜而與萬
物同變化天下大器也不可執也不可爲也
爲者敗之執者失之能爲一事必敗於萬物
之事能執一性必失於萬類之性也執一者
見小也不載纖芥之能豈非謙小見小故能
成其大且無所載因彼而成則無之不通反
成大治無爲者守靜也不先動之謂也守靜
故能爲天下正夫好動者傷物性也故大順
天下與化推移則物有所宜各性而自正矣
處大滿而無溢居高貴而無驕見小守靜故
無驕溢處大不溢盈而不虧居上不驕高而
不危夫道然也盈而不虧所以長守富也高
而不危所以長守貴也富貴不離其身禄及
子孫古之王道期於此矣唯上此道可立天
下也
老子曰民有道所同行有法所同守皆慕義
道而懼典法義不能相固威不能相必故立
君以一之民不能永固所義專必所畏故立
君以齊一之也君執一即治無常即亂亂生
於無恒之政也君道者非所以有爲也所以
無爲也治道貴靜豈先物爲因民爲而化之
亦非以爲也智者不以德爲事以政治之德
爲己之能事者非君上之智也勇者不以力
爲暴以威勢之力而爲暴雷者非人君之勇
也仁者不以位爲惠以露天日之位而爲己
惠者非王者之仁也可謂一矣備此三者乃
謂執一一也者無適之道也萬物之本也清
靜守一動而不知萬物宗本不出於是君數
易法國數易君數易法度民不堪命國之無
本君能乆乎人以其位達其好憎下之徑衢
不可勝理天子恃尊以位不約所欲任達好
憎之性因成取舍之私法令滋彰下多岐路
不可勝理也故君失一其亂甚於無君夫無
君之時猶義以相扶咸以相服以其不能固
乃立主之今君反爲亂階則不如無君矣君
必執一而後能羣矣
文子問曰王道有幾老子曰一而己矣得一
而已文子曰古有以道王者有以兵王者何
其一也曰以道王者德也以兵王者亦德也
上以道得下以義得用兵有五有義兵有應
兵有忿兵有貪兵有驕兵誅暴拯弱謂之義
敵來加己不得己而用之謂之應爭小故故
事不勝其心謂之忿利人土地欲人財貨謂
之貪恃其國家之大矜其人民之衆欲見賢
於敵國者謂之驕義兵王合天下心故王應
兵勝以其後動故勝忿兵敗小不勝忍故敗
貪兵死不能自守故死驕兵滅盈反天道故
滅此天道然也
老子曰釋道而任智者危棄數而用才者困
釋捨也數天之常數也凡捨道任智則靡日
可安棄數用才則劣而莫濟矣故守分循理
失之不憂得之不喜成者非所爲也得者非
所求也夫守自道之分循必然之理者適委
天命靜安所遇雖成之與得付在偶然故無
憂喜關其内也入者有受而無取出者有授
而無與懷道以容萬類則雖有受非食取也
抱德以施羣品則雖有授非私與也因春而
生因秋而殺所生不得所殺不怨即幾於道
矣忘情於中順時行令豈容德怨於中間哉
文子問曰王天下得其歡心爲之柰何老子
曰若江海是已謙而不溢容而不擇可謂歸
萬物之道盡羣下之心也淡兮無味用之不
既虚靜淡泊而應之無盡也先小而後大先
以善下之小後成深廣之大夫欲上人者必
以其言下之欲先人者必以其身後之天下
必效其歡愛凡由下致上持後取先蓋順天
而成物之所與則歡愛之道自得彼之誠也
進其仁義而無苛氣居上而民不重居前而
衆不害天下樂推而不厭雖絶國殊俗蜎飛
蠕動莫不親愛夫理順於正物就其愛然以
仁愛義正則殊俗異類知有所親欣戴樂推
而無猒也無之而不通無往而不遂故爲天
下貴執此道者有前無括旁通皆可得非天
下之貴乎
老子曰執一世之法籍以非傳代之俗譬猶
膠柱而調瑟也五音合變以成文百代合宜
而制法調之在變不可膠柱治之在宜不可
執法聖人者應時偶變見形施宜斯不膠執
之謂世異即事變時移即俗易論世而立法
隨時而舉事兆庶情偽風俗不一帝王質文
世有損益立事與時非聖者孰能盡哉上古
之王法度不同非故相反也時務異也是故
不法其已成之法而法其所以爲法所以爲
法者與化推移也已成之法如已祭天祝地
一時之用奚可格哉唯因化推移以爲法者
不可不法也聖人之法可觀也其所以作法
不可原也法施於外則可觀睹權在於内不
可原究也其言可聽也其所以言不可形也
法度之言則可傳聽而立意之由固難顯著
矣三皇五帝輕天下細萬物齊死生同變化
遺位而忘懐一遇而大順抱道推誠以鏡萬
物之情道法誠明故可通鑒上與道爲友下
與化爲人往復皆道道友己也動靜在化化
治於人也今欲學其道不得其清明未俗清
變不復清明之道玄聖守其法籍行其憲令
必不能以爲治矣響使玄古聖君處於今世
猶施古法固不能治也且夫執古御今不合
時變以今學古不得清明蓋取隨時以爲光
大者矣
文子問爲政老子曰御之以道養之以德以
道御之民得所適以德養之民知所歸也無
示以賢無加以力國君尚賢則爭名於朝加
以威力則結怨於一損而執一消損賢力秉
執道德矣無處可利無見可欲處可利者必
遺博愛之義見可欲者必亂恒政之心也方
而不割廉而不劌方不因割廉不因削皆使
自全其性無矜無伐無矜能無伐功御之以
道即民附親附養之以德即民服懷服無示
以賢即民足各足無加以力即民樸莫知所
怨民自全矣無示以賢者儉也無加以力者
不敢也君儉用則天下無不足矣君不敢則
萬物全自然矣下以聚之賂以取之儉以自
全不敢自安得親下之道聚而能和全給養
之資歸之以利夫儉足則無欲是能全德不
敢自安則無怨故可自安也不下即離散不
養即背叛示以賢即民爭加以力即民怨離
散即國勢衰民背叛即上無威民爭即輕爲
非下怨其上即位危四者誠修正道幾矣君
能成修衆德絶此四患雖曰德政之道斯亦
近於淳古之風也
老子曰上言者下用也下言者上用也納下
言從諫如流奉上言其出如綸上言者常用
也下言者權也立教由君是以常用諫而必
納所貴知權唯聖人爲能知權言而必信期
而必當言信者終而有徵期當者反而必合
天下之高行直而證父信而死女孰能貴之
父攘子證之直躬期女溺身之存信若此高
行誰當見哀矣故聖人論事之曲直與之屈
伸無常儀表聖人因事之宜用爲表式動在
利物寧係滯於一時祝即名君溺即捽祖卒
反父勢使然也捽提髪也夫以君父之尊處
祝溺之際不名其君則非敬不捽其父則非
孝勢在反常以濟其可矣夫權者聖人所獨
見機權至微凡情莫及夫先迕而後合者謂
之權先合而後迕者謂之不知權不知權者
善反醜矣嘗試論之曰體夫權者庭乎機變
之兩間慮變之前動機之後變在於事機在
於心唯權可以内發於機外制其變反經合
義而扶正教之功後順先違乃盡曲成之道
君有體理動有損益使民謂之自然而不知
其所以然是以易讚重巽詩美棠華非夫聖
智孰能獨見且機事不密與身爲害權事不
中以善爲醜可不慎哉
文子問曰夫子之言非道德無以治天下也
上世之王繼嗣因業亦有無道各没其世而
無禍敗者何道以然所謂墜祖宗之功德而
盡一世無禍敗者以其前代有此之類故不
得不發斯問以政後代疑道之君矣老子曰
自天子以下至于庶人各自生活然其活有
薄厚天下時有亡國破家無道德之故也言
雖有没世無禍敗者但命數之厚耳然其亡
國破家莫不因無道而失者夙夜不懈戰戰
兢兢常恐危亡有家國者誠慎若此故曰子
臨先人若朽索之御六馬也縱欲怠情其亡
無時直不可保存耳使桀紂修道行德湯武
雖賢無所建其功也夏殷之末非獨桀紂之
無道也然其或没世而無敗當時以致滅誠
有薄厚之異同爲覆亡之資向使二主依道
據德則成湯周武何因建其功業矣蓋爲失
道喪德而有幸免者未有居道立德而延禍
敗者也夫道德者所以相生養也所以相畜
長也所以相親愛也所以相敬貴也道德之
養敬愛之美乃由此立夫聾蟲雖愚不害其
所愛誠使天下之民皆懷仁愛之心禍灾何
由生乎天下聾愚豈非蠢動之類尚能避害
向利以從自宜則百姓之情斷可知矣誠能
道化德被感彼親愛之心禍灾之端無由生
也夫無道而無禍敗者仁未絶義未滅也以
其未絶相愛之仁未滅相扶之義雖危而未
覆仁雖未絶義雖未滅諸侯己輕其上矣諸
侯輕上則朝廷不恭縱令不順凡恭順之至
直在乎中感者也仁絶義滅諸侯背叛衆人
力攻强者陵弱大者侵小民人以攻擊爲業
灾害生禍亂作其亡無日何期無禍也夫無
道則據德失德則依仁仁絶則義扶義滅而
亡國其所由來者漸通爲禍敗之資故當其
無道失德之時則有輕上違命之弊乗彼絶
仁滅義之後則有亡國辱身之憂但身有命
分之薄厚國有危覆之運數厚者居危以終
世薄者當覆以陷時將立本以觀之莫不由
失道之故也
老子曰法煩刑峻則民生詐上多事則下多
態必多端態以承其事求多即得寡禁多即
勝少以其失多故寡得以其犯多故少勝以
事生事又以事止事譬猶揚火而欲使無焚
也夫無事止事事則止矣以事止事事止復
生矣止彼所生之事生此所止之事則如揚
火欲求無焚而更焚也以智生患謂上智生
下患又以智備之譬猶撓水而欲求其清也
上棄智巧下民全性也除患之本止乎多端
既因智以患生復設智以防患不撓自清之
道由此遠哉
老子曰人主好仁即無功者賞有罪者釋好
刑即有功者廢無罪者及夫仁以慈濟爲功
刑以加罪爲用茍有所好則賞愆刑濫不可
君御於兆人矣嘗試論之曰道也者莫非萬
品之貴也事也者莫不用好而成也然而立
好以求道則好存於胸府道背於所求而反
以迕其理又云不失德者是以無德且道之
與德猶不可專好而成而況乎偏尚餘事而
至當於天下者也無好憎者誅而無怨施而
不德如天之春秋物何得怨耳放準循繩身
無與事若天若地何不覆載任乎常度而無
心者能與二儀合德也合而和之者君也合
衆和義在乎一人别而殊之者法也犯者自
有輕重之殊是國之常法也民以受誅怨無
所藏君無容情清縣天下則抵罪者甘蹈過
地而無所尤怨焉謂之道德然後國有太平
之道君有無私之德
老子曰天下是非無所定世各是其所善而
非其所惡彼亦非爾所善而是爾所惡直非
公當故不可定也夫求是者非求道理也推
道之理則萬物玄同無非是求合於己者也
非去袤也去逆於心者也直有所合則偏係
於物豈得謂之去袤哉但自去所惡耳今吾
欲擇是而居之擇非而去之不知世之所謂
是非者也夫求是者不能是也去非者不能
無也今欲擇是而居擇非而去則何知世人
不自執所是而謂我之非哉若然者合己之
是未出於袤此明是非之治未可爲天下王
也故治大國者若烹小鮮曰勿撓而己小魚
撓之則糜碎兆人煩之則潰亂故其設法令
以相是非者不能治之也夫趨合者即言中
而益親身疏而謀當即見疑世之常情莫有
公是唯合私爲是耳故言佞而中則益親身
疏而忠則見疑今吾雖欲正身而待物何知
世之所從規我者乎將欲自正其身以待於
物豈無世人以不合之故反持彼正而規我
也吾若與俗遽走猶逃雨也無之而不濡若
我之正世亦世之規我遽走爭正莫能去衰
譬猶逃雨隨其所適皆濡溼也欲在於虛即
不能虛以其心有所存乃不虚耳猶乎正取
則動未嘗正也若夫不爲虚而自虛者此所
欲而無不致也夫汎物乘理不惡於有則不
存虚而自虚矣因世寄安不非於彼則不爭
正而自正矣今以無勞而得虚無擇而常正
豈非向者所欲皆坐而致之也故通於道者
如車軸不運於己而與轂致于千里轉於無
窮之原也處中不動者則與物偕往無格於
遠近且萬化周輪未嘗有極而我之體應無
所不窮焉故聖人體道反至不化以待化動
而無爲也夫體道者其常存而不可變也以
不變化能御千變萬化而此妙用豈涉有爲
者哉
老子曰夫亟戰勝者則國必亡亟數戰也亟
戰則民罷數勝則主驕以驕主使罷民而國
不亡者寡矣主驕則恣恣則極物民罷則怨
怨則極慮物極則友事極則變上下俱極而
不亡者未之有也故功遂身退天之道也(缺/文)

通玄眞經卷之五
通玄眞經卷之六寳六
　　　　(宋宣義郎試大理寺主薄兼/括州縉雲縣令朱弁正儀注)
　　　上德篇(彼物無宰由道有常用與佗/倫玄功自積故柔服天下我)
　　　(未始有知和合生靈彼無不理得者/也然上德之體無所不得故此一篇)
　　　(之内雜/而沖之)
老子曰主者國之心也爲存亡定傾之所由
心治即百節皆安心擾即百節皆亂身之百
節如國之百司耳故其身治者支體相遺也
其國治者君臣相忘也支體各安則自得也
故遺其所侍君臣各倫則無事也故忘其所
從老子學於常樅老子之師見舌而守柔齒
剛舌柔剛者先斃則柔之爲利實所宜守也
仰視屋樹退而目川樹柔條則居高屋弱材
則處上因以舉耳目之前遂爲謙小之龜鏡
也觀影而知持後夫後動者未嘗失宜如影
在形後不窮俛仰以物之不與爭故恒處爾
也故聖人虛無因循常後而不先譬若積薪
後者處上此謂因其德而成其功也
老子曰鳴鐸以聲自毁膏燭以明自煎虎豹
之文來射猨狖之捷來格故勇武以强梁死
辯士以智能困此皆以所長而自害能以智
知而未能以智不知也但有智知之能而莫
知不智之用也故勇於一能察於一辭可與
曲說未可與廣應也唯不載於智不敢於能
乃可與應千變萬化而一曲之士將何任是
說乎老子曰道以無有爲體視之不見其形
聽之不聞其聲謂之幽冥幽冥者所以諭道
而非道也妙本以無有入於無間未嘗須臾
離萬物也體即幽昩用乃顯著故雖强名亦
無所主及耳夫道者内俔而自反遣欲反素
則冥然自得自得則天下莫非得也故人不
小覺不大迷不小慧不大愚唯執其知覺者
未能反於不知之大也莫鑒於流潦而鑒於
止水以其保之止而不外蕩也夫初不以物
蕩心者然後可以照應羣物矣月望日奪光
言對躁立靜靜體不全唯無敵對者當自靜
矣陰不可以乘陽卑不犯尊乃可保其恒位
日出星不見不能與之爭光大德居世小德
自掩末不可以强於本枝不可以大於榦上
重下輕其覆必易凡欲勝於心則動生顛沛
也一淵不兩蛟一雌不兩雄一則定兩即爭
夫是非不可同穴唯戰勝者定矣玉在山而
草木潤珠生淵而岸不枯道居中而形自治
矣蚯蚓無筋骨之强爪牙之利上食晞堁下
飲黄泉用心一也晞堁乾土塊也夫形無所
恃則心無所待且無所待則全水土亦可以
保生也清之爲明杯水可見眸子濁之爲害
河水不見太山苟澄方寸則能極鑒於物非
假形器之大小也蘭菃不爲莫服而不芳舟
浮江海不爲莫乘而沉君子行道不爲莫知
而止性有之也夫草之與木果有天然之性
也而行道則日損小人非可比者必爾偁性
者則天下又可學哉此聖人之意舉其習以
成性亦侔天性則安可付之定分而不進修
者也以清入濁必困辱以濁入清必覆傾非
其世而仕賢者必困非其才而進愚者必覆
天二氣即成虹陰反在上戰而不和遂虹蜺
也地二氣即泄藏陽及在下施不同德必洩
藏蟄也人二氣即生病喜怒交於胸中故病
陰陽不能常且冬且夏月不知晝日不知夜
夫陰陽日月以無雜二乃成化育之功定晦
明之德言君臣之位男女之節固不可配其
倫也或曰形氣之大者莫大乎陰陽日月而
尚不能全德況於衆物乎唯道之爲用行而
能常故可稱至耳川廣者魚大山高者木修
地廣者德厚也苟非立本未不茂也故魚不
可以無餌釣也獸不可以空器召也欲濟其
事先備其資山有猛獸林木爲之不斬園有
螫蟲葵藿爲之不采國有賢臣折衝千里越
不敢伐吴之類也通於道者若車軸轉於轂
之中不運於己與之致於千里終而復始轉
於無窮之原也夫萬物晝夜自運終莫之究
唯虚無而不動者乃能與之偕能耳豈若昩
道之士勞而不能致遠哉故舉枉與直何如
不得舉直與枉勿與遂往此義以見符言篇
有鳥將來張羅而待之得鳥者羅之一目也
今爲一目之羅即無時得鳥聖人設教非有
多門以物性殊宜遂張衆目然入眞門者斯
至于一妙也將治家國取納羣才亦倣此耳
故事或不可前規物或不可豫慮故聖人畜
道待時也所謂畜備應之道待機感之時欲
致魚者先通谷欲來鳥者先樹木水積而魚
聚木茂而鳥集但識彼性而釣之雖異類亦
不會合也爲魚德者非挈而入淵也爲蝯德
者非負而上木也縱之所利而已德施物者
不苛全彼自然非貴設法以檢其性故曰縱
所爲而已足所踐者淺淺少然待所不踐而
後能行心所者者褊然待所不知而後能明
擬足於未至方得致遠進心於未知方可眀
道川竭而谷虚丘夷而淵塞脣亡而齒寒河
水深而壤在山凡牽累有處則我性莫能自
全水靜即清清即平平即易易即見物之形
形不能併故可以爲正唯内保清靜則自然
通鑒應之大常也使葉落者風揺之也使水
濁者物撓之也所謂欲能害性璧瑗之成器
監諸之功也鏌鎁之斷割砥礪之力也不琢
不成器不磨不利用論强學進道也蝱與驥
致千里而不飛無裹糧之資而不饑凡得所
附而能委質無佗則名實不求而皆遂狡兔
得而獵犬烹高鳥盡而良弓藏名成功遂身
退天道然也且開國建功身死名辱古多此
類不復勝舉故能知天道者善始終耳怒出
於不怒爲出於不爲眀見事本固當不貴其
末故聖人處無爲以貫之此義非因昔所不
怒使物慢易而至於怒昔所不爲使事廢曠
而至於爲者也視於無有即得所見聽於無
聲即得所聞視所見者常眩聽所聞者常惑
豈可謂得聞見哉唯反此乃聞見之全用飛
鳥反鄉兔走歸窟狐死守丘寒螿得木各依
其生也所謂物之終極莫不歸根復本水火
相憎鼎鬲在其間五味以和骨肉相愛也讒
人間之則父子相危善用其術則異類可爲
和資苟害其道雖天性亦可浸變也犬豕不
擇器而食俞肥其體故近死夫仕不擇地雖
禄富其家轉危其身鳳凰翔於千仞莫之能
致危邦不入亂邦不居孰有矰繳之害推固
百枘而不能自椓目見百步之外而不能見
其眥世之從事皆遠取於物而不能近鑒於
身因高爲山即安而不危因下爲池即淵深
而魚鼈歸焉居所尊之位而積之以德則高
不可傾也處不可爭之地而加之以謙則物
之所與也溝池澇即溢旱即枯江海之原淵
流而不竭夫末得其原即變蕩由物故江海
有原乃能自全其常矣聾無耳而目不可以
蔽精於明也瞽無目而耳不可以蔽精於聰
也用有所宜不相妨奪亦謂精之不分乃精
於一用耳混混之水濁可以濯吾足乎世昏
昧可隱身遁迹泠泠之水清可以濯吾纓乎
世昭明可沐浴登仕絲之爲縞也或爲冠或
爲□冠即戴枝之□即足履之同一縞所製
輒爾有上下之異同一氣所生亦俱然貴賤
之殊推此察之復何企怨金之勢勝木一刃
不能殘一林土之勢勝水一桮不能塞江河
水之勢勝火一酌不能救一車之薪夫雖執
可制之具而德力未贍者僅若無益於事矣
冬有雷夏有雹寒暑不變其節霜雪麃麃日
出而流冬至之前陽下復成雷夏至之前陰
上結成雹雖在大寒大暑之月亦未絶變也
若施之於霜雪則見日而自清沛矣此所謂
中有必然外不能制時有必制物不能然唯
明哲之士辨此以爲宜耳傾易覆也倚易附
也幾易助也溼易雨也故賢人因而成之乃
偁其業易簡也蘭菃以芳不得見霜以有芳
香之能故中道夭於采掇而才者可不慎也
蟾蠩辟兵壽在五月之望以五月半取而灰
之能辟兵傷之毒此乃以才見害耳豈不謂
能神於物而不能自神於身斯亦白龜見夢
於宋元君之類可不哀哉精洩者中易殘動
爲外袤所害華非其時者不可食但非正氣
所資設使有其英潤亦能反我之常性也舌
之與齒孰先弊繩之與矢孰先直齒剛先弊
矢直先折柔而婉者乃全剛直之德者也使
影曲者形也使嚮濁者聲也當慎其本與死
者同病難爲良醫與亡國同道不可爲忠謀
是知君上當可受藥石之諫也嘗試論曰凡
稱難者猶可嚴戒精釋以涉之不可正者容
可合權適變以佐之物無棄材理無棄事取
㫖會意或在斯焉則所謂君御臣臣事君各
宜慎其所以者使倡吹竽使工攝竅雖中節
不可使决君刑亡焉决定也不可使定音律
矣如君臣亂倫代司致業則刑法雖當不足
施立若因位考法可謂君刑雙得也聾者不
歌無以自樂盲者不觀無以接物心有所期
則形聲自至故靜其心者外無物也步於林
者不得直道行於險者不得履繩嬰物不可
免亂犯難不可免害而歩以之林行以從險
則安能涉棄逝之夷路游至直之通衢也海
内其所出故能大言含德之所致也夫不杜
耳目而包聲色不扃眞性而一夷險如斯之
道方與大海同其容應出納之德耳日不竝
出狐不二雄神龍不匹猛獸不羣鷙鳥不雙
夫一君之德一用之材尚無儔匹而況聖人
大化之道獨運之功也蓋非橑不能蔽日輪
非輻不能追疾然橑輻未足恃也凡有能及
於物者莫作相假考驗由實未足恃功故聖
人濟世利用推能於物乘勢因人成事而作
其功也張弓而射非弦不能發矢之命中十
分之一夫射本在中不中何射百發一中功
過不補而天下建功從事莫不然矣既忘其
屢敗獨宰其一成豈不謬於處實行權矣飢
馬在廐漠然無聲投芻其旁爭心乃生血氣
之類未嘗無欲故不見可欲則心不爭亂也
三寸之管無當天下不能滿十石而有塞百
竹而足小人狹志以無厭不滿君子器宇雅
大當分而足矣循繩而斷即不過縣衡而量
即不差直奉於道即不過於是非平施以德
即不差於厚薄縣古法以類有時而遂杖格
之屬有時而施治今執古法格異宜雖繩衡
同亦未足定世唯審時知變者可是而行之
謂之斷非而行之謂之亂法順於時則定法
背於時則廢農夫勞而君子養劬勞稼穡以
奉上禄是知苟修其道則無賤役之弊愚者
言而智者擇博采與頌擇善而行苟有其智
則能因彼成立也見之明白處之如玉石夫
見理歷然者如玉之在石明白可取也見之
黯暗必留其謀見猶昏昩必不能行也百星
之明不如一月之光十牖畢開不若一户之
明積小智自以爲明者未能通鑑於萬類也
蝮蛇不可爲足虎不可爲翼天道虧盈寧肆
兇毒則天下爲物害者可不畏之而誡哉今
有六尺之廣古之六尺今之一步卧而越之
下才不難既在一歩之内又處人下將欲過
豈難跨越才與材同用也立而踰之上才不
易取向者六尺之度隨卓立之將踰上材即
不易其得也勢施異也同此六尺之材而異
所施之勢即難易將隔上下縣殊是以君子
惡居下流自强不息也助祭者得嘗救鬭者
得傷且輔相善惡猶利害以及身則自爲之
效足可明矣蔽於不祥之木爲雷霆所樸苟
失所依雖不遇刑誅亦未免所累故君子擇
處其地也日月欲明浮雲蓋之河水欲清沙
士穢之叢蘭欲脩秋風敗之人性欲平嗜欲
害之當慎所好惡也蒙塵而欲無眯不可得
潔未聞犯聲色而性全者也黄金龜鈿賢者
以爲佩土壞布在地能者以爲富故與弱者
金玉不如與之尺素物無貴賤唯合宜當用
爲貴耳夫不能佩不能富者自可謂失治地
之宜曠進德之道也轂虚而中立三十輻各
盡其力使一輻獨入衆輻皆棄何近遠之所
能至凡人君虚心延士則仁者爲之處義者
與之立各盡其力矣將任一材固不可驅御
天下也橘柚有鄉萑葦有叢獸同足者相從
游鳥同翼者相從翔方以類聚物以羣分雖
雜糅無窮唯同之者可治也欲觀九州之地
足無千里之行無政教之原而欲爲萬民上
者難矣君能度時布政因情設教而兆民自
戴於己亦何難之有哉兇兇者獲提提者射
謂其有勇有捷來彼擒射故太白若辱廣德
若不足至素者容忍常德可不溢君子有酒
小人鞭缶雖不可好亦不可醜君子有酒以
成禮小人擊缶亦爲樂雖節奏非度世之不
傳而適歡和志自合樂本然則禮樂天性備
適賢愚未可醜小人獨美君子也人之性便
衣絲帛或人射之即被甲爲所不便以得其
便也既而有所貴者當在乎時則知常所賤
未可定棄也三十輻共一轂各直一鑿不得
相入猶人臣各守其職也能列材以定位則
任力以致遠也善用人者若蚈之足衆而不
相害若舌之與齒堅柔相䃺而不相敗善用
臣下者百官雖衆近無奪倫文武雖異親而
成業也石生而堅菃生而芳少而有之長而
愈明夫萬物之其宜者治之則遂抑背其性
勞而無功矣扶之與提謝之與讓得之與失
諾之與己相去千里同用異宜至近而遠世
多此類故聖人歷示以爲誡也再生者不獲
莘而葉太早者不須霜而落貴適中也先之
則失常後之即虧分汙其準粉其顙腐鼠在
阼燒熏於堂入水而憎濡懷臭而求芳雖善
者不能爲工夫設法不當本雖善用其法者
亦無以巧取成濟也冬冰可折夏木可結時
難得而易失天下事理無難無易有得時失
時之難易是以重之過於尺璧也木方盛終
目采之而復生秋風下霜一夕而零順於天
者將易其功任於己者徒勞其力質的張而
矢射集林木茂而斧斤入非或召之也形勢
之所致也行標於世必來衆妬禄豊於家莫
不傾奪乳犬之噬虎伏鷄之搏貍恩之所加
不量其力世莫有量其力分守所愛者唯信
情騁欲以至於自害耳夫待利而登溺者亦
必將以利溺人矣賞彼登溺待之以利則夭
下莫不願溺而拯拔矣如簡子利於放鳩反
多捕者是以爲治之本不貴當功而在絶其
原舟能浮石能沈愚者不知之焉聖人知沉
浮之理定矣故不妄動也驥驅之不進引之
不止人君不以求道里賢俊雖有才而忠不
奉上則不可爲治也水雖平必有波衡雖正
必有差尺寸雖齊必有危雖法教齊平執而
用者未免失當非規矩不能定方圓非準繩
無以正曲直用規矩者亦有規矩之心夫内
懷精誠外無法教則民之倫叙日知所由然
其法教大張精誠不副者斯亦不信於民不
得於世矣故能用規矩者直在規矩之心是
以精誠篇云同言爲信信在言前同令而行
誠在令外豈不謂素有誠信乃能施用法教
也太山之高倍而不見秋毫之末俔之可察
物無巨細但反之則迷審之則明也竹木有
火不鑽不熏土中有水不掘不出雖性之有
道唯精研乃可得也矢之疾不過二里跬步
不休跛鼈千里累世不止丘山從成將欲致
遠在乎乆而不在動也故綿綿者用之無盡
若愚公之類而山可移焉臨河欲魚不若歸
而織網術其本者乃可自期也弓先調而後
求勁馬先順而後求良人先信而後求能志
素求飭不能飭矣保質遺華文自生矣巧冶
不能銷木良匠不能琢冰物有不可如之何
君子不留意勿致意於不能之外使人無渡
河可使河無波不可無所涉去則彼我自寧
涉之欲求不溺不可無也無日不辜甑終不
墮井矣將無犯涉之罪則縱彼以波起如甑
之在竈無由墮井者也刺我行者欲與我交
呰我貨者欲與我市未知其本不可定怨於
物而本之難知故其忽直可者耳行一棋不
足以見智彈一弦不足以爲悲遽責於物難
盡其能今有一炭然掇之爛指相近萬石俱
燻去之十步而不死同氣而異積夫氣類雖
同積德之異者固不可輒偕其動用耳有榮
華者必有愁悴若素安其實即能一味於世
上有羅紈下必有麻□夫主飭其貴必民苦
於賤下苦於賤上難保其貴矣木大者根瞿
山高者基扶貴立本也
老子曰鼓不藏聲故能有聲鏡不没形故能
有形懷而存之固不能常保虚而靜之則自
然備應也金石有聲不動不鳴管簫有音不
吹無聲是以聖人内藏不爲物唱事來而制
物至而應聖人含應而不唱如彼金石也天
行不已終而復始故能長乆輪復其轉故能
致遠天行一不差而無過矣常居自然之運
故在不替之德天氣下地氣上陰陽交通萬
物齊同齊受和氣同一生成君子用事小人
消亡天地之道也天地交泰故君子輔相以
成功天氣不下地氣不上陰陽不通萬物不
昌謂物不蕃息也小人得勢君子消亡否則
反常故君子儉德以避難五穀不植道德内
藏内藏即不昌消亡之義也天之道損盈而
益寡地之道損高而益下歸於均也鬼神之
道驕溢與下害盈益謙人之道多者不與惡
盈好謙聖人之道卑而莫能上也由謙以致
上則天下不能得上天明日明而後能照四
方君明臣明域中乃安有四明乃能乆長明
君臣之明非貴相察謂其不昧治化之道斯
與天日同功比德天下乃寧四時而安也然
君臣未正則雖天目之明域中未免昏亂人
法天者乃長乆也其施明者明其化也所施
之明直能化下天道爲文地道爲理星緯之
文川瀆之理一爲之和時爲之使以成萬物
命之曰道一氣以和生四時以信長推變萬
類名昊天之道也大道坦坦去身不遠身者
天地之一物豈非道乎哉修之身其德乃眞
唯順安命不知其他則冥符眞體自然成德
也修之物其德不絶由接物恢弘精順理本
動而因萬物之無窮故德之莫能禦也天覆
萬物施其德而養之與而不取故精神歸焉
夫養物之生莫非天德也然無狀係物豈外
取哉精神者初禀輕清之朗廓故天有不德
之德所以上也精神有虚通之能所以貴也
以貴歸上理從其類耳與而不取者上德也
是以有德無迹而成功不德而居上高莫高
於天也下莫下於澤也天高澤下聖人法之
尊卑有叙天下定矣澤當如地聖人法天地
以叙尊卑故君臣父子各正其所古今不易
是偁大定地澤萬物而長之與而取之故骨
骸歸焉天有長物之形地有資與之德然在
方係物矣安取其功哉骨肉者初禀重濁終
委塊壤故地有執德之迹所以下也骨肉有
滯礙之患所以賤也以賤歸下理亦然者耳
與而取者下德也下德不失德是以無德全
乎有迹之功固非上德之位是以聖人玄德
同於夭也立德同於地也地承天故定寧地
定寧萬物形形猶生成地廣厚萬物聚聚載
其上定寧無不載廣厚無不容地勢深厚水
原入聚地道廣方故能長乆廣有大林方有
大德聖人法之德無不容卑則物歸寧則自
得陰難陽萬物昌陰爲陽所制則萬物昌盛
謂四月節前也陽消陰萬物湛陽爲陰所消
則萬物湛息謂十月節前也物昌無不贍也
物湛無不樂也物樂則無不冶者矣氣生於
形故贍也無勞於生故樂也處其靜者將自
治矣陰害物陽自屈陰進陽退小人得勢君
子避害天道然也動靜有時故違夭必有大
咎也陽氣動萬物緩而得其所是以聖人順
陽道所謂順時而行乃能得欲舉無違事也
夫順物者物亦順之逆物者物亦逆之化周
彼者物無異也物異我者化未周也故不失
物之情性污澤盈萬物無節成物也者所宜
爲性時宜爲情布政設教不失二宜則萬物
全其潤澤咸有信而成熟污澤枯萬物無節
葉英華及節而不生矣故雨澤不行天下荒
亡山無法道抑否失時則蒸人不粒荒亂流
亡也陽上而復下故爲萬物主位高而德謙
也高則物奉謙則物親故可爲之主矣弗長
有故能終而復始其道消息故不窮絶終而
復始故能長乆故爲天下母母天下者非有
是德如何也陽氣蓄而後能施陰氣積而後
能化未有不蓄積而能化者也夫自體未全
不能立事況勝任萬物非乎蓄積之大哉故
聖人慎所積唯積德合和堪化天下矣陽滅
陰萬物肥陰滅陽萬物衰故王公尚陽道則
萬民昌謂和氣洽民矣尚陰道即天下亡謂
殺氣滅國耳陽不下陰萬物不成陰體卑靜
故陽德不降則不能成化君不下臣德化不
行臣道代終故君恩不施則不能行政故君
下臣即聽明得天下耳目視聽耳不下臣即
闇聾一人聞見不可勝用日出於地萬物蕃
息王公居民上以明道德大人居上位則道
洽德被於民如日出地蕃息萬物日入於地
萬物休息小人居民上萬物逃匿小人居上
位則無方御下使之離散如日入地萬物當
廢息乎雷之動也萬物啓雨之潤也萬物解
大人施行有似於此動以啓蟄潤以發生人
君行令若天作雷雨未有不從其令也陰陽
之動有常節大人之動不極物法天應時所
以動而無失亢極於物者則抑性而有絶也
雷動地萬物緩風揺樹草木散大人去惡就
善天地布德除穢大人革弊施政耳民弗遠
徙故民之有去就也去尤甚就尤愈民皆樂
土不願移徙唯苛政之甚不得不去惠澤少
及不得不就非謂性分之所易也風不動火
不出大人不言小人無述火因風出民由上
教火之岀也必待薪火人之言必有信有信
而眞何往不成夫火之依薪言之在信所以
炎熾若能法教有恒眞而不渝所往皆遂也
河水深壞在山丘陵高下入淵義已見上陽
氣盛變爲陰陰氣盛變爲陽故欲不可盈樂
不可極盈則覆極則反忿無惡言怒無作色
是謂計得能審報復之道而不先犯以招其
咎是謂保安之計得也火上炎水下流聖人
之道以類相求雖舛錯萬類而同其方者莫
不得之聖人依陽天下和同依陰天下溺沉
陽道生暢陰道肅殺若然流布德澤則民和
洽全用荆楚則民墊溺也
老子曰積薄成厚積卑成高高行厚德在乎
積修首辱重變在乎積犯君子日汲汲以成
輝小人日快快以至辱汲汲自强日以成德
快快從欲以至身辱所積之異其消息也雖
未能見言君子之心亦未能消息倚伏之道
但慕善直前自成輝耳故見善如弗及依不
善如不祥見彼善事欲速循進處不善事如
在灾禍也苟向善雖過無怨且有向道之者
雖爲物所咎亦無加怨於物以明君子之道
自有常行之矣苟不向善雖忠來惡素無向
善之心雖有物忠順於己而必有不忠之時
雖來其惡遂生怨於彼者也然物與我期理
難常順責彼以恒固未之可乃知怨之所起
直在自無恒德也故怨人不知自怨怨由自
作奈何非物勉求諸人不如求諸己自得即
物無不得豈非不假求佗人故聲自召也類
自求也名自命也人自官也無非己者已上
四者皆由己得也自官謂賢愚所贍之位耳
操鋭以刺操刃以擊何怨於人害物物報怨
可自怨故君子慎其微慎機發之微也萬物
負陰而抱陽沖氣以爲和夫二氣交盛乃曰
和也萬物之形雖背陰向陽而虚靈之氣則
禀和也和居中央是以木實生於心草實生
於英英亦草心卵胎生於中央皆和居中央
而生其草木胎卵雖情性殊别然其禀氣受
類莫非以和居中之故也不卵不胎生而須
時自溼自燥而化生者須伺春秋溼燥之節
以感生也斯亦與和俱生耳地平即水不流
輕重均即衡不傾物之生化也有感以然陽
盛即生陰盛即死如彼衢水隨感傾波得乎
中和平而正也
老子曰山致其高而雲雨起焉水致其深而
蛟龍生焉君子致其道而德澤流焉道之高
深固能流德夫有陰德者而有陽報有隱行
者必有昭名夫陰德無機乃德之眞者隱行
無求乃行之實者既眞且實雖欲報之不明
名之不顯亦未之得矣樹黍者不獲稷樹怨
者無報德種黍得黍樹怨得怨

通玄眞經卷之六










通玄眞經卷之七寳七
　　　　(宋宣義郎試大理寺主薄兼/括州縉雲縣令朱弁正儀注)
　　　微明篇(道周象外謂之微德隱宜中/謂之明是知非微無以究眞)
　　　(宗非明無以契玄㫖/微明之義體用兩然)
老子曰道可以弱可以强可以柔可以剛可
以陰可以陽可以幽可以明可以包裏天地
可以應待無方此與道原篇意同也知之淺
不知之深知之外不知之内知之麤不知之
精知之乃不知不知乃知之孰知知之爲不
知不知之爲知乎夫道不可聞聞而非也道
不可見見而非也道不可言言而非也孰知
形之不形者乎故天下皆知善之爲善也斯
不善矣知者不言言者不知夫道絶形聲非
聞見能辯德非藻飾豈善惡能明故知者不
言言者不知其至已矣
文子問曰人可與微言乎老子曰何爲不可
唯知言之謂乎夫知言之謂者不可言言也
微言謂至妙言唯忘其言可與言也爭魚者
濡逐獸者趨非樂之也故至言去言至爲去
爲淺知之人所爭者末矣夫言有宗事有君
夫爲無知是以不吾知道者無名之妙言者
至理之宗達妙者無言明宗者不競是言至
而無言爲至而無爲而知自知爾執云吾知
文子問曰爲國亦有法乎老子曰今夫挽車
者前呼邪軤音乎後亦應之此挽車勸力之
歌也雖鄭衛胡楚之音不若此之義也治國
有禮不在文辯法令滋彰盜賊多有夫所用
者有宜各當其要猶挽車勸力不當奏以咸
池之樂治國寧民務崇樸素何煩藻麗之說
也
老子曰道無正而可以爲正譬若山林而可
以爲材材不及山林山林不及雲雨雲雨不
及陰陽陰陽不及和和不及道道者所謂無
狀之狀無物之象也無達其意天地之間可
陶冶而變化也夫道無正正出於道猶山林
非材而材出於山林自雲雨已下言不及道
者以其無狀無象故能包羅萬有總括羣方
唯體道者知變化無窮也
老子曰聖人立教施政必察其終始見其造
恩造恩謂制法立教也故民知書即德衰知
數而仁衰知券契而信衰知機械而實衰斯
數者皆由大道而後興隨時而立制制之逾
謹違之逾切是知實信衰而機械設機械設
而姦濫甚矣瑟不鳴而二十五絃各以其聲
應軸不運於己而三十輻各以其力旋弦有
緩急然後能成曲車有勞佚然後能致遠使
有聲者乃無聲使有轉者乃無轉也瑟無聲
聲在於弦軸不轉轉在於輪是無聲而能有
聲無轉而能有轉故無聲之聲而曲即成無
轉之轉乃能致遠也上下異道易治即亂位
高而道大者從事大而道小者凶冠不可踐
於足臣不可尊於君上下乖亂亡無日矣小
德害義小善害道小辯害治苛悄傷德矜小
惠而蔽大道縱小忿而傷至德大政不險故
民易導至德優游故下不賊至忠復素故民
無僞匿上有平正下無險詖上有清簡下無
巧偽
老子曰相坐之法立即百姓怨减爵之令張
即功臣叛獄訟相引無辜者受其怨爵位减
黜有功者懷其叛故察於刀筆之迹者不知
治亂之本習於行陣之事者不知廟戰之權
治亂者謂垂拱無爲之化非督責之吏所知
廟戰者謂决勝之術在方寸之地非一卒之
能曉聖人見福於重關之内慮患於㝠㝠之
外重關之内冥冥之外謂出禍福之場絶思
慮之境自非聖人安能玄鑒也愚者惑於小
利而忘大害故事有利於小而害於大得於
此而忘於彼小見忘大得利忘害迷倒之甚
弄愚若何故仁莫大於愛人智莫大於知人
愛人即無怨刑知人即無亂政愛人猶己則
刑不濫知人盡誠即政無亂

老子曰江河之大溢不過三日飄風暴雨日
中不出須臾上言人爲暴不乆而亡由飄風
橫厲不日而止也德無所積而不憂者亡其
及也夫憂者所以昌也喜者所以亡也故善
者以弱爲强轉禍爲福道沖而用之又不滿
也愚者執迷而不返以憂爲喜則遠亡善者
守道以全樸轉禍爲福則必昌
老子曰清靜恬和人之性也儀表規矩事之
制也知人之性即自養不悖知事之制則其
舉措不亂恬和者率性之本也規矩者制欲
之過也牽於欲利雖靜而常悖明其法度雖
動而不亂發一號散無競總一管謂之心見
本而知末執一而應萬謂之術發號謂使心
不競使心不競即混百節而歸根應萬物而
冥一謂之術居知所爲行知所之事知所乘
動知所止謂之道至人者行藏有時吉凶縣
料若其不然何以爲道也使人高賢偁譽己
者心之力也使人卑下誹謗己者心之過也
言出於口不可禁於人行發於近不可禁於
遠善惡由己謗譽因人衆口所偁莫之能禁
一行有虧無遠不至事者難成易敗名者難
立易廢凡人皆輕小害易微事以至於大患
夫禍之至也人自生之福之來也人自成之
禍與福同門利與害同鄰自非至精莫之能
分是故智慮者禍福之門户也動靜者利害
之樞機也不可不慎察也夫至人所爲必謀
始克料於終且名利之所起即禍福之生門
故杜名利之原閉禍福之門即智慮自通而
動靜無變也
老子曰人皆知治亂之機而莫知全生之具
故聖人論世而爲之事權事而爲之謀聖人
能陰能陽能柔能剛能弱能强隨時動靜因
資而立功睹物往而知其反事一而察其變
化即爲之象運則爲之應是以終身行之無
所困人皆能機於治亂之道而不能全身於
治亂之間故聖人論世權事應變無窮相時
而爲終身不辱也故事或可言而不可行者
或可行而不可言者或難成而易敗者所謂
可行而不可言者取捨也可言而不可行者
僞詐也易爲而難成者事也難成而易敗者
名也此四者聖人之所留心也明者之所獨
見也審行藏之勢察成敗之由其唯聖明方
能獨見也
老子曰道者敬小微動不失時百射重戒禍
乃不滋計福勿及慮禍過之同日被霜蔽者
不傷愚者有備興智者同功賢者無慮爲愚
愚者有備爲賢夫積愛成福積憎成禍人皆
知救患莫知使患無生夫使患無生易施於
救患難今人不務使患無生而施救患難雖
神人不能爲謀患禍之所由來萬萬無方聖
人深居以避患靜默以待時小人不知禍福
之門動而陷於刑雖曲爲之備不足以全身
故上士先避患而後就利先遠辱而後求名
故聖人常從事於無形之外而不留心於已
成之内是以禍患無由至非譽不能塵垢夫
陷於利害由愛憎愛憎不生毁譽安在君子
見未形則易治小人曲備而終禍救於已形
成則難脱也
老子曰凡人之道心欲小志欲大智欲圓行
欲方能欲多事欲少所謂心小者慮患於未
生戒禍慎微不敢縱其欲也志大者兼包萬
國一齊殊俗是非輻輳中爲之轂也知圓者
終始無端方音旁流四遠淵泉而不竭也行
方者直立而不撓素白而不污窮不易操達
不肆志也能多者文武備具動靜中儀舉動
廢置曲得其宜也事少者秉要以偶衆執約
以治廣處靜以持躁也故心小者禁於微也
志大者無不懐也智圓者無不知也行方者
有不爲也能多者無不治也事少者約所持
也凡此數者非夫至聖高眞莫能兼也故聖
人之於善也無小而不行其於過也無微而
不改行不用巫覡而鬼神不敢先可謂至貴
矣然而戰戰慄慄日慎一日是以無爲而有
成也外不負物内不慙心何須巫覡寧懼鬼
神由懷兢傷然可保終也愚人之智固已少
而所爲之事多故動必窮故以正教化易而
必成以袤教化其勢難而必敗舍其易而必
成從事於難而必敗愚惑之所致不量得失
坐致危亡事繁難治雖勞將敗物簡易從必
成而不爲者愚之至也
老子曰福之起也緜緜禍之生也紛紛禍福
之數微而不可見聖人見其始終故不可不
察福如鴻毛聖人獨見禍若太山愚者莫睹
明王之賞罰非以爲己以爲國適於己而無
功於國者不施賞焉逆於己而便於國者不
加罰焉明主賞罰在於公正益於國便於人
則行利於己不利於人則止也故義載乎宜
謂之君子遺義之宜謂之小人君子小人豈
有定分舉措合宜即爲君子動用乖分即爲
小人通智得而不勞上士縣解其次勞而不
病中人勉力不倦其下病而不勞下士心眼
昏滯精神迷倒故勞逾甚病逾篤也古之人
味而不舍也今之人舍而不味也不舍不居
也味道味也古人味道而不居今人無道而
自伐也紂爲象箸箸以象牙爲之而箕子歖
歖其華侈魯以偶人葬偶人刻木似人爲盟
器之類也而孔子歎歎其非禮見其所始即
知其所終小人見象箸偶人以爲其生也榮
其死也盛君子觀之其道也衰其德也亡
老子曰仁者人之所慕也義者人之所高也
爲人所慕爲人所高或身死國亡者不周於
時也故知義而不知世權者不達於道也徒
高仁義之風不識機權之變無救敗亡豈爲
周達者也五帝貴德無爲而治三王用義誅
暴寧民五伯任力任知力也今取帝王之道
施五伯之世非其道也故善不同非譽在俗
趨行等逆順在左右言時代既異治化不同
當五伯之時行太古之道猶膠柱調瑟療渴
以鴆實亦難矣知天之所爲知人之所行即
有以經於世矣經治常也知天而不知人即
無以與俗交知人而不知天無以與道游知
天和人知俗知時可以治世可與道游也直
志適情即堅强者賊之以身役物即陰陽食
之適我志即乖彼心必爲强堅者所忤徇於
物即勞其體猶冰炭之相攻陰陽謂躁靜也
得道之人外化而内不化外化所以知人也
内不化所以全身也故内有一定之操而外
能屈伸與物推移萬舉而不陷所貴乎道者
貴其龍變也得道之人其動也天其靜也地
動靜適時卷舒在我故俗莫得而害世莫得
而羈故尼父見老君其猶龍乎變化無方也
守一節推一行雖以成滿猶不易拘於小好
而塞於大道既滯一方寧論大道道者寂寞
以虚無非有爲而於物也不以有爲於己也
物我之間居然已泯寂寞之際自然而神是
故舉事而順道者非道者之所爲道之所施
也道本無爲今云順道即是有爲有爲即事
起事起即患生且道無常容事無常順爲事
逆之則是非紛然禍患斯作故云非道者所
爲也施者設也言外設程科是道儀表非其
眞實不可執之執者失之爲者敗之理可明
也天地之所覆載曰月之所照明陰陽之所
煦雨露之所潤道德之所扶皆說一和也是
故能戴大圓者履大方謂人戴天履地鏡太
清者視大明謂睹日見月也立太平者處大
堂謂在宇宙之間能游於冥冥者與日月同
光無形而生於有形是故眞人託期於靈臺
而歸初反未生也視於冥冥聽於無聲冥冥
之中獨有曉焉寂寞之中獨有照焉言眞人
在天地之間睹日月之光游乎大平則何往
不適居乎大堂而無不容於冥冥之中曉乎
無聲而衆聲應寂寞之内照乎無形而羣形
見則與天地相保日月同明寄託靈臺含藏
至精謂之眞人也其用之乃不用不用而後
能用之也其知也乃不知不知而後知也前
已釋道者物之所道也德者生之所扶也仁
者積恩之證也義者比於心而合於衆適者
也四者所用以處世修身不可失也道滅而
德興德衰而仁義生故上世道而不德中世
守德而不懷下世繩繩而恐失仁義故君子
非義無以生失義即失其所以生小人非利
無以活失利則失其所以活故君子懼失義
小人懼失利觀其所懼禍福異矣道喪德衰
仁絶義薄君子無義無以全其道小人無利
無以活其身君子懼失義以爲禍小人欲利
以爲福也
老子曰或欲利之適足以害之或欲害之乃
足以利之夫病濕而强餐之熱病渴而强飲
之寒此衆人之所養也而良醫所以爲病也
快於目悦於心愚者之所利有道者之所避
聖人者先迕而後合衆人先合而後迕故禍
福之門利害之反不可不察也夫病渴飲之
以水良醫以爲禍貧者取財於不義君子以
爲害先迕而後合愚者之所犯先合而後迕
聖人之所惡夫利害相反禍福相傾不可不
察也
老子曰有功離仁義者即見疑有罪有仁義
者必見信故仁義者事之常順也天下之尊
爵也言雖功名已立而仁義不可捨也捨之
則罪累斯及順之則爵禄可尊雖謀得計當
慮患解圖國存其事有離仁義者其功必不
遂也言雖無中於策其計無益於國而心周
於君合於仁義者身必存故曰百言百計常
不當者不若舍趨而審仁義也爲人臣圖國
之難驕主尊己而功不成者去仁義故也或
有良謀不用奇計不行戴君盡力雖不見察
終保仁義不敢暫忘而身亦無害也
老子曰教本乎君子小人被其澤利本乎小
人君子享其功使君子小人各得其宜即通
功易食而道達矣德澤被乎下禄利奉於上
則無官而自治不令而自行各安其所道之
達也人多欲即傷義多憂即害智欲生義奪
憂積智昏故治國樂所以存守其道也虐國
樂所以亡縱其欲也水下流而廣大君下臣
而聰明君不與臣爭而治道通故君根本也
臣枝葉也根本不美而枝葉茂者未之有也
聖人之治者明四目達四聰屏袤慝任賢能
則上垂拱無爲自化則下盡心而奉職豈有
交爭之理即根本日固枝葉繁盛也
老子曰慈父之愛子者非求其報不可内解
於心聖主之養民非爲己用也性不能已也
及恃其力賴其功動而必窮有以爲即恩不
接矣父之愛子君之牧民豈求所報自然之
分天道也或有君父恃其功力驕其臣子者
恩惠不接也故用衆人之所愛即得衆人之
力舉衆人之所喜即得衆人之心故見其所
始即知其所終兼愛天下天下雖大俱爲一
家之人不愛天下則匹夫雖微猶萬方之敵
以此而觀則終始可知存亡可察也
老子曰人以義愛黨以群强是故德之所施
者博即威之所行者遠義之所加者薄即武
之所制者小此謂德澤無私所附者衆棄義
用武即所存者寡也
老子曰以不義而得之又不布施患及其身
不能爲人又無以自爲可謂愚人無以異於
梟愛其子取之不義積而不散所謂養虎自
齩育梟自斃之也故持而備之不如其已揣
而鋭之不可長保然局固箱篋終爲大盜之
資安得長有也德之中有道道之中有德其
化不可極有道者必有德有德者必有道道
德充備與變化無極也陽中有陰陰中有陽
萬事盡然不可勝明福至祥存禍至祥先見
祥而爲不善即福不來見不祥而行善即禍
不至利與害同門禍與福同鄰非神聖莫之
能分故曰禍兮福所倚福兮禍所伏孰知其
極陽中有陰陰中有陽言禍中有福福中有
禍夫見福而爲祥則知福爲禍始見禍而遽
爲善則知禍爲福先禍福之來有如糺纏自
非至聖莫知其極也人之將疾也必先甘魚
肉之味國之將亡也必先惡忠臣之語人病
者甘其口美其味必死之徵國亂者惡忠言
信袤說必亡之兆故疾之將死者不可爲良
醫國之將亡者不可爲忠謀人將死者醫雖
良而莫救國將亡者忠雖盡而難存唯良醫
忠臣審必死而不救察可存而爲謀也脩之
身然後可以治民居家理治然後可移宫長
故曰脩之身其德乃眞脩之家其德乃有餘
脩之國其德乃豊以身觀彼自家刑國其要
脩身在於全德民之所以生活衣與食也事
周於衣食則有功不周於衣食則無功事無
功德不長衣食者庶民之命庶民者君臣之
本衣食既周於身君臣長保於國也故隨時
而不成無更其刑順時而不成無更而理時
將復起是謂道紀時有興廢運有休否不可
以前時之繁政爲今世之要理言刑不可廢
理不可易能知於此道之紀綱也帝王富其
民敦其本也霸王富其地務其廣也危國富
其吏重斂則困治國若不足治亂也不足將
亂之徵也亡國囷倉虚費用無度倉廪日虚
君荒民罷不亡何待故曰上無事而民自富
上無爲而民自化安其居樂其業起師十萬
日費千金師旅之後必有凶年故兵者不祥
之器也非君子之寳也兵革興之於前凶荒
隨之於後國費萬金民罷煩役故知凶器非
聖人之所寳和大怨必有餘怨奈何其爲不
善也夫和怨者謂主不明黜有功之臣削有
士之君不忍一朝之忿以爲之患君赫怒於
上臣憤驕於下奈何其爲不善以積餘怨古
者親近不以言來遠不以言使近者說遠者
來近說遠來者在德不在言與民同欲即和
與民同守即固與民同念即知得民力者富
得民譽者顯行有召寇言有致禍無先人言
後人已附耳之言附傳也先言後傳之於耳
流聞千里言者禍也舌者機也出言不當駟
馬不追寇有所愛者利禍有所起者言然言
者無足而走無翼而飛白圭之玷駟馬何追
言禍之疾也
昔者中黄子曰天有五方四方中央地有五
行金木水火土也聲有五音官啇角徵羽也
物有五味甘苦辛酸醎也色有五章青黄赤
白黑也人有五位五臟也故天地之間有二
十五人也二十五等人品類各差也上五有
神人眞人道人至人聖人變化不測曰神純
素不雜曰眞通達無礙曰道心洞玄微曰至
智周萬物曰聖次五有德人賢人智人善人
辯人含畜曰德人愛曰賢明慧曰智通恕曰
善文辭曰辯中五有公人忠人信人義人禮
人無私曰公奉君曰忠不愆曰信合宜曰義
恭柔曰禮次五有士人工人虞人農人商人
事上曰士監器曰工掌山澤曰虞治田曰農
通貨曰啇下五有衆人奴人愚人肉人小人
庶類曰衆伏役曰奴昏昧曰愚無慧曰肉無
識曰小人也上五之與下五猶人之與牛馬
也言賢愚有差天地縣隔也聖人者以目視
以耳聽以口言以足行在世聖人六情滯隔
猶有因假眞人者不視而明不聽而聰不行
而從不言而公出世聖人方寸已虚觸塗無
隔故聖人所以動天下者眞人未嘗過焉賢
人所以矯世俗者聖人未嘗觀焉治世存眞
各盡其分故唐堯聖德以配天仲武高亢以
矯俗也所謂道者無前無後無左無右萬物
玄同無是無非迎之無前隨之無後孰能於
左誰知其右泯然玄同强名爲道
通玄眞經卷之七





