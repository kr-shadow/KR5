#+TITLE: 陰符經三皇玉訣--
#+DATE: 2018-05-12 10:21:35
#+SOURCE: github.com/kanripo/KR5a0120 master e4ea5073                
陰符經三皇玉訣序餘一
　　　　軒轅黄帝製
朕詔文武百官同理國事有護國岐師出班
奏表有奇怪鳥獸銅頭鐵額坐高三丈兩翅
如刀飛騰遮蔽日月皆昏在地吞石颺沙江
河枯乾又傷害人民性命甚多天下無治遂
詔文武百官車駕親出觀天下人民痛傷視
見蚩尤果有怪鳥難治朕前去至一大山夜
見紅光紫霧白氣青霞圍繞不散再詔文武
盡視皆見岐師奏言此山有名虚天壇第一
洞天上臨玉清元始之宫朕親駕到山有一
石洞不知深淺差勇猛壯士名重山身長三
丈五尺使入洞内用燭火前去經三曰三夜
方出重山奏言中有大石匣金甲神人八員
守定各執斧鉞仗劍喝云不得到此重山奏
畢朕發心燒香上奏三清願臣有分開取石
匣不避凶吉要知天地秘密天機之事焚香
告禮三清朕遂同入洞亦有紅光遶定不見
金甲神人朕於石匣見一巷經號曰
元始天尊混元三皇玉訣陰符經即將經出
洞焚香拜禮上謝三清開看見字不常盡是
天文篆書三百餘字分爲三巷上卷天皇中
巷地皇下巷人皇上卷按神仙抱一之道中
卷按富國安民之法下巷按强兵戰勝之術
與天地陰陽萬物爲祖宗治國齊家持身不
死之道皆從此經乃青陽秀炁自然結成文
每字方圓一丈朕復回皇都再集文武百官
議此經事之理盡言不知此義理不曾聞此
經出處朕遂行宣文天下名山洞府恐有玄
妙高士並世賢人深曉經義之事曾收此經
者便許奏呈解義如通此陰符經義者朕賞
金賜命天下盡無此經豈通道理朕遍訪名
山洞府修道之士盡拜爲師求長生之路要
解此經之義絶無人知義理盡是旁門小法
自此四十餘年入道身衰皓髮如銀道也難
成朕聞崆峒山有一高聖先生廣成子妙道
深玄朕車駕親詣自心屈弱膝行肘步禮拜
侍立告求廣成子先生指教臣自石室中得
陰符經一卷不曉義理在世盡不通曉此經
今遇先生感天不忘要通此經之妙道廣成
子先生言此經者是上天所秘在世洞天隱
此經一卷鎮天下妖魔龍神精怪當與世上
有德行之人遇此經者修長生之路復升天
道永世流傳天下信道有縁之人此經要知
義理天下莫能知見今峨嵋山有一高聖天
眞皇人深曉此經義理廣成子同去侍見天
眞皇人朕問此陰符經天皇地皇人皇陰陽
造化治國治家治身長生不死復升於天界
如何修道朕聞高聖廣成子先生說高聖天
眞皇人答朕當時深曉陰陽造化成道之理
朕道成升天之日恐後人信道修眞者憑何
經文朕乃留此經徧行於世復隱此經一卷
於崆峒山又留九宫入卦分陰陽五行奪造
化動天機入室登壇九宫局式璇璣立斗時
分候節氣金木生殺擇眞至寶取時造化内
煉輕清化神純陽之體返金靈之虎變赫火
龍虚騰炎天之上入聖朝元之道集成文序
又分造化陰陽日月爲象天地爲父母八卦
爲子孫太一行乾坎艮震巽離坤兊天發殺
機移星易宿九宫之圖如後人獲遇此經者
不得輕泄不信之人若傳下愚之人者墮九
玄七祖入輪迴永不得出期後殃及子孫也


















陰符經三皇玉訣卷上
黄帝問曰陰符者何也廣成子曰此陰符二
　字上可通天下可察地中可化生萬物爲
　人最尊陰者暗也符者合也古之聖人内
　動之機可以明天地造化之根至道推移
　之源性命之本生死之機知者可究合天
　地之機操運長生之體故曰陰符也
黄帝曰上有神仙抱一之道者何也天眞皇
　人曰夫神仙抱一之道者上天所秘世人
　不可得之神仙抱一者乃是太一含眞之
　炁太一者乃是北極太淵之源乃虚無煉
　神之道上天所秘世人不可得知子在人
　間安曉此語一者天炁也人將太一眞炁
　與我眞炁相濟更要知天時受天氣接人
　氣人氣接天氣與天氣相接而不死也人
　若包含太和眞炁乆而煉之乃爲大丹純
　陽也陽者天道故神炁合道乃爲神仙抱
　一之道也
黄帝曰中有富國安民者何也廣成子曰富
　國安民者乃煉炁之道也凡人將眞精煉
　成神胎名曰胎仙故聚而成形散而成炁
　故與道相通道者養炁養炁者保神合於
　大道故曰眞炁相濟乆而用火煅煉成丹
　若能全精炁煉作純陽故乃成丹換形萬
　神皆安國中有寶故曰富國安民也
黄帝曰下有强兵戰勝者何也天眞皇人曰
　强兵戰勝者乃眞炁戰退陰氣也煉體純
　陽金筋玉骨鶴體松形謂之純陽故得不
　死以身爲國以心爲君以精爲民以形爲
　爐首者鼎也精滿於腦故用火煅煉成丹
　因精體見火火者陽炁息者風也以風吹
　火乆煉形神俱妙故曰煉神之道存心於
　内眞炁自然冲和不死故曰煉百關精髓
　純陽也九竅炁定下關精炁不泄者勝也
黄帝曰天皇者何也廣成子曰天皇者先天
　之前五劫開化混沌之始也天皇一炁聖
　化萬象主天聖玉虚聖境明皇之祖炁也
黄帝曰地皇者何也天眞皇人曰地皇者天
　皇一炁下降於地地炁受之二炁相合主
　生化金光之炁乃是洞神眞境眞皇之祖
　炁也
黄帝曰人皇者何也廣成子曰人皇者在天
　地之間虚無至理爲天皇一炁地皇一炁
　太空虚中相合化金木五星爲中宫合乾
　坤八卦保護化神乃仙境主中元人皇之
　祖炁也
黄帝曰觀天之道執天之行盡矣何也天眞
　皇人曰觀天者乃丹陽之炁純陽之物精
　氣運而不絶昇沉往還周時復始包含萬
　象乃青陽之炁天地者陰陽之精天氣下
　降地氣復昇昇而復降人在其中而不知
　其理天之陽精爲曰地之陰精爲月曰月
　運而不休寒暑煎而無息凡人不知身内
　亦有天地之炁天氣升降有時人知者觀
　天之道執天之行盡矣
黄帝曰何謂不知廣成子曰頭以象天清陽
　之本足以象地濁陰之源人能内含天地
　之道與天地齊年人身中有眞陽之炁藏
　於陰精之内精炁者眞炁之母眞炁者精
　炁之子常將子母相守故不死復歸其源
　爲人不知時日天樞之上天元一炁主之
　天樞之下地元一炁主之天樞之中陰陽
　眞源主之人用天時混元正一之炁上下
　無窮與天地齊年乃觀天之道執天之行
　盡矣
黄帝曰人用者何也天眞皇人曰聖人存精
　養氣以保形神人不知者貪慾亡精用心
　失神勞形散氣更不能使其神氣合道不
　知天地之升沉日月之運轉故死也以其
　分受日月之炁若能觀此天地與我同耳
　爲人不知天地之理陰陽之㫖若合天地
　之體則至矣此乃人之用也
黄帝曰天有五賊見之者昌何也廣成子曰
　天受一炁内含五星之正炁而禀清濁之
　源地受一炁故生二儀復升於天造化以
　成三元布列四時中有五炁推運共成五
　行五賊者則五行之正炁也人能賊天地
　之炁奪陰陽之造化混三元之返覆復四
　門之往來一炁皆同故成道也乃五賊也
黄帝曰天有五賊如何用也天眞皇人曰五
　賊者是五炁也長養萬物生殺之機權造
　化之本始天以五炁聚而成形散而爲風
　子能知道之源者藏於身中分而滿於體
　内精氣與天炁相濟乆而煉成丹是五行
　之正炁也天炁下降地炁受之而不相離
　人在其中五炁之内若能賊之故不死也
　吾今二十萬二千歲矣皆因知五賊造化
　返復之理也吾今傳受五賊之理子與吾
　皆同子若不知五賊之理故有死矣若能
　從吾之言賊天地五星之炁則不死也乃
　五賊之理也
黄帝曰五賊在心施行於天何也廣成子曰
　人身中亦有五行之正炁五行正炁者五
　臟之氣也五臟之氣者五賊也水得其一
　者人腎屬於水未生之前道爲之本先生
　左腎象北方大淵之源造化之本爲青陽
　之炁號曰青龍屬木次生右腎屬金内有
　眞精主五行之正炁號曰白虎乃是白元
　君一炁二腎内生白脉二條上湧朝元通
　靈陽之宫復降下通於巽坤中有五炁聚
　四時合於乾艮出天甲入戊己之内乃道
　生神之始人按天時相接天地之炁頭圓
　象天足方象地中理五炁聚而入於絳宫
　達於筋骨升而朝於鼎内復降湧泉入於
　中黄之宫混合萬神故青陽至首群陰皆
　散更用五行正炁内濟共一鼎煉成丹故
　不死矣乃施行於天也
黄帝曰宇宙在乎手何也天眞皇人曰宇宙
　者天地也陰陽萬物之本受陰陽而成形
　陰者地炁陽者天炁天炁下降地炁受之
　地炁上騰天炁接之天炁地炁相交陰陽
　感契萬神生化成象上古聖人把握天地
　陰陽造化之元機機者在於用知者得而
　守也守者道也而不死也故曰宇宙在乎
　手也
黄帝曰宇宙在乎手者如何用也廣成子曰
　天地交合宇宙不散内造化生神立陰陽
　神機則成大道大道者無爲也無爲則命
　不亂命不亂則神不移神不移則精不散
　精不散則氣不絶更以道氣通行而固身
　若運於精火相隨煅煉成金丹者乃自然
　也吾知宇宙之機運而連連行之合於天
　地之作勿令放也久而神自朝元故不死
　矣乃宇宙在乎手者也
黄帝曰萬化生乎身者何謂也天眞皇人曰
　萬化者神也精不散而神不離神室者萬
　神聚會之鄉在崑崙之中五炁聚於内人
　能將眞精炁結成神胎朝於鼎上故曰至
　聖萬神皆聚而爲一凡人移精失炁而不
　能保神是不知生身之法生身之法陰陽
　之道故曰萬化生乎身也
黄帝曰何者生身之法也廣成子曰從一炁
　所生而不知一炁之造化一生二二生三
　三生萬物人受一炁化成三炁神氣精此
　乃生身之法也
黄帝曰一者何也天眞皇人曰一者天地之
　根陰陽之祖萬物之首乃生神也子能知
　眞一之炁而萬物自生則不死故曰一也
黄帝曰天性人也人心機也何也廣成子曰
　天以斗運爲機人以心爲機心者神也神
　機合道乃鬼神不測人未生之時先受一
　炁爲命然後父母二炁相合故乃成形胎
　元生神故爲性之源人能澄心如天地動
　機故同天地乃因性靜心機合道故曰天
　性人也人心機也
黄帝曰人心機者如何用也天眞皇人曰人
　心者機本也人能存心守神而不忘機用
　心者百神之元也安心者養性也是以聖
　人安其心而抱元含眞含眞者安性也以
　心爲性以炁爲命炁絶則命亡皆亂於性
　也失其氣故死矣若人如天炁澄清故不
　失於性也性不失則炁不散炁不散則命
　不亡命不亡則形不滅也天地者性命之
　本也故曰天性人也人心機也
黄帝曰立天之道以定人也何也廣成子曰
　天道者清陽之炁也故以純陽爲本人能
　含造化純陽之體如天地之陽而不棄也
　人受一正之炁體養萬神純陽之理故曰
　立天之道以定人也
黄帝曰立天之道如何用也天眞皇人曰天
　道者人之本也父母者人之始也人能留
　形於本而不失於始調神合道故曰立天
　之道也
黄帝曰如何留形不失於始也廣成子曰人
　不憂愁思慮而不失其本去疾病勞苦而
　不失於始也失其本者自亡其命失其始
　者形還下土若人能心靜無慾而存神炁
　不失其始者知理也
黄帝曰天發殺機移星易宿何也廣成子曰
　天之母者太易内藏陰陽二炁日月也日
　月未分聖化生神神名太一之首日月又
　分爲陰陽陰陽分其五太五太者五帝五
　帝又分八卦八卦朝於中聖化爲九宫乃
　是太一之神宫立其五斗内有中斗日月
　星奇北斗受機斡運陰陽陰爲機者死陽
　爲機者生陰陽合機爲之道太一將生殺
　之機周游八卦移星易宿返陰爲陽乃長
　生返陽爲陰殺者死也天之四時造化八
　卦循環人身中亦有爲人不知爲陰而殺
　乃死展轉輪迴失其人身人能致修者道
　也故曰天發殺機移星易宿也
黄帝曰何謂不失人身殺機不死者何也天
　眞皇人曰太一鎮在九宫出入有時召太
　陽君回入陽殿四時移換八卦朝元萬神
　都聚殺陰返陽排列星辰歸其金闕之内
　聖境太清正陽白元君也若人知此天發
　殺機能將太一眞炁隨機應化返八卦純
　陽復歸乾坤之祖炁使合混沌九天生神
　之章乃爲天道永得長生依此造化爲眞
　人也故曰天發殺機移星易宿也
黄帝曰地發殺機龍蛇起陸何也廣成子曰
　冲和一炁發者動也故天運不絶殺機者
　變化也龍者天炁也風也蛇者地炁也火
　也人能運精炁上下往來奪之造化故玄
　機若去六慾動於機權如天地之體人在
　其中有眞陽之精炁名曰蛇上通天元之
　炁呼吸而上下相應地動之機起而離陸
　故曰地發殺機龍蛇起陸也
黄帝曰人身中知何用天眞皇人曰臍下一
　寸三分者氣海也中有眞精一合按於地
　土中有二經通於腦腦中有府名靈陽之
　府有二　左曰太極之　右曰冲靈之　
　上通天炁下至海源故曰呼吸天炁下降
　地炁上騰二炁相接則養眞精名曰龍青
　陽之本下者爲蛇則元炁也二炁相交成
　藥乆煉成丹故不死也乃陽神超於身外
　乃人身中地發殺機龍蛇起陸也
黄帝曰人發殺機天地返覆何也廣成子曰
　人發殺機者去六慾七情靜則靜於情意
　動則動於神機内用神炁上下相合守於
　神者陽氣也頭圓象天足方象地天地返
　覆乃陰陽升降人之返覆呼吸徹於蒂耳
　一吸天炁下降一呼地炁上升吸者天炁
　呼者地炁我之眞炁相接也人能下運地
　炁至天上故曰人發殺機天地返覆也
黄帝曰天人合發萬變定基何也天眞皇人
　曰天生萬物人爲萬生一物之首也故天
　地相合而長養萬物人能用精炁相合而
　萬神皆喜天地故不棄而相逐神在其中
　神者乃天道也而好清若濁而神散不合
　天道上古聖人固精養神存炁養精合於
　天道乃爲眞人天有一炁地有二儀中有
　三光四時共備五行相列六合相生七政
　爲機八卦乃同九宫布滿天地五斗璇璣
　人亦有之人能受天地一炁相和諸神配
　合兩儀大丹乃成一炁上下無窮四時中
　有一炁播於中土五行顛倒内六陽上朝
　金闕七眞常居體内八卦共起元宫三光
　混混白雪飄飄七政功成黄芽内長九宫
　貫串萬象乃合天道故曰天人合發萬變
　定基也
黄帝曰性有巧拙可以伏藏何也廣成子曰
　天性不可亂神炁若亂故不知所以神伏
　藏者性如朗月自然通道巧者内使天機
　外事不可入故伏智藏神也乃同天道拙
　者爲人不知自有神炁合道縱心信意生
　情一任散失神炁不明天地造化亂認陰
　陽故有死也乃性有巧拙也
黄帝曰性有巧拙如何伏藏用也天眞皇人
　曰性者神也不可動也故神定炁和元炁
　自降伏者不貪嗜慕慾藏者藏於神光炁
　入絳宫萬神聚會之鄉伏藏而不動萬神
　不散故曰伏藏神定造化乆煉成道乃性
　巧不拙也
黄帝曰九竅之邪在乎三要可以動靜何也
　廣成子曰九竅者心有九竅内藏九氣上
　者三清之炁中者三皇之炁下者本元之
　炁乃精炁神也出入有時混而爲一外通
　耳目口鼻陰中也三要者神氣與精相合
　玄化玉户上通於天下通於地中通三皇
　之祖炁乃三要之道也動靜耳目口鼻也
　目觀則心動耳聽則神移曰談則氣散鼻
　馥則精髓化爲陰濁之水若故令靜而不
　動則心中二竅左曰玄右曰牝下入氣海
　上通泥丸此眞炁相通故使神氣動機玉
　户自閉穿脊腠過三關而朝北極陽宫動
　而保養眞神上古聖人云動則動於神機
　靜則靜於心意精氣神是三要也故曰九
　竅之邪在乎三要也
黄帝曰火生於木禍發必尅何也天眞皇人
　曰木去其火則不灰人去其惡性則不死
　木中有火火發必焚其眞炁乃成煙燄即
　上升而歸天火煅木爲灰爐而歸土凡人
　性惡爲火火出則神散神散則氣離氣離
　則身死眞陽之炁歸於天濁陰之質歸於
　土謂火從木生即以水救之即不灰人起
　火性以柔而救之即身不壞人之火發而
　萬神皆散故死也人能制火禍不能尅乃
　成大道故曰火生於木禍發必尅也
黄帝曰姦生於國時動必潰何也廣成子曰
　國中有姦乆而破國身中有邪乆而亡身
　國去其姦則邦寧人去其情即身安去姦
　者六慾七情三尸也人能制姦邪者成其
　大道也故曰姦生於國時動必潰也
黄帝曰如何得安身也天眞皇人曰萬物盗
　太虚眞炁人腹中有蠱盜萬物之炁而名
　虹蠱虹蠱者化爲佞蟲佞蟲者賊我之䰟
　魄亡我之神氣散我之精血死我之形也
　人能知陰陽造化起眞火煉陰邪之姦故
　殺虹蟲不令爲害故得身安返成大道也
黄帝曰知之修煉謂之聖人何也廣成子曰
　上古聖人用神機測天地陰陽升降有時
　要知火候之數下火依時戊己宫内本始
　生神之母也知者復歸其母勿令放失更
　受天炁爲青陽之首合地炁眞陰之母我
　之神氣精在其中五炁皆全心靜無慾用
　火煅煉煉成純陽造化成道魄返陽魂情
　陰盡滅松形玉骨百關無漏上達於天界
　乃爲眞人也故曰知之脩煉謂之聖人也
陰符經三皇玉訣卷上










陰符經三皇玉訣卷中(下同/卷)餘一
黄帝曰天生天殺道之理也天眞皇人曰天
　生者人歸元道正發復升生也内合天作
　至道生眞遁隱在世其人能測聖機内明
　外通天地故知者不死也天殺者爲人不
　信天道任意損失精神炁故害物不過天
　數而死殺也故曰天生天殺道之理也
黄帝曰天生天殺如何用也廣成子曰爲人
　修道不知天時歸根復始錯認根源故死
　也若人知天時眞炁歸根復命要知造化
　者乃有虚無眞源陰陽合一爲五行正炁
　也乾坤相勝要知進退乃無生死夫人道
　爲本若不知生殺者是謂補不足而損有
　餘道之理也故曰天生天殺也
黄帝曰天地萬物之盗萬物人之盗人萬物
　之盜三盜既宜三才既安何也天眞皇人曰
　天以一炁而長養萬物天地炁散萬物盜
　之萬物炁散人以盜之人知盜萬物之眞
　炁養形更知升降順天時接天炁奪之造
　化長生不死乃人盜萬物之天炁故成道
　也人不曉造化者爲萬物復盜人之炁即
　因五穀而生即因五穀而死乃人被萬物
　復盜之而死也
黄帝曰人盜萬物如何不死廣成子曰人受
　冲和之炁而生故不死也既禀受有情慾
　而死也若能存一炁故保神天以一炁而
　生萬物更與陰陽相和五穀共備人乃實
　腹强骨不失精炁神故不死也三盜既宜
　者人能盜天地萬物之炁以通神明與天
　地相宜三才以安人之精神與天地同而
　好清靜是以聖人恬淡虚無眞氣存元精
　神内守豈得死也故食飽者而傷於精血
　太勞者而散於神炁心起情慾者萬物豈
　得不盜之也故止飲食而身自輕止思慮
　而神自靈止嗜慾而神自清故乃得道也
　何勞外求故曰三盜既宜三才即安也
黄帝曰故曰食其時百骸理何也天眞皇人
　曰上古聖人食天炁而有時自然百骸調
　暢引太和眞炁注於身田即五臟清凉六
　腑調泰關節自通精神以安也食時奪其
　造化乃成大道也故曰食其時百骸理也
黄帝曰元炁通百關如何用也廣成子曰天
　炁柔弱穿筋透骨養神安精皆使關節通
　流豈不知理炁者人之本始也本始者天
　炁也故百姓日用而不知炁之升降陰陽
　往還有時受之一炁長養萬物若靈芝逢
　冬不死如人得道不死乃元炁通百脉關
　也
黄帝曰動其機萬化安何也天眞皇人曰神
　機内用千變萬化自然成道故機者開其
　天關玉户自閉而火發天關鍊髓純陽乃
　火相從乆鍊而成丹故曰機也萬化者炁
　結成神朝歸於金關自然安神安身久而
　不死也機者密也人運機而化身無窮内
　外通神道合故曰動其機萬化安也
黄帝曰人知其神而神不知不神而所以神
　何也廣成子曰人知外象有吉凶之兆即
　禱而信求其應不知自己身中有神外可
　通天地内可修鍊成道顯自己陽神通聖
　何勞外求因精生炁精者炁之母神者炁
曰一者階於道幾於神用之在機顯之在
世成之在君太宗謂靖曰讀千章萬句不
如悟之一句蓋通於一萬事畢自古自今
生天生地捨此何以哉夫旣得其母以知
其子則推五行之循環觀四時之變通與
墳所宗仙聖所宅凡知之所不能與思之
所不能至自非極深而研幾者安能總其
鉗轄撮其樞要而統宗元之會造妙徼之
門也唯天下之至神然後能寓衆妙所寄
見朝徹之獨而得其闔闢關鍵之原則有
之以爲利无之以爲用不知其盡也一本
哲字下續一百一十四字非也

黄帝陰符經解義(終)





　所爲不知者亡精神散血氣焉得知也欲
　要知者靜心養性固氣保神靈而自知道
　也見其神也故曰天下莫能知莫能見也
黄帝曰君子得之固窮小人得知輕命何也
　天眞皇人曰是以聖人窮於大道可通天
　地陰陽之理者固其命也聖人得知固其
　氣不失其精也精氣相合而生成大藥皆
　因知造化鍊神不散固氣通神也凡小人
　不知性命之本而不得保精神乃亡其身
　命故不守其神而婬於世乃失其精神輕
　其命而不自保故死也君子乆而行之可
　以固窮小人輕其命也常以輕神失命亡
　其身故曰君子得之固窮而小人輕命也
黄帝曰瞽者善聽聾者善視何也廣成子曰
　視秋毫者不見泰山聽噍嘹者不聞雷霆
　善聽者非耳聰也察音聲者而自殺之善
　視者非目明也察色者而自殺之瞽者不
　見日月之光察聽陰陽交合乆而行道得
　長生也聾者不聞雷霆察通日月往還乆
　而行道得乆視也夫視者内見其機聽者
　内聞其聲此兩者合道也故曰瞽者善聽
　聾者善視也


陰符經三皇玉訣卷中















陰符經三皇玉訣卷下
黄帝曰絶利一源用師十倍何也天眞皇人
　曰絶名弃利元炁自守絶巧棄智盗賊無
　有絶於聲色更用元炁抱一守中勝貴人
　十倍太上用大道至於天下爲聖師藏火
　於中源乆而不動動而自然合於大道焉
　用智巧故離其慾而勝師十倍故曰絶利
　一源用師十倍也
黄帝曰三返畫夜用師萬倍何也廣成子曰
　三返者三元也天元眞炁居首靈源眞炁
　居中本源眞炁居下是以精氣者師也心
　者君也形者鑪也用精曰夜遇三元上下
　無窮而用之兼倍精神元炁不散形體不
　衰而通於晝夜晝則日用而明陽得夜炁
　内動陰炁於外陽炁者精神之本也陰炁
　者敗我之形也若能精神遇三元之祖炁
　上下混而爲一如師使之萬神俱其一化
　其神晝夜不停陰魄俱消三陽獨居於内
　久而神自朝元故不死也故曰三返晝夜
　用師萬倍也
黄帝曰心生於物而死於物何也天眞皇人
　曰用心者意動也意動則神移神移則氣
　散氣散則命亡故死也心正者是神定也
　制者則心正一炁之源内動之機萬化皆
　通心亂則萬神皆廢故去情意則萬神不
　失於物也故曰心生於物而死於物也
黄帝曰機在目何也廣成子曰道之遠者在
　八化之外近在眉睫之間大則包含天地
　細則貫串眉毛神機内動目睫飛鉛故神
　機在目爲其間有神室内動之機在目而
　明也非常景通道見陰邪自滅眞境返正
　見陽神於天道故曰機在目也
黄帝曰天之無恩而大恩生何也天眞皇人
　曰以天道而化下方萬物自然生乃大恩
　生也不可以色慾縱其心而使其意亂則
　邪恩生故有死也安其心以保其神自然
　流通豈不知烏不染而自黑鶴不浴而自
　白蛛不教而成網燕不招而自來如此自
　然恩生故曰天之無恩而大恩生也
黄帝曰迅雷烈風莫不蠢然何也廣成子曰
　迅速如雷霆陰陽正氣也人能食風氣用
　陰陽之氣上下精氣蠢然而已行道運動
　陰陽神氣内交眞精上移而入於腦中復
　降迅速如風雷三元布滿而百骸火飛鍊
　陰而返純陽是以聖人速了道也内修眞
　體自妙如瑞草受陰陽冲和之氣故不死
　莫不蠢然也
黄帝曰至樂性餘至靜則廉何也天眞皇人
　曰至樂於神者陰陽之本也至者定也定
　於心意陰陽自合至靜則廉也目不觀於
　色而神不移其炁内保自然至樂於天眞
　也去其慾靜其心定其意守其神抱一至
　靜而入新換舊乃達於道聖人致性命合
　於天道志剛則廉也故曰至樂性餘至靜
　則廉也
黄帝曰天之至私用之至公何也廣成子曰
　天乃清陽之氣至私者暗發也則生於萬
　物人在其中復正神也若能收藏元氣補
　養天眞更能善用其功而成道也謂之至
　公精氣固身知者依時運用上入泥丸下
　入海源會於中宫以接元氣度元關朝金
　闕三田相灌百節俱通周身火發乆而鍊
　之得成仙矣故曰天之至私用之至公也
黄帝曰禽者制在氣何也天眞皇人曰禽者
　烏也烏者心氣也故飛騰而有時氣者虚
　無之發人能致其氣乆鍊爲仙也禽者南
　方火也人能致其道使眞氣乆而如禽飛
　在太空人能擒收在中元鍊成正陽乃得
　爲飛仙矣故曰禽者制在氣也
黄帝曰生者死之根死者生之根何也廣成
　子曰生巧者死於命人能定心除六慾七
　情者神定道生也若心生慾情性巧者神
　散命亡死之根本也心死永得復生乃生
　死之根也
黄帝曰恩生於害害生於恩何也天眞皇人
　曰聖人恩生於道凡人恩生於情亡其身
　害其命也損有其餘而補不足有餘者心
　有情慾補不足也精神散也縱心起慾色
　是恩中生害而亡其神也若能澄心不倦
　其神自明是害中生恩苦志修心而不亂
　則害忘也保其神也故乃成道和快於心
　滅於歡樂而保精神忘情無慾至此爲聖
　人也故曰恩生於害害生於恩也
黄帝曰愚人以天地文理聖我以時物文理
　哲何也廣成子曰凡人知有天地文理言聖
　人外像不知我自有天地陰陽我藏也陰
　陽者鬼神不測之法也天地通大小幽冥
　之理愚人所作不知我與天地陰陽時物
　皆同耳天地之理聖人之機也至道之苗
　萬物之本陰陽之宗故變化無窮乃至於
　道至精我之有也道之自然萬物有物我
　爲哲也陰陽之非勝柰我同而勝也勝者
　我之神也神者至道之源也故我靈而陰
　陽同聖天地也二炁結而萬物皆同神炁
　超時聖於大道也吾曉大道包含天地明
　哲盡矣㫖眞之理我自然聖化三清也黄
　帝稽首再拜謝聖君指教愚昧臣方曉大
　道聖君遂駕雲鶴升空而去黄帝回輦而
　還都矣
陰符經三皇玉訣卷下

