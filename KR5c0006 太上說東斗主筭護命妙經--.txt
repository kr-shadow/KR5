#+TITLE: 太上說東斗主筭護命妙經--
#+DATE: 2018-05-12 10:21:49
#+SOURCE: github.com/kanripo/KR5c0006 master d295c010                
太上說東斗主筭護命妙經
老君告正一天師曰天道㝠運文象玄應昭
而不言經星常宿中外官品各有司主凡一
百一十八名積數七百八十二星二十八宿
兩曜五星皆在璇璣以齊七政五天大號靈
斗帝君南北建候東西均平光極中央臨照
四方吾爲汝說玄文洞章世人受誦變災爲
祥至士得之玄景靈光吾巳爲汝說北斗本
命之訣南斗六司之文度人無量劫劫長存
吾今復爲汝說玉靈瑶篇東斗帝君之名主
筭延年使傳下世能度三塗五苦八難之厄
能與削死上生大計之令總監形魂玄妙眞
黙無極無窮
老君曰東方之神以斗爲隣長生大聖韓君
丈人執我之柄不死之神輔我之左長生之
君弼我之右司馬大神行我之政司命司録
延壽益筭無量度人青帝與我護魂太上與
我扶身巴元醜伯魔王之眞從我所願延救
天人急急如律令
　　　呪曰
大道著明寂黙玄㝠五斗中運四時生成
北都萬鬼遏人年齡我有洞章度世長生
供養尊禮主人精神玄中有玄峨峨玉京
急急如律令
東斗第一蒼靈延生眞君
東斗第二陵光護命眞君
東斗第三關天大衛集福眞君
東斗第四大明和陽保和眞君
東斗第五尾極緫監眞君
老君曰凡人受誦必須至誠齋心東向叩齒
心拜跪坐閉目存神如見東方無極之郷玄
靈帝君至眞大聖無鞅之衆羅列周匝如得
監度有災之日宜於本命生辰或月之朔望
月之九日或家庭觀宇以時花珍果焚香靜
念望東斗帝君醮謝罪業求益壽年大靈所
與獲福無量至人授度逍遥上清此經玄奥
深不可詳
太上說經周竟於玉局座謂天師曰玄文祕
法授非其人殃及九祖所以賜汝流行正道
救度天人令得長生天師再拜頂禮受之如
法奉行自此傳於世矣

太上說東斗主筭護命妙經

















