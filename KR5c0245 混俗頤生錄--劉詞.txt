#+TITLE: 混俗頤生錄--劉詞
#+DATE: 2016-06-11 12:27:09
#+SOURCE: github.com/kanripo/KR5c0245 master 4a704d40                
混俗頣生錄序臨九
天地之間以人爲貴言貴者異於萬物也人
之所重者榮顯所寶者性命自天地精粹以
生形寒暑燥濕以生困合順而守之順則瘵
癘不作逆則萬瘥輻湊雖大限而不能續中
間夭枉沈痼跛眇之疾良由攝理乖方之致
然夫駢拇枝指附贅懸疣此乃生常之患非
關謂息之誤矣是以五色亂目五音聾耳五
味爽口畋獵狂心四事去之塵外之人也凡
居深山處窮谷與猿猱為侣逐麋鹿爲群棄
寰中之美樂食炁餐霞保壽齊於天地者萬
萬人中未有一二哉稍能於飲食嗜慾間消
息之則無枉橫之虞也詞昔年五味酒食過
度痼疾纏身思其所因有自來矣遂即棲心
附道肆志林泉景慮都忘漸至痊復詞禀性
頑愚昧於忌犯將攝之理粗約覊縻僅二十
年来頗獲其驗且夫脩短窮通人之定分不
能保存和氣而乃騰倒精神加出鍜鑄金砂
資助情慾棄其仁義冀信楨祥妄圖永遠此
其大惑歟謂皮之不能存毛將安附至於脫
屣沖虚駕龍控鶴者此乃世世施隂德生生
履仁義又有兀兀之性所禀竪固非藥餌之
所致古人有壽數百嵗者不聞有學道求仙
之術龜龍蛇鶴亦無服食茹芝之方松筠經
霜而不凋蔓草先秋而揺落此物之自然性
也豈天地大道私於彼人物哉是鳥獸非彈
射不死蓋以自適之性飢啄渇飲嗜慾以時
而無所縈人多夭傷疾病以貪求名利追琢
其神强服藥餌加以嗜慾無時昧於忌犯服
翫奢侈飲食過度輙恣飽暖且夫土木泉石
莫非造化所成者則負瑰奇詭怪之狀而人
亦然况利禄榮顯暫時間耳蓋非干身之事
帷攝生養性則神謐延齡而已今輙具消息
樞要十章題目曰混俗順生錄此皆歷試有
驗非乃謬言雖不能究習研精而乃梗槩略
備不能盡文直書其事倘遇同道覧之冀微
採綴云爾



混俗頣生錄卷上(下同/卷)
　　　　(茅山處士劉詞集)
　　　飮食消息第一
食為命之基不可斯須去之也既乖節儉或
昧寒溫瘵癘之由自此始矣既不能服餌丹
霞出納元氣則於飲食嗜慾行住坐卧間消
息之以此冀爲良藥而日用不知其爲尚矣
夫人當以飲食先喫暖物後喫冷物為妙何
者以腎藏屬水水性常冷故以暖物先暖之
不問四時常此消息彌佳就中夏月偏宜暖
之爲伏隂在内耳食不欲苦飽苦飽即傷心
傷心即氣短妨悶食了先以手摩肚數十下
兼仰面呵氣二十下甚消毒食食了不欲便
睡卧即令患肺氣榮衛不通血脉凝滯之使
然也肢節煩重尤多嗜睡百疾從此而生矣
食了必須沖融少時行三五十歩使食消化
心腑空懸乃可寢卧寢卧之時不欲言語歌
嘯五藏如鐘磬不扣不發其聲此將息之妙
矣夫飲食所以助氣食飽氣不行食了尤忌
仰卧多成氣痞兼頭風食不欲麤及速速即
損氣麤即損脾脾損即爲食勞男子五勞此
爲一勞之數也食飽不欲速步走馬登髙渉
嶮必傷内室不欲夜食日没之後脾當不磨
爲音響斷絶故也脾好音樂絲竹纔聞脾磨
即周禮云樂以侑食是以音響皆主於脾若
腹内稍冷食即不消兼亦損胃胃損則飜飜
即不受榖氣既不受穀氣即多吐吐即轉爲
翻胃之疾夜後不宜飽食肉面生膾夏月夜
短尤宜忌之生鱠不可與乳酪同食此等之
物夜後雖消甚損脾胃令人脾勞向夜勿飽
食煎餅尤當大損風氣之人偏不宜食食熱
物後不以冷水漱口食冷物後不以熱水漱
口冷熱相擊是以多患牙齒疼痛齒根宣露
凡喫炙肉若乗熱食之多患風疳𧏾齒或黄
黯漸至缺落亦令血脉不行人若飽食後宜
立小便飢即𨀛小便最爲妙恐損膀胱故也
膩多之物甚不宜人暗眼兼腸胃冷滑尤多
動風若患風疳氣疾故宜忌之五味稍薄令
人神爽唯腎氣偏宜鹹物兼消宿食諸並不
冝食若偏多則隨其藏腑必有所損是以醎
多傷筋固不可嗜甘傷胃辛傷目苦傷心驚
傷魂憂傷神思傷意恣傷情恨傷志久視傷
眀久聽傷聦久行傷筋久卧傷血久勞傷骨
久立傷肢節久語傷氣大渇不大飮大飢不
大飽大樂不大憂大勞不大息欲大得不欲
大失是以怒傷正氣也大勞力乏絶大飢損
臓腑大飽腠理閉大渇經脉蹶兼氣不行大
醉神散越大笑氣飛颺大恐心恍惚大熱氣
不通大寒血脉結多睡神魂離大驚心不安
此皆為損壽之候凡人常忌雞豬自死牛肉
陳臭難消鹹醋粘滑冷膩生葱大小蒜生香
菜不時之物瓜果粉粥冷淘等物非養生攝
理之道凡服藥餌之時尤忌三般受氣不足
之肉肉者難豬無鱗魚又忌三般受飛不足
之菜菜者莙達萵苣波薐閉血觸故也夫人
若不能常於行住坐卧及飮食嗜慾間消息
之縱服靈芝日飲沆瀣豈有補益乎但助陽
之藥固持盈滿日久月深必獲大損其何昧
哉若喫肉莱間有筋韌勿嚥之此難消之物
經時多爲癥癖亦令脾勞又不可於星月及
神廟宫觀名山大川古壇神𣗳墟墓之間飲
食况爲道家所禁深宜戒之
　　　飮酒消息第二
酒應星宿其來遠矣智者飲之則智愚人飲
之則愚消憂暢志發怒宣言皆由斯物是以
先王飲之以禮樂賢人飮之陶情性常人飮
之逞荒慾唯酒無量之謂也豢豕爲酒非爲
禍也是以飲酒不欲過多兼頻大醉極傷心
神肝浮膽橫又復招風敗腎毀筋腐骨莫過
於酒飽食之後尤宜忌之夫好酒人多患肺
氣兼風不爾則腰膝沉重或膀胱冷疼課一
般耳凡飲後不欲大吐大吐則肝翻贍竭肝
是膽之府既竭則膽痿膽痿則心怯心怯則
多驚悸夜卧恍惚尤多健忘則心神漸散覺
損則服補心凡欲飮酒不欲速速則衝破肺
肺為五臟之華蓋固不得損損即多涕洟兼
患肺氣肺痿咳嗽之疾若患勞氣風疳五痔
人切須忌之若患風人加之藥物浸酒不令
甚醉飮酒後不欲得飲冷水冷茶多爲酒引
入腎藏爲停毒水即須去之多時必腰膝沈
重膀胱冷疼兼患水腫消渇攣躄之疾皆由
斯起飮後不欲一向卧須使人廻轉不爾浸
捐膀胱腸胃但看酒家屋易壞此益眀矣不
問四時常喫暖酒彌佳若冬月但殺冷而已
不要苦熱熱即傷心肺凡是飮食皆不欲熟
喫非獨熱耳夏月炒黑豆乗熱投酒中浸候
其色紫微暖飮之理氣無比秋冬間即量其
自性冷熱所患以藥物浸酒飲之甚佳今人
多以蒲萄麫麥為之是巧偽亂真非其療病
固不可以諸物雜之古人玄酒大羹尚其質
朴夫酒少喫即益多喫即損少即引氣導藥
力潤肌膚益顔色通榮衛理氣禦霜辟温氣
凡空腹切不宜聞穢惡之物氣及往疾病人
家但飮酒即辟邪毒昔有三人晨朝冒露而
出一人飽食一人空心一人飲酒空心者卒
飽食者病飮酒者健酒至益人過即損人況
酒爲腐腸之物固不可濫觸酒性至熱大寒
凝海唯酒不凍凡造酒欲發皆候風潮而動
則和合其隂陽造化之功也所以飲多則冷
凡丈夫陽氣多弱兼飮後恣遊或扇風取凉
固當虚損後復爲酒引隂氣結固下焦又或
未醒大渇遂喫茶飲水即爲酒引入腰膝貯
在膀胱爲停毒水腫結固下焦若非名藥良
醫不能行逐是以多飮即冷耳常見人夏月
於井中浸酒冬月即以酥酪和飲之此爲大
害必當入脚膝間爲冷癥之疾酥酪入酒發
勞疰動痼疾必不可遣酒所以醉人麹蘖之
故也麹蘖氣消則皆爲水當凝入腰膝間無
因更出飮酒不欲風裏坐卧袒肉操扇蓋緣
毛孔悉開不欲使風入風入即令四肢不遂
兼風手足癱瘼等皆由斯得凡甘餚美饍乘
凉飮冷雖乃一時適意久久皆爲患害
　　　春時消息第三
人禀隂陽五行四時肅殺之氣差若毫髮瘵
癘則生是以首足象天地血脉象江河毛髮
象草木嗔怒象雷電兩目狀日月嗜慾禀生
植氣候小差人多疾疫既反其令瘵癘則生
細而察之萬不失一凡春中宜發汗吐利針
灸宜服續命湯薯藥九甚妙自冬至後夜半
一陽生陽氣吐隂氣納心膈宿熱陽氣相衝
若兩虎相逢狹道必闘矣春夏之交遂使傷
寒虛熱時行之患良由冬月附火及食熱物
心膈宿痰流入四肢之故也其患者不啻十
有六七二月巳来採取東引桃枝并葉各一
握水三升煎取二升巳来早朝空心服之亦
不必全盡但吐却心膈痰飮即不爲害能四
時依此吐殊勝瀉瀉即令人下焦虚冷吐即
去心腑客熱除百病小兒即與茵陳丸犀角
丸瀉之以小兒未經人事即不畏瀉亦須審
其冷熱虚實不得浪爲若是男子事須下瀉
除脚氣衝心膀胱冷疼痛膿水三焦不通即
須瀉常得通暢不要苦瀉夏月尤忌瀉爲泄
隂氣故也丈夫四十巳上不宜苦瀉春深稍
宜和平將息綿衣稍宜晩脫不可令背寒寒
即傷肺令鼻塞咳嗽似熱即去之稍冷即加
之甚妙肺俞五藏之表胃俞十二經脉之長
最不可失寒熱之節俗諺云避風如避箭避
色如避亂勤解逐時衣少餐申後飯欺言可
寳耳覺虛熱食上常服紅雪時服柴胡湯三
黄丸如玄参甚去虚熱兼治勞明目自春秋
之際萬病發動之時固宜將攝矣
　　夏時消息第四
立夏三伏内腹中常冷特忌下利泄隂氣故
也夏中不宜針灸唯宜發汗夏至後夜半一
隂生唯宜服熱物兼喫補腎湯藥等非唯性
熱之物亦常宜温暖飯食况夏一季心王腎
衰最宜補息盛熱時不宜喫冷淘麻飲粉粥
蜜漿飽食後喫必起霍亂又生菜茄子緑腹
中常冷食此凝滯難消之物多爲癥魂若患
冷氣風疾之人更須忌之夏耳不問老小常
喫暖物至秋必不患赤白痢瘡疾霍亂但腹
中常暖諸疾皆不能作爲陽氣壯盛耳時人
不能將攝日髙餐飯空腹喫茶縁腎納鹹被
盬引茶入腎令人下焦虚冷手足疼痺飯食
後喫三兩椀不妨似飢即不在喫限丈夫有
痃癖五痔風疳冷氣劳瘦虛損女人有血氣
頭風偏不宜茶所以消食滌昏煩空心啜之
實僣濫盛熱時宜於隱處寢卧輙不得於星
月下露地偃坐兼便睡著使人操扇風特宜
忌之常見人養新生孩子畏熱睡著後多扇
風羔於風凉之處卧此愛之甚然猶善養馬
者以筐盛糞以蜄盛溺設蚊蚋即使人撲之
以附之不時則驚蹙毁首辟胷此意有所至
而愛有所亡可不慎歟以此孩子多患臍風
手足攣掣口撮俗號猢猻噤不知其由又曰
鬼魅可謂謬哉以此則之萬不失一夏月不
宜晚起令人四肢昏沈精神慒昧勿冷水浴
使人虚熱眼暗筋脉蹶逆霍亂轉筋常以飢
沐飽浴以飢即不在浴限浴了避風小兒亦
知之衝熱来勿以冷水洗手面及淋背犯之
必患隂黄但潄口即可矣勿當操扇袒露多
令人患刺風風𤺋亦勿飲冷水成癖氣結氣
及水榖重下等痢生莱茄子瓜甚不宜人尤
忌向夜食之唯麤人辛苦之士消殺得瓜雖
理氣尤暗人服如驢馬食之即日眼爛不可
不明矣食熱物汗出即拭却勿扇風殊佳勿
夜食尤忌喫肉麪生冷粘膩(之物)爲夏月夜
短有年之人腹中常冷或不消化多患腹脹
霍亂之疾勿當風卧濕緣常出汗體虛風(拍)
著人多患風痺手足不遂言語謇澁四肢癱
瘓偏風等雖不盡害亦有當時中者有不便
中者逢年之盛遇月之滿得時之和即幸而
獲免若遇年之弱值月之空失時之和無不
中者昔有人代皆不壽来告彭祖祖遂周視
其人寢卧之處果有一穴當其腦戸頭是三
百六十諸陽之緫㑹以賊風吹注陽氣散盡
日月深久則斃矣祖使歛其穴其人果夀矣
所謂懷仁抱義未見其益有時而用此乃喻
將攝之謂也棄仁背信未見其損有時而亡
此乃諭不能調護之故損益之道其理彰然
夏月不欲数沐數沐則心覆令人健忘兼甚
引風毎晨梳頭一二百下仍不得梳頭皮兼
於無風處梳之自然去風明目矣
　　　秋時消息第五
立秋後稍宜和平將攝春秋之際故疾發動
之時切須安養量其自性將理秋中不宜吐
及發汗令人消爍藏腑不安唯宜針灸下利
進湯散以助陽氣止若患積勞五痔消渴等
病不宜喫乾飯灸煿自死牛肉生鱠雞豬濁
酒陳臭鹹醋粘滑難消之物及生莱瓜果毒
魚鱠鮓醬之類若風氣冷病痎癖之人亦不
宜上件之物若自知夏月冷喫物稍多至秋
患赤白痢兼瘧即宜以童子小便二升并大
腹檳榔五顆和子細切煎取八合下生姜汁
一合和臈雪三分或二分早朝空心分爲兩
服瀉三兩行夏月所食冷物及膀胱有宿水
冷膿悉爲此藥行逐即不爲患耳此藥是乗
氣湯藥縱年老之人亦宜服之且不奪氣力
兼不虚人况秋利又當具時此湯理脚氣兼
埋諸氣其方甚克効故附之於此丈夫瀉後
三兩日以薤白粥加羊腎空心補之殊勝服
諸捕藥毎晨睡覺暝目叩齒三七下嚥津以
手掌相收令熱熨眼唯遍數多爲妙此法去
風明目無以加之
混俗頣生録卷上





混俗頣生録卷下
　　　　(茅山處士劉詞集)
　　　冬時消息第六
冬則伏陽生内有疾宜吐心膈多熱特忌發
汗畏泄陽氣故也宜服浸酒補藥以迎陽氣
寢卧之時消息稍宜虚歇大約如此若此宿
疾須自酌量不得准此綿衣稍宜晚著仍漸
漸加厚不得頓温此乃將息之妙矣又不得
令火氣擁聚但免寒即可以若遇大寒不得
頻於火上烘灸尤甚損人手足皆應心多炙
手遂引火氣使人心多燥熱所喫熱物及附
火熱氣皆積在心頭心屬火故也夫冷藥不
治熱極熱藥不治冷極水流濕火就燥故也
凡服藥先看諸藏其有不足處置其所損則
補之皆有効驗人之服藥多不相當爲受性
皆不同耳亦不用火灸衣服令暖著之亦甚
損人春夏之交隂氣既入不能調護陽氣流
入四肢遂致時行熱疾之作也甚者狂走妄
語若便服冷藥十有二三縱活者亦不免攣
躄䘮眀髪落瘡疥等凡隂陽二毒傷寒是天
行之別號只有療法即無可法七日内可療
七日外不可療其驗若此藥之用豈宜差誤
覺是此疾不等便服冷藥若是陽毒萬一得
差若正隂毒服以冷藥手下狼狽深宜詳審
不可參差每日一浴冀通血脉腠理通和毎
擬浴時盡飽食夜間即浴浴後即喫一兩盞
酒使卧不得衝風且一宵安眠房事切忌他
時所利毎食後服好紅雪或服三黄丸更妙
飲食之間四十巳上稍宜温四十巳下稍宜
寒若先有宿疾冷衾之中自審息不得准此
凡冬月所蓋熱被氊褥等稍熱即減之凝寒
即加之諺云服藥不如勤脫著誠哉斯言但
是諸疾切忌食熱肉酒麪灸煿之物多食令
人血脉不行饆饠餛飩平常之時亦不宜熱
喫冬月若食熱物至春夏交必爲療癘矣
　　　患勞消息第七
丈夫患積勞五痔消渇下焦冷上膈多熱良
由飲食嗜慾不節之故况丈夫四十巳來下
焦先衰女人四十巳來上焦先衰抑聞勞疾
本生於兩端不干埶重提䡖兀兀终日即害
唯是閑散之人多有此疾况閑散之人不多
運動氣力飽食之後不多行步坐卧任性經
脉不通血脉凝滯之使然也是以貴人貌樂
而心勞賤人心閑而貌苦貴人加以嗜慾無
時昧於禁忌飽食珎羞便寢卧之因此致耳
若引而伸之觸類而長夫人常須用力但不
令勞倦貴勞衛通流血氣周徧猶若户樞终
不朽腐此將攝之要訣萬金之所不言夫人
初得劳氣之時其候甚多而日用不知略而
條之細宜詳審其候者兩眼昏暗手足心熱
背膊悶困項頸酸疼四肢無力兩頰及脣時
有紅赤大小便赤澁脚手軟弱久立不得喫
飯食不作肌膚常思異食喫即不多兩肋間
痃癖氣脹腹中常冷食不消化膈上虚熱時
時咳嗽唾涕稠粘多卧多起狀似佯病人或
時壯熱畫可夜極骨節煩燥尤多健忘脣口
焦乾巳上並是患勞之證候也覺有此候即
須尋方服藥節儉嗜慾調息飲食即冀漸退
若非自覺不遇良醫辯具狀候别爲治療日
月深久胷前骨出臂上肉銷咳嗽不岀聲擡
肩喘息痢如豉汁或似爛腸此乃五藏壞矣
神慧之師所不能救歟若覺有此候不宜喫
陳臭難消粘滑之物犬肉難豬野狐羊駝牛
馬灸肉生冷等物兼節房中之事昔許由以
一瓢之勤猶以爲煩况書暮晨興馳逐名利
加以情慾相牽運用心機自然神散形勞焉
得不櫻疾瘵覺有此狀宜喫煑飯焼鹽薑豉
汁爲粥枸杞甘菊牛蒡韭薤地黄馬齒鯽魚
白魚鹿肉乾脯白煑精羊肉並宜食之其餘
禁斷平愈後任餐
　　　患風消息第八
人患久風固難將息凡風疾之人髓竭肉踈
則風入骨間故肢節不遂骨虛血薄之故也
稽其由皆有所因或是夏月當風乘涼便至
睡或酒後操扇取風好喫毒魚豬肉之使也
况江淮地偏又多下濕夏月炎熱風氣鬱蒸
多患此疾女人不多行歩飽食之後坐卧任
性尤多壅塞初得之時狀猶不定或睡中口
内涎出手足戰掉或大腸偏澁或脚膝疼重
或肢節不仁或常眼澁行坐睡著或筋脉攣
掣或多鼽嚏嚏不可休皮膚乾痒面色浮青
眼頰多瞤或咯痰唾吐至多頭旋目眩巳上
並是中風之候且宜服此小飮子然後大湯
藥却須緩治不宜急速緩則易差急即難痊
上品之藥一百二十餘味性皆和厚漸痊疾
瘵今之庸醫藥性不辦脉候兼荒不以智慮
推之但求倉卒之効儻獲即目之驗病家乃
爲良醫且治病之法要須精脉候兼會五行
用藥審其冷熱加以智慧慈憫為先不以貧
富等差為意但務救濟一心如此醫人隂有
神護用藥理病無不痊除夫病患之中有卒
暴者須求手下之驗止如喉閉脚氣衝心隂
陽毒傷寒急勞發背小兒急疳乳癰卒暴心
腹痛即要求即目之驗諸患並須漸漸除之
夫患風疾之人左右扶持之者必須細意調
理飲食湯藥等食欲得頻不欲得飽飽即壅
悶又不得饑饑即虚虚即風増極似饑即食
欲飽即休若患經年服藥不得暫停偏宜藥
酒湯散不日全可若信庸醫藥物乖理避忌
兼多轉受虚邪即當益甚在虚寶之間細宜
調息可不勉之風疾之人欲宜瘦兼不多食
其疾即退若事餐啜喜見肥充疾即益甚宜
細詳之病人不宜嗔怒飢飽衝胃寒熱勞役
心力至樂苦憂鶩喜併集並不宜之患風人
尤多虚虚又須補補即壅壅即令人頭旋心
悶兼氣衝心常令通滑瀉多又虚虗亦令人
頭旋目痃將息之間尤宜詳審凡服補藥若
自通滑即不更要服泄利之藥風疾之人宜
喫羊肉去脂血緣虛事須要喫則如法煑之
羊食百草草本且無毒但除脂血以藥煑之
則不發病矣煑羊脚法羊一脚以刀子𠠫開
水浸洗去血兼割去脂加防風一兩石膏五
兩桑根白皮二兩切和煑之不損肉味尤頗
益人又夏中單用桑葉五十片不要諸藥桑
葉是時收採曝乾以備冬月使用乾者加至
八十葉如煑散肉亦隨多少酌量煑之患風
人不宜喫喬麥菘莱熱饆饠餛飩油麻餬餅
和脂㸇灸肉熱喫白湯䬪飥生冷油肥雞豬
犬肉鯉魚生鱠生葱蒜空腹茶不可食之其
餘消息酌量之此不可一一具述矣
　　　户内消息第九
人生之大患嗜慾飲食萬病變通侵尅年齡
皆由此蠶蝕是以道家所禁去其大甚不然
杜絶所謂師也過商也不及言俱不得其中
通之不及相去幾何若是先有宿疾有因食
而療或有因欲而療損益於身而日用不知
是以上士不惑牢固性命寡思慮而遠聲色
節飮食而去奢侈中智之人尚未能去其太
甚下智之人恣其情性不知禁忌貪色好財
敗其元和之正氣遂使大約侵剋必其然歟
加以形貌衰羸傴僂攣躄沈痼在身而不能
差既乖攝養又無良醫一旦至是雖即甘饍
美色置之於前豈能蹔之顧何似樽節去就
涓涓不勌暢志恱目而巳可不懿哉天地氛
氤萬物化淳男女媾精萬物化生此人生調
息性命之根本攝生之所由凡人謂之不稽
實曰野哉夫一戲二十已前時復三十已前
日復四十巳後月復五十巳後三月復六十
巳後七月復道經云六十閉户者言人踈於
學性巳損於未萌以此戒之猶多病患噫夫
世人不能畜養元和之氣保惜形容妄服丹
砂資助情慾奢忲則神魂不附於身茫茫失
塗精魄俱丧兀然質樸旨趣都忘或有功未
就或有姑未成生涯落然身嬰痼疾夜起不
得枕席是依勞歷妻孥綿綴歳序良由不知
道性貪徇庸情而巳哉觀夫世人母存者不
啻其十八九父存者不啻其十一二以此准
之則人多嗜慾所惑躓其性命誠可悲之矣
　　　禁忌消息第十
凡隱戯之時忌天地晦暝日月薄蝕疾風甚
雨雷電震怒四時八節弦望晦朔日月失度
祥雲興現虹岀星奔本命之辰魁罡之日六
甲之日六丁甲子庚申子午卯酉巳上並是
隂陽七曜失度之時或又神當辰上直之日
隂氣盛而逼陽則陽不足陽氣盛而逼隂則
隂不足隂盛陽弱或陽盛隂衰故生病之由
耳又忌酒醉之後飮罷未醒飽食之後乍飢
正實出入行来筋力疲乏喜怒未定女人月
潮衝冒寒熱疾患未平適大小便來新沐浴
後既訖大小便早朝及戌時犯畢便行驀走
無情而强爲巳上皆神氣昏亂心力不足或
四體虚羸即腎藏怯弱六情不均萬病從兹
而作矣己上特宜慎之又忌名山大川神𣗳
廟宇宫觀古壇杜𣗳之處星辰曰月之處燈
燭六畜之前不可㑹合犯之損壽子息蠢愚
深宜戒慎又毎年五月十六曰是又地交㑹
之辰特忌㑹合主減筭壽損陽道终身不復
曽見犯者有驗大約五月是人蛻精神之月
老者奪之少者加之宜晏居静慮節嗜慾制
和心志冀安用况夏月心旺腎哀腎化爲水
待秋乃凝冬始竪夏中最須保惜尤爲要妙
凡所遇年髙於身者不可犯生月大者猶不
許况具年髙於隂倍於陽大損男手陽倍於
隂亦損女人是以伯樂相馬之義耳又忌薄
唇大鼻踈齒黄髪皮躁痼疾情性不和莎苗
强硬聲雄肉澁肢體不膏性專妬忌生痣既
多已上並不可犯之若諸藥術著在前他經
頥攝之方此其大略
混俗頥生錄卷下

