#+TITLE: 道德真經章句訓頌--張嗣成
#+DATE: 2018-05-12 10:21:51
#+SOURCE: github.com/kanripo/KR5c0085 master 62433ca9                
道德眞經章句訓頌序談一
太上老君道大而德宏守約而施博藏大用
於無用之地寓無不爲於無爲之中超乎太
極之先而不爲古行乎三極之後而不爲今
得其高明者曰天得其博厚者曰地日月得
之以代明四時得之以錯行山川得之以流
峙洪者纖者高者下者飛者潜者動者植者
各得其一而爲萬物靈於物者爲人舉不能
出乎範圍曲成之外吾求其故而不得强名
曰道非聖人無以有此道非經無以載此道
是故道難聞因經而後聞道難見因經而後
見誦是經者倘有得於無爲之緒則可以脩
身可以齊家可以安民可以措天下於太平
雖然此特其粗耳南華經云其塵垢粃糠猶
將陶鑄堯舜者非耶若夫性根命蔕交攝互
融妙有眞空微言顯說險語稜層則孤峰絶
岸至味澹泊則元酒大羹其澄涵則鏡裏之
花其窈泬則水中之月可以默契而不可以
言悟可以神遇而不可以跡求自非别具隻
眼與老君相見於寥廓惚怳間者未易影響
其萬一也吾祖正一具君兩承神馭下降西
蜀親授至道發五千文言外之㫖無餘藴矣
家世守之蓋千數百載嗣成藐焉傳嗣累奉
德音以遵行太上老君經教爲祝釐第一義
是以每於三元開壇傳籙吿祝之餘必即此
經敷暢之使在壇弟子及慕道而來者如魚
飮水各滿其量然四方萬里人人提耳而誨
之日亦不足矣爲老君弟子而不知老君之
道猶終日飽食而不識五穀終夜秉燭而不
識火也不惟自負其身豈不深負
聖朝崇尚經教之意哉以是不自揆輒繹其
義以爲章句非敢自謂得老君之㫖然使吾
門弟子與夫尊德樂道之士得而玩之倘有
悟入則金丹不在他求而至道吾所固有功
成行滿法身不壞亦券内事耳所謂千載而
下知其解者猶量暮遇之也凡我同志可不
勉旃至治壬戌夏五月嗣漢三十九代天師
太玄子張嗣成再拜稽首謹序


道德眞經章句訓頌卷上
　嗣漢三十九代天師太玄子張嗣成訓頌
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　道何形象强名之說得分明說又非無有
　有無相造化只於理氣究眞機咦未
　悟非無非有若爲常道常名從渠自感自
　胎成這箇了無形影
　(道者何理與氣耳因於無者理著於有者/氣有此理道所以名有此氣道所以形理)
　(常於無而神故自然而性氣常於有而空/故自然而命天地萬物無能違者譬諸路)
　(焉造於此必由於此故有理必有氣有氣/必有形形則爲天地萬物所謂可道之道)
　(可名之名也理之所以爲理氣之所以爲/氣又可得而道可得而名哉是則非無非)
　(有有不可得而易所謂常道常名者也天/地之始以理言萬物之母以氣言常無欲)
　(則寂然不動所以觀未發之理常有欲則/感而遂通所以觀方發之氣同出異名又)
　(玄衆妙皆理氣二者相爲無有有無耳曰/妙曰徼曰門又所以示學者進脩之地於)
　(是究之則萬有芸芸/亦孰離理氣性命也)
　　　天下皆知章第二
天下皆知美之爲美斯惡矣皆知善之爲善
斯不善矣故有無之相生難易之相成長短
之相形高下之相傾音聲之相和前後之相
隨是以聖人處無爲之事行不言之教萬物
作而不辭生而不有爲而不恃功成不居夫
惟不居是以不去
　小異從來害大同更無對待是虚空當春
　物物皆生意那去尋他造化功咦到此全
　無可說教吾何處安名偶逢堯舜話昇平
　秪是夢中光景
　　　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治虚其
心實其腹弱其志强其骨常使無知無欲使
夫知者不敢爲也爲無爲則無不治
　聖人之治何如使無生其心耳人皆遊乎
　其天我則何有乎己咦饑時喫飯困時眠
　天下本來無一事
　　道冲章第四
道冲而用之或不盈淵兮似萬物之宗挫其
鋭解其紛和其光同其塵湛兮似或存吾不
知誰之子象帝之先
　一無何所窒凡有悉歸藏觸來勿與競事
　過心清凉無處逃明月世界大茫茫悠然
　認得我我即是虚皇咦可笑幾年看影子
　只今水鏡一齊忘
　　　天地不仁章第五
天地不仁以萬物爲芻狗聖人不仁以百姓
爲芻狗天地之間其猶橐籥乎虛而不屈動
而愈出多言數窮不如守中
　萬有自用舍(芻狗祭則用祭己則舍所以/用舍者時適然耳非人有好)
　(惡之心/容其中)吾奚容吾心譬如一呼吸自與風
　相尋妙當空洞際氣感何其神毋勞嚼碎
　舌吾斯體吾眞咦相與者忘(惟其仁之至/故能不以爲)
　(仁能不以爲/仁故能相忘)所過者化萬語千言何者非
　假
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　恠恠奇奇理氣形自虚而實互相生元來
　天地一物耳妙應無窮是我靈咦此是生
　身處此是朝元路伏雌化作木雞土釜何
　勞封固(谷言虚空虚空則神理也玄牝有/生生之理炁所因也謂之門有開)
　(闔之義陰陽具焉有陰陽所以有天地萬/物是則形矣夫其未形本乎虚空故其用)
　(以能無/窮也)
　　　天長地乆章第七
天長地乆天地所以能長乆者以其不自生
故能長生是以聖人後其身而身先外其身
而身存非以其無私耶故能成其私
　天地如何逃始終獨能長乆奪元工能知
　性命人人壽莫道神仙非至公咦知性存
　神知命順炁無心之私乃爲至理
　　　上善若水章第八
上善若水水善利萬物而不爭處衆人之所
惡故幾於道居善地心善淵與善仁言善信
政善治事善能動善時夫惟不爭故無尤
　此處柔能勝至剛自然之用妙無方碧潭
　照見元來面不待滄溟看渺茫咦到得滄
　溟更妙清寧萬象虚涵天下同沾雨露華
　池一點長甘
　　　持而盈之章第九
持而盈之不如其已揣而鋭之不可長保金
玉滿堂莫之能守富貴而驕自遺其咎功成
名遂身退天之道
　滿傾剛折少前知代襌元來有四時明月
　清風眞受用乃知堯舜得其遺咦天心戒
　盈溢人道貴謙虚妙得天人一無慚圮上
　書
　　　載營魄章第十
載營魄抱一能無離乎專炁致柔能如嬰兒
乎滌除玄覽能無疵乎愛民治國能無爲乎
天門開闔能無雌乎明白四達能無知乎生
之畜之生而不有爲而不恃長而不宰是謂
玄德
　四大假合托乎靈明順以保之冲然無營
　内視何有天下自寧出入之機審動與靜
　衆眩其聰我則若暝不有其功不聖其聖
　體用自然斯眞性命咦眞性命只在斯不
　可窺不可違(䰟𩲸合而爲人抱一者守此/性也所謂致柔玄覽無爲無)
　(雌無知不有不恃不宰皆所以/言抱一之道本乎自然者也)
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　青天何蕩蕩萬象無不容頑然一塊土有
　井便泉通咦莫言二物大乃在虚空内更
　於何處著虚空元來不出吾身外(無空也/車空能)
　(載器空能盛室空能居此言天地之空之/用推而大之也又言不出吾身外者心也)
　(歛而小/之也)
　　　五色章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　有形爲我累而況目耳口虚心與實腹所
　以明去取咦此是人人入道途歛華就實
　著工夫何時飽飯渾無事内外俱忘彼此
　殊
　　　寵辱章第十三
寵辱若驚貴大患若身何謂寵辱寵爲上辱
爲下得之若驚失之若驚是謂寵辱若驚何
謂貴大患若身吾所以有大患者爲吾有身
及吾無身吾有何患故貴以身爲天下若可
寄天下愛以身爲天下若可托天下
　寵爲辱之先貴乃患之大視之何用驚此
　身亦爲外可與知者道所以自貴愛天下
　一蘧廬寄託或有在咦此言有身患之的
　天下於吾又何益若爲身在已忘吾許子
　風瓢從浙瀝(近而求之吾身貴矣身外者/不足係焉即身求之吾與身)
　(固爲二而身乃吾病矣許子能忘天下於/風瓢動心焉是猶未能忘身也是猶未能)
　(忘身也其視吾喪我之/南郭子綦又何如哉)
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩兮不可名復歸於無
物是謂無狀之狀無象之象是謂惚恍迎之
不見其首隨之不見其後執古之道以御今
之有能知古始是謂道紀
　不聞乃眞聞不見乃眞見不用執柴頭不
　吹火自現無始便無終今古歸一串從渠
　千萬變只是本來面咦識本來面提正法
　綱分明便是虚皇稽首十方皈嚮
　　　古之善爲士章第十五
古之善爲士者微妙玄通深不可識夫惟不
可識故强爲之容豫兮苦冬涉川猶兮若畏
四鄰儼兮苦客涣兮若冰將釋敦兮其若朴
曠兮其若谷渾兮其若濁孰能濁以靜之徐
清孰能安以乆動之徐生保此道者不欲盈
夫惟不盈故能弊不新成
　惟其有諸内所以形諸外外内何容心所
　以無不解惟其靜以待所以動與對優哉
　有不有所以常常在咦常在不在不在不
　壊不色不空不奇不恠
　　　致虛極章第十六
致虛極守靜篤萬物並作吾以觀其復夫物
芸芸各復歸其根歸根曰靜靜曰復命復命
曰常知常曰明不知常妄作凶知常容容乃
公公乃王王乃天天乃道道乃乆没身不殆
　曰無障礙不通風葉落林空歳歳同虚靜
　當年曾說破氣歸元海壽無窮咦惟氣性
　微吾惟靜知人能常清靜天地悉皆歸
　　　太上章第十七
太上下知有之其次親之譽之其次畏之侮
之信不足有不信猶兮其貴言功成事遂百
姓皆謂我自然
　風日和霜雪多人心喜懼時節過懷哉誰
　家老擊壤去之千載猶聞歌咦惟堯舜禹
　氣象少異盛衰相因天地如此
　　　大道廢章第十八
大道廢有仁義智慧出有大僞六親不和有
孝慈國家昏亂有忠臣
　無三皇無五帝三王不興五伯不起也無
　瞽叟與商辛此時好觀天地始咦更於天
　地始妙觀未始前但得酒中趣勿爲醒者
　傳
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有所屬見素抱樸少私寡欲
　渾沌本來無七竅倏忽殷勤爲渠鑿誰知
　愛裏毒還生毒殺元氣天不覺咦二有析
　一小有妨大惟其有心斯爲心害氣則專
　運元則無對收視返聽惟吾所在
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如登春臺我獨泊兮其
未兆嬰兒之未孩乗乗兮若無所歸衆人皆
有餘我獨若遺我愚人之心也哉純純兮俗
人昭昭我獨若昏俗人察察我獨悶悶澹兮
其若海飂兮似無所止衆人皆有以我獨頑
似鄙我獨異於人而貴求食於母
　大道相忘一之勿二譬如嬰兒惟事乎乳
　偃然泛兮曷有於彼柔其長也萬擾迭起
　外内得喪斯學累矣夫惟絶學吾復何累
　妙哉妙哉復天地始咦爲學喪眞眞已喪
　返眞須向學中求人前說夢休全信莫枉
　癡人白了頭
　　　孔德之容章第二十一
孔德之容惟道是從道之爲物唯恍惟惚惚
兮恍其中有象恍兮惚其中有物窈兮冥其
中有精其精甚眞其中有信自古及今其名
不去以閲衆甫吾何以知衆甫之然哉以此
　惟無有空惟空有神惟神有炁惟炁有精
　空炁相入實有不物靜以攬之妙變汨汨
　咦上藥三品神炁精從無而有自然成世
　間萬物皆如此不信神仙浪得名
　　　曲則全章第二十二
曲則全枉則直窪則盈弊則新少則得多則
惑是以聖人抱一爲天下式不自見故明不
自是故彰不自伐故有功不自矜故長夫惟
不爭故天下莫與之爭古之所謂曲則全者
豈虛言哉誠全而歸之
　曲能有誠誠則全誠之所至無不然儒家
　者流誰說異向來問禮已千年咦無極太
　極無名有名惟誠與一無有之眞曲全枉
　直窪盈弊新少得多惑自然相因闇然日
　章的然日亡損之斯益謙尊而光此乎歸
　哉議則粃糠
　　　希言自然章第二十三
希言自然故飄風不終朝驟雨不終日孰爲
此者天地天地尚不能乆而況於人乎故從
事於道者道者同於道德者同於德失者同
於失同於道者道亦樂得之同於德者德亦
樂得之同於失者失亦樂得之信不足有不
信
　言至自然皆有實譬諸天地得其常非常
　非實非長乆萬得同歸一理藏咦非言不
　言其索窮已非假不變飄風驟雨斯同其
　同孰異於異化哉誠乎無往不至(時然後/言人不)
　(厭其言言本非道言不時則不信不信則/不誠不誠則不常矣飄風驟雨天地之變)
　(變固不能乆/理勢然也)
　　　跂者不立章第二十四
跂者不立跨者不行自見者不明自是者不
彰自伐者無功自矜者不長其於道也曰餘
食贅行物或惡之故有道者不處也
　務高者不知足之揚躁進者不知步之闊
　有其有者不化跡其跡者長物咦夫道損
　又損無我將何求唐虞等餘食天地一贅
　疣
　　　有物混成章第二十五
有物混成先天地生寂兮寥兮獨立而不改
周行而不殆可以爲天地母吾不知其名字
之曰道强爲之名曰大大曰逝逝曰遠遠曰
反故道大天大地大王亦大域中有四大而
王居一焉人法地地法天天法道道法自然
　道有不物妙哉混成内外天地化化生生
　求之不得强名而名孰能反之人物之靈
　靈其自然毋執以形咦欲望崑崙頂上頭
　層層樓上架高樓眼前自有崑崙在指向
　傍人得見不
　　　重爲輕根章第二十六
重爲輕根靜爲躁君是以聖人終日行不離
輜重雖有榮觀燕處超然奈何萬乗之主而
以身輕天下輕則失臣躁則失君
　至哉坤元重靜而已非重行馳非靜觀瞇
　行以非行處以不處以御天下不過法地
　咦春來柳絮擅飛揚只道東風作主張去
　去更無歸著處枉教天地大茫茫
　　　善行無轍迹章第二十七
善行無轍迹善言無瑕謫善計不用籌策善
閉無關楗而不可開善結無繩約而不可解
是以聖人常善救人故無棄人常善救物故
無棄物是謂襲明故善人不善之師不善人
善人之資不貴其師不愛其資雖智大迷是
謂要妙
　無所容其力則無以窺其隙有所施其德
　則有以同其得兼取乎人者無所偏自矜
　於己者有所惑咦元造非著相聖人亦何
　心春和花藹藹海納水深深
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸于樸
樸散則爲器聖人用之則爲官長故大制不
割
　吾身妙於嬰兒天地妙於無極道體妙於
　大樸觀其妙知其徼剛而能柔明而不耀
　貴而自卑斯執其要咦大樸散天地器執
　其要用天地(道本無體强謂之大樸大樸/又果何如哉散而求之天地)
　(萬物之始因有見其未始之妙是謂無極/歛而求之吾身之生猶有存乎未生之妙)
　(是謂嬰兒嬰兒有形之妙無極無形之妙/然則大樸之妙在於有無之間有而無無)
　(而有所以爲道乎人爲物靈體道知道行/道係焉曰知雄守雌知白守黑知榮守辱)
　(知而行之方也不離不忒乃足皆曰常德/者道體而德用也知此則造化吾握中物)
　(耳)
　　　將欲章第二十九
將欲取天下而爲之吾見其不得已天下神
器不可爲也爲者敗之執者失之凡物或行
或隨或呴或吹或强或羸或載或隳是以聖
人去甚去奢去泰
　無爲而爲所以收無得之得無心而心所
　以御無跡之跡天地尚不知吾之裁成則
　又孰知其爲帝力咦執天之行玩物之化
　自然而然智力皆假
　　　以道佐人主章第三十
以道佐人主者不以兵强天下其事好還師
之所處荆棘生焉大軍之後必有凶年故善
者果而已不敢以取强果而勿矜果而勿伐
果而勿驕果而不得已是果而勿强物壯則
老是謂不道不道早已
　大德曰生止戈爲武一念之非傷天地炁
　咦作善降之百祥上帝臨汝
　　　夫佳兵章第三十一
夫佳兵者不祥之器物或惡之故有道者不
處君子居則貴左用兵則貴右兵者不祥之
器非君子之器不得已而用之恬淡爲上勝
而不美而美之者是樂殺人夫樂殺人者不
可得志於天下吉事尚左凶事尚右偏將軍
處左上將軍處右言以喪禮處之殺人衆多
以悲哀泣之戰勝以喪禮處之
　備而不用者全師征而無戰者上勝易其
　位者非吾所崇悲其功者示之深警咦金
　籙九眞三示戒慈悲不殺是眞符憑君莫
　說封侯事一將功成萬骨枯
　　　道常無名章第三十二
道常無名樸雖小天下不敢臣侯王若能守
萬物將自賔天地相合以降甘露人莫之令
而自均始制有名名亦既有夫亦將知止知
止所以不殆譬道之在天下猶川谷之於江
海
　微而能尊者理感而必應者炁散而有名
　者形執而不復者器咦出乎器復乎虚廓
　乎萬有之一初
　　　知人者智章第三十三
知人者智自知者明勝人者有力自勝者强
知足者富强行者有志不失其守者乆死而
不亡者壽
　自知自勝有深功篤實剛純守此中九竅
　百骸皆幻妄無今無古是眞空咦明乎靜
　安乎定以有其性不聽於命
　　　大道汎兮章第三十四
大道汎兮其可左右萬物恃之以生而不辭
功成不居衣被萬物而不爲主故常無欲可
名於小矣萬物歸焉而不爲主可名於大矣
是以聖人終不爲大故能成其大
　惟其無所係故無以窺其爲無以窺其爲
　故物不可違乃知己大而物小惟不自大
　者能之咦天地萬物惟形是礙大不可小
　小不可大
　　　執大象章第三十五
執大象天下往往而不害安平泰樂與餌過
客止道之出口淡乎其無味視之不足見聽
之不足聞用之不足既
　妙象無象妙樂無聲妙餌無味妙用無能
　自歸自止自生自成咦吹龍笛擊鼉鼓紫
　駝之峰出翠釜萬蟻千蠅暫時聚若何淨
　洗三生塵贈汝長流一杯水
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之是謂
微明柔勝剛弱勝强魚不可脱於淵國之利
器不可以示人
　對待相因理之必至全吾之用柔之而已
　魚忘於淵民忘於利忘而不忘所以爲治
　咦人居理氣間譬如魚在水不自知其然
　出入有生死因之以順理柔之以守氣至
　寳存諸中天地一終始
　　　道常無爲章第三十七
道常無爲而無不爲侯王若能守萬物將自
化化而欲作吾將鎭之以無名之樸無名之
樸亦將不欲不欲以靜天下將自正
　自然而然者天之行齊而不齊者物之情
　執其行得其情而返之於無形之形寂兮
　寞兮無臭無聲亦孰使夫天清而地寧咦
　觀水還知道用微微波已靜又風吹不妨
　小立待其定自有人人照見時(曰常爲而/無爲曰功)
　(成不居不爲主不爲先曰柔曰靜曰復曰/自然曰損又損是皆一經本㫖所以爲求)
　(道之方也五千言文意本相連貫河上公/分爲八十一章其㫖固自有所在然於中)
　(出乎强勉分析不斷者亦可見讀/者因其析以求其全則自悟入矣)
道德眞經章句訓頌卷上










道德眞經章句訓頌卷下談二
　嗣漢三十九代天師大玄子張嗣成訓頌
　上德不德章第三十八
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首也前識者道之華
而愚之始也是以大丈夫處其厚不處其薄
居其實不居其華故去彼取此
　皇道詘帝德失王霸雜仁義禮智相繼出
　萬語千言文勝質陽致長生陰致物瓦石
　成金丹似橘五行顚倒元炁漓方士紜紜
　皆技術咦自從開闢以來盡閲掤前傀儡
　饒他愈出愈奇一解不如一解
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下貞其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅侯王無以
貞貴高將恐蹷故貴以賤爲本高以下爲基
是以侯王自稱孤寡不穀此其以賤爲本耶
非乎故致數車無車不欲琭琭如玉硌硌如
石
　天之運以能强地之載以能息神以變而
　無方谷以虚而受益萬物之雜遝以自然
　侯王之勢御以自抑純然以順二之則逆
　石不可玉玉不可石可石可玉是謂全德
　咦空炁相搏怪怪奇千形萬象出無涯自
　然之用各自用妙處誰知一貫之
　　　反者道之動章第四十
反者道之動弱者道之用天下之物生於有
有生於無
　有靜此有動有體此有用有無相循環譬
　如覺後夢咦無則神神則性空則炁炁則
　命互相體用相動靜孰脱死生離感應
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道故建言有
之明道若昧進道若退夷道若類上德若谷
大白若辱廣德若不足建德若偷質直若渝
大方無隅大器晚成大音希聲大象無形道
隱無名夫惟道善貸且成
　明者見之從而明昩者見之從而昩人之
　習識自有殊道之體用無不在不自賢其
　賢不爲天下專不自有其有不爲天下首
　惟其推有以及無故能生天地之大邁天
　地之乆咦道本虚無合自然信疑俱未得
　其全莫隨識習分人品且可相忘未笑前
　　　道生一章第四十二
道生一一生二二生三三生萬物萬物負陰
而抱陽沖炁以爲和人之所惡唯孤寡不穀
而王公以爲稱故物或損之而益益之而損
人之所教亦我義教之强梁者不得其死吾
將以爲教父
　大極名兩儀形三才成品物行卑其稱虚
　其盈所以全其生咦靈者以神生者以炁
　虚而順之可侔天地
　　　天下之至柔章第四十三
天下之至柔馳騁天下之至堅無有入於無
間是以無爲之有益也不言之教無爲之益
天下希及矣
　天地内外炁盤礴金石以凝以銷爍了無
　形跡與縫罅物自生成不知覺咦繩鋸木
　斷水滴石穿默而識之妙合自然
　　　名與身孰親章第四十四
名與身孰親身與貨孰多得與失孰病是故
甚愛必大費多藏必厚亡知足不辱知止不
殆可以長乆
　名高毁至貨殖盜謀一得一失循環無休
　惟氣血肉壊不可復悲哉營營胡不内燭
　咦有身俱是患身外復何求識得無形寳
　無身更自由
　　　大成若缺章第四十五
大成若缺其用不敝大盈若冲其用不窮大
直若屈大巧若拙大辯若訥躁勝寒靜勝熱
清靜爲天下正
　天道地道人道妙用一以謙虚寒暑自然
　來往湛兮萬有歸無咦生天成地内外此
　炁大哉用乎能空而已
　　　天下有道章第四十六
天下有道却走馬以糞天下無道戎馬生於
郊罪莫大於可欲禍莫大於不知足咎莫大
於欲得故知足之足常足
　戰馬賤於糞壤耕牛到處農歌衣食家家
　自給愼毋好大貪多咦人欲之萌由不知
　止不幸而得禍有可畏宛西一馬白骨萬
　里輪臺之詔何嗟及矣
　　　不岀户章第四十七　
不出户知天下不窺牖見天道其出彌遠其
知彌少是以聖人不行而知不見而明不爲
而成
　環足跡窮目力事物茫茫轉無極一時靜
　定自然靈洞見毫毛了胸臆咦治亂興衰
　陰陽變化斂之一身無有違者順氣養神
　潜神養眞眞成道合萬古長春
　　　爲學曰益章第四十八
爲學日益爲道日損損之又損以至於無爲
無爲而無不爲故取天下常以無事及其有
事不足以取天下
　眞學自然不問不辯非損無益惟益能損
　損之不已人欲盡矣天下之善皆吾樂取
　咦學道勞心已是魔學仙學法更如何誰
　知眞學元無事學得眞時事轉多
　　　聖人無常心章第四十九
聖人無常心以百姓心爲心善者吾善之不
善者吾亦善之得善矣信者吾信之不信者
吾亦信之得信矣聖人在天下惵惵爲天下
渾其心百姓皆注其耳目聖人皆孩之
　不執於此者道之從無分於彼者德之容
　民吾同胞物吾與盡使其心歸赤子咦人
　物無拘含容一致萬物生生誠哉天地
　　　岀生入死章第五十
出生入死生之徒十有三死之徒十有三人
之生動之死地亦十有三夫何故以其生生
之厚蓋聞善攝生者陸行不遇兕虎入軍不
被甲兵兕無所投其角虎無所措其爪兵無
所容其刃夫何故以其無死地
　生死常理不離乎數十有三分自生自死
　過於求生反入死地又有其三死數六矣
　生三死六合而九具不死不生惟一而已
　一爲坤元一爲乾始以全吾神以斂吾炁
　神炁空無一而不二物我俱亡何傷何累
　咦一二相依不少離隨之生死數難違不
　於炁外觀天地夢裏誰知說夢非(天地人/物内外)
　(皆不離乎氣氣聚則成形氣順斯能生所/謂養生亦順其氣而已養生之道以其厚)
　(自奉養乃有以傷其氣而致死矣吉凶晦/吝生乎動動之效四吉僅一焉故知道者)
　(愼乎動明乎靜靜則定定則乆乆則復復/則知所謂一而爲不死不生之徒矣是蓋)
　(神氣空無之妙生死兩忘出入無間外物/於我奚有加焉明乎靜知其所以靜而靜)
　(之也非若數息呆坐頑然以爲空者使其/頑然以空則又安能外氣以觀天地哉然)
　(陽氣虚陰氣塞陰常盛陽常抑事之成常/難事之敗常易晴明之日常少冥晦之日)
　(常多於三生六死槩可見矣是非其本然/皆人事有以致之天地萬物之氣於吾身)
　(未始一息不相通/養生者可不愼動)
　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之命而
常自然故道生之畜之長之育之成之熟之
養之覆之生而不有爲而不恃長而不宰是
謂玄德
　無形而尊以出萬有者道無名而貴以育
　衆生者德千形萬狀巨細雜遝者物往古
　來今屈伸消長者勢尊其尊貴其貴無所
　不施無所不被而不自知其所以是謂之
　至理咦道生德畜亦何心妙處元無跡可
　尋更好兩忘尊與貴任他瓦礫與黄金
　　　天下有始章第五十二
天下有始以爲天下母既得其母以知其子
既知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身殃
是謂襲常
　天地之先父母之前有始未始是謂一元
　爲父而母造化出焉知出而復斯神之全
　神全不雜明光相一外想不入内言不出
　皎然見之青天白日不造不化奚有乎物
　知微知彰知柔知剛知用知藏知變知常
　仙則鼎湖治則陶唐噫其粃糠死而不亡
　咦此是朝元第一方頂心直上見虚皇鬪
　旗祭竈皆成技捉虎擒龍枉發狂(此修鍊/頓悟直)
　(造者與第五十九章積功累行者雖/然入門爲異雖然及其成功一也)
　　　使我介然章第五十三
使我介然有知行於大道唯施是畏大道甚
夷而民好徑朝甚除田甚蕪倉甚虚服文采
帶利劍厭飲食資財有餘是謂盜夸非道也
哉
　執夫事而必於用舍夫正而趨於邪治其
　末而失其本厚其身而肥其家是皆自盜
　其所有乃不知惜而仍夸咦渡海駕橋終
　費力好花無實謾逢春莫將捷出矜才智
　盜取吾家無價珍
　　　善建不拔章第五十四
善建者不拔善抱者不脱子孫祭祀不輟修
之身其德乃眞修之家其德乃餘修之鄉其
德乃長修之國其德乃豐修之天下其德乃
普故以身觀身以家觀家以鄉觀鄉以國觀
國以天下觀天下吾何以知天下之然哉以
此
　創業惟艱守成不易宗廟饗之一世萬世
　身修家齊德效之始鄉國天下推之而已
　修眞存神修仙養氣小而蛇魚大而天地
　一視同然孰外乎此咦兔殺鳥烹死不還
　寳珠深蟄海無瀾若何識得靈通破好向
　魚龍化處觀
　　　含德之厚章第五十五
含德之厚比於赤子毒蟲不螫猛獸不據攫
鳥不搏骨弱筋柔而握固未知牝牡之合而
䘒作精之至也終日號而嗌不嗄和之至也
知和曰常知常曰明益生曰祥心使氣曰强
物壯則老是謂不道不道早已
　五畫純陽未六時乾元獨用一嬰兒無形
　可見何傷害有祖深潜要執持和在精中
　寧待姤常而明處本非離自然妙得長生
　理火候抽添莫强爲咦陽德爲乾五生皆
　天陰存二四自然而然赤子之用精氣之
　全自無死地物何傷焉陰存不感陽健彌
　堅性不聽命何千萬年(此修鍊存陽神之/方也自天一生水)
　(至五生土乾五畫純陽之用六則地成一/陰形矣存而不用外之也然合而言之六)
　(數爲陰析而言之則又爲一數陽復於是/終而始也二四爲陽中之陰用而不用者)
　(也姤則一陰在下離則二陰居中故深絶/之精和之至常而明者皆純乾獨用之效)
　(所謂神光一點自照終始細入毫毛/大超天地烱然長存洞知洞視者也)
　　　知者不言章第五十六
知者不言言者不知塞其兊閉其門挫其鋭
解其紛和其光同其塵是謂玄同不可得而
親不可得而疏不可得而利不可得而害不
可得而貴不可得而賤故爲天下貴
　子綦隱几回也如愚迦葉微笑異途同歸
　無人我想親疏何殊無貪懼想利害何施
　無榮辱想貴賤何拘默識直悟希夷而微
　是謂良貴斯天之徒咦收斂神光寂似無
　衆人皆醉啜其醨箇中識得無同妙活捉
　神龍任汝騎
　　　以正治國章第五十七
以正治國以奇用兵以無事取天下吾何以
知其然哉夫天下多忌諱而民彌貧民多利
器國家滋昏民多技巧奇物滋起法令滋章
盜賊多有故聖人云我無爲而民自化我好
靜而民自正我無事而民自富我無欲而民
自樸
　垂衣裳而民自化者治之正舞干羽而苗
　自格者兵之竒取天下於無事者存乎揖
　讓致天下於多事者惟其自私咦萬古萬
　萬古君民同一機欲存皆是事靜後便無
　爲正失爲刑罰竒流入詐欺何人天地外
　觀月夜中時
　　　其政悶悶章第五十八
其政悶悶其民醇醇其政察察其民缺缺禍
兮福所倚福兮禍所伏孰知其極其無正邪
正復爲奇善復爲妖民之迷其日固已乆矣
是以聖人方而不割廉而不劌直而不肆光
而不耀
　民風有渾漓政化有寬急禍福非無端人
　心自難必汨汨千萬變如夢不可執至人
　攬元炁保抱蟲始蟄以有藏於無妙用常
　不失洞然幻化外見此未始一咦禍福無
　非自己爲見乎四體有先知細將人事參
　天理認取純誠欲動時
　　　治人事天章第五十九
治人事天莫若嗇夫惟嗇是謂早復早復謂
之重積德重積德則無不克無不克則莫知
其極莫知其極可以有國有國之母可以長
乆是謂深根固蔕長生乆視之道
　推吾身以外及者治人之方斂吾心以内
　守者事天之則因其實而爲虚不盡用之
　謂嗇由是而復本由是而積德以能無能
　而能以極無極之極故有國者治人之施
　而有母者事天而得既得其母子不待索
　性根命蔕灌溉凝植環二炁以爲絲化萬
　有而莫測固將觀天地之終窮而逍遥乎
　無方之域咦此是朝元第二方蓬萊不在
　海中央伏雌莫爲寅風動胎蚌還分夜月
　(光修眞學道則一而入門有不同此則審/動靜之機明感應之理守之以待自然)
　(而然所謂積功累行/而滿三千者是也)
　　　治大國章第六十
治大國若烹小鮮以道莅天下其鬼不神非
其鬼不神其神不傷人非其神不傷人聖人
亦不傷人夫兩不相傷故德交歸焉
　若烹小鮮者求水火之宜以調陰陽也其
　鬼不神者用以陰柔而隱夫陽也其神不
　傷人者陽亦未嘗不用而能不顯其剛也
　聖人亦不傷者參贊裁成以保合太和也
　咦獨陽不成獨陰不生生成萬物陰陽合
　凝用剛則折柔乆是能剛内以守柔外以
　行事天法地人所以靈裁成妙合天地清
　寧返之一己萬有包并示以槁死存吾剛
　明綿綿不亡朝乎太清
　　　大國者下流章第六十一
大國者下流天下之交天下之牝牝常以靜
勝牡以靜爲下故大國以下小國則取小國
小國以下大國則取大國故或下以取或下
而取大國不過欲兼畜人小國不過欲入事
天兩者各得其所欲故大者宜爲下
　以大事小者仁也以小事大者智焉仁者
　樂天而能普智者畏天而能全普則天下
　效其地全則一國安其天合大小以同得
　斯謙下之自然咦川河汨汨幾時休海大
　如天凝不流看得靜中元自動陰陽交處
　互相柔
　　　道者萬物之奥章第六十二
道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何也不曰
求以得有罪以免故爲天下貴
　以無形而藏萬物者謂之奥知其所貴而
　有之者謂之寳藉之以生而不知者謂之
　保故有不善而後見其善有不美而後見
　其美有不尊而後見其尊是皆相因以爲
　用又奚去取之足論崇之以位聘之以禮
　夫惟賢者之是資曷若反求於自己復衆
　妙而取之在一念之更耳咦道何可說亦
　何爲執使三公坐論之九萬里天同看月
　妙哉善惡未分時
　　　爲無爲章第六十三
爲無爲事無事味無味大小多少報怨以德
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人由難之故終無難
　有心非心著相非相自然而然無怨德想
　圖難於易爲大於細惟幾惟損執其要矣
　駟馬莫追一言之許愼之愼之克有終始
　咦日出事即生舌存味相覓大小與難易
　汨汨交出入天地有不定孰是無事日嗒
　然吾喪我何者眞得失
　　　其安易持章第六十四
其安易持其未兆易謀其脆易泮其微易散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之聖人無爲故無敗無執
故無失民之從事常於幾成而敗之愼終如
始則無敗事是以聖人欲不欲不貴難得之
貨學不學復衆人之所過以輔萬物之自然
而不敢爲
　見天下之幾而後有以成天下之務知天
　下之微而後有以消天下之變得失有可
　决於幾之先智力有不能於微之顯是故
　愼終而如始彼舍而此取者所以輔相時
　行物生之造而順夫自然之理耳咦索裘
　莫待雪霜寒木鑽猶能透石磐事向無心
　還自得畫蛇添足便多端
　　　古之善爲道者章第六十五
古之善爲道者非以明民將以愚之民之難
治以其智多以智治國國之賊不以智治國
國之福知此兩者亦楷式能知楷式是謂玄
德玄德深矣遠矣與物反矣然後乃至於大
順
　智流則假愚近乎眞假其自賊推以賊人
　眞則返樸民化以淳于是取則天下歸仁
　咦秦以智愚黔首不知黔首愚秦識得眞
　愚髣髴君其問諸漢文
　　　江海爲百谷王章第六十六
江海所以能爲百谷王者以其善下之故能
爲百谷王是以聖人欲上民必以言下之欲
先民必以身後之是以聖人處上而民不重
處前而民不害是以天下樂推而不厭以其
不爭故天下莫能與之爭
　自卑莫如海天下之水趨之自損莫如聖
　人天下之民歸之水趨之則有以盡地利
　民歸之則有以得天時故卑者尊之資而
　損者益之基是皆藏有於其無亦孰知其
　所以爲哉咦謙尊損益道之餘觀海當知
　造化機試看銀河在天上尾閭元有逆流
　時
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫我有三寳保而持之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨慈且勇捨儉且廣捨後且先死矣夫慈以
戰則勝以守則固天將救之以慈衛之
　道大無象有則小矣夫惟三寳天下以治
　慈以民生儉以民富不敢爲先守常安事
　惟守惟安所以長器廣則相資勇則趨義
　捨此取彼戒哉以死推而復之長生乆視
　天道無親惟善是與咦三寳人共有有之
　在乎人非慈曷守氣非儉曷嗇精擾擾爲
　之先曷以存吾神神存精氣合繹繹勿或
　情勿戰亦勿守自然成吾眞
　　　善爲士章第六十八
善爲士者不武善戰者不怒善勝敵者不爭
善用人者爲之下是謂不爭之德是謂用人
之力是謂配天古之極
　士不武者以保其身戰不怒者以平其氣
　勝不爭者其功能全下於人者其善樂取
　合天德以同歸蓋古人之極致咦保身平
　氣兩惟艱更信全功取善難水火相和龍
　虎伏人天合處即金丹
　　　用兵有言章第六十九
用兵有言吾不敢爲主而爲客不敢進寸而
退尺是謂行無行仍無敵攘無臂執無兵禍
莫大於輕敵輕敵則幾喪吾寳故抗兵相加
哀者勝矣
　不主而爲客者妙在乎應以退爲進者惟
　守諸己行無行者不動其心仍無敵者因
　之於彼卑一割以要功賤匹夫之疾視悻
　然者自喪其慈惻然者有勝之理咦八十
　一章三論兵知兵妙處有長生乾坤萬物
　皆同體勝敗元來只兩平
　　　吾言甚易知章第七十
吾言甚易知甚易行天下莫能知莫能行言
有宗事有君夫惟無知是以不我知知我者
希則我貴矣是以聖人被褐懹玉
　易知易行者吾之言莫知莫行者所謂道
　夫惟道故有宗而有君譬諸玉則可貴而
　可寳咦萬有芸芸皆是道道行何者不由
　之人人自有懷中玉妙在無言與不知
　　　知不知上章第七十一
知不知上不知知病夫惟病病是以不病聖
人不病以其病病是以不病
　知之爲不知者自謙不知爲知之者自昩
　能病自昩之爲病是則知害而不害夫惟
　生知之謂聖復何病乎不知而乃病衆人
　之病者此其所以爲聖聖而愚愚乎咦有
　若無實若虚儒之格言未得謂得未證謂
　證釋之戒示合二者以歸之亦奚分乎其
　同異
　　　民不畏威章第七十二
民不畏威則大威至無狹其所居無厭其所
生夫惟不厭是以不厭是以聖人自知不自
見自愛不自貴故去彼取此
　君慈民愛愛則不畏不畏之愛大威斯寄
　容之如天安其居矣養之如地樂其生矣
　上下不厭感應一理知不自見愛不自貴
　以晦爲能以謙爲美去彼非道惟此道取
　治人修眞無往不至咦内養剛陽外順之
　自然心廣體安舒於中認得眞知愛信有
　長年住世書
　　　勇於敢章第七十三
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
坦然而善謀天網恢恢䟽而不失
　暴其氣者死之機持其志者生之理夫何
　二者之必然而有或害而或利蓋不求天
　之變者如彼又孰知天之常者如此故涓
　滴以之石穿淵默以之雷厲寒暑以之自
　然智慮以之不滯蕩蕩乎奄萬有而無拘
　雖一毫之微不能外矣咦惡盈惡殺無非
　道入死入生皆是機提取大綱歸掌握任
　他常變總無違
　　　民常不畏章第七十四
民常不畏死奈何以死懼之若使人常畏死
而爲奇者吾將執而殺之孰敢常有司殺者
殺夫代司殺者殺是謂代大匠斲夫代大匠
斲希有不傷其手矣
　人未知愛生常若不畏死使其生以樂安
　有死不畏司殺無非天有罪斯殺矣所謂
　代司殺殺之以私意譬如代匠斲傷手乃
　必至傷人即自傷天道有還理咦起心傷
　處已傷心及至傷人并及身身外子孫猶
　不免一回念後便歸仁
　　　民之飢章第七十五
民之飢以其上食税之多是以飢民之難治
以其上之有爲是以難治民之輕死以其求
生之厚是以輕死夫惟無以生爲者是賢於
貴生
　賦斂重萬腹空智術用萬息動嗜欲無窮
　厚吾奉入死求生不知痛何如清靜兩相
　忘飽飯機無民自重咦嗜欲之生如晝忽
　暝萬累雜遝日與心競去之何方以省以
　定清靜之道斯其要領
　　　人之生章第七十六
人之生也柔弱其死也堅强萬物草木之生
也柔脆其死也枯槁故堅强者死之徒柔弱
者生之徒是以兵强則不勝木强則共故强
大處下柔弱處上
　柔弱者氣之温和堅强者氣之肅殺温和
　則陽之虚肅殺則陰之塞虚則所以存魂
　神塞則所以復體魄孰知夫死生之非徒
　而邁乎造化之不測咦陰體柔弱用剛强
　陽體剛强用柔弱五行顚倒小技耳萬物
　死生歸掌握
　　　天之道章第七十七
天之道其猶張弓乎高者抑之下者舉之有
餘者損之不足者補之天之道損有餘而補
不足人之道則不然損不足以奉有餘孰能
以有餘奉天下唯有道者是以聖人爲而不
恃功成不居其不欲見賢
　天道何如以弓爲喻取其既張不乆必弛
　高者必抑下者必舉有餘必損不足必補
　以弓推之事物一理人胡不天而乃反此
　孰知其然是則是取惟聖不聖所以聖矣
　咦天道如弓有弛張循環二炁爲誰忙若
　爲認得中間鵠萬有和弓一併忘
　　　天下柔弱章第七十八
天下柔弱莫過於水而攻堅强者莫之能勝
其無以易之故柔勝剛弱勝强天下莫不知
莫能行是以聖人言受國之垢是謂社稷主
受國不祥是謂天下王正言若反
　此處專言德貴常常能柔弱勝剛强納污
　自下方成海成海工夫在乆長咦水以柔
　勝人孰不知莫能行者不能常之積善納
　廣不已而持德成道合天地皆歸
　　　和大怨章第七十九
和大怨必有餘怨安可以爲善是以聖人執
左契而不責於人故有德司契無德司徹天
道無親常與善人
　怨不可生亦不可和和和無窮兩仍其禍
　生怨在彼責報在此執契之譬有責報理
　可責不責惟德是取有德執德是謂司契
　徹者轍也循環之義喻以司徹怨怨不已
　天道無親惟善是與善不責報天斯報矣
　咦萬有俱無萬慮澄怨何所在德何名人
　人皆善從何與太古青山只麽青(徹亦作/轍漢書)
　(結徹/于道)
　　　小國寡民章第八十
小國寡民使有什伯人之器而不用使民重
死而不遠徙雖有舟輿無所乗之雖有甲丘
無所陳之使民復結繩而用之甘其食美其
服安其居樂其俗鄰國相望鷄犬之聲相聞
民至老死不相往來
　因夫無用之用而以自適其適道並行而
　不悖物並育而各得常相忘者其心不相
　往者其跡邈哉聖人之懷已矣百里之國
　咦道本無爲俗本淳山川民物古猶今青
　牛一去無消息誰識當年用世心
　　　信言不美章第八十一
信言不美美言不信善者不辯辯者不善知
者不博博者不知聖人無積既以爲人己愈
有既以與人己愈多天之道利而不害聖人
之道爲而不爭
　言美則華言信則樸辯者有爭善者無惡
　貫一則知務多則博聖人無積虚以主之
　爲人愈有造物之機與人愈多淵泉之時
　不害之利不爭之爲惟天惟人一而不二
　萬事以宜萬物以備大哉道乎于以終始
　咦非言非道道非言辯博誰知妙不傳人
　法者天天法道道何所法自然然

道德眞經章句訓頌卷下







