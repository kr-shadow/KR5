#+TITLE: 道德真經指歸--嚴遵
#+DATE: 2016-06-11 12:27:03
#+SOURCE: github.com/kanripo/KR5c0078 master 4b15c8f9                
道德眞經指歸能五
　昔者老子之作道德經也原本形氣以至
　神明性命所始情意所萌進退感應呼吸
　屈伸叅以天地稽以陰陽變化終始人物
　所安窮微極妙以覩自然演要伸類著經
　二篇叙天之意見地之心將以爲國善物
　生民章有表裏不得易位章成體備若本
　與根文辭相踐不可上下廣被道德若龍
　與麟增一字即成疣贅損一文即成瘢瘡
　自大陳小爲之上紀道論德謂之經始焉
　上德不德化由於道而道不爲之主故授
　之以昔之得一昔之得一動由反行非有
　性莫之能聞故授之以上士上士性高聰
　明深遠獨聞傲世輕物唯道是荷故授之
　以道生一道生一至虚無名禀受混冥造
　化清濁陶冶太和故授之以天下至柔天
　下至柔纖妙無形貫堅穿遠無所不勝故
　授之以身有名貨身有名貨則强大强大
　則禍生故授之以大成大成若虛空無名
　貨萬物類通故授之以天下有道天下有
　道在於人君人君無欲萬物以存故授之
　以不出户不出户以知萬民之性命順受
　樂安故授之以爲學日益爲學日益文生
　事起傷神害民故授之以聖人無心聖人
　無心合民之神愼民性命歸之素眞故授
　之以出生入死出生入死動損精神去無
　歸有不得長存故授之以道生之道生之
　以虛無無所不存寂泊不動無所不然故
　授之以天下有始天下有始無爲是宗以
　通萬事無所不明故授之以使我有知使
　我有知道修而行恐失自然禍及子孫故
　授之以善建善建以德與物相連澤及後
　世流末繁昌故授之以含德之士含德之
　士體道履神比於赤子若無見聞故授之
　以知者不言知者不言陰陽玄化内以正
　身身以及家家以及人故授之以政治國
　以正治國無令而行外方異俗不制自賔
　故授之以方而不割方而不割萬物以全
　無所不克天道大光故授之以治大國治
　大國者不可大作大爲大作大爲大亂大
　動則亡故授之以大國大國形便天下願
　之靜下見歸躁上多兵故授之以道物道
　物之鑿鑿得之者通寳之者存保之者玄
　故授之以爲無爲爲無爲則運變無形不
　見所治而萬物滋生故授之以其安易持
　未兆易謀持以若愚不見所事而百禍自
　亡萬福自來故授之以古之爲道古之爲
　道以愚萬民絶端滅緒冥塞知門故授之
　以江海江海不知虚靜處下以至百谷故
　授之以天下謂我大似不肖不肖之道獨
　合天心興師動衆無敵無勝故授之以用
　兵用兵之理因天應人自本而起不由我
　心故授之以吾言易知吾言易知無識無
　明無言無務使事自然故授之以知不知
　知不知去心去意生而若死存而若亡廢
　我巧態以逐禍患故授之以民不畏威民
　不畏威輕禁易入身陷於司大命絶天故
　授之以勇於敢勇於敢動其賊心殺生失
　理法廢滅亡故授之以民不畏死民不畏
　死多欲不禁適情順意以至困窮故授之
　以人之飢也人之飢也重税多賦好徵營
　營堅强躁實以伐其生故授之以人之生
　也人之生也柔弱畏敬和淖纖微聰明日
　益其死也堅强故授之以天之道天之道
　損滿益空養柔順弱敗堅破剛故授之以
　天下莫柔弱於水柔弱於水以至堅强安
　微樂小危以爲寧故授之以小國小國之
　君形虛勢弱懸命於鄰故授之以信者信
　者萬民之所助而將相之所存天地之所
　祐而道德之所助也
　　　君平說二經目
　莊子曰昔者老子之作也變化所由道德
　爲母效經列首天地爲象上經配天下經
　配地陰道八陽道九以陰行陽故七十有
　二首以陽行陰故分爲上下以五行八故
　上經四十而更始以四行八故下經三十
　有二而終矣陽道奇陰道偶故上經先而
　下經後陽道大陰道小故上經衆而下經
　寡陽道左陰道右故上經覆來下經反往
　反覆相過淪爲一形冥冥混沌道爲中主
　重符列驗以見端緒下經爲門上經爲户
　智者見其經效則通乎天地之數陰陽之
　紀夫婦之配父子之親君臣之儀萬物敷
　矣(嚴君平者蜀郡成都人也姓莊氏故稱/莊子東漢章和之間班固作漢書避明)
　(帝諱更之爲嚴莊嚴亦古今之通語君平/生西漢中葉王莽簒治遂隱遁煬和蓋上)
　(世之眞/人也)















道德眞經指歸卷之七(原缺卷/一之六)
　　　　蜀郡嚴遵字君平撰谷神子註
上德不德(其德/玄也)是以有德(德不/還也)下德不失德
(德可/聞也)是以無德(德反/身也)上德無爲(物自/然也)而無不
爲(功歸/天也)下德爲之(枉精/神也)而有以爲(功歸/人也)上仁
爲之(加恩/愛也)而無以爲(禪聖/賢也)上義爲之(制有/民也)而
有以爲(傳子/孫也)上禮爲之(節事/原也)而莫之應(失人/心也)
則攘臂而仍之(强和/親也)故失道而後德(名始/萌也)失
德而後仁(愛和/形也)失仁而後義(分職/明也)失義而後
禮(玉帛/行也)禮者忠信之薄(實衰/亡也)而亂之首(巧僞/門也)
前職者(預設/然也)道之華(化未/聞也)而愚之始(惑亂/根也)是
以大丈夫(體道/君也)處其厚(含忠/信也)不處其薄(去禮/云也)
處其實(動有/因也)不處其華(不前/識也)去彼取此(求諸/身也)
　指歸天地所由物類所以道爲之元德爲
　之始神明爲宗太和爲祖道有深微德有
　厚薄神有清濁和有高下清者爲天濁者
　爲地陽者爲男陰者爲女人物禀假受有
　多少性有精粗命有長短情有美惡意有
　大小或爲小人或爲君子變化分離剖判
　爲數等故有道人有德人有仁人有義人
　有禮人敢問彼人何行而名號殊謬以至
　於斯莊子曰虚無無爲開導萬物謂之道
　人清靜因應無所不爲謂之德人兼愛萬
　物博施無窮謂之仁人理名正實處事之
　義謂之義人謙退辭讓敬以守和謂之禮
　人凡此五人皆樂長生尊厚德貴高名各
　愼其情性任其聰明道其所長歸其所安
　趨務舛馳或否或然變化殊方建號萬差
　德有優劣世有盛衰風離俗異民命不同
　故或有溟涬玄寥而無名或濛澒芒芒而
　稱皇或汪然漭汎而稱帝廓然昭昭而稱
　王或遠通叅差而稱伯此其可言者也然
　而伯非伯而王非王而帝非帝而皇非皇
　而有非有而無非無千變萬化不可爲計
　重累億萬不可爲名何以明之夫易姓而
　王封於太山襌於梁父者七十有二義其
　有形兆圻堮髣髴不可識者不可稱言此
　其性命不同功名不齊者耶非也是故上
　德之君體道而存神與化倫德動玄冥天
　下王之莫有見聞德歸萬物皆曰自然(上/德)
　(不德與/道同也)下德之君體德而行神與化遊德
　配皇天天下王之或見或聞德流萬物復
　反其君(下德不失德/德德之也)夫何故哉上德之君
　性受道之纖妙命得一之精微性命同於
　自然情意體於神明動作倫於太和取舍
　合乎天心神無所思志無所慮聰眀玄遠
　寂泊空虚動若無形靜若未生功若天地
　事如嬰兒遺形藏志與道相得溟涬濛澒
　天下莫知潼溶方外翶翔至遠陰陽爲使
　鬼神爲謀身與道變上下無窮進退推移
　常與化俱故恬淡無爲而德盈于玄域玄
　默寂寥而化流於無極恩不可量厚不可
　測兼包大營澤及萬國知不足以倫其化
　言不足以導其俗天下咮咮喁喁皆蒙其
　化而被其和若此者元無絶而不知爲之
　者何誰也(所謂上德無/爲而無以爲)下德之君性受道
　之正氣命得一之下中性命比於自然情
　意幾於神明動作近於太和取舍體於至
　德託神於太虚隱根於玄冥動反柔弱靜
　歸和平載規履矩鏡視太清變化惚恍因
　應無形希夷茫昧幾無號謚方地隨天與
　化爲常德盛澤流洋溢萬方美德未形天
　下童蒙四海爲一蕩蕩玄默與民俯仰與
　物相望當此之時大道未分醇德未剖六
　合之内一人獨處其務損而不益其事修
　而不作所爲者寡所守者約民敦厚而忠
　信世和愼而寂泊水草爲稸積裘褐爲盛
　服巨木爲廓廟巖穴爲室宅主如天地民
　如草木被道合德恬淡無欲陰陽和洽萬
　物蕃殖無有制令宇内賔伏嘉禾朱草勺
　藥而生神龍鳳凰與人相託甘露降而不
　霽祥風動而不息無義無仁六合之内和
　合天親無節無祀四海之内親爲兄弟親
　而不和敬而不恭天地人物混沌玄通(下/德)
　(爲之而/有以爲)上仁之君性醇粹而清明皓白而
　博通心意虚靜神氣和順管領天地無不
　包裹覩微得要以有知無養生處德愛民
　如子昭物遭變響應影隨經天之分明地
　之理别人物之宜開知故之門生事起福
　以益萬民録内略外導之以親積思重厚
　以招殊方法禁平和號令寬柔舉措得時
　天下歡喜雷霆不暴作風雨不卒起草木
　不枯瘁人民不夭死跂行喙息皆樂其生
　蜎飛蝡動盡得其所老弱羣遊壯者耕桑
　人有玄孫黃髪兒齒君如父母民如嬰兒
　德流四海有而不取(上仁爲之/而無以爲)上義之君
　性和平正而達通情察究利害辯智聰明
　心如規矩志如尺衡平靜如水正直如繩
　好舉大功以建鴻號樂爲福始惡爲禍先
　秉權操變以度時世崇仁勵義以臨萬民
　因天地之理制萬物之宜事親如奉神履
　民如臨深兼聽萬國折之以中威而不暴
　和而不淫嚴而不酷察而不刻原始定終
　立勢御民進退與時流屈伸與化俱事與
　務變禮與俗化號令必信制分别明網要
　而不疏法正而不淫萬事决於臣下權勢
　獨斷於君廷正以愼道顯善以發姦作五
　刑刻肌膚敬元貴始常與名俱因節而折
　循理而割權起勢張威震海内去己因彼
　便民不苛纖芥之惡貶秋豪之美舉内施
　王室外及人物承弊通變存亡接絶扶微
　起幼仁德復發有土傳嗣子孫不絶(上義/爲之)
　(而有/以爲)上禮之君性和而情柔心疏而志欲
　舉事則陰陽發號順四時紀綱百變網羅
　人心尊寵君父卑損臣子正上下明差等
　序長幼别夫婦合人倫循交友歸奉條貫
　事有差品拘制者褒録不羈者削貶優游
　强梁包裹風俗導以中行順心從欲以和
　節之迫情禁性防隄未萌牽世繫俗使不
　得淫絶人所不能以强人所不能行勞神
　傷性事衆費煩亂得以治危得以寧知故
　通達醇殻消亡大道滅絶仁德不興天心
　不洽四位失常雷霆毁折萬物夭傷父子
　有喪而天下爲之和晝夜悽悽而世不爲
　之化鐘磬喤喤而俗不爲之變沈吟雅韻
　而風不爲之移謙退辭讓天下不信守柔
　伏雌天下不親懸爵設賞賢人不下攘臂
　執圭君子不來(上禮爲之/而莫之應)夫何故哉辭豐
　貌美而誠心不施故也是故帝王根本道
　爲元始道失而德次之德失而仁次之仁
　失而義次之義失而禮次之禮失而亂次
　之凡此五者道之以一體而世主之所長
　短也故所爲非其所欲也所求非其所得
　也不務自然而務小薄夫禮之爲事也中
　外相違華盛而實毁末降而本衰禮薄於
　忠權輕於威信不及義德不逮仁爲治之
　末爲亂之元詐僞所起忿爭所因故制禮
　作樂改正易服進退威儀動有常節先識
　來事以明得失此道之華而德之末一時
　之法一隅之術也非所以當無窮之世通
　異方之俗者也是故禍亂之所由生愚惑
　之所由作也(所謂前識者道/之華而愚之始)何以明之莊
　子曰夫天地之應因於事事應於變變無
　常時是以事不可預設而變不可先圖猶
　痛不可先摩而痒不可先折五味不可以
　升斗和琴瑟不可以尺寸調也(夫禮制一/時時移則)
　(禮别今以一時之禮制無窮之俗猶/膠柱刻舟調琴執尺故不可經遠也)故至
　微之微微不可言而至妙之妙妙不可傳
　忠信之至非禮之所能飾而時和先後非
　數之所能存也故聰明博達智慮四起覩
　陰之綱得陽之紀明鬼神之道通萬物之
　理仰則見天之裹俯則見地之裹教民不
　休事至不止以此致平非所聞也(言有爲/之知非)
　(致太平/之術也)比夫萬物之託君也猶神明之居
　身而井水之在庭也水不可以有爲清也
　神不可以思慮寧也夫天地之間萬物並
　興不可以有事平也是以大丈夫之爲化
　也體道抱德太虚通洞成而若缺有而若
　亡其靜無體動而無聲忠信敦殻不知爲
　首玄默暗昧朴素爲先(居實/處厚)損心棄意不
　見威儀無務無爲若龍若蛇違禮廢義歸
　於無事因時應變不預設然秉微統要與
　時推移取舍屈伸與變俱存禍亂患咎求
　之於己百祥萬福無情於人(去彼/取此)
昔之得一者(資以/生也)天得一以清(健利/正也)地得一
以寧(順直/方也)神得一以靈(變化/通也)谷得一以盈(含/洋)
(洋/也)侯王得一以爲天下正(化和/平也)其致之(所以/停也)
天無以清(無陰/陽也)將恐裂(不得/清也)地無以寧(無剛/柔也)
將恐發(不得/寧也)神無以靈(無弛/張也)將恐歇(不得/靈也)谷
無以盈(無滿/空也)將恐竭(不得/盈也)侯王無以爲正(憍/恡)
(盈/也)而貴高(無爲/民也)將恐蹷(宗廟/傾也)故貴以賤爲本
(辱生/榮也)高以下爲基(由卑/成也)侯王自謂(戒其/情也)孤寡
不穀(卑微/名也)唯斯以賤爲本與(體以/藏也)非耶(事非/一也)
故造輿於無輿(與物/亡也)不欲碌碌如玉(寡以/藏也)落
落如石(衆且/章也)經反者道之動(變化/方也)弱者道之
用(和爲/常也)天地之物(謂有/形也)生於有(因和/萌也)有生於
無(始空/冥也)
　指歸一者道之子神眀之母太和之宗天
　地之祖於神爲無於道爲有於神爲大於
　道爲小故其爲物也虚而實無而有圓而
　不規方而不矩繩繩忽忽無端無緒不浮
　不沈不行不止爲於不爲施於不與合囊
　變化負包分理無無之無始始之始無外
　無内混混沌沌芒芒汎汎可左可右虚無
　爲常清靜爲主通達萬天流行億野萬物
　以然無有形兆窅然獨存玄妙獨處周密
　無間平易不改混冥皓天無所不有陶冶
　神明不與之同造化天地不與之處禀而
　不損收而不聚不曲不直不先不後高大
　無極深微不測上下不可隱議旁流不可
　揆度潢爾舒與皓然銲生銲生而不與之
　變化變化而不與之俱生不生也而物自
　生不爲也而物自成天地之外毫釐之内
　禀氣不同殊形異類皆得一之一以生盡
　得一之化以成故一者萬物之所導而變
　化之至要也萬方之準繩而百變之權量
　也一其名也德其號也無有其舍也無爲
　其事也無形其度也反其大數也和其歸
　也弱其用也故能知一千變不窮萬輪不
　失不能知一時凶時吉持國者亡守身者
　没是故昔之得一者天之性得一之清而
　天之所爲非清也無心無意無爲無事以
　順其性玄玄默默無容無式以保其命是
　以陰陽自起變化自正故能剛徤運動以
　致其高清明大通皓白和正純粹眞茂不
　與物糅礭然大易乾乾光耀萬物資始雲
　蒸雨施品物流形元首性命玄玄蒼蒼無
　不盡覆(天得一/以清)地之性得一之寧而地所
　爲非寧也無知無識無爲無事以順其性
　無度無數無憂無利以保其命是以山川
　自起剛柔自正故能信順柔弱直方和正
　廣大無疆深厚清靜萬物資生無不成載
　(地得一/以寧)神之性得一之靈而神之所爲非
　靈也不思不慮無爲無事以順其性無計
　無謀無響無首以保其命是以消息自起
　存亡自正故老能復壯死能復生困能復
　達廢能復榮變化不極反覆不窮物類託
　之不失其中(神得一/以靈)谷之性得一以盈而
　谷之所爲非盈也不欲不求無爲無事以
　順其性不仁不義不與不施以保其命是
　以實虚自起盛衰自正故能蒸山流澤以
　爲通德涓涓不息綿綿不絶皓皓洋洋脩
　遠無極以盈江海深大不測(谷得一/以盈)侯王
　之性得一之正而侯王之所爲非正也去
　心去志無爲無事以順其性去聰去眀虚
　無自應以保其命是以和平自起萬物自
　正故能體道合德與天同則抱神履和包
　裹萬物聲飛化物盈溢六合德導天地明
　照日月制世御俗宇内爲一(王侯得一以/爲天下正)
　凡此五者得一行之興而不廢成而不缺
　流而不絶光而不滅夫何故哉性命自然
　動而由一也是故使天有爲動不順一爲
　高得卑爲清得裂陰陽謬戾綱弛紀絶和
　氣隔塞三光消滅雷霆妄作萬物皆失(天/無)
　(以清將/恐裂)使地有爲動不順一爲直得枉爲
　寧得發山川崩絶剛柔卷折氣化不通五
　行毁缺百穀枯槁羣生疾疫(地無以寧/將恐發)使
　神有爲動不順一爲達得困爲靈得歇變
　化失序締滯消竭盛衰者亡弛張者殁(神/無)
　(以靈將/恐歇)使谷有爲動不順一爲有得亡爲
　盈得竭虚實反覆流澤不入(谷無以盈/將恐竭)侯
　王有爲動不順一爲貴得賤爲正得蹶亂
　擾迷惑事由己出百官失中喪其名實萬
　民不歸天地是絶(王侯無以/貴將恐蹶)凡此五者性
　命淳美變化窮極進退屈伸不離法式得
　一而存失一而没況乎非聖人而王萬民
　廢法式而任其心者哉(夫矜法式而行事/尚不免於咎患况)
　(廢法而任心/故不日而亡)是故天人之道物類化變爲
　寡者衆爲賤者貴爲高者卑爲成者敗益
　之者損利之者害處其反者得其覆爲所
　求者失所欲(所謂貴以賤爲/本高以下爲基)是以賢君聖
　主勢在民上爵尊天下澤連萬物德懷四
　海道之所祐天地所助萬物所歸鬼神所
　與厲身起節自謂孤寡(是謂侯王自/謂孤寡不穀)處卑
　守微躬涉勞苦損心挫志務設民下不爲
　貴故擅民之命不爲高故常在民上不欲
　也故無所不有不爲也故無所不宰萬物
　紛紜身無所與故能爲之本非獨王道萬
　事然矣夫工之造輿也爲圓爲方爲短爲
　長爲曲爲直爲縱爲横終身揳揳卒不爲
　輿故能成輿而令可行也(所謂數輿無/輿而成其輿)夫
　玉之爲物也微以寡而石之爲物也巨以
　衆衆故賤寡故貴玉之與石俱生一類寡
　之與衆或求或棄故貴賤在於多少成敗
　在於爲否(故不欲碌碌如玉/亦不欲落落如石)是以聖人爲
　之以反守之以和與時俯仰因物變化不
　爲石不爲玉常在玉石之間不多不少不
　貴不賤一爲綱紀道爲楨幹故能專制天
　下而威不可勝全活萬物而德不可量貴
　而無憂賤而無患高而無殆卑而愈安審
　於反覆歸於玄默明於有無反於太初無
　以身爲故神明不釋無以天下爲故天下
　與之俱(所謂反者道之/動弱者道之用)夫何故哉因道而
　動循一而行道之至數一之大方變化由
　反和纖爲常起然於否爲存於亡天地生
　於太和太和生於虚冥(虚冥至無也太和/始之而生太和有)
　(之萌也天地資之而始所謂/天地萬物生於有有生於無)
上士聞道(謂玄/善也)勤而行之(性與/近也)中士聞道(狐/疑)
(淺/也)若存若亡(性與/遠也)下士聞道(習不/善也)大笑之(性/與)
(反/也)不笑不足以爲道(道符/表也)故建言有之(陳自/然也)
明道若昧(動綿/綿也)進道若退(反其/先也)夷道若纇(治/其)
(根/也)上德若谷(施與/玄也)大白若辱(似不/賢也)盛德若不
足(無形/容也)建德若偷(損民/福也)質眞若渝(如淺/薄也)大方
無隅(無曲/直也)大器晚成(不明/白也)大音希聲(微言/發也)大
象無形(無所/設也)道隱無名(號謚/絶也)夫唯道善貸且
成(應萬/物也)
　指歸道德天地各有所章物有高下氣有
　短長各樂其所樂患其所患見其所見聞
　其所聞取舍殊繆畏喜殊方故鶉鷃高飛
　終日馳騖而志在乎蒿苗鴻鵠高舉逕歷
　東西通千達萬而志在乎陂池鸞鳳翶翔
　萬仞之上優游太清之中而常以爲卑延
　頸舒翼凌蒼雲薄日月高翔遠逝曠時不
　食往來九州棲息八極乃得其宜三者殊
　便皆以爲娛故無窮之原萬尋之泉神龍
　之所歸小魚之所去高山大丘深林巨壑
　茂木暢枝鴻鳥虎豹之所喜而雞狗之所
　惡悲夫三代之遺風褐儒墨之流文誦詩
　書修禮節歌雅頌彈琴瑟崇仁義祖潔白
　追觀往古通明術數變是定非已經得失
　身寧名榮鄉人傳業中士之所道上士之
　所廢也閑居幽思强識萬物設僞飾非虚
　言名實趨翔進退升降跪集治閨門之禮
　偶時俗之際傾側偃仰務合當世阿富順
　貴下衆耳目獲尊蒙寵流俗是則此下士
　之所履而中士之所棄故規矩不相害殊
　性孰相安賢聖不爲匹愚智不爲羣大人
　樂恬淡小人欣於戚戚堂堂之業而不喻
　於衆庶棲棲之事不悦於大丈夫鳥獸並
　興各有所趣羣士經世各有所歸是以捐
　聰明棄智慮反歸眞朴遊於太素輕物傲
　世卓爾不污喜怒不嬰於心利害不接於
　意貴賤同域存亡一度動於不爲覽於玄
　妙精神平靜無所章載抱德含和帥然反
　化大聖之所尚而上士之所務中士之所
　昡爚而下士之所大笑也是故中士所聞
　非至美也下士所見非至善也中士所眩
　下士所笑乃美善之美善者也夫陳大言
　舒至論表自然窮微妙則中士眩而下士
　笑浮言遊說生息百變起福興利成功遂
　事則中士論而下士覺彼非喜凶而惡吉
　貴禍而賤福也性與之遠情與之反若處
　黃泉聽視九天遼遠絶滅不能見聞而已
　矣(夫下士非樂笑於大道但道高/難覩若對牛鼓簧所以笑也)故聖人
　建言曰有之有之者言道之難知推柄自
　然之歸以統萬方之指者能有之非庸庸
　者之所能聞也(旣明非常之道故/非常人所及也)夫何故
　哉聖人之道深微浩遠魁魁忽忽冥冥昭
　昭虚無寂泊萬物以往纖微高大無有形
　象窮而極之則知不能存也要而約之則
　口不能言也推移離散則書不能傳也(明/道)
　(若/昧)何則進道若退亡道若存欲治天下還
　反其身靜爲虚户虚爲道門泊爲神本寂
　爲和根嗇爲氣容微爲事工居無之後在
　有之前棄捐天下先有其身養神積和以
　治其心心爲身主身爲國心天下應之若
　性自然(進道/若退)是故夷道若纇使正玄起除
　其法物去其分理從民之心聽其所有滅
　其文章平其險阻折關破鍵使姦自止城
　散獄使民自守休卒偃兵爲天下市萬
　方往之如川歸海(夷道/若纇)德如溪谷不施不
　與不愛不利不處不去無爲而恩流不仁
　而澤厚長育群生爲天下母(盛德/若谷)大白青
　青常如驚恐無制而勢隆無寄而權重德
　交造化與天下爲友出白入黑不爲美好
　逐功逃名乃長昭昭(大白/若辱)盛德之人敦敦
　悾悾若似不足無形無容簡情易性化爲
　童蒙無爲無事若癡若聾身體居一神明
　千之變化不可見喜欲不可聞若閉若塞
　獨與道存(盛德若/不足)建德若偷無所不成塗
　民耳目飾民神明絶民之欲以益民性滅
　民之樂以延民命損民服色使民無營塞
　民心意使得安寧(建德/若偷)質眞若渝爲民玄
　則生之以道養之以德導之以精神和之
　以法式居以天地照以日月變以陰陽食
　以水穀制以無形繫以無極天下喁喁靡
　不賔服宇内康寧萬物蕃殖若非其功而
　非其德大而似小醇而似薄(質眞若渝/渝淺薄也)大
　方不矩無所不包方於不方直於不直無
　圻無堮無法無式不方不直萬物自得不
　直不方天地自行在爲之陰居否之陽和
　爲中主分理自明與天爲一與地爲常(大/方)
　(無/隅)是故大器晚成無所不有變於無形化
　於無眹動而無聲爲而無體威德不可見
　功業不可視禍息於冥冥福生於窅窅寂
　泊而然是謂至巧萬物生之莫知所以勉
　勉而成故能長乆(大器/晚成)是以大音希聲告
　以不言言於不言神明相傳默然不動天
　下大通無聲而萬物駭無音而萬物唱天
　地人物無期俱和若響應聲(大音/希聲)大象無
　形大狀無容進而萬物存退而萬物喪天
　地與之俯仰陰陽與之屈伸效之象之若
　影隨形(大象/無形)是知道盛無號德豐無謚功
　高無量而天下不以爲大德彌四海而天
　下不以爲貴光耀六合還反芒昧(道隱/無名)夫
　何故哉道之爲化也始於無終於末存於
　不存貸於不貸動而萬物成靜而天下遂
　也(善貸/且成)

道德眞經指歸卷之七










道德眞經指歸卷之八能六
　　　　蜀郡嚴遵字君平撰谷神子註
道生一(混窅/冥也)一生二(謂神/明也)二生三(和濁/清也)三生
萬物(天人/形也)萬物負陰而抱陽(嚮柔/生也)冲氣以爲
和(合弱/成也)人之所惡(謂不/样也)唯孤寡不穀(卑微/名也)而
王公以名稱(禮以/生也)損之而益(損生/盈也)益之而損
(益生/亡也)人之所教(卑微/弱也)亦我教之(聖知/我也)强梁者
(有勢/力也)不得其死(爲命/賤也)吾將以爲教父(凶禍/極也)
　指歸有虚之虚者開導禀受(虛之虛/者道也)無然
　然者而然不能然也(道能然成於萬物而/萬物不能然成於道)
　(則道是物之所然之元故/云然然者而然不能然也)有虚者陶冶變
　化始生生者而生不能生也(虛者謂一也/一能爲生生)
　(之始而非有形之生不能生於一/故云始生生者而生不能生也)有無之
　無者而神明不能改造存存者而存不能
　存也(無之無者謂一也二從一生雖有夫/形故能造存存而非存所能造也)
　有無者纖微玄妙動成成者而成不能成
　也(無者謂三也三從二生亦有夫形俱根/於一受命於神兆成萬物而萬物不能)
　(成之故云動成者/而成不能成也)故虚之虚者生虚虚者
　無之無者生無無者無者生有形者故諸
　有形之徒皆屬於物類物有所宗類有所
　祖天地物之大者人次之矣夫天人之生
　也形因於氣氣因於和和因於神明神明
　因於道德道德因於自然萬物以存(自然/者無)
　(物所使之名也即道自然一變而生神神/通而成和和散而成氣氣結而成形故云)
　(道生一一生二二/生三三生萬物)故使天爲天者非天也
　使人爲人者非人也(元始生有有不能生/有故云爲人者非人)
　(也)何以明之莊子曰夫人形腐何所取之
　聰明感應何所得之變化終始孰者爲之
　(明始/於無)由此觀之有生於無實生於虚亦以
　明矣是故無無無始不可存在無形無聲
　不可聽視禀無授有不可言道無無無之
　無始未始之始萬物所由性命所以無有
　所名者謂之道(道爲一/之元)道虚之虚故能生
　一(元本寂寥是虚中/之虛始生一者也)有物混沌恍惚居起
　輕而不發重而不止陽而無表陰而無裏
　旣無上下又無左右通達無境爲道綱紀
　懐壤空虚包裹未有無形無名芒芒澒澒
　混混沌沌冥冥不可稽之亡於聲色莫之
　與比指之無嚮搏之無有浩洋無窮不可
　論諭潢然大同無終無始萬物之廬爲太
　初首者故謂之一(太初有無無有無名一/之所起有一而未形即)
　(窅冥中能生之德名也是以無終無始無/左無右似陰非陰似陽非陽故云陽無表)
　(陰無/裏)一以虚故能生二(一是有中之/虚變成二)二物
　並興妙妙纖微生生存存因物變化滑淖
　無形生息不衰光耀玄冥無嚮無存包裹
　天地莫覩其元不可逐以聲不可逃以形
　謂之神明存物物存去物物亡智力不能
　接而威德不能運者謂之二(二即神/明也)二以
　元之無故能生三(神明是無中之/無故能生三)三物俱
　生渾渾茫茫視之不見其形聽之不聞其
　聲搏之不得其緒望之不覩其門不可揆
　度不可測量冥冥窅窅潢洋堂堂一清一
　濁與和俱行天人所始未有形朕圻堮根
　□於一受命於神者謂之三(三即太/和也)三以
　無故能生萬物(太和是有中之無一變/而成有故云三生萬物)清
　濁以分高卑以陳陰陽始别和氣流行三
　光運群類生有形臠可因循者有聲色可
　見聞者謂之萬物萬物之生也皆元於虚
　始於無(虛是無之本/元是始之本)背陰向陽(萬物背陰/而向陽)
　歸柔去剛清靜不動心意不作而形容脩
　廣性命通達者以含和柔弱而道無形也
　(冲氣以/爲和)是故虚無無形微寡柔弱者天地
　之所由興而萬物之所因生也衆人之所
　惡而侯王之所以自名也萬物之原泉成
　功之本根也(夫虛無孤寡乃萬物之本根/也故王公以自名而衆俗之)
　(所/惡)故賢君聖主以至尊之位强大之勢處
　孤寡居不穀逐所求逃所欲去大爲小安
　卑樂損出無迹入無朕動於福先靜於禍
　始無爲無事天下自已不視不聽抱和以
　靜神明生息形容自正進退有常不變其
　行德化凌風理於蒸庶天地是祐萬物是
　歸(損者/而益)衆人則不然見聞知病見聞知病
　合於成事不覩未然之變故貴堅剛大權
　造勢衆務不制深度柔弱遠絶微寡動與
　道舛靜與天迕神明潰濁衆事並興思慮
　迷惑妄喜妄怒福禧出門妖㜸入户天網
　以發不可解之也(益者/而損)滂然禍生愴爾覺
　悟屈約而言卑將死而辭善雖欲改過爲
　新反於微寡自然不釋與生路遠破國亡
　家禍及子孫故衆人之教變愚爲智化弱
　爲强去微歸顯背隱爲彰暴寵爭逐死於
　榮名(人之所/教也)聖人之教則反之愚以之智
　辱以之榮微以之顯隱以之彰寡以之衆
　弱以之强去心釋意務於無名無知無識
　歸於玄冥殊塗異指或存或亡(聖人之教/教以寡弱)
　(衆人之教教以衆强所謂人/之所教我亦教之教不同也)是以强秦大
　楚專制而滅神漢龍興和順而昌故强者
　離道梁者去神生主以退安得長存(强梁/者不)
　(得其/死)不求於己怨命尤天聖人悲之以爲
　教先書之竹帛明示後人終世反之故罹
　其患(吾將以/爲教父)
天下之至柔(無形/物也)馳騁天下之至堅(勝有/質也)無
有入於無間(無爲/室也)吾是以知(睹得/失也)無爲之有
益(亂原/絶也)不言之教(禍門/閉也)無爲之益(萬物/存也)天下
希及之(寡能/及也)
　指歸道德至靈而神明賔(神明是道德之/外用故稱賔)
　神明至無而太和臣(太和是神明用/之捋成故稱臣)清濁
　太和至柔無形包裹天地含囊陰陽經紀
　萬物無不維綱或在宇外或處天内人物
　借之而生莫有見聞(從道三變始成萬物/人借而生莫有能知)
　毳不足以爲號弱不足以爲名聖人以意
　存之物也(夫聖人所以得稱聖者皆以學/道存神修生保眞得眞成道包)
　(裹天地是深要之物/故不得以意存也)故字曰至柔名曰無
　形是以無形之物不以堅堅不以壯壯故
　能弊天地銷銅鐵風馳電騁經極日月周
　流上下過飄歷忽安固翶翔淪于無物(物/類)
　(有形則有凝虚空無妙則無能道旣/非有亦非無故能持有而無礙也)何以
　效其然也夫響以無聲不可窮影以無形
　不可極水以淖弱貫金石沈萬物地以柔
　順成大功勝草木舌耳無患角齒傷折由
　此觀之柔者弊堅虚者馳實非有爲之自
　然之物也(理數必爾不得不然斯事/物之自然非道體之自然)是以
　地狹民少兵寡食鮮意妙欲微神明是守
　與天相叅視物如子德盛化隆恩深澤厚
　吏忠卒信主憂將恐累柔積弱常在民後
　被羞蒙辱國爲雌下諸侯信之比於赤子
　天下往之若歸父母人物同欲威勢自起
　强者不能凌大者不能取終始反覆强弱
　變化天地爲助神明爲輔時至不制爲天
　下主夫何故哉以道柔弱而體微寡也故
　地廣民衆國富兵强吏勇卒悍主能將嚴
　賞重罰峻削直刻深百官戰慄若在君前
　勢便地利爲海内雄輕敵樂戰易動師衆
　合變生奇凌天侮地諸侯執服靡不懸命
　威震境外常爲梟俊人憂物恐威動天地
　道德不載神明是離衆弱同心萬民不附
　身死國亡族類流散夫何故哉體堅剛而
　積憍吝也夫道以無有之有通無間遊無
　理光耀有爲之室澄清無爲之府出入無
　外而無坼經歷珠玉而無朕(謂天下之至/柔騁天下之)
　(至堅/也)何以效其然也夫有形鎌利不入無
　理神明在身出無間入無孔俯仰之頃經
　數千里(無有入/無間也)由此言之有爲之爲有廢
　無功無爲之爲成遂無窮天地是造人物
　是興有聲之聲聞於百里無聲之聲動於
　天外震於四海言之所言異類不通不言
　之言陰陽化天地感且道德無爲而天地
　成天地不言而四時行凡此二者神明之
　符自然之驗也(是以知無/爲有益)是以聖人虚心
　以原道德靜氣以存神明損聰以聽無音
　棄明以視無形覽天地之變動勸萬物之
　自然以覩有爲亂之首也(旣達無爲之功/自見有爲之亂)
　無爲治之元也言者禍之户也不言者福
　之門也是故絶聖棄智除仁去義發道之
　心揚德之意順神養和任天事地陰陽奉
　職四時馳騖亂原以絶物安其處世主恬
　淡萬民無事教以不言之言化以不化之
　化示以無象之象而歸乎玄妙奄民情欲
　順其性命使民無知長生乆視(是不言/之教也)故
　我無言而天地無爲天地無爲而道德無
　爲三者並興總進相乗和氣洋溢太平滋
　生人物集處宇内混同禍門以閉天下童
　蒙世無恥辱不覩吉凶知故窒塞自然大
　通家獲神明之福人有聖智之功(無爲之/益也)
　當此之時主如天地民如嬰兒飲主之德
　食主之和陽出陰入與道卷舒君父在上
　若有若無天下惘惘味味喁喁不知若鷇
　無爲若雛生而不喜死而不憂閔閔輓輓
　性命有餘莫有求之萬福自來(天下希/及之也)夫
　何故哉人王不言而道無爲也無爲之關
　不言之機在於精妙處於神微神微之始
　精妙之宗生無根蒂出入無門常於爲否
　之間時和之元(道旣無體不可見聞/能適時和則自知耳)故可
　聞而不可顯也可見而不可闡也可得而
　不可傳也可用而不可言也柄而推之要
　而歸之易爲智老陳難爲淺聞者言也何
　則廣大深遠而衆人莫能及也上而若反
　而衆人莫能入也淡淡濫濫而世人莫能
　聞也窅窅冥冥而俗主莫能行也
名與身孰親(我身/親也)身與貨孰多(我身/多也)得與亡
孰病(得我/患也)是故甚愛必大費(損我/神也)多藏必厚
亡(退我/身也)故知足不辱(榮己/存也)知止不殆(身安/寧也)可
以長乆(大命/延也)
　指歸我性之所禀而爲我者道德也其所
　假而生者神明也其所因而成者太和也
　其所託而形者天地也凡此數者然我而
　我不能然也故法象莫崇乎道德稽式莫
　高乎神明表儀莫廣乎太和著明莫大乎
　天地道德神明常生不死清濁太和變化
　無窮天地之道存而難亡陰陽之事動而
　難終(天地陰陽但見於/難終非無終始也)由此觀之禍極於
　死福極於生是以聖人上原道德之意下
　揆天地之心崇高顯榮吉祥盛德深閎浩
　大尊寵窮極莫大乎生萬物陳列奇怪珍
　寳金玉珠璧利深得巨莫大乎身禍世之
　匠亂國之工絶逆天地傷害我身莫大乎
　名生憍長溢困民貧國擾濁精神使心多
　欲叛天違道爭爲盜賊天下不親世多兵
　革一人爲之傷敗萬國主死民亡物蒙其
　毒莫大乎貨(明貨與名可畏可驚/多親之益於身遠矣)故得之
　與亡或病或利得名得貨道德不居神明
　不留大命以絶天不能救失名失貨道德
　是祐神明是助名顯自然富配天地(得名/得貨)
　(失道亡身亡名亡/貨利配天地也)故細身大名未可與論
　至道也輕身重國未可與圖利也夫無名
　之名生我之宅也有名之名喪我之橐也
　無貨之貨養我之福也有貨之貨喪我之
　賊也是故甚愛其身至建榮名爲之行之
　力之勞之强迫情性以損其神多積貨財
　日以憍盈憍亡之道貨名俱終(甚愛必/大費也)故
　神明不能活天地不能全也夫何故哉道
　德之化天地之數一陰一陽分爲四時離
　爲五行綸爲羅網設爲無間萬物之性各
　有分度不得相干造化之心和正以公自
　然一槩正直平均無所愛惡與物通同劑
　長續短損盈益虚不足者養有餘者喪貪
　叨多積自遺禍殃不足不止利心常起智
　以詐愚强以大取自然均之名利歸主失
　之而憂得之而喜一喜一憂魂魄浮遊一
　憂一喜神明去矣身死名滅禍及子孫故
　名利與身若炭與冰形性相反勢不俱然
　名終體極身存世昌者天下無之(虛者道/之所歸)
　(實者物之所喪今積物喪之實欲/同道歸虚若水火相違不可得也)是故擾
　心猾意用情事神夙夜趨務飾容治辭憂
　懷衆庶創事立功勵身起節以顯榮名是
　損所以有身而益所以亡身也竭筋力忍
　飢渴犯寒暑踐危狹薄衣惡食不適口腹
　迎朝送夜被恥蒙辱精奔神馳汲汲不止
　逆道干榮多入爲有危身以寧貨積神亡
　禍患自來憍亡俱至則是爲福以亡福求
　利以去利(多藏必/厚亡也)故成敗之事在爲與否
　存亡之道在去與來是以知足之人體道
　同德絶名除利立我於無身養物而不自
　生與物而不自存信順之間足以存神室
　家之業足以終年常自然故不可殺處虚
　無故不可中細名輕物故不可汙欲不欲
　故能長榮(所謂不/辱也)知止之人貴爲天子不
　以枉志貧處巖穴不以幽神進而不以爲
　顯退而不以爲窮無禍無福無得無喪不
　爲有罪不爲有功不求不辭若海若江遊
　揚玄域神明是通動順天地故不可危殊
　利異害故能常然是以精深而不拔神固
　而不脱魁如天地照如日月旣精且神以
　保其身知足而止故能長存(知止不/殆也)此謂
　遯名而名我隨逃利而利我追者也(是欲/蓋而)
　(彰可以/長乆也)
大成若缺(政無/形也)其用不弊(化流/行也)大盈若冲(主/無)
(名/也)其用不窮(理萬/方也)大直若屈(無所/名也)大巧若拙
(無所/成也)大辯若訥(滿若/空也)躁勝寒(動形/容也)靜勝熱(安/形)
(神/也)能靜能清(則天/地也)爲天下正(萬物/經也)
　指歸道德無爲而神明然矣神明無爲而
　太和自起無爲而萬物自理或無根而生
　或無足而走或無耳而聽或無口而鳴殊
　類異倫皆與之市母憂其子子憂其母男
　女相兼物尊其主巢生而啄胎生而乳鳥
　驚而散獸驚而聚陰物穴居陽物巢處火
　動炎上水動潤下萬物青青春生夏長秋
　成冬熟皆歸於土非有政教物自然也(是/陰)
　(陽物理勢數之/自然不得不爾)由此觀之爲不生爲否不
　生否明不生明晦不生晦不爲不否不明
　不晦乃得其紀也(不爲不否不明不/晦者從容合道也)故大
　道坦坦不出門户其岀彌遠其知彌寡道
　在於身不在於野化自於我不由於彼萬
　物常治智慧不起是以聖人柄和履正治
　之無形遊於虚廓以鏡太清遺魂忘魄休
　精息神無爲而然玄默而信窅然蕩蕩昭
　曠獨存髣髴輓逮其事素眞其用不弊莫
　之見聞(所謂大成若缺/其用不弊也)夫何故哉微妙周
　密清靜以眞未有形聲變化其元開導如
　陽閉塞如陰堤□如地運動如天文武玄
　作盛德自分是以盈而若冲實而若虚不
　顯仁義不見表儀不建法式不事有爲上
　欲不欲天下自化敦厚樸素民如嬰兒蒙
　蒙不知所求茫茫不知所之其用不窮流
　而不衰(大盈若冲/其用不窮)不耕自有食不織自有
　衣暑則靜於倮寒則躁於裘無有忌諱與
　糜鹿居被髪含哺相隨而遊主有餘德民
　有餘財化襲萬物無所不爲光景不見獨
　玄有奇天地人物與之俱化乗空載虚與
　道徘徊厲度四海周流六虚浩洋無窮棲
　息至無夫何故哉直而若屈正而若枉(大/直)
　(者若/屈也)世主爲聲天下爲響世主爲形人物
　爲影故不郊祀而天心和不降席而正四
　海故曰大巧若拙天道自卑無律曆而陰
　陽和無正朔而四時節無法度而天下賔
　無賞罰而名實得隱武藏威無所不勝棄
　捐戰伐無所不克無號令而民自正無文
　章而海内自明無符璽而天下自信無度
　數而萬物自均(大辯若/訥者也)是以羸而若絀得
　之若喪無鐘鼓而民娛樂無五味而民食
　甘無服色而民美好無畜積而民多盈夫
　何故哉因道任天不事知故使民自然也
　(前五大雖若不肖而皆有所成明人/至能以道化人使人自同於道也)天地
　之道一進一退而萬物成遂變化不可閉
　塞屈伸不可障蔽故陰之至也地裂而冰
　凝清風飂冽霜雪嚴嚴魚鱉蟄伏萬物宛
　拳當此之時處温室臨鑪火重狐狢襲毳
　綿猶不能禦也及至定神安精動體勞形
　則是理泄汙流捐衣出室暖有餘身矣(躁/勝)
　(寒者/也)陽之至也煎砂爛石飛鳥絶水蟲疾
　萬物枯槁江河消竭當此之時入沉清泉
　岀衣絺綌燕高臺服寒石猶不能任也及
　至解心釋意託神清靜形捐四海之外游
　志無有之内心平氣和凉有餘矣(靜勝熱/者也)
　夫知故之爲術也治人事育群形德延天
　地功配陰陽及其生亂也發於無形起於
　無聲與政卷舒與化推移得人如濕逮人
　若陰猶響應言影不離形爲之愈亂治之
　益煩明智不能領嚴刑不能禁是無爲者
　有爲之君而成功之主也政教之元而變
　化之母也其除禍亂猶躁之勝寒而靜之
　勝暑也是以聖人去知去慮虚心專氣清
　靜因應則天之心順地之意政舉化流如
　日之光禍亂消滅若雲之除天下象之無
　所不爲萬物師之無所不事(所謂能清能/靜天下自正)
　(者/也)
天下有道(主無/欲也)却走馬以糞(爲穀/食也)天下無道
(主起/事也)戎馬生於郊(法主/戎也)罪莫大於可欲(常取/求也)
禍莫大於不知足(求無/已也)咎莫大於欲得(利心/起也)
知足之足(無所/取也)常足矣(無所/不有)
　指歸人之生也懸命於君君之立也懸命
　於民君得道也則萬民昌君失道也則萬
　民喪萬民昌則宗廟顯萬民喪則宗廟傾
　故君者民之源也民者君之根也根傷則
　華實不生源衰則流沬不盈上下相保故
　能長乆是以世主得道宇内不擾諸侯賔
　服百蠻雍喜四海同風兵革不起徼捍之
　人無所效其言果壯之士無所施其功聰
　明辯智隨澤而耕騏驥驊騮嬰輿而作(所/謂)
　(天下有道却/走馬以糞也)天下宴閒各樂其業世惇俗
　厚民人專一總織而衣總耕而食天心和
　洽萬物豐熟嘉祥屢臻吉符並集非天降
　福世主道德也天子失道諸侯不朝谿異
　谷别法制舛殊四方背叛力正相凌舉兵
　爭權弱者爲虜强者爲君是以天下選將
　簡士砥礪甲兵懸烽烈火四面相望深姦
　大詐謀於廟堂作變生奇結縱連横輕車
　梟騎興敵相當士馬生郊歷年不還化高
　詐力政當首功當此之時飾養戎馬不遑
　親戚奔郊先至常食菽粟貪夫坐而爲宰
　庸僕之徒畜而爲賊百姓罷極財殫力倦
　長傜兵役乆而不息(此戎馬所以/生於郊也)時念歸
　家悽愴慷慨想親罷老泣涕於外慈父惠
　母憂愁傷心肝膽氣志摧折於内士卒雙
　頭結踵骸骨暴露流離於中野者不可勝
　計道路憧憧皆爲孤子思慕號令踊泣而
　起何罪蒼天遭離此咎牝者無夫幼稚無
　父怨慟悲痛不期而聚大者爲率中者爲
　宰上下相護中外相保非有血脉親如兄
　弟總苗爲旌穿地爲鼓操兵便械趨行案
　伍常習戰鬥意議其主至精相感氣化相
　動是以天地鈐結陰陽隔閉星辰散亂日
　月鬥蝕詐逆萌生灾變並發非天降禍世
　主無道(無道之主非本無道皆先以道得/天之命莫能以道守之而憍奢淫)
　(侈不知止足故還失所/好而與奴虜同仵也)夫遭天之鴻命繼
　先聖之後貴爲天子富有四海爵尊寵極
　莫與比列布衣麤裘而天下以爲好蔬食
　藜羹而天下謂之美變世化俗猶風之靡
　草民之從化猶魚之赴水不務崇道廣德
　修身正己憂勞元元以承祭祀光顯祖考
　業傳子孫德與神明爭流名與天地相保
　反以驕奢取名求勢不止逆天迕地無不
　凌侮是以不訾之士相矯而起輕舉深入
　先到爲右敵人遠至莫與之交黨離朋絶
　中外不恃身死國亡宗廟崩弛可欲之故
　非天下之罪也(所謂罪莫/重於可欲)是故威勢尊寵
　窮極民上名號顯榮覆蓋天下而不知足
　者獵禍之具而危亡之大數也(禍莫大於/不知足也)
　夫道德神明陶冶變化已得爲人保合精
　神而有大形動作便利耳目聰明游於昭
　曠之域聽𦕑天地之間上觀自然之法式
　下察古將之得失鑿井而飲耕田而食長
　妻生子與命相極是足之足者也(異性同得/故足也)
　何況乎萬乗之主千乗之君哉其可足亦
　明矣故不在於道也利心常起貪人壤土
　欲人財寳兼并不休增加不已者追患之
　大數而得咎之至要也(咎莫甚於/欲得者也)自今及
　古飛鳥走獸含氣有類之屬未有不欲得
　而全其性命者也故居君者爲虜居虎者
　爲鼠名在青雲之上身處黃泉之下居牛
　馬之位者無牛馬之患託犬羊之列者無
　犬羊之咎是以得道之主建心於足游志
　於止辭威讓勢孤特獨處捐棄萬物唯神
　是秉身存名榮乆而不殆天下歸之無有
　不制(是知足之足/常足者也)
不岀戶(不遊/庭也)知天下(家知/人也)不窺牖(無所/瞻也)見天
道(身知/天也)其出彌遠(去家/身也)其知彌少(無見/聞也)是以
聖人(謂明/君也)不行而知(謂萬/民也)不見而名(謂天/地也)不
爲而成(使自/然也)
　指歸道德變化陶冶元首禀授性命乎太
　虚之域玄冥之中而萬物混沌始焉神明
　交清濁分太和行乎蕩蕩之野纖妙之中
　而萬物生焉天圓地方人縱獸横草木種
　根魚沉鳥翔物以族别類以群分尊卑定
　矣而吉凶生焉由此觀之天地人物皆同
　元始共一宗祖六合之内宇宙之表連屬
　一體氣化分離縱橫上下剖而爲二判而
　爲五(二二儀也五五色/五行五味五聲)或爲白黑或爲水
　火或爲酸鹹或爲徵羽人物同類或爲牝
　牡凡此數者親爲兄弟殊形别鄉利害相
　背萬物不同不可勝道合於喜怒反於死
　生情性同生心意同理何以言之莊子曰
　一人之身俱生父母四支九竅其職不同
　五臟六腑各有所受上下不相知中外不
　相覩頭足爲天地肘膝爲四海肝膽爲胡
　越眉目爲齊楚若不同生異軀殊體動不
　相因靜不相待九天之上黃泉之下未足
　以喻之然而頭有疾則足不能行胸中有
　病則口不能言心得所安則耳目聰明屈
　伸調利百節輕便者以同形也人主動於
　邇則人物應於遠人物動於此則天地應
　於彼彼我相應出入無門往來無户天地
　之間虚廓之中遼遠廣大物類相應不失
　毫釐者同體故也(人但知一身之相通不/知一國常同體人知一)
　(國是同體不知萬物是一心萬物旣是一/心一心之中何所有隔哉故不出户而知)
　(天下/也)是以聖人不出於户上原父母下揆
　子孫危寧利害反於死生之說察於是非
　之理通於利害之元達於治亂之本以己
　知家以家知彼事得其綱物得其紀動知
　所之靜知所守道德爲父神明爲母清靜
　爲師太和爲友天下爲家萬物爲體視彼
　如己視己如彼心不敢生志不敢舉捐棄
　知故絶滅三五因而不作巖居穴處不殺
　群類不食生草未成不服未終不采天地
　人物各保其有(天地萬物雖似異形終始/本末同是一體一體之中)
　(自無怨惡受之道德豈敢毁/傷故天地人物各保其有也)夫原我未兆
　之時性命所以精神所由血氣所始身體
　所基以知實生於虚有生於無小無不入
　大無不包也本我之生在於道德孕而未
　育所以成形至於出冥以知深微纖妙和
　弱潤滑之大通也無知無識無爲無事之
　有大功也視我之爲嬰兒至於壯大有知
　以覩柔之生剛弱之生强小之生大短之
　生長愚之生智晦之生明也察我呼吸屈
　伸以知損爲益首益爲損元進爲退本退
　爲進根福爲禍始禍爲福先也上陵仰阪
　歷阻過險形疲喘悸勞而靜處則神平氣
　和中外相保(明平夷者/得道之和)以知清靜虚無無
　爲變化之大功也四支九竅趨務舛馳異
　能殊形皆元一心以知百方萬物利害之
　變皆生於主(主是萬人之元/如一身之心也)稽之天地驗
　之古今動不相違以知天地之道畢於我
　也(我不異/天地也)故家者知人之本根也身者知
　天之淵泉也(以身觀身以家觀/家以天下觀天下)觀天不由
　身觀人不由家小近大遠小知大迷去家
　出户不見天下去身窺牖不知天道其出
　逾遠其知益少周流四海其迷益甚求之
　益大功名益小不視不聽求之於己天人
　之際大道畢矣(得己而得天得天而得道/得道而得人故不出户知)
　(天下不窺牖知天道其/出彌遠其知彌少也)故聖人不見一家
　之好惡而命萬家之事無有千里之行而
　命九州之變足不上天而知九天之心身
　不入地而知九地之意陰陽進退四時變
　化深微隱匿窅冥之事無所遁之何則審
　内以知外原小以知大因我以然彼明近
　以喻遠也故聖人之爲君也猶心之於我
　我之於身也(心在一身之中不立規矩於/外但密勿資始而百節調和)
　不知以因道不欲以應天無爲以道世無
　事以養民玄玄獸默使化自得上與神明
　同意下與萬物同心動與之反靜與之存
　空虚寂泊使物自然(聖人寂泊無爲令物/自然合道猶珠在水)
　(而川媚是神化之所傳故云聖人不言而/信不爲而成者也或謂聖人得道理固常)
　(存神化所傳亦應無歇我不修習自合道/成何天下蠢動日遠於道耶斯不體聖人)
　(之化若雲行雨施草樹蒙潤悉獲芬芳而/燋枯之屬自不芳茂豈以燋枯之性凝雲)
　(雨之恩是無目之徒/不信日月之照也)


道德眞經指歸卷之八
道德眞經指歸卷之九能七
　　　　蜀郡嚴遵字君平撰谷神子註
爲學日益(益民/知也)爲道日損(損民/知也)損之又損之
(使不/知也)至於無爲(使無/事也)而無以爲(無不/事也)將欲取
天下者(和平/之也)常以無事(道無/職也)及其有事(窮知/能也)
不足以取天下(終不/得也)
　指歸道德之化變動虛玄蕩蕩默默汎汎
　無形潢漭慌忽渾沌無端視之不見聽之
　不聞開導禀授無所不存功成遂事無所
　不然無爲之爲萬物之根由此觀之不知
　之知知之祖也不教之教教之宗也無爲
　之爲爲之始也無事之事事之元也(不教/之教)
　(無爲之爲皆至道至極神妙之動無形心/成不可言名故謂之元始祖宗之大也)
　凡此數者神明所因天地所歸玄聖所道
　處士所傳也逮至仁義淺薄性命不眞不
　覩大道動順其心陷溺知故漸漬憂恩情
　意多欲神與物連深謀逆耳大論迕心非
　道崇知上功貴名是以作術治數集辭著
　文載之篇籍以教萬民綱紀天地經緯陰
　陽剖判人事離散祖宗淳樸變化設僞萬
　方轉移風俗傾正敗常改正易服萬事盡
　彰鐘鼓琴瑟間以竽笙升降進退飾象趨
　翔禮儀三百威儀三千分舛並爭興事儛
　文以辯相詘以巧相勝毫舉毛起益以無
　窮(爲學/日益)是以天下背本去根嚮末歸文博
　學深問家知户賢甚者擬聖以立君臣同
　意者無能而官異心者功大而亡(儒者兼/愛而成)
　(黨故同於己者不善而善之/不同於己者雖善不善也)是以天下騷
　騷不遑其親追習纖纖務順其君故和五
　味以養其口肥香甘脆不顧羣生變五色
　以養其目玄黃纖妙不計民貧調五音以
　養其耳極鍾律之巧不憂世淫高臺榭廣
　宫室以養其意不懼民窮馳騁田獵以養
　其志多獲其上不順天心(役人命以善己/身損人財以爲)
　(己利不憂時俗之窮窶唯取己之有/餘皆非仁愛之心是違天地之意也)凡此
　數者非以爲善務也以悦其君也天下相
　放養僞飾姦消滅和睦長暴之原浸以爲
　俗巧利爲賢損民大命以增民勞傷人美
　性以益民煩當此之時谿谷異君四海各
　王尊名貴勢强大爲右忿爭相踰力正任
　武强者拘弱衆者制寡以乳代治以非圖
　是臣弑其君子弑其父爭之愈大莫之能
　守求者甚衆得之者寡道路悲憂盡言軍
　旅詾詾謷謷至相烹煮夫何故哉飾文益
　事務以相序也(爲學日/益之過)是以聖人釋仁去
　義歸於大道絶智廢教求之於己所言日
　微所爲日寡(爲道日/損者也)消而滅之日夜不止
　包以大冥使民無恥滅文喪事天下自已
　損之損之使知不起(損之又/損也)遁名亡身保
　我精神秉道德之要固存亡之機不爲事
　主不爲知師寂若無人至於無爲(以至於/無)
　天地自作羣美相隨萬物自象百蠻自和
　萬民蚩疑不知所之隨明出人託於四時
　優游精神不外心志意中空虚如木之浮
　如壤之休不識仁義不達禮儀心不知欲
　志不知爲行步蹎蹎瞻視顚顚(蹎蹎直實/也顚顚高)
　(達/也)語言默默意氣玄玄外似禽獸中獨異
　焉寂而不爲若無君臣不爲而治敦厚忠
　慤至於大安神休精息性命自全萬物相
　襲與道德鄰(無爲而無/不爲者也)夫何故哉主無教
　令而民無聞也是以將取天下常於無事
　不言爲術無爲爲教無欲爲寳不知爲要
　能行以道無不開導(取天下常/以無事也)釋虚反實
　以極爲事上知天高下知地厚明陰陽之
　分知萬物之數晝見星於天夜見魚於淵
　耳比八風之調目領羣獸之毛此思慮之
　極也無益於存力什烏獲勢百孟賁勇千
　夏育威執三軍進若光景退若浮雲撃如
　雷霆不動若陰此强之極無益於勝使日
　下之民皆執禮易通詩書明律比知詔令
　家一吏里一令鄉一倉亭一庫明察折中
　强武求盜天下重足而立側目而視父子
　不相隱兄弟不相容此事之極無益於治
　是故以知知與天相離以爲爲與天相奇
　以事事失天之意爲國日益百殘盡備爲
　而不成求而不得天下相驅歸之於亂(所/謂)
　(及其有事不足以/取天下故亂也)
聖人無常心(心無/形也)以百姓心爲心(與人/同也)善者
吾善之(長其/明也)不善者吾亦善之(變其/性也)得善矣
(自和/正也)信者吾信之(長其/誠也)不信者吾亦信之(變/其)
(情/也)得信矣(自和/平矣)聖人在天下(謂帝/王也)惵惵乎(心/虚)
(空/也)爲天下渾心(包萬/方也)百姓皆注其耳目(以爲/容也)
聖人皆駭之(唯道/從也)
　指歸道德無形而王萬天者無心之心存
　也天地無爲而萬類順之者無慮之慮運
　也由此觀之無心之心心之主也不用之
　用用之母也何以明之莊子曰我之所以
　爲我者豈我也哉我猶爲身者非身(我猶/似於)
　(我而我/非身也)身之所以爲身者以我存也(以我/有分)
　(别稱之爲身/不自稱也)而我之所以爲我者以有神
　也神之所以留我者道使然也(道生神神/生身身神)
　(共合稱於我也我不自我由身故我身不/自身由神故身身神同道不有而有即无)
　(心之/心存)託道之術留神之方清靜爲本虚無
　爲常非心意之所能致非思慮之所能然
　也故知者之居也耳目視聽心意思慮飲
　食時節窮適志欲聰明並作不釋晝夜經
　歷百方籌策萬事定安危之始明去就之
　路將以全身體而延大命也若然則精神
　爲之損血氣爲之敗魂魄離散大命傷夭
　(本爲其身而生思慮不/知生思慮以損其身)及其寐也心意不
　用聰明閉塞不思不慮不飲不食精神和
　順血氣生息心得所安身無百疾遭離凶
　害大瘡以瘳斷骨以續百節九竅皆得所
　欲(但以寢寐之頃尚得安/寧况體道忘懷故常適)夫以一人之身
　去心則危者復寧用心則安者將亡而况
　乎奉道德順神明承天心養群生者哉(善/羣)
　(生彌須無/心以寧也)是以聖人建無身之身懷無心
　之心有無有之有託無存之存上含道德
　之化下包萬民之心(聖人無心以百/姓心爲心者也)無惡
　無好無愛無憎不與凶人爲讎不與吉人
　爲親不與誠人爲媾不與詐人爲怨載之
　如地覆之如天明之如日化之如神(夫人/之迷)
　(也其日固乆乍令不善者豈造次而易哉/必先優之柔之使自求之浸之潤之使自)
　(得之然後始可長其明而成其信悅其意/而變其心故云載之如地覆之如天明之)
　(如日化/之如神)物無小大視之如身爲之未有治
　之未然絶禍之首起福之元(杜漸防萌遏/惡揚善也)
　去我情欲取民所安去我智慮歸之自然
　(自然令物得安使/百姓日用不知也)動之以和導之以冲上
　含道德之意下得神明之心光動天地德
　連萬民民無賦役主無職負俱得其性皆
　有其神視無所見聽無所聞遺精忘志以
　主爲心(主能體道以道覆人人得主恩若/自其心心從主後若子歸母俯仰)
　(卧起皆與/爲市者也)與之俯仰與之浮沉隨之卧起
　放之屈伸不言而天下應不爲而萬物存
　四海之内無有號令皆變其心善者至於
　大善日深以明惡者性變浸以平和(所謂/不善)
　(者吾亦善之/所以得善也)信者大信至於無私僞者情
　變日以至誠(不信者吾亦/信之得信也)殘賊反善邪僞
　反眞善惡信否皆歸自然(夫指歸所以屢/歸指於自然者)
　(明至道之體湛然獨立自古固存其能然/於衆物而衆物不能然之故謂之自然非)
　(言蟲鳥之分以爲至極夫有體此自然之/道者則能同光塵不立圭角使物自化悉)
　(歸於善進其獨志若性自然/所謂聖人不言而飲人以和)當此之時溷
　沉太虚霑溺至和民忘心意芒洋浮游失
　其所惡而獲其所求與天進退與道周流
　非迫禁而去惡非拘教而後移也無爲爲
　之而變化不自知也夫何故哉世主之化
　虚無寂寞容如枯槁心如橐籥志如江海
　施如谿谷不别東西不異南北不辯甘苦
　不嫌白黑不正方圓不定曲直詳於玄妙
　務自隱匿(所謂聖人惵惵爲/天下皆渾其心也)與物無治浮
　游無極廢我之所欲爲裹天之所欲得萬
　物紛紛皆注其耳目(所謂百姓/皆注耳目)世主無爲
　涣如儼容天地爲爐太和爲橐神明爲風
　萬物爲鐵德爲大匠道爲工作天下青青
　靡不潤澤(聖人含如此之功用/所以能利物無窮矣)故能陶冶
　民心變化時俗上無不包下無不克成遂
　萬物無不斟酌感動群生振駭八極天下
　芒芒不識美惡玄效昧象自成法式(聖人/皆駭)
　動萬物以歸於道隨其所宜而成法式也
岀生人死(去無/爲也)生之徒十有三(虚無/和也)死之徒
十有三(實有/過也)而民生(有其/生也)動之死地(爲利/名也)十
有三(趨堅/强也)夫何故以其生生之厚(亡其/生也)蓋聞
善攝生者(畜神/明也)陸行不避兕虎(虎不/傷也)入軍不
被甲兵(兵不/喪也)兕無所投其角(柔弱/象也)虎無所措
其爪(體和/平也)兵無所容其刃(害亡/中也)夫何故哉(類/相)
(應/也)以無死地(無亡/形也)
　指歸道德神明清濁太和渾同淪而爲體
　萬物以形形之所託英英榮榮不覩其字
　號之曰生生之爲物不陰不陽不可揆度
　不可測量深微不足以爲稱玄妙不足以
　爲名光耀恍惚無有形聲無狀無象動靜
　無方游於虚寂之野處於無有之鄉得之
　者存失之者亡(道氣所傳陰陽相和凝結/成識名之爲生而又非形)
　(非象非陰非陽故云不/陰不陽處無有之鄉也)夫生之於形也神
　爲之蒂精爲之根營爽爲宫室九竅爲户
　門聰明爲候使情意爲乗輿魂魄爲左右
　血氣爲卒徒進與道推移退與德卷舒(不/離)
　(道德而/非道德)翶翔柔弱棲息虚無屈伸俯仰與
　時和俱輕死與之反欲生與之仇無以爲
　利則不可去有以爲用則不可留(無爲則/生自生)
　(故不去有爲欲生/之則死矣故不留)故無爲生之宅有爲死
　之家也夫立則遺其身坐則忘其心澹如
　赤子泊如無形不視不聽不爲不言變化
　消息動靜無常與道俯仰與德浮沉與神
　合體與和屈伸不賤爲物不貴爲人與王
　侯異利與萬姓殊患死生爲一故不别存
　亡此治身之無爲也春生夏長秋收冬藏
　奉主之法順天之命内慈父母外絶名利
　不思不慮不與不求獨往獨來體和襲順
　辭讓於入不與時爭此治家之無爲也尊
　天敬地不敢亡先修身正法去己任人審
　實定名順物和神參伍左右前後相連隨
　時循理曲因其當萬物並作歸之自然此
　治國之無爲也冠無有被無形抱空虚履
　太清載道德浮神明秉太和驅天地馳陰
　陽騁五行從羣物涉玄冥游乎無功歸乎
　無名此治天下之無爲也(凡無爲者/皆生之徒)貪生
　利壽唯恐不得强藏心意閉塞耳目導引
　翔步動摇百節吐故納新吹煦呼吸被服
　五星飲食日月形神並作未嘗休息此治
　身之有爲也廢釋天時獨任人事賤强求
　貴貧强求富飢名渴勢心常載求衣食奢
　泰事過其務此治家之有爲也富國兼壤
　輕戰樂兵底威起節名顯勢隆刑嚴罰峻
　峭直刻深法察網周操毒少恩諸侯畏忌
　常爲俊雄公强求伯伯强求王此治國之
　有爲也祖孝悌宗仁義修禮節教民知飾
　修治色味以順民心鐘鼓琴瑟以和民志
　主言臣聽主動臣隨表功厲行開以恩厚
　號令聲華使民親附諸事任己百方仰朝
　此治天下之有爲(凡有爲者/皆死之徒)是故虚無清
　靜微寡柔弱卑損時和嗇凡此十三生之
　徒(此十三者是集道之端/養神之宅故云生之徒)實有濁擾顯衆
　剛强高滿過泰費此十三者死之徒也(此/十)
　(三者與道相違與神/相反故云死之徒也)夫何故哉聖人之道
　動有所因靜有所應四支九竅凡此十三
　死生之外具也虚實之事剛柔之變死生
　之内數也故以十三言諸(以内有十三生/徒外成四支九)
　(竅故以言/内外也)夫虚生充實無生常存清則聰
　達靜則内明微生章顯寡則生衆柔生剛
　健弱生堅强卑則生高損則生益時則通
　達和則得中嗇則有餘是謂益生能行此
　道與天地同爲身者乆爲國者長雖欲不
　然造化不聽(夫虚無清靜旣將道合能生/諸有與造化同故雖欲不然)
　(而造化/不許也)實生空虚有生消亡濁則聽塞擾
　則失明顯則生微衆則生寡剛生柔韏强
　生弱殃高生卑賤滿生損空過則閉塞泰
　則困窮費則招禍是俱不祥有行此道動
　而之窮(此十三者是形有之累/生禍之元故動而之窮)爲身不乆
　爲國不平雖欲不然天地不從(有爲必敗/理數自然)
　(故天地/不從也)而民皆有其生而益之不止皆有
　其身而愛之不已動歸有爲智慮常起(人/之)
　(生動之/死地也)故去虚就實絶無依有出清入濁
　背靜治擾變微爲顯化寡爲衆離柔反剛
　廢弱興强損卑歸高棄損取盈縱時造過
　釋和作泰將以有爲除嗇施費夫何故哉
　大有其身而忘生之道也(所謂死/之徒也)是故攝
　生之士超然大度卓爾遠逝不拘於俗不
　繫於世損形於無境浮神於無内不以生
　爲利不以死爲害兼施無窮物無細大視
　之如身無所憎愛精神隆盛福德並會道
　爲中主光見於外自然之變感而應之天
　地人物莫之能敗陸行則兕虎不能傷入
　軍則五兵不能害非加之而不能克投之
　而不能制也神氣相通傷害之心素自爲
　廢(夫善攝生者之爲行旣無愛僧於萬物/視物常若於己身故物亦感而相應還)
　(自親而無惡理數必爾若影/隨形非以法術加形而揣據)夫何故哉聲
　響相應物從其類兕虎不加無形而五兵
　不繫無質攝生之士賊害之心亡於中而
　死傷之形亦亡於外也(所謂虎無所措其/爪兵無所容其刃)
　(以其無死地/信不虚焉)
道生之(禀物/性也)德畜之(授物/命也)物形之(品萬/方也)勢成
之(遂物/形也)是以萬物(得以/生也)尊道而貴德(視宗/正也)道
尊德貴(高大/盛也)夫莫之爵(無以/名也)而常自然(以爲/性也)
道生之(無不/存也)德畜之(無不/今也)長之(無不/益也)育之(無/不)
(寧/也)成之(無不/終也)熟之(無不/然也)養之(無不/利也)覆之(無不/藏也)
生而不有(不以/貲也)爲而不恃(無所/爲也)長而不宰(無/以)
(爲/也)是謂玄德(德不/知也)
　指歸聖知之術不自天下不由地出内在
　於身外在於物督以自然無所不通因循
　效象無所不竭故道虚德無不失其心天
　尊地卑不違其節何則以有知無由人識
　物物類之無者生有虚者生實見微知著
　觀始覩卒非有巧能自然之物聖人因之
　與天周密是故知道以大虚之虚無所不
　禀(禀物/性也)知德以至無之無無所不授(授物/命也)
　道以無爲之爲品於萬方而無首(爲而/不有)德
　以無設之設遂萬物之形而無事(成功/不居)故
　能陶性命治情意造志欲化萬事何謂性
　命情意志欲(問六者/之差也)所禀於道而成形體
　萬方殊類人物男女聖慮勇怯小大脩短
　仁廉貪酷强弱輕重聲色狀貌精粗高下
　謂之性(此皆禀於道由中/而出終焉不變也)所授於德富貴
　貧賤夭壽苦樂有宜不宜謂之天命(皆受/於德)
　(自外而來/進退由我)遭遇君父天地之動逆順昌衰
　存亡及我謂之遭命(偶然所遇/非常定也)萬物陳列
　吾將有事舉錯廢置取舍去就吉凶來禍
　福至謂之隨命(隨我所/爲而得)因性而動接物感
　寤愛惡好憎驚恐喜怒悲樂憂恚進退取
　與謂之情(自性而來/不覺而至)因命而動生思慮定
　計謀决安危通萬事明是非别同異謂之
　意(縁命而動/由我所爲)因於情意動而之外與物相
　連常有所悦招麾禍福功名所遂謂之志
　(性命之動情意己出/因而自强謂之志也)順性命適情意牽於
　殊類繫於萬事結而難解謂之欲(欲雖出/乎情意)
　(而侈於性/命不可縱)凡此六者皆原道德千變萬化
　無有窮極唯聞道德者能順其則(道則是/其本得)
　(本者進退自由不/爲情欲之所使也)性精命高可變可易性
　麤命下可損可益若得根本不滯有無是
　故天地人物含心包核有類之屬得道以
　生而道不有其德(道生之/而未有)得一而成而一
　不求其福萬物尊而貴之親而憂之而無
　報其德(得至一之所成而一無所/謝所謂理至則迭滅者也)夫何故
　哉道高德大深不可言物不能富爵不能
　尊無爲爲物無以物爲非有所迫而性常
　自然(無爲自爲於物不爲物而故爲/理數必自如然非有物使之然)故道
　之爲物窺之無户察之無門捪之無體象
　之無容意不能盡而言不能通萬物以生
　不爲之損物皆歸之不爲之盈上下不窮
　廣大無涯消息嬴詘不可度訾遊於秋毫
　不以爲少包裹萬天不以爲多青紫光耀
　不爲易志幽冥枯槁不爲變化(所謂/常也)運行
　無施無所愛好禀授性命無所不爲德流
　萬物而不可復恩結澤締而不可歸(道德/善貸)
　(且生若橐籥之出聲氣/氣出無窮不可歸復也)瞻足天下而不費
　成功遂事而不衰其於萬物也豈直生之
　而已哉生之形之設而成之品而流之停
　而就之終而始之先而後之(若水之於魚/生成終始不)
　(可斯/須離)旣託其後又在其前神明以處太和
　以存清以上積濁以下凝天以之圓地以
　之方陰得以陰陽得以陽日月以照星辰
　以行四時以變化五行以相勝火以之熱
　水以之寒草木以柔金石以剛味以甘苦
　色以玄黃音以高下變以縱橫山陵以滯
　風雨以行鱗者以游羽者以翔獸以之走
　人以聰明殊類異族皆以之存變化相背
　皆以之亡萬天殊狀水土異形習俗相違
　利害不同容貌詭謬意欲不通陰陽所不
　能及日月所不能明皆以之始皆以之終
　開口張目屈伸傾側俯仰之頃喘息之間
　神所經歷心意所存恩愛所加雌雄所化
　無所不導無所不爲生之而不以爲貲爲
　之而不以有求長之而無以爲有天下迷
　惑莫之能知(窅冥寂寞無有形質又能生/成不等太虚人迷旣乆故不)
　(知/也)或曰道德天地之神明也天地道德之
　形容也(或謂道德是天地之用天地是道/德之體此甕中蠛蠓之見衣中機)
　(虱之知不可/以語於道也)何以明之道德包萬天也莊
　子曰夫天地有類而道德無形有類之徒
　莫不有數無形之物無有窮極以有數之
　物託於無窮若草木離土衆星離天不足
　以喻焉而謂之不然則是不通乎有無相
　包虚實相含猶瓜瓠之瓣不覩區蔓之有
　鄰也蟣虱藏於裘褐不知都邑之多人也
　是故宇宙之外營域之内拘以無禁束以
　無制安危消息無有中外同風共指和順
　仰制全活姣好靡有傷敗百祥萬福道爲
　之蓋功玄事冥不開於世天下莫見爲而
　不廢(隨迎莫見見即非眞言常不及非常/所識所謂玄德德濟無窮)
天下有始(無爲/身也)以爲天下母(萬物/根也)旣得其母
(秉自/然也)以知其子(生事/無也)旣知其子(無不/間也)復守其
母(反其/先也)没身不殆(終安/寧也)塞其兊(耳目/冥也)閉其門
(口不/言也)終身不勤(不勞/難也)開其兊(事聰/明也)濟其事(顯/功)
(名/也)終身不救(不可/生也)見小曰明(覩未/萌也)守柔曰强
(和爲/恒也)用其光(神外/動也)復歸其明(反其/内也)無遺身殃
(不爲/大也)是謂襲常(服道/制也)
　指歸夫道之爲物無形無狀無心無意不
　忘不念無知無識無首無向無爲無事虚
　無澹泊恍惚清靜其爲化也變於不變動
　於不動反以生覆覆以生反有以生無無
　以生有反覆相因自然是守無爲爲之萬
　物興矣無事事之萬物遂矣是故無爲者
　道之身體而天地之始也(所謂天/下有始)無爲微
　妙周以密矣滑淖安靜無不制矣生息聰
　明巧利察矣通達萬方無不溉矣故曰有
　爲之元萬事之母也(以爲天/下母也)聖人得之與
　物反矣(旣得/其子)故能達道之心通天之理生
　爲之元開事之户因萬方之知窮衆口之
　辯盡異端之巧竭百家之伎(萬方之知百/家之伎皆從)
　(道生故稱子也夫得道圓通不唯獨善隨/機應感妙用無方無方之用運物歸道故)
　(云旣知其子/復守其母)且道人事與時化轉因之修
　之終而復始變化忽然通神使鬼形於無
　形事無不理窮於無窮極乎無有以能雕
　琢復反其母(復守/其母)旣覆又反爲天下本遊
　於玄冥終身不殆(没身/不殆)故能塞其聰明閉
　其天門關之以舌鍵之以心非時不動非
　和不然國家長乆終身無患(塞其兊閉/其門也)夫
　何故哉不聽之聞與天同聰不視之見與
　天同明不言之化與天同德不爲之事與
　天同功所守者要所然者詳道德之明不
　蔽而天地之慮達通故能響應影隨照物
　不窮爲福元始爲化祖宗周流蔓延淪於
　大中身存物順天下不勤(得道之用用未/常用若影響之)
　(於形聲故/終身不勤)故力視損明力聽損聰疾言沮
　德巧僞敗功是故口以大開耳目急張知
　故並起萬物孳蕃奮心揚慮顯遂功名名
　成功遂禍至福終動羅天網靜陷地殃神
　明不能祐造化不能生庶人没命國家以
　喪(開其兊濟其事不體道/而有爲故終身不救)是以聖人退爲
　之爲去事之事體道之心履德之意統無
　窮之機秉自然之要翔於未元集於玄妙
　聰作未聞明作未見萌芽未動朕圻未判
　昭然獨覩無形之變通於無表達於無境
　毫毛之惡不得生赫赫之患不得至(見小/曰明)
　(故惡止/善行也)爲之行之絶言滅慮積柔體弱反
　於無識誅暴救寡與神同化無敵之不勝
　無事之不爲知力不得加天下不能謀(守/柔)
　(曰强/也)治人理物與陰陽配内用其光而外
　不違衣食耕穫桑織有餘福積禍消人給
　家贍心不載求賤不望貴貧不幸富纖微
　尊儉内外不過奉上養下人道盡備(用其/外光)
　(復歸/内明)復歸其内神明不耗槃積固畜不敢
　以爲智如江海與天同慮絶滅三五害之
　以事填而塞之使不可識爲瘴爲聾與天
　地同爲玄爲默與道窮極去凶離咎違患
　廢賊浮德載和無所不尅(無遺身/殃故也)故人能
　入道道亦入人我道相入淪而爲一守靜
　致虚我爲道室與物俱然渾沌周密反初
　歸始道爲我襲(襲重累也與常道合德若/累衣於身故云道爲我襲)
　(是爲襲/常者也)
使我介然有知(操有/明也)行於大道(修正/常也)唯施是
畏(恐蹉/跌也)大道甚夷(廣易/平也)而民好逕(樂妄/行也)朝甚
除(宅美/大也)田甚蕪(生衆/穢也)倉甚虛(農業/廢也)服文采(五/色)
(會/也)帶利劍(任伐/殺也)厭飲食(常飽/醉也)財貨有餘(貨殖/實也)
是謂盜誇(暴藏/外也)非道哉(與天/戾也)
　指歸道德不爲智巧故能陶冶天地造化
　陰陽而天地不能欺也天地不爲知巧故
　能含吐變化殺生群類而萬物不能逃也
　道釋自然而爲知巧則身不能自存而何
　天地之所能造陰陽之所能然也天地釋
　自然而爲知巧則身不能自生而何變化
　之所包何萬物之所能全(此所謂自然者/如水自然潤下)
　(火自然炎上性分/之内亦非有爲)故虚無無爲無知無欲
　者道德之心而天地之意也清靜效象無
　爲因應者道德之動而天地之化也(道德/因應)
　(天地動化若像中之象/空中之響不足爲難也)何以明之莊子曰
　道之所生天之所興始始於不始生生於
　不生存存於不存亡亡於不亡(不始不生/不存不亡)
　(者道德/之元也)凡此數者自然之驗變化之常也
　故人之動作不順於道者道不祐也不順
　於德者德不助也不順於天者天不覆也
　不順於地者地不載也夫道德之所不祐
　助天地之所不覆載此患禍之所不遠而
　福德之所不近也(人禀氣乎道德成形乎/天地舉措不順道自然)
　(無與安故福德/日遠禍患日近)是以玄聖處士負達抱通
　提聰挈明順道奉德棄知亡身厲志憂畏
　唯恐蹉跌故勉於巧不巧之巧務於明不
　明之明信順柔弱躬耕而食常於止足歸
　乎無名戰戰慄慄恐失自然患至天地禍
　及人民(挈然有知行於大/道者唯施是畏也)是以吉祥之應
　福德之至如影之與形響之應聲非有期
　會動若俱生是故大道甚夷其化無形若
　遠而近若晦而明平夷而無穢要約而易
　行無爲而功成無事而福盈天地由之萬
　物以生(大道甚/夷平也)而民背之用其聰明任僞
　廢道反地逆天尊知貴巧欺鬼侮神飾治
　邪淫歸僞去眞創作改制起事遂功(人好/逕也)
　豐屋榮觀大户高門飾以奇怪加以采文
　以知爲準以巧爲繩(朝甚/除也)詐爲之斧僞爲
　之斤秉術操數簡織賤耕田穢不修節莠
　並生田苗不起囷倉虚空(田甚蕪/倉甚虛)衣重五
　采錦綉玄黃冰紈綺縠靡鹿光輝(服文/采也)利
　劍堅甲强弩勁弓輕車駿馬多俠凶人權
　重名顯威勢流行伐殺絶里臣役細民妬
　廉嫉讓疾忠毒信結邪連僞與善爲怨尚
　爭貴武無不侵凌使通境外常議弑君(帶/利)
　(劍/也)食重五味殘賊群生刳胎殺鷇逆天之
　心居常醉飽取求不厭(厭飲/食也)多藏金玉畜
　積如山所有珍寳擬於人君(貨財/有餘)出入奇
　異榮盛光顯離衆絶俗超然獨存亂世高
　之稱爲大人(是謂/盜夸)過衆惡大罪重禍深賢
　父不畜眀主不臣道所不祐神所不在天
　所不覆萬物所怨有人若此喪之受禍生
　之受患身苟不獲事及子孫(以非/道故)
善建者不拔(以道/立也)善抱者不脱(抱以/德也)子孫祭
祀不輟(世無/極也)修之於身(治生/息也)修之於家(治慈/畜也)
其德有餘(流相/成也)修之於鄉(治分/職也)其德乃長(無/不)
(克/也)修之於國(治法/則也)其德乃豐(無讒/賊也)修之於天
下(治表/式也)其德乃普(宇内/服也)故以身觀身(知彼/身也)以
家觀家(知彼/家也)以鄉觀鄉(知彼/鄉也)以國觀國(知彼/國也)
以天下觀天下(近知/遠也)吾何以知其然哉以此
(求之/身也)
　指歸天地之間廣大修遠殊風異俗物類
　衆巨變化無窮利害謬詭故能不能制而
　爲不能爲也我爲天下而天下亦爲我彼
　我相遇則彼衆而我寡以寡遇衆則衆寧
　而寡殆故以己知立則知奪之以己巧立
　則巧伐之以己力立則力威之唯無所爲
　莫能敗之何以效其然也夫默而求響響
　不我應託陰求影影不我從畏響而扣金
　響愈我應惡影而處陽影益我從由此觀
　之無爲不能遁福有爲不能逃患是以聖
　人去力去巧去知去賢建道抱德攝精畜
　神體和襲弱履地戴天(善建不/拔者也)空虚寂泊
　若亡若存中外俱默變化於玄無爲無事
　反朴歸眞無法無度與變俱然(善抱/不脱)抱小
　託大牧養萬民方圓先後常與身存體正
　神寧傳嗣子孫(子孫祭/祀不絶)德積化流洋溢無
　窮衰而復盛與天俱終故治之於身則性
　簡情易心達志通遠所不遠明所不明重
　神愛氣輕物細名思慮不惑血氣和平筋
　骨便利耳目聰明肌膚潤澤面理有光精
　神專固生生青青身體輕勁美好難終(修/之)
　(身其德/乃眞也)治之於家則夫信婦貞父慈子孝
　兄順弟悌九族和親耕桑時得畜積殷殷
　六畜蕃殖事業修治常有餘財鄉邑願之
　(修之於家/其德有餘)治之於鄉則覩綱知紀動合中
　和名實正矣白黑分明曲直異理是非自
　得姦邪不起威嚴尊顯令行禁止奉上化
　下公若父子敬愛信嚮上下歡喜百姓和
　集官無留負職修名榮稱爲君子常有餘
　德没身不殆(修之於鄉/其德乃長)治之於國則主明
　臣忠朝不壅賢士不妬功邪不蔽正讒不
　害公和睦順從上下無怨百官樂職萬事
　自然遠人懷慕天下同風國富民實不伐
　而疆宗廟尊顯社稷永寧陰陽永合禍亂
　不生萬物豐熟境内大寧鄰家託命後世
　蕃昌道德有餘與天爲常(修之於國/其德乃隆)治之
　於天下則主陰臣陽主靜臣動主圓臣方
　主因臣唱主默臣言正直公方和一大通
　平易無爲寂泊無聲德馳相告神騁相傳
　運動無端變化若天不行而知不爲而成
　功與道倫宇内反眞無事無憂太平自興
　(修之天下其/德乃普也)是故我身者彼身之尺寸也
　我家者彼家之權衡也我鄉者彼鄉之規
　矩也我國者彼國之準繩也(所謂以身觀/身以家觀家)
　(以國觀國以天/下觀天下也)人主者天下之腹心也天
　下者人主之身形也故天下者與人主俱
　利俱病俱邪俱正主民俱全天下俱然家
　國相保人主相連苟能得己天下自然故
　可以知我者無所不知可以治我者無所
　不治便於我者無所不可利於我者無所
　不宜不可於我而可於彼者天下無之(所/謂)
　(一言可以終身行者其殆恕乎吾/何以知天下謂之然哉其以此也)

道德眞經指歸卷之九

















道德眞經指歸卷之十能八
　　　　蜀郡嚴遵字君平撰谷神子註
含德之厚(體道/元)比於赤子(柔弱/虚)毒蟲不螫(毒/不)
(施)攫鳥不搏(害不/摩)猛獸不據(威不/加)骨弱筋柔
(脆以/危)而握固(據難/開)未知牝牡之合(不相/化)而䘒
作(無爲/爲)精之至(神明/多)終日嘷而嗌不嗄(音聲/和)
和之至(體道/行)知和曰常(與道/同)知常曰明(日以/聰)
益生曰祥(日廣/長)心使氣曰(强日/堅)强物壯則老
衰堅强謂之非道體禍殃不道早已大命喪
　指歸道德虚無神明寂泊清靜深微太和
　滑淖聽之寂寥視之虚易上下不窮東西
　無極天不能裹地不能囊規不能圓矩不
　能方度不能度而量不能量金玉不能障
　蔽水火不能壅落萬物莫之能領患禍莫
　之能作沉浮翶翔渾沌磅礴心無所棲形
　無區宅陶冶禀授萬天以作群物得之滋
　滋啞啞知慮不能得有爲不能獲思之逾
　遠爲之益薄執之不我擒縱之不我釋唯
　無欲者身爲之宅藏之於心故曰含德(同/於)
　(德德亦得之體德/容深含德之厚)夫德之在人猶父母之
　於身也其於萬物猶珠玉之與瓦鈆也(父/母)
　(生我不可易珠/玉潤我不可擲)是以含德之士重身而輕
　天下猶慈父孝子不以其有易其鄰大身
　而細物者猶良賈察啇不以珠玉易瓦鈆
　也其無欲也非惡貨而好廉也天下之物
　莫能悦其心也其爲虚也非好靜而惡擾
　也天下之事莫足爲也夫何故哉所有重
　而天下輕也眀於輕重之稱通於利害之
　變故萬物不能役而天下不能傜也故不
　爲虚而虚自起不爲靜而靜自生不休神
　而神自定不和氣而氣自平是以不聽而
　聞無聲之聲不視而見無形之形不思而
　領是非之意不慮而達同異之鄉神淪天
　地德遵陰陽不請福而天地祐之不辭禍
　而患害去之不殺戮而天下畏之不施與
　而天下愛之鼔腹而樂俯仰而娛食草而
　美飲水而甘喬木之下精神得全巖穴之
　中心意常歡欣貧樂其業賤忘其卑窮而
　恬死困而忘危功與地配德與天齊反愚
　歸朴比於嬰兒(含德之厚/比於赤子)是故建身爲國
　誠以赤子爲容則是天下尊道貴德各重
　其身名勢爲垢萬物爲塵貪夫逃爵殘賊
　反仁積柔集弱唯德是修而作福生亂者
　有何由然(自然同德/無由生也)悲夫天地之道深以
　遠妙以微能識之者寡行之者希智惠不
　能得唯赤子爲體之(赤子體/似於德)夫赤子之爲
　物也知而未發通而未達能而未動巧而
　居掘生而若死新而若弊爲於不爲與道
　周密生不生之生身無身之身用無用之
　用聞無聞之聞無爲無事無意無心不求
　道德不積精神旣不思慮又無障截神氣
　不作聰明無識柔弱虚靜魂魄無事樂無
　樂之樂安無欲之欲生不枉神死不幽志
　故能被道含德與天地同則蜂蠆蟲蛇無
　心施其毒螫攫鳥猛獸無意加其攫搏(毒/蟲)
　(不螫攫鳥不搏/者以無死地也)骨弱筋柔握持堅固不覩
　牝牡陰陽以化精神充實人物並歸啼號
　不嗄可謂志和爲之行之與道爲常(知和/曰常)
　執之守之時曰聰明(知常/曰明)自然生息動合
　百祥(益生/曰祥)心意玄作氣順堅强(心使氣/曰强也)無
　所爲故無所不克無所欲故動無所喪自
　然通達衆美萌生天地愛祐禍亂素亡夫
　何故哉以含德和神而體童蒙也及其有
　知也去一而之二去晦而之明身日飾而
　德日消智逾多而迷益深故重天下而輕
　其神貴名勢而賤其身深思遠慮離散精
　神背柔棄弱力進堅剛陷於欲得溺於求
　生開於危殆塞於萬全(物壯/則老)故福如天地
　視而不能見禍若雷霆聽而不能聞出無
　入有日造禍殃(謂之/非道)動而之窮爲而之亡
　修身愛國爲國不祥祭燎而天地是伐禱
　祀而鬼神是喪非命之罪事物自當也(身/旣)
　(違道禍則自來非天命有/所與奪故云非道早已)
知者不言(不能/專)言者不知(道亡/身)塞其兊(耳目/冥)
閉其門(口不/言)挫其銳(志所/之)解其忿(心所/思)和其
光(容不/奇)同其塵(服不/詭)是謂玄同(與俗/化)不可得
而親(愛不/來)不可得而疏(退不/離)不可得而利(益/不)
喪不可得而害(敗不/危)不可得而貴(爵不/高)不可
得而賤(損不/卑)爲天下貴(尊寵/奇)
　指歸道無常術德無常方神無常體和無
　常容視之不能見聽之不能聞旣不可望
　又不可捫故達於道者獨見獨聞獨爲獨
　存父不能以授子臣不能以授君猶母之
　識其子嬰兒之識其親也夫子母相識有
　以自然也其所以然者知不能陳也五味
　在口五音在耳如甘非甘如苦非苦如啇
　非啇如羽非羽而易牙師曠有以别之其
　所以别之者而口不能言也(所謂言者不/知知者不言)
　也故無狀之狀可視而不可見也無象之
　象可效而不可宣也無爲之爲可則而不
　可陳也無用之用可行而不可傳也是故
　得道之人見之如子之識親履之如地戴
　之若天被之服之體之如身爲之行之與
　之浮沉與之卧起與之屈伸神與化游志
　與德運聰明内作外若聾盲思慮玄起狀
　若癡狂故口不能言而意不能明也譬猶
　夢爲君王履危臨深憂喜相反中心獨然
　覺而道之不能以喻其鄰也失道之人則
　不然見其外不覩其內識其流不獲其源
　秉其末不窮其根然其所以然不然其所
　不然(凡事之末是然之所然至/理之本非然之所能然也)故道在於
　外不在於身中主不定守不固堅心狐志
　疑情與物連聰明眩燿以僞爲眞若是若
　非若亡若存和氣易動若病在人陽泄神
　越惡默好言方言之時心有所慮志有所
　思聰明並外精神去之音聲内竭外實有
　餘道德離散日日遠之言之益疾而己愈
　不見造之益衆而己愈不知是故言者逆
　道之要也而距德之數也反天之匠覆地
　之具也是故得道之士損聰棄明不視不
　聽若無見聞閉口結舌若不知言(塞其兊/閉其門)
　挫其銳釋其所之意無所守廓似無身解
　其所思散其所慮奄若不知匿若獨存(挫/其)
　(銳解/其忿)滅禍無首反於太素容貌不異服色
　不詭因循天地與俗變化深入大道與德
　徘徊無言以言言無爲以爲爲清靜以治
　己平和以應時與世渾沌與俗玄同(和其/光同)
　(其/塵)要物之本秉事之根獨與衆異天下莫
　聞游於親疏之户翶翔利害之門浮於貴
　賤之野固守我之精神遁隱無形之境放
　佚荒蕩之鄉貧賤不以爲辱富貴不以爲
　榮欲隱而隱欲彰而彰陰陽不能損益人
　主不能蔽明(是謂玄同故不可/得親不可得踈也)魁然獨立
　卓爾無雙聲色不能悦五味不能甘萬物
　不能與之爭知力不能與之訟無取無與
　無得無去閉門杜户絶端滅緒神明爲制
　道爲中主動與化鄰靜與然交和順時得
　故能長乆佚蕩無常莫能先後故好之不
　能近惡之不能遠賞與不能加賦税不能
　取爵禄不能高貧賤不能下無奈萬物何
　故萬物不能役無以天下爲故天下不能
　有也(以爲使/天下貴)
以正治國(體忠/信)以奇用兵(設詐/權)以無事取天
下(任自/然)吾何以知其然哉(謂我/身)天下多忌諱
(羞薄/醜)而民彌貧(貲益/少)民多利器(智惠/巧)國家滋
昏(動愈/晦)人多伎巧(飾雕/琢)奇物滋起(無窮/極)法令
滋彰(網深/密)盜賊多有(益暴/逆)聖人之言云(傳國/式)
我無爲(主不/得)而民自化(世和/集)我無事(主不/作)而
民自富(無所/欲)我好靜(主虛/寂)而民自正(分理/得)我
無欲(主止/足)而民自樸(不作/飾)其政悶悶(無福/德)其
民偆偆(順忠/慤)其政察察(福德/明)其民缺缺(知孳/萌)
禍兮福之所倚(以福/倚)福兮禍之所伏(以成/禍)孰
知其極(無緒/端)其無正(忠信/亡)正覆爲奇(智詐/行)善
復爲妖(受妖/祥)人之迷(失正/常)其日固乆矣(所由/長)
　指歸道德之情正信爲常變化動靜一有
　一亡覆載天地經緯陰陽紀綱日月育養
　群生逆之者死順之者昌故天地之道一
　陰一陽陽氣主德陰氣主刑刑德相反和
　在中央春生夏長秋收冬藏終而復始廢
　而又興陽終反陰陰終反陽陰陽相反以
　至無窮故王道人事一柔一剛一文一武
　中正爲經剛柔相反兵與德連兵終反德
　德終反兵兵德相保法在中央法數相參
　故能大通是以明王聖主損欲以虚心虚
　心以平神平神以知道得道以正心正心
　以正身正身以正家正家以正法正法以
　正名正名以正國(以正治/國也)正國綱紀分明
　察理元元本本牽左連右參伍前後物如
　其所正名以覆實審實以督名一名一實
　平和周密方圓曲直不得相失賞罰施行
　不羸不縮名之與實若月若日一名正而
　國家昌一名奇而國家役養國之密無有
　所常屈伸取與與時俱行繼亂任法遭逆
　任兵守平以道體德爲常大小相遇以正
　相望失正則化之不從則禁之不止則制
　之不伏則伐之(明大國之協小國不敢輕/用於兵故先以化禁不從)
　(然後始制/伐行者也)若夫小國迫於大國之間遭無
　道之君以正事之不可則去之去之不可
　則割地而予之予之不可則率衆而避之
　避之不可則杖策而遁之遁之不可則患
　及萬民禍將及我故奮計而圖之是爭之
　所爲起而兵之所爲生也吾欲選將練士
　砥礪甲兵積糧高壘營而自守百姓糜弊
　國家虚空是戰之所爲作也而正之所爲
　興也吾欲以正入則我寡而彼衆我弱而
　彼强如卵投石爲敵受殃三軍必敗士卒
　死傷天心不得宗廟滅亡下悲萬民之命
　上畏天地之心是權之所爲動也而奇之
　所爲運也故建反往之計招覆來之事開
　萬民之心生諸侯之謀明我道德之祐闡
　我天地之助以渾四海之心同萬國之意
　百姓應我若響鄰國隨我若影飛鳥走獸
　與我俱往是計之所爲用而奇之所爲行
　也(奇即權也言小國迫於大國之間事與/避遁即俱不可兵戰權奇所以爲作明)
　(夫兵者不祥之器不得已而用也故乃動/設計謀以順人望天地鳥獸助我爲城故)
　(云以奇用/兵者也)上順道德之意下合天地之心
　危寧利害視民若身體無形之形處太陰
　之陰發無爲之爲揚無聲之聲異彼滅化
　之罪明彼逆天之功顯天之所降見地之
　所生有名無實有實無名名實相違或正
　或傾縱横反覆合於冥冥(明此道德之功/顯彼勃逆之過)
　(或以名實相反而/縱橫合道者也)天灾自起妖孽自生離
　其父子絶其弟兄殺其雄將戮其忠臣天
　下怨恨莫與同心魁然獨立受天之兵戰
　勝大喜四海安寧此用奇之上也(先用以/道不從)
　(然後其灾自/起所以爲上)慉天下之怒積能奇之人飛
　耳游目延聰益明游士四達結友合親生
　息變怪因道應姦飾權養勢以實其民飛
　言儛事以惑敵人卑辭降下以閉其君輕
　使重利以開其臣君臣有隙因制其神變
　作於陰權動於微懸其死命因其樞機使
　敵狂惑不得有爲隨時進退無有常儀不
　攻而敵自詘不戰而敵自危剋其君不及
　其臣誅其將不及其師戰勝民喜諸侯畏
　之此用奇之次也(初設計策後得/其死所以爲次)制其地
　形御其君臣卑體重賞以順其外陰謀雲
　布以亂所親姦從彼來道從此興數城而
　封將連國以予姦姦來如鬼謀計如神方
　略不測奇變不窮分彼之力疑彼之心如
　出於地若生於天離其左右散其所連起
　權生變以制其死阻其計謀使不得信折
　其强輔以孤其志因形立勝如環無端乗
　時而發和爲之恒動攻其害靜絶其糧褫
　而奪之飢而渴之重而累之水而火之勞
　而苦之凍而暍之利而誘之狂而惑之卒
　而迫之窘而薄之從高擊下以衆制寡堅
　校部曲官隊相伍上護其下下救其上三
　軍相保親如父子竒陣分合隱伏參處營
　前經後陵左敗右燿以旌旗惑以金鼔進
　如波騰退如風雨發如崩潰合戰如虎守
　不可攻攻不可守戰勝威行天下大恐此
　用奇之下也(以先用兵方制其/死所以爲下也)禍亂旣夷
　萬物豐寧天心大得宇内欣欣藏奇損智
　忠信爲務清靜簡易退事止言(能用奇勝/不明道德)
　(恐事流變生𣻏淳散/朴所以止言者也)夫何故哉道德變化
　無所不生物有高下指嚮不同趨舍殊繆
　或西或東各推其性以活其身吉人以善
　足凶人以惡傳誠人以信顯邪人以僞容
　各效其知以避禍凶求而不贍智者詐生
　勞而不息忠者起姦拘迫慘怛信者馳謾
　窮困不已賢者不仁故主好知則民僞主
　好利則民禍主好賞則民困主好罰則民
　怨何則事由於主行之在臣賞出於主財
　出於民法出於主受之在臣主有所欲天
　下嚮風(事皆由主主爲化元主不藏用以/歸於道雖巧智用不若忘智者也)
　故用心思公不若無心之大同也有欲禁
　過不若無求之得忠也喜怒時節不若無
　爲之有功也思慮和德不若無事之大通
　也明於俞附之術岐鵲之數以治之不若
　使世無病之德豐也挾黃帝太公之慮秉
　孫吴氏之要以勝之不若使天下不事智
　力之不營也故道德之所生愛不能利也
　天地之所成爲不能致也(善爲愛利之小/終乖天道之大)
　唯無愛者能利之唯無爲者能遂之是故
　明王聖主無欲無求不創不作無爲無事
　無載無章反初歸朴海内自寧(以無事/取天下)何
　以明之莊子曰夫起福生利成功遂事備
　物致用使人大富天下奢僣財貨不足民
　人愈醜福滿山澤金玉成積國愈不安民
　益少利飾智相愚以詐相要防隄邪淫姦
　僞之路密分别同異是非之變衆則國家
　昏而政事衰(天下忌諱人而彌貧人/多利器國家滋昏者也)作方
　遂伎雕琢文彩竒變異怪以褒有德以别
　尊卑巧故滋起俊出愈奇令速賞深罰峻
　刑嚴鑿肌膚斷四支疏遠不隱親近不和
　罪至夷滅賞至封侯天地振慄盜賊愈多
　(人多奇巧奇物滋起/法令滋章盜賊多有)故聖人之言云我無
　爲而民自化夫何故哉主者天下之心也
　氣感而體應心動而身隨聲響相應形影
　相隨不足以爲喻是故人主誠爲無爲之
　爲則天下之心皆無所之被道含德無思
　無求無令無法萬民自化(我無爲人/自化者也)人主
　誠能事無事之事則天下無效無象無知
　無識不賞不與萬民自富(我無事人/自富者也)人主
　誠能安無靜之靜樂無清之清則天下不
　學不問無聞無見無刑無罰萬民自正(我/好)
　(靜人/自正)人主誠能欲不欲之欲則天下心虚
　志平大身細物動而反止靜而歸足不拘
　不制萬民自朴(我無欲人/自朴者也)故人主之正不
　孝不仁不施不予閔閔縵縵萬民慁輓墨
　墨偆偆好惡不别是非不分故得所欲性
　命以全(其政悶悶其/人偆偆者也)人主之政布德施利
　明目察察萬民昭昭皆知禍福孝悌仁義
　萬事差别偟偟□□知僞缺缺(其政察察/其人缺缺)
　(者/也)故失所安性命天絶福生於禍禍生於
　福福之與禍同營異域俱亡俱存異情同
　服相隨出入同來異極非有聖人莫能獨
　得(禍福之所倚福/禍之所伏者也)故去福則無禍無禍則
　無福無福之福至微玄默天下好知莫能
　窮極(孰知其/極者也)唯無爲者能順其則正在禍
　福之間無所不剋(正在於此/非無正也)失正則竒生
　竒生而民惑善人爲妖是非反覆(正復爲/奇善復)
　(爲妖/者也)天下大迷而不復也(道甚易行人迷/固乆所以不可)
　(復/也)
方而不割(無傷/害)廉而不劌(無毁/敗)直而不肆(無/枉)
(廢)光而不耀(無覆/蓋)治人事天(爲生/活)莫如嗇(施/不)
(行)夫唯嗇是以蚤服(無禁/令)重積德(昧妙/微)則無
不剋(無不/勝)莫知其極(化唐/唐)可以爲國(爲侯/王)有
國之母嗇(爲常/可)以長乆(動難/終)深根固蒂(精神/藏)
長生乆視(身常/存)
　指歸道無不有而不施與故萬物以存無
　所不能而無所不爲故萬物以然何以明
　之夫道體虚無而萬物有形無有狀貌而
　萬物方圓寂然無音而萬物有聲由此觀
　之道不施不與而萬物以存不爲不宰而
　萬物以然然生於不然存生於不存亦明
　矣(言道能存於不存然於不然者也或云/道無形無聲又不施不與豈能然於不)
　(然存於不存哉明物各自然物各存其道/者也此謂識形聲不識其影響夫日雖不)
　(爲形造影而影必因日光空雖不爲聲造/響而響必因空谷若空日有心爲影響則)
　(有時而廢安能周瞻而然存必有道/能然存於物而道未始有心者也)故王
　者興師動利則民欲民欲而以方方則割
　以割爲方則邪者進而方者退忠臣蒙其
　毒萬民受其害(欲者以欲爲方則以方爲/邪故方者被割而萬民受)
　(害/也)貴貨則民求民求而以廉廉則劌以劌
　爲廉則貪者顯而廉者弊忠臣蒙其咎而
　萬民受其敗(求者以求爲廉則以廉爲/貪故廉者被劌劌利傷也)開
　爭則民曲民曲而以直直則肆以肆爲直
　則枉者翶翔直者深伏忠臣蒙其禍萬民
　受其敗上好名則民僞民僞而以光光則
　耀以耀爲光則大德隱而小惠章忠臣蒙
　其死而萬民受其殃(僞者以僞爲光則以/光爲闇故光者被殃)
　(者/也)數者以施貨流情通所以謂方者不方
　廉者不廉直者不直光者不光名繆實易
　正失德亡(時旣無道則以邪貪枉僞爲方/廉直光故云直者不直方者不)
　(方是正失/德亡者也)人主獨立臣下雙身養主之意
　阿主之心塞主之聽蔽主之明此國之所
　以危而宗廟之所以喪也是以明王聖主
　獨有而不與也獨知而不教也獨能而不
　使也方於己而不以也廉於萬物而不有
　也直秉天心而不恃也德光四海而不怙
　也夫何故哉去福以方使下自公割於不
　割使民不訟事情自達萬物自通莫之爲
　吉莫之爲凶天下蕩蕩莫之其常(以道爲/懷公然)
　(大方令物自得莫知其極雖不割於物而/物皆得正斯不割之割非割之所能及也)
　非不割也割剥伐擊誅驕制暴而無瘢創
　也(隨時合度應天順人人/天是同雖割非創者也)去貨以廉使天
　下自平劌於不劌使人無爭貪叨者息潔
　白自生莫之爲濁莫之爲清名不虚謚實
　不倚傾非不劌也善廉美讓章含顯盜而
　辯無藏也(去貨任眞謙讓當理/善惡自别故無所藏)去爭以直
　使下自剋肆於不肆使民自伏匡邪振亂
　化淫矯俗莫之爲禍莫之爲福天下荒荒
　萬物自得非不肆也舉正揚直表過章惡
　貶邪削枉明人之失天下盡正而動無聲
　也(依理折衷與道合宜/雖直無過固非肆也)去名以光使下自
　當耀於不耀使民自明莫之爲照莫之爲
　冥天下渾渾萬物滋生德與天比化與道
　同非不耀也德光四海照萬物而化無形
　也(道以爲光無所不被/物各自得莫識其名)上下相象中表相
　應出入無朕往來無間若影之與形響之
　與聲故治國之道生民之本嗇爲祖宗(治/人)
　(事天莫若嗇也/嗇檢藏之謂也)是故明王聖主損形容卑
　官室絶五味滅聲色智以居愚明以語默
　建無狀之容立無象之式恐彼知我藏於
　不測故未動而天下應未命而萬民集未
　戰而素勝之未攻而天下服是以不勤勞
　而民有功不分爭而得其職不刑戮而萬
　民畏不微妙而得天福禍亂不生群祥並
　集無爲而無不成不爭而無不剋(所謂重/積德故)
　(無不/剋也)故萬物玄同天下和洽浮沉軋軮與
　道相得若終而始若亂而紀虚而實無而
　有疏而密遲而疾無形影無根朕彷彿渾
　沌莫知所以獨知獨見獨爲獨不變化無
　常畜積無府陰陽離合屈伸張弛冥冥窅
　窅芒昧玄默魁如天地不可窮極(莫知/其極)自
　修有餘故能有國治人理物子孫不絶(可/以)
　(有國/者也)夫何故哉以其嗇也爲嗇之道不施
　不予儉愛微妙盈若無有誠通其意可以
　長乆形小神大至於萬倍一以載萬故能
　輕舉一以物然與天同道根深蒂固與神
　明處眞人所體聖人所保也(所謂有國之/母深根固蒂)
　(長生乆/視者也)
治大國者(謂其/君)若烹小鮮(動綿/綿)以道莅天下
(臨以/眞)其鬼不神(不害/人)非其鬼不神(其神/存)其神
不傷人(助自/然)非其神不傷人(物齊/均)聖人亦不
傷人(萬物/淳)兩不相傷(道相/全)德交歸焉(加萬民)
　指歸日昃陰生燥至風起谿谷小動海波
　大興高下相臨差以百尋者以其形大故
　也千仞之岸萬丈之崖物類登之崖隤下
　顚蚊虻螻蟻適足以游翔而犀象虎豹之
　糜骸者以其形重也飄風隆盛發屋折木
　石飛鐵揚山陵崩弛而人血脉不爲之傷
　者以其暴大也隙穴之風不動鬢眉及其
　中人也生百病而成死亡者以其纖介也
　夫大國者江海犀象之徒也而德化者飄
　風隙穴之類也故其福不可大生也其利
　不可暴興也其善不可大處也其惡不可
　大喪也大生之則大亡暴興之則暴傾大
　處之則大去大喪之則大至(夫處尊之位/秉天下之機)
　(威權之重早己大矣更大動之則所失者/多故治大國若烹小鮮施教令如風隙穴)
　(猶恐眉過半額絲出如綸况乎縱情欲輕/四海大有爲殘百姓則若虎豹之糜體飄)
　(風之折屋/不亦宜乎)何以明之莊子曰夫飢而倍食
　渴而大飲熱而投水寒而入火所苦雖除
　其身必死胸中有瘕不可鑿喉中有疾不
　可剥也蟁虻著面不可射也蟣虱著身不
　可斫也何則欲除小患而生大賊也是以
　明王聖主之治大國也若柄纖微若通小
　水若察秋毫如聽無有若亡若存若非若
　是如行如留如爲如休爲在爲不爲之域
　化在有無有之野福微利鮮言希禁寡動
　於無形功流四海(夫得其要者動少而益/多失其機者爲多而益)
　(少故知機微萬夫之望/如無如有不可示人也)夫何故哉以道爲
　父以德爲母神明爲師太和爲友清靜爲
　常平易爲主天地爲法陰陽爲象日月爲
　儀萬物爲表因應爲元誠信爲首殊分異
　職繩繩玄默引總紀綱舉大要而求之於
　己是以民如胎鷇主如赤子智僞無因而
　生巧故無由而起萬物齊均莫有盈損和
　洽順從萬物豐茂鬼神與人合而俱市動
　於自然各施所有寂如無君怕如無鬼萬
　物盡生民人盡壽終其天年莫有傷天(所/謂)
　(以道莅天下/其鬼不神也)主若不仁鬼若不神主非不
　仁也兼施博愛德運六合而無阿憐也鬼
　非不神浮於惚恍載於纖微經歷萬方與
　時變化神全萬物不以傷人也(非其鬼不/神其神不)
　(傷/人)非不傷人聖人在上與天相叅人物順
　比大化流行智故不作奇物不生莫之爲
　滿莫之爲盈天下喁喁萬物齊均旣不起
　高又不造深不攻金石不壅水泉人不遠
　徙食不煞生世皆可賞莫之可形草木黃
　而後落人化盡而後終(是以聖人/亦不傷人)是故天
　之所胞地之所函太一之所主天一之所
　將四時所歸五行所監群臣毒害變化運
　行各有分部不得相干周流萬物莫之可
　傷(兩不/相傷)是故鬼神治陰聖人治陽治陰者
　殺偶治陽者殺奇虚無清靜鬼神養之纖
　微寡鮮鬼神輔之盛壯有餘鬼神害之盈
　滿亢極鬼神殺之不屬其類聖人奉之忠
　信順善聖人與之雄俊豪特聖人察之作
　變生奇聖人殺之故動於陰者鬼神周之
　動於陽者聖人制之唯無所爲者莫能敗
　之聖人在上奇不得起詐不得生故鬼以
　其神養物於陰聖人以其道養物於陽福
　因陰始德因陽終鬼神降其澤聖人流其
　恩交歸萬物若性自然流道沉德洽和同
　眞(所謂兩不相傷/故德交歸焉也)
大國者(地廣/民衆)天下之所流(人所/歸)天下之所交
(所親/比)天下之牝(所貪/利)牝以靜勝牡(勝有/爲)牝以
靜爲下(靜以/卑)故大國以下小國(靜順/之)則取小
國(自爲/來)小國以下大國(靜卑/之)則取大國(得所/依)
故或下而取之(勢胞/人)或下而取於人(形勢/禁)夫
大國不過欲兼畜人(爲之/君)小國不過欲入事
人(結和/親)夫皆得其所欲(交以/存)大者宜爲下(易/以)
(然)
　指歸天地並起陰陽俱生四時共本五行
　同根憂喜共户禍福同門故所以爲寧者
　所以爲危者也而所以爲危者所以爲寧
　者也所以爲存者所以爲亡者也而所以
　爲亡者所以爲存者也(安不忘亡者存/存而忘亡者危)何
　以明之夫虎豹以其形容脩廣爪牙堅强
　肌膚盛大毛物豐文章眀故執百獸而制
　於人榮華香草以其所有光曜芬香故悦
　於衆谷而傷其根大國之君以其地廣民
　衆勢尊形寵威隆名顯故張其鄰國而危
　其身有道則固於磐石寧於太山失道則
　危於累卵輕於鴻毛俱弱則先困俱亂則
　先亡是故大國者霸王之梯而亡滅之階
　也是以大國之君獨立無偶名山四塞三
　面成阻鴻川並流萬物浮下爲諸侯轂膏
　腴之府强大之尸權勢之主偕不測之固
　要阨狹之口肥饒廣易方數千里珍寳奇
　怪無所不有民鮮傜役馬牛從處舟輿萬
　數兵食陵聚居者安樂過者留止人如草
　木畜滿山野耕桑田獵得獲深倍故天下
　之所欲歸將相之所欲附車騎奮擊帶甲
　百萬處易守險形便地利順天而攻順地
　而守懸人之命制人之死與之則有勢背
　之則失宗廟故諸侯之所欲交天下之所
　畏也(所謂大國者天下/之流天下之交也)施道足以並兼尊
　寵足以發號伐之足以崇仁治之足以明
　義兼之足以廣地得之足以爲富故諸侯
　之所好而將相之所利也是故自古及今
　天下之牝以靜勝牡千世不易萬世不變
　夫何故哉以虚受實以無應有不以爲大
　務以爲小不以爲高常以爲卑也(牝以雌/柔守牡)
　(以雄而求之故牝常以靜勝牡/亢常以盈致悔故大國宜爲下)是故明王
　聖主之處大國也施而不以置下而不以
　求地裹諸侯之國而無所不畏德包諸侯
　之力而無所不事折節下之以附人意忠
　廉誠信以先士吏割地東西以招賢俊疾
　耕力織以裒畜積結縱連横以戒不虞發
　倉庾散財幣養耆老食孤弱振窮達困顯
　巖穴之士受而不取授而不予柔弱簡易
　無爲而處諸侯雖有貪鄙殘賊驕矜恃力
　不好順從欲圖逆者猶以文武之勢威德
　之重靜而下之則彼修身愼行改過自新
　割地獻寳歸命殺身請爲子弟之國藩墻
　之臣(所謂大國以下小/國則取小國者也)其處小弱也因道
　而動修理而行富以舟輿實以甲兵忠順
　誠素尚朴貴耕耕織有分不取民有上下
　和集親如父子君如腹心民如形體國專
　和一可與俱死上下順從可與鄰市大國
　之君雖負衆强上權右勢左德下仁心如
　飢虎怒如涌泉不好施予常欲吞人猶以
　得天之心獲民之意將相誠信鄰人之助
　發源泉之敵揚不測之威辱身厚體竭誠
　懸命欵欵惓惓事以清靜則彼神感精喻
　心釋意壞怒移禍徙與我爲妖(小國以下/大國則取)
　(大國取大國者/取得所依者也)上而取人者形大勢豐德
　博權重人之所利也(大國無爲鎮有斯利/但常兼下自取得人)
　下而取於人者地狹民少權輕德鮮人之
　所易也(小國旣輕常被人易/爲其所取不得不廉)故不戰而壞
　人之邑不攻而降人之城地廣號尊宗廟
　顯功德流是大國之所期也(大國但能守/雌自期有此)
　(之/益)交於大國接和結親歲有灾害則大國
　憂之鄰國難至則大國救之屈一人之下
　伸萬人之上社稷尊宗廟顯國富兵强人
　物全濟延於無窮小國之所願也(小國下/事人人)
　(自憂之所以/獲全者也)故接地鄰境懸權不動先下
　先得卑者制倨靜者勝躁處大之勢小下
　大得夫何故哉自然之道不可强致水動
　下流人動趨利釋下任事衆弱爲一出於
　不意此强大之所以亡也故大宜下之(大/凌)
　(小必獲天灾小謙退必/蒙衆助故大者宜爲下)
道德眞經指歸卷之十

















道德眞經指歸卷之十一能九
　　　　蜀郡嚴遵字君平撰谷神子註
道者萬物之奥(開導/物也)善人之寳(體以/弱也)不善人
之所不保(俟拘/約也)美言可以市(得所/欲也)尊行可以
加人(比高/爵也)人之不善(好爲/逆也)何棄之有(爲寵/削也)故
立天子置三公(賢聖/一也)雖有拱璧(謂輕/貨也)以先駟
馬(謂安/居也)不如坐進此道(言行/修也)古之所以貴此
道者(人心/和也)何不曰求以得(謂勢/則也)有罪以免(無/以)
(爲/也)故爲天下貴(尊寵/奇也)
　指歸木之生也末因於條條因於枝枝因
　於莖莖因於本本因於根根因於天地天
　地受之於無形華實生於有氣有氣生於
　四時四時生於陰陽陰陽生於天地天地
　受之於無形吾是以知道以無有之形無
　狀之容開虚無導神通天地和陰陽寧調
　四時决萬方殊形異類皆得以成變化終
　始以無爲爲常無所愛惡與物大同羣類
　應之各得所行(所謂道者/萬物之奥)善人得之以翕
　以張清凈柔弱默默沌沌仁宛和淖潤澤
　虚平大小周密纖微無形玄達萬事以歸
　無名終始反覆萬福自生動得所欲靜失
　所患在人之上威德自明攻堅勝大莫與
　爲雙(故善人之/所寳者也)凶人得之以發以張堅剛
　以疏實動以先驕溢以壯大盛滿以强極
　廣修大以無疆照察察以勞熒顯的的以
　彰彰彊大終小不禍自生動失所欲靜得
　所傷心憂志削乃反正常神氣煩促趨翕
　去張鬱約而辭卑拘制而體降迫險而賔
　伏𢡖怛而忠信改容而易節與君子同罪
　定而言善臨死而愛身一奉天數變性易
　情安貧樂困卑賤爲常尊天敬鬼視人如
　王上比牛馬下列犬羊天網以發自然不
　聽吁嗟痛哉爲戒甚明(不善之人不以保/身乃以累眞及累)
　(之成方悔不及所謂臨/渴掘井不若理於未亂)二者殊塗皆由道
　行在前在後或存或亡(善人先道而存/凶人後道而亡)故
　言行者治身之獄也時和先後大命之所
　屬也是以君子之立身也如喑如聾若樸
　若質藏言於心常處玄默當言深思發聲
　若哭和順時適成人之福應對辭讓直而
　不飾故言滿天下而不多振動四海而不
　速連接萬物而不有辭動天下各得所欲
　(美言可/以市也)其經世也氣志窅冥而形容隱匿
　居如驚恐貌似不足偆偆漻漻消如冰釋
　遇時而伸遭世而伏與天同憂中心惻惻
　計畫不行隨時反側謙虚止足卑損自牧
　樂下如水乆而不忒下之又下之至於元
　極天下應之故能有國(尊行可/以加人)夫何故哉
　人之情性樂尊寵惡卑恥損之而怨益之
　而喜下之而悦止之而鄙古今之通道而
　人心之正理也賢者旣然小人尤甚是故
　尊美言行事無患矣古之將民何棄之有
　桀紂之吏可令順信秦楚之卒可令順善
　(所謂人所不/善何棄之有)故能得其心天下可有不得
　其意妻妾不使何以效其然也夫爵尊天
　下富有四海威勢無量專權擅柄人之所
　畏也(立天/子也)去徒步離卒伍鴻舉龍興起佐
　天子發道揚德施行所有恩流萬姓光顯
　祖考人之所利也(置三/公也)以人之所畏求人
　之所利言不美行不敬雖執大璧操珍物
　而進之安車駟馬而載之則是賢者之心
　疑惑下否玄聖深隱君子不來(以天子有/可畏之威)
　(三公豐利人之禄下修言利之美但恃己/以臨人執玉帛之惠人不爲之降故云不)
　(如坐進/此道也)言行修於内則神氣踰於外無有
　駟馬之勞寳璧之費海内之士響應風起
　俊雄英豪輻至峰止聖人下之朝多君子
　(以坐進/此道故)古之所以貴此道者夫何故哉言
　順天地而不己行合人心而不恃名成而
　不顯功遂而不有情性自然不以爲取將
　以順道不以爲己萬物歸之爲天下宰(所/謂)
　(不求以得有罪以/免故爲天下貴也)
爲無爲(爲無/形也)事無事(事無/聲也)味無味(味無/名也)大小
多少(功德/明也)報怨以德(報未/生也)圖難於易(慮未/成也)爲
大於細(作窅/冥也)難事作於易(毳生/堅也)大事作於細
(巨始/緜也)是以聖人(謂明/君也)終不爲大(事微/纖也)故能成
其大(功配/人也)輕諾者必寡信(不可/然也)多易者必多
難(不可/權也)聖人猶難之(常計/患也)故終無難(始卒/全也)
　指歸神明之數自然之道無不生無有不
　生有不無不有乃生無有由此觀之憂不
　生憂喜不生喜不憂不喜乃生憂喜故居
　禍者得福居福者得禍禍福之主在於元
　首爲之無形聽之無聲無形聲則深遠故
　無功之功大而有功之功小有德之德薄
　而無德之德厚(能體不無不有而生元有/非禍非福能轉禍福鑒在)
　(機前爲於未有/故深遠大厚也)是以聖人不爲有不爲亡
　不爲死不爲生游於無有之際處於死生
　之間變化因應自然爲常故不視而明不
　聽而聰扶安天地飾道養神提挈萬物帝
　國治民解情釋意俱反始眞(所謂爲无爲/之爲應變化)
　(之宜而已未嘗有知/故能无所不爲也)不爲生業不爲起事
　不加以仁不施以利教以不能導以無識
　絶民所樂以順民情縱民所惡以得民意
　也出天傷之户入長生之路翶翔玄冥優
　游太素昧昧茫茫莫知其故敦若昏晦天
　下無事(所謂事無事之事變已然之意/而已未嘗生思故能至於無事)味
　之於無味察之於無形故能分同異之類
　明是非之情爲之未有定之未傾勇功不
　見知名不稱福不得起禍不得生無福之
　福與於無聲無禍之禍息於無名主安民
　樂天下太平(所謂味無味之味察未萌之/類而已未嘗有意故能無所)
　(不/遂)故主患而憂之長福而救之戮君而死
　之辱父而讎之造難而折之作亂而滅之
　召寇而殺之招逆而伐之勇功見而與天
　違知名興而與道反動而民悦者勞而德
　小爲而民喜者爲而恩少(若不能爲无爲/事無事則夫前)
　(大多之利獲此小少之恩大小有/殊咎患不免故云大小多少也)是以忠
　信沮壞正事消亡自然伏竄知故翶翔竊
　功者顯偷權者彰暴亂者利邪僞者昌是
　非覆逆天下大傾物失其命家國以喪故
　善除患者不若無患之大也起事致治者
　不若默然者之貴也(此即不言之/益無爲之貴)是以君
　子動未始之始靜無無之無布道施德變
　化於玄怒於不怒言於不言攻於不敢守
　於無端威於不武報怨未萌(德是理之根/怨是事之末)
　(欲息末歸本唯修德反眞則事物未成而/冥化矣故云動於未始言於不言即報怨)
　(以/德)圖難於易治其本根絶之未兆使不得
　然事如秋毫功如太山爲大於細治之緜
　緜敬而愼之若始若新不爲所欲不求所
　便常與事反獨守其元與時俱益日進無
　疆雖欲不大事物自然(是圖雖於易/爲大於細矣)是故
　大難之將生也猶風邪之中人未然之時
　愼之不來在於皮毛湯熨去之入於分理
　微箴取之在於藏府百藥除之入於骨髓
　天地不能憂而造化不能治(所謂難事/作於易也)夫
　大事之將興也猶水之出於山也始於潤
　濕見於遊漣綿綿涓涓流爲溪谷汨汨湯
　湯濟舟漂石以成江海深大不測(大事之/作於細)
　(者/也)是以聖人之建功名也微故能顯幽故
　能明小故能大隱故能彰志在萬民之下
　故爲君王威振宇内四海盡匡懸命受制
　莫有能當德與天地相參明與日月同光
　(聖人終不爲大/故能成其大也)故言多諾者事衆而信不
　可然也心多所易者難積而變不可推也
　(輕諾必寡信多易/必多難理所然也)是以聖人心默而不動
　口默而不言目默而不視耳默而不聽動
　如天地靜如鬼神不爲而成不言而信進
　則無敵退則不窮身無纖介之憂國無毛
　髪之患(聖人體道不事有爲與眞/合德自然無患故終無難)夫何故
　哉危於不危亡於不亡昭然獨見運於無
　形(不危之時常以爲危不亡之時常以爲/亡戰戰慄慄爲之未有故免危亡也)
其安易持(國與/身也)其未兆易謀(禍與/患也)其脆易破
(患始/生也)其微易散(患未/寧也)爲之未有(然未/然也)治之未
亂(化本/原也)合抱之木(人手/連也)生於毫末(如未/萌也)九重
之臺(積如/山也)起於累土(生無/根也)百仞之高(干雲/霄也)始
於足下(起無/分也)爲者敗之(敗所/成也)執者失之(所欲/離也)
故聖人無爲則無敗(知自/來也)無執則無失(福自/來也)
民之從事(動有/之也)常於幾成而敗之(敗所/治也)愼終
如始(反其/初也)則無敗事(舉無/尤也)是以聖人(謂明/君也)欲
不欲(思無/思也)不貴難得之貨(珠玉/財也)學不學(事虚/無也)
復衆人之所過(去末/華也)輔萬物之自然(助天/地也)
而不敢爲(奉素/眞也)
　指歸未疾之人易爲醫也未危之國易爲
　謀也萌牙之患易事也小弱之禍易憂也
　何以效之莊子曰任車未虧僮子行之及
　其傾覆也顚高墮谷千人不能安卵之未
　剖也一指摩之及其爲飛鴻也奮翼凌雲
　罾繳不能連也胎之新乳也一繩制之及
　其爲牡也羅網不能禁也虎也執羣獸食
　牛馬劍戟不能難也故漣滴之流久久而
　成江海小蛇不死化爲神龍積微之善以
　至吉祥小惡不止乃至滅亡是故繼體之
　君無怨無惡將相和一百姓賔伏鄰國交
　市無有讒賊平易不動上下和集當此之
　時守之不用威持之不用力無爲無事莫
　之能克(其安/易持)及至國家將危萬民將殆患
　害將興萌而未兆當此之時安危在已不
　在於彼謀之不必聖人憂之不必力士正
　之於枕席而患禍以亡矣(其未兆/易謀也)及至人
　君失道大臣怨憝鄰國不市百官衰廢禍
　患已生小弱柔毳當此之時賢人深謀生
　事起勢未動而患危不加而禍碎(其脆/易破)及
　至人君失正大臣謀誤鄰國怨恨百姓猶
　豫患禍已起根木末據姦雄將興未得人
　助或合而不結或結而不固當此之時尊
　賢下衆折肝膽聽微諫求過於己患心不
　怨謀士底兵未發而散(其微易散然/己難於未兆)故禍
　福作於無名存亡生於微妙一者雲錯變
　動風號屈伸波渾進退殽亂聽之不可聞
　視之不可見機巧不能事智慧不能判(存/亡)
　(禍福之機微/妙渾殽難見)是故聖人化之以道教之以
　身爲之未有治之未然不置而物自安不
　養而物自全動與福同室靜與禍異天窅
　窅冥冥莫覩其元治之未亂正之未傾禁
　姦之本制僞之端閉邪之户塞枉之門萌
　牙未動形兆未生絶之未見滅之未存教
　以無教導以無名知以無知狀以無形治
　不得起亂不得生天下無爲性命自然(此/爲)
　(之於未有治/之於未亂也)夫太山之木本據於陰末託
　於陽垂枝布葉華實青青大而合抱高連
　百尋者生於無大成於不爲(所謂合抱之/木生於毫末)
　(者/也)九重之臺廣大擬於丘陵百仞之高昭
　昭冥冥干於青霄者以爲卑小不爲高大
　也(九重之臺起於累土百/仞之高生於足下是也)故爲大者不大
　爲小者不小爲高者不高爲卑者不卑不
　大不小乃生大小不高不卑乃生高卑故
　爲之者不爲之跡也不爲者爲之塗也(不/大)
　(不小不高不卑即不爲者是爲之塗也/而大小高卑即爲者是不爲之跡也)是
　以爲成者敗爲利者害爲生者死爲興者
　廢執所欲者所欲亡執所思者所思逝執
　其身者其身殁執其神者其神退(所得無/爲之塗)
　(而執有無之跡所謂爲/者敗之執者失之者也)故聖人無爲爲之
　以生萬物無執執之以制所欲猶二匠之
　造高臺而天地之生巨木自然而已(无爲/无敗)
　(无執/无失)夫道德不嫉神明不賊和無不通大
　无不克存亡自從吉凶自得(同道而道得/之同失而失)
　(得/之)人窮事敗者釋自然而任知力去其反
　而處其覆夫何故哉以求所求而欲所欲
　(人之從事常於幾成而敗者/以有求欲而失根本故也)夫誠能愼終
　如始爲所不欲守所不處動於未元反於
　未始爲若不爲有若不有雖若不成物自
　然也(始背於道終不/失之故无敗也)夫使神擾精濁聰明
　不達動失所求靜喪所欲者貨與學也唯
　能鍊情易性變化心意安無欲之欲樂无
　事之事者道與德也(貨則擾神學則生僞/能欲不欲則不貴於)
　(貨學不學則日損歸眞斯乃/合於道德何衆過之不復也)是故想道如
　念親惡貨如失身思無思之思求無求之
　求明白四達以學不知巧雕萬物以學不
　能反衆人之所務而歸乎虚無欲不欲而
　造虚玄學不學而窮妙極達人之所不能
　通窮人之所不能測成人之所不能爲有
　人之所不能得心志玄玄形容睦睦卧如
　死尸立如槁木不思不慮若無所識使物
　自然令事自事空虚寂泊身無所與萬物
　紛紛各如其處魁如阜楬澹如巨表舉錯
　廢置常與物反萬物應之故能深遠天下
　大覆與神運轉輔天助地不敢生善(以輔/萬物)
　(之自然而/不敢爲也)
古之善爲道者(自治/然也)非以明民(无所/信也)將以愚
之(塞其/心也)民之難治(不可/均也)以其知之(去忠/信也)以智
治國(益事/文也)國之賊(傷害/民也)不以智治國(守素/眞也)國
之福(民命/全也)知此兩者(禍福/門也)亦楷式(正之/元也)常知
楷式(施王/身也)是謂玄德(莫見/聞也)玄德深矣(不可/見也)遠
矣(不可/存也)與物反(與神/殊也)至於大順(天下/淳也)
　指歸道德神明清濁太和天地人物若末
　若根數者相隨氣化連通逆順昌衰同於
　吉凶道德之意天地之心安生樂息憎惡
　殺傷故命聖人爲萬物王利物受其福不
　利則獲其恐聖人大懼恐後有患深原所
　由莫善自然自然之路要在無形何以明
　之莊子曰夫天地不知道德之所爲故可
　爲然也萬物不覩天地之所以故不可存
　也萬民不識主之所務故可安也四肢九
　竅不諭心之所導故可全也夫萬物之有
　君猶形體之有心也心之於身何後何先
　流行血脉無所不存上下表裏無所不然
　動與異事虚以含神中和外否故能俱全
　是以昔之帝王經道德紀神明總清濁領
　太和者非以生知起事開世導俗務以明
　民也將以塗民耳目塞民之心使民不得
　知歸之自然也(所謂古之善爲道者/非以明民將以愚之)是以
　立民於昭昭而身處乎混冥教以不知導
　以無形孝悌不顯仁義不彰君王無榮知
　者無名無教之教洽流四海無爲之爲通
　達八方動與天地同節靜與道德同容萬
　物並興各知其所名實俱起各知其當和
　氣流通宇内童蒙無知無欲無事無功心
　如木土志如死灰不覩同異不見吉凶故
　民易治而世可平也是故安者民之所利
　也生者民之所歸也民之所以離安去生
　而難治者以其知也民知則欲生欲生則
　事始事始則功名作功名作則忿爭起忿
　爭起則大姦生大姦生則難治矣(所謂人/之難治)
　(以其知/多故也)故以知爲國則天下智巧詐僞滋
　生奇物並起嗜欲無窮奢淫不止邪枉纖
　纖豪特爭起溪谷異名大禍興矣臣惑其
　主子亂其父以白爲黑以亡爲有名變實
　異劫殺生矣恍恍不可安易易不可全卷
　甲輕舉海内相攻死者無數血流成川悲
　痛怨恨氣感皇天星辰離散日月不光陰
　陽失序萬物盡傷山枯谷竭赤地數千天
　下窮困至於食人非天之辜上好智能而
　教萬民也(好智之過遂至於此所謂以/智治國國之賊信不虚也)廢
　棄智巧玄德淳樸獨知獨慮不見所欲因
　民之心塞民耳目不食五味不服五色主
　如天地民如草木巖居安處安樂山谷飲
　水食草不求五穀知母識父不覩宗族沌
　沌偆偆不曉東西男女不相好父子不相
　戀不賤木石不貴金玉叢生雜處天下一
　心八極共㫖九州同風蠹蟲不作毒獸不
　生神龍與人處麟鳳遊於庭翔風𠺪𠺪醴
　泉涓涓甘露漠漠朱草榮榮嘉禾豐茂萬
　物長生非天之之福主知不知而名無名
　也(不知之知不名之名/同乎道矣豈不然也)是以覩智識愚與
　道同符知愚知智與道同㫖政教由之或
　病或利明於病利大平自至明於利病萬
　物自正(用智治國爲禍爲則不用智理國/爲福爲德此兩者之行可爲楷式)
　(常知楷式/是謂玄德)是故愚智之識無所不克清凈
　寧地爲類陰福衆世莫見故曰玄德玄德
　深矣不可量測遠矣不可窮極與物反矣
　莫有能克(所謂玄德深/遠與物反矣)玄德之淪罔蕩輓
　遁恍惚無形反物之務和道德導神明含
　萬國總無方六合之外毫釐之内靡不被
　德蒙仁以存性命命終天年保自然哉(所/謂)
　(至於大/順者也)
江海所以能爲百谷王者(所因/然也)以其下之(下/百)
(川/也)故能爲百谷王(無不/臣也)是以聖人(謂明/君也)其欲
上民(處至/尊也)以言下之(順民/心也)其欲先民(无禍/患也)以
身後之(先安/民也)故在上(爲人/元也)而民不重(民以/存也)居
民之前(爲民/倡也)而民不害(民以/明也)天下樂推而上
之(民以/全也)而不知猒(民以/安也)非以爭(去其/身也)故天下
莫能與之爭(無不/勝也)
　指歸道德不生萬物而萬物自生焉天地
　不舍羣類而羣類自託焉自然之物不求
　爲王而物自王焉故天地億萬而道王之
　衆陽赫赫而天王之陰氣漻漻而地王之
　倮者穴處而聖人王之羽者翔虚而神鳳
　王之毛者蹠實而麒麟王之鱗者水居而
　神龍王之介者澤處而靈龜王之百川並
　流而江海王之凡此九王不爲物主而物
　自歸焉無有法式而物自治焉不爲仁義
　而物自附焉不任知力而物自畏焉夫何
　故哉體道合和無以物爲而物自爲之化
　是故江海之王也非積德政累仁愛流神
　明加恩惠以懷之又非崇禮義廣辭讓飾
　知故設巧能以悦之也又非出奇行變起
　權立勢奮武揚威重生累息百事以制之
　也清靜處下虚以待之無爲無求而百川
　自爲來也百川非聞海之美被其德化歸
　慕之也又非拘禁束教有界道畫東西而
　趨之也然而水之所以貫金觸石鑽崖潰
　山馳騁丘阜以赴隨江海無有還者形偶
　性合事物自然也由此觀之卑損之爲道
　也大矣百害不能傷知力不能取不戰而
　强不威而武默然無爲與萬物市夫溪谷
　爲卑不爲東西故能達而不窮江海處下
　不爲廣大故能王而不休(江海所以能爲/百谷王者以其)
　(善下之故/信矣夫)是以明王聖主之欲尚民也以
　自然之性盛德之恩容卑辭敬比於庶人
　視身如地奉民若天昭然獨知而不可測
　卓爾獨能而不可原深察博達而不可塞
　聰明並流而不可壅不以役物反以後民
　(聖人雖有如此之能不以上人以其言下/之不以先人以其身後之故人樂推而人)
　(猒/也)故民履之如地託之若神常在民上王
　土配天其欲先人處窮寵秉至尊長生乆
　視樂以無患則去志無身以安萬民身勞
　而民佚身後而民先在上而民以生在前
　而民以安民以生故戴之而不以爲重民
　以安故後之而不以爲患(人所以戴之而/不爲重者以其)
　(於人有益故居/人前而人不害)是以天下推而上之引而
　先之喜而不倦樂而不猒故聖人之王也
　非求民也民求之也非利民也民利之也
　　非尚民也民尚之也非先民也民先之也
　　故能極弊通變救衰匡亂以至太平上配
　　道德下及神明淪唐唐含冥冥馳天地騁
　　陰陽夫何故哉以去心意而後其身也是
　　故不爭之德因人之力與道變化與神窮
　　極唯棄知者能順其則(夫如是者豈/有人與爭也)故王
　　事自然不得妄起得之全命持之有理聖
　　知有性治之有道失其理則王事不成去
　　其道則性情不則是以聖人信道不信身
　　順道不順心動不爲己先以爲人無以天
　　下爲故天下爭爲之臣(誠哉是言爲國之/寳千帝萬王不能)
　　(行唯得少分即爲物主有始無終還復困/窮能同其妙不遺身殃是謂襲常永無疆)
　　(也)
　天下謂我(與我/名也)大似不肖(象无/形也)夫唯大(德隆/盛也)
　故似不肖(反類/病也)若肖(衆所/榮也)乆其小矣(逆天/行也)我
　有三寳(道之/用也)持而保之(心所/從也)一曰慈(悲初/傷也)二
　曰儉(愼微/己也)三曰不敢爲天下先(託後/行也)慈故能
　勇(弱生/强也)儉故能廣(儉生/長也)不敢爲天下先(任自/然也)
　故能成器長(後生/先也)今釋慈且勇(爲堅/剛也)釋儉且
　廣(爲大/彰也)釋後且先(爲物/唱也)則死矣(大命/喪也)夫慈以
戰則勝(民用/情也)以守則固(得民/誠也)天將救之(與敵/殃也)
以慈衛之(苞以/生也)善爲士者不武(去强/梁也)善戰者
不怒(忠威/暴也)善勝敵者不與(反爲/常也)善用人者(得/其)
(心/也)爲之下(言行/尊也)是謂不爭之德(福自/萌也)用人之
力(獲其/功也)是謂配天(與天/同也)古之極(聖道/窮也)
　指歸物有同而異有異而同有非而是有
　是而非此君子之所以無患而衆世之所
　以憂悲也(日月出入異而明同賢愚形容/同而心異君子則能同塵而无)
　(患小人則欲出衆故有憂/故云有同而異有是而非)何以效之莊子
　曰夫日月之出入也同明人之死生也同
　形春秋之分也同利玄聖之與野人也同
　容通者之與閉塞也同事道士之與赤子
　也同功凡此數者中異而外同非有聖人
　莫之能明是以天下嫌疑眩燿結構紛繆
　是非是以聖人似不肖(天下皆謂我/大似不肖也)夫何
　故哉得道之士外亡中存學以變情爲以
　治己實而若虚渾渾冥冥若無所以容疏
　言訥貌樸而鄙情達虚無性通無有寂泊
　無爲若無所止遁名逃勢與神卧起執道
　履和物無不理不合時俗與天地友衆人
　僣僞以直爲醜殃塗異指謂之病矣(夫唯/大故)
　(似不肖所以/人謂之爲病)夫小人則不然博學多識以
　釣智名異行顯功以疑仁賢詐世治俗飾
　辭盛容卑體阿順以揄愛恩先指承意以
　獲衆心朋黨相結多挾賊人勞鮮而禄重
　功寡而爵尊國貧而家富主微而身貴動
　權生變竊乗盛勢名號隆盛震動境外憍
　奢暴逆縱恣不制順心而卑情忤而奪動
　喪民命靜生物穢張目而物傷開口而民
　害此時俗之所榮而世之所謂肖者也若
　然者道德所離神明所去天地所憎陰陽
　所惡物類不比民人不附動無所不終靜
　無所不得生爲患害死爲福喜衆俗迷妄
　浸以相導所獲者微其日甚乆(若肖乆/其細也)故
　得道之士則不然體虚積慈視物如已(一/曰)
　(慈)檢形促容歸於微纖(二曰/儉)玄默託後不
　爲物先合和順理以應自然(三曰不敢/爲天下先)動
　靜與衆反出入異門户不以勇勇故不怒
　而天下恐(慈故/能勇)不以廣廣故不施而天下
　往(儉故/能廣)不以先先故不言而天下長(不敢/爲天)
　(下先故能/成器長也)是故岀慈入勇出儉入廣釋後
　且先反和逆神動違自然福與之遠禍與
　之鄰大命以絶神氣散分天地不能安道
　德不能存臨死不覺怨命尤天非命薄也
　非人賊也安憍樂勢廢道而上力也(所謂/釋慈)
　(且勇釋儉且廣釋/後且先則死者也)夫慈之爲行也甚和以
　眞動得人力靜合天心卑損弱小爲萬物
　君匡世救俗和順天人戰不可敗守不可
　攻(夫慈以戰則勝/以守則固者也)夫何故哉天地並生變
　化無窮方戰之日地爲之動天爲之震天
　降變怪地出風盲鬼神並見爲敵起殃祐
　我將相助我萬民怒我士卒以至羣生牛
　絶其紖馬絶其糧飛禽拊翼獸下而行虎
　兕可戰攫鳥可將敵人驚恐伏甲受兵(天/將)
　(救之以/慈衛也)故賢佐勝將之立身也不强不大
　不堅不剛柔弱畏武敵即消亡(善爲士/者不武)戰
　則損心外意崇體和平辭小託後動靜應
　天不以愠起怒不以武興兵(善戰者/不怒也)其欲
　勝敵常以反行計運無形以收敵神動因
　彼之所有變因彼之所爲反之覆之以處
　其奇故使彼邪我正彼言我聽彼怒我喜
　彼動我靜開其所利以利其命(善勝敵/不爭也)用
　人則下之以言示之以利陳之以誠使之
　自至(善用人/者爲下)是以不爭不求以得民意以
　順民心秉其要忌(是不爭/之德也)彼人離散而我
　順比敵欲不亡而不能我欲不存而不得
　(是用人/之力也)當此之時道爲之無德爲之始神
　明爲經太和爲紀清濁爲家萬物爲子三
　光爲佐四時爲輔靜爲物根動爲化首物
　類託之無有患咎德與天齊乆而不殆自
　今及古聖智之道變化終始自天而王皆
　由此矣(是謂配天/古之極也)


道德眞經指歸卷之十一






道德眞經指歸卷之十二能十
　　　　蜀郡嚴遵字君平撰谷神子註
用兵有言(陳紀/綱也)吾不敢爲主(不爲/唱也)而爲客(後/民)
(行/也)不敢進寸(不忍/喪也)而退尺(幸彼/還也)是謂行無行
(志反/行也)攘無臂(亦不/傷也)執無兵(敵無/應也)仍無敵(前無/人也)
禍莫大於輕敵(自恃/專也)輕敵幾喪吾寳(失自/然也)
　指歸道無不有有無不爲體和服弱括囊
　大威生育羣類莫有能違無有形象爲萬
　物師得之者安失之者危天地體之乆而
　不衰何以效之莊子曰夫陰而不陽萬物
　不生陽而不陰萬物不成由此觀之有威
　無德民不可治有德無威宗廟必傾無德
　無威謂之引殃遭運時變身死亡國故人
　主者國之腹心也兵者國之威神也夫天
　地之間萬國並興小大愚智皆願爲君智
　盡而服力屈乃窮非有餘力而屈膝樂爲
　人臣也是以明王聖主放道效天清靜爲
　首和順爲常因應爲始誠信爲元名實爲
　紀賞罰爲綱左德右威以應不祥天下仰
　制莫能毁傷故國可保而民可全也夫德
　之與兵若天之與地陰之與陽威德文武
　表裏相當隱之玄域不得已而後行故人
　君失道好戰自損正事不修邪事作起强
　大憍奢紀滅綱弛雕琢宫室盈飾狗馬高
　臺大囿聲色在後刳屠忠諫尊寵姣好簡
　傲宗廟欺侮諸父殘賊暴虐孤人稚子反
　逆天地刑戮陰陽黥劓道德破碎神眀和
　氣潰濁變化不通冬雷夏霜萬物夭傷縱
　横擊搏謀圖不祥大國驚怖小國奔亡老
　弱離散啼哭而行天下憤怨萬民思兵相
　率而起我爲後行夫何故哉惟彼先祖皆
　有神明之德通於天地聖智之勞加於萬
　民故剖符丹書受土賜姓列爲君王光顯
　祖考業流子孫是天地之心萬載之功而
　繼體者不務屈身厲節摩精鍊神修道行
　德以奉其先乃忽小善而易小惡日以消
　息月以陵遲宗廟崩弛國爲丘墟族類離
　散長無所依鬼神孤魂無所棲息乎嗟夫
　豈不衰哉是以喻我豪俊說我士卒(用兵/有言)
　卷甲釋兵且令休息激役心移幸於反覆
　改過自新變容易則(不敢爲主/而爲客也)遂往不反
　爲天下賊百姓窮極財殫力屈海内之憂
　日以長息蒼天降應禍集其國雖欲未誅
　自然不得天人同心我不能剋(不敢進寸/而退尺也)
　故事爲而神否身往而志還形反我志事
　逆我身(行無/行也)悲彼先聖傷彼萬民無罪於
　天遇此何辜雖曰忽然民命在兵發號申
　令效以信誠先服者賞後服者傷小下者
　利大下者昌壤邑者爵降城者封城邑不
　下未剋勿喪有罪者免有能者官老弱得
　養死者得葬(攘無臂/示不傷)德澤洽潤恩愛流行
　慈惠和結衆情發揚默然爲之神氣相通
　(執無/兵也)彼三軍與我同心姦爲我使盜爲我
　工教我以其計慮告我以其地形因彼所
　有奇變乃通法律不苛險阻虚空天人相
　得胜出若神前無留敵計謀不喪敵雖衆
　多與我搆因兩軍相距前若無人(仍無/敵也)戰
　雖萬全敵不可易易敵生姦亡時失利福
　去禍來爲天所疾(禍莫大/於侮敵)是故雖獲天祐
　得人之助猶守之以憂持之以畏出險乗
　虚宿舍有備休息處便必依水草填隙塞
　惡與敵相距(若侮敵則亡/故不得不爾)變運無形奇出
　無眹錯勝無窮功戰無有深微窅窅變化
　無始自我親近不知我之所爲彼之知力
　何得於己故在家者晏然而樂在師者欣
　然而喜人懷至誠若爲其子去家越境若
　衆趣市疾耕力織暮休早起竒入模列不
　敢獨有以供師徒如奉父母懸權爭勝敵
　人不起未戰而海内正不攻而諸侯下天
　地覆載日月所照覩皇皇莫莫各安其土
　夫何故哉慈哀發動因天之心不敢由於
　我也(兵相望/哀者勝)
吾言甚易知(明無/明也)甚易行(行無/行也)而天下莫能
知(寡能/通也)莫能行(鮮能/從也)言有宗(祖不/言也)事有君(歸/自)
(然/也)唯無我知(與我/殊也)是以不吾知(不我/知也)知我者
希(謂人/民也)則我貴矣(我獨/眞也)是以聖人(謂明/君也)被褐
(薄其/身也)而懷玉(厚其/神也)
　指歸夫無形無聲而使物自然者道與神
　也有形有聲而使物自然者地與天也神
　道蕩蕩而化天地默默而告蕩而無所不
　化默而無所不告神氣相傳感動相報反
　淪虚無甚微以妙歸於自然無所不導故
　言言之言者自然之具也爲爲之爲者喪
　眞之數也無爲無言者成功之至而長存
　之要也是以聖人言不言之言爲不爲之
　爲言以絶言爲以止爲絶言之道去心與
　意止爲之術去人與智爲愚爲慤無知無
　欲無欲則靜靜則虚虚則實實則神動歸
　於太素靜歸自然保身存國富貴無患群
　生得志以至長存此言之易知而事之易
　行者也而天地莫能知莫能行也夫何故
　哉世主好知務順其心不覩大道不識自
　然以爲爲爲以言言言息知生事以趣所
　安寖以爲俗終世被患性變情易深惑遠
　迷精濁神擾外實内虚强獸生咎强靜生
　患故視之而不見告之而不聞非以自嫉
　以爲不然(不聞忠告非嫉己身/謂無此理故不行也)夫聖人之
　言宗於自然祖於神明常處其反在默言
　之間甚微以妙歸於自然明若無見聽若
　無聞通而似塞達而似窮其事始於自然
　流於神明常處其和在爲否之間清靜柔
　弱動作纖微簡易退損歸於無爲(此言有/宗事有)
　(君/也)虚無以合道恬泊以處生時和以固國
　立教以畜民養以無欲導以自然贈以天
　地賜以山川富以年歲貴以有身虞以無
　憂寧以無患無欲之不得無樂之不存民
　若無主主若無民亡於知力依道倚天萬
　國和順并爲一君是事之盛而業以隆者
　也而天下謂之不然(道使之然理無所惑/智有昧者故不信之)
　也夫世之莫我知者非我道小而不足以
　知也又非我之事薄而不足爲也又非世
　之好敗惡成喜禍樂患而故不我從也天
　性與我反情欲與我殊智陷於情欲終世
　弱於所聞神氣不我我而心意不我然(是/以)
　(不我/知也)故其明不我能見聰不我能聞是以
　深言反而受謗大行遠而得毁獨見之明
　不用於世獨聞之聰見羞於民事順神明
　者不合於俗功配天地者不悦於衆(知我/者希)
　夫至論大言者總百變要萬方剖判毫釐
　之内明顯虚無恍惚之外周密無間歸於
　漭昧此乃小節之士所不能聞而隅曲之
　人所不能逮也夫鴻鵠高飛終日馳騖而
　不知宇宙之外制法之人拘教之士累年
　學問終身談論而不知道德之大也且神
　明有所不能領天地有所不能理況乎守
　衆世之論不覩大要之所由不亦宜乎是
　故衆俗之所薄賤而得道者之所獨遊也
　(則我/貴也)是以聖人知而弗爲能而不任仁義
　而不以爲號通達而不以爲名堅强而不
　以爲顯高大而不以爲榮言不可聞動不
　可形心若江海志若蒼天廢爲以立道損
　善以益性寂然蕩蕩莫之能明皎然昭昭
　莫覩其情頽然默默魁然獨存薄外厚内
　賤己卑名去衆離俗與道爲常(被褐/懷玉)
知不知上(反無/意也)不知知病(識無/識也)夫唯病病(無/巧)
(利/也)是以不病(害不/衆也)聖人不病(無憂/思也)以其病病
(道不/知也)是以不病(患不/比也)
　指歸道德之教自然是也自然之驗影響
　是也凡事有形聲取舍有影響非獨萬物
　而已也夫形動不生形而生影聲動不生
　聲而生響無不生無而生有覆不生覆而
　生反故道者以無爲爲治而知者以多事
　爲擾嬰兒以不知益高年以多事損由此
　觀之愚爲智巧之形也智巧爲愚之影也
　無爲遂事之聲也遂事無爲之響也智巧
　擾亂之羅也有爲敗事之綱也(愚以無爲/若形與聲)
　(本也故能生智巧有爲/若影與響末也故亂敗)故萬物不可和也
　天地不可適也和之則失和適之則失適
　弗和也而後能和之弗適也而後能適之
　(言有爲智用逐跡波生和適之理與/時湮滅故爲則不可不爲則可也)故安
　世不知危亂不知治若影隨形無所逃之
　也不動求影無所得之也故知而絶知不
　困於知(自能亡也/故不困也)不知用知亦不困於知
　(雖亡其用亦不知用之/爲用所以俱不困也)其所以不困則異
　矣而於爲不困則一也(二俱不用則一也/然絶知則爲己用)
　(知則爲人/故異也)是故聖人操通達之性遊於玄
　默之野處無能之鄉託不知之體寂若虚
　空奄忽如死心無所圖志無所治聰明運
　動光耀四海塗民耳目示以無有庖厨不
　形聲色不起知故不生禍亂息矣不言而
　宇内治無爲而天下已民俯而無放仰而
　無效敦慤忠正各守醇性惘惘洋洋皆終
　天命死者無謚生者無號若此相繼億萬
　無量(以能知不知有此/之益故稱上者也)其次情無所樂性
　無所喜心無所安志無所利疾不知孝病
　不知弟旣不覩仁又不識義無有典禮守
　其貞幹一如麋鹿一如鴻鴈不在憂喜亦
　不離亂若盲若聾無所見聞主無官室民
　無城郭國無制令世無恥辱(以體不足之/知所以能爲)
　(似病之行故云不/知知病識無識也)病故不病與道相託不
　言不爲威德自作天地和順渾沌磅礴溷
　若濁流焕若儼客人物皆愚歸於寂寞動
　無形臠靜無坼堮主民俱昌天下啞啞亡
　於小利而享大福默而治者計不能計而
　度不能度(聖人常似於病所以不病故能/與道通同非所計度若異於此)
　(則知故生/而邪僞作)何以效之夫道德廢淳朴亡竒
　物並作知故流行禮節起分度明萬物有
　條貫百事有紀綱封疆畫界治邑屋州鄉
　里國有忠臣家有孝子録内略外雙身爲
　友損彼益此務以相厚彊大重壘小弱亡
　有郊祀天地名山大水封於太山襌於梁
　父流漸相承或然或否斷獄萬數黥人滿
　道臣殺其君子殺其父亡國破家不可勝
　數天下享其知故之利獲於死亡之咎(不/知)
　(之知而强知於不/知即有此之眞知)由此觀之絶知爲福好
　知爲賊亦明矣故使有德之君變志易心
　生息萬事以教其民禱祝請福以至大治
　者自然不聽也(令有德之君暫背道興欲/則福不成福禮之所以然)
　(者/也)使彼亡國之君廢智去欲絶爲止事修
　道行德棄其心意而欲死亡者形亦不從
　也(今亡國之君暫回心向道/則亡不成亡故形不從)是故趨舍廢
　置王道之形聲也吉凶存亡趨舍之影響
　也夫聖人所以能動與天和靜與道合旣
　能保身又能全國翶翔乎有爲之外優游
　乎無事之内取福於纖妙之中而舒之於
　四海之外(聖人體不知之知雖似於病而/能無所不爲幾微莫失是以杜)
　(喪有爲之小而成無爲之大故/云取福於纖妙而舒之於四海)喪明者之
　目杜知者之口窒聰者之耳斬巧者之手
　與時相隨與和俯仰不爲而自成不教而
　民治恩加走獸澤及飛鳥者以其損聰棄
　智廢爲而任道也(以其病病是以不病若/不病病是以不爲是也)
　是以順情從欲窮極心意動導天地靜陶
　萬事神靈在己不察不燎身不降席而萬
　國自備雖欲不亡自然不置也(苟背道而/從欲雖希)
　(全而必敗是强梁者不得其死理/故使然故云自然不置置止也)
民不畏威(易爲/非也)則大威至(身分/離也)無挾其所居
(安卑/弱也)無厭其所生(安困/危也)夫唯不厭(甘之/樂也)是以
不厭(不乆/爲也)是以聖人(謂人/君也)自知不自見(不名/賢也)
自愛不自貴(下萬/民也)去彼取此(求諸/身也)
　指歸道德之㫖神明之務太和之心天地
　之意禍莫甚乎亡福莫甚乎存非獨天道
　人物亦然故存身之道莫急乎養神養神
　之要莫甚乎素然常體憂畏慄慄震震失
　神之術本於縱恣喪神之數在於自專故
　太上畏道其次畏天其次畏地其次畏人
　其次畏身昌衰吉凶皆由己出不畏於微
　必畏於章(不慮於小罪/必成於大過)患大禍深以至滅
　亡憂畏元始至於無形運翔戒愼未兆其
　道大光動得所欲靜得所安福禄深微淪
　於無方(戒愼所未兆恐懼所未聞故云/憂畏於元始致福禄深者也)正
　言若反明而若昏遼遠潢洋莫之能聞伺
　命在我何求於天至福以禍大吉若凶天
　下醉飽莫之能明是以世俗見近聞淺不
　識窅冥之道蔽於微妙之常塞於神明之
　理察於毫毛之利不覩丘山之禍肆情行
　態無所畏忌言順所然行順所善力能而
　取心順妄與驕奢瓷睢自專損己忠信所
　愛欺殆父母侵凌天地簡傲其主將順情
　欲以違天道故起巧立名以代其身施惠
　流恩以獲大咎遁福天外追患四海福德
　求之不能得矣患奔禍馳無所逃矣(以不/畏威)
　(則大/威至)大威以至乃始爲善當此之時道德
　不能救天地不能解非天之罪也樂高喜
　大負威任勢忘憂失畏不求於己也故憂
　於身者不恐於人畏於己者不制於彼順
　於小者不懼於大誡於近者不悔於遠(能/自)
　(誡自勵日愼一日故/不禍遠而至福近也)是以不小其位而居
　之以敏不薄所處而厚修其禮不苦卑微
　而革其大始不厭困危而絶其所以樂窮
　如達安死如壽雖欲且留亦不得乆(不嫌/苦其)
　(位處卑小而更修理以革其大/如此甘之不厭是以處之不乆)何以明之
　莊子曰天地之道始必有終終必有始陽
　氣安於潜龍故能鑠金陰氣寧於履霜故
　能凝冰木善秋毫故能百尋水樂涓涓故
　能成海飛禽逸於卵鷇故能高翔群獸預
　於胎䍮故能遠走是以聖人智達無窮能
　與天連變化運動洞於大常猶以積德重
　厚釋心意隱聰明憂於溷輓畏於無形竄
　端匿迹遁貌逃情反於虚無歸於玄冥身
　重天地而不自高德大陰陽而不自彰(是/以)
　(聖人自知/不自見也)託微處寡後下萬民飲食無味
　衣服無文方於自飾志不敢淫(自愛不/自貴也)秉
　道操德與物浮沉養民如子遇衆若君德
　歸之天功移於人天下辭讓恩厚固深故
　禍而患不能患福不能逃而德不能遁非
　道有和而天地偏也戒始愼微和弱忠信
　奉道順天與物相參憂畏得意安樂困窮
　成敗存亡求之於身(去彼憍盈/取此卑損)
勇於敢則殺(安敗/傷也)勇於不敢則活(樂長/生也)常知
此兩者(訓殺/活也)或利或害(有利/病也)天之所惡(易正/名也)
孰知其故(莫能/明也)天之道(陰且/陽也)不爭而善勝(因/物)
(形/也)不言而善應(固物/聲也)不召而自來(物自/彰也)坦然
而善謀(物自/情也)天網恢恢(密若/亡也)䟽而不失(留無/喪也)
　指歸天地之道生殺之理無去無就無奪
　無與無爲爲之自然而已正直若繩平易
　如水因應效象與物俱起損益取捨與事
　終始深淺輕重萬物自取殊形異類各反
　其所生爲殺元殺爲生首二者相形吉凶
　著矣故知生而不知殺者逆天之紀也知
　殺而不知生者反地之要也故喜怒有分
　生殺有節受天之殃得地之罰當怒不怒
　子爲豺狼弟爲兕虎當鬥不鬥妻爲敵國
　妾爲大寇當殺不殺受天之害爲物所制
　當喜不喜蒙天之灾獲地之咎當生不生
　人君失國庶人没命故君子殺民如殺身
　活人如活己執德體正不得已而後然存
　身寧國在於生殺之間生殺得理天地佑
　之喜怒之節萬物歸之故剛毅質直操擊
　深酷疾邪養正勇敢先失達於守戰明於
　開塞長忿美快安靜樂殺便國利民不避
　彊大威振百蠻權傾境外得善之半也(勇/於)
　(敢之/故)柔弱畏敬恐情損言深思達慮臨正
　討怨務長寡和博厚積恩利而不害以明
　其善與而不奪以顯其名賞而不罰以立
　其惠生而不殺以成其仁得善之半(勇於/不敢)
　凡此二功勇敵敢均計策桀馳射身相非
　與天異意與地異心奮情舒志各肆所安
　或以千乗變爲亡虜或以匹夫化爲君王
　故物或生之而爲福或生之而爲禍或殺
　之而爲福或殺之而爲賊二者深微莫能
　窮測(二者或利或害不能窮測者是未達/窅冥之情不知禍福之分唯得道者)
　(洞曉未然方能制始非常所及/故云二者深微莫能窮測者也)故生之而
　爲福者天下之所祐生之而爲禍者天下
　之所惡也養天下之所惡者傷天下之所
　祐養天下之所祐者傷天下之所惡一反
　一覆或爲玄德一覆一反或爲玄賊父事
　天地子孫是得故長養而後世昌者生當
　生也生物而後亡者生當亡也殺戮而福
　至者殺當亡也喪物而禍來者殺當生也
　天之所惡不敢活也天之所祐不敢殺也
　天之所損不敢與也天之所益不敢奪也
　(夫當與不當唯天乃定殺與不殺非人所/知故勇於敢者多有傷敗勇於不敢與天)
　(同符/者也)是故敢於不敢者之敢動與天同符
　靜與地同極天心所惡莫之能辯(天之所/惡孰知)
　(其/故)夫天地之道一陰一陽分爲四時離爲
　五行流爲萬物精爲三光陽氣主德陰氣
　主刑覆載群類含吐異方玄默無私正直
　以公不以生爲巧不以殺爲工因應萬物
　不敢獨行吉之與吉凶之與凶損損益益
　殺殺生生爲善者自賞造惡者自刑故無
　爲而物自生無爲而物自亡影與之交響
　與之通不求而物自得不拘而物自從無
　察而物自顯無問而物自情(此天之/道者也)故不
　爭而無所不胜不言而無所不應不召而
　無所不來寂然盪盪無所不圖(所謂不爭/而善勝不)
　(言而善應不召而自/來不言而自謀者也)惚恍之羅設而無狀
　之網施汎淫瀇漠遼遠留遲密察無間與
　物推移故在前而不可遠在後而不可先
　靜作而不可聞進退而不可見終始禍福
　吉凶自反非出天外莫之能遁也(天網恢/恢疏而)
　(不/失)
民不畏死(輕其/身也)奈何以死懼之(不能/禁也)若使民
常畏死(得其/安也)而爲奇者(作福/人也)吾得執而殺之
(誅巧/淫也)夫孰敢矣(嚴刑/信也)常有司殺者殺(謂大/臣也)而
代司殺者殺(謂人/君也)是代大匠斲(事非/宜也)夫代大
匠斲希不傷其手(戒内/民也)
　指歸人之情性不知而忠信有知而誕謾
　得意而安寧失意而圖非窮困而輕死安
　寧而愛身何以明之莊子曰夫嬰見未知
　而忠信於仇讎及其壯大有識欺殆兄嫂
　三軍得意則下亡虜窮溪之獸不避兕虎
　其性非易事理然也由此觀之民心不得
　性命不全則號令不能動也憂愁𢡖怛樂
　非輕死則刑罰不能恐也是故好知之君
　憂世勞民祭燎天地除禍去患招善請福
　禱祝鬼神變化萬事動以悦民家知户辯
　里有仁賢違天之像專任人心以所見爲
　明以所論爲當廢名實背事情道理塞而
　非譽興天下大擾百姓遑遑勞若疲極困
　窮生姦敢敗者榮而有功輕死者肥而安
　寧積善者瘦而多憂畏法者飢而多患寡
　弱者苦而思死衆强者樂而君王是以天
　下趨名爭勢不計是非析毫剖芒視死如
　歸乃始告以峻法嚴刑則是禁以所易而
　制以所輕也(以至於此則人不畏死奈/何以死懼之言不可也)故
　刑戮並作姦邪不止賞禄施行而大臣不
　使萬民不附諸侯不市國非其國身非其
　身也是以聖人之牧民也人主無爲而民
　無望民無獲而主無喪也其業易得而難
　失也其化難犯而易行也其衣易成而難
　弊也其食易足而難窮也故天下除嗜廢
　欲樂生惡死者皆重其神而愛其身故形
　可制而勢可禁也(人畏死而重生/所安者然也)是以俊
　雄英豪達通之人不敢作福不敢起威故
　法立而不用賞設而不施夫何故哉身重
　天地物輕鴻毛法峻刑嚴知不敢淫也(衆/人)
　(共畏而獨不畏者有司/孰德而殺之孰敢犯也)是故帝王之道無
　事無爲目無所視耳無所聽心無所圖口
　無所言前後左右各有所任因應以督安
　其成功授以所懐歸以所行爵加明主禄
　施進賢作福者身死竊威者宗亡百官趨
　職主無與焉(各有司存不可越代/付物以能是君之道)釋臣任
　主則疏遠隱匿親近尊顯君道隔塞政事
　亡矣威嚴兩立邪僞並起陪臣陞進君者
　得咎君之威勢滅而不揚姦雄豪特令行
　禁止百姓冤結萬方失理忠臣悲憂佞巧
　大喜名實失當賞罰妄舉是猶使屍起哭
　而代大匠斲也(若不付物以能而主代臣/任是代大匠斲而死屍起)
　(哭眞可/怪者也)夫死人無爲而子弟悲者以爲死
　而不爲哭也不與方圓而處大堂者任大
　匠面身無作也(夫大匠運斤爲主人也子/弟悲泣爲死尸也若無尸)
　(自哭則無人哭之矣人自斲則工人拱手/矣工人拱手則大厦不成哭考旣無則喪)
　(禮廢/矣)使屍起哭則哭者亡主人代匠斲則
　功不成(必然之理尚被/傷手安得成功)是以明王聖主正
　身以及天謀臣以及民法出於臣秉之在
　君令出於君飾之在臣臣之所名君之所
　覆也臣之所事君之所謀也臣名不正自
　喪大命故君道在陰臣道在陽君主專制
　臣主定名君臣隔塞萬事自明(上下之分/必不可監)
　(故君臣位定/而萬事自明)故人君有分羣臣有職審分
　明職不可相代各守其圓大道乃得萬事
　自明寂然無事無所不尅臣行君道則滅
　其身君行臣事必傷其國

道德眞經指歸卷之十二




















道德眞經指歸卷之十三能十一
　　　　蜀郡嚴遵字君平撰谷神子註
人之飢也(不充/飽也)上食稅之多(爲美/好也)是以飢(衣/食)
(少/也)百姓難治(盜賊/起也)以上有爲(動爲/己也)是以不治
(國亂/擾也)民之輕死(不自/有也)求生之厚(欲不/止也)是以輕
死(易患/咎也)無以生爲(同生/死也)是賢於貴生(安寧/乆也)
　指歸道德之生人也有分天地之足人也
　有分王侯之守國也有分臣下之奉職也
　有分萬物之守身也有分禀受性命陶冶
　群形開導心意己得以生藏府相承血氣
　流行表裏相應上下相任屈申便利視聽
　聰明道德之所以分人也含吐覆載雲行
　雨施雷風動作日月更代春生夏長秋收
　冬藏陰陽和洽萬物豐盛民人動作皆足
　以生天地之所以分人也因道修德順天
　之則竭精盡神趣時不息抱信效素歸於
　無極纖微損儉爲天下式各守其名皆修
　其德樂生安俗四海賔伏侯王之所以守
　任也大通和正直方不曲忠信順從奉其
　分職善善惡惡不變名實不小其位不賤
　其服臣下之所以守貞也小心敦樸節儉
　强力順天之時盡地之力適形而衣和腹
　而食日岀而作日入而止不薄所處不厭
　所食萬民之所以守其身也動靜失和失
　道之分耕織不時失天之分去彼任己失
　君之分創作知僞失臣之分衣食不適失
　民之分失道之分性不可然失天之分家
　不可安失主之分國不可存失臣之分命
　不可全失民之分身不可生(道德天地君/臣吏民動靜)
　(所爲各有分部得其分部上/下俱全失其所爲大小俱困)守分如常與
　天地通損己餘分與道俱行祭祀不絶後
　世繁昌過分取大身受不祥重累相繼後
　世有殃此古人之所以棄損形骸飢寒困
　窮者以其動靜不和耕織不時適情順性
　嗜欲不厭食窮五味衣重文綵麗靡奢淫
　不知畏天功勞德厚不尅其分衣食之費
　倍取兼人也(夫人之所以飢者由上食稅/之多更不安其分而相學奢)
　(侈故/也)是以身獲其患事及子孫故布衣弊
　而不周疏食乏而不厭百姓之所以偷利
　化惡公廢私行營家者富圖國者貧直者
　先死廉者困窮風流俗敗是僞非眞豪亂
　豐擾君子深藏衆寡相暴强弱相凌貧者
　臣役富家如王以其淫主亂君不覩自然
　反情縱欲違道去天飾知創作以順其心
　也(百姓之難化/以上之有爲)以是淳消樸滅巧故孳生
　奇物日進不可勝形佞諂親幸邪僞者封
　臣術大勝君道浸壅弊欺之路飾滅危之
　患生忠正之士疏而日遠詐世之人群而
　並翔煞人不死奸禁不論權立勢行威動
　三軍目之所視意之所指應聲而至在所
　欲存俱過於世或如彼或如此恍惚悒悒
　存不如亡生不如死志勇膽橫瞋目相視
　君臣相謀父子相揆湯鑊不能畏鈇鉞不
　能止民之所以細其命而大財寳乗危狹
　觸重禁赴白刃冒流矢不顧其身得利爲
　右者以其欲名之榮而求生之厚也(所謂/人之)
　(輕死以其/求生之厚)是以失財亡爵或傷腸折肝狂
　易絞頸損精棄神心常樂死擢刃自刑或
　赴深水(是以/輕死)是以自然之道常與物反無
　身者生有身者死趨利者逢患求福者得
　禍不召自來不迎而遇我雖欲勿然世不
　得解故生生趨利爲死之元也無身去利
　爲生之根也雌下無名可以無患卑賤汙
　辱可以無咎蔬食藜羹可以長厭布衣鹿
　裘可以長好無以民爲可以康寧無以生
　爲可以長乆(是無以/生爲也)是故能除分損己至
　於無取卧則如尸立則如表不異變化不
　殊生死不貴侯王不賤奴虜唯在所遇聽
　造化者煞之不憂生之不喜然後與道爲
　人與天地友長生乆視終而復始富貴無
　期爲天下市(是賢於/貴生也)
人之生柔弱(神在/身也)其死堅强(神去/身也)草木之生
柔脆(陽氣/在也)其死枯槁(陽氣/遯也)故堅强者死之徒
(亡之/形也)柔弱者生之徒(存之/容也)故兵强不勝(敵四/應也)
木强則共(生者/衆也)强大處下(其道/窮也)小弱處上(和/得)
(中/也)
　指歸有物俱生無有形聲旣無色味又不
　臭香出入無户往來無門上無所蔕下無
　所根清靜不改以存其常和淖纖微變化
　無方與物糅合而生乎三爲天地始陰陽
　祖宗在物物存去物物亡無以名之號曰
　神明生於太虚長於無物禀而不衰授而
　不屈動極無窮靜極恍惚大無不包小無
　不入周流無物之外經歷有有之内天犇
　地馳而不能及陰騁陽騖而不能逮響窮
　竭而不能應影糜散而不能類取而不能
　以息予而不能以費去取有分無所憎愛
　留柔居弱歸於空虚進退屈伸常與德俱
　爲道先倡物以疏瞿受多者聖智得少者
　癡愚故神明聖智者常生之主也柔弱虚
　靜者神明之府也(所謂人之生柔弱/即神明在身也)夫神
　明之在人也得其所則不可去失其所則
　不可存威力所不能制而智惠所不能然
　苟能攝之富貴無患常在上位乆而益安
　是以人始生也骨弱筋柔血氣流行心意
　專一神氣和平面有榮華身體潤光動作
　和悦百節堅精時日生息旬月聰明何則
　神居之也及其老也骨枯筋急髪白肌羸
　食飲無味聽視不聰氣力日消動作月衰
　思慮迷惑取舍相違及其死也形槁容枯
　舌縮體伸何則神去之也(其死堅/强也)草木之
　始生也枝條潤澤華葉青青豐茂暢美柔
　弱以和何則陽氣存也其衰也華葉黃悴
　物色焦殃及其死也根莖枯槁枝條堅剛
　何則陽氣去之也(草木之生柔脆/其死枯槁也)故神明
　所居危者可安死者可活也神明所去寧
　者可危而壯者可煞也陽氣之所居木可
　卷而草可結也陽氣之所去氣可凝而冰
　可折也故神明陽氣生物之根也而柔弱
　物之藥也柔弱和順長生之具而神明陽
　氣之所託也萬物隨陽以和弱也故堅强
　實滿死之形象也柔弱滑潤生之區宅也
　(堅强者死之徒/柔弱者生之徒)凡人之性憎西鄰之父者
　以其强大也愛東鄰之兒者以其小弱也
　燔燒枯槁者以其剛强也簪珥榮華者以
　其和淖也(人愛幼而憎老者/由生氣所在多少)是故上無天
　子諸侯相侵敵國爭權舉兵相臨柔弱者
　勝堅强者窮夫何故哉强大之兵非以順
　天地本和弱主慈愛誅驕暴救不足破貪
　叨也將恃國家之勢民人之衆好起功名
　效其態故利人壤土欲人財貨樂煞安傷
　夷人宗廟喪人社稷以顯其威重屈約而
　畏下乗人之利而申其志親之者死事之
　者禍咎責絶逆人心煞戮不合天意生而
　天下病死而天下利衆弱爲一同憂共謀
　雖有强名實不得勝(所謂兵强/則不勝也)夫何故哉
　毒流死結天道不祐也何以明之昔强秦
　大楚滅諸侯并郡邑富有國家貴爲天子
　權傾天下威振四海尊寵窮極可謂强矣
　垂拱而諸侯憂蹻足而天下恐發號而天
　心悲舉事而神明擾亡國破家身分爲數
　夫何故哉去和弱而爲剛强也及至神漢
　將興遯逃龍隱萬民求之遂不得免父天
　母地愛民如子賞功養善師於天士當敵
　應變計如江海戰勝攻取降秦滅楚天下
　欣欣立爲天子夫何故哉順天之心而爲
　慈小也非獨人事萬物然矣夫巨木高百
　尋大連抱頭剖中門尾判中户不蒙華實
　常在於下千枝萬木舒條布葉青青葱葱
　共生其上者以其形大而勢强也(所謂木/强則共)
　是故神明之道天地之理小不載大輕不
　載重故强人不得爲王强木不得處上(强/大)
　(處/下)何則强人爲王萬國愁憂强木處上則
　根本枯槁衆人爲大故居下聖人爲小故
　居上强大居下小弱居上者物自然也(小/弱)
　(處上理/數必然)
天之道(陰且/陽也)其猶張弓(有煞/生也)高者案之(劑大/長也)
下者舉之(輔始/生也)有餘者損之(破滿/盈也)不足者補
之(予虛/空也)天之道損有餘(均爲/常也)補不足(資寡/亡也)人
之道則不然(所不/行也)損不足(奪弱/蒙也)奉有餘(與大/衆也)
孰能損有餘(明達/通也)而奉天下(福並/生也)唯有道者
(爲無/名也)是以聖人(謂明/王也)爲而不恃(無所/望也)成功不
居(去顯/榮也)不欲見賢(畏大/殃也)
　指歸天地未始陰陽未萌寒暑未兆明晦
　未形有物參立一濁一清清上濁下和在
　中央三者俱起天地以成陰陽以交而萬
　物以生失之者敗得之者榮夫和之於物
　也剛而不折柔而不卷在天爲繩在地爲
　準在陽爲規在陰爲矩不行不止不與不
　取物以柔弱氣以堅强動無不制靜無不
　與故和者道德之用神明之輔天地之制
　群生所處萬方之要自然之府百祥之門
　萬福之户也故智者見之謂之智仁者見
　之謂之仁天下以之日夜不釋莫之能覩
　夫何故哉以其生物微而成事妙也是以
　天地之道不利不害無爲是守大通和正
　順物深厚不虚一物不主一所各正性命
　物自然矣故盛者自毁張者自弛隱者自
　彰微者自顯不足者益有餘者損存者自
　亡生者自死是非自反吉凶自取損不可
　逃益不可距禍無常留福無常處各受一
　分不得兼有故鱗者無毛毛者無羽𧣻者
　無牙角者無齒見於晝者滅於夜得於前
　者失於後再便重利未之嘗有(事不並興/利不兩來)
　不大不小固一不變已中其惘不可得解
　是以日中而昃月滿而缺四時變化一消
　一息高山之下必有深谷大泉之流必有
　激波爍金湯石存于凝冰裂地之端陰陽
　所成(此天之道陰極/而陽陽極而陰)百工所爲靡不由然
　夫弓人之爲弓也旣煞旣生旣翕旣張制
　以規矩督以準繩弦高急者寬而緩之弦
　弛下者攝而上之其有餘者削而損之其
　不足者補而益之弦質相任上下相權平
　正爲主調和爲常故弓可抨而矢可行也
　(天道亦然故/云其猶張弓)夫按高舉下損大益小天地
　之道也反天以順民逆民以順道賢者爲
　佐聖人爲主務愛有餘以爲左右智者居
　上癡者居下能大爵高伎小官卑功尟賞
　微勞大禄重侯王之道(人道之/所然也)欺敦慤侮
　忠信侵暴寡弱臣役愚民奪弛以與張損
　小以益强逆微順顯以容其身此衆人之
　道也(所謂損不足/以奉有餘)以大居小以明居晦以
　强居弱以衆居寡以達居窮以高居下故
　高而不可劑盈而不可毁大而不可破滿
　而不可損剛而不可折柔而不可卷孤而
　不可制弱而不可取愚而不可賤無而不
　可有天地祐之若子人民助之若母與和
　常翔與道終始天人交順神明是守至人
　之道也(至人常自不有而恒有餘同道洞/物以奉天下所以爲有道者也)
　是以聖人之動無名爲務和弱爲主隱而
　不窮榮而不顯辭貴讓富餘力不取盈國
　不入盈人不友恒若有失惕若遭咎履道
　合和常與物友通天之經達地之理成功
　不居德流不有(所謂爲而不/恃成功不居)逃名遁勢玄
　冥是處滅端匿迹無形是守寂寞虚空莫
　能奪與魁然獨立與天同道夫何故哉憚
　道之殃不敢見賢也(雖有蓋天之功而不/欲見所謂不欲見賢)
　(聖哲之/行也)
天下莫柔弱於水(體和/淖也)而攻堅强者(有磨/鑿也)莫
之能先(待水/成也)其無以易之矣(無可/若也)夫水之勝
强(沉萬/物也)柔之勝剛(旣不/弊也)天下莫不知(事明/白也)莫
之能行(寡能/弱也)聖人言云(傳國/式也)受國之垢(蒙醜/辱也)
是謂社稷之主(爲侯/伯也)受國不祥(蒙禍/殃也)是謂天
下之王(爲帝/王也)正言若反(與事/舛也)和大怨(咎怨/人也)必
有餘怨(及善/民也)安可以爲善(失天/心也)是以聖人(謂/明)
(君/也)執左契(德符/信也)不以責於人(道自/然也)有德司契
(求諸/身也)無德司轍(求之/人也)天道無親(正和/鈞也)常與善
人(德相/通也)
　指歸道德所包天地所載陰陽所化日月
　所照物類並興紛繆雜亂盛衰存亡與時
　變化積堅者敗體柔者勝萬物之理自然
　之稱也是故水之所以能觸石貫金崩山
　潰堤周流消息淪於無貲廣大無窮脩遠
　無涯明不可蔽强不可加濁而能清少能
　復多危能復寧疾能復遲與時變化死而
　復生浸濡萬物養育群形布施而不費贍
　物而不衰注四海而不有功配天地而無
　以爲優游毫釐之内翶翔九野之外澤及
　蒼天之上槃積黃壤之下强扶天地弱沉
　毛羽微積集少以成江海上下無常終而
　復始進退屈伸近於道者也以其形體柔
　弱動靜待時不設首嚮和淖潤滑也故百
　工之治殊事異方漚爛金石破堅折剛平
　微正妙解緩群形和調五味蕩滌臭腥攻
　堅陷大非水不行(所謂天下莫柔弱於水/而攻堅强者莫之能先)
　夫何故哉衆物態能莫之與雙也故水之
　滅火砥之利金角齒傷折舌耳無患卑損
　制驕暴雌辱勝大怨天下莫不知世俗莫
　不聞皆用私心不已莫有能行(夫水之勝/强柔之勝)
　(剛天下莫不/知莫能行也)故言爲禍匠默爲害工進爲
　妖式退爲孽容勞而無德苦而無功長去
　昭昭乆陷冥冥大變爲小存化爲亡是故
　明王聖主將傳國家必有誓言受國之垢
　爲社稷之主受國不祥爲天下王(所謂聖/人有言)
　何謂受國之垢曰食民所吐服民所醜居
　民所使樂民所苦務在順民不遑適己故
　民託之如父愛之如母願爲臣妾與之俱
　死是以處寒繫之地沙石之壤僻迥之國
　阨狹之野因辱爲榮存其宗祖變禍爲福
　長爲民主(是謂受國之垢/故爲社稷之主)何謂受國不祥
　曰忍民所醜受民所惡當民大禍不以爲
　德計在喪國不失天心慮在殺身不失民
　福天地與之俯仰人物與之反側隨之東
　西附之南北所加者亡所圖者服天下蕩
　蕩并爲一域向風仰化靡不蒙澤故能矯
　邪振亂無所不克變化淫敗以爲敦朴功
　德至大名勢窮極(是謂受國不祥/故爲天下王)夫何故
　哉柔心弱志輕己重民安於醜辱也是故
　正言若反莫之能覆近而若遠莫之能測
　求之大遠莫之能得(皆在/於己)何則奢侈在己
　素儉於人邪枉在躬求正於民患禍生我
　請福於天天地示之不能見神明告之不
　能聞釋是廢然好用和心身動於此事應
　於天去己怨彼天下大昏罔以明法誅以
　信刑名實有孚賞罰得中公平無私逾失
　天意正直不邪益失民心刑戮並用而姦
　益起賞深賜重而亂益生當此之時善人
　中罔賢者陷刑雖得名實何可善焉(所謂/和大)
　(怨必有餘怨/安可以爲善)是以聖人執道之符操德之
　信合之於我不以責人故有德之主將欲
　有爲必稽之天將欲有行必驗符信求過
　於我不尤於民歸禍於己不怨於人(是以/聖人)
　(執左契而不/責於人者也)故是非自定白黑自分未動
　而天下應未令而萬物然(有德/司契)無德之人
　務適情意不顧萬民政失亂生不求於身
　專司民失督以嚴刑人有過咎家有罪名
　百姓怨恨天心不平其國亂擾後世有殃
　(無德/司轍)是故天地之道與人俱行無適無莫
　無疏無親感動相應若響與聲靜作相隨
　若影與形不邪不佞正直若常造惡與之
　否行善與之通柔弱與之相得無爲與之
　合同(天道無親常與/善人信不虚也)
小國寡民(狹以/少也)使人有什伯之器(殖財/寳也)而不
用(使遵/儉也)使民重死(得其/所也)而不遠徙(安鄉/里也)雖有
舟輿(家富/厚也)無所乗之(民朴/鄙也)雖有甲兵(充庫/府也)無
所陳之(大治/起也)使人結繩而用之(反太/古也)甘其食
(無味/美也)美其服(無色/好也)樂其俗(便生/道也)安其居(自保/有也)
鄰國相望(各自/守也)鷄犬之聲相聞(道理/人也)民至老
死(天年/盡也)不相往來(友者/鮮也)
　指歸國有大小地有險易民有衆寡貨有
　多少形有高卑塗有遠近勢有强弱權有
　輕重大勝小易勝險富勝貧衆勝寡高勝
　卑近勝遠强勝弱輕勝重物之理也强弱
　在將安危在相得失在主存亡在道天無
　常與民無常處有德者歸之無德者見背
　自然之道也故地廣民衆將勇主嚴不足
　以爲强甲堅士練城高池深不足以爲安
　辯利聽察甘言浮說假借阿順不足以爲
　親割地獻賔結縱連横黨衆興盛不足以
　爲全唯有道者無所不制德厚澤深無所
　不勝小變爲大弱轉爲强輕化爲重寡易
　爲衆故君子所處雖小必存小人所居雖
　大必亡是以小國之君地狹民少德薄權
　輕諸侯不市刑制不禁無有丘阜之阻江
　河之險鄰國之親孤特獨處存乎大國之
　間地寒□而不足割寳幣輕而不足獻將
　相不附百姓輕往鄰人重求故無磐石之
　固山陵之安常處乎累卵之危然則伐之
　不足以爲暴德之不足以爲多故小國者
　危亡之樞而安寧之機也(小國寡人易爲/危敗則謙光以)
　(道日益其高故云危/亡之樞安寧之機也)是以聖人之治小國
　也轉禍爲福因危爲寧富以舟輿實以甲
　兵器械便利衣食有餘牛馬蕃息畜積充
　滿什伯鄰國以固民心能而不爲知而不
　作滋味不治庖厨不飾絶身滅色身爲之
　式飲而後食勞而後息暑服一單寒衣一
　複期於和適不厚其服務以便生不爲口
　腹賦鮮徭寡民有餘力并兼之原絶而增
　加之流息風俗敦厚遵儉忠慤有而若亡
　能而若劣(此有道之君能使小國寡/人有什伯之器而不用也)夫何
　故哉建之以道抱之以德勞佚危寧與民
　若一平心適和聽以督實敬順遜辭以褒
　其神聰明盛德以匡流失鄰國不動百姓
　和集樂生安壽惡爲盜賊當此之時無鐘
　鼓而萬物足百姓和洽臣主相得安土樂
　生故死於巖穴遷徙去鄉利雖百倍不離
　其國(是使人重死/而不遠徙者)家有舟輿無所運乗户
　有甲兵無所施力(雖有舟輿無所乗之/雖有甲兵無所陳之)何
　則將相明知人君有道民務耕織多積爲
　好鄙朴在上柔弱爲右貴忠敬信下力賤
　巧法明俗定上下相保未令而民從不戰
　而敵恐求利者不議難勝趨名者不圖無
　罪塊然獨安百姓不擾捐知棄僞復歸太
　古結繩而識期素情而語事約物修文亡
　言寡志皆合自然各得其所(所謂復結繩/而用之者也)
　蔬食藜羹無味爲甘布衣鹿裘無文爲好
　(甘其食/美其服)危狹險阻慄慄爲寧寒□僻迥厲
　以爲厚安樂謡俗便習水土(樂其俗/安其居)道隆
　德盛和睦鰥寡接地鄰境各自保守(鄰國/相望)
　精神不耗魂魄不毁性命全完意欲窮盡
　鷄狗之音相聞民人薪菜登山相視澗溪
　共浴相去甚近君臣不相結男女不相聚
　(各自/止足)自生至老老而至死非傳主命莫有
　來往(人至老死不相往來者/以至無爲而人無欲故)
信言不美(苦以/直也)美言不信(甘以/謾也)知者不博(歸/本)
(根/也)博者不知(務多/端也)善者不辯(質獸/醇也)辯者不善
(上飾/言也)是故聖人無積(其道/明也)旣以爲人(道施/行也)己
愈有(我益/深也)旣以與人(盡道/傳也)己愈多(我益/盈也)天之
道(陰且/陽也)利而不害(務以/生也)聖人之道(逃顯/榮也)爲而
不爭(辭功/名也)
　指歸虚實相歸有無相生寒暑相反明晦
　相隨陰消而陽息陽息而陰消本盛則末
　毁末毁則本衰天地之道變化之機也凡
　此數者聰明之門情僞之根嫌疑之尺寸
　眩燿之權衡也因其本修其無開以天心
　督以自然要而推之約而歸之察近知遠
　觀覆覩反聞名識實見始知卒聽聲見形
　以喻得失則是千歲之情同符而萬世之
　爲共術天地之心可見而鬼神之意可畢
　況乎人事哉(此天下之常然故/衆人之所共體也)人懐自然
　之道達人情之理秉造化之元明異同之
　紀故苦言中適淡淡和德謂之信者下之
　所仰於上彼之所取於此强大之元威令
　之始民人所助成功之首權勢所因名號
　所起也(夫道淡淡無味故信言不/美然事由之成理而顯)故一人
　唱而千人和一人動而萬人隨破强敵陷
　大衆赴水火之危亡死不旋踵而民不恨
　者信也(信雖不美/有此之益)甘言流說衆諾美大謂
　之不信何謂不信言而不然謂之不信人
　而不信德澤不立威勢不行權重不顯名
　號不明賞之不使罰之不禁故上下不附
　舉事無功雖貴而無位高而無民孤特獨
　處社稷不寧天下望幸盡遇罪刑者美言
　也(甘言無實/美而不信)反本歸根離末去文元元始
　始寡以然衆一以應萬要以制詳約守眞
　一謂之少聞少聞故能知(知者/不博)何謂知達
　人之情以及神明之謂知知者保身之數
　全國之具也上之所依下之所附導天之
　經達道之路也故總安危之大範秉治亂
　之至要使海内之士盡忠竭能分職奉公
　以寧其上權勢流行威德隆盛者知也(知/者)
　(雖不博而有此之功所謂/子能知一則萬事畢也)心識萬端目闚
　人事無所窮極衆臣分散謂之博聞博聞
　故不知(博者/不知)何謂不知嫌於天道疑於人
　事之謂不知不知之徒安樂萬事内多思
　慮外多喜欲旣有所憎又多所惡易誘以
　生可脅以死故見竒而動臨危而畏眩燿
　物類詭誑時變違通背達歸於窮困動與
　患鄰靜與禍比宗廟危殆萬民散離者博
　聞也(此博者不/知之遇也)四通博達容䟽言訥謂之
　不辯輓輓而成默默而信故能成善(善者/不辯)
　(故成/善)何謂成善動合天心靜得地意言無
　不通默無不利謂之善夫善者君子所本
　百行所長吉祥所合萬福所往流而不竭
　用而不絶萬王不變異俗不易天地所與
　神眀所益故上以順天下以順人爲治元
　始事之恒常成理萬物覆載群生天下懷
　慕繼之無窮者善也(善者雖不辯/而有此之功)不識元
　首不覩根本誣天誣地誣人誣鬼屬辭變
　意故謂之辯抱嫌履疑順心妄動尚言美
　辭故生不善(辯者/不善)何謂不善動與天逆靜
　與地反言傷人物默而害鬼之謂不善不
　善之人分道别德散朴澆醇變化文辭依
　義託仁設物符驗連以地天因主熊羆世
　俗所尊反指覆意逃實遁名耀人寂泊惑
　人無端廢直立僞務以諂君飾辭以愉其
　上朋黨以趨主心開知故之迹閉忠正之
　門操阿順之術以傾國家之權生息暴亂
　長育大姦天下上舌世濁主昏壅蔽閉塞
　以之危亡者辯也(辯者之不善/而有此之害)是故聖人
　愼戒其始絶其未萌去辯去知去文去言
　虚靜柔弱玄默素眞隱知藏善導以自然
　是非白黑昭如日月同異眞僞如地如天
　空虚無積與物俱變(是聖人/無積也)無爲爲之與
　物俱然畜之不盈散之未旣包裹萬方博
　者深思不見其緒辯者遠慮不聞其端施
　而不屈變化不窮終而復始大明若昏旣
　以爲人己愈佚盡以治人己益眀旣以生
　人己愈壽盡以教人己愈益(所謂旣以爲/人己愈有旣)
　(以與人己/愈多也)旣陽且陰陰而又陽(天之/道也)利而
　不害與天地同生而不殺與神明通建德
　流澤常處顯榮辭巧讓福歸於無名爲而
　不恃與道俱行(天道旣利而不害聖人則/爲而不爭天人雖異利益)
　(是同則天同/道吾無間矣)
道德眞經指歸卷之十三


















