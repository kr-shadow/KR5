#+TITLE: 道德真經義解--息齋道人
#+DATE: 2016-06-11 12:27:04
#+SOURCE: github.com/kanripo/KR5c0110 master b703d7f7                
道德眞經義解卷之一絲三
　　　　　息齋道人解
　道經上
　　　道可道章第一
道可道非常道名可名非常名無名天地之
始有名萬物之母常無欲以觀其妙常有欲
以觀其徼此兩者同出而異名同謂之玄玄
之又玄衆妙之門
　常者不變之謂也物有變而道無變物之
　變至於念念遷謝俯仰之間未嘗少停至
　所謂道則無始無終天地有盡而此道無
　窮是之謂常常之爲道不可行而至亦不
　可名而得使其可行即非常道使其可名
　即非常名自未始有天地而眞常之理已
　具於無名之初故無名爲天地之始及天
　地既判高女之名生萬物自是而滋故可
　以名者物之母也聖人體眞常之道以出
　入於有無之間故妙者大道也無也徼者
　小道也有也吾欲觀其妙則與妙同入而
　歸於無吾欲觀其徼則與徼同出而游於
有妙即徼徼即妙有即空空即有其本同
其末異故同謂之玄不獨此也至於玄之
又玄即能使衆徼之間無非衆妙是謂衆
妙之門言其於徼妙有無之間無埬澤而
皆妙也
　　　天下皆知章第二
天下皆知美之爲美斯惡已皆知善之爲善
斯不善矣故有無之相生難易之相成長短
之相形高下之相傾音聲之相和前後之相
隨是以聖人處無爲之事行不言之教萬物
作而不辭生而不有爲而不恃功成不居夫
惟弗居是以不去
　老子五千言上可以通於妙下可以通於
　徼以之求道則道得以之治國則國治以
　之修身則身安其言常通於是三者此其
　所以微妙玄通深不可識者歟此章言吾
　之本性自未始有物孰爲美孰爲惡孰爲
　善孰爲不善及有生既立形名遂分人皆
　知美之爲美然而不知惡之名已從美生
　人皆知善之爲善而不知不善之名已從
　善超蓋天下之物未有無對者有無之相
　生難易之相成長短之相形高下之相傾
　音聲之相和前後之相隨有其一未有無
　其二聖人知之必立於物之先順物自然
　爲無爲之事行不言之教不取善不捨惡
　未嘗執一未嘗不一終日爲未嘗爲終日
　言未嘗言是以萬物並作吾從而與之作
　作而不辭萬物並生吾從而與之生生而
　不有方其有爲非我之爲順物而已故爲
　而不侍及其有功非我之功應物而已故
　功成而不居由其不居於末而居於先以
　吾所居者不可得而去是以物不能去
　　　不尚賢章第三
不尚賢使民不爭不貴難得之貨使民不爲
盜不見可欲使心不亂是以聖人之治虚其
心實其腹弱其志强其骨常使民無知無欲
使夫知者不敢爲也爲無爲則無不治矣
　有矜有代即爲尚賢有愛有取即爲貴難
　得之貨有見有色即爲可欲以一身言之
　心爲君耳目鼻口手足支體爲民上有所
　好下必有甚焉者我以矜代先民則民各
　矜其能矜而不已則其勢必至於爭我以
　愛取先民民各取其取取而不休則其極
　必至於盜我以可欲爲心貪得不止凡有
　見於前動於目無不欲得則其極必至於
　亂是以聖人虚其心弱其志强其骨實其
　腹夫心與志人之道也骨與腹天之道也
　聖人天而不人衆人人而不天所謂天而
　不人者心猶腹也志猶骨也傳曰願以小
　人之腹爲君子之心屬猒而已蓋易足者
　腹難足者心聖人在天者其實如腹其堅
　如骨莫知所以實而實莫知所以堅而堅
　既實且堅則心不期虚而虚志不期弱而
　弱矣衆人則不然一於人而不天故爭奪
　取與心志内强心狂則貪愈取而愈不足
　是腹未嘗實也志滿則怠怠則不足與有
　然是骨未嘗强也聖人内守既明外不足
　以動内是使民無知無欲也夫有知則必
　雜有思則必邪物之所不能免聖人知不
　雜思不邪我能知知知不能爲主是謂知
　者不爲所知既眞所爲不亂故知亦無知
　爲亦無爲以此施之國施之身則無不治
　　　道沖章第四
道沖而用之或不盈淵乎似萬物之宗挫其
鋭解其紛和其光同其塵湛兮似或存吾不
知誰之子象帝之先
　道沖虚而妙迫而取之若不可得故曰或
　不盈然其深妙愈用而愈不窮物物自道
　而道未嘗物故曰似萬物之宗古之學道
　者未嘗有進而必爲之志挫其鋭者不必
　爲也未嘗有畏而不爲之心解其紛者無
　不爲也未嘗取善而爲美和其光者不取
　善也未嘗惡惡以爲非同其塵者不捨惡
　也湛然自住而不住於湛然故似或存吾
　不知其始故不知誰之子吾不知其先故
　象帝之先
　　　天地不仁章第五
天地不仁以萬物爲蒭狗聖人不仁以百姓
爲蒭狗天地之間其猶橐籥乎虚而不屈動
而愈出多言數窮不如守中
　大仁不親雖若不親而其仁無不徧小仁
　親親雖若親親而其仁有不徧矣故天地
　之於萬物聖人之於百姓初非物物而親
　人人而愛如已祭之蒭狗若用非用若棄
　非棄若貴非貴若賤非賤其視物如蒭狗
　其自視如橐籥虚而不屈動而愈出橐籥
　不自知其生風風亦不自知生於橐籥故
　愈動而愈無窮儻必欲以仁親物則仁必
　不徧儻不以虚應物則應必不周今以言
　求言尚將恐竭而況欲以一身觀萬物哉
　不若中虚内守時然後言吾不知其言故
　言滿天下無口過
　　　谷神不死章第六
谷神不死是謂玄牝玄牝之門是謂天地根
綿綿若存用之不勤
　神藏於體猶山之藏谷故曰谷神虚以實
　爲體實以虚爲用谷神無體寓於有體而
　不死者猶其致養於玄牝也玄者天也於
　人爲鼻牝者地也於人爲口鼻以虚而納
　天炁口以虚而食地精故玄牝之門出入
　精炁人之所以不死者以其根本天地也
　若能知其節制因其自然以不用用之常
　使綿綿若存猶谷之虚則神動天隨無不
　應也
　　　天長地乆章第七
天長地乆天地所以能長且乆者以其不自
生故能長生是以聖人後其身而身先外其
身而身存非以其無私邪故能成其私
　天施地生施生之道在天地未嘗一日捨
　田其施物不已其生物不測天未嘗愛其
　施地未嘗息其生是之謂不自生由其不
　自生萬物恃之以生故能長生聖人亦然
　知此心不變不壞浩然與天地同流故於
　此身無可愛者一心之運知無不爲舉措
　之間無非善利猶其所得以非身爲身故
　天下之有身莫我若也是謂後其身而身
　先外其身而身存人所以不能成物者以
　其自私也我無自私故能成人之私物得
　其私我得其得是謂兩得
　　　上善若水章第八
上善若水水善利萬物而不爭處衆人之所
惡故幾於道居善地心善淵與善人言善信
正善治事善能動善時夫惟不爭故無尤
　上善利物不擇處所苟有物吾斯從之故
　其善若水上而雨露下而江河不擇地而
　處不擇物而施雖汙穢之所無所不周處
　衆人之所惡故幾于道聖人之利物亦然
　居不擇方故所至於善地心不自私故所
　藴爲善淵施不擇物故所與爲善仁口無
　擇言故所言爲善信循理而行行無不正
　故其正爲善治無心於事事無不成故其
　事爲善能未嘗有動動必中節故其動爲
　善時蓋衆人所趨聖人之所棄聖人之所
　有衆人之所無未嘗與物同途故我未嘗
　有爭於人而人亦無尤於我
　　　持而盈之章第九
持而盈之不如其已揣而鋭之不可長保金
玉滿堂莫之能守富貴而驕自遺其咎功成
名遂身退天之道
　知其盈而持之不若未嘗盈之爲善也知
　其鋭而揣之不若未嘗鋭之爲得也知盈
　而持知鋭而揣已爲不善而況盈而不持
　鋭而不揣者乎盈而益貪鋭而益驕金玉
　滿堂不知其止富貴而驕未能驕物先喪
　己心是爲自遺其咎四時之運功成者退
　天道猶此況於人乎
　　　載營魄章第十
載營魄抱一能無離乎專氣致柔能如嬰兒
乎滌除玄覽能無疵乎愛民治國能無爲乎
天門開闔能爲雌乎明白洞達能無知乎生
之畜之生而不有爲而不恃長而不宰是爲
玄德
　載者初也營者造也魂者人之陽魄者人
　之陰自初造魄抱魂於魄能使魂魄相抱
　一而不離乎嬰兒者陽氣未散内和以柔
　非嬰兒之能然乃專氣之效不期致而致
　之故專氣致和一而不雜能如兒子乎超
　然玄覽非不善也然此心未忘則不足以
　語道故能滌除玄覽使之無疵乎以愛愛
　民愛始不周以事治國國始不治清靜臨
　民民將自化故曰能無爲乎陽動而開陰
　靜而闔一開一闔變化所出然動而不已
　必窮動已而闔守靜養動故曰能爲雌乎
　内外明白中心洞然雖不涉事爲然猶爲
　靜塵所累必能自知無自然後知不爲礙
　故曰能無知乎聖人於物生之若父母畜
　之若子孫然生而不取以爲有爲而不恃
　以爲功長而不自以爲主非體玄德不能
　矣
　　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用故有之以爲利無之以爲用
　身爲有神爲無神藏於身以虚用實故耳
　非虚不聞目非虚不見鼻非虚不嗅口非
　虚不納身非虚不觸故利雖在實用則在
　虚如三十輻以爲轂非虚則轂無以運埏
　埴以爲器非虚則器無以容鑿户牖以爲
　室非虚則室無以明耳目鼻口集而成身
　然五官非虚不用神非虚不舍虚之爲用
　大矣哉
　　　五色令人章第十二
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　目能視色然目以色盲耳能聽音然耳以
　音聾口能嘗味然口以味亡田獵馳騁取
　貨無厭皆由心能取而生然亦由能取而
　喪蓋神藏於内而耳目心口分神之用爲
　視爲聽爲嘗爲知若視不出色是以色奪
　視也聽不出聲是以聲奪聽也嘗止於味
　是以味奪口也心止於取是以取奪心也
　四者奪於物則目猶盲也耳猶聾也口猶
　爽也心猶狂也曷若返而求之使見不以
　色見見爲目聞不以聲聞聞爲耳嘗不以
　味嘗嘗爲口知不以心知知爲心是以聖
　人爲腹不爲目腹者受而不取納而不留
　易足以無情非如目之無厭愈見而愈不
　足也目馳於外腹止於内聖人專内而忘
　外故去彼取此
　　　寵辱若驚章第十三
寵辱若驚貴大患若身何謂寵辱辱爲下得
之若驚失之若驚是謂寵辱若驚何謂貴大
患若身吾所以有大患者爲吾有身及吾無
吾有何患故貴以身爲天下者則可寄於
天下愛以身爲天下者乃可託於天下
　何謂寵辱若驚中庸曰君子素其位而行
　不願乎其外素富貴行乎富貴素貧賤行
　乎貧賤是以君子無入而不自得夫寵與
　辱皆非吾素得寵若驚恐其辱之將至也
　失辱若驚恐其寵之方來也故畏寵如畏
　辱得寵如得辱故曰辱爲下知其皆自外
　來也何謂貴大患若身孟子曰入則無法
　家拂士出則無敵國外患者國常亡然患
　者爲吾有身及吾無身則又何患身未可
　無思其不思則大患必有患未可免思其
　可免則吾身不亡惟貴大患如貴吾身然
　後可以免患不獨此也故貴天下如貴吾
　身然後可以寄天下愛天下如愛吾身然
　後可以託天下蓋以大患爲身患然後可
　以保身以天下之患爲身患然後可以保
　國
　　　視之不見章第十四
視之不見名曰夷聽之不聞名曰希搏之不
得名曰微此三者不可致詰故混而爲一其
上不皦其下不昧繩繩不可名復歸於無物
是謂無狀之狀無物之象是爲恍惚迎之不
見其首隨之不見其後執古之道以御今之
有能知古始是謂道紀
　視之不見不可以色求也聽之不聞不可
　以聲取也搏之不得不可以形索也既不
　爲色形器之所囿則所謂元明者乃一精
　明耳方其未散混而爲一雖寄於明而不
　可謂明故曰其上不皦雖不可謂明亦不
　可謂不明故曰其下不昧未嘗須臾可離
　可去也故曰繩繩不可名雖歸於無物不
　可謂之無物故曰無狀之狀無物之象是
　謂恍惚恍惚者出入變化不主故曰常之
　謂也其來無始故迎之不見其首其去無
　終故隨之不見其後試執古道以御今有
　則今猶古也以今之猶古則知古之猶今
　是謂道紀道紀者無去來古今之謂也
　　　古之善爲士章第十五
古之善爲士者微妙玄通深不可識夫惟不
可識故强爲之容豫兮若冬涉川猶兮若畏
四鄰儼兮其若客涣兮若冰將釋敦兮其若
朴曠兮其若谷渾兮其若濁孰能濁以靜之
徐清孰能安以乆動之徐生保此道者不欲
盈夫惟不盈故能弊不新成
　士之微妙玄通者其遇物若冬涉川不果
　於行也若畏四鄰不果於知也儼若客不
　自以爲主也涣若冰釋不自以爲固也敦
　兮若朴不自以爲文也曠兮若谷不自以
　爲實也渾兮若濁不自以爲清也人見其
　似濁矣靜而觀之乆則徐清人見其安於
　不爲矣動而試之則徐生惟聖人然後能
　養清於濁養動於靜故常清常動而未嘗
　盈言其得所養也惟其得所養故能以弊
　爲新以常爲變若以新爲新則其成不終
　日而竭矣
　　　致虚極章第十六
致虚極守靜篤萬物並作吾以觀其復夫物
芸芸各歸其根歸根曰靜靜曰復命復命曰
常知常曰明不知常妄作凶知常容容乃公
公乃王王乃天天乃道道乃乆没身不殆
　虚者道之極靜者道之始故於靜言守於
　虚曰極蓋言學道者篤於守靜以爲本極
　於至虚以爲成方萬物並作吾不與之俱
　作而徐觀其復所謂復者窮理盡性以致
　於命也凡人必假四大以成體地堅水濕
　風動火煖相合爲身方其芸芸馳驅四大
　與物皆遷不知其復也及風火既離地水
　漸壞則此覺知依何而住乃知此覺外縁
　既散止歸自心心爲身根由有妄想養成
　客慧故有塵勞不能自靜妄想既除客慧
　自息吾之心體本自湛然是爲歸根歸根
　曰靜是謂復命命者吾之天也既識其天
　則不變不異知其不變是之謂常人之所
　以妄作者蓋由客慧流轉不知自心流轉
　不停而生禍害若以本靜元明照知客慧
　不取流轉識之常常是之謂明内體至常
　譬如虚空不拒群相如是則容物物自容
　非去非取如是則公公則王王則天天則
　道道則乆愈乆而愈尊愈大而愈光明故
　没身不殆夫自歸根至復命非守靜者不
　見至若自容至乆則非虚極者不能此首
　章所以先言之
　　　太上章第十七
太上下知有之其次親之譽之其次畏之其
次侮之信不足有不信猶兮其貴言功成事
遂百姓皆謂我自然
　上德下知有之而不能識之其次親之譽
　之則識之矣其次親譽不足則從而畏之
　其次畏之不足則又從而侮之矣蓋不親
　即畏不畏則侮自然之道夫下之所以不
　信其上者非必下之過也由信不足於上
　故使之疑於下而不足怪聖人自信既篤
　猶兮不言及其事成功立百姓莫知其所
　以致之雖欲不信之有不可得
　　　　大道廢章第十八
大道廢有仁我智惠出有大僞六親不和有
孝慈國家昏亂有忠臣
　道散則降而生非偽勝則反而貴道降者
　道之微而反者衰之極也方道之未散仁
　義潜乎其中不可分别指數及其喣喣爲
　仁而人以煦喣懷其仁孑孑爲義而人以
　孑孑懷其義使大道之行以公天下則仁
　義又何足以進於其前哉不幸而又有小
　智小惠者切仁義而行之則偽自此滋亂
　自此始是之謂降而生非及其末流人偽
　既多無非非者群非之中稍有自異於是
　從而貴之故六親不和然後知有慈孝家
　國昏亂然後知有忠臣是謂反而貴道方
　其散則見其似而忘其全及其衰則蕩然
　無餘而貴其似此其所以每降而愈下也
　　　絶聖棄智章第十九
絶聖棄智民利百倍絶仁棄義民復孝慈絶
巧棄利盜賊無有此三者以爲文不足故令
有屬見素抱朴少私寡欲
　聖者不自以爲聖智者不自以爲智使聖
　智而可絶皆非聖智也仁者不自以爲仁
　義者不自以爲義使仁義而可絶皆非仁
　義也大巧不見其巧大利不見其利使巧
　利可絶皆非巧利也聖人用其實不取其
　文故其見於外者無其形衆人竊其似以
　亂其眞故令見於外者有所屬無其形者
　利物而物不知有所屬者徒足以亂天下
　而已聖人惡偽之足以亂眞故欲絶其本
　原以救末流之弊使天下之人不復懷利
　心而竊聖智之行假仁義而棄孝慈之實
　用盜賊而棄巧利之便惟以素朴先民民
　見其見素抱朴則不敢以文欺物不以私
　欲示民民見其少私寡欲則不敢以文自
　欺
道德眞經義解卷之一





道德眞經義解卷之二絲四
　　　　息齋道人解
　道經下
　　　絶學無憂章第二十
絶學無憂唯之與阿相去幾何善之與惡相
去何若人之所畏不可不畏荒兮其未央哉
衆人熙熙如享太牢如登春臺我獨怕兮其
未兆如嬰兒之未孩乘乘兮無所歸衆人皆
有餘我獨若遺我愚人之心哉純純兮俗人
昭昭我獨若昏俗人察察我獨悶悶忽兮若
海漂兮若無所止衆人皆有以而我獨頑似
鄙我獨異於人而貴食母
　學不至於無所學非絶學也道以無得爲
　得學以無學爲學使道而可得皆仁義也
　使學而可學皆名數也故聖人以無得爲
　得道以無學爲眞學故曰絶學無憂若未
　至於無學則天下之學無窮得其一而遺
　其二得於此而失於彼則必以得爲喜失
　爲憂無時而息矣道之本原自其本而觀
　之則未始不同若不揣其本而齊其末則
　末必至於大異且唯之爲恭阿之爲慢方
　其唯阿之間則相去幾何及其爲恭與慢
　則相去遠矣嚮理爲善背理爲惡方其嚮
　背之間相去幾何及其與善與惡則相去
　遠矣聖人嘗觀其始知其本同故反慢而
　爲恭反惡而爲善在俄傾之間耳若知唯
　阿善惡之本同則造於絶學有不難者然
　聖人岀而應世豈能易一世之所欲以隨
　吾之所欲同一世之所見以齊吾見人之
　所樂吾亦從而樂之人之所畏亦從而畏
　之但所以異於衆者衆人荒樂無央熙熙
　然其樂如春登臺其美如享太牢其明昭
　昭然謂莫我若其智察察然謂莫我過蓋
　其心實以爲樂實以爲美實以爲明實以
　爲智昧於心性而惟實之知故心外無所
　見聖人心游於道其應物者非其實也故
　怕兮其未兆如嬰兒之未孩乘乘兮若無
　所歸忽兮若海漂兮若無所止衆人皆有
　餘我獨若遺衆人皆有以我獨頑且鄙豈
　眞愚人之心哉蓋我所異於衆人識本達
　原不流於末是謂貴食母
　　　孔德之容章第二十一
孔德之容唯道是從道之爲物唯恍唯惚惚
兮恍兮其中有象恍兮惚兮其中有物窈兮
冥兮其中有精其精甚具其中有信自古及
今其名不去以閲衆甫吾何以知衆甫之然
哉以此
　孔者大也德之大者其容亦大道未嘗有
　容而孔德之容亦依於道故起以道起吾
　不知其起滅以道滅吾不知其滅道之爲
　物恍惚窈冥而不可常然於恍惚之中有
　象於恍惚之中有物於窈冥之中有精則
　無中無不有也有中之有衆以爲有而不
　知有本不實有中反無無中之有人所不
　知而不知無中反有蓋有中之有有之粗
　者也唯無中之有然後爲有中之眞唯其
　眞而不假故不以有而存不以無而亡是
　謂有信自古及今不變不異其精不去聖
　人所以能觀群有之始而知群有之所由
　然以其體於至無故能觀衆有也
　　　曲則全章第二十二
曲則全枉則直窪則盈弊則新少則得多則
惑是以聖人抱一爲天下式不自見故明不
自是故彰不自代故有功不自矜故長夫唯
不爭故天下莫能與之爭故所謂曲則全者
豈虚言哉誠全歸之
　物不可以終曲故曲則全物不可以終枉
　故枉則直窪則必盈弊則必新少則易得
　多則易惑此盈虚之至理也古之聖人所
　以能爲萬物宗者以其抱一也抱一者常
　與道俱故不自見因人之見不自是而因
　物之是不自有其功而因人之功不自矜
　其長而因人之長唯其立於物之獨而不
　與物爭故天下莫能與之爭聖人循理而
　動水其不全不可得以未嘗不全而又能
　致曲以養之其全之也至矣是謂誠全歸
　之
　　　希言自然章第二十三
希言自然飄風不終朝驟雨不終日孰爲此
者天地天地尚不能乆而況於人乎故從事
於道者道者同於道德者同於德失者同於
失同於道者道亦樂得之同於德者德亦樂
得之同於失者失亦樂失之信不足焉有不
信
　時然後言人不知其有言也是謂希言自
　然若强而言之如飄風驟雨雖可以暫於
　一時然必有不能繼者夫以天地之力不
　以其常而飄忽振蕩尚不能乆而況於人
　乎故從事於道者未嘗有意於得失之間
　其中自然知其本無得失也本無得失而
　隨世得失故或得或失皆信其所至而吾
　無容心焉故同於道亦可也同於德亦可
　也同於失者亦可也同於道者樂得其道
　同於德者樂得其德同於失者樂失其失
　得亦吾不知也失亦吾不知也是知謂内
　重則自信若不足於信則得失之念紛然
　於中有得有失自疑之不暇而況欲人之
　信己哉
　　　跂者不立章第二十四
跂者不立跨者不行自見者不明自是者不
彰自伐者無功自矜者不長其在道曰餘食
贅行物或惡之故有道者不處
　石無足而立風無足而行蓋由立者不知
　其立行者不知其行也足不至地曰跂足
　越於行曰跨立而跂立必不乆行而跨行
　必不長古之學道者必全於天及其遇物
　而應不作思慮如人手足耳目内應於心
　無使之者若使手足耳目思而後應則舉
　動之間莫知所措矣是以自見者不明自
　是者不彰自伐者無功自矜者不長由其
　有自心也學道而有自心是爲餘食贅行
　夫食者適於飽行者適於事既飽之餘蒭
　豢滿前唯恐其不持去行不適事雖仲子
　之廉尾生之信猶可厭也故食之餘與行
　之贅此二者物或惡之有道者嘗行其所
　自然故食不餘行不贅
　　　有物混成章第二十五
有物混成先天地生寂兮寥兮獨立而不改
周行而不殆可以爲天下母吾不知其名宇
之曰道强爲之名曰大大曰逝逝曰遠遠曰
反故道大天大地大王亦大域中有四大而
王居其一焉人法地地法天天法道道法自
然
　謂之有物者不可名也謂之混成者不可
　修也先天地生不見其始既不見其始則
　不知其終既無始終則獨立不改然雖獨
　立未嘗獨立周行萬物無所不入而無有
　危殆天下之物無不由之而出生生不窮
　故可以爲天下母然謂之獨立非獨立謂
　之周行非周行謂之天下母非天下母吾
　皆莫知其名字之曰道强名之曰大謂之
　大矣然其大未嘗見大而嘗化故曰逝謂
　之逝矣然其實未嘗去無所不周故曰遠
　謂之遠矣然其一念之間無所不具故曰
　反猶其大而能逝遠而能反故非大非細
　非遠非近皆不可名是之謂道及道降而
　生物天地區分域中四大自世人言之則
　王之大不及天地之大天地之大不及道
　之大而此言四大王居一焉遂以王配道
　若無難者夫以一人之身喜怒哀樂之節
尚可位天地育萬物而況於王乎苟能轉
以相法人法地地法天天法道則王之配
道又何難哉
　　　重爲輕根章第二十六
重爲輕根靜爲躁君是以聖人終日行不離
輜重雖有榮觀燕處超然奈何萬乘之主而
以身輕天下輕則失臣躁則失君
　輕必歸重躁必歸靜故重爲輕根靜爲躁
　君聖人終日行不離輜重無所不至而不
　離其本也雖有榮觀燕處超然無所不爲
　而常無爲也奈何萬乘之君不自量其重
　而徒以身驅馳於天下之細故若以細故
　自嬰則一物足以役之矣又何足以宰制
　天下邪雖然輕與躁皆足以爲病而躁之
　病尤甚於輕蓋輕者役其心淺而躁者役
　其心深輕之失不過失於所輕而止躁之
　失則中君内擾失靜之全故輕則失臣躁
　則失君
　　　善行無轍跡章第二十七
善行無轍跡善言無瑕謫善計不用籌筭善
閉無關鍵而不可開善結無繩約而不可解
是以聖人常善救人故無棄人常善救物故
無棄物是謂襲明故善人不善人之師不善
人善人之資不貴其師不愛其資雖智大迷
是謂要妙
　行未有無跡言未有無瑕計未有無非籌
　筭閉未有非關鍵結未有非繩約惟得道
　者行不有足故無轍跡言不以口故無瑕
　謫計不以心故無籌筭閉不以關鍵故不
　可開結不以繩故不可解由其以至常爲
　體而妙於用常故能無所不善常之爲道
　人人而有物物而得既謂之常則不以人
　而多不以物而少由人與物雖均有常而
　失其眞常故聖人每以眞常救之以眞常
　救人則人無棄人以眞常救物則物無棄
　物然亦豈聖人能爲此哉猶人與物皆有
　此明聖人還以其元明示之故曰是謂襲
　明至於襲明則均於一惟人無善無不善
　故善人不善人之師言不善人之可以爲
　善人也不善人善人之資言不善人之本
　同善人也若不貴其師而不師其善不愛
　其資而甘於爲惡雖有多智秪益爲迷反
　本還原是謂要妙
　　　知其雄章第二十八
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸於朴
朴散則爲器聖人用之則爲官長故大制不
割
　雄動而作雌靜而處動必歸靜雄必歸雌
　故爲天下谷白者欲其有知黑者欲其無
　知有知以無知爲貴知白以守黑爲賢故
　爲天下式榮者我加於人辱者人加於我
　我加於人而人能受則其益在人人加於
　我而我能受則其益在我故爲天下谷然
　道之常豈有所謂雄雌白黑榮辱者哉曰
　知曰守者非常德也及散而爲德以德自
　處若用其雄用其白用其榮則失常德矣
　若用其雌常德不離歸復于嬰兒用其黑
　常德不忒復歸于無極用其辱常德乃足
　復歸于朴所謂曰嬰兒曰無極曰朴者皆
　眞常也故眞常不可得而知不可得而守
　必使可知可守者復歸于常然後爲道及
　朴散爲器聖人以道制器然猶不失於道
　故用之爲官長官長者視天下猶官長之
　非如家而私之也故官而不私長而不宰
　是爲大制不割
　　　將欲取天下章第二十九
將欲取天下而爲之吾見其不得已天下神
器不可爲也爲者敗之執者失之凡物或行
或隨或嘘或吹或强或羸或載或隳是以聖
人去甚去奢去泰
　聖人體道以爲質不得已而愛形於天地
　之間由天下不得聖人則不治故不得已
　取天下而爲之然聖人視此身猶寄也以
　天下寄其所寄豈肯强其所無以失眞常
　之道哉由不知道者以天下爲實有而我
　始君之於是以有爲撓之以有物執之而
　不知其所爲者反足以敗之其所失者反
　足以失之蓋物之在天下或自可以行或
　止可以隨或嘘之可暖或吹之可寒或强
　而壯或羸而損或任而載或弱而隳物之
　不齊物之情也若必欲爲之執之使行者
　爲隨嘘者爲吹强者爲羸載者爲隳則雖
　天且不可而況於人乎聖人因其自然知
　其所受受者有不可變但去其甚去其奢
　去其泰使可行可嘘可强可載者不至於
　過而或隨或吹或羸或隳者不至於不及
　是謂以吾自然相其自然
　　　以道佐人主章第三十
以道佐人主者不以兵强天下其事好還師
之所處荆棘生焉大兵之後必有凶年善者
果而已不敢以取强果而勿矜果而勿代果
而勿驕果而不得已果而勿强物壯則老是
謂不道不道早已
　殺人之父人亦殺其父殺人之兄人亦殺
　其兄是謂好還兵之不勝其害未易一二
　數使幸而勝其殺氣之應地不能使之生
　天不能使之和故荆棘生於屯戰之所飢
　饉超於軍旅之後則其不勝者可知矣故
　善戰者因其不得已果於一决而不以是
　取强果者不乆之謂也内持不得已之心
　外爲一戰之决故未嘗矜未嘗驕未嘗伐
　未嘗强皆由生於不得已也若得已而不
　已兵老而氣衰猶人壯之必老是爲不道
　人之不道尚猶不盡年而死而況於兵之
　實老乎
　　　夫佳兵章第三十一
夫佳兵者不祥之器物或惡之故有道者不
處君子居則貴左用兵則貴右兵者不祥之
器非君子之器不得已而用之恬淡爲上勝
而不美而美之者是樂殺人夫樂殺人者不
可得志於天下矣吉事尚左凶事尚右偏將
軍處左上將軍處右言以喪禮處之殺人之
衆以悲哀泣之戰勝以喪禮處之
　兵不可佳而佳猶人不可殺而殺故不樂
　殺人然後可以言兵孫吴之論兵審虚實
　辨奇正其言詳矣然虚實奇正之本孫吴
　未必知之也老氏曰恬淡爲上勝而不美
　夫以恬淡言兵誠若不類然不知恬淡則
　靜靜者勝之本也狂躁則動動者敗之基
　也梁襄問孟子曰天下烏乎定曰定于一
　曰孰能一之曰不嗜殺人者能一之惜其
　不足以知此使果不嗜殺人則定天下有
　不難者自古及今不嗜殺人者必興嗜殺
　人者必亡嗜殺人而暫成者有已未有嗜
　殺人而多歷年者也故君子戰勝以喪禮
　處之不祥之器有道者不處
　　　道常無名章第三十二
道常無名朴雖小天下不敢臣侯王若能守
萬物將自賔天地相合以降甘露人莫之令
而自均始制有名名亦既有夫亦將知之知
之所以不殆譬道之在天下猶川谷之與江
海
　此章言道與器相與爲循環輕重也道常
　無名不可得而見然匹夫得之朴雖小天
　下不敢臣知尊之無以加於我也侯王雖
　大若不能守則萬物不賔蓋能賔之者在
　此而不在彼也譬如天地奠位雖有高下
　之殊然至合以降甘露非有人使之而無
　不齊者是天地未嘗不同也由是觀之道
　雖小不必輕侯王雖大不必貴天地雖判
　不必離雖道散而爲物物各有名而天亦
　未嘗遂棄物也惟其未嘗棄物物立於天
　地之間而不殆者以天猶生之也故物不
　以道散而虧道不以物生而散譬猶川谷
　之爲雲雨江海之爲浸潤川谷之氣未嘗
　不通於江海而江海之氣未嘗不通於川
　谷若以道觀之則未嘗一日而不循環若
　以器取之則水陸之分有不同者矣
　　　知人者智章第三十三
知人者智自知者明勝人者有力自勝者强
知足者富强行者有志不失其所者乆死而
不亡者壽
　知在外爲智在内爲明勝在外爲力在内
　爲强智與力爲妄明與强爲眞入道之門
　皆由于此人所以不能入道者以自見不
　明而爲物所勝也若内明則自不驚外不
　驚外則漸能勝物積日既深自然入道凡
不足者蓋有不知我之有也萬物皆備於
　我返照内觀知取諸一身而足不亦富乎
　知足心生漸離諸有有力未全未能充其
　所見必有强志乃能力行見清淨根漸返
　於道虚中證實所得不移無古無今浩然
　常住是謂不失其所等視死生有如旦暮
　生而不有死而不亡是之謂壽
　　　大道氾兮章第三十四
大道氾兮其可左右萬物恃之以生而不辭
功成不名有愛養萬物而不爲王常無欲可
名爲小萬物歸之而不爲主可名爲大是以
聖人終不爲大故能成其大
　大道氾兮充滿八極及其用之如在左右
　萬物非道不生而道未嘗言其能也萬物
　非道不成而道未嘗自名其功也萬物非
　道不養而道未嘗自以爲主也方其小則
　不見其朕及其大則未嘗主萬物萬物悉
　歸焉聖人亦然終不自以爲大而萬物終
　無以過之惟其不取大故能成其大
　　　執大象章第三十五
執大象天下往往而不害安平泰樂與餌過
客止道之出口淡乎其無味視之不足見聽
之不足聞用之不可既
　道降而有象象生則物往從之愚者往而
　不返智者往而不害往而不返者失道而
　從物也往而不害者與道俱也既與道俱
　往不離道無所不安無所不平無所不泰
　與道爲一心不知道道不知心若知道而
　行則有不安有不平有不泰矣聖人之於
　形器如過客之寓於旅亭暫住而去未嘗
　有顧惜之心茍爲欲樂所餌過客止於所
　寓留而不去未有不爲患者故聖人雖在
　形器之間執大象而往雖從於物其心常
　與道俱味無味之味視無色之色聽無聲
　之聲用無用之用即於形器之間全收道
　用此其所以安平泰也
　　　將欲噏之章第三十六
將欲噏之必固張之將欲弱之必固强之將
欲廢之必固興之將欲奪之必固與之是謂
微明柔弱勝剛强魚不可脱於淵國之利器
不可以示人
　此聖人制心奪情之道心之爲物出入無
　時莫知其鄉欲以止止之轉止轉動聖人
　知其不可强止固欲噏反張之欲弱反强
　之欲廢反興之欲奪反與之夫欲止動以
　止止之止不可得必固反之以動求止自
　動觀妄動已而竭妄廢眞還自然歸止後
　雖欲動動心不起心既不起止亦不生此
　聖人噏心弱志廢情奪欲之道微而難見
　故曰是謂微明此之微明既柔且弱而能
　勝天下剛强之欲以其不離道母也若離
　道母則如魚之脱於淵魚既不可脱於淵
　則國之利器亦不可示人以此示人人示
　將有不信者矣此篇世之解者不循其本
　多以孫吴之兵說雜之此詩禮之所以發
　冢也
　　　道常無爲章第三十七
道常無爲而無不爲侯王若能守萬物將自
化化而欲作吾將鎮之以無名之朴無名之
朴亦將不欲不欲以靜天下將自正
　道自無而入有始於喜怒哀樂之萌而極
　於禮樂刑政之備極而不返化化無窮則
　愈失道矣故聖人於其將流則復以朴鎮
　之既鎮以朴朴亦無名雖用無名之朴亦
　將若不欲苟有用朴之心則朴非其朴矣
　不欲以靜民將自正



道德眞經義解卷之二










道德眞經義解卷之三絲五
　　　　息齋道人解
　德經上
　　　上德不德章第三十八
上德不德是以有德下德不失德是以無德
上德無爲而無以爲下德爲之而有以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首前識者道之華而
愚之始是以大丈夫處其厚不處其薄處其
實不處其華故去彼取此
　上德不德則在仁而仁在義而義惟其所
　之未嘗執也下德不失德則仁之不可爲
　義義之不可爲禮既已爲之則不可得而
　變故上德不失道道常無爲而無爲之之
　心下德不失德德則有爲而有爲之之跡
　矣上德無爲仁是也仁近於道故曰人者
　仁也合而言之道也仁近於道故亦無爲
　亦無以爲降而爲義義者宜也以義宜物
　則有以爲爲不失宜爲而未失又降而爲
　禮禮者理也以禮理物茍莫之應而吾必
　欲理之則有攘臂而仍之者蓋不可得謂
　之道可得謂之德德在人謂之仁仁不失
　其宜謂之義義以正物謂之禮故失道而
　德失德而仁失仁而義失義而禮自然之
　次也自道五降而至於禮五降之後不足
　觀矣夫禮由亂而作因其有長幼無禮則
　亂故立禮以救之然至攘臂而仍之則禮
　亦隨喪然則禮者亂之首也多知不足以
　爲道由其多之惑亂本眞知不從眞浮妄
　無實然則多知者愚之始者故禮爲忠信
　之薄而識爲知道之華聖人處厚不處薄
　貴實不貴華故常不失道本
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生侯王得
一以爲天下正其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅侯王無以
貴高將恐蹷故貴以賤爲本高以下爲基是
以侯王自謂孤寡不穀此非以賤爲本邪非
乎故致數車無車不欲碌碌如玉落落如石
　孔子曰吾道一以貫之一者何也天之清
　地之寧神之靈谷之盈物之生侯王之正
　極其致無不同知天之所以清即知地之
　所以寧知神之所以靈即知谷之所以盈
　知物之所以生即知侯王之所以正易曰
　天下殊途而同歸百慮而一致天下何思
　何慮言其未嘗不一也若不知一則必自
　異自異則絶物侯王絶物物亦絶之故貴
　以賤爲本高以下爲基侯王自稱孤寡不
　穀此豈非知貴以賤爲本耶輪蓋輻軫會
　而爲車物物有名而車不可名仁義禮智
　合而爲道仁義可名而道不可名賞罰刑
　正合而爲治賞罰可名而治不可名苟有
　可執使其跡外見貴者如玉賤者如石皆
　可以指名而人始得而貴賤之矣
　　　反者道之動章第四十
反者道之動弱者道之用天下萬物生於有
有生於無
　天下萬物生而爲有目有反無然後爲道
　故曰反者道之動天下之有皆生於無有
　則必强反强爲弱則可以漸求於道故曰
　弱者道之用反者自有而求無弱者致無
　而求道
　　　上士聞道章第四十一
上士聞道勤而行之中士聞道若存若亡下
士聞道大笑之不笑不足以爲道故建言有
之明道若昧進道若退夷道若類上德若谷
大白若辱廣德若不足建德若偷質眞若渝
大方無隅大器晩成大音希聲大象無形道
隱無名夫惟道善貸且成　
　上士聞道雖衆人譏詆不能使之不懃中
　士聞道雖不能無信亦不能使之無疑下
　士聞道雖聖人復起不能使之不笑蓋膠
　於有者天下皆是彼方以有爲實今遂告
　而有之非實而無之爲眞其誰不疑且笑
　故不笑不足以爲道亦理之當然不足怪
　也上士之勤非能勤也有見而勤下士之
　笑非故笑也無見而笑上不至於勤下不
　至於笑不能無見而又不能信其所見雖
　使之不疑不可得也古之立言蓋有之矣
　明道者自明非色之明外不得而見其明
　故曰其明若昧進道者自進非力之進外
　不得而知其進故曰其進若退夷道無所
　不平彼以彼之平猶吾平也故曰若類上
　德無所不容彼雖恢竒譎怪而吾以一視
　之故曰若谷大白不汙其性茍性不汙和
　其塵皆可也故曰若辱廣德必有見於大
　苟見於大雖欲使之息不可得也故曰若
　不足建德者内立自性自性有立則接物
　必簡故曰若偷質眞者不循於外外不徇
　則惟吾所之故曰若變大方無隅非廉隅
　可得而察也大器晩成非成不成可得而
　盡也大音希聲非聲音可得而知也大象
　無形非形器可得而執也中下之人方役
　其所見以議吾之跡以實昧實退實類實
　辱實偷實渝其不侮笑者幾希矣蓋大道
　無名隱而不可見至其貸以曲成乃其小
　小者爾非其實也上士知其無名略其貸
　而識其大故亦不可以議其名中下之士
　執其貸且成者以議全此其所以愈議而
　愈非也
　　　道生一章第四十二
道生一一生二二生三三生萬物萬物負陰
而抱陽冲氣以爲和人之所惡惟孤寡不穀
而王公以爲稱故物或損之而益益之而損
人之所教我亦教之强梁者不得其死吾將
以爲教父
　道生一方其爲道則一亦未生一既不生
　則安得有二無二則一不散故所以謂之
　不二言其未有一也及其有一即有二有
　陽即有陰有陰有陽則又有陰陽之交故
　有二則有三至於三則無所不有矣萬物
　抱陽一也負陰二也陰陽交而冲氣爲和
　三也萬物孰不具此三者然要其本則必
　歸於道道者未有一之謂也由其本生於
　道故末而不失道是以天下之物或損之
　而益或益之而損孤寡不穀而王公以爲
　稱蓋損之生益也物之强梁者不得其死
　蓋益之生損也夫惟損益同源故自損則
　必益自益則必損聖人未嘗益而自以孤
　寡不穀爲稱蓋欲使人知强梁者不得其
　死也是謂人之所教我亦教之亦其應世
　之跡不得不然歟
　　　天下之至柔章第四十三
天下之至柔馳騁天下之至堅無有入於無
間吾以是知無爲之有益不言之教無爲之
益天下希及之
　物本非物堅者偽體也雖天之至堅其極
　必歸於無今天下之至柔已能馳騁天下
　之至堅況於無之眞豈不足以破有之偽
　乎故無有能入無間無間者蹈水火入金
　石其精不亡之謂也無爲之爲其爲以道
　不言之教其教以天故無有能及之者
　　　名與身孰親章第四十四
名與身孰親身與貸孰多得與亡孰病甚愛
必大費多藏必厚亡知足不辱知止不殆可
以長乆
　名不親於身貨不多於身得不償其亡而
　世人每貪於名溺於貨徇於得者由其無
　所見也我愛于物愛多則我費物藏于我
　物衆則我勞小則辱大則危有不可勝悔
　者君子則不然知物之備於我自反而足
　故於外無求雖欲辱之不可得也知吾之
　所止止於至道故非道不爲雖欲爲之不
　可得也是以爲常常故能乆
　　　大成若缺章第四十五
大成若缺其用不弊大盈若冲其用不窮大
直若屈大巧若拙大辯若訥躁勝寒靜勝熱
清淨爲天下正
　成與缺冲與盈直與屈巧與拙辯與訥皆
　物之形似者也惟道無名以形求之皆不
　可得故雖成若缺雖盈若沖雖直若屈雖
　巧若拙雖辯若訥蓋其成不以形其盈不
　以器其直不以壯其巧不以心其辯不以
　口故世以形似求之皆不可得也蓋世之
　言道術未有不偏如躁勝寒而不可以勝
　熱靜勝熱而不可以勝寒要其各有所止
　也惟清靜無爲雖不求勝物而天下之物
　莫能勝之故曰清靜爲天下正
　　　不出户章第四十六
不出户知天下不窺牖見天道其出彌遠其
知彌少是以聖人不行而知不見而名不爲
而成
　出三求天地者求其形也天地不可以形
　盡而可理盡故其出彌遠其知彌少若知
　其理之在此則雖閉户可也聖人知不在
　形故不必行名不在色故不必見成不在
　事故不必爲
　　　天下有道章第四十七
天下有道却走馬以糞天下無道戎馬生於
郊罪莫大於可欲禍莫大於不知足咎莫大
於欲得故知足之足常足矣
　天下有道則能使兵爲民天下無道則能
　使民爲兵人能知道則能使色爲空人不
　知道則能使空成色可欲者愛也不知足
　者取也欲得者有也由愛生取由取生有
　衆有横生遂爲無窮之咎若知取不必外
　是謂知足知足則無不足矣
　　　爲學日益章第四十八
爲學日益爲道日損損之又損以至於無爲
無爲則無不爲取天下常以無事及其有事
不足以取天下
　爲學所以求知故日益爲道所以去妄故
　日損知不極則損不全故日益者所以爲
　日損也若損之又損妄去直全則無爲矣
　至今無爲則凡有爲未嘗不無此又未易
　以損益論也及其無爲之至雖取天下而
　有之尚猶不見其事若以有事取之取一
　物尚不可得而況今取天下乎
　　　聖人無常心章第四十九
聖人無常心以百姓心爲心善者吾善之不
善者吾亦善之德善信者吾信之不信者吾
亦信之德信聖人在天下怵怵爲天下渾其
心百姓皆注其耳目聖人皆孩之
　甚矣心之爲天下害也莊子曰賊莫大於
　德有心而心有眼蓋心之爲物潜天而天
　潜地而地無遠不至而世人但以分别爲
　心分别心生妄有所見遂喪其全此莊周
　所以謂之賊也聖人之心常與道俱道無
　所不在吾心亦無所不在故無常心及其
　出而應世知其相從於妄故取捨之心未
　嘗生也善而吾從而善不善亦吾從而善
　於天下無不善是謂德善信亦吾從而信
　不信亦吾從而信於天下無不信是謂德
　信怵怵然常恐天下之人德有心而心有
　眼穿鑿取與不見大全故每爲天下渾其
　心百姓用耳目所接者爲明而不知其非
　明也聖人皆孩而畜之使不爲非明所亂
　然則非明者豈釋氏所謂無明者歟
　　　出生入死章第五十
出生入死生之徒十有三死之徒十有三人
之生動之死地十有三夫何故以其生生之
厚蓋聞善攝生者陸行不遇兕虎入軍不被
甲兵兕無所投其角虎無所措其爪兵無所
容其刃夫何故以其無死地
　性無生死出則爲生入則爲死有生則必
　有死有出則必有入物之所不能免也今
　以一人之身言之自少至壯生之徒者也
　自壯至老動而之死者也自老至死死之
　徒者也若以十計之則生之徒十有三死
　之徒十有三動而之死者十有三人自壯
　以上皆趍於死是生之徒止有十三自動
　而之死以至死之徒合十有六凡如此者
　何也以其生生之厚也自愛其生而不愛
　物之生凡可取以厚其生者無不爲也猶
　其生生愈後故其趍死愈速善養生者則
　不然知生無生既知無生則死不可得死
　不可得則兕無所投其角虎無所措爪兵
　無所容刃雖有生亦不生既知不生則知
　所謂不死矣
　　　　道生之章第五十一
道生之德畜之物形之勢成之是以萬物莫
不尊道而貴德道之尊德之貴夫莫之命而
常自然故道生之德畜之長之育之成之熟
之養之覆之生而不有爲而不恃長而不宰
是謂玄德
　物非道不生非德不畜自其有形以至於
　勢長莫不以道德爲主道之尊德之貴至
　於此極矣然不自尊其尊不自貴其貴其
　施於物非有心於物也莫之命而常自然
　自然而生自然而畜凡所以長育成熟以
　至于養之覆之莫非自然者由其自然故
　未嘗望物之報生不辭勞施不求報是謂
　玄德
　　　天下有始章第五十二
天下有始以爲天下母既知其母復知其子
既知其子復守其母没身不殆塞其兊閉其
門終身不勤開其兊濟其事終身不救見小
曰明守柔曰强用其光復歸其明無遺身殃
是謂襲常
　道爲物母物爲道子古之得道者能使子
　母不離而道物爲一蓋物從道出物不異
　道子從母出子不異母物不異道而世欲
　棄物以求道子不異母而世欲棄子而求
　母本不異而自異之是以終不得而一也
　使人知物即道子即母知之守之則左右
　逢其原有不難者凡物不自道而用物以
　遺道者以人開其兊也兊者突也穴其突
　以濟其欲心蕩而精衰則物隨而喪必閉
　其兊塞其門神不外出旋元自歸自然子
　母不離道與物一矣古之至人保其身而
　身存者用此道也人之患在於不謹其小
　不養其微若自小而謹之自微而養之雖
　小必明雖微必强故曰見小曰明知柔曰
　强明者本也光者明之所自出也元明爲
　本其末分而爲視爲聽爲覺爲觸者皆其
　光也道自本流於末學自末求其本故曰
　用其光復其明是謂襲常常即本明光自
　明而光今以光歸其明故曰襲常
　　　使我介然章第五十三
使我介然有知行於大道惟施是畏大道甚
夷而民好徑朝甚除田甚蕪倉甚虚服文采
帶利劍厭飲食財貨有餘是謂盜誇非道也
哉
　道不在知知者邪思也眞道必明明而非
　知知不可及故施之不盡用之不窮使我
　介然以有知之心而行大道所知有限而
　道無窮怵怵然恐其施之不足是謂惟施
　是畏蓋大道甚夷而民好徑好徑者知之
　爲賊也使行於無知則凡所見聞無非道
　者豈不蕩然廣大心逸日休哉後世不然
　朝甚除除者治也除治其朝廷則外飾者
　至矣田甚蕪則心不治倉甚虚則行不修
　方且服文彩以眩人帶利劍以威衆積飲
　食財貨而無所用之是謂盜跨如此則去
　道遠矣
　　　善建者不拔章第五十四
善建者不拔善抱者不脱子孫祭祀不輟修
之於身其德乃眞修之於家其德乃餘修之
於鄉其德乃長修之於國其德乃豐修之於
天下其德乃普故以身觀身以家觀家以鄉
觀鄉以國觀國以天下觀天下吾何以知天
下之然哉以此
　建事功者事過即已懷財利者利散即亡
　然使人如子孫祭祀不輟者非建道抱德
　者不能至也聖人以眞道修身推其餘以
　治家以及其鄉於其國於其天下然聖人
　以身觀身而意不在一身以家觀家而意
　不在一家以國觀國而意不在一國以天
　下觀天下而意不在天下各隨所寓因以
　所寓而觀之在易之觀曰觀盥而不薦有
　孚顒若下觀而化盥而不薦以誠而不以
　物也其效至於下觀而化所謂以天下觀
　天下則下之化之有不疾而速者矣
　　　含德之厚章第五十五
含德之厚比於赤子毒蟲不螯猛獸不據攫
鳥不搏骨弱筋柔而握固未知牝牡之合而
䘒作精之至也終日號而不嘎和之至也知
和曰常知常曰明益生曰祥心使氣曰强物
壯則老謂之不道不道早已
　此篇言毒蟲不螫猛獸不據攫鳥不搏詳
　其本文前後皆然赤子然以此三物爲不
　害赤子世固疑之子由嘗云虎畏不懼己
　者東坡云世未有見虎不懼則斯言有無
　無以見之又言有婦人置二兒沙上而浣
　衣於水虎自山上馳來二小兒戲沙上自
　若虎以首抵觸庶幾一懼而兒癡不知怪
　虎亦卒去所謂猛獸不據豈若此耶然至
　於手無執而自固陽無欲而自作號終日
　而不嗄是孰使之然哉由其氣全精一和
　之至陽之極也人能養其氣致其和使其
　和不以壯而衰是之謂常常者物之自然
　非有能作者知常爲常是之謂明知明爲
　常明而益明是謂益生益生曰祥心能使
　氣氣不役心强不在物是爲直强凡物壯
　則必老自壯以往失嬰兒矣孟子曰大人
　者不失赤子之心者夫失赤子之心皆爲
　不道不道早已
　　　知者不言章第五十六
知者不言言者不知塞其兊閉其門挫其鋭
解其紛和其光同其塵是謂玄同故不可得
而親亦不可得而疏不可得而利亦不可得
而害不可得而貴亦不可得而賤故爲天下
貴
　世之所有皆爲夢境故知者不言知言之
　未盡也世之昧者以夢爲實譊譊誦說終
　不離夢故言不知由其見之未至也塞其
　兊謹其出也閉其門閑其人也挫其鋭者
　治其内也解其紛者理其外也和其光者
　抑其在己也同其塵者隨其在物也無出
　無入無内無外無己無物是謂玄同既得
　其同謂之親而遠謂之疏而近謂之利而
　不喜謂之害而不懼謂之貴而不高謂之
　賤而不下凡物不足以名之故能爲天下
　貴
　　　以正洽國章第五十七
以正治國以奇用兵以無事取天下吾何以
知其然哉以此天下多忌諱而民彌貧民多
利器國家滋昏人多技巧奇物滋起法令滋
彰盜賊多有故聖人云我無爲而民自化我
好靜而民自正我無事而民自富我無欲而
民自朴
　我以正治人由人之本正也以竒用兵由
　兵之本竒也以無事取天下由天下之本
　無事也凡我之應物者豈以我哉亦由物
　而已矣古之聖人能以天下爲一身中國
　爲一人者由其治自心出也我多忌諱則
　禁防必設禁防既設則民安得而不貧我
　以利示民則民多趍利民既趍利則國安
　得而不昏我以巧示民則民多技巧技巧
　既勝則奇物安得不滋我以法治民則民
　亦竊法以自便上下相冒則盜賊安得而
　不多聖人示以無爲示之以好靜示之以
　無事示之以無欲天下各以其所示者報
　之故曰民猶草也草上之風必偃
　　　其政悶悶章第五十八
其政悶悶其民醇醇其政察察其民缺缺禍
兮福所倚福兮禍所伏孰知其極其無政邪
正復爲奇善復爲訞人之所迷其日固乆是
以聖人方而不割廉而不害直而不肆光而
不耀
　其政悶悶若無求於民而民不以巧應上
　故其民醇醇其政察察若有得於己而民
　以巧求免故其民缺缺天下之事禍福之
　相爲倚伏所從來乆矣政悶悶者無得在
　我而有得在民政察察者有失在民而有
　得在我我得則彼失我福則彼禍故自然
　之理也昧者不知理道之正專以察爲明
　以求僥倖之福遂使正復化而爲奇善福
　化之而爲訞人之迷其日乆矣是以聖人
　方而不割廉而不害直而不肆光而不耀
　賞罰刑政蓋有設而不用其極則能使其
　奇者反而爲正訞者變而爲善故曰教化
　之行引中人而納於君子之域教化之廢
　引中人而陷於小人之途此不可不知也


道德眞經義解卷之三












道德眞經義解卷之四絲六
　　　　　息齋道人解
　德經下
　　　洽人事天章第五十九
治人事天莫若嗇夫惟嗇是以早服早服謂
之重積德重積德則無不克無不克則莫知
其極莫知其極可以有國有國之母可以長
乆是爲深根固蒂長生乆視之道
　外以治人内以事天皆莫若嗇嗇者無所
　不嗇之謂也謹與内閑與外内心不馳外
　心不起之謂嗇故能早服内服其心外服
　其形寂然不動則德有所積積於不積則
　無不勝無不勝則無不治雖有國猶可也
　人知其可以有國而不知可以有國者猶
　其有本也本積既厚則其塵垢糠粃猶將
　陶鑄堯舜况其下者哉此所謂深根固蒂
　治人事天之道
　　　洽大國章第六十
治大國若烹小鮮以道蒞天下其鬼不神非
其鬼不神其神不傷人非其神不傷人聖人
亦不傷人夫兩不相傷故德交歸焉
　治國者聖人之餘事不啻如烹小鮮雖恢
　奇譎怪道通爲一故其鬼不神非其鬼不
　神使鬼而有神凡恢奇譎怪皆化而爲道
　道豈有傷人者乎本欲吾不傷人故其幽
　至於鬼神皆不能以神傷物大而政治幽
　而鬼神兩不傷故人鬼之心交歸焉非至
　德其能如是乎
　　　大國者下流章第六十一
大國者下流天下之交天下之交牝牝常以
靜勝牡以靜爲下故大國以下小國則取小
國小國以下大國則取大國故或下以取或
下而取大國不過欲兼畜人小國不過欲入
事人夫兩者各得其所欲故大者宜爲下
　國大而能降以求物則物必交歸之牝以
　靜而下物故牝常勝牡以大國而下小國
　則必得小國以小國而下大國則必得大
　國故大國或下小國以取小國或下大國
　而取取者各獲其心之謂也故大國不過
　欲畜小國小國不過欲事大國夫如是而
　後兩者各得其所孟子曰以小事大者畏
　天者也以大事小者樂天者也樂天者保
　天下畏天者保其國故大國尤宜爲下
　　　道者萬物之奥章第六十二
道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何不日以
求得有罪以免耶故爲天下貴
　奥者藏也道爲萬物之所貴如奥之能藏
　物賢者以道爲寳故樂得其得不賢者非
　道莫保故樂免其罪由其根於人心之自
　然無使之者故言依於道則其美可市行
　依於道則其尊可加於人茍非人心之自
　然則言而不從行而不應矣由人各根於
　道不幸而陷於不善則聖人亦何忍棄之
　故立天子置三公非茍利其富貴也蓋不
　欲遂棄人於不善還以斯善道之而矣使
　雖以拱璧以先駟馬不如出一善言建一
　善行使天下之人不失其善則其利豈小
　補哉由其以道覺民是謂坐進此道古之
　所以貴此道者何也以其善者不日而得
　其善使不幸而至於善則亦足以自免於
　惡此豈不足以爲天下貴耶
　　　爲無爲章第六十三
爲無爲事無事味無味大小多少報怨以德
圖難於其易爲大於其細天下難事必作於
易天下大事必作於細是以聖人終不爲大
故能成其大夫輕諾必寡信多易必多難是
以聖人猶難之故終無難
　爲無爲則己不勞事無事則人不煩味無
　味則物不費世所謂大小多少者以形言
　也聖人遊於形器之外故大小多少等而
　爲一夫大小多少尚等而一之又況於恩
　怨報施之間乎吾所爲所施者惟德而已
　豈知其有所怨豈知其有所報者哉既無
　恩怨報施之别又無大小多少之異其於
　天下之故豈有心於爲之哉事必求易大
　必由細自易而往則難者亦易自細而行
　則大者亦細是以聖人終不爲大而大必
　歸之者由其無心也惟其無心於事故未
　嘗先事而期於物豈若世之小夫己未爲
　而先諾事至而多易先諾則必寡信多易
　則必多難聖人於事未至則常若難之非
　難之也不以我必於物故若難之惟其難
　之故終無難
　　　其安易持章第六十四
其安易持其未兆易謀其脆易破其微易散
爲之於未有治之於未亂合抱之木生於毫
末九層之臺起於累土千里之行始於足下
爲者敗之執者失之是以聖人無爲故無敗
無執故無失民之從事常於幾成而敗之慎
終知始則無敗事是以聖人欲不欲不貴難
得之貨學不學復衆人之所過以輔萬物之
自然而不敢爲
　聖人常安其所安故其安無不安而其持
　無所持故曰易持以不持持其安儻有微
　心之超自其未兆而謀之自其脆而破之
　自其微而散之故無有撓其安者由持其
　安於未有治其心於未亂譬如合抱之木
　生於毫末九層之臺起於累土千里之行
　始於足下於無爲之中自然而爲於無積
　之中自然而積累日益去善日益積而聖
　人未嘗知也若有意爲之即爲敗之有意
　執之即爲失之由其無爲故無敗無執故
　無失世之於道所以難成而易壞者由其
　有意於爲之執之方其始若無所容其勤
　及其終又不免於怠皆爲之執之之咎也
　使其始不爲其始不執則求其勤且不可
　得而況於怠歟此世所以幾成而敗也惟
　聖人以不欲爲欲故未嘗貴難得之貨所
　謂難得者不必金玉也身外之物皆難得
　矣衆人目過於色耳過於聲吾以不學爲
　學收視反聽復衆人之所過以輔道之自
　然而不敢爲夫豈有爲之執之病哉
　　　古之善爲道章第六十五
古之善爲道者非以明民將以愚之民之難
治以其智多故以智治國國之賊不以智治
國國之福知此兩者亦楷式能知楷式是謂
玄德玄德深矣遠矣與物反矣然後乃至大
順
　夫所謂者不在耳目聲色之間而世人目
　視非色耳聽非聲爲聲色之所留礙而不
　知見聞覺知有出於聲色之外者今遽告
　人曰爾之見聞覺知皆非眞也則人孰不
　怪且笑哉故道非明民將以爲愚而憐之
　可也夫民之愚留礙於聲色不知自解吾
　方示之以無爲示之以澹泊且猶未悟而
　況欲以智示之歟生民之患在於多智智
　不以正其智爲邪今吾未能覺其邪而又
　以智示之是反開其偽也故以之治國爲
　國之賊儻行其所無事而不開民之機心
　機心不生則純白備謂之國福不亦可乎
　上之所行下之所效未有我靜而彼動未
　有我素朴而民多欲者是楷式能知楷式
　是謂玄德玄德深矣遠矣由其與物反是
　故不可明民由其與道合是故謂之大順
　　　江海所以爲百谷王章第六十六
江海所以能爲百谷王者以其善下之故能
爲百谷王是以聖人欲上民以其言下之欲
先民以其身後之是以處上而民不重處前
而民不害是以天下樂推而不厭以其不爭
故天下莫能與之爭
　聖人不得已臨蒞天下其視首出庶物與
　在民上爲何等事哉故有天下而能以言
　下民能以身後民非忘天下者不能也是
　以處民上而民不重不知其有君也處民
　前而民不害不知其有民也惟其上下相
　忘是以天下樂推而不厭蓋吾之所取者
　非民之所爭也無爲之爲天下且不見其
　朕況欲與之爭乎
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫我有三寳持而保之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨其慈且勇捨其儉且廣捨其後且先死矣
夫慈以戰則勝以守則固天將救之以慈衛
之
　肖者以形求也若以形求大雖至於天地
　要其所止也天下皆爲我大似不肖夫惟
　大故凡物不足以肖其似若有其似則吾
　亦一物其細已乆矣然吾之所以能成其
　大者猶有三寳持而保之此其所能用大
　也一曰慈二曰儉三曰不敢爲天下先此
　三者非所以爲大然用大者皆莫加焉夫
　大不可以形求也大不以形而全其用故
　其大有不可測夫唯慈然能救物物失其
　所雖蹈水火赴白刃有所不辭非匹夫之
　勇所能及也夫惟儉然後能施蓋吾之所
　欲者愈寡則其所施者愈博非大而無當
　者所能及也夫惟不敢爲天下先然後遇
　物而不折蓋不爲先則所爲者皆應而已
　應而不先動不自我我雖動而人不怨非
　興事造作者所能及也勇依於慈故其勇
　不竭廣依於儉故其廣莫窮先依於後故
　其先莫敵使徒用其勇徒用其廣徒用其
　先則不終朝其死矣夫兵者不祥之器茍
　非以慈爲本救民於水火之中使人知凡
　所以殺人者皆慈焉吾未見其可也吾以
　慈救民則天亦將以慈衛之
　　　善爲事者章第六十八
善爲事者不武善戰者不怒善勝敵者不爭
善用人者爲之下是謂不爭之德是謂用人
之力是謂配天古之極也
　聖人身且不有而況於爭由其不爭凡所
　應物者皆其不得已也故爲士則不武當
　戰則不怒勝敵而不必與之爭用人而不
　必加其上故能以德服人而人亦樂爲之
　死是謂配天古之極也
　　　用兵有言章第六十九
用兵有言吾不敢爲主而爲客不敢進寸而
退尺是謂行無行攘無臂仍無敵執無兵禍
莫大於輕敵輕敵則幾喪吾寳故抗兵相加
哀者勝矣
　衛靈公問陣於孔子孔子曰俎豆之事則
　嘗聞之矣軍旅之事未之學也至於自言
　則曰我戰則克祭則受福孟子亦曰今之
　諸侯苟行王政則鄰國之民仰之若父母
　率其子弟攻其父母自生民以來未有能
　濟者孔孟之言不過如此老子曰不敢爲
　主而爲客不敢進寸而退尺又曰兵者不
　祥之器樂殺人者不可得志於天下推此
　而言亦孔子之謂未聞孟子之爲王政也
　至於不得已而用兵則若無足而行無臂
　而攘無敵而仍無兵而執此即孔子所謂
　我戰則克孟子所謂未有能濟者聖人之
　用兵每不得已豈有輕敵求勝之心哉若
　我輕敵而必爲之則是兵端自我苟有不
　勝則民不直其上故以兵相加抗日持乆
　而不暴用其民者必勝
　　　吾言甚易知章第七十
吾言甚易知甚易行天下莫能知莫能行言
有宗事有君夫惟無知是以不我知知我者
稀則我貴矣是以聖人被褐懷玉
　大道甚易知易行而亦難知難行所謂易
　知者無道可道無學可學無爲可爲無事
　可事豈不甚易知甚易行者哉然至道不
　可道而言語皆非學不可學而心動即偽
　爲無爲而寂然不爲者未必是事無事而
　終日事事者未必非此其所以爲難而天
　下莫知莫行也蓋聖人言有宗事有君故
　言在此而義在彼事雖是而心不同知言
　之宗則言之差殊不同也知事之君則事
　之差殊不必疑也夫惟人之無知是以不
　我知夫唯不我知此我之所以爲貴使我
　之知不出於衆之知則爲我者亦不足貴
　　　知不知章第七十一
知不知上不知知病夫惟病病是以不病聖

人不病以其病病是以不病
　知者逐物故多偽不知者返本故近眞人
　能知不知爲近眞知知爲多偽則爲上矣
　儻不知知之爲偽而徒益其知則是以病
　爲藥其病有不可勝言者惟知知之爲病
　是以不病聖人所以不病者以其知之也
　　　民不畏威章第七十二
民不畏威則大威至無狹其所居無厭其所
生夫惟不厭是以不厭是以聖人自知不自
見自愛不自貴故去彼取此
　夫欲人之畏愛者皆内不足而外慕者也
　聖人足於内視人之喜不加益其不畏不
　加損是以皆與之無爲蓋居物之上使人
　畏己者易使人不畏己者難使我忘人者
　易使天下兼忘我者難民不畏威非天下
　兼忘我者不能也此豈非所謂道德之威
　乎聖人之遇物隨所遇而安故不狹其所
　居不厭其所生蓋知其所居所生者皆非
　其實也我惟自厭故生亦莫吾厭由其自
　知而不自見其有知由其自愛而不自貴
　其有愛使其有自見自貴之心則狹其所
　居厭其所生有不能一日安矣
　　　勇於敢章第七十三
勇於敢則殺勇於不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
觶然而善謀天網恢恢疏而不失
　人皆知勇於敢不知勇於不敢勇於敢者
　蹈白刃也勇於不敢者蹈中庸也故曰白
　刃可蹈也中庸不可能也以兩者較之蹈
　白刃者有害而人輕其害蹈中庸者有利
　而人不知其利此中庸所以爲難者歟輕
　於用勇人之所嫉天之所惡孰知其故雖
　聖人猶難之況衆人乎蓋天之道不爭而
　善勝不言而善應不召而自來繟然而善
　謀猶其惡於用勇也人自知其天之未勝
　天之未應及來之未至謀之未定而言之
　則强者或得勇者或勝蓋有之矣要其後
　而徐觀之然後知天網恢恢疏而不失也
　　　民不畏死章第七十四
民不畏死奈何以死懼之若使民常畏死而
爲奇者吾得執而殺之孰敢常有司殺者殺
夫代司殺者是謂代大匠斲夫代大匠斲希
有不傷其手矣
　此章言世之刑罰不足恃以爲治也民不
　畏死吾奈何以死懼之使民果畏死有爲
　奇者執而殺之則殺一人足以爲治矣然
　愈殺而愈不可禁則刑之不足恃也秦人
　用法嚴其網密而姦宄不勝漢用法疏網
　漏吞舟之魚而天下歸於漢此亦足以見
　矣天道福善禍淫是有司殺者於冥冥之
　中不可逃也若必欲代司殺者殺如代大
　匠斲未有不傷手者也
　　　民之飢章第七十五
民之飢以其上食税之多民之難治以其上
之有爲是以難治民之輕死以其求生之厚
是以輕死夫惟無以生爲者是賢於貴生
　上多取則下貧上有爲則下亂必然之理
　也我欲厚其生則不顧人之生我厚而彼
　薄彼安得不輕死聖人之於生蓋不得已
　彼視其生若無以生爲也豈肯厚吾之生
　而奪人之生哉是之謂賢於貴生
　　　人之生章第七十六
人之生也柔弱其死也堅强萬物草木生也
柔脆其死也枯槁故堅强者死之徒柔弱者
生之徒是以兵强則不勝木强則共强大處
下柔弱處上
　此章汎言柔弱之必生剛强之必死柔弱
　雖非所以爲道而近於無爲剛强雖未離
　於道而涉於有爲無爲則去道不遠有爲
　則吉凶悔吝隨之則益遠於道矣
　　　天之道章第七十七
天之道其猶張弓乎高者抑之下者舉之有
餘者損之不足者與之天之道損有餘補不
足人之道則不然損不足以奉有餘孰能以
有餘奉天下惟有道者是以聖人爲而不恃
功成不處其不欲見賢
　裒多以益寡者天之道也裒寡而益多者
　人之道也惟聖人又能以己有餘而奉人
　不足故其能及萬物不恃其能功蓋天下
　而不居其功利澤施於天下而不欲其賢
　唯有道者而後如此
　　　天下柔弱章第七十八
天下柔弱莫過於水而攻堅强者莫之能勝
其無以易之弱之勝强柔之勝剛天下莫不
知莫能行是以聖人言受國之垢是謂社稷
主受國不祥是謂天下王
　水無情尚以柔勝而況於物之有情乎書
　曰爾萬方有罪在子一人予一人有罪無
　以爾萬方三代嘗以是德民矣此之謂受
　國之垢受國不祥
　　　和大怨章第七十九
和大怨必有餘怨安可以爲善是以聖人執
左契而不責於人故有德司契無德司徹天
道無親常與善人
　怨之不可以和猶火之不可寒水之不可
　熱若强和之亦必餘怨以此爲善皆未足
　也是以聖人治天下如執左契以求於左
　契恩怨取於吾何心哉如契之合適於符
　而已苟有不合不强其所無不責之也聖
　人之治天下如司契者之求合大小長短
　彼覺有契自合其合而吾無容私焉若必
　欲强通之是司徹非司契也天道亦然天
　道無親常不失善蓋亦司契而已
　　　小國寡民章第八十
小國寡民使有什伯之器而不用使民重死
而不遠徙雖有舟輿無所乘之雖有甲兵無
所陳之使民復結繩而用之甘其食美其服
安其居樂其俗鄰國相望雞犬之音相聞民
至老死不相往來
　小國寡民則什伯之才用什伯之才用則
　大者棄矣民輕其生則遠徙而不顧徙而
　不顧則無所不爲矣使有什伯之器而不
　用使民愛其生而不遠徙則雖有舟車無
　所用雖有甲兵無所陳復結繩而治之猶
　可也使民各甘其食美其服各安其安雖
　鄰里相望而不往來必其衣食足而無求
　然後可以至此也
　　　信言不美章第八十一
信言不美美言不信善者不辯辯者不善知
者不博博者不知聖人不積既以爲人己愈
有既已與人己愈多天之道利而不害聖人
之道爲而不爭
　言之信者不必美美者未必信言之善者
　不必辯辯者未必善知之正者不必博博
　者未必知聖人於道無分毫愛惜之心惟
　淺狹者自以其淺狹而疑人以爲未必信
　未必善未必知或溺於美或惑於辯或流
　於博皆不能有得也豈知聖人於道如海
　之大施而不積既以爲人而己愈有既以
　與人而已愈多恨世之人器量之微求於
　我者狹不足以與之也亦如天焉利物而
　天不害而物不爭故曰乾始能以美利利
　天下不言所利大矣哉
道德眞經義解卷之四















