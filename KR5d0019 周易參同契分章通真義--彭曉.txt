#+TITLE: 周易參同契分章通真義--彭曉
#+DATE: 2016-06-11 12:27:12
#+SOURCE: github.com/kanripo/KR5d0019 master bd71caa0                
周易參同契分章通眞義序容三
　　　序曰
按神仙傳眞人魏伯陽者會稽上虞人也世
襲簪裾唯公不仕修眞潜默養志虚無博贍
文詞通諸緯候恬惔守素唯道是從每視軒
裳如糠粃焉不知師授誰氏得古文龍虎經
盡獲妙㫖乃約周易撰參同契三篇又云未
盡纖微復作補塞遺脫一篇繼演丹經之玄
奥所述多以寓言借事隱顯異文密示青州
徐從事徐乃隱名而註之至後漢孝桓帝時
公復傳授與同郡淳于叔通遂行于世公撰
參同契者謂修丹與天地造化同途故托易
象而論之莫不假借君臣以彰内外叙其離
坎直指汞鉛列以乾坤奠量鼎器明之父母
係以始終合以夫婦拘其交媾譬諸男女顯
以滋生析以陰陽導之反覆示之晦朔通以
降騰配以卦爻形以變化隨之斗柄取其周
星分以晨昏昭諸刻漏故以乾坤爲鼎器以
陰陽爲隄防以水火爲化機以五行爲輔助
以眞鉛爲藥祖以玄精爲丹基以坎離爲夫
妻以天地爲父母互施八卦驅役四時分三
百八十四爻循行火候運五星二十八宿環
列鼎中乃得水虎潜形寄庚辛而西轉火龍
伏體逐甲乙以東旋易曰聖人有以見天下
之頥而擬諸其形容象其物宜公因取象焉
非天下之至通其孰能與於此哉乃見鑿開
混沌擘裂鴻濛徑指天地之靈根將爲藥祖
明視陰陽之聖母用作丹基泄一氣變化之
元漏大冶生成之本非天下之至達其孰能
與於此哉其或定刻漏分晷時簇陰陽走神
鬼蹙三千六百之正氣回七十二候之要津
運六十四卦之陰符天關在掌鼓一十四氣
之陽火地軸由心天地不能匿造化之機陰
陽不能藏亭育之本致使神變无方化生純
粹非天下之至明其孰能與於此哉契云混
沌金鼎白黑相符龍馬降精牝牡襲氣如霜
馬齒似玉犬牙水銀與姹女同名朱汞共嬰
兒合體明分藥質細露丹形盡周已化之潜
功大顯未萌之眹兆非天下之至神其孰能
與於此哉其有假借爻象寓此事端不敢漏
泄天機未忍祕藏玄理是以鋪舒不已羅縷
再三欲罷不能遂成篇軸蓋欲指陳要道汲
引將來痛彼有生之身竟作全陰之鬼非天
下之至仁其孰能與於此哉復有通德三光
遊精八極服金砂而化形質餌火汞以鍊精
魂故得體變純陽神生眞宅落三尸而超三
界朝上清而登上仙非天下之至眞其孰能
與於此哉曉所分眞契爲章義者蓋以假借
爲宗上下无準文泛而道正事顯而言微後
世議之各取所見或則分字而議或則合句
而箋不無畎澮殊流因有妍媸互起末學尋
究難便洞明既首尾之議論不同在取捨而
是非无的今乃分章定句所貴道理相黏合
義正文及冀藥門附就故以四篇統分三卷
爲九十章以應陽九之數名曰分章通眞義
復以朱書正文墨書旁義而顯然可覽也上
卷分四十章中卷分三十八章下卷分十二
章内有歌鼎器一篇謂其詞理鈎連字句零
碎分章不得故獨存焉以應水一之數喻丹
道陰陽之數備矣復自依約眞契撰明鏡圖
訣一篇附于下卷之末將以重啓眞契之户
牖也曉因師傳授歲久留心不敢隱蔽玄文
是用課成眞義庶希萬一貽及後人也昌利
化飛鶴山眞一子彭曉序

















周易參同契分章通眞義卷上
　　(朝散郎守尚書祠部員外郎賜紫金/魚袋昌利化飛鶴山眞一子彭曉註)
　　　乾坤者易之門户章第一
乾坤者易之門户衆卦之父母坎離匡郭運
轂正軸
　太易太初之前雖含虚至妙則未見兆萌
　太始太素太極之際因有混成乃混沌也
　中有眞一之精爲天地之始爲萬物之母
　一氣既形二儀斯析然後有乾坤焉有陰
　陽焉有三才五行焉有萬物衆名焉故配
　乾坤爲天地之紀綱運陰陽爲造化之橐
　籥是以乾坤立而陰陽行乎其中矣魏公
　謂修金液還丹與造化同途因託易象而
　論之莫不首採天地眞一混沌之氣而爲
　根基繼取乾坤精粹潜運之蹤而爲法象
　循坎離否泰之數而立刑德盜陰陽變化
　之機而成冬夏陰生午後陽發子初動則
　起於陽九靜則循於陰六乃修丹之大㫖
　也故以乾坤爲鼎器以坎離爲匡郭以水
　火爲夫妻以陰陽爲龍虎以五行爲緯而
　含眞精以三才爲經而聚純粹寒來暑往
　運行於三百八十四爻兔起烏沈升降於
　三百八十四日此皆始於乾坤二卦之體
　而成變化者也故云乾坤者易之門户衆
　卦之父母也
　　　牝牡四卦章第二
牝牡四卦以爲槖籥覆冒陰陽之道猶工御
者準繩墨執銜轡正規矩隨軌轍處中以制
外數在律歷紀月節有五六經緯奉日使兼
并爲六十剛柔有表裏
　凡修金液還丹鼎中有金母華池亦謂之
　金胎神室乃用乾坤坎離四卦爲藥橐籥
　者樞轄也覆冒者包裹也則有陰鼎陽爐
　剛火柔符皆依約六十四卦周而復始循
　環互用又於其間運春夏秋冬分二十四
　氣擘七十二候以一年十二月氣候蹙於
　一月内以一月氣候陷於一晝夜十二辰
　中定刻漏分二弦隔子午按陰陽通晦朔
　合龍虎依天地之大數協陰陽之化機其
　或控御不差運移不失則外交陰陽之符
　内生龍虎之體故云善工者準繩墨以无
　差能御者執銜轡而不撓合其䂓矩孰轍
　也蓋喻修丹之士運火候也月節有五六
　乃三十日也晝夜各一卦乃六十卦也乾
　坤坎離四卦爲藥之父母樞轄鼎器則非
　晝夜之數契乃統而言之兼并爲六十四
　卦也經緯奉日使者卦爻爲日用之經而
　緯者律歷數也剛柔有表裏者陽剛陰柔
　水火金木互爲表裏也
　　　朔旦屯直事章第三
朔旦屯直事至暮蒙當受晝夜各一卦用之
依次序
　凡運晝夜陰陽升降火數皆依約卦爻晝
　夜各一卦直事始以屯蒙二卦爲首朝屯
　暮蒙從此爲次序也
　　　既未至晦爽章第四
既未至晦爽終則復更始日辰爲期度動靜
有早晩
　既未者既濟未濟二卦也晦爽者晦朔陰
　陽明暗往復也日辰爲期度動靜有早晩
　者謂陽屬動陰屬靜於十二辰中早晩分
　隔陰陽升降火數周而復始更互用之也
　　　春夏據内體章第五
春夏據内體從子到辰巳秋冬當外用自午
訖戌亥
　陽火自子進符至巳純陽用事乃内陰求
　外陽也陰符自午退火至亥純陰用事乃
　外陽附内陰也此内外之體盛衰之理始
　復而終坤皆以爻象則之也
　　　賞罰應春秋章第六
賞罰應春秋昏明順寒暑爻辭有仁義隨時
發喜怒如是應四時五行得其理
　春氣發生謂之賞秋氣肅殺謂之罰自子
　丑寅爲春卯辰巳爲夏陽火候也午未申
　爲秋酉戌亥爲冬陰符候也乃於十二辰
　中運其火符應此四時五行昏明寒暑仁
　義喜怒爻象不得纖毫參差故謂之不失
　鼎内四時不虧象中寒暑則其丹必成矣
　古歌曰聖人奪得造化意手摶日月安爐
　裏微微騰倒天地精攅簇陰陽走神鬼日
　魂月魄若箇識識者便是眞仙子鍊之餌
　之千日期身既無陰那得死是故修金液
　還丹若非取法象天地造化以自然之情
　則无所成也
　　　天地設位章第七
天地設位而易行乎其中矣天地者乾坤之
象也設位者列陰陽配合之位也易謂坎離
坎離者乾坤二用二用无爻位周流行六虚
往來既不定上下亦无常幽潜淪匿變化於
中包囊萬物爲道紀綱
　天地設位者以其既濟鼎器法象乾坤也
　易行乎其中者乃陰陽坎離符火運行其
　中也既鼎器法乾坤復於其中安金母以
　備天地人三才也坎離二用无爻位者謂
　外施水火運轉動靜无常故周流六虚往
　來上下无常位也或隱或顯或用或潜更
　爲變化之宗互作生成之母故云爲道紀
　綱也
　　　以无制有章第八
以无制有器用者空故推消息坎離没亡
　无者龍也有者虎也无者汞陽之氣也有
　者鉛陰之質也鉛汞處空器之中而未能
　自生變化因坎離升降推運四時遂見生
　成蓋用空器而以无制有也古文龍虎經
　曰有无相制朱雀炎空故陰生陽退陽起
　陰潜一消一息則坎離隨時而没亡也
　　　言不苟造章第九
言不苟造論不虚生引驗見效校度神明推
類結字原理爲證坎戊月精離己日光日月
爲易剛柔相當土王四季羅絡始終青赤白
黑各居一方皆禀中宫戊己之功
　聖人不苟造虚言而惑後世故引驗日月
　推校神明分擘剛柔指陳金水喻龍虎而
　取象運陰陽而採精以五土而終功以四
　季而結裹遂得青赤白黑循環而皆禀戊
　己也坎戊月精者月陰也戊陽也乃陰中
　有陽象水中生金虎也離己日光者日陽
　也己陰也乃陽中有陰象火中生汞龍也
　故修丹採日月之精華合陰陽之靈氣周
　星數滿陰陽運終盡歸功於土德而神精
　備矣推類結字者蓋易字象日月也
　　　易者象也章第十
易者象也懸象著明莫大乎日月窮神以知
化陽往則陰來輻湊而輪轉出入更卷舒易
有三百八十四爻據爻摘符符謂六十四卦
晦至朔旦震來受符當斯之際天地媾其精
日月相撢持雄陽播玄施雌陰化黄包混沌
相交接權輿樹根基經營養鄞鄂凝神以成
軀衆夫蹈以出蝡動莫不由
　易者象也蓋以日月相合而成也金液還
　丹莫不合日月陰陽精氣而成也故陰陽
　精氣出入卷舒晝夜循環周而復始約六
　十四卦依三百八十四爻據爻摘符火隨
　進退陰來陽往陽伏陰施東西之氣相交
　夫婦之情相契當斯之際震來受符天地
　媾其精神日月合其魂魄混沌者神室象
　雞子兩弦相合如混沌也陽龍陰虎在混
　沌中相承交感之氣樹立根基長養鄞鄂
　以至凝神成軀終爲精物也故鼎室中乃
　自是一天地也凡關蝡動之物莫不由之
　也雄陽屬天乃玄也雌陰屬地乃黄也此
　乃老陽老陰乾父坤母互用火符極數也
　則知一鼎中造化一一明象天地運動發
　生萬類也若火候失時抽添過度寒暑不
　應進退差殊則令天地之間憑何節候而
　生物象哉憑何陰陽而生龍虎哉
　　　於是仲尼章第十一
於是仲尼讃鴻濛乾坤德洞虚稽古當元皇
關雎建始初昏冠氣相紐元年乃牙滋
　仲尼讃易道分乾坤爲萬物之首立咸恒
　爲夫婦之宗闢之鴻濛鑿之混沌顯鬼神
　之狀通天地之情則君臣父子夫婦男女
　五行相生相尅萬物變化之機盡矣乃乾
　坤昭其洞虚也故魏公喻易剏立鼎器運
　動天機媾龍虎之形合夫婦之體初則全
　无形質一如鴻濛混沌之中既經起火運
　符則男女精氣相紐故關雎兩慕昏冠相
　求自此起火之初便應元年滋産日居月
　諸龍虎之體就矣
　　　聖人不虚生章第十二
聖人不虚生上觀顯天符天符有進退詘伸
以應時故易統天心
　伏犧聖人仰觀俯察定易象之數知萬物
　之情留示後人俾未達者既得窺天地之
　竅盗陰陽之精識造化之根辨符應之體
　相生相尅進退詘伸皆在乎掌握故云易
　統天心也是以設法象採至精貝鼎爐運
　符火循刻漏行卦爻定時辰分節候以盡
　天地之大數也
　　　復卦建始萌章第十三
　　復卦建始萌長子繼父體因母立兆基
消息應鍾律升降據斗樞三日出爲爽震
庚受西方八日兊受丁上弦平如繩十五
　乾體就盛滿甲東方蟾蜍與兔魄日月氣
雙明蟾蜍視卦節兔者吐生光七八道已訖
屈折低下降
　復卦始建萌長子繼父體因母立兆基者
　六陰爻下初變一陽爻爲復卦故云建始
　萌也謂因坤卦下變一乾爻内體成震坤
　是震之孕母故云立兆基也震是乾之長
　子從此隨時漸變至十五日變成純乾乾
　父也故云繼父體也亦如月自三日生形
　至于八成上弦陽數得半喻鼎中金水各
　半也至十五日圓滿出於東方蟾蜍與兔
　魄雙明喻鼎中金水圓滿得火候也魏公
　託此卦象喻月生者蓋將半月三候陷於
　半日六辰内進陽火抽添於鼎中内受火
　符有此變化兆萌也七八道已訖者謂十
　五日乾體成就也屈折低下降者謂下文
　十六日以後退陽火用陰符也
　　　十六轉受統章第十四
十六轉受統巽辛見平明艮直於丙南
下弦二十三坤乙三十日東北䘮其朋節
盡相禪與繼體復生龍
　十六轉受統者謂十六日以後陽火初退
　陰符始生也巽辛見平明者亦如陽火初
　進之時與月生三日同也下弦二十一者
　復如上弦同義金水各半也坤乙三十日
　東北䘮其朋者陰符到此消盡陽火也縁
　一月内陰陽各半陰陽相禪水火相須一
　月既終復又如初再用復卦起首故云繼
　體復生龍也
　　　壬癸配甲乙章第十五
壬癸配甲乙乾坤括始終七八數十五九六
亦相應四者合三十陽氣索滅藏八卦布列
曜運移不失中
　壬癸陰也甲乙陽也陰陽相配謂丹母在
　乾坤鼎中受陽龍陰虎相合之氣故云乾
　坤括始終也七人九六四者合三十日也
　三十日内七九應陽數六八應陰數乾坤
　各分其半至三十日而盡陰符陽火俱終
　故當一月運火之時皆循八卦列曜運行
　子午東西抽添升降則陰陽舒卷使金水
　調和如或運火失時霖旱不節既虧生成
　之理難留龍虎之形運火之士細忖度之
　　　元精眇難覩章第十六
元精眇難覩推度效符證居則觀其象準擬
其形容立表以爲範占候定吉凶發號順時
令勿失爻動時上察河圖文下序地形流中
稽於人心參合考三才動則循卦節靜則因
彖辭乾坤用施行天地然後治可得不愼乎
　元精者是鼎中神靈眞精天地之元氣也
　摶之不得視之不見而能潜隨化機生成
　萬物既窈冥難覩當推效符證立表爲範
　發號施令以應天符故仰觀象天文俯察
　循地理乃得合天地之魂魄會陰陽之慘
　舒樹立三才勘定休王依卦象順爻辭分
　旦暮叙升降故得乾坤泰而夫婦和龍虎
　交而天地理以上並論循刻漏運符火明
　抽添分進退一一不失日月星辰行度之
　數則鼎内依四時生産萬物神精也連符
　火之士得不愼乎
　　　御政之首章第十七
御政之首管括微密開舒布寳要道魁柄統
化綱紐爻象内動吉凶外起五緯錯順應時
感動四七乖戾誃離俯仰
　御政之首者運符火之士起首次第也既
　鑄金成鼎器則管括固濟令微密也開舒
　布寳者内金舒暢滋液金水相依也復隨
　斗柄經歷十二辰上順五星於四七之間
　(四七乃二/十八宿也)如或緯候參差節符不應則吉
　凶生於爻象符火失於晨昏致使外五星
　錯亂則内五氣不和四七乖戾則周星誃
　離而鼎内不生成也外火雖動而行内符
　閑靜不應則天魂地魄不相交接是以星
　辰錯亂日月差殊四季不調萬物不産良
　由運火夏秋失節致鼎中霖旱不常也
　　　文昌統録章第十八
文昌統録詰責台輔百官有司各典所部
　文昌統録者斗魁戴筐六星曰文昌官一
　曰上將二曰次將三曰貴相四曰司命五
　曰司録六曰司灾台輔者魁下六星兩兩
　相比者曰三台主宰天下者上佐天子理
　陰陽順四時下遂萬物之宜使卿大夫各
　得任其職則象鼎内受天地萬物之氣而
　生成變化也陰陽既乖四時失度猶運符
　火之士調燮過差故云詰責也金液還丹
　秘在鉛火二字爲之終始既得眞鉛又難
　得眞火也其可輕議也哉是以魏公廣而
　喻之猶慮後人之迷惑也
　　　日合五行精章第十九
日合五行精月受六律紀五六三十度度竟
復更始原始要終存亡之緒或君驕溢亢滿
違道或臣邪佞行不順軌弦望盈縮乖變凶
咎執法刺譏詰過貽主
　日合五行精者每一月一度與月交媾也
　月受六律紀者謂金水於鼎内逐月分受
　得半月律氣也(律吕各六而/日月共分之)日月五星經
　緯共生萬物喻鼎内受外來陰陽之氣升
　降子午之符排運五星之精交媾日月之
　
　粹否泰相繼存亡相緒周而更始始復而
　終坤也其神室陰精處中宫居土德而象
　君若鼎内應外不專良由國君驕溢則四
　方貢輸不入臣下邪佞致使時刻有差弦
　望虧盈晦朔吝咎皆歸過於主主即金精
　土德神室也臣即五行六律精氣也得失
　即運符火之士也因玆姹女逃亡赤龍奔
　逸神精既走金液何求
　　　辰極受正章第二十
辰極受正優游任下明堂布政國无害道内
以養己安靜虚无原本隱明内照形軀閉塞
其兊築固靈株三光陸沈温養子珠視之不
見近而易求
　辰極受正優游任下者謂神胎居中宫喻
　君處明堂如北辰也陰陽五行之氣臣下
　也但君臣理内如北辰正天之中則陰陽
　五行之氣順和鼎室金水之液滋生君得
　以養己安靜任運虚无自然變化也原本
　隱明内照形軀者謂金能隱明又能自照
　得火而同益光明也閉塞其兊者兊口也
　既安金虎靈根於中宫則須固濟築塞其
　鼎口運役三光眞精而入其内哺養子珠
　靈汞故云三光陸沈也三光者即陽火陰
　符金胎以象日月星也外運亦有三光分
　在動靜爻刻之内陰陽符火之中變化而
　成也縁内外各有陰陽變易之體不可備
　論到此微妙非口訣難以書傳也金汞在
　鼎變化難測莫可得而窺視或以天機運
　制法象樞轄則金汞不敢逃亡龍虎得以
　交媾故云近而易求也陰符曰宇宙在乎
　手萬化生乎身也
　　　黄中漸通理章第二十一
黄中漸通理潤澤達肌膚初正則終脩榦立
末可持一者以掩蔽世人莫知之
　易曰君子黄中通理正位居體美在其中
　而暢於四肢發於事業美之至也謂金虎
　在鼎中初受外來陰陽精氣漸漸潤澤肌
　膚既初受氣始生萌芽正其枝榦而終成
　果實也蓋喻金砂眞汞初吐芽糵也一者
　水也縁水根眞金在器内固濟蒙蔽常人
　莫能知之也
　　　上德无爲章第二十二
上德无爲不以察求下德爲之其用不休上
閉則稱有下閉則稱无无者以奉上上有神
德居此兩孔穴法金氣亦相須
　上德者水在上也下德者火在下也水火
　既濟乾坤之謂也水在上常靜无爲而處
　陰不以察求也火在下常動運轉經歷十
　二辰内其用不休也上閉稱有内水也下
　閉稱无外火也无者以奉上謂火運四時
　五行之氣以資奉神胎故云上有神德居
　即神胎金汞也此兩孔穴法金氣亦相須
　者謂水火陰陽二氣雙閉相須而成神藥
　餘无别徑也魏公述此一章深明法象大
　綱神藥指歸也
　　　知白守黑章第二十三
知白守黑神明自來白者金精黑者水基水
者道樞其數名一陰陽之始玄含黄芽五金
之主北方河車故鉛外黑内懷金華被褐懷
玉外爲狂夫
　白者金也黑者水也知金水之根用爲藥
　基則神精自生於器中故云神明自來也
　白金自水而産乃爲神器水體不絶乃金
　水兩情爲道樞紐也水數一爲天地陰陽
　五行萬物之始也水一火二木三金四土
　五是也玄含黄芽者謂金水生黄芽也五
　金之主北方河車河車者水火也謂水火
　二氣運生五行也故鉛外黑内懷金華者
　謂鉛未化白金之前混於礦内外貌黑而
　内藏金華猶被褐懷玉之狂夫也
　　　金爲水母章第二十四
金爲水母母隱子胎水者金子子藏母胞眞
人至妙若有若无髣髴大淵乍沈乍浮退而
分布各守境隅
　水生於金金爲水母謂金生水而反隱形
　於水乃隱子胎也水者金子子藏母胞謂
　黑鉛變質而寄位西方爲白虎金胎水含
　金而復藏質於金胞中眞水銀是也眞人
　至妙各守境隅者謂眞汞被外來符火逼
　逐在母胞中乍沈乍浮飛伏不定若有若
　无繼以符應進退又各守其界分則不敢
　動越也魏公述此一章深明内象視聽不
　及眞精希夷出没之狀也玄妙哉神聖哉
　　　採之類白章第二十五
採之類白造之則朱鍊之表衛白裏貞居方
圓徑寸混而相拘先天地生巍巍尊高
　採之類白者謂初運動之時先以白金爲
　首也造之則朱者謂陶冶之際次以赫火
　成朱也鍊爲表衛白裏貞居者蓋以白金
　爲神室也方圓徑寸混而相符者謂金胎
　象混沌而製造分上下兩弦中宫方圓徑
　寸以安眞汞既兩弦相合固濟綿密使陰
　陽相符纖微不漏以養龍虎古歌曰固濟
　胎不泄變化在須臾是也先天地生巍巍
　尊高者謂眞鉛未有天地混沌之前鉛得
　一而相形次則漸生天地陰陽五行萬物
　衆類故鉛是天地之父母陰陽之本元蓋
　聖人採天地父母之根而爲大藥之基聚
　陰陽純粹之精而爲還丹之質殆非常物
　之造化也則修丹之始須以天地根爲藥
　根以陰陽母爲丹母如不能於其間生天
　地陰陽者即非金液還丹之道若以有天
　地陰陽之後所産者五金八石草汁木灰
　晨霜夜露雪漿冰水青鹽白滷諸物雜類
　而爲之者不亦難乎同志思之久而自悟
　故後篇云萬遍將可睹神明或造人(下卷/八十)
　(三章/内云)
　　　旁有垣闕章第二十六
旁有垣闕狀似蓬壺環帀關閉四通踟蹰守
禦密固閼絶姦邪曲閣相通以戒不虞可以
无思難以愁勞神氣滿室莫之能留守之者
昌失之者亡動靜休息常與人俱
　凡修還丹有壇爐鼎竈上下相接如蓬壼
　之狀周旋四通鼎内復有神室金胎委曲
　相連鼎外復有樞轄固濟閼絶姦邪以防
　眞氣走失方免别生思慮仍无悉勞也雖
　固密隄防得神氣滿於室内又須調運陰
　陽交互施功將以留連眞精而成變化如
　運火符差忒縱有眞精在内亦復飛走不
　住全在爕調水火守而勿失則必昌盛故
　
　眞氣動靜休息一一常與人俱也
　　　是非歷藏法章第二十七
是非歷藏法内視有所思履行步斗宿六甲
以日辰陰道厭九一濁亂弄元胞食氣鳴腸
胃吐正吸外邪晝夜不卧寐晦朔未嘗休身
體日疲倦恍惚狀若癡百脉鼎沸馳不得清
澄居累士立壇宇朝暮敬祭祠鬼物見形象
夢寐感慨之心歡意恱喜自謂必延期遽以
夭命死腐露其形骸舉措輙有違悖逆失樞
機諸述甚衆多千條有萬餘前却違黄老曲
折戾九都
　是非歷藏法之曲折戾九都者魏公謂世
　人不達大道之宗元而趨旁門之曲逕故
　有内思小伎履步魁綱六甲日辰乃童蒙
　之漸階也復有對境接氣房中之術屈伸
　握固閉氣咽津因兹氣亂神疲魂傷魄瘁
　以致陽神逃於宫宅陰賊盜於肺肝良由
　内外相侵寅申相逼七魄遊於死尸三尸
　戰於眼睛百脉沸騰三田潰亂本期永壽
　反爾傷生豈得見於清澄乎復有外立壇
　墠祭祀淫鬼欲希遇道乞遂延齡致使鬼
　氣傳於精魂邪風起於心室或交夢寐或
　見形聲自謂長生可期不知我命在我乃
　致促限棄腐形骸此屬多般皆爲左道欲
　行轉住欲速更遲悖亂至眞乖訛天理妄
　稱高道明違黄帝之文蔽隱眞詮全失老
　君之㫖故魏公不欲人習旁門便令徑入
　正道而歷藏諸法縱有小成終亦不免其
　死壞唯金液還丹得服之後返老爲嬰位
　證眞人與天位同其長久也故下文云金
　砂入五内霧散若風雨薰蒸達四肢顔色
　恱澤好鬢髮白變黑更生稚牙齒老翁復
　丁壯耆嫗成姹女改形免世厄號之曰眞
　人(本卷三十/二章内云)又黄庭經曰百二十年猶可
　還過此修道誠甚難須待九轉八瓊丹日
　月之華救老殘則知此法是白日沖天長
　生之上道明矣
　　　明者省厥㫖章第二十八
明者省厥㫖曠然知所由勤而行之夙夜不
休服食三載輕舉遠遊跨火不焦入水不濡
　
能存能亡長樂无憂道成德就潜伏俟時太
一乃召移居中洲功滿上升膺籙受圖
　魏公警好道之人省究其㫖當自豁然既
　得之後夙夜勤修終始勿怠藥成之後服
　食三年輕舉遠遊水火無礙坐存立亡暗
　施陰德潜伏俟時太乙見召移居中洲計
　日上升膺籙受圖也太乙乃修丹之主司
　也中洲乃神州也世人初得道鏤名金簡
　於此州膺受圖籙始獲上升也
　　　火記不虚作章第二十九
火記不虚作演易以明之偃月法鼎爐白虎
爲熬樞汞日爲流珠青龍與之俱舉東以合
西魂魄自相拘上弦兊數八下弦艮亦八兩
弦合其精乾坤體乃成二八應一斤易道正
不傾銖有三百八十四亦應卦爻之數
　火雖有記須約易道而行之循諸卦爻運
　諸否泰鼎器偃月即仰月也金虎在内爲
　藥樞機朱汞青龍被丙丁朱雀隨時趁逐
　俱入金胎故謂之舉東合西也魂魄者東
　龍魂西虎魄也上下兩弦合一斤之數分
　三百八十四銖應一月二八之候則乾坤
　形體俱就與一周天之數同也
　　　金入猛火中章第三十
金入於猛火色不奪精光自開闢以來日月
不虧明金不失其重日月形如常金本從月
生朔旦受日符金返歸其母月晦日相包隱
藏其匡郭沈淪於洞虚金復其故性威光鼎
乃熺
　五行相剋火乃剋金金得火復能成器兩
　不傷損故金胎在鼎中而不耗散金色益
　自光明自立乾坤鼎器以來日月運精入
　内兩相有益俱得精明金體重如初日月
　常環照也金本從月生者金是陰精寄位
　西方故云金從月生月自朔旦受日辰之
　符因生金也金返歸其母者月轉受統金
　歸於水至月晦陽氣消盡則金水兩物情
　性自相包裹隱藏匡郭沈淪洞虚也月晦
　象年終月朔象年首也金水成形鼎室長
　含和氣乃見成功故云鼎喜喜則和怡和
　怡則金水凝結自然之道備矣
　　　子午數合三章第三十一
子午數合三戊己號稱五三五既和諧八石
正綱紀呼吸相貪欲佇思爲夫婦黄土金之
父流珠水之母水以土爲鬼土鎭水不起朱
雀爲火精執平調勝負水盛火消滅俱死歸
厚士三性既合會本性共宗祖
　子水數一午火數二共合成三也戊己土
　數五也三五合成八此乃三五既和諧八
　石正綱紀也故得青龍呼白虎白虎吸龍
　精呼吸相貪育佇思爲夫婦也黄土金之
　父流珠水之母者土能堨水銀乃得不飛
　走則四季尾火行土候是也金全自朱雀
　火神調匀勝負水盛火滅晦朔俱終歸功
　土德也三性既合會本性共宗祖謂金火
　自一數水氣中産出蓋是先天地生元始
　氣中而能生五行非只以金火二味而已
　　　巨勝尚延年章第三十二
巨勝尚延年還丹可入口金性不敗朽故爲
萬物寳術士服食之壽命得長久土遊於四
季守界定䂓矩金砂入五内霧散若風雨薰
蒸達四肢顔色恱澤好髮白皆變黑齒落生
舊所老翁復丁壯耆嫗成姹女改形免世厄
號之曰眞人
　巨勝胡麻人食之尚得延年況金液還丹
　入口豈不長生乎還丹始生於眞金金體
　故无敗朽然眞金是天地元氣之祖以爲
　萬物之母道德經曰无名天地之始有名
　萬物之母是也天地之先一氣爲初而生
　萬象金是水根取爲藥基是故眞金母能
　産金砂而成還丹也土遊四季爲丹道始
　終也魏公喻後人修鍊服之神妙不同凡
　藥此砂入口如雲霧風雨徑入五臟四肢
　還童却老變髮生牙長生久視矣
　　　胡粉投火章第三十三
胡粉投火中色壞還爲鉛氷雪得温湯解釋
成太玄金以砂爲主禀和於水銀變化由其
眞終始自相因欲作服食仙宜以同類者植
禾當以黍覆雞用其子以類輔自然物成易
陶冶魚目豈爲珠蓬蒿不成檟類同者相從
事乖不成寳是以燕雀不生鳳狐兔不乳馬
水流不炎上火動不潤下
　胡粉制黑鉛而成若投火中却歸鉛體氷
　雪自水氣而結若以湯沃還化爲水金砂
　水銀皆一體之物以金爲母還産砂汞故
　云植禾以其黍覆雞以其卵一旦受氣足
　乃成雞與黍蓋種類相生終始相因自然
　之道也若以金石草木霜露氷雪鹽滷之
　類皆爲誤用上文註中已詳說矣(本卷二/十五章)
　(内/註)是將天地根爲藥根眞金母爲藥母今
　産陰陽成精金砂靈汞以爲長生之藥不
　其然乎故云燕雀不生鳳狐兔不乳馬火
　性本炎上不可使潤下水性本潤下不可
　使炎上既以自然本性根類而推之則金
　母産金砂明矣
　　　世間多學士章第三十四
世間多學士高妙負良才邂逅不遭遇耗火
亡貨財據案依文說妄以意爲之端緒无因
縁度量失操持擣治羗石膽雲母及礜磁硫
黄燒豫章泥澒相鍊飛鼓下五石銅以之爲
輔樞雜性不同類安有合體居千舉必萬敗
欲黠反成癡僥倖訖不遇聖人獨知之稚年
至白首中道生狐疑背道守迷路出正入邪
蹊管窺不廣見難以揆方來
　魏公謂世間多有博學通儒之士留心道
　域好火求玄邂逅不遇明師但只看文據
　訣妄自出意虚損貨財擣治雜藥擬望長
　生度世歷年白首執而不回迷守管窺自
　入邪徑千舉萬敗難揆將來雜性不同類
　上文註中已釋之矣
　　　若夫至聖章第三十五
若夫至聖不過伏犧始畫八卦效法天地文
王帝之宗結體演爻辭夫子庶聖雄十翼以
輔之三君天所挺迭興更御時優劣有步驟
功德不相殊制作有所踵推度審分銖有形
易忖量无兆難慮謀作事令可法爲世定詩
書素无前識資因師各悟之皓若褰帷帳瞋
目登高臺
　魏公讚伏犧文王孔子三聖人天縱英靈
　互有明德演易道則通天地萬物之情删
　詩書則叙君臣衆名之訓復有定爻象析
　分銖筭轄周星數窮大衍天地雖大難緘
　否泰之機陰陽至虚无藏動靜之數是以
　聖人因之取謀大道以乾坤象鼎室使抱
　一氣而宗萬靈陰陽貫晷時俾歷六虚而
　生庶類然有形易忖者天地也無兆難謀
　者陰陽也若不因三聖演易將水火何路
　施張若不賴萬世垂文驅龍虎何門鈐鍵
　故云素無前識因此悟之若褰帷帳則明
　有所覩如登高臺復莫知其極蓋喻聖人
　之道仰之彌高鑚之彌堅也因易而復明
　火記下文當略釋之
　　　火記六百篇章第三十六
火記六百篇所趣等不殊文字鄭重說世人
不熟思尋度其源流幽明本共居竊爲賢者
談曷敢輕爲書若遂結舌瘖絶道獲罪誅寫
情著竹帛又恐泄天符猶豫增歎息俛仰綴
斯愚陶冶有法度未忍悉陳敷略述其綱紀
枝條見扶踈
　火記六百篇蓋是周星運火之大數朝暮
　各係一卦直事云六百篇篇次一一皆同
　故年與月同月與日同日與時同也魏公
　既不敢結舌而蔽大道復不敢顯書竹帛
　而泄天機猶豫增歎深慮不及將來故略
　述綱紀少露枝條其餘細微備于口訣云
　耳
　　　以金爲隄防章第三十七
以金爲隄防水入乃優游金計有十五水數
亦如之臨爐定銖兩五分水有餘二者以爲
眞金重如本初其三遂不入火二與之俱三
物相合受變化狀若神下有太陽氣伏蒸須
臾間先液而後凝號曰黄輿焉歲月將欲訖
毁性傷壽年形體爲灰土狀若明窓塵
　金母在中宫爲水銀隄防則金水優游情
　性相戀金水逐辰受氣各得其半共合一
　斤之數既産金砂母亦不損故云金重如
　本初也其三不入者眞土也金火木爲三
　物被水火二者逐辰與之俱入器中乃得
　三性合會二味相拘變化若神也金母始
　因太陽精氣伏蒸遂能滋液而後凝結是
　名黄輿焉以至周星陰陽五行功考互漏
　退位藏形盡歸功於中宫黄帝土德也故
　云毁性傷壽年歸土德而化土則神精狀
　若明窓塵也
　　　擣治并合之章第三十八
擣治並合之持入赤色門固塞其際會務令
致完堅炎火張於下晝夜聲正勤始文使可
修終竟武乃陳候視加謹愼審察調寒温周
旋十二節節盡更須親氣索命將絶休死亡
魄魂色轉更爲紫赫然成還丹粉提以一丸
刀圭最爲神
　擣治丹基堅完固濟然後安鼎内號曰赤
　色門上水流下下火炎上晦朔進退晝夜
　升降文發子初武隨巳止午起陰符以至
　於亥運之否泰調以寒温十二節終終則
　更始一周火足魂魄改形轉爲紫金赫然
　成丹服之一粒刀圭更神神妙之功述无
　盡已
　　　推演五行數章第三十九
推演五行數較約而不繁舉水以激火奄然
滅光明日月相激薄常在晦朔間水盛坎侵
陽火衰離晝昏陰陽相飲食交感道自然
　五行是虚無之氣窺視難名若以天地緫
　數則之則无逃其運用致感鼎内五行自
　拘陰陽交媾火興水退水激火衰日魂起
　於朔晨月魄終於晦暮雄雌相禪砂汞互
　生天地自然而丹道昭矣
　　　名者以定情章第四十
名者以定情字者縁性言金來歸性初乃得
稱還丹吾不敢虚說倣傚聖人文古記題龍
虎黄帝美金華淮南鍊秋石王陽加黄芽賢
者能持行不肖母與俱古今道猶一對談吐
所謀學者加勉力留連深思惟至要言甚露
昭昭不我欺
　金者情也水者性也金既生水銀是情歸
　性也且金生於水水爲金母水復生於金
　金返爲水母故有還丹之號上文云母隱
　子胎子藏母胞是也(本卷二十/四章内云)然魏公所
　述殆无虚詐乃託易象及古文龍虎經而
　論之仍讃黄帝淮南王王陽先眞聖人皆
　能持而行之古今共一門徑非不肖者所
　可及也故喻後來留意思之要言甚露明
　明明不我欺也


周易參同契分章通眞義卷上





周易參同契分章通眞義卷中容四
　　(朝散郎守尚書祠部員外郎賜紫金/魚袋昌利化飛鶴山眞一子彭曉註)
　　　乾坤剛柔章第四十一
乾剛坤柔配合相包陽禀陰受雄雌相須須
以造化精氣乃舒坎離冠首光耀垂敷玄冥
難測不可畫圖聖人揆度參序无基四者混
沌徑入虚无六十卦周張布爲輿龍馬就駕
明君御時和則隨從路平不邪邪道險阻傾
危國家
　乾剛坤柔配合相包凡修金液還丹先立
　乾坤既濟鼎器然後使陰陽合精氣於其
　中次運水火坎離繼合日月龍虎故得鼎
　中光耀玄冥罔窺良由參度聖文究尋藥
　母俾乾坤坎離混而相符遊降六虚敷舒
　五氣循六十卦歷十二辰布爲車輿以迎
　龍馬内有中宫金母如君治國御時運和
　氣以相從任无爲而大順是故路平不陂
　无往不復若或運火參差取時无準則路
　生險阻家國見傾致使神室金妃无憑滋
　産然金丹之要全在鉛火二字鉛火則水
　火也爲還返之宗祖其餘五行氣候皆輔
　助而成功金妃則母也
　　　君子居室章第四十二
君子居其室出其言善則千里之外應之謂
萬乘之主處九重之室發號施令順陰陽節
藏器待時勿違卦月屯以子申蒙用寅戌餘
六十卦各自有日
　易曰君子居其室出其言善則千里之外
　應之喻金翁處於神室如君居九重之上
　凡運旦夕水火如發施號令欲令衆氣得
　所又須安靜无爲藏器俟時順爻辭循刻
　漏一一領覽屯蒙旦夕之符謂六十卦應
　一月候晝夜各受一卦周而復始寅申是
　陰陽終始之位也
　　　聊陳兩象章第四十三
聊陳兩象未能究悉立義設刑當仁施德逆
之者凶順之者吉按歷法令至誠專密謹候
日辰審察消息纖芥不正悔吝爲賊
　聊陳兩象謂水火陰陽也從子至巳屬春
　夏火行發生之候合於器内而温養神精
　乃象施仁德也自午至亥屬秋冬符運肅
　殺之候降於胎中而凝合靈汞乃象立刑
　儀也魏公使後人則日月之行度分陰陽
　之廢興循以卦爻順之寒暑垂誡專謹消
　息往來俾鼎内悔吝不生象中盜賊不起
　則赤精降氣白汞成形金液還丹不日而
　就矣
　　　二至改度章第四十四
二至改度乖錯委曲隆冬大暑盛夏霜雪二
分縱横不應漏刻風雨不節水旱相伐蝗蟲
湧沸群異旁出天見其怪山崩地裂孝子用
心感動皇極近出己口遠流殊域或以招禍
或以致福或興太平或造兵革四者之來由
乎胸臆
　夏至冬至春分秋分此四者謂子午卯酉
　於十二辰間分擘四季疆界復有土德巡
　遊四季之末生成龍虎金木之形非只以
　四季爲文更於十二辰間又分二十四氣
　七十二候象一年之氣數也如纖毫刻漏
　參差咫尺日月失度晦朔偏頗晝夜不等
　或陽火過刻水旱不調則隆冬變爲大暑
　或陰符失節寒暖相侵則盛夏返作濃霜
　金宫既砂汞不萌一鼎乃蟲螟互起大則
　山崩地圮金虎與木龍沸騰小則雨暴風
　飄坎男共離女奔逸金虎木龍乃東西之
　魂魄坎男離女是南北之夫妻孝子迸散
　者則胎中眞汞被火候過差飛走不住以
　至皇極鼎口因而迸出殊域也或吉或凶
　或興或起四者及以上變證皆由運火之
　士胸臆也若能軌範天機衡量日月細意
　調爕至誠運圖召和氣於鼎内而産乾精
　俾眞宰於胎中而生坤粹號曰眞水銀是
　也
　　　動靜有常章第四十五
動靜有常奉其繩墨四時順宜與氣相得剛
柔斷矣不相涉入五行守界不妄盈縮易行
周流屈伸反復
　凡運水火動靜依時使龍虎二氣相須子
　母重胞慕戀五行守界四季周流盈縮不
　虧反復无失即日見其功成矣
　　　晦朔之間章第四十六
晦朔之間合符行中混沌鴻濛牝牡相從滋
液潤澤施化流通天地神明不可度量利用
安身隱形而藏始於東北箕斗之鄉旋而右
轉嘔輪吐萌潜潭見象發散精光
　晦朔之間金水符合之際艮後寅前是也
　陽符既退金水同宗故混沌相符牝牡相
　得流氣滋潤施液母胞化生神靈不可度
　量又能安身利用藏質隱形伏體潜潭精
　光漸發既於東北右轉乃是遇朔復興起
　自箕斗旋轉西位嘔輪吐萌漸思明耀尚
　在伏陰之際將議復圓舊形故於東北艮
　郷以循發生終始之位再動潜龍也此喻
　連符至戌亥之間鼎中金水如經晦朔將
　近子符發生謂艮位去寅不遠故曰嘔輪
　吐萌同金母於晦朔之間金水滋暢至月
　旦遇子符一陽之火金遇火重明復耀則
　左旋吐萌漸生龍體也故下文云盛衰漸
　革終還其初也
　　　昴畢之上章第四十七
昴畢之上震出爲徵陽氣造端初九潜龍
陽以三立陰以八通故三日震動八日兊
行九二見龍和平有明三五德就乾體乃
成九三夕惕虧折神符盛衰漸革終還其初
　巽繼其統固濟操持九四或躍進退道危
　艮主止進不得踰時二十三日典守弦期
九五飛龍天位加喜六五坤承結括終始
韞養衆子世爲類母上九亢龍戰德于野用
九翩翩爲道規矩陽數已訖訖則復起推情
合性轉而相與
　昴畢之上震出爲證者謂月初生於西
　方昴畢之上以行陽火至子丑將運五日
　一周之氣自此而始再生一陽爻震氣動
　發生之端於鼎内因此漸生陽氣至三五
　十五日方成純乾而龍體成就也陽以三
　立者火行三日鼎内陽氣初布故云三日
　震動也陰以八通者已得二候生二陽爻
　至于八日兊金得用金水氣停屬上弦
　金水相通故云八日兊行也九二見龍初
　平有明者謂月當上弦成形方半喻鼎内
　金水受寅卯之符陰陽各半也三五德就
　者謂九三乾乾行至辰巳正得三候計十
　五日三爻盡爲純陽乾體成就也此後
　陰陽界分故謂之盛衰漸革終還其初乃
　周而復始也巽繼陰統九四或躍進退
　道危者陽爻退而變一陰爻巽故得承領
　陰符行五日在午未之上柔爻漸進陰氣
　旋生包固陽精无敢動逸四候既滿生二
　陰爻艮行五候符至申酉遇下弦二十
　三日金水復均也九五飛龍天位加喜者
　謂六候三十日坤行陰符至戌亥是乾坤
　之氣俱足龍虎陰陽萬物之數周旋故云
　九五加喜也六五坤承結括終始韞養
　衆子世爲類毋者謂坤始變一爻爲陽成
　震作乾家長男以至三爻俱變爲純陽成
　乾陽極陰生復於乾體變一爻爲陰成巽
　作坤家長女以至三爻俱變爲純陰成坤
　始終出没皆由坤體長養萬物世爲類母
　衆子即衆卦是故六五坤承結括還丹終
　始爲道之䂓矩也用九翩翩者謂亢極見
　命以退位乃陽數已訖則轉而相與也
　　　循據璿璣章第四十八
循據璿璣升降上下周流六爻難可察覩故
無常位爲易宗祖
　謂上文云乾坤爲道之䂓矩欲順陰陽之
　則須循魁斗之行變化備於六爻周流故
　无常位乃爲易道宗祖蓋喻坎離運氣於
　鼎中周流六虚於象内莫能窺覩玄妙潛
　生是爲藥之宗祖也
　　　朔旦爲復章第四十九
朔旦爲復陽氣始通出入无疾立表微剛
黄鍾建子兆乃兹彰播施柔暖黎烝得常
　朔旦爲復者五陰一陽陰氣已極陽氣復
　生謂六柔爻下體初變一剛爻是一陽發
　生之兆故從子初起陽火也陽氣始通律
　應黄鍾鼎内受微陽之氣始造砂汞之基
　五陰一陽以陽爲主則布氣通流无所不
　至是謂出入无疾也易曰復反復其道復
　其見天地之心乎喻天地鼎中將生萬物
　自兹而始應十一月子進陽火候也
　　　臨爐施條章第五十
臨爐施條開路正光光耀漸進日以益長
丑之大吕結正低昂
　臨卦四陰二陽喻行丑火陽德漸進光耀
　鼎中冬至之後日以益長陽氣浸布生成
　神氣精也符應大吕結正低昂者金水感
　氣漸結流珠於上下應十二月丑進陽火
　候也
　　　仰以成泰章第五十
仰以成泰剛柔並隆陰陽交接小往大來
輻輳於寅運而趨時
　泰卦三陰三陽陰陽氣停夫婦交接漸兆
　龍虎之精敷榮金汞故云小往大來易曰
　无平不陂無往不復陰陽相承之道應正
　月寅進陽火候也
　　　漸歷大壯章第五十
漸歷大壯俠列卯門榆莢墮落還歸本根
刑德相負晝夜始分
　大壯卦二陰四陽謂仲春陽氣雖盛陽中
　猶含陰氣陰道將離故榆莢隨陰而落也
　刑德相負者謂二月八月陰陽分位之時
　陽爲德德則萬物生陰爲刑刑則萬物死
　故二月陽中含陰陰氣犯物乃於仲春而
　榆莢墮落象金砂隨餘陰氣動靜落於胞
　中故云歸根也八月陰中含陽陽氣發生
　乃於仲秋而薺麥復生象金水隨餘陽氣
　滋液滿於室内故云復榮也(下文觀/卦内云)刑德
　相負之際陰陽相停之時應二月卯息符
　候也
　　　夬陰以退章第五十三
夬陰以退陽升而前洗濯羽翮振索宿塵
　夬卦一陰五陽陽升陰退陽氣已盛而鼎
　内尚餘些些陰氣被辰火蕩滌金砂得以
　洗濯羽翮振其宿塵應三月辰進陽火候
　也
　　　乾徤盛明章第五十四
乾徤盛明廣被四鄰陽終於巳中而相干
　易曰大哉乾元剛徤中正純粹精也乾元
　萬物資始自冬至一陽生至于純陽雲行
　雨施品物流形喻鼎内自十一月受符至
　四月六爻盡變爲純乾資成品類故金胎
　遇正陽之火金得火而成器同益光明廣
　被四鄰充滿鼎室應四月巳進陽火候也
　中而相干者陽極陰生謂下文陰干陽德
　也
　　　姤始紀序章第五十五
姤始紀序履霜最先井底寒泉午爲蕤賔
賔服於陰陰爲主人
　易曰姤遇也五陽一陰陰生陽退陰陽分
　界龍虎交媾故相遇也又曰繫于金柅貞
　吉謂一陰首唱繫于後變以至極陰也履
　霜最先者一陰初生必至極陰既有微霜
　必至堅氷也井底寒泉者謂五陽下有一
　陰陰氣未得敷舒五陽雖多陰方受事凡
　卦之六爻五陰一陽以陽爲主五陽一陰
　以陰爲主多以少爲主故云陰爲主人也
　喻鼎内金母本是太陰水精初得陰氣微
　信金水少得舒情必知堅氷極陰之至也
　應五月午退陰符候也
　　　遯世去位章第五十六
遯去世位收歛其精懷德俟時栖遲昧冥
　遯卦四陽二陰陰氣漸盛陽氣漸衰謂陽
　遯其位收歛眞精以待將來殘陽居陰漸
　欲閼絶乃栖遲於昩冥也易曰物不可以
　終遯故俟時也喻鼎内赤龍之精被陰用
　事漸合金水欲萌姹女則收歛眞精任陰
　陽之變化也應六月未退陰符候也
　否塞不通章第五十七
否塞不通萌者不生陰伸陽屈没陽姓名
　否卦三陽三陰天地俱息陰陽不交萬物
　不萌中宫金母舒卷自安應七月申退陰
　符候也
　　　觀其權量章第五十八
觀其權量察仲秋情任畜微稚老枯復榮
薺麥芽蘖因冒以生
　觀卦二陽四陰陰氣已盛比仲秋情謂鼎
　内金得陰氣隨水相合變化滋生姹女水
　銀也然陰氣得用而鼎内猶餘陽和反於
　仲秋復生薺麥故云老枯復榮也冒生者
　遍地生也喻金水承陰符於仲秋生養靈
　汞滿胞胎中也八月二月陰陽刑德相負
　已於上文大壯卦中註之應八月酉息符
　候也
　　　剥爛肢體章第五十九
剥爛肢體消滅其形化氣既竭亡失至神
　易曰剥剥也一陽五陰陰盛陽衰柔侵剛
　盡金水俱息肢體消化歸功土德應九月
　戌退陰符候也亡失至神者謂下文六爻
　純陰也
　　　道窮則反章第六十
道窮則反歸乎坤元恒順地理承天布宣
　乾始於坤六陰柔爻九地之下變一剛爻
　謂之一陽生陽氣從兹而始以至六變純
　陽乾體成就純陽氣足陽極陰生復於乾
　六陽剛爻之下變一柔爻謂之一陰生以
　至六變純陰復歸坤體故云道窮則反歸
　乎坤元也坤地也母也陰也乾天也父也
　陽也陰得陽而生陽得陰而成一陰一陽
　之謂道曲成萬物而不遺故云恒順地理
　承天布宣也此喻一年十二月一日十二
　辰運陰陽進退之火符合乾坤坎離之精
　氣周而復始妙用無窮因使聖女靈男交
　陰陽於神室飛龍伏虎媾魂魄於母胞是
　以神變无方化生純粹者也
　　　玄幽遠渺章第六十一
玄幽遠渺隔閡相連應度育種陰陽之元寥
廓恍惚莫知其端先迷失軌後爲主君无平
不陂道之自然變易更盛消息相因終坤始
復如循連環帝王承御千載常存
　天地雖則玄遠謂日月交氣應其行度則
　又相連育種萬物爲陰陽祖也陰陽媾精
　於天地寥廓恍惚之間則莫知其出没也
　喻鼎器設象乾坤父母運軸坎離男女於
　鼎内寥廓恍惚之間則莫覩其變化蹤由
　也金爲藥宗於器内初則玄黄未分迷失
　軌轍次則陰陽剖判終則人君五行互用
　无往不復否泰相濟消息相因始復終坤
　起朔止晦入符出火益水安金行火止水
　理似循環内象金水養育亦同人主如四
　時符火加減不失即千秋龍虎常存也
　　　將欲養性章第六十二
將欲養性延命却期審思後末當慮其先人
所禀軀體本一无元精雲布因氣託初
　魏公謂世人欲延生命却死期者須知得
　身之始末始末者元氣也喻修還丹全因
　元氣而成是將无涯之元氣續有限之形
　軀無涯之元氣者天地陰陽長生眞精聖
　父靈母之氣也有限之形軀者陰陽短促
　濁亂凡父母之氣也故以眞父母之氣變
　化凡父母之身爲純陽眞精之形則與天
　地同壽也陶眞八云元氣者人之根本也
　古歌曰鍊之餌之千日期身既无陰那得
　死故純陽之精氣无死壞也
　　　陰陽爲度章第六十三
陰陽爲度魂魄所居陽神日魂陰神月魄魂
之與魄互爲室宅性主處内立置鄞鄂情主
營外築垣城郭城郭完全人物乃安爰斯之
時情合乾坤乾動而直氣布精流坤靜而翕
爲道舍廬剛施而退柔化以滋九還七返八
歸六居男白女赤金火相拘則水定火五行
之初上善若水清而无瑕道之形象眞一難
圖變而分布各自獨居
　陰陽爲度者凡修金液還丹先定陰陽行
　度次立乾坤鼎爐也魂魄所居互爲室宅
　者謂日魂月魄相拘於金室爲丹根基也
　性主處内立置鄞鄂者性屬金也金主理
　内承領外符而養靈汞鄞鄂即形貌也情
　主營外築固城郭者情火符也火行六虚
　而爲砂汞城郭人民即砂汞也當此之際
　亦由乾坤動靜流氣布精土居中宫爲道
　舍廬陽伏陰施泰來否去陰陽刑德是爲
　藥之本途也九還七返八歸六居者謂金
　生數四成數九火生數二成數七木生數
　三成數八水生數一成數六土生數五成
　數十是也男白女赤者謂金始因水生而
　屬陰係北方坎卦是乾家中男乃曰坎男
　金白故云男白也火屬陽係南方離卦是
　坤家中女乃曰離女火赤故云女赤也且
　金在鼎内則爲男是離女之夫及在鼎外
　反爲女是坎男之妻故金母受太陽之氣
　而産神汞也拘則水定者謂金火相拘使
　眞水不流蕩也水五行初者水生數一也
　上善若水者水爲萬物之母清而无瑕不
　可視見也道之形象者潜運於鼎中變化
　不一不可圖畫也變而分布者謂五行各
　守疆界而火符四時不差忒也
　　　類如雞子章第六十四
類如雞子白黑相符縱廣一寸以爲始初四
肢五臟筋骨乃俱彌歷十月脫出其胞骨弱
可卷肉滑若鉛
　凡修金液還丹有壇壇上有竈竈中有鼎
　鼎中有神室神室中有金水也神室象雞
　子金水亦如之言類如雞子者重疊相裹
　也白黑相符者金水相包也縱廣一寸者
　安靈汞也若以乾坤樞轄坎離生成十月
　貝形與人无異四肢五臟骨肉倶全此數
　聯者蓋魏公顯露内外法象砂汞形儀也
　陰君神室歌曰后土金鼎生死長七神室
　明三圓五陰一混沌徘徊天地五星陰陽
　兩合象如雞子形容无差黄白表裏厚薄
　均匀六一固濟好守午門參同自契又曰
　以水飛土母制之也肉滑若鉛者丹砂因
　鉛而生以象母曹眞人歌曰百刻達離氣
　丹砂從此出體似眞珠狀丹砂本非赤是
　明形似眞珠而肉類鉛滑
　　　陽燧取火章第六十五
陽燧以取火非日不生光方諸非星月安能
得水漿二氣玄且遠感化尚相通何況近存
身切在於心胷陰陽配日月水火爲效徵
　陽燧方諸感氣而猶生水火乾坤日月設
　象而寧不生成況近取諸身遠取諸物始
　採天地之母將爲丹基終合日月之精用
　爲藥祖種類相産水火相拘豈无效證乎
　　　耳目口三寳章第六十六
耳目口三寳固塞勿發揚眞人潜深淵浮游
守規中旋曲以視聽開闔皆合同爲己之樞
轄動靜不竭窮離氣内營衛坎乃不用聰兊
合不以談希言順鴻濛三者既關楗緩體處
空房委志歸虚无无念以爲常證難以推移
心專不縱横寢寐神相抱覺悟候存亡顔容
浸以潤骨節益堅强排却衆陰邪然後立正
陽修之不輟休庶氣雲雨行淫淫若春澤液
液象解氷從頭流達足究竟復上昇往來洞
无極怫怫被容中反者道之驗弱者德之柄
耘鋤宿污穢細微得調暢濁者清之路昏久
則昭明
　易曰坎爲耳離爲目兊爲口坎離兊乃水
　火金也鈐鍵水火封固金母謂嬰兒姹女
　爲眞人浮遊於胎中使金母緩體安於空
　器内无念動之間以證自然男女滋生也
　既鼎内陰陽升降調和則胎中龍虎起伏
　相抱固住眞精顔色浸潤骨節堅强修之
　不休久而可驗抽除陰火謂排却陰邪添
　入陽符乃正興陽運周而復始神室安和
　雲行雨施汞流金液如氷解釋自足至頭
　遍帀眞人之身往來金母之體火氣怫鬱
　於鼎内陰精守弱於䂓中昏久則明是陰
　極陽生之際清中顯濁乃火往水復之時
　四季迭興五行互用反者爲證道之驗坎
　去離來弱者乃樹德之基陽施陰伏坎耳
　不聦者令陰魄合和眞水使不流蕩也離
　目不視者令陽魂温養眞汞使不逃逾也
　兊口不談者緘閉金胎使不開闔漏失赤
　龍精氣也魏公所述眞契四篇立辭指喻
　皆是遠取近用事顯言微其意不欲明泄
　天機復不欲蔽藏至道故於此盡明内象
　與外用同焉者也
　　　世人好小術章第六十七
世人好小術不審道淺深棄正從邪徑欲速
閼不通猶盲不任杖聾者聽宫商没水捕雉
兔登山索魚龍植麥欲穫黍運䂓以求方竭
力勞精神終年无見功欲知服食法事約而
不繁
　魏公謂世人好學小術要趨疾逕不知小
　術疾逕有始无終用功至多獲成者寡如
　盲聾者苟於視聽漁獵者誤於山河既取
　舍之有乖在是非之寧别勸求至道約而
　不繁況金液還丹是白日沖天之上道若
　遇明師或逢神授遵其妙訣而修之則易
　簡之理得矣
　　　太陽流珠章第六十八
太陽流珠常欲去人卒得金華轉而相因化
爲白液凝而至堅金華先唱有頃之間解化
爲水馬齒闌干陽乃往和情性自然迫促時
陰拘畜禁門慈母育養孝子報恩嚴父施令
教敕子孫五行錯王相據以生火性銷金金
伐木榮三五與一天地至精可以口訣難以
書傳
　太陽流珠者地氣感天氣而化珠露是純
　陽之精氣能發生萬物有氣而无形故號
　曰赤龍也陽火化氣爲硃砂故火生土土
　生金金是太陰之玄精能長養萬物有氣
　而有質故號曰金華也赤龍者本生於甲
　乙亦名曰青龍陽也父也夫也火也金華
　者寄生於庚辛亦名曰白虎陰也母也妻
　也水也蓋取青龍白虎之義也如此或以
　陰陽顚倒五行互用更爲男女遞作夫妻
　則其義也如彼太白眞人歌曰五行顚倒
　術龍從火裏出五行不順行虎向水中生
　還丹之宗龍虎之祖龍從火生虎向水産
　其言不易也金妻先唱木壻播施神母妊
　娠而生姹女姹女漸長變化多端或解化
　爲水或馬齒闌干其金母始自水生而變
　化之中終不絶水體也陽乃往和情性自
　然者金汞相生也迫促時陰拘畜禁門者
　陰氣繼運資護内宫也慈母育養孝子報
　恩者慈母内胎者孝子眞水銀也陰君歌
　曰陽眞砂陰眞汞也是水銀生於金母故
　謂之報恩也相銜相吞者乃龍虎交氣也
　嚴父施令教敕子孫者乾卦父也謂敕衆
　卦使輪助離女坎男及五行共生砂汞子
　孫也還丹以鉛火二字爲宗祖終始運用
　者也其餘氣候節符禆佐共成神基也過
　此以往則皆非金液還丹之道也火能銷
　金火又生於木金復剋木是以火金木反
　制爲榮古歌曰丹砂木精得金乃并又曰
　三性既合會二味白相拘固濟胎不泄變
　化在須臾三性者火金木也二味者鉛汞
　龍虎也故云三五與一天地至精也可以
　口訣難以書傳者豈可輕議於非人也註
　云更爲男女者神水剋火及至有神室中
　火却剋金故汞爲砂中水金爲水中砂砂
　生汞金生水也
　　　子當右轉章第六十九
子當右轉午乃東旋卯酉界隔主定二名龍
呼於虎虎吸龍精兩相飲食俱相貪便遂相
銜嚥咀嚼相吞熒惑守西太平經天殺氣所
臨何有不傾貍犬守鼠鳥雀畏鸇各得其功
何敢有聲
　子右轉至酉也午東旋至卯也(此十二辰/陰陽往復)
　
　(符火/候也)卯酉二界金木氣停也主客二名金
　木之號也青龍既能吐氣白虎因得吸精
　精氣相含共生純粹熒惑者極陽火數也
　守西者火氣逼金胎也金得火盛明光耀
　遍於器内金氣承火經天故云殺氣所臨
　何有不傾則姹女眞汞不敢逃逾如猫捕
　鼠似雀畏鸇也太白者金精也經天者甲
　乙也金火木遞互制伏俱无所傷各得成
　功則无不順之聲也
　　　不得其理章第七十
不得其理難以妄言竭殫家産妻子飢貧自
古及今好者億人訖不諧遇希有能成廣求
名藥與道乖殊如審遭逢覩其端緒以類相
況揆物終始
　魏公謂修金液還丹不得其理不可妄動
　虚費財産復累妻兒自古及今好自道者
　計有億人不遇明師不逢眞訣竟致无成
　若得傳授見其端倪取類而修之則終始
　成功矣
　　　五行相剋章第七十一
五行相剋更爲父母母含滋液父主禀與凝
精流形金石不朽審專不泄得爲成道立竿
見影呼谷傳響豈不靈哉天地至象若以野
葛一寸巴豆一兩入喉輙僵不得俛仰當此
之時雖周文揲蓍孔子占象扁鵲操鍼巫咸
扣鼓安能令蘇復起馳走
　五行相生相剋更爲父母互作夫妻父母
　相禀而生陰陽相須而立共成不朽之丹
　人或得之宜乎愼密以成其道也其有立
　竿見影空谷應聲野葛入口尚能立有效
　驗況金液還丹者哉
　　　河上姹女章第七十二
河上姹女靈而最神得火則飛不見埃塵鬼
隱龍匿莫知所存將欲制之黄芽爲根
　河上姹女者眞汞也見火則飛騰如鬼隱
　龍潜莫知所往或擬制之須得黄芽爲母
　養育而存也黄芽即眞鉛也
　　　物无陰陽章第七十三
物無陰陽違天背元牝雞自卵其雛不全夫
何故乎配合未運三五不交剛柔離分施化
之精天地自然猶火動而炎上水流而潤下
非有師道使其然也資始統政不可復改觀
夫雌雄交媾之時剛柔相結而不可解得其
節符非有工巧以制御之若男生而伏女偃
其軀禀乎胞胎受氣元初非徒生時著而見
之及其死也亦復效之此非父母教令其然
本在交媾定置始先
　易曰一陰一陽之謂道天地之間若離陰
　陽即无萬物也孤陰寡陽不能自生成故
　喻神藥之用或三五未運與金木不交其
　何以成丹乎火炎上水潤下皆自然之性
　配合而修之而自産其神精蓋各受元始
　之氣而情性定矣且如男生則伏死亦如
　之女生則仰死亦如之故自雌雄交媾而
　胤其眞精也
　　　坎男爲月章第七十四
坎男爲月離女爲日日以施德月以舒光月
受日化體不虧傷陽失其契陰侵其明晦朔
薄蝕掩冒相傾陽消其形陰凌災生男女相
須含吐以滋雌雄錯雜以類相求
　月魄金砂也日魂火汞也若遇日退則月
　便承權金火遞互施功更相制伏俱无所
　傷也晦朔之間是陰陽相禪之際日月盈
　縮之時故日月薄蝕掩冒相傾而消其形
　也喻鼎内陰符陽火逐刻漏而相交晦去
　旦來分時晷而易换既有相掩故云災也
　其中復有坎男離女雄情雌性相須含吐
　類聚生成變化眞精以爲神藥也
　　　金化爲水章第七十五
金化爲水水性周章火化爲土水不得行故
男動外施女靜内藏溢度過節爲女所拘魄
以鈐魂不得淫奢不寒不暑進退合時各得
其和俱吐證符
　火至二月八月金水舒暢或水液生於金
　或金砂化爲水故和融周章也火數既極
　復歸功於土土守四季堨水不飛故水不
　得行也男動外施則火行於外女靜内藏
　則金守中宫火氣雖遇金被水拘陰魄既
　拘陽魂亦伏寒温相戀各得其宜俱吐證
　符滋生靈汞也
　　　丹砂木精章第七十六
丹砂木精得金乃并金水合處木火爲侣四
者混沌列爲龍虎龍陽數奇虎陰數偶肝青
爲父肺白爲母腎黑爲子脾黄爲祖子五行
始三物一家都歸戊己
　丹砂木精得金乃并者丹砂本於金胎而
　結就金又是水根金因火擊發而産丹砂
　故丹砂因得與金兼并也金木自變化水
　火互經營四者相混雜其内龍虎形陰陽
　奇偶數晝夜升降分肝青爲父者甲乙爲
　火宗而與金母合故得名爲父肺白爲母
　者金母鎭内胎常以火爲夫故得名爲母
　腎黑爲子者金母本於水中生及乎在鼎
　中水却反生於金故水爲子也子水數一
　爲五行始金水木三物同功首尾造化俱
　歸戊己者是故脾黄爲藥之祖也
　　　剛柔迭興章第七十七
剛柔迭興更歷分部龍西虎東建緯卯酉刑
德並會相見歡喜刑主伏殺德主生起二月
榆落魁臨於卯八月麥生天綱據酉子南午
北互爲綱紀一九之數終而復始含元虚危
播精於子
　水火迭興遍歷經行分布十二辰中龍虎
　卯酉分界陰刑伏殺陽德生起刑德相逢
　兩相制伏俱成和合故云歡喜也二月榆
　落者縁自子進陽火至卯雖陽氣得用而
　未至純陽尚餘陰氣乃陽中有陰故被刑
　殺陰盜陽氣反於仲春發生之月而落榆
　莢也八月麥生者縁自午退陰符至酉雖
　陰氣得用而未至純陰尚餘陽氣乃陰中
　有陽故被德生陽盗陰氣反於仲秋肅殺
　之月而生麥苗也此喻鼎中金母因陰陽
　盛衰相盗之際或則舒卷眞精或則摧落
　砂汞子南者亦陰中含陽坎男之象也午
　北者亦陽中含陰離女之象也一數陰也
　九數陽也陰陽終始爲藥之用元氣生於
　虚危陽氣復播精於子而生眞靈也
　　　關關睢鳩章第七十八
關關雎鳩在河之洲窈窕淑女君子好逑雄
不獨處雌不孤居玄武龜蛇蟠蚪相扶以明
牝牡竟當相須假使二女共室顔色甚姝令
蘇秦通言張儀結媒發辯利舌奮舒美辭推
心調諧合爲夫妻弊髮腐齒終不相知若藥
物非種名類不同分刻參差失其紀綱雖黄
帝臨爐太一執火八公擣鍊淮南調合立宇
崇壇主爲階陛麟脯鳳腊把籍長跪禱祝神
祇請哀諸鬼沐浴齋戒冀有所望亦猶和膠
補釜以𥐼塗瘡去冷加冰除熱用湯飛龜舞
蛇愈見乖張
　凡修金液還丹者先明鉛火之根次認陰
　陽之理孤陰不自産寡陽不自成須候陰
　陽相交牝牡襲氣龍呼虎吸男成女産故
　云牝雞自卵其雛不全二女同車其情不
　契且天地之間若離陰陽即无萬物故採
　天地之眞精取陰陽之根本而爲藥基若
　以金石草木冰雪霜露鹽滷之物非種異
　類孤陰寡陽縱使黄帝臨爐太一執火八
　公擣鍊淮南合和以致廣置壇墠豐備酒
　殽敬跪祝辭告諸神鬼而望還丹成者有
　如和膠補釜以𥐻塗瘡飛龜舞蛇終不可
　
　得矣



周易參同契分章通眞義卷中





周易參同契分章通眞義卷下容五
　　(朝散郎守尚書祠部員外郎賜紫金/魚袋昌利化飛鶴山眞一子彭曉註)
　　　惟昔聖賢章第七十九
惟昔聖賢懷玄抱眞服鍊九鼎化跡隱淪含
精養神通德三光津液腠理筋骨緻堅衆邪
辟除正氣常存累積長久變形而仙憂憫後
生好道之倫隨傍風采指畫古文著爲圖籍
開示後昆露見枝條隱藏本根託號諸石覆
謬衆文學者得之韞櫝終身子繼父業孫踵
祖先傳世迷惑竟无見聞遂使宦者不仕農
夫失耘商人棄貨志士家貧吾甚傷之定録
此文字約易思事省不繁披列其條核實可
觀分兩有數因而相循故爲亂辭孔竅其門
智者審思用意參焉
　魏公謂三皇修九鼎丹而服食致含精養
　神通德三光化淪无形以爲神仙賔于上
　帝傷憫後來好道之士或依約古文或旁
　採經訣開示淺近啓發枝條隱匿本根假
　託金石謬亂宗祖不顯眞規後人得之不
　究蹤跡據文率意將假作眞韞櫝藏諸迷
　迷相指遂有隳財廢業虚損道心故特定
　録此篇所貴字約而易思事省而不撓露
　其核實非示亂辭庶幾開發未萌直論砂
　汞智者熟究必獲其眞詮也
　　　法象天地章第八十
法象莫大乎天地兮玄溝數萬里河鼓臨星
紀兮人民皆驚駭晷影妄前却兮九年被凶
咎皇上覽視之兮王者退自改關楗有低昂
兮害氣遂奔走江淮之枯竭兮水流注于海
天地之雌雄兮徘徊子與午寅申陰陽祖兮
出入復終始循斗而招摇兮執衡定元紀
　既濟鼎器法象天地於器間玄溝便同數
　萬里也河鼓三星或臨星紀以近北斗主
　有兵威是故人民驚駭且兵主金蓋喻鼎
　内金被火候猛烈迫熁使金鎔鑠鼎室亢
　旱凶咎是生良由晷漏參差致陽九作沴
　尚賴皇上土德止堨金水爍火自消改過
　歸己其或關楗未固鼎器泄符則周運元
　氣奔騰江淮水符流蕩陰生於午陽起於
　子動靜徘徊不離二位寅陽申陰水火終
　始皆循斗建以定衡紀也
　　　升熬於鄫山章第八十一
升熬於甑山兮炎火張設下白虎唱導前兮
蒼液和於後朱雀翺翔戲兮飛揚色五彩遭
遇羅網施兮壓之不得舉嗷嗷聲甚悲兮嬰
兒之慕母顚倒就湯鑊兮摧折傷毛羽漏刻
未過半兮魚鱗狎鬛起五色象炫燿兮變化
无常主潏潏鼎沸馳兮暴勇不休止接連重
疊累兮犬牙相錯距形如仲冬冰兮闌干吐
鍾乳崔嵬而雜厠兮交積相支拄
　鼎居竈上爐壇接連故以喻甑山也鼎爐
　上水下火也白虎前唱金母得火成形或
　吐白砂或生蒼液丙丁朱雀運氣往來驅
　趁五行因成五彩五氣聚乾坤之鼎四時
　逐水火之門天地關防陰陽羅網姹女被
　扼眞汞難逃時有嗷嗷悲聲終乃依依戀
　母以至摧折毛羽胎内則或汞或砂及經
　刻漏火符胞中則或鱗或鬛變化无常主
　動靜有常程或暴湧不休或潏溢无止實
　甃則犬牙錯距虚懸則鍾乳闌干偎倚相
　支崔嵬雜厠皆明金水之變化盡顯砂汞
　之形儀妙用无窮神精是産希微哉此魏
　公以此指示丹砂水銀之成象也
　　　陰陽得其配章第八十二
陰陽得其配兮淡泊而相守青龍處房六兮
春華震東卯白虎在昴七兮秋芒兊西酉朱
雀在張二兮正陽離南午三者俱來朝兮家
屬爲親侣本之但二物兮末而爲三五三五
并與一兮都集歸二所治之如上科兮日數
亦取甫
　陰陽得配則金水淡泊相守也青龍白虎
　朱雀乃木金火三氣也運入鼎中而爲親
　侣且藥基元只有金火二物末成三五與
　一者木土水合内金火二物共成變化也
　所有修運日數前篇已備釋矣
　　　先白後黄章第八十三
先白而後黄兮赤黑達表裏名曰第一鼎兮
食如大黍米自然之所爲兮非有邪僞道若
山澤氣相蒸兮興雲而爲雨泥竭遂成塵兮
火滅化爲土若糵染爲黄兮似藍成緑組皮
革煑成膠兮麴糵化爲酒同類易施功兮非
種難爲巧惟斯之妙術兮審諦不誑語傳於
億世後兮昭然自可考焕若星經漢兮昺如
水宗海思之務令熟兮反覆視上下千周燦
彬彬兮萬遍將可覩神明或告人兮心靈乍
自悟探端索其緒兮必得其門户天道无適
莫兮常傳與賢者
　内胎金水變化之狀先白者乃金吐液也
　後黄者乃液變黄芽也赤黑達表裏者水
　火陰陽精氣通達胎氣也金液還丹爲第
　一鼎者號曰金砂黄芽也古文龍虎經曰
　殻爲金精水環黄液是也日食一粒如黍
　米大三年限滿白日沖天又曰衆丹之靈
　跡長生莫不由蓋道門有二十四大丹皆
　由第一鼎金砂黄芽而始若不由此而始
　者乃旁門有質之藥非金液還丹之列也
　昔李詮註陰符云還丹之術百數要在神
　水華池百數者火候也抽添煅鍊九十日
　丹成又十日補完火數緫之百日也要在
　神水華池者蓋金砂黄芽由是而出則曰
　自非鑿開混沌見天地之根擘裂鴻濛視
　陰陽之母无以議金液還丹之正道也然
　神母在鼎中被陰陽之氣相蒸如雲行雨
　施而水火運用各歸於土則藥在胎内顔
　色形狀隨時變易而无定貌似藍糵之染
　緑黄如皮麴之爲膠酒逐其本類變化而
　成也故聖人採天地之根基爲還丹之父
　母運五行而化生靈藥殆非五金八石諸
　物雜類而爲之也所述斯文昭然可考如
　星在漢似水朝宗事理周旋法象圓備魏
　公豈欺我哉但須熟讀萬遍其義自彰或
　神助心靈因而自悟乃得見其門户也道
　德經曰天地无親常與善人也
　曉按諸道書或以眞契三篇是魏公與徐
　從事淳于叔通三人各述一篇斯言甚誤
　且公於此再述五相類一篇云今更撰録
　補塞遺脱則公一人所撰明矣況唐蜀有
　眞人劉知古者因述日月玄樞論進于玄
　宗亦備言之則從事箋註淳于傳授之說
　更復奚疑今以四篇統分三卷爲九十章
　以應陽九之數也
　　　補塞遺脱章第八十四
參同契者敷陳梗槩不能純一泛濫而說纖
微未備闊略髣髴今更撰録補塞遺脱潤色
幽深鉤援相逮㫖意等齊所趣不悖故復作
此命五相類則大易之情性盡矣
五位相得而各有合
　　　乙(浮/石)丁(火/文)己(物)辛(世/銀)癸(鉛/眞)
　　　三(木)二(火)五(士)四(金)一(水)
　　　甲(沈/石)丙(火/武)戊(藥/物)庚(世/金)壬(眞/汞)
　魏公先述參同契三篇鋪舒寥廓未備纖
　微且復撰此五相類一篇補塞遺脱則乾
　坤陰陽五行終始之情性盡矣還丹首尾
　法象之文㫖備矣
　　大易情性章第八十五
大易情性各如其度黄老用究較而可御爐
火之事眞有所據三道由一俱出徑路
　乃知鍊丹之儀一一各有節度黄帝老君
　用究其道垂文至斯較量爐火之事眞有
　所據五行同宗金木火三道俱出一徑也
　　　枝莖華葉章第八十六
枝莖華葉果實垂布正在根株不失其素誠
心所言審而不誤
　凡修金液還丹當須先認根株方得繁生
　華葉而果實垂布也不失其素謂不失眞
　水銀也但認得眞鉛爲藥根株則自然繁
　生眞汞果實信斯言之不誤後人也
　　　象彼仲冬節章第八十七
象彼仲冬節竹木皆摧傷佐陽詰賈旅人君
深自藏象時順節令閉口不用談天道甚浩
廣太玄无形容虚寂不可覩匡郭以消亡謬
誤失事緒言還自敗傷别序斯四象以曉後
生盲
　修丹火候或枝莖繁舒或果實熟茂或草
　木零落應彼仲冬啓塞順時皆由其運火
　節符也佐陽詰賈者閉關禁旅象固塞鼎
　器不令漏泄眞精氣也人君深自藏者乃
　中宫金母也閉口不談者兊金室也天道
　甚浩廣則鼎内變化无涯太玄无形容則
　金水滋液罔測潜運无極神化无方四序
　推移匡郭消滅而金水之形變化矣魏公
　謂大道運育眞宰无形若不以法象調和
　陰陽拘束契之潜化合以天機爭得牽引
　日月之精魂留連咫尺之鼎室而成其妙
　化哉如謬誤事緒則必敗傷故序此文以
　悟後來未見者
　　　會稽鄙夫章第八十八
會稽鄙夫幽谷朽生挾懷朴素不樂歡榮栖
遲僻陋忽畧利名執守恬淡希時安平宴然
閑居乃撰斯文歌叙大易三聖遺言察其㫖
趣一統共倫
　此乃魏公自述不徇世名至親道域安閑
　燕處乃撰斯文約三聖之遺言會一端而
　共論將乾坤鼎而同大冶運坎離氣而比
　化權則而象之取而行之謂天且弗違而
　況於人乎況於鬼神乎是故神无方而易
　无體得不協其動靜循彼陰陽而成變化
　於有无之中乎神哉
　　　務在順理章第八十九
務在順理宣耀精神神化流通四海和平表
以爲歷萬世可循序以御政行之不繁引内
養性黄老自然含德之厚歸根返元近在我
心不離己身抱一母舍可以長存配以服食
雄雌設陳挺除武都八石棄捐
　火候須順陰陽之理然而起發神精遍滿
　金宫一室和暢依法御政事不至繁萬世
　可循也使金水養性於中宫俾黄老含德
　於内象金生砂汞則歸愚返元抱一胞胎
　則水生母舍姹女戀母則終始長存若非
　雄雌設陳類其眞母而无成功也如以武
　都雄黄及五金八石之類爲之者盡可棄
　捐也
　　　審用成物章第九十
審用成物世俗所珍羅列三條枝莖相連同
出異名皆由一門非徒累句諧偶斯文殆有
其眞礫硌可觀使予敷僞却被贅愆命叅同
契微覽其端辭寡意大後嗣宜遵委時去害
依託丘山循遊寥廓與鬼爲鄰化形而仙淪
寂无聲百世一下遨遊人間陳敷羽翮東西
南傾湯遭厄際水旱隔并柯葉萎黄失其華
榮吉人相乘負安穩可長生
　魏公令至誠修鍊此藥是世上珍寳之物
　也羅列三條則青龍白虎朱雀木金火是
　也還丹不出此三物而成且三物本只金
　火二味未成木金火三物也(此乃内象三/物非外木金)
　(火/也)雖多異名蓋以寓言窮理其實一門而
　已縁屬辭比事諧偶斯文所貴分擘玄黄
　去除瘤贅故命眞契以覽其端後人遵而
　修之便於名山仙隱擇地安居積行累功
　去世離俗與天地合其德與日月合其明
　與四時合其序與鬼神合其吉凶專密无
　差高尚其事故陰君歌曰不得地莫妄爲
　須隱密審護持保守莫失天地機以至道
　成之後身入无形坐存立亡熬遊東西水
　火无礙堯洪湯旱之沴陽九陰六之災俱
　无患矣



周易參同契分章通眞義卷下
