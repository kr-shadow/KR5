#+TITLE: 太上赤文洞古經註--長筌子
#+DATE: 2016-06-11 12:26:48
#+SOURCE: github.com/kanripo/KR5a0107 master 9ff18f87                
太上赤文洞古經註序
夫至道無言眞空非色思之者莫能知觀之
者不可見赜之不可得行之不能到陶鑄天
地率循造化寂而不動應滿六虛令萬物蒙
休羣生復命巍巍乎至矣哉非聖人孰能通
之者耶況
元始大聖慈心廣布慧照十方觀見衆生忘
歸失本宛轉世間輪迴不息長劫受苦不能
自明遂感法雨敷滋宣揚妙道引接有情出
生死海遊情虛之境恬惔之郷超乎塵垢歩
乎寥廓逍遥獨化微妙玄通無爲自然返於
純素冥極混茫者也








太上赤文洞古經註
　　　　龜山長签子註
　　　操眞章上
有動之動出於不動
　有動者應機也無動者抱元守一也歸根
　復命也故經云清者濁之源靜者動之基
　唯精唯一允執厥中夫物芸芸各復歸其
　根歸根曰靜至靜不動也
有爲之爲出於無爲無爲則神歸
　神本湛寂感而遂通不得已而後起隨機
　接物妙用無窮去智與仁故循天之理淡
　然无極而衆妙歸之
神歸則萬物云寂
　專氣致柔能如嬰兒抱守沖和眞氣氤氳
　萬物皆長生也知和曰常心使氣曰强强
　者堅强壯老死之徒也
不動則氣泯氣泯則萬物無生
　氣絶神逝九竅百骸變滅塵土也更何疑
　之
神神相守物物相資厥本其根
　以虛養虚以實養實何以故忘形養氣忘
　氣養神忘神養虚虚室生白吉祥止止神
　氣沖寜靈根深固故成長生久視之道也
黙而悟之我自識之
　至道之玄不假外物而得黙黙昏昏无應
　无問靈光獨耀逈脫根塵體露眞常不隨
　萬法可以全生可以復本也
入乎無間
　無間者無有也是不言之教無爲之益圓
　通无碍應化無窮遍滿十方時時運動無
　有間斷也
不死不生
　玄珠燦燦今古常明萬物混成法法平等
　非靜非染无始无終故曰不死不生者也
與天地爲一
　天道清虛所以能長地道寧靜所以能久
　人能悟理達其妙道致虚極守靜篤恬惔
　寂然不爲萬物之所累清淨無爲可以與
　天地爲一者哉
　　　入聖章中
忘於目則光溢無極
　五色亂明令人目盲色者彰也色色者未
　甞顯何謂也法眼圓通明照十方三界觀
　物無物觀空不空視之㝠㝠杳㝠之中獨
　見暁焉靈光充塞無窮極也
泯於耳則心識常淵
　五音亂聦令人耳聾心是清淵本自湛澄
　是非言語美惡聲音皆爲妄情僞物飄風
　驟雨動擾心源神窒不靈若能泯絶是非
　不受於中無聲之中獨聞和焉然後可以
　聽玄歌白雪不鼓陽春仙音之曲調也
兩機俱忘絶衆妙之門
　聲色雙泯動靜两忘聽之不以氣視之不
　以神是謂太玄之妙虚曠之靈深之又深
　而能物馬神之又神而能精焉无爲之爲
　不知而知靈明曠徹廣大虚寂妙無邊際
　也
純純全全合乎大方
　物我俱忘有無不立昏昏黙黙杳杳冥㝠
　无邊无際非外非中其游无端其出無方
　化育萬物不可爲象混成無方隅也
溟溟涬涬合乎無倫
　至道重玄浩浩蕩蕩理無等倫藏之則爲
　元精用之則爲萬靈含之則爲太一放之
　則爲太清无相无名至尊至貴迷之則凡
　夫悟之則聖賢
天地之大我之所維
　古今聖賢得道眞人提挈天地把握隂陽
　雕琢萬物澤及羣品不爲難乎
萬物之衆我之所持
　宇宙在乎其手萬化生乎一身
曷有窮終以語其弊哉
　聖人直說妙道普現普光惟恐後世凡夫
　不信疑惑大發謙辭若言不盡其理以語
　爲弊惡舛訛之說也
　　　住世章下
養其無象象故常存
　眞氣薰蒸而時無寒暑純陽流注而民無
　死生故曰心燈朗照法身長存慧燭不明
　道容豈載
守其無體體故全眞
　天地相合以降甘露滋榮羣品人能安靜
　和暢寳瓶堅固玉漿香美眞水下降滋養
　妙體返老如童孩不亦善乎
全眞相濟可以長久
　水火旣濟魂魄相守鉛汞相凝鍊成大藥
　結就金丹燦爛光輝無幽不燭純白入素
　無爲復朴長生不滅没身不殆號曰眞人
　者也
天得其眞故長
　天得純粹不雜之道則故能覆蓋羣有包
　羅萬象歷劫清凝鑒物无私不言而應妙
　用無窮髙虚長遠大無不包久而不易也
地得其眞故久
　地得其眞則育養萬物深根固蒂安靜無
　爲乃長久也
人得其眞故壽
　死而不亡者壽但世人悟其眞趣得其妙
　元與道合眞没身不殆同其聖腎令後代
　祭祀不輟何以加此焉
世人所以不能長久者爲喪其無象散其无
體
　五味濁口五臭熏鼻聲色閼塞耳目取捨
　滑心使性飛揚迷情徇物念念相嬰使心
　智遊乎外鬼神入其内是非寵辱亂擾靈
　源與物相刃相靡終身疲役區區業綱而
　不知其歸可不悲乎身適美厚錦繡羅縠
　意迷邪見顚倒妄想至於窮年不知天命
　喪己於物失性於俗者謂之倒置之民可
　不哀哉
不能使百骸九竅與眞體並存故死矣
　内本清靜光明虚白晃耀奈何愛染萬縁
　不生返照飄飄一性之散沉沉萬劫之迷
　難省眞身遷於別蛻迷其眞源壞其内也
　萬劫輪迴生死海中不能超度甚可哀憐
　　矣



　太上赤文洞古經註
