#+TITLE: 修真十書黃庭外景玉經註-唐-白履忠
#+DATE: 2016-06-11 12:26:52
#+SOURCE: github.com/kanripo/KR5a0275 master bac5e0f5                
修眞十書卷之五十八(五十九/同卷)　重三
　黃庭外景玉經註
　　　　梁　丘　子　註　解
老子閑居作七言
　老子者先天地而生後天地而存有三十
　六校七十二名及胞李母八十二年而生
　故作黄庭以遺後世運周反覆道畢自然
　得其人跪而受之不得其人萬世勿語也
解說身形及諸神
　老子恬淡自然周流八極恍惚莫測變化
　無常自能把符攝籙總校諸神道無二家
　究備使然道無二親常與善人
上有黄庭下關元
　黄庭者在頭中明堂洞房丹田此三處是
　也兩眉間却入一寸爲明堂二寸爲洞房
　三寸爲丹田此三處爲上元一也黄庭者
　兩半於洞房中共生赤子則爲眞人也常
　思之慎無失赤子化爲眞人在明堂中字
　子丹故知一者在明堂一處也行氣導引
　閉目内視安心定志混沌無涯致精上流
　泥丸運眞人子丹也明堂中有君臣後洞
　房中有父母丹田中有夫婦一解云黄庭
　者脾也長尺餘在太倉之上臍上三寸脾
　爲中主黄老君中央神也治在其中矣關
　元在臍下三寸元陽之門在其前懸精如
　鏡明照一身不休是道
後有幽闕前命門
　幽闕者兩腎也如覆杯却着脊去臍三寸
　上小下大又有日月命門者及臍下也
呼吸廬間入丹田
　呼吸喘息氣出爲呼入爲吸廬鼻也謂吐
　故納新之要眉間却入三寸爲丹田宫也
　謂引氣從鼻入至丹田也
玉池清水灌靈根
　玉池清水口中津液也靈根者舌也常當
　啄齒漱液灌溉舌根
審能修之可長存
　令人晝夜修行不懈可得長生
黄庭中人衣朱衣
　存思脾中有子母從胃管入脾中着赤衣
關門壯籥合兩扉
　下丹田之門籥無妄開也
幽闕使之高巍巍
　兩腎在闕門之門地官之樓生氣之府上
　通於耳耳在頭兩邊故曰巍巍
丹田之中精氣微
　臍下三寸是也方圓亦三寸其氣微妙存
　之則在忘之則無又易失故曰微
玉池清水上生肥
　玉池口也清水口中津液也上生肥者津
　液會聚舌上故曰肥也
靈根堅固老不衰
　靈根者舌根也常卷舌根啄齒行之勿令
　舌根凋燥常存其神乆壽不衰
中池有士衣赤衣
　常存思心中赤子著赤綾絳衣居丹田古
　凶緩急可驅使也
田下三寸神所居
　謂脾也在下胃上焦下有臍中靈根神所
　居也
中外相距重閉之
　令人閉精自守勿妄施若閉以金關玉籥
　也
神廬之中當修理
　神廬爲鼻鼻中毛常須修理除去之行氣
　鼻中除邪惡也
懸膺氣管受精符
　舌下爲精符喉嚨爲氣管精氣從上下也
　上元合會氣微妙眞人上下通神路也
急固子精以自持
　令人閉氣遺精自守勿妄施泄遺精補腦
　不死之道
宅中有士常不絳
　常存思心神著絳丹衣出入無灾害可却
　衆邪也
子能見之可不病
　精念心神思之不止内見赤子則身無病
　也
横立長尺約其上
　脾横長尺餘覆在太倉之上
子能守之可無恙
　常守養脾神思之不止則無灾病也
呼噏廬間以自償
　以鼻引氣入口咽之元氣潤澤故德天之
　償也
保守完堅身受慶
　保精養氣身神光澤故曰受慶
方寸之中謹蓋藏
　丹田方寸念守精氣謹潔護持爲謹蓋藏
　也
精神還歸老復壯
　遺精鍊形以填腦氣齒堅髮黑身不老
使以幽闕流下竟
　引明堂中赤子下看絳宫值臍且存變爻
　精流入丹田以養其形又思兩腎間氣從
　上至下吸氣自上及黄庭一曰眉間爲幽
　闕使也
養子玉樹令可壯
　常當守下元精氣如玉堅閉精守神令可
　枝壯也
至道不煩無旁午
　無至憤亂安心定意正行向午也背子向
　午腰帶卯酉
靈臺通天臨中野
　心爲靈臺上通氣至腦户下通氣至脾中
　其氣周匝一身也
方寸之中至關下
　喉嚨廣一寸也明堂中眞人下和丹田上
　遺明堂也
玉房之中神門户
　陰陽爲神門户主其精約也男曰精女曰
　約男以藏精女以月水故曰門户
皆是公子教我者
　心爲太府公正當左腎爲司徒公右腎爲
　司空公皆受精氣不得漏泄能守一則見
　之
明堂四達法海源
　眉頭一寸爲明堂氣皆流達如海之元也
眞人子丹當吾前
　赤子爲眞人字子丹在明堂中常能思之
　壽乃可延
三關之中精氣深
　關有三部天關口也地關下部也人關兩
　手也掌握固閉塞三關邪氣不生也
子欲不死修崑崙
　崑崙者頭也令人養腦中泥丸不死得長
　生也
絳宫重樓十二級
　喉嚨十二環在心上爲絳宫也
宫室之中五氣集
　五藏之氣心爲帝王最居中央衆神來會
　於赤子之側也
赤城之子中池立
　赤城心也舌謂之子口爲中池也
下有長城玄谷邑
　小腸爲長城引氣入於胞中也
長生要妙房中急
　養性要妙閉固精門
棄捐淫慾專守精
　長生要妙守精爲上
寸田尺宅可理生
　目爲寸田面爲尺宅理生仰觀上部一神
　也
繫子長留心安寧
　常觀赤子之身形也魂魄常在萬神不傾
　恬淡無欲心不恐惶故自安寧
觀志遊神三奇靈
　守上部靈根舌也守中部靈根臍也守下
　部靈根精房也
閑暇無事心太平
　恬淡寂寞守虚無情身體安寧心太平也
常存玉房神明達
　玉房神之門户常存精氣往來神明自達
時念太倉不飢渴
　太倉胃也五穀之厨時思念之不復飢渴
役使六丁神女謁
　帝思黄庭中眞人則六丁玉女自來自衛
　可役使也
閉子精路可長活
　絶邪棄俗關閉精路可得長生
正室之中神所居
　正室明堂洞房也常思赤子生其中爲眞
　人存之則在不思則忘也
洗身自理無敢汙
　清靜獨處焚香思眞絳宫眞人諸玉女當
　來見形與凡人言語
歷觀五藏視節度
　常思五藏諸神勿離己身
六府修治潔如素
　六府也膽爲一胃爲二膀胱爲三大腸爲
　四小腸爲五臍爲六都府也凡此六府常
　須潔淨
虚無自然道之故
　虚無十有二氣自然爲先人離道遠無知
　其眞
物有自然事不煩
　能知自然爲眞人坐在立亡萬世常存何
　煩也
垂拱無爲身體安
　恬淡無爲塊然獨處安心定志正氣自居
　故身體安泰也
虚無之居在幃間
　幃間自障閉洞房修道常居此都不與人
　爭故曰幃間之居
寂寞曠然口不言
　閒居自處念道思眞見之勿驚閉口不言
　也
恬淡無欲遊德園
　寒不衣暑不汗恬淡無欲塊然獨居出隱
　於山不貪榮貴也　
清淨香潔玉女存
　清淨獨處專心自禁香薫齋潔玉女侍衛
　也
修德明達道之門
　令人守命門端坐正念無邪視也修道明
　白觀表知裏神自爲人開道户也

修眞十書卷之五十八


修眞十書卷之五十九
　黃庭外景玉經註
　　　　梁　丘　子　註　解
作道優遊深獨居
　作道當入淨室中及胎鍊形遺於精神也
扶養性命守虚無
　虚無者自然也守道養形修契自然無離
　於己身也
恬淡無爲何思慮
　恬淡清淨養神愛體遠害萬里無復思慮
　也
羽翼已成正扶疏
　學道俱備身體輕舉恍恍惚惚如有毛羽
　來即舉昇故曰扶疏
長生乆視乃飛去
　得道不死度世長存乃能白日魂飛入太
　清也
五行參差同根節
　五藏法五行或上或下參差同一喉嚨也
三五合氣要本一
　上下三五合一室三五虧則返一也
誰與共之斗日月
　左目爲日主父治在其中右目爲月主母
　治在其中斗者七星候也亦爲七政
抱玉懷珠和子室
　碌碌如玉落落如石行氣握之念如運珠
子能知之萬事畢
　修道守一服氣延年反命神仙萬事畢矣
子自有之持勿失
　閉精自守念赤子也
即得不死入金室
　修道審入九室返胎煉形修理玄白眞氣
　恬然閉塞三關邪氣不生也
出日入月是吾道
　日月爲兩目也俠於左右所治也在紫房
　宫中出爲道之眞
天七地三迴相守
　天有七星地有三精元氣回行無窮極也
昇降進退合乃乆
　元氣昇降上下混沌亦無形端天地得之
　乃能長生
玉石珞珞是吾寳
　玉白如石在下部也
子自有之何不守
　閉精自守受氣養神
心曉根基養華采
　根基者謂人知守一也華采者謂入面目
　悦澤體有光華也
服天順地合藏精
　天氣下降地氣上升二合成德變化相生
　閉氣守精養神煉質
九原之山何亭亭
　泥丸中氣王色明眞人太一住其中亭亭
　心也
中住眞人可使令
　眞人赤子可爲使令也不出户知天下不
　窺牖見天道
内陽三神可長生
　陽謂元陽也白也須臾變異長生之要守
　三黑之神者也
七日之五迴相合
　七竅五藏共相和同共於一室
崑崙之山不迷誤
　崑崙爲頭也眞人所遊戲其中日月運行
　寒暑更變終不誤也
蔽以紫宫丹成樓
　丹田上通紫宫中有五城十二樓眞人在
　其中遊戲
俠以日月如連珠
　兩目也玄氣明照出若連珠五色恍恍子
　常念之壽命無窮也
萬歲昭昭非有期
　眞人得道萬歲易形男八女七從此而生
　與日月相守天地相保
外本三陽神自來
　三陽三九曆候也嬰兒生時一神魂魄來
　入形中也
内養三陰可長生
　鼻引陽氣取之以内養赤子眞人嬰兒是
　曰三陰亦食神也
魂欲上天魄入泉
　魂陽魄陰也謂世人無道德魂魄離身歸
　散本也
還魂返魄道自然
　拘魂制魄令不動作帝在身中道以自然


修眞十書卷之五十九　















修眞十書卷之六十　　　　　　重四
　黃庭外景玉經註
　　　　梁　丘　子　　註　解　
璇璣懸珠環無端
璇璣運轉氣脉流通無復休竟也閉口養
神漱煉醴泉如流珠
迅牝金籥常完堅
陰爲牝陽爲籥兩不相傷得中和之氣遺
精鍊形故得完堅
載地懸天周乾坤
地載人人懸天道不在上不在下微妙在
乾坤中央故周流天下也
象以四時赤如丹
明堂四達應爲四時眞人子丹之所居矣
子能思之咀嚼其氣則壽無窮也
前仰後卑各異門
頭與足腎與心心赤腎黑本同根水火相
尅故異同
送以還丹與玄泉
丹者血也化入下源變爲白精當此之時
　縮鼻遺之上至泥丸下至口中變爲玉泉
　也
象龜引氣至靈根
　以鼻引氣至於舌根嚥送腹中則雷鳴應
　之眞氣使之然也
中有眞人巾金巾
　赤子著絳衣冠金巾也
負甲持符開七門
　服符六甲辟却邪兇布氣七竅耳目聰明
　又云背子向午腰帶卯酉符者氣也
此非枝葉實是根
　自然要道非虚文也
晝夜思之可長存
　晝夜思道勿懈也開目視眞閉目思神可
　得長生
仙人道士非有神
　道無二家充備使然同共一根無復他神
　和心定志故道日生
積精所致爲專年
　陰陽不妄施精神不漏洩積精受氣壽可
　萬歲矣
人皆食穀與五味
　俗人食土地之精以身死報地聖人食元
　和之氣以身仙報天
獨食太和陰陽氣
　學仙之士朝食陽氣暮食陰氣并食元氣
故能不死天相既
　得道者不死也年命無極與天相既也既
　者通也
試說五藏各有方
　五藏象五行四肢象四時土爲之主居中
　央
心爲國主五藏王
　心如雞子危而難安國有賢致太平心處
　清身安寧
意中動靜氣得行
　謂存守内神身心安靜不妄驚動氣易行
　之故也
道自持我神明光
　守一念道持護我精神明光也
晝日昭昭夜自守
　謂思心中赤氣明照萬神守日月光思兩
　腎根晝即守光夜即守神故也
渴自飲漿飢得飽
　飢食自然之氣渴飲華池之漿不飢不渴
　可得長生
經歷六府藏卯酉
　耳也根生六府藏出卯酉要妙達矣不可
　得也
轉陽之陰藏於九
　陽反屬陰轉體相尅遺藏於九九爲頭也
　故經云左二右七藏九居一也
常能行之不知老
　常以雞鳴時仰卧被髮啄齒三十六通吞
　津咽氣遠死之道
肝之爲氣修而長
　謂修氣上行達於頂以補泥丸
羅列五藏生三光
　五宫六府各得所主腎上下各有日月三
　光三光者日月星候之謂也
上合三焦道飲漿
　三焦三關元也飢食自然氣渴飲華池漿
　不復飢渴也
精候天地長生道
　精是吾神氣是吾道佩精思氣上下食方
　理也
我神魂魄在中央
　中央魂魄兩腎也左魂右魄晝當以魂守
　魄暮當以魄守魂拘魂制魄不得動作也
津液流泉去鼻香
　陰陽交接漏液失精飲食無味鼻失芬香
立於懸膺含明堂
　舌下爲懸膺肺爲明堂含氣咽之灌於明
　堂流行身中也
通我華精調陰陽
　謂畜精養神也負陰抱陽調精神也
伏於玄門候天道
　門爲鼻也候上部之一神
近在我身還自守
　令守神精自念已也
清淨無爲神留止
　内當修道作無爲外當修道作無欲心不
　煩亂精神留止
精氣上下關分理
　氣當精思上下部守一神也
七孔已通不知老
　頭面七孔精神門户通利身識不知老也
還坐天門候陰陽
　朝食陽氣暮食陰氣都會於口中也
下於喉嚨通神明
　喉嚨有十二時亭長皆持玉㦸使守喉嚨
　眞人住其中主通氣上下
過華蓋下清且凉
　眉爲華蓋神住其中
入清虚困見吾形
　入腦户見泥丸君也
期成還丹可長生
　却自住年身不衰老故得長生
還過華池動腎精
　從腦户歷脊下至腎中也　　
望於明堂臨丹田
　眉間却入一寸爲明堂却行三寸爲丹田
　也
將使諸神開命門
　鼻引眞氣晝夜綿綿鼻爲天根
通利天道藏靈根
　頭圓象天靈根舌也
陰陽列布如流星
　面有七孔象七星極陰反陽觀日而望見
　列星也精施氣布入玄庭矣
肝氣似環終無端
　肝氣周流身中似環無端也
肺之爲氣三焦起
　肺氣出由三關天關口也人關手也地關
　下部也
伏於天門候故道
　天門爲口候故道者通腦户也
清液醴泉通六府
　漱湧華池灌沃舌根流通大腸小腸膽胃
　膀胱命門乃六府也
隨鼻上下開二耳
　元氣出入鼻中上下通於二耳任以爲也
窺視天地存童子
　天爲頭地爲下部童子爲存念守一神也
調和精華理髮齒
　令人吸五氣啄齒三十六通咽液三十六
　過乃理玄白也
顔色光澤老不白
　令人却白住年面目即生光澤髮不復白
　也　　
下于喉嚨何落落
　喉嚨中有十二亭長持玉㦸使守喉嚨
諸神皆會相求索
　謂諸神聚會也心意存之在八極也
下入絳宫紫華色
　謂心神赤氣色紫也
隱藏華蓋通神廬
　眉爲華蓋下通氣至鼻也
專守心神傳相呼
　當存念心神爲國主諸神爲民使呼召無
　有不到也
觀我諸神辟除邪
　精思内達見於神明邪氣無復敢干也
脾神還歸依大家
　赤子遺入黄庭中脾爲中主制御四方道
　之深者也
藏養靈根不復枯
　令人養靈根不復乾燥也舌下有醴泉出
　如流珠常含而咽之勿妄吐也
至於胃管通虚元
　本文缺此一句按御臨本收入
閉塞命門似玉都
　人生係命於精約常當愛養精約勿妄施
　泄精凝如玉在下部也
壽傳萬歲將有餘
　令人却向住年遺丹養命身不衰老可得
　長生
脾中之神遊中宫
　脾在太倉上朝爲老君守坐堂上遊明堂
　宫爲太一君也
朝會五神和三光
　脾宫中主諸神皆會於闕下三光日月照
　也　
上合天氣今明堂
　自氣上昇下遺腦中今會明堂中也
通利六府調五行
　五藏六府各有所主五行下法五常主爲
　五星也
金木水火土爲王
　金爲白木爲青水爲黑火爲赤土爲黄爲
　中主制御四方
通利血脉汗爲漿
　五内安寧血脉不驚手足汗液神明之信
　也
二神相得下玉英
　謂道有雌雄轉相成玉兩不相傷也
上禀元氣年益長
　謂食元氣勿傷内精氣與神和故壽三百
　年得爲地仙遊於人間矣
循護七竅去不祥
　面有七竅皆悉開通耳目聰明音聲孔彰
　邪氣不生喜氣自至
日月列布張陰陽
　謂兩目也左目爲日主父主陽右目爲月
　主母主陰
伏於太陰成其形
　謂嬰兒在於胎中幽隱慎固陰成其形也
五藏之主腎爲精
　腎却著脊去臍三寸主吐精氣頭戴日月
　星辰
出入二氣入黄庭
　謂元氣從鼻口兩孔中出入通於黄庭黄
　庭者脾也
呼吸虚無見吾形
　握固鍊形自見虚無之形
强我筋骨血脉成
　謂骨輕肉騰也肉化爲骨腸化爲筋血化
　爲精神化爲丹乃成神仙
恍惚不見過青靈
　謂坐在立亡過歷腦户變化無常也
坐於廬下觀小童
　鼻者廬也觀見赤子住其中也
旦夕存在神明光
　朝暮存神不離己身光輝常在目前
出於無門入無户
　既已得道能自隱於出入行步不由門户
　而乃爲神也
恬淡無欲養華根
　恬淡無欲以道自存修行玄白養黑髮根
服食玄氣可遂生
　謂服食兩腎間白氣故云玄氣
還返七門飲太淵
　謂面有七竅皆通達也飲太淵者謂咽食
　口中體泉也
通我喉嚨過青靈
　氣爲道也氣從喉嚨中下歷於膽也
問於仙道與奇功
　仙有三千六百法備有萬端得道禀氣守
　自然不死之術各有奇功
服食靈芝與玉英
　不獨名山有芝草玉英也五藏中亦有芝
　草玉英常服藏中芝英故壽同天地也
頭戴白素足丹田
　巾月履日遺精補腦名曰鍊形長生不死
　之道
沐浴華池灌靈根
　華池口也靈根舌也當漱滿醴泉灌沃舌
　根也
三府相得開命門
　洞房華蓋明堂爲宫府也命門者鼻也開
　通陰陽合會耳目故令聰明也
五味皆至善氣還
　漱滿口中醴泉五味皆至遺丹鍊形故得
　長生也
大道蕩蕩心勿煩
　大道如江海持之不極思行守一勿多思
　慮恐亂神也
被髮行之可長存
　分髮食日月之精與日月相保故得長生
　也
吾言畢矣勿妄傳
此道非人勿妄傳也


修眞十書卷之六十















