#+TITLE: 道典論-唐-
#+DATE: 2018-05-12 10:22:06
#+SOURCE: github.com/kanripo/KR5e0032 master fdc50ed8                
道典論卷之一姑一
　　　太君
紫虚三元紫精君形長九千萬丈春三月頭
建九元飛晨纓冠衣丹錦飛裙佩九天龍文
虎書帶日精育延之劎足立五色蓮華頭圓
七寳之光夏三月則變形爲童子頽雲角髻
衣五色綵衣手執華旛光明焕爛照明上清
秋三月則變形爲龍頭蛇軀青黄焕爛光耀
玉虚冬三月則變形爲紫青白三色之光沌
沌如月之暉
真陽元老玄一君形長五千萬丈夏三月頭
建寳晨通精玉冠衣九色雲文錦袍佩太上
命神之章龍景丹文常立紫雲之上坐則七
色蓮華光明焕爛秋三月則變形爲嬰兒坐
紫虚之中頭戴五色華蓋手把五芝華幡冬
三月則變形爲月光青色鬱鬱在紫雲之中
青華之上光明流照洞映上清春三月則變
形爲青緑玄三色之光混沌相纏如雲之交
鬱勃上清之中
太微天帝君形長三千萬丈秋三月頭建九
元飛纓冠衣七色鳳雲之袍帶夜光寳章交
靈素綬常立五色師子上身生三十二色寳
光在上清之上冬三月則變形爲無量真仙
身負金光照明十方立九色之華上手執金
鈴春三月則化形爲日光紫芒焕爛在玉虚
之上照明十方夏三月則變形爲白蒼緑三
色之光更相纏繞如雲之沓
青靈陽安君形長五千萬丈冬三月頭建三
精芙蓉晨冠衣雲文丹錦飛裘足履九色師
子佩流金火鈴交帶七元身生七變之光煒
曄玉清之上春三月則變形爲老公頭戴飛
龍口銜月身衣羽衣手持紫綬在丹霞之上
照明玉清夏三月則變形爲虎頭人身五色
斑斕光照十方秋三月則變形爲黄緑紫三
色之光混沌上清如日之暈
上元太素三元君形長三千萬丈春三月頭
建寳玄扶晨羽冠服紫炁浮雲錦帔九色龍
錦羽裙腰帶流金火鈴虎符龍書坐於太虚
之中膝下常有丹緑青三色之雲光明煒曄
照玄十方夏三月則變形爲一軀三頭戴七
稱寳冠身服三素飛雲錦衣立九色鳳凰之
上照明十方秋三月則變形爲七曜華精玉
光煒曄紫雲之上光色鬱鬱如日之暉冬三
月則變身爲青紫白三色之光蓊蓊勃勃如
金之精
高上太素君形長三千萬丈夏三月頭建紫
元寳冠衣丹錦七色之襡佩豁落七曜元章
帶三寳招仙之策常立五色蓮華上光明焕
照秋三月變形爲龍頭人身五色斑斕光明
流曜映照十方冬三月則變形爲三目之神
光色沌沌照明上清春三月則變形爲蒼白
二色之光奕奕在元炁之中紫霄之上
上清紫精三素君形長七千萬丈秋三月頭
建通精晨冠衣五色斑文虎衣佩交靈素綬
帶招仙之劎常立九色師子之上項生圓光
照明上清冬三月變形爲鳳頭人身衣蒼碧
紫三色羽衣光明流焕上清之中春三月則
變形爲人頭龍身文彩焕曜照明上清夏三
月則變形爲黑黄二色之光混沌相纏如雲
之昇
皇清洞真君形長五千萬丈冬三月頭建三
梁玉晨之冠衣七色虎文之裘帶流金火鈴
七色杖旛常立三素飛雲之上光明煒燁玉
虚之内春三月則變形頭建黄巾衣三十二
條法衣手執華旛在紫雲之上夏三月則變
形㝠目内視頭戴華蓋足立蓮華秋三月則
變形爲黄白二色之光明流焕曜在太空之
中照明十天
皇上四老道君形長七千萬丈春三月頭建
元真七寳玉冠衣鳳文斑裘佩豁落流鈴帶
招真之策常立九色師子十二華光在上清
之上夏三月則變形爲小兒衣五綵之衣口
銜七星立白雲之上秋三月則變形爲人頭
蛇身五色斑斕在玉虚之上冬三月則變形
爲青赤白三色之雲更相纏繞在玄虚之中
玉晨太上大道君形長九千萬丈秋三月頭
建百變神光玉冠披飛森霜珠之袍七色虎
衣佩九色離羅之章帶晨光月明之鈴常坐
七色之雲光明流曜上清之中冬三月則變
形頭戴七光圓輪身著三十二色法衣足立
九色師子之上光明煒燁在上清之上太微
之中春三月則變形爲老子頭建角巾身著
虎文之衣手執金符在五芝華上夏三月變
形爲紫黄二色光明奕奕更相纏繞在紫虚
之中
中央黄老君形長三千萬丈夏三月頭建寳
琅晨冠衣九色雲文裘帶交靈紫綬十二華
光常立五色師子之上光明流曜上清之中
秋三月則變形爲玉童頭戴七精之華冠衣
飛天羽衣手執華旛冬三月則變形爲真仙
通身黄金之色衣七色衣項負圓輪足履蓮
華之上光明流焕春三月則變形爲紫緑青
三色之光更相纏繞在玉虚之上
太極大道無景君形長三千萬丈秋三月頭
建晨纓寳冠衣無縫九色章衣佩神虎上符
帶寳仙之劎項負流金之光照明七十四方
常立玄龜之上冬三月則變形爲虎頭龍身
五色文綵明徹上清春三月則變形爲老子
散髮至腰衣飛青羽衣立紫雲之上夏三月
則變形爲赤青二色之光更相纏繞在紫虚
之上
太清大道君形長九千萬丈冬三月頭建九
元通天之冠衣九色龍衣佩三炁中章帶交
靈素綬足立三素之雲光明焕曜在上清之
上春三月則變形爲三頭之鳳口銜素綬一
身有九色之羽文彩焕爛洞映上清夏三月
則變形爲三色之圓光色赤純純如車之輪
光明洞曜在太清之上秋三月則變形爲紫
白黄三色之光光明焕爛洞照上清
皇初紫元君形長九千萬丈春三月頭建紫
元寳琅神冠衣三色虎文之裘佩素靈之綬
足立三素之雲光明映照洞觀十方在上清
之上八微之内夏三月則變形爲真仙通身
金色項負圓輪文彩焕爛光明奕奕照映十
方秋三月則變形爲三色童子衣五彩之衣
手把華旛奕奕焕爛照明上清冬三月則變
形爲蒼碧紫三色之光光明焕照映朗上清
無英中真上老君形長七千萬丈夏三月頭
建通天寳冠衣七色斑文之衣佩靈飛紫綬
帶通真之劎立九色師子之上光明洞照焕
赫上清秋三月則變身爲老公頭戴黄巾衣
黄緇之袍手把金杖立蓮花之上光明照映
十方冬三月則變形爲三日之光光明奕奕
照映十天三炁混合如鷄子之黄春三月則
變身爲紫蒼白三色之光光明焕照映徹九
天
九真中經云中央黄老君者太上太微天帝
君之弟子也以清虚上皇二年混爾始生日
暉重曜連光映靈五雲翳蓋慶煙玄停年七
歲焉仍自長生之要天仙之法乃眇綸上思
欽納玄真蕭條靈想心栖神源廣體八絶握
空投金解脫於文蔚之羅披素於空任之肆
目豁玄元之户手披萬寢之庭爾乃天韵妙
藹宿會玄感於是太上以帝君九真之經八
道秘言之章施修道成受書爲太極真人
紫書金根經云青要帝君者九陽元皇玉帝
弟子以中皇元年歲在東維天始告暉君育
於玄丘玉國無崖之天瓊琳七寳之下溟濛
九域之濱法化應圖三旦啓晨仍有九龍翼
君側七色瓊鳳蔭君身神麟合芝以玄明天
女吐精以灌真玉童擲華以却穢神妃散香
以攘塵含漱胎息法秀自然年冠二六面發
金容體生靈符言韵金章七十二色洞映玉
形三晨纏絡六炁齊軿玄靈紫蓋生乎房飛
精流光照其庭含真獨秀熙頤靈嵎容序順
化隨運沉浮栖心明霞之境遨浪玉國之墟
執抗元皇之策落景九域之丘逍遥流眄遂
經累劫方還清齋雲房之間以紫雲爲屋青
霞爲城黄金爲殿白玉爲牀五炁交結臺高
連層玉陛文階鳳闕四張金童侍側玉華執
巾天仙羅衛五千餘人備天之獸羽騎如鱗
龍虎辟邪偶偶雙蹲玄炁九會靈風揚煙芳
香激無虚生瓊宫流精玉光洞映八天青要
是紫清帝君之别號受元皇玉帝紫書妙訣
皆衆經之要秘九天之上書八會之隱文也
玉帝命高上直真緫仙君斷集寳目合爲衆
經以紫筆繕文金簡爲篇皆出上皇玄古之
道高聖所撰集以成卷傳於青要帝君
紫度炎光經云太微天帝君生乎始青之端
元曜靈之胤玄炁未凝之始結流芳之冑法
形焉連光映靈紫雲曜電玄煙掩藹丹暉纏
絡妙覺潜啓仍採納上契條暢純和吐納㝠
津遂降虚生之胎哺兼洪泉曲芝結形之始
仍學招真之道遐思遠覽潜想内瞻坐觀無
崖洞存幽虚年始三歲焉中方審正真神披
朗逆知未然究覽極天之境無幽不鑑無上
不覩無下不闚也年行二七金容内發玉華
外映洞慧神聦朗覩虚玄偏堂帝號其任乎
澄流九霄之霞飛眺洞清之源明機覽於極
玄領綜運乎億津積感加于㝠會妙感發於
自然遂受太帝之號積感所降豈生便任乎
三華寳曜内員上經云南極緫司定録上真
禁君以始皇元年歲在壬午七月七日中時
於上上禪善無量壽天玉國七寳洞虚鳳京
紫臺瓊琳之下稽首玉軒請問玉帝虚皇天
尊天胤皇基名題帝篇位登上司緫監萬仙
而未獲啓授度命之方願賜寳訣以度後賢
於是虚皇道君告南極緫司上真禁君曰金
房度命廻年之訣秘在九天之上大有之宫
金臺玉室九曲之房此道玄微非中真所參
得行此法與九炁同根齊光三景天地長存
修之萬遍位加仙卿乘煙駕虚上造帝皇今
以相告順而行焉
高上元始玉皇譜録經具出八百道君名諱
今所不録也
　　　大神
太上太真科經云太空太虚太元無始無初
有一大神體無而有有智有靈靈智慧解洞
照群生群生有感太神降應應爲感主號曰
太神
老君經誡云神人者體道洞靈變化應因無
形而形乍亡乍存散則爲炁聚即爲人往來
無門出入無間昇天降地經營六合之中有
道之所則爲人徵不行自至不呼而應施玄
功隂澤深化隂名不可名故謂神人
太上靈寳無量度人上品妙經云中有度人
不死之神中有度世司馬大神中有南上度
厄尊神長生度世無量大神
　　　飛天
明真科經云天尊於是命召十方飛天神人
披長夜之府九幽玉匱出明真科律以度童
子
太上靈寳無量度人上品妙經云今日校録
諸天臨軒今釋今日者緫指三元八節齋直
之晨則十方飛天一切大聖同會玉京校定
録籍天尊爾日大慶臨軒東方無極飛天神
王長生大聖無量度人南方無極飛天神王
長生大聖無量度人西方無極飛天神王長
生大聖無量度人北方無極飛天神王長生
大聖無量度人東北無極飛天神王長生大
聖無量度人東南無極飛天神王長生大聖
無量度人西南無極飛天神王長生大聖無
量度人西北無極飛天神王長生大聖無量
度人上方無極飛天神王長生大聖無量度
人下方無極飛天神王長生大聖無量度人
十方至真飛天神王長生度世無量大神並
乘飛雲丹輿緑輦億乘萬騎浮空而來
　　　童子
靈寳五鍊生尸經云天尊時於長樂舍香林
園中教化七千二百四十童子法事粗悉上
智童子上白天尊今既開宥一切普新皇道
既暢澤被十方伏願天尊既垂大慈願卒皇
恩於是天尊普命諸天上帝今當更爲上智
童子開諸法門
紫度炎光經云東方青光童子名青上玉字
飛正身作碧霞之色流光焕照南方赤光童
子名丹暉字玄紀身作赤霞之色流光鏡於
南方西方白光童子名浩華字迴神子身作
素霞之色流光焕照北方黑光童子名玄明
上字太隂文身作皂霞之色流光洞照焕於
北方中央黄光童子名執忠字黄録子身作
黄霞之色如黄金之精流光焕爛
太上智慧經贊曰
金華擎洞經　捧香悉仙童　嘯歌徹玄都
鳴玉叩瑶鍾
昇玄經云金光童子現人才服飾品板目
上清三天君列紀經云少野童子現地才山
品上目也
大洞真經云始元童子現地　山品洞目
　　　大士
昇玄經云太上曰道陵汝可與此大士共相
勞問是大士者名曰善勝此大士久修淨行
功業成就與汝無異
太上太真科經云小乘與學險魔惱破之被
不度長屬六天是以大士發心上乘功高德
重魔不能壞雖來干觸皆即歸降歸降受事
轉身爲真不能頓轉猶爲魔群保舉學士輔
護昇玄也
太上太霄琅書經云大士大乘濟度無量研
尋至道洞智慧源始終無違身足救物剋得
神仙與寳合矣



道典論卷之一





道典論卷之二姑二
　　　道士
太上太真科經云凡開闢之初聖真仙人皆
宣道炁立法相傳同宗太上俱稱學士以道
爲事故曰道事道事有功故號道士道士者
以道爲事聖運昇度衆魔又興皆由人物情
淺所致邪雖伐正真去邪來來同邪人不干
正士正士事道學法依科魔王敬護邪精敢
侵所以受道之身皆是天魔上官天魔衆神
皆是道士下官
昇玄經云夫唯賢者與彼俗人事事有反目
不多瞻見好不驚耳不聽讒不聽亂聲鼻不
受香芬芳之腥口不嘗甘茹犯衆生心不想
慾財色華榮手不姦用足不惡行此是道士
之行者也
本願大戒經云有道之士取諸我身無求乎
人道言修之身其德乃真斯之謂也
洞淵經云道士貴人悉天上來生也自非先
身之積善者終不得作道士矣
正一真人演千明科經云清德道士已經三
乘教化一切施行衆善觸事得法可進供養
三洞尊經
太上太霄琅書經云明解須專專必有應應
則通神何勞乎感欣戚兩遺日夜專勤誓進
無退號爲道人人行大道號爲道士士者何
也理也事也身心順理唯道是從從道爲事
故稱道士
　　　先生
敷齋威儀經云真人曰學士若能棄世累有
遠遊山水之志宗極法輪稱先生常坐高座
讀經教化愚賢開度一切學人也若復清真
至德能通玄妙義者隨行弟子同學爲稱某
先生其人鉤深致遠才學玄洞志在大乘當
稱玄靜先生或遊玄先生或遠遊先生或宣
道先生或暢玄先生略言其比不可勝載須
世有其人學者稱夫先生道士也
昇玄經云仙公又向太極真人長跪言歸誠
先生願降法澤滋潤枯槁使將來道士得修
至真棄邪法術
三元布經云太上太道君受此經於玄古先
生以傳玄都仙王
上清變化七十四方經云紫府先生能爲不
死恬和天真洞思守神年三千歲故未昇天
盤桓洞室採擇上真
元始變化龜山元録經云皇上萬始先生形
九千萬文冬三月頭建丹陽日精之冠衣赤
雲明光錦袍佩金虎鳳文帶丹皇紫章常乘
白雲坐五色師子光明流曜焕照上清春三
月則變形爲人軀三頭鳳皇衣九色斑文虎
衣常立十二華光之上夏三月則變形爲三
日之暉紫光八芒爛映焕明在上清之上十
二色蓮華之中秋三月則化形爲青赤紫三
色之光更相纏繞如日之輪
上清紫晨經云上皇先生紫晨君蓋二暉之
胤結玉晨之精育龍烟于太空包紫虚以通
靈托九玄以含秀凝洪露以成神陶三炁以
自觀經玄母以法生任歷劫而受化感日吉
而曜形於是上皇元年天甲啓晨誕於神州
八朗之天平丘中域洞淵之濱□生之且面
發金容體映玉光五色紫章七十二變精䊮
玉顔神龍吐芝以濯溉鸞鳳撫翼以隂玄丹
霄散景於瓊軒流光焕爛於霞真二景停暉
於八玄七元迴精以匡晨金仙散香以亂炁
神妃擲華以發煙五緯結落神秀紫天年冠
二九逍遥中元餐精咽炁吐納靈津含芝内
灌凝神胎仙挹潄守默淡泊自然思微念炁
時不虧閑積感洞元名超上清受號元皇位
登紫晨蘭風應挺順運流遷神秉五曜形盤
三元飛霄迴駕乘空落煙群仙啓路三道合
明流電吐威逸駕九玄再登玉陛三謁紫庭
遊眄瓊闕宴景三元携契五老玉霄上寳飛
獸攘袂神鳳撫鳴巨虬匡轡靈風散香流芬
激揚蓊藹玉清金童攀雲而侍輪玉女躡虚
而衛靈
太上丹簡墨録經云若受法位至真一及太
一素券之號可署先生之位其生年屬東方
宿者當署東嶽先生之號生年屬南方宿者
當署南嶽先生之號生年屬西方宿者當署
西嶽先生之號生年屬北方宿者當署北嶽
先生之號生年屬辰戌丑未并中央七宿當
署中嶽先生之號此五嶽先生皆始入地録
有應署之德非有精靈感應不可空署之
　　　上人
無上真人内傳云名入太上玄録爲三界魔
神靈鬼咸敬之號曰天人上人道士常自謙
下也得道清貴莫尚此矣皆尹先生口訣相
傳而教世賢上士也
衆聖難經云仙人問仙公前與上人俱入洞
庭看天王别宫初登包山時見有一輩仙人
求隨上人看戲盡何等仙人乃多如此答曰
彼仙人皆是諸名山洞室仙人其已不多子
不見崑崙蓬萊鍾山嵩高須彌靈島諸大山
洞室仙人無數矣
仙公請問經云魔王承奉太上衆真天尊上
人
太上太霄琅書經云上人妙士和光同塵挫
銳解紛與俗宻異佩服録諱呼吸元精建德
立功非凡所測
　　　至學
太上靈寳無量度人上品妙經云至學之士
誦經十過濟度垂死絶而得生
法輪經云吾觀至學士乃不領人懷
太上八素真經云靈文秘重不敢閉塞不敢
輕傳如按年限動有劫年於至學之士永無
其縁有絶思之嘆勤而無成至於元始開化
難遇其人厲以玄科之㫖遇合便授
　　　貧道
靈寳真一自然經訣云夫人求仙道積功無
厭多功滿自然得道學道猶世人憂居貧無
不得仙者也言則貧道汲汲唯道是務常與
心諍以制衆魔華想貧道之言蓋上清道士
之通稱也
定志經云山南道士答樂法解曰貧道昨夜
下講於卧中得夢見有一人持一真財如意
授以與卿卿即受之貧道思惟謂是佳瑞
太上太霄琅書經云道士謙辭於道未富自
言貧道亦貧士理未周足如未周我獨若遺
故爲貧士士之爲理修善爲事
　　　宗匠
本願大戒經云太極真人答高玄真人曰吾
忝受教化愧不足彼宗匠今釋彼者謂葛仙
公太上有命何敢不傾藴哉
太上太真科經云聖匠悲念申明經科前后
相證解惑釋疑治邪輔正白黑歷然
黄老玄示經云德有知不知者道之所尚后
下皆謂知之爲知世轉相仿也莫知之爲知
也乃舍知之玄匠也常於不知
　　　弟子
太平經云夫師弟子其功大重此若父母生
子不可謝而解也夫人得生不事善師及事
愚師乃教人以惡入邪中或使人死滅身尚
有餘罪并盡其家也人或生而不知學問遂
成愚人夫無知之人但獨愁苦有遇於地下
魂魄不得游樂身死不得成於善鬼今善師
學人也乃使下愚人成於善人善而不止更
得成賢賢而不止乃得次聖聖而不止乃知
真道守道不止乃仙不死仙而不止乃得成
真真而不止乃得成神神而不止乃與天比
天比不止乃得與元氣比其得比元炁乃包
裹天地八地八方莫不受其炁而生其德乃
復覆蓋天地八方精神乃從天地飲食天下
莫不共祭食之尚恐駭不能致之也是至善
師生善弟子之功也
又云爲人弟子旦夕順謹隨師之教不失銖
分不敢妄說亂師之出入不敢爲師致憂從
見教於師之後不敢犯非無有惡音不逆師
心是爲上善弟子也意真人言幾類似之是
非上善之弟子也才應中善之弟子耳然上
善之弟子也受師道教之後念縁師恩遂得
成人乃得長與賢仙相隨不失行伍或得官
位以報父母或得深入道知自養之術也夫
乃得生於父母得成道德於師得榮尊於君
每獨居一處念君父師之將老無有可以報
復之者常思爲師得殊方異文可以報功每
悔念之正心痛也故行更學奉事賢者囑托
其師爲其言語或使師上得國家之良輔又
有益帝王之治若此乃應上古之善弟子也
靈寳大戒經云授我十戒行十二可從則爲
大道清信弟子見在世上可得免於憂惱度
於衆苦身入光明形内澄正召鬼使神制伏
魔精
又云飛天未得道者也是道十轉弟子飛行
空虚爲諸天策駕十轉即得上爲飛天若在
一轉而行精進心不懈退作諸功德長齋苦
行晨夕不倦即得飛天於此而進超凌三界
爲上清真人
太上八素真經云凡遵三景稱三境弟子已
度三人委付師友已後傳授得稱三景法師
先生真人隨師所命朋友所薦乃得稱之未
經表奏不得妄稱
　　　尸解
九天生神章經云夫學上道希慕神仙及得
尸解滅度轉輪終歸仙道形與神同不相遠
離俱入道真
明真科經云生世好學修行經教吞精咽炁
恒無怠倦持齋服御吐納自煉積功布德名
書上清致得尸解下仙游行五嶽後生人中
更受經法爲人師宗輪轉道備克得上仙白
日飛行位及高貴
太微金簡玉字經云諸尸解地下主者案四
極真科一百四十年乃得補真官於是始得
飛華蓋乘群龍登太極游九宫也
太極真人飛仙寳劎上經云夫尸解者尸形
之化也本真之煉蛻也軀質之遯變也五屬
之隱適也雖是仙品之下第而其禀受所承
未必輕也或未欲升天而高栖名山或欲崇
明世教令生死道絶欲斷子孫之近戀盡神
仙爲難希或欲長觀世化憚仙官之劬勞也
妙道一備高下位適固不可用明死生以制
其定格也所謂隱回三光白日陸沉者也
又云以録形靈丸涂火炭則他人見形而燒
死謂之火尸解以一丸和水而飲之抱木而
卧則他人見已傷死於空室中謂之兵尸解
凡百縱任故自得還故邑也當改姓名變容
貌耳昔有人作此法入林慮山積十三年而
復還家也大修下尸解者皆不得反望故鄉
此爲上解之道名配紫簡三官不得復窺其
間隙妄以死加之也有死而更生者有頭斷
已死乃從一旁出者死畢未斂而去失尸骸
者有人形猶存而無復骨者有衣在形去者
有髮脫而失形者白日去謂之上尸解夜半
去者謂之下尸解向曉向暮之際而去者謂
之地下主者也此皆迹兆不滅爲人所疑雖
獲隱遯令世志未厭又不得反旋故鄉游栖
靡定
　　　主者
太極真人飛仙寳劎上經云夫至忠至孝之
人既終皆受書爲地下主者一百四十年乃
得受下仙之教授以大道從此漸進得補仙
官一百四十年聽一試進也至孝者能感激
鬼神使百鳥山獸逃其墳塚也至忠者能公
犯直心精貫白日或剖藏殺身以激其君者
也
夫有上聖之德既終皆受三官書爲地下主
者一千年乃轉補三官之五帝或爲東西南
北明公以治鬼神復一千四百年乃得游行
太清爲九宫之中仙也
夫有蕭邈之才有絶衆之望養其浩然不營
榮貴者既終受三官書爲善爽之鬼四百年
乃得爲地下主者從此以進以三百年爲一
階也
夫有至廉至貞之才者既終受三官書爲
清鬼二百八十年乃得爲地下主者從此以
漸得進補仙官以二百八十年爲一階也
夫至廉者不食非己之食不衣非己之布帛也
夫至貞者紛華不能散其正炁萬乘不能激
其名操也先世有功在三官流逮後嗣或易
世煉化改氏更生者此七世隂德葉根相及
也既終當遺脚骨以歸三官余骨隨身而遷
也男留左骨女留右骨皆受書爲地下主者
二百八十年乃得進受地仙之道矣臨終之
日視其形如生人之肉既死之時尸不强直
足指不青手皮不皺者謂之先有德行自然
得尸解者也



道典論卷之二


道典論卷之三姑三
　　　誹謗
上清隱書龍文經云人多僞薄不明至理罪
障根深疑惑真正儻聞微妙更生毁謗輕慢
不信致墮惡道風刀苦毒歷劫不免
昇玄經云太上曰若有誹謗此經者死入地
獄受考三官見世癩病
又云竇子明曰世人迷惑貪求自恣不識至
真諂僞疾佞或妒賢嫉能更相謗毁或諍色
欲隂相咒害或恃强勢凌易孤弱或自是非
彼或作小善旬月之間不能至誠便求見效
未應之須便忽宿命之言無報應喻如田家
種穀春種秋望乃得其實種而待炊不解餓
死修福行善亦復如是福積成慶禍積成殃
皎如日光而人不信可不哀哉
　　　毀辱
明真科經云無極世界男女之人生世立行
評論道德毁辱天真不信經法口是心非潜
行謀惡其罪深重死受苦毒縱還人中當生
邊夷非人之類百惡所歸以報宿對永去人
道無有歸期流連罪門生死莫知
　　　攻擊
明真科經云無極世界男女之人生世所行
評詳四輩攻擊天人死受酷對長淪惡根
昇玄經云道言人生受筭不信經教砦毁神
真决駭縱心殺罰非度駡詈天地攻擊真人
爲玄司衆鬼所奏聞徹太空吾當下司命付
酆都滅其定筭修短之次行之不改斷種滅
嗣蒸嘗絶矣
法輪經云道言吾嘗歷觀諸天見有百姓子
男女之人攻根伐主謗擊賢人諂害忠良滅
人之命死魂彌訴斯罪深重致招今對諸苦
備經萬劫當還生邊夷之國有人之形無人
之情
　　　耽酒
太上說智慧消魔經云太上曰酒爲水穀之
精善能宣通氣液節之接靈益性縱之乖神
損生耽湎致死非智慧也
盟威經云太上曰高才英秀唯酒是情麴糵
薰心性情顛倒破壞十善興隆十惡四達既
荒六通亦塞急宜除之
老君威儀令經云君子飲酒以欣慶小人飲
酒以興爭有二十四事各明依按善共奉行
違令一事非子弟也一飲酒醉時則臣不敬
君君或驕暴妻不承夫子不孝父二醉便亡
失道德調戲無度三醉隨口而言言語輕慢
不顧尊卑四醉便坐不自安頗我低昂五醉
卧便利嘔吐爛漫六醉便迷荒無所畏忌意
欲擊虎或投水入火七醉道說人隂私之事
八醉便輕口泄言言無所畏九醉卧時狀如
死人了無所知十醉時來歸家室大小見之
逆走甚見虎賊十一醉或致疾病面色痿黄
十二醉便獨卧道中所持物皆棄失之十三
醉貪酒以取家財物以用飲酒坐之貧困十
四醉便駡天神脫衣狂走逢人共鬭十五醉
便輕盜取不避親疏十六醉便不以惡爲惡
不以善爲善十七醉便破壞家中什物十八
醉不憂家事不念妻子十九醉便王事不修
坐之逸退二十醉便坐之致灾或爲軍將坐
酒破軍軍事不速二十一醉便墮馬顛倒遂
仆傷於面目二十二醉便恍惚事業廢置田
蠶不登二十三醉久則糜腸爛胃損失身命
二十四醉傷神亂氣損德敗真可不愼之
明真科曰無極世界男女之人生世立行耽
酒好色恍惚失性猖狂迷惑五情亂離去神
損氣因醉會欲爲惡不覺叫唤駡詈獨作無
對打擊善人穢慢道法謗毁經教背真入僞
違負口信欺誘四輩所行失道罪有深逆死
受重對魂魄苦劇摙汲溟波以灌四瀆讁役
江河晝夜無息銀鐺杻械相牽流曳㝠㝠長
夜終無解脫萬劫當生賤人之中貧窮陋疾
人之所惡以報宿怨因縁之對福路日遠罪
根日結不得開度無由得出
飛天人說頌曰好酒失本行五神并猖狂死
汲溟波水灌沃四瀆中
　　　放蕩
太上處胎業報經云或復有人浮好三寳信
心不專恣情放蕩流滯愛欲假托經文以要
名利因以聚衆混雜爲非如是之人見嬰重
考死三惡中終天無解
靈寳大誡經云天尊言愼多色視放蕩目神
每自制銜愛固目瞳思真靜念令通智慧洞
觀虚空
　　　不慈
明真科經云無極世界男女之人生世所行
不慈不仁烹殺六畜割剔殘傷夭殺獸命屠
毒衆生其罪深逆死受酷對吞火食炭爲火
所燒頭面焦燎舉體爛壞無復人形身負鐵
杖頭戴火山痛非可忍考不可擔不得開度
何由得還
飛天人偈頌曰不念懷慈心酷毒害衆生死
魂負鐵杖萬劫戴火山
　　　不孝
明真科經云無極世界男女之人生世不孝
駡辱父母六親相殘其罪深逆死受酷對萬
劫當得生六畜之中任人殺活以酬昔冤永
失人道長淪惡根
　　　三障
元始智慧正觀解脫經云道君當知因三毒
故生三障法一者煩惱二者諸業三者果報
以三障故就令學者不得正修真實之觀言
煩惱者即是愛見常在於心故正解不生勞
役行著名煩惱障言業障者以有欲心行善
惡行威極重業定得世間苦樂之果不得修
習離世間行隔正智故名爲業障言報障者
生在三惡苦惱切身無因得修戒慧之行人
天著樂不悟無常愛欲自覆日夜無舍貧窮
戹疾衆縁不具皆不得修出世正道名爲報
障有智之人覺知是已善行方便轉此障法
　　　三畏
昇玄經云太上曰道陵知末世人民有三可
畏宜善詳焉一者道義嫉妒可畏二者誹謗
可畏三者貪欲可畏道義嫉妒則經法不行
誹謗法師則使百姓信道不濃貪欲財色則
人所弃薄此三者二在外一在内除此三患
乃可傳道當勸奉學太上於是仍作歌曰嫉
妒惡勝已誹謗於賢明貪欲嗜財色不得傳
吾經三患既未除何期在幽㝠僞行要利養
常無有至誠見人崇有德心執害意生是人
鬼所疾見世貽惡名死則歸幽都考對入鬼
囹轉輪輪億萬劫受罪無數形
　　　三毒
元始智慧正觀解脫經云太上道君上白天
尊云何名爲煩惱之相天尊曰言煩惱者緫
名三毒謂貪瞋癡能害衆生法身命故名之
爲毒所言貪者引取無厭染欲愛著聯綿無
己於世間法及出世法有求樂意皆名爲貪
所言瞋者於衆生中及非衆生貪懷懟恨咆
勃忿怒如火熾盛燒滅善根結太怨憾是名
爲瞋所言癡者不信不知三寳正法驕慢諂
曲無所了知觸壁無底不從訶諫好說無益
多行惡事所作失道故名愚癡
　　　四病
昇玄經云太上曰道陵當知世人復有四不
善法最爲難除道之至病當令知之何者爲
四一者世俗之人不師有道又耻下問二者
爲道日久知見淺薄見有勝己耻不更學三
者自言大學不聽异經四者輕慢后學言無
所知如此四種之人縱使學道徒自勞耳不
能得道有所通達同無神驗何以徒勞如此
之人求道之初本無至心欲求名譽要羅供
養如此之人恒爲食吞火毒取人財物以爲
衣服猶如劎戟在其身體貪目前之利不知
后世殃考深重死入地獄燒鐵洋銅以灌口
中以鐵勒針作衣服之形被其身體拷掠捶
撻晝夜不息億兆載劫方出爲人常處下賤
爲人奴婢兵卒厮伍賢聖教化講經不得預
聞或心欲更學不得自在吾今目前便見此
輩不可稱計甚可哀傷明教將來愼之愼之
　　　五欲
老君經教云貪欲無數無數之欲念念叢生
不可勝言大略有五一目欲觀五色色過則
魂勞二耳欲聞五音音繁則魄苦三鼻欲嗅
五香香溢則精流四口欲甘五味味豐則神
濁五身欲恣五體體慢則志散志散則脾傷
而行危神濁則心亂而口爽精流則腎虚而
迷狂魄苦則肺損而耳聾魂勞則肝困而目
盲五者混闇則身滅命亡五者淨明體全年
永
　　　五濁
今釋一者命濁三者見濁三者惱濁四者生
濁五者時濁也
靈寳玉訣經云太上道君告精進學士王龍
賜曰吾受元始真人舊經說今釋古引古證
今深可信也經道萬劫當還無上宛黎天過
世世後五濁之中今釋此標五濁之時處也
遭命不幸今釋此命濁也非唯年筭夭促義
兼往業不淳也是男是女不見經教恒處惡
道今釋此見濁也邪見覆心不信正理謗法
罪重久在地獄生壽無幾而憂惱自嬰多受
枉横今釋此惱濁也貪瞋癡或能生憂畏經
累行人也自生自死輪轉五道墮於三塗八
難之中今釋此生濁也任命起滅輪轉苦難
障隔正道殃對相牽無有極已生死分離無
有豪賤今釋此時濁也大劫垂周惡果皆熟
普遭凶害實爲痛心今解說諸惡以度可度
汝好正意諦受吾言於是注訣龍賜稽首伏
受教㫖今釋太上哀□傳付經訣使五濁障
消保今太平之運
明真科經云來世之人不見科誡方當履何
五濁毒湯遭難遇害不能度身
靈書度命經云元始天尊曰吾過去後真文
隱藏運度當促五濁躁競萬惡並至何感念
來生在其中甘心履罪展轉五道長苦八難
更相殘害憂惱切身不見經法不遭聖文任
命生死甚可哀傷
　　　七傷
迴天九霄經云高聖帝君曰凡學士玄記有
名身有仙相則應自然合真而有七敗之傷
第一之傷帶真行僞淫色喪神魂液泄漏精
光枯竭氣散魄零骨空形殘神泣窮府上聞
天關真仙遠逝魔魅來干自與九獄結因六
天相親淪苦無極豈復得仙二傷外形存道
皮好念真心抱隂賊凶惡内臻願人否敗嫉
能妒賢口美心逆面歡内瞋諍論得失妄造
罪原毁謗同學攻伐師根三官所記標爲惡
門仙真高逝邪魔攻身走作形影飛體散神
故令枉横極其惡源考滿形灰沉滅九泉徒
有玄名豈保自然三傷飲酒洞醉損氣喪靈
五府攻潰萬神振驚魂魄飛散内外朽零本
室空素赤子悲鳴真仙高逝邪魔入形如此
之學徒損精誠雖有玄記空失玉名神昇上
宫身灰幽㝠恍惚求年焉得久停四傷行不
弘物責人宗仰心忿口諍駡詈無常瞋喜失
節意性乖恒氣激神散内真飛揚魄離魂逝
九孔塵埃五府奔喪皆由性之不純行之不
詳真仙高逝外痾入形如此之學將何可望
雖有玄圖不免斯殃望仙日悠地里日長五
傷或玄圖表見得受寳經或運遇靈師啓授
神文而不依科盟漏泄天真未經九年投刺
名山使青宫有録金闕結篇便傳於人流散
世間輕真泄寳考結己身徒有玄名反累七
玄仙道高逝身死幽泉長充鬼責萬劫不原
六傷身履殗穢形影不香内無清虚外無蘭
芳濁暗失真神不居房氣擾精混靈元失光
五神飛散赤子騫揚邪魔來攻内外交喪如
此之學望成反傷真仙高逝空影獨行淪於
混濁仙乎可望七傷啖食六畜之肉殺害膩
口之美臭氣充於藏府伐生形於非己真氣
擾於靈關游神駭於赤子魂魄逝於宫宅濁
啼纏於口齒仙真高登於玉清己身沉頓於
地里徒有玄名帝簡亦不免於必死
　　　八難
靈寳真一自然經訣云道言王侯道士民人
得生爲人舍女作男難也既得爲男才智明
遠六情完具形容端偉聲有玉音氣若名香
眼有日光衆觀欣悅玄如不足難也諸善已
備得生有道之國君父賢明篤尚道德難也
貧窮而好道念施惠不懈難也富貴而信尚
道士尊奉經書不殆難也能受人之惡而不
與較制身命使不死壞得度世仙道難也得
見洞真洞玄洞神太上三洞寳經宗奉諷讀
供養燒香難也值見仙聖真人說法教化之
時同志相遇難也是爲八難矣
衆真誡經云西城王君告曰夫人離三惡道
得爲人難也本經注云三惡道者不得作人
得作鳥獸蟲畜之類謂之三惡道也既得爲
人去女爲男難也既得爲男六情四體完具
難也六情既具得生中國難也處中國值有
道父母國君難也既得值有道之君生學道
有慈仁善心難也善心既發信道德長生難
也既信道德生太平之運爲難也可不朂哉
　　　七患
本願大誡經云真人曰患人得生人道也而
不修德養性以全於命矣患聞經也而不信
矣患受經也而不講誦矣而不修其事矣患
不修身矣患服藥也而未應中怠矣患道行
不備也誇求昇騰矣患靜齋讀經矣處幽山
而不堪其憂矣此七患在人之身也若不戒
之身無濟理所以云大患者及我身斯之謂
矣可不思歟可不思歟
　　　五敗
靈書紫文經云第一敗人淫則鬼液外漏精
光枯竭魂魄焦散骨薄髓穢魂號靈府上聞
玉闕三宫讙爭胎英悲錯此一敗仙相也二
敗勿食六畜肉則形氣鬱臭神靈濁滯面黄
齒枯脾育死氣魂不受真魄生邪悖身沉長
淵骨骸土没此二敗仙相也三敗勿食五辛
之菜則五藏惡臭三華潰亂神不上達精胎
下淪魂魄生離赤子煩頓飛靈失守明光流
遁此三敗仙相也四敗勿殺生昆蟲以上則
冤對萬物束骸流血形暴魄亡魂氣交戰胎
靈傍徨嬰兒逃散泥丸姦狂赤子棄叛尸形
湯爐水煑糜爛此四敗仙相也五敗勿北向
便仰視三光勿北向理髮解脫衣裳勿北向
唾駡犯破毁王破謂歲下辰
太上太真科經云太上道君曰魔王邪神皆
被廢黜雖得重行悉名故氣
　　　田獵
老君道德經云馳騁田獵令人心發狂
明真科經云無極世界男女之人生世無道
不念善縁三春游獵走犬放鷹張羅布網放
火燒山刺射野獸殺害衆生其罪酷逆死充
重殃身負鐵杖萬痛交行驅馳百極食息無
寧死魂苦毒非可堪當萬劫當生野獸之身
恒被燒斫以報宿冤縱還人道恒遭惡人身
受鞭撲憂惱自嬰福路目遠纏結日臻不得
開度長夜綿綿
昇玄經云道陵偈頌曰不念作慈心游獵殺
衆生罪竟受對報炎火燒其形
　　　漁捕
元始智慧正觀解脫經云天尊曰或有受生
漁捕爲業壅川决瀆布網垂綸種種方便傷
害水族煑炙屠膾趣飽其軀或行衒賣以求
財賄如是之人死入地獄隨相以報受於爐
鑊刀山劎樹一切苦對還爲畜類以酬宿冤
若得爲人壽命短促常多患惱自作教人及
以錢買生歡喜心同名爲殺其罪無二
　　　苦酷
明真科經云無極世界男女之人生世身行
發心舉意恒惡爲先苦酷無度讒害忠良死
受惡對牛頭獸身晝夜考掠楚毒難言身體
爛壞無復人形萬劫當生邊夷之國有人之
形無人之情永失人道長淪罪門流曳五苦
八難之中不得開度億劫無還
飛天人偈頌曰苦酷諂忠良讒謗擊賢人生
世處邊夷死受牛獸身
　　　淫祀
正一真人演千明科經云祭非其鬼名爲淫
祀陷墜群邪
太上太真科經云太上道君曰魔王邪醜皆
被廢黜雖得重行悉名故氣故氣爲灾妨害
億兆億兆不悟與之爲群殺生鼓舞祠祀歌
吟更相恐悚貪嗜血腥贜貨狼籍罪積日深
明真科經云無極世界男女之人生世惡逆
殺生淫祀禱祠邪神歌舞妖孽自稱姑郎食
啖百姓興造無端贜滿罪定死受惡對魂魄
囚徒流曳三官五嶽之中一日三掠痛毒難
言萬劫當還生賤人中或嬰六極無人之形
幽淪罪源長夜㝠㝠不得開度福道無縁
飛天人偈頌曰咒詛無辜人淫祀舞邪神流
曳三徒中萬劫生賤身
　　　謀逆
明真科經云無極世界男女之人生世所行
手殺君父謀反師主毁滅經教穢辱天真死
受惡對身入鑊湯五體煑漬無復人形百毒
之汁以灌其身痛不可居苦難可任萬劫當
生六畜之中或爲賤人聾盲六疾非人之形
任人殺活以報宿怨福路轉遠罪根日深不
得開度長淪無還
飛天人偈頌曰謀逆害君父穢辱毁天真死
入鑊湯煑苦痛不得還
　　　承負
太平經云凡人所以有過責者皆由不能善
自養悉失其綱紀故有承負之責也比若父
母失道德有過於鄰里后生其子孫爲鄰里
所害是即明承負之責也今先王爲治不得
天地心非一人失亂天文也天大怒不悅喜
故病灾萬端後在位者復承負之是故古者
大聖皆知自養之道故得治意少承負之失
也其后世學人之師皆多匿真道之文以浮
華傳學違失天道令後世浮淺不能善自養
愛爲此積久因離道遠謂天下無自全之術
故生承負之灾夫南山有大木枝縱覆地數
百步其本莖也上有無貲枝葉華實其根不
堅爲大風所傷其上枝葉華實悉傷死亡此
即萬物草木承負大過也其過在本不在於
末而反罪未曾不冤結邪今無過被灾承負
之責矣寧可罪後生邪時來承負之責如此
天夫人生盡樂好善而巨壯而固反不肖且
惡豈有解邪此盡承負之大效也反以責時
人故不能平其治也時人傳受邪僞已久安
能自改正乎哉天憐之故上皇道應元氣而
不也
道典論卷之三















道典論卷之四姑四
　　　妙瑞
靈寳真一自然經訣云正一真人曰人奉經
慕道亦有真應或聞香烟芳徹或聞琴瑟之
音或聞空中雅咏誦經或見圓光如日及真
人十方天尊飛仙真人能有斯之异精進不
怠庶必得仙道
太平經云人君爲善於内風雨及時於外故
瑞應反從人胷中來故有可欲爲皆見瑞應
何有不來者乎夫至誠乃感皇天隂陽爲之
移動誰往爲動者乎身形不能往動也動也
者㝠乃心中至誠感天也
又云瑞者清也靜也端也正也專也一也心
與天地同不犯時令也夫天地之性自古到
今善者致善惡者致惡正者致正邪者致邪
自然之術無可怪也故人之心端正清靜至
誠感天無有惡意瑞應善物皆爲其出古者
聖賢用心清淨專一故能致瑞應也
諸天内音經大聖衆真頌曰妙會自然感靈
瑞發空洞世爛啓幽期障蔽日月光玄隂不
解夜四衆并恭恭靈運自應圖倏欻朗太空
　　　災異
太平經云今天地開辟以來凶炁不絶絶後
復起其故何也其所從來者乃遠復遠本由
先王治小小失其綱紀灾害不絶更相承負
稍積爲多因生大奸爲害甚深動爲變怪前
後相續而生不祥以害萬國其所從來獨又
遠矣君王不知遂相承負不能禁止令人冤
呼嗟動天使正道失其路王治爲其傷常少
善應人意不純轉難教化邪氣爲其動帝王
雖愁心欲止之若渴而不能如之何君五雖
有萬人之仁德猶不能止此先王流灾也故
反以爲行善無益天道無知也禁民爲惡愁
其難化反相尅賊急其誅罰一人有過乃及
鄰里重被冤結積多惡氣日以增倍以爲道
德與經無益廢之而不行各試其才趣利射
禄鬭命中者爲右是爲亂天儀無法之治安
能與皇天心合乎天甚病之久矣隂陽爲其
失節其明證也治得天心然后邪可去治易
乎故今教以上皇興平第一之道得而急行
惡可消滅天之佑善者明矣先王灾雖流積
一旦除滅易耳今帝王乃居百重之内用道
德仁義乃萬里百姓皆蒙其恩父爲其慈子
爲其孝家足人給不爲邪惡
　　　怪祅
太平經云天道乃祐易教祐至誠祐謹順祐
易曉祐易勑將與人君厚故教之不與其厚
者不肯教之也猶若世人相與親厚則教示
以事不相與至厚不肯教示之也教而不聽
忿其不以時用其言故廢而置之不復重教
示之於是灾怪便止不復示勑人也如是則
雖賢聖聾闇無知也聦明閉塞天地神祇不
肯復諫止者也古者聖賢重灾變怪因自繩
正故萬不失一也
夢相
太霄琅書經云兆暮卧獨處當以帝章置於
心今釋帝章者瓊文章符也即有太㝠真仙
來衛兆形影應夢相與真共言不出九年得
面對
　　　真人
無上真人内傳云尹喜爲關令之時常夢見
天真或曾同游四海之外心中昭然有所覺
悟乃㝠契玄聖自然而同符也老君感焉
後聖九玄道君列紀經云後聖君母先夢玄
雲日月纏其形乃感而懷焉育之亦有群龍
吐水盥器中
靈寳直一自然經訣云正一真人曰夫人將
當得靈寳經者必先有靈應或夢見天尊真
仙或見山學道士及雲車寳蓋龍鳳或夢登
山見聖人宫室及飛行虚空見七寳珍物珠
玉或夢上天見天王帝主此皆宿命合道玄
象告應者也
雌一五老經云太素真人教始學者辟惡夢
法若數遇惡夢者一曰魄妖二曰心試三曰
尸賊厭消之方也夢覺以左手捻人中二七
過啄齒二七而微咒曰
大洞真玄强練三魂第一魂速守七魄第二
魂速守泥丸第三魂受心節度速啓太素三
元君向遇不祥之夢是七魄游尸來協萬邪
之源急告桃康護命上告帝君五老九真皆
守體門黄闕神師紫户將軍□鉞摇鈴消滅
惡津反凶成吉生死無縁畢若又卧必獲善
應而向造爲惡夢之炁則受閉於三關之下
三年之後唯神感㫖應乃有夢也皆知見將
來之明無復占不祥之想也若夜卧遇善夢
者吉應好夢而心中自以爲佳則吉感也卧
覺當摩目二七叩齒二七而微咒曰
太上高精三帝丹靈絳宫明徹吉感告情三
元柔魄天皇受經所向諧合飛仙上清常與
玉真俱會紫庭畢此大洞秘訣以傳於始涉
津流者矣
　　　吉兆
太平經云旦夕學以大吉之道纔得中吉耳
學以中吉纔得小吉耳學以小吉此已入凶
道矣
又云王者深得天意至道住祐之但有百吉
無有一凶事也
　　　凶徵
太平經云夫惡乃死凶之處故凡人不力學
吉輒且入凶夫凶廼天下惡名稱夫凶者乃
天地人萬物所疾惡不可久存是大患之本
禍之門户
　　　服餌
太上太真科經云服餌將藥不須厚饌
太上太霄琅書經云除欲滅私服御吐納赤
精五牙金丹玄素衆術億千輔佐成功隨縁
施用不可偏滯諸術而功行無涓空望長生
萬無一果良由世人學法多執偏術見其序
說便謂爲竒修之無驗
又云虚妄術本輔功功在遣欲欲不能遣因
術迷經經出世者餐霞餌氣毁易身形雲人
羽客神靈同游
五符經云真人告禹曰汝功德感靈天人并
助而年命向凋嶮矣哉乃口訣以長生之道
示以真寳服御之方
八坦四門高上經云靈關統三元精變結五
神九煉瓊胎府化生表自然離合潜相推凝
氣以成仙服御填九靈靜念降玉軒
明真科經云生而煉真服御神丹五石鎮生
神寳五官功微德狹運未升天身受滅度而
骸骨芳盈億劫不休須神及形便更受氣還
生人中智慧聦達逆知吉凶通靈徹視役使
鬼神輪轉不絶克得受書爲九宫真人偈曰
苦行修生道服藥練芝英滅度形不休體骨
自芳馨
　　　導引
二十四生圖經云鬱鬱五雲芝玄暉吐玉光
凝津洞靈府徘徊日月宫五色理高真流精
灌十方呼吸不覺疲飛天并金容導引餐靈
氣玄哺六胃充精思易致感安坐覩空洞
老君觀身經云老君曰自非聖明誰能頤神
養性行生導氣以度難也若能行生導氣載
神離苦修生行氣以度厄世斯乃上聖真人
達見識微知機者也夫爲道者當行生導炁
以載其身者也
老君妙真經云道曰夫人爲道道身五藏者
皆思氣之盛壯微妙從虚無來故實者不如
虚也有者不如無也疾者不如遲也
太一帝君天魂内變經云若能常行九晨照
洞房泥丸之法者既以檢魂魄制萬邪清淨
行之以致仙靈之氣降於寢房此所謂引三
光九星以照百神者也
胎息
太上說玉京山經云沖虚太和氣吐納流霞
津胎息靜百關寥寥究三便今釋按服氣法
云息以鼻而無以口使氣常儲名之胎息又
能不以鼻氣所謂大胎息者如兒胎在腹中
氣息而不須外徹也能爾亦可久居水中而
不短氣久久便能輕舉矣
上清三天君列紀經云胎閉靜息内保百神
開洞靈房堅守三真吞景咽液飲食自然身
必不死可得陸仙矣
太平經云請問胎中之子不食而氣者何也
天道廼有自然之氣廼有消息之氣凡在胞
中且而得氣者是天道自然之氣也及其已
生嘘吸隂陽而氣者是消息之氣也人而守
道力學反自然之氣者生也守消息之氣者
死矣故夫得真道者乃能内氣外不氣也以
是内氣養其性然後能反嬰兒復其命也故
當習内氣以内養其形體
又云古者上真覩天神食氣象之爲行乃學
食氣真神來助其爲治乃游居真人腹中也
古者真仙之身名爲真人室宅耳
太上真人秘要經云天氣者神明之器清濁
之宗處玄則天清在人則身存夫生死虧盈
蓋順乎攝御之間也
大洞玉經注訣云食玄根之氣使人體中清
朗神明八聦身有日映面有玉澤眼生明光
齒含紫氣堅腸華藏長生久視服吸朝液懸
糧絶粒道要於金醴事妙於玉水所謂吐納
自然之太和御九精之靈氣者也夫道之納
用貴自然也德之爲靜尊恬愉也攝自然以
裁真抱恬寞以正邪者則横犯不生飛害自
滅可要道之㫖者也
五符經云食氣萬歲當有少容
　　　雲牙
今釋雲者五方雲氣也明此五氣柔軟喻如
百草萌牙故言雲牙學人因此雲牙填固藏
府其方繁碎不可具書事見本經鈔如後
靈寳玉訣經云元始五氣常以鷄鳴上會靈
寳玉山玄都上宫陽光初明散元始之暉流
灌諸天其氣運轉如車之輪上御九天之關
中固五帝靈山下注學士五牙之根上宫衆
聖大智真人皆以其時食其暉仰咽其精與
天相承致得無窮
道言導引餐牙之法常以八節之日各依其
方入室存思五老形像咒說畢各隨方導引
服諸天氣行之八年仙官到房玉女侍衛身
生光明照映十方出入游行五帝稽首三界
司迎
二十四生圖經云上有不死氣殖牙練五仙
玉芝玄中澳體潔自生薰精思高靈降交游
上帝君
　　　服黃氣
太清元君中經云神仙圖曰上聖食黄賢者
食元食黄之道上念中極乃脾上黄人形長
三寸兩手中亦各有一黄人黄氣上升即見
其神徐言咒曰
黄常子黄常子黄庭真人在於已爲某取五
色丹芝草諸可飲食者急咽之三五而止即
飽矣肥澤延年
老君觀夫太清中經云神仙經曰常念脾中
黄氣上升至口中咽之三五而止則飽矣可
以辟穀坐在立亡師曰常思脾中有大日日
中有黄金匱匱中有書封之以黄金之印印
廣縱三寸字曰威嬉精而思之窮則目出兆
能見而讀之心開目明則得神仙矣常念胃
中黄田中正白如凝脂中有黄氣填滿上至
口中咽之即飽矣師曰胃黄田者太倉也諸
神皆來就太倉中食飲中有黄金竈釜甑玉
女玉童主使令故呼之曰黄常子是也致行
厨矣
　　　服王氣
老君胎中經云自然絶穀之道長生延年春
承牙精夏承月靈秋尊明露冬受玄精迴歲
一浹三百六十四九轉移十二而訖從其方
面五色有别周而復始道畢矣絶穀之法計
飽飯不過十二食日減一餐訖十一日減十
一餐余有一餐分半減之訖十八日盡矣腸
中雖空故有穀氣正坐隨王所在舒手持炁
仰頭引氣仰頭咽之安徐細意導氣下入胃
管腹中立鳴凡九上九下腹因大飽定心勿
躁即真氣不導邪氣中入即不佳矣十二日
形體輕便十八日道小成二十七日道中成
三十六日道大成八十一日頭面有光百二
十日其道備矣元氣大定仍是真人也
太上八素真經云常當清麗燒香入室首南
正卧斷隔人物杜絶他想臨目閉氣叩齒二
十四通存一如法仍見離在頭上坎在臍下
坤在左手中巽在右手中軋在左足下艮在
右足下兊在左肋震在右肋八卦有象象中
有氣氣中有神神人光明備列八方口吐生
氣因滿虚空分良久雲隨王先咽次咽相生
春則震王生火夏則離王生土秋則兊王生
水冬則坎王生木四季乾坤艮巽王也其行
者今依月迴轉巽三月坤六月乹九月艮十
二月咽八氣法以鼻取之極氣則已微微咽
之春寅卯之月噏震氣三取三咽止次飲離
氣九取九咽止次季噏巽氣四取四咽止次
噏坤氣二取二咽止次噏軋氣六取六咽止
次噏艮氣八取八咽止次噏兊氣七取七咽
止次噏坎氣一取一咽止都畢叩齒三十六
通摩熨面耳項至四支五體周匝小極乃行
之時皆當清齋三時六時禮拜啓願緩急取
中適人所堪
　　　服六戊
服氣法云常以朝暮先從甲子起續甲子乙
丑丙寅丁卯戊辰止向辰以金梁叩玉瑛修
華池續醴泉以唇檗剥丹池取靈液潄之周
旋至三而一咽其五咽止更續甲戌乙亥丙
子丁丑戊寅止向寅飲食如初一法下竟六
甲凡三十咽咽其精華所謂飲食三五之法
要也金梁者舌也玉瑛者齒也醴泉丹池靈
液皆口中唾也
　　　服三光
空洞靈章經云朝餐五靈氣夕噏三晨光
二十四生圖經云大道妙無像運氣凝高真
結空自然生震化表二神朝引五星精中噏
日中津夕食黄月華寢卧練五仙變景隨空
化倏欻立自然
五符經云食日之精子必長生縁以上天謁
元先常以月一日三日五日七日九日十五
日日出時至日中食之先念心中有日日中
有玄蓋蓋下有小童故赤氣遍身中身外九
重思氣滿頭從頂出上升天日繞日九重咒
曰
日君元陽還歸絳宫與我合德俱養小童因
思日精來下入頂鼻孔中咽之三九滿心中
心中有三人左即太一父也右即玄光母也
中央即赤子小童也坐金床玉榻執玉盤玉
杯杯中玉英神酒并天芝草見在飲食之仍
不饑渴而長生矣
食月之精可以長生縁之以上天常以月十
五日夜半時向月再拜咒曰
月君子光還歸丹田與我合德俱養小童因
思月光白氣黄精來下入鼻口中咽之三七
而止月精托腎根長生矣
食星之精上升太清常以日出晡時日中夜
半上念北極太皇星咒曰
皇天上帝太上道君曾孫小兆某甲好道願
得長生因念星精來下在兩眉間流入鼻孔
中咽之三五思氣滿心膽脾中有道母主哺
養赤子即不饑長生矣
　　　丹品
八素經云太上曰仙人唯知飛丹召霜煎煉
雲水朱玉鮮金九爐炎霄勤苦極於營贍伺
俟足於劬勞就有成者不過升身上天超躍
玄洲耳此故仙人而已遠可游於九宫之間
也則未有得真人之門户也
四極明科經云金液丹經九鼎神圖琅玕華
丹八石煉腴智慧上藥上化丹方四十六卷
并仙皇之秘事藏於九疑之中五百年一傳
　　　丹名
太上太真科經云仙方九品一曰太和自然
龍胎之醴二曰玉胎瓊液之膏三曰飛丹紫
華流精四曰朱光雲碧之腴五曰九泉虹華
神丹六曰太清金液之華七曰九轉霜雪之
丹八曰九鼎雲英九曰雲光水石流飛龍虎
玉胎飛丹上藥也朱光九泉太清中品也九
轉九鼎雲光下品也
九真中經云太上八景四蕊紫漿五珠絳生
神丹或名八景丹或名四蕊紫華或名太微
紫玉瑛或名五珠華丹或名絳生晨華或名
三華上丹或名太上飛剛或名九晨上丹凡
八名也
真人流珠九轉神仙九丹經云真人日服九
丹令人神仙度世長生久視長服之壽萬世
九丹者九道也九方也治之各自有道治九
丹凡一法也第一之丹名華丹第二之丹名
神符丹第三之丹名神丹第四之丹名還丹
第五之丹名餌丹第六之丹名宜丹第七之
丹名深丹第八之丹名伏丹第九之丹名寒
丹也
上清三天君列紀經云中黄八道金書紫文
九轉霜雪琅玕華丹還白玉酒金液流精玉
林結華日月之水皆白日飛仙登天之道也
皆出白帝君所藏於瑶臺非有真録不得其
法
大洞玉經注訣云琅玕鬱華七陽日嬰九琳
之液八瓊之精四蕊紫漿五珠絳生三華飛
剛雙珠月明蘭腴金𥹋甘露玉瓶青建弱羅
漂芝流靈神渠丹散玄柯連縈琅玕朝結西
皇素盈可以沖躍朱霄飛虚玉清呼而吸之
以至㝠靈漱而變之以入帝庭
黄氣陽精三道順行經云洞陽宫内有流火
庭其中有炎光八煉自然玄丹
太上丹簡墨靈經云修飛仙騰超之道當授
神丹三十六水金液之術太清丹經
靈寳真一自然經訣云夫真舍利是金液之
凝精還丹之變化
太元真人茅君内傳云茅君各賜其二弟九
轉還丹一劑并神方一首各拜而服之仙道
成矣


道典論卷之四




