#+TITLE: 重陽分梨十化集--王嚞
#+DATE: 2018-05-12 10:22:07
#+SOURCE: github.com/kanripo/KR5e0057 master ecfee3fa                
重陽分梨十化集序交七
丹陽先生系出扶風大辨之宗親也家貲鉅
萬子孫詵詵自幼業儒不僞利録謹性好恬
澹樂虚無嘗謂其人曰我因夢遇異人笑中
得悟大定丁亥秋果有重陽真人别終南遊
海島欲結知友同赴蓬萊共禮本師之約東
抵寧海首往范明叔之遇仙亭丹陽繼至參
謁真人一見驩然昔傾蓋目擊而道存知丹
陽夙有仙契遂丁寧勸以學道修真丹陽識
其諄誨敬請真人諧至郡城居之南庵命其
名曰全真日夕與之講道於其中必欲丹陽
夫婦速修持棄空緣離鄉井爲雲水遊其初
夫婦易從也真人誓鏁庵百日是孟冬初吉
賜渾梨令丹陽食之每十日索一梨分送於
夫婦自兩塊至五十五塊每五日又賜芋粟
各六枚及重重入夢以天堂地獄十犯大戒
罪警動之每分送則作詩詞或歌頌隱其微
旨丹陽悉皆酬和達天地陰陽奇偶之數明
性命禍福生死之機由是屏俗累改衣冠焚
誓狀夫婦信嚮而師焉逮己丑歲從真人西
歸至梁汴間居閱歲真人蟬蛻仙去丹陽盡
傳其道廼與其徒西走終南訪真人舊隱築
環堵而居之十稔宗闡其教徒弟雲集不可
勝數歲在壬寅丹陽飛錫東來復還鄉邦一
日語諸門人曰真人乎昔著述已有全真前
後集又其遊吾鄉時所著類皆玄談妙理裒
集得三百餘篇分爲三帙上曰下手遲中曰
分梨十化下曰好離鄉此集關西雖已刊印
然傳到鄉者何其罕邪門人共對曰真人向
至寧海化師父寔其根始他處尚且刊行况
鄉中乎當重加校證編次亦作三帙命工縷
板以廣其傳丹陽門人靈真子朱抱一携是
集訪余謂余曰鄉老先生范趙劉三公已作
總序每帙别求爲序引余答曰僕方且對燈
窗事雕篆以謀進身繼箕裘之緒得無媿於
忘名利出塵世者乎然自謂爲兒童時素識
丹陽有慕道之心又親覩真人鏁庵勸化之
事不能以淺陋辭因留其分梨十化一帙故
樂出是言庶使四方嚮道之士知全真之教
有利於人也大矣若夫二先生戒勸之文神
異之跡其他記序歌詩載之已詳姑叙其丹
陽夫婦出家入道之本末云時大定癸卯歲
寧海州東牟鄉貢進士馬大辨謹序

















重陽分梨十化集卷上
　　　　　　終南山重陽子王嚞譔
　　　水雲遊
且住且住十月小春當宜鎖户一百日鍊就
重陽也並無作做渾身要顯唯真素掛靈明
紙布信任他走玉飛金自恬然不顧
　　　丹陽繼韻
不住不住火院當離深宜别户害風仙化我
扃門這修行須做腥羶戒盡常餐素掛體唯
麻布待百朝鎖鑰開時效吾師内顧
　　　贈丹陽絶句
成一今朝正一時渾梨滋味怎生知若能會
飲西江水直與王風緊厮隨
　　　丹陽次韻
風仙成日鎖庵時賜我渾梨味頗知心已離
家雲水去道通秘奥虎龍隨
　　　水雲遊
玉性玉性玉鎖緊嚴金關牢釘玉房深百日
清清玉輝光一併玉匙開闡通仙徑玉門中
傳令玉童來便許全真玉皇宣已定
　　　丹陽繼韻
玉性玉性玉户牢封金門緊釘玉房中見箇
驪龍玉虎來吞併玉關能啓通捷徑玉童傳
宣令玉皇天至矣無私玉詔今番定
　　　贈丹陽夫婦
唯公芋栗兩般餐道味應同此味甘六六正
當呼十二前三三與後三三
　　　丹陽次韻
芋栗今朝喜得餐滋味如同玉液甘箇内修
完三十六世上争知十有三
　　　贈孫姑
二婆猶自戀家業家業誰知壞了錢若是居
家常似舊馬公無分做神仙
　　　贈丹陽夫婦
十一離分馬秀才直須款款認頭迴三塗苦
楚安排放兩塊泥團總不猜棚下冷言無活
計樓頭暗應没家財願惺願悟休相唤便是
教賢出得來
　　　丹陽繼韻
風仙得道禀高才落筆成章釣我迴一性不
教塵裏昧三光須向箇中猜真心悟後忘人
我慧眼開時棄色財今日又知離子味有縁
拂袖不歸來
　　　贈丹陽
背上葫蘆酒滿沽無中却有有中無清光滑
辣般般識月裏瓊林永不枯
　　　丹陽繼韻
瓊漿玉液不須沽舌上甘津不暫無傳得風
仙澆溉法靈苗慧草永難枯
　　　贈丹陽夫婦芋栗
粟子前來看芋頭二人共食過重樓三三便
得三三味六六須知六六由用劍能揮身外
影將針會捉水中漚饒君做盡千般計怎免
荒郊一土丘
　　　丹陽又韻
從今垢面更蓬頭不憶歌歡舊酒樓趖避家
中冤業債追陪物外好因由嗟身有似風前
燭歎命還如水上漚得遇修真生正覺免教
一性卧荒丘
　　　水雲遊
思筭思筭四假凡軀干甚厮翫元來是走骨
行屍更誇張體段靈明慧性真燦爛這骨骰
須换害風子不藉人身與神仙結伴
　　　丹陽繼韻
思筭思筭妻妾兒孫休來戲翫這冤親繫脚
繩兒宜一刀兩段靈源悟徹元燦爛這一番
更换馬風子辭别家鄉與風仙作伴
　　　分梨詩
三塊滅三塗人人一二餔味能枯北海香會
透西湖玉浪溶溶滚金波密密鋪恰如文義
顯全在者之乎
　　　丹陽繼韻
一遇出泥塗沖和味得餔龍吟震山谷虎嘯
透江湖欲要金丹結須教玉篆鋪通斯咸變
化何況於人乎
　　　爇心香
坐殺王風立殺扶風只因伊貪戀家風争如
猛捨認取清風好同行好同坐共携風我即
真風你即佯風小春天總賴温風將來雪下
怎奈寒風窗兒裏門兒外兩般風
　　　丹陽次韻
此箇扶風幼習儒風遇風仙傳得清風風狂
便做總笑余風這風風風風得煞似心風脫
俗宜風離境收風向玄關要捉雲風香風不
斷悅我松風待好風來靈風至便乘風
　　　與丹陽
芋栗遺賢往不還休心何用在機關常怜家
計爲縈絆怎得身軀暫處閑一對沉毬頻輥
轉兩團猫食最癡頑若教會得清凉語也許
隨余住好山
　　　丹陽繼韻
便尋出計不思還打破氣財酒色關滅火消
煙永遇樂立身行道放心閑須教己後成功
行豈敢依前放軟頑大抵男兒憑志氣將來
决定住三山
　　　恣逍遥
若要修行須當子細把金關玉門牢閉上下
沖和位交溉濟得來後惺惺又同猜謎輥入
虚空却投根蔕毫光在爛銀霞際五彩新鮮
直靈瑩膩分明徹浄清闃然細細
　　　丹陽繼韻
二氣綿綿調來細細向瓊壺裏頭封閉子午
宫前玉金周濟這玄妙分明免教商謎天上
靈苗海中根蔕霞光布燦無涯際忽見真容
如同玉膩通元始修行在乎子細
　　　與丹陽
害風遊歷水和雲六葉輪迴鐵板分敲遍世
間俱不曉心知唯有箇人聞
　　　丹陽次韻
寶瓶宫裏看祥雲雲去雲來邪正分分劈心
琴成曲調調高聲韻自然聞
　　　與丹陽
一箇渾梨作四分翁婆共啖莫紛紛梨分不
爲分離事果結須看結裹文水湧頻教烏兔
飲火來休把赤心焚若通水火成顛倒冷淡
清閑自喜聞
　　　丹陽繼韻
分梨悟到四離分漸覺心灰性不紛妙妙虎
龍寧有說玄玄金玉豈關文靈苗宜向火中
溉慧草堪於水裏焚直待大丹丹不漏真消
真息自然聞
　　　神光燦
金關叩户玉鎖扃門閑裏不做修持杳默昏
冥誰會舞弄嬰兒睡則擒猿捉馬醒來後復
採瓊芝每依時這功夫百日只許心知自在
消遥做就唯舒展紅霞光彩敷披罩定靈明
方見本有真慈一粒神丹結正三重焰緊緊
相隨過瑶池透青霄頂上無爲
　　　丹陽繼韻
風仙鎖户馬鈺辭巢寂然澹乎自持了幹根
源豈肯攀戀妻兒識破氣財酒色憑清浄固
養靈芝當下手暗修完功行不許人知隱密
藏機蓄響便須當做箇玉褐懷披潑殺無明
火燭自是心慈忍辱得何味況善芽生仙佛
常隨通玄妙這真功却是無爲
　　　與丹陽
栗與芋芋與栗兩般滋味休教失性與命命
與性兩般出入通賢聖都要知都要知便是
長生固蔕時休想瑶臺并閬苑六家珍寶出
天池
　　　丹陽繼韻
重陽仙設芋栗贈我夫妻莫前失要知命要
知性從此超凡要入聖妙玄知妙玄知身中
子午倒顛時水鄉無漏金丹結自然雲步赴
瑶池
　　　真歡樂
便把户門安鎖鑰内更藴最奇略安鑪竈鍛
鍊金精養元神修完丹藥二粒圓成光灼灼
虚空外往來盤礴五彩總扶持也無施無作
冥冥杳杳非投託占盈盈赴盟約蓬萊路永
結前期定長春瑶芳瓊萼等接清凉光徧爍
放馨香自然雯作裏面禮明師現真歡真樂
　　　丹陽次韻
酒色氣財關遠鑰事務簡當而略方堪可水
裏尋金固元初修持仙藥鍛鍊須教明更灼
祥煙裊自然磅礴這箇好功夫並無些爲作
昏昏默默無依託湛澄中有期約真消息只
在靈臺對雲霞瓊林花萼燦爛光輝真漸爍
性靈靈有何佳作闡大道清吟顯清歡清樂
　　　與丹陽
今展誰曉五分裁陰二陽三口各開知味不
遭三界苦通甘免却九幽灾乾坤未判何方
住父母生前甚處來悟得此因成大覺從今
款款鍊靈臺
　　　丹陽繼韻
攀緣斷制自心裁心地開時性亦開返照只
知家業苦迴光頓覺火坑灾志隨靈鶴先歸
去意在林泉不復來物外逍遥功行累丹成
捧出上瑶臺
　　　爇心香
這箇王風自小胎風大來後變做心風遍行
遊歷正是狂風每閑閑處詩曲作似長風謁
馬儒風說與仁風諕他成急急驚風亂爲下
手鎖了防風便怎生醫得你破傷風
　　　丹陽又韻
此箇扶風不會祥風遇風仙傳得玄風奇哉
風味清浄家風這一般風風得好屏淫風施
布仁風闡出祥風教風行處處聞風知風妙
趣捨俗如風補破傷風風光好得真風
　　　與丹陽
這番這番芋頭栗這迴須要知詳悉恰似餳
和蜜五穀中來花蘂出甜則一般甜熱冷兩
般怎生詰又似膠與漆皮膚中來樹裏汁粘
則一般粘陽陰兩般如何述築箇環墻上有
蓋四面無門何處入三歲孩兒娶了妻六十
老翁無家室若能會得此機關摩訶般若波
羅蜜省省省吉吉吉没口婆婆長叫屈頌曰
故將亂道惑公心惑去惑來直到底惑得動時
你是我惑不動時我是你
　　　丹陽繼韻
風仙五次賜芋栗夫婦同餐各知悉大道如
同餳與蜜攀戀宜乎家跳出清清滋味忒甘
甜難說難言不可詰俗情恰似膠與漆攀戀
無異飲銅汁猛悟迴頭無𦂍粘物外超然閑
著述不羨榮華車與蓋衆妙之門深走入無
中嬰姹結夫妻日月交光晃神室從今達達
玉玄關般若波羅蜜中蜜省省省吉吉吉一
靈真性無沉屈頌曰凡心滌盡見真心澆溉
靈根雲脚底自然陡頓忘人我始覺元初父
母你
　　　玉花洞
要知端的默默細想須憑因果致令喜悅投
歸玄妙便把門兒鎖惺惺了了真堪可有自
然香火浄中寂𨵙分明一箇師父來看我
　　　丹陽繼韻
得其真遇怎敢怠慢勤修功果緊擒意馬無
令顛劣便把心猿鎖逢魔逢難全然可蓋謂
舞煙火本師說破元初這箇争甚閑人我
　　　無夢令
今則與公照燭無夢令中詳録古聖富春詩
六白瑩光如玉丁屬丁屬三塊各人知足
　　　丹陽次韻
師父今朝傳燭塵事不堪齒録離别富春姑
各自鍊烹金玉聽屬聽屬了了真如願足
　　　爇心香
謔號王風實有仙風性通禪釋貫儒風清談
吐玉落筆如風解著長篇揮短句古詩風斤
運成風鵬化摶風恣雲遊列禦乘風冬寒閉
户念見高風更坐無鑪眠無被任霜風
　　　丹陽繼韻
仙侣王風來化扶風啓虔誠特顯家風出神
入夢跨鶴乘風要馬風風風取信便隨風見
景投風藉甚儒風脫家緣故做心風不迷假
相直認真風更捉風颷乘風馬駕雲風
重陽分梨十化集卷上















重陽分梨十化集卷下交八
　　　　　　　終南山重陽子王喆譔
　　　黄鶴洞中仙
你待堅心走我待堅心守栗子甘甜美芋頭
翁母同張口開取四時花綻取三春柳一性
昭然全得他玉液瓊漿酒
　　　丹陽繼韻
不敢心狂走極謝師真守芋栗今番六次餐
美味常甘口不作東牟叟不戀東風柳參從
風仙物外遊共飲長生酒
　　　黄河清
根固源澄宜鎖户清清堅守深洞轉加温煖
悉屏嚴凝寒凍别是風流雅致頓知得超昇
管中得自然開悟長生遇玉花正好拈弄元
初本有真靈明明處這迴搜見鉛汞便令結
就一粒金丹堪貢顯現祥光瑞耀更來往隨
鸞引鳳十洲三島神仙喜慶迎共羾
　　　丹陽次韻
師父專專封閉户非干固濟雲洞亦非誇衒
能受三冬飢凍爲我愚頑戀俗用機化玄言
必中等待子自悟知其遇捨家物外拿弄怡
然頓覺元初捐塵累便烹鉛更烹汞於澄湛
中保養神珠爲貢直待功成行滿恁時節携
雲跨鳳赴蓬萊島仙童遠遠來迎羾
　　　憶王孫
分明七寶更休論七座門開各有門一四一
三各彼吞返陽魂便是長生保命存
　　　丹陽繼韻
風仙師父妙談論說透無爲清浄門舌上甘
津味得吞溉精魂陰裏陽生萬劫存
　　　玉京山
失笑迷陰化不來頑愚心鎖硬怎生開直饒
富貴没殃灾天年限終久落輪迴鬼使早相
催兒孫難替得有何推恁時悔恨哭聲哀方
知道學道是仙材
　　　丹陽又韻
慷慨男兒跳出來名韁并利鎖豁然開宜乎
了幹死生灾超彼岸休望再頭迴師父教言
催道裝當結裹没心推任教妻子哭哀哀關
西去做箇駕雲材
　　　臨江仙
栗子味招全道子(真人訓馬先生法名通/一字全道道號無憂子)芋
頭滋味引迴頭各人喫了並無憂四三通十
二箇箇下重樓喫得過時冰是水水中兩點
浮漚一來一去幾時休若教同我願管取得
真修
　　　丹陽繼韻
大悟立身蓑笠好遇投相應迴頭訓予全道
號無憂慧眸觀玉洞雲步上瓊樓赤鴈頭鑽
清晏地白鷗足捧浮漚兩般混合最休休要
除三界苦堪把一靈修
　　　黄河清(按一百八數)
九曲黄河分九轉洪波大浪清浄九江共同
合就俱來歸正九鼎中間顯現九宫闡端流
一定玉翻金潑盈盈處倒侵九曜開影九霄
翠碧相齊九臯有鶴鳴迎接精瑩九光洞明
返照靈輝堪竝九曲神珠跳躍九仙至如然
游泳湛殫澄徹成功行九天通聖
　　　丹陽繼韻
九曲黄河流轉九陽陰逆順清浄九池之内
涌出龍泉端正九會亘初湛寂九關現靈波
永定美芝祥瑞天然秀九莖自是無影九霞
覆鼎澄輝九還火鍊神丹轉光瑩九玄祖先
要救攀仙肩竝九九重陽口訣暗傳得非凡
游泳累真功行將來去九霄參聖
　　　臨江仙
八卦分明鋪擺定二人各四陽陰中間玄妙
細搜尋若能知此味便是得真金恬淡隱藏
清與浄甜甘却顯佳音八都山上出高岑正
當堪眺望方是好登臨
　　　丹陽次韻
八識通知心已定徧觀物物皆陰不如留意
則追尋水中閑養火玉内要生金直待陽純
丹不漏恁時可稱知音超然雲步上瑶岑不
勞極目望自見好光臨
　　　詩與丹陽
百日扃門意已投定須堪可作朋儔馬猿返
性緣攀戀桃杏爲人也害羞從此果能成决
斷端然真箇好因由撑篙已在中流裏難下
逍遥得岸舟
　　　丹陽繼韻
今朝誓狀謹相投做箇灰心物外儔鍊氣頤
神常有樂上街展手略無羞擘開世網歸真
趣跳出樊籠得自由參從本師雲水去逍遥
坦蕩駕神舟
　　　絶句
謾說修行學大道切須先向身中考勸公第
一莫多情天若有情天也老
　　　丹陽次韻
得遇明師歸正道迴光返照心頭考自然開
悟絶塵情箇内修完仙不老
　　　莫思鄉(贈丹陽)
栗子味堪收更出馨香是芋頭今後喫時思
想定追求爲甚般般各六籌細認細尋搜芋
有青苗栗有空外地中歸一處休休說破玄
玄你越愁
　　　丹陽繼韻
意馬下功收不放心猿暫出頭一點靈明歸
太素何求通六幽微罷運籌芋栗更閑搜知
味聞香識破□須向空中尋響喨無休真樂
真歡散盡愁
　　　贈孫姑
在家只是二婆呼出得家緣没火鑪若會修
行成鍜鍊教人永永唤仙姑
　　　望蓬萊
逢九變逢九變須用寶刀裁陰魄莫隨魔鬼
轉陽魂合趕好梨來今已免輪迴公聽取公
聽取道眼正堪開四假身軀宜鍜鍊一靈真
性細詳猜有分看蓬萊
　　丹陽次韻
通真九通真九箇内下功裁便使龍蛇騰地
去却教雲鶴下天來晨看暮潮迴白蓮綻白
蓮綻自有碧蓮開清浄門中通出入無爲路
上免搏猜定是到蓬萊
　　　丹陽問余不住飲冷水何故答曰我
　　　自甘河得遇純陽真人因飲水焉故
　　　作是詞
害風飲水知多少因此通玄妙白麻衲襖布
青巾好模好樣真箇好精神不須鏡子前來
照事事心頭了夢中識破夢中身便是逍遥
達彼岸頭人
　　　丹陽繼韻
馬風得遇心塵少通得玄中妙自然恥戴皂
羅巾真息綿綿營養不神神慧燈不住通天
照性命須當了金鑪便是鍊丹身坦蕩逍遥
做箇散閑人
　　　蘂珠宫
栗子二三箇這芋頭的端六箇分付清閑唯
兩箇尋思箇甘甜味怎生箇五臟明明箇又
六腑不差些箇更有金丹此一箇十二箇請
翁婆會則箇
　　　丹陽繼韻
芋栗又分六箇遇投三謂懷真箇(芋者遇也/投三者真)
(人乃三/官人也)立子三人總忘箇(栗者立也予子三/人皆長立故有是)
句細搜尋就中認箇中箇性月圓圓箇真歡
樂不愁些箇或問扶風因甚箇報君知捨那
箇得這箇
　　　贈丹陽
莫慮王風冷王風自不寒百朝欻地過出路
你咱看
　　　丹陽繼韻
有漏常愁冷無情不覺寒要通雲外境捨俗
慧眸看
　　　感皇恩
百日鎖庵門分梨十化閑閑澄中浄養真假
箇人嘆問直受如斯瀟洒我咱知得也誠清
雅别有一般分明好畫頻頻親擎出暫懸挂
那懣要看萬斛珍珠酬價恁時傳說下些兒
話
　　　丹陽次韻
鍾吕遣風仙專行教化故鎖庵門即非假用
機誘我暗剔靈明惺洒脫家風狂做棄儒雅
直箇内容難描難畫六銖衣光彩體披掛手
擎丹顆瑩塋光明無價蓋因傳得些非常話
　　　報師恩
爲何不倦寫詩詞這箇明因只自知一筆書
開直正覺三田般過的端慈迴光返照緣觀
景固蔕深根恰及時密鎖玄機牢閉户唤來
便去赴瑶池
　　　丹陽次韻
今朝跪領本師詩秘密玄機喜得知勘破萬
緣忘假相滌除六慾起真慈男婚女嫁休心
日意滅情忘捨俗時恭從吾師雲水去將來
决定到天池
　　　贈丹陽
酒初醒夢初驚月初明性初平如覺悟是前
程
　　　丹陽次韻
醉中醒睡中驚暗中明箇中平心開悟得前
程
　　　誓丹陽
子孫入道七祖出離地獄子孫得道九祖生
天如退道累祖先
　　　悟南柯
芋栗今番徹賢愚兩共餐一能陽氣做團團
一箇沉淪陰魄愈摧殘來者歸清淨迷人俗
冗盤通全跳入好仙壇恰恰同居吉吉永相
看
　　　丹陽次韻
立遇心通徹清香味得餐水中紅焰結成團
雪裏瓊花爛漫不凋殘性燭明金闕神丹晃
玉盤齊修六度與三壇出自吾師内景自然
看
　　　絶句
二婆只識世間居不識蓬瀛有玉壺若肯迴
頭修覺悟名傳永永唤仙姑
　　　玉堂春
玉性金真人人皆可化玉液金丹頻頻迎迓
玉兔金烏光光相次亞照玉欄杆種玉芽玉
蘂金莖長長生不謝玉女金童常常看舍玉
鎖金匙門門開闡下賞玉堂春對玉花
　　　丹陽繼韻
玉悟金通心心從教化玉虎金龍時時相迓
玉灩金波澄澄成次亞見玉溪中産玉芽玉
葉金枝榮榮無朽謝玉姹金嬰閑閑看舍玉
户金關明明開上下唱玉堂春賞玉花



重陽真人分梨十化集卷下
