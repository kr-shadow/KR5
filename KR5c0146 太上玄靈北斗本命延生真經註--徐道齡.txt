#+TITLE: 太上玄靈北斗本命延生真經註--徐道齡
#+DATE: 2018-05-12 10:21:55
#+SOURCE: github.com/kanripo/KR5c0146 master de0af7cb                
北斗經題辭寸一
　題辭一章乃梓潼帝君之所作也其文備
　述北斗之玄玄中天之妙妙也凡諸同志
　欲誦北斗經先念題辭則知一經之始末
　也不可忽之
北斗題辭者所以題號北斗之經眞玄之要
訣法之首也北位也斗者萬象之尊尚也此
經北斗之所化也故
太上賦以北斗其厄難則各自有名北斗大
聖也居乎中天而統三界也晝夜常輪無有
休息運度死生故曰玄矣斗用柄轉爲柄所
用而乃罡星符所令其斗也玄元始炁也或
曰北斗即北極北辰之象故北倚於坎動靜
而行亘於中也三台之覆能生養護分令成
道北斗生有元靈難量其德萬象慈母三清
之教任於紫光之妃化生備陰陽之道通五
行尤長於延生永壽之始魔道縱横用邪爭
强以侵眞妙當此之際孰能爲謀以爲上法
玄玄大範將爲隳廢
老君頓起故飛來於蜀欲度衆生以宣眞妙
至道非一北斗本命祈禱災福生養之訣昭
著幽微靡所不載時值正月初七曰而有地
神於是玉局衆扶周天大世得道眞聖分班
侍焉思濟斯民天師契合
太上之心越班而請乎玄靈之事
天尊凭几可其說北斗世莫知司天樞之紀
録治地軸之動靜建歲運扇春風雍熙之和
了歲時成三臘之窮冬自立世而無終焉是
故垂道言以度後人
太上有云我欲托之斯言不如載之眞訣之
深切著明也於是斗眞並集所與高第弟子
天師張道陵之屬補疑釋問遂自撰其本命
之言成經一巷包羅天地揆叙萬類仁義道
德性命禍福粲然靡所不備帝王公侯遵之
則可以致長生契天道卿大夫士奉之則可
尊君父保身命志士上智者持之則可以成
仙道駕飛雲有縁人之修道二炁之正焉可
謂玄而靈之延而生之覆世大聖之太玄者
也太上自蜀闡化然後道正經訣各得其所
乃分章有訣遂消厄得延生北斗後自垂光
體三清之道而著作焉此眞常湛菽而明者
也千百歲之遥傳布
太上所言以爲靈寳靈寳者萬眞之總會六
合之綱領也北斗之經則而象之漢天師傳
斗於老君老君授以本命妙行尊問大道
元始對以度人漢明帝遇斗於終南斗眞將
玄靈而自授唐太宗受道於羊角元始曰汝
爲天子安能何道不行哉㫖意合同若此者
衆又有道德千言藴奧妙故說斗經爲徑其
文不可弘深不與靈篇相似是以北斗本眞
後世依倣而訛傳者也北斗不得靈者大道
閉塞妙法無聞眞途迷惑耳耳流來北斗玄
靈暗矣其經號爲本命故篇籍幸不泯滅
聖朝求賢禮士開延道德是以清炁結聚修
鍊之士明法注經授訣度人皆有其類故有
古浙至士雖掌五刑之科肯與斯經通義特
列北斗之明事謂之注文辭理長於引喻意
不疏遠而道已獨至其言曰說詩者不以文
害辭不以辭害志以意逆志爲得之矣斯經
殆欲使後人徑知其妙故解其文不但作於
爲己也前賢解者往往拾取而說之其說甚
多世聖不同蜀都以來千百餘載傳之者亦
已衆多道齡徐卿至眞無僞有自來矣侍父
素菴崇道習儒弱冠之際遺志於經取長收
要本有數家飛騰吏詮之内十有餘年心欲
功補何勤能焉幸息肩弛檐於吴會之間潜
心温故知新以盡瑣見全其所願遂其所志
釋奥明玄庶補萬一余司文昌之星會英聚
靈靡所不知歷代傳之於翰墨至今得明於
教者惟北斗之訣後學之士釋而辯之者又
自詳矣道齡存志北斗閎遠微妙開誦明見
更書朝禮之科於是乃述己所聞證以經傳
綉諸靈符具載本經章别其㫖分爲上下凡
二十四厄總而言之不出乎本命者以啓後
人可以釋疑破惑余亦字字訂其是非後之
奉者盡其修養皆得長生不負玄陽徐道齡
之用心共樂無上之逍遥不亦可乎



　　　誦北斗經訣
　凡謫經或朝禮先凝神叩齒端坐調息閉
　目靜思泥丸宫中有九宫九星各處一宫
　而坐七人如眞形之狀二人輔弼之服訖
　存天上北斗星光燦然如見即以舌拄上
　腭成金橋一道五臟出五色炁五條乗橋
　而上横亘斗中即呼四直使者從橋而入
　斗中通告某事次見擎羊陀羅二使者如
　玉女狀青衣仗劍一人執曼陀羅花一人
　執楊枝自斗中度橋而下入我身中九宫
　之内復出一室之中檢校都畢復入斗中
　良乆但見斗中九皇如己形中九人之服
　乗雲炁自橋而下入泥丸九宫之室與我
　對坐倏然合爲九人杳冥之際復合爲一
　人自泥丸宫中乗雲下入黄庭之内訖次
　端坐持誦
　　　淨口神咒
出納之門　上下有神　吉凶之户　炁津常存
吾今朝禮　一念存眞　會集萬聖　叩之必聞
急急如太上律令勑
　　　淨心神咒
天玄天玄　眞一自然　去邪歸正　惟思靜專
一身之主　萬法之先　定而不可測　動而那可言
(臣)今表裏靜　引我拜帝前　急急如太上元降律
令
　　　淨身神咒
靈寳徂炁　安慰黄闕　白帝清魂　赤帝定魄
黑帝生炁　青帝養血　黄帝中主　萬神敢越
前有朱雀　後有玄武　左有青龍　右有白虎
侍吾之身　元神鼓舞　各按方位　同朝斗府
急急如太上老君律令
　　　勑水神咒(存想北方黑炁吸入水/中誦開天地祕章灑之)
太一之精　洞玄之靈　能生萬物　能滌羣情
吾今灑蕩　天地澄清　急急如太上律令勑
　　　開天地祕章
洞虚玄元　晃朗無邊　八方正炁　混合自然
靈寳司命　普化九天　豁落答那　洞罡神仙
斬絶惡鬼　掃蕩妖煙　中山玄咒　元始靈篇
吾誦神集　天地回旋　三元五嶽　八海朝元
魔王束首　眞聖衛軒　凶穢消散　道德成全
急急如太上老君律令勑
　　　北極靈章
北極璇璣　中天魁罡　絡緯天地　運轉陰陽
德出萬聖　位列九皇　掃除惡穢　普降吉祥
喉舌之使　陀羅擎羊　雷門十二　開指生光
生物覆世　振作紀綱　吾總樞柄　永鎭坎方
龜蛇合體　龍虎成行　神劍一下　斬絶魔王
急急如北極玄天玉虚上相仁威上帝律令
　　　安神寳章
杳杳冥冥　混合無形　玄元始炁　天地人靈
道非常道　名無定名　空洞凝結　眞妙化生
旣分五正　始屬七星　臣今蕩滌　内外澄清
功德圓滿　魂魄自寧　急急如天　皇大聖老
君律令勑
　　　北斗玄玄妙晶靈章
北斗七眞　朝共二尊　隨時運建　應炁常存
天皇大帝　紫微玄辰　光明燭世　大若車輪
閉人死户　開人生門　二炁之化　五行之君
上朝元始　下覆崑崙　自子至午　十二元辰
請必免罪　誦可蒙恩　天罡掌握　輔弼絲綸
三官聽命　五帝衛眞　庚申甲子　本命生辰
隨力章醮　福自臻身　三千大將　二萬靈神
作惡减筭　造善益津　能清七魄　能制三魂
朗誦玄咒　掃蕩妖氛　急急如紫　微大帝律
令
　　　北極尊帝靈章
北斗九君　乃天地根　扶危解難　有方便門
十二時屬　三元炁存　斡旋造化　成就天人
罡神指處　鬼宿停輪　吽鉢苛叱　光徧乾坤
漸樂和叱　掃除妖氛　今(夕/日)凝結　拘魄束魂
内外清淨　表裏更新　三尸安位　九靈守眞
以合大聖　混沌自分　凡有祈請　一一遂聞
急急如太上元老天主律令勑
　　　開經無上妙晶靈章
稽首太上尊　歸命禮北斗　仰啓二尊帝
朝現七元君　經始蜀都出道爲天人根
消灾解危厄　保命守玄眞　南陵三千使
北斗七千神　俱來衛法座　同入清淨門
臣今志心誦　道炁自然存
太上玄靈北斗本命延生眞經註卷之一
　　　玄陽子徐道齡集註
　　　乾陽子徐道玄校正
　太上者極大爲太最高爲上乃太極無上
　也惟三清人君之父得以稱之玄靈者乃
　天地之玄炁七政之精靈北斗之慧光世
　人之性命也人禀清靈之炁結成此身遂
　生魂魄血氣也北斗者天地之大德大化
　眞炁正道結爲玄象運乎中天建四時均
　五行生殺萬物統治天地察録善惡無一
　物不係其所管也本命者天一生水蓋自
　北斗生也斗在北旺於水司生司殺養物
　濟人之都會也人禀天地之炁爲男爲女
　可壽可夭皆出乎北斗之政令也人能認
　本命神不越修奉念本命號使不虚過則
　得厄解灾消而獲福無量矣延生者乃北
　斗期世人脩身向道使保天年人能禮斗
　朝眞即得延生之道也故天不動則不能
　長覆斗不動而豈能常輪人不延焉得長
　生也眞者即眞妙之義不可測之玄玄也
　經者經也若經乆傳訛似有縱緯而經縷
　不堪紋理參錯則成瑕玼也又經者徑也
　徑不通直如入道修眞之人迷其要路也
　又經者絡也若人經絡失度則生疾也經
　若不明則不得眞玄也
爾時太上老君
　爾時者謂當太上說經之時也老君乃天
　地之本始造化之徂宗也歷代應現未有
　誕生之迹將欲和光同塵而立世教乃先
　命玄妙玉女即無上元君爲天水尹氏之
　女名益壽適仙人李靈飛靈飛本臯陶之
　後感其父李慶賔白日飛昇之事精修大
　道亦百餘歲當老君未誕而昇天殷朝十
　八世王陽甲踐祚之十七年庚申歲寄胎
　在孕鍊眞八十一年至二十二王武丁之
　九年庚辰歲二月十五日卯時降生于亳
　今太清宫舊宅存焉周武王時爲柱下史
　昭王癸丑年過函谷關授尹喜眞人道德
　五千言計二百七十四年至甲寅四月二
　十八日老君白日昇天期尹喜眞人千日
　外會於蜀青羊肆中至丁巳年之蜀再遇
　老君乃從仙駕周遊九天隨方設教孔聖
　師之至赧王時計九百九十六年已魏明
　帝贊曰爲周柱史經九百年唐太學博士
　吴揚昊贊云老君變通靈應難測旣生啇
　日又仕周時計其始終乃歷千載後降成
　都授此經訣乃漢桓帝永壽元年乙未正
　月初七日又自唐太宗時以仁愛之道說
　經於羊角山宋政和年間降于茅山玉晨
　觀授梁光映加句天童護命經之後至今
　靈驗之事不可枝舉老君生時九龍吐
　水化爲九井灌洗身形生而鬚髮皓白有
　七十二相八十一好行歩蓮華乃至于九
　左手指天右手指地曰天上天下唯我獨
　尊我當闡揚無上道法普及一切衆生時
　有自然天衣掛體九日之中身長九尺感
　天神贊十號之名號曰太上老圓神智天
　上尊帝王師大丈夫大仙尊天人父無爲
　上人大慈仁者元始天尊今者略述太上
　紀號同志皈依各獲福報也
以永壽元年正月七日
　太上哀憫衆生屢降成都授與天師靜應
　眞君延生經訣五斗符相靈文五斗眞君
　名字永壽元年正月七日授此北斗玄靈
　本命眞經十五日授南斗六司延壽度人
　妙經及靈寳妙道五斗眞經至永壽二年
　正月初七日說東斗長生護命眞經十五
　日復說西斗大計護身經又以天師眞人
　其能修謹奉行老君復現全身於清虚中
　昇玉局座宣說中斗保命延生玄眞妙經
　先北而後南次東而復西者蓋北斗位處
　坎宫宰御水源水屬於北以北爲天天一
　生水故先授此經南斗位處離宫宰御火
　帝火屬於南以南爲地地二生火故南斗
　眞經次二授之其東斗西斗中斗五斗經
　文皆依造化次序言之故有其時也
在太淸境上太極宫中
　經云无上大羅之天三清之境也玉清聖
　境十二聖天元始天尊所治玉清之下上
　清眞境十二眞天玉宸道君所治上清之
　下太清仙境十二仙天太上老君所治若
　在人身則上丹田泥丸府上應玉清宫中
　丹田絳宫府上應上清宫下丹田交會府
　上應太極宫太清境上正老君所治之宫
　名曰三皇洞神太清太極宫也
觀見衆生億劫漂沉周迴生死
　太上應化徧滿天下分身之處皆是太清
　太極宫也太上常以慈憫之心觀察衆生
　衆(音/終)猶中也天居上地居下人居其中乃
　中方中土之生人也又作去聲者多也字
　義兩說也數至十萬爲一億劫者結也亦
　云時也人之一生必備三千六百劫塵勞
　乃命分配定之結數也爲世人肆行不道
　恣縱婬殺夭喪其身不能全其本年未能
　輪迴生死前結未盡又有一生塵結積結
　億萬不能解釋正所謂行善事結良縁行
　惡事結鬼道若結惡多了則漂流苦海之
　中沉溺生死之内無有休息永爲下鬼矣
　人能一日行一善事著一善功活一物命
　是解了三塵結即歷過三劫也若人日行
　一善則一年解了三百六十結又能在世
　活人生命濟人利物精修大道悟性歸眞
　則百千萬億結塵勞一時盡滅謂如百年
　暗室若慧燈一照滿室光明梵語劫波此
　云時也不論時之長短延促多時少時通
　而言之謂劫也又謂霎時也如玉樞經云
　往昔劫中也天尊何嘗入劫耶即是往昔
　此時興此濟人之念也又劫者歇也蟄也
　如龜龍蟲蛇之屬伺雷收聲則隱歇其形
　雷鳴則出其形乃爲一劫之名其牛馬羊
　犬鷄豚禽畜之類亦各有劫但受諸苦而
　已故聖人立教於身三業中戒殺爲上孟
　子云見其生不忍見其死聞其聲不忍食
　其肉是也三界之中亦皆有劫陽炁結爲
　天爲男陰炁結爲地爲女善人取惡妻聖
　賢生不肖乃煩惱結也善人遭賊吉人逢
　害乃生死結也入道之士若以道齡之言
　爲心念念以善功方便解之則無此結也
　佛經有云解百生冤結若不解之世世相
　遇可不勉諸
或居人道生在中華或生夷狄之中或在蠻
戎之内或富或貴或賤或貧
　中華者即中國也東南曰揚州正南曰荆
　州河南曰豫州正東曰青州河東曰兖州
　正西曰雍州東北曰幽州河内曰冀州正
　北曰并州此禹貢别中國之九州也九州
　之外東曰夷西曰戎南曰蠻北曰狄經云
　人有五常十善之心孝弟忠良之行報生
　人道在中華之國富貴者因布施三寳惠
　貧拔苦拯難救危中來貧賤者因慳貪不
　捨取非義財物中來邊夷下賤者從殺生
　邪婬不信因縁中來此太上天眼觀見衆
　生所作罪福隨業而受報也
暫假因縁墮於地獄
　人生在世禀於富貴貧賤之中蓋處之不
　以其道富者不義不仁不慈不施貴者不
　公不法不忠不勇貧者不安分賤者不伏
　下所以萬事萬理顚覆錯亂遂至菑害生
　禍患作墮於煩惱也釋藏偈云福德力故
　今多順今多順兮放逸生放逸終無持戒
　心以是因縁入地獄正謂此也
爲無定故
　夫定者乃入道之要路延生之捷徑也定
　者正也身若不正豈能入道心若不正豈
　能延生延字之義亦從正從之又定者靜
　也向也止也决也水定則不流地定則不
　陷心定則萬慮息身定則萬事止性定則
　炁靈神定則炁清而定非靜不能成也蓋
　世人無靜向止决之力量則行義不能逹
　其道修眞不能造其眞是以心心不定業
　業相隨又豈能延生而明玄靈之本命耶
　玉樞經云能知止則泰定安大學云知止
　而後有定此知止是知有這箇道理須是
　得其知止方是如知爲人子必孝知爲臣
　必忠能得是身親爲忠孝之道見得此事
　合當如此則志有定向心有止决乃是大
　力量之人如孟子云富貴不能婬貧賤不
　能移威武不能屈是也若心不定至於事
　親之際爲私欲所汩不能盡其孝事君之
　際爲利禄所汩不能盡其忠也今人有親
　不孝居官者不法處富貴者沽名有子者
　更娶是不知止不安分不守靜不予决乃
　心無定故菑必及其身矣人能知止安分
　守靜决定則不求生而自得延生未入道
　已達其道矣何菑患之及焉上智之士若
　下靜定工夫心無蕢止乆乆成功小則延
　壽筭入仙眞大則朝玉帝禮三清也
罪業牽纏魂繫陰司受苦滿足人道將違生
居畜獸之中或生禽蟲之屬轉乖人道難復
人身
　道釋二教戒十惡業殺盜邪淫貪嗔愚癡
　妄言綺語惡口兩舌皆訓人爲善也此十
　惡業即姦盜詐僞在於法律禁斷非輕人
　有一犯枷禁牢獄手足杻械拷箠刺斷警
　跡镣徒是與禽獸何異哉此章言人先世
　作業惡籍滿盈斗府三官檢覈文移獄繫
　神魂拷掠報對若楚受足今得再生又作
　諸惡乃將違人道也後世即生畜獸之中
　禽蟲之屬是轉乖人道難復人身也
如此沉淪不自知覺爲先世迷眞之故受此
輪迴
　知覺者曉悟也眞者正也直也化也聖也
　靈通而妙明也天無眞萬物不春地無眞
　草木不根人無眞不能御神成眞者遇水
　不溺遇火不焚出三界化十方役萬神合
　一炁非眞焉能得耶非眞何能成耶所以
　北斗稱眞君玄帝稱眞武諸得道者皆稱
　眞人吾夫子明德之論非眞如何得知止
　定靜也眞之一字豈易言哉太上哀憫世
　人生於中夏蠻夷富貴貧賤乃受天命於
　斯止向假此因縁爲心無定故罪惡相聯
　將違人道此章欲令衆生省悟修眞也不
　自知覺者因迷眞道不入仙宗故不知所
　命之命夫命者定令也如天賦與富貴貧
　賤處之以道即如天命而然者樂天者也
　少有所賦非其命者即是迷眞違命也旣
　違命迷眞則沉淪而不自知覺也凡奉眞
　持訣之士能於知覺上尋出無可知覺方
　是得延生之訣也太上演教經㫖幽微一
　句一字皆是訣法下學之士豈易窺測者
　哉若以文字近俗而鄙之徒憎謗訓罪根
　難滅也謂如不自知覺當太上授經之時
　縁何不言自不知覺其自不二字與不自
　二字大有懸絶亦與前後經㫖不相干也
　蓋不字在上者乃不自去理會本來所命
　貴賤壽夭之因縁也不字在下自不知覺
　者却是不知所覺也不自知覺乃知其所
　覺之覺而不自悟也明矣謫經同志之士
　當味其經㫖熟究深思庶不負太上垂教
　立言之聖意也
乃以哀憫之心分身教化化身下降
　太上至神至聖大智大慈雖高居三境之
　中宴處九重之内而哀憫衆生之心無時
　少息也太上化身降於蜀都授此經訣饒
　益衆生度脱輪迴之苦也
至於蜀都
　蜀都者即今之成都府也漢明帝問僧摩
　騰曰法王在世何故化不及此對曰迦毗
　羅衛國乃三千大千世界之中心三界諸
　佛皆於彼土凡有願行者悉生于彼受佛
　正化咸得悟道餘處衆生無縁感佛佛不
　往也佛雖不往光明及處或五百年或一
　千年或千年外皆有聖人傳佛聲教而教
　化之何故太上降於蜀都餘方不往蜀乃
　坤維福地天師正一眞君彼時於鶴鳴山
　修鍊九鼎丹成又能宣揚教化故降于彼
　以授經訣也
地神湧出扶一玉局而作高座
　玉者天地日月之精華陰陽水火之結秀
　也潤而温寳而貴萬載之不可朽滅也局
　乃曲脚之玉寳座也如普化天尊所座七
　寳層臺即珍寳嚴飾七級龍鳳之座也太
　上哀憫衆生降世說經三界萬靈孰不奉
　迎宜乎地神扶擁玉局以侍衛也說經已
　竟玉局復沉地中今玉局化洞乃成都之
　遺跡也
於是老君昇玉局座授與天師眞人北斗本
命經訣廣宣要法普濟衆生
　漢傳天師諱道陵字漢輔沛豐邑人留侯
　子房八世嫡孫名大順之長子也子房陰
　功隱行流芳後葉天師母初夢天神自北
　斗魁星中降至地長丈餘衣繡衣以蘅薇
　香授之旣覺衣服居室皆有異香經月不
　散感而有孕於光武建武十年甲午正月
　望日生於吴地天目山時黄雲覆空紫炁
　盈庭空中光明如日經月復聞昔日之香
　浹日方散年及冠身長九尺二寸厖眉廣
　顙緑睛朱頂隆鼻方頭目有三角伏犀貫
　腦玉枕峰起手垂過膝美鬚髯龍踞虎歩
　望之儼然雖親友見之肅如也七歲讀道
　德二篇十許徧而達其㫖於天文地理河
　洛圖律之書皆極其妙通習墳典廣覽無
　遺從學者千餘人天目山南三十里西北
　八十里皆有講謫之堂臨安神仙觀餘杭
　通仙觀即其地也後起賢良方正直言極
　諌科中之身雖仕而志鍊形輕舉乆之退
　隱北邙山三年有白虎銜符置座傍朝廷
　就徵爲博士稱疾不起和帝即位以三品
　印綬駟馬車等徵爲太傅後封冀縣侯三
　詔不就時永元四年壬辰歲也遂自河洛
　歷江淮名山徧禮洞府泝流入蜀及諸洞
　室遇神人告教獲丹書祕訣遂於鶴鳴山
　修鍊九鼎丹成未敢服謂弟子王長曰沖
　天之士當功及生靈佐國安家興利除害
　然後輕舉臣事三境則無愧焉茍利一身
　功不及民非大道弘濟之㫖也至順帝時
　漢安元年壬午歲正月十五日午時感金
　闕後聖玄元道君即老君下降以正一盟
　威法籙三五斬邪之劍都功版劵職籙以
　授之遂服丹戰鬼置立治庭而後太上復
　以三洞衆經九百三十卷符籙丹竈祕訣
　七十二卷并冠服等以賜之至桓帝永壽
　元年屢授此經并五方五斗眞經至永壽
　二年夫人雍氏同時白日昇天位爲太玄
　都正一眞人三天扶教輔元大法天師也
　太上所授經訣即法也經中字字皆是要
　法奉道之士悟得一字一句一法一訣得
　離迷途直趨道岸道陵二字乃天師之名
　謫經至此雖臨文不諱然起敬之誠當以
　眞人二字代謫之
是時老君告天師曰人身難得中十難生假
使得生正法難遇
　按四十二章經佛言人離惡道得爲人難
　旣得爲人生中國難旣處中國遇道者難
　又云世間得人身者如指瓜上土失人身
　者如大地之上太清境黄庭經云人以精
　爲母以氣爲主五臟各有精精中生氣五
　臟各有氣氣中生神神能生壽長生保命
　鍊精爲丹養氣爲神眞仙上聖修眞養氣
　自然而然内眞外應有作必成自凡入聖
　男子之生先生右腎以外精而内血陰爲
　裏也女子之生先生左腎以外血而内精
　陽爲裏也腎生牌牌生肝肝生肺肺生心
　心生小腸小腸生大腸大腸生膽膽生腎
　腎生膀胱膀胱生三元三元生三焦三焦
　生八脉八脉生十二經十二經生十五絡
　十五絡生一百八十繼絡一百八十繼絡
　生一百八十纏絡一百八十纏絡生三萬
　六千絲絡三萬六千絲絡生三百六十五
　骨三百六十五骨生八萬四千毛竅三百
　日胎完氣足靈光入體與母生離而爲人
　也人身難得信有之矣聖人應運二萬年
　爲一劫二千年爲一小劫降世賢人五百
　年然後一問世老君大聖人應運衆生得
　遇演說正經實難可得見矣得遇之人不
　生信向痛可惜哉夫天地之間人爲貴人
　最靈上界爲聖爲眞亦人能也下界爲鬼
　爲畜亦人化也蓋善善登上界惡惡降下
　世所以陰陽二炁得天之命令方得爲男
　爲女有若針芥之難投聖凡之難遇也哉
　道齡受先師之祕㫖太上曾以三十二字
　眞玄之竅訓度徂天師張眞君云人身難
　得眞妙難逢忽然輪迴去無所從學道之
　士誠以守中自然湛寂與天地同此乃祖
　師得道之徑路也今道齡不敢固蔽併註
　此章願與同志共爲進道之萬一云耳
多迷眞道多入邪宗多種罪根多肆巧詐多
恣婬殺多好羣情多縱貪嗔多沉地獄多失
人身
　夫人若失眞道即入邪宗也罪根者指下
　文十惡業也巧詐者乃口業也婬殺者身
　業也情愛貪嗔者乃心業也罪根旣植諸
　惡熾然而生墮於地獄失却人身也此章
　言多字之意者乃訓下愚非爲上智之士
　言之也
如此等縁衆生不悟不知正道迷惑者多
　已上諸多業報因縁乃太上明開大道彰
　施法網以示衆生不可觸入犯之以墮地
　獄失却人身而人自不省悟衣冠足以備
　禮御寒蔬食堪可充饑養素道德以富潤
　其身詩書以增廣其志禄仕可展其學藝
　業可贍其身而却不守其分不知其止不
　收放心不求眞道恣情縱慾迷惑妄想膠
　膠擾擾念念馳驟歩步投於惡業網中是
　誰之過歟
我今哀見此等衆生故垂法教爲說良縁令
使知道知身性命皆憑道生了悟此因長生
人道種子不絶世世爲人不生無道之鄉不
斷人之根本
　道由路也乃日用之間人倫事物所當行
　之理衆人之所共由者以教門言之道在
　太極之先超乎天地形器之外是未有天
　地萬物之初已有此道剖判之後在天爲
　日月星斗風雨雷霆在人爲仁義道德在
　地爲草木山河在序爲春夏秋冬在時爲
　冷暖晦晴在教則存誠鍊性在法爲功賞
　罪刑故太上曰大道無形生育天地大道
　無情運行日月大道無名長養萬物吾不
　知其名强名曰道佛氏亦以未有天地之
　先爲吾眞體先儒推原來歷謂由太虚有
　天之名由炁化有道之名天之所賦曰命
　命即令也人之所受曰性性即理也天無
　言如何命只是大化流行炁到這物便生
　這物如分付命令一般性是仁義禮智性
　之與命未嘗偏塞但人禀受却有清濁長
　短昏明厚薄之不齊故有富貴貧賤壽夭
　賢愚也若人禀氣至清至粹則爲聰明神
　聖人也若清粹而高明則爲富貴壽考之
　聖人也若高厚悠長則爲聰明智慧忠正
　賢良節義之士也若禀氣薄惡而短者則
　爲悖逆兇暴邪佞詭譎狠毒愚癡貧賤之
　人也此善惡雖因人之所禀亦由炁之所
　生也太上憫念世人故傳經訣以垂正教
　喻世法以說良縁善巧方便調攝衆生使
　其知道知身悟性悟命自獲眞種旣獲眞
　種則長生人道世世生生若不棄背則不
　斷人之根本也此經太上豈特專爲汲引
　下士之設若上智之士於此肯爲究竟念
　念在斗息息存眞則列仙有日矣
更能心修正道漸入仙宗永離輪迴超昇成
道
　太上大慈大悲至仁至聖教化羣生諄切
　至再始憐衆生禀受天命因無定故乖違
　人道不覺沉淪遂宣要法言人迷眞道而
　不悟種罪根而不知故令知道知身悟性
　悟命皆憑道生不斷眞種此章又慮世人
　不能出三界也謂道旣能知更當修習時
　時不捨拳拳服膺漸入初乗積習旣乆守
　而不失用功用力至於徹悟休歇之場入
　仙宗離輪迴成正道也
我故示汝妙法令度天民歸眞知命可以本
命之日修齋設醮
　示汝者謂天師也妙法者即指下文於本
　命修齋設醮也天民者謂世人乃天所生
　之人民命天師廣垂濟度也如伊尹曰予
　天民之先覺者也子將以此道覺此民是
　也雖然令其歸眞知命却無下手之處於
　此可見矣太上慈悲方便開發衆生以六
　十日内令認取本命之一日清心齋戒制
　魄拘魂隨力醮獻投詞拜表禮號謫經俾
　初眞之士不煩不簡不厭不疏易於入道
　使其漸漸修習行之旣乆於日日時時皆
　是本命如此勤求不怠珍重護持其功德
　力不可稱量也修齋設醮者道以齋爲先
　經云雖有惡人齋戒沐浴則可以事上帝
　學道之士雖修齋而不持身口意業之十
　戒是空守節食於事無益反招愆也設醮
　者召也即召三界眞靈也又曰詔欲人人
　啓寸心之誠拱伺帝之詔也又曰照乃然
　燈照人我之性也此乃醮之意也齋法有
　三一者設供齋修齋是也可以積德延年
　二者節食齋又名祭祀齋謂不飲酒不茹
　葷可以和神保壽中士所行也三者心齋
　謂䟽灌其心除嗜慾也澡雪精神去穢累
　也剖擊其志絶思慮也夫無思無慮則專
　道無嗜無慾則樂道無穢無累則合道也
　心齋爲上節食次之設供齋爲下北斗七
　戒序云太上曰人身難得中土難生假使
　得生正法難遇三者旣備幸莫大焉且夫
　天無私親常與善人茍能遠惡以從善捨
　妄以歸眞者道豈遠乎哉然而道雖無方
　學則有序修眞之要齋戒爲先戒有七條
　第一戒者不得捨諸正念妄起非想因以
　成趣與道相違常當存神炁海入彼妙門
　第二戒者不得顯露馳騁泄慢靈文常宜
　愼密晝夜護持七年有功許傳後學第三
　戒者不得臨弔喪孝履諸厭穢致引外觸
　干犯正眞常須澡潔内外清虛第四戒者
　不得食諸臭敗三厭五辛招集尸穢濁亂
　三宫常咽津液蕩滌靈源第五戒者不得
　面北便溺祼露三光冒觸神明致招殃咎
　雖居幽室亦當迴避第六戒者不得酒食
　醉飽作樂無厭昏亂神炁閉塞靈關常須
　節約以適其宜第七戒者不得交游非類
　妄習異端執心不一自無指歸常依正教
　不生疑惑以上七眞之戒正是北斗經中
　之事實爲玄功之初基登眞之要路各當
　遵奉毋替初心倘如戒言則七戒仙官無
　不擁護留恩降福矣
啓祝北斗
　北斗居天之中爲天之樞組斡運四時凡
　天地日月五星列曜六甲二十八宿諸仙
　衆眞上自天子下及黎庶壽禄貧富生死
　禍福幽冥之事無不屬於北斗之總統也
　人若誠心啓祝叩之必應
三官五帝九府四司
　按玉樞經云天官解天厄地官解地厄水
　官解水厄五帝解五方厄東方青帝主木
　管肝護魂西方白帝主金管肺侍魄南方
　赤帝主火管心理氣北方黑帝主水通血
　中央黄帝主土脾主中宫主領五臟人配
　五行受形三官五帝無所不關也九府者
　上元三宫九府中元三宫九府下元三宫
　九府合二十七府上元三十六曹中元下
　元各四十二曹計一百二十曹總領天上
　天下人物靈仙鬼神羣類萬物悉皆關會
　斗宫以通内外之職四司者天曹四司則
　司命司録司非司危地府四司則司命司
　録司功司殺與三官五帝九府同檢察人
　間之罪福也太上垂教度脱此有相之外
　縁使人知懼改惡向善也若人以無爲而
　内照之則諸神司皆備於我之身矣人形
　與天地相應頭圓居上象天足方居下象
　地北極爲天之中央却在北故人之百會
　穴在頂心却向後日月往來只在天之南
　人之兩眼皆在南也北斗運轉四時旋行
　衆曜人心具衆理應萬事握化萬二千精
　元神千二百形影神流轉血氣通運百關
　衆神共護於心也三宫者三魂也又即人
　身之三元天地水三穴也五帝五臟也九
　府者九竅也四司者四肢也人能降制九
　竅攝養三魂調順五臟保運四肢不著邪
　境自戒俗情斷絶人我屏去是非漸入眞
　道豈不快哉
薦福消災奏章懇願
　世人於本命之日祈恩請福延壽消灾懇
　禱之情具於詞章奏狀啓祝於北斗并諸
　司聖眞者乃太上布法橋於迷津援衆生
　於大道人能知悟此身得遇良縁到於彼
　岸如犯罪人乆禁囹圄之中幸遇曠蕩之
　恩當省躬責己改過知非洗濯其心以去
　惡沐浴其身勿染宿污則因其已新者而
　日日新之又日新之無有間斷則可爲善
　人矣若恃有再土之路可延之門舊惡不
　悛新惡復造是知法令以故違憲條棄性
　命而就死地淪没迷途墮沉惡趣失却人
　身悔之晩矣
虔誠獻禮種種香花時新五果隨世威儀清
淨壇宇法天像地或於觀宇或在家庭隨力
建功請行法事功德深重不可具陳念此
大聖北斗七元眞君名號當得罪業消除灾
衰洗蕩福壽資命善果臻身凡有急難可以
焚香誦經尅期安泰
　虔誠獻禮者即祭神之義也君子之祭七
　日戒三日齋必見其祭者誠之至也有其
　誠則有其神無其誠則無其神可不虔慤
　也哉威儀者内起恭敬悚懼誠恐之心外
　見仰瞻稽頓俯伏跪拜之節皆得其儀也
　臨范其民尚容止可觀進退可度況朝眞
　禮聖而無威儀是不敬也隨力建功者乃
　高下陳設而不拘也上至王公大人尊宿
　長者德行偉人建齋設醮下及中庸貧病
　甘節苦行之士蠻夷賤隸之屬獻花酌水
　各盡己力陳以薦誠惟務精潔却不可居
　奢用儉處富用貧慳悴輕率穢觸嗔怒殃
　禍立至矣念此七元眞君名號或禮本命
　眞君須是滌除萬慮清淨身心塵念不萌
　然後謫之口念不如心念忽尓一見本心
　方是不負太上老君垂教之意當得尅期
　安泰而善果臻身也



太上玄靈北斗本命延生眞經註卷之一















太上玄靈北斗本命延生眞經註卷之二
　　　玄陽子徐道齡集註
　　　乾陽子徐道玄校正
於是說大聖北斗解厄應驗曰
大聖北斗七元君能解三災厄
　三災者乃星名也按玉樞經云世人欲免
　三災九横之厄即於靜夜稽首北辰又按
　告斗之法亦有置三灾星於斗口之前供
　養者良由此星操惡於諸惡之首也人命
　遇之能依法醮禳無不獲應矣又三灾者
　雷嗔爲天灾火焚爲地灾覆溺爲水灾此
　初學之士不得眞道在於梏囿之中厄運
　交會未免有此灾厄今者幸遇禳解此二
　十四厄靈符若能持謫斗經禮拜斗懺認
　本命星君焚化靈符則可免也上智之士
　更能修鍊成眞出乎天命氣數之外豈有
　此災並諸厄難也
大聖北斗七元君能解四殺厄
　殺者即殺伐也蓋正人禀正炁惡人會惡
　殺也又四殺者四時不正之炁也春感之
　爲温夏感之爲瘧秋感之爲痢冬感之爲
　嗽故曰四殺陰陽中之四殺者丑未辰戌
　居不正之方也又四殺與三殺七殺皆土
　家之惡神殺也若人犯之撓害非輕若能
　依法祈禱解禳則百無禁忌也
大聖北斗七元君能解五行厄
　五行者即五臟也一經受病則一身不安
　也玉樞經云五行奇蹇九曜嶔𡼭謫玉經
　天尊命本人家司命六神上請北斗解一
　切厄若有此灾依法保之禳之
大聖北斗七元君能解六害厄
　六害者即身之六賊謂眼耳鼻舌身意也
　若不禁制則有害也玉樞經云三刑六害
　隔角交加若能預防朝眞禮斗則可以解
　禳也
大聖北斗七元君能解七傷厄
　七傷者人之七情謂喜怒哀樂愛惡慾也
　一有過度則傷身也又名七殺也解之愼
　之則無傷害也
大聖北斗七元君能解八難厄
　難者難也即世人之身難逃之惡疾也謂
　癰痪癲癇風癆蠱癩此八者若非先曾延
　奉斗眞今不能全備其體離其難也又八
　難者乃八景之異名也經云昊天諭三界
　眞仙聖衆曰汝當戒八漏方可脱八難若
　能脱八難方可入三清八漏者目涙肝之
　漏不息壽不齡鼻涕肺之漏損則病必成
　口唾牌之漏去多勞本形外汗心之漏不
　收死不停睡涎腦之漏不閉神不靈小腸
　漏於腎不祕絶不生夜夢鬼與交神漏太
　分明婬慾不度節身漏無可憑如是八般
　漏乃爲八難行若人奉北斗七情不妄驚
　情旣不爲害八難厄亦輕上智之士依而
　行之則能超脱也其有世人覺疾之作急
　當絶慾减膳志誠齋戒告斗謫經佩服靈
　符則可消禳也
大聖北斗七元君能解九星厄
　九竅不制則起婬慾縱貪嗔之心也又即
　九曜嶔𡼭是也若能精修寳鍊奉斗朝眞
　則何灾不滅也
大聖北斗七元君能解夫妻厄
　經曰父母生之續莫大焉男女居室人之
　大倫也世人夫婦失於婚合有犯神殺致
　生災厄北斗乃玉樞所司凡有此厄難至
　誠齋戒謫經禮懺告斗焚符以消禳之則
　夫婦和睦子孫昌泰也今人有妻有子或
　起婬泆之心或覬隨奩之産三妻五妾别
　籍異居爭財妬色蠱媚魘詛使夫婦參商
　父子狼虎至於遭刑蕩産殞命喪身者有
　之此自作孽也欲禱之於神而神豈受不
　臣之請也
大聖北斗七元君能解男女厄
　子灾嗣絶所致多端但以幼吾之幼以及
　人之幼更能立功種德則斗眞不待禱而
　令解其灾不伺求而默賜其子納寵倖妾
　非徒無益而又害之
大聖北斗七元君能解産生厄
　婦人不擅專房之寵不懷妬忌之心即無
　産生之厄子孫亦衆多也若能改過首謝
　斗宫朝禮寳懺佩帶符篆持念所屬本命
　眞君名號能解厄難也
大聖北斗七元君能解復連厄
　按玉格云諸一切人雖有智能事多齟齬
　或成或敗徒有虚名疾病不瘥婚姻失時
　亦無嗣續或生男女不能長養而卒萬事
　不能從心者謂犯復連也皆是先亡不得
　超脱乆乆無人濟拔雖百千年終不能受
　生宜解之鍊度生界見在生人自然榮達
　作事遂意道齡訓玉樞經勞瘵乃尸疰之
　所致也尸疰變狀不一有傳尸殗殜肺痿
　骨蒸復連五種皆由虚損得之病源從腎
　起傳之於心則驚悸少氣夢見先亡故本
　經云先亡復連是也或問先亡不得超脱
　復連六親人何能知曰若犯此厄則感此
　病也旣罹此厄急宜寡慾清心餌藥吞符
　祈告斗眞超度徂玄俾亡者獲生善境存
　者厄解灾消也
大聖北斗七元君能解疫癘厄
　按消灾經云若太白火星入於南斗則於
　國於家及分野處作諸障難者念此陀羅
　尼加持其灾即除移於不順王命悖逆人
　身上受者佛豈移災乃爲逆之人自招致
　耳疫毒流行患病闔門亡殁者蓋人居常
　不孝不忠不仁不義不敬天地不懼神明
　不禮三光不重五榖不修香火不貴其身
　恣意烹宰厭穢腥羶惡類相漸惡業相似
　惡氣相合之所致也若能修改自無此厄
　倘有傳染則齋戒禮斗佩奉靈符即得解
　禳也
大聖北斗七元君能解疾病厄
　沉痾痼疾宿有冤愆暴病卒患因無攝養
　急須醮謝眞君加之法藥相助必得扶衰
　解厄也
大聖北斗七元君能解精邪厄
　邪妖尅害蓋心懐不正之感招精魅繳纏
　乃忘失奉眞之故也若能依法禮斗朝眞
　熱示靈符更尋天罡之所在能感正炁以
　摧之
大聖北斗七元君能解虎狼厄
　陸逢虎狼蛇虺舟迎蛟蜃魚龍此乃動之
　厄理之常也若人先能皈命玉樞投誠斗
　府持念經號佩帶靈章預爲防之豈遇是
　厄設或遭遇急投符於水火之中則其應
　如響
大聖北斗七元君能解蟲蛇厄
　鳥鼠送妖蛇蟲嫁孽蓋人日常治家不理
　殺盜邪婬觸犯禁忌干瀆神聰遂致六神
　不居蛇怪乗間而入當持斗號懺謝過愆
　肅清家舍焚示靈符自感眞炁以遣禳之
大聖北斗七元君能解劫賊厄
　此乃慢藏不謹之自招積垛負償之所致
　人能預伸告解愼防不虞即得免也
大聖北斗七元君能解枷棒厄
　若人妄遭摭拾非罪干連或罹過悞之愆
　或被虚誣之執陷在縲絏之中備受枷棒
　之苦情雖負抑獄案文成官府避罪以稱
　疑家屬訴寃而不理當至心齋戒剖露衷
　情貝章啓奏祈告斗宫坐禁者亦齋心默
　禱内外合誠必能感格使之陰報陽應審
　理平反則解其厄也故犯法禁其可解乎
大聖北斗七元君能解横死厄
　非正命者皆名横死若知有此厄難當建
　善功積陰德悔過省躬懇告斗府佩帶靈
　符必有起死回生之驗也若覆壓於巖墻
　之下刑戮於桎梏之中是自取其横死非
　天爲也禱之無益
大聖北斗七元君能解咒誓厄
　盟詛咒誓蠱媚魘禱事有多端有希求愛
　媚者離間親情者有辜恩負義者設誓違
　盟者有析財不均者受抑無伸者有欲令
　死者使其疾苦者有信巫覡妄執人魂令
　其顚倒迷亂者或陰沉不語乆伏於枕席
　之間者皆人身心不正或事處於過不及
　之偏之所致也若能退思於釁端推究損
　已責躬改已往之衍非修未來之善果更
　誦大聖之名號佩𤑔上帝之靈符即可解
　禳也
大聖北斗七元君能解天羅厄
　天羅者乃天理也地網者乃人事也若爲
　人上不犯國法下不逆人倫則四方上下
　皆得通行也永無羅障網罟之厄人若起
　是念必罹此厄違是道必遭此刑但能不
　越五常明立三綱更誠心澄慮以朝斗眞
　則永得延生而入仙道也
大聖北斗七元君能解地網厄
　此章上文併註已明未竟其說又地網天
　羅者即憲綱條格也世人不思富貴貧賤
　乃命分已定却不安分不知止違天命悖
　氣數作非法以犯國法棄性命以喪身命
　其地網天羅之厄豈能逃也人能安分懷
　刑保身守道更能禮斗朝眞則自無此厄
　也
大聖北斗七元君能解地獄厄
　此經功霑水陸善及存亡若人宿有寃業
　身謝之後執對冥府陰司孝子順孫欲逭
　九玄與之告斗禮懺赦其罪尤則生歸善
　人之道也
大聖北斗七元君能解一切厄
　太上垂教演訊妙經使人延生保命度厄
　消灾此諸厄難舉其大槩耳玉樞經有云
　北斗解一切厄世人但有厄難虔誠朝禮
　修設齋醮禮懺誦經焚符持號則無不響
　應也
於是七元君大聖善通靈
　此篇乃入道修眞之徑路延生禮斗之樞
　要解厄消灾之訣法回生起死之關楗也
　太上列此於諸厄之後者欲人依法修持
　則無諸厄障自然昇眞證道也此言初眞
　學道之士及善男信女若發誠心於此七
　元君降臨之日依科行訣誦經焚符奏章
　上表則七元君之威力神通大聖妙化善
　明萬靈之靈也
濟度諸厄難超出苦衆生
　世人若欲消灾謝罪解厄釋難告斗虔恭
　無不遂願以拔衆生沈溺之苦趣也
若有急告者持誦保安平
　若人家或病或難或産或灾或求嗣續或
　保延生急宜誠思定慮認本命星君之號
　持是訣謫是經焚是符則得家道清靜而
　患難尅期安泰也
盡憑生百福咸契於五行
　斗眞七戒云不得交游非類妄習異端執
　心不一自無指歸常依正教不生疑惑人
　能盡心竭誠依憑經訣證道修眞斗司當
　與其百福所爲所作皆默合於五行造化
　也
三魂得安健邪魅永消停五方降眞炁萬福
自來并
　三魂安健九靈屏跡我之五臟自生眞炁
　眞炁旣生永保利貞則萬福自然合我之
　體也
長生超八難皆由奉七星生生身自在世世
保神清
　旣得萬福來合我身則八難自然超脱如
　此則長生之道備矣本自七星之玄靈敬
　奉而得致也若能依前安置三魂調理五
　臟收三尸拘九靈離八難則是奉北斗之
　功驗矣必使其人生生不入梏囿得以自
　在與道逍遥則世世神清也
善似光中影應如谷裏聲
　旣得生生自在世世神清則元靈生慧光
　能燭萬物曲直之影是以有諸内必應乎
　外也
三元神共護萬聖眼同明
　學道之士若能修持到此地位則天宫侍
　我魂地官侍我魄水官侍我神如此飛昇
　金闕遊宴玉京則萬神萬目自然瞻禮而
　敬仰我也
無災亦無障永保道心寧
　此篇包括經中㫖要盡於此矣若能精修
　斗訣深造斗經則又豈有灾障而永保奉
　道之心安寧也
老君曰北辰垂象而衆星共之
　志書載北辰者北帝也一名北極亦號太
　辰故辰極爲天心以正萬物北極爲天樞
　以居其中不動爲炁之主故衆星環繞而
　歸嚮之或言北辰垂象一句北之一字恐
　是此字指北斗而言庶與上下章㫖貫通
　也道齡謂北斗爲萬象之尊魁罡運轉晝
　夜常輪則衆星皆隨斗柄而行曰北辰者
　即北斗也北斗七星在太微之北微坦北
　極之前魁四星爲璇璣杓三星爲玉衡所
　謂璇璣玉衡以齊七政也吾夫子言政喻
　如北辰爲政以德者即北斗斡運陰陽出
　内土死建四時統萬靈豈非政耶此夫子
　至聖之論也謹按别本延生經云太上曰
　天一生水生自北方故紫微之垣高崇北
　辰北辰之宿列爲七元首引貪辰尾明破
　曜中立文曲以爲天地之樞組也又三台
　星世爲北斗之華蓋玉樞經云北辰之上
　上有三台其星並纏形如雙目疊爲三級
　以覆斗魁是則皆與本經曰北辰即北斗
　又明矣雖然尚期待眞人至士更與發明
　而加訂證之
爲造化之樞機作人神之主宰宣威三界統
御萬靈
　在天爲北辰在人曰性眞北辰皆統衆星
　令三界而運造化正二三月斗柄用昏建
　寅卯辰之位以生萬物四五六月建巳午
　未而長養萬物七八九月建申酉戍以成
　熟萬物十月十一十二月建亥子丑之位
　而收藏萬物斗杓不運則四時不節五行
　不應寒暑失度陰陽不調生物不成矣所
　以爲造化之樞機也性眞能宰萬靈分善
　惡辯是非也
判人間善惡之期
　世人以專行善事而多灾禍者蓋善功未
　足善功旣足其福至矣金剛經云受持讀
　謫此經若爲人輕賤是人先世罪業應墮
　惡道以今世人輕賤故先世罪業即爲消
　滅是也有專行惡事而享福者乃惡未滿
　其惡盈時大禍至矣故太上曰惡不積不
　足以滅身蓋善惡之事各有期限者太上
　好生之德也爲善者伺其大善具足爲惡
　者伺其改悔善惡之期斯可明矣今人始
　務爲善或持齋而不戒或禮斗而生嗔不
　依經㫖而行持不求玄竅而進道謫經一
　過二過便願福壽兼全僅持號百聲千聲
　急欲資財茂盛倘有事物之違心或是艱
　難之阻障不能順受怨道咎師盟神詛佛
　是謗法之罪人也若爲惡之人禍患在於
　隱微之間而未見即能悔過遷善向道歸
　眞則百千萬惡即爲消滅謂如積歲堅冰
　若慧日一照渙然而釋是以小惡不可不
　戒小善不可不爲過勿憚改改之在速改
　過向善宜在限内設若過期禍將及矣孟
　子曰如知非義斯速已矣何待來年
司陰府是非之目
　北斗聖功豈能盡迷然以此章言之下司
　神靈枉直功過鬼宫邪正懃怠苦爽幽魂
　之昇滯四生六道之轉輪悉總屬於綱領
　也
五行共禀七政同科
　歲里屬木角斗奎井四宿同科熒惑屬火
　尾室觜翼四宿同科太白屬金亢牛婁鬼
　四宿同科辰星屬水箕壁參軫四宿同科
　鎭星屬土氐女胃柳四宿同科外有房虚
　星昴四宿爲之日宿乃太陽之舍配之屬
　火心危畢張四宿爲之月宿乃太陰之舍
　配之屬水四七之星配五行二曜亦謂之
　七政北斗者天之體也五行二曜者天之
　用也故一體一用係乎動靜一動一靜係
　乎陰陽一陰一陽係乎天地一天一地係
　乎水火一水一火曰造而化之也造化之
　機璇璣是也所以北斗總動靜體用陰陽
　水火天地造化也然七政之用與北斗雖
　同科目原夫斗之爲義大矣哉斗字從十
　從二斗總中天斡旋運度建四時以制八
　方均五行以齊七政爲斗之用皆合十二
　數也在三清生九炁九炁生昊天紫微北
　極成十二位也在北斗七明二隱合三台
　亦十二位也在人身有五臟七竅在陰陽
　有十二支在人身有十二相屬在周天有
　十二雷門一年有十二月一日有十二時
　以此推之信乎天上地下無一物不係其
　斗之總統也同學至人能日日朝眞時時
　禮斗自感斗眞降眞炁於身以延其生也
有回死注生之功有消災度厄之力
　太上垂慈說此經訣本以消灾度厄而回
　死注生者雖天命不可改移亦由人之修
　積故死可回而厄可解天定能勝人人定
　亦能勝天道齡伏睹太上洞玄靈寳朝天
　謝雷經中所載太上宣揚一事則知回死
　之功在人修積龍漢九年東平之郡義保
　之村有一人姓趙其性擁腫(樸/也)忽因所幹
　歩入州城路逢卜士云彼火色三日之内
　必受雷嗔是人歸家略不少露至第三日
　果大風雷雨黑暗乾坤是人曰天來誅我
　我當走野免致驚懼雙親以嚇弟兄於是
　執傘速至東郊外伺誅此一時地雷知念
　飛禀即差天雷司猛吏辛判官化作一俗
　人察此一事飛至傘下共之同戴是人曰
　天欲誅我我來待死汝速避勿在此久留
　要傘將去辛判官飛申天雷上奏
　上帝帝感如此加與三紀壽千日官禄縁
　其三事善釋三世之罪一知雷嗔不說是
　敬天也二走野待死者是愛親也三與合
　傘人言汝速避又與之傘者乃利人也因
　此三事遂得榮昌子孫綿遠回死注生之
　功豈非人之修積也耶
上至帝王下及庶人尊卑雖則殊途命分俱
無差别
　天地乃一炁人物無兩途昔漢明帝於終
　南山遇七元眞君素衣垂髮帝稽首問曰
　未審是何仙聖眞君曰吾是北斗七元眞
　君下遊人間察録善惡帝叩頭再拜云仙
　者掌握何事眞人曰吾上管諸天星宿下
　管五嶽四瀆三百六十名山三十六洞府
　地仙河源水族盡屬吾之所管并下元生
　人年命長短衣食官爵疾病刀兵刑獄分
　野興廢並是吾之僉註帝曰如朕還屬上
　眞管否眞君曰子雖爲人主命與庶人一
　同帝拜曰凡目不識上眞乃再啓曰朕欲
　求長生之道可修否眞君曰子要求至道
　脱死昇天子須堅勤何慮不得帝曰朕幸
　遇上眞願賜傳授朕修事不虧兼綵繪眞
　像畢生供養眞君曰子至告於吾不可不
　傳縁子宿是上仙墜爲人君吾今所宣是
　玄眞祕術子須密行不可漏泄須發大願
　恭天順人慈和心性淫慾懈怠殺害妄想
　切在戒之欲得道通聖但依二時交乾歩
　斗吞符誦咒存想醮拜功滿之日自然昇
　仙矣帝曰朕當依法奉戒眞君曰子當諦
　聽修身鍊形常至子後午前存身爲枯樹
　以左手中指中節上緊搯定後想空身爲
　一團眞炁畢却想眞炁爲一眞人青龍從
　肝出左白虎從肺出右朱雀從心出頂玄
　武從腎出足四神侍衛從乃歩斗凡步斗
　春夏從魁星起秋冬從罡星起皆先從左
　足欲歩斗時先以兩手中指中節緊搯口
　中默念魁𩲃𩵄䰢魓𩳐魒然後起左脚存
　斗蓋於頭以魁星在前罡星在後仍存金
　光照人即叩左邊齒七通咒曰上方世界
　八千人下方治地四將軍三五吏兵除惡
　鬼四六童子護我身六甲直符祛厭魅六
丁玉女守吾身左有青龍右白虎上有朱
雀下玄武前有功曹後主簿却除妖魅并
魘蠱一切厭穢不得住須臾不去舉天斧
急急如太上老君律令然後叩右邊齒七
通咒曰太寧九宫太乙守房百神參位魂
　魄和同長生乆視塞滅邪兇急急如太上
　老君律令眞君曰此咒是太上金口所宣
　子當持此二咒神將靈童玉女自然隨子
　身守護驅使也瘟瘴傳尸刑獄刀兵永不
　近身帝曰上眞到何日降下人間所食何
　物願賜一言朕當供養眞君曰正月二十
　五二十六二月初二初七二十三二十六
　三月二十六四月十七二十七五月初五
　十三二十日六月初四初八七月初四二
　十四八月初二十一十九二十七九月初
　三十八十月初十二十六十一月初一初
　九十七二十五十二月二十日及每月初
　三二十七日庚申甲子吾下遊世間當以
　新熟果餅名華香藥細酒棗湯供養凡欲
　供養先以舌拄上齶存舌爲度仙橋一道
　存五臟中出五色氣爲五條五色祥雲乗
　起其橋直至吾斗中默呼直年直月直日
　直時使者從橋上去吾斗中云弟子某有
　某事請告於吾若見斗中一人如玉女托
　羊頭者名曰擎羊使者次見一人左手執
　劍右手托華盤者名曰陀羅使者此二人
　先來撿校所有供養不精專及穢觸皆此
　二人奏報若有異香紫雲入室者是吾七
　眞及左輔右弼下降也子須於迥靜室中
　供養不得嗔怒常須歡喜勿令女人孝子
　僧尼等見如見觸於吾禍殃立至若能修
　行專志一有灾厄之時但焚香告吾灾禍
　自免不得妄爲今道齡得此奠玄之迹不
　敢自祕而獨善其身故載此章惟願上智
　之士依法修持必獲感通以遂昇眞證道
　也
凡夫在世迷謬者多不知身屬北斗命由天
府有灾有患不知解謝之門延福延生莫曉
皈眞之路
　斗爲天地之準繩斗乃陰陽之陶冶生物
　生人運水運火故成四季令萬靈振十方
　冠三界自三清昊天玉樞之尊復有如北
　斗功德之大也耶人人頂戴北斗而不知
　身屬於斗却不精勤朝禮而修奉世人未
　免乎灾患不臨身也縱然學道而道淺末
　學之人猶不免況在俗之人名利役其心
　而不知止酒色摇其精而不知戒厄會之
　時災患必生災患至矣尚不覺悟而皈眞
　解謝惟信巫覡之妄烹宰羶腥以爲祈禱
　或偶得痊瘥便爲受神之福如其死亡則
　謂神不保庇也間有服藥多害物命者嗚
　呼爾欲求土彼亦惜命安可忍乎凡諸此
　者皆是不知解謝之門也知其門者則始
　於胗視服藥未愈禱之徂先祖先未應次
　求法助未驗必獲罪於天命災於星數矣
　必當以善功解之豈不聞春秋宋景公熒
　惑守心度主宋國灾子韋曰禍當君可移
　於臣公曰相所以治國家也曰可移於百
　姓曰百姓死寡人將誰君曰可移於歲曰
　歲若饑人饑必死子韋曰君有至德之言
　三天必三賞君矣是夕熒惑乃退三舍信
　乎人之有灾患可不以善功解謝之人能
　興一念之善行一善行則感鬼神動天地
　矣人有灾於星數當求醮謝自認本命所
　屬星君解禳灾咎更能三省其身思愆悔
　過至心歸身歸神歸命懇告斗宫則可以
　災患消除延生益筭矣此乃解謝歸眞之
　門路若不以良醫藥餌治病爲功又不以
　告斗祀先爲忱者則灾將重矣病將危矣
　死將至矣
致使魂神被繫禍患來纏或重病不痊或邪
妖尅害連年困篤累歲迍邅塚訟徴呼先亡
復連或上天譴責或下鬼訴誣若有此危厄
如何救解急須投告
北斗醮謝眞君及轉眞經認本命眞君方獲
安泰以致康榮更有深妙不可盡述
　凡愚之輩迷謬之人貪慾是務惟利是圖
　蠹公營私損人益己信巫覡以禱祭淫祀
　啖官吏以吞併善良恣慘酷以拷捶奴婢
　逞顔色以嫉妬糟糠不有天地豈懼神明
　如此不能覺悟沉淪又作諸業轉土迷謬
　至於惡積禍盈時移事退病患來侵妖邪
　踵至人欲旣盡天理昭回自於心上幻出
　許多危厄也太上慈悲大開解謝之門直
　指歸眞之路若能悔愆首過不蹈前非投
　詞具奏醮謝眞君禮認本命又能修眞向
　道即康榮也更有深妙不可盡述者太上
　略示下文北斗眞形名號靈符也


太上玄靈北斗本命延生眞經註卷之二














太上玄靈北斗本命延生眞經註卷之三(寸/三)
　　　玄陽子徐道齡集註
　　　乾陽子徐道玄校正
凡見北斗眞形頂禮恭敬
　奉眞之心常如整巾戴帽斯須不可離也
　朝眞之誠當如面君事貴絲毫不敢怠慢
　則能感格於眞靈矣
北斗第一陽明貪狼太星君(子生人屬之)
　經云凡人之生皆是天炁正北位居中一
　炁生水萬物皆因水而生故北斗居中天
　而旋回四方主一切人民生死禍福北斗
　第一貪狼星爲東斗主筭第二巨門星爲
　西斗記名第三輔第一第四輔第二第六
　武曲星正居本位爲北斗落死第五廉貞
　星爲南斗上生第七破軍星正居中位爲
　中斗大魁總監衆靈凡一切萬物生死皆
　屬北斗洞明星外輔周迴隱光内弼指十
　二辰濟生則總曰璇璣玉衡度死則總曰
　豁落若有衆生遇其疾厄隨方禳謝禱醮
　善無不應星君名魁字貪狼又名天樞又
　曰正星主陽德七陰名扶眞君北帝神呪
　經曰名格字露神子又名天英字子然居
　太上宫青城玉樓中配事于天主天元并
　身子生人屬之管太陽眞君室壁奎婁四
　宿節候陽明春生萬物所屬秦地徐州分
　野爲天之太尉司政主非總九天上眞中
　監五嶽飛仙下領後學眞人天地神靈功
　過輕重莫不隸焉漢帝於終南山遇七元
　眞君素衣垂髮帝問上聖眞號七聖曰吾
　眞號貪狼星名玉華靈皇夫人居靈華天
　又按九眞帝君九陰混合縱景萬化隱天
　訣云北斗第一星中名太一宫帝變隱逃
　光宫中有帝君内妃名太一法垣子幸正
　扶著黄錦披丹青飛裙頽雲髻又星君姓
　上靈諱摇天槌戴九色芙蓉之冠絳衣紫
　裙九色青帔躡鳳文之履變形如鬼神披
　髮向上赤色面青左手持白棒右手按前
　又眞形戴九晨玉冠青羽飛裳執斗中玄
　圖曰據斗眞人號玉皇九宸君又曰樞宫
　大聖魁星君然燈曰身星明暗以驗吉凶
　眞符曰延生之符諸在仙經隱名隨法立
　號也星圍九百二十里
北斗第二陰精巨門元星君(丑亥生人屬之)
　星君名𩲃字巨門又名璇又曰法星主陰
　刑又名嬰眞君又名正字貞文子又名天
　任字子全居中元宫五色玉樓之中配事
　于地主地元并命丑亥生人屬之管太陰
　星君胃昴畢觜四宿節候陰精秋成萬物
　所屬楚地益州分野爲天之主宰主禄位
　上總天宿下領萬靈及學仙之人諸以學
　道及兆民宿命莫不隸焉又眞君素衣垂
　髮名安上神華夫人居神華天又第二中
　元宫帝保胎化形内嬪名太一三瓮字羅
　朱嬰赤錦披緑羽飛裙又姓育嬰諱激明
　光戴五色飛雲之冠紫衣黄裳七色錦帔
　躡虎文之履變形如美婦人披纓絡戴五
　色華冠執通明之扇以青衣女子侍從又
　眞形戴玄精玉冠玄羽飛裳執五色羽節
　曰舉斗眞人號玉皇北上宸君又曰璇宫
　大聖𩲃星君然燈曰命星眞符曰度厄之
　符星圍五百五十里
北斗第三眞人禄存眞星君寅戌生人屬之
　星君名𩵄字禄存又名璣又曰令星主中
　禍又名兆眞君又名機字衛府子又名天
　柱字子素居眞元宫黄臺玉樓之中配事
　于火主日元并福寅戌生人屬之管水星
　眞君參鬼井柳四宿節候眞人所屬梁地
　冀州分野爲天之司空主神仙上總九天
　高眞中監五嶽靈仙下領學道之人眞仙
　之官莫不隸焉又眞君素衣垂髮名靈精
　玄黄夫人居玄皇天又第三星眞元宫六
　遁七隱上元丹母名太一虚夷字仲雙兆
　青錦披綉羽華飛裙又姓歸并諱處衆踏
　戴七色寳冠黄衣青裙五色絳帔躡龍文
　之履變形如二十歲美文夫花貌披草衣
　執筆多正面而立又眞形戴飛雲寳冠青
　羽飛裳執斗中青籙曰履斗眞人號玉皇
　主仙華宸君又曰璣宫大聖𩵄星君然燈
　曰福星眞符曰保命之符星圍七百二十
　餘里
北斗第四玄冥文曲組星君(卯酉生人屬之)
　星君名䰢字文曲又名權又曰伐星主天
　理伐無道又名盤眞君又名光字子惠子
　又名天心字子裘居組幽宫朱臺玉樓中
　配事于木主月元并禄卯酉生人屬之管
　火星眞君張星冀軫四宿節候玄冥所屬
　吴地荆州分野爲天之遊擊主伐逆上總
　九天鬼神中領北帝三官下監萬兆伐逆
　不臣諸以凶悖莫不隸焉又眞君素衣垂
　髮名上靈神妃華皇夫人居華皇天又第
　四組幽宫帝匿景藏光中元内妃名太一
　七烈字横單盤紫錦披黄華羽裙又星君
　姓靈樞諱摇天柱戴六色盤龍之冠白衣
　絳裙三色黄帔躡龜文之履變形披髮執
　文字騎五色雲龍如婦人面回視廉貞星
　又眞形戴三華寳冠丹錦飛裳執玄靈之
　節曰歩斗眞人號玉皇玄上飛華宸君又
　權宫大聖䰢星君然燈曰禄星眞符曰益
　筭之符星圍八百里
北斗第五丹元廉貞綱星君辰申生人屬之
　星君名魓字廉貞又名衡又名殺星主殺
　有罪又名蘭眞君又名横字子衡子或云
　不附子又名天禽字子公居綱神宫素臺
　玉樓之中配事于土主江元并官職辰申
　土人屬之管木星眞君角亢氐房四宿節
　候丹元夏以長養萬物所屬趙地兖州分
　野爲天之斗君主命禄籍中統鬼神簿目
　下領學眞兆民命籍諸天諸地莫不總統
　又眞君素衣垂髮名靈妃元皇夫人居元
　皇天又第五綱神宫變體易景斗中大女
　名太一鬱昌字壽丘蘭朱錦披紫青飛裙
　又眞星姓上開諱變五道戴五色華冠青
　衣白裙四色絳帔躡雲文之履變形獨髻
　騎白龍戴七寳冠從者四人各執㦸從下
　又眞形戴七寳飛天之冠白錦飛裳執青
　炁籙籍曰躡紀眞人號玉皇金剛七晨君
　又號衡宫大聖魓星君然燈曰官職眞符
　曰消災星圍七百二十里
北斗第六北極武曲紀星君已未生人屬之
　星君名𩳐字武曲又名闓陽又曰危星主
　天倉五穀又名定眞君又名衛字大車子
　又名天輔字子卿居紀明宫玄臺玉樓之
　中配事于水主河元并壽巳未生人屬之
　管土星眞君心尾斗箕四宿節候北極三
　冬以收藏萬物所屬燕地揚州分野爲天
　之太常主升進上總九天上眞中統五嶽
　飛仙下領學者之身凡功勤得輪轉階級
　者悉總之焉又眞君素衣垂髮名北上金
　蓋中皇夫人又第六紀明宫帝隱迹散衆
　斗中中女名太一炁精字抱定陵青錦披
　青繡飛裙又星君姓明靈諱昌上元戴翔
　鳳之冠玄衣錦裙龍文虎帔躡花紋之履
　又變形象頭人面仗劍披纓絡又眞形戴
　飛精華冠紫錦飛裳執斗中玉册曰歩罡
　眞人號玉皇北宸飛華宸君又號闓陽宫
　大聖𩳐星君然燈曰壽星眞符曰散禍之
　符星圍七百里
北斗第七天衝破軍關星君(午生人屬之)
　星君名魒字破軍又名瑶光又曰部星亦
　曰應星主兵又名淑眞君又名行字太賔
　子又名天衝字子翹又二名字一曰天蓬
　字子禽二曰天内字天成乃隱曜名也破
　軍星君關會宫九色玉樓之中配事于金
　主海元并妻妾午生人屬之管金星眞君
　牛女虚危四宿節候天關所屬齊地豫州
　分野爲天之上帝主天地機運四時長短
　天地否泰劫會之數莫不隸焉又眞君素
　衣垂髮名玄上眞皇夫人居眞皇天又第
　七關會宫帝分景萬形斗中少女名太一
　郁墨字天凡叔丹錦披青華明羽裙又姓
　玄樞諱開天徒戴七星之冠丹衣錦裙虎
　頭文帔躡獅子文之履變現猪頭人面手
　持歡喜糰變形披白素衣口吐赤炁光明
　奪日立斗柄之頭又眞形戴九雲之冠九
　色錦裳執揮神之策曰乗龍眞人號玉皇
　總靈九元北蓋晨君又曰瑶天宫大聖魒
　星君然燈曰主妻妾眞符曰扶衰之符星
　圍九百里
北斗第八洞明外輔星君
　星君乃天之玉帝之星上總九天下領九
　地五嶽四瀆之仙官居帝席宫内紫炁玉
　樓之中姓精常諱上開字正延戴飛精寳
　冠九色鳳衣手執火鈴變形紫袍腰金帶
　幞頭執笏又隨諸國宰輔之服曰遊行三
　命眞人號玉皇帝尊元晨君又號帝太常
　皇夫人居太常天又第八帝席宫帝化日
　月水火斗中高皇左夫人名太一石啓珠
　字落落茂華紫錦帔繡羽飛丹裙所屬燕
　地并州分野乃斗中外輔總承衆事司察
　天下萬國九州執政大臣罪福功過然燈
　禳謝衆灾治病服藥以明吉凶也此輔星
　倚乎闓陽所以佐斗成功丞相之象也
北斗第九隱光内弼星君
　星君乃天之大帝之星主變化無方仙眞
　功過居上尊宫内紫館玉樓之中姓幽空
　諱冥陽暉字幽寥戴飛天寳冠手執帝章
　變形緋衣執圭出五色之炁又各隨諸國
　宰臣之服曰徘徊三陽眞人號玉皇帝眞
　元晨君又號變靈上皇夫人居變靈天又
　第九上尊宫帝化金石山河斗中高皇右
　夫人名太一滌夷條字雲育玄緑錦披繡
　羽華裙又皆頽雲髻乃斗中内弼總承衆
　事主察天下萬國九州執政大臣罪福功
　過然燈祈福應投事務明吉暗凶以驗之
上台虚精開德星君
中台六淳司空星君
下台曲生司禄星君
　三台有六星兩兩而起其勢横亘北斗第
　二𩲃星之前一曰天柱乃三公之位在天
　曰三台在人曰三公西近文昌二星曰上
　台爲司命主壽次二星曰中台爲司中主
　宗室東二星曰下台爲司録主兵又曰上
　台司命爲太尉中台司中爲司徒下台司
　録爲司空一曰泰階上台上星護助
　天子下星爲女后中台上星爲諸侯下星
　爲卿大夫下台上星爲士下星主庶人所
　以和陰陽而理萬物也按玉樞經云若人
　欲免三灾九横之厄即於靜夜稽首北辰
　北辰之上上有三台其星並躔形如雙目
　疊爲三級以覆斗魁是名天階若人見之
　生前無刑囚之憂身後不淪没之苦天階
　者乃太上昇降之道也上台星君號通妙
　玄道天尊生生主者中台星君號仁化昭
　德延福天尊養養大神下台星君號靈源
　妙有空洞天尊護護天翁虚精六淳曲生
　者乃星君之内諱也人能知星君名號而
　誠心頂禮恭敬者則衆惡消除諸善備至
　凡於靜房端坐思三台覆頭次思兩腎氣
　從胸出與三台相連乆乆思畢啄齒二七
　徧以鼻微微出氣閉口滿嚥而畢乃咒曰
　天靈節榮願保長生太玄三台守其眞形
　五臟神君各保安寧復叩齒默禮而退即
　得魔障永除百事如意上台星君面色赤
　口吐赤炁道裝執碧玉圭乗黑雲頂有黄
　炁中台星君面色白口吐白炁徧滿天下
　道裝執白玉圭乗白雲頂有白炁下台星
　君面小而光芒千百炁如絲射暗立青炁
　中道服執青玉圭三台受虚無三炁明青
　黄白之正色乃調和陰陽之主即人之三
　魂也人非魂不生非魂不養非魂不護故
　言生養護矣凡人之身有魂則生生必養
　養必護矣若生養了不護則夭折也延生
　之訣正在此三字上修眞之士旣知三魂
　生養護我當悟我身旣得其生必自調養
　旣能調養必要愛護若不愛護於禁忌之
　日不貴身命則三魂離矣此身喪矣
如是眞君名號不可得聞凡有見聞能持念
者皆道心深重宿有善縁得聞持誦其功德
力莫可稱量
　切謂今年所食之粟乃去年所種之苗今
　得遇經之慶幸乃宿生奉斗之善因凡人
　得生聖世見聞妙經持念名號朝禮眞形
　其功德不可思議果報亦不可思議也
若正信男女值此眞經智慧性圓道心開發
出羣迷徑入希夷門歸奉眞宗達生榮界
　人禀忠正誠信之資則具智慧圓明之性
　正則出羣迷之徑信可入希夷之門了悟
　眞宗開弘大道豈不超達於長生之榮界
　也哉
於三元八節本命生辰北斗下日嚴置壇場
轉經齋醮依儀行道其福無邊世世生生不
違眞性不入邪見
　三元者乃三官主録百司上詣天闕進呈
　世人罪福之辰也八節者即立春春分立
　夏夏至立秋秋分立冬冬至此八日也乃
　五帝下降録人罪惡之辰也生年爲本命
　生日爲生辰身中萬神聚會之日北斗下
　日者昔漢明帝遇七眞曰吾居七元宫謂
　之北極皆有華蓋相隨帝居於中其星皆
　生七寳光華燦爛號爲北極帝君常月初
　三二十七日降下人間受人之醮祭察人
　之善惡此夜可於中庭立几筵精膳酒脯
　求度脱灾厄延命益筭及治邪考鬼滅精
　之法當此夜欲卧時先存華蓋九星在頭
　左北斗右北斗上北斗下北斗三台覆其
　中於卧室東面存二十八宿眞官如嬰兒
　之狀著錦裙紫紗帔執青簡口吐玉光之
　炁入我口中皆爲眞炁匝滿身中得此道
　後乃爲降靈之師萬鬼自怖也奉道之士
　得聞眞君名號能持念者即能於降監之
　辰嚴置壇場轉經齋醮也世世生生者即
　宿有善縁道心深重今又能依儀行道其
　功德力莫可量也不違眞性歸奉眞宗不
　入邪見即出羣迷之徑也此太上慈悲諄
　切至再垂教世人奉斗朝眞返邪歸正離
　俗昇眞之道也
持經之人當誦七元眞君所屬尊號善功圓
滿亦降吉祥
　學道之士設醮朝眞誦經持號修習旣乆
　念念不忘常雖堅持不退與斗眞不相遠
　離自然感格錫之福壽而降吉祥也
即說北斗咒曰
　北斗之說前章備載咒者祝也又讚揚斗
　眞之聖德也奉道之士傾心敬謫存七元
　之相則禱無不應也此後前篇梵語神咒
　太上以此明示三界魔王之隱韻使朝眞
　之士不爲魔王阻路而得上徹斗司也
　焚語神咒曰唵呴嘛哪吸吸哪囉嘍哪唶
　唱哪𠯽唶哪𠶯𡃤哪㖿哪哪唵吽吽吽俱
　祇帝賖蘇吒阿若密吒烏都吒俱耆吒波
　賴帝吒耶微若吒俱囉帝吒耆摩吒薩婆
　訶
北斗九辰
　北斗者乃天地之元靈神人之本命也九
　者乾道也陽體也生土而不少息也辰者
　乃衆星之宗主萬象之都會也是以斗居
　北方二隱七顯合爲九位即人身中之九
　竅也
中天大神
　中者不高不下之謂也又曰中者衆也天
　者無爲無極之謂也大者至尊至尚也神
　者靈也明也正直而不曲也又曰神者伸
　也上天下地以正道也故北斗九辰居中
　天之内爲衆天萬象尊尚靈明正大之眞
　神也即世人心居中而元神爲一身之主
　會也
上朝金闕
　上朝者謁見也瞻仰也金闕者乃三清之
　化炁玉帝之眞境也故九辰乃三清玉帝
　之腹心人能時時而朝禮之以盡報本之
　道也如人能以心神時時昇入泥丸則眞
　靈不散而得長生也
下覆崑崙
　崑崙者載世之地名生萬物之化炁也故
　九辰日夜覆蓋者乃生生不絶之恩也如
　人身能將心火降於腎水則成眞有功而
　丹不日自成矣
調理綱紀
　調者調也又曰提掇也理者整束也綱者
　金木水火土五行是也紀者周天二十八
　宿也如九辰位居中天德侔三境所以提
　掇整束五行二十八宿不使紊亂經緯而
　乾坤得位日月順度神人得獲安逸也如
　人能調理五臟整東四大則百病不生而
　得眞道也難經云智者能調五臟和是也
統制乾坤
　統者通也又曰總也制者治也又曰御也
　乾者天也又曰陽道也神道也人道也坤
　者地也陰道也鬼道也邪道也又天動而
　地靜是也故九辰能通治天地之道陰陽
　之炁鬼神之機人邪之生滅如人能收拾
　水火以養心腎則延生之道明矣成矣
大魁貪狼巨門禄存文曲廉貞武曲破軍
　大魁者最長之首也貪狼巨門禄存文曲
　廉貞武曲破軍者乃七元七星眞君之名
　字也
高上玉皇
　高者上無以加也上者尊之又貴玉者至
　寳也水火不能爲疾也皇者至大之稱乃
　三界千眞萬聖之主帝也故九辰體乎高
　上之大玉皇之尊也明矣如人朝眞奉斗
　念念不息水火得攝鍊神炁結胎則可與
　高上玉皇爲臣爲使矣
紫微帝君
　紫微帝君者乃北斗之主宰衆星之君父
　也所以引紫微爲九辰三台之首也如人
　能居仕版不欺公妬法念念忠君則自然
　天與相之永無厄難也
大周天界
　此七元眞君動靜之機誠不可測各司下
　世賢愚之人本命大而能周徧上天下界
　無一物不係北斗七元之所出内也如人
　能將七情收斂則萬善自生也若心一向
　道則可大周其天而得逍遥快樂也
細入微塵
　北斗七君神通莫測眞妙難窺大可周徧
　上天下界小能潜入細微之塵皆可度人
　成眞也世人莫以善小不爲雖幽微塵土
　之中斗眞亦能照察也經云君子愼獨者
　是也
何灾不滅何福不臻
　斗眞旣大周天界細入微塵惡必罰之善
　必賞之則何灾不能滅耶灾旣消散其福
　必鍾也世人若能幽獨之中昭著之内心
　心奉斗念念守神則灾不干福自來也
元皇正炁來合我身
　元者大也萬善之長也皇者尊也正者不
　偏不倚之謂也炁者天地之元靈陰陽之
　妙化蓋北斗九辰乃元皇正大之炁結而
　成也人能以斗爲心以斗爲神則與元辰
　本命打爲一團則元皇正炁來合我身何
　患不能長生乆視矣
天罡所指晝夜常輪
　天罡者乃天之正炁萬神之宗分天地非
　天罡不明上下運斗眞非天罡不能通明
　令萬神非天罡不能玄妙也天罡之功大
　矣哉罡字之義從四從正者乃四聖治四
　方謂天蓬居東天猷居西翊聖居南估聖
　居北中乃大聖妙運天罡尊君主之也故
　天罡守中天以生爲德以動爲功得東西
　南北之正炁故曰天罡也天罡守中主土
　北斗屬水土以制之故能運北斗生萬物
　也非獨運北斗其月月一建即指一方故
　五斗皆從天罡所用也天罡一日之中每
　一時辰斡旋斗柄臨一方位時時運轉無
　有停息者乃生生不窮之理也按玉樞經
　云雷城十二門並隨天罡之所指罡星指
　丑其身在未所指者吉所在者凶何故有
　此吉凶乃天罡之體用即陰陽之炁也天
　罡正炁能生能殺若指向之處即是生方
　故有生炁取之可以治病補虚安神旺炁
　郤禍消灾延生度厄也所在之處則有殺
　炁用之可以斬鬼驅邪夷凶禁暴馘毒制
　魔故所指者吉所在者凶天罡之德信不
　輕也天罡之功信不小也
俗居小人好道求靈
　俗居者乃塵土世俗之居也小人者至杪
　小微賤之稱也此句乃起奉咒之士恭敬
　自謙之辭也人能得遇是經訣必當竭力
　盡心敬其道而得玄靈本命之延生矣
願見尊儀永保長生
　旣能好其道而得玄靈之訣則自然見其
　眞形尊儀而得長生乆視之道也
三台虛精六淳曲生生我養我護我身形
　三台者乃中天之大化北斗之華蓋也眞
　君之名號服相並註前篇一曰天城一曰
　天階一曰天相也即太虚之玄精神人之
　眞炁也此三台即人之肺神三魂之總關
　也人能常誦是咒則得七魄清三魂安眞
　炁降下生我養我護我而得長生神仙也
　又曰魂神爲陽生我身也魄神爲陰養我
　精也魂魄不離其身陰陽生化其精則北
　斗九辰與三台至聖千眞萬靈常來衛護
　於我之身形也如此行之奉之則灾厄從
　何而生也學者可不以道齡之淺見薄聞
　以爲眞文大道庶幾有補於將來也
魁𩲃𩵄䰢魓𩳐纏尊帝急急如律令
　此北斗九辰之内諱也若人持誦至此則
　當著想尊容愈加敬禮而叩齒密謫愼勿
　朗宣禍福響應可不畏歟急急如律令者
　漢時公檄文移結語亦皆如是也如當今
　部符云符到奉行之義天師漢人故承用
　之教門遂得徂述也
太上玄靈北斗本命延生眞經註卷之三






太上玄靈北斗本命延生眞經註卷之四(四/寸)
　　　玄陽子徐道齡集註
　　　乾陽子徐道玄校正
老君曰凡人性命五體悉屬本命星官之所
主掌本命神將本宿星官常垂蔭佑主持人
命使保天年
　本命星官者如子生人屬第一貪狼星君
　是也本命神將者如甲子丙子之神也本
　宿星官者陽則虚宿陰則女宿也太上初
　令世人知其性命皆憑道生旣了悟此因
　即令歸眞修奉延生解謝之門此章明人
　之五體悉屬本命星官主掌五體者即五
　臟也人若五臟安和則萬邪不侵百病不
　入永保長生本宿星宫蔭估其命知身則
　五體安和知道則長生乆視和性則道心
　開發知命則使保天年也
凡俗無知終身不悟夫本命眞官每歲六度
降在人間降曰爲本命限期有南陵使者三
千人北斗眞君七千神將本命眞官降駕衆
眞悉來擁護可以涓灾懺罪請福延生隨力
章醮福德增崇
　人生六十年爲一大限之期全其本年是
　也乃平生一周换甲之期六十日爲一小
　限即每年六度是也其日本命眞君因所
　屬生人降在人間即於我身察録其罪福
　南陵使者乃破軍星君之使也故其中陰
　陽混合南斗關北辰北辰隱南斗也靈寳
　經云北斗落死南斗上土者分其門而說
　也故此經北斗二字皆總之也其無知不
　悟之凡愚恣造惡業違犯禁戒伐其天年
　則限數短促即死矣學道上智之士積功
　布德精修善業遵奉禁戒展其天年限次
　延遠福德增崇則得長生乆視矣
其有本命限期將至自身不知不設齋醮不
修香火此爲輕生迷本不貴人身天司奪禄
减筭除年多致夭喪迷悮之者雖遇經訣懷
不信心毁謗眞文如此之人身謝之後淪没
三塗漂沈諸趣永失人身深可悲哀自致斯
苦
　天地上清下濁造化一陽一陰一日有晝
　有夜一年之内春生夏長秋殺冬成星有
　隱顯月有盈虧如列宿翼象二十二星虚
　壁止二星井宿三十三度鬼宿止四度天
　象尚有不齊人禀天地星斗陰陽五行造
　化而生故有富貴貧賤壽夭賢愚之異而
　人不悟賦分已定惟務妄想貪求於有限
　光陰造無窮罪業一度本命加臨一次死
　期將至不謝天地生成之德不感星眞廕
　庇之恩旣不貴重自身乃是輕生迷本必
　致夭喪其身迷悞之人得聞此經心生狂
　亂狐疑不信或見持誦不能思齊反生誹
　謗身死之後沉淪鬼趣受辛報苦劫盡纔
　於地獄受果報之罪經中有見人持經偏
　眼邪視惡言謗讟不生敬仰或初雖信受
　後復慢易種種罪報不忍註釋學道之士
　豈侮聖人之言侮經則鬼崇來侵奉經則
　神聖皆迎旣無功補於玄教焉敢謗毁其
　眞文靈寳經云天司記人功過毫分毋失
　可不愼歟可不戒歟
若本命之日能修齋醮善達天司一世於本
命限期開轉此經廣陳供養使三生常爲男
子身富貴聰明人中殊勝
　太上慈悲方便設教故開示次序之法門
　使漸達生榮之境界歸奉眞宗福報如是
　先令持號則罪業消除次命告斗醮謝轉
　經及認本命眞君方獲安泰此見世一生
　之善也又持念眞君名號宿有善縁言過
　去先世道心深重之故此二土也今能修
　齋設醮善違天司使三生常爲男子身富
　貴聰明人中殊勝言未來之福報也玉皇
　本行經云智慧聰明轉女成男乃三十種
　内之上妙功德也又四十二章經云人離
　惡道得爲人難旣得爲人去女爲男難世
　人修奉得於三生常爲男子身聰明富貴
　此有住相之福報也若能離有相之境昇
　無爲之鄉入希夷之門證虚無之道方可
　爲人中殊勝之男子矣
其有生身果薄雖在人中貧窮下賤縱知本
命無力修崇能酌水獻花冥心望北極稽首
禮拜念本命眞君名號者亦不虚過本命限
期皆得延生註福繫係人身灾厄蠲除獲福
無量天師歡喜踴躍作禮讚歎難可得遇無
上法橋
　按金剛經云若人滿無量阿僧祇世界七
　寳持用布施若有善男子善女人發菩薩
　心者持於此經乃至四句偈等受持讀誦
　爲人演說其福勝彼謂七寳有竭四句無
　窮若持於此經本心悟達則勝前以七寳
　布施之功德也富貴者廣設齋醮貧窮者
　酌水獻花同一是念福報等也奉道之士
　修齋設醮希求福利得福雖多而於識心
　見性了無所得惟成有漏之因如但以七
　寳持用布施也若人知性知命知道知身
　於本命之辰禮斗朝眞獻花酌水不虚本
　命限期不希福報自感聖眞延生註福無
　爲功德勝前以七寳布施有爲之福德也
　天師感激欣戴不知手舞足蹈讚嘆得遇
　此無上之大法橋也
老君重告天師曰世人罪福善惡皆屬天司
懺罪消灾莫越修奉遇本命生辰告身中元
辰驛馬削落三灾九厄保見今眷屬安寧
　太上垂教立言隱奥玄微世莫可測此經
　乃哀憫衆生故宣要法以度羣迷叮嚀告
　誡曲盡人情使人易解易悟發信向知歸
　之心學道之士旣能依經修奉當求聖意
　於經㫖之外則登妙果入仙宗也謂如元
　辰驛馬如何削落灾厄保眷屬安寧夫元
　辰者乃我身之神也驛馬者我之意神也
　人之元神外寄於目内藏於心目則外視
　於萬物内則心馳於萬機心目所馳神亦
　奔競人能收心内照馬不令馳保養形神
　胎息自固則三尸去體九蠱消亡灾厄從
　何而至故能保我之六脉安和而百神調
　暢也
凡有上士於本命生辰持此眞文者外伏魔
精内安眞性功霑水陸善及存亡悔過虔恭
漸登妙果重立玄功證虚無道乃得聖智圓
通隱顯莫測出有入無逍遥雲際昇入金門
與聖合眞身超三界永不輪轉壽量無窮快
樂自在
　夫人之生有此身者有此神也身安則神
　健神健則氣清氣清則與道能合也悔過
　虔恭者懺罪也漸登妙果重立玄功者告
　元辰驛馬削去灾厄使形神清靜自然延
　生也證虚無道者以太虚無上之道爲證
　也聖智圓通者則慧光通明不致三尸九
　蠱之所害也隱顯莫測者言人能登妙果
　證大道智圓通則萬神拱護千眞保迎炁
　結眞玄神成妙道則出入金門之中隱顯
　人不可測也道藏云金門者非金闕金庭
　之名也金闕者乃三清玉帝之居處也金
　庭者即上聖高眞之所居也此金門者在
　昊天之下三萬九千三百五十劫炁之下
　凝合變化爲金門也凡初學精修得道之
　士天年終而不入輪迴之道而飛上金門
　受諸逍遥快樂自在也此章乃經中之玄
　竅玄靈之祕要也凡諸同志肯以上帝之
　心爲心道齡之言爲言則自然獲福無邊
　成眞在此章也
凡有男女於本命生辰及諸齋日清淨身心
焚香持此眞文自認北極本命所屬星君隨
心禱祝善無不應灾罪消除致感萬聖千眞
俱來衛護此文所在之處千眞敬禮萬聖護
持魔鬼潜涓精靈伏匿世有灾殃悉皆消滅
　夫人身三魂屬陽動以生也七魄屬陰靜
　以鎭也魂日居人體故曰陽主動魄夜居
　人身故曰陰主靜三魂於本命生辰及諸
　齋日歸身制御陰魄令邪道不侵百神交
　會魂安魄正陰與陽并不經苦惱身有光
　明人能清淨身心焚香謫經啓祝北斗及
　本命所屬星君則灾罪消除道速成矣此
　經所在之處千眞萬聖與七戒仙官敬遵
　天師誓願護持之際自有祥烟繞庭慶雲
　廕軒則何灾不滅何福不臻也
是名北斗本命延生經訣乃修眞之徑路得
道逍遥皆因此經證聖成眞皆因此經出離
生死皆因此經保護男女皆因此經保命延
年皆得自在永爲身寳福壽可稱保而敬之
非人勿示
　此經廣大無量功德無邊凡俗下士豈易
　量哉諸大經典皆不切於北斗經也謂如
　靈寳只言度人却不曾說教人如何延生
　以入正道此經令人知命皆憑道生即是
　教人惜其本身知其本命知本命則自延
　生延生則非道不可延旣能延則可受天
　眞地聖之濟度也無本豈能度無根豈有
　果此乃本命延生之徑路修眞入道之玄
　門也蓋靈寳者是其用也北斗經者是其
　體也學道之士所當敬戴太上已授前章
　經訣又名此經是名北斗本命延生經訣
　蓋慮薄德之人輕慢而不珍惜故又戒之
　夫人自修眞道證聖成眞出離生死則保
　我之心腎完矣心腎旣完延年自在至於
　入金門抱玄靈之寳受逍遥之樂獲自然
　之福享無窮之壽倘非延生之訣何能至
　此境界耶此經非太上恡惜而不令普及
　若示之於不敬不信之人必生漏慢又從
　而謗之却是輕泄之罪也
老君說經將畢龍鶴天仙來迎還於玉京是
時天師受得妙法而作是言誓願流行以傳
善士若有男女受持讀誦我當與七戒仙官
所在擁護於是再拜老君而說讚曰
家有北斗經本命降眞靈
　北斗居天之中爲天之樞組天地之權衡
　也天無斗不生無斗不成無斗不明無斗
　不行斗爲量度之玄器也在人家豈可無
　之日用之間無斗不平無斗不行無斗不
　明無斗不成在人之一身非斗不生非斗
　不養非斗不護非斗不覆人之心上有七
　孔以應七星下有二竅以應輔弼又有三
　毫以法三台所以北斗在天居天之中在
　人居人之心心即北斗北斗即心如即心
　是佛即佛是心是也爲何經中不言心却
　說家有北斗經蓋始因太上觀見衆生無
　門可進修眞之路無誠以向禮斗之科是
　故特垂哀憫大闡玄靈授與天師經訣廣
　布流行普使世人皆躋仙阼不蹈輪迴天
　師靜應眞君上體聖意下利生靈爲心故
　借喻人間一十五種利益之事以讚美之
　家即身也乃心之家舍也如人家安奉斗
　經供養眞形修崇嚴潔千眞敬禮萬聖護
　持若人心於十二時中行住坐卧之間念
　念不輟於北斗禮誦焚符必感本命玄靈
　降眞炁於我身以保長生也此與後章皆
　有靈符計一十五道併開經後依法書篆
　佩帶焚𤑔則無不感應也
家有北斗經宅舍得安寧
　心者神之舍形者炁之宅也人能常存北
　斗於身心之中則得身心清靜而外使家
　宅安寧也
家有北斗經父母保長生
　本命元辰削落灾厄保我延生我若不越
　修奉可保父母之長生也
家有北斗經諸厭化爲塵
　身心清淨思眞念道何厭穢之不塵化也
家有北斗經萬邪自歸正
　經云坎居下位離列上君主僕安分其道
　常存心即君主也心正則萬邪皆正矣
家有北斗經營業得稱情
　朝奉眞君則身中業障消除而營謀自然
　稱其情意也
家有北斗經闔門自康健
　諸竅不漏浹洽眞元則一身自然康健也
家有北斗經子孫保榮盛
　長生種子之不絶必當培養令其榮盛也
家有北斗經五路自通達
　五臟流通無有滯礙
家有北斗經衆惡永消滅
　眞性一悟萬罪消除
家有北斗經六畜保興生
　六根安寂自然興生
家有北斗經疾病得痊瘥
　精神不乏則百病痊愈也
家有北斗經財物不虛耗
　財寳乃一身之正炁若不被外邪所耗則
　本元堅固也
家有北斗經横事永不起
　人身喻如屋宇堅完墻壁牢固何患驟雨
　狂風之傾摧也
家有北斗經長保亨利貞
　長保玄靈則永獲亨利貞也
老君曰善哉善哉汝可宣揚正教福利無邊
普及衆生永霑勝善天師稽首禮謝信受奉
行
　老君說經都畢天師讚歎已終萬聖歡欣
　得福利普霑於羣品諸天慶幸喜法教化
　及於十方延土有路朝聖得門太上使人
　人不入輪迴天師闡世世流行妙道今道
　齡不揣其學擅釋玄文却非杜撰之辭實
　乃眞全之本道齡非爲己祈求以要譽欲
　使人請禱必得玄功也凡諸同志固當奉
　之敬之自得長生安泰也


太上玄靈北斗本命延生眞經註卷之四
　　　咒曰(咒者即咒祝之義也以心通天/以神合炁形聲相應則感格眞)
　　　(靈/矣)
天靈節榮願保長生
　天者無爲之大也靈者無所不靈也天靈
　者言人最貴最靈也人頭頂之一穴百神
　朝聚之所關節流通眞炁榮盛百病不生
　則長生可冀也
太玄之一守其眞形
　太玄之一者乃北方玄天坎宫正一之炁
　大道之子也爲兩曜之根本乃萬物之祖
　宗也道德經云天得一以清地得一以寧
　人得一以靈即此玄一也昔黄帝同三一
　之道皇人曰子能知一萬事畢一者身之
　帝也守一則太一帝君在庭在則三萬六
　千神莫不皆在也守一之法暮夜正偃向
　上兩手撫心上祝曰天靈節榮願保長生
　太玄之一守其眞形五臟神君各保安寧
　急急如律令男誦七徧女謫一十四徧畢
　思白炁如車輪大周其身赤炁在外便卧
　使人五臟安寧小則延年却惡大則成仙
　昇舉也
五臟神君各保安寧
　按内景經云心神丹元字守靈肺神皓華
　字虚成肝神龍煙字含明腎神玄明字玉
　嬰脾神長生字魂庭皆在心内運天經晝
　夜存之自長生謂五臟之神存之於我各
　保安寧矣
急急如律令
　急急者疾速不停之義也如者似也律令
　者乃太上之勑萬神遵奉其身神奉行律
　令而得安且寧矣修眞之士若能急急依
　太上之令奉行璇璣玄一之道者則神能
　舉形飛昇可待也
　　　北斗長生聰明神咒
北斗九眞　玉眞仙靈　貪狼巨門　保臣長存
禄存文曲　使臣聰明　廉貞武曲　衛臣安寧
破軍輔弼　護臣身形　常居吉慶　永處福齡
註上生籍　除落死名　神淸氣爽　洞達九冥
禦邪攝鬼　羣妖摧傾　學道修眞　所願遂成
九皇覆護　飛昇紫庭　弟子臣某　下情無任
瞻望
恩光激切屏營至禱之至
　　　讚詠圓滿神咒
大哉北極　生物無息　樞機運動　乾坤定立
太上垂教　衆生遇植　涓灾解難　神目電及
臣今齋沐上帝可格克始克終保家保國
諷誦眞文作是惟一此經難遇劫數萬億
旣遇之者請必有得仁仁玄靈證明功德
圓滿祝願靈章
向來誦持經典已在周圓香雲騰舞於三天
丹悃表宣於七曜金童傳信玉女通誠再伸
十願之儀俯罄一心之禱伏願
天眞駐駕樞府停輪俯賜慈悲容臣祝願
一願皇圖永固衍萬壽之無疆大道高明闡
七元之有慶
二願君敷仁愛臣盡忠貞八荒霑熙皥之風
四海樂昇平之治
三願時和歲稔物阜民安父兄施慈愛之心
子弟盡敬恭之道
四願三塗五苦六道四生悉沾太上之恩均
證人天之樂
五願臣等先亡七徂俱超快樂之鄉見在雙
親均享壽康之福
六願臣等前傳師友同學門人魂神無被繫
之牽氣數有飛昇之步
七願臣等修眞有分進道無魔生生闡道德
之風世世奉玄元之教
八願侍經神吏護戒仙官假兹監衛之功勳
悉遂進陞於品秩
九願侍香金童傳言玉女賈此腹心之丹悃
達乎喉舌之眞司
十願城隍社令司命土神隨所守護於靈文
常使導迎於景福臣誠惶誠恐稽首頓首再
拜志心稱念
三清三境天尊七元覆護天尊金眞演教天
尊功德無量不可思議









太上玄靈北斗本命延生直經註卷之五(五/寸)
　　　玄陽子徐道齡集註
　　　乾陽子徐道玄校正
　梓潼帝君奏請靈章表藳
　臣誠惶誠恐稽首頓首俯伏再拜
昊天至尊金闕玉皇上帝御前臣聞
　天垂萬象由五斗而共
　北辰教闡
　三清應千靈而朝
　上帝璇璣乃陰陽之綱紀玄靈爲性命之
　根宗經垂千五百年失倫錯序
　道開萬二億劫隱竅藏玄非
　金聲無以叩金聲不
　玉㫖焉能明玉㫖道齡徐氏有夙縁累世
　之修
　靈寳玄機無纖芥微塵之漏蜀都演教缺
　要訣而秘靈符吴郡傳經開
　法門而指眞路前日進道齡之釋義今朝
　蒙
上帝之宣恩乞頒
　鳳篆與龍文願降雲章同月牘普使人人
　受誦世世流傳臣不勝悚懼瞻
天望
聖激切屏營之至
　某年　月　　日藁
　玄靈符法
符者律令也可以召萬神禳衆惡也凡誦經
朝斗之士齋沐澄潔整衣端坐先叩齒九通
以聚九炁然後存天罡所指之方收炁來吹
於紙上禳灾取白炁祈福取紅炁斬鬼驅邪
取黑炁如此書了起身步丁字立定手搯斗
文口誦北斗九辰之咒即焚之當加誠敬若
有褻瀆則禍不免也各項眞符具載于後
　　　發爐符黄紙朱書滔乾文



　右符作用先叩齒凝神存東方天門開如
　曰初出之狀鼻引口吸吹在紙上書畢口
　誦密咒云九靈九靈合吾眞形水火得位
　内外洞明急如天律元亨利貞
　復爐符




　右符存想尊帝二星北斗七星金光朗耀
　吸來吹紙上竅内書玄元始三字塗九轉
　火筆出向上
　　　北極尊星寳章



　　　北極帝星寳章




　　　貪狼星君寳章




　　　巨門星君寳章



　　　禄存星君寳章




　　　文曲星君寳章






　　　廉貞星君寳章




　　　武曲星君寳章



　　　破軍星君寳章




　　　左輔星君寳章






　　　右弼星君寳章




　　　上台星君寳章



　　　中台星君寳章




　　　下台星君寳章






　　　天罡星君寳章




　　　二使者靈章



　　　本命降真靈章




　　　安寧宅舍章






　　　保父母長生章




　　　化厭為塵章



　　　萬邪歸正章




　　　榮業稱情章






　　　闔門康徤章




　　　保子孫榮盛章



　　　五路通達章




　　　消滅衆惡章






　　　興生六畜章




　　　疾病得痊章



　　　財物不耗章




　　　橫事不起章






　　　長保亨利貞章




　　　解三災厄章



　　　解四殺厄章




　　　解五行厄章






　　　解六害厄章




　　　解七傷厄章



　　　解八難厄章




　　　解九星厄章






　　　解夫妻厄章




　　　解男女厄章



　　　解産生厄章




　　　解復連厄章






　　　解疫癘厄章




　　　解疾病厄章



　　　解精邪厄章




　　　解虎狼厄章






　　　解蟲蛇厄章




　　　解劫賊厄章



　　　解枷棒厄章




　　　解橫死厄章






　　　解呪誓厄章




　　　解天羅厄章



　　　解地網厄章




　　　解地獄厄章





　　解一切厄章









後序
　道可名道非名常行是道名可道名非道
　常用是名昔永壽元年正月七日
太上道徂老君降蜀都授天師張眞人北斗
　本命經訣蓋哀憫大地衆生迷惑眞途沈
　溺苦海不自知覺永無輪轉故垂旡上之
　法橋濟度存亡無物不被其澤而其好生
　之心乾乾不息則
聖德玄功豈易言哉道齡甫自弱冠留志斯
　經但聞一善言見一善行必書之於簡册
　及取諸先賢先覺解藴釋奥之文未嘗去
　手日就月將玩味不怠始知我
太上以是經是訣垂之於世特不虛設也洪
　惟
北斗九皇天尊乃天地之樞機人物之陶冶
　司性命判生死運陰陽建歲時分晝夜立
　寒暑明貴賤化賢愚主禍福振紀綱開解
　謝之門指延修之徑上至
帝王下及士庶皆由七星之主宰三台之生
　養也或云此經文辭淺近㫖意乖訛殊不
　知太上故以日用常行之事道之名之啓
　發愚蒙盡歸正道其上智之士當易境而
　行之則自然長生也何疑道齡吏遷吴中
　幸獲考滿暇日靜慮洗心截長補短别義
　綴章少明
太上授受之餘意非敢爲訓詁之師也遂援
　筆臨文似有神助不逾月而集成噫道不
　遠人人能弘道此之謂歟道齡俚語鄙辭
　不足以宣揚
聖化之萬一謹取前賢之訓以爲之釋其有
　不與經㫖相符脉絡失經之處余以日用
　常行之道切於己身者證而解之如宅舍
　得安寧註之曰修身正心六畜保興生註
　之曰屏六賊淨六根似不失本命之事實
　延生之要訣也夫道可名名可道如針芥
　之相投註幸備刊已就必聖眞而是相雖
　文理不精識見不廣則不敢索怪搜奇以
　眩高人之耳目也道齡愚誠以斯經力上
　析
聖朝一人有慶萬壽無疆宫闈福千歲之秋
　臣宰輔三台之化下冀歲時豐稔民物安
　榮沉迷超碧落之天人我樂玄靈之道凡
　諸同志勿以人廢言當以命爲重謹序
　元統二年九月九日玄陽子徐道齡齋沐
　焚香再拜謹題



太上玄靈北斗本命延生眞經註卷之五











