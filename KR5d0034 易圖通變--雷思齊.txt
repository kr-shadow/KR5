#+TITLE: 易圖通變--雷思齊
#+DATE: 2018-05-12 10:22:01
#+SOURCE: github.com/kanripo/KR5d0034 master 9024093b                
易圖通變卷之一
　　　　臨川道士雷思齊學
　　　河圖傳上
則河圖以作易其數之所由起乎數之起不
過一陰一陽之道而已易道之所以一陰一
陽者不過以奇耦之數互爲分且合以生且
成而已陽奇陰耦變而通之繩繩兮雜而不
亂者不過大傳所謂天一地二以至天五且
地十而已
易有太極極中也一也中自一也是生兩儀
儀匹也二也匹而二也兩儀生四象一二三
四分之以爲四生數四象生八卦則六七八
九合之以爲四成數也四奇爲陽陽雖有生
成之異而各列於四方之正四耦爲陰陰亦
有生成之異而同均於四維之偏由正生偏
由偏成正也一與三爲奇爲陽之生數而必
待於六與八之陰數以爲成二與四爲耦爲
陰之生數亦必賴於七與九之陽數以爲成
也
自北而東一而三乃陽生之進數而其自八
而六東而北陰成之退數者固已寓乎其中
自西而南二而四乃陰生之進數而其自九
而七南而西陽成之退數者亦兼具乎其中
矣
四方者各以其陽奇居于正四維者各以其
陰耦附于偏然天數之有五地數之有十均
合於陰陽之奇耦而同謂之生成乃獨無所
見於四方之位何也四象无五八卦无十故
也然易之所以範圍不過曲成不遺者正由
假此天五與地十之虚數以行其實用於四
象八卦而成河圖者特不當傚世習置五虚
㸃於圖中心而附以十㸃謬云五十而不知
其用也
坎以一始於正北而一五爲乾六於西北坤
以二分于西南而二五爲兊七於西震以三
出於東而三五爲艮八於東北巽以四附於
東南而四五爲離九于正南故陽得五而陰
耦得五而奇陰得五而陽奇得五而耦是生
數之所以成成數之所以生者也生數少於
五无所待以制中也故陽數之一與三自爲
中於乾六艮八成數之外陰衆而陽孤坎故
謂陷也成數多於五不能自適於中也故陰
數之二與四取五於離九兊七成數之陽之
内陽正而陰偏離故謂麗也陷必止而求動
故帝出乎震動所以取合由分而合也麗必
順而相說故說言乎兊說所以致分由合而
分也
陽之進數坎獨爲生數之始由北順行東交
於巽四陰之進數坤亦爲生數之次由西南
逆行東合於震三是陰陽之生數三四俱前
而合考於時今四月爲乾月卦六陽之交坤
月卦六陰之承故有巽无乾帝出震而齊乎
巽也
陽之退數離獨得成數之中由南順行西終
于兊七陰之退數艮實始之由東北逆行旣
北而西究於乾六是陰陽之成數六七俱後
而分考於時今十月爲坤月卦六陰之終乾
月卦六陽載始故有乾而无巽說言乎兊戰
乎乾也
天數始於一則太極之全也陽之正也一析
而二則太極之分也陰之偏也一二參而三
則陽旣唱而奇一三轉而四則陰遂隨而耦
由一與四唱於前交對而爲五而其二與三
隨於後亦交對而爲五是兩其五兩五相伍
則十也參以天五是參伍也古文之五乂古
今文之十皆十是其象也變而通之生數之
所以成成數之所以生也
坎一巽四而五故乾六離九而十五也合之
而二十坤二震三而五故兊七艮八而十五
也合之亦二十是一二三四之十成六七八
九之三十故河圖之數止於四十而虚用天
五與地十而爲天地之數五十有五也
生數之二五而十雖分陰分陽而俱以生數
之陽載成數之陰以維北若東而中由以立
兩其十五而三十遂互陰互陽而又以成數
之陰奉生數之陽以維南若西而中所以行
也立者寄於虚以體其實行者布其實以用
其虚也
一二三四交羅四象而四互其虚五以爲十
而爲生數之體六七八九并包八卦四分
其實五以爲二十而爲成數之用兩五之合
十固已旁正而交爲二十之分體二十之分
五乃離合而統爲天五之全用十交五體五
周十用也
坎一離九而十坤二艮八而十震三兊七而
十巽四乾六而十皆一生一成也一必九三
必七者四方四奇之十陽十也二必八四必
六者四耦四維之十陰十也是四五本二十
今則四十四伍而什皆所以分中於成數之
實十四什而伍又所以合中於生數之虚五
也是五五而十十什而五參伍錯綜其數從
横斜正倒之顚之无不十五者也
伍之而十均十也一與九之十維坎維離坎
一居陰北陽之始生陰中之陽陰極而生陽
也陽之一初而獨立於中離九居陽南陽之
終極陽中之陽陽極生陰麗於巽四坤二生
數之陰陰不專立而當九陽之盛際陽羣合
而制中者也說卦謂水火相逮而不相射者
冬夏之至也冬至坎之自中夏至陽極而陰
中也
二與八之十維坤維艮三與七之十維震維
兊陽自下而升由北東而極于南陰自上而
降由南西而極于北此其交進交退以適于
中者陰陽東西之所緯往復啓閉之所塗否
泰通塞之期而出震致坤說言成言而山澤
通氣以爲春秋之分所以曲而暢旁而通之
也
至於四與六之十維巽維乾此又陰陽之始
終終始天地之窮變變通莫不由此制用何
以明之陽自乾坎而艮震自後而前以合於
東南之巽陰自巽離而坤兊自前而後而分
於西北之乾
陽之生數一而三總而四而巽兼之陰之生
數二而四總而六而乾兼之四而倍分之則
八節與經卦所以序者類而長之也六而倍
分之則六陰六陽十有二月與重卦之所以
列者引而伸之也況乾之六雖二與四合而
成然以一合五亦成也由五外交乎一而六
五猶生數六已成數矣乃自有生成之道焉
況合乎坎之一即中故乾特以老陰而變九
也若巽但以一與三之生數而限之以四陽
氣不足於數无以自達於中故借數於離九
之中五乃始得中而與坎對中以四合五乃
至於陽之極位極而必反是巽離兼數所以
九爲老陽而變六也
是特以乾巽對十而九六之變爲然至於乾
巽之互爲分合始終則有不止此震三巽四
合而雷風相薄見於恒卦巽當四月則已如
前說若兊七乾六分而西北乾當十月則又
未易以乾巽對十爲說而止者乾陽也數乃
陰六而位於坎前兊陰也數乃陽七而位於
坤後故於乾兊六七之中各借五爲之乘除
而變乾之六而於參伍之前有一乾在坎前
是乾之一出而爲坎之一兊之七而於參伍
之後有二兊在坤後是坤之二入爲兊之二
也乾兊雖以成數之六七互分而坎坤乃以
生數之一二互起於中矣然而兊不名二而
坤名二坎名一而乾不名一乾之所以不自
名其一者蓋以寓其不入於數而并包八卦
之五與十生成之用而爲太極之全也此以
數言則天一地二天地設位以氣言則分陰
分陽陰陽相薄而易所以行乎其中者始由
於是則陽生之進數所以爲陰成之退數陰
生之進數所以爲陽成之退數乃互進互退
迭生迭成此其生生之易一陰一陽之道无
所終窮也豈不至精至變而至神者與
又況易以一其三畫因得析而生八卦二其
三畫遂得錯而成八八之卦若其卦之成畫
則止於六矣乃復於乾獨三其三以至謂之
九河也凡卦畫如圖以五爲中必有九而後
中乃在五既中五之後六爲上爻者蓋其卦
氣之餘也生數既終成數攸始此九六虚實
之所以寄也坤起於成數之六而實乾極於
成數之九而虚六乃坤數成始附於圖位則
以寄其乾九九乃乾數成終附於卦位則以
同於坤六其六居退數之極而進居乎坎中
之前九居進數之極而退附乎離麗之後故
六於卦猶有位九於卦已無位而并寄位於
六而迭爲九六者九虚六實因兼著其體用
也
且乾老陽也坤老陰也父母之謂也少陰少
陽則六子男女之謂也少陰少陽之數則七
八也乾元用九坤元用六合六十四卦无有
七八而唯有九六是男女者亦由父母之所
變而隨以變者也凡物之産莫不由於母而
莫名其父之德之在故坤猶見於六畫之體
而乾之九有其九用而莫究其體之由是所
以神无方而易无體者也
天一兼天五而六地二合地四而六五與六
當十數生成互中之地納甲以戊己爲中納
戊以中乎坎納己以中乎離戊己即五六也
置於坎離之中所以見其互中也六合二四
爲地數之成始見於卦之坤曰龍戰于野即
戰乎乾疑於陽而嫌於无陽見陰之有待於
陽也故其道窮而坤之用六不過曰利永貞
天數之一五九是所謂始中終九爲天數之
成終見於卦之乾曰亢龍有悔盈不可久而
不可爲首而乾之用九則天下治而見天則
是見其行健无所待於陰也
一與九合爲乾則其數十而十乃寄於天九
之外无所致其用矣地道无成而代有終又
有在於是是槩論九六之大凡可以意討也
河圖之列祗爲經卦設今而并及於重卦之
體用也經卦重卦无往而不一陰一陽由奇
耦之分合以生始成終者也
一二三四而五同爲生數一至四其實體五
其虚用也六七八九而十同爲成數六至九
其實體十其虚用也四象无五八卦无十坦
然眀白矣
四方各具十數總而四十四隅各包五數共
爲二十二十則四其五而虚用者各居其半
四十者八其五而實體者兼會其全故四象
合八卦而總之則四十也五爲立中之體而
生十爲行中之用而成也且五分於成數六
七八九之内皆陰數少而陽數多陰固偏陽
固正五不得中而寄於四隅之偏十合於生
數一二三四之外皆陽數少而陰數多陰亦
偏而陽亦正十各成中而居四方之正然則
正則中中則正也五始既所以正位於虚用
之中十中又所以中立於實用之外皆所以
爲一陰一陽之中道也由陰陽中既復有陰
陽此體用中所以復有體用虚實實虚始終
終始變化生成相與爲无所終窮者也
又況五其五而二十有五亦天數也六其五
五其六三其十而十其三而三十亦地數也
一且九二且八三且七而四且六之各十與
本數虚用之十以之伍其什什其五斯則大
衍之數五十矣而其兆始之一寄中之五藏
其用於无形之天則又出乎五十十五之外
大衍所不得而用也又惡知不用之用乃所
以用大衍者以是見一陰一陽之謂道參伍
而錯綜之凡天地之數五十有五所以成變
化而行鬼神有以見天下之𧷤見天下之動
而知神之所爲者斯羲皇所以則河圖而作
易者也孔子贊易謂其至精至變以至於至
神吁斯其至神者矣



易圖通變卷之一
易圖通變卷之二若十二
　　　　臨川道士雷思齊學
　　　河圖傳中
天地之理未始不有數行乎其中然或有餘
於數不足於數唯其餘不足而爲之中制故
雖陰陽奇耦之數有分有合有虚有實有進
有退有自然互相生成之中道焉一陰一陽
之謂道者陰陽分一以爲天地上下合一以
爲乾坤天地上下分爲四方而中无以合乾
坤陰陽合爲四時而中有可分是同一道也
天地以形言則南北爲經上天下地而水火
木金之爲形者既可以圖而分故曰法象莫
大乎天地廣大配天地陰陽以氣論則東西
爲緯乾陽坤陰而冬夏春秋之爲氣者亦可
以理而合故曰變通莫大乎四時變通配四
時也於斯二者无以異也四方有中中无定
體而四象八卦以之立四時有五五无定著
而四時八節以之行孔子著大傳不存河圖
而特存天地之數者示其有得於數則圖在
其中矣
圖之數生以天一者成以地六生以地二者
成以天七生以天三者成以地八生以地四
者成以天九至謂天五地十之生成則何自
而求哉按圖索駿也故制五於八卦之虚中
猶可容其數而制十於其中則无所容其數
矣是知數之有生有成而不知其所以生且
成者徒得其貌而无以得古聖人之所以爲
天地立心爲生民立極者千載可爲之長太
息則古猶今也
夫奇數皆天耦數皆地生以天者成以地生
以地者成以天其爲天若地特陰陽之進退
出入奇耦之體用分合而已說卦曰參天兩
地而倚數觀變於陰陽而立卦發揮於剛柔
而生爻大傳曰參伍以變錯綜其數通其變
遂成天地之文極其數遂定天下之象非天
下之至變孰能與於此其曲盡乎至妙之用
者河圖法也
數始於一而中於五而終於十中於五者分
其四之偏終於十者合其八之正蓋一之始
其全體无餘不足不可得而用而獨得於中
既以其一寄生於五遂以其一寄成於十以
終之故四象有五八卦有十皆有數而无所
定其位以五生其偏以十成其正而所謂一
者遂莫知所尋獨見於五見於十之爲中者
以上齊焉耳
故甞求其所以然而莫之得適記兒時於牧
堅間見所謂八格戲者其局不過□中加十
乂之文而已時極厭薄之以爲至鄙至賤未
甞加之意也不謂年踰七十乃知其然所謂
百姓日用而不知終身由之而不知其道者
古之人豈欺我哉蓋今謂□即古之○今之
五即古文之乂今之十猶古文之十而畫爲
十乂於□中此十五之法由之以有所見矣
況又十下畫一則土文之爲中者从可知已
故云中土也其中直筆之□即可見南北爲
經天尊地卑天地設位横筆之一則可見東
西爲緯分陰分陽陰陽成列從而乂之則四
維之偏各得其均四方之正亦隨以定其氣
之互進互退交相生成率由五與十以立中
道也故河圖之十五大衍之五十皆虚有其
十與五之數以爲之用而實无其位之體也
欲知十五之道所以爲中始於一而中於五
而終於十者十即一也以十求一則其一於
此固亦可以目存而心得於中矣
因參稽自擬易以來其會十乂之爲中爲土
者惟司馬氏潜虚似爲得之然潜虚乃以乂
著爲基十著爲冢而分列爲五十五數以爲
名則是其中者已先實之矣非虚用也與河
圖虚五寄十之理自不相入也河圖之數雖
五十有五而其實體之數正只四十所餘十
有五特虚以用於四十之中不過通爲之數
而實非有體位者也
其曰參曰兩曰參五者通其數之所變以用
也參也者一二之所以變也由一自分其一
以爲二超自爲之對則見其二而不見其一
矣其一又自參出於二之中故三也於參之
法是即爲一小成是三畫之立見人參於天
地之中以生也積三小成參其三而合於乾
元用九是參之始制即陽奇之所謂天者所
由然也
兩也者由一生二超而對並以立既以象兩
儀因之兩其二以象四象夫一本自一而二
而參其一以爲三況二本一之對豈不得二
其三而反對之乎故从而三其二以成六即
合於坤元用六是又兩之始制兼三才而兩
之故六因之六畫成卦六位成章即陰耦之
所謂地者亦由以然也
由是參其兩二而交乂以合之是伍也兩其
二伍則又什矣十特見於參九之外則又一
之所由以寄者也何以明之參之兩之而伍
而什之皆人文之爲而自然與天地合者參
文之厽彡兩文之□从至維伍維什皆立人
於維中維旁者斯可默識古人立心立極之
制有在於是矣
必參其三三兩其三二是參兩之一小成矣
故必又參其三三而參之爲參天兩其三二
而兩之爲兩地是天地之數无从而合且分
矣乃以其初不入於用之一數寄於十以行
其中而爲之分且合以成其中制者是一也
而求於圖之數如環无端其一莫見何在而
所見惟十爾夫參其三三與兩其三二合而
爲大參兩斯有以見天地渾成一始終者所
以然矣至所謂參伍錯綜則未究也
其謂之參伍錯綜者五以前之數少於五无
所用伍五以後之數多於五故參以五伍於
其中錯且綜之而行其制中之法也然大傳
於參伍以變錯綜其數亦必謂通其變然後
能成天地之文極其數然後能定天下之象
則知其未易知也然既教以參五錯綜則安
得不研求其所以然哉因參稽自繫易以來
已幾二千年矣學者无探索及之者至於龍
圖續始亦无發明深切異之心潜力索極深
研幾適然省悟元无它事也大傳曰天數五
地數五五位相得而各有合即圖之數矣
天一起於坎地六附於坤是一六之合綜之
則七也參以天五錯伍於中並列而求之其
首尾各一也故坎之一數爲陽立極於北方
之始而乾之六數爲陰附於西北之維也天
三出於震地八附於艮是三八之合綜之則
十有一也參以天五錯伍於中並列而求之
其首尾各三也故震之三數爲陽立於東方
之正而艮之八數爲陰而附東北之維也是
二者先陽後陰
地二分於西南爲坤天七列於西爲兊是二
七之合綜之則九也參以天五錯伍於中並
列而求之其首尾各二也坤之二數爲陰先
處於西南之維而兊之七數爲陽始立於西
方之正也地四偏於巽天九正於離是四九
之合綜之而十有三也參以天五錯伍於中
並列而求之其首尾各四也巽之四數爲陰
退守東南之維離之九數爲陽正南面而立
於極位也是二者先陰後陽由是知乾兊艮
離之所以六七八九即坎坤震巽之一二三
四也故陽得五而陰陰得五而陽耦得五而
奇奇得五而耦乾之六乃一五而六也兊之
七乃二五而七也艮之八乃三五而八也離
之九乃四五而九也又由是知參伍以變參
乾坎參艮震自北而東參兊坤參離巽自西
而南參而分伍而合是謂參伍以變錯而分
之見其參綜而合之見其位是謂錯綜其數
而錯綜者即參伍也散而錯之如一二三四
之重分歛而綜之乃六七八九之復合也是
謂五位相得而各有合豈甞如後世别置五
虚㸃於圖心而實謂天五哉故由是知河圖
之數縱横順逆莫匪自然而然不待人爲牽
合傅會以使然也其進數之升自北東極乎
南退數之降自南西終極乎北皆陽數行而
陰自隨之若陰數之進則自坤二而巽四退
則自艮八而乾六然陰不過奉陽而已雖萬
變亦一陰一陽而已爾是故伍坎一以爲乾
六於北伍坤二以爲兊七於西伍震三以爲
艮八於東伍巽四以爲離九於南則見制數
之元自參伍矣於是又損震後之一以退益
艮之全八而九三而三之始參之制也析震
中前之二以合巽之全四分而六則兩之繼
始也惟離之全數自得於九且當始終之中
三而三之中參之制也兼坤之全二以貫兊
中前之四合而六則兩之代終也絶兊後之
三以補乾之全六三而三之終參之制也是
則參天兩地之綱領於此亦可見或錯而分
綜而合參之兩之參兩之制亦必伍也是則
參伍之大通變大極數者也孔子之謂通其
變成天地之文極其數定天下之象非天下
之至精之至變之至神孰能與於此誠哉言
也
故夫參天者成象謂乾於是參陽數之三三
以統乾元用九而參中有兩陽中見陰兩地
者效法謂坤於是兩陰數之二二效法於乾
遂參其二而六之以會坤元用六而兩中用
參陰中見陽以是見一陰一陽變而通之於
天地之間所以必參兩也參之兩之所以必
九六也
且太極而兩儀所以四象而八卦不過生數
之一二三四成數之六七八九而已至於五
與十雖有其數特存虚用未甞列於卦象之
實體者也蓋自一分一而二一二而三一三
而四是四象立矣四象无五也天五特虚中
而无體然一四而五二三亦五是兩伍矣具
以本數之天五又參伍矣況一二三四自然
總而十數中以天五參伍而十五也天數之
一三五則九地數之二四則六而一五亦六
也一六而七二五亦七也一七而八三五亦
八也一八而九四五亦九也則八卦成列矣
一九則十一二三四自然亦十也八卦則无
自而十也十故无所容其體以一用其二三
四則其十亦特九也十之爲九乃所以復歸
于一是十即一也河圖之數四方各十故坎
一與離九相對而十中虚天五之用而十五
坤二與艮八相對而十中虚天五之用而十
五震三與兊七相對而十中虚天五之用而
十五巽四與乾六相對而十中虚天五之用
而十五以是知天五與地十皆无其體與位
之正特虚用其數以相乂十而什伍也斯所
以參伍也參伍所以參兩也故河圖之數正
實四十而以天五地十之虚數通用之以計
凡天地之數五十有五者也七爲少陽八爲
少陰其合固成十五然其生數不備不能變
九爲老陽六爲老陰其合亦雖只十五而生
數之一三五而九二四而六故六之變則九
九之變則六此通重易之爻不見七八而无
非九六而參伍以變參天兩地莫非是也
四方之數各十合參其九而二十有七兩其
六而十有二總之則三十有九而特遺其一
則其一將何所用乎故以其一存諸十則四
十矣故坎之立極於一斂其十以自歸以建
大中以生生數之始以成成數之終退藏於
密而莫之究極見於參天兩地倚數之一以
爲十則所謂中也中也者合數之所不得其
中者而使之交合于中所以中其不中者也
由坎北之一始制于中二效之而分兊西之
七以爲中三效之而分震東之三以爲中四
效之而分離南之九以爲中凡中皆立於十
皆以數合於十而中分之者蓋以寄其一云
爾惟坎之一獨无所可用特立於中而以无
用之用而用有用之用則中之用不既大矣
哉故坎之一雖不在參兩參五之用而用之
以制參天兩地參伍之制焉故參天不自坎
而自艮始也
參亦非它即前所謂一二之變也一自分其
一以爲一超而相對則見其二而不見一其
一又自參出於二之中故曰參也此參制之
一小成然參兩參伍莫不於是焉起斯故示
其參之凡也

易圖通變卷之二


















易圖通變卷之三若十三
　　　　臨川道士雷思齊學
　　　河圖傳下
道家以日月爲易始蹈常襲故未始謂然卒
究於大傳則未始不然曰乾坤其易之藴邪
乾坤成列而易立乎其中矣乾坤毁則无以
見易易不可見則乾坤或幾乎息矣是猶未
識所見之易爲何物也則又曰乾坤其易之
門邪乾陽物也坤陰物也陰陽合德而剛柔
有體以體天地之撰以通神明之德是易之
爲物有體可以見矣則又曰闢户謂之乾闔
户謂之坤一闔一闢謂之變徃來不窮謂之
通見乃謂之象形乃謂之器制而用之謂之
法利用出入民咸用之謂之神是易之謂體
者又見其有用矣故曰天地設位而易行乎
其中矣曰法象莫大乎天地變通莫大乎四
時縣象著明莫大乎日月曰廣大配天地變
通配四時陰陽之義配日月凡是數端莫不
舉日月以徵則信其爲易也完矣夫易與天
地準能彌綸天地之道仰觀象於天俯觀法
於地則成象謂乾者日也效法謂坤者月也
日象離數極乎九月象坎數始乎一凡九必
對六今云一者一合天五爲六坎一乾六爲
水生成所以爲月者也且天地乃乾坤之體
乾坤乃天地之用惟天地定位而上下氣形
有不易之分故乾坤成列而陰陽體用有變
易之數天地有常體而莫見其用陰陽有常
用而莫究其體惟日月之體用兼著故特著
其義以配陰陽云爾且明教以範圍天地而
不過曲成萬物而不遺者特通乎晝夜之道
而知也夫晝夜之道豈難知哉百姓日用而
不知爾請略舉其凡乾陽物者日其類也坤
陰物者月其類也陰陽成列而合德者四時
合序日月合明亦類也闢户謂乾近則日之
出旦月之上弦遠則春之日夜分而謂啓也
闔户謂坤近則日之入夕月之下弦遠則秋
之日夜分而謂閉也仰觀其成象則日之晝
月之望夏之景長而至俯察其效法則夜之
分月之朔冬之景短而至也是以日徃則月
來月徃則日來日月相推而明生焉寒徃則
暑來暑徃則寒來寒暑相推而成歲焉變化
者進退之象也剛柔者晝夜之象也日月運
行一寒一暑故曰天地之道貞觀者也日月
之道貞明者也天下之動貞夫一者也貞夫
一也者四時分至之中皆一也而此特謂天
下之動貞夫一則正由坎之一也一日之陽
氣初動於夜分之際固謂貞夫一也一年之
陽氣復動於冬朔之始尤見其貞夫一者也
坎之數一離之數九坎離以一九爲乾離爲
日坎爲月日月必合於月之初一爲朔而日
不云朔月乃云朔南不云朔北乃云朔夫朔
逆度也逆與日會故謂之朔以朔文觀之明
著月之逆度者也說卦曰易逆數也書亦曰
平在朔易理實同也由是以進乎日月之爲
易其縣象得不謂著明矣乎故月之三五而
盈少陰陽之七八三五而闕老陰陽之九六
總之以地數三十而月盡又河圖法也周天
三百六十五度四分度之一日每行一度冬
南夏北爲寒暑之中極月行每十有三度而
奇與日之合者十有二朔而歲常以備六陰
六陽十有二月天地節而四時成是月之運
行勞亦甚矣其稱坎爲勞卦者不徒謂水也
此坎之一數不入於參兩參伍之制而特著
其動之始也中之始也
合而言之天地者體也陰陽者用也體者形
所以用其氣用者氣所以體其形天以氣體
其形故其形下包乎地地以形用其氣故其
氣上行乎天是天之氣全體乎地之形而地
之形全用乎天之氣此又參兩之制得以明
之也一之始參三之終參皆天也而并位乎
平地之下如乾者老陽也乃附於成數之六
陰位乎陰地西北偏極乎退數之終艮者少
陽也乃附於成數之八陰位乎陽地東北偏
立乎進數之始而特以坎中之一陽不在參
兩之用者因其始生自然之一介然特立於
陰陽終始之際起歲之朔月之朔以體生生
之謂易斯足以明地之體全用乎天矣
一始之兩二終之兩皆地也而兼列于平地
之上如巽少陰也雖以附地生數之四陰位
乃在東南偏陽氣升已過中之進數坤老陰
也雖以附地生數之二陰位猶在西南偏陽
氣降未及中之退數且兼兩地并以奉中參
天位之極當天之極高日之極中斯足以明
天之用全體乎地矣以是知參兩之制非有
日以定其書夜長短有月以更其朔望嬴縮
則天地之氣形體用陰陽之變化生成其升
降進退之變通分合出入之歸宿則惡从而
討其真是哉
故甞由是以參之制數之元矣天一之始自
北而中而分地二于西南不得謂天地定位
者陽正而下陰偏而上也二得名坤一不得
名乾者一起於坎也由一參二以爲三以前
而東蓋所以見人參於天地之中以生而動
於震因兩其二而四附以順而相入之巽虚
生其象以爲四然象非實體也象天地與人
極男女之相配以始者爾一與三之陽自然
已各據其中而二與四之未中未有以正之
可遂已乎故有待取用於成數之交合以成
其正也五雖虚位於中而有其數可制其用
一交五而以其一相配而成六於乾二交五
而以其二相配而成七於兊三交五而以其
三相配而成八於艮四交五而以其四相配
而成九於離然後始謂之成象成象則謂之
乾而效法則謂之坤矣乃得謂之天地定位
也其實一自合一二自合二三自合三四自
合四特以交五而變爾於是坎一之陽合而
成乾六之陰坤二之陰合而成兊七之陽震
三之陽合而成艮八之陰巽四之陰合而成
離九之陽其始正者合而輔於偏始偏者合
而歸之正於是八卦成列而象在其中矣亦
惟一之自中坎獨自若而不入於數而河圖
參天兩地參伍錯綜之變得以行乎其中也
故由參天之制皆用九而知九爲乾之用由
兩地之制皆用六而知六爲坤之用蓋乾之
始參於艮八而不足於數則取震之一而九
之中參當陽極而體數之全无餘不足則自
九之終參則取兊過中有餘之三以奉乾六
之終而九之兩之始起數於震中之二以合
巽四之不足而六之兩之終超數於坤之本
二以合兊中有餘之四而六之是明參兩九
六所用之槩也或有謂坤二與兊七而九乾
位自得六數亦自成九六也曾不識兩之制
皆終地上參之制皆終地下又焉得而易之
哉況乾本九也今數乃損而六坤本六也今
數乃增之而九者尤足以明老陰之六變而
之九老陽之九變而之六而卦乂乂之所以
成九六也由參天之用必九兩地之體必六
下繫之首曰八卦成列象在其中矣因而重
之爻在其中矣而後世乃謂易畫之重非由
羲始吾不信也
且說卦謂說言乎兊成言乎艮凡再言其山
澤通氣者即咸卦也咸之彖曰二氣感應以
相與止而說天地感而萬物化生聖人感人
心而天下和平觀其所感而天地萬物之情
可見矣其雷風相薄者即恒卦也恒之彖曰
雷風相與巽而動天地之道恒久而不已也
日月得天而能久照四時變化而能久成聖
人久於其道而天下化成觀其所恒而天地
萬物之情可見矣遡求於下經之人道攸始
則說卦重卦其㫖一豪不悖也故愚謂重易
斷自羲始不然禮謂三易其經卦皆八其别
皆六十四其欺我哉求易之道試以是進之
說卦曰昔者聖人之作易也參天兩地而倚
數觀變於陰陽而立卦發揮於剛柔而生爻
因參稽其所以參兩者其得於河圖无間然
矣且帝出乎震一章尤河圖之大講明也特
截自震起於春中環周而訖于艮寓夏正之
歲更爾故曰終萬物始萬物者莫盛乎艮曰
艮東北之卦萬物之所成終而所成始意蓋
謂又始於出乎震者也此實孔子特以變通
四時言也而於通乎晝夜之道而知則未及
悉也夫兩之制並起於平地以奉中參者自
春而秋以分必極於夏之至者亦晝之象也
始終之參皆在地中者自秋而春以分必極
於冬之至者亦夜之象也請以日用常行變
而通之則出乎震者人之始作於旦也古謂
震旦所以驗也齊乎巽者動而相與之交也
相見乎離則交際之極也致役乎坤則動極
徐靜也說言乎兊休且入也自震至兊此晝
之體用人所同見至於戰乎乾卒取終參之
制其數之九則存兊餘之三嚮晦入息於乾
六以終也陰陽相薄閉塞不用之時也然終
則有始至於勞乎坎則夜分之氣復動準於
七日之復則同也成言乎艮則遠接兊餘之
三說言乎兊也山澤通氣感而相與雖止於
其所而時行則行斯人事之又興始者也變
化者進退之象也剛柔者晝夜之象也吾見
自羲文以來河圖之一陰一陽進退升降徃
復循環周流不息開古迄今遠之一歲之冬
夏邇之一日之晝夜莫不由斯道也吾日用
常行不在他求參天之道自艮始者於是乎
在其視太玄以七百二十九賛之準易皇極
以元會運世之旁通各以一朞之歲月日時
爲數例視今通其變極其數於河圖日可見
之行也豈不易簡而理得哉斯非至精變而
神者與



易圖通變卷之三
易圖通變卷之四
　　　　臨川道士雷思齊學
　　　河圖辨徵
河之有圖虙犧則之以畫八卦文王因之以
繫卦辭歷代寳而傳之自見於書之顧命陳
之東序者而今乃謂其无誰敢哉然自記以
思古則云其出語之傷今則云其不出顧已
皆意之而非其真見矣秦火之後獨見於書
傳孔安國之云而已漢志雜以圖書而徒謂
其與書經緯表裏易緯則徒又枝辭蔓引愈
違本㫖以至芒乎莫之究其有无形似之真
爲何如者訖于唐五季也及宋之初陳摶圖
南始創古推明象數閔其賤用於陰陽家之
起例而蕪没於乾鑿度大一取其數以行九
宫之法起而著爲龍圖以行于世愚幸及其
全書觀其離合出入具於制數之說誠若刳
心而有以求羲文之心者也然寔有不得於
羲文之心者於本圖之外就以五十有五之
數别出一圖自標之以爲形洛書者已是其
初之失也雖其縱横錯綜分合體用之意皆
在本圖而五十有五之數既離而别出世遂
舍本逐末因疑圖書並出雖是若非无以究
其詣極而徒長紛紛之論至其傳及劉牧長
民因之汎出五十五圖名以勾隱則又以增
異而時則李覯泰伯即駮其非是然又自謂
存其三圖及見此三圖則其首即所傳今謂
河圖者其二即所别出五十五數漫標謂形
洛書者其三又止於八卦方位而已是長民
不揣其本其事固非而泰伯亦元不識此之
三本之則一而妄析以爲三爾自時已後愈
傳愈失愈說愈鑿至有因河出圖洛出書見
於大傳而并致疑大傳非孔子所作者不知
圖本非書書本非圖至其甚者以五十五數
之圖乃妄謂之河圖而以圖南所傳之河圖
反謂之洛書顛倒迷繆靡所底止殊不明河
圖八卦明著五十五數實指以天數五地數
五而其數自天一地二以至天五地十合而
五十有五有體有用有虚有實原始要終而
盡發於一圖豈嘗别求合於洛書哉洛書亦
豈甞謂五十五數哉今圖南既别无義例辭
說誤以圖之五十五數别標一圖以爲洛書
是其傳疑之始也原其初意蓋由漢儒襲傳
洪範初一之五行其二曰火四曰金太玄準
易實本之亦以二爲火爲南四爲金爲西今
河圖乃置二於西南置四於東南是火金改
次矣既不敢遂改河圖乃别以其五十五數
析爲洛書而以洪範二火次于南四金次于
西且以七隨二九隨四而易置其南西焉以
故長民不識其由至謂火金易位也夫離之
數九居正南爲火兊之數七居正西爲金乃
天地自然參五以變之數斷斷无以易之豈
容以漢儒任意比校洪範火金之二四得而
移易之乎況洪範只有五行之數今增以七
九又以七隨二九隨四又何所本哉若校以
河圖之例七附二九附四是七稽疑當隨二
五事九五福當隨四五紀則成何義類也二
七四九徒論其數无形象无方位可定指空
移易之則可離兊之有方所火金之有體用
豈天地之造化亦遂肯依附人之作爲亦爲
之變移乎今圖南不謂圖書之數校然不可
相同而欲以背理之人爲比而同之截截自
分界限是得指失肩背矣且河圖之出非徒
謂四象八卦之具文也天地之體用固猶是
也離南象天離中乃陰陰所以降坎北象地
坎中有陽陽所以升震陽在初所以象陽木
之東升兊陰在上故以象陰金之西降乾坤
所以體天地陰陽所以用造化而二卦乃寄
於西南西北之維習於常見是天地易位矣
不惟是也筮法又以震巽爲木乾兊爲金坤
艮爲土而坎獨爲水離獨爲火則坎離得專
水火而乾坤乃不得專天地亦猶火金之不
可以執方求定也坤二位於西南乃地二生
火巽四位於東南乃地四生金皆陰也而兊
七位於西離九位於南皆陽也是生數皆陰
必待陽數以成之也地之生數自西而南故
坤而後巽成數自南而西故離而後兊觀於
火既熾而灰滅是火既變而神化金雖銷而
質存是金既化而精猶未變也此火金之所
以互變化者同而不同故二七四九之數自
是參伍錯綜之變不可以執方究其竟也今
五十五數之圖以一二三四置于四方之内
而以六七八九隨置其外者按其方而數之
則可也不知將何以循序回環以運行之乎
況不知五與十者特有數寄於四方之位而
虚用之也且五與十雖謂土數五行家於土
必以分王於四方辰戌丑未之位醫家謂土
爲脾以五氣之運每運七十二日總三百六
十爲期之例特以土之七十二日四分之各
十八日於四時之附末謂爲脾之主事醫於
人至爲切已以土之日四分而試之以爲常
驗亦豈甞專以土之五總之而特設五於四
方之外與四方分位而别立之五以爲中五
哉況筮法四營而成易以十有八變而成卦
每變四營總卦之成凡七十有二營亦與醫
說脗合今圖乃分五離立而特設異五於中
位指以爲中則爲此中者又將孰適於用乎
故余以爲圖南之别出五十五數標異謂之
形洛書者是其初作已自失之矣書之九疇
各疇自有成數如一五行二五事猶或得以
五行五用之數從而强推引之至於五皇極
則已不可指實之爲何物何事而甚則九五
福而附以六極則將計九乎計五福而兼計
六極乎皇極謂大中而六極者其極又可謂
中乎皇極本非物非事故可指之爲中今徒
實以五點而五㸃者乃遂得爲中乎疇自一
至九界界然各存本有之數不知何自而可
以合於五十有五之數强謂其合者蓋其人
之妄也若其後而至於以書謂圖以圖謂書
者又妄人中之妄人也此余特謂圖則有數
可通而書則有疇類可數而不可布之以爲
圖也凡余所以專守河圖者非敢自謂親見
羲文所以本之而作易者而其五且十之數
横斜旁正相生相成之進退嬴縮一陰一陽
之奇耦分合八體二用之虚實變通殆有造
化神明莫窮之藴非人之所能爲而殆乎天
機之自然者宜其爲羲文所以作易之本原
也竊甞心潜力索觸類引伸變而通之由門
入藴謂獨得一全之體用僣著其說然與漢
諸儒事事必强推五行以求合於春秋災異
傅會五十五數以爲洛書者實不敢謂然不
敢同也世恐未悉況此河圖或謂由易緯乾
鑿度謂太一取其數以行九宫四正四維皆
合十五鄭康成又注引其所以行九宫者至
於環中之虚位本非謂五而乃謂寔爲五之
中宫固其緯注俱妄又不知其爲五若十皆
虚用以制其奇耦生成雖有其數寔无其位
也然其所謂之太乙者與太極則无以異也
苟未識其然記曰夫禮必本於太一分而爲
天地轉而爲陰陽變而四時列而鬼神其理
固與太極无以異也自可旁通而无間然者
記經之屬也因附諸傳後以徵



易圖通變卷之四






易圖通變卷之五若十四
　　　　臨川道士雷思齊學
　　　河圖遺論
古聖人之王天下創始公至理以惠啓千萬
世者豈易易然率己見以自擅制作哉此有
天授斷可識矣故河之出圖伏羲因之以則
而畫八卦洛之出書大禹因之以則而敘九
疇孔子於大傳敘天生神物聖人則之而并
及圖書而謂其兼則之也子不語怪力亂神
豈无所見於真實而自樂爲虚誕以愚欺天
下後世哉自稱庖羲氏之王天下仰則觀象
於天俯則觀法於地觀鳥獸之文與地之宜
近取諸身遠取諸物始作八卦以通神明之
德以類萬物之情是豈先聖後聖各以私意
淺識得措乎其間哉易之廣大配天地變通
配四時陰陽之義配日月其爲書廣大悉備
與乾坤相爲終始而无弊非有天授能爲是
乎此孔子有見於圖書之出特謂則之而已
无它說也況圖之自見於成康顧命陳之東
序之後无所復聞孔子固已自悲其不出而
有已夫之歎漢儒之始孔安國乃由書傳於
河圖東序之下謂伏羲王天下龍馬負圖出
河遂則其文謂之河圖於天乃錫禹洪範九
疇之下謂天錫禹洛書神龜負文而出列於
背有數从一至九禹因而第之以成九類類
即疇也是二說自分載於洪範顧命各篇本
語之下亦未之有它說也至鄭康成始引春
秋緯合注大傳之圖書云河以通乾出天苞
洛以流坤吐地符河圖龍發洛書龜感河圖
有九篇洛書有六篇已是詭說之開端然仍
引安國之注以爲河圖八卦是也洛書九疇
是也其後王輔嗣韓康伯於此並无所注釋
惟孔穎達易䟽雖全篇寫鄭注亦謂輔嗣之
義未知何从是必未以鄭注爲然也
及其䟽書之洪範乃又引繫辭云河出圖洛
出書聖人則之九類各有文字即是書也而
云天乃錫禹知此天與禹者即洛書就引漢
書五行志劉歆以爲伏羲繫天而王河出圖
則而畫之八卦是也禹治洪水錫洛書法而
陳之洪範是也河圖洛書相爲經緯八卦九
章相爲表裏附說先達共爲此說龜負洛書
經无是事中候及諸緯多說黄帝堯舜禹湯
文武受圖書之事皆云龍負圖龜負書緯候
之書不知誰作通人討覈謂僞起哀平雖復
前漢之末始有此書已前學者必相傳此說
故孔以爲九類是神龜負文而出列於其背
有數从一至九禹見其文因而第之以成九
類法也言禹第之者以天神言語必當簡要
不應曲有次第丁寧如此故以爲禹第之也
(全文)其䟽顧命之河圖東序及䟽記之河出
馬圖詳略雖小有殊同指意大校若此是則
所謂河圖爲八卦所謂洛書爲九疇並无改
議也
由漢而唐易經行世凡經傳䟽釋之外未有
及於圖書之文刊列經首者迨故宋之初陳
摶圖南始創意推明象數自謂因玩索孔子
三陳九卦之義得其遠㫖新有書述特稱龍
圖離合變通圖餘二十是全用大傳天一地
二至天五地十五十有五之數雜以納甲貫
穿易理内一圖謂形九宫附一圖謂形洛書
者則盡去其五生數祇起地六至地十自釋
十爲用十爲成形故洪範陳五行之用數語
而已及終其書再出兩圖其一形九宫者元
无改異標爲河圖其一不過盡置列大傳五
十有五之數於四方及中而自標異謂爲洛
書並无傳例言說特移二七於南四九於西
莫可知其何所祖法而作而標以此名大抵
因如前說洪範五行之二火四金太玄準易
因之爲二南四西而然然其流傳未遠知者
亦鮮自圖南五傳而至劉牧長民乃增至五
十五圖名以鈎隱師友自相推許更爲唱述
各於易間有注釋曰卦德論曰室中語曰記
師說曰指歸曰精微曰通神亦總謂周易新
注每欲自神其事及跡而究之未見其真能
有所神奇也時則有李覯泰伯著六論以駮
其非是至謂愳其詿誤學子壞隳世教而删
其圖之複重存之者三焉河圖也洛書也八
卦也夫長民之多爲圖畫固未知其是而泰
伯亦元未識此圖之三本之則一爾河圖本
列八卦而數五十有五也及長民輩始破洛
書古說謂非只是洪範必别有書出於羲之
上世羲乃得而并則之以作易也泰伯之見
則又與之同此愚又莫能知何爲其然也蓋
甞夷考大傳此章自有法象天地變通四時
縣象日月而又有及於蓍龜故因謂之天生
神物聖人則之者正謂蓍也易惟蓍是用所
謂蓍之德員而神幽賛於神明而生蓍易豈
有龜事哉因其均可以占故牽聯及龜爾以
上文謂法象天地變通四時故申之曰天地
變化聖人效之上文謂縣象日月故申之曰
天垂象聖人象之至於天生神物乃申謂之
如河出圖洛出書聖人亦得以則之也蓋由
河之出圖羲前既得以則而畫卦因及於洛
之出書禹後復得以則而敘疇爾又豈害於
比類而互言之哉豈嘗直欲以圖書之數之
義之條貫比而同之哉豈甞直謂圖書並出
於一時哉且不惟漢儒引洪範以爲洛書雖
圖南之初謂形洛書者亦不過謂十爲用十
爲成形故洪範陳五行之用也者是明指洛
書爲洪範矣不知長民輩不本其初故倍其
師傳而謂洛書非出於禹之時益使後之人
迷亂而失所據依何也又不謂孔子之謂聖
人之則之也非特去羲之時將幾世幾年雖
秪去禹之世固已千數百年矣其稱書之出
洛以比羲之圖之出河於理惡乎而不可長
民故爲此說是且并孔子之大傳不之信邪
考圖南之爲龍圖雖自謂得於孔子三陳九
卦之旨而作然其序曰龍圖者天散而示之
羲合而用之孔默而形之且明稱始圖之未
合惟五十五數則是謂大傳天數二十有五
地數三十合而言之不知何以於其末改標
之以爲洛書殆其始誤也長民輩乃承誤而
益增其誤遂真以爲洛書而有五十五圖以
實其誤以至泰伯已後悉以圖南標異之五
十五數爲眞洛書也不思圖南標洛書之始
偶謂用十夫洛書所叙九疇其十數當何从
而起哉意豈謂大傳之河圖既可出而示世
則洛書亦可以并出示之因假大傳五十五
數託爲書之九疇乎九疇所言皆用縱比而
同之謂五十五數其用又安在哉此不可之
大者也故甞因長民之事討其原圖南之後
种放許堅李溉未及見其他有著述若其所
親授之師如范諤昌所著太易源流其稱龍
馬負圖出河羲皇窮天人之際重定五行生
成之數定地上八卦之體故老子自西周傳
授孔子造易之原天一正北地二正南天三
正東地四正西天五中央地六配子天七配
午地八配卯天九配酉地十配中寄於末乃
天地之數五十有五矣因考其既以圖之前
五數置於北南東西之正及中復以後五數
配子午卯酉及中何也夫子午卯酉非四方
之正邪地十配中云寄於末夫中抑有末邪
諦詳所置之數正今圖所傳有四方而无四
維之數者是諤昌已元不識圖南所以標異
特因太玄準易取於洪範一水二火三木四
金五土而然鑿空无故造端老子增立怪論
以實圖南易置二七四九之位爾然猶未甞
以九疇分配九宫也究覈諤昌之取用不過
循納甲之緒餘及五子歸庚之殊嚮又謂天
上八卦坎離對中之外移置乾兊坤於東艮
震巽於西不謂五行之說多起於易後而反
引五行以爲定卦之原此又其敢於創異之
大端也是宜長民不獨增以五十五圖又因
諤昌坎離震兊四正之外而以四成數同於
四方謂坎六退本卦三數以餘三數三畫爲
乾離七退本卦三數以餘四數四畫爲巽震
八數退本卦三數以餘五數五畫爲艮兊九
數退本卦三數以餘六數六畫爲坤皆以數
爲畫標爲河圖是不揣本而齊末夫八卦各
三畫以剛柔生爻未聞本卦只用三畫而以
其餘畫之多反分爲别卦也所陳之數抑配
偶然且以坎離震兊爲四象則尤非也象本
在未成卦之先故曰四象生八卦也又云洛
書之九疇本河圖自然之數虚皇極於中而
以八疇分布四正四維五行置於坎一五事
置於坤二五紀置於巽四五福置於離九一
以九疇之次叙陳列於河圖之卦次夫九疇
謂禹次第之者直自初一次二次三四而以
次用之也今隨河圖十五縱横而置之則成
亂次矣未暇一一辯詰且以初一之五行言
之既謂五行自當分配五方何得以五者限
萃一方不以推行惡得謂五行哉以至謂火
金易位與河圖不同其顛倒迷繆不可訓知
若此其後楊次公自著洞極經託名於關子
明其敘本篇稱子曰河圖之本七前六後八
左九右聖人觀之以畫八卦是故全七之三
以爲離奇以爲巽全八之三以爲震奇以爲
艮全六之三以爲坎奇以爲乾全九之三以
爲兊奇以爲坤正者全其位偶者盡其畫而
謂四象生八卦此謬之尤者乾坤相索而生
六子今爲男女者反能生父母之卦邪況汎
言二七爲火四九爲金猶可謾所未識者今
至明言離九爲七兊七爲九是河圖一可變
置矣而可乎又謂洛書之文五處其中九前
一後三左七右四前左二前右八後左六後
右後世稽之以爲三象因而九變之以二十
七象今按其說惟五處其中一語於洛書不
悖餘悉河圖之數而河圖之數乃因洛書以
五處中而盡失其所以爲五之理爾書之九
疇以皇極之五處中固无别用是可以定位
也至河圖之有天五乃兼地十以爲十五其
五乃四分於成數之内而合於十豈嘗有五
虚點而實置於圖之中位哉圖之傳誤正由
此五次公之假設此妄例特以蓋其所祖者
乃楊子雲三方九州而二十七部私以爲書
耳於斯二者固已眞易置圖書矣而朱元晦
蔡季通反祖之信以爲關子明作也不計子
明之易傳精詣豈此摹擬者比乃循此膚臆
之見因扶其說亦謂河圖七前六後八左九
右洛書之文九前一後三左七右四前左二
前右八後左六後右謂大傳既陳五十有五
數洪範又謂天乃錫禹洪範九疇而九宫之
數戴九履一左三右七二四爲肩六八爲足
正龜背之象劉牧意見以九爲河圖十爲洛
書託言出於希夷與諸儒舊說不合又引大
傳以爲二者皆出於伏羲之世其易置圖書
並无明驗其朱蔡之指斥又如此而直以圖
南始標誤之洛書爲河圖而以其初正指河
圖反以爲洛書則朱蔡實自誤而反罪長民
之先誤專己自是張其辯說不克自反一至
於此惟程泰之易原時能理到至鄭東卿輩
尋迹依傍一意誕謾廣增圖說皆非實指徒
使後之人失其真是信其所不當信疑其所
不當疑并與本來宗㫖樊然擾亂是其所非
而非其所是蹟究其始不過由圖南用十之
一語立一圖之誤至於爲此紛紛始猶借河
圖以相因依而爲洛書之說久則捨圖取書
又久乃遂以書爲圖荒然莫知河圖爲何物
所以有圖者寔爲何事執其五十五數以爲
圖不知其五十五數其始特以誤及洛書今
及執之爲圖是圖既非圖其謂書以爲圖者
書益非其書者矣徒自言人人殊使學者亡
羊多歧求馬唐肆紛如聚訟吾誰適从不翅
三百年於此故推原致誤之由䟽列羣疑之
妄直以河圖本數討正之庶幾學者見之瞭
焉會心自斷知圖南之謂其由三陳九卦而
得者類於謾陰陽家襲於以一六八白取以
爲起例者流於末若乾鑿度謂太一取其數
以行四正四維皆合十五者鑿於緯之拘贅
亦不盡然然从昔儒先莫不斷斷然謂非人
所能僞作者今以余自本觀之直謂不必它
求特以說卦帝出乎震一章環中徃復參究
之以天一至地四地六至天九求其實體天
五與地十明其虚用則參伍以變參天兩地
錯綜倚數莫不左右逢原一皆脗合乎孔子
繫易之初旨是之謂衆言淆亂折諸聖則明
河之出圖通古不妄足以見易矣因洞悉洛
之出書九疇之外豈復有圖有數之妄作者
誠古今之一大快事也
易圖通變卷之五









