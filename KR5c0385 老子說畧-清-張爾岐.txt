#+TITLE: 老子說畧-清-張爾岐
#+DATE: 2016-06-11 12:27:12
#+SOURCE: github.com/kanripo/KR5c0385 master f216c2d5                
欽定四庫全書　　　　子部十四
　老子説略　　　　　　　道家𩔖
　　提要
　　　　(臣/)等謹案老子説略二卷
　　　國朝張爾岐撰爾岐有儀禮鄭註句讀已著録
　　　　道徳經解者甚多往往繳繞穿鑿自生障礙
　　　　爾岐是編獨屏除一切略為疏通大意其自
　　　　序謂流覽本文讀有未通輙以己意占度稍
　　　　加一二言於句讀隙間覺大義犂然⬤視諸
　　　　註勿計不能讀亦已不欲讀云云又有自跋
　　　　稱人問朱子道可道如可解應之曰道而可
　　　　道則非常道名而可名則非常名朱子生平
　　　　未嘗解老使其解老此即其解老之法亦即
　　　　可謂解一切諸書之法要在不執解求解反
　　　　之是書以解是書而已云云盖其大㫖在於
　　　　涵泳本文自得理趣故不及縱横摧譎之談
　　　　　亦不涉金丹黄白之術明白簡當頗可以備
　　　　　叅覽焉乾隆四十六年十月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
老子説略序
老子明道徳盖將治身以及天下與外常倫遺世事者
異⬤矣先儒審辨源流毎有論駁至清静不争之旨則
莫或異議彼好之者欲以先六經固不可若槩以浮屠
神仙之屬等斥之不已過乎註者紛紛務矜新異各以
其胷中所見之老子為老子非必西周柱下之老子而
老子殆將𨼆矣譬之水瀹茗則苦漬蔗則甘和醢則酸
投鹽則鹹雜橘橙薑桂則又橘橙薑桂謂水味本爾不
誣水乎今夏偶及是書目力衰甚苦不能讀細註流覽
本文而已讀有未通輒以己意占度稍加一二言於句
讀隙間覺大義犁然迴視諸註勿計不能讀亦已不欲
讀矣因自笑曰貧者啜水乃厭酒醴之為煩此豈可與
言天下之備味哉雖然屬饜之餘激喉滌齒亦未必不
有取於斯也因録而存之曰説畧
　康熈八年己酉夏五月望後一日濟陽張爾岐題
欽定四庫全書
　老子說畧卷上
　　　　　　　　　　　　濟陽張爾岐　撰
　上篇
道可道非常道名可名非常名無名天地之始有名萬
物之母故常無欲以觀其妙常有欲以觀其徼此兩者
同出而異名同謂之𤣥𤣥之又𤣥衆妙之門(徼音/教)
　道之可得而道者非常道也常道不可得而道也常
　道不可得而道又可得而名乎名之可得而名者亦
　非常道之名也夫此不可得而名者乃天地之所自
　始既有天地乃有可名此有可名者實萬物所從生
　之母也道之自無而有如此故聖人之體道也常體
　其無將以觀其無之妙不離乎有將以觀其有之徼
　有無兩者相爲體用本非有二也特異名耳無者固
　𤣥也有者亦非跡同謂之𤣥也𤣥不足以盡之殆𤣥
　而又加𤣥焉此𤣥𤣥之中萬理備具豈非衆妙之門
　乎
　可道之道與中庸自道之道同人之所可循以為行
　者也
　或於常無欲常有欲絶句欲猶意也情也蓋言無意
　之時觀道之妙有意之時觀道之徼愚謂方有欲則
　非無欲方無欲則非有欲何以云常無欲常有欲故
　斷從有無字絶句
　徼如邊徼之徼物之盡處也朱子云如邊界相似說
　那應接處蓋事到盡處必有相承接底如下章美惡
　善不善之𩔖人於此處留心方可處事
　蘇子由曰凡逺而無所至極者其色必𤣥故老子常
　以𤣥寄極也
　朱子曰𤣥只是深逺而至於黒窣窣地處那便是衆
　妙所在
　此篇全書之綱領後凡言道體者皆觀其妙也常道
　也無名者也凡言應事者皆觀其徼也非常道也有
　名者也
天下皆知美之為美斯惡已皆知善之爲善斯不善已
故有無相生難易相成長短相形髙下相傾聲音相和
前後相隨是以聖人處無爲之事行不言之教萬物作
焉而不辭生而不有爲而不恃成功而不居夫惟不居
是以不去
　天下皆知美之為美則將相與市之而美者非美矣天
　下皆知善之爲善則將爭自託之而善者非善矣本
　美也而反爲惡本善也而反爲不善若知其美而不
　美善而不善之故而善處之又將美者眞美善者眞
　善矣美與惡善與不善相爲循環之理如此故有與
　無之相生難與易之相成長與短之相形髙與下之
　相傾聲與音之相和前與後之相隨皆若是而已矣
　是以聖人知其然處無爲之事行不言之教萬物作
　於其前美惡雜陳而未嘗有所辭卽生養萬物而不
　自以爲有經理萬事而不自以爲可恃至於功旣成
　矣而猶不自居也夫惟其不自居是以功卒歸之而
　不去此美不知其美善不知其善美與善之所由全
　也
　此章前叚卽所謂觀其徼也美之盡處有惡惡之盡
　處又有美有無之𩔖皆然是以以下則觀徼而得妙
不尚賢使民不爭不貴難得之貨使民不爲盗不見可
欲使心不亂是以聖人之治虗其心實其腹弱其志强
其骨常使民無知無欲使夫知者不敢爲也爲無爲則
無不治(見音/現)
　上尚賢則民自表異而爭於名不尚賢則不爭矣上
　貴難得之貨則民競於利而至爲盗不貴難得之貨
　則不爲盗矣上見其可欲以示人則人皆欲得之而
　心亂不見可欲則民心不亂矣凡民之情如此是以
　聖人之治於華艷之事則務靖之於樸質之業則務
　充之是虗其心實其腹也於爭競之端則務塞之於
　自立之實則務崇之是弱其志强其骨也常使民無
　知而不起分别之見常使民無欲而不生貪得之心
　且使夫知巧之人不敢以私智小道亂吾之治焉其
　所爲者唯順民之性而無所爲則天下無不治矣
　心腹志骨四字皆借喻
道沖而用之或不盈淵兮似萬物之宗挫其銳解其紛
和其光同其塵湛兮似或存吾不知其誰之子象帝之
先
　道沖然至無耳而用以適衆有無所不遍或未有能
　盈其量者淵乎其似萬物之宗主也體道者惟當挫
　已之銳而不爭解物之紛而無擾和已之光而不耀
　同物之塵而不絶湛然無存而似或存焉體道如此
　道終不可得而名也吾不知誰在其先而此爲之子
　也彷彿尚在帝之先耳
　邵弁云上二其字以己言下二其字以人言
　言或言似言象皆不敢質言之也此常無觀妙之事
　也
天地不仁以萬物為芻狗聖人不仁以百姓為芻狗天
地之間其猶槖籥乎⬤而不屈動而愈出多言數窮不
如守中
　天地未嘗有私恩於物但聽萬物之自生自死其視
　萬物若人所用以祭之芻狗然飾之而進非愛之既
　事而棄非惡之皆適然而已聖人之於百姓亦未嘗
　用私恩也但因民性之自然而無以害之生殺予奪
　聽其自取而我無心焉夫天地之間其猶治者之槖
　籥乎槖籥之爲器虗其中而不屈一動而氣愈出天
　地之生萬物亦若是而已矣何所庸其私恩之有知
　天地則知聖人聖人之所以治民者亦自有其虗而
　不屈者在所謂中也守之可耳多言致窮何爲乎
　焦氏云屈鬱也抑而不申之意
　末二句未免强解似自爲一義王純甫以爲老子慮
　後世誤認芻狗之言而發此歎亦似有味
谷神不死是謂𤣥牝𤣥牝之門是謂天地根綿綿若存
用之不勤
　谷神不與物俱死是謂𤣥牝𤣥牝之門乃天地之所
　從而生是謂天地之根學道者體乎此而已矣綿綿
　然若或存之非存而存也用之以應物而不勤無用
　之用也
　焦氏曰谷喻也以其虗而能受受而不有微妙莫測
　故曰谷神牝生萬物猶前章所謂母也謂之𤣥牝亦
　幽深不測之意
　薛君采曰牝讀如匕以叶上句𤣥牝之門特衍其辭
　與下句相叶
　蘇氏曰謂之谷神言其德也謂之𤣥牝言其功也牝
　生萬物而謂之𤣥焉言其生之而不見其所以生也
　此申說首章之㫖谷神不死卽所謂常道也𤣥牝之
　門是謂天地根即無名天地之始也綿綿若存觀妙
　之事用之不勤觀徼之事
天長地久天地所以能長且久者以其不自生故能長
生是以聖人後其身而身先外其身而身存非以其無
私邪故能成其私
　天長地久天地所以能長且久者以其生物而不自
　私其生故能長生使天地而自私其生則天地亦一
　物矣何以能長且久哉是以聖人處柔處下本以後
　其身也而身以先寡欲無求本以外其身也而身以
　存其後身外身非以其心之無私耶心無私故能成
　其私而身以先身以存焉亦理勢之固然者耳
上善若水水善利萬物而不爭處衆人之所惡故幾於
道居善地心善淵與善仁言善信政善治事善能動善
時夫唯不爭故無尤
　人之上善有似乎水水之爲性善於利萬物而不爭
　人皆好上已獨就下而處衆人之所惡故近於道人
　之上善者居則善地無處而不安一水之流行坎止
　也心則善淵靜深而莫測一水之空洞靜黙也與則
　善仁而利澤及物一水之滋益羣生也言則善信而
　不棄一水之行險不失也政則善治而得理水之滌
　穢通美平準髙下也事則善能而多方水之潰堅入
　微無往不達也動則善時而能變水之避髙就下流
　動不滯也兼此衆善而又能不爭夫唯不爭故入世
　而無尤此上善之所以若水也
持而盈之不如其已揣而銳之不可長保金玉滿堂莫
之能守富貴而驕自遺其咎功成名遂身退天之道
　人有所固持而盈之不如不盈之爲安也有所揣量
　而銳之不知銳之不可恃也金玉滿堂莫之能守盈
　何爲乎富貴而驕自遺其咎銳何爲乎亦法天之道
　而已功成名遂身退天之道也有而不有無所謂盈矣
　循理而動無所謂銳矣
　諸本多解作持其盈揣其鋭
載營魄抱一能無離乎專氣致柔能嬰兒乎滌除𤣥覽
能無疵乎愛民治國能無爲乎天門開闔能無雌乎明
白四達能無知乎生之畜之生而不有爲而不恃長而
不宰是謂𤣥德
　心役於物則營與魄離人之載營於魄而抱一者能
　常相守而不離乎心使氣則氣亂人之專守其氣以
　致柔能如嬰兒之純乎私累不盡則神有所蔽人之
　滌除塵垢𤣥通曠覽者能無疵乎身既治而治人愛
　民治國能清靜坐理而無爲乎天門開闔以應事變
　能爲雌而不爲雄乎旣於事理明白四達能晦黙若
　無知乎能如此則於天下之民生之畜之生之而不
　自以為有為之而不恃其勞長之而不任己意以宰
　制之是爲深逺難名之德
　朱子曰魂陽動而魄隂靜魂火二而魄水一故曰載
　營魄抱一能無離乎言以魂加魄以動守靜以火迫
　水以二守一而不相離如人登車而載於其上則魂
　安靜而魄精明火不燥而水不溢固長生久視之要
　訣也
　𤣥覽卽觀妙觀徼之觀天門指心開闔心之運動變
　化也
三十輻共一轂當其無有車之用埏埴以爲器當其無
有器之用鑿戸牖以爲室當其無有室之用故有之以
爲利無之以爲用
　三十輻共一轂當無轂之處乃有車之用埏埴以爲
　器當無器之處乃有器之用鑿戸牖以爲室當無室
　之處乃有室之用有資於無如此故天下之理皆有
　之以爲利無之以爲用非有則無利而用之質亡矣
　非無則無用而利之機滯矣無非有不可也有非無
　亦不可也
五色令人目盲五音令人耳聾五味令人口爽馳騁畋
獵令人心發狂難得之貨令人行妨是以聖人爲腹不
爲目故去彼取此
　目以視色五色眩目而目爲之盲耳以察音五音沸
　耳而耳為之聾口以嘗味五味飫口而口爲之爽田
　獵以自娛馳騁不已而心爲之發狂貨以利用好其
　難得而行爲之妨豈非貪爲之患哉逐乎外而無厭
　者目也止於内而易足者腹也是以聖人爲腹之易
　足不爲目之無厭故去彼外逐而取此内止也
寵辱若驚貴大患若身何謂寵辱若驚寵爲下得也若
驚失之若驚是謂寵辱若驚何謂貴大患若身吾所以
有大患者爲吾有身及吾無身吾有何患故貴以身爲
天下者可以寄天下愛以身爲天下者可以託天下
　古之達人寵辱皆若驚視寵猶辱也重大患如身同
　身於患也何謂寵辱若驚人莫不以寵爲上而辱爲
　下若知辱生於寵寵爲辱先則寵固爲下矣故得之
　若驚訝辱之將至也失之亦若驚幸辱之可免也何
　謂重大患若身吾所以有大患者爲吾之自有其身
　耳自有其身則愛身之情過篤而人世得失之事皆
　足爲難矣吾能後其身外其身是不有其身也不有
　其身則死生榮辱可以一致復有何患乎進而推之
　人之不有其身者必不以得天下爲榮而貴以身爲
　天下矣斯人也真可寄以天下者也人之不有其身
　者必能不自生而生人而愛以身爲天下矣斯人也
　真可託以天下者也
　貴重也難也
視之不見名曰夷聽之不聞名曰希摶之不得名曰微
此三者不可致詰故混而爲一其上不皦其下不昧繩
繩兮不可名復歸於無物是謂無狀之狀無物之象是
謂惚恍迎之不見其首隨之不見其後執古之道以御
今之有能知古始是謂道紀
　視之而不見因名曰夷聽之而不聞因名曰希摶之
　而不得因名曰㣲此三名皆强名也實則不可致詰
　故混而爲一凡物之有形者皆有明昧此則上不皦
　而下不昧無形之可求也繩繩兮往過來續於日用
　之間若有物可名而實不可名復歸於無物而已是
　謂無狀之狀無物之象是謂惚而可執以爲有恍而
　不可執以爲無迎而求之莫知其所自來也隨而究
　之莫知其所自終也自古有之謂之曰道人有執古
　之道以御今日所有之事物者身在今日而能知古
　初無物之始矣是謂道之統緒約畧也
　通章皆極贊道體之妙
古之善爲士者微妙𤣥通深不可識夫唯不可識故强
爲之容豫若冬渉川猶若畏四鄰儼若客渙若冰將釋
敦兮其若樸曠兮其若谷混兮其若濁孰能濁以靜之
徐清孰能安以久動之徐生保此道者不欲盈夫唯不
盈故能敝不新成
　古之善為士者微矣妙矣𤣥矣通矣其深不可得而
　識也夫唯不可識故但强爲之容豫兮若渉川之難
　之也猶兮若畏四鄰之慎之也儼若客之無惰也渙
　若冰釋之無所凝滯也敦兮其若樸之厚重也曠兮
　其若谷之虗受也渾兮其若濁之晦黙也盛德之容
　蓋如此其微妙𤣥通者終不可得而識也古之士何
　以致此哉亦惟濁以靜之徐清安以動之徐生而已
　今之人皆昭昭以爲清耳孰能濁以靜之而徐自清
　皆爭先以爲生耳孰能安以久而不妄動動之而因
　應徐生者乎大抵保此道者不欲自盈盈則心不⬤
　而道不可保矣夫唯不盈則能安其敝能不求新成
　則其所以靜而徐清動而徐生微妙𤣥通之域可企
　而至也
　能敝能不新成卽濁也安以久也
　極形盛德之妙而示人入德之方
致虗極守靜篤萬物並作吾以觀其復夫物芸芸各歸
其根歸根曰靜靜曰復命復命曰常知常曰明不知常
妄作凶知常容容乃公公乃王王乃天天乃道道乃久
没身不殆
　致⬤至於極守靜至於篤萬物並作於前吾不與之
　作而以觀其復萬物之作芸芸然矣我觀復則不見
　其芸芸而與之各歸其根夫物之芸芸者歸其根則
　萬物無足動我者是之謂靜是之謂復命命者我生
　之本然也復其本然則無動也亦無靜也謂之常而
　已知常者非微妙𤣥通之士不足以幾之故曰明不
　知此常則未免妄作而致凶人知常則善惡兩忘何
　所不容能容則徧覆無私何有不公公則可以爲斯
　民之主而王王又不足以盡之而合乎始萬物之天
　先天地之道人與道合體斯可以久而没身不殆矣
　極言虚靜之效其入手在觀復觀復即首章觀徼也
太上不知有之其次親之譽之其次畏之其次侮之信
不足有不信猶兮其貴言功成事遂百姓皆謂我自然
(不知有之諸本/並作下知有之)
　太上盛治之君下但知有之而已其次則民親之譽
　之又其次則畏之又其次則侮之其遞降而至致侮
　者何故惟上之信有不足故民有不信而至於侮也
　民既不信雖多言何益乎若太上之君則不然猶兮
　貴重其言而不輕出使民隂受其賜及功成事遂百
　姓皆以爲我自如此不知誰之所爲也所以下但知
　有之也
大道廢有仁義智慧出有大僞六親不和有孝慈國家
昏亂有忠臣
　大道之行也民不知有仁義大道廢而後仁義見矣
　民本相忘於樸智慧者出而自矜其明則民各以智
　相尚而大僞從此起矣六親方和孝慈不著人盡孝
　且慈也不和而後有孝慈矣國家方治忠臣不見臣
　盡忠也國家昏亂而後有忠臣矣
絶聖棄智民利百倍絶仁棄義民復孝慈絶巧棄利盗
賊無有此三者以爲文不足故令有所屬見素抱樸少
私寡欲
　以聖智相尚則民各奮其智能而苦於多事絶聖棄
　智民利百倍矣以仁義爲美則人騖於名而孝慈之
　實衰絶仁棄義民復孝慈矣以巧相御以利相誇則
　民多貪詐而至於爲盗絶巧棄利盗賊無有矣此三
　者聖人以爲皆文也皆不足者也故令絶之棄之而
　他有所屬惟見其質抱其樸少所私寡所欲以庶幾
　於無爲之治焉
　此章與前章緊相應
絶學無憂唯之與阿相去幾何善之與惡相去何若人
之所畏不可不畏荒兮其未央哉衆人熙熙如享太牢
如春登臺我獨怕兮其未兆如嬰兒之未孩乘乘兮若
無所歸衆人皆有餘而我獨若遺我愚人之心也哉沌
沌兮俗人昭昭我獨若昏俗人察察我獨悶悶忽兮若
晦寂兮似無所止衆人皆有以我獨頑似鄙我獨異於
人而貴食母(焦氏云怕古/泊字靜也)
　人絶去世俗名象之學則無分别計較之憂如唯阿
　善惡世學之所務别也自我觀之唯之與阿相去幾
　何乎善之與惡相去何若乎亦固任之已耳可無用
　學可無用憂也若夫人之所畏我亦不可不畏不敢
　有所忽遺也然循理謹度而外無容心焉此心之廣
　大荒哉其未之有涯際矣人之所樂我未嘗溺以為
　樂衆人方熙熙然如享太牢如春登臺我獨怕兮其
　無情欲之兆如嬰兒之未孩矣畏與樂皆不足累但
　覺其心乘乘兮若無所歸不係於私也衆人皆有餘
　而我獨若遺不滯於有也我其愚人之心也哉沌沌
　兮俗人昭昭其有知也而我獨若昏俗人察察其務
　别也而我獨悶悶且又忽兮似晦寂兮似無所止衆
　人皆有所爲我獨頑然似鄙其無憂之狀如此何以
　能然哉衆人方騖於學我獨絶之返乎無物之始而
　以自養也
孔德之容惟道是從道之爲物惟恍惟惚惚兮恍兮其
中有象恍兮惚兮其中有物窈兮冥兮其中有精其精
甚真其中有信自古及今其名不去以閱衆甫吾何以
知衆甫之然哉以此
　盛德者之容貌以爲道是從耳道體之妙何如乎道
　之爲物惟恍惟惚不可得而見也雖不可見然惚恍
　之中有象恍惚之中有物窈㝠之中有精其精甚真
　而不妄其中有信而可據也是道也自古及今其名
　不去以閱衆甫吾何以知衆甫爲道所閱哉正以道
　體恍惚窈㝠無可變滅故衆甫與化俱往而道自常
　存耳
　王純甫云閱歴也衆甫天地萬物凡自道而出者皆
　是也王輔嗣云閱自門出者一一而數之言道如門
　萬物皆自此往也
曲則全枉則直窪則盈敝則新少則得多則惑是以聖
人抱一爲天下式不自見故明不自是故彰不自伐故
有功不自矜故長夫唯不爭故天下莫能與之爭古之
所謂曲則全者豈虗言哉誠全而歸之
　凡物之理曲者則可全枉者則可直窪者則可盈敝
　者則可新少者則可得多者則可惑此盈⬤消息之
　一定者也是以聖人但抱一而不求多焉而已爲天
　下式矣不自表見其明故明不自是以求彰故彰不
　自伐其功故有功不自矜其長故長此皆不爭之道
　也夫唯不爭故天下莫能與之爭如謂猶有與之爭
　也古之所謂曲則全者豈虗言哉夫人亦患不能曲
　耳茍曲矣誠全而歸之物理斷不可誣也
希言自然飄風不終朝驟雨不終日孰爲此者天地天
地尚不能久而况於人乎故從事於道者道者同於道
德者同於德失者同於失同於道者道亦樂得之同於
德者德亦樂得之同於失者失亦樂得之信不足有不
信
　人希簡其言因任自然而無容心則可矣飄風不終
　朝驟雨不終日此孰之爲乎天地也天地尚不能以
　飄驟者久而人乃欲以一已之辨智與異己者爭不
　亦難乎故從事於道者不然與道者遇即相忘於道
　與德者遇即相忘於德與失者遇亦相忘於失唯希
　言而已自然而已同於道者道者亦樂得之同於德
　者德者亦樂得之同於失者失者亦樂得之人無賢
　愚皆與相安信之故也使其信有不足焉則雖多言
　以爭之而猶不信也甚矣希言自然之足貴也
跂者不立跨者不行自見者不明自是者不彰自伐者
無功自矜者不長其在道曰餘食贅行物或惡之故有
道者不處
　⬤者欲加髙於立而適不立跨者欲加⬤於行而適
　不行世之自見以求明自是以求彰自伐其功自矜
　其長何以異此乎其於道也如食之餘如行之贅物
　或惡之矣故有道者不處也
　贅行之行焦氏云當作形古字通也
有物混成先天地生寂兮寥兮獨立而不改周行而不
殆可以爲天下母吾不知其名字之曰道强爲之名曰
大大曰逝逝曰逺逺曰反故道大天大地大王亦大域
中有四大而王居其一焉人法地地法天天法道道法
自然
　有物焉混然而成不知其所以成也先天地而生不
　知其所自始也其爲物也寂兮寥兮獨立無偶亘古
　今而不改周行於萬有而未嘗殆萬物無不由之而
　生可以爲天下母吾不知其名字之曰道强爲之名
　亦曰大而已矣其大也化而不有亦可曰逝其逝
　也周而無外亦可曰逺其逺也一念之間求而即得
　亦可曰反逝也逺也反也統以成其大而已矣故道
　大天大地大王亦大域中有四大而王居其一焉可
　不思所以全其大乎全之如何亦法地之無不載而
　已地之外有天亦法天之無不覆而已生天地者道
　亦法道之無不生無不成而已道本自然法道者亦
　法其自然而已末四句皆以人言泥其辭則難通矣
重爲輕根靜爲躁君是以聖人終日行不離輺重雖有
榮觀燕處超然奈何萬乘之主而以身輕天下輕則失
根躁則失君
　凡物之重者常能資其輕者是重爲輕之根也物之
　靜者常能主其躁者是靜爲躁之君也是以聖人終
　日行不離輺重重以自持而不失於輕也雖有榮觀
　燕處其中而超然無累靜以自主而不失於躁也奈
　何有以萬乘之主而以身輕馳驅於天下之細故者
　乎是輕矣輕則失其所以爲根而無以爲之資矣是
　躁矣躁則失其所以爲君而無以爲之主矣
　輺重以衣車爲喻言不離其本也榮觀屋翼臺榭之
　屬亦以喻尊榮之位也
善行無轍迹善言無瑕讁善計不用籌策善閉無關楗
而不可開善結無繩約而不可解是以聖人常善救人
故無棄人常善救物故無棄物是謂襲明故善人不善
人之師不善人善人之資不貴其師不愛其資雖智大
迷是謂要妙
　人之善行者無轍迹行所宜行也善言者無瑕讁言
　所宜言也善計者不用籌策理必有至也善閉無關
　楗而不可開操得其要也善結無繩約而不可解衆
　所同欲也聖人有是善是以常以人治人是善救人
　故人各得其所而無棄人常因物付物是善救物故
　物各遂其生而無棄物是謂善用其明以治人物也
　夫天下之人善不善盡之善人不善人之師也不善
　人善人之資也知其爲師而貴之知其爲資而愛之
　則所以處善不善者各得矣是所謂善救人無棄人
　也不然而不貴其師不愛其資雖自以爲智實大迷
　而已夫此師與資之間即救人之要妙在善用之耳
　襲明襲傳襲也言以己之明⬤之人物也一解如掩
　襲之襲言宻用其明也
知其雄守其雌為天下谿為天下谿常徳不離復歸於嬰兒
知其白守其黑為天下式為天下式常徳不忒復歸於無極
知其榮守其辱爲天下谷爲天下谷常德乃足復歸於
樸樸散則爲器聖人用之則爲官長故大制不割
　未嘗不知其雄而能用其剛也乃守其雌而以柔爲
　主是處其身於卑下而爲天下谿也爲天下谿則常
　德抱而不離而復歸於嬰兒之無我矣未嘗不知其
　白而能用明也乃守其黒而以晦爲主是其身常自
　俯仰而爲天下式也爲天下式則常德無少忒而復
　歸於無極之形矣未嘗不知其榮而能自高也乃守
　其辱而以退遜爲主是以其身含納垢濁而爲天下
　谷也爲天下谷則常充足而復歸於混成之樸矣樸
　者不可以一器名者也及其散則爲器器僅一官之
　守耳聖人用之則器反爲樸不爲官而爲官之長故
　以大道制天下者不事乎裁割之小數也
　式字諸說解作法愚意谿谷皆借用字則式字似亦
　謂車式耳測時之器亦曰式人自取正而我無心似
　之
將欲取天下而爲之吾見其不得已天下神器不可爲
也爲者敗之執者失之故物或行或隨或呴或吹或强
或羸或載或隳是以聖人去甚去奢去泰
　將欲取天下而有所作爲有所執持以爲之吾見其
　不得而爲矣何也天下本神靈之重器不可以一人
　之私智强爲之也爲者斯敗之執者斯失之矣故天
　下之物或前行者或後隨者或呴以爲温者或吹以
　爲寒者或强而好勝者或羸而自守者或載而成者
　或隳而毁者材質不同取⬤亦異欲以一人爲之執
　之難矣是以聖人因其自然而無容心但於其中去
　其甚者去其奢者去其泰者而已無餘事矣何必更
　有所爲哉
以道佐人主者不以兵强天下其事好還師之所出荆
棘生焉大兵之後必有凶年善者果而已不敢以取强
果而勿矜果而勿伐果而勿驕果而不得已果而勿强
物壯則老是謂不道不道早已
　以道佐人主者不以兵强取於天下夫兵之爲事好
　相還報師之所處荆棘生焉大兵之後必有凶年兵
　之爲害如此可以佐人主强天下乎所謂善用兵者
　在能自果斷而已耳不敢以之取强也其所果者如
　何果而勿矜也果而勿伐也果而勿驕也果而不得
　已也果而勿强也天下盈虗之理凡物之壯者則無
　不老以兵取强是謂恃壯而不道不道者必早已亦
　何能終强乎
　焦氏云不得已爲之難也果而勿矜以下五而字當
　讀如於字人方果於彼我獨果於此也
夫佳兵者不祥之器物或惡之故有道者不處君子居
則貴左用兵則貴右兵者不祥之器非君子之器不得
已而用之恬淡爲上勝而不美而美之者是樂殺人夫
樂殺人者不可得志於天下矣吉事尙左凶事尙右偏
將軍處左上將軍處右言以喪禮處之殺人衆多以悲
哀泣之戰勝以喪禮處之
　夫兵之佳者不祥之器也物或惡之故有道者不以
　其事自處也君子居則貴左用兵者則居右與君子
　道反因知兵者不祥之器非君子之器也茍其不得
　已而用之亦惟以恬淡爲上及其勝也亦不自以爲
　美使勝而以爲美是樂殺人也樂殺人者不可以得
　志於天下矣吉事尚左凶事尚右禮之定體也偏將
　軍居左上將軍居右是則以喪禮處之矣甚矣兵之
　爲不祥也凡軍禮殺敵衆多以悲哀泣之戰勝而歸
　以喪禮處之甚矣勝之非美而殺人之非所樂也
　恬淡安靜也
道常無名樸雖小天下不敢臣侯王若能守萬物將自
賔天地相合以降甘露人莫之令而自均始制有名名
亦既有夫亦將知止知止所以不殆譬道之在天下猶川
谷之於江海
　道以無名爲常但可謂之樸而已是樸也夷也希也
　微也可謂小矣樸雖小萬物皆自此生萬物皆自此
　處出何所不統天下豈有敢臣之者乎侯王若能守
　之則萬物將自賔其和氣所致天地相合以降甘露
　其盛德所孚人不待令而自均一守樸之效如此夫
　侯王之守樸也守其常無名者而已守其無名始可
　以制有名禮樂政刑之屬皆自此起然不可逐末而
　忘本也名亦既有夫亦將知止而不過無求多焉仍
　鎭以無名之樸而已知止如此所以無危殆之患也
　所以然者何也譬道之在天下猶川谷之於江海川
　谷以江海爲歸天下以道爲歸但恐人君不知守此
　樸耳
知人者智自知者明勝人者有力自勝者强知足者富
强行者有志不失其所者久死而不亡者壽
　知人之是非者謂之智自知其得失者謂之明能勝
　人者謂之有力自勝其私欲者謂之强知足而無求
　者謂之富强行道而不息者謂之有志物變無窮知
　其所而不爲所變者謂之久死生之變甚大雖死而
　未嘗亡者謂之壽
　智明力强以内外對言富而有志以能行知止對言
　久壽以不變於生不亡於死對言不失其所死而不
　亡皆守常道之效也
大道汎兮其可左右萬物恃之以生而不辭功成不名
有愛養萬物而不爲主常無欲可名於小萬物歸焉而
不知主可名於大是以聖人終不爲大故能成其大
　大道之爲體汎兮其可以左可以右執一求之而不
　得也萬物恃之以生未嘗辭也生物之功既成又不
　自名以爲有愛養萬物矣而又不爲主自其常無欲
　言之希夷無形可名於小自其萬物歸焉而不知主
　言之容受無外可名於大道體之妙如此是以體道
　之聖人終不自以爲大也故能成其大
執大象天下往往而不害安平泰樂與餌過客止道之
出口淡乎其無味視之不足見聽之不足聞用之不可
既
　能執大象以御天下則天下皆歸往之矣天下皆往
　而我未嘗有所作爲而害之則往者無不安安而且
　平平而且泰矣此大道之爲用也若夫作樂設餌以
　待來者過客非不止也樂闋餌盡將⬤之而去矣道
　之出口淡乎其無味也視之不足見聽之不足聞也
　及其用之則不可既豈樂與餌之比乎
　陸希聲云大象者道也蘇子由云道非有無故謂之
　大象　樂餌蓋喻小惠悦物者
將欲歙之必固張之將欲弱之必固强之將欲廢之必
固興之將欲奪之必固與之是謂微明柔勝剛弱勝强
魚不可脫於淵國之利器不可以示人
　天道之盈⬤人事之倚伏皆有自然必至之勢如將
　欲歙之也必已張之矣將欲弱之也必已强之矣將
　欲廢之也必已興之矣將欲奪之也必已與之矣此
　其理至微也而實至明是謂微明大要柔者可以勝
　剛弱者可以勝强而已此理可以自養亦可以自藏
　是魚之深淵也此理可以禦患亦可以爲患是國之
　利器也魚不可脫於淵脫於淵則死之徒矣國之利
　器不可以示人示人則或竊之而爲害不勝言矣
道常無爲而無不爲侯王若能守萬物將自化化而欲
作吾將鎮之以無名之樸無名之樸亦將不欲不欲以
靜天下將自正
　道體本無而應用則有故常無爲而無不爲侯王若
　能守此道其於天下亦以無爲此爲之萬物將自化
　而順此無爲之治矣萬物既化茍有欲起而生其智
　巧者吾亦將以無名之樸鎮定之且並此無名之樸
　亦將不欲守道至此可謂一無所欲而真能靜矣天
　下有不各返於不欲而自正者乎
　
　
　
　
　
　
　
　
　
　老子說畧卷上
欽定四庫全書
　老子說畧卷下
　　　　　　　　　　　　濟陽張爾岐　撰
　下篇
上德不德是以有德下德不失德是以無德上德無爲
而無以爲下德爲之而有以爲上仁爲之而無以爲上
義爲之而有以爲上禮爲之而莫之應則攘臂而仍之
故失道而後德失德而後仁失仁而後義失義而後禮
夫禮者忠信之薄而亂之首也前識者道之華而愚之
始也是以大丈夫處其厚不處其薄居其實不居其華
故去彼取此
　德之上者不自有其德是以有德德之下者勉强執
　持而不失其德是以德未至而無德其中存之不同
　如此德之上者無所作爲非故無爲也率德之自然
　而已無餘事無所用爲也德之下者則爲之矣然慮
　而後獲為而後成實不得不出於爲也其發用之不
　同如此德者道備於身之稱若夫一德著聞者有上
　仁焉有上義焉有上禮焉上仁事主於愛不能無爲
　矣爲之而生於心之不自已實無所勉而爲之也上
　義事主於宜不能無爲矣謂其宜也而爲之是有以
　爲也上禮以文飾情情積於中則爲禮以達之然節
　文詳縟非衆之所必能也爲禮而莫之應者有矣莫
　之應則不免攘臂而仍之又非僅有爲而已也故失
　道而後德失德而後仁失仁而後義失義而後禮凡
　自道五降而後至於禮也夫禮者文也文勝則情衰
　禮者讓也讓不應則爭起禮豈非忠信之薄而亂之
　首乎人之前識者聰明外耀矜外則遺内推索過勞
　明過則生惑前識者豈非道之華而愚之始乎薄以
　生亂華以致愚如此是以大丈夫處其厚不處其
　薄居其實不居其華故去彼智禮而取此道徳也
昔之得一者天得一以清地得一以寧神得一以靈谷
得一以盈萬物得一以生侯王得一以為天下貞其致之
一也天無以清將恐裂地無以寧將恐發神無以靈將
恐歇谷無以盈將恐竭萬物無以生將恐滅侯王無以
爲貞而貴髙將恐蹷故貴以賤爲本髙以下爲基是以
侯王自稱孤寡不穀此其以賤爲本邪非乎故致數輿
無輿不欲琭琭如玉落落如石
　昔之得一者天得一以清地得一以寧神得一以靈
　谷得一以盈萬物得一以生侯王得一以為天下貞雖
　有天地人物之殊其不可不致此一則同也使天無
　以清將恐裂地無以寧將恐發神無以靈將恐歇谷
　無以盈將恐竭萬物無以生將恐滅侯王無以貞而
　徒居髙貴之勢將恐蹶甚矣一之不可不致也侯王
　之致一者如何亦曰不自貴不自髙而已貴者以賤
　爲本髙者以下爲基如之何可以自貴自髙也是以
　侯王自謂孤寡不穀以賤者自名此其不自貴而以
　賤爲本耶非乎天下之勢合衆賤以成貴如車之合
　輪轅軫蓋以成車非賤則無貴如致數輿則無輿侯
　王能忘其貴忘其髙乃可以爲天下貞耳不欲琭琭
　如玉落落如石過爲分别也
反者道之動弱者道之用天下之物生於有有生於無
　人不外馳而内反即入道之肇端反者道之動也有
　道者必不與物競而自處弱弱者道之用也所以然
　者蓋以天下之物皆生於有而有則生於無無者道
　之本然也反者捨有而趨無以有趨無故云道之動
　也及其與道爲一無靜可名何有於動乎弱者有而
　不離於無不離於無故云道之用也若究其體則亦
　無而已矣
上士聞道勤而行之中士聞道若存若亡下士聞道大
⬤之不⬤不足以爲道故建言有之明道若昧進道若
退夷道若𩔖上德若谷大白若辱廣德若不足建德若
偷質真若渝大方無隅大器晚成大音希聲大象無形
道隠無名夫惟道善貸且成
　上士聞道勤而行之中士聞道若存若亡而已不能
　必行也下士聞道則大⬤之不爲下士所笑不足以
　爲道何也古之建言者有之矣曰明道者自明而已
　不與世競明故若昧進道者自進而已不與世競進
　故若退夷道者與世無所不平雖非人之所及也而
　與人若𩔖上德者不自有其德其卑下若谷大白者
　不離染以爲白其同塵若辱廣德者不自以爲廣常
　若有所不足建德者勤於治性接物必簡故見爲茍
　且而若偷質真者任天而遊無所執著故見爲不常
　而若渝大方正内而行無事矜暴故不見其㢘隅大
　器晚成其成不可遽見大音希聲其聲不可得聞大
　象無形其形不可得容此豈中下之人計量之所能
　至安得不非⬤之哉蓋道之本體隱而難見無所可
　名及其發見於物則惟道善貸而且善成萬物並受
　其賜而又未能知之其取⬤於下士宜耳
道生一一生二二生三三生萬物萬物負隂而抱陽沖
氣以爲和人之所惡惟孤寡不穀而王公以爲稱故物
或損之而益或益之而損人之所教我亦教之强梁者
不得其死吾將以爲教父
　道生一一生二無名天地之始也二生三三生萬物
　有名萬物之母也萬物皆負隂而抱陽沖氣以爲和
　孰非道之生之成之者乎人之所惡惟孤寡不穀而
　制名者使王公自以爲稱欲其貴而不忘賤髙而不
　忘下也故物或損之而適以益或益之而反以損謙
　與滿之所自招也古人之所以教人者我亦取其言
　爲教有曰强梁者不得其死豈非自益而反大損者
　乎是言也吾將以爲教人之主
　此章沖氣爲和以上似承善貸且成而言與下叚文
　義不屬或有脱誤不可知解者皆牽合耳
　道謂理一謂氣二謂隂與陽三謂隂與陽與隂陽㑹
　合之氣即下文所云沖氣也萬物負隂而抱陽沖氣
　爲和即申說三生萬物也
　此言生一生二與儒者不同此章惟李息齋註差明
　白可味
天下之至柔馳騁天下之至堅無有入於無間吾是以
知無爲之有益不言之教無爲之益天下希及之
　惟天下之至柔爲能馳騁天下之至堅而役使之惟
　無有者爲能入無間之内而無不達吾是以知無為
　之為有益也無爲之爲所謂至柔也無有也何所不
　馳何所不入乎然不言之教無爲之益天下希及之
　矣蓋歎其鮮能也
名與身孰親身與貨孰多得與亡孰病是故甚愛必大
費多藏必厚亡知足不辱知止不殆可以長久
　人之狥名者知有名而不知有身亦思名與身孰親
　乎人之貪貨者知有貨而不知有身亦思身與貨孰
　多乎狥名貪貨者皆知好得而病亡亦思得與亡孰
　病乎是故有所甚愛則求之者必力而有大費所藏
　者厚則攻之者必衆而至厚亡至此而始悟名之爲
　身累也貨之爲身賊也得之爲病甚於亡也若夫君
　子能知足則不辱能知止則不殆斯乃可以長久耳
大成若缺其用不敝大盈若沖其用不窮大直若屈大
巧若拙大辯若訥躁勝寒靜勝熱清靜爲天下正
　道德之大成者不自知其成也自視常若缺故其用
　不敝才能之大盈者不自以爲盈也自視常若沖故
　其用不窮行之大直者循理而動不與物競故若屈
　知之大巧者行所無事不爲雕琢故若拙言之大辯
　者理有固然不以口爭故若訥此清靜之德也今夫
　寒熱之氣有形者之所不免而躁者可以勝寒靜者
　可以勝熱内之勝外如此豈有體清靜之德而不爲
　天下所取正者乎
天下有道卻走馬以糞天下無道戎馬生於郊罪莫大
於可欲禍莫大於不知足咎莫大於欲得故知足之足
常足矣
　天下有道無所事爭卻走馬以糞田天下無道則日
　尋於爭而戎馬生於郊何以故罪莫大於可欲有可
　欲而以示人盗之招也禍莫大於不知足不知足而
　求益亂之所由生也咎莫大於欲得人之有欲得人
　之有大惡之所歸也匹夫有此患必及之侯王而爲
　此戎馬所以生於郊乎故人能知其分之已足而自
　足焉則無不足矣無不足則不爭矣
不出戸知天下不窺牖見天道其出彌逺其知彌少是
以聖人不行而知不見而名不爲而成
　不出户可以知天下天下之爲天下無待於出户而
　後知也不窺牖可以見天道天道之爲天道固無待
　於窺牖而後見也若不知天下天道之所以然而求
　之於外出户而後知所知幾何窺牖而後見所見幾
　何即窮其所知所見以求之其出彌逺其知彌少矣
　是以聖人之知天下不自天下索知也聖人之見天
　道不自天道起見也知不在外見不在外故不待行
　以求之而後知也不待目見而後名也不行而已知
　不見而已名且不必有所作爲而已成矣聖人體道
　之功用如此其至也
爲學日益爲道日損損之又損以至於無爲無爲而
無不爲矣故取天下常以無事及其有事不足以取天
下
　爲學者以求知故欲其日益爲道者在返本故欲其
　日損損之者無欲不去亦無理不忘損之又損以至
　於一無所爲而後與道合體焉爲道而至於無爲則
　可以物付物泛應無方而無不爲矣故古之聖人取
　天下而化之正之者常以無事及其有事則爲者將
　敗之執者將失之何足以取天下乎
　無事即無爲也取開元䟽云猶攝化也
聖人無常心以百姓心爲心善者吾善之不善者吾亦
善之德善矣信者吾信之不信者吾亦信之德信矣聖
人在天下惵惵爲天下渾其心百姓皆注其耳目聖人
皆孩之
　聖人無常心惟以百姓之心爲心而已百姓之心皆
　欲上之善之也皆欲上之信之也聖人於百姓之善
　者吾善遇之即其不善者吾亦善遇之斯其德全乎
　善矣百姓之信者吾信待之即其不信者吾亦信待
　之斯其德全乎信矣聖人之在天下惵惵然恐天下
　之不相忘於善相忘於信故爲天下渾同其心一以
　視之而無所異焉百姓方注其耳目互相伺察各有
　是非聖人皆孩之孩之者視若嬰兒見其是者亦不
　喜見其非者亦不怒也聖人之無常心以百姓心爲
　心者如此　惵惵恐懼也
出生入死生之徒十有三死之徒十有三人之生動之
死地者亦十有三夫何故以其生生之厚蓋聞善攝生
者陸行不遇兕虎入軍不避甲兵兕無所投其角虎無所
措其爪兵無所容其刃夫何故以其無死地
　萬物之變莫大乎生死茍出乎生即入乎死約計當
　世之人宜得生而爲生之徒者十有其三宜得死而
　爲死之徒者十有其三自以爲之生實則動而之死
　地者亦十有其三夫方以爲之生乃動之死地者何
　以故以其生生之厚也其奉生者愈厚則其趨死者
　愈迫故曰之生而適之死也要之皆非攝生之善者
　蓋聞善攝生者陸行不遇虎兕入軍不避甲兵兕無
　所投其角虎無所措其爪兵無所容其刃夫何故以
　其無死地也所謂死地者身是也不有其身方以生
　爲寄而不之愛不愛其生孰能死之此所謂善攝生
　者也
　諸解多以出謂自無而見於有入謂自有而歸於無
　無死地謂本性常存
道生之德畜之物形之勢成之是以萬物莫不尊道而
貴德道之尊德之貴夫莫之爵而常自然故道生之畜
之長之育之亭之毒之養之覆之生而不有爲而不恃
長而不宰是謂𤣥德
　立於無物之先者道也此萬物之所始故凡物皆道
　生之道運而爲德隂陽之氣是也萬有之所資也故
　凡物皆德畜之氣聚而有物而後有形可見故物其
　形之者也物既形矣此物之形與衆物之形相交相
　取而爲勢而後物之體用以備故勢其成之者也物
　之形形此道之所生德之所畜而已勢之成成此道
　之所生德之所畜而已是以萬物莫不尊道而貴德
　道之尊德之貴豈有待而然哉夫固莫之爵而常自
　然者也故道之於物生之畜之不已也而又長之育
　之亭之毒之養之覆之其爲功於物如此然皆自然
　而然生之而不有也爲之而不恃也長之而不宰也
　此豈可得而名可得而測者乎
天下有始以爲天下母既得其母以知其子既知其子
復守其母没身不殆塞其兌閉其門終身不勤開其兌
濟其事終身不救見小曰明守柔曰强用其光復歸其
明無遺身殃是謂襲常
　天下有始以爲天下母此人所當體而得之者也既
　得其母以知其子將無所不察無所不濟然不可狥
　末而忘本也既知其子必復守其母斯可以沒身不
　殆矣守母之道如何塞其兌閉其門終身不勞而功
　自成不然開其兌以求濟其事將終身危殆而莫之
　救人可不知返而守母乎視之而不可見者小也能
　見此不可見是曰明守之而無可守者柔也能守此
　無可守是曰强用其外見之光復斂其光而歸本然
　之明勿外馳不返以遺身殃是謂能服習常道而與
　之合一者也
　此皆言體道之事曰始曰母皆指道言子萬物也知
　小守柔即守母也小柔即上篇希夷微之意形道妙
　之辭襲即中庸下襲水土之襲也
使我介然有知行於大道惟施是畏大道甚夷而民好
徑朝甚除田甚蕪倉甚⬤服文采帶利劍厭飲食資貨
有餘是謂盜竽非道哉
　使我介然有知行於大道亦無不可知不可行也惟
　夸張則必至失道是可畏耳大道甚夷本自易行而
　民每好徑遂至背馳好徑者何如視其朝甚除刑政
　繁矣視其田甚蕪視其倉甚⬤本業廢矣乃服文采
　帶利刃厭飲食資貨有餘寵賂章矣大姦作小盗隨
　是謂盗之先唱如竽之唱衆聲也真非道也哉
善建者不拔善抱者不脫子孫祭祀不輟修之於身其
德乃真修之於家其德乃餘修之於鄉其德乃長修之
於邦其德乃豐修之於天下其德乃普故以身觀身以
家觀家以鄉觀鄉以邦觀邦以天下觀天下吾何以知
天下之然哉以此
　善建者其所建不可拔善抱者其所抱不可脫傳之
　無窮至其子孫猶祭祀不輟也所謂善建善抱者善
　修其德而已修德者修之於身而身正其德乃真修
　之於家而家齊其德乃餘修之於鄉而鄉服其化其
　德乃長修之於邦而邦順其治其德乃豐修之於天
　下而天下各得其所其德乃普此其所以不拔不脫
　也何以知其德之修與否也以身觀身以家觀家以
　鄉觀鄉以邦觀邦以天下觀天下而已吾何以知天
　下之然哉以此　觀身數語未詳
含德之厚比於赤子毒蟲不螫猛獸不據攫鳥不搏骨
弱筋柔而握固未知牝牡之合而䘒作精之至也終日
號而不嗄和之至也知和曰常知常曰明益生曰祥心
使氣曰强物壯則老是謂不道不道早已
　含德之厚者至比於赤子爲赤子者毒蟲不螫猛獸
　不據攫鳥不搏皆厚德之應也骨弱筋柔而握固不
　知牝牡之合而䘒作其氣精純之至也終日號而不
　嗄心不動而氣和之至也知此至和之理者是之謂
　知常道知此常道者是之謂至明知其和知其常而
　守之不失則含德之厚可比赤子矣不然不知生之
　不可益而欲益之是葘診欲至之祥氣好勝而心復
　使之是謂不能弱而失之强物至於壯則必老恃壯
　者是謂不道不道則早已與含德者不大殊哉
知者不言言者不知塞其兌閉其門挫其銳解其紛和
其光同其塵是謂𤣥同不可得而親不可得而疎不可
得而利不可得而害不可得而貴不可得而賤故爲天
下貴
　知者不言言者不知知道者塞内出之兌閉外入之
　門挫已之銳解物之紛和已之光同世之塵是之謂
　忘物我混内外𤣥同於道者也亦安所恃言哉未能
　𤣥同者同乎此則異乎彼同乎始未必不異乎卒當
　其同也則親之利之貴之及其異也則疎之害之賤
　之𤣥同之人無所爲同也安有所謂異故不可得而
　親亦不可得而疎不可得而利亦不可得而害不可
　得而貴亦不可得而賤故爲天下之至貴
以正治國以竒用兵以無事取天下吾何以知天下之
然哉天下多忌諱而民彌貧民多利器國家滋昏人多
技巧竒物滋起法令滋章盜賊多有故聖人云我無爲
而民自化我好靜而民自正我無事而民自富我無欲
而民自樸
　爲君者以正道治國以竒變用兵以無事取天下吾
　何以知天下之可以無事取哉嘗觀天下多忌諱則
　失業者衆而民彌貧民多權謀則國家眩於是而滋
　昏人不務本業而多技巧則珍竒無益之物滋起多
　爲法令以制人則盜賊因之而愈多有此皆爲上者
　多事之所致也知多事之足以病天下則知無事之
　足以取天下矣故聖人云我無爲而民自化我好靜
　而民自正我無事而民自富我無欲而民自樸蓋言
　無事之足以取天下也
　爲化並讀如訛或化讀如歸蘇子由云利器權謀也
其政悶悶其民醇醇其政察察其民缺缺禍兮福所倚
福兮禍所伏孰知其極其無正邪正復爲竒善復爲祅
人之迷也其日固久矣是以聖人方而不割㢘而不劌
直而不肆光而不耀
　爲君者其政悶悶而廣大歟則其民醇醇而知厚矣
　其政察察而煩苛歟則民缺缺而疎薄矣悶悶者若
　無得於民也而醇醇者應之察察者若大得於民也
　而缺缺者應之人見爲禍而已爲福之所倚人見爲
　福而已爲禍之所伏孰有知其究竟者哉方人之爲
　察察之政其獨未嘗以正耶久之而正者復爲竒矣
　善者復爲祅矣察察之害如此人之狃目前之小福
　而忽逺禍者其日固已久矣是以聖人方而不割
　㢘而不劌直而不肆光而不耀去察察而取悶悶也
　正而不至爲邪善而不至爲祅此道得也
　竒衺也祅怪變也劌傷也割也
治人事天莫如嗇夫惟嗇是謂早服早服謂之重積德
重積德則無不克無不克則莫知其極莫知其極可以
有國有國之母可以長久是謂深根固柢長生久視之
道(柢一/作蒂)
　治人者不欲煩事天者不欲費二者皆如嗇嗇者斂
　退⬤靜之意夫惟嗇是不待禍患之形而早自服習
　於道也早自服習於道是重積德於已也重積德於
　已則於天下之事將無所不勝於事無所不勝則其
　德之量又莫知其所極德之量莫知其所極則可以
　有國矣其有國也乃有其撫育一國之本是有國之
　母也斯可以長久治安而無患矣是道也以之治生
　則深根固柢長生久視之道也故治人事天皆莫如
　嗇
　韓非子曰衆人之用神也躁躁則多費多費之謂侈
　聖人之用神也靜靜則少費少費之謂嗇又曰知治
　人者其思慮靜知事天者其孔竅⬤思慮靜故德不
　去孔竅⬤則和氣日入語皆可味
治大國若烹小鮮以道莅天下其鬼不神非其鬼不神
其神不傷人非其神不傷人聖人亦不傷人夫兩不相傷
故德交歸焉(焦氏云烹/不當加火)
　治大國者不可以煩若烹小鮮之不可以撓治之以
　道而已人主誠能以道莅天下則其鬼寂然安於㝠
　漠而不神非其鬼不神也其鬼雖神而不為厲以傷
　人若不神耳又非其神之自不傷人也聖人之治亦
　不傷人以和召和故神不傷人耳聖人不傷人聖人
　之德爲之也兩不相傷而德交歸於聖人焉
　亦字當善讀乃追原語兩不相傷亦謂聖人與神俱
　不傷人非謂人神不相傷
大國者下流天下之交天下之牝牝常以靜勝牡以靜
爲下故大國以下小國則取小國小國而下大國則取
大國故或下以取或下而取大國不過欲兼畜人小國
不過欲入事人夫兩者各得其所欲故大者宜爲下
　大國者小國之下流天下所交㑹之國即天下之牝
　也牝之爲物常以靜勝牡以靜爲下知牝之道則知
　大國之道矣故以大國而下小國則取小國之心而
　爲其所歸以小國而下大國則取大國之心而爲其
　所畜或下以取人或下而取於人爲牝之益大矣嘗
　觀大國之情不過欲兼畜人小國之情不過欲入事
　人今大國亦能下而取小國小國亦能下而取大國
　兩者各得其所欲矣故大者不可恃其大而宜爲下
　也大者宜下况小者乎
道者萬物之奥善人之寶不善人之所保美言可以市
尊行可以加人人之不善何棄之有故立天子置三公
雖有拱璧以先駟馬不如坐進此道古之所以貴此道
者何不曰求以得有罪以免耶故爲天下貴
　道者萬物所藏以爲安之奥善人治身治世之寶而
　不善人之所倚以自保也何以見其爲不善人之所
　保人即不善茍有一言之美亦可以市於人一行之
　尊亦可以加人之上人之不善知悔而求道何至遽
　爲人棄之有道爲不善人之所保如此故天子所由
　立三公所由置亦以道在而人歸之耳雖有拱璧以
　先駟馬誠不如坐進此道之可貴也古之所以貴此
　道者何也不曰求以得有罪以免耶求以得故爲善
　人之寶有罪以免故爲不善人之所保而爲天下貴
　也
爲無爲事無事味無味大小多少報怨以德圖難於其
易爲大於其細天下難事必作於易天下大事必作於
細是以聖人終不爲大故能成其大夫輕諾必寡信多
易必多難是以聖人猶難之故終無難矣
　聖人所爲者無爲所事者無事所味者無味大視其
　小多視其少報怨以德圖難於其方易爲大於其方
　細蓋以天下難事必起於易天下大事必起於細也
　是以聖人於天下之事終不待其大而後爲之故能
　成其大若夫衆人之輕諾者後必難復而寡信於事
　多見爲易者後必多至於難是以聖人之於事猶難
　之故終皆可成而無難矣(焦氏云爲/營爲也)
　王純甫云事所爲之條件也味所謂之理趣也作起
　也
其安易持其未兆易謀其脆易判其微易散爲之於未
有治之於未亂合抱之木生於毫末九層之臺起於累
土千里之行始於足下爲者敗之執者失之是以聖人
無爲故無敗無執故無失民之從事常於幾成而敗之
慎終如始則無敗事是以聖人欲不欲不貴難得之貨
學不學復衆人之所過以輔萬物之自然而不敢爲(焦/氏)
　(從韓非本作恃/今斷從諸本)
　天下之事方其安易持方其未兆易謀方其脆易破
　方其微易散故爲之者亦於其未有而爲之治之者亦於
　其未亂而治之乃爲善於爲善於治者耳試觀合抱之木
　生於毫末九層之臺起於累土千里之行始於足下
　何者不始於小而終於大乎可不爲於未有治於未亂
　乎為之治之將如何亦因物之自然而已天下事有
　所作為者常敗之有所固執者常失之聖人無為故
　無敗無執故無失所以能為於未有治於未亂也凡
　事又不特始者宜愼也民之從事常於幾成而敗若
　能慎終如始則無敗事矣是以聖人以不欲為欲故
　不貴難得之貨以不學為學故復衆人之所過凡以
　輔萬物之自然而不敢為也是以聖人以下數句與
　上文不相屬豈錯簡歟
古之善為道者非以明民將以愚之民之難治以其智
多故以智治國國之賊不以智治國國之福知此兩者
亦楷式能知楷式是謂𤣥德𤣥德深矣逺矣與物反矣
乃至於大順
　古之善治道術者非以明民而使之智將以愚之使
　之去巧詐返淳樸也民之難治以其智之多耳我若
　以智治國則民亦將以智應之機詐愈深大亂將作
　是國之賊也惟安於無為而不以智治之則民亦將
　不識不知以順吾治乃國之福也知此之為福彼之
　為賊則得治國之楷式是謂𤣥德𤣥德之為德深矣
　逺矣且物方競智而已獨賤之與物情反雖與物反
　必如此乃上下和平至於大順
江海所以能為百谷王者以其善下之故能為百谷王
是以聖人欲上人以其言下之欲先人以其身後之是
以處上而人不重處前而人不害是以天下樂推而
不厭以其不爭故天下莫能與之爭
　江海所以能為百谷王者以其善下之故能為百谷
　王是以聖人欲上人必以言下之欲先人必以身後
　之是以聖人處上而民不苦其重處前而民不忮害
　之不惟不重不害天下且樂推而不厭以其善下而
　不爭故天下莫能與之爭也
　老氏疵處在此子由云聖人欲上人非欲先人也蓋
　人下之後之其道不得不上且先耳增飾之詞非其
　本旨諸文士解老佛書多𩔖此
天下皆謂我道大似不肖夫惟大故似不肖若肖久矣
其細也夫我有三寶寶而持之一曰慈二曰儉三曰不
敢為天下先夫慈故能勇儉故能廣不敢爲天下先故
能成器長今⬤其慈且勇⬤其儉且廣⬤其後且先死
矣夫慈以戰則勝以守則固天將救之以慈衞之
　天下皆謂我之道則大矣其人則似一無所能而不
　肖者夫惟大故似不肖若有所能而肖久矣其細也
　夫我有三寶常寶而持之三寶者一曰慈二曰儉三
　曰不敢為天下先此天下所謂不肖者也夫慈則為
　人致福除禍行之不疑故能勇儉則積貯有餘致用
　必裕故能廣不敢為天下先則與物無忮人所樂推
　故能為材用之長三寶之為益於天下者如此今使
　捨其慈而徒為勇捨其儉而好為廣捨其後而樂居
　先是人之所惡也有死道矣較之知所寶者何如乎
　試以慈之效言之夫為上者盡慈之道則百姓親附
　各出死力以衞其上以戰則勝以守則固是天之將
　救是人也故開其心使之以慈得衆而衞之也人知
　是人之以慈衞人也不知實天之欲救是人而以慈
　衞之也則世之殘民以逞者其天之所絶乎
善為士者不武善戰者不怒善勝敵者不爭善用人者
為之下是謂不爭之德是謂用人之力是謂配天古之
極
　善為士者不尚勇武善戰者恬淡而不怒善勝敵者
　不與之爭善用人者身為之下有此善者是謂不爭
　之德是謂能用人之力是謂能配合乎天之道此自
　古之極則也
用兵有言吾不敢為主而為客不敢進寸而退尺是謂
行無行攘無臂扔無敵執無兵禍莫大於輕敵輕敵幾
喪吾寶故抗兵相加哀者勝矣
　用兵者有言吾不敢為造兵端之主但後起應敵而
　為客吾不敢進寸而爭人之有寧退尺而守巳之分
　是用兵而存不用之心若無行陳之可行無臂之可
　攘無敵之可扔無兵之可執也存心如此安有用兵
　之咎乎夫國家之禍莫大於輕敵輕敵幾於自喪其
　寶故兩國抗兵相加惟哀人之死而不樂殺者斯勝
　矣
吾言甚易知甚易行天下莫能知莫能行言有宗事有
君夫惟無知是以不我知也知我者希則我貴矣是以
聖人被褐懐玉
　吾言甚易知甚易行天下莫能知莫能行者何也言
　有其宗事有其君知其宗與君而後謂之知而後可
　見之行夫惟不知言之宗事之君是以雖聞吾言而
　終不我知也知我者希此在我者之所以可貴也是
　以聖人被褐懐玉豈人之所及知乎
知不知上不知知病夫惟病病是以不病聖人之不病
也以其病病是以不病
　知而不自以為知者上也不知而自以為知者病也
　夫惟病其病者是以不陷於病聖人所以無强知之
　病者以其深病此病是以不至於病也
民不畏威則大威至矣無狹其所居無厭其所生夫惟不厭
是以不厭是以聖人自知不自見自愛不自貴故去彼取此
　民不畏刑威則必犯法而大威至矣民之所以不畏
　威者由於狹其所居而志於大厭其所生而志在多
　故䧟死亡而不恤耳人各有分慎無狹其所居之位
　也慎無厭其所生之資也夫民心何常在上之所導
　耳惟為上者先不厭其所生是以民亦不厭其所生
　使上好侈大樂富厚民志何由定乎是以聖人自知
　而已不自見以誇人自愛而已不自貴以上人故去
　彼厭常競新之習而取此清靜也
勇於敢則殺勇於不敢則活此兩者或利或害天之所
惡孰知其故是以聖人猶難之天之道不爭而善勝不
言而善應不招而自來繟然而善謀天網恢恢疎而不
失
　人有用剛使氣而勇於敢者則必致殺人有用柔能
　退而勇於不敢者則可全活此兩者或利或害人皆
　知其不同也勇於敢為天之所惡孰知其致殺之故
　在此乎是以勇敢之事雖在聖人猶難之誠知其為
　天之所惡耳天之道未嘗與人爭也而卒之無所不
　勝未嘗言也而善與人事相應不待呼召也而自來
　格於日用之間繟然舒緩若與人忘也而善為萬物
　謀其成毁降祥降殃天之法網恢恢然大矣雖若疎
　廓而未嘗遺失天道之可畏如此一犯其所惡何以
　自免乎
民常不畏死奈何以死懼之若使人常畏死而為竒者
吾得執而殺之孰敢常有司殺者殺夫代司殺者殺是
代大匠斵夫代大匠斵者希有不傷手矣(一民下無常字/人常作民常)
　民之情本不畏死為民上者奈何以死懼之若使人
　常畏死為竒者吾得執而殺之孰敢復為竒者乎惟
　殺之而不止因知民之未嘗畏死也則人恃刑以為
　治者亦可以返矣且民之有罪常有司殺者殺之若
　任一人之喜怒而殺人是代司殺者殺如人代大匠
　斵也代大匠斵希有不傷手者矣
　司殺者法也聖人立法本乎天討不可以私意輕重
　其間為廢法任情者警也
民之飢以其上食稅之多也是以飢民之難治以其上
之有為也是以難治民之輕死以其求生之厚也是以
輕死夫惟無以生為者是賢於貴生
　民之饑以其上食稅之多也食稅多而民力竭是以
　饑民之難治以其上之有為也有為而民智繁是以
　難治民之輕死以其求生之厚也求生厚而貪無厭
　是以輕死夫惟無以生為者在上則不多取多事以
　病其下在下則不敢扞網為奸以累其上是賢於貴
　其生矣
人之生也柔弱其死也堅强草木之生也柔脆其死也
枯槁故堅强者死之徒柔弱者生之徒是以兵强則不
勝木强則共强大處下柔弱處上
　人之生也柔弱及其死也則堅强草木之生也柔脆
　及其死也則枯槁故堅强者死之徒也柔弱者生之
　徒也是以兵强者則反而不勝木强者則人共伐之
　凡物之强大者常處下柔弱者常處上人可以知所
　去取矣
天之道其猶張弓乎高者抑之下者舉之有餘者損之
不足者補之天之道損有餘而𥙷不足人之道則不然
損不足而奉有餘孰能以有餘奉天下唯有道者是以
聖人為而不恃成功而不居其不欲見賢耶
　天之道其猶張弓乎張弓者高者抑之使下下者舉
　之使高天之道有餘者損之不足者補之政相𩔖也
　天之道損有餘而𥙷不足人之道則不然損不足而
　奉有餘孰能以有餘奉天下之不足者乎惟有道者
　能之耳是以聖人為之而不恃其為成功而不居其
　功其殆不欲自見其賢耶庶幾能損有餘𥙷不足者
　耶
　焦氏云凡弛弓俯其體則弣在上弰向下張之而仰
　其體則弣向下弰在上是抑弣之高者使之向下舉
　弰之下者使之在上天之損有餘如抑其弣而使之
　向下其𥙷不足如舉其弰而使之高
天下莫柔弱於水而攻堅强者莫之能先以其無以易
之也故柔之勝剛弱之勝强天下莫不知莫能行是以
聖人云受國之垢是謂社稷主受國之不祥是謂天下
王正言若反
　天下莫柔弱於水而攻堅强者莫之能先以性常然
　未嘗變易也弱之勝强柔之勝剛天下亦莫不知也
　但莫能行耳故聖人云受國之垢是謂社稷主受國
　之不祥是謂天下王斯言也是合道之正言也世俗
　視之若以為反正之言以其方以垢為辱以不祥為
　殃也豈知柔弱之勝剛强乎
和大怨必有餘怨安可以為善是以聖人執左契而不
責於人故有德司契無德司徹天道無親常與善人
　人有大怨而我為之和必有餘怨之不勝和者矣有
　心為善所及有限安可以為善乎是以聖人無心待
　物如執左契待人之來符於己而不往責於人故有
　德者無心計較是謂司契無德者恐其不均而較量
　多寡是謂司徹和大怨者亦司徹者耳是以不得為
　善也天道亦然天道於人無所私愛其所與者常在
　善人亦善人之自取之也豈常求善人而與之哉
　禮記獻粟者執右契疏云契者兩書一札同而别之
　右者先書為尊此言獻粟必先以右契獻人之意因
　知左契在主財物者之所右契取財物者所執則執
　左契者待人之來取合則與之不往責人也司徹即
　主徹法均分多寡之人言有心計較也
小國寡民使有什伯之器而不用使民重死而不逺徙
雖有舟車無所乗之雖有甲兵無所陳之使民復結繩
而用之甘其食美其服安其居樂其俗鄰國相望雞犬
之音相聞民至老死不相往來
　吾願今之為諸侯者各安其小國寡民而不求多使
　為之民者各安其分雖有什伯乎人之材器而不求
　用使民重惜其死而不逺徙以求利雖有舟車無所
　乗之雖有甲兵無所陳之使民忘其詐巧復結繩而
　用之各自甘其食美其服安其居樂其俗内足而外
　無所慕即隣國相忘雞犬之音相聞地至近矣民亦
　至老不相往來至近且然况逺者乎往來且無况爭
　奪乎無為之治蓋如此
信言不美美言不信善言不辨辨言不善知者不博博
者不知聖人不積旣以為人已愈有旣以與人已愈多
天之道利而不害聖人之道為而不爭
　言之信者不美言之美者不信言之善者不辨言之
　辨者不善知道者不博務博者不智試舉聖人之道
　而約言之聖人之為聖人無所積以自私故常為人
　旣己為人已愈有故常與人旣已與人已愈大天之
　道利而不害聖人之道為而不爭聖人之道一天道
　而已矣
　
　
　
　
　
　老子說畧卷下
