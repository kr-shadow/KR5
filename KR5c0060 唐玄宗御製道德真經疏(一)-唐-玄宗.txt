#+TITLE: 唐玄宗御製道德真經疏(一)-唐-玄宗
#+DATE: 2018-05-12 10:21:50
#+SOURCE: github.com/kanripo/KR5c0060 master 9f2aaa27                
唐玄宗御製道德眞經䟽釋題效一
老子者太上玄元皇帝之内號也玄玄道宗
降生伊亳肅肅皇祖命氏我唐垂裕之訓無
疆之祉長發遠祥系本瓜瓞其出處之迹方
册備記道家以爲玉晨應號馬遷謂之隱君
子而仲尼師之繙經中其大謾問禮嘆乎龍
德是孔丘無間然矣在周室乆之將導西極
關令尹喜請著書於是演二篇焉明道德生
畜之源罔不盡此而其要在乎理身理國理
國則絶矜尚華薄以無爲不言爲教故經曰
道常無爲而無不爲侯王若能守萬物將自
化又曰我無爲而人自化我無事而人自富
我好靜而人自正我無欲而人自樸理身則
少私寡欲以虚心實腹爲務故經曰常無欲
以觀其妙又曰不貴難得之貨不見可欲又
曰塞其兑閉其門挫其鋭解其紛而皆守之
以柔弱雌靜故經曰柔勝剛弱勝强又曰知
其雄守其雌此其大㫖也及乎窮理盡性閉
緣息想處實行權坐忘遺照損之又損玄之
又玄此殆不可得而言傳者矣其教圓其文
約其㫖暢其言邇故游其廊廡者皆自以爲
升堂睹奧及研精覃思然後知其於秋毫之
端萬分未得其一也經曰有物混成先天地
生吾不知其名字之曰道强爲之名曰大故
知大道者虚極妙本之强名名其通生也莊
子曰太初有無有無者言有此妙無也又曰
無有無名無名者未立强名也故經曰無名
天地之始强名通生曰道故經曰有名萬物
之母莊子又曰物得以生謂之德德得也言
天地萬變旁通品物皆資妙本而以生成得
生爲德故經曰道生之德畜之則知道者德
之體德者道之用也而經分上下者先明道
而德之次也然體用之名可散也體用之實
不可散也故經曰同出而異名同謂之玄語
其出則分而爲二咨其同則混而爲一故曰
可散而不可散也則上經曰是謂玄德又曰
孔德之容又曰德者同於德又曰常德不離
下經曰失道而後德又曰反者道之動又曰
道生一又曰大道甚夷是知體用互陳遞明
精要不必定名於上下也經徑也言通徑也
又常也言通徑常行之道每惟
聖祖垂訓貽厥孫謀聽理之餘伏勤講讀今
復一二詮䟽其要妙者書不盡言粗舉大綱
以裨助學者爾














唐玄宗御製道德眞經䟽卷之一
　　道可道章第一(此章明妙本之由起/萬化之宗源首標虚)
　　(極之强名將明衆妙之歸趨故可道/可名者明體用也無名有名者明本)
　　(迹也無欲有欲者明兩觀也同出異/名者明樸散而爲器也同謂之玄者)
　　(明成器而復樸也玄之又玄者辯兼/忘也衆妙之門者示了出也所謂進)
　　(修之階漸體/悟之大方也)
道可道非常道
　䟽道者虚極妙本之强名訓通訓徑首一
　字標宗也可道者言此妙本通生萬物是
　萬物之由徑可稱爲道故云可道非常道
　者妙本生化用無定方强爲之名不可遍
　舉故或大或逝或遠或近是不常於一道
　也故云非常道
名可名非常名
　䟽名者稱謂即物得道用之名首一字亦
　標宗也可名者言名生於用可與立名也
　非常名者在天則曰清在地則曰寧得一
　雖不殊約用則名異是不常於一名也故
　云非常名
無名天地之始
　䟽無名者萬化未作無强名也故莊子曰
　太初有無無有無名但其妙本降氣開闢
　天地天地相資以爲本始故云無名天地
　之始則易之太極生兩儀也注云權輿者
　按爾雅云權輿始也
有名萬物之母
　䟽有名者應用匠成有强名也萬化旣作
　品物生成妙本旁通以資人用由其茂養
　故謂之母也母以茂養爲義然則無名有
　名者聖人約用以明本迹之同異而道不
　繫於有名無名也
常無欲以觀其妙常有欲以觀其徼
　䟽欲者性之動謂逐境而生心也言人常
　無欲正性清靜反照道源則觀見妙本矣
　若有欲逐境生心則性爲欲亂以欲觀本
　旣失冲和但見邊徼矣徼邊也又解云欲
　者思存之謂言欲有所思存而立教也常
　無欲者謂法清靜離於言説無所思存則
　見道之微妙也常有欲者謂從本起用因
　言立教應物遂通化成天下則見衆之所
　歸趨矣徼歸也
此兩者同出而異名
　䟽此者指上事也兩者謂可道可名無名
　有名無欲有欲各自其兩故云兩者俱禀
　妙本故云自本而降隨用立名則名異矣
同謂之玄
　䟽玄深妙也自出而論則名異是從本而
　降迹也自同而論則深妙是攝迹以歸本
　也歸本則深妙故謂之玄
玄之又玄衆妙之門
　䟽攝迹歸本謂之深妙若住斯妙其迹復
　存與彼異名等無差别故寄又玄以遣玄
　欲令不滯於玄本迹兩忘是名無住無住
　則了出矣注云意因不生者西升經云同
　出異名色各自生意因今不生意因是同
　於玄妙無欲於無欲者爲生欲心故求無
　欲欲求無欲未離欲心今旣無有欲亦無
　無欲遣之又遣可謂都忘正觀若斯是爲
　衆妙其妙雖衆若出此門故云衆妙之門
　也
　　天下皆知章第二(前章明妙本生化/入兩觀之不同此)
　　(章明樸散異因萬殊而逐境逐境則/流浪善化則歸根故首標美善妄情)
　　(次示有無傾奪結以聖/人之理冀達還淳之由)
天下皆知美之爲美斯惡己皆知善之爲善
斯不善矣
　䟽天下者舉大凡而言凡在天覆之下也
　美者心所甘美也善者身所履行也言天
　下之人皆知以己心所甘美者爲美己身
　所履行者爲善故論甘則忌辛好丹則非
　素共相傾奪競起是非皆由興動於欲心
　所以遞成乎美惡聖人知美惡無主俱是
　妄情妄情則不常故云惡已已語助也注
　云神奇臭腐者莊子云所美爲神奇所惡
　爲臭腐
故有無之相生
　䟽此明有無性空也夫有不自有因無而
　有凡俗則以爲無生有無不自無因有而
　無凡俗則以爲有生無故云相生而有無
　對法本不相生相生之名猶妄執起如美
　惡非自性生是皆空故聖人將欲救其迷
　滯是以歷言六者之惑
難易之相成
　䟽此明難易法空也此以難而彼成易此
　以易而彼成難亦如工者易於木難於埴
　陶匠易於埴而難於木故云難易之相成
　若同其所難則無易同其所易則無難難
　易無實妄生名稱是法空故能了之者巧
　拙兩忘則難易名息亦如美惡無定故也
長短之相形
　䟽此明長短相空也以長故形短以短故
　形長故云長短相形亦如鳧脛非短由鶴
　脛之長故續之則憂鶴脛非長由鳧脛之
　短故斷之則悲見短長相猶如美惡旣無
　定禮皆是妄情
高下之相傾
　䟽此明高下名空也高下兩名互相傾奪
　故稱高必因於下又有高之者稱下必因
　於高又有下之者又高則所高非高又下
　則所下非下如彼世間凡諸有名位遞爲
　臣妾亦復無常是皆空故故無定位
音聲之相和
　䟽此明和合空也五音相和成曲者誰總
　彼衆聲則能度曲如世間法皆和合成則
　體非眞是皆空故將欲定其美惡豈云達
　觀之談
前後之相隨
　䟽此明三時念空也日月相代代故以新
　如彼投足孰爲前後則前後之稱由相隨
　立名名由妄立誰識其初過去未來及以
　見在三時空故念念遷故亦如美惡無定
　名也
是以聖人處無爲之事行不言之教
　䟽是以者説下以明上也夫飾智詐者雖
　拱默非無爲也任眞素者則終日措撝而
　未始不晏然矣故聖人知諸法性空自無
　矜執則理天下者當絶浮僞任用純德百
　姓化之各安其分各安其分則不擾豈非
　無爲之事乎言出於己皆因天下之心則
　終身言未嘗言豈非不言之教耶
萬物作而不辭
　䟽作猶動也辭爲辭謝也言聖人善化無
　事無爲百姓不知爰游爰豫各自得其動
　作而不辭謝於聖人故擊壤鼓腹而忘帝
　力此人忘聖功也
生而不有爲而不恃功成而不居
　䟽令物各得成全其生理聖人不以爲己
　有令物各得其營爲聖人不恃爲己功如
　此太平之功弘濟日遠猶且愼終如始不
　敢寧居此聖人自忘其功注云日愼一日
　尚書文也
夫惟不居是以不去
　䟽彼聖人者稠直如髮愼終如始本末不
　衰未嘗寧居而逸豫是以日新其盛德忘
　功而功不去光宅而天下安故云夫惟不
　居是以不去
　　不尚賢章第三(前章明萬殊逐境善/化則歸根此章明貴)
　　(尚不行無爲則至理首標不尚絶矜/徇之迹次云聖理示立教之方結以)
　　(無爲明化成/而復樸也)
不尚賢使民不爭
　䟽尚崇貴也賢才能也言人君崇貴才能
　則有迹飾僞者徇迹而失眞失眞必是尚
　賢之由徇迹定起交爭之弊不若陶之玄
　化任以無爲使雲自從龍風常隨虎則唐
　虞在上不乏元凱之臣伊吕升朝自得台
　衡之望各當其分人無覬覦則不爭也
不貴難得之貨使民不爲盜
　䟽人之受生所禀有分則所禀材器是身
　貨寳分外妄求求不可得故云難得夫不
　安性分希慕聰明且失天眞盡成私盜今
　使賢愚襲性可否用情旣無越分之求自
　輕難得之貨皆得性分誰爲盜乎故莊子
　曰不仁之仁竊性命之情而饕富貴又解
　云以人君不貴珠犀寳貝則其政清靜故
　百姓化之自絶貪取人各知足故不爲盜
不見可欲使心不亂
　䟽希慕聰明是見可欲欲心興動非亂而
　何今旣不崇貴賢能亦不妄求越分則不
　見可欲之事而心不惑亂也
是以聖人之治
　䟽聖人治國理身以爲教本夫理國者復
　何爲乎但理身爾故虚心實腹絶欲忘知
　於爲無爲則無不理矣
虚其心
　䟽夫役心逐境則塵事汨昏靜慮全眞則
　情欲不作情欲不作則心虚矣莊子曰虚
　室生白謂心虚則純白獨生也故曰虚其
　心
實其腹
　䟽腹者含受之義足則不貪欲使道德内
　充不生貪愛故云實其腹注云屬厭而止
　者春秋間没汝寬諫魏獻子辭也欲以小
　人之腹爲君子之心屬厭則足而不貪也
弱其志
　䟽志者心之事事在心曰志欲令心有所
　行皆守柔弱故知心虚則志弱矣
强其骨
　䟽骨者體之幹旣其道德内充常無貪取
　不貪則腹實腹實則自骨强矣
使民無知無欲
　䟽聖人所以行虚心實腹之教者常欲使
　百姓無爭尚之知貪求之欲令其自化爾
使夫知者不敢爲也
　䟽夫無知無欲者已清靜也則使夫有知
　者漸陶淳化不敢爲徇迹貪求而無爲也
爲無爲則無不治矣
　䟽夫得其性而爲之雖爲而無爲也且絶
　尚賢之迹不求難得之貨人因本分物必
　全眞於爲無爲復何矜徇化旣無馨而無
　臭人故不識而不知淳風大行誰云不理
　　　道冲章第四(前章明貴尚不行無爲/則至理此章明妙本之)
　　　(用在用而無爲首標道沖示至虚之/宗物次云挫解明冲用之釋紛又説)
　　　(和同之妙所在不雜光塵結以/象帝之先欲令盡知歸趣爾)
道沖而用之或不盈淵兮似萬物之宗
　䟽沖虚也謂道以沖虚爲用也夫和氣沖
　虚故爲道用用生萬物物被其功論功則
　物疑其光大語沖則道曾不盈滿而妙本
　深靜常爲萬物之宗云或似者道非有法
　故不正言爾他皆放此
挫其鋭解其紛
　䟽挫抑止也鋭銛利也解釋散也紛多擾
　也沖虚之用物莫之違故銛利之心多擾
　之事念道沖和自令抑止釋散矣此則約
　人以明道用注云俗學求復者莊子繕性
　篇云繕性於俗俗學以求復其初言銛利
　紛擾因欲而生故念道則挫解俗學則彌
　結矣
和其光同其塵湛兮似或存
　䟽道之沖用於物不遺在光則與光爲一
　在塵則與塵爲一無所不在所在常無沖
　用則可混光塵妙本則湛然不雜故云似
　或也
吾不知誰之子象帝之先
　䟽吾者老君自稱象似也老君云吾見至
　道沖用生成萬物尋責所以不測由來旣
　無父道之人故莫知道爲誰子生物必資
　於道故似在乎帝先注云帝者生物之主
　易云帝出乎震輔嗣云帝者生物之主興
　益之宗也又解云兆見曰象言此生物之
　帝能兆見物象故謂之象帝爾
　　天地不仁章第五(前章明妙本沖用/體用而無爲此章)
　　　(明兼愛成私偏私則難普首標芻狗/萬物示天地之兼忘次喻橐籥罔窮)
　　　(明用虚而不撓結以多/言數屈欲令必守中和)
天地不仁以萬物爲芻狗聖人不仁以百姓
爲芻狗
　䟽仁者兼愛之目也芻草也謂結草爲狗
　以用祭祀也莊子曰師金謂顔回曰夫芻
　狗之未陳巾以文繡及其已陳則蘇者取
　而爨之今天地至仁生成群物亦如人結
　草爲狗不責其吠守之功不以生成爲仁
　恩故云不仁也則聖人在宥天下視彼百
　姓亦當如此爾注云蔽蓋之恩者孔子曰
　蔽蓋不棄爲埋狗也不獨親其親者禮運
　文也
天地之間其猶橐籥乎虚而不屈動而愈出
　䟽橐□也謂以皮爲橐鼓風以吹火也籥
　笛也言天地能芻狗萬物者爲其間空虚
　故生成無私而不責望亦猶橐之鼓風笛
　之運吹常應求者於我無情故能虚之而
　不屈撓動之愈出聲氣以况人君虚心玄
　默淳化均一則無屈撓日用不知動而愈
　出也
多言數窮不如守中
　䟽多言者多有兼愛之言也多有兼愛之
　言而行難遍故數窮屈不遂是知不如忘
　懷虚應抱守中和則自然皆足矣注云不
　酬者酬答也謂空有其言而行不酬答
　　　谷神不死章第六(前章明兼愛成私/偏私則難普此章)
　　　(明至虚而應其應即不窮首標谷神/寄神用以明道次云玄牝辨玄功之)
　　　(母物結以綿綿微妙玄/示虚應則不勤勞也)
谷神不死是謂玄牝
　䟽谷神者明谷之應聲似道之應物有感
　即應其應如神神者不測之名死以休息
　爲義不測之應未嘗休息故云谷神不死
　玄深也牝母也谷神之應深妙難名萬物
　由其茂養故云是謂玄牝
玄牝之門是謂天地根
　䟽玄牝之用有感必應應由物出故謂之
　門天地有形之大者爾不得玄牝之用則
　將分裂發洩故資禀得一以爲根本故云
　是謂天地之根本也
綿綿若存用之不勤
　䟽綿綿者微妙不絶之意虚牝之用應物
　無私微妙則稱爲若存無私故用不勤倦
　　天長地乆章第七(前章明谷神虚應虚/應即不窮此章明天)
　　(地無私無私故長乆首則標天地以爲/喻次則舉聖人以轉明結以無私成私)
　　(將欲勸/勤此行)
天長地乆
　䟽此標章門也天以氣象故稱長地以形
　質故稱乆
天地所以能長且乆者以其不自生故能長
生
　䟽前句標問此假答云天地所以能長且
　乆者以其覆載萬物長育群材而皆資禀
　於妙本不自矜其生成之功用以是之故
　故能長乆又解云不自生者言天地但生
　養萬物不自饒益其生故能長乆
是以聖人後其身而身先外其身而身存
　䟽是以聖人效天地之覆載必均養而無
　私故推先與人百姓欣賴爲下所仰故身
　先也不自矜貴而外薄其身天下歸仁則
　無畏害故身存也
非以其無私邪故能成其私
　䟽天地所以能長乆聖人所以先存者非
　以其無自私之心故能成此長乆先存之
　私乎
　　　上善若水章第八(前章明天地無私/生成則長乆此章)
　　　(明至人善行柔弱故無尤首標若水/示三能之近道次云居地書七善之)
　　　(利物結以不爭勸/守柔而全勝也)
上善若水
　䟽上善者標人也若水者舉喻也至人虚
　懷於法無住忘善而善是善之上上善之
　行如水之能具在下文皆含法喻
水善利萬物而不爭處衆人之所惡
　䟽水性甘凉散灑一切被其潤澤蒙利則
　長故云善利此一能也天下柔弱莫過於
　水平可取法清可鑒人乗流遇坎與之委
　順在人所引嘗不競爭此二能也惡居下
　流衆人恒趨水則就卑受濁處惡不辭此
　三能也
故幾於道
　䟽幾近也利物明其弘益不爭表其柔弱
　處惡示其含垢此水性之三能唯至人之
　一貫其行如此去道不遐故云近爾
居善地
　䟽至人所居善能弘益如水在地利物則
　多又地道用卑水好流下同至人之謙順
　幾道性之柔弱故云居善地
心善淵
　䟽至人之心善於安靜如水之性湛爾泉
　渟水靜則清明心閑則了悟淵深靜也故
　云心善淵
與善仁
　䟽至人弘濟常以與人善施之功合乎仁
　行如水潤物無心愛憎故云與善仁
言善信
　䟽上善之人言必眞實弘化凡庶善信不
　欺如彼泉流豈殊坎險故云言善信注云
　行險而不失其信者周易坎卦辭也
政善治
　䟽政正也至人於事動合無心正容悟物
　物因從正正則理非善而何如彼水性
　洗滌群物令其清靜故云政善治
事善能
　䟽至人圓明於物無礙凡有運動在事皆
　通通則善能是名照了如彼水性决之爲
　川壅之爲池浮舟涵虚無所不爲是善能
　也
動善時
　䟽至人之心喻彼虚谷方之鏡像物感斯
　應如彼水性春泮冬凝與時消息故云動
　善時
夫惟不爭故無尤
　䟽尤過也至人善行與物無傷虚心曲全
　未曾爭競波流頽摩委順若斯旣不違逆
　於物故無尤過之地矣
　　　持而盈之章第九(前章明至人善行/柔弱故無尤此章)
　　　(明凡俗溺情驕盈故有咎首標持盈/揣鋭示其難保次云金玉富貴戒此)
　　　(貪求結以名遂身退/令忘功而不處也)
持而盈之不如其己
　䟽持執也盈滿也已止也言人心貪愛求
　取無厭執守保持使令盈滿積財爲累悔
　吝必生故聖人戒云不如休止
揣而鋭之不可長保
　䟽揣量度也鋭銛利也凡情滯溺貪求榮
　利故揣量前事銛鋭欲心鬼瞰人怨坐招
　殃咎故曰不可長保也
金玉滿堂莫之能守
　䟽假使貪求不已適令金玉滿堂象有齒
　而焚身鷄畏犧而斷尾且失不貪之寳坐
　貽致寇之憂其以賈害豈云能守此復釋
　持盈也
富貴而驕自遺其咎
　䟽遺與也富則人求之故便欺物貴則人
　下之故好凌人驕奢至而不期殃咎來而
　誰與因驕獲咎驕自心生故云自遺爾此
　復釋揣鋭也
功成名遂身退天之道
　䟽此舉戒也夫滿則招損謙便受益惟彼
　天道尚不常盈故功成者隳名遂者虧欲
　求長保未聞斯語當須忘功與名退身辭
　盛如彼天道不失盈虚則無憂責矣
　　　載營魄章第十(前章明縱欲溺情驕/盈故有咎此章明養)
　　　(神愛氣不雜則無疵營魄已下至滌/除戒修身所以全德愛人己下至明)
　　　(白示德全可以爲君結以生/之畜之表玄功之被物也)
載營魄抱一能無離乎
　䟽載初也營護也言人受生始化但有虚
　象魄然旣生則陽氣充滿虚魄魄能運動
　則謂之魂如月之魄照日則光生矣故春
　秋子産曰人生始化曰魄旣生魄陽爲魂
　言人初載虚魄當營護陽氣常使充滿則
　得生全若動用不恒消散陽氣則復成虚
　魄而死滅也莊子曰近死之心莫使復陽
　故令營護虚魄使復陽全生抱守淳一不
　令染雜無離身乎則生全矣此教養神也
專氣致柔能如嬰兒乎
　䟽專專一也氣沖和妙氣也人之受生沖
　氣爲本若染雜塵境則沖氣離散神不固
　身故戒令專一沖和使致柔弱能如嬰兒
　無所耽著乎此教養氣
滌除玄覽能無疵乎
　䟽滌洗也除理也玄覽心照也疵病也人
　之耽染爲起欲心當須洗滌除理使心照
　清淨愛欲不起能令無疵病乎此教滌心
　也
愛民治國能無爲乎
　䟽愛民者使之不暴卒役之不傷性理國
　者務農而重穀事簡而不煩則人安其生
　不言而化也此無爲也能爲之乎
天門開闔能爲雌乎
　䟽修德可以爲君爲君須承曆數即天門
　者帝王曆數所從出也開謂受命闔爲廢
　黜天降寳命以祚有道能守雌柔可享元
　吉故云能爲雌乎又解云易曰一闔一闢
　謂之變言聖人設教應變無常不以雄盛
　而守雌牝亦如天門開闔虧盈而益謙也
明白四達能無知乎
　䟽帝王旣受曆數臨御萬方若能守雌靜
　則其德明白如日之照四達天下功被於
　物不以爲功所謂忘功若無知者故云能
　無知乎
生之畜之
　䟽下經云道生之德畜之此云生之畜之
　者謂人君法道清靜令物得遂其生成效
　德弘濟令物各盡其畜養故云生之畜之
生而不有爲而不恃長而不宰是謂玄德
　䟽物得遂生聖忘功用遂生則生理自足
　忘功則功用常全斯乃無私而成私不宰
　而爲眞宰也故生而不有者令物各遂其
　生君不以爲己有也爲而不恃者令物各
　得其動用而不自負恃爲己功也長而不
　宰者居萬民之上故云長而不恃其功故
　云不宰也如是是謂深玄妙之德矣


唐玄宗御製道徳眞經䟽卷之一






唐玄宗御製道德眞經䟽卷之二效二
　　　三十輻章第十一(前章明養神愛氣/不雜則無疵此章)
　　　(明利有用無相資而功立故乾坤爲/太易之藴轅厢成用無之質標車器)
　　　(以爲喻存利/用以結成)
三十輻共一轂當其無有車之用
　䟽輻三十貫於一轂明少者多之所宗也
　當其空無方有車之運用明無者有之所
　利也夫道者何至無至一者也故能鼓動
　衆類磅礴群材適使萬殊區分成之者一
　象衆竅互作鼓之者一響則原天下之動
　用本天下之生成未始離於至一者也且
　就車而輪則轅厢有也車中空無也車中
　空無乃可運用若無轅厢之有則空無之
　運用息矣車中若不空無則轅厢之類皆
　爲棄物故乾坤成列而易功著萬化流動
　而道用彰是以借粗有之用無明至無之
　利有爾
埏埴以爲器當其無有器之用
　䟽埏和也埴粘土也注云陶匠者尚書云
　範土曰陶匠範和粘土燒成瓦器亦取其
　中空虚以用成受物也
鑿户牖以爲室當其無有室之用
　䟽鑿穿也門傍窗謂之牖古者穴居故詩
　云陶復陶穴謂穿鑿穴中之土以覆其上
　故云鑿爾後代聖人易之以宫室取其室
　中空虚所以人得居處莊子曰室無空虚
　則婦姑勃蹊謂爭路也爾雅云宫謂之室
故有之以爲利無之以爲用
　䟽有之所利利於用用必資無故有以無
　爲利也無之所用用於體體必資有故無
　以有爲利注云形而上者曰道形而下者
　曰器易繫辭文也自無則稱道涉有則稱
　器欲明道用必約形器故首唯喻於三
　翻終欲用無於一致爾
　　　五色章第十二(前章明利有用無相/資故功立此章明染)
　　　(塵逐境馳騁則發狂首標色聲戒傷/當所以爲病次云畋獵明逐欲所以)
　　　(焚和結以聖人去取/示全眞保性之要爾)
五色令人目盲五音令人耳聾五味令人口
爽
　䟽色謂青黄赤白黑音謂宫商角徵羽味
　謂酸鹹甘苦辛爽差也目視色耳聽聲口
　察味傷當過分則不能無損故坐令形骸
　聾盲爽差失味爾又况耽滯世間聲色諸
　法不悟聲色性空豈惟形骸之有聾盲此
　亦智之聾盲者爾
馳騁畋獵令人心發狂
　䟽此言耽聲滯色之人馳騁欲心亦如畋
　獵但求殺獲欲心奔盛逐境如馳靜而觀
　之是心發狂病也
難得之貨令人行妨
　䟽難得之貨者言人身以材器爲貨難得
　之貨者則性分所無求不可得云不安本
　分矯性妄求旣其乖失天然所以妨傷道
　行
是以聖人爲腹不爲目
　䟽腹者含受而無分别目者妄視滯於色
　塵無分别則全和故爲之滯色塵則傷性
　故不爲也
故去彼取此
　䟽彼目妄視故去之此腹含受故取之
　　　寵辱章第十三(前章明染逐塵境馳/騁則發狂此章明寵)
　　　(辱若驚貴身故爲患首兩句標宗以/起問次十句因問以明理後四句貴)
　　　(愛不矜假寄/託以結成)
寵辱若驚
　䟽若如也言寵辱之驚相如也夫操之則
　寵捨之則辱言人不能心齊榮辱矜徇功
　名執權旣以爲光寵失勢自傷於卑辱光
　寵則矜恃卑辱則驚嗟故陳戒使其若驚
　欲令齊其寵辱
貴大患若身
　䟽貴矜貴也若亦如也身者禍患之源夫
　耽玩聲色矜競榮華皆爲有身遂成患本
　即貴其身者復何異乎貴大患矣即身本
　是患等無有異未能無患秪爲有身即此
　貴身同貴大患若能無患亦復亡身是知
　患由貴生身由患有故云貴大患若身
何謂寵辱寵爲下
　䟽前標寵辱若驚恐人不曉故設問云何
　謂寵辱還自答云寵爲下所以明寵爲下
　者夫恃寵則驕盈驕盈則生禍因寵獲禍
　則寵爲辱本故知寵爲下
得之若驚失之若驚是謂寵辱若驚
　䟽得則爲寵失則爲辱若驚者故寵辱循
　環故寵爲辱本世間衆生得寵則欣喜得
　辱則驚懼故聖人戒之禍福循環譬之糾
　纏寵辱無定豈可獨驚辱來旣驚其禍患
　寵至亦驚其驕逸其驚相若故云是謂寵
　辱若驚
何謂貴大患若身
　䟽恐人不曉設問以明
吾所以有大患者爲吾有身
　䟽吾所以有大患者爲吾執有身相好榮
　惡辱辯是與非不得則大憂以懼心神内
　竭於貪欲形骸外因於奔競薾然疲役非
　患而何
及吾無身吾有何患
　䟽無身者謂能體了身相虚幻本非眞實
　即當坐忘遺照隳體黜聰同大通之無主
　均委和之非我自然榮辱之途泯愛惡之
　心息所謂帝之懸解復何計於大患乎故
　云及吾無身吾有何患注云委和者莊子
　丞答舜云身非汝有是天地之委和
故貴以身爲天下者若可寄天下愛以身爲
天下者若可託天下
　䟽言人君有自矜貴其身以爲天下之主
　者貴身則凌人人故不附可暫寄爾若自
　愛其身以爲天下之主者愛身則慈人人
　則樂推故可託身於萬人之上長爲之主
　然此章首標驚寵辱終以寄託者欲明驚
　寵辱不若忘寵辱有貴愛不若忘貴愛託
　天下不若忘天下故又有大患爲吾有身
　驚寵辱未能物我都忘則百慮一致矜有
　則萬殊爭長故忘寵辱則無所復驚忘身
　則無爲患本忘天下則無寄託之迹然後
　上有太上之君下有下知之臣無爲無不
　爲不德而有德矣
　　　視之不見章第十四(前章明貴身爲/患令兼忘而不)
　　　(有此章明妙本無象故在用而皆通/首三句言不可求之聲色次六句明)
　　　(尋責必歸於無物又五句示妙用/之難測後四句結引古以證今)
視之不見名曰夷聽之不聞名曰希摶之不
得名曰微
　䟽此明道也夫視之者以色求道聽之者
　以聲求道摶之者以形求道道非色聲形
　法故求竟不得以不得故欲謂之無乃於
　無色之中能應衆色無聲之中能和衆聲
　無形之中能狀衆形是無色之色無聲之
　聲無形之形故謂之希微夷希微夷者謂
　明道而非道也夷平易也希者聲之微妙
　也摶執持也
此三者不可致詰故混而爲一
　䟽三者夷也希也微也致得也詰責也混
　同也妙本微妙精一難名色聲形法焉得
　詰責欲以色聲形詰但得希微爾謂三也
　三者假名欲明道用道非色聲形等則混
　爲一矣
其上不皦其下不昧
　䟽皦明也昩暗也夫形質之物皆有定方
　在上者則明在下者則暗唯妙本惚恍不
　可定名則在上亦不明在下亦不昩而能
　上能下能明能暗非天下之至賾其孰能
　與於此乎
繩繩不可名復歸於無物
　䟽繩繩者運動不絶之意也妙本生化運
　動無窮生物之功强名不得物物而不物
　生生而不生尋責則妙本湛然未曾有物
　故云復歸於無物也
是謂無狀之狀無物之象是謂惚恍
　䟽狀形狀也象物象也言妙本混成本無
　形質而萬化資禀品物流形斯可謂有無
　狀之形狀有無物之物象不可名之爲有
　亦不可格之於無無有難名故謂之惚恍
迎之不見其首隨之不見其後
　䟽至精無形至大不可圍故迎之者不見
　其首隨之者不見其後無首則無始無後
　即無終無始無終故非隨迎所得也
執古之道以御今之有
　䟽此明古先帝王常以無爲道化以化於
　人故戒今能執守古之所行無爲之教以
　御理今之有爲之事則不言而化矣
能知古始是謂道紀
　䟽前云執古之道將引之使行此云能知
　古始明道行必化故重云帝王能知古始
　無爲而理當抱守淳樸爰清爰靜者是知
　無爲之理是道之綱紀也
　　　古之善爲士章第十五(前章明妙本/無象則在用)
　　　(而皆通此章明玄通之人常不盈而/能弊首標古之五句明善爲所以微)
　　　(妙次云豫若七句示德容所以難明/孰能下兩句表進修之徐生保此下)
　　　(終篇結證/成而不滯)
古之善爲士者微妙玄通深不可識
　䟽古昔也士事也言古昔之人善以道事
　者精微要妙玄寂通達體道了言渙然無
　滯而其宇量深邃不可識知
夫惟不可識故强爲之容
　䟽夫惟善士雖正容可以悟物而宇泰發
　於天光德量難窺故强爲容狀且求委順
　之迹將以引化凡愚
豫兮若冬涉川
　䟽豫閑豫也若如也川喻代間愛欲所以
　陷溺衆生善士雖處代間不爲愛欲所染
　如冬涉川故多閑豫冬涉川所以閑豫者
　冬冰堅壯無墜陷之憂爾
猶若畏四鄰
　䟽猶豫疑難也夫善士無愛欲故多閑豫
　及觀其行事舉動施爲恐不合道故多疑
　難如今之人有事畏四鄰知而加戒愼
儼若客渙若冰將釋
　䟽善士於愛欲無所造作如客對主人但
　儼然肅敬爾雖於愛欲如客對主人而爲
　善之行不凝滯於物渙然若春冰之散釋
　無留礙爾
敦兮其若樸
　䟽敦敦厚也樸質樸也言雖不凝滯於物
　而絶浮競其德行敦厚若質樸無所分别
曠兮其若谷
　䟽曠寬也言善士懷道抱德宇量曠然寬
　大於物悉能含受如彼虚谷無不包容
渾兮其若濁
　䟽善士心照清靜而能容物和同光塵不
　自殊異渾然如濁物莫能知
孰能濁以靜之徐清
　䟽因上文云若濁便舉水之澄清以况善
　士之心無染則自然靜止故云孰能於代
　間愛欲混濁之中而以清靜道性而靜止
　之令愛欲不起亦如水濁而澄靜之令徐
　徐自清乎孰誰也
孰能安以乆動之徐生
　䟽此教於法無滯也誰能以清靜之性靜
　止愛欲如水之性已得徐清若便安於此
　清而乆滯滯則非悟未名了出當須更求
　勝法運動增修爲道旣損之而又損按行
　亦次來而次滅則清靜之性不滯於法而
　徐動出也生猶動出爾
保此道者不欲盈
　䟽滯法安清是名盈滿故云若欲保全此
　徐清徐生之道當須無所染著得無所得
　令復滯清求生是傷盈滿則妨道行故云
　不欲
夫惟不盈故能弊不新成
　䟽夫能無所凝滯以至無爲於法無住不
　盈滿者常以新證之法爲弊薄更求勝致
　不以爲新成而便滯著矣
　　　致虚極章第十六(前章明玄通之士/常保道而不盈此)
　　　(章明守靜之人必歸根而復命復命/爲知常之要守靜是致虚之由文相)
　　　(次以轉明理同歸於道用故/知常則明了行道乃乆長)
　致虚極守靜篤
䟽虚極者妙本也言人受生皆禀虚極妙
　本是謂眞性及受形之後六根愛染五欲
　奔馳則眞性離散失妙本矣今欲令虚極
　妙本必自致於身者當須守此雌靜篤厚
　性情而絶欲無爲無狹而不厭則虚極妙
　本自致於身亦由水之流濕火之就燥矣
　致者令必自來如春秋致師之義爾
萬物并作吾以觀其復
　䟽此明守靜篤必致虚極之意夫萬物萬
　形動作不同及觀其歸復常在於本易曰
　雷在地中復復者反本之謂也故靜則歸
　復動則失本也
夫物芸芸各復歸其根
　䟽此舉喻明觀復之意也根者本所受氣
　而生也今觀萬物花葉芸芸及其生性皆
　復歸於其根而更生虚極妙本人所禀而
　生也今觀情欲熙熙能守靜致虚則正性
　歸復命元而長乆矣本作云云者如注釋
　之
歸根曰靜靜曰復命
　䟽物歸根則安靜人守靜則致虚木之禀
　生者根歸根故復命人之禀生者妙本今
　能守靜致虚可謂歸復所禀之性命也
復命曰常知常曰明不知常妄作凶
　䟽能守雌靜篤厚以致虚極妙本致虚則
　復命可謂得常矣能知守常是曰明了失
　常妄作可謂無常不常其德窮凶必矣注
　云不恒其德或承之羞者易恒卦文也
知常容
　䟽知常曰明明則鑒物物來必應無不含
　容故曰知常容
容乃公公乃王
　䟽能含容應物乃公正無私無私則天下
　歸往是謂王矣
王乃天天乃道
　䟽惟天爲大唯王則之其德同天而無不
　覆故云王乃天王德如天則無爲而理道
　化乃行故云乃道
道乃乆殁身不殆
　䟽言守靜致虚歸根復命其德如此可以
　爲王王德合天能行其道道行則乆享福
　祚天下之人就之如日戴之如天澤之如
　雨望之如春則終殁其身復何危殆之事
　故云殁身不殆
　　　太上下知章第十七(此章上論淳古/之風下逮澆漓)
　　　(之俗欲明失道之漸將辯致弊之由/故前章明守靜則致虚此章示無爲)
　　　(則復樸樸散則親譽遂作無爲則謂/我自然庶夫道化之君專此不言之)
　　　(教)
太上下知有之
　䟽大上者淳古之君也謂爲太上者尊之
　也言太上之君處無爲之事行不言之教
　臣下但知上有君尊之如天大而在上被
　四時生育之美不知何以稱其德故云下
　知有之
其次親之譽之
　䟽太上之君殁黄帝堯舜氏作施教行善
　仁及百姓故親之柔弱致平功高天下故
　譽之親譽生前人之迹矯徇爲後代之患
　故莊子曰吾語汝大亂之本必生堯舜之
　間何也以其迹存乎千載之後故爾
其次畏之侮之
　䟽黄帝堯舜氏殁下及三王五霸浸以凌
　遲嚴刑峻制故畏之明不能察故侮之下
　議罪而求功上賞奸而生詐相蒙若此可
　謂寒心
信不足有不信
　䟽此復釋畏之也百姓畏君之刑法侮君
　之教令者皆爲君信不足於下故令下有
　此不信之人爾
猶其貴言
　䟽此復釋親之譽之也百姓所以親愛君
　之善行稱譽君之功業者由君有德教之
　言故貴重君言而稱譽之爾古猶字與由
　通用
功成事遂百姓皆謂我自然
　䟽此復釋太上下知也夫淳樸不殘孰爲
　犧樽道德公行親譽焉設故太上之世下
　忘帝力適令功成事遂百姓皆以爲自然
　合爾不知所以親譽報施也
　　　大道廢章第十八(前章明步驟殊時/道存故淳樸不散)
　　　(此章明風俗頽弊失道則仁義遂行/秃施髢而病求醫雖云由愈數米炊)
　　　(而簡髮櫛何其傷性故直舉八句/將以明其極弊冀還返於淳古也)
　大道廢有仁義
　䟽大道廢者代俗澆漓人人浮競玄晏之
　風斯泯穆清之化不存失至道無爲之事
　故云廢也廢則有兼愛之仁裁非之義踧
　𨇨於其間矣故莊子曰道隱於小成小成
　謂仁義等各自其成不能大通故謂之小
　成爾
智慧出有大僞
　䟽智慧出者謂後代之人役用智慧立法
　以檢俗制典以詰奸恐其不信作符璽以
　信之恐其不平爲斗斛以量之而不仁之
　人兼盜符璽并竊斗斛則夫智慧之作法
　適足侈大其詐僞故云有大僞矣
六親不和有孝慈
　䟽六親者父子兄弟夫婦也夫大同之俗
　無自私之親及乎上下不和怨恩私起則
　有扇枕温席人謂之孝出復入顧人謂之
　慈被慈孝之名有自矜之色殊不知大道
　之代天下爲家上承下綏自然之分足視
　人猶己不獨親其親則天下之人皆可孝
　也人亦視之猶己不獨子其子則天下之
　人皆可慈也則孝慈之名復何所施乎
國家昏亂有忠臣
　䟽忠者人臣之職分而云有忠臣者何由
　人主失御臣之道令佞主之人獲進親君
　於昏暗使生禍亂則有見危致命蒙死難
　以匡社稷而獲忠臣之名若夫道化大行
　無爲清靜聖皇多士盡是夔龍彝倫攸序
　無非作乂然後忠孝之名息淳樸之道興
　則於忠臣孝子何有此四者頽弊之極也
　焉得不返之於淳樸乎

唐玄宗御製道德眞經䟽卷之二
唐玄宗御製道德眞經䟽卷之三
　　　絶聖章第十九(前章明風俗頽弊失/道而仁義遂行此章)
　　　(明絶棄多門還淳則盜賊無有首六/句且絶矜徇之迹次三句將明立教)
　　　(之方後四句示/行門之由趣爾)
絶聖棄智民利百倍
　䟽聖者有爲制作之聖智者凡俗矜徇之
　智制作之聖則有迹矜徇之智則非眞失
　眞是生巧僞逐迹坐令喪本故皆絶棄之
　而令其淳樸天和旣暢矜徇不行是人有
　百倍之利也
絶仁棄義民復孝慈
　䟽前章云大道廢有仁義此云絶仁棄義
　民復孝慈者明大道之世所謂玄同民無
　私親悉皆慈孝故理至則迹滅事當而名
　去今六紀廢絶則孝慈名彰若絶兼愛之
　仁棄裁非之義江湖無濡沬之迹慈孝有
　自然之素故民復於大孝慈矣
絶巧棄利盜賊無有
　䟽絶巧者絶雕琢非法淫過之巧棄利者
　棄徇財兼并乾没之利夫盜賊者生於羡
　欲不足令絶巧則人不爭棄利則人自足
　復誰爲盜賊乎故云無有
此三者以爲文不足故令有所屬
　䟽三者謂絶聖棄智一也絶仁棄義二也
　絶巧棄利三也此三者且令絶棄未有修
　行故以爲此三者於文不足以垂教更令
　有所屬著在下文見素等是也
見素抱樸少私寡欲
　䟽欲求絶聖棄智則常見眞素欲求絶仁
　棄義則懷抱質樸欲求絶巧棄利則當少
　私寡欲三絶雖於文不足四行則修身有
　餘將欲禁絶於中心故必取資於内行爾
　　　絶學無憂章第二十(前章明絶棄多/門還淳則盜賊)
　　　(無有此章明畏除俗學若昏故獨異/於人首一句標門以示絶次七句舉)
　　　(喻以明理又一十七句格凡聖/以對辯後兩句論獨行以結成)
絶學無憂
　䟽絶學者絶有爲俗學也夫人之禀生必
　有眞素越分求學傷性則多若令都絶不
　爲是使物無修習今明乃絶有爲過分之
　學即莊子所謂俗學以求復其初者若分
　内之學因性之爲上士勤行未爲不絶也
　故曰絶學無憂
唯之與阿相去幾何善之與惡相去何若
　䟽唯恭應也周禮曰先生召無諾唯而起
　阿慢應也漢書曰不誰何綰謂何問也此
　舉喻也唯之與阿同出於口唯恭則善阿
　慢則惡學之不絶只在於心絶之則無憂
　不絶則生患同出於口故云相去幾何只
　在於心故去相去何若若能了學無學學
　相皆空於知忘知不生分别則唯阿齊致
　善惡兩忘也
人之所畏不可不畏
　䟽人之所畏者畏慢與惡也夫慢則爲過
　惡則被嫌被嫌則人所棄薄爲過則物多
　尤怨以况有爲俗學增長是非若不畏而
　絶之是皆違分傷性故不可畏而絶之也
荒兮其未央哉
　䟽荒廢也慢惡爲過俗學失眞是皆可畏
　故當絶棄若不絶而棄之則正性荒廢其
　未有央止之時詩曰夜未央言更漏尚多
　也此云其未央言俗學傷性無息止期故
　前途尚多云未央也
衆人熙熙如享太牢如登春臺
　䟽熙熙者情欲摇動之貌此明不畏絶俗
　學之人夫俗學有爲動生情欲熙熙逐境
　役役終身如餒夫之臨享太牢恣貪滋味
　冶容之春臺登望動生愛著太牢者牛羊
　豕也春臺所以爲愛著者謂其卉木滋榮
　禽鳥鳴匹陽和陶然易淫蕩也故邠詩云
　春日遲遲采蘩祁祁汝心傷悲迨及公子
　同歸也
我獨怕兮其未兆如嬰兒之未孩
　䟽我老君自稱言我畏絶俗學抱道含和
　獨能怕然安靜於彼世間有爲之事情欲
　等法略無形兆如彼嬰兒未能孩笑無分
　别也孩者别人之意莊子曰不至於孩而
　始誰
乗乗兮若無所歸
　䟽乗乗運動之貌也衆人動生耽著常有
　執求故若有所歸往我本無心怕然安靜
　乗流則逝值坎而止若彼行道之人無所
　歸趣不汲汲也
衆人皆有餘而我獨若遺
　䟽衆人俗學耽著矜誇巧智是法皆執自
　爲有餘我獨損之未嘗凝滯心無愛染故
　若遺忘也
我愚人之心也哉純純兮
　䟽言我於諸法中體了無著故若遺忘豈
　如愚人之心也但我心純純質樸無愛欲
　故若遺爾
俗人昭昭我獨若昏俗人察察我獨悶悶忽
若晦寂号似無所止
　䟽昭昭自矜衒巧智也若昏者若昏昩無
　所分别也察察者施教立法以繩下也悶
　悶者無心寬大之意也所以昭昭矜衒察
　察施教者皆由不絶俗學與有爲故聖人
　畏絶若昏默也
忽若晦寂兮似無所止
　䟽絶學之人忽忽無心常若昏昩而心寂
　然曾不愛染於法無住故似無所止著爾
衆人皆有以我獨頑似鄙
　䟽凡俗之人不畏俗學所以耽滯逐境未
　曾休息我於世間獨無分别有似鄙陋頑
　者無分别也鄙者陋不足也而心實了悟
　故云似爾自衆人熙熙下皆對明也
我獨異於人而貴求食於母
　䟽此兩句結成也我獨異於人者異於不
　絶俗學之凡人也即上對明諸法與凡人
　異凡人愛染有爲我獨遺忘情欲凡人於
　諸法分别我獨等無是非故云異於人而
　貴求食於母者老君戒人守樸全和少私
　寡欲絶視聽之耽著杜聲名之奔競令如
　嬰兒但求食於母爾故云而貴求食於母
　　　孔德之容章第二十一(前章明畏絶/俗學若昏故)
　　　(獨異於人此章明從順至道甚眞則/能閲衆甫首標孔德兩句明德人之)
　　　(順道次道之爲物下十句暢妙本之/精自古下五句辯應用之名結生成)
　　　(之德/爾)
　孔德之容唯道是從
　䟽孔甚也從順也容容狀也欲明行人所
　以順合至道故云甚有德人之容狀若何
　言甚有德人之容狀唯虚極之道是順爾
道之爲物惟恍惟惚
　䟽此明虚極妙本爲物形狀即孔德所從
　之道也虚極妙本强名曰道道之爲物其
　運動形狀若何言此妙本不有不無難爲
　名稱欲謂之有則寂然無象欲爲之無則
　湛似或存無有難名故謂之爲恍惚爾
惚兮恍兮其中有象
　䟽此明降生本迹也惚無也恍有也兆見
　曰象妙本無物故謂之惚生化有形故謂
　之恍斯則自無而降有其中兆見一切物
　象從本而降迹也
恍兮惚兮其中有物
　䟽物者即上道之爲物謂妙本也妙本降
　生兆見衆象修性反德則復歸無物無物
　即道也言人修性反德不離妙本自有歸
　無遺冥至道故云其中有物言有妙物也
　此攝迹以歸本也
窈兮冥兮其中有精
　䟽窈冥深昩也虚極降生修性反本攝迹
　歸本妙物或存窈冥深昩不可量測含孕
　變化中有至精故云其中有精也
其精甚眞其中有信
　䟽至道妙物旣本非假雜變化至精故其
　精甚眞生成之功遍被群有物感必應曾
　不差違故云其中有信
自古及今其名不去以閲衆甫
　䟽閲度閲也甫本始也言道德生成之功
　窈冥眞精之信始終無極今古不渝故物
　得道用之名天清地寧之類自古至今常
　不去也故注云生成之用旣今古是同應
　用之名故古今不去也以此精眞之信度
　閲萬物本始令各遂其生成之用爾
吾何以知衆甫之然哉以此
　䟽又詳云吾何知萬物本始皆禀於道道
　必度閲之令達其生成用然哉答云以此
　甚精甚信凡今萬物皆禀生成故知之爾
　　　曲則全章第二十二(前章明從順至/道甚眞故能閲)
　　　(衆甫此章明抱一爲式不爭則所謂/曲全者六句示誠全之行是以下兩)
　　　(句標聖行以明次四句覆釋曲全至/弊新夫唯下結不爭必全而歸爾)
曲則全
　䟽曲者委曲從順者也言人能委曲從順
　不與物忤則可以全身故云曲則全
枉則直
　䟽枉者受屈於物直者可以正曲也春秋
　曰正曲爲直言人雖不與物忤若物來枉
　己己能受屈彼必慚懼而自修整則是己
　之直可以正曲故云枉則直
窪則盈
　䟽窪坳下盈滿也此喻説也夫地之坳下
　水必流滿人守撝謙德便光大能曲能枉
　坳下也則全則直滿盈也故云窪則盈
弊則新
　䟽弊薄惡之謂也曲枉窪等皆自處弊薄
　也能處弊薄人必推先故其德行日新矣
　故曰弊則新
少則得多則惑是以聖人抱一爲天下式
　䟽夫少自取者則無失故云得多自與者
　人必爭故云惑修身旣爾修道亦然當須
　抱守淳一自全眞素若欲廣求異門則招
　亂惑故亡羊必因歧路喪生諒在多方是
　以聖人抱一不離可爲天下法式矣式法
　也
不自見故明
　䟽此覆釋曲則全也言人能不自見其美
　嘗委順於物其全德日益明白也故云故
　明
不自是故彰
　䟽此覆釋枉則直也言人能爲物受枉不
　自申説以爲己是是必無尤故其直自彰
　著也故云故彰
不自伐故有功
　䟽此覆釋窪則盈也言人不自伐取嘗爲
　謙讓則人不與競其功歸己如地坳下水
　必盈焉故云故有功
不自矜故長
　䟽此覆釋弊則新也言人能守弊薄不自
　矜炫則人必推敬善行益長故云故長
夫唯不爭故天下莫能與之爭
　䟽夫唯曲全等行皆是委順不爭柔弱旣
　勝於剛强謙虚自歸於枉直則天下人物
　誰能與爭乎故云莫能與之爭
古之所謂曲則全者豈虚言哉誠全而歸之
　䟽此引古以結曲全也言自古有此曲全
　之言豈虚有此言而無實者哉若能曲順
　不逆者信有全理歸之於己爾故云誠全
　而歸之誠信也
　　　希言自然章第二十三(前章明抱一/爲式不爭故)
　　　(所謂曲全此章明契道忘言執滯則/自同於失首一句標宗以明理次五)
　　　(句舉喻以申教故從/事下廣理喻以結成)
希言自然
　䟽此明言教不可執滯希言者忘言也夫
　言者在乎悟道悟道則忘言不可都忘要
　其詮理但自然之理不當有與不有希言
　之義亦不定言故以希言之言用顯自然
　之理故云希爾若能因彼言教悟證精微
　不滯筌蹄則合於自然矣故云希言自然
飄風不終朝驟雨不終日
　䟽飄風狂疾之風也驟雨暴急之雨也夫
　風者所以散物雨者所以潤物若狂疾暴
　急則害物而不乆以况言教所以詮理若
　執言滯教則無由悟了必失道而生迷故
　風雨不可飄驟言教不可執滯也欲明忘
　言即合自然故舉飄風驟雨之喻爾
孰爲此者天地天地尚不能乆而况於人乎
　䟽孰誰也設問云誰爲此飄風驟雨者答
　云天地天地至大欲爲狂暴尚不能乆况
　於凡人執滯言教而爲卒暴不能虚忘漸
　致造極欲求了悟其可得乎
故從事於道者
　䟽從者順也虚極至道沖用無方在物則
　通未嘗凝滯故凡人欲體斯妙道而順
　者不當有所執滯爾故云從事於道
道者同於道
　䟽順同於道之人故謂之道者謂能順事
　於道則不凝滯悟了言教一無封執可與
　道同故云同於道爾
德者同於德
　䟽德者道用之名也謂其功用被物物有
　所得故謂之德爾謂體悟之人順事於道
　豈唯自能了出抑亦功濟蒼生蒼生被其
　德德者忘其功凡所施爲同於道用故云
　德者同於德爾
失者同於失
　䟽失者謂執滯言教而失道也夫言教者
　道理之筌蹄也有筌蹄者乃得魚兔今滯
　守筌蹄則失魚兔矣執滯言教則失妙理
　矣失理則無由得道是自同於失也故云
　失者同於失
同於道者道亦得之同於德者德亦得之同
於失者失亦得之
　䟽此明氣同則應也故虎嘯風生鶴鳴子
　和性殊則肝膽楚越道合則夷夏同人以
　類相從物無違者故同道則道應同失則
　失來猶方諸挹月而水流陽燧照日而火
　就爾故云同於道者道亦得之
信不足有不信
　䟽言人之所以不能體了證理忘言謂於
　信悟不足而生惑滯旣生惑滯則執言求
　悟執言求悟則却生迷倒是有不信應之
　也故云有不信也
　　　跂者不立章第二十四(前章明理契/言忘執滯則)
　　　(同於失者此章明自見自是矜伐故/物或惡之首兩句舉喻示難求次四)
　　　(句明雖求亦不得其於道下/將申戒勸令有道之人不處)
跂者不立跨者不行
　䟽跂舉踵而望也跨以跨挾物也此舉喻
　也夫延頸舉踵欲求遠望翹跂則危故不
　可立以跨挾物物必爲礙必不可行亦如
　衆生自見自是等也故跂者不立跨則不
　行自見則不明自是則不彰斷可知矣
自見者不明
　䟽夫自見之人失於殷鑒露才揚己欲以
　自明殊不知動則見尤物無與者己之事
　業終於昩然故云自見者不明
自是者不彰
　䟽言人不能曲全而自以爲是且欲大誇
　諸己而以出衆爲心求彰名迹以自光大
　直爲怨府人所不堪衆毁日聞故難彰著
　故云自是者不彰
自伐者無功
　䟽夫謙者德之柄讓者禮之文苟失斯道
　無從而可况自專固伐取欲以求功不讓
　則爭功斯濫矣故云自伐者無功
自矜者不長
　䟽盛德若愚昔賢通議矜衒名器醜行則
　多人所鄙薄坐招嗤誚自矜雖欲求益胥
　怨物不推長故云自矜不長
其於道也曰餘食贅行
　䟽餘食者殘餘之食贅行者疣贅之行也
　殘餘食之穢疣贅身之病以此自見自是
　等行其於道而論之如殘餘疣贅人所共
　惡也謂之贅行者爲自見自是等爲德行
　之疣贅故云贅行春秋曰人將不食吾餘
　莊子曰附疣懸贅出乎形而侈於性
物或惡之故有道者不處
　䟽此自見自是等旣若餘食贅行凡物尚
　或惡之而不爲故有道之君子不處身於
　此事矣
　　　有物混成章第二十五(前章明自見/自是於道爲)
　　　(餘食贅行末云有道不處此章明曰/大三逝贊道乃先天混成終令法道)
　　　(自然首標有物混成六句將明妙本/之絶趣物被其功次云吾不知下六)
　　　(句欲表强名之由緒名亦不可得故/道下六句示知四大之生育申戒人)
　　　(君之法下至終篇教以/法道自然無爲清淨耳)
有物混成先天地生
　䟽有物者妙物也即虚極妙本也將欲申
　明强名所由不可即此道故云有物爾言
　此妙物混然而成含孕衆象尋其生化乃
　在天地之先故云先天地生爾
寂兮寥兮獨立而不改周行而不殆
　䟽寂寥者嘆有物之體寂寥虚靜妙本湛
　然故獨立而不移改物感必應應用無心
　遍於群有故周行而不危殆
可以爲天下母
　䟽妙本生化遍於群有群有之物無非匠
　成萬物彼其茂養之德故可以爲天下母
　爾母以茂養爲義也
吾不知其名字之曰道强爲之名曰大
　䟽字者表其德名者定其體老君云妙本
　生化沖用莫窮寂寥虚靜不可定其形狀
　先天地生難以言其氏族故吾不知其名
　但見其大通於物將欲表其本然之德故
　字之曰道見其包含無外將欲定其至無
　之體故强名曰大凡物先名而後字者以
　其自小而成大以道先字而後名者是以
　從本而降迹爾
大曰逝逝曰遠遠曰返
　䟽夫滯於一方者非天下之至通也故天
　職生覆而不能形載地職形載而不能生
　覆唯妙本之用用無定方雖則强名曰大
　而復不離於大自大而求之則逝而往矣
　自往而求之則遠不及矣自遠而求之則
　復返在人身心故曰遠曰返莊子曰夫道
　於大不終於細不遺
故道大天大地大王亦大
　䟽因强名曰大而舉所以次大者故天能
　顚玄在上垂覆萬物地能寧靜於下厚載
　萬物王能清靜無爲而化萬物此三大也
　吾道一以貫之矣
域中有四大而王居其一焉
　䟽域中者限域也今玄域中之大道不只
　在域中若云約所見而言則天地自爲限
　域道亦不在域中矣夫惟寄語以申玄理
　亦不必曲生異義存文以防疑難衆説皆
　未盡通今明域者名也以名爲體以爲物
　無名外之體故曰域中若舉道則道在其
　中矣舉天名則天無遺體矣故云域中即
　有名之中有此四大云而王居一者王爲
　人靈之首有道則萬物被其德無道則天
　地蒙其害故特標而王居一欲令法道自
　然
人法地地法天天法道道法自然
　䟽人謂王者也所以云人者謂人能法天
　地生成法道清靜則天下歸往是以爲王
　若不然則物無所歸往故稱人以戒爾爲
　王者當法地安靜因其安靜又當法天生
　化功被物矣又當法道清靜無爲忘功於
　物令物自化人君能爾即合道法自然言
　道之爲法自然非復倣自然也若如惑者
　之難以道法效於自然是則域中有五大
　非四大也又引西昇經云虚無生自然自
　然生道則以道爲虚無之孫自然之子妄
　生先後之義以定尊卑之目塞源拔本倒
　置何深且嘗試論曰虚無者妙本之體體
　非有物故曰虚無自然者妙本之性性非
　造作故曰自然道者妙本之功用所謂强
　名無非通生故謂之道幻體用名即謂之
　虚無自然道爾尋其所以即一妙本復何
　所相倣法乎則知惑者之難不詣夫玄鍵
　矣
　　　重爲輕根章第二十六(前章舉域中/稱大終令法)
　　　(道自然此章明重靜爲君以戒身輕/天下首兩句標宗以示義次兩句舉)
　　　(喻以即明又四句傷人君之/失道末兩句述輕躁以爲戒)
重爲輕根靜爲躁君
　䟽根本也草木花葉之花葉輕花葉禀根
　蒂而生則根蒂躁旣重爲本故曰重爲輕
　根夫重則靜輕則躁躁則靜輕者根則靜
　爲躁者君矣是知重有制輕之功靜有持
　躁之力故權重則屬鼻之纊斯舉心靜則
　朵頤之求自息
是以君子終日行不離輜重
　䟽君子者謂人主也言其志可以君人子
　物故云君子輜屏車也重者是輕者原也
　此舉喻也言人君常守重靜猶如所爲之
　不離輜重行者若失輜重則無所取給必
　遭凍餒人君若好輕躁則臣下離散必生
　禍患故云終日行不離輜重
雖有榮觀燕處超然
　䟽夫人君好重靜則百姓不煩勞若登高
　臺泛深池撞鐘舞女以爲榮觀則人力凋
　盡亂亡斯作故戒云雖有榮觀當須燕爾
　安處超然遠離而不顧也
奈何萬乗之主而以身輕天下
　䟽天子提封百萬井出賦六十四萬井出
　戎馬百萬匹兵車萬乗故云萬乗之主奈
　何者傷嘆之辭也天下者大寳之位也夫
　萬乗之主四海必同當令子孫千億本枝
　百代善建則無爲偃化善抱則有截歸仁
　奈何承此重器耽樂是從以身充欲淪胥
　以敗是以一身之欲而輕大寳之位甚可
　傷嘆故曰奈何
輕則失臣躁則失君
　䟽夫君多輕易必煩擾煩擾則人散誰與
　爲臣故云輕則失臣此戒人君也爲人臣
　者當量能受爵無速官謗若矯迹干禄飾
　詐祈榮躁求若斯禍敗尋至坐招竄殛焉
　得事君故云躁則失君此申戒人臣也


唐玄宗御製道德眞經䟽卷之三









唐玄宗御製道德眞經䟽卷之四效四
　　　善行無轍迹章第二十七(前章明重/靜爲君以)
　　　(戒身輕天下此章明行言無滯欲令/常善救人守重靜理在無爲善行言)
　　　(貴乎忘遺首標五善之行次明善救/之慈故善下暢兼忘之訓雖知下結)
　　　(妙要之/㫖爾)
善行無轍迹
　䟽此明法性清淨也行謂修行也法性清
　淨是曰重玄雖藉勤行必須無著次來次
　滅雖行無行相與道合故云善行能如此
　則空有一齊境心俱淨欲求轍迹不亦難
　乎故云善行無轍迹
善言無瑕謫
　䟽此明善行之人不滯言教也瑕病也謫
　責也言謂教也夫善行無迹則能了言教
　不爲執滯於言忘言是善言也能如此遺
　象存意理照言忘於彼言教一無病責故
　云善言無瑕謫
善計者不用籌算
　䟽此明言教無滯則不異門也夫執言滯
　行辯是與非適令巧曆亦不能計若能了
　諸法皆方便門究竟清淨不生他見則無
　勞籌策算數自能深入一乗善計若斯何
　勞籌算故云善計者不用籌算
善閉者無關楗而不可開
　䟽云此明不計異門則欲心自閉也横曰
　關竪曰楗夫善行善閉不耽不滯則心服
　清淨境塵不起故云善閉雖無關楗其可
　開乎故云善閉無關楗而不可開
善結者無繩約而不可解
　䟽此明善閉之人心與道合也結繫也繩
　索也約束也解散也夫坐忘遺照深契道
　源於諸法中盡能不滯繫心於此故云善
　結夫用繩約者繩散則約解以道結者心
　靜則道冥適使萬緣盡興終能一無所染
　雖無繩索約束豈可解而散乎故云善結
　無繩約而不可解
是以聖人常善救人故無棄人
　䟽是以者引下以明上也言聖人心雖凝
　寂教則流通故常用善能以救人必令釋
　然而達解大慈平等無所偏隔凡是於人
　盡皆善誘故云常善救人故無棄人
常善救物故無棄物
　䟽物者通有識無識也救人善教故不棄
　人救物善心亦無棄物令動植咸遂無有
　夭傷者故云常善救物故無棄物
是謂襲明
　䟽襲密用也明了悟之善行救人在於忘
　遣若滯教矜有轍迹必存故雖常救人終
　使慧心無滯如此密用則悟了故云是謂
　襲明
故善人者不善人之師
　䟽師法也夫善人者離諸愛染則心清淨
　於法無滯則教圓通取喻於水物來斯鑒
　所鑒者則形而有象能鑒者見象而無心
　善人正慧若斯故可爲不善人之師法也
不善人善人之資
　䟽資取也夫火有炎寒者附之聞道勤行
　必資宗匠旣説先生之善須伏弟子之勞
　則不善之人善人可取以役使爾
不貴其師不愛其資雖知大迷是爲要妙
　䟽夫初地進修兩存學相未能忘教故貴
　愛師資若能了其行門則學無所學師資
　之名旣去貴愛之字不存然此章大宗教
　之忘遣語以漸頓不無階級論其造極是
　法都空故前舉爲師爲資示進修之路後
　云不貴不愛導悟證之門則明所以貴師
　爲存學相學相旣空自無所貴所以愛資
　爲存教相於教兼忘故不愛資相忘江湖
　自無濡沬乍聞斯道凡俗不悟執學滯教
　則必以爲大迷故老君格量云雖知凡俗
　以爲大迷於道而論是謂要妙也
　　　知其雄章第二十八(前章明行言不/執常善所以救)
　　　(人此章明雌辱爲行常德於焉復樸/首標知雄等三段明修行則漸造於)
　　　(極次云樸散下兩句示造極則必有/成終云大制一句論聖功之御用以)
　　　(結成其/深旨)
知其雄守其雌爲天下谿
　䟽知辨識也雄剛躁也雌柔靜也夫物貴
　全和法求中道雄則過亢雌則卑弱俱未
　適中於善行必當緣篤以爲經故知其雄
　躁則當守其雌靜守其雌靜亦當知其雄
　躁知雄守雌則可知雄守雄則敗敗則妨
　行故特戒守雌柔能守雌柔是謂謙德物
　所歸往如水歸谿矣爾雅曰水注川曰谿
爲天下谿常德不離復歸於嬰兒
　䟽知雄守雌是爲善行物所歸往爲天下
　谿能如此者則眞常之德曾不離散常德
　不散即是全和全和之人少私寡欲泊然
　未兆乃如嬰兒故云復歸於嬰兒也
知其白守其黑爲天下式
　䟽白昭明也黑暗昩也式法也夫能守雌
　靜則德行昭明德雖昭明不以矜物當如
　暗昩自守淳和能如此則可爲天下之法
　式矣
爲天下式常德不忒復歸於無極
　䟽忒差忒也極窮極也知白守黑是謂德
　全德全之人可爲天下法式則眞常之道
　隨應而用應無差忒用亦不窮故云復歸
　於無極
知其榮守其辱爲天下谷
　䟽榮尊榮也辱卑辱也夫爲天下法式則
　其德尊榮德雖尊榮常守卑辱以和爲量
　無不含容如彼空谷物來斯應故云爲天
　下谷
爲天下谷常德乃足復歸於樸
　䟽樸道也虚受應物如彼谷神眞常之德
　是乃圓足足則復歸於樸爾夫道爲德體
　德爲道用語其用則云常德乃足論其體
　則云復歸於樸歸樸則妙本清淨常德則
　應用無窮非天下之至通其孰能與於此
　者
樸散則爲器聖人用之則爲官長
䟽器形器也自知雄已下論修性反德則
　復歸於道此云樸散爲器者明德全合道
　即能應用應用迹粗涉於形器故云樸散
　則爲器也旣涉形器其材用必有精麤故
　凡人用之適能獨全淳樸聖人弘濟則爲
　群材之官長爾
故大制不割
　䟽此明聖人用道也夫聖人德全大制群
　有法乾坤之施灑雨露之恩各暢其和不
　知其力令動植之物咸遂生成曾不割傷
　以爲己用故云大制不割
　　　將欲取天下章第二十九(前章明雌/辱爲行常)
　　　(德必歸於樸此章明矜執則失神器/故不可爲首標將欲下六句明寳位)
　　　(之有所在以戒奸亂之臣執者失之/一句示曆數之不于常將警昏淫之)
　　　(主故物下辯物倚伏之數是/以聖人下戒人君甚泰之尤)
將欲取天下而爲之吾見其不得已
　䟽天下者大寳之位也夫皇天命帝大制
　群生必待曆數在躬然後君臨萬宇而奸
　亂之賊凶暴之夫將欲以力取天下而爲
　之主旣誅夷之不暇何天禄之可望故老
　君戒云吾見其如此之人必不得所爲之
　事已語助也
天下神器不可爲也爲者敗之
　䟽天下大寳之位所以不可力爲也者爲
　是天地神明之器將以永終聖德之君而
　令流布愷悌之化豈使凶暴之夫力爲而
　得毒螫天下乎是知必不可爲爲亦必敗
　此戒奸亂之賊臣也
執者失之
　䟽人君者或撥亂反正或繼體守文皆將
　昭德塞違恤隱求瘼若執有斯位凌虐神
　主坐令國亂無象遂使天道禍淫神怒人
　怨是生灾濔亂離斯作誰奉爲君當失斯
　位矣此戒帝王也
故物或行或隨或呴或吹或强或羸或載或
隳
　䟽此明凡物不常事亦倚伏也呴暖氣也
　吹寒氣也强壯也羸弱也載事也隳壞也
　且夫爲之則敗執之則失亦如凡物或行
　之於前或隨之於後或呴之使暖或吹之
　使寒或有扶持使强或抑損之令弱或有
　引而載事或推之而隳壞且同糾纏不可
　凖繩唯當以欲從人方可樂推而不厭爾
是以聖人去甚去奢去泰
　䟽是以理天下之聖人睹行隨之不常知
　矜執之必失故約己檢身割貪制欲去造
　作之甚者去服玩之奢者去情欲之泰者
　論名數且爲三目徵其實乃同其一條甚
　奢泰者皆過分爾
　　　以道佐人主章第三十(前章明矜執/則失是以去)
　　　(甚去奢去泰此章明兵强好還不可/果其矜伐首云以道戒臣不以兵爲)
　　　(輔佐師之所處下明好兵則必致不/祥故善者下示不得已而方用物壯)
　　　(下結恃强/而必敗)
以道佐人主者不以兵强天下其事好還
　䟽以用也佐輔也還報也言爲人臣者當
　用道化無爲輔佐人主致君堯舜是曰股
　肱舞干羽於兩階修文德於四海令執大
　象而天下往太階平而寰宇清若震耀戈
　甲之威窮黷侵伐之事亢兵以加彼彼必
　應之其事旣好還報則勝負之事誰能預
　尅
師之所處荆棘生焉大軍之後必有凶年
　䟽師軍旅也又易曰師衆也夫興師動衆
　則人勞於役行賫居送則妨功害農農事
　不修故生荆棘大軍之後積費旣多和氣
　致祥兵氣感害水旱相繼稼穡不生故必
　有凶荒之年以報窮兵之怨爾
故善者果而已不敢以取强
　䟽春秋曰殺敵曰果今明殺敵者令不相
　侵止其爲暴是知殺敵爲果即止敵也老
　君曰凡事不得已而欲用兵用兵之善但
　求止殺令不爲寇必不以衆暴寡凌人取
　强取强則事好還報是以戒令不敢故云
　不敢以取强
果而勿矜果而勿伐果而勿驕
　䟽夫用兵之善果於止敵止敵自矜未名
　善勝故雖止敵愼勿矜誇矜誇則傷於取
　功故雖果於止敵戒云勿伐其功伐取其
　功是則自爲驕泰驕泰則樂殺故敗不旋
　踵此爲炯戒可不愼乎
果而不得已是果而勿强
　䟽夫果於止敵者非好勝而凌人也但前
　敵來侵事不得已敢去果而不得已已止
　也用兵應敵是非求勝能如此者勝不恃
　强故云果而勿强
物壯則老是謂不道不道早已
　䟽凡物壯極則老兵强極則敗故兵之恃
　强猶物之用壯物用壯適足以速其衰老
　兵恃强則不可全其善勝兹二事者是謂
　不合於道賢臣明主知其不合於道當須
　早止不爲故云不道早已已止也
　　　夫佳兵章第三十一(前章明强兵好/還不可果其矜)
　　　(伐此章明佳兵物或惡之不得已而/用之首則陳戒不祥明有道者不處)
　　　(次云勝而不美示樂殺之爲非吉事/下舉喻以明結以喪禮處之所以表)
　　　(非樂/戰)
夫佳兵者不祥之器
　䟽佳好也兵者韜略之屬也祥善也器材
　器也君子進德修業必愼厥初藏器於身
　俟時而動當遊心道德之囿閲思墳詰之
　林使光昭令名開濟成務而乃有以兵謀
　韜略爲好者也夫謀略之設以正爲奇謀
　兵鈐之書先聲後實皆在乎攻戰殺伐故
　爲不善之材器爾
物或惡之故有道者不處
　䟽畜德於身是爲能事旣爲不祥之器是
　以凡物尚或惡之况有道君子焉肯處身
　於此故云有道者不處
君子居則貴左用兵則貴右
　䟽左陽也右陰也陽好生陰好殺好生故
　平居所貴好殺故用兵所貴
兵者不祥之器非君子之器
　䟽上文云佳兵者不祥之器所以明用兵
　則尚右而好殺有道者故不處之此云兵
　者不祥之器對結上文明非君子之器君
　子以道德爲材器故無不利爾
不得已而用之恬淡爲上
　䟽夫文德者理化之器兵謀者蓋其輔助
　也故文則經緯天地武則克定禍亂雖天
　生五材廢一不可而武功之用定節制宜
　是知用之有本末行之有逆順皆在乎事
　不得已而後應之謂四夷來侵王師薄伐
　所當示之以恩惠綏之以道德旣同蚊蚋
　之螫故無憑怒之心推此而言以恬淡爲
　上也
勝而不美而美之者是樂殺人
　䟽夫不能以德懷來而用兵求戰勝故雖
　克勝猶必多德薄不以爲美夫勝必殺故
　以勝爲美者是好樂殺也
夫樂殺人者不可得志於天下
　䟽夫天地好生物皆含養仁人者當順天
　德以全濟爲務焉可苟逞詐力以快貪殘
　之人人必不附欲求得志不亦難乎故好
　樂殺人即不可得志於天下矣
吉事尚左凶事尚右
　䟽左陽而生則吉故吉事尚左右陰而殺
　則凶故凶事尚右禮記檀弓曰夫子與門
　人立拱而尚右二三子亦尚右夫子曰二
　三子之嗜學也我則有姊之喪故也二三
　子復尚左
偏將軍處左上將軍處右言以喪禮處之
　䟽上將主軍則專殺故處右偏將爲副不
　專殺故處左今左尊而右卑上將軍却居
　右者言用兵之道同於喪禮尚右今上將
　軍居右是以喪禮處置之爾
殺人衆多以悲哀泣之
　䟽夫戰而求勝必殺人衆多勝而不美故
　悲哀傷泣夫人惟邦本本固邦寧今交戰
　殺之故仁心惻隱爲之哀泣不亦宜乎
戰勝則以喪禮處之
　䟽夫戰而獲勝勝則受爵武功居右是非
　吉位故云喪禮處之但以戰爲不祥之器
　爾亦何必服縗扶杖然後稱之爲喪禮乎
　諸注此義者皆云古有斯禮尋閲墳典旣
　無所據今所未安故不録也又引秦伯向
　師而哭者此乃哀敗非戰勝也
　　　道常无名章第三十二(前章明佳兵/不祥故有道)
　　　(不處此章明侯王守道則萬物自賓/首標無名將以明道次舉守道而能)
　　　(降瑞始制下廣其制/用譬道下將示結成)
道常無名
　䟽應用不窮唯感所適道之常也常在應
　用其應非一故於常無名故云道常無名
樸雖小天下不敢臣
　䟽樸妙本也語其通生則謂之道論其精
　一則謂之樸故云小爾而應用匠成通生
　一切則至大也故無敢以道爲臣者爾
侯王若能守萬物將自賓
　䟽言侯王若能抱守妙本精一無爲無事
　則入埏仰化四海歸仁沐德飲和將自賓
　伏矣
天地相合以降甘露
　䟽侯王守道以致和平則無凌濔灾害地
　平天成二氣交泰以相和合降灑甘露善
　瑞侯王也
人莫之令而自均
　䟽莫無也天降甘露惠施無心人無命令
　自均若一亦如王侯稱物平施無偏無黨
　旣惠化而大同自東自西亦何思而不服
　又解云言侯王守道以致善瑞則人自和
　平無煩命令自然均一爾
始制有名名亦旣有
　䟽制御也有名者天下有名之物也旣盡
　也言侯王抱守精一則天降善瑞惠化無
　心均平若一如此始能制御有名之物物
　歸有道故有名之物亦盡爲侯王所有矣
夫亦將知止知止所以不殆
　䟽殆危殆也侯王守道而化萬物當自賓
　服則夫有名之物亦將知依止於侯王能
　依止有道之君所以無危殆之事矣故云
　知止所以不殆
　譬道之在天下猶川谷之與江海
　䟽此結侯王守道則天必應之故云譬有
　道之君在理天下陶以仁德則自致太平
　和氣感天天瑞必應猶川谷之水而與江
　海通流爾
　　　知人章第三十三(前章明侯王守道/則萬物自賓此章)
　　　(明所以賓服有道之君皆由自知自/勝自知則明了自勝則全强結以死)
　　　(而不亡戒令/不違天理爾)
知人者智自知者明
　䟽知識察也夫心與境合是以生知生知
　之心識察前事是名知法言人役心生智
　知前人之美惡者則俗謂之智爾若反照
　内察無聽以心了心觀心不生知法能如
　此者是謂明了故云知人者智自知者明
勝人者有力自勝者强
　䟽勝人者謂以權勢制勝於人如此之人
　適可謂之有力爾自勝者自能制勝其心
　使心柔弱柔弱之道物不能加故可全其
　强爾故下經云守柔曰强又曰柔勝强故
　曰自勝者强
知足者富强行者有志
　䟽知足在心心若知足則無貪求雖簞食
　瓢飲傲然自足可謂富矣强勉力行曾不
　懈怠自知自勝終乆不渝可謂有志節矣
不失其所者乆
　䟽知足强力等行人所常行若不失其所
　恒即是乆能行道者矣又解動不失所者
　則可以長乆
死而不亡者壽
　䟽死者分理之終亡者夭枉之數壽者一
　期之盡言委順得常不失天理頽然任化
　而去者得一期之盡可謂壽矣若不鞭其
　後則生理不全單豹有嬰兒之色張毅有
　豐高之貴不終天理焉得謂之壽乎故莊
　子曰天下莫壽於殤子而彭祖爲夭
　　　大道汎兮章第三十四(前章明賓服/有道之君由)
　　　(能自勝此章明能成光大之業皆爲/法道忘功首標大道汎兮示左右略)
　　　(無封畛次云功成不有明小大難與/爲名是以聖人下舉聖人不貴其身)
　　　(以成光/大之業)
大道汎兮其可左右
　䟽汎兮者無繫之貌也言道之爲物非陰
　非陽非柔非剛汎然無繫能應衆象可左
　可右無所偏名故莊子曰夫道未始有封
萬物恃之以生而不辭功成不名有
　䟽言天地萬物皆恃賴大道通生之功以
　全其生理而大道化生妙本無心雖則物
　恃以生而道不辭以爲勞倦又解云物不
　辭謝於道爾功者生成之功也言大道生
　物之功備成而不以其物爲己之有又解
　云道之生物德備功成其功雖成曾不名
　有言忘功也
愛養萬物而不爲主常無欲可名於小
　䟽此聲解義也云可名於小者言不可名
　小爾夫道生萬物愛養熟成而不爲主宰
　於彼萬物常無欲心豈是道之狹小邪故
　云可名於小者言不可名小爾
萬物歸之不爲主可名於大
　䟽萬物歸之者歸道生成之功也言萬物
　歸道道不爲主有此萬物棄而不收豈是
　道不廣大故云可名於大爾言不可名大
　道爾旣云可左可右所以非小非大非小
　非大固難與爲名注云有萬不同者莊子
　又也
是以聖人終不爲大故能成其大
　䟽言理天下之聖人布德施惠淳風偃化
　物遂生成法道忘功不自爲尊大故能成
　其光大之業爾


唐玄宗御製道徳眞經䟽卷之四











唐玄宗御製道德眞經䟽卷之五效五
　　　執大象章第三十五(前章明道可左/右則物被愛養)
　　　(之功此章明王能用道則人歸平泰/之化首標執象以明歸往之義次云)
　　　(樂餌舉喻歸往之由道之出口下申/明無爲不言之教以勸人君之用道)
　　　(爾)
執大象天下往
　䟽執持也大象道也此言人君執持大道
　以理天下無爲無事物遂其生候日觀風
　皆歸有道故云天下往
往而不害安平泰
　䟽言天下四方之人慕化而往帝王以道
　撫綏而不傷害之則安於太平矣平者言
　政教之和平也太者功業之光大也
樂與餌過客止
　䟽樂音樂也餌飲食也此舉喻也言人君
　執大象而天下之人歸往亦如人家有音
　樂飲食則行過之客皆爲之留止
道之出口淡乎其無味
　䟽道之出口者言人君約道德清淨之法
　以爲不言無爲之教者初出於口淡然無
　味豈如俗中有親譽畏侮等以爲滋味乎
道之不足見聽之不足聞用之不可旣
　䟽旣盡也道化無爲淡然平正旣不爲察
　察之苛酷亦無滋彰之法令故視不足見
　聽不足聞而歳計有余淳風和暢動植咸
　遂其物光亨故用不可盡也
　　　將欲歙之章第三十六(前章明能行/道化人人所)
　　　(歸往此章明道或用權國之利器歸/往則歸於平泰利器則不可示人初)
　　　(標歙張之權次示柔弱之行終/結淵魚之喻以明權道之微)
將欲歙之必固張之將欲弱之必固强之將
欲廢之必固興之將欲奪之必固與之
　䟽歙斂也此明聖人用權道以攝化衆生
　也夫人旣有鈍根利根故教有權有實聖
　人欲量衆生根性故以權實覆却相明利
　根衆生見善則遷有過則改略示方便則
　深達根源鈍根衆生惑滯滋乆自非以權
　攝化不可令其歸往故將歙斂其情欲者
　則先開張極其侈心令自困於愛欲即當
　自歙斂矣强弱等義亦復如是推而行之
　無不信矣乍聞斯語以爲非道德之意深
　達玄極然後明權實之由故注云君子行
　權貴於合義小人用之以爲詐譎下文又
　云不可示人者正以權道之難故爾
是謂微明
　䟽權道攝化其理其微而校其所由效則
　明著故云是謂微明柔
弱勝剛强
　䟽易云巽以行權欲明巽順謙卑則可以
　行於權道故欲歙先與之張欲弱先與之
　强而卒令其歙弱者是柔弱之道能制勝
　於剛强也故云柔弱勝剛强
魚不可脱於淵國之利器不可以示人
　䟽脱失也利器權道也夫魚之在水猶人
　主秉權魚失水則爲人所擒權道假示非
　其人則爲小人所竊弄而爲詐譎矣
　　　道常無爲章第三十七(前章明道或/用權示以歙)
　　　(張之術此章明權必合義將鎭無名/之樸故道常無爲侯王守之而自化)
　　　(樸不欲天下以靜而自清老君因言/以明無言説教而欲遺教故演暢此)
　　　(章於上經之末將寄/兼忘於玄悟之人爾)
　道常無爲而無不爲
　䟽道性清淨妙本湛然故常無爲也萬物
　恃賴而生成有感而必應故無不爲也夫
　有爲者則有所不爲也故無爲者則無所
　不爲也
侯王若能守萬物將自化
　䟽侯王若能守道清淨無爲無事則萬物
　將自感化君之善教而淳樸矣
化而欲作吾將鎭之以無名之樸
　䟽無名之樸道也欲作者欲動作有爲也
　吾者王侯自稱也言人禀承善教以化君
　德無爲清靜矣而復欲動作有爲者吾則
　將以無名之樸而鎭靜之令其清靜不欲
　動作也
無名之樸亦將不欲
　䟽上言凡人欲動作有爲人君則將無名
　之樸而鎭靜之今言於彼無名之樸亦將
　不欲者若執無名還將有迹令此衆生尋
　迹喪本復入有爲則與彼欲心等無差别
　故初用無名之樸以鎭靜蒼生欲心蒼生
　欲心旣除聖人無名亦捨喻如藥以理病
　病愈而忘藥舟以濟水水濟而遺舟若水
　已濟而仍守舟病已除而復嘗藥豈唯不
　達彼岸亦復更生患累矣
不欲以靜天下將自正
　䟽夫無名之樸旣將不欲不欲之欲於此
　亦忘則泊然清靜是名了出君無爲而上
　理人遂性而下化不煩教令而天下自正
　平故云天下將自正也
　　　上德不德章第三十八(此章首標道/用之名將明)
　　　(德全之化德全則淳樸不散代無濡/沫之迹道廢則仁義遂行俗有澆漓)
　　　(之弊將欲變而更化以令求復其初/故先述上德之無爲次述仁義之流)
　　　(遁結以去華居實/使其復樸還淳)
上德不德是以有德
　䟽上者舉時也德者辯用也謂上古淳樸
　無爲而理體道之主任物自然是上古之
　淳德故云上德至德潜運人無能名故云
　不德而淳風和暢物遂生成德用常全故
　云有德注云物得以生之謂德者莊子雜
　篇之文
下德不失德是以無德
　䟽此言淳風漸散德亦下衰故聖人美無
　爲之風而百姓尚無爲之迹尚迹爲劣故
　云下德迹著則有德可稱故云不失稱德
　不失則
　迹涉矜有矜有之弊淳樸不全故
　云是以無德
上德無爲而無以爲
　䟽此覆釋上德也夫上德潜運無爲而理
　淳樸不散故無名迹今言上德無爲者但
　含孕淳樸適自無爲非知無爲之美而爲
　此無爲故云而無以爲豈惟無迹可矜抑

　亦無心自化故注云此心迹俱無爲矣
下德爲之而有以爲
　䟽此覆釋下德也下德爲之者爲心美無
　爲之化而爲此無爲故云爲之語心雖欲
　無爲論迹即涉矜有故云而有以爲言下
　德之爲有所以爲也故注云心無爲而迹
　有爲爾
上仁爲之而無以爲
　䟽此下明道廢則仁義遂行言上仁者謂
　以仁爲上他皆效此仁者兼愛之名大道
　之行物無私惠淳風漸散兼愛遂存今明
　所以爲兼愛之仁故云上仁爲之行仁而
　忘仁雖有施而不求報兼愛則難遍終是
　小惠未孚是以語心常爲有事故云爲之
　論迹即近無爲故云而無以爲注云此則
　心有爲而迹無爲也
上義爲之而有以爲
　䟽義者宜也謂裁制斷割令物得宜夫淳
　樸已殘是非斯起將欲裁非就是令得所
　宜故云上義爲之謂心欲裁非就是有所
　以而爲故云而有以爲注云此則心迹俱
　有爲也
上禮爲之而莫之應則攘臂而仍之
　䟽禮履也謂可履而行之也莊子曰以禮
　爲翼所以行於世也失制禮者所以救衰
　弊也故禮經三百威儀三千曲爲之防而
　事爲之制淳源一失衆務爭馳且存檢外
　之迹非曰由中之數故揖讓崇其禮文玉
　帛昭其報施往而不來非禮來而不往亦
　非禮今上禮爲之往而莫應則攘臂而怒
　以相仍之故云攘臂以仍之
故失道而後德失德而後仁失仁而後義失
義而後禮
　䟽此却明致弊之由也失道者夫上德也
　上德合道故云失道爾上經云大道廢有
　仁義莊子曰道隱於小成道無不存而此
　云失者約人而言爾故時淳則大道公行
　俗澆則小成遂作小成作而大道隱仁義
　行而至德衰此則世俗澆漓之殊聖人適
　時之務淳樸漸散則失道而後德德又下
　衰則失德而後仁兼愛迹存則失仁而後
　義裁非不足則失義而後禮且論禮於淳
　樸之世非狂則悖忘禮於澆漓之旦非愚
　則誣是故聖人救世之心未嘗有異而夷
　險之迹不得一爾
夫禮者忠信之薄而亂之首也
　䟽夫者發語之端也言末代聖人行於禮
　教者由救忠信之衰薄爾若使人懷忠信
　復奚假於禮法乎而亂之首者以禮防亂
　則但可爲治亂之首爾而非道德之化也
前識者道之華而愚之始
　䟽前識者制禮之人也謂之前識者言在
　人性識之前而制此檢外之禮道順人性
　禮存外迹以之比道乖失質素所以爲道
　之華也而愚之始者夫禮以靜亂因亂救
　之貴在協和歸乎淳樸而世之行禮者不
　務由衷之性唯務形外之飾敬愛不足幣
　帛有餘非達觀所存誠爲愚者之首故云
　而愚之始也
是以大丈夫處其厚不處其薄居其實不居
其華
　䟽大丈夫者有道之君子即前上德之君
　也道德無爲謂之厚實禮義有爲謂之薄
　華言聖人先道德之化故云處厚處實後
　禮義之教故云不居華薄
故去彼取此
　䟽彼謂禮義也此謂道德也聖人去禮義
　之浮華取道德之厚實故云去彼取此確
　論聖人百慮同歸二際俱泯豈有彼此而
　去取耶設教引凡論之爾
　　　昔之得一章第三十九(前章明上德/下禮淳漓不)
　　　(同故舉丈夫去取之行示物向方此/章明物得道用而成履道則存矜之)
　　　(則喪故叙侯王謙/卑之德以爲誡首)
昔之得一者
　䟽昔往古也一者沖和之氣也稱爲一者
　以其與物合同古今不二是謂之一故易
　繫辭曰一陰一陽之謂道蓋明道氣在陰
　與陰合一在陽與陽合一爾言昔得者將
　明原始要終抑末歸本故引昔得以證今
　得得一之數略於下文
天得一以清
　䟽氣象之大者莫大乎乾元故先標之爲
　得一之首純陽之氣由得一故能穹窿廣
　覆資始萬物爾
地得一以寧
　䟽形質之大者莫大乎坤儀純陰之質由
　得一故故能磐礴厚載資生萬物爾
神得一以靈
　䟽神者妙萬物以爲言由得一故故能通
　變無方不可形詰爾
谷得一以盈
　䟽水注川爲溪注溪爲谷言谷得一故能
　泉源流潤盈滿不竭爾
萬物得一以生
　䟽物者通該動植有識無情總謂之物得
　沖氣故故能生成運動而不歇滅
侯王得一以爲天下正
　䟽侯王人主也侯者五等之爵王者萬乗
　之主言侯王得一故能永有天下無思不
　服而爲天下正平也本或作貞字者貞即
　正也
其致之
　䟽此總釋前義而生後文致得也言天之
　清澄地之寧靜神之靈變谷之盈滿物之
　生成侯王之正平者何以致其然耶皆得
　道之妙用爾此明得道之爲益下文明失
　道之爲損爾
天無以清將恐裂
　䟽無以者致誠之辭以用也夫矜存者喪
　執得者失言天得道用以致清浮若不守
　道沖和而但矜用其清將恐至於破裂不
　成象也
地無以寧將恐發
　䟽言地得道用而致寧靜當須忘其寧靜
　若矜用其寧將恐至於發泄不成形也
神無以靈將恐歇
　䟽言神得道用而能靈變無方當須忘其
　精靈若矜用其靈將恐至於歇絶不能妙
　用也
谷無以盈將恐竭
　䟽言萬物谷得道用而能虚受當須盈滿
　若矜用盈滿將恐至於枯竭不能流潤也
萬物無以生將恐滅
　䟽言萬物得道用而能生成當須
　忘其生若矜而有之將恐至於死
　滅不爲生靈也
侯王無以貴高將恐蹶
　䟽蹶顚僕也言侯王得道之用而能爲天
　下之主當須忘其尊崇謙以自牧若矜其
　尊貴將恐至於顚僕不能正定天下也注
　云聖教垂代本爲生靈雖遠舉天地之清
　寧而會歸侯王守雌用道也書云天生萬
　物唯人爲靈元后作人父母是知聖教所
　屬在乎一人雖始誡天地使忘清寧之功
　終誡侯王無矜化育之德用謙之道具如
　下文
故貴以賤爲本高以下爲基
　䟽貴高斥侯王賤下謂黎庶言侯王因黎
　庶而得貴是知賤下爲貴高之本基也書
　曰人唯邦本本固則邦寧人君務謙聚人
　可謂固邦之本注云令樂其愷悌三化者
　詩云愷悌君子人之父母愷樂也悌易也
　言君子有樂易之德愛養於人故百姓思
　之如子之於母也若爲德反是則人離散
　矣
是以侯王自謂孤寡不穀此其以賤爲本邪
非乎
　䟽是以者結前義也侯王自謂孤寡不穀
　者左氏春秋云孤與二三臣悼心失國是
　也稱寡人者即先君以寡人爲賢之例是
　也又按禮無父稱孤無夫曰寡穀善也不
　穀猶不善也凡此三名人之所鄙而侯王
　以爲稱首者蓋謙以自牧不矜其尊也此
　其以賤爲本邪者言若此豈非以賤爲本
　非乎者假問之辭答云實是以賤爲本爾
故致數輿無輿
　䟽故者仍上之辭也前明侯王因賤得貴
　貴無定相其理難明故借數輿以比之極
　輿之數竟無輿名乃是輪轅假合爲輿之
　名本以喻侯王數侯王之貴竟無貴名乃
　是賤下假借爲侯王之貴本輪轅爲輿本
　當存本則有輿亡本則無輿賤爲貴本當
　存本則有位亡本則無位言此者欲戒侯
　王愛養下人不棄惸獨爾
不欲琭琭如玉硌硌如石
　䟽夫玉貴而石賤如玉者自貴也如石者
　自謙也侯王旣以賤爲本故不欲琭琭如
　玉而自尊貴當須硌硌如石以守謙卑也
　　　反者道之動章第四十(前章明天地/得一以戒矜)
　　　(執之弊此章明權實兩行將申反經/之義不矜則全夫貴本合義則方可)
　　　(與權欲令深悟道无/所以再明沖用也)
反者道之動
　䟽反以反俗爲義動是變動之名謂權道
　也言衆生矜執其生而失於道故聖人變
　動設權令反俗順道爾注云反經合義者
　經常也義宜也今貴以賤爲本高以下爲
　基有以無爲用初則乖反常情而後合順
　於道故謂此爲道之運動也孔子曰可與
　立未可與權權道反常而難曉故舉棠棣
　之喻言其華先反而後合以喻權道先逆
　而後順爾
弱者道之用
　䟽此明實道也言人皆賤弱而貴强是知
　强梁雄躁者是俗之用也道以柔和而勝
　剛是知柔弱雌靜者是道之常用故云弱
　者道之用爾
天下之物生於有有生於無
　䟽言天下有形之物莫不以形相襌故云
　生於有窮其有體必資於無故列子曰形
　動不能生形而生影無動不能生無而生
　有故曰虚者天地之根無者萬物之源言
　此者欲令衆生窮源識本而悟道爾有無
　旣爾權實亦然故注云實之於權猶無之
　生有也又云至道沖寂離於名稱謂諸法
　性空不相因待者言道至極之體沖虚凝
　寂非權亦復非實何可稱名諸法實性理
　中不有亦復不無事絶因待所言物生於
　有有生於無者皆是約代法而言爾若知
　數輿無輿即知數諸法無諸法豈有權實
　而可言相生乎悟斯理者可謂了出矣
唐玄宗御製道徳眞經䟽卷之五











唐玄宗御製道德眞經䟽卷之六效六
　　　上士聞道章第四十一(前章明權實/兩門是道之)
　　　(動用此章明明道若昩唯上士勤行/初明三士聞道信毁不同次建言下)
　　　(明道德之行門後夫唯/下結善貸之功用爾)
上士聞道勤而行之
　䟽上智之士深識洞鑒聞道權則微明實
　則柔弱聞斯行諸皆不懈怠故云勤而行
　之爾
中士聞道若存若亡
　䟽中庸之士明昩未明聞説妙道或信或
　否謂明則若存而信奉謂昩則若亡而疑
　惑未果决志故曰若存若亡
下士聞道大笑之
　䟽下士識不及理聞道不信謂爲虚誕則
　嗤笑之亦猶章甫致賤於越人和璞見遺
　於楚國故莊子云曲士不可以語於道矣
不笑不足以爲道
　䟽至道幽玄深不可識明而若昩理反常
　情下士蒙愚所以致笑若不爲下士所笑
　未曰精微乃是淺俗之法不足以爲道非
　代間法故爲凡愚所笑是以爲妙道也
建言有之
　䟽建立也將立言以釋上士勤行之道中
　士存亡之致下士大笑之由有之者指下
　明道等爾
明道若昧
　䟽明照了也昩昏暗也謂道德行人以昩
　養明遺形去智而實明了故云若昩言上
　士勤行於明若昩下士不達是以笑之中
　士初聞明道故若存後聞如昩故若亡爾
進道若退
　䟽進道之人内心不起外事都忘功名日
　損大成若缺下士觀之如似退敗之爾
夷道若纇
　䟽夷平也纇絲之不匀者夫識心清靜塵
　欲不生坦然平易與物無際而外若絲之
　有纇節也
上德若谷
　䟽言勤行之士謂之上德德用光備光備
　則無不含容故云若谷爾
大白若辱
　䟽白純淨也辱塵垢也得純淨之道者晦
　迹同塵故稱若辱而實純白獨全備爾
廣德若不足
　䟽言至人德無不被廣也守柔用謙故常
　若不足也史記曰良賈深藏若虚君子盛
　德容貌若愚若愚不足
建德若偷
　䟽建立也偷盜也建立陰德之人潜修
　密行如被盜竊常畏人知故曰若偷
質眞若渝
　䟽眞淳一也渝變改也言道德行人其德
　淳一而無假飾若可渝變與物同波而和
　光也
大方無隅
　䟽方正也隅角也夫砥礪名節以作廉隅
　此爲求教之人非曰大方之士磨而不磷
　在涅而不淄大方也而能和光同塵不自
　殊異無隅也故曰大方無隅
大器晚成
　䟽備物之用曰器器以晚成故能成大是
　以上士勤行積功而證得之於漸非一朝
　一夕故曰晚成
大音希聲
　䟽夫道能應衆音大音也聽之無聲希聲
　也以况聖人開演一乗則法音廣被待感
　而應故曰希聲
大象無形
　䟽夫涉形器者則滯於一方矣唯大象之
　道本無形質隨感而應能狀衆形故曰大
　象無形爾
道隱無名
　䟽因其通生則强謂之道忘其功用則隱
　無名氏欲明名以銘體而妙本無象則體
　不可名故曰道隱無名
夫唯道善貸且成
　䟽此結道之功用夫嘆也唯獨也貸施與
　也嘆羡此道雖復無名無氏無形無聲獨
　能布氣施化貸施萬物且成之熟之故曰
　善貸且成爾
　　　道生一章第四十二(前章明三士所/聞之道能生萬)
　　　(物此章明萬物生化之由必資三氣/初明沖氣柔弱令萬物抱以爲和次)
　　　(云孤寡不穀戒王公以謙自處結以/强梁不得其死示其修學之元爾)
道生一一生二二生三三生萬物
　䟽道者虚極之神宗一者沖和之精氣生
　者動出也言道動出和氣以生於物然應
　化之理由自未足更生陽氣積陽氣以就
　一故謂之二也純陽又不能更生陰氣積
　陰就二故謂之三生萬物者陰陽交泰沖
　和化醇則遍生庶彙也此明應道善貸生
　成之義爾
萬物負陰而抱陽沖氣以爲和
　䟽言物之生也旣因陰陽和氣而得成全
　當須負荷陰氣懷抱陽氣愛養沖氣以爲
　柔和故廣成子告黄帝曰我守其一以抱
　其和故我修身千二百歲而形未嘗衰是
　知元氣沖和群生所賴老君舉此者明人
　旣禀和氣以生則氣爲生本人當因柔和
　守雌弱以存本也
人之所惡惟孤寡不穀而王公以爲稱
　䟽沖氣柔弱爲生之本故舉王公謙卑以
　敦其本孤寡不穀不善之名非尊崇之稱
　人所惡之而王公以爲名者謙之志也王
　公爲風化之主存亡所繫天下具瞻若不
　崇尚謙柔以安社稷則物所不歸故謙柔
　爲本以致巍巍之功也
故物或損之而益或益之而損
　䟽故者仍上之辭也損貶毁也言王公稱
　孤寡以自毁損則爲百姓樂推尊敬而事
　之而致益也或益之而損者若王公貴寵
　其身居上而驕則下人離散而致損也書
　曰滿招損謙受益斯之謂也
人之所教亦我義教之
　䟽人謂人君爲政教之首一國之風繫乎
　一人而化故老君唱言曰人君欲行言教
　以化人者當須用我沖虚柔弱之義以教
　之爾
强梁者不得其死
　䟽强梁謂剛暴屈强之人也剛暴之人失
　養生之要必自失其天命不得壽終而死
　嚴仙人曰强秦以專制而滅大漢以和順
　而昌强梁失道剛武者失神生主已退安
　得長存注云動與物亢物或擊之亢敵也
　物擊之者易益卦上九爻辭云莫益之或
　擊之爾
吾將以爲教父
　䟽父本也此句結修學之元老君舉强梁
　者亡以之爲戒柔弱者全以之爲勸以爲
　教父者父爲子本言吾將此柔弱之教爲
　衆教之本如子之父故云教父爾
　　　天下之至柔章第四十三(前章明衆/生背道强)
　　　(梁所以不得其死此章示人正性柔/弱修之則與道合同文殊途以發明)
　　　(理會歸而齊致首標舉道性柔弱之/本人儻有得失之成堅强之過後吾)
　　　(是以下明無爲之道廣/有利益衆教莫能先)
　天下之至柔馳騁天下之至堅
　䟽夫人之正性本自澄清和氣在躬爲至
　柔也若馳騁情欲染著代塵爲聲色所誘
　則正性離散爲至堅也
無有入無間
　䟽無有者謂人了悟諸法一無所有則返
　歸正性與道合同入無間矣無間道也入
　謂與道同也以道爲無間者明道性清靜
　混然無際而無間隙爾
吾是以知無爲之有益
　䟽吾者老君自稱也此章亦通誡人君以
　無爲化理天下故老君云吾見衆生正性
　柔弱及乎馳騁奔競則至堅强若使照了
　心境則一無所有即合道矣是知清靜無
　爲理身理國有益於人也以法推之有爲
　之教不及無爲之有益也
不言之教無爲之益天下希及之
　䟽至道無言物之以生聖人無爲化之以
　清即不待立言然後成教天下希及之者
　言九流百氏希有能及無爲之教者又云
　自非體道之君莫之能及故曰希之爾
　　　名與身孰親章第四十四(前章明正/性柔弱馳)
　　　(騁所以至堅此章明名貨親䟽愛藏/所以爲患初三句標問得亡孰病次)
　　　(兩句詳答致患之由後知足/下結勸令守分則可長乆爾)
名與身孰親
　䟽此以名較量身也孰誰也詳問云夫以
　矜徇功名保養身命兩者旣異誰可與全
　眞保年之道爲親乎傷代人不能忘名以
　存身爾
身與貨孰多
　䟽多者可貴重之意也言身與貨兩者旣
　别誰可多貴邪云此者欲令悟身爲多不
　貴於貨可也注云擲玉毁珠者莊子外篇
　之辭爾
得與亡孰病
　䟽此總問上二句得名貨與亡名貨誰爲
　病也得名貨則亡身存身則亡名貨歷然
　殊致爲病可知而迷倒之徒莫之先覺故
　後文詳答之爾
是故甚愛必大費多藏必厚亡
　䟽此二句總答前問甚愛必大費者此答
　名與身孰親費猶損也親猶愛也甚愛名
　者矯企情性損費心神所愛旣甚所費彌
　大矣多藏必厚亡者此答身與貨孰多藏
　貨旣多其亡亦厚劍玉賈害譬諸懷璧詩
　書發塜秪爲含珠唯貨之損可爲殷鑒矣
知足不辱知止不殆可以長乆
　䟽辱損累也殆危亡也夫不邇聲名知足
　也不殖財貨知止也知足故名當其實而
　無過分之累知止故貨不多藏而無貪求
　之害旣不辱不殆乃可長存而乆壽爾
　　　大成若缺章第四十五(前章明身貨/孰親愛藏所)
　　　(以爲患此章明戒盈若缺其用所以/不窮次初七句標立行之楷模次兩)
　　　(句明靜躁之優劣後清淨下/結釋清淨則可爲天下正爾)
大成若缺其用不弊
　䟽凡曰學人功行大成衆德圓備常自虚
　忘有如玷缺如是則材用不窮也道德大
　成之君亦復如是等天地生育之功齊日
　月照臨之德所成理大故曰大成然不恃
　其成有如虧缺以斯爲用用則無窮
大盈若沖其用不窮
　䟽沖虚也窮匱也此明聖人禄位充盈恭
　儉自牧不爲盈滿故若沖虚所謂有若無
　實若虚故其運用而無窮匱
大直若屈
　䟽直正也屈曲也前四句兼明體用此下
　三句但出其體不書其用略文以見義類
　可知也夫潔己而垢人舉直而措枉小直
　也不執是以辯非不正己而矯物大直也
　曲隨物宜故云若屈也注云直而不肆上
　卷道經之文也
大巧若拙
　䟽矜粉繪之工騁鈎繩之妙小巧也因材
　致用任物成功不失其宜大巧也無所裁
　割不見其功似若樸拙爾莊子稱造化刻
　雕衆形而不爲巧也
大辯若訥
　䟽合譬飾辭結繩竄句小辯也行不言之
　教辯雕萬物窮理盡性大辯也至言去言
　無所抑揚如謇訥
躁勝寒靜勝熱
　䟽此舉喻以示教也以執成者必敗持滿
　者必傾故聖人功濟天下不見成功其如
　缺所以無弊位尊萬乗不視成位其若沖
　所以不窮也恐人不曉故寄陽氣動靜以
　喻之躁動也勝極也言春夏陽氣發於地
　上萬物因之以生陽氣動極則寒寒則萬
　物由之以衰死明躁爲死本盛爲衰源喻
　功成不缺者必敗持盈不沖者必傾有爲
　剛躁者必死靜勝熱者謂秋冬陽炁靜於
　黄泉之下靜極則熱熱則和氣發生也萬
　物因之以生生託靜而起故知靜爲生本
　亦爲躁君取喻大成大滿由能缺能沖所
　以無弊無窮而致生爾夫能無爲清靜者
　則趣生之本此勸人當務靜以祈生不當
　輕躁而赴死爾
清靜爲天下正
　䟽此結明前義也夫聖人有以觀陽炁之
　進退知躁爲趣死之源靜爲發生之本理
　人事育群生持本以統末務清淨之道
　則可以爲天下之正爾
　　　天下有道章第四十六(前章明五大/之行用廣修)
　　　(學之門此章明三大之愆以彰可欲/之弊初標有道無道之損益次明爲)
　　　(罪爲咎之所由後結知足之/爲德以戒貪求之生患爾)
天下有道却走馬以糞
　䟽却屏去也糞謂理田也天下有道謂以
　道爲理無爲化行守在四夷疆埸無事不
　必多貪土地以困黎元所以屏却兵革走
　馬之事人得俶載南畝以糞理田園也
天下無道戎馬生於郊
　䟽郊者交也謂二國郊境之際拒守之地
　也天下無用道之君則荒塞有不賓之虜
　故兵戎軍馬生育於郊境之上謂乆而不
　還
罪莫大於可欲
　䟽犯法爲罪貪求爲欲言戎馬生郊之罪
　由人君貪求土地見土地可欲欲心興動
　將起貪求此罪之大者故云罪莫大於可
　欲也
禍莫大於不知足
　䟽禍害也神不祐也夫亡敗之禍緣何而
　來由貪土地求而無厭不知止足致神道
　不祐而嬰禍害人之有過過非一途貪之
　爲禍禍之大爾
咎莫大於欲得
　䟽咎殃咎也夫貪冒之雄欲心增侈得之
　不已而又求之非道得之則不旋踵自招
　殃咎不亦宜乎可欲謂欲而未得初起貪
　心罪輕於禍不知足者得而更須禍重於
　罪莫甚於欲得者謂求之已得欲心尚無
　厭足則咎之爲過斯又甚於禍也
故知足之足常足矣
　䟽此結有道之君也言有道之君無欲廣
　大不貪土地固於本分而知足則爲天下
　樂推身安國理此知足之足乃至於讓而
　常足矣注云物足者非知足心足者乃知
　足知足者謂足在於心不在於物循涯守
　分雖少而多有欲無厭雖多亦少矣
　　　不出户章第四十七(前章明天下有/道欲令知足常)
　　　(足此章明教不出户示以不爲而成/初兩句標不出則能知次兩句明人)
　　　(和則天下順又兩句示彌岀之/爲失後四句結無爲而化成爾)
不出户知天下
　䟽有道聖君無爲而理言教不出於户外
　淳風自洽於寰區此可謂知理天下之道
　爾又解曰人君善教天下應之以善則不
　煩出户而天下可知故易曰君子出其言
　善則千里之外應之况其邇者乎此之謂
　也
不窺牖見天道
　䟽人天相應精氣交通人君爲政以德則
　象緯以之不迷威侮五行則陰陽由其舛
　候故書曰休徵則肅時兩若咎徵則蒙恒
　風若是知行發於己象著於天豈俟窺牖
　然後見也易曰言行君子所以動天地矣
其出彌遠其知彌少
　䟽此明失道之君也不能處無爲而恭己
　將欲申教令以化人令出彌遠旣失無爲
　所知政理更爲寡少
是以聖人不行而知
　䟽此覆釋不出户而知天下也無事無爲
　教令不出故云不行近取諸身遂知來物
　故我無爲而人自化豈待言教出户然後
　謂之知乎
不見而名
　䟽此覆釋不窺牖見天道也夫鶴鳴即子
　和行感而天動原小可以知大審己可以
　知物元吉所召在乎其人則太平之化可
　得而言爾何必窺見然後名乎故云不見
　而名
不爲而成
　䟽此總結不出不窺之義也夫以上有所
　爲下必有擾今聖人凝神端扆玄默廟堂
　君無爲人無事百姓家給萬化自成
　　　爲學日益章第四十八(前章明不出/不窺可以知)
　　　(政理之道此章明爲學爲道則至乎/無爲之事首兩句示進修忘遣之漸)
　　　(次三句明損有歸無之益後四句/結成其意戒有事不足以化人矣)
爲學日益爲道日損
　䟽爲修爲也損忘損也言初修學者日求
　見聞以爲益因益爲道則忘遣功行以爲
　損所以者何夫爲學者莫不初則因學以
　知道修功而補過終則悟理而忘言遺功
　而去執故注云益見聞爲修道之漸蓋言
　其初也損功行爲悟道之門蓋言其終矣
損之又損以至於無爲
　䟽損之者謂損爲道者之功行也又損之
　者謂除忘功行之心也斯乃前損忘迹後
　損忘心心迹俱忘可謂造極則以至於無
　爲矣
無爲而無不爲
　䟽夫有爲則有礙有礙則有所不爲今旣
　無爲無爲則無礙故能無所不爲也以謂
　契道則應用而周普也故上卷云道常無
　爲而無不爲
取天下常以無事
　䟽此勸人君行無爲也取猶攝化也攝化
　天下必須爲無爲事無事無事則下人不
　擾無爲則百姓自安以斯臨莅于何不可
　所言常者無爲御物不可斯須離也
及其有事不足以取天下
　䟽夫有事謂政令煩苛禁網凝密令苛則
　人擾網密則刑煩百姓不安四方離散欲
　求攝化不亦難乎故此有事不足以取天
　下矣


唐玄宗御製道徳眞經䟽卷之六
唐玄宗御製道德眞經䟽卷之七效七
　　　聖人無常心章第四十九(前章明爲/道日損示)
　　　(修學忘遣之門此章明聖人無心表/虚懷應物之用初六句標聖人無心)
　　　(而應物次兩句示聖人混迹而用心/後兩句結百姓歸善之由明聖人均)
　　　(養之/德爾)
聖人無常心以百姓心爲心
　䟽聖人虚忘物感斯應應必緣感感旣不
　一故應無常心心雖無常義存慈救百姓
　有不信不善之心故混同用心而以化導
　故云無常心矣
善者吾善之
　䟽此應感之義也吾者聖人也善者迴向
　正道之心聖人奬之以進修以果其行使
　至夫忘善之大善爾
不善者吾亦善之德善矣
　䟽不善者謂習染增迷信邪背道聖人亦
　以善道而引汲之德善者令化聖德而爲
　善爾
信者吾信之
　䟽信謂聞道勤行心無疑執聖人應之以
　至誠贊成其善以至於深信爾
不信者吾亦信之德信矣
　䟽不信謂强梁背教之人聖人亦以平等
　正信而化導之令化聖人之德捨僞而歸
　信也故云德信爾
聖人在天下惵煤爲天下渾其心
　䟽此明聖人混迹用心也惵惵憂勤也聖
　人在宥天下統御寰區懼衆生不歸善信
　故惵惵者皆爲天下百姓未能信善故聖
　人混同於物而用其心也故云天下渾其
　心爾
百姓皆注其耳目
　䟽百姓被聖德而歸善即淳化而觀風故
　皆傾注耳目以觀聽取則於聖人爾
聖人皆孩之
　䟽百姓旣傾注耳目觀聽聖人聖人觀慈
　母之於赤子故云皆孩之又解云百姓有
　分别之心聖人化使從善令如嬰兒無所
　分别爾
　　岀生入死章第五十(前章明聖人無/心混心應善信)
　　　(之行此章明出生入死善攝起患累/之門前五句標安時處順之人次五)
　　　(句明探變求化之類後八句結/善攝之行以示長生乆視之門)
出生入死
　䟽了悟生死不厚其生名爲出生迷執人
　我動之死地名爲入死此標章門也
生之徒十有三
　䟽徒者類也此汎論衆生能安生理不自
　矜貴適來爲時一無封執如此之者大汎
　而論十中有三人爾此謂順理者少而逆
　理者多也
死之徒十有三
　䟽此亦汎論安死之道不拒變化適去爲
　順一無驚怛如此之者亦十中有三人爾
人之生動之死地十有三
　䟽此釋迷執之人養生失理之徒也言人
　雖欲修生不能了悟動往喪生之地安生
　之理旣失順死之道又乖如此之輩亦十
　中有三人爾
夫何故
　䟽此設問衆生動之死地之由
以其生生之厚
　䟽此正答言衆生動之死地者以其耽滯
　有爲溺情縱欲厚自奉養以全其生養之
　太厚故動之死地爾
蓋聞善攝生者
　䟽攝衛也謂善能以道衛生之人妙觀生
　本本來清靜於生忘生不以情欲而滑其
　和唯以沖虚而養其性物莫能害故稱善
　攝
陸行不遇兕虎入軍不被甲兵
　䟽不期而會曰遇按山海經兕出湘水南
　蒼黑色爾雅云形如野牛一角重千斤善
　攝生之人不起心害物所以陸行不遇於
　兕虎入軍不被於甲兵故虎兕甲兵亦無
　傷害之意爾
兕無所投其角虎無所措其爪兵無所容其
刃
　䟽前明善攝生之人内無害心所以外不
　遇兕虎今明設於逢遇此無傷害之心自
　然彼無容措之處是知忘情於物者則海
　上之鷗可馴而狎陸行之獸可繫而游况
　傷害乎故無是也
夫何故
　䟽此問虎兕兵刃是害人之物今不投措
　其爪角無所容其兵刃者其故何也假問
　其故以曉於人爾
以其無死地
　䟽此正答也夫見有其身者累生生之厚
　者死今善攝生之人照法性空悟身相假
　故能於生忘生不爲厚養之過無私順化
　故無死地可處爾旣心無死地夫何虎兕
　兵刃能害之乎
　　　道生之章第五十一(前章明出生入/死善攝超患累)
　　　(之門此章明道生德畜不宰有自然/之貴首標妙本應感生成之美次明)
　　　(萬物尊貴道德之由故道生之復贊/生畜之功生而不有下結嘆忘功之)
　　　(德)
道生之德畜之
　䟽道生之者言自然沖和之炁陶冶萬物
　物得以生故云道生之注云妙本動用降
　和炁者妙本道也至道降炁爲物根本故
　稱妙本德畜之者德得也畜養也謂萬物
　得道用而能畜養斯形則約兹畜養之處
　而受德名故云德畜之
物形之勢成之
　䟽道生德畜品物流形故云物形之注云
　乾知坤作兆形位者易繫云乾知太始坤
　作成物天地爲形上下爲位斯皆道功寄
　乾坤以爲用也勢成者言道爲萬物作天
　時地利陰陽之勢而物資之以成故云勢
　成之
是以萬物莫不尊道而貴德
　䟽以道德爲生畜之功故凡厥懷生莫不
　尊尚於道敬重於德此勸示衆生令敦本
　而崇道也
道之尊德之貴夫莫之爵而常自然
　䟽夫代之尊榮者必由人君爵命然後爲
　尊今道之所以尊德之所以貴蓋以生成
　之功被物故物尊貴之非假爵命而常自
　然尊貴爾
故道生之德畜之
　䟽此覆結初章道生之義也始之爲生養
　之爲畜
長之育之
　䟽增進曰長撫字曰育
成之熟之
　䟽輔相曰成成遂曰熟
養之覆之
　䟽資給曰養蔭庇曰覆八者皆道德功用
　之謂所以萬物尊而貴之
生而不有
　䟽道生萬物不見其有生之可名忘生之
　義結上道生之義也
爲而不恃
　䟽德之爲養不見有物之可爲不恃其功
　結上德畜之之義也
長而不宰
　䟽以道德忘生育之功故雖居萬物之長　
　長育成熟不爲主宰責望於物言此者欲
　令人君法道生育而忘其功爾
是謂玄德
　䟽此嘆忘功之德也玄者深遠不測之名
　大道雖能生能畜而終不恃不宰德施周
　普而名迹不彰豈非深遠不測之德乎
　　　天下有始章第五十二(前章明道生/德畜不宰有)
　　　(自然之貴此章明守母存子歸明無/遺身之殃首標七句能生之本勸令)
　　　(知子守母次六句示絶欲之戒塞兑/閉門後六句嘆美修證之功結成襲)
　　　(常之/行)
天下有始以爲天下母
　䟽資炁曰始資生曰母言道德以沖和妙
　炁生成萬物物得以生如母之生子故云
　以爲天下母如母雖殊於道炁布化常一
　故上經云無名天地始有名萬物母言此
　者欲令人知源識本守母而存子也
旣得其母以知其子
　䟽言人旣得沖和之炁茂養爲母當知其
　身是沖炁之子
旣知其子復守其母殁身不殆
　䟽言人旣知身是道炁之子從沖炁而生
　也當守道清淨不染妄塵愛炁養神使不
　離散人從道生望道爲本今却歸道守母
　故云復守爾殁身不殆者言人能常無欲
　以歸道則可以終竟天年而無危殆也
塞其兑閉其門終身不勤
　䟽此明絶欲守母之行也兑悦也謂耳目
　愛悦聲色鼻口愛悦香味六根各有所悦
　門以出入爲義言諸根色塵之所由也若
　塞其愛悦之視聽則禍患之門閉矣禍患
　之門閉則終身無有勤勞也故云終身不
　勤
開其兑濟其事終身不救
　䟽此明失道之行也開其視聽之門濟其
　愛悦之事則禍益患增故終身不能救理
　也
見小曰明
　䟽此示防患之源也惡兆將興細微必察
　故憂悔吝之時存乎纖介令守母之人防
　萌杜漸理之未亂能知此者可謂之明
守柔曰强
　䟽守柔弱之行者處不競之地人不能加
　同道之用能如此者可謂之强
用其光復歸其明
　䟽光者外照而常動明者内照而常靜由
　見小守柔則爲明爲强不矜明而用强故
　雖用光外照還歸内明此轉釋見小守柔
　之義使息外歸内故曰復歸其明也
無遺身殃是謂襲常
　䟽遺與也殃咎也言用光照物於物無著
　還守内明不自矜耀守母存子返照本源
　自無殃咎是謂襲常者密用曰襲人能察
　微遠害守柔含明如是等行者是謂知子
　守母密用眞常之道也
　　　使我介然章第五十三(前章明守母/存子欲歸明)
　　　(無遺身殃此章明介然用知則行道/有唯施之畏初三句明有知則乖道)
　　　(次兩句示道正而人邪又七句明有/知之生弊後兩句嘆盜夸之非道而)
　　　(以爲/戒爾)
使我介然有知行於大道唯施是畏
　䟽使我者老君假設之辭也介然謂耿介
　然有知之貌夫道非知法而伐人欲以有
　知行道故老君患其蔽蒙唱言之曰使我
　介然矜其有知欲行無爲大道於天下者
　有知則與道相乖而失無爲清靜之化唯
　所施爲將害於物甚可畏懼也
大道甚夷而民好徑
　䟽夷平也徑邪捷之道言大道坦然平易
　而人好從邪徑且大道之化貴夫無爲無
　事則平易而代之從事不能息智於無欲
　將役心應務始雖好徑而求捷終則失道
　而焚和故云人甚好徑
朝甚除
　䟽除理也言好徑之君不尚無爲之化但
　以有爲爲理雖云甚除有爲則傷巧詐故
　云尚賢矜智則生巧僞又解云朝廷修理
　峻宇雕墻故云甚除
田甚蕪
　䟽草長曰蕪淫巧浮食則農事荒蕪旣闕
　嘉生之報何望如坻之積
倉甚虚
　䟽年登則廪實農廢則倉虚自然之理也
服文彩
　䟽青赤爲文色絲爲彩言賤質而貴文也
帶利劍
　䟽利劍者武備也夫文德者理國之器用
　也武功者文德之輔助而文爲本武爲末
　今若專事武功是棄本而崇末也
厭飲食
　䟽厭飫食也是庖厨之豐厚厭飫芳鮮上
　多玉食之資則下有凍餒之患矣
財貨有餘
　䟽財貨謂錢帛珠玉之流也多藏厚斂有
　餘也末學不貪爲寳但欲多財累愚爾
是謂盜夸非道也哉
　䟽非理而取爲盜矜其所有爲夸且頭會
　箕斂取於不足縱慾而費奉其有餘傲然
　自得以爲夸尚謂之爲盜不亦宜乎所爲
　如此則非吾欲行之道矣也哉者傷嘆之
　辭
　　　善建章第五十四(前章明好徑之君/若盜夸而非道此)
　　　(章明善建之主享不拔而長存首標/以道立國修身之益次故以身下明)
　　　(觀身觀家之法後吾何以/下結嘆慧照所知之驗云)
善建者不拔
　䟽建立也不拔不傾拔也言人君善能以
　道建邦立本者因百姓之不爲任兆人之
　自化然後陶以淳樸樹之風聲使儀形作
　孚樂推不厭則功業深固萬方歸德斯所
　謂善建者何可傾拔乎
善抱者不脱
　䟽抱守也脱離也善以道懷抱百姓者動
　而悦隨何可脱離也且夫樂餌所在過客
　猶止况夫道德者進於此乎以之御物爲
　物所歸固其宜也
子孫祭祀不輟
　䟽祭薦也繼世曰祀謂後代子孫薦禮於
　祖宗也輟止也注云言善世以道德匡抱
　之君功施於後愛其甘棠况其子孫乎而
　王者祖有功宗有德故周之興也始於后
　稷成於文武周之祭也郊祀后稷宗祀文
　王故雖卜代三十卜年七百毁廟之主流
　溢於外而后稷文王郊宗之祀不輟止也
修之於身其得乃眞
　䟽此下明少修少證多學多得故修之身
　謂一身修修之家謂一家修始於一身終
　於天下例可知也言善立之人照了眞性
　眞性清靜無諸僞雜僞雜旣盡德乃眞純
修之於家其德有餘
　䟽修道於家上和下睦移修身於家故其
　德有餘福也故易曰積善之家必有餘慶
修之於鄉其德乃長
　䟽按周禮二千五百家爲鄉言一鄉修道
　禮義興行尊卑有序閭閈相比不黨於親
　一家修道德猶未廣一鄉盡修德乃長乆
修之於國其德乃豐
　䟽修道於國俗易風移遺淳反樸不偏於
　所近一鄉修道猶未爲遍一國盡修乃豐
　厚
修之於天下其德乃普
　䟽普遍也夫百姓歸厚在君之化修之廟
　堂德流海外者蓋内正其身不言而化不
　教而理下之應上如響應聲德無不周乃
　爲普也
故以身觀身
　䟽觀者照察也注云以修身之法觀身能
　清靜者謂觀身實相本來清靜不染塵雜
　除諸有見有見旣遣知空亦空頓捨二偏
　迴契中道可謂清靜而契眞矣
以家觀家
　䟽以修家之法觀家家人和穆則福善有
　餘
以鄉觀鄉
　䟽用此修鄉之法觀鄉鄉人盡修其道尊
　卑順序道化漸廣德乃延長也
以國觀國
　䟽以修國之法觀國國人盡修勤而且儉
　德乃豐盈也
以天下觀天下
　䟽夫以天下觀天下者復何所觀哉亦但
　觀身爾人君清靜無爲道化善建善抱自
　然百姓胥附國祚人安矣
吾何以知天下之然哉以此
　䟽此假設之辭也老君言我何以知天下
　善建則不拔善抱則不脱福德弘益之然
　乎蓋以此觀身等觀而觀之自我刑範由
　内及外則知之爾易曰觀我生觀其生將
　欲自觀而觀人也
　　　含德章第五十五(前章明善建之主/享不拔而長存此)
　　　(章明含德之人獨知和而不害首五/句標含德所以不摶次骨弱下五句)
　　　(明全和所以不嗄知和則明了使氣/則强梁物壯下申勸强梁之人欲令)
　　　(不爲/是行)
含德之厚比於赤子
　䟽含懷也言至人含懷道德之深厚者内
　爲道德之所保外爲神明之所護比若慈
　母於赤子也此理難曉故借喻以明之故
　寄赤子之生和以况至人之全德赤子嬰
　兒之小者取其内無分别不生害物之心
　爾
毒蟲不螫猛獸不據玃鳥不搏
　䟽此釋至人之全德也毒蟲蜂蠆之屬猛
　獸虎兕之屬玃鳥鷹鸇之屬螫謂以尾端
　行毒據按也謂以足據按物也搏持也謂
　以爪搏持物也言至人德全於内和氣沖
　盈心冥乎道故有毒蟲不能螫猛毅之獸
　不能據鷙玃之鳥不能搏蓋以其至順德
　厚之所致也
骨弱筋柔而握固
　䟽此下明赤子全和也赤子筋骨柔弱持
　握不當牢固令拳手執物能自固者豈非
　和氣不散之所致也
未知牝牡之合而䘒作精之至
　䟽雌曰牝雄曰牡䘒者氣命之源也言赤
　子心無情欲未辨陰陽之配合而含氣之
　源動作者豈不由精氣純粹之所致乎
終日號而不嗄和之至
　䟽嗄聲嘶破也赤子竟日啼號而聲不嘶
　破者豈不由和氣至純之所致乎
知和曰常
　䟽此結赤子以和氣至純而聲不破因之
　以及教言人能如嬰兒知和柔之理修而
　不失者是謂知眞常之行也
知常曰明
　䟽人能知眞常之行而保精愛氣者是曰
　明達了悟之人知和知常嘆同德之美後
　益生使氣舉失道之過
益生曰祥
　䟽祥者吉凶之兆言人不能全和於知常
　而營生於分外殊不知分外求益然於滋
　多則求益生過分是凶祥也故莊子云常
　因自然而不益生
心使氣曰强
　䟽夫心有是非而氣無分别故任氣則柔
　弱使心則强梁今失道益生之人役心使
　氣氣爲心使是曰强梁故莊子云無聽之
　以心而聽之以氣
物壯則老是謂不道不道早已
　䟽此明强梁失道之過壯者剛毅也老者
　衰憊也夫物盛必衰壯極則老夫用心使
　氣矜其强壯者自致衰老謂之不道道貴
　柔弱今恃强壯旣與道不同故勸令早已
　　　知者不言章第五十六(前章明含德/之人獨知和)
　　　(而不害此章明悟道之士能了言而/無執首兩句示理暢而言忘次七句)
　　　(明靜塵而不染是謂下明不染者與/玄同德故不可下明同德則不可毁)
　　　(譽)
知者不言言者不知
　䟽知者了悟也言者辯説也夫至理精微
　玄宗隱奥雖假言以詮理終理契而言忘
　故了悟者得理而忘言辯説者滯言而不
　悟故曰知者不言言者不知
塞其兑閉其門
　䟽且如天下有始章所釋彼則約道清靜
　以塞六根愛説此則因教辨忘將息滯言
　之累於言無執故云塞其兑不爲榮辱之
　主可謂閉其門
挫其鋭解其紛和其光同其塵
　䟽此四句已出上經道沖章彼則就道以
　論功此則據人以明行上下兩經互舉其
　文者以其於濟物修身之義有功故望言
　之
是謂玄同
　䟽嘆夫體道之人旣已不滯言教又能和
　光混迹行符於道是謂與玄同德
故不可得而親不可得而䟽
　䟽言玄同之人心無偏私不可得親而狎
　之和光順物不可得䟽而遠之
不可得而利不可得而害
　䟽恬淡無欲不可得從而利之處不競之
　地故不可得犯而害之
不可得而貴不可得而賤
　䟽體道自然非爵禄所得貴也超然絶累
　非凡俗所得賤也
故爲天下貴
　䟽玄同之士悟理忘言塞兑閉門根塵無
　染鋭紛旣解光塵亦同其行如此故爲天
　下之所尊貴也


唐玄宗御製道徳眞經䟽卷之七







唐玄宗御製道德眞經䟽卷之八效八
　　　以政治國章第五十七(前章明悟道/之士能了言)
　　　(而無執此章明以政之君失無爲之/自化三句標門以示義次十句設問)
　　　(以明理後五句示/無事可以取天下)
以政理國
　䟽此上三句並標宗也以用也政教也有
　爲之君矜用政教而欲爲治不能無爲任
　物自化欲求致理未之前聞也
以竒用兵
　䟽奇變詐也不祥之器君子惡之况加變
　詐之名而無節制之用是以兵猶火也不
　戢將自焚故知奇變之兵非制勝之道也
以無事取天下
　䟽此亦標也有道之君無爲而理夫無爲
　則無事無事則不煩不煩則百姓自化而
　天下太平矣
吾何以知天下之然哉以此
　䟽吾何以知發問也其然猶如是也以此
　答也老君詳問我何以知取天下必須無
　事無爲以下文云天下多忌諱則人彌貧
　我無爲則人自化驗可知爾
天下多忌諱而民彌貧
　䟽此覆釋以政理國也爲天下之主不能
　敦清靜以化人崇簡易以臨物政煩網密
　下人無所措其手足避諱無暇動失生業
　日就困窮所以彌貧
人多利器國家滋昏
　䟽此釋上以奇用兵也利器者權謀也夫
　權道在乎適時不得已而方用人君若多
　用權謀不能反實下必應之以譎詐故云
　滋益昏亂也
人多伎巧奇物滋起
　䟽伎能也巧工巧也奇物謂刻鏤雕琢寳
　貨珍玩之屬言人君不尚純樸而好浮華
　則百姓效上而爲奢泰馳競淫飾日以繁
　多也
法令滋彰盜賊多有
　䟽法刑法也令教令也君上不能寡欲以
　御人而欲彰法令以齊物人旣苟免而無
　耻吏則竊盜而爲奸上下相蒙故令盜賊
　多有也
故聖人云我無爲而民自化
　䟽此釋無事以取天下也我謂聖人也夫
　聖人之德不尚伎巧體道之主所貴無爲
　無爲之爲無所禁忌下化上之無爲故云
　而民自化
我無事而民自富
　䟽上無賦斂下不煩擾耕田鑿井家給民
　足故云而民自富
我好靜而民自正
　䟽人生而靜天之性也上好安靜無以動
　揺及下被君德率性而自正也
我無欲而民自樸
　䟽人君誠能内守沖和外無營欲則下之
　感化自淳樸也
　　　其政悶悶章第五十八(前章明以政/之君失無爲)
　　　(之自化此章明以政必敗示禍福之/所由初標二政寬急不同次明禍福)
　　　(二門倚伏無準人之迷下衆生之/迷執是以聖人下舉聖德以勸修)
其政悶悶其民淳淳
　䟽悶悶無心寬裕也淳淳質樸敦厚也言
　無爲之君政教寬大任物自成旣無苛暴
　故其俗淳淳而質樸也
其政察察其民缺缺
　䟽察察有爲嚴極缺缺凋弊離散也有爲
　之君其政峻急以法繩人法令滋彰盜賊
　多有故凋弊而離散矣
禍兮福所倚福兮禍所伏孰知其極
　䟽禍兮福所倚者前言悶悶之政俗以爲
　惡而人反淳淳質樸敦厚豈非福因禍而
　生也福兮禍所伏者伏藏也察察之政俗
　以爲善物却缺缺而凋弊豈非禍伏藏於
　福中而發也孰知其極者夫失道喪德習
　僞尚華禍福循環倚伏無凖誰知窮極者
其無正耶
　䟽此言禍福之極豈無正定耶但由於人
　不能體道無爲妄生迷執失其正爾
正復爲奇善復爲妖
　䟽此釋迷正所由也言衆生迷於禍福正
　處於正不明以正者爲奇詐於善不了以
　善者爲妖祥故若無正爾
民之迷其日固己乆矣
　䟽此嘆衆生迷於正善反以爲奇爲妖其
　所由來尚矣故云其日固乆
是以聖人方而不割
　䟽方由正也此舉聖德以勸修聖人弘道
　濟代萬物向方身行正方物則應之而自
　正非立教裁割於物使從已也
廉而不穢
　䟽廉清廉也穢濁也聖人率性清廉自然
　化下穢彼之濁以揚其清有本爲劌字劌
　者傷也聖人廉以成行不傷於物
直而不肆
　䟽肆申也聖人之行不邪彼自從而正直
　非爲彼之不正而申直以正曲也
光而不耀
　䟽光者謂明智也聖人雖有明智而韜晦
　之不以炫耀故云光而不耀聖德如此自
　然百姓淳淳而從化也
　　　治人事天章第五十九(前章明無爲/之政人致淳)
　　　(和此章明理人事天無過用儉初標/理人事天莫先于嗇次夫唯下轉通)
　　　(前義是謂下舉深根/之喻以况長乆之道)
治人事天莫若嗇
　䟽嗇愛也言人君將欲理化下人敬事上
　帝爲德之先無如愛費即儉德也儉即足
　用可以聚人粢盛豐備天享明德故云莫
　若嗇也
夫唯嗇是謂早服
　䟽夫唯嗇疊出上文也是謂早服釋儉嗇
　之義凡有七轉義皆效此夫唯者發語之
　辭也服者事也夫唯能儉愛之君理人事
　天以儉爲政者是以普天之下亦當早服
　事於君
早服謂之重積德
　䟽何故普天仰化率土歸仁由行節儉節
儉則百姓早服事之是重積其德以爾
　重積德則無不克
　䟽克能也君若厚積其德者其爲政也人
　力普存其事天也吉無不利則四方向化
　無有不能制服者
無不克則莫知其極
　䟽此謂君德無有不能制伏者則殊俗慕
　化絶域觀風無遠不至故莫知窮極也
莫知其極可以有國
　䟽言人君德化無遠不及萬人所歸往神
　明所福享然後可稱爲有國故易云王假
有廟有家是也過此以往豈爲國乎
　有國之母可以長乆
　䟽母者道也以茂養爲義夫所以得稱有
　國者只緣有道而茂養蒼生若爾福祚永
　昌可以長乆
是謂深根固蒂長生乆視之道
　䟽夫積德之君以道爲國則可以長乆故
　舉根蒂之喻以申其義理也蒂花趺也夫
　草木根深則榮茂蒂固則不落乃長乆也
　以喻積德之君埋根於道固蒂於德命延
　謂之長生乆視之道
　　　治大國章第六十(前章明理人儉愛/則萬方早服此章)
　　　(明早服不擾則其德交歸初歸理國/之喻不可有爲次明德及鬼神兩無)
　　　(傷害後結嘆交歸之/德以勸有國之君)
治大國若烹小鮮
　䟽此喻説也小鮮小魚也言烹小魚不可
　撓撓則魚潰喻理大國者不可煩煩則人
　亂皆須用道所以成功爾
以道莅天下其鬼不神
　䟽以用也莅臨也人神處幽爲鬼神者靈
　效之謂夫人有求則神爲應今若上德之
　化人自安全豈惟上忘帝力亦不旁請鬼
　神故處幽之鬼無以效其明靈也
　非其鬼不神其神不傷民
䟽此覆釋鬼無效靈之義非其鬼不神者
　非謂鬼歇滅而不爲神但妖之將興由人
　有舋人恒其德則神不見怪而傷人也春
　秋曰其炁焰以取之
非其神不傷人聖人亦不傷人
　䟽所言神不傷人者豈但神靈無效而不
　能傷害於人而聖人以道臨人無爲不擾
　百姓自正故云聖人以道莅天下爾將欲
　發明聖德故重云亦不傷人
夫兩不相傷故德交歸焉
　䟽兩者謂聖與神也夫人國之本亦神之
　主若鬼神傷人則害國之本聖人傷人則
　匱神之主今兩不相害故德交歸豈唯神
　聖獨豐抑亦兆人咸賴
　　　大國者下流章第六十一(前章明以/道莅物則)
　　　(其德交歸此章明以德下人則物歸/謙讓初標大國用謙故能攝化次故)
　　　(大國下叙大小各得所欲後故/大者下偏誡大國特宜用謙)
大國者下流天下之交
　䟽江海處衆流之下百川委輸故曰下流
　施之於人是謙德也夫人君者有道則國
　存無德則人散故處大國者當下流開納
　令天下之人交會而至則能全其大故曰
　下流天下之交
天下之交牝牝常以靜勝牡
　䟽天下之交牒出前文所以結下流之義
　也言天下之人所以交會至者猶大國謙
　下之故喻如牡者常以雌靜爲牝動者所
　求故云牝常以靜勝牡
以靜爲下
　䟽前云天下之人所以友會而至者由人
　君用謙卑之道則如牝者常以雌靜而能
　勝牡者由以安靜爲下故爾
故大國以下小國則取小國
　䟽故者仍上之文以結成前義也言大國
　之君所以不事威武而用謙卑之德以柔
　服之小者將欲懷來附庸之君取其小國
　之人而爲臣妾爾
小國以下大國則取大國
　䟽言大國之君旣以謙卑之道而柔服小
　國小國之君則朝聘會盟不敢離叛以卑
　下之禮而事大國者則欲取大國之威以
　爲援助爾
故或下以取或下而取
　䟽春秋曰師能左右之曰以下或下以取
　者言大國用謙卑之道以取小國則令其
　可左右故云以取或下而取者言小國用
　謙下之道歸事大但可承奉而求援助不
　能令其左右隨意故云而取
大國不過欲兼畜人小國不過欲入事人
　䟽言大國尊崇謙下以取小國者更無餘
　意不過欲兼畜小國之臣爲人君之長小
　國用謙陳薦贄幣而取大國者不過欲入
　事大國資爲援助爾
兩者各得其所欲故大者宜爲下
　䟽大欲畜養小欲入事兩遂其願故云各
　得所欲大者宜爲下者夫物未嘗以小輕
　大而必以大凌小將恐大國之君驕盈致
　禍鮮能下之故誡云大者特宜爲謙下爾
　　　道者萬物之奥章第六十二(前章明/以德下)
　　　(人則大小各得其所欲此章明以道/化物則善惡皆蒙其資怙初標道體)
　　　(沖奧次明立教化人後古之/下嘆道之功可爲尊貴爾)
道者萬物之奧
　䟽道者妙本之强名也奥内也言道包含
　無外是萬物資始之所故爲萬物之奥内
　西昇經云道深甚奥虚無之淵此之謂也
善人之寳
　䟽寳者珍寳之謂也善人者體道無爲身
　心清靜故寳貴之無暫違也
不善人之所保
　䟽保任也倚也不善之徒心尤明智感於
　積習平居則忽道嬰難則求之以身保任
　於道倚以求安也
美言可以市尊行可以加人
　䟽此喻説也言不善之人亦在教之而已
　注云甘美之言可以求市尊高之行可以
　加人以况於聖人以甘美法味之言尊高
　清靜之行以化不善之人亦如市賈之集
　相率而從善矣故下云
人之不善何棄之有
　䟽言人言行不善何棄遺之有乎當導之
　以善道冀從化而悛惡不可棄之而不化
　故云何棄之有
　故立天子置三公
　䟽三公謂太師太傅太保也天子無爲三
　公論道皆所以垂訓立教化不善之人書
　云天工人其代之此之謂也
雖有拱璧以先駟馬不如坐進此道
　䟽合拱之璧璧之大者駟乗之馬馬之良
　者言三公輔相雖以璧馬獻之至尊未足
　珍貴不如進無爲之道令化惡歸善爾拱
　璧先駟馬者古者朝聘將進駟馬以璧爲
　導故稱先也春秋云乗韋先牛十二犒師
　之類是也
古之所以貴此道者何
　䟽舉古證今令物生信古之即前文善人
　寳道也問其所以寳貴此道其意何也
不日求以得有罪以免耶故爲天下貴
　䟽此答釋貴道之意不日求以得者言道
　在於悟悟在了心非如有爲之法積日計
　年營求以致之爾但澄心窒欲則純白自
　生也故云不日求以得有罪以免耶者夫
　妄心起染則業累斯生若悟道虚心則罪
　因自滅豈如執滯之人動生悔吝嬰彼罪
　罰方求免耶以是之故故爲天下善人之
　所寳貴爾
　　　爲無爲章第六十三(前章明妙本沖/奥坐進是輔相)
　　　(之門此章明玄默無爲息怨成修證/之行首標坐忘絶欲次示杜惡防萌)
　　　(後是以下舉聖人/之德以申結勸爾)
爲無爲事無事味無味大小多少報怨以德
　䟽爲造作也修道行人則坐忘去欲心無
　造作凡所施設功與化冥於爲非爲故曰
　無爲此明心也即事不滯故於事而無事
　此明身也即味不耽故於味而無味此明
　口也三業旣盡六根塵自息爾若夫大小
　之爲多少之事苟涉有爲之境無非怨對
　之讎若能體彼無爲捨兹有欲悟眞實相
　無起慮心自然怨對不生可謂報怨以德
　爾
圖難於其易爲大於其細
　䟽圖謀度也爲營爲也夫情欲傷生皆生
　於漸無不始於易而終成難初於細而後
　成大今謀度其始易之時則於終無難營
　爲於初細之日則於後無大若爲難於難
　爲大於大禍亂已作縱欲圖而爲之將無
　益於患難也
天下難事必作於易天下大事必作於細
　䟽作起也此疊上文原禍難之所起難事
　必起於易欲令於易而圖之大事必起於
　細欲令於細而去之其類實繁不可具舉
　故以天下而總言之爾
是以聖人終不爲大故能成其大
　䟽前明凡人常爲難大之事故多敗多難
　是以舉聖人終不爲難事大事故能成其
　尊大
夫輕諾必寡信多易必多難
　䟽此結喻也夫不三思而後言輕易其然
　諾者必少忠信不謀始而愼終多易其行
　事者後必生難而爲患累
是以聖人猶難之故終無難
　䟽聖人即有道之君也猶難之者難爲輕
　諾多易之事况不如聖者乎聖人猶難爲
　輕諾多易故終無難大之事爾
　　　其安易持章第六十四(前章明無爲/玄默示息怨)
　　　(修道之門此章明思患預防標絶情/去欲之行初六句迭明防患之漸次)
　　　(六句舉喻生患之由復兩句論爲執/之迷又六句申異凡之行後七句推)
　　　(聖人不欲不學之意勸/凡俗易持易謀之心)
其安易持
　䟽安靜也持執也言人之受生正性清靜
　感物而動則逐欲無窮今明欲心未動安
　靜之時將欲守之令不散亂則甚易持執
　故云其安易持
其未兆易謀
　䟽兆萌漸也謀度也情欲將起未有萌兆
　謀杜絶之亦爲甚易故云其未兆易謀
其脆易破
　䟽言欲心已動柔脆未堅將欲除之易消
　破也
其微易散
　䟽微細也禍患細微未至於大防之於初
　欲令散釋亦甚易爾
爲之於未有
　䟽爲修除也此一句釋前易持易謀兩句
　也所以易者明欲心未起之時修除杜絶
　則欲惡不生故云爲之於未有
理之於未亂
　䟽此一句釋上易破易散兩句也所以易
　者明欲惡雖有尚自脆微未成禍亂故易
　理爾
合抱之木生於毫末九層之臺起於累土千
里之行始於足下
　䟽此言患生於微而成於著喻如合抱之
　木始生如毫毛之末此明自性而生也九
　層之高臺起乎一簣之上此明積習而成
　也千里之遠行始於舉足之下此明遂行
　不止也則天下之事誠以細微爲始而人
　多忽之遂成患本故舉三喻以證上文
爲者敗之執者失之
　䟽爲謂營爲也執謂執著也言人不能爲
　之於未有理之於未亂而更有所營爲於
　性分之外執著於塵境之中故必禍敗而
　失亡也
是以聖人無爲故無敗無執故無失
　䟽聖人無爲安靜故素分成全而無敗虚
　忘無執故眞性常存而無失
民之從事常於幾成而敗之
　䟽幾近也言常俗之人從於善事常以功
　業近成不能愼終乃復亡敗也
愼終如始則無敗事
　䟽此老君重申勸戒也人若能愼末如初
　終始常一則其事無敗也故書云摩不有
　初鮮克有終
是以聖人欲不欲不貴難得之貨
　䟽此明聖行以斥凡也難得之貨内謂性
　分所無外謂珠犀寳貝聖人於欲無欲内
　不務於性分之所無外不營於累德之寳
　貨故云不貴難得之貨爾
學不學復衆民之所過
　䟽凡夫貴難得之貨故矯徇矜尚以學性
　分之所無聖人不求過分之學常全自然
　之性是於學不學如此者將欲歸復衆人
　所過分之學爾
以輔萬物之自然而不敢爲
　䟽輔佐也自然物之本性也衆生起妄失
　於本性聖人慈誘勸學無爲將以輔佐物
　之自然眞性不敗故不敢爲於俗學與多
　欲也


唐玄宗御製道德眞經䟽卷之八



唐玄宗御製道德眞經䟽卷之九效九
　　　古之善爲道章第六十五(前章明思/患預防標)
　　　(絶情去欲之行此章明好智生患示/玄德大順之規初明爲道之化次辯)
　　　(以智之賊知此下示料簡以/爲法常知下嘆用功而勸修)
古之善爲道者非以明民將以愚之
　䟽言古之人君善能用道爲化者貴夫無
　爲恬淡非炫耀其道明示於人將導以純
　和杜絶智詐令質樸如愚爾
民之難治以其智多
　䟽人之所以難理化者正以其智太多智
　之太多由人君不明道以臨下是使下人
　役用其智而生奸詐故難理爾
以智治國國之賊
　䟽以用也賊害也言人君任用智詐之臣
　使之理國智多則權謀將作謀用則情僞
　斯起僞起則道廢有害於國故云國之賊
不以智治國國之福
　䟽人君不任智詐之臣但求淳德之士使
　坐進無爲之道行宣大樸之風交泰致和
　是國之福也
知此兩者亦楷式
　䟽兩者謂用智與不用智也楷模也式法
　也人君知用智則爲賊不用智則爲福即
　當去賊而取福知此者可爲理國之楷模
　法式也
常知楷式是謂玄德
　䟽玄深也妙也人君常能知此兩者爲楷
　模法式是謂深遠玄妙之德也
玄德深矣遠矣與物反矣然後乃至大順
　䟽此結歎也玄德之君無爲而化不測其
　量深也所被無外遠也故能與萬物反歸
　妙本然後乃至大順於自然眞性爾
　　　江海章第六十六(前章明好智生患/示玄德大順之規)
　　　(此章明善下爲主標聖人不爭之德/初舉江海之喻善下則爲王次明聖)
　　　(人用謙樂推而不厭後結/不爭之德以示修學之門)
江海所以能爲百谷王者以其善下之故能
爲百谷王
　䟽言江海所以能令百川朝宗而爲王者
　以其善居下流之所致也故易云地道變
　盈而流謙此舉喻也故地道用謙則百川
　委輸而歸往聖人用謙則庶人子來而不
　厭爾
是以聖人欲上人以其言下之
　䟽此合喻也言聖人欲上於人則以其謙
　言下之夫聖人豈欲居人上而以言下之
　邪但聖人知滿必招損故言則謙柔名則
　孤寡以下於物而盛德鴻業自然爲物所
　推尚爾
欲先人以其身後之
　䟽聖人亦不知先人直以撝謙後已先物
　物自先之爾
是以聖人處上而人不重處前而人不害
　䟽此結前也聖人臨大寳之位居至極之
　尊勞身而逸人薄已而厚物在上人得以
　生故不以爲重處前人得以理故不以爲
　害
是以天下樂推而不厭
　䟽聖人之德弘濟無私與物爲春望之如
　日旣不爲重爲害是以天下之人樂推崇
　而無厭倦也
以其不爭故天下莫能與之爭
　䟽今天下樂推聖人而不厭者豈不以聖
　人言則下之身則後之以其不與物爭先
　故天下之人莫能與聖人爭先者
　　　天下皆謂章第六十七(前章明善下/爲王標聖人)
　　　(不爭之德此章明喻大不肖示三寳/以慈之行初六句標道大所以不肖)
　　　(次五句示三寳勸其用慈又八句復/釋以慈之利捨慈之害又四句結嘆)
　　　(以慈之/德爾)
天下皆謂我道大似不肖
　䟽肖似也老君云天下人皆謂我道虚無
　廣大似無所象似故下文答之
夫唯大故似不肖若肖乆矣其細也夫
　䟽此答不肖之所由也夫唯我道廣大迥
　超物表固非凡情探賾所知故得稱大若
　其有所象似如代間法者則失其所以爲
　大乆矣是微細粗淺之法與修不殊何足
　稱大乎也夫者語助爾
我有三寳保而持之
　䟽此明所以似不肖者正以有此三行與
　俗不同故老君言我道雖大無象似然有
　此三寳甚可珍貴爾代人當須保持執守
　以修身理國爾
一曰慈二曰儉三曰不敢爲天下先
　䟽此列三寳之數也體仁博施愛育群生
　慈也節用厚人不耗於物儉也爲事始和
　而不唱不敢爲天下先也弘益之義具如
　下文
夫慈故能勇
　䟽此覆述三寳之功也凡人貪競不慈勇
　於果敢致有窮屈今聖人以慈爲行故勇
　於濟度後引證論語曰仁者必有勇
儉故能廣
　䟽以其節儉愛費不傷財不害人故功施
　益廣
不敢爲天下先故能成器長
　䟽損己益人退身進物是不敢爲天下先
　也故物樂推而成神器之長爾
今捨其慈且勇捨其儉且廣捨其後且先死
矣
　䟽且苟且也代情多欲動與道違捨其利
　物之慈苟且害人之勇捨其節用之儉苟
　且奢泰之廣捨其謙退之後苟且矜伐之
　先如此之行有違慈儉以之理國則國亡
　以之修身則身喪故云死矣
夫慈以戰則勝以守則固
　䟽慈爲三寳之首故偏嘆美也夫用慈以
　拒戰則能全衆用慈以捍守可以安人皆
　不失慈故能勝固也
天將救之以慈衛之
　䟽救助也衛護也天道福善善人則吉無
　不利故以慈戰者天將助之以慈守者天
　將護之戰勝守固始賴用慈之功救之衛
　之終獲孔明之助爾
　　　善爲士章第六十八(前章明惟大不/肖示三寳以慈)
　　　(之行此章明爲士不武標四善配天/之極首標四善之行次嘆是謂不爭)
　　　(結善可以配天/將明古之要道)
善爲士者不武
　䟽士事也武威武也明德之君用道爲理
　行慈儉而育物不威武以御人所尚以慈
　故云不武
善戰者不怒
　䟽師出應敵事在慈哀蚊蚋致螫驅除而
　已是知善戰在乎止敵不在乎憑怒故云
　善戰不怒
善勝敵者不爭
　䟽夫以慈不爭由乎尚德若用力爭勝非
　善勝也令柔遠能邇盡暢慈和不與敵爭
　敵人自伏故云善勝不爭
善用人者爲之下
　䟽夫善用其人以言謙下人必盡力可以
　成功故易曰以貴下賤大得人也
是謂不爭之德
　䟽此結上文善士者常柔而不武善戰者
　常慈而不怒善勝者常讓而不爭善用人
　者常謙而爲下夫如是者物竭其能人貴
　其用皆由謙下之所致豈非不爭之德乎
是謂用人之力
　䟽夫玄默恭己謙虚下人人皆歡心思竭
　其力故易曰悦以使人人忘其勞是用人
　之力也
是謂配天古之極
　䟽此總結上來四善之行不爭之德能行
　之者可以配天稱帝是古之至極要道也
　　　用兵有言章第六十九(前章明善士/爲行不爭故)
　　　(可以配天此章明用兵有言輕敵則/幾忘吾寳初一句標宗以設問次六)
　　　(句示行以辯明後四句申/戒用兵知慈哀者必勝)
用兵有言
　䟽老君疾時輕敵致禍樂戰殺人故託古
　以申誡所稱有言謂下句也
吾不敢爲主而爲客
　䟽吾者用兵之人也先唱爲主後應爲客
　主先唱示生事而貪客後應示以慈自守
　欲明古者用兵常有誡令當須以慈自守
　不可生事而貪故云不敢爲主而爲客也
不敢進寸而退尺
　䟽夫以道退守則善勝進兵取强則敗亡
　故進雖少猶傷於貪退雖多愈得謙讓今
　鄙其競爭則云不敢進寸尚其慈讓故云
　而退尺也
是謂行無行
　䟽夫行師在乎止敵止敵貴乎不爭今爲
　客退尺善勝不爭雖行應敵與無行同矣
攘無臂
　䟽攘臂所以表怒善戰不怒故若無臂可
　攘故曰攘無臂
仍無敵
　䟽仍引也夫引敵欲有所爭今以不爭爲
　德則是無敵可引故曰仍無敵也
執無兵
　䟽執猶持也兵者五兵戈矛之屬也夫執
　持兵者將欲殺敵以慈爲主自戢干戈則
　有兵本無殺意是則與無兵同也
禍莫大於輕敵輕敵幾喪吾寳
　䟽幾近也喪失也寳謂慈也夫爲禍之大
　莫大於輕侮前敵好事交爭如此則近喪
　失吾慈之寳矣今且失慈以戰則敗亡以
　守則離散代間之禍雖非一途離散敗亡
　禍之大者也
故抗兵相加哀者勝矣
　䟽抗舉也夫兩國舉兵以相加則由其君
　用道其將以慈矜哀於人不求多殺者獲
　勝矣
　　　吾言甚易知章第七十(前章明用兵/之言戒其輕)
　　　(敵此章明暢理之教示其易知易知/則必有宗君輕敵則喪其慈善初標)
　　　(聖教易知次明迷途不曉言有宗下/解釋易知之意夫唯下辯説不曉之)
　　　(由後嘆聖人之懷玉/以勖勤行之上士爾)
吾言甚易知甚易行
　䟽老君云我所言以暢於理理暢則言忘
　故易知也吾所言事者事於無事事簡則
　無爲故易行也
天下莫能知莫能行
　䟽此嘆衆生不能了言無言執言而滯教
　惑於言教故莫能知也不能悟事無事煩
　事而不約迷於塵事故莫能行也
言有宗事有君
　䟽此覆釋易知易行所由宗本也君主也
　夫言者所以在理得理而忘言故言以不
　言而爲宗本事者所以在功功成而遣事
　故事以無事爲君主此豈不易行邪
夫唯無知是以不我知
　䟽不我知者謂不知我也夫唯代人之惑
　無了悟之知封著名相不能暢理於事執
　事於言滯言是以不知吾教以無言無事
　之意又解云老君言夫唯我所知唯在無
　知而天下之人用知求知是以不知我也
知我者希則我者貴
　䟽希少也則法也老君言知我忘言契理
　之意者至希少也若能法則我言而行之
　者則可尊貴矣
是以聖人被褐懷玉
　䟽褐裘也賤者之服襲裘褐者所以蔽
　下之粗衣也玉者潔而潤可以比德於君
　子言此者欲明聖人内心慧了外狀如愚
　故云被褐以慧了之心故云懷玉
　　　知不知上章第七十一(前章明暢理/之教示其易)
　　　(知此章明了悟之心虚忘爲上首標/迷悟有異執迷成奸夫唯下結嘆聖)
　　　(人了知是病/故不强知)
知不知上不知知病
　䟽夫法性本空而非知法聖人悟此不有
　取相之知於知不著故云不知是德之上
　此釋悟也不知知病者言常俗之人不知
　知法本非眞實於此無知之理强謂有知
　有取著之縛所以爲行之病此辯迷也
夫惟病病是以不病
　䟽衆生强知妄生見著而爲病惱夫惟能
　病强知之病於知忘知則不爲强知所病
　故云是以不病
聖人不病以其病病是以不病
　䟽聖人正智圓明了悟實相於知忘知故
　不爲知之所病所以者何以其病凡夫有
　强知之病故説眞智以破之妄知之病旣
　除眞知之藥亦遣故云不病也
　　　人不畏威章第七十二(前章明了心/之智以虚忘)
　　　(爲上此章明迷妄之病有可畏之威/初標人不畏威則禍累斯及次無狹)
　　　(下勸人虚心靜欲則神不厭/人後舉聖行證成示其去取)
民不畏威則大威至
　䟽有威可畏謂之威夫欲惡之來起於微
　末積成病累爲彼大威人不能愼其細微
　則至於大可畏也
無狹其所居
　䟽神所居者心也人當忘情去欲寬柔其
　懷使靈府閑豫神栖於心身乃存也
無厭其所生
　䟽身所生者神也厭惡也人由神而生故
　謂神爲所生也神明託虚好靜人當洗心
　息慮神自歸之若嗜欲黷神營爲滑性則
　精氣散越則生忘故勸令無厭所生之神
　以存長乆之道
夫惟不厭是以不厭
　䟽善貸曰道資形曰神人能愛道存神故
　云夫唯不厭除垢止念惟精惟一神不厭
　人故云是以不厭
是以聖人自知不自見
　䟽自知者反照内省防害於微令無可畏
　之事不自見者不自彰見其才能炫耀於
　物違理失常以招患也
自愛不自貴
　䟽聖人自保愛其身絶去嗜欲令神不厭
　身不自貴者不自矜貴其身凌虐於物以
　聚怨耳
故去彼取此
　䟽去彼自見自貴取此自知自愛聖人得
　平等智了法性空理無去取開教化引凡
　愚寓言之爾
　　　勇於敢章第七十三(前章明迷妄之/病有可畏之威)
　　　(此章明勇敢之爲成殺身之咎初標/敢與不敢利害之殊次明天道謙柔)
　　　(戒人勇敢後嘆天網/之報以勸善士之修)
勇於敢則殺勇於不敢則活
　䟽剛决爲勇必果爲敢言强梁之人無所
　畏忌失於謙柔决於果敢犯上作亂者則
　是殺身之道也故云勇於敢則殺勇於不
　敢則活者人若於事靜愼斂身知退所决
　在於不敢强梁犯患則是活身之道故云
　勇於不敢則活
知此兩者或利或害
　䟽兩者敢與不敢也言人能知勇敢則殺
　而有害不敢則活而有利當須勇於不敢
　此兩者在勇雖同所施則異故云或利或
　害
天之所惡孰知其故
　䟽孰誰也故猶意故也勇敢於有爲之人
　動則有害乃天道之所惡而代俗之人誰
　能知其意故者乎
是以聖人猶難之
　䟽此舉聖以勵凡也夫以聖人之明猶難
　於勇敢懼其爲害况於凡人欲爲勇敢焉
　得無害乎
天之道不爭而善勝
　䟽因上言天之所惡故此下四句廣明天
　道謙虚以戒人事勇敢人懷勝負所以有
　爭天道平施唯善是與物莫之違故云善
　勝也
不言而善應
　䟽天何言哉但福善禍淫吉凶咸應故曰
　不言而善應也
不召而自來
　䟽凡物之來皆由命召今天不召於物而
　使從己而萬物自來而順之則負陰抱陽
　春生夏長皆非召而來也
繟然而善謀
　䟽天道玄遠繟然寬大垂象示變人可則
　之故云善謀
天網恢恢䟽而不失
　䟽恢恢寬大也此覆釋上天道等義也天
　道網羅雖復寬大䟽而且遠賞善罰惡不
　失毫分也


唐玄宗御製道徳眞經䟽卷之九









唐玄宗御製道德眞經䟽卷之十效十
　　　民常不畏章第七十四(前章明勇敢/於有爲自成)
　　　(殺身之咎此章明有爲則輕死必犯/司殺之誅首五句陳戒用刑次一句)
　　　(指明司殺後四句舉/用刑代殺必有愆咎)
民常不畏死奈何以死懼之
　䟽言人不能守道清靜而放縱情欲動之
　死地積習生常曾無畏者人君當以清靜
　爲化而教導之奈何更以刑法誅殺恐懼
　之乎
若使民常畏死而爲奇者吾得執而殺之孰
敢
　䟽此明人君化以無爲人皆少欲各全其
　生常畏於死而獨有爲於奇詐不善之行
　者適令吾勢得執而殺之亦孰敢即殺所
　以不殺爲自有天網司殺之也故下文云
常有司殺者殺
　䟽司主也天監孔明無所不察奇詐之人
　不得其死是有天之司殺者殺之矣
夫代司殺者殺是謂代大匠斲
　䟽言不善之人司殺自殺人君用勢得執
　殺而便殺之是代司殺者殺人不得天理
　猶如拙夫代大匠斲木矣
夫代大匠斲希有不傷其手矣
　䟽大匠斲木動合方圓拙夫代之必失繩
　纏惡得不損其材而傷其手乎天網不失
　神理昭明人君任刑代彼司殺惡得不害
　於人而喪其天和乎奈何以死懼之斯之
　謂也
　　　人之饑章第七十五(前章明有爲則/輕死必犯司殺)
　　　(之誅此章明厚斂則人貧是生有爲/之弊初三段迭明所以爲弊夫唯下)
　　　(結嘆令/其貴生)
民之饑以其上食稅之多是以饑
　䟽夫人國之本也若政煩賦重而人貧乏
　則國本斯弊弊則危矣是以下人不足由
　君上食用賦秔之太多是以令其饑乏爾
民之難理以其上之有爲是以難理
　䟽蠢爾蒼生資君以理爲理之本諒在無
　爲故我無爲而人自化今人所以難理者
　由君上之有爲有爲則政煩而人擾動生
大僞是以難理
民之輕死以其求生之厚是以輕死
　䟽人之所以輕入死地喪其生者皆以其
　違分求生養生太厚不顧刑網以徇所求
　是以輕死
夫唯無以生爲者是賢於貴生
　䟽夫生也有涯安分則足旣不可違亦不
　可加若營生於至當之外則惑矣故不厚
　其生而生全求厚生而生喪故知夫無以
　生爲憂者是賢勝於矜貴其生之人
　　　人之生章第七十六(前章明厚斂則/人貧是生有爲)
　　　(之弊此章明有爲則心欲故喪和氣/之柔初標生死之二途次舉草木之)
　　　(兩喻結以强大處/下戒令必守和柔)
人之生也柔弱其死也堅强
　䟽人之生也和氣流行自然以之柔弱人
　之死也和氣離散四肢以之堅强言此者
　示柔弱堅强爲生死之戒
萬物草木生也柔脆其死也枯槁
　䟽此舉喻也萬物草木氣聚而生故枝葉
　敷榮而柔脆氣竭而死則條干變衰而枯
　槁前明有識此舉無情者以氣聚散爲榮
　枯有識者以道存亡爲生死
故堅强者死之徒柔弱者生之徒
　䟽此結前義也言草木生則柔脆死則堅
　强則知人之爲堅强之行者是入死之徒
　爲柔弱之行者是出生之類
是以兵强則不勝
　䟽此下轉結前義也用兵有言以慈爲主
　故云兵恃强則敗欲明人恃强則死爾
木强則共
　䟽木本强大故處於下枝條柔弱共生於
　上蓋取其柔弱者處上强梁者在下故下
　文云
强大處下柔弱處上
　䟽總結上文木根本强大則枝葉共生其
　上之義欲明强梁之人常在柔弱之下爾
　　　天之道章第七十七(前章明有爲則/心欲是喪和氣)
　　　(之柔此章明强梁必招損故示天道/之喻初一句標天以申戒次五句舉)
　　　(喻以明天又八句總合前/義以下舉聖德以結勸爾)
天之道其猶張弓乎
　䟽此法喻雙舉也夫天道玄遠非喻不明
　故舉張弓以昭天德張弓之法具如下文
高者抑之下者舉之有餘者損之不足者與
之
　䟽夫張弓之爲用當合材定體令弛張調
　利高者抑之下者舉之爲架前之時準的
　也有餘者損之不足者與之爲發矢之時
　遠近也如此則能命中矣天道亦然日月
　寒暑一往一來來則損其有餘往者與其
　不足則成歲功矣人君者當法於天道抑
　强扶弱損有利無故舉虧盈益謙欲令稱
　物平施爾
天之道損有餘補不足人之道則不然損不
足以奉有餘
　䟽此明人道不能同天損益注云衰多益
　寡者易謙卦之辭也
孰能以有餘奉天下惟有道者
　䟽孰誰也老君疾時不能同天道下濟以
　恤於人光大其德故舉天道以勸云誰能
　同天之道損其有餘以賙奉不足者乎唯
　有道之君乃能然爾
是以聖人爲而不恃
　䟽此引聖人以證上有道之義恃猶矜恃
　也聖人法天平施德被於物不見其功故
　云不恃
功成而不處
　䟽聖人知功成而處天必損之故雖道治
　寰區功濟天下歸美名於群材而不處其
　功績爾
其不欲見賢
　䟽此結釋不恃不處之意也其不欲見賢
　者聖人雖盛德内充而嘉聲外隱所以不
　恃爲不處功者正欲隱德晦名不欲令物
　見其賢能爾此亦損有餘之意也
　　　天下柔弱章第七十八(前章明强梁/必招損以示)
　　　(天道之喻此章明柔弱則受益故贊/水德之能初五句標水之勝功次四)
　　　(句嘆莫能行者又五句證/釋前義後一句轉結上文)
天下柔弱莫過於水而攻堅强者莫之能勝
　䟽水之爲性善下不爭動靜因時方圓隨
　器故舉天下之柔弱者莫過于水矣而攻
　堅强莫之能勝者夫水雖柔而能穴石石
　雖堅而不能損水若以堅攻堅則彼此而
　俱損以水攻石則石損而水全故知攻堅
　伐强無先水者故云莫之能勝
其無以易之
　䟽夫水雖至柔用攻堅强之物無能易之
　者豈不以其有不爭之德而無守勝之心
　乎理國修身亦常如此
故柔勝剛弱勝强天下莫不知莫能行
　䟽柔弱之道勝于剛强天下之人皆知此
　義但惑于自賢以己爲尚無能行其所知
　故云莫能行
是以聖人言受國之垢是社稷主受國不祥
是謂天下王
　䟽舉聖人之言證成上義此即能行以柔
　勝剛之行者垢穢辱也言人君能含受垢
　穢引萬方之罪在己則人仰德美而不離
　散社稷有奉故云是謂社稷之主也受國
　不祥是謂天下王者祥善也有君能謙虚
　用柔受國之不祥稱孤寡不穀則四海歸
　仁是謂天下王矣
正言若反
　䟽此一句結上文也夫受國垢濁却爲社
　稷主受國不祥却爲天下王其言乖背不
　同于俗故老君詳贊云是必眞正之言行
　之而信但常俗聞之初若乖反爾
　　　和大怨章第七十九(前章明柔弱則/受益故贊水德)
　　　(之能此章明法令則生弊必爲餘怨/之迹初明立教和怨未足爲義大是)
　　　(以下明有德執契其怨不生後/天道下明天道無親唯善是與)
和大怨必有餘怨
　䟽厥初生人身心清靜而今耽染塵境失
　道淪胥者情欲之所爲也則知與身爲怨
　之大者其唯情欲乎和調和也此言百姓
　因于情欲而生矯僞人君不能以我無爲
　令其自化方欲設教立法制其奸詐調而
　和之故曰和大怨必有餘怨者旣設教立
　法不能無迹斯迹之弊還與爲怨故云必
　有餘怨
安可以爲善
　䟽設教立法其迹生弊旣有餘怨則安可
　爲善則是繕性于俗學以求復其初者爾
　若能上化清靜無事無爲人有淳樸之風
　迹無餘怨之弊方可爲善矣
是以聖人執左契而不責於人
　䟽左契者心也心爲陽藏與前境契合故
　謂之左契爾聖人立教則有迹有迹則是
　餘怨故執持此心使令清靜下以化人則
　無情欲不煩誅責自契無爲矣
故有德司契無德司徹
　䟽司主也徹通也言有德之君主司心契
　則人將自化無德之主不能虚心而忘己
　唯欲作法以通人作法則弊生故爲無德
　爾
天道無親常與善人
　䟽唯天道平施而與善不欺故司契清靜
　者天福其善則言無不利立法殘傷者天
　降以殃則孽不可逭豈非皇天無親唯德
　是輔者乎
　　　小國寡民章第八十(前章明法令則/生弊必爲餘怨)
　　　(之迹此章明淳樸則至理自無矜徇/之求初標無爲之風以勸勉示人從)
　　　(君化則理後明家給/人足無所企求也)
　小國寡民使有什伯之器而不用
　䟽寡少也什伍也伯長也器材器也此論
　淳古之代也言國小者明不求大言人少
　者明不求多不求大則心無貪競不求多
　則事必簡易簡易之道立則淳樸之風著
　適使有出人之材器堪爲什伍伯長以統
　于人者亦無所用之矣
使民重死而不遠徙
　䟽徙遷移也化歸淳樸政不煩苛人懷其
　生所以重死敦本樂業無所外求各安其
　居故不遠遷移也
雖有舟輿無所乗之
　䟽舟輿之設本以通水陸濟有無旣無往
　來則舟輿棄捨無所乗用矣莊子云至德
　之代山無蹊隧澤無舟梁
雖有甲兵無所陳之
　䟽甲兵所陳本以討不服御寇敵上行道
　德下無離異旣却攻戰之事則甲兵韜戢
　而無所陳也
使民復結繩而用之
　䟽古者書契未興結繩紀事故繫辭云上
　古結繩而理後代聖人易之以書契欲明
　結繩之代人人淳樸文字旣興是生詐僞
　今將使人忘情去欲歸于淳古故云使人
　復結繩而用之
甘其食美其服
　䟽食之甘者在于適適則所食皆甘服之
　美者在于當當則所服皆美苟不適當雖
　玉食錦衣不足稱其甘美也
安其居樂其俗
　䟽無欲故所居則安化淳故其俗可樂若
　逐欲無節將自不安其居政苛日煩焉得
　復樂其俗
鄰國相望鷄犬之聲相聞民至老死不相往
來
　䟽鄰國相望鷄犬相聞蓋言其近人至老
　死不相往來者由彼此俱足無所求及故
　爾
　　　信言不美章第八十一(上下二篇通/明道德始標)
　　　(宗㫖以開衆妙之門終結會歸將通/得意之路故寄信美以彰言教論辯)
　　　(善以戒修行書知博以示迷誤陳不/積以教忘遣假有多以暢法性結不)
　　　(爭以明聖人將令學者造精微於言/象之中導筌蹄於理性外悟教而能)
　　　(忘教何必杜口於毗耶因言以/明無言自可了心於柱下爾)
信言不美
　䟽信言者聖教信實之言也此老君欲以
　自明所演言教化導衆生實爲精信故與
　俗相違代人以爲不美
美言不信
　䟽美言謂代教甘美之言也言多浮華動
　合于俗旣非信實不可化人信言所以不
　美正以代教美言不信故爾
善者不辯
　䟽悟教之善在于修行行而忘之曾不執
　滯故不辯説也
辯者不善
　䟽但能辯説言教曾不悟了修行惑滯旣
　多故不爲善
知者不博
　䟽知了悟也博多聞也言體道了悟之人
　在乎精一不在多聞故莊子云博溺心也
博者不知
　䟽夫多聞則滯于言教滯教則終日言而
　不盡旣非了悟故曰不知
聖人不積
　䟽積滯聚也聖人妙達理源深明法性悟
　文字虚假了言教空無所説之理旣明能
　説之言亦遣則于彼言教一無滯積故云
　聖人不積爾
旣以與人己愈有旣以與人己愈多
　䟽旣盡也言聖人雖不積滯言教然衆生
　發明慧心必資聖人誘導故聖人以清靜
　理性盡與凡愚而教導之於聖人以清净
　性多明外益者悟理之性旣非他有故云
　自性因教之益不自中來故云外益明聖
　人教導凡愚心彌慧解故云愈有惟斅學
　半理益精暢故云愈多爾
天之道利而不害
　䟽天道施生長養萬物利也無所宰割不
　害也此舉喻欲明聖人之道弘益爾
聖人之道爲而不爭
　䟽聖人之道凡所作爲而與物不爭者爲
　聖人無所積滯與人愈有是以不爭爾

唐玄宗御製道德眞經䟽卷之十












