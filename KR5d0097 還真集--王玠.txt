#+TITLE: 還真集--王玠
#+DATE: 2018-05-12 10:22:04
#+SOURCE: github.com/kanripo/KR5d0097 master 098850a3                
還真集序夫十
仙道自古尚矣由黄帝問道廣成子世稱黄
老盖廣成即老子也仙之說始焉若唐之籛
鏗夏之嘯父商之宛丘周之王喬三代則固
有之而周穆建草樓以延士其說始著迨秦
皇漢武惑方士藥石之術雖王次仲東方朔
之徒而不知師而其邪說滋蔓淆襍卒以殞
身則世之鴻生碩士並起而訾斥之亦宜矣
若漢魏伯陽倣易撰參同契本古文龍虎經
而充越之以是丹道倡明不溺於金石草木
雲霞補導之術一明乎身心神炁自然之理
假卦爻晷刻以則之靡不合乎奇耦象數也
厥後由鍾離雲房授唐吕嵓則祖述其說而
歌辭論辯庶得乎指歸之正代亦不乏其人
焉若宋之張紫陽石杏林陳泥丸白紫清李
玉溪李清菴皆一時傑出凡其辭㫖亦不下
伯陽而互有深造默會者焉夫相去千百歲
之間何言之若合符節者不期然而然哉此
無他千百世之理同也心同也其所以淆異
者必邪妄詭誕之說非取誇於時必鼓惑於
後其能果合於身心神氣自然之道乎此古
之人必得人而授而道不虚行也抑亦非師
之祕玄藴奥不妄啓示而學之者無累功積
行之實徒飾虚文僞譽馳聲揚耀者無異尚
何足語道哉其能見諸言哉南昌脩江混然
子以故姓博學嘗遇異人得祕授猶勤於論
著予讀其言久矣間會於客邸匆遽未遑盡
究今春吾徒袁文逸自吴還持其所述還真
集請一言予味之再信達乎金液還丹之㫖
其顯微敷暢可以明體會用矣使由是而修
之雖上遡紫陽清菴亦未知孰後先也矧予
嘗憫夫世之膚陋狂僻之習駁潰滋久有莫
得而盡絶者猶喜其言足以振發末季之弊
也庶或志士貞人有碔砆美玉之辯焉則遊
神胚腪馮翼之初煉氣混芒溟涬之表爲不
難矣是所以盡乎原始返終窮神知化也歟
尚容招黄鶴淩空而下相與共論乎湘濱岳
渚之間未晚也是書于編首以俟
洪武壬申夏五月嗣天師張宇初序

還真集卷上
　　　　混然子撰
金丹妙㫖
　　　　　　三點如星理最深
　　　　　　鈎懸偃月定浮沉
　　　　　　若人悟此玄中竅
　　　　　　大地山河盡作金
　　　　　　一竅包藏造化功
　　　　　　三般大藥内團融
　　　　　　悟得裹頭真造化
　　　　　　鳥飛兔走不離天
　　　　　　玄關一竅正當中
　　　　　　非後非前獨倚空
　　　　　　默然回光居此處
　　　　　　白玉連環兩箇圈
　　　　　　乾旋坤轉本同元
　　　　　　中間一點真消息
　　　　　　不遇師傳莫妄言
　　　　　　一竅包藏造化功
　　　　　　三般大藥內團融
　　　　　　巽風吹起爐中火
　　　　　　鍊出神丹滿鼎紅
　　　　　　養就嬰兒十月胎
　　　　　　功夫至此脫塵埃
　　　　　　神通變化隨方現
　　　　　　一道圓光透頂來

　　　　　　無生無滅證金仙
　　　　　　一點光明照大千
　　　　　　粉碎虚空全體露
　　　　　　依然父母未生前
　　　　口訣
夫學道之一先要明身中爐鼎的確次要識
藥物眞全三要曉火候進退法則如此一一
分明方許下手修鍊祖師云既知下手處便
從下手處做將去或曰如何是做將去吁斯
言是工夫也工夫之理於二六時中不可間
斷當心虚無慾之時内觀以養其性若遇冬
至癸生之時便當閉關以復其命内則斡天
罡而不動外則運斗柄以推遷一氣週流三
元歸體眞火煅鍊結成金胎空炁謂之符火
還丹久久行之漸凝漸結太虚同體與道合
真矣
　　　金丹直指
玄關一竅在人身中腎上心下肝西肺東不
偏不倚獨立虚空非内非外元始之宗無欲
養性有欲施功搧開爐韛鼓動巽風雷轟海
底驚起潜龍火炎坎位昇上離宫黄婆引婦
嫁與金公三家相見情意和同丹凝九轉滿
鼎霞紅勤採勤鍊漸凝漸豐綿綿固守野戰
防凶靈胎養就陽純氣沖立功立行名達上
穹脫胎神化道妙無窮
　　　人身三寳


　　　　先天三寳爲三體　自然之道
　　　　元精　元氣　元神
　　　　後天三寳爲三用　有爲之道
　　　　　交感精　呼吸氣　思慮神
夫人身有三寳者皆從天地中來居先天而
生妙體混成在後天而化因質感合非先天
不能生後天非後天不能成先天此二者之
理一體而分化不可失後損先也是故以元
精鍊交感精以元氣鍊呼吸氣以元神鍊思
慮神三物混成與道合真自然元精固而交
感之精不漏元氣住而呼吸之氣不出元神
全而思慮之神不起修仙之法無他全此三
者而已矣祖師所謂精全不思慾氣全不思
食神全不思睡又曰三真三全必定飛仙三
全三真必定飛昇斯言盡矣學者味之
　　　　人身三關
　　　　　　　捉将坎位中心實



　　　　　　　點化離宫腹裏隂
夫人身三關者乃精氣神也精居坎氣居離
神居心初關鍊精化氣抽坎中之陽也中關
鍊氣化神補離中之隂而成乾也上關鍊神
還虚乾元運化復歸坤位而結丹也丹結之
後神氣朗清與太虚同體内外貞白自然與
道合真矣是以靜則以養其性動則以復其
命性命雙修形神俱妙此符火還丹之妙訣
也故述頌以證諸
　身中若遇癸生時　取坎中陽去補離
　北斗南辰顛倒轉　一時一刻立丹基
　　　半升鐺
　　　　　　　擎天拄地半升鐺
　　　　　　　龍虎擒來一處烹
　　　　　　　武鍊十回文火鍊
　　　　　　　丹成九轉步蓬瀛
半升鐺者乃土釜之異名也在人身天地之
正中戊己之宫神氣之穴得此者隂陽可以
交性命可以活吕純陽祖師所謂一粒粟中
藏世界半升鐺内煑山川是也學者不可勉
强猜度須從明師口授而後可知古云踏破
鐵鞋無覔處得來全不費工夫
　　　五行變化圖



五行者三才之五靈也五行變化其形不可
一也其道一也是故在天爲五星爲五帝在
地爲五嶽爲五神在人爲五臟爲五常歸之
一身五行同焉散文萬體五行亦同焉是以
修真之要運此五氣而已矣若得全此五氣
而不散混合于太虚之中結成空炁金胎謂
之靈丹也苟有昧靈而逐物者反爲五賊也
或曰何謂五賊五賊者眼耳鼻舌意若非大
根器之人未常不被此五者而迷其性也隂
符經所謂天有五賊見之者昌佛亦曰無眼
耳鼻舌身意無色聲香味觸法是也成道之
功所用三花聚頂五氣朝元則變化自然岀
五行矣
大　　天向一中分造化
道
心
易

圖
　　　　　人從心上起經綸
夫心易者大道之源也大道生化無出於河
圖五十五之數故聖人則之老子所謂無名
天地之始有名萬物之母無名之始是三五
合真也有名之母是三五分真也是故形而
上者曰天形而下者曰地配兩形而中生者
曰人人與天地配曰三才三才合道萬物同
一氣而生焉唯人得天地全秀而生天付之
神地付之精中和付之氣三者備體於一身

渾淪太極者也周子所謂無極而太極太極
動而生陽靜而生隂是也陽動之極而復靜
隂抱陽也隂靜之極而復動陽攝隂也隂陽
互索而生五氣五氣分化而生八卦八卦循
環而成四時四時運化不已而生萬物萬物
芸芸各歸其根此大道之常易也以丹道言
之不過運乎心易顛倒隂陽返還神炁而已
矣是故以乾坤爲易之門户以坎離爲日月
往來之機以震兌爲春秋卯酉二分當作丹
之時内則含三五包固不動外則以東三之
木生南二之火以西四之金生北一之水四
象各歸其五然後用虚中戊己一五真土分
化而攝提戊土歸坎位逼木生火而燻蒸迫
金生水而滚沸於斯時也撥動上頭關捩徐
徐抽出坎中之陽去補離宫之隂成乾之體
用己土從離位退符歛五氣回週天三十之
數直至坤宫而止結成還丹戊己復位醉飲
刀圭一性湛然四炁清朗仍虚五與十矣太
極圖云無極之真二五之精妙合而凝即此
理也張紫陽悟真篇曰三五一都三箇字古
今明者實然稀東三南二同成五北一西方
四共之戊己還從生數五三家相見結嬰兒
嬰兒是一含真炁十月胎圓入聖基斯言盡
矣學者味之
　朝
　屯
　暮
　蒙
　圖
夫屯蒙二卦者聖人假象以明進火退符之
謂也陽從下升乃曰屯隂從上退乃曰蒙是
屯下震而上坎震之初九用庚子爻坎之六
四用戊申爻也蒙下坎而上艮坎之初六用
戊寅爻艮之六四用丙戍爻也其子申寅戍
即元亨利貞也一卦顛倒即成兩卦互體互
用動靜相因六十卦中卦卦一般一卦有六
爻兩卦計十二爻以一年言之而有十二月
以一日言之而有十二時之數陽進爲六隂
退爲六丹家寓言朝屯暮蒙之說本意不過
指此以論吾身火候之分明啓閉呼吸消息
之妙魏伯陽作參同契所謂屯以子申蒙用
寅戌六十卦用各自有日聊陳兩象未能究
悉悟眞篇亦曰南北宗源翻卦象晨昏火候
合天樞斯言明矣學者不可以紙上之言便
爲了達須求明師指點然後知吾身中之卦
象也卦象之說亦是比喻是以聖人不得已
假象以誘後之學者爾一言决破則天地之
道與我無不神符哉
　　　週天火候圖　　　　　十一
　　　　　　　　　　三十輻







　　　　　　　　　　共一轂

夫週天火候者乃乾坤闔闢隂陽運化之機
也大則天地小則一身皆有生成火候之數
易云一闔一闢謂之變往來不窮謂之通是
以人之一身呼則接天根吸則接地根一呼
一吸自合天地造化此呼吸非口鼻之呼吸
乃内運一息之呼吸是以前代祖師立言設
象誘引後之來者至如龍虎經叅同契火記
六百篇無非發明火候實欲世人行此道也
故將一年簇在一月將一月簇在一日將一
日簇在一時將一時簇在一息一息之工夫
進陽火退隂符奪三千六百之正氣回七十
二候之要津産一粒黍米之珠落于黄庭之
中空洞混合梵炁凝真結成聖胎謂之符火
還丹也張紫陽所謂不刻時中分子午無爻
卦内定乾坤了眞子曰大藥三般精氣神天
然子母互相親回風混合歸真體煅煉工夫
日日新邵子亦曰乾遇巽時觀月窟地逢雷
處躡天根天根月窟閑來往三十六宫都是
春此皆發明火候之理也修真之士縱然有
三眞不漏不行火候之功尤屬於隂終乆只
出隂神不能出陽神也吕純陽故有窑頭坯
之說且窑頭坯不經火煅終爲泥土豈能堅
固哉人之有身亦如窑頭坯也若不行火候
工夫煅煉藥物終不得形神俱妙與道合真
也是以聖人傳藥不傳火從來火候少人知
此祖師不傳之秘非不傳也唯在得人而傳
也豈易言哉
　　　内丹三要
　　　　　一鼎器
　　　　　二藥物
　　　　　三火候
　　鼎器異名
　　　　天心　玄關　土釜　黄庭
　　　　黄房　中宫　靈臺　蓬壺
　　　　鄞鄂　鉛爐　汞竈　神室
　　　　藥室　空谷　玄谷　天谷
　　　　金谷　規中　命蔕　壺天
　　　　虚堂　元宫　玄牝　瓊臺
　　　　紫府　偃月爐　半升鐺　戊己門
　　　　復命關　庚辛室　甲乙户　西南鄉
　　　　神炁穴　朱砂鼎　守一壇　龍虎穴
　　　　黄婆舍　金剛圈　栗棘蓬
　　藥物異名
　　　　金精　木液　紅鉛　黑汞
　　　　朱砂　水銀　白金　黑錫
　　　　坎男　離女　蒼龜　赤蛇
　　　　金公　黄婆　嬰兒　姹女
　　　　火龍　水虎　木郎　石女
　　　　白雪　黄芽　交梨　火棗
　　　　烏肝　兔髓　乾馬　坤牛
　　　　日精　月華　天魂　地魄
　　　　金花　紫芝　金脂　玉液
　　　　瓊葩　玉蘂　水中金　火中木
　　　　隂中陽　陽中隂　黑中白　雄裏雌
　　　　青龍脂　白虎髓
　　火候異名
　　　　氣中神　隂内陽　二十四氣　七十二候
　　　　二十八宿　六十四卦　十二分野　日月合壁
　　　　海潮升降　三十二天　三十文爻　七十武煉
夫三要者乃修真之秘要也修真之要有三
一要知鼎器二要知藥物三要知火候如此
三者分明方許下手修之其說種種之多無
乃異名爾使學者知此以破其惑所謂鼎器
者天心也藥物者精氣也火候者神炁也於
二六時中回光返照綿綿若存如鷄之抱卵
如龍之養珠自然神御於氣氣養於神混融
于心太虚同體於斯時也無藥物無火候一
神萬神也一氣萬氣也然雖如是心田性海
無乆靜之理靜極必有動動而生陽陽者乃
人身中冬至癸生時也於此時則當閉關以
行火候也鼓巽風搧爐韛理五炁混百神飛
戊土塞艮兌提出坎中之陽上補離中之隂
意行未止戊從己土歛藥物而同歸送入鼎
釜之中巽户雙開眞火煅煉結成金丹萬劫
不滅是以丹愈煉而愈堅功愈積而愈深如
此勤而行之則仙道可冀矣豈虚言哉


還真集卷上











還真集卷中夫十一
　　　　混　然　子　撰
　　論
　　　還丹祕要論
夫還丹者乃返本還元之道也人禀父精母
血而生初爲赤子之時元精元炁元神無不
純全及其年漸長成蓋因眼耳鼻舌四門所
誘一靈真性被色聲香味所觸習染罙深是
以日復日歲復歲元精化爲交感精元炁化
爲呼吸氣元神化爲思慮神此三元分泄難
復天真故祖師垂言立教載諸丹經示人以
修補之法精損則以精補氣損則以氣補神
損則以神補是用返本還元之道以復之且
復者何也以全精爲深根以全氣爲固蔕以
全神爲妙合世人能全此三者實爲身中真
藥物也然雖如是若不知其運用符火烹煉
之法猶屬於隂終不得其形神俱妙之道豈
知人道乃與天地符合一息工夫奪天地一
年造化以乾坤爲鼎器以日月爲水火以烏
兔爲藥物以隂陽爲化機以龍虎爲妙用以
子午爲冬夏二至以卯酉爲春秋二分此皆
法象譬喻其實無出身心意三字身係乎精
心係乎氣意係乎神返者返此三者而逆行
也還者還此三者而復真也三全合眞乃曰
還丹恐學人執著一偏之見不悟斯理余不
畏天譴只得漏露天機凡入室作丹須要心
空性寂神炁混合于中田遇一陽初動之時
乃身中冬至時也於此時則當閉關飛戊土
塞于海淵之底潜龍不可便用直俟見龍在
田撥轉頂門關捩徐徐從太玄宫提起一舉
三時飛龍直透三關再舉三時度上南宫交
媾此乃取坎中之陽去補離中之隂自子至
已六陽會乾繼此已往陽無終極之理一隂
生于五陽之下坤隂用事以己土從離退隂
符下金闕鵲橋入重樓絳宫送歸土釜自午
至亥六隂符陽復坤之位巽户雙開眞火煅
鍊結成空炁金胎謂之還丹矣如是採藥依
時運符合則勤鍊勤烹無質生質十月功圓
脫胎换鼎移神上居泥丸天門迸破調護出
神於斯時正要脚踏實地不可毫髮差失直
待神通圓滿變化自在貫石透金隨機應現
逍遥雲際快樂無窮得爲出劫真仙皆由人
决烈修鍊而至此也丹家妙用以有爲爲首
無爲爲終性依命立命從性修性命混成太
虚同體有何生死之可繫耶此乃聖聖相傳
不易之大法捨此别求他妙即爲外道有等
或絶念守空或休糧絶粒或貫想默朝或吞
霞嚥氣或摩擦導引或想火燒臍或擇美婦
爲爐鼎金鎗不倒爲戰勝或取女癸爲丹頭
以雌雄劎爲妙用或按子午時入室打坐或
以卯酉月不行火候如此小道何啻千門此
皆傍門小徑何足與言道也祖師云道法三
千六百門人人各執一爲根中間些子玄微
處不在三千六百門斯言盡矣學人愼勿執
著而自迷也豈不聞古人云起頭不遇作家
到老番成古董修真之要在乎窮理盡性格
物致知而後歸根復命方可以證其大道也
若不求真師指點縱有顔閔之才亦不得也
學者味之
　　　性命混融論
性者人身一點元靈之神也命者人身一點
元陽真氣也命非性不生性非命不立父母
未生已前靈含空氣而已朗朗澈澈無欠無
餘父母已生之後一元眞炁居身兩腎中間
空玄一竅之内命於此立性亦寄體于此立
性立命故曰天心是曰天命之謂性性乃爲
人一身之主宰命乃爲人一身之根本日用
之間應萬事者係乎性爲百事者屬乎身性
所以能發機變命所以能化隂陽性應物時
命乃爲體性乃爲用命運化時性乃爲體命
乃爲用體用一源顯微無間方可謂之道缺
一不可行也夫修還丹之道不過以神氣混
合而復本來性命之全體性體爲乾命體爲
坤乾元屬金坤元屬土乾金居坤土而藏子
母相守以性爲子以命爲母丹經所謂讓他
爲主我爲賔此所以借身爲主之用易曰大
哉乾元萬物資始性也至哉坤元萬物資生
命也道德經乃曰常無欲以觀其妙性體乎
乾常有欲以觀其徼命用乎坤乾坤爲易之
門户實爲性命體用之根宗也性命即神氣
也神氣即鉛汞也鉛汞即坎離也坎離即日
月也日月即水火也水火既濟妙合而凝此
乃性命混融之道也當性命混融之時心空
朗澈無形無名無體無用當性命發越之際
陽動隂分有形有名有體有用於此當行靈
寳度人之經則體用遂分内外内則性居中
宫而斡運曰體外則情運斗柄以循還曰用
存之以誠用之以真自然丹結於鼎養成聖
胎如嬰兒之在母腹十月氣足脫胎神化身
外有身真人出現至此性命雙修之大事畢
矣凡諸學道至人叅禪高士不可執著必以
性命雙修方成大事吕祖師曰只修金丹不
修性此是修行第一病只明眞性不修丹萬
劫英靈難入聖斯言盡矣苟有只修性而不
修命身死之後性爲隂靈不能現神通只修
命而不修性身雖長生終住於相不能超劫
運皆屬孤隂寡陽墮於偏枯之學且性命雙
修果何也豈不聞了性則通聖此心通於他
心智慧廣大無有來而不知也了命則長生
此身歷劫不壞能變諸相無所往而不化也
性命雙全方爲了道形神俱妙方證金仙有
何疑哉有何疑哉
　　　懲忿窒慾論
夫懲忿窒慾者聖賢修身愼行之要也懲忿
者戒心也窒慾者止念也戒其心則忿不生
止其念則慾不起忿不生而心自清慾不起
而情自靜心清性靜則道自然而凝矣是以
君子修之吉小人悖之凶豈知忿若不懲則
心火上炎性天雲蔽慾若不窒則陽精下奔
苦海波翻故自流浪于生死之場沈熾于愛
慾之地則嚮來所禀天地真一之氣潜奔而
寓于坤矣繼此以往坤乘乾之一陽而爲坎
乾因坤破虧一陽而爲離離積隂而生忿坎
積陽而生慾審兹忿從氣起慾從精生氣動
忿則生貪嗔精動慾則著痴愛前則與物相
刃相靡内則自身精神耗散墮於冥途永失
真道良可悲哉余於是述先聖之言以爲後
來學人之證鑒太上曰致虚極守靜篤萬物
並作吾以觀其復易卦乃曰復其見天地之
心乎瞿曇曰不應住色生心不應住聲香味
觸法生心應無所住而生其心又曰凡所有
相即是虚妄若見諸相非相即見如來孔子
曰道也者不可須臾離也可離非道也又曰
正其心誠其意無終食之間違仁顔子不遷
怒不二過克己復禮三月不違仁曾子曰十
目所視十手所指其嚴乎故君子必愼乎其
獨子思曰茍不至德至道不凝焉孟子故曰
吾善養吾浩然之氣塞乎天地之間至大至
剛以直養而無害此皆以懲忿窒慾保合太
和之道也在丹家則爲取坎填離水火既濟
之理在禪家則爲回光返照轉物情空之理
在儒家則謂克己復禮正心誠意之理以此
論之三教道同而名異其實不離乎一心之
妙也是以天地無二道聖人無兩心學人莫
以懲忿窒慾四字容易看過此乃是修真一
箇樞紐其要宜乎損者也損於外而益於内
内安而氣和氣和而神和神和而道冲矣至
此超隂陽出生死脫脫洒洒了無罣碍登蓬
島遊洞天變化自在豈不玄哉
　　　說
　　　夢說
夢之爲言因氣化而有也陽御於隂乃魂制
魄神或有夢朗然清見也隂御於陽乃魄制
魂神被物欲所蔽故夢遊昏亂闇然不明也
昔者神農氏憂民疾苦夢遊天庭天皇賜與
嘗草之書軒轅氏慕道夢遊華胥大庭之國
莊周論道故夢化爲蝴蝶孔子贊周易故夢
見於周公此聖人之心與道冥合因感而有
夢陽神爍於群隂明明朗朗雖夢非夢乃出
神之妙也是故凡夫之夢與此懸隔凡夫之
心貪著其事流吹慾海沉滯愛河豈知一點
元神晝則居于首眼貪觀於色神即染之於
色此眼中之夢也耳貪聽於聲神即染之於
聲此耳中之夢也鼻貪嗅於香神即著之於
香此鼻中之夢也口貪食於味神即染之於
味此口中之夢也夜則神歸棲於心纔睡着
時隂魄裹魂夢寐昏濁無所不見顛顛倒倒
隨念幻化此所以開眼有夢而瞑目即有夢
也盖因心田不清神不守室日積月增精神
耗散故墮於六趣而入於夢幻之境古人所
謂生死之根只是箇念頭造化即夢幻是生
死根也是以大修行人無夢白日脫洒洒夜
間亦脫洒洒神守於氣氣抱於神混融一片
超出隂陽之外何夢之有學道人若能知夢
裡是夢做得主宰便是出生死之外不被隂
陽之所蔽也學者味之
　　　性說
性也者先天一點至靈人身中元神是也此
靈在父母未生以前不曾添些居父母已生
之後亦不曾減些本自圓成亦無餘欠是故
人之生也性無有不善而於氣質不同禀受
自異故有本然之性有氣質之性本然之性
者知覺運動是也氣質之性者貪嗔痴愛是
也是以上智之人了悟本性寸絲不掛萬法
昭然中智之人半明半惑操之則存舍之則
亡下智之人神無所守隨念生情貪著其事
三者觀之性有差等或云佛曰蠢動含靈皆
有佛性何以人之性却有差等吁虎狼之父
子蜂蟻之君臣并非無佛性也乃形質之異
也人與萬物之性同人與萬物之形異性如
空中之月形猶地上之水萬水澄清一月普
明萬水濁渾一月普昏非月之有明有昏乃
水之有清有濁人爲聖爲哲爲賢得炁之清
者也人爲愚爲昧爲惡得氣之濁者也佛乃
曰千江有水千江月萬里無雲萬里天是也
此一點靈明無形無相無古無今貫石透金
本無所說人於此處叅得透見得澈不被一
切境界所移内觀於心綿綿無間打成一片
獨立虚空自有金剛衛門諸魔消散與古佛
同日而語矣學道人若不明真性内守靜默
之工縱然能記大藏之經廣口利舌到頭空
喪精魂無益於身一切有爲之法有成便有
敗著相求眞都是虚妄若只以無爲之法行
之饑則餐渴則飲尤恐墮於頑空這一箇○
如盤走珠圓陀陁地活潑潑地有也不是無
也不是著在一物上也不是大衆到此作麽
生會咦雨過江空山色靜一聲啼鳥月明中
　　歌
　　　回風混合歌九章
　　　　其一
天皇南來居紫宫三關牢鎖呼黄童東方鞭
起海潜龍龍翻赤浪騰太空六丁擲火當前
衝猛馬突上崐崙峯流鈴萬里回隂風神兵
野戰如虎雄三彭命在破竹中六賊勦滅勢
力窮一洗遂定中興功流精洞焕陽明紅乾
坤六合歸混同君臨大寳御九重萬方臣宰
來朝宗民安國泰德澤濃禾生大有歌年豐
　　　　其二
九華仙子登黄庭尾閭日出生金精精光化
作月窟冰西來一派流泉清華池澆灌黄芽
生深根真氣頻燻蒸琪枝玉葉開瓊英春風
吹動天香馨神清朗朗居杳㝠含真抱朴如
孩嬰箇内消息無限情乾坤日月晝夜明胎
凝十月聖體成天門劈破雷一聲真人出現
誰敢爭乘雲跨鶴朝玉京
　　　　其三
東方赤子號木郞半夜抱出海底陽龍飛駕
輦昇扶桑紅輪直上天中央光明照耀雲錦
裳時同蘂女回洞房兩情懽合春心芳真精
一滴生玄黄身居混沌含清光滿口馥郁流
瓊漿飲之宴之百體康返老回童天地長
　　　　其四
乾金色玄坤土藏巽風鼓動爐火光一時鍛
鍊成金剛鑄爲慧劎名干將摩挲三尺如秋
霜鬼精喪膽龍虎降七星夜夜生光芒横拈
倒用神無方
　　　　其五
金胞空炁包乾元生門之後宻户前圓中高
起不倚偏中分寸二存玄玄陽君主握天地
先周流四德頻迴旋崑崙一道西流泉倒瀉
千尺銀河懸露珠洒入金谷園蟠桃花發三
千年採而食之鎮丹田長生不老人中仙時
來直上九華巔白雲黄鶴來翩翩
　　　　其六
日出窿穹照八荒曲江高處金烏翔中皇老
人坐玉堂手把紫簫吹洞章一聲吹動海水
揚二聲吹落月色光三聲合吹天混茫鈞天
一片聞宫商此時獨飲醍醐漿五臟歷歷生
清凉四肢如醉形質忘不知身在無何鄉
　　　　其七
東華初曉曙光分五老朝元謁紫宸手把三
花獻帝君一團和氣回陽春中天日月光輝
新四方有慶皆來賔蕭韶九成鸞鳳馴雍熙
至治風俗淳河海靜默山藏雲萬民樂業清
乾坤
　　　　其八
青天雲起轟震雷海風吹雨從東來㝠㝠晝
霧宻不開霏微洒落空中埃一時雨霽收隂
霾天清地朗山崔嵬松間露滴清幽齋蟾光
皎潔照靈臺刀圭飲罷凝眞胎眞胎養就躋
聖階壺天好景多滿懷隨身到處皆蓬萊
　　　　其九
朝陽觸石生紫雲隨風飄蕩朝崑崙羽蓋垂
蔭浮氤氲流精玉光白色新重樓直下戊己
門空中雪落飛紛紛靈苗秀發琪花春深根
固蒂命長存形神俱妙道合眞逍遥永作蓬
萊人
　　　修真歌授混神子
修真先要尋真土立鼎西南作丹母牝户玄
門左右開調息綿綿氣歸祖神居混沌空玄
中無南無北無西東四象五行俱輻輳回光
返照觀眞空眞空朗朗絶纖翳青天一片秋
無際月照天壇玉露寒箇内乾坤眞得意一
陽初動天癸生雷轟日午打三更跨虎擒鉛
出水府乘龍捉汞回朱陵鉛汞爐煎眞火𤑔
鍊出金剛硬如鐵黍珠一粒落黄庭太乙含
眞聖胎結春風滿地黄芽深刀圭飲罷歌瓊
林醉吹一曲無孔笛妙聲飛出均天音此時
得趣眞堪悅這箇家風實清絶瞽者善視聾
善聽啞子喫蜜向誰說不出門庭知萬邦來
往遊遍神無方大象希形藏恍惚日月晝夜
常輝光逍遥自得長生樂打破虚空脫胎殻
通天徹地超死生赫赫神光照遼廓三千行
滿八百功全忠盡孝回光風上感天帝丹詔
下乘雲白日登天宫
　　　混然歌
混然道士人不識三家村裏藏蹤跡無去無
來每獨存無形無名赤歷歷一點光明是道
經朗朗玄玄隱空寂時因順化出頭來混沌
剖開居太極動之主陽靜主隂生地生天由
一息一生于二二生三萬象森羅同闔闢乾
旋坤轉不停機日月回輪雙合璧混然道士
何所爲每日逢人說周易易中造化不難知
白日青天轟霹靂虎吼東山風萬林龍捲西
江浪千尺一時龍虎同歸來八極無塵天色
碧混然此時獨樂哉洗足空玄坐中席月光
照我肌骨清九華天上流香液飲之宴之命
長存醉吹一曲無孔笛大音放之滿十方希
聲收之藏于宻固蔕深根道自生出死超生
常混一綿綿默默不離渠十月含胎守勿失
時來打破上頭關萬道霞光照蓬蓽上居泥
丸朝　聖尊三島群眞會瓊室劫外逍遥一
散人自與塵凡不同日世人若解混然歌方
是修行叅學畢
　　　中陽歌
竹間先生性幽雅生居坤上乾之下渾包太
極號中陽一點光明世無價不居後不居前
大如黍米空中懸化生諸天森萬象斗標晝
夜頻周旋不居下不居上去地金烏飛五丈
口中銜出一輪紅照見普賢騎白象天門闔
地户闢一氣週流箇消息龍吟雲起海波騰
虎嘯風生日光夕是時兩物同歸來雲散風
收空色碧人門遏鬼户塞一滴金精從此得
冶爐搧火鑄成劎摩挲如冰光赫赫野戰防
危國土平斬除三尸并六賊三尸滅六賊亡
混融一片成金剛超凡入聖出浩劫不居地
府昇天堂到此時實堪悅六月炎天飛白雪
醍醐飽喫上方齋滿口玉漿流不絶血化白
骨化瓊一身鍊得如毛輕靈胎養就十月足
頂門迸破生光明也不生也不死曠劫至今
無姓字一神變化千萬神元來却是中陽子
　　　悟真歌
悟真先生學莊老眞機頓悟回頭早自得仙
師半句傳鐵壁銀山盡推倒祖性圓明是本
宗也非有象也非空穿金透石出浩劫寂然
不動感而通是以修丹用玄牝鍊汞燒鉛固
爐鼎二六時中内靜觀包含萬象居仙境若
遇陽生急採之回風混合運靈旂海底黄童
抱日出青龍倒跨上南離白虎牽來下金闕
羽蓋精光流不絶直過重樓入絳宫産箇圓
珠似明月十方大象回天威滿洞漫空白雪
飛鬼哭神哀絶蹤跡乾坤大地成玻瓈當此
之時政堪悅即此便是還丹訣啞子喫蜜自
家知了了無生亦無滅嬰兒養就十月胎頂
門迸破天仙來三千行全功八百乘鸞白日
登蓬萊
　　　還丹歌
異人授我還丹訣九轉還丹深有說玄關一
竅天地根强作丹爐名偃月不偏不倚正當
中八卦五行環拱列神仙指此作丹基只要
元神歸氣穴神氣混合鎮丹田朗朗虚靈照
幽徹一身四大屬於隂隂濁奪陽陽不潔降
本流末而生形於此人生有損缺知之修鍊
得長生不知修鍊隨形滅我今授子還丹歌
歌中盡把天機泄乾坤闔闢易之門日月循
還機不歇觀天之道執天行要識身中冬至
節冬至陽生急採鉛牢把三關宜猛烈便收
戎馬走歸欄鎖定𤠔猴休縱劣離宫鼓起橐
籥風吹下火光燒海熱須臾潜龍見在田雷
震龍飛金電掣黄河捲浪通天門化作甘霖
洗妖孽金公跨虎下西山奪得龍珠心獨悅
送歸土釜牢封藏一戰功成寧抱拙天無浮
翳炁朗清自然鼎内還丹結洞中春暖長黄
芽巖上空清飛白雪聖胎養就十月工神水
華池流不絶箇中消息理幽微軟之如綿硬
如鐵凡骨鍊作爲寒瓊赤血鍊成爲白血脫
胎换鼎出隂符打破虚空光景别陽神變化
大方明獨步紅雲上
金闕
　　　步虚詞五章
　　　其一
棲玄一真子日日朝崑崙雲營歌玉韻龍漢
飛金輪法雨灑碧落天花散繽紛神人肅清
聽中有長生君
　　　其二
棲玄一真子稽首朝
虚皇吹簫鳴九鳳驅駕騰六驤玉京神普集
金室霞生光明真出霄漢平步登仙堂
　　　其三
棲玄一真子稽首朝
三清青女持玉節黄童擁靈旌身登十二樓
日月交輝明神丹賜一粒服之壽延齡
　　　其四
棲玄一真子學道得長年三花結真蒂四德
頻回旋鳥母孕靈秀龍羅混太玄玉液灌五
臟行滿登雲天
　　　其五
逍遥一真子飄飄雲外身三天啓靈運八極
旋星辰玄谷振玉珮瑶池宴餘春一醉脫塵
鞅千載蟠桃新

還真集卷中








還真集卷下夫十二
　　　　混然子撰
詩
　七言律詩
　　述金丹工夫三十六首
　　一
行住坐卧不離中時至神知意便通一氣週
流生復姤五行攢簇在屯蒙青龍倒跨回玄
谷白虎牽來入絳宫頃刻乾坤交媾罷還丹
鍊出滿爐紅
　　　二
先天大道本無爲天癸纔生要識時五氣混
成先閉巽一陽抽去次填離漫空雪落消塵
劫滿鼎丹凝綻玉枝此後只宜温養火虚心
終日抱嬰兒
　　　三
天罡斡運斗推遷採得金精入命田巽户風
回開橐籥坤爐火發鍊銀鉛家山春透三花
秀海宇煙消一月圓默默忘言常抱朴大音
無量總包玄
　　　四
人生百歲似浮漚莫待光隂催白頭地水火
風身假合精神魂魄意爲修叅禪訪道無多
說立鼎安爐莫妄求會得這些消息子不離
當處是瀛洲
　　　五
闔闢乾坤一氣分弦前弦後兩停匀鍊形欲
要和金液制魄先須活水銀婦嫁木公情正
美子依天母意偏親凝神定息常觀妙壺内
風光别有春
　　　六
九還七返鍊丹砂八味團成一味嘉汞竈春
深生玉葉鉛爐火伏綻金花醍醐醉飲長春
殿慧月明超浩劫家天地有窮吾道在崑崙
高處卧煙霞
　　　七
玉清元始集群仙萬聖齊臨黍米天龍虎高
奔隨斗轉鳳鸞低舞逐風旋片時慶會元宫
裡一點明超象帝先喜極難言心自悅火中
飛雪滿芝田
　　　八
身中自有一乾坤一片分開又□圇萬里黄
河通地軸四時清氣接天根龍吟虎嘯眞情
合鬼哭神號熾火焚覩破虚空無罣碍箇中
消息向誰論
　　　九
胡兒倒把鐵牛騎兩手常將玉笛吹一竅唤
回生死夢六音透破古今疑坤山春暖黄芽
長巽户風輕白雪垂此曲此歌誰會得衷情
唯有老天知
　　　十
風掃殘雲玉宇清月明秋水大丹凝隨機應
物渾無碍徹地通天最上乘道貫三才唯老
子燈傳六葉有盧能點頭一悟堅剛理何用
多言話葛滕
　　　十一
身中冬至動飛灰海上春隨斗柄回一息週
天分子午三關起火撼風雷玉田芝草含煙
秀金谷蟠桃帶露開滿飲醍醐常自醉霞光
直透頂門來
　　　十二
神淵靜默混玄㝠金母飛輪出玉扃直上離
宫尋姹女還歸坤室仗天丁一時黍米成玄
象萬里江湖入淨瓶若問箇中端的意白雲
深鎖數峯青
　　　十三
一生于二二生三萬象都歸一粟涵靜裏定
觀無我相箇中唯見是虚菴非居遐邇非高
下不屬西東不北南時節到來瓜自熟風清
月白滿湘潭
　　　十四
垂簾塞兊守真間實腹虚心鍊大還一刻工
夫能返本三般藥物結成丹紅爐雪化風清
骨玄谷春回酒入顔樂矣無憂忘世慮從來
仁者好依山
　　　十五
一點先天造化精始從元始氣中生五行四
象同斯出八卦三才共混成智士鍊之金佛
現迷人喪此玉山傾豈知妄作終歸幻到底
回頭是太清
　　　十六
學道工夫要日新須臾不可離天真寸心欲
了三生性一語能消萬劫塵顔子至今靈未
死丘仙已往道長春金丹妙理無他術混合
唯全氣與神
　　　十七
天門開闔有西東神氣相生變塞通玄女吹
簫招彩鳳黄童抱日跨青龍三花鬱秀攢金
鼎萬象森羅燦碧空不出户庭知大化乾坤
都屬主人公
　　　十八
採鉛須要採真鉛若採凡鉛便屬偏對境安
爐都是假吞霞服氣也徒然虎龍降伏元由
性烏兔擒來不用拳能向此中叅得透許君
方可學神仙
　　　十九
杳㝠恍惚道渾淪豈許凡夫造次論太極未
分無甲子嬰兒纔哭有乾坤火龍南逐泥牛
走金虎西隨鐵馬奔會得機關顛倒用何愁
不出死生根
　　　二十
每到陽生採藥時徐徐進火起於危中間斡
運憑罡正外面循還仗斗移半夜金公朝玉
闕十洲仙子會瑶池醍醐飲罷常如醉覩破
虚空道可期
　　　二十一
修仙大道不難尋些子機關妙理深若向夢
中知是夢便諳心外别無心神歸氣海添真
汞火發坤爐鍊濁隂名遂功成身退守自然
暗裏鬼神欽
　　　二十二
小隱山林大隱廛隨身到處樂天然大聲總
在無聲内妙相常居有相先靜則黍珠藏宇
宙動之雷電撼山川鬼神自此長加護日月
壺中别有天
　　　二十三
人以神仙作異端誰人學得箇陳團三般大
藥閑中採一顆明珠靜裏看高卧白雲山作
枕空歌碧落鳳鳴鑾華胥出入神無碍壺内
乾坤世界寬
　　　二十四
神在希夷翫碧空海門先見太陽紅尾閭起
火三關透羽蓋流精一脉通赤子騎龍歸絳
闕黄婆引婦嫁金公回風鍊就靈胎氣壽老
無窮天地同
　　　二十五
大道無爲妙理深工夫須向靜中尋雞應抱
子常存意馬若生郊急鎖心水鏡天清波湛
湛雷城月白漏沉沉一爐不斷温温火鍊出
神丹滿鼎金
　　　二十六
道憑玄牝立根基進火先須起斗危兩手捉
將烏兔去片時驅得虎龍馳忽逢好景天空
處政是中秋月滿時獨愛西南風味别山河
大地作玻瓈
　　　二十七
道在先天一也無道從一上運工夫風雷鼓
舞流金電木火熏蒸起玉爐産出明珠凝黍
米鍊成真氣滿蓬壺時來打破都關竅光露
團團寳月孤
　　　二十八
大器之人性自堅清心寡慾固眞全仲淹讀
易能欺鬼楊震還金不昧天對境安禪忘彼
此隨機應物合方圓悠然自樂無拘碍即是
蓬萊一散仙
　　　二十九
一毫頭上立虚空萬象森羅向此中覺性體
圓非内外法身靈應現青紅瑶池有酒常時
飲天道無言感處通這箇玄機能透得巍然
坐斷妙高峯
　　　三十
三千六百傍門法迷者多因執著求鍊石點
茅皆妄作休妻絶粒是頑修何如轉物情空
寂便有週天水逆流一點光明何處見桂花
明月滿樓頭
　　　三十一
家住魁罡斗柄前青龍白虎兩盤旋三般藥
物成三寳一刻工夫奪一年金鼎火温鉛蕋
綻玉爐湯暖汞珠圓靈胎養就眞人出打破
虚空上九天
　　　三十二
大易玄玄不離身機關動靜合朝昏三更陽
動先抽坎五月隂回次止坤火鍊寳珠光奪
月丹凝金鼎氣生雲功全行滿超三界獨步
瑶階謁帝君
　　　三十三
身中要識指南針一寸山河一寸金正穴定
從心下見三台應向面前尋金烏玉兔東西
轉白虎青龍左右臨口口相傳無别訣不離
當處鍊純隂
　　　三十四
月窟天根在一軀無中生有有生無坎離既
濟懸胎鼎天地渾藏黍米珠經演五千言道
德丹傳三百說隂符學人要識中間意盡在
濂溪太極圖
　　　三十五
道在前三合後三玄玄豈許俗人參五行顛
倒三關轉萬氣齊來一竅含星繞紫微皆拱
北天開黄道直通南古今明者誰先得萬聖
千真讓老聃
　　　三十六
九宫山下即吾家出入常乘白鹿車採藥無
時登紫府存神終日鍊丹砂華池香透流金
液鐵樹春回吐玉花十月脫胎全體露鸞翔
鳳翥駕雲霞
　　雜詠三十四首
　　　授龔悟真口訣七首
　　　其一
得一常存道自生須明日午打三更雷轟大
地神機發星轉週天斗柄横金鼎火炎隂瘴
滅鉛爐丹結汞花明虚空覩破渾無碍自有
天仙爲紀名
　　　其二
學仙先要識真空性命雙修是本宗一息鍊
隂擒猛虎三陽開泰駕飛龍玉爐火發金波
沸天谷泉流地脉通十月胎圓神自化逍遥
雲際道無窮
　　　其三
空歌碧落應元年元始重將甲子編梵炁結
成方丈字靈文照徹九重天身居有道浮黎
上性了無生象帝先三界十方歸一體更從
何處覔真仙
　　　其四
男人真箇會懷胎一載能生一箇孩箇箇出
來騎白鶴朝朝歸去卧靈臺常隨地母提携
力自有天厨送供來非是我家顛倒用性門
生在頂頭開
　　　其五
我家至道本無爲白雪壺中配坎離常飲三
杯無事酒間行數著不爭棋含光默默存真
體調息綿綿復命基會得兩般眞妙用到頭
端的上天梯
　　　其六
神仙口訣不多言大藏仙經一句穿元始懸
珠施大化金剛推斗運週天前馳猛馬開黄
道次漱華池潤赤田巽户風生金虎嘯通身
萬炁一齊仙
　　　其七
上關閉定下關通現出東潭曉日紅漸漸熏
蒸燒水府徐徐提起上離宫採來大藥三花
聚産出圓珠片餉功此是還丹真口訣形神
俱妙證仙宗
　　　授許道昇口訣
還丹至道本無言妙在先天運後天二氣合
時先正性一陽動處急抽鉛乾家種藥靈煙
聚金鼎迴風熾火然自此太平天下定鬱羅
臺上翫嬋娟
　　　授龍正中口訣
空谷聲傳半夜鐘金鳥飛出海天紅坎離交
媾憑坤土鉛汞烹煎借巽風瓊蕋開時空雪
落玉漿流處地泉通還元返本形神妙龍德
成乾月正中
　　　贈陳與奇内景丹訣
先天大道本無爲復命還須運化機玉女抱
蟾天上去金公騎虎月中歸鉛銷汞産丹砂
結鼎化爐空白雪飛返照綿綿工不間自然
身内見光輝
　　　贈蔡了空
了悟真空是本宗真空消息本非空龍歸大
海雲初歛𤠔嘯寒岩月正中慧目洞觀無色
界法身常住普陀宫如如照見元初我一點
光明亘古同
　　　送道士鄒秋雲歸住鰲山
黄冠野服貌如童歸住鰲山第一峯鐵笛醉
吹林下月玉書飛召洞中龍燒丹重著金爐
火招鵠還栽石澗松别後身雖隔千里此心
應得與君逢
　　　贈一陽子
玄關竅裏道含真運用天機在一登月照山
頭金虎嘯雷轟海底火龍昇三般大藥抽添
就九轉靈丹妙合凝行滿功圓神自化玉清
天上看飛騰
　　　贈蕭彦敬進道口訣
神歸炁穴墜中心飛火燒天煑海金南北二
辰分上下東西一意定浮沉兔烏沐浴存真
見龍虎顛狂用死擒混合片時丹自結光風
霽月滿瓊林
　　　贈全真李嗣道
大小冥情在一軀瑶臺元始日懸珠坤爐斡
運飛金母梵氣回旋結玉書月照海天秋烱
烱雲收石室意如如仙都乆矣知君姓鸞鶴
來迎步太虚
　　　寄龔悟真進道工夫
了得人心是道心道心須向妙中尋藥添乾
鼎鉛銷汞火鍊坤爐石化金八極風清岩虎
嘯千江月白海龍吟瑶琴操罷均天曲散作
陽春物外音
　　　贈黄守中符火内㫖
元始明珠五丈懸玉真登引會中天三車運
動雷轟坎一氣週流性復乾金鼎妙凝砂汞
合神爐靜默虎龍眠如如不動眞消息大智
圓通象帝先
　　　贈懶然子
懶翁高卧白雲臺一竅開時萬竅開八角垂
芒浮玉篆三花聚鼎結金胎持竿可釣杯中
鯉彈指能呼掌上雷了了超然無罣碍閑身
隨處是蓬萊
　　　贈吴雲谷
一氣純陽道自尊法身隨處現全眞寳珠光
裏藏天地鐵笛聲中泣鬼神醉卧每將山作
枕浪游常與月爲鄰他年行滿朝
元始高步紅雲上玉宸
　　　授混玄子内鍊玄㫖
返本還元道若何温温爐鼎鍊金波星移斗
轉胎仙舞虎嘯龍吟石女歌紫氣高浮玄谷
頂丹光沖滿白雲窩人間不必尋真境即此
身心是大羅
　　　贈李彦高丹訣
抽鉛添汞理潜通金鼎丹凝頃刻工息定如
如匀進火天旋默默不離中千江浪靜龍吟
月萬竅毛寒虎嘯風畢道迴車神朗徹瓊臺
紫府興無窮
　　　授沈存心口訣
存心默默内含真五氣歸根道自成採藥要
知忙裏緩懸珠須見晦中明玉爐火伏金花
燦銀漢星移斗柄横一性朗然超物外浮雲
不掛碧天清
　　和竹泉居士見寄修真詩韻十首
　　　一
陋巷簞瓢樂自然天心一貫理幽玄易行有
象羲皇後性悟無生太極前梵氣週回黄道
日慧燈長照赤明天本來不逐虚空轉何用
浮名染幻縁
　　　二
谷神不死道安然應變無方體自玄神目朗
觀塵劫外魁罡常在斗標前金花秀結三田
火玉字光浮五丈天萬法本來無定想和光
混俗且隨縁
　　　三
樂道之人自坦然冥情一息混玄玄靈眞回
駕來空裏綵女持花散座前劎拂有光衝北
斗笛吹無孔響鈞天功成名遂身宜退萬事
同人順世縁
　　　四
王子求仙性朗然靈臺一默悟重玄坎陽抽
去填離内鳥母飛來落洞前丹轉九還金滿
鼎神澄萬慮水涵天何時我亦抛塵俗也向
先生結道縁
　　　五
老君談道德昭然九九靈章字字玄祖氣化
生元始後神機妙見太清前久居柱下爲周
史遠度條支印佛天若向此中明得破何須
汨汨戀塵縁
　　　六
如來面目本巍然不是將玄别覔玄一點虚
靈超物外千頭妙覺在機前氷消依舊還爲
水月落分明不離天寄語後來參學子好於
法會結良縁
　　　七
夫子文章獨焕然中庸大學漏微玄經綸緫
出河圖裏心易常居卦象前憂道每思身後
事存仁不離性中天老聃見後如龍歎問禮
猶參向上縁
　　　八
飄飄物外興悠然三返隂符鍊素玄履斗每
登金闕上飛神長謁玉皇前一溪雪漲春回
谷萬里雲開月滿天此妙此情誰會得黄婆
唯解箇中縁
　　　九
仙道清虚豈偶然須從心上悟真玄風光都
在㝠情裏鬼魅安知覺性前北海三冬雷震
地南宫六月雪漫天閑身到處瀛州路神化
無方應萬縁
　　　十
兀坐終朝内混然河車運動正中玄兩條清
氣沖天上千尺飛泉落澗前應化不隨他境
界成真只在自家天時人指作虚無事笑我
風痴學靜縁
　　　止菴爲吴德英賦
洗耳雲間喜聽泉虚心不逐幻情遷藥爐丹
熟猶存火黍米空懸别有天萬水痕收風已
息千峯影落月初圓一瓢一笠隨時樂何必
蓬萊更覔仙
　　　復淵爲武當宫郭道士賦
冶城曾遇種桃仙獨得黄庭内㫖傳木食不
求身外事藥爐常鍊火中鉛三田春暖雲生
玉萬水光寒月在天了悟了知無罣碍仙遊
隨處鶴翩翩
　　絶句
　　　述符火還丹妙訣八十一首
　　　一
立鼎安爐要的端方將兔髓合烏肝鍊成一
顆無名寳何患他年不跨鸞
　　　二
觀天之道執天行萬象都隨斗柄横蘂女乘
風騎白鶴重樓過盡是蓬瀛
　　　三
月下觀空八極虚如龍常抱夜明珠陽生半
夜金鷄叫六馬朝天駕火輿
　　　四
真鉛真汞片時交須用文烹武火炮九轉丹
成家計定乾坤都在黍珠包
　　　五
坤山日午一聲雷姹女乘龍海上來行盡三
關歸洞府春風萬樹碧桃開
　　　六
我家住在洞庭西月落寒潭斗柄低半夜木
郞尋姹女西山擒虎逐龍歸
　　　七
有爲之後至無爲養就靈胎入聖基莫笑道
家希有事男人却會倒生兒
　　　八
鶴守丹爐養大還夜深明月滿空山坐忘不
覺清如水萬里秋天一片閑
　　　九
斡運天罡斗柄移坎陽抽去補南離乾家採
藥歸來後只見天光浸碧池
　　　十
石室吞煙巽户關倒持斗柄面南看山中景
與塵凡異六月飛花白雪寒
　　　十一
汎汎靈槎渡海潮迴風萬里上青霄蒼龍擒
向黄家養奪得明珠火裏燒
　　　十二
夜宿姮娥月殿高桂花香裏數秋毫週天三
百六十度半箇時辰走一遭
　　　十三
海底泥牛變火牛黄童倒跨上崑丘笛吹一
曲歸來晩月白山青一樣秋
　　　十四
默默綿綿守太虚行行坐坐不離渠還元返
本工夫就養出摩尼一顆珠
　　　十五
坎中一畫是真鉛抽去離宫補作乾符火復
回坤冶鍊靈文瑩發赤芒鮮
　　　十六
壺内常時配坎離自家風景自家知殘年又
遇新春至再把元初甲子推
　　　十七
虚心靜篤默垂簾不許虚空著一纖萬物作
時觀復化五行顛倒運抽添
　　　十八
欲鍊金剛不壞身三般藥物要全真一爐水
火烹煎就便作蓬萊頂上人
　　　十九
一陽動處採真鉛撥轉天機斗自旋三進三
回行力勇通身火起謾燒天
　　　二十
牽牛萬里渡玄溝滿路黄花紫霧浮織女相
邀過河去壺中别有一重樓
　　　二十一
無角牛兒踏紫霞嶺頭時駕太平車尋真直
入西池去看遍碧桃千樹花
　　　二十二
離坎相交說與誰自家消息自家知天涯遊
遍無他事歸向神山種紫芝
　　　二十三
海上已乘黄鶴去月中捉出兔兒來天風吹
我歸蓬島萬朵金蓮一夜開
　　　二十四
玄關一竅本無形生佛生仙强立名定意如
如行二八大音無量是希聲
　　　二十五
有物混成天地先巍然獨立自超然赤圖開
運明三景龍漢春回甲子年
　　　二十六
半夜木郞遊海東火輪駕起倒騎龍南宫朝
帝歸來後坐看天花無巽風
　　　二十七
閉門清坐誦南華龍女飄飄駕綵車窈窕低
從珠口入慧風吹散一天霞
　　　二十八
金公海底跨麒麟騎上崑崙踏紫雲朱雀橋
邊逢姹女歸來同謁太平君
　　　二十九
金鷄初叫癸生時斗轉銀河次第移寅位起
頭申位止回風混合結丹基
　　　三十
全精全炁更全神此是修行不壞身若得一
爐真火鍛遊行三界入金門
　　　三十一
鉛爐温養大丹凝弦後弦前二八停自此不
須行火候曲江高處翫山青
　　　三十二
青郞白女各西東全藉黄婆打合功引得一
雙歸洞府雲情雨意甚和同
　　　三十三
二八金剛駕火輪黄河倒捲瀉崑崙慧刀一
劈虚空破斬滅三尸六賊䰟
　　　三十四
金丹大藥不難知神下熏蒸氣上移最是一
般奇特處燒山符子奪天機
　　　三十五
異人授我還丹訣回到丹山試鍊看一息之
間龍虎鬥九霄雷電撼天關
　　　三十六
修真先要鍊身心一段天機妙理深撥轉這
些關棙子黄泥黑石化成金
　　　三十七
雲起山頭採藥苗土中藏火水中燒抽添著
意須防護如過懸崖獨木橋
　　　三十八
學仙莫學打頑空真汞真鉛是本宗戊土流
來己土納鍊成一塊紫金紅
　　　三十九
學人都會口頭禪問著真禪便不言豈識我
家真造化東邊日出落西邊
　　　四十
爐鞴搧風火自紅土鍋湯沸浪翻空烏肝兔
髓同煎煑鍊出靈丹一息功
　　　四十一
我家大道本無奇敲竹岩前唤黑龜火逼金
行顛倒轉一聲虎嘯雪花飛
　　　四十二
採鉛須要合天機留意提精步步隨戊己還
元庚甲合金公抱得玉蟾歸
　　　四十三
鍊精化氣氣化神神氣調和子母親愈鍊愈
堅丹自熟一回提起一回新
　　　四十四
鵲橋倒影夕陽紅夾脊三關一路通會得兩
般真妙用外頭採藥内圓融
　　　四十五
外藥有爲施大化内丹温養不須爲時來一
默回消息無足童兒倒上梯
　　　四十六
有等迷人妄指傳閉精淫婦作抽鉛若言此
是爲丹藥笑殺大羅天上仙
　　　四十七
道不離心癸是鉛採鉛先要固中田元神時
向三關轉引得群真入洞天
　　　四十八
洞清虚氣結金胎澆灌靈根養就孩十月脫
胎神自化頂門迸破一聲雷
　　　四十九
元神便是主人公配合隂陽頃刻中十極飛
真齊著力都來一口嚼虚空
　　　五十
一性圓通本現成何須終日苦看經經經總
是開迷路只教群生莫昧靈
　　　五十一
有道之人固本宗上關提動下關通要知天
地安身處都在無言一默中
　　　五十二
前關深掩後關開萬壑松風透頂來火發煙
飛金鼎裂錦毛獅子吼春雷
　　　五十三
珠懸黍米照中央去地垂光五丈長進火退
符天左轉龍精鳳髓化玄黄
　　　五十四
修真先以性爲宗見性方爲鍊命工藥物知
時勤採取自然神氣混玄同
　　　五十五
偃月爐中鍊大還五行相尅結成丹半時行
到家郷路虎嘯龍吟另一般
　　　五十六
五賊攻心作障縁便須猛烈定中原從來仙
道無多法打破虚空只一拳
　　　五十七
木金間隔虎龍馳進火初爻次第推啞子三
更咬破舌此中滋味幾人知
　　　五十八
家住西南本是坤後頭有路透崑崙華池神
水頻澆灌種出黄花生紫雲
　　　五十九
不得師傳莫坐禪灰心槁木也徒然豈知符
火還丹訣一刻旋機轉一年
　　　六十
爲佛爲仙本一家學人行得路頭差若明精
氣和神鍊滿鼎丹凝燦紫花
　　　六十一
若要浮生幻體堅初基有作是根源金爐鍊
得丹砂熟方許無爲守自然
　　　六十二
姹女嬰兒皆比喻黄婆亦是意爲之穿山透
石真消息不出門庭事事知
　　　六十三
口頭三昧不須論論說高强自閉門縱是快
言心未悟到頭空自弄精魂
　　　六十四
不會看經不問禪只將三性轉三田玉爐鍊
就長生藥便作蓬萊一小仙
　　　六十五
天機不遠藥非遥撥動天關地應潮一息冥
情登大道靈丹結就火中燒
　　　六十六
至簡至易神仙道難遇難逢半句言若得眞
師親訣破我命在我不由天
　　　六十七
橐籥門開鼓巽風深潭現出一輪紅舉頭便
到青霄路獨把金蟾入玉宫
　　　六十八
元始空懸黍米珠流光入海結金書靈真登
引浮空轉萬聖齊來會玉樞
　　　六十九
捉虎擒龍入玉壺道高自有鬼神扶逢人不
必分人我出死超生是丈夫
　　　七十
前行路短後行長直上京山見玉皇宴罷瑶
池歸洞府賜名今作判雷郞
　　　七十一
强魔怪魅忽相欺幾度令人入幻迷火筆一
揮金電掣十方三界悉歸依
　　　七十二
時與群仙會九宫丹霄翠輦駕飛龍元神回
首京山下一月當臺照碧空
　　　七十三
鍊丹莫把作虚言一日工夫一日仙更得濟
人扶
聖化此身何患不昇天
　　　七十四
猛悟堅剛見得親隂符三返鍊形神週流一
拶虚空破萬里無雲月色新
　　　七十五
四海昇平國自安一君有道萬臣懽此時只
用文風化何必干戈更伐蠻
　　　七十六
天上人間路不遥玄都騎鹿上青霄鳳笙吹
入姮娥殿萬斛清香桂子飄
　　　七十七
一默回光萬象空不知身在水晶宫中間消
息無多子透石穿山路路通
　　　七十八
神仙妙訣豈輕言篤信之人始與傳說破這
些分曉處車行步步不離天
　　　七十九
聖聖相傳一箇心得心傳者是知音群書覽
遍無痕跡徹地通天耀古今
　　　八十
丹書萬卷指玄篇句句令人討箇玄肯向裏
頭參得透那家門户不朝天
　　　八十一
丹成九轉自超群行滿功全感
帝君白日一封丹詔下身騰紫霧謁金門
　　遊仙吟十九首
　　　一
囊琴遠向武夷遊好過慢亭峰上頭鐵笛一
聲明月裏松風忽起萬山秋
　　　二
赤脚蓬頭懶散仙麻衣竹杖布行纏今朝偶
過鍾陵市笑遇洪崖共拍肩
　　　三
郞唫曾入楚山中瑶草琪花興不窮法鼓三
更猶打午金烏飛出海天紅
　　　四
杖頭不帶軟紅塵便是蓬萊頂上人青烏傳
來雲外信蟠桃花發幾千春
　　　五
仙掌龍門紫翠連華山高處是青天蓮花峯
下無人到好向白雲深處眠
　　　六
鍊得身輕駕紫雲華陽洞裏謁茅君夜寒唯
見岩前月照徹梅花瘦幾分
　　　七
欲向丹丘訪五城碧桃花底坐吹笙東風一
醉麻姑酒睡熟東窗曙色明
　　　八
白雲長傍越王臺山色如藍水似苔琪樹花
開花又落山中猿鶴待歸來
　　　九
來住名山知幾年五湖風月一簑煙有時採
藥歸來晩獨坐松根漱石泉
　　　十
讀罷黄庭内景經九華山色雨中青菴前種
得長松樹見說年深長茯苓
　　　十一
閬風高出赤城霞長日山中自歲華仙子不
思煙火食年來棗熟大如瓜
　　　十二
青山雲外路通霄月色澄澄暎碧寥何處飛
來董仙女玉樓深夜自吹簫
　　　十三
丹崖遠接地仙家岩桂叢叢鎖碧霞耕遍石
田都種玉滿山春雨發黄芽
　　　十四
黄童持節鹿拖車玄圃看山入帝家蛺蝶飛
飛大如扇春風開遍錦城花
　　　十五
珊珊飛珮羽衣輕劫外神遊出玉京十二樓
頭風似水翠濤空捲萬松聲
　　　十六

採藥穿林過險山風聲合澗水潺潺蓬萊只
在空青裏石洞重門夜不關
　　　十七
山中嘉樹發天香壺内重樓是帝鄉一到瑶
池絶塵想閑雲流水月蒼蒼
　　　十八
向暮珠簾面面開花隂月影上樓臺雲間一
派簫聲度知是緱山子晋來
　　　十九
暘谷春明碧殿開東華元母宴瓊杯夜深酒
盡月中别鳳管雙吹跨鶴回
　詞
　　沁園春十一首
　　　贈龔全美口訣
一竅玄關非高非下正在當中得真師指點
方知此竅不居南北不屬西東默默内觀綿
綿靜守道滿虚無浩氣沖難言說一星兒消
息天地根宗　先須握定雌雄天癸生時鼓
巽風把鉛爐封固飛神海底中抽坎畫去補
離宫進火退符流珠復位十轉迴輪一氣通
靈胎結待功成行滿獨步瑶空
　　　贈混眞子口訣
道隱無名包含萬象總在身心若一言勘破
本來面目不生不滅耀古騰今返照回光存
神絶念直下承當莫外尋忘言守這些兒妙
處至理玄深其中不許容針好把陽爐鍊
濁隂待陽生冬至重門深鎖烏飛兔走虎嘯
龍吟片餉回旋半時交姤大地山河盡變金
超三界作蓬萊仙子寒暑無侵
　　　三教一理
道曰金丹儒曰太極釋曰玄珠矧三教之道
本來同祖心存至德性悟眞如闔闢機關抽
添運用返照回光復本初休分别那些兒妙
處無字稱呼　虚中狀若蓬壺寂靜形忘一
也無問三教根宗谷神不死靈源澄徹誠意
如愚五氣朝元五常合一五眼圓明爍太虚
仙儒佛派殊而理一到底同途
　　　全真家風
不戀功名不求富貴不惹閑非蓋一間茅屋
依山傍水甘貧守道靜掩柴扉讀會丹經燒
殘寳篆終日逍遥任自爲真堪悅遇饑來喫
飯冷即穿衣　箇中消息誰知自裏面惺惺
外若痴且藏鋒挫銳先人後己和光混俗豈
辨高低處世隨縁樂天知命白雪壺中配坎
離時來到與十洲仙子同駕雲歸
　　　漁
不種田園投閑江海遠絶塵蹤保一家性命
扁舟爲屋隨機應舵逐浪乘風九曲江頭三
元潭裡直把銀鈎墮水中波深底把金鱗釣
出回棹孤峯　三男三女和同向砂鍋淨洗
熱爐烘或敲冰煑茗渴飲一碗得魚换酒共
酌三鍾簑衣解開箬笠放下醉唱昇平月滿
篷江天闊看一篙點處粉碎虚空
　　　樵
家住孤峰門臨曲澗木作横橋與世事相違
心求活計簑衣掛體斧柄懸腰出入玄關往
來幽徑直上高山採古樵時攀就把千枝攢
簇一檐平挑　歸來快樂逍遥且放下千斤
飲一瓢這日用家常隨縁隨分今朝明日自
有新條一曲高歌三聲短笛遏斷行雲透碧
霄其中樂有山𤠔獻果四皓相招
　　　耕
八口之家五畝之宅樹之以桑買吴牛十角
拖犂拽耙耕翻大地潑草開荒下種依時移
苗應候栽向中田灌水漿靈苗長看盈疇遍
野處處風光　秋來雨順時康有黍米凝珠
滴露香向六時勤顧三更不睡呼男呼女採
取回倉擊壤謳歌烹雞酌酒婦樂夫懽飲一
觴無他事但存誠守朴稽首羲皇
　　　牧
赤脚蓬頭簑衣篛笠隨處安然守無角牛兒
不離左右同行同住同坐同眠常在家山匀
調水草拗性之時着一鞭牧回處看遼天鼻
孔軟索低牽　閑來渴飲靈泉把短笛横吹
下嶺前喜牛兒安靜清風凉徹放開心地萬
事由天彼此相忘形神俱妙花滿前村水滿
川真消息有世人問我起手擎拳
　　　龍
靜藏深淵動遊碧落靈妙潜通遇時至神知
乘陽便起雷轟電掣霧靄雲從展尾昂頭穿
山透石一舉沖霄氣勢雄神威烈把黄河倒
捲白浪翻空　須臾霖雨漂洪却都在天瓢
一滴中發通身欻火飛光走焰山精鬼怪絶
跡潜蹤變化無方去來無碍自得乾坤造化
功功成後但歸心明主永效年豐
　　　虎
生在西山常居東谷出没無時向枯樹岩前
幽泉澗畔饑餐渴飲飽暖隨宜一任縱横平
生勇猛走入叢林萬木披誰知得但無憂無
懼斷絶狐疑　等閑剔起雙眉有萬里風生
八面威自踏葉巡山不離元所一靈不昩百
獸皈依跳下懸崖咆哮振地月白山寒水滿
溪收牙爪且藏身遁迹獨步雲歸
　　　眞風子
自小顛狂平生落魄放浪飄蓬把三教玄機
從根識破包含萬象混沌家風問釋談機問
儒說理問道言丹守箇中無拘執但閑來捉
虎怒後擒龍　不分南北西東信步逍遥到
處通向太華峰頭瑶池會上詩吟萬字酒飲
千鍾足下雲生袖中雷起劎吐寒光射九重
真風子出乾坤之外劈碎虚空
　　水調歌頭二首
　　　授混中子口訣
大道本無象真性亦非空其中造化有無無
有混玄同透得玄關一竅便好回頭下手靜
裏要勤工配合些兒妙朝暮用屯䝉　採真
鉛鍊眞汞復真宗陽生半夜重關深鎖倒騎
龍運起週天火候流戊擒精就己三性會元
宫朗朗超今古神應妙無窮
　　　授回陽子口訣
性本無修證命乃有施爲了明此理道憑玄
牝作根基要得谷神不死好住西南村裏更
莫起狐疑動靜分雙用下手要知時　翫真
空調真息運真機鉛生汞産封閉丹爐鍊紫
芝撥轉銀河斗柄抽出坎中一畫直去補南
離行滿功成日飛步上天墀
　　　滿庭芳
在俗修真居塵出世當以悟性爲先處心清
靜常守定中禪見素少思寡慾忘人我隨分
安然行藏處瀟瀟洒洒渴飲倦來眠　問歸
根復命還須立鼎鍊汞烹鉛遇採鉛時節把
火先搧握固則雲藏煙聚運動則斗轉星旋
半時内玄機成象月白照青天
滿江紅二首
　　　示衆
一點靈光因形降來居心竅本玄玄幽微朗
朗晃耀只爲貪生多愛慾漸教習性忘真妙
筭不如直下早收頭回光照　悟真機存三
要鍊銀鉛燒金銚這復命歸根虎龍吟嘯海
底風生鐵馬馳山頭月落金鷄叫三年九載
整工夫超塵表
　　　又
太極渾淪纔開口便分仁義把清真支離大
道已廢世事機謀求愈遠人情往復相牽繫
都不如收拾早回頭安心意　是非場急回
避人我山俱抛棄這修道工夫專柔其氣萬
物抽添明進退神爐靜默牢封閉得一火鍊
出箇金剛超天地
　　百字令
　　　儒宗
聖人傳道執其中妙在惟精惟一放則周流
彌六合卷則退藏于宻格物致知正心誠意
靜裡包皇極居仁由義應機不費毫力　四
時天地同參火符合候默默存真息三五歸
元至德純保合太和沖溢體用一原顯微無
間盡性窮端的死生勘破到頭還是空寂
　　　釋宗
真宗頓悟理幽微了了無言可說曠劫至今
全體具湛寂元無生滅拂塵拈花穿衣喫飯
覿面分明泄頭頭皆是何須特地差别　爲
言向上家風纖鋒快利透石剛如鐵三界圓
通無所住隨處應機明徹芥納須彌珠含罔
象朗耀懸秋月寸絲不掛即同諸佛齊列
　　　道宗
修眞立鼎鍊金丹只用三般靈藥冬至陽生
忙下手採取也須斟酌抽坎填離流精進火
正軸旋匡廓赤子乘龍一時騎上南嶽乾
宫交姤歸來虎龍降伏夫婦同懽樂巽户雙
開大火然九轉丹凝磅礴玄谷風生性天雲
散萬道神光爍行功完滿他年回駕鸞鶴
　　　金字經五首
一更無事坐靈臺塞兌垂簾八面開開清風
入户來調真息沖和氣自回
二更天靜翫真空八極無塵月正中中西來
一意通金爐内霞光透鼎紅
三更鷄叫一陽生月落寒潭斗柄横横泥牛
海底驚三車轉黄河水倒行
四更北斗面南看火運週天透玉關關龍吟
虎嘯間神丹結通身徹骨寒
五更五氣總朝元種出黄金七朵蓮蓮花開
帶露鮮天門破神光照大千
　　　鍊丹砂二首
學道不難知都在人爲須憑玄牝立根基取
坎填離無間斷得造希夷　神炁靜相依龍
虎皈隨無中養就箇嬰兒迸破頂門神出現
爍爍光輝
學佛翫真空要識玄中虚靈不昧是根宗無
色聲香味觸法赤骨身窮應變利機鋒三
界圓通木人石女笑春風大地山河歸一粟
廣納包容
　　　西江月五首
學道先明玄牝修眞須用工夫三般藥物不
偏枯也要堅剛一悟月下擒來玉兔海中
捉出金烏半時運火入坤爐鍊得神丹堅固
　　　又
悟性無生無滅採鉛有去有來兩般靈物結
金胎雲氣常浮寳蓋終日和光混俗任時
隨處寬懷清風明月滿蓬萊覩破虚空無碍
　　　又
離位番爲姹女坎宫却是嬰兒自因兩箇隔
東西始用黄婆通意　每過陽生冬至方能
夫唱妻隨一時齊會赴瑶池共飲刀圭歡戲
又
靜裏含光默默玄中調息綿綿眞空洞徹量
無邊親見本來身面雖是虚靈不昧也須
添汞抽鉛常加水火鼎爐煎便有神光發現
又
入室先知下手安爐要會施工癸生急採向
黄中逆把天輪旋動　赤子飛神入海蒼龍
騎上南宫片時嘯詠下瑶空十極神仙皈奉


還真集卷下






