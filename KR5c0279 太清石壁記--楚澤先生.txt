#+TITLE: 太清石壁記--楚澤先生
#+DATE: 2018-05-12 10:21:58
#+SOURCE: github.com/kanripo/KR5c0279 master d6c03182                
太清石壁記卷上興四
　　　楚澤先生編
　　太一金英神丹方
　金五兩打爲薄鉋之擘之納土堝中計先
　用金五兩水銀六兩先於火中籠金薄與
　火同色即别暖水銀暖須土堝中入金薄
　於水銀中分而消矣即以金泥重鍊徴耗
　去水銀然後以玉椎研盡乃止堪入藥用
雄黄(一斤擣/篩羅之)鍾乳(五兩好酒煮盡/三日夜玉磓研)雌黄(一斤/擣篩)
(羅/之)丹砂(擣/篩)雲母(一斤水飛擘/之鍊如白鹽)白石英(八兩/擣篩)曾
青(五兩擣篩飛/去上浮花)礜石(三兩/擣篩)水銀(一斤以黄鹽/相得眞水銀)
凝水石(八兩/擣篩)石膏(八兩/擣篩)朴硝(八兩/擣篩)芒硝(八兩/擣篩)
空青(八兩/擣篩)
　右件十五味並須精好擣篩瀑飛之
　　　造大還丹方
空青(十二/斤)光明砂(十/斤)雄黄(十/斤)雌黄(十/斤)金(二/斤)白
石英(一/斤)鍾乳(一/斤)硇砂(五/斤)水銀(七/斤)石琉黄(八/斤)水
銀霜(七/斤)玉屑(三/斤)石膏(五/斤)朴硝(五/斤)特生礜石(八/斤)
雲母(十/斤)降英(十/斤)太陰玄精(六/斤)磁石(五/斤)鉛丹(三/斤)
石膽(八/斤)青石(三/斤)陽起石(四/斤)芒硝(三/斤)蛇牀子(四/斤)
錫(八/斤)礬石(七/斤)
　右擣拌一依四神法唯金錯作末分爲竈
　飛服之令人仙矣
　　　黄帝九鼎丹方
雄黄雌黄(各半/斤)朱砂(五/斤)石硫黄白石英鍾乳
朴硝礜石(各三/兩)石牀寒水石石膏禹餘糧青
石太陰玄精赤石脂雲母磁石(已上各/五兩)
　右十七味並擣酢拌浥浥吴鹽覆之火三
　日夜寒半日開之重飛七轉用治萬病無
　發動
　　　黄帝九鼎大還丹方
雄黄石膏(各一/斤)寒水石禹餘糧(各半/斤)硝石(一/斤)
太陰玄精(一斤三轉煮/六十日方解)礜石(一斤三遍/煮三十日)金牙
(半斤二遍煮/一日一夜)雌黄(一/斤)朴硝理石絳礬石硫黄
芒硝黄礬戎鹽空青石牀白石英孫公孽(三/轉)
(煮)朱砂鍾乳礬石紫石英雲母磁石硇砂石
腦青礬石膽(一轉已上/各一斤)
　右件藥精擣更研酢拌合和飛之九轉丸
　如大麻子一服一丸服五丸萬病皆除一
　千丸改形易體乆服仙矣
　　　太一金膏丹方
金五兩(打作薄/鉋飛)雄黄(一斤/擣篩)白石英(一兩/如前)雌黄
(一/斤)紫石英(十/兩)空青(十/兩)朴硝(一/斤)硇砂(十/兩)石膏(一/斤)
芒硝(一/斤)礬石(十/兩)雲母(一/斤)石乳(十/兩)滑石(一/斤)水銀
(一/斤)太一禹餘糧(一/斤)石硫黄(十/兩)
　右十七味並須精好飛一依前法
　已上小丹皆是神仙救世療病之丹服之
　身輕延年其法具在卷後其小丹亦不宴
　須依古法固濟
　　　六一泥法
赤石脂(一/斤)滑石(十/兩)甘土(三/斤)滷鹹(三/兩)戎鹽(三/兩)
　右擣爲坭並用酢拌之作丸子如手指大
　曝乾火燒一日夜更擣令細研取三五張
　紙細擘和爲坭入杵曰熟擣用酢拌之固
　濟上下釜不令有隙以猪牙研之須滑甚
　用牢密固
　　　又法
取好細黄土堅實者曝乾擣
　　　又法
取赤石脂左顧牡蠣細治鹽甚牢密固
　　　飛丹禁忌法
春忌戊子己巳
夏忌丁巳戊申己丑戊辰己未
秋忌戊戌辛亥己亥庚子
冬忌戊寅丁未庚戌己卯癸酉
　　　飛丹發火吉日
五月五日七月七日九月九日甲申乙巳乙
卯又以太陽之月立夏之後取甲子成開收
除平定之日並吉發火取二更時不爾取五
更無驚觸凡合丹不得過三人已上即心不
齊
　　　召魂丹法(一名反魂丹二名更/生丹三名歸命丹)
朱砂雄黄雌黄曾青石硫黄礜石礜石(各五/兩)
水銀(三斤又/云一斤)
　右依四神丹方飛之五六轉精熟可服宜
　與石硫黄丸相和服之
　　　石硫黄丹方
石硫黄蒲黄禹餘糧茯苓(各二/兩)
　右四味擣篩密和爲丸丸如小豆一服二
　丸召魂一丸和石硫黄二丸同服治萬病
　神驗疑太熱除石硫黄亦得其丹不得水
　銀以水銀霜二兩代之甚佳恐水銀貴不
　辦用之不厭甚多
　　　無忌丹(一名堅骨丹二名無/畏丹三名凝神丹)
金牙(一/兩)寒水石(二/兩)石乳(一/兩)雄黄雌黄(各四/兩)白
石英(一/兩)芒硝(二/兩)紫石英(一兩/半)硝石(一/兩)麥飯石
(一/兩)朴硝(二/兩)牡蠣(二/兩)鍾乳(一/兩)
　右飛一如四神丹法飛三日三夜細研丸
　如麻子服一丸無不差召魂丹乆服延年
　無忌
　　　紫游丹方(一名步虚丹二名藥景丹/三名輕舉丹四名倒景丹)
　　　(五名凌/虚丹)
雄黄雌黄白石英紫石英鍾乳玉屑朱砂石
腦石膽礜石空青陽起石赤石脂磁石朴硝
礬石石膏寒水石汞霜消石(各三/兩)
　右依金英丹法飛之極妙
　　　艮雪丹方(一名水銀霜丹二名流珠/白雪丹三名流汞素霜丹)
　　　(四名玄珠絳霜丹五名太陽紅粉丹/六名飛虹化藥丹七名朝霞散彩丹)
　　　(八名夕月流光丹丸名辰錦/流暉丹十名凝階積雪丹)
錫(十二/兩)鴻霜(一/斤)特生礜石(一/斤)絳礬石(一/斤)朴硝
(五/兩)太陰玄精(六/兩)鹽(一/斤)
　右以錫置鐺中下猛火燒令鎔成水以鐵
　匙撩去上滓末别以鐺子中炒令稍熱傾
　著錫水中以鐵匙攪之令匀便急傾著淨
　地少時凝冷如白銀即取礬霜輕手擣之
　以馬尾羅篩朴硝玄精各别擣篩即以鹽
　末和水銀錫合擣以馬尾篩之以諸藥總
　相和調和相得更以白鹽作下藉三分許
　以物按之令實即下諸藥又以朴硝覆之
　即下文火四日夜其火炭不過一斤已上
　但候上蓋常如人體暖即漸加三五莖過
　此已後兩日即下武火常使上釜灼人手
　不得乆住武火經七日寒一宿然後開之
　若調火緩急得所其精並飛出上釜如霜
　雪狀或作伏鑪盤在上釜其色妙甚霜雪
　光輝煥然驚駭耳目好士見之無不嗟嘆
　若用火不調冷熱不均其藥精即飛著上
　釜顔色青黑既飛得精藥又飛之更以後
　藥
礬石(三/兩)朴硝(三/兩)白鹽(一/斤)玄精(三/兩)
　右並依前法擣篩先以流汞霜研訖與諸
　藥相和布置覆藉飛之日數一如前法可
　作三五轉然後用之爲佳恐太陰玄精難
　得可往河東解鹽池近水次浮之其色理
　如玉質形狀似龜甲其黑重者不堪其黄
　白明淨者爲上其鴻霜得此藥自爛如粉
　飛之三五已後可研極細以棗肉膏和爲
　丸如麻子大一服四五丸加至六七丸萬
　病皆愈
　　　五味丹方
水銀霜(一/斤)硝石(五/兩)寒水石(五/兩)石膏(五/兩)石膽(五/兩)
　右擣篩相和不用酢拌直爾飛之入釜三
　日夜如飛召魂
　　　五嶽眞人小還丹方(一名金精丹二/名飛空丹三名)
　　　(仙萼丹四/名救世丹)
丹砂雄黄曾青磁石石腦朴硝巴砂玉英禹
餘糧白礬石玄石脂凝水石滑石石膽(各十/兩)
　右新苦竹爲筒貯之以蠟固頭按之納華
　池中二十日出之陰乾二十日擣篩色别
　以酢和爲丸納玉釜中似鍊紫游丹法勿
　使氣泄以文武火三日夜開之色别擣下
　如粉第一納丹砂次玉英合之上下相當
　密用固濟初用馬通火三日夜後用炭火
　三日夜前文後武飛入上釜丹成出用之
　於乳鉢中以玉磓研之如粉以大棗去皮
　和爲丸丸如粟米一服三丸用飲汁酒下
　之
　　　太一小還丹方(一名太精丹二名朝/景丹三名凝霞丹四)
　　　(名落/暉丹)
　水銀一斤石硫黄五兩
　右研石硫黄爲末以白厚紙承之取於炭
　火上炙硫黄鎔滴水中棄前紙如此三遍
　鍊之秤五兩又取新瓷瓶可二升已下内
　外通有油者以黄土細篩和石灰紙筋相
　爲泥泥瓶子外可厚三分曝乾又取一新
　瓷盞子令與瓶子相當内有通油者還以
　前泥泥盞外亦厚三分許曝乾爲瓶蓋又
　令鐵牀子鍋脚與瓶底相當坐瓶子於牀
　子上又作風鑪高於瓶子五寸許四面各
　去瓶子五寸塼瓦和泥作鑪下開四風門
　待乾用之又先以水銀下瓶子中微火温
　之令暖又取一鐺子鎔硫黄令如水傾水
　銀瓶子中攪之少時待冷水銀便如碎錫
　可以爲塊遂以前盞子蓋之還用前泥密
　固濟下鑪中即以微火傍瓶四邊炙之令
　固濟處乾鑪漸熱加火初文後武令稱瓶
　上火色紫焰出時聲動其火令心虚稍稍
　添炭如此百夜漸漸退火寒之開看其丹
　並著瓶子四邊及上蓋其丹狀如石榴子
　紫黑色水中研泛之取細者色過光明砂
　紅赤非常藥成細研和粳米飯丸之如小
　胡眼每日服五丸至五百丸萬病除矣一
　經云從朝下火至日午藥成可服亦和丸
　蒸曝巨勝服白飲汁酒送之忌血羹魚膾
　大酢生冷
　　　太一硫黄丹方(一名太/陽粉丹)
石硫黄(三/斤)
　右擣研入丹竈中飛之以兩盆子爲上下
　釜蓋文火飛三日夜並飛上釜如金粉色
　可研丸服之
　　　八石丹方(一名麗日丹二名素月丹/三名度厄丹四名濟世丹)
朱砂雄黄雌黄曾青
　右件四物飛之三轉堪服
　　　又方
雄黄雌黄石琉黄空青碌青礜石朱砂礬石
(已上各/十四兩)
　右擣篩飛鍊並同前法
　　　又方
朱砂雄黄雌黄曾青(已上各/四兩)礜石磁石朴硝
礬石(已上各/一兩)
　　　又一方云
白石英無礜石一依前法
　　　龍朱丹方(一名曳絲丹二名桑露/三名含光四名吐暉)
朱砂雄黄雌黄石琉黄空青(已上各/十兩)
　右擣篩細研用召魂竈中飛之三日夜其
　藥盡飛入上釜其下滓碎如灰滓若硬如
　鐵屎堅塊者其藥盡更擣篩依前飛之還
　三日夜藥精飛盡上釜收取和好麝香及
　白粳米飯丸之如麻子一服一丸和飲汁
　酒送
　　　八神丹方(一名元精二名照日/三名流霞四名神光)
丹砂曾青雄黄礜石石腦磁石朴硝(已上各/十兩)
　右各别絹袋入三年米酢中二日夜出陰
　乾各别擣篩次第下釜中總下訖以朴硝
　覆之以六一泥固濟文火三日夜武火三
　日夜寒一宿開取上釜者又更研重飛五
　六轉色白如雪可(服之)
　　　太一雄黄丹(一名赤流二名素暉三/名紅景四名重光五名)
　　　(紅紫相/間丹)
雄黄(三/斤)
　右以銅器盛之酢煮三日夜毒盡九日更
　加曝乾擣篩以酢拌之曝乾七遍然後一
　依召魂丹法飛之七日夜白如雪服之
　　　又方
雄黄(一/斤)
　右一味擣篩輕紗羅篩以醇酢拌令浥浥
　日曝令乾又依前更拌又曝可十餘遍止
　先以白鹽置釜爲籍按之令實次以雄黄
　粉與白鹽末相和置於藉鹽上還以白鹽
　末覆之即以上釜相合六一泥固濟不得
　泄氣一日夜微火候六一泥乾以後漸漸
　加火勿頓猛一日一夜過此已後可與極
　猛火令其下釜旦暮常與火同一色不得
　暫時令火微弱如此旦暮猛火常相續不
　絶三日三夜寒之一日夜開其釜取藥更
　細研下釜中餘滓又别擣篩訖即以藥之
　精滓相和更加以酢拌令浥浥一依前布
　置其文武火勢及日多少一依前法如此
　再遍其藥必成
　　　五靈丹方(一曰昇霞二曰凌霄三曰/靈化四曰太一召魂五曰)
　　　(還霞/丹)
汞霜雄黄石硫黄朱砂雌黄(已上各/十兩)
　右擣篩以酢拌曝乾七遍入釜中以白鹽
　花爲藉然下石藥以汞霜爲上即以白鹽
　花覆之厚三分依召魂丹用火三日夜藥
　成丸如麻子一服一丸治萬病
　　　又方
汞霜三斤雄黄石硫黄朱砂(各二/斤)
　右擣篩四味相和以酢拌令浥浥曝乾可
　四五遍止自外飛鍊用火日數一依前法
　　　五石丹方(一名五星丹二名五精三/名五形四名五帝五名五)
　　(嶽六名五靈/七名八仙丹)
五石丹者淮南王劉安好道感仙人八公來
授之安以此方錫左吴故得傳之人世其藥
飛五石之精服之令人長生度世與羣仙共
居五石者是五星之精丹砂太陽熒惑之精
磁石太陰辰星之精曾青少陽歲星之精雄
黄后土鎭星之精礜石少陰太白之精
　右以此五星之精其藥能令人長生不死
　　　又方
曾青者東方青帝木行青龍之精丹砂者南
方赤帝火行朱雀之精白礜石者西方白帝
金行白虎之精磁石者北方黑帝水行玄武
之精雄黄者中央黄帝土行黄龍之精
　右五味並屬太微五帝火神之精主之欲
　合此丹之時五味各十兩並擣篩爲末酢
　拌之如八神丹法又須得五帝神符鎭丹
　竈上乃可飛之不得此符終不能成符在
　别祕傳中老子三部符中亦有也五石者
　五星生氣服其眞精氣可以天地齊壽自
　非至誠好道莫輕傳之若消石紫石鍾乳
　名曰白入石也
　　　又造丹鑪法
　其鑪下須安鐵鐐可十二三條長一尺四
　方厚四分布其塹上相去可二分鐐下懸
　虚去地二寸中開闊四寸半前后通門擬
　通風來去其鐐上著火其火爲風氣相扇
　極理快然此法爲要
　　　又造藥釜法
　其下鐵釜受一斗徑九寸深三寸底拒火
　處厚八分四畔厚三分上下闊狹相似平
　作底周迴脣闊一寸半厚三分亦平兩畔
　耳長三寸去上脣三寸半上蓋燒瓦作之
　徑九寸四分深八寸厚三分上蓋稍圓平
　作之此釜様是初岀精藥所以大若岀精
　藥後宜用小釜轉之小釜様
　徑口六寸深二寸半自外形勢厚薄同前
　大釜上蓋徑六寸二分深六寸自外形勢
　與前不别
太清石壁記卷上
太清石壁記卷中興五
　　　　楚澤先生編
　　　八神丹方
空青(半/斤)磁石白石英朴硝(各半/斤)鍾乳(五/兩)
　右擣篩細研酢拌一准前四神唯以朴硝
　蓋諸藥上異於四神飛之七轉
　　　三使丹方
水銀霜(一/斤)朱砂(二/斤)雄黄(一/斤)
　右三味擣篩酢拌唯以水銀霜覆上更加
　鹽花蓋上餘更不異於四神丹飛之五轉
　　　召魂丹方(二名反魂三名更生/四名歸命五名全生)
朱砂雄黄石硫黄磁石各五兩水銀一斤
　右以石硫黄鎔成水傾水銀中攪成碧砂
　和諸石藥一時擣篩細研酢拌一依四神
　唯轉數多於四神丹
　　　流珠丹(二名紅景三名赤曜四名/重暉五名紅蘂六名紅霜)
雄黄(一/斤)
　右擣篩細研酢拌浥浥一依四神唯以鹽
　末拌和布置更以鹽蓋上固濟一日夜文
　火以漸加武火使猛三日夜寒之取飛三
　轉也
　　　又方
飛雄雌黄等二物(各十/兩)
　右細研以米酢拌曝一如四神丹法
　　　又方
伏龍肝鹽末(倍於雄/黄一倍)
　右二味研令細及總和雄黄等並攪和布
　置固濟一依四神丹法唯火寬於四神使
　火欲文多武少七日一轉
　　　造水銀霜法
水銀(一/斤)鹽(二/斤)朴硝(四/兩)太陰玄精(六/兩)燉煌礬石
(一斤絳/礬亦得)
　右先以錫置鐺中猛火銷成水别温水銀
　即令入錫中攪之寫於地上少時即凝白
　如銀即以鹽二斤和錫擣之令碎以馬尾
　羅重羅令盡即以玄精末及礬石末和之
　布置一依四神唯以朴硝末覆上用文多
　武少火七日夜其霜如芙蓉生在上甚可
　愛取得霜更研
礬石(五/兩)朴硝(五/兩)玄精(五/兩)
　右已上更别擣碎准前布置覆藉更飛經
　數轉始好
　　　朱砂霜法
朱砂(二斤先研作末/細絹羅七徧)絳礬(一兩/半)黄礬(一/兩)
　右並擣爲末酢和日曝七徧唯鐺下周匝
　著硇砂及灰鹽爲坭坭鐺即著鹽平滿鐺
　看藥多少擣鹽中作椀形著藥訖以銅匙
　按之令實即加鹽一重覆之更加伏龍肝
　一重更以鹽上更以朴硝蓋之用匙按平
　即以米酢噀之即安上釜固濟先用麻擣
　泥泥擇掃及固濟上釜可厚三分極牢密
　漸加文火經四日夜即武火二日極猛火
　一日寒即以水濕固濟處然後開用之
　　　金銀二粉法
金銀(各二/兩)胡同律(二兩擣/作末)
　右打金銀作薄即用猪脂於鐺中煮十五
　沸用皂莢洗令猪脂盡即取瓷盆研薄令
　碎和鹽及銀研之七日已來即用生絹三
　重去水取銀粉向硇砂竈中錬微火不得
　令猛出之更研然後取胡同律末共粉一
　時水鍊即用生絹三重褁粉㬠去水令乾
　研極細任用
　　　艮雪丹(一流珠白雪二流傾/素雪三玄珠絳雪)
水銀(一/斤)錫(十二/兩)
　右取水銀鐺中著火暖之别鐺鎔錫成水
　投水銀中寫於淨地中自成白銀餅取銀
　擣碎研麤羅之
絳礬白礬太陰玄精(各四/兩)
　右並擣和銀粉取伏龍肝鹽末等和上件
　藥布置一依四神法唯以朴硝一斤覆上
　更用末白鹽花覆之牢固濟四日文火漸
　漸加火仍須微微不得依四神武火滿七
　日訖用猛火一炊閒寒之開取其藥霜亦
　有不上者並在鹽花内結作芙蓉頭子其
　霜煮鍊依四神法
　　　造内丹法
　右以前丹飛經三轉並出之不須出毒直
　細研便丸每内五丸薄以綿裹其生丹治
　疥癬丁瘡内癰乆瘻痔蛇咬牙疼悉用之
　　　造硫黄水鍊法
石硫黄(一斤明/淨者)
　右直以研之取一淨瓦一頭高一頭低著
　紙一張布硫黄於中下著火其下處瓦底
　著小盆子盛米酢其硫黄入中並成小珠
　然更於酢中取置於瓦更准前鎔之可經
　七徧止然絹重袋盛硫黄縛一横杖鐺中
　滿著米酢取杖横於鐺上勿令袋著鐺底
　煮之三日夜酢减即添之更於醋漿水煮
　又三日夜清水中煮一日夜然出曝之安
　架研之使細取牛乳五升將拌硫黄末即
　曝乾乾訖更拌以乳盡煨乾任丸散服之
　　　餌朱砂法
鍊朱砂(一/斤)
　右直爾取米酢煮之三日夜然更研取醋
　拌曝乾更研十餘徧即止又以竹筒盛於
　甑中蒸之十徧即止任將餌服
　　　造鐵液丹法
剛鐵(一百/斤)
　右打作鏡中央開孔容指許徑五寸厚三
　分兩面刮削並平淨打作方鍱長七寸闊
　四寸厚三分上開孔酒三升胡椒末蓽橃
　乾薑已上各擣篩鹽一升磁石十四兩酢
　一升以酢和稍將隤鏡穿於長鐵著上片
　片去三分先埋瓦甕於地中甕内以木爲
　架架上重安之以瓦盆覆之蓋甕口訖覆
　土厚一尺每日以鹽水灑上令濕滿一百
　五十日開之其鏡飛胤以刀刮削以酒研
　泛取得傾器中更研以盡然澄取任用之
　　　朝霞丹方
雄黄雌黄石硫黄(水泛取浮者傾/器中更研以盡)鍾乳白石
英磁石石牀雲母
　右擣一依四神唯數須多可用酢拌曝乾
　之
　　　光明麗日丹方
雄黄雌黄白石英雲母孔公孽礜石
　右擣篩依四神唯轉數多
　　　凌霄丹方
雄黄雌黄空青朱砂鍾乳礜石石膏禹餘
糧太陰玄精白礬
　　　右擣篩依四神法
　　　服丹法
凡一切老冷疼等病每日平旦取棗肉及褁
豆豉並丹二丸温酒下
　　　服丹禁忌
服丹時不得食羊血鯉魚及臭味汙穢等物
也
　　　服丹覺觸
服丹后覺身面上癢如蟲行身面手足浮腫
見食臭喫食嘔逆惡心四肢徴弱或痢或吐
頭痛腹痛並請不怪此是丹效排病之驗也
　　　治瘧丹
每發日平旦取丹三丸和酒服取吐至小食
時間不吐即喫酒半盞必須吐更欲發空腹
五丸必差
　　　治瘡癬
針破著乾濕癬宜淨洗布楷取丹和酥塗三
五徧即差蛇皎取丹和醋拌差丁瘡針破内
丹三五度食盡惡肉即差
　　　内丹法
取生丹簿綿裹至夜勿喫食臨卧以中指送
丹盡指深内便卧少閒臍下雷鳴唯須忍至
三更已來忍不得即於淨地放岀膿三五合
連三夜熟丹補之
　　　治丹發動
若覺丹發即用生熟湯沐浴葱豉酒一盞同
薰黄法飲若不定取露蜂房甘遂萎蕤麻黄
等分煎取飲子一服立愈
　　　說薰黄法
薰黄味辛平大温有毒主治疥癬殺蟲蛇毒
却邪魅餘餌且與雄黄無别若化銅鐵爲金
銀非武都不得若作世間治病小丹此即武
都與雄黄無異直爾取之拌曝一依前飛飛
用極好此一味自古及今皆祕之不顯於方
上良由此物時間多無有所宜恐時人輕皆
共祕之余今說者幸諸知心同相傳之勿示
非人也此丹鏡一卷必請得者盡百年傳之
取一人幸勿妄洩彼此同殃
　　　伏火硫黄丹
鍊硫黄(一/片)桂花(二/斤)
　右直爾取㪷鐺絶厚者可安置飛處以鹽
　納鐺中可四面各厚三寸中心作窠硫黄
　安窠内上頭著鹽亦厚三寸皆擣作末遣
　密底下漸漸著火作飯無異一日三徧换
　鹽若了可著水濤曬然後始著甘土泥苞
　褁待乾漸漸著火不得令絶赤少間即休
　更别淘曬乾乃研以白粱粟飯丸如梧子
　一日服二十丸
　　　丹經祕要口訣
黄茯苓(鳥頭/俊)青神羽理(空/青)白素(禹餘/糧)青龍膏
(曾/青)白虎腦(水/銀)玄武骨(礬/石)東野(朴/硝)單青(青/硝)朱雀
並帝男精(俱雄/黄)黄龍肝(錫/丹)帝女髓(生朱/砂)赤帝
流珠(水/銀)銀丹者(黄/丹)青帝(味青/鹽烏)牛五嶽脂(五/礬)西
戎淳味(戎/鹽)石停脂(石硫/黄)金賊(硇/砂)石味(石/鹽)陰獸
玄精(烏牛/糞汁)烏墟(香附/子)黑帝味(黑/鹽)陰龍肝(狗血/一云)
(狗/糞)石味灰(石/灰)陰獸當門(烏牛/膽)夜光骨並虚銷
薪(麻/葦)越竈曲(風/煙)天器土(釜)三變得蘇骨(澤/瀉)蠢
蠕漿(乳/汁)義物(銀)猫虎脂(蝟/脂)青牛落(鹹/土)昆濤梁
(原/缺)黄鳥首(黄鳥/頭)黑龍膏(黑狗/糞)
　　　合藥訣
蚌精(眞/珠)陰運(水/精)棲龍膏(桑上/露)青油羽(空/青)黄帝
足(鬱金/根)尚丹田(紫/朴)天師食(禹餘/糧)兒長生(牡/丹)屈
原蘇(胡同/律)雷何督子(滑/石)西獸衣(駞/毛)四海分居
(牡/蠣)白陰瓠汁(狗/瞻)五色扶桑(五色陽/起石)帝流漿並
定臺引針(俱磁/石)絶陽(白/玉)時空亭(葱)幾公白錫
聖無知(赤/鹽)陽華羽(釜蓋/是)陽曹萼(土/釜)六一泥(六/種)
(作一/泥)五栽(五穀/芽)大洞滑汁(千尋子一/云槐子)
　　　伏火法
水銀隨多少以白瓷器盛之以牛糞和灰鹽
厚薦底於灰鹽上著灰爲覆密際陰乾
以灰和細毛苞瓶一寸除此泥乾亦得其器
口先以桑灰爲硬坭綿褁塞之然加苞法只
鹽灰爲坭坭塞其口亦得若欲速乾徴火及
以堅灰相兼燒養之養目牛糞爲褁燒者炭
爲裏盡表附相次成矣待冷取之汞與鹽等
霜色凝柔剛毳
　　　四神丹方
朱砂雄黄曾青雌黄
　右四味分擣末篩白鹽爲籍次布曾青次
　雌黄次朱砂次雄黄又以白鹽覆之以上
　下相合以六一坭固濟訖文武火常法飛
　經七日夜火法如此
　　　又方
任以四味直爾擣篩以釅醋拌之浥浥十徧
曬入釜安置依前法若依此爲之得藥倍多
而又色好
　　　治口血喝方
取蒲黄四分羅取附子一半片炮已上二味
各别擣取白雞冠血和坭坭之立止即急洗
之不然却皈向一邊
太清石壁記卷中










太清石壁記卷下興六
　　　楚澤先生編
　　　鍊鐘乳法
太清經云取好鍾乳細末納金銀瓶甌中内
瓦一片用消石一分密蓋瓶甌上勿令泄氣
蒸之用時自然作水名曰鍊乳服用時最佳
　　　作鐵粉法
又取好鑌鐵爲上細錯爲末淘去土氣以三
年好醋於小瓦盆子中拌令浥浥以糠火中
燒盆子底令乾入鐵臼擣之以絹篩之餘脚
依前擣以盡爲度造二十土堝子徴令作佛
家嵐様令缺後以醋拌鐵末浥浥内堝子中
密封不得虚泄氣臺上坐甘土堝以牛糞火
燒之一日夜甘土堝令紫色出以水飛之如
有脚依前水飛之以細爲度即以甆盆中細
研之和入藥服之與五金同並忌龍葵烏牛
肉鯉魚蒜等
　　　又作鐵粉方
取鐵一斤白色者用鏡膽折者上如好鑌鐵
亦得以鉋刀削令細盡不得和土石取一斤
淨淘二十徧訖取好白淨硇砂三大兩取水
一升以鐵砂水三味攪令硇砂消盡鐵納鐺
中以火煎水盡即以硝石一兩以水一升浸
經七日又納鐺中依前煎水盡日曬兩日訖
即内堝中以蓋密固濟從徴火漸漸加火猛
一伏時少間令冷即出勿令灰土入即以甆
盆石鎚研之令極細水飛三徧比去水令乾
其粉即成蜜和爲丸丸如小豆每日食後一
丸至兩丸忌龍葵菜
　　　服諸丹法
取棗肉褁如大豆日服一丸不得覺觸加二
丸每一劑百丸唯八十下二十上年宜服兩
歲長病兒三歲已下小兒女恐力弱不得服
之自外服皆得唯不治疸黄一色餘病皆治
量病加減下内最良兼服此是表裏功有驗
如有吐痢不畏有氣腹中痛並是丹之功力
勿怪唯忌牛肉白酒麻子血羹生菜蘿蔔芥
子胡荽芸薹蒜喬麫自外無忌服丹後七日
外任意當食
　　　療病狀法
大熱風眉鬚墮落服四百丸並服杏仁剌風
服二百丸頭風服一百丸半身不遂手不至
頭服二百五十丸上氣嗽逆服二百丸賊風
入心驚走一百丸傷寒風四十九丸癖疰氣
塊各服一百五十丸蟲毒服二百丸冷心痛
七十丸歷節風服二百丸身上歷洩風一百
二十丸婦人斷結一百丸疰卒心痛炯蟲痛
肚裏冷氣腸鳴各五十丸婦人帶下二百丸
婦人發乳吐血各一百丸下痢四十丸發背
一百丸婦人月水不調七十丸臍下絞結痛
五十丸疳濕溺服八十丸時氣二十丸初三
日已前服三丸令吐冷痺五十丸因産中風
五十丸内癰腫二百丸骨蒸瘡用末和水封
之蜡蟲五十丸反花瘡及冷瘻末封瘡上丁
瘡末封驚服二百丸面䵟𪒟一百丸宿食不
消心腹脹滿各五十丸男子痔疾一百二十
丸百節中大風一百丸風黄一百丸蜂蛇蜘
蛛咬並末封之五臟中大風一百丸腹痛五
十丸腸鳴結痛五十丸損傷五十丸胃中氣
反胃各五十丸口乾舌焦各五十丸喘息咽
熱消渴各五十丸咳嗽喉痛婦女崩中血温
瘴氣各五十丸頑痺風三百丸脚弱腰痛膝
冷手足熱疼不可持物各五十丸疝瘕内五
十丸並服之絶筋破骨損聚惡氣各五十丸
鬼疰風飛屍遁疰蟯蟲心痛各五十丸夢與
鬼交邪病各二百三十丸破堅積逐九府破
結固癖塊疰氣冷癥流血悶絶各一百四十
丸鼻中宿肉血出不止身體白駮驚邪心悸
癇死肥發汗熱風下乳汗各一百二十丸婦
人斷孕五勞七傷各一百二十丸男子虚損
弱陰下濕陰痿下墜一百二十九白蟲内五
十丸並服大風疾初覺者服三百五十丸女
人下墜脱肚服二百丸殺精物疳瘡諸瘻癬
疥癰毒瘰癧等並服五十丸及末封血脉發
者服二百五十丸偏風半身無汗者二百五
十丸長患疰心痛二百丸四肢冷痺二百五
十丸毒魅病一百五十丸虚病三十丸
　　　服八石丹法
使飢平旦空腹服一黍米許以漿水送丹若
作丸丸如小豆一服兩丸徴吐痢爲度初日
服丹不得飽食食則傷人常須節勒所病差
後服丹後百日内覺四體昏昏欲得睡並有
沸子出此是藥候滯氣亦不須怪
　　　服八石丹加金銀粉共飛之法
無問飢飽每欲卧時以銀匙子取如麻子大
置於舌上任消散一服之後乃至終身旦起
潄口水及食訖潄口水並須咽却勿遺棄百
日外四體熱悶洪腫徧身白瘡出瘡出大好
勿怪也即肥猪肋下肉五兩熟煮令温水飯
鹽噉即愈若不止即以金淩兩大豆許服即
愈
　　　服八石丹愼忌法
五加皮青蒿鐵漿諸血羹白酒陳米麴臭穢
食酢滑熱麫五辛生菜瞋怒憂戄房室女人
大忌此藥大安穩無動按仙經云三兩爲一
劑服之二兩三兩百鬼惡神不敢近人五兩
五臟六腑變爲金花名紀玉府長生無死治
病之源俱依後制若也欲擬延年益壽補益
者可長服以金薄二三兩和成丹與金飛取
研鍊使熟大小如法不吐不痢甚得安穩若
於深山空寂之處夜暮獨宿以丹一大豆許
燒之百鬼猛獸之類自然逃避若在路行瘴
疫天行時氣染病者以緋帛褁之任從多少
男左女右帶之厭鬼病亦不畏也
　　　八石丹治人癩病法
眉髮墮落支節腫爛癲癇風邪狂言狂走癖
塊堅硬如石癥瘕九種心痛天行時氣心腹
脹滿八種風十二冷痺徧身頑麻肢體惡瘡
服丹後百日内不得飽食雜食諸血肉百日
内愼之凡癩有五種一青風生青蟲二黄風
生黄蟲三白風生白蟲四赤風生赤蟲五黑
風生黑蟲欲知此病服丹即知差不差服丹
下諸蟲出唯黑風生黑蟲量拱手者此名正
報不可治也自外並治得差
　　　水鍊雲母法
取其雲母向日看五色煥爛然無瑕穢者良
又取雲母細擘訖盛於布袋中淨洗釜内於
釜裏别以一木横釜口上懸袋勿令著底即
以一二升成鍊白鹽投釜水中煮之常令沸
不絶候少減即添水每三日宜一度易去舊
水更换水雜鹽如此經七日七夜止即以雲
母水中淨淘之漉出水令水氣泣計雲母五
升可加白鹽末二升置木臼以木杵擣之須
臾即熟訖以所熟雲母置大盆中以水灌攪
之令散良乆乃傾出取上細者别置一盆内
又更以水投攪之少時依前傾出取細者不
過一兩度其細者即盡其麤者不盡漉出外
令後泣依前取白鹽擣了熟又以飛取細者
曝之令乾名曰水鍊雲母粉無木臼以碓擣
之亦得不如木杵臼擣之爲佳
　　　服金英等諸丹療病法
腹内冷痃癖癥塊如塼又心刺胸不能轉動
積年累月食飲不下服一百丸腰疼膝冷陽
氣不興夢與鬼交泄精者一百丸下部虚三
十丸立驗生熟二臟不愼食最佳四肢沈重
多睡者一百丸手足不能收攝半身不遂全
體總廢乆而不療即便致困者服一百丸剌
風四十丸腹中冷痛一百丸五勞七傷一百
丸風狂走一百丸消渴五十丸宿食不消一
百丸賊風入心一百丸夜卧咽喉乾燥舌上
及頑服五十丸
　　　服艮雪小還丹等法
脚氣服一百丸食不下心頭脹滿腹内氣塡
胸多吐冷沫身體虚冷氣腸鳴一百丸食噎
不下五十丸吐血不止不下食一百丸頭風
刺風熱風腋風各五十丸傷寒服十九丸乍
寒乍熱五十丸面黄水腫一百丸青風面脣
爪青服一百五十丸暗風入頭掣痛連眼精
一百丸痰飲添酸者一百丸脚轉筋一百丸
風顛狂走失心服一百丸若胃口急閉不能
食一百丸身體羸瘦盜汗一百丸燥滯疳枯
一百丸好睡一百丸婦人赤白帶下血閉不
産絶緒服一百丸牙痛不堪忍取一丸於蚛
孔中著以蠟塞孔立愈蛇蝎蜂蠆蜈蚣諸毒
咬螫毒盛不可忍者以丹及酢和調泥作餅
子如榆莢大厚薄如三重薤葉置瘡上以艾
灸之三五炷立止亦有酢和丹向火徴炙令
乾便薄之毒蛇如傷經二日三日腫大者酢
研如泔汁塗瘡上卒死氣盡或經半日已來
宜以丹和酒不爾飲灌之令入腹内以手按
捺腹内丹氣流通死者便活若口噤者揭齒
灌之併與四五丸服之差百蟲毒在腹中無
問遠近一百丸差牛馬疫氣相染服五十丸
牛馬疫病斟量畜之大小以湯研五六丸灌
之再服二丸瘧病無問日月深淺未發前服
二丸欲發時服一丸遠不過三服婦人胎死
腹中不出者多日少日體困極垂死絶氣者
以丹三四丸研碎酒温送之少時覺腹中鳴
胎即出若乆不覺有異者更與一二丸酒半
盞發之立驗夜卧不安精神錯亂覺如昏昏
醉人之狀以酢研三五丸丹塗手足心上不
過三五日差又服五十丸雜蟲痔病炯蟲寸
白蟲心痛吐水等明日平旦欲服丹今夜少
食令飢空服三四丸或加至五六丸日午前
蟲並出若一服不差他日更二丸愈痔病用
三十丸蜜和痔孔納之驗疳蟲無問丈夫小
兒宜以成研丹二三丸如大豆粒與臘月猪
脂可棗許相和調綿纏一筋頭以丹塗著筋
頭納下部中不過三度差諸毒腫宜以丹和
酢研以泥腫上乾易之三兩度差丹乾重封
不爾將酢酒滴腫上月經不調服一百丸半
納下部出臭血黄水立驗乳癰研塗上邪魅
妖精恐怖各帶五十丸每夜門前燒一丸患
肉癃無問處所大小以針癃上作孔以丹和
臘月猪脂塗上向火温然後灸之夜再三摩
已摩亦摩灸無不差丁瘡針刺多孔即以丹
十丸於陰地持柔合大餅厚兩錢當腫上艾
灸十壯以疼爲度差瘻瘡臘月猪脂和丹如
葱莖納瘡中食惡血盡以大豆汁洗之以薰
陸香和羊猪脂貼即差秃瘡以酢泔汁洗拭
乾以丹末和猪脂塗不待痂落依前更塗不
過兩徧冷瘡經年累歲膿水不止以丹深納
孔中以帛褁之不令藥出日著一丸不過五
日即差大痛不堪忍亦不須去之疽瘻赤疱
風瘑疥癬十年不愈針刺患處血出以丹末
和酢蜜塗之痂落即差月蟲遶人面口此療
之立愈以成研丹末和猪脂薄塗之不過三
五度差産後血不止服一百丸難産三丸和
酒服之白癩服一百丸和酢塗之狐臭亦然
緊脣以成研丹半小豆許薄塗之即剥羊皮
貼之不過三五度差
　　　服丹人消息法
凡人服丹宜平明空腹淨潄口洗手面向東
服一丸每朝如此不可更加皆須棗裹之亦
如蜜咽之白飲清酒水送之並得服丹之時
愼黍米牛肉羊肉血羹白酒煮麫鯉魚鱠等
並不得犯凡服丹十五日已來當覺有異之
勢或有徧身徴腫手足頑楚四肢不遂肉裏
㿇㿇如蟲行此人猶有冷風故也或有嘔逆
口中吐水多涕唾者此人猶有腹内脾肺間
病故也或有頭痛目眩脣乾面熱眼中淚出
鼻内水流此人猶有熱風故也或有手足煩
燥胸脊疼痛者爲五勞七傷或有大小便徴
痢膿血不止瀉出諸蟲此人有三焦之疾故
也或不覺有異者但有前應並勿怪之此藥
氣流通得神藥力病動之狀如不忍耐者即
便三日五日且停將息以生熟湯沐浴爲佳
喫冷豉麥冷粥一兩頓亦好待氣力平復依
前更服勿見小困即便停之
夫藥不瞑眩其疾不瘳初須小困後大效凡
服丹過八吐痢不止者宜食冷葵葅冷豉粥
冷麥粥並佳又生鷄子五顆打取白一服五
顆頻三朝服之佳又白乳一合和冷水一兩
服亦佳又冷水淋三升細細須臾即定若不
定依前更淋六七升即差又鍊朴硝一兩和
冷飲頓服亦佳又用硝石一兩研和飲服亦
佳又用水銀霜寒水石石膏各一兩和研冷
清飲頓服一兩服亦佳又煎甘豆汁冷服立
解又食冷飲三五口又服生芹汁一升亦佳
又人參一兩甘草一兩炙以水一升煎取一
合冷服差丹塗瘡痛不止宜取黄蒿擣取汁
洗之止又方用乾棗湯洗之亦止
神仙鍊金石形質各有美惡朱砂光明照徹
如石榴子者良雄黄色如鷄冠紅色温潤者
良玉質多種不同取其色白淨有温潤之氣
無瑕類之玷扣之作清聲者良白石英無問
麤細但其表裏光靜明徹無點污置水中與
水同一色者良紫石英形如樗□子光明照
徹輕明可愛無可比類者良磁石但取引針
相連五六者爲良連針唯多最好雲母薄擘
之向日看煥然并有五色晃曜人目者良鍾
乳於飛化銷鑄之中亦必須上好者但取其
顔色潤澤麤而且厚者良礬石有五種有黄
白青黑赤色者但世人唯用黄白礬二種自
外不堪多用黄色但是燉煌岀者皆好白礬
岀吴地者良其餘不知硝石遠古相傳硝石
能化一切金石爲水服此者咸可長生不死
難言之藥竟不言所岀之處徒有硝石之名
其與無不異近代有貞白先生陶隱居條撰
草木方言朴硝是硝石之朴又言一名芒硝
尋其事由俱殊爲乖僻又按岐婆論云硝石
本岀烏場國其氣臭飛鳥聞其氣則不敢上
過直爾單服之則能使人身内所有蟲其藥
入口立化爲水又鍊一切金石服之者皆可
長生服朴硝取不中風而形質又不枯燥色
帶青潤者良芒硝如陰地積雪温而且潤者
良金銀二種雖是人貴不廢人盡惜故不言
禹餘糧岀澤州界諸山其色有五種白赤黄
紫黑色所用者皆以色黄者爲新熟似蒲黄
者爲良餘色者不堪爾石中黄子岀沁水源
形如鷄鴨子之狀打破有黄水如鷄子黄得
三升五升服之長生不死
　　　紫雪法
治脚氣毒徧内外煩熱口中生瘡狂惕叫走
發解諸草石熱藥毒發卒熱黄痺後毒等最
良方
黄金(一百/兩)白銀(二百/兩)左側寒水石(四十/八兩)石膏
(四十/八兩)磁石(四十八兩並以清水一石煮取四/斗去金銀石等藥又入前料中)
升麻玄參(各十/六兩)羚羊角(五/兩)犀牛角(五/兩)沉水香
(五/兩)丁香(四/兩)青木香(五/兩)甘草(八兩/炙)
　右已上並細切和煎取汁一斗五升去滓
　又入硝石四兩末消精四兩末和汁微火
　上煎之可七升盛木盆中又入成研朱砂
　三兩研麝香二分和攪令調匀經二日成
　紫雪霜耳凡病人强壯者一服酒二三分
　和水銀服之勞痢熱毒風小弱老人或熱
　毒增减服之若合一劑可十年用之神妙
　不同凡藥脚氣經服石藥發熱毒悶者服
　之如神水和四分服勝三黄湯十劑
　　　金英丹方
雄黄空青石硫黄太陰玄精鍾乳白石英雲
母紫石英吴白礬硝石石膏禹餘糧寒水石
絳礬(已上各/二斤)朴硝芒硝吴鹽(已上各/二斤)金(十/兩)汞
(四/斤)
　右取金打薄納汞四斤爲泥研令極細以
　布絞去汞二斤即吴鹽一斤和泥研之即
　取前十七味藥擣篩一如九鼎丹法布置
　鍊之且下一半即入金泥著諸藥上又取
　藥餘末共鍊一百日分爲五竈其金泥亦
　爲五分一依鍊法覆藉以文火飛之收丹
　精了次重鹽著於湯中其鹽銷鎔金色如
　銅仍减三兩已來若欲用之還取鹽和燒
　之半日出來還赤轉依前滿七轉取熱任
　用
　　　造砒丹法
取上好砒一斤研篩爲末絹羅之令盡取頭
酢三升白礬三兩擣篩爲末投在酢中消以
酢拌砒令浥浥即漉令乾又日曬如是經二
十度止曬令乾取鹽五兩擣篩如麫置鼎中
以火熬之又於鼎中亦著火三兩莖和鹽攪
之令鹽乾爲度然后却擣鹽爲末即布在鼎
中令平取前砒藥入於鼎中以鷄翎掃之令
平然後取一盆蓋與鼎上下相當即取炭灰
水飛取細者澄濾令乾以酢和研之入鹽二
兩灰相和研相乳入稀稠得所用將固濟盆
唇勿通風厚一米已來即鼎下著炭火其炭
長五寸初三莖横在鼎底飛之第三日更加
一莖到午時後更加一莖到初夜更加一莖
其第四日辰時即寒爐一日夜爐冷即開以
濕布向固濟處濕灑即去泥開之其霜飛在
盆底取之置在盆中又斫著酢拌一依前法
如是三轉止取盛之於鐺中酢煮一日夜即
取擣研之又取甘草三兩擣碎以水二升煎
取一升即投藥在鐺中以甘草汁煎之乾以
粳米飯和研丸如麻穀大曬乾服之能治瘧
心痛牙疼第一三丸和酢研服之自喫飛七
徧
凡造鼎釜口闊六寸深五寸底闊四寸
太清石壁記卷下

