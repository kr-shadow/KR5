#+TITLE: 雲山集--姬志真
#+DATE: 2016-06-11 12:27:17
#+SOURCE: github.com/kanripo/KR5e0042 master 28e276ca                
雲山集序　　　　　　凡一
庚戌夏五月友人論伯瑜至自相臺話舊之
餘忽出知常先生文集一編將以板行垂世
且索序引義不得以荒鄙辭披玩數四而弗
能巳至於賦評論記銘叙歌詩或感物而造
端或因人以示意大率以演暢眞風蠲滌塵
累爲主意其宏才慱識非夙學頴悟孰能與
於此哉先生世本澤郡名族幼讀書習儒業
業成涉大變因歸玄教盡棄世縁徑遂神遊
八表之志何其偉歟借使當年值承平攄素
業展盡底蘊而兼善天下其積功種德爲如
何哉唯其時與事□於是退而作獨善之計
以修身養性日飮聖腴與古仙上靈爲之侶
時有著述以鳴道妙而啓迪後人此兩者蓋
知常與時舒卷之勢然也初何容心哉七月
一日緑野雲孫長安裴憲子法引
道行乎教非文不宣蓋將以詔衆而傳遠也
宋末金初有所謂全眞家者以心傳心不立
文字然重陽祖師以降急於化人皆有教言
以惠後學近世栖雲大老化導縁深語緑一
編高出前革一傳而得吾知常子心地坦明
問學該贍六十四卦八十一章咸有解釋而
又作南華解義沖虛斷章言簡而意足義深
而理明其可謂黃𠜍中之錚錚鉸鉸者爾間
於應物之際游戲𨌺墨其賦詩歌論碑記雜
文娓娓可觀號雲山集長安裴憲子法巳叙
之於前其友李君提舉復求余說綴於後余
與知常有平昔之好嘗爲作易解後序今何
辭焉歲旃䝉赤奮若慎獨老人東明王鶚百
一序






雲山集卷之一
　　　　知常眞人姬志眞撰
　　　性賦
輝前照後博古明今出爲生而入爲死靜乃
性而動乃心窮浩劫之靈源幽深恍惚體無
生之妙用隱顯浮沉當其未鑿混沌之前不
動檀那之際示地文而冥會爲定發天光而
朝徹爲慧蓋已超於幻境恍爾難名即自契
於眞常翛然無係故用有動靜語默即體非
味色聲香縱之則蕩於遠邇收之則入於毫
芒猶寒灰之重焰若枯株之再芳煉眞實以
成丹鬼神莫測搏虚空而作塊兵刃奚傷至
如作止萬殊根源一共有以俏措拈弄者當
機薦取有以澹薄安養者飮醇受用白牛之
泯滅無迹寶塔之玲瓏没縫壁間掛口不殊
筋陡浪傳神棒裏翻身何異攧交拈作頌若
乃物來斯照感而遂通印星斗於澄潭之底
現胡漢於明鏡之中運樞環於妙用即流波
之太沖繫片段之舒閑山雲莫比瑩圓明而
皎潔江月難同彼且不飮神瀵而妄恣七情
不保天游而相攘六鑿輕錢踴劍之所似飄
瓦虚舟之未若秪形器之所域背玄風之可
託大施之門無擁塞普化驢鳴不言之教甚
昭彰鴻蒙雀躍偉哉虎溪携手而同笑南郭
仰天而獨嘘叙學有九年成大妙印可有一
宿證無餘蓋巨細洪纖頭頭至道飛潜動植
色色眞如詭說公孫辯强名於非馬多方惠
施詰至樂於游魚咦刮野老之雙睛斷山童
之一指參乎應唯而已貫回也坐忘而得使
迷則精衛銜土以填滄海悟則罔象求珠而
投赤水動手則差其一著開口則失之千里
雖因行而掉臂無妨落筆盡塵垢而已矣
　　　心賦
性本於道清生乃心聚根塵之淵藪領善惡
之喉衿念念遷流往不停而今不止新新嗣
續動斯顯而寂斯沉當其非有非無爲想爲
識出則麗事而著物動則隨聲而逐色捨之
不可去取之不可得立總羣魔之帥浩劫常
然坐爲三業之魁無時自克若乃塵慮靜盡
神明晏居光發寒灰之焰祥生特室之虚隱
大無外藏微有餘脫盡簾纖到不知而若近
承當穩密隨所用以皆如至於撥火然香烹
茶掃地信手拈來者物物相應隨身放下者
頭頭皆是江河淮海勢雖異而水無殊釵釧
缾盤用有差而金不二若乃隨宜變態逐境
生縁其靜也凝而地其動也懸而天應於足
則移步盤膝應於手則握掌成拳作止抬拈
據獨化無形之主見聞知覺占當機用事之
先若夫超越乎十地三乘籠絡乎五行四象
在中立而不倚能内保而不蕩暫矜向上之
消息即墮今時之伎癢洙泗宗風何所在入
室升堂漆園妙處若爲將推門放杖偉哉一
竅虚通八面玲瓏珠璨玄虚之上丹圓寶鼎
之中混乾坤爲一體奪造化與同功無象無
私若春陽之及物不留不礙如秋月之行空
嘻順事而安者就路還家因物而用者隨流
得妙大量江海兮無所不納高懸日月兮何
方不照物我一域有無同徼斯乃五常百行
之樞機萬聖羣眞之總要
　　七言古調長篇
　　　悟空
兹生浩劫何癡迷引延若藕蟠青泥安知造
物故相戲壑舟夜半移東西攻心利欲黄門
劇目眩空花認爲實風刀劫火自天來煽赫
崑山焚玉石俗縁一掃盡成空及蒙大宥開
牢籠始信黄粮未炊熟忽驚鍾遞樓頭風放
眼纔知夢中惡細想從前事渾錯皇天賜我
好因縁跳出塵凡得眞樂人間到了空無依
爭如撥轉重玄機功成卸却娘生襖五雲宫
闕乘風歸
　　　證怪惑
道人遊戲眞三昧變化神通如狡獪淵默雷
聲震九天尸居日照周沙界金雞報曉泥牛
走枯木龍吟頑石吼玉女吹簫作鳳鳴木人
應節翻筋陡毫芒消息天關機拍塞虚空無
盡期非有非無不可測或逆或順那能知大
妙九年必期進造塗七聖迷所之推問放杖
會未得眨眉弄眼空相窺
　　　證夢惑
昔聞穆滿遊玄宫清都絳闕雲屯空更移向
上或驚悸天風吹落歸樊籠又聞黄帝華胥
國飛步履虚如履實雲霞徹視山谷平仍似
燔林壁中出神遊夢及未離方乘風遊月非
其常一超直入崑崙頂本然固有誰承當塵
世悠悠夢顛覆眞妄顢頇訟爭鹿槐枝勳業
鬧蚍蜉蝸角功名戰蠻觸覺兮夢兮俱鴻蒙
我今寐寤猶同宗借問主人開眼未一聲風
送樓頭鍾
　　　招隱
君不見邯鄲枕中得如意磨鏡未明人换世
又不見槐安官裏尚金枝螘戰功名黍一炊
遍界盡爲開眼夢化工幻惑閑般弄似寄懸
絲傀儡棚寧許暫如山不動智也無涯生有
涯悠悠千古未還家家園素有知何在誰趁
東風賞覺花歸去來宜早早步步清凉除熱
惱頃刻光陰下手遲莫待形容變枯槁
　　　偶成
人間萬事輕浮雲消長起滅隨時新或吹繁
華變霜曉或吹枯槁回陽春孰能肝腸如鐵
石誰能眼孔如車輪盡情冗冗逐虚幻頃刻
一窖同埃塵何如進及眞中眞掃除萬慮清
吾神丹成跨鶴獨歸去天地雖老存兹身
　　　郭子淵之汴索詩
余生懶癖居林泉茅茨窘窶孰可憐一無所
堪百不用擁腫鞅掌圖安然上人垂教莫敢
侮秖恐節外生因縁咄嗟贅形實大患出門
未許披寒暄先生約我欲南去自信方物那
能圓鳧舄不飛風莫御兩足怕舉愁胝胼臨
行惜别要詩句空洞此腹無雲煙溪藤落筆
失眞素墨池點破非重玄堊墁好在運斤手
不期緩急新輪扁慇懃書此激嵓電笑擲瓦
礫摇吟鞭
　　　與杜教授母慶八十
康寧富壽人間優期頤耄耋希等侔長松鬱
鬱貞石固玄鶴孤立靈龜游有數有形寄澤
壑化工夜半移山丘何如麻姑相與儔坐斷
黄龜幾出頭珠玕列植遶瓊屋山谷不躓雲
霞遊交梨火棗日厭飫玉芝石髓尋常羞芥
城拂石不可計幾回清淺蓬萊洲
　　　祝眞常眞人壽
簷楹佳氣鬱葱葱東皇戒旦驅融風蓂飛四
葉應眞造九光霞映蓬萊宫霓旌月節捧麟
馭丕顯玄風大宗主世間甲子纔一周銅狄
摩挲閲今古金堂玉室本無塵瑶林琪樹輕
莊椿壽光寂照通理窟樞環圓應休天鈞清
都永錫春難老拂石芥城何足道命蒂栽培
高厚先無窮豈與人求禱特拈心炷香非煙
冀伸愚懇猶瞻天歌以長言薦雲几朱顔歷
劫常依然
　　　西嵒老靜廬中或生笋長數尺索詩
歲寒蟄窟藏豐隆鬱結盤桓懷道沖乘時順
動莫可待自春徂夏黄埃中欲伸不伸化成
物蟠根錯節遲天工荒叢雜沓不足賴卓爾
突出西嵒宫抽萌脫籜清且勁分枝布葉張
其雄先生有道求入室倚門化作青衣童未
容香嚴透消息妙傳得自懸壺公虚心内藴
縮地脉頃刻萬里猶乘風保護龍孫無少損
琅玕莫比纖塵蒙異日功成藉斯力信步六
合遊無窮
　　　馮權教慶誕以壽山爲祝
渾淪未判包乾坤有無巨細悉固存元始虚
皇建中極天柱卓爾名崑崙其上無蓋總天
目其下無底擎地軸宫殿盤鬱山之巔璇璣
運轉山之腹挺拔巉巖羣玉峰直超象外無
爭雄大藐姑射與太華下視培塿輕喬嵩神
人肌膚瑩冰雪心若淵泉與日月劫塵滄海
任更遷不古不今無耄耋但願老仙如此山
長春永不凋朱顔蠢爾具瞻履綦下悉開聾
瞽通玄關
　　　跋非時桃花
物理榮枯自有時差時逆俗心自疑此桃開
花固非正韜藏結實無人知霜淩卉木百草
死卓然獨顯天生姿道人愛此異凡格連枝
折示誇奇特可憐此種非蟠根移向長春洞
中植開花結子三千年珍味閭浮少人得
　　　寄路才卿
造物弄人如弄丸無端幻惑巧相謾憶昔癸
未二三月摇蕩故園戈戟寒漏誅殘喘各逃
散千里區區行路難此命此身寄復寄先生
玉庇均平安何當六月政暑雨驚報此晋摧
神姦吴兒路滑豺虎斃泫氏風情雲水閑邇
來車軔朝暮發必料故鄉衣錦還歸心繚遶
西南道行色依稀上下山野夫政坐迷惘疾
忍附驥尾那能攀
　　五言古調長篇
　　　勉世
人生約百歲倏忽如彈指俱爲造物戲擾攘
不得已遑遑朝抵暮切切憂與喜干己盡成
空況復非干己無窮分外事逆順相汝尓惡
念等山丘良心無一唯閭家老子來頃刻不
可止勸君且莫癡歸計求依倚跳出業火坑
不作舊行履撥轉又玄關長生從此始
　　　寄道友論伯瑜
昔在紫峰下雲霞相對披危亭接軟語朝夕
心忘疲西風豁塵襟杖屨相追隨悽悽别鎮
陽目送行遲遲臨歧約鶴山乘流不可知勢
如羊角戾動有染絲悲西南雲水窟坐使心
旌馳逆順乃天理行止非人爲彼意直如繩
此心圓似規千里共明月罔間毫與釐飛神
相來往恍惚無預期同遊天地一寧許斯須
離躡景並淩虚飄飄奚復疑從此三眞會時
時承芝眉
　　　住院
住人不住院寧論物成敗住院不住人何殊
俗杻械友雲及飛觀熟視同草芥彌費汗血
力數窮終至壞何如眞箇人誦一言一話朝
夕飮瓊露默默得神解飄飄出六塵徑徢超
三界亘初明月珠肯向人間賣我來略住院
不責寬與隘但覓雲霞友似欠多生債安心
處嘈雜名利非罥罣天賦性寒凛坐致俗睚
眦趑趄良獨難傲睨吁可怪患此重玄病膏
肓爭得差未肯自束縛何能呈狡獪祥風吹
神襟杖屨輕且快南北與東西飄飄學行邁
　　　幽居
幽居愜野情生事未嘗理交朋幾離合童穉
相汝爾連墻如有敵經歲不相齒世態冷於
冰人情淡如水鶉衣密補祝藿食忘甘旨疏
散百無縈自得而已矣
　　　形幻
有身致大患忘我復何憂形骸最親切畢竟
成土丘況兹身外物無物非何樓大塊勞以
生冗冗不自由萬事素已定誰能分外求疑
團自粉碎休休復休休莫爲空幻具還作眞
箇囚廓然自心安宜與化同遊於生無一爲
姑置不復留穎脫出塵坌表裏絶綢繆亘古
性月在輝輝天霽秋
　　　世僞
閉户懶出門衆議失和暢策杖走街衢冷眼
憎流蕩合境責紕繆絶交嗔矯誑緬相作人
難動止皆招謗自究心未灰莠然眞作妄灰
心復忘形誰驚魔與障紛紛人世間非是無
定相各自立偏見同己聲相向大地盡紅塵
從交翻白浪重玄得品味頓悟通眞況自性
孤月圓襟懷天一樣跳出死生關透入光明
藏
　　　岀觀
我初學守愚渾淪無璺罅久靜復思動多口
相誇詫臭肉候來蠅行貨非待价數數致窮
屈鼓舞不得暇未能無汝保相孰莫非詐幽
鳥仰投籠白駒驅就駕禹步及雲集俱爲化
所化世俗喜驚駭閻閭聽誑𧪹清浄輔眞實
豈願人咨訝搏空鵷鶵飛寧知老鴟嚇萬塵
付一笑取次得休假明明向上事彼各不相
藉逕入無何有受用如倒蔗末後竟何如天
下藏天下
　　　法身
重玄妙法身物我皆具備微塵拆世界大量
包天地巨細億萬殊根源同一致譬如溟渤
中鱗甲同沾利悲哉墮有情復爲形所累淹
沉生死窟輸轉皮毛類降本迷浩劫苦楚如
倒置賢聖垂方便救援無遺棄奈何聰不明
相對如夢寐
　　　壺天
壺天接人境絶點純清凉殿閣倚空碧氣象
連山蒼薰風自南來頓遣祝融藏蒙莊及辯
惠揮塵談冰霜更上臨𣺈樓俯瞰湲流長野
鶴各自適高柳摇晴光主人有好懷不酌鵝
兒黄特製勝玉屑爲我搜枯腸縁慮破纖悉
逕及無何鄉至樂美四并受用烏可量誰問
東華主軟紅塵土香
　　　跋董節副黄粮夢手卷
晝爲開眼夢夜作夢中夢眼開脗合俱冥蒙
生滅廢興閑戲弄爲蝶爲周不自知眨眉舉
目端爲誰邯鄲邸中獲如意蓋世功名黍一
炊塵世光陰遽如許織烏怱怱經旦暮情知
萬事徹底空大化忙忙幾人悟廼公獨得重
玄機放眼分明覺夢非未肯瞞頇訟爭鹿五
雲宫闕早時歸
　　　吊無欲眞人
隴右老仙公壽歷先天永慈念落人間臨目
閲塵境八十有六年迅如彈指頃思復白雲
鄉棄却丹砂井幻出彩雲容沉冥黄鵠影逕
入寥天一少焉猶鏡靜寶珠無遺響衆瞻俱
莫省虚堂夜未央月掛松梢冷
　　　世事
萬形寄寥廓動止高厚并化機隨用撥物理
逐時更交臂今成古轉頭枯與榮無情翻變
態着力戲浮生提掇鴻蒙子施張傀儡棚交
唆童作劇攛弄蟻興兵虚幻一團物悲歡百
種情死生車轉轂劫運芥填城自作無門獄
甘沉業火坑轉流無暫歇苦楚没前程大悟
如求免翻身道上行莫於他處覓心地早填
平
　　　寄路才卿
君今能著鞭我獨瞠若後來秋積雨霽凉風
吹宇宙行李青草鞋杖藜隨在手去去不計
程日用隨所有西山佳處約平分未必二兄
眞許否
　　　癸丑春送樊道録赴闕
識面不數月軟語接猶希無何復相别緩轡
策輕肥朔方晩春色楊柳自依依聯翩西北
往暗塵隨馬飛去天不盈尺作霖心莫違舉
首一明月萬家同是輝老我寄泉石俟君衣
錦歸
　　七言律詩
　　　讚道
浩蕩神光徹太虚主張高厚定元初大包宇
宙極無外細入毫芒光有餘萬象斡旋通造
化羣生出没賴吹嘘物情不許通消息動植
飛潜各自如
　　　慶長春
霧捲千山萬里晴壺天春滿氣盈盈花心露
滴無塵慮柳眼風開不世情稚子執迷遊廣
莫老仙高會約蓬瀛坐傾碧酒歡無極醉裏
雲車倒載行
　　　乞紙被
此形端似護懸疣勘破元眞事事休任唤馬
牛皆不應從交雞犬不知求一瓢糊口生涯
足百衲沿身歲計周更向侯門乞紙被夜寒
蝸舍坐蒙頭
　　　頃年欲作紙被今幸成之
柔綿細疊軟溪藤自製青綾一樣新畫捲野
雲飛不動夜披江月照無垠相宜質素功非
俗别得陽和煖似春老去癃鍾資火力矮床
枯几伴閑身
　　　省迷
粹淳一散成澆漓悠悠弱喪迷所之視聽食
息作者誰流連不返徒自疲隋珠彈雀癡所
用取者愈輕索者重幾時勘破人牛非白雲
是躡帝鄉歸
　　　又
儲金畜帛自遺咎櫟社散樗那有灾玉通潤
色碎珉石珠出夜光刳蚌胎藏身不厭在深
眇外物已知眞儻來直此報渠難自信又玄
關楗豈能開
　　　倦住持
出家移入道人家换上清虚冷鐵枷既悟幻
縁非實相何堪病目認空花胥疏不及南山
豹跨跱眞成坎井蛙好藉十年閑杖屨水雲
遊歷興無涯
　　　郭子淵北行索詩時在通州
此别燕山第一程潞川冰雪送君行道人簡
事爲繁事對客無情似有情跧穴但宜容蟄
物搏風從此奮鵬程神遊八極無窮盡未卜
何時會玉京
　　　瑞雪
大地纖毫色色空寥天望極一鴻濛夜凝冷
浸梅魂月朝拂輕回縞帶風身世密移塵境
外乾坤收入玉壺中虚堂瑞草瓊林合壓盡
蓬萊第一峯
　　　打睡
放倒形山睫已交耳邊塵冗任喧囂杳冥忘
記先生責齁䶎寧知弟子嘲何礙夢魚遊澤
國不妨爲蝶戲花梢惺惺一點蘧然覺遍界
縱横無不包
　　　中秋
塵世無能解所憂相邀携手上南樓道人午
夜亦何樂清坐仰天冥内遊乾坤表裏忽瑩
徹大千沙界纖毫收廓然物我忘所在眞境
眞歡無盡頭
　　　月韜光
萬籟沉沉秋氣豪游雲薄薄天彌高庾樓袁
渚不成賞倚棹停盃空望勞月本圓明自如
故逢時掩靄光宜韜人生眞爲物逆旅憂喜
去來無所逃
　　　覺夢
而今說者夜來夢夜來夢者而今說說者夢
者莫非吾如何覺夢生分别爲周爲蝶物之
化若爲抽釘與拔楔一念回機覺夢空靈明
透出塵沙劫
　　　希遇
萬世一遇同旦暮千里有賢如比肩兩曜怱
怱駒過隙羣生冗冗絮漫天識情暫與雲泥
隔念慮纔分物我纏今古是非俱倒置夢中
誰暇救頭然
　　　獨坐
夢回周蝶兩誰分跨鶴腰金各勿論耐久兩
鄰松與石虚明益友月兼雲鳥鳴風度張天
籟山色溪光示地文眞境灑然塵事外不勞
重訪白元君
　　　失己
道人所住無所住大用全機任逢遇有心覿
面不相逢失己亡行言意路楚些招魂魂未
歸利名終莫近離披微陽浮滚如麻粟徒趁
口鼓非實機
　　　自照
靈風鼓橐應何常返照家家盡葆光絶相巖
前豐瑞草不萌枝上賸眞香交梨火棗非他
物威鳳仁麟自致祥金籥玉匙開放得水雲
依約水雲鄉
　　　空代
蠻觸未知蝸縮出槐壇空遣螘交侵山河尓
汝虚興廢日月東西自古今得失不停翻復
手是非無定愛憎心誰能眼孔車輪大一見
空華盡陸沉
　　　心迷
夢幻境中朝復暮利名場上是兼非紛紛乃
致太多事冗冗胡爲寧不歸眉斧有情嗟自
伐鼻斤無質爲誰揮幾時攻許愁城破撥轉
重玄向上機
　　　初任長春觀
而今壓盡范萊蕪釜破厨空甑亦無敦杖蹙
頤觀寂寞入門掩口笑盧胡安排冷淡爲生
計指點虚無是所需不掛一毫閑打坐更於
何處覓衣珠
　　　舊隱
野懷唯憶翫林坰杖屨時時踏軟青眼界寬
舒無物隔耳根清浄絶塵聽遶籬花木新粧
靚脫粟虀鹽舊典刑盡日經年無箇事也勝
鵬運上青冥
　　　迎將
器小何堪濁以清人情推挽强披承正行自
與錢神背枯坐從教窮鬼憑將送豈能甘若
醴往來多責冷於冰請君點檢元常住無恙
庵西老葛藤
　　　世情
啼鳥芳花總屬春箇中色色盡通神蛸翹蠢
蠕隨時變雀鴿鷹鳩逐化新世態紛紛俱倒
置物情滚滚謾横陳塵埃漠漠迷朝市但見
黄金不見人
　　　訪友
鐵石肝腸傀儡身赤心青眼訪同人運斤去
堊難爲質削鐻全天未即眞人事執迷妖幻
惑世情般弄鬼精神相逢妙處無言說白首
仍須自斲輪
　　　同前
試奏鸞刀學解牛世情推挽逆懸流明知幸
脫塵樊累爭肯甘爲土木囚遺劍刻舟流已
遠揭竿臨海父難求舉心一一成顛倒勘破
縁空萬事休
　　　遺言
識解誇張未肯藏半生眞似鬧蜂房文魔攪
擾心旌亂伎癢教唆舌本狂不審覆蕉誰得
鹿明知挾策亦忘羊咄哉多口成何事打破
疑團效括囊
　　　緘口
幸脫塵樊俗網羅可憐還著聖賢魔紛紛未
遣心中物浩浩空翻紙上波既悟却同三懡
㦬乃知猶有一無何從今卷舌宜緘口保氣
全神養太和
　　　著假
革囊兩脚走西東誰向空中作主公驅遣百
骸通九竅横生六鬼長三蟲一團骨肉從頭
幻萬種機關徹底空縱有本然眞箇在丁寧
說著耳如聾
　　　化機
化機刻刻變從新蠻觸閻浮夢裏身罕見混
融生死友倦聞嘈雜利名人華陽不遇閑歸
獸齊代空差老斲輪幻世幻身同幻惑但能
虚妄不能眞
　　　襲明
傳薪續焰要重明伏火丹爐冷似冰覺海夜
來新月滿性天時復瑞雲興壺中不種閑花
草物外元無老葛藤至理本從眞實得莫教
心口不相應
　　　修行
修行何處最相親清浄無爲達本眞妙理亘
初元具足幻塵消盡復渾淪靈根秀發隨時
現大用全彰逐日新若向一邊求所得到頭
虚妄不關身

　　　洗心
心田荆棘剪除平火棗交梨二樹生靈物本
然無少剩空花銷落自分明若珠若鑒圓而
靜如玉如冰潔又清莫道又玄傳不得活機
時復向人呈
　　　無爭
羣魔束首罷心兵萬户千門賀太平良夜雲
收兼月白聖時海晏及河清全勝夢到華胥
國不論時拘芥子城清浄本然無變壞寶珠
含攝大光明


雲山集卷之一







雲山集卷之二兄二
　　　　知常眞人姬志眞撰
　　　好爭
人我山高占一涯萬峰遮眼戟槎牙塵封古
道無歸路煙鎖靈源不到家爭肯束心如縛
虎秖須瞋目效鳴蛙一毫纔觸心兵發直得
橫尸亂似麻
　　　隨流
沿流端坐泛星槎悟徹靈源却是家經卷詩
囊閑戲具藥爐丹鼎老生涯清溪道士邀明
月白石先生卧翠霞相對兩忘三益友一篇
秋水一盃茶
　　　居山
盤石巍巍權寶座柔莎冗冗代青氈雲巖月
竇排幽勝風伯山靈助法筵溪水茂林俱演
道野花飛鳥盡通玄須臾逕及無何有不待
言傳總是仙
　　　合俗
誰家雞犬放知求一片頑心不肯收耳目鎮
爲聲色役形骸常作利名囚向從薪者爭分
鹿懶逐庖丁學解牛顛倒是非無暫息轉輪
生滅幾時休
　　　參玄
嚼破重玄色色眞金花出水浄無塵壺天風
物時時别洞府雲霞刻刻新應化因縁俱幻
相亘初消息自通神叢林草木無分别自是
人中眞箇人
　　　迷家
弱喪淪流路轉差竛竮千古不還家檀槐身
世同行螘蠻觸閻浮等戰蝸聲色纏綿濃似
蜜是非翻攪亂如麻誰能自立衝天志跳出
迷津上月槎
　　　獨行
印破玄玄得縱收須眉毫末盡天遊忘懷物
外求雞犬恒服從人唤馬牛有質揮斤無犯
鼻無情墮甑不回頭寥寥月白風清夜江海
飄飄一葉舟
　　　味眞
清浄無爲體妙玄一毫纔起污心田伸眉頃
刻生多事啓口分明落二邊有底坐同株塊
累幾多空被葛藤纏聚頭作相干何事勘破
般般不直錢
　　　形昧
元初撲入此形囚冗冗勞生不暫休般弄骨
骸呈伎倆簸揚塵土販何樓是非叢裏爭開
口人我山前競出頭只待鼻綿吹不動髑髏
寧怗卧荒丘
　　　勞生
附贅懸疣大患身從初特特認爲眞貧窮急
迫無由歇富貴經營不暫伸名利場中添氣
力私邪路上長精神到頭畢竟成何物苦您
當機戲弄人
　　　邪見
犗餌鯤鯨未見招迎吞比比盡陽喬浮萍點
水甘流蕩落絮因風易動摇眼病只看眞作
僞心顛番想善爲妖執迷固久難回换更有
歸來助長苗
　　　實德
纔生一念鬼神知元本良心不可欺濟物利
生忘取捨從人屈己事謙卑私邪偏亢尋常
撥忠孝仁慈上下移恭謹至誠無謟曲人天
何處不相宜
　　　塵縁
交辨東西别有功此心難與世情同瓊漿淡
靜無知味濁酒喧呼自作叢鮓瓮乍開蠅滿
側虚舟閑纜水連空蕙蘭不愠無人見依舊
清香拂晚風
　　　自藏
事事俱休一味癡至誠唯與道相宜玄珠寶
藏封須密瑶蘂瓊花發較遲丹藥煉成人莫
識神符飛處鬼難窺法身混合虚空界妙用
分明更不疑
　　　像法
立像明眞便失眞朦朧昏眼更添塵丹青自
此遮玄藏土木何年露法身幻出因縁徒誑
世橫生機巧暗繩人謾神譚鬼彌天過不畏
閻家老子嗔
　　　教網
入門戴上鐵籠頭牽去牽來不自由鉗束只
依吾教誡封緘不許外參求天堂妄想媒求
福地獄虚聲譚作憂久久薰成倡鬼例妖邪
惑魅死時休
　　　趨時
侯門似海我如魚懸箔高門一一趨口自囁
嚅心局促身將擎跽足趑趄道尊德貴斯爲
妄俗網塵情自是拘元本棄家圖箇甚思量
渾錯用工夫
　　　俗念
茫茫苦海浩無邊冗冗凡情總倒顛眞僞顢
頇無所辨是非淆亂孰能詮傾城共認狂爲
聖滿地唯看正作偏舉愛便宜爭敢逆何年
栽活火中蓮
　　　心亂
貧窮叨濫富驕淫無足勞勞分外尋觸處施
張行跡僞動中搜索計謀深不生公正仁慈
念但蓄私邪利欲心積惡貫盈無可逭非灾
橫禍一時侵
　　　妄作
鑿破天眞事事訛日增人僞不知多閑神野
鬼爭呈幻走骨行屍自作魔利己害他常設
險貪生競物謾張羅隨身惡孽空擔負果報
臨身奈若何
　　　看經書
通書也勝不通書及至通書可笑渠只向口
頭閑咀嚼幾曾心上自躊蹰是非人我旋增
長利欲私邪肯破除向上一機明不得之乎
者也竟何如
　　　黜聦明
非破聰明總作愚聰明唯恐自糊塗文華秀
麗知而得清浄圓明會也無多在舌尖呈伎
倆少能心地用功夫何時宇泰天光發始信
虚閑即道樞
　　　凡俗
慳貪嫉妬愛便宜不顧危亡事事爲數盡勢
窮無證據灾生禍作莫榰持呼神唤鬼師巫
跳呪律書符善友醫香火旋燒纔欲善閻家
老子肯相隨
　　　心醉
道人得味飮靈泉豈恃黄湯醉裏顛非殢六
經窮奥旨特宜三要會重玄名鈎出没魚吞
餌利引東西螘慕羶酩酊萬縁俱不問卧看
孤月上瑶天
　　　赤窮
聰明黜盡性天虚浩劫塵情一一刳從此渾
身赤骨立肯交幻境撅株拘牧牛不見人何
在置地全空錐也無窮到赤窮窮不得活機
放出莫非吾
　　　從正
從來結習縱貪婪膠擾心靈苦不堪正令乍
行邪並遣眞功微契道能參多生識寇知遊
北歷劫迷方意指南世世生生啖黄糵乳糖
纔食便分甘
　　　實行
從己先人謙又謙平懷本分自清廉利生接
物仁無失契理明眞義亦兼莫幻妖邪驚世
俗休生詭異誑閭閻本行德業能深積向上
機關不用拈
　　　眞功
休尋南嶽與天台名相虚頭盡咄回財色兩
忘心地穩是非雙泯性天開眞誠清靜行無
間公正仁慈德備該外行内功俱有積亘容
圓滿寶花臺
　　　劉輔之有女之戚
造物無情相戲弄笑中不覺成悲慟司花幻
出眞可人醖造十年歡喜夢夢破俱空猶不
慬盡心粧點傾城送聲銷線斷各還家活墮
一場乾取哄
　　　化空
造化相謾人不識變態神通誰委悉電轉機
關不可防黯黯前程暗如漆翻掌存亡與消
息朝四暮三顛倒七憂喜橫生没奈何一團
虚幻看成實
　　　風波
風波易動懷恩怨結習難忘釀喜憂千古是
非爭未歇一生人我競無休英雄自致功名
縛豪傑尋爲利欲囚大事因縁俱不問忙忙
終日替人愁
　　　建化
元眞非相相非眞建化門庭總屬塵塵裏孰
能開正眼物中誰解露全身解粘釋縛無多
子拔萃超羣有幾人自料本行非大器且宜
清靜自頤神
　　　住院
閭閻膠擾無休局人事將迎勞檢束徒輩擎
擔冷鐵枷院門住守風流獄一毫失照心同
俗聚塊拈來泥裏浴慚愧西風著力吹斷雲
縹緲依巖谷
　　　論經
羣經權作躡天梯黄葉拈來暫止啼過雨試
看荷出水因風尤喜絮沾泥豈宜鼷鼠乘車
馬未見鶢鶋樂鼓鼙下里巴歌殆成俗陽春
唱出轉增疑
　　　自縛
有生翻攪不知空戈戟槎牙塞滿胸非是海
中窮徹底我人山上長奇峰迷繩自縛三千
匝法網横囚一萬重妄想欲超生死窟知他
閻老肯相從
　　　法相
莊嚴法相大施張一例亡羊穀與臧生死途
中虚出没名言路上謾商量然香撥火迎歸
室擊鼓鳴鐘弄上場似此利名心未息如何
能做法中王
　　　壇場
聚頭作相巧相籠直得羣愚立下風弄假像
眞眞作妄將無作有有何功指空畫空未必
得依實主實還在中呈盡許多閑伎倆化人
不覺自盲聾
　　　未濟
劫運消磨惡轉遷幾人曾結善因縁火坑炙
熁身翻焰苦海瀰漫浪接天有底揭竿趨灌
瀆幾多鳴棹泛漁船昔年任老今安在不見
虹鈎犗餌懸
　　　悟眞
要解懸疣脫苦囊萬塵堆裏便回光多生積
習重重撥歷劫私邪羨羨忘不掛一絲形躶
躶丕承千古貌堂堂長春景界風光異玉樹
瓊林次第芳
　　　甘貧
蘧廬暫寄元非實何礙磬懸空四壁之子方
能脫網羅乃心不肯甘沉溺積蘇累塊亦何
物拱璧兼金輕瓦礫幻化般般一筆勾分明
露出眞端的
法身
無位眞人體若虚物來不已應斯須舒開寶
藏乾坤窄放出圓光日月俱巨細洪纖同藴
此有無高厚莫非吾茫茫沙界彌羅極頃刻
收來黍米珠
　　　忘外
具足莊嚴古道場活人芝草返魂香全提法
界藏眞境未放吾宗出葆光堯是桀非俱莫
辨鶴長鳧短兩相忘太平無象家家遇拂袖
歸來入醉鄉
　　　脫彀
夢中了了醉中醒表裏仍存一味清事事拂
餘眞理足塵塵滌盡法身輕破瓢度日饑方
覓營窟居冬暖後行不在世間圈繢裏自由
閑散過平生
　　　塵累
萬塵堆裏喜擎擔衣要尖新食要甘費用關
心深計度向求如意引貪婪名纏自作投籠
鳥利縛尋爲作蠒蚕分外閑愁認爲樂騰騰
不覺一生𤺍
　　　疑網
明知萬法本因心何更將心向外尋自有丹
砂求自得誰爲猿馬使誰擒神頭鬼面須臾
革怪迹狂蹤倏忽沉大治洪罏未經煅楊灰
終不見黄金
　　　尋山
咄嗟性癖愛尋山及至山間却憶還俯仰坡
陀艱負荷崎嶇磴節倦躋攀力熊飢虎時臨
側獷獵備樵暮叩關爭似定心如玉立卓然
隨處自安閑
　　　遊仙人間
信步登臨學采眞公和遺躅鶴山鄰道鄉自
屬雲霞侣地僻元無車馬塵石底靈泉寒浸
月殿前古柏暗藏春草堂唤起山童問還有
呼風長嘯人
　　　訪五巖
五巖壁立列山顔洞府深沉積翠環華蓋彌
羅縣玉室石門幽邃透玄關物經换世人何
往人去朝元鶴未還雅操不聞遺跡在一天
明月嘯臺閑
　　　罷鈎
白蘋紅蓼幾千秋鱍鱍金鱗不上鈎雲餌括
囊徒自祕虹竿收拾便宜休離朱罔測還南
望狂屈難言知北遊千丈洪濤滄海闊滿天
明月一虚舟
　　　温邦瑞壽日
院宇朝來氣象佳暗添福壽在君家人間幻
境他時識物外眞風此日誇保命玉壺收絳
雪延生金鼎煉丹砂肯來共飲玄洲上坐看
蟠桃幾度花
　　　偶遇
唤起昏昏瞌睡禪醯雞衝破瓮中天無窮境
界寬如許大解機關妙不傳臨水近山新事
業好風明月舊因縁目前草木皆通理蟋蟀
秋吟夜論玄
　　　自訟
造物分明戲革囊區區猶著利名場晚年不
禁多饒舌好肉閑剜自作瘡益友逢迎漚聚
散幻身行止夢悠颺世間搔擾難安穩却憶
白雲深處藏
　　　重陽日游瓊花島
燕山重九約朋儔杖屨瓊花島上遊荒徑披
𣘤穿古洞危崖倚石翫神洲蒼松古栢蕭森
日紅葉黄花冷淡秋一事無懷幽興盡却尋
歸路棹輕舟
　　　與金坡老餞行
别話怱怱冰雪寒班如馬首望西山篋中符
籙方傳授袖裏锟鋙肯放閑眞似去年離闕
下復從今日到人間慇懃了却縈心事趁取
東風欵帝關
　　　送張文叔之和林
政尓天衢道大行日遲風暖馬蹄輕北遊玄
水通消息橫列青山備送迎我亦冥搜窮鼠
伎君宜著力奮鵬程和林咫尺天威近共企
恩光下玉京
　　　同前
年老情多惜别離不才剛作送行詩晝晴風
度花飛日春暖泥融燕語時别後不禁重作
惡望中無奈即成癡暮雲煙浪程程遠回首
尋盟未可知
　　　送何巨川從眞人赴闕
鶴馺翩翩起自燕搏風直上約鈞天龍堆沙
漠幾千里南海北游經半年别後更誰供一
笑坐中無與話重玄平生鐵石肝腸斷老眼
相看涕欲懸
　　　同前
君逢若士學盧敖一舉凌雲萬丈高往矣扣
閽親帝座來斯署職列仙曹玄勳遠企通幽
壤大庇餘波及老饕不濟世間無用物也宜
林下醉蟠桃
　　　北宫懷古
杖藜徐步覓宫庭大化潜移入杳冥草木别
沾新雨露亭臺無復舊丹青瑶階滅裂余蹤
跡玉陛摧殘在典刑水鳥不知人换世夕陽
依舊聚沙汀
　　　秋遊瓊花島
廣寒高處野花黄荆棘叢生古洞房亂石圮
垣新境界敗荷衰草舊池塘雲浮冠蓋亦何
在電轉山舟無處藏試向西風問消息倚天
松栢自蒼蒼
　　　同前
新秋仙子共尋盟風馭翩翩下太清百寶露
沾窺月窟九光霞掩瞰蓬瀛俯觀碧落翻雲
錦倒蘸瓊花映水晶飛步廣寒閑點檢玉霄
東畔幾人行
　　　憶故宫
積木雲屯結建章長驅胥靡固金湯釀成蠻
觸鯨吞力變作檀羅螘戰場一夜宫闈餘燼
末百年人物盡荒凉載思鼎沸繁華日誰信
西風草不黄
　　　西華園
輦輅蒙塵竟不迴五雲樓閣盡成灰昔年大
業光千丈此日虚名酒一盃造物機關同作
劇織烏朝夕競相催御園花草還知否移得
東風别處栽
　　　燕然感舊
金源失鹿走中州不覺灰飛五鳳樓掖衛宫
庭成草野衣冠人物盡沙丘鼓鼙驚破華胥
夢雲水初期汗漫遊伫看西風小摇落白蘋
紅蓼幾經秋
　　　悼郝講師
憶昔漳川對語辰偉哉今已返其眞羽衣擲
地先除故鳧舄飛空别换新步斗夢迴塵境
暮躡雲歸去帝鄉春玉罏黄串融灰燼留著
清香付後人
　　　宿五華山
眞仙重葺五華宫盤鬱山顔錦綉中落落清
泉鳴靜夜瀟瀟瘦竹弄晴風地偏境絶排幽
勝人力天成妙化工借問鍊丹何所在滿山
喬木夕陽紅
　　　眞性
擬議形容已失眞纔經唇吻落根塵一源始
發頭頭是六户分光刻刻新圓應樞環皆造
妙撥迴關捩自通神幻成僕隸知多少誰是
元初舊主人
　　　客有錦囊貯鳳喙以示人
纔出丹山德已衰況存遺味憶毰毸羽儀五
彩空傳爾靈質九苞安在哉大蔡刳形非自
貴仁麟折足亦何來四靈不是尋常物也向
人間趁劫灰
　　　同前
活機傳得已忘年今見人天道兩全卓立吾
宗超萬古圓融事理具三玄宏開寶藏無鉗
楗密應樞環拂正偏挽轉銀河乾作屋瑞光
揮霍鎮燕然
　　　送曳刺使赴闕
垂髫恩荷帝王家補衮何妨驟及瓜穩穩絳
霄騰禰鶚迢迢銀漢坐騫槎金甌異日名黄
屋玉陛嘉時薦白麻咸仰吹嘘回暖律一天
春色遍河沙
　　　祝清和眞人壽
捧日開天下玉京玄門砥柱海山英三千甲
子世間出九萬靈仙方外盟壽蒂永堅松化
石年齡輕越芥填城眞容浩劫常如此坐看
黄流幾度清
　　　顔盞大師九月五曰壽
素履麻姑金母儔偶乘風馭降中州蟠桃不
吝東方朔火棗親傳許遠遊香靄雲和清特
室玉芝瓊蘂宴神洲蓬萊清淺閑談笑紅葉
黄花幾度秋
　　　送賈講師之東平
芰荷香裏送君行可掬歡容出鳳城暖日鬱
蒸歸旆急薰風披拂羽衣輕驚回故國三年
夢數盡征途十二程别後東西南北客幾時
重遇話班荆
　　　和楊西菴韻
洞府雲扃未啓關飄零紅雨覺春殘恰回巖
谷吹嘘力又作江天霰雪寒風送敗船投鬼
國人隨行螘到槐安從來造物兒童劇且置
忘懷不足嘆
　　　同前
冥搜天理徹離微世事紛紛易見機新浴振
衣皆必取躁求操瑟亦貽譏抵時投隙邪干
正忤物攖鱗是作非但得神襟建皇極用宜
補衮捨宜歸
　　　送彭宗道從師北行
此别何堪思鬱陶君逢若士學盧敖鶴先有
意時常唳雲本無心勢轉高致遠不疑容展
驥解牛何慮澤吹毛宗師藉爾鈎竿用健泛
瀛洲釣巨鼇
　　　送崔庭玉赴闕
竹月松風伴有年霏霏梅雨别燕然遠山得
意閑搜句沙漠無人更著鞭赤水早圖元事
業青氈毋失舊家傳慇懃要及通明殿附鳳
攀麟朝上天
　　　送趙子眞送藏經于朝廷
憶昔同遊金鳳臺臨高望遠思悠哉重來又
作燕山别不意翻爲驛馬催寶藏玄輝天上
去塞塵秋色鬢邊來歸期已定終年約莫遣
丹心一寸灰
　　　悼郭超然
寳藏番謄總不眞遺編斷簡即蒙塵驚回卓
爾音容古夢破遽然氣象新浸假臂鷄人境
暮穩乘神馬帝鄉春鳴珂逕及通明殿不管
關情淚濕巾
　　　送王大師赴闕
補天親及翠華宫挽轉銀河别有功鶴報金
書來紫府雲融彩色見蒼穹布揮惠澤沾枯
朽摇蕩仁飈發蔽蒙瑞應合傳天上去坐觀
鵬翼又搏風
　　　題遇仙宫活死人墓
靈源痛飮解吾宗浩劫師眞面目同醉眼忽
開天地窄夢魂驚覺海山空輝輝金玉花爭
發璨璨珠玕樹作叢借問終南千古意百川
無語自朝東
　　　送潘提點之永樂
仙公初出五明宫玉佩聲傳禦寇風三素雲
蒸頭上白九還丹結臉邊紅大明通密先師
意又繼純陽鼻祖功遐想中條山上月瑞光
澄徹萬家同
　　　送李和甫歸秦
之子西歸出鳳城芰荷風襲羽衣輕蘧廬天
地寸心事咫尺雲山千里程幸矣相逢親識
面惜哉重别澹交情終南祖意君偏得獨向
長安道上行
　　　送杜天甫歸終南
怱怱話别思悠颺邈邈雲山道路長心係祖
庭忘酷暑行隨官柳趁微凉盛時著力須精
進老我無心自退藏記取琳宫分袂日晩風
輕拂藕花香
　　吊馮權教
文林戢迹效玄微回首人間覺夢非旦宅不
留眞面目作家元有活關機雙鳧絶迹白雲
去短笛不聞黄鶴歸悽慘樓前舊花木西風
和露泣朝暉
　　　送何巨川之祖庭
空山落落水長流鶴怨猿啼歲幾周昨向壇
前陪鷺序今遊秦隴占鼇頭馬前風月程程
遠鴈底關河處處秋會得一綱張萬目活機
輕撥早歸休
　　　紫峯老師南行
乾坤徹視一蘧廬變動不居遊太虚觸物昏
明承影似從人俯仰桔橰如洪津浩汗橫慈
艇古道峥嶸運德車多少步趨瞠若從絶塵
奔逸到華胥
　　　同前
阿師先得箇中眞紫蓋峰前舊主人呼吸一
風號萬籟圓明孤月照通津北臨燕薊光塵
混南渡梁園草木新到處不煩吹暖律從容
寒谷爲回春
　　　老子過關圖
皓首童顔幻化身青牛薄軬踐黄塵月歌天
竺溪山曉風度函關草木新跨古騰今乘日
馭入無出有化飈輪欲窮妙處非名相不許
丹青畫與人
　　　悼張文叔和林返眞
活火丹罏計已遲風雲閑置不哦詩衝開八
極神遊日勘破三生夢斷時楚些招魂聊復
耳越吟思舊亦奚爲空遺腐骨寒林下春去
秋來塞鴈悲
　　　送左法師赴闕
元放傳家幾代孫數年矩步謁金門纔聞風
旆離天闕又報星軺復帝閽分應王公希薊
訓力呼神鬼效劉根燒山符在隨時用輔正
除邪仰至尊
　　　餞趙法師赴闕
驛程冰雪路賒長别語怱怱酒一觴篋貯羽
符增氣熖匣藏神劍動光芒祓除氛祲從王
事驅馺風雷及帝鄉竚看一吹山鬼伏蒐畋
無復見彷徨
　　　吊順天府賈左副
政柄堅持觸化機斷雲飄忽帝鄉期枕中夢
熟雞三唱槐裏功成黍一炊幻境厭離殊不
惡故衣更换亦何悲請看圓缺金臺月照夜
清光似舊時
　　　别李府判
織烏不息走西東青鬢方曈豈易逢世夢短
長俱幻化人情非是一鴻濛琪林特地黄塵
外砥柱滔天白浪中出岫野雲飛不定任交
隨雨又隨風
　　　于公大師挽詞
阿師紫府謫仙儔畢竟終期汗漫遊心迹百
千三昧了世縁七十一年休葉鳧飛去山銜
月鄂笛聲遺黄鶴樓望極渺茫滄海闊斷雲
飄忽鳳麟洲
　　　警世
春去秋來不暫停兩輪催促太無情蝸牛角
上爭名利石火星中寄死生閻老判勾難抵
當酆都决去没期程有條坦坦分明道爭奈
迷人不肯行
　　　天網
天網恢恢不可欺冥塗黯黯卒難知善因惡
果因心造地獄天堂各自爲餓鬼傍生貪裏
得淹魂滯魄性中癡勸君絶早尋歸計限到
臨頭悔後遲
　　　寄南宫舊友
鼓笛聲中上戲場粧成模樣作趨蹌不知造
物閑般弄空使傍人話短長伎倆呈來乾懡
㦬機關識破絶商量虚堂月白風清夜坐對
温鑪一炷香
　　　同前
自笑從來底許迷欲尋東海却投西怨恩爾
汝何須說非是翻騰不可齊世味嚼開濃似
蜜物情勘破醉如泥而今各得心無用月在
青天水在溪
　　　跋眞理融會堂
滑昏靜盡即成純舉目圓融大法身交際不
拘通理窟活機潜運即吾神百川汨汨朝東
海萬曜煌煌拱北辰說與春風舊消息野花
芳草一時新
　　　同前
茅靡波流未出宗箇中寧許辨渠儂眉尖眼
尾拈來是柳際花前觸處逢削去門墻無界
隔打開關鎖不緘封虚堂靜坐人如玉風度
筠梢月掛松
　　　跋坐忘圖
乃公形似橛株拘坐斷遑遑轉徙塗倏忽有
無同混沌乾坤俯仰一蘧廬忘懷健羨遼東
鶴不肯輕飛葉縣鳧聚塊積塵休比擬寥天
大地莫非吾
　　　誠齋
誠意正心居此齋名師良友喜相陪庭前翠
竹迎風立階下紅葵向日開曉樹不聞天籟
靜夜窗分得月華來桐飛一葉還知否已布
秋容遍九垓
　　　三山閑適
拙訥難分長上憂懶窩仍喜衲蒙頭厚陳坐
褥𪌭三尺易辨齋糧粥一甌晝起夜眠無箇
事夏凉冬暖更何求杖藜時復生狂興走遍
三山與十洲
　　　化工
摶塊當空夢裏爭化工般遞太無情眼前薄
利空花靨頭上虚名破鼓聲長短百年爲際
限有無千變没期程到頭畢竟成何事空使
形骸弄死生
　　　造物
從來造物戲窮通攛弄浮生一夢中名利有
無分變態是非人我競雌雄多生積習從頭
假萬事消磨徹底空酩酊不知誰是主落花
飛絮趁東風
　　　繼董德卿韻
十年不識讀書帷料理眞心與世違深笑夔
蚿憐彼此冷看蠻觸竟纖微一天風月閑儔
侣千里雲山舊倚依行李少煩塵俗物破瓢
藜杖著身衣
　　　憶三山時在燕京長春宫
昔在梁園載笑歌採芝風韻氣峨峨方池曲
沼景如許瘦竹疏梅清更多玄圃鼇頭心自
解草堂龜背意如何唯餘夜夜三山月依舊
金花蘸碧波


雲山集卷之二





雲山集卷之三兄三
　　　　知常眞人姬志眞撰
　　五言律詩
　　　道性
明明不是物了了亦非心浩浩通天地冥冥
貫古今有無常顯化生滅妄浮沉神鬼莫能
測聲聞何處尋
　　　禀受
骸骨生從地靈明禀自天六門陰鬼伏亘古
谷神全性月光輝普心珠照應圓萬縁齊泯
滅安穩到重玄
　　　祛邪
翻身離世網著力斷迷繩不販何樓子誰懸
傀儡棚好栽無影樹高點没油燈滿室盡虚
白客邪安敢馮
　　　求眞
白玉石中出黄金礦鍊成寸心離愛欲一性
自圓明照破恒沙劫衝開納芥城輪迴從此
岀無滅亦無生
　　　委形
天倪收委質化物舞强陽擾擾是非海區區
名利場百年身頃刻千古夢悠揚向上忽透
脫元神歸帝鄉
　　　是非
是非無正定分量莫能期物理時時别光陰
刻刻移蠅頭驅走骨蝸角鬧行屍塗抹謾千
古無人解獻疑
　　　塵世
萬塵深坎窞兩耀急跳丸蠻觸勍蝸世槐檀
役螘官忠誠悲玉璞狡獪泣珠盤幻惑無窮
事浮生眼自瞞
　　　大身
乾坤融大體俯仰一蘧廬萬曜高懸鑒羣生
類數輿有無神變化消長氣吹嘘未出洪鑪
外那能遊太虚
　　　夜坐
枯坐塵心滅忘言道味長不名蝸境界無夢
螘封疆炕煖頻燒葉鑪温旋炷香夜深何限
意明月滿虚堂
　　　清淡
坐穩蒲團力形温衲褐功拈香酬野客煮茗
命山童將送情何懶喧囂耳似聾住山冝淡
薄可愛底家風
　　　踈懶
對客忘拈拂呼童倦擊鐘藥罏餘燼在經卷
積塵封不意收雞犬那論媾虎龍般般無伎
倆留得一疏慵
　　　觀中
苔蘚侵新砌松陰亂古壇煮茶燃木葉撥火
炷山檀璧月穿茅屋香風動藥欄洒然清況
味同志莫盟寒
　　　丈室
丈室容眞境蘧廬映寶臺户扃三界隱簾捲
九天開擊玉雲軿集鳴金鶴馭催洞中人不
老碧酒鎮相陪
　　　世事
世事元無限人生自有倪不明樞始用終被
物情迷獻笑防遮目臨危悔噬臍未然先薦
得扶起上天梯
　　　雲遊
解放虚舟纜疏開冷鐵枷罄身閑日用百衲
舊生涯踽踽人間世飄飄象外家虹竿好收
拾鈎餌飮雲霞
　　　憶山
懶慢傲林泉誰論佛與仙揮開韁鎖絆截斷
葛藤纏不苟人間世忘懷物外天野雲溪月
底逸興浩無邊
　　　安閑
在處要身安無如方寸間窮通時所係生滅
命相關妙體陰陽外遺形天地間冥通造物
者默轉是非環
　　　紙被
匪自王家得先承蔡氏頒工夫成甚易受用
煖何慳掛壁雲歸岫蒙頭雪在山不求人世
重宜伴此身閑
　　　紫微東墅因寄一十二詠
　　　春
卜築喜栽培功隨造化開蔬畦臨井側藥圃
近墻偎次第榮桃李慇懃闢草萊不知人世
事日用信優哉
　　　夏
笓籬侵野甸莽蒼接虚堂秀木千章合清陰
四面凉李繁堆樹熟苽噴滿園香不必拈錢
置田家自請嘗
　　　秋
農家收百穀爽氣自西郊屢掃階前葉重添
屋上茅霜陵紅錦樹寒促鬱金苞不見人牛
在唯聞牧堅嘲
　　　冬
重扉簾不捲炕煖紙窗明不問庭前栢忘懷
雪裏英燃香凝霧色煮茗作風聲宴坐蒲團
穩人間作麽生
　　　晝
茅屋靜簫條庖丁不用刀山童禁狡獪野客
命遊遨路細因人撥畦荒植杖薅都無塵世
累眞樂自陶陶
　　　夜
更闌户不扃被褐谷神凝林際懸金鏡簷牙
骨玉繩鑪中存活火窗下續清燈久坐形山
歇和衣枕曲肱
　　　朝
昧爽擊金鐘虚堂振祖風隨宜皆妙用或使
盡神功寶鼎雲蟠結茅詹氣鬱葱孜孜爲利
者寧共此時同
　　　暮
塵塵總破除㞐㞐復于于衲褐元相契蒲團
舊所須封緘如意藏葆庇夜光珠逕入無何
有今吾忘故吾
　　　行
策杖信心行忘機犬不驚疏籬蟲唧卿高樹
鳥嚶嚶物順陰陽變人隨造化營草萊無盡
藏蘭蕙可憐生
　　　住
穩密因時住無縁勝有縁少爲塵冗累不被
利名牽昨日同今日來年似去年於羊渾棄
意何蟻慕腥羶
　　　坐
擁褐蒲團坐黄塵不到門黜聰非拱默忘我
復吾存祖意何須録玄虚且勿論本然秪這
是安穩度朝昏
　　　南華
熟讀南華旨機關會不難放開無限量收聚
一團欒在用光塵雜歸源江海乾銅馳街上
立無處問長安
　　　清況
藜杖撥溪雲芒鞋踏山雪細採活人芝時飡
延命屑松梢月正圓竹外風清絶此況不易
知莫爲名利說
　　　莫辨
一切俱莫辨得處休矜衒性命緊護持私邪
勤煅煉冥冥幻物忘暠暠陽神現來去得自
由不憂生死變
　　　繼董德卿韻
人生貴適意心閑身自安草堂新坐具齋鉢
舊綿單風掃庭除靜月臨窗户寒没絃琴掛
壁清韻不須彈
　　　繼眞人天籟韻
　　　其一
鼓橐靈風振何方不作鳴禺于通衆竅披拂
動羣生遺響歸圓寂回機忽變更向尋端的
意張口豈容聲
　　　其二
隱几非今昔神風發太虚有形皆鼓舞何物
不吹嘘妙體陰陽外聲傳造化初獨吹無孔
笛清響徹華胥
　　　知常自傳神贊
此箇怪形容從來灰槁同寫眞眞不得著假
假何功困憊丹青手常居虚白中百年回首
處茅索繫春風
　　　長短句
　　　曰用
要行即行要坐即坐忺時歌困時卧解語無
舌人逍遥如此過高閣雲和不用彈免勞更
覓松風和
　　　性命
動若水靜如山坐通關戾默轉樞環有無俱
混合聲色莫顢頇性了易命尤難陰陽莫測
神鬼何干物物皆從化頭頭不放閑習習東
風誰是主暗傳春色到人間
　　　全眞
全本無虧眞元不妄本全本眞一模兩樣開
口落名言揚眉成影像主人拂袖便歸來還
鄉曲調如何唱
　　　玄妙
萬縁休處更何言向上機關没口傳此外别
求玄妙理大家總被葛藤纏
　　　眞空
一竅虚空八面玲瓏舒開寶藏敷演靈蹤若
非吹掃纖雲力爭得寒光耀太空
　　　沖和
性天暫復和氣橫流非陰非陽無喜無憂更
窮直上難言說高柳迎風笑點頭
　　　精神
古老精靈馳騁神通縱橫自在變化無窮出
入金石踢弄虚空乾坤輕觸百雜碎一喝髑
髏三日聾威如虎勢如龍莫交撞入葛藤中
　　　無爲
加一毫即多減一毫即少清靜本然眞威嚴
無做造法身充滿太虚空却立一塵分徼妙
　　　識心
識是何人心是何物取之有餘捨之不足頭
上更安頭水母蝦爲目三徑歸來舊主人剪
除藜藿栽松菊
　　　見性
在耳能聽在口有辭抬手動足瞬目揚眉箇
中人知不知由君驅使更何疑若將見處爲
眞實即墮傍門第二機
　　　魂魄
性是主人形是宅遊即爲魂止即魄若將分
别論玄機毫末有差天地隔
　　　覺照
照是誰照覺是誰覺鵠毒一生過模糊兩重
錯此處透玄關二邊空索索䬃䬃西風度晚
林一番紅葉瀟瀟落
　　　藏天下於天下
無道處疾回轉有道處莫留戀虚空分付與
虚空天眼龍睛不可見
　　　體用
水是波波是水有體即用有用即體不即不
離非一非二其隱也身入毫芒其顯也光照
天地同歸妙本自多歧密轉四時成一歲
　　　無人無我
體無人用無我不即不離能唱能和非法非
非法無可無不可有無三際盡圓通立起一
塵看活墮
　　　孤峯
已往孤峰如瞽如聾未來孤峰水泄不通孤
峰見在自西自東普天無不是何處更叅同
巍巍千丈澄潭側倒蘸無根上下空
　　　生死
一念起一念滅捨身授身何時是徹改頭换
面不自知虚生浪死無休歇心若虚念自絶
除根本無枝葉獨露堂堂眞箇人萬劫輪迴
頓超越
　　　主賓
誰是無主人唤時開眼顧六户放光明四門
常擁護主是賓賓是主主人公休暮故月華
亭下行枯木堂中住一朝脫却臭皮衫三界
十方唯獨步
　右一十八事答廉先生所問
　　　客人扇頭
螮蝀臆中蟠龍蛇腕下走達則天下通窮則
一身守默然默然緘口緘口好將萬里奮鵬
心换作三山釣鼇手
　　七言絕句
　　　勉進三首
大道無形體若虚肯心於此著工夫雲收月
出青霄上一段光明何處無
　　　同前
靈空如橐靜無懷鼓動來來販骨骸截斷急
流生死浪却令灰滅效心齋
　　　同前
一葉全明造化機毫芒鋒殺巧相宜莫言用
盡陽和力來往東風自不知
　　　迷家
東塗西抹趁華虚何日回程返故廬本是主
人甘寄旅早來乘當莫踟蹰
　　　忘本
蹤跡竛竮倒大癡强分枝派許多疑本源浩
蕩傳千古汨没紅塵自不知
　　　夜闌
碧落寥寥澹玉繩冷看孤月掛簷楹浮生正
逐槐根螘攪擾華胥夢不成
　　　芳春
桃李融融次第芳紛紛蜂蝶趁餘香不知游
戲眞三昧忙亂東風上下狂
　　　長春
零落桃溪碎曉霞未容消息到山家長春洞
裏無根樹不藉東風自放花
　　　見妄
千形萬狀各分殊病眼看成鬼一車撥盡死
灰寒焰在拍天風浪任從渠
　　　迹弊
已陳芻狗亂如麻幻惑行人病眼花截斷葛
藤無事去一軒風月舊生涯
　　　贊毁
鑽皮出羽閑生事洗垢求瘢錯用心勘破主
人休歇去遠山秋水自高深
　　　知迷
向上玄關未易知襄城七聖亦生疑日新何
必師童子拜謝歸來更是誰
　　　自得
透脫希夷向上關亘初靈物坐虚閑閑中自
得眞游戲夭閼渾無處處安
　　　一氣
通融一氣自如如無有相資混太虚撥轉玄
關得眞息四生咸共入無餘
　　　心田
剪除荆棘樹芝蘭固蔕靈苗子細看功滿白
牛眠露地月明風裊主人閑
　　　心花
大化不能拘束得聯芳唯許自由開一枝亘
古新傳授馥郁香風遍九垓
　　　心符
魔魅勦除無足跡縱橫馳騁大神通提綱振
領閑呈似萬聖羣眞立下風
　　　心月
掃盡纖塵萬籟沉停停寒色印天心舉頭即
見家家在無數空生指上尋
　　　心香
篤耨旃檀莫與同温罏活火煖融融劫前一
瓣然新炷作麽垂瓜礙不通
　　　心琴
萬籟消沉夜未央無弦彈出韻琅琅子期不
解輿人聽摸索銅盤作太陽
　　　心剱
雪刃輝輝勢倚天舉之無上直無前豈徒氣
焰衝牛斗切碎虚空露帝先
　　　心鏡
收拾菱花不記年晃然孤月下瑶天虚堂掛
起驚神鬼瑩靜光明滿大千
　　　心珠
如意密封無盡藏夜光輝耀五明宫會逢知
友親拈出萬道霞光射碧空
　　　心燈
洪渺玄虚作短檠非膏非炬放光明乾坤不
許絲毫隔山鬼神姦敢放行
　　　貴默
人皆執我竟驅馳畢竟元無正是非大底衆
中常默默自然彼此兩忘機
　　　浮生
浮生彈指一聲中擾擾膠膠自不通盡被此
團藏穢物枉教愁殺主人公
　　　自悔
蝸角蠅頭著力趍衆中叢裏濫吹竽而今老
大方知悔向日云爲秪是雛
　　　原憲責賜圖跋
道到忘言抵死親是貧非病不須貧吉祥端
的存虚白肯把眞風說與君
　　　無情
無情不是傲當時收拾精神恐外馳今日放
行方得力平生底事老來知
　　　元初
聰明薦取未言前即是元初妙不傳却向箇
中分變態下同幽壤上同天
　　　安閑
是非叢中無語句利名場上不經行人情世
態非干己自在安閑過一生
　　　從分
不羨食前方丈玉精粗飽後一般般朝三暮
四從吾分嬴得身心到處閑
　　　平懷
懶衣蓬鬢人驚駭錦服金冠自不寧一色平
懷無異相不求人重不標行
　　　本分
不作顛狂不縱心平懷本分道中尋寥天自
有家家月莫問浮沉與淺深
　　　自觀
歷劫輪迴心自謾而今收作一團欒光明放
出通廖廓不在他觀在自觀
　　　無心
忻然有樂非眞樂樂極哀來爲有心莫若無
心哀樂盡光明一道古猶今
　　　懶惰
懶惰偷安未是閑前思後筭兩相關秪交絶
盡絲毫念不動巍巍若泰山
　　　仙凡
得失循環不可爭平懷本分道中行仙凡一
例俱休問記取元初作麽生
　　　玄門
身在玄門四十年醯雞衝破瓮中天縱橫自
在寬如許蝸角蠅頭不直錢
　　　物假
萬有浮沉水上漚化工不息販何樓癡童撥
得閑拈弄瓦狗泥車打破休
　　　遁化
會得山舟密密移有心天地可逃之人中自
有藏人處就路歸來更莫疑
　　　默契
物情著莫寸心灰寒涕慵收口倦開知有不
容人會得洞房深鎖白雲堆
　　　拂塵
修行大抵要修心削盡塵縁萬慮沉露出亘
初靈底物不須知覺不須尋
　　　空虚
修行心地要空虚刹刹塵塵總破除却顯亘
初眞面目亦無銷减亦無餘
　　　形數
短長大約百年中擾擾勞生到底空向上好
求眞箇事密傳薪火用無窮
　　　放心
心靈漂泊委塵沙似向柴門掃落花措手不
能收拾得隨風逐水不還家
　　　治心
萬縁諸境擾心靈羃羃紅塵鏡面生匠手下
功磨拭盡冷光徹底照人明
　　　長生
長生豈論幻形骸數盡歸元土底埋唯有本
眞誰會得古今無去亦無來
　　　生滅
輪迴生滅本因心念念遷流古到今磨滅成
灰飛不動晃然孤月上瑶岑
　　　求己
自有天眞莫外求幻塵土梗事俱休虚閑一
片清凉地白璧黄金未足酬
　　　閑居
太平國裏太平人林下山間寄此身霞友相
逢無可道百花啼鳥一般春
　　　拈舊
坐中更作仰天嘘唱出陽關會也無影草探
竿俱放下大家依樣畫葫蘆
　　　塵境
滔滔白浪是非海滚滚黄塵名利場無柰戰
蝸蠻觸氏不知身世兩微茫
　　　形微
兩角蝸牛千古事一星石火百年身誰能眼
孔車輪大見徹漫天滚滚塵
　　　說礙
拈枝摘葉漲波瀾浩蕩靈源總不干掛口壁
間閑坐去大家酩酊到長安
　　　脫網
世網纔疏法網囚檢身羈首自綢繆牢關一
拶俱零落杖屨西風笑點頭
　　　獨坐
百衲雲披杖屨閑草堂聊復炷山檀客來問
道無言說笑指虚空子細看
　　　守愚
不學寒猫伏鼠癡窗明炕煖衲重披客來相
對如欺魄問著人間總不知
　　　坐久
雲映青山愜野心草茵盤石老松陰坐中更
入無何有不管寥天日欲沉
　　　守拙
鑪中忘却燒鉛汞門外從他長葛藤事事不
堪閑度日盡交人笑百無能
　　　草堂
荒蕪三徑絶交遊窗户凄凄冷似秋却得可
人眞況味略無塵事到心頭
　　　驚世
貪求深入利名場係縛勞心生愈傷棄重逐
輕顛倒用合隄防處不隄防
　　　虚生
役役身心不自由百年風激水中漚虚生浪
死無程限識破歸來便合休
　　　安生
眨眉欲辨移新舊轉眼那知换古今現在未
來俱不識問誰誰許問安心
　　　著物
浮名浮利意何深用盡機關使破心但爲兒
孫千載計不防骸骨土相侵
　　　逐境
目前滚滚蕩黄塵大化推移刻刻新生死窟
中人不覺捨身唯與利名親
　　　名利
僕馬車舟歷險艱區區名利兩相關細思本
欲圖安穩却使身心不暫閑
　　　客至
或聞車從叩柴荆百衲旋披勉强迎自料無
錢置村釀一甌春雪淡交情
　　　靜度
洞房無鎖未嘗扃碧落寥寥月滿庭千古雲
和絃不續夜寒流水響泠泠
　　　蛻塵
蛻塵蛻法蛻諸縁不說丹成上九天妄自不
存眞不立更無言說到重玄
　　　不知
千差萬異莫能齊跳出拘虚到不知却向箇
中分變態堆山積嶽總無爲
　　　機密
茅靡波流未出宗巫咸自失想無功長於上
古先天地大振玄風處處同
　　　復全
壽焰傳來不記年久湛人僞染諸縁諸縁削
盡忘人僞亘古天眞依舊全
　　　居山
自與雲山舊結縁煙霞占斷不拈錢溪邊石
上閑遊戲不問人間不學仙
　　　南華九天
天和無喜亦無憂石女明知笑點頭酬酢萬
方閑日用本然之外更何求
　　　其二
天籟形聲不可模羣生萬有自禺于一風總
攝俱圓寂物盡人空見也無
　　　其三
天門開闔莫能知正坐全無一念時萬有萬
塵從此出落花飛絮自離披
　　　其四
天光宇泰自分明射透閭浮破鐵城遍界疏
通無擁塞山河大地坦然平
　　　其五
天機消息有無間斡運乾坤萬象閑撥動亘
初關戾子一時春色滿人寰
　　　其六
天遊蒿目莫能窺捨故趍新刻刻移握掌開
拳還過去活機無不墮今時
　　　其七
天府無容無不容一毫包盡太虚空打開封
鎖交君見笑倒厖眉祖老翁
　　　其八
天倪本分具神通一體洪纖用不同試向東
風問無語柳稍青淺小桃紅
　　　其九
天鈞無我亦無人萬有浮沉局局新殘臘盡
時回煖律野花芳草一般春
雲山集卷之三
雲山集卷之四兄四
　　　　知常眞人姬志眞撰
　　　釣空
蘆葦瀟瀟幾度秋可憐人老未歸休細鱗不
食雲霞餌空向晴波浸月鈎
　　　眞樂
無樂無知有活機不妨人侮太愚癡誰知無
樂無知者一點閑愁許上眉
　　　友山
杖藜宜訪知心友茅屋須鄰得意山益友好
山相對面不妨終日笑談閑
　　　養性
奪得玄珠唯罔象正宜恬智交相養年深放
出大光明照破乾坤無盡藏
　　　夜月
窗户風清月滿懷灑然飛步到蓬萊世人不
得愁城破殃及壺中麴秀才
　　　駘蕩
赭沫天倪勢不拘縱橫寰海任馳驅太平無
象人難遇赤水空沉罔象珠
　　　玉簪
閭苑飛瓊舞翠霞遺簪墮地長成花聯芳不
斷傳青白付與雲山道士家
　　　有詩
萬塵削落氣神安默轉當空活眼環不意有
詩來觸撥五雲歸路不相干
　　　春(盤山四詠)

山色密傳眞造化水聲敷演道因縁良心用
處縱橫是何必猖狂肉案前
　　　夏

亭下風清衣袂寒山前行客汗垂顔仙凡不
遠雲泥隔名利催人不放閑
　　　秋
暑去山中渾不知怪來黄菊競芳菲西風一
日傳嚴令錯落半天紅葉飛
　　　冬
霜雪摧殘錦綉空四圍山色舊形容夜深特
室燃香坐一色風鳴萬壑松
　　　滯坐
句裏搜尋向上機迷家稚子轉忘歸不知突
破窗間紙放出癡蠅自在飛
　　　遁身
海童戲水鷗先覺痀瘻持竿蟬不知深眇藏
身無所住季咸相見恰如癡
　　動靜贈許紹明二首
　　　其一
動必隨他靜必癡兩忘中有活關機直交無
舌人能語始信名言果是非
　　　其二
中原狼虎怒垂涎幸有桃源隱洞天流水落
花依舊在請君乘取斷頭船
　　　同前
羣仙高會話方壺笑指蓬萊水漸枯莫更飯
牛歌白石好尋罔象索玄珠
　　　釣歸
枯湫死水無魚釣輕餌篠竿盡日閑不似會
稽任老子小舟和月夜深還
　　　同前
弱喪家園已不知忘羊路上轉增迷早回收
拾雲霞餌一棹清風明月溪
　　　性月
浩浩靈風縱掃除性天揮斥片雲無乾坤一
色如銀界放出光明不夜珠
　　　警世
倏忽光陰一擲梭須臾衰老鬢雙皤閻家不
測來追唤手足慞惶奈若何
　　　心機
心機用盡幹家門白髮垂垂眼又昏未後不
知何處落臨行猶囑付兒孫
　　　百歲
百歲光陰頃刻間貪婪終日用機關一針一
草皆前定剛使身心不暫閑
　　　閻老
閻老無情孰不諳目前光景且貪婪莫防一
日來頭上没可支吾何太𤺍
　　　林泉
草木叢林總是玄泠泠寒玉潄流泉坐忘遺
照人誰解露滴松梢月正圓
　　　閑人
風林月障照山花嵓石溪流共一家唯有閑
人堪作主無情無我伴煙霞
　　　修眞
修眞眞處亦何修咄盡諸縁萬事休成就本
然功德性步隨明月上瀛洲
　　　神仙
神仙莫向外邊尋止是元初一片心洒落萬
塵籠不住立教大地變黄金
　　　延年
自有延年不死方好傾丹悃問醫王凡心刳
盡投神藥蟬蛻分明脫苦囊
　　　誦經
布網張羅積業多晚年信口念摩訶執迷妄
想來生福閻老如何譚得過
　　　夢蝶
爲周爲蝶兩形分未見誰爲作夢人栩栩蘧
蘧消息得寥天大地盡吾身
　　　夔蚿
天眞用處盡通靈穿貫無形及有形妙用驅
馳隨處是月明江靜酒初醒
　　　濠梁
亘初無樂亦無知知樂纔生第二機循本却
尋知處起游魚彼我自同歸
　　　解牛
塵事堆山積嶽來解如無解刃恢恢交加未
肯剛批判密護神鋒不浪開
　　　牧馬
聖智滑稽迷大隗野童病瞀却師天纖塵害
性須除削露出元初妙不傳
　　　養雞
元初悟徹便休心自是無心功更深坐處木
雕泥捏似世間何物敢相侵
　　　承蜩
丈人猶自未忘機蜩翼藏身蜩不知更到鬼
神不測處拈來信手更何疑
　　　狎鷗
己之靈是物之靈己若無心物自寧空界偶
然通一線海鷗不敢下沙汀
　　　養虎
人心猛過山中虎敢放斯須喜怒生安置本
然清靜地兩忘物我自和平
　　　節猿
勞神爲一不知同有識俱爲造化籠數定倒
顛無損益妄生憂喜怨狙公
　　　蠻觸
妙玄靈跡浩無涯大地全形共一蝸塵世小
　　　木鴈
於頭上角可憐纖悉謾爭差
不材山木自全眞野鴈無能却喪身道用日
新窮變化或離或即妙通神
　　　釣鯨
大器洪才未易求揭竿滄海餌懸牛乃公豈
是撈鰕手蹲坐三年不上鈎
　　　拂子
不萌枝上剩龜毛在手蛟虻見影逃堅起示
人成按款坐看平地起風濤
　　　梭扇
便面龜毛兼作拂犀牛不寫嫌粗俗靈風隨
手澹相宜秋月遥山清可掬
　　　自解
世事紛紛大足云一瓢一衲舊隨身任行任
坐無拘束自在東西南北人
　　　道經(或云道家無經止五千/言而已故作詩以咄之)
端拱主人無語句臺輿僕隸鬧喧闐希聲絶
相忘言處海水墨山書不全
　　　種蓮
鑿破蒼苔種玉蓮圓明一點上通天俯觀坐
彌羅外日月星辰直下旋
　　　三宜
淡靜虚空著此身宜愚宜拙更宜貧出塵安
穩眞消息不可尋常說與人
　　　幻化
萬事於人戲沐猴化工不息販何樓癡童博
得閑拈弄瓦狗泥車打破休
　　　化機
化機於物太無情不許須臾眼轉睛拈起頭
來還是尾片時作壞片時成
　　　貪生
皮口朝朝索飯填肉身歲歲著衣纏用心到
底成何濟送入荒郊土底眠
　　　浮生
浮生都在百年中畢竟勞勞到底空爭柰這
團腥臭物却交攖擾主人公
　　　閑身
蛛絲網几壁生塵老去饕慵不厭貧却有這
籌難可得水雲鄉裏放閑身
　　　詩魔
詩魔潜迹懶看書拙訥忘情若太愚却坐太
平閑日月儘教人作馬牛呼
　　　同前
詩魔今已堅降旗又著南華故紙癡打破這
團迷種子白雲鄉裏笑嘻嘻
　　　蠹蟲
四十年來學蠧蟲而今頓覺老饕慵誰知些
子閑難得惱殺厖眉舊主公
　　　多病
多病苦躭清靜癖好書猶著聖賢魔無端之
紀藏諸用柰此膏肓上下何
　　　機關
些子機關苦不多緩行不至急行過從今放
下都休問唱出昇平一曲歌
　　　幻形
幻形認有即拘墟跳出牢籠步坦途造物許
饒先一著也勝猶執化人祛
　　　冝休
白首須當急急修養身粗足便宜休心田潔
靜常安穩隄備閻家老子勾
　　　黄籙
幾排黄籙濟孤魂濟了孤魂依舊存自有祖
宗歸不得忙忙千古爲兒孫
　　　正眼
有心絶筆塵猶在立意忘言意未忘有日豁
然開正眼能言能筆又何妨
　　　虚堂
虚堂坐卧無人問妙用機關只自知名勢結
交如水澹老來方覺得便宜
　　　安居
生涯粗足獲安居無事逍遥步坦途寄迹仙
凡莫分别大家依樣畫葫蘆
　　　天鈞
朝菌冥靈及大椿短長一例自天鈞而今七
十人間少管甚前程幾度春
　　　神馬
穩乘神馬駕尻輪南北東西逐日新拖去拽
來從尒耳主人依舊没疏親
　　　性珠
一顆圓明自性珠本來無欠亦無餘家藏莫
使縁塵羃放出神光耀太虚
　　六言絕句
　　　贈作針衛會首
揮霍機鋒快利疏通關竅渾圇恰似功夫成
就古今不許常存
　　　同前
向上機關透脫匠成眞體圓融妙用縱橫表
裏神鋒聯串虚空
　　　述懷
風清雲翳飄忽地迥參寥晏如鴈字幾行飛
去不妨書破玄虚
　　　孤月
飂飂長風寂泊瀟瀟虚籟平寧萬里寥天空
廓一輪孤月圓明
　　　夢幻
青鬢朱顔易失黄雞白日相催夢幻境中識
破水雲鄉裏歸來
　　　心安
山峙巍巍不動川流混混常閑但得心安若
此何勞别扣玄關
　　　重玄
常啓重玄關楗執迷自間雲泥肉眼中存翳
膜瞌頭外覓摩尼
　　　時光
展臂時光已失轉頭世事成空俗物幻形有
盡迷津苦海無窮
　　　紅塵
足迹紅塵滚滚心田白浪淘淘自向洪波汨
没何能紫府遊遨
　　　白虎
白虎青蛟莫論丹罏鉛鼎休詳絳闕瓊林溟
幸金壺碧酒馨香
　　　日月
日月東西出没乾坤昇降渾淪眞宰默存厚
薄浮生分外貪嗔
　　　形數
不苟不貪不愛無情無喜無憂此世此形此
數宜愚宜拙宜休
　　　月輪
亭亭月轉冰輪萬籟消沉莫聞人影不須零
亂杳然徑徹無垠
　　　輪轉
輪轉多生浩劫貪圖百計千方八識七情戲
弄四生六道承當
　　　坐久
月透簾籠虚白風生几簟清凉坐久凝然無
際不知身世何鄉
　　　眞僞
色裏膠青混合水中鹹味顢頇眞僞欲生分
别舉頭不見長安
　　　靈明
靜盡纖塵不立杳冥三界彌羅物我不知所
在靈明透入無何
　　　行止
時止時行莫逆滿坑滿谷同塵非物非凡非
聖能神能鬼能人
　　　見在
見在何堪住著未來不可思惟點檢目前自
己起心已間雲泥
　　　家風
松菊依稀三逕窗户明通六如太平事業無
象淳正家風有餘
　　　天眞
聲利場中退步水雲鄉裏閑身順命不湛人
僞達生自樂天眞
　　　業識
清靜本然未悟貪忙業識無涯逐境心頑似
鐵隨流性亂如麻
　　　趨新
夜壑舟遷捨故日車輪轉趨新縁木求魚妄
作刻舟記劍勞神
　　　知覺
聞見覺知四病杳冥昏默多愚求者捕亡擊
鼓執之待兔守株
　　　三教
爲道爲儒爲釋水月鏡中三影皆從此處傳
來選甚黄冠圓頂
　　五言絕句
　　　荆棘
荆棘除難盡芝蘭樹不榮故園藜藿合松菊
可憐生
　　　賞音
炷冷香仍在燈青焰亦微斷紋絃再續今古
賞音稀
　　　眞妄
妄滅眞重遣心空性自圓百川俱凑海萬曜
不離天
　　　智巧
智巧渾如拙聰明却似癡可憐千古意不許
等閑知
　　　病眼
病眼唯觀物塵心只慕縁政如蚕作蠒來去
目纏綿
　　　著相
著相終難造求言未可知向人拈不出相對
只揚眉
　　　燭焰
燭弄風前焰漚翻水上波不尋安穩地生滅
竟如何
　　　心昧
莫向絰中覓何勞相上尋博通今古事昧却
本來心
　　　回頭
休探水底月莫認空中花兩足何常動回頭
即是家
　　　今古
交臂成今古抬頭革故新一團空幻事謾殺
利名人
　　　塵冗
塵冗何須録浮生未足誇好栽無影樹疏却
有情枷
　　　生滅
落絮因風起飛花逐水流古今無定迹生滅
有時休
　　　塵心
塵心忙似火世事冗如麻不省光陰促紛紛
逐落花
　　　無盡藏
涸絶是非海治平人我山衝開無盡藏跳出
有情關
　　　愛欲
浮雲蔽杲日凉風敗秋蘭愛欲未能遣心君
爭得安
　　　媒翳
媒翳可射雉利欲能攻心丹田有靈物不鋤
荆棘生
　　　世事
世事無程限家縁没盡頭不尋休歇地辛苦
幾時休
　　　清靜
清靜本然眞隨宜盡入神不煩吹煖律寒谷
自回春
　　　衰鬢
衰鬢星星白朱顔漸漸枯不期閆老唤著甚
可支吾
　　　生死
生死門中住輪迴路上行此心來往慣爭肯
問前程
　　　積塵
積塵昏慘慘長夜黑漫漫未遽通三要何由
正五官
　　　陰陽
陰陽爲大匠天地作陶鈞從化隨時改趨生
逐日新
　　　大道
大道理幽深迷人顛倒尋去身渾不遠惟是
本來心
　　跋
　　　七眞圖像
寫眞繪像是敬是仰只斯面目余將安倣向
上宗師本無二相月印千江圓明一樣先天
不朽眞容如舊得之孰見傳之孰受俱戴天
而莫測其高俱履地而莫窮其厚不古不今
非暫非久尋源循迹而趨步不停奔逸絶塵
而瞠若乎後狂屈欲言而忘季咸自失而走
離朱拭眥而不見端倪黄帝聽瑩而不分可
否罔象索之於無倏忽鑿之於有品藻者困
其心雌黄者辟其口望洋向若而嘆豈容夫
默染於丹青之手


雲山集卷之四


雲山集卷之五兄五
　　　　知常眞人姬志眞撰
　　　瑶臺第一層
一點元眞被妄想招來幻化身蟪蛄朝菌須
臾情識結習迷雲火坑千丈機詐萬端白浪
黄塵謾橫陳向汙泥坑陷苦海沉淪　紛紛
存亡得失是非榮辱苦因循有時開悟癡團
粉碎眼孔如輪性珠穿透方信葆光函蓋乾
坤自通神有壺天不夜洞府長春
　　　木蘭花慢
眩烏飛兔走競出没疾如梭更影戲浮生繩
提幻化攛弄教唆吹嘘往來變態鬧紛紛平
地起風波止是蠅頭蝸角古今翻攪如魔
蹉跎勘破驚回塵夢冷笑呵呵悟本有元初
靈明好在無少無多收藏更休點汙對野雲
溪水唱山歌月下無人獨步杖挑雨笠煙蓑
　　　其二
笑平生幻惑遇牢落物華秋對世路羊腸人
心蠆尾剛變爲柔紛紜戰酣白蟻向槐檀影
裏覓封侯一覺黄糧未熟百年光景都休
推求往古來今成底事盡何樓勘富貴浮雲
功名畫餅身世浮漚分明眼底見假便一刀
兩段不隨流躍出迷津欲浪月明滄海歸舟
　　　其三
選峯巒佳處結茅屋伴蒼松有藥圃芝田耕
雲釣月香藹靈風憑欄俯觀寰海鼓洪濤千
丈接長空幾度蓬萊清淺杳冥淆混魚龍
三山聖種猶存聾瞽輩覓無縱笑阿母蟠桃
安期遺棗誘引兒童任公巨緇好在犗鈎懸
五十引長虹蹲坐三年不見若魚何日相逢
　　　水龍吟
萬塵諸累重重一時穎脫如懸解青鞋拄杖
鶉衣百衲沿身輕快南北東西浪萍風梗去
留何礙許昂簪笑傲行歌立舞縈心事無纖
芥不問壺天境界更誰分區中方外如雲
似水優游散誕縱横自在轉首襟期世縁空
幻到頭終壞待他時興盡雲霞堆裏結無爲
會
　　　其二
此身幸脫塵樊累宜更選清凉地山靈招我
峰屏岫幌回環凝翠白石清泉竹軒松逕草
堂林際揀憑高穩處儲風養月更誰問人間
世　壓盡壺天景致笑桃源落花流水箇中
時復靈仙高會彩雲摇曳談笑滄溟幾番塵
土劫灰彈指倒金壺碧酒鯨波一吸且陶陶
醉
　　　其三
古今興廢存亡落花滿地香風掃茫茫苦海
洪波千丈無窮膠擾俱在天眞浪遊塵境執
迷顛倒自玄都别後流離宛轉誰更問長安
道　但念功名未了聚愁眉苦縈懷抱幾時
會得三田靈秀活人芝草霞彩雲英竹風松
月藥鑪丹竈煉深根固蒂長生久視永無衰
老
　　　酹江月
初機學道道無形著脚如何蹤跡只在靈源
方寸地體正元初端的激濁揚清明眞削僞
掃蕩諸邪僻迷雲消散密通方外虚實　主
人堂上無爲環樞應運不許纖塵及徑入無
何眞境界明秀高峰玉立瑞氣沖融祥光赫
奕忘盡塵樊質逍遥遊宴壽同高厚無極
　　　其二
夢中駭鹿戲浮生得失悲歡離合見解分明
猶是夢轉轉昏沉難覺雞口人情羊腸世路
各自爭頭角揮鞭舉棹一般巇嶮行脚　有
日猛省心灰塵樊識破方信從前錯林下山
間安穩地雲水無情相約自在時光逍遥日
月脫盡拘束縛槐南枝上冷看黄蟻行樂
　　　其三
功名富貴似無繩縛盡英雄豪傑古往今來
同影戲頃刻存亡興滅羅綺妻孥畫堂金玉
招感人窺竊繁華粧點大都多少時節　自
造惡業重重頭皮改换苦楚經多劫爭似抽
身聞早省時把狂心休歇世網衝開玄關撥
轉自得眞仙訣功成歸去一輪江上明月
　　　喜遷鶯
欲明眞趣便掃蕩多方亡羊岐路脫落皮毛
惟存眞實絶盡向時行步一朵玉蓮開展不
受纖塵點汙收絳雪飲玄霜依舊神丹圓聚
　自得無疑慮獨向翠微手植無根樹顥氣
横空靈源浴月光彩一時揮布萬斛寶珠莫
比擁護收藏堅固神莫測鬼難呼功滿驂鸞
歸去
　　　水調歌頭
端坐懶成癖雲水興何加襟懷洗盡塵物别
有好生涯選甚瀛洲仙闕閙市花街柳陌觸
處是光華切莫問龍虎白雪與黄芽　不躭
詩不殢酒不拈花從來本面公事何必向人
誇晝覽故山風物夜被玄天星斗百衲掩雲
霞神鬼莫能測頃刻遍河沙
　　　其二
徹底探囊篋那得一錢看從來底事活計不
與俗相干似得飲中賢聖滌盡澆心酩酊冷
眼視塵寰斬斷利名鎖踏破死生關　做些
癡撒些懶放些頑六門拖拽不出蟄窟且𨈊
跧别有非常手段拈聚虚空一片澄澈夜光
寒會得箇中意何必問三山
　　　其三
興廢閲青史榮辱夢黄糧空華電影蹤跡謾
弄恰如狂分外爲蛇添足不省狙公賦芋憂
喜兩相忘回首舊鄉國風物盡荒　凉百年
身彈指頃鬢成霜人間更莫理會安穩處承
當靜夜月明風細相對雲朋霞友談笑興何
長一椀洗心茗一瓣劫前香
　　　其四
漂泊異鄉客踏碎軟紅塵歸來處處庭户簾
幙捲黄昏南北東西行色費盡芒鞋多少何
處覓天根光曜問何有亘古窅然存　入無
何遊太漠越崑崙風仙底箇消息未許等閑
聞亂眼空華零落桂魄團圓如舊穿透水無
痕尚賴扶摇伯高捲嶺頭雲
　　　其五憶法眷伯瑜老
相遇會心友目擊契金蘭登天遊霧莫逆雞
黍不相干常記嵓嵓亭下俯瞰茫茫滄海揮
塵笑談間霞捲鎮陽北雲隱鶴山顔　歲華
遷人事革忽盟寒芒鞋藜杖猶在唯憶扣玄
關但願心圓如月表裏虚凝澄澈密密運樞
環一點迥無别千里共同看
　　　滿江紅慢(勉劉主簿)
眩目空花紛紛盡如繩緘縛軟紅塵堆裏汨
没認爲眞樂二陸來時忘後患兩疏見處誰
先著正夢魂隨蟻到槐安何時覺　興廢事
曾著莫繁華盛還銷落更不須人勸自宜斟
酌古鏡磨開塵外境隋珠枉彈簷頭雀待悟
時回首進前程蓬萊約
　　　其二
霞友相從雲房會笑談眞息正鬱蒸天氣輕
汗靜中難敵冰玉旋敲新薦几玄冥坐使寒
生席命月團時復泛金甌鯨波吸　除煩熱
澆胸臆功殊勝神通力笑玉川風味趙州陳
迹法界澄澄清可掬靈空浩浩光無極問箇
中眞味口難言知端的
　　　其三
萬論千經俱涉獵欲求眞覺驗古今行迹移
在口頭渾錯不向心中團練就多生浩劫空
牢落會本眞神口未能言何方學　無一物
一物空索索常清浄通寥廓下功夫涵養不
須揮霍白雪陽春誰與和村歌社酒爭跳躍
看牛毛如許幾人知同麟角
　　　其四
百煉千磨成底事襟懷冰雪向積塵堆裏灑
落要明心月根本泉源窮到底波瀾枝葉休
分别遍世間誰不是行人何須說　丹宜秘
囊宜結居無室行無轍更莫思人我是非優
劣鸚鵡雕籠因解語杜鵑枝上空流血對利
名車馬軟紅塵牢藏舌
　　　其五
一片頑心何樓子無窮生滅被化機般弄馳
騁許多顛蹷販骨如山成底事迷情似海難
超越痛亘初靈物久沉埋塵沙劫　求出離
須猛烈尋知友談冰雪下功夫磨拭壽光明
徹風定波清潭底現雲開冷浸天心月問啞
人食蜜味如何無言說
　　　其六
牢落多生無盡限紅塵蒙羃縱苦求懸解微
處不堪形詰猿子摩挲潭底月癡兒咀嚼刀
鋒蜜更可憐法網自纏綿何時出　燕石寶
銅盤日渾淪棗浮萍實這一團打破自通消
息截斷葛藤閑惹絆破除谷董狂蹤跡向本
來一點便承當眞端的
　　　滿庭芳
　　　全眞
全本無虧眞元不妄從來何少何多靈源亘
古天地與同科柰染諸縁萬境生情識招致
羣魔難超越虚生浪死苦海任奔波　聰明
求出離回機一念决證無何勘元初本有些
子殽訛應現頭頭總是分明在依舊山河高
懸鑒又還打破拍手笑呵呵
　　　李老先生慶八十
南極儲祥少微呈瑞八旬應現人寰水雲疏
散金鼎煉神丹翫盡長春洞府逍遥占物外
高閑無衰老龜旋鶴繞相對且怡顔　慇懃
重禱祝温罏澹炷劫外旃檀念亘初容貌不
許凋殘通古今如旦暮蟠桃見幾度華繁常
常在金壺碧酒高會列仙班
　　　李社長壽
桃藴蒸紅杏開微白仲春風物宜人蓂疏九
葉隴右降天眞應瑞葱葱佳氣寶猊炷劫外
濃薰鳴金玉琅琅聲裏高會洞中賓　良辰
當勸勉仙風道骨早早離塵悟人間虚幻著
莫因循看取蟠桃結子靈芝秀不羨莊椿常
如此洞天深處獨步翫長春
　　　玉蝴蝶
擾擾夢中身世白駒過隙多少時光使盡機
關方寸不暫清凉蓄奸邪更移鹿馬執迷網
顛倒玄黄最堪傷死生汨没苦海茫茫　難
忘恩繩愛索火坑塵網利鎖名韁一向貪饕
不知青鬢染秋霜覆焦隍空爭駭鹿多岐路
謾逐亡羊自徊徨白雲深處一炷心香
　　　村居
坰外地偏塵遠結茅小隱事事俱休脫粟黄
虀安分足可優游月徘徊昂簪緩步風冷淡
懸涕慵收且淹留野雲歸岫煙水橫秋　唯
收隨身數物靜巾帨手細櫛梳頭鉢置囊閑
杖藜百衲外無求唱哩囉招來牧堅相尒汝
取次沙鷗更何憂奏刀無礙不見全牛
　　　金童捧露盤
夢幻閭浮捨故趨新倏忽化機潜换天地一
丘墟會心冥沖漠野雲舒卷寄迹虚舟鑒形
止水風激游絲斷空玉宇無塵清澈混物我
冤親相忘鵬鷃鎮樗散此際鷇食鶉居逍遥
遊宴　聞乎無聲視無色罷金鎞去膜作空
花觀窗户有餘清泯人牛蹤跡素華明焕勝
槩幽遐洞靈縹渺直許羣眞翫步坦途摇頭
拊臂到醉鄉勝入高陽池館世情遠浮生瞬
息歸來晚
　　　同前
高會雲朋談笑人間幾度海濤清淺天地一
吹嘘動閻浮出没化機如電覆手存亡轉頭
聚散物物虚零亂謾戲弄蝸蠻槐蟻向魂夢
悠悠雄圖堅遠無盡藏山舟密運丘陵移换
　團空人世竟無識秪形囚浩劫浪傳餘喘
種性却回邪向銅盤聲裏太陽難辨試運金
鎞撥開朦膜眸子尋常見待細察蟭螟若山
貫法界靈空慈雲彌滿了眞觀方知下手須
臾晩
　　　玉女摇仙珮
先天有物未始難名彷彿氤氲元氣太極形
生雞黄乍判散作萬殊千異總被形囚累恣
營營念慮多方百計競聲利揚波鼓浪唯是
無窮四事而已空膠擾人間販骨番騰終成
何濟　誰信火傳棄舊物禪迎新弄我眞同
兒戲勘破摇頭伸眉一笑照徹多生凝滯妄
構閑非是總休論枉玷林泉風味秋靜夜雲
收空界纖塵不動月明如水人長在碧桃影
裏醺醺醉
　　　東風第一枝
遠樊籠虚舟不繫披覽閑中眞趣未嘗羨珂
里榮名未嘗羨金閨矩步乾坤俯仰開扃牖
晃朗庭衢會襟期徑入無何脫巾奮然箕踞
　也不慕龍蟠鳳舉也不問文林武庫欲事
爲無事無爲欲思慮何思何慮翛然平澹涉
人世居居于于向故園管領光風歸來似嫌
遲暮
　　　詠茶
坼封緘龍團闢破栢樹機關先見玉童製香
霧輕飛銀缾引靈泉新薦成風手段虯髯奮
擊碎鯨波仗此君些子功夫瓊花細浮甌面
　這一則全提公案宜受用不煩寵勸滌塵
襟靜盡無餘開心月清凉一片羣魔電掃瑩
中外獨露元眞會玉川携手蓬瀛留連水晶
宫殿
　　　江神子慢
　　　詠香
玉童報朝徹仙夢斷華胥太平國素屏側金
罏煖灰襯雲心虚白御封坼一瓣纔拈清馥
馥氤氲滿靈空無間隔遍飄三境融融通高
厚貫金石　神州初凝玉釜記不萌枝上微
露春色幾人識塵凡阻豈許垂瓜明得氣綿
密洞府高眞俱默會遊蜂蝶紛紛無處覓杳
然曳縷虚凝入寥天一
　　　同前　　
蓮塘雨初歇波面倚瓊花照澄澈命童折銀
缾浸姑射仙姿凝潔默時說大地寥天俱捻
聚無巨細收來藏貝葉放開微蘂眞光塵沙
界盡朝徹　一枝冥傳亘古向無聲色裏出
廣長舌莫分别纖毫受入眼還同金屑拂陳
迹物物般般無盡藏閑桃李眞容俱漏泄再
拈誰肯承當付花梢月
　　　齊天樂
自爲形所累寒餓交侵贅疣何異試究虚玄
從初本有一點圓明無際塵縁漠漠似千里
晴空幻生雲翳仗此靈風一時吹掃莫留滯
　來之翛然往焉適耳從伊粧點鼠肝蟲臂
變化洪罏存亡皆可除外甚麽堪畏逢魔遇
阻駕神馬尻輪去留誰計穩坐忘懷始終憑
此志
　　　春從天上來
羃羃塵埃嘆自古悠悠不省沉埋利名場上
人我叢中單認這箇形骸念本來一點誰無
分都是仙材謾疑猜唤千聲酩酊不肯頭回
　何日夢中驚覺管識破從前白蟻庭槐洞
天深處霞友雲朋談冰咀雪相陪對紫芝幽
圃香風裏碧酒傾盃信悠哉有龍蟠虎繞沉
醉蓬萊
　　　天壽節
帝錫嘉祥正九五龍飛大業繁昌斡旋洪造
整頓乾坤雷轟電掣成章向玉京金闕威音
震膽裂遐荒勝陶唐應羣眞交會四海平康
　寧論普天率土但蠢爾生民共賴胥匡蛸
翹𧍒蝡葵藿傾心曷報惠澤恩光炷蘭薰瑞
靄祈黄屋枝葉聯芳祝吾皇願龍圖永固聖
壽無疆
　　　其三
身世蝸蠻在一氣盈虚宛轉循環電光影裏
石火星中生滅如許時間盡勞神膠擾名與
利抵死相干自摧殘爲一團虚幻百種機關
　睫在眼前不見但認假爲眞倒大癡頑太
平難遇眞道難逢識取舊日家山到無何鄉
裏雲霞步玉蘂芝蘭會仙班慶長春天上來
滿人寰
　　　其四
肥馬輕衫富貴裏功名心醉如酣枕中春夢
誰信鵬程摩天巨翼圖南被目前虚幻空攖
擾枷鎖擎擔更何堪向蠅頭蝸角苦苦貪婪
　他日眼開方省便聲利場中稅駕停驂著
鞭方外打破疑團冷笑暮四朝三現本來一
點凝然在秋月寒潭箇中參聽金童謡唱玉
女玄談
　　　其五
枯木寒灰寄野墅茅堂冷淡林隈地偏人靜
月朗風清窗户絶點塵埃有自然消息銀霞
璨珠玉瓊瑰信悠哉看龍蟠金鼎鳳舞丹臺
　舉世利名心醉更誰仗鵬程密網衝開此
言還信倜儻男兒休更撒手空迴認空生虚
幻何成濟枉玷仙材早歸來赴蟠桃高會談
笑蓬萊
　　　雨中花
一點靈源澄湛照徹多生浩劫情塵有不夜
壺天風物亘古仍存踞閫玉麟哮吼對床石
女談論海童微念寥天晴雪不下鷗羣　蛸
翹蠢蠕同入吹嘘寒谷爲我回春那更有越
吟思舊楚些招魂儘恁銅盤蠟炬摩挲晩照
餘曛神丹既濟玄珠好在默默昏昏
　　　其二
林下山間人市處處天遊在在玄虚更不許
絲毫增損具足無餘漆桶甘沉黮闇戲場自
作塗糊枯骸隱几蒼天誰問枉用吹嘘　形
名寓耳覼縷眞容非鉛非汞非珠縱舉似百
端拈弄妙處難模誰有輪扁手段成風去堊
功夫頭頭物物洪纖巨細色色如如
　　　其三
二十年間曾記對語山陽森碧琅玕談笑裏
蓬萊清淺陸漲波瀾驚喜靈根無恙雙明玉
樹同看攙搶境裏漫漫長夜共話團欒　余
生散漫江海虚舟一葉不揆循環俱老矣關
河千里晤語良難自笑烟霞痼疾半生風月
長閑别時好在雲根水骨相對怡顔
　　　望海潮
春冰初泮長川汹湧桃花碧漲波瀾海若幸
臨馮夷自笑靈源退鷁來還塗抹興闌珊便
截斷懸流撥轉機關回首人間底事膠擾蟻
循環　蘧蘧世夢驚殘顧雲間岫幌月賁山
顔芳草藉茵森松偃蓋峰巒聳碧欄杆天地
許多寬方自在無拘心契金蘭寄語功成事
遂佳處莫盟寒
　　　洞仙歌
百年光影緑鬢須臾改擾擾勞生是非海料
存亡隱顯盈虚興廢事盡默聽玄中眞宰甚
狗苟蠅營爲浮名薄利苦縈心萬般機械
閑中一著莫妄生枝派平地瀛洲故人在運
靈風掃蕩情塵須勘破生死牢關懸解便領
略玄珠用無窮得自在逍遥去來無礙
　同前
千魔萬難苦海沉淪慣枷鎖渾身强牽挽認
簷溜一點浮漚來又去識不破空華虚幻便
酩酊朝昏又誰知在本有眞靈萬塵羈絆
夢回酒醒子細開青眼閑裏光陰著心看髑
髏元不會東西還戲弄千古輪迴無限但省
後收心便歸來莫只待西山日沉天晩
　　　月中仙
浩浩靈源自先天恍惚難貌形狀殊非想像
罷兔角龜毛頭頭分朗百般呈伎倆盡分外
無風起浪截斷亡羊路山雲野水相與復相
忘　神光照應無方示灰寒地文舒緩天壤
低頭放杖便擊木無聲敲空作響不須求罔
象得自在無拘縱放信手拈來用如意寶珠
無盡藏
　　　粉蝶兒
嚼蠟塵情誰知淡然無味販何樓一場兒戲
看成空渾不懂夢中身世謾横陳使機關到
頭何濟省後俱休尋箇久長之計便收心破
除人僞遠樊籠捐俗物洞天嘉致結雲庵對
西山萬峰凝翠
　　　其二
薄利浮名抵死向前忙幹更光陰暗中催斷
傀儡棚詳攛弄般成公案下場時盡盧都不
堪重看　風遞晨鐘驚覺夢中青眼覺從前
盡成虚幻火坑中安穩地自由人揀早歸來
莫秪待日沉天晚
　　　其三
緑鬢朱顔那禁兩輪烏兔被恩枷愛繩纏住
重如山深似海渾身擔負轉頭看只贏得一
丘閑土　些子時光白乾自招憂苦早抽身
快尋出路水雲鄉閑笑傲開懷行步有玄珠
待歸來向伊分付
　　　婆羅門引
一毫不立萬縁俱遣露眞詮沖虚躡景泠然
莫向他方物外别覓洞中天是韓獹逐塊陽
焰爲泉亘初本源只這是更無玄默究端端
的的體用完全分分朗朗放一段光明不記
年還會得心月團圓
　　　其二
古今擾擾大都奔競利名場舟車僕馬如狂
到底功勳事業分付夢黄粱甚剛求失鹿不
見亡羊　且宜自防須著脚水雲鄉截斷從
來去路步步清凉本然自得是千古圓明珠
玉房眞箇事誰肯承當
　　　其三
洞天物外自然眞境妙難傳羣眞宴賞留連
鶴舞龍吟鳳嘯飛霧走雲煙擁霓旌月節羽
蓋芝軿　醉中論玄噴珠玉泝流泉笑指蓬
萊清淺幾度變桑田眞容亘古縱劫火焚空
無變遷誰解此紫府神仙
　　　其四
此身有限利名無盡苦貪求人間事事何樓
大抵百年光景贏得一荒丘似花梢晨露水
面浮漚　省時便休須勘破此形囚千古迷
繩割斷跳出洪流逍遥坦蕩煉一粒神丹物
外遊功行滿平步瀛洲
　　　侍香金童
天壤之間蕩蕩無拘束一二襟期資野服何
處會心宜卜築萬壑松風一溪寒玉　炯茅
堂澹炷温罏香味馥聽雅奏雲和塵外曲列
岫窗分眞面目未到蓬瀛乃平生足
　　　傳言玉女
覿面相逢一顧眼中人識會心冥處遥山寸
碧洞天雲影磊落翠嵒蟠石芝英好在幾經
秋色　淺淺蓬瀛談笑間滄海易採眞携手
共遊天地一人間盡恁電轉風翻塵物玉峰
高會莫通消息
　　　望梅花
　　　布袍
麤布寬袍製就開掩快不須綱紐虚豁襟懷
籠通腋下舒縮恣容雙肘别無有卧蓋行披
更兼宜衆中袖手　似恁全身領受又何妨
顧前盼後雅稱芒鞋偏宜藜杖出入送迎霞
友有開口問斤兩何如便分明向伊抖擻
　　　衲襖
不用衣衫楚楚隨縁化布帛絲縷選甚青黄
從交橫順下手裏頭聯補見功處百片千條
緊穿連著身堅固　如意禦寒冒暑隨所在
别無疑慮轉肘爬搔渾身輥圇一任不須回
護没人覷自在縱横敢承當箇中作主
　　　驀山溪
平生懶散不識閑煩惱蝸舍但容身更誰問
瑶臺瓊島比鄰縱有三兩野人家忘取捨絶
將迎門外何曾到　煙霞痼疾妙藥難除療
只管放心閑未肯把靈源膠擾住行坐卧此
外别無能眞箇事樂逍遥便是前程了
　　　其二
眨眉瞬目說盡重玄理黄葉止啼休莫只待
鋒鋒相抵玉關人老歸去罷論兵閑日月太
平年村釀家家是　橫擔拄杖唱箇哩囉哩
豈羨廟堂榮更管甚泥中曳尾錦鱗自在騰
躍禹門高收網罟撤絲綸不用垂鈎餌
　　　其三
從來習性塵冗知多少省後急消磨動靜裏
專專計較閑非閑是不掛一絲頭牢閉口緊
降心人我先除掃　住行坐卧莫把心王惱
向上有機關更不許愚迷便曉積功累行慧
眼忽然開芝草秀大丹成作箇仙無老
　　　其四
蹉跎十載養就眞無賴事事不縈心更絶盡
凡情世態將迎冷淡度日且閑閑翻著襪到
穿衣一任人憎愛　鑄就三尺龍泉快氣焰
徹天庭又不見全牛可解踟蹰四顧不敢等
閑看隨身帶密封緘地久天長在
　　　鵲橋仙
疑根未斷游魂不返多少閑情惹絆野雲溪
水自由身與利鎖名韁許揀　塵縁一判凡
情盡遣却悔收心已晩五雲深處醉蟠桃管
不羨兒孫滿眼
　　　其二
依山隱霧臨池影舞却被文皮自誤豫章楠
梓有何辜受斤斧傷殘無數　惺惺不悟還
同暮故身後虚名何處霎兒光景認爲眞盡
忘了長生道路
　　　其三
瓊分石碎珠離蚌壞文豹豐狐自害衆中誰
肯密藏身但鼓髻爭頭要賣　誇功即退成
名即敗鏡裏朱顔不再到頭畢竟化爲塵枉
棄却玄珠寶貝
　　　其四
玄珠無類眞容無對不許纖塵遮蓋年深團
練轉分明要天府收藏没賽　全身輕快渾
無機械法網塵情俱解有人登壠欲商量此
不許人間販賣
　　　其五
天眞靈種華胥入夢趣取人間無用玄珠天
府密封藏誓不敢紅塵賣弄　魔軍齊鬨聲
音迎送饒取威嚴尊重金毛披著上場來却
忘了如山不動
　　　其六
妻男鐵鎖家縁猛火煎迫猖狂怎麽蠅頭蝸
角有多來便捨命爭人競我　執迷不趓甘
心籠裹黑謎猜他不破只須閻老帖來勾待
不得兒孫長大
　　　其七
曲鈎魚鬧直鈎無釣今古分明知道世情看
假盡成眞總不識先天至寶　孤光圓照相
忘同調物物俱休逆料本來一點上通天向
姑射山中笑傲
　　　其八
一團奸俏一團性氣動處欺天昧地傷他利
己損生靈廣作業交誰代替　冥司斷制如
何迴避不許强辭抵諱頭皮换却不如今受
苦楚何時出離
　　　其九
靈源春渚芝蘭藥圃發我歸心雩舞玉堂金
室隱雲霞纔信及青霄有路　瑶臺瓊島珠
林琪樹香靄神風引步幾迴海上看桃花千
歲裏花開一度
　　　其十
閭閭聽誑天眞成妄俱喜攢頭裝相無名猛
火步虚聲攛弄向𩓦𩓪休上　無多利養做
些模樣呈盡平生伎倆到頭畢竟意如何不
見了玄珠罔象
　　　其十一(贈大方丈檀城)
來時如覺去時如夢别我無情相送臨行囑
咐没多言但莫把人情戲弄　眞師宜奉仙
場選中乘取彩鸞金鳳向蓬萊高會醉蟠桃
也勝似人間打鬨

雲山集卷之五





雲山集卷之六兄六
　　　　知常眞人姬志眞撰
　　　太常引
夜深凝寂月明堂曳縷返魂香物我兩相忘
恍然在清微帝鄉　眼前今古世間藏穀一
例盡亡羊險處不隄防競奔走槐檀戰場
　　　其二
滿山風物一溪雲猿鶴自爲鄰絶盡軟紅塵
向物外安排此身　藥罏丹鼎鳳膏龍屑烹
鍊玉華新遊宴景長春要承當方壺舊人
　　　其三
幻塵擾擾夢魂飛著脚履危機省後自驚疑
猛跳出樊籠制圍　草鞋藜杖素冠蓬鬢蒻
笠與蓑衣雲水任東西更管甚人間是非
　　　其四
賢愚汲汲鬥經營唯是利和名渾似弄潮人
與千丈風波競爭　百年光景一堆塵土碌
碌苦勞生回首問前程望極目山河未平
　　　其五
紅塵白首尚羈縻忙亂趁多歧走骨鬥行屍
問來往驅馳是誰　一天風月一溪雲水此
處好栖遲說與更生疑似揜耳偷鈴自欺
　　　其六
人生弱喪自迷方來往恰如狂泥裏弄泥團
竟不識神珠夜光　幾多風雨幾回磨歲爭
肯暫恛惶何處是家鄉便指與疑心怎忘
　　　其七
化工幻出是非囊般遞利名場癡子競商量
便迷却家園故鄉　摧殘冰雪憂愁風雨幾
度變炎凉一念果難忘受萬劫輪迴自當
　　　其八
非僧非俗不求仙茅屋兩三椽白石與清泉
更誰問桃源洞天　一罏香火一甌春雪澆
灌浄三田閑想谷神篇忽不覺松梢月圓
　　　其九
道人活計要清虚不受利名拘囊橐一錢無
似出水圓荷迸珠　一瓢糊口衲衣遮體此
外更何圖高枕及華胥向物外鈞天曳裾
　　　其十
情知萬事轉頭空穎脫出樊籠飮啄且從容
更不問三山五峰　一丸丹藥一枝藜杖來
往任西東隨處有雲朋盡出没重玄道中
　　　鷓鴣天
雲散風清雨後天新荷擎露碎珠圓清泉汨
汩流塵外白石巖巖賴醉眠　山色裏水聲
邊留連風月話重玄溪童欲問人間事笑指
漫空柳撒綿
　　　其二
畫餅充飡必也虚刻舟求劍决然無癡心密
數人遺契妄念重尋兔守株　先聖迹古人
書粃糠難作夜光珠萬縁拂盡方知道妙處
那能說與渠
　　　其三
翠翦紅裁滿故園無窮花木鬥爭妍東風不
許常如此捨故趍新别有權　花委地絮漫
天纍纍青子葉含煙無情不逆機關弄坐看
枝頭幾變遷
　　　其四
暮落朝開木槿榮圓荷出水露珠傾火雲千
丈燒空際汗雨淋漓倦鬱蒸　虚白室誦黄
庭洒然風度有餘清坐看造化閑般弄熱惱
浮生不暫停
　　　其五
金菊疏籬擅化工草蟲切切話秋容荷衰蘋
老蘆花白撩亂西風墜葉紅　山减瘦水爭
雄驅馳萬有盡歸宗道人亦喜三彭滅清夜
無眠坐絳宫
　　　其六
霜雪巖巖百物殘不禁長夜苦漫漫化工自
促歸元命歲德回機養大還　蟠地軸定天
關玉封瓊島及三山眞仙不管人間世幾見
黄塵滄海乾
　　　其七
門外黄塵點涴人山童不敢啓雲扃石壇清
坐神遊北徑及無何接玉京　香藹藹氣盈
盈蟠蛟飛鳳會雲朋自傾碧酒重玄飲醉裏
乘風下太清
　　　其八
造物兒童作劇狂懸絲傀儡戲當場般神弄
鬼翻騰用走骨行屍晝夜忙　非是海利名
鄉青蠅白螘自相傷隨聲逐色誰敲點拍手
歸來笑一場
　　　其九
千匝迷繩不自由區區分外苦追求心中元
本無煩惱鬧處先爭要出頭　增我相替人
愁功名未了鬢先秋莫防風激游絲斷撒手
歸空萬事休
　　　其十
事事無心恰到閑黄塵閫外不相干機多著
網因名縛無限吞鈎被口謾　樊物外水雲
閑不勞辛苦運樞環藉莎白石和衣卧野鳥
山猿相對看
　　　其十一
弱喪飄流未肯歸玄關說與更增迷此行若
遇商丘老𢬵却骷髏更不疑　先犯早後遲
遲箇中消息幾人知東風不解傳春信李白
桃紅自滿枝
　　　其十二
人僞開張日漸深等閑不惜費光陰多方計
較愁無限百慮摧殘苦不禁　心事逼鬢霜
侵功名寰海妄追尋發言布袋中盛蝟舉目
人間但見金
　　　其十三
自救狂心忘世情從交相責冷如冰人間會
盡頭休點物外行來眼自明　山寂寂水泠
泠滿天明月淡疏星松風却似知音者夜夜
招乎萬籟鳴
　　　其十四
爭鹿人家夢未迴眼前觸物盡塵埃古人蹤
跡徒云耳宿世功名安在哉　明月窟亂雲
堆紛紛浪語總休該流霞一醉三千日莫管
紅輪上下催
　　　其十五
販骨來來幾萬生煎熬窟裏謾峥嶸百年不
覺消疣贅千載無能息劓黥　翻欲浪起心
兵迷繩自縛聚愁城幾將濁水澆胸臆倒語
顛言賀太平
　　　其十六
過隙光陰抵死催浮生屈指有多來芥城業
識填將滿拂石迷雲撥不開　功打底罪爭
魁英雄呈徹死堆灰一團虚幻閑般弄有耳
如聾唤不迴
　　　其十七
自悔閑人合住山人間驅使不能閑交朋力
擁推離位鼓板聲催弄上竿　無伎倆轉身
難大家取笑有何安好心用處翻成惡煖氣
呵人變作寒
　　　其十八
太極玄虚若鏡清乾坤元是鏡中形人身影
裏重生影物象名中復寄名　空外物夢中
評一團虚幻戲靈明有生不慧看成實夢裏
分空著力爭
　　　臨江仙
舉世紛紛爭富貴道人獨占清貧清貧柔弱
得安身心閑無事過隨分樂天眞　一點浩
然如古鏡圓明不受微塵護持功滿自通神
超淩三界外遊賞四時春
　　　其二
歲月無情如電轉人生不耐消磨前程路險
莫蹉跎火坑千丈裏踴出上高坡　别覓清
凉安穩處掃除平地風波不移一步到無何
一枝無孔笛一曲太平歌
　　　其三
我本世間無用物般般伎倆都忘十年冰雪
坐虚堂人情牽挽動般弄不能藏　却憶雲
山尋僻地結茅小隱何妨竹軒松逕倍清凉
月明千嶂外風動百花香
　　　其四
醖釀長生天上酒人間此味誰知玉壺旋貯
碧玻璃時時供小飲神彩更忘疲　好會襟
期方外友同飡火棗交梨幾回滄海變塵飛
三山歸去日携手步雲霓
　　　其五
自笑口頭閑伎倆口頭畢竟非眞早知拂却
舌尖塵三緘常默默超出是非津　屏盡千
魔并萬難閑中頓覺頤神好風明月自相親
多生縁習斷印證本來人
　　　其六
人我是非相戲弄渾如傀儡場中虚聲亂耳
不知空强分胡與漢塗抹走西東　識破固
非眞實事何殊拂面狂風與伊相對且雷同
安身非取此承當主人翁
　　　萬年春
夢到華胥半天宫闕塵凡表異香縹緲曳縷
雲霞繞　浩浩靈空不夜神光皎誰人曉與
君知道永劫春難老
　　　其二
生滅無情古今輪轉平如水急須隄備作箇
前程計　自有元初一點何曾離靈無比鍊
成眞體壽量齊天地
　　　其三
雲海蓬萊瑶林瓊樹眞仙種彩鸞金鳳來往
相迎送　說與人間不信成無用塵情重牛
毛冗冗爭作槐根夢
　　　漁家傲
抛却俗情韁鎖解般般放下身輕快絶盡塵
情忘世態無人采本來一點常安泰　處處
唯求眞自在誰能出貨圖人賣不是閑神并
鬼怪無相礙何勞盤果香煙賽
　　　其二
伎倆全無癡懵懂紛華世事看如夢贏得一
生心底空忘塵冗客來不管相迎送　我自
情疏誰與共愛閑不願人欽重看罷南華無
所用休相哄老來生怕閑般弄
　　　感皇恩
傳火付前薪花聯葉綴嚥下頑涎弄神鬼戲
臺子上抹土搽灰相繼是非名利裏虚生死
　谷董謾他葛藤自繫試看棚頭五田子聲
銷線斷伎倆都無如此謾峥嶸不省誰驅使
　　　其二
合浦未還珠空撈赤水蒿目蓬心兩何濟縱
令垂手援溺孜孜爲意奈洪波浩汗爭沉底
　槐裏圖勳枕中得意說與重玄淡無味木
鵝休放三老歸來沉醉對晴波不用雲霞餌
　　　其三
未始出吾宗波流變化欲假言傳又何暇平
懷本分日用分明眞假更何勞向外尋嬰姹
　八面玲瓏元無璺罅今古商量未嘗罷據
梧枝策都付閑中談話寶珠無盡藏誰酬價
　　　其四
事事不追求隨縁且過欲作神仙妄心大瑞
雲深處一拶牢關俱破更誰諳自有眞眞箇
　未及乘風相忘物我比著塵凡較輕可無
絃品弄不若閑行閑坐恐知音又有松風和
　　　其五
雲海接瀛洲鵬程浩渺换盡凡胎步方到神
仙底事紫府丹臺幽杳縱分明指點人難曉
　藥圃芝田靈苗瑞草滿地香風遣誰掃洞
天不夜月底行吟縹緲待知音付與玄中寶
　　　其六
清浄本然眞紅塵積染世網情枷競趍諂茫
茫苦海鼓蕩洪濤瀲灧弄潮人不避風波險
　彼岸高登家園點檢千古離魂自招颭般
般拂盡依舊元初一點夜光舒洞府雲霞歛
　　　其七
一念失眞常沉淪苦海六道周遊趁情愛形
囚物彀顛倒何時懸解在人中分外貪婪差
　死去生來千形萬態宛轉循環要寧耐片
時光景不測頭皮更改勸抽身莫待臨時悔
　　　其八
雀躍拊髀行推門放杖齧缺支離未偎傍屠
牛牧馬畫箇葫蘆依樣涉程途聖知生迷惘
　不識不知如何趣向狂屈纔言又還忘百
般呈似種種施爲俱妄要承當的的天眞相
　　　其九
物外迥無塵壺天閭苑雲影虚簷自舒卷月
魂冷浸不謝瓊花開展異香金篤耨通幽遠
　高會謫仙蟠桃置宴滿酌流霞浩歌勸噴
珠咳玉走鳳蟠蛟酬獻指蓬瀛笑傲談清淺
　　　其十
天地一蘧廬形骸寄旅彈指光陰遽如許眼
前心上暗鬼空華無數盡勞生冗冗同囹圄
　塵境破除於中作主俯仰人間已今古忍
將一點甘受名囚財虜訪林泉自在雲霞侣
　　　其十一
事事飽諳知纔尋易簡種種施爲盡虚幻飯
囊氣袋伎倆呈來羞赧夢魂驚覺後開青眼
　百不介懷蹉跎懶散法網塵縁莫推挽嵐
光野色溪月松風何限放閑身自在無拘漢
　　　其十二
著脚軟紅塵心君懊惱占得時光有多少窮
通利害得失存亡翻攪使機關見解何時了
　爭似去來巖阿靜悄平步瀛洲幾人到風
林月嶂窗户雲霞縹緲任縱横總是長安道
　　　青杏兒詠菊
春夏競芬芳天憐此秘惜藏光紛華落盡方
開展疏叢淺淡孤標冷落獨傲秋霜　好在
水雲鄉無人知見又何妨賞心希遇陶元亮
新松相對金英依舊風逗天香
　　　其二
秋色滿林紅霜風妬物物皆空榮枯頃刻如
翻掌紛華識破疑根自斷躍出樊籠　隨處
得從容身輕快具足神通人間天上俱無累
乘風御氣飛騰自在南北西東
　　　其三
人世太愚癡虚幻裏自作羈縻妻男眷戀何
時盡同枝宿鳥天明解散各自東西　走骨
與行屍看不破傀儡關機一朝猛省方開眼
迷繩割斷牢籠跳出也是便宜
　　　其四
沙暖狎輕鷗從伊便唤馬呼牛樗材擁腫元
無用臂鷄時夜尻輪命駕江海虚舟　無感
亦無求拈出處茅靡波流頭頭相與吾之耳
風清月白疏梅瘦竹都是天游
　　　其五
一炁貫寥寥冥混裏孰謂鵬蜩千形萬狀隨
空化乾坤運轉遊塵野馬都在扶摇　曳屣
挈簞瓢異玉食肥馬金鑣薰蕕梟鳳雖殊器
天鈞一點靈明不昧各自逍遥
　　　武陵春
造物化成虚境界人我是非叢蠻觸交侵各
用功都在夢魂中　勸飲一盃方外酒兩頰
鎮長紅醉眼朦朧望碧空著莫辨西東
　　　其二
山鳥唤人歸意重佳處有林泉茅屋經營三
兩椽據分不拈錢　萬壑風鳴千嶂月小有
洞中天石上松間坐與眠何處覓神仙
　　　其三
斷鼻芒鞋秋後扇不是背時行側卧香鑪没
底鐺著甚更峥嶸　此物只宜閑處頓相見
各無情莫怪淒然冷似冰安穩過平生
　　　其四
幸遇眞仙來海上丹藥肯長留亘古靈方秘
藏收傳與列仙儔　試貯金壺成醖釀一飲
醉千秋海變桑田不舉頭冷眼視蜉蝣
　　　柳稍青
人靜月明時節漸煮茗罏中火滅心宇灰寒
古桐絲斷燼花凝結　惺惺夢及華胥迴表
裏冰凝玉潔瑞氣沖融丹雲縹緲五明宫闕
　　　其二
明徹口頭三昧拂迹便忘言守拙古道潜通
先賢冥會太平時節　長安陌上縱横更不
在拈花摘葉處處圓通頭頭皆是放開心月
　　　其三
靈明本無圓缺先太易常存浩劫一受成形
隨流忘返死生磨滅　貪婪百種遭殃謾販
骨如山未歇正眼開時元無一物頓然超越
　　　恣逍遥
圖名圖利爭人競我開眼後一場懡㦬誰高
誰下誰强誰弱閻老子一般籠裹　事事俱
休般般打破無拘管住行坐卧風前月下水
邊巖左且由俺快活則箇
　　　其二
野服黄冠芒鞋藜杖無拘係水雲來往行歌
立舞玄談清唱也不論王侯高尚　性月圓
明神珠晃朗周沙界迥無遮障逍遥自在優
游偃仰人間事任他勞攘
　　　其三
昨日嬰孩今朝老大百年間電光石火筋聯
骨肉皮毛纏裹酩子裏認來是我　競氣忘
形貪財引禍到頭待做箇什麽回頭認取本
來眞箇這疑團一時打破
　　　鳳棲梧
造物謾人人不懂聲色場中傀儡閑般弄今
古廢興乾取哄須臾戲罷俱無用　眼自不
明眞籠統走骨行屍逐勢相迎送强弱是非
空冗冗虚生浪死輪迴種
　　　其二
過隙光陰相戲弄幻出浮生變滅如旋踵酩
酊不知空日用恩枷愛鎖如山重　錐刺不
疼針刺痛性命顢頇外事多惶恐何日如輪
開眼孔惺惺不作槐根夢
　　　一剪梅
雲水鄉中即是家性躭丘壑志傲煙霞清虚
已戰勝紛華世事從他擾擾如麻　客至何
妨不點茶相忘交結冷淡生涯坐中無物向
人誇唯有延生一粒丹砂
　　　其二
珠樹瑶林氣象嘉玉龍無力熟寢銀霞青童
旋撥貯瓊花瑩徹冰壺一色無瑕　寶鼎初
溶火漸加濃烹團鳳極品黄芽塗金羔酒世
情誇此況誰知物外仙家
　　　其三
薄暮餘霞天際紅反關無俗指點山童新泉
活火煮雲龍受用仙家兩腋清風　千古埃
霾雪山胸陰魔除掃不敢形容玉川携手水
晶宫月裏行歌縹緲孤峰
　　　其四
畏日炎炎氣鬱蒸枯禪頻起靜勝無能先春
雪浪侵冬凝唤起玄冥滿坐寒生　北帝威
嚴正令行祝融退步酷沴潜形神通揮霍貫
心靈乘此清風歸去蓬瀛
　　　其五
是是非非橫口開顛顛倒倒百種乖崖仙凡
何地可安排萬事無根空去空來　一點靈
明大矣哉茫茫今古空有全該巫咸休作杜
權猜魔魅難窺寶鑒當臺
　　　西江月
挾策亡羊莫問覆蕉失鹿休窮大家都在夢
魂中夢裹重重作夢　具足元亨貞利圓明
微妙玄通眨眉目擊莫形容拈出般般妙用
　　　其二
拍塞虚空無外包羅天地難窮大千沙界盡
含容不是顢頇籠統　狂屈欲言還忘季咸
自愧無功試拈未始出吾宗驚破南枝午夢
　　　其三
自性天中日月元眞海裏舟航千門萬户爲
敷揚引入亡羊路上　續焰傳薪莫會金壺
碧酒先嘗博山一炷劫前香鼻觀難通妙況
　　　其四
絶相縱橫妙用離形左右皆吾普天匝地盡
如如罔象還同暮故　宇泰天光内發室虚
眞宰常居没功夫處用功夫穩駕神舟歸去
　　　其五
不在拳頭指上何勞眼尾眉尖本來一點要
安恬點綴絲毫即玷　莫殢蒲團竹椅休躭
象軸牙籤此心冥處貫洪纖妙用頭頭有驗
　　　其六
巨細洪纖在在飛潜動植芸芸乾坤昇降不
停輪借問誰爲轉運　妙理周行獨立眞君
莫測冥存一針一草盡渾淪拈出虚空有璺
　　　其七
浩浩彌天匝地冥冥貫石穿金千形萬狀内
浮沉往古來今只恁　摶塊當空未見遺珠
罔象能尋無生一曲少知音唱出諸方口噤
　　　其八
覺性從來具足天眞本自完全浮生多被眼
睛瞞並月空花繚亂　八識元從孰起六根
本是誰般豁然打破這疑團吾道分明一貫
　　　其九
莫問丹砂鉛鼎休披虎繞龍蟠中間妙處自
相謾業識忙忙不筭　六欲七情灰滅五行
四象雲攢放行收聚一團欒赤水神珠炳焕
　　　其十
物裏存亡有限人生光景無多不禁兩曜急
銷磨枉恁爭人競我　見解明如龜鏡從渠
辯若懸河到頭無計避閭羅著甚支吾得過
　　　巫山一段雲
寂照山銜月虚心出岫雲不留不礙賁天輪
來往自通神　誰向空中作主端坐放行收
聚有無光曜遍乾坤眞宰默然存
　　　其二
法雨神山秀靈風瑞草香洞天無處不清凉
日月景遐長　玉珮金鐺摇曳飛步太虚遊
戲五雲深處飮瓊漿沉醉太平鄉
　　　其三
暖候飛灰律陽和入燒痕密傳春色滿乾坤
枯朽鬥爭新　妙用無私無象雕刻萬行千
狀不言品物自芸芸何必問東君
　　　其四
秀木枝枝茂圓荷柄柄香化工園囿密收藏
神秀滿池塘礫石流金畏景紈扇飮冰難
勝有人身世兩相忘隨處自清凉
　　　其五
雲散金風勁天開玉宇新亭亭孤月轉冰輪
光彩破黄昏　清坐翛然韻勝縹緲太虚眞
境不煩風馭與飈輪平步越崑崙
　　　其六
弄玉歌清律飛瓊舞散花乾坤一色散銀霞
何處是仙家　表裏纖塵不立呈似太虚消
息晃然高下盡玲瓏神鬼覓無蹤
　　　蘇幕遮
少追陪稀赴會本分隨縁一任人憎愛勘破
前程生死大自究元初晝夜休交昧　不粧
高不捏怪卓爾身心動止俱無礙贏得逍遥
長自在行滿功成定是超三界

雲山集卷之六
雲山集卷之七兄七
　　　　知常眞人姬志眞撰
　　　重陽祖師開道碑
原夫至道出自先天太上卓爾立其宗累聖
襲而張其後靈源妙本既發而不蒙幽楗玄
關大開而弗閉從兹設教代不乏人然而順
世汙隆乘時步驟去聖逾遠靈光不屬波瀾
既蕩異派爭流枝葉方聯而紛華競岀散無
名之大樸遺罔象之玄珠忘本迷源隨聲逐
色正塗壅底道閫荒凉由是聖人復起究天
元一氣之初洪造更新應曆數萬靈之會天
挺神授而力拯頽綱祖建宗承而載維新紐
棄華摭實援溺導迷革弊鼎新而玄關復啓
焉重陽祖師乃其人也姓王氏諱嚞字知明
道號重陽子本京兆咸陽人骨相魁梧神襟
逸邁冥通廣漠密契參寥智徹眞源行超法
海大量以虚無爲體骸屋非干玄功與造化
爲儔情塵頓息破幻如摧枯拉朽斷疑如碎
菌拔茅穩掛洪鐘高懸寶鑒眞自甘河之遇
密授神丹靈從酌水之通衝開智藏是以性
天凝寂覺海汪洋塊坐南時淵默之雷聲忽
震舄飛劉蔣圓明之月照無邊猶示地文深
扃天府活死名墓示絶後之重甦靈位爲牌
表亘初之自在瓊英特秀而識之者希石髓
重開而遇之者罕於是方求續焰知音之徒
預知其在東海之濱也遂焚庵拂迹策杖雲
行語人曰吾將於丘劉譚中捉馬矣世莫知
其意謂徒以害風命之而皆不信也時大定
七年夏四月發程東邁及寧海登萊揭虹蜺
之竿施雲霞之餌方便神化未及數年引出
受道之器者七人内果得丘劉譚馬焉乃道
中之龍也遂號馬公爲丹陽子譚公爲長眞
子劉公爲長生子丘公爲長春子四子之亞
有玉陽子王公廣寧子郝公及清浄散人皆
目擊頓悟各令隨方立志鍊己修眞唯携四
子直抵大梁寓於岳臺坊磁器王氏之逆旅
朝夕相從切瑳琢磨曲盡其妙一日乃謂四
子曰汝等性命各自護持儻有所疑質於丹
陽吾將赴師眞之約矣翌日果升霞焉時大
定庚寅正月初四日也春秋五十有八其恍
惚神變載之别録不可具述遷其靈骨而葬
於終南時膺大朝隆興崇奉道德長春眞人
起而應召之後玄風大振教門日盛至於嗣
教清和眞人遂命徒衆營其所葬之地爲重
陽宫此昇霞之地遂崇修爲朝元宫焉嘗試
論之世之所謂得道者必詳其迹之所爲所
謂得仙者必議其事之怪誕所謂長生者必
欲留形住世而已殊不知神變出異幻惑靡
常乃好奇者之所慕誠道家之所謂狡獪也
至於自本自根自亘古以固存而不壞者豈
尋俗之所易見易知哉祖師之來傳此而已
則氣運之變不可役化機之動未始出逍遥
於廣漠之鄉放任於曠垠之野隱顯莫測應
變無方細入毫芒大包宇宙在有非有居空
不空清浄本然古今常若祖師以此立本以
此應世至於蛻形蛻法而直入於不死不生
混淪脗合與道爲一焉此亦妄測其迹耳固
非其所以迹也其所以迹者雖大辯者不可
言詰矣輒鞭駑鈍敬爲之銘
　　元貞壽海　混混茫茫　葆光天府
　　純純常常祖師西來傳此妙旨
　　揮霍靈空息黥補劓四子相從
　　無爲一宗同心仰事亘古眞容
　　丹成厭世如蟬出蛻蛻形蛻法
　　復乎無際時不可拘方不能礙
　　出入有無神通自在規此靈蹤
　　建之一宫薪薪續焰敷暢玄風
　　　終南山棲雲觀碑
全眞之旨醖釀有年薪焰相傳古今不絶然
而藏身深杳未易發暢者蓋葆光滅迹遺物
離人而爲於獨者也其教以重玄向上爲宗
以無爲清浄爲常以法相應感爲末摭實去
華還淳返樸得老氏之心印者歟皇統之初
重陽祖師傑出塵表存神遇化方始輝光遂
以是道傳諸海濱數子所謂馬譚劉丘之倫
也雖復强本而其教未始大弘也至於國朝
隆興長春眞人起而應召之後玄風大振化
洽諸方學徒所在隨立宫觀往古來今未有
如是之盛也門下有任公先生者其族相臺
人也捨俗投玄北遊燕薊師事棲雲眞人從
道有年密傳其妙乙酉春下山飛舄行化於
秦晋之間以及終南至於重陽萬壽之宫東
約五里有墅曰梁家庄世傳古有洞清庵乃
重陽神化之所立也未詳其實經易世之後
荒蕪四合通鼪鼬之徑而已因有是迹及承
京兆府總管給據令射占開擗住持先生乃
率其門弟李志懃温志清等數十輩同心戮
力經營建立復成是觀前後約七十餘畝徑
穿修竹環以清流堂殿僅完廊廡序列方壺
在後特室處幽乃蒙宣差權省移刺公主張
贊成其事清和眞人爲之題其額曰棲雲以
爲祝延
聖壽之鄉薦享祈禳之地心香頻炷光揚玄
祖之風性燭常然開示全眞之化落成之日
命刻翠珉以傳不朽勉爲之銘云
　　圓機日新乃全乃眞持以重靜
　　保以眞淳祖師之來如新斯旨
　　東海之濱傳之數子大振玄風
　　神舟普示浩劫難逢尤宜立志
　　歸其門者豈不尓思夙興夜寐
　　勉而效之
　　　洛陽棲雲觀碑
皇朝聖祖御極之初思徵有道長春眞人應
召之後化洽無垠道日重光玄風大振簪裳
之侣霧集雲臻宫觀之修星羅棋布遐荒若
此況中夏乎兹洛京之南及一舍古墅曰朱
葛左連嵩少右顧龍門萬安之山峙其前伊
洛之川注其北中立道觀曰棲雲覈其迹之
本末寔棲雲眞人門下四子經始而建之也
辛巳秋眞人開道盤山方來修鍊之士多往
質疑令聞遠播黄冠野服遊其門者不可勝
計亦當時輔教之首出者而四子一曰崔志
隱二曰管志道次曰董道亨次曰李志希俱
在席下參學有年皆蒙印可其心莫逆相與
爲友甲午秋九月共議采眞之遊乃自北而
南遍歷燕趙齊魯之間乘流坎止未及覃懷
當是時也始經壬辰之革河南拱北城郭墟
厲居民索寞自關而東千有餘里悉爲屯戍
之地荒蕪塞路人煙杳絶唯荷戈之役者往
來而已丙申夏四月數子渡孟津而游洛京
暮及陳昌遇故人石公見而驚喜相待甚厚
眷戀不已留居數月周覽山川明秀與心會
處以安蓬蓽而及朱葛顧視四方何異深山
大澤迴絶人境棲眞養浩不無助焉訪其鄰
寔董道亨之故里也備知土地磽肥彼此畔
埒皆荒蕪四塞藜藋參天殊無主者惟存廢
址瓦礫而已數子於是議經道觀爲之張本
繼而王楊江李尋至同心戮力有作爭先卜
築垍茨芟薙墾擗摧枯拉朽剪荒榛枳棘之
叢解穢除紛樹火棗交梨之木朝勤暮止日
改月化幾二十年是觀浸興立正殿以奉三
清後眞堂以尊衆聖雲會在右芬積居東附
近門墻膏腴之田六百畝栽培覆護果實之
木千餘株檜栢蕭森門庭清肅養生儲蓄取
諸左右而豐敬接方來兼有自他之利尊師
報本奉國薰修祝贊璿圖祈禳士庶雲霞萃
止師眞往還乃爲東道主也甫成而後額之
曰棲雲蓋取其師之道號云冀不忘師也三
子之能事既畢從師歸汴唯李志希主之有
年而不替克成其事善守者也崔子復贊成
其像歲次昭陽大淵獻春正月執事者不遠
而來致敬祈予贊語以紀其實義不可辭勉
從而直書其銘曰
　　大哉至道無門無旁不即不離
　　四達皇皇聖人得之終身所存
　　老氏發源傳嗣萬世近代重陽
　　其龍其光長春相繼眞風益彰
　　棲雲至德知白守黑惠慈利物
　　爲天下則四子明儔克紹箕裘
　　采眞龜洛朱葛興修琳宇一區
　　芝田六頃火棗千株具瞻萬境
　　晨香夕燈衆善奉行自天降祐
　　何福不臻
　　　盤山棲雲觀碑
道無形埒得人則行山無高下有仙即名此
物理之冥符人事之脗合也漁陽西北之山
本名四正古有田盤先生者田其姓也未詳
何代自齊而來棲遲此山歲歷已久得道成
眞雖獷獵庸樵莫不敬仰遠近風化人因名
此山爲盤山焉兹山之顔紫峰之下懷抱爽
塏明秀端正號曰中盤縹緲雲霞之洞府也
累經劫代爲浮圖氏所居會金天失馭劫火
流行陵谷推遷物更人换復爲茂林豐草豺
虎之所據焉時膺大朝隆興崇奉道德棲霞
長春眞人起而應召甲申正月復還燕然建
長春宫由是玄風大振四方翕然道俗景仰
學徒雲集門下有棲雲子者密通玄奥頗喜
林泉飛舄擇地其徒有張志格等庚辰歲預
及此山薙荒擗徑披尋故址巧與心會遂營
卜築辛巳春承本州同知許公議請棲雲眞
人住持此山應命而至居無幾參學奔赴虚
往實歸日數之而不及也席下皆茂德耆宿
履踐皆抱樸明眞徒輩日增遂營爲觀丙戌
春疏請長春眞人作黄籙醮事眞人因題其
額曰棲雲觀焉厥後名播諸方京師官僚士
庶復請出山住燕京天長觀丁亥秋眞人昇
霞之後大師由是率衆南邁所過者化郡縣
郊迎隨立宫觀創新葺故者不可勝數皆其
門弟所主焉特於南京重陽祖師昇霞之所
鄭重傾心搆朝元宫最爲壯麗也原夫棲雲
大師立德建功造始於中盤大成于梁苑其
贊助眞風輔成玄教亦由時之盛者也此特
紀其實迹而師之所以迹者殆不可以言傳
也後之學者亦宜勉旃敬爲之銘
　　田公先生人物之英玉石之榮
　　泉源之清神變罔測不留影迹
　　山有其名公懷其實久假浮屠
　　於今始歸猿鶴並集雲霞以依
　　棲雲老師復主張是敷暢玄風
　　無遠不至王之與田削去二邊
　　千載一合薪火之傳松風竹月
　　水聲山色出示吾宗惟居之得
　　山舟密移行莫遲遲重玄向上
　　勉而效之
　　　高唐重修慧沖道觀碑
無何之鄉廣漠之野有方外之遊者二子焉
一曰延眞次曰永眞延姓賈氏名志希永姓
李氏名志端延眞之祖出於鈞永眞之家起
於嵐鈞南嵐北途經數千之二子者相與遊
於世胥如志也俱以服膺道術爲業繼長春
清和之風而歷久不渝其純信之篤而能刳
心厲志掃除狂妄以至骨立而能超卓於世
俗者其所見無全牛而游刃恢恢有餘地耳
時無止分無常水金禪代之交陵谷變遷之
際諸夏雲擾朔南未寧生民塗炭迫側而心
跡自致灰槁者有之况久於其道者乎懷玉
於中同塵於外人無識者壬辰之運延與永
相遇於漯水之城隈目擊神會相視而笑莫
逆於心遂與爲友或裹飯相餉或力作自娱
二十餘年猶斷金臭蘭未始相離也崇墉之
顔有菴之故基二子於是拓摭瓦甓治平高
下採之築之堂之搆之畦蔬園圃倚阜臨溪
列植蒼官雜以文木閭苑壺天之邃靈源洞
府之幽未異此也是謂慧沖道觀之二子者
挹挹然於其間雖市井之喧闐而耳若無聞
境色之紛華而目若無見機械不藏於胸次
虚白不昧於厥中所作與人同所養與人異
眞修混沌氏之術者歟與夫登壠而爭先坐
乾没而無足者固有間矣詎可同日而語哉
亦内外之不相及已丙辰夏五月朔叙而銘
之其銘曰
　　玄教心銘資深性成了眞非妄
　　惟一惟精大體完全必靜必清
　　中主而正自成而明道傳二子
　　延永其名斷金之友蘭若斯馨
　　俯存方輿仰事圓靈若愚若慧
　　如醉如醒在攖而寧與物皆作
　　山路不迷洞扉無鑰秀木蕭森
　　靈苗間錯忘懷市井無異丘壑
　　雞犬放收蘧廬寄託嚼蠟世味
　　分甘天爵膏粱不願隨宜飮啄
　　無幾無時仰參寥廓
　　　長春眞人成道碑
眞人族姓丘氏諱處機字通密道號長春子
祖居登州之棲霞宿禀仙姿聰敏博達神襟
逸邁識度不凡未弱冠之一年穎然頓悟棄
累投玄而參訪焉大定丁亥春正月重陽自
陜右而來訪求知友始及崑嵛眞人聞而往
觀之目擊神會遂師事焉親炙左右重玄理
窟日以發明繼而同志偕來謂丹陽子馬公
長眞子譚公長生子劉公玉陽子王公廣寧
子郝公數子同師遂結方外之心交泛全眞
之法海荷師資授受皆能服膺而各得所傳
居無幾重陽惟携馬譚劉丘而行聲傳四海
已而之汴復寓岳臺坊之邸中頓致數子久
之付後事於丹陽無疾而返眞焉四子護靈
襯而歸殯於終南喪事既畢各議所之分方
立志於是眞人乃遊秦隴戢迹磻溪簞瓢不
置蓑苙隨身物我俱忘心宇泰定六年而造
妙以至出處語默動容周旋無非道用玄關
啓鑰天府開扃知藏充盈辭源浩瀚一言之
出人競誦之聞其風者梯山航海以來觀遊
其門者步武摳衣而上問聲名籍甚山斗具
瞻大定戊申春二月世宗遣使徵赴闕庭掌
行萬春醮事特旨住全眞堂屢承接見問保
安之道眞人諭以抑情寡欲養氣頤神發明
道德之宗剖析天人之理上大悅而益敬之
明昌辛亥復之海上而居濱都之太虚觀同
道者咸師尊之請益則以功行罪福爲戒泛
應則如酌水投器隨方圓大小取足而已其
人多以自埋於民草衣木食者有之志操相
尚世莫知其所以也故教未易大行乎天下
時膺皇朝應運奄有區夏朔南始通德譽上
逮己卯冬十月上遣便宜劉仲禄率輕騎數
十攙搶開道逕及海濱奉詔徵師眞人以天
意所存不辭而發軔侍行者一十八人皆叢
林之傑出者指程西北跋涉艱虞萬里龍沙
繼及行在上嘉來遠之誠重慰勞之一日問
以長生之藥眞人曰有衛生之經無長生之
藥上嘉其誠每召就坐即勸以少殺戮减嗜
欲及慈孝之說命史録之癸未春特旨復燕
敕建長春宫主盟玄教天下之冠裳者咸隸
焉仍賜金符其徒乘傳往還奏對敕蠲門下
賦役自是玄風大振道日重明營建者棋布
星羅參謁者雲駢霧集教門弘闡古所未聞
眞人年登耄耋席煖燕山普應諸方遠近咸
化祈晴禱雨剋期而應蓋天人之相通毫髮
無間也丁亥六月天大雷雨太液池岸崩而
水竭北口山壁摧而聲震師聞之曰山之摧
池之枯吾將與之俱乎秋七月朔後九日果
示寂焉享年八十有一葬靈骨於白雲觀之
處順堂戊子嗣教清和眞人承朝旨封尊號
曰長春弘道通密眞人嘗試言之眞人降世
厥德以常握太上之玄珠佩重陽之法印志
堅金石性潔冰霜泯浩劫之塵情破多生之
習障靈風拂袂性月橫空大明乎根幹泉源
滋蔓乎波瀾枝葉知常安靜復命致虚金丹
大藥之成火棗交梨之實神通自在應變無
方具天地之大全復古今之大體周行不殆
獨化卓然此眞人所以成己而爲天下大宗
師也道之所在物自歸之和氣橫流無遠不
至崇修宫觀建立門庭敬圖象外之尊敷暢
玄中之教指天眞而開徑路濟苦海而作舟
航登之者必通行之者必至凡有足者皆欲
及其於道也此眞人所以闡化羣迷維持正
教也曩者國朝初興天兵暫試血流川谷肉
厭丘原黄鉞一麾伏屍萬里馬蹄之所及無
餘地兵刃之所臨無遺民玉石俱焚金湯虀
粉幸我眞人應召行在微言再奏天意方回
許順命者不誅指降城而獲免諭將帥以愍
物勉豪傑以濟人在急者拯以多方遇俘者
出以貲購婢僕之亡從道者皆恕卑賤之役
進善則放良救人於塗炭之中奪命於鋒鏑
之下使悛惡而從善皆道化之弘敷也天下
之受庇者多矣亦有不知其然者雖利天下
不言所利眞人有之德掞天壤性超帝先或
者以耳目聞見妄測之皆得其迹也跡則非
其所以也其所以跡者大智不能知大辯不
能言猶戴天而莫知其高履地而莫知其垕
妄測之者皆聽瑩也李公大師不遠而來命
紀眞迹之崖略將刊諸石以壽其傳亦報本
尊師禮也義不敢辭輒從是說謹齋沐而直
書其銘曰
　　長春仙公氷雪其膺山海之秀
　　人物之英微慮必克純粹而精
　　直超幻境高居九清降爲帝師
　　光耀神京獨往獨來即本即迹
　　化機萬變吾宗惟一長生久視
　　重德之積千載逢遇沉淪頓息
　　不識不知玄恩波及大庇吾門
　　昊天罔極
　　　咸寧清華觀碑
京兆之西四十里川曰華嚴山水明秀之所
鍾竹木鬱茂之所庇左連杜曲右接白雲玉
案之平極於南鳳棲之原倚其後中之墅曰
夏侯琳琅晻藹之間有觀曰清華覈其所起
自宣差總管田侯泊儒公大師之張本也貞
祐南遷之末金湯虀粉人物劫灰河外陜右
之民廢而後復之未遽寧也兵塵騷屑曠野
平蕪視向之所有失之者十九思以振僵植
仆救療民瘼誰其尸之蒙宣差田侯奉命來
蘇疾小間也田侯諱雄祖全州人初以勇武
聞壬午擢爲隰州元帥兼節度使四方向風
慕義不召而歸者多有之癸巳秋九月以征
討有功遷陜西五路總管存卹軍民懷來郡
邑治政之暇兼崇道德凡所營葺皆力贊之
與儒公大師有昆弟之舊聞謦劾而敬信之
篤而能服膺履踐悛惡而善者從之釋俘虜
之族千餘輩其易悟者歟儒公大師諱志久
儒其姓也全州人自幼而道師事樓雲眞人
親炙有年密通其奥杖履諸方西遊吉隰丙
戌耆艾請住祈眞觀癸巳田侯請住京兆迎
祥觀暨而尋及夏侯之里躊蹰四顧清絶可
觀曩爲名公達士遊息采眞之地忍視蕪没
縱狐兔豺狼之嘷嘯於其間遂擇隱約摭瓦
薙荒垣而限之經内外之田以畝計者二百
八十有奇立文以界之儒公乃卜築於是以
至聖宇眞堂靖廬特室隨宜序立足以栖遲
清侣鄭重薰修夤敬盟眞祝延皇祚以報洪
恩之罔極也落成之始走請於宗師額之曰
清華壬子夏四月眞常眞人承旨代祀名山
大川以暇及此喜其地秀人傑信宿而還觀
夫天之開圖地之孕秀山之靜水之流蒼翠
惟此君周旋無俗物清入毛骨豁爽神襟宜
乎栖心鍊性者之所居固可朝夕於是造次
顛沛而不離於是神物俯仰不無助焉其自
得之妙可盡模哉一日執事者不遠而來囑
予紀實不可以蹇淺辭輒從其說而直書其
銘曰
　　森碧琅玕　鳳原之顔　觀曰清華
　　晻藹之間逈入毛骨靜掃神姦
　　雲霞其侣玉笋其班爰遊爰處
　　以安以閭居以特室應以樞環
　　靈扉無鑰洞户無關所以爲達者之
　　蘧廬冀眞仙之往還也
　　　鄢陵黄籙大齋之碑
道運而有氣氣變而有形形之變而有巨細
洪纖飛潜動植氣之運則有升沉消長生滅
廢興若萬象之斡旋無首無尾若四時之代
謝不古不今此天理之常然造物者之無盡
藏也在氣運故新之革時數終始之交未有
安而待命順而不悍者也當其時則急於得
而以力取差其時則執其失而以力爭以致
伏屍萬里殺人盈城有死於鋒鏑者有死於
木石者有死於火水者歷代無休連年不息
原野厭人之肉川谷流人之血蓋逆天背時
故如是也湯武而下禪代之際莫不如斯爰
自大朝隆興金源失統干戈不息以迄今日
幾四十年矣馬蹄之所及則金湯虀粉兵刃
之所臨則人物劫灰變谷爲陵視南成北比
屋被誅十門九絶孑身不免萬無一存漏誅
殘喘者孤苦伶仃覆宗絶嗣者窮年索寞憑
誰薦拔空負寒心況在黄流之外疆場之郊
當此之危甚於他所驚魂滯魄長劫難伸須
仗玄勳始能解脫今蒙醮主某官等興大慈
願發上善心乃就某觀修設无上黄籙大齋
供養三清玉虚諸聖位昇仙與度魂相對明
善惡之殊塗南昌與北府爲鄰示仙凡之異
格潔清壇墠整肅方隅延降高眞希垂景貺
仍敦請南京朝元宫棲雲眞人掌行醮事意
者薦拔某路無主孤魂泊各家先亡滯魄有
親無力附簡提靈伏冀孝子順孫思宗念祖
各罄丹誠具瞻眞聖香花燈燭藉爲慧照光
輝星斗壇場權作彌羅境界俱沾惠澤淹沉
枯朽俱獲重蘇高蹈慈航鬱結幽明皆承濟
度新疏慶賴宗祖超昇上願皇圖永固聖德
惟新邊鄙休兵士民樂業十方三界六道四
生有識無情俱蒙道廕今此玄壇潔備法事
嚴行略序片言紀之於石
雲山集卷之七
雲山集卷之八兄八
　　　　知常眞人姬志眞撰
　　　京兆普度碑
己未冬十月西凉府太子下官八合宿有素
願修建無上黄籙醮事即本府迎祥觀自春
抵秋葺營殿堂對治壇墠不遠敦請棲雲眞
人作大濟度師主張法席越某日召集羽流
布陳儀象發文預告三界明眞上下神祇齋
戒精思庇物蕆事望前三日肇行典禮恭祀
列聖三百六十分位意者薦濟宗族遠亡近
化泊率土無主孤魂兼有親乏祀之家投壇
附薦自此及彼無戚無疏俱賴薰修普祈超
度如是行道三日兩夜望後一日昧爽散壇
乃畢盡誠竭力亦仁孝之用心也嘗試言之
天地一氣物我同根方萬化之弛張布衆形
而區别雜以五行之生尅均以四序之推遷
其變日新化亦罔極此氣動用之常也而又
一受其形執以爲我有於是相與靡刃對待
則有强弱廢興死而後已殊不知氣之所役
時之所運數之所存理之所在一僨一起有
始有終得失存亡天之所造孰能禦之爲之
者敗執之者失逆之者滅順之者昌角智者
窮角力者負蓋人之不可勝天久矣方今皇
朝應運奄有諸夏朔南漢北東海西凉異軌
殊途咸歸一統天下無二道率土無兩心向
之兵革屠裂備經之矣彼之宗祀覆絶俱見
之矣以今較昔萬無一存以己方人身獲安
吉枝葉滋謾有人爵之從納自天之祐以身
之幸思天下之不幸以己之親念天下之無
親合氣同根得無感慨是以允懷素願披露
丹衷仗玄元救物之慈啓黄籙大齋之法仰
衆眞之普力冀三境之垂光照燭幽冥開通
陰府收攝萬氣久沉之魄悉歸源混合百神
無主之魂皆拔萃共乘和氣幽贊　皇圖一
混車書載橐弓矢多方順化四海歸仁亦臣
子之至願也醮筵潔備法事嚴行刻石紀功
庶傳不朽摭實而直書其銘曰
　　夫物芸芸各復其根往而不返
　　無主之魂執守之魄不得其門
　　依草附木莫知所存況在兵塵
　　連年不息殄殲勦絶萬不存一
　　驚魂失措轉徙沉溺隨化往來
　　動經劫石今承醮主發上善心
　　崇修黄籙拔擢幽沉普天率土
　　往古來今無疏無戚俱賴威音
　　虚魄以歸遊魂復本介見者潜
　　豕立者泯何彼何此咸居範圍
　　沖氣冥會承平庶幾
　　　黄籙大齋碑
人生天地間如蘧廬逆旅之暫寄距以百年
光景之速猶白駒之過隙忽然而已未有常
而不化者也而人在數十年中或壽或夭形
有定數各不自知朝夕如是求其出化機之
表入太漠之鄉者幾人哉自是而下孰能勉
之夫爲子者乃父母之委蛻也生死之間將
何以報是以生當愛敬死當哀戚禋祀不忘
禮之常也載思其親向之在世爲身爲我及
諸萬塵誘引七情六欲之所謾昧無時不妄
無時不爲過積丘山善無絲忽今也骨骸委
地魂魄投空滅而不續則若存而不滅果安
在哉其在此乎在彼乎墮冥府之考校乎遊
天上之宫闕乎其出入於六道四生乎其復
生於人世乎噫未可知也有居無事而推之
者矣若有眞宰所司以幽明之異趣昧然罔
識冥冥悠悠而已可不大哀耶是以孝心不
忘思親報本其恩罔極泣血傷心匪仗玄勳
憑何薦拔固當竭誠致敬披露丹衷祈禱高
眞希垂開度幸冀靈魂超越苦趣不逢亦感
通之理也兹辰某人奉薦亡父母於今月日
化當(薦/享)之辰謹修黄籙大齋供聖若干分位
敦請某師掌行醮事及命玄壇清衆進表上
章依科行道某日爲始發牒至某日焚詞告
畢既來兹會潔赴靈壇各罄丹誠同心薦拔
乃孝子仁人之盡心也威儀既備法事嚴行
報本之誠宜書諸石以示來者亦勸善之亹
亹也其銘曰
　　子之事親死如奉生以享一薦
　　泣血投誠父母之靈泊乎冥冥
　　思以報本盡天之經詣此琳宫
　　玉清之境祈以涓潔氣濁悉屏
　　羣眞輻輳衆聖同盟雲霞軿集
　　師德咸臻慈雲法雨如雷如霆
　　火庭煉度炊累超昇
　　　南昌觀碑
道無棄物物無非道通六合之内外貫萬有
之洪纖莫不皆存是以天得之而清地得之
而寧三景得之而明四序得之而運聖人得
之所以垂世立教蓋禀無名之樸降爲鎮化
之師妙用滋彰神功昭著靈源一發正派橫
流雖步驟之殊時亦汙隆而順世道無增損
用有行藏開闢以來洪荒莫紀中古以來槩
舉其人伏羲之時鬱華子神農之時大成子
黄帝之時廣成子顓頊之時赤精子高辛之
時録圖子堯有務成子舜有尹壽子禹有眞
行子湯有錫則子之人也之德也皆出經傳
道代爲帝師玄派洪瀾波及羣品具載玄藏
間有銷聲拂迹嘉遯忘名者莫知紀極殷周
之世老氏出焉挫銳解紛隨機應化復之以
虚極靜篤申之以治人事天二篇四輔之存
諸子百家之學瓊林競秀蘭友爭芳霜心雪
臆之倫被褐懷玉月帔星冠之侣負笈擔簦
經籍圖籙之支分科律典章之蔓衍製玉醴
瓊漿之飮服五金八石之丹或鍊形行氣或
吐故納新辟惡祛邪行符治鬼此應世養形
之急皆輔道之事非爲道之道也其於歸根
復命之理有所忽諸近代重陽天挺神授絶
累捐塵建立夫根幹泉源掃蕩乎波瀾枝葉
輔之以清浄眞實應之以柔順謙沖具天地
之大全完古今之大體也道傳東海數子皆
能鼓舞服膺聞風唱和天下化之泊乎皇朝
聖祖御極之初兼崇道德長春眞人應召之
後大闡門庭室中之席不虚户外之屨常滿
及嗣教清和眞人作大宗師寵膺上命簪裳
接迹宫觀相望雖遐荒遠裔深山大澤皆有
其人兹歷亭之北里不及舍聚落之墅曰屯
庄富里之觀曰南昌爰自葆光大師之所建
也師姓朱氏名志明本土居人葆光則其道
號云盛年穎悟捐俗而道師事抱陽子劉志
甫即太古眞人之高弟也大師親炙左右日
改月化大蒙印可中年復經父母之邦周覽
故居荒蕪四塞仍存基址而已大師率徒就
荒開徑墾擗其地以畝計者頃之半及蒙州
主張侯給文以主之於是捄之築之經之營
之鳩功締搆曾未浹辰大成其事太上有殿
雲會有堂瞻眞境之粹容副輿人之至願薦
薌肅於穀旦篤香火於晨昏丕贊皇圖延洪
寶命善沾遐邇波及生靈報本尊師酬恩育
德其在兹乎甫成之始請名於宗師額之曰
南昌功成之後師藏其狂言與其不可言者
而往矣古今相繼而傳者皆不聞可見之跡
也跡非其本也其本則恬淡寂寞虚無無爲
乃天地之平道德之正存乎吾宗而已非見
聞之可接也所以紛華泯絶枯朽回春人非
幻化之人物非幻境之物此聖人之所以教
人而有師資之道焉宫觀之作取象以明有
孚顒若之禮所以爲國薰修厥有旨哉知觀
劉某不遠而來祈余紀實將追述前人之功
業冀未來之勉旃故不可以蹇淺辭姑從其
說而直書其銘曰
　　歷代眞仙樞環應圓汙隆順世
　　隱顯從天重陽發源長春尤盛
　　大振眞風全提正令有曰抱陽
　　其嗣葆光太古之孫道價諸方
　　故里經營圓成勝槩福羽以持
　　德輶以載遊居寢息焚修敢忘
　　皇壽以祝地久天長民福以祈
　　簡簡穰穰慇懃旦夕一炷心香
　　　巢雲遇眞記
秦有巢雲者不知族氏及何許人也避始皇
版築之役而逃於大行之麓披榛攬葛登極
延險直趨高遠深邃鳥道人跡之不可至者
而後止焉木食澗飮尋及茂林叢灌營巢而
處其上故號巢雲斯人也方自擾攘迫側之
間損其俗累出於世網如脫兔焉木石爲鄰
鹿豕爲侣幸免人世驅率淩虐之苦特以散
誕無拘自樂誓將終身焉久習虚靜翫閑中
之日月始覺其長步物外之雲霞不勝其喜
追憶曩日雜紛紜之白螘冒汨没之黄塵如
在烘罏沸鼎炙爆煎煮其苦楚可勝道哉今
也雖踐豺虎之徑路攀猿猱之嵒穴而與世
殊絶豈有他哉冀獲解緩輕安不擾性命之
情故也或行或立或坐或卧躊蹰四顧山寂
寂水泠泠鳥之和鳴獸之馴狎草木競秀峰
嶺爭雄以爲壺天閭苑紫府瑶臺神仙窟宅
無過此也時復松陰草逕被髮行歌林際溪
邊孤身影舞其自得也如是棲遲有年俗慮
泯絶不知人世之易爲漢邪爲魏邪不知自
身之幻爲物邪爲我邪厭黄精飫蒼术飲清
泉坐白石形解恍惚猶如假寐有一老仙青
鬢方瞳美髯丫髻手拈芝草足履慶雲降於
坐側指而呼之曰吾子痼疾山林膏肓泉石
則與顛瞑於塵境者無以異矣特樂其靜久
必繼之以哀而動矣吾今付汝以無名之樸
以鎮之則可解汝之靜縛而超乎崑崙之上
汝欲之乎巢雲遽然而起再拜稽首膝行而
前曰敢問其方老仙咄令默坐瞑目掩耳乃
以利刃剖其胸而刳其心然後合之傅以神
藥畢曰無名之樸仙聖之種置之胸中矣汝
當護持既而杳杳然冥冥然不知其所以然
而然也良久之間若寢之覺若醉之醒顧視
其傍失老仙之所在捫其心胸平復如舊頓
覺空洞惺洒精神爽朗和氣横敷具體恬然
天光内發清靜本然亘初靈物寬舒自得滄
海之闊不足以喻其大雲水之閑不足以比
其優透脫玄關玲瓏智藏得無見之見解不
知之知混冥與天地並生和同與萬物爲一
無彼也無此也高厚内外一體周遍巨細洪
纖一性含攝然後鼓舞提携哦無聲之詩吹
無孔之笛彈没絃之琴唱無生之曲聲振天
地而世未之嘗聞也以致龍吟鳳嘯鶴舞鸞
翔躡景淩虚乘風御氣皆可爲之而能不爲
也居山歷久樵獵者偶而見異之名不可掩
漸通蹊徑間有一二好道者尋及參謁時有
士人榮伯華聞巢雲之風不憚崎嶇而往觀
之與偕來者數輩既至視巢雲山谷枯槁之
狀責之曰大丈夫胸蟠錦繡氣吐虹晲首出
庶物澤及羣生建大功處大名步金閨鳴玉
珂在鳥則爲鳳在獸則爲龍不曰寧爲雞口
莫爲牛後此人情之所共欲也今子獨戚戚
然局局然縮首於深山窮谷曾鯢鰍井蛙之
不若何不憤之堪乎巢雲舉首仰天而嘘徐
而對曰子不見夫天地之間一氣之流布陰
陽之開闔雲雨之變化日月之照臨風雷之
鼓舞霜露之生殺用各不同此本乎天而親
上者也山之靜川之流火之燥金之堅木之
植石之固禽之飛獸之走魚之遊蟲之動蛸
翹蠢蠕各禀不同此本乎地而親下者也素
分已定不可相易已定之分不可惡日新之
變不可知而人以知識妄計將以力取安有
躐等而得之者乎所謂不知常而妄作也然
秋毫之微太山之大彭祖之壽殤子之夭崇
之富憲之貧素分已定矣以道觀之有形有
數倏忽皆空則大小壽夭貧富貴賤無以異
矣吾有非小大非形數無壽夭無貧富無貴
賤者存於中歷劫不壞亦已定矣復何慊乎
伯華曰有奇材而用於世則能庇於人今子
爲人而無用於世乃無用之人而已巢雲曰
汝以無用爲苦而不知有用之害也物之生
以身口之逼爲人所制而苦其生如馬之致
遠牛之引重韁勒在前鞭策在後特以芻菽
之安而殘其性命之情也故曰巧者常勞智
者常憂直木必伐甘井先竭漆有用則割桂
可食則折膏以明而煎炭以熾而□蚕以蠒
而烹鳥以言而籠此皆以世有用而不安其
性命之情也伯華曰無用固善其如養生何
巢雲曰世之所謂養生者不過充實其口體
而已是知生之具而不知生之主也生之所
主者神也神存則生神逝則死貪生求養殘
虐神主特以香味供其口鼻色聲娱其耳目
六欲七情三毒五濁諸妄百邪皆傷其神神
傷則逝神逝則身亡身亡則吾生何有此世
之所謂養生者果不足以存生以不得無用
故也伯華曰何謂無用之用巢雲曰汝獨不
見夫水之不動而澄鏡之不垢而明者乎物
來斯照應而不藏往而不留照而無照用而
無用所謂無用之用也無用之用故不勞其
體而體常靜無照之照故不傷其明而明常
然若心也自求有用則視不用目聽不用耳
言不用口嗅不用鼻拈不用手行不用足四
支百體俱爲不遂若風痺癱痪之人也吾心
無用而百體爲之用昊天無爲而萬象自馳
大地無能而萬物自化無用也無不用也無
思也無不思也無爲也無不爲也天地相通
造化相同鬼神莫測巨細洪纖皆具吾性中
經萬劫而未嘗變壞豈肯以塵垢粃糠幻化
形物爲事哉去汝鄙人也無亂吾事伯華茫
然口張而不能𠱿良久拜辭而退
　　　開州神清觀記
夫道之所以興乎世世之所以興乎道道與
世交興則俱飮玄化忘其覬覦攘竊之行人
日遷善舉安其性命之情而無犯分亂常者
不幾乎平泰之時矣道之於世豈小補哉方
膺皇朝革命百廢俱作長春眞人應召之後
稅駕燕然石髓重開瓊函再啓天下之嚮風
者奔趨接迹其立志超卓爲人之所不能爲
者有張公先生乃其人也名志信號逍遥子
彰川人賦性剛决芥視塵累丁貞祐南遷之
亂居民嘯聚互相攻剽先生慮禍所及以身
爲大患自逸而之深山窮谷思所以出世之
方而未之得也聞棲雲王老師開道盤山而
方來之學道者多從之遂不遠千里趼足往
覘其所以而聶許焉久之獲預席下鄭重參
謁曾無少怠曲盡其妙辭師下山鶉居鷇食
心之所存非向之有我者之能爲也特以天
地爲蘧廬形骸爲逆旅衣絮帶索面垢首蓬
歲時寒暑之易一如也自始及終其志不變
若有人之形而無人之情視塵物之往來人
事之膠擾猶鳥雀蚊虻之過乎前未嘗介意
非有得於中者能如是乎蓋塗隙守神藏身
深眇而得其所謂大本大宗自亘古以固存
者歟世以迹觀之特見其制行清苦而人不
堪庸詎窺其閫奥而識之哉丁亥秋七月先
生步及澶淵是俗洒然異之有尸而祝之之
意焉縣令趙侯見而敦請留居於靈顯眞君
之廟時往餉之自是遊其門者日數之而不
及也其徒數百人坐不教立不議虚往實歸
者有之會首蔡公喜其爲人也以己廟側之
田文而畀之别爲卜築締構俾居而廬之安
撫使王公嘉其制行嚴謹裁成費助浸興是
觀崇修正殿以奉三清次建堂厨以延靜侣
丈室序列以宜福地告成走請於宗師眞人
額之曰神清嘗試論之人由道立道由人弘
得之於中應之於外是以亢倉子之在魯而
細民有社而稷之之思列禦寇之適齊而五
漿有爭而饋之之敬蓋存己之性以混天地
萬物之性則無所不通保己之和以合天地
萬物之和則無所不至由是觀之動高厚感
鬼神入水火貫金石巨細皆應而況於人乎
夫飮人以和者孰不愛敬之哉逍遥子張公
可謂有矣其徒趙志完誦其人之志操思其
所居之陳迹將刊諸石以壽其傳囑予爲文
固辭不可摭其說而紀之太歲强圉大荒落
春正月望後五日記

雲山集卷之八(終)
