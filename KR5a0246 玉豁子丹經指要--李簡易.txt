#+TITLE: 玉豁子丹經指要--李簡易
#+DATE: 2018-05-12 10:21:38
#+SOURCE: github.com/kanripo/KR5a0246 master 9726ef57                
　玉谿子丹經指要稱八
　　　混元仙派之圖
　　　　　　　西靈金眞萬炁徂母元君
　混元教主萬代宗師太上老君
　　　　　　　　東華木公上相青童帝君






　






























玉谿子丹經指要序
僕家宜春郡城之東遠徂朝議觀休官學道
自號玉谿叟(今大族不稱郡/望皆止稱玉谿)兩遇純陽眞人
而不悟(一於嶽山松樹下再於/岳陽樓月夜聞笛聲)後再遊南嶽
欲見藍養素道中逢一人荷釘錢之具者謂
公曰公非李某乎往嶽山見養素乎公曰然
如此則煩公寄一信於藍云劉處士奉問先
生十月懷胎如何出得遂長揖而去公行數
里悒怏不快因思此人既知余姓名又知余
心事且言不類俗因詢求之不復得矣暨見
藍具述所言藍曰眉間得無白痣乎曰有藍
曰此劉海幨也吾養成聖胎若非此人不能
證果公更爲我言之公曰劉處士奉問先生
十月懷胎如何出得藍撫掌大笑惟聞頂雷
隱然見一人如雪月之輝與藍無異直上冲
霄而藍已逝矣公焚香嘆息而退今嶽山長
笑先生是也(見本家奇遇/傳及宜春志)公歸取神仙傳記
道書諸子閉門不通賓客盡日披玩未幾亦
無疾而逝(有顯親集/行于世)僕其嗣孫也幼習儒業
雖不遂志其於道佛經典星筭醫卜靡不究
心獨於金丹一訣尤酷意焉於是參訪江湖
奔馳川陸雖乞丐者亦拜而問焉以夙志不
回天誘其裏得遇至人於桂仙坊王子廟内
繼而再遇於江陵府一言點化頓悟七返九
還之㫖嘗寄跡武當襄漢江淮莫不經遊其
間鮮有明達圓機之士遂絶口不談一玄宇
迨景定癸亥自荆襄而星沙鄉關不遠矣時
逢故里之人話間詢及親舊而壯者老老者
逝不覺流涕因此念曰紫陽眞人有云自爲
計則得矣靳固天道罪莫大焉即啓心禱天
開金關玉鑰集而爲悟眞篇指要長生乆視
之書及辯惑論或問法語尤慮法象未盡又
述義皇作用以明符火進退可謂洩天機矣
有志於道者當自珍惜所冀人人修鍊箇箇
圓成功滿德就同證仙果或生輕慢殃禍立
彰其中語句鄙質無過入室中實事好道君
子宜細味之儻有所悟乃天所賜不在僕區
區之口傳也時景定五年歲次甲子四月圓
望宜春玉谿子李簡易自序
玉谿子丹經指要卷上
　　　　玉谿子李簡易纂集
　　悟眞篇指要
　　　交會圖
　依他坤位生成體種向乾家交感宫
　　　　　　　　　　　藥在西南
　　　　　　　　　　　是本鄉
　　　　　　　　　　　蟾光終日
　　　　　　　　　　　照西川
　一夫一婦資天地三女三男合始終
　　　三五一都圖
　三五一都三箇子古今明者實然稀
　東三南二共成五北一西方四共之
　戊己還從生數五三家相見結嬰兒
　嬰兒是一含眞炁十月胎圓入聖基
　意馬歸神室魂魄成三性
　心猿守洞房精神會五行
　精神魂魄意就中分四象
　化作紫金霜攢簇結胎嬰
　　　一曰九還七返
還返者顚倒之義也乃金火之乗數耳紫陽
曰七返朱砂返本九還金液還眞休將寅子
數坤申但看五行成準謂金數四以土乗之
即九還矣火數二以土乗之即七返矣參同
契所謂秘在鉛火者即金丹也金丹即神水
華池也古文龍虎上經曰丹術著明莫大乎
金火又曰神室鍊其精火金相運推雄陽翠
玄水雌陰赭黄金契云擣治並合之持入赤
色門祕㫖在其中矣紫陽曰白虎首經至寳
華池神水眞金今直指而明之庶幾開悟金
者眞鉛也火者神汞也眞鉛是先天之氣自
腎中生故丹經云卓哉眞鉛天地之先神汞
是性中之眞從心中出腎中之氣藏眞水性
中之眞畜眞火石眞人云藥取先天氣火尋
太陽精能知藥取火定裏作丹成不得眞土
則不侔矣是以金火還返爲内丹之至要當
於一身中求之捨此之外皆非道也
　　　一曰鼎器
鼎器者陽鑪陰鼎也玉爐金鼎也一曰神室
一名上下釜一名黄房一名偃月爐又曰坎
離匡廓又曰玄關一竅異名衆多不可枚舉
此乃還丹之樞紐神氣歸藏之府其實有二
焉一曰内鼎神爐一曰外鼎法象一身上下
之正中前對臍後對腎鉛汞相投一點落于
此中紫陽曰要得谷神長不死須憑玄牝立
根基眞精既返黄金室一顆明珠永不移所
謂立基一百日是也外鼎法象者取法陰陽
上水下火明弦望晦朔按八卦四時攢簇五
行和合四象烹鍊龍虎拘制魂魄内外相符
顚倒升降以天地爲父母以坎離爲夫妻分
三百八十四爻循行火候運五星二十八宿
環列鼎中固濟隄防晷刻不忒紫陽云先把
乾坤爲鼎器次搏烏兔藥來烹既驅二物歸
黄道爭得金丹不解成(一云/生)契云經營養都
鄂凝神以成軀又曰眞人潜深淵浮游守規
中乃玄關一竅耳此内外鼎鑪法象顯露亦
已分明若更於外覓及關情慾邪妄於有形
處做造則懸隔千萬里矣
　　　一曰眞鉛
眞鉛者坎男也嬰兒也月魄也陰虎也金公
也鉛中銀也黑中有白也陰中有陽也異名
衆多名曰眞鉛實先天一氣耳採之於太易
之先紫陽曰但將地魄擒朱汞是遇眞汞而
成丹得眞土而相制也
　　　一曰眞汞
眞汞者離女也日魂也姹女也陽龍也砂中
汞也雄裏雌也陽中有陰也異名衆多名曰
眞汞實木液而已紫陽曰自有天魂制水金
是遇眞鉛而成丹得眞土而相制也
　　　一曰眞土
眞土者戊己也中宫也坤宫也即非脾也當
鉛投汞之時非眞土不能融結提劍偃戈以
鎮四方古文龍虎上經曰四海輻輳以置太
平並由中宫土德黄帝之功契云三物一家
皆歸戊己紫陽曰送歸土釜牢封閉是也爲
金木水火之關鍵則五行功全矣
　　　一曰刀圭
紫陽曰離坎若還無戊己雖函四象不成丹
蓋縁彼此懷眞土遂使金丹有返還甯眞人
曰大藥不離眞戊己仙家故曰一刀圭刀者
金之喻圭者二土之喻飲刀圭者流戊就己
也石眞人曰要知鉛汞合便可飲刀圭復命
曰龍虎一交相顧戀坎離纔姤便成胎溶溶
一掬乾坤髓著意求他掇取來即當時自飲
刀圭也
　　　一曰媒人
媒者媒合之喻也投鉛合汞非媒不可黄婆
是也亦非脾也紫陽曰若要眞鉛留汞親中
不離家臣木金間隔會無因須假媒人勾引
亦流戊就己之義也
　　　一曰採取
採者以不採之採取者以不取之取是不可
以有心求不可以無心得邵先生曰冬至子
之半天心無改移一陽初動處萬物未生時
皆從這裏起使是作用處易曰乾道成男坤
道成女所以男子十六而眞精滿而應乎乾
女子二七而天癸降而應乎坤乾納甲壬坤
納乙癸造化有自來矣紫陽曰鉛見癸時須
急採是坤之末復之初太易未見氣之前候
一陽動而急採之也金逢望遠不堪嘗者謂
莫使嬌紅取次零也復命禪師曰採取須教
密誠心辯醜妍事難尋意脉容易失寒泉紫
陽曰敲竹唤龜吞玉芝鼓琴招鳳飲刀圭是
採鉛入鼎之樞機即非金華御女之術也
　　　一曰融結
古歌曰日爲離兮月爲坎日月精魂相吞啗
紫陽曰二物總因兒産母五行全要入中宫
即五星聯珠日月合璧也近代馬丹陽有云
水中火發休心景雪裏花開滅意春是融結
之時景象也學道者宜熟味之
　　　一曰烹鍊
參同契曰下有太陽氣伏蒸須臾間又曰升
熬於甑山兮炎火張設下又曰嗷嗷聲甚悲
兮如嬰兒之慕母又曰熒惑守西太白經天
殺氣所臨何有不傾貍犬守鼠爲雀畏鸇復
命曰奪得烏兔精與髓急須收拾鼎中燒古
歌曰神火夜烹鉛氣盡老龜吞盡祝融魂乃
自然烹鍊之㫖不知造化者未可與之輕議
　　　一曰金木交併
金者鉛之情木者汞之性杳㝠恍惚不可名
狀金之在體剛健純粹暢於四肢是金之本
情也非情慾之情也木之處内柔順惻隱如
聞蛙嗚而汗下爲木之本性也乃仁之端是
也金之情因鉛而育育木之性因汞而凝凝
鉛汞相投之時凝凝育育而情性自相戀也
眞一子所謂雄情雌性相須合吐類聚生成
變化眞精以爲神藥紫陽曰木性愛金順義
金情戀木慈仁相吞相啗却相親始覺男兒
有孕契云金來歸性初乃得稱還丹又曰金
伐木榮若非媒人和合則有間隔之患矣
　　　一曰水源清濁
水源者心源性海之喻也若龍蟠虎踞雲散
霧收可謂慾海波澄愛河浪息靜處乾坤大
閑中日月長曰濁曰清當時自見矣
　　　一曰温養
除情去慾收硯返聽墮肢體黜聰明終日如
愚不可須臾離也如龍養珠無令間斷如雞
抱卵暖氣不絶老子曰專氣致柔能嬰兒乎
又曰治大國若烹小鮮訣曰忘形以養氣忘
氣以養神忘神以養虚眞人守規中氣如春
在花節氣既周脱胎神化
　　　一曰火候
火者神火也候者符候也法天地爲鼎爐以
陽爲炭以陰爲水日月運行一寒一暑中君
申令細意調燮蓋靈藥無形而能濳隨化機
顚倒升降曹眞人曰百刻達離氣丹砂從此
出有抽添進退沐浴之節若毫髮差殊立致
悔吝紫陽曰縱識朱砂及黑鉛不知火候也
如閑大都全藉維持力毫髮差殊不作丹事
屬天機不容輕議大意已見于羲皇作用中
明哲之士日加九思自然而悟古有太上老
君金丹火候秘訣一十二句謹録于後
　　　訣曰
日月本是乾坤精卦象周回甚箸明(終坤始/復如循)
(連/環)前三五兮後三五(前弦後/弦也)五六三十復還
生(一月/節氣)生兮滅兮周十二(一年節/氣也)十二中分
二十四(二十四氣周一/歲之火候也)二十四氣互推遷(周/而)
(復/始)萬象爻銖都在此水銀一味分爲二變化
陰陽成既未既未却合爲夫妻始覺壺中有
天地
　右歌訣乃太上金口所宣露盡藥物火候
　細微之㫖詔諸後來學道者宜加敬重如
　或輕慢殃罰立見在在處處有神明焉不
　可不慎純陽眞人跋云大哉十二句契合
　五千言
　　　一曰沐浴
參同契曰二月榆死八月麥生刑德臨門慮
防危險紫陽曰兔雞之月及其時刑德臨門
宗象之到此金砂宜沐浴若還加火必傾危
故卯酉二時宜沐浴以平之不進火候
　　　一曰脱胎
漸漸大漸漸靈漸漸成紫陽曰果生枝上終
期熟子在胞中豈有殊雲房曰孩兒幼小未
成人須藉爺娘養育恩九載三年人事盡縱
横天地不由親回視舊骸一堆糞土功圓果
滿上朝元君可謂形神俱妙與道合眞也太
乙眞人破迷歌曰道傍逢一魚猶能掉紅尾
子若欲救之速須送水底當路逢一人性命
將淪委子若欲救之速須與道埋傍門並小
法千條有萬緒眞道事不多不出於一己爲省
迷中人略舉其一二行氣不是道呼吸亂榮
衛嚥津不是道津液非神水存想不是道畫
餅豈爲餌採陰不是道精竭命隨逝斷鹽不
是道飲食無滋味辟穀不是道飢餒傷腸胃
休妻不是道陰陽失宗位如何却是道太乙
含眞氣氣交而不交升降效天地二物相配
合起自於元始垞女與嬰兒匹配成既濟本
是眞陰陽夫妻同一義所以不須休孤陽豈
成事岀示爲神仙金丹豈容易志士不說貞
大洞隱深誼五行不順行虎向水中生五行
顚倒術龍從火裏出斯言眞妙言便是太一
力紫陽曰休妻謾遣陰陽隔絶粒徒教腸胃
空蓋引太一眞人破迷歌之語辟穀故非至
道然休妻之說其理深遠今世地獄之輩見
紫陽言此即將金華三峰御女之術妄爲箋
注迷惑後來陷士大夫於地獄殊不知太一
眞人與紫陽眞人之㫖趣乃是身中眞陰眞
陽交合之義也故參同契曰雄不獨處雌不
孤居又云物無陰陽違天背元牡雞自卵其
雛不全雲房曰莫謂此身俱是道獨修一物
是孤陰白玉幨曰自家身裏有夫妻說向時
人須笑殺蓋爲此也紫陽曰能將日用顚倒
求大地沙塵盡成寳又云若能轉此生殺機
反掌中間灾變福又曰勸君臨陣休輕敵恐
喪吾家無價珍又云若會殺機明返覆如知
害裏却生恩後又誡曰未鍊還丹須急鍊鍊
了還須知止足若也持盈未已心不免一朝
遭殆辱此論防危慮險蓋轉返覆之機若色
心未除慾火下熾則大寳傾喪命基頽圮到
此之時悔之何及僕所以再此以警世之學
道者但願俱趨正道同證仙階提携後來毋
復一盲引一盲也葛仙翁流珠歌曰流珠流
珠投我區區雲遊四海歷涉萬書茫茫汲汲
忘寢失哺參遍知友燒竭汞朱三十年内日
日長吁吾今六十憂赴三塗賴師傳授元氣
虚無先定金鼎後定玉爐離火激發坎水規
模玉液灌溉洞房流酥眞人度我要大丈夫
念兹在兹寄吾記吾以此顯見前眞學道勤
苦未有不遇至人點化也修鍊内丹之道藥
物不過鉛汞一一物而已當先修人道以忠
孝爲本濟物爲先寳此一身内功外行除嗜
慾定心氣節飲食省眠睡身中至藥精與氣
神精不妄泄則元氣混融元氣混融則元神
安逸三者既固則鼎器漸完鼎器既完方可
言修鍊也或問如何是順則生人逆爲丹母
答曰順者人倫之大端分精氣以成人精氣
爲物遊魂爲變有身則有患煩惱從此起也
逆者顚倒五行和合四象採混元未判之氣
奪龍虎始姤之精入于黄房産成至寳可謂
無質生質身外有身暨乎功滿德就而證上
仙焉


玉谿子丹經指要卷上









玉谿子丹經指要卷中稱九
　　　　玉谿子李簡易纂集
　　　長生乆硯之書
黄帝陰符經曰上有神仙抱一之道中有富
國安民之法下有强兵戰勝之術義演三篇
總數百宇其文隱奥其道淵微注釋雖多所
見各異昔華陽眞人傳道於楊眞人谷秘爲
三條大抵皆修眞内鍊之玄㫖也玉谿子探
其端倪指其章義而爲長生乆視之書原夫
一身之設一國之象也心爲主宰精氣爲民
人能虚心棲神所以養性也惜精愛氣所以
養命也精氣既固神不妄馳自然血氣通流
榮衛調暢五臟六腑四肢三關千二百靈萬
二千神周匝一身潜爲備禦主宰究陰符之
義行清靜之教屏耳目之好去口腹之欲建
五常以綜綱紀布七政以察萬神主居中宫
靡敢縱逸取用於己務本於身芸鋤草萊培
植善地於是紫芝生丹田黄芽長玄圃靈臺
神室金體玉英閬苑蓬壺交梨火棗三光合
度四時如春物阜民安一如華胥氏之國焉
有眞人丹元者羽衣蹁躚謁于主宰主宰延
之上座致恭而謂之曰眞人從遠方來何以
教我丹元曰吾居規中咫尺不遠主宰曰何
謂規中丹元曰契云眞人潜深淵浮游守規
中乃寳珠之中耳自太易之先與子俱生在
太極之後與子俱立動靜語默悉與子俱令
子所行乃陰符中下二篇之法術耳二者以
之治國足以致隆平以之修身止可延壽筭
若能行神仙抱一之道升入玉虚位爲眞人
功滿德就臣事三境矣主宰曰我留神此道
已乆雖遍參問未契於心眞人之來天畀我
也乃再拜而請其道丹元曰神仙抱一之道
者是内丹金液鍊形之道也吾非生而知之
夫琢和氏之璧穿隋侯之珠者良工也况大
道還丹乎不遇師傳終無自悟之理子性理
粗明於命未了夫命須鍊内丹内丹既成則
性命之道畢矣主宰固請願聞其要丹元曰
内丹之道先以乾坤爲鼎器次以坎離爲藥
物餘六十卦爲火候有採取烹鍊之節有温
養沐浴之宜奪造化之神功體天地之作用
仙聖口傳心授科禁至嚴非細事也在有道
者當自敬之主宰曰敢問内丹如何以乾坤
爲鼎器坎離爲藥物丹元曰易云天地設位
而易行乎其中矣　　鼎器藥物具在於斯
古歌曰鼎鼎非金鼎爐爐非月爐離從坎下
起兊向鼎中居又魏仙翁曰偃月法爐鼎白
虎爲熬樞汞日爲流珠青龍與之俱此乃取
法陰鼎陽爐上水下火列二十八宿按八卦
四時攢簇五行和合四象烹鍊龍虎拘制魄
魂内外相符顚倒升降權輿造化孕育玄珠
大哉乎鼎器也主宰曰丹經只言鉛永不知
鉛永是何物也丹元曰此即藥物也分而言
之曰龍虎曰烏兔曰水火曰金木曰夫婦曰
嬰兒垞女異名衆多不可枚舉吾直指與子
庶幾開悟且夫天一生水水中有金外陰而
内陽象月中有兔　爲鉛中銀黑中白金精
也眞鉛是也地二生火火生於木外陽而内
陰象日中有烏　爲砂中永雄裏雌木液也
眞永是也眞永出自離宫曰龍從火裏出眞
鉛生於坎位曰虎向水中生即非世間凡砂
水銀硫黄黑錫五金八石之類只是身中眞
陰眞陽而已亦非精津氣血液之屬但以滋
養精氣而藥日生矣修鍊者取坎位之陽鉛
合離宫之陰汞火候無差丹必成矣紫陽眞
人曰取將坎位中心實點化離宫腹裏陰從
此變成乾健體濳藏飛躍盡由心是也主宰
曰何謂採有日取有時丹元曰參同契云晦
至朔旦震來受符復卦建始萌長子繼父體
皆從這裏起便是作用處易曰復其見天地
之心乎主宰曰何謂交合丹元曰日爲離兮
月爲坎日月精魂相吞啗是也主宰曰何謂
烹鍊丹元曰丹經云升熬於甑山兮炎火張
設下又曰朱雀炎空紫華曜日黄金銷不飛
灼土煙雲起雲房眞人曰白虎兇頑不可當
青龍猖獗更難防只消閃入華池鼎眞火掀
天煅一場悉其㫖也主宰曰何謂温養丹元
曰如龍養珠如雞抱卵朝屯暮蒙日用兩卦
主宰曰何謂沐浴丹元曰觀與大壯陰陽始
分刑德在門慮防危險主宰曰敢問眞土何
物刀圭何似丹元曰所謂不離眞戊己仙家
乃曰一刀圭契曰坎戊月精離己日光日月
爲易剛柔相當刀圭眞土悉在其中主宰曰
何謂媒人丹元曰媒何之謂投鉛合汞非媒
不可主宰再拜曰内丹作用己粗知之火候
細微願祈眞教丹元曰此事端屬天機不容
妄泄今既相遇又不可不爲言之且人之性
猶水也水能生木木主仁所以性至善木能
生火火主心心凝而爲神則爲神火矣以此
神火煆煉鉛中之銀是以參同契至秘在鉛
火二宇則神火之功不小矣然此火非凡火
此紫陽有鼎内若無眞種子猶將猛火煮空
鐺之喻若無藥而行火候適所以自焚其軀
故陰符經曰火生於木禍發必尅姦生於國
時動必潰紫陽曰火生於木本藏鋒不會鑽
研莫强攻禍發只因斯害己要須制伏覓金
公金公則眞鈆是也其候也三日震動八日
兊行三五德就乾體乃成巽繼其統固濟操
持艮主進止不得踰時六五坤承結括終始
温養子珠世爲類母暨乎陰盡陽純則脱超
神化是爲無質生質身外有身浩劫長存胎
凡入聖是道也掃三千六百旁門太極以此
而生三才父母以此而育我體我當以此而
成我眞孕於洪濛生於坤癸杳㝠恍惚悟者
自得言訖丹元即從座起入于規中忽失所
在主宰汗下有如朝露之襲體又如晝夢之
初覺訪玉谿子具述所遇丹元之事因喟然
嘆曰道在邇而求諸遠事在易而求諸難丹
元之言自太易之先與我俱生在太極之後
與我俱立入規中而杳默覺靈臺之添眞得
非我中之我乎認以爲是則又有子焉敢問
子與我孰若玉谿子曰丹元之於主宰主宰
之於玉谿猶月之在水大而江海小而盤盂
分之則衆月皆見聚之則還歸于一豈不聞
靈寳經云元始懸一寳珠大如黍米在空玄
之中去地五丈元始登引天眞大神上聖高
尊妙行眞人十方無極至眞大神無鞅數衆
俱入寳珠之中則是珠也大則包三千大千
世界小則入於秋毫之末勃勃而投珠口乃
是萬而歸一况止三乎主宰曰寳珠之喻於
人如何玉谿子曰即丹元所謂金液内丹鍊
神之道也黄帝赤水求玄珠非罔象無由得
之爲此珠也不問貴賤人人具足但不離一
身之中前輩有詩云無價夜光人不識凡夫
虚度幾千生蓋憫其斲喪也寳珠奥義實靈
寳經之祕㫖也非下士所得聞縱有修行徒
多讀誦朝聞夕死未見一人今泄天機明以
告子元始即始青之徂炁爲天地之根萬物
之母即黑中白鉛中銀眞鉛是也大浮黎土
喻坤癸之宫初則神風靜嘿山海藏雲氣升
空玄空玄者天玄也生于坤宫長爲黄芽則
地黄也天玄乃木汞之氣地黄乃金鉛之色
契云雄陽播玄施雌陰化黄包混沌相交接
權輿堅根基經營養鄞鄂凝神以成軀衆夫
蹈以出蠕動莫不由明玄黄之氣相感而孕
至珍是爲無質生質號曰還丹又曰驪珠玄
珠寳珠得遇而鍊之者至縁福也主宰曰然
則子之寳珠何在玉谿子指坤之上乾之下
果有一物如黍米大光明瑩徹洞照内外玉
谿子曰此一日之丹也以我之眞奪造化而
生之從微至著三年成功能入此則不在五
行之數矣玉谿子登引主宰隨之而入既入
珠口恍然而悟
　　　辯惑論
修眞之㫖金丹而已金丹即鉛火也鉛火即
金木也金木即情性也靜者爲性動者爲情
參同契曰金來歸性初乃得稱還丹明情復
乎性性歸太易也性歸太易則命全矣若止
明此一性不修乎命則曰孤脩如望後之月
日减一日不見其明及其晦也則猶人之遽
逝人之遽逝性則依然但命斷物壞性不能
駐而自遷耳東坡詩引憚宗喻云猶如寒月
附清晝空有孤光留故躔假饒心地上徴理
得明白亦只是守一箇頑空若能徹底無瑕
可以直超佛地心經所謂不增不减不垢不
淨不生不滅還你本來面日或滲漏未盡則
又再出頭來不失人身幸矣縁爲命上不了
故也昔劉海蟾有歌曰眞箇佛法便是道一
箇孩兒兩箇抱紫陽眞人曰釋氏教人脩極
樂亦縁極樂是金方豈知夫所謂金方哉參
同契曰白者金精黑者水基水者道樞其數
名一五金之主北方河車又曰金爲水母母
隱子胎水者金子子藏母胞老子曰知其白
守其黑爲天下式明眞鉛生於北方坤癸之
位是元氣之徂其採之也在太易未見氣之
先則可用矣以此鉛中之銀合砂中之汞無
中生有故號還丹上合雞鳴下合潮水人居
三才之一在天地之間元氣八百一十丈大
運隨天小運隨日呼吸橐籥應乾坤之開闔
故一呼脉行三寸一吸脉行三寸一呼一吸
繫於命蔕黄庭内景經云兩腎水王對生門
出入日月呼吸存是一身上下之正中樞轄
經緯前向臍後對腎有如混沌心腎合爲一
脉其白如線其連如環廣一寸二分包一身
之精粹元氣繫之於此修眞之士採鉛投汞
一點落于此中所謂立基一百日是也此基
既成方名玄牝玄牝者即非口鼻諸竅亦無
形象可求老子曰玄牝之門是謂天地根綿
綿若存用之不勤莊子曰眞人之息以踵亦
非足也寓此意也扁鵲靈樞經曰上玄下牝
子母相親則玄牝爲陰陽之源神氣之宅玄
牝既立則猶胎之在母腹中母呼亦呼母吸
亦吸故云子母相親所以常人不可得而猜
度内丹將成則元氣兀然自住于此又豈問
乎寒暑饑渴而與年壽哉達磨禪師面壁九
年而無毫髮走失者是息自住别無他術蓋
得此道也欲立玄牝先固本根本根之本元
精是也元精即元氣所化也故精氣一也以
元神居之則三者聚于一矣石眞人云以神
居氣内丹道自然成若精虚則氣竭氣竭即
神逝易曰精氣爲物遊魂爲變此即性命之
輪迴也眞仙所修者亦只從此歸于本根而
復乎性命性命之藥無過神與氣精神即遊
魂物即精氣易曰天地絪緼萬物化醇男女
媾精萬物化生以元精未化之元氣而點化
至神則神有光眀而變化莫測矣名曰神仙
則是從本身而修非用外物也今世之學道
者不肯於性命上究竟競於傍門雜術及服
餌金石草木以僥倖可謂之忘本矣况又有
一等地獄種子妄引仙聖歌訣以僞掩眞欺
誑士大夫相挽入鬼録如引紫陽眞人詩云
休妻謾遣陰陽隔却注爲三峯御女採戰之
術誣污前眞甚可懼也僕歷江湖數年親見
此輩如牽羊入屠肆續續而死者不可枚數
誠可哀哉又豈知夫紫陽之深㫖乎乃身中
自有眞陰陽也前賢有云自家身裏有夫妻
說向世人須笑殺爲内之坎離流戊就己也
及其立基已兆則更不可言採藥矣紫陽曰
未鍊還丹須急鍊鍊了還須知止足若也持
盈未已心不免一朝遭殆辱是不獲已而法
天地父母奪造化於自己出乎爾而反乎爾
如渡河筏子上天梯到彼悉皆遺棄若得玄
珠成象太一歸眞當究眞空與道混一其地
獄種子豈可與同日而語哉
或問玉谿子曰子之辯惑論所言玄牝還如
是否玉谿子答曰似是而非不可執爲有焉
不可泥爲無相紫陽眞人曰要得谷神長不
死須憑玄牝立根基眞金既返黄金屋一顆
眀珠永不移此乃聊指造化之基耳除却自
身安頓著何處去然其中體用權假本自不
殊如以乾坤法天地坎離體日月是也老子
曰谷神不死是謂玄牝玄牝之門是謂天地
根谷者至虚之義神者喻我實一性而已是
立鄞鄂以爲室宅則神氣有所收藏不致亂
迴光返照便歸來造次弗離常在此人之則
玄珠自結聖胎自成古文龍虎上經云神室
含洞虚玄白生金公又云神室有所象雞子
爲形容契云眞人潜深淵浮游守規中鼎器
歌曰來去游不出門漸成大性情純探玄賾
奥之士當眞於義皇心地上立命混沌裏面
安身則到箇中矣如何是義皇心地上立命
未畫卦之前將畫卦之始月到天心處風來
水面時一般清意味料得少人知如何是混
沌裏面安身噫昨夜七星潭底見分明神劍
化爲龍更待形出箇模様與諸人看咄水銀
實滿葫蘆裏固塞其口置深水水銀即我葫
蘆意沉浮任他水猶氣此處有妙理達者得
眞趣石眞人云意馬歸神室心猿守洞房精
神魂魄意聚作紫金霜可謂一孔玄關湛然
神室不内不外分眀指出
　　　丹房法語
心凝曰神凝神歸氣以鍊丹情復乎性復性
歸根以養命還丹之本鉛汞而已元精爲命
之祖寳元精而眞鉛自生元神乃性之宗嗇
元神而眞汞自産是故固精以養氣固氣以
養神鉛汞有時而相投注息綿綿而爲火候
神氣無刻不相聚忘念乆乆而成金丹若眞
鉛走而眞汞枯元精散而元神泣欲求還返
不亦難乎劉海幨眞人授馬自然眞人金丹
訣曰曾遇眞人親口訣剖腹開腸爲君說劈
破蓮花未拆心涌出赤龍身上血奔流直達
太一宫鼎見壺中眞日月除陽交結烏兔合
一顆明珠光皎潔沖開兩路透天門熟耕三
田種紫雪崑崙頂上刮天明撼海門中如地
裂三十輻輳法界輪上下兩弦接偃月進火
工夫但寂然日月循環無暫歇鍊成朱橘如
彈丸跨鶴乗鸞朝帝闕玉谿子曰言簡而要
眞遇者方知命基之妙盡於斯矣非語言文
字可造也
　　　羲皇作用
道藏金液論曰上古之人皆服金華龍胎大
丹而後能羽化飛騰昇入無形且此時未有
鼎器薪火又無五金八石顯是内丹明矣羲
皇至聖發天機而畫卦體造化而啓易(易自/畫卦)
(始/也)易曰天地定位山澤通氣雷風相搏水火
不相射九還七返體之而作用也原夫乾坤
坎離牝牡橐籥本一本一而已設象顚倒以
明鼎器藥物當夜氣之初動肇一陽之始萌
海波沸騰黑龜噴溟金水相符如幨吐輪採
之以片餉結之以頃刻中黄施令國無害道
兵寢刑措天清地寧日月東西經水火南北
政龍蟠虎踞金伐木榮當乙癸之運始應乎
朔旦之復亨魂生震庚而兊受丁是爲上弦
而金八兩三五圓望極於甲壬魄長巽辛而
艮納丙是爲下弦而水半斤六五歸晦東北
喪朋循環無端進退符火居停主人潜心内
鍊收視返聽曼然自如包括萬象以全至神
二至二分温凉寒暑晝夜晷刻則而勿忒卯
酉刑德沐浴蕩滌一日之中變態萬狀□熙
和暢百脉拂拂淫淫若春澤液液象解冰從
頭流達足究竟復上升笙簫虚鳴秋蟬抑揚
眞氣游泳溢心則懣臍腹陰疼隱忍躑躅當
此之時調息綿綿注意規中陰疼非疼隱忍
　作柔情淑意海棠春睡覺兩腎如湯煎次
膀胱如火熱乃神室精氣爲物自己游魂爲
變耳於是引一氣以運轉激靈泉而泝流璞
酥飛花參差四墜化爲玉液又如甘露頂門
欲裂三陽併聚神氣滿室莫之能留守之者
昌失之者亡三五至精天地至靈沖逸純粹
其神不疲乃知乾健之正體復還爲嬰兒靜
坐則虚室生白雪月輝映流珠金蘂驚電朱
橘恍然在外或見舊宅分分朗朗凡塊土質
不以爲喜不以爲異一心按定倏欻合體間
有丹蛇來纏于心又見怪物露見形象美女
狂魄悲戀求憐或報未來事或稱天使者去
而復至動于惑想凝然勿顧任生任死心旣
不受乆之自泯(皆是身中神及外魔來試/若恐懼則縈亂失所守矣)惟
絶交而屏人事宜先休有德有力者栖焉一
歲三百六十日計四千三百二十時除却沐
浴共七百二十止有三千六百時則是蹙三
千六百之正氣應乾之策二百一十有六坤
之策一百四十有四以爲六十卦之作用牝
牡四卦不在其中(牝牡四卦乾坤坎離也合/之則三百八十四爻按三)
(百八十四銖應一斤/之數閏在其中矣)二篇之策合三百六十
每一時准二十四銖爲一兩之火一月除卯
酉合七千二百銖一年合八萬六千四百銖
准二百二十五斤之火在則包之十而乗之
則奪八十六萬四千之正氣計二千二百五
十斤火换盡父母之軀已成純陽之體眞爲
無質生質身外有身始則一步兩步次則百
步一里三年九載縱横天地蹈水火透金石
雖堯洪湯旱之沴陽九陰六之灾俱無患矣
道成德就潜伏俟時太乙乃召移居中州功
滿上昇膺籙受圖尤當擇人而授以繼將來
則臣事上清爲無媿焉
玉谿子丹經指要卷中





玉谿子丹經指要卷下稱十
　　　　玉谿子李簡易纂集
　　　張紫陽贈白龍洞劉道人歌
兔走烏飛兩曜忙始聞花發又秋霜徒誇籛
壽千餘歲也似雲中一電光一電光何太急
百年三萬六千日其間寒暑互煎熬不覺紅
顔暗中失縱有兒孫滿目前都成恩愛轉牽
纏及乎精絶身枯朽誰解教君暫駐延暫駐
延既無計不免將身隨逝水但看古往聖賢
人幾箇解留身住世身住世也有方砥爲時
人誤度量競向山中尋草木伏鉛制汞點丹
陽點丹陽事迥别須向坎宫求赤血取歸離
位制陰精
　坎坤體離乾體乾以陽交坤而成坎所謂
　流戊也坤以陰交乾而生離所謂就己也
　萬物妊娠於子乾坤壬癸會於北方故曰
　坎宫坎宫即坤宫也西南是本鄉非未申
　之位也元氣從此而生赤血者即是身中
　一點陽精又曰陽鉛實先天一氣耳經曰
　卓哉眞鉛天地之先是爲眞鉛也離位者
　即乾宫是也知時採取此陽鉛以制離位
　之陰精陰精印陰汞也木液也二物交結
　而成内丹印非世間朱砂水銀五金八石
　草木有形之物
匹配調和有時節
　藥味平平金水各半黄婆媒合婚冠相求
　貴在知其時節也
時節正用媒人
　參同契曰晦至朔旦震來受符是一陽初
　動時也當斯之時牝龍吟雄虎嘯得媒人
　印自交合媒人印黄婆也古歌曰三四同
　居共一室一二夫妻爲偶匹要假良媒方
　得親遂使交遊情意密紫陽曰本因戊己
　爲媒娉遂使夫妻鎮合歡又曰須假媒人
　勾引石眞人云阿誰知運用大意要黄婆
　然則黄婆爲眞土眞土印黄婆當雄雌交
　會之時剛柔相結而不可解非黄婆不能
　也實爲還丹之樞紐金水之隄防黄中通
　理正位居體美在其中黄婆眞土已見其
　大槩矣
金公姹女結親姻
　金公垞女見下文釋結親姻即是投鉛合
　汞
金公偏愛騎白虎
　金公鉛也抱天一之質本從月生而寄位
　於西方庚辛金而出於坎位故曰虎向水
　中生印鉛中銀黑中白水中金也參同契
　曰金爲水母母隱子胎水者金子子藏母
　胞又曰被褐懷玉外爲狂夫乃眞鉛也實
　先天之一炁耳
姹女常駕赤龍身
　垞女汞也汞負正陽之氣本從日生而寄
　質於東方甲乙木而出於離宫故曰龍從
　火裏出印砂中汞雄裏雌太陽流珠也參
　同契曰汞曰爲流珠青龍與之俱又經曰
　赤髓流爲汞垞女弄明璫乃眞汞也木液
　是矣
虎來靜坐秋江裏龍向碧潭奮身起
　秋江即是西江碧潭即是東海眞龍見眞
　虎則一起一伏兩相飲食俱相貪便
兩獸相逢戰一場波浪奔騰如鼎沸
　古歌曰青龍逐虎虎尋龍赤禽交會聲嗈
　嗈是龍爭虎戰水激火發鼎沸暴湧顚倒
　受制時有嬰兒之聲
黄婆丁老助威靈
　石眞人云黄婆雙乳美丁老片心慈龍虎
　相交戰東君總不知黄婆見前釋丁老乃
　文火也陰眞君曰我爲世上道無窮不知
　只伏嬰兒心眞漏泄天機也
撼動乾坤走神鬼
　古歌曰聖人奪得造化意手摶日月安爐
　裏微微騰倒天地精攢簇陰陽走神鬼神
　鬼印天魂地魄
須臾戰罷雲氣收
　雲收雨散萬籟淨返掌中間災變福
種箇玄珠在泥底
　復命篇曰夜來混沌攧落地萬象森羅總
　不知乃一點落黄庭也黄庭印中宫黄房
　也玄關也喻如泥底也紫陽曰一時辰内管
　丹成爲一日之丹就也日添一黍米大漸
　漸成玄珠也黄帝赤水求玄珠非罔象無
　由得之是此珠也罔象無思無慮也
從此根芽漸長成時時灌溉抱眞精
　三谷子曰立基一百日温養以周星但當
　保精嗇神水自滋火自養待其氣足
十月脫胎吞入腹忽覺凡軀已有靈
　紫陽又曰一粒靈丹吞入腹又曰脫胎又
　曰通神聖參同契曰金砂入五内霧散若
　風雨既是内丹如何又曰入腹入口入五
　内後人疑此便爲外丹殊不知無質生質
　乃謂還丹眞一子所謂首採天地眞一混
　沌之氣而爲根基繼取乾坤精粹濳運之
　蹤而爲法象循坎離否泰之數而爲刑德
　盜陰陽變化之機而成冬夏陰生午後陽
　發子初故以乾坤爲鼎器以坎離爲藥物
　餘六十卦爲火候烹鍊温養潜奪化工如
　果生枝上子在胞中十月火候氣足則倏
　爾而蜕神入眞胎與天相畢矣故云入口
　入腹入五内參同契曰類如雞子白黑相
　符縱廣一寸以爲始初四肢五臟筋骨乃
　俱彌歷十月脱出其胞可謂無質生質身
　外有身戀故軀則困在昏衢出泥丸則縱
　横天地名題仙籍位號眞人乃大丈夫功
　成名遂之時也
此箇事世間稀不是等閑人得知夙世若無
仙骨分容易如何得遇之得遇之宜速鍊都
縁光景急如箭愛取魚兒須結醫莫使臨淵
空歎羨聞君知藥已多年何不收心鍊汞鉛
莫教燭被風吹滅六道輪迴難怨天
　此語警劉仙且教其收心鍊汞鉛以此見
　内丹須自己内鍊非假外藥分曉
近來世人多詭詐競著布衣稱道者問他金
木是何般噤口無言似害啞
　金木見指要中金木交併釋云修丹不知
　此不可與語還丹矣
却云服氣與休糧别有門庭道理長君不見
破迷歌裏說太一含眞法最强
　旁門小法千條萬緒於金液還返内丹之
　道了無干涉所謂如何却是道太一含眞
　氣五星連珠日月合璧也内丹從此而結
　法身從此而出别無第二門也
莫怪言辭甚乖劣只爲世人無鑒别惟君心
與我心同方敢傾懷爲君說
　　　䂓中圖十二宇訣序
三千六百法養命數十家率皆旁門無非曲
徑且如服氣鼓虚腹肘後飛金晶吸搐運河
車閉息爲火候納清吐濁接境泝流引龜轉
轆轤鑑形希超脱存頂囟守眉心盡是頭上
安頭無事起事顚倒失序乖於至眞遂使百
脉沸騰三田潰亂本期永壽反爾傷生良由
逆天地之和不合自然之㫖故簡易閲歷參
同僅三十載頗得其奥伸諸丹經以其緒餘
作規中圖十二字訣用傳學道君子以正心
誠意爲主爲中心柱子處中以制外以八字
爲輔調御四時由外以應中上合天心中稽
人事默符造化順軌陰陽外法五行内埋五
藏以爲日用循環無端也不施爲也不存想
也晏然大定以總元機但要絶嗜慾定心氣
省思慮節飲食調鼻息警昏睡慳硯聽養天
和於四威儀中脗合自然别無繁難也已立
鄞鄂者以是契符火養聖胎未立鄞鄂者以
是益元氣養精神爲立鄞鄂之漸至於虚耗
損失病疾交攻則以是驅疾固元爲補益延
年養命之術可謂簡易之門矣
　　　䂓中圖


　　　　　　　　　　眞人潜深淵
　　　　　　　　　　浮游守規中


規中者如居一規之中不在中間不在内外
也不泥象也不著物也在身中之中意中之
中如大圓鏡中之一我但正心誠意爲中心
柱子當萬慮俱泯之時眞人出現如魚居深
淵游泳自在而不離方寸即眞人潜深淵浮
游守規中矣喜怒哀樂未發當此之時可以
居規中浮泳而濳御四時以正造化四威儀
中不可失節焉物來則應過復居於中切不
可動著中心柱子於中常令空虚一塵不立
乆之不縱不拘自得受用其要妙也六陰歸
坤萬物還元復卦始萌長子繼父體一陽潜
動處萬物未生時皆從這裏起便是作用處
當斯時也跏趺大坐凝神内照調息綿綿默
而守之則一炁從虚無中來杳杳㝠㝠無色
無形兆於玄㝠坤癸之地生于腎中以育元
精補續元炁續續不耗日益日强始之去痾
次以返嬰積爲内丹之基本矣袁眞人云所
謂是元炁補元炁豈是凡砂此補益之上法
也朝屯者體君子經綸之始是萬物萌芽之
初仁之端也子時其始生之炁在腎是不召
而自來宜寳而養之調息無令耳聞但聽其
悠悠綿綿合乎自然與天地橐籥相應乆之
則腎炁合心炁二炁交感以降甘露而産玄
珠焉暮蒙者蒙以養正聖功也不失赤子之
心也午時其始生之炁在心無思無慮寂然
不動㝠心内照以合之是宜靜坐以歛之乆
之則心炁自合腎炁而成既濟之功焉人居
三才之一一身與天地等故與天地之炁相
應眞一之精相符人之元炁八百一十丈橐
籥相似所以元炁大運隨天小運隨日但人
不能體法天地以致斲喪傷敗精神迷亂自
與之違豈天地違之也哉若能順其理挃其
機則可以符化工而爲修丹内鍊長生乆硯
之道也除人之外總皆禀濁混淆而在元炁
中均爲化物耳又安能御元炁者哉參同契
云春夏據内體從子到辰巳秋冬當外用自
午訖戌亥又云賞罰應春秋昏明順寒暑爻
辭有仁義隨時發喜怒如是應四時五行得
其理故以子丑寅爲春卯辰巳爲夏午未申
爲秋酉戌亥爲冬子丑寅應春木用事木主
仁萬物發生之時故熙和二字養之熙熙然
如春登臺和者美也黄中通埋正位居體暢
於四肢發於事業美之至也如嬰兒之未孩
號而不嗄和之至也未知牝牡之合而□作
精之至也卯辰巳應夏火用事火主禮萬物
茂齊之時故以中和二宇養之既和矣無大
過無不及是謂之中始得情性優游而無蕩
泆也午未申應秋金用事金主義草木黄落
萬物收成故以歛靜二宇畜之以遂萬物之
情酉戌亥應冬水用事水主智萬物歸根元
氣始肅故以歛肅二宇以藏之以應天地之
氣參同契云眞人潜深淵浮游守規中眞人
者即我之一眞凝則爲神用則爲心靜則爲
性非動非靜虚則靈通亦名眞心游泳於規
中在方圓規矩之中爲造化之主運移不失
中應四時有信育之而爲眞土發號施令亭
育元氣制養元精化生純粹綜五行而不忒
以通天地之和故正心誠意乃能無私始得
乾坤泰而坎離交陰陽和而萬物得三光合
度以致太平然後國富民安而百骸俱埋矣
　　　解純陽眞人沁園春並序
純陽妙道眞人沁園春一詞訣盡還丹至埋
天下播傳註釋雖多不免迂闊豈知些子神
仙法不在三千六百門如是則當以心會心
以意會意倘到箇中之趣方信出於自然可
謂要道不繁工夫容易離諸疑網入衆妙門
某輒成七言四句通甯眞人詩一絶共一十
六首按二十斤之數直下註脚用發玄機覽
者幸詳味之舉一隅則頭頭俱是咸淳丙寅
脩楔宜春晚學玉谿子序
沁園春(拈起話頭便/是道心事)咦
　好天良夜清明候赤子嬰兒混沌時
　自得無弦琴裏趣宫啇不許外人知
七返還丹(金歸性初便是七返/得土成功號曰九還)
　情歸性海稱交併爐冶金華號返還
　混養全資眞土力鍊成靈質出塵寰
在人(大道只在己身/内丹須是百鍊)
　太一分三人得一大藥只於身内覓
　可憐萬萬與千千盡把將來爲樂逸
先須鍊己待時(鍊己先要降心/採藥自有時節)
　撥轉機關與俗乖怡心寂澹似嬰孩
　細看造物本無物春到江南花自開
正一陽初動(坤變成復復其/見天地之心乎)
　靜坐蒲團絶所思神廬出入漸遲遲
　氤氲暖氣回天谷知是一陽來復時
中宵漏永(中宵便是午夜/漏裏始覺更長)
　灝氣騰騰萬籟清身中冬至恰三更
　可人風味孰能會時聽銅壺滴漏聲
温温鉛鼎鼎(鼎非金鼎爐爐非月爐/離從坎下起兊在鼎中居)
　玉兔湯煎潏沸馳金爐火熾轉光熹
　杳㝠誰識無中有内藴金華是聖基
光透簾幃(元神陽生神光閃爍/㝠心内照一歸冲漠)
　始青一炁色非色出彼龍樓歸鳳闕
　瑠璃箔下燭交輝螮蝀江頭雨初歇
造化急馳(夫婦歸室月到陽宫/桃花浪裏龍虎相逢)
　紅黑相投世莫猜全憑戊已作良媒
　溶溶一掬乾坤髓著意求他啜取來
進火工夫猶斗危(水中火發雷裏花開/一意隄防穩著方便)
　鴻濛宫裏氣氤氲紅杏枝頭二月春
　但把金關牢鎖閉轉機總是屋中珍
曲江上看月華瑩靜有箇烏飛
　牛女縁情道本龜蛇類禀天然陽烏遇朔
　合嬋娟二氣相資運轉此是鉛汞相投莫
　認是小腸九曲甯眞人詩云曲江之上鵲
　橋横(牛女情縁/道本是也)大藥金丹自此生不信但
　敲甲乙户雙童自解教君行(甲乙户即/如戊己門)此
　内理至深遠筆舌難宣但只是一身中事
　咦要知山下路但問去來人
當時自飲刀圭(二土便是戊己/金刀即是鉛汞)
　龍盤虎踞鎮中央離坎交併日月光
　飲罷醍醐歸洞府華池郁郁藕花香
又誰信無中養就兒(身裏陰陽壺中日月/切仙聖元來無别不)
　(箇中人教/我如何說)
　精養靈根氣養神化滋鉛汞孕眞身
　恍然透出泥丸頂始信神仙不誤人
辨水源清濁木金間隔不因師指此事難知
　(鉛沉銀浮清在上濁在下清爲金華濁爲/鉛質以金華合木液用鉛之妙訣也二物)
　(會則情性混融黍珠成則金/木間隔不因師指此事難知)
　清濁沉浮共一源取清捨濁更玄玄
　混融間隔須分判妙在師眞一語傳
道要玄微天機深遠下手速修猶太遲
　學到知羞處方知藝不精白雲先生所謂
　毁之者如持巨箒以掃崑崙味之者類鴻
　鵠之飲滄海井蛙籬鷃之見豈知海闊天
　高耶勤而不遇終須遇遇之不鍊更愚癡
　當惜分陰莫教虚度直須猛省急急修持
　寳珠入手幾時眀菴子壞了如何造
　黍米珠中世界寬仙眞勃勃入其間
　幾多未遇徒瞻仰空嘆天高不可攀
　長春眞人詩云日月怱怱頂上飛光陰忽
　忽眼前移回頭返顧即成老下手速修猶
　太遲紹興間宜春城南魏安撫家多陰隲
　一日有異人直入書齋中呼安撫可來就
　語時魏晝寢左右不敢以白乃題一詞於
　壁而去名蘇幕遮魏起見而悔甚使人尋
　覓竟不可得詞曰水中金衝牛斗玉鎖金
　關護法靈童守赤水丹臺龍虎走萬象森
　羅勃勃投珠口　飲靈源眀火候太一爐
　開丹熟神光透浮名浮利終不乆下手速
　修窮取無中有
蓬萊路仗三千行滿獨步雲歸
　虚皇經云凡欲修道建功爲先是以諸天
　上帝天帝高尊諸天眞人諸天神仙咸以
　功勤超聖眞位諸天記功世間學人脩眞
　志恪功滿德就凡蜕爲仙仙化爲眞眞人
　無礙洞合自然消則爲氣息則爲人神通
　自在變化無形飛行三界出幽入㝠脩鍊
　之士始則惜精愛氣栖心凝神自立基温
　養後乃入室三千内功不可少虧以至分
　胎純熟超脱朝元尤資外行以符天道是
　以功不厭多行不厭廣是以功滿三千大
　羅爲仙行滿三千大羅爲客鍾離徂師云
　有功無行如無足有行無功足不前功行
　兩全足自備誰云無分作神仙且修眞得
　道先居蓬萊方丈瀛洲得爲散仙太一元
　君乃召受圖名題仙籍以次階陞之躋聖
　位上朝玉帝位號眞人更須接引後來溥
　行開化至無修證處乃曰自然高眞詩云
　十月分胎火候捐内功時計已三千更資
　外行符天道超脱朝元證上仙全眞瓦張
　眞人道成之日作解佩令詞曰脩行之士
　功勤不小識五行逆順顚倒妙理玄玄玉
　爐中龍蟠虎踞金鼎内鍊成至寳　陽神
　離體杳杳㝠㝠刹那間遊遍三島出入純
　熟按捺住别尋玄妙合眞空太虚是了
　　　密語詩五首
　嘘呵三尺覓無蹤放去收來疾似風
　十萬人中提一二的將此道付於公
　　　其二
　伸如驚電圓如月不是男兒莫近前
　證佛成眞須用此這些微妙要師傅
　　　其三
　斬釘截鐵剖昏迷妙用縱横得自師
　適意歸來盈袖裏摩娑恩養作孫兒
　　　其四
　光芒燄燄逼人身骨悚毛寒作麽生
　果是男兒應不怕一揮當下見眞情
　　　其五
　十萬人中一二人一揮要合聖賢心
　赤童顯出英靈瑞枯木開花鐵變金
　　　讚純陽仙像
至德難名元功不宰偈誦何勞稱讚皇天無
私惟德是輔聖師因不遠焉仙姿鳳質命世
之眞儒月相虬髯大唐之宦裔砥因驚覺黄
糧夢截斷輪迴生死關丹成只要度人位重
每來援溺下南州則金鉛木汞游汴京則玉
液蘇迦流一派爲全眞則億兆蒼生賴其休
垂三劍爲箴規則百千弟子蒙其愛有時白
蘋紅蓼有時紫府清都放下般般見太虚依
舊立侍通明殿率土想其丰度寰區昭著靈
蹤郭上竈乆欲歸來(先生自/謂也)彭道人尚希點
化(即彭沖/陽也)
　老謬累劫習氣纏綿有識以來殊不量力
　無所不好獨於仙佛之道未暇問津前輩
　長沙宦裔岳君素蟾與吾同好遂爲忘年
　交素知其與彭沖陽胡古蟾三人法友同
　受玉谿先生金丹口訣一日因話邊扣及
　印慨然立談平日訪友尋師不惜身命後
　遇玉谿老師吾與子平日無非淡好雜術
　學道自有時節因縁子既及此則唯其時
　矣少俟吉日傳授遂於甲子辰中密指數
　語謾試爲之未及一月丹道印驗所謂金
　光遍體瓊樓絳闕龍虎嬰姹須臾恍惚分
　明呈現岳君聞之因捫淚嘆曰吾聞道以
　來身品肉病不能收足故於進火工夫尚
　未下手子夙有仙骨非細事也吾不敢爲
　汝師且指彼中一人絶肖玉谿先生者曰
　但加衣冠以寫先生小像師事之而盡以
　先生手澤及今十書嚴加付囑既而又聞
　薄識束總管云先生曩嘗栖迹吾家吾父
　安撫任滿同載歸淮先生宿食於厨船中
　而以鐵索帶於坐船之後將及眞州忽焉
　風濤大作鐵索截斷人船什物盡入洪波
　而没越二日則先生手挾小衣包諸揚子
　橋艤舟之次與吾父面别而去始知先生
　得入水不溺之道舉家嘆息不已吾自受
　授迄今五十五載今及九旬勉貌仙像於
　十書序尾併壽諸梓用廣其傳至正十四
　年月日中陽王珪君璋焚香敬書
玉谿子丹經指要卷下










