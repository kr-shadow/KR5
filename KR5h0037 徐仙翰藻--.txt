#+TITLE: 徐仙翰藻--
#+DATE: 2016-06-11 12:27:28
#+SOURCE: github.com/kanripo/KR5h0037 master b30999b8                
徐仙翰藻目録
　卷之一
　　　靈濟祖廟記　　靈濟宫記
　　　碑陰辨　　　　碑陰
　　　存城記　　　　親睦堂記(二篇)
　　　燕喜堂記　　　齋堂靈濟宫記
　　　代東村公作靈濟宫記
　　　餘慶堂道場記　來賓亭記
　　　旗龍山神祠記　靈濟賢聖王廟記
　　　司農社角廟記
　　　司稼旗龍山翁廟記
　卷之二
　　　團本堂記　　　門銘
　　　壽天玉嵓道場記
　　　續玉嵓道場碑記
　　　修西林寺記
　卷之三
　　　鰲峯賦　　　靈濟宫賦
　　　文興庵賦　　自辨文
　　　塞謗文　　　非神賦
　　　莫毁碑辭
　卷之四
　　　喜雨頌　　修東井文
　　　塞井文　　修廟難文
　　　告成序　　驅癘鬼文
　　　驅旱魃文　驅蝦蟇瘴文
　　　辠殺賦
　卷之五
　　　眞人朝天賛　　回宫賛
　　　注福司賛　　　注禄司賛
　　　五帥賛　　　　雨部賛
　　　集英賛　　　　宫娥獻壽賛
　　　綵戲嬰童賛　　膳部樂府賛
　　　仙樂賛　　　　仙厨賛
　　　奉祠人求壽賛
　　　書燕喜堂東邊掌籍
　　　書燕喜堂西邊掌籍
　　　靈濟廟注禄司　靈濟廟注福司
　卷之六
　　　友序　　　　　畫士傳
　　　芩周壯翁碑跋　跋周壯翁易圖說
　　　效景純遷州記爲誌名
　　　書訓　　　　　棊說
　　　琴暢　　　　　書讀
　　　長明燈說
　卷之七
　　詩句
　　　上林府判古今詩(二首)
　　　獲麟歌　　　　絶筆歌
　　　梁父吟　　　　喜雨
　　　謝林府判香信　請林經歷書碑
　　　寄南村居士　　代周仝擬芙蓉城
　　　贈林東村公　　荅問造墳
　　　荅周世遇問事
　　　荅吕先生問馬米事
　　　勉蔡畫士　　　荅生員問眼疾
　　　托東村公作記　餞君行
　　　偶作可笑　　　荅問事
　　　荅問生活事　　荅陳耨仕問事
　　　贈雕碑者　　　謝林主簿書碑
　　　别蔡畫士
　　　本宫建壇有四道人現身
　　　贈天王老抄化不遂
　　　荅問事(三首)　　荅梁氏問遷葬
　　　上林府判效曹娥體
　　　寳殿十奇峰　　眞仙八詠圖
　　　贈徐南村(二首)　玉嵓十奇峰
　　　東澗　　　　　西澗
　　　玉嵓
　　　餞陳道興徃龍虎山(二首)
　　　和白雲僧德堅　偶作(四首)
　卷之八
　　詞
　　　親睦堂　　　　燕喜堂
　　　贈沈建翁　　　贈周仝
　　　贈周用明　　　贈林椿
　　　贈章桂龍　　　贈郭泳翁
　　　贈鄭汝顯　　　贈天一寺郭以立
　　　贈合山僧德潤
　　　贈越山寺僧石徑(二首)
　　　修宫裁衣(二首)　贈蔡畫士
　　　贈長邑人徃湖南
　　　贈天王郭東堂之桐城
　　　勉蔡畫士　　　荅林君舉問事
　　　問蔡畫士墻外事
　　　贈龍舡匠　　　賽情詩
　　　贈閩縣宣差　荅林廷玉問事
　　　贈同事五人
　卷之九
　　　啓玄表(眞君補職)　謝玄表(眞君補職)
　　　謝恩表(眞君補職)　金闕謝受職表
　　　玉闕謝受職表　　上天師(表眞君奏職)
　　　謝天師表(眞君奏職)上田蕉尾表
　　　賀聖父瑞旦表(二道)
　　　上南宫表(代男子祈安作)
　　　上南宫表(代女人預修作)
　　　謝師表(薦亡功德完滿)煉度表(四道)
　　　贖罪表
　卷之十
　　　祈安詞　　　　　　謝恩詞
　　　預修詞　　　蹇醮詞(五道)
　　　建玄都壇詞　禳灾詞
　　　保福詞　　　建普度詞(五道)
　　　建朝拜詞　　散朝拜詞
　　　女薦父詞　　建血盆䟽
　　　子薦父詞　　薦親詞
　　　薦父祖詞　　薦祖詞
　　　眞人謝過詞　謝加封眞人詞(一道)
　　　保禾詞(二道)
卷之十一
　　　金闕授仙簡建羅天醮榜
　　　玉闕授仙簡建羅天醮榜
　　　加封敷達上玄門榜
　　　示齋主文　　　諭在會善信榜
　　　師堂補職榜(二道)建黄籙普度齋榜
　　　戒監壇榜　　　戒將吏榜(五道)
　　　示五帥榜　　　散血盆會(右語)
　　　建血盆道場告諭文散朝拜門榜
　　　普度功德牒□　諭南北廟亡魂榜
　　　諭亡魂榜(二道)
　　散朝拜諭下界榜(二道)
　　建盂蘭盆會諭下界榜
　　諭下界榜(二道)　孤魂榜(四道)
卷之十二
　　修靈濟宫䟽　　建神厨䟽
　　建餘慶堂䟽
　　修餘慶請僧爲化主䟽
　　修餘慶堂䟽　　修慈濟宫䟽
　　文興庵抽拈兼賽詩䟽
　　修鰲峰旗龍廟䟽
　　修護境橋䟽　　修橋立抽粘䟽
　　修路䟽　　　　修溪垾䟽
　　建集福道場抄題䟽
　　題祈禳醮䟲
　　迎五顯慶讃佛生日䟽
　　題血盆會䟽
　　題爲眞人受封建醮䟽
　　題爲眞人受仙簡䟽(二道)
　　題爲眞人奉籙建醮䟽
　　題塑眞人歸道扮䟽
　　題青口塑神像䟽
　　題衣服䟽(二道)
　　題眞人衣服被盗重造䟽
卷之十三
　　請東村公書
　　代鄕人請東村公啓
　　謝東村公書　　謝東村公跋
　　謝東村公啓
　　代郷人謝東村公啓
　　謝張緫管啓　　上程廉訪啓
　　代郷人請陳道興啓(二幅)
　　請高功唐宗萬啓
　　代鄕民請人任都講
　　贈越山奉祠啓　賀鹿山授宣教
　　荅周勝公問事啓(一幅)幼婚啓
　　上梁文
卷之十四
　　燈梁聯

徐仙翰藻卷之一卿一
　　　靈濟祖廟記
靈濟祖廟夫祖者言其始也子姓徐乃偃王
之後世仕唐及五季亂奉天子命守金陵晋
開運二年乙巳閩王王氏䦧濇之釁兵革肆
興予遂將查邊等騎萬人投建州明年掇福
州間道西峽將梯鹿嶺由南臺縣取漳泉鄕
之胡者叩馬而前曰適有潰兵牿亂爲民之
仇不圖今日復見王師王若閔其不辜吹而
蘇之不至跋□德莫大焉軍駐而成列教子
啇子搏力法嘬其鋒賊死咋民獲喘汗師還
耆老猶作綈袍戀戀之意子以李御史常容
之數馬上策之知與若等從事之期待來年
矣果脫化於鈎伍間精魂不爽降而爲神于
鰲峰之陽其初未有祠制草其廬木其爐歲
時伏臘祀事罔缺宋太平興國八年癸未春
不雨種未入土嗇夫用虞二月初吉戊子卜
於予習吉祠之前有潭旁衮四五丈深不可
測倏有雲氣飛騰竟日不散翌日昧爽烈風
雷電雨雹交至人大悅越三日哉生明詣祠
求荅目其祠蕩爲洪水之墟且怪且疑遂辨
香沉諸潭而祝之忽有木爐捧出水心香灰
不濕信有神物須臾雙龍蟠遶扶翼而西流
直至傳築嶼中山横溪而不進嶼中舊號香
爐峰烏鵲飛呼將有所迎紙錢結界異香襲
人夜現天燈之瑞日聞金石之音居民異之
乃因地以成其廟後產靈芝之瑞因號曰芝
嶼祖廟雍熙改元春正月丁卯事告訖工檀
越有河南方氏曰珏董之至乾道二年丙戌
珏之孫有曰詢曰感曰仲上其事於州牧馮
公礪扁以護境感應四字爲額熙寧三年庚
戌河間章氏曰管穎川陳氏曰彭初濟南林
氏曰懷賢江夏黃氏曰頒以其事上於光禄
卿程師孟聞奏於朝適半山王氏當國百姓
困於青苗之役未遑及此八年乙卯郡人劉
公彜知桂州交趾寇邊䧟欽廉等州劉公恕
時同秋曹周公汝礪禱於予予效公山之靈
寇果退劉公復具狀以聞炎紹間予之陰績
最爲顯著韓忠武大儀鎮之捷武安和尚原
之功本路安撫使薛公弼保奏端平元年甲
午左蔵周公說潮守周公燧具條其事上於
執政李宗勉三年丙申十月本路帥臣何公
琮入除户部侍郎始得㫖嘉熙二年戊戌命
始下敕封靈濟徽號有加神喜人歡用彰厥
德自國朝以科目取士予得以宰科名之籍
鄕之擢第者横飛捷出爲諸邑之所歛袵南
渡而後文風大振臚傳黃甲者有人南宫高
選者有人聲名翕翕品秧猶高或振節秋臺
或具司禁帑或出宰花封或教分侯泮至於
一階半級可以車載斗量矣繼之以河南方
氏珠曹曰策王郎曰杰各以文章取進士是
皆以夢卜於予而獲報以此功德之在人也
甚博詢之道聽塗說一朝一夕而然也廟自
石晋開運以來迄今數之歷甲子凢二千四
百有奇初拆而爲社壇基於青布之潢溪再
遷而爲巷東即今靈濟宫是也合門環眷獲
寵天封予知證九天金闕明道達德大仙顯
靈溥濟眞人江王仲知諤九天玉闕宣化扶
教上仙昭靈博濟眞人饒王父諱温齊王忠
武眞人母田氏仁壽仙妃予配陶氏涇國夫
人順助仁惠仙妃仲配許氏衛國夫人善助
慈懿仙妃將五人永安留守元帥查文徽武
安留守元帥邊鎬節度使左監門元帥魏岑
都統使右監門元帥趙鍠都統軍使先鋒元
帥刁彦能伯氏四人曰知誥曰知詢曰知諫
曰知訓俱封王廟食金陵其源流世閱己備
見於五代史斯廟是作諸祠所祖祖言始也
豈可忘其始而昧其所出哉祖廟創始履歷
具述于前蓋物久則壞不修則愈壞木而堂
之石而室之將爲百千歲計其有功浩費煩
檀越之布施名數猶可考是歲在丁亥至元
二十四年十一月丁未日也後一紀復大門
閭榜其額曰芝嶼祖廟因舊碑泯没予始降
碑而銘之從河南方氏曰壯猶曰逢午曰嗣
翁諸君之所請也銘曰
　　水之流　窮其源　木之葉　究其根
　　源既深　流也分　根既固　葉也蕃
　　曰祖廟　祠是尊　居此土　百千年
　　功日月　德乾坤　名與謚　史具存
　　昔廟號　明而神　今天爵　神而仙
南道經青布鄕之父老壺漿以迎予師而愬
予曰適有潰兵數百隱匿於鰲峰之巔夸謾
兇驕將次爲亂王師今日不至顛覆朋隣我
餘有幾予乃引師南向陟其峰挫其鋒落其
角距殲厥渠魁盡得其屬人卒棄甲呼舞不
戰而收鄕民無怨巿買不變田之果谷下無
一跡故今日其山之半曰戰門自此始也師
還父老攀慕顧戀不忍釋去剪茅爲屋於鰲
峰龍湫之北圖予像奉予祠晨香夕燈以祝
予壽予心惻然而與衆盟曰予明年當棄世
而寄於此與若等好也及期憑夢於人以宣
其靈年無凶荒民無夭癘榮雩之卜若響若
荅予生不能澤其民死而廟食尸其土是亦
不敢爾民誣也歲更月改屋宇頽頓上雨旁
風無所蓋障倏有雲氣亭亭神龍蟠護木爐
不壞像貌屹然見者異之鄕人方珏始立廟
於傳岩之野尚予號曰護境感今芝嶼之祖
廟是也祥符初風俗移易人物繁夥鄕之父
老詢謀僉同再立廟祀於青布潢溪之陂昔
溪水漂激田稼墊溺予以神兵踈其源決其
　　歛厥惠　澤乎民　何以報　薦蘋蘩
　　歲丁亥　廟復新　後一紀　大吾門
　　銘于碑　石用䥴　序猶始　祀有傳
　　效神嶽　聲三聞　萬萬歲　祝聖君
　　　靈濟宫記
予姓徐出自羸姓栢醫生若木夏后氏封之
於徐其地下邳僮縣是也國於夏殷周咸有
大功徐偃王治國仁義著稱有獲朱弓赤矢
之瑞周天子穆王聞之伐徐徐不忍闘其民
去之彭城武原山之下名其山曰徐山居焉
祖孫輩項三千餘年名人魁士載迹青史者
皆本於偃玉王予之祖也予家世仕唐俱爲
大官五季之亂豪傑蝟起瓜分幅裂互相漁
刼予奉天子命留守金陵所管江南二十餘
州泯征就寬軍給以饒林蠻洞蜒守條死要
穉耋嬉遊連手歌謳上無所怨下無與讐江
南之民賴予以生予之功德揭若日月雖世
而下無能磨滅晋開運之二年閩王王氏失
國請命於予予提師萬人艦步並進閩之諸
郡各以城降踰年取福州克之師抵峽江之
流竟不爲民害故今號其地曰社壇猶有遺
跡桑田滄海物久則變時有郷民樂施其地
於龍首之東豊衍端夷山水俱秀卜予得吉
而宅之烏鵲假靈蜂蛇交集紙錢結界異香
襲人夜現天燈之瑞日聞金石之音鄕人因
之以成其廟乃徴土木石工執器備用來會
祠下斬板斡礱柱礎陶𨥯甓築垣墉歲在政
和之丁酉工逸事遂作貌顯嚴粲然而威至
今故老相傳尚能記億其事闡而闢之殿宇
深邃則隆興改元癸未之秋增而廣之庖庫
廓大則開禧二年丙寅之春堂庭建植階序
整齊巍巍乎其高炳炳乎其新䂓模程度將
多於前功則歲在壬申咸淳之八年也至今
檀越姓名書於梁者猶未泯没我思古人實
獲我心時我亦不敢寧於厥居以保其子孫
黎民亦職有利哉若夫西南北等處祠像皆
本於此拆而分之歲月久矣有能質於鮐背
齯齒之夫則見予之靈德入人也深靖康陽
九之厄予以神兵護國效公山草木之靈顯
旗纛旄麾之相孽寇就誅中原底定予之功
績聞奏朝廷已蒙聖恩南渡不果嘉熙間鄕
人潮守周公燧以父老章少白等狀再請於
朝金書褒奬勑封靈濟徽號煥然祝册於廟
祭式有加神人俱喜偉歟盛哉邇來時異事
殊中澤之鴻甫集至於廟事奚暇及此上冠
下屨誰其正之圮桷腐瓦誰其易之墻壁陊
剥圖像默昧誰其整之予若不揚其烈大降
顯於四方歷告於爾有衆則曰甚一日墮甑
不顧將安以爲揭虔妥靈之地乎郷人各以
事卜於予求其筆以驗其事予示之以讖曰
籤籤六十有四象易之六十四卦天地萬物
莫出乎易易爲卜筮之書定之以吉凶所以
斷也既示之以籖用敢援筆爲文以委而任
司爾衆其惟致告自今至於後日各恭爾職
各設中於乃心經之營之立定厥功使弊者
復興故者復新予亦不敢獨專其美安生興
事民業有經俾以壽而富俾以熾而昌予之
休庇於人者亦不淺秋八月吉日庚戌工告
訖功請記於予予王父相吴封齊王謚曰忠
武伯氏四人長諱知誥世襲父爵改封於唐
次諱知詢知諫知訓俱秉吴政封王各廟食
金陵予曰知證封江王仲氏曰知諤封饒王
事載之史所有陰續著於尚書祠部廟食兹
土已四百餘年將以至于千千年未可計也
恭遇
聖朝一統率土稱臣天地鬼神克享其德仰
冀
聖恩俯頒
宣命嘉兹榮寵式副所期畒畆不忘三呼
皇帝萬歲萬歲萬萬歲辭曰
　　　婉婉偃王　孝孫有慶　維德不爽
　　　居此一方　蜿蜓鰲峰　龍首之東
　　　靈濟褒封　於民有功　新廟奕奕
　　　厥聲赫赫　肩臑□骼　來享來格
　　　爾民不詑　降福既多　矢辭以歌
　　　紀石不磨
　　　碑陰辨
或謂碑記有陰無陰吾不知記爲何碑爲何
所謂無陰之記則樂記學記史記喪記傳記
是也既刻於而則謂之碑如碑用詞用銘皆
傷悲之文記則無之昔柳宗元爲父作石表
猶有陰書其弟子門人姓名表陰自柳侯始
記陰自徐江王始誰敢議耶
　　　碑陰
天之未喪斯文故假手於我用德以彰厥善
惟爾之能予其懋簡相爾今林東村公所舉
周君壯翁之言曰今將生申乎將生尹乎㫖
哉斯言也以代予言者也刻之座右使爲士
者登斯堂讀斯記其尚知所勉焉毋作神羞
　　　又
生爲人死爲神有功於國有德於民者宜有
廟祀有廟祀而有勑命者必有碑碣以記其
事昔柳侯降爲羅池之神有韓文公爲記予
雖效柳侯之萬一愧無柳侯之才不得韓文
公記之何以示來者予敢自序履歷後文公
者記之可矣
　　　存誠記
靈濟之庭字其額曰存誠此神筆也一日客
自遠方來而有假靈之請樞衣而進於堂上
得神之所作碑銘記賛熟而讀之儼然若思
趍而退曰何獨存誠二字缺其文毋乃有之
而未之刻耶請質於予予神也不能以口諭
姑假筆舌爲言而復之曰夫誠者眞實無妄
之謂也人之常性未始不誠不誠無以立身
君臣之間此誠也父子之間此誠也昆弟夫
婦朋友之間此誠也誠一而已盍求諸身而
誠者存初非所謂誠之道也人能於此勉力
爲之雖雷霆於上而不之懼淵谷于下而不
之恐此無他誠存故也夫苟一言之不眞一
語之不實曰妄也非誠也甚矣暗室之中視
如無人手指目視洞見肺腑誠之存者幾希
其曰妄者滔滔皆是臣如是以事其君而君
疑子如是以其父而父疑至於昆弟朋友
夫婦如是以相從事則無徃而不之疑機心
一萌鷗鳥飛而不下况於人乎況於鬼神乎
子不以自欺眞實而無妄者也雖不言誠而
誠自存何文之有易曰閑邪存誠二字之義
其始於此子知之乎耳盍記諸
　　　親睦堂記
親睦堂記所以明人倫也人之大倫親親爲
大親親者也父父也子子也兄兄也弟弟也
夫夫也婦婦也故周官太宰以八統詔王馭
萬民其一曰親親誠以父父子子兄兄弟弟
夫夫婦婦其爲人倫也大此太宰之馭萬民
必先以親親言之親親者教民之本也三代
盛時人倫明於上小民親於下孝慈友悌輯
睦和遜不待其習與性成是亦聖人之教不
肅而成者也自秦漢而下其治一切出於便
利而不耻無禮古先聖人所謂教民相親睦
者悉置而不講此綱常所以不立禮義所以
不明而天下所以日趍於姦行不可制其弊
至於父子不同居兄弟不相容教化離絶國
俗傷敗而天下無復知有親之義矣是以古
之民也醇今之民也詐古之民也厚今之民
也薄是豈今之民不如古之民哉必有聖人
者出如堯舜如禹湯如文武周公孔子承其
厚而維之使爲父子兄弟夫婦者知其所以
爲父子兄弟夫婦之義庶幾上古之風吾於
今日復見之矣兹者伏遇
聖朝一統以仁率下聖言宣布首以孝順爲
民勸許令鄕里申舉以聞神靈歡喜踴躍嘆
呀四方聞風靡然自化或有以貞節稱或有
以節婦着義門孝坊在在有人柰此拜若罔
聞知污俗未變爲神之羞神於此時不容嘿
嘿乃命鄕人修葺斯堂於殿東以奉神之族
屬焉親其所親故榜之曰親睦堂使有事於
廟者登斯堂瞻斯像親睦之心可以油然而
生矣堂成而爲之記所以明人倫也繼自今
爲父者慈而教爲子者孝而箴爲兄者友而
恭爲弟者敬而順爲夫者和而義爲婦者柔
而正勉哉勉哉庶無愧斯堂之名至元甲午
惟三月癸丑朔鰲峰敬仙靈濟眞人記
　　　又
靈濟宫正殿之東有堂扁其額曰親睦客有
儒其人者攝齊升堂而請問曰親睦者得非
坊記所謂睦於父母之黨曰親者乎予曰然
又曰上至曾祖下至玄孫此爲父之黨乎予
復曰然又曰母之兄弟爲舅母之從兄弟爲
從舅此爲母之黨乎予復曰然客廼嘆曰人
生天地間爲物之靈其所以異於禽獸以其
知有父母之黨之親者也如其知有父母之
黨之親親則睦矣以親睦二子而聞知於人
者是誠奚心哉予曰善哉子知之乎今之世
俗以智詐相尚亡制度棄禮義捐廉耻其知
有睦於父母之黨之親吾斯之未能信自南
陔廢而孝友之道缺矣棠棣廢而兄弟之情
絶矣宜爾子孫蟄蟄兮誰復詠螽斯之德之
子于歸宜其室家誰復歌桃夭之詩既有肥
羜以速諸父既有肥牡以速諸舅誰復誦伐
木之章孟子曰無辭讓之心非人也是以吾
心汲汲於所欲爲不容嘿嘿以秦人視越人
之肥瘠不加憂戚於其心爲今之說必寓之
於書宣之於口以言諭之庶幾人心天理一
脉如線綿綿延延猶有可續可救之道此古
人之所謂化當世莫若言傳來世莫若書然
觀古人苟得其時而行其道則無所謂書亦
無所謂言言之者蓋有不得己者矣客曰誠
如是也今之所言曰聖父曰聖母曰聖兄此
神之親也其得於南陔棠棣之意歟曰聖子
曰聖姪曰聖孫至於曰聖舅曰聖婿者亦神
之親也其又得於螽斯伐木桃夭之意歟雖
然神之所謂親者僕固知其爲父母之黨之
親親則神之親也其如世俗何予曰固哉愚
也子之所舉坊記爲問予以爲子之好學通
於記者所有大學格言曾之學乎復坐吾語
汝大學曰欲治其國先齊其家又曰一家仁
則一國興仁仁者所以親親其親也親親以
睦其爲仁之本歟故君子篤於親則民興於
仁未有仁而遺其親者也客曰唯而起請記
之
　　　燕喜堂記
含章貞一者夫人之德也從容和緩者夫人
之言也旦夕憂勤爲絺爲綌者夫人之功也
環姿律態盛矣麗矣視之儼然不可勝賛者
夫人之容也此四教者美夫人也配食廟庭
者宜也廟庭之西有堂翼然而臨於上者燕
喜堂也燕喜堂者夫人祠也載瞻其祠有人
如玉華裾長袖綺綉文章綴明珠而載金翠
喜堂人像也左右森嚴或行或止或坐或起
者宜鬟者開粧鏡者執巾櫛者塗脂而抹粉
者侍人也曰修儀曰昭儀曰修容曰容華曰
昭華曰順成者侍人之號也曰典婦功曰典
系枲曰女府曰女史曰女祝曰女御者侍人
之職也受蔵之府者内府也受用之府者外
府也府者庫也乃曰莞庫曰度支曰掌帳籍
者侍人之責也至若羅幔垂而香風鼓舞絲
簾捲而淡月朦朧憑欄一嘆更有庭花野草
相間而青紅者堂中之景致燈燭輝煌椒蘭
芬芳盃盤狼籍八珍羅乎其前者夫人宴也
既宴既醉滿堂欣欣相酧相酢而且笑且語
者六宫聖眷同其樂也神樂而人亦樂人樂
而神降之福也歲旹伏臘人之祀於此者荅
神庥也至於求孠者則有注子孫司專掌其
任也親抱送者並是天上之麒麟也嗚呼夫
人之德之美之靈者凛凛乎其清昭昭乎其
明濯濯乎其聲可敬可畏可愛可慕民無得
而稱也必有曹大家者爲之史也又有衛夫
人者爲之書也予所記者燕喜堂事也堂曰
燕喜者取詩所謂魯侯燕喜頌也
　　　齋堂靈濟宫記
自觀察使常公設立郷學而後閩之士風始
振曩時此地有修竹茂松西圍周密又有江
水之縈回山坡之拱抱風土最爲奇特人之
讀書爲士者因而於此創立小學命名曰齋
齋之中有講學焉非董馬名輩不敢下惟而
施絳帳也上而接武下而布武楫遜之禮粲
然可觀舊有神祠在堂之東序曰地主非所
謂能以禍福動人者之爲神也一遭巢寇再
遇閩兵齋廬隨廢堂亦無存加以王政之煩
苛民生幾絶故人之爲士者降而爲農或又
降而爲工商至今聞者莫不爲之太息幸而
北主之祠香火不滅見者惻然彷彷而不忍
去遂斬茅爲屋聊避風雨而已慶曆年間鄕
人敦岊等始蓋以瓦像而木之後歲甲一週
過半陳知足等乃以石爲柱其爲規模宏且
遠矣又得檀越京教周公毅將仕周世修周
公崇諸人樂施爾貲用成厥志目今石柱題
名猶有可考工既就尊其祠曰廟以其未有
徽稱請予就其位以爲民主昔有感應之號
今有靈濟之名職此之由然則予之所謂非
能以禍福動人者亦不能免有口者之義也
視其祠制雖侈過於前人亦未足以起動乎
後觀於是重新翻蓋五彩作服塑成神像黄
簾朱几稍稍尊嚴考之年月則歲在己已咸
淳之五年也嗚呼人爲萬物之靈孰不知有
父母終身而能慕父母者至於祖則易而忽
之况欲知其有高曾者乎今之所以爲農爲
工商或猶能爲士者亦當考究其上世之所
由以復其業毋徒以爲曩時此有書齋之講
說而資談柄雖然凡知讀書識義理者皆可
謂之士若夫伊尹起於莘野傳說來於版築
此命世之大賢故不敢以爲喻至於炎劉天
子馬上得天下販繒屠狗之徒皆得以献一
謀納一策紀功鐘鼎策名史傳豈有不知讀
書識道理之所能爲愚意遭秦之厄以此逃
名爲立身計今國家養士有學求賢有詔科
目有條爲農爲工商者皆可相汲引而爲士
矣輙敢序其事以爲爲士者勸或指齋堂爲
里可温齋供之堂此則齊東野人之語子勿
聽大德三年歲在攝提格中秋之翊日鰲峰
山人筆
　　　代東村公作靈濟宫記
予少年以豪邁之氣汲汲於功名擔簦裹糧
走數千里至於天下壯麗奇倬卓絶之處凢
前賢遺跡靡所不覽正感慨間適有士友章
桂龍書來以靈濟文集示予曰閩之青布有
古廟曰靈濟其神姓徐一封江王一封饒王
自石晋開運迄今四百餘年其輔國安民捍
灾禦難之功未易枚舉邇來祠宇頽頓不稱
明靈歳癸巳之夏五桂龍與沈建翁周仝周
用明林椿郭泳翁鄭汝顯七人共謀而葺之
而卜於神維神顯相化筆爲文以委而任輸
奂一新八月功成再降之筆序以履歷而爲
之記示之以吉凶而爲之卦勸之以忠信禮
義而爲之文賦讀之一言一話皆以孔孟垂
世立教之心爲心此聦明正直之神也雖班
孟堅西京之筆左太冲三都之文楊子雲五
祚之手與夫芝房寳鼎之歌黄馬碧圭之卞
未可及也有神如此烏得而忽諸章君七人
奉詞惟謹敬以神所作之記刻於石焉里人
林□功延年書之屬予篆其額十二月以神
所而賜古詩來曰碑既立矣今日之事君記
之此神之意也予未暇作筆再賜以古今詩
一篇六十五通有曰記在名俱在子忘神不
忘之句子不敢辭爲之記其詞曰昔有祀兮
今有傳昔有勑兮今有宣言爲文兮勸以賢
廟重新兮事已完曰雨暘兮感二天民祈禱
兮心益虔礱兹銘兮垂萬年世不忘兮德無
遷
　　　餘慶堂道塲記
如是我聞佛有偈曰萬物本於心於心何處
尋所以者何曰即心是佛佛也者釋云弗人
也弗是人則體相無耳常實無眞無相無忍
無妨無實無去來無有罣礙如是如是即無
所有安頓那處是人不觧能於心上究竟到
盡佛無時不在苟其心不然徒以口學虛談
般若假名引導貪利罔功甚矣大千俱壞況
於我佛一道塲乎景德祥符而後佛之功行
著聞天下在在處處設立道塲各繪塑佛像
香火而欽奉之吾鄕餘慶堂亦一道塲也自
開禧丙寅至元貞丙申以羲曆策之其數得
九十有奇年未踰遠何道塲之壞大不如昔
上漏傍穿揉温不除彼何人斯有目者莫之
顧有手者莫之指眞所謂越人視祀人之肥
瘠不加憂戚於其心抑不思古人之所運水
搬柴者豈一朝一夕之所能辯是故我佛法
誓願曰諸佛興世皆起於山蘆膝鵲項不以
爲辱我以浮幻身不可虛占國王好地遂於
南安之岩其有石室而就居焉則餘慶堂之
興於佛國無加益餘慶堂之壞於佛亦無加
損第以佛智慧悉如是人如此也是人其心
便是夜叉羅刹奚足以語佛哉唐誌公和尚
嘗會傳大士於雲黄山中說法有嵩山頭陀
即從座起作禮跪問曰末世衆生作何業故
墮在娑婆經刧受苦如何做箇方便救得誌
公曰於後末世造惡者多結縁者少傳大士
曰是諸衆生自做得誠哉言也誠哉言也我
今廣爲衆生演法普令開悟若有善男子善
女人能發阿耨多羅三藐三菩提心以滿恒
河沙等世界七寳持用布施無妄想心無貪
着心無退轉心以是因縁使佛土莊嚴其福
德可稱量耶我不誑語是眞語者是實語者
汝今諦聽各以佛爲心乃再舉佛偈曰我有
一善根俱在心頭生會麽故曰即心是佛佛
於乾道三年賜定光員應普通慈濟大師菩
薩俗號白衣聖公又號盤古定光佛子敢爲
佛作餘慶堂記刻於堂前以勸世云
　　　來賓亭記
請韓文公書記人皆以不見眞畫爲惜子獨
喜之殊不知文公之記其所以畫人物形狀
曲盡其意苟因其意而摹之則眞畫瞭然在
吾目中此子喜之得文公立亭之意且萬物
皆弊文章獨不朽信夫靈濟眞人之詞工侈
前盡美矣又盡善矣獨有案墻是缺是補以
手板縱橫量之得笏之數七十有奇二三君
子殫力就之復請畫於予予遠爲之計曰一
壁中天惸惸孤立不無震風凌雨之患其久
也須壞必欲文公記之可也萬一畫之不存
猶幸吾記之尚在後世有述焉記云記云徒
記云乎哉恭遇
聖朝一統燀耀威靈南海諸蕃畢獻方物神
人喜躍復見太平敢以此圖爲今日賀圖之
中有亭榜其亭曰來賓亭之前後樹之以槐
號爲槐市亭之東西植之以坊一曰悅近一
曰懷遠是命坊之名也峰巒奇峭岩石莽蒼
驛程迢递其有徃來不絶而踵相躡於道者
並作南海諸番人物之形狀騎象者二人謂
之番官番官之下主印者各一人能以金鈎
而馴象者四人謂之象奴又名象公一人執
捧珍之旗立於左一人執獻琛之旗拱於右
車二乘而御者四人傘夫二人通事二人其
餘族屬徒跣踝裼間有以織文五彩之布而
腰粧者三十六人所獻之寳曰元龜象齒大
賂南金通犀文甲翠羽白銀與夫旃檀沉速
之香又有珍異殊怪奇靡巧麗世所貴重者
如和氏之璧隋侯之珠石崇珊瑚樹之類或
以金爲盤銀爲缸玻瓈爲盆眞珠爲簾七寳
爲塔車裝輦載席裹氊包涉海踰嶂于于然
而來者業積於亭磷磷爛爛彩色𤂌汙交錯
亂分不計其目致方貢者必如周官所謂懷
方氏中士八人府四人史四人胥四人徒四
人各有職度材而處之誰謂頭目主事者獨
有二人從者二人吾觀其人不有兼人之材
其可得而專歟若夫環楮之松夾道之柳周
蓑數十步地遠而望之指畫怳欻眇兮忽兮
有雲山萬里之遥巿橋如帶溪水如練加以
玉楯朱欄琱琢之巧亭亭峙峙整整齊齊中
間狀出查邊趙刁五大元帥出將之圖武夫
導前騎卒擁後昭光振耀風威剌剌此文神
之所以效瀆鬼獄祗之靈上報國恩下守此
土而福於民者也雖然斯畫也夫豈有一朝
一夕之所能運思爲之亦勞矣予雖喜之必
欲爲文公之記以存其大都焉又何患乎震
風凌雨其久且壞後之君子有事於此必讀
斯記讀斯記必斯所以存斯畫存斯畫必斯
所以頌
大朝之盛德如天之高如地之厚如日月之
光明至於九夷八狄十戒六蠻荒區絶域寰
海之外盡入版圖四時職貢奔走而來賓者
又非此記此畫之所能記涒灘之歳中秋之
夜天朗氣清月色如晝有鰲峰山人自記來
賓亭之圖之事刻於靈濟宫
　　　旗龍山神祠記
旗龍山鰲峰之肘翼也有廟曰祈雨王宫一
日龍門社即巷東靈濟宫王行宫之祠也蓋
自宋宣和之七年歲乙已夏泊秋不雨嗇夫
焦勞嘉穀用虞靡神不舉寧不我聽於是耆
老舊人自相告語曰巷東廟有神曰護境感
應王捍灾禦難克休於人大矣乞靈不少今
旱既大甚牲璧奠瘞之禮其可後乎惟七月
壬申哉生明齊潔致誠奔走祀事於廟庭丁
惟神憫人之不辜若響若荅須臾雲霧四塞
雷電皆至丕降霖雨如注遠望山之南忽見
神龍閃閃上有黄旗標揭大書護境感應王
五字護境感應王即今之靈濟王舊日之徽
號也越三日甲戌乃霽是歲秋大熟穅稻倍
收甌寠汙邪儲峙充羡田翁墅老相與北向
蹈舞拜手稽首莫不忻忻然衍衍然而踴躍
冬十一月至日上幸設立壇墠於旗龍山之
灣月祭之以報其德後甲子一週作廟有嚴
孔曼且碩永宅厥靈以極終古旗龍名山蓋
諸神以旗龍顯跡其始如此曰雨而雨神不
爽其聦明衆請於有司故上其號曰祈雨王
宫一曰龍門社此邑里之長材秀民有□於
功名者之所願頌也夫山林川谷丘陵能出
雲爲風見怪物者皆曰神考之祭法一在祀
典今神既能以旗龍顯跡時雨是甘化荒爲
禳易沴爲和民獲蘇醒厥猷幾載廟食於今
餘四百年爾民報事夫誰敢忘而且怠日月
遽邁祠宇頽壞圖像默昧不稱靈明奉祠林
椿等蒙神之福既多退思古昔若罔獲承遂
謀及鄕人作而興之有禱於神神享其衷假
鸞作字篆隸奇恠初不可曉乃乞作世俗書
四六駢驪文章可得而聞謂有人焉孰視之
若無睹也時元貞改元正月之吉既成合東
隣西舍之民恊力惟和鳩費命工完舊益新
冬十有二月二十四癸亥立春明年節也若
翌日甲子工告成請記於予予神也豈敢自
眩鬻以媚於人靖惟降依兹土永享厥祀壽
富安逸人之所願予必從之若夫神之世胄
爵里具載於巷東靈濟宫碑雖百世可知也
子名刻於石於予與何言姑序此以記旗龍
山靈濟行祠曰祈雨王宫云鰲峰大仙靈濟
眞人自序
　　　靈濟賢聖王廟記
靈濟賢聖王廟碑碑者表其功德不忘也神
自祥符以來祈禳感應並禱于龍首廟東神
勑封三天瓊闕賢聖按察高仙威靈廣濟眞
人即靈濟之後身也雖在祀典未有詞制紹
興年間始分西南北之疆六年甲辰北廟所
作孔曼且碩郷人林㮚薰其事凡九十八年
廟宇幾壞復能振起檀越姓名尚可考以歲
月計之今又六十七年矣大德三年二月社
前八日奉祠曾琛傅隆等領諸同社持一辨
香奔走執事於廟東之庭而祝予曰此廟久
廢將欲治之未得吉卜而不敢爲予戒之曰
吉復求文以誌其碑予不敢辭祠曰
聖朝一統天下太平仙廬佛舍百廢俱興里
閈立社神棲以寧歲在淵獻斗柄插寅將以
祀釐祀事孔眀顧惟圖像䵝昧不蠲瓦毁墻
污風雨飄揺惕然而懼若罔獲承廼稽之衆
乃卜之神豫筮契龜長短後先虛徐莫斷惟
予是信草昧不處無聲無形安敢衒鬻惑人
之聽念依慈土唯唯何言回平作隸魚頡鳥
䀪二月乙丑吉日良辰土工木工是搆是經
削纇補罅完故益新飾以□堊繪以丹青輔
弼承疑上應四星爾民有爲福禄是膺兩階
干羽守衛鄕鄰六公珠翠妙舞笙歌雲門九
奏方丈八珍優㫋百伎肖貌生獰觀者戒途
車蓋駢聯艾嬉遨笑喜色欣欣工逸事遂予
誌以文語言鄙俚捧心而顰予其謂誰靈濟
眞人龍首廟東事紀碑銘天其賢聖吾身後
托姓於潘致知其名承佑之嫡固始入閩衣
冠世業嘗舉孝廉節使留侯旌帛蒲輪累徴
不起富貴浮雲卜築鰲峰鑿地爲田亭亭皎
皎不耻食羹仙骨不凡學授偓佺龍嶠一卷
出青入玄峽江之西飛水沸騰不濡不溺履
空而行駭俗驚世事涉杳冥厭棄囂埃以道
自聞朝聞夕死得返吾眞一日羽化如蛻之
蟬乾德而後人夢是憑戾孽既祓榮雩恊應
五穀蕃熟利施於民民感休喜秋嘗冬烝祠
制未立合享大庭按察舊額始於紹興作廟
有嚴濯濯厥聲紹定紀元屋壞將顛恢度舊
制功多如前惟賢希聖允獲徽稱人上其德
有司俱存神而明之聽一且專繼自今始聖
可希天伊我靈濟行滿三千兼而有之以配
三靈戊日元吉糈潔椒馨民亦勞止實獲我
心刻誌於石千古有經靖惟恢恠非人不因
尚冀宣封八字輝榮拜手稽首
天子萬年
　　　司農社角廟記
予廼者赴天臘會式遄其歸倏有客腰金袍
紫侍立於堂下厲聲而呼曰生爲人没爲鬼
爲君子之鬼必不敢加禍於人其爲小人之
鬼則不靈西廟有記南北有碑予其將與草
木俱腐矣予聞其語責令左右引而進之乃
正直之神曰社角祠予下執其手以上曰子
若無語吾幾失子矣縫衣章甫難以適越維
今之時非姦惡富疆者不可以立身非纖毫
計會者不可以爲生計子之職以農開國春
耕夏耘秋收冬歛終歲勤動靡有寧日天門
萬里孰爲子之遠慮而乞憐者乎長房何人
敢爲驅役鵲之靈不免填河之畫龜之靈不
免支牀之苦鷄何爲不鳴犬何爲不吠牛何
爲而喘馬何爲而困如子之責難矣哉信欲
望豚蹄盂酒之爲私祝者其可得乎然雖如
是農必不以水旱而不耕子司農職也安得
居樂其業何必沽名釣譽爲世俗態自今以
始歲其有則祀事孔明何止百世將與天地
相爲悠久予矜子能榜其額曰司農社角之
廟若夫廟之始自五福岩而遷於此亦有年
矣其重修歲月則題梁可信故不及贅攝提
格之天臘節後二日鰲峰山人作
　　　司稼旗龍山翁廟記
公姓翁諱承賛福唐王融之遺民也唐乾寧
之四年中宏詞科官極高品五季之亂豪傑
分割國危政亂風敗俗澆公廼棄妻子捨墳
墓埋光鏟采不效時趨北遊白鹿歷高踰險
卜築於鰲峰之半曰旗龍山平坦廣洐得幽
水清流而遂其志閩王王氏幣帛以迎不屈
仕之永隆間王氏兄弟䦧墻内變潰兵星散
奔竄於山林之東聞公高節過門不入晋天
福間唐兵南討鄕之父老恐變爲虐請唐師
勦除之公具唐衣冠謁見二王今之靈濟眞
人也王復辟以幕職公不願禄鑿山爲田自
畊自種年豐穀美春給隣未之不足者仁人
用心萬口是碑天福八年一日忽有流星墜
於居廬之側公自知禄滿得鄕人共祀公之
香煙以其自耕自種之田施於合山常住永
爲追修冀靈濟二王守此土公得配食任司
稼之責主掌雨暘管護牛畜蒞事以來終始
惟勤歷年既久祠宇傾頽更而新之郷之父
老力也至於風雨順時五穀豐登孳畜生聚
鷄犬相聞此則父老之所以獲麻庇於公者
非一日若父慈子孝兄友弟恭夫良婦貞其
誰使之然而然者公其鄭子眞嚴君平之徒
歟公神也請記於予予敢述公之履歷以示
後人大德二年十有二月臈日鰲峰老人徐
子記

徐仙翰藻卷之二卿二
　　　團本堂記
維歲大獻淵修禊之夕郷人某持一辦香祝
於予曰牛馬走所居先人之敝廬已七八十
年矣舊有板額曰延慶堂塵埃厭棄未甚光
彩意欲更新之竟弗克就於嘉其有此先志
以成其美乃命左右濃磨川墨一硯剪茅爲
筆一氣作之字大如斗曰團春夫團春者大
地之間物物皆春也蠢者動蟄者啓勾者萌
甲者折自充自盈自生自成是誰使其然而
然也子亦知其所以爲春之意否某曰唯退
而省其私如未有所獲復樞衣而進曰愚不
敏請事斯語曰物之所以爲春者有天地焉
人生天地間不過一物耳春之於物春且不
知其所以爲春况於人乎吁固哉子之言惑
矣復坐吾語汝夫天地之所以爲春此春也
人之所以爲春者亦此春也豈外物而求春
所謂春耶何者天地之所以爲春者其爲氣
也融和其爲情也明媚其爲氣也含養覆護
而己物之所以得爲春者職此之由苟或赫
然而有酷烈之氣是爲夏也非春也蕭蕭然
有凄清之情是秋也非春也凛凛然有嚴切
急迫之意是冬也非春也既非春也何有於
物哉惟人亦然子其知之父父子子夫夫婦
婦兄兄弟弟人之大倫也必先以孝慈友愛
輯穆和遜爲根本惟其本固根深一旦春風
鼓之動之其爲枝也脩而長其爲葉也暢而
茂其爲華也秀而實不然雖有春雨時時灌
之日日溉之無益也然則根本之於人可不
加之以封植之功任之以培養之勤庶亦可
以冀其有立子章子能以此意推之使同室
之和一團是爲不春之春與天地同乎其春
何患其不充不盈不生不成也某既承斯語
頓覺神悟懷其文而歸亟索筆書之指令家
人措置一觴一味設席於團春之堂少長團
坐各有次序相酧相勸且飲且輟某將醉未
醉之頃呼童取水盥漱以文讀之且作嘔啞
之聲使家人聽之復拊蹕而揚言曰吾雖未
醉幸而諸事不芥蔕吾心信乎今日之得春
也今日至來日來日至後日無日不春自今
歲至來歲來歲至於千萬何歲不春我得此
春汝等亦得此春庶無愧於斯堂之名既徹
席家人撫掌大笑而起鰲峰老人作
　　　門銘
言必忠信行必篤敬禮必嚴恭容必端正處
己待人惟和惟謹耳目心思吾日三省致知
力行賢可希聖事業伊周德行顔閔積善傳
家必有餘慶書銘於門子孫其聽
　　　夀天玉嵓道塲記
佛心普照大師清琮號石徑俗姓畢莆之遊
洋人世業儒少從遊於三山郡庠平日與交
接者特達俊偉之士適谷陵既易奎壁無光
遂棄所學入空門初受業於東山師衡振文
傳印於愚中師廣智師之爲人内朗外融不
假耘鋤口常誦佛經至於儒書未嘗一日釋
手且會鐘王會此時輩所譽南宗之白眉者
非師其誰師自莆入福始駐錫於閩之應天
寺閱星霜者十有六常語人八萬四千法門
湏是自行方便欲另作一道場展轉莫遂去
應天寺未上牛鳴地舊有湯承議故宅遭兵
燼後己爲瓦礫至元壬辰其子弟以其地來
售於師師私喜曰吾之縁法不偶遂捐衣鉢
餘囊力就之一日與其友重林師道煥共携
一行書縱觀於其間得山之龍法俱在法眼
中雙髻起風南北競秀雙髻之北發足而東
針爲乾再分兩支支之一結爲石如品字三
面錯㠋且端且正或者天育地產設兹神物
將有所待焉晋永嘉渡江處士玉其姓者自
太原來結廬於此因石之品字自號玉品山
人故今目其山曰玉品玉品山山之緫名也
上有一脉自品中出蜿蜒而來如蜂腰如馬
頷及其中也橫建三峰卓乎有立頂員而足
峙其名曰撼奇前行换步節節棹轉其名曰
蓮花至於止處三支挨地雄傑峻峭作仙人
大座之形東有八龜堂泗洲橋西有麒麟窟
眞武岩明堂之上有山曰壼榭曰烏石岡曰
古松環山之間碧澗雙流蛇行斗折尺寸千
里悠悠然莫知所窮外抽一峰曰方山爲之
從内建一峯曰天柱爲之輔天柱之下爲應
天寺逆跳兩峰關闌水尾如牛馬之飮於溪
迴巧獻技有態有情雙髻之南發足爲大座
峰爲玉蘂峰爲雙童峰雙童而下爲寳臺峰
爲起雲峰爲金欄峰爲三郞峯爲朝陽峰嶄
然陳列崢然角抵外與天際四望如一住芝
山别山雲公寓遊於此嘗作十奇峰偈以寄
其情凢登探者莫不稱讃師既得其地乃大
展作具背西北面東南始指異之曰孰使吾
之樂兹土而爲開先者非道場之縁法歟師
之軌行震人耳目雖欲蔵身處没蹤跡不知
没蹤跡處莫蔵身諸宗長上聞之不肯放過
辟董越山寺師來越山䟽幾百紙越山寺在
福州治之北鄰於市井囂埃出入未免呌閙
淺學近識處之必爲執着師之性躶躶然洒
洒然無色無想無知無得獨道場之舉念不
停常欲了此而擔負不行乙未之歲的委其
徒師龍等董其事以某月某日某甲子始僦
工刜而䟽之是垣是塈庵於上而署其額曰
壽天玉嵒道場壽天與應天同族類也曰玉
嵓則就玉品山字上模倣出來中有堂焉命
曰應機堂之後有觀音殿殿之後築室爲二
師同一日東山壽域一曰愚中歸蔵師不以
此自居而歸之二師式以見其不忘所宗之
趣堂之下竁土爲池旁廣而中深導泉蓄水
不增不减蓮花九品異種同香合九爲一莫
名其妙豈非玉品山之來處上有三石中有
三峰下有三支合爲九數故品别以九其義
有取於此蓮花池之得名是亦得於山之號
蓮花而得名也况師之宗派出於天池取以
天池二字名其池山之方位界於乾亥配乎
天地之名誠爲相應池之旁有亭亭之勢有
臺樹花植木四時芬芳此遊覽者之所健羡
其可樂乎此耶若夫鬻田三百畒以爲香燈
之資是得金仙所示不滅意益而廣之者東
山愚中也又於朝陽山下營塔一坵以爲栖
眞之穴亦得金仙所示寂滅法師歟師歟金
仙之徒歟大德三年歳在己亥中秋前六日
師遣道换來示予以地圖而請記曰庵之事
役將次就緒復買其隣得諸哲坋之基灌莽
荒墟是亦湯承議之遺業也目即鉏理計工
度材建大佛殿如招提致上以祝
當今皇帝聖壽萬安下使鄕人之信向者有
所歸依焉外有三門兩廊法堂寢堂療舍倉
廐去處各留地步陸續爲之計未知何日得
以就其功吁師之言似爲當矣師之規模如
許志向如許力量又如許何患其不就不患
不就惟患師之不爲也予淟涊無聞敢拜師
作禮拈起招賢大師偈曰百丈竿頭須進步
十方世界是全身師聞是偈不覺開口大笑
曰如是如是吾即成之成之日再能爲吾續
記否予曰不敢辭予謂誰廣陵徐氏子名謚
爵里具存五代史齊之世家自號鰲峰山人
姑摭其事爲之記師石徑刻於石留之以示
後人云
　　　續壽天玉嵓道塲碑記
佛之字義釋云弗人也既曰弗人上無棟下
無宇十方無壁落四面亦無門以三千大千
爲世界廣大誰知何曾假合金剛經云即非
莊嚴是名莊嚴此其所以謂之佛佛心普照
大師六祖衣鉢之來次第行也初受業於東
山振公住應天寺再傳印於愚中智公住越
山寺晨雞暮鐘粗可以安閑受用玉品山之
作庵曰壽天玉嵓道塲豈必搬柴運水祗欲
展神通耶若夫一椽一瓦一木一石皆出自
師一手經書吾謂師之用心也勞且拙矣庵
訖功囑予記其事耶記耳從而作賛助語故
未免世俗態師胸中之韓馬薛鶴已全不已
劬□爲媟殿之爲最大者一堂之爲法爲寢
者二兼靈會者三門户之廊廓廓廡之修直
曰倉曰庫曰厨曰寮方丈囷囷焉盤盤焉色
色倘具其十也有九土工木工石工將告成
者又七七八八矣倒指數之凡歷涉者四五
六載事始完可以想其輪换之盛吾謂師之
用心也其爲勞且拙者猶有存焉續記之命
祗恐記之不得其所以爲記之意豈不見岑
和尚道是今時人須是隱身去可思量不師
默然禪坐一刹那間復拈起一條柱杖子大
喝一聲云庵雖小含法界放開大者無外收
來小者無内這般的話不是達磨公案汝會
麽予眼裏聞聲便覺透徹以是知師之作此
道塲者不過與佛所作祗園精舍一樣規模
焉師之所以作道塲者果在斯乎不在斯乎
祗在方寸間耳其爲間架也非尺丈所能量
其爲方向也非盤針所能格其爲境界也非
品石之莽蒼所能喻其巧也非十峰之峻峭
所能名其狀也非雙澗之淵深所能究其源
美矣善矣諸好□矣若能於此了知便見得
盡大地是沙門一隻眼放開隻眼縱橫自在
東去無涯西去無際上柱天下柱地四通八
達無所罣礙其光明洞耀照徹十方譬如千
日放大光明不然何以謂之佛心普照大師
道場是作豈得易爲記哉記誌也輙敢門師
借取須彌爲峰海水爲墨獅子巖頭大石一
片誌而碑之使百千萬億劫後不破不壞知
其所以爲佛心普照大師壽天玉嵓道場記
也庵之履歷己嘗記故并爲之頌曰
　師琮公號石徑家莆人畢其姓世業儒衣
　冠盛陵谷易文星泯俗瀾趍不與競赤洒
　洒是本性學惟精西方聖機一悟非臺鏡
　沂源流派能忍東山振親摩頂愚中智傳
　正印初應天以才稱今越山衆袖領基道
　塲卜玉嵓龍得法宗一行重林煥爲正訂
　氣結凝石□□澗雙流峰十陣面東南絶
　奇勝刳土壤剪荆梗陶𨥯甓削杗穩築垣
　墉植藩屛庵既成禪安靜名應機字于顁
　異種蓮池久町花木亭峙如鼎二師祠事
　思敬生者壽殁者慶歳淵獻記予請居買
　隣力業併土木石工愈勁殿一之敞而洞
　堂居三法雲寢廊翼翼修且侹針甲卯門
　取正倉乃積厨乃淨寮與房件件整田爾
　田二三頃塔一丘萬事定師龍等承指令
　五六載功始竟開隻眼子細認師所住境
　非境方寸聞没蹤影一點光常耿耿遍法
　界長萬仞佛西來甚修證水在瓶星在秤
　嘿時說忽自省意云何生淨信衣可溥大
　庾領續比燈燈不盡心即佛難比並曰普
　照兩相應師之微人諦聽記誌之愚瞢瞢
　頌無文愧淟涊刻兹碑年有永
　　　修西林寺記
閩之福州城舊俗土記之傳者號爲三山按
郭璞遷州地記曰前有雙眉童施粉黛北指
烏石山九仙山方山而爲言也又有高蓋山
蓮花山與方山相應三山之名其始於此三
山於其間獨方山最爲橫絶州治之南望之
如几案天造地作亦巧矣豈特爲州治設耶
予嘗謂山之靈異者其間必有魁奇材德忠
信之民出而當之又未之見也一日縱觀於
方山之下行一里有佛精舍盤盤焉囷囷焉
榜曰西林禪寺法門廣闊殿宇宏深迴廊翼
翼飛閣渠渠東有天飯香積之厨西有雲會
禪燕之序至於應眞祠寳華堂方丈室靡不
侈麗帑庾寮舍無一空闊地木石椽瓦粉壁
俱新鐘魚木皷色色俱具若夫鑿池引水生
清淨心不塵不垢是名莊嚴青蓮寳像紫金
白毫光之照徹十方遍覆三千大千世界予
焚香合掌如登天堂四大五藴實無所有廼
自嘆曰此絶俗離世者之所以爲功名者也
少刻主僧披袈裟袖坐具出而問訊於予予
瞻其人環□特達無人我相揖之曰師其開
山歟延予坐煎茗爲欵從容而言曰寺之開
山唐廣眀之祖師也後百年有宋景德禪師
廣而闢之以成道場指數于今又閱春秋三
百餘載咸淳戊辰老衲自龍江來住山凢十
年適值兵革頓爲瓦礫草莽之墟過者太息
老衲不揆不謀於衆不求於人自傾倒衣鉢
一力斡運羡積餘藏如治私產因其故址徴
工僦功勞苦服役踰數年而克有成增置田
畆利俗於昔苟得以瞻徒衆晨香夕燈上祝
聖人壽下俾鄉人復有所皈依佛法中其亦
庶乎可以無愧於廣明景德二代之開山也
又於寢堂之内偏建殿樹塔列歷代海會于
左右上塑三佛中卜一穴是爲靈室反眞歸
源此老衲之願畢矣今欲伐山石刻之歲月
使將來眼知作之本始處稔聞眞善欲識適
意空宗種種因縁輙敢以須彌作筆海水爲
墨作之數句不異語予以方便故不敢辭應
作是言曰善哉善哉師名正榮其先二山長
樂之古縣人也俗姓謝家世爲儒此所謂魁
奇忠信材德之民能以絶俗離世而取功名
者也記畢長嘯出門人不知予之所之師曰
其神乎元貞改元菊節前一日前廣陵尹東
海徐儒子記


















徐仙翰藻卷之三
　　　鰲峰賦
巍巍乎高哉鰲峰之竦傑也按淮南子之括
象圖是以知其宗祖發於崑崙考赤松子之
青囊經是以知其枝葉之分於庾嶺自南而
來也惘若諸蕃而入使向北而朝也效彼崇
嵩而祝聖其勢展雅其容端正如覆金甌如
飜洪鼎如仙人之展具衣如玉女之開粧鏡
如武夫健卒之頂兜鍪如王公貴人之執圭
珍外有方山拜於前而爲之几峬山侍於後
而爲之屏鹿山爲之輔而左支合山爲之弼
而右撑齊齊整整峙峙亭亭雖池之九華歙
之黄山不足以喻此峰之偉觀括之成都温
之雁蕩不能與此峰而齊名吴之會稽楚之
雲夢惠之羅浮朗之武陵皆不足以形其狀
亦不敢以狀其形我爲橫笏以量之其方圓
也何止二三百里立表以算之其上下也不
啻四五千丈去天咫尺聳人觀望御扁榼而
歷險假絙縈而直上進步可以造紫微之庭
舉手可以掬銀河之浪藐爾人物小哉穹壤
俱在吾目如示諸掌使孟參軍寓此必爲落
㡌之懽使謝太守知之必爲整屐之想斯人
已去此音誰賞若夫委委蛇蛇高高低低凸
凸凹凹不等不齊層層叠叠爲畒爲畦朝霧
收兮陽烏旭於東暮霞飛兮白兔魄於西引
清輝兮皎皎挹翠影兮萋萋至於春風動兮
花卉芳菲夏雲奇兮樹林陰翳秋露晞兮嵐
光淡薄冬霜隕兮草木凋瘵此良辰美景之
所難並有詩人墨客之所睥睨其間虎狼狐
兔爲穴爲窟鳥雀鳩雉爲壘爲巢或鳴或噪
或嘯或哮士張垂天之罩下布竟野之罟右
挾夏服之箭左提烏號之弰或縱或擒或蒸
或炮以供我祀以充我庖所產之木曰松曰
栢曰樟曰楀曰楝曰桐曰楠曰柠曰楓曰杉
曰欏曰櫸曰檜曰檀曰槐曰梓曰柯曰𣗪曰
榕曰□曰朾曰樅曰楨曰𣏌曰桄曰㯶曰楒
曰𣓊小者可以爲店爲楔爲椳爲闑大者可
以爲檼爲楮爲杗爲梠其用也博可擇而取
又有紅蕉白苧細葛青麻山桑野柘槐黄藍
青柂子檽皮眞紅紫䓞之類可以爲華身之
需荔枝龍眼櫖橘餘柑林檎黄彈朱櫻白柰
桬樘鹿櫖楊梅烏椑之屬可以爲適口之助
言其藥則有香薷牛膝黄精薯芋交騰馬舄
地黄皷子薄苛茵陳紫蘇香附茱萸甘菊扁
豆香枳苦蔞茴香蒲艾遂䓪黄糵木鱉鶯粟
羊乳或生顧渚之紫笋或産交州之薏苡靡
所不有未能殫紀何今昔之不同嘆日月之
雲逝是以橫笛一聲或伍牧童而來歸爛柯
一局或學樵父而偷閑石㠋㠋者爲方士之
室草蓬蓬者爲隱人之庵安禪有座登眞有
臺曾現天燈之瑞嘗留仙鼎之丹石皷之聲
猶響劔石之紋尚瘢窄而險處號引戰之門
坦而平處爲息馬之灣古來遺跡吾豈虛談
胡爲感慨尚可覽觀峩峩乎有莫攀之壁淵
淵乎有無底之潭各立深淺分爲二三芝蘭
同芳而馥郁藤蘿交翠而䰐鬖源泉混混流
聲潺潺一條瀑布萬仞垂岩其白也如練其
青也如藍其濺也員如珠其盛也深如盤金
刀剪裁未爲易玉尺量度誠爲難時有神龍
變化如恍如惚或飛或潜或出或没或激而
爲雷爲霆或奮而爲颸爲𩖨或沛然而雨勢
祁祁或油然而雲氣浡浡祠侈褒封民無怠
忽鴻濛既判遂古之初孰爲措置以麗堪輿
既分秦都未入漢圖所治南越惟君無諸髻
椎污俗世守一隅韜光晦跡孰敢誰譽自唐
貞觀册名上都風聲壯麗氣貌魁梧宛若數
里聳拔一坡鐘青鋪而闤闠接潮聲而盤孟
派其墩曰傳築支其崗曰香爐維水之白維
石之烏前洋之爲肘爲腋富山之爲趾爲趺
此上此民是田是廬何廼陵遷谷變時易事
殊五季遭亂十姓並驅豈期王氏自謂黔愚
内溺淫侈外事科敷宫室無度遊畋自娛時
靡有定不遑啓居使鳥驚而獸遁幾絶生息
使山童而木削遂成丘墟毋乃蘇氏叠出是
以眉山一枯人有常言事果不誣始自建隆
至於祥符朝廷文治鄕校詩書迨時厥後名
公鉅儒相爲汲引無復躊躇獨先於諸郡踏
破仕途朱紫背項車馬門閭昔也此峰之靈
以物之秀今也此峰之精以人之儲嗚呼輻
南軸北曶來黑徃何此峰之不老托以神而
是降爵秧有加聦明不爽誘諸人以爲善慨
斯文之未喪況神藏於密道隱而微自知謹
怪恐涉狐疑大義頗羞於曹植十年深愧於
左思姑作獲麟之筆毋貽覆瓿之譏
　　　靈濟宫賦
龍衒圖龜鬻書何譎怪而詭異者乎詰之泰
元泰旡嘿嘿卭將求索於惟象之初羲姒告
卭其故兮咨曚曚而未察挾既覺於玄鳥兮
倏以自造而歸之冥冥謇巧倕之揆正兮章
玄文而志畫非莛蓴之啓前兆兮彼靈氛而
莫神覿幽人之𩭂髴兮守以又玄而莫莫電
倐忽而翕赫兮羌不可兮彌測廼窮宇宙兮
孰預其終等堪輿兮長無極是以五帝亭亭
三皇繹繹神囿兮有制祗堂兮有式蹴羸踏
列以涉今兮誰復參差而不輙九天之寥邈
兮安放安屬何剡剡而來下兮鰲峯是宅陟
纖□以扢嘉壇兮直嶢嶢而造天眺青臚而
下盻兮蕢土乎丘岳雲譎波詭基之連蜷蜷
兮肇於東平原唐之溘而駊騀兮趾裂鼎而
成峯岧岧然若馴馱之駟昂昂然若赤驅蒼
龍覽樛流於蓮華兮挹素靈而心爽靈山之
儐㟎㠑巍兮襲青氣之豐融九阡九陌之壇
漫兮井般廬而連局朝潮夕汐兮道汪流而
潨潨信矣夫嶽祗瀆鬼后媪育靈其年政和
咨官是營作噩貞于則壯兮土木石工之告
屹然砥石之柱華然雕玉之楹嶄岩兮飛宇
崷崪兮層甍列焚橑以布翼兮繽繽然相以
交錯重析疊拱兮甍甍增增而復崚增閱閬
閬其朱開兮扈則偁岐陽之石鼓略垣墉之
佳嵬兮炳炳乎丹青邃闡秘室之嶾嶙兮從
延佇於荒忽東廊西序之嵷嵱兮抱地勢而
相嬰又有麟毫之箔珠翠甲乙之絡羅孔雀
兮張金鵝綴黼純兮敷底篾受寳符之緱山
兮感黄金曼陁未足以言瑞兮間以琉璃而
婠娺彤芝之雲氣騰騰博山之祥煙鬱馥杉
松歌玉楯之風槐桂掛文窗之月或竁土以
潴泉兮雜𩅸聲而活活鱊鮬之與鱖鯞兮掉
清漪而發發溶餘慶之嶝宏兮納大千於一
粟淑龍首而發仞兮頻霄回於靈塔曰外相
屬前沓後合殊形異觀莫能殫述至於階級
之有等差儀衛之有號令左低聲右肅靜魍
魎兮固扃壘荼兮呵禁蔸魖兮不敢喘息獝
徃兮束手聽命將事之夕齋宿唯謹顒昂俯
僂或退或進端容兮正色目存誠兮肅敬儼
然圖像之生獰氣燄之灼灼番番兮態羆之
士業業兮貔貅之卒虎頭兮燕頷龍韜兮豹
畧羅弓矢兮樹旗旄執瞿戣兮仗劉鉞泯其
跡於無聲藏其機於不測堅柳營之壁壘示
轅門之整肅使爾絶黨殊鄰遐方䟽俗梯山
兮航海畢獻其方物眡此館兮來賓有亭請
寫以爲王會兮賀太平於今日恭惟
皇上億載萬年爲父爲母普天之下莫非王
土修廼文偃廼武忠爲甲兮信爲胄禮爲干
兮義爲櫓蒐詩社兮獵詞林遊墨場兮聘翰
國將迨群於崇璟追慶雲兮□白甫東壁騰
輝燦然可觀偉哉凌煙閣人物之盛兮盡腰
金而袍紫又如西涼伎獅子胡尋撞之都盧
舞絙兮揮霍蔵橵之要妙兮梨園之曲聲嗚
嗚楚娃兮吴豔秦娥兮衛姝粉白兮黛緑飾
紈綺兮綴金珠飽侯精兮厭鼎肉八珍絡繹
兮分御厨衆嫭並侈姁媮何㜐之道子用心
之巧也如此靡敢藝嫚以爲耳目之娱天門
兮洞洞無階兮可羾名與德之盛兮日月爭
光萬鈎兮未足以爲重何廼處之以無爲惕
然而若恐親親以睦兮序伐木之章魯侯燕
喜兮獻閟宫之頌名咨堂兮纈四字以爲規
婉婉寓其意兮亦庶幾乎能以警衆憂虞失
得徴之易兮尚以占文未喪兮亦顔亦孔迴
平之作籀篆兮上可板於軒頡熊經龜息用
以觀其繳兮即來今之黄任徐董非至人其
孰能與於此兮敵可拜宣封而受天寵重曰
奔雷公驅警蹕以鳴兮戒雨師而洗塵兮飛
廉撝呵勵厥聲兮神母擲大先啓行兮駕龍
輈而載雲旌兮八鸞五鳳紛紛其交迎兮乘
清氣以上征兮驅閭闔而造紫庭兮曰出入
而靡有停兮下倒景而上光耀明兮百味㫖
酒將薦馨兮藉以芳芷雖杜衡兮澹然壽宫
安可寧兮永永爾祀何千萬齡兮
　　　文興庵賦
　一日有好事君子袖香而叩於予日吾郷
　之宫與廟各有碑餘慶堂亦有記文興庵
　塔其爲道塲未可以小可目之何不爲措
　一辭意非敢後也蓋爲道塲將廢未獲其
　人以復其始坐此慚愧今因子之問姑摭
　其事以爲有縁者勸乃賦之曰
鰲峰萬仞兮去天一握蜿蜒而來兮不知其
幾起幾伏突然爲青鋪之三峯兮爾廬爾宅
揖崗巒之拱護兮眷西顧而徊徘非驢之能
蹴蹋兮龍象之爲穴爲窟奉如來之眞舍利
兮粒粒如含桃之衒金碧氈包席褁兮載以
駱駝而來於西域瘞之以爲塔兮削以水沫
而刻其山骨甍甍增增之級有七兮巍巍其
高卓像千佛之化現兮運風斤而精鑿神火
青而不熱兮燭斗牛而上薄人天鬼神所瞻
仰兮欣予志之相逆而懽悅晨昏之作禮兮
且拳拳於晦望弦朔此先祠之故庵主兮釋
修偈之是作比干之胤曰懷賢兮實爲鄕之
檀樾假木魚以驚衆兮聲夜鳴之山鶴功一
就於衆香兮一盂一勺元符之銘誌於石兮
尚有稽其歲月言不可既兮兹特舉其大畧
淨慧之號振於古兮談西天之快樂文興之
名著於今兮乃儒人之意有托祠宣聖兮志
于學祀元皇兮干于禄廣惠之有殿兮清貞
有閣右叩於玄天兮左瞻乎東嶽延導師於
安養兮趺青蓮而焯灼現千輪慧力之色相
兮不御鉛華而帶纓絡如員應之衣白衣粲
粲兮或示以朴如明覺之掛金襴采采兮或
稱其服慈濟之以醫而活人兮不假乎參苓
桂术英列之以孝而致身兮化世俗之薄惡
命爾堂而曰證會兮神乎莫莫樓千門之五
鳳翼而飛兮簷牙高琢房庫之有次兮復經
營於庖湢僧繇鬻其功於丹青兮污或漫於
黝堊百以器之既備兮靡有堅心而展力事
事之竟有成兮固非一朝一夕復其始於宣
和兮如章如吴如郭繼之以曰徐曰周兮再
經理而爲之廣拓自元符迄于景炎兮完新
修舊之既數嘉爾志之忠且勤兮將爲河沙
億劫之封植敢舍心而捐廢兮於俯仰而無
怍燭龍不常耀兮纁黄忽其湮没麝火之燼
已滅兮未能嘘之橐籥大厦之將顛兮未能
支之以一木慨古人之𩗹化兮孰可與而咨
度來者吾不聞兮獨憎欷兮結帽亂曰何陵
谷之交錯兮何世途之𧿒踔兮何營營乎蝸
角兮何舍本而趍末兮何嗟老羞早而縮恧
兮何怐愗而不之覺兮何盗車而不遇之伯
樂兮何章畫不得工陲而志墨兮何前修之
有遺跡兮何壞此路之輒兮何謂不實而有
獲兮何時蹇修爲理之□□兮
　　　自辨文
予之所作人皆以爲迂誕今日之迂誕異日
之受封襲爵以此爲驗之跡進身之階如君
者之未知也昔有搜神記神異誌幽恠記山
海經幽冥録當時所作莫不以爲迂誕至今
讀之使人感慨而己誰曰不然予嘗讀聖人
書曰子不語恠力亂神及觀獲麟一經盟誓
之辭灾異之事屢見而屢書或者議之以其
言出於公羊左事谷梁之曰始作俑者聖人
亦不能諉其任故曰知我者其惟春秋乎罪
我者其惟春秋乎甚矣材之難也如此夫文
章天下之公器非則辨是何辨之有予有所
作不知是邪非邪請爲辨之段文昌所作平
蔡碑太守陳珦去之獨有取於韓昌黎之文
昌黎公雖後世之所欽服硃不知蘇内翰所
謂不知世有段文昌之句則視段文昌爲何
如子之所作故無段文昌之材存之可也去
之不可也如或去之雖有此記誰無此語夫
其必欲存之者非以爲誇當世耀方來簧惑
衆聽也不過後之有事於廟者觀吾記見吾
行事不以暗室而自欺敬神之心油然而生
矣記既作矣刻之書之必得其人予故敢用
爲請揆君之心必有其說東坡公嘗曰平生
不爲人作行狀埋銘墓碑至於撰司馬温公
富韓公之行狀則曰不敢固辭終非本志君
之所以爲書碑者是亦以東坡自任歟雖然
蔡邕謂盧植曰吾之爲碑記多矣皆有漸色
獨於郭有道碑爲無愧子敢以此爲請云
　　　塞謗文
予自領仙職以來普度而後未嘗一日與人
交接時雖有片言隻字無非誘人之善語也
苟非其人精純所響徴兆莫報若夫水旱疫
癘意外之變是皆子之弗德惟有恐懼修省
曲盡銷禦之道而已至公無私疑問則有籖
杯如響斯答今之箕筆不可驗者蓋其間有
一等罔象非賴行巧設奸假以狐妖鼠怪闚
其户閴其無人而文飾其說致使垂錯釣誇
奚云是謂人可欺也而神可欺乎語曰可欺
也不可罔也魚目陏珠眞贋可見有識君子
毋惑滋甚反爲神羞姑作筆爲塞謗之辭云
天其神問神居冥冥胡然化筆剡剡厥靈編
珠綴玉皎如日星班張買馬莫之與京活人
之書韓康永湆陰陽宅兆郭公景純羸糧景
從車蓋塞門德鏤人心何千萬年今也不然
藏神於天出無入有世謂之仙虛無縹緲嘿
嘿何言豈期夜鼠假以狐鳴顛倒繆錯使人
不平持神之悅具男具興云誰之辜壠斷賤
夫欺不可罔或敢侮予積惡滅身人禍鬼誅
若等儒冠肖貌如人鬼神無常豈昧之聞昔
日之靈汲於經營今日之晦廟事已成自衒
自鬻惟神之耻絶筆有歌久屬人耳謌以訊
之無從詭隨斯文是作以塞謗語
　　　非神賦
女媧氏之斷鰲足兮渾淪始離嵩泰衡恒華
之嵳峩兮其神曰祇帝舜柴而禹巡兮秦禪
而漢祠遂右之傳而不證兮誰謂水龍而木
夔予之鼻世兮基於下邳發采石之孕靈兮
涓鰲峯之瑰奇嗟魂燬魄淵之瞬息兮冥招
瞢闇以驅馳哀清廟之荒唐兮白睨嬰茀之
委蛇欲毁冠而裂冕兮視世途之險巇大厦
將顛而不理兮恐一木之莫支歲昭陽之大
荒落兮吾剡剡于羅池假毛錐子以爲言兮
顛倒而妍𡟎或讒巧而嘐嘐兮儗儗以爲吾
欺焰掉舌而葩葉兮喋喋乎秦儀汝愔愔而
觧兮寧質質而自持筲器小而□蠓兮胡井
眢而管窺腹便便而嶢蚘兮不若盛酒之鴟
夷桒谷生朝終自滅兮短狐伺影竟何爲天
地漫漫而無極兮死生浩浩而誰知阮瞻之
辯是非兮骨囱化爲塵泥謂吾言之不足證
兮巫新麥以爲期亂曰天道之福善禍滛兮
如表立而影隨彼譎詭而徂狂兮羌猶豫而
狐疑敬神如在左右兮予嘿嘿而何辭
　　　莫毁碑辭
莫毁碑者言碑之不可毁也辭者聲其罪之
辭也其辭曰甚矣時俗之變詐兮黠鼠智狙
梔貌而蠟言兮效汝曹之囁嚅巧畫竟莫壯
於犬馬兮唯鬼魅之是圖不涉大行而涉魚
鳧兮又熟知其畏途玄靈之决鬱兮匪若木
之不靈憐螢之逐暗兮謂長夜之冥冥彼獸
面而人言兮不離猩猩蟒蛇其可以吞鹿兮
乃自狡而穿鱗以射苧爲養勇兮羿卒䧟於
厥軀黷彼貨而遭兮崇反懟於妻孥黶之惡
將害盈兮覆以臧而怨書刻爾石之殄厥宗
兮妣以聆其呱呱倏曛黃之西没兮忽沃焦
而東注觀天網之綋覆兮孰三面之能去吹
虀於托而羹兮猶執熱而不悟亡軌之可鑒
兮故作邯人之踵步武鼎不可於潜伺兮何
庸口吻之喋喋皷末至於埋没兮而日炙中
立之聲燄灼兮何爲女子之讒說元戎之精
忠耿耿兮何迴懺人之謀孽公論之有優劣
兮珦非私而左韓因靺鞨而有感慕兮知造
物之好還典刑具備兮萬世不刊彼昏不知
兮縱肆兇頑焚傳將以淪經兮邵與盧而孰
存白石之牛不忍其解觫兮於亮奚寃或禍
福動人兮儀斃于門或幽冥異路兮致責於
温豈今昔之不同兮事無果報抑水火之妄
誶兮不敢漏言於愼竈黔嬴非姚異兮德潜
通於彼昊是以福善禍滛兮用天之道投鼠
尚且忌器兮彼胡不思欲以一指而掩衆目
兮夫誰與欺天天是椽兮咎將執誰莫毁碑
兮予又奚辭嗚呼噫嘻如是諸斯










徐仙翰藻卷之四
　　　喜雨頌
靈濟崇建祈雨道場恭奉鹿苑開山應眞菩
薩卓錫聖水祇奉供養隨獲感通敬序其事
以爲喜雨頌榜于泉亭垂示將來用啓歸依
之念者如是我聞師有偈曰人皆極目雲霓
我向此時垂雨澤誓顧無邊其爲慈心利物
之意云何指大眼孔便把作急時抱佛脚舉
似怎不會得桑林之野禱于山川山川寧有
神乎旱既大甚滌滌山川靡神不宗毋曰祠
神何益神本非神抑人心有所感而召致也
惟師之靈得於如來神力持戒福德亦復如
是不可思議鄕民所信向固非一日余五百
年蒙師之力者幾何人自去秋而冬迨至春
三月不兩種未入土此誠危亡急迫之時誰
肯蒼鵝而軟血假信於蛇醫又恐爲識者長
發笑也亦曰聞禪師袖中惰龍可驅以效鞭
策遂禮請于我師隨車而雨日在壬寅後三
日霏微四布丙午雨既足黄童皓叟踴躍喜
交相慶曰應眞開山雨致香獻頌
　　　修東井文
東井之創始見於石刻曰熙寧八年歲乙卯
閏八月十三乙巳迄今二百二十有四熙寧
以前方其井磚其甃欄尚存具載章珏捨東
井闌六字珏五代間德望之士考其時爲石
晋天福八年即閩天德之元年也合而筭之
上下三百六十有七載蓋物久則壞數也壞
而修之亦數也井湮而圯于兹四十年餘鄕
閭蚩蚩莫之指視非慢也下如浚谷上如懸
崖欲斷未絶其險若恐無所容其力焉至大
改元歲戊申蒲節之前二日日將西焂有風
雨發作卒然而成一墟泥石俱䧟此天將以
假手於人而欲修之所謂數也信乎有土此
有民民天之民也蒙天之福順天之時承天
之心謀卜恊吉越四日乙丑鳩工運石而搬
泥無計上之鰲峯之陽有藤焉其大徑七八
寸圍其長直七八丈餘假以爲索何造化之
巧豈非天有以相於爾民者歟如月七日甲
午石工土工畢集迄乙巳告成與向乙已日
合數乎抑天乎曰天也敢記其事爲文示爾
人而祝爾神其詞曰天相爾民風雨是因曆
言恊靈徴工以興既渫用汲潜流拾潗養人
濟物其功用博八神八方王戚干將殷轔軍
裝呵禁不祥人受其福年登乎谷飲泉知脉
蒙天之澤完舊復新迄用有成永保安寧乾
元亨利貞
　　　塞井文
井之爲義大矣哉在天則屬二十八宿在五
行則爲水之精在人則爲飲食之用不可一
日費也井之不可廢者以其水之能養人濟
物而然也夫苟泥而不潔舊而不清則爲廢
井也故聖人作卦必曰井泥不食舊井無禽
此正以爲舊廢之井泥不可食至於禽鳥不
來是不能養人濟物反爲人物之害也巷東
廟地其山發於鰲峯蜿蜒而來不知其幾起
幾伏而歇於此昔有人焉鑿山爲井掘井及
泉將至九仞而猶恐廢其功是亦以養人濟
物之心爲心雖傷於山而無害今也入乎井
而不能上乎水則井之功廢矣渴者不可得
而食汙者不可得而濯跳梁之蛙不鳴涸轍
之魚幾死舍置不用於兹有年陰陽家所謂
玄武中箭醫家所謂膏盲痼疾衆議紛紛此
山之受傷也不淺爾來習俗更革里閭惟悴
高材多戚戚之窮君子無赫赫之光生意凋
殘枯槁沉溺此日莫之爲甚將誰尤乎罪之
在井嵗至元癸巳九月吉日丙子鄉人以塞
井之議禱於子予荅之曰塞之吉故爲文以
告諸井之神昔有耿恭鑿井十五丈整衣拜
井水泉岀又有朱博御史府吏舍百餘區井
水皆竭均是井也何利於耿恭而不利於朱
博是亦有私耶惟爾井神俯首聽命而應予
曰非私也數也有水者數也無水者亦數也
有水而開之無水而塞之宜也於神亦何容
心哉然則數之所在人事係焉故塞之議所
由興也塞之曰今塞之日鬼神守護呵禁不
祥既塞之後家富而給人壽而康
　　　修廟難文
修廟之責難矣乎吾聞之矣終嵗傭役工費
無已乎朝斯夕斯莫敢遑寧難矣乎竭其耳
目力癉心思難已乎梁桶之腐黑者今已修
蓋瓦之毁缺者今以完赤白之漫漶者今己
鮮誰之功也謂之自爲之也過多侣亦可以
諉其責而辭其難矣雖然東池之水文涸西
階之銘未立内宫外庭憑附之質不稱爲子
之心將何如譬如適千里及門而復是非男
子之所爲也男子之所爲以義爲重見義而
不爲無勇也古之義者惟孤竹君之二子特
立獨行不顧是非夫豈有求而爲之耶如子
之義出於天性其與釣名嗜利之徒天淵之
隔四方人則既聞而知之雖不質於鬼神可
以無疑又何待子言之諄諄詩云相在爾室
尚不愧於屋漏其所以神明交者必有其當
也宫室既修墻壁既設百物既備然後饗而
致之又從而思之則畏敬之心油然而生矣
否則外貌斯須不莊不敬則慢易之心入於
欺神也不惟欺神亦欺人不惟欺於人人亦
自欺夫何濟濟溱溱之有乎後之有事於廟
者陟斯堂讀斯記必有問焉八人者修廟之
人也其始謀者何如人其次同謀者又何如
人始如彼其勤終如彼其怠是亦人也奚心
哉天下之事靡不有初鮮克有終終始俱善
人道畢矣難矣乎此吾之所以汲汲焉是欲
斯其始而成其終也爲子之說則曰今之士
非財不可天不雨鬼不輸抄化之說不可行
樂施之人未多見其計將安出耶吾爲子謀
之曰凡衆之動得其宜要必以義爲利也不
以利爲義未有好義其事不終者也義之一
字子其識之吾想同事者蹶然而起負墻而
立曰弟子敢不承乎
　　　告成序
天下之事始非難而終爲難詩曰靡不有初
鮮克有終易曰狐涉水濡其尾蓋言始之易
而終之難也故君子敬始而愼終始終如一
夫是之謂大吉苟始勤而終怠甘爲小人逼
迸無成之謀之徒歟觖觖然焉用彼哉且如
本官修作之事方其始也凢八人及其終也
七人其有專心一力者僅三人焉以此見天
下之事始非難其終爲難也信乎雖然所謂
終之難者於予固無加損第識者觀人有以
颭其不終之志况欲以此爲福田而求利益
耶兹者六七人明集於庭用伸告成之禮功
在社稷刻銘金石錐千載而下夫誰敢忘忽
之所有毛牲椒醑禮過於奢誠忠爲予之羞
禮檀弓曰夫祭與其敬不足而禮有餘不若
禮不足而敬有餘此禮與敬既以俱足柰何
告成之文侣有責不足於我者所謂神之靈
則靈矣胡爲不少靈於人斯言也幾乎隘矣
夫富貴人之所欲也欲之不得必有所求焉
維爾六七人同力王室既能善始以善終吾
固知其有大有爲之志天道神明福我善人
山鳴谷應隨響隨答又何律筆舌之諄諄以
爲予言子不見凌煙閣上圖像功臣凢二十
有二人其所以始終著臣者曰魏徴曰蕭瑀
曰段志玄曰劉弘恭曰姚思廉曰虞世南曰
叔寳特此七人而己今吾子七人苟能以終
始自期異日致身於廟堂之上必能以國家
之務爲已任何患其不爲凌煙閣七人之事
業豈特修廟而已乎予敢以此爲勉而序於
告成之後云
　　　驅癘鬼文
傳曰晋侯有疾夢熊以爲癘鬼而後韓退之
劉禹錫諸人素號聦明特達世所共欽仰亦
亦有瘧鬼之說或作文以逐之或賦詩以遣
之於是始信秋虐冬癘是名之爲鬼也夫鬼
也無形無聲安能而病夫人者乎况人爲萬
物之靈天之所以覆之地之所以載之日月
之所以照之風雨霜露之所以四時而教之
穀粟桑麻衣之食之吾觀造化之注意於人
也不淺苟人道不立其造化之所謂天地日
月風雨霜露吾亦不知其所以爲天地爲日
月爲風雨霜露謂之而然嗚呼然是特塊然
之物矣造化既生斯人於斯世又何容斯鬼
而爲民之病耶非鬼也鬼非病也是皆飲食
不節聲色是耽甘酸苦辣之煎其腸腐其胃
喜怒哀樂之亂其性潰其神身非木石攻之
者衆其何不爲病雖然古人之病者灌之以
湯藥攻之以針炙未有不瘳而遂其生者今
之人病者湯藥不可得而攻針灸不可得而
及吁信是鬼之冥頑不可化吾奉上帝命守
此士治此民其有爲茶毒而害虐吾民者按
之女青玄律必在千千斬首萬萬截形盡使
爲掃穴之兔無爲漏網之魚然後可以怏吾
民之欲弟以下元頒赦姑迺歌子美之詩而
告之曰子將髑髏血模糊手提擲還崔大夫
鬼其有靈急去急去急急去須臾不去從天
斧宋開寳八年乙亥春二月甲予鰲峰老人
　　　驅旱魃文
惟汝之旱名曰魃吾知汝之先曰炎氏以火
德王天下有功於民世尊之爲炎帝門户巍
巍未昧于前何汝之不肖不修操行賤薄如
此付形甚醜秉心不艮畢方之毒回禄之灾
不如汝之甚也夏后氏象物鑄鼎汝用是懼
率其種類徙於雕題黑齒之國亦有年矣嘗
與夸父氏爭雄一方反日影而逐之於暘谷
之間道行苦渴欲食溟渤太澤之水竟不可
得遂竊生盗飲於人間世川原河洛一汲幾
盡致有桑林之頌上聞于天明正典刑殆生
殄滅周宣王齊景公以仁心待汝不爲汝責
自後遺種滋蔓延至于今吾奉上帝命守此
土治此民民之終歲勤勤以食爲天天心之
仁愛吾民何雲不得化雨不得施伊誰之由
惟汝是尤禾之秀者將實谷之實者將堅豈
不之思而爲之荼毒以至於此極也况汝且
人之形秉物之性揆汝之心其忍乎草車已
具糗糧己備酌汝一杯明水明告汝曰雕題
黑齒之國汝之故都在海之南朝發可夕至
矣今與汝約盡一日携爾朋挈爾儔駕塵纊
風即便啓程苟不聽吾言是冥頑不靈照依
女青玄律凡爲民物害者國人皆曰可殺殺
之上天有紀有綱罰及爾身弗可悔故檄
　　　驅蝦蟆瘴文
　蝗不入境虎抱子而趨此守土之靈之責
　此當爲民除害也今番瘴氣名日蝦蟇今
　作文逐之矣
予嘗讀南史間有丘傑者以啖生菜得疾餘
嵗夢其母告之曰此蝦蟇毒也吾遺子藥三
丸可餌之果而下枓斗子數升然則蝦蟇之
爲害也信乎夫水族之虫各有三百六十種
類蠢兹蝦蟇於天地間最爲棄物形貌痱磊
手脚爬沙其腹彭亨其頸蹙恧色混泥塗食
殘糞壤跳梁乎井幹之上入休乎缺甃之崖
所居如彼其污所見如彼其陋朝夕唯唯聿
役于鬼天生德於予蝦蟇何爲哉或者又曰
蝦蟇之精爲物之妖月于望則撑腸柱腹張
唇哆嘴猖狂而得志焉縁青冥而雀躍食太
陰之精光俶擾天紀暴殄天物如此癡騃天
且不達况于人乎今也百姓何辜罹其疾苦
中之者起于毛端發于骨節其始也昏潰馮
塞眩瞀熒惑其少進也體反筋倦腰重頭旋
鼻涕流雨喉咽生烟喙唾胷嘔内燥外乾似
渴不渴而後苦熱作焉畢方煤毒回禄嗣灾
焦頭爛額如坐火坑雖欲騎巨靈舉斗杓東
取渤海之水洒而濯之不足爲快或徂辰戌
汗出乃止或苦熱既退乾𠻳復然連日沉滯
有加而不瘳我推其端其誰之由夫豈秋行
夏令陰陽之不節歟五味適口飮食之不節
歟目視玄黄耳務淫畦聲色之不節何醫師
不能加之以藥劑何炙師不能施之以艾炷
詛師口牙之霹靂符師刀筆之縱橫心勞而
目拙功罔而效遲衆愬咸至蝦蟇是尤吾奉
上帝命守此土治此民而蝦蟇悍然不死溝
壑爲鬼爲魊爲魑魅爲魍魎幽陰跪側奸險
邪癖傲虐是作罔有悛心短狐射影之妖蝮
蛇齧草之毒亦不如汝爲害之甚也汝罪滔
天國人皆曰可殺今與蝦蟇約盡率一日其
率種類共徙於藟山湖水之東偷生寄命勿
爲吾民害不然則是蝦蟇冥頑不靈若罔聞
知吾專委蟈氏焚壯蘜以灰洒之然後斷其
首刳其腹膾其肉與國人共裂而食之必須
滅其種類以快吾民之所欲蝦蟇聞斯語驚
且懼各穿緑衣屈膝庭下乞貸命于予曰柳
車已備草舡已裝自甘黜伏即日啓程願王
赦其罪於是作文而促之曰聦明正直兮吾
所以神天命有德兮念此下民蠢兹蝦蟇兮
物之妖精幸灾樂禍兮胡爲不仁上于天憲
兮寒暑錯行民氣不舒兮僵踣顛傾盧扁愴
惶兮功罔參苓巫覡呪咀兮事涉冥冥下民
何辜兮疾苦頻仍蠢兹蝦蟇兮罪惡貫盈衆
怨所萃兮愬汝之名欲齧汝骨兮俎醢其身
我怒斯赫兮如雷如霆專委蟈氏兮明正典
刑屈膝于庭兮情實可憐哀號乞命兮萬死
一生蠧兹蝦蟇兮若果有靈明聽予言兮改
過自新藟山峻拔兮湖水澄清汝之安宅兮
啓處遑寧深逝遠伏兮遁迹潜形速去速去
急急如律令
宋開寳八年乙亥春三丁未作
　　　辠殺賦
　越人尚機而信殺自古然爾至今風俗不
　可革人有疾且憂也憐於巫覡之徒戒之
　曰參苓罔功必須殺以爲命且有謗訕惑
　衆取媚因作辠殺賦以自釋其詞曰
慨堪輿之顛倒兮員屢方冠霠曀癰而𣶈瀁
兮泉飛而潺湲夜夜遊之滴血兮山林險隘
射工伺影兮潜岓側而行奸奈燕石之間珠
璣兮莫卞眞贋稊稗混黄梁兮誰復賡乎載
殳瓦金雷鳴兮咸池絶響誇莫母之姿色兮
妬閭娵子奢而靡顏野鳥入室何吉凶兮誼
悵恨而自悼世貪餔啜其糟醨兮原餐菊而
紉蘭流俗之抑扼兮竈蟻燈蛾六淫生而不
節兮霜露奚感實沈臺□爲可證兮在豈怪
而不經提戟將矢如輅之卜兮言污而詞誕
龍馬之呈象兮後燋契而恊靈機殺而求活
兮兢南風而莫挽寇猖狂而心醉兮咸木必
神尪以妄而被焚兮皇其彌旱將吞炭而嚜
纆兮寧面壁而纊魚總生何辜而天昏兮氣
□媢而煩冤假迴平於驛史兮眩兮影於杯
蛇奪造化而律吕覬氷谷而回春母附緩以
爲尤兮執幽昏而昧昧謂昌陽而亦不可以
引年兮又何進乎蔘苓綸網密則形誥兮嗟
觳觫而何忍亦以世溷溷兮終感厠妖而不
醒徙薪不以爲德兮客焦頭而爛額伊誰之
由兮鄙夫貪饜設奸巧而爲言惟罪之渠魁
兮人惟而鬼責借金鉞而剪戮兮使隕越而
就陵亂曰非是是非相是非乎人勝天定不
予欺兮明曶昏黑爭馳驅兮贅疣竟潰誠可
悲兮孰爲彈冠而振衣兮皷其瞶而燭其迷
兮鬱鬱不昧寧爲之辭兮微予則盡被髮而
而侏𠌯兮


徐仙翰藻卷之五卿三
　　朝天眞人自賛
上朝帝座身進天階光依日月職掌三台列
宿拱衛雲漢昭回東方龍角獨占斗魁
　　　眞人回宫自賛
華蓋房駟輔弼嚴明羽林將軍左導右迎塤
𥳠迭奏律吕合聲榮歸天府萬里雲程
　　　注福司賛
積善之家家用平康維爾福星簡簡禳禳俾
壽而富俾熾而昌子孫千億惠我無疆
　　　注録司賛
鰲峯踈傑龍首軒昴維爾禄星杲杲光芒相
爾多士煥乎文章摩肩接武金門玉堂
　　　永安留守查元帥賛
維查元帥氣剛而直繕甲治兵制賦足食機
速爲神百戰百克折衝萬里職在輔國
　　　武安留守邊元帥賛
維邊元帥靈運後身幼穎而秀性出天眞料
敵制勝兵出有名有征無戰職在安民
　　魏博節度使左監門魏元帥賛
維爾魏將邊寄之重義不以力仁不以勇八
戰八克七擒七縱用則無敵師不在衆
　　　都統軍使右監門趙元帥賛
維爾趙將號令綱紀信賞必罰外脩内理入
守虎關出涪豹尾運籌帷幄决勝千里
　　　都監軍先鋒刁元帥賛
維爾刁將師出有名貔貅百萬分閫外營動
於不意微乎無聲赫赫斯怒號曰神兵
　　　雨部賛
電光閃閃雷聲轟轟震威萬里龍首峥嶸用
作霖雨慰我蒼生風雲慶會千載太平
電掣雷掀雲飛風起甘雨以時農夫之喜廼
宣廼畒黍稷薿薿有實其積萬億及秭
　　　集英賛
飛鉞跳劔扶弩張弓雀竽象板鷹駕鶯籠盤
承仙掌花採天工金毬公子醉賞春風
　　　宫娥獻壽賛
六宫富貴月裏嫦娥金釵珠履紅粉翠娥輕
輕腰舞細細聲歌玉巵獻壽王母仙桃
　　　葷厨簿書作慶壽宴集
　　　　一行第一盞鸞脯鳳胎大族銀絲
　　　　粉羹次行王母獻壽仙韶法曲祗
　　　　應在業仗
　　　素厨簿書作聚仙宴集
　　　　一行第一盞天香七寳異和玉條
　　　　粉羹次行群仙獻壽雲韶樂祗應
　　　　曹文姬
　　　八物珍□五齊寳器六齍玉食
　　　綵戲嬰童賛
太平之時十雨五風農夫有慶相賀年豐管
聲嘒嘒鼓聲逢逢手舞足蹈快樂兒童
　　　膳部樂府賛
膳夫掌食物用八珍太師掌樂律吕合聲樂
以侑食食以辨腥既醉既飽詩歌太平
　　　仙樂賛
瓊瑶寳殿腦麝香飄楊妃奏曲弄玉吹簫小
蠻腰舞越女聲調金巵獻壽一部仙韶
　　　仙厨賛
沈香雀舌味香而潔福果仙桃金盤羅列若
奉甘露爾供玉屑若作醴酒爾維麯糵
　　　奉祠人求夀賛
友松沈立甫賛　搆厦之材凌雲之姿賢哉
　　　　　　　君子有以似之
　　　又　　　霜標雪橾本來負抱畫出
　　　　　　　丹青人道是我
友梅周㠯元賛　骨格清奇精神富艶本鐘
　　　　　　　造化何須粧點
友竹周㠯仁賛　清以立心直以立身直哉
　　　　　　　維清君子其人
　　　又　　　岌岌堂堂爾貌何怪自抱
　　　　　　　貞心丹青莫繪
友菊章華伯賛　惟德也馨惟材也秀君子
　　　　　　　人焉獨有其有
　　　又　　　介烈高潔韻與形别泠露
　　　　　　　寒霜不變其節
友蘭僧㠯立賛　千仞巖頭曾展神通而今
　　　　　　　入室四大俱空
　　　書燕喜堂東邊掌籍
　恭奉
慈㫖應公侯之子孫必復其始今照勘本人
　　委是世家盛德之後合賜子孫衆多各
　　以功名貴顯以貽厥後
　　　書燕喜堂西邊掌籍
　　恭奉
慈㫖應積善之家子孫必有興者今照勘本
　　人委是温恭克讓篤實至誠合賜以子
　　孫千億本支百世用彰厥善陰隙著聞
　　合賜子生孫孫又生子子子孫孫注錫
　　無疆　　(出漢書)
　　　靈濟廟注福司
　恭准
　三天門下符下欽奉
　命凢厥庶民汝錫之福奉此福者天之福
　也惟天陰隲下民初恊厥居予曷敢有越
　厥志告我友邦君越尹氏庶士御明聽予
　言民之所欲汝念哉俾熾而昌昌而大曰
　富曰壽曰康寧仰足以事父母俯足以畜
　妻子百福來備使民宜之汝則順其職也
　合下本司仰照騐依准奉行
　　　本司恭承
　勑㫖頒降該欽奉
帝㫖合行積善之家注福條宜
　　　一曰介以眉壽二曰以貴馭民
　　　三曰衣食富足四曰家用平康
　　　五曰父母雙慶六曰夫婦齊眉
　　　七曰子孫衆多八曰農桑重積
　　　九曰果蔬擘毓十曰牧羊蕃阜
　　　十一曰百工巧便十二曰商旅安貸
　　靈濟廟注禄司
　恭惟
　三天門下符下欽奉
帝命有德尊以爵有功報以禄奉此爵禄天
　之有也今天其相民敢弗于從凡爲民之
　秀者曰士士之善者曰君子故孟子曰脩
　其天爵而人爵從之孔子曰言寡尤行寡
　悔禄在其中矣此所謂君子之仕行其義
　也一曰爵以馺其貴二曰禄以馭其富雖
　曰太宰之權寔汝之職也告我友邦君越
　尹氏庶士御事咸聽予言我聞吉人爲善
　子孫必有興者繼自今積善之家汝則注
　之爵禄合下本司仰照騐依淮奉行
　　　本司恭承
　勑㫖頒降該欽奉
帝㫖合行積善之家注禄條宜
　　　一曰孫子聦明二曰人才秀偉
　　　三曰禄受自天四曰保慶延年
　　　五曰家道殷睦六曰良配温和
　　　七曰世代多男八曰仕途順利
　　　九曰車馬僕從十曰冠冕輝煌
　　　十一曰禄崇秧顯十二曰永襲昌隆










徐仙翰藻卷之六
　　　友序
同門曰朋同志曰友爲朋友之義不謟不欺
不奢不溺必須得於心然後謂之同也夫苟
朋而不心曰面朋友而不心曰面友君子不
與焉今吾子以畫賛求于予予以五友命名
曰友松友竹友梅此歲寒之三友也曰友蘭
者此孔子所謂與善人居如入芝蘭之室久
而不聞香與香俱化矣曰友菊者菊於君子
之道誠有臭味哉此五友之義信其然乎矣
夫畫莫難於寫眞寫眞非難莫難於寫形寫
形非難莫難於寫心人心不同有如其面君
子小人貌相類而心不同者苟捨其心而求
其貌是以小人爲君子雖有此畫誰無此畫
今吾子既以五友稱當以心友爲耐久朋也
故曰論形不如心
　　　畫士傳
予嘗讀柳子厚之梓人傳韓退之朽者王承
福傳而後感焉夫傳者傳其名也既想當時
梓人朽者滔滔皆是豈獨楊潜王承福者乎
太史公嘗謂任安曰古者富貴而名磨滅不
可勝紀此二子者獲名於二公之傳也幸矣
今有人焉以畫自鳴予恐其名之不傳於世
也輙敢效公之故事而爲之傳曰閩之積善
里有靈濟王祠于兹有年矣丹青之飾默昧
不蠲墻壁毁墮幾爲春蚓秋蛇之穴嵗至元
之癸巳郷人修之欲更畫而新之俄有䑛筆
和墨者接踵而至用舍未决而卜於予予不
允其請鄕人愕然以爲異是豈有解衣槃礴
儃儃然而未至者耶一日忽有畫士感夢而
來始信予言之驗載瞻其人貞確端懿雅不
覊俗儒其衣冠不言其姓名亦不知其爲何
許人也是曰君子人與與議正直則慨然曰
貪夫循利烈士循名僕此來爲名也非爲利
也僕之名聞於他邦久矣獨此邦未之聞也
試可廼已廟之護壁舊畫不完乃令作筆成
之趦趄然猶有難色亦未見其能也旁觀者
柎掌而笑曰虛得名矣此乃依本葫蘆按圖
索驥之技何足道哉予復以東西二序再命
之畫而戒之曰夫畫有六法一曰氣運生動
二曰骨力用筆三曰應物象形四曰隨類賦
彩五曰經營置位六曰傳移模寫以子之畫
者可以六法叅而謀之出于形骸之外而求
之庶乎畫士曰唯於是研丹吮粉淡墨濃烟
執筆熟視徃回數日而就所畫介胄之士一
百二十有八人主將者二人掌印者二人持
節者二人執斧鉞者四人馭馬者二人傘夫
者二人捧㡌小厮二人劊子二人傳令而指
使者四人通事者二人鳴金鼓者四人擊折
者二人揮韓信刀而進者二人揮斬馬刀而
拱立者八人手鎗而腰劍者二十六人先鋒
排陣者四人揭名旗者二人舉號旗者四人
建功旗者二人八卦八陣旗者共十六人鷹
獵者二人南國進貢者八人其餘各執弓矢
戈殳矛戟之類而服役焉肖貌威儀行伍整
肅氣勢聯屬首尾擊應井井乎其有條截截
乎其有理此眞得於太公韜書孫吴兵法之
方略也又有僕御者二班四十八人腰金佩
紫恭職用命前導後迎左倍右侍曲盡其妙
恍乎如有人焉凡有知識者各爭覩而言曰
子之畫固工矣何前日之粗而今日之精何
前日之劣而今日之優古人有言大功若拙
大智若愚其斯之謂歟畫士俛首徐徐而對
曰僕前日之所畫者因其象而成其形備其
體而全其用他人有心予忖度之未易心口
爭也所謂若拙若愚信其然乎僕今日之所
畫者心存目想神領意悟隨機命筆合乎自
然不知其所以爲精爲粗亦不知其所以爲
優爲劣盡吾藝之所爲而爲之非他所用智
巧之術而爲之也然則子之畫之名可得而
議耶畫畢書于壁曰某年月日某人笔筆之
者記其名耳鳴呼彼若爾也是亦欲以畫而
求名於天下後世也歟凡人之生男子七尺
軀於天地間爲最靈物桑弧蓬矢四方其志
要必立身行道揚名于後世以顯父母則男
子之事畢矣否則緘鉗默塞耗眊窒惑甘心
瓶罌如醢雞然至老且死而與草木俱腐者
其視畫士得無愧乎畫士謂誰玉融蔡夢辰
也作蔡夢辰之傳者誰宣封靈濟王也
　　　答周莊翁碑跋
予前後所著所述特自娛戲耳正所謂野犬
食芹而不知蜇於口慘於腹者以味爲何如
猥辱高誼清文有如碩河注水之勢褒揚雲
德赫乎洸乎至于山川之靈人物之盛意必
有瑰奇道藝忠信之民生其間如君者懷材
抱器欝鬱久矣苟能奮勵出奇少答所遇是
亦予之所深望也予之所謂神者以聰明正
直爲德措之四時得其節施之萬物得其宜
初非阿曲徼福之所媚者爲神也夫百物朝
夕之所見者人人皆不注目聞其異者則共
睹而言之君之所爲跋者是亦望其異者之
所作也曲終人不見江上數峰青此非神之
詩乎予敢用此以爲謝云
　　跋周莊翁易圖說
靈濟特廟號耳何王之見稱聞之者不無得
罪于春秋之筆圖說之辱我以跋固不敢辭
第惟易之㫖義最爲深奥其可以管窺蠡測
耶愚欲作筆又恐爲負苓者笑姑摭先輩議
論勉强跋之中間未盡來意斤而削之幸甚
經學之不明久矣我國家崇重學校育人材
先以明經爲第一義憲司宣明教化典章經
學每經設經諭一員其爲訓導之意甚汲汲
焉勤勤焉夫學之所以爲經者惟易最爲幽
深隱頤未能易曉而盡識也學王弼之易則
高談理致其弊失於荒唐學京房之易則專
守象數其獘失於拘泥得於此者失於彼得
於彼者失於此及其至也二者胥失之見心
子周子三山周先生公闢之雲仍行也家藏
遺誥易紹正傳兼理致象數兩得之其爲言
也粹然一出於正易有六十四卦每卦必論
主爻爻各有象爲之圖圖各有理爲之說其
說有得於理致其圖有得於象數一以貫之
並行而不相悖吾謂子周子之所學精於易
者夫豈一朝一夕之所能良弓之子必學其
爲箕良冶之子必學其爲裘若非所傳之正
安得爲之圖歟說而盡得易之精髓歟一日
子周子之同舍生不知其爲何許人也袖其
圖與說而請質於予予愚陋無所聞知睨而
讀之雖未易曉略識一二譬諸食物至於遐

方異味豈有不嗜者哉累欲作筆爲之跋使
鋟諸梓以廣其傳庶亦不負子周子之所學
弟恐予之名氏無聞不足以稱之耳子周子
名壯翁字直伯見心其自號也平日與結搆
者皆有聞之人必能爲之跋予其將爲覆瓿
也宜乎大德三年大獻淵之重陽節後四日
鰲峰山人跋
　　效景純遷州記爲誌名
高陵深谷孰是主張胡爲封𣗳世不義黃迨
及中古纍纍北邙赤松仙去安有青囊後天
之學郭厲黄楊狂瀾日倒矉里施粧虎狗相
肖指認微芒塵俗眼孔失之偏傍乾坤大化
是紀是綱誰洩其巧雲山蒼蒼益土崇已枝
葉流芳維星之魁職典大常雙雙鹿馬雨雨
雲陽日出滄海照耀四方月臨帝座西掖文
章天一生水源深流長出於天空入於太乙
勾陳跋乎騰蛇隱慝自東徂西爲淵爲澤腰
金束玉貴人侍側誰謂爪藤生花結實考之
圖經盤匏入格顧祖之龍勢來形止回抱有
情必冗其耳日吉辰良危茜應瑞不在其身
在其孫子豈道明龍低頭貼尾所喜天禄悠
悠千里吹拈扶危迎神逐鬼山止爲足莫墮
其轍錯認牛眠猶嫌兔缺陰盛陽微各操乃
節此是天然初非人力心巧目專何庸針石
古人有言吉人吉冗孔墓於今不荆不棘卜
葬之後更加陰隲百世其昌綿綿瓜瓞吾非
青鳥周卜之吉誌而留之姑銘于碣銘曰
　有箇老爺手執鏌鋤胡床據坐斥逐青蛇
　蛇化爲龍環繞我家誰謂瓜藤結蒂生花
　松根蟠結枝葉繁華勿須放足牛角嵯岈
　勿須反鏡呈醜髻斜對案齊眉巧飾六珈
　腰金束玉名聚京華光依日月翰苑操麻
　道逢書生陰騭可嘉歟子鑿之誠耶僞耶
　因銘于石目者矜誇祖德之靈人力莫加
　曾元雲仍連茹拔茅
　　書訓
讀書者教民相親睦之道也人生八嵗則入
小學十有五嵗而入大學學者何學乎書也
書乎書乎其務記覽爲詞章以釣聲名利禄
而己乎要之心有親睦之道其爲人倫之大
者也然觀聖賢之所以教民相親睦者且載
于書有志之士固當熟講深思而問辯之苟
知其道之所當然先於其身而行於家自於
一家而形於鄉由於一鄕而達天下化民成
俗何莫非親睦之道之所以爲教也是以治
天下之道自親親始讀書者其教民相親睦
之道也歟
　　棊說
序曰一日有客衣故衣繫麻鞋似不檢之狀
揚聲大呼難於畫者曰親睦堂此神之所以
教民之意也今子之所畫書有誡琴有暢畫
有賛似與親睦之意稍不逮棊之爲藝起於
戰國教民戰鬥之事非以害詐爲心爭僞爲
智智者之所不爲也恐非得神之意以爲親
睦之教者矣畫者無以對請聿於予予爲之
說方正爲局取己乎也正直爲道無黨偏也
黑白爲子有分别也駢羅布列定紀綱也隨
機處變相應援也一先一後佀揖讓也一勝
一負無所爭也是以學道從政勤勞罷倦必
以此爲從容宴息養心遊神之樂其與小人
蕩而無度將以自敗者不可同日語謝安得
之以授其姪玄以成將帥之略王導得之以
學其子以序瓜葛之歡然則爲棊之道是豈
特以詐害爲心爭僞爲智而爲戰國之事乎
故孔子曰飽食終日無所用心難矣哉不有
博奕者乎爲之猶賢乎己有問者予以此對
　　琴暢
今書曰琴暢風俗通云凡琴曲和樂而作命
之曰暢此暢爲親睦堂作暢即操憂愁爲操
　　歌南風之詩兮皷吾之琴聲音條暢兮
樂而不淫禁止於邪兮以正人心其弦有大
小尊卑明兮其聲相應和友悌情兮其制合
尺寸四時成兮其音女以樂世太平兮







徐仙翰藻卷之七
　詩句
　　上林府判古今詩
幽沈謝世事俯默視興亡昔日知爲漢今朝
料有唐深陵變成谷滄海幾成桑夸父走千
里竫人僅尺長誰愚復誰智何壽亦何殤蠧
蠧蟻戀釜游游蛾撲光喜心先辟蝎憂害去
田蝗鷹以不明死魚亦貪餌傷人情掌反覆
特俗面炎涼灧澦水三峽崎嶇路太行不辰
漢牛斗無分背參商彈指恨千古回頭夢一
場富哉誇晋楚詐也闘蘇張紾臂奪兄食直
躬證父羊能言猩呢呢相噬虎彊彊禮鼠拱
而立騃牛躅且狂白鷹攫狡兔黄雀捕螳娘
舉世俱禽戰傷時歌鳳凰詩書閣高束仁義
路猶荒紅粉醉坊市朱門習管簧誰知殺青
簡空自死黄腸亥讀直爲豕璋書錯作麞色
難分皂白術乃尚緇黄入粟拜都尉納貲爲
騎郎人材滯遼水豪傑隱芒碭窘窘爭名版
孳孳絆利韁峨冠嗤魯俗左袵效胡粧鴃舌
人人粤文身在在光惡聲常入耳剜囱莫醫
瘡刻木法何酷種瓜政不良天行多失度陰
氣上干陽日月如旋磨乾坤似泛航浮雲常
浩浩下土太茫茫四海塵霗靉中原兵擾攘
群雄爭霸業五季失王綱寄閫臨閩郡分藩
守建康英名冠東海仁德席南鄕血食傳千
祀精魂居一方舊祠將毁頓古廟恐頽僵鴻
澤今方集燕巢猶未光不妨卜雞骨重整茀
演說靈書三卷降於承華殿喜得四王母之
親傳可以益筭延年用以垂科立教伏念臣
年踰耳順學未足稱不明離坎於自身安識
乾坤之大化叨依眞蔭隱宰玄科重念預修
女弟子某以五漏身居凢塵世徒作嘻嘻之
笑幾成善善之墟功容言德四教無全喜怒
哀樂六情有累歲逢巳亥適當七夕之初事
録庚申猶恐三尸之譖恭對上天而代奏截
從今日以自新預作福因尚祈陰相恭惟
南昌朱陵上帝南極長生大帝好生韓君丈
人化生八景道貫三靈說經十過以度人分
冶九陽而成氣巍巍大範寂寂無宗伏乞三
界齊臨録爾功削爾過衆眞濫度保其命貴
其形使制刼以長存敢乘機而悟會望恩北
闕紀籍南宫受持黄籙白簡之文侈有紫字
金名之刻降年有永八千之嵗爲春爲秋惠
我無彊百世而昌又孫又子上體太上好生
之德下鑒臣下致請之情
　　謝師表(薦亡功德完滿)
聞喜得西昇經於李老君依科盟受黄帝問
陰符說於廣成子信受奉行若非宿命因縁
安有合仙骨像臣誠恐誠惶頓首頓首伏念
臣犬馬之年己踰八十今雖老矣尚堪一行
龍鳳之章學近二三自謂愚者必得千慮領
職而後衛道以嚴何以律人先當責己論材
必試有功者賞有罪者誅使人以心庸德之
行庸言之謹恭惟
正一靜應顯佑眞君法傳正一道達玄微爲
萬世之君師作群生之父母垂科立教都天
大法師指迷濟度之方救苦拔亡發願慈悲
之念切慮所荐之靈浮生汩汩豈無故爲誤
作之愆長夜冥冥莫識出有入無之妙特憑
功德用作津梁伏願大道開明地絶妖氛天
無浮翳魂神澄正煙塞死户雲開生門冀及
幽陰俱蒙玄澤
　　煉度表
伏以始青天中宣演度人經之法上皇刼後
盟受生神之章大運將期靈文始出臣誠恐
誠恐伏念臣心猶役物體未洞眞莫聞熊經
龜息之方深愧鶴髮龍鍾之狀領詞虔切勉
力奉行切慮所薦亡靈汨没塵浮牽纏情累
故爲誤作豈無心口意之非返本還原莫識
精氣神之妙自取死壞孰是生方恭惟
九天生神大帝道貫三靈化流二景在東則
有大慈大悲之號於南昌則分受度受煉之
司陰爲魄陽爲魂必陰陽爲之淘鑄火屬心
水屬腎非水火何以生成伏乞大造包容眞
光洞照腥膻了然而無滯枯朽聞之以發煙
骨肉同飛形神俱足内想不出外想不入永
除煩惱之源簍氣既立順氣既生别有空洞
之體冀諸苦爽均沐洪恩
　　又
度人經典誦之十過枯骨更生生神品目别
以九章幽魂開度太上得之以垂科立教後
學因之救苦拔亡恭惟
聖位七紀齊并三靈共貫上體乾坤之造化
陰用偶而陽用奇内明離坎之工夫水就濕
而火就燥津梁衆苦日月群迷誓願逾深功
德無量伏念臣年來老耄學甚荒踈虎汞龍
鉛莫究九轉九成之訣熊經龜息未知一呼
一吸之方向領投詞備充貟數重見孝情之
虔切勉爲科事以主行重念所荐亡䰟昨得
生身今歸死録下招魂魄久爲泉曲之遊叩
問髑髏近得首丘之樂不經陶鉒何以超异
伏乞三界齊臨衆眞降度俾死魂而受煉使
仙化以成人妙合而疑獲遂消貌播形之類
刼數之週復歸其一須憑乘元逢梵之功
　　又
碧落浮黎演十回度人之法元陽玉曆出九
炁生神之章自從經教之流傳迨及宗師而
授受伏念臣恭居後學繼宰玄科不明離坎
於自身未識乾坤之造化領詞虔切勉力奉
行切慮亡魂死後生前故爲誤作或者背疽
之不救以爲陰譴之有由𩲸何所之孰爲䕶
魂而持魄形非其有誰能蕩質而鍊形不仗
薰修何由超度恭惟　聖位虛極無象變化
自然洞觀八景之開明默契七玄而披敬幽
冥得度擔願逾深伏乞呼以陰召以陽使死
魂而受鍊散以風潤以雨俾枯骨以更生
　　又
太上垂科自有度人之典臣僚散職初非進
表之才跼蹐奚云驚惶罔措某申謝恭惟
聖位行天之紀象帝之光徒謂其杳杳冥冥
豈知其生生化化禀氣者悉回於囊籥付貌
者皆出於陶釣吹朽噓枯默契陰陽之妙上
炎下潤仰參水火之功無形能播於有形眞
宰自同於不宰光明偉績濟度無邊伏念齋
主哀婦某人疾首痛心含冤引淚深嗟其女
之殤未尚八日復憚其夫之喪永訣終天此
恨此情莫伸莫懇諒惟文王之澤可及於枯
骨深愧煉師之學未卜於靈丹玄科乃依按
於淨明眞魄可庶幾而超度乾道成男坤道
成女原其始友其終月耀爲魄日耀爲魂注
爾生削爾死
　　贖罪表
爵不瀆刑不試人皆慕爵何以畏刑功惟重
罪惟輕孰爲考功而贖罪是皆自鞠自若夫
豈不識不知苟非太上好生終使爾民遏絶
於是開紫陽之雲錦懸黍米之寳珠與之以
謝過首愆爲之以拔亡救苦合符發赦使三
眞奇絶精神多發越人人堯舜民古朴尚吁
咈士以詩書顯槐階走車軏百姓安於農田
毛兔科率侍詔金馬門百藝精其術啇貨日
中巿犬書泉府揭行樂太平年春風多快活
邇來不如昔徃事夢恍惚造物眞鬼狡烏兔
更黑曶不聞擊壤歌中結愁欝欝不聞鄉友
助蟲蛇互吞齕不聞忠與信嚚訟相告訐不
聞仁與義詐力爭彊倨不聞飄颻精雷腹食
糠麧不聞機杼聲卒歲無衣褐夷齊死首陽
不復採薇蕨房杜家聲墜不復誇閥閱孔孟
老儒迂清談多老佛漢楚信讒諛憔悴歎賈
屈問之何因爾風水氣己歇昔有山環合今
則風路闕昔有潮水平今則潮水竭昔有夾
衜松今則是剪伐昔有井泉湧今則井泉汔
莫道時使然陰陽不可忽風水非人爲獨有
并巳掘汝口何其愚吾口不容訥有廢必有
興有敗必有發山水自山水人物自人物文
章豈不貴君子終豹蔚農事須及時雨苗興
也勃陶朱富天下孳孳利毫髮薄藝勝良田
窮年須矻矻勸汝莫好閑如馬失銜橛勸汝
莫非爲官典有剠刖勸汝莫貪荒激射傷面
目勸汝莫飮酒酒醉因□卼勸汝莫欺心欺
心天禍罰勸汝行好事好事芝蘭□汝看靈
濟宫姓字書檀越一郷稱善士萬古名不没
吾言眞苦口銘心作碑碣
　　喜雨
九輪照燭熱如火山川滌滌田苗稿穡夫汗
背苦焦勞望極雲霓眼枯燥剪瓜斷髮事不
聞誰肯桑林爲民禱燃頂灼臂辦心香尚冀
天心作悔禍江湖之封令太嚴六丁不敢開
金鎻旗龍聖跡碑猶在謾說鰲峰龍老耄奈
何時俗巧追曲外貌斯須心己隨鳥岡贔屭
插天山壁路險滑人希到此時此水亦偶然
居隣豈不求之早乘除有數數有天惟象無
形高浩浩東海上人赫厥靈巳泄天機明汝
告日落西山作偈言酉戌之讖何深奥斯言
契劵不我誣瞻仰明靈如在左果令社令起
豐降馬鬛一滴天瓢倒既優既渥富田疇白
叟黄童齊舞蹈腰鎌刈熟喜年豐殺雞擬準
嘗新稻爾民報事終不忘薦以溪毛蘋與藻
惟神敢自有其功上答天恩爲雨賀
　　謝林府判香信
鬼神之說竟何有無聲無影本虛空土木憑
寓未爲聖問之略杓識西東剥琢門外聲那
知有客來孔融坐視神骨紫玉珂胷中磊落
氣吞虹傳示先生巧駢珠清光照破睡驪龍
得之瑰怪愕且喜頷額咄唶憂𢥞𢥞子期己
死不復生好音誰辨商與宫彊欲綴緝失蹊
步寧甘默塞等盲聾吾知此來意有謂數紙
豈是答鵝籠面頳背汗奚敢去達觀眼孔海
川容先生矞出伸蒙後五經子史頗精通憶
昔長安少年日金章星綬珮玲瓏回首世事
如浮響空教獨駕歡途窮章甫縫掖難適越
今人什九競南風幾多豪富反顛倒五陵土
俗昔不同羲娥馳逐莫能閑皤然鬚髮雪飛
蓬何以行樂山水間袖出青囊訪鄭公詔取
當來方寸地付與兒孫學老農
　　請林經歷書碑
丑口失其政五季爭雄豪四海煎鼎沸中原
生蓬蒿十五學書史二十持干戈貔貅數百
萬躍馬渡淮河册府榮公命留守持麾旄淮
人迎笑語男耕復女繰開運入南閩不敢犯
秋毫峽南道青布高峰聳巨鰲祠堂像侔眞
屹屹立山阿龍首更廟祀其年號政和爾民
勤報事薦以溪沼毛閱歷四百載𣲫途難風
波剡剡揚厥靈序事何其多談舌久不掉字
字舛且訛畫虎反類狗衆口徒嗷嗷詩書束
高閣後學失丘軻聞公義之材數紙博白鵞
文章冠當世出口如懸河筆陣掃千軍籀篆
穎與科銀鈎鳳翼飛鐵畫龍委蛇鑿石作碑
碣著手爲㨇挲予事與公名萬古終不磨
　　寄南村居士
南村居士以詩名於江海亦有年矣倏起來
歸之詠蓋爲母死未葬故不忍恝然而去魯
寄跡鹿山薄營葬事一日袖香有叩於予予
竊古人句爲一絶以勉之又辱示我以狐白
裘魚鴈集粲然滿目敬就集中因衆韻以和
正慙呈醜豈宜鋟梓毋廼以紫亂朱耶况敢
欲知於奇人魁士之流獲序與跋褒奬過多
未免效顰綴緝草堂先生語體古律二十二
韻輙附狐白裘序後少伸謝臆呵呵
萱草久己死荒蕪孟母隣嗚呼就窀穸寂寞
洒衣巾行李千金贈征求異俗貧既今蓬鬢
改滅燭翠眉嚬畫地來所歷無家任老身高
天意悽側爲汝鼻酸辛本自依迦葉行歌非
隱淪號山無定鹿倚杖更隨人瓦士傳神語
門庭畏客頻浮世有定分况我墮胡塵掛席
上南斗危樓望北辰薰風行應律滄海闊無
津交熊遭輕薄虛懷任屈伸勸君休歎恨遇
我宿心親磨滅余篇翰逢迎念席珍吾甘雜
鼃黽雙羡畫麒麟望帝傳應實褚公書絶倫
高岑殊緩步耿賈亦宗臣密竹復冬笋微馨
借渚蘋清談見滋味側望苦傷神鑒徹勞懸
鏡思波起涸鱗晩看作者意復以物爲春衰
氣欻有托知余懶是眞禮加徐孺子相見幾
回新
　　代周仝擬芙蓉城
義娥馳逐何逡巡祗謂絳老不知年公廼厭
世而上仙孤之不幸孰爲憐仰天大呼泣漣
漣形僵神喪幾若瘨蓋棺事定倦欲眠蘧蘧
非夢目所䀽宛然容貌笑嘕嘕屋梁倒照月
嬋娟鶡冠鶴氅駕龍軿前有驛駱後駰駽左
幢右節舞蹁躚空歌廣樂聲喧闐松柳門巷
鬧市廛迤𨓦岐分南北阡石壁碑銘誰所鐫
螭鸞鈎畫跳復翾直道西東殿兩邊金星斗
字應星躔西曰靖善居之偏東曰眞一屬太
玄殿上星燈萬斛蓮異香馥郁奪龍涎問之
傍人事可研指視此處曰鈎天舊有主者偓
與佺今當舉代非具員僉曰公也稱世賢千
刼相遇善因縁嘗從緱氏授瓊編索窮隱頤
獲眞詮雨澤霑濡及九泉復以齋法明且蠲
功行之數滿三千名書玉簡粲珠璸未肯就
位尚遷延帝言此事有經權天上差樂亦所
便何必反顧更連蜷人人珠履冠貂蟬紺緞
仙服美更鮮東厢西廡序班聯來來徃徃飄
風煙上揖下授禮致虔聲名文物盛四筵公
生不與物爭妍未死時刻便昇遷厥子服
將執鞭天階壁立峻極顛六十力士身披堅
可撝氣燄狂也獧祗見毛寒栗起肩魂夢如
飛去復返蕉鹿之說信有然幽明一隔甚天
淵徃者如斯若逝川隱若陫側徒憂煎未能
終養效粥饘固當致毁軀是捐芙蓉城事世
所傳欲追坡老續遺編吊廬人事百冗纏笑
聲喑啞難儼駢我非好弄事諓諓欲示來者
知其然公之寸地坦而平種以瓜瓞欲綿綿
詎信天道直如弦乃蒙帝眷寵且專嗜欲將
至聞必先欲昌厥後顯厥前汝家簪綬藹門
填會將舊物復青氈惟汝之賢慕參騫母貞
先志自作愆業精書史力勉旃切勿他學尚
管絃公之盛事眞福田世澤之流非涓涓大
厦何止八百椽席公之庇樂安全時思奠享
進豆籩以永世事必勤拳子之爲夢情是牽
伊人所見非倒顛符合有若根株蓮事事徴
兆葉筵篿造物無言妙斡旋示公之德爲汝
宣姑述之事表之牋旁觀縮手惡亦悛
　　贈林東村公
殷辛荼毒嬖有蘇東海上人伏牛漁祖龍煽
怒火其書硎谷之慘禍可辜正則彷徨遠女
類願與彭咸日康娱鴟夷子皮號陶朱奚事
扁舟浮五湖精氣沈溺膏液枯盲聾喑啞甘
自愚批捩之跡常次且咬畦之聲何嗚嗚九
包不復托高梧夜鳴晝伏爲馴狐吁嗟時俗
紉秋萸草下江籬與揭車天梯石棧名畏途
若比世途猶崎嶇渤海大壑號歸墟若比愛
河猶貪污向時學富盗穿窬孳孳爲利跖之
徒坦坦爲詐謟吁吁能鄙相籠甚智徂皇帝
王霸時事殊不閑揖遜如唐虞上宇下宙一
𥳠篨古徃今來即須臾萬熒碁布屬太虛幽
旦繆纏過隙駒誰測鴻靈有太初汪芒之國
守封嵎黃龍負出五彩圖神龜八卦洩天樞
古書陳跡眞不誣休談莊老似虛無廟食經
年四百餘昔曾持節守江都嘉熙聖詔雨霑
濡靈濟褒封耀里閭邇來祠宇歡荒蕪重新
創立大規模自作碑文投暗珠伊誰持重借
各譽如公魁略稱大儒節概耿耿彌九區詞
鋒筆陳爲前驅三軍禠𩲸走係吴玉篆熒煌
爲發舒乞銘求記何躊躇兩書不報竟何如
作語猶嫌口囁嚅惟以靈德配堪輿序事爲
言予姓徐
　　荅問造墳
北邙舊墓何纍纍城都富貴千年期碑刻姓
名大如斗問之孫子今有誰吉凶當年非不
卜造物反覆竟何爲禍福無門人自召方寸
心中是福基吁嗟世人愚且癡大家何必隔
藩籬不思自有同宗鬼况是連理又連枝興
始王陵今何在葬母寧甘號孝兒君不見金
陵王氣旺秦人曾厭之後宫生武后高宗非
不知國家尚如此人事夫何疑掘塚焚屍非
盛德己所不欲人勿施兩家各存陰隲事上
有神明不可欺
　　答周世遇問事
南走越北走胡西入秦東入吴總是英雄大
丈夫迤𨓦出門去手持蓬矢佩桑弧河陽花
富貴任我自騎驢人生交結無老少情意若
葮莩昔有陳與雷今有黄與蘇君心我自會
何須卜越巫今也一向是亨衢一飯飽嘉蔬
平安兩字喜家書
　　荅吕先生問馬米事
葛川老人王方平偶過東吴訪蔡經時人不
見仙人形只聞空中車馬聲金盤玉盞羅八
珎酒闌一奏雲和笙湏臾乘風仙佩舉虎駕
龍車奔紫清遺我一卷名黄庭丹砂本是米
化成五色耀人光且明仙中日月不留停滄
海水淺復揚塵却咲巴縣橘中人何爲世俗
爭抗衡女髮額黃爲何物愴忙快賭輪與贏
君不見冥海有棗大如瓜瀛山有李大如瓶
橘中樂何如棗與李餐之可以保長生
　　勉蔡畫士
人言蔡氏善丹青虎頭將軍身後身精粗善
惡有標的風神氣韻得其眞前年九日來相
訪畫出精兵鬼神狀猛士腰間大羽箭毛髮
森森聳人望東西兩序福禄星一點一畫猶
精神文章朱紫滿朝廷始信儒冠不誤人上
畫眞人朝帝闕光依日月位星辰下布雨澤
驅雷霆親承帝㫖福生靈歸來洞府奏仙樂
袖惹御爐香薄薄兩邊間出玉闌干銀鈎高
掛朱薕幕曲破六么細腰舞百戲詼諧名意
思獨有寢殿畫未成知君好手重毫素不可
去兮不可去畫者如君亦可數一年一年復
一年俱道心堅石也穿本來風月不論錢一
飲一啄皆前縁却說只教許氏子不知桃桂
是神仙舊年傳曲意未盡今作古詩也勉旃
　　答生員問眼疾
人言五藴俱是賊豈謂天公嗔眼白寧甘刳
剔掛吾門誰肯效顰誇紫石伏生書債猶未
償詎信共王留孔宅秪因憂道非憂貧何爲
珠淚隕眶睫一𦨚疾癢莫能搔邇來赤爛且
昏澁自愧聰明不及前精神枯槁越沈溺燈
前燄燄暈生花髣髴青黃間緑碧指認歸鴻
歸那處幸識東西及南北明月朏朒罪蟾蜍
臺鏡塵埃誰拂拭折肱前後幾華陀金篦點
藥針芒麥莫是痼疾沈膏盲奚事皮膚頑不
入滿七除二言何污笑殺符師弄刀筆巫咸
巳死不復生吉凶禍福謀叵測料想君心常
坦坦莫道丈人多命薄推詰其由誰是尤自
號書淫兼傳癖懸髻刺肉何不悛窮年九九
竭思力青衣童失厥守一夜西風動旁礫木
葉凋瘵烈於冬山林之志夢已缺問之叔和
何因爾指下尋之曰關脉微弱浮散那能知
六淫不節氣交逆吾非於陵爲朋儔安識李
螬三可咽聞知神火斡洪鈎宋陽里子有妙
訣茫茫昧昧本無言且學團辭試提挈熊膽
膏盲出肘後付與先生聊塞責先生聲譽馳
四海願求一字爲口實
　　托東村公作記
　維神有記既蒙篆蓋欲求一記發揚其美
　以成其志必須得孫綽之文然後刻石謾
　爲古體三十八句自一至十十復至一
碑誌維神頗異非要名姑序事雖喜推評尤
幸不棄血食居一方名聞傳五季始於開運
甲辰今則至元癸已八千精騎慰閩人四百
餘年立廟地聰明正直惟德是馨禍福吉凶
由人所致吁嗟世途蜀道難於天安事詩書
漢王闘其智販繒屠狗滔滔樊噲灌嬰獻册
賦鵬碌碌仲舒賈誼徂詐相尚隣里如結讎
狼貪太酷上下交征利世無常賢籯金一經
誰辨曹娥碑陰八字伸蒙先生學有傳簡肅
侍郎公其孠既承鐵畫銀鈎湏得絺章錦思
祠撰江瀆文廟作羅池記材果無雙篆成絶
四假人爲發巳意有求托庇忱愧
　　餞君行
錯錯錯何湏歌齪齪錯錯未是錯無奈世情
多薄惡君莫說荔子枝頭紅閃爍赤虬吐卯
金鳥啄千户封君良可誇甕中起舞笑自樂
豐城劔崐山璞此語于今空摸𢱢豈詹尹之
不我靈抑壺公愚我以朽索錯錯錯何須歌
齪齪錯錯未是錯今嵗在涒灘明年名作噩
雷聲隱隱天鼓鳴卧龍奮起生頭角四海蒼
生霖雨望直上天池身跳躍君莫說年來苦
屯剥鳥驚曲木魚傷餌又似寒龜頭入殻不
見老農勤且辛春耕夏種望秋穫世事皆如
此心堅石可鑿錯錯錯何須歌齪齪錯錯未
是錯寄言東墅子林子非是蕉覆鹿桓譚極
論讖不經誰知一箭果然中秋鶚今日是何
朝指教人過七月朔後朝是何日十月二日
葉卜風瀟瀟兮馬躑躅路遥遥兮車陵轢
擔簦仍躡屩借問清源此去更幾里風土復
何若地闊海冥冥此有峰巒高卓犖人煙虛
閑處是古夾城廓縣令弩矢作前驅越賈胡
啇相屬托明月珠水倉玉滿舡珎異金絲絡
珊瑚碧𣗳二尺許更有胡椒八百斛關巿有
條章公征復私榷所得何多多氊包席褁載
驢駱祝君勿忘隣家翁歸來分我一一勺錯
錯錯何須歌齪齪而今也要牢把捉彈碁局
面最不平這回一着是一着勿作踐君行此
篇爲君作先覺覺後覺二三子陳一畧弧失
四方志誰肯填溝壑富貴不在天自立還自
卓殷勤相勉旃錯不是錯
　　偶作可笑
可笑可笑莫睹其徼格物致知大學之要自
然而然神明之妙不識不知冥冥杳杳言不
吾證事亦可誚禍福無門惟人自召如子之
才聲名顯耀如子之志山林咏嘯題相如柱
修城都廟彼何人斯志亦不小希顔亦顔誰
日不肖今子之謀目何其眇今而不爲日月
旋遶老之將至勿謂年少自暴自棄甘牛馬
走吾言書冲子性自曉聊集俚語眞是可笑
　　荅問事
門重重松鎖不開封借問主人翁却在西頭
不在東任君且住消息謾在通明朝鵲噪喜
情濃此日再相逢我髮未蓬鬃平安兩字是
我家風那堪月色朦朧又見嫦娥喚女童雙
成姓董王母騰空而今好事眉開點紅
　　荅問生活事
用貧求富請問其維伯販脂張氏賣漿郅
氏濁氏猗頓周楊如此數輩各取其長熙熙
壤壤財利之場古人有言工不如啇
　　荅陳耨仕問事
魚化龍禹門消息近雷聲震動驚百里此時
雨足農務起借問前村深雪裏聞道布谷聲
聲急早着工夫龍可喜龍可喜又見一番桃
李雲開雨霽燕子銜泥對語富貴王孫公子
賞春歸去爭闘綺襦純褲那更有黄金滿塢
金滿塢陶朱是本塢夷子改名易姓歸故里
齊門鼓瑟時不遇回視相印如敝屣如敝屣
人生周蝶夢祤祤倐君時光只如許但存方
寸地分付子孫作主五六七爲數此是前程
好處
　　贈雕碑者
維神正直未爲妖暗室荒蕪愧坐邀雖有眞
材爲大用自慚朽木不堪雕慇懃束帛知存
禮慷慨詩囊會奪標百世其昌皆祖德異時
管取鳳鳴朝
　　謝林主簿書碑
古原荒廟歎丘墟自派源流序姓徐老却英
雄如土苴誰諳經訓乃菑畬記雖不得韓公
記書喜猶能柳子書潤筆愧無金五百維神
陰相子知予
　　別蔡畫士
妙手丹青出自然愷之立本得其傳工夫子
重筆如拙膠粉濃深色更鮮壁上留題名萬
古人情熟分客三千于今告别多惆悵薄酒
三杯詩一篇
　　本宫建壇有四道人現身
四仙化現降明壇可惜時人别眼看身披葫
蘆開口笑手持蝙蝠出門寛一片雲心輕去
住千年鐵柱老爛珊汝來問我在何處我在
蓬萊山外山
　　贈天王老抄化不遂
能鄙相籠勢使然靈兮既降謾連蜷巳知秦
越藩籬隔安有陳雷膠漆堅四六虛文封醬
瓿再三吉卜費筵篿勞心休作思君想且向
山中飮石泉
　　答問事三首
乞靈徼福有其人辦力輸財未有因奉佛捨
身嗤武帝詭情尚詐習蠻閩莫言植福元無
種祗恐浮軀死化塵倏忽人生駒過隙堪嗟
趙孟老諄諄
靜中笑殺世間人莫識前生後世因都是業
祠來石晋誰知昔日屬王閩萬千富貴渾如
夢多少英雄已化塵好好力行方便事不須
作語再諄諄
維神顯德在於人或者非人天不因一點英
魂吞宇宙千千古廟壯甌閩西碑未立空留
記内壁而今尚染塵成始成終君子事何湏
化筆語諄諄
　　答梁氏問遷葬
牛眠已卜陶公穴白鶴仙人暫降凢心地允
符陰地好人天敢道我天寬果然宗祖靈如
在相爾兒孫達大官投以木桃報瓊瑰都來
造物亦知還
　　上林府判效曹娥體
未蒙君命字書全袖識曾知涉巨川里詠塗
歌留駟□甘棠兩𣗳憶名賢
　寳殿十奇峰
　　金鰲峰
曾戴方蓬海上來盤𨂃此地不知回千年卜
得鐘神秀愧乏擎天八柱材
　　文筆峰
孤標直上杳鴻濛遠勢祗疑插架同此地由
來多宦達扶輿隹氣產文雄
　　貪狼峰
斗中七宿煥文明那得兹山矗地生我欲飛
騰最高頂永同地舌佐昇平
　　蓮花峰
瓊花獻巧遠亭亭髣彿幽香散窈冥那得天
風飄一葉也同太乙泛東溟
　　方巖峰
石扇嵌空天際開此中風景勝蓬萊有時碧
落朝元下暫駐飈輪坐緑苔
　　白鹿峰
白鹿來時今幾年危峯依舊倚青天閑中不
獨談眞訣也覓林僧一問禪
　　古城峰
層巔秀色碧籠葱古壘無基望不窮夜半月
明天籟響祗疑一鶴返遼東
　　飛蓬峰
蓬島飛從海上來丹崖翠壁遠崔嵬吹笙仙
子知何在猶有碧桃千𣗳開
　　紫臺峰
臺峰突出粤江東鳥道斜分紫翠中幾度月
明仙子降珊珊環珮振天風
　　太平峰
昭世仁風播太平兹山何幸得佳名幾回飛
上峰頭望六合悠悠天地清
　眞仙八詠圖
　　鰲嶠眞宫
海嶠湧金鰲玄宫結搆牢英靈常不替地位
自清高夜月沈丹井春風綻碧桃一忠扶社
稷丹詔會榮褒
　　龍湫飛瀑
千仞龍湫不可梯飛流直下絓虹霓群仙採
秀歸來晩閑弄潺湲漱藥泥
　　竹巗霽雪
靈巗留瑞雪曙色况開晴積素涵初旭凝華
耀太清低埋深竹偃高壓老松傾我欲飛危
頂閑披鶴氅行
　　仙嶼靈芝
燁燁煌煌三秀繁太和風氣產靈根冥棲此
地無由報採入虞延獻至尊
　　青浦歸潮
極浦寒潮落縈紆一望賒草根餘亂石江口
露平沙烏蹴青泥破舟維古柳斜湏臾還復
至從此泛仙槎
　　南塘過客
走轂奔蹄競徃還路通南北出閩山可僯擾
擾紅塵者何似仙宫日月閑
　　木嶺樵歌
木嶺樵音返崦嵫日巳沈悠揚逾曲澗欵廼
出重林低雜金蜩奏高隨白鶴吟琳宫無俗
韻聞此豁中襟
　　鍾山鴈塔
日出鍾山氣候新浮圖七級湧嶙峋古來福
地生賢俊聖代題名不乏人
　　贈徐南村
土木假形眞可笑謾將俚語續詩篇先生不
是龐居士那得燈光徹大千
自愧調羹無手段戲將衆物和來香屠門大
嚼知多味休笑山人藿莧腸
　玉嵓十奇峯
　　金仙峰
丹竈千年燼已灰祗留品字石崔嵬等閑試
上山頭望雲外推青是五臺
　　天柱峰
行行行未到山前忽聽鍾聲破曉煙突起一
峰如壁立看來力量足擎天
　　朝陽峰
岧嶢石壁插雲端溜滴泉聲夜氣寒祗想猿
啼天未曉開門日上已三竿
　　三郎峰
釣魚溪上釣魚舟借問傍人識姓否笑指此
山多雅興野花啼鳥足追遊
　　金爛峰
遠看如畫奪天機靄靄嵐光映夕暉領上松
杉千古意那知半夜已傳衣
　　起雲峰
迢迢數里轉山隈曉色朦朧撥未開搔首青
煙迷去路祗聞山下一聲雷
　　寳臺峰
層層叠叠勢嵓崖閣道如天不可階一點清
光常照面杉風桂月好生涯
　　大座峰
雨過嵐光黛染青石頭路滑少人行伽跌自
得參禪法何處寒鍾扣曉聲
　　玉芷峰
天花一朵未曾開摘去誰人不送來直向高
峰峰頂坐時聞香氣透天台
　　雙童峰
掛臺明鏡轉清光玉女當時試曉粧常佀丫
頭年少日青春不老髮蒼蒼
　　東澗
溪聲如是水潺潺一向東流去不還無限世
情盡如此何如沙上白鷗閑
　　西澗
山中無事客相過借問西來意若何不减不
增無罣礙順流此去透天河
　　玉嵓
愛山秪愛石巗巉玉品山來作玉嵓雙澗交
流分白鷺十峰回抱半青枮輕雲臼裏茶多
味殘月燈前經一函偶到上方問禪話料應
知我亦非凢
　　餞陳道興徃龍虎山
終南山裏多佳景無柰功名志未灰龍虎榜
中新姓字梅花先占百花魁
薦藁推評屬古靈成人好事是前程鵲聲爲
報平安信聊作篇詩贈子行
　　和白雲僧德堅
休說秦隋晋漢唐三門茅屋白雲鄉水牛不
去潙山老試問當年燒得香
　　偶作四首
靜裏乾坤不計春非非是是任紛紛醒原醉
白今何在雲外青山山外雲
憶昔曾聞歌獲麟祗言告子好爲人荷花欲
語多情態何似無言花日春
眀月清風何處尋詩人苦思謾沈唫忘機不
管人知會自有沙鷗信此心
與子相忘己兩秋此情不語子知不青山門
外多情態留與詩人作話頭
徐仙翰藻卷之七




徐仙翰藻卷之八卿四
　詞
　　親睦堂調臨江仙
書畫琴棊行樂也一家和氣團團兒孫戲綵
滿堂前共傾一壺酒同祝大椿年心想黄庭
玅訣芽内養丹田蓬菜富貴總神仙名登金
字格袖惹御爐煙
　　燕喜堂　　　　　　調千秋嵗
鰲峰勝地山水多奇異成羅舊讖君須記麒
麟天上種鸑鷟人間瑞而今也男兒果遂棄
弧志年少登科第猶喜雙親在長祝願千千
嵗老萊爛戲綵王母瑤池會同宴樂滿堂笑
調金樽醉
　　贈沈建翁　　　　　調相思引
山嶽精靈發玉融飛起作鰲峰山清水秀喜
事頗怱怱若問前程事與利但存方寸積陰
功植槐有讖管取作三公
　　贈周仝　　　　　　調
坐堂清秀得意相携手霽月光風隨處有最
好吟詩酌酒秋來寒露凄涼何妨淡抹濃粧
更有籬邊黄菊看看晚節猶香
　　調周明　　　　　調更漏子
恬淡家風最好得意池蓮窗草憑几案倚闌
干清芳總一𦨚一堆半輪月不覺五更時節
燈報喜鵲傳聲來朝霽晴
　　贈林椿　　　　　調浣溪沙
是是非非滿世間不如學道煉仙丹依然長
嘯入深山三徑就荒誰作主菊松爲友蓽門
關安身隱處白雲閑
　　贈章桂龍　　　　調相見懽
風和日暖二三春雨晴天紅紫百花如錦柳
如綿高樓上珠簾捲主人家舊看重來雙燕
任蹁躚
　　贈郭詠翁　　調謁金門即喜遷鶯
雲意薄雨情濃二月百花紅來徃客任西東
牛馬不同風山又青水又緑路遠羊腸九曲
好將心事付來人五五是前程
　　贈鄭汝顯　　　　調應天長
燕子鶯兒相對舞賴有東君長作主雨又晴
晴又雨笑問桃花嬌不語日西山雲薄暮鳥
鵲倦飛歸去欲問前程好處團圓月三五
　　贈天一寺郭以立　　調山花子
獨鎻柴門事不關世間何物等雲閑莫道無
心常出岫也知還我非烟非霧無中有襄王
巫夢錦衣寒一辦心香此是仸住名山
　　荅合山僧德潤問縁法　調霜天曉角
虛空飛錫百丈傳衣鉢靜聽朝鍾暮鼓聲火
向心頭滅香滿金爐爇高峯頂上坐借問釋
迦仸子如何是阿屎窟
　　贈越山寺僧石徑　　調點絳唇
一代因縁學宗興化聞知法寳聲無價眞實
初非假臨際祖師還我曾參假而今也聞鍾
便打放了鉗槌下
　　又　　　　　　　　調玉樓春
清淨都來是仸法花藥欄中做生活雲門老
子大驚人好把話頭相問答這箇因縁無縫
塔還我德山一棒喝此去西天一萬餘走去
走來要要匝
　　修宫裁衣　　　　調滿宫春
脩東墻補西壁事事參差不一人心堅處石
能穿大家同出氣力繡羅衣剌羅裳費盡千
針萬線工夫多處值錢多管取聲名高顯
　　又　　　　　　　　調喜遷鶯
視無影聽無聲暗室有神靈朝非香夕非燈
方寸可留誠翻爲雲覆爲雨世事環回如許
蒼藤古木幾經春今又一番新
　　贈蔡畫士　　　　　調浣溪沙
好手丹青世共稱我曾曲贈畫堂春誰知妙
處會傳神四體妍□本無闕眼睛不點要存
眞長康元豈是癡人
　　又　　　　　　　　調畫堂春
清風明月不論錢筆頭氣韻天然解衣槃礴
號眞仙也是機縁狀出神鬼并百怪濃烟淡
墨鮮妍人人都道賽吾賢
　　贈長邑人徃湖南　　調上平西
好孩兒四方志丈夫心騎白馬偶到花陰情
人對語話懷杯酒重斟相思何處爲情郎再
整衣襟心中曲手中帕枕中笛袋中琴起來
唱作越吟床錦字勸郞須是學蘇秦好事如
人意佩印囊金
　　贈天王郭東堂之桐城　調菩薩蛮
桐城自有祗陁𣗳着衣持鉢修行處猛省問
前程前程路坦平莫辭千里遠須發菩提願
好事喜完成眞人爲保明
　　勉蔡畫士　　　　　調歸自遥
君不見三島蓬萊仙獨占雲中擁出琉璃殿
籬墻門外白如練爲粧點時時莫使塵埃染
　　荅林君舉問事　　　調西江月
謾說襄城居士且言賈島仙材文章進取有
梯媒都是功名在拾芥自有兒孫福分曾知
王氏三槐三郞果是三魁萬古聲名如在
　　贈龍船匠　　　　　　調西江月
知道攀龍手段敢呈作揖規模中秋月夜到
天河平地人皆看我做出千年聲價共誇一
代風流錦標送汝作纏頭也勝豚蹄盂酒
　　賽情詩
綺羅香風三月節一片芳心遊漾難禁得起
動少年情發越何妨按拍調舌切莫負春光
空六六總是風流花巿中人物既是賞花高
處立不須推出門前
　　贈閩縣宣差
列宿名流七閩上宰筆頭造化陽秋昔年建
邵父老喜攀留果是官清如水甘棠𣗳蔭雲
浮又聞道南安德政里詠與塗謳今來花滿
縣潘君愛惜且毋綢繆吾儂行樂也巿井嬉
遊見說郵亭風月好景意思試問知不眞有
箇錦堤千段聲價滿皇州
　　荅林廷玉問事　　　調山花子
身後身前不可猜何妨削髮學如來如來那
處徃天台大廋嶺頭縁未到鏡臺何事拂塵
埃且向高高上頂坐做生涯
　　贈同事五人
聞道江村昨夜雪又見梅花白南枝消息報
春來雪與梅花一梯開好情懷折梅對雪渾
無語梅雪眞如畫更添月照樓臺梅花雪月
意難猜兩三盃




徐仙翰藻卷之九
　　啓玄表(眞君補職)
伏以天門咫尺初無折檻之忠師省嚴明敢
有臨軒之請跼踏罔措踴躍不寧臣某申謝
恭惟元師天師聖位法授先天道尊百世宣
示盟眞之典永爲未學之傳伏念臣某領職
行科盟心執戒豈敢私謀而獨任必須先奏
而後行自有典刑當拱左右手以聽罔失法
度必分東西頭之班無二爾心各齊乃位卜
涓穀旦醮謝羅天爲靈濟眞人畧表謝忱恐
同壇法衆未遵妙訓齊心行道不敢爲再三
凟之謀罰簡有科深恐犯千條之峻
　　謝玄表(眞君補職)
臣誠恐誠惶頓首頓首恭惟
元帥大法師聖位功參化育道達玄微惟川
澤之所汪洋莫不朝宗於海然日月之所臨
照誰敢戴盆望天報效莫能精純徒竭罪恐
丘山之積功减塵埃之微幸下耳而曲從於
聲言而無棄伏念某洞眞未達老耄無能靖
惟薦章自謂得人輙加進用於仙階豈敢貪
功而竊位今徐某等蒙陞品秩錫以恩庥含
齒食毛均拜生成之德舞手蹈足同傾懽慶
之誠輙敢重言深虞獲戾
　　謝恩表眞君奏職
切以捍患禦灾禮既嚴於祀典建功積善名
宜進於仙階神雖不可度思言固當爲之敷
奏臣誠恐誠惶頓首頓首恭聞軒轅皇帝請
問於廣成子願聞至道之精散關令尹從事
於李老君欲究又玄之妙茫茫乎莫之所在
蕩蕩然吾無能名於太不終於小不遺其敦
莫樸其廣若谷萬物備廣與時偕行此爲超
凢入聖之機有得守中抱一之學元陽玉曆
應當採擇其人太上寳章凝成自然之氣世
人誦之則延壽鬼靈聞之以昇仙各存宿命
因縁不可思議功德伏念臣心雖慕道材弗
踰人未能明金丹出鉛入汞之方輙敢任皂
囊奏事封章之責重念醮首某等托神之庇
遺我以安里稱靈濟之祠性禀聰明之德義
時暘肅時雨允符卜珓之占勳在國澤在民
猶記豐碑之彌粢盛可薦黍稷非馨每遇三
元集福之晨常素一日致齋之戒仰荷天師
之福蔭俯膺帝命之寵榮徽號褒崇大名赫
奕事蔑聞于古昔美獨備於方今兹蓋伏遇
昊天玉皇上帝玉陛下穹窿者天主宰者帝
均囿照臨之下夙稱覆燾之仁臣自慚地下
蟻蝨之臣愚而且蠢恭睹天日龍鳳之表時
然後言雖神之所依者有才可以當其職豈
敢素餐而具位必無生事以希功揣分過多
感恩不少猶有綈袍戀戀之意自知履氷戰
戰之虞伏願雝雝在宫盛德之祀干百世禳
禳降福皇極之錫我庶民臣無任瞻天望聖
激切屏營之至謹奉表稱謝以聞
　　金闕謝受職表
(臣)伏奉三月朔日制授臣九天金闕明道
達德大仙顯靈溥濟眞人主管上清天文院
任宜行事臣伏以望瞻金闕伏膺帝命之新
名在丹臺躐進仙班之列恩光甚寵驚懼愈
隆臣誠恐誠惶頓首頓首恭以高上玉清宫
逍遥快樂外有玄眞境朗落光明象昭日月
之重翬瑞結煙霞之五色萬神朝禮三界齊
臨左龍右虎之森羅前鳳後鸞之鳴唱此天
上之所爲樂非臣下可得而聞滅度轉輪千
機會悟自合脩齋行道庶幾證聖成眞伏念
神怪茫茫塵居汨汨牲牷以祭徒知肉食之
謀黍稷非馨甘受素餐之列惟有依草附木
初無顯迹之功誤蒙不次之恩遞屬無靈之
鬼紫微宣詔帝座臨軒光近七星所照凡九
千里位同列宿其數百十八名掌司禄於三
台佐文昌於六府德聚則賢人慶會斗覆則
年穀豐登老人現南極之中天下恊泰階之
象皆帝之力於臣何功兹蓋伏遇昊天玉
皇上帝玉階下大德曰生蓋高在上雖是無
聲無臭實則有象有形鼓節麾幢曾發度人
之願執符御曆獨開體道之元丹書泄温洽
之精英緑字薦滎河之祥瑞雷霆發號雲漢
爲章赫然有臨下之威付我以右文之選臣
某劔履上殿喜君子之得興衮黼來朝效諸
侯之薦璧蒙恩不淺蒞事惟勤臣無任瞻天
望聖激切屏營之至謹奉表稱謝以聞
　　玉闕謝受職表
臣某伏奉三月朔日制臣九天玉闕宣化扶
教上仙昭靈博濟眞人主管下元地府諸院
便宜行事臣伏以玉闕森嚴伏拜天墀之近
金書褒奬特榮地府之除祗受寵私不遑
啓處恭列寓步億萬千里合四海以同風周
天二十八星配九州之分埜三千世界一切
衆生屬星辰日月之所照臨無林木山川之
有高下均是人也眞爲樂哉願開紫陽雲錦
之囊得度玉室丹臺之内雖太上不輕授受
幸賤臣所可參聞夙夜祗厪精神對越伏念
臣非鬼爲謟依人而行念欲盡齋戒事帝之
心終未免饕餮不材之誚石田無用塵俗未
離誤蒙制誥詔册之滎特任社稷人民之寄
勸善懲惡罰過賞功有德者名紀南宫有罪
者魂拘北府掌三島名山之仙籍領五嶽四
瀆之眞司欽奉載嚴兢凌罔措鼯鼠自當量
力巨鰲不足負恩兹蓋伏遇昊天玉皇上帝
玉陛下萬象流形寵御極逆陰慘陽舒之化
擅春生秋殺之權帝駕翩翻衆星拱衛玄都
渺渺七寳莊嚴瑞開碧落之空歌仰賛玉皇
之眷號累蒙休命遂越等夷自憾何功過膺
抽擢澡身潔已致蘋蘩藴藻之誠卜稼祈年
有黍稷稻粱之慶下符民願上答天心臣無
任感恩荷聖激切屏凌之至謹奉表稱謝以
聞作禮謹言
　　上天師表
伏㠯德隱南閩久席雲天之庇望恩北闕再
瞻日月之光册命寵臨汗顏自訟臣誠恐誠
惶頓首頓首臣聞祠山曾現形於河瀆薦膺
大帝之封梓謹嘗降筆於岷峨侈拜元皇之
賀英烈以孝誠得道慈濟以樵冶成功若非
發願以度人何以超凡而入聖蓋有之矣豈
偶然哉顧我所行惟道爲大况自太極之既
判有民人焉有社稷焉迨至五劫之云終孰
主張是孰綱維是兹蓋伏遇正一冲應神化
靜應顯佑眞君心能靜應道達冲玄神而化
之則嘿嘿無爲顯而佑之則洋洋如在以輔
國安民爲念以垂科立教爲心紫字金名標
記蘂珠之籍琅凾玉檢譯書鳳篆之文道法
先天學傳後世百靈是衛萬物所宗太玄十
五天下臨於鬼谷陽平第一治上應於角星
靈著古今事留史傳非臣下可得思議此師
道所以獨尊伏念臣某依人而行惟神是守
腐草同類朽木無文碑銘重辱於柳侯名謚
僅存於晋史藥石不辨那知馬浡牛溲爐鼎
未全安識龍鈆虎汞雖有救物之志初無經
世之材卜學君平習吉者姑告之以忠孝仁
義訓遵尼父尚譏者以戒之怪力亂神以此
自謀莫知所效常謂妄作之罪無地可逃豈
意不次之恩自天而墜榮加官秩躐進仙班
受此以爲泰乎得之誠若驚耳泛大鯨之海
𩲸逝魂揺戴巨鰲之山德隆恩重蒞職而後
愼專如初載揚懺戒之科自知狂悖不識經
文之㫖尚冀開明是皆出自師傳豈敢以爲
巳力欽崇聖化宣布仁風上祝聖壽效嵩嶽
之三呼下使吾民膺箕疇之五福符籙之傳
也久惟願孫生子子生孫椒蘭之禮不恭獨
有道即心心即道雖犬馬猶知戀主豈螻蟻
不能致情臣下情無任望恩惶悚之至謹令
臣某録表陳謝以聞
　　謝天師表(眞君奏職)
臣聞道疆名曰大自虛靜恬淡而至於無爲
神得一以靈知進退存亡而不失其正發而
皆中誰使之然毋乃夙幸之因縁可以乘機
而會悟臣申謝切見
九天靈濟眞人人惟正直神則聰明非徒爲
封土立社之謀蓋嘗發代天行化之誓脩齋
執戒素堅金石之心救物度人尤甚參苓之
效功烈如彼其盛文章可得而聞果承天寵
之榮獲進仙班之上籙廼叅於大洞簡宜稱
於文憑誰敢謂今受之是前受之非喜有得
一命而僂再命而傴訓辭播告瞻西去而莫
違父老驚嗟謂南中之罕見謹當昭謝豈曰
具文臣領詞意之勤拳望師尊而拜跪伏念
臣某忝居末學濫宰玄科老而無能深愧扶
杖作龍鐘之狀審而後奏尚虞投匭非切至
之辭仰賴仁慈俯垂恩寵兹蓋伏遇三天扶
教大法師几前廣宣大化普度群倫爲萬世
之宗師作衆生之父母分别人鬼黜陟幽明
既取諸公論以得人必不敢素餐而具位蓋
官占惟先蔽志龜筮從卿士從庶民從非私
昵必惟其能左右可大夫可國人可罪上干
於黄鉞言輕甚於鴻毛臣謹具
　　上田焦尾表
上言臣所部鄕民老於農者陳某等連名狀
稱終歲勤勞民食所仰豈謂田禾茂上蟊賊
内外心實憂惶禮當禳謝不堪恣怨敢弗奏
聞臣誠惶誠懼頓首頓首臣聞去歲冬間南
雪到地今年春首好雨知時此爲隴臾田父
之所歎呀皆曰豐年美瑞其有證應東作之
民亦既勞止南畒之苗勃然而興尚冀秋成
乃祈穀實胡爲焦尾蠹心之祻誰無救焚拯
溺之憂若不告於上天猶恐甚於今日或者
臣之守此土也全無陰功是致斯民之失所
職歟莫能自責跼蹐知懼懺謝未遑恭惟
昊天玉皇上帝玉陛下念及黎元甚於赤子
苟一穀不升則謂之歉然一夫不獲曰予之
辜實可哀憐無所告訴徒作嗷嗷之狀莫知
善善之因伏念臣地下之蟻蝨不如爲言也
僣田中之蟆𧑞未去謂爲何求靖惟帝怒可
回天心可格秉蟊投火先爲去害之謀履霜
堅氷略識防微之意伏願消灾肆赦推恩及
人使愁歎而爲謳歌化妖殄而作祥瑞實堅
實好實穎實栗有大田多稼之可期或春
或揄或簸或蹂俾吾民一飯而受賜臣無任
望恩瞻闕懇切彷徨之至除已將蟊賊焚瘞
外謹令盟威臣吕某録表陳乞以聞臣誠恐
誠惶頓首頓首
　　賀聖父瑞旦表正月初二日代郷人賀
恭以父者子之所天其尊可敬其嚴可畏王
之神也如水無時不在無徃不通千載揚靈
一誠歸美恭惟
聖父齊王忠武眞人殿下以忠報國用武立
功擇户授封常拜碧圭之寵御王策命曾開
金匱之書威震淮江福臨衛郡昨日獻椒花
之頌紫氣盈庭今朝獲蓬矢之祥赤光照室
伏念某等叨居馬足欠沭鴻恩瞻北闕以投
情指南山而祝壽更冀一堂燕笑人人存親
睦之心四境升平在在享神麻之庇奉表稱
賀以聞
　　又
正月始和吉允符於翌旦九天稱慶喜共讃
於生神瑞氣雲浮歡聲雷動臣某誠懽誠忭
頓首頓首申賀恭惟
聖父齊王忠武眞人殿下好是正直運乃武
文昔聞江左之名今闡閩中之跡四方冠冕
開日月之重華千載香燈等乾坤而不老稽
首拜陳於召虎奉觴敬舉於倪寬爰習野儀
用伸鄕飮有尊有卑有長有幼莫敢相踰欲
壽欲富欲逸欲安各符所禱謹具表申賀以
聞(臣某)誠忻誠忭頓首頓首下情無任極切
勤拳勤拳謹言
　　南宫表(代男子祈安作)
臣聞大道無爲孰究玄玄之衆妙生身受度
庶期劫劫以長存非凢夫可得而聞惟善人
常與之福切見某持身儉讓處性直温偶磨
碣之不辰致實沈之作孽遂伸懇切果獲安
痊自惟耳順之年適逢初度深謂頭童之狀
不及前時雖老耄以無能幸明眞之有格經
開玉局無非解厄之文教演黍珠盡是度人
之典如是功德可作津梁伏念臣濫忝道流
僣行科事何補元工之萬一敢陳愚瀆之再
三恭惟南宫上帝聖位仁廣大慈功凝不辜
分治九陽之妙梵結成三洞之靈文槖籥群
生胚胎衆類既付之形與貌必保其命愛其
神使靈根灌溉枝暢而葉繁使玄液結凝源
深而流遠無喜怒哀樂以亂吾性無是非利
害以惑我心飛度上玄斷除邪障刻名丹簡
録字青篇上推太乙之恩下慰斯民之望伏
願髮可轉白而爲黑外傳不老之方氣乃回
紫而抱黄内得長生之訣更冀闔門昌泰後
裔興隆
　　又(代女人預修作)
伏以黄庭一經出於扶桑宫願聽魏夫人之
睨堂畫絶長康壁泥新孔氏墻公輸就規矩
司服飾衣裳工逸事己遂碑成誠所望中山
拔毛穎震澤伐蒼筤魚繭淘沙淨鸞箕附翼
翔托言徒莽浪作事甚乖忙玄學知吉凶金
科發秘藏文欽韓吏部句羡段文昌橫草功
何有撞莛力不量冢談傳陸氏閣記夢滕王
詩讚神生岳文非鬼嘯梁古書言可證祀事
禮宜莊繼聖猶專孟知天豈畏匡斯文如未
喪吾道豈能彰仰慕先生操爭傳君子芳挺
生文豹蔚舊厲步龍驤碧玉珊瑚樹黄金貂
尾璫隸精稱子敬書健抗元常倒水繹光耀
摩空氣慨慷獲麟將絶筆獻縞望投章靈德
慚孤陋高材爲發揚如君稱令譽積善有餘
祥記在名俱在子忘神不忘愧無縑以賻介
以福禳禳
陟降散仙三島客縹緲虛無不可測魂𩲸毅
然爲鬼雄惟爾聰明兼正直荆人尚鬼越尚
機春秋以來舊風俗我今處世何皇皇獨駕
窮途多感泣本無鬥心弄鈆槧誰肯媕然自
塞默學尊孔孟進韓柳力排佛老斥楊墨將
崇孝悌去奇褒欲反驕奢尚敦實咄咄書空
眞怪事果信洛陽人不識吁嗟蜀棧高巉巖
岐首於菟互吞嚙木中水上事不聞祗見鄕
原德之賊誰知暗室有神明甘與小人爲鬼
魊剥剥啄啄門外聲孤鳴梟噪爭饒舌利觜
長距跨壇場怪辭駭衆多詭譎□鼎不卞膺
與眞捧心豈料爲人疾黎丘丈人醉且狂安
得扶奇不掌拍爲謀不忠交不信遠舉雲中
没聲跡琬琰不可焚崑岡芝蘭莫使混荆棘
善善惡惡郭公墟來事冥冥黑如漆天生明
翼不偶然只恐文章遠斷絶東村先生何許
人前輩典刑推第一豐城紫氣射斗牛少年
聲燄猶赫赫江山千里月平分正好秋光涵
水碧世情反掌苦不常中流汹汹波浪激貞
觀丘壑謝塵物寄飯牛車歌白石危冠長佩
鶴□衣高揖群公追甫白文章捷敏得我驚
斧鑿無痕地𥕵裂蛟龍海底弄角牙紅旗閃
閃青紅色鴻都碑文今己成車乘千輛填街
陌魚琴馬瑟會知音一臺二妙爭磨刻我慚
藜莧𢡖腸胃敢向屠門誇肉食啇丘之未不
可棄落以斤刀引徽纏人言一字直千金愧
無饋謝右軍筆石磯老人何貪惏十萬陰錢
大需索關西夫子不復生暮夜無能謝王密
嗇夫喋喋人所嫌頳顔汗背徒慄慄侯門如
海了不聞豈是閽人多限截敢使客卿作通
使大開太倉發一粒倘令祠宇甲天下萬口
一辭公之力青玉明珠不足報願言壽比南
山栢公侯子孫復其始好將此事作陰隲
　　獲麟歌
歌獲麟歌獲麟麟之爲名配乎仁牛尾馬足
麕其身㷀然一角不觸人聲清音濁合律吕
行步折旋中規矩不履生蟲不旅行不折生
草居擇土仁哉麟哉獸之靈此獸一出時太
平滿謂太平當今日不圖今日不如昔不如
昔異物殊形常間出章義之山鳥如鶴名曰
畢方生一足見則譌火焚人屋朝不敢爨夜
不燭又有鬼車號夜遊十頭十口連一喉翅
如車輪聲啞嘔血滴人家家凶憂天地生物
付其質何此爲凶不爲吉世情變態多好惡
聞吉則喜凶則怒吾聞凶人作禍殃尤甚鬼
車與畢方仁哉麟哉不復見安有吉人日爲
善吉人獲福凶獲禍禍淫福善天之道武孫
車馬遇大商獲麟於野爲不祥賜之虞人問
孔丘孔丘感麟作春秋春秋之教以爲中胡
爲絶筆以爲終仁哉麟兮時不遇絶筆之說
吾道窮孔丘巳死數千載世道不古誰感慨
吉人凶人吾不知褒貶幸有春秋在斯文未
喪求諸神托言垂世猶丁寧吉人爲善善是
勸凶人爲惡惡是懲孔丘聖人莫與衡姑且
絶筆歌獲麟
　　絶筆歌
人生栩栩夢華胥憧憧徃來爲利趨孔孟己
死不復甦仁義之道爲何如斷蛇帝子握乾
符隨何食其駡腐儒平生不讀半行書朱輪
華轂大門閭爭誇馳斛富金珠一擲百萬喝
梟廬月眢耗眊莫睚盱重譯吚嗢言朱朱覆
醢不食謀何踈魍魎責影見何愚謾行作賦
比子虛着𥚛滌器自當爐投關幾死楊大夫
滑稽落魄無廉隅文乎文乎何無之喪乎安
得窮鬼不拍手而揶揄吾故知夫伯鯀之沉
於羽水兮化爲玄魚叔之虎目豕喙兮死於
貪污楊食我之爲羊舌氏之禍兮母聆其孤
神乎神乎深爲世道之憂者乎設卦以斷吉
凶兮何須篿竹來庭除正直以爲德兮何須
椒桂擊欂櫨文章以爲言兮何湏三寸掉張
蘇鳴呼知變化之道哉其知神之所爲乎君
不見文潞公之修江凟廟兮夢有感於成都
種世衡之致廣梁於澠池兮用搏手者爲前
驅又不見于寳之撰搜神記兮號爲董狐彼
何人歟彼何人歟輙敢論鬼爲虛無豫章太
守之談春秋兮喪其軀牛渚磯之燃犀兮幽
明異途己矣乎己矣乎獲麟之筆絶矣吾不
復言乎唐虞
　　梁父吟
青布變成羅古讖人皆曰星纏應斗牛分野
屬問粤左揖巨靈鰲峰巒聳硉砊右揖方山
巖石壁高崛岉潮水出天河盈虛取松月一
日一來朝回環江刻屈黄氏撥沙經沙形象
魚鱖又有麗伯韶圖經作桴筏三峰聯鼎峙
平地起一突郭公青囊書此爲鳳宂窟風水
官九署明檢鬼營說法聞經使億曾萬祖飛
昇金闕憑兹功德作是津梁伏念臣齒豁頭
童可厭龍鐘之狀位卑職小深虞駑蹇之材
領職主行以言敷奏夜動之鼠祗有畏人大
僇之以慚不敬隕越無地僥倖自天敬蠲臣
下忠懇之私爲見人子孝情之重今日奉爲
孝女某痛念亡考某自經一死竟覺三週累
欲追脩莫符願望切見亡靈背疽不救終爲
二竪之所迷心術毋欺何廼三彭之是潜向
者淳言胥動謂之陰隲有虧竟墮冥途莫知
解悟無奈人鬼之阻間隔初非耳目之所聞
知在於縲絏之中公冶長非其罪也受以董
公足辱司馬遷豈無悔哉重念臣忝厠陽官
莫知陰憲爲人湔洗顧巳憂惶聲觸雷霆有
似能鳴之鴈望窮江海豈無漏網之魚蓋吕
命嘗審於五罰五刑而周官亦有此三宥三
赦無以效木蘭之孝輙敢上緹縈之書瞢瞢
如燈焰之蛾生何所托纍纍若喪家之狗情
實可怜恭惟
聖位發誓慈悲尋聲赴感號獨尊於太乙
光普照於三千東極妙嚴宫曾現紫金之相
太玄無邊際嘗聞大洞之經願作衆生縁能
救一切苦伏乞疾除罪簿遷神於北府之中
選叙仙僚飛寫於南宫之上
徐仙翰藻卷之九

徐仙翰藻卷之十
　　祈安詞(四道)
伏以仲春二月厥民祈度彙咸新昊天上帝
不我遺一心可格情同衆懇聽徹九重伏念
某等螻蟻偷生蚷蛩知感林林揔揔雖托居
覆載之間擾擾怱怱未免有是非之累反之
於心知過者鮮稽之於事作孽者多常懷恐
懼之私敢賴熏修之力伏願上下神祇鑒厥
德左之右之士農工賈樂其生庶矣富矣
　　又
伏以小民無知常有徼福假靈之請上帝臨
汝必無賞功罰禍之私苟不我欺所助者順
伏念等依山築室鑿隴爲田鳥星畢見於
仲春始勤東作犬吠相聞於四境願見太平
自知食力之艱難敢弗罄誠而醮謝雖坐井
之蛙難語以大然戀釜之蟻可憐其生伏願
或耔或耘自今以始歲其有曰安曰富凡情
所欲天必從更冀牛畜之生成實荷鴻恩而
覆育
　　又
伏以民情可見視聽近而自民帝命不違齋
沐可以祀帝拳拳有請赫赫如臨伏念等
釜蟻貪饕井蛙寡陋托生中土未能人事以
稱心適逢上元尚冀天官而賜福特憑羽士
宣演眞科上干斧鉞之嚴下及蒭蕘之聽維
今時尚不知昔幸污俗可與惟新伏願申之
伯甫之侯後有興者彭之壽陶之富諒必從
之凢諸動履之間實荷生成之德
　　又(年六十遇生日建)
伏以道常與善須明善善之因情所欲安巳
遂安安之願敬憑羽士謄進墨詞伏念某言
無足稱年方耳順昨有采薪之疾今蒙勿藥
之功况當十月之交恰逢初度實荷維天之
命敢負前盟冀晚節而康莊罄誠心而昭謝
功德可稱量也少儀寅畏之恭祖考既安樂
之不昧追修之敬仰祈輔佑俯賜證明
　　謝恩詞(女人預修)
伏以禮煩則亂惟至誠可以感神天誘其衷
曰積善必有餘慶仰干穹聽俯露柔情伏念
妾某四德不全多言何益字未明於三豕適
當逾六望七之年聲可誚於一蠅誠恐自再
至於三之凟脫簪待罪歛衽陳詞懺除己徃
之愆修作方來之福更冀億曾受度名隸韓
君之司三壽作朋願得魯侯之頌
　　預修詞(婦人建黃籙誥簡)
伏以性有進善進惡婦之愚可以與知情所
欲壽欲安天之祐吉無不利俯慙長吉仰瀆
威顔伏念妻某慾界牽纏塵凢泪没色聲五
漏豈無獲戾之由髦髮半斑幸遇始生之歲
兢惶罔措懺謝未能敬涓二月初吉之辰祗
奉三界盟眞之典預修福果冀沐恩庥薦及
主君少篤抱衾之愛光延老景更祈戲綵之
娱
　　賽醮詞
伏以嵗逢初度適當六十之期情難上通未
免再三之瀆禮不可闕時然後言伏念某老
耄無能昏迷未悟適有馬牛之賤疾實切呼
天今如螻蟻之偷生豈勝感地雖善念既形
諸口幸明神爲鑒此心俯伸昭謝之私仰瀆
高明之聽功德滿就榮書金籙白簡之名富
壽康寧用錫洪範箕疇之福更祈後代有光
前人
　　又(爲父賽許保安祖母)
伏以知恩必知報皇天后土實聞期言事死
如事生孝子順孫當竭其力特憑清醮僣瀆
眞斿伏念某四歲而孤三遷有教昔因祖母
得膏盲難瘵之疾惟我先君深焚溺莫救之
憂雖屢禱于神祗何返罹於禍變不幸短命
死矣則已垂涕道之有願未償莫知所以幸
數年而使我不之覺平吾心而勿累于其初
逝者如斯早諧韓君好生之業終焉有養願
歌魯侯壽母之詩
　　又(爲妻)
伏以病則呼天誠有不得巳者夢兮爲厲亦
求其所以然俯瀝丹忱仰干蒼聽伏念某命
纏中斗事作參商慨門户之艱難何人口之
坎呵獸不失麗豈無俗徃之情膠可續絃未
免從新之好雖有粉黛畫眉之醜胡爲兮箭
射胷之妖或者綿蘆之僧愛不同是致藥石
之攻理少效遂許以靈濟眞人宣演九眞之
懺願得此太乙天尊廣發大慈之心用釋冤
愆以度苦厄嗟爾前室早成忝尾之因保我
後人永奉採蘩之職
　　又
伏㠯天明畏明威於視聽豈無耳目事有非
有是毋盟詛要之鬼神豈其然乎可謂愚也
伏念某嘻嘻失節蠢何知寇禦重關聲不可
聞於吠犬婦言長舌誠可誚於牝鷄醮所當
還理宜自責或者患生所忽莫謂不平則鳴
福善禍淫甚如影響之速解冤釋結幸存懺
悔之科
　　又
伏以天不可欺高其目而下其耳人有所忿
發諸心而形諸言豈得巳哉求其故也伏念
某爲人者以時思之念我先君素得守株之
拙豈期陰賊反罹下石之憂愬于上帝以决
是非果然官司幸然明白自慚𧃳瀆敢負誓
盟愧惟弊止之卑污敬就清堂而醮謝勉强
之情未償萬一因循而後又恐二三過可自
新有如日月既食之復明將何益庶無春秋
直筆之譏
　　建玄都壇詞
伏以壬戌之秋七月既望恭迎地官校録之
辰天之命下民有嚴先盡人事齋明之敬具
陳芳蓆少寓菲誠伏念某等血氣均生髮膚
遺體果能犬馬之養敢忘鳥鵲之情逝者如
斯訛作招魂之些過而能解常聞反掌之間
恭按玄科肅延羽士修諸功德作此因縁伏
願三官北酆明檢鬼營疾除罪簿億曾萬祖
飛昇金闕各有生門普及沉迷俱登快樂
　　禳灾詞
伏以和氣祥乖氣異天難測而靡常福道長
陰道消日可期於來復俯輸卑陋仰瀆高明
伏念某等幸獲安全莫能守助雖衆命有禳
灾之請在小人知耻過之非莫我敢葵徒有
淵水之恐云如何里少涓沼沚之恭爰集道
流具嚴法事念民情之易見幸帝怒之可回
伏乞化沴爲和罔有祀寒之恐俾壽而富尚
祈降福之多
　　保福詞
伏以天道不言而善應嘗輸懇禱之誠人心
所欲則必從果獲感通之意銘心知愧仰德
殊深伏念某惟神是依無功可述重獲天恩
之侈荐膺師寵之榮昨托陳道興爲龍虎之
行果蒙巨庇今與郭泳翁效□蛩之報不食
前言雖是民望之所歸敢謂帝力而何有更
冀錫以圭瓉上而待詔於紫微饗以粢盛下
可妥靈於清廟
　　建普度詞
伏以天尊說教指明濟度之方人子思親首
嚴孝敬之道俯陳丹懇仰瀆蒼穹伏念某托
在塵凢幸逢末劫念我生我鞠尤深覆之恩
然若存若亡可恨幽明之隔特憑羽士爰舉
眞科今則宿啓於玄壇欲以上通於帝闕少
憐懇切大作證眀吉慶難言十方數衆之來
監度生死蒙惠千九百人之共傾心遍及冥
塗俱登道岸
　　又
伏以天聽無私少鑒愚衷之萬一禮煩則亂
深虞重瀆之再三毋廼自獲戾乎誠有不容
己者伏念某䖟蚊處性螻蟻偷生各具人心
豈無善念適遇中元節預先八日以修齋願
結衆生縁爰舉九朝之普度仰蒙聖力俯賜
恩光敢輸昭謝之私式見始終之敬更冀五
臟清涼六府調泰老反壯少皆强三界侍衛
五帝司迎𩲸昇遷魂開度
　　又
伏以謂天蓋高實不離於方寸惟人愼始猶
當戒於亡齋按黄籙以行科遡紫情而啓聖
深仗洪蒙之造大開濟度之方燭陰暗於幽
都下辭長夜睹光明於暘谷人各回春
　　第二朝詞
伏以道本難名即此天之謂道齋可致敬涓
次日以修齋傾心罄葵藿之誠降氣感薰蒿
之慘願垂濟度普利幽明逝者如斯魂歸天
魄歸地生焉有飬福如海壽如山
　　第三朝詞
伏以事死事生兩盡尊親之孝謹終謹始一
尊謹戒之嚴恩仰荷於九天禮特修於三日
迄備九朝之道願開八景之明生身長存早
刻石室丹臺之字死魂受煉有憑金籙白簡
之功遍及幽明俱蒙薦拔
　　建朝拜詞
伏以天聽不遠常懷方寸之私人事有終未
免再三之瀆驚惶罔措愚昧無知伏念某幸
得人身常蒙帝眷洋乎在左洋乎在右知所
事死知所事生特賴薰修用成朝拜伏愿東
長樂界西那王國俱放光明北泉曲府南昌
上宫兩全濟度凢諸惰識俱獲超昇
　　散朝拜詞
伏以天道難名其有聦明自我人倫攸叙必
以孝敬爲先俯竭哀衷仰干蒼聽伏念某托
居中土均其私懷一蠲齋戒之誠雨盡尊親
之道念生而有養莫全温清之儀嗟逝者如
斯未免幽明之隔特憑朝拜之功德用作出
世之津梁帝聽冐聞紀尔功削尔罪民情可
見推其亡因其存爰及幽關俱登道岸
　　又
伏以上帝臨汝毋貳爾心如在左右烝民秉
彜好是懿德莫不尊親俯瀝丹忱仰干穹聽
伏念某等均爲人子常竭心思念逝者有如
斯乎而生者未能養也一步一拜共瞻泰岳
以投誠三沐三薰仰賴尊師而奏告頓使幽
明之境俱蒙濟度之功人道貴華少者强老
者壯死魂受煉形以立神以存遍及冥塗俱
登法果
　　女薦父詞
伏以冥冥夜府深嗟九獄之沉淪崿崿昕庭
後睹五明之朗落俯攄衷悃仰瀆員清伏念
妾父死肉未寒余音猶響維人子盡事親之
道何日敢忘幸天尊發救苦之心尋聲降感
須仗熏修之力特伸昭謝之私伏願五十三
年之浮障多艱悉從蠲拔百千萬氣於太空
無象願得生成遍及有情同登大道
　　又
伏㠯道也難言千萬億劫莫名其象父兮焉
徃五十三年過隙之駒靖而思之誰能已者
伏念妾父遭逢没世汩没浮塵雖衣食粗足
以舒眉柰疾病遽嬰於發背天高地逈誰爲
續魄以招魂月冷霜寒誰不傷心而濺淚憑
兹功德作是津梁既荷超昇敢忘昭謝伏顧
三官皷筆疾除罪簿落滅惡根五帝司迎遊
玉京飛昇金闕
　　又
伏以父恩未報輒憑薦拔之功帝怒可回願
發慈悲之念既蒙垂憫誰敢忘原伏念妾罪
積厥躬禍延所怙雖有私情而莫愬尚祈法
相以受持濯質煉形己拜朱陵之表披肝瀝
膽載陳翠剡之詞覬望逾深兢惶罔措伏願
耳也聲也目也色也想知解悟之機手之舞
之足之蹈之獲遂逍遥之樂冀諸幽苦用此
超昇
　　又
伏以女子有行嘗致歸安之請昊天罔極曷
勝何怙之憂俯瀝愚衷仰干威咫伏念妾父
語言若魯文學稍通揆諸人事以無虧胡爲
造化之見棄六年居廢四體如囚致令二竪
之夢於膏肓或者三彭之禍生於昏睡疾之
革矣誰知反席之謀哭於斯乎畧盡蓋高之
責痛而含恨直以陳情幸延康劫後科教流
傳使閻羅殿下冤仇釋縛或憑妙力用薦生
方伏願相好莊嚚自縁宿命拔除衆罪跂痾
積逮即得反形遊行太虛遍及幽明俱蒙解
脫
　　又
伏以上帝不蠲盍致小心之敬無父何怙莫
堪季女之憂俯瀝卑忱仰干高聽伏念妾父
潰疽不救死肉未寒或者現於光中謂有威
威之容誰能棄之度外能無切切之懇冶長
非罪幸公論之難迯曾參殺人柰猜疑之莫
釋罹憂三載含恨九泉若非盡敬以事天孰
謂沉冤之可雪伏乞赦多生之業不得拘留
迫合鬼群釋累世之仇從兹解悟皆資道力
　　又
伏以父嗟彼怙可堪忍死之憂女嫁比隣不
克歸安之願俯輸丹悃仰瀆蒼穹伏念妾父
蒞事惟勤持家以儉田疇稍闢廣推吾祖之
心門户多難略償諸子之債知恩莫報我心
孔懷尚祈晚福可保頭顱宜謂半生祗如泡
影兩旬卧病癰未潰而膽已亡四七届期魂
可招而神不昧欲拜朱陵而度命須憑羽士
以陳詞幸沐洪床永蠲宿業出離泉曲會知
觧悟之機既有天堂宜在逍遥之境
　　又
伏以五内分崩忍割先君之愛百身莫報不
堪少女之憂俯瀝卑忱仰干高聽伏念妾父
婚嫁雖了勤苦如斯擔未弛於息肩疾遽嬰
於發背露睎星殞傷心一夢之□□日居月
諸轉眼六旬之冉冉欲歌宋玉招魂之些敢
上緹縈贖罪之書伏願黑薄除名早親承於
金籙白簡朱陵拜表宜受度於火沼水池遍
及沉淪俱登快樂
　　建血盆䟽(女薦母)
伏以羽州八萬四千旬茫茫無岸血盆凡五
十三佛願願度人苟能作是因縁不可思議
功德伏念妾生爲女子嘗奉母儀徒懷鳥鵲
之情莫效岠卭之報四十有九年音容何在
一百六日嵗月如流豈不我思湏憑佛力唤
醒槐庭之夢蝢悟前因好赴蒲饈之筵用成
後果恭迎三界遍及十方照破十八重獄獄
獄皆開不經百萬億劫劫劫得度使眞身清
凈何須蘭水以濯纓使法眼開明何用金篦
而刮膜自今以始咸與維新即拜生成永無
苦惱閻羅殿下果蒙地藏菩薩之推恩兜率
宫中拱聽摩耶夫人之說法
　　薦夫及女詞
伏以太上好生何生也不得其壽自古有死
此死也誰憫其魂扣地莫聞呼天致請伏念
妾早知薄命終不適人念女兒乳臭之口無
知而夫子髮結之恩未久胡爲一疾之莫救
纔經八日以淪亡未如之何徒有終身之恨
魂兮焉徃永爲長夜之歸謹當瀝血以投誠
尚冀察情而贖罪想功德至重傳符以金籙
白簡之文諒父子同昇刻字於玉室丹臺之
上冀諸善趣均此恩庥
　　薦夫與子詞
伏以地逈天長莫訴冤民之苦霜寒月冷誰
知嫠婦之悲未免多言深虞再瀆伏念妾生
於累劫遭此兩喪門楣之喜竟落虛花藁砧
之望空懷破鏡既曰修短之數吾末如之何
未知善惡之由使我至此極雖人鬼相爲間
隔幸功德可以超昇少伸愛子之情式表惜
鄕之意音容如在徒爲想像於空宇之庭魂
魄何之更冀度命於朱陵之府應有幽陰之
異類同歸縹渺之大乘
　　子薦父詞
伏以臨下有赫昊天上帝不我遺事死如生
孝子順孫願自竭深慚丹瀆是謂足恭伏念
某幸處人倫粗承世業飲泉知脉盍伸報本
之誠觸景傷情式表追思之念雖先人之骨
殖安於窀穸皆神物之指示獲此機縁既荷
超昇敢忘昭謝魄不顧返遊神於昏昏嘿嘿
之鄉德難可稱錫我以簡簡穰穰之福仰憑
大道俯及冥塗
　　薦親詞
伏以彼蒼者天如何贖敢竭以忠孩提之童
愛其親誰無此孝自慚再瀆己具初詞伏念
某等遠慮深思常懷事死事生之難盡待人
處巳初無有孝有德之可稱乃朝岳帝至于
泰山願與衆生同皈大道伏願男女莫不傾
心皆護度咸得長生鬼神聞此隱語以昇遷
不經苦惱
　　薦父祖詞
伏以天地恩深實拜覆載生成之德霜露氣
肅誰無焄蒿悽愴之情俯瀝丹忱拜于蒼聽
伏念某塵凢自累血氣有知眷念乃父祖母
之勤勞聿懷若考叔氏之訓誨生事死葬可
謂之孝盍竭其誠夙興夜寐無忝所生將何
以報乃於去冬臘月許以黄籙大齋用伸賽
設之儀式表追修之敬伏願黄華蕩形玉眸
煉質眞科依按於凈明南宫飛舄北府遷神
符命竟通於
　　薦祖詞
伏以人倫攸叙益蠲孝敬之心天道有常實
荷生成之德具嚴法席俯屈眞斿伏念某等
塵役世間生爲人後祖功宗德保我子孫亦
有利哉心正意誠質諸鬼神而無疑矣少致
陳情之請畧伸特醮之儀自慚瀆告之再三
尚覬以私之萬一伏願九幽開度持黄籙之
文八景洞明獲拜紫金之相更祈福垂後裔
惠及見存
　　眞人謝過詞
臣聞人爲物之靈知其過必改其過神無跡
可議謂之非何爲之非惟是依人而行莫免
非鬼之謟重念臣九天金闕聖位自開運以
來祠尊血食迨開熙而後廟顯勑封雖有依
草附木之靈未知登聖登眞之妙於是修齋
執戒積善建功躐進仙班濫除陰職署事惟
謹慙德何如尚慮以藥石救人莫辨鳥附术
苓之性以文章勸世莫知魯愚亥承之訛或
龜筮不克以告猶或鴻鴈未能而安集或祈
晴而反雨稼禍爲夏暑之咨或禱雨而反晴
貽咎作風伯之訟或曰善惡之有報何善不
能善惡不能惡如郭公墟或謂禍福而動人
何福而不福禍而不禍如塞翁馬或有夭枉
而非命者惑巫言而生謗或有貧難而不立
者咎鬼渝而無能或時祭徼惠之徒莫革其
葷腥或鄕飲假厨於此有觸其齋戒使魑魅
魍魎之讃乘其虋使饕餮檮杌之罪無所逃
誠切憂惶不勝戰慄幸太上發慈悲之誓而
大道有懺悔之科恭對聖前首陳自責伏乞
鼎新革故肆赦眚灾贖其狂聲之徃愆責其
驅驅之來效以鎮靜爲政不敢生事而希功
以勤苦律身不敢素餐而具位濟生度死輔
正除邪勉力奉行盡忠以報更冀身入寳珠
之内行必滿於三千德非黍稷之馨祀可延
於百世臣下情不勝勤拳極切之至
　　謝加封眞人詞
伏以巍巍大道之宗一心歸仰渺渺大羅之
上三界齊臨何帝命之眷顧也深亦神物之
聦明不爽伏念臣歡聲動地感德自天爵各
有差已知一十六字之踰越禮繁則亂深虞
千二百分之週多詢謀僉同洵美且好爰舉
齋修之敬用伸昭謝之私伏乞受禄宜民人
再俾陽功之著示我顯德行重加陰職之榮
　　又
伏以天常命有德非德無以動天聖不知謂
神惟神可入於聖俯輸丹悃仰瀆蒼穹伏念
某桑梓連陰枌榆同社念靈濟之號迨今四
百餘年而溥博之仁于尓萬方百姓惟足民
思之罔極所以師寵之有加爰集羽流具嚴
菲禮告盟三界豈敢負前日之恩醮謝羅天
庶可表此誠之敬更冀光臨法席福錫庶民
　　保禾詞
伏以天不言善應曰雨而雨知時人有欲必
從祈福而福畢至俯輸丹懇仰瀆倉穹伏念
某席庇鴻鈞偷巢燕幕其或不恭自當改過
非外有求止在弭灾念既渥優尚祈既足既
沾之澤然將安將樂常懷將恐將懼之憂乞
賜垂憐敢忘報德伏願少者皆强老者壯男
女俱得以生成下無若濕高無乾秔稌可期
充羡
　　又
伏以民以食爲天深恐天心之致譴夏祈谷
千帝尚期帝怒之可回下率輿情上干穹聽
伏念某等仰事俯育謹然食指之繁東作西
成甚矣歲功之垂滿謂大田多稼之有望吾
意草蟲微孽之間生賴薰修何由懺謝况去
害廼能興利然作善必獲降祥釋之叟叟烝
之浮浮式表菜咸之薦穫之挃挃積之栗栗
預期黍稷之宜



















徐仙翰藻卷之十一
　　金闕授仙簡建羅天醮榜
三天門下金闕眞人宫照得職任天機省副
之權一任文昌司禄上宰之職輝騰天上瑞
應人間况人爲萬物之靈性具五常之體父
慈而教喻豈在於斲輪子孝而箴仰益嚴於
喬木伯仲之箎塤迭奏室家之琴瑟允諧友
必心交則如蕭朱王貢族稱義重則若𨙱晋
應韓此風教之所係焉於人倫不可斁也毋
强凌弱衆凌寡毋踈踰戚卑踰尊使上冠下
屨名分俱存則斗折衡太平可覬將見聲名
文物盛於此是豈玉帛鐘皷云乎哉宣化承
流體天道而福善觀風察俗在人事以用功
至於黜陟幽明信必賞罰其有城隍典者社
令正神或能使水火而弭灾或能使雨暘而
應節或能使鴻鴈而安集或能使龜筮而告
猶有德之可稱有功之有録合公舉選即與
遷除苟冥頑不靈非鬼爲謟舊染污俗時謂
淫風穢跡彰聞知過不改是汝自生毒宜灾
于厥身當職體察得知當日盡行厘革除已
具申三界眞司牒城隍外合行告諭者
　　玉闕授仙簡建羅天大醮榜
三天門下玉闕眞人當職一任雷霆玄省簽
書一任南極注生上相雍和萬化撫料蒼生
風風人雨雨人使寒暑陰陽而燮理衣衣我
食食我使桑麻穀粟以富殷結形則男唱恭
女唱奉降神則月爲魄日爲魂各有司存别
分官守幸因縁之滅度體道德而垂光使楊
震能以清白而傳家則畢亦必有公侯而復
始智可及非愚可及人與之亦天與之至於
祈雨祈暘可以潛天潛地司農司稼典絲掌
葛既當其人司巿司貨考工飾材不式其業
其有信從邪道不省本原致使妖魔間生傷
害是汝自作蘖也雖悔其可追乎或魑魅魍
魎之精恣行荼毒或饕餮檮杌之醜崇尚奸
回當職斷不隱容依律奉行必使陽有鞭尸
之憲陰有磔體之形剪之以風刀鼓之以雷
斧人皆由可殺天之所加誅其誰之由非予
有咎况當職以輔正除邪爲誓以濟生度死
爲功今有孝子順孫發心皈向先令億曾萬
祖隨願超昇又有五古三塗孤魂滯魄雖是
沉淪日久咸與沾沐天恩除已具申三界眞
司牒城隍外合行告諭者
　　加封敷達上玄門榜
伏㠯九氣在洞玄之中惟神是守十方有無
鞅之衆乘空而來侍衛我軒證明大道香襲
雲烟而鬱勃燈交星月之光輝遥御九天特
嚴三醮小心翼冀以事帝徃惟欽哉有神洋
洋可格思述所職也功滿德就皆即受度國
安民豐欣樂太平凡爾有司各恭乃職勑太
上之靈水誦元始之玉文五帝朝眞臟腑清
凉熙夷飬素羣魔潛形鬼精滅爽凶惡潛寧
專此論聞想宜知悉故榜
　　示齋主文(代高功作)
切謂有生亦有死生死殊途事死如事生死
生一致凡爲人後豈無人心况此身此體又
非產於桑中而乃父乃母未嘗棄於水上如
或知此可不思乎着綵戲於堂前今之所謂
老菜者何可勝數被禍哭於道左今之所謂
皋魚者豈無其人亦須啜菽飲水以盡爲養
之歡何必枯魚銜索而致不切之恨與其椎
牛重葬不如春酒一盃或憂風木之不停幸
喜天人之有會如是修齋奉戒可以起死回
骸其有甘分而祖有抱孫之愛豈無知原而
孫無思祖之心伯見稱焉何待採蠟珠之日
叔非癡也奚須騎從馬之時撫育其孤曾念
兄之先世憐戢其嗣嘗憫弟之早亡或合卺
之歡或鼓盆之憂或髧髦之誓或齊眉之喜
曰夫曰婦夙世有因一死一生交情乃見此
人倫之爲大者而風教之所係焉雖曰孩提
莫不愛其親所恃上帝有好生之德弘開濟
度兩利存亡兹遇中元續玄都之故事謹同
大衆結普度之因縁使善男善女各發善心
使無遠無近本然無礙功德非常功德思議
不可思議仰辱齋官俯臨法席雖是皈依道
亦有孝順心地非有獄天果有堂相去不離
於咫尺善積如山惡深如海少差易間於高
厘不知我者何求亦須汝自究竟伏念某天
居末學濫宰玄科若非對聖粘鬮安敢署名
具位雖無度人之量亦惟遵道而行同壇稍
不叶忠明科自有罰簡無增無愛公非使心
正而意誠庶功滿而德就如是如是知之知
之億曾萬祖名叙仙曹凡五刧乘機之會六
親九族名登壽域八千歲爲春與秋特此禀
聞伏惟僉悉故諭
　　諭在會善信榜
兹遇孟秋届期中元紀節白帝乘時之運地
官校集之辰釋氏以此日供盂蘭盆道家以
此日設玄都醮門同户異理一事殊各以化
民成俗爲心各以奉先思孝爲念于期時也
不有思乎天泱泱兮氣清清草䓹䓹兮人寂
寂仰洞庭之月明兮何悲愁而欝欝歌赤壁
之風清兮何泣訴而鳴之顧影兮興懷傷心
兮太息身體髮膚吾父母之遺體也何以報
吾父母田廬衣食吾祖宗之積德也何以報
吾祖宗謝太傅叔也戒約之言何日敢忘薛
侍中伯也分張之財爲恩不少池塘生草之
句此謝臨川所以夢其弟春秋薦蘋之文此
韓昌黎所以憶其兄抑員外之娣有喪刻石
何恨黃太史之妹既死毁壁何冤鼓盆而歌
難割漆園之愛汎舟爲誓不爽共姜之盟此
心哉果何心哉彼人也我亦人也睠言及此
云如之何長夜悠悠詐作續魄招魂之些大
羅渺渺幸有迴尸起死之方尔若而人當發
是願修諸善果作此良因况刧數終窮當别
舉一十二萬人以充神仙職今功德滿足願
開度七百有餘名在會男女靈魂升入無爲
轉輪不滅其有内懷詭詐外假精純背義忘
恩傷俗敗教不崇三寳不習五常如彼等人
豈無果報或先貧而後富者恥言其舊或先
富而後貧者反怨其先至於乃祖乃宗乃父
乃母乃叔乃伯乃婦乃夫乃娣乃妹故違制
服視如塗人若罔聞知甚至馬牛之風不相
及全無憂戚甘與鹿豕之畜以爲群致使羊
吉若敖之宗無所托也其視馬醫夏畦之子
得無愧乎惟我開方便門爲汝作平等會無
有障礙與善因縁使巳生未生不捨慈悲隨
機應化使有主無主齊同慈愛異骨成親共
赴齋筵俱登法界伏願心開悟觧無貪心嗔
心與夫癡心道合自然自鬼道人道歸于仙
道斯言不妄毋視泛常故榜
　　師堂補職榜
伏㠯小心事帝須知齋戒沐浴之嚴主善爲
師各盡出入起居之敬洋洋如在赫赫厥靈
視不見聽不聞無名可議願而恭亂而敬顧
我所行謹按金籙簡章自有玉條品格分職
之法有六學爾所知考課之等有三誠可乃
巳耕當問奴織當問婢不及私賂惟其能行
者同輿涉者同舟各恭爾事齊乃位兹告于
汝左右此亦自已工夫須是整我形像可以
使人讃嘆惟愼之者則享祚故聞之者以昇
　達使一德苟或一虧合舉紏彈之責必三
言而後三拜敬遵禁戒之文受簡還像斷功
續過無賞太輕無罰太重弗慮胡獲弗爲胡
成儆無虞出乎爾反乎爾功德至重始於斯
終於斯預此聞知各宜遵體故榜
　　又
伏以立教垂科所以耳目斯世設官分職賴
有腹心其人雖舉爾之所知必論才於巳試
兼收並畜銖銅不可棄寸鐵不可遺任賢去
邪鏌鋤知爲銛鉛刀知爲鈍咨示六人六職
須是同德同心毋鎁既徃之私讐毋蹈以前
之故步人誰無過必能改過邦有尚刑亦常
贖刑儆戒無虞始終如是出必告反必面甚
如父母之親奏以功試以言自有君臣之分
故傍
　　建黃籙普度齋
伏㠯冥冥罔測之謂聖之謂神剡剡揚靈如
在左如在右既以正直爲德合以濟度爲功
仰体太上之慈悲俯聽本司之關告益嚴修
奉大作證明久瞻孔子之墻暫假陳蕃之榻
鬼言歸也願入修門齋以齊之特爲單席想
有欣欣之喜色必無𧄸𧄸之偪人招而來之
與其進也使接踵而至審容膝之安見如故
識如新乃千載一時之會遠者來近者悅何
此强彼界之方或講時令之寒暄或叙親戚
之情話滿堂笑語連手歌謳何謂鬼哉均是
人也班荆而食脫粟無嫌間挾私讎當爲傳
諭若不知其所舍毋乃曠於厥居賓有禮則
擇之深荷東道聖人之愛魂應選而度者同
爲西那王國之遊
　　戒監壇榜
伏㠯三級以象三才登降峛崺八方而取八
卦排布森嚴星爲緯宿爲經天有門地有户
絳繩七十二丈月氣候之流行圖纂八十一
竿合陽奇之通變顯額之字大如斗浮枉之
制高如室光徹閶闔而䦎閬香擊欂櫨而芬
茀雷公駈警蹕風伯執洪頤神漠漠而扶傾
帝洋洋而在上敢有夔魑獝狂之□魑魅魍
魎之妖輒縱詭隨自起穢臭仰依玄律不與
赦原捉影捕聲如一網之盡兔窟剪形截首
如齊斧之就蜂腰殲厥渠魁勦除餘類毋嚴
霜夜肅蕭蘭共盡毋狂風火烈蓬芝俱焚必
使沙礫化作南金必使瓦石變爲和玉號經
的之中非使獸不爲虛兮然傴僂之神豈掇
蜩自嫌薄術有官守有言責無偏愛無私讎
衛道以嚴明壇以現鬼自凶仙自吉素聞欲
界之飛空天無氛地無塵載舉大梵之隱語
修齋行道無邊功德濟生度死作大因縁應
有赴會信女善男亦各致恭盡禮或有故意
犯齋觸戒是自作孽奚云母曰掛壁之具文
此乃監壇之本職如是如是欽哉欽哉故榜
　　戒將吏榜
竊聞朝拜功德推原其由始於都統康舍人
以此上報父母劬勞之恩由是得道其爲孝
義可勝言也哉後人因之以立存亡之科考
之功德此爲第一義况人生各有知識誰無
父母誰無叔伯誰無兄弟誰無夫婦誰無子
姪誰不以身體髮膚爲重生者莫不欲全其
天年無有中傷死者莫不欲迴生起死枯骨
成人非此功德莫能濟度今之日奉爲某爲
衆滿散日前㳂路朝拜啓設黄籙告簡濟度
幽明齋醮一永夜於中修崇功德條具不一
非汝將吏孰爲證明傳符轉檄非汝將吏孰
爲奔走進表上詞非汝將吏孰爲謄達招魂
續魄非汝將吏孰爲追攝汝等將師既是駐
劄壇前若彼爲御則此爲左若此爲御則彼
爲右同功一體各恭爾職無伐善無施勞使
生者各遂其生同躋仁壽之域死者各得其
死同遊快樂之天生死蒙惠莫不舉手加額
皆曰汝等將吏之功也有功之日名書上清
此太上秘語必無妄語其有不吉不迪顛越
不恭不義姦宄憸相之徒故意觸犯使穢德
登聞于天汝其上依玄律盡行殄滅無遺育
咨尔將吏齊焉勗哉故榜
　　又
　本宫啓建中元玄都齋醮合委承行將吏
　低擊肅靜依戒奉行所有告文合行出給
　者
伏㠯道在太空無象妙矣難名將出自巳元
辰召之則至明眞有禁非法不行靈寳符命
普告九天元始赤書開張萬範布五龍神水
之五氣結而爲靈風聚烟召四靈火馬於四
方來者如細雨密霧城隍拱聽吾命魔王侍
衛我軒舉太乙之洪頤象攙槍於熛闕悕魍
魎而潛魑魅悄夔魑而扶獝狂巫峽之女無
所眺其情矑蚩尤之徒終必化爲枯骨凡爾
衆其惟致告無起穢以自連辜一有如此未
或不亡三而思也雖悔何及仰遵玄律攝付
魁罡剪首截形俱作龍烹之的捕聲捉影斷
無漏網之魚聞之者膽喪毛寒見之者股慄
慴伏食言非信衛道以嚴使十玄披散八景
開明庶三界齊臨衆眞監度左攻于左右攻
于右汝作護法正直將軍後非敢後先非敢
先汝作監齋平等使者各恭爾事尚一乃心
終始惟初功德最重上可以薦元府於七廟
下可以超羣力於三途更冀天得一以清地
得一以寧與神俱契鬼道常自凶仙道常自
吉使我長存須至指揮毋得違錯故榜
　　又
三天門下金闕玉闕眞人宫當職欽拜玉封
荐膺師寵羣瞻皆愕孤跡罕驚雖蒞事以惟
勤必論才於己誠十目所視十手所指莫能
逃正邪賢否之公獨步難行獨掌難鳴必有
賴文武施張之略次爾諸階將吏洋洋左右
赫赫聲靈出於有入於無瞻在前忽在後昔
盛名載之青史文章可得而聞今英魄竭其
精忠天地所恃以立聞符即至聽命無譁工
就規矩醫辨參苓先取其長後取其短奴執
耕稼婢典爨炊彼效其力此效其勞各懷食
椹之好音豈謂傳餐而無補在列如黄鍾之
應物動必有聲撥煩如游刃之發硎用皆無
滯毋爲肝膽楚越有賴腹心良平殄滅妖魔
劄城隍而聽令救度羣品體太上之好生敢
有幽魅犯吾禁戒仰依條律明示典刑在外
曰奸虞典有理官之治負固不服周書行司
馬之誅守衛鄕閭鎮安社稷使人人遂欲逸
欲安之願使家家獲既富既庶之饒汝無伐
善施勞我乃論功行賞禮重粢盛之祭毋作
神明羞時於香火之前上祝天子壽各恭尔
職毋曠厥居故榜
　　又
伏㠯玉札丹砂青芝赤箭兼爲醫者之收大
梁小禊脩榱短攎全賴梓人之巧既精所選
各度其材咨示直壇將軍監齋使者同音相
和同類相求爾形信直爾聲信清侍衛四靈
折衝萬里使狐狸膽落奮豺狼當道之威使
狡免技窮壯虎豹在山之勢仁而無敵用之
則行有事指揮遵吾禁約敢有下官故氣百
厭妖魔妄肆猖狂故爲觸穢是剪是伐如狐
鼠之寄旄頭或縱或擒如雞雛之在籠内有
輕有重公是公非毋神芝雜以腐茵毋祥禽
混以凡羽天條至密露檄以聞今則
關泥丸敷席祗迓皇輿之翼翼恭迎帝駕之
翩翩或前舉洪頤後樹虎旗或右秉白旄左
麾黄鉞無越厥命各齊乃心其用力也過多
曰論賞則不靳功德滿就爲書南宫宿將之
名壽富康寧少荅東道主人之願故兹告諭
咸使聞知故榜
　　又(代掌科作)
夫有陰德者必有陽報有陽德者必有昭名
今九天二眞人名登仙品職列九天凡爲德
之在人心者可稱量哉汝等官將目可得見
耳可得聞言語可得而交接决然無惑晰然
無疑固當一乃心均乃力賛成厥功其有奸
險匪人爲鬼爲魊不吉不迪顛越不恭以穢
自臭者惟予以爾恭行天罰輕者攝赴魁罡
重者剪形截首使天得一以清地得一以寧
神得一以靈有功之日當爲汝奏告天庭獲
預仙寮散職之司豈復爲人耳目之旗鼓哉
苟或左不攻于左右不攻于右汝不恭命是
汝之過也眞人在天之靈將有辭于汝是所
謂百鍊之剛日膾千牛匣而藏之非我之羞
各宜體悉故榜
　　示查邊魏趙刁五帥榜
伏㠯明月白露光陰徃來誰無焄蒿悽愴之
念皇天后土神祗上下少致齋莊中正之誠
仗此因縁修諸功德今則道場潔備法事初
陳切慮一等亡靈墮落三塗苦趣無由出离
何以超昇雖有司存豈無言責咨尔貔貅之
士各效鷹犬之勞爲吾關詔當即來飛空變
化出無入有普遍詣幽陰合屬去處報括在
會所薦亡靈護送前來廣爲開諭虎豹之元
不可以久處載賡淮南小山招慝之詩江魚
之腹不可以淹留爰誦長沙大傳吊魂之賦
旌儒之頌吾誰作使咸陽之枯骨更生戰場
之文吾誰歌使長平之冤魂釋縛十九載旃
毛已盡蘇子卿果得鴈乎一千年華表猶存
丁令威非眞鶴也此張翰之所以動蓴鱸之
興此陶潜所以傷松菊之情魂兮魂兮反故
居時哉時哉不可失繼今而後咸與維新仰
荷慈悲俯垂原宥令設金雞門外已占驛馬
星流既無狼子野心梗化之鄙夫取責牛頭
獄吏遵稟之文狀雖縲絏之中非其罪也然
衣冠之象使民耻之毋得拘留盡行釋放法
門方便敦肯度關爲狗盗之謀仙路逍遥誰
復假道效徂愚之詐世界如彼其大魂魄更
欲何之牛秀才失道之迷薄姬豈得爲魅色
丈人中途之醉扶奇輙敢興妖毋厄於陳蔡
之圖毋因於臧倉之阻敢有小鬼妄行邀當
仰遵玄律捉縳來呈汝徃欽哉與其進也有
功之日書名于天三界侍衛五帝司迎亦不
爲陋九幽旋魂七祖出夜普度無窮湏至指
揮毋惹違慢故榜
　　散血盆會右語
伏以羽州池闊八萬四千旬無邊無際無涯
無岸普光會上五十三佛大聖大願大慈大
悲既弘開濟生渡死之法門可不作過去未
來之因果伏念某等生閻浮世爲婦人身自
惟養男育女之時豈無熏天觸地之穢未遑
懺雪如履薄氷誠恐庚申之辰妄數其罪始
於癸己之歲思免厥愆或報母恩或修己福
或願生凈土或預作津梁幸功德之數周冀
存亡之兩利况三月三日金人見曲水之祥
有同號同名釋迦顯靈山之相開經說法發
誓度人端請德士四五員啓設道場一永夜
業鏡臺前閻羅殿上至心頂禮救苦道師鉢
盂庵内王舍案邊稽首皈依目連菩薩供養
十方賢聖荅迎八位慈尊回向法筵聖衆遍
周天地水府開通道路召請魂靈指認白雲
卿呪獻甘露食蓮燈照破九九重獄之黑暗
蘭湯洗出六六骨節之清涼别置焦面鬼王
夜齋普施阿修羅道等衆廣及孤魂滯魄無
道五苦三塗凡爾有情俱成正覺授戒而後
給牒爲憑伏願薦亡者魂爲西域之遊親覩
觀音於琉璃苑預修者壽比南山之固侍宴
王母於𤨾瑶池佛日增輝人天快樂
　　建血盆道場告諭文
伏㠯招魂續魄况當三月三日泗洲初度之
辰利人濟物現出千手千眼補陀自在之相
發誓爲救苦菩薩化身作焦面鬼王諸佛弟
子等欲問前世因復坐吾語汝吞炭漆身愚
也詐矣獻璞則足何以行之嚼齒而碎者勇
立武功吞舌而死者耻言國事雖名字載諸
史册無能磨滅然髮膚受之父母不敢毁傷
汨羅江上水蒼蒼首陽山之風凛凛潮州八
千里流落於蠻烟毒霧之鄕海上十九年鬱
邑於朔雪漠沙之外埋冤莫訴節義爲高魯
侯之伯托夢於燕昭王槃瓠之種見名於高
辛氏令威化鶴良姊爲猫雖曰有人心不雖
畜生道腰金袍紫於我何有簞食瓢飮不堪
其憂趨厮走養爲人之奴涉經獵史爲士也
肆一貴一賤孰非暮行雨朝行雲徃事想巫
山之夢膏吾車秣吾馬情魂從盤谷之遊隻
履嶺頭翩翩兮何之玉棺堂前詡詡兮焉徃
單葬於虎將喪於蛇若敖之鬼無依於陵之
子不死彼何人斯劫劫受苦而今死矣色色
俱空八萬四千類蝡動肖翹三百六十屬羽
毛鱗甲曾聞鴝鵒念彼彌陀佛又有蛤蜊托
化觀世音雀會彈經鵝能聽法今之夜齋主
某人等祗就靈濟東宫餘慶堂啓設道場一
永夜别置斛食大開法門凢爾有惰無情何
分先覺後覺既來趨赴作甚麽生君子無所
爭仁人無宿怨無川黨落黨自爲標榜無人
相我相各立籓籬無嗔無癡無好無惡親鬼
大故鬼小無窮鷸蚌之勢互相吞君海北我
海南無謂馬牛之風不相及都來三千大世
界安有七十二等人善哉善哉如是如是野
無餓莩佛有慈悲濁濯足清濯纓與其潔也
與其進也寒爲衣飢爲食不亦樂乎不亦悅
乎跳出鬼門關認取天堂路毋爲戒律反墮
迷塗信受奉行汝宜謗聽故榜
　　散朝拜門榜
伏㠯鬼言歸也既知死未知生齋以齊之弗
患寡患不及爰修單席遍召十方于于焉而
來洋洋乎如在若有想若無想若非有想若
非無想若有惰若無情若非有情若非無情
若老若幼各序尊卑若貴若賤毋分高下我
發慈悲願汝生清淨心五色綵雲夜須聽南
宫羽林之說法八味天厨食須聽西域王母
之講經何待被薜荔兮披離伺待餐菊英兮
惟悴歸依道寳出離鬼官均蒙濟度之仁永
絶沉淪之苦一洒甘露水既瀀既渥既足既
沾同上始青天毋意毋必毋固毋我
　　普度功德(右語)
伏㠯瞻彼岵山比南山而祝壽朝于岳府拜
紫府而紀名三月三日天朗氣清六報六識
塵除垢凈種善果於靈山會上生金蓮於羽
州池中秉草招魂薦亡靈者獲覩摩耶之相
蹙花垂鬢彼美人兮願從泰國之遊用作津
梁永爲符券故牒
　　諭南北廟亡魂榜
伏㠯明爲人幽爲鬼惟鬼則靈魄歸地魂歸
天有天可格式憑科典廣設齋筵欲結衆生
縁願假方寸地毋曰井谷之水不可以濟群
魚幸喜松栢之山亦足以棲衆鳥必無我外
特與先容秉蘭草以除不祥散花林以揚大
梵燈燭交輝於夜月幡幢鼓舞於曉風我欲
輔之魂兮何莫由斯道也食乎稻衣乎錦豈
無温飽之心□吾馬膏吾車以遂倘洋之願
豈忍一夫向隅而泣如是千里不遠而來蛟
龍之窟直送舟航虎豹之關大開鎻錀各安
汝止亦何疑乎雖髑髏之夢非人世之春秋
苟肝膽之失是自家之楚越都是鄰里都是
親知何有籓籬何有彼此先行告諭毋得喧
譁合仰主地明王權作勸善菩薩上皇天下
后土實聞孝子順孫之言南火沼北水池自
得濯形煉質之妙無分貴賤咸使超昇故榜
　　諭亡魂榜
伏㠯生非汝有自今起死以回生道本無爲
從此歸心而向道乘機悟會宿命因縁功德
不可稱量神仙最爲快樂東有雲萊之洞青
丘之室西有天墉之城玄圃之臺南有青都
之山流火之宫北有太玄之府紫虛之館來
今徃古不計數千餘年此界彼彊相去幾百
萬里凢夫不可得而到卑俗不可得而聞十
方大聖遊息之鄉三界高眞者會之所其政
悶悶其民醇醇衣食自然形容端正無貴無
賤無富無貧無是無非無人無我無取無與
無愛無憎生其所生未嘗終形其所形未嘗
有世世不絶劫劫長存日月常明風雨常節
四時常若五穀常登奇花甘菓各異其名靈
芝瑞草莫形其狀五色而文者不少九色之
鳳三足曰賁者猶多百歲之龜玉狗夜鳴金
鷄曉唱雲山渺渺江水泱泱設着這箇乾坤
又是一般風景杳杳冥冥無涯之際渾渾淪
淪未判之天自謂羲皇上人豈料嬴到未劫
若生於此長於此不樂矣乎悅矣乎汝等亡
靈欲問彼間世界我聞妙法可作此處津梁
好結衆生縁啓設玄都醮道場肅靜溟漠開
通召天醫牒神虎演童子科行混元扎朝方
懺悔受戒傳符普獻十王昭謝三界宣說像
文開誦經典燈光照破黑暗界斛食普施無
碍齋沐浴華池洗却舊年浮翳開通冥路且
辨今日行程切勿回頭穩宜着步地去五丈
青一黍米珠懸在空玄之中天開九重由大
浮黎土逕上始青之上言斯信矣汝其聽之
故榜
　　又
維持金神按節少皥行權中元爲校籍之辰
七日乃慶生之會按荆楚歲時有此遺事使
人物風景觸然興懷庭葉落兮嘆日月之幾
何露氣肅兮願形影而自悼徃者不能返逝
者何可追擬作宋玉招魂之歌猶恐來兮不
可以托欲效賈誼吊魂之賦吁嗟已矣其不
吾知今欲問生方先入普度會太上有救苦
拔亡之典靈寳有迴生起死之科此爲出世
之要津可以乘機而悟道方其始也何謂之
生何謂之死及其至也亦無其死亦無其生
今有齋主某發如是念願開方便之門爾若
有靈可躡皈依徑峴山垂涕魂當登此右社
封還魂無不之既降齋筵毋拘塵世東有罔
䍚之野西有沉默之鄕南有崑崙之庭北有
玄元之府看來只在方寸地直去便是始青
天自去自來無罣無礙集無鞅數衆身入黍
米於虛空召童子五方手執蓮花而引路故
兹戒諭相爾聞知故榜
　　散朝拜諭下界榜
李道官焚簡此爲張姬觧觥之縁由功曹說
經時乃莫毋超昇之徑事形傳記靈播古今
嗟爾六道幽關三塗苦趣冥冥長夜莫瞻日
月之光中劫劫多生安識烟霞之物表今夜
今時來趨法會于左于右各整容儀自有尊
卑初無貴賤越南胡北何分汝人戎人朝四
暮三寧有新鬼舊鬼既然傾蓋以序陳雷之
好不須隨幟以分牛厚之朋我有眞言你宜
諦聽採薇爲食者何如食天厨之食製荷爲
衣者何如衣雲絲之衣雖蘇内翰之才猶切
飢寒豈王狀元之志不在温飽且將一點清
魂水遍作大千甘露門浮黎直遶始青天自
有色界至無色界泰山便是東岳府由小天
門入大天門毋墮迷途同皈大道
　　又
嗟爾孤魂生兮若浮死兮若休又何必以口
體爲累哉毋乃魂魄未有所歸故爲此想一
飮瓊漿百感生玄霜搗盡見雲英吾觀此詩
之㫖是豈肥甘不足於口歟織成雲霧紫絹
衣辛苦無歡容不理吾味此之㫖是豈輕暖
不足於體歟天仙之事吾固不敢議若夫神
道未免依人而行必以粢盛而供祭祀必以
幣帛而充莫瘞然則粢盛幣帛其爲神之所
資者乎故孔子曰飯蔬食飲水曲肱而枕之
樂亦在其中矣子路曰願車馬衣輕裘與朋
友共敝之而無憾孟子曰五畆之宅樹之以
桑五十者可以衣帛矣又曰百畆之田勿奪
其時八口之家可以無飢矣此大聖大賢所
以形於言著於書蓋爲人類設也翳桑之餓
願爲介士綈袍之戀幾失主人縷屨辟纑何
其廉製荷餐菊何其清蓋衣食於人之所仰
不容一朝闕也甚矣平沙無恨黯然慘淡寄
身鋒鏑天地爲愁骨爲異鄕之土魂爲隣國
之鬼吊祭不至將如之何衛成公之夢康叔
曰相奪予享若敖之鬼不其餒而祀命不常
將如之何又况螳蜋捕蟬韓盧攫狡兔雞啄
虫蟻膺鸇摶鼠雀抵爲食忙初無惡念金衣
公子烏衣主人文成新錦之機重傳秦臺之
粉雖曰無知亦各欲致身於榮貴蜂之蘤蠅
之營管蚊之喓喝蝨之咀嚼蟻之戀釜蛾之
赴火胎卵濕化莫生貪生無他焉各以性命
爲重既知性命必有知識何不回心向道今
之夜食我法食衣我法衣聽我法言使三千
大千法界之内一切有主無主有想無想有
形無形十類孤魂毋起貪著念毋生疑忌意
無作人我相如是如是盡爲超度徑徃生方
南遊罔䍚之野北息沉默之鄉西家冥冥之
域東貫鴻濛之光上無天下無地逍遥自在
豈不樂哉故兹告諭咸使通知故榜
　　建盂蘭盆會諭下界榜
伏㠯子生孫孫又生子敢忘世世養育之恩
人爲鬼鬼復爲人未免劫劫輪迴之苦惟此
功德最爲第一都來世界自有三千今有齋
主某等恭遇地官大赦之辰啓建天尊玄都
之會既謹終追遠之是念豈舉斯加彼之不
能遍召十類孤魂爲度一切苦厄雖寒者爲
衣飢者爲食然也若浮死也若休胡爲來哉
各安汝止毋恃强凌弱遞興晋楚之兵毋挾
怨報讎常蓄吴越之恨毋舟中敵國毋室内
操戈毋兩虎共鬭勢不供毋效昆蟲相囓自
罹厥害與其尔自尔我何如大家剖破藩籬
說着色非色空非空便見彼岸全無風浪惟
孝子乃能錫類而仁人不憚設施始雖及於
我曹終忍遺於爾衆黑暗界中翻作一筋斗
便得起身欝蕭臺上認取百丈階穩宜着脚
迎遵玄律毋墮迷途
　　諭下界榜
伏㠯食可適於口則有膏梁之精芻豢之麤
衣以華其身則有麻苴之賤狐貉之貴惟人
焉不容闕此於鬼也豈得聞歟嗟爾蠢蠧四
生茫茫六道聽之無聲無聲則無口雖有食
鳥得而食之視之無形無形則無身雖有衣
何從而衣也胡乃墮沉淪之苦是皆起貪着
之心晋公之托聲爲牛蓋有聲則有口所仰
者食夫生之化形爲豕蓋有形則有身莫去
者衣夫苟迫於饑寒奚暇治乎禮義既來這
裏當作麽生毋特鈍搥捶利錐夫人各有所
短毋厭老拳飽毒乎君子亦何所爭毋韓盧
東郭相困於前毋黄雀螳蜋互吞于後必如
陸抗羊祜使吴晋而釋冤讎必如由余子□
使胡越而結昆弟何妨傾蓋可與班荆步亦
趨亦趨必後長者來者來去者去各問生方
我推温飽之仁汝滅凍餒之狀神燈遍照如
日天上共覩光明法水普沾如雨空中咸蒙
潤澤營諸功德作此津梁携手玉階與其絜
與其進刻石金籙孰爲後孰爲先且作平等
王來赴無遮會合行告諭毋至喧譁故榜
　　又
伏㠯漠漠重扃冥冥長夜未說千般浩浩且
言六道茫茫四空無色未色荒唐三界有情
不離幻化橘中戲象豈無變詐之欺蓮内留
環難絶恩情之想應諸法界名曰天仙猶有
人心而况神道山川古跡壇社靈祠鍾動猿
鳴廟素尊於南岳石鎸馬鐵夢果應於黃牛
縱號神通猶存血食至於有目有耳者誰甘
爲之視聽有口有體者孰肯困於饑寒豈不
步思必無所欲捧璧歸者璧今安在獻國死
者國亦何愚潮陽之馬不前動有八千里路
海上之羝不乳筭來一十九年戈未枕而亡
其戈楫未擊而失其楫雖魂魄不同朽木然
功名緫是虛花或不以富貴而關心或不以
是非而入耳漱流枕石釣月耕雲丹鼎雖存
而爐烟已成灰燼禪龕雖在而骨像已化塵
埃更有九流醫卜之徒百伎優伶之輩以侏
儒爲戲莫逃孔子之誅以巫覡爲妖莫免穆
公之慕險竿躍劔以危致命鑚龜打瓦何不
自靈機穽行奸弄何湏於力筆貨泉爭利美
何及於舟車雖曰同生那知死異其有臨軍
受敵報國捐軀舌可斷而目猶嗔囱可啗而
身不屈炎上山之火焰焰非豈獨於一蛇汨
羅江之水茫茫居不群於衆鳥不知去就此
由所之被醢莫别嫌疑此衡之所就烹效羆
之聲者其計已窮捕蛇之役者其存無幾財
多害已謾誇金名之饒色久傷身徒有蛾眉
之恨滔滔皆是啞啞何言嗟爾曹不遂生方
何無罪而就死地若夫張頤待哺可羞承腹
之膨脝露體赤身深愧鶉衣之藍縷口之削
者甚於鳥啄項之長者幾似鶴形峽山之女
常悟爲猿涪村之民奚變成虎或含胎卵而
生濕化或披鱗甲而帶羽毛雖無人心亦有
向道心是謂鬼道及尔畜生道凢爾有名無
名之類至於有主無主之魂胡爲來哉亦有
以也毋卑踰尊踈踰戚毋强欺弱衆欺孤必
如魚以沬相濡勿效獸之窮則搏南海北海
豈曰俗之有殊風秦人越人豈其心之不加
戚班荆而言傾蓋如新且作平等王來赴普
度會足衣飽食不亦悅乎不亦樂乎澡德浴
身與其潔也與其進也舉身道岸携手仙階
的不虛文各宜諦聽故榜
　　弧魂榜
人生之所以靈萬物者知其有天地覆育之
功必有霜露悽愴之念造化之所以成庶類
者雖曰無日月照臨之私豈無雷霆震怒之
威今之日謹有奉道梁某聿懷乃考作室之
勞眷念乃祖分甘之愛祖母撫育之恩猶未
報叔公奬訓之言不敢忘昨就白水之原用
决青鳥之卜營求葬事曲致孝情許以追修
冀其利澤不圖至於今日誠恐負是前盟謹
涓橙黄橘緑之辰畧□𥘹鬯粢盛之敬仰承
行官將各整肅威儀先爲洒凈靈壇次爲招
諭下界其桀犬梗戾猰狗猖包藏逆謀參會
凶德祲氛其氣豺武其心鼠牙竊瞰於崇墉
螳臂僣窺於隆隧不知去就如彼痴駘衆怒
靡容神靈斯赫仰依玄律攝付魁罡若夫可
閔之孤魂無告之滯魄既來赴會堂作麽生
好結歡喜縁毋生人我相昔日之冤連盡行
解釋今朝之情話略叙綢繆或曾爲故舊之
交或托在比鄰之契臭與芝蘭而俱化堅同
金石以不渝以此自謀其身吾亦不辜所望
饑者當爲之食豈常枯瘦而自知寒者當爲
之衣不復祼䄇於我側以滄浪之水爲汝濯
足以潔徹之泉爲汝滌心庶幾悟會以超昇
萬物執迷以顛倒接武玉階之上雲層峨峨
遥瞻金闕之光仙源渺渺與其進也不亦樂
乎須至指揮各宜體悉
　　又
陽形陰憲初無異律本自一般天堂地獄相
去幾何不爭方寸道家者流嘗謂有此君子
之論必曰無之今之日奉道女弟子某痛念
老君某生死有期無柰背疽之不治幽冥異
路未免心惑於浮言不仗熏修何由超度咨
示監齋使者直價將軍走狗飛鷹屬我發蹤
而指示妖狐惡鳥使之遠舉而高飛霽月開
明氛祲須息上通三界下達九泉應有幽囚
仰遵赦令取責文狀於牛頭獄卒毋生毒害
如狼子野心剉碓湯火之刑出何刑典火床
鐵册之法有甚法書叩頭無地以稱寃仰口
籲天而無路合行踈放不得拘留其有滯魄
孤魂四生六道同赴法會共結良因毋以卑
踰尊毋特强凌弱毋爾自爾我自我焉能免
哉毋北自北南自南不相及也欣欣有喜近
者悅遠者依于于而來前者呼後者應駢肩
笑語連手歌謳各起慈悲是曰平等清濯纓
濁濯足誰能語世混爲泥塗飢爲食寒爲衣
平生立志豈在温飽既歸大道可問生方出
離鬼門得度我界時哉弗可失其可不乘天
人慶會之機魂兮歸去來此去便是道德虛
無之說
　　又
嗚呼死之爲言歸也歸也者歸於道也道者
身以無形爲主昏昏嘿嘿杳杳冥冥吾固不
得而强名亡靈三十七年春秋未知何歸歟
之興遽止於斯乎載詰其由亦有以也昨因
女子之疾弗廖或於妖妄之言狂妄心煩而
意亂惘惘忽忽如夢如醉如炎風之扇毒如
蠻霧之塵埋逡巡而反豈期二竪之崇竊發
於膏肓加以女子之夭喪怨慕泣訴愈深沉
溺是以緩和不治象繇不靈黄墟山外竟不
知其所歸闔晦開明瞬目之五日日又日月
又月愈去愈遠不虧道力孰指迷之而由是
道之歸也霜寒月泠孤鳥悲鳴此時此情汝
等將變雖有豪傑精悍之氣木石其心豈可
恝然不爲孤兒寡婦長太息哉固當發慈悲
心證明修奉守䕶呵禁毋縱邪道以生穢濁
使亡靈獲歸於道功莫大焉若夫天道人道
神道地獄道鬼道畜生道寥寂杳邈與道相
拘視之不見其形聽之不聞其聲又向必起
貪嗔癡之想爲人間世之營營既來這裏當
作麽生衣而汝衣無復號寒食爲汝食無復
啼饑而今而後當聞解悟東方不可以托南
方不可以止西方流沙北方飛雪不可以久
居可不回心向道汝等亡靈同登道岸雖風
乎舞雩之樂不能過也知之故榜
　　又
　　伏㠯生死者晝夜之常既徃古來今之
　　何極鬼神者陰陽之道嘆要終原始之
　　無窮蓋因善惡一念之殊遂致苦樂兩
　　途之異冥心昧理逐影迷眞幸逢
聖世建普度之科啓玄教導揚之典式展
尊親之敬弘推利濟之仁大德如兹良縁難
　　遇汝孤魂等流浪冥蹤棲遲長夜未說
　　千般浩浩要知六道茫茫論彼執迷則
　　逐物而累物觀其纏繞則以形而負形
　　沉淪幽暗之途零落凄涼之境或叫號
　　於星月之下或嘯吟於風雨之中既吊
　　祭之不聞且葬埋之無所天涯海角望
　　親故以何依芳草斜陽悵鄉關其不返
　　興言及此良切哀矜賴
明禋修金籙之齋而
太上啓丹陵之府開汝等徃生之妙法濟汝
　　等以出死之良因滌汝慮洗汝心咸聽
　　九眞之戒煖汝衣飽汝食俱離五苦之
　　煩永遂逍遥更無掛礙故榜


















徐仙翰藻卷之十二
　　修靈濟宫䟽
　竊見本官修造經行六載邇來東池水更
　竭矣不作神人臨美之樂屋上𤭁瓦闕少
　萬餘遠近乞靈言苦不少豈無樂施之心
伏以築室三年難塞道傍之議爲山九仞不
容一簣之虧惟我眞人既明且靈凡爾同志
謹終如始斯宫是作厥功告成柰東池復有
水涸之虞於西銘豈無屋漏之愧滿眼十方
都是施主舉頭三尺便有神明毋曰醴酒不
設於茅明既灌之餘或者木桂可補於藥籠
尚虛之數適所用矣廼有請焉數米一二而
炊自嫌我輩眼孔輸財百萬之計好發長者
心腸既是乞靈何妨喜捨
　　建神厨䟽
伏以石相許立民間祠何啻千年德政陳侯
願宰里中社揭作萬古聲名此志不在於割
烹是禮欲嚴於祭祀具瞻新廟山川壯觀於
一方回視舊厨風雨飄揺乎四壁雖興廢之
有數然創立之在人昔也築室道傍今則架
縁至士謀謨神厨事則完成奂美哉輪美哉
行看規模之弘遠飮於是食於是庶幾廟字
之森嚴
　　建餘慶堂䟽
伏㠯五藴俱空誰識三千大世界一切諸佛
都從方寸做工夫積善便是餘慶堂勸人也
著修福地好箇凈土曾見興隆元年建這明
樓少得中統寳鈔隨心喜捨我佛證明今世
且結今世因縁一錢自有一錢功德斧彼鋸
彼亦須毁瓦畫墁經之營之伫看磨磚成鏡
敬修短䟽遍叩高門
　　修餘慶堂請僧爲化主䟽
伏㠯千百億化身刹刹塵塵俱成佛果十方
諸國土在在處處緫是道場毋忽所見重所
聞必移於彼就於此有生皆得度故土不可
忘我大師本是鰲峯上人餘慶堂自有虎岩
香火有相無相况遇菩提果之縁勸縁募縁
喜得緊那羅之助曾既掛燈煉臂何妨割肉
捨身完修東壁西墻毋令旁風上雨規模壯
麗輸奂鼎新成始成終好箇無邊福德而今
而後了此一項因縁
　　修餘慶堂䟽
伏㠯十方抄化南洲頭走到北洲頭幾載修
行東土住移來西土住本是佛種子莫咲老
比丘不辭開口告人難須信堅心做事易長
者布金號阿蘭若大家積善堂餘慶堂此爲
定光員應道場湏作見在未來因果自餘而
後惟新是圖頂鶴膝蘆誓願弘深棟鳳簷翬
規模壯麗積土三萬擔所費乎多募縁數千
餘人其功浩大多抛寳鈔打破慳囊不爲風
雨所飄揺益見龍天皆讃嘆敬憑短踈遍叩
豪門發菩提心大慈大悲大喜大捨有德福
相無數無億無量無邊自百至尾得完成舉
手加額長瞻仰
　　修慈濟宫䟽
伏㠯渤海儲精現觀音菩薩三十二相桐城
顯跡有慈濟香火二百餘年在處各立道場
緫是一般名號這箇堂殿破也墮也興諸土
木難乎易乎仰千擅越證明不違衲子誓願
湏有片瓦隻椽之助幸無此彊彼界之殊好
結萬人縁逢千里合大家喜捨即日完成鳳
翥翬飛管取規模壯麗鷄鳴犬吠廣將經教
流傳是名青布之變羅復覩白焦之祥瑞以
此供養爲累津梁福德不可稱量果報亦難
思議布金滿地曾聞須達多成佛之因焚香
告天願傚華封人祝聖之謂敬憑短䟽遍叩
高門
　　文興庵抽拈兼賽詩䟽
伏㠯文興庵擬欲架椽興廢之數己定草堂
會難成畫餅行止非人不能比辱光臨未遑
款侍皇天后土此心可鑒良辰美景自古難
并好將舊店重開要與大家一笑諒惟四遠
總皆主故莫道再來不直文錢今之是前之
非事既徃則不咎彼無惡此無斁願相見以
如新更不食言尚所進步
　　修鰲峰旗龍廟踈
伏㠯旗籠山得眞龍穴路轉峰回釣鰲首須
占鰲頭地靈人傑雖曰𣗳林陰翳自有古廟
森嚴血食尸此一方香火傳於千載荒蕪之
日久矣興廢之數定焉惟新是圖恊卜之吉
翬飛鳳彩不求過侈之功鷄鳴犬吠伏睹太
平之象神人俱喜里社相安謀則僉同力須
與共念欲片椽之重建初非一木之可支凡
皆桑梓之陰豈無杗桶之助上户中户下户
各辦肯心大書特書屢書何妨眞筆多把至
元顯寫佇看天福康寧
　　　修護境橋踈
伏㠯橋僅三百年基址壞數極難逃歲在十
一月徒杠成民未病涉發肯心湏憑長者立
大願實賴比丘輸餘粟捨餘財用之恒足積
善根崇善果理也可圖不曰成功乘時徼利
徃來客旅永無險阻之餘裔及子孫廣有綿
延之慶
　　修橋立抽拈䟽
伏㠯補西壁修東墻工夫浩大先小人後君
子財義分明看來空口難言也着將本求利
巧婦無麵莫作𩞽飥行家相你曾喫鵝梨况
遇太平年何靳通行鈔三十籌不傷懷袖買
鬮隨即對鬮第一名眞箇風流賽采都道喝
采信手拈來有些巴庇六親覩視不敢糊塗
眼前事没澆没欺世上錢常使常有千字文
打千字號彼此合同萬人中結萬人縁功德
完滿偶撰鄕談話起動子弟心
　　修路䟽
伏㠯驛路徃來此萬里通衢之便塔橋咫尺
廼二鄉要害之衝近因洪水漲流是致坦途
幾險發心都要好獨步恐難行捨今不圖桑
田還復爲海其積也漸拳石可以爲山况遇
太平年何靳通行鈔賴有築堤之乎應無假
道之虞結衆因縁修此大家方寸地進身穩
當這是朝京第一程
　　修溪垾䟽
伏㠯水有隄防何汎濫之爲害田無旱潦湏
豐稔之可期陵谷更遷歷年既久陰陽愆伏
遺患兹多兹欲仍築新堤務使復由故道萬
牛充石方可遮攔積簣崇墉則能捍禦雖曰
順勢而運智必也輸財而致勤毋分主佃高
低共計子孫長久敢請揮毫落紙便見舉插
如雲决諸東者則流諸西行於上者必效於
下引涇注渭莫辭乎勞淪濟排淮亦必有道
成功可必千斯倉萬斯箱得福頗多一曰富
二曰壽
　　建集福道場抄題䟽
伏㠯天啓大明永紀萬年洪武人惟積善咸
膺五福平安矧今闤闠鄉閭履此昇平世道
同成善果各發肯心濟濟衣冠各請大揮椽
筆禳禳福德必祈誕錫士民值兹三月懺禳
永集四時吉慶曰耆曰艾俾熾俾昌
　　題祈禳醮踈
伏㠯乖氣異祥氣和是必消灾而彌難天道
遠人道邇故有要惠以乞靈蓋舉念便有神
明然作事豈或無責名香異香初非土產之
土宜蠟燭華燈未免借光於鄰壁友助盍舉
鄕井之義安樂願聞治世之音是故君子思
患而預防勿以小惡無傷而不去祈禳在我
陰隲自天伏願鷄鳴狗吠之聲達乎四境鴻
範龜疇之福錫厥庶民豈不綽乎有餘裕哉
苟或善之有弗爲也
　　迎五顯慶讚佛生日䟽
伏㠯一佛出世實爲萬代所宗三界具靈俱
赴五通之會萬神歡洽四海瞻依恭惟佛位
行煉三祗因修十世維時四月八開蓂荑之
祥錫慶九天再覩曇花之瑞分手指天指地
發誓度聖度凡伏念某等感德何多知恩有
自或爲編户或借水居六情六欲之未除一
年一度而報謝中修凈供上請世尊大作證
明同乘悟會伏願如來現相不垢不凈不滅
不生諸福及人俾壽俾昌俾艾俾熾
　　題血盆會䟽
伏㠯婦人以五漏體若養男育女未免艱辛
母氏有十重恩雖粉身碎骨亦難酬報或見
存者尚虧奉養或已徃者未獲追修豈不有
所思乎盍亦反其本矣既爲入子湏識天倫
幸眞人之亶聦明體太上而方便爰建血盆
大會依安懺悔玄科兩利存忘廣爲濟度救
苦天尊即是慈悲施主謾言僧道元不相關
釋迦如來既曰老子後身其爲功德不可思
議蓋在彼無惡在此無斁然弗慮胡獲弗慮
胡成可不如此作是津梁庶此得之以爲證
印俾人人皈仰使會會周完浮黎土現出黍
米珠相去不離五丈地羽州池變作蓮花座
從來只在方寸間欲表誠請書事意
　　題爲眞人受封建羅天醮䟽
伏㠯玉封一扎荐膺師寵之榮銀印兩臺喜
拜國恩之侈自古未嘗有此于今不圖見之
雖是心堅石穿未免身輕脚重自覺再來半
錢不直聞道好事重叠何妨祗願如開元鑄
鐘休靳許中統文鈔常使常有成始成終我
也勉彊進步上竿頭汝也不須打鐵做門限
來來徃徃二千里路這因縁非偶因縁上上
下下七八年間此福德勝前福德若有善念
便發喜心
　　題爲眞人授仙簡䟽
　伏覩靈濟眞人抵受天師省牒恩光寵厚
　徽號闡揚香信雖曰浩繁禮數不容欠闕
　敬憑短䟽遍叩高門願成此項機縁便是
　無邊福德
伏㠯廟食已四百年鰲峰顯相天封凡十六
字鳳篆成章黃童白叟所嘆呀大夫君子之
瞻仰欣欣有喜千千而來輙伸致請之忱曾
謂乞靈之驗半面緫皆相識開口自覺難言
這箇縁豈無糜費龍虎福地此去何啻二十
程腦麝名香想也不是一捻土欲求天外事
須用世間財已發心未發心各把眞心看待
將展手便展手咲他縮手趦趄非敢外額需
求亦是前頭放過伏願題名登佛塔便教一
層一層高一層視聖效神嵩連呼萬歲萬歲
又萬歲下修人事上報國恩深慚俚語不文
勿以他辭爲拒
　　又
伏㠯作事於其初人皆爲之蹤踊臨財毋苟
免口將言而囁嚅剡兹簡據之榮煌欽若神
明於左右誰無歡喜意各有捨施心謂前後
所入非不多亦悖而岀若抄化之說弗可再
夫誰與謀胡爲而來哉迫斯可見矣昔未勾
者毋負前約今再題者不必後言好事完成
諸福必至寥道士所結交於韓愈取善於人
孟嘗君不見責於馮驩必無負債
　　題爲眞人奉籙建醮䟽
伏㠯捍灾禦患神之責不爽者正直聦明乞
靈要福人人常所欲者壽富安逸造物雖無
聲跡道法自有機縁恭爲靈濟眞人祗授大
洞寳籙上以告天祝聖下以護國安民湏憑
消魔護正之科用作得道登眞之徑盛德蔑
以加矣黎民亦有利哉龍媒騕裊不失其馳
聊拆長蘆十萬之費烏犍黄犢各安爾業俾
膺洪範九五之庥各請傾心共成好事
　　題塑眞人歸道扮䟽
　恭覩靈濟眞人既登仙品合具仙粧昔之
　袍笏國之寵也今之靴笠時之宜也二者
　俱不容出姑存之俱不容舊也別就内殿
　塑玄聖像唯道爲身□碧雲冠飛光羽扇
　混合眞模非人力莫能就緒應有檀越能
　發布施心愛而助之爲福德不可思議
伏以元明中現出眞身共睹紫金色相倏忽
際寂無遺響何消泥土形骸惟是粧神似神
也着應格昔焉仕於晋衣寵涼之服今也祠
於魯冠章甫之冠雖效時粧難逃外議既蒙
天寵體式合用九章須假人爲價直豈無一
貫應有檀越施主各賫金寳質心共謀而成
之爲美亦多矣則恭敬在此豈咲貌爲哉恭
祝當今皇帝與天齊壽願同萬國而拜冕旒
率土稱籓將見百蠻而衣冠帶
　　題青口塑神像䟽
伏以兩闕森嚴舊占鰲峯六地四方瞻仰新
來青口一墩謾言祠宇卑污自有神通廣大
眞身不壞特憑泥土合成空口難言可着鈔
兩備辨想你四行人物莫比一樣工夫既已
出頭便當展手伏侍香火都是弟子休說大
家細家恰着稻米上熟時年管取七富八富
這箇俚語粗魯祗要好事完成
　　題衣服踈
伏㠯神爲民之主豈不爾思衣乃身之章必
稱其服况靈濟廟稱正直神結鶉未甚好子
夏之羞縫掖深有愧仲尼之聖歲月己久何
妨靴笠更新事勢使然毋謂冠屨倒置軍旅
未遑狙豆貂蟬出自兜鍪隨時施宜誰曰不
可我有子弟可相與語大作檀越發歡喜心
百費未易支吾一錢也是布施穿針用線件
件都着工夫聚毛成裘人人同出氣力五彩
既彰於五色多福爰及於多才
　　又
伏㠯朱履星冠啓拜漢神天師之寵章甫縫
掖初非越人地土所宜欲效胡粧恐爲𧃳服
自愧緼袍之衣敝擬作錦被以都遮何必待
寒而索裘任你逢場而作戲雖百孔千穿未
能補綻然千針萬線也用工夫你道再來不
直一文這番一𨔝豈爲多費既非鬼輸天雨
且得神喜人歡况遇樂歲豐年何必傾以菌
倒以廪豈謂隨波逐浪也須彈其冠整其衣
福不厭脩言無後議
　　題眞人衣服被盗重造䟽
伏㠯五代侯王之冑以直爲神千年父母吾
鄉無端被冠縁貧民不顧非義使盛德乃至
失容剥座位之衣裳竊香火之器具敢欺暗
室不戒禍於覆車雖云暮夜無知未免一朝
之患凢我祠事無着神羞共恊都遮之謀莫
惜解爲之費庶幾衆望如都舊章下筆如雲
成功不日有威可畏有儀可像瞻仰不忘積
善有慶積惡有殃報應不爽
徐仙翰藻卷之十三卿六
　　請東村公書
維神顯相以文自鳴不能爲相靈皷瑟之詩
安敢效塚中談易之事漏屋有愧坐井無聞
自惟一得之愚未免三書之上兹見評於月
旦毋罪我以春秋靈濟徽號四百餘年相傳
已久通眞先生九十四化孰敢與知名利雖
曰殊文章自合公論惟天不愛道地不愛寳
故河乃出圖洛乃出書知神所爲因幾而作
聖人本不語怪君子質諸無疑視之不見聽
之弗聞無聲與臭大莫能載小莫能破則變
則通聦明正直依乎人吉凶悔吝指其掌古
人風靡惟爲緝穆和遜之民世俗日趨安有
禮義廉耻之士此亦憂道者也吾豈徒文乎
哉既當理何必求人蓋空言不如行道若非
鬼而祭之則爲謟所謂成其意者毋自欺恭
惟執事閤下顯幽闡微探頤索隱岩岩之瞻
壁立千仞浩浩其氣筆掃千軍久欽滕王閤
之才輙易羅池碑之請恐伯皆猶有慙色幸
子瞻不敢固辭仰恃大人長者之用心辱惠
幼婦外孫之雅句業祠改觀頌石寵榮作萬
世之表儀聳四方之冠冕書不盡言言不盡
意畧寓此情大而謂聖聖而謂神必報其德
尚祈斤削切勿墻麾不宣
　　代鄉人請東村公啓
古廟凢四百年之塵埃久矣新碑一千八十
字氣象渾然雖文章可得而聞然山斗徒庠
所向不遠千里尚堪一行豈意參啇數經歲
月弗圖今日反食前言昨有籠鵝非謝右軍
之筆今無燔肉莫來夫子之車未晤藥言徒
深芒背靖想高明之德不忘貧賤之交北辱
好辭不比嫌青配白自慚俗語無乃以紫亂
朱借問潤河銘恩衷臆恭惟光生精窮造
化學貫人天橫鶩汪洋如唐退之弘深雄雅
過漢司馬知名已久獲賞尤多石磯老人初
非索債山中木客只會吟詩既遺尺素之勤
不能無綈袍之戀惠而如我誰敢忘原伏念
某晩學無知童心殘智似涉虛無漂渺之說
初無光明俊偉之才仰荷吹枯己嘗席庇敬
修雁字略陳私意之再三敢屈駟車少慰此
心之萬一
　　謝東村公書
　或問曰靈濟王記自記矣王既自記而猶
　汲汲有求於人者奚心哉天地間物之最
　靈者莫如龍呼吸變化神妙莫測其所以
　依憑而能使爲之靈者雲也龍不得雲則
　不能神其靈矣今求於公者此意也敬以
　書謝
入關張禄即己死之應侯當室陶朱乃隱身
之范蠡雖曰姓名不一本來面目自然臯夔
契不知所讀何書堯舜禹湯自古相傳此道
造次顛沛必於是危微精一執厥中蓋以垂
世立教爲心必盡尊親事上之禮數千百年
莫測其妙九十四化可得而聞無影無聲未
敢對鬼神之問以義爲利初非循盗跖之徒
自惟碌碌之才輙有戀戀之意雖三瀆則不
告而片辭可以知胡爲來哉亦有以也一女
貞衆女蕩則蕩咲而貞羞九人髽一人冠則
冠愧而髽勝雖曰世道然矣有人心者乎不
明大學之生財重辱春秋之直筆當今之世
捨公其誰雖夫非人而人非天必行顧言而
言顧行恭惟東村先生德參隱顯道貫幽明
紙上雲煙有得柳骨顔肌之製胷中溟渤無
非周情孔思之文廼覺今之是昨之非未有
甲曰可乙曰否一言而决衆論所推何湏形
迹之求是亦陰隲之事北山公有子生孫孫
　　謝東村公跋
辱惠佳作以爲叢祠之光讀之三復頓覺神
悟眞所謂有智無智較三十里若竊比於潼
川先生則非予之所敢道銘之座右使來者
陟斯堂觀斯文想其人如觀虎皮知其嘯於
山林而百獸也
　　謝東村公啓
言念袖詩而來曾與少儀半面作記所托再
瞻五勃不凡雖欲擁箒以迎門未獲執鞭而
叅乘高山仰止我心孔懷欲識荆州適所願
兮不遇魯侯是亦天也恭惟府判先生即鄉
閣下年高得邵陰相神扶經明行修皆周公
子之業財裕國富陋晏嬰管仲之功學術有
以過人冠冕特其余事自得東村之樂何妨
别野之遊敢再拜于下風幸見知於今日祠
堂有誌典雅何啻千言人口是使流頌不知
幾載皆出胷中全馬初非紙上雕蟲自慙踈
魯之才莫識吹揚之力靈明感格里社煇煌
君子恕以待人禮物將其微意鴻毛千里謾
陳雙鯉之勤義字千金輙有白鵝之謝深慙
草畧幸賜斥留敬敕墨卿仰千籤史謹啓
　　代鄉人謝東村公啓
韓子華見稱於持國此爲縉紳當制之榮謝
靈運不夢於惠連安得池塘佳句之妙有是
兄必有是弟敬其人復敬其神重辱高材肯
爲逮下久懷謙德不敢忘恩皆曰伯氏之權
衡實出門下之操縱三年而投十犗自憐餌
食之踈一言而重千金敢借齒牙之譽伏念
某苟安閭里退隱山林雖貧自謂不改顔瓢
所至未嘗妄投稱刺久沐江河之餘潤實因
瓜葛之連枝捨是無求莫知所措恭惟某人
知名望族間世奇材胷中之志氣慷慨筆下
之文章浩蕩深愧圭門蓽竇莫容駟馬高車
敬修尺素之恭未免金錢之愧來困多施素
聞賛軍校尉之名廟宇一新全得成郁太守
之力適符願望聊罄敷陳
　　謝張緫管啓
伏以抗論朝廷之上録進千秋運籌帷幄之
中侯封萬户典刑如在世代其昌通刺敢爲
庭謁之先下問無耻塗歌之聽恭惟統管相
公氣充剛大性尚慈仁治民以父母之心斷
事有神明之見冤消叢棘種滿甘棠德政廉
平獨冠南閩之七郡豐姿高越共瞻北斗之
一人學海淵源儒林華藻運筆頭之造化走
紙上之風雲久聞臺中二妙之才喜過天下
同文之會法精崔杜至今稱之論及歐虞無
所短者百里之城門壯麗千年之華表□新
猗歟休哉美又善矣伏念某互鄕童子白屋
陬生願觀風月之清光曾席江河之餘潤今
兹積善里舊有祈雨官累獲感通號曰靈濟
字樣如斗大書又喜特書人口是碑感德猶
當頌德永爲盛事誰敢原竿干櫝之虛文何
足爲禮天相神扶而多福式慰禱忧草草懷
慙拳拳具謝
　　上程廉訪求書廟額啓
按車八郡喜增福地之光肅政一臺均席使
天之庇銘心知感没齒敢忘恭惟肅政廉訪
大使相公間世宏才濟時碩德性淳事謹久
稱成都循吏之家聲心正意誠親受伊川先
生之道學朱紫曾誇閥閱清白以遺子孫典
刑尚關洛之風禮義作甌閩之倡書法獨高
萬古筆陣掃退千軍盧洛王楊何足道哉甌
虞楮薛未可及也眞是比方之燄燄敬攎衷
曲之拳拳伏念隴畆編民艸菜下士見𥚹而
小身□且愚仰干斧鉞之誅輙伸榜額之請
今兹積善里古有靈濟宫此士民所共瞻依
曾雨暘之獲感應榮求三字重惜千金早賜
發揮不勝欣扑相公門大敢復上光範之書
小子井窺有再瀆童蒙之筮幸爲領畧莫究
剡裁不宣
　　代鄕人請陳道興奉靈濟宫啓
靈濟宫好一道場千年香火青布巿許多人
物累代衣冠與我同心爲之潤色徽號上尊
於兩闕盛名遠播於四方傳後化今王楊盧
駱之文不能過也登眞證聖征僑偓佺之學
可得聞歟以代天行化立心以濟物利人爲
誓慈悲化現功德難量春祀之儀尚存其禮
朝夕焚修之責或闕其人用是因循未能採
訪誰與獨處謀及大同主善爲師如先生齊
心戒行之士有衆請命非吾軰人情面分之
私倘辱法駕以賁臨愈見宫門之壯觀
　　又
點鐵成金深賴陶鎔之力抛磚引玉重承駢
儷之文昨具踈頭載嚴簡目謹涓穀且敬掃
茅蘆拱俟法駕以垂光當備香花而引袖千
年華表歸捷獨鶴之仙萬載道場雄古六鰲
之地四方瞻仰衆力維持經之營之伊誰之
力始是終是雖我之心鄉人之心尚慮欝欝
非可久居未免拳拳而爲致請人惰周至都
道梅花水直千金好事完成勝過楊州腰纏
十萬
　　請高功唐宗萬建會
評惟月旦辱聲譽之遶揚度會天人忽姓名
之招出敬裁柔訥徃候光驅恭惟某人先生
學廣淵源道高丘岳達冲玄之至妙體虛靜
以無爲心存齋法以嚴明力爲教門而扶植
始吾於人而信其行當今之世捨公其誰兹
爲靈濟宫衆建普度會七月望日特光十日
之期三日致齋爰舉九朝之典外爲演教内
誦度人攀屈尊嚴主盟科事倘幽魂之開度
實斯會之有光仰賴師明俯慙冒瀆伏念某
僻居也陋後進何知雖道不可得而聞惟賢
者樂與爲善幸獲下車而就席即當掃榻以
迎門一筆可航六十里永爲遠涉辦香致敬
百千人所共皈依既與同衆必無我棄
　　代鄉民請人任都講啓
久仰高風固非一日比叅玄論僣叩丹房荷
辱謙恭肯爲盻睞奉别而後弗替此懷兹爲
靈濟宫建醮適通簡瀆攀屈車軒若論典誥
之文爲衆所舉當今道德之士捨公其誰倘
以齋法作自己工夫使我神靈得合仙骨像
皆庇之及爲感何如楝梁之材椳闐居禊非
所宜也川海之量漕渠污澤莫不歸焉肯辱
臨壇即當擁箒
　　贈越山奉祠啓
某應機利物未開方便之門撥草叅玄願睹
眞空之奥辱知也久投刺無由道西峽之阻
長雲北山而企仰悠承傳命敢不效綿弟神
明不可度思在小子自當應對若非重珪禪
師之戒律奚以展龐居士之神通大悲之閣
記已成輙敢露出東坡面目曹溪之道場不
小何妨拈起六祖話頭重林和尚胡爲乎來
哉石徑老子必無我棄也誠恐金根之錯易
尚求玉斧以修成倘蒙把作頂衫也是移來
公案録兹遺藁只依簇上葫蘆侑以輕縑聊
當湖州紫笋大開法眼小顧私情不宣
　　賀鹿山授宣啓
伏以廣順祖師曾赴玉禮朝堂之石咸通禪
寺侈膺金書勑額之榮克光于前必復其始
恭惟白鹿禪師物霑法雨香滿慈岩是名上
人有福德相仰沐宸恩之侈欽承宣命之除
高峯攀萬歲之雲天聲呼萬歲大刹壯三山
之福地望重山三山喝散野外之妖狐喜遇
堂前雙鹿叢林整肅隣里煇煌伏念某安分
無能交結己久敢以縹緲虛無之說敬叅神
通妙用之禪雖塔上題名文章見諸行事然
宰頭進步力量可以過人縁法夫豈偶然道
場自然興矣載伸慶賀不捨慈悲既蒙駕象
之寵臨願顯青鳧之聖瑞千年祠宇必須得
佛證明一辨心香應當合掌供養編摩字短
皈依意長聊奉偈曰雨巖巖頂坐妙用大神
通喜拜
君恩重名高萬嵗峰
　　荅周勝公問事啓
　　　序曰周勝公乃吾鄉之白眉者俗語
　　　曰文人多薄命信乎駢四驪六欲有
　　　所求非吾三折肱所能略以數目爲
　　　報
切以山林川谷丘陵皆曰神三望特嚴於祀
典陰陽風雨明晦失其節六淫己戒於醫書
愧無岳祗之靈反貽河崇之誚有口莫辨獲
戾奚云可以察其是卒無乃惑於禍福龜弗
我厭特憑初筮之占鴈不能鳴敢作曰平之
篆黄熊托夢夢生於想紅蛇化影影亦可疑
是皆精神念慮之勞致使手足胼胝之患疾
久罹於霜露無妄之灾月既宿於斗牛伊誰
之咎天其或者命也柰何人有常言子不語
怪乃辱毛錐子之通刺深暫木居士之少文
四十九年非畧知蘧伯玉之悔萬二千脉息
不聞王叔和之名欲起九死於一生之餘永
明七表與八裏之學雖百藥皆試以幸其或
中然一夫不獲則曰子之辜何須覆而翻雲
自有參天雨地越尚乎譏楚尚乎鬼豈不變
其俗耶衛胃之輙齊胃之綦將焉用彼相矣
既不貳過尚堪一行常服摩挲員孰讀和劑
訣
　　又
　　　四六駢律自是傑作再三瀆筮畧見
　　　眞情勿藥有期非筆可既子之禱也
　　　久矣子亦何所言哉既辱之勤不容
　　　以拒
伏㠯折臂之言雖驗何傷羊叔子之仁失輙
之親不傷何孤婁師德之譽哭書再上辱命
多慙是雖有君子戚戚之窮奚必爲小人䃘
䃘之狀不侯不還天也伯寮其如命何蓋盛
名必遭乎坎壇之變然幽鬼常作於沉痾之
後鶴之□也何罪鸞之鎩也何時跛龜尚堪
一行榻鷄猷能再接正恐洗脚失財之誚反
貽引手下石之譏既承口告以丁寧緬想足
音而喜躍以德報怨既無厭於老拳勉力學
行幸不忘於故步憂人之憂樂人之樂雖孔
孟以爲難言溺己之溺饑己之饑此禹稷之
所自誓善救物則無棄物可與言亦不失言
欲求六尺之藤須得三年之艾襦毫作報尚
懷胱脫之虞倒屣以迎少俟下車之問揚鞭
致謝躡履何疑
　　幼婚啓白水梁聘祐入黄
言念兩家生子巧如同隊之魚二世聯姻卜
恊和鳴之鳳朱陳有舊齊鄭維新愛久托於
青山盟用伸於白水因縁果在欣幸猶多况
令孫女德遜遺風將喜卞琴而得趣而孫男
詩書養志未能授筆以成文雖是因親何妨
及幼可以爲黃之倩皆曰眞梁之妻時然後
言好奉蘋蘩而盡職禮其尚質敬脩榛栗以
告處不腆彜儀具陳右幅謹奉啓以聞伏惟
尊慈俯賜鑒念不宣
　　上梁文
伏以三山環會爭傳福地太平一脉源流聞
道義門陰隲今任㫖堂之責廼成作室之功
筮從龜從既葉卦中之吉人好鳥好果呈屋
上之祥恭惟某人繼業箕裘聞聲絃頌手中
圭出文章刀筆胷中自有間架規模事出一
家喜見萼樓之侈蔭依百里具稱花縣之榮
一日鼎新萬年壯麗自慚小匠未有高謀因
其所㠯經之營之豈敢是謂鋸彼斧彼黄金
巿上兢誇范蠡之財綵衣堂前願效老萊之
戲聊伸燕雀之賀厦試上螮蝀之高梁
　　　詩曰
　　如君筆量棟梁材　也着工夫爲剸裁
　　大厦萬間多巨庇　庭間又喜重三槐




徐仙翰藻卷之十四
　梁燈聯
　　梁聯
本宫聖主萬年道永綏於華夏明神一
德福誕錫於邦家鳩祚天長永紀萬年泰
運鰲峰地壯保于四境昇平革故鼎新
復恢大壯之規否極泰來感遂同人之志
定光堂佛法慈悲遍三千三世界神靈
溥博保萬古之廟堂祈雨王廟聖天子
天長地久聖壽無疆祈雨王雨順風調神
靈有感
　　慶賀燈聯
皇帝萬年億載海嶽效靈　天下八達四通
車書同道聖壽萬安南極一星呈瑞神
光三現東封八字增輝　惟皇建極天地節
四時成大德曰生人民育五穀熟聖人
有大德曰壽曰富曰多男天下爲一家于
疆于理于四海　皇都壯麗龍盤虎㩀勢重
萬鈞天下太平狗吠鷄鳴聲四海國朝
混一自北而南天寬地闊世道太平復今
如古俗美風淳　昌暦文明太平之期當今
日　嘉禾豐稔東作之民喜有年　金闕壽
旦　金闕化身八十二相同名同號　玉巵
獻壽萬六千歲爲春爲秋　蓬萊緫是神仙
客名在丹臺　南極現出老人星光聯東井
　玉闕壽旦　七月中元大慶旦壽獻金巵
　五風十雨太平時祥呈玉燭　天生上相
讓萊公先一日之期　雷動歡聲效莊子八
千秋之祝　祥雲五色呈嘉瑞　嵗樂三登
賀太平　玉闕雲開天咫尺　銀河水浸月
清光　天封丹鳳篆　地壯聳鰲峰　親睦
堂　籩豆俱存周典禮　衣冠復見漢威儀
　高節全名同皦日滿　堂和氣一團春
文章千古事　忠孝一生心　聲名垂日月
　道義重丘山　靈椿長不老　丹桂喜傳
芳　注生堂　仙妃共赴瑶池宴　男子須
知玉版書　玄圃千年桃獻瑞　燕山萬古
桂傳芳　桑梓聯陰同里社　芝蘭毓秀滿
階庭　箕裘傳世業　孤矢壯男兒
　　慶元宵燈聯
天開鳳曆國家社稷萬千年　地擁熬峰燈
火樓臺三五夜　元夕燈輝徃來車馬三千
客　鰲山綵結富貴東南第一峯　蓮燈萬
斛樓臺夜月影交輝　斗米三錢里社春風
人快活　蓬萊三島神仙所居樓臺當貴
東壁二星圖書之府河漢文章　清廟顯相
四百年祀典森嚴　正月始和三五夜元宵
宴樂　日暎旌旗金姓字　雲開閶闔玉毫
光　廟祭千年存舊典　宣封八字侈金書
　　　燈聯
眞君受籙　皇帝壽祝萬年乾坤同久　天
師道尊百世日月常明　聖主開太平壽比
南山福如東海　仙道常自吉名在丹臺身
居赤城　瑶宫兩闕去天尺許平步雲梯
金書一扎自日邊來辟瞻星斗　齋戒沐浴
事上帝無二爾心　聰明正直之謂神克享
其德　紫泥宣詔侈新封神靈光顯　青布
成羅符舊䜟人物奢華　普度醮　當今皇
帝享國萬年勢安磐石　元始天尊說經十
遍光現寳珠　泰山岩岩四嶽所宗致齋一
日　大羅渺渺三界之上普度衆生　神京
萬八千里四國來朝　泰山七十二司衆生
受度　黄雲一朵凝靈府　甘露三千普濟
門　聖主與天齊壽萬代乾坤　老子以道
爲宗四方日月
　　孤魂所燈聯
東妙嚴宫化現十方光呈瑞相　西那王國
彌羅大梵願度衆生　齊戒沐浴可事上帝
毋二乃心　亡靈超度徑徃南宫得叅妙道
　玉京山上去天尺五直透玄都　恒河沙
界遍地大千同乘妙道　大羅渺渺三界之
上九氣氤氲　泰山岩岩四嶽所宗萬神朝
禮　寳珠一黍米十方世界共睹光明　玉
笈幾函經億祖萬曾普皆受度　東華凈境
西那王國奉戒修齋　南昌上宫北都寒池
濟生度死　一洒泠泠甘露水　九玄舋舋
上清衢　八色九章聞妙道　億曾萬祖上
朱宫　三塗解脫超三界　八色光明照八
方　聞經聽法共起慈悲　推食解衣一均
温飽　血盆會　目連報母恩孝達乾坤神
通第一　地藏作教主法遍河沙世界三千
　　徐仙翰藻跋
文者包三材而爲體散萬有而爲用鴻濛混
而文未生鰲極判而文漸露天不愛道故出
圖書於河洛寄之包犠神禹封而入之疇而
九之而人之始顯既泄於天而授之人天上
玉樓亦將假筆而長吉之手今又授而之神
神得以聘其能矣然未有如靈濟之神下筆
數千言録而集之名曰徐仙翰藻或曰神之
盛則人之哀此陸雲玄學必得於冢中之談
易滕王閣記必得於長蘆之效靈非扶肘擘
口文未必工取筆還錦文思頓减人聽命於
神耶神聽命於人耶驅瘧除魅等作惟昌黎
公足以當之如是謂人之文至於王知遠易
緫郭公青囊書造物所甚秘者焉得不求之
於神誦神之文騐神之靈信乎言事騐爲文
富也雖然驟語易者必玩神神而明之存乎
人神固不可盡洩於人人亦不可盡諉於神
蓋神無方而有知也文之靈也固宜然神之
靈也不可知不可知則其謂之怪也亦宜苟
神矣何怪乎怪於神孔子不語也是以太公
之陰符經圯上之老人篇苟非人則不傳神
亦豈易語人哉愚故謂神之文非誇奇闘異
也自述一記可以考神系之願未摭之韓昌
黎作□王廟碑信有證也無徵不信矣且其
言曰婉婉偃王惟道之耽人思王恩記王之
孫是知鼻祖仁義一脉世有大功故其流澤
蕃衍或克至於今日休識者猶謂昔廟於衢
今廟於閩王之不戰不之彭城之越斯廟焉
又何有於閩余曰此□王之孫其在於提師
入閩晋之開運二年乎神之在天下如水在
地中無徃而不在獨閩人信之深思之至建
祠之余何敢重賛一詞係之以詩曰
　　徃古來今千百年王之徽號至今傳
　　天燈獻瑞長爲燭溪水安流密護田
　　跡顯肇於開運始廣成迄自政和前
　　鰲峰懋績垂青史東壁奎文正麗天
時大德乙己仲春山長陳夢根拜手書


