#+TITLE: 太上元始天尊說北帝伏魔神咒妙經-宋-歐陽雯
#+DATE: 2018-05-12 10:22:16
#+SOURCE: github.com/kanripo/KR5g0221 master 13933967                
太上元始天尊說北帝伏魔神咒妙經卷第一聚一
　上清三洞經籙碧霄洞華太乙吏歐陽雯受
　　　叙議品
道言昔於龍漢元年甲午之歲
元始天尊居上元之殿八景天都安五雲寳
座垂十絶靈旛與三十二天帝十極眞人玉
童玉女三景丈人侍衛大威力魔王八景大
神飛龍騎吏無鞅數衆碧落空歌天樂揺曳
演說眞一妙法是時上元天都東北方振動
天門忽開下觀乃有欝勃血光參雜之氣幽幽
冥冥從人間東北方上衝天宫盤結不散其氣
皆腥羶臭穢大衆咸驚黙然不敢發問是時法
會中有一眞人名曰妙行福德充備膽仰整
頓而出歛簡跼步再拜長跪上白
天尊臣聞至眞妙域明絶非祥無何之郷本
除怪異臣侍道君已經萬劫未嘗有此異見
奈何今日法會之中覩此穢結黑毒血光之
氣紛雜衝天是何灾祥恩惟至聖重宣妙典
令破衆疑得究其源令學道之者咸生敬向
是時
元始天尊良久微笑發言汝等當知靜黙安
神而爲汝說下元生人皆從此界降下氤氲
眞一之形皆備三萬六千神氣清淨扶衛久
爲陰魔忘源失本今三九數終鬼魔流行信
著邪道不依道源爲諸神雜體爲諸陰魔邪
鬼所亂心生兇惡殺害群生以同神鬼謟求
餘福曆數將終顛狂淫亂不孝不忠不慈不
義好樂邪道今爲六天鬼神枉有所傷若男
若女若老若少未盡天年横被夭傷死魂未
散結成惡氣怨怒上衝卿當省知是時妙行
聞是說己心大驚怖上白
天尊言彼六天鬼神不審備何威力有何神
通得於人間行種種刑害殺傷生人無所畏
懼諸法皆不能禁止唯願爲臣分别解說臣
雖聾愚願假聖力知其所始徃彼救護令得
下元生人免遭非橫
天尊告妙行曰從此天界正北方過此太溟
無鞅里數窮北方之極有一世界名曰五氣
玄天洞陰朔單欝絶之國中有帝君名曰太
陰五靈玄老黑帝靈君侍佐助理名曰玄滋天
君太上靈君侍眞行氣降生玉女名曰太玄
夜光玉女當與靈君北郷無鞅太玄諸靈官
開太玄北門名曰陰生廣靈之門說太玄眞
一妙經制御陰魔聞是法味一國人民死者
更生枯骨重肥人無夭傷不至非橫其國下
界有太虛太荒溟渤周廻無鞅里數海水皆
惡腥穢黑色無測邊際中有一大山上叅碧
落下入風泉名曰酆都羅山山聳十萬六千
里周廻五萬里山下入水深一萬里水際山脚
下有大洞陰景天國中有主者名曰太陰水
帝北陰天君其洞天周廻一萬五千里其宫
名太陰宫左右助理名曰東斗斗中生氣君
西斗斗中生形君南斗斗中司禁君北斗斗
中司命君中斗斗中緫録君下吏九令主者
五嶽府君二十四治陰官二十四治陽官河
海掾吏丘陵溪澗主者下吏無鞅之衆六天
異鬼惡神以爲侍衛左右列三十六獄周廻
各五十里獄中草樹皆禀自然惡毒之氣
所生爲刀劍鋒鋩多饒衆毒猛獸炎火𤇆黑
風飄日夜不停冥昏毒氣血光熏臰(音/臭)火車
灰河鐵棒銅鎚拷打楚痛呻吟振天皆是
下元肉人罪鬼死魂之所䖏也其太陰天
洞外左右有三小宫各五十里各有主者居
焉第一宫名天官宫第二宫名地官宫第三
宫名水官宫皆是生死追呼之要司也其山
中有六洞宫其洞宫是太一陰洞天宫每宫
周廻五千里此六宫亦陰府之六曹也每宫
直主者役士各一大魔王每一魔王下小吏
三十六萬人皆異狀兇怪鬼神或魚龍之形
以爲侍衛其洞門在太虛杳冥之中常爲烟
霧濛鬱所蔽若非天帝至力不可及也名爲
六天魔王宫其鬼乘生人迷亂下降人間啖
食女人懷胎血孕精氣令非夢惡想或爲猫
犬之形令女人驚怪痿黄色顇血精斷絶
狂病衰患傷食生人子息或一歲至十歲
枉遭夭折下元生人大限未終愚迷不能添
神益筭延生請命遭逢魔鬼枉折天年又與
生人九玄七祖拘年考問生人姓名延累共
行諸惡病瘨瘇焦瘦㖒唾膿血惡瘡疥癩癲
狂盲聾閉塞或爲風水作難逰魂惡夢枷鎖
鞭撻禁繫非常行種種疾病不可具載妄將
生人行年本命三魂七魄上送六宫落生名
上死籍病困床枕積歲經年改易形骸以求
血食或爲女巫揺鈴鼓吹之怪據於大木古
樹或爲三皇五帝古先帝王形像垂旒帶佩
或爲六天魔女盛服艶粧或爲九州前代猛
將兇臣持戟把劍或爲諸天大將軍馭騎日
月星辰光氣逰行人間或爲生人七代墳墓
祖考儀貌或爲野獸乘騎飛鳥駕馭蛇鼠五
色光明妖童艷女或託異木怪石爲主或爲
古穴泉源百形千變殺害生人苦遭逼逐或
求異法禁術鎮壓追捉其鬼力不能加即反
入洞中不可尋逐諸邪不禁力不加敵及有
大威力移山㧞樹興雲動雨不可禁制卿等
當知是時妙行啓
天尊言曰臣雖聾愚願假聖力今日請將三
天眞仙飛仙龍騎往下人間降禁是鬼令得
下元生人免遭荼毒是時
天尊告妙行曰吾不令卿往奪卿誠悃既攝
伏邪精以求善功即當行矣是時妙行從法
會起將領三天丈人十極眞仙騎吏飛將天
樂導引正北而行尋其黑氣結勃之所去人
間數里龍鶴不行雲輿不進所領侍衞悉有
觸縮之狀不能前進是時衆中有一素車白
馬眞君告妙行曰下元人間屍臰穢氣鬼毒
流行吾等皆三清至眞金姿玉質清淨之儔
遭此穢觸不能降下願却歸天往不可也是
時妙行引諸道衆却反上元天中朝謁
天尊再拜長跪上白
天尊言曰臣昨與三天丈人十極天眞仙官
眷屬下降人間降伏鬼魔救護生人至其方
所去地數仞龍鶴不進侍衛眞從悉皆有觸
縮之狀爲鬼魔穢毒所熏不審以何方術得
其生人免是殘害是時
天尊告妙行言曰是酆都羅山絶頂之上虛
无北界有北帝靈君統領北方無鞅大力魔
王天丁力士陰景飛雷電吏甚有威力若非
北帝不可攝伏是時妙行啓
天尊言曰不審以何道力召命得是
北帝以救生人免爲屍臰日有所害時
天尊叩齒遥存北方五炁天中太陰北帝爾
時　北帝遥知將領十天魔王八景大神三
十六洞天丁力士三五大將軍高麾五湖大
將軍豁落北斗七元大將軍衛靈大神無鞅
飛雷電吏巨獸毒龍諸小神吏及北陰大力飛
天鬼衆一時同會至其會所時理劍佩玉歛
簡跼步再拜長跪言臣自違侍筵以僅十劫
今日遥奉宻㫖得拜
聖顏不審至聖召臣有何指役是時
天尊告北帝曰北陰鬼魔出行人間枉殺生
民太半今當三九七五之歲生人昏迷遭逢
鬼魔殺害尤甚大限未終横折無數陰𩲸不
散托結幽途茫茫寃魂上衝震天卿可與十
洞魔王三五將吏下降人間禁伏陰鬼功成
德合昇入無形自然眞極是時
北帝再拜受命緫統十天大魔王三五大將
軍三師門下吏兵天蓬殺童北斗殺吏巨獸
飛吏梟鉤索飛吏太上眞神天丁力士天騶
甲卒南斗殺鬼使者北斗火炬科車神吏紫
氣前衝流火萬里下降人間是時陰鬼未覩
天兵十日已前悉皆遭
北帝太玄殺氣先衝腦裂死向太半
北帝將降横天刮地上張天羅下布地網天
騶猛獸縱橫齚(音窄/齧也)齒天丁飛吏斬破鎚斷或
未變其形隱藏無處或爲龍蛇或爲女童妖
狀七日悉皆禁斷是時
北帝將領天兵歸赴上元天中八景玉殿朝拜
天尊臣奉聖㫖下界攝伏陰魔七日之内應
斷北酆都羅山六洞鬼宫臣各使一大力魔
王專令守固鎮壓是時
北帝啓
天尊言下元生人三九七五之歲生人多積
凶惡釁(欣去/聲)深惑重招延洞中魔鬼遥乘其虛
耗潜出人間或有收禁未盡或生人曆數將
終陰洞自開不令禁制流行人間四海五湖
七澤九江五嶽二十四治山川坑坎洞穴隱
没爲人灾難臣令三十萬兵常在人間巡行
捕逐生人急難誦臣此神名咒一遍魔鬼聞
之悉皆腦裂北帝曰下元生人國土或有歲
凶穀儉三灾刀兵瘟疫流行國人傷死血光
漂流即當清淨求請三洞道師於國北門建
竪北斗七元壇場然燈散花行道申表誦吾
六天神咒旋遶七日二七日及四十九日
北帝此時統領三五大將天蓬部落十天魔
王無鞅數衆大力天丁飛雷電騎梟鉤索騎
吏神王威劍萬丈南斗大神北斗使者紫氣
流火隱㨿其所掃除魔鬼瘟疫血光穢氣氛
氲悉令清淨
北帝曰下元生世女人懷孕死損系嗣十九
不成或懷胎一月二月或至得生或於胎中消
死或長成至七歲至十歳無端夭傷此皆女
人懷此血穢爲六洞天魔女鬼母飛隨女人
食女人精氣胎血頻遭損傷令女人痿黄惡
瘦夢想驚怪其鬼變形爲猫鼠狸狗夢中
食人子息即當清淨堂宇求諸道師依科置
壇醮北斗七元君燒香然燈誦吾神咒行道
懺謝或一日至七日吾當使太玄夜光玉女
一十二人侍衛女人令不傷損一一成就若
有産死急難之時爲鬼母障閉北陸陰穢鬼
求食啖產母之血令産母楚痛一日或七日
受苦難忍呻吟晝夜當須清淨庭院建壇作
法誦咒行道吾當使九玄殺童六丁玉女擁
護產母無令楚痛所生男女皆異相端好聦
明貴逹　北帝曰若有下元生人或遇天灾
流行瘟役病死炎毒熾盛人人困伏床枕非
橫競起或邪鬼侵奪住止屋宅或於生人行
年本命之上妄作灾衰枷鎖刑獄執繫禁錮
累歲經年窒塞四方不通或久病在牀魂爲
魔鬼禁繫幽司或爲耗鬼擁塞錢財流散
禄命衰微所爲不成當依科法申奏章表
醮祭北斗七元君五星二十八宿行道誦咒
然燈散花一日三日七日四十九日吾當令
北斗司命君削除黑簿南斗司禁君移易生
籍添年益壽廻灾轉厄所有狂邪妖鬼當使
六天大魔王三五大將軍驅除斬决不令爲難
北帝曰或有下元生人求學道業中道不成
退散迷忘昏闇不通當清淨齋沐誦吾神
咒或七遍至百遍行住所止不論穢觸但心
存誦念當降北斗七元君清氣入人心中祛
除心魔外備百神安穩吾蔵通暢心竅開
爽神情所學克獲
北帝曰下元生人或泛大海江湖遭遇風雷
電掣驚怖沉溺或山行林谷嶮隘晦暝夜行
野止豺狼虎獸龍蛇鬼怪種種恐怖當淨心
端坐宻誦吾此咒三七遍是時六天魔王天
蓬大將領本部神兵及曠野大神八景神王
五嶽四瀆江河溪澗大神土地主者應心下
降圍遶不令驚怖安穩無他神色怡悅衆邪
消散　北帝曰下元生人有身無子孕此爲
洞天魔女鬼母與天狼貪狗食其精華令絶
種裔若求男女當於堂房中詈北斗燈壇隨
師行道燒香散花誦吾神咒萬遍朝醮北斗
當降青腰玉女一十二人侍衛子蔵應願得
生上相聦明男女壽考
北帝曰下元生人若能清淨身心每日行住
起止常誦此咒七遍或至一百遍晨昏念誦
所爲無不成就博戲求利或見侯王貴人常
獲歡喜願念和合
北帝曰下元田土所種五穀爲蝗蟲衆灾所
損當須於田中作壇依科誦咒七遍或四十
九遍吾當勑九州社令后土土王禁斷三日
灾蟲皆自消滅矣
北帝曰此是六洞天魔王常爲下元生人六
害第一宫害人財物能令虛耗錢財流散第
二宫害人生命能令人身名不達官爵衰退
第三宫害人爵禄能令人窒塞四方不通第
四宫害人田宅家舍頻有死亡灾害鬼怪
住止不安第五宫害人妻妾能令人頻頻喪
死或一至七第六宫害人男女能令不成病
死絶滅是此六害常爲六天魔鬼經營生人
與洞中六司掩塞作生人害難若有志人當欲
除之但於清淨山野外或古壇靜室之中結
壇行道依科作法三日七日至四十九日訖
當申表一通名曰六害表醮六十□六甲及
五星二十八宿太陽太陰宫當須佩三五解
六害大籙一品當降九宫玉童一百二十人
解害大將軍及北斗斗中大神天蓬部落行
案六洞陰宫檢勘爲害之所一一分解永斷
其殃更不復纒遶生人
北帝曰下元生人或爲王侯征戰陣敵當須
佩九宫捍□六宫辟屍大籙祭北斗七元君
及寫此咒於籙中佩於左膊(音/博)臨陣對敵心
宻誦神咒七遍六天魔王天蓬大神北斗使
者三元大將宻衛生人令不傷損得保清吉
永却血光非命之厄
北帝曰下元生人或爲惡人若欲侵害當存
惡人於左足下誦此咒一百三十遍惡人自
反凶爲吉
北帝曰下元生人有知酆都六洞天宫名則
百鬼不敢爲害凡欲卧時常先面向北叩齒
七通誦咒三遍微其音曰
　吾是帝君之臣名書玉清下統六天北帝
　鬼宫悉是我營我之所部何鬼敢生左佩
　豁落右帶火鈴擲火萬里威制千靈有犯
　者戮有干者刑帝君有命收捕不停天光
　駭動群魔東形鬼妖滅種我得長生急急
　如帝君勑律令
謹按天關三圖上清經曰酆都山在北方癸
地故東北爲鬼户死氣之根山高二千六百
里周廻三萬里其山之洞宫在山之下周廻一
萬五千里其上下並有鬼神宫室山上有十
二宫領鬼山下有十二宫統神每一宫周廻
千里上宫左右各六宫下宫左右各六宫故
二十四宫也
上六宫名
　第一宫名紂絶陰天宫
　第二宫名泰殺諒事宗天宫
　第三宫名明晨耐犯武城天宫
　第四宫名恬照罪氣天宫
　第五宫名宗靈七非天宫
　第六宫名敢司連宛屢天宫
下六宫名
　第一宫名休明緫靈洞天宫
　第二宫名玄司重正宗靈天宫
　第三宫名統仙升靈希微天宫
　第四宫名正眞邵靈宛司天宫
　第五宫名雲婁玉紀明天宫
　第六宫名崇虛赤映雲田天宫
一咒則天地先駭萬魔束形二咒則鬼妖滅
種六天絶人死名世人學道不知酆都宫名
神鬼所治不能斷塞死根使後學者萬無得
成也
北帝曰下元生人或男或女夜中經行及睡
卧之時誦六天宫名者諸鬼魔聞之皆自成
血糜(音/迷)散不得高聲損鬼尤甚若無患害誦
咒先發願者吾所誦六天門名咒用安魂定
魄不損陰冥𠇍咒曰
　紂絶標帝晨諒事構重二炎如霄中𤇆勃
　若景耀華武城一神峰恬照吞青河閶闔
　臨丹井雲門欝嵯峨七非通奇蓋連宛亦
　敷魔六天橫北道此是鬼神家
辟虎毒王六天鬼王震拾羅鈴北帝魔王四
天皛晶酆都鬼相巴元醜伯九天都録緫領
大魔敢不從命
北帝曰臣所說此咒者名北帝神咒皆是摧
斬啖食六天鬼神也下元生人若老若少若男
若女貧賤困卑當行坐止息誦此神咒所求無
不克者諸魔鬼退散即生神氣專志堅固無
諸滯礙所求合道北方黑帝五靈玄老大神
咒但每持念之時先存天蓬神將四面六手
各執戈劍弓箭金鉾(音/牟)戟等六物身長五十
丈披金矛鎧(音/凱)甲光赫萬里叱(音/尺)咤(音/叱)震怒
領神兵三十萬人黑衣玄冠來下禁滅邪妖
叩左齒三十六通次叩右齒三十六通次鳴
天鼓二十四通然後轉身北面次坐建王方
向破地乃微音咒曰
　天蓬天蓬(此是四面天兵各領/四萬人布聲如虎音)九玄殺童
　(此是上清禹餘天大赤天上法中上清三/洞法三天兵符管天煞大神百億萬人世)
　五丁都司(此是六丁神女在三天門下聲/誦三十六司中各有六萬人到)
　(者煞急北帝三煞神/兵一十一萬人也)高刁北功(此是北帝/一洞天中)
　(北帝三煞神一/十一萬人也)七政八靈(此是北帝七星/眞人七千四百)
　(人常居師之左/右以聽善惡也)太上浩兇(此是太上三將/軍有三千萬衆)
　(侍立師長前/祛散邪魅也)長顱巨獸(此是四海龍王四/千四百人收攝山)
　(精野鬼/誅斬之)手把帝鍾(此是五嶽四瀆河海大/神各有五萬人在此禁)
　(壇修/齋用)素梟三神嚴駕夔龍(並是三天魔王/有三千兵馬常)
　(在人間虛空聽人善惡在齋堂或有疑惑/者當存此神以鎮其所也)
　威劍神王斬邪滅蹤(並是風神主海神各/八千人請雨時存之)
　紫氣乘天(並是兵魔都統王管此世間人/名煞惡存以下聲也)
　丹霞赫衝(並是女青詔書玄都大神百億/萬人靈官章醮存常在左右)吞
　魔食鬼橫身飲風(此是二十四天鬼神常/收僞得便斬者勑召存)
　(此治救疾病瘟疫官私/口舌並存之此六萬人)蒼舌緑齒四目老
　翁(並是日月星辰之王各有/八千人移山塞海存此神)天丁力士威
　南禦凶天騶激戾威北銜鋒(此是上清法/中將各有一)
　(千二百人常隨/師誦經時存之)三十萬兵衛我九重辟屍
　千里祛却不祥(並是六丁八史大神各有/八萬五千人誦經時及傳)
　(符籙/存之)敢有小鬼欲來見狀钁天大斧斬鬼
　五形(此是五帝兵馬三洞天官有三千萬/衆常隨師之左右修眞之時存之)
　炎帝裂血北帝燃骨四明破骸天猷滅類
　(此是四明功曹使者三千六百人隨師左/右以聽善惡常須存好事不得起心形惡)
　(念/之)神刀一下萬鬼自潰(此是北帝黑煞大/神王煞鬼存之虛)
　(空中並聞鬼/叫之聲也)急急如
　太上老君律令
　　　右三十六句四言一叩齒
北帝曰誦吾神咒行吾此道守護科禁吾當
與北方三十洞天君天蓬大將軍十極八景
大神飛天猛獸隱蔽不離生人圍遶侍衛令
一切愛念無所滯礙誦此咒或七遍或至四
十九遍一百二十遍訖即啄齒鳴天鼓擊天
磬各三十六通又更誦此後咒三遍或七遍
即行寢卧無妨名淨天地咒所居穢惡常念
解穢辟屍咒(按經云所叩齒使内/外虛徹纔似耳聞也)
　洞中玄虛晃朗太元八方威神使我自然
　靈寳符命普告九天乾羅怛那洞罡太玄
　斬妖縛邪殺鬼萬千中山神咒元始玉文
　我誦一遍却鬼延年按行五嶽八海知聞
　魔王束手侍衛我軒凶穢消散道氣長存
　急急如律令
道言此咒北帝神祕之法若世人得此常能
行之可以制禦諸惡添福益筭延年度厄禳
灾却禍救護生人無有枉橫男女長幼緫可
奉行
陶眞人曰吾昔於天台學道未成就常爲山
鬼所擾見形露體互來驚怖吾常聞此道未
嘗行之依法戒行七日訖因經行所居之處
去室百步外見血流遍地屍臰(音/臭)盈谷聞有
人哭聲詞理哀切云陶弘景陶弘景奪我居
止傷我性命自後更不復高聲持誦之久如
與百神同遊長生可取
王眞人曰吾先師張天師奉
太上命戰奪蜀郡二十四治鬼營救護生人
一戰二十四治大鬼帥一時降伏諸徒吏悉
禁閉在治下今爲山二十四獄鬼竟不能出
皆得
太上降此北帝神咒吾師臨鬼一咒天兵及
三五大將天蓬部落一時降下往無不伏者
是天蓬第九星辰也
鄭思遠曰吾聞太上北華仙人教始學道士
受以此道誦之萬遍先滅妖魅不祥立見眞
道吾思之不可得聞後東華山遇左仙翁謂
吾曰子欲拜受北酆都山大帝圖籙神咒章
醮驅邪除鬼得修眞之道當以信帛香油質
命方與子受此是
太素元君玄母之道不可妄傳於迷亂之夫
行屍走骨之輩若不敬之殃逮祖考吾受之
克見眞道其細微祕事不具載於此多出於
上清玉帝消魔神慧玉清隱書也
科法若下卷
北華仙人告鄭思遠曰凡誦此神咒每一句
一啄齒以爲常節此是修眞之科若晝夜常誦
此則不必一一啄齒若生人有鬼難如法端
坐一依四言啄齒或先啄齒七通誦此三遍
訖更啄齒七通誦此三遍訖更啄齒七通陳
心中所願爲崇之鬼皆眼睛盲爛而死矣此
神咒皆斬鬼之司名北帝祕言若世人得此
法常能行之斷絶葷茹雜食行之可以禦諸
惡添福益筭延年度厄禳灾却禍救護生人
無有橫也(按經云凡叩齒使内/者虛徹纔似耳聞也)
天尊告北華仙人曰修誦當須淨心專一不
得雜事諸邪法術並不同室此皆六天惡神
守衛世人雜樂等閑誦詠以爲尋常未生敬
奉輕慢眞言天蓬大怒殃咎無限可愼之敬
之是時諸天大聖衆聞說此經救護之法悉
皆歡喜踴抃發無上道意進品自然承
元始天尊威力稽首奉行





太上元始天尊說北帝伏魔神咒妙經卷第一
太上元始天尊說北帝伏魔神呪妙經卷第二聚二
　　　七元祕訣品
元始天尊爾時遊歷諸天成就國界濟度人
民廣宣妙法見下元生人有諸灾妖鬼氣流
行九醜之精枉害良善因作是想三界轉輪
寃對彌多國土不安兵戈亂起作何救助以
保兆民於是召命北帝眞君演其濟度之法
北帝曰臣酆都之㫖伏鬼消魔七元之壇保
家安國大聖所使即降眞靈爾時天尊聞北
帝應聲祕要願而奉行
北帝曰其咒甚妙宜長齋念誦身得長生飛
騰虛空
北帝分身咒曰
謹勑臣身中五體眞官魂爲天父魄爲地母
頭爲雷公髮爲黑雲頂爲明星腦爲朱雀眉
爲麒麟眼爲日月鼻爲虎賁上唇爲風伯下
唇爲雨師舌爲九州都督喉爲璇璣左臂爲
玉衡却敵右臂爲玉衡破敵掌爲火車指爲
甲卒兩乳爲仙童腦骨爲横山脊骨爲蓬山
脇骨爲名山腹爲金城肝爲青帝腎爲黑帝
脾爲黄帝心爲赤帝肺爲白帝膽爲太乙傷
爲龍虎腋爲禁獄臍爲江湖石子爲織女膀
胱爲河伯血爲河水脉爲螣蛇胃爲勾陳皮
爲天羅肉爲地網臀(音/屯)爲玄武陰爲八蠻腿
爲雙童膍(音/昆)爲力士膝爲剛風脛爲師子足
爲白馬手爲三將軍各領七千萬衆兵士抽刀
拔劍乘駕火車從臣身中出急急如律令(此/咒)
(伏一切鬼神如癲邪即念三徧如/小可切不得念損子魂魄愼之)入房退病
天蓬敕水咒
咄吾是天帝太上之子爲老君所使頭戴日
月身佩北斗吾有乹靈之兵百千萬衆在吾
左右前有萬石鑊湯后有黃金鉞斧吾朝太
上忽逢神將教吾殺鬼法授吾斬神方上帶
太素符收攝諸不祥上告天帝召唤吏兵頭
戴華蓋足躡魁罡何神不走何鬼敢當縛汝
必定治汝橫傷病人先無罪狀何敢輙犯賢
良吾含天地之正氣咒破邪鬼之殃咒神神
自滅咒鬼鬼自亡急急如律令(畢即含水/噴病人)
　　　又咒曰
東方邪神南方邪神西方邪神北方邪神中
央邪神咄汝是羊鱧(音/里)之魚或爲浮萍之草
或是浸漬之蟲黿鼉龜鼈鱨(音/常)魟(音/紅)鰻(音/瞞)鯬
(音/黎)樹木之精妖魅魍魎造作人形媚著人身
妖惑男女北帝聞之大嗔大怒故遣吾領將
千兵萬騎殺汝百邪之鬼何不急去急急如
北帝威劍神王律令(咒畢含水噀/病人三過)
　　　又咒曰
吾是天師神氣太上之子遊行天下東方有
病吾能治之南方有病吾能治之西方有病
吾能治之北方有病吾能治之中央有病吾
能治之吾治病有法醫病有方吾頭戴通天
之冠身著赤陽之衣手把龍頭切玉之劍斬
殺鬼賊千頭萬數不問罪狀急急如律令(噀/水)
(三過次於五方七步七元罡面顧破立誦天/蓬咒一炁誦之三遍每四言一啄齒此爲法)
(術禁伏一切邪鬼尋常不得啄齒恐損神誦/了即輸掌訣)
　　捻訣後咒
咄景精中王威振九天金虎蔽日飛龍遶乾
黄神秉鉞緑齒揚鞭璣衡五斗平調七元收
捕九醜殺滅六天手把三景足躡九玄八威
吐毒天丁導前討察妖精送著曲泉十天保
國萬友安全
　　又咒曰
天火落落光照八方女青鬼律誅斬邪殃吾
今禁汝妖鬼敢當速出速出伏鬼魁罡急急
如律令
　　次勑五方咒
東方責鬼腐木之精九夷老氣因春化生神
不内養外作邪精五毒之氣入人身形或寒
或熱舉體不寧九醜之鬼知汝姓名北帝神
咒攝録汝精四明破骸北斗然明神刀一下
萬鬼自刑傷寒頭痛不得妄生西方金氣滅
汝身形伏在肝中不得動傾急急如律令
南方赤鬼炎火之精八蠻老氣因夏化生神
不内養外作邪精五毒之氣入人身形或寒
或熱舉體不寧九醜之鬼知汝姓名北帝神
咒攝録汝精四明破骸北斗然明神刀一下
萬鬼自刑傷寒頭痛不得妄生北方水炁滅
汝身形伏在中心不得動傾急急如律令
西方白鬼死金之精六戎老氣因秋化生神
不内養外作邪精五毒之氣入人身形或寒
或熱舉體不寧九醜之鬼知汝姓名北帝神
咒攝録汝精四明破骸北斗然明神刀一下
萬鬼自刑傷寒頭痛不得妄生南方火氣滅
汝身形伏在肺中不得動傾急急如律令
北方黑鬼陰水之精五狄之氣因冬化生神
不内養外作邪精五毒之氣入人身形或寒
或熱舉體不寧九醜之鬼知汝姓名北帝神
咒攝録汝精四明破骸北斗然明神刀一下
萬鬼自刑傷寒頭痛不得妄生中央土氣滅
汝身形伏在腎中不得動傾急急如律令
中央黄鬼糞土之精四季八節因王化生神
不内養外作邪精五毒之氣入人身形或寒
或熱舉體不寧九醜之鬼知汝姓名北帝神
咒攝録汝精四明破骸北斗然明神刀一下
萬鬼自刑傷寒頭痛不得妄生東方木氣滅
汝身形伏在脾中不得動傾急急如律令
斬温之法成功後先念天蓬上咒日用功滿
甲子日佩大籙及作法建立七元壇者先念
吾敕五嶽水咒曰
吾是太上之臣名書玉清上統六天北帝鬼
宫悉是我之所營我之所部何鬼敢生左佩
豁落右帶火鈴擲火萬里威制千靈有犯者
戮有千者刑帝君有命收捕不停天光駭(音/蟹)
動羣邪束形鬼妖滅類我得長生急急如律
令
帝君曰念咒畢即念吾召十天魔王八景大
神三十六洞天大威力天丁力士三五禁氣
大將軍衛靈大神飛雷電騎神咒曰
羅天毒獸備衛四門神兵萬衆九醜萬群張
喉钁天猛馬高奔毒龍奮瓜金頭橫吞威兵
巨萬受符校仙六天不拘合兇成群妖魔蠱
魅穢氣紛紛謠歌空洞亂香陣雲小鬼假形
當人生門神王所告無有不聞上攝六氣下
檢河源五嶽四瀆善惡速分千千萬萬來對
我前五帝校録有功者原凶魔千神束形亂
鞭敢不從命所誅無捐屠肝杵膽斬首滅形
北钁清湯南陵火焚金眞戮氣流鈴捕魂妖
爽無遺蕩盡邪源身佩天書道行正文滌蕩
九氣清明三元玄靈舉眞上合自然莫有千
試斬後聞天急急如律令





北帝曰但念南方衛靈咒訖即禁壇咒曰
朱雀陵光神威内張山源四鎮鬼井逃亡神
池吐氣邪精内蔵魂臺四明瓊户玲琅玉眞
巍峩坐鎮明堂手揮紫霞頭建神光執詠洞
經三十九章中有辟邪龍虎斬罡猛獸奔牛
銜刀吞鑲揭山钁天神雀毒龍六頷吐火啖
鬼之王電猪雷父掣星流横梟磕駮灼逆風
横行天禽羅陣皆在我傍吐火萬丈以除不
祥羣精啓道封落山郷千神萬靈併手叩顙
澤尉捧爐爲我燒香所在所經萬神奉迎天
獸來衛千精振伏莫干我氣急急如律令
　　出房復立
國中却蝗蟲灾符
北帝曰若國土州縣遭蝗蟲降下萬民惶惶
不安業者但於州北門前建七元壇行道將
吾靈符二道一道生鐵書擲於州河之中當
變爲黑氣衝天甘露降下又一道以梓木用
雌黄書之埋於土地廟中入地一尺二寸其
蝗蟲當時消死矣




　右符用生鐵一方朱書擲於國大河中
北帝曰禁壇訖行道求心中耳




　用梓木板長一尺二寸書之埋安土地廟
　中其蟲消死矣
北酆殺鬼印
北帝曰下元生人若男若女被山魈古魅神
壇里社妖精野恠使其病人狂言亂語入水
不懼生死將吾北酆印印病人心其病立差
以棗木心刻之一年三度醮祭然後行用矣




北帝曰吾於上經卷中宣題下元生人有諸
苦難等官符口舌疾病灾恠或入軍陣之中
臨當被敵一切癲癇但帶吾此符應日立愈
入軍陣者頭上帶之一當百人永離刀傷之
厄神兵相佑矣




北帝曰下元生人有心中不快頻遭死殃或
女人身孕不成男女死損及被惡人謀枉咒
詛相刑但吾火鈴帝籙厭之大吉






　
　右符出衡山録
北帝曰若封山嶽敕占廟召五嶽神來聞未
來之事及移山覆海驅遣妖精將吾此符以
鏡上用朱砂書懸七元壇上去壇二百尺壇
上念天蓬咒其鬼神親見須臾立對未來之
事









北帝曰凡欲與天下人作法之時用甲子庚
申之日若傳不得其人令人癲狂病死愼之
敬行若持咒喫五辛口不淨者天蓬大將怒
目一嗔令人神魂墮落因而癲邪甚難救治
凡人祭七靈畢即取座上酒七杯飲之後七
日神通自然心生智慧光顯尊妙秘之神驗
臨壇行持掌圖




北帝曰吾所說妙經能上消天灾下鎮帝王
帝印使訣以除不祥告諸衆善念之國有此
文普天獲福世間有此文龍神扶衛山居有
此文百邪振伏神通之力動皆有三十萬兵
隨逐此文非常之詞勇猛之㫖不得傳授輕
泄背慢不遵眞典之者爾時四衆及諸眞人
上白北帝曰此經當何名爲北帝曰號神咒
妙訣印七元伏魔上經流傳神祕萬劫奉行
太上北帝素靈斬邪滅魔殺鬼玉符若人能
佩之保命延年及貼房門之中去諸邪精鬼
魔符中使者斬邪滅鬼大吉









太玄北帝第一神符下元修行弟子若能佩
帶長生久視辟屍斬邪滅魔貼房堂之中去
諸邪精鬼魅符中使者斬邪滅鬼矣







北帝第二符酆都上清神符辟屍大籙太上
三五丹罡陰陽驅伏邪精翻天倒地斬諸邪
魔各各降伏所使護身長命滅鬼等用




北帝第三符治一切疾病佩帶護人身命禁
斷諸鬼斬邪縳神去灾滅禍却邪成正保守
人身長生久視





元始天尊第四符說
北帝眞書玉文辟屍神籙救治人民疾病灾
難降此玉字神符誅斬邪魅令人佩帶頭上
辟屍千里若有邪精鬼魅貼符堂房之中悉
斬消滅矣




北帝第五符斬飛屍鬼魅邪精應破䘮死之
家爲害者佩之護身命大吉利




北帝第六符治水火灾難佩帶身上及貼門
中鎮宅大吉



北帝第七符治人身染殟疫瘴毒妖魔行癘
氣苦惱者佩帶此符永得安平惡鬼消滅矣



北帝第八符解穢辟惡驅邪遣魅不敢害人
保命護身延年大吉



右前八符五靈玄老帝君能救一切衆生灾
難殟疫等疾佩我之金書玉符普皆安樂其
神驗極大殊非小功耳

太上元始天尊說北帝伏魔神咒妙經卷第二










太上元始天尊說北帝伏魔神咒妙經卷第三
　　　酆都戮鬼品
道言北方五靈帝君時在神丹之極雲景殿
上五明宫内玄臺寳座之中垂十絶靈旛披
離羅之帔戴寳曜花𠜍飛鳳羽裙瑶華蘂珠
文履執碧瑶之笏七寳之函雲錦鳳紋之案
琉璃華佩瓊鳳香爐交龍神虎之劎飛雲鳳
氣明光玉几班麟翠拂左右侍眞列班其次
瞻視尊顔是时北帝訣(大指恰子四指壓大/指二三五指皆直)
北方五靈帝君忽然微笑鼓動法音神光赫
奕遍照十方無極世界于時東方九氣天君
侍眞騎吏九千億衆來入于座南方三氣天
君侍眞騎吏三千億衆來入于座西方七氣
天君侍眞騎吏七千億衆來入于座北方五
靈帝君是時命詔北玄眞人侍眞玉童令侍
其座須臾萬變宫闕殿堂臺榭皆是水晶琉
璃珊瑚琥珀雕裝嚴飾金麟獅子遍在其座
北方五靈帝君先謁東方九氣天君次謁南
方三氣天君次謁西方七氣天君各就其座
講酆都下元男女生死之録忽聞鬼獄冤魂
受對痛聲號絶又見死魂無託冥闇之中鬼
官不録是時于座西方七氣天君問曰此輩
罪人是何業報死魂受栲痛切難任北方五
靈帝君答曰下元生人死魂受栲爲其前生
不孝不忠君臣不義父子不慈不敬三光不
信冥理欺師謗道反逆宗親廣殺物命恣縱
貪淫酆都奪筭壽促中年死魂報對劫盡無
解七氣天君又曰死魂無託鬼官不録是何
縁對
北帝曰此人爲其前身躭酒味肉殺戮無度
不造善功專行無道年筭未盡六天洞宫魔
鬼乘人罪釁放其毒疫夭折人筭水火盗賊
疫癘刀兵危難人命官私口舌枷鎖迍塞令
人所爲不遂年年歲歳有遭不少吾有酆都
三備神咒經北帝之法若人能淨心專行吾
道依經受持作七元壇香燈供養晝夜無倦
誦吾神咒存眞思神無撓外事吾遣天蓬神
兵部落洞淵赤殺吏兵衛靈神將豁落七元
兵士侍衛爾身令萬病消散所治者愈令居
貧得富居危得安居卑得尊求者得遂下元
生人男女顛狂鬼魅異常之恠但依吾科禁
將吾神咒步罡七星臨斗專行印訣神兵立
降防護爾身
北帝曰若後學道士功業未成須依吾酆都
攝録鬼神大印可以赤棗木長五寸闊四寸
以壬辰日於正北郊外人犬不知處雕成以
酒七𧣴脯七分祭畢可埋癸地咒曰
　北帝神印佩帶靈眞三師下降依吾指陳
　歆吾醮祭福壽來臻急急如
　大帝口敕律令
北帝曰若救治萬病存其神先鳴天鼓三通
次鳴天鐘三通次存度師在左右又鳴天鼓
九通閉目在空懸之中北極靈君戴大玄冠
羽服焕然降壇之所次存星辰七人形如小
兒朱衣赤幘降臨壇所次存左上仙蔽身大
將軍(二指/上)姓唐名宏字文明家在會稽身長
八十丈天冠赤幘絳章單衣羽服赫然手持
寳劎兵士三十萬人從左腎中出降侍前後
次存右上靈景大將軍(中指/上)姓葛名雍字文
度家在豫章身長七十二丈天冠赤幘絳章
單衣羽服赫然手持玉戟兵士三十萬人從
右腎中出降侍前後次存中上神藏形已身
大將軍(四指/上)姓周名武字文剛家在吴郡身
長九十六丈天冠赤幘絳章單衣羽服赫然
手持玉楊枝兵士三十萬人從心中出降侍
前後次存青龍將軍(卯/文)天冠黑幘著青衣身
長八十二丈手持弓箭兵士四十萬人悉青
衣羽服赫然從肝中出降侍左右次存白虎
將軍(酉/文)天冠黑幘著白衣身長三十六丈手
持弓弩兵士四十萬人悉白衣羽服赫然從
肺中出降侍左右次存朱雀將軍(午/文)天冠黑
幘絳章單衣身長六十丈手持長鼓吹角兵
士四十萬人悉朱衣羽服赫然從心中出降
侍前後次存玄武將軍(子/文)天冠黑幘着皂衣
身長二十五丈手持鐘鼓兵士四十萬人羽
服赫然從腎中出降侍前後次存麒麟將軍
(中指/根)身長七十二丈天冠黑幘絳章單衣手
持魁罡兵士四十萬人悉黄衣羽服赫然從
脾中出降侍前後次存八神八煞大將軍(搜/山)
(八將訣四/指中文起)天丁力士捕鬼使者天冠赤幘悉赤
衣羽服赫然從遍身毛孔中出降侍前後(先/結)
(雙雷訣擎起雷公在左右次/兩手天蓬印擎起四面八臂)次存天蓬大將
軍身長萬五十丈(兩手/斗訣)著龍鱗之甲佩七星
之劍統兵百千萬騎(平身端坐存腰胯/拳膊爲一座斗)豁落七
元大將軍洞淵神將雷師電師(兩手雷訣塞/耳取雷聲又)
(用兩手雷訣/閉目取電光)羽服赫然各持金劍並從面中
出降侍前後次存欝儀將軍(左眼吁氣一/口名彭執)結
璘將軍(右眼呬氣一/口名彭叫)羽服赫然照曜内外各
領兵士一十二萬人並從兩眼中出降侍前
後次存役使吏兵仰頭呪曰(呵氣/一口)
　(存見元始天尊在目前向兆吐氣一口/中有一眞人即己身是名天帝之子)叱
　咄吾是天帝之子老君所使頭戴日月(兩/眼)
　(出)身佩北斗有乾靈之兵百千萬衆(毛孔/是)
　在吾左右前有萬石鑊湯(雨手/彈午)後有黄金
　鉞斧朝發北斗泰山之道路逢東王公教
　我殺鬼之法授我役神之方上告
　北帝召役吏兵頭戴華蓋(山字/印)足躡魁罡
　左扶六甲右使六丁何神不伏何鬼敢當
　急急如律令
北帝曰下元生人有知七星名字者一切灾
病呼之即百邪退散萬願從心咒曰
　子貪狼之星諱陽明尊神億萬衆來扶我
　身丑亥巨門之星諱陰精尊神億萬衆來
　扶我身寅戌禄存之星諱眞人尊神億萬
　衆來扶我身卯酉文曲之星諱玄冥尊神
　億萬衆來扶我身辰申廉貞之星諱丹元
　尊神億萬衆來扶我身巳未武曲之星諱
　北極尊神億萬衆來扶我身午破軍之星
　諱天關尊神億萬衆來扶我身叱咄七星
　尊神千千萬萬億兵士在吾左右左青龍
　名孟章(卯/文)右白虎名監兵(酉/文)前朱雀名陵
　光(午/文)後玄武名執明(子/文)脾爲貴子入中宫
　(中)孟章監兵前行陵光執明在後執節持
　幢負鐘鼓在吾前後左右週帀千萬重急
　急如律令(想左右前後四狩訖吐濁炁/一口西北吸清氣一口東南)
北帝曰次存思躡北斗七星罡先躡貪狼次
躡巨門次躡禄存次躡文曲次躡廉貞次躡
武曲次躡破軍次從壇所收劎就座看病人
屬何星可書七星符令病人佩帶吞服立候
神驗
　神符圖篆
貪狼星君子生人屬之



巨門星君丑亥生人之屬之




禄存星君寅戌生人屬之




文曲星君卯酉生人屬之




廉貞星君辰申生人屬之




武曲星君巳未生人屬之




破軍星君午生人屬之




北帝曰北斗七星神符若男若女有人身著
衆邪魍(音/罔)魎(音/兩)失心神及五藏(去/聲)脹(音/漲)滿寒
熱往來皆吞此符立有靈効百邪見符悉化
爲血延年益筭永保元吉

貪狼星符却狐狸精




巨門星符治井竈精




禄存星符見貴相吉




文曲星符注神追召




廉貞星符收伏百鬼




武曲星符令人五富




破軍星符遇賊陣帶之




飛柱符召狐狸之精




熒惑星符病者帶之




鎮星符斷鼠食蚕朱書之




辰星符治牛馬病朱書占貝角上




角星符除宅内伏屍之鬼




赤靈符斷耗鬼吞之吉




太清符治死奴婢之鬼佩之吉




天倉符宜職禄佩帶之大吉




啓明星符佩帶之辟口舌吉




太白星符厭官府口舌鬼妖大吉




亢星符女人被猫妖之精吞之




氐星符被邪術禁解之並吉




房星符治女人多憂愁帶之吉




心星符和合夫妻相刑帶之吉




尾星符召百恠用梓木板書之




井星符治一切腫病吞之




鬼星符治水腫吞之効




箕星符王死至書指之向東大吉




柳星符主養蚕成熟用之吉




星星符令人資財益進大吉




歲星符攝十二神在熒惑之下




張星符厭狐狸入宅大吉




翼星符厭諸妖恠消伏吉利




軫星符召陰人被咒詛帶之吉




奎星符奴婢逃走書之牀脚下




婁星符召竹木精宜案上安之吉




胃星符召犬精於香爐下安之




昴星符地蛟精於香爐下安之




畢星符召石獅精於足下安之




觜星符古塚伏屍於病人左足下書




參星符厭飛雉入宅召財帛並吉




斗星符厭飛雉入宅中孟吉




牛星符召五殟之鬼立至大吉




女星符解厭牛疫死者令活




虛星符伏犬之精並吉昌




危星符厭百舌鳥鳴大吉利




室星符厭宅中客亡等鬼




壁星符召五酉之鬼




天河星符召浮雲神書盆底見




七星符厭牛羊疫於欄木書之吉




眼赤痛書紙上水洗於目神効




玉皇符召五龍王書之納盆筒中壇上




治霍亂令病人吞之立効




蛇入人家飲水符厭大吉




治頭痛病人吞之立有神効




治牙疼安孔中即止吞之大吉




學法者吞符日吞七道神氣入心




聦明符吞之令人神効聦明




長生符

















　
　(已上長生神符四道以四時/八節晦朔吞之延年益壽)
北帝曰吾眞符六十六道悉是北宫殺鬼治
病靈篆但精誠以法信五綵命紋志心詣師
受佩上答國恩下保萬民龍神護衛寃對成
親神仙治化鬼不侵人敕符咒曰(子/文)
(/)
　北方黑帝萬聖之尊太微六甲五氣靈君
　光華日月威備乾坤飛符攝戮斷絶鬼門
　行神布炁辟除五殟左右吏兵三五將軍
　雷公霹靂電繞風奔刀劎如雨隊仗如雲
　手把帝鐘頭戴崑崙行遶天下收捉鬼神
　九州社令血食之賓不許拒逆敢有張鱗
　鎮星縳手北帝收魂三台七星持劍斬身
　罪不輕拷殃及子孫邪精魍魎耳不得聞
　聞吾者死逆吾滅根頭破腦裂碎如微塵
　急急如太上眞符律令
北帝曰下元生人是男是女受持吾祕法及
醫治萬民皆須清淨沐浴身心依科行法醮
祭七元壇位皆須嚴潔酒脯五果香燈佩吾
神符誦吾神咒專心不二即七眞下降神將
潜扶所願從心無不稱遂若人受持此法心
爲不潔志不謁誠徒費金玉終無神驗
北帝曰吾使六丁將吏攝戮鬼神驅斥魔鬼
下元生人求學未能契吾至道先須符印降
伏外魔攝治萬病召酆都鬼録之官進品仙
階名書碧簡愼勿妄傳非人七祖酆都攝拷
魂神生人奪筭爾時四方帝君聞
北帝說伏魔神咒符印神祕之法讃歎五靈
帝君神力微妙不可思議大衆恭敬六天振
動付諸眞子授教





太上元始天尊說北帝伏魔神咒妙經卷第三










太上元始天尊說北帝伏魔神咒妙經卷第四聚四
　　捍厄品
爾時
元始天尊在於香林園中爲諸天童子說法
演戒畢太上道君前進作禮上白
天尊今日侍座得聞明眞科律二十四條善
惡因縁受報之日心歡意釋無餘滯碍又蒙
開示罪福縁對拔度齋法救濟幽魂長夜之
苦上昇福堂衣食自然其法弘普死者咸賴
然今世及來生男女未見經戒氣力薄弱不
堪受持無以捍厄多爲世間衆邪惡鬼横作
侵害夭折壽命不終天年
天尊旣開大慈之化使生死俱濟存亡荷恩
惟願哀憐更垂開示來生男女防身護命之
法得免厄難見世三災九横五瘟七疰疾病
疫毒之氣衆邪魍魎諸災之難全其性命無
有中傷如蒙哀愍仰受聖恩於是
天尊歡喜答曰善哉善哉子今所請亦爲至
要吾今愍一切如父母念子今爲汝說汝可
諦聽堅持在心勿忘吾言爾時衆聖欣慶一
心皈命天尊告曰往昔過去人民淳朴無有
中傷任命長短終其天年無有夭枉鬼不橫
傷但今末世淺薄人心破壞五情雜亂更生
疑惑所爲不實唯用邪行背眞從僞不義不
仁違天逆地攻根伐株不忠不孝無愛無慈
欺罔萬民酷虐百姓殺戮衆生殘害物命結
諸罪釁(欣去/聲)冤對無邊致使今生動見厄難
或爲劫賊之所傷命或爲惡鬼之所滅身或
被蚖蛇虎狼百毒蟲螫(音/適)之所加害官私口
舌無故橫生閉繫牢獄鞭杖徒刑或復家遭
瘟疫身染毒氣大小疾病人口死亡六親斷
絶諸如等苦並是六天故氣北酆帝王八部
鬼師人間死將五兵之神通行天下乘其罪
釁放其毒氣以殺惡人年年月月有遭不少
更相牽連以致死亡所存人民無能免得如
斯等苦甚可痛今爲汝說
北帝無畏神呪并六宫之名若能信向一心
持誦必免諸難終身無患獲如是福其呪曰
吾是太上弟子下統六天六天之宫是吾所
部不但所部乃太上之所主吾知六天宫名
故得長生敢有犯者太上斬之急急如律令
第一紂絶陰天宫
第二泰殺諒事宗天宫
第三明晨耐犯武城天宫
第四恬照罪氣天宫
第五宗靈七非天宫
第六敢司連宛屢天宫
北帝曰有知酆都鬼王及六宫名者百鬼攝
伏當臨卧之時志誠㸃念魔鬼聞之悉化爲
血可先面向北微其音不得高聲呪曰
　咄吾頭戴朱雀足履玄武左扶青龍右踞
　白虎前有萬石鑊湯後有黃金鉞斧天騶
　甲卒在吾前後瘟邪百鬼去我萬里急急
　如律令
又咒曰
　洞中玄虛晃朗太元八方威神使我自然
　靈寳符命普告九天乾羅怛那洞罡太玄
　斬妖縛邪殺鬼萬千中山神咒元始玉文
　我誦一遍却鬼延年按行五嶽八海知聞
　魔王束手侍衛我軒凶穢消散道氣長存
　急急如律令
又咒曰
　吾是帝君名書玉清下統六天北帝鬼宫
　悉是我營悉是我部何鬼敢生左佩豁落
　右帶火鈴擲火萬里威制千靈有犯者戮
　有干者刑帝君有命收捕不停天光駭動
　羣魔束形鬼妖滅種我得長生急急如律
　令
又咒曰
　太上老君教我殺鬼語我神方上呼玉女
　收捕不祥登山左契佩帶印章頭戴華蓋
　足履魁罡左扶六甲右踞六丁前有黄神
　後有越章神師誅伐不避毫狂先殺小鬼
　次殺夜光何神不伏何鬼敢當急急如律
　令
北方黑帝五靈玄老大神咒殺鬼之法
先叩齒三十六通次念救護神咒
　天蓬天蓬九玄殺童五丁都司高刁北功
　七政八靈太上皓兇長顱巨獸手執帝鐘
　素梟三神嚴駕夔龍威劎神王斬邪滅蹤
　紫氣乘天丹霞赫衝吞魔食鬼横身飲風
　蒼舌緑齒四目老翁天丁力士威南禦凶
　天騶激戾威北銜𨦟三十萬兵衛我九重
　辟屍千里祛却不祥敢有小鬼欲來見狀
　钁天大斧斬鬼五形炎帝裂血北帝然骨
　四明破骸天猷滅類神刀一下萬鬼自潰
　急急如律令
天尊重告
太上老君曰若遇瘟疫之年鬼兵流行所在
國土州縣鄕坊疫癘競起無處隱藏若欲求
免者宜志心日誦三遍可與病人同牀同食
無所畏懼一切疾病邪魔終不能害至竟平
安三灾九厄自然得度若復有人常常讀誦
令人見世居危得安居疾得康居貧得富萬
灾不干所求如意所願從心爾時
太上告諸眞子欲修此道長生不死之法先
存其神養其根行其氣呼其名先存五獸防
身次鳴天鼓次存天地日月與我長生然後
存其神頭髮神七人字尋長頂上神三人字
東王父腦户神七人字元光眉間神字天君
兩耳神四人字嬌女兩目神六人字英明鼻
神字通靈口神字丹朱舌神字黄人齒神三
十六人字衛士喉神字虎賁兩肩神字一爵
兩手神字𩲸陰肺神字鴻鴻心神字虛虛肝
神字臨臨膽神字鑊鑊胃神字怛怛脾神字
禆禆腎神字漂漂臍神字玉靈丹田神字丹
精兩䏶神字陰陰兩膝神字膒(音/區)公頸(音/景)神
字隨朵兩足神字柱天力士子欲卧從上三
呼之竟乃止若體中有病皆隨疾處呼其名
字對神治之正卧暝目存其神所疾立愈日
用朔望八節之日悉皆存其神自然尸解三
尸一以志心存四神向王呼吸咽液津氣輪
轉乃得長生過此不得雜想撓亂心神衆惡
備履乃自致損折矣
北帝曰修身求法正伏凶魔先須精心存神
念道書則焚香夜乃然燈不想外事志心奉
行無有懈怠轉經念呪去離三業淨想身心
功成克遂上界鑑知當令萬福歸身善芽增
長乃有仙童玉女常在左右呪中大威力神
王觀其素志宻衛其身所求皆果
北帝殺鬼呪先叩齒三十六通呪曰
　二象廻傾玄一之精七靈護命上詣三清
　三皇驅除赫奕羅兵三十萬人侍衛神營
　巨獸百丈吐威攝精揮劎逐邪馘落魔靈
　神伯所咒千妖滅形急急如律令
玉帝長生呪曰
　九天有命上告玉清促召千眞俱會帝庭
　太乙下觀雙皇易形鑑察萬邪理氣攝生
　若有不祥干試神明青帝之道勅整神兵
　七神秉鉞天降右征揮劎前驅豁落火鈴
　告命甲騶武卒天丁上威六天下攝廣靈
　旣攝百邪斬鬼滅形神戈電掃姦妖無生
　仙皇秉節有命敢停拒節違令一一誅刑
　各敬各愼保兹皇寧九天告命萬神敬聽
　急急如律令
是時
太上道君及諸天無量聖衆聞說
北帝眞言捍厄之法不勝欣悅成起作禮讃
歎五靈妙術功德威攝之力我等今者獲大
法門謹於來世救獲衆生男女勤修不退各

各受持歡喜奉行



太上元始天尊說北帝伏魔神呪妙經卷第四














太上元始天尊說北帝伏魔神咒妙經卷第五
　　神印品
北帝曰酆都祕宻神咒妙經皆斬鬼之文役
使萬神之㫖教告諸來世眞子得吾此法常
能行之爲不死之道若頓修學之法在於危
險之路鬼廟之間有諸疑難之處當先反舌
向其所唾之三過以左手捻鼻孔下中鬲内
際三十六過按之勿舉指計數足叩齒七通
進手掩鼻臨目微咒曰(火鈴印向午彈)
　朱鳥陵光神威内張山源四鎮鬼兵逃亡
　神池吐氣邪根伏藏魂臺四明瓊户玲琅
　玉眞巍峨坐鎮明堂手揮紫霞頭建神光
　執詠洞經三十九章中有辟邪龍虎斬罡
　猛獸奔牛銜刀吞鑲揭山钁天神雀毒龍
　六頷吐火啖鬼之王電猪雷父掣星流横
　梟(音/驍)磕駮(音/剥)灼逆風横行天擒羅陣皆在
　我傍吐火萬丈以除不祥群精啓道封落
　山鄕千神萬靈併手叩顙澤尉捧爐爲我
　燒香所在所經萬神奉迎天獸來衛千精
　振伏莫干我氣急急如律令
北帝曰此咒名爲南方火鈴大神咒若有一
切灾病恐怖之處但存吾形及天蓬大將專
志專心念此神咒一遍自然魂魄歸身萬邪
攝伏衆惡消亡若諸國土兵革四興侵害萬
姓欲求免脫但立七元壇於國北門依時行
道然燈燒香念此神咒天蓬將降逆風横行
南方火池吐氣萬丈以除不祥兵戈正息賊
害消寧返凶爲吉背義不生三十萬兵威加
火鈴
北帝曰吾酆都神印一十二圖靈驗神化變
動無方能伏使萬神驅邪遣魅收鬼治病安
國寧家依法修行無灾不滅功成道備身生
水火逍遥自在長生可取並以赤棗木心爲
之刻字依科鋪陳醮祭不闕有災之日一心
行之上消天災下散地禍救病療疾皆獲神驗
北帝第一煞鬼神印
　　　　　　　　　　用雷霹木刻之
　　　　　　　　　　長三寸闊二寸
　　　　　　　　　　一分治一切疫
　　　　　　　　　　但棗栢木亦可
北帝酆都召鬼神印
　　　　　　　　　　用赤棗木心
　　　　　　　　　　刻之治一切
　　　　　　　　　　瘟病及印病
　　　　　　　　　　者必平安
天帝神咒
　　
　　　　　　　　　　收邪伏魔
　　　　　　　　　　令人吉亨

天丁治病疾神印

　　　　　　　　　　帶之大
　　　　　　　　　　吉利

印隨身逐帶之

　　　　　　　　　　延年益壽安
　　　　　　　　　　宅利人口吉

天蓬印
　　　　　　　　　　　治一切爲狗鬼令
　　　　　　　　　　　病人自說功成
　　　　　　　　　　　道合乘印升天
　　　　　　　　　　　長三寸闊三寸一分
合君印　　　　　

　　　　　　　　　　　帶之令貴
　　　　　　　　　　　人朝集入
　　　　　　　　　　　宅大吉昌
太微帝君印
　　　　　　　　　　　帶之令人畏
　　　　　　　　　　　懼攝召靈神
　　　　　　　　　　　無不振伏
　　　　　　　　　　　已上印擇日刻之
北獄使者印
　　　　　　　　　　　帶及吞之
　　　　　　　　　　　去諸癇疾
　　　　　　　　　　　百病帶右
　　　　　　　　　　　肘上吉利
大將軍印
　　　　　　　　　　帶之伏强
　　　　　　　　　　兵戰鬭用
　　　　　　　　　　之百勝並
　　　　　　　　　　帶右膊上
力士神玉印
　　　　　　　　　　雜用隨意
　　　　　　　　　　先書詞却
　　　　　　　　　　印其上帶
　　　　　　　　　　之吉利
太微帝君印
　　　　　　　　　　帶之令受敬
　　　　　　　　　　貴人相合長
　　　　　　　　　　一寸二分用
　　　　　　　　　　六合日刻之
北帝曰已前神印却滅三灾安保三光利宜
萬姓去禍除殃討逐不祥若能志心立見眞
道善哉善哉
北帝曰吾玄都大神印分布六合救灾解厄
治病消魔願諸眞子勿示非人敕印咒曰(午/文)
　太上神靈炎帝之精霞光掣電流曜三清
　流火萬里鬼無逃形神印一著灰滅邪精
　三五將軍豁落吏兵平天戛地誅鬼不停
　飛符走印頭戴五星擲火前殺萬鬼千精
　六天鬼賊付與神丁五靈眞老是吾天師
　無礙神通萬靈同歸惡鬼絶滅不祥者追
　中黃九道威布四圍伏匿故氣不遣纖遺
　五瘟七疰吾能殺之何神敢拒何神敢窺
　酆都戮形北斗斬屍神刀一下萬鬼消麋
　急急如
　太上五靈五氣北方黑帝靈君律令敕
又咒曰
　大道有神名曰天丁奉承九天受事三清
　下逰世界捕逐妖精神王一怒五嶽摧傾
　征東羣魔豁落鬼兵千千截首萬萬剪形
　羅酆敢試北都共營凶凶者戮善善者寧
　六天沉魂一一録名違道者死順道者生
　飛逰灾煞敢變幽冥鬼妖蕩盡人道安寧
　急急如
　北帝靈君敕印斬鬼律令敕煞攝
北帝曰此神咒神印北玄所祕上聖所宗告
諸將來眞子精心受持立我形像供養禮拜
精勤不替每年龍行三日馬住五日雉飛七
日戌建九日甲子庚申之日醮祭虔仰專想
不二每旦齋心持念神咒滿萬遍當可功成
所施即應告諸來世眞子若居世俗焚修香
火即微聲持念勿令高詞恐驚神祇忌生死
穢氣凡持經即須解禁此酆都神印乃長生
不死之道故置之於下元生界一十二圖以
鎮十二年月日灾氣伏滅十二時之難有修
之於國天下和平諸方賔伏蠻夷胡越八表
歸仁若國土有灾殺戮不息君臣憂苦皆須
建七元之壇急造印掛於國維十二辰位分
野之中晨夕焚香供養
北眞將降神印靈仙化爲大神或作猛將扶
助國家當爲消滅三灾刑戮之難戈甲不行
國土安康君臣共泰萬民清吉神印之力
北帝曰若下元生人修吾此道未見科法不
覩經文符印不備捻訣無方念誦無功只言
無効不知神仙妙道事在精修日進其功神
靈習記宿愆旣蕩罪業蒙原三障漸消六根
無礙上通靈智下統人倫立召立來神兵侍
衛醮祭不輟上聖日知治病消魔應心隨意
功成道果證入無爲爾時
北帝所說神咒神印付諸大力神王三十萬
人及諸妙行眞人凡大地鬼神聞之普皆攝
伏滯疾蒙甦寃魂解脫此經又何名之
北帝曰名爲酆都神印大帝妙經和天安地
度陽九之難延命扶危人各受持告諸眞子
精而行之




太上元始天尊說北帝伏魔神咒妙經卷第五





太上元始天尊說北帝伏魔神咒妙經卷第六聚五
　名太上九眞妙戒金籙度命九幽㧞罪經
爾時元始天尊在九清妙境三元宫中御三
炁之華寳雲玉座騫林之下與諸大聖太上
道君太上老君九皇上眞飛天大聖妙行眞
人四司五帝天龍人鬼無鞅數衆一時同會
劫仞寳臺十方來衆皆駕五色瓊輪八景琅
輿玄靈翠節飛雲素蓋麟駕羽軒龍旗鳳葆
獅子白鶴嘯歌邕邕燒香散花逰空飛步詠
誦洞章朝讃
天尊緫校圖籙㧞度諸苦時三元上宫光明
照耀洞朗太空靈都紫微輝映十方下及無
極境界長夜九幽地獄之中善惡命根光中
焕然一切玄司無不照耀一一天宫皆見
元始天尊與諸大衆敷弘妙道開化人天標
訖善功注名黄籙金格玉簡陳列三清一一
地獄之中皆見十方救苦天尊入於九幽㧞
度諸苦勑命北帝三官九府百二十曹五帝
考官察命童子司命司録司功司殺土皇九
壘及四明公賔友僚屬五嶽掾吏執罰神兵
巨天力士天騶甲卒牛頭獄卒威劍神王三
界大魔九億鬼王皆集九幽地獄之中同禀
教戒爾時酆都北帝及諸鬼官咸皆震悚各
作是念我等積罪身爲鬼官統御冥司常居
黑闇動經億劫不見光明今日何縁忽感上
聖威光朗耀普照重昏欲有啓問懷疑未敢
爾時普掠獄中有諸罪人名入黑簿牛頭獄
卒驅上刀山皆悉身首壞爛五體零落其中
獨有一人循山上下逐樹高低履鋒踐刃無
一傷損所有刀戟變成蓮花爾時北帝心大
驚怖稽首禮謝上白
天尊弟子先縁不幸身任冥司自處酆都已
經億載屢見罪人受諸苦惱亦見東方風雷
之獄常有黑風震雷霹靂飛戈飄戟衝突罪
人分散肢體穿穴五蔵萬劫受若不捨晝夜
又見南方火翳之獄有諸罪人吞火食炭爲
火所燒頭面焦燎頭戴火山皮膚骨肉節節
生火萬劫受苦不捨晝夜又見西方金剛之
獄有諸罪人金槌鐵杖亂拷無數肢體壞爛
筋骨零落鐵又穿腹金槌塞心萬劫受苦不
拾晝夜又見北方溟泠之獄有諸罪人沉没
丘寒之池氷戟霜刃衝斷筋骨百毒之汁以
灌其上五體零落心腹破壞萬劫受苦不捨
晝夜又見中央普掠之獄有諸罪人身被拷
掠痛毒難忍斷筋流血悶絶擲地於是獄卒
方以鐵叉叉刺令諸罪人各各循上刀山劍
樹八達黑風吹樹低昂足落刀山身掛劎鍔
萬劫受苦不捨晝夜又見東南方銅柱之獄
有諸罪人手抱足登表裏焦爛筋骨零落腹
背膿潰萬劫受苦不捨晝夜又見西南方屠
割之獄有諸罪人身被倒懸刀劎割體四肢
筋脉皮膚五蔵皆有刀刃割切其中血流滿
地非可堪忍萬劫受苦不捨晝夜又見西北
方火車之獄有諸罪人五車裂體四肢分散
或身處火車東西一一車輪皆有刀刃隨輪
運轉割切肢體加諸猛火燒炙焦爛萬劫受
苦不捨晝夜又見東北方鑊湯之獄有諸罪
人身被鐵叉叉入鑊湯五體煑漬四肢潰爛
膿血臭穢不可堪忍萬劫受苦不捨書夜未
審今此罪人以何因縁巡上刀山劎樹了無
傷損刀戟鋒刃變成蓮花相好端嚴獨步無
畏衆苦所加莫能害者忽感上聖廻駕天眞
降集一切震懼莫知所以惟願
天尊大慈大悲溥濟溥度令諸九幽受苦衆
生㧞除衆罪自識宿命捨惡從善得出九幽
身處光明輪轉福報長得解脫永離三塗爾
時九幽地獄衆生聞是北帝廣爲啓請心生
悔過願求㧞罪舉聲悲叫響震梵天爾時十
方救苦天尊大悲觀心普及一切度身威光
假六通惠令諸罪人閉眼靜思俄頃之間自
識宿命各各明了生存之日或造諸惡業或
手弑君父不孝二親或誹謗大道背眞就僞
或傷殘兄弟謀及師尊或六親通同淫犯骨
肉或爲劫賊殺害人命或屠割衆生自饒一
身或以强淩弱以貴虐賤或浮好三寳執心
不專或輕慢法師穢賤靈文或心懷陰賊安
忍嫉妬或惡口兩舌鬭亂善人或殺生淫祀
祼露三光或心生或口語或自作或教他積
劫以來所有諸罪一時頓悟各各明了倍增
悲惱願求解脫
天尊普告四衆曰汝等諦聽此諸罪人億劫
已來不信經教唯罪是修惡惡相牽赃滿罪
定遂使名書黑簿身没九幽沉淪三塗未應
解脫賴於其中有此一人生存之日曾建九
幽大齋受持金籙白簡九眞妙戒標名金格
列字玉清德重功高名通上界我以神力隨
念救護今當普宣禁戒絶諸惡根咸使汝等
一時解脫爾時北帝聞是說己心大歡喜不
勝踴躍瞻仰尊顏而作頌曰
善哉元始尊　衆生慈父母　傾光紫微宫
曲映九幽户　峨峨丘寒庭　廻照廓氷浦
炎炎烈火獄　霈然洒法雨　圓通大哀智
常善濟衆苦　㧞度長夜䰟　今得稽首禮
爾時北帝說是頌已是諸大衆同聲稱善鈞
天伎樂萬種互作幢蓋香花蔭洒一切於是
元始天尊復告四衆曰汝等諦聽靜念在心
吾當爲汝顯說九眞妙戒金籙白簡受持功
德㧞難濟苦神力難思衆靈稽首伏受教命
天尊告曰
　　一者敬讓孝養父母
　　二者克勤忠於
君王
　　三者不殺慈救衆生
　　四者不淫正身處物
　　五者不盗推義損己
　　六者不嗔兇怒淩人
　　七者不詐諂賊害善
　　八者不憍傲忽至眞
　　九者不二奉戒專一
　　　右九眞妙戒
　　黃籙白簡救苦眞符




　(元始符命黄籙白簡救苦眞符告下十方/無極世界三官九府百二十曹五帝考官)
　(九幽地獄巨天力士執罰神兵司録司命/司功司殺牛頭獄卒三界大魔㧞度亡過)
　(某靈䰟出離地獄永辭長夜覩見光明萬/罪蕩除寃仇和釋承此九眞妙戒㧞度功)
　德上生天堂一如告命
　　年月日時齋壇告下
　　　金籙白簡長生靈符






　(元始符命金籙白簡長生靈符告下南方/月天世界朱陵火府南昌上宫長生大君)
　(韓君司馬司命司録延壽益筭度厄尊神/迴骸起死監生大神超度亡過某靈䰟上)
　(登朱陵流火之庭玉眸煉質黃華蕩形書/名紫丹受化更生承此金籙度命功德時)
　刻昇遷一如告命
　　　年月日時齋壇告下


太極眞人曰修上眞大洞道及三眞之要而
不知酆都山眞形者七祖不得蕩滅於胞門
也又名六天策文丹黑書寫殁者姓名於其
側烈火煬之則此都解其縳三官赦𠎝上昇
福堂矣石刻立臺墓宫苦䰟受度簡記朱陵
學者佩身及置堂房上萬鬼滅爽幽源開泰
此文書上清北元之闕以正六劎之分出元
始六天制魔經讃曰酆都眞形文𨽻上清學
修仙士佩制魔精三官賜福七祖受生削除
黑簿煉度朱陵威神默䕶致道契成六天策
文鎮宅利亨開業道甘露通眞咒曰
功德金色光　微微開幽關　華池流眞香
蓮蓋隨雲浮　千靈重元和　常居十二樓
急宣靈寳㫖　自在天堂逰
此名破地獄通眞神咒及
太上金口所宣秘咒妙言若人持誦能令地
獄門開關鎖自落九幽罷對六道停輪苦䰟
受生先靈超度淨酆都地獄昇天咒曰
茫茫酆都中　重重金剛山　靈寳無量光
洞照炎池煩　七祖諸幽䰟　身隨香雲旛
定慧青蓮花　上生神永安
天尊言此神咒若地獄幽䰟一聞咒名自然
快樂得生天路此二神咒出甘露神咒地獄
昇天經
　酆都山眞形










汝等若能受持金籙白簡九眞妙戒長生靈
符救苦眞符當消九幽大罪標名九宫察命
童子護戒威神五帝直符六宫掾吏自當隨
逐簡文覆護受戒弟子天尊又曰若有國土
兵灾不息疫毒流行是其國主后妃太子王
公及諸庶人亦當修建九幽大齋各各受持
九眞妙戒金籙寳符兵灾靜息妖惡自屏天
人稱慶欣國太平若在山林曠野爲虎狼猛
獸之所奔突便當寧心存思金簡靈符察命
童子受戒法師護法神王猛獸自退終不害
己若入大海遭遇惡風亦當存念風波靜息
得達於岸若入軍陣白刃之中亦當存念兵
杖伏匿不有損傷若在牢獄枷鎖之中亦當
存念冤枉自伸必得解脫若爲邪精衆苦所
纒亦當存念鬼魅消滅自然差愈若人命過
應入九幽名書黑簿夫妻男女門人同學當
爲亡人立九幽大齋名書白簡爲受九眞妙
戒燒除黑簿彼諸罪人應時解脫昇入天門
因縁輪轉得爲九宫眞人
天尊又曰金籙妙戒長生靈符威禁至重若
能如法修行其福無量若復有人起心誹謗
生輕慢想當知此人積惡萬劫罪障深重名
書黑簿身没鬼官命過之後必當淪䧟九幽
地獄備受諸苦綿綿長夜不可解脫設復有
人初雖信受後起悔心察命童子奏上三官
削除金簡注名死録或在見世身受惡病蟲
癲癰疽人所弃擲求生不得求死不得憂惱
自煎無由解脫或復長被横惡所加或犯王
法或犯刀兵或犯虎狼或犯水火或犯惡人
口舌咒詛室家不和門庭起諍寃家牽引一
失眞道常淪惡趣是故汝等依科遵奉勿生
異念宣告男女咸使聞知是時北帝及諸四
衆九幽罪人聞是說已神開意悟各發善念
衆苦消釋身心泰然背發道意永不輪轉是
時九幽黑簿一時焚燼火山息焰水池靜波
吞火食炭化爲甘露金槌鐵杖變成蓮花飛
空步虛而作頌曰
稽首無上道　歸心元始尊　至眞妙應主
開化飛玄門　妙戒悟五靈　金書警萬神
察命㝎録籍　靈符度苦魂　乘雲朝玉帝
齊契玄中人



太上元始天尊說北帝伏魔神咒妙經卷第六










太上元始天尊說北帝伏魔神呪妙經卷第七
　　九龍品聚六
爾時天尊在紫微宫中九龍座上青春長齋
之月十五日明星皎潔之時與
諸天帝八威神王地下衆靈仙男仙女神男
神女九宫仙人飛仙部衆悉在道前稽首長
跪瞻視
聖顔
天尊黙然一無所說閉目靜思普念十方無
量衆生處在愚冥不聞眞正造諸惡業没生死
河輪廻五道窮苦所逼誰能悟理獨吾知耳心
念是已便復叩齒不覺北帝乘道威力知有
所念從北方玄丘絶頂之上與諸眞騎浮空
而來直詣道前䖍心作禮上白
天尊言上聖慈化憫念天人備受灾厄廣爲
救㧞諸天歡樂瑞雲映生地獄無寃對之愆
天堂荷更生之慶邪妖屏絶六洞不開人天
赤子普獲深㤙又念窮苦所逼飢寒憂悲不
審上聖將何救度如蒙拯濟諸天荷㤙
天尊告曰子今所請欲令人天貧富一均無
有差别當爲汝說成天立地起自無爲結氣
凝空是因吾教宿命修短得道因縁注上生
籍者詣南昌之宫去災榮禄者求於北斗執
簿追呼者屬於三官之司利禄獲珎者即須
五龍九聖吾今演說各願受持
天尊告曰四天之中有九龍微妙名字善利
官禄令土地豐熟灾害不生有求稱遂離諸
虛耗日得富昌
天尊告曰龍化無跡因道而生爲天帝之威
靈衛世人之俸禄其由信也告諸大衆若國
土灾厄五穀不豐貧窮困苦衣食不充及諸
國人民官禄不遷憂惶相繼諸不稱意名宦
不昌欲求利益者當先立吾形像置三官之
位建九龍之壇晨夕三時焚香行道禮念九
龍名字召五方龍王精思北極天符將降龍
王即臨受其信心爲勑五土之神廣作利益
運五方珎寳來降境中國土豐饒無不遂意
精誠之者立應其福
道言青龍者是東方七宿角亢之精下降人
間護持國土青華宫内化生修吉龍王深林
龍王掌領青色之寳地下雜珍衛護人世青
色之衣官禄有人居世願不副心貧窮逃難
宜立壇焚香畫形禮拜念誦三日三夜或七
日七夜清齋啓請能招東方無極世界青色
之寳及青色之衣官禄入人身中消除東方
格木之災凶横之厄歲星眞官即爲注籍令
人富貴赤龍者是南方七宿井鬼之精下降
人間護持國土長生宫内化生多善龍王花
留龍王掌領赤色之寳地下雜珍衛護人世
赤色之衣官禄有人居世值諸迍厄官禄不
遷七珍不集者宜立壇焚香供養禮拜求願
能招南方無極世界赤色珎寳及赤色之衣
官禄入人身中消除火灾口舌之憂見世安
樂令人福興白龍者是西方七宿奎婁之精
下降人間護持國土素雲宫内化生甘恩龍
王善然龍王掌領白色之寳注人世白色之
衣官禄管地下七珎有人居世志願不從名
宦不達公私蹇迫宜立壇焚香獻水禮拜供
養啓請能招西方無極世界白色之寳及白
色之衣官禄降入人身消除虛耗咒詛之厄
廣利土地令五穀豐登心神安泰公𥝠俱利
福禄齊新黑龍者是北方七宿斗牛之精下
降人間䕶持國土太陰宫内化生波流龍王
思度龍王掌領黑色之寳及黑色之衣宫禄
注舟船之道有人居世所願乖違未償素志
者宜立壇禮拜能致北方無極世界黑色之
寳及黑色之衣官禄入人身中能消水灾船
車之厄欲令土地豐稔禮此龍神黄龍者是
中央七宿魁𩲃之精下降人間護持國土高
皇天内化生離宫龍王掌領黄色之寳及五
方庫藏之珍供給萬姓衣食俸禄隨人居䖏
房室之中及名山珎寳窟穴之中及人居世
欲求福禄稱意宜立壇禮念能招中央土帝
之宫地下黄色珎寳官禄入人身中生業日
盛貴極王祚萬願從心消除五臟百病之厄
及五星臨命之灾鎮星注籍令人福生
道言此五方龍王善鎮國土又其九龍善護
珎寳化生五方若國土五穀不豐人多饑饉
王賦不充逃亡山谷怨聲盈路心欲求安當
須置立九龍道場轉經行道天降甘露飢者
自飽五穀早熟花果有味救此饑荒免致命
殂龍王之力道言若諸國土分野灾祥四興
五穀斷種人民饑荒可以碧玉黄金象牙爲
簡以三元之日書九龍名字㩀分野五方釘
入地一尺二寸安鎮神龍仍以香花逐位供
養七日之後驪宫龍王與北帝大將詣朱明
宫開寳藏運七眞之具及詣羊山左谷中取
五穀來赴此國救濟天人即得豐稔免諸憂
悲道言若國土男女生遇醜星惡宿之年五
墓四絶之下運命不昌生逢虛耗衣食不充
憂惶旦夕百不稱意其欲求福當立壇禮念
九龍眞形及每月二十六日焚香獻水佩帶
九龍眞符及五龍大籙精誠專志龍降天威
入人宅舍令所求如意立得利宜
道言若諸國人民方伯二千石下至令長欲
得官禄高遷身無灾難禁斷有方無諸諍訟
可以象牙於福生之日東立書此九龍名字
以五色袋盛之精誠奉信於所卧之室每至
月辰之日以名花異果獻之及淨水供養龍
王下降神力䕶人扶助王化遷官宜禄
道言五虛之鬼姓狼字僧文六耗之鬼姓黄
字元蓋每年作人虛耗令人貧困所向不通
錢財耗散但念九龍妙典供養禮拜傳授眞
符即不能侵擾虛耗之鬼助人作福
道言吾所說五龍九聖安鎮五方九宫分野
所以者何龍王上統九天下安九地等仙官
之靈威升天入地傳言負綵出幽入微年壽
萬歲精通至道若世間有通靈徹聖之者修
眞悟道之人及國王大臣及行軍戰陣悉用
神龍扶助而得勝也體生於無皆禀靈也天
地萬物皆因道法起教證焉道君告北帝曰
有形之聖莫過於龍復能降雨興雲感動天
地善護珎寳吐琅玕寳珠致物與人守連環
寳珠江湖洞穴壘明月寳珠龍宫内殿無價
瑩珠奇不可說是以保家安國若有人持念
此北帝九龍妙典設法行道國中人民有疾
苦者悉得安愈金銀湧出八苦消停衆善和
合法音流布無不獲福分野歡樂悉證無爲
爾於未聞要在宣傳道言若下元生人住宅
凶耗居䖏不安頻有灾疾可建立五龍道場
日夕三時轉經行道當降仙官及勑八卦大
神月德六合及五龍王入其宅舍爲消虛耗
逐去邪精安貼宫室鎮守宅宇保子宜孫廣
招官禄致五色珎寳入於家庭永代安和富
貴無極










道言九龍眞符宜官利禄能令人富貴萬願
從心有佩此文諸灾不染官𥝠敬愛此符有
龍神從官九人玉女十二人六甲將軍八萬
人童子六人及北帝大將軍常來衛護上消
天灾下散地禍無願不從自非虔仰不敢妄
傳於是仙衆而作頌曰
　龍化本無蹤有跡生道宗遨遊九天際息
　駕六領宫提携高上賔及我素靈同道場
　虛寂内靈歌發太空形感至寂庭思詠斋
　微通龍吟統宫府鳳嘯太霄館靈唱無留
　味衆音承風散誰能救此章精誦素靈讚
　以解三塗過㧞出九玄難虔誠禮太虛福
　慶凌霄漢九龍映明珠二景對眞光雲飛
　啓翔會玄象及扶桑冥慶自相扶陰陽朗
　八荒五星光輝耀神龍演紀綱若能修至
　道消遥入紫鄕
道君告北帝曰此九龍妙典非人不傳若家
有此經能招珎寳無價明珠告諸眞子善思
念之廣修至道接引迷途功成德遂昇入無
形精德加重生南上宫離諸邪境耳聞妙音
足乘五雲口飡甘露變化無窮爾時座中大
衆聞說九龍妙典及五方龍王本源各生歡
雅諸方世界七寳湧出免諸饑乏六合清平
天無妖穢五穀豐登衆眞作禮傳化奉行
太上元始天尊說北帝伏魔神呪妙經卷第七
太上元始天尊說北帝伏魔神咒妙經卷第八
　　辟屍籙品
北帝曰下元生人宿縁修淺居世多迍當今
陽九運周百六數訖鬼精亂行侵擾大地善
惡莫分太上慈仁出洞淵祕籙神化神咒以
除不祥猶有未盡根由敢附竹木水石之中
尤害萬姓或魍魎所侵邪神通體或五殟百
毒侵害人間或入軍陣交鋒枉損性命故出
明教妙篆眞圖告諸將來眞子有灾之日精
心傳授以保萬民白素爲之佩帶供養百邪
自退軍陣得勝家宅清寧辟屍千里寃家止
訟善願從心
北帝曰受者詞云某國小兆某官臣某謹齎
法信詣
天師門下請
受北帝神咒飛行妙篆所屬
北斗某星君
北斗大神隨小兆臣某伏鬼消魔居世安樂
家國休靜
大帝扶持急急如律令

























北帝曰此篆靈圖常有一十六部北帝大吏
神咒將軍各一百二十人常覆護受佩之人
令百邪潰伏延年益筭永保元吉若入軍陣
之中受佩此文兵革退散免血光之厄八難
之灾
北帝曰下元生人若有滯疾不瘥䰟𩲸不安
被百魅所侵連年累月者即須叩頭奉受
太微帝君明鏡大籙佩之身上鬼精退散百
病自消延年保命神祕神訣
靈篆圖像




















明鏡玉女一人保命玉女一人司命玉女一
人黄素玉女一人青腰玉女一人
北帝曰夫人五人爲勾銷死簿東斗主筭君
爲延壽益年南斗眞人君爲注上長生玉曆
西斗記名君爲注上福禄北斗星皇君爲落
除死名中斗太微君爲禳却灾禍消諸不祥
所居安樂鬼氣消亡若有强𦍙違道之者並
請收付魁罡之下入地萬丈急急如律令
北帝曰吾出此道救世安人旣天下清寧則
功成道合爾時天尊在不可思議城中遥觀
北帝大布符圖救護大地仍放光明普照諸
天乃至下方無極世界令彼下元生人得見
光明開諸愚昧與道結縁反本還元受其威
力於是天尊舉手彈指無上寳光如鏡之圓
從掌中出徹照下方無量國土乃至三塗惡
趣九幽苦境皆得明朗了了清淨地獄休息
報對停閑聾盲六疾一切苦惱皆得除愈人
畜禽獸普發善心不相傷害因此光明一切
衆生舉身遥見不思議城如看掌中無有遺
夫見其光者必當得徃長生福堂入寳城中
快樂無極我今所演說
　一切諸天尊過去及未來皆同一心力十
　方微塵土所有諸法王俱演微妙義一乘
　無上經若有一人聞一章一句偈誓心欲
　奉持宣讀未來世如此善男子及以善女
　人所在經行處灾疾不敢傷若有一心念
　五毒盡消摧又請說眞義所行奇妙因眞
　人所得法觀身如悉空苦樂無二相憎愛
　悉同因高卑無異趣小大不殊形日出非
　初合曰没詎終亡東西本無定出没亦無
　方又問何因縁恩惠起虛皇
北帝爾時說此微妙寳圖告諸來世善男子
善女人有憂之日勤行不倦佩吾符篆萬厄
消亡敬而信之至心奉行





太上元始天尊說北帝伏魔神咒妙經卷第八





太上元始天尊說北帝伏魔神咒妙經卷第九聚七
　　　八字消灾品
北方黑帝靈君爾時告天蓬大將九元煞童
上清禹餘天大赤天清微天大煞神衆百億
萬人六丁大神六甲玉女高刁北翁三煞神
王北斗七星眞人驅邪三昧將軍四海龍王
五嶽四瀆河海大神三天大魔王嚴駕夔龍
威劍神王煞鬼大神女青詔書右部大神吞
魔食鬼二十四大神四目老翁日月星辰六
丁八史五方五帝神兵三千萬衆四明功曹
通眞使者三千六百人黑煞大兵九土羣靈
山河溪澗一切部衆吾欲廣宣要法以救天
人絶其呻吟楚痛之厄汝等諦聽爾時闔座
靈官聞
帝君欲宣妙典各各歡喜一心歸命
北帝曰北宫祕訣不可得聞救疾禳灾寧家
安國吾知下元生人疾苦聯積楚痛難任不
忍見此愚聾今欲專行救䕶
北帝曰八字靈篆寳之上宫萬劫不傳是爲
神祕切見下元愚俗苦痛甚多若不施行萎
黄無脫今當付授寳而積功有灾之日依法
修行救度天人免其憂厄爾時闔座聞
帝君欲宣八字五體投地踴躍而作偈曰
　聖帝惠恩流廣開金口訣救此下元人疾
　苦令消滅闔座聞法音五體欣然別聾者
　耳得聞啞者口能說是日六宫動邪魔知
　凶吉垂賜大光明重昏遇朗日
　北帝曰座中眞子若欲修吾八字靈篆北
　向再拜吾當見汝志心耳






北帝曰八字靈篆若下元生人有疾在腹者
以墨書水吞之一字加持神咒至此八字即
得消散若疾在外者當靜思神力以墨書其
肉上且書第一字若未消散更於其側書第
二字大都不過三字無不退散告諸眞子憶
而奉行
北帝曰下元男子女人若治生不益貧窮困
厄鬼魅相侵時多疾病經年累月但帶此八
字靈文邪疾迸消治生日益灾妖止息六害
消亡
北帝曰下元生人若眷屬不和每多口舌夫
妻相剋男女不安宜志心虔懇以六合日素
書八字佩帶供養精誠之至當有神童隨逐
上下卧止之處不令口舌男女成長或夢而
示事萬頭和合
北帝曰下元生人若行江河渡海及入山林
行軍戰伐但以亥子二時沐浴身心佩此八
字素帛爲之帶於身上神龍護衛風伯助持
戰勝得通無不克果
北帝曰下元生人田種連年不收若五穀灾
損但受佩此八字眞文佩之身上所營種植
獲利萬倍若能夏首祈恩立願保至冬收用
酒脯餅果銀錢鎮信依科醮奏荅吾神力則
灾蟲伏滅土伯和心八字之功不可思議
北帝曰下元生人若居職位上至官遷拘束
公途養他民子必令恩威兼備平斷四方直
道至公無損多益當受此經及帶八字眞文
無不稱遂
北帝曰下元生人若求仙學道訪友尋眞燒
丹煉藥隱跡山林必須受此經思此妙道帶
此八字若無斯文徒費功力
北帝曰下元生人乃至眞人受佩吾此眞道
必欲行法之時預先盥漱叩齒三通閉炁三
息方可下筆書之亦當思神念咒度香噀水
當應神驗矣
醮祭眞君法
太微帝君爾時居玄景宫中九龍之室自然
湧出七寶宫殿其座皆是水晶碧玉琉璃眞
珠嚴淨裝飾世之稀有座下侍從無鞅之衆
各捧香花持心供養十方來者各詣
帝前聽說妙義於是
帝君微笑告四衆曰下元生人從兹向去各
被迷亂鬼精流行善惡莫分不可勝計汝等
求學之衆鍊骨修眞莫非率己度人救危解
厄當清淨齋戒存想北斗眞君玄靈妙義救
拔天人令將來之代普得平安見世灾危漸
得消止如是之福不可思議
北帝曰下元生人作法之日常以亥子二時
禮醮七星眞君乃施禹步握劍向北熏香志
心精潔不可輕慢醮祭得功千日之後其神
親見或作美貌女人形或作乞人形若當見
時不得與語但低頭禮拜陳心中之願神降
良久即欻然而去志心禮送乃取座中湯酒
喫之於兹之後神氣入心自然有天生之智
知未來之事或知軍兵進退家國修延自得
日月灌心身生水火或作老人形或作少年
形入夢來告吉凶若人遇惡星交會之時所
求不遂官禄不遷常多疾厄心神不安夜多
怪夢或被惡人咒詛家國不寧但修此法一
切衆惡不能侵害延年益壽永保於世
北帝曰下元生人若國土不安四方擾動軍
賊流行虎狼毒蛇刀兵之厄但依經醮禮
七星眞君不過二日七日惡跡退散兵戈止
息
北帝曰下界眞子祭醮七星修眞求仙延命
扶危須候良日龍行三日馬住五日雉飛七
日戍建九日醮祭北司
眞君下降獲福萬倍能令人名入清宫壽筭
延益
北帝曰臨祭之時具陳白素某國小兆臣某
謹上啓
太上元皇九天丈人仙都僕射九天使者左
右青龍白虎都監使者垂恩照證小兆設玄
科之日奉受神氣謹請
東方青帝駕青龍　南方赤帝駕赤龍
西方白帝駕白龍　北立黑帝駕黑龍
中央黄帝駕黄龍各請詣玄壇證臣所啓皆
得成就心中了然求道得道求仙得仙返老
却少與道合同
北帝曰作禮以捻香啓願叩頭陳拜而上白
言小兆今日奉請靈官乞降大慈之澤謹請
東方青眞氣入吾身中謹請
南方赤眞氣入吾身中謹請
西方白眞氣入吾身中謹請
北方黑眞氣入吾身中謹請
中央黄眞氣入吾身中謹請
五方龍王五色眞氣入吾身中小兆今請斗
中眞氣敢行神仙之術乞天丁力士誅斬邪
精九天丈人收攝灾氣陳啓之後得神通力
見自然之智上遊帝闕昇入福堂九蟲不生
三屍殄絶粗誠至道感達無爲
北帝曰仁屬木其色青以掃不祥義屬金其
色白能伐百精禮屬火其色赤以除萬殃智
屬水其色黑漂流故氣信屬土其色黄下扶
萬象收捕死亡告諸將來眞子有知五行敬
存五星灾不能加復能精修本屬之星知其
名號臨絶呼之亦可延年
元生在子屬第一魁星主天英陽眀名貪狼
眞名格字露神子
元生在丑亥屬第二𩲃星主天内陰精名巨
門眞名正字貞文子
元生在寅戌屬第三𩵄星主天衝眞人名禄
存眞名機字衛府子
元生在卯酉屬第四䰢星主天輔玄冥名文
曲眞名光字子惠子
元生在辰申屬第五魓星主天禽丹元名廉
貞眞名橫字子衡子
元生在巳未屬第六𩳐星主天心北極名武
曲眞名衛字大車子
元生在午屬第七魒星主天柱天關名破軍
眞名行字太賔子
北帝曰河圖寳篆獨標眞君之號可傳大力
上合天神若下元行屍之輩敬而祕之自獲
眞道
北帝告妙行眞人曰夫神至尊者天也配統
於人倫者北斗也故北斗爲天曹凡求仙學
道和天安地求顯營運婚姻諸等皆由北斗
之力也乃至世間一飲一饌皆由北斗奏過
然可遇之若欲辟災除禍去□屍之鬼莫非
祭七祖爲嘉焉常以本氣日六合日戌亥二
時於清潔之所掃地祭天隨國所供白素曰
國號小兆上啓
上天神后北極靈君北斗眞人小兆輙依祕
典謹薦神明之果乞萬願歸身主筭之君添
禄之君進福神仙度世眞人名入清宫國界
安寧四方平泰五穀豐登二景長輝專誠作
禮
北帝曰常修七星祕典每存北斗呪曰
　我是天目與天相逐睛如雷電光耀八極
　徹見表裏無物不伏急急如律令
北帝曰念神呪了即存北斗覆小兆頭上以
柄指前次存
北帝臨目叩齒二十四通微音咒曰
　太乙鎮生三氣合眞胎元上景父玄母元
　生我五臟攝我精神下灌玉液上朝泥丸
　夕召七魄朝呼三魂右命玉華左嘯金神
　令我升仙役靈使神常保利貞飛行十天
　急急如律令
北帝曰咒訖即存吾在酆都殿上即念天蓬
神咒每句一叩齒則萬灾不干功成道備駕
景登天若下元眞子修之爲護世之法所施
救㧞鬼化爲血神咒廣濟無不感應
　天蓬天蓬九功煞童五丁都司高刁北玄
　七政八靈太上皓兇長顱巨獸手執帝鐘
　素梟三神嚴駕夔龍威劍神王斬邪滅蹤
　紫氣乘天丹霞赫衝吞魔食鬼横身飲風
　蒼舌緑齒四目老翁天丁力士威南禦凶
　天騶激戾威北衘鋒三十萬兵衛我九重
　辟屍千里祛却不祥敢有小鬼欲來見狀
　钁天大斧斬鬼五形炎帝裂血北帝燃骨
　四明破骸天猷滅類神刀一下萬鬼自潰
　急急如律令
北帝曰下元生人若精持吾咒者每日丑時
叩齒三十六通向壬方正坐存神咒曰
　左青龍名孟章甲寅右白虎名監兵甲申
　頭上朱雀陵光甲午足下玄武執明甲子
　脾爲季子入中宫甲辰甲戌急急如律令
次存北斗咒曰
　我是天目與天相逐睛如雷電光耀八極
　徹見表裏無物不伏急急如律令
北帝爾時善巧方便演此經訣諸天衆聖皆
大歡喜而說偈曰
　妙哉北帝君能開護國經若能行妙典大
　地溥光明救㧞將來世是爲種福因接引
　下元子禍滅即成眞仙官無數億乘虛駕
　六麟能滅九醜類蕩絶百邪身護國安民
　主扶危外境賔下邪不敢動上界勑微塵
　温邪入清正功成日漸新自然通大聖昇
　降入無形
北帝曰此經聖力神用朗然上統六宫下權
九地無神不伏無鬼不依勤行敬念眞道巍
巍
北帝曰此文與神咒道同一源列宿分魁各
歸明㫖此經十卷廣救天人作大地紀綱爲
國土和靜若有善信學士大化眞賢傳吾此
法可清齋七日去穢靜神禮請
北帝時不暫替乞降靈應入夢示人可否方
任修行不得曲相授度愼之愼之
北帝曰下元生人欲傳此法先得靈應可以
亥子之時寅卯之日建王之辰支干和合先
立七元之壇依儀行道入淨户發爐願念上
香入詞拜表設醮先度神兵然後分約命信
碧繒四十九尺五方綵各五尺白素四十尺
刀一張淨蓆一領米一石二斗青布緋紋一
丈六尺青絲一丈二尺百藥湯五果之具一
一依科然後傳授不得輕泄其經文神咒躬
自宣讀不得隱昧又須三師證明録其實約
玄科立信不泄不愚勿傳非人
北帝曰下元生人貪進忘退意在法流心不
專想不味鍊骨修眞吐咽靈液存想六度是
以上仙未應地祇未申功果不圓修行難滿
今故指告汝等但以虛心虔啓旦夕誦持直
日仙官即爲注上生籍身飛太極與道合同
北帝曰下元生人若受道威儀不備信命不
方醮祭不申四曹不録
北帝曰傳咒授經一一較定勿令錯誤符印
文字須曉來由若有參差法令不度
北帝曰下元生人有災之日單受五靈大咒
及辟屍大籙以消百邪不必一一受經
北帝曰下元生人若受經咒畢時醮禮不得
有怠
北帝曰下元生人若受道法學此經各座供
養何以故大力神王名字在彼
北帝曰下元生人受吾經咒祕而隱之不得
勸導愚輩私相傳授神兵責人
北帝曰下元生人受吾此道念吾神咒不得
背子向午爾時座中大衆聞說傳度之法各
各按經奉行






太上元始天尊說北帝伏魔神咒妙經卷第九










太上元始天尊說北帝伏魔神咒妙經卷第十聚八
　　　神兵護國品
北方黑帝玄德天君爾時在淵泉世界有泠
國土玉壟山中神丘之上定水池邊萎蕤
樹下與諸眷屬侍座童子玄冥眞人如斯
集會無鞅數衆一日三時願念燒香散花然
燈虔仰修齋讃歎自然供養隨所自通應心
具足如是精進千有餘載功業未圓誓願不
退開救䕶之祕訣演醮謝之玄科安國寧家
濟度幽顯告諸將來眞子依法修行自獲眞
道
北帝曰作吾要法皆須醮祭酆都大吏一切
靈官以效功賞當立七元壇燃燈捻香異湯
五果隨國供養以銀錢凈水令得豐足入壇
啓事祝香勑神上請
三十二天帝君十極眞人仙官玉女三界丈
人十天大威力魔王八景大神三十六洞天
君飛龍騎吏妙行眞人三天丈人十極眞仙
騎吏素車白馬眞君三清至眞陰景飛雷電
吏天丁力士三氣大將軍高麾五湖大將軍
豁落北斗七元大將軍衛靈大神巨獸毒龍
騎吏北方大力飛天鬼衆三五大將軍三師
門下吏兵天蓬殺童飛天鈎索騎吏太上眞
神天丁力士天騶甲卒南斗殺鬼使者北斗
炎爐科車神吏曠野大神八景神王五嶽四
瀆溪澗大神土地主者青腰玉女太和玉女
各領部落百千萬衆降臨壇所排班列位受
今供養
北帝曰北極世界五氣玄天洞陰朔單欝絶
之國太陰五氣五靈玄老黑帝靈君助治玄
滋天君太上靈君侍眞行氣降生太玄夜光
玉女北極世界太虛太華海中北酆羅山脚
下洞陰境天國主者太陰水帝君助治東斗
斗中生氣君西斗斗中生形君南斗斗中司
禁君北斗斗中司命君下吏九令主者五嶽
府君二十四治陰官二十四治陽官河海掾
吏丘陵溪澗主者無鞅數衆六天惡鬼以爲
侍衛左右列三十六獄七祖九玄孤䰟苦爽
若第子醮祭之時召請並來入座
北帝曰太陰洞外左右三官生死追呼要司
主者天官地官水官酆都山六洞宫陰府六
曹主者魔王小吏三十六萬人主人間行百
病迷亂生人所司請降壇外而座
北帝曰北帝神呪大將軍勑水大將軍平天
大將軍勑火大將軍勑病大將軍禁鬼大將
軍勑屍大將軍召魂大將軍勑殟大將軍
勑毒大將軍勑破廟大將軍勑船大將軍元
陽大將軍禁病大將軍禁蛇蟲大將軍破泉
大將軍禁狼虎大將軍慱戲大將軍勑石大
將軍勑刀大將軍却力大將軍若有賞禮之
時啓召降臨並入中壇而坐
北帝曰第一魁星第二𩲃星第三𩵄星第四
䰢星第五魓星第六𩳐星第七魒星等七星
君北斗斗中諸部延壽扶命君斗中諸部斷
邪殺鬼王斗中諸部度厄益筭玉童斗中諸
部斷邪鬼王斗中行典藥玉女斗中扶衰消
灾眞人斗中降魔收魔等神王斗中度厄益
筭童子斗中左右將軍斗中左右力士斗中
左右功曹斗中天騶甲卒斗中左右天兵斗
中左右使者斗中天丁力士斗中神兵星中
道士星中仙人星中眞人星中吏兵已上八
部大衆緫二百五十二等計二千一百九十
一萬九百五十八人若第子有供獻之時爲
國禳灾並請班次入座誠心敬禮
北帝曰吾酆都玄妙之㫖大力神王黑色形
狀能上消天灾辟五兵戰戟之厄臨陣存之
及能祭醮堅持讀誦兼行符印破邪妙音依
科朝拜伏地存想並黑衣朱冠持刀把戟弓
箭戈鉞入于座中啓無不應當起作禮
北帝曰啓咒之時皆稱本職小兆臣謹啓闔
座壇中内外天帝眞人十極丈人仙人金剛
神王黑帝將軍大威力魔王北極酆都羅山
六洞天三元六曹主者部落及七元斗中大
神小兆臣受法之日與
北帝三官有約動止思存内以治身外將救
物心存眞氣降福消灾科禁嚴約不敢妄行
猶思自庸賛揚威化廣爲天人凡有請禱不
敢抑絶今爲國土災疫或軍戈亂行狂夫侵
野當今陽九數訖百六灾興求告玄司敬薦
湯膳消灾解厄安國寧家願
北都帝王三十萬兵功曹神將六甲將軍玉
童玉女直日旬吏直符使者降下所請天仙
大聖三五將軍八萬力士三部將軍斗繫斗
㓨(音/次)斗伐斗煞璇璣却敵左右大將軍繫刾
銷灾殺伐散禍扶命解厄諸將入小兆臣身
中隨逐覆蓋爲國爲家上消天灾下散地
禍水火殃害百毒殟疫千精萬魅揚兵戰戟
並請度脫
北帝曰北極殿上有高上玉皇紫微帝君仙
都使者九天僕射能降世間一切灾害水火
刀兵若有國土男女之人有刑害在北斗貪
狼星中者願請陽眀尊神府君爲解而度之
若國土男女之人有灾厄妖害在北斗巨門
星中者請陰精星尊神爲解而度之若國土
男女之人有灾厄刑煞在北斗禄存星中者
請眞人君爲解而度之若國土男女有刑厄
在北斗文曲星中者請玄冥君爲解而度之
若國土男女有灾厄在北斗廉貞星中者請
丹元君爲解而度之若國土男女之人及分
野之中有刑厄在北斗武曲星中者請北極
君爲解而度之若國土男女之人有刑无在
北斗破軍星中者請天關君爲解而度之水
火刀兵毒蟲猛獸願自消散庶得家國安寧
存亡慶泰上藥靈丹永除灾疫長生久視北
辰之力不可思議
北帝曰下元生人動止常行此道吾將斗中
眞人三台輔弼侍眞衆聖下降人間救護生
人削死上生收魂養命斷絶死氣度免三灾
若國土方伯十善大臣國有妖灾之時鎮界
分野名山大澤皆當日行此道天龍下降力
士行兵陰陽二官俱來救護精懇志意玉女
見形能令兵戰自消天下安靜爾時
北帝說是語訖告諸來衆勤行念之見世獲
福愆尤解散善結縁生功成道合昇入無形
自然與眞極以同羣共上仙而接手救護之
法濟度爲先以偈頌曰
　願念憑香信飛烟覆紫庭一心隨丹志玄
　天降緑軿愆罪除萬劫福報遂千齡南宫
　注生禄北府落死名䰟𩲸安宫腑關氣得
　清寧神通駕太玄妙跡昇上清九祖輪天
　闕人自保長生啓請心虔功精思感玉衡
北帝曰此名神兵護國經若有國土災迍但
當持念兵賊銷亡三光朗燭若家有衆邪疫
癘治生退散但當轉念醮祭靈官無不感應
若轉經之時神兵下降如道場有恐懼旛燈
影亂揺動如風北即神兵下降百惡迸散爾
時座中諸大力士眞人玉女九土眞靈聞護
國眞經普皆踴躍發無上心願將來之世有
說我形像等名字皆赴是人志心救度灾疾
令家國清寧功德成就一切衆生同證無爲
之道演法將畢稽首奉行


太上元始天尊說北帝伏魔神咒妙經卷第十

燈
壇
圖


　誦經玄訣按誦經之法當潔淨爲壇上設
　北極紫微大帝高案面南東設天蓬翊聖
　二案西設天猷佑聖二案五案隨方制五
　色小旗酒果齋中布燈壇四角設四天王
　牌鎮壇禄米剪尺鏡秤燈盞茶酒果供西
　北方上設誦經高案早起請法師先發文
　字開啓隨意誦經禮懺午後却依科建壇
　陞座誦經至晚設醮圓滿若敬信善人只
　於本家嚴潔設立五案精心持誦亦好務
　在誠敬奉持不宜怠慢










