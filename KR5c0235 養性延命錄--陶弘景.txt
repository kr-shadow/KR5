#+TITLE: 養性延命錄--陶弘景
#+DATE: 2016-06-11 12:27:09
#+SOURCE: github.com/kanripo/KR5c0235 master cd5e2052                
養性延命録序臨二
夫禀氣含靈唯人爲貴人所貴者蓋貴爲生
生者神之本形者神之具神大用則竭形大
勞則斃若能游心虛靜息慮無爲服元氣於
子後時導引於閑室攝養無虧兼餌良藥則
百年耆壽是常分也如恣意以耽聲色役智
而圖富貴得喪恒切於懷躁撓未能自遣不
拘禮度飲食無節如斯之流寧免夭傷之患
也余因止觀微暇聊復披覽養生要集其集
乃錢彦張湛道林之徒翟平黄山之輩咸是
好事英奇志在寳育或鳩集仙經眞人壽考
之規或得採彭鏗老君長齡之術上自農黄
以來下及魏晋之際但有益於養生及招損
於後患諸本先皆記録今略取要法删棄繁
蕪類聚篇題分爲上下兩卷卷有三篇號爲
養性延命録擬補助於有縁冀憑縁以濟物
耳(或云此書孫/思邈所集)



養性延命録卷上
　　　　華陽陶隱居集
　　　教誡篇第一
神農經曰食穀者智慧聰明食石者肥澤不
老謂煉五石也食芝者延年不死食元氣者
地不能埋天不能殺是故食藥者與天相異
日月並列混元道經曰谷神不死河上公曰
谷養也能養神則不死神爲五藏之神肝藏
魂肺藏魄心藏神腎藏精脾藏志五藏盡傷
則五神去是謂玄牝言不死之道在於玄牝
玄天也天於人爲鼻牝地也地於人爲口天
食人以五氣從鼻入藏於心五氣清微爲精
神聰明音聲五性其鬼曰魂魂者雄也出入
人鼻與天通故鼻爲玄也地食人以五味從
口入藏於胃五味濁滯爲形骸骨肉血脉六
情其鬼曰魄魄者雌也出入於口與地通故
口爲牝也玄牝之門是謂天地根根原也言
鼻口之門乃是天地之元氣所從往來也綿
綿若存鼻口呼噏喘息當綿綿微妙若可存
復若無有也用之不勤用氣當寬舒不當急
疾勤勞混元道德經曰出生謂情慾出於五
内魂定魄靜故生也入死謂情慾入於胸臆
精散神惑故死也生之徒十有三死之徒十
有三言生死之類各十有三謂之九竅而四
關也其生也目不妄視耳不妄聽鼻不妄嗅
口不妄言手不妄持足不妄行精不妄施其
死也反是人之生也動皆之死地十有三人
欲求生動作反之十有三之死地夫何故以
其求生之厚也所以動之死地者以其求生
之活之太厚也遠道反天妄行失紀
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地以其不犯上十有
三之死地也
莊子養生篇曰吾生也有涯向秀曰生之所
禀各有極也而智也無涯嵇康曰夫不慮而
欲性之動也識而發感智之用也性動者遇
物而當足則無餘智從感不求倦而不已故
世之所患恒在於智困不在性動也以有涯
隨無涯殆已郭象曰以有限之性尋無趣之
智安得而不困哉已而爲智者殆而已矣向
秀曰已困於智矣又爲智以攻之者又殆矣
莊子曰達生之情者不務生之所無以爲向
秀曰生之所無以爲者性表之事也張湛曰
生理自全爲分外所爲此是以有涯隨無涯
也達命之情者不務智之所無奈何向秀曰
命盡而死者是張湛曰乘生順之理窮所禀
分豈智所知何也
列子曰少不勤行壯不競時長而安貧老而
寡欲閑心勞形養生之方也列子曰一體之
盈虚消息皆通於天地應於萬類張湛曰人
與陰陽通氣和之於始和之於終靜神滅想
生之道也始終和則神志不散
混元妙眞經曰人常失道非道失人人常去
生非生去人故養生者慎勿失道爲道者慎
己失生使道與生相守生與道相保黄老經
玄示曰天道施化與萬物無窮人道施化形
神消亡轉神施精精竭故衰形本生精精生
於神不以生施故能與天合德不與神化故
能與道同式玄示曰以形化者尸解之類神
與形離二者不俱遂象飛鳥入海爲蛤而隨
季秋陰陽之氣以氣化者生可冀也以形化
者甚可畏也嚴君平老子指歸曰游心於虚
靜結志於微妙委慮於無欲歸計於無爲故
能達生延命與道爲乆大有經曰或疑者云
始同起於無外終受氣於陰陽載形魄於天
地資生長於食息而有愚有智有强有弱有
壽有夭天耶人耶解者曰夫形生愚智天也
强弱壽夭人也天道自然人道自己始而胎
氣充實生而乳食有餘長而滋味不足壯而
聲色有節者强而壽始而胎氣虚耗生而乳
食不足長而滋味有餘壯而聲色自放者弱
而夭生長全足加之導養年未可量道機曰
人生而命有長短者非白然也皆由將身不
謹飲食過差淫泆無度忤逆陰陽魂神不守
精竭命衰百病萌生故不終其壽河圖帝視
萌曰侮天時者凶順天時者吉春夏樂山高
處秋冬居卑深藏吉利多福壽考無窮雒書
寳予命曰古人治病之方和以醴泉潤以元
氣藥不辛不苦甘甜多味常能服之津流五
藏繫在心肺終身無患孔子家語曰食肉者
勇敢而悍虎狼之類食氣者神明而壽仙人
靈龜是也食穀者智慧而夭人也不食者不
死而神直任喘息而無思慮
傳曰雜食者百病妖邪所鍾所食愈少心愈
開年愈益所食愈多心愈塞年愈損焉太史
公司馬談曰夫神者生之本形者生之具也
神大用則竭形大勞則斃神形早衰欲與天
地長久非所聞也故人所以生者神也神之
所託者形也神形離别則死死者不可復生
離者不可復返故乃聖人重之夫養生之道
有都領大歸未能具其會者但思每與俗反
則闇踐勝轍獲過半之功矣有心之徒可不
察歟小有經曰少思少念少欲少事少語少
笑少愁少樂少喜少怒少好少惡行此十二
少養生之都契也多思則神殆多念則志散
多欲則損志多事則形疲多語則氣爭多笑
則傷藏多愁則心懾多樂則意溢多喜則忘
錯惛亂多怒則百脉不定多好則專迷不治
多惡則憔煎無歡此十二多不除喪生之本
也無多者幾乎眞人大計奢懶者壽慳勤者
夭放散劬恡之異也田夫壽膏粱夭嗜欲少
多之驗也處士少疾游子多患事務繁簡之
殊也故俗人競利道士罕營胡昭曰目不欲
視不正之色耳不欲聽醜穢之言鼻不欲向
膻腥之氣口不欲嘗毒刺之味心不欲謀欺
詐之事此辱神損壽又居常而嘆息晨夜而
吟嘯干正來邪也夫常人不得無欲又復不
得無事但當和心少念靜身損慮先去亂神
犯性此則嗇神之一術也黄庭經曰玉池清
水灌靈根審能修之可長存名曰飲食自然
自然者則是華池華池者口中唾也呼吸如
法咽之則不飢也老君尹氏内解曰唾者凑
爲醴泉聚爲玉漿流爲華池散爲精浮降爲
甘露故口爲華池中有醴泉潄而咽之溉藏
潤身流利百脉化養萬神支節毛髮宗之而
生也中經曰靜者壽躁者夭靜而不能養减
壽躁而能養延年然靜易御躁難將盡順養
之宜者則靜亦可養躁亦可養韓融元長曰
酒者五穀之華味之至也亦能損人然美物
難將而易過養性所宜慎之邵仲湛曰五穀
充肌體而不能益壽百藥療疾延年而不甘
口甘口充肌者俗人所珍苦口延年者道士
之所寳素問曰黄帝問岐伯曰余聞上古之
人春秋皆百歲而動作不衰謂血氣猶盛也
今時之人年始半百動作皆衰者時世異耶
將人之失耶岐伯曰上古之人其知道者法
則陰陽和於術數房中交接之法飲食有節
起居有度不妄動作故能與神俱盡終其天
命壽過百歲今時之人則不然以酒爲漿以
妄爲常醉以入房以慾竭其精以好散其眞
不知持滿不時御神務快其心游於陰陽生
治起居無節無度故半百而衰也老君曰人
生大期百年爲限節護之者可至千歲如膏
之用小炷與大耳衆人大言而我小語衆人
多煩而我少記衆人悸暴而我不怒不以人
事累意不修仕禄之業淡然無爲神氣自滿
以爲不死之藥天下莫我知也無謂幽冥天
知人情無謂闇昧神見人形心言小語鬼聞
人聲犯禁滿千地收人形人爲陽善吉人報
之人爲陰善鬼神報之人爲陽惡賊人治之
人爲陰惡鬼神治之故天不欺人依以影地
不欺人依以響老君曰人修善積德而遇其
凶禍者受先人之餘殃也犯禁爲惡而遇其
福者蒙先人之餘殃也名醫叙病論曰世人
不終耆壽咸多夭殁者皆由不自愛惜忿爭
盡意邀名射利聚毒攻神内傷骨髓外貶筋
肉血氣將無經脉便擁肉理空疏唯招蠱疾
正氣日衰邪氣日盛矣不異舉滄波以注爝
火頽華嶺而斷涓流語其易也甚於兹矣彭
祖曰道不在煩但能不思衣不思食不思聲
不思色不思勝不思負不思失不思得不思
榮不思辱心不勞形不極常導引納氣胎息
爾可得千歲欲長生無限者當服上藥仲長
統曰蕩六情五性有心而不以之思有口而
不以之言有體而不以之安安之而能遷樂
之而不愛以之圖之不知日之益也不知物
之易也其彭祖老聃庶幾不然彼何爲與人
者同類而與人者異壽陳紀元方曰百病橫
夭多由飲食飲食之患過於聲色聲色可絶
之踰年飲食不可廢之一日爲益亦多爲患
亦切多則切傷少則增益張湛云凡脱貴勢
者雖不中邪精神内傷身必死亡非妖禍外
侵直由冰炭内煎則自崩傷中嘔血也始富
後貧雖不中邪皮焦筋出委辟爲攣貧富之
於人利害猶於權勢故疴疹損於形骸而已
動勝寒靜勝熱能動能靜所以長生精氣清
靜乃與道合莊子曰眞人其寢不夢慎子云
晝無事者夜不夢張道人年百數十甚翹壯
也云養性之道莫乆行乆坐乆卧乆視乆聽
莫强食飲莫大沉醉莫大愁憂莫大哀思此
所謂能中和能中和者必乆壽也仙經曰我
命在我不在天但愚人不能知此道爲生命
之要所以致百病風邪者皆由恣意極情不
知自惜故虛損生也譬如枯朽之木遇風即
折將崩之岸值水先頽今若不能服藥但知
愛精節情亦得一二百年壽也張湛養生集
叙曰養生大要一曰嗇神三曰愛氣三曰養
形四曰導引五曰言語六曰飲食七曰房室
八曰反俗九曰醫藥十曰禁忌過此已往義
可略焉青牛道士言人不欲使樂樂人不壽
但當莫强健爲力所不任舉重引强掘地苦
作倦而不息以致筋骨疲竭耳然於勞苦勝
於逸樂也能從朝至暮常有所爲使之不息
乃快但覺極當息息復爲之此與導引無異
也夫流水不腐户樞不朽者以其勞動數故
也飽食不用坐與卧欲得行步務作以散之
不爾使人得積聚不消之疾及手足痹蹶面
目黧皯必損年壽也皇甫隆問青牛道士青
牛道士姓封字君達其養性法則可施用大
略云體欲常勞食欲常少勞無過極少無過
虚去肥濃節鹹酸减思慮損喜怒除馳逐慎
房室武帝行之有效彭祖曰人之受氣雖不
知方術但養之得埋常壽之一百二十歲不
得此者皆傷之也小復曉道可得二百四十
歲復微加藥物可得四百八十歳嵇康亦云
導養得理上可壽千歳下可壽百年彭祖曰
養壽之法但莫傷之而已夫冬温夏凉不失
四時之和所以適身也彭祖曰重衣厚褥體
不勞苦以致風寒之疾厚味脯腊醉飽厭飫
以致聚結之病美色妖麗嬪妾盈房以致虚
損之禍淫聲哀音怡心悦耳以致荒耽之惑
馳騁游觀弋獵原野以致發狂之失謀得戰
勝兼弱取亂以致驕逸之敗蓋聖賢或失其
理也然養生之具譬猶水火不可失適反爲
害耳彭祖曰人不知道徑服藥損傷血氣不
足肉理空疏髓腦不實内已先病故爲外物
所犯風寒酒色以發之耳若本充實豈有病
乎仙人曰罪莫大於淫禍莫大於貪咎莫大
於讒此三者禍之車小則危身大則危家若
欲延年少病者誡勿施精命夭殘勿大温消
骨髓勿大寒傷肌肉勿咳唾失肥液勿卒呼
驚魂魄勿乆泣神悲慼勿恚怒神不樂勿念
内志恍惚能行此道可以長生
　　　食誡篇第二
眞人曰雖常服藥物而不知養性之術亦難
以長生也養性之道不欲飽食便卧及終日
乆坐皆損壽也人欲小勞但莫至疲及强所
不能堪勝耳人食畢當行步躊躇有所修爲
爲快也故流水不腐户樞不朽蠧以其勞動
數故也故人不要夜食食畢但當行中庭如
數里可佳飽食即卧生百病不消成積聚也
食欲少而數不欲頓多難消常如飽中飢飢
中飽故養性者先飢乃食先渴而飲恐覺飢
乃食食必多盛渴乃飲飲必過食畢當行行
畢使人以粉摩腹數百過大益也青牛道士
言食不欲過飽故道士先飢而食也飲不欲
過多故道士先渴而飲也食畢行數百步中
益也暮食畢行五里許乃卧令人除病凡食
先欲得食熱食次食温暖食次冷食食熱暖
食訖如無冷食者即吃冷水一兩嚥甚妙若
能恒記即是養性之要法也凡食欲得先微
吸取氣嚥一兩嚥乃食主無病眞人言熱食
傷骨冷食傷藏熱物灼唇冷物痛齒食訖踟
蹰長生飽食勿大語大飲則血脉閉大醉則
神散春宜食辛夏宜食酸秋宜食苦冬宜食
鹹此皆助五藏益血氣辟諸病食酸鹹甜苦
即不得過分食春不食肝夏不食心秋不食
肺冬不食腎四季不食脾如能不食此五藏
尤順天埋燕不可食入水爲蛟蛇所吞亦不
宜殺之飽食訖即卧成病背疼飲酒不欲多
多即吐吐不佳醉卧不可當風亦不可用扇
皆損人白蜜勿合李子同食傷五内醉不可
强食令人發癰疽生瘡醉飽交接小者令人
面皯咳嗽不幸傷絶藏脉損命凡食欲得恒
温暖宜入易消勝於習冷凡食皆熟勝於生
少勝於多飽食走馬成心癡飲水勿忽咽之
成氣病及水癖人食酪勿食酢變爲血痰及
尿血食熱食汗出勿洗面令人失顔色面如
蟲行食熱食訖勿以醋漿漱口令人口臭及
血齒馬汗息及馬毛入食中亦能害人鷄兔
犬肉不可合食爛茆屋上水滴浸者脯名曰
鬱脯食之損人乆饑不得飽食飽食成癖病
飽食夜卧失覆多霍亂死時病新差勿食生
魚成痢不止食生魚勿食乳酪變成蟲食兔
肉勿食乾薑成霍亂人食肉不用取上頭最
肥者必衆人先目之食者變成結氣及疰癘
食皆然空腹勿食生果令人膈上熱骨蒸作
癰癤銅器蓋食汗出落食中食之發瘡肉疽
觸寒未解食熱食亦作刺風飲酒熱未解勿
以冷水洗面令人面發瘡飽食勿沐髮沐髮
令人作頭風蕎麥和猪肉食不過三頓成熱
風乾脯勿置秫米瓮中食之閉氣乾脯火燒
不動出火始動擘之筋縷相交者食之患人
或殺人羊脾中有肉如珠子者名羊懸筋食
之患癲癇諸濕食不見形影者食之成疰腹
脹暴疾後不周飲酒膈上變熱新病差不用
食生棗羊肉生菜損顔色終身不復多致死
膈上熱蒸凡食熱脂餅物不用飲冷醋漿水
善失聲若咽生葱白合蜜食害人切忌乾脯
得水白動殺人曝肉作脯不肯燥勿食羊肝
勿合椒食傷人心胡瓜合羊肉食之發熱多
酒食肉名曰癡脂憂狂無恒食良藥五穀充
悦者名曰中士猶慮疾苦食氣保精存神名
曰上士與天同年
　　　雜誡忌禳害祈善篇第三
久視傷血乆卧傷氣乆立傷骨久行傷筋久
坐傷肉凡遠思强健傷人憂恚悲哀傷人喜
樂過差傷人忿怒不解傷人汲汲所願傷人
戚戚所患傷人寒熱失節傷人陰陽不交傷
人凡交須依導引諸術若能避衆傷之事而
復陰陽之術則是不死之道大樂氣飛颺大
愁氣不通用精令人氣力乏多視令人目盲
多睡令人心煩貪美食令人洩痢俗人但知
貪於五味不知元氣可飲聖人知五味之生
病故不貪知元氣可服故閉口不言精氣自
應也唾不嚥則海不潤海不潤則津液乏是
知服元氣飲醴泉乃延年之本也沐浴無常
不吉夫婦同沐浴不吉新沐浴及醉飽遠行
歸還大疲倦並不可行房室之事生病切慎
之丈夫勿頭北卧令人六神不安多愁忘勿
跂井今古大忌若見十步地墻勿順墻坐卧
被風吹發癲癇疾勿怒目乆視日月失目明
凡大汗忽脱衣不慎多患偏風半身不遂新
沐浴了不得露頭當風不幸得大風刺風疾
觸寒來勿臨面火上成癇起風眩凡汗勿跂
牀懸脚久成血痹足重腰疼凡脚汗勿入水
作骨痹亦作遁疰久忍小便膝冷兼成冷痹
凡食熱物汗出勿蕩風發疰頭痛令人目澀
饒睡凡欲眠勿歌詠不祥起眠訖勿大語損
人氣凡飛鳥投人不可食焉若開口及毛下
有瘡並不可食之凡熱泔洗頭冷水濯成頭
風凡人卧頭邊勿安火爐令人頭重目赤鼻
乾凡卧訖頭邊勿安燈令人六神不安冬日
温足凍腦春秋腦足俱凍此乃聖人之常法
也凡新哭泣訖便食即成氣病夜卧勿覆頭
婦人勿跂竈坐大忌凡若唾不用遠遠即成
肺病令人手重背疼咳嗽凡人魘勿點燈照
定魘死暗唤之即吉亦不可近前及急唤凡
人卧勿開口乆成消渴並失血色凡旦起勿
以冷水開目洗面令人目澀失明饒泪凡行
途中觸熱逢河勿洗面生烏皯人睡訖忽覺
勿飲水更卧成水痹凡時病新汗解勿飲冷
水損人心腹不平復凡空腹不可見聞臭屍
氣入鼻令人成病凡欲見死屍皆須先飲酒
及咬蒜辟毒氣凡小兒不用令指月兩耳後
生瘡欲斷名月蝕瘡搗蝦蟆末傅即差並别
餘瘡並不生凡産婦不可見狐臭人能令産
婦著腫凡人卧不用於窗欂下令人六神不
安凡卧春夏欲得頭向東秋冬頭向西有所
利益凡丈夫飢欲得坐小便飽則立小便令
人無病凡人睡欲得屈膝側卧益人氣力凡
卧欲得數轉側微語笑欲令至少語莫令聲
高大春欲得暝卧早起夏秋欲得侵夜卧早
起冬欲得早卧晏起皆有所益雖云早起莫
在鷄鳴前晏起莫在日出後冬日天地閉陽
氣藏人不欲勞作汗出發泄陽氣損人新沐
欲訖勿當風結髻勿以濕頭卧使人患頭風
眩悶髮頽面腫齒痛耳聾濕衣及汗衣皆不
可乆著令發瘡及患風瘙癢老君曰正月旦
中庭向寅地再拜咒曰
某甲年年受大道之恩太清玄門願還某甲
去歲之年男女皆三通白咒常行此道延年
玄女有清神之法淮南崇祠竈之規咸欲體
合眞靈護衛眞生者仙經秘要常存念心中
有氣大如鷄子内赤外黄辟衆邪延年也欲
却衆邪百鬼常存念爲炎火如斗煌煌光明
則百邪不敢干人可入瘟疫之中暮卧常存
作赤氣在外白氣在内以覆身辟衆邪鬼魅
老君曰凡人求道勿犯五逆六不祥有犯者
凶大小便向西一逆向北二逆向日三逆向
月四逆仰視天及星辰五逆夜起倮形一不
祥旦起嗔恚二不祥向竈駡詈三不祥以足
内火四不祥夫妻晝合五不祥盜恚師父六
不祥凡人旦起恒言善事天與之福勿言奈
何歌嘯名曰請禍慎勿上牀卧歌凶始卧伏
牀凶飲食伏牀凶以匙筯擊盤上凶司陰之
神在人口左人有陰禍司陰白之於天天則
考人魂魄司殺之神在人口右人有惡言司
殺白之於司命司命記之罪滿即殺二神監
口唯向人求非安可不慎言舌者身之兵善
惡由之而生故道家所忌食玉泉者令人延
年除百病玉泉者口中唾也鷄鳴平旦日中
日晡黄昏夜半時一日一夕凡七漱玉泉食
之每食輒滿口嚥之延年髮血之窮齒骨之
窮爪筋之窮千過梳髮髮不白朝夕啄齒齒
不齲爪不數截筋不替人常數欲照鏡謂之
存形形與神相存此其意也若矜容顔色自
愛翫不如勿照凡人常以正月一日二月二
日三月三日四月八日五月一日六月二十
七日七月十一日八月八日九月二十一日
十月十四日十一月十一日十二月三十日
但常以此日取枸杞菜煮作湯沐浴令人光
澤不病不老月蝕宜救活人除殃活萬人與
天同功天不好殺聖人則之不好殺者是助
天地長養故招勝福善夢可說惡夢默之則
養性延年也

養性延命録卷上









養性延命録卷下臨三
　　　　華陽陶隱居集
　　　服氣療病篇第四
元陽經曰常以鼻納氣含而潄滿舌料唇齒
咽之一日一夜得千咽甚佳當少飲食飲食
多則氣逆百脉閉百脉閉則氣不行氣不行
則生病玄示曰志者氣之帥也氣者體之充
也善者遂其生惡者喪其形故行氣之法少
食自節動其形和其氣血因輕而止之勿過
失突復而還之其狀若咽正體端形心意專
一固守中外上下俱閉神周形骸調暢四溢
修守關元滿而足實因之而衆邪自出彭祖
曰常閉氣納息從平旦至日中乃跪坐拭目
摩搦身體舐唇咽唾服氣數十乃起行言笑
其偶有疲倦不安便導引閉氣以攻所患必
存其身頭面九竅五藏四肢至於髮端皆令
所在覺其氣雲行體中起於鼻口下達十指
末則澄和眞神不須針藥灸刺凡行氣欲除
百病隨所在作念之頭痛念頭足痛念足和
氣往攻之從時至時便自消矣時氣中冷可
閉氣以取汗汗出輒周身則解矣行氣閉氣
雖是治身之要然當先達解其理又宜空虛
不可飽滿若氣有結滯不得空流或致發瘡
譬如泉源不可壅遏若食生魚生菜肥肉及
喜怒憂恚不除而以行氣令人發上氣凡欲
學行氣皆當以漸劉君安曰食生吐死可以
長存謂鼻納氣爲生口吐氣爲死也凡人不
能服氣從朝至暮常習不息徐而舒之常令
鼻納口吐所謂吐故納新也服氣經曰道者
氣也保氣則得道得道則長存神者精也保
精則神明神明則長生精者血脉之川流守
骨之靈神也精去則骨枯骨枯則死矣是以
爲道務寳其精從夜半至日中爲生氣從日
中後至夜半爲死氣常以生氣時正僵卧暝
目握固握固者如嬰兒之拳手以四指押母
指也閉氣不息於心中數至二百乃口吐氣
出之日增息如此身神具五藏安能閉氣至
二百五十華蓋明華蓋眉也耳目聰明舉身
無病邪不干人也凡行氣以鼻納氣以口吐
氣微而引之名曰長息納氣有一吐氣有六
納氣一者謂吸也吐氣有六者謂吹呼唏呵
噓呬皆出氣也凡人之息一呼一吸元有此
數欲爲長息吐氣之法時寒可吹時温可呼
委曲治病吹以去風呼以去熱唏以去煩呵
以下氣噓以散滯呬以解極凡人極者則多
噓呬道家行氣率不欲噓呬噓呬者長息之
心也此男女俱存法法出於仙經行氣者先
除鼻中毛所謂通神之路若天露惡風猛寒
大熱時勿取氣明醫論云疾之所起白生五
勞五勞既用二藏先損心腎受邪府藏俱病
五勞者一曰志勞二曰思勞三曰心勞四曰
憂勞五曰疲勞五勞則生六極一曰氣極二
曰血極三曰筋極四曰骨極五曰精極六曰
髓極六極即爲七傷七傷故變爲七痛七痛
爲病令人邪氣多正氣少忽忽喜忘悲傷不
樂飲食不生肌膚顔色無澤髮白枯槁甚者
令人得大風偏枯筋縮四肢拘急攣縮百關
隔塞羸瘦短氣腰脚疼痛此由早娶用精過
差血氣不足極勞之所致也凡病之來不離
於五藏事須識根不識者勿爲之耳心藏病
者體有冷熱呼吹二氣出之肺藏病者胸背
脹滿噓氣出之脾藏病者體上游風習習身
癢疼悶唏氣出之肝藏病者眼疼愁憂不樂
呵氣出之已上十二種調氣法依常以鼻引
氣口中吐氣當令氣聲逐字吹呼噓呵唏呬
吐之若患者依此法皆須恭敬用心爲之無
有不差愈病長生要術
　　　導引按摩篇第五
導引經云清旦未起先啄齒二七閉目握固
潄滿唾三咽氣尋閉不息自極極乃徐徐出
氣滿三止便起狼踞鵄顧左右自揺亦不息
自極復三便起下牀握固不息頓踵三還上
一手下一手亦不息自極三又叉手項上左
右自了捩不息復三又伸兩足及叉手前却
自極復三皆當朝暮爲之能數尤善平旦以
兩手掌相摩令熱熨眼三過次又以指搔目
四眦令人目明按經文拘魂門制魄户名曰
握固與魂魄安門户也此固精明目留年還
白之法若能終日握之邪氣百毒不得入握
固法屈大拇指於四小指下把之積習不止
眼中亦不復開一說云令人不遭魔魅内解
云一曰精二曰唾三曰泪四曰涕五曰汗六
曰溺皆所以損人也但爲損者有輕重耳人
能終日不涕唾隨有漱滿咽之苦恒含棗核
咽之令人愛氣生津液此大要也謂取津液
非咽核也常每旦啄齒三十六通能至三百
彌佳令人齒堅不痛次則以舌攪漱口中津
液滿口咽之三過止次摩指少陽令熱以熨
目滿二七止令人目明每旦初起以兩手叉
兩耳極上下熱挼之二七止令人耳不聾次
又啄齒漱玉泉三咽縮鼻閉氣右手從頭上
引左耳二七復以左手從頭上引右耳二七
止令人延年不聾次又引兩鬢髮舉之一七
則總取髮兩手向上極勢檯上一七令人血
氣通頭不白又法摩手令熱以摩面從上至
下去邪氣令人面上有光彩又法摩手今熱
雷摩身體從上至下名曰乾浴令人勝風寒
時氣熱頭痛百病皆除夜欲卧時常以兩手
揩摩身體名曰乾浴辟風邪峻坐以左手托
頭仰右手向頭上盡勢托以身並手振動三
右手托頭振動亦三除人睡悶平旦日未出
前面向南峻坐兩手托䏶盡勢振動三令人
面有光澤平旦起未梳洗前峻坐以左手握
右手於左䏶上前却盡勢挼左䏶三又以右
手握左手於右䏶上前却挼右䏶亦三次又
叉兩手向前盡勢推三次叉兩手向胸前以
兩肘向前盡勢三次直引左臂拳曲右臂如
挽一斛五斗弓勢盡力爲之右手挽弓勢亦
然次以右手托地左手仰托天盡勢右亦如
然次拳兩手向前築各三七次拳左手盡勢
向背上握指三右手亦如之療背膊臂肘勞
氣數爲之彌佳平旦便轉訖以一長柱杖策
腋垂左脚於牀前徐峻盡勢掣左脚五七右
亦如之療脚氣疼悶腰腎間冷氣冷痹及膝
冷脚冷並主之日夕三掣彌佳勿大飽及忍
小便掣如無杖但遣所掣脚不著地手扶一
物亦得晨夕以梳梳頭滿一千梳大去頭風
令人髮不白梳訖以鹽花及生麻油搓頭頂
上彌佳如有神明膏搓之甚佳旦欲梳洗時
叩齒一百六十隨有津液便咽之訖以水潄
口又更以鹽末揩齒即含取微酢清漿半小
合許熟潄取鹽湯吐洗兩目訖閉目以冷水
洗面必不得遣冷水入眼中此法齒得堅淨
目明無泪永無𧈟齒平旦洗面時漱口訖咽
一兩咽冷水令人心明淨去胸臆中熱譙國
華佗善養生弟子廣陵吴普彭城樊阿受術
於佗佗語普曰人體欲得勞動但不當使極
耳人身常揺動則穀氣消血脉流通病不生
譬猶户樞不朽是也古之仙者及漢時有道
士君倩爲導引之術作熊經鵄顧引挽腰體
動諸關節以求難老也吾有一術名曰五禽
戲一曰虎二曰鹿三曰熊四曰猿五曰鳥亦
以除疾兼利手足以常導引體中不快因起
作一禽之戲遣微汗出即止以粉涂身即身
體輕便腹中思食吴普行之年九十餘歲耳
目聰明牙齒堅完吃食如少壯也虎戲者四
肢距地前三躑却二躑長引腰側脚仰天即
返距行前却各七過也鹿戲者四肢距地引
項反顧左三右二伸左右脚伸縮亦三亦二
也熊戲者正仰以兩手抱膝下舉頭左擗地
七右亦七蹲地以手左右托地猨戲者攀物
自懸伸縮身體上下一七以脚拘物自懸左
右七手鈎却立按頭各七鳥戲者雙立手翹
一足伸兩臂揚眉用力各二七坐伸脚手挽
足趾各七縮伸二臂各七也夫五禽戲法任
力爲之以汗出爲度有汗以粉涂身消穀氣
益氣力除百病能存行之者必得延年又有
法安坐未食前自按摩以兩手相叉伸臂股
導引諸脉勝如湯藥正坐仰天呼出飲食醉
飽之氣立銷夏天爲之令人凉不熱
　　　御女捐益篇第六
道以精爲寳施之則生人留之則生身生身
則求度在仙位生人則功遂而身退功遂而
身退則陷欲以爲劇何况妄施而廢棄損不
覺多故疲勞而命墮天地有陰陽陰陽人所
貴貴之合於道但當慎無費彭祖曰上士别
牀中士異被服藥千裹不如獨卧色使目盲
聲使耳聾味使口爽荀能節宣其道適抑揚
其通塞者可以增壽一日之忌暮食無飽夜
飽食眠損一日之壽一月之忌暮飲無醉夜
醉卧損一月之壽一歲之忌暮須遠内一交
損一歲之壽養之不復終身之忌暮須護氣
暮卧習閉口開口失氣又邪從口入采女問
彭祖曰人年六十當閉精守一爲可爾否彭
祖曰不然男不欲無女無女則意動意動則
神勞神勞則損壽若念眞正無可思而大佳
然而萬無一焉有强鬱閉之難持易失使人
漏精尿濁以致鬼交之病又欲令氣未感動
陽道垂弱欲以御女者先揺動令其强起但
徐徐接之令得陰氣陰氣推之須臾自强强
而用之務令遲疏精動而正閉精緩息瞑目
偃卧導引身體更復可御他女欲一動則輒
易人易人可長生若御一女陰氣既微爲益
亦少又陽道法火陰道法水水能制火陰亦
消陽乆用不止陰氣噏陽陽則轉損所得不
補所失但能御十二女子而復不泄者令人
老有美色若御九十三女而不泄者年萬歲
凡精少則病精盡則死不可不忍不可不慎
數交而時一泄精氣隨長不能使人虚損若
數交接則瀉精精不得長益則行精盡矣在
家所以數數交接者一動不瀉則嬴得一瀉
之精减即不能數交接但一月輒再瀉精精
氣亦自然生長但遲微不能速起不如數交
接不瀉之速也(采女者少得道知養性年一)
(百七十歲視如十五殷王奉事之年問道於)
(彭祖也)彭祖曰奸淫所以使人不壽者非是
鬼神所爲也直由用意俗猥精動欲泄務副
彼心竭力無厭不以相生反以相害或驚狂
消渴或癲癡惡瘡爲失精之故但施瀉輒導
引以補其處不爾血脉髓腦日損風濕犯之
則生疾病由俗人不知補瀉之宜故也彭祖
曰凡男不可無女女不可無男若孤獨而思
交接者損人壽生百病鬼魅因之共交失精
而一當百若欲求子令子長命賢明富貴取
月宿日施精大佳月宿日直録之於後天老
曰人生俱含五常形法復同而有尊卑貴賤
者皆由父母合八星陰陽陰陽不得其時中
也不合宿或得其時人中上也不合宿不得
其時則爲凡夫矣合宿交會者非生子富貴
亦利己身大吉之兆八星者室參井鬼柳張
心斗月宿在此星可以合陰陽求子月二日
三日五日九日二十日此是王相生氣日交
會各五倍血氣不傷令人無病仍以王相日
半夜後鷄鳴前徐徐弄玉泉飲玉漿戲之若
合用春甲寅乙卯夏丙午丁未秋庚申辛酉
冬壬子癸亥與上件月宿日合者尤益佳若
欲求子待女人月經絶後一日三日五日擇
中王相日以氣生時夜半之後乃施精有子
皆男必有壽賢明其王相日謂春甲乙夏丙
丁秋庚辛冬壬癸凡養生要在於愛精若能
一月再施精一歲二十四氣施精皆得壽百
二十歲若加藥餌則可長生所患人年少時
不知道知道亦不能信行至老乃始知道便
以晚矣病難養也雖晚而能白保猶得延年
益壽若少壯而能行道者仙可冀矣仙經曰
男女俱仙之道深内勿動精思臍中赤色大
如鷄子乃徐徐出入精動便退一旦一夕可
數十爲之令人益壽男女各息意共存之唯
須猛念道人劉京云春三日一施精夏及秋
一月再施精冬常閉精勿施夫天道冬藏其
陽人能法之故得長生冬一施當春百蒯道
人言人年六十便當都絶房内若能接而不
施精者可御女耳若白度不辦者都遠之爲
上服藥百種不如此事可得乆年也道林云
命本者生命之根本决在此道雖服大藥及
呼吸導引備修萬道而不知命之根本根本
者如樹木但有繁枝茂葉而無根本不得久
活也命本者房中之事也故聖人云欲得長
生當由所生房中之事能生人能煞人譬如
水火知用之者可以養生不能用之者立可
死矣交接尤禁醉飽大忌損人百倍欲小便
忍之以交接令人得淋病或小便難莖中痛
小腹强大恚怒後交接令人發癰疽道機房
中禁忌日月晦朔上下弦望日月蝕大風惡
雨地動雷電霹靂大寒暑春夏秋冬節變之
日送迎五日之中不行陰陽本命行年月日
忌禁之尤重陰陽交錯不可合損血氣瀉正
納邪所傷正氣甚矣戒之新沐頭新行疲倦
大喜怒皆不可行房室彭祖曰消息之情不
可不知也又須當避大寒大熱大風大雨大
雪日月蝕地動雷震此是天忌也醉飽喜怒
憂愁悲哀恐懼此人忌也山川神衹社稷井
竈之處此爲地忌也既避此三忌又有吉日
春甲乙夏丙丁秋庚辛冬壬癸四季之月戊
己皆王相之日也宜用嘉會令人長生有子
必壽其犯此忌既致疾生子亦凶夭短命老
子曰還精補腦可得不老矣子都經曰施瀉
之法須當弱入强出何謂弱入强出納玉莖
於琴弦麥齒之間及洪大便出之弱納之是
謂弱入强出消息之令滿八十動則陽數備
即爲妙也老子曰弱入强出知生之術强入
弱出良命乃卒此之謂也


養性延命録卷下





