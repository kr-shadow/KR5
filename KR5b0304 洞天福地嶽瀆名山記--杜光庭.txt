#+TITLE: 洞天福地嶽瀆名山記--杜光庭
#+DATE: 2018-05-12 10:21:48
#+SOURCE: github.com/kanripo/KR5b0304 master 347ec9f5                
洞天福地嶽瀆名山記序鞠一
乾坤旣闢清濁肇分融爲江河結爲山嶽或
上配辰宿或下藏洞天皆大聖上真主宰其
事則有靈宫閟府玉宇金臺或結氣所成凝
雲虚構或瑶池翠沼流注於四隅或珠樹瓊
林扶疏於其土神鳯飛虬之所産天驎澤馬
之所棲或日馭所經或星𨂷所屬舍藏風雨
藴畜雲雷爲天地之關樞爲隂陽之機軸乍
標華於海上或廻踈於天中或弱水之所縈
或洪濤之所隔或日景所不照人跡所不及
皆真經祕冊叙而載焉太史公云大荒之内
名山五千其間五嶽作鎮十山爲佐又龜山
玉經云大天之内有洞天三十六别有日月
星辰靈仙宫闕主御罪福典録死生有髙真
所居仙王所理又有海外五嶽三島十洲三
十六靖廬七十二福地二十四化四鎮諸山
今緫一卷用傳好事之士其有宫城處所得
道姓名洞府主張仙曹品秩事條繁廣不可
備書聊紀所管郡縣及仙壇宫觀大數而巳
天復辛酉八月四日癸未華頂羽人杜光庭
於成都五局編錄



















洞天福地嶽瀆名山記
　　　　唐廣成先生杜光庭編
　　　嶽瀆衆山
玄都玉京山在大羅之中玉清之上元京山
在玉京之前峨眉山在玉京之前廣霞山在
玉京之右紅映山在玉京之左紫空山在玉
京之左五間山在玉京之後
　右在玉清之上大羅之下諸山周繞玉京
　玄都之山以爲輔翼也
三秀山在玉京之前金華山在玉京之右寒
童靈山在玉京之右秀華山在玉京之右三
寳山在玉京之後飛霞山在玉京之後浮絶
空山在太清之中
　右三境之山皆真氣所化上有宫闕大聖
　所遊之處下應人身十三宫府事見大洞
　經中
東嶽廣桑山在東海中青帝所都南嶽長离
山在南海中赤帝所都西嶽麗農山在西海
中白帝所都北嶽廣野山在北海中黒帝所
都中嶽崑崙山在九海中千辰星爲天地心
方壷山在北海中去岸三十萬里扶桑山在
東海中地方萬里日之所出蓬萊山在東海
中髙一千里連石山在東南辰巳之地海中
沃焦山在東海中百川注之而不盈方丈山
在大海中髙四十九萬七千丈鍾山在北海
中弱水之北萬九千里貟嶠山在大海中上
干日月岱輿山在巨海之中酆都山在九壘
之下一云在癸地鬼神之司
玄洲在北海中地方七千里瀛洲在東海一
名青丘穆洲在東海中地方五百里祖洲在
東海中地方萬里出不死草元洲在大海中
地方三千里長洲在巨海中地方五千里流
洲在西海中地方三千里鳯麟洲在西海中
岀續絃膠聚窟洲在西海中地方萬里出反
魂香炎洲在南海中地方二千里生洲在西
海中地方二千五百里
滄海島在大海中髙五萬里
　右十洲三島五嶽諸山皆在崑崙之四方
　巨海之中神仙所居五帝所理非世人之
　所到也
　　　中國五嶽
東嶽㤗山嶽神天齊王領仙官玉女九萬人
山周廻二千里在兖州奉符縣羅浮山括蒼
山爲佐命䝉山東山爲佐理南嶽衡山嶽神
司天王領仙官玉女三萬人山周廻二千里
以霍山潜山爲儲副天台山句曲山爲佐理
中嶽嵩髙山嶽神中天王領仙官玉女一十
二萬人爲五土之主周廻一千里洛州告成
縣少室山東京武當山爲佐命太和山陸渾
山同佐理西嶽華山嶽神金天王領仙官玉
女七萬人山周廻二十里在華州華隂縣地
肺山女几山爲佐命西城山青城山峨眉山
嶓冡戎山西玄具山同佐理北嶽恒山嶽神
安天王領仙官五女五萬人山周廻二千里
在鎮州河逢山抱犢山爲佐命玄隴山崆峒
山陽洛山爲佐理
　　　十大洞天
第一王屋洞小有凊虚天周迴萬里五褒所
理在洛州王屋縣第二委羽洞大有虚明天
周廻萬里司馬季主所理在武州第三西城
洞太玄總真天周迴三千里王方平所理在
蜀州第四西玄洞三玄極真天廣二千里裴
君所理在金州第五青城洞寶仙九窒天廣
二千里甯真君所理在蜀州青城縣第六赤
城洞上玉清平天廣八百里王君所理在台
州唐興縣第七羅浮洞朱明曜真天廣一千
里葛洪所理在博羅縣屬修州第八句曲洞
金壇華陽天廣百五十里茅君所理在潤州
句容縣第九林屋洞左神幽墟天廣四百里
龍威丈人所理在蘇州吴縣第十括蒼洞成
德隱真天廣三百里平仲節所理在台州樂
安縣
　右十大洞天五嶽皆髙真上仙主統以福
　天下以統衆神也
青城山五嶽丈人希夷真君在蜀州天柱山
九天司命真君在舒州廬山九天使者真君
在江州
　右佐命山三上司山皆五嶽之佐理以鎮
　五方上真髙仙所居也
　　　五鎭海瀆
東鎮沂山東安王庄沂州南鎮會稽山永興
公在越州中鎮霍山應聖公在晋州西鎭呉
山成德公在隴州北鎮醫巫閭山廣寧公在
營州東海廣德王在萊州界南海廣利王在
廣州界西海廣潤王在同州界北海廣澤王
在洛州界江瀆東廣源王在益州立春祭淮
瀆南長源王在唐州立夏祭河瀆西靈源王
在同州立秋祭濟瀆北清源王在洛州立冬
祭漢瀆漢源王在梁州(並天寳/十年封)
　　　三十六靖廬
綿竹廬在漢州綿竹縣栖林山紫盖廬在荆
州當陽縣瀘水廬在瀘州安樂山丹陵廬在
洪州西山鍾君宅守玄廬在終南山尹喜宅
靈淨廬在亳州太清宫送仙廬在岳州墨山
孔昇觀契静盧在鄭州圃田列子宅凌虚廬
在南岳中宫鳳凰廬在襄州鳯林山子真廬
在洪州西山梅福壇玄性廬在撫州南城縣
魏夫人壇契玄廬在袁州呉平觀啓元廬在
虢州桃林古關今陜州靈寳縣岀谷廬在廬
山青牛谷君平廬在漢州綿竹縣君平宅斗
山廬在興元城固縣唐公昉宅光天廬在南
嶽騰空廬在洪州遊帷觀昭德廬在廬山尋
玄廬在江西呉猛觀得一廬在潤州鹿跡觀
啓靈廬在秦州啓靈山宗華廬在洪州宗華
觀彭君宅朝真廬在京兆會昌昭應山黄堂
廬在江西洪州迎真廬在洪州招隱廬在江
西洪州紫虚廬在南嶽魏夫人壇啓聖廬在
歧州天興縣啓靈宫本名天柱廬鳯臺廬在
京兆盩厔縣蕭史宅東華廬在衢州龍山縣
東華觀祈仙廬在洪州黄真君宅元陽廬在
蘇州常熟縣張道裕宅東䝉廬在徐州䝉山
貞陽廬在洪州曽真君宅
　　　三十六洞天
霍童山霍林洞天三千里在福州長溪縣太
山蓬玄洞天一千里庄兖州乾封縣衡山朱
陵洞天七百里在衡州衡山縣華山緫真洞
天三百里在西嶽常山總玄洞天一百里在
北嶽嵩山司真洞天三千里在中嶽峨嵋山
虚陵太妙洞天三百里在嘉州峨嵋縣廬山
洞虚詠真洞天三百里在江州潯陽縣九天
使者四明山丹山赤水洞天一百八十里在
越州餘姚縣劉樊得道會稽山極玄陽明洞
天三百里在越州會稽縣夏禹探書方白山
德玄洞天五百里在京兆盩厔縣太上所現
壇西山天寳極玄洞天三百里在洪州南昌
縣洪崖所居大圍山好生上元洞天三百里
在潭州醴陵縣傳天師所居石室仙壇潜山
天柱司玄洞天一千三百里在舒州桐城縣
九天司命武夷山昇真化玄洞天百二十里
在建州建陽縣毛竹武夷君鬼谷山貴玄思
真洞天七十里在信州貴溪縣華盖山容城
太玉洞天四千里在温州永嘉縣玉笥山太
秀法樂洞天百二十里在吉州新淦縣盖竹
山長耀寳光洞天八十里在台州黄巖縣葛
仙公所居都嶠山太上寳玄洞天八十里在
容州白石山秀樂長真洞天七十里在容州
北源句漏山玉闕寳圭洞天三十里在容州
有石室丹井九疑山湘真太虚洞天三十里
在道州延唐縣洞陽山洞陽隱觀洞天百五
十里在潭州長沙縣幕阜山玄真太元洞天
二百里在鄂州唐軍縣呉猛上昇處大酉山
大酉華妙洞天一百里在辰州界金庭山金
庭崇妙洞天三百里在越州剡縣禇伯玉沈
休文居之麻姑山丹霞洞天一百五十里在
撫州南城縣麻姑上昇仙都山仙都祈仙洞
天三百里在處州縉雲縣黄帝上昇靑田山
青田大鶴洞天四十里在處州青田縣葉天
師居之天柱山大滌玄盖洞天一百里在杭
州餘杭縣天柱觀鐘山朱湖太生洞天一百
里在潤州上元縣良常山良常方會洞天三
十里在茅山東北中茅君所居桃源山白馬
玄光洞天七十里在朗州武陵縣金華山金
華洞元洞天五十里在婺州金華縣有皇初
平赤松觀紫盖山紫玄洞盟洞天八十里在
韶州曲江縣
　　　七十二福地
地肺山在茅山有紫陽觀乃許長史宅石磕
源在台州黄巖縣嶠嶺東仙源在温州白溪
南田在處州青田玉瑠山在温州海中青嶼
山在東海口崆峒山在夏州黄帝所到郁木
坑在吉州玉笥山玉梁觀乃䔥子雲宅武當
山在均州七十一洞君山在岳州青草湖中
桂源在連州抱福山廖先生宅靈墟在台州
天台山司馬天師居處沃洲在越州剡縣天
姥岑在台州天台南劉阮迷路處若耶溪在
越州南樵風徑巫山庄䕫州大仙壇清遠山
在婺州浦陽縣東白山安山在交州安期先
生居處馬嶺在郴州蘇耽上昇處鵝羊山在
長沙縣許君斬蜃處洞真壇在長沙南嶽祝
融峯洞宫在長沙北玉清壇在長沙北洞靈
源在衡州南嶽招仙觀上峯陶山在温州安
固縣貞白先生修藥處爛柯山在衢州信安
縣龍虎山在信州貴溪縣天師宅勒溪在建
州建陽縣靈應山在饒州北施真人宅白水
源在龍州金精山在虔州䖍化縣张女真修
道處閤皂山在吉州新淦縣天師行化始豐
山在洪州豐城縣逍遥山在洪州連西山許
真君修道處東白源在洪州新吳縣鍾真人
宅鉢池在楚州北王真人修道處論山在丹
徒縣毛公壇在蘇州洞庭湖中包山七十二
壇劉根先生修道處九華山在池州青陽縣
竇真人上昇處桐栢山在唐州桐栢縣淮水
上源平都山在忠州鄷都縣隂君上昇處緑
蘿山在常德武陵北章觀山在澧州澧陽縣
抱犢山在潞州上黨莊周所居大面山在蜀
州青城山羅真人所居虎溪在湖州安吉縣
方真人修道處元晨山在江州都昌縣馬跡
山在舒州王先生修洞淵法處德山在朗州
武陵縣善卷先生居古名枉山雞籠山在和
州歴陽縣王峯在籃田縣商谷在商州上泈
縣四皓所隠處陽羡山在常州義興縣張公
洞長白山在兖州中條山在河中永樂縣候
真人上昇霍山在夀州雲山在朗州武陵縣
四明山在梨州魏道微上昇處緱氏山在洛
州緱氏縣子晋上昇處臨卭山在卭州臨卭
縣白鶴山相如所居少室山在河南府連中
嶽翠微山在西安府終南太一觀大隠山在
明州慈溪縣天寳觀白鹿山在杭州天柱山
呉天師所隠太若巖在温州永嘉縣貞白先
生修真誥處山在萊州嶗山仙公會真
處西白山在越州剡縣趙廣信上昇處天印
山在昇州上元縣洞玄觀仙公行化處金城
山在雲中郡三皇井在温州仙巖山沃壞在
海州東海縣二踈修道處
　　　　靈化二十四
陽平化五行金節寒露上應角宿甲子甲寅
　甲戍人屬上化彭州九隴縣界四十里下
　化新都界四里翟仙業張衡白日上昇
鹿堂化五行木節霜降上應亢宿戊午乙卯
　戊申人屬漢州綿竹西北二十里永夀二
　年老君天師誓萬神於北天真皇人所居
　處
鶴鳴化五行金節立冬上應氏房心宿庚辰
　壬辰人屬卭州大邑縣西北去縣三十里
　餘老君授天師籙處徐孝道何丹陽馬成
　子上昇
漓沆化五行土節小雪上應尾宿丙辰戊辰
　人屬彭州九隴縣西北七十里老君授范
　蠡真人白日上昇
葛璝化五行火節大雪上應箕宿己卯丁卯
　辛卯癸卯人屬彭州九隴縣西北六十里
　上清真人所居楊先賢蒲髙逺葛永璝上
　昇本名上清化
庚除化五行水節冬至上應斗宿丙寅庚子
　壬戌人屬漢州綿竹縣東三十里應天上
　庚除府也張力子於此白日上昇
秦中化五行水節小寒上應牛宿戊寅庚寅
　壬寅人屬漢州德陽縣北二十里皇人投
　韓衆天文金書於此上昇
真多化五行金節大寒上應女宿乙丑丁丑
　人屬漢州金堂縣西北二十五里老君天
　師道會之所王方平李真多上昇一名上
　真化
昌利化五行土節立春上應虚宿己酉己丑
　人屬漢州金堂縣東二十里李八伯二度
　錬丹來往八伯於此上昇
隷上化五行水節雨水上應危宿辛丑癸丑
　人屬漢州德陽縣北五十里李子元衛叔
　卿於此上昇
湧泉化五行木節驚蟄上應窒壁宿丙子癸
　亥人屬漢州德陽縣西北七十里老君授
　馬明生玄真籙上昇於此
稠稉化五行水節春分上應奎宿壬子壬午
　人屬蜀州新津縣南十里黄帝錬丹於此
　山上有天池石碑丹竈存焉
北平化五行金節清明上應婁宿乙亥己亥
　人屬眉州彭山縣西北二十五里一名財
　此山列聖髙仙所遊王子喬上昇之所
本竹化五行木節榖雨上應胃宿乙巳辛巳
　辛亥人屬蜀州新津縣西北二十五里黄
　帝所遊郭聲子上昇於此有掃壇竹因此
　爲名
䝉秦化五行火節立夏上應昴宿甲戌丙戌
　人屬嶲州臺登縣一十五里伊尹趙龜趙
　昇趙王子上昇於此
平盖化五行土節小滿上應畢宿丁巳己巳
　癸巳人屬蜀州新津縣北三十里山有王
　人長一丈三尺岀則天下太平仙人崔孝
　通於此上昇
雲臺化五行火節芒種上應觜參宿丙午庚
　午庚戌人屬閬州蒼溪縣東南三十五里
　天師永夀二年九月九日上昇
濜口化五行木節夏至上應井宿乙酉丁酉
　人屬興元府西縣五里陳安世褒氏女二
　人上昇
後城化五行土節小暑上應鬼宿辛酉癸酉
　人屬漢州什邡縣西北六十五里天師授
　夏子然守一之道白日上昇
公慕化五行金節大暑上應栁宿甲申壬申
　庚申人屬漢州竹邡縣西北五十里天師
　授蘇子玉瓊文紫字白日昇天
平崗化五行水節立秋上應星宿戊戌丁亥
　人屬蜀州新津縣西南四里一名靈泉化
　李阿翟君上昇於此
主簿化五行金節處暑上應張宿乙未己未
　癸未人屬卭州蒲江縣東北三十里一名
　秋長化主簿王興女仙楊正見上昇之所
玉局化五行水節白露上應翼宿丁未辛未
　人屬成都府南一里一名玉女化老君天
　師永壽元年降此地涌玉局因以爲名
北邙化五行土節秋分上應軫宿戊子甲午
　人屬東都城北務成子帛和王子晋吕恭
　吕文起於此昇天龍朔二年老君見

洞天福地嶽瀆名山記















